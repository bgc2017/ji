欽定四庫全書
御定歴代賦彙卷四十一
治道
闢四門賦(以來遠人致多士為韻)(唐)王起
王者居上國來遠人闢四門而不壅俾八方而是遵朝
聘會同自逹於遐邇華夷蠻貊不間於君臣所以表王
道之蕩蕩彰皇化之淳淳我皇闢四門也廣天視廓天
意總寰海而有截端冕旒而無事猶懼遺淹滯拔秀異
或玄纁而㫄採或弓旌而遠致觀乎天步有四逹之清
夷仰彼帝閽無九重之奥祕所以遠方知歸羣才不匱
彼前代之有四門也或化未洽志未恢水陸之珍是湊
丘園之士莫來雖大道甚夷不異乎遐阻雖高門有閌
而同夫不開今我后則不然下土順而風趨王化行而
草偃闉闍所湊表聖心之禮賢巖藪皆空知帝德之柔
遠士嚮方而集才應時而多鴻鸞接翼而畢萃驥騄齊
足而咸過莫不趨斯門之呀豁知我化之休和休和之
始聖祖之祉致穆穆於四門獲濟濟之多士關鍵不用
無老氏善閉之功車書大同叶王者無外之美至矣哉
舜德巍巍復存乎聖理
垂衣治天下賦(以聖理無為道光前古為韻)(唐)闕名
天睠唐帝恭承永命守無事為至德彰不言為大令當
宁而百蠻自賓垂衣而八極居正當書軌以混合系祖
宗而作聖治契無外人羞有為戴北極以定位比南山
而不移皇皇焉儼六服以御㝢燭燭焉虚四聰而聽卑
備其文火龍迴帶以如動藏乎用天地成功而不知與
區夏再造俾古今同道靜以虚襟固其大寶儲精而雲
鬱冠蓋恭已而耀生黼藻故能追軒皇躡陶唐文物周
衛邦家有光颯祥雲乎五彩蟠瑞氣於六章豈徒具飾
乎領袖亦以權量乎圓方是知垂拱者古之難委裘者
聖之旨蓋與神合寧將智使不然何以酌天心安地紀
一家之大無煩車馬以廵遊九重雖深盡見山川之疆
理所尚者形神不拘清淨為徒體安以一襲道洽於三
無俟時不在於顚倒致美何傷乎曳婁於時天淨泰階
城開外戶應星精以列將動岳神而生輔楚製者分閫
而守封縫掖者坐帷而論古纊未周而如挾衮有闕而
咸補德既昌焉不亦宜然蓂出豈勞於問歷山呼無待
於卜年凝旒而惠澤潛布斂衽而皇風靡前與三五爭
步驟微臣亦迷其後先
盛德日新賦(以修乃無已堯舜何遠為韻)(唐)王棨
皇德彌盛宸心未休雖昭昭而光啓猶日日以勤修常
懷姑務之情漸弘帝道轉見增光之美益闡王猷豈非
潛契無為思齊不宰誠蕩蕩之可及故汲汲而罔怠所
以宅八極家四海實憲文之道長信鑒武之功倍惕如
御朽化行克協於明哉憂若納隍令出必資乎慎乃是
故將致丕洽克勤誕敷亭育㫄覃於九有英眀上合於
三無每儼形容建前王之標表未嘗晷刻廢哲后之規
模懷德兮如斯好生兮何已承昌運兮咸稱鼎盛在聖
躬兮寧惟玉比旋立後圖亟更前軌蓋垂法於列辟非
取規於君子由是祚既超漢仁惟纂堯式孚已及於千
品克懋匪由乎一朝振三代之風咸知允叶紹百王之
業是謂光昭自可國肥詎徒身潤焦思無慙於夏禹羶
行遠符於虞舜遂使卿雲瑞露皆感之以呈祥鑿齒雕
題具懷之而納賮况乎混文軌倒干戈惟馨之義斯在
既飽之人若何播以樂章八音而盡善盡美導乎邦政
萬物而無偏無頗大矣哉垂拱端居風行草偃全臻教
化之要漸積邦家之本臣知合天地而日新又新豈致
君之云遠
君臣同德賦(唐)闕名
曰若稽古巨唐累聖重光盛烈貫於千古英聲超於百
王爾乃羣瑞呈祥衆靈叶慶神降休祉天垂寶命鳳籙
於是薦臻龜書以之叠映萬姓忻東戶之日一人奏南
風之詠至矣哉媺無德而稱焉臣聞非常之主必有非
常之臣是以元凱升而唐德茂稷禼用而虞化淳武丁
夢徵兮求版築之士文王卜兆兮得垂釣之賓豈真星
精之誕方朔維嶽之降甫申故能殷周歎其多士皇漢
歌其得人亦有九合稱齊三分號蜀猶傳善政尚留芳
躅方鴻翼以濟時比魚水而敦俗誠小國之邊鄙亦順
時而自足豈若我聖明之有天下也總六合以為家籠
八荒而建國既垂拱而敷化諒偃兵而興德為百代之
規模立萬邦之軌則於是大君端冕而多暇羣臣奉職
而有方巍巍蕩蕩濟濟鏘鏘咸有一德視人如傷䕫龍
在位鵷鷺成行君臣同德而均美聖母臨人而永昌豈
徒超五臣而逾十亂固將六五帝而四三皇小臣微淺
才智疎越濫吹紫庭獻賦絳闕敢同輿頌竊為歌曰元
首眀哉股肱良哉盛德至矣大業廣矣我一人兮化無
窮臨萬國兮道既融同心同德君聖臣忠子子孫孫永
代克隆
人文化天下賦(以觀彼人文以化天下為韻)(唐)黃滔
眀彼今古聞諸聖賢易垂言而著在八卦人有文而形
於普天用以成章既驗斯風之肅穆矚之於物乃知厥
德之昭宣吾君秉此格言恢乎至理以為文在天而苟
可鑒文在人而誠足視在天則時變從之在人則化成
有以故體此以御宇取茲而教人且文也肇自河龜見
洛書陳道德故仁義新出無為而入有象齊父子而一
君臣既而上古遐中古邇苟流播之如此乃弛張而若
彼始則六十四位演自周王旋則三百五篇刪於孔氏
故得有國之君準繩斯文詩書禮樂以表裏干戚俎豆
以區分莫不經天緯地髣髴氤氲布彼寰瀛風行而草
偃被於億兆玉潔而蘭薰然後鏘作咸韶散為風雅調
暢動植周通夷夏車書得以合矣貴賤與而同也遂使
九州四海皆瞻黼黻於朝端墨客詞人交露鋒鋩於筆
下大哉人文之義也煥矣赫矣可名可觀唯聖朝之所
擅豈悖德之能干推其時而時或異論其道而道斯完
故將垂百王而作範豈其充萬國以咸歡者也夫如是
則肩比三王威銷五霸弘彰馭馬之成政克俾雕龍之
擅價彬彬乎哉郁郁乎哉有以見我唐之至化
人文化成天下賦(以煥乎人文化宋成天下為韻)田錫
大哉至眀之君膺景運集洪勲躋域中於皇極化天下
以人文時屬昇平煥聲眀於禮樂道尊儒雅發謨猷於
典墳豈不以丕光大之遠圖開雍熙之至化金革斯偃
朝堂多暇遒人述職方下采於詩聲真宰經邦亦恥言
於強霸美哉文之為用也至化攸先明乎焕然比萬彙
流行於厚地三辰垂象於穹天藻火衮裳禮之文也始
飾容而有爛羽旄綴兆樂之文也將達節以相宣故堯
舜化民以仁禹湯躋俗以義致玄德以昭著見皇風之
光被是以魯史述湯之德也則曰齊聖廣淵虞書美堯
之仁也則曰聰眀文思宜乎籩豆品數車服采章成均
掌庠序之齒列瞽宗司金石之鏗鏘繪宗廟之彜器炳
日月於太常皆文之於外者也黎民閱之以恭肅靡不
昭彰迨乎易之教也厥旨精微書之訓也俾人貞幹詩
之教也致流俗之惇厚春秋之教也懲賊臣之叛亂斯
乃文之於内者也萬國化之中正炳然眀煥是知撫育
中區恭臨寶圖納生靈於富壽致品彙於昭蘇亦猶挹
水於器而方圓自適以木從繩而規模罔踰是以洋洋
鄒魯之風宜乎盛矣穆穆唐虞之化猗歟煥乎今我后
功格昊穹澤流區夏復風俗於淳古播詠歌於大雅悦
靈臺之偃伯慶華陽之歸馬小臣幸與試於王庭抃蹈
於雙闕之下
聖德合天地賦(以聖德昭彰合於天地為韻)(宋)田錫
聖德昭宣巍乎煥然廣大而下蟠於地高眀而上極於
天地道以卑我則小心而翼翼天心以健我則終日以
乾乾洪範曰思作睿睿作聖常心逸於萬務每躬親於
庶政文眀取象圜穹垂昭晳之文恭默無為方輿順發
生之令閱史官之圖籙披夫子之文章堯舜禪譲謂之
帝羲軒拱揖謂之皇漢文或尚雜霸道夏禹則首隆王
綱雖殊塗而光被實同德而昭彰宜乎恩普黎元澤均
品彙鹿鳴食野以斯樂魚性悅泉而自遂亦猶高無不
覆三辰垂象於昊天廣無不包萬物流形於厚地天之
道福謙也所以用人於朝地之道害盈也所以用德勝
妖禮或稱乎穆穆詩或詠乎昭昭睿聖崇高固難闚於
戶牖謨猷靜謐亦下采於芻蕘美哉仁比春融量能海
納信一德以允若與二儀之脗合濡之惠澤若吐自於
山川扇以皇風比來從於閶闔故得保興隆於帝圖常
覆育於中區故天不愛其道而祥風入律地不愛其寶
而器車在塗所以封泰山以告成既盡善也禪梁父而
報本不亦宜乎今我后功掩百王恩敷萬國齊夷夏於
大信納生靈於壽域故風雨咸若隂陽不忒大哉蕩蕩
巍巍乾坤而合德
聖人大寶曰位賦(宋)范仲淹
聖人以正兹盛位御彼兆民故稱之於大寶實守之於
至仁保於域中既永綏於南面貴乎天下自可象於北
辰當其穆穆承乾巍巍立極必先安之於位然後崇之
以德闡兹神化既天啟於一人固此鴻基方君臨於萬
國念茲在茲高而不危於以見大人之造於以見王化
之基是謂國之寶也故得人皆仰之九五之尊求忠信
而為助億兆之上與慈儉以同施故能上配三無下安
九有且無反以無側誠可大而可久慎終如始若難得
以為思持盈守成契不貪而是守則知稟其聖者於焉
位昌寶其位者於焉化光斯位也既首出於庶物其化
也乃日聞於四方亦如位於高眀者天故生成而莫極
位於博厚者地則飬育於無疆夫如是則遐邇具瞻上
下交泰言其寶則非常之寶謂其大則強名之大寧慙
希代間千載以居尊豈止連城鎮萬邦而攸賴大哉君
以守位位以居君能辨方而是處則行教而有聞聖域
㫄連想善鄰而是比皇圖斯啟覩王度以爰分我后執
契嗣文垂衣有位竝光華於日月齊長久於天地赫赫
鴻猷萬斯年兮光被
主善為師賦(以能主其善為韻)(宋)文彦博
德由善立學以師興苟見善而可采則為師而足稱抱
義戴仁既崇乎顯顯令德摳衣函丈尤務乎拳拳服膺
故克已而復禮在推賢而讓能者也稽古典之立言見
先賢之遺矩謂道也有益於攸往謂學也無常於所主
遵乎主善則非禮而勿言務彼求師乃惟德而是輔由
是尊賢勿怠服義忘疲苟積慶之美者在修業以宜其
順彼如流必展趨隅之禮崇諸若水須陳擁篲之儀令
譽爰彰嘉猷遂闡蓋千里之所應故五常之是顯片言
可法我則捨短以從長一行堪宗我則遏惡而揚善則
知人非善而不主善非師而靡成故君子就義以如渴
聖人聞善而若驚翼翼彌恭允盡持謙之志孜孜罔倦
爰傾景行之誠所以見賢思齊聞義能徙豈宜乎以貴
而格物必在乎去此而取彼雖周公之聖下白屋以成
能縱夏禹之尊拜昌言而擅美是故德無常主學無常
師所謂乎見而遷也誠宜乎擇以從之近取斯文同以
賢而為寶㫄探厥喻類立德以成基異哉嘉善之言足
稱容衆之文可考實遠邇之咸仰亦邦家之所寶夫然
則上自君而下達民何莫由於斯道
能自得師者王賦(以能得師者王宋道成矣為韻)文彦博
王者求賢側席聞善服膺克隆於大寶曰位用臻乎庶
績其凝得士者昌懋顯日新之德好問則裕弼成天縱
之能豈不以訪道者非師而弗克治國者非王而不得
苟能擇賢師而訪道是以為聖王而治國勿謂乎介在
人上我則接下而思恭勿謂乎富有域中我則尊道而
貴德所以保傅是重模範攸資克永持盈之業彌隆卜
世之基周道方融吕尚處三公之首漢業將盛子房為
萬乘之師樂育賢材㫄求儒雅咨詢而學在中矣體貌
而禮無違者誠由勤以行之用致勃焉興也心惟主善
既光闡於鴻猷道在經邦遂尊臨於函夏若夫雲師紀
運天統興王無為之德斯盛可大之功已彰問道猶深
於虔鞏拜言尚極於齋莊行之非艱既美乎后從則聖
繼者為善是宜乎邦乃其昌永孚於休必由斯道師事
之禮無忒衆正之言可考固異夫五帝之佐德弗及以
非功三皇之臣志同憂而可保曷若我博采俊彦周爰
老成始摳衣而翼翼終負扆以明眀前有疑而後有丞
嘉謀未盡帝與師而王與友至教方行偉乎稽仲虺作
誥之由見成湯革命之美非徒下順於人欲不獨仰符
於天理蓋由在上而不驕得師臣之道矣
聖人無名賦(宋)王禹偁
聖人執大象體乾元雖有教以及下故無名於自尊仰
之彌高強配乃神之號為而不有奚矜惟睿之言原夫
先天之謂道體道之謂聖所以居域中之大所以為天
下之正惟澹惟默固抱璞以含章不識不知豈命氏而
考姓所謂上德不德無為不為其作也萬物斯覩其用
也百姓弗知難審之於耳目徒象之於希夷亦猶微妙
者神焉蓋強而名矣蒼黃者天也但據遠視之徒觀其
妙有羣生躬臨大寶寧鑽燧以啟祚豈巢居而建號聰
眀盡黜罔求濬哲之褒迹用勿彰但守虚無之道得非
喪天下於華胥得寰中於道樞蛇身牛首兮非吾之耦
雲官鳥紀兮莫我為徒孰躋王而黜霸孰追堯而禪虞
其或稽之以帝籙皇圖則視之若無求之以温恭允塞
則名之莫得其何必位栗陸氏以居尊據軒轅氏而啟
國者哉所謂莫之與京無得而稱探至頥以為用曷常
名而足徵尼父復生欲憲章而何取子長雖在思紀列
以無能今我后尚黃老以君臨闡清淨而化下仰徽號
於睿聖扇玄風於華夏有以見聖無名兮神無功信大
人之造也
王者無外賦(宋)范仲淹
穆穆皇皇為天下王宅六合而化何有外育兆民而道
本無疆廣若乾坤曷有能喻之者眀借日月曾無不照
之方當其保安宗社混同夷夏運德車而無不至焉闢
義路而何其遠也普天率土盡關宵旰之憂九夷八蠻
無非臣妾之者其仁蕩蕩其道平平視之不見尋之無
邊誠厚載之象地亦洪覆之配天令出惟行寕分乎遠
者近者德廣所及但見乎無黨無偏若然則包括八紘
牢籠九野惟善守於域内乃化成於天下萬邦同式孰
謂乎限蠻隔夷四海為家莫聞其彼衆我寡故得五兵
不試四國是訛於以見上下交泰於以見遠近咸和九
霄之皇澤下施無遠弗届萬國之黔黎受賜其樂如何
故知覃及鬼方守在海外書同文而車同軌地為輿而
天為蓋如春之德廣育而萬物咸亨若海之容處下而
百川交會大矣哉自南自北覆之育之見兆民咸頼信
一人不遺五霸不知據山河而一戰三王有道流聲教
於四夷今我后寅奉三無光宅九有播皇風於無際守
鴻圖而可久夫如是四海九州咸獻無疆之壽
聖人抱一為天下式賦(宋)范仲淹
巍巍聖人其教如神抱一而萬機無事為式而庶彙有
倫秉乎天得之樞羣氓作則立乃道生之化八表還淳
老氏有云聖皇無失保寰中而可久率天下而守一蓋
以一之妙也冠四大而強名式之用焉正萬靈而咸秩
莫不冥符妙有脗合虚無察察之機悉去淳淳之理誕
敷於以見清淨而不擾於以見易簡而不喻遵黃帝之
求珠我真未喪契莊生之齊物我化皆孚無臭無聲是
則是傚包自然之禮樂畜無親之仁孝去奢去泰惟存
至道之精自西自東咸被不言之教豈不以一者道之
本式者治之筌苟能持於罔象自可制於普天亦若大
衍攸虚為四營之本也太陽無二作七政之首焉豈比
夫昧於希夷煩其用捨滋彰之法著矣沖寂之猷遠也
曷若我靜守權輿克寧華夏執此惟精之旨得自窈冥
俾諸咸有之風播於上下大矣哉上德不德無為而為
保谷神而不宰育芻狗以何私政復結繩罔有二三之
令理敦執契自為億兆之規今我后超五帝之功邁三
王之德化育而時時為柄恭默而萬邦承式故得兆人
熙熙登春臺而躋夀域
堯舜率天下以仁賦(宋)范仲淹
穆穆虞舜巍巍帝堯伊二聖之仁化致四海之富饒恊
和萬邦蓋安人而為理肆覲羣后但復禮以居朝當其
如天者堯繼堯者舜守位而時既相接行仁而性亦相
近内睦九族善鄰之志咸和外黜四凶有勇之風遐振
聰眀作聖濬哲如神一則命羲和而欽歷象一則舉稷
契而演絲綸孰謂各行其道但見同致於仁謗木設時
惻隠之情㫄逹薰絃奏處生成之惠皆臻民保淳和政
無譎詐實博施而可大亦無為而多暇茅茨何耻方不
富以為心璿璣有倫惟罕言而自化故得兆民就日萬
國慕羶誠同心而同德又何後而何先水沴久憂曷三
月而違也朝綱歷試非一日而用焉然則帝者民之宗
焉仁者教之大也帝居大於域内仁為表於天下諮詢
四岳何異樂山之情統御八元允謂長人之美夫五帝
之最百王之宗物無不遂賢無不從於以見昭德於文
思於以見播美於温恭殊途同歸皆得其垂衣而治上
行下效終聞乎比屋可封大哉光宅無私文眀由已稽
陶唐之道法有虞之理是則萬彙熙熙咸頌聲而作矣
體仁足以長人賦(宋)范仲淹
聖人受天命體乾文既克仁而是務遂長人而不羣法
元善之功可處域中之大奉博施之德宜為天下之君
原夫易象洞分乾元光啟謂元之德也莫大乎始生之
道生之善也莫若至仁之體所以法而用也既不由幹
事之貞體以長焉又不預亨嘉之禮君子乃時法斯道
力行乎仁侔剛健之克著致惻隠以昭陳敦惠愛以為
心首出庶物得慈和而示化利見大人莫不與合化權
潛符天造蓋本生成之體益見尊崇之道安仁為念我
則俯視於黎氓克已存誠我則上居於大寶豈不以體
其仁則物皆尊戴居其長則民咸悅隨君非仁則曷享
於推戴人非長則寧致於淳熙詎三月之違焉道之行
也致一國之興矣人皆仰之足可以首四德以居斯冠
兆人而在彼不曰仁何以見為生之妙不曰長何以見
居上之美故得萬民以濟咸承煦育之恩百姓不知盡
荷發生之理不然何以握圖在上御宇居尊侔乾道之
罔息酌仁恩而不煩念兹為器之人未足與議審彼樂
山之士始可與言方今道化惟微神功至廣用乾剛而
不紊奉仁道而不爽所以吾皇體斯道而御寰中故是
尊而是仰
佚道使民賦(宋)林希
古者善政陶乎庶民上安行於佚道下無憚於勞身教
思有原得樂趨於農役人知足養胥仰戴於君仁始也
井天下之田比居民之域乃辟疆里乃營稼穡寒則思
為之衣飢則願為之食法既歸厚利兹各得蓋上執其
道務優佚以便民衆樂共生率歡娛而竭力春使之作
熙然悅從冬使之息慶其有終趨時也如鳥獸之至收
成也如寇盜之空利而不庸自足王眀之用厚而無困
本兹帝力之功蠢惟有生不能自恤役之所以奉其已
利之然後知其佚仰有以供其祭祀俯足以寧其家室
穀播其始化同豳俗之深壤擊而歌野有堯民之質俾
爾晝出於塾俾爾宵索其綯無力役以奪其節無賦斂
以為之騷曾動作之敢息由醇醲之所陶驅於足用之
原安而服業圖厥終身之養樂以忘勞大抵強民者難
使從利衆者久益慕及充其口腹之欲由竭其手足之
故汝業既畢汝居既固為之一日之蜡怠心已忘優爾
三時之農收功有素然則于于其處皥皥其趨俾常産
之各得顧閒民之舉無治貴優游農者願耕耘於野俗
相廉遜老而不負戴於塗噫藏其用者其政神厚其本
者其民愿化而不示其迹勞而不知其困斯道也飬生
送死無憾焉何有於怨
政不忍欺賦(以愛養人為本為韻)(唐)蔣防
政之至也物全其真德之至也信洽於人不矜不能彼
則先之於戒令無偏無黨我則獨寄於真淳諒保政以
自睦乃去邪而得仁不然曷以姦歸曲直從伸風俗優
游而嚮化草木條暢而和春者哉觀夫穆穆時和温温
廣德漸之以忠信紀之以刑賞奉聖日之貞眀助南風
之長飬於以任人而任德豈惟舉直而錯枉戴星從事
我且亦務其劬勞鳴琴在堂我又不違其偃仰是知循
名法者非鴻淳之盛代施慘烈者異冬日之可愛苟和
順以積中故信誠而發内人知我所奚憂險易之爭政
致平康誰假韋弦之佩事無事為無為清淨而時惟昭
泰簡易而人不驅馳物無欺兮彜倫式序政有經兮百
度咸宜布和為風而偃草降德為澤而濡枝匪寬猛以
取濟匪恩威而自施一德㫄流齊是非於衆庶三無合
則混情性於高卑豈不以酌元和叶誠悃遷善者斯焉
而取斯懷慝者損之而又損君子謂是政也為邦家之
大本
君以民為體賦(宋)范仲淹
聖人居域中之大為天下之君育黎庶而是切喻肌體
而可分正四民而似正四支每防怠惰調百姓而如調
百脈何患糾紛先哲格言眀王佩服愛民則因其根本
為體則厚其養育勝殘去殺見遠害而在斯勸農勉人
戒不勤而是速善喻非遠嘉猷可稽謂民之愛也莫先
乎四體謂國之保也莫大乎羣黎使必以時豈有嗟於
盡瘁治當未亂寧有悔於噬臍莫不被以仁慈躋於富
庶教禮讓而表其修飾立刑政而防其逸豫蒸乂有罪
諒責已之情深慶澤無私訝潤身之德著豈不以君也
者舒慘自我體也者屈伸在予心和則其體儼若君惠
則其民晏如永賀休戈攸若息肩之際乍聞擊壤樂如
鼔腹之初彼以芻狗可方草芥為比一則強名於老氏
一則見譏於孟子曷若我如屬辭而比事終去此而取
彼觀其可設猶指掌以何疑視之如傷豈髮膚而敢毁
大哉一人養民四海咸賓求瘼而膏肓曷有采善而股
肱必臻脩兆人之紀綱何如脩已觀萬民之風俗豈異
觀身今我后化洽風行道光天啟每視民而如子復使
臣而以禮故能以六合而為家齊萬物於一體
君者以百姓為天賦(宋)王禹偁
勿謂乎天之在上能覆於人勿謂乎人之在下不覆於
君政或施焉乃咈違於民意民斯叛矣同謫見於天文
在乎觀百姓之勞逸豈止仰一氣之絪緼而已哉徒觀
乎浩浩玄穹蚩蚩黔首覆盂之狀何在倚杵之形莫有
苟知乎御之以道亦類乎戴之而走悠也久也固無杞
國之憂養之育之宛其媧皇之手取彼穹昊方兹兆民
匪在蒼蒼之色勿輕蠢蠢之人雖令不從反時之焚是
比撫我則后無親之義斯陳可仰兮匪獨高眀可畏兮
亦惟黎庶每慮其一夫不獲竊比於六龍以御驗惡紂
以歸周似厭秦而授楚是知察彼哀樂同兹慘舒但人
心之悅矣任天道之何如教以文章似列星辰之際示
之淳朴疑歸混沌之初想夫君既柔懷民同剛克如寅
畏兮則可苟暴殄而安得輿人歌頌乃大舜之升聞自
我聰眀信惟堯之是則大矣哉善化民者以天為則善
知天者以民為先若天人之理洞達則帝王之道敷宣
寧資禆竈之言斯為妄矣自取夷吾之說不亦眀焉今
我后子育兆民砥平九野上惟奉於穹昊下每矜於鰥
寡自然以百姓為天萬方歸也
用天下心為心賦(宋)范仲淹
至眀在上無遠弗賓得天下為心之要示聖王克已之
仁政必順民蕩蕩洽大同之化禮皆從俗熙熙無不獲
之人當其治國牧民代天作主敷至治於四海遂羣生
於九土以為肆予一人之意則國必顛危伸爾萬邦之
懷則人將鼓舞於是審民之好惡察政之否臧有疾苦
必為之去有災害必為之防苟誠意從乎億姓則風化
行乎八荒如天聽卑兮惟大若水善下兮誰當彼懼煩
苛我則崇簡易之道彼患窮夭我則修富壽之方夫如
是則愛將衆同樂與人共德澤洽於民庶仁聲播於雅
頌通天下之志靡靡而風從盡萬物之情忻忻而日用
豈不以虚已之謂道適道之謂權下有所欲吾何可專
一應萬而誠至寡治衆而功宣堯舜則舍已從人同底
於道桀紂則以人從欲自絶於天必也重乎安危眀夫
用捨弗凝滯於物我可并包於夷夏賾老氏之旨無欲
者觀道妙於域中稽夫子之文虚受者感人和於天下
若然則其化也廣其智也深不以已欲為欲而以衆心
為心逹彼羣情侔天地之化育洞夫民隠配日月之照
臨方今穆穆虚懷巍巍恭已視以四目而眀乎中外聽
以四聰而逹乎遠邇噫何以致聖功之然哉從民心而
已矣
位一天下之動賦(宋)黃庭堅
衆以一制位以時乘齊天下之所動非聖人而孰能撫
臨大寶之崇體居其正宰制羣生之變終莫之陵惟兹
生齒之繁難以統臨之者既相感以情偽又弗同於趨
舍必據要會以齊正雅是則制動居乎靜治衆由乎寡
故崇高莫大乘五位於域中雖參差不齊播一陶於天
下盛德之柄至尊之權操利勢以獨斷收治功於大全
其變俗也偃之如草其容民也蓋之若天一化遠近同
心幅&KR0695;任重器以至隆莫或傾者定羣情之多異罔或
紛然誠由或剛或柔有愚有智相奪以力相蒙以利使
夫羣動之循聖必也大人之得位貴無倫而富無敵安
以位中統有宗而會有元歸乎不二懿夫衆星紛錯也
拱於辰而不亂羣隂變動也歸於陽而自卑况兹蠢動
之紛若固賴聖神以一之是以居可致之位得大君之
宜控飛龍以御天物皆利見眀大觀之在上民必風移
用能大一統於緜區齊萬殊於至術變則復貫繁而不
失粲然道中和之域浩然趨仁義之實非得勢以來服
雖嚴威而不率我所以宅萬乘尊安之地守之以仁合
四方遠近之情定之於一或謂元元中宇蠢蠢方維約
之以刑或不至驅之以善或不為孰曰居位乃能宅斯
殊不知歷在舜躬用作同民之術鼎遷周室誰為御衆
之資非悦乎貴勢之獨尊所大乎凡民之一總使亂者
樂以歸治邪者化而自董故聖人履盛位而立萬國之
中以齊其動
惟則定國賦(有序)(宋)陳普
則者大小事物之理各有常度定法一毫不可過不及
皆天命之當然人心之同得古今天下之公道百王賢
聖之共守而不敢有所損益是即中庸之時中堯舜之
所謂執中與大學之至善是也仲虺之誥制心制事之
禮義箕子告武王之洪範皇極皆此物也君天下者惟
於事事物物各守其不可踰越之定則則一正而國定
矣自飲食起居車服宫闈品數限節以至於朝廷軍國
天下政刑不以大小各有一定之本分常理所謂則也
國者一天下宗廟社稷定者不獨朝廷正天下宗廟社
稷亦永固而不搖矣蓋事事皆守其則則無一事之不
善而人心天命皆歸之矣惟者獨也言其他皆不可以
定國惟此為能定國也秦公孫枝之言亦古學相傳之
未冺者也
國有與立事無妄為惟其則之正也主於中而定之但
循有典之常不由他道則是安邦定國之深計益壯鴻
基蓋嘗聞之道外無保邦制治之謀上聖有止善執中
之力一循天命之至正永固皇圖之翼翼謂之則者皆
常度之與常經惟此理焉有定力故能定國事惟可法
德常罔愆動得義方之正靜皆體道之全侵伐類禡隨
其地以順帝上下進退不以人而用天日用事物無所
貳也天下國家定於一焉皦日之中止水之平不參以
欲磐石之安泰山之固於萬斯年蓋以威儀無忒所以
矩範臣民紀綱不亂所以維持社稷億載正統萬民壽
域能靜而安無作亂以僨事亦孔之固同受天而徧德
一事各有一中定國莫踰定則禮制有常心君有主循
物無違帝命不改人心不搖配天罔極大抵天命人心
觀為政之善惡物則事理在用功於執持爵五土三本
常大而末常小井九家八俗自恬而風自熙但守至正
大中之矩即為久安長治之規君無過舉神喜人悦政
有常行民安物宜純乎一敬則自定蔽以一言而曰惟
放之東西南北無思不服質諸鬼神天地不悖無疑何
者古人制禮作樂等殺貴賤尊卑立極建中斟酌淺深
多寡萬事萬物必盡美而盡善一舉一動亦有操而無
舍豈不曰天理流行守之則永受眷命我民視聽順之
則相安國野惟者惟其無過差焉定則定之以中正也
異端苟道一皆召亂致亡誠意正心始可居尊治卑噫
道理之原必性與命治平之具惟詩及書制度漢家自
有武帝之私也法令以吏為師始皇之妄與鞅阡陌斯
郡縣是豈天人之望蒼章程通禮樂亦皆智力之餘非
帝典周官敬以守此恐堯雍舜治寥哉邈如匪常經决
未定也必一變乃能至與虞皇夏收安有曼胡之服周
冕殷輅豈容九纛之車吾嘗謂左氏多格言莫謂浮夸
古學猶在人實當考訂國之大十二往往獻文則之言
不一洋洋視聽然則觀公孫枝惟則定國之語當知劉
成子有則定命之言天者定則人自定矣
王者之道如龍首賦(以龍之視聽有唐符君德為韻)黃滔
王者以御彼萬國居於九重既體天而立制遂如首以
猶龍視聽無偏四海自看其波湊聰眀罔失兆民咸覩
其雲從豈非祖述聖眀披陳道德以王者為天下之大
域中之式非澄耳目不可以燭暗通幽非審細微不可
以開基建極於是設喻斯異微文特殊以端拱之尊比
義取産澤之靈合符則而象之既不雷同於形質區以
别矣爰將首冠於寰區然後則嶽嶽高居顒顒克定翼
左右而何慙角聳鏡遠近而宛同神瑩雖云黈纊洪纖
之狀咸觀縱使垂旈巨細之音畢聽則知播雍熙之化
為昭聖之君遽配騰驤於水物蓋彰超邁於人羣濬恩
波而固類興雨呈瑞氣而非同召雲侔其矯舉之形無
幽不鑒嫓彼孤標之貌有象皆分故得迥拔可觀感通
自有散皇眀而珠耀於頷揚德澤而浪生於口寧同荀
爽只擅美於弟兄更異華歆但垂名於朋友所謂表有
截播無私乃藹然而同德非蠢爾以呈姿言乎漢祖之
顔方能比也念彼伯陽之道未可方之今我后變見乘
時飛翔叶理四方盡入於傾聽陸海無遺於俯視夫如
是則龍之首兮未可論功而較美
人主之尊如堂賦(以堂陛隆峻人主尊矣為韻)(宋)歐陽脩
位既異等君宜有常惟居尊而體國爰取喻於如堂望
而畏之使下民之咸仰高為貴者譬遠地以同彰稽往
牒之遺文懿嘉言之洞啟謂立制於君上喻相承於堂
陛蓋以貴賤殊品尊卑異禮下臨於物必也尊嚴而有
儀上譬於堂所以崇高乎正體誠以赫赫化被巍巍道
隆儼正宁以居極統羣黎於宅中蓋取乎馭民之貴非
資於構厦之功位正當陽若盛九筵之制民欣戴后如
瞻七尺之崇然則堂非高則偪下而易陵君弗尊則保
位而難慎卑高必貴乎不瀆上下於焉而克順邇臣内
附類榱棟之相依列辟下陳由陛廉而比峻豈不以富
有函夏躬臨兆民示臣庶之弗越表等威之有倫將使
制爾萬國宗予一人下絶僭王非歷階之可及世惟與
子彰肯構以相因是知制衆室者莫先乎堂奄九有者
必尊其主蓋兼統於邦國匪專稱於棟宇化有於下奉
穆穆以深居仰之彌高若眈眈之可覩蓋由堂不可以
卑而亂制君不可以黷而不尊喻穹隆於九仞用總制
於羣元且異夫蓋之如天但述居高之旨就之如日惟
眀照下之言大哉陛峻而堂高者勢之然臣貴而君尊
者國之理伊制度之有别俾崇高而是視所以建公卿
大夫而天子加焉其尊也於斯見矣
以賢為寶賦(以勗名霸道邦家之託為韻)(唐)謝觀
楚國之君賢人為寶彼則貴於無脛此為尊於有道琢
磨仁義而不緇不磷淬厲鋒鋩而既堅既好皎皎神爽
稜稜貌清志一潔而靡垢行百鍊而逾精非暗投以取
誚不韞匵以沽名廉謹在心命爵而蔑聞銅臭文章滿
腹擲地而自有金聲洞徹不欺光芒相燭砥名而可尚
礪節而自勖吐清詞之粲粲心水含珠見正色之温温
情田積玉言錯落而無玷性真眀而不瑕䄂懷荆璞握
有靈蛇以鑒姦察邪之煥爛比昭乘映廡之光華足可
充盈軍國輝耀邦家何必積滿堂以遞矜易連城而助
詐一非克儉之教一損不貪之化虞君受垂棘而滅楚
國得孫生而霸徒美其色映層闕光能耀夜殊不知寸
隂踰尺璧之珍一經奪滿籯之價所以爱兹被褐重彼
迷邦以清德之惟一奚白璧之能雙况各藏器俟時見
機而作直若弦矢穎如鋒鍔誠席珍之可任以柱石之
有託以之綏撫而上下康寧以之守禦而内外胥樂既
三復之可驗奚衆口之能鑠則知金玉為寶者德義之
衰賢人為寶者邦家之基國無日而無事賢無代而無
之如此則何必楚也獨二三子之可師
瑾瑜瑕匿賦(以物無終美捨短從長為韻)(唐)歐陽詹
玉之美者其曰瑾瑜雖特逹之自有豈玼瑕之則無菲
食其端葑采其下苟當無而可用諒在人而罔捨况服
飾所珍禮容攸假五德人尚居然總之百寶物雄又其
尤者只如奚吾委質曲逆從王一則措其所短一則舉
其所長伊十仞之可貴詎一眚而為傷是故異比荆山
奇同鄭市縱青蠅之下點有白虹以㫄起琢中良工佩
宜君子爾若惡其細而棄其大我則揚其表而掩其裏
矧乃珪或致磨璧當可指終酬九年之積不損連城之
美勗矣乎韞獨眀之見宰萬物之上覩其材而辨其器
履其始而知其終建莫大之勲與悠悠既異收稀代之
寶將𤨏𤨏寧同砮璞自充散財徒鬱苟無分寸之痕翳
罔有尋尺之盤屈瑩乏光華紱乖音律攻之有曠乎日
力斲之不益於人物空知有玷與無疣豈不道疏而理
拂至剛也必時時而外缺至清也乍渾渾而罔容考瑾
瑜之含匿亦厥義之云從不然者玄黃巳疲奚復騁乎
千里輪囷則病焉得用於九重瑜之體全者則希瑾之
無瑕者亦罕惟追師之鑒選納尺長而寸短
斲雕為樸賦(以除去文飾歸彼淳樸為韻)(宋)歐陽修
德以儉而為本器有文而可除爰斲載雕之飾將全至
樸之餘篆刻永銷見背偽歸真之始鏤章咸滅知去華
務實之初稽史牒之前聞述政風而遐舉懿淳儉之攸
尚斥浮華而可沮謂乎防世偽者在塞其源全物性者
必反其所素以為貴將抱樸而自思煥乎有文俾運斤
而悉去誠由淳自澆散器隨樸分騁匠巧而傷本掩天
真而蔑聞故我反淳風而矯正杜末作之紛紜剖刻桷
之形復采椽而不琢滅鏤簋之僣反木器於無文則知
工巧盡捐浮滛是抑道尚取乎反本理何求於外飾圭
磨嶽鎮歸璞玉以全真罍去山雲表瓦罇而務德是則
遵乎樸者將反始而臻極斲乎雕者惡亂真而飾非約
澆風於一變矯治古以同歸瓏而錯諸盡滅雕蟲之巧
質為貴者寧慙朽木之譏用能杜文彩之煥然返淳和
而遵彼雕雖著則尚可磨也樸其復則在其中矣棄末
反本小巧之工盡捐革故取新見素之風可美彼琢玉
然後成器命工列乎雕人務以文而勝質徒散樸以還
淳曷若剞劂之工靡施大巧若拙刻鏤之華盡減其德
乃真懿之隆者非假飾以為資儉之至者匪奇滛而是
覺但期乎去泰去甚寧患乎匪雕匪斲有以知一變至
道之風由是而復歸乎樸
藏珠於淵賦(以君子非貴難得之物為韻)(宋)歐陽脩
稽治古之敦化仰大聖之作君務藏珠而弗寶俾在淵
而可分效乎至珍雖希世而弗産棄於無用嫓還浦於
攸聞得外篇之寓言述臨民之致理將革紛華於媮俗
復芚愚於赤子謂非欲以自化則爭心之不起蓋賤貨
者為貴德之義敦本者由抑末而始示不復用雖可寶
而奚為舍之則藏祕諸淵而有以誠由窒民情者在杜
其漸防世欲者必藏其機使嗜欲不得以外誘則淳樸
於焉而可歸將抵璧以同議諒彈雀而誠非照乘無庸
盡遺碕岸之側連城奚取皆沈媚水之輝用能崇儉德
以外昭復淳風而有謂民心樸以歸本物産全而靡費
珍雖無脛俾臨淵而盡除事異暗投永沈川而不貴然
而道既散則民薄風一澆而樸殘玩好既紛乎外役質
素無由而内安故我斥乃珍奇之用絶乎侈靡之端將
令物遂乎生老蚌蔑剖胎之患民知非尚驪龍無探頷
之難是則恢至治之風揚淳古之式不寶於遠則知用
物之足不見其欲則無亂心之惑上苟賤於所好下豈
求於難得是雖寶也將去泰而去奢從而屏之使不知
而不識彼捐金者由是類矣摘玉者可同言之諒率歸
於至理寔大化於無為致爾漢皋之濱各全其本雖有
淮蠙之産無得而窺自然道著不貪時無異物民用遵
乎至儉地寶蕃而不屈所以虞舜垂衣亦由斯而弗咈
中堂遠千里賦(以心曲聲光此時勿阻為韻)(唐)謝觀
峻宇沉沉朱門阻深豈為遥遠有蔽徽音跬步之中易
在一言之地踰時之達難於千里之心莫不佇立盤桓
瞻風躑躅或恃穹崇以懈傲或麗欺誣之阨束遂使阼
階之上迢遞於天子之田蕭牆之間緜邈於黃河之曲
且夫百里之遠一日致之中堂之近經旬履之而所以
借淹留之喻等邂逅之期豈君子同風之地在小人革
面之時瞻廊廡之不遥便承燕宋念庭除之匪邈差若
毫釐是絶音塵有暌言語非入室之士過作脱巾之阻
布武之中疲赤驥於崇朝及肩之牆困鴻鵠之一舉唾
井之路寥夐及門之子迴翔希日日以見德尚朝朝以
觀光每望恩波如桂水之流淼淼時瞻德宇若金城之
路茫茫似蔽黃雲纔同眀月高深起於顧盼山岳生於
倏忽於是以南軒北宇之嶔岑作河東河西之間越如
此禮讓無成薰蕕不眀東閣苔滿西園草平倒屣之餘
風頓削握髮之清規不行自杜其匡諫之路詎聞乎哀
樂之聲是使咫尺蕭條人遐室邇空施棖闑之横壯但
見樓臺之邐迤則可以自勵於已寧求於彼君子勿嗟
行路難古來如此
學問至芻蕘賦(以學問而至芻蕘之善為韻)(宋)陳襄
上聖以文眀闡化撝譲臨朝每精窮於學問爰下至於
芻蕘心專探討之勤率親草芥志切諮詢之道靡間薪
樵斯蓋務小善以畢納庶大猷而孔昭者也嘉往哲之
徽言述先王之至治必有學以務其訓誘必有問以通
夫擬議欲求善以無斁乃詢蕘而聿至且夫聖人有狂
言之擇實務多聞而樵夫知王道之談豈宜遐棄莫不
功專時集事切疑思罔間丘樊之賤率求訓教之辭是
必擇其善者俯而就之當請益請業之初蒿萊盡及暨
咨事咨才之際草莽無遺誠以統御緜區興隆景運君
雖尊有教則不可非學民雖小有善則誠宜下問故乃
罄藪澤以旁求奉謀猷而不紊祗承誘誨當刈楚之良
材廣務諮謀受析薪之丕訓則知學不好也無以臻乎
善道問非博也無以納乎嘉謨故我每樂聞於典教遂
俯及於薪芻將務四聰之達何慙一得之愚博習親師
奚間采樵之士疇咨熙載必親往囿之徒夫如是則閱
習罙勤諮諏益顯雖莠言之勿用諒蕪音而必選不窮
不倦率求林藪之譚曰都曰俞並及草萊之善向若非
求博諭靡及周咨雖愚言之或善在上德而罔知又安
能恢教本以昭若導化源之遠而是以高宗求巖野之
賢命而納誨西伯舉屠釣之老立以為師此所謂詢事
考言篤信好學伊片善以咸取欲大謀之先覺故詩曰
先民有言而詢於芻蕘播英規而孔邈
天下為一家賦(宋)吕大鈞
古之所謂天下為一家者盡日月所照以度地極舟車
所至以畫疆以八荒之際為蕃衛以九州之限為垣牆
列國則羣子之舍王畿則主人之堂凡民之賢而不可
遠者皆我之父兄保傅愚而不可棄者皆我之幼稚獲
臧理其財乃上所以養下之分責之事乃下所以事上
之常渾渾然一尊百長以斟酌其教令萬卑千幼以奉
承其紀綱貿遷有無而不知彼我之實損益上下而不
辨公私之藏大矣哉外無異人旁無四鄰無宼賊可禦
無閭里可親一人之生喜如似續之慶一人之死哀若
功緦之倫一人作非不可不愧亦我族之醜一人失所
不可不閃亦吾家之貧尊賢下不肖則父教之義嘉善
矜不能則母鞠之仁朝覲會同則幼者之定省承稟廵
守聘問則長者之教督撫存嗚呼周德既衰斯道斯屈
析為十二并為六七勢不相統亂從而出忘祖考之訓
則劫奪其屢盟之時輕骨肉之命則戰死於爭城之日
曲防遏糴以幸其災縱諜用間以乘其失乖暌有甚於
䦧牆鬭狠不離於同室迨至秦政以強自吞推所不愛
以殘自昏斧斤親刃其九族塗炭自隳其一門興阡陌
而廢井田則委貨財於盜賊之手置郡縣而罷封建則
托婦子於羇旅之屯貧富不均幾臣僕其昆弟荀簡不
肖皆土苴其子孫自漢以來終亦不復雖有王侯而不
得輙預其政雖有守令而不得久安其禄譬之錦衣玉
食終無所用之子雕車良馬委不善馭之僕門庭雖存
亦何足以統制閨門無法則何緣而雍睦豪強日横而
略無鞭朴之制單弱日困而不識襁褓之鞠豈天理之
固然實人謀之不足嘗聞之治亂有數廢興有主昔既
有離則今必有合彼既可廢則我亦可舉惟盛德之難
偶故曠時而未覩豈有待於吾君將一還於治古
首善自京師賦王安石
王化下究人文内崇繄京師首善之教自太學親民之
功闓承師論道之基先繇轂下廣成俗化民之誼甫暨
寰中古之聖人君有天下治遠以近制衆於寡不用文
何以修飾政教非設校何以崇眀儒雅迺建左學率先
諸夏在郊立制繫一人之本焉養士興仁形四方之風
也本仁祖義取材斂賢講智量於中土鬯聲眀於普天
始於邦家用廣師儒之衆行乎鄉黨斯為庠序之先是
何拳拳諸生亹亹先覺所傳者道德仁義所隸者詩書
禮樂以言乎功則萬世用乂以言乎化則八紘匪邈其
流及於三代率以眀倫此理達於諸侯誰其廢學故曰
校官者庶俗之原本京邑者羣方之表儀養原於上則
庶俗流被設表於内則羣方景隨惟時於變繄上之為
三王四代惟其師使人知化兆姓黎民輯於下自我興
基向若俗敗隄防朝隳統紀教化之宮衰落禮義之官
廢弛嚮風者無以勸於善肄業者不能官其始則撫封
之主毁鄉校者有之承學之民在城闕者多矣必也啓
胄子之秘宇據神邦之奥區憲先王而講道風下國以
恢儒邑翼翼以宅中契商人之詠士彬彬而蒙化參漢
室之謨噫孝武逸王也而有興置之謀公孫具臣也而
有將眀之論矧睿眀之主紹起俊乂之僚並建宜乎隆
儒館以視方來使元元之敦勸
御定歴代賦彙卷四十一
