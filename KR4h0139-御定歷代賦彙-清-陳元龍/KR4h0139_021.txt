欽定四庫全書
御定歴代賦彙卷十八
地理
終南山賦(漢)班固
伊彼終南巋嶻嶙囷槩青宫觸紫宸嶔崟鬱律萃於霞
芬曖㬣晻靄若鬼若神傍吐飛瀨上挺修林元泉落落
密蔭沉沉榮期綺季此焉恬心三春之季孟夏之初天
氣肅清周覽八隅皇鸞鸑鷟警乃前驅爾其珍怪碧玉
挺其阿密房溜其巔翔鳳哀鳴集其上清水泌流注其
前彭祖宅以蟬蛻安期饗以延年唯至德之為美我皇
應福以來臻埽神壇以告誠薦珍馨以祈僊嗟兹介福
永終億年
登吳嶽賦(以崇巒險固永鎮西疆為韻)(唐)周鍼
吾嘗文戰將北羇遊極西覩吳嶽之孤峭計羣山之莫
齊由是邈崖谷遂攀躋入雲靄出塵泥既臻頂上用視
天倪鴈塞殊小峩眉甚低盖以氣壯神扶雄標國祚揖
白帝兮不見抱皇城而自固嵐光擁翠拓開霄漢之心
岫色横空鎻斷戎夷之路嵽嵲旁竦岧嶤上干碧草春
含清風夏寒遙瞻魏闕迥立煙巒疑超洞府謂在天壇
中隠深溪日月之光不到外連層阜龍蛇之勢斯蟠當
其區宇正寧氛埃初見覽造化之宏制識乾坤之設險
汧水縈盈而線走隴山峛崺而螺掩西窺劒閣霜地表
之千鐔東瞰蓬萊黛波間之數點遐徵衆嶽式並嶐崇
彼皆受封於百代此獨不視於三公森筍立以削成寧
慙太華黯雲凝而化出豈讓維嵩况乎萬仞凌虚千里
倒影虎踞華裔鯨吞虜境疊巘攢壁迴巖列屏捍絶域
以增隘固中原之甚永直使以禮賓九有仁服八荒臂
賢以為輔弼宅道以作封疆亦須假我嚴衛憑我巨防
邇藩垣於都邑遠隔閡於氐羌吾唐重其功崇其鎮爰
升成德之號用補極天之峻小儒是以竟日興感抽毫
賦韻登詠畢兮嶔岑指長安而後進
三門賦(有序)(唐)趙冬曦
砥柱山之六峰者皆生河之中流盖夏后之所開鑿其
最北有兩柱相對距崖而立即所謂三門也次於其南
有孤峰揭起峰頂平闊禹廟在焉西有孤石數丈圓如
削成復次其南有三峰東曰金門中曰三堆西曰天柱
湍水從黃老祠前東流湍激蹙於蝦石折流而南漱於
三門包於廟山乃分為四流淙於三峰之下觝於曲限
會流東注加以兩崖夾水壁立千仞盤紆激射天下罕
比時以内兄牛氏壯而遊焉相顧賦之以紀竒跡
大河瀰漫上應天漢濬靈波於積石之西瀑懸流於崑
崙之半茫茫禹功兹焉會同鑿連巖而瀉瀲羅崛島以
攢空闊兮若横兩闕於江上岌兮若稜三山於海中崇
山嶔崟呀水淙射左右飛濤起伏相擊截奔湍兮躋石
臺目霍濩兮心徘徊三峰砥其却立架崇門以洞開連
嶂紆河以壁峭疊巘喬空而半頽洪流蹙折以坌涌潄
湍崟窟而相磓苞巒秘隒砯其鼓作徊澩澎瀑灕以山
摧奔濤迅澓紛其蕩駭蓬渤滑淈霍以雲迴盤渦窙寥
以谷施奔石砰磕以成雷拗怒未洩横流逆折合如地
轉散若天裂搖騰䂬興㕞蕩珊穴硉巖腰而沫沸淙隘
口而湍咽然後澡雲霽靄收濤卷瀨汨沄沄以無聲漫
浩浩以東會總四流而混合注三穴而滂沛泛洪漣於
大磧之東薄餘怒於天地之外當其時也山獸驚躍水
禽亂飛魚獺沉潭以不動獑猱拱樹以相依竄鮫人於
洞壑帖舟子於漣漪莫不愁白鷺之初下歎黃牛之暝
歸若乃降望金門忀徉石觜窮巖萬仞一曲千里松歷
歷而生涯草鬖鬖而覆水雲蓬茸兮歴地生風颼飀兮
百籟驚猿惜暮以悲叶鳥辭春而不鳴阽嵲屼兮杪崢
嶸飛客心兮動客情憐石菌之冬茂賞瑤芝之夜明惟
夏君兮永蟄拜靈廟兮何及榱梁古兮山鳥棲階壁蕪
兮野鼯入感微雨之歎深亢幽歌以佇立歌曰申負石
兮空自竒客乘槎兮何遠為君不見虚舟之泛泛浩乘
流而不羈
禹鑿龍門賦(以利濟生人功存聖德為韻)(唐)陳山甫
控引河源鑿山為門闢兩崖而龍蟠虎踞飛一帶而電
激雷奔所以拯流離於品物佐含育於乾坤邈矣而高
蹤斯在巍然而詭狀斯存昔夏王披簡援圖盡力溝洫
萬方附會以恭命百工子來而奉職畚鍤具而勢蹙風
雲巖岫分而狀成閫閾波濤有路無非汲引之功鱗介
攸居咸被生成之德異夫屹爾崖巘張為閈閎懸流赴
勢以中注巨石乘危而下傾拉叢林而山靈叶贊迴大
壑而水怪奔驚故凝滯者得以流其惡昏墊者得以厚
其生當其相地所宜兆人攸利山崢嶸而洞啓水噴薄
而俄至湯湯浩浩俱成畎澮之流原隰陂池皆為生植
之地道邁前古芳流後塵豈不以開濟之功莫大通流
之用如神龍躍新渚魚迷舊津四載之勞終成於舜日
九年之患空媿於堯人始也設以規模不資鈐閉雲横
結駟之狀浪走高車之勢廣濫觴之運水無不通禆造
化之遺人無不濟茂績崇崇與流無窮豁岧嶤而分遠
碧來浩渺而寫晴虹不媿錫圭之命寧慚拓土之功是
以羲軒等美唐虞齊盛故當煇爍於帝圖不然何以應
千年之聖
底柱賦(有序)(明)唐肅
按底柱在冀州大河中流禹導河自積石至于龍門南
至于華隂又東至于底柱然後至孟津週洛汭而復北
折焉盖河自龍門既決以來奔騰迅快勢不可遏至是
而齟齬之乃分為四流貫於三門之下然後力殺而行
緩故酈氏水經謂底柱與龍門皆禹所疏鑿也昔蘇子
瞻賦灩澦堆以為蜀江會百水而至於夔瀰漫溔瀚横
放大野而峽之小大曾不當其什一苟無是堆則瞿唐
之險當不啻此余謂底柱之功亦有類於灩澦者故述
而賦之賦曰
黃河之流西來數千里兮貫長城而南馳激龍門之險
阨兮霆奔電馳氣洶湧而莫支歷華陰而徑趨兮乃折
流而東下勢若萬騎銜枚而疾走兮將悉鋒盡銳鏖戰
於平野何底柱之崔巍崒嵂兮獨凝立乎中流儼一夫
之當關兮強兵悍卒睥睨退縮不敢運其戈矛惟崇伯
子之敷土兮導洚洞而平之鑿兹山以疏洩兮剖三門
之嶔巇然後洪波巨浪齟齬而不騁兮分流析派間度
以逶迤指孟津而逾洛汭兮遂東極於大邳苟非是以
中梗兮曷以殺天吳水伯之淫威余嘗駕方舟而遠求
古蹟兮誓將豁心胸於浩蕩過黃老之神祠兮遡蝦石
之泱瀁睇連天之修楹兮干雲霄而直上濁波汨汨包
其下兮顯神功於俯仰使昔懷襄之莫救兮匯四海為
一區上巢下窟之赤子兮殆皆戢以為魚覽斯險而嘅
歎兮雖天造而地設微玄聖之大智兮孰能成夫萬
世之烈彼蜀江之灩澦兮羌地勢之所同誦金聲於儋
叟兮信物理安危之所從噫吁嚱世道降兮風移而俗媮
頽波汗漫兮忌剛而茹柔魚蝦鼓舞兮蛟龍鬱愁豈無
吾人之底柱兮障百川之横流
首陽山賦(漢)杜篤
嗟首陽之孤嶺形勢崛其盤曲面河源而抗巖隴塠隈
而相屬長松落落卉木蒙蒙青羅落莫而上覆穴溜滴
瀝而下通高岫帶乎巖側洞房隱於雲中忽吾覩兮二
老時採薇以從容於是乎乃訊其所求問其所修州域
鄉黨親戚匹儔何務何樂而並兹遊矣二老迺答余曰
吾殷之遺民者也厥胤孤竹作藩北湄少名叔齊長曰
伯夷聞西伯昌之善政育年艾於黃耉遂相攜而隨之
冀寄命乎餘壽而天命之不常伊事變而無方昌服事
而畢命子忽覯其不祥乃興師於牧野遂干戈以伐商
乃棄之而來遊誓不步於其鄉余閉口而不食並卒命
乎山旁
首陽山賦(有序)(晉)阮籍
正元元年秋余尚為中郎在大將軍府獨往南牆下北
首陽山賦曰
在兹年之末歲兮端旬首而重陰風飄回以曲至兮雨
旋轉而纖襟蟋蟀鳴乎東房兮鶗鴂號乎西林時將暮
而無儔兮慮悽愴而感心振沙衣而出門兮纓緌絶而
靡尋步徙倚以遥思兮喟歎息而微吟將修飾而欲往
兮衆齹齹而笑人靜寂寞而獨立兮亮孤植而靡因懷
分索之情一兮穢羣偽之射真信可實而弗離兮寧高
舉而自儐聊仰首以廣頫兮瞻首陽之岡岑樹叢茂以
傾倚兮紛蕭爽而揚音下崎嶇而無薄兮上洞徹而無
依鳳翔過而不集兮鳴梟羣而並棲颺遥逝而遠去兮
二老窮而來歸實囚軋而處斯兮焉暇豫而敢誹嘉粟
屏而不存兮故甘死而採薇彼背殷而從昌兮投危敗
而弗遲此進而不合兮又何稱乎仁義肆壽夭而弗豫
兮競毀譽以為度察前載之是云兮何美論之足慕苟
道求之在細兮焉子誕而多辭且清虛以守神兮豈慷
慨而言之
黎陽山賦(魏)劉楨
自魏都而南邁迄洪川以朅休想王旅之旌旄望南路
之遐修御輕駕而西徂過舊隖之高區爾乃踰峻嶺超
連岡一登九息遂臻其陽南蔭黃河左覆金城青壇承
祀高碑頌靈珍木駢羅奮華揚榮雲興風起蕭瑟清泠
延首南望顧瞻舊鄉桑梓增敬慘切懷傷河源汨其東
逝陽烏飄而南翔覩衆物之集華退欣欣而樂康
葛嶧山賦周誼
有客駕白雲控蒼虯慕南華之奇覽效子長之遠遊爰
駐節於圯上睇羣山之夷猶但見峭壁崟嶔巉巖崱屴
壓厚土之鴻龐摩圓靈之危仄對羊岫之閒雲瞻蛤湖
之落日雖無鄒山之秀麗亦有龜蒙之介直左沂水之
湯湯右泗流之潏潏古冢隱兮蟻封浮屠屹兮人立仙
翁釋子來往乎其間虯松鳳竹森列乎其側凌氣勢於
寒高曾不讓乎秋色客乃悠然而思曰兹非所謂葛嶧
山者乎蓋不知幾千萬尺也於是履崔嵬躡稜層涉汗
漫倚空冥發孤嘯於雲端覽八極於雙明觀其平原莽
蒼濉水汪洋折戟沉沙衰草斜陽亞父之孤壙兮瀟灑
戲馬之層臺兮荒凉泣鬼魅於青燐走狐兔於白楊此
楚漢之戰場也若夫雲收翠巘烟斂青巒如龜趺而鳳
翼若虎踞而螭盤為樂器之所需枕泗濱而巑岏此則
石磬之山也若乃斷橋蕪没蝸石毁圯赤松久仙陸沉
遺履懷往事兮千齡歎浮雲之流水兹非漢黃石公授
書之故址者耶爾其丹青剥落龜石淋漓茨階蟻穴蘚
壁蛛絲列槎牙兮劍戟望翁仲兮歔欷悼賢侯之久逝
遺父老之深思兹非所謂漢淵德公之舊祠者耶已而
牛羊被野夕陽下山泉湧谷響風烈雲漫客乃返乎圯
上遇一仙翁羽衣鐵冠問於客曰岠山之遊樂乎子但
知一時之樂而不知數千載之下獲耕桑之利被衽席
之安者果孰為之功耶在昔鯀湮洪水九州為魚天命
神禹濬距導瀦淮沂其乂徐野無虞肇兹山之得名迺
表出於奥區拯生民於墊溺賜萬世之奠居子曷不心
神禹之遺蹟展白雲而賦諸客曰唯唯翕步雲衢客乃
作歌以繫之曰山蒼蒼兮凝烟水汨汨兮流川念明德
兮既遠懷禹功於當年我聖皇之御極兮恢輿圖於萬
里地平天成兮神禹同軌名山大川兮我疆我理壯哉
岠山兮雄鎮徐址
望嶧山賦(有序)(元)吴師道
友人黃君晉卿向嘗為余言鄒縣之境東望嶧山峭然
孤起孟子實生於是可想見其人焉余過其地睇瞻興
懷信斯言之有徵因賦以道之其辭曰
濟重江而北征兮漫千里之平陸過邾婁之故墟兮極
東鄉以騁目羣山委蛇而奔湊兮青遥遥其相屬崒峻
峰之孤起兮儼雄踞而特尊絶浮雲而上出兮俯培塿
其無鄰曰兹惟東魯之嶧山兮實岱宗之陪輔杳日觀
其猶未覿兮乃獨快兹先覩表積石之嶙峋兮却朽壤
而弗附勢絡繹而緜延兮宜著名於終古惜行邁之靡
靡兮盼遼邈而不可登披圖牒而考稽兮嘉詩書之所
稱神禹定其職貢兮繄孤桐之挺植魯侯荒於大東兮
遂保有以為域彼祖龍其何知兮窮萬里之轍迹升遐
巔而頌功兮斯獻䛕而助賊咸陽既已飛灰兮野火宜
不赦夫頑石侈心忽其安在兮惟樹德之罔極吾獨羨
夫山川之精英兮微聖賢其孰當偉孟氏之特起兮在
戰國而堂堂氣浩然而剛大兮壓后土而蟠穹蒼雖儗
聖之有迹兮邈餘子其奚敢望屹兹山之猶故兮信並
立而俱長微余友之昔言兮羌有懷而不見悵欲語其
誰同兮徒激昂而增歎
蒙山平野亭賦(金)劉文蔚
琅琊古郡海右雄藩介青徐之遐境跨蒙羽之名山按
經圖兮歴二千年之城郭詢父老兮曾十萬戸之廛闤
嗟繁華逝而不返兮久瀟灑於兵革之殘追前賢創造
之遺跡兮認舊碑剥落之苔痕一臺存於公署之左兮
其勢俯瞰東北之城垣寂寂兮瓦礫之墟森森兮荆棘
之攢昔郡守備邊之未暇兮其來亦孰為之一觀越至
元之已卯屬大統之中原太守以善政而底譽監司由
上考而來官乃因政之暇乘農之閒且陶且冶載伐載
刊役不兩旬而既畢用無百姓之所關崇峻峭拔兮葺
故基於九仞輪奐翬飛兮搆新亭之十間視其下也綠
樹漫漫市井班班甍宇參差兮鱗次車馬彷彿兮往還
靄萬竈之炊烟兮隔物我以仙凡忽一埽其風埃兮驚
夢寐於塵寰流好音兮幽鳥生繞砌兮芳蘭棲朝雲於
畫棟堆野色於危欄忘萬事之紛擾覺六月之微寒鷺
孤飛於霞際兮疑星轉乎天端鷗羣集於沙上兮若波
起乎平灘不雕不畫兮入雲烟之清雅無陰無晦兮極
村曲之縈盤每公餘而自適縱却顧而前看一帶高深
兮山水秀千里沃壤兮邦畿寬莫不豁詞林之風月瀉
胸次之波瀾若夫與客共飲因公置煩列雲霄之雅聽
促玉漏之清彈倒鯨杯而吸翠發酣歌而怡顔懷古人
之興感豈賞心之易闌非不知役不可兮難舉事不可
兮尚繁蓋賢者之所作能勞民於既安况乃輸之以道
兮人得其歡使之以時兮孰憚其難不徒宴樂於此兮
欲坐觀乎稼穡之勞庶幾知民之艱也
蒙山賦(明)梁寅
維堪輿之奠位斯山嶽之肇形類波濤之激蕩擁泥沙
之崚嶒為嶠為岑或丘或陵尊若帝王陪以公卿然人
也以山而鍾秀山也因人而著稱在於荒陬雖崇而隱
邇乎雄都雖卑而名竊愛夫蒙嶺之鎮吾地其餘終南
少室天台會稽何彼重而此輕也哉觀其勢雄千仞根
盤百里嵳峩嶔崟蜿蟺峛崺竅以諸洞界以衆水巘㟧
鱗鱗崖石齒齒疆域之表郡國之紀皂嶂東迴春臺西
峙鼇峰北聳渝流南迤其為寶藏則白金之璀璨碧鈿
之璘㻞表炎方之奇産充天府之上珍其為靈蹤則金
刹據其陽仙巖在其顛森祗樹於翠谷閟小有於洞天
若乃瑶草掬芳珠林挺秀風篁球戛烟蘿幃覆蘭茝緣
於徑阪芝朮産乎嵌竇長陰澗之茯苓絢霜林之橘柚
猿猱哀嘯熊羆怒咆霧卧文豹湫吟黑虯揚夜鶴之遥
音露秋鶻之懸巢過客眩於妖狐樵子駭乎山魈凡其
根荄之品飛走之族時榮時悴以涵以育富於靈囿之
駢羅夥於陸海之儲蓄博物之張華無以辨其類洽聞
之郭璞曷能究其目宜夫絶俗貞士離世潛夫悅雲霞
而長往與麋鹿以為徒翫岡葩之春媚樂岑木之夏敷
吟素秋於月觀度玄冬於雪廬坐紫苔兮綠綺奏蔭蒼
松兮芸帙舒或茹芝兮白日晏或埽葉兮涼飈隨想夫
楚叟之賢栖山之陽躬尚稼穡志輕侯王觀山泉之泓
渟悟蒙養之端莊愜閒情於濬壑杜妄轡於巖廊嗟軒
堯其既遠顧沮溺其可望勵雅操之冰玉謝溷世之粃
糠疑斯人之或遠復東瞻乎魯邦既異世以同趣宜隨
地而安常吾將稅俗駕屏塵心企潁陽懷箕陰朝與山
兮為儔夕與山兮相尋濯纓松下流振衣雲中岑寧抱
甕以自勞賦歸來而長吟歴萬里於至近返千齡於方
今庶永託於兹山嗣高士之徽音
登虎牢山賦(晉)潘岳
辭京輦兮遥邁將遠遊兮東夏朝發軔兮帝墉夕結軌
兮中野馮修坂兮停車臨寒泉兮飲馬眷故鄉之遼隔
思紆軫以鬱陶步玉趾以升降凌氾水而登虎牢覽河
洛之二川眺成平之雙臯崇嶺驫以崔崒幽谷豁以窙
寥路逶迤以迫隘林廓落以蕭條爾乃仰蔭嘉木俯藉
芳卉青烟鬱其相望棟宇懍以鱗萃彼登山而臨水固
先喆之所哀矧去鄉而離家邈長辭而遠乖望歸雲以
歎息腸一日而九迴良勞者之詠事爰寄言以表懷
廬山賦(宋)支曇諦
昔哉壯麗峻極氤氲包靈奇以藏器藴絶峰乎青雲景
澄則巖岫開鏡風生則芳林流芬嶺奇故神明鱗萃路
絶故人跡自分嚴清升仙於玄崖世高垂化於䢼亭應
真陵雲以踞峰眇忽翳景而入冥咸豫聞其清塵妙無
得之稱名也若其南面巍崛北背迢遰懸霤分流以飛
湍七嶺重㟽而疊勢映以竹柏蔚以檉松榮以三湖帶
以九江嗟四物之蕭森爽獨秀於玄冬美二流之潺湲
津百川之所衝峭門百尋峻闕千仞香爐吐雲以象烟
甘泉涌霤而先潤
望匡廬賦(有序)(唐)李德裕
滄湖口北望匡廬二山影入澄潭峰連清漢江水無際
烟景相鮮沿流而東若在世表因懷遠公陸先生悵然
成賦
春水湖平霽天景旭眇赴海之清瀾映干霄之翠嶽波
鱗爛而勢微帆鴈引而相續輕烟冒於爐峰若香散於
空谷飛流灑於星灣疑虹飲於曾曲想遠公之平昔比
孟綽之不欲談精義於松間寄虛懷於巖足喜濯纓而
旋返悲負鼎而放逐恥隨屈賈之波不同宗雷之躅整
襟帶於瑶席望玄師於林麓徒佩紫青之書未脫朱丹
之轂感明主之嘉惠荷天地之覆育既復扶陽之爵又
剖專城之竹被金組於薄躬昭皇明於荒服豹文忽變
蔚然以姿蟬緌更新倏然而脫雖澡身於滄浪終有媿
於玷辱念大福兮不再來歸東臯兮供黍粟
匡廬賦(明)胡儼
昔神禹之疏鑿兮奠山川於九區惟彭蠡之既瀦兮渺
巨浸而為湖爰有山而西峙兮儼穹窿而覆廬彼何人
之昆季兮初卜居而宅其陽詢遺老以求其故兮傳其
姓而曰匡於是招五老於雲中兮參九真而翶翔攬香
鑪之紫烟兮濯飛瀑於石梁挽銀河於九天兮凌倒景
之蒼茫雙劍倚長空而嵯峨兮凜肅肅之秋霜倚龍淵
於絶壁兮瀉碧澗之琅琅漱玉挺乎長松兮嘅故址之
荒涼埽蘚斑而求古跡兮信德美其流芳歘凌風而遐
舉兮抵尋真之舊觀逕松蘿而尤奇兮覩雲屏之煥爛
天宇豁其澄鮮兮聳層巒於霄漢水簾三疊而下垂兮
儻瓊飛而珠散羌觸坎而轂轉兮懸素絲於天半迴風
摶而混結兮炯雪毬之洞貫邀謫仙於松巢兮扣東林
之禪扃倚三笑而長吟兮聽虎溪之泠泠升上方而登
天池兮跨絶頂之高寒靈籟發而淒清兮悚萬壑之驚
湍鶯咿嚶於幽谷兮猿悲嘯乎巑岏熊咆龍吟之不可
以久留兮接空明之羽翰巨艦突而撐空兮何神化之
渺漫披蒙茸而陟虎豹兮仰石磴而高騁坐飛閣而延
覽兮付江山於一瞬紅葉忽其翩翻兮猶雨花之亂隕
訪竹林之古寺兮云隱顯之靡常流鐘磬於巖竇兮顧
杳靄兮何鄉俯盤盤之深谷兮綺繡錯而錦張過淵明
之栗里兮三徑没而巳荒挹高風於千載兮攀逸駕於
羲皇余思夫古人而不得見兮撫孤松而彷徨望白雲
之悠悠兮覽紫霄之蒼翠迎鸞鶴於空中兮驂羣仙之
環珮臨墨池以揮灑兮希右軍於絶代酌鸞溪之一滴
兮亦何有乎滯礙道簡寂以遨遊兮仍羽人於丹丘陸
子肅余於石壇兮耿星河之欲流余既縱夫玄覽兮羌
回車以復路度松關之迢迢兮問棲賢之故處乃少室
之山人兮甘嘉遯而來居抑後賢之仰止兮藏簡冊於
粤區振吾袂於高岡兮扶天風於兩腋鹿呦呦以思芩
兮闖紫陽之遺蹟洞谽谺而隱約兮山幽幽而無人葛
漫漫於樛木兮石磊磊乎澗濱堂構餘乎瓦礫兮蛩愁
吟而飢鼯呻余既感此而惆悵兮除積翳於榛荒采蘋
蘩於沼沚兮就堂階而薦觴退即乎風泉雲壑兮聊詠
歌而徜徉衆既告余以欲暮兮還余駕乎東騖蟬嚖嚖
而寒鳴兮草萋萋其夕露松陰陰而月朦朦兮渺蒼蒼
之烟霧亂曰汨吾遊兮北征水茫茫兮山青税吾駕兮
匡廬訪古蹟兮窮奥區山之人兮潔修跨黃犢兮夷猶
灑清風兮六合凜冰玉兮高秋歸來山人兮林丘
白鹿洞賦(宋)朱子
承后皇之嘉惠宅廬阜之南疆閔原田之告病惕農扈
之非良粤冬孟之既望夙余駕乎山之塘徑北原以東
騖陟李氏之崇岡揆厥號之所繇得頽址於榛荒曰昔
山人之隱處至今永久而流芳自昇元之有土始變塾
而為庠儼衣冠而絃誦紛濟濟而洋洋在叔季而且然
矧休明之景運皇穆穆以當天一軌文而來混念敦篤
於化原乃搜剔乎遺遯分黃卷以置郵廣青衿之疑問
樂菁莪之長育拔雋髦而登進迨繼照於咸平又增修
而罔倦旋錫冕以華其歸琛亦肯堂而貽孫悵茂草於
熙寧尚兹今其奚論天既啓余以堂壇友又訂余以冊
書謂此前修之逸迹復關我聖之宏模亦既震於余衷
乃謀度而咨諏尹悉心以綱紀吏竭蹷而奔趨士釋經
而敦事工殫巧而獻圖曾日月之幾何屹厦屋之渠渠
山蔥蘢而遶舍水汨㶁而循除諒昔人之樂此羌異世
而同符偉章甫之峩峩抱遺經而來集豈顓眺聽之為
娱實覬宫牆之可入媿余修之不敏何子望之能給矧
道體之無窮又豈一言之可緝請姑誦其昔聞庶有開
於時習曰明誠其兩進抑敬義其偕立允莘摰之所懷
謹巷顔之攸執彼青紫之勢榮亦何心於俛拾亂曰澗
水觸石鏘鳴璆兮山木苯尊枝相樛兮彼藏以修息且
遊兮德崇業茂聖澤流兮往者弗及余心憂兮來者有
繼兮我將焉求兮
白鹿洞賦(次晦翁韻有序)(宋)方岳
晦翁先生去洞之六十有九年其里中學子方岳幸得
主藏書徘徊顧瞻有嘅其歎蓋歲行之無幾而世變巳
不古矣乃次翁韻為白鹿洞後賦招我同盟而歃之其
辭曰
始余眺眠鹿之町疃界白雲以為疆嗟五老人者之無
恙獨有靦於二千石之維良朝余樂兮紫陽夕余夢兮
朱塘訊風泉與雲壑勞降巘而陟岡慨夫子其未遠寧
吾道之易荒言琅琅以猶在將彌久而彌芳皇拊髀其
永懷一天視於帝庠倬雲漢之昭回紛恩溥而德洋嘻
同盟其念哉毋諉焉於氣運惟命義之是閑豈善惡之
可混與有獲以詭隨盍無悶於嘉遯道烏在乎高深體
吾身其學問將喻利以尺枉抑嚮方而寸進念日用之
常行奚先傳與後倦今來歌而來遊尚及門之子孫匪
執經而問焉誰與歸兮共論余既互鄉之晩生又主藏
山之遺書悵莫企乎前修思盡復其舊模疇去籍以紛
放肆余度而余諏二三子其來前矩吾今之步趨枕寒
流以漱石有書右兮左圖儼老仙之在旁何玉我之勤
渠日三省以澡瀹時四勿其埽除古之人何人斯而余
肯同夫讀書城南之符也駕長風而來思抱明月以翔
集毋空谷其遐遺幸聖域之優入以經籍為朋友以泉
石為供給佩猗蘭之秋香紉芙蓉而手緝盍歸來乎山
中兌麗澤其講習清斯濯以自潔起風雩而獨立挹烟
雲而進之問孔聖之何執將玉林其與遨期瑶草之共
拾亂曰有鏘其佩琳琅璆兮風蕭蕭然山川樛兮翁乘
白雲駕言遊兮道斯在斯如泉流兮勿遐爾心為翁憂
兮歸來歸來吾與子求兮
白鹿洞賦(次晦翁韻)(明)林俊
浮鄱陽之巨浸泝星子之名疆亶啓篷以遐矚森五老
其孔良懷攬結於神秀維舸艦於横塘戒征夫以前路
策余馬於山之岡感鑪錘以陶鑄揖真宰於鴻荒嵲東
南以孤峙薈轇轕於衆芳飫大清於沆瀣又奚慕夫五
更周序而殷庠粤二龍之寄傲睨雲壑以洸洋澹虚止
以超曠斡玄樞以潛運緬元和之羅致竟玉收而砆混
盼鴻鵠以高舉撫白鹿而肥遯迴勸駕於拾遺勞朋友
之敦問羌徙跡於東都憣附章而彙進惟紫陽之肇守
右儒術以罔倦締頹址於荆榛矢繕葺復奚孫飭藏修
於他所揭要領於前論既廣貽夫士廪亦載勤夫御書
儼聖賢於遺像條規範於偉模授紀成於秘閣假休沐
於咨諏振風雩之逸響循孔步而顔趨朗人文於奎曜
恢正學於永圖嚼遺言於敬義恍面語而勤渠悵日月
其滋久洞莽蒼以靡除睠余生之伊晩竊心慕而企符
悼梁木之宿頹偕章縫以後集噫墜緒其茫茫惡德門
之望入幸來復其未遠矧日力其猶給礪鍼石以起痼
豈濂洛閩關之莫緝謹濯雪以刮劘奚弊弊夫末習夙
遵軌以信邁覬百一其有立惟格人之可起委厥鞭其
願執冀濡染於幽馨仰前修於掇拾亂曰聖澤泓澄礫
鳴璆兮雲章煥爛柯蜷樛兮含真嗣徽濛化遊兮爰濯
其纓枕寒流兮衿裾容與樂消憂兮浮雲物外泊吾生
以奚求兮
白鹿洞賦(次晦翁韻)(明)初順
粤南康之有郡兮據吴楚之封疆由名賢之過化兮民
俗丕變而淳良村落僻其近郭兮紛隱映乎松塘槩白
鹿之幽勝兮在東北之重岡昔山人託迹於斯兮後復
翦其榛荒臺榭屹乎輝映兮花草鬱其芬芳暨南唐置
學兮曰匡山之國庠降五老之突兀兮吞彭蠡之汪洋
尋大振其聲教兮際宋朝之休運山若增而巍巍兮泉
若濬而混混禽鳥樂以和鳴兮豺虎避而深遯九經於
焉頒賜兮羣士於斯乎講問逮紫陽之興建兮悵然懷
乎先進書有積而田有給兮樂教養之無倦寄衷情於
賦詠兮粲幼婦兮外孫嗣顧斯文其在兹兮豈吾徒之
私論慨斯人不常存兮道猶寓乎遺書矧教條之昭晰
兮誠萬世之楷模何喪亂之屢經兮莫圖舊而重諏聖
澤為之下壅兮學徒廢其摳趨幸治教之休明兮屬一
統之皇圖郡侯憲史相繼而修復兮展夙心之勤渠進
諸生以道德兮外聲利而屏除彼垂涎於公相兮陋韓
公之訓符余登臨而假寐兮夢先哲之羣集儼杏壇之
講授兮紛堂升而室入回庶乎其屢空兮雍無事乎口
給點鳴瑟以詠歸兮參省身而傳習踵夫子之步趨兮
歎文王之熙緝呼余前而丁寧以告戒兮欣仰瞻而起
立授余以明誠之要訣兮曰擇善而固執忽驚寤如有
失兮賴片言之可拾仰高山余起敬兮見千仞之蒼璆
攀桂枝以延佇兮羌偃蹇其相樛世有異而心不殊兮
聊想慕以優游夫豈躭山水之為樂兮徒漱石而枕流
願辭榮於宦海兮假林壑以消憂從吾心之所好兮更
於世乎何求
白鹿洞賦(次晦翁韻)(明)舒芬
設吴楚之兩界鎮江黃之故疆維匡山之偉觀屹頹波
之忠良迤敷淺於彭蠡懲險束夫瞿塘有阪有隰有澗
有岡歴姚虞而迄周罔或烈而遂荒肆洞天之幽闃鬱
草樹而臭芳終名勝之莫掩肇宫宇而膠庠屬鴻儒之
起廢濟後學之望洋適奎躔之聚輝贊斯文而起運敬
義揭以直指老佛闢而莫混士知方以有來或於焉而
繫遯余兹仰門牆而摳衣隸也跋峰巒而頻問聆石泉
三折而東之諒前途伊邇可勇進雲相隨乎其若無心
鳥相依乎其若不倦感農夫之刈麥嬉引鉏而弄孫奚
真朴之難復可於此而尚論既乃度漱石之新梁覩華
扁之大書欽皇明之賁飾匪淳熙之舊模聖像儼乎可
畏規言炳乎足諏曰既及乎其門敢不繩夫步趨嗟孔
道之再興惟太極之一圖爰定性於伊洛亦訂頑於横
渠視主靜與慎動尚窺壁而循除闡千古之幽秘圖與
易而契符謂朱夫子之渾然猶樂大成之㮣集迹窮理
於庶物真乾健而㢲入顧俾小子之務兹懼夫勉行之
不給矧危微之墜緒烏記誦之能緝天既設夫我中聖
又示之時習胡甘白首之紛如須圖大者之先立庶據
依之有地斯御射之可執矢自今而惕勵力恒千於人
十亂曰八音宫縣戛玉璆兮聲出林木難為樛兮千載
一時白鹿遊兮其峙為山水為其流兮悠悠未艾我能
無憂兮日月逝矣亦敏求兮
白鹿洞賦(次晦翁韻)(明)唐龍
白鹿山水名天下紫陽讀書在其疆上闡道學之統下
開人心之良發軔於匡廬之麓引派乎彭蠡之塘曾莫
窺其涯涘實仰止乎高岡爰先祠於一拜閔山徑之就
荒耽泉石之真趣擷宇宙之奇芳天既開夫兹洞人又
聚於是庠要當從而嚮往奚可歎夫望洋進二三子於
其前轉五百年之洪運指大道以入門防旁蹊之易混
蓋闢正學之榛蕪匪直幽人之肥遯木石鹿豕與遊芻
蕘途人是問考正統之相傳繇前修而直進心皇皇乎
而有求神亹亹乎若忘倦誰道晦菴之神不在兹我將
見之羹牆而揖孫遡洙泗之淵源問夫子之至論太極
既生乎兩儀意象至發於圖書宇宙吾道之槖籥民物
四體之形模曰既入乎其室將舍是而焉諏明性天於
動靜著實地之步趨載觀羲皇之心學盡在河洛之一
圖屹人心之山岳決滄海之溝渠闡明誠之戸牖别義
利之庭除彼濂溪之正脈實異代而同符方關洛緒論
之紛紜微夫子之大成莫集扶孔孟於侏離正蘇楊於
出入功有過於退之日惟恐其不給嗟小子之昏愚奚
正宗之能緝慕太史之山川竊有志於時習顧與我之
非凡將勉焉以自立率吾性之鳶魚庶先鞭之可執蹇
遺躅於靜修亦何辭於掇拾亂曰高山流水鳴吾璆兮
蒼松翠竹惟木樛兮吾道白鹿誰與遊兮千載紫陽屹
中流兮道之云遠我能無憂兮武夷雲谷從兹求兮
御定歴代賦彙卷十八
