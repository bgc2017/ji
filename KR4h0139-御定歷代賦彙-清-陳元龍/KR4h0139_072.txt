欽定四庫全書
御定歷代賦彙卷六十九
性道
太玄賦(漢)揚雄
觀大易之損益兮覽老氏之倚伏省憂喜之共門兮察
吉凶之同域皦皦著乎日月兮何俗聖之暗燭豈愒寵
以冒災兮將噬臍之不及若飄風不終朝兮驟雨不終
日雷隆隆而輙息兮火猶熾而速滅自夫物有盛衰兮
况人事之所極奚貪婪於冨貴兮迄喪躬而危族豐盈
禍所棲兮名譽怨所集薰以芳而致燒兮膏含肥而見
&KR0778;翠羽媺而殃身兮蚌含珠而擘裂聖作典以濟時兮
驅蒸民而入甲張仁義以為網兮懷忠貞以矯俗指尊
選以誘世兮疾身沒而名滅豈若師由聃兮執玄靜於
中谷納傿禄於江淮兮揖松喬於華嶽升崑崙以散髮
兮踞弱水以濯足朝發軔於流沙兮夕翺翔於碣石忽
萬里而一頓兮過列仙以託宿役青要與承戈兮舞馮
夷以作樂聽素女之清聲兮觀宓妃之妙曲茹芝英以
禦餓兮飲玉醴以解渴排閶闔以窺天庭兮騎騂騩以
踟躕載羨門與儷游兮永覽周乎八極亂曰甘餌含毒
難數嘗兮麟而可羈近犬羊兮鸞鳳高翔戾青雲兮不
掛網羅固足珍兮斯錯位極罹大戮兮屈子暮清葬魚
腹兮伯姬曜名焚厥身兮孤竹二子餓首山兮斷跡屬
鏤何足稱兮辟斯數子智若淵兮我異於此執太玄兮
蕩然肆志不拘攣兮
疾邪賦(漢)趙壹
伊五帝之不同禮三王亦又不同樂數極自然變化反
駮德政不能救世溷亂賞罰豈足懲時清濁春秋時禍
敗之始戰國愈復增其荼毒秦漢無以相踰越乃更加
其怨酷寧計生民之命唯利已而自足於兹迄今情偽
萬方佞謟日熾剛克消亡舐痔結駟正色徒行嫗&KR3053;名
勢撫拍豪強偃蹇反俗立致咎殃捷懾逐物日冨月昌
渾然同惑孰溫孰凉衺夫顯進直士幽藏原斯瘼之攸
興寔執政之匪賢女謁掩其視聽兮近習秉其威權所
好則鑽皮出其毛羽所惡則洗垢求其瘢痕雖欲竭誠
而盡忠路絶嶮而靡緣九重既不可啓又羣吠之狺狺
安危亡於旦夕肆嗜欲於目前奚異涉海之失柁積薪
而待然榮約由於閃輸孰知辨其蚩妍故法禁屈撓於
勢族恩澤不逮於單門寧飢寒於堯舜之荒歲兮不飽
煖於當今之豐年乘理雖死而非亡違義雖生而匪存
有秦客者乃為詩曰河清不可俟人命不可延順風激
靡草冨貴者稱賢文籍雖滿腹不如一囊錢伊優北堂
上骯髒倚門邊魯生聞此辭繫而作謌曰勢家多所宜
咳唾自成珠被褐懷金玉蘭蕙化為芻賢者雖獨悟所
困在羣愚且各守爾分勿復空馳驅哀哉復哀哉此是
命矣夫
思遊賦(有序)(晉)摰虞
虞嘗以死生有命冨貴在天天之所祐者義也人之所
助者信也履信思順所以延福違此而行所以速禍然
道長世短禍福舛錯怵迫之徒不知所守蕩而積憤或
迷或放故借之以身假之以事先陳處世不遇之難遂
棄彝倫輕舉遠遊以極常人罔惑之情而後引之以正
反之以義推神明之應於視聽之表崇否泰之運於智
力之外以明天任命之不可違故作思遊賦其辭曰
有軒轅之遐胄兮氏仲壬之洪裔敷華穎於末葉兮晞
靈根於上世準乾坤以斡度兮儀隂陽以定制匪時運
其焉行兮乘太虚而遥曳戴朗月之高冠兮綴太白之
明璜製文霓以為衣兮襲彩雲以為裳要華電之煜爚
兮佩玉衡之琳琅明景日以鑒形兮信煥燿而重光至
美詭好於凡觀兮修稀合而靡呈燕石緹襲以華國兮
和璞遥棄於南荆夏象韜塵於市北兮瓶罍抗方於兩
楹鸞凰耿介而偏棲兮蘭桂背時而獨榮關寒暑以練
真兮豈改容而爽情感昆吾之易越兮懷暉光之速暮
羨一稔而三春兮尚含英以容豫悼曜靈之靡暇兮限
天晷之有度聆鳴蜩之號節兮恐隕葉於凝露希前軌
而增騖兮眷後塵而旋顧往者倏忽而不逮兮來者冥
昧而未著二儀泊焉其無央兮四節環轉而靡窮星鳥
逝而時返兮夕景潛而且融旻三后之在天兮款聖哲
之永終諒道修而命微兮孰舍盈而戢沖握隨珠與蕙
若兮時莫悦而未遑彼未遑其何恤兮懼獨美之有傷
蹇委深而投奥兮庶芬藻之不彰芳處幽而彌馨兮寶
在夜而愈光逼區内之迫脇兮思攄翼乎八荒望雲階
之崇壯兮願輕舉而高翔造庖犧以問象兮辨吉繇於
姬文將遠遊於太初兮鑒形魄之未分四靈儼而為衞
兮六氣紛以成羣驂白獸於商風兮御蒼龍於景雲簡
厮徒於靈囿兮從馮夷而問津召陵陽於游谿兮旌王
子於柏人前祝融以掌燧兮殿玄冥以掩塵形彯彯而
遂遐兮氣亹亹而愈新挹玉膏於萊嵎兮掇芝英於瀛
濱揖太昊以假憩兮聽賦政於三春洪範翕而復張兮
百卉隕而更震睇玉女之紛彯兮執懿筐於扶木覽玄
象之韡曄兮仍騰躍乎暘谷吸朝霞以療饑兮降廩泉
而濯足將縱轡以逍遥兮限東極之路促詔纖阿而右
迴兮覿朱明之赫曦莅羣神於夏庭兮迴蒼梧而結知
纚焦明以承旂兮駔天馬而高馳讒羲和於丹邱兮誚
倒景之亂儀尋凱風而南暨兮謝太陽於炎離戚溽暑
之陶鬱兮予安能乎留斯聞碧雞之長晨兮吾將往乎
西游粤浮鷁於弱水兮泊舳艦於中流苟精粹之攸存
兮誠沉羽以汎舟軼望舒以陵厲兮羌神漂而氣浮訊
碩老於金室兮采舊聞於前修譏淪隂於危山兮問王
母於椒邱觀玄鳥之參趾兮會根壹之神籌擾毚兔於
月窟兮詰姮娥於蓐收爰攬轡而旋驅兮訪北叟之倚
伏乘增冰而遂濟兮凌涸隂之所&KR0008;探龜蛇於幽穴兮
瞰罔象之潛育哂儵忽之躁狂兮喪中黃於耳目偭燭
龍而游衍兮窮大明於北陸攀招搖而上躋兮忽蹈廓
而凌虚登閶闔而遺眷兮頫玄黃於地輿召黔雷以先
導兮覲天帝於清都觀渾儀以寓目兮拊造化之大爐
爰辨惑於上皇兮稽吉凶之元符唐則天而民咨兮癸
亂常而感虞孔擇涕於西狩兮臧考祥於僂句跖肆暴
而保乂兮顔履仁而夙徂何否泰之靡所兮眩榮辱之
不圖運可期兮不可思道可知兮不可為求之者勞兮
欲之者惑信天任命兮理乃自得且以四位為匠乾巛
為均散而為物結而為人陽降隂升一替一興流而為
川滯而為陵禍不可禳福不可徵其否兮有豫其泰兮
有數成形兮未察靈象兮巳固承明訓以發蒙兮審性
命之靡求將澄神而守一兮奚飄飄而遐遊斐陳辭以
告退兮主悖惘而永歎惟升降之不仍兮詠别易而會
難願大饗以致好兮盍息駕於一餐會司儀於有始兮
延嘉賓於九乾陳鈞天之廣樂兮展萬舞之至歡枉矢
鑠其在手兮狼弧&KR2728;其斯彎睨翟犬於帝側兮殪熊羆
於靈軒爾乃清道夙蹕載輪修祖班命受號轙輈整旅
兆司鬱以屆路兮萬靈森而陳庭豐隆軒其警衆兮鈎
陳帥以屬兵堪輿竦而進時兮文昌肅以司行抗蚩尤
之修旃兮建雄虹之采旌乘雲車電鞭之扶輿委蛇兮
駕應龍青虯之容裔陸離俯游光逸景修爍徽霍兮仰
流旌垂旄炎攸纖纚前湛湛而攝進兮後僸僸而方馳
且啓行於重陽兮奄稅駕乎少儀跨列缺兮闚乾巛揮
玉關兮出天門涉漢津兮望崑崙經赤霄兮臨玄根觀
品物兮終復魂形巳消兮氣猶存眺懸舟之離離兮懷
舊都之藹藹仍繁榮而督引兮將遄降而速邁華雲依
霏而翼衡兮日月炫冕而暎蓋蹈烟熅兮辭天衢心闣
[莫-大+羽]兮識故居路遂遒兮情欣欣奄忽歸兮反常閭修中
和兮崇彝倫大道繇兮味琴書樂自然兮識窮達澹無
思兮心恒娛
悔賦(有序)梁簡文帝
夫機難豫知知機者上智智以運已迷己者庸夫故易
曰吉凶悔吝生乎動者也又曰悔吝者憂虞之象也傳
曰九德不諐作事無悔是以鄭國盜多太叔之恨表衞
風義失宣公之刺彰無將詠興壟事書作季文再思而
未可南容三復而不暇余以固陋之資慎履冰之誡竊
服楚王之對每徵后稷之詩觸類而長乃為賦曰
默默不怡恍若有遺四壁無寓三階寡趣月露澄曉風
柳悲暮庭鶴雙舞檐烏獨赴岸林宗之巾憑南郭之几
玄德之眊聊縈子安之嘯時起靜思悔吝鋪究前史弔
古傷今驚憂歎圮成敗之蹤得失之理莫不關此令終
由乎謀始棄夸言於頓邱重前非於蘧子蹟夫覆車之
戒豈止一途而已至如秦兼四海之尊握天下之冨混
一車書鞭笞㝢宙胡亥之寄巳危萬代之祀難搆阿衡
失責成之所趙高秉棟梁之授拒諫逞刑戮宰誅守矜
上林之戲馬嘉長楊之射獸囁呫禁中之言欺侮山東
之寇及其祠祟涇水作釁夷宫徒希與妻子伍下願與
黔首同信殪絶於凶醜何前謀之不工至如下相項籍
才氣過人拔山靡類扛鼎絶倫聲駕盛漢勢壓餘秦鉅
鹿有動天之卒轅門有屈膝之賓既刓有功之印亦疑
竒計之臣唱雞鳴於垓下泣悲歌於美人抱烏江之獨
愧分漢騎之餘身郭君失位徒馭而亡尚悲殘糗獨飲
餘漿枕畚空卧伏軾懷傷魂飄原野骨餌豺狼楚王刻
鶴播徙南地鐃管徒鳴才人空置豈輜車之足榮匪射
獵之娛意幽泉斯即白日何冀寗喜納君恃功肆寵衛
侯厭黷忠臣憤勇昏迷靡悟敗不旋踵商君被執李斯
赴收身居闕下命厄秦囚追傷用法之弊還思不諫之
尤亦何解於今酷終無追於昔謀伯卓跋扈豺目為輔
弑君鴆子誅李害杜鬻恩販寵怨庶虐人蔽朝政之聰
察害上書之烈臣榮暱子於阿尹肆貪濁之淫威樹姦
黨於宫禁察人主之纖微卒其膏鈇潤鉞寘纆逢徽壯
武英逸才為時出陸離儒雅照爛文筆江東啓吞併之
籌幽州著懷遠之術運鍾毁冕時屬傾顛鏑鳴水闊日
黑山遷劉卞之謀不决忠良之戮巳纏台曜之災雖啓
鷦鷯之賦徒然士衡文傑綽有餘裕氣含珠璧情蘊雲
霧志闕沉隠心躭進趣倔兹猛衆臨此勁兵抗言孟玖
肆此孤貞牋辭巳切墨幔徒縈形殞河上心憶華亭若
夫楊惲狂言灌夫失志卒其殞命埋軀傷形屬吏周君
飲後裴子酣狂靳固紀瞻之妾眠卧季倫之房亦足以
魂驚神爽悔結嫌彰巳矣哉波瀾動兮昩前期庸夫蔽
兮多自欺不遠而復幸無嗤建功立德有常基胷馳臆
斷多失之前言往行可為師
思慎賦(有序)(唐)劉知幾
賦形天地受氣隂陽生樂死哀進榮退辱此人倫之大
分也然歷觀自古以迄於今其有才位見稱功名取貴
非命者衆克全者寡大則覆宗絶祀堙没無遺小則繫
獄下室僅而獲免速者敗不旋踵寬者憂在子孫至若
保令名以沒齒傳詒厥於後胤求之歷代得十一於千
百某嘗迹其行事略而論之至如望夷簒奪鴻溝戰爭
包燕蓋之異志踐恭顯之邪迹或干紀亂常或窺窬僥
倖此而獲罪固其宜也爭二城而相殺期五鼎以就烹
獻魚炙以交鈹舞雞鳴而伏鑕或幸災樂禍或甘死徇
生求而得之又何怨也降兹以外有異於是莫不重七
尺於泰山恡一毛於尺璧徒惡其死而不知救死之有
方但惜其生而未識衞生之有術何者地居流俗之境
身當名利之路皆物之相物我之自我當仁不讓思倍
萬以孤標唯利是視願半千而秀出行高於人衆必非
之官大於國主必惡之而名譽娛其耳光榮炫其目口
甘腴豢嗤鈎吻之腐腸身安棟宇誡垂堂之折足自謂
長無六疾永固百齡巋然可與金石齊堅松喬比壽者
矣殊不知關張以傲誕為將桑霍以滿盈居職鼂錯削
國以獻忠伯宗匡朝而好直處父則純剛立性張溫則
太明為識見之者為之寒心聞之者為之變色亦猶卧
於積薪之上而不知火之將然巢於折苕之末而不悟
風之巳至既而惡稔釁盈道窮數極黃沙在縶懷上蔡
而無追白刃臨頸揮廣陵而長歎猶以為禍出不虞災
非素漸以兹自卜奚其謬歟假有舉一反三麤分菽麥
知豐屋之不誡悟覆車之足尤而皆宴安鴆毒遲疑猶
豫交戰未勝而禍機先發不杜之於欲萌方悔之於既
兆用使茂先將戮顧諍子而多慙安仁已收負慈親而
永訣嗚呼自古所以多殺身亡族者職由於此也因斯
而言則知禍福無門唯人自召自貽伊戚匪降於天而
謂之不幸未之聞也昔夫子有云仁遠乎哉我欲仁斯
仁至矣竊以仁為百行之首大聖其猶病諸然必以中
才之人企勉而行猶或可及况其慎者蓋不過慎言語
節飲食知止足避嫌疑若斯而巳矣非有朝聞夕死去
食存信之難也違之則為凶人蹈之則成吉士其為弘
益多矣而世人罕能修身厲己自求多福方更越禮過
度坐致覆亡此宣尼所以譏鮑莊子之智不如葵而孫
叔敖譬以螳螂伺蟬不知黃雀在後余早遊墳索晩仕
流俗觀古今之人物極矣見吉凶之成敗衆矣夫貴不
如賤動不如靜嘗聞其語而未信其事及身更之方覺
斯言之徵矣加以守愚飬拙怯進勇退每思才輕任重
之誡智小謀大之憂觀止足於居常絶覬覦於不次是
以度身而衣量腹而食進受代耕之禄退居負郭之田
庶幾全父母之髮膚保先人之邱墓一生之願於斯足
矣但才非上智習以性成猶恐覩芳餌而貪生處鮑肆
而神化苟或靜退之心日弛則馳競之慾日增顛沛以
之嗟何及矣常思列銘几杖取配韋弦刻心骨而不忘
傳諷誦而無斁蓋語曰明鏡可以覽形往古可以知今
是用尋往哲之事驗古人之得失寄彼形言存諸炯誡
列之座右題其賦云
吾嘗終日不食三省吾身覺昨非而今是庶舍舊而謀
新原夫天地之大德曰生聖人之大寶曰位生也者賢
愚定其美惡位也者朝市總其名利七情由其不等百
行以之咸異儻無心以自謀良局途其必躓何者得不
思失雄獨忘雌耽人爵以健羨窮代路之險巇是則平
衡而登九折直轡而踐三危干戈生於肘腋胡越起於
藩籬假使履獸尾而不咥探龍頷以獲奇省僥倖以適
願非仁者之所為也借如幽室鑿坯窮居負郭二頃樵
採一㕓耕穫困沉名於抱關志充詘於懸箔俄拔跡於
羊豕倏摶飛於燕雀金紫照其陸離銀黃煥其沃若彼
滿盈之難守伊榮茂之易落朝結駟而乘軒暮齒劒而
膏鑊方思上蔡之犬追念華亭之鶴奚一身而足怪迺
九族其惟索爾其寂莫無事殷憂不平耻當年而功不
立疾沒世而名不成懷書訪道學古言兵擅雲間之美
譽馳日下之休聲夫鐸穴由於足響膏爍起於多明趙
國從而蘇裂齊城下而酈烹吹律誅於西漢獻寶刖於
南荆遂懷沙於楚塞因說難於秦庭李仕登朝而就戮
嵇道超代而逢刑苟才智之為患雖語默而同傾若乃
猛將出師謀臣獻策鱗翼攀附風雲感激開黃閣與朱
門樹高幡及長戟恃龍蛇之恩舊望鳥兔之盡獲思擅
寵於邦家誓傳名於竹帛蜀既平而艾檻吳巳霸而胥
溺黜淮隂以斃韓遷杜郵而死白彼功成而不退俄寵
謝而招隙何追憶於布衣翻興思於下澤各入門而自
媚徒弔閭其何益亦有爵非才舉榮因寵遷吮癰求愛
舐痔逢憐朝承恩而袖斷夜託夢而衣穿嗤弦直之死
道喜邪徑之敗田氣嘘霜而吸露力轉日而迴天自謂
方江湖而共永比嵩岱而齊堅一朝失據萬古凄然至
於申侯逼迫而辭楚盧綰披猖以去燕彼丁傅之崇貴
將梅茹之威權疇一姓其或在覆五宗而不全次有跡
鄙衡門情娛俠窟出入田竇往來平勃歌無魚以自媒
獻文蛇而請謁疑卧薪之可久謂巢葦之恒安烈火照
其潛燎衡風歘其上摶曹門傾而夭鄧賈室壊而夷潘
班坐刑於黨竇殷取戮於臣桓顧噬臍而不及知觸籓
之為難夫化赤漸乎鄰丹為黔資於邇墨生於麻者既
革其操染於藍者亦變其色交非鮑叔遊異田蘇忘臭
肆之不惡持甘醴以為娛餘推誠而狎耳蕭結契而連
朱始刎頸以交約終反噬而相屠王綢繆於魏諷石嫌
疑於州吁孫秀與趙倫齊貫石顯將牢梁並驅汙無禮
以自及蹈不義而同誅别有直若史魚正如伯厚飾智
驚物露才不偶持瑾瑜而指瑕覽冰鏡而求垢彼獨潔
之為雅固羣醉之所醜况乃誹謗朝廷擯斥朋友方縉
紳以豚犢延冠蓋以雞狗符結怨於晉台彭肆言於蜀
后禰悲號於座上庾嘲謔於行後揆榮辱之在身猶樞
機之發口儻一言其靡慎奚四大之能守然則禮無微
而不警怨無小而不讐察關張之同敗審韋弦之所由
豈直君子不可罔而小人獨可仇倜儻英跱昂藏遠邁
覩厮隸其如萍觀輿臺其若芥本無猜於螻蟻寧有忌
於蜂蠆安知鵝炙輟授七尺由其喪亡羊羹匪均三軍
以之覆敗苟有怨其必復諒無所而不誡於是考兹出
處稽彼行藏咸知進而不知退知存而不知亡惑多言
之必敗迷暴貴之不祥彼有足而罕衞行立身而靡防
猶乘車之去軌若涉海之無航既百慮而一致故異術
而同喪唯夫明達高人賢良志士知滿損而謙益驗弱
生而強死無為福先無為禍始節其飲食謹其容止聚
而能散為而不恃潔其心而穢其跡濁其表而易其裏
範闇室而整冠循覆車而易軌以道德為介胄忠貞為
劒履愛髮膚而不傷保家室以不恥若乃詢木鴈於園
吏訪光塵於柱史萬石守慎以全榮二疏既滿而辭仕
袁不及於憎愛柳忘情於慍喜漢先主之立誡莫尚中
庸衞大夫之所羞獨為君子余雖不佞嘗從事於斯矣
重曰夫含靈稟質異品殊倫生何如而弗貴命何如而
弗珍鴈含枚以避繳狐聽冰而涉津葵傾心以衞足櫟
不材而謝斤彼草樹之無識唯禽獸之不仁猶稱能以
遠害尚假智以全真矧百行之君子迺三才之令人何
自輕於養性何自忽於周身儻狂歌之可採伊輿誦之
可詢敢刊銘以勒座遂援翰而書紳
知止賦(有序)(唐)李德裕
古之稱山林之士往而不能返朝廷之士入而不能出
先哲所以趣舍異懷隐顯殊迹蓋兼之者鮮矣今余自
春秋至西漢取其卿士大夫進能知止退不失正者綴
為此賦云
觀春秋與漢策求知止之大夫魯莫高於柳惠衞莫貴
於寗俞吳乃得於延州楚乃尚於於菟雖至聖無軌超
然不拘猶歎行藏以與顔稱卷懷而善蘧則由聖門而
進退者得不勇於知止乎佐漢留侯與道為徒厭華屋
而不處思赤松以遊娛清則兩龔美則二疏父子欣以
相顧衰老至而歸歟祁祁青衿戴負經書藹藹玄冕祖
我城隅數冥鴻之不反皆雪涕以漣如嗟予生之疲病
念寄世之須臾曾陟險而知懼痛摧輪之不虞諒難復
於玷缺且覃思於玄虚聊擇金於餘日乃迴駕於迷途
况乎托北阜以為宅就東山而結廬仲樂得於清曠陶
豈歎於將蕪其遠眺也則伊水陸渾北繞皇居度雙闕
之蒼翠若天漢之逶迂少室東映於原隰鳴臯西對於
林閭其近翫也則檻泉流於一壑嘉木盈於萬株逕被
芳蓀沚映芙蕖聽求友之鳴禽見自樂之鯈魚徙竒樹
於台嶺隐翠葉而垂珠得怪石於震澤聳青岑而韜瑜
昔有罷侯種瓜逃相灌蔬竊比君子亦能荷鉏或引蔓
於長坂或導流於清渠放情人世之外寄跡羲皇之初
望夕景於平林眺寒煙於遠墟麏麚遠而騰倚鳬鴈去
而相呼酌盈樽以自慰賴鳴琴而不孤懷綺皓而披素
卷想瀛洲而觀畫圖何必尚遍遊於名嶽蠡長往於五
湖嗟夫世於知止之道若存若無李斯忘於税駕惠子
疲於據梧盡生涯以自若何智力之有餘庶收光之未
晩期終老於桑榆
妄心賦(唐)員峴
始吾有形與憂俱生形是幻器憂為妄情愛業潛結貪
心日萌如狂犬之逐塊似飛蛾之赴明舉世役役終身
無成慨愚者之未達嗟此志之難遏多賤實而貴名咸
棄本而逐末利之所在蹈水火而非懼勢之所存棄仁
義而如脱方自以為氣足自負殊不知患其可掇夫生
也有涯而智之無已鵬鷃未足適其分儒墨焉能齊其
理世謂之憂我適足以為喜世之所譽我適足以為毁
自我心而視物四者未知其孰是借如青樓上路紅粉
佳人編貝為齒點朱為唇朗如明月之初霽芳若綠條
之在春流曼臉而光射動鳴環而態新此必天下之巨
豔固當衆族而咸親奚為乎鳥見之望層雲而自逸魚
見之入深泉而不出彼醜好之非我吾孰知其所失若
乃樂府窮選伶人擅名跳丸劒之揮霍奏金石之鏗鍧
復燕趙之稱最信音容之莫京清歌一轉而行雲遏長
袖屢舞而流風并實天下之樂事當觸類而含情奚為
乎爰居卒夭於鐘鼓聾俗不知其韶武嗟愛憎之在物
吾孰知其所主嘗以為生者物之可欽死者人之可畏
方其髑髏之自得也不異夫南面之至貴謂死之為是
住之為非何存沒之交戰而彼我之相違嗟乎求馬於
肆馬不可以得以猿為心猿亦未之息夫制動者以靜
吾當反照於玄極
齋居賦(宋)張耒
仲夏之月隂氣始至陽既盛而初剝隂浸亨而用事水
伏畏涸火燎方熾其於人也心實過炎而腎受其弊惟
人之生受命在子推卦曰坎於行為水微陽所潛元氣
之始故火甚烈則正氣或因而衰則水受害者君子之
所深畏於是居事燕息滌慮齋居既静事以為形又遠
眺而高舒却紛華而弗陳與淡泊乎為徒絶嗜窒慾愛
精嗇神聲色不御滋味罕親沖然與和俱遊湛兮以道
合真故能體強志寧愉樂壽考遠去疾癘保此難老嗚
呼苟能推此以盡道考此以察物則豈惟齋戒以御時
宜其顛沛而勿失且夫冰炭相乘利害交至隕真盜和
豈獨隂沴道心惟微易失難常困於侵陵有如亢陽則
浣心滌志以却外垢虚中保和以全天君故能涉至變
而不濡更萬變而常存蓋將窮年以齋居豈特養生而
善身乎
荀揚大醇而小疵賦(宋)楊傑
周漢運否荀楊教傳雖曰醇之大者亦有疵之小焉皆
命世以為文言非不粹與生知而較美道未能全嘗聞
人異禽魚性鍾天地全而稟者曰聖哲偏而得者曰賢
智聖無不通賢有未至是以周公尼父率臻大道之醇
荀况子雲未免纖瑕之累蜀國宗匠齊王老師雖抱重
器不逢盛時欲卷道以自處疾沒世而無知由是簡冊
其蘊瓊瓌爾辭立大功於是矣未盡善者有之著書三
十二篇義差而駮準易八十一首理或其醨至如論性
之淵源談道之極摰或曰善惡一而混或曰禮義皆其
偽以禮義為偽則堯舜之法歸乎詐以善惡相混則鯀
禹之心何以異兩賢於道擇不精而語不詳三子之間
得其一而失其二又如對臨武以問兵之術推子淵以
希聖之徒遠罷特愚於鼂錯談經私美於童烏是所謂
珠不無纇瑕無掩瑜然無傷於大義實有累於名儒非
倡道之子思將何以教美不臣之新室幾近於誣向使
親承鄒魯之範模獲偶淵騫而論討然則善得以盡辨
無不早數萬言皆造純精千百世以為至寶雜乎其雜
當殊太史之書醇乎其醇可擬孟軻之道奈何智有失
慮人無全能一則晦名於天禄一則朽骨於蘭陵俱有
瑑雕之雜難全粹美之稱亦猶務涉獵者賈山醇儒不
足悦紛華者子夏具體何曾噫荀也倡道於前揚也和
之於後助詩書禮樂之化謹父子君臣之守斯文未喪
大疵則否何韓愈氏重而過之蓋責賢人也厚
廣居賦(宋)楊簡
四明楊子家本三江之口徙居西嶼之麓綠野横其前
青巒維其外東海之水不憚百餘里之遥崎嶇委蛇日
致兩潮之勤於其門輸清納潤曾不少懈北山之桃李
方春盛時相與聯比參紅錯白間青厠翠組織西蜀之
錦環石魚之樓而屏之美於畫繪南園之竹櫛櫛差差
如立萬琅玕疎疎翦翦微風過之蕭然如奏天上之樂
於碧雲之端竹之南有水水之中有荷青圓有蒲綠纖
水仙微酣而立炯若出塵之風度而隔以雲煙遊鱗戲
凉羣羣然圉圉然至於芙蓉秋紅菊金布錢橘梢之黃
未垂而葡萄堆架擁千萬夜光之珠而爭先雖朔飆之
戒寒爛丹邱於四山而壓冰之梅獨出其奇吐孤芳而
盤旋玄冥又從而佐之翦玉鏤瑶雨花其間有家如此
亦可謂奇矣而楊子方悠然而笑曰吾又有廣居焉益
奇吾所謂廣居非棄此而他之特前所陳有目者之所
共瞻有口者之所共言吾今所叙有目者之所不覩有
口者雖欲言而無所廣居之上天所不覆胡為乎天莫
之覆也天可指天可語吾之廣居不可指不可語廣居
之下地所不載胡為乎地莫之載也地有所起有所止
吾之廣居無所起無所止廣居之東其東無窮胡為乎
無窮扶桑有名欲往莫從陽精所升猶在青冥之中青
冥有象有象有窮無象無窮吾廣居不可以象名奚窮
廣居之西其西無窮胡為乎無窮崑崙而西其遠益迷
雖極夫日入之涯道阻且修巳莫之躋矧其日外之冥
冥與東則齊有涯有冥冥有窮無涯無冥冥無窮吾廣
居不可以涯言不可以冥冥言奚窮廣居之南滄溟渺
漫海外有國國外有水水之外人莫得而觀可觀者必
有所窮吾廣居尚不可得而觀奚窮廣居之北沙漠無
極骨利幹近日出之所北距大海海又無窮海雖大不
逃乎形有形之物終窮吾廣居不可以形奚窮廣居之
中天生其中地生其中日月經其中星辰羅其中雷霆
風雨霜雪變化其中人與鳥獸蟲魚萬彙盡產其中然
則所謂楊子者居於其中之何所哉三江之口乎西嶼
之麓乎室乎堂乎序乎塾乎石魚之樓乎南園之竹塢
乎謂不居乎三江之口不可謂果居乎三江之口亦不
可謂不徙乎西嶼之麓不可謂果徙乎西嶼之麓亦不
可堂無中邊室無戶牖序豈東西塾非左右樓雖可登
而難升塢雖可遊而莫有大哉乎廣居以文宣至聖猶
莫知其鄉以洙泗諸侯猶不得其門學者愈行而愈遠
智者愈言而昏者愈不聞壁闥四闢而宗廟之美百官
之冨非立墻之外者所捫是中有不求自有之至樂宮
商日奏金石日諧油油而溶溶易直子諒莊敬中正高
明而有融泰和而粹冲世樂有窮斯樂靡終舉視聽心
知之屬不以為有旦暮有古今有始終而寂然莫之移
洞焉乎空空緝熙靈府之光明混㴠聖域之冥濛而圓
首横目之子方且日持鑽堅之錐力運鑿深之鉏進寸
而退尺欲前而倒趨嘻嘻吁吁
索居賦(元)吳萊
粤吾生之寡好兮恒孤陋以索居步中庭以自念兮心
抑鬱而不舒阽予身之兀處兮撫萬化之殊塗豈寰區
之迫陿兮杳不知其所趨惟世氛之混濁兮尚蓬藋之
藏匿欲奮迅而激昂兮又邅迴以沉默去衆人之佻巧
兮膺泰定以堅飭紛荆棘之柅行兮謂邛崍其繩直肩
重任之迢遥兮固邪許之不力儻泛駕之有求兮策罷
駑且焉止息巡簷隙而詠歌兮撼戶&KR1498;以悲惻何初日
之成言兮乃棄予而不我即彼昔游之為豪舉兮曾同
處乎險囏羌結交以鼔勇兮肯羈圉之遑安抗沙塵而
志得兮巍弁冕之星攢既文虉之炳燿兮嗤薜蘿以為
寒仰睇遠而弗及兮莽浮雲之瀰漫俯聽幽而若來兮
哀風激夫溪湍汨寥&KR0034;其無景兮甘倔強以此蟠徒離
羣以蕭颯兮庶神氣之我完折松枝而拂石兮又植之
以青蘭宜道義之擩嚌兮肯肥癯之異觀董生之談王
兮且有稱於不遇賈誼之明治兮謫長沙而徑去將屠
販之汙下兮恐紛紛而改度逮曲學之肆行兮使吾儒
之愆素古固有此混淆兮矧予今之馳騖寕窮逹之措
懷兮曰美人之遲暮循自然之天運兮芳草靄其發榮
倚巑岏之絶壁兮臨萬仞之潭泓款淺渚以澹泞兮樂
儵魚之不驚搆危巢其惴慄兮恍若聞乎鼯鼪非山林
之忘反兮奈世務之所嬰手不得以䜿指兮目又何能
以逃睛因樗散之乏用兮託考槃之遺聲永言抱此幽
獨兮庸詎釋夫我怦
定命賦(元)吳萊
昔岐周之懿哲兮垂末躅於勾吳延州來之閎博兮秉
世德以作模予既稟此美質兮參兩間而與俱日礲礪
以頡頏兮違陋巷而適通都膺文華之被體兮結儁逸
以先驅翩黃鵠之千里兮炯驪龍之吐珠掎山丘其峻
峭兮汨河海之盤盓奇材未得以自致兮恐薄俗之淪
胥叱玄夫為予枚卜兮徵吉繇以弗渝曰心遠而跡滯
兮何時命之獨拘怊怊其曠懷兮惕惕以深省收羣囂
於一默兮守不動於真靜規豪舉於鴻冥兮混牧芻乎
鹿町胡魁梧之數奇兮彼樸鈍則猶天幸遵大路豈不
可兮莽荆棘使吾騁亦欲逃於空虚兮走赤日將焉避
影聿軒騫以有行兮仍轗軻甘所屏離當世之紛紜兮
合自然於溟涬羌造化之無象兮妙機關之翕張叢生
植之各異兮肖智愚以何常役中心之鬨雜兮煽六鑿
之披猖朝奔騰靡所止兮夕偃息怳若有亡灑屏翳之
淋漓兮吹招搖之耿光曶而出於神奇兮鯈又臭腐不
得當邈自古之若兹兮哀吾生之不淑畸汝形而益臞
兮怪汝志之彌蹙言謇澀以少味兮步跰&KR1271;無所投足
奮骹䶗而衆㘖兮割肯綮以旁觸惟先儒之談王兮固
卓立以忤俗環車轍而至老兮陳詭詩以遭逐問蘭陵
悲芳草兮登鄒嶧感喬木慊素衷之陻戹兮緜千祀其
芬馥彼瞢闇之弗思兮行狹邪如平陸託黃老而險盭
兮攻春秋以阿曲亂鳬鶴之短長兮衝涇渭之清濁不
率循於中正兮每僥倖以致夫顛覆豈昔吾之自奮兮
今獨有此沉憂託松柏之幽蔭兮招麋鹿而與儔俯環
堵之湫隘兮猶采椽之雕鎪駕柴車之樸素兮亦炫燿
其華輈等羹藜乎粱肉兮齊衣敝於貂裘窮匪通其不
鄙兮賤無貴以何羞嗤予音之寡和兮譽汝器之無不
周斯視聽之既狹兮曾不遇曠與婁麒麟出而野死兮
鳴鸞鳳之啾啾幸定分之有在兮肯他岐之往謀何豔
陽之駘蕩兮破寒谷之颼颼諒勾萌之畢達兮雖壅閼
其無由不吾用則亦巳兮况斗絶於荒陬終越秣以燕
刷兮夫何足以自疑
自修賦(明)薛瑄
皇降予以衆美兮寔清明而粹全胡賦質之不猶兮乃
蔽昩而強孱自有識而發憤兮窺前修之閫關誦古訓
之數數兮服至理之拳拳雖苦心而極力兮猶未從容
乎矩步忽内怛而自修兮吾知其故善既復而或失兮
怠與敬其交騖心暫開而或蔽兮理與欲其紛互此實
進退之機兮肇千里於跬步苟決擇之不勇兮將邪嬴
而正負蓋必欲敬於理而保持兮於怠於欲其屛去既
經心以自明兮復誦言以自固庶成性之存存兮全上
天之所賦
思本賦(明)薛瑄
吾行年之匪少兮胡貿貿而靡思善惡原於秒忽兮寖
千里其遠而木油油而上聳兮波沄沄而載馳托后土
之鴻龐兮本大化之無涯肇總總之衆物兮咸資始於
天淵矧含靈之物秀兮孰有不自其先先昭列而在上
兮子孫繩其在下或一日而不思兮將原竭而本仆或
廣植而不食其穫兮或勤施而不責所負渺河流之汪
淫兮潤實漸於遐土啓我人以坦途兮闢我人以大戶
既登名於薦書兮復顯仕於朝列念積累之艱難兮恒
拳拳而恐失服聖賢之明訓兮索衆妙於微賾仰皇昊
之賦畀兮保天理於晷刻謹予識之昭昭兮匪他岐之
敢惑潔予身之皓皓兮豈外物之能涅是惟顧本源以
自修兮若見親於羹牆行斯百而靡虧兮體毫髮而匪
傷堅此志之罔替兮愛此言之不忘敦忠孝而日新兮
庶末盛而流長
御定歷代賦彙卷六十九
