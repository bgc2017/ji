御製歷代賦彙序
賦者六義之一也風雅頌興賦比六者而賦居興比之
中盖其敷陳事理抒寫物情興比不得並焉故賦之於
詩功尤為獨多由是以來興比不能單行而賦遂繼詩
之後卓然自見於世故曰賦者古詩之流也班固又謂
登高能賦可以為大夫言感物造端材智深美可以與
國政事故可以為列大夫也是則賦之於詩具其一體
及其閎肆漫衍與詩並行而其事可通於用人書曰敷
奏以言夫敷奏者有近乎賦之義使堯舜而在今日亦
所不廢則豈非文章之可貴者哉朕嘗於幾務之暇博
觀典籍見古者諸侯卿大夫交接鄰國時稱詩以喻志
不必其所自作皆謂之賦如晉公子重耳賦六月魯文
公賦菁菁者莪鄭穆公賦鴻雁魯穆叔賦祈父之類皆
取古詩歌之以喻其志即詠吟之遺音得心意之所存
使聞之者足以感發興起而因以明其如相告語之情
猶之敷布其義而直陳之故謂之賦也春秋之後聘問
詠歌不行於列國於是羈臣志士自言其情而賦乃作
焉其始創自荀況宦遊於楚作為五賦楚臣屈原乃作
離騷後人尊之為經而班固以為屈原作賦以諷諭則
巳名其為賦矣其後宋玉唐勒皆競為之漢興賈誼枚
乘司馬相如楊雄張衡之流製作尤盛三國兩晉以逮
六朝變而為排至於唐宋變而為律又變而為文而唐
宋則用以取士其時名臣偉人往往多出其中迨及元
而始不列於科目朕以其不可盡廢也閒嘗以是求天
下之才故命詞臣考稽古昔蒐采缺逸都為一集親加
鑒定令校刊焉為敘其源流興罷之故以示天下使凡
為學者知朕意云
康熙四十五年三月二十二日
欽定四庫全書
御定歴代賦彙告成進
呈表
經筵日講官起居注詹事府詹事兼翰林院侍
讀學士加三級(臣)陳元龍恭承
敕旨編刻
御定歴代賦彙今已成書謹奉
表上
進者(臣)元龍誠惶誠恐稽首頓首
上言伏以書契之作代不乏人古詩之流賦居其一
摛華掞藻事既極於敷陳旨遠辭文義或兼乎
比興入蘭臺而給扎才集羣英從漳浦而抽毫
文多大雅鏗鏘典則善此有升堂入室之名瑰
麗雄奇讀之起異代同時之慕揆厥所自各有
專家本為六藝之笙簧終作五經之鼓吹流傳
既遠篇帙滋多自非纂緝為一書誰識淵源於
百代欽惟
皇帝陛下
道高允執
學𢡟緝熙
平天成地經綸持五運之中
奮武崇文道法冠百王而上
分宵旰憂勤之暇披玉簡而横經
本神靈濬哲之資展牙籖而汲古高文典冊皆由
御筆之立成鴻藻琳琅快覩
宸章之親灑固已陶鎔班馬驅駕鄒枚乃猶
丙夜流勤
酉山重啟謂文章傳世在各種具有成書而剞劂流
行獨諸賦從無全本文選所載止登晉宋以前
英華所收未及宋元而後他如文粹文鑑所錄
既從略而不詳以迨賦鈔賦苑諸書亦雜出而
未備苟非廣搜博採彙集成書則金聲擲地誰
傳台嶽之辭月幔通暉孰辨梁園之簡(臣)祇承
天語竭力蒐羅或探選本之遺編或購一家之專集既
珠聮而璧會亦條析而縷分蓋賦之作也始推
本於典墳繼增華於風雅蘭陵祭酒聿垂禮智
之篇夢澤騷人爰有芷蘭之詠西京東洛典麗
兼雄北部南朝菁華競豔唐傳應制以格律為
工宋懲綺靡遂清真是尚元明而降體製各殊
然而家擅雕蟲人能讀霓源流不一卷帙孔繁
於是按部考辭分題辨類上稽乾度籠星辰雨
露於毫端俯驗坤輿聚都邑山川於紙上大之
兵農禮樂動合王章小之服食舟車咸關日用
或興懷民事開卷而如覩耕桑或緬想儒宗披
文而恍談名理蟲魚草木多識乃格物之資刀
劒琴書游藝亦怡神之助以逮訪道游仙之作
談空記幻之篇此望古而興思彼懷人而憶事
憂樂互異清豔各殊無不竭學士之經營殫詞
人之藻繢爰類從而區别分正集與外編綺製
雲蒸鴻篇霞蔚以至單辭剩句拾錦縷於寸絲
斷簡餘箋采吉光於片羽緝成槀本繕寫進
呈既裁定於
宸衷復寵錫以
御序
璿璣璀璨儼三光之下臨
辭義煒煌邁六經而首出溯感物造端之所自明用
人取士之攸關三千載之文河肇津梁於
帝造數百家之詞葉仰披拂於
皇風自古無倫於今為盛(臣)識慙窺管學愧面墻網羅
難致五車考索詎窮二酉南陔日永幸覩成書
北闕恩深忝逢盛事刊仍刻本既亥豕之相因校復
憑心亦根銀之滋懼抱殘守缺襲誤存疑捧帙
徬徨開函悚惕伏願
宸輝炳照
洪度淵涵
賁及班聮長使光騰奎璧
垂諸學校更當價重璠璵將見左陸名篇偕玉府珠
林而並永淵雲袐義與金匱石室而同貞矣謹
編次正集一百四十卷外集二十卷逸句二卷
補遺二十二卷目錄二卷校刊告成(臣)元龍無
任瞻
天仰
聖激切屏營之至謹奉
表隨
進以
聞
康熙四十五年九月十二日經筵日講官起居注詹
事府詹事兼翰林院侍讀學士加三級(臣)陳元
龍謹上表
欽定四庫全書
御定歴代賦彙總目
正集一百四十卷
天象九卷二百八十篇
歲時四卷一百二十八篇
地理十七卷三百三十四篇
都邑十卷七十篇
治道六卷一百五十八篇
典禮六卷一百十篇
禎祥四卷八十篇
臨幸一卷二十一篇
蒐狩二卷二十一篇
文學四卷七十四篇
武功二卷六十四篇
性道四卷九十二篇
農桑二卷三十九篇
宫殿六卷一百四篇
室宇七卷一百五十四篇
器用四卷一百四十二篇
舟車一卷十六篇
音樂六卷一百六十一篇
玉帛三卷八十七篇
服飾一卷三十篇
飲食一卷四十二篇
書畫二卷三十四篇
巧藝二卷五十二篇
仙釋二卷四十四篇
覽古六卷一百七篇
寓言二卷五十九篇
草木六卷一百四十篇
花果七卷一百五十一篇
鳥獸九卷二百三十三篇
鱗蟲四卷一百十五篇
外集二十卷
言志六卷一百二篇
懷思二卷六十三篇
行旅二卷四十五篇
曠達三卷四十二篇
美麗二卷五十篇
諷喻一卷二十二篇
情感二卷三十三篇
人事二卷六十六篇
附逸句二卷一百七十七篇
補遺二十二卷
天象十二篇(附逸句三篇)
歲時五篇(附逸句五篇)
地理三十六篇
都邑十三篇
治道八篇
典禮九篇(附逸句二篇)
禎祥八篇(附逸句二篇)
臨幸二篇
文學五篇(附逸句一篇)
武功一篇
性道六篇
農桑二篇
宫殿五篇
室宇四十篇(附逸句一篇)
器用十篇(附逸句六篇)
舟車一篇
音樂六篇(附逸句五篇)
玉帛二篇
飲食七篇(附逸句一篇)
書畫十二篇(附逸句一篇)
巧藝二篇(附逸句二篇)
仙釋七篇(附逸句二篇)
覽古二十三篇(附逸句一篇)
寓言三篇(附逸句一篇)
草木二十三篇(附逸句四篇)
花果二十三篇(附逸句四篇)
鳥獸二十篇(附逸句一篇)
鱗蟲十二篇(附逸句五篇)
言志十篇
懷思六篇
行旅七篇
曠達十篇
美麗二篇(附逸句二篇)
諷諭七篇
情感三篇(附逸句一篇)
人事二十一篇
以上正外集補遺共一百八十四卷計賦四千
一百六十一篇
