欽定四庫全書
御定歴代賦彙外集卷十九
人事
娛賓賦(魏)曹植
遂衎賓而高會兮丹幃曄以四張辦中廚之豐膳兮作
齊鄭之妍倡文人騁其妙說兮飛輕翰而成章談在昔
之清風兮總聖賢之紀綱欣公子之高義兮德芬芳其
若蘭揚仁恩於白屋兮踰周公之棄餐聽仁風以忘憂
兮美酒清而肴甘
宴喜賦(隋)薛道衡
梁孝王帝子帝孫藉寵承恩名高西漢禮盛東蕃引雍
容文雅之客坐檀欒修竹之園水逶迤而繞砌風清泠
而入軒直凝神而迴矚乃惆悵而興言顧謂枚乘曰予
聞氣序環周人生萍浮補天立地之聖不能止日光西
落疏山奠川之力不能停河水東流韓王酸棗之觀荒
疎蕪漫楚國陽雲之臺空見塵埃固可以縱志縱心以
遊以逸窮宴樂於長夜混是非而為一於時霜重庭蘭
秋深氣寒橫長河之耿耿挂孤月之團團乃有丹墀縹
碧柘館椒宫徘徊宛轉掩映玲瓏妖姬淑媛玉貌花叢
織女下而星落姮娥來而月空澄䊋影於歌扇散衣香
於舞風圖雲刻雷之樽漬桂釀花之酒拭珠瀝於羅袂
傳金杯於素手
志喜賦(五月十一日迓代者途中作)(宋)陳造
出城隂而轉首緬散解之亭岧躡疎影於康莊翳纖雲
於晴霄揭石瀨之泓渟隱鱗甲之搖搖盼山凹之室廬
紛語笑之耕樵山鳥哢兮嘲哳野芳嫮兮妖韶駢萬景
之橫前壹詩題之見撩我肅客而暫來胡意氣之囂囂
揆歸塗之此由矧瓜期之匪遥從官牒之百舍寄十口
於萍漂寧簿領之憚煩而供饋之寂寥第松楸之繫懷
唶老鬢之日彫鬱還家之夙願中不火而每燋幸歲律
之再更騖此心而飛超忽合符之諗期慰跂望之無聊
秣吾馬兮脂牽挹阿丁而聮鑣亂清鏡於粉溪排擘絮
於山椒屈吾指兮寖久兹伊夕而匪朝躍脫檻之鷙獸
快辭韝之皂鵰儼此樂之想像覺吟興之漂蕭歘凴軾
而坐寐夢巳馳於外朝
貧家賦(晉)束晳
余遭家之轗軻嬰六極之困屯恒勤身以勞思丁飢寒
之苦辛無原憲之厚德有民斯之下貧有漏狹之草屋
無蔽覆之受塵欲恚怒而無益徒怫鬱而獨嗔蒙乾坤
之徧覆庶無財而有仁唯四壁之常在時弛落而壓鎮
食草葉而不飽常嗛嗛於膳珍涉孟夏之季月迄仲冬
之堅冰稍煎蹙而窮迫無衣褐以蔽身還趨牀而無被
手狂攘而妄牽何長夜之難曉心咨嗟以怨天債家至
而相敦乃取東而償西行乞貸而無處退顧影以自憐
衒賣業而難售遂前至於饑年煑黃當之草萊作汪洋
之羹饘釡遲鈍而難沸薪鬱絀而不然至日中而不熟
心苦苦而飢懸丈夫慨於堂上妻妾歎於竈間悲風噭
於左側小兒啼於右邊
貧賦(以安貧樂道情旨逸然為韻)(唐)王棨
有弘節先生棲遲上京每入樵蘇之給長甘藜藿之羹
或載渴以載飢未忘挫念雖無衣而無褐終自怡情其
居也滿榻凝塵侵階碧草衡門度日以常掩環堵終年
而不埽荒涼三徑重開蔣詡之蹤寂寞一瓢深味顔回
之道則有温足公子繁華少年共造繩樞之所相延甕
牖之前但見其緼袍露肘曲突沈煙僮不粒以愁坐馬
無芻而困眠俱曰先生跡似萍泛家如磬懸且何道而
自若復何心而宴然先生曰子不聞蜀郡長卿漢朝東
郭器雖滌以無愧履任穿而自樂斯蓋以順理居常冥
心處約當年雖則羇旅終歲曾無隕穫又不聞前惟曾
子後有袁安或蒸藜而取飽或卧雪以忘寒斯亦性善
居易情無怨難不汲汲以苟進豈孜孜而妄干盡能一
榮枯齊得失顧終窶以非病縱屢空而何恤是以原憲
匡坐而不憂啓期行歌而自逸况乎否窮則泰屈久則
伸負薪者榮於漢鬻畚者相於秦更聞楊素之言未能
圖富苟有陳平之美安得長貧矍然二子相顧而起乃
曰幸承達者之論深見賢哉之旨而今而後方知君子
固窮小人窮斯濫矣
逐貧賦(漢)揚雄
揚子遁世離俗獨處左鄰崇山右接曠野鄰垣乞兒終
貧且窶禮薄義弊相與羣聚惆悵失志呼貧與語汝在
六極投棄荒遐好為庸卒刑戮是加匪惟幼稚嬉戲土
砂居非近鄰接屋連家恩輕毛羽義薄綺羅進不由德
退不受呵久為滯客其意謂何人皆文繡余褐不完人
皆稻粱我獨藜餐貧無寶玩何以接歡宗室之燕為樂
不槃徒行負笈出處易衣身服百役手足腁胝或耘或
耔露體霑肌朋友道絶達官凌遲厥咎安在職汝為之
舍汝遠竄崑崙之顛爾復我隨翰飛戾天舍爾登山巖
穴隱蔵爾復我隨陟彼高岡舍爾入海汎彼柏舟爾復
我隨載沈載浮我行爾動我静爾休豈無他人從我何
求今汝去矣勿復久留貧曰唯唯主人見逐多言益嗤
心有所懷願得盡辭昔我乃祖宣其明德克佐帝堯誓
為典則土階茅茨匪雕匪飾爰及世季縱其昏惑饕餮
之羣貪富苟得鄙我先人乃傲乃驕瑶臺瓊榭室屋崇
高流酒為池積肉為崤是用鵠逝不踐其朝三省吾身
謂予無諐處君之家福禄如山忘我大德思我小怨堪
寒能暑少而習焉寒暑不忒等夀神仙桀跖不顧貪類
不干人皆重閉子獨露居人皆怵惕子獨無虞言辭既
罄色厲目張攝齊而興降階下堂逝將去汝適彼首陽
孤竹二子與我連行余乃避席辭謝不直請不貳過聞
義則服長與汝居終無厭極貧遂不去與我遊息
斥窮賦(有序)(宋)俞德鄰
柳下惠遺佚而不怨阨窮而不憫然而揚子逐貧韓子
送窮何也三子者不同道其趨一也余感而作賦曰
歲在執徐月旅太蔟辛亥御日陽風應候俞子刈荆埽
室剪蕉載糗委敝裘於道旁揖窮鬼而三呪伊造化之
亡私匪竒偏於賦受堯何疵兮殄世瞽何飾兮裕後桀
何德兮瑶臺憲何由兮甕牖何奡武而湯偏何跖肥而
夷瘦何壤耄而由醢何回妖而籛夀何闔閭之死而金
玉其穴何黔妻之亡而手足不覆非爾鬼之比周孰主
張而錯繆爾或有識去勿躊蹰余非韓子燒船與車延
爾上座為爾所諛言訖惏慄密率㘊霵曄捷跳踉出戸
宣辭詭荅謂余朋儔非六非四非今斯今立名垂字顯
允韓子實為我仇子何人斯而亦我尤鑽仰沈硏聚螢
刺股子之孏惰無與為伍鼮鼠竹書孰視堇睹誰謂學
窮而闖子所鬭飣為工汗瀾為拙子獨芚芚固守前轍
棘林熠燿頃刻冒沒焉有文窮而子虚喝子數之竒地
亡立錐缾粟屢空迺分所宜飲河巢林聊以自怡賦命
如此何窮之為涕唾流沫顩頥顣頞刎頸論心死生契
闊子獨索居煦煦孑孑豈有交窮忍為子孽然子所以
顛沛流離若愚若癡謗譽交集悶然莫知則彼智窮之
為也吾試與子言之可乎余曰唯唯鬼曰惟人一心函
喜與怒發而中節繄性之故一溺於偏為害為蠧故喜
之偏者為屋烏之憐怒之偏者為水蟹之惡今子之矯
矯昂昂為世所狂懵然意行坎窞康莊非彼智窮孰為
子殃媕婀傴僂突稊卷臠滔滔皆是子寧不然非彼智
窮孰詒子諐犂靬眩人踶跂蹩躠趨者瀾倒子徒揭揭
非彼智窮孰滋爾闕篣格酷烈斲人膏血紆朱懷金子
顧不悦非彼智窮孰為子賊子不彼惡惟我之斥囂昏
黮黕疑莫之匹余於是再拜稽首卑辭稱謝俄而智窮
喑噁叱咤曰爾衆鬼我朋我儔坐我交衽行我聮鑣泛
泛漂泊我惕我驚歗歌娱樂爾肆爾憑鍖銋咇唧我不
爾能雜遝拔摋人不爾懲不我能畜而反我憎逝將去
汝避彼弋矰翻雲覆雨誰復爾矜紛衆鬼之愧赧皆倏
爾而失色既吻吮以函胡復惝惘而皇惑余方命玉友
行成其間而起眠四座分患耦俱已笑而言啞啞
拙賦(宋)周惇頤
或謂予曰人謂子拙予曰巧竊所恥也且患世多巧也
喜而賦之
巧者言拙者默巧者勞拙者逸巧者賊拙者德巧者凶
拙者吉鳴呼天下拙刑政徹上安下順風清弊絶
鈍賦(明)李夢陽
余竊悲機巧之競進兮性靈利而激昂衆倜儻而鑽刺
兮務捷徑以求成勢犬牙苟相軋兮白刃起而相仇戈
戟鑽於心肺兮蹈檻穽而靡憂汨余生之頑鈍兮年逾
壯而無能強砥礪而求合兮路亡羊而多岐退斂掩而
修吾初服兮韜余劒之陸離拂靈鍔之&KR1686;&KR1686;兮吾什襲
而猶恐露之喟時俗之反覆兮常寶偽而棄真斥莫邪
使不御兮挈鉛刀而自珍吾縱有湛盧與龍泉兮反孤
立而危懼按明月之玉環兮塵星斗使不露覽往古誰
不然兮吾又何怨乎今之遭余常怪范蠡之用鋩兮未
見幾而逃彼種與胥豈乏利刃兮竟為主之仇讎故木
以直見伐兮樗以屈曲保全故銳者先衂兮吾蓋幸毛
遂之脫身鬱侘傺余拂抑兮退且焉礪吾初質索白茅
而構菴兮斲桂杉而為室悶踽踽以潛處兮情蹇産而
畫一闃跼蹐以後時兮寂懵騰而蔵密余以往哲為冶
兮以隱子為模鎔禮樂以為銛兮淬仁義而内娱進既
匪我願兮又何必昭此鋒也憺徜徉以往來兮聊秣吾
之駿駹策駑駘而追騏驥兮余故知路之逴遠按六轡
而遊康莊兮亦何必逞羊腸與九坂舍余駟於丘之旁
兮又捐刃乎水裔準閉戸而削迹兮效完身而遠害惟
山路之囏險兮叢篁鬱而蔽天物過盛而易霣兮勢阽
危而必顛吾寧楞騰屋簌蒙詬笑兮不願為文錦之犧
牛寧與蹇驢齊軌埋沒於塵土兮終不與凡馬而競先
短人賦(有序)(漢)蔡邕
侏儒短人僬僥之後出自外域戎狄别種去俗歸義慕
化企踵遂在中國形貌有部名之侏儒生則象父唯有
晏子在齊辯勇匡景拒崔加刃不恐其餘尫么劣厥僂
窶㗲嘖怒語與人相拒曚昧嗜酒喜索罰舉醉則揚聲
罵詈恣口衆人患忌難與並侣是以陳賦引譬比偶皆
得形象誠如所語其辭曰
雄荆雞兮鶩鷿鵜鶻鳩雛兮鶉鷃雌冠戴勝兮啄木兒
觀短人兮形若斯蟄地蝗兮蘆唧且繭中蛹兮蠢蠕蠕
視短人兮形若斯木門閫兮梁上柱弊鑿頭兮斷柯釡
鞞&KR0008;鼓兮補履樸脱椎枘兮𢷬薤杵眎短人兮形如許
醜女賦(明)徐禎卿
伊何賦形獲此醜疾厲隂乘陽女奪男質闊眉豐吭突
額仰鼻多言舌濁連引齁䶋形如死豕勇憨多力槁髮
短秃面目黧黑脂不能赭粉不能白三十不嫁守信閨
閾供勞杵臼蚤夜弗息雞鳴入機沒晷下織復有巧慧
刺繡緣飾世無梁鴻孰求子匹東家有女窈窕麗色絶
世無雙妖媚輕側越戶窺牆靡識刀尺觀者稱豔競欲
求得世降道涼好色賤德新臺廢恥谷風見黜商嬖妲
巳靡吝喪國晉愛驪姬宗子銷骨冶容作厲實猶鬼蜮
敢告世人敬監明則
出婦賦魏文帝
思在昔之恩好似比翼之相親惟方今之疏絶若驚風
之吹塵夫色衰而愛絶信古今其有之傷煢獨之無恃
恨胤嗣之不滋廿沒身而同穴終百年之長期信無子
而應出自典禮之常度悲谷風之不荅怨昔人之忽故
被入門之初服出登車而就路遵長塗而南邁馬躊躇
而迴顧野鳥翩而高飛愴哀鳴而相慕撫騑服而展節
即臨沂之舊城踐麋鹿之曲蹊聽百鳥之羣鳴情悵恨
而顧望心鬱結其不平
出婦賦(魏)曹植
以才薄之陋質奉君子之清塵承顔色以接意恐疎賤
而不親悦新婚而忘妾哀愛惠之中零遂摧頹而失望
退幽屏於下庭痛一旦而見棄心忉忉以非驚衣入門
之初服背床室而出征攀僕御而登車左右悲而失聲
嗟冤結而無訴乃愁苦以長窮恨無愆而見棄悼君施
之不終
出婦賦(魏)王粲
既僥倖兮非望逢君子兮弘仁當隆暑兮翕赫猶蒙眷
兮見親更盛衰兮成敗恩彌固兮日新竦余身兮敬事
理中饋兮恪勤君不篤兮終始樂枮荑兮一時心搖蕩
兮變易忘舊姻兮棄之馬已駕兮在門身當去兮不疑
攬衣帶兮出戸顧堂室兮長辭
妒婦賦(梁)張纘
惟婦怨之無極羌於何而弗有或造端以構末皆莠言
之在口常因情以起恨每傳聲而妄受乍隔帳而窺屏
或覘窗而瞰牖若夫室怒小憾反目私言不忍細忿皆
成大冤閨房之所隱私牀第之所討論或一朝之發洩
滿四海之囂喧忽有逆其妒鱗犯其忌制赴湯蹈火瞋
目攘袂或棄産而焚家或投兒而害壻
妒婦賦(明)陳子龍
楚襄王時下令國中有不好色者予千金封以百里之
縣令尹願以燕見因自稱曰臣幼生貴族長秉國政田
宅具備廣有姬媵中選麗都恣態璀靚䊋首明逸心氣
和令纖穠應圖疎密無定善媚極妍宜人情性然臣外
尚方嚴内守貞正誦習師承徽繩前聖冶容莫睇清歌
不聽惡其妖蠱一旦驅屏又嘗奉使道經江皋宛有淑
女緩步山椒色采竒豔芬芳飄颻玉輝始濯蘭風乍交
知臣貴客解珮相邀陳詩微笑令人蕩搖是日薄暮輕
颸蕭蕭空館岑寂庭遺翠翹臣凛高潔厲聲以譊驅車
&KR0616;發晨抵郢郊臣相三主何求不得遣斥倖孺峻拒邪
色以此坊民請封臣國時宋玉在側進謂王曰胡令尹
之面欺大王也夫嗜悦美好憎厭頹醜凡人之情也捐
靡曼而不御棄窈窕而不錄此有所制也臣與令尹里
閈同處微聞閨闥厥婦竒妒年及衰耄既疥且瞀面若
槁葉體若敗瓠手若蛇腹足若腫樹不解絃管惟滛是
務耽耽主君無間朝暮防閑密緻恐有他遇封識窗牖
發縱姥嫗伺主出入察主言語小有燕私飈發憤怒惡
聲嘈嘈譁呶達曙道逢少俊不得回顧歌筵綺席沒齒
難與滛刑御下顔狀甚倨呵笑穢雜鞭韃無度酷用炮
烙輕逞刀鋸截髮𠢐面亟毁修嫮窺囊啓篋雅善搜捕
奴僕噤口闔室恐怖羣巫紛若性好呪詛祝鬼厭勝求
寵之固威攝主君愧汗僵仆紅顔流離蛾眉永錮終身
奉禁不敢一忤夫邪佞入而賢才擯嫉媢昌而婉孌飢
令尹所遇誠為可悲政當請於大王絶棄嫫母召還南
威賜帝休之木咏葛藟之詩而顧隱情矯飾譸張詭辭
拂逆好惡撓亂是非願大王之弗信也楚王曰善哉諷
矣於是視朝出令黜陟有司爰命公卿各舉所知蔽賢
者罰遺逸者歸賜玉良璧官至執珪
寡婦賦(有序)魏文帝
陳留阮元瑜早亡每感存其遺孤未嘗不愴然傷心故
作斯賦
惟生民兮艱危在孤寡兮常悲人皆處兮歡樂我獨怨
兮無依撫遺孤兮太息俛哀傷兮告誰三辰周兮遞照
寒暑運兮代臻歴夏日兮苦長涉秋夜兮漫漫微霜隕
兮集庭燕雀飛兮我前去秋兮就冬改節兮時寒水凝
兮成冰雪落兮翻翻傷薄命兮寡獨内惆悵兮自憐
寡婦賦(魏)王粲
闔門兮却掃幽處兮高堂提孤孩兮出戸與之步兮東
廂顧左右兮相憐意悽愴兮摧傷觀草木兮敷榮感傾
葉兮落時人皆懷兮歡豫我獨感兮不怡日晻曖兮不
昏明月皎兮揚暉坐幽室兮無為登空牀兮下幃流涕
連兮交頸心㦧結兮增悲
寡婦賦(魏)丁廙
惟女子之有行固歴代之彛倫辭父母而言歸奉君子
之清塵如懸蘿之附松似浮萍之託津何性命之不造
遭世路之險迍榮華曄其始茂所恃奄其徂泯静閉門
以却埽魂孤煢以窮居刷朱扉以白堊易玄帳以素幃
含慘悴以何訴抱弱子以自慰時翳翳以東隂日亹亹
以西墜雞斂翼以登棲雀分散以赴肄還空牀以下帷
拂衾褥以安寐想逝者之有憑因宵夜之髣髴痛存沒
之異路終窈漠而不至時荏苒而不留將遷靈以大行
駕龍轜於門側設祖祭於前廊彼生離其猶難矧永絶
而不傷自銜恤而在疚履冰冬之四節風蕭蕭而增勁
寒凛凛而彌切霜凄凄而夜降冰溓溓而晨結曕靈宇
之空虚悲屏幌之徒設仰皇天而歎息腸一日而九結
惟人生於世上若馳驥之過櫺計先後其何幾亦同歸
乎幽冥
寡婦賦(有序)(晉)潘岳
樂安任子咸者有韜世之量與余少而歡焉雖兄弟之
愛無以加也不幸弱冠而終良友既沒何痛如之其妻
又吾姨也少喪父母適人而所天又殞孤女藐焉始孩
斯亦生民之至艱而荼毒之極哀也昔阮瑀既沒魏文
悼之並命知舊作寡婦之賦余遂擬之以叙其孤寡之
心焉其辭曰
嗟余生之不造兮哀天難之匪忱少伶俜而偏孤兮痛
忉怛以摧心覽寒泉之遺歎兮詠蓼莪之餘音情長感
以永慕兮思彌遠而逾深伊女子之有行兮爰奉嬪於
高族承慶雲之光覆兮荷君子之惠渥顧葛藟之蔓延
兮託微莖於樛木懼身輕而施重兮若履冰而臨谷遵
義方之明訓兮憲女史之典戒奉蒸嘗以效順兮供灑
埽以彌載彼詩人之攸歎兮徒願言而心痗何遭命之
竒薄兮遘天禍之未悔榮華煜其始茂兮良人忽以捐
背静闔門以窮居兮塊煢獨而靡依易錦茵以苫席兮
代羅幬以素帷命阿保而就列兮覽巾箑以舒悲口嗚
噎以失聲兮淚橫迸而霑衣愁煩冤其誰告兮提孤孩
於坐側時曖曖而向昏兮日杳杳而西匿雀羣飛而赴
楹兮雞登棲而斂翼歸空館而自憐兮撫衾幬以歎息
思纏緜以瞀亂兮心摧傷以愴惻曜靈曄而遄邁兮四
節運而推移天凝露而降霜兮木葉落而殞枝仰神宇
之寥寥兮瞻靈衣之披披退幽悲於堂隅兮進獨拜於
牀垂耳傾想於疇昔兮目髣髴乎平素雖冥冥而罔覿
兮猶依依以憑附痛存亡之殊制兮將遷神而安厝龍
轜儼其星駕兮飛旐翩以啓路輪方軌以徐進兮馬悲
鳴而跼顧潛靈邈其不反兮殷憂結而靡訴晞形影於
几筵兮馳精爽於丘墓自仲秋而在疚兮踰履霜以踐
冰雪霏霏而驟落兮風瀏瀏而夙興霤泠泠以夜下兮
水溓溓以微凝意惚怳以遷越兮神一夕而九升庶浸
遠而哀降兮情惻惻而彌甚願假夢以通靈兮目烱烱
而不寢夜漫漫以悠悠兮寒淒淒以凛凛氣憤薄而乘
胷兮涕交橫而流枕亡魂逝而永遠兮時歲忽其遒盡
容貌儡以頓悴兮左右淒其相慜感三良之殉秦兮甘
捐生而自引鞠稚子於懷抱兮嗟低回而不忍獨指景
而心誓兮雖形存而志隕重曰仰皇穹兮歎息私自憐
兮何極省微身兮孤弱顧稚子兮未識如涉川兮無梁
若凌歴兮失翼上曕兮遺象下臨兮泉壤窈冥兮潛翳
心存兮目想奉靈坐兮肅清愬空宇兮曠朗廓孤立兮
顧影塊獨言兮聽響顧影兮傷摧聽響兮增哀遥逝兮
逾遠緬邈兮長乖四節流兮忽代序歲云暮兮日西頹
霜被庭兮風入室夜既分兮星漢迴夢良人兮來遊若
閶闔兮洞開怛驚悟兮無聞超惝怳兮慟懷慟懷兮奈
何言陟兮山阿墓門兮肅肅修隴兮峨峨孤鳥嚶嚶兮
悲鳴長松萋萋兮振柯哀鬱結兮交集淚橫流兮滂沱
蹈恭姜兮明誓詠柏舟兮清歌終歸骨兮山足存憑託
兮餘華要吾君兮同穴之死矢兮靡他
寡婦賦(有序)(明)何景明
予痛吾兄宦業未竟抱志中逝而孤嫂懷保遺孩煢煢
在疚且訓其長雅志自厲庶以不殄兄之義問矣痛而
更以喜作寡婦賦以道其志焉
嗟伊人之伶俜兮訴明昏以自伸言我被遺質之薄軀
兮竊幼訓之專真遭盛年之昌運兮尚君子之末陳侍
巾帶之雅惠兮期畢齒而委身奉周旋以踰紀兮羌中
道以先夭緬日月之恒逝兮佩生平之末光衾裯卷以
獨處兮潛幽宫以自防弛膏鉛之盛飾兮脱袿褘之文
章陳單幃以自蔽兮蓀荃莝以為香紛履綦之委弛兮
琴瑟偃而不張修夜漫以靡旦兮灼寒膏而不明像生
存之極娱兮心絓結而不釋忽頹思而就枕兮恍若君
之我即承邂逅於寤寐兮托精魂於遥夕風飄飄以吹
幃兮起覽視其何適淚交頤以橫下兮魂震蕩而無抗
循周除以舒志兮下蘭室與蕙房望明星以撫㨕兮微
月鑒而綴廊秋氣凜以憯切兮悲回風與降霜痛蕙草
之不敷兮撫梧桐之凋傷感孤獸之離偶兮恥單翼之
無行遂躑躅以反室兮心怛惋而若喪眺丘墳之嶕嶢
兮陟山椒而慘惻極隴隧之脩延兮翳宿莽之蔓域徙
荒亭以即之兮眇神靈之莫得攀下泉之不逮兮隱哀
號而拊臆徵受命之不祥兮艾愆尤於往軌抱遺孤之
煢煢兮指皎日以為矢蹈未亡之微齡兮敢遺君之盛
美苟明忱之罔虧兮豈速殞之可悔重曰幼蒙慈育秉
志良兮服事潔修充君房兮從子遨遊涉江湘兮改轍
東國逾河梁兮思妃文鵷永翺翔兮何意中逵失其行
兮嗟維我儀安可忘兮潛身閫内不下堂兮女史陳圖
慕共姜兮恪諶一志舉令名兮閨中之媛永為像兮
哀節婦賦(有序)(唐)李華
武康尉薄自牧嘗謂余曰僕有賢女適江隂尉鄒待徵
徵亦良士僕志之矣鄒子孤立時無古人誰復知之余
常記其言及江左之亂待徵解印竄匿其妻為盜所驅
將辱之妻密以待徵官告託付村媪尋待徵付焉而后
就死嗚呼自喪亂以來士女以貞烈殆斃者衆余不盡
知之若薄氏者與其父遊聞其聲義動於江南又焉得
不賦之命曰哀節婦賦云爾
昔歲羣盜並起横行海浙江隂萬戸化為凝血無蘭不
焚無玉不折峩峩薄媛淵然明節自牧之子待徵之妻
玉德蘭姿女之英兮鄒也避禍伏於榛莽婉如之嬪執
為囚虜匍匐泥沙極望無覩出授官之告託垂白之姥
姥感夫人爰達鄒君兵解求尸宛在江濆哀風起為連
波病氣結為孤雲鳬鴈為之哀鳴日月為之蒙昏端表
移景而恒直勁芳貫霜而獨存知子莫若父誠哉長者
言
節婦賦(有序)(元)胡炳文
大德庚子信州永豐縣學以周氏貞婦聞於有司明年
春旌其門曰節婦周氏之門易其坊曰崇節坊初周氏
年二十三歸於韓一紀夫喪三子皆幼終喪昆弟欲嫁
之訖弗奪新安胡炳文為之賦曰
詩胡為肇於關雎兮曰夫婦千古之綱常罹變酷而靡
渝兮衛風獨詫於共姜惟父之與母兮謂一家之嚴君
紛姑息以為辭兮嗟孟母其罕聞固世衰而教弛兮况
婦人其何知亶乾封之周氏兮媲共孟而一之孀居四
十春兮胡為不改其素也指蒼天以自矢兮夫唯靈脩
之故也豈無膏與澤兮飛兩鬢其如蓬衆紛其儷美兮
蹇予命之不同喧輿論之總總兮曰予有此姱節子豈
樂聞此名兮悵悒鬱其如結脱簪珥以教子兮躬績紡
以勤家懿予行其如玉兮庶初終之無瑕舜繽紛其揚
英兮蹇朝華而夕熸飽千霜與百霆兮松獨秀於穹林
旌高風以勵俗兮岌崇門於廣途凜霜日以爭嚴兮羞
人間之丈夫
節婦賦(建寧吳家)(元)陳樵
世忽不踐兮情靡薄於魯縞狹節性而賤名檢兮誰與
守志而厲操侵欲崇侈兮毁信棄忠衒玉賈石兮智力
以為雄傲明德以掩義兮當官以放濁為通衆竊步而
翳行兮為名教之所容翫細娛於一旦兮亂前修之風
度雌黃落而脣亡兮曾冰鑑之不可暏鬚髯蔚其如戟
兮有遺憾於古之烈女彼釋生而取義兮彤管列於竹
書榮曜赫其相宣兮為百世之楷模夫何末流之不競
兮蘭蕙化而為芻謂人各有偶兮傷未亡而獨居思來
日之苦長惜華年之未渝獨竦踊以待旦願長處乎脂
腴語刺刺其猶在兮遂捐棄如脱遺雲泥忽其異迹兮
連環解而玦離槿花以為心兮曾何足以平高臺與曲
池孰不悦其春華兮於秋實之不可期世靡靡而不反
兮時所廢其莫支士無以美七尺之軀兮夫烏責乎房
帷揚五教以經邦兮慨淳風之永息傷露竹之無筠惡
丹青之改色嗣潛德之孤光夫烏覩乎人倫之幅尺于
閩越之深阻兮有當代之女英懷鐵石之深衷兮配玉
壺之清冰殆天授之以勁節兮左貞姬而右陶嬰宜受
祐於天朝崇里巷之休聲主君邈然而深思兮曰予何
德以辱邦君之嘉命子辭家而來歸兮遭夫子之不幸
顧諸雛之煢煢兮於附翼之未成思奉身而遠引兮托
孤雛於飄鷹予敢辱先人之教兮以一身而事二姓願
灑埽於地下兮知待終以為榮斯女子之檢押兮非進
修之行也衆好名以矜賢兮固昔人之深恥既相呴以
簠簋兮又相覿以徽懿飾浮華以為巳目兮每發背以
霑衣黃流蕩而稽天兮引一丸以障之取燐火以待明
兮謂朝露之繭可以為衣振一羽之毛兮舉黃鵠乎千
里張兔罝於芳林兮夫烏取乎虎兕與熊羆無妾等百
數兮夫何闕於今之世顧皇極之不立兮是烏足為經
遠之計也夫婦人之行不表於當世兮況處常而待終
以榮名為不祥兮猶足以繼古烈女之芳風系曰金薤
繁兮白露未晞履聲絶兮庭有綠滋幽夢徘徊兮碧瑶
樹黛光零落兮青蛾眉努力兮自愛淳風可期
静姬賦(有序)(明)王世貞
吳王時有静姬者國之東海下邑某氏女也家世華膴
父母愛之既饒令姿重以修能讀書史閑内則及笄而
選得入宫掖備六尚之官階至婕妤視中二千石頗亦
貴矣而性好閒静貞孤自樹不善為蠱又不善事其長
循性而行見憎後進以讒賜退居永巷中乃為此賦以
自解其辭曰
惟婺精之下攝兮鍾靈淑於琅邪媺心形之窈窕兮不
飾步而阿儺娟然與先後而雜處兮挺瑶榦於蒹葭嘉
命忽其賁臨兮遂托乘乎九霄迴天瞬之微曯兮備九
嬪之娙娥又得尚君之司馭兮乘上介於陵園出不敢
竊君之薄怒兮入不敢覬君之異恩居多避而少進兮
藉禮義而自藩貴何希乎飾瑱兮佚胡羨乎乘軒彗三
株之蔽月兮妲姒藉以&KR0008;官衆望風而魄攝兮肩日脅
以先容余獨安此拙薄兮足邅迴與心應衆既諑余之
蛾眉兮遂飾余以強項乘驪龍之熟寐兮屏余返乎永
巷白日匿光不迴照兮蒙氣抑邑而干霿彗既鼔夫裂
地之衡飈兮又結橫天之妖虹紛余憫此同仇兮晨徬
徨而筵篿憂後命之叵測兮竊有冀於將然更申申而
詈余兮荃豈畏天日而甘此冥昏擲歡樂於俄頃兮就
沈慅之大年余既不獲前衆以矯進兮又安敢後衆而
虞退荃方極意於姬姜兮寧暇惜此菅蒯追昔諐而自
數兮覺面目之可示夜夷然其赴枕兮亦何恨於牀第
忽鈞天之自西兮丙夜其猶未竟内忻忻其若偕兮吾
王庶幾無疾病將玉體之不任兮宗社岌乎其焉凭彼
彗亦何知兮惟快心於一誑晨盥漱而就巾幗兮倦玉
階之履綦紅女薄伎不足嬰兮聊發篋而陳書詩感鳴
商之牝雞兮岐聖方重此關雎棄周鼎而寶康瓠兮恐
外庭之類兹噫&KR1077;長門之若歲兮心悦君而不可得班
寄愫於白華兮終鬱鬱而難釋夫大椿亦遒盡兮矧廩
秋之飛藿余將夷長信於未央兮恣逍遥而無極
後静姬賦(有序)(明)王世貞
王既絀静姬之七年采諫臣言追罰嬖幸之長以次就
理下教大長秋故姬某婉嬺而文以禮自閑孤之不聰
擿不中綮永巷省愆為日已久其賜湯沐襲冠服仍守
故尚加秩一等使者臨致命静姬固謝稱疾篤不任行
使者去乃為賦以自廣其辭曰
歲際閼逢之涒灘兮攝提貞於孟陬蕩明河使滌兩曜
兮妖彗遁乎窮霄念娥媌之淑清兮王綸渙發於長秋
妾久處此永巷兮實冥心乎九幽室向隅而迴照兮水
覆地以再收感余髮之昔鬒兮今曲局而不可沐紅顔
包其弗明兮體骨立而膚剥脂澤黯其無光兮業已奮
而中縮裳衣顛倒以思御兮尋沈吟而就襆燕啁啾其
若賀兮雞喔喔以噭鳴鄰女驚而九起兮慚阿監之不
見徵抑攻中之悲哀兮強修顔而臾行曰天聽忽卑兮
帝命不于常舍冥冥之昏墊兮就昭昭之白日增成贈
祓而召見兮輔屬體而若一蘭膏煜以燭夜兮椒風温
温乎甲室芬芳溢於北宫兮餘輝傍映乎西術飲五齊
之挏乳兮啖以粔籹與餦餭二八遞代而侍寢兮輕轝
出入於洞房目窮蕊珠之煜煜兮耳飽天樂之鏘鏘冠
華鬋之七寶兮足下絲履五文章惟吾儕之蠖伏兮荃
獨際而鵠伸胡戀戀此蹄涔兮若夜魚之愛鰥感粲者
之見導兮寧獨瞀而心非人歎君澤之難保兮往事耿
其在顰甫調飢之相迫兮糗草甘而自腴胡啖余以八
珍兮譎余而侈其喉得失若循環兮實銷顔之冶罏羌
侘傺於一朝兮痛前轍之不須臾卧拖紳而冒絮兮不
敢發乎君矇銜回枯之至仁兮雖槁死其奚能忘慚陋
質之么䯢兮敢偃蹇而自托乎貞姜惟寢瘵之沾侣兮
忍以薦乎君王感雨露之汪&KR1070;兮願均施乎萬卉彼怨
女啐諑於深宫兮誠畏停乎余耳念宗祧之鼎維兮又
重虞乎玉體昔余皈誠於西母兮侍真餐焉而啓齒重
曰生理有涯兮欲無涯元真易去兮不易歸有情無情
兮我媚我嫠恬澹寂寞兮千齡為期
荀子耳賦(晉)祖台之
夫惡勞而希逸實萬物之至誠何斯耳之不辰託荀子
而宅形在瘠土而長勤無須臾之閒寧預清譚而閉塞
聞鄙穢而聰明竭微聽於門閣採羣下之風聲
舌賦梁簡文帝
奚兹先生問於何斯逸士曰夫三端所貴三寸著名故
微言傳乎往記妙說表乎丹青魯譚笑而軍却王言詠
而瑞隆陸有千金之富周為一說之功復有搆扇之端
讒諛之迹豔紫淩朱飛黃妒白吾將欲廢便辟之交遠
巧佞之友殄張儀之餘殱蘇秦之後粉虞卿之白璧碎
漢王之玉斗然後浮偽可息淳風不朽
白髮賦(晉)左思
星星白髮生於鬢垂雖非青蠅穢我光儀策名觀國以
此見疵將拔將鑷好爵是糜白髮將拔惄然自訴禀命
不幸值君年暮逼迫秋霜生而皓素始覽明鏡惕然見
惡朝生晝拔何辠之故子觀橘柚一皜一曄貴其素華
匪尚綠葉願戢子之手攝子之鑷咨爾白髮觀世之途
靡不追榮貴華賤枯赫赫閶闔藹藹紫廬弱冠求仕童
髫獻謨廿羅乘軫子竒剖符英英終賈高論雲衢拔白
就黑此自在吾白髮臨拔瞋目號呼何我之冤何子之
誤甘羅自以辯慧見稱不以綠髮而名著賈生自以良
才見異不以烏鬢而見舉聞之先民國用老成二老歸
周周道肅清四皓佐漢漢德光明何必去我然後要榮
咨爾白髮事故有以爾之所言非不有理曩貴耆老今
薄舊齒皤皤榮期皓首田里雖有二毛河清難俟隨時
之變見歎孔子髮乃辭盡誓以固窮昔臨玉顔今從飛
蓬髮膚至昵尚不克終聊用擬辭比之國風
陶母截髮賦(以賓至情極無惜傷毁為韻)(唐)浩虚舟
陶家客至兮方此居貧母氏心恥兮思無饌賓斷鬢髮
以將貿庶珍羞而具陳欲明理内之心不求盡飾庶使
趨庭之子得以親仁原夫蘭客方來蕙心斯至顧巾槖
而無取俯杯盤而内愧啜菽飲水念雞黍而何求舍已
從人雖髮膚而可棄於是搔首心亂低眉恨生畏東閣
之恩薄歸北堂而計成拂撮凝睇抽簪注情解髮而鳳
髻花折發匣而金刀刃鳴喜乃有餘慙無所極窺在屋
而錯落撫垂領而綢直鋒鋩不礙翻似雪之孤光倭墮
徐分散如雲之翠色巳而展轉增思徘徊向隅玄鬢垂
顱而散亂青絲委簟而盤紆象櫛重理蘭膏舊濡傷翠
鳳之全棄駭盤龍之半無觀夫擢乃無遺斂之斯積凝
光而粉黛難染盈握而腥羶是易將成特達之意欲厚
非常之容賓筵既備空思一飯以無慙匣鏡重窺豈念
同心而可惜及乎宴罷空館閑成曉妝纚換新髻釵迷
舊行誠伐木之可親疎而自愧苟如珪之足慕斷亦何
傷重義者情莫違厚慈者身可毁語其決同勉虞之一
戰思其仁逾訓孟之三徙昔咸曰陶氏所以成大名母
賢如此
影賦(唐)謝偃
何物類之實繁各異形而辨色惟兹影之靈化獨玄妍
而莫測若乃體無定質應變隨方因物成象不拘厥常
苟圭表之有度信天地之可量同寒暑之延保故夏短
而冬長在清明而必朗若晦濁而斯亡同至人之隱顯
類君子之行蔵若夫長短侔形曲直應質細故則一毫
必具大物則萬象無失並片魚而為比偶孤鳥而成匹
帶秋林而暫疎含春樹而還密將度雲而俱遠與奔駟
而同疾至如景霽氛收波清風止平湖數百澄江千里
有象必圖無物不擬羣木懸植叢山倒峙崖底天迴浪
中霞起咸巨細其若一各委曲而相似窺之者莫測其
淺深尋之者罔知其終始苟煙霞之可乘何神丹之足
鍊流金液以命酌指玉京而高宴含虚無以成體故日
中而不見同希夷以寂寞何罔兩之莫眩若夫來往絶
跡出入無間走不可避速不可捐非可以智察難可以
理詮向夜月而處後背朝日而居前何變化之無定同
瞻之而忽焉安仁覽以生悲士龍觀而興笑孫惠顧以
致悚田巴臨而獨照想古人之遺烈哀吾生之不劭守
愚直以固窮無明略以求效歲月忽其代序斑鬢倏而
改貌誠既往而莫追徒鑒流以自弔若夫色動秋水光
澄鍊金翠羽朝映珠星夜臨近看若淺遠矚如深信不
入而疑入實非沈而似沈既寄形於流豔又匿跡於凝
隂類聖人之無已以萬物而為心福應善而斯臻禍緣
愆而必至念全德以守一思改過而無二寧受屈以懷
道不求伸以邀利庶履危以自勖終餘年而不墜苟刑
網之所加雖在親而無肆誠言行之可錄縱居嫌而勿
棄必取舍而無私故捫心而不愧獨水鏡之鑑物窮妍
媸而莫秘誠斯道之可寶請貽戒乎在位
髑髏賦(漢)張衡
張平子將遊目於九野觀化乎八方星迴日運鳳舉龍
驤南遊赤野北涉幽鄉西經昧谷東極扶桑於是季秋
之辰微風起涼聊回軒駕左翔右昂步馬於疇阜逍遥
乎陵岡顧見髑髏委於路旁下居淤壤上有玄霜平子
悵然而問之曰子將并糧推命以夭逝乎本喪此土流
遷來乎為是上智為是下愚為是女人為是丈夫於是
肅然有靈但聞神響不見其形荅曰吾宋人也姓莊名
周游心方外不能自修夀命終極來齒玄丘公子何以
問之對曰我欲告之於五岳禱之於神祗起子素骨反
子四肢取耳北坎求目南離使東震獻足西坤授腹五
内皆還六神盡復子欲之不乎髑髏曰公子之言殊難
也死為休息生為役勞冬水之凝何如春冰之消榮位
在身不亦輕於塵毛巢許所恥伯成所逃况我已化與
道逍遥離朱不能見子野不能聽堯舜不能賞桀紂不
能刑虎豹不能害戟劒不能傷與隂陽同其流元氣合
其朴造化為父母天地為牀褥雷電為鼔扇日月為燈
燭雲漢為川池星宿為珠玉合體自然無情無欲澄之
不清渾之不濁不行而至不疾而速於是言卒響絶神
光除滅顧盼軫恤乃命僕夫假之以縞巾衾之以玄塵
為之傷涕酹於路濱
髑髏賦(晉)吕安
躊躇增愁言遊舊鄉惟遇觸髏在彼路傍余乃俯仰咤
歎告於昊蒼此獨何人命不永長身銷原野骨暴大荒
余將殯子時服與子嚴妝殮以棺槨遷彼幽堂於是髑
髏蠢如精靈感應若在若無斐然見形温色素膚昔以
無良行違皇乾來遊此土天奪我年令我全膚消滅白
骨連翩四支摧蔵於草莽孤魂悲悼乎黃泉余迺感其
苦酸哂其所說念爾荼毒形神斷絶宅子后土以為永
列相與異路於是便别
御定歴代賦彙外集卷十九
