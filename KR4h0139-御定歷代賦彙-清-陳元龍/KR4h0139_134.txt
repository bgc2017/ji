欽定四庫全書
御定歴代賦彙卷一百三十一
鳥獸
鶯賦(有序)魏文帝
堂前有籠鶯晨夜哀鳴悽若有懷憐而賦之曰
怨羅人之我困痛密網而在身顧窮悲而無告知時命
之將冺升華堂而進御奉明后之威神唯今日之僥倖
得去死而就生託幽籠以棲息厲清風而哀鳴
鶯賦(魏)王粲
覽堂隅之籠鳥獨高懸而背時雖物微而命輕心悽愴
而愍之日奄藹以西邁忽逍遥而既冥就隅角而斂翼
眷獨宿而宛頸歴長夜以向晨聞倉庚之羣鳴春鳴翔
於南甍戴鵀集乎東榮既同時而異憂實感類而傷情
曉鶯賦(以芳天曉景晚聽清音為韻)(宋)田錫
煙樹蒼蒼春深景芳聽黃鸝之巧語帶殘月之餘光金
袂菊衣新整乎遷喬羽翼歌喉辯舌鬭成乎一片宫商
嘗以清漢雲斜東方欲曉華堂静兮寂寂珠箔深兮悄
悄新聲可畫初歴落於花間餘囀彌清旋間關於樹杪
宛轉堪聽纏綿有情伊寶柱之清瑟與銀簧之暖笙誰
用交奏而成豔聲未若我朧月澹煙之際鶯舌輕清聽
者躊躇聞之怡悅若清露之玉珮觸仙衣之寶玦隨步
諧音成文中節未若我曉花曙柳之間鶯聲清切美夫
藻井霞鮮金盤露圓語因繁兮作默韻將絶兮重連窗
背紅燭星稀碧天楚襄王春夢覺來還應默爾陳皇后
香魂斷處寧不依然有時楊柳迴塘梧桐深井聲煙裊
兮忽斷意春牽兮自永新篁宿寒芳店朝景關關枝上
帶花露之清香喋喋風傳入月簾之静影樓閣輕隂房
廊悄深引萬重之芳意成百態之餘吟綠窗夢斷玉鑪
殘堪憐俊韻寶帳酒醒清漏淺彌稱清音余以為春帝
之命敷宣詞令鄙桃李之無言嫌百舌之多佞知仙翰
兮善歌可司花於香徑巧緒非一詞端靡定其聲也纍
纍然端若貫珠悅春朝之采聽
聞鶯賦(元)劉詵
惟太初之賦物兮何萬類之殊能草與木之多態兮固
塊然而無情鱗與介之擾擾兮或有情而無聲蛙蚓濁
而強聒兮蛩蜩咽而悲鳴雀喧夫朝日之暾兮猿哀夫
晨霜之清夫固有厭而棄去兮亦有感而難為聽咸機
籟之不能自已兮孰能槩之以悅心求衆聲之最和兮
竊獨喜夫倉庚於時夏日逾永楊蔭彌堤山園曖潤椹
熟麥齊樂天宇之肇霽雜野雉而羣飛長廊綠戸疎簾
四垂方書倦而進茶乃據几而拄頤忽有聲之喈喈復
緜緜而若隨感流轉之如圜使予衷之倏怡於是思求
友於周雅懷好音於衞詩顧謂童子曰汝豈識之邪其
喜而揚者宴賓之鼔簧也其瀏而清者升仙之吹笙也
其紆徐而有餘者魏工之歌纍珠也其足樂夫人之情
者韓娥之回曼聲也凡厥有生罔役於氣兹豈離於羽
族獨其聲之迥異豈中心之有加故語言之清粹將前
身之麟鳳長無憾於天地幸及時而為聲資吾儕之誎
戲固前修之可憐終見貸於俎味諒翱翔於山林誠焉
識於淪棄作斯文以為賞庶足表於儔類
鶯囀皇州賦明太祖
惟淑鳥之神氣正三月以應期乘造化以嬌吟暢流金
於柳堤飲花露以香吻食飛絮以精竒棲碧梧兮侣鳳
凰翅翱翔兮與鵬齊浮林梢而色炫日弄翩翻而罕稀
樂鍾山之柱霄漢美巖谷以神怡爾乃笙簧嫩舌同律
吕以諧宜百花叢裏任意芳菲有時假天風而流翅俄
又斂翼以林枝效織梭而自在亦彷彿以星移若抖擻
以摶風疑大火之西馳今也節近清和薰風將施養羞
於森森深處翫綠隂而高低感大化之循還快靈禽之
足思
倉庚賦(有序)(明)陳子龍
首夏鮮事偃息長林爰有倉庚飛鳴不止予感其文彩
聲音有自然之美而不為羅弋所慕又能應時潛藏類
有智者遂為賦之
當仲吕之嘉月實純和之令時倚榮木而翫志覩文禽
之羽儀錫商庚之儁目稟中央之麗姿應餘春以表節
鼓惠風而爰嬉穿繁林而弄影振高柯而訴心吭纖澤
以緫翠翼熣燦而輝金既繽翻於煙幕俄宛轉於花隂
擬流黃之綴錦似華星之耀林挂危巢於青桂含熟果
於朱櫻飲霄瀣之夕墜臨霞氣之晨清入芳條而遍啄
繞綺閣而時鳴洵靈羽之婉孌庶神聽之和平爾其景
暉巖天輕飇拂露萍漲曲池花明密樹葉沃若以凝膏
草芊緜而浥露則有嚶嚶競諧交交遠騖繁聲瑣散清
音迴互態極紆妍情深馳慕爛漫參差飄揚布濩擲傾
枝以自憐送緒風而引趣促妙奏於翠幃選嬌歌而暗
度若乃渫雲暮起零雨晝聮冥冥叢篠漠漠平田佇高
簷以愁溜眺修樾而迷煙思珍偶之遠隔懷故枝而未
還既悽咽以激楚又縹繚而便娟或曼響而含變或微
哢而屢遷囀濃隂之奥庰啼空谷之潺湲是以若歡若
怨非徵非商雜沓靡嫚朗徹悠揚媚清淑之昌景扇和
陶之盛芳悲士倚杖而不去蠶妾攜筐而内傷莫不覿
色徘徊應節徬徨感玄造之誕物胡纖翼之鮮燦紀月
令於豔陽助周南之泮渙味不充於鼎俎材匪供於服
玩本感時而暢音亦羣飛而無憚及乎青女司令玄英
届期沙飛大漠葉隕寒涯晩日隱靄朝冰滿枝則熠燿
閟跡睍晥斂輝與春燕而同蟄背霜鴈而相違類君子
之語默識翔集於希微
反舌賦(梁)沈約
咨玄造之大德播含靈於無小有反舌之微禽亦班名
於庶鳥乏嘉容之可翫因繁聲以自表其聲也驚詭噂
噆縈紆離亂駢浮迴合巖危瑣散或發曲無漸或收音
去半既含意於將曉亦流妍於始旦雜沓逶迤噭咷參
差攅嬌動葉促囀縈枝分宫析徵萬矩千規因風起哢
曳響生竒對芳辰於此月屬今余之遵暮勌城守之諠
疲愛田郊之間素眷春物而懷之聞好音於庭樹
反舌賦(梁)蕭子暉
彼陶嘉之盛月氣依遲於池沼眷霏霏之花落愛翹翹
之令鳥無榮辱之可因弄樞機而自表爾其聲也嘹唳
罥結鬱抑縈咽繁音瑣碎衆響攅&KR1005;或急囀赴機或緩
引趨節或洪纖共起或長短俱折意疑續而更斷謂當
舉而忽垂聲憑林而逾厲響因風而益危
反舌無聲賦(以氣感聲盡取以候時為韻)(唐)張仲素
彼衆禽兮終歲嚶嚶此反舌兮語默有程蓋時止而則
止故能鳴而不鳴青春始分則關關而爰語朱夏將半
乃寂寂而無聲有以見天地之候有以知禽鳥之情爾
乃觀其所來察其所以或羣或友爰飛爰止啄朱櫻而
潛下嫋綠楊而暗起先秋而默恥競響於蜩螗擇木而
遊契不言於桃李於是静觀其妙先徵其比閟兹百囀
誡煩詞於躁人默若三緘象欲訥於君子徒觀其行藏
以時喧静惟允其鳴也有節其默也可準初疑管絃之
並奏鏗爾曲終又似環珮之齊鳴詘然聲盡是以理契
中寂道符閒澹隂陽交而止聲春夏交而知感哂城烏
之夜噪向曙仍啼歎野鶴之秋鳴在隂常慘原夫生乃
依巢來而作候静集林薄閒棲苑囿飛而無懼知皇家
仁解網羅應不愆期荅聖君信及鳥獸懿夫遏其音調
其羽結舌何異消聲何取鶯能囀鸞善舞鳳鏘鏘而聲
樂鴈嗷嗷而音苦在和鳴而則多於敬授而何補曷若
動適其宜静得其時伴玄燕之辭巢秋而俱去陪黃鳥
之遷木春以為期豈比夫嘻嘻者聞妖於亳社交交者
見刺於秦詩斯則冥契隂隲迥殊品彙標羽族以稱奇
載月令而為貴配鳴鳩之拂羽備歲候於三百六旬比
鶡鳥之吞聲應天時於二十四氣至矣哉隨時之智從
宜之義抑斯禽之謂
山鷄賦(晉)傅玄
惟南州之令鳥兼坤離而體珍被黃中之正色敷文象
以飾身翳景山之竹林超遊集乎水濱鑒中流以顧影
睎雲表之清塵
錦雞賦(有序)(明)王世貞
鄖山中多錦雞五色可愛古不經見至明定為五品服
章人始稱之按爾雅紀雉有數種曰鷩者似山雞而小
冠背毛黃腹赤項綠色鮮明疑即此物也又尚書山龍
華蟲注華蟲雉也一云鷩雉也當時服章所取意或由
此初夏晝永感其在目聊為賦之
有鳥於此鼻祖鸑鷟厥彩五章實繁其族玉衡之散其
造不淑棲於塒桀人所卵育爰有令支機精所屬首若
鬱金項如結綠蜚翠叢腋渥丹凝腹忽横絶而迅往杳
驚電之掣目稍安翔而反顧爍殘霞之散陸爛爛兮芍
藥之春敷灼灼兮菡萏之朝榮又似乎火齊之為鐙兮
蜀機軋軋而未停爾其耿介自標馴和且平棲止必諧
飲啄不爭能使鶡慙粗猛雉遜文明雖彬彬乎君子實
粥粥其無能乏曾城之善舞謝九真之長鳴然而么䯢
微質托産遐裔豈帝舜之華蟲而旁采乎余類彼譽命
兮不逮乎先朝乃服采兮彰施於聖世陋吉光之徒珍
笑鷫鸘之非麗躐孔翠而直上托胎禽以差次聊頡頑
兮筍班竟先登兮楓陛噫嘻譬之雲臺丹青而赤松托
寄者邪上應天象而垂釣水涘者邪名之曰錦雞而古
無是者邪其鷮&KR0034;為兄以鷚為弟者邪亂曰唼喋禾黍
聊容裔兮不自知賤安知貴兮食子之食匪以惠兮所
苦籠縶願從此逝兮
鴛鴦賦梁簡文帝
朝飛綠岸夕歸丹嶼顧落日而俱吟追清風而雙舉時
排荇蔕乍拂菱花始臨涯而作影遂蹙水而生花亦有
佳麗自如神宜羞宜笑復宜頻既是金閨新入寵復是
蘭房得意人見兹禽之棲宿想君意之相親
鴛鴦賦梁元帝
青田之鶴晝夜俱飛日南之鴈從來共歸雙飛兮不息
自憐兮何極一别兮經年相去兮幾千雄飛入玄兔雌
去往朱鳶豈如鴛鴦相遂俱棲俱宿勝林鳥之同心邁
池魚之比目朝浮兮浪花夜集兮江沙萍隨流而傅岸
網因風而綴花見虹梁之春色復相鳴而戢翼蘭渚兮
相依同盛兮同衰魂上相思之樹文生新市之機金雞
玉鵲不成羣紫鶴紅雉一生分願學鴛鴦鳥連翩恒逐
君
鴛鴦賦(陳)徐陵
飛飛兮海濱去去兮迎春炎皇之季女織素之佳人未
若宋玉之小史含情而死憶少婦之生離恨新婚之無
子既交頸於千年亦相隨於萬里山雞映水那自得孤
鸞照鏡不成雙天下真成長合會無勝比翼兩鴛鴦觀
其哢吭浮沉輕軀瀺灂拂荇戲而波散排荷翻而水落
特訝鴛鴦鳥長情真可念許處勝人多何時肯相厭聞
道鴛鴦一鳥名教人如有逐春情不見臨卭卓家女祗
為琴中作許聲
鴛鴦賦(周)庾信
虞姬少來事魏王自有歌聲足繞梁何曾織錦未肯挑
桑終歸薄命著罷空牀見鴛鴦之相樂還欹眼而淚落
南陽漬粉不復看京兆新眉遂嬾約况復雙心並翼馴
狎池籠浮波弄影刷羽乘風共飛簷瓦全開魏宫俱棲
梓樹堪是韓馮若乃韓夀欲婚温嶠願婦玉臺不送胡
香未有必見此之雙飛覺空牀之難守
鵁鶄賦(晉)摯虞
有南州之竒鳥諒殊美而可嘉生九皋之曠澤遊江淮
之洪波既翦翼以就養遂婉孌乎邦家鵁鶄呈儀若刻
若畫鸞頸龜背戴玄珥白斑毛赬膺駮羽朱腋青不專
紺纁不擅赤因宛點注希稠有適其在水也則巧態多
姿調節柔骨一低一昂乍浮乍沒或遊或舞繽翻倏忽
若乃陽故多隂殊方相求見水則喜睹火而憂
鵁鶄賦梁簡文帝
飲三芝之淳露食六草之英芳似金沙之符采同錦質
之報章紅毛覆臆翠鬛垂心浴波泳渚浮廣戲深臨高
舞翮映淺弄音逐餘暉而顧景乘清吹而微唫
鸂鶒賦(宋)謝惠連
覽水禽之萬類信莫麗乎鸂鶒服昭晰之鮮姿糅玄黃
之美色命儔侣以翱遊憩川湄而偃息超神王以自得
不意虞人之在側網羅幕而雲布摧羽翮於翩翻乖沉
浮之諧預宛羈畜於籠樊
鷿鵜賦(有序)(晉)張望
余觀鷿鵜之為鳥也形貌叢蔑尾翮憔陋樂水以遊隨
波淪躍汎然任性而無患也
惟鷿鵜之小鳥託川湖以繁育翩舒翮以和鳴匪窘惕
於籠畜瀺灂池沼容與河洲翔而不淹集而不留值汙
則止遇澤則遊淪潭裏以銜魚躍浪表而相求萃不擇
渠娱不擇川隨風騰起與濤回旋沉竄則足撥圓波浮
泳則臆排微漣率性命以閒放獨遨逸而獲全
翡翠賦(梁)江淹
彼二鳥之竒麗生金洲與炎山映銅陵之素氣濯碧磴
之紅泉石錦質而入海雲綺色而出天峯岑巖而蔽日
樹静暝而臨泉霞輕重而成彩煙尺寸而作緒熱風翕
而起濤丹氣赫而為暑對&KR0949;流之蛟龍衝汶漻之霧雨
耀綠葉於冬岫鏡朱華於寒渚斂惠性及馴心騫&KR0008;翼
與青羽終絶命於虞人充南琛於祕府備寶帳之光儀
登美女之麗飾雜白玉以成文糅紫金而為色專妙綵
於五都擅精華於八極傅貴質於竹素晦深聲於百億
嗟乎雞鶩以稻粱致憂燕雀以堂構貽愁既銜利之已
近又遁害之無由今乃依赮火之絶垠出赤縣之紘州
遠人迹而獨立擥天倪而為儔竟同獲於河雁不俱恕
於海鷗必性兮有當孰能合兮可求
狎鷗賦(以釋意與遊遷之汀曲為韵)(唐)黃滔
海童以泛泛浮浮愛於白鷗遂將窮於賞翫乃相狎以
遨遊彼鳥何知苟同心而同德斯人足騐諒不忮而不
求當其訪物外之高蹤得沙間之逸致雲心瀟灑以薦
往鶴貌飄颻而疊至列為儔侣肯無求友之聲郤盡猜
嫌皆得忘形之意至若海鏡秋碧天藍霽青磨開桂月
於浩渺畫出蓬山於杳冥爾乃瞻雪影緬風翎曲得其
情此曠蕩而來依别派不言而信彼聯翩而飛下逥汀
四目夷猶兩情容與曾無隼擊之患忘到鳩居之所羅
列靡慙於交契固類朋遊參差罔愧於弟兄還同雁序
斯則别號羽客參為水仙楊柳之江頭雨夜蒹葭之渡
口霜天莫不探此景象窮乎歲年異雞羣之迥處殊鶯
谷之高遷掃塵緒以皆空那虞觸網負身弓而不綰詎
肯驚弦則知蟬蛻是非羽翔凡俗豈鷹揚於霄漢之外
乃鶚立於煙濤之曲因嗤鴻渚蓋春去以秋來翻笑鵲
河竟離長而會促其父既駭於斯爰令執之纔及入籠
之念已興登俎之疑潮滿滄洲游泳空期於水際日生
丹壑翱翔遽在於雲湄所謂禍機中藏物情外釋且斯
鳥之猶爾豈於人而能隔則包含詭紿之流宜覽之而
改易
白鷴賦(有序)(唐)蕭穎士
白鷴羽族之幽竒素質黑章爪觜純丹體備冠距頗類
夫雞翟神貌清閒不雜衆禽棲心遐深與人境罕接固
莫得而馴狎也上聞而徵焉處以雕籠致以驛遽是將
集長楊游太液行有日矣天寶辛卯予飄泊江介流宕
踰時秋八月自山隂前次東陽方議夫南登西泛極聞
見之義諒褊懷所素蓄而未之從也會有命自天召赴
京闕適與兹鳥偕至於會稽傳舍觀其宛頸旁睨迴惶
掩抑往往孤鳴音韻凄凉如慕侣而不獲因感而賦之
曰
鳥之生矣于彼南山彩必玄素文不綺斑備文武之正
飾懋妖姬之殊顔情莽眇以耿潔貌軒昂以安閒無馴
擾之近性故不愜於人寰遊必海裔棲必雲間曾養拙
以自保祛未萌之憂患不然豈陋彼都邑之佳麗顧投
身乎阻艱以至標自然之静故名之曰白鷴者歟何天
聽之緬邈辱微禽之瑣細偶一日之見羈委微軀以受
制望層城以斂翼懷衆侣而孤唳從廐置之駿奔仰君
門以遐逝君門兮九重洞杳窱兮穹崇池太液兮島方
壺萬族翔泳乎其中晝聒未央之繁絃夕驚長樂之虛
鍾顧疎野之踐迹豈敢求一枝而見容越水清兮鏡色
吴山遠兮天逼窺淺深以飄影逗清冥兮一息謂杉松
可得永日而噪聚蓴荇足以窮年而唼食一與心賞兮
暌違念歸飛兮何極鸚能言而入座鶴善舞而登軒殊
二者之常態諒慙惶於主恩是以雖信美而非其志獨
屏營而兢魂者焉
鳩賦(有序)(晉)阮籍
嘉平中得兩鳩子常食以黍稷後卒為狗所殺故為作
賦
伊嘉平之茂惠洪肇恍忽以發蒙有期緣之竒鳥以鳴
鳩之攸同翔彫木以胎偶寄增巢於喬松噏雲霧以消
息遊朝陽以相從曠踰旬而育類嘉七子之修容始戢
翼而樹羽遭金風之蕭瑟既顛覆而靡救又振落而莫
弼陵桓山以徘徊臨舊鄉而思入揚哀鳴以相送悲一
往而不集終飄搖以流離傷弱子之悼栗何依恃以育
養賴兄弟之親戚背草萊以求仁託君子之静室甘黍
稷之芳饎安戶牖之無疾潔文襟以交頸抗華麗之豔
溢端妍姿以鑒飾好威儀之如一聊俛仰以逍遥求愛
媚於今日何飛翔之羡慕願投報而志畢值狂犬之暴
怒加楚害於微軀欲殘沒以糜滅遂捐棄而淪胥嗟薄
賤之可悼豈有忘於須臾
斑鳩賦(有序)(晉)傅咸
庭楸蔚然成林閒居無為有時遊之顧見斑鳩音聲可
悅於是捕而蓄之既以馴擾出之於籠無何失去後時
時一來飛翔殆如有戀聊為之賦
集茂樹之蔭蔚登弱林以容與體郁郁以敷文音邕邕
而有序情欽樂而是悦遂籠之於前宇爾乃飲以神泉
食之稻粱朝憩椒塗夕宿蘭房時連翩於庭阿見飛燕
之頡頏慨感物而哀鳴聲楚切以懷傷仰華林而矯翼
紛䎖逝而高翔
鳲鳩賦(宋)梅堯臣
時人謂䳢鶨癡拙禽也兹禽雖癡且拙猶能以喙寫心
布於辨音者焉曰我智不如燕雁識氣候之蚤晩隨陽
而來知社而返勇不如鵰鶻鷹鸇恣摶擊於秋天下無
全物落不空拳慧不如鸚鵡鸜鵒入崇堂兮蔭夏屋事
言語以如人餌果粱而飫腹巧不如女匠挂巢室於枝
上畏風雨之漂搖紩茅莠而密壯年不如鸛鶴潔羽毛
於寥廓希霖雨而鳴垤和氣類而靡爵兹五者實無有
於羣鳥分馴馴於林表癡亦誠多拙亦不少雖不能趨
暄燠之時亦毛翮而自持雖不能决爪吻之利亦飲啄
而自遂雖不能弄喉舌之辯亦呼鳴而自善雖不能理
窠巢之完亦棲處而自安雖不能適變赴情亦隨宜而
自寧噫唯癡與拙天之所生若此而已矣又烏足為之
重輕
義鴿賦(有序)(明)皇甫汸
余客居陪京常養鴿十餘尋被流言將圖歸計乃命童
子悉放之一鴿夜去晨來徘徊瞻顧意若戀戀因感而
作賦焉詞曰
何斯禽之靈哲兮乃戀主而踟蹰若含意兮未展猶弔
影以相於遶空梁以託宿兮嘅故棲之在除方其馴擾
晨軒和鳴夕砌飲啄閒暇毛羽鮮麗或命侣以將雛奉
清光以娱稚顧以鳥而養鳥胡觀仁而取義逮其主人
不樂羣鴿已辭翼將翔而復止聲暫背而仍依豈無匹
而守獨舍寥廓而安卑似楚姬之怨别類田客之相隨
痛雞鶩之鶱舞兮俾鸞鳳為之摧頽乏冥鴻之遐舉兮
悼鸚鵡之罹災衆方嫉余之脩能兮鳥何意而憐才若
夫雀處堂而孔懼兮鵩止舍而賈悲繄鴿非野鳥兮奚
昭慝而示危又若海鷗不驚庭爵斯集愧未盡乎塵機
亦何徵於報德若其張仲之廬乍偃翟公之門尚開朱
生絶謁以謝往敬通却埽而杜來世之喪道人亦何心
昔時結駟今日遺簮請息交於良友恐負誚於微禽
讀鴿賦賦(有序)(明)侯一元
司勲皇甫大夫舍中馴鴿十餘既被言欲行則放鴿於
野鴿有去而復還者大夫感之作鴿賦讀之悽愴決絶
余以大夫往忤中貴承譴江湘既狎於憂患且君子焉
往而不三黜將廣大夫之意故復賦焉
何浮雲之黯黮兮哲人罹其𤯝災欽乘沐而往唁兮遵
庭除而徘徊覩遺鴿於坐隅兮羌欲飛而未忍流惠音
以盈庭兮情鬱結而紆軫感夫君之昌辭兮怊臨軒而
太息張羅闃其在門兮夫何斯禽之獨見䁥無稻粱以
與汝兮故棲溘焉不存鵩鳥告余以將去兮雄鳩鳴而
翩翻䍙深林以出雉兮弋高天而下鳶覽機辟之恢恢
兮孰羽族之能安禽將犧而斷尾兮獸將縶而决蹯乏
彼鶴之惠姿兮孰云屇乎華軒奠東門之食飲兮發賈
生之休問羌聆音而鼓翼兮俛抽思而若愠何主人之
夙知兮猶感激乎兹詞歴險囏而密若兮顧微禽而怛
之扼怒虎之炰烋兮曾不忍乎虻之咂膚登太行而不
慄兮迺彷徨乎陂陁昔欃槍之干紀兮茀揚光於帝側
執法眙而相睨兮勾陳弗求其賊君乃挺夫刳蟇之銛
刃兮儼植立於中流終被椒蘭之唼佞兮亦浮湘而遠
投猰㺄之牙森其相向兮世共嗟其濩落阽危亡而不
反顧兮豈復恡夫好爵悲荆棘之既芟兮芳無蔓而不
揚鴛既違夫鴟鴞兮百鳥喧啾而踉蹡彼螳螂之執葉
兮黃雀睨而在後閱傳舍之流人兮孰棲遲而能久循
疇昔之顧養兮儔輩呴其相鳴倏澶漫於中野兮渺不
知其所征慨衰榮兮各一時孑特立兮有所思江未春
而雁北社方秋而燕辭釋山中之隠禍兮遠幕上之至
危智寧二蟲之不若兮固義結而不可離隘廷尉之題
門兮晰馮公之過市鳥獸不可與同羣兮余非襲人而
焉處昔靈均之遐征兮睨故都而躊蹰顧微羽其猶若
茲兮又焉詫乎吾纍亂曰㛹娟飛柳故所息兮㿥㿥自
潔物無慝兮儔侣既遠形影隻兮夷猶躑躅感今昔兮
永葆孤貞矢無極兮
馴鴿賦(明)王世貞
惟中國之珍禽有兹羽之殊質貌皦皦而自分性愠然
其如一秋則籬菊並麗於潯陽春則木藥均華於洛室
指未易屈譜不能悉爾乃玉觜朱眸危冠卑趾或冰質
而彩其雙翅或雪毛而黔其首尾或若漢繡之就機或
若商彛之出水山鵲莫調家雉無文爾獨馴狎雲錦成
羣飢而兒女之昵昵飽矣童稚之欣欣方緝心以委質
忽聳身而入雲舒徐兮停霞之碎剪熛疾兮奔星之叠
發忽天樂之鏳鈜知傳鈴於尻末始順風而揚聲奈迴
飇之錯節若夫昂首聳肩周旋中規婉態柔音逐雄媚
雌無别差慙乎匹鴛慆淫少愧乎關睢然而知足知止
毋乃天機當抱卵之綿綿若返聽乎玄府憐弱雛之艱
食更嘔哺而不辭苦感主人之微禄日徬徨兮未忍去
嗟德曜之肥醜恐終罹乎鼎俎彼夫好水之敗以為爾
罪端陽之射與器俱碎霜風冽野鷹隼方厲托慈蔭於
佛日指招提而趨避曷若狂夫袵鐡思婦流黃遼陽一
信為致君傍辭曰洛中黃耳為日長上林鴈素竟茫茫
不辭天衢遠銜恩酬稻粱
御定歴代賦彙卷一百三十一
