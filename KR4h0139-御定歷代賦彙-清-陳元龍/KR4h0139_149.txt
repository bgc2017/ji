欽定四庫全書
御定歴代賦彙外集卷六
言志
明意賦(有序)(晉)傅咸
侍御史傅咸奉詔治獄作賦用明意云
舍控款以彌載令棲遲以淹留吏砥身以存公古有死
而無柔彼背正以從邪我沒世而是尤敷腎腸以為效
兮豈文飾之足修感恩輸命心口自滅加我數年竭力
效節春秋既不吾與日月忽其不屈周道兮如砥吉人
兮是由材曲兮枉撓朽木兮難抽
釋懷賦(有序)(唐)李翺
讀黨錮傳哀直道之多尤不容作釋懷賦其辭曰
懷夫人之鬱鬱兮歴晦蚤而傷離吾心直以無差兮惟
上天其能知袤於德而必好兮忠何尤而甚疑彼陳詞
之多人兮胡不去衆而訊之進盡言之不信兮退遠去
而不獲弗驗實而考省兮固余道之所厄昔師商之親
聖兮德既均而行革惟肝腸之有殊兮守不同其何責
願披懷而竭聞兮道既塞而已行路非險而不通兮人
忘我而異情王章直而獄死兮李固忠而陷刑自古世
之所悲兮矧末俗之衰誠哀貞心之潔白兮疾苗莠之
紛生令農夫以手鉏兮反翦去乎嘉莖豈捐穢而語之
兮詳瞪矒而不肯聽欲釋去而不忍兮終留滯亦何成
當晨夕而步丘兮仰白日而自明處一世之若流兮何
久求而傷情樂此言而自抑兮壯大觀於兢生拔馨香
之茝蘭兮樹蒿蔚以羅列斥通路而使蕪兮戀棘逕之
中絶置春秋而徇心兮羌與此其奚别昔誓辭而約文
兮期共死以皆居嗟所守之既異兮乃漫汗而遺初心
皓白而不容兮非市直而望利忠不顧兮立忘交不同
而行棄悲夫不徇已而必仇兮諒非水火其可畏猥吾
行之不然兮直愧心而懼義嘉山松之蒼蒼兮歲苦寒
而亦瘁吾固樂其貞剛兮夫何尤乎小異欲静默而絶
聲兮豈不悼厥初之所志抑此懷而不可兮終永夜以
歔欷
幽懷賦(有序)(唐)李翶
朋友有相歎者賦幽懷以答之其辭曰
衆囂囂而雜處兮或嗟老而羞卑視予心之不能然兮
慮行道之猶非儻中懷之自得兮終老死其何悲昔孔
門之多賢兮唯回也為庶幾越羣情以獨去兮指聖域
而高追固簞食與瓢飲兮寧服輕而駕肥望若人其何
如兮慙吾德之纖微躬不田而飽食兮妻不織兮豐衣
援聖賢而比度兮何僥倖之能希念所懷之未展兮非
悼已而陳私自禄山之始兵兮歲周甲而未夷何神堯
之郡縣兮乃家傳而自持稅生人而育卒兮列高城以
相維何兹勢之可久兮宜永念而遐思有苗之逆命兮
舞干羽以來之惟政刑之既修兮無遠邇而咸歸當高
祖之初起兮提一旅之羸師能順天而用衆兮竟埽寇
而戡隋况天子之神明兮有烈祖之前規剗弊政而還
本兮如反掌之易為苟廟堂之治德兮何下邑之能違
哀余生之賤遠兮包深懷而告誰嗟此誠之不達兮惜
此道而無遺獨中夜以潛歎兮匪吾憂之所宜
幽懷賦(元)朱德潤
肇姬封之邾裔兮老睢陽之曾孫歴淮漢而届都兮瞻
邦畿之無垠茂品物之化育兮醖六合而俱春攬太古
之象教兮齊民風而俗淳何世隆兮謂其時兮欲窮而
忲生兮寵專而勢危物情膠而讜論廢兮異端行而政
教虧禮度疎兮豪猾僭兼并盛兮良民饑饑寒迫兮廉
恥喪苞苴行兮仕禄卑淫祀盛兮正直塞游食多兮末
技施我思古人兮邈其遠而觀所行兮或放或持盡大
智兮勿機躬力行兮弗馳享尊榮兮弗榮臨患難兮弗
欺苟余心之無慊雖衆毁而何疑豈矯世兮獨立俟同
心而可為嗟盛年之不偶撫朱絃兮自悲儻效用之得
所雖沒身其何辭秋風兮木落遠道兮陸離取幽懷之
惓惓兮慕重華而致詞顧臯䕫之謨明兮歴康衢而歌
之
秋懷賦(宋)劉攽
世量力以為智兮孰不自師其成心不強短以彼修兮
亦各濟其所任蓋周任之明清兮予嘗服於德音性專
直其似愚兮遂底滯而廢沈惟古人有不遇兮亦奚慨
於斯今昔既冠而從仕兮冀陳力而帥職何日月之不
淹兮亹亹至乎不惑世與我其異衷兮增余懷之默默
數廢日而倍參兮願自竭而安得將奔而及事兮愧初
心而變色譬游者之無術兮念愈躁而愈沒荷衆賢之
并容兮曾介善之不遺辱興廉之末舉兮遂以造夫攸
司君之門不可以徑入兮既待詔而歴時唯偏心之狷
狹兮樂繩墨其自持誠詭遇其有獲兮雖得獸而恥之
信天命之有在兮非智勇其孰勿疑時既秋而涼風兮
草木落而變衰日月麗於西廂兮蟋蟀迅而鳴悲閱四
序之代謝兮既逝者之如斯悼我心之弗獲兮起惆悵
而稱詩
壯懷賦(有序)(明)黃尊素
予幼落拓不肯斤斤作俗士面目長逢數竒歲月漫漶
壯懷未展每思往昔豪士縱神所往自許必遂豈有跼
蹐藕穴中碌碌此身邪易水既眇壯士空歌翔風唾壺
尚在老馬忍甘伏櫪因感而賦焉
眇眇七尺有軀與質為隠為見同歸於息惟神獨往超
世獨立能汗漫於九垓兼馳騖於八極高欲與鵷鸞比
翔卑不與雞鶩争食憶昔楚有二胥一覆一復去時矢
盟别後自戮或就蘆中而覓津或赴秦庭而痛哭途窮
而白骨笞師出而封豕逐若夫會稽囚臣伯越亡吴遊
麋鹿兮蘇臺乘煙浪兮五湖變鴟夷兮遠遁笑屬鏤兮
何辜若乃咸陽鑄金胡亥踐阼傭耕養鴻鵠之羽戍卒
築鯨鯢之渡揭竿斬木社沈廟墮長城遂傾阿房非故
若乃蘇卿漠北一鴈孤飛聽胡笳而情斷望隴雲而魄
馳見節旄之盡禿寧甘心於乳羝謝朝露之&KR0008;言嚙氊
雪而何辭至如寄絲桐江混迹羊裘漁舟唱晩釣石蘆
秋領浦口之風月辭麟閣之遠猷星己分於客帝貴不
辨乎王侯至於祭酒布衣投筆而起繫馬於龜兹部下
斬首於烏孫帳裏諸番匍匐稱夀都護端居自喜玉門
回轅定遠開址或乃少年健兒别妻從軍擊楫中流之
濤請纓金馬之門鳴劒則蛟龍夜吼展旗則風雲晝屯
乍棄繻而出塞忽奏凱而銜恩或乃照藜書生生花詞
客歌叢桂於小山賦長楊於鳷鵲筆精墨妙神驚鬼泣
買賦皇宮藏書石室或乃成仁志士報國孤心舌能罵
賊血可濺襟嬰城矢石之衝厲聲劒戟之林山河震而
色慘風雲蔽而回隂或有信陵義魄朱家俠腸意至鞭
石可橋心許投鼎何傷符竊而晉鄙椎髠鉗而亡命藏
卒能脱邯鄲於虎口守季布於淮陽自古及今莫不有
落落之豪懷英英之氣岸呑河岳以為雄貫星虹而俱
燦若游魚之逝淵而犀然莫窺若雕鴞之横空而風高
獨戰雖劫燼而不灰至海枯而不變僕亦壯人壯懷未
隕紉蕙茝而獨馨嗤三閭之自窘木經霜而愈堅劒礪
石而不損願蹀躞於天衢乘長風於一瞬於時揮就鸚
鵡飛動江關勢驚鉅鹿之軍氣壯朔方之垣女媧之石
天補魯陽之戈日還其漂疾而難禦也如廣陵之潮其
嶙峋而莫躋也如峨嵋之山攜夸父之杖而太陽可逐
乘博望之槎而星漢可攀南則鑄柱交趾北則勒銘燕
然爾乃挂梅冠解疏綬結茅屋穿石竇尋素心之侣鞭
達生之後相與風清垂釣雲深採藥買青山而招隠覓
孤舟而放鶴晝吟離騷之章夜談黃庭之略訪禪支遁
攜屐康樂林不厭深流不厭濁思蓴羹於千里問旨酒
於下若目前不必問天餘生亦已有幾窮愁是述陋彼
虞卿孤憤著書是卑公子吾黨如可披心為道壯懷如
此
思還淳賦(唐)吴筠
伊太素之玄風迨羲軒而浸隠雖朴散以成器暨唐虞
而未泯淳化日以淪亡及殷周而殆盡唯挺生之尼父
覩澆漓而致憫乃修詩書制禮樂以救崩隤將驅末駕
以旋軫玄元適彼流沙遺道德於關尹信文約而義賾
俾浮競以返本固天運之推遷雖聖人亦不能扶其顛
隕五霸既沒七雄交馳爰至暴秦儒殘道隳皇漢底定
人懷緝熙孝文御宇所向無為刑法幾措歡心秉彝孝
武好夫征伐亦兼崇於典儀雖純懿未舉而文章載施
元成懦弱政教陵遲彼蒼生息肩之日在世祖中興之
時何孝明之匪德為祅夢之所昡創式神之祠宇遵恍
惚之妄見始涓涓於濫觴終浩汗以流羨歴三國而猶
微更五胡而大建華夏之禮廢邊荒之風扇沴氣悖以
興行人心颯以傾變遂侮君親蔑彝憲髠跣貴簪裾賤
事竭思以徼福劣含疑而懼譴上發跡於侯王下無勞
於奬勸尊贔屓之金狄列崢嶸之紫殿伐千畝之竹不
足紀荒唐寓言傾九府之財焉能充悃款誠願於是寶
樹瓊軒凌雲照日鏗鍠窈窕不可談悉越章華之宏壯
羅區宇而櫛比棟宇以來未有儔匹重貝葉訛謬輕先
王典籍欽刑賤鄙夫宴廣厦精室使白屋終勞緇門永
逸自國至家祈虚喪實虔而是者則紿之以嘉祥沮而
非者則欺之以罪疾故中智己下助成其姦宄之術可
謂至真隠大偽出所以孽黨妖徒此焉遊息儲不因耕
衣不俟織誘施冒貨鯨吞蠶食若蛟螭之在水猶豺豹
之附翼罔不假小善以外慈藏深邪而内賊豈止一時
之封豕乃為萬代之蟊賊足使宵人得意而傲晲上士
傷心而憫默於戲天道乎人事歟天道遠而難曉人事
近而可詳雖孽自天啟亦祅由人彰斯乃鍾劉石之兩
羯偶符姚之二羌憑胡書之詼譎資漢筆以闡揚道安
討論於河洛惠遠潤色於江湘圖澄挾術以鼓舞羅什
聚徒以張皇跡無徵於班馬理唯竊於老莊褎蠻陬為
中上貶諸夏為偏方務在乎噬儒吞道抑帝掩王奪真
宰之柄操元化之綱自古初以逮今未有若斯之弊逆
天暴物干紀亂常爰自晉宋迄於齊梁靡不興之者滅
廢之者昌竟流遁而不返終取悔以危亡考其故何哉
蓋蓼蟲忘辛習其久翫將助其理反增其亂若運窮數
極則君悟臣斷億兆不謀而密移神祗應感而冥贊山
川為之澄穆日月為之炳煥自然朝思文明野冀貞觀
譬曾冰之堅積非陽春不能使之剖泮當是時也太上
有命爰徵萬靈敇司姦以糾慝遣執法以詳刑五帝合
符三皇同征乃命天將緫天丁伐天鼓揚天旌揮金鑲
擲火鈴使列缺激迅霆出昭曠入杳冥捕無影搜無聲
獲妖師殲氛兵正太階埽欃檐盪遺祅於千載流惠澤
於八紘班師下土歸功上清然後人倫可以順化神道
可以永貞變訛僻之俗為雍熙之甿佇淳風之克復吾
乃鼓腹擊瓖於巖㺾吟詠柏皇與驪連大庭而已矣
傷已賦(宋)謝靈運
嗟夫卞賞珍於連城孫别駿於千里彼珍駿以貽愛此
陋容其噉擬丁曠代之渥惠遭謬眷於君子眺徂歲之
驟經覩芳春之每始始春芳而羨物終歲徂而感已貌
顦顇以衰形意幽翳而苦心出衾禂而載坐闢䄡幌以
迥臨望步檐而周流眺幽閨之清隂想輕綦之往跡餐
和聲之餘音播芬煙而不燻張明鏡而不照歌白華之
絶曲奏蒲生之促調
傷已賦(元)馬祖常
嗟余生之多憂兮幾顛踣而數窮誓纘言以自見兮力
追古之高風呼天龍以駕我兮伻天使使為期何九稼
之不一獲兮尚偃蹇而如兹豈剞劂之有不善兮將世
德之下移薦芻茭於宗器兮綴履綦以璿璣封敦旄以
塊泰岱兮謂汎濫其莫涯冠髫童以弁冕兮問禮意而
莫知決大疑於淫鬼兮憑巫傅以度揆顧聖言之鞿靷
兮指綱維為械繫憫相通之無朋兮去一髮之幾希柅
吾車之莫騁兮膠吾口之難辭懲前悔之不憚兮配古
道其或可思一旦舍此而改圖兮念後余之病我日浚
惡以啟堙兮患世之屏經而好權邅岐蹊之多迷兮世
或謂其固然抱昌辭以適與我兮俟來學以偕行辨百
家之糾紛兮孰察余之衷情亂曰我涉大波孰為航兮
我載大塗孰為箱兮古聲喤喤金石之揚兮世無倀兮
閔已賦(唐)韓愈
余悲不及古之人兮伊時勢而則然獨閔閔其曷已兮
憑文章以自宣昔顔氏之庶幾兮在隠約而平寬固哲
人之細事兮夫子乃嗟歎其賢惡飲食乎陋巷兮亦足
以頤神而保年有至聖而為之依歸兮又何不自得於
艱難曰余昏昏其無類兮望夫人其已遠行舟檝而不
識四方兮涉大水之漫漫勤祖先之所貽兮勉汲汲於
前修之言雖舉足以蹈道兮哀與我者為誰衆皆舍而
已用兮忽自惑其是非下土茫茫其廣大兮余壹不知
其可懷就水草以休息兮恒未安而既危久拳拳其何
故兮亦天命之本宜惟否泰之相極兮咸一德而一違
君子有失其所兮小人有得其時聊固守以静俟兮誠
不及古之人兮其焉悲
閔已賦(有序)(元)任士林
正月八日獨坐雷公山中天氣風緊抱書自憐漸老醜
之逼人慨盛時之不再匪私騂角恐墜肩牆作閔已賦
庶幾成此志耳其辭曰
肆后皇之嘉貺具藐然之一身戴玄髮於芳鬢含纖齒
於龐脣匪肖貌之我私獨降質之爾淳有賦予之重責
尚墜緒之大振張余挾於幼眇自青襦而裹巾亦淳濯
於羣汚窺末光於德鄰孔孟吾之師不可以復夢兮為
誰門之人顔賜吾之友不可以遽作兮為誰居之羣倚
泰山而長嘯俯黃河而孤嘶瞻飛雲於月下訪流水於
回堤謂雲行而月跋兮亦升東而沉西謂水逝而隄在
兮忽高岸之為谿理不可以逆曉事不可以深稽去者
非人之所推䧟者非人之所擠來者不可以徑遏降者
不可以驟躋眇余思之茫茫隠余神之淒淒匪饑寒之
足慮匪患難之足疑恫大志之未立矧絶學之無依人
不能憂余之憂兮余亦不能悲人之悲聊走筆以自係
走四方而陳詞庶聖道之未沫將援余之孤危
閔生賦(唐)柳宗元
閔吾生之險阨兮紛喪志以逢尤氣沉鬱以杳眇兮涕
浪浪而常流膏液竭而枯居兮魄離散而遠遊言不信
而莫余白兮雖遑遑欲焉求合喙而隠志兮幽默以待
静為與世而斥謬兮固離披以顛隕騏驥之棄辱兮駑
駘以為騁玄虯蹶泥兮畏避鼃黽行不容之峥嶸兮質
魁壘而無所隠鱗介槁以横陸兮鴟嘯羣而厲吻心沉
抑以不舒兮形低摧而自愍肆余目於湘流兮望九疑
之垠垠波淫溢以不返兮蒼梧鬱其蜚雲重華幽而野
死兮世莫得其偽真屈子之悁微兮抗危辭以赴淵古
固有此極憤兮矧吾生之藐艱列往則以考已兮指斗
極以自陳登高巖而企踵兮瞻故邦之殷轔山水浩以
蔽虧兮路蓊勃以揚氛空廬頹而不理兮翳丘木之榛
榛塊窮老以淪放兮匪魑魅吾誰鄰仲尼之不惑兮有
垂訓之謩言孟軻四十乃始持心兮猶希勇乎黝賁顧
余質愚而齒減兮宜觸禍以阽身知徙善而革非兮又
何懼乎今之人噫禹績之勤備兮曾莫理夫兹川殷周
之廓大兮南不盡夫衡山余囚楚越之交極兮邈離絶
乎中原壤汙潦以濆洳兮蒸沸熱而恒昏戲鳬鸛乎中
庭兮蒹葭生於堂筵雄虺蓄形於木杪兮短狐伺景於
深淵仰矜危而俯慄兮弭日夜之拳攣慮吾生之莫保
兮忝代德之元醇孰眇軀之敢愛兮竊有繼乎古先明
神之不欺余兮庶激烈而有聞冀後害之無辱兮匪徒
蓋乎曩愆
閔獨賦(宋)宋祁
閔前人之抗志兮雖有適而遂迷恃我醒於皆醉兮矜
獨是於衆非吾固知高木不得林兮孤音鮮與之諧特
立廢於曹踞兮一妍掩於萬媸舉吾黨以同寐兮挈予
覺其何之越家祀而訶冕兮裸戶䄇而哂衣奮單辭以
正議兮安足救輿談之參差發介暸之精覽兮何預羣
蒙之倀嬉屈自高以赴淵兮夷己信而餓薇波潰流而
無益兮返蒙讙而被訾今吾有道於此兮請質古而瑩
疑狂者以不狂者為狂兮飲泉流而後宜非聖者以聖
為非兮均獵較而免譏挫爾方而殺廉兮常偶欣而儷
悲保獨行以中晦兮庶明哲而為期
擬閔獨賦(明)葉良珮
閔諒貞之獨立兮阽衆險以乘危謇離披以隕穫兮循
本初而自思始余之未有知兮專六籍以為師朝帶經
於兒圃兮夕發憤乎董帷物何幽之不鏡兮理何微而
不窺既釋褐以從政兮棼亂絲其難治索慮謀於古訓
兮判與彼而異宜心無歸之茫茫兮疑簡策之我欺步
徙倚而遥思兮寐展轉而反側惟困極其必通兮神怳
惚若有得曰道有玄機兮而靡定式乘時制用兮妙存
悟識親賢爾輔兮稽古自益任重惟毅兮篤信靡惑惕
靈魂以驚悟兮奉神貺以周旋抽詩書之祕訣兮萃仁
友以討論遺驪牝之粗迹兮遡九河兮崑崙披義塗於
棘榛兮排私闥以為禮門搴木蘭繼余佩兮扈芳洲之
芷蓀冠切雲之寶弁兮明月懸乎帶鞶衆讒嫉之弗回
兮猶岌岌乎疇昔之言夫唯被服之魁崔兮衆果薆然
而忌之加以險詖之偽名兮乃集羣怒而噬之衆口垂
涎之瀺灂兮張怒目而睚眦忳鬱悒余煩冤兮雖百喙
莫之能解豈不瀝情以陳辭兮荃詆余之善誑競面服
而背憎兮反摭余言以肆謗聯矰弋之在上兮覆深淵
而在下仰側身以發機兮俯置足之靡所念余初志之
好修兮今何以侘傺而遘殃將惟語言以階亂兮無亦
擇交之不詳世舉好朋而惡異兮余獨蹈其所怪揭吾
日月以孤行兮豈不招尤於晻昧仗貞信於幽明兮全
形軀之已多及年歲之未晏兮修初服其謂何襲余芳
兮鏟余彩坐若忘兮行若待中以為廬兮和以為馬馳
騖於順適之塗兮休息乎曠漠之野衆之不可勝兮險
不恬乎再試頌吾過以成章兮書爾紳以自識
閔貞賦(明)楊守阯
夫何一佳人兮塊獨處而無侶朝悒悒以至暮兮夕營
營而達曙言我家良而族茂兮幼連娟以好修珥瑶碧
而佩寶璐兮戴孔雀之搔頭攬薜荔以充幃兮緝蕙蘭
而為裯光陸離其繽紛兮芳與澤其雜糅慕關雎之窈
窕兮冀君子之好逑藉蹇修以為理兮執高門之箕帚
葛蘿附於松栢兮吾懼夫身輕而施厚覽圖史以自鍳
兮哀哲婦之傾城思雞鳴之賢耦兮恒警戒而相成翳
靈修之高義兮方采芹於泮池懷青萍與結綠兮俟和
燭其予知將榮耀以貽寵兮矢偕老以為期何大厲之
嫉妒兮羌中道而奪之如涉川而無航兮如凌霄而失
梯豈妾人之殃咎兮抑天命之不可違易珠翹以麻髽
兮代羅裳以繐衰泣既盡而繼以血兮心怛絶而復悲
天隂隂其欲雨兮景翳翳而將晡燕飛飛而歸梁兮雞
登塒而相呼宵燭黯其無光兮撫孤孩於坐隅摶哀苦
以為枕兮結愁思以為衾依苫席以假寐兮恍若君之
幸臨乍悲喜而欲言兮怛警悟而惕心猶傾耳以馳想
兮似聞君之聲音終悄悄具闃寂兮哀四壁之蟲吟欲
夜哭而不可兮淚浪浪而不禁朝進拜於殯帷兮奠桂
漿與椒醑芬咇茀而不饗兮忳鬱邑余誰語人與歲而
偕逝兮暑與寒其代序念死生之異制兮卜宅兆而安
厝薤歌淒其載塗兮柳轝儼以即路雪霏霏其交零兮
冰溓溓其將沍獸挺生而失羣兮孤雌峙於遠樹抱玄
纁以臨穴兮欲殺身而為殉憐幼穉之重孤兮又低徊
而不忍暮反哭於故宫兮氣奄奄其欲盡何昔日之甘
薺兮今直為此堇荼也哀吾同室之人兮溘先委於山
隅也倏祥禫之既踰兮人告余以從吉惟夫死為未亡
人兮吾心喪其猶未畢彼媒妁之嬋媛兮迺申申其煩
言曰琴與瑟宜更張兮鏡已破而重圓汝何煢居而自
苦兮終槁死其誰憐曾欷歔其侘傺兮媒莫察余之衷
情烈女不更二夫兮在古訓則明明詠栢舟於共姜兮
悲黃鵠於陶嬰疑妻引斧以斷臂兮梁寡操刀而殘形
令女蒙被以流血兮荀氏以衣帶而自經吾悲不及古
之人兮又何能踐夫二庭琰失身於外國兮嗟悲憤其
何如易安自辱於駔儈兮空嗟咤於桑榆苟大節之一
虧兮又何取於雕蟲之緒餘吾亦知嫠居之無聊兮忍
而不能辭也指蒼天以誓心兮雖九死而不移也擘松
枝以掩涕兮倚修竹而延佇阽余室之翹翹兮閔鬻子
之良苦勉拮据以綢繆兮雖卒瘏而莫顧歲曶曶其若
頹兮時冉冉其衰暮哀良人之日遠兮渺英靈其何處
命靈芬以占筮兮召巫陽而問故曰兩美其不終兮孰
知其英靈之所寓匪修文於地下兮將玉樓成而作賦
勉陟降以求索兮或庶幾乎一遇假蓬萊之仙軿兮驂
螭虯而横騖邀金母使前導兮招麻姑使為御朝發軔
於扶桑兮夕余至乎湘浦謁重華之二妃兮睇蒼梧之
抔土事同心而相感兮淚斑斑其如雨道岷峨而弭節
兮文君繽其來迎余惡其失節於臨邛兮疾驅駕而不
停縱余轡於沙漠兮嗤王嬙於青丘爾何嬖於二酋兮
為中華之遺羞朝騁燕而莫越兮遇浣紗之西施憤尤
物之喪邦兮誰將戮乎鴟夷周下土而不見兮將乘雲
而上征封姨先驅以清塵兮婺女從余以揚靈泝天津
而遵河渚兮見河東之織女隔夫君於一水兮亦脈脈
而不得語雖嘉會之不常兮永相望於終古步蟾蜍而
入月兮拜嫦娥於桂下后羿死已千載兮猶孤眠而不
嫁惟廣寒之清光兮照萬古之長夜屬纖阿以啟塗兮
適太微之所居羌中心之憤鬱兮將叩閽而問諸蹠何
為而夀兮淵何為而夭共姜賢而早寡兮夏姬淫而三
少莊姜仁而不遇兮嫫母醜而自好惟兩美其必合兮
胡不與之偕老孰主張乎是兮而施之顛倒死者其何
之兮乃冥冥而杳杳將乘化以歸盡兮抑輪迴於六道
何上下而不遇兮增余心之悄悄望閶闔之洞開兮蹇
欲進而躊躇念下土之臣妾兮敢冒昧而干誅甲禮義
以抑情兮聊逍遥以自舒回余車以復路兮卒稅駕於
故廬仰旌閭之赫奕兮輪奐翬飛而凌雲金書奕其焜
耀兮曰表余貞節之門鵷雛翩其高舉兮隨九霄之鸞
羣願竭忠以趨勞兮報乾坤之渥恩余雖老死而無憾
兮將藉手以見吾良人庶無媿於婦道兮光彤史於千
春
居閔賦(明)夏鍭
居邑邑以無故兮莫時命之大乖抑所遭之不猶兮記
前聞以興懷二八生而遻虞兮傅巖築而登台偉姬旦
其何人兮下白屋之微才孔曰鮑叔其賢兮實導桓以
相賊矧常何之備武兮忘驟薦乎家客悲此義之不晰
兮胡天經之與地則苟青紫之既登兮班濟濟而忌刻
羣奉已以上下兮謂元元其疇依惟余心之不然兮厠
孤憤於羣嘻豈肉食之為鄙兮曾布衣之有知感鄧生
以杖策兮叫帝閽而謂之嗟此願之不遂兮恒日夜之
怦怦忽掩卷以長歎兮將投筆而趨耕聊徙倚以登眺
兮薄遐想於青冥悵天道之幽玄兮考古人之攸行甯
子伏而商歌兮三閭放而楚聲其一舉以該輔兮一從
彭咸之故也豈纍其劣而溘兮固興亡之數也苟此理
其或然兮吾將蕩而不慕也樂得此以卒歲兮兹未久
其又寤也昔尼父之年老兮有歸與之歎音彼賈生之
不羇兮終泣涕而隕身非夫人之好勞兮固懷鬱鬱其
難任眇余身之不量兮志澒洞其無垠奏黃鍾於瓦釜
兮冀堯舜於君民抗危辭以激烈兮忘此身之賤貧譬
負山之蚊䖟兮為昭代之杞人衆與我而不和兮婉相
告其猶疑競貪婪以交征兮謂清士之非宜紛婑媠以
干寵兮謂静女為弗竒毁方為賢兮緘默為忠揭囊為
利兮被服為榮居上為顯兮位超為通圖惟其始兮不
慮其終謂天蓋高兮后土矇矇隂騭為誑兮殃慶害從
誶曰野響合節兮大音不諧憸人得路兮正已無階吁
嗟然兮吾將與達人以忘懷
懲咎賦(唐)柳宗元
懲咎愆以本始兮孰非余心之所求處卑汙以閔世兮
固前志之為尤始余學而觀古兮怪今昔之異謀惟聰
明為可考兮追駿步而遐遊潔誠之既信直兮仁友藹
而萃之日施陳以繫縻兮邀堯舜以之為師上睢盱而
混茫兮下駮詭而懷私旁羅列以交貫兮求大中之所
宜曰道有象兮而無其形推變乘時兮與志相迎不及
則殆兮過則失貞謹守而中兮與時偕行萬類芸芸兮
率由以寧剛柔弛張兮出入綸經登能抑枉兮白黑濁
清蹈乎大方兮物莫能嬰奉訏謨以植内兮欣余志之
有獲再徵信乎策書兮謂炯然而不惑愚者果於自用
兮惟懼夫誠之不一不顧慮以周圖兮專兹道以為服
讒妒構而不戒兮猶斷斷於所執哀吾黨之不淑兮遭
任遇之卒迫勢危疑而多詐兮逢天地之否隔欲圖退
而保已兮悼乖期乎曩昔欲操術以致忠兮衆呀然而
互嚇進與退吾無歸兮甘脂潤乎鼎鑊幸皇鍳之明宥
兮纍郡印而南適惟罪大而寵厚兮宜夫重仍乎禍謫
既明懼乎天討兮又幽慄乎鬼責惶惶乎夜寤而晝駭
兮類麏䴥之不息凌洞庭之洋洋兮泝湘流之沄沄飄
風擊以揚波兮舟摧抑而迴邅日霾噎以昧幽兮黝雲
涌而上屯暮屑窣以淫雨兮聽嗷嗷之哀猿衆鳥萃而
啾號兮沸洲渚以連山漂遥逐其詎止兮逝莫屬余之
形魂攢巒奔以紆委兮束洶涌之崩湍畔尺進而尋退
兮盪洄汨乎淪漣際窮冬而止居兮羇纍棼以縈纏哀
吾生之孔艱兮循凱風之悲詩罪通天而降酷兮不亟
死而生為逾再歲之寒暑兮猶貿貿而自持將沉淵而
隕命兮詎蔽罪以塞禍惟滅身而無後兮顧前志猶未
可進路呀以劃絶兮退伏匿又不果為孤囚以終世兮
長拘攣而轗軻曩余志之修騫兮今何為此戾也夫豈
貪食而盜名兮不混同於世也將顯身以直遂兮衆之
所宜蔽也不擇言以危肆兮固羣禍之際也御長轅之
無橈兮行九折之峩峩却驚櫂以横江兮泝凌天之騰
波幸余死之已緩兮完形軀之既多苟餘齒之有懲兮
蹈前烈而不頗死蠻夷固吾所兮雖顯寵其焉加配大
中以為偶兮諒天命之謂何
省愆賦(宋)唐庚
唐子謫居嶺表既已半載杜門時省愆而慨曰身邪心
邪孰陷吾於罪乎吾將求之身則身非我有四大所會
地水火風誰為之宰吾將求之心則心不在内復不在
外不在中間是將安在晝夜以思寢食皆廢骨為之出
髮為之改夢有告余曰甚哉子之蔽也罪性本空念念
滅壊反復尋繹祗益咎悔道逢臭腐何足盼睞玩味不
已適足自穢淨是妄而况垢穀猶無而矧稗譬之身體
本自安泰或作病想便若嬰瘵識此病之誰受尚何施
於砭艾譬之手足伸縮無礙忽作縛想舉動輒絓悟此
縛之無實即無繩而可解方聳聽於妙語失胷中之結
塊若春動而冰坼若秋至而葉敗回視無始以來幾千
萬世所作罪業悉消散而崩潰矣豈獨今之所以流落
顛沛者哉覺而思之曰噫此殆維摩語也攬衣而起正
冠束帶稽首西望作禮而退
省咎賦(明)李夢陽
伊余幼好此騏驥兮服偃蹇以驕騖載銜轡而周流兮
耿既得此中路余謂秉質曷固兮謂蘭蕙介而過疑援
鳴鳩使為理兮俾高舉而並馳既婞直而不豫兮又任
怨而于傺固羣吠之難犯兮每阽危而弗懼余豈不知
嶤嶤者之寡完兮羌堅忍而弗懲驟諫諍以離尤兮莽
飄風之相仍交不深而易絶兮儵中道而改度媒阻絶
之不通兮焉孰導余以前路放子唫而掩涕兮逐臣去
而不還紆鬱邑以屈抑兮恐日薄於西山浮洋洋余焉
極兮濫逶迤而游淫相曹梁之廢墟兮攬長河之緒風
信孔樂非我願兮望北嶺而歔欷效桃鳥以自珍兮遘
羅網之不意憐赫夏以桎梏兮雷無雲而晝鳴愍棘扉
之卑惡兮夜不見月與星吾聞湯文遭縶兮豈其薄修
之故惟鄙人之不揆兮固宜蒙詬而逢怒步庭階而遥
望兮宫殿鬱而槩天願陳志之無路兮倚北戶而嬋媛
觀炎焱之□埃兮地沮洳又蕪穢哭與泣之相聞兮對
飲食而不能下怨長日而望夜兮夜明闇又若歲蚊蝎
伺人以唐旁兮鼠登牀而鳴逝忳侘傺余隠軫兮哀民
生之多蠥數惟萬變豈其可槩兮孰淟涊而不跲援往
聖以為程兮按余志且焉止戢夢忽乎余上征兮魂浮
游之逖逖過太儀叩天閶兮捫白榆之歴歴進不入以
邅迴兮退余將覽夫下土馮玄雲以相羊兮洵極樂而
無所撫辰星以攄慮兮擬雄虹而降觀飲積清之浮涼
兮依北斗而浩歎何民生之錯雜兮紛既有此多難心
猶豫而内訟兮悔有目之不見寤周覽以增欷兮塊獨
處此幽域䲭鴞萃而翔舞兮鳳鳥飢而夜食衆靸沓以
自媚兮焉誰察余之懮懮閔芳華之零落兮秋風至而
改期飇蕭䬃以摧容兮天淫淫又隂雨幽屋破而下淋
兮牀一夜而十徙怲藴惀以省故兮冀一見之不可得
日昧昧以將入兮掩衾裯而太息惜余年之強壯兮常
坎軻而滯留憐鬒黟之漸變兮恐芳草為之先秋情有
感而難忘兮性有糾而不釋念昔日之周渥兮孰堅忍
而抛擲闐紆壹以忳瞀兮竊陳詩以自抒懼言弱而道
阻兮恒湣隠而思慮
離譖賦(有序)(明)楊士竒
余讀揭文安公所為幽憂賦為其友辨謗累數百言既
恐不能白於前又恐不能信於後揭文安公真盛德哉
今之被謗類是者未聞有一人如文安公者為之辨古
今相去豈遠邪非其知之者寡歟為賦以解之
離譖毁之横發兮志沉鬱而弗宣指厥行為淫僻兮余
憤惋以代言惟弱操其好修兮穆員冠而履方被赬霞
以為衣兮攬素霓以為裳援古人之高駕兮將馳騁乎
雲之路豈發軔猶未遥兮遽捐矩而改錯襲仁智以自
重兮乃承謗而逢尤肆腥膻其酷烈兮又何有乎杜蘅
與江蘺相梧桐之挺特兮鳳凰翽而來止既鄙薄又不
潔兮謂伯夷之所以紛讒口之嫉妒兮羌惟聽而不味
也固衆人所一情兮謂夫人亦不異也彼自好猶弗珍
兮實譖人乎奚疑曰忠貞不可忱兮何貪婪而又不惑
言倡一而和百兮明智孰諒其允臧告曾參且殺人兮
母猶忡惕而惶惶傷白黑之混一兮竟莫察乎其故旦
怳怳以亘暮兮夕營營以連曙重曰世夢夢既不顯兮
又曷冤結而煩情上白日何皎皎兮庶幾猶鑒乎中誠
槩發辭其不衷兮揆於余又何有愆言申申以騁媚兮
終不究而寤㫋昔人有明訓兮止謗曰無校曠來日其
悠遠兮庶秒忽兮猶覺
悼時賦(有序)(明)王廷相
余謫亳之明年為正德已已時政愈急抑鬱憤悶卧郡
齋者數月乃賦以自釋其辭曰
何余生之弗獲於時兮熙和返而淒其固玄化之有變
革兮情沉抑而如危蒼梧邈而皇逝兮重華逖以何追
畢原蕪而鳳隠兮文胡為而在兹繄哲謨將以援世兮
衆咸難余之施豈弗省同流之為自全兮非素心之所
期虎九關而嚇衆兮鴞羣嘯而晝翔靈曜曶其冥塞兮
兩儀黯黮而不彰巉喬岳以路絶兮江河廣而無梁帝
遠而不照余之忠誠兮知進退之不余臧諏同心以求
正節兮曰聖哲之所常年鼎鼎不余貸兮恐清修之不
揚希鳳鳥為友于兮接文鵷為余侶結薜茘以為紳兮
帶芳杜與幽芷余恃此以自媚兮奚取容於羣子苟終
獲此皜皜兮雖沒齡而靡悔彼飭婪而好進兮余犯衆
忘而獲愆恒申申以忠告兮彼朋訾而不余然嗟時命
之不可逭兮矧毒夫之乘權在聖智或靡周兮余孱劣
而奚宣強心娱而偷安兮非道軌之所尚覽彭咸之茂
潔兮紛靦面於俯仰哀日暮而途迫兮胡不高駕而獨
往苟余蹤之可以遁滅兮又何情戀於吾黨涉洪河以
揚舲兮汎滄海之三洲登崆峒以發軔兮歴五嶽之崇
丘雲霳霳而蔽虧兮潮淼淼而呑舟叢萬嶮之不可越
兮叫帝閽而無由將東浮於三韓兮南走乎盤瓠之野
趨疏勒之龍沙兮及華胥於西夏遞重譯而靡通兮雖
語笑之莫辨俗淫悍而殊中土兮更隂陽之為沴云僻
陋之可居兮要情性之舒展吾生尚不自得兮何九夷
之為善超三山於鼇極兮棲神洲以為家友羽人以徜
徉兮接浮丘之靈槎駕玄虯以遠遊兮折若木之瑶華
捫三辰而載歌兮凌倒景而迴車固蒙莊有此寓說兮
實杳茫之無據余豈貪生之常流兮迷異道而誣世諸
有求而莫獲兮仄余聰而大觀余苟不畔於道榘兮行
窮困而志完矧沉冥為真詮兮終解脱乎憂患要時命
之可俟兮胡悒悒以長歎亂曰維河潏潏有泚清兮牝
谷之窞矗為陵兮洚水滔天底平成兮理亂相禪靡常
形兮詹尹蓍筴蔑以徵兮卓彼高士遺厥榮兮順命適
變聖通明兮殷憂沖沖文伯興兮履危俟時集爾慶兮
委順抱一維士之貞兮
惜毁賦(明)盧柟
太隂為室兮叢棧昏玄雲黮䨴兮殺氣淪䕫魍盱笑兮
鬼啾啾鼯鼠呻吟兮虺蛇蟉蟣蝨鱗鱗兮被髮鬤精淫
怳惚兮軼上蒼聖澤霈兮灃灃周道砥兮有平狡童兮
輕佻駝陂陀兮逍遥倀兮趫志驕蹇越荒唐兮華淟涊
洞顓頑兮棄鵷鸞竒鵩&KR1175;鶬兮從嬉攀網罝繞被兮矰
機綸捆徽纆窘觸兮殷懮結軫禍延考妣兮童穉離隕
室家丘墟兮茀靃茷隠寘身圜牆兮玄夜長虹霓為孽
兮日無光痛哭旻昊兮結愲招帝閽兮眇沫般自列兮
莫聞痛際天兮我柏往者逝兮匪追淑將來兮安宅檻
虎豹兮熊羆文威絶兮孰所為憲皇網兮冤頸反舊鄉
兮何期山巃嵸兮綠桂枝禽獸號兮猨狖啼羈縻兮離
憂羌長苦兮物類我思
内咎賦(有序)(明)許應亨
嘉靖已亥七月之閏余從兄至京師道齊魯之墟中夜
無寐徬徨起坐悼往過之寖深懼將來之易溺忸怩中
熱撫几赧顔而作是辭
余往眈此竒徑兮願中道而背馳極曠遊之快心兮決
轡御而不羈白日既下西麓兮竊獨處此纍畸魍魎蔽
於大澤兮山鬼迎將以噬石巉巉以躡足兮水澌澌以
披靡彼哲人立於高岡兮褰予裳戒以勿濟虎嶷嶷以
肆翼兮將以食子之肝肺余方憒而莫知兮神怳怳以
心醉忠言逆余之耳兮反迎之以罵詈披蒺藜以為衣
兮又紉之以為裳席荆棘以自娱兮雜蕕茨以佩囊狐
九首而襲媚兮蛇蜿蜒以引吭涉流離而弗顧兮道嵯
峨以徜徉心搖搖而不寧兮體糜糜以皆傷妻子泣以
向余兮朋友招我以簡書此地不可以久處兮曷返子
之故居子烈祖之南徙兮固以振兹令圖洎乃考之仁
厚兮遵繩墨而不踰伯追躅於古哲兮既為世之大儒
子獨何其不肖兮自喪子之嘉模夫人孰能無過兮貴
速改之惟謹昔殷王之齊聖兮曰不吝以為訓顔氏既
以不貳兮後世稱其亞聖苟朝作而暮改兮亦云天之
明命辛受恥過而作非兮墜洪業以隕軀有渾敦之長
傲兮聖人投之以四夷惡無纖而弗滅兮徽罔積而不
虞鬼神福善而禍淫兮天培栽而殛愚余雖聞而不繹
兮猶赧顔而忸怩乃已亥之孟秋兮膏吾車於北衢既
遠迹於塵陌兮遂肆志於詩書緬溽暑之既退兮又申
之以秋初風蕭瑟以怒號兮氣抑鬱而莫舒月既望於
西陸兮夜氣清而不渝達中宵而不寐兮獨慘慄而嘻
吁昔嬰身於湯鑊兮痛百創之在膚譬狂藥之喪心兮
赴水火而莫辭既號激於南北兮復跳梁於東西自安
止於汙下兮惟狡童之是師齒雖壯而猶弱兮氣方鼓
而復摧曩幼學之聰慧兮竊自比於瓊瑶慕吾兄之高
蹈兮將頡頏於青霄胡中道之廢墜兮滓異質以涇淆
使蘭茝雜於糞土兮豈云異夫蓬蒿雖往者之不可諫
兮懼來者之易淆誶曰宴安鴆毒不可親兮蝮首躉尾
豈可矜兮君子明哲以保身兮孱士窮欲將戕生兮放
僻邪侈罔桎桁兮戴仁抱義至公卿兮遷善改過有殷
之興兮長敖遂非桀紂同征兮
左賦(有序)(明)王廷陳
夢澤子不善宦見閔有司黠民乘之坐是拘繫自傷疾
惡反中乃作左賦辭曰
晝晦宵明川停嶽行隆冬劇燠六月而冰墮毛不揚石
舉輿升廢鼙振韻奮霆無聲羣欣逐臭乃厭蘭芬猜鸞
駭鳳精粻飼梟仁蹻德跖勁弧射堯恬海狎江隘瀆沉
舠風虎輟嘯土兕而號曠德既收聾司音矣彼之朦朧
五色分矣駿足則縛蹇服乘矣侏儒引臂上捫星矣醜
女專憐淑媛不御讎璧惠蠅踏巾首屨適郭捐逵擇潦
而步賁獲閉勇尩夫勁兮麓兔折趾獵者競兮不根而
葉季為孟兮亂曰彼繳之鳥載拔其翎彼實酗酒謂爾
何醒寇踰其垣導寇以登彼田不治懟鄰之耕
御定歴代賦彙外集卷六
