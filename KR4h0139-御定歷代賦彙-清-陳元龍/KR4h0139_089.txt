欽定四庫全書
御定歷代賦彙卷八十六
器用
寶刀賦(有序)(魏)曹植
建安中家父魏王乃命有司造寶刀五枚三年乃就以
龍虎熊馬雀為識太子得一余及余弟饒陽侯各得一
焉其餘二枚家王自仗之賦曰
有皇漢之明后思潛達而玄通飛文義以博致揚武備
以禦凶乃熾火炎鑪鍊鐵挺英烏獲奮推歐冶是營扇
景風以激氣飛光鑑於天庭爰告祠於太一乃感夢而
通靈然後礪以五方之石鑿以中黃之壤規員景以定
環攄神思而造像垂華紛之葳蕤流翠采之晃□陸斬
犀革水斷龍角輕擊浮截刃不瀸削踰南越之巨闕超
西楚之太阿實真人之攸御永天禄而是荷
天子劍賦(以天生神物聖君用之為韻)(唐)李君元
物之利者稱乎劍人之尊者稱乎天固一人之所執諒
四海之攸先必當耀武德静氛煙舉之無上揮之莫前
獨立而光連日月横行而氣壓山川請詳其功夫莫之
盛偉夫至寶克符元聖東溟之大不足淬其鋒北斗之
高乍若迴其柄信玄功之不宰曷凶德之能競足令六
合静三光正佩服而寰中小康指揮而天下大定夫然
則鄙歐冶掩平津賤鏌釾棄純鈞彼勇不過於匹士我
威方御於兆人偶聖斯呈天地感通之謂道逢昏是去
隂陽不測之謂神豈比高祖提之而起沛始皇按之而
王秦為斯劍之等倫哉原其始也吹氣母鍊元精為鑪
而九土開闢鼓橐而八風克生應以六律制以五行帶
之以恒山渤海鋒之以燕谿石城故能所向無敵莫之
與京既而徵三度亦以正三統劃宇宙以玄通宰乾坤
而利用彼蓮花發色玉貝騰文揮大野之中疾若雷電
倚長天之外上決浮雲争能擊刺較勢繽紛所謂一夫
之勇非為四海之君如是則犀不足剸鐘不足刜翳以
聖功配兹神物我皇應昌期恢盛時不耀兵鋒設道德
以為固不先武力抗仁義以為師人神協贊遐邇清夷
真所謂天子之劍也敢繼莊生而賦之
劍賦(唐)達奚珣
代有劍兮物之至珍精鋼百鍊處匣千春含光匿耀守
静全真藴切玉之姿咸稱往歲呈斬蛇之銳幸在今辰
至如歐冶素藴風胡久委許提拔而非遥期磨礱而在
邇蓮鍔熒煌思綠水之是投霜鋒煜爚諒碧天之可倚
孰云巨闕亦曰龍泉借衞身而用光眉夀將行佩而永
保流年俯而察乃白光略地仰而觀則紫氣射天若乃
取舍從人沈淪委質埋厚地之聲有年望司空之來何
日擊兕之名已彰決雲之勢不失大哉寶劍之神用等
天地而齊畢
古劍賦
吳季有劍古所服兮先時利行後伏匿兮歷世千百神
物來兮精英上浮久乃識兮截截庚庚玉理仄兮質化
光泯黝正黑兮匡視白日澹斂色兮燧人司金石水泐
兮終古不磨竒雄特兮勿䙝勿試靈具戒兮鬼目睒睒
頭觺觺兮竊擬窺之自造慝兮靈怒殛女不女貸兮神
宫無人帝湛默兮季冠如山采衣翼兮長身好修又正
直兮稱是容佩有如飾兮魚室珠襓雜文織兮虞於帝
傍順降陟兮握竒中運授神職兮旋陽制隂物不忒兮
辟却百非五兵息兮太宰不劌完以為德兮變窮於傳
填無極兮
歐冶子鑄劍賦(以雷公發鼓蛟龍捧爐為韻)(唐)闕名
先王之御天下也與物為公知文不足以獨理故資武
以為雄弧矢之利以征不服劍戟之用以威遠戎俾梯
山而入貢故率土而向風懿夫歐冶實曰良工鑄龍泉
之劍鍊耶溪之銅於是制良模啓洪鑪炎炭赫以震爇
大冶屹而山孤其始作也煙氣成陣槖聲若雷三光動
色六氣飛灰蛟龍捧鑪雷公擊節龍勢初成玉匣新發
利可吹毛光能瑩雪此劍之德百夫稱傑此劍之用千
里流血豈比乎解牛之刃自謂良庖倒載之干虎皮以
包蒙莊說之以喻道周處憑之以斬蛟荆軻一拔以擊
秦柱漢高三尺以定天下士庶得以安身王侯得以闢
土是知劍也藉以防虞豈比樂云不在鐘鼓既而切玉
期用剸犀是逢嘗聞静亂舊說為龍佩服是宜則聖哲
攸重棄捐不可故牛斗是衝馮諼再彈而見於下客季
扎一返空挂於長松逮夫邊塵欲飛邦人斯恐猛士揮
戈謀臣賈勇是殱是滅再持再捧四夷懾之以寧居一
人得之以垂拱是劍也古今之重是劍也荷君之寵
秦客相劍賦(以决浮雲清絶域通題為韻)(唐)闕名
有懷其寶而未别候以其時而自絶始藏用而有疑終
因人而一決蓋時有遇否非事有工拙願一二於擊轅
之歌左右以相劍之說於越之君以五劍聞方潛神以
閉匣非有意於決雲且切白玉其猶泥斷截蛟龍忽若
篲泛夫以中庸之近者惡識天下之良劍有客來越其
至自秦心以通於物理鑒有邁於人倫昔也聞風而悅
今為觀國之賓以天機之見明利器之因天氣得中而
不易金精順理而無逆翼乎秋水之欲波渙乎春冰之
將釋陽散隂漫霜鍔雪脊好勇者不能禦其折衝善說
者不能離其堅白滿谷之馬未可齊乎此價傾城之金
安得賣乎此客况非景罕匹流星莫(原本闕八字)歐冶之術
為優此名器因而有作明至寶不得無妄劍非人而何
識人非劍而何相雖鍛鍊於良工皆等襄於哲匠劍之
能寶以相著士之用可以劍明抱識者(闕一字)乎牽復藏
器者以其彙征願以小人之道而進期君子之鑒惟清
重曰析薪如之何匪斧不克求劍如之何匪相不得純
鉤之器秦客所識非常人之區域
金躍求為鏌釾賦(以大冶無私祥金乃躍為韻)
(唐)白行簡
金有利用躍而呈祥騰沸渭之炎彩耀赫奕之雄光始
則沈潛將委形於鍛鑄終能踊躍求效用於鋒鋩於是
挺竒姿奪良冶歎凡目之莫辨懼名工之或舍既翕赩
之在鎔尚淵淪之未寫迸紫光而傍射期遊刃以剸犀
烘赤氣而上衝願成形於斬馬徒觀其扇巨槖鑠利金
聲激射勢浮沈鳬氏傾耳以駭意歐冶拭目以窺臨既
而赫矣不常爛然有待紅霞聚蓄於穹谷滄波跳出於
溟海風雷於是借威日月為之揚彩自殊美玉豈韞匵
以沽諸願比琱戈庶因兹而礪乃若夫流晶表異變態
無私象君子有剛柔之性同聖人不凝滯於時蓮鍔尚
融若踊決雲之刃雲鋒未鑄如呈切玉之姿矧夫騰躍
在中發揚在外君若形銷製器我則保其堅貞君若應
用衞身我則期於遠大懿其鑠為金而不離效其祥而
自殊幸託跡於鎔範希效質於規模彼號巨闕出昆吾
龍藻龜文既以稱其昔有指晉麾鄭孰可使其今無嗟
乎光彩陸離輝華彰灼疑狂電之乍發狀長星之不落
異十日之俱流殊衆口之相鑠精靈有感不憚豐城之
沈神光無方願繼延平之躍哂備物之鈎戟恥分形於
錢鎛客有仰祥金以立誠庶堅貞之有託
斬蛟奪寶劍賦(以追殘水族濟彼驚濤為韻)(唐)獨孤授
昔佽飛兮言越川湄佩寶劍兮安流自持進孤櫂以將
半乃雙蛟而見追曳紐搖環欲奪晶熒之氣呼風吸浪
先呈夭矯之姿初其勁楫將移輕帆未濟嗟履險以多
變歎韜鋒而自衞俄而積水怒隂雲蔽彼拏空攖霧之
狀當一明一晦之際其來也壘白刃旗短袂不足以當
其勢朱鬐赤鬛夾巨艦以風馳火尾金鱗奪雄鋩而電
逝乃言曰彼亦奚逃徒為汝勞衝黭黮以天暝蹙嵯峨
而浪高徒觀夫鼎爾騰沸雷然怒號雖欲穀其口牙其
刀抗爾以千艘踣若質流若膏爾能傷予之一毛既激
氣於煙景忽碎爾於靈濤是知計於生而不計於死利
於劍而不利於水互出没以神鬭洶崩騰而陣起舟傍
奪魄求形於似海之喉岸側甘心挂骨於如霜之齒及
其沸渭砰訇風號雷驚驤首如玄雲阻色騰眸而白日
韜精須臾勇氣勵神機生拂首摧爪奮喉裂纓方澒洞
於重嶮已支離於浚瀛於是海蕩山覆川停浪肅莫不
駭其類奔其族玄黃之血隨重沫於淵淪磔裂之形蝕
餘威而蹙縮卒使劍返人安鱗窮血殘極浦煙霽澄江
景闌逶迤然鷁首光轉錯落爾龍泉影寒冰彩猶鮮激
金鐺之昭曜星文尚濕歸寶匣以闌干嗟乎冥心者其
勝如此恃力者其形若彼徒欲徵怪異壯竒詭至今人
語其風見英姿之卓爾
斬蛇劍賦(以仗劍斬蛇金鋩水鍔為韻)(唐)徐寅
磨霜礪雪兮熒煌錯落伊逐鹿之英聖有斬蛇之鋒鍔
蓋以麾正乾坤劃分善惡楚國之姦雄徒爾烹若窮鱗
常山之首尾胡為斷如朽索斯劍也上應君臨舒陽慘
隂有其道則威若身兮靈若心無其道則鉛其刃兮木
其鐔唯上德之在火協紅爐之躍金莫不龍活三尺霆
飛半尋是何靈貺之異天啓之始而乃振戎衣授秋水
匣辭乎豐沛之邑腰入乎崤函之里日月方冥雲雷未
起有大蟒以横路礙潛龍之舉趾於是上較天意下量
地紀視銛鋒而何斯違斯擊怪物而宛其死矣然後挫
七雄削多壘豈惟仗之翦路蛇而戮封豕蓋將提之令
諸侯而禪天子得非秦毒之奢變作長蛇漢德之儉化
為神劍奢以儉陷蛇以劍斬道在晦而須顯事有增而
必減果聞哭白帝之亡符赤帝之昌雖行大義亦假雄
鋩莫不龜文龍藻玉鏤金裝世亂將用時清則藏十二
年兮如我淬七十陣兮摧而剛空山吞象之鱗豈鈋蓮
鍔大澤銜珠之血不汚星光然後歷興亡繼得喪漢之
滅兮魏之受魏之衰兮晉之仗晉火起兮高飛豈混煙
煤之狀
斬蛇劍賦(元)楊維楨
昆吾之鋼赤堇之英火烏之色彗雞之芒兹非赤帝子
之劍而開卯金氏之王者乎當殷高宗有事鬼方實有
神劍傳太上皇佩之以遊豐城之岡睠兹神室潛示鬼
工爾其合媧皇聚祝融走風伯檄雷公星流狂矢電掣
妖虹煒煒煜煜氲氲瀜瀜霍然霧散飄然風從上皇於
是而解佩而漢家之劍於是乎擅其雄爾乃粤砥斂白
鵜膏瑩彤飛蜿蜒於秋水出夭矯於九重紫燄慘澹若
煙生於火樹金環錯鏤疑血頷於驪龍掩夜光於龍泉
太阿追飛形於畫影騰空剸蛟螭於水裔戮罔象於江
中誇俠槩於趙客試妙技於袁翁登盟壇以結信賜尸
革以害忠泥切藍田之玉肉斷南山之銅曾何足以盡
其用而辱其鋒也哉故是器也天有所必授神有所不
争襓以百寶之櫝款以七星之銘精神自利孚尹旁升
紫氣貫斗夜槖龍鳴恥匹夫之躍冶期真主以通靈苟
大枋之一失寧滅迹於豐城彼白蛇之當道肉巳帶夫
鮑腥夫何督亢之匕不能剚而博浪之椎不能攖必斯
劍之一拔號鬼毋之冥冥叱咤風雲霹靂雷霆洗澒塵
於九宇開塞霧於三精四百年之基由是而啓而三尺
之業於是乎成宜陳之西序與赤刀而同位藏之武庫
與黃鉞以同名填宗社之守器傳歷代之同榮嗚呼白
蛇兵白馬刑漢佞興漢賊成感忠臣之疾視瞻志士之
結纓誅牀前之昵昵戮投閣之兢兢斬千里之青草落
中原之黃星悼是劍之不可請也徒忠憤之填膺自靈
金之府虚歸晉人之武庫胡逆順之忘辨與莽馘以同
附宜煙燄之屬天累聖人之遺履余猶喜是器之尚靈
日衝屋而去也賦已於是復招之以辭曰寶劍歸來乎
毋上天扶正直提顛連寶劍歸來乎毋下土昭聲明偃
威武寶劍歸來乎毋四方誅凶佞旌忠良大一統制八
荒于千萬年奉我王
漁父辭劍賦(以濟人之急取利誠非為韻)(唐)宋言
彼子胥兮亡命江湄賴漁父兮停橈在兹既横流而濟
矣因解劍以酬之厚意殷勤何惜千金之器高情特達
竟陳三讓之辭稽其去國無途迷津獨立前臨積水之
阻後有追兵之急躊躇而鶴髮相哀顧盼而漁舟可入
憂心盡展憑刳木以何虞渡口雖遥挂輕帆而已及繇
是拂拭青萍披陳素誠念險難以知我顧提攜而賜卿
拔三尺之熒熒波間電落横七星之凛凛掌上風生叟
乃莞爾興言搘頤話志本期浩淼以排難詎可愴惶而
徇利酬仁報惠誠多公子之心害義傷廉且異老夫之
意况乎楚令方急嚴刑具陳盡索奔亡之黨先誅隱怪
之人若以爵禄為念華榮是親則械爾躬而赴國持爾
劍以防身整櫂西歸自受執珪之賞論功北面寧亡切
玉之珍蓋由惻隱為心艱危是濟方圖散髮之樂豈假
吹毛之銳情高而俗慮難量語罷而鳴榔忽逝連環吐
月空臨玉匣之間一葉乘風漸入寒煙之際豈不以識
達精微言窮是非棄霜刃以長往弄雲濤而不歸寂寞
巖煙沈東流之渺渺淒涼浦樹含落日以依依異乎義
立一朝名超萬古決雲之異狀徒逞皎日之深誠不取
則知美范蠡而述魯連信斯人之可伍
延陵季子挂劍賦(以冥會心許暗無我欺為韻)
(唐)王起
修修隴樹兮挂劍於兹所以表徐君之所欲明季子之
不欺予取予求昔藏心而可測一生一死終棄寶而如
遺蓋烈士孤標之節而神明幽感之時當其昔結歡娛
從容不阻孤鋒乍拔密坐之所彼眷眷於目擊此默默
而心許諒他日而來思非伊人而誰與及夫歷聘上國
言旋東吳訪舊友遵舊塗亦當開寶匣獻轆轤何閱水
兮不待弔荒埏兮已蕪由是執龍泉而慷慨望馬鬛而
踟蹰想間歲之披雲忽然而在撫今辰之切玉視之若
無且曰器可謀新室寧欺暗解腰間之善結仰樹杪而
延瞰乃脫白刃推赤心耀宿草之煌煌懸拱木之森森
錯落金鐶疑夜月而生隴晶熒霜鍔謂春冰之在林龍
形蜿蜿而未化蛟枝亭亭而欲尋解珮義廣脫驂感深
英聲遂騰於萬國善價不顧其千金嗚呼劍之擲也無
前人之行也必果誠去彼而取此非祈君之祐我無宿
諾匹之以庸庸不食言方之以璅璅向若蔑玄壤恡青
萍重提攜於掌握輕耿介於心靈則三尺之中空騰雲
而漫漫重泉之下將愧色於冥冥無言者道之弘不約
者信之大峻節卓以特立義風紛而繫會盛矣哉挂劍
之名將萬古而不昧
豐城寶劍賦(唐)達奚珣
劍之利者有豐城之寶鍔夫其始也赤山破邪溪涸洪
鑪洞融金景煽爍誰發揮於人事乃兆朕於天作爾其
為狀也鍛霆電明秋水殺氣森映光輝四起歐冶失律
風胡愕視豈徒決浮雲絶地紀若斯而已矣爾其大運
迴薄陵谷推遷東南地没不知夫數千百年騰精動地
直上衝天斗牛之間夜雄雄然異金陵之浮王氣同寶
鼎之在汾川本知浮精粹剛決必備明而用晦者君子
之時義窮而待達者丈夫之志事兼此數德難乎見棄
知我者寡大賴張公每讀舊書多兹感通不覺毛髮盡
樹起雷息於胸中迨乎發蒙泉開祕匣文積幽翳上藏
鱗甲磨礪畢兮見文章搖白日兮星煌煌鋒稜可畏動
人膽表裏分明照眼光黃金裝兮綠龜飾荷提攜兮耿
霜色豈辱命於洪造冀成能於武力君其試將倚天外
不日為君清絶塞苟軍國之用在豈能雌伏於一代
豐城劍賦(宋)陸游
在晉大康觀象者曰夕有異氣見於牛斗之躔時方伐
吳或曰吳未可平彼方得天獨張華之博識排是說之
不然迨孫皓之銜璧氣益著而不騫於是雷煥附華之
說曰是寶劍之精維太阿與龍泉卒之斸獲於豐城之
獄變化於延平之川世皆以為是矣千戴之後有陸子
者喟其永歎夫占天知人本以考驗治忽卜運祚之促
延彼區區之二劍曾何與於上玄若吳亡而氣猶見其
應晉之南遷有識已悲宗廟之丘墟與河洛之不延矣
華不此之是懼方飾智而怙權嗚呼負重名位大吏俛
仰羣枉之間禍敗不可以旋踵而顧自謂優游以窮年
夫九鼎不能保東周之存則二劍豈能救西晉之顛乎
使華開大公進衆賢徙南風於長門投賈謐於羽淵則
身名可以俱泰家國可以兩全彼三尺者尚何足捐乎
煥輩非所責予將酹巵酒賦此以弔吾茂先也
斗間見劍氣賦(以神物下潛精光上射為韻)(唐)王起
彼玉斗兮列乎太清此寶劍兮埋於豐城遥天式瞻諒
闌干以成象厚地斯祕遂熠爚而騰精若非五山錯秀
六合含英則何以下藏鋒於穎銳上作氣於貞明昔伊
雷氏未占張公莫訪祕龍淵之竒彩射斗牛之異狀或
雄雄於曲柄之末或冉冉於斗杓之上金陵之王氣莫
齊函谷之紫氣應讓可大可久乃聖乃神嗟日月之逾
邁怨土石之湮淪劍也氛氲連白榆與紫貝星焉昭晰
應龜甲與龍鱗下埋照以煌煌上和光於歷歷何寶鍔
兮斯隱在璇璣而必覿鋒惟切玉處玉匣以逾深氣則
決雲每雲路而相射匪舍之則藏實闇然而章仰九霄
而遊目知百鍊之雄鋩乍滅乍明有扶於佳氣若離若
合更類於神光靈氣則浮利用猶鬱當繚繞而縈斗自
表至珍儻陸離而佩身寧逢異物可以察三尺之滯淹
可以見七星之沈潛石韞玉而騰輝未專其美鼎居汾
而見氣徒有其占固宜仰層穹求外野延瞰於寰城之
裏冥搜於古獄之下則可以論國都驅駿馬是知劍氣
之在斗間所以求伸於知者
斗牛間有紫氣賦(以平吳之後異色逾朗為韻)
(唐)陳章
天空原清劍氣方呈始象奪朱之色未知埋獄之情氛
昏乍歇淮海初平貫斗牛於九霄正當吳分藏轆轤於
午夜遠在豐城歷彼歲時間於躔次雄芒既表乎潛感
靈物且悲乎遐棄增華台室方期獨見之明流彩天階
乍惑衆人之意思上徹而既久欲旁求而未遂謂繞樞
之電郁郁彌彰想干吕之雲亭亭自異殊祥可驗直質
不渝委照自歸乎有晉藏鋒若避於亡吳對西揭之星
望何勞於尹喜臨北走之塞相寧藉於風胡觀其出以
標竒凝而成象既蜿蜒而久鬱亦曈曨而再朗陋日中
之青暈每駐寥空掩天際之非煙潛通惚怳光而不耀
昏以為期漠漠而淪精詎滅昭昭而默識猶而東方未
明始訝乎氣之聚也地不愛寶益見乎天將假之仰觀
列位之中俯叶偃兵之後利刃猶鬱清時幸偶宣精溢
目乍殷銀漢之流侔色衞身未配金章之綬其象也甚
殊其明也則逾憤陸沈於江表結一彩於天衢凌夾月
之霞徘徊碧落透靄空之露隱映白榆永夕猶存其光
未匿齊效珍之金景鄙如虹之玉色不因槎客之犯如
遇雷公之識儻觀此以見求冀龍泉兮可得
金劍出匣賦(唐)韋肇
劍者主生殺之氣匣者同隱見之心鳴於其中或幽閑
以為恨出乎其外信利用以則深豈徒飾以琱玉比之
兼金剉雄鋩而不舉緘異氣而嘗沈者哉故劍利於人
匣因於劍蓋所以為重俾神物而不䙝亦所以表能將
瑞光而亦驗其始也若耶之溪涸赤堇之山開良金既
選歐冶爰來合純精而鑄鍊召太一與風雷厥功既勤
曠歲月而方就厥狀斯見法隂陽之所裁於是工技之
儔金鏤為匣制其象也錯玳瑁與瓊瑰韜而藏諸祕龍
鱗與龜甲故楚王之未識我含其章風胡之將鑒我耀
其光發匣而覩爛然非常環啓蜯以吐月刃披雲而降
霜若金隄始開横秋水之漫漫如青天欲倚散陽彩之
煌煌夫惟義也動而必吉夫惟神也行而無跡號龍泉
而其善可珍指斗牛而其光可射用晦之際思顧盼而
無遺出幽之時思佩服之無斁伊昔三劍氣凌九霄臨
敵高揮而血流千里復讐虚擊而疾不崇朝苟蒙蔽而
未發雖晏隂之莫昭且劍之在匣蓄銳而誰玩劍之出
匣器利而能斷亦將試銛鍔於鯨鯢決浮雲於天漢或
提攜之未及尚埋淪而可歎願進用於張華如見知於
雷煥
昆吾切玉劍賦(以利刃無儔堅鋼必截為韻)(唐)金厚載
劍者金之利器玉者寶之至堅韜百鍊之形迥倚天而
入用斷十德之質信如泥而莫全蓋以淬礪呈彩磨礱
發鮮開匣寶之炯爾切連城而爛然原其周穆西征戎
王獻至刃決雲以增價鍔開蓮以逾利明星耀色固已
直於千金白玉雖堅纔可當於一試於是搜韞匵示精
鋼謀剸割輝鋒鋩舉連環而動月掌盈尺以凝霜投刃
皆虚無砉然之異響應機立斷俄凛若以分光暎日惟
明搖容轉潔乍毁方以旁達忽離堅而中絶仰鋒亂起
初每謂如花飛應手全開終有疑於冰裂固可以鄙牛
斗之氣衝陋蛟螭之精截應用無敵清真莫儔銷白虹
以影碎耀青蛇而色秋黯黯文開獨中庭而電轉熒熒
屑落類掌下以星流素彩文光清文耀質既衞身之可
保豈化龍而無必色離温潤光開縝密形錯落以膚寒
彩璘玢而皆溢是知器有異而神符物至精而用殊向
若鍛非良冶質匪昆吾則安能充遠戎之獻斷抵鵲之
徒儻遇英雄必提攜而可以時逢琬琰固翦截之如無
嘉乎資礪乃之功剖温其之潤剸犀莫比其銛鍔斬馬
難齊於利刃夫如是知鍛鍊之至精切璠璵而可信
切玉劍賦(以天之利刃切玉如泥為韻)(唐)王起
彼神劍兮出昆吾之溪既成形而若水遂切玉以如泥
玉則貞堅誠齟齬而難入劍惟銛利將銳穎而莫齊是
以從心剖判應手提攜入水蒼之文乍同夫淬水破雞
冠之赤且異乎割雞當其琬琰外來球琳畢萃磨而不
磷用之不匱以藏乎密地出匣而宣利遊恢恢之刃瑕
不掩瑜剖碌碌之形刃有餘地是知不貪其寶不愛其
資苟作礪而斯驗將匿瑕而可遺異匵之毁焉斯為過
矣同斗之撞也於以碎之璨彼瓊華煥如縷切匪流血
以為害將凝肪而必截觸可磨之玷片片冰開縱不鈍
之鋒重重瓦裂應機則斷投刃皆虚可以斷珪瓚可以
判瓊琚雄雄兮化龍之後璨璨兮抵鵲之餘苟在鎔之
金不慙於歐冶則指瑕之璧何愛於相如温潤乍分陸
離交燭於以慰良冶之至於以窒貪夫之慾耀鋩而赫
奕六金律刃而熒煌五玉是知斯劍之用也按之無下
直之無前以刜鐘之聲乍移水碧以擊柱之勢時入山
玄星文每臨夫韞石虹氣若斷於晴天然則干將所營
風胡所徇或剸犀稱利或截鴻所進未若周王切玉之
刃
刜鐘無聲賦(以利刃無滯合神為用為韻)(唐)闕名
劍挺銛鋒鐘列重器何百鍊之堅鋼向千鈞而效試刜
於有質若無質以通玄中乎有聲若無聲而斷棄則知
淬磨歲久雄稜霜利不然焉能逗撓獸之形以中開使
發鯨之聲而静閟想提握以輕奮宜鏗錚而應刃忽投
剛以泯入狀體柔而理順遂使風胡延視喜見其雄鋒
子野聳聽莫聞其為韻爾乃理將神契跡與道俱透兹
堅重泯若虚無於是觀其用而駭矣取其類而比夫當
破堅之時方切玉而則異迨絶響之後狀決雲而匪殊
是以知其獲揮刜之效微齟齬之虞勿以簨簴可憑猶
懷抵礙勿以金石之固尚藴含胡宜其暗彰發揮静應
凌厲冰結於直透之始泉默於旁通之際莫知所觸故
寂兮寥兮不輕其鋒信無凝無滯於戲亦猶道之肥者
往無不通藝之至者物無不合苟韞藏於求用必開張
而盡納載原斯器夫莫與鄰當耿介以發銳若感通而
應神所以願於重而宣利干於大以求伸果然刜音而
不錚為異銛鍔而無厚可珍則剸玄犀奚可以擬議輕
白羽曷足以等倫故君子謂青萍干將之刃也可以比
德於吾人
太阿如秋水賦(以如彼秋水容色為韻)(唐)賈餗
黯然若秋水者楚王有太阿之鋒窮其原則三尺成狀
窺其底如百尺無蹤可以照魑魅鑒形容涵空而表裏
泓澄詎私毫髮騰氣而風雲慘澹如隱蛟龍原其極良
冶之功出洪鑪之裏薛燭增駭風胡愕視千里萬里之
斜漢耿耿方侔八月九月之洞庭沈沈相似深淺難測
精光不死磨越砥疑穿石之泉淬葛溪如貫河之水氣
晶熒而不息質瑩徹而難比流影耀金精之上涯涘皆
空凉飇鳴玉匣之中波濤不起韜映無匿埃塵不居澄
曉峽黯清渠俯視則孤光溢目横窺而一帶澄虚旁臨
挾刃之徒疑開别派近映腰金之士似躍游魚比練之
流奚匹容舟之所寧如其文也流而無極其清也掬之
不得短長如任器之狀蕩樣有盈科之則似無雲之溪
澗徑挺其形如落木之江湖深沈其色龍泉非偶巨闕
難儔蓮影如植龜文若遊星綴明珠孰辨懷珠之浦環
分圓月終疑映月之流洎乎霜露冷天地秋繇是勡勍
敵決冤讐故得名溢古今聲流遠邇解晉鄭於紛若埽
欃槍於嘒彼予一智刃於胷中其精如此
舞劍賦(明)宋存標
寶氣初聚燦為精英竒人懋賞錫以嘉名冶石昆吾洞
如水精發金葛盧湛若晝明孔周得寶於殷帝穆王受
獻於驪庭楚有風胡之鑑越有薛燭之評豐城識雌雄
之合歐冶辨隂陽之形其製甚詳余莫得而悉也徒觀
其成器也則材分輕重質辨柔剛從庚革辛含景吐商
吹髮如絲斷金不傷霄練行氣魚皮為房既出幽而入
冥亦法健以含貞星文繞其外質流電變其内英固夜
拂乎霄漢亦晝掩夫欃槍俄風雷之乍作致日月之潛
驚命獨賦其磊珂性恒處夫不平其光炫然吞露生煙
其聲劃然裂管破弦蛟龍甲偃犀兕革穿無凶復隱無
強復堅於是有徬徨失&KR1348;憔悴無聊悼懷明旦抱憤終
宵志欲報而氣弱器未舉而神搖乃投身俠伍效節義
寮結然諾於宿昔冀舒憤於市朝壯士信其哀誠神物
為之怒起相顧而嘯雜商變徵已咤叱乎風雲復吞盪
夫流水神已往而不留節既撫而難止感盛舞深變煩
容廣霜雪紛紜翺翔倜儻其始興也若俯若仰若來若
往驚疑怳忽難以言狀其繼進也欲縱欲横搖人目睛
如冰渙日如水觀星斗氣夕隱芙蓉始生玄猿號夜白
虹臨盟遂乃指日永誓負氣乘霓為人報仇不言其誰
乃道遇王孫雍容孔都黃金絡駿白玉提壺整鞭遥揖
流盼相呼雖囊中之同服實所用之殊途遂爾身衣短
後函發金泥馳峻坂凌深蹊刺虎豹斷鯨鯢出入房闥
披斬蒺藜比佞人於腐鼠等驕人於醯雞神鋒一發血
已如濡既頭行於絶塞自尸暴乎中衢頓使韓國烈士
趙厠刑人魚腸藏窟匕首驚秦抆血相視張目同瞋是
亦可以報九原之宿憤抒六合之沈淪乃回光藏影翩
然而去豹隱龍潛歸於其處方其牢刺荆棘沈鬱黃壚
虚奬鉛刀斥落太阿亦曾過侯門而彈鋏倚穹廬而擊
柱伴吹簫於吳市同伏胯於淮豎徘徊徐君之墟徙倚
宜僚之戶雖精魄之不移而神姿之受侮一旦光生瑶
闕彩振丹梯淬以清漳麗以礛諸飾以文玉表以通犀
王母帶分影以左右上元佩流黃以馳驅象九功而武
耀輔七德而文舒豈非異物之遇合有會明主之服遠
咸宜哉
鏡賦(晉)傳咸
順隂位於西裔採秋金之剛精醮祝融以致虔命歐冶
而是營晞日月之光烈儀厥象乎曜靈清邈明水景若
朝陽不將不迎應物無方不有心於好醜而衆形其必
詳同實錄於良史隨善惡而是彰猗猗淑媛峩峩后妃
眷春榮之零悴懼玉顔之有衰盼清揚而自鏡競崇姱
以相輝若乃雲髻亂於首頳黛渝於色設有乏於斯器
兮孰厥貌之能飾與喑瞽而同昧兮近有面而不識君
子知貌之不可以不飾則内省而自箴既見前而慮後
則祇畏於幽深察明明之待瑩則以此而洗心睹目觀
之有瑕則稽訓於儒紳夫然尚何厥容之有慢而厥思
之有滛
照鏡賦(梁)劉緩
夜籌巳竭曉鐘將絶窗外明來帷前影滅荆王欲起侍
妾應還前齋上幔内閣除關開屏易疊卷簾難扳搔頭
斂髻釵子縈鬟階邊就水盤中光映訝宿粉之猶調笑
殘妝之不正欲開奩而更飾乃當窗而取鏡臺本王宫
氏姓温背後銘文宜子孫四面迴風若流水勾欄匼匝
似城門分明似無礙影前彌可愛近來顔色不須紅即
時好眉猶約黛世間好鏡自無多唯聞一箇比嫦娥曾
經玉女照屢被仙人磨論時不假著法用自應須夏天
金薄漠秋日寶茱萸銀纏辟鬼呪翠厄護身符空處宜
應描非是畏釵梳
鏡賦(周)庾信
天河漸沒日輪將起燕噪吳王烏驚御史玉花簟上金
蓮帳裏始摺屏風新開戶扇朝光晃眼早風吹面臨桁
下而牽衫就箱邊而著釧宿鬟尚卷殘妝已薄無復脣
朱纔餘眉萼靨上星稀黃中月落鏡臺銀帶本出魏宫
能横却月巧挂迴風龍垂匣外鳳倚花中鏡乃照膽照
心難逢難值鏤五色之蟠龍刻千年之古字山雞看而
獨舞海鳥見而孤鳴臨水則池中月出照日則壁上菱
生暫設妝奩還抽鏡屜競學生情争憐今世鬢齊故略
眉平猶剃飛花磚子次第須安朱開錦蹹黛蘸油檀脂
和甲煎澤漬香蘭量髻鬢之長短度安花之相去懸媚
子於搔頭拭釵梁於粉絮梳頭新罷照著衣還從妝處
取將歸暫看弦繫懸知纈縵衫正身長裙斜假襻真成
箇鏡特相宜不能片時藏匣裏暫出園中也自隨
八月五日花萼樓賜百官明鏡賦
(唐)趙自勵
天下之美風猷崇五日重千秋歡心達於四海聖澤均
於九州是日也天子以載誕昔辰同漢武猗蘭之殿登
高撫政則聖文花萼之樓皇帝乃御龍衮拱洪休申景
命於萬方㝢縣賜明鏡於百辟公侯偉其爛矣生光炯
爾明發色洞秋水精涵夜月均曲池之引照或淺或深
比太陽之圓明不盈不闕咨爾千品勗爾萬官欽哉明
主之錫訓爾為臣之難手平者必正體静者必安水清
則鑒澈表正則影端居燥濕而不變是之謂可久無小
大而虚受是之謂内寬可以勵心者堅白可以接翼者
鴛鸞擬兹鏡之在匣則何憂乎考槃於是羣公卿士警
扈仙蹕寵賚自天恩深此日執明鏡者無所私其照對
明鏡者無所隱其質並陳力以效能各呈才而獻術莫
不再拜稽首奉承天子之休備有德於咸一
金鏡賦(有序)(唐)崔膺
鏡之鑒也雲不能蔽風不能搖涵虚待物物莫之撓有
同君子執恒德不惑於變故志而賦焉
太隂之精流為金英隱耀山谷待人啓明在鏡未辨因
扣得聲良工懷擇銷鍊專誠我非工不能成器工非我
無以發名於是考斗建候天清波上飛燄日中鑄成磨
洗既畢澄瑩秋日玉匣初開寒光飛出仰映晴空天地
洞通萬象在中虚涵不窮湛為寒潭搖為飛電任在公
以無心有妍媸而自見鬼無遁靈怪無隱形潛應變蝕
氣運青冥向陽烏而燧發照金波而水泠或青春曉霽
挂於黃庭照耀承霤皓景延晝乍見紅顔之外透忽驚
粉壁而中漏待物以虚無大不受煙蘿遥列於階前青
翠倒寫於堂後或夜懸高閣或遠臨澄江色合天而為
一規分月而成雙玄蟾躍影於藻井姮娥飛豔於前窗
有時深房倚在暗壁隔簾帷之重掩誘雲山而入隙方
高臨以思玄見寥天之凝碧若乃窮隂歲暮風沙號怒
雲掩七曜而光絶波揚百川而影滅宇宙晦蒙我獨皎
潔羣物蕩搖不撓澄澈時清則動日月而揚輝天昏則
與氛霧而迥别人皆持此以飾容余將鑒之以明節
千秋鏡賦(以鵲飛如向月龍蟠似映池為韻)(唐)張彙
伊惟仲秋日在端午我皇帝出震蘭殿誕膺紫微祥光
夜合佳氣晨飛聖人作而萬物覩固先天而天不違是
以禮容之盛六葉交映或體天以設軌或因時而布令
乃啓新節獻金鏡刑于四海加於百姓虛以受物則萬
象必涵金以平心而九流惟正當其時也天宫戚里公
侯卿士各薦其明用伸知巳雖大小而殊致必規圓而
相似且夫考工垂典匠人有作或鑄或鎔是磨是削刻
以為龍鏤以成鵲初臨玉扆透鸞影而將飛末對金墀
拂菱花而不著徒觀其用之則滿舍之則虚固無私於
物類非取鑒以焉如爾其提握見重光芒未歇若清潭
之無比類瑶池之有月如以題古字隱盤龍無藏菲薄
無漏纖濃暎空而天地且霽照遠而山河更重豈獨淋
漓玳瑁之牀澄澈芙蓉之帳熒熒綺疏之下皎皎青樓
之上有美人兮無良媒飾蛾眉而相向者也所以吾君
欽崇萬化錫賚百官其表不枉其形必端詩所謂我心
匪鑒豈不戒於遊盤别有照象無疲含光未知方有期
於見膽竊自比於臨池儻先容之可致庶斯焉而取斯
古鏡賦(以明達古今鑒無善惡為韻)(唐)何據
此鏡何代良工鑄成四規是徹百鍊彌輕裁冰比麗止
水侔清時開寶匣以厭山精時既荷於提挈敢有疲於
將迎所以圖象必盡遇態必呈天地不藏毫髮不形悦
孤鸞之舞影怨垂淚之表情曉挂玉堂將助晴陽之照
夜流金鵲不讓太隂之明夫其月曙開奩窗昏啓闥目
短自見因君以達髮亂未理待我將豁曩者久積氛霧
半沾沙土蟾埋影澀痕深翳聚其性不耗其器不窳何
造化之寄物歷春秋之萬古幸得懷鉛再治負局斯臨
盤龍發彩玄兔生隂篋笥見賞緇塵不侵鑒窮高遠光
燭湮沈舉棄物於未廢喜昔人之遺音何異荆山辨玉
豐城識劍蓂莢虧而轉麗平冰鋪而不陷近日而陽燧
無燄向人而玄髮奪鑒若乃秦樓對月魏乘臨珠共照
而車中轉麗雙明而臺上不孤持衡在人銓署重其進
退元龜不遠掌握通於有無夫其創物斯妙成規作典
蓋視有同異而鑒無深淺秦得金以龍興夏亡玉而國
翦喻無不至作戒示於後昆湛而不流比水通於上善
國工是作端形是託將審已於寸心察衆人之所惡
照寶鏡(以珠寶潛□照之必呈為韻)(唐)王起
先賢鍊金鏡之英照懷寶之精寶之産兮逾祕鏡之瑩
兮至明藏諸土中雖沈埋而為恨引於地表終錯落而
皆呈將竭工巧灼爍堅貞以通幽為用以利物為情豈
惟雕盤龍而耀彩鏤飛鵲而增榮若乃金玉方潛珠璣
未出或山藪而埋照或土石而混質連城之價蔑聞照
乘之光遂失雖卞和之欲獻我色猶深雖隨侯之見求
我藏猶密然後玉匣啓銀華溢用物而不將不迎隨人
而無固無必乃夜入榛蕪旁求瑾瑜冰彩前射月華正
孤將善價而無隱與佳氣而相符在樓臺之中我用無
展當藍田之下厥道斯殊遂使的皪珠色朗然合契皎
潔瓊華洞然無翳時映山玄之氣乍透菱花之際璞由
是而成琢金因之而作礪是知鏡能融朗寶莫沈潛彼
照膽而必徹此藏器而無淹集琬琰之資鸞形乍合騰
磨礱之色虹氣斯占固其涵清明之質體虚無之道滿
堂由是而獲珍厚地詎聞乎藏寶豈比夫魏宫之所施
秦臺之所持鑒鉛華之小者曷懷異而求之况有處幽
沈戢光耀愧無不琢之質復仰無私之照
鏡花賦(唐)何據
金鏡精寶兮珠秀華臺插珊瑚之樹鉤垂菡萏之花映
若無質循則有體洞碧空其何際湛清潭其絶底鸞舞
翮於曈曨龍怒鱗於清泚淮南王懸而玩之東方朔見
而稱曰此瑾瑜之榮碝磩之英負隂而内景冰澈面陽
而外景花明惚兮怳其中有象杳兮冥其中有精爾乃
遇妖閒之佚女陶清爽之芳時争捧鴛匣臨乎鳳墀既
翻輪而隱耀又飛花以生姿如玉之明如雪之皎度翠
壁以星落薄乘鹿而霜皛拂高凌深緣隙入奥乍滅没
而在空遂迷失其所造徒美夫不根不蔕扈扈煌煌若
漢臯靈媛解仙佩洛川神女獻明璫似珠水之皎皎日
月之相望芒角璀錯罔兩搖揚至用在無兮摶之不得
極虚為有兮應而不藏淮南王曰旨哉大夫之體物也
太原進鐵鏡賦(以清光含衆象為韻)(唐)喬琳
晉人用鐵兮從革無方其或五金同鑄百鍊為鋼雕鐫
而雲龍動色磨瑩而冰雪生光爛成形於寶鏡期將達
於明王故有徹侯居守方物底貢擇使而天驥共飛登
車而海月相送妍媸之鑒已久肝膽願呈者衆鏡之既
明星衢是亨列照而三光共霽凝輝而四海俱清應人
無疲知道不虛受處巳不厚見心乎砥平若乃宇宙清
朗提攜偃仰旁窺而山澤入懷俯視而雲霄在掌雖因
時而委照不候物以呈象圓規可轉處順之物攸先勁
質無虧持盈之道彌張墨客因進而歌曰金之精兮衆
寶所參鏡之明兮羣象所含清至瑩兮氛埃不雜明至
察兮醜類相慙幸忝秦臺之一鑒與飛鵲而圖南
屈刀為鏡賦(以神仙異術變化無方為韻)(唐)崔護
惟刀鏡之異名共堅剛以為質懿靈仙之手澤得微妙
之心術銛鋒始拔乍盤屈以規圓朗鑒俄成駭拂拭而
光溢則知道藝之祕變化之神實希夷而有德寧積習
而可臻瞥然而電影初散煥爾而菱花巳新用不假物
力非因人可以矯而揉可以引而伸歘應手以從革爛
含光而足珍霜刃既摧冰光乃見自金環而耀彩入寶
匣而增絢道高欒氏鄙噴酒而雨飛術邁壺公輕投杖
而龍變諒成形於顧指豈勤力於鑄鍊在剸剖之則遺
將妍媸而必辨仙術斯遠人情匪量雖五金勁質百鍊
純鋼或卷舒而在意信玄妙之無方利用無虧同切玉
於周后明輝既就齊照膽於秦王軼前志而稱竒著幽
經以標異始挈而雄鋩若失屢照而清光不匱覩神迹
之昭彰識靈訣之奧祕是將手以為炭心以為鑪既可
引而可屈亦何有而何無考乎誠與玄而契稽乎理為
道之俱異哉術亦無詐將本之於神化法不可傳徒仰
之於列仙雖改其狀不淪其堅初徑挺以繩直終青熒
而月圓昔也為刀則犀兕之可斷今也作鏡如鑒照之
無偏儻或收於一割與鸞影而鶯遷
山雞舞鏡賦(以麗容可珍照之則舞為韻)(唐)皇甫湜
有珍禽兮在南土金碧其容質蔽芾其毛羽翫夫色必
自鑒以成形愛其儀故乃見而屢舞從裔壤貢丹墀未
識僛僛之狀徒觀采采之姿是詢孺子爰發此思知照
水而自窺尚且心乎愛矣俾對鏡而言舞不勞歌以送
之於是爛出雕籠鶯成綺翼竒章若繢翠彩如織瞥然
影起乍躞蹀以多姿歘爾形分遂蹁躚而可則苞七步
之節奏備八佾之程式俄俯仰乍逡巡透雪彩而姿逸
洞銀華而色新錦臆雙呈因疑其若合花毛兩向未知
其孰親視月中兔形自隱窺臺上鵲影慙陳駭目自遺
百戲忘餐奚顧八珍對百鍊而流睇翻五色而交麗異
巴渝而折旋類夏采而行綴搖金距非知善鬭所為轉
朱身庶與來儀相契方激昂而匪懈將偃仰而增銳誰
云不節之儀式表能勤之繼映朱光而影耀射金景而
私照兩邊而分寸不差一體而纖毫必肖類鳳因簫感
哂鶴為琴召豈假為冠於漢然仰我威容不同似木於
齊方稱乎觀妙宜其鸞回於綺殿雪落於青瑣雖自好
而則然必假鑒而獲可變態盡其妍不曲折擬諸形容
幸無私於一照庶餘光而可從
山雞舞鏡賦(以麗容可珍照之則舞為韻)(唐)趙殷輅
雞開美錦鏡隱蟠龍雞則彪炳兮五雲之狀鏡則清澄
兮止水之容是得比形鼓舞偶影相從䠥&KR0887;初臨向月
輪而迴眸婉婉翩翾將顧映菱花而疊足重重質貌既
異威儀可覩進退雅符於節奏曲折冥契於規矩投身
宛轉若赴簫韶之音矯翼連軒似合桑林之舞形其動
矣影亦隨之類壎箎之並得同律吕之相追故人之視
焉知分形之有别禽之悦也謂一體之無疑不馳心於
綠水自結念於丹墀豈比夫在仙都而思曉入雅頌而
興詩者哉徒觀夫雞不倦臨鏡無疲照覩其形而屢舞
謂其侣而相召寧知大樂之同和自合無聲之要妙且
鑒物兮在我故欲照兮無可無不可其禀氣也合德諒
兹舞而有典兮有則傃日而鳴遇隂而息雞之在鏡類
鸞翔之入雲空鏡之納雞若朝霞之映潭色原其始也
徘徊山谷緜歷星辰每念栖於丹闕兹獲貢於虞人由
是辭荒徼入函秦優游青禁顧盼紫宸則昔之在山也
雖藴姿而誰語今之舞鏡也方呈質以效珍孰與夫翻
飛青崖之側昭彰幽洞之濱五德備兮其容不細衆彩
煥兮厥狀逾麗幸朗鑒之斯臨莫獻竒於魏帝
御定歷代賦彙卷八十六
