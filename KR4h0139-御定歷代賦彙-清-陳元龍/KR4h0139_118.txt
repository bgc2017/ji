欽定四庫全書
御定歴代賦彙卷一百十五
草木
高松賦(奉竟陵王教作)(齊)謝朓
閱品物於幽記訪叢育於祕經巡汜林之彌望識斯松
之最靈挺於巖以羣茂臨於水而宗生豈榆柳之比性
指冥椿而等齡若夫修榦垂蔭喬柯飛穎望肅肅而既
閒即微微而方静懷風隂而送聲當月露而留影既芊
眠於廣隰亦迢遞於孤嶺集九僊之羽儀棲五鳳之光
景固緫木之為選貫山川而自永爾乃青春受謝雲物
含明江皋綠草曖然已平紛弱葉而凝照競新藻而抽
英陵翠山其如翦施懸蘿而共輕至於星迴窮紀沙鴈
相飛同雲決其無色陽光沉而減暉卷風飇之歘吸積
霰雪之嚴霏豈彫貞於歲暮不受令於霜威若乃體同
器制質兼上才夏書稱其岱畎周篇咏其徂來乃屈已
以弘用構大壯於雲臺幸為玩於君子留神心而顧懷
君王乃徙讌蘭室解佩明椒搴幽蘭於夕隂詠聳榦於
琴朝陵高丘以致思御風景而逍遥夷黻冕之隆貴懷
汾陽之寂寥邈道勝於千禩藴神理而自超夫江海之
為大實涓澮之所歸瞻衡恒之峻極不讓壤於塵微嗟
孤陋之無取幸聞道於清徽理弱羽於九萬愧不能兮
奮飛
和竟陵王高松賦(齊)王儉
山有喬松峻極青葱既抽榮於岱嶽亦擢穎於荆峯若
乃朔窮於紀歲亦暮止隆冰峨峨飛雪千里嗟萬有之
必衰獨貞華之無已積皓霰而爭光延微飇而響起
高松賦(梁)沈約
鬱彼高松栖根得地託北園於上邸依平臺而養翠若
夫蟠株聳榦之懿含星漏月之竒經千霜而得拱仰百
仞而方枝朝吐輕煙薄霧夜宿迷鳥羇雌露雖滋而不
潤風未動而先知既捎雲於清漢亦倒影於華池輕隂
蒙密喬柯布濩葉斷禽蹤枝通猿路聽騷騷於既曉望
隱隱於將暮曖平湖而漾青綠拂繒綺而籠丹素於時
風急壟首寒浮塞天流蓬不息明月孤懸檀欒之竹可
詠鄒枚之客存焉清都之念方遠姑射之想悠然擢柔
情於蕙圃涌寳思於珠泉豈徒為善之小樂離繳之短
篇若此而已乎
高松賦(唐)謝偃
登靈岳以遊目極千里兮周睇盡山川之重沓容雲物
之詭怪何兹松之挺茂擢脩榦於孤林映丹霄而有葉
凌青霞而矯心前絶萬仞却倚千尋俯峥嶸之深谷仰
迢遞之層岑霏夕煙而曖景度神飇而流音若乃月起
陽爻歲窮陰律匝地冰厚周空霧密雪積巖而逾峻風
乘林而轉疾結晻霮之愁雲黯蒼茫之寒日於是衆草
零羣木墜千巖槁萬嶺悴獨潔固而不渝常猗猗而結
翠始見貞而表潔乃以叢而辨類夫其深山遂性委液
流津感天地之粹質禀隂陽之精純根含冰而彌固枝
負雪而更新既無懼於玄月寧有悅乎芳春含竒文而
養勁收高節而自珍恥取嫓於稽子嗤受封於亡秦本
絶希於雕刻詎有憂於斧斤若乃流膏可咀嘉實可薦
香有四飛味逾九轉延促齡於度隙駐生涯於流電故
餌之者目改服之者容變紛羽翼而上騰排紫虚而高
扇起九垓而憩息周四海而顧盼信神經而最品實祕
錄而精選嗟美材之無用悲側路之嶮巇動跬步而致
阻投一足而必危傷拙目之衆毁慨名工之獨知仰徑
寸而靡及屈百尺而自卑縈白雲以舒蓋接丹桂而變
枝凝暉遠而澹景纖羅挂而輕颸窮萬祀而不異歷千
秋而不萎豈兹木之足歎亦前賢之所規何吾生之命
舛懷丹誠而莫披心炳朗而無報情蕩滌而不羇任儻
來之否泰委玄運之遭隨戢輕翮而未舉踠逸足而莫
馳實未榮而先怠寧泛駕而致疲誠責躬而咎已豈藏
瑕而掩疵恒怯進而勇退每知雄而守雌庶比兹以自
勗履貞固而不虧
澗底寒松賦(有序)(唐)王勃
歲八月壬子旅遊於蜀尋茅谿之澗深溪絶磴人跡罕
到爰有松焉冒霜停雪蒼然百丈雖崇柯俊穎不能踰
其岸嗚呼斯松託非其所出羣之器何以别乎蓋物殊
類而合情士因感而成興遂作賦曰
惟松之植於澗之幽盤柯跨嶮沓柢憑流寓天地兮何
日霑雨露兮幾秋見時華之屢變知俗態之多浮故其
磊落殊狀森梢峻節紫葉吟風蒼條振雪嗟英鑒之希
遇保貞容之未缺攀翠崿而形疲指丹霄而望絶已矣
哉蓋用輕則資衆器宏則施寡信棟梁之已成非榱桷
之相假徒志遠而心屈遂才高而位下斯在物而有焉
余何為而悲者
寒松賦(唐)李紳
松之生也於巖之側流俗不顧匠人未識無地勢以衒
容有天機而作色徒觀其貞枝肅矗直榦芊眠倚層巒
則捎雲蔽景據幽澗則蓄霧藏煙穹石盤薄而埋根凡
經幾載古藤聯緣而抱節莫記何年於是白露零涼風
至林野慘慄山原愁悴彼衆盡於玄黃斯獨茂於蒼翠
然後知落落高勁亭亭孤絶其為質也不易葉而改柯
其為心也甘冒霜而停雪叶幽人之雅趣明君子之竒
節若乃確乎不拔物莫與隆隂陽不能變其性雨露所
以資其豐擢影後凋一千年而作蓋流形入夢十八載
而為公不學春開之桃李秋落之梧桐亂曰負棟梁兮
時不知冒霜雪兮空自竒諒可用而不用固斯焉而取
斯
幽松賦(唐)闕名
惟天地之覆載屬日月之貞明幸雲雨之廣潤及草木
之滋榮代何材而不用材何代而不生若乃地勢卑而
路脩迥有孤山曲澗之幽松挺百尺而敷其狀聳千仞
而擢其容柯榦夭矯花葉芊茸枝横栖鶴蓋偃盤龍蹙
皮膚而文疊峗宏磊砢而谷深重伐人之所未見匠者
之所未逢抱雅操兮積年載持概節兮佇時雍梢森乎
巖之畔扶疎兮山之足禀二儀而自清居四時而常綠
其孤高也則排煙而蕩霧其貞堅也則超代而越俗偏
睹日而疏隂邃自然而孤直起喻有叔夜之材入夢表
丁君之職澗底幸左思之詠歲寒蒙孔丘之識偉哉盛
矣屬時代兮多杞梓其用無隔窺幽澗兮茂松柏梓待
構而見須松堪棟兮希擇其文理也竒絶可以雕楹架
梲其雅操也昂藏可以振雪凌霜向日貞心擢臨風足
氣揚深谷如蒙顧此地有材良王爾經過而歎曰帝德
咸亨此松挺生公輸俯仰而顧曰王道利貞大厦用成
希皇鑒之留盼感鬱鬱之餘情者也
金松賦(有序)(唐)李德裕
廣陵東南有顔太師猶子舊宅其地則孔北海故臺余
因晚春夕景命駕遊眺忽覩奇木植於庭除枝似檉松
葉如瞿麥迫而察之則翠葉金貫燦然有光訪其名曰
金松訊其所來曰得於台嶺乃就主人求得一本列於
平泉今聞封植得地枝葉益茂叙其所自作此賦焉
青春已暮白日將夕經顔子之陋巷訪孔子之舊宅美
珍木之在庭得嘉名於樵客曩擢本於台嶺近徙根於
簷隙其柯肅肅自比於真松其葉纖纖實侔於瞿麥風
入葉而成韻露垂柯而流液不受命於嚴霜諒同心於
寒柏含春靄而葱蒨映夕陽而的皪疑翠尾之羣翔若
金潭之旁射雜爽籟於篁竹混晶光於瑶碧琪樹以垂
珠而擅名金松以潛熲而莫覿亦猶處子在於隱淪竒
才遺於草澤我有衡宇依山岑寂類仲長之清曠如蕭
宰之窮僻植根此地似在崖壁殊橘柚之不遷同甘棠
之可惜庶封殖於園林永愛翫而無斁
矮松賦(有序)(宋)王曾
齊城西南隅矮松園自昔之閒館此邦之勝槩二松對
植卑枝四出高不倍尋周且百尺輪囷偃亞觀者駭目
蓋莫知其年祀亦靡記夫本源真造化竒詭之絶品也
曾咸平中忝鄉薦登甲科蒙被寵靈踐歷清顯幾三十
載前歲秋始罷冢司出守青社下車之後省閭里訪故
舊則曩之耆耋悉淪逝童冠皆壯老邑居風物觸目遷
變惟彼珍樹依然故態竊謂是松也匪獨以後凋克固
歲寒抑由擁腫支離不為世用故能宅兹皋壤免於斤
斧向若負構厦之材竦凌雲之榦將為梁棟戕伐無餘
又安得保其天年全其生理哉感物興歎聊為賦云
惟中齊之舊國乃東夏之奥區有囿游之勝致直廛閉
之坤隅偉茂松之駢植軼衆木而特殊上輪囷以夭矯
傍翳薈而紛敷廣庭廡之可蔽高尋常之不踰枝擁閼
兮横亘根蹙縮兮盤紆徒觀其前瞻林嶺却枕康衢宅
寳勢兮葱鬱據右地兮膏腴類蟠蟄兮神蜧訝騰倚兮
虎貙將拏攫兮未奮忽伏竄兮爭趨色鬭鮮兮欲滴形
詭俗兮難圖遠而望之蔚兮若搏鵬之出滄海迫而察
之黕兮若方輿之承寳蓋矗洞口之歸雲堆巖阿之宿
靄談揮麈兮何多被集翠兮增汰度朔吹兮颼飀含陽
暉兮晻藹吾不知其幾千歲起毫末而碩大昔去里兮
離邦攀綠條兮彷徨今剖符兮臨郡識竒樹兮青蒼怵
光景兮遄邁嘉歲寒兮益彰葉毿毿兮不改情眷眷兮
難忘異古人之歎柳協予志之恭桑信矣夫卑以自牧終然
允臧效先哲之俯僂法幽經之伏藏願跼影於澗底厭争榮
於豫章鄙直木兮先伐懼秀林兮見傷幸高梧之垂蔭愧脩
竹之聯芳鸞乍迷於枳棘鷃每悞於榆枋嫓周雅之蹐地符
羲易之㢲牀既交讓以屈節復善下而同方自儲精於甘實
不受命於繁霜客有系而稱曰材之良兮梓匠之攸貴生之
全兮蒙莊之所美苟入用於鉤繩寧委跡於塵滓俾其夭性
而稱珍曷若存身而受祉紛異趣兮誰與歸當去彼而取此
蟠松賦(元)任士林
渺堪輿之神氣孕東海之平蠻紛百昌之甲宅儼孤松
之結蟠根半蝕以秀出枝萬折而回環允神物之附靈
時矯首而盤桓瞰然鱗甲之四縱傑出頭角而巑岏霧
市暝合雲衣晝飛非鞭霆而欲駕則既雨而初歸爾則
童豎俛仰恍然劉累之馴擾風雨吟哦又似夫葉公解
衣盤礴雷電至而飇馳也噫嘻龍為物靈不離鱗甲蕩
日月撼山淵不崇朝而雨六合何其神也桎梏禹宫之
梁斲削雷澤之梭劒津之吏照水夜驚長房之竹騰波
自駕象罔求而不得雲霧集而時化又何其幻也而况
乎青髮君之盤蹝秦大夫之舂容妙蜿蜒於氣母抱不
化之神蹤龍不知其為松松不知其為龍人不承澤螻
蟻為宫龍乎松乎出冢間之雷車走隴上之雨工松乎
龍乎撫亭曲以一嘯山四立而長風
十八公賦(有序)(元)馮子振
長城之北又數百里馳上京東北百數十里為蹛林環
林四向皆斥磧沙嶂松低昂掩冉殆且千萬而未有數
所為古八百里黑松林者也又數十里為孤驛松一根
十八榦共挺挺植立項領撐矗勢各合抱不令參差高
下小大不齊少分媿色於其間氣岸磅礴大似老人大
父行下視蒼岡翠麓或偃或怪各端倪嚴事無敢抗行
頃年十八榦之二榦戕於&KR0757;斧其人旋斃則神物之呵
護由來久矣今十六榦巍然昂霄其二榦斧瘢小小突
兀大德壬寅把萸後三日予道應昌始一再過之歎其
倔竒瓌傑有如此者無論南北萬里殆九州之表六合
之外自有宇宙以來未之有也其還薊京也語方外客
盧生曰吾行諸方四十年所見五大夫之魁梧磈礧何
算未見十八公之真面目生其為我圖之生欣然為貌
其韻度悉緣吾言如此其驛亭沙塞荒寒寥落之狀種
種甚似覩其圖者便應髣髴敕勒川皋蘭下當亦慨然
重太息於予之慕遠遊而廣離騷也遂為之賦曰
異哉十八公之為靈也宇宙之所未有耳目之所不經
六合之外九州攸并當聖元之億齡首大漠之涼陘社
榆祅其原坰河柳子其溝塍黑襲歠上之貂白角海東
之鷹山不春而緘木谿太古而藏冰沍朔其凝蹛林其
稱越灤京而迤靡困砂磧之硱磳居郵置之半道走革
囊之剰幐里八百而猶袤筆參差而孰縢未廪秋而絮
繒聊卒歲而㲩&KR1674;長日顥皛遠陰沉青面磥砢而驤翥
質扶疎而鬅鬙梯壊礫而欲島垜頑丘而若陵俄超其
羣有勃其承根獨撥而無曹彙拔征而勿朋勞我行役
凄然離亭亭長漢譯而告予大夫嬴汙之未曾我方倚
韀屏營顧影伶俜歎蒼昊之惡劇呼太史而莫譍挈傭
包於暫客寄短茁於孤僧儼如對於茂樾倦相邀於癭
藤其旁蘼蕪芳荑晚馨其下芍藥涼葩溽零五從粒其
魁梧七聚鬛其崚嶒柯奔揭於璇渾條森捎於翠冥挺
挺直榦槃槃大廷羌伯仲其篪壎蹇搢紳其儀刑法陽
算之加倍重累臺之九層竺域應真並錫而騰秦府參
軍共瀛而登天地休徵風雲依乘寒不得憎暑不得仍
堅即墨之壁壘養淩煙之股肱豎剛骨而益勁植卓勲
而勿矜謝徂來之杵臼避商雒之薪蒸聘中山之醉守
屏藍邑之聾丞基厚力憑實博聲宏神道設教人謀與
能牽小景之絲蘿邃永年之茯苓擅諸方之尊宿號大
父之高曾其間彌谷彌川亦輜亦軿競横披以攫攘率
樛蓋而開扃等鉅細之成列類攀援之不勝吾乃今知
十八公之為靈也如冕修容如領振膺如杼壓機如斛
舉升如觚有稜如几有凭百泉赴於瑶池列緯懸於玉
繩建章緫於門戶滄海跨於淄澠岱宗薄於鄒嶧楚望
讋於曹滕班象犀而特薦羽鴻鵠而一鵬驥渥洼而電
邁鯨渤澥而波澄奠金鼒於螘巵椽寳炬於螢燈百尺
其叢十圍其棚隨風雨而上下候昏曉而寢興闇浪洶
洶清颸洒洒擁鸞鳳之合抱脫牛羊之拱把登太丘之
古韻傲韋偃之名畫羞結祀之枵枌恥締姻之卑檟陪
屓鼇之九抃御駑馬之十駕際絶壤之杓極蔭玄鄉之
坯瓦林渴鄧而西夸樹涉湘而南赭啓昧谷而深燭垂
太隂而劇詫托淩空而槎牙邈幽都而搆架警曙鹿而
錯觝愕夜羚而窮掛異時文字磔裂偏傍䖃苴伽黎肘
五百而單軀歐冶劒三千而一䥱夫然故搘頤戢首於
邅迴愴恍之郊揚鬐振翮於厓略懭悢之野吾從苔身
芝頂一根百出之上駢臂枝指而一一數之夫然後知
西都十八侯位次之元功未足以當朔林十八公岑絶
之匹亞也自有開闢即有此公孩煦呱雛嬰憐黠童乳
臭餘子蜜甜若翁綠穉其髮方泓其瞳酣暉酩嵐苦霧
塞霿或積暈之凄迷或急霏之牢籠蕭散之姿崔嵬之
胷夷曠之迹逍遥之蹤高逾斂而逾下進逾恬而逾忡
約癯於豐守淡於濃韜臺閣於山林晦廊廟於蒿蓬詎
尺寸之能闚而幾微之可窮閱當時之赫赫特過眼之
匆匆彼兩都冠蓋之紛紛九衢蹄轍之憧憧躐採花之
為使狎賣菜之為傭纔陽燄之幾日已浮華之一空嗟
乎魏晉以來南北相攻邊有楊隋之廢營臺有李唐之
故烽前有度遼横海之英後有絶漠出塞之雄尊拳毒
手以為嬉長槍大劒而為功堇聯矛之短諷翊賦槊之
微工不聞草盾之幕能淬毛錐之鋒哀此老於廣莫之
場作是公於大荒之東醻賞心於片言喚窳俗於爭聾
跫足音於空谷震遠派於焦桐仲九泉不曲之氣激萬
籟不搖之衷遂有勲於兹土以大庇其厥宗耿光隆隆
頌聲渢渢謖謖其巔巖巖其躬使一丘一壑之舂一偏
一曲之封或膏或肪之已秋或鬱或窣之未冬皆領略
於晏歲均膝行其下風何千古之埋壅靡片刻之笙鏞
信明時之稔待偶逋客之相逢援狸膏而一寫駭鼉鼓
之三通追去來於俛仰惜盼睞之倥偬乃陰鏤其肺肝
尚鄙憶其惺鬆庶英游之物色以髣髴其清丰於是張
璪董元畢宏關仝挾以營丘掖之龜蒙點拂郭熙鋪敷
盧鴻或魁怪松石或尖巉松峯或倜儻權竒或張皇&KR0785;
瓏交售其伎輙虚其中如綃墨之有知捨厓公其誰從
枝不殘於霜妃之慘慄膚不撓於土伯之瘝痌蔚殊形
與異態盎晬色與天容吾不知十八公為松乎松之為
十八公乎抑亡是公而始十八公乎十八公而始亡是
公乎是公茫然請問其目客曰木公曾䜟夢腹魂交形
接而兆朕爵綰綬紆而福祿樹偶然而附會筆至此而
簡牘名亘古而頌傅姓至今其芬馥昂霄十八自一根
矗如三十輻而一其轂重其五而同氣兼其四而命僕
衆稚莫肩庶孽焉續憫血肉之瘡痍恣斧斤之横酷悼
無知之氓隸旋不貸於鬼錄當陽突兀滿十仍六今呵
護於宛欄以厚完其右族汝諧亮弼汝協穆卜如圭汝
植如弁汝束如裾汝引如席汝促汝賡汝歌汝啓汝沃
如八元八凱同立於巖廊之上如是其篤誠明允慈惠
恭肅也吾以丁亥之夏經乎房駟之躔調凡慚鄒谷之
應價下忝燕臺之延歲在庚寅身簉上國鐵幡竿睇穹
峙之神皋金浮圖仰中居之帝宅屋廬不勝其鱗次而
喧闐每訝其迥曠冠蓋不勝其肩摩而逼仄長歎其空
闊釜煙半緇化之煤炱案饌寡鮮嘗之蓏核三百六旬
之梵唄争酧竺鉢於絳帽十千一斗之罇罍競瞰樓宫
於紫陌吾詢瓌産之棟梁咸曰東林之搜索仍謂夢公
於焉琥珀一根容二九之排比傑木挺獨孤之卓特髯
鱗相湊泊而雅號氣類願躐躋而莫克吾始聽而眉揚
驟聆而胷惑足欲舉而虚跰臂欣馳而靡翮已而齒歎
於識面之達官頤解於賞音之重客傳聲於上宰而磨
踵引手於名王而加額當時猶謂方仙紫藟可以他年
不死近在故家赤沙夢澤之南何必孤館青松自以數
日增封遠涉上界白海渾灤之北乾元彌覆十八公坤
地不知重幾畫數不我偶志與願違間一歲而壬辰驟
驛埃而決歸俄世祖之鼎成望橋山而歔欷聖天子改
明年之紀楚傖父更京師之鞿大德庚子雨霪兩畿連
三暑之熇毒賦桑乾之式微壬辰之秋金蓮頓稀菊有
黃花凄其紵衣遂私覿之計懇疇分攜之涕揮方是時
也商琯漸高姬紈勿御鷾鴯言旋鼬鼠相呴拉遝入衞
蘋婆留戍駕鵝有越境之勞蟋蟀無出疆之懼木皮韜
三寸之韌飇堠告九分之遽緣是指涼亭順霜序昕關
掣晴嶺翥廷巵别兩驂馭樓瞻五鳳之翩翻岡聳五龍
之箕踞棕擎幄殿而軒邃檜並苑牆而容與黑山一帶
丘燐螢炷神榆一障竒鬼虺覷快悒邇而跌宕迂岑寂
親而娟好拒鴻荒而下德力難喻禹貢之外聲文聊趣
估方磬橐而更騎襥脱單持而罕屨訛話言則委性命
於舌人困偵候則假隧蹊於辮豎歌呼莫非留犁罋畔
之循習卧起盡是卓歇圖中之家具休談伊吾邏逤之
寒温奚異敕勒皋蘭之完聚人生久知老會至之期客
路恰到始欲愁之處攢敷纖柳不復能樹圈則盈握尫
然稚孺條如折根葩稍墜絮截長滑箭伐短怯筋犎牛
過之䑛葉而駝首昂脣掀甘劇飯茹匪餱匪糧疾運猶
飫煨麰緘啄日月云屢偉哉造物鎔范陶鑄痛節所餐
料細蓄鉅道旁之厄饕餮其庶頑軀醜狀詘曲蹲踞負
戴不貲秤力乃去彼楊奚辜而此值遇荒涼僻左憐爾
根據地無荆榛山無栝杶澤有鷗鳬陂有鷃鶉來趾絶
蹤介扉劬辛蓬吹礫噓目&KR0787;其眴澁徑逖響將前復踆
低舞韋裳擁氊推輪一犢一轅百車轔轔銜尾牽連弗
摧其輑命繫隻婦驅羝逐&KR3172;層溪遥紆淺殆没膝急澍
晷刻暴漲尋尺樸陋遐磧舟檝罔識亂流而渡鞍影翼
翼暫免濡首裙襦盡濕平房無脊覆土代甓上雨逗漏
塊封如窒其顛雞犬寢處行立青莎芊綿霖久逾碧循
檐至末繚繞無極朔飄驚砂馬腹輒埋豈但眯睫揚塵
曳柴晝黮於墨曉昏共霾酷擊虐排糠箕籺簁蒼蒼茫
茫依水戀草毳帳撒星絺繪文藻獵飛射走喜壯惡老
&KR0008;䤙搜攪誇美詫好巴糜混酪旋啜旋飽春和則露駮
原沍臘窘則冰收澗聲休涼則陽坡下程守凍則隂岑
止營天窗騰而頂暢顱亮地錐銳而條縻綆縈午曦斜
而東箔撤蔽朝旭警而西櫺透明綠芳謝而雲散霧失
繡馥悅而川包壤并左褰帷而下客旅進右推幕而貴
人步鏗溝潦盈而雀候蛙伺郊藪剔而貛炰貉烹蹄噭
登而駒乳迅躍蕎穄熟而雛哇狎迎骨徵骨兆而卦灼
俱驗毼人毼乘而壁懸若生至若王家戚姻主壻舅甥
貴莫與京富不可名爾媾爾婣悉媌悉娙笄玉步搖袍
金織成衷衵服而綃蹙縮宫鞾而黝呈帽妥鬟而引翠
珥充耳而垂瓔媵俛眉而擣練裂帛嬰擁髻而易䙀替
□盤飱豐而鑕指剜笋衱□卸而襟肌褪瓊或簪烘霽
之罌粟或戴凝霜之菊英或工篝火之豔握或拙背缸
之懶情或額黃而殘照初抹或嚬黛而修巒薄横或朵
腮而柱倚曛盻或藕腕而榻攲宿酲或悲歌而鉛漬温
枕或醉舞而袖黏溢觥琲璣輸渤海之囊琛賮發崑崙
之籝羽翎來鴈鴈之㠀組織出鶼鶼之城寸珠而卑千
駟之贈片㻋而鼓十眉之爭厥有斷勒弊韀貧輈敗輹
撇捩蹀躞襤襆轣轆娣姑單笥娌妯疎簏相忘麻縷底
訐羅縠首無釵澤衣不湯沐媪承筐而草炭俛拾兒掉
鞅而竹弓能鏃徙輿薪而街鬻樵㸑撈釜蕨而市煤□
䔩雙履唱而德色紉補五漿饋而撐腸稼榖征夫遠而
疲□糗糒寒閨嬾而凋殘脯盝槀温於尾扇之遺粒棗
貿於鞍峯之落毛鐙鳴於妖魅之憑現輞瘞於冥昏之
締交葺筋貫於貸線之錐札勁革熟於敵硝之木刀羶
磬羃於積膩之覆袂䏑臠嘬於中刳之腐槽羣山一縞
而忍厚膚於湮枲填窟之委積萬籟一噫而壅酸鼻於
達暝違昕之怒號沙葱可以蕩氛鷲天十萬里俱忘竺
嶺之鋤剗澤蒜可以却穢龍方三十首不必巴江之燼
炮末地椒而為太羹之和恣紛紜蠅翅之染指擷野韭
而為異味之助任逼迮鼷腸之獻嘲縑糊綾藥而侈銅
熏紫赤之麩豔楮鏤巵染而衒綺錯鉛丹之蠟苞嗚呼
汰嗇異逵隘舒殊室蓍焦蒿顇啼慣枯於一鼠之剖割
珂華珮璨歌促踏於壘駒之滋息憶蔡姬十八拍是增
世間兒女子之悲恨望松樹十八公何羨天下宰輔魁
之屹植甫炭窑之館轟鼾幸潰濼之郛未及吾尚尤二
九榦之蟠根猶更隔尺五天之一壁也九月垂盡客還
應昌一再老公徘徊徜徉循十日之故步驚九迴之痛
腸灘乾磧枯風仆雪僵凍頰銛利瘃肌刺芒項自倔強
器彌昂藏又如狐趙諸人皆足以相國其徼福於歲寒
之後殊未免相從於艱難險阻之疆豈比夫平原十九
人之碌碌亦復闕然不能自滿於吾今日十八公之堂
堂也爾其鵲巢以為宅黿穴以為家澒洞砰轟泓㘭谽
谺傾輩流於往昔絶儷匹於幽遐空載籍之聞見慰睫
眉之咄嗟梁之則明堂楩楠撐之則太極棠娑棟之則
林光崛竒柱之則温室高華甘棄遺於度外頻契闊於
天涯徒聞不稽之誕譎無證之竒衺揮斥日月擠排煙
霞棗並海而如瓜米擲地而成砂朔三度而偷桃騫萬
里而浮槎鱗方仙之騎竹葩瑞佛之杯茶年運而往物
深而佳獨是公之傲睨宛若士之脩姱揖德雲於妙峯
拜老子於流沙蓋於吾其臭味兼不知其疵瑕心轉老
而轉親歲飽歴而飽涉儘海榴之燠燕從宛杏之媒蝶
貫四時而青青肯一餉其熠熠善乎諸葛孔明之言曰
温不增華寒不改葉夫然故受任乎艱危成功於蹉跌
寧一利而一鈍遽乍涼而乍熱鐵石可裂意氣不折苟
時情之好乖忍中道而永訣償遠遊之願望探造物之
竒絶縱四世而五公難對峙而並列請從此而歃盟要
誓言於生别他日十八公惠然入夢於海粟道人曰吾
居龍鍾之鄉蠖蟲之濱其寢貛貁而飯麋麕也不自知
其幾絳縣老人甲子之旬矣微夫子之發吾覆也吾猶
夫天雞失旦於若木之不得晨也雖然有一於此孤棘
抵壁門槐吐茵金貂效顰芻狗厭陳吾安能從四表八
荒之外旅進咸陽之市以自鬻其希世之珍乎海粟道
人久忘形於寤寐猶劇口其嶙峋既見既覿不淄不磷
悵班荆之夷猶浩蟠木之輪囷夫事不身履目見而臆
決其是非物不心計智較而懸斷其無因持頃刻之蕣
榮嗤八千之大椿殆典論之火浣將改評於謬詢吾方
少女其桑此君其筠六荷郎之屏腴千橘奴其食貧稍
五柳其倦軀益九蒲其仙身吾尚友古人於不爭春風
之頂𩕳又孰與十八公之為靈乎哉吾於是號九垠叫
大鈞河捲嶽迴川吟谷呻噓暝壑於久灰吹綠波於既
塵繪精靈於蟄墐借雨露於通津捋怒鬚於晝虎晞衝
髮於朝麟西轡瓜涼南颿甌閩北毳狼胥之顔東筏駟
望之漘儻有物之或雙化予尻以為輪孰忖孰量孰喜
孰嗔長或續之或者認以為有餘之鳬脛短或截之或
者又以為不足之猩脣公乎公乎其幸而十八公也吾
願其半雲臺三十六之席其不幸而忘其兩公也吾不
願其垂太和十六子之紳有崛其芽膏完澤勻挺膚寸
於㸑餘賴不摧而為薪即赦斤而生息終聳壑之逡巡
悲二仲之求羊戚九方之皋歅年顔共賖道揆適均五
侯却而莫前四輔擯而難賓弊穹壤而無儔極舟車而
靡鄰觸磕地維簸揚天民恣肆矍鑠婆娑欠伸咄經邦
經國之遠臣奚主林主樹之能神擊壤老人之經世曰
生一一之物所以當兆兆之物生一一之人所以當兆
兆之人允聖世之瑰材儼熙朝之選掄表后王之嘉植
扶光景而常新匪弔古而為文盡按圖而寫真如令模
索當世並樅檜栝柏而馳之俱未若髯之逸羣絶倫也
雙松賦(明)王鏊
鬱雙松之並峙兮一不知其封殖之歲年榦輪囷而磊
砢兮文章錯而斑斒蒼虯拏空以騰上兮驚螭躩地以
屈蟠萬木凌冬而僵死兮獨青青其不刊似端人義士
之立朝兮正色儼然曾不可乎犯干彼幽人之何知兮
日坐對而盤桓朝予儀其挺直兮夕予挹其清寒固非
藍田之棄丞兮抑豈華陽之真官願千秋以相保兮歷
冰霜於歲殘使明堂大厦之棄遺兮非予心之所患
松柏賦(晉)左九嬪
何竒樹之英蔚託峻岳之嵯峨被玄澗之逶迤帶綠水
之素波布秀葉之葱蒨列疎實之離離馥幽藹而永馨
紛熻熠以披離赤松遊其下而得道文賓餐其實而長
生詩人歌其榮蔚齊南山以永寧
松柏有心賦(以君子得禮歲寒不變為韻)(唐)上官遜
觀卉木之庶類而松柏之異羣貫四時而不改柯易葉
挺千尺而恒冒雪凌雲抗高標於物外遠卑冗於代紛
其榦則直其理則文驗受命於方地信無竒於此君於
是載離風霜多歷年紀持本性而常茂抱幽貞而獨美
太華之上森森映仙堂之峯台嶺之傍落落蔭靈溪之
水經冬不改憐江南之竹箭乘春暫榮笑東園之桃李
故見稱於前聖喻德於君子夫其勁節可佳明心不忒
實繁衆類生我邦國故將枝葉無隔於心源豈同橘柚
有限於南北錯萬物以為佐求其族而始得是以後凋
之義久不刊於魯經有心之言永昭著於戴禮吉士遠
託或亭亭於嶺上山苗乍淩時鬱鬱於澗底雖彼此殊
軌而榮華一體若乃背徂年當芳歲林煙乍卷秋雨時
霽仙侣或遊隱淪常憩莫不對偃蓋以瀟洒仰仙雲而
搖曳暢方外之遐遊滌樊籠之流滯若乃幽澗之側高
岫之端葉離離而日來冬暖枝梢梢而風至夏寒不以
無人而不秀又同美乎芳蘭至若大厦方構長材是求
詣藪澤訪陵丘遠近必度大小所謀有斯木之特達惟
工倕而擇不重曰歲聿云暮兮何木不變惟松柏兮凌
霜葱蒨儻有心之可嘉期君子之一眄
道觀内柏樹賦(有序)(唐)魏徵
玄壇内有柏樹焉封植營護幾乎二紀枝榦扶疎不過
數尺籠於衆草之中覆乎叢棘之下雖磊落節目不改
本性然而翳薈蒙籠莫能自申達也惜其不生高峯臨
絶壑籠日月帶雲霞而與夫擁腫之徒雜糅兹地此豈
所謂方以類聚物以羣分者哉有感於懷喟然而賦其
詞曰
覽大鈞之播化察草木之殊類雨露清而並榮霜雪茫
而俱悴唯丸丸之庭柏禀自然而醇粹涉青陽不增其
華歷玄英不減其翠原斯木之攸挺植新甫之高岑干
霄漢以上秀絶無地而下臨籠日月以散彩俯雲霞而
結隂邁千祀而逾茂秉四時而一心靈根再徙兹庭爰
植高節未彰貞心誰識既雜沓乎衆草又蕪没乎叢棘
匪王孫之見知志耿介其何極若乃春風起於蘋末美
景麗乎中園水含苔於曲浦草鋪露於平原成蹊花亂
幽谷鸎喧徒耿然而自撫謝桃李而無言至於日窮於
紀歲云暮止飄蓬亂驚愁雲疊起冰凝無際雪飛千里
顧衆類之颯然鬱亭亭而孤峙貴不移於本性方有儷
於君子聊染翰以寄懷庶無虧於善始
四柏賦(有序)(宋)鄒浩
廣陵學官廳嘗為夫子廟今所居之堂即其殿也庭植
四柏皆凛凛合抱愛之而賦云
瞻廣陵之寂歷兮直高堂之峥嶸薙蔓草以如拭兮偉
四柏之亭亭葉委蓋以固覆兮榦聳崒而上征根盤薄
而石老兮皮皴皵以龍驚儼相揖以成列兮何意氣之
不可陵豈商山逸叟見邀於子房兮將以翼儲君而經
營抑康廬勝友自得於蓮社兮方且傲當世而潔清想
昔日之巍然廣殿兮對先聖以交榮如子路冉有公西
華之侍坐兮垂紳端拱各抒其素志之誠嗚呼余德至
陋繆膺教職獲與柏而相值如親炙夫盛德講習之餘
將迎之隙既弗嗜於杯盤又兼忘於射奕必往來柏隂
吟哦其側綿日月以居多豁聰明而有得其朝暮也藹
瑞露以冥冥駐歸雲而凝碧其四時也謝羣芳之爭妍
憩薰風而暑釋篩蟾光之十分封雪霜而玉皪若乃瓊
花兮一本芍藥兮十畦蕙蘭馥郁乎亭檻錦綺焜煌乎
塗泥上由刺史爰逮黔黎咸擇地而置酒紛踵繼以車
馳曾此柏之不顧兮其青青固自若也豈以此自少而
遂衰及夫時運遄往木帝無為驟雨滂沱以滌蕩狂飇
奔騰而折摧昔蕃鮮兮何在今寂寞兮空枝使當年之
好事慘搔首以興悲獨此柏之不變兮其青青固自若
也亦豈以此自多而增竒嗚呼柏之所以為柏兮其常
德若兹僕幸得之而深兮勝老馬以為師允蹈賢聖所
期於學者死而後已兮肯以窮達異其毫釐庶幾無愧
乎柏之常德兮不為君子之棄而小人之歸
柳柏賦(有序)(唐)李德裕
夫受天地之正氣者惟松柏而已故聖人稱其有心美
其後凋豈無他木莫可儔匹余常歎柏之為物貞若有
餘而華滋不足徒植於精舍列於幽庭不得處園池之
中與松竹相映獨此郡有柳柏風姿濯濯宛若荑楊而
冒霜停雪四時不改斯得謂之具美矣惜其生於遐遠
人罕知之偶為此賦以貽親友
惟天地之生物均覆載而不私雖草木之殊性皆榮落
之有時感松柏兮自得經隆冬兮乃知常集霰於窮節
秉心終而不移觀夫竹嬋娟以挺秀松英茂以含滋可
蔭蔚於臺榭故封植於園池嗟綠柏之貞苦爰自託乎
幽崕或森森於寒壟或蕭蕭於神祠何炎徼之僻陋或
珍木而在兹齊芊蔚於蘭苕儷真芳於桂枝遠而象之
聳榦參差凝翠旌之陸離迫而翫之布葉低垂若孔蓋
之葳蕤又似翠列巢以羣棲鸞奮翼而來儀含輕煙於
夕景泫零露於朝曦逮秋實之蕃衍綴青珠以纍纍嗟
乎材不可備人亦如此斯子張之容雖盛柳惠之貞則
虧有長孺之正色無思曼之風姿歎此物之具美以幽
深而見遺非企瑶林於塵外方玉樹於前墀望舊國兮
無際思故人兮未期曾不得倚樹而泛瑶瑟攀條而獻
蘭巵慨路遠而莫致抑毫端而孔悲顧謂稚子起為謠
曰楚山側兮湘水源美斯柏兮託幽根條總翠兮冬轉
茂實垂珠兮秋始蕃彼變化兮不測焉知非張緒之精
魂
御定歴代賦彙卷一百十五
