欽定四庫全書
御定歷代賦彙卷六十二
文學
文賦(有序)(晉)陸機
余每觀才士之所作竊有以得其用心夫其放言遣辭
良多變矣妍蚩好惡可得而言每自屬文尤見其情恒
患意不稱物文不逮意蓋非知之難能之難也故作文
賦以述先士之盛藻因論作文之利害所由他日殆可
謂曲盡其妙至于操斧伐柯雖取則不遠若夫隨手之
變良難以辭逮蓋所能言者具于此云爾
佇中區以玄覽頤情志于典墳遵四時以歎逝瞻萬物
而思紛悲落葉于勁秋喜柔條于芳春心懔懔以懷霜
志眇眇而臨雲詠世德之駿烈誦先人之清芬游文章
之林府嘉麗藻之彬彬慨投篇而援筆聊宣之乎斯文
其始也皆收視反聽耽思傍訊精騖八極心游萬仞其
致也情曈曨而彌鮮物昭晰而互進傾羣言之瀝液潄
六藝之芳潤浮天淵以安流濯下泉而潛浸於是沈辭
怫悦若游魚銜鈎而出重淵之深浮藻聯翩若翰鳥纓
繳而墜層雲之峻收百世之闕文採千載之遺韻謝朝
華于巳披啟夕秀于未振觀古今之須臾撫四海于一
瞬然後選義按部考辭就班抱景者咸叩懷響者畢彈
或因枝以振葉或沿波而討源或本隱以之顯或求易
而得難或虎變而獸擾或龍見而鳥瀾或妥帖而易施
或岨峿而不安罄澄心以凝思眇衆慮而為言籠天地
於形内挫萬物于筆端始躑躅於燥吻終流離于濡翰
理扶質以立幹文垂條而結繁信情貌之不差故每變
而在顔思涉樂其必笑方言哀而已歎或操觚以率爾
或含毫而邈然伊兹事之可樂固聖賢之所欽課虚無
以責有叩寂寞而求音函綿邈于尺素吐滂沛乎寸心
言恢之而彌廣思按之而愈深播芳蕤之馥馥發青條
之森森粲風飛而猋豎鬱雲起乎翰林體有萬殊物無
一量紛紜揮霍形難為狀辭程才以效伎意司契而為
匠在有無而僶俛當淺深而不讓雖離方而遯圓期窮
形而盡相故夫誇目者尚奢愜心者貴當言窮者無隘
論達者唯曠詩緣情而綺靡賦體物而瀏亮碑披文以
相質誄纏綿而悽愴銘博約而溫潤箴頓挫而清壯頌
優游以彬蔚論精微而朗暢奏平徹以閒雅說煒曄而
譎誑雖區分之在兹亦禁邪而制放要辭達而理舉故
無取乎冗長其為物也多姿其為體也屢遷其會意也
尚巧其遣言也貴妍暨音聲之迭代若五色之相宣雖
逝止之無常固﨑錡而難便苟達變而失次猶開流以
納泉如失機而後會恒操末以續顛謬玄黃之秩叙故
淟涊而不鮮或仰逼于先條或俯侵於後章或辭害而
理比或言順而義妨離之則雙美合之則兩傷考殿最
於錙銖定去留于毫芒苟銓衡之所裁固應繩其必當
或文繁理富而意不指適極無兩致盡不可益立片言
而居要廼一篇之警策雖衆辭之有條必待兹而效績
亮功多而累寡故取足而不易或藻思綺合清麗芊眠
炳若縟繡悽若繁絃必所擬之不殊廼闇合乎曩篇雖
杼軸于予懷怵他人之我先苟傷廉而愆義亦雖愛而
必捐或苕發穎豎離衆絶致形不可逐響難為係塊孤
立而特峙非常音之所緯心牢落而無偶意徘徊而不
能揥石韞玉而山輝水懷珠而川媚彼榛楛之勿翦亦
蒙榮于集翠綴下里於白雪吾亦濟夫所偉或託言於
短韻對窮迹而孤興俯寂寞而無友仰寥廓而莫承譬
偏絃之獨張含清唱而靡應或寄辭于瘁音言徒靡而
弗華混妍蚩而成體累良質而為瑕象下管之偏疾故
雖應而不和或遺理以存異徒尋虚以逐微言寡情而
鮮愛辭浮漂而不歸猶絃么而徽急故雖和而不悲或
奔放以諧合務嘈囋而妖冶徒悦目而偶俗固聲高而
曲下寤防露與桑間又雖悲而不雅或清虚以婉約每
除煩而去濫闕太羹之遺味同朱絃之清汜雖一唱而
三歎固既雅而不豔若夫豐約之裁俯仰之形因宜適
變曲有微情或言拙而喻巧或理樸而辭輕或襲故而
彌新或沿濁而更清或覽之而必察或研之而後精譬
猶舞者赴節以投袂歌者應絃而遣聲是蓋輪扁所不
得言亦非華說之所能精普辭條與文律良余膺之所
服練世情之常尤識前修之所淑雖濬發於巧心或受
嗤于拙目彼瓊敷與玉藻若中原之有菽同橐籥之㒺
窮與天地乎並育雖紛藹于此世嗟不盈於予掬患挈
瓶之屢空病昌言之難屬故踸踔於短垣放庸音以足
曲恒遺恨以終篇豈懷盈而自足懼蒙塵於叩缶顧取
笑乎鳴玉若夫應感之會通塞之紀來不可遏去不可
止藏若景滅行猶響起方天機之駿利夫何紛而不理
思風發于胸臆言泉流於脣齒紛葳蕤以馺遝唯毫素
之所擬文徽徽以溢目音泠泠而盈耳及其六情底滯
志往神留兀若枯木豁若涸流攬營魂以探賾頓精爽
於自求理翳翳而愈伏思乙乙其若抽是以或竭情而
多悔或率意而寡尤雖兹物之在我非余力之所勠故
時撫空懷而自惋吾未識夫開塞之所由伊兹文之為
用固衆理之所因恢萬里使無閡通億載而為津俯貽
則於來葉仰觀象乎古人濟文武於將墜宣風聲于不
泯塗無遠而不彌理無微而不綸配霑潤於雲雨象變
化乎鬼神被金石而德廣流管絃而日新
賦賦(以賦有古詩之風為韻)(唐)白居易
賦者古詩之流也始草創于荀宋漸恢張於賈馬冰生
乎水初變本於典墳青出于藍復增華於風雅而後諧
四聲袪八病信斯文之美者我國家恐文道寢衰頌聲
陵遲乃舉多士命有司酌遺風於三代明變雅于一時
全取其名則號之為賦雜用其體亦不違乎詩四始盡
在六藝無遺是謂藝文之警策述作之元龜觀夫義類
錯綜詞彩分布文諧宫律言中章句華而不豔美而有
度雅音瀏亮必先體物以成章逸思飄颻不獨登高而
能賦其工者究精微窮旨趣何慙兩京於班固其妙者
抽祕思騁妍詞豈謝三都於左思掩黃絹之麗藻吐白
鳳之奇姿振金聲于寰海增紙價于京師則長楊羽獵
之徒胡可比也景福靈光之作未足多之所謂立意為
先能文為主炳如績素鏗若鐘鼓郁郁哉溢目之黼黻
洋洋乎盈耳之韶武信可以凌轢風騷超逸今古者也
今吾君網羅六藝澄汰九流微才無忽片善是求况賦
者雅之列頌之儔可以潤色鴻業可以發揮皇猷客有
自謂握靈蛇之珠者豈斯文而不收
詠賦(宋)王微
蔓馳年之騷思黮徂夜之悁憂念怳惘以淪忽心震憺
而旁流坐生悲其何愈徒空詠以自惆夫詠之為情也
悵望兮若分江皛素厓翔揚兮濫行雲再清離浩宕弘
以廣度紛收息而淹儀既御聲以跼制又繫韻而發羈
青塗鬱兮春采香秋色陰兮白露商讙鳥翾兮山光開
長霞流布兮林氣哀於時也深衷美緒孤響端音屬素
排滿吐致施英嘈肆懷以鴻暢慘輟意而相迎馮幽圖
以藉怨咀高華而寄聲體閒慆而都靡心遊任而姝明
濯陵奇而燾志舒容綺以昭情占風立候睨天發暉精
慮方蕩中置忘歸慨矣拙歎默焉析機鍾石埋畹琴瑟
林帷重瀏愴以徐吟若變宫而下徵首廉麗以輕榮終
温愛而調理歷貞璇以弘觀留雅恨其誰止爾乃承芳
遺則度律聞韶回白雲以金讚戾秋月而玉寥臨洪流
以浩汗履薄冰而心憔惻君子之嚴秀鏡淑人之靈昭
日月會兮爭騖朝夕見兮元塗楹華兮開表穸壇兮横
蕪龍義驛兮終不昭松延蔭兮意沉虚歡陽臺兮迅飛
路閟陰椁兮空長居去矣回復參咤榮身四修匪聊亂
而剽越空含喎而動神亂曰簡情撰至振元和兮神宫
妙意賞山波兮夐兮積軒非徒歌兮致命遂志寶中阿
兮
擲地金聲賦(以辭賦高亮可振金聲為韻)(唐)王起
文含逸韻金有英聲苟操觚而盡妙同擲地而若驚五
色相宣諒卷懷而得其瓌麗三品作貢叶攘腕而發其
鏗錚信一言之炫燿為百代之光榮當其孫氏能文天
台作賦眇眇神邁悠悠精騖發翠屏之藻思掞赤城之
麗句既窮嵩嶽之標復得華池之趣清韻秀出芳名獨
步飄飄凌雲之氣捧而必觀鈴鈴振策之聲擲之可喻
亦既成止居然衆欽乃顧良友大誇詞林以為其文蔚
其旨深傳乎人間已見斐然之麗擲諸地表必聞鏗爾
之音郁郁眩目鏘鏘動心豈比夫荆山抱玉披沙之金
則知雜懷寶於衆夥惟金聲兮則可炫黼黻於英髦競
文律以相高苟取譬于擊地必先託于含毫匪誇詡以
自侈實麗則而不噍觀瓌瑋之變態想熒煌之獻狀聆
之於耳疑委地而鏗鏘度之以心在體物而瀏亮金之
為寶也可以受礪文之喻金也存乎属辭披彼丹心始
叩音于寂寞臨乎素手同擲光而陸離其價莫並其言
可推經喻滿籝是則然矣字比懸市無以尚之别有書
圃斯追文房是循慕綺靡之一擲思金聲之再振所以
興詠於上才而思齊于後進
六藝賦(以移風易俗安上理人為韻)(唐)封希顔
散琴書以吟想多六藝之為儀禮緣情而損益樂與道
而推移數方窮于大衍射不貴于主皮書斷決以象夬
御周行而取隨則廢一而不可猶五材之並施且夫禮
者含七曜均兩儀順之則安違之則危故君當廣敬臣
亦盡規不害物以利已每謙尊而守卑况復冕旒十二
駱馬千羈會同侯伯享獻神祗者焉人無定樂有曲扣
羽增智聞商寡欲必除怗滯之音使優柔以自足然後
美教化成風俗魯不納於齊人戎辭遺于秦穆太史之
職推步萬端或分或至一暑一寒趣乾坤之取舍知運
命之艱難亦有弘羊心計小道可觀便人利國下給上
安若乃墨妙之場書淫之客轉注别態圓方自適萬仞
崩雲千巖落石垂露霑于緗綺飛花散於竹帛觀夫始
用契以代繩未有紙而作策何樸略之難同為智巧之
所易也大射之禮先王是崇侯以示其所服正無言而
審同飲少算于多算或在澤而在宫天子用騶虞之節
諸侯歌貍首之風將以合雅投頌褒德進功敢不慎其
所舉取制於中恐前功之相棄故少息而未窮良馬四
之分鑣用壯平心正體自下奉上周諏則瑶水遐通虞
廵則蒼梧可望不遠千里惟君所向寧止過遠前驅逐
禽左廣願終功于造父不見遺於師曠繄彼庶藝孰與
之倫圍棋好殺夾食無親祈年設漢左道亡秦今我守
則以禮動輒隨人為百工之恒式同六律之相循於戲
聞先達之格言才難得而具美伊小人其何執於夫子
有餘力以學文恐代匠而傷理屬天地之交泰沗侯藩
之貢士儻片善而必收敢長鳴於知己
書同文賦(以王化大同書文混一為韻)(唐)王起
巍巍乎我皇之宅也寰海無氛書契同文宣於小學成
彼大勲六藝殊塗考為篆之古史萬邦同德知結繩之
聖君於時四方有謐九區如一二教翼宣儒風洋溢或
簡牒而異制或草隸而殊質莫不採摭其文錯綜其術
由是日月所燭舟車所通布八體而咸若合六書而大
同垂露成規既由近而及遠崩雲殊象亦自西而徂東
流離翰墨之場輝映詩書之閫或蟲形而惟錯或鳥跡
以相混三墳八索何患乎闕疑二首六身或因而知遠
况其名臣染翰行子寓書昌言非同而不達遥思非同
而不攄敷奏或乖自無驚于問馬遐邇不壅固有樂于
烹魚為學則孚執藝無詐文加點而何有書盡言而是
藉或筆或削決百事之紛拏如絲如綸宣一人之教化
則知同文之義大道惟昌合我人則覃于鬼方匪來規
於率土將作範于後王巧者莫能革其故暴者無能易
其常則帝羲龍圖寧務其八卦史籀蟲篆徒列于三蒼
故宜飛聲後代布德無外銘鐘鼎而勒休施竹帛而圖
大逸少之能攸著伯英之妙咸賴信乎觀彼人文而樂
我平泰
科斗文字賦(元)張玉相
鴻靈幽紛寥廓無聞氣機渾淪坱圠無垠迨夫清濁凝
玄黃分龍飛章而結綺鳳交彩而騰文英英粲爛空翔
蜚雲玉枝縱横齊榮敷芬於斯時也孰為錯書孰為典
墳有聖繼立知超乎羣仰觀俯察聿宣人文默啓天袐
象形而作爰著簡編心妙制約蒼靈夜震柔祗晝愕音
協義立非假非鑿啓瞶聾昭冥漠如星辰之經緯如圖
書之參錯故雖科斗之名而實蝌蚪之形首粗而銳尾
纖而輕體宏内密亦員而成歷落蟲綴參差鴈行堯舜
之道假此以著帝王之治由兹而傳授受心法可發幽
賾紀載事實可垂萬年可倣可錄可刊可鐫岐者如股
屬者如聮鎮者如錘下者如懸曲而非蚓繁而非蚿勁
而欲蠆活而欲蠉雖擬乎物亦象乎天雖簡而古亦秀
而妍然後知聖人之制作深有功于世教彼赤文綠字
何足比其萬分奈何樸散淳漓世遷時易方音隨訛字
畫非式或更于史臣之手或譯于大行人之職委曲兮
修蛇隱約兮鳥跡迨習熟之既純有古人之不識孰知
天之未喪斯文兮猶幸遺于孔壁維開端肇始之偉功
曠萬古而一日嗚呼守太玄者素高奇字觀舞劒者或
得學書雖變化之叵測竟科斗之何如此吾觀蒼頡篇
之文而歎作者之聖功與天地同符也
科斗文字賦(元)馮翼翁
若有客兮泛靈槎憩銀渚倚桂樹而秋吟聆蟾兔之夜
語聳載籍之前聞獨商略夫上古誇斯文之偉績序中
山之舊譜老蟾捧腹而笑却足彷徨曰世徒陋井蛙之
見小而不知秃穎之善忘獨不聞之孔壁之舊藏乎在
昔龍官乍紀結繩未舒蚩蚩者氓若蟲若魚惟創物之
妙思必有觸於外物譬馬圖之未呈心巳藏于三畫感
科斗之文字寓大巧于若拙觀其模形接腋倣象持頤
首昂休甃之影尾露蹶泥之錐跳梁爬沙之異狀未覺
鳥跡之獨奇包六體于未形貫羣音之殊譯哭鬼魅兮
中宵煥人文兮白日彼冰斯之鷇㝅曾何足以萬一三
五繼作典謨代增殺青事簡懷削民淳自用代夫結繩
遂刑刳於寸鐵誠有利於天下磨頂踵而未歇下逮周
宣未之改作堂堂軒頡時相唯諾垂斯文於無窮幸洙
泗之有託豈獨紀于百篇亦與聞於筆削模糊瘢胝詰
曲跟肘跨焚坑而獨躍傲蟫蠧而不朽發奇光於敗壁
貫廣寒而當中昭六籍於萬世譬日月之行空若是果
誰之功耶俗漓事冗時異事殊大篆程巧八體異模疲
衡石於日晏勞案牘于吏胥徒汗牛而充棟資異端之
多書春蚓秋蛇之隨意鶴頭蠆尾之爭姝南山之竹湼
未巳徂來之松墨無餘滋奸偽之日長曾莫返于古初
若是者雖秃千兔而可勝誅乎於是老兔默然露寒月
白客獨俯視乎同文仰攀乎仙籍愧雕蟲之拙學曾莫
禆於典籍但願六經之行世又何必懷科斗於孔壁
石鼓賦(元)羅曾
予盍觀夫鳳翔八觀之一乎岐山蒼蒼西周故疆昔人
伊誰内修外攘予嘗訪遺蹤于岐下得故物於榛荒曰
莓龍剝落雨墨淋漓者秦嶧山之碑乎細筋入骨玉樹
交柯者漢原廣之彝乎章殘字缺讀不能句快劒斫斷
生蛟鼉非秦人詛楚人之辭蓋楊修不能語其妙而子
雲不能識其字也於是摩挲徙倚沈吟久之然後喟然
歎曰我馬既同者車攻之徂東也其魚魴鯊者吉日之
燕喜也彼頑然者不可扣之鳴兮吾知其為宣王之石
鼓也方其明堂受朝岐邑講蒐萬里無塵四海一秋天
戈麾日凝雲不流勒駿功於石鼓將永鎮於岐周異銅
仙之可移空廻首于萬牛嗟惟此石俛仰千古横奇寶
於道側微博雅其誰顧或龍騰而水躍或鸞下而鳳翥
雖字體不可知其誰之筆兮意作誦必當時之吉甫曾
編詩之不見收兮亦何恨無人乎李杜於是慨然援筆
磨蒼崖之壁泚秋空之露取昌黎慨歎之歌而作石鼓
之賦
石鼓賦(有序)(元)周伯温
予嘗考古石刻而岐陽石鼓為第一每讀韋韓蘇三君
子之歌心蓋奇之訪諸士大夫具在京師欲往一觀而
無由也皇上踐祚之始年有詔置石鼓太學遂列于宣
聖廟之兩塾尊之也明年改元皇慶余列國子生撫玩
之獲償所願夫以三代遺物置庠序中盛典也韓詩有
云聖恩若許留太學諸生講解得切磋蓋欲而不得故
冀之於乎韓公不得見於昔時而吾輩得見於今日何
幸如之輒為賦曰
周有石鼓今在辟雍列橋門而甲乙相輝映于西東紛
質理之泐蝕偉形制之穹崇有文秩秩有詞渢渢法皇
頡之妙畫續小雅之變風蔚兮九天之儀鳳蜿兮六合
之神龍欣獸魚之物庶嘉車馬之攻同歷歷兮瓊株森
竦于玄圃依依兮神雲隱見于蒼穹嗟追琢之渾厚或
制作於天工於赫宣王弘振頽綱四國既遂百職既張
睠兹農暇載飾戎行踵武前人蒐於岐陽史籀才藝當
時俊良播于聲詩勒之琳瑯其形之不一者因樸質之
自然其數盡於十者表治極而功揚在戰國暴秦而韜
晦者抑貞介遠其汙辱歷兩漢六朝而不泯没者必神
物為之護防歲紀茫茫顯于李唐韋韓歌之藹其有芳
迄宋宣和斯遷於梁金人襲没遂歸朔方維天子之龍
飛曄文運之日昌誕降德音輦登上庠文石重藉周衞
兩旁六經彝訓因時表章大比曠典同日舉揚遐邇縱
觀陳迹復彰嗟夫九州之鼎巳沉淪而不可得岣嶁之
石又漫滅而不復有惟斯文為至寶實終古之罕偶惜
捃摭之有遺不見稱於魯叟何人之蚩蚩窪一為臼質
損文存庸詔永久後乎此者豈無祖龍之頌功茂陵之
封禪亦皆埋仆於榛莽雖萬一之或傳適足以著其君
之無取然則石鼓之周流於世者天非徒壽之蓋以寄
古文於不朽也乃作詩曰刻石鼓兮周賢王置之學兮
自我皇紛胄子兮樂未央日詠歌兮揚揚維大道兮無
疆齊地久兮天長維斯鼓兮作配勿壞兮勿傷保億齡
兮於耿光
石鼓賦(元)李丙奎
偉周宣之中興鐫石鼓而勒成煩鬼神之守護復遇元
和之太平遡所來之何從實韓門之張生愚嘗玩其辭
考其義義雖密而辭嚴與車攻而同意惟字體之瑰竒
非科斗而非隸所恨者雨淋日炙之既久而其中可辨
如䢩之為我僅百中之一二其幸存而未泯宜退之以
之鋪張眩耀於當世謂删詩無西行之迹使至寶為道
傍之棄言有大而實夸遂有以來歐陽子之議安知棄
之者非三百篇之删餘又安知為之者非出於後來之
好事
惜分陰賦(以光景難駐賢哲無怠為韻)(唐)蔣防
君子自強惜分陰於短刻期碩學於縑緗念冉冉之特
移非徒愛景惜依依之為戀足冀迴光每正中而圭表
常懼減於毫芒事且異於秉燭理寧同於息影崇樹在
乎功名淹速繼於時景苟不競夫分寸亦何期乎悠永
三冬未就實有念于錙銖九仞將成顧無虧於俄頃當
其南軒向晝北戶初寒微照悠揚而漸短斜暉晼晩而
將殘分以惜焉豈少私而寡欲時之至也諒失易而得
難及其躔次當留光華未暮宜草草以不息希曀曀而
常駐出處無瑕故垂法於前賢往來不遑見遺履之莫
顧既目擊而眷眷亦心想而專專况志業之難就當清
陰之屢遷莫不以日繫月以時繫年是宜向微秒而重
矣何得在斯須而舍旃不然夏后何以為聖陶公曷足
稱賢於焉激切仰兹先哲彼分晷而莫駐此寸陰而靡
輟不食不寢載勉於勞者之心以遨以遊誠關乎志士
之節皎皎白駒若有若無雖長繩莫得繫于桑野長戈
不能却彼泉隅今則曖昧斯在瞬息不改宜乎陋韞石
之騰輝輕尺璧之殊彩庶立功而立事故不愆而不怠
大禹惜寸陰賦(元)陳櫟
昔者聞之乾道行健一息萬里君子法乾自強不巳自
古列聖罔有不勤堯兢兢舜業業所以為聖人舜之稱
禹以克勤于邦耳克勤于邦之實尚且惜乎寸隂惟聖
希天固自強以法行健之運惟賢希聖所以有惜乎分
陰之心賢哉陶侃孳孳不息以勤自勵朝暮運甓俯視
寸陰之移寶有同於尺璧紛紛學者不知自惜惜青春
之不再忍悠悠度夫白日嗟夫視寸陰而猶競此聖人
之所以益聖等光陰之隙駒此愚人之所以益愚
讀祕閣藏書賦(有序)(明)史繼偕
執徐之歲厥月維皋主上弘作人之略開材館而延賢
人愚以蠛蠓與寄跡焉朝夕金馬之門翺翔石渠之署
其於神經祕籍雖未及盡探窔奥而偶涉津涯則歎為
烈祖敦古右文若是渥也章逢下士不睹瑰瑋殊觀繡
帨詞人不究崇竑實用作斯賦以明之其詞曰
九區咸九鼎奠帝圖宣皇文煽鴻略張祕閣建經始於
中和之極裁基於景緯之嚴傍紫宸而雲構度丹砌而
星躔負朝陽以南向擅䆳密于東偏峻級周垣重宇層
軒雕玉磌以居楹裁金碧以飾璫曳紅采之煜煜紛翠
氣乎飛颺齊雲落星方之掩其璀璨麗譙井幹遇焉失
其焜煌帝乃發天苞闡地符搜汲冢之祕牒萃孔壁之
遺書茂先累乘惠施五車繄縹囊與錦軸間琬琰及璠
璵藹芸香之郁馥爛繽紛乎卷舒巧歷不能窮其數隸
首不能擬其餘遠而望之如榮光萬丈鬱起而通霄漢
廹而察之若清都乍啟戃怳而列居諸於是司之以元
老寄之以重臣開翹材之上館集卓犖之儒英服藻垂
帶冕弁振纓雍乎鳳鹿之倫在囿翼乎鵷鷺之列充庭
乃隱詞叢汎義漲咀藝脯湎談釀出入二酉之中馳驟
千年之上若夫河龍孕乎畫卦洛龜載乎叙疇玉版金
鏤之實丹文綠冊之幽遡三墳與五典粤八索而九丘
仰煥矣其有唐頫郁乎其成周吾觀夫元首載賡發吟
咏之志黼黻作服垂敷奏之謀歌九叙之時若戒三風
之綢繆昌申繇而隱約旦緝頌而多猷迨素王之有作
羌掩乎前修既虎變而龍吟亦金相而玉琢木舌宣而
千里應席珍流而萬世燭寫扶輿之輝光曉初烝之耳
目觀天文以極變察人文而成俗莫不條貫森羅網維
脉絡下逮立言之彥著述之良曾思膺儒以磬折柱漆
述道以翺翔禹墨循儉确之教申韓課名實之章馬班
范荀揚眉於事辭之囿關閩濓洛雅步于性命之場雖
各開乎戶牖總蒐括之不忘更有奎章宸翰寶籙瑶箋
聖政之紀大誥之篇揭諸司之堂職榜民庶而敷宣禮
樂明而天澤位刑律設而雪霜嚴闡心學之祕旨括理
性之純全及羣聖之繼作各鳳翥以龍鶱信員規之麗
藻而不徒跼蹐於言詮者矣當是時也潤假金壺光分
藜杖混沌啟朗須彌搖蕩離朱心照輸倕意匠始而博
窺若沉淵之網彌山之罝弋鵬翔膾鼈樞摘天斗探珊
瑚少而沉思兀乎若枯杖之蜩甲進綸絲於月窟霏霏
兮忽忽乎若出兮若没終而瀖然悟豁然瑩若春水夜
生波漲玄冥而蒙衝巨艦沛乎鴻毛之輕於以研天下
之幾探天下之賾斷天下之疑剖天下之惑絳灌於焉
而辭勞頗翦於焉而羞業趙李於焉而輿皂猗倮於焉
而丐乞振亭亭兮獨秀垂緜緜兮不絶故神理敷而消
頑鄙文化設而靖遐荒黃姚姬姒不違顔於咫尺咎繇
伊望共接手於廟堂奚徒襲右文之虚跡而竊稽古之
餘芳若夫斲輪嘲扁亡羊誚臧孫懸梁而閉戸匡鑿壁
而引光密韉蒲而牛乘胤向夜而螢囊炫雕蟲之末技
昧掣鯨之大方吾誠不能與數子並故曠然獨觀于斯
閣之所藏
讀秘閣藏書賦(明)翁正春
一元渾敦兮萬有亭毒龜圖呈祕兮龍鬼夜哭孴神光
兮集鳥粟繩不竒兮書契出字之收兮餘一萬二千韻
之總兮約三百有六諸史砰磅六籍輻輳巧歷有所不
能窮隸首有所不能目慨文運之中微罹祖龍之回禄
以故大酉含其靈小酉藏其馥遺經漸行散帙罔伏况
歷代之表章故祕書亦稍稍其復繄皇明之啟祚兮值
世道之亨嘉崇文教以作人兮囿六合為一家搜孔壁
之餘燼兮掇藝圃之竒葩徵宿儒於巖穴兮命纂摩而
訂谺文移科斗之質兮字校魯魚之差既繕寫以成書
慮貯藏之湫溼創冊府于西崑闢芸臺于東壁重簷迴
廊左坪右墄綺疏輝&KR0008;櫺檻赩歙木天營而閎敞兮圖
畫聚而充閭闡經史與子集兮咸什襲以無餘景龍四
庫惠施五車包羅千古紺閜羣書鉛槧披而日映牙籤
潤而露濡匪誇豔于結綺實奓富于石渠羌斯地之深
嚴兮豈章逢之敢望肆小子之蒙瞶兮陟祕居之幽曠
愧館職之濫竽兮徒大官之坐餉感遭逢之鮮覯兮敢
蹉跎而孟浪於是遨遊清署偃息玉堂嘉古訓之有獲
鑒不學而面牆俯流光兮若駛期黽勉兮皇皇况夫瀛
洲春暖太液波光鶯聲睍睆蝶影徜徉蘭猗猗其逞秀
蓮冉冉以含香當斯時也余幸翰苑晴暉詞林清暇寓
目兮李邕之樓騁心兮鄴侯之架譬猶扱衽而登鍾山
藍田之頂兮璠璵之珍在前惟介而守敖庾海陵之倉
兮山坻之積如稼既神炫乎巨麗復心懾而衡盱垂絳
帳而隱几被紈素以喁喁抑揚嘈囋或疾或徐沉潛涵
泳亦卷亦舒潄芳潤於六經兮攟緒餘於諸子咀英華
於七略兮鏡興亂于列史考昭代之文獻兮思憲章於
億禩晝惜陰以伊吾兮夜焚膏以繼晷枕籍墳典餔醊
風騷與與容容遂遂陶陶說者謂躡雲之蹄不辱槽棧
垂天之翼不挂網羅尺寸繩櫽之末楮公墨老之曹皆
古人之陳迹而輪扁之所粕糟又烏信其自免于管蠡
而自脱于環絛奚自苦而嗷嗷豈知紀載雖麤奥義停
蓄往哲遺言後人芳躅理無微而不該善無細而不錄
况值聖主之右文加以明師之誨育即上智猶孳孳矧
余材之樸&KR0554;余將以吟以咏載玩載讀導文窽批理窟
資之以黼黻皇猷豈徒章句之是束憶昔董子搜竒兮
下帷幌孟堅運思兮入毫芒司馬命意兮名山藏邊生
經笥兮分天章是皆涉中扄窺窔堂足以恢帝紀振王
綱余誠不敢與數子並竊有志焉敢謙讓乎未遑辭曰
於皇我后文治蔚兮棫樸作人髦士萃兮天禄宏開臚
若邃兮披圖尊經闡靈袐兮儲養英儁覃嘉惠兮鯫生
何幸隆簡畀兮佔俾勉㫋期適治兮羽翼斯文永弗墜
兮
讀祕閣藏書賦(明)張同德
繄皇明之建極擁圖籙以作君啟先王之冊府廼稽古
而右文訪懿軌於丘索蒐微言於典墳聚六經之芳潤
紏百氏之清芬遡書契以來兹盡述作之紛紜漢武之
所不及表章淮南之所未嘗見聞極宇宙之巨麗觀古
今於夕昕於是考類就班選義按部文移科斗之質字
别魯魚之誤標錦軸之煇煌飾牙籤而分布收千載之
袐藏為一代之藻黼陋華牘之十重隘景龍之四庫念
所寶之惟書慮燥濕之相薄闢藝圃于西崑創連雲之
畫閣左坪右墄虹棟刻桷丹楹炫爛銀㮄灼爍同石渠
之藻富豈結綺之盤樂纍纍鉛槧映交疏紅日以焜煌
苾苾芸香拂櫺檻微風而散落於是皇綱恢帝紘張咨
四岳遵明揚舉側陋列庶常徵能旌藝率彼舊章是以
操觚之士咸受簡以就列清華之地盡寓目於縹緗朝
馳思於東觀夕遊息於玉堂嘉古訓之有獲兮鑒不學
而面牆歎辰去之太速兮敢坐頽乎景光肆上聖而韋
編三絶兮尼父日惟皇皇彼大賢而載書盈車兮墨翟
之所垂方舒不窺園圃兮發天人之祕藏固負笈遠遊
兮究墳籍之洸洋邕願直秘閣兮胤繼日於螢囊向校
書於天禄兮泌握卷以就光遐睇往哲好學不倦嗟余
後覺欽彼懿範承聖主之嘉惠日翺翔於秘苑進禀訓
於明師退資益於羣彦蔭佳木之蓯蘢聽好鳥之睍睆
對瀛洲之蕭森俯方塘之㶑灩寄閒情於簡帙覩圖書
之璀璨尋先民之墜緒考當代之文獻咀風騷於七略
破圖史於萬卷手不停披口不絶吟夜焚膏油晝惜分
陰事必挈要言必會心枕籍藝藪弋志書林覽九流於
竹素瞰萬寶之琭琳將假經術以經世豈徒糟粕之是
尋於斯時也人閒晝靜時和景明蟬聲抱樹草色連楹
閉閣玄覽發憤遺經餔藻餟籍志澹神清怡心尚友之
路銳志著作之林因乃為之歌歌曰穆穆清廟懿教陳
兮披圖尊經統聖真兮登良簡俊佐文明兮樸棫作人
譽髦成兮祕閣校讐備榮觀兮恭承嘉惠共勉旃兮顧
此清暇難再得兮緬彼先覺作我則兮
螢光照字賦(以能勵躬必大成為韻)(唐)楊弘貞
儒有貧居在陰志學無必思照字之物類得聚螢於心
術散點熠熠文彩之旁流開卷熒熒古今之洞出曈曨
隱映積小而成臨竹簡而增美歷銀鈎而轉明讀周室
之書每見日中之字覽龐涓之傳猶疑火照其營既有
求於時習奚勿用而宵行想夫交錯積中英華發外魚
鳥飛動鉛黃晻靄無心於處暗彌見精專取足於臨文
豈勞光大炫晃無窮心勤飭躬泛凝暉于垂露翻碎影
於雕蟲筆精之體無隱藻思之文有融既的皪於六身
之上復浸淫于三豕之中則知雅善從宜功能自勵時
當炎煥嗟映雪而未期義涉穿窬忌偷光之失計是用
聿求昭質承乏華燈每揚之自此知照况燭之因以輝
弘斯作者所以警清士而體物俾無忘其所能
螢光照字賦(以能勵躬必大成為韻)(唐)趙蕃
丹鳥火熒臨書育明假蠢爾之微照俟終焉而有成由
是引素囊開縹帙文的皪而可見影循環而無必孤懸
虚牖依依而鳥跡初分迴隱薄帷幕幕而龜文乍出嘉
其炯若流燿煥乎發蒙瑩分寸而靡隔助舒卷而不窮
所以藉微索積輕躬隱映有餘寧虧武子之志熒煌如
貫爰明蒼頡之功臨墨池而珠還合浦映草翰而燎點
寒叢至若暗室方扄清宵未艾炫微質於幽邃閱羣言
於宵藹餘光不滅能温故而知新疏彩乍臨為積小而
成大爾其杳杳皆徵歷歷可憑分白黑而為度隨編簡
而不恒初訝無煙潛凝化草之狀纔瞻吐耀暗分垂露
之能及夫皓若雲舒明如珠綴互離離而發色紛漠漠
而流睇是以象鈎深類冥契儻觀光之不昧庶微躬之
足勵
螢光照字賦(以能勵躬必大成為韻)(唐)蔣防
士有閱簡策尚專精恒俾夜而作晝每聚螢以襲明期
照燭於無隱俟沉研而有成縹帙時開玉篆共丹輝並
耀銀鈎下映繁星與片月俱生帷幌之際微明舒蔽或
熠熠以吐光復離離而珠綴俯而察煥乎呈科斗之文
靜而觀炯爾見雕蟲之藝諒依人以明道匪韜光以自
衞居暗室者懷我而載寢載興遇明時者假我而自強
自勵用或因物勤斯飭躬不晦乎風雨不翳乎昏蒙臨
墨池則珠還合浦映草聖則燎點寒叢誰謂向乎晦照
篇籍兮無小無大誰謂藏乎密隨晝夜兮無固無必金
輝始徹疑清露之騰文鳥跡旋分謂靈烏之就日可以
窮永夕可以佐殘燈舍之則其功不足用之則其道彌
弘顧螢光之在照蓋欲罷而不能
鑿壁偷光賦(以將欲貪於麟角之成為韻)(唐)獨孤鉉
儒有聰明卓犖夐然先覺勿懷六蔽之嗤是切三冬之
學(原本闕八字)無光穿屋如墉豈獨雀之有角且以蘭膏既
絶日月其將欲假明於他人之室方鑿竅於夫子之牆
乍引潛輝怯投珠之暗忽分圓影疑月出之光觀夫納
耀之初流輝乍舒獨見之明何得和光之義則如然後
傳之辨鳥遰以分魚諒非偷人之所以固同闇者而求
於逗影未周將閱小明之什分輝竟劣難尋光大之書
於是舍之則止用之則行彼君子訝來風之穴矧吾儔
觀繼日之成誰謂我偷偷則不滅誰謂爾失失亦不驚
徒愛夫覽則無欺燭之有私文從曲照字逐圓窺守其
黑非吾徒也用其光若已有之始慙服闇之議不能牆
面終契襲明之旨或異管窺况乎貧則宜甘學也宜躭
韜爾光不違於誨盜開吾壁非涉於攘貪志也則勞自
知不足豈奪鑒微之見實假照鄰之燭等虚室之白寧
喪爾明喜衝孔之光已從吾欲然則能資於昧者可望
非親欲求於明者有志無因達闇之心難固偷光之意
何新是可投庸功學捨彼求身故能才巳徵于夢鳥道
非窒於獲麟
斷織賦(唐)仲子陵
儒有學而未殖敏而多識庶幾立言無忘進德當年以
倦中道而息余雖不知請喻斷織伊昔孟子受學輟然
如疲日忘其所志月忘其所知母也賢只教之勤斯拔
銛刃以一割應鳴梭而中隳且自賢亦自滿泥鈞成器
玉琢成瓚鄰於墓爾則有踴躍築埋之非近於鄽爾則
有嬉遊賈御之短是用居爾於學宫之舍納爾於經籍
之館期子衿之青青致履道之坦坦胡為乎不勤以學
惟事於散苟爾學之可停猶吾織之斯斷其貌既舒其
言又徐投杼惘爾操刀介如絲之傷一緯飄其無緒帛
之裂千經蕩其無餘前工後拙始密今疎牽梃為之中
止杼軸猶其一虚且以絲喻人以織喻學若金受礪如
木斯斲夫絲可以衆而不可以寡織可以勤而不可以
舍一絲所累以倍乎尋常一織所工而衣乎天下因兹
細故以及大者彼婦道之信然况君子之事也故形於
織女思其功移於學士念其終業暢於外美歸於中則
以顧綃之理弘素王之風我友我生無落無廢學若山
積心無蓬穢當求斷織之義若之何以自艾
文戰賦(以士之角文當如戰敵為韻)(唐)林滋
為學之人會友以文念斯文之樞要無極將一戰而是
非可分索隱窮微既不愆於夫子解紛挫銳爰取譬於
將軍由是推匪石之心召如林之士六籍之奥斯究萬
夫之雄莫擬且曰戰也者所以分勝敗之端文也者所
以明盛衰之理必將抑浮偽考深旨措詞苟得於朝聞
游刃寧甘於夕死是用徵師於伐善之所命將於角勝
之場鶚視而鵝鸛斯列豹變而貔貅莫當利口從横已
有摧堅之意雄姿踴躍那無露穎之囊得失未分切磋
斯見弛張既出於心術向背寧虞于色戰忠為甲而信
為胄豈憚重圍筆有陣而詞有鋒誠龍萬變既區以别
矣乃則而象之拂緗袠作鼓鼙之響卷絳紗為旌旆之
姿波駭九流苟再揚而盡委心攢百箭終一貫而無遺
乃考擊蒙諒無前敵决勝既返於三隅請命俄分于四
壁是以及門之子互騁其成功無勇之徒空悲于敗績
巳而探討無餘詞林晏如九合之剛腸斯弭千里之秘
思潛舒深淺既分盡洗兵于學海姦回云革皆棄甲於
德車蓋以振此芳塵仰于先覺苟能立分于閫閾曷愧
坐籌于帷幄今則仗其信志其學幸從戰之有間願無
慙於挫角
解議圍賦(以詞理精通釋然自潰為韻)(唐)浩虚舟
王子猷之延賓暇時偶切磋於經史遂交戰於言詞出
奇而彼力方壯向敵而吾矛莫持阻辯口而不通去來
都絶閉赤城之深固中外生疑既而謝婦側聆翠帷潛
至察攻討之餘勢知勝敗之有自情甲遂闢縱堂上之
奇兵靈府忽開出身中之利器是用自伐期乎不爭因
漁獵之近習得籌謀之至精縱吟嘯為鼓鼙之雄倍增
其勇察顔色為風雲之候暗識其情然後以德而攻當
無向背迎心石以奔北望詞鋒而辭潰一來一往環回
於文苑之間或否或臧蹂躙於儒林之内已而容勢相
懸抵摧莫前擊觸而剛腸已折交侵而銳氣難全去不
可逃顧咽喉之絶矣敗無相救覺脣齒之茫然觀夫忠
甲不免德藩何益望風而堅勁不保挫氣而秉持盡釋
俄執訊於折角將犒師於重席驗運輸而經笥不窮察
苞裹而智囊猶積是以扞格斯闢書文必同逆無不服
滯無不通義櫓罷持倒載於德車之上仁寶悉獲横行
於王道之中故得學海長清言讐不起百家咸湊其軌
轍六籍各分其疆理是使孤陋寡聞之徒永願服膺而
已
御定歷代賦彙卷六十二
