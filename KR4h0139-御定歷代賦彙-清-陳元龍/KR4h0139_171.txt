欽定四庫全書
御定歷代賦彙補遺卷六
都邑
晉國賦(有序)(明)張鳳翼
余譾陋無能為鄉國重亦不能以文重鄉國客有難晉
國天下莫強焉者一時不能對退而廣子厚晉問為賦
以識之至踳駁挂漏則才識之所不逮也
粤若稽古晉國廣袤麗於黃壚阻三河與碣石實禹貢
之中都輪逶迤其磅礴經曼衍以平鋪逵䆲䆡而九達
亶天造之雄圖爾其昴畢躔墟參辰應隩滙以楊紆靡
以大陸爇以燭龍掎以鉅鹿圠坱沆漭水陸歕吞蒼虯
左抱白菟右蹲玄武聳矗鶉火迴翻誠風氣之所宅而
扶輿之所庉於是東跨齊疆南連楚㽣西距三秦北窮
五國以天門日觀為儲胥以雲夢漢陽為&KR3282;□以紫淵
華嶽為樊&KR0034;以黑水青山為障塞控八紘封域以居尊
羌何擬乎彈丸之一幅其山則王屋夏屋龍門雁門三
嵕三磴九箕九原纍頭倣斗壺口懸亹砥柱崚嶒而倒
湱太行嶻嶪以蔽暾又有銅鞮雷首姑射中條㟒&KR3594;嵾
&KR2028;峍屼嶣嶤嵸嵸&KR1041;&KR1041;㟯㟯&KR2665;&KR2665;擁崧恒而作鎮固方
岳之所標其水則沁澮沱汾洮涂泌涑滱灅潏澇渦漳
涅瀆嘔夷㵗㶔以敭濤媯汭浺瀜而觱澓疏瀲灩於龍
渠澹㴥㳩於象谷又有桑乾獲澤嬰澗平田玉泉金泊
石洞昕川汪洋漰湃漣漪潺湲湯湯淼淼淈淈濺濺灌
黃河以東注翕覃懷底績之[田耎]其險則飛狐插漢巨馬
洄崟羊腸九折龍首千尋瓴建井陘之隘筈通句注之
隂其勝則董澤盤盓吕梁噴薄峪止鳳凰樓高鸛鵲五
髻現境於清凉四鎮宣威於毳幕其靈則祥開金鳳瑞
應烏龍三峰王氣五日隂夢雩崇侯兮&KR0034;雨駐妒女兮
停風其異則管涔神劒渥洼天馬朔雪層峨火山&KR1766;閜
䍶蜿蜒以衝冰蟨踉蹌而負野其蹟則榖城菀菀鹿苑
芊芊傅巖迤邐孔轍迍邅闃矣西河之室蔚然綿上之
田投筆之臺未圯煉丹之鼎猶煙此實上游之寰宇既
溥之幅&KR0695;也繇是顥炁瀰漫載亭載茁瑰麗以繁瓌奇
以别擅萬物之晶華表千秋之殊絶則有并刀韓甲屈
馬垂琛雲沙代赭澤錫遼葠廣陽之鐵大鹵之金紛紛
籍籍品品林林若夫冀北之煤連緜大麓斲豃呀巖摩
肩擊轂五方絡繹以&KR0008;涂萬竈炘燻而轉燠河東之鹽
瀵決神奫皚皚皛皛羃羃鱗鱗佐圜泉於九府通賈販
於四鄰又若上黨之廛大河之涘軋札相聞噞喁是比
絢藻火與山龍噦鰷鱨及鰋鯉總興殖於□區詎噡噡
之能齒肆其陂塘瀦灌溉通原隰墾稼穡同名園緁獵
盛圃芬叢蔬則地蕈天花霜芹雪藕鼈蕨鳬葵晩菘早
韭芋薤荽葑爰衆爰有行白玉於高門送青絲於纖手
榖則秬秠糜芑麳麰稲秔禾麻荏菽一穗九莖稙穉重
穋如坻如京可以實倉箱而榖士女供俎豆以庀粢盛
花則菡萏荼䕷姚黃魏紫芍藥薔薇金嬰玉蕊蓓蕾芳
菲含香散蕊蔽雲塢兮森森簇雕欄兮纍纍木則槐檀
樺栗檜柏椿松桑榆柘檿杞柳桐楓參天溜雨薆薱菁
蔥滋偃蹇連蜷之勢壯翬飛鳥革之雄果有紫李黃柑
緗桃白橑常山之棃安邑之棗馬乳稱猗氏之甘狸首
羨太原之好俱足以敷賁精英而發果蓏之珤他如白
豵冰鼠赤豹黃貔麚茸貉腋龍骨鵰翍玉芝雲母紫石
黃耆亦莫不猗那是産以蕃動植之竒至於雉堞雲横
雄關斗絶玉壘金湯囦㘤嵽嵲軍州蛇勢以居宇縣犬
牙而列鼎峙受降之城延亘防胡之埒魚符所統什伍
蟬聯戈鋋壓地鼓角豗天砏磤碣磍駢駢&KR1516;&KR1516;象譯寄
鞮之屬靡不震而讋焉聿有朱邸黃扇繽紛匼匝橋駕
飛虹臺邀明月表以晉陽之宫祀以汾隂之闕窮池館
暨巖房攬清泠於不竭且也珠明魏乘璧重秦城毫散
代山之穎圭呈拔樹之霙玉馬璘㻞而顯異仙藤馣馤
以旌誠此其著者餘物難名進而求之光岳攸鍾文眀
鬱起人傑地靈儷鑣績趾聲施贔屭之顔徽潤篔簹之
泚爾乃摹馳獨往秀擷羣芳行純金錫操凛冰霜既鶴
鳴而鴻漸亦虎變以龍翔越倜儻其魁㠥豈咫尺與尋
常故語高曠則薇留孤竹之風松挂一瓢之月逃三聘
於澠池隠十經於於越傲世兮枕流辭榮兮蒔藥猶聞
張果還山王喬跨屩俱蟬蜕乎風塵而逍遥於雲壑文
章則賅綜史記玄掞洞林詩詫明河之錦賦稱擲地之
金中說敷陳乎名教橐駝濬發於靈襟蛛網燕泥指空
梁而振響落霞秋水度高閣以流音誰不照丹文而光
綠牒穿月脇以貫天心其為望也忠著程嬰義推張老
智決輔車仁昭結草勒叩缶於相如崇折巾於有道六
龍騰祈藪之輝三鳳煥河東之葆殆煜乎垂景耀於春
秋而賁然播餘馨於品藻也至若孤憤激大節援誓九
死重一言灑龍逢之血遊雉經之魂伏鉏麑之觸甘豫
讓之吞温序銜鬚而抗敵呼延文體以酬恩凡此剛方
之氣亦已翻溟海而撼崑崙更有應運風雲争光鼎吕
文揚黼黻之華武奮劻勷之舉若三郤佐軍若五蛇從
旅若筴效和戎若筆稱良史若狼瞫之突陣摧秦若羊
舌之周知敖楚咸斌斌乎麟鳳之儔而洸洸乎干城之
侣猶未也六卿既大三晉遂分嘘以嬴燼蒸以漢雲唐
風之所被宋德之所薰其間師師穆穆濟濟芸芸如信
陵率五國之師平原高十日之飲侯嬴收卧内之符毛
遂脱囊中之穎趙奢解閼與之圍陳筮告華陽之警衍
儀前席夫六王頗牧披鋒於四境斯亦畸矣胤是雋采
星馳雄飛電掣西京衛霍之軍功東晉裴王之相業狄
梁與薛史同標司馬洎王楊並轍秉燭達旦揭日月於
無疆騎尾歸天壯河山於不蔑繄何代乎無人亦何人
之匪傑又其盛也晉文復國趙武爭盟韓昭修術魏惠
徵兵汾澗胡兒之磊落沙陀亞子之峥嶸當其時屬車
秣馬斬藋披荆叱咤則飌霆改色指揮則參井無精莫
不業業赫赫砰砰轟轟夫非一世之雄哉然猶偏霸耳
盖嘗覽輿地按冀方歷蒲阪溯平陽弔伊耆之休爍追
姚氏之烈光則見堯天永位舜日常熙四方以宅七政
以釐九州以奠百榖以宜五品以序三居以夷八風以
鬯六府以治封十有二山之鎮弘萬有千歲之基迄於
今士尚讓恭民多醇古恍不識不知之甿一讓畔讓居
之度去華從儉則素題越席之遺也憂深思遠其暑雨
祈寒之故乎於皇哉唐虞作對夏殷繼昌神皋腴藪鬱
乎蒼蒼雖巨鎮雄都未敢望也而何有於僻壤要荒
揚州賦(有序)(宋)王觀
揚州古都會也枕江臂淮與益部號為天下繁盛故以
來節鎮首稱揚益焉今夫廢興之跡與夫風土人物貢
賦井邑之纖悉詳見於傅記可得而考因摭類次第而
賦之其詞曰
天鬻先生溺意藝文緜日窮年柅踸踔之短步鬱遐情
而不宣悵江淮之去來閒走陸而航川徒踆踆而奚補
寄赧色於頹顔睇故國之荒蕪尚氣象之巑岏思抽毫
而弔歎傷日月之徂遷環中丈人推手而前曰子非無
文何為嗇辭華於一言先生答曰去來於兹十歷春秋
或行役之不遑或疹疾之相嬰有所不暇丈人曰子今
請邑此邦古今之廢興人物之賢愚封域之遐邇土風
之纖微貢賦之所出心詳目熟益已周矣請子賦之吾
將觀焉先生因驅撥冗猥滌慮操觚於肆厥辭嗚呼吁
歔策駏驉以出遊兮欵近郊而驚春芳華冉冉以摧謝
兮俄汎然而點塵税倦鞅於危岡兮俯樓欄而棲神哀
衰殘之戟目兮發古意之酸辛搜傳記之浩穰兮契口
耳之傳聞稽質乎地誌兮參諗乎乾文牽牛婺女流為
揚州南攝乎鉅海之滸北壓乎長淮之流包有吴越首
建楚周保章辨之以星土之數職方分之以畜産之由
兹惟陶唐置牧十二揚居其中世濟以治夏因商襲九
州以異惟周封建各正其地季末解紐侯國争利犬羊
用人孰作藩衛嬴秦咄嗟奄有神器煨燼墳籍變亂古
制罷侯為守郡縣始置昧形勢之孤弱薄恩親於子弟
下更晉漢南北分裂隋繼以興陳室復滅天下始一冠
屨有别易州而郡法制未絶增置太守統以司隸有唐
開府刺史分莅此牧守郡國先後變更而相異也環中
丈人復曰兹述其槩請道其詳先生曰然執筆而前惟
揚之先在周屬吴魯哀之年城兹䢴溝遠通江淮見於
春秋後越滅吴用為寇讐強楚東侵廣地自謀抵於泗
上雄視諸侯楚復奄滅是為廣陵顧始皇之蜂豺覽天
下而吞并略長世之遠謀出須臾之經營郡始屬於九
江本立異於虚名偉項籍之姦雄置秦鹿兮相兵王英
布而開國俄劉邦之勃興革前人之故號易淮南之新
稱或江都兮創更或廣陵兮相仍首皇子之啓封復沛
侯之繼承彼得失之奚計間叛逆之為朋弔漢公之逡
廵亦異號於江平踵三國之紛紜作重鎮於魏邦彊榦
弱枝倚賢進良逮文帝之黃初幸故城兮臨江奮山川
之戎旅蓊烟靄之麾幢志南渡兮已必卒冰舟兮莫航
目波濤兮稽天奪神明兮歎傷實皇天之限隔豈人力
之能障浪賦詩於鞍馬因縱美於湯湯曰魏與吴名號
相因統縣有八屬徐而紛繄晉末之驅馳控三齊之要
津逮宋有邦州鎮是隆擇刺史以惟人俾撫柔於土風
講盛事於嚴秋之月觀鉅濤於海陵之東俯江湄之壯
闊䀷京口之穹崇歷陳梁齊之累朝卒更革離合乏不
同一陳留而分郡一東廣而啓封復吴州而異稱示屛
衞於其中隋總管以名府顧舊名而是從眷煬帝之纂
圖詔修飾於離宫會殿脚兮揮楫揚錦帆兮翳空決東
幸而建都引千艘兮戲龍戮忠臣而杜口括寡婦以從
戎獻無尾之羔兮絶繼作遭春之語兮凶終鵲集黼帳
血腥劒鋒徹牀簀以窆藏痛精誠之奚依指雷塘之漫
漫仰楓林之巍巍本馳情於一快反植禍於當時敕陳
稜兮留鎮擁大軍兮北歸眷天意之昌唐卒虯髭之見
幾叱咤喑嗚作興帝基承江淮之歸命更南兖以臨之
外增置於行臺内維持於本枝武德而還㝢縣輯熙或
䢴或揚陞號都督貞觀之間十道分牧景雲開元增廢
遄速採訪處置道路擊轂緜延永泰之末創新節度之
目敕親王而領使慶皇宗之敦睦副以長史權任戒獨
跨豪華於天下駢十里兮雲屋此州之因革名號之大
較也擾擾後先興亡可錄吴王濞之不臣非子建之就
戮淮南安之自殺而始惡彗星厲王長之憂死而民歌
舂粟非貪地以害公卒三分而承續紀陟之譬護寒也
知險要之必爭諸葛之誅樂琳也表誣辭而自贖文欽
之叛也因曲赦以示恩曹丕之走也駭疑城之在目沈
慶之設強弩於高臺兮謹乎備禦吴孫權置烽火於孤
山兮驗夫神速蔣濟諷三州之論袁術哀馮氏之辱季
子通之暫據杜伏威之驅逐彼公䄷之何知運螳臂而
相觸力未加而已喘息未伸而已促委雉堞於荆榛痛
黔黎之魚肉徐敬業之傳檄兮武后臨朝而嘅歎田神
功之提兵兮劉展就擒而顛覆隂奏伯和之罪兮少游
之凶狡外匱南方之力兮李錡之貪黷唐控失御昭皇
蒙塵屬朱梁之侮國復漕兵之不臣沸淮海之狂波漲
寰宇之妖氛迨吴僭王楊氏始振行密亟亡渭溥稱尊
兵弱地狹器卑識昏亦猶指尾閭而瀦去水即虎穴而
寄蒸豚未有不亡者也夫然迭守迭攻代亡代存東都
之啓國倏大齊之自君始焉懼神謀之或泄默然畫爐
火而誑人咄嗟高駢跳吠狺狺叱海嶽以倒立噓風雲
兮晝昏忽埋金之行壓終故氊兮裹身吕用之之狂妖
畢師鐸之并吞孫儒厲言於庸賊秦彦仗劔於轅門時
雨降矣雖灌溉兮何益太陽昇矣顧小星兮徒云顯德
興周淮南克復撲燎原之凶燄起摧風之腐木赫赫然
我太祖之興也不取一毫不折一鏃何重進之跳梁逆
神鋒而自衂按九天之成法斷巨鼇之左足捧祥日以
出海乘鳴雞而御籙民適父母天薦福禄冠帶百蠻兮
蠢然集慕羶之衆蟻束帛萬國兮浩然收朝宗之百谷
土歸民耕野無鬼哭括有幅員悉吾臣僕銷藩鎮之僭
謀亶皇明而外燭敕示守臣語吾約束掃戰爭之故地
變歌謠之善俗此州之聖愚興亡之明戒也長岡嶾嶙
西馳東走凛劒外之危勢吞淮天之遠岫帶楚水之縈
盤瞰吴林之森秀巨魚乘波偃然出壑長蛇吸煙翹然
引首高焉上摘於星辰廣焉環迷於宇宙四帳無所兮
失迷藏之樓萬點猶明兮餘放螢之囿乏擊毬之壯女
悲喪馬之龍廐帝子去久兮空文選之樓雨蘚朝生兮
侵蜀泉之甃風飄飄兮引竹西之歌吹雨纖纖兮發貢
芽之香茂塔西靈兮軋空池九曲兮分溜杜子美思東
流而乘興朱長文目西山而懷舊風亭月觀琴室吹臺
屹萬歲之雕華對鍾山之崔嵬待玉鈎之初月銷丹楹
於大雷走十宫之狐狸鞠三陵之草萊魏水軍兮穿巨
池而分浦隋酺戲兮揭羽葆而横街僊臼尚存兮混草
莽之墟胥骸未朽兮感金玉之精植桂荒謝公之宅掬
淚傳秋浦之情筮山火以疑寺名之妖祥驚夢寐以登
峻臺之崢嶸望輿浦兮表瑞始乎范邈峙危城兮施築
本乎張嬰孫郎作涂塘而淹北道齊高分巨水而遏艾
陵此州之城邑山川樓觀之所在也所以庾闡縱麗言
於禦寇鮑昭攄雅思於蕪城因獻賦以賜錢兮酬王正
之才聞宫聲而疑變兮見令言之眀客謝井兮起盧仝
之意表薦士兮示蕭遥之能張祐著浪遊之跡杜牧悲
薄幸之名箴告執籌兮揚子雲之慷慨詩弔故宫兮李
義山之縱横訪木蘭兮偉王相國之貴渡金湯兮陋章
孝標之輕子瑱據城而生叛逆之志嵇康鼓琴而識禍
亂之萌騎鶴誚昔人之妄露觔哀正女之誠大中紀年
兮獲官河之聖米韋生避地兮悲水調之遺聲此州之
古今賢哲之所褒稱而悲歎也揚楊水波人實躁勁或
土多篠簜之材或地宜楊柳之性厥田惟下天草惟盛
利焉金錫之為美民焉男女之為正馳甓社之湖兮夜
駭乎明珠之光怪泛楊子之心兮朝出乎寶鑑之精瑩
袍美蕃客布出鮫人半臂美錦土縠花紋烏節早香蛇
粟連根蒟蒻竹笋蘆芽水芹海榴石楠松藻葵蒓菰粉
白芷松柘葛薑芡角翻刺蒲劔飛鋩鶉鴨鸛雉狐狢兔
獐野不利榖畜不宜羊鱖鰋魨鰍鰣鱣鯉鱨龜鼈黿蜃
蟹蛤鯿魴螺蚌蟶蠣獷殼堅剛五都百郡千豪萬商趨
牀頭之冗會定萬貨之低昂天長甘泉蓮塘石梁積冬
雪之綏綏乘春霖之浪浪泥冰土陷輪摧馬傷張氏記
眀於行殺李廵注釋於輕揚采得寶之歌兮韋堅進官
於常侍興壯埭之役兮謝安獲美於甘棠竒乎哉瓊花
吐英芍藥矜芳媚靈宇以敷秀覆修亭而舞香其潔也
御綠雲之玉妃其美也奔素月之仙妝其色也照時春
之藻景其馨也破真室之&KR0902;香友姚黃於西洛奴玉蕊
於唐昌至於雜樂竒戲歌童舞倡結荳蔲之春梢艤珠
簾之密航九橋連居善和名坊揚柳發孫生之句牡丹
為李氏之光姓氏之出其源章章劉馬鄭盛韓林車張
戴高槐游茅冷蕭王此風俗物産氏族之所出也兩京
而降五代以還人物之詳善惡可觀微至於棲巖遯谷
之士下至於羇臣寡婦之賢董子諫易王之驕志何武
寬戴聖之微愆吏民刻石頌馬稜而懷德祠祀祈福祝
張綱而致虔趙苞成三年之政徐璆謝上公之官劉馥
先一時之備出苫蓑而復壘陳登當東方之事合部衆
以安邊事大見委兮責温恢之效以函致問兮尊劉曄
之言政治尤異三府薦臧旻之績鎮撫安静郭謀言滿
寵之德張玄不逮子綱而雅有高行張遼至自海陵而
今猶血食笮融利財奉佛而忘督運之急孫景委郡東
歸而得見幾之力陳瑀懼李術之集兵周瑜識蔣幹之
說客陸伯言之先幾而知楊笁之終敗糜子仲之傾財
而資先主之軍食器中鬻茗而老姥不聞於增減帷下
燕客而桓温恥崇於雕飾劉頌博識而見稱時人盛彦
異才而不應召辟華譚好學而取貴乎鄉里惠休復姓
而晚階乎仕籍開南門而必王兮恭陵胡為乎反禍實
根本之所寄兮劉氏於焉而深惜荀伯玉夢稚兒之語
吕僧珍遇師相之識白虹貫城而義慶以之懇還十年
養士而季崇以之破敵老能馳射者傅永之好勇畏如
神明者蕭景之舉職方隋之時趙才裴矩之從幸其止
輦抗辭毅然而不佞志一朝兮已決言百車兮孰聽指
血染鞅兮徒為乎宫女之留輿服羽儀兮徒為乎何稠
之定李襲譽非特築句城以興利也復聚書而訓子王
志愔豈惟破凶滑以示信也先保民而為政吉甫徙夀
州也求行乎招懷之策德譽惜丁黃也力沮乎智興之
令參佐不用明李鄘之失郡人紀德見姚崇之正倪若
水因班公而有登仙之慕陸鴻漸對季卿而别中&KR0893;之
性南柯駭淳于之夢沙堤發李嶸之詠臧珍對世宗言
卑濕之狀田頵諫揚氏喻狂猛之心賈崇失律懼元宗
而受責馮謐削髮遇周師而見擒環中丈人曰子之博
聞吾已詳知子之凭高睨下或得於古或得於今人之
所不得見而知者試為陳之先生怡然布席揖座觴三
行而已醺徐為丈人言之引目迢迢邈不知其所極也
無心迥迥恨不知其所至也倏隆倏平闕絶頹危勢相
暌而不屬者此前日之廢城遺堞也斜分直出東西左
右而名不質其孰謂者此前日之市朝街陌之故處也
殘刻斷礎燒昏草没而牛羊牧放之所憑陵而上下者
此前王之離宫别殿也纍然而峙谺然而空穴狐鼠宅
虺蝪棄於人跡所不及者此前賢昔帝之壊陵廢冢也
前日之綺羅鼓吹之坊今日之芸童樵叟之歌場蔬圃
也前日官寺法度之所出而今日之浴牛飲馬之斷溝
荒塹也齊綠高隂局分而井列者此茭麻桑柘高下之
畦隴也似出而没若來而去非圖繪筆墨之所可形容
而盡者此荒煙野霧朝暮之氣候也茂林隂隂挂晴日
也白鷺翩翩戲平池也遠水沄沄艤舟舠也羣山亭亭
帶長江也疏花綴草天夭灼灼訢春情也修篁舞煙曳
曳徐徐縈客愁也怒蛙沸雨怪禽嘲暮行商去賈千蹄
萬檣南浮而北走者不能誰何其一二也是以思紛然
而蕩越斂而不能相合言屑然而躁冗就而不能少功
夫然景物之夥不為丈人道也敢肆其所可道者丈人
姑聽之因屏息整衣受揖而立端以俟命皇乎哉我太
祖之有天下也進賢黜愚定羌服胡分茅裂土而啓十
友之封銜壁輿櫬而赦諸王之誅萬里一統混同車書
粤兹維揚古曰名都屏扞京師世倚賢儒唐季彫微羣
雄角趨寄人命於戈鋋委城雉於榛蕪誅殺蹂躙掊削
驅呼政察察而不綱下嗷嗷而無餘一祖經營四聖扶
持逮皇上之興也天覆地容風養雨濡振歷世之衰殘
造太平於須臾四海九州稱唐頌虞士樂膠庠商通有
無工事於器民安厥居老舞少歌其氣于于實惟神州
東南奥區併邑治以簡役廢軍壘以寬租江浙甌閩交
廣湘湖摩轂銜尾駢走津途蓋鑒前季之興亡建永世
之規模儲粟穀之千倉宿驍雄之萬夫擇將臣以嚴訓
御之法制尊牧守以絶鷹虎之侵漁淬蘭錡之戎械增
堅金之外郛崇中國之藩垣銷姦人之覬覦言未及既
環中丈人委杖出席拊髀爵躍失氣出舌乃曰賦者古
詩之流古人所以通諷諫也今先生之言磊磊峥嶸豈
特詳一州之事舉而措之足以彌縫帝衮龜鑑當時天
鬻先生跼蹐戰汗怳不知其所如百拜以謝定色悉記
將以俟采詩者也
寧海縣賦(有序)(宋)儲國秀
孫興公作天台賦信耳聞而任臆度寧海其東麓也事
或湮没而弗著獨一丹丘存舊名而臨海天台交有之
莫訂其實余家寧邑盖五世其山川里社之所隸人物
土産之所鍾有親見非剽聞有諗知非臆度也矧夫皇
輿塘錢塘邑在五百里甸服中聲教濬滌精彩呈露月
異而歲不同顧以千百年往事槩觀得乎暇日繙故書
因命子墨賦之詞之淺薄雖不諧金石聲以取譽於時
原古備今聊以補前賦所未及云
有客自東都來問於桃源主人曰吾行天下周覽山川
九土之别揚州台嶽未發於神秀六朝之都建鄴寧海
罕著於名賢堪輿闇而弗耀圖諜佚而無傳子居是邦
願聞其所以然主人曰客亦知夫天施地生之有消長
古往今來之有更禪者乎以吴越為蠻索春秋之所同
貶以台眀為瓌富詞人之所深羨惟晉太康吾邑始顯
截回浦而置郡析章安而為縣初宅白嶠聲迹歲遠旋
卜海游規模日淺今遷治於廣度得形局而恢展背烏
石之岧嶤腰玉帶而回轉橋亭横界乎兩街市門旁達
於四面祠應三台之頃臨井象七星之分建方祥符之
奉帝真新皇祖之登御殿藩府之儀式崇十節之侯謁
見乃紹興之定庠揭四教之堂扁屏門闠之囂諠儼麗
澤之淵泫祝聖則放生池之記複出勵賢則釋褐坊之
題壯觀祭社有壇以重先農之祈報登陸有亭以隆過
客之賓餞爾乃六卿冠盖之都會千室絃歌之敷闡隸
方畿之繁邑非邾小而滕褊其山則東有帽尖盖蒼之
絶巘西有桑洲桐巖之卓峰峴城矗立於南鄙天門昂
峙於北封三十六雷當其肘一十六窟蟠其胸跨古岫
而上寮斗盖梁宣王之舊遊幸踰摘星而入瑞雲又佛
曇猷之諗經從垝橋之虹石梁杳通蒼蒼蔥蔥仙巖之
峰洞天幾重穹穹窿窿竒龍勍虎嶮怪巃崧雲情雨狀
變現洪濛康樂思登而泥武文舉願從而遲蹤其海停
納萬流宗長四瀆控直港於稽鄞引大洋於温福出烏
﨑通鴨綠睎日本睇暘谷合鎮都而為五十二隸海嶼
者有三十六馬筋滉漾之鄉匯閭尾而吸長川黃渡湍
激之勢架修梁而接平陸緱城以北厥壤既隩歎&KR0008;亭
之舊築浮門之曲厥聚惟簇陳長城之故族一日再潮
陽往隂復千艭萬艘東奔西逐元輿觀之而難言子虚
賦之而不足其野則有郊坰原隰溪澗洞潭其平如掌
兮通適其峻無涯兮叵探視涓流而過坂兮為砩為甽
望朝氛而竟野兮為霧為嵐風挾颶而震遠雨拖浪而
蕩炎居甿安之而生聚神物憑之而隠潛爾乃培厚而
百家集淵深而萬有涵薑畦富於松壇黃社蔬圃利於
後洋溪南苔脯擅竒於古洞茶筍毓瑞於寶巖峽石蕷
奴魁蹲鴟而軟滑栲溪楮友方剡藤之瑩纖九頃蓮芡
得水澤之富三洋椒漆宜土性之咸竹蕃於筀筋淡苦
木盛於櫧樟松杉其卉則萱蕉葵蒲艾蓼蘆蒹而灑然
秀出者惟蓀珥蘭簪其果則李柰榴栗桃杏梅柟而磊
然飣座者惟香橙乳柑其田榖則秈秫總總而利獲於
海塗者相倍蓰其陸種則麻菽穟穟而歲收於山貨者
常二三藥物誌於篔窗者大半菊種譜於南塘者相參
厥草芊芊兮長重脂之羜厥桑黝黝兮登五熟之蠶鑿
埳則梅村之沙成鐵熬波則長亭之土成鹽以至惟錯
之珍所産者多鱸脆鰵肥螺珍䖴柱蠣牡鰕魁望潮章
巨蟳含膏而團臍䱥凝油而塞肚鮻通黃而粲金相&KR2340;
柔白而懸銀縷新婦臂婉而凝脂老嫗帔長而曳組舊
總謂之鱻鮮賤不論於分數若夫澇漲而河豚生汐退
而彈塗聚䖳沫浮鰂黑喣鼇車攢蠔山䜿修帶如篦斑
鹿赬虎鰜目之比如瞪魦觜之銛於鋸䱋梅之輭如束
鮨苖之多於黍鯧楓葉之僄輕鱧竹夾之癯露加之鯕
鰻鱭魛之黨類蚌蛤蟶䗯之儔侣水經失於登載爾雅
昧於記注名不周知品不殫舉於是術逞詹公巧兼任
父隨搜收於緡罾賸堆貯於鼎俎又有鯉鯽細鱗鮎鰍
吐哺蛙蟹産於疇堘鱔鼈穴於沙渚濈濈湡湡洋洋圉
圉雖水族之殊科亦海物之同與礦石涸於蛇盤之丘
石首發於洋山之嶼工師鑽堅而臠分舟人冒險而漁
取磨礱磢砌以供百家之常需膠鰾鱐鯖以通四方之
販賈此雖方物之所宜抑亦他邦之鮮伍而况東南正
氣界截海邦霞崌月嶼鍾英孕芳曩以去天之遼邈超
然避地而退藏至屈氏子廬於湫水之滸梅長者棲於
鳳山之岡曰鐵場則有若張少霞之藥鼎曰桐柏則有
若葛稚川之丹房雖啓靈而著述迄鏟彩而埋光偉宋
德之當天同文軌於殊方崇姬孔而抑耼釋業文策而
變工商越嘉治祐宣之熙洽聮周王羅李之騫翔赫名
第而起晦闢井社以劚荒迨六飛之度南廣仁澤之延
袤東西王兩族之望左右許一門之秀疏學殖之根源
競賢路而輻湊鄉貢之家比比乎連甍橋門之彦翩翩
而結綬或騫華於童習晚恩或擢穎於宗英世胄或文
武科之踵升或内外優之疊奏或能流光於宦業匪徒
角勝於文囿爾乃白屋公卿青雲步驟烏臺騎省之出
入虎節菟符之先後重典選於春闈侈歸榮於晝繡簪
筆素以對天光典樞衡而應台宿等而上之來者靡究
更有尚清修而立門戶輕進取而安里廛泥滓名位膠
漆林泉瀉陶篇而杜什藐島瘦而郊寒蒙菴文會襄陽
之耆舊閬風詩侣江西之𣲖源或闢野堂而講學或儲
墨藏之遺編或守柴桑之廬而厭仕或結香山之社而
逃禪信君子之行藏表鄉里而率先士得師於庠塾農
勤身於桑田工執藝而精良商通貨而貿遷舉樂道而
懷德知委順以安天於是俗化明表裏正有事生事亡
之合於理有為婦為母之一於敬守義者却婚於崔盧
篤教者媲賢於陶孟兹陽倡而隂和猶宫動而商應若
蔡貴嬪則垂國史之懿範若汪李氏則著郡記之賢行
厥惟風教所關非但室家相慶亦或厭世味之甘辛悟
法身之清淨傳祖遠之衣鉢擅上方之名勝惟此舊俗
安於遐陬不從軍而走馬不帶刀而賣牛僅守田園之
業以紓衣食之謀彼錢氏之僭竊奄全浙而誅求遞逢
迎而加賦苦椎肌乎何尤獨陳長官如魯中牟歷上書
而爭詆寧委身於繫囚直挽回其毒手得輕損於苖頭
迨夫錢俶納土而後皇政優游閔赤子之彫憊從寬典
而撫優由是歲月久雨露周主意渥宿瘼瘳立縣渚之
鎮以警鄉落之狗鼠設臨門之寨以壯屯衞之貔貅寬
税斂於經典弛酤𣙜於糟丘免身丁而生齒有滋蕃之
益行義役而鄉鄰無紏決之讐遂百年之聚族漙一同
而蒙休又况氣數幹於定理矩矱係於操修赤城經行
之日著拙齋生徒之雲稠寓黌舍而象繪備烝嘗於春
秋植公道之赤幟屹砥柱於中流後生宗之而自勵末
俗聞之而不偷且夫自有邑里以來希見兵革之事袁
晁狂徒竟殱於十二保橋吕囊殘黨隨撲於清泉山寺
二難既消寸鐡不試晏然媧葛之居民真若仙佛之樂
地子來幾日談何容易客再拜曰吾儕小人麤明大義
兹固道聽而塗說或恐俗殊而政異敢將狂夫之言以
發主人之意海瀕斥鹵旱乾無備三日不雨則田龜折
而枯焦一榖失收則民憔悴而狼狽枯富家之儲贏仰
客舟之米至此合推廣社倉之成規以為凶年之久利
萬戶酒酤沈湎荒恣大家造年計以縻榖細民乏朝炊
而求醉是雖郡國之委輸終亦縣家之枵匱此合稍復
發賣之通規以貯公私之元氣官弱民強誰實誰祟治
邑者悸憚而不問攝事者苟且而不治此安得關中司
馬洛陽康節之復生以主鄉邦之公議余亦言外之散
人或干狂謀而出位主人矍然起而謝之曰客固咎吾
之不言而未知吾所欲言之志就歷敘於篇中以備觀
風者之所采
小函谷關賦(明)李元暢
關為前守吴公國倫所築盖重地也題詠者備矣而賦
獨闕李子補焉詞曰
歲在重光協洽蚩尤氏為祟乃迫上帝下欃槍降獝狂
鍾為妖虜來自東方虎視我高郡鯨吞我電陽蠶食我
鄰宇麅奔我彊場鬼燐青野骨白陣雲黑戰日黃時則
有太守如羊開府其人者輕裘緩帶一鼓殱之而累卵
之城固若金湯太守曰未吾聞劒踰蜀破崤入秦亡重
關之設有土者可廢而不講乎於是矕城以北得天險
巖巖類函谷者雖小而足以守國乃召虞人庀材公倕
削墨許少施巧秦成效力跨峻坂以啓扉因斷礐而衡
閾一丸可封萬夫莫敵前抱啼猿之峭壁石路線牽綴
以卧龍之粤宅盤&KR2217;谷旋既臨深而履險懼身墜而目
眩魂黯銷以失度足趦趄而不前山河争百二之雄壯
門戶總四八之喉咽當其空林叫狐深莽匿貔司疆舉
燧猛將彎弧則斯地也貔貅屯而霧暗鼙鼓急而風嗚
悲笳咽而月落高壘出而煙孤田文不能以宵遁郭丹
奚自而買符若乃運際熙平嶺海澄清旌旗晝卷刁斗
夜停則斯地也可以命東山之屐可以賭别墅之枰可
以泊赤壁之棹可以奏流水之聲可以張筆陣列酒兵
嗟乎世不常治險不在地有德則依無德則棄獨不觀
於函谷之故事乎以贙&KR2345;而踣秦鹿以袤博而興漢龍
信地利之易失而人和為難攻是故善守者壯干城於
仁義坐樽俎而折衝不鎖鑰而固不保障而雄客有度
關而傷於衷者歌曰洪濤激兮古木重雲霞深兮瘴癘
空安得泰寧兮齊昊穹西出兮豈無老氏東還兮誰識
終童
荆湖山川人物賦(有序)(明)韓楊
賦者敷布其義而宣敭其事也荆湖為南土鉅藩山川
遐曠民物衆多欲以寡陋敷而敭之末免挂一漏萬特
錄以附門人暇日觀荆湖山川人物之槩庶知其一二
君子見之幸毋誚焉辭曰
海内名藩江南列府按禹貢以為荆書春秋而曰楚疆
連百粤之區界接三吴之土拱京師以通貢獻之衢鄰
黔蜀而居要衝之所編氓之戶口衆多商旅之舟車旁
午人材盛於我朝物産饒於前古試姑陳其一二曾不
揣乎愚魯若言夫州郡之名稱兮長沙間於衡岳興國
隸於武昌蘄黃來漢沔之水德安往隨郢之方澧州舊
屬夫常德均州今轄乎襄陽荆南通辰沅之域寶慶接
道永之疆桂陽鄰於郴壤靖州抵於武岡歸州處夷陵
之上荆門依南郡之傍沿革不一建置靡常遺基故跡
未暇悉詳以言夫山之衆也望兮則前巖後岫之靡窮
數兮則疊嶂層巒之無盡八面兮崔嵬五嶺兮高峻幕
阜兮千尋風門兮百仞三十六洞兮幽且深七十二峰
兮遠而近余獨尊乎南嶽之衡山兮乃一方秀氣之鍾
孕邀泰岱以齊封兮拉會稽而為鎮以言夫山之所藏
土之所産也榖兮則有稲粱秔秫之粢黍稷粟麻之味
麥有蕎萊小大之殊豆有黃紅菉黑之異公倉頼之而
充民食資之以備蔬兮則有瓜茄蔥韮蒜薤芥薑菘甜
蘆菔兮宜食菠稜萵苣兮可嘗又有絲緜之帛苧葛之
布可以用於暑炎可以禦夫寒沍木兮則有楠樟槐柳
松柏椿桐桑榆梓漆楮柘檀棕楸杉檜棘槲桕櫧楓冬
青白楊用各不同可以制器可以為宫竹兮則有猫筀
慈苦之名青白紫斑之色笛箭水蘄用皆有益果兮則
有棃栗棗柿李杏桃梅葡萄兮秋熟盧橘兮冬開芡菱
蓮藕兮湖池可蒔石榴橙橘兮苑囿宜栽可以薦於郊
廟可以侑夫樽罍藥兮則白术桔梗柴胡香薷烏藥山
豆黃芩地榆細辛枳殼葶藶茱萸雲母之石仙靈之皮
亦有黃柏金櫻紫蘇蒼耳桑白芫花麻黃枸杞木賊牽
牛荆芥白芷厚朴菖蒲門冬附子瓜蔞茵蔯貝母薏苡
野葛之根山梔之子及有&KR2880;薟芍藥半夏南星糖毬白
芨薯蕷黃精沙蒨紫苑地膚決明五茄通草百合茯苓
楮槐之實金銀之藤夏艾之葉秋菊之英可以衛生而
濟世可以益夀而延齡花兮則有牡丹芍藥薝蔔薔薇
鹿蔥罌粟瑞香蜀葵海棠石竹山茶木樨水仙月桂迎
春荼䕷金燈無葉紫荆有枝鳳仙呈瑞玉簪獻竒春蘭
馥馥秋蕙馡馡雞冠與芙蓉共景菊華偕木槿同時以
言其禽之類兮則有鷹鸇鳩鴿山鵲竹雞鷯鶉鴝鵒鷓
鴣子規黃頭秀眼白頰畫眉山鷄夜叫野雉朝飛白鷴
草宿紅鵝樹棲鶬鶊百舌逢春則啼桑扈布榖其鳴夏
時鴟鴞伯勞人皆惡之以言其獸之類兮則有牛羊犬
豕馬鹿騾驢獐鹿猴兔虎豹熊羆猿豺獾獺豝兕狐狸
或祭其肉或貢其皮以言夫水之多兮江湖河港溪澤
潭塘初焉脈脈已而湯湯三湘來洞庭之右七澤出漢
沔之陽衆溪分九江之泒諸汊繞三澨之邦或石多而
為瀨或湍急以為瀧小河支港數不可量發之深兮則
滔滔汨汨瀦之廣兮則浩浩茫茫吾惟重夫江之萬里
兮何源遠而流長同大河以為瀆兮會淮濟而朝於東
海之洋以言夫水之所生財之所殖也其草類兮則有
蘋蘩芹藻葓蓼菰蒲鳬茨萍荇蔞蒿荻蘆萋萋菶菶盈
洲鋪湖其羽族分則有天鵝野鶴鸂鶒鵁鶄鸛鴵鷀䳓
鸕鷀鶺鴒鴻雁鳬鶩宿食飛鳴鴛鴦鷗鷺往來不驚更
有家鳬家雁沿池遶汀其鱗族兮則有鯿鯽鰣鱘鰷鱨
鰋鯉鮰&KR0008;鱓鰌鮎鯮鱖鱭黃顙鯖鰱其味均美可薦王
公可羞祀禮江豚河豚不足言矣其介族兮則有黿鼉
鼈蚌鰕蟹靈龜龜焉為重卜筮所宜抑有蛟龍潛躍兮
變化不時雖居鱗族兮人罕見之旱祈晴禱兮雲從雨
隨客有哂余而言曰前此數者第不過山川風景之形
土地生物之名請以人才官蹟為名庶乎文獻得有所
證噫子之言是也余嘗聞是方人才之略焉居官者著
事君報國之誠為士者修愛親敬長之行屈靈均之忠
憤兮形於騷辭黃文強之孝道兮出乎天性囊螢夜讀
兮武子之車泣笋冬生兮恭武之孟至於名宦兮若山
甫有樊國之封蕭何有酇侯之命又將仲謀之將佐多
才孟德之奸雄莫競故魯肅次伏江之兵而周瑜司赤
壁之柄羊鉅平墮淚之碑尚存杜鎮南沉潭之石堪並
陶荆州運甓之勞庾開府登樓之興往事紛紜率爾難
罄姑以近代而言唐宋諸賢尤勝其道學兮則有程朱
宗周子之淵源其文章兮則有李杜偕韓公之題詠岳
麓書泰和之名浯溪勒次山之姓宋郊聞蟻渡之徵馮
京著馬凉之應迨我皇朝益隆愈盛茹少保忠誠之封
允宜劉翰林文學之任尤稱德行政事兮湘隂之夏公
忠靖文章功業兮石首之楊公文定餘則任臺閣兮有
拾遺補衮之才居藩臬兮有致君澤民之政或由經術
而登科或以才德而應聘達士偉人前輝後映仰惟吾
皇之憂勤兮賞罰一出於正尚慮是方所任之非才兮
猶博詢而廣聽其命官也於藩憲兮則舉夫廉公厚重
之臣僚於郡縣兮則擇夫循良愷悌之守令仁恩洽乎
人心兮禮樂陶乎民性是故溪猺帖帖以輸誠峒獠蹲
蹲而致敬山林之鳥獸無驚江漢之風濤以瀞家家全
事育之懽處處樂昇平之慶伊欲究其所由實有頼夫
廟堂柱石諸賢以佐吾天子之神聖
張秋賦(明)楊守陳
駕艅艎以南邁兮經齊魯之故疆何石堤之巋吾目兮
薆千里之垂楊顧僕夫以咨問兮曰兖郡之張秋曩河
決於此兮奔滄溟而横流漫黍稷之方疇兮奄千頃為
一壑渺風濤其洶歘兮抃虯龍而舞蛟鰐民居蕩析兮
舟楫沉淪嗟彼河伯兮一何不仁貪婪百川兮吸濟沇
而吞汴漕渠寢涸而將湮兮僅涓涓其如綫萬艘鱗集
以櫛比兮悉膠杯於㘭堂壅萬國之經絡兮撫兩京而
搤其吭堯以洚水為警兮咨伯禹其焉在共與鯀而相
承兮幾精衞之填海揵石菑之鉅萬兮付一髮於熸爐
役夫繽其荷鍤兮倏皆化而為魚河與歲而偕逝兮公
與私其同窘日箠笞掊克以蹙民於流亡兮有人心其
誰忍幸河流之他徙兮築斯堤其若墉乃售偽以叨榮
兮自詫纂禹之神功若強敵之負固兮師老才殫而弗
克俄大醜之自殞兮溢刑誅以為慝嗟彼偽之一售兮
志滛滛其益逞再售而邦其殆喪兮卒自歸於陷阱歎
世時之每下兮紛售偽其日繁戮懷中之赤子分謂翦
狄而平蠻朝捷書之方奏兮夕羽檄之已翔曾不若張
秋之一築兮巋至今其猶岡吾恐衆偽之滋售兮將百
吪之並罹羣蟻穴其不塞兮潰千仞之長堤倚危檣以
曾思兮涕澘澘其若霰顧四海之在念兮於張秋乎奚
歎
金橋賦(有序)(唐)潘炎
金橋在上黨南二里常有童謠云聖人執節渡金橋景
龍三年十月二十五日帝經此橋之京師賦曰
沔彼流水兮清且漣漪度木為梁兮於焉在斯成金橋
之巨麗得鐡鎖之宏規當其受以金模觀其曲面經始
也則大火朝流成功焉乃天根夕見彰於聖德發彼謳
歌千人唱萬人和丹雘蜿蜒倚晴空之螮蝀瑰材櫛比
超渡海之黿鼉人且告符功惟用壯非填鵲之可比法
牽牛而為狀鶴鳴隂處雁覆晴川异東明擊水而投步
匪秦帝驅山而著鞭惟彼童謠兮言猶在耳大人應運
兮奉天而起乘彼橋以徑度按周道以如砥於是提三
尺乘六龍懷萬邦入九重
躋雲橋賦(明)滕陽王
滕子舊封漢蕃故治世家見遺於遷史山川僅存於班
志合郳薛以拓疆介徐兖而建置地分兩都之中路總
八省之會雉堞翼翼以北拱諸水泱泱而西逝瞻彼梁
溪帶我城陬爰有石杠跨彼洪流雖習坎於春冬每盛
漲於伏秋水之汪也如歸乎巨壑橋之隘也若扼其咽
喉衝激則傾柱而裂石汎濫亦沈陸以浮丘膠行李於
泥塗阻賓客於置郵苟津梁之不設誠遠道之無由賢
者經營兮歲維敦牂命五丁使開山兮輓牽牛使服箱
藉鞭策於神人兮法精鍊於媧皇伏靈龜以負砥兮比
黿鼉而架梁虹影穹窿以曲抱兮龍勢蜿蜒而横僵象
支機而列表兮擬霞標而建坊當其晨光初開煙霏未
散遠而望之似吴門之曳匹練至其皓月既外星河俱
粲俯而視之類閣道之絶銀漢白獺深穴而莫嘷蒼蛟
被創而下竄秋水時至濁潦灌川軋磐涌裔瀄汨潺湲
如振如怒乍却乍前莫不按疏門而分浪修虚窟以輸
湍其奮迅騰沓如秦師襲鄭超乘而過成周其清升踰
跇如漢軍擊楚束馬而度重關故夫天子開明堂而受
計方嶽首燕路以趨塵車馬輷殷以奔雷冠盖縹緲而
承雲公車才子揮彩毫而題柱建節使者駕赤駟以迴
輪逐臣去國愛子從軍披塵襟兮傷遠道舉征袂兮泣
羅裙又如妖麗名姝游閑公子高堰曲堤清明上已度
金羈褰羅綺泛霞觴搴芳芷長袖嫋嫋以覆欄靚妝盈
盈而照水别有至人冲漠達士恢竒或冥搜以獨往或
因教而赴期忽成仙而化遼鶴亦受書而為帝師仰孔
氏之化育悟莊叟之玄機觀鯈魚之遊樂翫雌雉之得
時嗟夫悲歡異情静躁殊向利用皆然信美難狀斗子
殊沿於俗傳躋雲略名其想像非夫濟巨川之才安得
致青雲之上看世路之坎壈孰有若斯塗之坦蕩者乎
御定歷代賦彙補遺卷六
