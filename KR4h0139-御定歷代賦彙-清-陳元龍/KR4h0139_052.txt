欽定四庫全書
御定歴代賦彙卷四十九
典禮
河東賦(漢)揚雄
伊年暮春將瘞后土禮靈祗謁汾隂於東郊因茲以勒
崇垂鴻發祥隤祉欽若神明者盛哉鑠乎越不可載已
於是命羣臣齊法服整靈輿迺撫翠鳳之駕六先景之
乘掉犇星之流旃彏天狼之威弧張燿日之玄旄揚左
纛被雲梢奮電鞭驂雷輜鳴洪鐘建五旂羲和司日顔
倫奉輿風發飆拂神騰鬼趭千乘霆亂萬騎屈橋嘻嘻
旭旭天地稠㟼簸丘跳巒湧渭躍涇泰神下讋跖鬼負
沴河靈矍踢爪華蹈襄遂臻隂宫穆穆肅肅蹲蹲如也
靈祗既嚮五位時敘絪緼玄黃將紹厥後於是靈輿安
步周流容與以覽乎介山嗟文公而愍推兮勤大禹於
龍門灑沈菑於豁瀆兮播九河於東瀕發六觀而遥望
兮聊遊浮以經營樂往昔之遺風兮喜虞氏之所耕瞰
帝唐之嵩高兮眽隆周之大寧汨低回而不能去兮行
睨垓下與彭城濊南巢之坎坷兮是豳岐之夷平乘翠
龍而超河兮陟西岳之嶢崝雲龍䬠䬠而來迎兮澤滲
漓而下降鬱蕭條其幽靄兮滃汎沛以豐隆叱風伯於
南北兮呵雨師於西東參天地而獨立兮廓盪盪其亾
雙遵逝乎歸來以函夏之大漢兮彼何足與比功建乾
坤之貞兆兮將悉總之以羣龍麗勾芒與驂蓐收兮服
玄冥及祝融敦衆神使式道兮奮六經以攄頌隃於穆
之緝熙兮過清廟之雝雝軼五帝之遐迹兮躡三皇之
高蹤既發軔於平盈兮誰謂路遠而不能從
祀后土賦(唐)張餘慶
粤若盛唐勃成天光禮樂克備典謨允臧固以轥轢軒
昊跨躡堯湯豚魚信行於㝢縣鵷鷺才擢於巖廊至於
我后招賁林藪即金鏡於南面運璿樞於北斗總四靈
為禎祥以萬物為芻狗將以天之靈命纘乎已躬國之
盛烈在祀與戎乃詢訪太史總攬英雄金門曉闢御路
横通隔歲梅花氛氲於帳殿迎春楊柳搖曳於離宫戈
横鐵騎旗掣長虹叠靈鼓於流水引繁笳於朔風威單
于而過代北祠后土而幸河東故致虔誠揀吉日甸師
清野宗伯奉秩端旒垂綖左輔右弼修五禮之大道酌
千靈之故實綵幣藻耀層壇崷崪黃琮展前以備陳白
茅有藉而間出玄酒式降以尚本瑞珪不琢而貴質繁
纓藻帶燦爛於祭容孤竹雲和鏗鏘於聲律鬱人獻爵
司干授器據青野之雕阜肅黃祗之神位鼎氣歊雲神
光燭地魏珠映天子之輦汾鴈入大夫之贄薰風偃草
以浹洽遲景暄空而明媚河圖所以無隠天寶由其不
秘於是湛露沕潏羣后徜徉接武委贄述職勤王神具
醉止降福穰穰包六合而布化横萬乘而騰芳吾君終
以守謙靜重賢良其儀不忒其言有章豈比夫魯蜡有
乖仲尼聞而發歎漢祀多僻匡衡陳其用祥顧惟不才
宅生帝道願候雲亭之事素懷封禪之草儻中人之見
談賦上林之振藻
禋六宗賦(以享神精潔四氣叶和為韻)(唐)王起
王者稽祀典竭至誠禋六宗而欽若致四海之和平宗
者以尊為稱禋者以敬為名爰是崇而是長必惟一而
惟精則四序三光運有恒度水旱寒燠災無所萌上乃
擇元辰留睿想萬樂備百禮往圭璧陳俎豆敞靈壇嶽
立擁千官而式瞻天仗星陳睹一人之可象玉食皓皓
而方積珠旒穆穆而斯仰觀乎薦在有翼而有嚴貴其
誠故來格而來享原夫禋於三辰天宗必降嘉薦是列
歆之以虔恭奠之以豐潔使兩曜合璧不為薄蝕之虧
五星連珠詎有欃槍之孽其禋於四時也將以恤蒸人
感明神使還周克序鱗次相循攷之於葭灰不愆於候
調之以玉燭無奪其倫其祭寒暑也將以周萬類均二
氣時當玄律無墮指以成災節變朱明曷流金之足畏
其祭水旱也則天無作孽人獲大和祅魃不生乎災熾
商羊自屏於滂沱相彼六宗皇聖是接戩榖降而肸蠁
文物紛其暐曄聆夫管磬知律吕之克諧列彼苾芬信
幽明之允叶然後一德不二三皇可四地發嘉生天呈
上瑞授百神之職興兆人之利君子謂大舜之克禋惟
我皇之能備
祠靈星賦(以工奏雲漢祈彼嘉榖為韻)(唐)闕名
祀有典兮惟敬天垂象兮在崇奉靈星之德祈嘉穀是
豐乃命宗伯詔樂工徵舊典於祝史答嘉貺於玄穹以
夫靈者降休祐星者燭宇宙况出應天田見彰農候足
使野夫致享祠官敬授禮而有異豈雩禜之同登樂則
必倫乃絲簧之並奏於是驗星紀稽帝文覩農祥之晨
正彰土膏之脈分奠玉杯於青帝用潔牲於白雲乃啟
雲壇爰登玉瓚拜天貺之昭彰見星光之照爛列黍稷
而馨感明靈奏和樂而聲聞霄漢瞻彼太極載乎紫微
神之至兮雲映曖靈之降兮日揚飛列綴兆於峻舞徵
歌頌於絲衣禮成文兮樂終變神胥樂兮儼將歸雕豆
玉觴自殊器於宗祀青圭紺席乃叶禮於禳祈懿夫高
祖建始福禄奚委禮用太牢名存漢氏皇家復位樂器
是備異晉皇之配饗因南郊而道弛禮容盛兮在今時
祀豐兮邁彼且夫與衆祈禱曷不稱嗟溥天之惠㒺不
休嘉豈比夫賈生弔屈空祀三閭之水漢皇幸蜀虚禱
萬里之沙者哉是知我禮有肅苾祀不黷告農可以勸
躬耕祀聖可以厲浮俗固宜不害三時方成九糓然後
覩觀澤之禮承屆天之福庶憑之而多祐覩秋成於西
陸
南郊享壽星賦(唐)周鈐
玉露初降金風正秋有壽星之發彩出離方而若浮太
史於是奏時令贊天休謂三光之丕顯蓋萬乘之勤脩
天子乃命有司灌鬱鬯登靈壇以蕆事敬南極而延望
當其氛霧寢煙霞曠循大象之昭回見孤光之寥亮月
來歲往常居赤帝之前目擊心祈空仰碧霄之上所欲
精誠斯感肸蠁潛交矚神靈兮心馳箕斗奠椒漿兮酌
滿陶匏事異乞言殊養老於東序祭惟合禮同祀月於
西郊時也隂陽正位晝夜平分思薦祉於人壽遂大享
乎天文則知秩天宗用郊祀斯祭也象在角亢壇當戊
已月皎皎而清漢波流夜蕭蕭而白榆風起齊心常潔
蘋蘩之薦已申壽域光開龜鶴之年可俟祀事既道之
南恍惚兮光臨俎豆依稀兮氣動煙嵐由是見星躔之
不爽知君德之相參彼牛女迢遞以增思參商隠見而
差失處圓靈兮徒分炳煥於敬授兮未為貞吉曷若我
冠衆星而稱老當三秋而迥出既有補於乾坤詎廢書
於時日是宜執犧象展雞彝召馮相而司歷命祝史以
陳辭如此則所謂一人有慶兆民賴之
東郊朝日賦(以國家行仲春之令為韻)(唐)陸贄
日為炎精君實陽德明至乃照臨下土德盛則光被四
國天垂象聖作則候春分之節時則㒺愆順周官之儀
事乃不忒於是載青旂儼翠華蓋留殘月旗拂朝霞咸
濟濟以皇皇備禮容於邦家天子躬整服以待曙心既
誠而望賒倏而罷嚴更闢禁城五輅齊駕八鸞啟行風
出郊而草偃澤先路以塵清卷餘靄於林薄動神光於
旆旌初破鏡而半掩忽成輪而上征杲耀榮光分輝於
千品萬類煙煴瑞色均燭於四夷八紘一人端冕以仰
拜百辟奉璋而竭誠故曰天為父日為君和氣旁通帝
德與日德俱遠清光相對帝心與日心齊明時也春事
既用夾鍾律中登觀臺而瑞集覩芳甸而農衆東為陽
位故出拜於國東仲居時中乃展禮於春仲既而盛禮
畢陳鍚鑾回輪家有罄室巷無居人備禮服之燦燦殷
游車之轔轔人望如草我澤如春惟天德與聖壽配朝
日而長新伊茲禮之可持歴前代而脩之漢拜庭中成
煩䙝之細事魏朝歲首失禮經於舊時國家欽若天命
率由時令矯前王之失德修古典而施敬俾伯夷之掌
禮侔軒后以作聖恭承命於春卿遂觀光而興詠
東郊迎氣賦(以青陸朝覿陽和啟蟄為韻)(唐)闕名
聖人克崇祀典大啟皇綱布發生之新令遵迎氣之舊
章於以式綏景福於以弘開化光南至生春送涸沍之
玄律東郊展禮迎煦嫗於青陽於時太史陳詞歲發其
木天子乃警仙蹕纛黃屋蒼龍矯首以虚徐玉輅啓行
而肅穆千官萬騎拱神位於中霄太皥勾芒扇和風於
東陸明德惟馨蒼精降靈寒色尚留於壇墠淑氣已生
乎杳冥少陽始來隨初日而其輝未赤新春乍應拂大
旌而其色彌青天統則彰禮容斯覿樂聲動蕩於木氣
黃道麗彩於蒼璧氣先四序克配於木德震宫光被八
紘不逃於金壺玉歷迎之伊何神人以和明命既頒於
執事遐邇必聞於賡歌時也韶景熙熙仁風習習日月
克符於躔次草木遂生於原隰施惠而穀雨垂恩發號
而春雷起蟄其道孔昭其律已調禮展於斯且殊夫禮
月之夕拜之於曉有類乎拜日之朝我后崇五帝之經
教酌三代之典禮振六樂之鏘鏘列十官之濟濟八音
已陳夫濩武萬祗既歆於壇陛夫如是者惟聖所符惟
天所啟故迎氣之祀事正皇王之大體者矣
東郊迎春賦(以立春之日備禮東郊為韻)(唐)王起
我皇則銅渾而有倫應木德之惟新展東郊之盛禮出
左个而迎春所以先庚有秩舊典攸遵將欽承上帝而
敬授於下人者也於是法駕鏗鏘嚴城翕習見太史之
先謁知勾芒之已及都人士女候彩仗以駿奔文物聲
明擁翠華而鱗集莫不聽玉漏而雷動起靈壇而嶽立
於是闢重門遵九逵服蒼玉載青旗草木之萌必因茲
而動矣原野之蟄亦自此而啓之展聖容之穆穆引天
步之遲遲有嚴有翼不徐不疾百辟陪乘千官扈蹕遵
皇衢而却轉度青門而迥出八鑾振響隨解凍之和風
五輅騰輝映麗天之遲日東郊之中肅穆會同俎豆莘
莘而駭目衣冠濟濟而鞠躬祥雲為之郁靄佳氣為之
蔥蘢青帝克禋必來顧而來饗玄穹廣覆何自西而自
東當是時也四遐縱觀五服來備瞻聖皇之迴輪知太
昊之整轡登臺者漸樂擊壤者咸遂莫不荷煦嫗於隂
陽感温仁於天地夫然則跂行可以不夭根著可以漸
苞異逆暑之吹豳空聞乎德肅於火殊迎寒於旁磔何
足以禮行於郊則知和氣熙熙盛容濟濟必蒼龍之整
駕當青鳥之司啓握金鏡而明王道調玉燭而昭國體
莫不在迎春之盛禮
東郊迎春賦(以天子率公侯共行事為韻)(唐)謝觀
玄冥之政巳息青帝之令將行太史先三日以奏天子
率千官以迎是知齊沐夙興虔恭慎慄命奉常按東郊
以嚴備詔金吾肅中禁以警蹕内外相比上下是率俄
而斗轉招搖日當甲乙褫玄冕於殘漏掛青衣於曉律
翠華忽舉見閶闔之初開蒼龍啟行與朝陽而對出觀
夫飛輦輅儼珠旒萬騎而前分儀仗千乘而後列公侯
出青門之郊至祈神之地簨簴羅植珍差有次陳靈威
於中宫之座設太昊於配享之位東嚮西嚮勾芒歲星
而並列左之右之三辰七宿以相厠既竭百辟之心用
展一人之事帝乃玉色以進磬折而前求發生之候不
忒祈温和之氣㒺愆盡敬於地冀祐於天一拜而北陸
之寒去矣再拜而東方之風煦然獻酬既已尊卑備矣
拂祥光於龍顔之上納和氣於御衣之裏鳳詔還闕金
輿反軌遂舉措而凝令載行隨指顧而發生四起我風
有截郊祀無假於文王我化無為律吕不勞於鄒子故
乃布德施政遠達幽通高卑咸沐貴賤攸同始振蟄蟲
在好生惡殺遂行慶賜可滅私徇公乃得化洽方隅恩
光岐雍遵古典以立則授人時而敬用願迎乎千春萬
春與夷夏之所共
青圭禮東方賦(以修舉春祀崇尚圭薦為韻)(宋)文彦博
青惟五色之首圭乃六器之儔朝日之郊是薦迎春之
禮聿修結綠鴻輝既肅陳於震位出藍美質將仰奉於
神休原夫穀旦前驅祲威具舉太史先春而必告宗伯
庀職而攸敘青圭之秘寶爰資蒼帝之明靈可佇謂物
生有象我則銳其質以協宜謂歲起於東我則傃其方
而得所無瑕可貴有美惟珍配其色表盛德之在木正
其位彰與物以為春異雕楮之竒文琢工奚取侔翦桐
之秀彩寅位斯陳詎止温其寧專瑟彼成形自表於瑰
器致用必先於毖祀色斯舉矣俯玉案以相鮮禮以行
之背金方而致美豈不以標十德者圭為貴列四序者
春是崇將順時而展禮故辨方而在東蔥蒨呈姿稟粹
自輝山之石虔恭致薦逆釐從解凍之風然則為器之
用不同禮神之功可尚名參有邸之義色異因方之狀
縹華中秘生成之氣候斯迎紺綵外融温厚之方隅相
向懿哉享茲生物之主異彼迎秋於西神感而登禮必
荅時和而迓衡不迷用可重焉且異舜班之瑞文為貴
也還殊禹錫之圭故得鴻覆降康大庭錫羨祈民福以
昭格授人時而於變蓋由以方圭總翠之美欵青郊而
可薦
西郊迎秋賦(唐)張秀明
彼玄天平分以成乎歲也惟日有令將法於王者服蒼
玉而應春居明堂而順夏既隨時而有義皆率禮而無
捨若乃律中夷則神司蓐收凉風以厲大火西流草木
不芳誰忍聞於鶗鴂囹圄再繕亦申命於鷞鳩先三日
而太史以謁率百官而天子乃遊然後天仗齊列野慶
清秋乘白輅而啟行載白旗而扈從天顔乃穆帝典攸
重彼詞客與史臣咸作歌而陳頌既啟鑾輅爰居總章
備水潦修隄防鴻雁將賓待横舟於汾曲鷹隼已擊且
較獵於長楊實惟道映三五何啻聲超百王而已哉别
有原憲長貧仲尼少賤朝遊白社驚一葉之辭秋夜宿
靈臺聚羣螢而燭卷既覩西郊之禮將述東山之禪欣
庇影於禹隂願陳力於周諺
西郊迎秋賦(以題為韻)(唐)馬逄
稽夫王者御極上法璿衡分五方以辨位察四時以作
程節既云徂躬履端而御歷氣之將始必出郊以親迎
然後人心不惑君德用明是時火官威寢金精氣浮有
司來奏詰旦迎秋皇帝乃齋心以待曉御衮龍以垂旒
俄而金闕戒辰司魚鑰以撒鍊玉漏將曉直雞人以獻
籌乘輿乃駕赫奕皇州天仗倏以雲合風旗閃而星流
馳六飛以啟道騰八駿以夾輈祝三辰與七宿儼公卿
與諸侯在位則其帝少皥配坐則其神蓐收我皇乃順
時候育黔黎佩白綬執白圭盛德在金就金方以蕆事
西成有望出國門以面西豈比夫簫鼓徒樂於汾水玉
帛空朝於會稽誡晨既睪酒縮靈茅笙鏞謁廟粱稻充
庖日轉天旋既將歸於北極雲行雨霈匪空自於西郊
是月也天地始肅秋冬將布勞我農民張我王度疑獄
在斷命司寇而按囚徒遠方來賓發天兵而開武庫然
後人畏威而自正俗知禁而刑措休祥異至則河湧靈
圖慶賜遂行乃山呼聖祚於赫哉國容既備時令將徂
樂萬姓以雍熙總百川而奔注余亦願於賓王效武賁
而作賦
北郊迎冬賦(以題為韻)(唐)王起
我皇審緹幕候玄英法天之序作人之程律變於冬必
順時而冬命水盛於北亦隨方而北迎所以脩舊典闡
鴻名受太史之先謁率羣辟而躬營况肅殺以北陸將
昭宣乎上京於時時和歲豐勞農息力結冰於坎改火
於國天欣玉燭之太和人受銅渾之㒺忒由是文物成
聲名飾皇皇濟濟鏘鏘翼翼向仙蹕之駐方引旆於司
南望曉星之殘尚建杓於禮北及夫禁城啟寒漏極分
天仗而雲布遵皇衢而繩直嚴飆絶玄輅之響愛日動
鐵驪之色一人由之而展容萬姓於焉而仰德既而臻
靈壇薦嘉餚奠之以玉縮之以茅雖布政於玄堂以居
乎左个而司晨者黑帝必祭於北郊蓋示敬於端冕非
取樂於懸匏及夫整宸儀迴天步考時訓而咸若稽月
令而畢賦導嚴凝之氣無奪其倫應廣莫之風不愆於
度則知北郊之為禮所以佐天而成功亦以感神而叶
中故宜百神肸蠻萬㝢朝宗豈止運行而成歲閉蟄而
為冬
大蜡賦(以暮冬律變新陽載動為韻)(唐)楊諫
大蜡之祭兮所以饗田神賞農務隂律窮玄冬暮星迴
於舊列日極於餘度必也介僎謀牲牷具狐裘以黃皮
弁以素蓋欲息田夫而褒歲賦夫搜索之謂蜡閉藏之
謂冬其索也可以舉羣祀其藏也可以勞三農欲碩苗
而不害則迎猫暨於田鼠俾昆蟲之無作則祭坊與夫
水庸以夫月建丑日在戍磔犧牲之體所以尚其腥登
水草之葅所以貴其質詠豳詩以合雅擊土鼔以應律
瑞穰穰芬苾苾百日之勤一日之薦或酬或酢既騰觚
於無算為宫為徵方播樂於六變命清祀兮在殷復嘉
平兮處秦繄率仁而終義實革故而迎新樂舉斯陶嗤
子貢之來覿禮成而出美仲尼之為賓故聖人之舉事
也務於崇勸戒敦否臧樹之瓜華告多藏者必覆致乎
女鹿示不德者斯亾豈惟乎其儀抑抑其樂洋洋是以
伊耆之禮不易大羅之職有常嗣歲將興或祈穀於上
帝人才不匱或觀政於四方則知德厚者必祀功高者
必載司嗇之祐維永瑞於我唐先惞之神豈獨見於前
代故曰蜡也移萬人登百種可以志隂陽之變動
朝獻太清宫賦(唐)杜甫
冬十有一月天子既納處士之議承漢繼周革弊用古
勒崇揚休明年孟陬將攄大禮以相籍越彝倫而莫儔
歴良辰而戒吉分祀事而孔脩營室主夫宗廟乘輿備
乎冕裘甲子王以昧爽春寒薄而清浮虚閶闔逗蚩尤
張猛馬出騰虯捎熒惑墮旄頭風伯扶道雷公挾輈通
天台之雙闕警溟漲之十洲浩劫礨砢萬山颼飀歘臻
於長樂之舍嵬入乎崑崘之丘太一奉引庖犧在右堯
步舜趨禹馳湯驟鬱曾宫之嵂崒坼元氣以經構斷紫
雲而扞牆撫流沙而承霤紛隳珠而陷碧㸌波錦而浪
繡森青冥而欲雨赩色炯而初晝於是翠蕤俄的藻藉
舒就祝融擲火以焚香溪女捧壺而盥潄羣有司之望
幸辨名物之難究瓊漿自間於粢盛羽客先來於介胄
爍皇祖之儲祉敬雲孫而及此詔軒轅使合符敕王喬
以視履積昭感於嗣續匪正辭於祝史若肸蠁之有憑
肅風飆而乍起揚流蘇於浮柱金英霏而披靡擬雜佩
於曾巔孔蓋敧以颯纚中漎漎以迴復外蕭蕭而未已
上穆然注道為身覺天傾耳陳僭號於五代復戰國於
千祀曰嗚呼昔蒼生纏孟德之禍為仲達所愚鑿齒其
俗窫窳其孤赤烏高飛不肯止其屋黃龍哮吼不肯負
其圖伊神器臬兀而小人呴喻歴紀大破瘡痍未蘇尚
攫拏於吳蜀又顛躓於羯胡縱羣雄之發憤誰一統於
亨衢在拓拔與宇文豈風塵之不殊比聰廆及堅特渾
貔豹而齊驅愁隂鬼嘯落日梟呼各擁兵甲俱稱國都
且耕且戰何有何無維累聖之徽典恭淑慎以允緝茲
火土之相生非符讖之備及煬帝終暴叔寶初襲編簡
尚新義旗爰入既清國難方覩家給竊以為數子自誣
敢正乎五行攸執而觀者潛悟或喜至於泣鱗介以之
鳴簴昆蚑以之振蟄感而遂通㒺不具集仡神光而&KR1766;
閜羅詭異以戢普地軸傾而融曳洞宫儼以嶷岌九天
之雲下垂四海之水皆立鳳鳥威遲而不去鯨魚屈矯
以相吸埽太始之含靈卷殊形而可挹則有虹蜺為鈎
帶者入自於東揭莽蒼履崆峒素髮漠漠至精濃濃條
㢮張於巨細覬披寫於心胷蓋脩竿無隙而仄席已容
裂手中之黑簿睨堂下之金鐘得非擬斯人於壽域明
返樸於玄蹤忽翳日而翻萬象却浮雲而留六龍咸讋
跖而壯茲應終蒼黃而昧所從上猶色若不足處之彌
恭天師張道陵洎左玄君者千二百官吏謁而進曰今
王巨唐帝之苗裔坤之紀綱土配君服官尊臣商起數
得統特立中央且大樂在懸黃鍾冠八音之首太昊斯
啟青陸獻千春之祥曠哉勤力耳目宜乎大帶斧裳故
風后孔甲充其佐山稽岐伯翼其旁至於易制取法足
以朝登五帝夕宿三皇信周武之多幸存漢祖之自強
且近朝之濫吹仍改卜乎祠堂初降素車終勤恤其後
有客白馬固漂淪不㤀伊庶人得議實邦家之光臣道
陵等試本之於青簡探之於縹囊列聖有差夫子聞斯
於老氏好問自久宰我同科於季康取撥亂反正乃此
其所長萬神開八駿迴旗掩月車奮雷騫七曜燭九垓
能事穎脱清光大來或曰今太平之人莫不優游以自
得况是蹴魏踏晉批周抉隋之後與夫更始者哉
朝享太廟賦(唐)杜甫
初高祖太宗之櫛風沐雨勞身焦思用黃鉞白旄者五
年而天下始一歷三朝而戮力今庶績之大備上方采
龐俗之謠稽正統之類蓋王者盛事臣聞之於里曰昔
武德已前黔黎蕭條無復生意遭鯨鯢之蕩汨荒歲月
而沸渭衮服紛紛朝廷多閏者仍亘乎晉魏臣竊以自
赤精之衰歇曠千載而無真人及黃圖之經綸息五行
而歸厚地則知至數不可以久缺凡材不可以長寄故
高下相形而尊卑各異惟神斷繫之於是本先帝取之
以義壬辰既格於道祖乘輿即以是日致齋於九室所
以昭達孝之誠所以明繼天之質具禮有素六官咸秩
大輅每出或黎元不知豐年則多而筐筥甚實既而太
尉參乘司僕扈蹕望重闉以肅恭順法駕之徐疾公卿
淳古士卒精一黕宗廟之愈深抵職司之所密宿翠華
於外戶曙黃屋於通術氣凄凄於前旒光靡靡而嘉栗
階有賓阼帳有甲乙升降之際見玉柱生芝擊拊之初
覺鈞天合律筍簴仡以碣磍干戚宛而婆娑鞉鼓塤篪
為之主鐘磬竽瑟以之和雲門咸池取之至空桑孤竹
貴之多八音循通既比乎旭日昇而氛埃滅萬舞陵亂
又似乎春風壯而江海波鳥不敢飛而玄甲&KR1895;嵺以岳
峙象不敢去而鳴佩剡爚以星羅已而上乾豆以登歌
美休成之既饗璧玉儲精以稠疊門闌洞豁而森爽黑
帝歸寒而激昂蒼靈戒曉而來往熙事莽而充塞羣心
麌以振蕩桐花未吐孫枝之鸞鳳相鮮雲氣何多宫井
之蛟龍亂上若夫生弘佐命之道死配貴神之列則殷
劉房魏之勲是可以中摩伊吕上冠䕫禼代天之工為
人之傑丹青滿地松竹高節自唐興以來若此時哲皆
朝有數四名垂卓絶向不遇撥亂反正之主君臣父子
之别奕葉文武之雄注意生靈之切雖前輩之温良寬
大豪俊果決曾何以措其筋力與韜鈐載其刀筆與喉
舌使祭則與食則血若斯之盛而已爾迺直於主索於
祊警幽全之物散純道之精蓋我后常用惟時克貞膋
以蕭合酌以茅明嘏以慈告祝以孝成故天意張皇不
敢殄其瑞神姦妥帖不敢秘其精而無絶軌享鴻名者
矣於以奏永安於以奏王夏福穰穰於絳闕芳菲菲於
玉斝沛枯骨而破聾盲施殀胎而逮鰥寡園陵動色躍
在藻之泉魚弓劍皆鳴汗鑄金之風馬霜露堪吹禎祥
可把曾宫歔欷隂事儼雅薄清輝於鼎湖之山靜餘響
於蒼梧之野上窅然漠漠惕然兢兢紛益所慕若不自
勝瞰牙旗而獨立吟翠駮而未乘五老侍祠而精駭千
官逖聽而思凝於是二丞相進曰陛下應道而作惟天
與能澆訛散淳樸登尚猶日慎業業孝思蒸蒸恐一物
之失所懼先王之咎徵如此之勤恤匪懈是百姓何以
報夫元首在臣等何以充其股肱且如周宣之教親不
暇漢武之滛祀相仍諸侯敢於迫脅方士奮其威稜一
則以微弱内侮一則以輕舉虚憑又非陛下之恢廓緒
業其瑣細亦曷足稱丞相退上跼天蹐地授綏登車伊
澒洞槍櫐皆出為儲胥本枝根株乎萬代睿想經緯乎
六虚甲午方有事於采壇紺席宿夫行所如初
封西嶽賦(有序)(唐)杜甫
上既封泰山之後三十年間車轍馬跡至於太原還於
長安時或謁太廟祭南郊每歲孟冬巡幸温泉而已聖
主以為王者之體告厥成功止於岱宗可矣故不肯到
崆峒訪具茨驅八駿於崑崘親射蛟於江水始為天子
之能事壯觀焉爾况行在供給蕭然煩費或至作歌有
慚於從官誅求坐殺於長吏甚非主上執玄祖醇醲之
道端拱御蒼生之意大哉聖哲垂萬代則蓋上古之君
皆用此也然臣甫愚竊以古者疆埸有常處贊見有常
儀則備乎玉帛而財不匱乏矣動乎車輿而人不愁痛
矣雖東岱五嶽之長足以勒崇垂鴻與山石無極伊太
華最為難上至於封禪之事獨軒轅氏得之夫七十二
君罕能兼之矣其餘或蹶踣風雲碑牌祠廟終么麽不
足追數今聖主功格軒轅氏業纂七十君風雨所及日
月所照莫不砥礪華近甸也其可恧乎比歲鴻生巨儒
之徒誦古史引詩義云國家土德與黃帝合主上本命
與金天合而守闕者亦百數天子寢不報蓋謙如也頃
或詔厥郡國埽除曾巔雖翠蓋可薄乎蒼穹而銀字未
藏於金氣臣甫誠薄劣不勝區區吟詠之極故作封西
嶽賦以勸賦之義預述上將展禮焚柴者實覬聖意因
有感動焉為其詞曰
惟時孟冬百工乃休上將陟西嶽覽八荒御白帝之都
見金天之王既刊石乎岱宗又合符乎軒皇茲事體大
越不可載已先是禮官草具其儀各有典司俯叶吉日
欽若神祗而千乘萬騎已蠖略佁儗屈矯陸離唯君所
之然後拭翠鳳之駕開日月之旗撞鴻鐘發雷輜辨格
澤之修竿決河漢之淋漓彍天狼之威弧墜魍魎之霏
霏赤松前驅彭祖後馳方明夾轂昌㝢侍衣山靈秉鉞
而踉蹡海若護蹕而參差風馭冉以縱&KR1128;雲螭縒而遲
蚭地軸軋軋殷以下折原隰草木儼而東飛岐梁閃倏
涇渭反覆而天府載萬侯之玉尚方具左纛黃屋已焜
煌於山足矣乘輿尚鳴鸞輿儲精澹慮華蓋之大角低
回北斗之七星皆去屆蒼山而信宿屯絶壁之清曙既
臻夫隂宫犀象峍兀戈鋋悉窣飄飄蕭蕭洶洶如也於
是太一抱式玄冥司直天子迺宿祓齋就登陟駢素虯
超崱屴天語秘而不可知代欲聞而不可得柴燎上達
神光充塞泥金乎䓿萏之南刻石乎青冥之北上意由
是茫然延降天老與之相識問太微之所居稽上帝之
遺則颯弭節以徘徊撫八紘而黬黑忽風飜而景倒澹
殊狀而異色冏若褰袪開帷下辯宸極者久之雲氣蓊
以迴複山嘑業而未息祀事孔明有嚴有翼神保是格
時萬時億爾乃駐飛龍之秋秋詔王屬以中休覲羣后
於高掌之下張大樂於洪河之洲芬樹羽林莽不可收
千人舞萬人謳騏驎踆踆而在郊鳳凰蔚跋而來遊雷
公伐鼓而揮汗地祗被震而悲愁樂師拊石而具發激
越乎遐陬羣山為之相&KR3230;萬穴為之倒流又不可得載
已久而景移樂闋上悠然垂思曰嗟乎余昔歲封泰山
禪梁父以為王者成功已纂終古嘗覽前史至於周穆
漢武豫遊寥闊亦所不取惟此西嶽作鎮三輔非無意
乎頃者猶恐百姓不足人所疾苦未暇瘞斯玉帛考乃
鐘鼓是以視嶽於諸侯錫神於茅土豈唯壯設險於甸
服報西成之農扈亦所以感一念之精靈荅應時之風
雨者矣今茲冢宰庶尹醇儒碩生僉曰黃帝顓頊乘龍
遊乎四海發軔匝乎六合竹帛有云得非古之聖君而
泰華最為難上故封禪之事鬱沒罕聞以余在位發祥
隤祉者焉可勝紀而不得已遂建翠華之旗用塞雲臺
之議矧乎殊方奔走萬國皆至玄元從助清廟歔欷也
臣甫舞手蹈足曰大哉爍乎真天子之表奉天為子者
已不然何數千萬載獨繼軒轅氏之美彼七十二君又
疇能臻此蓋知明主聖㒺不克正功㒺不克成放百靈
歸華清
大祀山陵賦(有序)(明)魏學禮
萬歷庚辰歲皇帝將有事於山陵宗伯以故事請曰展
陵視寢永昭孝思每帝嗣統則斯禮稱焉主上光紹鴻
極八載於茲矣爰修縟典仰荅神靈帝其念哉帝曰俞
是惟朕衷厥俟典禮卜日考儀則秩宗其視厥載往欽
哉乃以季春十有二日聖駕夙蹕兩宫聖母暨中宫皇
后及諸嬪妃咸輿以從再越日肇稱祀典長永昭獻景
裕茂泰康九陵及章皇后景皇帝陵厥明上奉兩慈宫
以旋后妃從詰朝而還宫禮也臣伏睹曠儀思揚洪美
惟昔何承天有上陵篇未足以極其致乃造斯賦以仰
頌萬一云爾其辭曰
皇明開天垂禩萬葉誕此神聖茂隆昌業紹九帝以駿
弘邁三代而光曅逮垂衣之八載將展祀乎山陵思神
靈之在天超埃壒而崇登峻皇隴之巍峙實玉體之是
憑悵儀刑之莫覿抒遐思而靡勝於是命秩宗稽懿典
詢太卜戒雲輦逮行宫以待涖兮運嘉木以經營覆善
土以清路兮望馳道之允平肅九門之環衛兮屬元侯
之上卿拱淵穆之宸居兮夾萬雉之朱城乃吉日之既
屆兮鑾輿夙以啟行闢長安之左扉兮歴輔權與璣衡
炳瑤暉於泰階兮睹斗緯之清明蔚戈鋋之先導兮抗
霞采之幢旌錯五色以成章兮卷蜚飆而縱横玉輅耀
以融麗兮儼曲蓋之蔥蒨識鹵簿之威儀兮陽羲升而
霧散兩宫皇母暨厥后妃東華東安宛見翟翬彼羣嫗
之捧乘兮粲綵裾之菲菲紛翼侍之服御兮載晻靄而
交輝從官前行居守趨送駕次鞏華翩躚翠鳳既侍膳
於慈闈朝昌平之羣衆詔奉車使馭蹕兮屯六師之如
雲虎旅集其警嚴兮刁斗遠其相聞厥明至於天壽兮
翠華弭於感思惟詰旦以行祭兮詣長陵以停綏御青
袍以對越兮燎芳芬以猋吹列鼎俎與簠豆兮獻桂酒
以陳辭思雄武之御世兮極神謨之飛宕控九宇以張
弛兮齊弘功於肇創都燕甸以撫夏兮埽沙漠之翠帳
振長算以詔後兮鬯神明以開亮惟聖智之建始兮繄
繁祉之錫貺祭竟徹牲百官既出更設酒脯内祀靜謐
兩宫中宫拜起齋栗聿愛敬之咸盡昭内外之若一惟
永昭之二陵實肅莊之玄殿爰自仁而率親亦如儀而
躬薦獻景裕茂以及泰康章后景帝奕葉重光八陵迢
遞親禋不遑乃遣官以代祀僉縟文之是詳覯聖制之
有奕兮循弘鬯之彝章肆經緯乎天地兮亦符協乎隂
陽式遄發以還闕兮朝百辟於明堂衍宗祊於萬載兮
享血食以孔長纘祖德以恒思兮流祚慶於無疆荷天
命之彌篤兮永丕式於四方
祭先河而後海賦(以王者行祭先務其本為韻)(宋)歐陽脩
在祭者必有常典務本者貴乎不㤀既先河而告備乃
後海以為常幣玉始陳恭視諸侯之瀆牲牢繼制方祀
百谷之王探國典之舊文撫禮經之大者以謂河導其
派本一勺而始矣海納其會實百川之委也祀容肅設
必先有事於靈長望秩並修然後功歸於善下誠以決
九川而分導括衆流而混并一則窮本而有自一則兼
容而積成是用分禮章而異數昭祭典以推行命祀首
陳始則出圖之所禱辭以設方祈紀地之名用能縟乃
令儀昭夫重祭利萬物以斯善用五材而竝濟無文既
秩禜經瀆以領祀羣望繼行禱朝宗而用幣外則盡物
中惟告虔既義取於源委乃禮分於後先一禱致誠必
告榮光之涘大川並走嗣臨重潤之淵得非衆嶽肇乎
一拳椎輪生乎五輅考厥初之攸在彰返始而為務亦
猶文王之祀雖貴不踰后稷之尊齊人之事將行敢越
配林之故是知河必居首取發源而肇茲海不自大由
積衆以成其導洪流而並注散靈潤以旁滋顧乃濫觴
之因必有先也視爾委輸之廣然後從之異哉祭尚潔
誠禮惟思反將展報以為義必討源而自遠故夫三王
之祭川必務其本
四海以職來祭賦(宋)孔武仲
上聖孝至諸侯職揚當一人之奉祭罄四海以來王肅
爾駿奔各職修方之舊翼如顯相用嚴肆祀之常夫惟
承祖宗積累之休處廉陛崇高之勢尊其親也既重假
廟大其禮也又當配帝化首正宁教流當世本至誠之
恭愛可以感人極四海之欣歡入而助祭時也六服而
内五侯至前同姓異姓兮各奉玉帛大賓大客兮迭承
豆籩並來享以悦懌咸侍祠而吉蠲造此闕庭鏘八鸞
於外屏盛其饌貢洽百禮於中天擇於大射則賓自得
賢誓以常刑則臣無廢職辨其吉禮之掌同厥歡心之
得儼若將事欣然獻力分行遞見居多振鷺之容承命
勤修皆有和羹之德誠以報本反始者神聖之美教尊
祖嚴父者朝家之上儀在盛王之顒若格緜宇以承之
故爾各備上服並承約軧所以周廟陳常美羣公之肅
肅湯孫致饗詠列辟之祁祁衆莫衆於侯方尊孰尊於
君者大邦小國兮至自畿外美味和氣兮實於堂下共
承上化參德遜於前書各盡臣恭協祼將於大雅夫盡
九州之力致五福之膺殊免爵於西漢異責茅於召陵
以極精禋之意用全孝饗之能薦牡惟時推至誠而茂
對執燔有序贊大事以靈承噫德教所加惠心益著外
易俗於蠻貊下感心於黎庶矧乎茅土分寵親賢同慮
幸丁萃享之時孰不驩虞而來助
御定歴代賦彙卷四十九
