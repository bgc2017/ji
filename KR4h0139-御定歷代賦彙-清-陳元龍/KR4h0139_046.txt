欽定四庫全書
御定歴代賦彙卷四十三
治道
王者父事天兄事日賦(以子弟誠賢國家靡失為韻)
(唐)浩虛舟
二儀覆載德之廣者唯天三光照臨明之大者唯日故
王者於天也父事無怠於日也弟恭靡失布和施令將
成不宰之功明目逹聰欲亞無私之質當其萬邦作貢
四海為家仰元氣而晨昏靡隔指陽精而伯仲非賖草
色難窮屢軫南陔之戀棠隂易匿常思棣萼之華所以
化洽中原祥臻上國法寒暑觀從政之道無薄蝕見相
容之德登封泰岳猶疑陟岵之時展禮東郊似望在原
之力愛敬無斁恪恭盡虔窺一氣異歴山之泣攀六龍
為荀氏之賢覆燾成功且異靡瞻之義古今垂象難窮
以長之年且夫致敬唯精傾心仰止誰嬰同席之亂誰
效攘羊之旨曾聞有闕遠懷幾諫之心每懼曰明寧有
遠遊之理所以惟法前哲規後嗣播洪猷恢至美教天
下之為人子者矣又若卑已謙恭端心愷悌同明無終
鮮之歎可愛有既和之體桑榆未及魯衛之道咸興葵
藿皆傾管蔡之讐不啓所謂扶枝葉固根蔕播仁風匡
大禮教天下之為人弟者矣範人倫者莫先於元首遵
孝理者在致乎精誠必有尊也天其父必有先也日其
兄九服洽和若嗣高於廣大萬機洞照契承照於貞明
故得孝道日彰休聲風靡指圓蓋兮欽若仰紅輪兮翼
爾由是海内無賊子姦臣吾君如此
祭法天道賦(以君子之祭能合天道為韻)(宋)文彦博
稽立言於往典考至德於明君承大祭以無忒法高穹
而有聞初祀為儀隨時之義寧爽蘋蘩致潔用天之道
爰分昔者明王古之君子著誠將格於祖考昭孝遂嚴
於禋祀必防黷祭之失乃協奉先之美所以法乾造以
無違順天時而有紀外盡物而内盡志既表僾然春曰
禘而秋曰嘗皆符倬彼禮無違者神其饗之順寒暑往
來之節感隂陽代謝之宜簠簋斯陳怵惕於履霜之候
黍稷是薦齋莊於濡露之時然則域中四大實本於天
禮有五經莫崇乎祭伊祭典之克舉與天道而相契不
疎不數爰遵奉若之規是享是宜蓋得欽崇之制是知
威儀抑抑夙夜兢兢將惟馨而是薦在無變以為能感
於神明舉十倫而寅奉行其典禮循四序以欽承故得
愉愉之忠是伸穰穰之福可納或宗祀之怠棄則禍淫
而暗合不然則何以歲祈百穀涓辰日以郊耕君主五
行體盛衰而祖臘則知將制其祭必本於天於以表乎
思孝於以示乎承乾率神而從固未彰於純嘏被衮以
象可同致於吉蠲偉乎潔彼踐籩具其蕰藻欲恭致於
薦享皆冥符於穹昊是則葛伯之為仇焉知天道
王道正則百川理賦(宋)江洐
物格大順化由至公本一道以持正致百川而會通庶
政修明端若承天之意衆流協應沛然行地之中嘗聞
宰物之工提平在聖大而覆載者既輔相以德廣而融
結者皆管攝以政故彼災祥擊乎邪正惟王有歸往之
義蓋在為公而水存平準之稱遂皆得性何則明審刑
罰持循紀綱亶聰明而作后一好惡以遵王執此之政
兮堅若金石行此之令兮信如隂陽有猷有為屏邪心
於黨附或源或委暢柔德於靈長由是温洛效珍榮河
薦祉若江漢焉莫不歸其潤若畎澮焉莫不循其理民
自絶於昏墊物大蒙於豐美坦周人之砥道率履大中
協夏后之神功敉寧洚水豈非德之隆者高深遠近而
必及道之公者徧覆包含而不偏博既通於化育幽遂
達於淵泉上廣堯仁有既陂之九澤下殊幽暴無皆震
之三川况夫中和發於聖誠精祲交於神造萬物之類
尚率育而總總五行之本宜分流而浩浩平康在治兹
咸敘於彝倫脈絡交通遂安行於故道向若所持悖繆
所向阿私或盛外家之寵或簡宗廟之儀害既作矣時
將殆而白馬沉而福益遠金堤塞而民已疲是以雅什
貽譏益念沸騰之失漢臣建白重興涌溢之悲殊不知
水之為功物資其澤以之浸潤也其功倍以之灌溉也
其利百然而䟽𨗳則莫勝其勞壅塞則悉罹其厄惟王
道公正而不頗自然順適
畏天者保其國賦(以祗畏天道能守其國為韻)(宋)歐陽脩
聖人以凝命恭默膺圖肅祗爰務畏天之義但彰保國
之規惟帝難之翼翼固欽於乾德為人上者兢兢慎守
於邦基用能御寶位而惟永隆昌運以咸熙者也探齊
王之式陳懿子輿之所謂將設治民之術先本為君之
貴且曰天惟簡在誠由乎不敢荒寧國乃治平是宜守
乎克自抑畏惠此方國欽若昊天實克遵於慄慄示無
爽於乾乾慮威宣咫尺之間所以嚴恭罔怠致疆啟幅
員之内所以底定無愆蓋由仰高明以惟勤遂邦家而
永保又新之戒斯在無逸之篇可考順帝之則始敦危
懼之誠俾民不迷終得阜安之道豈不以天者本降鑒
而是顯國者在緝綏而以興畏乎天表降鑒之其邇保
乎國示緝綏而可憑審雖休勿休之理遵日慎一日之
稱是故懼無菑以為懷是楚莊之勿伐不敢康而在念
識周成之有能夫如是則垂拱是圖持盈可久不遑啓
居兮以圓靈之是奉無敢暇豫兮以中區而自守昭事
而宜乎宗社咸寧之旨攸同欽承而惠彼民人設險之
功何有不然又安得惟寅謹爾匪懈昭其蓋足憚於覆
燾必克固於蕃維周詩垂陟降之文亦足畏也洊雷著
脩省之說於時保之至哉闡繹聖猷鋪昭皇極眷戁悚
以為本在撫綏而作式有以見惟天為大而君則之故
定於萬國
應天以實不以文賦(宋)歐陽脩
天災之示人也若響應聲君心之奉天也惟德與誠固
當務實以推本不假浮文而治情彼雖不言謫見以時
而下告吾其脩德禍患可消於未萌臣聞天所助兮惟
善則降祥德苟至兮雖妖而不勝皆由人事之告召然
後天心之上應若國家有闕失之政則當頻見於衆災
欲人主知戒懼之心所以保安於萬乘臣請述當今之
所為引近事而為證至如陽能和隂則雨降若歲大旱
則陽不和隂而可推隂不侵陽則地静若地頻動則隂
干於陽而可知又如黑者隂之色晦者隂之時或暴風
慘黑而大至白晝晦冥而四垂日食正旦雨冰木枝如
此之類皆隂之為蓋隂為小人與婦女又為大兵與蠻
夷若四方之為患則羣隂之失宜故天象以此告吾君
不謂不至陛下所宜奉天戒不可不思是謂應以實者
臣敢列而言之若夫慎擇左右而察小人則視聽之不
惑肅清宫闈而減冗列則恭儉而成式况乎遠佞人者
孔宣父之明訓放宫女者唐太宗之盛德又若西師久
不利宜究兵弊而改作叛羌久未服宜講廟謀之得失
在陛下之至聖行此事而不忒庶天意之可回雖有災
而自息方今民疲賦斂之苦又值饑荒之年貲財盡於
私室苗稼盡於農田劫掠居人盜賊並起流離道路老
幼相連陛下視民如子覆民如天在於仁聖非不矜憐
故德音除刻削之令赦書行賑濟之權然而詔令雖嚴
州縣之吏多慢人死相半朝廷之惠未宣天至高遠也
惟可動以精誠民之休戚也皆繫君之好尚惟善政之
能惠則休符之並貺富有四海之大獨制萬民之上一
言之出兮誰敢不從百事責實兮自然無曠發號施令
在聖意之必行變災為祥則太平之可望今漢史有五
行之志尚書有洪範之文願詔侍臣之講說許陳古事
於聽聞可以見自召妖災雖由於時政能招福應亦自
於明君故禾偃於風表周王之覺悟雉鳴於鼎成商帝
之功勲蓋恐懼修省者實也在乎不倦祈禳消伏者文
也皆不足云臣生逢納諫之聖明不問直言之狂斐惟
冀愚忠之可採苟避誅夷而則豈蓋賦者古人規諫之
文臣故敢上干於旒扆
陽禮教讓賦(宋)范仲淹
聖王制陽禮於百姓興民讓於九州覩射飲之斯在知
政教之所由我弓既張觀德之風遐被朋酒斯享序賓
之義咸修觀其司徒之職既揚王者之教云下使穆穆
而鄉飲俾濟濟而燕射將以菰矢之利習彼威儀復於
樽俎之間宣其教化至若洞啟澤宫射夫來同内叶和
平之志外敦廉順之風揖讓而升非尚六鈞之勇進退
可庶不矜五善之功此射之讓也邦教攸崇又若以年
以品會於鄉飲在獻酬之無謬居長幼而必審貴賤位
矣三賓之象不踰和樂興焉百拜之容弗寢此飲之讓
也國人是稟則知邦禮循循以教萬民所以安天下於
不競所以教域中之有倫射不主皮息争心於君子酒
以成禮導和氣於鄉人是知用之而在化可久廢之而
其化則不斯射也可以止其暴亂斯飲也可以樂其富
夀所以反當仁之義以勸四方遵成魄之規用寧九有
然則謂其陽也取其吉而為名謂其讓也取其和而不
争於以見莫善於禮於以見與世作程侯以明之罔替
君臣之義禮無違者遂諧賓主之情遂使德藝可觀忿
肆遄已乃沿事以興教蓋因時而立紀故聖人務焉則
違之者寡矣
政在順民心賦(宋)范仲淹
王者廣育黔首誕布皇明闡邦政而攸敘順民心而和平
振窮恤貧必俯從於衆望發號施令實允叶於羣情昔管
子以祖述大猷發揮眀主垂教之言斯著為政之方可覩
以謂逆其民而理者雖令不從順其民而化焉其德乃普
是以究其所病察其所宜禮應時而沿襲教隨俗以彰施
欲求乎廣所及也必在乎俯而就之彼患困窮我則躋之
於富庶彼憂苛虐我則撫之以仁慈於以見百姓為心萬
邦惟慶無一物不得其所無一夫不遂其性所以感其和
氣所以謂之善政故得上下欣合莫聞不協之謀遐邇悦
隨每覩易從之命豈不以政者為民而設民者惟政是平
違之則事悖順之則教興乃古今之必重實賢聖之所能
亦猶梓匠任材因曲直而制作化工造物隨大小而陶甄
是以布政從民者黎元克信驅民從政者羣心不徇思柔
遠而能邇必去逆而效順舉刑罰罪因衆棄而方行列爵
養賢由僉諧而後進懿夫施此彝倫洽彼生民在上者弗
私其欲居下者孰敢不遵務材訓農皆因民之所利布德行
惠常捨已以從人今我后稽古省方順時察俗上克承於天
道下弗違於民欲有以見善與物之咸亨實無幽而不燭
通其變使民不倦賦(以通物之變民用無倦為韻)
(宋)蘇軾
物不可久勢將自窮欲民生而無倦在世變以能通器
當極弊之時因而改作衆得日新之用樂以移風昔者
世朴未分民愚多屈有大人卓爾以運智使天下羣然
而勝物凡可養生之具莫不便安然亦有時而窮使之
弗鬱下迄堯舜上從軒羲作綱罟以絶禽獸之害服牛
馬以紓手足之疲田焉而盡百穀之利市焉而交四方
之宜神農既沒而舟楫以濟也後聖有作而弧矢以威
之至貴也而衣裳之有法至賤也而臼杵之不遺居穴
告勞易以屋廬之美結繩既厭改從書契之為如地也
草木之有盛衰如天也日星之有晦見皆利也孰識其
所以為利皆變也孰詰其所以制變五材天生而並用
或革或因百姓日用而不知以歌以抃豈不以俗狃其
事化難以神疾從古之多弊俾繇吾而一新觀易之卦
則聖人之時可以見觀卦之象則君子之動可以循備
物致功蓋適推移之用樂生興事故無怠惰之民及夫
古帝既遥後王繼踵雖或不繇於聖作而皆有適於民
用以瓦屋則無茅茨之敝漏以騎戰則無車徒之錯綜
更皮弁以圜法周世所宜易古篆以隸書秦民咸共乃
知制器者皆出於先聖泥古者蓋生於俗儒昔之然今
或以否昔之有今或以無將何以鼓舞民志周流化區
王莽之復井田世滋以惑房琯之用車戰衆病其拘是
知作法何常視民所便苟新令之可復雖舊章而必擅
神而化之使民宜之夫何懈倦
三法求民情賦(以王用三法斷民得中為韻)(宋)蘇軾
民之枉直難其辨王有刑罰從其公用三法而下究求
輿情而上通司刺所專精測淺深之量人心易曉斷依
獄訟之中民也性失而習姦邪訟興而干獄犴殘而肌
膚不足使之畏酷而憲令不足制其亂故先王致忠義
以核其實悉聰眀以神其斷蓋一成不可變所以盡心
於刑此三法以求民情孰有不平之歎若夫老幼之類
蠢愚之人或過失而冒罪或遺忘而無倫或頑而不識
或冤而未伸一踏禁網利口不能肆其辯一定刑辟士
師不得私其仁孰究枉弊孰明偽真刺宥舍以盡典公
原其實輕重中而制法何濫於民雖入鈎金未可謂之
堅雖入束矢孰可然其直召伯之明猶恐不能以意察
臯陶之賢猶恐不能以情得必也有秋官之聮贊司寇
之職臣民以訊讞國憲以何疑寬恕其愆斷人中而無
惑然則圜土之内聽有獄正之良棘木之下議有九卿
之詳五辭以原其誠偽五聲以觀其否臧尚猶哀矜而
不喜悼痛以如傷三寬然後制邦辟三舍然後施刑章
蓋念罰一非辜則民情鬱而多怨法一濫舉則治道汨
而不綱故折獄致刑本豐亨而御世赦過宥罪取解象
以為王得非君示天下公法與天下共當赦則赦姦不
吾惠可殺則殺惡非汝縱議獄緩死以中孚之意明罰
敕法以噬嗑之用彼吕侯作訓赦者止五刑之疑而王
制有言本此聽庶人之訟噫刑德濟而隂陽合生殺當
而天地參後世不此務百姓無以堪有苗之暴以虐民
者五叔世之亂以酷民者三因嗟秦氏之峻刑喪邦甚
速儻踵周家之故事永世何慙大哉唐之興三覆其刑
漢之起三章而法皆除三代之酷暴率定一時之檢押
然其猶夷族之令而斷趾之刑故不及前王之浹洽
賞以春夏賦(以天子行賞欽順時令為韻)(宋)歐陽修
賞出於國時行在天紀勲庸而有序順春夏以昭宣無
忘爾勞法蠢生而布惠用嘉乃績因長養以旌賢原夫
執政者君為民之紀懼賞罰之一失則恩威之兩弛受
焉不以其私賜之非為其喜蓋夫欲固其國者必謹國
之常能奉乎天者是謂天之子將出令以無僭必順時
而合軌顯庸制爵爰占星鳥之中茂惪建官當俟薰風
之始且夫春居東以歲首夏司南而執衡在氣為燠於
時主生東動也事以之起南任也物以之成我所以推
本萬物之理欽象四時之行政刑由是以有度寒暑於
焉而不争頒以土田順木行而養育昭其服物助火德
之光明故曰天之大端在隂陽君之大柄在刑賞操其
柄以歸已求其端而取象法太蔟贊陽之月行慶有常
體林鍾種物之時勸功無爽誠以賞當則民協澤流而
德深但慮過時之失敢懷虛受之心故月令有布德之
文前規具在景風為賜爵之候往牒攸欽嗚呼王者畏
天以臨民天道在人而可信事與時合則為和而為福
時與事逆則有菑而有饉在乎察動静以為本布仁恩
而克慎亦猶獮田主殺非仲秋而不行議獄斷刑須大
冬而乃順故能光昭國體欽奉邦彝用豈有於踰德舉
無聞於拂時且異夫賜以鞶纓示假人而取誚贈其衮
冕譏錫命以非宜大哉君之舉者必書上之出者為令
苟違時而不度懼招尤而失正故左氏載聲子之言以
戒後王之立政
王言如絲賦(以有云如絲演若綸䋎為韻)(唐)謝觀
君言之重兮發彼加人如絲之細兮出已成綸將植樞
機之本必滋秒忽之因初具體而微降一句之繩凖俄
觸類而長入百司而縷陳是知作彼紀綱從而推闡密
旨欲布殊私以展透冕旒以尚細入鈞衡而漸演及爾
如貫審知詞理緜緜摶之則微益見言密繭繭且夫謂
至密而已著將未聞而已聞遂意淫繹隨聲糾紛無類
而洪纖起散有條而派脈别分離一庭之間聽皆歴歴
出九門之外遠已云云是故遐邇羈縻上下聮絡毛舉
之讚是䘏蠶食之誠詎作詔多事而折藕難比寫綢繆
而曳緒不若遇終軍之一請便吐長纓後龔遂之載言
俄陳亂索不同抱布而取詎等茹柔而吐孜孜下問義
同小往大來軋軋若抽事符以索繼組不可卷也引而
伸之不滯異維舟之紼無點殊墨子之絲與奪而起於
分寸傾危而失在毫釐夫如是上言也不可不精下聞
也不得不受知駟足之難及保三緘之可守語不墮而
寰宇歸心思無邪而蠻夷稽首可以網羅八表可以倫
貫九有然後緝熙不紊條章有餘自契不言化矣豈假
聞斯行諸方知微細之喻也敢願戒慎之所如
信及豚魚賦(以聖朝道孚微𨼆為韻)(唐)封孟申
皇帝奉天心執人柄自毛羣之賤品及水族之微命咸
安其生各遂其性小既化矣諒庶物以知歸大亦宜然
由一人之有慶允所謂法中孚以立極體渙汗而施令
其信也符天之不言其德也與道際其聖徒觀其行藏
出處安逸逍遥時乃上冰且不爽於春候時乃登俎幸
見錄於清朝何政令之不誠何性命而不保清瀾自適
則樂我深泉行葦不傷則樂我豐草趨時者保去留之
性默處者契雍熙之道懿夫堯之為理路行皆如此易
之取象叶義必同塗物苟在微則豈唯豚爾類苟在隠
則何必魚乎可謂德侔造化道冺虛無無遠不均將由
夫大而不約何幽未及詎同彼小且未孚穆穆巍巍我
后垂衣域已臻於仁夀信乃及於賤微恣彼噞喁在安
流而長逸睹其膚革與至道而俱肥斯可以見聖皇軌
物誠理是非奚獨龜龍假而表瑞麟鳳降而增輝而已
哉士有象既得而言欲忘信已誠而行庸謹安貞誓於
期耄慎獨稟乎齠齓觀光上國感豚魚之以孚願仕清
朝匪巖穴之可隠
牛羊勿踐行葦賦(以皇化所加德唐同周道為韻)王棨
育物恩廣垂衣道豐流德澤於行葦示仁心於牧童且
曰驅爾牛羊勿近萋萋之道恐其蹄角踐傷泥泥之叢
斯乃家國攸用華夷所同俾遂生榮之性仍敦忠厚之
風是以發自睿情指乎幽渚伊方苞方體之地匪或寢
或訛之所未逢至化其生有類於蒿萊今被仁風所貴
不殊於稷黍懿夫拂水沙際搖煙路傍安可縱三犧而
蹂躪放千足以跳踉莫不欽聖教感吾皇戒彼畜之奔
逸免斯條之折傷由是綠野分驅蒼葭共保但跼桃林
之坂自齕金華之草春風澤畔如生遂字之心落日山
邊盡認下來之道况乎挺本方茂為航可嘉霏靡而争
芳荇葉參差而競秀蘭芽若使大武斯履柔毛所加則
八月洲前無復凝霜之葉三秋江上難逢似雪之花是
以咸仰嘉猷式遵玄德牧者既以承其教虞人得以修
其職故能隔瑩蹄於平野莫往莫來限墳首於荒郊自
南自北然後澤靡不洽恩無不周國有殷充之實家無
罄匱之憂網不入於汚池斯言莫偶斧以時於林藪厥
義難侔偉夫至理彌彰前經可駕遠符大雅之什允協
文王之化因知皇王之教所憂不惟禾稼
聖人不貴難得之貨賦(以題為韻)(唐)王棨
披老氏之遺文見聖人之垂則戒君上之所好慮天下
之為惑且物有藏之無用求之難得若將貴也則廉貞
之風不生吾苟賤焉庶嗜慾之原可塞斯乃復道德之
本為政化之端雖聞乎無脛以至曾忘其拭目而觀於
以息&KR1327;敓激貪殘皆重黃金我則捐山而孔易咸嘉白
璧我則抵谷以奚難莫問瑕瑜詎論妍不節儉之德既
著饕餮之名何有裘因禁後應無為狗之勞珠自鍛來
已絶伺龍之醜只如照車於魏徒稱徑寸之貴易地於
秦虛重連城之珍一則受欺於彊國一則見屈於聖人
豈若端耳目寂形神視彼瓊瑰之類齊乎瓴甋之倫義
動貪夫皆少私而寡欲化移流俗盡背偽以歸真可使
路不拾遺人忘好貨顧予有摘玉之志俾爾無攫金之
過則以此行道而大道復隆以此移風而玄風再播且
夫君教矣人效之若不去其奢而返其本必將胠爾篋
而控爾頤亦何必樹美珊瑚競列華筵之翫布求火浣
長充内府之資方今闡靈符握金鏡若能來淮夷之琛
不以為貴入王母之環不以為盛上崇朴素之道下率
廉隅之性豈惟咸五而登三可與大庭而齊聖
漢文帝却千里馬賦(以清道乘輿前警後蹕為韻)
(唐)闕名
皇天眷命兮炎漢斯興運鍾三葉兮文德可稱六龍整
儀賤纖英而不服五馭飭駕却良駿而不乘猶是遐邇
授首蠻夷屈膝梯山航海者望之如雲納賮貢珍者府
無虚日别有吉良之種渥洼之出嫓飛黃於軒宫奄驊
騮於周室歴無草以入貢涉流沙而效質就御服以馴
養願驅馳而警蹕其體也廣膺毛服其目也擁後决前
眸點漆而鏡朗權應規而璧懸稟月精於地法星象於
天鬛上朱明溝中血走朝辭辮髮之俗暮憩雕題之藪
驌驦慙專美於前騕褭愧垂名於後及夫噴玉勒而沫
素鳴金珂而響清指九重以獻夀勒百禮以效誠帝於
是宣皇風馳聖道前賢斯鑒古訓斯考差轍迹於穆王
想旅獒於召保乃宣言曰朕法天以清淨法地以玄虛
有典有則不疾不徐捎星之旗逮於前步彗雲之旆設
於後車吉行三十而當息良馬千里而焉如爾以馬為
寶我以德為輿與其授受以交喪曷若乾乾而捨諸獻
馬者乃默靦慙顔低徊弔影步遷延以眷眷神寂寞而
耿耿於是德日洽祚惟永俾來葉之嗣君仰斯道以自
警
却千里馬賦(以上之所班諸侯不貢為韻)(唐)獨孤申叔
惟漢德之雍熙俾遐荒兮肅祗布澤所治致遠人之樂
只任土必貢奉良馬以來思殊乎皎皎陋乃騤騤冀八
鑾以御矣齊四牡以維之由是朝發於窮邊夕獻於君
所倏追風以掣電邈千里兮一舉仰騄驥之居周鄙驌
驦之在楚故將進薦於象魏庶得超遥於苑圉帝曰斯
馬爾其還與旅獒之訓今則皎如歸獸之義寧當忽諸
矧乃乖乎法駕而不合於乘輿且帝之御也厥儀惟舊
帝之動也其道惟守驅千乘以啓前羅萬騎以居後分
青旌兮在左揚素旆兮在右儼五路以居中矯六龍以
齊首龢鑾是響將節乃疾徐次舍有期豈宜乎奔走蓋
順之而則可信違之而則不雖千里兮足珍於一人兮
何有矧乃場苗既食馬政攸班間以赤兔兼之白&KR0008;叶
圖之駒伏皂稱德之驥在閑足以驅馳於九域之内足
以巡狩於六合之間宜乎旋爾故鄉歸於舊壤超乎半
漢適彼莽蒼庶逐北風之思却從東道之上俾得交頸
裔土翹足荒陬克全真性有歸羣休同越地之放象似
桃林之罷牛豈彼驊騮卒見羈於造父寧同屈産終服
御於晉侯是知漢文之德彌尊歸馬之猷克中示後之
立國者盡規矩之以却遠方之貢
却走馬賦(以天下有道無所用之為韻)(唐)闕名
貞元初既平凶醜海縣安阜歸戍人於田里却戰馬於
隴畞所以示力争之無益昭静勝之足有乃命司武闢
御皂出羣騶於紫陌閱衆驥於黃道吉行之乘存六駁
而有餘無戰之時惜萬蹄而空老於是脱羈鞅任超逾
騰驤於古塞之外飲齕於洪池之隅恣蕭蕭之永逸免
逐逐之長驅天廏初辭誠貴人而賤畜農車儻駕亦以
有而之無留之則踠其駿足而不與人共捨之則遂其
生適而省其國用顧東道之常來凌北風而遠縱曩者
揚鑣噴沫環甲鳴鞭角紫燕以行地隨飛龍而御天追
風於陣表絶電於君前功德難忘信彌多而不厭驕奢
作戒故雖愛而必捐任物自然仁之上者脩文偃武德
之要也屏危事之形影張體容於宗社尚兹恬淡見道
發宸衷釋彼權竒知化成天下材雖駔駿用亦有時艱
難則雲從而聘力開泰則野逸而呈姿昔常代於人勞
良多效矣今則遂其天性非曰棄之感君恩之有序彌
天壤而得所望驂騑而躑躅依水草以容與彼周武之
歸漢文之却曷足方我皇之明舉
焚雉頭裘賦(以珍異之服焚去無取為韻)(宋)文彦博
晉武帝以德繼惟睿功齊乃神焚雉裘而崇儉負鳳扆
以臨民化被元元必被先王之服燔兹楚楚盖除希世
之珍原夫聖澤遐敷皇風廣被當百度之攸敘見萬邦
之從乂諸侯述職既息貢於瑰竒獷俗賓王亦咸輸於
珍異伊彼程據當兹盛時庶為臣之美矣必竭節以事
之由是製此雉裘將充乎任土之貢獻諸龍陛爰陳乎
執帛之儀徒觀其麗彩鮮明爛光彬郁彌縫皆自於藻
翰制作遂成於珍服異王恭之鶴氅但取清竒殊李兑
之貂裘惟彰温燠帝乃念兹至巧命以俱焚慮淫靡之
下漓薄俗恐奢華之上惑明君俄委燎原之勢遂同有
齒之焚紅燄初騰漠漠而漸成餘燼青煙欲斷依依而
尚藹微芬然後珍怪罔求姦邪悉去六合咸歸於儉德
萬化永安於鴻緒雖斯裘之甚美焉能衣之以奉天且
厥用之至繁豈可被之而當宁若然則聖政敷於九有
帝德合於三無闡易俗移風之道遵還淳返朴之途雖
文帝之罷露臺尤難並矣縱武皇之焚甲帳未可同乎
則知德不廣無以化蚩蚩之氓儉不崇無以成蕩蕩之
主故焚裘之可美在去奢而有取既著美於一時遂流
芳於千古者也
任官惟賢材賦(宋)范仲淹
官也者名器所守賢也者才謀不羣當建官而公共惟
任賢而職分大則論道經邦帝賚之猷允著小則陳力
就列家食之歎無聞王者臨萬邦之民列百揆之職將
致理而有成故掄材而不忒示以好爵惟皇之士攸臻
致於周行命世之才盡得始其精選不貳明揚勿休察
其言之所謂觀其行之所修苟進者不可不慎待用者
予取予求勸農免人咸委循良之德處煩理劇悉資濬
哲之謀豈不以官人者一人之股肱兆民之綱紀厥用
也雖各司其局厥功也蓋同歸於理非其人則貽民之
憂得其人則致君之美是故每孜孜於仄席憂在進焉
俾濟濟以盈庭野無遺矣蓋以非賢不乂得士則昌度
其才而後用授其政而必當上以見知人之道下以見
稱職之方亦如大厦搆成惟美材而是取良工制作得
利器而允臧自然讒邪知禁惟君子之是任政教昭宣
致王業之不愆庶類咸若羣方晏然其或未精黜陟弗
辯媸妍素餐之誚必作嘉魚之詠莫傳曷若我命以鈞
衡乃負鼎之明哲升乎諫諍必及霤之忠賢大哉考古
典之訓謨覽前王之取捨巍巍堯帝得五臣而洽域中
赫赫軒皇用六相而光天下故我后法二帝之垂衣舉
多賢者
得地千里不如一賢賦(宋)范仲淹
地廣千里功虧一賢故開基之大矣寧命世以生焉附
益我疆雖有邦畿之遠發揮王業難居家食之先得不
載考謨猷旁稽士實延袤之境土雖衆挺特之才難可
惜彊吞是戒豈一千乘之多為禮聘斯行在五百年之
間出又何取險包絶壑深控澄江非形勝於百二貴國
士之無雙尋師之道路咸歸何能翼聖展驥之途程盡
入詎可經邦是以攻掠無聞簡求可考匪煩開拓之力
唯取弼諧之道秦商於而齊即墨非我之求傅巖野而
渭水濱是吾所寶唯賢也其功莫料唯地也於用如何
自欲得人之盛豈須拓地之多爵舉之流可進之而授
賞目極之所難獻之而請和斯蓋意切求賢事非避地
雖沃野之咸在諒竒才之足懿任附庸之國衆胡比盡
忠縱兵賦之數多罔加餘智豈不以賢之得雖少必貴
地之有雖多曷能捨地得賢兮邦基以立失賢有地兮
國難隨興是故治亂咸繫古先足徵鴻溝割而楚亡惟
賢不用昌國去而燕奪何地堪矜在乎啓土罔資虚襟
是急皇明由是以彌遠鴻業於焉而允緝若然則議賢
者之深功何百城而能及
三公調隂陽賦(以中輔之職爕理隂陽為韻)(宋)陳襄
朝無闕政官設居方故三公俾輔和於邦國用調爕於
隂陽居槐位以分班洞均舒慘列鼎司而效職灼序柔
剛伊昔令王寵綏緜宇以謂設官分職兮非政而曷任
曰隂與陽兮非公而莫主由是統爾和氣委兹中輔兢
兢論道順消長以無差業業在朝致中和而兹取誠以
翼奉君上贊臨域中竭股肱而胥附調變化以無窮位
應六符正居夏居冬之氣爵隆八命定為刑為德之功
况夫子育羣生君臨大國二儀有愆伏之運四氣異往
來之則得不命乃上公謹兹常職庶天令以惟和禆歲
功而無忒卓爾量才之任式序為綱居然明理之司用
期合德則知隂不治也惡肅殺以非宜陽不順也慮生
成之有遺故我法三光而昭若專二氣以調之使萬物
各得其所庶人不失其時稟四海之儀率正耀藏之度
居萬民之表庸均唱和之期夫如是則居職儼然經邦
翼爾順成開闔之化曲致雍熙之美是以邴吉有問牛
之志蓋務協和陳平無對獄之辭用勤燮理懿夫國之
治也必頒官而分務物之生也蓋抱陽而負隂惟此承
君之職式勤觀變之心九卿通寒暑之權功惟並致太
史司星辰之候事匪同欽誠哉茂建官儀昭垂邦牒萬
機之政是務三合之宜用燮自然天地節而歲時和致
生成之允協
六官賦(宋)范仲淹
伊六官之設也所以經綸庶政輔弼大名治四方而公
共宅百揆而職分克勤於邦同致皇王之道各揚其職
以成社稷之勲王者富有八紘君臨萬國何以致熙熙
之化何以崇巍巍之德欲行其教必舉賢而授能將致
其功故列官而分職乃立冢宰爰命司徒一則執掄衡
之柄一則掌土地之圖總其庶官位定而上下皆正敷
於五教民成而怨惡曾無至若宗伯執事而惟和司馬
論功而無曠典三禮而稽古統六師而安上俎豆之事
登降而不失其宜軍旅之容征伐而無有不當又若司
寇之治可畏司空之政惟常主憲綱而有典有則勸農
功而無怠無荒御百姓於五刑罔敢作亂宅兆人於九
土孰不來王惟兹六官邦國是保叶贊王業恢張聖造
所以均天地之化所以全君臣之道軒皇六相稽其義
而弗違舜帝五臣比其功而可考夫如是則六官之任
也司二儀之理法四時之名於以平天下之政於以安
天下之情得其人則聖政咸若失其人則王化不行雖
乃武而乃文各從其理體亦同心而同德共輔於文明
今國家博采遺賢陟明多士將五帝以齊邁命六官而
共理有以見萬國一家頌聲作矣
六事廉為本賦(以先聖之貴廉也如此為韻)(宋)蘇軾
事有六者本歸一焉各以廉而為首蓋尚德以求全官
緒條分雖等差而立制吏功旌别皆清慎以居先器爾
衆才繇吾先聖人各有能我官其任人各有德我目其
行是故分為六事悉本廉而作程用啓庶官俾厲節而
為政善者善立事能者能制宜或靖恭而不懈或正直
而不隨法則不失辨别不疑第其課兮事區别矣舉其
要兮廉一貫之蔽吏治之否臧必旌美效為民極之介
潔斯作丕基所謂事者各一人之攸能所謂廉者通衆
賢之咸暨擬之綱罟先綱而後目况之布帛先經而後
緯於冢宰處八法之末厥勢既分在西京同大孝之科
於斯為貴乃知功廢於貪行成於廉苟務黷貨都忘屬
厭若是則善與能者為汙而為濫恭且正者為詖而為
憸法焉不能守節辨焉不能明嫌故聖人惡彼敗官雖
百能而莫贖上兹潔行在六計以相兼此蓋周公差次
之小宰分掌者考課則以是黜陟大比則以為用捨彼
六條四曰潔晉法有所虧焉四善二為清唐制未之得
也曷若獨標兹道分貫其餘始於善而迄辨皆以廉而
為初念厥德之至貴故他功之莫如譬夫五事冠於周
家聞之詩雅九疇統之皇極載自箕書噫績效皆煩清
名至美故先責其立操然後褒其善理是以古者之治
必簡而明其術繇此
賢不家食賦(宋)范仲淹
國家廣闢四門惟賢可尊俾進身於禄位寧退食於丘
園出仕文明萬鍾之榮自足不居側陋一簞之樂奚論
當其王道勃興聖人在上納忠良而㒺怠庶弼諧而無
曠敦三接而何善不臻達四聰而無遠弗訪思舉之士
效明試於勲庸崇德之人恥素飧而高尚莫不濯纓交
進束帶相先上既諧於輔聖下絶見於遺賢克勤於邦
自重茵而列鼎不出其位寧鑿井而耕田遂使獻替無
虧經綸是假外兼濟於黔首内盡忠於王者行爵出禄
但見其聖人養賢論道經邦詎聞乎君子在野豈不以
天下之政也惟賢是經天下之情也得賢而寧所以宅
兹百揆所以康彼萬靈靡吟皎皎之駒已縻好爵宜詠
呦呦之鹿盡宴明庭彼茹藜而隠者亦士之醜飲泉而
居者何樂之有曷若我美禄是干良時是隅如蛟龍兮
得雲雨異麟鳳兮在郊藪是以子牙就聘求魚豈戀於
水濆伊尹逢時執耒寧思於田畞美夫聖主斯在明賢
不遐咸簪纓而奉國豈菲薄而在家端冕之前既協鹽
梅之用衡茅之下誰興葵藿之嗟士有學稟素風運逢
皇極方勵入官之業獲頌養賢之德幸奏藝於堯階庶
無慙於家食
鴻漸于陸賦(以鴻在于陸為世儀表為韻)(宋)文彦博
觀乎大易嘉此冥鴻因漸陸以斯顯遂為儀而可崇欲
潔於身克務乎升高自下不濡其翼寧煩乎激水摶風
原夫居賢之象載觀設卦之由斯在體於鴻則蓋取進
動漸於陸則爰求爽塏寧同越鳥依棲永戀于南枝有
異莊鵬運轉常歸於北海徒觀其載飛載止匪疾匪徐
矧徊翔而翩若必高潔以依於飜迅羽以嗈嗈弋人何
慕冲層峰而岌岌陽鳥攸居高遂雲飛長辭水宿别海
上之鷗鷺鄙波中之鳬鶩肅肅隨陽翩翩遵陸見可而
進同鳳鳴於高岡靡常厥居類鶯遷於喬木豈不以陸
者地鎮之峻極鴻者羽族之珍竒翼若詎重於軒翥屹
然迥出於喧卑非來者之漸矣安跂予而及之鸞游而
蓋不足取隼擊則又何能為將候鴈以同賓羽翮既就
與時龍而共起燕雀焉知不雜塵游寧隨波逝固殊遵
渚之列自有鳴山之勢類彼勤行之士卓爾離羣同乎
高蹈之人飄然出世且夫棲陵木者甫濱於山足集磐
干者尚邇於水湄苟人言之有厲則世網以見縻曷若
我將翺將翔首據高明之地爰居爰處俯為衆庶之儀
孰謂乎無所取才不離飛鳥或俯集於雞樹或下臨於
鳳沼宜其羽翼清虛可以為天下表
越裳獻白雉賦(以周德方興遠夷入貢為韻)(唐)謝觀
憬彼越裳南之一方感皇化於蠻貊獻白雉於周王原
夫獲皎潔之姿奉鴻私之德閉靈質以雕玉馳星使於
絶域夕辭南土形迷夜月之光曉向北風影混朝霜之
色嗟乎跋涉空闊江山阻脩途程萬里星歲幾周過吳
門而練影光透染曹風而麻衣色浮然後達成周之大
庭陳本國之所執歴雉門而捧進隨鴻臚而坌入俯雕
題而就位拱䟽趾以前集利觜玉植修領縞戢風搖細
尾當軒而練帶長垂日昭輕毛在手而雪花孤立以其
耿介無比貞明可稱距列瑶刺身摛鶴翎徘徊而隟駒
其轉奮迅而振鷺將興其淨珉潔其神露凝皎皎敷粉
亭亭卓冰自稟時清之化誠非日浴之能勿以臣之賤
所獻無徵勿以禽之微所來自遠蒙恩覃而化及似風
行而草偃是以齎此嘉瑞唯憂後時欲以明誠上答敢
以遐阻為詞作獻靡遼東之豕不緇殊墨子之絲一以
見澤兼鳥獸一以彰德被蠻夷王乃愀然色動沉然念
兹發明南國之忠汝之遠矣舉奏殊方之瑞予甚嘉之
方知雉之潔兮可珍士之潔兮殊衆可珍猶尚於夷俗
殊衆可標於歲貢儻援引而不遺願舉白之一送
越裳獻白雉賦(明)劉克正
覽聖緒於前代兮考王德之所隆伊蒼姬之撫宇兮景
運闢以熙融惟武之以仁易暴兮成繼序而克崇后既
賢而紹聖兮左右以元輔旦之公忠蕩太和於宇内兮
宅九土以帡幪若越裳之荒逖兮亦感德而來同紛旅
庭其底貢兮奉瑞物以先容嗟爾其負海以為邦兮固
窮南而作域溘其濟乎炎之洋兮川嶺紆迴以巉巖望
中華之恍惚指北斗以下睇兮奄至乎天子之國吾始
未知夫道里之幾何兮曾不可以遐計而周度俗既異
譯以殊文兮托累譯以通忱杳上世吾罔有聞兮實重
勤乎遠人顧正朔所不加兮恐德澤之未淪謝厥贄以
無享兮賓其衆而弗臣孫大美而弗居兮固王道之宏
也歴九州而致物兮亦遠人之所從也惟風雨之順時
兮無霪烈之為虐暨溟波之不揚兮效厥靈於海若蓋
三年而今兹兮詎奄聞於旬朔吾儕僻陋其何足以知
兮亦藉荷於厚博向故老以訊言兮識聖人之有作吁
嗟白雉胡為兮遵山梁而飲啄含元氣以自適兮包純
質以為絡匪儔侣之所同兮矜錦文之紛錯惟耿介之
獨持兮故完潔而不濁疊霜毳以連翩兮迥玉立而綽
約既失皎於素鷼兮亦奪鮮於皓鶴陟高岡以朝雊兮
應鳳鳴於丹穴張大網之恢恢兮掩修容之濯濯性馴
擾以不驚兮若依仁而有覺雖僻壤之自産兮乃王瑞
之攸托眷羽族之足珍兮豈終淪於夷落仰大邦以來
獻兮媿將承之猶薄惟四靈紛其畢至兮既雜遝於郊
郭伊兹鳥之細微兮寧增殊於鎬樂諒來者之無拒兮
翼余誠之卒獲離荒裔之越絶兮奉靈囿之豁廓苟幸
齒於來儀兮縱疎遠其奚怍惟元輔之虛已以翊贊兮
乃致厥美於嗣王創指南以適歸兮示柔遠之不忘命
太史使按圖兮考符應於舊章嘉我祖之肇邰兮始鳥
翼而發祥赤烏流於王屋兮我武赫以維揚逮旅獒之
來庭兮乃遠人至而周道光子明辟亶其克肖兮揚大
烈而寖昌德下及於游潛兮亦上格於飛翔肆無遠而
不屆兮奄獻瑞於殊邦物豈無因而至兮漸王澤之汪
洋維金氣之馴服兮亶白質之來章屬火德之當陽兮
乃徵發於南方何遠物之足貴兮固將比德於虞唐伊
明明之基命兮荃受祉其未央純厥修以比德兮合天
人之所章令遐邇其若一兮亦永綏於靈長吁嗟王路
邈其未有底兮胡寧玩物而怠康於是王乃為白雉之
歌歌曰載戢干戈承先烈兮遠至邇安白雉潔兮股肱
惟良翊朕德兮公旦乃拜手稽首賡載歌曰皎皎雉兮
來南中兮惟王諟德臣何功兮緝熙敬止永保終兮
越裳獻白雉賦(明)吳中行
伊皇周之奕葉兮播太和以重熙嗣謨烈而式序兮方
履盈其受釐元相惟德之勤兮輔明辟於垂衣錫羨䘏
胤應寶籙而凝庥兮敕天命於時幾繼離保泰仰丹書
以作則兮光帝德於華夷繄越裳氏之遐逖兮知中國
之有聖纘緒者穆穆負扆者明明迓衡一德綏猷四境
波氛已恬休徵時應美矣復彰傳之益盛邛僰之遥裔
奉王朔以為正豈自阻於炎荒亦願覿夫文明之彪炳
通重譯以來王叩疆關而請命絶域窮徼回面易聽編
髮駢趾異飾詭靚望帝閽以咸賓兮欽皇綱之維競既
梯航而至止兮覩禮樂之繽紛執方物以為贄肆庭實
其何所陳惟服食器用為德之致兮迺弗産於粤濱雖
火齊夜光之璀璨兮恐寶玉之不見珍鳴岐之鳳游藪
之麟既克致夫土瑞又奚假於遠人睠皜雉之純潔實
羽族之靈馴必聖德之被物故天心之示禎遂底貢乎
萬里庶輸欵於九宸華哉為文翯乎其翼形迷夜月之
光影借朝霜之色聿呈祥於素絲欲增輝夫赤舄彩移
團扇之陸離用備舞干之煒奕豈興歎於在梁匪解顔
之可弋邁殷宗之鼎雊兮兹神休之申錫同禹甸之夏
翟兮更來儀於重譯維時鸞輿御朝鵷序列行化覃海
㝢德洽泳翔集羽林而駿奔紛虎賁以鷹揚詔司賓陳
懷遠之儀兮走玉帛之趨蹌俯雕題而就位兮瞻鶴馭
以欲颺隨鴻臚而稽顙兮獲上羾於明光豈異物之足
貴兮亦誠享之所將惟來者之不拒兮庇我闥於八荒
造指南之車以𨗳其歸兮示綏柔之不忘既命太史爰
考舊章惟我周之開國乃覆翼以為祥嗣赤烏之薦瑞
肆蒼籙其寖昌覽兹白雉獻自南邦彰純休之方篤驗
火德之當陽奄溥澤於鳥獸豈讓德於虞唐君臣合德
寰宇流芳稱鴻名於罔極垂駿烈於無疆亂曰景運郅
隆泰階平兮皇極懋建文教明兮鳥獸魚龞罔不寧兮
紹基嗣服撫盈成兮越裳遐陬暨聲名兮濯濯者雉獻
於廷兮惟德致物鑒彼誠兮卷阿矢音此其鳴兮昭受
帝眷永底民之生兮
御定歴代賦彙卷四十三
