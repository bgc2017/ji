欽定四庫全書
御定歴代賦彙卷六十
文學
讀書賦(晉)束晳
耽道先生澹泊閒居澡練精神呼吸清虚抗志雲表戢
形陋廬垂帷帳以隱几被紈素而讀書抑揚嘈囋或疾
或徐優游藴藉亦卷亦舒頌卷耳則忠臣喜詠蓼莪則
孝子悲稱碩鼠則貪民去唱白駒而賢士歸是故重華
詠詩以終已仲尼讀易於終身原憲潛唫而忘賤顔回
精勤以輕貧倪寬口誦而芸耨買臣行唫而負薪賢聖
其猶孳孳况中才與小人
秋宵讀書賦(唐)王延齡
獨夜寥寥兮清我素襟踐藝城兮遊遨書林觀先王之
行道見古人之同心羲農之精微兮含隂吐陽周孔之
奥祕兮神入鬼出有禮樂經邦之化有德刑御人之術
雖興風而致理或因文以喪質借如助築於澗垂釣在
川夢來而所象方得繇啓而其貺必甄何風雲之冥感
而君臣之道全謨明弼諧開物成務儀在楚而何辱隗
得燕而何遇起之來兮而長平不守季之入兮而武關
非固將吉凶之由人伊存亡之有數若乃大夫西都之
佳賞公子南皮之勝矚將軍之畫閣天半衛尉之凉臺
水曲馳香車與寳馬炫纖羅及美玉玉饌金觴暮不歸
妙舞清歌斷方續何貴幸之斯甚為歡娛以自足亦有
竄江濱兮不用首河梁兮永辭長門幽絶恨欲死掖庭
一去還無期黃鳥嚶嚶兮野花落白露瀼瀼兮邊草衰
此時但能登高而遠望孰云不腸斷兮淚如絲夫以聰
明正直維神之假有才無位奚其為者行莫過於顔曾
文莫先於班賈空競競於人世竟蹉跎於物下能育其
寳則宜無屯不與其命何生此人仗雄劒以激憤一欲
問夫蒼旻夜如何其夜以闌閒琴牢落坐南端流月曈
曈兮素華滿銀釭煜煜兮清光寒於是開中軒矖晴盼
天敞朗兮北斗何高雲依微兮南山可見銀河既已傾
玉窗又以明哀鴻嗷嗷兮空際遠墜葉紛紛兮林外輕
已而羣感互興衆念相積憐稚顔兮何暮對流年以自
惜徒見其生也楊柳繁華為我春不知其死也松檟幽
泉為我夕何恃俊於禰衡何慟窮於阮籍郭璞蒙垢兮
豈不潔幽蘭無人兮終自芳黃綬從來兮非所願白雲
逶迤兮滿山自得長歌太平事胡為擾擾風塵間
學殖賦(以深根固柢無使將落為韻)(唐)張泰
學者人之本也必資乎窮要道勵專心故假農以為喻
將克已而攸箴筆力載耕既研精而不倦情田以耨將
覃思而惟深懿兹善喻豐滋是務當勤勞而有獲豈滅
裂而不顧種德潛潤比土膏之勃興修業大成方雲稼
之森布切磋討論將究其根孜孜而其功且倍矻矻而
其教彌尊苟惰以自安則耒耜之用廢習而不輟則藨
蓘之道存藴經笥而煥乎既庶成行業而油然實繁且
夫以兹訓語譬彼樹藝學者在清其本末農者在立其
根柢庶存心而有補期竭力而無替顧三冬之足用且
俟經時異四體之不勤而能望歲其道既敷其志不渝
自微至著生有於無厥修乃來類京坻之可積不思則
罔同水旱之是虞原夫匪獨化人聿兼為已寕徒取於
披閱固可移於任使功成久習宋人之揠足傷事不兩
全樊遲之學誠鄙稽其存於日省就此月將覩專專以
開帙嫓汲汲而築場勞而無怠焉奚必乎四之日禄在
其中矣可期乎萬斯箱客有服膺糟粕惟善是樂恒慮
失而不逮詎懷安而自若敢竊比於農夫懼見逢於摇
落
人不學不知道賦(以學然後知不足為韻)(唐)闕名
君子之為道也敦詩書說禮樂俾其潤身而裕德克已
而志學亦猶嘉肴在器良玉抱璞肴之知味既因於嘗
玉之成功必由於琢物既肖旃士亦宜然知此道者必
勤學焉若夫即其講肄齒以胄筵儒風是習素業斯傳
以三墳五典為本以八索九邱為先存乎博奥究其精
妍漁獵乎六籍之内牢籠乎百氏之前得用而行將陳
力於休明之代自強不息必苦節於少壯之年於是慎
擇其師審取其友師之嚴則尊敬而靡懈友之直則切
磋而可久志有所立言無所苟講道德必探其本原進
禮樂必盡其先後故業就而青紫可拾器成而瑚璉自
負(闕)
學然後知不足賦(以君子強志然後成立為韻)(唐)雍陶
士有倦乎耕耘求其典墳每下學以為已期干禄而事
君雖歴三冬詞軋軋而未能足用雖觀百氏意歉歉而
常如闕聞復得散帙如初攻堅兹始謂尺璧兮易得歎
分隂之難止隱居就道欲名垂於千萬年嗜學從師將
繼志於二三子當其敦詩說禮存誠自強恃少壯而能
勉勵懼老大而有悲傷儆覆簣之遺事慕絶編以同芳
親賓兮莫往莫來晝夜兮無怠無荒始勵已而功誠為
矻矻乃收心而貴復覺茫茫豈九流之深豈六義之祕
抑由懵學者請益而尚少雖勤而未至又安得食而求
飽困而欲寐忘匡氏之心無蘇君之志由是其意彌堅
其業彌專開卷且爾服膺拳然不出戶期知萬里不下
帷寧止三年欲罷不能所求廣矣大矣以思無益故得
藏焉修焉始也儻易足於謏聞無求備乎講究顧羣籍
而是棄雖勤師而莫誘若然者足見微功併棄於前洪
名疾沒於後所以大器不愧晩成時習以資其學殖日
就而冀其經明靜而專敞而立既勤勤而曾不息又孜
孜兮如不及大矣哉學者之心信地芥而必拾
多文為富賦(以儒者崇學多以為富為韻)(宋)文彦博
稽先王之訓見君子之儒取多文以為美體至富以寧
殊藴之則獨善於身不失其所施之則兼濟於物無得
而逾魯哀公道在崇儒孔宣父心存化下將令德之廣
矣必使道之行也以為勤諸博學式彰乎善莫大焉類
彼多藏自取乎文為貴者由是篤行無倦修辭罔窮所
謂學成而上抑亦禄在其中韞玉俟時我則非道而弗
處懷珠待價我則惟德而是崇豈假徇財爰因嗜學雖
云既富而且庶實在懷忠而抱樸博文者自顯豐盈昧
道者堪譏齷齪抱義而處寧須陸海之珍藏器於身便
是荆山之璞盈非損志用不患多匪予求而予取假如
切以如磋修身踐言信滿堂而可守浸仁沐義諒潤屋
以難過則知富於文者其富為美富於財者其富可鄙
故往籍之攸載俾來者之所履發論甚嘉垂謨有以進
德修業諒多積以攸同温故知新豈厚亡之足比莫不
郁郁斯盛彬彬有為且常同於富贍又曷見於盈虧雅
符懷寳之人惟遵於道豈類窮奢之士必速於危懿夫
學海騰芳儒林挺秀彰聖教之不墜見文風之是茂寧
虞喪寳罔同於無德而貪詎比浮雲豈並乎不義而富
壞宅得書賦(以壁中得之傳諸後學為韻)(唐)蔣凝
孔氏之居中藏古書當霸魯壞隳之日見亡秦焚滅之
餘卜數仞為繚垣時之潛矣定四科於竹簡世以傳諸
當其漢偃兵戈魯修宫掖將窮下國之侈遂去前賢之
籍并吞一畆方取地以崇居摧折兩楹遂得書於暗壁
悲夫其宅也人亡道窮削跡於中瓦毁而阼階缺裂塵
飛而環堵空濛鯉也必趨之庭將為輦路仲由未入之
室欲創離宫其書也藏書廢久坑儒之後蟲侵而鳥跡
微虧土蝕而韋編欲朽虞夏不刊之典出彼圬墁殷周
將喪之文存於培塿於是升彼堂矣棄諸簡焉信遺址
兮必取寧古文兮何傳將卜樓臺剗榛蕪而矻若俄聞
金石扣寂寞以鏗然王乃凝思潛聽追蹤(原本闕三字)一宅
兮不壞知其書兮可學悔隳古而榮今庶立禮而成樂
門庭猶在存聖者之規模蟲篆難詳是古人之質樸倚
伏相推於焉有之不廣其居則斯文永墮不聞其樂則
往跡全隳信乎君子所居亦廢興而有數聖人大道當
用舍而隨時今皇家修典墳崇閫□開儒館以待士設
文教以濟國千秋萬歲知此道之無窮四海九州信將
來之有得
漢章帝白虎殿觀諸儒講五經賦(以高會羣儒討論正義為韻)
(唐)李程
漢章帝以文教式孚象德崇儒倣石渠徵校文之所配
白虎集青衿之徒於是發明詔下皇都宏辨者憤憤悱
悱博議者雲萃風趨所以讚揚政理豈惟探討典謨爾
其高觀洞開鴻儒四會擅古今之美為皇王之最八索
九邱之籍理析異同三墳五典之書義分小大舉兩端
而擬議與百代而沙汰既理貫於中亦聲聞於外實鈎
深而索隐况致遠而情高信積學而無倦豈待問而有
勞談柄乍揮振冠蓋之岌岌詞源忽注瀉江海之滔滔
將以演制度之善論威儀之盛撮五經之閫閾為九流
之龜鏡連山魯史自此而刊禮義詩書自兹乃正夫如
是始可以化人倫施國柄有典有則惟明惟聖上知恭
勤下審教令然後代有等威理歸清淨懿哉釋鈐鍵之
樞奥賾精微而討論疑之者風散冰釋學之者理順義
存可以明乎褒貶從其簡易貢别九州興窮六義豈惟
槭之說蓋亦識之智今我后化叶人文莫羣陋漢日越
堯君觀其環林森森璧池浩浩鴻儒碩生旦夕探討曲
盡庶彙旁流聖造則知儒者可為帝王之師保
太學壁經賦(以六經典法刊正文字為韻)(唐)闕名
國家誕敷文命建學崇政置六經於屋壁作羣儒之龜
鏡翦遺文以辨謬俾雅語以詳正是以儒業益敷皇風
載盛斆學既闡廓宇斯分飾素壁而照月搆丹梁而結
雲於是集青衿之侣延鴻儒之羣貞八索起三墳採典
謨之淪翳次編簡之繽紛稽古至今從百家之正義歸
真背偽俾四海之同文於是博考羣臣宣明舊典既科斗
之互缺亦魚魯之相舛依鳥跡而難從訪蛇形而莫辨
定兹金簡規程邈之隸書遵彼古文參史籕之大篆然
後命鍾張之藝詔文學之官界四壁以繩直揮五色之
毫端粲爾其彩昭然可觀雖一勞之克定乃千載之不
刊錯綜既備班列有次欲昭明於六書先襃貶於一字
俾去顛訛之惑用全述作之意苟不絶於韋編將永齊
於石記至於止戈為武反正為乏將為後生之式必憲
先王之法爰及垂露懸鍼鶴頭蚊足酌前修之模楷為
後來之軌躅瞻彼垣墻代兹簡牘篇章煥炳文雅照燭
正以先王之修則曲禮三千習以孔門之徒則冠者五
六所謂一人作則京國儀刑光我廊廟異彼丹青示人
範於古訓正國常於典經既文明乎天下宜遠域而來
庭
太學創置石經賦(唐)闕名
我國家學校崇崇創石經於其中用啓千年之聖將遺
萬古之風玄化式敷厥德既彰於有截聲詩再闡斯文
庶表於無窮既而招學苑之徒命他山之役陳滿笥之
文雅結峻天之遠碧且曰道自人弘教由時易若不考
深旨勒貞石布落落於廣庭陳巖巖於千尺則何以表
吾道之不騫見伊唐之有赫者哉由是雕鎪之功備矣
文質之義昭然鑿寒光而嶄嶄迭映駢古色而字字相
宣儼彼貞規韞玉之姿益壯窮諸墨妙崩雲之勢彌堅
事既叶於造微理乃符於摭實削成豈勞於執簡壁立
更逾於散帙旁分鳥跡且非精衛之銜來遠暎天光有
若媧皇之補出可謂洙泗之風不墜而教化之道益敦
鑽仰苟同於深奥咫尺可見於微言五色參差夫子之
文章盡在丹楹俯瞰聖人之閫閾斯存豈非吾君秉茲
一德修文臨極堅貞為庶士之規考禮作百王之式既
而辨舛錯而定魯魚然後二三子是傚是則
石經賦(有序)(明)貝瓊
五經載道之器也秦燒詩書經燬而道自若也漢求壞
爛之餘書禮樂已殘缺十九惟易以卜筮存詩以絃歌
存春秋以口授存而俗儒章句之徒傅會穿鑿使五經
大義不明於天下不亦悲夫靈帝熹平四年議郎蔡邕
與棠溪楊賜馬日磾張馴韓說覃颺等求定六經文字
詔許之邕乃書丹於石命工刻之立於太學門外時四
方摹者日以千計然未知道之所存也特以邕之書耳
洎唐文宗時高重為國子祭酒與鄭覃復刊定九經於
石嗚呼漢唐石經已風摧雨剝於數百年之久與岐陽
之鼓嶧山之碑同一榛莽已因推衍其凡以為之賦云
賦曰
繄聖作而明述兮尼父集夫大成歴四海其遑遑兮威
鳳瘖而不鳴吁嗟時之終否兮託空言以載道世莫知
余奚恤兮閱萬世其杲杲嬴既暴而不德兮舉六籍而
火之薄先王之仁義兮尚法律而為治悲祖龍之鮑腥
兮阬亦湮而無煙易幸存於卜筮兮詩亦肄於管絃春
秋閟而不出分禮樂佚而不全科斗螙於壁中兮光白
虹之射天嬴遂僨而劉王兮家六合而寧謐乃偃革而
為軒兮掇壊爛於十一洎六葉而遘武兮炳大明之當
中黜百家之淆亂兮一道術而異同易科斗而為隸兮
復家蓄而人誦道固不可泯兮亦何待夫汗牛而充棟
時既降而道晦兮經尋滅而莫收割申勸之或舛兮衆
咸失於校讐屬熹平之四祀兮帝孝靈之當宁正俗儒
之穿鑿兮偉中郎之博古辨魯魚與亥豕兮刻南山之
堅珉巍乎四十有六兮樹翼翼之成均鈎鐵畫之倔強
兮妙骨氣之洞達非餓隸之羸形兮非寒巖之枯枿非
醉草之欹斜兮非劒舞之渾脫初崩雲之恍恍兮粲列
宿之離離鸞振翼以夭矯兮樹交枝以參差鷙鳥&KR1143;以
乍飛兮羣鵝遊而戲海彼鶴頭與隼尾兮曾何足以為
態捷奔泉之渴驥兮縱入草之驚蛇勢或埒於墜石兮
體已悟於畫沙觀者紛其堵立兮車連連其日至豈八
法之是尚兮幸經存而不墜陋石鼓之苔剝兮鄙漆書
之土瘞觀竒陽而偶隂兮窮太極於有無感堯湯之禪
放兮求厥中於典謨何二南之和平兮悲雅變而逮胡
儀三千與三百兮伊朝夕之攸執何曲折而精微兮謹
一出而一入嗟聖人之憂世兮徒感麟而掩泣二百四
十二年之筆削兮善既勸而奸戢正夷夏之内外兮亦
綱常之攸立夫何經之徒存兮昧古訓之時式痛賣官
而列肆兮盛後宫之傾國奄豎黨以盤錯兮又孰恤乎
社稷九州裂而紛攘兮黎庶化而為豺經雖鐫而何補
兮政與道而相乖逮有唐之文宗兮乃繼漢而有作礱
巨石之嶄嶄兮列廣庭之落落吁回首其幾何兮悉風
摧而雨剝文斷缺而莫辨兮委荆棘之漠漠吾恐為沉
犀於蜀門兮同刻鯨於昆池曾不若慶雲與松風兮託
艮岳而效竒又焉得紀功千載兮擬岣嶁之禹碑誶曰
已焉哉石經泐兮剡藤出書連車兮布萬國撫遺墨兮
相得失道之存兮昭白日
御註孝經臺賦(以百行之本明王所尊為韻)(唐)張昔
孝惟行先教實理本故玄宗探宣尼之旨為聖理之閫
爰索隱以鈎深或詞約而意遠然後勒睿旨於他山之
石樹崇臺為儒林之苑天文煥發知孝道之克宣微旨
高懸示仁風之已返上崇君德下達人情王猷玉潤帝
典金清誼雖刑于子道理實暢乎家聲施之於人風俗
可移於孝理懸之於教日月方比於貞明不然何以卓
爾孤標介然守正金字纍纍以條貫銀鈎歴歴而交暎
故嚮之者修睦就之者起敬斯乃示生民之大端仰高
山之景行至哉聖化本本元元酌其旨而薄俗可厚毗
於政而理道可敦故政以肅教為尊非無詩書始務陳
其行本非無貴賤心願宗其化源且高而不危者尚乎
臺磨而不磷者莫如石揭貞質於庠序殊祕府之竹帛
諒乃侔天地而始終豈特垂載祀於千百静而繹思文
固在兹一人有作比屋允釐覽君君臣臣之間則心乎
愛矣於尊尊卑卑之道則學而知之矧乎雕琢成章區
分式序方隅而不失其正篇次而各得其所三千子之
鼓篋邈矣具瞻十八章之箴規揭之備舉乃知孝理馨
香有時而彰不壊不朽化被無疆所以播鴻休於玉葉
表嗣子於明王故曰孝者天之經也宜乎配地久而天
長
五經閣賦(以禮傳詩書易成教為韻)(唐)許堯佐
王者為邦實先學校不有載籍何以垂教必由乎文字
使知乎忠孝東序西序取乎游焉息焉八索九邱俾其
是則是傚粤我后矣聖哲者歟命儒官兮至公以居所
崇惟學所寳惟書搜羣言而斯在立重閣而藏諸觀其
結搆孤高軒扉對啓飾不及侈儉而中禮刮楹之上標
銀牓之煌煌峻宇之前閱子衿之濟濟於是六籍咸萃
百代無遺恭儉之教比事之辭虞夏商周之五典國風
雅頌之四詩既精微之與廣博莫不森羅而在兹文移
科斗之質字别魚魯之疑軸星攢而花散帶蜺舒而草
滋櫺檻風來動芸香之苾苾綺疎日暎見鉛槧之纍纍
覽彼縑緗請披記傳或崇其臺以邀非望之福或䆳其
榭以逞荒怠之讌未若事惟師古政以化成斲樸之勤
毋弛怠於儒學黼藻之飾不加賁於檐楹由是事美德
風人歌懿績校則同於天禄藏乃異於魯壁左平右墄
雖有陋於明堂上棟下宇乃不踰於大易别有名繫庠
序身衣縫掖覩兹閣之岧嶤諒吾道之弘益
經神賦(以明識經旨能若神矣為韻)(宋)文彦博
昔鄭康成英聰挺生擅窮經之妙譽著饗德之嘉名識
洞精微我則惟變所適學臻幾奥我則用晦而明豈不
以温故知新博聞強識明先典之奥義曉聖人之遺則
是以道並無方功侔不測下帷靡怠莫窮乎變化云為
開卷是精可驗乎聰明正直豈止夫遊心萬仞皓首一
經爰因學以知道遂表人之最靈闡揚乎黃卷青箱難
迷禍福講貫乎三墳五典可洞幽冥嶽嶽騰芳孜孜擅
美允符得一之義克配害盈之理敦詩罔倦應遵嶽降
之言學易彌勤自合蓍圓之旨若夫彼之神兮於冥漠
而足稱此之神兮在探討以為能諒咸因於廣博固靡
自於依憑劉孝標之書淫豈能方軌杜元凱之傳癖誠
宜服膺厥號堪嘉斯言可度蓋經明之是務豈石言之
有託多文為美知福善以攸同非聖不談信依仁而宛
若偉哉斯人揚名立學以學優而既顯將誠感以斯親
有同乎周季劉臻皆稱漢聖且異夫隋初楊素止號江
神是何盛德昭然遺芬若此當一時之攸仰俾千載而
可韙神兮神兮與百神而有殊吾亦禱之久矣
詩有六義賦(以風雅比興自家成國為韻)(唐)李益
夫聖人之理原於始而執其中觀天文以審於王事觀
人文而知其國風故每歲孟春採詩於道路而獻之泮
宫有以知下之化逹人之窮發於關睢之首及乎王道
之終故曰天明自人而視天聽自人而聰所謂政於内
繫一人之本動於外形四方之風始於風成於雅失其
道或天方薦瘥得其宜或錫之純嘏是人情之大竇未
有不由於斯者爾其德以頌宣事以類比陳之於學校
將可以反正輟淫播之於絲桐何有於剪商變徵屬辭
庶因於勸戒緣情孰多夫綺靡嘉魚作而賢者進焉騶
虞廢而王道缺矣至於詩之為稱言以全興詩之為志
賦以明類亦有感於鬼神豈止明夫禮義王澤竭而詩
不作周道微而興以刺俾乃審音之人於以知風之自
洎夫代見更改也運歴於詩亡自天未喪斯文也以至
於皇唐於是抑文尚質崇儉去奢振六藝以補化秉一
言之無邪不然何以天地奉若而不興雲漢之嗟用能
德馨而蘋蘩可薦誠達而來麰降生雖九重歲招其諫
諍而九有日聞其頌聲且君匪五諫兮何弼詩匪六義
兮何成我皇乃以詩而條之國政本乎人情故得行於
蠻貊豈獨用之邦國修之身則壽考不忘垂乎後則子
孫千億乃知詩之為教蓋亦王猷之至極
詩賦(明)袁黃
大矣哉詩之為義也情感天地化動鬼神聲被絲竹氣
變冬春其得意而詠物也遊寸心於千古收八埏於一
掬漱芳藻采遺縠志翼翼以凌雲心兢兢而刻鵠擬去
浮而肖形期得髓而遺肉其因詠而成詩也選文入象
就韻摹心發新聲於竒磬謝落葉於故林詞即近而寓
遠意沿淺而入深至於聖皇在宥負扆臨軒覲羣后兮
雍雍碧玉貢八蠻兮濟濟青旃述朝會之盛事被聖德
於管絃宜肅雝而淵廣殊不取乎新妍或虎觀春筵承
明夜讌淑女提壺美人侍饌紀公燕兮樂易而典醇歌
房中兮和平而感戀欲崇正而獻箴亦戒淫而忌絢若
九廟獻歌南郊設頌欲正欲嚴欲莊欲重誇則爽直疎
則鮮用乃至元戎出境萬騎屯雲出馬鐃歌旋師凱文
詞宜壯兮不宜忘警氣貴嚴兮猶貴拊循夫楚臣被放
漢妾辭宫羈客裘敝孀閨淚窮孤孽遭謗無路自通或
以短韻而鳴隱志或以長篇而寫幽衷怨而不怒微而
若蒙履患難兮如素處憂戚兮靡恫或秦楚兮異國復
窮達兮殊陟行子斷腸居人罷食風蕭蕭而興悲草萋
萋而變色款款贈言瀝肝吐臆叙生平之雅情勗佳人
之令德箴而不謏婉而不直如春草兮始生秋月兮正
明炎威侵簟寒雪滿坪遵四時而歎逝感萬物而若驚
勿徒流連乎光景宜留䆳意於新聲乃若故宫黍茂别
殿鶯啼空山遠眺綠野俄睇覽古跡兮發今悽痛前事
兮開後迷言不盡意意不局題又若南山祝年摽梅賀
婚思賢悼往臨喪輓言志喜兮樂以則茹哀兮傷以惇
樂不蕩志傷不斷魂此詠言之雜態亦藝圃之紛蕃也
是以抱碩德秉孤忠詠閨情兮遠賡聖功鋪王化兮近
指草蟲詞能動物兮色象俱空美刺無迹兮斯謂之風
正語是非莊言真假文而不靡質而不野言關世教斯
謂之雅肅雝布聲清廟展誦揚休功而信徵贊祖德而
情洞不詭不浮若勸若諷形容曲盡斯謂之頌情見乎
詞志觸乎遇微者達於宏逖者使之悟隨性情而敷陳
視禮義為法度衍事類而逼真然後可以為賦假幻傳
真因人喻已或以卷石而况泰山或以濁涇而較清濟
或有義而可尋或無情而難指意在物先斯謂之比感
事觸情緣情生境物類易陳衷腸莫罄可以起愚頑可
以發聰聽飄然若羚羊之挂角悠然若天馬之行徑尋
之無蹤斯謂之興六義既陳淑慝攸分如其情存魏闕
汎詠楚雲心纏鮑臭虚述蘭芬既真宰之相違縱華靡
而不文倘餘榛之未翦類偏絃之獨撐宫唱而商靡應
金調而石未平苟絲毫之有虧雖成文而不精性靈未
協心氣多魔失温柔之家法象急管之偏頗恨湍流之
迅激故雖精而不和詞如合璧意不貫珠篇有死句句
無活膚首尾不屬聲調多迂惟生理之不完文雖和而
實枯是以内騁心靈外闡物精振之則山立蓄之則淵
澄運之則行雲流水飾之則簇錦飛英或濃如醴酒或
淡若太羹或急如躍矢或緩若調箏或始徐而終促或
似譎而實貞或外槁而中腴或言隘而意閎或化腐而
趨新或因竒而造平詩體多途詩情萬疊修詞者迷根
尚理者棄葉擬華實之兼收庶二妙之相接曹劉聞之
而魄喪李杜遇之而氣懾回大雅於狂瀾振頽風於百
劫
端午獻尚書為壽賦(以誠以古書資乎聖壽為韻)(唐)王棨
節乃端午經惟尚書當煬帝窮奢之際見蘇公為壽之
初五日嘉辰欲有禆於聖德百篇奥義敢將獻於皇居
始夫蕤賓既調星火初正雖云祭屈之日合有祝堯之
敬咸求玩好冀盡竭其忠勤競薦珍竒願延長於睿聖
惟公以邦紀將紊洪圖漸傾欲諷江東之幸思停遼水
之征繇是訪註於安國求篇於伏生既逢採艾之時合
祈洪算遂託獻芹之禮庶達微誠蓋以文盡雅言事傳
上古前王之善惡皆載歴代之安危可覩自然於禮無
爽於君有補豈效辟兵之法專用靈符寧依續命之儀
祗陳綵縷既而面對丹墀虔而進之其為贄也非鴈非
羔非玉非帛其為書也非易非傳非禮非詩且曰臣則
有志匡主無心順時竊以百王之典可為萬歲之資願
陛下察所以是究所以非不知枕惟琥珀之珍裘有雉
頭之美誠未知典謨訓誥閱斯而北闕長存虞夏商周
鑒此而南山相似所以鼓篋斯至稱觴自殊藉手而則
為臣矣服膺而在其君乎願因犬馬之誠取為龜鏡欲
取絲綸之筆用作規模且浴蘭獻物兮古豈無捧酒祝
君兮今亦有誰能持十三卷之雅誥上千萬年之洪壽
八卦賦(唐)敬括
太古之氣是生兩儀浩然無測淵乎勿為雖混沌之已
判尚冥蒙而未知既不辨其兩偶孰能察其三竒爰有
皇聖其惟伏羲索四營之妙理究三才之大規乃畫八
卦以窮萬象神可以測來智可以藏往辨庶品於竒功
握羣形於指掌使六位之恒存乃百王之是仰故乾以
至健坤以利貞含千變之象類萬物之情起潛龍以設
位立牝馬而開名為大易之門戶極天下之至精離以
象日巽以為風既明照於天下復扇動於虚空凡有象
而皆見無幽而不通誠自然之妙理亦變化之神功爾
其震位生木坎方生水擢修木於千尋汨長波於萬里
和衆籟而成響寫羣峰而倒峙則有兌取於金艮乃為
止既兼山而立卦亦麗澤而成軌表三索於永終瞻萬
物於資始莫究其探賾之妙虚測其精微之理物欲象
而斯來窮則變而無已信可以決疑辨悞訓人軌物必
定志以先占乃端蓍而後揲以通其變使人不倦賢哲
好之以洗心愚夫覩之以革面則知卦之為道其亦至
微妙不可測理不可違既設爻以盡數亦觀象而知幾
天地由其開闢隂陽由其發揮總百慮而一致混殊塗
而同歸
大易賦(有序)(宋)鄭剛中
觀如居士既取漢魏以來易學參訂其說竊拾餘意撰
窺餘十五卷每旦又陳易書案上往復誦之作大易賦
辭曰
風雨冥冥爐香晝清初祓濯以危坐徐玩味乎羲經有
竒偶兮探洛書之數有肩足兮具河圖之形彼連山歸
藏兮雖絶編之已久吾文王孔子兮尚端拜以猶生祕
七八而勿示著九六以通靈極三才而盡變鬱萬化以
含精得鬼神之至理發蟲魚之隱情聖人謂象而用之
必有物也故有以萬有二千五百二十之數藏之於四
十九莖大矣哉槩其凡雖曰潔静精微其教也乃若挈
天地襲氣母者要不可以容聲揚子雲之骨朽兮孰弔
之曰此三大聖相授之妙而方州部家敢以凖自名乎
吃魄不能對有客出而難予曰子謂易不可談則今之
學古之學也按隋經籍志自漢抵魏費直古文之訓康
伯繫辭之作鄭玄之易王弼之卦合四家之注已二十
二卷豈其皆糟粕歟諸授業師探微抉隱邃者稱聖雄
者折人角河内女子亦得以說卦三篇補散落子患言
之多曷不泛其浩浩而守其卓也予曰噫嘻客孰知無
跡則橐籥虚竅多則渾沌鑿字三寫而烏焉不真語再
傳而唾剉皆錯是以說象則義遺論數則象格至有以
龍為䮾羊為羔果蓏為果墮是皆好竒之病無病而進
藥又怪則五行傅會六情假託如蛇下梁魚入寺一牛
兩首逆陳幸中僅巫祝之相若大抵春秋可以言災異
而談諧射覆或流為東方朔也客辭屈則拜而請曰先
生之易何如曰我知我愚我戒我慧實擁腫之似而㒺
象之比中夜以興未明而起高揖聖賢如忽相值讀乾
坤知覆載之恩推損益洞盈虚之旨恒則可亨蹇則當
止謂中孚兮則好爵之可縻惟無妄兮則勿藥而有喜
既遠實兮斯為困蒙矧考祥兮天常視履壯兮則為觸
籓之羊暌兮則見負塗之豕危厲已熏於艮背遲泥必
成於遯尾故折獄致刑者豐之用而赦過宥罪者解之
理火在天上兮當出門而同人天與水違兮宜作事而
謀始飛鳥以凶兮蓋山有雷尚口乃窮兮豈澤無水泰
兮則小往而大來震兮則驚遠而懼邇益戒顛頤旡妄
滅趾井念羸瓶鼎思出否勿在旅以焚巢將濟渙以奔
机卑以自牧立不易方然後藉用白茅而為慎之至吾
之所得於易者如斯而已乃若兼收象義精粗不棄窺
竊衆說拾其餘意肴蔌同甘莫分彼是集而藏之所以
備遺忘於衰齡教箕裘於不肖之裔客勿視為京郎之
細也
易兼三才賦(宋)范仲淹
大哉易以象設象由意通兼三才而窮理盡性重六爻
而原始要終二氣分儀著高卑於卦内五行降秀立動
静於爻中所以明乾坤之化育見天人之會同者也昔
者有聖人之生建大易之旨觀天之道察地之紀取人
於斯成卦於彼將以盡變化云為之義將以存潔靜精
微之理極其數也必在乎兼而兩之定其位焉由是乎
三者備矣若乃高處物先取法乎天所以顯不息之義
所以軫行徤之權保合太和純粹之源顯著首出庶物
高明之象昭宣此立天之道也御隂陽而德全又若卑
而得位下蟠於地所以取沉潛之體所以擬廣博之義
寂然不動既侔厚載之容感而遂通益見資生之利此
立地之道也自剛柔而功備於是卑高以陳中列乎人
剛而上者宜乎主柔而下者宜乎臣慎時行時止之間
寧迷進退察道長道消之際自見屈伸此立人之道也
敦仁義而有倫既而明三極之端知八象之謂存擬議
而無爽周變通而曷既君子用之而消息聖人執之而
經緯亦由璇璣測象括運動於七辰玉琯候時含慘舒
於四氣豈不以易之為書也範彼二儀易之為教也達
乎四維觀其象則區以别矣思其道則變而通之上以
統百王之業下以斷萬物之疑變動不居適内外而無
滯廣大悉備包上下而無遺至矣哉無幽不通唯變所
適凖天地而容日月畜風雷而列山澤鼓之舞之以盡
神統三才而成易
讀易賦(宋)高似孫
嗟古人之不余欺兮吐微言以昭宣苞萬微以自圖兮
肯造端於坤乾杳兩氣之吸嘘兮邀元化以齊甄産六
子以該輔兮諧初畫以俱旋人以事而鼓桴兮物以數
而琱鐫昧罔窺其橐籥兮智或殫其眇綿嗚呼文與孔
孰囿命兮肯自放於踣顛迄以道而蓍龜兮特探幾於
羲先老世故之轇轕兮信吾辰之迍邅泯無悶之可汰
兮假羲翁以俱傳西伯不知其所以兮尼父亦莫知其
攸然任吉凶之盪摩兮付吝悔之爭挻覽天人以自索
兮坦日用於平平吁嗟乎九歌其誰作兮太圖潔而娟
娟既以身為心累兮猶輸情於蘭荃又豈知薇有可采
兮匪伯夷之隘焉抑不如歸去來兮樂夫天命以自研
余亦消息盈虚兮有余師者聖賢索遺文以退儆兮三
加省而逾堅審爻象以耽玩兮粲日星而陳前數固非
可偏揲兮理亦非可以獨筌嗚呼天生余有命兮余有
命其在天妙矣夫知之精之者在玄之而又玄尚有得
於古人兮幸加我以數年誓將老於斯經兮其毋忘乎
三折編
禮賦(周)荀卿
爰有大物非絲非帛文理成章非日非月為天下明生
者以壽死者以葬城郭以固三軍以強粹而王駮而伯
無一焉而亡臣愚不識敢請之王王曰此夫文而不采
者與簡然易知而致有理者與君子所敬而小人所不
敬者與性不得則若禽獸性得之則甚雅似者與匹夫
隆之則為聖人諸侯隆之則一四海者與致明而約甚
順而體請歸之禮
仲尼為素王賦(宋)王禹偁
鳳鳥不至兮河不出圖聖人無位兮立教崇儒道之將
行但棲遲而歴聘民受其賜猶南面以稱孤有以見同
乎王者孰云乎蓋出司徒者也原其運屬陵遲力興儒
素道將侔於皇極化實被於黔庶文行忠信設萬世之
紀剛禮樂詩書崇百王之法度於時也魯道有蕩周德
下衰言念萬國將同四夷不有聖也誰其救之我所以
行教化序尊卑造次顛沛兮於是東西南北兮忘疲用
能定君臣父子之道述皇王帝霸之基夫如是則土無
二以並矣位通三兮偉而異夫振乃素風齊諸大寳贊
易象兮奉人時修春秋兮行天討講於洙水初彰化下
之功登彼泰山宛契升中之道自然其教斯廣其號彌
尊豈止同明於日月亦將比德於乾坤居無求安四載
之勤勞是效弋不射宿三驅之田獵斯存蓋由宅一畝
以卑宫佩五常而克已其位也困於陪臣其道也齊乎
天子列四科而升十哲元凱何殊誅正卯而斬俳優四
凶竊比聖德洋洋同諸帝王行束修而陳玉帛端逢掖
而垂衣裳夢見周公求傅巖而允理問於老子師尚父
而彌光大哉道濟古今教流華夏瞻不泯之廟貌若無
疆之宗社悲夫商辛夏癸兮號獨夫又安得比於儒者
御定歴代賦彙卷六十
