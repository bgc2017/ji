欽定四庫全書
御定歷代賦彙卷一百二十
草木
薺賦(晉)夏侯湛
寒冬之日余登乎城跬步乎北園覩衆草之萎悴覽林
果之零殘悲纖條之槁摧慜枯葉之飄殫見芳薺之時
生被畦疇而獨繁鑽重冰而挺茂蒙嚴霜以發鮮含盛
陽而弗萌在太隂而斯育永安性於猛寒差無寧乎煖
燠齊精氣於款冬均貞固乎松竹
園葵賦(宋)鮑昭
風暖凌開土昌泉動游塵曝日鳴雉依隴主人拂黃冠
拭藜杖布蔬種平圻壤通畔脩直膏畞夷敞白莖紫蔕
豚耳鴨掌溝東陌西行三畦兩既區既鉏乃露乃映勾
萌欲伸叢牙將放爾乃晨露夕隂霏雲四委沈雷遠震
飛雨輕灑徐未及晞疾而不靡柔莩爰秀剛甲以解稚
葉萍布弱隂競抽萋萋翼翼沃沃油油下葳蕤而被逕
上參差而覆疇承朝陽之麗景得傾柯之所投仕非魯
相有不拔之利賓非二仲無逸馬之憂顧堇荼而莫偶
豈蘋藻之薦羞若乃鄰老譚稼女嫗歸桑拂此葦席炊
彼穄粱甃壺援醢曲瓢卷漿乃羹乃瀹堆鼎盈筐甘旨
蒨脆柔滑芬芳消淋逐水潤胃調腸於是既飫徹盤投
筯回小人之腹為君子之慮近觀物運遠訪師聖聲數
後彰律理前定烏非黔黑鶴豈浴淨彼圓行而方止固
得之於天性伊冬箑而夏裘無雙功而並盛蕩然任心
樂道安命春風夕來秋日晨映獨酌南軒擁琴孤聽篇
章間作以歌以詠魚深沉而鳥高飛孰知美色之為正
金燈草賦(梁)江淹
山華綺錯陸葉錦名金燈麗草鑄氣含英若其碧莖凌
露玉根升霜翠葉暮媚紫榮晨光非錦罽之可學詎瓊
瑾之能方迺御秋風之獨秀值秋露之餘芬出萬枝而
更明冠衆蘤而不羣既豔溢於時暮方照麗於霜分是
以移馥蘭畹徒色曲池軼長洲兮杜若跨幽渚兮芳蘺
映霞光而爍爚懷風氣而參差故植君玉臺生君椒室
炎萼耀天朱英亂日永緒恨於君前遺風霜之蕭瑟藉
綺帳與羅袿信草木之願畢
書帶草賦(唐)陸龜蒙
彼碧者草云書帶名先儒既沒後代還生有味非甘莫
共三山芝校無香可媚難將九畹蘭爭叨詞林畔種在
經苑中榮翠影臨波恐被芙蓉見鄙貞姿傍砌愁為芍
藥相輕發葉抽英因天受性紛稚圭池上之宅拂仲蔚
門前之徑不省教施異術安得返魂未嘗輒入明庭何
當指佞幾臨寒日幸到青春莎蕊未傳於漁父蒲茸竊
詠於詩人霜亦曾霑潘令偏知白薤風常遍起宋生惟
道青蘋栽培只倚於賢鄰搴擷長憂乎稚戲出慙無用
舒還有異當琴操發伯牙山水之情值儒編動鑿齒陽
秋之思敢曰求友寧忘慕義吴娃楫上空羨苔滋魏主
帷中惟通蕙氣或乃蘭榮越徼薰茂周原幽搜莫及興
詠徒存此則對仲舉蕭疎之室處子山搖落之園不識
深宫豈是曾為帝女非侵遠道誰言能憶王孫徒愛其
斂疎煙披曉露弱可攬結勻能布濩蕭蕭而不計榮枯
漠漠而何干好惡金燈照灼尚驚秦帝之焚粉蝶留連
真謂羽陵之蠧爾乃高推籬菊瑞許階蓂我則惟親志
士每聚流螢豈便離蒿萊於隙地希杜若於遥汀儻遇
翰林主人之一顧庶長保於青青
吉祥草賦(有序)(元)任士林
吉祥草酷似蘭而疎秀海國有其種率云十歲一花然
鮮有見者余過僧智傳之室見一本紫莖而花莖纔二
寸綴花數十似瑞香而斂小近翫之有香氣傳且謂余
曰種且十五年矣今纔一開感係之餘賦以自廣
睠靈姿之幽絶蔓天竺之化城挺纖疎之竒植負吉祥
之嘉名孰化滋於下土亶見擢於衲僧方其根移露本
盆壅春膏擬紫莖之逞瑞伉蘭蕙於亭皋然而朝培夕
溉十有五朞春風秋露日以披滋卒深韜而重發何堅
忍而舒遲諒得天之獨厚不驟悦於時宜候半世之力
深迺舒英而揚暉噫嘻江路微暖野梅漏枝駘蕩未透
宫楊綰絲木俟夏而叢綠葉迎秋而飄飛含英之本麗
土之支孰不聽造化之鼓舞侯氣母之推移肯耐靜於
寒暑不跂榮於既萎噫嘻寗越之學請三十年文公之
伯十九載而迍邅彼長沙之誼乏寧志於初歲玉樓之
賀無靜心於早慧一發泄而輒衰萬不成而敗繼余嘗
感人事於河清之期悟城非於鶴歸之世三竊桃而人
未知年屢變海而悵其東逝蹇美草之感余起余衷之
繆計尚深根以需榮儻來時之未艾諒就木之歎婦又
安能訪此花之開閉
庭莎賦(有序)(唐)蕭穎士
天寶十載予以史臣推擇待詔闕下僻直多忤連歲不
偶未選叙求參河南府軍事府尹裴公以予浮名枉顧
遇焉而尹之外姻或綰紀綱之局怙勢矜權求府僚降
禮於已予清慎自守不能附會爰逝我陳嫌怒遂構又
同官多貴遊右戚酒食之會絲竹之娱無間旬朔予人
質鄙野雅不之好常願鷗鳥為儔江海是處往歲久遊
剡中將遂終焉朝旨迫召故不獲展著白鷴賦以寄斯
意至是鬱悒彌用增想廳階之下蹊有莎草故參軍宋
之問徙於伊川而植焉結根五紀緜羃庭際廣累萬步
高樹十餘間以雜果隂蔽其上俗吏往來必凌踐之歎
其禀山野之姿而託非其所以就窘迫因而賦曰
厭公門之窘束玩纖草於兹亭奚卑弱之斯極豈雨露
之愆靈尚含和以順時隨春夏之凄清軒房洞啓廣階
脩直槐楊蔽虧桃李對植横層隂之冥密綴繁英之翕
赩既高低以異姿亦濃淡而殊色胥徒牒訴雜沓乎其
側遊塵浮煙蒙翳而不息雖蕭颯以自得亦喧卑而見
逼宜夫坐莽浪之野帶江湖之涘託根山阿搖穎綠水
芊緜靃靡連亘乎十數里何推遷而連會繆産蒔於庭
隅憂好尚之傾奪見芟夷於難除既無心於寵辱又奚
議於親疎承斝瀝之甘潤蔽衣衿之曳婁雖為幸於斯
日諒稟性之云殊聞哲王之布澤迨蕭葦而霑鋪苟一
類而失所猶納隍之在予矧皇穹之播氣陶庶彙於靈
樞曷兹卉之攸託慘終年而莫舒吾將徵宰物之至理
聿歸問於玄虚者焉
青苔賦(有序)(梁)江淹
余鑿山楹為室有苔焉意之所之故為是作云
嗟青苔之依依兮無色類而可方必居閒而就寂似幽
意之深傷故其處石則松栝交隂泉雨長注絶磵俯眎
崩壁仰顧悲凹嶮兮惟流水而馳騖遂能﨑屈上生斑
駮下布異人貴其貞精道士悦其迥趣咀松屑以高想
捧丹經而永慕若其在水則鏡帶湖沼錦匝池林春塘
秀色陽鳥好音青郊未謝兮白日照路貫千里兮綠草
深迺生水而搖蕩遂出波而沉淫假青條兮總翠借黃
花兮舒金遊梁之客徒馬疲而不能去莬園之女雖蠶
飢而不自禁至於脩臺廣廡幽閣閒楹流黃以織琴瑟
且鳴戶牖祕兮不可見履袂動兮覺人聲迺蕪階翠地
繞壁點牆春禽鳴兮蘭莖紫秋蟲唫兮蕙實黃晝遥遥
而不暮夜永永以空長零露下兮在梧楸有美人兮欷
以傷若迺崩隍十仞毁冢萬年當其志力雄儁才圖驕
堅錦衣被地鞍馬耀天淇上相送江南採蓮妖童出鄭
美女生燕而頓死豔氣於一旦埋玉玦於窮泉寂兮如
何苔積網羅視青蘪之杳杳痛百代兮恨多故其所詣
必感所感必哀哀以情起感以怨來魂慮斷絶精念徘
徊者也彼木蘭與豫章既中繩而獲夭及薜荔與蘪蕪
又懷芬而見表至哉青苔之無用吾孰知其多少
青苔賦(有)序(唐)王勃
吾之旅遊數月矣憩乎荒澗覩青苔焉緣崕而上迺喟
然而歎曰嗟乎苔之生於林塘也為幽客之賞苔之生
於軒庭也為居人之怨斯擇地而處無累於物也愛憎
從而生遂作賦曰
若夫桂洲含潤松崕祕液繞江曲之寒沙抱巖幽之古
石汎逥塘而積翠縈修樹而凝碧契山客之寄情諧野
人之妙適及其瑶房有寂瓊室無光菲微君子之砌蔓
延君侯之堂引浮青而泛露散輕綠而承霜起金鈿之
舊感驚玉筯之新行若夫弱質緜羃纖滋布濩措形不
用之境託跡無人之路望夷險而齊歸在高深而委遇
惟愛憎之未染何悲歡之詭赴宜其背陽就隂違喧處
靜不根不蔕無華無影恥桃李之暫芳笑蘭桂之非永
故順時而不競每乘幽而自整
青苔賦(唐)楊烱
粤若稽古聖皇重暉月光開博望之苑闢思賢之堂華
館三襲琱軒四下地則經省而書坊人則後車而先馬
相彼草木兮或有足言者吁嗟青苔今可得而聞也借
如靈山偃蹇巨壁崔嵬畫千峰而錦照圖萬壑而霞開
王孫遊兮山之隈披薜荔兮踐莓苔悵容與兮徘徊一
去千年兮時不復來至若圓潭寫鏡方流聚玉苔何水
而不清水何苔而不綠漁夫遊兮漢川曲歌滄浪兮濯
吾足桂舟横兮蘭枻觸浦溆邅迴兮心斷續别有崇臺
廣厦粉壁椒塗梁木蘭兮椽瑇瑁草離合兮樹珊瑚白
露下蒼苔蕪暗瑶砌澀瓊鋪有美人兮向隅應門閉兮
踟蹰心震蕩兮意不愉顔如玉兮淚如珠請循其本也
見商羊兮鼓舞召風伯兮電赴占顧免兮離畢星雷闐
闐兮雨冥冥皓兮蕩兮見潢汙之滿庭倏兮忽兮視苔
蘚之青青爾其為狀也羃䍥緜密浸滛布濩彬駮兮長
廊夤緣兮古樹肅兮若遠山之松柏汛兮若平郊之煙
霧春澹蕩兮景物華承芳卉兮藉落花歲崢嶸兮日云
暮迫寒霜兮犯危露觸類而長其生也蕃莫不文階兮
鏤瓦碧地兮青垣别生分類西京南越則烏韭兮綠錢
金苔兮石髮苔之為物也賤苔之為德也深夫其為讓
也每違燥而居濕其為謙也常背陽而即隂重扃祕宇
兮不以為顯幽山窮水兮不以為沉有達人卷舒之意
君子行藏之心惟天地之大德匪予情之所任
浮萍賦(晉)夏侯湛
步長渠以遊目兮覽隨波之微草紛漂潎以澄茂兮羌
孤生於靈沼因纖根以自滋兮乃逸蕩乎波表散圓葉
以舒形兮發翠綠以含縹蔭脩魚之華鱗兮翳蘭池之
清潦既淡澹以順流兮又雝容以隨風有纏薄於崖側
兮或逥滯乎湍中紛上下其靡常兮漂往來其無窮仰
熙陽曜俯憑綠水渟不安處行無定軌流息則寧濤擾
則動浮輕善移勢危易盪似孤臣之介立隨排擠之所
往内一志以奉朝兮外結心以絶黨萍出水而立枯兮
士失據而身枉覩斯草而慷慨兮固知直道之難爽
浮萍賦(唐)常衮
居洪泉而不根植者惟浮萍而已矣不懷芳以賈害不
衒色以標美動不忤物卑以安已乘流則遊得坻則止
如識變而知時似委命而順理故能無幽不涉無遠不
尋隨長汀而自汎值驚浪而不沉既不遷其清濁亦何
避乎淺深可以明逍遥之意可以警滯著之心然而推
移河海凌歷隈澳溜緩則去遲水急則浮速秋遇楓浦
與墜葉而齊奔春渡桃源共落花而相逐披拂丹草搖
演青蘋出入經其潭洞高下歸其奫淪擇利而行有似
見機之士不常厥所同乎漂梗之人歌曰大江之水東
西流别有孤萍朝夕浮莫言此中長汎汎終當結實觸
王舟
浮萍賦(唐)趙昂
汎汎者萍乘流匪寧殊源比影異沼均形初苒弱兮碕
岸乍連延兮廣汀映池則草色同翠照日兮苔光共青
霞凝兮片片成玉月上兮處處疑星入門自媚穠李徒
矜其妖豔取足為樂行潦豈小於滄溟觀其枯華有時
動靜無必習坎斯止遇亨則逸安卑取順契君子之用
心揚波隨流豈漁翁之能詰每託鄰於藻荇不混跡於
蓬蓽與菡萏而相鮮向莓苔而如失寔幽賞之可嘉何
寓遊之足匹夫物之云云糾纏誰分茨處牆兮或不才
而見棄蘭生幽也終以香而自焚惟兹萍矣獨擅其美
謙能居下知則樂水鑒擥芳於楚客寧見羞於彝簋象
虚舟而不繫或倏往而忽來類至人之無心更出生而
入死噫歟植匪深根長無固蔕將舍之而不芟翦豈見
用而能種藝鄙朝菌之暫榮笑匏瓜之長繫空慙雨露
之恩竊愧陶鈞之惠願同蒹葭比玉而見珍託陋質於
池塘之際
水藻賦(唐)郭元超
遊子行邁登晉山之孤嶽翠谿皛以淪漣紅嶂赫兮崩
駁爾其雲崖委溜風壑鳴泉苔彬彪以冒石藻漫莽兮
山川于以采藻于彼行潦沼沚之毛汙潭之草靃靃靡
靡汎汎悠悠乍夤緣於春水或羃䍥於春洲觀其往往
縈散離離無畔㛹娟島嶼曄曄江漢碎流月於澄波隱
孤雲於斷岸生不擇所長亦無叢不資潤於微露不懼
威於勁風纖莖璀璀密葉茸茸宿銀塘之白鷺矯清水
之文虹則知乘流則遊遇坻則植柔而能全弱而能直
其為隱也不居高而處卑其為謙也常韜光而晦色嗟
茂族之無託願貞芳之見移生君之銅沼汎君之瑶池
雜青蓮與翠荇偶杜若與江蘺生於水人不知歲歲年
年幽澗垂
瓦松賦有(序)(唐)崔融
崇文館瓦松者産於屋霤之上千株萬莖開花吐葉高
不及尺下纔如寸不載於仙經靡題於藥錄謂之為木
也訪山客而未詳謂之為草也驗農皇而罕記豈不以
在人無用在物無成乎俗以其形似松生必依瓦故曰
瓦松楊烱謂余曰此中草木咸可為賦其辭曰
賓館兮沉沉明月高兮重海深試一望兮上棟下宇開
陽闔隂彼美嘉族依於夏屋煌煌特秀狀金芝兮産霤
歷歷空懸若星榆而種天苯䔿丰茸青冥芊眠葩條郁
毓根柢連拳間青苔而裛露陵碧瓦而含煙春風搖兮
鬱起冬雪糅兮蒼然詎充採掇罕任雕鐫桐君莫賞梓
匠難甄用匪適於時要必濫聞於俗傳慙魏宫之烏韭
恧漢宫之紅蓮觀其衆開榮列虚心獨潔高寧我慕無
木未之五尋卑以自安類石蒲之九節進不必媚居不
求利芳不為人生不因地其質也菲無忝於天然其隂
也薄纔足以自庇望之常見其表尋之罔得其祕肅穆
承華堂皇不賒繩懸麥穗戶刻菱花竹篬筤而衆色樹
連理而相加芙蓉發池兮照爛日及懸霤兮紛葩彼懷
寶以遇賞此不材而見嗟雖有慕於階闥亦無混於泥
沙已矣哉不學懸蘿附柏直蓬倚麻固將含美惡以同
貫齊是非於一家亂曰少陽之地兮於何不春博望之
苑兮莫匪正人纖根弱植兮生君之館荷施霑恩兮為
人所翫物不謝生不知其榮惟願聖皇千萬夀但知傾
葉向時明
瓦松賦(唐)闕名
式觀圖籍幽山窮野聞卉木之名焉考神農之嘗者根
莖可驗洪纖不捨惟瓦松兮闕書何昔人兮智寡原其
所託高而又雅抽形先寄於鶴樓聳質更資於鴛瓦旖
旎芬葩含風接霞既當春而吐葉亦淩秋而點花異山
苗之極秀狀澗松兮抽芽高居壤霤匪雜泥沙向朝陽
兮發榮經夕露兮增華常在危簷心必直詎欲牽風影
暫斜小大殊品高卑異盼離離兮若星榆之昭灼煜煜
兮疑石蒲之䓤蒨既乏棟梁之用寧怯鐫雕之變豈比
夫桂山上蘭谷中長幽隱兮銷馥為芬芳兮敗叢奚若
兹物之獨茂無憂患兮養蒙
轉蓬賦(以本根一斷隨風所之為韻)(唐)蔣防
彼茁者蓬其生苯䔿因驚風之動地遂離根而去本委
順而往異愚夫之守株任運則行叶高人之嘉遯摧弱
質絶陳根始遲遲而徐轉俄忽忽而駿奔體以圓而疾
質以弱而存凌寒後彫雖有慙於松柏近秋俱敗亦無
媿於蘭蓀時也玉露為霜金風應律歎芳菲而難久覩
搖落之不一初宛轉以孤翻漸邐迤而連出度平野而
暫見映層皋而還失徘徊未已同風葉之辭枝漂蕩不
停甚水萍之委質若乃慘澹雲晚悠揚日短歲云秋矣
莖弱者先衰風以動之根危者易斷徒觀其委地離披
縈吹參差既忘懷於近遠寧繫跡於高卑觸物何情類
虚舟而自汎善行無跡於野馬而相隨豈不以生無固
蔕轉有長風象車輪未始有極如循環莫知所終遊子
感而忘歸歎飄居陌上小人見而懷土憶生在麻中矧
夫依物暫停遇風復舉乍飄揚以歷亂或迴旋而容與
青蘋之末不起聊可以躊躇黃埃之中自飛孰知其處
所客有因時結念寓物屬詞觀其衰兮懼老將至矣觀
其轉也嗟行靡不之撫懷抱起心有之誡驚鬢髮增首
如之悲儻陽春之可待亦何恨飄飄於此時
冬草賦(梁)蕭子暉
有閑居之蔓草獨幽隱而羅生對離披之苦節反葳蕤
而有情若夫火山滅焰湯泉沸瀉日悠揚而少色天隂
霖而四下於時直木先摧曲蓬多隕衆芳摧而萎絶百
卉颯以徂盡未若兹草淩霜自保挺秀色於冰塗厲貞
心於寒道已矣哉徒撫心其何益但使萬物之後彫夫
何獨知於松柏
愍衰草賦(梁)沈約
愍衰草衰草無容色顦顇荒徑中寒荄不可識昔時兮
春日昔日兮春風銜華兮佩實垂綠兮散紅巖陬兮海
岸冰多兮霰積布緜密於寒臯吐纖疏於危石彫芳卉
於九衢霣靈茅之三脊風急崤道難秋至客衣單既傷
簷下菊復悲池上蘭飄落逐風盡方知歲早寒流螢暗
明燭鴈聲斷裁續霜奪莖上紫風銷葉中綠秋鴻兮疏
引寒烏兮聚飛徑荒寒草合草長荒徑微園庭漸蕪沒
霜露日沾衣
芳草賦(元)劉詵
策予馬於曠垠兮澹旭日之暄霽爰浮游以搴芳兮渺
渺樹乎雲之際荒畹薆而昈分兮蘭猗猗兮此何地攬
長洲之積茝兮紉峭嶼之崇蕙税馳軑而怊悵兮芬霏
霏兮襲轡誠樂遊以忘歸兮耿中情之所寄羌王孫之
翠幰兮啾燕趙之絲吹陳金犧與瓊爵兮理清曲於鬒
髻傾良辰以行樂兮一日而盡夫百卉涉朝雲與銀浦
兮夕弄暉兮瓊田捐幽谷之寶瑛兮横芊綿之青鈿紛
擷掇以盈襜兮咸競秀而鬭妍忱蘭芷之不足以為芳
分獨有取乎康樂之髯蕭燎焚以祀帝兮艾朝進而雜
佩莽玉鉤之青合兮承朝露於輦帨蹇連昌之金鋪兮
色菭菭而薦黛彼胡修而自致兮此獨與世而偭背同
託根於天地兮終薰蕕之何在耿六合之流徙兮誠若
異夫憎愛胡不變易以取好兮猶自持而焉待繽紛紛
以雜糅兮曠千古而誰采豈無人而不芳兮獨惕惕以
自惴情依依而不昧兮雖陫側其孰悔嗟孔聖之援琴
兮撫幽幽兮一傷惟屈子之好修兮襲之以為佩纕既
聖賢之知心兮又何必求乎舉世之知也雖造化之若
無所别兮未必醜好之果可以欺也幸年華之未暮兮
尚可充乎佩幃誠人閒之不合兮吾將遡乎清都而薦
之
懷芳草賦(有序)(明)徐世溥
芳草之稱標自楚辭本草有名者五十六種其他盖有
不可悉者矣吴徐無減賦是詩以為一物也余友粤黎
美周欲為賦以辨之余意徵名覈實自非妙才必累文
心因作懷芳草賦以待美周稱懷者不敢專芳草也新
涼多感聊誌恐遲暮之思云
於時秋也殘暑平退輕風捲衣人氣初斂浮雲未歸遥
空淡洗四野低垂望難明而匪暮色可辨而偏微白兮
漠漠碧兮萋萋有客吟秋横笛登樓玉顔倚曲相憐復
愁露下香濕煙交翠柔葳蕤兮伺薌澤於襟袖徘徊兮
遇故物於汀洲似曾相識不忍經行鳥銜不盡馬踏還
生君如不採芳心未明若夫鄭女芍藥楚客江蘺猗蘭
當佩揭車可畦蘪蕪山上白芷川湄零陵綠薦豆䓻紅
栖髢素馨兮宜頽鬢帶杜蘅兮準腰圍彼采蕭兮一日
三秋況樹蕙兮百畮千頭種當歸兮欄畔拾留夷於道
周莫不氣縈妝閣豔繞花韉紛迷蝶夢逞誘蜂畋雲烘
蓊勃日映芊眠憑來損檻望去穿簾釀資膏沐潤養緱
絃藏書却蠧籠葉無煙爾乃雨餘風外酒半梳成燭銷
月暗囈迴枕清帆投青岸鞭裊紅亭黏天同色匝地殊
名於斯時也氣感心柔目搖魂蕩遊子悔其不返孤臣
悲其屢放或聞一歎於窗前或步微吟於堤上雖復同
心攜手流波相媚亦惆悵以如忘乃娉婷兮更倍怨氤
氲之掩人嗟芳菲其難沬於是占曰藉用白茅灌以鬱
鬯伊藉茅兮見生稊於枯楊忽飲鬯兮念鬱金之可堂
有蹁蹮而拊歌者曰氍毺&KR0008;&KR1674;五木香迷迭艾納及都
梁本自折贈出遐方心有所懷路未央天涯何處無芳
草三春何人不斷腸又況乎木葉嫋嫋蒹葭蒼蒼臨霜
露之極浦擷寒翠而憶煖香者能不淒迷以恍惚躑躅
而徬徨乎
春草賦(明)烏斯道
粤稽永嘉舊郡睹謝池里賡謝池吟予自鴈宕倦遊抗
志幽尋熟翫斯景長嘯不禁客乃對予而言曰康樂有
云池塘生春草園柳變鳴禽先生有心予志之矣於時
春也蔚焉成林禽聲未換草色芳深奈牽行役莫遂登
臨天涯兄弟惟子知音願賦春草以慰我心予不獲已
賦之何陽律之柔暢乃池塘之發生始抽根以隱隱旋
布葉而盈盈既搖風兮帶媚復向日兮含榮飛采芳之
蛺蝶集點水之蜻蜓色映袍其覺重香隨步以疑輕任
躙蹂而無阻從攬擷而不爭應鵑聲乎淚落依馬足矣
魂征類愁客之無緒同顰娥之有情乃若氣煦郊原沙
蒸水岸露意漸斂煙霧初亂延綠兮紗窗流青兮綵幔
懷人兮志往翫物兮襟散飄落花以無迹裊遊絲而不
斷想舞燕之頻催聽啼鶯之互換則有染翰騷人尋芳
逸史杖懸赤仄囊攜綠綺整折角之素巾躡遠遊之文
履指柳陌以嚮導經花堤而徙倚蘚封階而迹絶鼯閙
樹而聲止奈所訪之不逢復何心乎戀此嗟嗟芳草兮
愁春芳春兮愁人草隨春而並麗愁逐草而俱新有草
愁難歇無愁草不勻草生魂夢際愁動别離辰於是水
漲斷橋雲沉祕閣鑪香火寢壁飄風落蝸黏筆架鳥窺
窗格應門幾童載酒何客亮瞻雲之惆悵知倚閭之卜
度茵展地而靜悄帶臨書而寂寞愁不絶乎池蛙怨豈
忘乎野鶴雖追歡之在後恐對景之非昨可憐哉春日
兮輝輝春草兮依依草生兮侵徑日落兮掩扉池塘物
色已如許為問王孫歸不歸客乃喟然而歎曰池上孤
樓青隂映帶萋萋芳草遠與天界入我揮灑用酬文債
草榮春盡此文不壊
幽草賦(明)陳子龍
馮山麓兮望芊芊之北邙春風蕩兮緜渺而碧傷悲柔
新兮縈心腸怨悄悄兮流娟芳於是紫玉山池韓憑臺
墓相思溪水合歡塋樹棠梨豔風蕙蘭啼露學纖潤於
脩眉鬭輕揚於翠羽枝分埋玉之光根展殉香之路潑
水碧以逝愁染雲藍而煎嫭想其細雨初戢落月半明
狐拜星隱鬼泣燈横緝衣花而珮冷飛裙蝶而神輕莫
不斷魂沉葉集感遥英至若漳水荒臺驪山廢殿浥温
泉以豐滋膏紅粉而葱蒨歇雄姿兮青蕪閉玉顔兮綠
罥沒文砌而蔵蜂觸綺窗而巢燕撥玄叢之化衣拾翠
圍之遺鈿傷故國兮荒莽深追歌舞兮空睇眄又若小
院春閉鶯閨暗思感秀條之間靜攬連心之依垂落流
蘇而縈帶墮小鬟而膩枝暗藉長門佳人難拾濃鋪輦
道宫車未期鸚鵡空啄蝴蝶頻移注清眸之别婦留飄
裙之怨姬至如巫兩通巴湘煙壓楚蘿密披人莎深竄
鼠望蒙鬱於羇臣沉幽隂於恨侣洗清潭之紫莖蔽竒
香而不處火煜煜以焚如巫僛僛而祀女點碧血兮江
皋亂涼魂兮幽渚更有柳郊新織蘭澤初蕤茁嫩煖而
迎日枝柔和而漾絲嚼鴛鴦於沙芷拂翡翠於香蘺妖
童蕩槳遊女下騎競習芙蓉之句相傳芍藥之詩河水
灩灩岸草離離灞滻贈别江漢相思感此凄惻令人忘
遺何我情之誕愁遇小物而斯滯生死齊憂悲歡同贅
惟兹草之榮菀任往來於年歲胡觸緒而紛紜盡虚無
之妍慧是以放志天適解情冥契啜華三山之間採芝
五嶽之際值荆圃而未芟經瑶田而不憩庶幾忘情之
士滌我傷心之蔽者乎
盆草賦(明)傅占衡
天生於下澤之阿兮承閒娛而歷兹獲免中庭之歊烈
兮拂座右之清颸余翦其萎黃之敗族兮爰盆舟而濯
之當秋隂而媚賞兮忽挺翠以自持延白雲於旭檻兮
隱明燈於夕帳纖青青其脩立兮宛平楚之在望時憩
目而留睇靜疲民而不蕩苟徑寸之孤芳亦何羨夫尋
丈及秋蘭之未佩懷山桂而方遥引王孫以綴席挾中
丞以為寮咏西澗之微吟想離離之下苗雖暫歡於盆
石亦傷别乎遠條譬飲啄之樊雉徒神王而未驕曾不
得反於雨露之上兮吾將灌以墨池之水飲固潔而不
貪兮色謝盈而不毁遠脂藥於閨人兮託馨香於君子
物有處賤而必登兮又奚為乎玉階之視乃為歌曰草
短短兮來他山異衆華兮松顔或下簾兮閉關彼幽人
兮可與之言
莽草賦(有序)(明)靳學顔
予道商顔谷中見莽草橘葉桂莖丹萼素蕾意若自負
不儔凡卉者厥形麗矣然一葉入吻百内潰裂是何形
情之詭與予始撫而狎之繼知其然委諸絶壑彌歎而
去旋復自咎夫已既已知矣而不以詔人不仁是草有
負於造物甚厚不厚誅之不義迺追製此賦示之來喆
毋若予之始狎之也
豔山兮神丘麗水兮炎洲祥芝兮九葩赤葉兮璚流既
採服以返精兮亦練餌而千秋胡兹植之獨戾秉駮氣
之弗協生百需而無益獨戕物而呈捷紺藹敷芬蒼條
輪囷素苞冒朱縹茸施殷乍斂乍開含嘻含嚬葉不辨
橘莖不分桂業莢周柯益津豐媚曰旋樞之流精與皋
塗之麗卉孰凝爾質俾疑厥類熙榮外揭酷氛内蔵危
鋒誤觸飇迅機張彼太行之隂産紀炎經而巳習未若
兹之可翫貽永慼於一吸弄影濫汍之沚托跡蘋藻之
濱殖中逵而揚意挺脩坰而驕神瘏馬飲波倦旅息蔭
將淫毒之有加曾自知其已甚后皇申嘉錫淑慝均化
光覆露渥涵湛隂陽宣昭明受命誠不遷美利咸各正
厲滓何偏滯範兹不肖形矜已若不足害物為有贏是
以作賦敬陳明則比物聮類具懲賊德其辭曰秀色可
餐言若醴飭貌深衷詎測底觀莽草兮類若子覆人邦
家利舌齒白者膚革黝者理觀莽草兮類若子金石示
剛脂韋裏覆却色沮觀者鄙觀莽草兮類若子疏節闊
視澹無滓嫉刻填膚唯有已面而頌兮背而訾觀莽草
兮類若子
御定歷代賦彙卷一百二十
