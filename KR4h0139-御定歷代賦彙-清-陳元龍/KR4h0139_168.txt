欽定四庫全書
御定歷代賦彙補遺卷三
地理
登封龍山賦(明)石珤
石子抱病登於封龍覽燕趙之墟望滄溟之浦慨然太
息顧謂二三子曰美乎佳哉此陶唐代之故都也巨嶽
雄峙長河駿奔崇岡複阜如抱如蹲萬壑衆流匯為九
澤大行崛立溢出平原川横夏后之橇地藏虞舜之璧
八年於外地平天成五月朔巡諸侯萬國天文别埜星
當昴畢之區土壤分州域介幽并之宅川紆嶺迴鬱鬱
崔崔峭壁聳秀丹峰凝輝晴瀑挂百尋之長練顛崖轉
萬谷之驚雷上有蔽日干霄之古樹下有陵遷谷變之
寒灰俗有避秦山多入晉嶽被重封川經幾濬虎嘯風
冽龍行雷迅寒煙色舊李躬燈火之臺巖石光寒季子
合從之印萬里交乎胸中千巖縱其一瞬其東則古之
大陸也波洄鏡瀠曼衍鏗鍧茭蒲芰荷肅乎風生海鳬
來遊鵁鶄互鳴牧乎觀津之野帶於平棘之城漁澗流
歌廊廟隔江湖之興秋郊舒嘯英豪含感慨之情竇氏
青山馮唐故宅納牖進言引巵正色國成茂草逢下帷
之董生饁有高賓見耕田之冀缺人傳擊筑之歌士有
談經之業貞觀章䟽一代忠良稷下遺書六經羽翼疇
非治望夫唐虞豈獨事關乎列國其南則漢之鉅鹿鄗
中也臺隍尚存煙屯霧昏想中興之舊業或寄跡乎荒
原蕪蔞存豆粥之亭滹水望冰澌之渡北道主人塵埃
物色對竈將軍雲龍際遇地存京觀李華興弔古之詞
士遇明時文達展登瀛之步亦有閥閱池臺尚存平泉
古樹閭里高門或三世而居司業或父子而握絲綸文
妙一時張鷟號青錢之選才優當代衛公陳丹扆之箴
翺有文章名崇史館絳真宰相官處詞林其西則戰國
之陘山也山愈巑岏水愈潺湲横峰似劒列嶂為闌平
臨三晉遙控全燕車不方軌士可當關料敵機危痛左
車之不遇燒丹火伏訝隋女之登仙雪霽西屏冰封璧
合雲銷抱犢墮珮遺鈿誰登望海之亭直下螺峰之境
地出危簮天開峻井龍蛇蚴蟉雨自來東麋鹿奔張泉
從地湧劉因有志登福地而高吟敬仲多情撫遺蹤而
自省篇成寶劔代國神遊文慕香山司空興冷悵九原
之莫作幸吾生之登騁其北則古之中山曲陽也峻阜
迤邐達於代邊隊通窮漠谷帶長川萬籟號風危城際
天士如貔虎人擁戈鋋名寢秦謀共畏廉頗之勇喟興
漢髀人思李牧之賢宜安城復再收趙境武靈臺古遥
下胡弦地存畫封之臺巖有棄瓢之叟夢得一世之詩
豪李嶠諸儒之領袖安平之崔下曲之魏累代才名靈
壽之曹槀城之董一時勲舊朱輪紫綬門地猶雄取印
提戈聲華未朽問其士習則樂孝友敦詩書不侵然諾
砥礪廉隅氣不可平直欲裂強秦之缶清應有志幾思
登孟博之車節奮於窮壯形於老頸可刃而身不可屈
頭可斷而碑不可草觀其民風則力織作勤猷畞童稚
為婚雞豚娶婦族多辨類等其清濁禮謹送終稱其無
有至老猶勤雖貧不困人各守其淳朴俗頗希乎混沌
其尤在可稱者士不妒才人多服義彭亨狡獪雖貴蒙
嗤清介端良在微亦貴野無健訟之民官乏舞文之吏
上不煩於刑戮下易為乎禁制此固先王舊澤雖經變
故猶縷縷而未衰然實聖代洪仁漸染百年首股肱之
近地者也所可憾者人不思遠家無素蓄西成遺秉簫
鼓連邨春事轉空奉書絡繹平疇多發冢之夫柱礎有
靳文之石民不知兵易為搖動地無守險輕相躪躒蓋
自列國之擾五胡之亂開元之掠長平之怨女真之入
蒙古之僭谷變千回地經萬戰民無固志殆土崩瓦解
遭亂離之孔多俗有俠情豈擊劒衝冠帶流風之未變
者乎嗟乎燕趙之地先王封建井田之地也燕趙之民
先王衣裳冠帶之民也燕趙之俗先王禮義忠厚之俗
也奈何世治則有世亂則走晉既東去宋亦南狩或割
地以求成或退兵而蹙守使夫河嶽增悲金湯冒醜衣
冠興歔草木蒙垢資壯士於敵國納宼讐於戶牖棄神
明之舊域設逋逃之淵藪人不為怪士不知詬亦獨何
哉此固有國家者之遠謀然亦士君子之宜憂不然高
門縣簿華冕清裘致身樞耍列位公侯徒因時而補益
亦何貴於名流辭曰山有摧兮石有泐疇造化兮無終
極亦何為兮多太息
金馬山賦(眀)劉寅
蓐收炳靈房星聚精超鴻濛而合秀倏凝結而成形此
金馬之山所以直訾陬而奠昆明也歟在昔神禹受命
爰分九區表嶽鎮之崇崇隔方維之頓殊有岱有華抗
東西以屹若曰衡曰恒界南北而截如曠哉梁益併包
坤隅功不假於疏鑿地獨鍾乎膏腴起層巒之嵯峨控
南滇之故墟嶄谽谺之巖谷駕緜邈之方輿造父固莫
施其銜勒王良亦難範以馳驅觀其蔓草垂騣尖峰批
耳白月懸瞳青松掉尾漬赤瀋以湛露流汗溝之邐迤
鑄莫待乎棠溪産非資於麗水形類騰驤之騏駵勢似
振鬛之騄駬過日影之須臾磨蒼旻於尺咫迨夫嘘氣
成雲噴沫起風障泥炫熒熒之彩霞鞶纓繞煌煌之流
虹迅雷張其猛烈疾電助其威雄瀉甘澍以注下卷拳
毛之蒙茸疊巘益翠巔崖增紅洞扉啓廏閑之弘敞鶯
聲響和鸞之玲瓏萬騎仰觀而辟易羣夷睨視而驚沖
至於岌嶪巋巍岧嶤崷崒或奔如驚或驟若突峻拔天
脊峭削風骨蓊蘙森爽隠轔&KR0008;鬱杳横亘於百里擬長
城之矹矹是宜拱帝京之尊嚴障大藩以寧謐也或有
野老詰余而言曰子徒見其小而不窮其大知其名而
不究其實吾將為子陳之玄黃肇分氓生蚩蚩若魚若
蟲無識無知聰明間出命為君師立一代之典章成四
海之雍熙嗟惟此邦視為邊陲境荒荒而泯泯水漫漫
而瀰瀰姚姒置之不即顧問商周鄙之不遑保釐俾昏
迷而弗悟竟風靡於侏&KR0867;楚命莊蹻劈地遠來自王於
滇顧瞻徘徊君臣之分少定天叙之典未諧漢武奮志
勞民費財命張騫而遠出弭使節而虚回亦有孝宣不
務大體慕神怪之慌惚行禋祀之瀆禮王褒馳驛而西
上僅致一奠而乃已遺祠廟於巖阿謾冥搜而遠紀唐
畏嵯顚之跳梁宋限大渡之涯涘元雖小康亦何足齒
猗歟皇明撫有萬方聖武神文巍巍堂堂既底寧於華
夏遂有事於戎荒命矯矯之虎臣揮天戈而奮揚直指
雲南掃除欃槍截長鯨之鬐鬛刳妖狐之肺腸顯允黔
寧智勇忠良威已宣於戡定思復盡於胥匡化強梗為
禮義變椎卉為冠裳揖讓之風濟濟絃誦之聲琅琅紹
述前烈適有惠襄招攜貳以誠信鎔頑嚚以慈祥國公
繼之綱紀益張載平安南功業彌昌總制仁賢淑旂綏
章來鎮來臨克柔克剛致遠人之盡服邁前哲而有光
俾金馬迥然而特立與碧雞相對而相望小姑息之宋
元陋怯弱之漢唐夫然後知皇明之盛德冠古今而莫
並紀昭靖之殊勲垂悠久而不忘余聞其言拜跪歎嗟
遂為之歌曰金馬之傍兮有稻有秔金馬之陽兮有郭
有城臣旬宣其善政兮民勤事乎農耕咸矢心而弗渝
兮願永享夫千萬年之太平
連雲棧賦(明)楊廷宣
已卯之歲時方冬矣臘云暮矣余年過賈生學慚董相
征征營營内不自定由是謀邁於行載言北征擔簦負
笈陟岵跋阻攝穹嶐控青雲扣天閽順風而稱曰肇玄
黃之既判兮乃陽浮而隂槖嗟大塊之茫茫兮孰江排
而山鑿帝既設此靈險兮余總丱聞乎棧閣肆皇圖之
廣運兮都形勝乎燕漠眇蠶叢之建國兮隅星分乎井
絡連秦帶蜀方五百里兮繚咸陽以為郭阻褒斜之艮
隆兮擁岐斄之巨壑推隆理與替墜兮亦槩聞乎往索
良既策羽以絶望兮委回祿以熛灼何退身而鷙擊兮
思駕馭乎帝略迄超漢而蹷楚兮遂用建夫三恪陽中
路以迴車兮終不爽於髮膚白發歎而長嗟兮意深諷
乎彼夫憤儀圖之詭秘兮誑金牛以為䛕憫玄帝之遵
駕兮忍蛾眉而西趨侈御愛之仙蹕兮瘁萬乘之玉軀
蓋其危也足以駊騀巨麗而其致也不亦為禦侮之天
區夫山本其奥也石備其崇也水出其蒙也盤龍突兀
岑崟嵂崒澒洞深涯蓊蔚茀鬱天之所生也地之所產
鳥不得而翔獸不得而逸四時變化剛柔錯摩交構乎
其中終始乎其内其雲則黤䵳&KR3840;黯雯曇衣被膚寸漸
深候於本末遠視極黲邇之則黚□於石□黦於深谷
靉靆淹留氛氲隠天羃幕屯需落落寞寞異於常態其
雨則津津汋汋石潤林響瀑布滴珠滿壑盈瀨霑濕霮
䨴與地潛通豁徑汪流煙樹瀰濛松膏林沐淖濘跼蹐
病於逆旅其風則飄&KR0008;䬃䬍轉山循谷料峭觱發䬆䬑
批亢㢲二乘虚峻峰高颲平坻微&KR0008;&KR0008;飂落木寒颸切
肌石尤激射打頭周回延歷萬象莫之可捕其日則黯
淡蔽虧斜景過雲東谷西隅窺於中天曀㫱晦冥翳&KR2549;
&KR0034;難未嘗昭晰其風俗之所習土地之所宜余故并吞
其所經歷包舉其所問答而囊括其語焉於是有五德
公子導余以喬關兮嵌雲路之巃嵸據&KR0034;㟧之扼塞兮
羅萬象於景從聳巑岏之崨嶫兮怯衣繡之乘驄盤七
曲而陽迴兮眴高目之瞇矇瞰龍江之窣窣兮瀉白練
之霓虹余既登此絶嶺兮瞠乎前觀藐乎後視拾級坎
壈連步錯&KR0787;怔忡悸駭倦臨色勃久而後定乃渡木閣
馳青橋涉淩競而惘&KR0008;兮列御風而憑空側身穿而撇
捷兮足秦法之重重㠧飛棟巇巉崕兮矻浮柱而增崇
截王孫之便給兮碥碨礧而青葱靄雲樓與霧蜃兮比
朝暮之仙蹤撬不足以為術兮憫征夫之溟濛儂鞠躬
而進登兮殆郭駞之形容馳丹梯下峻阪兮擬抱甕之
忡忡亦既身倦而神罷兮乃偃息乎崖中訊往路以前
山兮越馬道與武關嵾嵳&KR0034;路偪側狹隘騎不得方人
不得比吁嗟乎其赤帝之所興首咸陽以入關兮降子
嬰而要盟羽不得而争驅兮適自兹以為兵故稱名為
劉垻兮意非此莫之與京因是以益遊乎奥屏兮閱千
古之芳林於是有淩烟大夫挺瓌梧負霄漢迓余而言
曰繄前林之矗矗兮豈非皇華之岐嶷楸檜障以蔽天
兮鵾南溟之翼施旎犹龍之蹇兮雜遝糾會之標枝蕩
日月以扶疎兮幹輪囷而參差杞強梁而麗霄兮樗擁
腫而鴟夷楊郅偈而膚敏兮檉垂身而委隨節美秀而
喬脩兮紛篁&KR0034;之陸離目極望而攢瞑兮何摧嗺而鬱
伊悲落木之蕭蕭兮恣行人之淅炊風雨晦而濤起兮
響萬壑之隆墀余稔遊此窐&KR1038;兮窺管天而冥疑馳豫
樟之絶榦兮駕鄧圃之平騎悵梁棟之齷齪兮雖牛山
其何為彼其衆夥之富山桃石榴橪柿苦李小棗楟柰
楂棃梬栗歛朱榮秘生意錯綜懸巖潛隠乎其中不可
殫述由是踰三坌窺姜嶺山益進而㠍岌樹益窈而縱
横憶岐豐之盛瑞播覽德之美名於是有綠衿使者麗
質脩儀且逡且巡其氣也愒其志也怜翋&KR2211;直前櫽括
以此山之靈昔寶雞之耀羽兮托千里之峭嶸惟樊籠
之我求兮窮巖窔而多縈彼蒼鷹羅鸗紛修&KR0008;兮屬玉
交青鸊鵜鴐鵝晨風子規鸂鶒鸕鷀白練沙雞錦胸繡
臆累黔啄兮羌有萬而難并鵲占歲而音妙兮鳥聚散
而時鳴鶴宿霧而懷寶兮鴠呼類而為盟雉招搖而曳
尾兮鳩思婦而藏聲鸛獨立而不懼兮鷫依稀而將迎
鴻漸逵而自得兮鴈遞北而從兄其他角毒之屬又未
可以須臾傾蓋而語班荆而坐對也聊舉虎豹羣而晝
哮兮黃熊慢而遷延狼䟦胡而恣遊兮豪豬放而盤旋
猱嫵媚而先後兮㕙兔逸而長便狻猊茁而豐茸兮麋
鹿呦而雲眠鼬鼯幻而&KR3711;躚兮狐貉衛而自賢余因聽
此富擬上林靡邁長楊公子王孫有智不能以施㔋磻
羅穽有術不能以張王良何以歆趙主造父何以馭周
蹄徒靡思於行李噫何補於攀躋既騁草凉之墟復背
東河之西尖巒义呀隘若虎關淩遲委蛇下若抎鳥崔
嵬嶱嵑守若扼吭宋代之賢所以遏元兵而漠北之雄
終不能向南鄭而窺也可不謂之壯哉天地設險高則
為山深則為水山之所峙水之所流余又見夫玄冥先
生之為費也濺洶濤泛瀇瀁出﨑嶇走&KR0008;漲隨余馬而
奔流諒余行而相望岌岌乎譎哉詭哉滔滔乎泓哉瀼
哉南通沔漢北入汧渭粤衆派之汎濫兮觴礫碌之彷
徨經逶迤而迅駛兮礐慫恿而鏗鏘崪震電之憑怒兮
巆萬夫之阿房砥中流而濆潰兮沸枉尋而滵湯霈幃
蓋之溰溰兮恍白鷺之翺翔懔三軍之旋凱兮搖甲胄
之鐡裝撼韶濩之夜&KR3059;兮奮馮夷之擊瓽灑雲根之溜
篆兮濯白玉之琳琅邁蝌蚪之瀺灂兮神太史之籀藏
三江駭而奔鯨兮穀洛鬭而非常瓠子決而訇湃兮呂
梁隘而飛浪未有似此之崛岉翻湓豗觸騰驤况其時
也竺寒凝嶺沍凍呵僵冰崖珠絡雪巘瑶光人思挾纊
之主屋存䝍瘃之霜皓皓皚皚堅堅強強此亦過客之
壯麗奇觀也瀟灑拂鬱滌汔腎腸喜溢眉睫樂忘故鄉
已而望秦塞之渭縈瞻太華之麗麓水東去而長辭翠
漸微而山促嗟乃平原之易地豈非前代之雄都乎余
乃繫離懷於山水寄餘情於巴蜀障庾規之塵窮阮宗
之躅薊門煙月蘆溝曉昱煇煌乎帝里蓬莱乎京屋世
態無常天時又速余於是復冬往而春來兮殫未盡之
芳蹤忽寒揎之易劑兮訝風景之靡同嵐開障麗石渰
灘渾鱅鱔出沒鰬魠□黿喁喁族族别孕鮞鯤獺入水
而肆捕豺同巖而懷吞余始驚夫昔者之遁而今者之
温故夫路蓊薈以彌深山爛漫而舒容百合異香徐来
應風蘅杜茝蘭綠蕙幽蘺蘼蕪蒥荑山椒蓀萇有質無
名殆不可窮藁本射干石芥茈薑温韭香菜赤根水芹
豐蔚之盛何其隆歟若夫寶藏之興太守夜懷六竒反
間熠爚繁光生乎古壙類乎石國則鳳山之産也黑金
巧冶積薪而鼓鍛鍊成剛許子之所耕而晉國之所賦
近代求猿伐木披荆又有夜光布網網牽百里則安山
之竒也玉版雲英非濤非倫燦如白雪膩如滑肌咸陽
不足論其價山隂不足供其資西蜀頼焉三秦給焉則
武關之藝也伊所居之棟宇兮樹板屋以層甍隨凸凹
以偨傂兮無風雨之暴傾飯土鉶如上古兮然松膏以
為明性剛勁以質朴兮讓齊魯之蜚英挑雲水以上山
兮燒石田以為耕播穜稑以有秋兮兼芋橡與蔓菁其
官府之所寓舍則譙樓麗棟盛鶴搖鈴重門雙闕井榦
華程黝堊壁飾後寢前廳無菑無害庖食具精勞乎遠
人達乎帝廷其衣冠之耀則禄不易常用其武弁間以
流官統以方面毋暴毋忝考其勤倦撫其民人而庇其
所縣嗚呼皇風清穆兮四海無虞山川奠安兮草木茂
殊我生值此兮何德之腴余去故鄉千里兮獨褦襶於
兹嵎以高山為知巳兮以流水為鍾期以喬木為朋友
兮以道路為箴規名不見成功不可知手腁足胝化不
轉移揚雄為之解嘲崔駰為之達辭齊師幾北卞玉屢
齎惟守道以自全恐辱己而為嗤余故得假息於姒秋
之館沈酣於吏部之天先生見而㖤㗅使者候之於長
吁大夫腹非於其側公子反脣而揶揄噫嘻何吾子之
倥傯兮勞不殫於僕痡荷一往之是訴庸再来之可乎
彼一握以為笑亦焉知吾之為吾匪區區之宦轍抑以
覽聖世之皇圖未敢擬司馬之遊不亦異博奕之徒非
聞子言孰策余駑言以足志竊效漢儒乃相與忘形共
賦於開山之途
浮玉磯賦(明)李若訥
浮玉磯者蓋蘄江之勝觀黃郡之秀出截然中流欻而
嵂崒斯亦不列於岳志絶紀於山經物有遘美人或探
靈觀銳玉之如削咨竒石之若零巔趾吳楚源流潛霍
縈波突獻佳名爰托砥柱錚錚標以磊硌洪濤繞乎四
周遠脈亘乎叢薄似月之洲玉塵紛錯若木之華朱曦
磅礴諦登厥勢擅彼一方圓峰前睨嶻嶪球瑯馬口後
扼潗湁洸洋左挹諸岫唐帽玉屏右拍近麓麒麟鳳凰
收名區之韞釀擷上遊之徜徉其為狀也浸百丈於蛟
窟镺一尖於練影彷彿巉巖憑陵荍井巋然天成屹以
日永礛長川其似柔插孤空其欲猛雲根跬步而層層
霜骨凸凹而冷冷紆曲作枕於股肱綽約為延於頃領
於是地形既据人巧載施緣紛糾而戢孴削路道而躨
跜瑩夷如砥化彼離竒雕石成檻即峻為基宛欺&KR1253;之
不闊羌窋䆛以相宜撫瀺灂盈於頫仰因突兀撐於﨑
嶬層累遒上岧嵽參差鴻飛朝棟灑漰湱兮星簇夜疏
洩濆瀑兮藻梲雲楶重欄複瓦桀閣脩梯文昌題下控
㢲地之明昌符升華之福嘏引三楚於目中劃九江於
袪把八窗熒熒宇宙咸閜四戶翛翛山川交輠儼列宿
其環枒擁紫微其庇厦太一巍崇如薦之斝鈎陳森列
似排之榎聳羲文於獨尊散殷質於猶野混沌千秋一
旦而寫乃有翹秀之品穎俊之人登高寄思眺遠無鄰
扶搖九萬攬結三春呼佳儕而領略商衆美而談論飛
鴻目送流水神親意匠則寥廓悉入手削則澒洞為新
陟而帝座呼吸可因降而龍藏出沒有真掬綃珠於字
淚起繡虎於文茵福綜法像瑞叶鴻鈞發江靈之鬱勃
宣文曜之幻神此其符采大義吐納彬彬者也若其寒
食梨雲重九桐雨芳草王孫臨淵漁父溯洄輕舠攜賓
侶主當萬項之既淩望片石而來撫斥絲竹其勿喧愛
江天其欲譜徙倚登臨月光遙吐薄烟渲之上下川浦
笑起僧寮茗汁半茹咀彼清疎揮兹塵麈採鱟帆而未
能引螺巵而願舞踏綠苔之鬖髿忘紫囂之腥醹亦以
點綴玉痕潤色天宇無取於粉黛之綷縩嵬瑣之綺組
驚破天門之夢汰消佛德之祜至於僧田百畝蒲饌一
盂仰庀俎豆俯結精廬隔水鄉而不遠棲山閣而為徒
指秔稻以檀越守(原本缺二字)以苾芻升斗之水不減衣珠
方寸之名可代神思推其餘粒餐及寒儒篝燈之夜可
熄蛟人之欷歔屑玉之子皆揚帝宿之居諸抑又功德
與磯並泐福利將江並濡嶄嶄不朽何潤何枯
頑山賦(有序)(明)黃淳耀
黃子遊豫章見水次有山塊然生黝然黑骨然立草木
泥土一不得附麗焉徵其名於上人皆不能答黃子曰
噫此頑山也放於寂寞之濱不能出雲雨見怪物感而
作賦且責且譽焉
茫茫太始厥初生山下根坤軸上薄玄間擢草木而為
髮涌金銀而發顔含陽吐霧祗包鬼關三浮瀛海五鎮
人寰鳥飛翻兮不極猿狡黠兮難攀峰復峰兮崒嵂澗
又澗兮潺湲吾獨怪夫南斗元精西江洪秀割為此山
肖形惟陋榮脈不分首脊相瞀側瞰無林平觀失岫合
類釡鬵分侔飣餖靈草避而不生雰霞舉而莫就巨靈
擘之不能離始皇鞭之不能走吾得諡之曰頑異古初
之所授有如鼇岫春過蓮崖雨徧樹合疑屏花開似面
樵客往而路迷羽人来而目眩時維此山頽然不變如
彼朱門繁華相扇季路原思不離貧賤又若凛秋勁冬
千山其空桂枝葱蒨松蓋牢籠霰雪加而如怒瀑泉激
而生風時維此山詘然匑匑如彼亂世干戈相雄黃公
綺季保其童蒙至若兩孤竒絶廬岳怪偉翠撲雲端繡
鋪谷裏遠喻連衡近同壓壘千巖仰之若附庸萬巘奔
之若兒子嗟此山之不朝類海國之負恃彼萬夫之仰
觀繄仁者而樂之相隂陽而卜宅奉牲璧而禱祈非亘
地而淩轢百國即觸天而雲雨四陲苟其頑也類此復
奚取於山為若夫劫火揚灰洪流滅木澤竭伊洛之源
鐘響銅山之谷壊碑沈滄海之濱跛羊上廢臺之麓則
此山之堅完雖一毫而不縮有踞齒之雕虎暨修頭之
赤精日經營乎窟宅思咀嚼乎含生畏此山之發露乃
歘爾而遐征彼蛟龍之跳波雖捧土而莫争立此山於
堤岸類屹然之金城桑沃若而春美黍翼然而秋成合
大氣於胚腪配神功之無名吾不知在天地者幾千萬
載豈夫人之所能輕方丈緜邈石閭杳冥吾將遊六合
而遄返求至道於山英
小湖山賦(眀)楊守陳
要樂齋之庭有物焉埏埴所作煨燼所存體圓蓋法乎
乾質厚實本乎坤色黯如漆腹空若樽中外刻鏤作芙
蕖文其名曰何黝蓮之盆又有物焉出自崑山巉巗岝
峉虎坐而垂頭熊踞而盤蹠為岵為峐有洞有壑勢欲
軼雲玉雪其色頂踵肥寬腰膂羸窄其名曰何玉壺之
石盈盆注水置石於其間水則萍泛鱗泳石則蔓卉青
殷漁漣漪於墀下滃煙霞於砌端不煩登涉剰足遊觀
故合而名之曰此吾洞天之小湖山也客有見者莞爾
語余此特一勺之水謂為何湖一拳之石謂為何山歟
余曰此洞庭湖也即禹貢之所謂九江此泰山也即舜
典之所謂岱宗客乃呿口揭脣兩手交拍而大笑曰子
何誕妄之甚哉夫洞庭之為湖也萬壑所趨九水所匯
包楚帶吳綿亘八九百里吞若雲夢者蓋不知其幾沖
瀜渺瀰瀺灂滂濞駭浪洪濤震薄無際日月出沒乎其
中雲雷長育於其内節彼君山插天盤地峙其中流僅
若螺髻十二其廣且大莫之與比泰岱之為山也造化
鐘秀為五嶽宗巃嵸崱屴上薄太空入歸鳥於決眥生
曾雲於盪胸道羊腸而上者越四十餘里然後至於天
門之内日觀之中猶未造乎絶頂然已視羣山如蟻封
黃峴石壁馬棚雞籠凡若此類谷峪崖峰㟒嶙迣靡纚
屬紛從跨齊越魯盤千數百里而青不窮其高且大莫
之與同子以勺水拳石為湖山固已不韙謂為洞庭泰
岱又何誕妄至此余曰至大惟天與地同道凡萬物不
能似天地何者非小故礨空四海稊米中國者北海之
若塊視三山杯視五湖者大鵬之鳥然則洞庭之於勺
水泰岱之於拳石相去安能以杪且物之小大定分固
異然性有所偏亦有相制彼春陽之比爐火日月之比
燈炬蛟龍之比蜈蚣犀象之比狸鼠此其小大之相懸
固不可同年而語然而凛冬一爐救春陽之所不燠暗
室一燈徧日月之所不燭蛟龍長萬鱗也見蜈蚣則驚
而縮犀象淩萬獸也覩狸鼠則畏而伏以此見春陽日
月之功尚小蜈蚣狸鼠之威尤大其可小勺水拳石而
大洞庭泰岱也邪然此徒差厥形未槩以理殊不知天
地與我並生萬物與我同體何貴何賤孰遠孰邇舉莛
與楹西施與厲塵嶽涓河彭祖殤子分雖萬殊理則一
耳故勺水即洞庭而拳石即泰岱其何分於彼此客乃
斂容低首端拱而請曰此小湖山者惟天地大之而巳
抑别有物亦大於此余曰方寸之地有湖山焉陋叔度
之汪汪軼子車之巖巖豈惟至鉅亦復至纖其大則天
下莫能載雖毫未不足以定至纖之則其小則天下莫
能破雖天下不足以窮至鉅之域然其大其小無形無
聲離婁之目不得而明師曠之耳不得而傾爾安得而
識之於是客若有慚長揖而去吾獨立於湖山之前仍
逍遥而容與
玄雲石賦(元)袁桷
泗流迴淵禹朝步兮秉隂發竒靈鼇負兮玉質墨章浮
帝都兮廉辨以清協磬濩兮堅剛洞虚積玄感兮磅礴
太素屹空嵌兮静居泊如日儀以湛兮虚一闡圖握九
讃兮八方宣明二儀竅兮抱形介貞合窈渺兮絪絪緼
緼道之奥兮肇稱玄雲吾將以觀衆妙兮
塵賦(有序)(明)謝肇淛
司李於齊齊地善風時而風則時而塵也車塵馬足之
間為所困者蓋歲強半焉小人何知享其利者為有德
乃作塵賦病之矣
陳王徙封於鄄殷憂寡豫翠幬空揜朱絃弗御永夜徬
徨攬衣待曙乃指輕鑾肅柔轡敕朋尊出童騎曲蓋翬
飛屬車鱗次肆遥矚於平川弔遐蹤於荒隧羨獨鳥之
依雲怨枯枝之覆地於是殘暑既徂勁飈徐引白雁時
哀綠蕪半隕妍曲再行良醑未盡塵埃西來襲裾圍軫
王乃酌犀盌褰鮫帷詠將車於周雅歌彈冠於楚辭顧
謂仲宣為寡人賦之仲宣倚馬而揖蒙袂而進曰臣聞
蒼莽既升湛濁斯凝臯壤圽結蓬塊飛騰禮取鳴鳶同
載莊喻野馬為朋軒轅思輔而入夢欒子克敵而見稱
起雲臺而悼逝揚東海而表靈陳蔡之炊偶墮萊蕪之
甑相仍又聞黑水食於玄蛇瀛洲輸於橘叟遇清歌而
能飛棲弱草而難壽丁約比夫兩劫瞿曇譬之三有夫
惟聖人和光而相同胡為乎揚堁奔軼而瞠乎若後若
乃亢龍行天熾烏走阪時膏方屯烈景驕蹇勁榦催頽
纖莖焦偃土耗斁而成灰氣鬱怫而欲反於是雲起天
際風嘯木末白砂空飛黃塵野合其為狀也炎炎隆隆
貿貿濛濛飄如曳練卷如驚龍突如霧起覆如紗籠初
徘徊於馬足既糾結於林叢俄旋轉於廣陌遂翳漲於
層空霾川障海掩日韜紅天黯澹而無色山淒迷而失
容陵谷易位津原不通既隨駟而沒骭亦入軾而縈胸
埋錦茵而漾漾沾銀鐙而重重令人耳目聾聵不知朝
暮心意迷惑莫辨西東至乃精室幽蹤香閨靚嫮簾巳
垂而過隙扉長扄而窺戶外凝罘罳内委箘簬上擁棼
橑下盈巾屨散漫牀帷飛聚編素秘笥啓而奪鮮文鏡
懸而失故振衣者望而歎息膏沐者不勝拗怒其或選
勝構會弭節探芳金屏既列綺席初張嬌歌始薦妙舞
載揚疑遠山之掩睇隨飛花而撲觴旨酒淤滓和羹秕
穅杯盤倏其狼籍侍從為之蒼黃若夫代馬越車南轅
北軛竭蹶名場崩騰利籍晨履繁霜夜隨殘魄垢汗帀
背蓬鬢覆額錯趾荒原接臂長陌素衣已緇鬒髮半白
形營營而靡寧意皇皇而不釋終槁死其未悔膏黃壤
於疆埸瞻北邙之嶔崎望荒墳之露積麋齕草於窪陂
狐嘷烟於隂澤翳陌上之紅塵皆當年之翕赫方夫炎
燄薰騰宵人望之而下拜及其陵谷變遷童子聚之以
為食嗟千古而一揆孰求歸其故宅乃作歌曰秋風起
兮水揚波樂事短兮愁懷多浮雲蔽白日士子當奈何
又申歌曰川東逝兮晷西馳歲方晏兮綠華衰君胡為
兮不回首逐遊塵兮能幾時歌曲未終王涕霑臆涓人
撒俎太僕旋軾無咎無譽與時消息
觀海賦(明)王亮
壯矣滄溟號之曰海浩蕩瀰漫誰為之宰包宇宙之無
外兮納山澤之趨奔豈崑崙之發源兮疇岷峨之派分
昔浮圖之所不能竟兮豈漁父之所得聞時乎雲開霧
霽月朗風清萬里一色三光瀉明羅七緯於波底容億
像於鏡中長鯨巨蛟兮不知其凡幾也如&KR0008;蚓之躍洿
池鮐鱨鰋鯉兮疇得而為紀也如穅秕之浮太空鵬翼
覆三山兮曾不足以當北溟之徑寸鼇足戴六極兮差
可云滄波之一塵艨衝巨艦横亘千尋兮若風中之一
葉漁舟釣艇以萬億兮若天際之微氛舉首而凝望兮
忽而現島樹於有無之間極目而遠覽兮恍焉見扶桑
於河漢之濱初陽炅炅而直上兮紫雲捧明珠而團寶
蓋晚霞燦燦而掩映兮翠羽篏金葩而砌玉鱗乃若天
邊雲靉水際波生蕩漾而差池兮堆萬頃之琉璃漾皺
而文彧兮布千機之綺綾羣鳥瞰波光而翼舞兮舟人
望清流而櫂輕其或飇翻浪湧魚鬭螭爭長濤雲噴巨
壑鐘鳴順風揚帆兮頃刻而千里至逆流鼔棹兮跬步
而萬山騰吾不知其從何而来也疇若斯乎混礴而漰
洪須臾颶息倏爾波平篙師拍手旅客懽聲覺向来之
怒號如浮煙之過空吾不知其從何而去也又若斯乎
日朗而雲紅逮夫春陽燠暾積雨初晴神龍吐涎蜃氣
乃成瑶臺貝闕兮參差而屭贔珍禽異獸兮羣飛而隊
行惚怳兮馬童之舞鸞鶴蒼茫兮神君之駕虯龍琪花
萬朵而齊開兮輝煌而奪目珠樹千行而列翠兮葱鬱
而崢嶸西媪赬顔而陳綺席兮仙姝鳥爪而奏璚笙宛
矣七洲與三島兮譎哉十二樓而五城蓋嬴皇之所不
能履也亦赤帝之所不得憑豈洪流之無知兮疇能爾
乎詭怪而靡詰抑小海之有神兮故若兹乎變幻而效
其靈墨客騷人兮挹清瀾而詞源彌瀚豪士瑰才兮觀
奇波而壯心若驚蓋豈徒誇觀濤之鉅麗兮夫抑亦羨
破浪之長風偉哉莫狀其景色之竒也且也猶譚其器
大之宏乎夫磊砢而戲波兮蒼漭自若萬棹爭横而激
水兮渤澥逾澄旱魃隆而赤地千里兮浩淼之波無涸
滛澇縱而溪澗漲溢兮尾閭之浸不盈隘三江而失九
河兮若垂絲而曳帶藐洞庭而陋彭蠡兮直桮杓而瓶
罌信乎觀於海而難為水也乃孟子輿之言為有徵嗟
余生長於東海之濱也亦相忘於蕩蕩兮而難為名
南海賦(明)周用
處僻陋而無見恐不達於人情命豐隆以前導召羲和
以輔行駕長風與鵬翼吾將周覽於寰瀛祝融踴躍以
來告請載觀於南溟偉南溟之為器何容量之恢弘俯
而視之渺渺溟溟不見其色但聞其聲如混沌之未判
似太極之初形勾乾之奥櫽坤之庭居離之位括坎之
精浮天載地兮功之普藏汚納垢兮德之宏潮来汐往
兮信之著周流無滯兮知之行磅礴兮桑沃之野連據
兮反戶之綋滄兮我鄰漲兮我親青兮我友瀚兮我賓
沮洳夷獠控引甌閩揚越疆理荆益偏連區新效順灑
渃來旋潏渤瀕涘浩蕩涯漘涓澮淖瀳㴫瀰澴淪茫茫
無地浩浩其天若乃天風一鼓洪漣起怒恍兮六鼇兮
轉地維忽兮康回兮觸天柱冰岸湍湃而巉巖雪山涫
沸而跋扈渱湱振百萬之貔貅悵何物之可禦聚氣為
雲飛沫成雨流為江澤派為河浦浩浩&KR0008;&KR0008;成萬頃之
斥鹵資人育物來商會賈國家之財於是而聚絲巴蜀
之井毫河東之鹽鰍兮掉尾而漲百川之水鼇兮舉首
而冠三神之丘張月為電兮閃閃鼓浪為雷兮厹厹樹
發黿鼉之背石生鯨鯢之頭文鰩一息而萬里大鯤一
瞬而千秋或化垂天之鳥或吞萬斛之舟或豚或犬或
馬或牛或虎而翅或豹而翔名龍名虎名鹿名麞為子
為婦為嬙為娼元元怪怪孰得盡詳鼊石枹浮而收子
鼻盾骨枯而化魚六眸之龜三足之鼇玉出罄魮之身
豈止崑岡之璞珠出肺鼈之涎奚啻老蚌之腹綸似綸
兮組似組草之文理兮生於潮之滸青為青兮紫為紫
菜之佳味兮生於灘之&KR1041;海市兮縹緲蜃樓兮盤紆鮫
人兮有室淵客兮居廬黑斑兮玳瑁紅潤兮珊瑚可貢
兮琅玕可器兮硨磲或淮夷之大貝或黃帝之玄珠犀
牛海馬罔象天吳何靈怪之不有亦何珍寶之不儲所
見者已不可盡記所聞者孰得而言諸爾其包括廣大
發育無極洲嶼逶迤島谷巍崱為祥為妖胡能盡識鸑
鷟五采世樂五聲畢方一足鶼鶼比翼玄鶴舞兮遐齡
鳳凰飛兮覽德蛇兮百尋&KR0146;兮三尺鴉鳬潛藏猾裘隠
匿䟣踢三首旄馬四節黑人啖蛇黃貘食鐵猩兮能言
&KR0008;兮無口鷍兮人足䴑兮人手若天小邦大國羅布星
碁獻琛奉珥入我皇畿丹穴赤土黑齒黃支交趾古城
暹羅麻羅眞臘伽臘佛囉琵囉發拔勿拔登流墮河阿
陵大食佛齋闍婆乃有求貨之賈懷寶之夫出絶域入
異都遊鬼國泛山居出沒於魚龍之窟來往於陽侯之
區望北極之宿遵指南之車經數年而未反烏知浩蕩
之所如亦有韜光之士晦跡之儔或隨任公之釣或礪
詹何之鈎既揭帆而鼔楫乃浩歌而叩輈得一樂而自
適終天趣以忘憂吾於是歷炎州之沸水上長洲之青
丘過流火而弗息入紫瓊以遨遊召衆仙而作樂兮瀉
玉漿以為醪採紫芝以為粻兮裁火浣以為裘命雲師
而再駕兮遡赤水之悠悠上崑崙之頂兮視天下之衆
流信南海為大兮無匹無儔歌曰夏王掘注任苦辛周
王德洽海無漣處置得宜動天地海嶽效靈豈無因黃
龍横波終無益白鷴沈水空沾臆事變物移乃自為山
海豈能助人力厓山千古有忠魂呂嘉逆命更誰論流
芳遺臭今何在舉目惟有餘波存安期飛昇不復返紫
雲白鶴一何遠乘風破浪待何人且作遊仙入天閫重
曰人物涵育澤濃濃魚龍出沒勢洶洶桑田欲變果何
時地久天長只如斯東海雖大兮精衛含悲西海既遠
兮弱水難支曷若南海兮為天地之池
海若賦(明)洪翼聖
神禹氏錫玄龜之歲河伯淮侯江婓漢隂丈人同朝海
若各争長淮侯歌曰余瀉桐柏兮洋洋會泗沂兮湯湯
枕豫控潁而漾維揚兮滔天蹴日之茫茫余應長漢隂
丈人歌曰余發嶓冢兮汨東流過大别兮亘神州南迤
會而匯彭蠡兮滈汗漰湱之浮浮余應長江婓則歌曰
余分井宿出岷山兮瞿唐險絶擘雄關兮過洞庭而蕩
金陵天壍渺沔之迴環兮余應長河伯則歌曰余從天
上來兮聿經積石回兮巨靈贔屭秦關開兮千年一清
聖人催兮變幻沸潰山可陊而嶽可頽兮余應長日出
而爭至亭午弗決河伯曰盍決諸海若於是順風而趨
蒲伏再拜而詢海若曰四子爭長請決諸海若囅然而
咍曰噫何若輩之自多也亦知余乎歌曰歸墟廓兮納
百川地輪麗兮天門連出日入月兮八紘穿海童天吳
兮靈變陽冰隂火兮赩然鮫人綃室兮&KR2216;&KR2160;長鯨奮鬛
兮刺天蓬莱五山數萬里巨鼇負焉奚啻乎石之一卷
其他裸人之國黑齒之方軒轅千歲之野汪氏跨海之
鄉鍾山燭龍之閃閃建木若華之蒼蒼莫不島接而波
擁&KR0146;匌以忽荒然余竊謂天地之在空中無異籠鳥余
在天地中藐乎至小觀大壑而知巨浸之細觀無形而
知有形之微余方驚心於溷澖而却步於夷希若輩胡
為乎爭長而耀輝於是河伯淮侯江婓漢隂丈人惵然
失容㥏墨稱謝相與望洋而歌歌曰道生虚廓兮無漢
垠天墜襲精兮莽莘莘返無始兮化紛綸劃然而遐眺
兮解蹏罠
南海廟賦(明)鍾夏嵩
歲閼逢之貞吉簡元辰以東馳蹟扶胥之隑道仰閟宫
乎巋巇經牛女而分域鎮百越以封基□巨靈之奰屭
貫長虹以蜲蛇邇淩競之閶闔迥髣髴乎咸池路礱硎
而如砥菀芳瑞之棽麗濯滄溟之灝溔挹曦赫於嵎夷
雲靉霼以遠結隠槮橚而陸離坌躘踵以緩步歘曭㬒
而中疑類神輸與鬼作叢幻化之瓌奇吁可畏哉其駭
人也爾乃登高瞻眺埢垣嶺徼拱揖崈&KR0034;崱屴嶚&KR2418;嵾
覃嵂崒嵣㟿嶕嶢&KR1132;嵼崛岉磅礴霄漢蔽虧日月不䨮
以㵾負暄而烈徑崣&KR3427;而嶆&KR4293;峻嵌巖乎陂陀衍沃壤
於奥藪下培塿以重薖蓊卉木以&KR0034;嶉紛靃靡其森羅
神芝嘉榖靈葩丹藥垂條茈虒燦蘳猗難楩柟楓梓波
羅橘荔之屬樾幹而&KR0008;柯累章積仞合抱連緺瀏莅芔
吸陵谷駊騀聞谽谺之飄聲儵廪廪其眩吪中有玄豹
文甝勁蠗飛鸓山瀰野漫夭矯轟豗又訝乎蝄蜽之跮
踱䕫魖之傀傀蝯貁麋麎之羣鶬鷽鴷鷩之醜舉儦俟
而翀徊觀於海者浸涵天地㶑濫江漢湁潗&KR2166;濞潎洌
混瀚&KR0008;㵿滇㴐濤瀨激渙吐納吸呼潮汐涆涆淙尾閭
以奔溜泊埏垓而漫漶氣滃浡以霧綴波接天而疑岸
經乎泱漭之壄通乎蓬瀛之漾泛之無涯察之無象鱣
鰋鮂鮦鰝鱁鰿魧寶龜如陵介鼇如嶂江豚海狶魚牛
虎蛟難以殫形千態萬狀鯤鱦鱊鯞鱞鱧鯋&KR0008;&KR3580;&KR0008;□
&KR0008;臝鰴魮鰩之種微鉅衆夥不可量也外則珊瑚瑇瑁
&KR0008;蜬車渠鮫人之綃淵客之珠爛陸熒巖麗川沃澞旁
唐玓瓅崔錯披旉乃若獰飇颺浪曈曨掩光漰湱泌瀄
砏磤㵒滂霾巒□谷驫霆飍霜禺&KR1888;&KR1224;其癹骫天吳奮
乎周章水怪百出山靈盡翔乃徐觀乎狡獸之恐懼與
輕禽之頡䀪泬寥既清鴻濛式廓慶霱氛氲渤澥融爚
扶桑驟㬣崦嵫碧熇蠔房如厓蜃嘘如閣見喬山之帝
都望仙子於廣莫飲沆瀣以永年拂&KR1490;襹而姌嫋終&KR3064;
㬻以長盱鄙前王之臆度羌重譯以祝聖偉丹鳥乎來
儀摶羊角而鵬化瑞龍門之躨跜梁天潢以邇極溘□
煜而&KR0146;蜚兹所以暀暀皇皇蒸蒸如也爾乃歷玄壝頫
朱宇臨層殿闢閶戶乍隂乍陽若瑶若瑀轠轤軮軋&KR1686;
&KR0008;齟齬水臬之所表正土圭之所測序蓍卜之所辨禨
離輸之所營慮下峛崺以縝紛上巃嵸而旁午赫璀璨
以迷眸流蚴蟉而延佇被椒桂以苾芬響瑽瑢其鳴堵
噲正横虹而糾霓噦奥凝嵐以結霧藻梲之翹翹璇櫨
之膴膴文楹之玭玭繪軒之訏訏柍桭金碧以&KR0785;瓏黊
雘丹堊而騰翥穹窿窈窱以&KR0034;寥蠖濩蜵蜎乎容與斗
宿施於上榮光爥天而列炬殷雷應其鏗鍧怪銅鼙之
在虡忽縹緲以來窺森鬼神之攸芋履欃槍搴長離走
屏翳撫馮夷靊霳擊靂飛廉獻颸燭龍㶡爓纖阿盱睢
肆靈媧之鼓舞列矞皇乎踵隨械厲&KR0146;於山麓溺旱魃
於&KR0008;澌信王威之顯灼霅衆變之披離朝吾行於暘嶼
求韓蘇乎故碑詠清風以曠興訪古哲而諏咨認先公
之手墨追遐軌之不羈擬扁舟之逸約陟羅浮之廞&KR0146;
沖予褢其感慨悲昔是而今非春與秋其代序指長天
以為期又遊覽乎貞珉之華藻與百禩之章儀徵前言
之洽識維蠲德以昭禔肇徽號之既正質沖漠以無疑
練禴祠之淑旦禮壬林乎孔時奏嚴鼓以闛鞳齊象服
之攸宜播祥煙之馣馤鏘珮玉以葳蕤登降獻其明潔
鑠褫覆乎如茨龢雨暘以玄化物阜滋乎丕丕殿濱隅
以永鞏休邦國於允釐矧皇衷之虔格禱麟趾於昌期
神歆馨以配命感協氣乎清夷紹前星之炳耀襲寶祚
以重熙建乾坤之禎兆攄六經以登辭鴻典錫以報貺
澤㷭涌而參漓肸蠁漫乎洋溢靈浸徹乎幽微亘宇宙
以彌極與大明而長祗維仙岑之奥宅曰祝融之所司
彼廟貌之矗鬱豈徒壯海山之繪絺而已哉復系以歌
曰砐硪硉矹踞鼇極兮岭巆峋嶙水澓泐兮三精炯靈
葆神宫兮湛恩汪濊㵿沖瀜兮蔚紫葱翠靄霮䨴兮參
玄肇化機潛沕兮肅肅&KR0008;&KR0008;龍駕遊兮磑磑翼翼景物
鳩兮儲祥&KR0008;祜福南土兮嘉禋禮虔餘慶溥兮鏗鏘樂
石滌□芳兮手披雲漢握瑶璜兮
大江賦(明)薛章憲
渺大江之西來浩百川之東走蝘蜓蜿蜒蛟虯蚴糾源
發於蛾眉匯會於峴首沃遙天兮欲浮劃大地兮若剖
夾右碣兮趨溟渤揚左蠡兮灌澤藪始生於一終成於
九三峽倒兮吕梁縣百川灌兮泰山溜突兀駕空兮巨
靈奰屭鏗訇觸石兮長鯨哮吼三百其名三千其支起
於濫觴入於漏巵如諸侯會同不愆於儀如萬馬奔軼
不失其馳過九河兮傲海若冠四瀆兮侣馮夷西至下
雋東為中江轉地軸拍天杠汨混沌壓鴻龐釃為陂池
怒為濤瀧隨月盈縮鎮日琤淙瀰漫澎湃震撼擊撞鐵
騎嘽嘽金鼓摐摐意恣睢而益驕氣偃蹇而未降蕞爾
吾土截然居中式遄其歸獨當其衝高墉屹兮如雲長
堤偃兮如虹既攦其角而掎其足亦扼其吭而揕其胸
我有餘守敵莫能攻於是解甲迤邐投戈雍容然后洪
舸艅艎巨艦艨艟轉輸絡繹貿遷通融駕萬斛兮南北
候五兩兮西東往来隨風倏忽轉電長年謳歌黃頭舞
抃日五彩兮鎔金月一色兮如練南控甌閩西通淮甸
百貨坌集千艘魚貫故夫家樂業民安居操竒贏以懋
遷擅沃饒而菑畬市三倍而利近畞一鍾而羨餘貲川
通以埒封貨山積以儲胥陸處棟宇水行舳艫燕中唐
兮陳趙舞棹中流兮發吳歈粤有美人湛然清矑仰視
飛鳥俯翫遊魚臨清流以徜徉淩倒景而踟蹰慨宇宙
之寥廓悵日月之居諸乃歌曰川之渟泓思復吾本然
之明川之淨虚思去吾舊染之汚如曾點言志曰浴乎
沂子在川上曰逝者如斯夫苟徒知翫物而適情又何
異乎淘河與雝渠
一江賦(明)祝允明
伊斯江之為物也渾澒泱漭渱潰滉瀁瀷漻㵧以㳹瀇
淢瀺灂以汋淙湢㳁漰渤溟漫而澎滂浩浩湯湯汪汪
洋洋潫兮青蒼涾兮迷茫廓兮而㝩㝗吐日吞月漸玄
漬黃蓋自堪輿之開闢化機之翕張儵帝滌源鑿混沌
以利涉昊天設險畀聖明而為防是以蕩五嶺漂三湘
帶吳楚襟荆揚拍蓮掌滋扶桑會地脈兮連天潢浹兩
儀兮洽八荒兼三才而共濟束一統之華邦信矣天塹
雄哉谷王所謂祖百川而父五湖弟四海而兄三江者
歟觀其千古之有常五彩之時彰金焦相銜乎舳艫煙
霞互織乎帆檣或扇以飍颶則雷霆忽助其震盪或媚
以晴旭則金碧緩搖其景光或微生澌而冰花雪蕊澂
庶品之神爽或淨如練而天經地緯開萬世之文章容
成袖手以廢歴豎亥趼足於窮疆璿璣玉衡雖虞廷之
儀欲測和鈞關石計夏府之器難量涵泳四靈神出而
鬼洑沈浸萬象龜游而龍驤玄妃往来採明珠而拾翠
羽法駕上下乘清風而御隂陽至矣乎微妙理於蠶絲
諒託始於濫觴若夫蛟窟散處龍宫深搆瑶房九重貝
闕雙輳水精之柱駢立火齊之瓦鱗覆懸珠作燭梁飛
萬萬之月團絡寶為簾簷走千千之星宿其下則有瑪
瑙硨磲琉璃珊瑚決銀汞以成池築璵璠而為區五金
夜發競光華以呈乾后萬珍日産如沙礫之走坤輿其
上則有彌天作帷極地為載遥岑輕抹卿雲微帶月蛾
臨鏡以修眉天女沐鬟而勻黛齊州回繞斑斑九點之
紫煙仙府平臨朵朵三霄之翠蓋其中則有鰋鯉鱨鰷
玉柱銀珧河伯導旗海客寄綃風從吹浪之江豚雷應
鏗鐘之蒲牢羲和鎔金沸洪爐之衮衮馮夷翦雪翻銀
海以滔滔其傍則有蘆洲戰煙牙檣插天蓑笠鳥道燈
火漁船風凝軟沙而鷺立雨浥厚莎而鷗眠福地洞天
巢鸞鶴以遐峙萍花荇葉映鸂鶒而淪漣至於龍堂曉
雲僧艇暮月善才之石砥定毘盧之閣㠎嵲郭賦鳴萬
夫之喙陸泉激千人之舌物遇之而拔凡品人鍾之而
為世傑邦家倚之而治忽古今由之以興滅傳諸圖經
登在國牒灝灝溔溔未遑暇以殫說也若稽使君於斯
奚取我契其大才學志度是故語其才也如江之波東
底瀛壺西起岷峨蹙瑶花兮沓沓爍雪山兮峨峨飛濤
濺空兮濆千堆之沫驚湍擊地兮旋無底之渦撼紫皇
之寶宫倒織女之銀河無遠不至跬步數州之域有重
必載鴻毛萬斛之艖轟轟乎霹怒霆而迅驚電擾擾乎
舞虯蜃而飛黿鼉通四夷之歸王象貝文犀湧梯航而
霧滃入九壥之貢賦錦衣玉食紛帆席以雲摩濟天下
兮往來又豈俟於盈科語其學也如江之瀾書名淮東
之院堂有富文之顔緗摹綈聯梓雕銅刊六籍昈奠百
家周完富誇牛腰之軸勤助熊膽之丸口誦手校左墨
右丹騰萬口於千載據尺几而一觀若乃擬其志高惟
江有潮突乎其豪滮乎其遥萬流秋毫千潨斗筲莫不
障而東之以會同而來朝坱圠初分即稱其拔萃汝漢
既決誰得而溷淆懷子胥之孤忠與伯若而為僚四瀆
首推其廣大六合咸讓其并包方其度洪惟江有容元
氣流通乾坤混融衡截海内平分域中際天淵於不二
齊物我於大同引重致遠通其變於不息含垢藏疾淨
諸有於太沖高以下基當其無有有之用滿而不溢天
下莫與汝爭功大抵陳事之方有通有會放之彌者收
必密極其細者生乎大如其大而不約恐華談之巳泰
故觀江之說則疑其過夸審一之理乃識其非汰交助
互益非人奚待嘗試問於江靈察川勲之攸在是故符
堅翫之而狼戾江總恃之而顚沛壯從擊楫之祖生奇
賞燒舸之黃蓋三國鼎睨六朝遞代水無變於安危人
每異其利害其故何也誠以天謨地烈積久無託緜緜
延延數千百年必至於我皇祖而始得其眞宰也觀其
發祥於始蒙六飛之首渡創業於成遂九重之斯届煌
煌漢闕日照而月臨蕩蕩堯衢乾覆而坤載然後華夷
一統長通道於安流河漢九霄恒效靈於上界而有如
使君者又復沐浴恩波漸濡天瀨握提巡之專節守信
誓之若帶志業浹内聲名溢外尚亦防之有法而備之
無懈俾外者無窮而内者不怠息揚波而清水怪盪天
驕兮淨紫塞甲兵洗兮玄圭拜旌功進爵加禄賚家流
國澤並汪濊一江晏然世永賴斯名稱情乃無愧賦而
揚之載采采
御定歷代賦彙補遺卷三
