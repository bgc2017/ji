欽定四庫全書
御定歷代賦彙卷一百九
覽古
登樓賦(魏)王粲
登兹樓以四望兮聊假日以銷憂覽斯宇之所處兮實
顯敞而寡仇挾清漳之通浦兮倚曲沮之長洲背墳衍
之廣陸兮臨皋隰之沃流北彌陶牧西接昭丘華實蔽
野黍稷盈疇雖信美而非吾土兮曾何足以少留遭紛
濁而遷逝兮漫踰紀以迄今情眷眷而懷歸兮孰憂思
之可任憑軒檻以遥望兮向北風而開襟平原遠而極
目兮蔽荆山之高岑路逶迤而修迥兮川既漾而濟深
悲舊鄉之壅隔兮涕橫墜而弗禁昔尼父之在陳兮有
歸歟之歎音鍾儀幽而楚奏兮莊舄顯而越吟人情同
於懷土兮豈窮達而異心惟日月之逾邁兮俟河清其
未極冀王道之一平兮假高衢而騁力懼匏瓜之徒懸
兮畏井渫之莫食步棲遲以徙倚兮白日忽其將匿風
蕭瑟而並興兮天慘慘而無色獸狂顧以求羣兮鳥相
鳴而舉翼原野闃其無人兮征夫行而未息心悽愴以
感發兮意忉怛而㦧惻循階除而下降兮氣交憤於胷
臆夜參半而不寐兮悵盤桓以反側
登樓賦(晉)棗據
懷離客之遠思情慘憫而惆悵登兹樓以逍遥聊因高
以遐望感斯州之厥域實帝王之舊疆挹滹沱之濁河
懷通川之清漳原隰開闢蕩榛夷藪桑麻被野黍稷盈
畞禮義既度民繁財阜懷桑梓之舊愛信古今之同情
鍾儀慘而南音莊舄感而越聲豈吾人之狹隘能去心
而無營情戚戚於下國意乾乾於上京
登樓賦(晉)孫楚
有都城之百雉加層樓之五尋從明王以登極聊暇日
以娛心涇渭汨以阻邁卉木鬱而成林晞朝陽之素暉
羨綠竹之茂陰望秦墳於驪山覩八陵於北岑營巷基
峙列宅萬區黎民布野商旅充衢杞柳綢繆芙蓉吐芳
俯依青川仰翳朱楊體象濛汜幽若扶桑白日為之晝
昏鳥禽為之頡頏
登百尺樓賦(晉)郭璞
在青陽之季月登百尺以高觀嘉斯遊之可娛乃老氏
之所嘆撫凌檻以遥想乃目極而肆運情眇然以思遠
悵自失而潛愠瞻禹臺之隆崫奇巫咸之孤峙美鹽池
之滉汙蒸紫雰而霞起異傅巖之幽人神介山之伯子
揖首陽之二老招鬼谷之隠士嗟王室之蠢蠢方搆怨
而極武哀神器之遷浪指綴旒以譬主雄戟列於廊板
戎馬鳴乎講柱寤苕華而增怪歎飛駟之過戸陟兹樓
以曠眺情慨爾而懷古
迷樓賦(有序)(宋)李綱
煬帝作迷樓於江都鐘鼓嬪嬙不移而具迄今舊址存
焉因讀杜牧之阿房宫賦感其事作賦以弔之辭曰
隋室方隆削平萬國侈心一開弗安厥宅鑿為汴渠導
河之流曲折千里放於淮陬鳳蓋霓旌錦帆龍舟決意
東幸江都是游窮奢肆欲乃建迷樓維樓之制衆巧所
聚凌煙摘星飛雲宿霧玉柱金楹千門萬戸複道連緜
洞房迥互翠華戾止杳不知其何所於是選夫燕趙之
女吳越之姬明眸皓齒豐頰秀眉娥媌曼睩窈窕融怡
被阿錫曳齊紈粉白黛綠鳴珮鏘環者充牣乎其間列
筍虡羅鐘鼓吐清歌呈妙舞以樂之桃李妍芳耀新妝
也蕙蘭芬馥汎天香也雲舒霞卷繡袿裳也燕語鶯啼
舌笙簧也振木飛塵歌聲揚也迴風流雪舞袖翔也雷
霆間作金奏鏘也日日薦玉食旦旦獻玉衣隨意所往
恩幸則移晝夜寒暑高下東西漠然不分茫然不知矧
羣臣之賢否庶政之是非生民之利病天下之安危盜
賊斥乎寰宇鋒鏑及乎宫闈身死人手雖悔何追嗚呼
噫嘻方其擒陳後主戮張麗華誅三佞人以謝天下一
何壯也及其師喪遠征禍肇元感荒滛不返卒以弑殞
又何憊也蕪城之側故址猶存狐兔之所窟穴鼪鼯之
所呻吟霜露梗莽風凄日曛過而覽者莫不躊蹰而悲
辛與夫瓊室喪夏鹿臺亡商吳之姑蘇秦之阿房足以
致亂於當年而垂戒於萬世者蓋同出於一轍也我作
斯賦以弔千古之非而為後來者說也
太白樓賦(宋)張&KR1220;
惟風姓之苗裔兮爰資始於虙羲分徐方以啟土兮迺
任國之攸基稽成周之邦域兮屬東魯之封内逮季任
之處守兮至戰國而猶在既郡縣之遂置兮仍舊號曰
任城顧漢世之多賢兮繄白衣之垂名余登樓以四望
兮慨山川之不改溯沂泗之清泠兮盼鳬繹之杳靄伊
誰架兹棟宇兮謂太白之曾游時賀令之稱賢兮微斯
人其誰儔想勸醻之歡樂兮恍英靈之在目鏘玉佩之
陸離兮美荷衣之被服傷孔孟之不可作兮歎中行之
莫與睠耦耕荷蕢之為倫兮庶幾超絶而可語指謫仙
以相謂兮羌青眼之夙開取狂客以表名兮亦曠世之
雄才觀史氏之稱述兮固莫知其志也世溷濁而獨清
兮宜高標之不可幾也託餔糟而混迹兮蓋慕晉人之
風流寧泥塗之曳尾兮竊自比於莊周瞻青山之崚嶒
兮觀鏡湖之渺漭朝欲攀其美木兮夕欲擥其宿莽仰
浮游於太虚兮疑籋雲而乘風將駕景而凌煙兮追高
躅而奚從倚朱欄而悵望兮天慘慘其無色俛清流而
鼓枻兮空盤桓而反側亂曰我思昔人神飛馳兮古今
一息胡俾我底兮往過來續逝者如斯兮
太白樓賦(明)王守仁
歲丙辰之孟冬兮泛扁舟予南征凌濟川之驚濤兮覽
層構乎任城曰太白之故居兮儼高風之猶在蔡侯導
余以從陟兮將放觀乎四海木蕭蕭而亂下兮江浩浩
而無窮鯨敖敖而湧海兮鵬翼翼而乘風月生輝於采
石兮日留景於嶽峰蔽長煙乎天姥兮渺匡廬之雲松
嘅昔人之安在兮吾將上下求索而不可蹇予雖非白
之儔兮遇季眞之知我羌後人視今兮又烏知其不果
吁嗟太白公奚為其居此兮余奚為其復來倚穹霄以
流盼兮固千載之一哀昔夏桀之顚覆兮尹退乎莘之
野成湯之立賢兮迺登庸而伐夏謂鼎俎其要說兮維
黨人之擠詬曾聖哲之匡時兮夫焉前枉而直後當天
寶之末代兮淫好色而信讒惡來妹喜其猖獗兮衆皆
狐媚以貪婪判獨毅而不顧兮爰命夫僕妾之役寕直
死以顑頷兮夫焉患得而局促開元之紹基兮亦遑遑
其求理生逢時以就列兮固雲臺麟閣而容與夫何漂
泊於天之涯兮登斯樓乎延佇信流俗之嫉妒兮自前
世而固然懷夫子之故都兮沛余涕之潺湲廟堂之偃
蹇兮或非情之所好惟不合於斯世兮恣沉酣而遠眺
進吾不遇於武丁兮退吾將顔氏之簞瓢奚麯蘖其昏
迷兮亦夫子之所逃管仲之輔糾兮孔聖與其改行佐
璘而失節兮始以見道之未明覩夜郎之有作兮橫逸
氣以徘徊亦初心之無他兮故雖悔而弗摧吁嗟其誰
無過兮抗直氣之為難輕萬乘於褐夫兮固孟軻之所
嘆曠絶代而相感兮望天宇之漫漫去夫子其千祀兮
世益隘以周容媒婦妾以馳騖兮又從而為之吮癰賢
者化而改度兮競規曲以為同誶曰嶧山青兮河流瀉
風颼颼兮澹平野憑高樓兮不見舟楫紛兮樓之下舟
之人兮儼服亦有庶幾夫子之蹤者
光嶽樓賦(明)闕名
粤惟東郡魏博名區星躔角室之度地稱海岱之都有
樓翬騫上冲斗樞厥名光嶽望雄里衢巍乎夭矯恍如
龍奮於雲表赫然盤翥又若鳳竚于離隅縹緲晴空憶
神鼇擁海山之駕曈曨幻景媲虞淵現靈蜃之郛瞻彼
嶽矣據齊魯而繫望頫兹樓矣帶河濟而緜紆挹秀凌
霄而對峙攢虚銜嶂以排圖中天華闕兮移來紫極廣
庭重屋兮墜落平蕪㢲二鼓天飇以輪運蓐收逞神巧
以張鋪配休靈山羨兹偉模若夫地壯九坎臺高百仞
走烏兔之靈曜承雨露之膏潤仰睇傑觀以突兀下臨
闤闠而危峻奠厚土兮鴻龐荷畚築兮堅牣聳天柱兮
鬱蔥摩華蓋兮作鎮梓人緣基以僝功飛閣美完而特
振想其拔形坤軸勢應上台筮史占日黃道宸開蜀山
植罄班斧刃恢栢採新甫松伐徂來徑圍方圓度狹量
裁矩地規天絶氛蕩埃杞梓楩楠峻類崚嶒乎八極枸
楰杶榦喬植邁越乎九垓斲削整賁乎盤錯斸伐雕飾
於根荄憑藉鳳棲之軌式資跂翼之材至於締構磥砢
莊嚴宏煥朱甍喬嶤皜壁璀璨新楣畫桷而翔翬走拱
飛楹而插漢梁棟偃蹇而掛虹軒欄迢遞以界旦踏梯
倚空而虯蟠赬簾捲雨而珠爛礱石象狻猊而蹲踞櫛
瓦殫龍鱗而洞貫嘲風列環眷以留雲鶴駕降飛仙而
臨玩四門軒豁堪調四氣於人間八窗玲瓏可宣八風
於天半覽徹蓬壺之尾閭遠吞岱宗之日觀巍哉奇壯
驚迴鳥翰載觀黝堊設色青紅繪描雜沓以飾彩盡品
彙之交叢角奮鬛馳鱗潛羽翀雲譎波詭金炫漆融塗
星辰而閃爍寫山嶽以巃嵸設器觀象敬授農工昏曉
戒嚴於壺漏節序齊一於民風同姬周布法之象魏等
羲和測景之表中崇建四極之標遠映九天之宫儼浮
圖錫卓之嵯峨疑靈鷲飛來於梵空吁嗟硉矹擬勝崆
峒猗與闢基一方瞻視兖冀上游黔黎覆庇郊圻緜絡
多景集萃東望茌山則嵐嶂左橫西顧曹濮則黃流右
濞指大野渟注而南滙遡濟河瀠纏而北企十八屬之
郡邑碁布星羅百萬戶之編氓野屯林蒔憑欄俯眺兮
煙雲竹樹之遞奇極目遼邈兮沙鳥風帆之眩異掀揭
具瞻高明勝地可以展訏略籌邊備振雄風走胡騎追
仲宣賦逸志詠黃樓憂民事奏玉笙來仙吹題鸛雀暢
詩思宰化出震岱嶽居擅方域之尊表極名邦兹樓亦
奠重鎮之位光昭無窮厚址天畀况自郡城中樹政令
攸懸价人觀風民瘼是專登斯樓也鑒觀赫焉布千里
陽和於治境昭一輪明月於中天衣食怨咨調祁寒之
與暑雨鴻鴈轉徙輯室家之有顚連衣冠文物之輻凑
財貨車馬之駢闐舫艦迷津會㕓市而藏商賈詩書比
屋聽里閈而藹誦絃聲教四達名播九埏禆益邦政惟
樓則然誠有光於泰岱迓保佑於上玄錫為萬民之福
消除四境之邅永鎮東郡于萬斯年屈指井榦與麗譙
何冀斯樓之盛焉亂曰三垣麗空鈞天帝居樓逼星辰
九河舊墟儲旗建節襟趙帶徐據鎮無疆郡賴慶餘億
載伯仲於九嵕眞為嶽宗之壯圖
豫章攬秀樓賦(有序)(明)湯顯祖
江南洪州藩司之樓紫薇是居東維攬秀西儷辨章晷
漏存焉仰荅天桴昏旦之候無爽俯和民紀旬宣之政
有序厥由來矣屬乃赤熛示舊靈祗告新革不日而已
爭鼎有時而傾否岳伯嘉禾陸公四明王公相與謀曰
休哉功有半而可倍事有一而得三斯樓之設時夜是
司顧以吾屬宣懷未乏羊杜賓至燕言或假僑札爰有
沙城神仙之路遠在數里滕閣帝子之洲近隔重關非
期便人難以卜夜微寧就此一臺之基增為三成之制
咫尺足以鬯體尋常可以發志出不嫌於久次進無妨
於設險利用大作莫便乎是者上下俞同時物會貞賦
取幣餘役以流傭令信工敏浹月而就剞甃並舉重復
輳緻楣極蜿蟺軒牎玲瓏龐素而不露其材髹堊而不
傷其質都作告備司時練吉二公相與攝英寮從妙屬
帥而登焉則見山川畢升天日加朗出草樹於綦履度
魚鳥於几席南浦西山不在關城之外矣徘徊流觀則
朱邸華閈環珥於府寺英耊貴俊冠蓋於逵巷以至都
人琇厲之觀方外玄緇之處偉雅神麗指顧而詳漁唱
田歌夾重湖之表裏軍漕估舶沸瀕江之上下孰非宇
宙之精氣國家之利寶乎嗟夫事有合而成賁物有大
而可觀我勞如何煙霞取日用之適有客莅止風雨惟
時至之期至於鼓角晴飛戾天霄而益爽壺樽夕轉遲
月露以方盈節之以隂陽文之以禮樂不其懿與樓成
而中丞衛公適來撫我益新其政恢軍國之容復隍臺
之制模觀精偉神色異昔樓增麗而勝焉歲戊之申月
日之九陸公偕岳伯四明丁公永春李公觴余此樓晝
漏之聞連於晡下夜烏之咽通乎晨戒澄日氣於煙霏
寫月精於露靄固已極斐亹之妍譚盡淋漓之雅致矣
總而攬之秀其外者山川備仁知之所樂秀其中者人
物兼富教之所歎儻干霄有異之氣恒存薄收無憂之
言每驗則諸公取適於來旬吾屬從歡於上日蓋亦太
平之盛事宜長久而無極乎彼夫城隅之宴忘其喪亂
歊臺之什夸乎霸餘方今洪淑吾無取焉諸公粲然而
笑曰然則子為我賦之一言均賦敢居王子之先九日
登高辱在大夫之後云爾
若夫圖書上計之省樞璇布政之宫蕃北宸而拱峻劃
南夏以成雄正經途於一軌極高閌而有融金城遶霤
於兊西玉漏欐梁於震東取陽隂而定體亦登降而在
中制豈懸於飾樸時有適於汚隆象除舊而布新事有
約而助洪政自公而燕喜禮賓遊而會通勝寄攢羅於
一舉意匠圖回於再重允規隨而命作叶和會而勸功
引章貢之瓌材集臨汝之精工乃作高門爰及遺垝土
緣剥而厚下木層升而致美下如甕以穹窿上若堂其
瑰瑋隥磩懸施繩斲兼掎矗以危挺鋪以密砥重欒承
而窈窱枝掌複以玲瓏乍井榦而宿斗倏丹雘以流虹
納靈曦於陽馬閣玄溜於隂蟲庶歡呼而勿亟公賞成
於具逢擁官聯而上陞立嶒&KR1478;而正容恍靈區兮湧地
迫慶霄兮麗空蠱有事而後大革取新而不窮地響奮
而盱豫天際翔而上豐準燥濕以維則度几筵而載容
睇刻漏於蓮花叶信晷於祥風寅亮者資其察貞觀者
賴其同謹戸牖而知時倒衣裳而在公且三爵以興言
會羣龍之高盼承交臂以宣劬暢遠心而釋倦仍攬秀
以楄危臨辨章而聳絢諒所攬之多秀豈吳餘而楚羨
判休明於昔今豁懷袖於聞見方外内其具賞期霽晦
而兼善紛憀悷以孤遊被温冲之餘眷遲九日兮晞令
期佇三山兮登薄軀沙城出谷其將晩滕閣扶櫨而未
舒竟夜飲其厭厭儼新構之渠渠清酒溢而山光凝纖
歌揚而潛思紆時則籟稍沉於風律節懸瑩於霜鐘雲
晶暉其斂色露溥腓而向濃霧罘川而晻晻日罩野以
曨曨沙含虚於近阯灌吟寒於遠峯歷倒茄而去燕遵
反宇以來鴻援山中兮桂枝渺江上之芙蓉迫年衢之
冉冉曠天宇之溶溶蕩芳英於蘭苑懷幽人於菊叢陶
頹然於刺史嘉率爾於桓公折萸房而釂醴警蕭辰而
切衷坐紛想於遊極起延竚於巖櫳像長雲之蜿蝘若
飛雨之空濛躧前榮而恣觀良鬱鬱以葱葱鬱葱兮直
下西山兮若畫測地象於神州轍金方其款跨上都隠
屏於太行中土開靈於少華彼拔地以常然此瀕江而
潤化皦迴隍於溆渚出清都之臺榭影四序以恒流氣
千年而不謝江則括坤為墟委乾為畔淙淙潼潼浩浩
涆涆出沒遝沱縱橫泮渙繹絡乎東溟之盡灩瀲乎南
紀之半川魖馮夷之所盤嘯海錯天琛之所流灌晦冥
而風雲靉靅澹蕩而星河炫煥洞窅眇以無倪愜虚明
之所玩流玩兮蒼郊筠之山兮以超矯迴風於丹陵上
留田而逍遥&KR0787;青峰於梅葛指緱氏於巖椒白雲英其
㟽飛碧海堆而嶼搖認落花於桃崦訝沉書於石橋乃
有紫清懸瀑斗絶而起喂若秦人秀若蕭史天寶開而
霞曙雲蓋移而煙靡崑膏玉以明球岡流珠而覆米灑
泉壇於冠石度松門於屏几蓋西山之高二千其咫西
山之延四百其里雖發地而厭原默匡廬之徙委浥山
帶以披衣遡屏風而疊綺輪囷接香鑪之雲滵液下清
湓之水勢遠而危鬱峍&KR3979;[山累]虧夕陽於半江宿初月於
層崖映松榯而氣美漬嵐霏而色滋日射則隂霞委金
雨過而生煙拂霓岸明㳙而翠寫風增瀾而紺瀩江女
窺而巒霧紫幽綃織而巖戸移白鳥光颺於壁嶂舟人
影映於沉暉遞菁熒其可悅動冲容而倍姿擁名城而
論都極敞顯之南戒潁隂雄成於漢首武陽式廓於江
外水竇按龜而潛洩岡勢鑿龍而抗會湟洫艨艟而布
遠樓觀儲胥而備大比志物以維屏恃休明而勿壞動
迴飇而佇想步循環於襟帶故其内眄則東西湖水漭
沆日月鶴池之煙霧猶鮮龍門之風雨自出長橋度以
殷雷鎖院開而辨蜺束二泖於淞函渙大明於濟碣水
花淨而香遠風色迴而態溢率良士以思瞿必都人而
秀發時泛客於三洲唱淩波而未闋遶百花兮霞滙約
九津兮雲泄緣渌漉以周洄記斗門之約節蓋宜遶樓
以西逝迺負關而東決散旴章而脈清會宫亭而勢折
卷八郡之風濤立二孤於喉咽信東南之都會備西北
之門闕豈太眞之議褊將昇元之氣歇大中潛而龍起
建炎嘘而鳳瞥自中迤西官方所治巍峩約繹文樞武
毗建中臺之龍節設行馬以驄麾既鼎立而置參亦岳
峙而分司受官成之統總裁氣脈之機宜大府承而望
縣翼壇祠蒼而庠序徽物色音華之所莅止明謨風愛
之所棲遲訓恪則宵嚴於柝署務閑而晝偃於鈴扉通
溝轉淢經衢緯陌參差流離朱邸有赫啟北維寕載南
而國委滕嬰於歌吹帶劉宗之磐石怵章山兮采銅疑
扶疎兮屬籍席芬英乎獻靖跨文明於淮益屬宗師而
綺正收茂才而路闢被儒素以矜華朗慧滋而秀奕時
節物以斯游傃國風而咏適罷聞樂之層欷食衣稅之
舊德扶輿中央精華矞皇山液而流川暉而翔貴相上
將公卿丞郎或橋梓而槐棘或塤篪而圭璋駢緋夾棨
嗣鼎承筐偶必大而無降交累懿而益詳典則獨藏於
望國風徽時映於公行必百世而猶祀在式微而亦張
故老敦詩成童誦章道述門素經營國常七族奄而魯
阜八姓彩而吳襄冠事業於本朝襲俎豆於其鄉月旦
重於汝潁科目兼乎顔商里聚星與通德藹喬木而相
望餘則所至而煙火萬家所向而雲樹千牎或望止以
如歸代謐作而無哤至乃郛㕓表裏百物充牣輳估客
之風期浹章門於廣潤集精奇乎萬里舶魚鱗於重鎮
槩展成而授序紛駢擊而沸震貨如臺兮累槅寶若星
兮流暈煙琲珏以彌出孰槻銙而見吝步旗亭以稽詣
夥闌干而售俊敞物力之膏華識山淵之美藴固頑豔
之共往取資生而適韻然猶貴不粥於周度賤難得於
老訓禀方岳之理靜忘關賦之徵峻市無擾以無虞賈
亦廉而亦信民日中而自退士三倍而無近却服御於
夭邪劭康功於田畯惟江之壖厥田十千雖水耕而火
耨職善坊而固泉懸穜稑於歲杪視黍稷於昏前怙寬
鄉而償瘠趾樂郊而趣先適斯樓之倚徙厥高眺於天
田原隰素而夷衍塍皋繡而邈緜澹如雲之漠漠計井
牧以無愆望杏花兮輕弱訊泠風兮陌阡意民天而遠
想豈煙景之留連若乃湖圩宕迭五百餘里黃荆白沙
松蒲桕子柘葉長坽桃花淺水皪蓮芡於蒲稗唼鷖鳬
於鰋鯉列漁步之攸界繄澤梁之所坻風鮮景明煙消
水平騖鳴榔其如織鼔釣絲而互經拂鸕翎於旅鴈雜
漁唱於高鶯晝炊煙乎樵舍夕弭枻於吳城喜多魚而
獻公佐凉酎於軒楹逗滄洲兮歲晩莞江潭而獨醒對
神物於嘉魚咏聖風於有杞則有逢掖深衣圜橋方履
顒顒祈祈雍雍濟濟或翱於庠或吟於里容服既則周
行有禮尊悅皇風瞻趨素齒披文采友來會於此摘秀
升之章句析孝文之經史鏤道祖於圖緯紬次宗於玄
旨若顯若靚或哦或倚企飛榱而逸想循伏檻以流思
汰塵滓而空清引芳妍而藴滋類矯指而角鮮寔交頭
其取師江山有興文之助風雲為接武之資龍門自大
揭彼雲陲鹿鳴於苹宴我薇司駭樓中之撰結成世表
之威儀江湖瀕而猥天豫章拱而見奇皆我公之攬擷
獻王書而載馳厥有學道之侣高隠之倫慕澹臺之友
教纍三百以為羣處孺子之式閭倚一木而自珍來遊
來歌載言載欣仰吳會兮傾言子俯滄浪兮弔蘇君豈
風流之遂遠緬容與於青雲世何流而不波路有方而
必塵章之門兮塵芾章之流兮波逝毓元命於江湖曄
開神而演祕蛟宫啓靈巍乎眞君沙城表讖多乎聖人
樽雲仞於西峯結飛客於南津撫城闕以逾故展空明
而互新吹笙之臺晻藹文簫之宅氤氲側控鶴之玄景
挹寫韻之精神渺仙尉兮難即掞丹華而散雯&KR1353;伶崖
兮有覿響天樂以鳴眞庶仙人於樓居故延庚而挹辛
西山之陽不死之鄉西山之隂無生之林渡江之旨奇
特遠谿之笑清越西江之水無盡南岳之風有鬱下雲
居而振幡過上藍而拄拂聖諦冥兮體常露凡情盡兮
境超忽坐盤中兮何事講虚空兮何物相與詫黃龍於
山中笑丹霞於木末喚裴休乎斷際點韋丹於靈徹樓
觀等而平視諠寂泯而何設領玄釋於簪組玩今風而
古轍誕江陽之俶詭常寄言而設端曩神明之鱗萃今
巖岫之空寒諒獨往之能事洵絶地之匪難乍遊陟以
成趣岌人寰而詎安閔吾流兮閱世蹇川途而獨詣南
上瀨以忘疲朔通津而必暨樓艦分風而轉颿鐃鼓接
韻而浮吹路八達以如絲坐交衢而委轡疇四方之都
雅極宦遊之體勢公應接以餘閒客周諮而有寄或雅
歌兮投壺試清唱兮舉袂足登高而送遠具成歡而既
醉乃至放臣淚國遷客思鄉赴建康而不果適交管而
未行亦有賢士失志遊子迷方覩遷謝而多悲感留滯
而自傷一登樓而慷慨冀宣寫於毫芒客也無勤聽我
勞音會計之司成賦是欽日至而鍾石斯起歲獻而漕
艎載歆絶控引以無期灌天淵而在今則有兊士煩於
星渚橦檣廣於山林流粟羨於沙礫籌策高於崖崟艣
柁取於魚鳥邪許殷乎笳音旗幟撓於荆吳讙囂徹乎
晏隂見軍國之有衍慨塗泥之所任戒驕譁於水次妥
積廥於潢潯時我公之約飭往聽矚以迴臨喟民膏於
庶士悚國賦之惟金延少内以捐煩屬都官而獻斟約
古有稻粱之色形民無醉飽之心鼓摻發而念遠棹歌
齊而思深思深兮太息倒景兮西夕秋志激而彌亮風
候紹而無射柅流華於末光動寒姿於暝色紛下馳兮
煙闕浮傾霞晦兮禽啁啾感授衣兮謝歡燠炳華燭兮
重登遊進匏瓜而更酌承湖海之下流悵凉天兮北河
遺佳人兮南州月微波而灩席風析木以宜秋發浮樽
於漸臺進河鼓於宵籌絶天潢之閣道奉紫薇而披廓
宛衡殷其在南正杓觿於龍角轄左右之煌煌輔帝車
而軌若偶少府於關梁躡天階而用作步飛光兮意折
想壯武於豐城何千年之寶氣得斯人而夜明河魁載
西形如戴筐津梁在中號曰文昌王臨川而集計愧余
生之草鄉草木落而自出風雲興而詎央廓凛秋其在
此若端居而遠行喜布政之優游逡樂職以翔徉究由
來之陂復豈逢今而太康蓋我江南以西也挾淺原於
漢汭抗虔樞乎甌粤錯餘方而有隧翦叢徼而或蘖巒
隰體寬而重緼江湖氣急而輕發首栢舉之興替逮蘄
黃而合裂王政庳而澤弛物力恢而氣竭阻喪亂以何
言諉尋常其固然算鴻醲之美業各未逾乎百年山川
黷色窮於有元誕我高皇戴斗履衡虎變龍興日在金
水風清漢荆歲在星紀天飛吳京初震出於南昌訖乾
戰於康郎賜觀燈於南浦詔騰鹿於西岡晏羣臣而天
歌夜清禮玄聖而春旌曉翔父老欣欣士女洋洋何江
漢之首被而韶英之遽鏘至於今二百餘年洪都拱眞
人之蹕廬山為天子之障法物具而加精官列盛而彌
莊偉我諸公有濟其郁衛公撫兹益斐其菉漢流聲於
次公唐宣風乎九齡陶姑孰之大志顧太康之廉貞耿
河南之槩亮王新建之虚靈九皋來而憲重三原至而
賦輕讞決爽鳩於林鶚文學猗蘭於蔡清並師濟而休
嘉各勤施而茂祉郡榻奮平輿之節邑絃奉道州之理
迴秀色於干旄鬯惠氛於蘭醴雲無覆而不卿露有瀼
而必旨南斗之熒不入西郊之霖自瀰出明月於海昏
荑枯樟於郡邸武寧希夏雪之零新吳斷玄穀之秕麥
窺閭而岐秀稻旅生而再薿洲野牯而不牧戶肥羜而
有釃女遵行以綢直叟遊詠而都偉擥秀盛以恭承起
歡娛而伏膺會大往其何極鞏方來而載寧善諸公兮
有作慶微生兮樂成蔭層覆之耽耽對清佩之盈盈景
斜延於夕佳趣遥攝於秋屏目煩燎而下盡興澄歊而
上征商飇卷而戸洞明河低而坐傾悟挈壺之戒曉憬
通鼜而遲明樂燕胥其匪報激高歌乎列星歌曰山巃
嵸兮江逶迤結飛樓兮含翠微雨陽貞兮流音徽鼓淵
淵兮漏遲遲宣明政兮發嘉德宜登臨兮受光色來清
觴兮眷今昔江南西兮永無極
滕王閣賦(明)胡儼
繄仙李之盤根布柯條於區宇既命爵以錫圭遂分茅
而胙土惟滕啓封寔介鄒魯爰來豫章督郡開府山川
秀靈人物蕃廡星麗斗牛地兼吳楚據百粤之上游壯
雄藩之重輔朱門畫戟號令肅乎風霜繡闥雕甍詩書
被其閭里誠東南水陸之都會古今人才之淵藪宜乎
王公之所臨處也想夫端居多暇深宫晝長圖書既厭
琴瑟倦張中心不怡積思浩穰乃命輕駕肅冠裳擁高
牙驂乘黃俯郊郭耀旂常六轡總總八鸞鏘鏘騰吹長
阪弭節高岡江山相望鬱乎蒼蒼既游目以騁懷遂欣
欣而樂康於是戒梓人程匠石相隂陽表區域奠方位
於高明燔菑翳於蓬藋輦杞梓之良材斲巖巒之秋骨
締構費於經營精神妙於規畫巋然傑閣功成不日觀
其臺榭凌虚簷牙翬飛碧窗瀟灑彩檻逶迤際平沙兮
浩浩撫長江兮漪漪謝氛埃於物表接莽蒼於天涯遠
煙接兮凝黛空翠生兮襲衣碧瓦華榱青山隱隱丹檻
藻梲綠樹依依錦纜牙檣兮璀璨鶴汀鳬渚兮參差至
若春日載陽花明柳碧素練澄江長天一色薰風島嶼
渺孤鷺於落霞野水蒹葭亂白鷗於飛雪啼鴂送半山
之夕陽征鴻橫千里之明月地位絶湫隘之炎歊房櫳
隔高寒之凛冽四時朝暮光景明滅於以晏樂於以游
息或憑高以暢神情或望祲而書雲物帶彭蠡之渺茫
挹華峰之秀特列早閣之雲屏倚洪崖之丹壁招五老
於匡廬納九江於几席呼君山之紫髯吹洞庭之玉笛
吞雲夢兮八九曾不芥蔕於胷臆賓從光兮羅綺陳簫
鼓咽兮歌舞新遏行雲兮動梁塵玉顔酡兮玉杯側美
人醉兮嬌豔春一旦事闌人去物換星移樹閻公之棨
戟聳王勃之文詞朱簾垂兮雨冷畫棟黯兮雲飛對樽
前之潭影目檻外之波馳濡毫授簡蓋已太息於當時
余嘗泛舟章江擊榜南浦訪故老以遺蹤指蒼苔之斷
礎古木號兮西風芙蓉悴兮夕露壞堞鴉飛澹煙蛩語
宿草迷堤殘碑仆土佩玉兮鳴鑾音塵兮何許惟江上
之西山見君王之歌舞粲采采之黃花空蛺蝶兮栩栩
繼三王之文雅擅後來之韓愈抑巴山之故亭與丹梯
而並峙竹色兮松聲凄凉兮杜甫余乃浩然興懷惻然
悽楚樂極悲來豈惟斯故追往事於亡陳亘臨春與結
綺藹香風於沉檀極人間之麗美何啻百倍於斯閣終
亦凋零而銷毁矧楊氏之四香又驕奢而侈靡彼冰山
兮莫悟竟何足以比數並漂搖於瓦礫而同鞠為榛莽
矣獨河間之禮樂暨東平之徽媺著藩屏之良規流芳
馨於青史顧賢否之異途徒感慨於千古
蓬萊閣賦(明)潘滋
厥惟登州在昔牟子星分虚危地接瀚海出日之方産
藥之窊泉有温湯城曰不夜於是寧州開煙霞之洞文
邑築望仙之臺庶幾遇子喬於緱氏接玉女於天台者
也於是楚之客而至齊者言於齊伯小人以吏事聘於
諸侯無所辱命則必觀蓬萊而歸矣齊伯曰諾穀旦惟
差僚佐胥會霜戟明鸞車噦建霓旌飄羽蓋步自刀魚
之寨經於沙門之宫重嶺巍峞以㑁仡連岡閕閫以巃
嵸磥逶迤以層升周寥窲而徑至覽檀巒之祕偈覿蒼
巘之繪事薜藟鈎頡以倩俐鼯鼬睒矆以腃漩象罔閃
偭以䆗窱鰐螭菌蹐而駢顚於是鳴籟吹華鐘撞肅龍
妃祠海王爾乃置酒於晃爌之室息燕於迢逓之軒㪺
瓊漿之瀖灂疏石華之蜷&KR2080;為坻為澠或履或船三釂
三酬既沃既沾於是停杯候潮釃酒臨浪極目空闊舒
襟沆瀁氣泊漂以不風天清泠而無雲夫何馮夷揮霍
陽侯噴捍淫淫洩洩懸瀨襄漢澎澎濞濞流沫迸岸泊
磑曠以傾騰冏崛岉而相豗紛盤渦以激雪訇赴勢以
奔雷㴸滀漯以迴&KR2078;□&KR2160;&KR2216;而飛澇恍蛇驚而鳥攫歘
龍踔而虎跑斯可以為傑矣則又有傑者於是西望諸
山大竹小竹瀰霧渺煙峭壁無路絶壑連天大洋半洋
案衍亶曼千&KR1976;百㠑窮之無端其上則翡翠孔鸞鴝鵒
雎鳩其下則白虎赤狐駮馬驪牛其華則鴈紅枸杞薏
苡蘼蕪其樹則樝梨橡栗朱桐白榆其土則丹青雌黃
錫碧金銀其石則赤玉玄厲玫瑰琳瑉斯可以為宏矣
則又有宏者於是重城言言以中峙大海湯湯以四環
似芙蓉之出水類明珠之走盤既星羅於八州亦棋置
於六衛貔貅備倭之如林冠帶鳴學而如綴朱門燁於
長衢黃茆緜於廣陌驅鱷織罽之鄉負鹽黑齒之國斯
可以為奇矣則又有奇者爾乃凌丹崖而直上抗蓬萊
之所基虹修梁以夭矯猊穿柱之躨跜魚鱗切迭於重
桷蝦鬚戍削於綺疏莽霧晻翳於藻井朝陽炫射於金
鋪於是抃神鼇以揚鬐運大鵬而奮翮青天蕩蕩引舌
可䑛匏瓜歷歷舉手可摘啓罘罳而流眺叫閶闔以披
胷窺泰山之日觀招九疑之祝融何大畜之天衢信憑
虚而御風撫八埏於我闥眇四瀆於盂盎雖身處江海
之遠而心存魏闕之上於是劃然長嘯草木振恐單衣
無温毛骨盡竦爾乃揖客而下洗盞更酌雜坐嵓檻踦
屨盤薄握取石子射覆縱謔既而碧雲垂於員嶠明月
出於西山發商歌而互荅放白鶴以高鶱於是潘子顧
謂客曰今日之遊樂乎客曰樂則樂矣然而有所聞者
未之見也有所慕者未之遇也潘子曰何謂有所聞者
未之見也有所慕者未之遇也客曰昔蓬萊之仙有安
期生之出阜鄉麻姑之降蔡經此而無之是虚名也有
而不見是虚行也二者無一焉而可潘子曰異乎吾所
聞徐生侯生入海求仙者是方士之瞀也文成死欒大
誅明天下之無仙人者是武帝之覺也今吾與子之登
斯閣也有所見有所遇矣太公之興於營丘尚其功也
魯仲連之辭封爵高其志也韓信之軍於濰水屈其謀
也田橫之入海島服其義也孟子述先王之遊觀止邪
心也仲尼之欲乘桴浮海示有為也今聖人在上百臣
成能天無烈風海波不興歲豐人足訟簡刑清於是致
白雉於越裳來肅愼之楛矢内外向風遐邇一體然後
作為雅頌陳之清廟告厥成功書之竹帛以垂無窮此
蓬萊之實也若夫流連之樂神仙之事何足多乎客憮
然避席曰吾乃今得聞先王之風願敬受教無他請矣
御定歷代賦彙卷一百九
