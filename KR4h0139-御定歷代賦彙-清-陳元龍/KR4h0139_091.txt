欽定四庫全書
御定歷代賦彙卷八十八
器用
鯨魚燈賦(魏)殷臣
橫海之魚厥號惟鯨普彼鱗族莫之與京大秦美焉乃
觀乃詳寫載其形託於金燈隆脊矜尾鬐甲舒張垂首
俛眎蟠於華房狀欣欣以竦峙若將飛而未翔懷蘭膏
於胷臆明制節之謹度伊工巧之竒密莫尚美於斯器
因綺麗以致用設機變而㒺匱匪雕文之足瑋差利事
之為貴永作式於將來跨千載而弗墜
燈賦梁簡文帝
何解凍之嘉月值蓂莢之盛開草含春而色動雲飛綵
以輕來南油俱滿西漆争然蘇徵安息蠟出龍川斜暉
交映倒影澄鮮九微間吐百枝交布聚類炎洲疎同火
樹競紅蕊之晨舒蔑丹螢之昏騖蘭膏馥氣芬炷擎心
寒生色淺露染光沉
燈賦(周)庾信
九龍將瞑三爵行棲瓊鈎半上弱木全低窗藏明於粉
壁柳助暗於蘭閨翡翠珠被流蘇羽帳舒屈膝之屏風
掩芙蓉之行障卷衣秦后之牀送枕荆臺之上乃有百
枝同樹四照連盤香添然蜜氣雜燒蘭燼長宵久光青
夜寒秀華掩映蚖膏照灼動鱗甲於鯨魚燄光芒於鳴
鶴蛾飄則飛花亂下風起則流星細落况復上蘭深夜
中山醑清楚妃留客韓娥合聲但低歌著節游絃絶鳴
輝輝朱燼燄燄紅榮乍九光而連采或雙花而並明寄
言蘇季子應知餘照情
燈賦(唐)馮眞素
日杲而朝隮月朧而宵出稟純陽而合彩體沉陰而盈
質照未被於覆盆光豈周於暗室顧兹燈之燠炫保謙
光於自薦推九華於洞房攢百枝於複殿嗟微瑣之陋
質侍君子之高讌光逶迤於舞袖影朦朧於歌扇絲竹
夜響綺羅春絢玉階星列金釭花徧至若上客將歡中
樽未闌吐氤氲於玉宇流豔溢於金盤雜行月而浮桂
乘流風而泛蘭瑟韻喧兮逾炳更籌深兮轉寒覺離筵
之闃寂知别恨之良難别有蕩子遼水賤妾空閨掩錦
屏而緜歎下羅幔而長啼旣嬋娟於永夕亦委鬱於孤
棲花伴妝而共落煙遶思而俱迷况復古人處否通道
居幽門庭闃寂景物清秋憤書劒之無託意年華之不
留抱枯簡以銳想對寒燈而足愁及其遇曉韜暉乘昏
吐耀明以利物光非自照希助美於太陽豈聯暉於庭
燎雖寓詞於感物終有類於體要
燭賦(有序)(晉)傅咸
余治獄至長安在遠多懷與同行夜飲以忘愁顧惟燭
之自焚以致用亦猶殺身以成仁矣賦曰
蓋泰清垂象匪日不光向晦入冥匪火不彰故六龍銜
燭於北極九日登曜於扶桑日中則昃月虧於望時邁
靡停晝不於常背三接之昭昭即旋開之有傷何遠㝢
之多懷患冬夜之悠長獨耿耿而不寐待鷄鳴之未央
徒伏枕以展轉起然燭於閒房揚丹輝之煒煒熾朱燄
之煌煌俾幽夜而作晝繼列景乎朝陽慨顧景以增歎
孰斯愁之可㤀嘉湛露之愔愔遂命樽而設觴爾迺延
僚屬酌醇清講三墳論五經高譚旣倦引滿行盈樂飲
今夕實慰我情
對燭賦梁簡文帝
雲母窗中合花氊茱萸幔裏鋪錦筵照夜明珠且莫取
金羊燈火不須然下弦三更未有月中夜繁星徒依天
於是挂同心之明燭施雕金之麗盤眠龍傍繞倒鳳雙
安轉辟邪而取正推櫺窗而畏寬綠炬懷翠朱燭含丹
豹脂宜火牛膫耐寒銅芝抱帶復纏柯金藕相縈共吐
荷視橫芒之昭曜見密淚之蹉跎漸覺流珠走熟視絳
花多宵深色麗燄動風過夜久惟煩鋏天寒不畏蛾菖
蒲傳酒座欲闌碧玉舞罷羅衣單影度臨長枕煙生向
果盤廻照金屏裏脈脈兩相看
對燭賦梁元帝
月似金波初映空雲如玉葉半從風恨九重兮夕掩怨
三秋兮不同爾乃傳芳醁揚清曲長袖留賓待華燭燭
燼落燭花明花抽珠漸落珠懸花更生風來香轉散風
度燄還輕本知龍燭應無偶復訝魚燈有舊名燭火燈
花一雙炷詎照離人兩處情
對燭賦(周)庾信
龍沙雁塞蚤應寒天山月沒客衣單燈前桁衣疑不亮
月下穿針覺最難刺取燈花持桂燭還却燈檠下燭盤
鑄鳳銜蓮圖龍並眠燼高疑數剪心濕暫難然銅荷承
淚蠟鐡鋏染浮煙本知雪光能映紙復訝燈花今得錢
蓮帳寒檠窗拂曙筠籠熏火香盈絮傍垂細溜上繞飛
蛾光清寒入燄暗風過楚人纓脫盡燕君書誤多夜風
吹香氣隨鬱金苑芙蓉池秦皇辟惡不足道漢武胡香
何物奇曉星沒芳蕪歇還持照夜遊詎減西園月
燭籠子賦(唐)王棨
器假人舉名因燭彰顧虚薄以中朗亦輝華而外揚銀
燄始然俟提攜而就列香塵久暗希拂拭以增光懿夫
煥爛潛融周旋宥密含明而每讓清晝處晦而寧欺暗
室由是常患影孤終期勢出儻明時而不用在手何年
或薄質以見知升堂有日觀乎表裏無隱方圓可分亦
猶春晝而花藏縠霧秋宵而月在羅雲照環堵之中雖
孤潔以由已置瓊華之上實高低而在君矧其稟量旣
弘爲功亦倍韜光之義可見内熱之情斯在今則抱影
求眞虚心有待若許設於高明亦願發其光彩
燈花賦(宋)沈與求
耿宵寒之不寐兮起攬衣而踟蹰無以散余之幽憂兮
憑插架之叢書引短檠使置前兮聊縱觀以嬉娛注膏
油續餘燼兮發雙照之清矑曷孤光之炯炯兮含生意
其斯須曾不根而自華兮騁便娟與扶疎初蓓蕾之星
懸兮葩萼爛其紛敷中鬱勃而旁分兮熒明滅而欲無
乍晻曀而蔽虧兮卒勤余之剪除悼飛蛾之撲綠兮猶
若擷芳而採腴童子旁睨而竊笑兮曰此吉占奚忽諸
苟預示其不祥兮余豈廢書而改圖憂喜聚門唯所召
兮獨何為此花之覬覦彼九華之葳蕤兮灼百和之淳
蘇散春風之列炬兮導珠翠與笙竽挾光景以舒秀兮
紛榮落之自如豈其規福而樂黮闇兮蓋以衆而函胡
相風釭之一枝兮屬山澤之臞儒辨牛毛之瑣細兮忘
鶴髮之縈紆緣桐君之藥炧兮詑微光於鄰壁之餘童
子曰噫嘻吁呼已見背於羣趨兮悲夫主人之愚余掩
卷而三歎兮悼此言之甚迂物不可必兮神不可誣忽
若太一之下臨兮燋青藜以燭余余何爲感此嘉貺兮
豈以夫余所讀者道載而與之俱儻此花之可授兮眇
傳燈之老瞿
燈花賦(元)任士林
夫何清夜之炳炳兮吐丹豔之灼灼日抱烏而行空兮
月樹桂而流魄矧膏火之自煎兮乃含華而舒萼出坎
離之遘濟兮粲火棗於尺宅返永神於九死兮忽金芽
之中拆曰惟人事之吉兮功或成神於龜灼主人曰吁
蒸成菌樂出虚呵骨祝瓦迎鵲避烏是固率天下而塗
也物有儻來豈因以喜爲示也事有妄意亦因以喜為
戲也羌不知其故也天地沕穆兮萬物以遷人志佗傺
兮日鑿其天工爲商而智騖兮接為構而心然精神外
薄兮物挹其先嗜欲將至兮兆扣其玄紛吾車而交誘
兮固鬼神之所玩焉莘女入兮昌出囚越施進兮蠡具
舟姜醉遣兮戈逐嬴侍巾兮夜挾輈贈予策兮魏譟釋
予驂兮中流兆豈足以行矣機密庸其所投竿籊籊兮
車以載築登登兮象以求五羊百里一言千秋堂下鬷
蔑旅中馬周允夢寐之不化燈有占兮何由至若角枕
粲兮夜泣守宮殷兮臂紗濕織室兮魏俘趙近家兮代
籍斬人袪兮誶謀射人鈎兮縛釋將孰從而訊之抱驚
魂之初惕黿鼎香兮羔美朵我頥兮動吾指食旣戒兮
皮冠何從酒在盛兮睨無褐之與同彼夢泣而且旦跋
或㚄而履凶府潭潭而具刑兮壇矗矗而趨縛位上卿
而東市兮身四輔而仰藥九錫具兮神飛符美新兮魂
索吕肉赤兮霍骨白薄氏貴兮昭誅成母尊兮王氏礫
褓如意兮豕人立玉樹歌兮擒虎廹諒兆吉於未然亦
是花之所謔鄂韡韡兮誰欣終不臧兮誰虐歎夫憂樂
同域兮吉凶迭馳利害焚槐兮是非守機喜不足以德
色兮戚不足以畱眉天不可以逆計兮道不可預推適
來時兮適去順亶悲欣兮目一瞬驅五步而却止兮有
千里之陰靷抱牆角之短檠兮聊以對白頭之繁燼
燈花賦(明)鍾惺
夫何連卷離奇之絳萼兮乃從寒燄而擢跗惟青蓮之
寄生於火中兮故錫以嘉名曰夜舒託銀釭以爲盎兮
瀉蘭膏而作渠榦寸藁之柔心兮儼碧筒之挺夫紅芙
於是初苞蕾以熒熒稍吐瓣之簇簇巨輪囷以象華平
細紛累其若金粟微暈匪風而蕩曳輕光如雨而新浴
雖蕊珠之流曜兮或結繁而翳乎太清乃忍微靄以養
照兮抱晨星其猶未明戒佳人之誤挑兮懼警條而落
英背櫺隙之商飇兮慮乍定而忽驚俄魄甦而哉生兮
終然華煜煜以敷榮愚彼寒蛾之貪明而搴芳兮斆遊
蜂之營營乃有餘映殘氛匪青匪綠中邊縈帶上下委
屬乍蔽乍虧若離若續疑矞雲之承夫桂輪兮類朝霞
之濯夫若木散幽蘤而結孤秀兮宛翠眊與金支綴春
花於火樹兮豈若獨莖之秋持然青藜與杖頭兮焉見
夫夕秀之垂垂粲解語以獻笑兮怪夫燭胡悲而淚滋
重曰微輝吐欱臺以樓兮寸宵榮謝春而秋兮油花可
卜告我繇兮曰有遠期晤言遒
獸炭賦(以朱火清耀昇為韻)(唐)蔣防
彼好竒者巧與之俱揉煨燼兮是謀是度象猛獸兮爲
虎爲貙將以輝爍殊觀焜燿洪爐腹翕赩以凝電口喊
呀而奪朱曳尾垂頭似無心而暴物嘘煙吐燄若有齒
而焚軀寓形兮必果徒搏兮莫可鋸牙鈎爪乍騰倚於
寒灰隅目高眶載光芒於烈火所以暖虚室娛密坐稽
其狀也成鷙獸之雄雄求其類焉笑形鹽之瑣瑣其静
兮無營其動兮匪驚稍頓足以狼顧時迸裂以豺聲煜
爚交光孰辨犬羊之鞹䫜顤欲步似懷林野之情因炎
上以委質殊檻中而徇生輝兮赫兮美其容之有焯不
貪不暴嘉其身之中清無野心以見誚非内熱以自照
恒虩虩而出勇復煌煌而引耀威而不猛謂馴擾於中
堂攫而莫前疑踡跼於餘燎襲狐裘者對之而不驚被
絺綌者向之而伏膺佐南薰之煦嫗却北陸之嚴凝金
釭近之而發彩玉壺鄰之而散冰髣髴枕藉爌晃依馮
類火鼠兮炎丘是託比燭龍兮崑閬斯昇此制也不唯
資於玩好抑亦彰夫伎能
鐡火箸賦(以堅剛挺質用舍因時為韻)(唐)楊洽
物亦有用人莫能捐惟兹鐵箸旣直且堅挺剛姿以執
熱揮勁質以凌煙安國罷悲於灰死莊生坐得於火傳
交莖璀璨並影聮翩動而必隨殊叔出而季處持則偕
至豈彼後而我先有協不孤之德無媿同心之賢至如
玄冬方沍寒夜未央獸炭初爇朱火未光必資之以夾
輔終俟我而擊揚焚如燄發赫爾威張解嚴凝於寒室
播温煖於高堂奪功緜纊挫氣雪霜夫如是則箸之為
用也至矣于何不臧銳其末而去其利端其本而秉其
剛信尺箠之莫儔何支策之足重專權有吝故我獨住
而無成雙美可嘉故我兩莖而爲用抱素冰潔含光雪
新同舟檝之共濟並輔車之相因差池其道勁挺其質
止則疊雙用無廢一雖炎赫之難持終歲寒之可必嗟
象箸之宜舍始階亂而傾社鄙囊錐之孤挺卒矜名於
露穎伊瑣瑣之自持獨錚錚而在兹佐洪爐而罔忒煩
素手而何辭因依獲所用舍隨時儻提握之不棄甘銷
鑠以爲期
箴賦(周)荀卿
有物於此生於山阜處於室堂無知無巧善治衣裳不
盜不竊穿窬而行日夜合雜以成文章以能合從又善
連衡下覆百姓上飾帝王功業甚博不見賢良時用則
存不用則亡臣愚不識敢請之王王曰此夫始生鉅其
成功小者邪長其尾而銳其剽者邪頭銛達而剽趙繚
者邪一往一來結尾以爲事無羽無翼反覆甚極尾生
而事起尾邅而事巳簪以爲父管以爲母旣以縫表又
以連囊夫是之謂箴理
金剪刀賦(唐)梁洽
金剪刀者奚其有情柔而能決堅而能貞表裏洞澈上
下鮮晶缺處磨盡鋩間淬成長鋒貯其煙色秀彩奪其
霜明值凝寒則勁質加勵霑微潤則青衣半生雙刃迴
合兩稜□傾閟之而綵縷皆隱用之而畫尺常并及其
春服旣裁寒衣欲替隙光入座蟠蛟龍於影中暝色浮
階下星辰於環際且夫小而輕生閨閤之幽情新而利
爲房櫳之名器開玉匣則飛光射人落銀床則喧聲碎
地色綵滿箧細錦盈箱推妙便製擇賢而當豈顧常規
而在準不徒借美錦而多傷方須取舍合時短長有若
欲去纖過不遺片善貪寸美而寬裁避一花而斜剪紕
繆者退之而自慙縟繡者進之而自勉莫不賞兹器之
能荷情人之妙選矣
砥石賦(有序)(唐)劉禹錫
南方氣泄而雨淫地慝傷物媪神噫濕渝色壞味雖金
之堅亦失恒性始予有佩刀甚良至是澀不可拔剖其
室乃出遡陽眇眡傳刃蒙脊鱗然如痏痂如墨子如青
蠅之惡銳氣中錮猶人被病然客有聞焉裒密石以遺
予沃之草映雜以鳥膏切劘下土眞質焯見躊躇四顧
返爾謝客微子之貽幾喪吾寶客曰吾聞諸梅福曰爵
禄者天下砥石也高皇帝所以礪世摩鈍有是邪予退
感其言作砥石賦
我有利金兮以利為佩遭土卑而慝作兮雄芒爲之潛
晦如景昏而蝕旣兮與肌漆而爲厲顧秋蓬之不可刜
兮尚何遊乎髖髀之外利物蒙蔽材人惆悵俾百沃之
至精蟠一檢而多恙豈害氣之獨然兮將久不試而然
彼屠者之刀兮獵者之鋋不灌不淬兮糅錯銜鉛日鼓
月揮兮刲腴擊鮮睨熣[穫-禾+火]以耀芒滃淫夷而騰羶豈不
涉暑而蒙沴兮鼎用之而成妍有客自東遺予越砥圭
形石質蒼色膩理剗其鱗皴滑以&KR0949;瀡如衣澣垢如鼎
出否霧盡披天萍開見水拭寒燄以破眥擊清音而振
耳故態復還寶心再起旣賦形而終用一蒙垢焉何恥
感利鈍之有時寄雄心於瞪視嗟乎石以砥焉化鈍爲
利法以砥焉化愚爲智武王得之商俗以厚高帝得之
傑材奔走得旣有自失豈無因漢氏以還三光景分隨
道闊狹用之得人五百餘年唐風始振懸此大砥以礱
兆民播生在天成器在君天爲人君君為人天安有執
礪世之具而患乎無賢歟
錐處囊賦(以素礪鋒穎居然自彰爲韻)(唐)闕名
惟國生賢囊錐喻焉囊之體也柔不能挫其銳錐之資
也利自可以攻其堅固脫穎而出矣豈潛芒而蔑然當
其組織而備鍛鍊而利旣括之而無咎亦藏之而轉柲
察其所安觀其所自則錐也遇處囊之日囊也為置錐
之地爾其舍之則藏輝然有光匪宣其利將掩其鋩質
雖蒙其磨錯鋒巳露其雪霜旣隱之而斯見亦抑之而
復揚笑矢之在櫜潛而勿用殊玉之被褐闇然不彰無
謂其利博其功細用每施於補履色更因於作礪彌堅
者觸之必通嘗巧者用無不濟是以銛鋒不得而永潛
輕縷不得以久蔽其受也含虚其出也有餘柔以外表
剛而内居囊若擲於荆卿我殊於藥囊若焚於郭璞我
異於書亦當蓄其銳露其穎㒺退尺以韜光每進寸而
懸影漏褚中之物比之不同爭錐末之人窺之自警誰
謂利器密其彌縫用之則行或可執其柄動而逾出不
可當其鋒宜掌握而爲美豈緘縢而是從别有藏器未
遇飾躬有素囊之旣處嗟毛遂之未知錐之可方儻平
原之一顧
處囊錐賦(以賢者處代必聞其人為韻)(唐)獨孤申叔
囊之為物也虛受而無遺錐之為器也利用而攸資彼
式處焉必將勁而出矣此乃柔止安得固而藏之遂得
耀穎於紉縫之處呈銛於挫銳之時諒遏之兮不可非
剛克兮何其炯炯乎從革之資纖纖乎徑寸之質露微
鋩以外見透虚囊而首出方同人之處晦靜以求伸比
達士之奮竒物莫能屈旣藏身於不固寧脫穎之無必
觀其觸之必徹指之必穿方將動而愈出孰曰鑽之彌
堅所以趙氏克明因之而興喻毛生不讓比之而自賢
信立德而法矣誠有待而言焉且賢之在代也或默或
語猶錐之在囊也或出或處囊雖固兮錐必自分代雖
溷兮賢㒺同羣豈比夫不銳者載繁載考而莫出不善
者四十五十而無聞是以匪無思乎指地將有望於決
雲吐穎呈鋒磨礪而自我投奇擢異提攜而在君嗟乎
道之將行也必有用我者彼賢未達雖執鞭而尚從我
道有庸寧補履而爲下向使無銛鍔之珍爲鉛刀之倫
縮勁挺於囊橐受頑鈍於陶鈞復何異怳惚之内物鴟
夷之中人君子曰是事也可以爲鑒戒可以明進退豈
獨美於一時蓋垂規於百代
濾水羅賦(以濾彼水蟲疎而無漏爲韻)(唐)白行簡
羅之名兮惟一羅之用兮不同彼以獲禽爲利此以救
物爲功象夫天而圓其外體乎道而虚其中執拯溺之
心忘乎雲鳥表好生之德及其水蟲觀其膺用之初裁
成之始利物提挈順時行止夕挂於壁若滿月之在天
曉用於人狀圓荷之在水爾乃匪虚實如有無心寧勞
於凝滯體非憚於沾濡伊紗燈之護蟲則理齊而功倍
彼綸巾之漉酒乃跡同而用殊若夫氣爽秋曉景光春
晝臨桐井之銀床近蓮塘之玉甃於是銅瓶傾瀉金盆
俯就逬千點之珠光垂一帶之冰溜初疑散絲之雨灑
綠雲而亂飛又似瀑布之泉穿碧煙而下透且夫環之
勁鐵取其堅而不朽羃以輕紗取其疎而無漏彰妙用
於不凡表深仁而善救濾顔生之瓢水欲飲而徐清漉
范令之釡魚將烹而獲宥然則開三面者其仁未如張
一目者其害有餘曷若篩麽蟲而必礙投勺水而皆虚
縱醯雞爲解羅之鳥捨井鮒爲漏網之魚斯則用資於
生不資於殺仁在乎密不在乎疎夫以道存仁恕水何
大而不濾物莫隱欺蟲何微而見遺雖焦螟之生必全
有以小爲貴者江漢之流雖大盡可一以貫之功且知
其至矣用寧憂於巳而客有撫而歌曰玉巵無當兮安
可擬風瓢有聲兮不足比惟濾羅之用也大哉故去此
而取彼
轆轤賦(以利用汲引爲韻)(唐)仲子陵
智者創物以見意立成轆轤以爲天下利木德標象金
行效事與桔橰之用則同比筍簴之形不異井之勿幕
瓶亦汔至當於要路之津存乎兼濟之地忠也陳力而
就列孝也致養而不匱圓静則智士之心通流乃仁者
之志故轆轤之體一有君子之道四觀其得位攸處居
中特立從繩以寸工假器以尺汲自上自下者念兹以
有成虚往實來者釋此而何執利物不言利急人之所
急舍之則其道可卷而懷用之則其功可俯而拾及夫
挈瓶所施懸綆所統崇朝以聞乎三捷永日何啻乎七
縱爲萬人仰與天下共其静也則無機之機其動也則
有用之用德必不孤賢亦有凖泉蒙者道為之廢井渫
者心爲之軫無忘乎牽攣蓋存乎汲引斯亦惠而不費
乎賢人之業於是乎盡也
桔橰賦(唐)王契
智者濟時以設功強名之曰桔橰何樸斲之太簡俾役
力兮不勞作固兮爲我之身臨深兮是我之理若虞機
張如鳥斯企山有木因工見汲引之能㢲乎水自我成
潤物之美不羸瓶而上出何抱甕之勤止執虚趨下雖
自屈於勞形持滿因高終見伸於知巳鄭圃之側潘園
之旁溝塍綺錯畎畞相望帶嘉蔬兮映芳草背古岸兮
面垂楊欲建標以取别能舉直而自強若垂竿兮匪釣
象爟火兮無光不忘機以棄俗乃習坎而爲常隨用舍
而俯仰應淺深而短長重泉之水兮不滯九畹之蘭兮
益芳雖欲絶學以棄智其若得存而失亡歌曰大道隠
兮世人薄無爲守拙空寂寞老圃之道可行何恥見機
而作
桔橰賦(宋)陳藻
漁溪之民兮桔槹一日不雨兮則勞土旣薄兮沙石多
水鑽鑽以下篩井湊湊而湧高十日不雨兮因迴數而
損泉巽之愈低力其倍宣晝雖給於西園夕恐焦乎東
田自甲至戊惟丙能眠夫婦蓬黧如蠻如徭太陽升兮
畢炎燒嘉樹在前若秦皇漢武兮慕三神山之絶遼已
而視瓶中之粟曾不足以禦來者之一朝思勿負於債
家秋已竭其膏膋幸而禾稻成穗雷腹有充舉手加額
慙荷玄穹彼彎射虎之弓兮恨侯印之阻封援賦鵩之
筆兮少為傅而曰窮潘嫌宦拙兮達早羽歎天亡兮戰
工長卿不文犢鼻皆可仲卿凡者牛衣足供作進學者
非韓愈邪昔有解嘲之揚雄言若亡憾兮意則由賜之
不容斯可也世莫如漆園之憤悱兮羌託辭於苦空場
屋之士戚戚未第乍登九品立俟隆崇紈袴之子厭飫
肥甘率然一飯怒冠髮衝妖豔之女羞與醜婦共牢而
食安得淮隂壮客甘絳灌之雷同者哉曰聖曰賢為顔
爲孔已雖樂以無尤人至今而屈訟造物者起笑而爲
亂曰賦汝厚兮責我深隨自然兮吾何心謂渠能兮昧
矣謂渠素兮呻吟不若吝之兮均桔橰而後食庶無僥
倖兮豈聞相怨之音
甕賦(唐)衛棻
古人得象兮創經營肇彼羣槖兮疏厥名瞻兹甕之爲
質乃陶人之所成非耳目之華侈留器用之深情若乃
虚以為量滿而戒溢内容乃體外堅其質在埏埴之厥
初諒邀奇於斯日濟家人之攸務故陳力乎虚室藏用
所資詎可談悉至如原憲貧病蓬戶攸居以甕為牖含
風自虚知道而樂其神晏如及夫漢陰抱甕高情悠邈
絶乎澆風敦其至樸同夫大道於焉卓犖若夫吏部旣
醉乘興來眠漏傳永夕酒泛如泉酣飲無度其人在旃
考異宏圖徵奇遐紀條支之鳥卵猶類園人之繭形可
擬非心虚之可測徒耳聞而是矣厥品之爲用自禮經
以疏跡固有順於時需乃全之而不易含虚而稱從宜
所適粤若稽古兮聖唐銀甕常滿兮珍光靈液滋兮寶
物用呈絶瑞兮詠太康小子同螢爝之微火耿光凝於
斯章
瓶賦(唐)柳宗元
昔有智人善學鴟夷鴟夷蒙鴻罍罃相追諂誘吉士喜
悅依隨開喙倒腹斟酌更持味不苦口昏至莫知頽然
縱傲與亂爲期視白成黑顛倒妍媸已雖自售人或以
危敗衆亡國流連不歸誰主斯罪鴟夷之爲不如爲瓶
居井之湄鈎深挹潔澹泊是師和齊五味寧除渴飢不
甘不壞久而莫遺淸白可鑒終不媚私利澤廣大孰能
去之綆絶身破何足怨咨功成事遂復於土泥歸根反
初無慮無思何必巧曲徼覬一時子無我愚我智如斯
瓢賦(唐)崔曙
送子淸酤挹兹瓢杓器爲人用勢本天作生也緜緜長
非濩落工雖能而莫騁賓有量而自度外象招搖中虚
槖籥汎然無繫似爲客之漂流浮而不沉如從事之鳴
躍許何挂而厭喧顔何飲而爲樂傳一杯之引滿更百
壺之竭涸儻遇主人之深恩敢忘此堂之斟酌
瓢賦(以豈徒用乃可珍為韻)(唐)韋肇
器為用兮則多體自然兮能幾惟兹瓢之雅素稟成象
而瓌偉安貧所飲顔生何媿於賢哉不食而懸孔父嘗
嗟夫吾豈離方葉配金壺雖人斯造製而天與規模柄
非假操而直腹非待剖而刳靜然無似於物豁爾虚受
之徒黃其色以居貞圓其首以持重匪憎乎林下逸人
何事而喧可惜乎罇中夫子寧拙於用笙瓠同出詎爲
樂音以見竒牢卺各行用謝婚姻之所共受質於不宰
成形而有待與簞食而義同方抔飲而功倍省力而易
就因性而莫改豈比夫爾戈爾矛而勞乎鍛乃礪乃於
是薦芳席娛密坐動而委命雖提挈之由君用或當仁
信斟酌而在我挹酒漿則仰惟北而有别充玩好則校
司南以為可有以小爲貴有以約惟珍瓠之生莫先於
晉壤杓之類奚取於梓人昔者滄流曾變蠡名而願測
今兹廟禮請代龍號而惟新勿謂輕之掌握無使辱在
埃塵爲君酌人心而不倦庶反樸以還淳
曲水桮賦(以曲水同醉樂如之何為韻)(唐)陸環
麗景云暮歡情奈何水散循環之勢桮浮一勺之多樽
俎必呈反本源於抔飲歌鐘合奏起觴飲於流波爾其
洋溢折旋從容娛樂觀滴瀝以繚繞將灌注而酬酢袒
裘解帶笑沉醉以山頽永日微風期竭歡於水涸狎翫
未巳廻環不窮方醴泉之自異念酒池而莫同滿座酡
顔盡染桃花之水緣隄芳草尚遺蒲杓之風是以布令
如流娛情忽起巳控清流而引滿遂用銷憂而飾喜且
異載沉而載浮寧同以水而濟水情符泛愛誤比投醪
之時曲辨靈長足見濫觴之始爾乃負舟無力載酒何
如波卷每觀其泛蟻鈎深自致乎無魚成禮交歡寧酒
流而生禍效奇行怪豈杯渡以憑虚所以上下隨波方
圓在器念縮茅而自别比浮芥而亦異獻夀終嘆於流
川如澠倍符於此地巳傾壺而揚觶默爾無諠方枕麯
而藉糟塊然復醉想夫飲流畢會倒載爲期乘波而潏
潏迴疾入曲而悠悠轉遲投轄留賓自有清澄之色汙
樽就飲翻疑樸略之時分巡而小大殊矣遶座而左右
流之時也酒且已闌景云暮促惬蘭亭之嘉會散陽春
之麗曲終已時移但山高而水綠
盆池賦(以積水盈器如望深池為韻)(唐)浩虚舟
達士無羈居閒創奇陷彼陶器疏爲曲池小有可觀本
自挈瓶之注滿而不溢寧逾鑿池之規原夫深淺隨心
方圓任器分玉甃之餘潤寫蓮塘之遠思空庭欲曙通
宵之瑞露盈盤幽徑無風一片之春冰在地觀夫影照
高壁光涵遠虚潛窺而舊井無别就飲而汙罇不如雲
鳥低臨悞鏡鸞之縹緲庭槐俯映迷月桂之扶疎是則
涯涘非遙漪瀾酷似沾濡纔及於寸土盈縮不過乎瓢
水蘭燈委照以珠動紈扇搖風而浪起沉蛛絲爲羨魚
之網深抵百尋浮芥葉爲解纜之舟遠同千里想乎泥
滓不染泉源本清盛之而細流不泄鼓之而圓折長生
蛙穿而别派潛通想漏巵之難滿雨落而古痕全沒知
小器之易盈及夫岸灩灩以初平水汪汪而罷漲韜雲
分白璧之色映竹寫圓荷之狀光翻曉日誰謂覆而不
臨底露青天孰假戴之而望至若煙靄沉沉莓苔四侵
方行潦而不濁比坳堂而則深遂使好勇之徒暗起馮
河之想無厭之士潛懷測海之心故得汲引無勞泓澄
斯積環纖草以彌澈泛流萍而更碧沙洲連一畞之地
山翠接如拳之石悠哉智者之為心聊覩之而自適
聞藥杵賦(有序)(宋)劉子翬
病翁製藥齋閣中杵聲琅琅然聽而樂之因作是賦
窈窕兮曲房空桐隂碎兮玄雲濃藥杵兮晨舂重扃靜
兮隱瓏冬廓落兮小軒明麥風過兮綠紋驚藥杵兮暮
鳴千巖迥兮散丁登觀其漂姚沈著晶熒歘霍舉雖一
握之微勢有百鈞之落如唱兮復應將定兮旋躍乍降
乍升時散時合幽深如寫其凄厲激烈若舒其謇諤喧
喧方震於廂榮闃闃忽沉於寥廓厭市鍛之音陋鄙村
舂之韻濁矧羣蛙之鬧池徒蟈蟈而郭郭斯蓋古今未
賞而病翁之所獨樂也翁方抱沉疴隱空谷坐胡牀據
槁木思物底於無厲殆口嘗於衆毒因神丹之揉練發
旨機於磨觸琅琅之中獨聞和焉自一而生盈萬而復
徒耳煩於里巷亦腕脫於僮僕衆嗤其強聒不休翁好
之常若不足或曰聲以律和樂由心樂故桓箏融笛嵇
琴阮嘯各寓興以怡神雖異趣而同調彼鐵甲錚錚邪
又何足資夫玩好翁曰木風烏烏如壎如竽誰爲吸呼
石流濺濺如絲如絃誰爲擊彈不約而合乃其自然聲
雖流而常寂聽若遇而非緣苟有當於余心又何必八
音之變而與夫九奏之繁哉且賞音於淡者與道默契
有見於獨者與衆必戾亦各從其志焉翁豈恤呶呶之
議
藥杵臼後賦(有序)(宋)李綱
客有賦藥杵臼以示梁谿翁者翁方餌藥扶衰朝夕從
事於其間欣然喜之拾遺意作後賦其詞曰
梁谿先生年甫始衰憂患之所薰蒸病疾之所摧頹蒼
顔華髮百念已灰乃從方士之流考神農之書擷草木
之精英採金石之神竒究心服餌以自扶持爰命小童
置杵臼於齋房邃室之隈方牀曲几之側擣和衆劑服
之無斁俄而聲出于兩者之間合散作止自相撞擊其
始也投杵於中如榖之舂其聲東壠其卒也搖杵於傍
如翼之翔其聲登當倏方鳴而乍輟歘已息而還鏘韻
和夢枕響落塵梁先生大歡樂之顧謂客曰此吾之無
盡樂也客曰願先生賦之先生曰唯唯厥初生民百穀
是播斷木掘地取諸小過鑄金象物藥石是資上動下
止斯焉取斯如鼎多趾如壺闕耳匪貫之鉉載中之矢
兩金相薄鏘然有聲盪心駭耳鐵中錚錚作非柷敔設
非筍簴疾徐應節疏數合度異鐘磬之四應謝鼓吹之
兩部含太和之宫徵信難言而有數蜺投霞舉爵躍鯢
旋指無私於上下聲不繫於中邊得之心而應於手殆
有合於天然吾方靜考幽經博極仙方鍊九轉之靈丹
擣千粒之玄霜借蟾兔於月窟屏鷄犬於芝房戒喧言
而默默發妙響之琅琅耳根靈圓心地清凉資一物而
兩得殆將乘泠風籋浮雲而翺翔者邪
奉制譔蟠桃核賦(有序)(明)宋濓
洪武乙夘夏五月丁丑上御端門召翰林詞臣出示巨
桃半核蓋元庫内所藏物也其長五寸廣四寸七分前
刻西王母賜漢武桃及宣和殿十字塗以金中繪龜鶴
雲氣之象後鐫庚子年甲申月丁酉日記其字如前之
數亦以金飾之所謂庚子實宣和二年字頗疑祐陵所
書旣奉旨譔賦垂誡方來臣濓謹按王母獻桃事詳見
張華博物志第八卷史補類華言桃七枚大如彈丸遺
帝五自食其二以今核觀之且十倍於彈丸則其實之
如斗可知矣豈華出於傳聞而想像載之歟抑其言足
信而後之好事者假託傅會之歟不然漢武内傳所謂
桃如鳬卵形圓而色青者又果何如歟復按蔡京所記
尚方有王母蟠桃核頗鉅京嘗相祐陵其見與今相符
事當可徵然則傳志所載誠有不可信者歟臣敢忘其
固陋譔賦一篇俯伏丹陛以獻初則極其形容終則一
歸於正其詞曰
炎漢六葉實惟武皇闡坤符握乾綱祀汾陰建竹宮仁
獸在郊赤芝薦房西海獻續絃之膠弱水來燕卵之香
慶諸福之畢集思騎龍於帝鄉幸靈桃之入口傳仙種
於下方想其瑤階露寒彤庭秋迥銀燭未掩畫屏斜映
啓承華之祕殿盼瑶池而神騁忽王母兮遙臨託青鳥
以傳命鬱佳氣之葱蘢覿芳姿之妍靚於是玳席初延
霞觴屡傳蘭辭吐兮襲人縹袂舉兮高騫紫雲之輜軿
暫駐九微之燈火猶然乃啓錦幪乃濯翠籩乃出桃實
獻於帝前味甘醇而如醴色含腴以不乾鸞刀割蜜神
液流泉土滋華池身輕欲仙將懷核而種之斸上林之
寒煙王母微笑塵世易遷儻花實之並見歲屡閱於三
千惟紫府之列真視滄海於桑田彼窺鳥牖之小兒尚
奚測夫幽玄斯核也匪鑄而成非陶而凝藉五行之亭
毒資六氣以流行鄙瓠犀之脆薄並玉質之堅貞爪之
不入扣則有聲知何年之中析存半璧之晶熒俯貼金
盤巢蓮之龜藏六仰承玉露常滿之桮弗傾銳首聳兮
尖岑豐下橢兮墜星衆皺蹙背文之籕一窪暈面色之
赬荷盤欲展蚌甲未扃藏仁之跡猶在含肌之罅如生
函肉好之隱約圍合線之交層龜鶴軒翥兮顯象寶章
絢爛兮金明鳳卣鸞彛同藏真於天府星形月魄挾灝
氣於蓬瀛嗟夫自昔仙靈忽怳難憑出無入有變幻莫
停橘類盎兮巴園棗如瓜兮漢庭咨燕齊之方士騁詭
辯之奔騰瞻雲路之咫尺恨凡骨之難登以雄才之蓋
世甘昏溺而不醒至若建章月淡甘泉風泠銅莖中峙
仙掌高擎望飇輪兮不來徒馳情於窈冥苦白日之易
短兮竟莫制於頹齡核雖存而人則逝兮悲秋風於茂
陵矧宣和之繼軌兮慕鼎湖之龍升託青華之帝子設
神霄之玄稱何殷鑒之不遠踵覆轍其相仍天啟皇明
眞人龍興順堪輿之大化調隂陽之至精道德行兮即
龍虎之丹顯忠信昭兮勝鉛汞之功宏以九州為仁壽
之域儕兆民於喬松之朋神機流浹太和薰蒸指佞人
兮草生屈軼齊氣朔兮階秀堯蓂視區區之遺核初何
繫乎重輕此所以革往古之荒唐法唐虞以作程也誶
曰桃有核兮大逾掌歷千齡兮多忽怳嘅靈仙兮勞夢
思誰見崑邱兮紫芝長眞人出兮海㝢寧禮樂為冠兮
仁義作纓簫韶九成兮鳳凰鳴靑鳥不敢來兮幻說淸
千秋萬歲兮永長生
御定歷代賦彙卷八十八
