欽定四庫全書
御定歴代賦彙卷一百三十七
鱗蟲
神龍賦(晉)劉琬
大哉龍之為德變化屈伸隠則黃泉出則升雲賢聖其
似之乎惟天神上帝之馬含胎春夏房心所作軒轅照
形角尾規矩
龍賦(宋)王安石
龍之為物能合能散能潛能見能弱能強能微能章惟
不可見所以莫知其鄉惟不可畜所以異於牛羊變而
不可測動而不可馴則常出乎害人而未始出乎害人
夫此所以為仁為仁無止則常至乎喪已而未始至乎
喪已夫此所以為智止則身安曰惟知幾動則物利曰
惟知時然則龍終不可見乎曰與為類者常見之
龍瑞賦(有序)(魏)劉劭
太和七年春龍見摩陂行自許昌親往臨觀形狀瓌麗
光色燭燿侍衛左右咸與覩焉自載籍所紀瑞應之致
或翔集於邦國卓犖於要荒未有若斯之著明也
惟殷眺之舊式乃展義而省方皇輿發於洛邑遂巡幸
於許昌憲宸極之天居建正殿以當陽歲在析木時惟
仲春靈威統方勾芒司辰陽升九四或躍於淵有蜿之
龍來遊郊甸應節合義象德效仁紆體鞶縈摛藻布文
青耀章采雕琢璘玢燦若羅星蔚若翠雲光舄奕以外
照水清景而内分聖上觀之無射左右察之既精聊假
物以擬身忽神化而無形泉含物而不澹固保險而常
寧昔太昊之初化首帝德以表名暨明后之隆盛又降
見以揚聲惟珍獸之玄真實殊異於四靈信應龍之道
揚將天飛於泰清
黑龍飲渭水賦(以出為漢祥下飲渭水為韻)(唐)白居易
龍為四靈之長渭居八水之一飲亹亹之清流浴彬彬
之玄質翻若下降賁然躍出首蜿蜒以涌煙鱗錯落而
點漆動而無悔爰作瑞於秦川應必有徵乃效靈於漢
日觀其攸止察其所為行藏不忒動静有儀睛眸炫燿
文彩陸離下泉於焉表異守黑於以標竒不一徒爾異
心有以順春秋而隠見隨晦暝而行止叶聖人之昌運
飛而上天表王者之休徵見而飲水於是下長流俯高
岸狀騤騤以矯矯光燦燦而爛爛紫雲隨而瑞氣氤氲
白日照而文章炳煥聞之者心駭而易色覩之者目眙
而改觀呼吸而聲起風雷宛轉而勢超雲漢爾其矯首
陸梁拖尾迴翔蹈流鳴躍劈波騰驤飲清瀾之澹澹噴
素浪之湯湯頓頷而碎珠迸落奮髯而細雨飛揚讋水
族則鱣鮪奔走駭泉室則黿鼉伏藏信可符帝王之度
叶邦家之光表三秦之加瑞呈二漢之徵祥且夫順時
出處憑虚上下度若水而斯馭知鼎湖而是駕同張華
之劒飛見長房之竹化豈若炎精冥契水德潛稟黑質
黯以凝黛玄文斐以摛錦逼而察也類天馬出水以遊
遠而望之疑長虹截澗而飲既而跨白雲騰清渭排冥
冥之寥廓度浩浩之元氣則知水物之靈鱗蟲之貴展
矣哉抑斯龍之所謂
葉公好龍賦(以所好非真見而增懼為韻)(唐)張隨
惟彼龍兮潛水府翔天路何葉公之多尚獨神物之是
慕假手於繪對蜿蜒以好之其形在堂俄惝怳而反懼
初其終朝念兹寤寐求之嗟豢氏之莫遇望雲津之遠
而載雕其宇爰寫其姿周屋璧環階墀輝輝之章不離
其行坐矯矯之質常在於夢思至於春風啓序自暄而
暑則謂仰重隂而可佇雨歇雲收杳不知其處所其求
雖阻其志無沮及其寒律方凝自霜而冰則謂窺濬壑
而可徵天高日朗空有見於泓澄其覩未能其誠益增
既而天縱其欲物應其好龍乃拖其尾而登其堂矯其
首而窺其奥垂錦帶張翠鱗光流電轉聲發雷振起雲
而棟凝積氣乘水而庭若通津而况於斯人得不撓其
性而駭其真觸類而廣可明其徵惟龍也世好之必歸
惟士也國招之必依姑務乎辨真去偽寧求乎似是而
非故好龍如之何期真假無變好士如之何在賢愚無
眩蜿蜿之狀且逢子高之儀堂堂之賢莫失哀公之眷
勉矣凡今君子必審之於聞見
漢武帝射蛟賦(以省括能中清除水害為韻)(唐)獨孤受
有漢武帝惟時巡省窮楚之望極江之永舳艫塞川旗
甲蕩景洶洶旭旭虯盤龍騁駐清蹕則洪波可遏赫皇
靈則潛怪可怛何彼蛟之夭矯據積水之空闊謂佽飛
之劒莫前滅明之璧是奪天子乃戒無譁於羽衛思有
用於弦括命舟牧迴青翰而上詔弓人奉烏號以登肅
天儀以山立將親發以抗稜隂察變態雄猜跨騰古冶
之倫眥裂不敢擅其勇逢蒙之黨技癢不敢專其能我
矢則直我弦斯控持滿而英氣頓飛命處而幽姿必中
歘飇颼其電霍卒頸嚲而胷洞贊履者鼓殷天之雷稱
慶者躍如熊之衆始乎發若神兵爆其有聲洪波雪湧
白羽月傾突紫肉裂素纓餘怒蚴蟉上浮泓澄踣質已
靡於巨艦流血方走乎東瀛介以鱗莫能捍七札之勁
神之化不能保重泉之生萬靈震駭九派徐清然後海
若扈蹕陽侯洗兵山川肅其晏如雲霧廓其四除涉者
利乎涉漁者安乎漁於是左史趨進執簡以書曰天子
幸尋陽也親射蛟而獲諸遂翻龍旆韜象弭篙工奮櫂
歌起威勵乎斷白蛇氣雄乎絙青兕隘秦皇之觀日追
夏后之勤水且夫君以勝殘為大臣以反德為害亦將
制於彀中静此宇内俾貫革之藝息垂衣之道泰豈徒
與射夫漁父校勇而論最
蜃樓賦(以海旁蜃氣象樓臺為韻)(唐)王起
伊浩汗之鵬壑有岧嶤之蜃樓不因材而結構自以氣
而飛浮閟然無朕赫矣難儔出彼波濤必麗天以成象
化為軒檻寧假日以銷憂足以掩鼇山於别島漏蛟室
於懸流若乃霧歇煙銷雲歸月朗千里目極八紘心賞
惟錯之類咸伏陽侯之波無響於是吐氛氲騰泱漭隠
隠迥出亭亭直上乍明乍滅舒渤澥而新鮮若合若離
結麗譙而博敞雖舟子來萃國工是仰莫不驚天地之
赫靈覩井幹而成象赫奕奕而有光紛郁郁而難詳影
臨貝闕彩曳虹梁比繩墨之曲直如規矩之圓方岳岳
之仙乍窺於天表盈盈之女且媿於路傍八窗未工百
尺非峻伴祥煙於巨浸雜佳氣於重潤仰層構之如翬
必巨川之化蜃大壯冥立全模洞開吐嗽而侔華宇呼
吸而象瑰材翔鯤拂而不散賀燕往而復來依稀碧落
想像瑶臺旁輝日域下瑩珠胎比落星之流點綴疑明
月之照徘徊則知夫霞駮雲蔚有壯麗之貴棟折榱崩
無壓覆之畏既變態於倏忽亦憑虚而髣髴豈比夫鼎
居汾水赩赩以騰文劒在豐城雄雄而增氣方今聖功
不宰海物咸在固知吐為樓閣以全其軀豈爭彼魚鹽
弗加於海
巨鼇冠靈山賦(以滄溟之上神化不測為韻)(唐)楊濤
海環四方東為之滄有巨鼇兮其大無極載仙山兮其
力難量是山也根無附麗彼鼇也勢則騰驤積浪淪漣
拖其身而歘以動蕩攢峰回互加於首而隨以低昂豈
不以稟兹魁大舉其峻極當一動一息之際見翻海迴
山之力延頸而羣嶺騰青聳身而半天映黑徵物象之
無比見神用之罕測亘横天極地之質邈爾形標冠蓬
萊方文之尊輕如首飾然則神岳之高兮莫知大鼇之
壯兮若兹視鯤鵬如纖芥比嵩華於毫釐嶔崟之容初
結根於無地突兀之狀終冠首於此時舉其大呑舟不
足稱也喻於小戴勝有以似之觀其轉峰巒偃波浪萬
派沸渭特立放曠荷至重而非重見大壯之用壯風水
之運贔屓而上摩天垠丘山可勝崷崪而高標海上蓬
臺之靈神仙之扃獨冠岧亭横截滄溟莫究其廣大之
形谿谷陵阜嶄巖紛糾仰戴於首無可無不可乃與夫
天地相久者哉兹嶺磅礴隨流混淪聳切雲之高且知
其抗首鼓翻波之勢想見其側身順時而或踴或躍推
理而乃聖乃神比愚公之移有異想龍伯之釣無因兹
可謂氣冠渺瀰力均造化則鼇之載山也以地載之力
相亞
釣鼇賦(以一舉而連六鼇為韻)(唐)張友正
東海有三山山有六巨鼇鼇則偃蹇以戴山下横乎大
壑山則窮崇以壓海迥出乎洪濤哂鯨鯢兮瑣細視嵩
華兮秋毫此則鼇之所以為大山之所以為高乃有龍
伯之國巨人攸處謂天生之神物可以充乎鼎俎壯圖
方啟高足云舉曾移十步之餘已奄五山之所於是載
揭長竿别綸巨緇俯滄溟其流如帶垂芳餌有肉如坻
既投之以潛下果食之而不疑其肉未入於口而鈎已
貫於頤爭心既憤勇氣相持崩騰渤澥磅礴嵎夷蹵天
柱裂地維地雖廣兮振矣天雖高而殆而欲出不出騰
躍非一萬川倒流八氣旁溢血吞瓊田之草波陷鮫人
之室輕共工之觸山小夸父之逐日豈長蛇趨閬風之
足數大鵬徙天池而可匹爾其駭百神奔萬族波臣蕩
而失水海若迸而登陸以鼇之靈憑帝之福謂優游以
無窮何瞬息而連六猶將灼其骨豈惟離其肉于以洎
之幾竭東海之水于以燔之足盡南山之木羣仙於焉
以墊溺三山由是而淪覆且山之峨然若與天連鼇以
首戴之里數不知其幾千彼大人兮併之於背負之而
顛斯其為大也胡可得言而稱天恃其人人有所不及
恃於力力有所不全若使以隂陽為網以道德為筌以
信智為機於其上以仁義為餌於其前則所為獲物者
其為鼇也大焉
黿鼉為梁賦(以王師遠征水族冥感為韻)(唐)王起
周穆窮轍跡之所經駕黿鼉而感靈所以濟浩汗所以
通杳冥蜲蜲蜿蜿以代造舟之利匪彫匪刻皆連外國
之形諒人力之不勦信神功而永寧當其師旅闐闐旌
旗肅肅臨九江而澶汗駐八駿而踡跼望既濟於未濟
終歎無梁思載沉而載浮孰能刳木得不乞靈於水府
假道於介族則黿也不得而深藏鼉也不得而潛伏既
而擘波有聲異狀可驚出層潭而櫛比駕飛浪而砥平
連足俄維比浮柱之初立鏤甲迭映同板築之相成齊
首而繩墨勿用曳尾而規模自呈其利惟博其安無傾
殊滄海之龜構異銀河而鵲征彼詭類之可覽實至誠
之所感假贔屓以臨深託盤跚而習坎其勢邐迤其狀
參差無遠不屆惟危具持照赫爕之五刃度張皇之六
師乘以周旋且異琴高之鯉載於沉溺還符毛寶之龜
漁者徒驚工人有恥同罛共羅而罔及畫鶂雄虹而莫
擬題之不可殊長卿之見書抱之則難謝尾生之沉水
是知伐鼉以冒鼓其用匪良解黿而染指其謀匪臧孰
若奮功於舟楫感聖於君王昔在深泉懼屑沒於其宂
今符至德忽結構而成梁固蹂躙而無害將騰躍而有
光我皇仁洽道豐文修武偃要荒畢服淳離斯返何必
驅鼉而駕黿勞師而襲遠
神龜賦(有序)(魏)曹植
龜壽千歲時有遺余龜者數日而死肌肉消盡唯甲存
焉余感而賦之曰
嘉四靈之建德各潛位乎一方蒼龍虯於東嶽白虎嘯
於西岡玄武集於寒門朱雀棲於南鄕順仁風以消息
應聖時而後翔嗟神龜之竒物體乾坤之自然下夷方
以則地上規隆而法天順隂陽以呼吸藏景曜於重泉
餐飛塵以實氣飲不竭於朝露步容趾以俯仰時鸞回
而鶴顧忽萬載而不恤周無疆於太素感白龍之翔翥
卒不免乎豫且雖見珍於宗廟罹刳剥之重辜欲愬怨
於上帝將等媿乎游魚懼沈泥之逢殆赴芳蓮以巢居
安玄雲而好靜不淫翔而改度昔嚴周之抗節援斯靈
而託喻嗟禄運之屯蹇終遇獲於江濱歸籠檻以幽處
遭淳美之仁人晝顧瞻以終日夕撫順而接晨遘淫災
以殞越命勦絶而不振天道昧而未分神明幽而難燭
黃氏沒於空澤喬松化於株木蛇折鱗於平臯龍蛻骨
於深谷亮物類之遷化疑斯靈之解殼
寅月釁龜賦(以擇兹上春虔俟明火為韻)(唐)王起
國家謹時以授人敬卜以事神每殺牲以獻歲用釁龜
於孟春法於天不失建寅之正位塗以血而皆祀骨之
至珍是尊是奉必躬必親周官之規不爽呂氏之令維
新時也斗柄潛移葭灰稍暢簭氏之占有待龜人之職
無曠由是發巾笥之下於廟堂之上乾乾兮捧九江之
殊形翼翼兮出十朋之異狀然後刲牲來思流血注兹
映乎顔則渥丹初啟運乎手則研朱乍施所以布幽泉
之物於枯槁之姿必勾芒之用事俾僂句之不欺負圖
之處既占獻兆之求必果迫而察也異太史之定墨遠
而望焉謂卜師之揚火物以好生為德我則鑽而堅物
以受汚為累我方告其虔不潛寧同於居蔡見珍皆得
於巢蓮閱山澤之形紛其維錯染青黑之緣赫以相鮮
木德式臨官占有俟幽贊先知之道啟迪從長之美豈
比夫楚軍鼉鼓虐執蹶由齊國鯨鐘仁稱孟子且車甲
之釁也所以交於神明孰若考元吉謀永貞候青陽之
辰是儀是準設朱殷之色必信必誠用能稽大疑決碩
畫罔櫝中而致毁咸蓍下以慎擇既釁之而有徵願保
之而無斁
觀魚賦(晉)摯虞
觀鱗族於滮池兮睨羽羣於瀨涯乃有洧泉之鯉濯陂
之鰋瀺灂涌躍沒浪赴遠集於曲涯之隈逐乎澹淡之
深攢聚輻蹙或躍或沉倏爍攸驛昡目驚心徒極觀而
無獲兮羨鮮肴之柔嘉於是六柱俱起參搆横羅編莞
為筏撼木激波奔突轉薄流不及瀾魚未驚而失行忽
浪達於急湍諒形勝之得勢實有&KR0616;而無反炰鱨膾鯉
亦有庶羞肴核並陳既旨且柔汎溢爵於通溝因素波
以獻酬騁微巧於浮觴競機捷於迅流既歡豫而不倦
願窮晝而兼夜獨臨川而慷慨感逝者之不舍惟修名
之求立戀景曜之西謝懼留連之敗德遂收歡而命駕
是時也含懷湛遁需於酒食盤衎宴安歡情未極選興
之言矯枉以直悅而不繹莫不歎息
羨魚賦(唐)王起
客有羨魚者立河壖俯臨泉窺綠藻瞰紅蓮彈鋏之歌
逾切歡濠之意彌堅則有赬尾殊品紫鱗異質或依蒲
而自娱或擁芡而爭出揚鬐奮鬛已見其由戢尾貫腮
未知其術是用乘良辰守通津望噞喁而注目聆瀺灂
以勞神乃歎曰深不測者水藏諸水者鱗營之何及獲
之何因彼不脱於泉徒求於泉下彼不蕩於水奚求於
水濱喪志而退問於漁人漁人曰噫子過矣君子謀不
失利動必合理禽之中也先夫矰繳獸之獲也資乎弓
矢夫吾子坐金堤降玉趾無罾而窺其發發無笱而思
其唯唯此所謂自包其羞不求諸已向若有具施之於
水則和羹可待食肉兹始不為緣木之難自叶忘筌之
美斯言冨哉惑激而回求詹公之術盡任子之才器必
備藝咸該將中否之不惑希取舍之無猜羨之可以已
也是以結網而復來
羨魚賦(有序)(唐)敬栝
閏正月旬有八日李崔二侯命余於邑之南澗以求魚
也洎至止人鮮力微網則虚設遂無所獲願莫我從且
漁者卑事非其人猶不可力行特取豈容易哉因貽賦
云
南有澗兮湜湜其流北有人焉温温寡侔涉春水兮以
遨以遊羨嘉魚兮載沉載浮且人以功為志魚以水為
利功高則其事易成水深則其魚易致况我網孔張我
心匪臧網無及則魚以遐遁魚已遁而人猶未忘亦何
異驅倚市者就戰俾善駕者持航雖終朝而筋骨之勞
備盡徒悉力而尺寸之功不揚振振者李胡為乎至此
平陸不可以行舟干將不可以補履歸止歸止振振者
崔胡為乎忽來過屠之嚼何益臨川之羨空迴歸哉歸
哉
臨川羨魚賦(宋)范仲淹
彼何人斯在水之湄謂嘉魚之美矣臨長川而羨之瞻
之在前殊有忘筌之意求之不得寧無結網之思徒觀
其紋浪不驚錦鱗咸遂或在藻以安性或戲荷而從類
但見嬉遊固難馴致當自適於清流若有待於芳餌在
淵游泳疑莊叟之夢來依岸噞喁訝平子之書至潑潑
晴波在彼中河可以登庖為籩豆之俎可以升鼎俟鹽
梅之和顧絲緡而則不俯漪漣而奈何凝睇依依控鯉
之方安得含情默默思鱸之興何多惜矣空拳眷乎頒
首止疚懷而肆目自朵頤而爽口幾悔恨於庖無徒諷
詠於南有心乎愛矣媿疎破浪之能敏以求之懼速馮
河之咎謀之未善烹鮮尚賒弗經營於綱網空顧慕於
鱨魦非達士之識矣其愚人之意邪胡不為施罟之功
豈勞彈鋏胡不學投竿之術自取盈車又何必其志營
營其圖瑣瑣徘徊乎水澤之畔怏悵於泉源之左亦猶
射雉之子即亡矢以胡為待兔之人非設罝而奚可然
則有為者必先其器所羨者何止於魚器則可為詎見
力不足者魚或空羨又豈得而食諸在臨事而求已將
觸類而起予五餌不陳釣四夷而莫至三綱不緝羅兆
民而則疎至如居人之常為邦之彦欲高位而是蹈當
崇德而無倦修天爵而人爵從之何煩健羨
魚在藻賦(以潛泳水府形諸雅什為韻)(唐)李夷亮
鴻鈞之代兮動植斯慶至德旁流兮潛魚在泳忻藻荇
之是依美隂陽之克正載頒其首將同宴鎬之觀不脱
於泉自樂觀濠之性極浦風霽澄潭月虚鮮鱗繚繞聚
沫紆徐或在鮫人之室或過陵鯉之居蓮花東西信可
遊而可息文竿上下徒欲釣而求諸豈不以當在宥之
時處恬然之水乘灝灝之元氣得生生之至理大信波
及湛恩草靡無慮竭澤之災自保深泉之美伊玄風之
扇物物無細而不沾惟廣運之鋪時時或與之發潛
南有嘉魚賦(以樂得賢者次用韻)(唐)楊諫
后非賢不乂魚非水不託賢豈晦以養蒙魚在藻而自
樂故比事思理以徵以求如南有嘉魚是網是繳此所
謂旌别淑慝愛人治國為鹽梅之器用作生靈之表則
不然豈延故老於終南收釣翁於渭北張皇勲業者棄
此曾未得我國家憂勞庶績寤寐求賢且束帛戔戔每
布之於寰海豈矰笱罩罩獨烝然於巨川吳坂不遺於
騏驥丙穴載詠於鱏鱣詩人格言必將興之於王國老
氏遺戒不可脱之於重泉所謂持竿執柄者未容易焉
爰有深沉參對純嘏雖臨矰以及繳苟未高於天下徒
噞喁於香餌終夷猶於取舍儻鼎味之見珍甘殺身於
庖者
南有嘉魚賦(以樂得賢者次用韻)(唐)李蒙
惟帝王之應運孰無賢而能作雖道洽於唐虞尚翹翹
於林壑彼嘉魚之發興實思賢而共樂蓋風俗之盛衰
以廢興為善惡惟魚在淵兮其跡惟深賢在野兮其道
惟默植忠信以自保俟休明而觀國屬王度之清夷復
何求而不得然後為衡為衝是傚是則成天下之亹亹
定衆人之惑惑國冡化造往古政在求賢釣嘉魚在丙
穴得竒士於滋川故開闢之功作之於我太平之人匪
降自天余是以知玉帛之禮至矣嘉魚之詩大焉若乃
日旰而食思彼賢者念兹在兹誰與天下心不忘於寢
處足流詠於風雅斯蓋嘉魚之義故可得而述也
北溟有魚賦(以擊水三千摶風九萬為韻)(唐)獨孤授
次天地之量者海為之大首鱗介之雄者鯤靡有敵稟
形徒怪其恢詭造物孰根乎朕迹慌北溟之安流考南
華之遺蹟好竒焉得以心駭乘理可同乎目擊且魚之
狀有踰七日之尾而海之深蓋積八紘之水静則高浪
為之中輟動則連山為之四起鮮鱗俯首以駿奔玄冥
投足而却視其有適也越孟諸之夕宿其自縱也豈鹽
田之陸死况風濤乍息空水相涵横巨鱗而海分為二
赩雙目而日為之三涾沲迆延載回載旋嚇鰓則飛沬
成雨擊尾乃跳波盪天任公之術靡措龍伯之力徒然
生無以傷庸識其長久大不可度莫知其幾千固非海
若之所俟屬天雞之所犯干不呑龍舟以作暴豈貪牛
餌而自殘遵坎德以獨適隨混元而變觀本於鱗而孰
知終始化為鳥而何足控摶一氣潛融飛沉以通刺天
之鬐拂日垂雲之翼從風曜靈韜映以驟晦溟漲豁落
而半空方鼓怒於澔漾歘騰凌於鴻濛觀其羽之化也
將飛風之積也未厚六翮之力相切萬流之波却走恐
天衢之不容顧水府其何有嗟鷙鳥之累百異亢龍之
上九彼黿鼉之穴處而釣絲或困彼鴻鵠之雲飛而網
羅纔遠曷若縱溟渤而摶扶搖其勢固以相萬
魚躍龍門賦(以揚鬐鼔鱗撇波直上為韻)(唐)元弼
彼龍門之津流水激射斷山嶙峋厥功彰於夏禹斯險
際乎蒼旻河源炳靈以峻極水族候時而薦臻副天用
也佇龍行兮驤首參神選也同鯤化兮脱鱗徒觀其向
天倪辭水府望霄漢之九越泥沙之五來如及門出若
由戶雖懸波而千仞終作氣而一鼓我鬛既張彼川何
長仰雲路而抑揚終不息而自強我功既奬彼河徒廣
揖天衢而直上誠擇利而攸往變化伊何升沉亦多瀠
洄曲渚泛灩長波背蛟室而大集指龍門而遠過至於
激厲果決乘陵險絶雖迅湍奔雷駭浪噴雪終瞬息而
上膺騰而撇揮其尾而不勞騁其力而不竭於是俄變
魚服倏為龍姿志氣自負威靈自持豈同塗於點額寧
較力於掀鬐哉於戲道有行藏運有通塞天資性靈神
輔正直始有水而呀鰓忽升天而振翼然後隨方受變
千里一色風雲際會未始有極慕李膺之往哲孰不願
遊追老氏之玄蹤而其不測儻真宰之可仰終進德於
君門之側
魚登龍門賦(以躍白波入青雲為韻)(唐)苖秀
有客有客棲於草澤觀龍門壯禹跡目送跳沬千有餘
里心驚懸流千有餘尺氣濛濛而霧蒸聲隠隠而雷激
於是呑舟之倫吹潦將適奮泥沙而鱍剌簸鬐鬛以投
擲鱗櫛比而映水星攢目瞳矓而中流月白翔疊浪凌
洪波當用取之既逞志而浩汗何往不可豈失溜而蹉
跎遂脱魚服入龍渦上既親於天水下不離於黿鼉天
吳旁昧而莫測其以馮夷&KR0787;眙而孰知其他出彼處此
載騰載躍違任公之釣餌遠漁父之矰繳昔常未達伏
艱難以如兹今則獲伸觀變化之何若既稟受乎靈遂
隠見乎形騖寥廓升窅冥却訝泥蟠免翻身於尾赤旋
驚意逸摩正色於天青然後知遊濠浮沉在藻出入嗟
所處之齷齪恨中區之於邑豈若一朝豹變千古名立
當天衢而翺翔近日月而呼吸懸水之人文莫比赤鱗
之巨鯉何及永無涸轍之憂寧有窮波之急别有志士
卓然不羣名嗟歲晩寢必夜分思拜手於丹闕願獻賦
於明君儻獲比魚而變龍必能行雨而吐雲
窮魚賦(有序)(唐)盧照鄰
余曾有横事被拘為羣小所使將致之深議友人救護
得免竊感趙壹窮鳥之事遂作窮魚賦常思報德故冠
之篇首云
有一巨鱗東海波臣洗静月浦涵丹錦津映紅蓮而得
性戲碧浪以全身宕而失水屆於陽瀕漁者觀焉乃具
竿索集朋黨鳬趨雀躍風馳電往競下任公之犗爭陳
豫且之網螻蟻見而甘心獱獺聞而舐掌於是長舌利
觜曳綸垂鈎拖鬐挫鬛撫背扼喉動搖不可騰躍無由
有懷纖潤寧望洪流大鵬過而哀之曰昔予為鯤也與
是遊乎自予羽化之子其孤俄撫翼而下負之而趨南
浮七澤東汎五湖是魚也已相忘於江海而漁者猶悵
望於泥塗
放盆池魚賦(有序)(宋)張詠
皇宋有天下十一年予自洛徂陜陜牧以近戚得侯不
喜儒墨遂憩駕於易兵部之館庭戶之間有盆池焉綠
萍小鮮雜其中以節兒童之樂樂則樂矣大違夫物之
性也遂命放之感而成賦
粤若金張貴孫風壹露軒珠翠爛目煙華斷魂未盡瓌
異憀然綺思遂命破苔紋陷陶器上分紅杏之隂下決
蓮塘之水於以誡童僕責女胥繫蛛絲之罦網鍼纖之
魚魚亦繼致爰適我意宅於綠萍恩留香餌日兮夕兮
戲汝弄汝想其魚乎寧忘意歟稟天仁兮化質飲靈泉
兮孕軀豈不有睎狀運海之類豈不有慕力嗔雷之徒
既履漸於鱗鬛安蹶媟於汚瀦今者不樂動乃觸乎四
隅客有詞軫窮轍詩歌荇葦將間童子之欲用汲生生
之理無毁爾缶無覆爾水江湖可待與彼游泳之因罇
俎不離解彼囚拘之恥去去魚兮丁丁我私游必避其
醜類食無貪於童飴比目義而可友文鰩賢而可師壯
禹門之燒尾擬碣石之曝鰭如此則脱地塹排天池鯨
鯢為之戢鬛波神為之驚嘻彼貴尺澤者曾何足知自
邇圖遠通溪泛谷一動一息爰長爰育斜流可畏&KR0008;蛙
之聲下多非淺渚那輕牧豎之鈎頭更曲得有怳若前
事放乎大流欽王澤之下及職昆蟲之盛遊時奔雲雨
之鄉神其救旱日警螻蟻之制愠莫呑舟無忽我誡無
後爾羞聊勝乎銜珠顧印之儔者也
御溝魚賦(明)劉定之
有玉堂先生曳輕霞之裾綰明月之佩雍容而朝委蛇
以退藴照世之文章負超羣之意態不自覺舉武軒昂
而揚袂慷慨也行盡乎龍尾之道漸涉乎鼇背之橋循
玉闌之迢遞俯碧波之動搖若潛觀而契志因緩步以
逍遥顧而語予曰子亦知夫御溝之魚乎揀羣鮮於江
湖擇衆鱗於淮海窮孟瀦之藏罄洞庭之匯河伯獻其
間生川后貢其妙英莫不金梭璀璨玉尺晶熒欲飛騰
而現異能變幻而通靈然後得以濯天潢入銀漢游漸
池之淪漪泳太液之汗漫鳳沼通其淪漣龍光映其煥
爛簫韶時聽豈比瓠巴之音翠輦閒臨奚啻蒙莊之翫
誠可謂竒逢希遇難得罕儔然而跼蹐近地涵濡安流
逐光景而出沒隨羣隊而沉浮雄不足以掣餌巨豈至
於呑舟而僅足危虞人之網逃任公之鈎儻決諸滄溟
放諸渤澥豈不能鼔浪而霆轟喣沫而霧灑見頭角而
陽侯驚張鬐鬛而馮夷駭者哉而吾儕養望明時叨榮
中祕沐皇澤之溉霑濫詞源之浸漬上之所以優我有
樂而無所憂我之所以報上有志而無所事覩斯魚之
冥然而忘羞因重我之惕爾而增愧也予曰先生之託
喻則已似矣先生之自期固尚賖也物不貴於速化静
以待其來而時莫能舍事不貴於顯施隠以操其機而
功無能加不見溝中之魚今為帝前之龍邪天矯鬱屈
騰驤蟠拏不動而奉日御不怒而鞭雷車沛為雨澤散
為天葩民以之濟國以之華孰與馳騁於雲水決驟於
泥沙與鰕蟹而争能共蝘蜓而眩誇也哉先生無言微
笑相視若謂余之深望而淺謀短才而長志
鯸鮧魚賦(有序)(宋)張詠
太平甲申歲余知邑罷歸浮江而北有若覆甌者漾於
中流移晷不藏舟人曰此嗔魚也觸物即怒多為鴟鳥
所食遂索書驗名古謂之鯸鮧魚耳因而賦此亦欲刺
世人之褊薄者
鴻濛積氣化生品類順天者自得美名逆天者謂之凶
器天亦不問任性而已鯸鮧微物江漢有諸性本多怒
俗號嗔魚其或天晴日暖風微氣和鱗者介者潛泳江
波被大君之惠化共委委而佗佗鯸鮧憤悱迎流獨逝
偶物一觸厥怒四起膨欲裂腹不顧天地浮於水上半
日未已物或薦觸怒亦復始意謂天昊曠越不與我遣
大江之西流神龍俛默不與我禁水族之勿游何巨魚
之矯首何靈龍之縮頭何稱義於比目何為祥之躍舟
此類可怒其甚衆使我卒歲之沈憂有若世之小人兮
才荒性卑謂道德不可以稱據謂仁義不可以取資咸
呼志狂而識昧獨謂量絶乎天維含妒泄憤冥眸自欺
觸藩增咎至死莫知尤恐鯸鮧之遷怒憎此善譬之非
宜嗚呼造化不能移爾之性萬類不能與爾之競雖海
有納亦物之病乃為辭曰鯸鮧褊僻常藴怒色性不我
移仁者爾惜殊不知老飛鳶伺隙翩翺鼓翼啄腹為食
其怒方息鳶非爾賊爾自貽伊戚者也
鍼口魚賦(宋)梅堯臣
有魚鍼喙形甚小常乘春波來不少人競取之一掬不
重乎銖秒其為鍼也穎不能刺肌膚目不能穿絲縷上
不足以附醫而愈疾下不足以因工而進補以口得名
終親技女大非膾材唯便鮓滷烹之則易爛貯之則易
腐嗟玉色之可愛聊用實乎雕俎過此以往未知其所
處
金魚賦(明)王世貞
何水族之微淼承金儀之熠艴形表端乎帝符色徵緣
於灼日冠蹙浪之瓊丙抱含書之丹乙鱗奕奕而垂錦
沫霏霏而布瑟容與如泰彷徨如隘駢集如殢倏散如
避乍遠乍近疑訢疑畏縱横兮微颸之蕩朝霞浮湛兮
鈎月之澹煙蘿衡穿兮綽約曳篲而渡銀河順流兮芙
蓉折苞而委素波欲躍兮四觸鬛而皆隅將潛兮小罣
尾而就游唼喋兮指萍苴充旦餔委翳兮藉荇藻託宵
居甘霖霈霂兮似有蠲白日&KR0034;&KR0034;兮竟焉舒從龍邁兮
乘風好中獺忌兮幾不保江湖邈兮故鄉風雨淹兮中
道念比目之傷折若刳腸而就槁幸脱身於鼎鼐敢辭
羈乎盆沼鰍鱔迫兮自言親蚌臝狎兮忘匪倫交喣沫
兮匹儔寄食息兮他人君不見兮南溟之巨鱗穢天津
兮戛崑崙粻餘皇兮噏洪淪揚鬐甲兮恣膏肉龍伯逝
兮緡不屬嗟生命兮在天汝何為兮惆悵涸轍兮見憐
清泠兮蒙放決兮蕩溔兮朗攜負滉瀁縱心調暢何莊
惠之足論竟相忘於波浪辭曰款女麗罶芳其餌兮委
身受紲中怖痗兮咫尺奫連隔千里兮凶吉樛伏曷終
始兮譬彼呑舟制螻螘兮優哉游哉聊卒歲兮
井鮒賦(有序)(明)徐階
余以避喧息機武水維時歲在巨蟹月在夷則有舊井
在西廡之庭棄而勿收適掩扉讀易井之九二曰井谷
射鮒因念困蹇未升重坎日習余春秋遲暮同學少年
翩翩待詔金馬而余浪遊如故唾壺欲碎坐井之觀所
自懼也遂感而作賦云
伊人事之尚通兮爾獨臨深而及泉清渫為我心測兮
寧不材以得全開井養之不窮兮覩泓流之涓涓挹注
兹而利用兮曾不施夫繘緶曰王明可用汲兮怵他人
之我先哀飛禽之莫顧兮歴道傍之厭憐尺鯉不集於
汚泥兮神龜左足之難前蛙鳴鼓腹自適兮惟涸鮒激
射而扶顛懼羸瓶以中止兮似彭祖跰&KR1271;而指天雨露
初滴疑淚咽兮日月忽忽如急轡孰云甘者易竭兮耿
恭當出而相詈彼望林猶潤吻兮疇鼎食其終委果奥
援之無階兮抑九仞尚虧一簣苟置通衢而遇高士兮
齊得喪於一器豈知神龍之失水兮螻蟻蕩而得意縱
扶搖可上下兮等蝘蜓而未試谷與澤其通氣兮魚泃
沫兮自媚觀至人之變化兮興尺波而未墜爛泥沙之
欲離兮豈朕時之難待舟野渡兮叩舷空歌車攻堅兮
坎坎臨河棄捐非前轍止水無風波思洞庭兮一方吞
雲夢兮瀟湘轆轤兮飲皇后之冽貪泉兮回狂藥之觴
樂濠上兮跳東海止鯢桓兮夢蒙莊過臨卭而滌罍兮
非酒泉而薦香虷蟹不跨兮科斗成章痔漏過河兮魚
鳥兩忘何異鵬翼三千兮奮起俄驚擊波萬頃兮汪汪
媿此枯魚之肆兮幾同珠露之長揖帝子於北渚兮防
漏巵若瓊漿觀勞民而勸相兮渺夔蚭與蛣羌
鼈賦(有序)(晉)陸機
皇太子幸於釣臺漁人獻鼈命侍臣作賦
其狀也穹脊連脇玄甲四周遁方圓於規矩徒廣狹以
妨舟循盈尺而脚寸又取具於指掌鼻嘗氣而忌脂耳
無聽而受響是以棲居多逼出處寡便尾不副首足不
運身於是從容澤畔肆志汪洋朝獻蘭渚夕息中塘越
高波以燕逸竄洪流而潛藏咀蕙蘭之芳荄翳華藕之
垂房
鼈賦(有序)(晉)潘尼
皇太子遊於玄圃遂命釣魚有得鼈而獻之者令侍臣
賦之
翩銜釣以振掉吁駭人而可惡既顛墜於巖岸方盤跚
而雅步或延首以鶴顧或頓足而鷹距或曳尾於塗中
或縮頭於殼裏若乃秋水暴駭百川沸流有東海之巨
鼈乃負山而呑舟
瑇瑁賦(元)陳樵
繄鴻濛之散英兮滋百昌於南紀邈靈海之於廓兮涵
衆珍之靡靡其廣無垠其遐無涘日月之所亘四極之
所被裸壤藉其涯冰天薄其澨若夫蠻畿羌笮烏荒象
卉莫不遐舉而兼攬也於是沸脣椎髻之徒狼戾戎蜑
之裔挾浮環以亂流摻霜綸與桂餌結精鋌以為網控
三翼之雲駛檝為馬兮舟為車陋玄洲與渠子披淵剔
藪窮珍盡竒迴輪頓繳傾於南垂磔明月於珠蠙擷貞
球於文魮刊珠樹之靈柯搴火齊之夕暉剸冰紈於潛
魚脫竒觡於明犀迺有鴻商富賈鉅千之貲載餱舁糗
據險乘危徵榜人命水師披瘴雲櫛炎颸涉瓊林走麻
離厭西栩瞰吉慈陵厲三韓出沒流眉絶訶陵與林邑
歴麻蘭與勿斯投鬼關而徑度迫海童而遵蹊則有罟
師奏美蘆人效竒囊琛航貝轉於京畿不踵而蹻不翮
而飛紛綸奪視翠粲填眵天琛水異霧委星離雖仲宣
之博雅張華之析微知崇文鼠辨洽碧雞固莫能悉察
而周知也客有遘歸艎於番禺得文龜以遺余驗神物
於幽徑實瑶光之所攄上規圓覆下準方輿龍脰宛宛
山覆丘紆中跗絶甲或闔或舒鬱承弇兮蚢綷矯反倪
兮金鋪緣純被藻繞脅垂緗冒彤紋而綴黝披皓璞以
含黃故其赩翼凌亂隆麗清靚則異文豹飾侍殿防也
繁綜紛紜彤融文璘則湘靈凝涕被叢篁也遠而視之
若赤瑕雜襲照壁璫迫而察之若紫貝駮犖被龍堂儷
&KR1314;鼊而方華混餘眡而比瑜瓊蜯鸚螺碧鮒丹魚方斯
蔑如也或遺鷇於珊瑚之叢或命羣於雲精之瀦若夫
鯊鮞鮥鰝鱒魾鱊鮬&KR0008;鯼&KR0008;鰼鮡鱦鯤鱬莫不投吻委
骨接景流腴至若赤水安流丹涯罷潮沈駭焱於窮髮
晞扶光於沃焦斂璇臺於蜃氣結戎鹽於翠條接耀含
榮虞蓼垂苕雕蓬鬱遏游龍森箾石藴玉而吐華鮭隠
甲而生苗魁禄含漿委其潏蠃蜬&KR1748;□填其㘭爾乃登
珠澤薄無臯蹸山英獵神囂喋海藻之雕葩蔭靈茒之
綠苞出碧津之方羊溯瓊田而逍遥唼血飛涎卷殼含
膏於是豫且搆網盧亭施罻獠市掄材海人薦骨解甲
刳腸剖&KR0034;釃血哲夫準量良工辨質或擬通犀而鏤梳
希粤象以為櫛綴簪珥之燐亂糅靈釵之豔色壓唐妃
之義結鑑夏姬之光髮虎髀斂姿宛珠罷潔精逾玉燕
價傾寶葉顧三珠而未竒豈九雛之能奪委質而嫫母
含榮潛輝則陽文豔滅恥借映於金苔謝浮光於海蛤
或青殿授妃桂宫御服縆華擿之陸離搆寶臺之采縟
尊别魚䰅飾隆荆玉制備翬褕禮均展鞠乍金炯之辭
奩方紫珍之在御翠氣菱荂素華月騖影麗雲承葩垂
萼附被玉水之餘滋藉金膏之微汚或摛華神屋效質
望仙綰寶帳於靈臺雜明璣以押簾錯以金機照以玉
函芳苡内朗丹髓外烻火齊牀明鬱相蕩珊瑚窗近青
連錢彼僂句與大蔡雖殊用而同體為王國之大寶兮
顧何辭於三釁羌殺身而無補兮合藻貝以為靡翳巾
笥於廟庭兮豈神龜之可比幸寄身於齋房兮脱微生
於泥滓徵朱鱗以療飢委丹粟以為餌或潛迹於金沙
或揚波於翠水渺瀛海之東被兮呑百川之輸委旦吾
投於清流兮夕振蕩於海尾苟未忘於反身兮豈沉光
於沼沚
後蟹賦(有序)(宋)楊萬里
昔趙子直漕江西餉予糟蟹因為賦之江西蔡師定夫
復餉生蟹風味十倍曹丕再為賦之
司徒道明來自洛師至止江湄逢一湖海之仙貌似乎
晉之解楊而其怒有赫骨像乎漢之彭越而其圜中規
獨愛其二執戈者前矣視其趾二四而有踦意以為吳
中介士郭先生也不知其姓則彭其字則蜞也亟攜其
手而上曰吾自渡江以來取友不少矣如孔之金如王
之瓊吾皆得而友朋如魏之玉如庾之穀吾皆得而款
曲夫子安在何相見之暮而不夙也於是齒牙嗜焉胸
懷寄焉與之一飲一食而同醉焉夜半客起若有所刺
者司徒腹心岑若有所祟者詰朝下逐客之令屏之陽
侯之遐裔焉他日以天子之命作牧於豫章幕府初開
遥見俊良望見一客又似乎彭越與解楊命典謁曰是
嘗祟我而幾我傷者矣予不汝殺世無黃祖其生致之
於是遡江而上之楊子楊子方晩飲聞其至揖而進之
曰吾有二友惟彼麴生與爾郭索老夫與之同死生不
減顔氏子之樂彼也日從予游爾也久於云邈何相忘
江湖莫我肯顧也何使我清風明月必思元度也爾之
德吾能言之洗手奉職德之上也就湯割烹德之次也
餔靈均之糟卧吏部之甕德斯為下矣客於是涕唾流
沫圜視而顰謝曰士固有以贗亂真以遠間親聖而受
圍肖乎形也孝而投杼同乎名也僕之主公昔以彭為
郭今以郭為彭不遇蔡司徒幸遇揚子雲願借先生蒼
頡之篇與太玄後引之文詳註爾雅彭郭之異族庶解
嘲於司徒之門
蟹賦(明)鄭明選
粤惟旁蟹厥形瓌詭二螯如傲八足如跪牡曰狼螘牝
曰博帶孰辨其形緣臍員銳體外剛而内柔兮稟離德
於南方心躁急而含毒兮足郭索而仄行負玄甲以自
衛兮持雙鉞以為兵流沫噴而濤沸兮明眸矗而星光
既隨潮而殼解兮亦應月而腹實其氣足以致鼠兮其
性足以已漆若乃沮洳之場蛇鱓之窟或石竇谽谺或
水穴汨滵乃就寂而馮閒託兹地以為宅雖空洞之微
細曠優游如廣室或寄蛣&KR0008;之腹紛相代以求食或遊
螔蝓之殼伺開闢以出入惟秋冬之始交兮稻粱菀以
油油循修阡與廣陌兮未敢遽為身謀各執穗以朝其
魁兮然後奔走於江流遂輸芒於海神兮若諸侯之宗
周於時也厥軀充盈厥味旨嘉乃有王孫公子豪俠之
家置酒華屋水陸交加薄膾鯉與炰鼈羞炙鴞與胎鰕
衆四顧而躊躇悵不飲而咨嗟有䱷者緯蕭承流捕而
獻之賓客大笑樂不可支乃命和以紫蘇糝以山薑擣
以金韲沃以璚漿於是奉玉盤而出中廚發皓手而剖
圜筐銀絲縷解紫液中藏膏含丹以若火肌散素以如
霜味窮鱻美臭極芬芳宜乎君謨誤而致疾畢卓持以
忘生者也爾乃種族不一則有擁劒發掉蝤蛑&KR0034;鼊招
潮望潮蟛蜞蟛螖沙狗蘆虎&KR1526;江攤塗石蜠竭樸黃甲
蠣奴數丸蟳蠘倚望蟛蝑班形稍異命名迺殊或乃長
亘數丈&KR1722;如巨斧馮陵揚波力能拒虎類赳赳之壯夫
擐介胄而奮武諒兹味之洵美非人力之可取若夫覽
山海於圖經閱王會於周書或身廣千里或殼大專車
仰夏后之遐蹤企成周之無虞哲王邈以幽遠情感慨
而愁予獨侘傺而太息忘好羞之足愉
蟾蜍賦(唐)闕名
觀夫天地之道轉萬物以自然鱗蟲之衆有蟾蜍而可
稱焉鳥吾知其擇木魚吾知其在泉此皆嬰刀俎以生
患而我獨沈冥而得全爾其文章睆目銳頭皤腹本無
牙齒之用寧懼鷹鸇之逐或處于泉或漸于陸常不離
於跬步亦何擇於棲宿當夫流潦初溢隂霖未晴乘清
秋之涼夜散響耳之繁聲澒洞雷殷混萬籟而為一喧
豗鼓怒怛異類以相驚既莫知其所止故乃時逢則鳴
觀其忘機似智稱善不伐進而無悔恥魚之曝鰓退亦
能謀笑龜之灼骨方將樂彼泥中與井底安能出夫河
長與海闊稱其異則畫地成川謂其神則登天入月豈
直漥㘭之内而見其浮沒意兹蟾蜍匪陋攸居沼沚之
毛恣涵泳之無斁蘋藻之菜廉糗糧而有餘方其鳴孔
公若聞於鼓吹當其怒越子反駐乎乘輿彼龍蛇之蟄
也吾不知其所如
蛙樂賦(宋)楊簡
至矣乎至矣乎音聲之妙有如此不可以言道不可以
意傳者乎静夜兮寂然發機兮捷然有唱輒酬兮翕然
驟然千鼗競奏萬珠紛聯此斷兮彼續甲洪兮乙纖各
出其竒互發其妙離離然粲粲然若星辰之綴懸泠泠
然激激然若巖隈之溜澗下之泉又若急雨過瀟湘之
上織錦濯蜀江之芳鮮宫商迭播角羽相先律不知其
何律兮呂不知其何呂唯覩夫大積焉而不苑並行而
不謬隨之不見其後迎之不見其前如彼萬象森羅參
錯畢見其瑩然之鑑澄然之淵至動矣而能静至繁矣
而不喧是音也可聞而不可聽可以默識而不可口宣
孔聖遇之而忘齊國之肉味黃帝得之而大張於洞庭
之原胡為乎獨不見省於横目之士至憎而不煩甚以
為冤冤矣乎冤矣乎俯不覩其為地仰莫知其為天雖
百師曠何所措其耳雖千子期惡從探其源然則是其
要妙終而不出其祕以啟後來之惓惓者乎西嶼楊子
於是為之歌曰竹風之蕭然松月之炯然佐以絲桐之
灑然繼以是歌之油油然可謂昭然灼然
鳴蛙賦(有序)(宋)張耒
余寓山陽學舍夏大雨屋四隅成塘聚蛙以千計聲鳴
不絶夜為不能寢寐客有獻予以殺蛙之術曰投余藥
一丸蛙無類矣童子將用之予曰不可復為賦示之
夏雨初止積潦過尺有蛙百千更跳互出幸比新霽夜
月清溢我勞其休歸偃於室於時蛙鳴若譟若啼若訴
若歌若歡若悲若喜而語若怒而詬若噦而嘔若咽而
嗽瘖者之呼吃者之鬭或急或緩或清或濁若羌絲野
鼓雜亂無節兮又似夫蠻歌獠語詭怪之迭作也爾其
困於泥潦失其所處而悲又若夫旱暵既久得其所處
而樂也爰有童子持燭來謁曰蛙羣夜鳴君寢其聒考
之周官洒灰驅蛤君其教之余得盡殺余語童子爾無
是酷爾樂而歌而哀則哭哭則悲嗟樂有聲曲聚語羣
爭引吭而呼一日之間不寧須臾蛙不汝嫌汝奚蛙誅
萬物一府誰好誰惡爾奚自私已厚蛙薄參通彼已樂
我自然弭爾怒心置燭而眠夜半張子援枕而吁顧謂
童子記吾言歟前言未究請卒吾說物各有時夫誰敢
遏爾觀夫春露初靄朝華始敷文羽清喙飛鳴自如若
奏琴箏而和笙竽清耳悅心聽者為娱及夫陽春既徂
炎火將極惡草蕃遮淫潦瀦積蛙於此時生養蕃息跳
梁號呼噫氣横逸子如之何時不可逆時乎時乎美惡
皆然當其盛時誰得而遷及其雪霜既降木實草衰飛
蠅聚螡孽無所施於是此蛙斂吻收足尫然土中一聲
不出黨散巢破不可終日盛不可常與衰迭來子姑忍
之奚以殺為哉
鳴蛙賦(明)顧璘
嗟余病之眩瞶闃虚館而澄神何汙池之湫隘聚羣蛙
以為鄰遭暑雨之淫溽鳴聲沸其聒人增余懷之煩瞀
竟長夜而達晨嘗觀夫蛙之為狀也蠕動沮澤化始科
斗匪鱗匪介形質甚陋修脛何趨怒目何詬囊氣於腹
鼓聲於口呱呱閣閣不中音奏羣喧衆噪不辨誰某幽
人掩耳羇旅疾首矧予卧病無所避走將垂餌以斃之
又不足以充君豆少焉隂曀既澄皎日初出鳥鳴嚶嚶
蛙聲盡息予乃策杖臨水倚嘉木而歎曰吁嗟萬物隨
氣陶鎔音量異度莫可齊同乾鵲何吉鴟梟何凶鳴鴈
何拙鸚鵡何工故唐虞受禪舜禹雍和湯武放伐伊呂
攫拏七雄虎鬭頗牧横戈稷下濫說百氏諠譁大化斡
以軒輊雖天地其奈何星何塞而滅景雷何侈而轟車
彼衆籟之噭嘯一唯噫氣之所加萬化誠莫逃於天倪
吾又何怪乎鳴蛙
夢蛙賦(明)楊廉
楊子所居一齋環以迴塘羣蛙輻凑聒不可當因誚讓
之曰雞鳴司晨犬吠司夜蟋蟀促織於三秋布穀催耕
於首夏靈鵲先知而報喜鸚鵡能言而可詫彼皆有益
於世間非若爾之取鬧而好罵今而後亂吾擊節之豪
吟雜吾對牀之清話吾定布洒灰之法族誅爾而不赦
也須臾就睡夢一綠衣銳首皤腹跳梁而趨問其姓名
荅曰世居婁國僻處濘淖在晉有官私之分在齊有鼔
吹之號予實苗裔非敢濫冒聞先生之督責特進謁以
相告夫張載驢鳴孔伋鳶飛二公獨識默契天機先生
讀書萬卷古人為師遡横渠之波瀾窺子思之藩籬顧
不察予之中情反猜很而見疑則世無望乎我知矣况
天下之為蛙鳴者豈特止於如斯而已哉老聃蛙鳴道
德剽竊達磨蛙鳴心性寂滅子雲蛙鳴太玄徒設福畤
蛙鳴乃溷中說漢儒蛙鳴六經幾絶齊梁蛙鳴文氣分
裂是數鳴之為害諒亦先生之能别胡乃不彼之闢而
惟予也屑屑正所謂放飯流歠而問無齒決也言訖閣
閣而去楊子寤而追之惟見四浸波光一天風露
石&KR0917;賦(有序)(梁)江淹
海人有食石&KR0917;一名紫&KR2134;蚌蛤類也春而發華有足異
者戲書為短賦
我海若之小臣具品色於滄溟既鑪天而銅物亦噏化
而染靈比文豹而無恤方珠蛤而自寧冀湖濤之蔽迹
願洲渚以淪形故其所巡左委羽右窮髮日照水而東
昇山出波而隠沒光避伏而不耀智埋冥而難發何弱
命之不禁遂永至於夭閼已矣哉請去海人之仄陋充
公子之嘉客儻委身於玉盤從風雨而可惜
石&KR0917;賦(有序)(明)楊慎
石&KR0917;海錯也荀子書名紫&KR0917;郭璞賦註曰石&KR0917;今方言
為龜脚本草謂之決明此蟲也而類草每春則生華一
名紫&KR2134;字亦從草謝客詩所稱紫&KR2134;曄春流也江淹有
賦未盡體物故為重搆傳諸博物云
江之腴石之華南溟育東海家曄流吐葉應節揚葩水
妃纓佩淵客簪查珠蛤胎月錦&KR0008;孕霞孰與紫&KR2134;名器
駢嘉誰抽鼉仙之藻以泳龍伯之涯
水母目鰕賦(以有相須而後濟者為韻)(唐)楊濤
物有相感動無不濟嗟水母之不明假鰕目以能睨因
依倚以自警當行止而有制荷兹盼睞非惟一目之所
加遊彼波瀾固亦兩心之潛契生雖異稟趣則同塗記
清明之餘照遵茫昧之微軀誠有利於攸往胡可去其
斯須惟暗是投惟明是假彼動容而有類此轉盼而奚
舍乍若蒙駒之未視從彼母兮又似瞽者之將行待彼
相者備察察於清矑之際共悠悠於碧波之下俾其誠
以明之是同我之身也斯則目非獨見用必更相形質
既資於自晦視瞻每比於偷光分水類之餘睛每能瞿
瞿遊泉室而有路曾不倀倀雖則視之不見終似闇然
而章豈不以水母為名鰕居其首委雙眸而不恡當四
望之能久處浩浩之無際瞻之在前俾冥冥之有知不
曰我後由是審利害之所宜俾出處之從時合之則昭
然發蒙固無隠也離之則寂爾無睹豈不默而既精誠
之是達在終始以相持我無爾虞既司明以不替爾為
我目其在暗而無疑則知明不自守昧者為偶物有察
而應心功有踰於假手是同久要之道曾不我欺每思
一盼之恩暫非已有
御定歴代賦彙卷一百三十七
