欽定四庫全書
御定歴代賦彙卷九十二
音樂
舞賦(有序)(漢)傳毅
楚襄王既遊雲夢使宋王賦高唐之事將置酒宴飲謂
宋玉曰寡人欲觴羣臣何以娛之玉曰臣聞歌以詠言
舞以盡意是以論其詩不如聽其聲聽其聲不如察其
形激楚結風陽阿之舞材人之窮觀天下之至妙噫可
以進乎王曰其如鄭何王曰小大殊用鄭雅異宜弛張
之度聖哲所施是以樂記干戚之容雅美蹲蹲之舞禮
設三爵之制頌有醉歸之歌夫咸池六英所以陳清廟
協神人也鄭衛之樂所以娛密坐接歡欣也餘日怡蕩
非以風民也其何害哉王曰試為寡人賦之王曰唯唯
詞曰
夫何皎皎之閒夜兮明月列以施光朱火曄其延起兮
燿華屋而熺洞房黼帳祛而結組兮鋪首炳以焜煌陳
菌席而設坐兮溢金罍而列玉觴騰觚爵之斟酌兮漫
既醉其樂康嚴顔和而怡懌兮幽情形而外揚文人不
能懷其藻兮武毅不能隱其剛簡惰跳踃般紛拏兮淵
塞沈蕩改恒常兮於是鄭女並進二八徐侍姣服極麗
姁媮致態貌嫽妙以妖蠱兮紅顔曄其揚華眉連娟以
增繞兮目流睇而横波珠翠的皪而照燿兮華袿飛髾
而雜纖羅顧形影自整装順微風揮若芳動朱脣紆清
陽亢音高歌為樂之方歌曰攄予意以弘觀兮繹精靈
之所束弛緊急之絃張兮慢末事之委曲舒恢炱之廣
度兮闊細體之苛縟嘉關雎之不淫兮哀蟋蟀之局促
啓泰真之否隔兮超遺物而度俗揚激徵騁清角贊舞
操奏均曲形態和神意協從容得志不劫於是躡節鼓
陳舒意自廣游心無垠遠思長想其始興也若俯若仰
若來若往雍容惆悵不可為象其少進也若&KR0008;若行若
竦若傾兀動赴度指顧應聲羅衣從風長褎交横駱驛
飛散颯沓合并鶣&KR1870;燕居拉㧺鵠驚綽約閒靡機迅體
輕姿絶倫之妙態懷慤素之潔清修儀操以顯志兮獨
馳思乎杳冥在山峨峨在水湯湯與志遷化容不虚生
明詩表指嘳息激昂氣若浮雲志如秋霜觀者增歎諸
工莫當於是合場遞進案次而俟埒材角妙夸容廼理
軼態横出瑰姿譎起眄般鼔則騰清眸吐哇咬則發皓
齒摘齊行列經營切儗彷彿神動廻翔竦峙擊不致爽
蹈不頓趾翼爾悠往闇復輟已及至迴身還入迫於急
節浮騰累跪跗蹋摩跌紆形赴遠漼似摧折纖縠蛾飛
紛猋若絶超&KR2439;鳥集縱弛殟殁蜲蛇姌嫋雲轉飄曶體
如游龍褎如素蜺&KR3151;&KR3418;而拜曲度究畢遷延微笑退復
次列觀者稱麗莫不怡悅於是歡洽宴夜命遣諸客擾
攘就駕僕夫正策車騎並狎巃嵸逼迫良駿逸足搶捍
凌越龍驤横舉揚鑣飛沫馬材不同各相傾奪或有踰
埃赴轍霆駭電滅蹠地遠羣闇跳獨絶或有宛足鬱怒
盤桓不發後往先至遂為逐末或有矜容愛儀洋洋習
習遲速承意控御緩急車音若雷騖驟相及駱漠而歸
雲散城邑天王燕胥樂而不泆娛神遺老永年之術優
哉游哉聊以永日
舞賦梁簡文帝
酌蒲桃坐柘觀命妙舞徵清彈丱髮初笄參差俱集信
身輕而釵重亦腰羸而帶急響玉砌而遲前度金扉而
斜入似斷霞之照彩若飛鸞之相及既相看而緜眎亦
含姿而俱立於是徐鳴嬌節薄動輕金奏巴渝之麗曲
唱碣石之清音扇纔移而動步鞞輕宣而逐吟爾乃優
游容豫顧盼徘徊強紆顔而失笑乍雜怨而成猜或低
昂而失侣乃歸飛而相附或前異而始同乍初雜而後
赴不遲不疾若輕若重盼鼓微吟迴巾自擁髮亂難持
簪低昜捧牽情恃恩懷嬌妒寵
舞賦(唐)平列
陳思王榮分帝子寵列天孫集賢東閣追宴西園使趙
女攜琴文君送酒劉楨吮墨而作賦王粲稱觴而獻壽
樂者所以節宣其意舞者所以激揚其氣不樂舞以調
風俗不舞無以攄情志王乃奏長歌登舞閣徵絶伎於
行宫命夭姬而走索同曳緒之翩聯状跳丸之揮霍即
使燕姬撫琴秦女吹笙楚妃歌防露之曲陳后唱結風
之聲則有楚媛巴兒齊童鄭女躡凌波之緩步曳飛蟬
之薄縷掩長褎以徐吟頓纖腰而起舞低鳳鬟於綺席
聽鸞歌於促柱燭若蓉蕖折波而湧出婉若鴻鵠凌雲
而欲舉其為體也似流風廻雪而相應其為勢也似野
鶴山雞而對鏡總衆麗以為資集羣眸而動咏觀其躡
影赴節體若摧折將欲來而不進既似去而復輟迴身
若春林之動條舉袂若寒庭之流雪乃其指顧彷徨神
氣激昂竦輕軀以鶴立若將飛而未翔作之者不知其
所觀之者恍若有亡别有丘園羇旅簪纓無序擢高枝
於芳桂挺茂榦於長楚頓雌雄於飛伏卜行藏於虎鼠
思擢太常之第求奉揚庭之舉
觀舞賦(有序)(漢)張衡
客有觀舞於淮南者美而賦之曰
音樂陳兮旨酒施擊靈鼓兮吹參差叛滛衍兮漫陸離
於是飲者皆醉日亦既昃美人興而將舞乃修容而改
服襲羅縠之雜錯申綢繆而自飾拊者啾其齊列盤鼓
煥以駢羅抗修䄂以翳面展清聲而長歌歌曰驚雄遊
兮孤雌翔臨歸風兮思故鄉搦纖腰兮互折嬛傾倚兮
低昂增芙蓉之紅華兮光灼爍以發揚騰嫮目以顧盼
兮盼爛爛以流光連翩絡繹乍續乍絶裾似飛鸞褎如
廻雪於是粉黛弛兮玉質粲珠簪挻兮緇髮亂然後飾
笄整髮被纖垂縈同服駢奏合體齊聲進退無差若影
追形
觀舞賦(應魏王教)(唐)謝偃
惟欽明之昌運應靈圖而嗣籙紐三代之離術正千齡
之差朔可以治定制禮可以功成變樂實磐石之攸寄
固維城之斯屬欣微生之多幸濫高選於名藩列通籍
之渥惠承置醴之殊恩晨曳裾於東閣夕侍宴於西園
於時霜氣斂靄夜景澄廓雲撤層臺煙銷連閣流月華
以照耀間星文而灼爍巖桂偃而未彫宫梧紛而就落
於是羅薦周設黼帳高舒露凝珠網風清玉除燭浮輝
於緹幕燈籠光於綺疏爾乃咀清哇揚激徵金石奏絲
桐理竒調間發新聲互起從宴洽而忘疲歡情暢而未
已於是燕餘齊列絳樹分行曳羅裙兮拖瑶珮簪羽釵
兮珥明璫擢纖腰以孤立若卷旌之未揚紆修袂而將
舉似驚鴻之欲翔退不失倫進不踰曲流而不滯急而
不促絃無差褎聲必應足香散飛巾光流轉玉若乃巴
姬並進鄭媛俱前對席齊舉分庭共旋乍差池以燕接
又颯沓而鳬連止有餘態動無遺妍似兩豔之同發類
雙花之偶鮮進止合度俯仰若一節緩則顧遲唱速則
迴疾殊姿異制不可談悉若夫金翠的皪緗綺參差方
趨應矩圓步中規飛鈿雪落頹鬢雲垂舒類飛霞曳清
漢屈若垂柳縈華池既而曲變終雅奏闋清角止流商
絶頓華履以自持整文袿而竚節始綽約而迴步乃遷
延而就列於是君王悠然懷古怡然自適遷思迴慮弛
懸改夕揖摛藻之賓引良談之客然後討覈八索詆訶
六籍語妙則衆絶希夷論遠則喻窮開闢議先哲之往
軌考前王之餘迹方欲草登封之頌勒雲亭之石與日
月而齊明同天地之不易
鞞舞賦(晉)夏侯湛
專竒巧於樂府兮苞殊妙乎伶人匪繁手之末流兮乃
皇世之所珍在廟則格祖考兮在郊則降天神納和氣
於兩儀兮通克諧乎君臣協至美於九成兮等太上乎
睿文
兩階舞干羽賦(以皇風廣被夷夏謐清為韻)(唐)闕名
寰海之内長沙大野妖星既落兮天履其下皇帝將欲
罷鑄兵歸䮜馬舞比干羽文化區夏在昔則格虞氏之
遠人於今則彰我朝之風雅日麗黃道帝臨丹墀鼓靈
鼉兮旂翠風登舞童而詔樂師兩階儼然而八佾舞之
顧步而動兮成文在兹拊金懸始求聲於律吕揚玉戚
非取象於華夷且干者兵器去其用而持其實羽者樂
音美其聲而秉其質是用抑揚於倒載之後鼓舞於飾
容之日肅穆壯成舒遲靜謐周旋乎東向西向行列乎
左墄右墄所以增廣殿之煜烜所以符太階之光明然
後叶順氣繼和聲騖精而白日重貫造物而洪爐再成
必使萬類千品四維八紘革心而來約泄泄於靈府鼔
腹而進仰巍巍於穆清吾君是以黜掌上之纖腰弛庭
中之妙戲况丸劒揮霍巾盤慢易或洶湧於鼇抃或翩
翻於鳥企諒文德之無補於樂情之為偽若其條暢旁
逹聲明遠被俾其洞心駭耳屈膝交臂是知至誠可以
幽通大樂兹焉綂同彼儀鳳之瑞格神之功雖非至理
是必同風不然曷能去肉刑除脂網福如山峙澤若河
廣蓋總干動其形容理國觀於指掌而巳客有窺萬舞
美柏皇然後賦兩階之事知五樂之方
開元字舞賦(以全德崇文通節聲色為韻)(唐)闕名
禮以訓俗樂以移風粤我皇兮是崇字以形言舞以象
德肇開元兮是則是知聖人之合舞也既所以誕敷文
教亦所以擬象周旋自我作古示不相沿豈比夫漢主
習五行之典虞后陳兩階之前干戚之容雖備文字之
旨未全何以哉盡美盡善待吾君其具焉望之如雲聖
人為君横御樓於北極張古樂於南薰八佾之羽儀繁
會七盤之綺褎繽紛雷轉風旋應鼉鼓以赴節鸞迴鶴
舉循鳥跡以成文周瑜之顧不作蒼頡之字爰分竦萬
方之壯觀邈千古之未聞其漸也左之右之以引以翼
整神容而裔裔被威儀而抑抑煙霏桃李對玉顔而共
春日照晴霓間羅衣而一色霧縠從風宛若驚鴻匿跡
於往來之際更衣於倏忽之中始紆朱而曳紫旋布綠
而攢紅傅仲之詞徒欲歌其俯仰離婁之目曾未識其
變通懿夫乍續乍絶將超復發啓皓齒以吟風騰星眸
而吐月搖動赴度或亂止以成行指顧應聲乃徐行而
順節且歌者所以導志舞者所以飾情觀其容也或以
移乎風俗察其字也或以表乎貞明振古不睹斯今獨
榮掩雲門而奪大濩鄙咸池而陋六英一人有作萬物
咸亨臣固迷於日用願頌美兮載厥聲
太清宫觀紫極舞賦(以大樂與天唐地同和為韻)張復元
樂者所以諧萬國舞者所以節八風故玄宗致紫極之
舞朝太清之宫俾觀舞以知德德以容備省風以作樂
樂以文同吾君纘道紀修祖功將有事以朝獻必斯舞
之是崇方其一人在庭羣后列位奉常執禮以恭命太
樂陳儀而蕆事望聖主以龍升見舞重而麇至舞之作
矣應其度而展其容樂乃徧焉動於天而蟠於地其始
也顧步齊進蹁蹮有序既乍抑而復揚遂將墜而還舉
始躡跡以盼睞每動容於取與陳器用之煌煌曳衣裳
之楚楚觀乎俯仰迴旋乍離乍聯輕風颯然杳兮俯虹
霓而觀列仙飄颻遷延或却或前清宫肅然儼兮若披
雲霧而覩青天惟紫也取紫宫之清惟極也明太極之
先用之則邦國之光備施之則中和之氣宣徐而匪濁
比上帝鈞天之樂靜而不過小圜丘雲門之和亦何必
持彼羽旌方聞乎得禮執其干戚然後為止戈彼延陵
空歎於象箾宋玉徒美其陽阿詎能合天地之大德調
陰陽之大訛者乎洪惟我后遵祖為大道其樂使萬物
無不宣飾其容使兆人無不頼客有觀而作頌願播之
於九域之外
太清宫觀紫極舞賦(以大樂與天唐地同和為韻)李絳
開元中賜海内以正朔示天下以禮樂舞紫極於宫庭
饗玄元於雲幄乃樹以旌旃設以宫懸由中出以表静
用上薦於告虔盛德之容昭之於行綴至和之節奉之
以周旋激乎流音之下存乎大樂之先八佾以敷肅然
舞於清廟九奏之作杳若享乎鈞天如是則文始不得
盛於漢日大章未可比於堯年振萬古而獨出豈百王
之相沿洎乎秉翟而敘候樂以舉協黃鍾歌大吕乍陽
開於簫管忽陰閉於柷敔淹速以度正直是與若中正
而離立復徐動而進旅和之感物應鳥獸以蹌蹌禮以
成文垂衣裳之楚楚由是俾有司夙夜在公候吉日鼓
鐘於宫方將萬舞爰節八風於以易其俗於以告厥功
因乎所自制在其中申敬也其恭翼翼宣滯也其樂融
融齊無聲於合莫感有情而統同則其業之所肄習之
則利作兹新樂著為故事享當其時舞於此地退而成
列周廟之干戚以陳折而復施魯宫之羽籥斯備美乎
冠之象以峨峨舞其容以傞傞合九變之節動四氣之
和散玄風以條暢洽皇化之弘多是時也天地泰人神
會舞有容歌無外故曰作樂以象德有功而可大
舞中成八卦賦(以中和所製盛德斯陳為韻)(唐)張存則
樂之容舞為則導於情崇於德製其衣而五方咸備頒
其序而八卦不惑然後體利貞而疾徐有度法行健而
循環不窮數盈而剛柔匪雜綴短而明德將融初配六
以迴旋狀馬行於此及變三而成列知龍化其中信乾
坤之簡易應金石之變通於是步日而前因風而舉乘
飄颺而婆娑雜沓映照燭而長短合序既順之而不却
亦明之而有所則離巽之不差豈進退之無旋則有應
水之理象木之規疊若奔溜散如繁絲五色相宣謂神
龜初負八音咸奏知靈鳳來儀震也坎也何斯違斯既
以悅隨企其遵令象山而乍結乍凝依澤而若游若泳
狀巍巍之德仰之彌高節蕩蕩之音於斯為盛是知艮
兌之為美故必隨而不競是故聖人窮樂之變制舞惟
新效知來而藏往故有要而有倫非干戚之前設若鈞
天之所陳至若卿雲共臨瑞日同霽乍離乍合若翔若
滯隨方辨色非前代之舊章應節成文實我唐之新製
是知舞以適道無頗樂以審政同和觀象取則異乎側
弁峨峨則斯舞也實百代之不訛
舞中成八卦賦(以中和所製盛德斯陳為韻)(唐)白行簡
卦惟體德舞以象功分其節於乾坤之位列其畫於綴
兆之中相彼六爻爰配數於六律侔兹八體俾叶義於
八風原夫乍合乍離進旅退旅參於繇而九變無撓辨
於位而五方有序作既自於天心用必在夫君所剛柔
斯别皆取象於負圖俯仰可觀各分行於曳緒爾其舞
既備位亦陳贊陽和之啓蟄助雷雨之解屯卦始畫於
庖犠當皇唐貞元之歲易咸列於宣父在聖祖中和之
辰度曲未終變態無極震艮以節其動止離坎以分其
南北聞之者正性命而深和覩之者守精微而不賊繼
虞韶之盡美哂夏樂之慙德徵其本察其儀成於巽而
德風備矣變為兊而聖澤在斯近取諸身且表乎是則
是傚大合乎樂孰謂乎不識不知矧夫作者既取諸身
演者必因於聖諒曠代而莫覩實於斯而為盛其始也
取於卦而施諸人其終也觀其妙而通乎政是以契兹
穆穆異彼傞傞象在於中將致天地交泰德形於外以
明保合太和且夫周八佾而非美漢五行而徒製雖冠
華秉翟於干戚之間起索隱鈎深於天人之際曷若容
止合於彖象幽賾殊乎卜筮客有欣千載之一時歌聖
功而獻藝
舞中成八卦賦(以中和所製盛德斯陳為韻)(唐)錢衆仲
舞者樂之容卦者象之則故因舞以成卦乃觀象以知
德八音是節位必配乎八風五方具陳衣必表乎五色
是以德從之理也功加有截化洽無為作樂以習舞同
文而共規俾萬姓覩而悦服百代勤而行斯懿其舞者
員來樂人攸敘匏土革木兮夙設六律五聲兮具舉初
就列以修容忽揚袂而進旅體殊舜樂九成徒辨其疾
徐跡類羲文八卦自分其處所行綴罔失俯仰攸同乾
坤定而有倫有要震兑分而自西自東禀雷澤以浹洽
象天地之昭融紛綸乎抑揚之際輝煥乎節奏之中進
退相依變易交映艮巽布而若離若合離坎峙而不譁
不競體山風之次序叶水火之情性周旋乎玄武之間
繁會乎羽籥之盛既而諧管磬感神人卦成列而不已
節有序而復頻赴度應聲倏鳳轉而龍翥攢青拖紫
駭霞粲而錦新翹遥兮比大章而未匹縹緲兮異鈞天
之下陳我后惟明舊章爰製以嗣以續不陵不替和樂
且濡每立象以化人德音不忘故體乾而稱帝是知卦之
設也八方正四序和彼象功以明德安可與兹舞而同
科
國子舞賦(以持羽後見形貌雍雅為韻)(唐)闕名
天子斂賢才之地合禮樂之府命宗伯因四時之宜教
胄予以六代之舞惟德是務以和為主翕左手以執籥
就前軒以樹羽方將發揮五禮張皇六詩忽投步而赴
節乍整容而自持雖鏘鏘與濟濟必庸庸以祗祗及夫
鐘鼓鏗訇絲竹宴衍音容間起干旄迭見屹然山立歘
然風從觀者如堵曷不肅雍實經國之洪範蓋訓人於
中庸且樂以平其心舞以發其貌故無小無大是則是
傚宜合國之子弟實教人於忠孝其儀不忒其德維馨
遠人由是以來之故時無違命明神可得而禮矣故物
無遁形大哉聖人其道可久約我以禮樂弘我以孝友
覩蹮蹮之屢舞實循循之善誘文德温恭則羽籥在歸
根之時武士發揚則干戈居蘖萌之後夫手之舞之有
小有大成童舞象弱冠舞夏並允浹於生靈良克諧於
風雅莫善於樂執而勿舍聖人若斯須而去身則孰垂
拱於天下
柘枝舞賦(有序)(唐)沈亞之
往者某值宴於鄭衛之侯坐與客序樂作堂下行舞男
女紛雜交貫率以百品而觀者蓋&KR1863;然既罷昇鼓堂上
絃吹大奏命為柘枝舞則皆排目矢座客曰今自有土
之樂舞堂上者唯胡部與焉而柘枝益肆於態誠足以
賦其容也因顧予緒之以洗客念賦曰
昔神祖之克戎賓雜舞以混會柘枝信其多妍兮命佳
人以繼態㙳隆冠之䄡曳騖遊思之情香兮注閃舉以
揮獝兮拖襟之䄡䄡曳騖遊思之情香兮注光波於穠
睇顧巧度之無窮兮將多變而若雲揚厲唱於鼉鼓兮
儼蘭露之芳津汨旁俯以裊影兮蕩風蕖於横茵愕兮
若驚弛兮若懶歘然逴姹翔然嫣偃婉振修褎以抛拂
兮韜纖肱以糅綰差重錦之華衣俟終歌而薄袒既而
抑倚昂&KR0008;蹈節振臂驅捷蹀以促碎盡戎儀於弱媚見
孫律於武姓入西河之劒氣曲響未遒邊風襲吹聞代
馬之清嘶發言禽於詠類客曰若此之狀也以鄭衛而
前陳吾固知其將墜
湖南觀雙柘枝舞賦(唐)盧肇
瀟湘二姬桃花玉姿獻柘枝之妙舞佐清宴於良時始
其金罍欲陳象筵宿設考清音於絃管之部選麗質於
綺羅之列何彼姝之婉孌媚戎服豪俠司司樂以魚符
發詠侍兒以蘭膏薦潔華燈張翠被徹聽銅壺之刻漏
瞻銀漢之明滅佇新詞以潛習隱含具而纔閱恐急節
之將差撫柔荑而不絶及夫陽烏浴彩寒雞早晨登妝
臺而鸞鳳比翼對寶鏡而菡萏爭春桂裳馥以彩翠玉
指皓以嶙峋互飾鉛華畏濃澹之殊態共聽金管恐高
低之不均須臾饔正奉差司樽舉酌左肴兮右胾兕觥
兮玉爵朱題赩以垂虹素幕翩以騰鶴羅異果之芬芳
映雕盤之錯落時也羣工合奏絃悲管清升歌闋賓禮
成於是乎&KR3300;鼉鼓啾鳳笙雲駢四坐花芬兩楹舞師巧
誨於蹈厲諧優飾辯以縱横且曰不巾不擲匪鐸匪舌
古也郅支之伎今也柘枝之名因清角之繁奏見韶華
之並榮佳人乃整金蟬收玉燕襲舞衫突舞弁珠彩熒
煌鈐光炫轉外寶帶以連玉中丹裾而疊蒨則有鞶鑑
逶迤瓊瑰四垂鞾瑞錦以雲匝袍蹙金而鴈攲將翺將
翔惟鴛惟鴦稍隨緩節步出東廂始再拜以雜立俄側
身而相望思東南之美兮清風甚長凝情頃刻兮靜對
鏗鏘再撫華裙巧襞修袂將勻玉顔若抗瓊珶懷要妙
以盈心望深思而滿背彼工也以初奏迎我舞也以次
旅呈乍折旋以赴節宛約約而含情突如其來翼爾而
進每當節而必改乍慘舒而復振驚顧兮若嚴進退兮
若慎或迎兮如流即避兮如恡傍睨兮如慵俛視兮如
引風褭兮弱柳煙羃兮春松縹緲兮翔風婉轉兮游龍
相邇兮如借相遠兮如謝忽抗足而相跐復和容而若
謝勢雖窘於趨速態終守乎閒暇飛飇忽旋鸞鶴聯翩
撼帝子之瑶珮觸仙池之玉蓮擁驚波與急雪捲祥雲
及瑞煙詞方重陳鼓亦再歇我舉袂以容曳忽吐音而
清越一曲曲兮春恨深一聲聲兮邊思發傷心兮隴首
秋雲斷腸兮戍樓孤月歌扇兮纔斂鳴鼙兮更催將騰
躍之激電赴迅疾之驚雷忽如厭乎揮霍戢餘勢以徘
徊屹而立若雙鸞之窺石鏡專而望似孤雲之駐蓬萊
輕攢翠蛾稍拂香汗暫爾安逸復騁陵亂抽軋軋於蕙
心輝纖纖之玉腕躊躇曠望若戀虞以南馳俯僂迴旋
非為劉而左袒拾華衽以雙舉露輕裾之一半花灼灼
鼓逢逢帽瑩隨蛇熠熠芝蘭之露裾翻莊蝶翩翩獵蕙
之風來復來兮飛燕去復去兮驚鴻善睞睢盱偃師之
招周妓輕軀動盪蔡姬之讋齊公則有拂菻妖姿西河
别部自與乎金石絲竹之聲成文乎雲韶咸夏之數然
後能使燕趙慙妍威嬙掩嫮我之服也匪妹喜之牝雞
我之容也匪木蘭之雄兔既多妙以多能亦再羞而再
顧鼓絶而曲既終倏雲朝而雨暮
鸜鵒舞賦(以屈伸俯仰傍若無人為韻)(唐)盧肇
謝尚以小節不拘曲藝可俯願狎鴛鴦之侣因為鸜鵒
之舞於是褫貂裘岸章甫在容止可觀之際方見翼如
當絃管互奏之時俄逞退旅伊昔王導延為上賓倍謁
者讓登之處遇羣賢式燕之辰俎豆在列尊卑且倫如
服膺於末席方酬賞於主人導曰久慕德音衆皆傾想
願覩傞傞之態用荅嚶嚶之響非敢玩人以喪德庶使
棲遲而偃仰徒欲見長觜利距之能豈比夫弋林釣渚
之賞公乃正色洋洋若欲飛翔避席俯傴摳衣頡頏宛
修襟而乍疑雌伏赴繁節而忽若鷹揚由是見多能之
妙出萬舞之傍若乃三歎未終五音鏗作頷若燕而蹙
頓德如毛而矍鑠衆客振衣而跂望滿堂擊節而稱樂
且喤喤之奏未終而洩洩之容自若於是媿飲啄盡歡
娛聽式歌而調謙吐鳳觀屢起而勢若將雛以樂慆憂
既醉者於焉見矣手舞足蹈辴然者豈得而無是知因
此名聞那辭跡屈同漁陽之慷慨鄙五原之噎鬱將美
其率爾不矯怡然任真自動容於知巳非受侮以求伸
况乃意綽步蹲然後知鴻鵠之志不與俗態而同塵
舞影賦(唐)顧野王
燿金波兮繡戶列銀燭兮蘭房出妙舞於仙殿唱雅韻
於清商頓珠履於瓊簟影嬌態於雕梁圖長褎於粉壁
寫纖腰於華堂縈紆雙轉芬馥一房類隻鸞於合鏡似
雙鴛之共翔愁冬宵之尚短欣此樂之方長
霓裳羽衣曲賦(任用韻)(唐)沈郎
儒有悦聲教以自勗覩至樂於實錄如玄宗之聖代制
霓裳之□曲豈惟象德以飾喜將以變風而易俗原夫
鼎湖道洽董絃思深惡繁聲以惑志思雅樂以理心調
乎琴瑟之間無非故曲奏自雲韻之下盡是凡音乃制
神仙之妙響是知鄭衛之難侵與鈞天之潛契冀瑶池
之可尋時也廷臣並觀樂器斯設絃匏由是而居次簫
管因之而在列假宫商之具舉成曲度之妙絶變虚徐
之歌態始訝遏雲振飄颻之舞容忽驚迴雪既應絃而
合雅亦投袂而赴節已而樂自宸慮備於大常首瓊殿
之法曲改梨園之樂章配八佾以稱美旌九功而無荒
盡文物之全盛致衆庶之歡康是知和平有因雅正無
比既容與而在目復周旋有盈耳融融然節奏合度傞
傞然周旋有旨逸調奏兮既徹嘉名播兮未已今皇帝
奕葉繼代明德是資開元之聖運復啓羽衣之餘響寧
遺觀兩階之舞干既柔殊俗覩三清之仙樂復播明時
下臣就列以貢賦喜聞韶而在兹
霓裳羽衣曲賦(唐)闕名
霓裳綽約兮羽衣蹁蹮高舞妙曲兮似於羣仙於長若
緩而若急雅音或斷而或連想奏禁城之裏如聞玉皇
之前迎拍動容縹&KR0008;而羅衣曳霧含霜吐曲響亮而德
音徹天止有餘態動無遺妍昔開元皇帝以海内清平
天下豐足思紫府瑶池之樂制霓裳羽衣之曲夭夭而
花貌呈妍冉冉而雲鬟垂綠金石鏗鏘而不雜絲竹要
妙而相續觀夫降輦路臨廣場被羽衣披霓裳始逶迤
而並進終宛轉以成行舞隨節以褎急歌和氣而韻長
退若游龍之乍婉進如驚鴻之欲翔趨合規矩步中圓
方想其奏也示安寧尚敦樸明樂之雅正辨樂之清濁
雅聲發乎宫商清音發乎徵角似到蓬萊之殿見舞仙
童如昇太一之宫忽聞帝樂爾乃若止若行或竦或傾
進退合度俯仰應聲聽之而雅正斯在聞之而姦邪不
生天地為之交泰日月為之貞明今我皇紹唐堯之業
繼聖祖之德制禮作樂而和兆人端拱垂衣而朝萬國
於是陳廣樂宴羣臣鄭衛之聲是遠神仙之曲是親雅
音奏而合律妙樂作而入神變態而渡迴風轉顧步而
雲飛霞新巳矣哉想曲罷而舞歇當皇州而正春
霓裳羽衣曲賦(唐)陳嘏
我玄宗心崇至道化叶無為制神仙之妙曲作歌舞之
新規被以衣裳盡法上清之物序其行綴乃從中禁而
施原夫采金石之清音象蓬壺槩俾槩俾樂工以交泰
儼彩童而相對漓灑合節初聞六律之和搖曳動容宛
似羣仙之態爾其絳節迴互霞袂飄颺或眄盼以不動
或輕盈而欲翔八風韻肅清音思長淒洞雲於丹墀之
下颯天風於紫殿之旁懿乎樂洽人和曲含仙意雜絃
管之繁節澹君臣之玄思清淒滿聽無非冲穆之音颯
沓盈庭盡是雲霄之事吾君所以凝清慮慕玄風無更
舊曲用纂成功既心將道合乃樂與仙同悅康平於有
截延聖壽於無窮美矣哉調則沖虚音惟雅正於以臻
逍遙之境於以暢恬和之性遂使俗以廉平人無紛競
見天地之訢合致朝廷之清淨小臣抃而歌曰聖功成
兮至樂修大道叶兮皇風流願揣侔於竹帛贊玄化於
鴻休
歌賦(有序)(唐)閻伯璵
虞書詩言志律和聲察乎歌以形言聲以導律時其聞
見聊因紙以賦曰
驗謳歌於樂府戒伶人以迭唱隨轉意合難為形狀始
趨曲以熙熙終沿風以颺颺繚繞容與逶迤超暢函五
聲之參差極六律之清壯原夫蹈性以純密寬乎率心
於悠曠或曲或止如墜如抗盡或可續應而不匱求無
悠往去有遺意荆王感而增悲楚妃歎而掩淚察乎靡
靡似浮絲以為緒聽乎纍纍若貫珠之為墜括繁言以
入節同大道而無器浮而不蕩聚而不盈比擊鼓以作
器尋鳴笛以遣聲亘簫笳之易響亂楚漢之疑兵斷絶
齊愛支離帶情或引商刻角或潰渭通涇思彈劒於逆
旅念採菱於江汀發河激之慷慨奏滄浪之濁清賦扣
角以悽切歎食薇之廉貞於是載賡載颺穨思覆句引
韻下散沿源上遡若寒雲凝於沙漠秋風起於燕路情
激烈以懷霜氣絪緼而掩露率意縱誕躭聲指顧眷五
噫之匪陋遵九章之淪悟委頓飇厲抑揚緜妙啓子均
洛北之曲泉客理淮南之調或間以彈絃或雜以長嘯
陟降配德登之於郊祀一唱三歎用之於宗廟至哉但
疑其形容淵乎莫見其光耀蹈跡載德流言居要九辯
勤於水土二南分於周召寶鼎見於汾陰天馬來於荒
徼徒觀其浩浩嫋嫋渢渢泱泱堯帝繼於虞帝禹跡盡
於殷王省周詩於魯策欽漢風於沛鄉嗟人命之何幸
逢天道之昭彰諒股肱之匪懈載元首之輝光制頌創
雅漂齊流商瞽統樂教士符人康展來蘇於日域諧擊
壤於皇唐附威儀之濟濟和金石之鏘鏘白雲互進綠
水激揚聊以永日歌而無荒
聽歌賦(應魏王教作)(唐)謝偃
君王以政隙務閒披翫餘日闢華軒以遐想臨風庭而
自逸於是屏青編收縹帙息柔翰韜雅瑟情廓志遠慮
靜神謐於時日下梧宫陰清竹殿鮮雲如發光風初扇
餘霞未斂殘虹猶見玉斝既陳蘭肴乃薦登龍閣而騁
目臨曲池而游眄於是徵趙女命齊倡動瓊珮出蘭房
横寶釵而耀首靚鉛華而飾妝低翠蛾而斂色睇横波
而流光聲欲伸而含態氣未理而騰芳乍連延以爛漫
時頓挫而抑揚始析宫以合徵終分角而和商掩餘韻
於雕扇散輕塵於畫梁若夫振幽蘭飛激楚俯仰豔逸
顧盼容與其繁會也類春禽振響而流變其微引也若
秋蟬輕吟而曳緒似將絶而更連疑欲止而復舉短不
可續長不可去延促合度舒縱有所聽之者慮蕩而憂
忘聞之者意悦而情抒歌未終君王乃喟然歎曰夫樂
者所以通神明節情欲和天地調風俗觀往哲之遺風
覽前賢之軌躅莫不治亂斯在興亡攸屬是故聖人以
為深誡君子以之自勗於是放鄭衛引鄒枚臨廣苑陟
崇臺肆東平之樂包天下之才盛矣美矣優哉游哉
歌響遏行雲賦(唐)閻伯璵
與元氣相合與太虚相雜此雲之所吐納纔巖竒峰蜿
蟺真龍此雲之為形容其有含商咀徵節其行止以乖
刺於天理然而天無情道無營四時感而運行萬物感
而發生苟吾人之感激遂凝思於至精彼天地猶見應
况白雲之英英繇是溉盥心術合和天倪權機不發正
性不攜息直氣以足踵激清聲於匏墀四氣既交五聲
大戛以咽喉為管聲以脣吻為椌楬忽頓挫而高歌遂
盤珊於坱圠上如抗下如隊極高天蟠原地魚奮鬐鳥
騰翅混莽渺而清泠入虚無而密緻彼雲澶漫萬族連
延一空出虚無以布濩淹寂寥而鴻濛既如蓋而如馬
亦自西而自東歌者於是噬嗑其頤吮吐壎篪氣調萬
象口運四時奏羽商而寒光冽冽動角徵而春光熙熙
聲欲斷而復續若貫珠之纍纍一成而芳氣初振風篁
木韻彼雲尚徘徊希微出入無依若往未定將行不飛
再成而逸思奔壯正聲寥亮彼雲漸應曲往來從風下
上三成而克塞人寰洋溢無間在水徧水在山滿山彼
雲忽應聲赴節雷奔霧集前者山立後者山岌力大不
可以動搖噫氣不可以嘘吸風北不北風東不東輪囷
杳影泱漭長空矗如河漢屹若華嵩天輪轉而不動地
籟寂而不窮沈悠悠之寒水浮習習之微風浮沈異勢
高下萬里願一致於青雲亦何階而望此及其調苦聲
切歌長意深天乎有耳雲也無心果凝影而不散為歌
者之知音是知志同則千里而應不同則造膝而悖谷
為律而成暄日因戈而不没苟精誠之激勵信感應於
倏忽則有花裝袨服楚豔陳娥妖姿膩理慢臉横波珊
珊珮玉粲粲垂羅務淫哇之巧笑詫激楚之嬌歌曲未
離於咫尺雲已邈於山河假使勢雖迴天力雖拔山影
則可望雲不可攀思欲騁庸音之靡曼遏仙雲之往還
一何難哉向使善亦遏雲否亦遏雲妍蚩一貫邪正不
分則善歌者望風而結舌肯闒茸於哀哇之羣哉
善歌如貫珠賦(以聲氣圓直有如貫珠為韻)(唐)劉騭
妙為曲者暢於情樂為心者和於聲微至儀之難象因
貫珠而雖名豈不以符雅正契虚盈聆纂纂之音無遺
曲折體纍纍之狀取象圓明方其咀宫商激志氣雖直
巳而成善亦道和而為貴當發德詠功之際侔照乘之
聯輝在一唱三歎之時若呈祥而聚緯其聲既全其質
彌玄發皓齒而潛融熠熠隨雅調而暗轉連連間赤水
兮虚瑩異滄海兮孤圓動白雪之聲初疑剖蚌度玄雲
之曲終類投泉是知善臻其極喜可以飾不煩不體乃
端乃直赴於節意的皪以交光盛於文想熒煌而化色
懿夫歌以心而虚受珠以玄而可久表於直而不表於
邪貫於心而不貫於手其奏也乃生於自然其闋也復
歸於無有掩抑虚徐温如皦如誠激揚而導志諒璀璨
而澄虚所以表和平所以類輝煥陽春為罔象之得綠
水乃驪龍之翫知音者誠審其無象無形不知音者徒
謂其有條有貫且道以物而相符事有類而形殊擇其
善者騰光於瞬息去不善者匿曜於斯須吾將結流徵
習緜駒精於曲喻於珠庶賞善而不昧比至寶以無渝
善歌如貫珠賦(以聲氣圓直有如貫珠為韻)(唐)趙蕃
歌有能者珠有至精既審音於條暢因取象於圓明由
是同其妙得其聲上下皆宜固纍纍之相合長短中度
方一一而渾成徵彼深旨明乎所謂本潛究於精徵終
契言於髣髴故永言者以有勇而可保效珍者取無纇
而為貴將察之於衆音信端如於一氣始乃辨真偽審
虚圓顧周流而復舉若的皪以成妍度曲未終或交通
而無朕成文不亂喜繁會於自然窅窅彌章規規可則
侔碧玉而增美寫朱繩而逾直方自理以心故必臻其
極清音乍絶寧罔象而斯求雅韻載颺信希夷而自得
則知歌之至計於不朽珠之狀符於妙有所以因彼洪
纖形於善否昧之不見識遺聲之疾徐象在其中分陰
魄於先後是故事之精者有以方諸導延促而麗矣引
舒緩而直如聽其真疑自一觚之始舉其可方知三代
之餘然則淡以成規端然如貫時發響於杳默每韜光
於璀璨求乎寂寞豈殊無脛而臻散彼冥蒙匪同溢目
之翫美其連緜中矩終始相符暢於心信精粗而自異
端其本惟小大以無逾足以徵詞於師乙擅美於緜駒
儻傾心而一聽殊有類於編珠
善歌如貫珠賦(以聲氣圓直有如貫珠為韻)(唐)闕名
歌者達其志曲者導其情方假象以微妙將類珠而取
明於以遂條暢於以考清貞揚穆穆之音端而陳德審
纍纍之節貫以成聲且夫發深誠表和氣惟中規之可
法諒徑寸而同貴儼然在上初宛轉以凝旒肅若飄空
想熒煌而動緯惟乙所傳宜商有焉温良則無纇於曲
含暢則有取於圓雅調相依而瀝瀝清音迭奏而緜緜
乍起黃鍾疑蚌開而色爛將吟綠水如浦沉而影連美
乎廻若循環疎非掩抑聲既發而明朗珠既貫而絃直
九功是闡同在握以騰光三歎屢聞非闇投而改色其
曲彌清其音彌久馳熠熠以交映度連連而相受出乎
口吻玄珠莫覩於可聞入彼虚無象罔雖求而何有故
能直已中奮和心外舒咄長言而皎矣務妙轉以繩如
聆湛露之終光懸瑞景體横汾之末目駐神居斯可以
正煩濁别流翫陽春續響於孤絶白雲連耀於璀璨雖
聞唱以殊聲終合音於共貫是知大雅含象清明式符
曲折而必遵於道周圓而可法於珠俾將繼聲者識乎
有曲審音者知我無渝
善歌如貫珠賦(以聲氣圓直有如貫珠為韻)(唐)元稹
珠以編次歌以繼聲美緜緜而不絶狀纍纍於巳成偏
佳朗暢屢比圓明度雕梁而暗繞誤綴網而頻驚響象
而然非謂守之以繩約氣至則爾故可貫之以精誠原
夫以節為珠以聲為緯漸杳杳而無極以多多而益貴
悠揚綠水訝合浦之同歸繚繞青霄環五星以一氣望
明月而宛轉感潛蛟之歔欷若非象照乘之珍安能忘
在齊之味其始也長言邐迤度曲纏緜吟斷章而離離
若間引妙轉而一一皆圓小大雖倫離朱視之而不見
唱和相續師乙美之而謂連當其拂樹彌長凌風乍直
意出彈者與高音而臻極及夫屬思潛繁因聲屢有想
無脛者隨促節而奔走以洞徹為精英比瑕玭於能否
次第其韻且殷勤於士衡之文上下其音謂低昂於游
女之手窈窕遠矣徘徊繹如髣髴成象玲瓏構虚頻寄
詞於章句之末願連光於咳唾之餘清而且圓直而不
散方同累丸之重疊豈比深泉之掩亂懼無知者初憫
默於暗投善則反之乃因循於舊貫美清泠而發越憶
輝光之璀璨始終無異細大靡殊中規矩而圓折成條
貫以縈紆似是而非賦湛露則方驚綴網有聲無實歌
芳樹而空想垂珠美惡難掩前後莫踰亦比掄材之至
者豈獨善歌之謂乎
聽歌管賦(唐)楊師道
爾乃闢飛閣之臨空望雕梁之架虹奏東城之妙曲命
南荆之結風莊華豔於朝日長䄂曳於芳叢度參差以
儀鳳響嘹亮之驚鴻伊小臣之庸瑣預恩私之嘉宴聞
仙管於帝臺聽鈞天於蘭殿悵崦嵫之易晩惜宫羽之
難遍撫長笛而多慙覽洞簫而興怨徒隸齒於羣龍信
庸音其已薦
御定歴代賦彙卷九十二
