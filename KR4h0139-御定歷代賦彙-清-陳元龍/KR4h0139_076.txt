欽定四庫全書
御定歷代賦彙卷七十三
宫殿
德陽殿賦(漢)李尤
開三階而參會錯金銀於兩楹入青陽而窺總章歷戶
牖之所經連璧組之潤漫雜虯文之蜿蜒爾迺周閣迴
匝峻樓臨門朱閣巖巖嵯峨槩雲青瑣禁門廊廡翼翼
華蟲詭異密采珍縟達蘭林以西通中方池而特立果
竹鬱茂以蓁蓁鴻鴈沛裔而來集德陽之北斯曰濯龍
葡蔔安石蔓延蒙蘢橘柚含桃甘果成叢文㮰曜水光
映煌煌
魯靈光殿賦(有序)(漢)王延夀
魯靈光殿者蓋景帝程姬之子恭王餘之所立也初恭
王始都下國好治宫室遂因魯僖基兆而營焉遭漢中
微盜賊奔突自西京未央建章之殿皆見隳壊而靈光
巋然獨存意者豈非神明依憑支持以保漢室者也然
其規矩制度上應星宿亦所以永安也予客自南鄙觀
藝於魯覩斯而眙曰嗟乎詩人之興感物而作故奚斯
頌僖歌其路寢而功績存乎辭德音昭乎聲物以賦顯
事以頌宣匪賦匪頌將何述焉遂作賦曰
粤若稽古帝漢祖宗濬哲欽明殷五代之純熙紹伊唐
之炎精荷天衢以元亨廓宇宙而作京敷皇極以創業
協神道而太寧於是百姓昭明九族敦序乃命孝孫俾
侯於魯錫介珪以作瑞宅附庸而開宇乃立靈光之祕
殿配紫微而為輔承明堂於少陽昭列顯於奎之分野
瞻彼靈光之為狀也則嵯峨㠑嵬峞巍㠥&KR1976;吁可畏乎
其駭人也岧嶤倜儻豐麗博敞洞轇轕兮其無垠也邈
希世而特出羌瓌譎而鴻紛屹山峙以紆鬱隆崛岉乎
青雲鬱坱圠以增&KR1478;崱繒綾而龍鱗汨磑磑以璀璨赫
燡燡而爥坤狀若積石之鏘鏘又似乎帝室之威神崇
墉岡連以嶺屬朱闕巖巖而雙立高門擬於閶闔方二
軌而並入於是乎乃歷夫太階以造其堂俯仰顧盼東
西周章彤彩之飾徒何為乎澔澔涆涆流離爛漫皓璧
皜曜以月照丹柱歙赩而電烻霞駮雲蔚若隂若陽瀖
濩燐亂煒煒煌煌隠陰夏以中處䨎寥窲以崢嶸鴻爌
熀以爣閬飋蕭條而清泠動滴瀝以成響殷雷應其若
驚耳嘈嘈以失聽目矎矎而喪精駢密石與琅玕齊玉
璫與璧英遂排金扉而北入宵藹藹而晻曖旋室㛹娟
以窈窕洞房叫窱而幽䆳西廂踟蹰以閑宴東序重深
而奥祕屹&KR0008;矒以勿罔屑黶翳以懿濞魂悚悚其驚斯
心&KR1253;&KR1253;而發悸於是詳察其棟宇觀其結搆規矩應天
上憲觜陬倔佹雲起嶔崟離樓三間四表八維九隅萬
楹叢倚磊砢相扶浮柱岧嵽以星懸漂嶤&KR1160;而枝柱飛
梁偃蹇以虹指揭蘧蘧而騰湊層櫨&KR1761;佹以岌峨曲枅
要紹而環句芝栭攢羅以戢孴枝掌扠㧎而斜據傍夭
蟜以横出互黝糾而搏負下岪蔚以璀錯上﨑嶬而重
注捷獵鱗集支離分赴縱横駱驛各有所趣爾乃懸棟
結阿天窗綺疏圓淵方井反植荷渠發秀吐榮菡萏披
敷綠房紫菂窋䆛垂珠雲楶藻梲龍桷彫鏤飛禽走獸
因木生姿奔虎攫拏以梁倚仡奮舋而軒鬐虯龍騰驤
以蜿蟺頷若動而躨跜朱鳥舒翼以峙衡騰蛇蟉虯而
遶榱白鹿孑蜺於欂櫨蟠螭宛轉而承楣狡兔跧伏於
柎側猨狖攀椽而相追玄熊蚺䗊以齗齗卻負戴而蹲
跠齊首目以瞪盼徒眽眽而狋狋胡人遥集於上楹儼
雅跽而相對仡欺&KR1253;以雕&KR0008;䫜顤顟而睽睢狀若悲愁
於危處憯顰蹙而含悴神仙岳岳於棟間玉女闚窗而
下視忽瞟眇以響像若鬼神之髣髴圖畫天地品類羣
生雜物竒怪山神海靈寫載其狀託之丹青千變萬化
事各繆形隨色象類曲得其情上紀開闢遂古之初五
龍比翼人皇九頭伏羲鱗身女媧蛇軀鴻荒樸略厥狀
睢盱煥炳可觀黃帝唐虞軒冕以庸衣裳有殊下及三
后淫妃亂主忠臣孝子烈士貞女賢愚成敗靡不載叙
惡以誡世善以示後於是乎連閣承宫馳道周環陽榭
外望高樓飛觀長途升降軒檻曼延漸臺臨池層曲九
成屹然特立的爾殊形高徑華蓋仰看天庭飛陛揭孽
緣雲上征中坐垂景頫視流星千門相似萬戶如一巖
突洞出逶迤詰屈周行數里仰不見日何宏麗之靡靡
咨用力之妙勤非夫通神之俊才誰能克成乎此勳據
坤靈之寶勢承蒼昊之純殷包隂陽之變化含元氣之
烟煴玄醴騰涌於隂溝甘露被宇而下臻朱桂黝儵於
南北蘭芝妸娜於東西祥風翕習以颯灑激芳香而常
芬神靈扶其棟宇歷千載而彌堅永安寧以祉福長與
大漢而久存實至尊之所御保延夀而宜子孫苟可貴
其若斯孰亦有云而不珍亂曰彤彤靈宫巋㠑穹崇紛
厖鴻兮崱屴嵫釐岑崟崰嶷駢巃嵸兮連拳偃蹇崙菌
踡&KR0008;傍敧傾兮歇欻幽靄雲覆霮䨴洞杳冥兮葱翠紫
蔚礧碨瓌瑋含光晷兮窮竒極妙棟宇巳來未之有兮
神之營之瑞我漢室永不朽兮
景福殿賦(魏)何晏
大哉惟魏世有哲聖武創元基文集大命皆體天作制
順時立政至於帝皇遂重熙而累盛遠則襲隂陽之自
然近則本人物之至情上則崇稽古之弘道下則闡長
世之善經庶事既康天秩孔明故載祀二三而國富刑
清歲三月東巡狩至於許昌望祠山川考時度方存問
高年率民耕桑越六月既望林鍾紀律大火昏正桑梓
繁蕪大雨時行三事九司宏儒碩生相與感乎溽暑之
伊鬱而慮性命之所平惟岷越之不静寤征行之未寧
乃昌言曰昔在蕭公暨於孫卿皆先識博覽明允篤誠
莫不以為不壯不麗不足以一民而重威靈不飾不美
不足以訓後而示厥成故當時享其功利後世賴其英
聲且許昌者乃大運之攸戾圖䜟之所旌苟德義其如
斯夫何宫室之勿營帝曰俞哉玄輅既駕輕裘斯御乃
命有司禮儀是具審量日力詳度費務鳩經始之黎民
輯農功之暇豫因東師之獻捷就海孽之賄賂立景福
之祕殿備皇居之制度爾乃豐層覆之耽耽建高基之
堂堂羅疏柱之汨越肅坻鄂之鏘鏘飛櫩翼以軒翥反
宇䡾以高驤流羽毛之葳蕤垂環玭之琳琅參旗九旒
從風飄揚皓皓旰旰丹彩煌煌故其華表則鎬鎬鑠鑠
赫奕章灼若日月之麗天也其奥祕則翳蔽曖昧髣髴
退槩若幽星之纚連也既櫛比而攢集又宏璉以豐敞
兼包博落不常一象遠而望之若摛朱霞而耀天文迫
而察之若仰崇山而戴垂雲嗟瓌瑋以壯麗紛彧彧其
難分此其大較也若乃高甍崔嵬飛宇承霓緜蠻黮䨴
隨雲融泄鳥企山峙若翔若滯峨峨嶪嶪罔識所屆雖
離朱之至精猶眩曜而不能昭晰也爾乃開南端之豁
達張筍虡之輪豳華鐘杌其高懸悍獸仡以儷陳體洪
剛之猛毅聲訇磤其若震爰有遐狄鐐質輪菌坐高門
之側堂彰聖主之威神芸若充庭槐楓被宸綴以萬年
綷以紫榛或以嘉名取寵或以美材見珍結實商秋敷
華青春藹藹萋萋馥馥芬芬爾其結搆則修梁彩制下
褰上竒桁梧複疊勢合形離赩如宛虹赫如奔螭南岠
陽榮北極幽崖任重道遠厥庸孔多於是列髹彤之繡
桷垂琬琰之文璫蝹若神龍之登降灼若明月之流光
爰有禁楄勒分翼張承以陽馬接以圓方斑間賦白疎
密有章飛枊鳥踊雙轅是荷赴險淩虚獵捷相加皎皎
白間離離列錢晨光内照流景外烻烈若鉤星在漢渙
若雲梁承天騧徙增錯轉縣成郛茄蔤倒植吐被芙蕖
繚以藻井編以綷疏紅葩&KR0008;□丹綺離婁菡萏赩翕纖
縟紛敷繁飾累巧不可勝書於是蘭栭積重窶數矩設
㰇櫨各落以相承欒栱夭蟜而交結金楹齊列玉舄承
跋青瑣銀鋪是為閨闥雙枚既修重桴乃飾㮰梠緣邊
周流四極侯衛之班藩服之職温房承其東序涼室處
其西偏開建陽則朱炎艷啓金光則清風臻故冬不凄
寒夏無炎煇鈞調中適可以永年墉垣碭基其光昭昭
周制白盛今也維縹落帶金釭此焉二等明珠翠羽往
往而在欽先王之允塞悅重華之無為命共工使作繢
明五采之彰施圖象古昔以當箴規椒房之列是準是
儀觀虞姬之容止知治國之佞臣見姜后之解珮寤前
世之所遵賢鍾離之讜言懿楚樊之退身嘉班妾之辭
輦偉孟母之擇隣故將廣智必先多聞多聞多雜多雜
眩真不眩焉在在乎擇人故將立德必先近仁欲此禮
之不諐是以盡乎行道之先民朝觀夕覽何與書紳若
乃階除連延蕭曼雲征櫺檻丕張鈎錯矩成楯類騰蛇
槢似瓊英如螭之蟠如虯之停玄軒交登光藻昭明騶
虞承獻素質仁形彰天瑞之休顯昭遠戎之來庭隂堂
承北方軒九戶右个清宴西東其宇連以永寧安昌臨
圃遂及百子後宫攸處處之斯何窈窕淑女思齊徽音
聿求多祜其祜伊何宜爾子孫克明克哲克聰克敏永
錫難老兆民賴止於南則有承光前殿賦政之宫納賢
用能詢道求中疆理宇宙甄陶國風雲行雨施品物咸
融其西則有左墄右平講肄之場二六對陳殿翼相當
僻脫承便蓋象戎兵察解言歸譬諸政刑將以行令豈
惟娛情鎮以崇臺實曰永始複閣重闈猖狂是俟京庾
之儲無物不有不虞之戒於是焉取爾乃建淩雲之層
盤浚虞淵之靈沼清露瀼瀼渌水浩浩樹以嘉木植以
芳草悠悠玄魚㿥㿥白鳥沈浮翺翔樂我皇道若乃虯
龍灌注溝洫交流陸設殿館水方輕舟篁棲鵾鷺瀨戲
鰋鮋豐侔淮海富賑山丘叢集委積焉可殫籌雖咸池
之壯觀夫何足以比讎於是揭以高昌崇觀表以建城
峻廬岧嶤岑立崔嵬巒居飛閣干雲浮階乘虚遥目九
野遠覽長圖俯看三市孰有孰無覩農人之耘耔亮稼
穡之艱難惟饗年之豐寡思無逸之所歎感物衆而思
深因居高而慮危惟天德之不易懼世俗之難知觀器
械之良窳察俗化之誠偽瞻貴賤之所在悟政刑之夷
陂亦所以省風助教豈惟盤樂而崇侈靡屯方列署三
十有二星居宿陳綺錯鱗比辛壬癸甲為之名秩房室
齊均堂庭如一出此入彼欲反忘術惟工匠之多端固
萬變之不窮物無難而不知乃與造化乎比隆讎天地
以開基並列宿而作制制無細而不協於規景作無微
而不違於水臬故其增構如積植木如林區連域絶葉
比枝分離背别趣駢填胥附縱横踰延各有攸注公輸
荒其規矩匠石不知其所斵既窮巧於規摹何彩章之
未殫爾乃文以朱綠飾以碧丹點以銀黃爍以琅玕光
明熠爚文彩璘斑清風萃而成響朝日曜而增鮮雖崑
崙之靈宫將何以乎侈旃規矩既應乎天地舉措又順
乎四時是以六合元亨九有雍熙家懷克讓之風人詠
康哉之詩莫不優游以自得故淡泊而無所思歷列辟
而論功無今日之至治彼吳蜀之湮滅固可翹足而待
之然而聖上猶孜孜靡忒求天下之所以自悟招忠正
之士開公直之路想周公之昔戒慕咎繇之典謨除無
用之官省生事之故絶流遁之繁禮反人情於太素故
能翔岐陽之鳴鳳納虞氏之白環蒼龍覿於陂塘龜書
出於河源醴泉涌於池圃靈芝生於丘園總神靈之貺
祐集華夏之至歡方四三皇而六五帝曾何周夏之足
言
景福殿賦(魏)韋誕
瞻大夏之穹崇結增構而高驤修棟迪以虹指飛甍竦
而鳳翔榱桷駢逼以星羅軒檻曼延而悠長伏應龍於
反宇乘流蘇以飄揚於是周覽升降流目評觀叢楹負
極飛檻承欒桁梧綺錯楶梲鱗攢芙蓉倒植藻井懸川
望舒涼室羲和温房玄冬則暖炎夏則涼總寒暑於區
宇制天地之隂陽又有外城金狄詭貌殊姿列於應門
肅有容威若乃離殿别館燦如列星安昌延休清宴永
寧美百號之特居嘉休祥之令名步雕輦以逍遥時容
與於蘭庭又有教坊講肆才士布列新詩變聲曲調殊
别吟清商之激哇發角徵與白雪音感靈以動物超世
俗以獨絶然後御龍舟翳翠蓋吳姬櫂歌越女鼓枻詠
采菱之清謳奏渌水之繁會
景福殿賦(魏)夏侯惠
周步堂㝢東西眷眄綵色光明燦爛流延素壁皜瀁赫
奕倩練爾乃察其竒巧觀其微形嶔崟紆曲盤牙敧傾
或夭矯而雲起或詰屈而環縈衆木附枝以連注欒梧
倚亞而相經若乃仰觀綺窗周覽芰荷流采的皪微秀
發華纖莖葳蕤順風揚波含光内燿婀娜紛葩曾櫨外
周榱桷内附或因勢以連接或邪詭以盤構於是乎飛
閣連延馳道四周高樓承雲列觀若浮挹朝露之華精
潄醴泉之清流
華林清暑殿賦宋孝武帝
若夫瑶榭未清瓊室流炎薰風夕烈熾景晨嚴高巒廢
駕遊衢輟驂思延寒於夏堂豈徒聞於遺籍伊涼煥之
可變粤在今之猶昔密盼林梁側眺池籞起北阜而置
懸湖沿西原而殿清暑編茅樹基採椽成㝢轉流環堂
浮清浹室闢西櫺而鑒斜月高東軒而望初日粤乃炎
精待戒青祗將畢濯禊在辰風光明密婉祥鱗於石沼
儀瑞羽於林術浮觴無屆展樂有時惟歡洽矣含歌受
辭歌曰山懷風兮谷吐泉清潭邃兮遠氣宣符深情兮
應遥心促千里兮測雲天
華林清暑殿賦(宋)何尚之
逞緜亘之虹梁列雕刻之華榱網戶翠錢青軒丹墀若
乃奥室曲房深沈冥密始如易循終然難悉動微物而
風生踐椒塗而芳溢觸遇成宴暫遊累日却倚危石前
臨濬谷終始蕭森激清引濁涌泉灌於階戺遠風生於
楹曲暑雖殷而不炎氣方清而含育哀鵠唳暮悲猨啼
曉靈芝被崖仙華覆沼
華林清暑殿賦(宋)劉義恭
搆禦暑之清宫傍測景之西岑列喬梧以蔽日樹長楊
以結隂醴泉湧於椒室迅波經於蘭庭叢芳芝以爭馥
合百草以競馨飾丹壤以和璧加疏楯以連城至於朱
明在運鬱夕囂晨寒堂涼結清觀風臻覽兹㝢之靈緯
啓聖情以寤神豈宣曲之妄擬焉甘泉之足陳
殿賦(梁)蕭統
觀華䂄之美者莫若高殿之麗也高殿博敞華色照朗
内備雜藻外發珍象延脰觀之欣然俯仰闌檻參差棟
宇齊畟玄黃既具鮮麗亦發椽并散節若山若谷或象
翔鳥或擬森竹藻梲鮮華而粲色山節珍形而曜目旅
視刑則委累嵯峨雕丹文於簷際鏤華形以列羅若乃
日照珠簾彪炳灼爍輕風吹幌乍揚乍薄接長棟之耿
耿簷垂溜於四隅建廂廊於左右造金墀於前廡卷高
帷於玉楹且散志於琴書
含元殿賦(有序)(唐)李華
宫殿之賦論者以靈光為宗然諸侯之遺事蓋務恢張
飛動而已自兹以降代有詞傑播於聲頌而無聞焉夫
先王建都營室必相地形詢卜筮考以農隙工以子來
虞人獻山林之榦太史占日月之吉雖班張左思角立
前代未能備也而曩之文士賦長笛洞簫懷握之細則
廣言山川之阻采伐之勤至於都邑宫室宏模廓度則
略而不云其體病矣至若隂陽慘舒之變宜於壯麗棟
宇繩墨之間隣於政教豈前修不逮將俟聖德而啓臣
心輙極思慮作含元殿賦陋百王之制度出羣子之胸
臆非敢厚自夸耀以希名譽欲使後之觀者知聖代有
頌德之臣焉其辭曰
維皇高祖穆端命於玄穹萬有千載鍾景祚於鴻裔建
北宫之尊嚴上取法於天帝乃圖正殿之逌居規崇山
而定制信神明幽贊而人謀襲契不然何前王曠此之
雄麗也先是大司空帥其屬執度而相之曰美哉川原
騖乎其大哉亘坤靈兮配乾剛坤順乾而為龍舒廣衍
兮走羣山紛却面而朝宗陵正陽之奕奕鬱佳氣之葱
葱蓋昊天之作而皇祗授元聖獲以造新宫也乃審於
龜筮龜筮叶從太卜以告神人咸同皇曰欽哉是將宜
於朕躬因以鴻稱含元建名易乾坤之說曰含弘光大
又曰元亨利貞括萬象以為尊特巍巍乎上京則命徵
般石之匠下荆揚之材操斧執斤者萬人涉磧礫而登
崔嵬擇一榦於千木規大壯於喬枚聲坎坎於青雲若
神踣而顛摧勢動連崖拉風碎雷倒勁梢於窮谷斬巨
柢於昭回時也山祗效靈波神作氣為桴為栰羽疊鱗
萃朝沈江漢夕出河渭雲奔山横交積於作宫之地於
是農事既收靈臺勿亟子來而就役者周邦畿而薄四
海咸忘勞而獻力乃張為廣度考正極星邦伯是經國
工研精剗盤岡以為址太階積而三重因博厚而順高
明築陵天之四墉四墉既列太階如截下上相嶔愕視
沈沈其始也星鎚電交於萬堵霜鋸冰解於千尋擁材
為山攢杵如林乃占日月之吉以成帝室雄梁勁於中
楹榱桷戢以礱密析姑繇以為楹隳喬山以為礩飛重
檐以切霞炯素壁以留日神標峻摘鬼疊層楣高卑迭
作尋尺相持木從繩而後正棟操宇而不危陛瑩冰級
瓦敷鱗差蕩晶景而升降歘睒䁑以交輝聳大厦之竒
傑勢將頓而復飛爰詔有司練日推時徵考室於周詩
會公卿以落之丕赫哉如俯如跂若會若離森修邃以
窅徼怳嶪騀而巖巍謂衝飈激海兮漩淵淪以無底奔
雷觸山兮掉巘㟧而傾㩻石鮫拖首於堂廡狀出雲而
撐鬐嵩高之制靈丘上盤隣斗極之光耀邇天漢之波
瀾察鑿枘之吞吐吸山叢而水攢建升龍之大旆邈不
至於階端崢嶸孱顔下視南山照燭無間七耀迴環㰹
欱赫以突兀攇閎弘以蕭摋捧帝座於三辰衝天街於
九達進而仰之騫龍首而張鳳翼退而瞻之岌樹顛而
崒雲末嶷兮峩峩巨鼇戴仙山而出滄波劃兮煌煌燭
龍拆穹穴而臨北方排層城而廓帝居豁閶闔而面蒼
蒼左翔鸞而右棲鳳翹兩闕而為翼環阿閣以周墀象
龍行之曲直夾雙壺之鴻洞啓重閨之呀赩趨堂塗而
未半望宸居而累息惟上聖之欽明爰聽政而崇德去
雕幾與金玉絀漢京之文飾熾丹雘於崚嶒抗重霄而
競色若乃紫微晨噎彤墀夜明雲薄萬栱風交四榮冬
止其陽則釋裘而燠夏休其奥則捐絺以清旂獵風而
振響葉墜露而成聲懸櫨駢湊疎柱奔列複檻曾綴高
窗景爇黭日翳而罘連曤天開而中絶形持神而欲離
足慺步而將跌貯昭訓之崇崇暽光範之揭揭其南則
丹鳳啓塗遐矚荆吳十扇開閉隂陽睢盱容鼎九扃方
駕五車示王者之無外不樹屏於清都望仙闢於㢲維
建福敞於坤隅偃朱旗而櫜玄甲屯仡仡之驍夫其後
則深闈祕殿曼宇疎楹瑞木交隂玄墀砥平鮮風歷廡
凌霰飄英蔭藹武闈增華穆清玉燭内融則嘉盛豐備
太陽臨照而天下文明古有六寢御兹一人今也三朝
繇古是因布大命於宣政澹玄心於紫宸羲和弭節於
通乾望舒停景於觀象密勿旒扆臣人是仰左黃閣而
右紫微命伊臯以為長其下則鶡冠魚服良家大族厲
禁非宜金吾領之其前則置兩石以恤刑張三侯以興
武告善之旌登聞之鼓節晷漏於鍾律架危樓之筍簴
以辨内外之差以正東西之序天光流於紫庭倒景入
於朱戶騰祥雲之郁靄映旭日之葱蘢清渠𨗳於元氣
玉樹生於景風夷坦數里徘徊無窮羅千乘與萬騎曾
不得半乎其中厥初經營天下既乂文物未周孤其壯
麗蓋重於施勞非不懷也乃眷睿孫睿孫開元萬物晏
清而太和掩書契之所論既克廣於崇構聲明備而益
尊蓋聖皇之孝也輝焯變化兮動搖乾坤其東於是弘
文教而開館對日華之清閾蓋左學之遺制協前王之
講德其西於是延載筆之良史俯月華之峻扉集賢人
於别殿朝命婦於中闈王風闡而成化隂教備而不虧
加以詠周詩而展親睦魯衛而敦叙因合族而來宴置
更衣之豐宇至於殿内諸曹則左右有局通軒並廡物
有恒司供無廢舉又有銀璫珥貂寺人巷伯奉宣出納
之令更踐宫中之役熊羆之旅董以龍武矛戟森森材
官羽林聲破丘山氣讋飛沈爪抉千鈞跟騰百尋克壯
皇威協比其心其外則校人掌馬天駟在閑以備順遊
放牧其間望我鑾和陟彼高山猶慮憲章或遺國容未
備乃立掌匭之司館通事之吏職在達下情於上天儆
王言於有位堧通太極隥指龍池重門内注複道潛移
幽峻肅以相屬光彤融以熺熺懸象著明帝座維三皇
居設位俯察仰參翼室正中游宫次南乃起含元其容
耽耽總而言之如山之夀則曰蓬萊如日之昇則曰大
明自兹而北燕遊所經達於苑囿不可殫名周廬更呵
匝以環衛南端百仞上極霄際却視㽎崟經塗廣深繚
以層城黕為重隂至若時雨膏田九農恞暢雲歸山穴
儵以昭曠白日麗於宫隅混晶光而益壯於是風師斂
威纖壒不升穎絶搖芒葉無翻稜自中徂外鏡洗川澄
弦直閭閈井畫溝塍靡迆秦山陂陀漢陵知稼穡之艱
難見皇王之廢興及乎玄冥戒寒海神飛雪瑶城粉野
琪樹森列玉宇璇階雲門露闕天華爽霽朗日朝徹赤
旌降庭朱柱艷月仰白帝而金精開披河宫而銀燭發
其或蠻夷不至帝用興戎降元帥於天上發神謀於禁
中皇靈震燿殄厥渠凶矯矯武臣此焉獻功操俘虜以
陳器械恢莫大之威容爾乃時殷仲冬日正南至上公
奉斝羣后在位一人夀昌萬國承賜式燕以樂欣欣具
醉乃撞宫懸砯碣天地及乎獻歲元辰東風發春懸法
象魏與人惟新儼文物於王庭兼九伐而宿陳威儀之
嚴嶽嶽振振若太一披絪緼而俯百神既而咸造勿䙝
會朝清明璿柄指寅寢闈發扃皇帝御衮龍之法服佩
蒼璧之純精執鎮珪導朱紘降輦登階微聞玉聲於是
典禮之官贊王就位南面穆然至若甸侯采衛要荒閩
貊輸其方賮罔不來格統以千官六卿二伯司儀叙進
象胥儐譯肅肅委皮乾乾奠璧設以庭燎天烘地赫雷
鼓殷殷朱干玉戚神簴如生熊羆&KR0787;敵危昂歇向歊爛
歕射金根玉輅太常少伯火列門旂霜交陛戟乃進元
元以觀禮珿億兆之增增金吾南首麾之以肱遞攀援
而聳仰齊屨企而冠騰太史來告卿雲勃興灑豐澤於
生人答上玄之休徵申命司宼綏刑冢宰降德秩山川
而問耆老周雨露而均邦國華戎竭歡喜氣闐塞揭金
雞於太清炫晨光於正色慶欣之聲不踰辰而靁四域
當斯時也驅周驟漢於廓煥爛王臨於朝天地貞觀靈
宫巖巖上下交贊蓋所以法乾道而遵帝度豈惟安體
而明威者哉夫瑶臺之美不可以刑萬國土階之陋不
可以儀天下奢不遜而儉固允執中於大位洪範曰皇
建其有極富哉上聖之宏議也詩歌楚室頌美泮宫諸
侯之事也雲夢甘泉宴談景福辟王之志也論諸侯曷
若以戴天子嘉辟王曷若以尊聖人烈烈盛唐祖武宗
文五帝赧德六王慙勳而政本乎慈用過乎儉夫蒼生
所奉者惟君所愛者惟親寧有君親宅體於卑室而臣
子得安其身乎故有熊明庭帝姚總期從人欲也天垂
定星易有大壯君人法焉聖朝猶斥其華而憑其質今
為是殿也惟鐵石丹素無加飾焉身居玄眇心與萬姓
同畎畝之勞以是臨衆何衆不賓以是享神何神不若
其天德歟雖欲宫崑崙而館不周城八極而隍四海猶
未足儲鴻醇而俯丕耀豈咸鎬一京之所在策四瀆之
前歲敇懷鉛之小臣俾讎書於禁中正百代之遺文由
是循環天造耳目日新敢頌成功告於神明無愧斯干
之什式昭聖德之容頌曰帝作含元含元言言崒若日
觀呀為天門太階三層遠法崑崙鎮兹秦野揭以周原
烈文祖宗永錫孝孫孝孫有慶於以施令奄甸萬姓受
天休命歌之頌之管磬宜之穆穆皇君夀考無期既成
斯文客有勸之上者對曰前王之宏祥詭瑞乃聖朝之
細事今休徵已厭於聰明頌聲亦飫於天意夫私歌竊
抃乃臣子之常志又焉足以薦聞哉客曰不然今至尊
明發不寐永懷先皇周文之孝也允恭克讓光溢海内
堯帝之謙也自即位已來上下之休嘉臣人之詠歌歌
於睿躬則固辭頌於宗廟則無斁今吾子之文昭乎累
聖之耿光美於大君之孝德可進而退宜言而默使雅
頌之音卷而不舒猶坦蕩其胸臆無乃過歟為人之下
者有可達乎君親雖濱於死亦冒行之況宗廟或啓其
心乎臣華嘗聞遷善之規願附升歌之末
明光殿粉壁賦(以上春早朝伏奏青蒲為韻)(唐)樊鑄
粉潔白兮壁宏壯白者取潤色於明光壯者取雄居於
君上成圬人之手澤起漢皇之心匠凝雪彩耀冰狀扆
旒居際謂分照於此日之君冠劒朝時欲和光於為鹽
之相兹殿攸起不無所因寧在於白亦以象真守静含
虚上以隣貞明於千年之主保純不汚下以範恬淡於
萬國之臣煥北極而開瓊室激南風而生玉塵月桂低
檐失蟾暉於午夜御柳垂砌惹絮色於三春則知粉壁
之道齊乎玄造達上下而明明通晝夜之杲杲日昃之
後慰天勤而暝遲夙興之時副聖恩而曙早信可大而
可久實永堅而永好懿夫榮雖(原本闕一字)畫飾不至驕挺嶪
岌以莫變洞閒華而自昭可使楚客具瞻羞持練而稱
獻荆人仰止恥懷寶而來朝豈止光動玉戶氣射金屋
秋露懷慙冬霜自伏蛾眉夜侍意瑶臺之已升玉顔曉
臨若瑞雲之相逐而已哉觀夫匼匝皎皛迴環廣袤濃
潤交翕浮華相透處高莫蔽通四目之敷求含明必竟
受百官之草奏雖奢儉不失精研克構終未可小桂椒
為糠粃汰茅茨為阨陋然為用因有貴飾形居安撫極
抱素常寧色不喪真久已生於虚白白能受采冀一及
於丹青噫漢皇立則未足為模我聖作範實謂殊塗象
為壁兮則搜材於豫章之器代其粉也則聚賢於堅白
之徒以張皇二儀為光明之殿以照耀四海為粉壁之
隅故錯薪從楚安輪以蒲是得趨於金馬希便維於白
駒
鴻慶宫三聖殿賦(有序)(宋)劉攽
臣伏見陛下追述祖考崇奉明祀新作三聖殿以昭孝
明功於天下臣以文學中第太常試官祕書目覩盛事
不敢以鄙薄自絀輙作古賦一篇歌詠盛德昔靈光景
福之作世稱其美麗然其所謂壯大不出乎雕刻畫繪
文彩之煌煌而已又盛道工人之巧民力之衆材木之
多金玉之偉臣以謂聖王有作則必智者獻其巧壯者
輸其力山林不敢愛其材府庫之聚皆所供億也是物
理之常不足以夸大臣愚竊陋之若夫天命廢興之際
聖王授受之符非敏智通達未有能究知其始終者固
難為寡見淺聞者道也臣竊大之是以略所陋而張所
大不敢仰希風人雅頌之列庶幾有其志云爾
蓋上帝之所選建明聖命以天位者乃所以享德而報
功未有德盛於前功播於後而其子孫寂寥千載無聲
者也賢哲所談六籍之云德莫著於有虞功莫隆於五
臣禹平水土夏姒以家司徒后稷是教是食肇商興周
歷載累百臯陶大理五刑以明於其苗裔乃興於唐若
夫董鶉耀以攸司奏庶民之鮮食焚山烈澤害服妖息
鳥獸咸若草木允殖固伯益之力焉天報以位俾秦繼
周於其子孫誣祖不紹去火即水叛禮尚刑法以慘急
然猶兼六國一天下而不知變於初二世以斃非天不
相朕虞之後乃其否德得罪於祖而斷棄也惟伯益之
功未報是以天命復集於趙氏焉五代喪德九土分裂
海水横流民用墊溺鳥獸昌熾黔首失職滔滔惑惑蓋
若洪流之未闢於是太祖乘火而帝繼益之功天胙吉
土曰惟商丘是為星火大辰之居亦曰明堂布政之由
出潛離隠或躍在淵以有九有百度正焉削禍戡亂出
民塗炭風指日舒天地正觀荆燕吳蜀楚越并冀懾威
懷仁奔走失氣倔強者執服柔從者加賜太宗承之真
宗成之登封降禪矢直砥平巍巍乎邈三五而儔儷彼
漢魏之瑣瑣曾何比京夫伯益始掌火而底績而宋以
火帝興於火墟天之報施豈不昭昭可推而類也哉且
夫積功以凝命而創業因物以胙土由土以建號樂以
反初禮不忘其本是故作於原廟建之别都三聖鼎列
大厦以居以答景貺以昭成功俾子孫知厥所由億兆
仰德而不窮也厥後烈風雲雨電雷震曜儆戒於下濫
炎流燒天子怵於大異反已正德伏念七年乃其有得
曰天以德訓予而以威震予依類託喻予敢不信夫政
不變不足以化新禮不修不足以化民天之示人若曰
政禮之敝雖祖宗之為猶當勿憚乎改更於是詔三事
飭九卿和布於舊載損載益以答天誡以舉聖職夫既
天行而日白矣乃復閟宫奬夫神衷三后在天對越上
穹經之營之不日成之閎偉竒麗宫寢之勿踰也清閒
窅密鬼神之所都也絜百圍而置楹兮度千仞以架棟
擇一木於萬章兮顧餘羨者猶衆般倕&KR1725;人之儔獻巧
而林立兮莫不心競而賈用亘長廊其如城兮闢重門
其似洞欒栱粲其如星兮侏儒屹其承重如翬斯飛如
鳥斯革兮誠可慄其將動闔隂房之密静兮雖六月其
必寒闢陽榮之敞麗兮蓋中夜而已旦陟廣除而徑上
兮每百尺而一級歷青珉之瑩滑兮曾不得而側立顧
風雨之在下兮足以避夫燥濕良非人力之所為兮宜
鬼神之攸集於是使夫設色之工後素之巧想像形容
圖寫必效夫其龍顔日角天質之顒昂兮臣乃今知真
人之異表於是駕鑾輅登玉虯千乘萬騎雲動而景附
兮想生平之豫游旂常繽紛以赩翕兮鐘鼓軒轟簫管
發而啁啾雜魚龍之竒技兮蜿蜒曼延於道周百神紛
而並迎兮出閶闔而御夫龍舟爾乃川后静波屏翳息
風舳艫相銜若複道之延屬兮亘千里而相通百工備
官而夙設兮櫂夫讙呼而奏功惟吉行之五十兮餘日
力而靡窮既屆既止威儀若初以幸夫夀宫乃即前楹
以修祀事威神如在望之可畏殫金玉以備用罄飛潛
以薦味帷帳筦簟之安肆几杖筆研之儲偫靡一物之
蓋闕兮所以廣孝思而盡心志守臣侍祠罔不肸飾既
事而旋閟而莫覿列仙之儒偓佺之倫迎神頌祗於其
側若夫祝融重黎相土閟伯固已喜動乎魄情見乎色
護清蹕而晞盛德也巍巍大哉不可得而記已且夫天
命之不忘人主之大寶也祖宗之有繼子孫之勿替也
兹聖王所以繼統垂業超商邁周䘏嗣錫羨貽厥孫謀
使萬有千歲得以希風而承流也遂作頌曰崇崇商丘
大火主兮曰宋之興道是配兮建邦設都以有九土兮
有皇上帝明德輔兮伯益之功邈不可忘兮三聖承承
有烈光兮奕奕寢廟神翺翔兮于胥萬年尚無疆兮
慈寧殿賦(有序)(宋)王仲言
臣聞乾天稱父坤地稱母天地至大必言之以父母者
明其尊崇博厚無以加也是以圓首方足皆仰之燾之
欲報欲奉無不極盡繇古以來聖人之盛莫過堯舜而
孟子以為堯舜之道孝悌而已矣恭惟皇帝陛下繼大
人之照宜日中之豐體堯邁舜憲古明王以治天下發
為號令典誥廟謨宸斷親仁善隣開物成務者莫不以
孝為首臣聞孔子謂曾參曰明王以孝治天下故災害
不生禍亂不作仰惟陛下曩者以皇太后扈從未還願
見之心致軫宵旰四方兆民延頸指日以冀來音久矣
斯焉天人交孚隣邦修睦櫜弓箙矢息師偃革寰宇之
間遂臻安堵恭奉騩駕言歸闕庭凡在動植孰不手舞
足蹈翼鼓膺奮遹觀古初夐無前此臣伏以老氏三寶
以慈為首乾元之道萬國咸寧洪惟慈寧之殿合為嘉
名超軼前世致安之道由是以始形勢制作煥乎其有
文章儀刑萬邦風化際薄無所不及若堯之光被四表
舜之丕冒海隅蒼生者行見於今日甚盛烈也臣生長
當世薰陶漸摩德義之久目覩心欣不能自己思欲頌
良圖協恭式化成規誠開金石感動遠邇以彰聖治莫
大之慶而昭述巨美者有日矣輙因殿之名以推原萬
一至於辭意淺陋言語膚率不能抉竒摘異以為偉不
惟不能亦有所不敢也臣謹昧死再拜而作賦焉
臣恭惟皇帝之嗣位十六載也海宇澄清四方底平受
上天之眷命紹洪基於大明邇安遠至措刑寢兵人熙
熙兮春臺物蕩蕩兮由庚六服承德衆心成城所以復
炎德之輝而迓周邦之衡先是騩駕從狩隣國克享天
心咸有一德式遄來歸懽動九域乃命羣工擇基之隆
儲祥之勝坼建問安之上宫列辟肅然而赴職百執蹌
然而效忠爰即行闕以成厥功於是上高擬天下蟠法
地削甘泉之繁縟屏含元之侈麗揆太極之宸模就坤
靈之寶勢乃諏龜筮龜筮協從乃稽萬物萬物無異帝
曰欽哉乃彰鴻名慈以覆育於天下寧以鎮服於寰瀛
蓋將昭徽音於太姒而表思齊於周京者也有嚴有憑
或降或升揆之以日築之登登經始勿亟百堵皆興伎
者獻其伎能者精其能否往兮泰來閫決兮垠開蒼昊
馳耀兮黃祗助培運郢石之斤斧攻杞梓之良材萬杵
散雨兮干鑱轉雷離婁督繩兮公輸削墨夏育治礫兮
孟賁掇荄聲隆隆兮伐喬枚勢轞轞兮豁層崖長林巨
植兮千年之産而萬年之材輾如闖直如矗兮崔嵬於
時山壤獻靈川流效祉陸架水浮風屯雲委輻湊鱗集
衡行櫛比以萃於殿之址也於是匠氏經營百藝駢并
礪焉而礪硎焉而硎高下曲折塗塈丹青此興造之本
意而動作之形容也既而四周淩天而岌嶪九門參空
而伶俜闕百常兮屋十尋皆&KR1667;爵兮建瓴儋儋千栭閑
閑旅楹岫綺對砌窗霞翼櫺彤墀洋洋金碧煌煌神鴟
展吻而&KR0008;呀文犀壓牖而赫張寶琲象栱列星間梁橑
桷欒楶黼藻鉛黃玫瑰玳瑁翡翠明璫方疏圓井琑連
斗扛枅欀上承柱石下當騰雙猊兮盤礎刻怒兕兮伏
相其蟠也顔九淵之虯屈其翥也若千仞之鳳翔或倒
文漆於衛社或薦孤桐於嶧陽烏㭕横截緗蘖交相第
栲栵與椅榎積楩柟兮豫章蓋天下之竒榦盡羽粲而
國欀夫然未足以比其制未足以形其雄轇轕巃嵸飛
雲架空出入兮日月吸呼兮雨風開重軒兮纍玉鱗萬
瓦兮游龍高下髮直左右翼從西八東九金礫珉鎔平
寫三山之景坐移羣玉之峰喜洩洩兮樂融融入如遇
兮出如逢映斗杓而曈曨挹天漢兮舂容觀其巨鎮在
南長江在東前擁後顧盤錯窪隆占皇圖之奕奕鬱佳
氣之葱葱天海相際造化溟濛雕題貫膂大艑&KR1299;艨尋
橦戴斗兮航浮索援皆馳驅而致恭采肅慎之楛矢職
夷黔之布賨上則天目於潛之山鳳凰南北之巔巉巖
嶻嶭窈窕回旋狀羣羽之集麓若萬馬之奔川海門之
潮滄溟之淵濠洶奔放勢如朝焉皆足以小崤函而吞
涇渭等河雒而隘隴岍夫以此而駐蹕實一制而萬全
然而不以為離宫不以為别宇而獨以奉長樂之安而
為承顔之所故能遠邁漢唐跨歷三五則雖兼天下之
奉極天下之貴亦人所樂而天所與也凡臣所鋪翼而
陳之者尚可名言之也非此三吳之盛麗九旂之容衛
六宫之深嚴萬物之侈冶不足以隆一人之孝於無窮
於是俯而拜仰而重曰當乎法駕言歸宗祏生輝千仗
萬騎如指如麾備一時之盛禮慶萬國之洪禧望閶闔
兮瑞霏微劐觚稜兮祥葳蕤馭嚴嚴之玉輦建獵獵之
朱旗華蓋效杠天驥驂騑增日星之光明闐老幼之提
攜千官之班兮鴛鷺兆民之欣兮嬰慕喜𢥠動於堪輿
澤周流於道路樂極者或至於抃躍感深者爭先於馳
騖泬漻晏然兮屏翳收風靉靆不興兮豐隆霽怒雙閎
敞兮如升萬室昂兮如泝若乃萬夀誕日之辰一人會
朝之際濟濟峨峨羣臣在位皆輔臯而弼夔過房杜兮
丙魏奉玉巵兮瓊甓展采儀兮文陛皇帝躬蹈事親之
美以獨高於萬世進退禮樂抑崇下貴隆帝業兮億載
歡祝聖人兮千萬歲然後敷兹睿化徧於中下尊卑模
範兮盈里閭膏澤滲漉兮盛王霸工在衢士在朝而農
在野百度修明萬幾閒暇無有遐遺睦如姻婭四海安
若覆盂九有基如太華於是有客相謂曰子聞今日之
盛事歟曰然嘻為堯舜神人以和運紹五帝獄訟謳歌
但無為而已矣於致養以云何豈若我皇躬勤儉之資
恢隆平之時約已以奉太母之訓致美以化羣黎之為
端一心而應感斥衆異之盱睢煥爛方册照溢詩書哉
且客聞歷代之制乎土階之卑不免乎險固雕椽之飾
不免乎驕奢魯夸靈光而但述土木之巧魏稱景福而
徒為制作之華俱游觀之是云奚文辭之足誇又豈若
我皇綏定邦家以成孝道允紹羲媧哉且上棟下宇聖
人所取也至德要道聖人之孝也作於楚室能修泮宫
諸侯之功也與其論諸侯曷若言聖道與其言雄壯曷
若言聖德明明我宋得天下之統烝哉祖宗膺器之重
殆二百年休聲無壅下之所奉者惟君上之所承者惟
親當君享九重之實而親安萬乘之尊蓋匹夫之孝曾
閔所難不足以言惟據域中之大饗天下之養然後為
重也已析而合既失而得然後為喜之至也曠古所無
一旦在已漢唐所恨自我而得凡是數者兼而有之不
特為四方之賀又將為萬世之光寵也今是殿也不奢
不陋不高不卑合禮之界與天下齊以是為固鞏於鼎
龜以是為寶保若山谿雖廣八荒而為城開溟渤而為
池倚圓天而為蓋立棟梁於四維亦奚有宜乎於是再
拜而歌曰蒼蒼高旻覆下民兮與物為春澤無垠兮一
人孝至通帝意兮金石可開不可移兮上下合契定大
議兮法駕大騩言還歸兮勅以慈寧為殿名兮厥功告
成百室盈兮居之克安若石磐兮四方瞻觀化益寬兮
天人合應助其證兮光啓中興祖武繩兮紹復大運法
堯舜兮旋澤曲軫翕然順兮孝道克全鑒上天兮夀禄
萬年其永延兮聖人孝兮感人深責成賢輔兮雋功克
忱廣殿軒軒兮巨厦深沈晨昏之養兮萬乘親臨財豐
物阜兮寫於薰琴百姓克愛兮諸侯克欽亘萬國兮得
其歡心宫殿之制已陳之矣天子之孝既備述矣四方
之心見於斯矣口軟字碎其言卑矣欲昭聖孝永無極
矣日月為宇天為卑矣
皇極殿賦(有序)(明)徐顯卿
粤若太祖高皇受命作京營金陵而定鼎殿曰奉天迨
成祖文皇北建行宫仍揭前額厥後因以定都歷七聖
而未之或改稽古唐虞繼治總章合宫各殊名號漢世
東西兩都宫殿不相沿襲迄我世宗肅皇之季始承天
意而鼎新之榜正殿曰皇極標建極中極以更謹身華
蓋而左右二順則以會極歸極題焉蓋取洪範五居中
宫曰皇極惟皇建極惟臣會歸之義也大哉皇言於斯
為至矣然時方恭默西㝢未遑暇臨欽惟我皇踐祚始
於斯殿朝萬國而莅四海焉惟皇天錫我皇以皇極之
統惟皇考貽我皇以皇極之基天人景從後先光裕猗
歟郁哉昔在帝皇創制殿宇臣工必有詩頌以聲歌其
盛周之靈臺尚矣魯之閟宫續焉乃若何晏之賦景福
徒紀魏闕之壯麗適以昭侈靡示無度耳魯恭位居東
藩乃靈光見於王逸所贊述者顧僭擬天子又奚法焉
惟我明皇極之建物采以别威朴素以崇禮赫赫巍巍
平平蕩蕩直軼百皇而獨盛參三極以嫓隆者哉迺作
賦曰
惟皇御歴辨方體國重闢明堂創號皇極詎云規矱之
壯麗僉曰名義之周敇磅礴黃壤以圠坱嵣㟮青霄而
矗&KR0008;瑶岑碧巘匝乎其周遭象緯龍纏森乎其旁逼夐
天衢之寥廓坦王道之平直其為狀也澔澔涆涆鑠鑠
奕奕雲籠日耀窈不知簷牙楣額之幾千萬億其稱名
也協箕疇準禹策包雒緯之竒文體洪範之奥則萬象
周羅而環繞天樞五位居中而密運乾德儼兮&KR0008;兮四
皇六帝而並域怳兮忽兮參天兩地而作式吁其盛哉
余亦烏能管窺而蠡測第規模之弘遠博碩詞人之敷
演極矣兹將循名討義而商榷陳之以俟咨訪於多識
蓋嘗仰而觀法於天碧落虚浮葱翠空鶱斯殿也薇垣
端拱而法象中懸旋轉玉衡宰斡璣璿攝二曜以升沈
齊七政而推遷三十二星屯方而列署二十八宿按度
而分躔闢閶闔以啓扉絡勾陳而張綖兹實昊皇之垂
象於是乎天極立焉俯而察理於地岳嵩&KR0034;峛瀚渤淪
涎斯殿也輿圖輻湊而效法承乾元精耿耿而中貫坤
粹勃勃而漪漣奠四維而鎮九壘控六合而扼八埏渾
大塊以宅中表崑崙而居巔上接玉樓層臺之十二下
該赤縣寶界之三千兹實后皇之奠宅於是乎地極立
焉中而考度於人洪荒抱樸渾沌含玄泰騩大庭之世
有巢無懷之先林居穴處鶡宿鷗眠惟聖作極民用始
全屋廬星周闤闠鱗駢然後宅中圖大矩方規圓鞏河
山百二以定鼎環畿甸九一以卜年總章闢而青陽啓
明堂敞而重室宣三十六戶豁乎谾呀七十二牖㪺乎
攣蜷燁兮嚮南離以重明巍然象北極而中天兹實皇
王之撫圖於是乎人極立焉兹三極者實皇極之所以
取則也爾獨不觀梓人之引繩而糾室也五材並蓄百
役兼并榱題棍梠楄桷梧桁條梁短梲棨戟飛甍璧礎
玉磶文璫金楹欒栱夭蟜而斗拱㰇櫨錯落以星明惟
屋極居棟隆而獨重凛然昭君象而崢嶸是故易有太
極兩儀判而八卦生範有皇極九疇叙而五福凝人有
心極泰宇定而安宅寧居有屋極羣材附而大厦成極
之名義大矣哉匪皇皇我后曷以顯錫斯名方斯殿之
鼎新也定星炳燿日晷流明天帝下觀太一垂晶敇公
輸督墨而削繩詔離朱馳巧以騁睛工共總其矩度匠
石察其軌程黃道開而紫微朗豹尾潛而鶴禁清天時
極其良矣太行西來而列堵滄海東滙以環瀛黃河百
折承其前霤天夀萬仞障其後屏白虎蹲序而躨跜青
龍繞棟以拳擎地勢極其雄矣庶民子來百工趨爭輸
材飈倏協力霆轟巨石騰巖而迅舉神木走陸以遐征
曾歲月之幾何允不日而落成人謀極其臧矣憲觜娵
以結構摹太階而縱横雙闕凌雲恍蓬萊射日之銀榜
八柱擎天儼芙蓉接露之金莖規制極其弘矣左達文
華右通武英東壁則揭璇題於文昭西奎則標璘扁於
武成弘政顯其側棖宣治名其旁閎顧瞻皇極崒嶪嶪
以獨聳鞠巍巍其高瞠堊丹青而灼爍甃文石以光瑩
覆壓黃混括摩葱菁中極團圞而上規圓蓋建極深奥
而内接乾清體統極其尊矣於是吾皇乘景運握昌符
膺寶歴撫瑶圖展皇猷而儼然臨御斯殿也珫璜旁注
冕旒前垂法乾坤以懸象章日月以陳儀被龍衮之綵
繪障雉翟之萎蕤凜顒若於黼扆時沈潛乎罘罳運紫
樞而不宰拱玄默而無為象天極也行中采齊節應琳
瑯秉介珪以步武鳴佩玉而鏗鏘廓厚德以載物持鎮
静以居方法地極也正身示範端軌率物肅閫闈以風
化基重邦畿而樹表式首肇修乎人紀覃敷叙乎天秩
立人極也無思無為惟默惟玄運動静以闔闢斡樞紐
而轉旋凝精於沖漠之庭遊神於象帝之先涵太極也
靈臺炯炯丹府融融闢四門而洞達開八窗以玲瓏聳
空中之樓閣恍象外之玄宫凝心極也審工師之求木
採大匠之斵輪遴棟梁以負鼎任柱石而秉鈞獨總攬
乎洪綱爰出納乎絲綸隆棟極也承上天之隂隲恢皇
謨而作極敬用五事乂用三德宣八政以勤民察庶徵
而省惕致審於雨暘寒燠尤重於師祀貨食所以法洪
範而敷皇極也至若玉漏聲達庭燎煇煌皎月光而入
戶聽雞鳴而未央聆車馬之璘璘勤宵旰而遑遑時未
朝而居中極也羣工方退萬機暫逸覽封章以延納進
嘉猷而採擇佇委蛇之餘閒受啓沃之茂益時退朝而
居建極也仰瞻朱扉俯視彤楹省三□之昭戒顧虚器
而持盈苟一木之内蠱將大厦而頹傾凜若累卵兢若
履冰覩丹銘而思保極也時臨青陽日拱紫宸因天時
以出治順月令而敷仁惠澤流於鰥寡懷保普於齊民
用歛時而錫極也遵道遵路是訓是式蕩蕩而無偏無
黨平平而無反無側民無淫朋人無比德庶民化而協
極也五侯九伯六服羣辟罔不會同咸來述職履玉墀
以趨蹌仰耿光而覲覿歡呼嵩獄奠獻玉帛萬邦朝而
會極也南漸丹崖北垓紫漠東濱扶桑西底大磧雕題
窮髮之邦貫胷穿耳之國航海梯山纍象重譯稽首闕
下各執方物四夷來王而歸極也鳳凰巢於阿閣麒麟
遊於苑囿蓂莢産於階除萐莆生於庭堠卿雲爛漫以
繞殿甘露霏微而綴霤珍禾嘉縠列室而停貯野蠶八
繭當軒而疊奏和氣協於上下而治道底於極也嗟乎
古昔臨御之君物極則反勢極則傾滿極則洩畜極則
盈泰極者否形治極者亂萌歡樂極者悲來侈靡極者
盈生惟我皇之純德歷終始不渝而蕩乎難名丕纘二
祖之光祚克享累世之盈成其諸追天皇地皇泰皇而
相與游衍參乾極坤極人極而獨持權衡者歟誶曰惟
皇建極作京營室效彼蒼兮嶻嶭㟮&KR0008;&KR1976;&KR1041;崒嵂崛以
昌兮&KR0034;䨎窲寂霮䨴歇歘鬱而揚兮龍翔蠖&KR1298;鵬掀鯤
噏翼其張兮宸居沕密穆清恭默儼垂裳兮軒祁風力
夔龍卨稷明且良兮都俞吁咈贊襄啓弼謨則臧兮鼎
固盤石浩劫罔斁祚乃光兮惟辟玉食斂福錫極夀彌
康兮會其有極歸其有極永無疆兮
雝肅殿賦(明)顧紹芳
於維我皇紹丕丕基至德房皇醲化陸離八方帖以安
瀾九重謐其清夷然且廣厦細旃毋替合宫之訪趨庭
問寢彌虔長樂之儀迨乎萬幾之暇登降逶迤俯仰祕
殿燕息自資既泮渙以少休乃穆然而深思曰昔姬文
之至德惟雝肅以自持越在宫與在廟肆臨保之靡時
余沖人之不淑願援古以為師於是肇錫新名煜爗墀
階朱榜岌以高驤金書炳而雙排肅肅雝雝厥義孔佳
采微言於周雅諒故人之我諧寂乎其端居湛乎其心
齋顧諟常存比書紳而逾切師保如在與銘牖乎奚乖
爾其祕殿之為制也挺丹禁以宅址模紫宫而作鏡重
軒虹鶱以相屬層閣鳳舉而如競崇臺珍宇接構連甍
寶砌瓊窗霞流綺映遠而望之光淩太乙之垣迫而就
之目眩蓬山之境是其儉不上陋奢不下病既秩且閒
亦深而靚豈比夫酇侯之所經營奚斯之所嗟詠哉於
是我皇臨軒還軫鸞聲殷殷周覽厥象㠑嵬干雲玉輅
戾止天顔有欣於以休憩乎是中屏息乎塵紛或籌幾
務或探典墳或棲神於澹泊或覃精於藝文漢主受釐
陋宣室之不度唐臣雜宴嗤集賢以奚聞蓋時當豐豫
而曰無已太康治屬綦隆而曰作所惟敬運大寶而無
為守中心以至正大廷廣會之時不以昭昭伸節宦官
宫妾之交不以冥冥惰行從容九五朝靡衡石之勤惕
厲夙宵人誦垂衣之聖此所以即宸居而渙大命者也
夫肅肅以敬雝雝以和蓄之而上德曼羨溢之而醇化
滂沱以是天覆羣黎徧矢黃童之頌星羅萬國咸櫜紫
塞之戈躋彼六合皆為化日靖兹渤澥永不驚波但識
太平之有象疇知帝力以云何昔在姬文道隆化浹是
惟肅雝光有大業瞻寶殿之巍巍揭璇題之業業窺睿
思之所存恍文德之克協彼古今遥遥其千載迺心源
一旦而相接於都哉古則文王之文今惟天子之德寧
敬而過毋和而極洵既喆而既明乃欽欽而翼翼比德
既與文而為兩卜歴斯過周而成億是其軼前代而高
翔俟來禩而作則者歟
御定歷代賦彙卷七十三
