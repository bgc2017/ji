欽定四庫全書
御定歴代賦彙卷四十五
治道
人鏡賦(以主聖臣忠道光貞觀為韻)(唐)闕名
金為鏡兮其鑒則明人為鏡兮其象則精彼有取其昭
燭我方致乎和平廣霽而磨礱既至酌獻而邦家以貞
懸於心則四聽常朗寘於握而萬方不傾惟賢任賢自
聖傳聖守之則通幽洞冥執之乃窮理盡性致和樂功
逾止水之平徵古今道光仁夀之境比璿樞以潛運挂
靈臺而韜映是委照以無疲每含光而不競無鑒於水
自視於人曷容華之自飾惟道德之所親功匪勤於鎔
範義將協於君臣斯乃至寳載光皇道辨物數之紛紛
洞晦冥之杲杲放之可包乎海嶽卷之可盈乎懷抱煥
乎發蒙皎若晴空光甚鑒兮塵不能翳德若容兮物莫
能充以是為臣則獻可替否以是為鏡則進思盡忠斯
為理兮化洽斯為鏡兮照窮惟賢聖之光贊含英華而
不散執一法而不回仰千齡而殊觀貞明而翹楚角逐
皎㓗而羣邪冰泮兹鏡也克念則正㒺念則荒播無疆
以垂範披六幽而散光燭明明而洞洞歷久久而煌煌
聖作物覩鏡清寰宇驗成敗之原知榮辱之主我鏡在
德曾無盤龍之雕我鏡在心自有山雞之舞若然則皇
唐邁德於陶唐吾君齊聖於文祖
金鏡賦(以聖人握之以臨天下為韻)(唐)韋模當
大哉唐之為盛授寳歷兮握金鏡御乾符兮秉坤政順
四時以立法侔上帝而作聖其德惟新其照惟均金也
者取剛克以成質鏡也者取清明之在身染之無汚磨
而不磷守清淨以自立形大小而各陳是故傅咸擬之
於良史莊氏比之於至人懿夫不鼓不鑄匪雕匪斲堅
貞為義同匪石以居心溥博其功異明珠之在握見而
後信動必先覺細察毫芒遠包海嶽處明難疲居昏不
濁含清輝於寂默體玄化以希夷有以取象無得可持
雖每分於動息終不渾於妍媸斯實百王之道也可以
三光而揭之原夫司契之君端拱而理北辰定位南面
恭已微其道之有孚必心鏡之為始何彊名於此意帝
試言其所以豈非體合冲漠功優照臨苟遇物而必覽
信緣情之所任皎皎團月既昏曉而常㓗沉沉精彩豈
塵垢之能侵作此鏡焉生於化權無形象以流賞有光
華而克全清明象水廣大配天討之不窮隨五行而往
復韜之無際假六氣以周旋則知守寳者持之㒺捨於
以宣化源統天下如是三皇之與五帝較我德之殊寡
握金鏡賦(以聖人執持照臨寰宇為韻)(唐)王棨
至明者莫尚乎金鏡可類者莫先於聖心既施之於日
用如握此以君臨有象必昭含萬靈於睿聖無幽不燭
若百煉於宸襟稽夫稟氣於無形成功於至妙苟取喻
於在掌詎有疲於屢照外發皇明中凝德耀克符磨瑩
之體允叶提攜之要故能洞達千里高臨兆人尋玄而
光彩盈手考理而貞明在身雖跂行喙息之微形容無
隠信率土普天之士肝膽俱陳莫不深貯乾坤大極區
宇誠非出匣以斯舉詎謂臨臺而下取㓗澈在心深沈
似古笑飛鵲以將繞鄙芳菱而欲吐懿夫皎皎斯在兢
兢自持異樞衡之是秉見藻鑑之無私所以辨愚知洞
華夷豈惟分大小别妍媸塵垢不染英明在兹魑魅於
焉而遠矣姦邪無所以藏之是知懸魏宫者難侔掛秦
臺者莫及詎端拱而見舍諒臨朝而盡執孕玉燭以光
動寫珠庭而影入盖以持察羣品非窺聖顔迥出聲身
之表如存指掌之間事異軒皇得玄珠於物外功逾羲
叔御白日於人寰宜乎永保清平長稱明聖當宣室以
潔朗逗皇圖而輝映臣知六五帝而四三皇實由握乎
斯鏡
乾為金賦(宋)范仲淹
大哉乾陽稟乎至剛統於天而不息取諸金而可方外
著元亨想有英而可覩中含變化知從革之靡常原夫
聖人之作易也八卦成文百代為憲索隠而神道可極
取形而物形可遁立夫乾也所以體乎高明為彼金焉
所以尚乎剛健觀其爻繫斯著擬議有倫此則端四德
而成象彼則列五行而效珍非同體於煥耀實比德於
貞純畫而成三三品之容可翫統而用九九牧之貢斯
陳况乎運太始之樞履至陽之位冠三才而中正秉一
氣而純粹萬物自我而資始四時自我而下施其動也
直誰觀躍冶之姿其靜也專更想藏山之義豈不以乾
之德也至健於斯金之性也純剛在兹察之則宛若配
之則宜其我道易知喻披沙而既得我功不拔如在礪
以焉虧則知為汞未良喻馬安仰一則消釋而可待一
則老瘠而何往曷若我取難得之寳匹始亨之象乾之
運矣蓋造物而罔愆金之鑄焉亦制器而不爽有以見
確然成務昭乎若金首萬化而道廣方百鍊而旨深始
終不雜於隂爻寧虞衆口上下皆稟於剛德若遇同心
美矣哉易之取舍有如此者仰運行之在上荷生成之
親下故我后法乾元而居尊致王度之式如也
金在鎔賦(宋)范仲淹
天生至寳時貴良金在鎔之姿可覩從革之用將臨熠
燿騰精乍躍洪鑪之内縱横成器當隨哲匠之心觀其
大冶既陳滿籝斯在俄融融而委質忽曄曄而揚彩英
華既發雙南之價彌高鼓鑄未停百鍊之功可待况六
府會昌我稟其剛九牧納貢我稱其良因烈火而變化
逐懿範而圓方如令區别妍媸願為軒鑑儻使削平禍
亂請就干將國之寳也有如此者欲致用於君子故假
手於良冶時將禁害夏王之鼎可成君或好賢越相之
容必寫是知金非工而弗用工非金而曷求觀此鎔金
之義得乎為政之謀君喻冶焉自得化人之旨民為金
也克明從上之由彼以披沙見尋藏山是務一則求之
而未顯一則棄之而弗顧曷若動而愈出既踊躍以求
伸用之則行必周流而可鑄美夫五行之粹三品之英
昔麗水而隠晦今躍冶而光亨流形而不縮不盈出乎
其類尚象而無小無大動則有成士有鍛鍊誠明範圍
仁義俟明君之大用感良金而自試居聖人天地之鑪
亦庶幾於國器
玉燭賦(元)羅朋
太璞析合璧出陽燧吐爝火息大明中天寒暑受職德
光被乎四表仁澤浹乎九域時暄燠於四序協隂陽於
八極雨暘備皇極之休徵乾坤洽中和之盛德兹其所
謂玉燭而為太平之偉績者也然則是玉也非璋非瓚
非圭非璧成不假於良工之琢粹不資於他山之石蓋
崑山所不能産連城所不能易卞和不能持以獻其君
藺侯不能懷以歸其國四海之大未足以為其匵萬鎰
之重未足以擬其直惟太平之有象始獨著於當日然
而玉非可燭奚假於義蓋玉以譬天下之温和燭以况
乾坤之光霽四氣咸和斯為盛治然則是燭也不假燭
龍銜照之力不假花蠭經營之勞張六合以為籠澤九
有以為膏際陽明之盛時豈光彩之敢韜爾其洪鈞初
轉草木光賁是為青陽淑氣畢至迨其赤璋薦斝火傘
張空是為朱明長養奏功至於大火流西萬寳告成白
藏協期秋氣夜横若乃服被玄璧氣應黃鐘玄英應候
陽德潛通蓋太和之周流通四序而莫窮於斯時也六
合一家萬里一轂曰寒而寒曰燠而燠風七十二雨三
十六塊兮不破條兮不觸祥輝上燭乎圓靈德澤下浹
乎坤軸非玉而玉光潤奪目非燭而燭光徹蔀屋故李
巡以之擬德輝束晳以之道陽明詩人以之歌大歴之
盛賢士以之紀寳典之名蓋皆因爾雅之所紀而著夫
當世之隆平者也洪惟我皇重華協帝至和坱圠隂陽
燮理明照四方兮民無戴盆之歎玉音遠播兮野無抱
璞之士企玉燭於前聞亶後調於今世鯫生何幸際此
盛會方將叫閶闔呈琅玕錫金蓮之夜炬立玉筍之清
班歌吾皇玉燭之盛垂萬世而不刊
玉燭賦(元)曾煒
泰和絪緼坱圠無垠六合一元四時一春翳至治之氣
象羌獨難於名言考昔賢之議論極形容之云云妙引
物而比類揭玉燭之鴻名玉以喻温潤之有象燭以言
炳燿之無邊若乃元氣運樞八表涵虚按四時而迭運
播五行而不居徹光華兮上下達光耀兮八區托玉燭
以為喻孰謂斯言之好譽匪膏流英匪石盤精匪璞而
温匪燄而熒爾乃藍田日暖陽燧煙香銅環傳蠟衮衣
佩蒼千里同温六合融光於時為春青且陽也祝融屆
候大火紀星赤璋薦斝燭龍司盟紛紛黃埃四表囂塵
於時為夏朱且明也火雲退舍玉律轉商瑶宇湛湛銀
河煌煌畫屏光冷宵露戒凉於時為秋白而藏也葭管
灰飛槱燎燠生麟定司烜滕六屑瓊八荒無垠炯為明
冰於時為冬玄而英也洗瑤兔兮銀潢浴赤烏兮咸池
時迭運以合璧駿昕晡而驅馳達孚尹於八極炳爥燿
乎四時猗歟玉燭孰膺其時後有三代前有唐虞猗歟
玉燭孰調彼元下則賢相上則聖君興懷古今俛仰宇
宙晦冥隂雨之時常多乾坤光霽之日常少德失於慘
刻而少温潤澤流於昏暗而乏光明於是是玉之在漢
晉隋唐者且化為燕石之偽而是燭之在漢晉隋唐者
且熾為崑崗之焚寳典紀炎凉之候詩篇美大歷之年
皆夸毗而至此寧有實而云然皇風載熙大人繼離太
平有象千載一時孰抱璞而自衒孰爝火以自持方將
賦玉燭以自慶又奚暇韞匵而韜奇
玉燭賦(元)張天與
聖元天地其道德日月其光華既和而明既靖而嘉四
時氣協玉邪燭邪予乃從之北遊於玄水之上相與觀
光於國家道遇老人扶杖而觀德化者迎謂予曰子知
所謂玉燭之義乎予曰揭玉燭之名於書者非尸子之
辭歟著玉燭之美於頌者非新羅之詩歟盖四氣和為
玉燭非義主於四時歟老人莞爾而笑曰子知四時所
以為玉燭之效矣亦知君德所以為玉燭者歟請與子
略陳之自有天地即有此玉燭兮為萬世開大平非玉
之玉兮純和粹精不琱琢而盡美兮渾然天成非燭之
燭兮光輝昭明不火傳而無窮兮洞照羣盲道而匪器
兮神而匪形合明和之二德為一德兮是以有玉燭之
名蓋夫玉燭之在天地古今兮得之則和順而光霽失
之則乖戾而晦冥昔者伏羲得之而人文宣朗兮顥顥
皇風帝堯得之而四表光被兮萬邦時雍舜得之為重
華兮文明温恭湯得之為丕顯兮明德建中文武得之
為辟雍兮致明和之極功雖皇王之時異兮而玉燭之
德同是故皇春熙熙兮至治馨香東郊日出兮海隅蒼
蒼德與氣潛兮恩從風翔此春之玉燭兮是為青陽南
薰解愠兮正德厚生離明當天兮穆穆迓衡長養萬類
兮陽德方亨此夏之玉燭兮是為朱明逮夫西昧無不
照而朔幽無不明兮平秩平在之功成華斂而實兮元
起於貞此秋冬之玉燭兮是為白藏之與玄英故吾聞
昔賢以人君德輝而謂之玉燭兮誠以君得顯而天下
平微贊化之妙用兮其何以致天道順而四時行哉方
今禮備樂和海晏河清天瑞宵降地符曉升而子方且
覽德輝來帝京其必歌玉燭之頌以洗新羅之陋習而
發治世之正聲乎乃稽首而為之頌曰天德上寧温如
玉兮天光下照明如燭兮四序功成知化育兮吾君之
德吾民之福兮
玉燭賦(元)歐陽朝
繄崐崘之無分兮括至大之方輿暢二氣之充塞兮兆
五行之感孚奠南北以為極兮斡造化之玄樞方東風
之扇物兮欲萬彙之昭蘇輅青陽以為車兮旭翔陽於
海隅玉光爛扶桑之津兮升燭龍乎天衢峨泰山之日
觀兮呼吸通元氣於虛無漠青徐海岱之相襟帶兮何
所無醴泉甘露之霑濡及南薰之解愠兮欲吾民之遂
性立朱明以為旌兮祝融因之而布政瞰火維之遐陬
兮燭離明於遠近儼宋衡而無山與之資兮乃上摩乎
中天之一鏡惟荆揚江漢之相緜絡兮何所無嘉禾芝
草之瑞應值蓐收之兆序兮欲萬寳之豐成乘白藏以
為節兮耀華兔之清明壯西華之高標兮鮮顥氣之精
英雖梁雍黑水之不可既兮何所非雍熙之民逮玄冥
之司令兮欲四時之成歲廓玄英以為府兮萬物又深
根而固蔕峻恒岳之造天兮儷居庸而光霽雖冀州之
盛大不可極兮何所非時雍之世忽臨睨乎四方兮陶
同宇如一春有聖君之體乾兮冠軒昊之洪名有賢相
之調元兮企伊周之大臣皦靈臺為光明之燭兮妙俯
仰而彌綸溥太和元氣之流行兮若野馬之氤氳信玉
非玄圃崑崙之寳兮燭非蘭膏蓮炬之珍爰取義於四
氣之和兮於以贊貞元會合之昌辰書生之囿於太平
兮思反躬而自勖讀爾雅而游於藝兮豈蟲魚之敢續
聞登高作賦可以為大夫兮猶自視夫小才之樸&KR0554;所
願心平而氣和兮庶可調吾心之玉燭
振木鐸賦(以孟春之月遒人徇路為韻)(唐)王起
國家敷文教布時令爰振鐸於九衢將採詩於萬姓上
立其典將興詠之必聞下聽其音知從諫而則聖事且
彰於歲首禮無虧於春孟所以下訓是崇周官克敬亦
既戒止居然可珍赫赫奕奕爛爛燐燐以金為鈴且嘗
巧於懿匠剡木為舌將托音於下人及夫拂拭光生提
攜彩發順一人之施令採四海之箴闕鐬鐬於遐邇之
路杳若和鑾煌煌於前後之車爛如明月於以闡幽於
以冥搜知政教之兹始表申嚴之所由動素手而知音
愈出注清耳而其義可求色耀皇衢映遲遲而日麗聲
搖紫陌隨獵獵而風遒昭彰有儀掌握成韻因木德之
將盛懷金聲而載振或聆之而胥悦或仰之而旅進豈
比夫鼓有節而斯通雷發聲而先徇可以展六義可以
陳四詩在道途而無壅致朝廷之允釐驚百衆以泠泠
昭其聲也沃九重於翼翼失則革之鐸之為義也深鐸
之為用也固虛其中而不屈圓其外而合度可以揚天
之聲可以遵王之路令出不返知遒人之是司道之將
行幸夫子之可喻故其鎔鑄式珍錯磨永新舊典斯考
英聲克振既有符於玄化斯永保夫青春
振木鐸賦(以振文教而納規諫為韻)(唐)白行簡
國家古典修時令順命遒人之職執木鐸以徇本其教
在每歲之發生聽其音知羣物之始振於是官師傾聽
道路咸聞採謳謠於多士延諷刺於大君外振金聲將
發號而施令中含木德貴偃武而修文所以應之如響
從之如雲道達天和契宫商而成韻揄揚帝命獻詩頌
而為羣懿夫一器維則萬人是效儆於有位佇從善而
如流慎乃攸司固匪怒而伊教百官奉職而奔走萬族
尋聲而騰趠觀乎四會五達舉而搖之溥天率土孰云
遠而期赫赫於永代每鏘鏘於此時響不聞空能同誹
謗之木聽猶在耳將陳誦諫之詩莫不獻其詞而諤諤
帥其屬而師師靡其荒怠曷不肅祗士傳言而戾止工
執藝而疇咨足以播祥風於地末闡皇明於天垂故夫
聖之訢合詢芻蕘而聽納動而悦隨謀卿士之箴規乃
知我武不施司馬之執奚為斯文未喪封人之喻攸宜
徒云擊石拊石曷若恩斯勤斯與德音而共暢載仁聲
而遠馳則六變通神九成感物不足擅美而標奇也故
我后振鐸以聳善喜人之敢諫俾夫下不瀆上不慢由
和鈴之昭其聲致朝野之清宴
振木鐸賦(以發號施令王猷所先為韻)(唐)羅立言
上方繼統大寳發號初年俾木鐸是徇彰皇恩而宣清
韻乍分庶道乎無遠不浹長聲始振將表乎有開必先
蓋欲由舊章布新令使有聞而必戒如審樂以知政德
音爰降義符招諫之君大典允敷道契多能之聖洪纖
手運斷續風移始條貫以遐遠終激揚而廣施發千門
以瀏亮儆三條而逶迤將警乎羣心斯乃有倫有要言
提乎衆耳孰可不識不知且夫洞然諧音鏘爾立號豈
比官師之職無勞有司之告則知君立教非鐸而不宣
金有聲非木而奚道所以酌彝古典稽法前王範乎金
蓋取乎剛德示利振以木期在乎直言有章罔匪舌而
是出信有聲而必揚鄙伐鼓之坎坎小和鈴之央央節
奏中規周旋有序合椌楬諧律吕侈弇之制自異陶匏
之音不舉動而逾出擊且殊於錞釪虚以和鳴懸匪勞
於簨簴帶未央晨漏時與俱來混南山殷雷乍迷其所
於以明盛禮於以揚王猷日聞四方聽思聰而廣被教
覃萬國澤咸霈而周流或乃妙響清越緜緜將歇敢煩
手於再振冀駭耳於一發客有觀光以成文願刊象魏
之闕
進善旌賦(以設之通衢俾人進善為韻)(唐)李逢吉
皇唐之與伊唐也濬哲文思異代同時咸進善以欽若
又建旌以求之不進善焉何以延側陋之士不彰别也
何以嘉讜正之詞是宜式創宏模聿陳令典綴析羽以
藻耀植修竿之偃蹇相其地以崇樹所宜因其人以康
莊是踐即之者有以翊聖瞻之者於焉遷善忠謇之徒
風馳雲趨畢效臣節同膺帝俞猶金礪而君臣合契類
土圭而形影相符迥立岧亭而克同國柄直行勁挺而
自陟天衢由是悉索草茅㒺資介儐高懸垂逮下之德
仰視知不言之信咸策足以員來思捐軀而自徇同於
舞羽至誠之感必臻異彼弨弓非禮之招不進大哉求
仁其必有因懿此標表本乎諮詢制其事者上惟允恭
之帝集其下者衆皆可封之人是必隨謗木以用舍與
諫鼓為等倫若夫容衛繁多制度奇詭玄蛇始務其厭
勝翠鳳式崇乎侈靡熊虎之示勇則那日月之比崇徒
爾寧有禆於啟沃且無取於率俾偉夫有臺有宫胡為
乎途中所以闡於聖聰使無不通爰樹爰揭豈惟乎人
悦所以尊彼雋傑使皆就列然後朝廷邁德嗣於羲軒
得賢方於稷卨躬好問之裕有知人之哲固以日奏於
嘉言矧斯旌之攸設
進善旌賦(以設之通衢俾人進善為韻)(唐)陳諷
惟哲王儲精庶務示人降衷冀一善之咸覩俾羣情而
大同抗以高旌式觀於五達萃兹多士以聞乎四聰是
用去疵厲而達幽仄和上下而宣德風邦有道而無隠
善如流而必通原夫創自堯心變昭漢列參夫析羽之
制有類干旄之設名既匪於司常用有殊於掌節多通
達之要會集寰海之賢哲每聞致主之言時得興邦之
說足以見王臣之謇謇聖德之孜孜示人有作虛已無
私旌非善而罔進國非賢而不釐遵道員來懋德音而
親問擇隂斯止備獻替以陳詞敷一德而見答俾兆人
而賴之徒美夫因事立名教人示信略孤表以遥集掩
羣才而得雋無勞負笈而來豈必繫轅而進於以光啓
帝道輝映天衢陋燕昭之尊隗小齊景之招虞正以居
中表弘道之在我直而端本知立德之不孤於是野絶
遺賢朝無闕典仰崇標而勸義臨廣術而來善豈比夫
周聆木鐸之謠漢尚石渠之選方今酌憲前古肇康有
人將葑菲而並采俾弓旌而是陳故野無逃名之士朝
有俾象之臣舉善陟明振遺芳於虞帝率心敗德矯覆
轍於嬴秦然則庶績交修遐邇率俾儻片善之可錄庶
無疑於室邇
進善旌賦(以設之通衢俾人進善為韻)(唐)柳道倫
帝堯有君人之大德恢理國之令圖將啓納善之懷於
四方之士乃立進善之旌於五達之衢所以訪政化之
本招賢俊之徒告善員來故進而無妄聞善必納信言
而有孚類諫鼓所陳同謗木之設彼思聞過而遷善此
俾明善而就列善既陳而一人有慶旌既立而萬姓咸
悦寧同旟旐之翩翩奚貴干旄之孑孑九達之上大逵
之中直影而晴分瑞日孤懸而晝引祥風置之則上德
下布就之則下情上通既至者固當授之以禄將來者
不假招之以弓初孰為此自陶唐氏制乃有常張而不
弛嶷然而孤標獨立迥爾而中立無倚示華夏則綏之
斯來化要荒而罔不率俾厥旌既陳盛德日新使樂善
之儔得因旌以進知建旌之意固惟善是親可以光被
區宇統和天人比垂衣於百代異舞干於七旬繇是廣
達四聰必徵片善咸望雲而就日若風行而草偃求其
善理知百僚之師師采其善言得王臣之謇謇今大君
聰明文思庶政無遺善以求人固以達於政矣旌可進
善亦在推而廣之士有敦詩書懷忠信學頗師於鄒魯
君幸逢於堯舜比潛鱗而待躍同弱羽之思振欣逢進
善之時庶以善言而進
進善旌賦(以設之通衢俾人進善為韻)(唐)陳左流
彼旌孑孑兮五達之中進善為名兮求善為功狀岧亭
以戴日勢聳擢以凌空王者所以開讜諫之路作耳目
之聰故帝堯設之道由此達洎我唐建也化乃斯通觀
其迥立長衢孤標數仞麗晴天以獨出抗高閣而爭峻
體惟能正俾止惡而來觀影則不虧使言善而思進莫
非明主求臣願聞所陳期乎啓沃之佐想夫股肱之人
由是標格寰中萬姓瞻之以為準高居物外九重隔之
以為臬至乃不傾不危持堅孤絶非虹蜺之光欲拖豈
日月之明能揭故邦無道則我斯廢邦有道則我斯設
彼書謗之木安可與齊承露之盤何能並列吾君庶政
允釐獻納是思多聞得賢之頌每詠補衮之詩猶恐化
理未洽俊乂尚遺而彼士則可招矣在斯旌故宜立之
且夫為干者其功尠為旌者其利淺曷若當天下之用
進海内之善搜揚不倦道已盛於方今正直長存事足
昭於古典况登於睿鑑旌之通衢人則是仰物豈能踰
謂善建者手不可拔豈有力者負之能趨是知昔之設
旌也其美如彼今之設旌也其美如此君若好善士皆
可俾士有願歌乎聖德庶無慙於末技
進善旌賦(以設之通衢俾人進善為韻)(唐)竇從直
邈矣帝德至哉聖謨廢置殊時古今合符孑孑之狀可
觀將從五達孜孜之道斯表克協三無是以聳彼羣彦
致之康衢願揚美以歸厚思獻忠而效孚故得繼以此
信言由是進明揚既達且自殊於表閭謇諤必陳豈可
同夫先俊觀其悠揚廣衝旖旎從風諒賢愚以咸覿固
朝野而必同式委垂而下俯埃壒乍直指而上映晴空
過之而凜然生敬仰止而卓爾在中苟厥志之有立當
其誠以遂通俾其不進不止豈徒自西自東已哉俟爾
貞烈自非虛設既異詩人之干旄匪同叔孫之緜蕞匪
善奚取惟賢是謁彼謗木焉得而比矣諫鼓胡可而儔
之苟匡救之惟徵我無爾詐而旌別之有制爾無我欺
則賢既樂只人將率俾不獨翻曉日以搖搖獵輕風而
靡靡至仁斯被至化為淳何必改舊然後為新矯前王
之令德酌古典之攸遵雖謨訓以克備尚芻蕘之是詢
萬國欽風巖廊盡英髦之士百蠻向化版築無屠釣之
人故知至德在於求賢救世資乎擇善則設旌之道也
為皇王之盛典
進善旌賦(以設之通衢俾人進善為韻)(唐)范傳正
為君者莫大乎求賢審賢者莫先乎進善不立表以取
則何勖人於自勉故我后纂唐德酌堯典爰揭旌以建
標若懸鑑而攸選其制惟新難乎所陳窴於朝懼來而
有阻樹於野慮獻之無因於是施之五達之陌以招四
遠之人乃析羽上插綴旄傍委映旭日之曈曈隨長風
而靡靡孤標迥出中立無倚將舉事以舉言在率土而
率俾儀神都聳康衢或斂衽以下過或峩冠以來趨善
或可聞豈持之而有怍德苟未進敢欺之而自誣旌因
名而助順士修業以求進小人斯遠實曰不怒而威君
子必臻可謂不言而信瞻之者其行勵仰之者其心愼
非表善之為崇亦懲惡而能峻故得有善者不壅無媒
者自通所以導人之志達帝之聰豈比夫舞干兩階徒
有格苗之用繁纓七就何旌進善之功亭亭不撓奕奕
斯設招一善而百善知歸納一人而萬人胥悦諒厥裁
之為美與恒用而有别施之行馬豈得耀於朱門授乃
元戎何貴偶夫全節藏器以待時與斯而若期惟事匪
細惟賢是司儻片善可錄至公不疑願佇立於旌下幸
因兹而進之
懸法象魏賦(以正月之吉懸法象魏為韻)(唐)蘇珦
建皇極者存乎正名體元命者存乎作程彼宗周之創
業遂體制而緣情職命六官必先庚而著令歴分三統
因建子而為正當是時也玄律司候黃鍾紀月伊歲元
之允初懿陽和之始發於是懸邦國之六典致象魏之
兩闕俾萬人觀而取象罔敢逾越者也大矣哉示人有
則布政惟時既當途而明矣亦浹日而斂之是則是效
念兹在兹乃人君之大象諒王國之元龜是知象魏之
章煥為故實分章授事典司非一或以理象為理人之
規或以教象為教人之術觀之者仰而可見從之者貞
而且吉俯黃道而高懸與蒼龍而迥出法之不朽雖草
創於前王體有可傳亦恢張於是日國家以務人為本
以施命為先拱北極之六星庶官咸備張南端之雙闕
舊典常懸是知大聖君臨名臣不乏欽承帝道足以為
法以之安人其國斯廣敢引此以為喻亦因兹而取象
懸法魏闕其教可以普施懸法禮闈其人可以外奬夫
然則青雲可期於影響
無逸圖賦(宋)陳普
維叔旦相厥孤宅洛後歸政初慮君德之不勤乃無逸
而作書遠引商哲近陳祖謨進艱難之藥石攻躭樂之
癰疽數百字之懇切七致意於嗚呼此誠萬世之龜鑑
而人主不可一日無者也越厥開元有若臣璟圖而獻
之星日新炳帝曰俞哉卿我戒儆出入起居莫不觀省
然念六馬可調而氣難御槃水可捧而志難持以前殿
之焚錦卒深宫之舞衣内蠱惑之已甚外姦邪之不知
遺虎患乎漁陽濺鵑血乎峨媚由山水之一易遂顛沛
而至斯後人哀之而不鑑之者多矣周公豈我欺也哉
無逸圖賦(有序)(元)方回孫
唐宋璟手寫尚書無逸為圖以獻玄宗出入觀省
繄廣平之持正兮念守成之惟艱思保治於開元兮格
君心於燕閒念成周之太平兮姬旦惄焉而不敢安述
迪哲之憂勤兮書無逸而監觀既先之以稼穡兮復怨
詈之足患推夀考之有由兮皆敬德之所關七嗚呼而
興歎兮庶幾悟於艱難爰編錄以為圖兮寫歴歴之披
肝廣厦兮細氈披香兮嬋媛嗟聲色兮娛人孰觀者兮
澹然圖鍼灸兮明堂圖功臣兮凌煙念股肱兮在目施
輕刑兮無鞭况承平兮日久宜規警兮陳前箴大寳兮
有初錄金龜兮孰先背忠誠兮指畫冀心術兮迴旋睹
盤遊之不敢兮節嗜好於逸田覽惟正之是供兮堅焚
繡於初年思荒寧之祗懼兮省歌舞於梨園觀保惠之
享國兮庶無惑乎丹餌之傳君心雖未至於此極兮臣
不敢不為之先慮也與其慾已縦而莫收兮寧先時為
此蚤計也况歲月之遲暮兮寧忽焉而莫之顧也及壯
盛而格非兮庶晩節之不吾悔也紛總總其獻樂兮吾
獨心太師之為心靡遑遑其獻珍兮吾獨君成王之為
君匪十漸之極疏兮敢數批於逆鱗乃寓意於圖書兮
實援古以諷今彼有集書囊以為殿帷兮特昭儉以自
遵疏列女於屏風兮彰默識之精深豈若基七百郟鄏
之鼎諧百篇金石之音雖山水易圖移後時之翫好而
出入觀省猶大訓之昭臨是以鉅儒想遺意於千載豳
風圖農事之諄勤於以進經筵之講兹不忘規諫之忱
豈非豳風之詩表裏乎無逸而西山之忠丕承乎廣平
迺今鳬鷖既醉持盈守成明良熙康賡歌虞廷所其無
逸是法是遵非圖而圖昭揭五經股肱皋䕫姚宋曷名
無逸圖賦(元)胡一中
維大臣之忠藎繄責難以事君丕重華之神聖尚罔逸
之是箴儼商湯之祗敬視盤銘而日新慮保邦於未危
亶為政兮在勤稽有唐之啓運由得人以致治懿明皇
之靈承勵初心而劼毖時廣平之棐輔偕姚崇以獻替
懼居尊之易肆故鮮終而或怠矧太宗之肇造逮高枕
而不安猶晩年之弗繼疏十漸兮開端念獻曝之日少
吾如萌之十寒迺摭姬公之無逸爰寫圖而進言其言
若曰臣璟再拜若稽古昔莫盛匪周八百其歴成王治
隆公旦是式爰作書以申戒肆諄諄其啟迪懋王敬以
作所惟無逸而乃逸知小人之攸依允艱難於稼穯追
三宗之踵武咸寅畏而迪哲及文王之兢兢亦不遑於
暇食助冲人之德顯克佩服而無斁宜蒼姬之永年夫
孰後代之能及羌聖人之法天壹至誠之無息苟怠心
之不慎恐終累乎大德且殷鑒之不遠警亡隋而惕惕
恭獻圖於丹扆願觀省於出入猗歟論道兮經邦在一
言兮可興曰勤政而務本斯御樓之有名復戒奢以示
儉焚珠錦於彤庭實由覽於兹圖式往聖之儀刑並九
齡之金鏡開冕旒之聰明既君心之一正宜乎底開元
之太平嗟乎志既驕兮易滿氣與居兮易移何豔媚之
一蠱忽有忘乎前規既姚宋之莫起寧諫疏之復來尚
斯圖之在目捫朕心之忸怩繪山水以改觀聊盤遊而
自怡奏霓裳以入畫媿豳雅之歌詩既當時之罔悔俾
後人之是悲竊有感乎崔植之進誡援先正而陳辭誶
曰無逸有書周祚長兮無逸有圖唐室昌兮克念作聖
罔念狂兮敬勝怠吉曷不蘉兮欽惟皇元軼盛唐兮明
良相逢治具張兮謇將獻賦耿鐵腸兮遐哉邈乎周公
其有光兮
無逸圖賦(元)汪克寬
粤有好古書生博雅搜奇閱几上之冊絶編中之韋覽
商周之逸蹟暏漢唐之懿儀涉獵前昔究竟無遺秘閣
主人見而問之曰子亦嘗聞唐人之無逸圖乎演往聖
之箴規易明君之翫娛維良相之偉制實盛代之弘謨
也盍抽子秘思攄子遠謀探訓詁之賾闡方策之腴摭
芳逞妍而為余賦諸書生曰唯唯繄唐中葉實惟明皇
式遏寇攘克正紀綱嗣睿而帝既安且平虎皮包刃鵠
板收英爰得宋璟股肱之良敷陳治道討尋憲章璟乃
思曰繄人君之履位如臨深而捧盈宜處逸而思囏宜
旰食而遑寧於是寫周書無逸之圖為唐皇克己之銘
不飾不文不丹不青惟取周公旦之數語所以戒成王
之守成者也念聖人之遠慮懼嗣王之暇逸獻無逸之
嘉謨陳艱難於稼穡於以戒夫怠荒於以勉夫兢業考
歷代之隆規敷祖考之弘績嗚呼七歎感慨乎今王之
心不敢五言鑒觀乎前哲之德於觀逸於遊田再四為
之丁寧生則逸生則逸反覆為之戒飭陳享國之久近
論得壽之隆嗇是皆以昏為懲而以善為則也璟之圖
之必精緻而詳極明皇觀之宜亦感省而修慝矧夫九
齡進金鑑之錄藴古遺大寳之箴賢臣交納乎忠言賢
君亦謹於操心故迴奢為儉戒荒為勤燬殿庭之綺繡
郤錦坊之織絍是宜開元之盛治遂與貞觀而比倫也
夫何賢輔既往侈心遽萌肆情慾於玩好易山水於扆
屏霓裳羽衣稔宴安之鴆毒槃盂觴豆忘古道之典刑
弗致蕭牆之警卒罹馬嵬之行蓋無逸之戒明皇不能
愼終以如始是以樂極而患生方今聖皇宵衣圖治篤
緝熙之學繼纂成之志有皋䕫以論思有伊吕以獻替
固不假宋璟之為圖而可以軼成周之盛治也秘閣主
人展然而笑曰子之述是蓋將致吾君於唐虞躋斯世
於雍熙異於圖混一而賦大都陳謟頌而翊佞䛕者矣
吾為爾歌之以發其餘歌曰公旦輔周厪奬勸兮無逸
數策垂寳訓兮宋璟制圖有條不紊兮惜哉唐皇功虧
九仞兮猗歟我皇勤勞克謹兮保惠黎民延億兆而有
永兮
梓材賦(以理材為器如政之術為韻)(唐)郤昂
匠人度有山之梓相文木之理既因性而是度又從繩
而可擬故輪桷適任棟梁資始隂陽之體叶時檃括之
形中軌飾其象乃圖之以鳥獸諧其音必均之以宫徵
苟可擇於棫樸亦何殫夫杞梓徒觀其破擁腫斲瑰材
攢節迸集斜文洞開蜀柿落而雨足交洒郢斤運而風
聲飇來伐之丁丁奐蹙貍之斑首斲之槖槖碎空穴之
青苔巧無匪制庸無所施因心則達觸物能為初會方
以成矩乍投圓而得規削斲同功準量成類方資剖劂
之力乃作馨香之器厥若選德以序辨官以位誠當正
直而無頗亦何患乎綱紀之紊隧小既以此大無不如
文公立號以化俗康叔省功以愼儲仁義有常剛柔貴
識其虚實寬猛相濟勤苦務知其疾徐教在洽人毖於
出令亦猶代大匠斲罕或不傷其性俾夫來者式遵前
聖且修短得喪亦奚其為政森彼灌木工則度之有倫
有要念兹在兹展矣君子如何勿思思不越乃心逸於
人也明其采章於木也須其丹漆瞻濟濟之榛楛懿彬
彬之文質雖非班扁之奇妙敢獻斲輪之良術
梓材賦(以理材為器如政之術為韻)(唐)魏縝
昔成王纂位周公輔理命爾康叔尹兹殷士既因命以
申勸欲善終而令始述文武之所修陳藝術之攸起播
英聲於典訓揚芬烈於國史則知上之化下如梓之材
遵繩墨以運思受鎔模於簡能其度木也佇林衡之畢
選其取制也仰倕和之所開於是既勤樸斲惟所云為
奚兹服用靡尚精奇信其有益取於無私工必止其淫
巧物欲稱其事宜去雕鏤所以昭代俗之反素塗丹雘
所以知禮義之攸施擬古呈功勸象制器或因事以立
法亦憑質而託類臨時通軌開物以利乃作誥於聖人
俾流戒於在位凡教在始而法在初莫不念乎梓匠愼
爾攸居苟方圓之失理是風化之蔑如故王者削殷跡
述周令汲汲賢良孜孜善政招延俊造以輔明盛偉夫
立德垂訓名言在兹凡百斧藻各共乃司勿謂幽昧神
其聽之自然片善無遺羣材靡失輪桷兼採棟梁並出
實有補於大厦方見用於王室擅高曾之規矩騰雅頌
之洋溢闡無疆之淑懿成不朽之政術
梓材賦(以理材為器如政之術為韻)(唐)梁洽
立政施教能簡則理為器擇材唯良是視政有孚而可
大器自斲而稱美學古入官斯可已矣故周公設誡取
鑒梓材百工飾化以物作萬勢曲成而象開栢之可伐
而取諸新甫松之可斷而美於徂徠何備用之徵要信
崇功而大哉觀夫良匠掄木知無不為盡力以獻藝因
材而合規勤樸斲而去夫濫窳尚儉素而昭於軌儀智
者相物後人述器得成風之妙窮運斤之利或經緯乎
隂陽亦法象乎天地上棟下宇資丹雘之餘飾從有之
無通舟車乎遠致嘉兹義之可分而發昭乎在位是尋
是尺其檉其椐每從繩而則正異投刃而皆虛觀梓匠
之斲矣吾是知為政之所如材之既度可施於政若意
匠以合則必由庚而在詠侯其偉而念兹在兹政有善
人則不欺山有木工則度之材有常質政則匪一每呈
器而受用亦相時而陳術夫如是諧利貞保元吉信前
賢之濟代豈小人之能悉
梓材賦(以理材為器如政之術為韻)(唐)王澄
猗嗟掄材者梓必將有以掄者動不妄施材者用之為
美塗其丹雘之色契乃斲雕之理成乎器用孰不勤止
則知能者軌物其利博哉達於道必獲乎象酌於事實
在乎材材㒺不奇戒乎不知應時可重匪飾胡為須度
長而絜大諒方矩而圓規役是司者勉矣厥宜亦猶德
必輔人材不假器人失德而奚取器非材而奚利材濫
則過於梓人德乖則失乎爾位其有取非輪桷性實散
樗以不材而見棄思入用其焉如豈比山有之亦修短
惟準工度也而削理有餘既罕節而抱直成大厦之厥
居者哉夫如是則工以理材為難國以教人為聖聖體
材而存道材象道而成政弘之在人愼乃出令藏器俟
時人罔越思達乎至極欽哉有司惟試可矣以材校之
守而勿失其德秩秩以人觀材以材觀實非獨陳伊周
之弘義將以翊我唐之政術儻小材之不遺願雕煥於
兹日
御定歴代賦彙卷四十五
