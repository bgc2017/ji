欽定四庫全書
御定歴代賦彙卷一百七
覽古
登臺賦(有序)(晉)陸雲
永寧中參太府之佐於鄴都以時事巡行鄴宫三臺登
高有感因以言崇替乃作賦云
承后皇之嘉惠兮翼聖宰之威靈肅言詞而述業兮乃
啟行乎北京巡華室以周流兮登崇臺而上征攀凌坻
而遂隮兮迄雲閣而少寧爾乃佇盼瑶軒滿目綺寮中
原方華綠葉振翹嘉生民之亹亹兮望天晷之苕苕歷
玉階而容與兮步蘭堂以逍遥蒙紫庭之芳塵兮駭洞
房之迴飇頹響逝而迕物兮傾冠舉而凌霄曲房榮而
窈眇兮長廊邈而蕭條於是迥路逶夷邃宇玄芒深堂
百室層臺千房闢南窗而蒙暑兮啟朔牖而履霜遊陽
堂而冬温兮步隂房而夏凉萬禽委蛇於潛室兮驚鳳
矯翼而來翔紛譎詭於有象兮邈悠忽而無方於時南
正司火朱明鬱遂縣車式徐曜靈西墜暑乘隂而增炎
兮景望淵而曖昧玩瓊宇而情廞兮覽八方而恩銳陋
雨館之常規兮鄙鳴鵠之蔽芾仰凌眄於天庭兮俛旁
觀乎萬類北溟浩以揚波兮青林煥其興蔚扶桑細於
毫末兮崑崙卑乎覆簣於是忽焉俯仰天地既翕宇宙
同區萬物為一原千變之常鈞兮齊億載於今日彼區
中之側陋兮非吾黨之一室本達觀於無形兮今何求
而有質於是聊樂近遊薄言徜徉朝登金虎夕步文昌
綺疏列於東序朱戶立乎西廂經蕤曄以披藻兮椒塗
馥而遺芳感舊物之咸存兮悲昔人之云亡馮虚檻而
遠想兮審歷命於斯堂於是精疲遊倦白日藏輝鄙春
登之有情兮惡荆臺之忘歸聊弭節而駕言兮悵將逝
而徘徊感崇替之靡常兮悟廢興而永懷隆期啟而雲
升逝運靡其如頹長發惟祥天鑒在晉肅有命而龍飛
兮跚重斯而肇建嘉有魏之欽若兮鑒靈符而告禪清
文昌之離宫兮虚紫微而為獻委普天之光宅兮質率
土之黎彦欽哉皇之承天兮集北顧於乃眷誕洪祚之
遠期兮則斯年於有萬
韓王臺賦(有序)(晉)孫楚
酸棗寺門外夾道左右有兩故臺訪諸故老云韓王聽
訟觀也
望韓王之故臺尋往代之所營雙闕碣以峻峙貫雲氣
而上征歷千載而特立顯妙觀於太清薄邯鄲之叢臺
陋楚國之章華邈岧嶤以亢極豈岑樓之能加至乃宫
觀弘敞層臺隱天伐文梓於萬仞發玉石於三泉優倡
角烏烏之聲蛾眉戲白雲之舞紛淫衍以低仰翳脩䄂
而容與
登姑蘇臺賦(唐)任公叔
司馬遷世掌天官才稱良史探禹穴之遺跡紀吳國之
覆軌乃憮然而嘻曰登此姑蘇之墟淹留兮躊躇感斯
宇之基為沼而仲雍之祀忽諸我聞周道既衰諸侯狎
主中無霸王蠻戎振旅始闔閭以信威終夫差以極武
左與勁越同壤古與強楚為鄰内有高臺之築外有遠
略之勤積如莽而暴骨亦如讐而視人是以彊場日駭
板築未弭方五載而厥成造中天而特起因土累以臺
高宛嶽立而山峙或比象於巫廬之峯或倒影於滄浪
之水悉人之力以為榮觀厚人之澤以為侈靡斯實累
卵於九層夫何見乎三百里俚語有之曰川壅則潰月
盈則匡善敗由已吉凶何常矧謀主之賜劍若涉川兮
無梁以為棲越以求霸卒見豢吳而受殃客自南鄙觀
乎江濆徘徊舊德惆悵前聞試遊目於寥廓曾巋然而
參雲聽逆虐而翳諫竞麋鹿而為羣高天放曠平湖泱
漭奕奕孤嶼茫茫極浦悲早鴈於海風嘯寒鴟於江雨
况復關梁坐隔羇旅增愁山木將落汀葭亂秋思美人
兮何處獨懷邦兮遠遊彼名遂以身退顧與范蠡而同
舟東吳王孫有睟其容因少為唱曰中心不必兮子胥
何為懷直道而驟諫遭重昏之見危將漁父以抗跡且
垂釣於江湄高臺既傾夕露沾衣感莅國之不及冀來
人之與歸者也
姑蘇臺賦(宋)崔鷃
崔子勸學少間與客游於横山之下有臺巋然出於羣
山荒基峻級高切雲間荆棘為之蒙翳麋鹿為之迴環
余語諸客此何所也客曰子不聞吳都之壯麗乎造姑
蘇之高臺臨四遠而特起此其遺址也余乃倚杖而立
喟然而嘆曰蓋聞吳王之築斯臺也受鄰越之貢竭全
吳之力千夫山吟萬人道泣三年而聚材五年而建立
佩茂苑於長洲帶濬池以朝夕自以為天下之竒觀也
而今安在哉神材異木飾巧窮竒黃金之楹白璧之楣
龍蛇刻畫燦燦生輝而今安在哉於是與客傴僂而上
抵其上之絶嶺快四面之遐覩南望洞庭夫椒之山湖
水澄澈其名銷夏灣者吳王避暑之所也北望靈巖館
娃之宫廊曰響屧徑曰採香者吳之别館西子之遺蹤
也其東吳城射臺巍巍其西胥山九曲之逵至於興樂
有城玩華有池走狗有塘鬭雞有陂猶不足以充其欲
也又侈斯臺以為娛嬉嗚呼雕楹鏤檻者丘墟之幾也
九層百仞者汙池之漸也瑶臺作而夏衰瓊室考而商
危章華成而楚衆叛阿房出而秦人離斯喪亂之必然
曷吳王之不思也哉方其酌醁醽賦珍羞置酒若淮泗
積肴如山丘其宴樂固極矣而不知會稽之上飲食嘗
膽方焦思而深謀旁籠西山俯視太湖憑高望遠三百
餘里其登覽固廣矣而不知笠澤之畔銜枚仆鼓忽潛
軍而夜濟是以横塘之浦僅通而越來之溪巳逼高下
之築未乾而勾踐之城已距於咫尺矣詞未竟客悵然
曰已矣乎古往今來邈矣悠哉蒼煙兮滿目舊事兮飛
灰幸江山之不改兮後之人當有鑒於遺臺
古銅雀臺賦(唐)張鼎
伊昔三方列峙惟魏宅中五都分設因鄴為宫北走邯
鄲燕薊南馳鄘衛河潼於是聖武欽若啟戎締經國之
初構立濟世之元功受命而創洪業取威而定羣雄土
德王始炎靈告終天滅漢歷國封魏公黃星徵於分野
素秋建於茅社諏良日兮御靈壇坐千乘兮馳六馬錫
彤弓兮張海外受金印兮安天下不飭不美無以壯哉
營宫營室是為王者乃僝梓匠掄瓌材伺農隙悦子來
六府垂象制文昌之廣殿百工獻藝造銅雀之高臺壯
閶闔於昭回軼沆瀣於煙埃俯臨而漳滏水合仰觀而
宇宙天開返道截梁兮漫延紅䔟縞璧兮徘徊連雙闕
於日表飛累榭於雲㟪崪如五岳干霄而岌立&KR2483;若三
山出海而崔嵬金雀踶甍而欲翥玉螭盤柱而將迴召
詞人於華屋留舞客於瑶杯登高必賦無遠不該洎乎
鞠旅卭筰反旆咸洛雖納漢以吞江終頹山而擠壑遷
神於建始之殿返葬於壽陵之郭慷慨遺文凄凉舊閣
罇盈玉座燈映蘭幕婕妤妓人鼓舞歌唱當春月而朝
臨悵日暮而西望見松栢之成行愁歌舞之相向異哉
戰雖必克愛亦有捐戰可以力勝愛難以威全撫四子
兮魂斷念六宫兮涕漣何壯圖之夭閼而閨思之嬋娟
紆曲念於弊履昏盛德於繁絃非達人之所繫豈至尊
之宜然歲月其除君王安在出入三國芟夷四海號諡
殊徽質文異彩及石氏之謀帝位高歡之竊神噐雖脩
舊而增崇竟移時而改代銅龍噴水似落九天金鳳銜
珠終淪五綵我君遑遑行指鄴旁弔古太息馮高獨傷
東郊道兮蕪漫西原樹兮微茫露窟吒兮泣蒼蘚風蕭
梢兮悲白楊妝樓歇豔畫閣銷香陂陀巖屼巋峗摧藏
井榦滅兮有遺甃殿垣毁兮無華構但見蓁蓁蒿棘生
復看觺觺饑鼯鬭雨嘯幽□月哀離狖宿莽撐骨危巢
覆鷇平皋晩兮拱木生寒紫陌昏兮黃埃奪晝人壽幾
何留恨日多追士衡以投弔效明遠以作歌歌曰銅雀
蒼蒼對古馗清風切切有餘悲試憶望陵三五夜便是
西園明月時
銅雀臺賦(元)郝經
天斷漢結誕植姦孽董則顛而袁則揭曹氏猖狂銅雀
巍嶪阨崑崙閉孟門嶡三臺見三山截霓斷雲縵重楹
而走六龍折角徙甍頡地頏空碧甃金鎔直外隆中壯
天骨柱天崩激千里而怒長風如此之富如此之雄而
操之心猶未充俾漢之天為曹氏天漢之國為曹氏國
漢之民也曹氏奴漢之臣也曹氏穎漢氏之宗廟宫室
燼矣而曹氏之列屋長門美矣漢氏之庭寡婦悲曹氏
之庭嬙與妃聆義聲觀義旗孰知其非而操之心猶未
涯既立海移山分辰斡斗負漢鼎而入魏宫結漢網而
維魏臺則丕也拜表植也拜章權退備隱琮降表亡不
愧漢霍光自比周文王四顧無人虎踞而鬼倀忘赤壁
之辱誦明月之曲笑吳蜀之僻隘鄙桓文之局促乃上
重臺入雙闕慨雄姿鼓高節燕歌兮玉糝塵趙舞兮風
翻雪望二喬而不見怒孫劉之未滅謂我翼莫吾禦我
角莫吾折彼神噐入吾手孰敢撤而裂之哉曾不知此
世此年守漢宫者孤兒泣血守魏宫者姦雄倚疊也一
旦懿不忠國照不義扶濟戈投車龍悲鼎湖則銅雀之
富魏宫之蓄賊規盜模一為晉所居嗚呼天既不有漢
而魏復當有天使魏有天則魏之為魏亦昭然矣奈何
魏反不務可作真帝逼君而生拱北以漢臣欺世而死
征西乎噫欺人者不自見已不欺人人不欺已魏欺漢
作是臺而不能居晉欺魏獲是臺而不能保臺乎臺乎
果孰居乎不欺人其永居乎
銅雀臺賦(元)劉詵
建安十五年曹操作二臺於鄴高入雲漢其一冶銅為
鳳凰置焉因名銅雀黃初元年操死臺成未十年計其
馳騁兵間觀游之日復幾何哉遺令婕好美人朝晡上
脯糒朔望作妓樂世以操留連妾婦分香賣履區畫家
事傷於纖悉乃平生姦偽死見真情為其心之陋也或
者謂不然以為遺令藏其所大欲而徒及家事乃操之
微意實為漢賊而身享漢臣之名此固足以窺姦雄之
心然愚以為操之不遜顯白於世久矣求九錫備儀扈
諷陳郡董昭以勸進特以清議未泯遲之歲月聞耳不
謂不得逞於隴漢歸未及洛而沒蓋平生心事竟不得
遂故流涕不自制而寄愛於幼子少妾焉觀其欲嘗設
妓樂及使人嘗望西陵不能割生前富貴如此而肯為
盛德事乎陸士衡以為長算屈於短日遠跡頓於促路
斯言得之矣使其未死彼固不能忍以待其子也又豈
孔北海荀文若之清議所能劫哉作銅雀臺賦
出相州以西騖兮澹落日之榆堤青山如浪而四走兮
麥田田而陵陂飛鴻去而查查兮寂人家其掩扉荒敗
礫之草生兮為銅雀之故基問興廢而下馬兮故老告
予以不知嗟阿瞞之鷹揚兮偉一代之雄姿以迴天倒
日之為力兮果何強之能支攬英豪以自翼兮才各適
夫所施每磨盾而作檄兮亦横槊而賦詩由意氣之溢
出兮傲甲兵而笑嘻搜六合之名材兮起銅雀之崔巍
俯雲雨之在下兮招飛仙而遇之高鳥度而畏金碧兮
行人睇而愁思啾絲管於天上兮天風散而浮雲悲席
不温而介馬兮曾登覽之幾時哀短日之不待兮徒以
施乎繐帷執姬侍以荏苒兮又孰知其雄心之歔欷以
愛子而託人兮彼豈願於崦嵫盛妓樂以媚死魄兮固
富貴之未忘豈不知在其子兮誠一念之未償奄天運
之至此兮銷平生於哀腸嗟後來之議論兮舉不究其
所藏慨睨鼎之旋踵兮曾不如猘子之長西陵暾乎高
原兮莽疑塜之蒼蒼高臺落而為土兮曲池咽乎蜚螿
獨遺瓦之在人間兮尚磨涅而不亡論斯人之自樹兮
固其功之孔隆何羣雄之蝟起兮由立已之未公譬吾
身之來盜兮又以摧盜而為功矧不可以控摶兮未若
秉乎厥衷耿予心之躊躇兮託餘悲於林風
銅雀瓦賦(有序)(元)楊維楨
金華劉仲車得是瓦於里甿體半存且廢復完以膠漆
背有銅臺字左右篆銘有涪翁記云艾城王文叔為洺
川守得此於深水允謂古匪謬故予為賦之
客有陶唐氏甄名來自鄴下與會稽楮先生論交先生
曰子辭高而卑去合而分偃傲雨露譤避風雲將涵泳
聖涯嚌嚅道真其出處得失之大故亦可得而聞乎甄
曰唯唯惟漢建安大將軍操挾天子威芟夷羣盜瞻彼
雒京宫室咸燒睠兹鄴土新厥層構殆將追始志於譙
東談詩書而訓甲胄也予泥塗之人稼穡是利大鈞有
造適用於噐以為太柔則坯太剛則甈和我以丹鉛濟
我以火齊不剥脱不砥礪而出我於成剬繇是躡雲梯
登金雀翼觚稜以特峙軼埃壒之混濁與燕黃金以爭
高吾之承魏恩者亦不薄矣先生愀然曰與枉而摶寧
直而蟠蹈海絶秦耕野傲燕彼卧龍所不事石羯所不
為非許月旦所評之姦乎子不登明堂上靈臺則已而
何立鼎峙乎中州冐九錫於其間凌霄漢其若此故不
如監門而抱關甄曰馬既負乘雀亦告災嗟我鴛侣碎
礫飛灰有幸不幸璜沉璧埋解予逃難謾何取材陵遷
谷易甘遯不諧越八百其歷而起我於深水之涯太守
拾遺如獲渭潭太史審象如見傅巖青黃溝斷律吕㸑
焦千年瓦礫一日瓊瑶陶弘通譜撲滿絶交歙眉包羞
端眼獻嘲直筆如杠歛鍔淬鋩泓然所藏咳唾成章誅
姦不死發德彌光非吾斯文之一大昌乎先生啞爾曰
大節一折萬事瓦裂雲斬其佞蘇泣其别吾子既創高
危宜悟明哲毁身削名埋照食渫又何聘几席之貴資
筆削之直老忠義之研磨將何辭於孟德子殆為銅臺
之罪案於顙獨無泚而面獨無墨乎甄色如土不敢作
聲扣之復鳴曰甄實頑鈍未周規矩多壽斯累懷璧而
賈閱西陵之傳舍僅四紀而弗有舍金華之仙伯復流
落乎誰手忽暗投乎渠儂孰為甋而為玖分甘與破甑
同棄而老㼽同朽投膠漆以自堅又為夘金氏之友也
先生蹵然曰汝補漏於一方孰與同文於天下也賣恥
於故國孰與尸解於九土也取弔於騷人孰與忘言於
老圃也義士絶餐孰回西山故侯不名孰奪東陵為子
計者野雞拔尾林鹿閟聲又何起缺足於半士志折脅
於客卿魏既失之而弗能有黃既得之而弗能留自謂
求田而問舍又崛強而依劉徒知三獻以為寶未知一
毁而解仇者歟已矣乎噐以名而累形兮名以盜而亂
實非夫人之具眼兮孰封黥而謝躄豈擲地而金聲兮
猶未忘於瓦礫削欵識與瘞文兮庶還初而返質甄乃
蹷然而起退而徼中書先生之纂
三臺賦(有序)(元)許有壬
至正三年九月二十四日有壬偕明初馬徵君遊三臺
明初有長句既次其韻詠歌不足又作是賦其辭曰
歲癸未秋九月霜清寒薄天宇澄澈途無長泥庭有積
葉高陽子逸興作呻畢輟趣膏秣事登涉壺清露之芳
醖從白眉之佳客乃度清洹税駕乎鄴覽山川之形勝
弔陳迹之未滅客乃指顧而告曰子亦見夫三臺嶻嶭
者乎冰井峙北金鳳距南銅雀巖巖中立而三若稽作
者振古所慚欲祛我銜不能縷談子亦欲聞其凡乎高
陽子曰嘻昔有途巷話古事及漢季小兒聞曹敗則大
喜劉蹶則顰蹙而出涕蓋人心天理之所同况怒其人
而履其地因其迹而聲其罪不亦宜哉客乃言曰吉利
之生姓不自知由嵩已冒夏侯何稽舞戟御捕啖葛如
飴誑叔以疾拒客以泥睥睨一世岸然肆欺雖橋河之
見異卒莫逃子將之譏謂興義以寧國致羣材之景隨
爾乃劫遷乘輿地尊天卑彛倫攸斁大厦以隳及乎袁
尚既敗審配亦摧黃星斯應赤精遂微入鄴領冀州之
牧中天植不臣之基慮幾人之稱王乃居之而不疑幾
簣幾杵成兹崔嵬子午梁貫愈出愈竒三山鼇戴雙闕
鳳飛連甍複道相為蔽虧累棟山積周軒雲齊陽宫各
熙凌室夏淒審曲面勢有巧無遺衡漳浩浩乎其北隆
慮靡靡乎其西收千里於寸眸萃萬景於一時卷山河
而匪席指風霆其在頤應劉王徐倡酬諏咨登高能賦
家有陳思父子放志欲長若斯天道惡盈樂極則悲撫
冲弱之季豹顧婉孌之蛾眉語託人而哽塞惟泣血之
漣洏痛富貴之長違遽盡露其情狀彼一牀之八尺容
幾許之繐帳要脯糒於朝晡競聲樂於朔望分香衣而
造履組舉𤨏𤨏於屬纊其横槊賦詩之雄發壁殺后之
威奄忽而俱喪匪不及乎簒代丕蓋默定於主鬯鎻諸
嬪於幽闃望西陵之莽蒼念舊寵而興悲抑茹怨而自
愴霜鴈訴秋露花泣春宰木行拱几筵有塵哀絃急管
其聞不聞事往迹存如惡不泯夫以精舍二十年之規
欲媒糵萬年之為君不知司馬家兒已瞠乎其側而恥
於附其翼攀其鱗也徒為趙燕韓魏齊之張本因之增
侈重困乎吾民幸疊嶂之不鏟俾表惡於無垠今吾與
子效小兒之顰蹙申欺孤之公議傾壺中之清醇澆胷
中之磈磊且以酧漢室征西之將軍魏家創業之武帝
子以為何如高陽子聞而笑曰瞞乎瞞乎如客之言則
爾之罪窮天地亘萬世而不可貰矣然誅則以心論言
不以人廢乃歌其歌曰對酒當歌人生幾何憂思難忘
唯有杜康於是引滿竭壺興盡而返回望三臺渺蒼茫
乎醉眼
燕昭王築黃金臺賦(唐)張式
燕昭以齊魏黷武楚趙專征地僻援寡城孤勢輕體未
遑於安席心每寄於懸旌外矜嚴以示懼中慷慨而不
平欲羅天下之彦總海内之英爰築臺於國以尊隗為
名知夫喬林之木可選他山之石可轉將在物之非珍
謂求覽之不顯苟白駒之可縶信黃金之可賤且設而
為已則以奢設以為人則為善岌然既就赫矣斯存象
徘徊於前殿色晃朗於朝暾人所貴惟金我以為土時
以士為賤我以為尊誠列辟之未制掩前經之所論昔
銅雀創於鄴都陽臺起於荆國聳高麗之殊觀備珍竒
而盡飭徒竭用而殫人自矜豪而逞力泊夫遺情繐帳
徒愴淫心結夢巫山空資穢德豈同夫慮成經始所寶
惟賢初假物以求士終得魚而忘筌不然者鳥將棲於
茂樹魚自躍以深淵臣亦效誠於大國人遠誰仕於弱
燕所謂興亡必繫於賢哲勝負寧由於衆寡庶斯焉而
取斯誠大者而遠者及夫劇辛不召而至樂毅無媒而
萃咸委質而納忠願長途而騁驥然則賢為強國之噐
臺實招賢之餌空悲霸業之雄不覩濫觴之自異乎哉
歷萬古而共觀信諸侯之一致後之士寧無郭隗之才
後之君但守燕昭之位是以千乘雖貴一士雖微必禮
之而後為用必求之而後能歸不可誘之以利不可劫
之以威因酌古以道意惜臺平而事非
燕昭王築黃金臺賦(以殊禮釣士克昌其功為韻)
(唐)獨孤授
戰國之分裂寰區境削兵抑者不惟燕乎昭王乃卑身
以勤德懷霸業之遠圖伊取士之或異及成功而莫殊
抗珍臺而臨碣石廓賢路而走幽都表之以高居尊之
以厚禮曷云成土木之弊適以備股肱之禮於是雲竦
山峭穹崇䆗窱架坱圠以上馳飭金寶以内照泛易水
之浮景蔭尾星之垂耀是為層構臨而時傑臻亦猶甘
餌懸而巨鱗釣展禮於此感之在彼降其尊以奉其卑
豐於物而薄於已臨燕薊之衆目傾齊趙之竒士士之
得可霸其將四海有焉士之失且亡豈直千金而已然
則作為臺館實耗財力始若勦人終能肥國宋歌澤門
以歸怨燕尊郭隗而耀德苟順動而若斯尚何求而匪
克義積道光聲馳風揚羣材並用墜業乃昌屈於一人
以釣士則開霸而圖王侈於一臺以釣國則兼大而稱
強誠異虜其臣而必弊瓊其室而是亡且惟臺則沒矣
代如何其緜邈千載蒼茫一時孰為來者曾莫嗣之國
是其興鑒黃金之豈怯賢如可得下白屋而寧辭故九
九之術不棄齊桓以成功善善之道克廣燕昭以垂風
用能首五霸冠七雄抑未有為國而失士可攄盛烈於
無窮
燕昭王築黃金臺賦(唐)韓徹
伊君有燕國隘朔邊當昭王旁求致理遇郭隗自舉推
賢乃曰人思爾得禮由我先既築高臺所損者寧辭百
鎰斯為下士效死者何啻三千苟柱石之來助冀土宇
之獲全原夫累土足階披沙何損勢迢迢而迥出價洋
洋而彌遠寧同戲馬興誘勸以立基有異思仙得富強
而為本爾乃經營是設積思方成欹危既差於九仞委
棄自多於一籝潛思潤屋之謀寶不足貴遠得利國之
術賢豈能輕所以士因臺而取重臺因金而播名振一
時之德美傳萬古而風清是則厥狀足徵斯義可考孤
峻上符於臣節崔嵬下瞰於王道將昭千乘繼文侯忠
良為心未敢一言得季布誠信為寶所謂南金置而非
重北方倚而自強來側陋以畢至歷磴道而可常乍激
天風還如擲地之響斜臨都邑更同懸市之光想夫典
刑有準聲教可則若周室之稱靈似殷鼎而在德穹崇
可仰權謀實自於一夫綱紀更張威刑遂加於四國豈
比夫銅雀美於魏日章華侈於秦時顧凌雲之小者何
積瑶而方之今與燕非匹惟唐接踵康衢絶扣角之詠
仄席無築臺之寵顧斯賦之至微安敢為重
黃金臺賦(元)楊維楨
懷美人兮天一方曰燕然兮故邦耿寒照兮析木黯雲
蕪兮武陽瞻崇臺之千尺兮敬弔昭王南山松栢兮度
材孔良載捄載㭬兮厥土燥剛上干鴻洞兮下鎮鴻厖
出沒塵霧兮蔽虧景光增黃金之改觀兮聳具瞻乎四
旁吾不知壯麗之所出兮曰聘士之皇皇嗟甘棠之子
孫兮胡﨑嶇於蠻貊鍾噲之之遺禍兮受強齊之控扼
嗜若虓虎兮威若雷霆蹇吾冲之嗣祚兮哀力單而勢
輕弔遺黎之疾苦兮銜前人之憤烈思英雄以共奮兮
庶國恥其可雪千金一擲兮聘席之珍尺璧非寶兮寶
於仁人市遺骨以招駿兮繽龍媒其奮趾劇不召而自
至兮鄒聞風而亦起毅委質以駿奔兮爭來輕於千里
蓋一誠之感激兮固非黃金之所餌也寶鼎九廟兮金
城四壁大邦懷勢兮小邦畏力振吾旅於臨淄兮迫窮
寇於莒墨齊噐設於寧臺兮故鼎返於磨室灑九京之
宿憤兮誠一時之偉績也嗚呼鹿之臺以賄敗兮瑶之
臺以侈亡雲夢蕩乎游盤兮姑蘇鴆乎内荒戲馬鄙於
刓印兮銅雀泣乎分香哀章華與望海兮踵神明與栢
梁編以金玉兮絡以綺組羅列垂棘兮錯落玄圃國士
一空兮禍國之府想昭王之清風兮增激古之慨慷去
千載如一日兮金之臺至今其有耿光嗚呼噫嘻望碣
石兮山嵳嵳涼風蕭蕭兮易水波訪故址兮何在招望
諸兮悲歌易可竭兮碣可磋高臺之風兮不可磨
金臺賦(明)劉定之
眇平野之坡陀鬱孤臺之峻起無置金之遺藏有定鼎
之雄峙匪偏安於一隅實建極於萬紀但見夫天垂蓋
以覆遐荒日碾輪而行高軌臂太行以右盤面長河而
東委參差繚繞萬雉之城兮附以民居之蜂蟻嵯峨嶻
嶪雙鳳之闕兮守以周廬之虎兕煌鋩晶熒樓殿之入
雲兮盡交疏而結綺玲瓏雜沓車蓋之滃霧兮悉紆緋
而衣紫悵勝地之靡常兮今既足以踰初而賢哲之總
會兮彼亦奚能望此偉燕昭之好士兮亦戰國之賢王
思攬英而結俊兮期財富而兵強崇九仞以立館兮傾
千鎰以承筐是宜其效用盛而垂烈光然吾考其所就
兮豈桓文之敢方彼郭生之自舉兮幾衒玉而要價紛
羣豪之踵至兮咸越國而命駕信望諸之材武兮宜取
威而定霸奚君臣之齟齬兮事垂成而狼藉使玄社之
弗競兮陵夷衰遲終不免於督亢之畫較其所建立兮
亦不足為管晏之亞噫嘻兮可遠想而長嘆哉光岳之
合而分分而合英雄之生而死死而生幾虎爭而龍鬭
幾鴉噪而狐鳴金臺兮頽然礙朔風映夕陽藤蘿挂苔
蘚荒以閱此世之茫茫迨夫道泰時寧乾清坤厚堯舜
文武於焉握符闡珍周召皋䕫於焉鳴玉曳綬德與臺
尊業與金富而凡觀光之士擢秀之魁皆欲依日月轟
雲雷豈但使斯景託摹寫丹青之手吟咏宫商之才也
哉
問津臺賦(唐)鮑防
惟歲臨乎甲午余經蔡以遊陳見巋然之故臺沒路隅
之荒榛側聞夫子於此問津敢問夫子何負於人栖栖
夫子魯不容身乃泫然而出涕聊託辭以自申玄黃之
初萬物為銅形象既著造化無功匪伊無功不宰其中
禮樂之初崩壊未正詩書既出夫子無命匪伊無命不
耀其聖向使魯同季氏齊等田常貪浮雲之不義忘夕
露之瀼瀼豈無十室之邑亦有三家之堂奚自衛而反
魯每困窮於路旁浩浩其天茫茫其野近不見於文武
遠不逮於虞夏彼通津與直道故無得而知者已矣夫
子時乎時乎進皆鳥獸之羣退異沮溺之徒霜雪昏其
大澤荆棘穢其通衢撫川陸之嶮難憫人世之﨑嶇方
太公迷殷遇文王伊尹迷莘遇成湯何夫子之不遇處
昏濁而遂亡永追想於遺跡遂投弔於寒荒
望思臺賦(唐)陳山甫
漢武帝以惑亂生聽衛太子以危疑出奔始誤䜛䛕之
巧長遺覆育之恩高臺有揭悔過無門峩峩九層已斷
興哀之目眇眇千里不歸幽憤之魂嗟乎望以窮高思
以及遠為父之慈靡及恨而莫失為子之道既乖慚而
勿反當其版築初設土工聿脩旁窺日轉下視雲浮所
以取其遠無不鑒近無不周導宸衷於曠望表玄思之
殷憂豈比夫栢梁為耳目之翫通天窮汗漫之遊流盼
無涯增懷永久意來思之可待念追悔而終不事殊子
伋空引决以自傷跡異申生諒為孝而何有悲夫見危
致命有去無歸誠一朝之忿斯極豈三年之恩可違於
是跨層高之杳杳屬遠思之依依俯洊雷之音常思出
震仰列星之象猶戀重輝豈知登臺有悼往之心陟岵
無懷歸之歎曉光東上含萬恨而意深暮色西沉向四
隅而望斷徒勞乎積財厚地累土長空想迢遥於玄圃
悲寂寞於青宫鑒失聰明將後悔而何及臺高雲漢自
貽咎於無窮原夫義絶君親禍由臣僕致雨傷於疑忌
在一言之所黷是臺也可以申鑒於後王豈徒處高而
縱目
望思臺賦(唐)蔣凝
路入湖邑臺名望思幾里而雲瞻累土千春而草沒餘
基仙掌一峯遠指江充之事黃河九曲旁吞武帝之悲
昔者漢祚方隆皇綱失理因巫蠱之事作有䜛邪之禍
起宫中既得其桐人臣下皆疑於太子龍樓獲謗方儲
副以難明鳳閣無恩遂出奔而至死保傅徒爾園陵在
哉千秋感悟萬乘傷摧齊誅子紏以無道晉殺申生而
可哀於是憑大野築高臺目極心存知繼體之何在天
長地久庶招魂之一來緬彼沉冤登兹極望英靈無髣
髴精魂丘隴有蕭條情狀見舜井以咨嗟念嬴博而惻
愴煙昏日慘全非望月之中鶴唳猿驚不在通天之上
嵽嵲崢嶸何禆死生非唯滅天性害人情抑亦傷國體
敗家聲臨百尺以凝眸終天曷覩向九重而含恨何世
能平雖然事出妖訛姦生結搆宜北闕之聽君命奚東
宫之有私鬭子臧在側斯人比鄭叔何殊商洛非遥此
事亦芝翁不救往昔於今陵高谷深遊鹿而征人舉首
悲君而逋客傷心曰子曰臣可念兹而誡勵為君為父
宜到此以沉吟且王者為域中之大太子是天下之本
何周公之不法而秦相之可損吾欲碑戾園望苑使有
家有國鑒此臺而不遠
傷望思臺賦(唐)陸䞇
桃野之右蒼茫古源草木春慘風煙晝昏攬予轡以躊
躇見立表而斯存乃漢武戾嗣勦命地也然後築臺以
慰遺魂吁自古有死胡可勝論苟失理以横斃雖千祀
而猶冤當武帝之季年德不勝而耄及浮誕之士疊至
詭怪之巫繼集忠見疑而莫售䜛因隙而競入忘嗜欲
之生疾意巫詛而是因將搜蠱以滌災縱庸𤨏之姦臣
嫌何微而莫售冤雖毒而奚伸搆儲后以掛殃引具寮
與齊人旋激怒而誅充竟奔湖而滅身異哉漢后因姦
邪之是誘俾冡嗣而罹咎彼傷魂之冥冥故築臺其何
有嗟爾戾嗣盍入明以見志遽興戈而自棄諒君父之
是叛雖竄身其焉寘鳴呼一失其理孝慈兩墜不其傷
哉夫邪不自生釁亦有托信其䜛興御則妖作恣鬼神
之愆戀實人事之紛錯故子不語於怪亂道亦貴乎淡
泊蓋為此也水滔滔而不歸日杳杳而西馳時經往兮
莫追人共盡兮臺隳榛焉莽焉俾永代而傷悲
思子臺賦(有序)(宋)蘇過
余先君宫師之友史君諱經臣字彦輔眉山人與其弟
沆子凝皆竒士博學能文慕李文饒之為人而學其議
論彦輔舉賢良不中弟子凝以進士得官止著作佐郎
皆早死且無子有文數百篇皆亡之予少時常見彦輔
所作思子臺賦上援秦皇下逮晉惠反覆哀切有補於
世蓋記其意而亡其辭乃命過作補亡之篇庶幾君子
猶得見斯人胷懷髣髴也
客有自蜀遊梁傃關而東覽河華之形勝兮訪秦漢之
遺宫得巋然之頹基兮並湖城之西墉弔漢武之暴怒
兮悼戾園之憫凶聞父老之哀歎兮猶有歸來望思之
遺惆吁犬臺之䜛頰兮實咀毒而銜鋒敗趙國於俛仰
兮又將覆劉氏之宗間漢武之多忌兮謂左右之皆戎
殺陽石而未厭兮又瘞禍於宫中狃君王之好殺兮視
人命猶昆蟲死者何幾人兮豈問骨肉與王公惑狂傅
之淺謀兮不忍忿忿而殺充上曾不鑒予之無聊兮實
有豕心負此名而欲亡兮天下其孰吾容苟逭死於泉
鳩兮冀稍久而自理遘大患於倉猝兮懷孤憤於永已
念君老而孰圖兮嗟肉食其多鄙獨三老與千秋兮懷
愛君之拳拳犯雷霆之方怒兮消積禍於一言洗沉冤
之無告兮戮䜛人其已晚幸曾孫之無恙兮聊或慰夫
九原雖築臺其何救兮固知巳矣之不諫魂煢煢兮其
歸來蓋庶幾於復見也昔秦之亡也禍始於扶蘇眇斯
高之羸豕兮視其君猶乳虎曾纊息之未定兮乃敢探
其穴而啗其雛在晉四世有君不惠孽婦晨雊彊王定
制惟愍懷之遭罹兮實追二於漢戾顧孱后之何如兮
亦號呼於既逝寫餘哀於江陵兮發故臣之幽契仍築
臺以望思兮蓋援武以自例嗚呼噫嘻可弔而不可哂
兮亦各言其子也彼茂陵之雄傑兮係九戎而鞭百蠻
笑堯禹而陋湯武兮蓋將與黃帝俱仙及其失道於幾
微兮狐鬼生於左臂如嬰兒之未孩兮易耳目而不知
其地甘泉咫尺而不通兮與式乾其何異一既上配於
秦皇兮又下比於晉惠君子是以知狂聖之本同而聰
明之不可恃也覽觀古初孰哲孰愚皆知指笑乎前人
而莫知後之視予方漢武之盛也肯自比於驪山之朽
骨而况於金墉之獨夫乎自今觀之三后一律皆以信
䜛而殺子暱姦而敗國吾築臺以寄哀信同名而齊實
彼昏庸者固不足告也吾將以為明主之龜策自建元
以來張湯主父偃之流與兩丞相三長史之徒皆以無
罪而夷滅一言以就誅曾無興哀於既往一洗其無辜
獨於據也悲歌慷慨泣涕躊躇嗚呼哀哉莫有以楚靈
之言告者曰人之愛其子也亦如余乎天道好還以德
為符惟孟德之鷙忍兮以嗜殺以為娛彼楊公之愛脩
兮豈減吾之蒼舒恨元化之不可作兮然後知鼠輩之
果無同䑛犢於晩歲兮又何怨於老臞吾將以嗜殺為
戒也故於末而並書
釣臺賦(宋)朱翌
導桐川而西騖發清興於孤篷覺水石之益隘疑滄江
之路窮入壺中而天高渺煙霧之溟濛三老刺灘篙絶
力殆猶蹈香林八節之峻而驚夫吕梁百步之洪也循
江而上古木千章山如掩屏水若奩鏡雲氣往來而舒
遲竹松堅瘦而鬱䓤遠而望之物象之平淡豐腴也其
下必有石藴竒璞淵涵夜光不然隱士高人之所棲止
游從者邪忽兩崖之對峙摩萬仞之蒼穹舟人指而告
予曰此漢嚴先生子陵之所從釣魚者也罷槳落帆淪
湯注茗再拜三奠顧瞻千古之高風昔西京之中微動
新室之饕興封豕長蛇恣啖百姓百姓之怒盤天紏地
無以抉其憤憤之胷偉白水之真人忽乘龍而馭雲傾
天河而洗六合回炎歷以再新天下定矣槖矢櫜弓垂
衣拱手晏然端居於九重思我良友未知何之披羊裘
而釣於澤中者是耶非乎安車前道玄纁及門三聘而
來握手道舊考文叔之心猶非天下之至仁也四五年
間沐雨櫛風親冒矢石躬擐甲胄則亦貪夫黃屋之至
尊樂夫天位之甚崇取神噐如此之力又安肯捐天下
以與賢故其曰使真成帝尚不可得其視唐堯許由固
知必不能同也下而三公之位加以大國之封與絳灌
以並列則吾將乘桴而入海又安能俯伏跪起束縛以
黼黻華蟲也人之生世如夢一覺枕膝且卧而文叔不
曉聊加足於帝躬在天固以為客星矣下視世間亦聚
塊積蘇爾時出光景不意驚動夫漢庭諸公也惟彼東
南有江有湖有龜有魚放意煙波之外吾生蓋巳有餘
矣風晨月夕竿線在手不避世以為高不鍊形以為久
優哉游哉深入鷗鷺之羣而得計魴鯉之藪也有磻溪
之老人以垂白之衰容顧其鈎而莫釣特見夢於非熊
使文王開丕顯之基並十人經濟之忠豈先生之好異
蓋不能作偽於書章教民以相攻也嗟世路之愈迫悵
弋人之慕鴻終結茅以為鄰日香火之是供清泉白石
聞此言於樂天曉猿野鶴計不怨於周顒也
釣臺賦(宋)滕岑
有磐其石屹雙峙兮石形如壇匪層累兮萬木森森衛
其址兮其上圓廣平如砥兮高摩雲霄下臨水兮仰者
目眩登者悸兮問開此境伊誰始兮漢士光名莊其氏
兮後易以嚴避國諱兮中原俶擾身轉徙兮愛此山川
遂家此兮二石乃其所游止兮釣以寓意非垂餌兮維
時炎運偶中否兮真人起握天子璽兮掃除六合清無
滓兮搜巖剔壑求梓杞兮棟梁之負歸噐使兮先生實
為天子友兮物色尋訪得之喜兮屈帝之尊與同寐兮
庶幾吁俞肯共理兮翻然徑歸隱幽邃兮我則棄彼非
彼棄兮嗟哉先生此何意兮自漢至今孰可企兮相彼
影附權與勢兮蒲服奔趨比奴隸兮睢睢盱盱希唾涕
兮䑛痔得車而不恥兮矧夫故人登寶位兮談笑可得
富與貴兮澹如不聞亦不視兮與世相去幾萬里兮紛
紛稱頌高其節兮猶以光明舉日月兮妄庸議其處與
出兮無異井蛙談溟渤兮先生二言在簡冊兮其言千
載猶煒燁兮懷仁輔義天下說兮阿諛順旨要領絶兮
人佩此言比環玦兮始能無愧於臣列兮此而不知餘
何說兮舟過臺下來弭楫兮身為聲利所羈紲兮欲持
何顔見像設兮客星煌煌在天闕兮塵土胡為溷其潔
兮汝自顙泚腸内熱兮
釣臺賦(宋)徐夢莘
釋扁舟之維纜兮爭婺女之長風循蘭皋之東駛兮先
翥日之飛鴻忽重山之效勝兮得子陵之遺蹤羌舍舟
而徑造兮歷釣臺之穹崇昔岌嶪以對峙兮面馮夷之
幽宫四無人之深邃兮白雲簇而晝封故先生之釣此
兮睨鐘鼎於鍼鋒觀昔人之棲隱兮豈誠心於遯世排
天門而無豐隆兮遂垂翅而遠逝苟左右為之梯級兮
紆青綸而焚芰况故人之龍飛兮亟攀鱗而掉厲眷文
叔之久要兮握赤符而御人託儀容以搜訪兮冀物色
之可循幸羊裘之一來兮略陛楯而情親雖紳笏不可
以羈鞅兮亦振鷺之為賓何倏來而决高兮堅素履而
莫臣豈仁義不我與兮卒卷道以周身抑黼黻非所好
兮寧擁蒲以自珍吁吾知先生之有道也始文叔之謹
厚兮實姁姁而多愛擲一勝於乾坤兮芟羣雄以如芥
視天下之莫我攖兮遂哆然而自泰彼馮敬通之賢且
碩兮妄一𤯝之為外惟三公論道以密勿兮束以吏能
之煩碎阿符讖以自詭兮漸正道之蕪隘非先生矯厲
於逕庭兮孰祛夫帝心之用大故以吾身為準兮渺浮
雲之不留視秕糠於富貴兮若將凂而焉求視貧賤之
驕人兮非勢利之所讐加予足於腹兮不少跽於昔游
欲帝知先生之不屈兮則凡有德者不可媮儻凝量而
不愠侮兮庶兼容於九州非先生之要漢兮實為漢之
遠猷肆觀層臺璀璨何久豈金椎之益固由高風之不
朽歷漢唐之千年配不刊之岡阜彼章華與姑蘇非不
高而且厚曾歌舞之未終紛狐兔之交走雖物理之成
壊端夫人之自取嗟予行之未巳冒名利之塵垢仰先
生之清節覺予形之甚醜將洗耳於寒瀨酹叢祠之杯
酒借先生之竹而坐先生之臺殆與之相為先後
釣臺賦(宋)陳巖肖
泛富春之極浦過桐君之所廬山環翠而繚繞溪瀉練
以縈紆平林絶岸或斷而或屬朝霏夕靄乍歛而乍舒
湍聲激煙峙之下嵐色貫雲岫之隅忽一峯之森然鬱
蒼蒼而倚天粤嚴先生之舊隱聳巨石乎雲端踞此磯
而坐釣抗斯志於當年高風作塵不可幾及兮遺蹤逸
躅至今而獨傳方其披羊裘於澤中兮甘肥遯而自悔
光武物色而聘之兮逮三反而始至吐危言以戒侯司
空兮不改狂奴之故態傲萬乘而恃故人兮動星象而
罔有愧竟拂衣而去之兮卒老於丘壑而不悔惟夘金
之中否兮賢哲括囊而遠逝暨真人翔於白水兮爭幡
然以赴功名之會何先生之遠引兮了無意於斯世豈
時君之不可輔兮似立志之近隘稽往牒而知其心兮
蓋有激於斯時嘗欲懲西都之弊兮遇巧臣之禮成虧
課三公以吏事兮繩之法而示威輕轉易其守長兮聽
謠言與單詞近臣或捶撲牽曳於其前兮蹈矯枉過正
之非朱浮鍾意之屢以為言兮咸納忠而盡規宜先生
逆料其必然兮抗高節而豫警之遂律貪而立懦兮共
扶漢祚而不遽衰也昔渭濱之釣璜兮釣功烈以輔興
王之基闕里釣而不綱兮釣道德以垂萬世之師&KR1499;水
釣而持竿不顧兮釣高尚以遠塵俗之羈今先生亦寓
意於是兮釣氣概而挺然不可隳也遂倡東都之士輕
外慕兮俱耿介以自持也則知聖賢所遇雖殊兮其特
立以表世者舉非偶然而為也故此屹然之釣石兮千
載聳觀瞻於桐江之湄也
釣臺賦(宋)范浚
歲辛丑予東歸兮凌濤江之渺瀰引帆席而朝發兮夕
予次乎嚴君之祠惕仰高其若存兮揆厥意而明之曰
先生之遭世兮會炎正之中微慘餘分之孽虐兮方悖
道而窮威率誅忠而任殘兮紛紛亦車之四馳蕩三綱
其弛絶兮誰裂冠而去之宜先生之高蹈兮靜游釣於
淪漪值赤符之膺運兮矯白水之龍飛彼羣雄之疏附
兮猶響臻而應期何故人之雅素兮翻固拒而牢辭惟
先生之高介兮氣干霄而上躋恥一毫之或挫兮若撻
市之忸怩彼君房獨何人兮將使我自屈而詭隨荃不
察予之口授兮顧狂奴之是譏視蒲車之來思兮類被
毁而遭非謇儒仲之耿耿兮繄俗黨之貽訾伯兄願脩
於初服兮幾偃蹇而見擠既䜛巧之孔多兮予又胡為
乎邅迴寧超超以遐逝兮亦安能依世而突梯意先生
之達識兮不降志其由兹吁嗟噐大時難容兮追巢躡
由邈儷蹤兮水之渾渾山崇崇兮遺芳不泯名益隆兮
何千萬年激頽風兮死者如可作惟先生之宗兮
釣臺賦(宋)程珌
予與客泝富春之流入新安之區舍舟即山將遊乎嚴
子陵之釣臺客曰詩詠考槃易嘉肥遯洗耳波長嚼薇
味在或荷蕢而歌或濯纓以喟或彈北窗琴或負南疇
耒或逃去無名或歸來適意或託以酒狂或隱以詩貞
或膏肓泉石或生死絲綸今昔之士何啻千百輩卒與
微塵斷梗以俱湮而子陵標榜獨到於今耶且吾與子
幼而學壯且行之萃野磻溪翻然來思而又烏取乎隱
者之所為乎予笑不答客亦不言遂相與攀蘿側足登
乎釣臺之巔拂蘚磴以危坐訪幽蹟以遐觀壁立巍峩
之石下接魚龍之淵險萬折而忽平逼象緯於曾關其
旁則重巒複嶂氣象紆環雲魂霧魄棲舍其間鳥啼晝
靜泉落涓涓古藤曲蔓隂森夏寒怪木千章夭矯龍蟠
幽壑嘘風空江浴蟾其下則萬頃寒濤回伏奔翔擾擾
層波三軍騰裝川后怒靜素練拖江日薄沙晚風帆浪
檣一徑接溪草綠汀長維時秋也快清風之颯至喜晴
天之開碧瞰危崖而笑語起老蛟於淵蟄頓足望乎八
荒使人飄飄然而氣逸於是解瓢酌酒晉酹於先生曰
嘆哀平之不弔兮人人鬻漢以求官與天子有廬江之
素兮乃老百年於釣竿山林鼎食各有意兮未易論古
人於形骸之間既而與客醉卧於石舟人驚報潮來船
發
登釣臺賦(明)王世貞
已巳之秋季月稍魄余所偕邁者金華括蒼之伯指桐
廬下建德芊眠衣雲嬋娟繡壁飛湍激流千丈縹碧澄
渟皎鏡下數白石於時鴻濛就冥鷁首忽辨桂輪少虧
金波騰絢怳見一峯縹緲於空裔連岡浫洝而拱獻森
槮厭㥷巖阜回緬洪濤鼓兮木末流泉激兮石間中宫
叶商拊節迴環余所停憩二客解顔舟子指焉曰此故
嚴光先生灘也余乃野幘而楚服盤跚以前挹寒漿兮
靡椒薦素琴兮無絃追夫一介之賤微靈誠感而燭天
遂姓其州而貌其山者千五百年雲臺燼飇原陵蕪煙
富貴身盡聲華代遷孰與先生宇宙長鮮嗚呼吁嘻彼
夫赤真中晻紫閏未窮兵起東郡節殉二龔庶幾君臣
如日麗空妖新截蜃白水興龍藉匪先生君德疇隆土
行重倫丘賁驟穹萬歲千秋穆如清風紲纓拲珪以匏
余躬再拜而退二客是從未既忽有歌聲起於蘆際夭
眇鏗厲林木盡沸其辭曰滄浪之清可以濯纓渭川釣
利桐江釣名役心成跡強性之情孰與吾漁無役無強
纖阿為鉤太虚為網冥志沕穆縱神滉朗余異而迫之
不見其處飄若一縷破東南霧而去
御定歷代賦彙卷一百七
