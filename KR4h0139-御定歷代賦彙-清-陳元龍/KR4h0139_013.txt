欽定四庫全書
御定歴代賦彙卷十
歲時
陽春賦(晉)傅玄
虚心定乎昏中龍星正乎春辰嘉勾芒之統時宣太皞
之威神素冰解而泰液洽玄獺祭而鴈北征乾坤絪緼
冲氣穆清幽蟄蠢動萬物樂生依依楊柳翩翩浮萍桃
之夭夭灼灼其榮繁華燁而燿野煒芬葩而揚英鵲營
巢於高樹燕銜泥於廣庭覩戴勝之止桑兮聆布榖之
晨鳴樂仁化之普宴兮異鷹隼之變形習習谷風洋洋
綠泉丹霞横景文虹竟天
春賦(周)庾信
宜春苑中春已歸披香殿裏作春衣新年鳥聲千種囀
二月楊花滿路飛河陽一縣併是花金谷從來滿園樹
一叢香草足礙人數尺游絲即横路開上林而競入擁
河橋而爭渡出麗華之金屋下飛燕之蘭宫釵朵多而
訝重髻鬟高而畏風眉將柳而爭綠面共桃而競紅影
來池裏花落衫中苔始綠而藏魚麥纔青而覆雉吹簫
弄玉之臺鳴佩凌波之水移戚里而家富入新豐而酒
美石榴聊汎蒲桃醱醅芙蓉玉盌蓮子金杯新芽竹筍
細核楊梅綠珠捧琴至文君送酒來玉管初調鳴絃暫
撫陽春渌水之曲對鳳迴鸞之舞更炙笙簧還移箏柱
月入歌扇花承節鼓協律都尉射雉中郎停車小苑連
騎長楊金鞍始被柘弓新張拂塵看馬埓分朋入射堂
馬是天池之龍種帶乃荆山之玉梁豔錦安天鹿新綾
織鳳凰三日曲水向河津日晩河邊多解神樹下流杯
客沙頭渡水人鏤薄窄衫袖穿珠帖領巾百丈山頭日
欲斜三晡未醉莫還家池中水影懸勝鏡屋裏衣香不
如花
春賦(唐)李邕
肈木德以周仁啓春生而賦質二儀泰而廣運三正合
而元吉和氣藹兮充㝢光風瀏兮被物豈因時而則舒
亦樂道而奚恤我聖君大撫萬國肆覲羣后受天之禧
嘉歲之首文物粲於南宫兵戈森於北斗攬百辟以同
心貢千春之遐壽於是明詔有司攄求時令邁惟一之
德究吹萬之性勦土木之庶功阜稼穡之勤政畋漁止
殺狴牢復命至若固隂往閉蟄戶未開蛇盤地蓄燕伏
巖猜穴蟻斂翼冰魚鼓鰓蠢蠢宛委戢戢低徊遲擊蒙
兮久矣耿獻歲兮悠哉謂將死而没代俄作解而驚雷
廓視聽於玄壤脫飛騖於焚萊瞰青陽以書物事白日
而登臺觀乎旬時甫田宿昔曾薄驚洪鑄之神用偉元
化之工作卷山河之變衰置天地之和樂律何谷而不
暄光何容而不灼植也知歸動焉咸若爾乃楊迴曲沼
李雜芳園條煙濃而曳地花錦縟而當軒玉顔景照羅
袂風翻惋良人之諐信省賤妾而銜恩蝶栩栩兮夢感
鳥嚶嚶兮思存戛瑶柱以絙瑟引金斝而浮樽俯侯軒
而下泣貽韶物而何言借如老軍追虜遠使窮河宵驅
鳥逝野次星羅冰皚皚而雪下風颯颯而霜過遲日一
煦挾纊嘗多遣疇歲之寒栗襲初節之妍和千巖為之
動色萬壑為之流波將迴轡而秦望請舉手而豳歌則
有第高公族鼎貴侯家丹樓纏於御道畫閣聳於朝霞
明珠買妾黃金擲鼃列行游衍直視驕奢跨浮雲之寶
騎頓流水之香車漫平郊而藉草總上苑而觀花飛鞭
蹴鞠旋舞琵琶麾戚里之途遠駐長安之日斜豈知夫
東門在野北渭需沙散歸閒之邵父隱養正之姜牙趣
下里之潦倒諠樂士之繁華苟炙背而垂釣但開田而
種瓜
懷春賦(晉)湛方生
夫榮彫之感人猶色象之在鏡事隨化而遷迴心無主
而虚映盻秋林而情悲游春澤而心恧雖四時之平分
何陽節之清淑日婉孌以舒和氣有仁而無肅雷發響
於南山雨漸澤於四溟啓潛蟄於九泉收靈蛇於天庭
修虹煥綠於東坰幽澗泮冰而流清鴻飄翮於歸風燕
銜泥而來征鷙鳥感仁而革性鶗鴂乘化而變聲麥芃
芃而含秀桑藹藹而敷榮華照灼以爛林葉婀娜以媚
莖
春可樂賦(晉)夏侯湛
春可樂兮樂東作之良時嘉新田之啓萊悅中疇之發
菑桑冉冉以奮條麥遂遂以揚秀澤苗翳渚原卉耀阜
春可樂兮樂崇陸之可娛登夷岡以迴眺超矯駕乎山
隅綴雜華以為盖集繁蕤以飾裳散風衣之馥氣納戢
懷之潛芳鶯交交以弄音翠翾翾以輕翔招君子以偕
樂攜淑人以微行
春游賦(晉)謝萬
青陽司候勾芒御辰陳條灌以摧枯初莖蔚其曜新羃
豐葉而為幄靡翠草而成裀於是遠嘯良儔近命嘉賓
奉羽觴而交獻羅絲竹以並陳詠新服之璀璨想舞雩
之遺塵撫鳴琴而懷古登修臺而樂春爾乃碧巘增邃
灌木結隂輕雲晻曖以幕岫和風清泠而啓衿
春思賦(有序)(唐)王勃
咸亨二年余春秋二十有二旅寓巴蜀浮游歲序殷憂
明時坎壈聖代九隴縣令河東柳太易英達君子也僕
從游焉高談胸懷頗洩憤懣於時春也風光依然古人
云風景未殊舉目有山河之異不其悲乎僕不才耿介
之士也竊禀宇宙獨用之心受天地不平之氣雖弱植
一介窮途千里未嘗下情於公侯屈色於流俗凛然以
金石自匹猶不能忘情於春則知春之所及遠矣春之
所感深矣此僕所以撫窮賤而惜光隂懷功名而悲歲
月也豈徒幽居狹路陌上桑間而已哉屈平有言目極
千里傷春心因作春思賦庶幾乎以極春之所至析心
之去就云爾
若夫年臨九域韶光四極解宇宙之嚴氣起亭皋之春
色况風景兮同序復江山之異國感大運之盈虚見長
河之紆直蜀川風候隔秦川今年節物異常年霜前柳
葉銜霜翠雪裏梅花犯雪妍霜前雪裏知春蚤看柳看
梅覺春好思萬里之佳期憶三秦之遠道澹蕩春色悠
揚懷抱野何樹而無花水何隄而無草於是僕本恨人
平生自論懷書去洛抱劒辭秦惜良會之道邁厭他鄉
之苦辛忽逢邊候改遥憶帝鄉春帝鄉迢遞關河裏神
皋欲暮風煙起黃山半入上林園玄灞斜分曲江水玉
臺金闕紛相望千門萬戶遥相似昭陽殿裏報春歸未
央臺上看春暉水精却挂鴛鴦幔雲母斜開翡翠幃競
道西園梅色淺爭知北闕柳隂稀歛態調歌扇迴身正
舞衣銀蠶吐絲猶未暖金燕銜泥試學飛妾本幽閨學
歌舞寧知漢代多巡撫前年齋祭謁甘泉今歲笙簫祠
后土桃花萬騎喧長薄蘭葉千旗照平浦見原野之秀
芳憶山河之遂古長安路狹遶長安公子春來不厭看
杏葉裝金轡蒲萄縷玉鞍聳盖臨平樂迴笳出上蘭上
蘭經鄠杜揮鞭日將暮白馬新臨御溝道青牛近出章
臺路章臺接建章垂柳復垂楊草開馳馬埓花滿鬭雞
場南隣少婦多妖婉北里王孫駐行幰乍怪前春節候
遲預道今年寒食晩傷紫陌之春度惜青樓之望遠紫
陌青樓照月華珠帷黼帳七香車蛾眉畫來應幾樣蟬
鬢梳時半欲斜恨雕鞍之屆晩痛銀箭之更賒行行避
葉步步看花自狂夫之蕩子成賤妾之倡家狂夫去去
無窮巳賤妾春眠春未起自有蘭閨數十重安知榆塞
三千里榆塞連延玉關側雲間沈沈不可識蔥山隠隠
金河北霧裏蒼蒼幾重色忽有驛騎出幽并傳道春衣
萬里程龍沙春草遍瀚海春雪生疎勒井泉寒尚竭燕
山烽火夜應明語道河源路遠遠誰知夫壻苦行行君
於塞外多霜露為想春園起煙霧游絲生罥合歡枝落
花自遶相思樹春望年年絶幽閨離緒切春色朝朝麗
邊庭羽書至都護新封萬里侯將軍稍定三邊地長旆
猶銜埽雲色寶刀尚擁干星氣昨夜祁連驛使還征夫
猶住鴈門關君度山川成白首應知歲序歇紅顔紅顔
一别同胡越夫壻連征恨城闕羌笛唯横隴路風戎衣
直照關山月春色徒盈望春悲殊未歇復聞天子幸關
東馳道煙塵萬里紅析羽搖初日繁笳思曉風後騎猶
分長樂館前旌巳映洛陽宫洛陽宫城紛合沓離房别
殿花初匝河陽别舍抵長河丹輪紺幰相經過戚里繁
珠翠中閨盛綺羅鳳移金谷舞鶯引石城歌向夕天津
洛橋暮爭驅紫燕黃牛度閒居伊水國舊宅邙山路武
子新布金錢埓季倫欲償珊瑚樹復有西墉春務寡更
值南津春望寫入金市而乘羊出銅街而試馬葉抱露
而爭密花牽風而亂下錦障縈山羅幃照野司空令尹
之博物二陸三張之文雅新年柏葉之樽上巳蘭英之
斝春來併是春何啻兩違秦忽逢江外客復憶江南春
羅衣乘北渚錦袖出東鄰江邊小婦無形迹特怨狂夫
事行役鳳凰山上花無數鸚鵡洲中草如積春江澹容
與春期無處所春水春魚樂春汀春鴈舉君道玉門關
何如金陵渚為問逐春人年光幾處新何年春不至何
地不宜春亦有當春逢遠客亦有當春别故人風物雖
同候悲歡各異倫歸去來春山恣閒放蕙畹蘭皋行可
望何為悠悠坐惆悵比來作客住臨卭春風春日自相
逢石鏡巖前花屢密玉輪江上葉頻濃高平灞岸三千
里少道梁山一萬重自有春花煎别思無勞春鏡照愁
容盛年眇眇辭鄉國長路遥遥不可極形隨朗月驟東
西思逐浮雲幾南北春蝶參差命儔侣春鶯緜蠻思羽
翼余復何為此方春長歎息會當一舉絶風塵翠盖朱
軒臨上春朝昇玉署調天紀夕憩金閨奉帝綸長卿未
達終希達曲逆長貧豈剰貧年年送春應未盡一旦逢
春自有人
愁陽春賦(唐)李白
東風歸來見碧草而知春蕩漾惚恍何垂楊旖旎之愁
人天光清而妍和海氣綠而芳新綵翠兮阡眠雲飄飄
而相鮮演漾兮夤緣窺青苔之生泉縹緲兮翩緜見游
絲之縈煙魂與此兮俱斷醉風光兮悽然若乃隴水秦
聲江猿巴吟明妃玉塞楚客楓林試登高而望遠痛切
骨而傷心春心蕩兮如波春愁亂兮如雪兼萬情之悲
歡兹一感於芳節若有一人兮湘水濱隔雲霓而見無
因灑别淚於尺波寄東流於情親若使春光可攬而不
滅兮吾欲贈天涯之佳人
惜餘春賦(唐)李白
天之何為令北斗而知春兮迴指於東方水蕩漾兮碧
色蘭葳蕤兮紅芳試登高而望遠極雲海之微茫魂一
去兮欲斷淚流頰兮成行吟清風兮詠滄浪懷洞庭兮
悲瀟湘何余心之縹緲兮與春風而飄揚思飄揚兮無
限念佳期兮莫展平原萋兮綺色愛芳草兮如翦惜餘
春之將闌每為恨兮不淺漢之曲兮江之潭把瑶草兮
思何堪想游女於峴北愁帝子於湘南恨無極兮心氤
氲目眇眇兮憂紛紛披衛情於淇水結楚夢於陽雲春
每歸兮花開花已闌兮春改歎長河之流春送馳波於
東海春不留兮時已失老衰颯兮情逾疾恨不得挂長
繩於青天繫此西飛之白日若有人兮情相親去南越
兮往西秦見游絲之横路網春暉以留人沈吟兮哀歌
躑躅兮傷别送行子之將遠看征鴻之稍滅醉愁心於
垂楊隨柔條以糾結望夫君兮咨嗟橫涕淚兮怨春華
遥寄影於明月昔送君於天涯
春愁賦(唐)司空圖
芳灩灩兮翠緜緜泥晨霞兮泊晩煙鬱情條以凝睇裊
愁緒以傷年羣企胥悅幽棲自憐勝事而何人忘返賞
心而與我相捐當其玉律驚春香風拂曙晴陽小苑之
道紺靄青門之樹繡轂相追金羈並騖攜豔冶以爭出
指狹邪而共趣貪壯歲之娛游惜繁華之易度豈知低
摧上國寂寞良辰林幽鶯弔院古苔新暗想歌鐘之會
出隨車馬之塵落日歸臥懸琴歎頻孤枕役故園之夢
一宵驚白首之人江楓暮兮江水渌蕩羈魂兮勞遠目
倚蘭棹兮雨霏霏歴蘋洲兮衣馥馥千古兮此時此地
愍輸忠而見逐邊鴻下兮邊草生擁玉帳兮滯龍城折
柳厭河梁之贈落梅傳戍笛之聲萬里兮此時此日歎
積雪之徒征莫不慘澹傷神迴環縈慮念郢闕以迴首
憶帝鄉之歸路雖陽和之暗攻自眇默而誰訴於是情
馳天末黛斂閨中徘徊暖榭從靡芳叢燕泥滴滴而簷
壊蛛網迷迷而帳空憐笙罷興挑錦停功怨韶光之虚
擲與長夜而還同若斯者固紛爾多狀浩然莫窮彼人
情之貿遷繫植物之榮悴何深衷之委鬱謝圜煦於天
地縈心夜焚凝魄朝醉同垢衣之莫澣豈萱枝之可慰
願昭暢於春臺雪胷襟之滯義
感春賦(宋)朱子
觸世途之幽險兮攬余轡其安之慨埋輪而縶馬兮指
故山以為期仰皇鑒之昭明兮眷余衷其猶未替抑重
㢲於既申兮徇耕野之初志自余之既還歸兮畢藏英
而發春潛林廬以靜處兮闃蓬戶其無人披塵編以三
復兮悟往哲之明訓嗒掩卷以忘言兮納遐情於方寸
朝吾屣履而歌商兮夕又賡之以清琴夫何千載之遥
遥兮乃獨有會於余心忽嚶鳴其悅豫兮仰庭柯之蔥
蒨悼芳月之既徂兮思美人而不見彼美人之修嫭兮
超獨處乎明光結丹霞以為綬兮佩明月而為璫悵佳
晨之不可再兮懷德音之不可忘樂吾之樂兮誠不可
以終極憂子之憂兮孰知吾心之永傷
晩春賦梁簡文帝
待餘春於北閣藉高燕於南陂水篩空而照底風入樹
而香枝嗟時序之迴斡歎物候之推移望初篁之傍嶺
愛新荷之發池石憑波而倒植林隠日而横垂見游魚
之戲藻聽驚鳥之鳴雌樹臨流而影動巖薄暮而雲披
既浪擊而沙游亦苔生而徑危
初春賦(明)陳經邦
夫何四序之平運兮吾獨感此初春伊幽朔之玄冬兮
寒凛凛其切人羌寂寥而憭慄兮嗟旅恨之難陳幸隂
陽之改序兮日月忽其移辰燦招搖之宵光兮杓已轉
而指寅勾芒一以攬轡兮柄遂謝夫玄冥欣陽春之歸
來兮嘉萬象之重新條風吹柯以發萌兮蔚震氣之東
升鏗淙淙以戛玉兮河乍泮而流聲蟄應候以啓坏兮
潛鱗上而負冰鴻飄飄於紫塞兮紛呼侣而歸征眺平
原之宿莽兮驚野雉之羣鳴况乃朗鮮之淑景兮尤先
麗乎神京試瞻上林與禁籞兮巳蔥蒨其含榮雲霏霏
而去殿兮雪渙渙而融城水鏡開兮泰液盈波滉瀁兮
春光生橫蒼龍兮兀翠屏寒煙盡兮青山明隄欲舒兮
楊柳洲欲變兮芷蘋惟物華之如此兮爰一豫夫皇情
當兹春之始至兮帥百辟以郊迎驂青虯之蜿蜒兮騁
翠駕之軯䡩前蜚廉以啓塗兮後豐隆使奔扈穆東皇
之下臨兮儼女夷之並御芳菲菲其襲人兮氣喣喣其
四布袨服集而填闉兮觀聲喧以載路方鑾和之旋軫
兮太史又告之以協風訝土脈之憤發兮占農祥之正
中召陽官以戒事兮饗鬯醴於齋宫迺析上帝兮迺祀
先農黛耜躬推兮軒冕胥從又且開明堂之青陽兮政
有仁而無肅始乘令以布和兮亦采風而考俗温詔務
以寬大兮求幽枉之畢矚有此渥澤與湛恩兮覺春暉
之倍淑余既眷良辰以娛志兮聊逍遥而容與馳余駕
於蘭皋兮弭余節於杜渚覽草木羣生有以自樂兮忘
浮蹤之在旅搴薜荔兮山之阿采茝蘅兮江之湄紉衆
芳兮自佩及此日兮遲遲折瑶華兮盈握將誰遺兮所
思靉浮雲兮千里姑獨酌兮金巵驚遺凉之猶起兮遲
隂谷之迴姿欲歌陽春以召暖兮恐調迥而和希悵林
紅之未燦兮余將訊東皇與女夷願氤氲之益洽兮普
韶景於無私盈宇内皆春臺兮試樂觀萬物之熙熙
蚤春賦(有序)(明)倪謙
孟春者四時開闢之端生育之首天地交泰萬物亨通
古先哲后政令之所行罔不因時之宜故於是月下寬
大之書行慶賜之典所以體好生之盛德也肆惟皇上
臨御之四年為景泰癸酉時維初陽盛德在木皇上既
於元旦受萬方之朝賀華夷畢集拜舞稱慶固巳合人
心之歡戴矣復於辛日祀上帝於南郊風塵屏息瑞日
晴麗又有以致天心之昭格焉迺者滌垢掩瑕行慶施
惠裁成輔相參贊兩間四海臣民咸遂生育其法天體
德之心與古先哲后實同一揆是以和氣薰蒸充塞宇
宙條風應候惠日暄妍庶草蕃廡物無疵癘鳥獸魚鼈
罔不咸若則自天降康豐年穰穰從可卜矣臣猥以菲
材職司文翰伏覩盛美不勝忻忭謹拜手稽首而獻賦
曰
繄日臨於營室兮開六合之朗晴呈山川之秀麗兮發
草木之光榮散瑞靄之氤氲兮布和氣之澹蕩表盛世
之休徵兮信豐年之氣象惟斯時為何時兮屬勾芒之
御辰斡一元之氣機兮回八荒之蚤春睠龍精之戒旦
兮正青陽之司候攝提指乎孟陬兮玉律中乎太蔟既
配仁於四德兮復屬木於五行乾坤坱圠以無垠兮動
植樂育於生成漏暖信於梅枝兮見天心之來復窺韶
光於柳眼兮驗百卉之回綠劃殘澌之已泮兮增太液
之清波翛積雪之盡融兮鬱瓊島之嵯峨鴈嗷嗷以思
歸兮羌呼羣於水曲鳥嚶嚶以將鳴兮欲遷喬於幽谷
蟄蟲闖其啓戶兮紛蠕動而翾飛潛鱗躍以上冰兮競
鼓鬛而揚鬐探上林之桃杏兮含無窮之芳意况御苑
之蜂蝶兮亦聯翩其游戲感萬物之暢達兮乘淑氣以
陶鎔想春光之九十兮塞宇宙之冲融仰聖皇之御極
兮邁唐虞之盛德亶體元而居正兮茂對時而育物開
明堂以布政兮居青陽之左个乘鸞輅而駕蒼龍兮慶
賜行而弘播躬郊壇之祀事兮格精誠於昊蒼修祖廟
之肆享兮通肸蠁於先皇為萬民而祈穀兮曰農事之
當布懸象魏於觀闕兮謹昭宣乎憲度施政教以順序
兮渙號令以維新運堪輿之妙用兮法造化之深仁恩
波溢於海㝢兮祥光被乎四表惠溥及於鰥惸兮澤旁
覃於胎夭在日月之所照兮及舟車之所通具顱圓而
趾方兮孰不涵煦於覆幬之中顧微臣之膚陋兮徒竊
禄而無補聖德奚以名言兮惟頌歌而蹈舞歌曰震宫
初動時孟陽兮木德惟仁萬彙昌兮惟聖天子開明堂
兮流慶施惠法天常兮玉燭和調日舒長兮世躋春臺
俗醇厖兮河海清宴邁虞唐兮四夷賓服來享王兮小
臣作頌肆揄揚兮伏願聖壽億載無疆兮
春色賦(以暖日和風春之色也為韻)(宋)田錫
芳景晴空春曦暖融霽花天之一雨泠蕙徑之來風宫
闕參差晻靄朝煙之上山川明潤森羅遲日之中總而
賦之春之色也化工運丹青之筆真宰以天地為冶仙
家乍至桃花映武陵之谿南國未歸楊柳繞瀟湘之野
始言乎太簇之辰書曰王春北闕引青旂之仗東郊馳
蒼輅之輪和氣倏來襲冕旒而盡悅朝陽既出麗藻火
以交新邇後革隂遷陽更寒易暖暖襲物兮舒釋陽為
光兮布滿明霞澹靄初發色於樓臺清奏雅歌始均和
於律管言其狀也則明婉而融怡狀其體也則暄妍而
赩曦宫漏晝永天光日遲散棃花兮似雪垂柳綫兮如
絲古渡輕波望孤舟之去矣平蕪落日惜晴山之遠而
大都芳景之妍物華非一美梁王之苑囿閱漢家之宫
室珠閣縻雲金莖爍日竒樹綺錯幽禽錦質盈空兮嘉
氣曉浮映水兮晴雲晩密丹帷翠屋因藉草以絣羅寶
馬鈿車遇看花以闐溢景麗何多情怡若何藻錦兮神
化之巧融明兮時氣之和美其近焉謂彙花而澹柳賦
其遠者憐被山而帶河稱含筆以閒吟生於豔意宜倚
樓之遠望流入横波唯有多士逢時觀光上國金牓中
太常之第玉階謝帝皇之德柳陌杏園花驄寶勒雪袍
綴行桂枝新得觀者如堵有以見滿身春色
江南春賦(唐)王棨
麗日遲遲江南春兮春已歸分中元之節候為下國之
芳菲煙羃歴以堪悲六朝故地景蔥蘢而正媚二月晴
暉誰謂建業氣偏勾吳地僻年來而和煦先遍寒少而
萌茅易拆誠知青律吹南北以無殊爭奈洪流亘東西
而是隔當使蘭澤先暖蘋洲蚤晴薄霧輕籠於鍾阜和
風微扇於臺城有地皆秀無枝不榮遠客堪迷朱雀之
航頭柳色離人莫聽烏衣之巷裏鶯聲於時衡嶽鴈過
吳宫燕至高低兮梅嶺殘白邐迤兮楓林列翠幾多嫰
綠猶開玉樹之庭無限飄紅競落金蓮之地别有鷗嶼
殘照漁家晩煙潮浪渡口蘆筍沙邊野葳蕤而繡合山
明媚以屏連蝶影爭飛昔日吳娃之徑楊花亂撲當年
桃葉之船物盛一隅芳連千里鬭暄妍於兩岸恨風霜
於積水幕幕而雲低茂苑謝客吟多萋萋而草夾秦淮
王孫思起或有惜嘉節縱良游蘭橈錦纜以盈水舞袖
歌聲而滿樓誰見其曉色東皋處處農人之苦夕陽南
陌家家蠶婦之愁悲夫豔逸無窮歡娛有極齊東昏醉
之而失位陳後主迷之而喪國今日并為天下春無江
南兮江北
立春出土牛賦(以平秩東作敬授人時為韻)(唐)常惟堅
月周於紀水次於行其候凛冽其氣清英倏歲隂之將
盡復陽春之載萌知北陸之寒光向歛喜東郊之暖氣
先迎是以候鴈思朔潛鱗或驚裂金火以取諸助氣策
土牛以示乃發生在弦望而宜蚤當晦朔而得平我皇
於焉以設教賢相由是以持衡請循其本也太史告時
有司選吉冬官蕆事牛人乃出將協地紀克符天秩約
歲時之儉泰示農耕之遲疾惟穀是登惟人是恤察前
後之凖祈倉廪之實故知丑以牛為用牛以土為質合
隂陽之妙旨齊冬夏之秘術豈比夫作享昊天為牲繭
栗而已哉於是時既斯得令無不通候農祥而取正引
丁壯而就功我疆我理自西自東以兹政行而化洽宜
其人和而年豐徒觀乎彼蟄將啓斯牛是作正我耒耜
務我耕鑿首巍巍以山聳角戢戢而林錯制以紅縻飾
以丹雘出北陸以送寒佇西成而取穫野人知五畆可
樹游子懷二頃負郭國之有令罔敢不敬一人布和萬
邦咸慶恩深草木澤浸翔泳考來今之規矩立振古之
龜鏡自得上行下效紛紛輝映然後鼎取新革去舊惟
利是持惟時是授自可家給而人足無乃兵強而國富
曾孫之稼克稔唐叔之禾乃秀不忤於物有利於人稽
乎天文上列於乾象究諸地志下協於坤珍不獨山川
其舍曷云九十其犉夫如是物各遂其性農不奪其時
仰崇丘之翼翼登春臺而熙熙相陳力而久矣願負重
而來斯永懷種德冀念兹而在兹
土牛賦(以示農耕之蚤晩為韻)(唐)陳仲師
服牛是比合土成美將十鈞之重斯得而一撮之多有
以雖欲勿用泥蟠之質初分誰謂爾無塊立之形酷似
是月也採吕氏時令徵圬人巧指始辨塗附寧分脈起
誠安媿乎角立復何勞於肉視然後遵土訓啓人時戒
曉而出迎春是資於以審先後之節有以占疾徐之期
仰白榆之文慙其晥彼叶蔥犗之色則而象之能首出
於泥滓豈羣分於毫釐彼芻狗之列飾文繡以求媚泥
龍之興因舞雩而取類曷若標國典配田器比物以作
則順時以相示同乎非馬契莊叟之至言偶彼真龍殊
葉公之繪事質美埏埴巧逾覆簣那虞食角之患寧假
熒蹄之異俾游刃者訝全之於目運斤者喜墁之在鼻
且耒耜斯呈我則正春扈於農耕干戈既偃我則歸郊
馬於歲晩將物候自然諒人情何遠必也擥紅縻親紺
幰覩似是之足尚謂來思使畜疑之人猶將屢飯由是
出五種命三農乃修故事於彼窮冬闢我疆則厥壤爰
度考爾牧則其犉有宗今也物被殊私形分大造載之
以厚地之德奉之以先天之道時將敬授在三推播植
之前物或肇牽察庶物生成之蚤其用則大其儀可考
故曰如土委地者豈必以載牛為寶
土牛賦(以四聲為韻)(唐)闕名
維土作稼維牛配坤將底法於田賦故侔形於國門其
聽也非喘其視也非奔協東風之表慶俾南畆之司存
戒期於彼發令於此知出者之在衢見觀者之如市三
之日可以于耜四之日可以舉趾稽小大之聿修標遠
近而稱美為德不殊建功能大思負軛之無虧豈蹊田
之有害曾是獨立農人咸集非芻茭之是仰豈鞭策之
云及騂而且角異魯國之山川花以為蹄同漢朝之井
邑若乃擇元辰司上春塗泥萃丹□陳牛從繩兮則正
人從物兮惟新既牽之而不復亦繫之而克馴其儀可
采其跡難改奚中立而不倚若將行而有待假使越俗
多方武侯專思或封泥作雨或刻木成器五穀以之惟
豐三軍以之不匱徒見機而有作匪應節而攸利豈如
我以牛為名以土為質示菑畬之蚤晩驗播植之舒疾
在天成象望北陸而分區在地成形近東郊而候律百
王傳而靡替九扈司而弗失等農祥於程度祈帝籍之
充實
土牛賦(唐)闕名
土牛所置惟民是利將立表以勸農勝陶冶而為器相
牽之狀或垂象而在天觀出之期諒成形而在地所以
無芻豢之損殊死生之類實大塊之所資豈一撮之所
致故乃用為恒典蕆其成事執農政之後先固策人以
相示觀夫出康莊之際當立春之期既合土而成象矣
還服箱而似之誠鞭策而無用信耒耜之是持異彼土
龍每因旱而方致同夫芻狗表至仁而無私若非農為
國本曷能敬授人時原其事始誠則有以圖白巫以侔
形每蔥犗而在視寧同日夕與羣羊而下來諒在月窮
惟御人之所指是以先春斯舉農正是供察之者覺順
時而行令觀之者知有事於上農既惟人而是瞻豈與
驥而同皂足以符務農之政足以叶勸人之道立之於
後訝春事之尚遲御之於前悟農功之在蚤令出惟行
百姓昭明既有象而垂則表得時而親畊立以示農豈
憂燧尾之禍莫由而飯奚聞扣角之聲事有開而必先
義任重而致遠既遵之而為蚤方驗之而知晩非同金
鎖入寒渚而無蹤有異紺轅行藉田而方墾夫然則土
牛之出也可以為農政之本
土牛賦(以春祀牛設農作無忒為韻)(宋)文彦博
國家以上遵古典下示蒸民出土牛而應候俾農事以
知春塊然不羣自取授時之制卓爾可象殊無引重之
因原夫欲示農時爰陳春祀命圬人以備物俾司存而
謀始遂合土以為牛非任重而服軌有典有則成形而
既取坤為不欹不傾尚象而爰因脈起徒觀夫寂然不
動莫與之儔雖顯逸風之狀實非喘月之流在泥蟠而
著美豈肉視以包羞俯以觀之異伯陽之芻狗逼而察
也殊葛亮之木牛於是當解凍之嘉辰乃立春之令節
覩其儀之攸序見斯牛之遂設禮無違者俾三務之罔
愆人必知之得四時之有别美哉土者五行之本牛者
六畜之宗何瑩蹄之成象假聚壤以為容爰殊木偶匪
類泥龍用還非於薦廟義實本於勸農庖刃如投破塊
之虞是切寗歌或叩擊壤之名可從五色爰資一毛靡
落其用也待時而動其制也因人而作規模乍設想覆
簣以無虧丹雘俄施諒衣繒而有若是何觀形象以雖
著考動靜而則無耕耘自我以無爽先後因兹而不逾
候日土圭信方斯而異類翔風石燕實並此以殊途盛
矣哉標祀典而聿修稽舊章而罔忒觀其形雖類於角
立賾其本爰符於土德所以示諸溥率之民俾常勤於
力穡者也
元日觀上公獻壽賦(以題為韻)(唐)王起
歲移木德春變銅渾觀上公之獻壽表南面之居尊贊
以至誠俾天長而地久陳乎盛禮亦星列而雷奔所以
上增景物所以下答湛恩豈徒閱夫濟濟而炫彼元元
時也百辟無譁九賓有秩玉帛林會簪裾櫛比聲明叶
於載陽天文宜於初吉於是紫殿晝皇輿出仰之如天
就之如日獻大君之壽善頌善禱覿元老之儀匪徐匪
疾皤皤元老首出朝端仰紫宸而展敬回黃閣而即安
振冠劒之翼翼曳環珮之珊珊既進退而有度亦容止
而可觀將奉一人之慶而為萬國之歡遠映珠旒旁臨
霜仗赫赫在下明明在上奉觴而進持盈有俯僂之容
祝壽而旋慶賜被鴻恩之暢應千年而莫厚宅百揆而
誰讓祥光郁靄佳氣蔥蘢時剡剡以趨履每兢兢而鞠
躬拱北辰之尊不異乎台居列宿獻南山之壽更聞其
嶽視三公既而天顔迴眷竟酒畢獻乾坤永固上下無
怨禮循牆而巳退福如茨而咸勸則山呼萬歲徒稱漢
日之祥天錫九齡詎比周年之願諒羲軒之道隆實伊
容之德建宜乎景禄克受賡歌不朽如岡如陵可大可
久亦何待華封之祝然後增堯之壽
元旦觀上公獻壽賦(以題為韻)(唐)闕名
惟皇御歷也播一德之景光統三正之令日端大裘於
正位酌中靈於休吉元老伏稱於丹墀大夫建祚於聖
術致君壽日比華封而祝堯獻酒福庭與鈞天而合律
於時銅龍啓曙文物斯崇六英鏗鏗而迭奏萬國鏘鏘
而會同上方端玉珽儼宸衷布發生之明命暢大化於
玄功欲以宣景福於遐邇同介祉於君公壽獻南山率
土願歌於周雅位登北極惟仁亦播乎薰風既而舞蹈
於丹禁之前再拜奉陶唐之酒趨雲陛以陳詞向爐煙
而稽首升降濟濟將宣納祐之晨俯仰愔愔大啓如天
之壽進退有則威儀可觀頌百靈於更始贊萬祀於履
端傳喜氣而六平以正布春令而五教在寬故知我道
化無疆德風吹萬皇猷大啓青陽始建千秋御歷既同
傅氏之詞五采綴觴有異邯鄲之獻慶流華夏德配乾
坤傳呼而珍符畢集應時而嘉瑞實繁所以麟鳳來祥
於聖澤日月揭光於化元士有觀國之光賡歌大貺當
元正之令節仰禮容於仙仗佩聲的皪大矣三公之儀
瑞氣絪緼邈乎九天之上
人日飲酒賦(宋)張耒
歲後七日其名曰人愛此嘉名酌酒歡欣豈木竹之始
和生庶彙而施仁又曰人者三才之中將和中之肇布
易嚴殺之殘冬也乃命婦子班坐行觴酌兕相祝壽考
無疆有否必泰無窮不通請觀庭下之枯折霜霰消而
敷榮羽蟲感陽而羣嬉况乎雲間之飛鴻於是三酌既
醉喜有所得安侷促而不歎悟倚伏之無極
元夕賦(明)顧起元
維孟之春玄冥返青帝來蛟冰風斷魚鑰煙開霧漵風
堤乍旖旎以醒柳霜墟冰嶠尚參差而落梅於是三五
之辰其日惟夕玉䨲瑩精銀蟾凝色席委穆穆之布閣
拂盈盈之魄臺上金莖矗素舒而擢蕊庭中珠樹燦白
榆而掩潔瓊鋪薻扃銀蒜玳押之宫青瑣碧㻲翠幕曲
瓊之邸撫箏揄瑟之家鼎食鐘鳴之里靡不盱素娥睞
清輝灼千影熺九微銀燕集金鳬飛祠太一於五畤揚
秀華之七支翠虯之膏青鳳之腦靈麻遞芬芳苡競皎
冰荷靃靡兮欹影娥青樝的歴兮飛仙鳥鼇射方壺之
贔屭龍燭崑山之夭矯金吾宵弛銅徒夜延綺紈欱日
歌吹&KR1594;天火城霧簇星閣煙懸繁絲䜪肉悽節悲絃天
胡不夜宵可祈年羊車玉人虎囊劒客寶玦陸離琱韀
蹀躞迤邐九馗招搖三陌羌目挑以心愉庶傾城而傾
國彼美人兮朱顔酡飛髾戍削袿軿羅瞥見金星妍寶
婺遥窺麝月競姮娥李文碧繶桃纈緗絇裾名照夜履
號遠游工跕躧以巧步披羃䍥而含羞紛火樹而婀娜
蹇金支而夷猶煙沸香浮街填巷咽垂珥屢遺華纓幾
絶蘭燄亦以凉桂輪亦以藏歎行游之未極怨修夜之
詎央兔何逝而西匿烏何乘而東翔致泰平之宴娛職
麗景於青陽年年共此華燈色歲歲含兹明月光千秋
兮萬歲此樂兮難忘
上元賦(有序)(明)高道素
明興再闢乾坤聿清宇宙二百餘禩實號治平豐功湛
德曩代罕比至今萬歷尤稱極治威靈申疊文教弘敷
猗歟休哉邇來天示仁愛内外稍脊脊多事復邀祖宗
之靈相次屏跡竄影上更勤思國本軫念民瘼上歲秋
首建皇儲大赦天下以慰天地神民之望今春又納侍
臣之言舉廢官罷一切非額之征海内莫不北面稽首
稱萬歲太和之景象復見矣道素生長聖朝目擊盛典
何能無言於時上元遂因以賦焉非敢導於侈麗實以
奏夫昇平云爾其辭曰
時惟皇風載夷海宇恬寞日月麗新河山繡錯寢妖氛
於海堧靜烽塵於朔漠更十一帝之洪休開億萬年之
長樂繼離照以當陽啓震宫而典學人文鬱乎輩起俊
采後先而繹絡閭閻絶雞犬之驚藪澤鮮萑苻之攫成
亭毒於四序紹封禪於五岳産屈軼於庭階植華平於
圃薄際熙代而謠傳感豐年而頌作爾其陽律乍轉斗
柄初東儵條風以宣鬯勃佳氣以鬱蔥解嚴凝而寒送
沛膏沐而春逢駘春光於萬里頌悅豫於九重值椒盤
之既徹繼綵勝之新縫官吏讌休士民閒放啓化國之
華思發盛時之逸想分藻火於天庭徹恩光於窮壤迺
有隴西舊家上林遺子巧自天成技或師與伺節呈能
因時射利剪綺攢花裁羅撥蕊偷桃李之先春圍羣芳
之鮮麗化工出其指下瑰怪憑於胸臆鬭雞走馬之竒
攀猴躍鯉之異疊素帶以風迴展花箋而霞起爍景色
以炫時更藏幽而寓謎觀覽難周心賞不既故雖鄉村
郊野鄙邑井㕓樂不擇地費何惜錢黎老夜歌於宇下
稚子索笑於燈前賣薪杏市沽酒茅菴幽林發燄疎井
起煙洵山陬之寂寞亦炎熱之喧填若夫通衢廣肆大
邑都城層樓疊觀複柱連楹簷牙相向飛翬相嬰東西
角豔南北鬭英標旌旆兮容與結綵綠兮繽紛響轆轤
而貫井牽落索而空鳴十步一迷紅之閣四隅盡生白
之扃絆千輪之冰月散萬點之石星焜煌燿熠不可殫
名於焉狡童蠱子逸女豔姬致飾嫵媚偠紹纖肥風凌
高髻月範修眉珥瑶碧之華寶曳霧綃之輕裾招朋命
侣約伴偕趨每出門而盼睞既望路而躊躇引醉眸於
霧閣搖輕膝於煙衢振袖蔽月躡舄揚埃待夜分以為
度指瓊邸以為期絳霞漸昏白日巳匿隔簾煙濛連箱
露濕蘭釭吐曜蓮炬映赩金碧陸離火齊並出若夜光
之初剖珠胎如卞璞之乍鋸荆璧皎然一新光奪晝色
映肌膚兮冰瑩鑑眉髮兮如漆一聲揚采百指俱集既
而更深午夜月到中天方軌結軫綺組相連躡青絲之
軟履戴鵕䴊之巍冠當街遺策跨路揚鞭尋章臺之柳
葉覓平樂之雲鬟慕拾翠於洛浦希接枕於襄澶情戀
眷而未已首回顧而復還及夫簪纓世胄冠盖望族開
孔翠之屏幃展落花之裀褥迎珠履之三千列金釵之
二六排綺席於華堂擁笙歌於金屋出蓮葉之寶檠然
蘭燼之華燭雲母繚繞以前輝水晶掩映而後續歌嘯
則桃葉之流舞蹈則柳枝之屬香吹兮朱脣燦爛影亂
兮錦褎翻覆誠一刻兮千金况明珠兮萬斛又或鎮遠
重臣安邊大帥樂王家之無事喜清宵之可愛盛集伶
優廣延寮宷值殘雪之初銷會春冰之乍解遂陳雜劇
於廣原乃植華燈於城外辟道路擁羆熊朱輪水逝翠
盖雲從見星房之紛亂覩月帳之玲瓏登高臺而眺覽
臨綺宴而從容然後定指揮弛節令羽旄就戢衣冠自
整昭至樂之大同顯康衢之無警撾鼓先揚吹笳始振
星流雲破雷轟電震兆摧陷乎襄城開虎牢以光盛類
朱雀夾烜以紛來狀祝融搴旗以交陣忽亂錦蜂以攢
蕊倏放皜鴿而騰霄變火雞之吐綬化雪鶴之棲巢燦
朱實之可摘紛黛葉之鮮嬌規赤龍之曝日象金鯉之
乘潮窮山海之詭異悉神人之秘竒睇朱樓之璀璨颺
綺陌之霏微惟恐燕游之或怠何知霜露之侵衣當是
時也霞觴羽飛雕盤綺錯孟公不惜尚書之期仲孺何
嫌居喪之約悉潦倒而淋漓或豪吟而大嚼分輝爚以
交歡逐塵光而脫略自由陽和之鼓鬯匪獨權勢之薰
灼然此皆螢爝之末曜而未覩巨麗之大觀也至若皇
都勝景帝里雄妍羅八方之環富窮萬禩之遐歡歌吹
沸地絲管揭天内有離宫之六六外有魏闕之三三繼
以侯家鎖第戚里芳園彤雲斐亹以翼牖瑞氣蓊葧以
承乾鼇山對峙乎鳳閣虹橋直貫乎虬簷支光風乎天
上借皓魄於雲間千街靜掃乎塵霧萬簾高卷乎晴煙
麗譙吹徹景陽鐘傳冰鈎同挂月鏡齊懸朗連漢陌耀
接星躔於是錦轡宵臨雕鞍晩度開朱門而畫戟并擁
挽香車而寶轂俱住賣跨駿之風流牽倚樓之情緒乘
暗塵以追賞覓紅燈以窺覰蓮步纔逢蘭襠又遇曳珮
振衢異香飄路細語含媚怯視遺慕墮鞭索哂觸鐙假
怒遷延引避不可親附回盼復顧神為形誤載游載嬉
以熒以煌樓臺不夜歡樂未央並舸遞錦立馬傳觴火
蛾簇隊竹騎成行烘寒雲而變和靄炙冷月而就温光
混昏曙而一色欲向寢而何遑惟時天子際八極之豐
亨值萬幾之弘暢召太常以作樂敕巡街以夜放啓佳
麗於天府出珍竒於甲帳九枝延古昔之嘉名百葉翻
今時之巧樣朗珠映月以滴溜鳴玉無風而自響搴地
軸於繡圍織天文於翠網帶翻垂露之書盖結流霞之
狀海南貢魚準之新竒胡北獻鴈足之遺巧更倣七宿
之瑩精復規三陽之爍耀勢疊九層光開八照於是自
内達外並設兼陳於前則長朝太極奉天武英大社思
善進春乾明於後則迎暉望月乾清坤寧便閣相對寢
殿頻仍於左則文華一本長壽順門於右則保和安慶
千秋萬春皆窮奢極麗混色同塵流虹百道火樹千尋
絆珠琲於畫棟鳴金珂於彩楹射光明於北省照瀟灑
於西清瓊臺寶榭兮遥相通迴廊複道兮煙朦朧危梁
百尺兮開菡萏厄壁數仞兮披芙蓉西東對列各按其
節彼此混一不移而給上至后妃之宫下及嬪娥之室
莫不焚石葉之香設麟文之席然鴛鴦於榻前篝鷺鶿
於座側龍燭吐涎鳳膏流液悉豔服而輕衣咸靚妝而
妍飾鋪設既備裝束巳同君王於是躡繡鳳衣文龍隨
内侍擁扈從下輦徒步迺先稱賀於慈宫感佳節而進
壽觴兼昏定而陪金鐘駐衮衣於禮畢然後退輦而從
容迺命仙娥以同輿召虙妃以侍宴迎鼓瑟於璇宫接
吹簫於别院獨然長生之燈復覆冰荷之瓣酌玄龍之
漿出白兔之饌奏鈞天之音陳旋風之翫玻瓈閃曜於
前除璣珇騰輝於右檻絳樹參差瓊英對豔蒙積雪之
溶溶繞流雲之片片分蜃氣於霞城侵蟾光於月殿當
三爵之方陳值九尊之既獻乃使旋娟營塵而左升提
謨集羽而右轉發振木於丹脣撥焦桐於皓腕宣玉音
而分杯咸銜恩而顧眷回晨光於夜色坐人氣於春風
慶同輩之愉適忘深院之悲忡歡聲四達瑞藹六通照
春燈於百里聞仙樂於九空汎醽醁而飛白鋪氍毹而
眠紅並吹笙於火底相解珮於香叢照君心兮耿耿醉
妾思兮悤悤其或御筵中徹翠華夜幸雀弁戒道虎賁
傳命鸞扇香隨赭袍月映列金貂於兩行載瑶簪於後
乘繞霧廊而流覽望螭街而馳騁柳梢露浥花杪星稀
金波蕩漾玉繩低垂龍銜寶炬以相向鳳吐彩燄以交
迷遥瞻燭影而喻屆遠聞香氣而知歸劒珮蹌錯雲翹
葳蕤箜篌夾路帝樂逶遲乃復開瑶宴於别殿續佳賞
於中宵宣學士召臣僚發桂漿與蘭汁雜海錯與山肴
陳千年之雪藕出萬歲之冰桃擊沈明之磬響雲林之
璈命傳柑於内使錫庭燎於官曹略君臣之常禮同賓
主之歡交興較始而彌逸情迨後而愈豪又或挾龍儲
以陪宴攜鶴駕以同游序天倫而雍穆洽同氣而綢繆
相推梨而讓棗式宴好而無尤邁英華於對日顯敏慧
於如流樂由中而不替愉中節而未休既夜久而更深
暫燈昏而影杳則有當筵御姬輕移窈窕抽瓊釵以挑
燼彈玉指以撥燎駐液揚輝添膏益曜雲盖如飛星毬
轉皎煙吐溜於風迴光散縷而霞繞火榴金粟之攢攢
蜻眼蟲眉之矯矯高槃呈五色之祥短檠報雙葩之兆
應太一之來臨知祈仙之非謬良夜逶迤歡樂且多交
酬密勿屢舞傞娜燕姬擊柱趙女叩壺迭奏霓裳之曲
齊翻子夜之歌天子乃反顧紆徐恬神定息厭繁聲之
聒耳思要言之有益紫霞收白乳出屏麗妃留嘉客宣
墨綬以賦詩詔金章以聮什感鴻運而揚休紹虞廷而
駢迹王言發兮流道腴羣工贊兮奏廟謨占農事兮祝
青女卜蠶功兮祈紫姑披銀光兮璨瑾瑜落文犀兮傾
珍珠少焉月還西漢霧生東沼彤簾動影天街漸皎乃
敕金蓮以歸舊第整鑾輿以肅御道衣不解帶坐不更
席即鳴魚鈴以登九位控虹璧以朝百辟金鎖偕開玉
關齊闢咸進賀言兼稱謝表勞御手以親披閱重瞳以
啓曜喜魚水之相投更匡弼之悉效惟懼照臨之或遺
於覆盆聰明之或蔽於近小於是下德音降温旨剔妨
農之宿蠧通壅商之積滯煥然一明與天下更始太史
以書王官以誌邇誦遐傳垂之世世豈徒侈宴賞之美
談飾嬉娛之盛事而已哉
御定歴代賦彙卷十
