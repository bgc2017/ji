欽定四庫全書
御定歷代賦彙卷八十五
器用
度賦(唐)高邁
昔在太始原於物初天地草昧建皇王以為宰淳樸自
理非賢臣而勿居歷雲官與鳥職接洪範而周書無不
較權衡之輕重考度量之盈虚因物以極神託數以明
象積分而成寸引尺而為丈列隂偶而陽竒法天三而
地兩準之億萬其如指掌時止則止時行則行隨物而
應施不失平其至妙也多少不能以藏數其至微也長
短不能以隱情易而無欺簡而無惑節之以禮其儀不
忒聖人進退以觀象君子方圓而取則成百王之規矩
為萬代之繩墨欽若伯禹聖哉為王道濟天下爰敕大
章投足既廣行地無疆彼里之難測用度之可量四時
以日月為明萬國以君王作大同衡律而一軌量海内
平而天下泰居日中而成市觀異方而畢會在商賈之
所資惟尺度而為最夫道以神契物以言筌義無不盡
理無不全度之為物也資道以為用度之為道也託物
而無偏述斯往矣吾不知所以然
嘉量賦(以金錫無耗然後量之為韻)(唐)敬括
作之嘉量其義惟深嘉者以善為節量者用平其心窮
微於子穀之數酌憲於黃鍾之音蓋取諸象爰範於金
亦既成止其儀可覿堅外可程虚中受益功格於衡鏡
實同乎珪錫以分多少寧患乎不均以立信仁抑行之
無斁然美其方能立矩卑莫可踰出入罔恡包含式孚
徇公滅私乃為而勿有納新吐故亦用當其無理將神
而共契跡與道而相符且器守乎謙人惟厥操人非器
罔主器非人奚導不謹則詐偽生端無方則羨溢為耗
職是司者胡顔相冒由此言旃不其至然外乎則槩&KR1857;
乃旁穿既因物以進退亦與時而懋遷施於政而四方
仰則毗乎理而百代猶傳誠可美而可尚願斯焉而取
焉異乎大小區分高卑竒偶始增撮而就合卒聚升而
成斗隨求而獲進獲退順動而何先何後洎乎職興都
尉計起弘羊洽平糴而作典布均輸而有方常平由是
以實大國因之用強豈比天有斗而酒漿不挹山有谷
而牛馬空量然而當春秋分之期為晝夜至之時於以
較矣於以用之實萬人之所欲敢望聞於有司
衡賦(以儀止泰一無淺觀業為韻)(唐)闕名
搜聖人之垂象伊兹衡之可觀材徑挺以繩直星連綿
而珠攢惟用也甿庶不能以多少隱惟平也輕重不能
以詐偽干故得萬人所以廛里物或紛競可以定黍累
之圭撮利其分毫可以觀低昂之容止執中以告無或
不喜則夫衡之為物其用甚大四方正而域中平七政
齊而天下泰動而無欲任之故絶私益而無妨行之固
不害然能思無不踐應倉舒刻舟之深淺問無不知表
張重度骨之威儀若乃均其神道形其事業聖人因之
以平施邊鄙賴之而不怯豈欲決其差謬明其有無小
人取之以作則君子見之而交孚則有王臣謇謇宰職
秩秩洞鑒人才神無隱質諒兹衡之攸嫓故守之而勿
失儻陳平之見知宰州縣之如一
衡賦(以同律量衡為韻)(唐)闕名
先主之欲齊政立信平施執中天下之利害攸同則非
衡無以達其志非衡無以成其功故後代聖人奉之而
不墜懸之而無窮遠必昭乎庶物近罔欺於厥躬少多
之分著彼我之情通廉者不約貪者不豐昭昭有禮殊
之義洋洋有樂和之風乃以見權衡之德器用之雄也
觀夫製形有象稱物以律萬萬靡差銖銖罔失雖遇寡
而必舉亦裒多而不溢儻有賈豎懷虚背實雖手巧而
用售終身平而貞吉節在不欺德咸有一用之則竭力
於百戰舍之則甘心於三黜其昭明也有景緯之文其
重墜也有沈潛之質是以春秋仲而均之以法日夜分
而俾之無妄體正居中懷柔抱壯揣千鈞之重不贏其
材稱萬物之多莫窮其量夫然則人亦有是豈惟斯乎
士為之物官為之衡材之云多雖默必重文之不腆雖
語必輕非榮辱莫敢怨得喪莫敢驚挺然誠懸不可欺
以輕重確乎不拔孰敢議其屯亨吾當顒顒視聽直心
舉措豈能朵頤騰口如羹也
平權衡賦(以晝夜平分鈞銖取則為韻)(唐)劉禹錫
惟天垂象惟聖作程播二氣而是分晷度立五則而在
審權衡上穆天時應隂陽之克正下統人極俾準繩而
惟平於是黍累無差毫釐必究等度量而化通遠邇體
平均而勢行宇宙當其夾鍾中律南吕戒候銅渾應節
於寒暑玉漏方齊乎宵晝繇是命有司而申令考前王
而是遵權輕重以審則中規矩而和鈞事垂文兮風傳
乎千古道如砥兮日用於兆人懿夫正以處中平而立
矩命其同也有虞之制克彰稱其謹焉宣父之言可取
故能用該仁里象合天文既左旋而右折量輕併而重
分持平罔虧可為範於秉鈞之佐立信惟一將有助於
執契之君不然則何以懸之而息彼姦詐正之而協於
晨夜得平則正我之道兮允執厥中益寡裒多衆所用
兮不言而化化之有孚功莫可踰立規程罔慙夫龜鏡
揣鈞石寧失乎錙銖匪假垂鈞而其用不匱何勞剖斗
而所争自無方今百度惟貞萬邦承則順時設教兮靡
不獲所同律和聲兮允臻其極玉衡正而三階以平七
政齊而庶政不忒矣美君臣之同體猶權衡以合德宰
準繩之在心庶輕重之不惑
平權衡賦(以晝夜平分鈞銖取則為韻)(唐)李宗和
王者統四時均五則彼權衡之為準驗隂陽之不忒鈎
深致遠黍累於焉靡差稱物平施晷度由之斯得惟權
也分其重惟衡也取其平明乎國經固懸兹以垂範掌
乎天秩如用茲而永貞衡任權以鈞物權資衡以作程
故一人體之以清萬國萬國仰之而庶政以成當其玄
鳥司分疇人敬授既量諸夕又測其晝盈虚氣等何藉
於土圭日夜時分已傳於玉漏莫不同度量以應其時
平權衡以叶其候苟順氣以頒節實從時而不謬其功
斯博其道式孚諒同均於遠近故不失於錙銖俾稱物
者守之無易掄材者持之罔逾皇矣我君康哉神化萬
方取則自得於均平二氣尚分無愆於晝夜不然者何
以佐璿樞之斟酌調元氣以絪緼申乎舊章孰似權衡
之大匪無同異所紀春秋之分齊其重輕等其規矩豈
鈞銖之是待在繩準而有取固將平邦國亦以叙彛倫
七政惟齊有符乎應天之運百工咸賴實資乎秉國之
鈞宜其平域中而齊律度貞天下而利黎人惟正直可
法惟中平可均夫如是則權衡者蓋亦考兹義而是遵
平權衡賦(以晝夜平分鈞銖取則為韻)(唐)陳佑
俾民不迷兹器惟則行之而萬象正動之而天下直一
人不宰命任權者必公百辟以孚在持衡者守德此蓋
國之恒準教以順行雖因時以考正乃假人而後成權
之垂知俯下而斯重衡之正乃得一以至貞忠以自勝
直哉惟清物無偏以表德器守公而作程動必推移佐
璿璣而克正静無偃仰若泰階之既平懿夫衡之誠懸
德乃是茂秉中正以不忒在毫釐而何謬衆星分列若
歴歴以拱辰一權下臨正亭亭而當晝斯斟酌之所以
俾名實以相副者也爾其觀象取則其數可陳積而成
重銖以和鈞稱物平施則其道無極從時利用乃有命
惟新既審度而攸準夫何患乎不均安則無傾正以順
化四時行令必因其隂陽一德奉天諒貞夫日夜是知
分寸相生成乎象盈虚有準觀夫文因黃鍾以起數應
玄鳥之司分爾乃七政允修五常斯覩為時德也誠金
義而木仁為器法焉乃左旋而右矩既輕重之必審雖
微細而待取平之為美曲逆終作漢臣中以見稱伊尹
是為殷輔兹乃衡之為道也可大權之為義也斯孚繩
從則正德不可誣動不欺於累黍用有識於分銖若夫
求平之至者執中之謂乎
衡誠懸賦(以無敢欺以輕重為韻)(唐)張賈
衡稱物以致用誠至精以作孚惟衡也表正直之有則
惟誠也俾輕重之不踰是將默運乎規矩顯微乎錙銖
齊日月於七政協天地於三無且衡之德也權以相扶
正之道也禮之為樞權得其誠而物無不應禮歸於正
而奸不可誣是知大德所感小人是慘舉輕為重彼於
信而自虧犯正以邪將畏禮而罔敢衡之用也可大衡
之設也無欺既有别於高下固非差於毫釐懿夫設爾
而倚坦然而夷其大不讓其細不遺始執謙而益矣終
忌滿而損之必盈縮而得度乃中正而自持弘於道深
可均於五則遵乎信宜作配於四時原夫衡為器之軌
禮為邦之紀宰物者必察其所持為政者必視其所以
均則無怨是將施德於人審乃不欺故曰為仁由已彼
天下之至精實至人之用情衡持平而固本權應變而
定傾俾廉者之中節抑貪夫而不争虚而受鈞石不能
以為重進而就圭撮不足以為輕惟合德之為美故進
退而有程我有司以守職操持羣才所奉垂正直之權
衡察善敗之輕重此所以振千古之貞範副大君之垂
拱者也
衡誠懸賦(以無敢欺以輕重為韻)(唐)陳佑
衡之誠也義在乎有孚懸之審也法貴其不渝先賢所
以弘建作智者所以通規模俾人事之有準在權衡之
合符端平可以揣金石輕重可以分錙銖遠取諸天既
齊七政不私於物亦象三無質因材而斯宣文綴星而
可覽臨用詳備而有誠物情詐偽而何敢此良工之度
木同藥鏡之照膽故審其思者為衡可持端其事者於
物無欺以之忖刻舟爰定其圭撮以之明度量不失其
毫釐實同途於執政將一體於有司誠可大而可久必
念兹而在兹若乃懋遷有無應用鄽里萬物稟原百貨
資始苟執其均平孰不我以稱物則合於聖人有常乃
比於君子至哉權衡功與利并成天下之務其利斯溥
為天下之式其功不輕道在乎至要理歸乎至貞提握
之間而萬人取則尋尺之内而九有致平豈不以作者
之聖述者之明守而勿失用之必行將度量而並設與
規矩而齊名掄材至精多士無壅以權衡擬升降以中
正為遵奉當平施而不差仰衡誠之義重
攲器賦應詔(唐)許敬宗
臣聞人靈貴損天道忌盈朱火終而炎景謝金波滿而
哉魄生察遞來於四序揆迭運於三精淺智昧於成象
通識詳於未萌務循虚而守約處崇高而慎傾爰製宥
巵勗兹居位藏丹楹之峻宇偶清廟之彛器體虚舟之
瀁空鑒撲滿之延祟彼游鱗之盤樂咸見亡於芳餌此
貪夫之死權誠覂駕於名利唯達人兮服道執温恭兮
静志居泰山以思危騁高衢而不躓在大明之玄覽猶
垂旒以蔽聰履克讓之貞吉尚養正以希蒙矧羣材之
小器忘戒溢而虧冲悟負乘之必蹶敬循崖而飭躬由
是鳴謙君子卑以自牧如彼景山猶藏疾於林麓譬諸
巨海亦素王於百谷庶辭滿而常正固懷空而靡覆若
乃求中軌範流慶資源峰潤由於韜玉葉茂本於深根
草卷葹而不死木交讓以俱存梅飛英而斂笑桃絢彩
而無言燕迎秋兮遁跡鸎移春兮息喧皆順序而行止
得妙物之玄門道雅合於斯器故保精而養魂
敧器賦(以君子用之誡盈為韻)(唐)張鼎
聞夫日中則昃鼎折則傾月容守缺而忌滿神道福謙
而害盈聖人察兩曜之度觀萬物之情知務進者危於
不止擬貪取者敗於幾成爰制座右與人作程開其可
誡之迹加以必覆之名然而不增不減能正能平考低
昂而必應亦有效於權衡爾其顛沛是虞包藏自縱或
益之而損故至其滿成覆餗之凶或損之而益故當其
無為有器之用且聖人云其脆乃破其安易持則何不
避禍於將盈之日圖全於未兆之時力小任重鮮不克
敗滿而既溢傾必從之亦猶富不與侈會貴不與驕期
若以馬而喻馬則念兹而在兹又曰積德不積財無為
故無敗貪禄者致禍增高者致壞是以古人作則為今
人之師前車覆軌誠後車之誡借如乃武乃文巖廊之
君一生一死繁華之子故當觀其所由察其所以嗟乎
福兮禍所伏禍兮福所倚既禍福之無門信吉凶之由
已且喪道則貪邪貪邪至於喪生知足則不辱不辱在
於知止苟欲圖安以遠害又宜去彼而取此則知攲器
之器大哉吾將以為教始
攲器賦(唐)韋肇
若夫天地忌滿鬼神害盈方輿以之東缺圓蓋以之西
傾百川因兹灌注七曜由是貞明故聖人以冲虚作式
賢達以撝謙為情於是盤盂設誡几杖必紀金人貽誨
於周書撲滿流規於漢史順之者福逆之者恥乃垂訓
於小人咸取象於君子豈若方圓有度規矩合儀不虛
不滿能安能危考衆器之論最實莫先於宥巵不隨日
兮時昃不與月兮暫虧體執謙損性尚冲撝知盈槩而
必覆故止足而何期唯上聖之設法處中庸而在兹使
廉恕以效貪殘改質金張可望形而謝寵許史可覩容
而辭秩疏廣感此而挂冠范蠡勗兹而自逸覽斯器之
為美何餘物之能匹原夫出自聖者之心成乎匠人之
手匪雕匪刻可大可久鄙巨壑之難盈惡滿巵而虚受
寧取類於瓦杯以供堯舜不願同於金爵惟資桀紂故
一化於陶鈞歷千載而不朽由是魯君之廟置諸戶庭
左鄰東序右界西扃惟仲尼之多聖賴弟子而為銘僕
又何德輕塵翰墨雖不假於先容實有愧於觀國
攲器賦(唐)張玄覽
夫陽烏中而則謝隂兔望而斯蝕諒天道之常理豈人
情之能測何此器之知機體變通之消息其形也菲陋
任其淳素之姿其質也嶔攲無假丹青之飾平而則正
滿而斯側不平不滿無窮無極夫盛衰共貫倚伏多途
或始吉而終否或前榮而後枯纔聞棲越遽見亡吳不
知戒其盈溢空有歎於姑蘇是知高而不危則治操而
有求則競見握髮以存誠慮宵衣而致命老氏貴其善
建大易崇其積慶殷湯鏤几以為虞孔甲鐫盤而自鏡
爾其冥豫不止懷足無厭釁成山嶽禍起微纖愚者已
然而不見智者未兆而斯瞻聖人損之而又損君子謙
之而更謙大禹惟聖每殷勤於菲食惟堯則哲終眷戀
於茅簷然而默默如存隆隆自絶天且不能固西北之
壞地且不能補東南之缺天地尚不能久矧人道之不
滅勒兹器以為箴庶作鑒於來哲
攲器賦(有序)(唐)李德裕
癸丑歲予時在中樞丞相路公見遺攲器贈以古人之
物永懷君子之心嘗欲報以詞賦屬力少任重朝夕盡
瘁固未暇於體物今者公已殁世予又放逐忽覩兹器
悽然懷舊因追為此賦置公靈筵詞曰
昔周道砥平既安且寧赫赫公旦配德阿衡謂難守者
成難持者盈始作兹器告於神明至仲尼憲文武之道
思周公之德入太廟而觀器覩遺法而歎息且曰月滿
而虧日中而昃彼天道之常然欲久盛而焉得乃沃水
於器察微要終挹彼注兹受之若冲虚則[危臬][危瓦]似君子
之困蒙中則端平如君子之中庸既滿傾跌霆流電發
器如隄隤水若河決非神鼎之自盈異衢樽之不竭蓋
欲表人道之隆替明百事之有節然兹器也不以中而
自藏不以跌而自傷其過也如彼薄蝕其更也浸發輝
光得其道者居則念於豐蔀動乃思於謙受顔既復而
不遠惠屢黜而何咎知任重之必及悟物盈之難久雖
神道之無形常慘然於前後昔與君子同秉國鈞公得
之為賢相予失之為放臣覩遺物之猶在懷舊好而悲
辛欲克已以復禮永報德於仁人
撲滿賦(唐)姚元崇
夫惟哲人罔有敗德几杖攸誡盤盂見勒容過於鏡則
照窮任重於才則道塞多藏必害常謹不忒兹撲滿之
陶形假埏埴以為靈其中混沌竅開兮沈以默其外空
蒙忽合兮炯而青藏鏹符於神論固壘同於道扃謙以
自守虚而能受奚初積而終散竟出無而入有乍若乎
巨蚌之全滿而則剖不思乎亢龍之悔盈莫能久故君
子永鑒是式允執厥中道不可以常泰物不可以屢空
雖荄寶含真立制之端自我而辭豐忌覆致用之數在
公何兹器之微賤蓋與時而變通苟利物而害已亦持
盈而省躬豈獨夫魯國宥坐誡攲虚已周階銘玉端口
窒慾損之有餘補之不足明遠鑒之退止訓勞謙之軌
躅稽長倩以投贈庶平津而自勗
撲滿賦(唐)韋肇
夫以天覆高兮地載卑道幽玄兮不可窺日始中而還
昃月將盈而復虧滿而不已則溢高而不已則危誠古
聖之深戒作來者之明規示予以倚伏教予以謙撝雖
蒙昧而不敏請將心而事斯故遠求類物近方諸已鸚
鵡何智兮隴坻先鳴靈龜何愚兮長塗曳尾智者禍兮
受雕籠之斃愚者福兮終廟堂之祉信通塞之暫昧乃
榮枯之一指何兹器之雖撲以堪誡而成珍稟質陶甄
之匠賦容埏埴之人不雕飾以眩目寧儉素以全身始
含虚而任受忽多藏而累真入之有徑出之無因其滿
也渾兮似蚌珠未開於重淵之下其析也杳兮若雞卵
初分於太古之辰豈不以驟積而靡散貴得其豐孰知
其難裂陶鎔之璅璅出金錢之粲粲見之者無不興嗟
聞之者盡皆含歎若夫窅窅宦子營營市人若恥貧賤
之域同趨富貴之津得利足以潤已至盈足以敗身猗
歟前跡安可再循予遂削營欲之心守謙光之道念土
物之雖賤宜吾人之所保鑒周鼎之覆餗看魯器之傾
倒猥逢長倩之贈永為子孫之好欲窮墨妙之意以養
太玄之草
小撲滿賦(唐)張鼎
天何言哉信陽去而隂來器之形矣必虚往而滿止埏
埴為質惟人為軌靡不有初方應物以虚已鮮克有卒
因藏鏹而見圯其中也幽幽冥冥其外也青青熒熒積
而不散持莫能久何始吉而終凶竟出無而入有豈獨
夫魯廟攲器中則正而滿則覆周陛玉人和其容而端
其口譬高流而岸坼等珠盈而蚌剖日中則昃月滿則
虧故君子終吉以流誡天地勞謙而自卑則有孫弘舉
賢不患於貧窶長倩投贈竊勵於風規苟欲全身而避
害固可翹勤而鑒斯
金柅賦(以貞而能一斯可制動為韻)(唐)孫汝玉
聖人患人情多遷物象不一爰指道樞之要因明金柅
之質蓋以金則持堅而有常柅則制動而無匹當全模
於大冶曾因鼓鑄之功及入用於生民克保安貞之吉
原易道之所施得器度之攸宜任重而難勝者非剛莫
能致其定利轉而不息者非一無以止其隨所以適其
所適斯焉取斯在如輊如軒之時自能勁挺處無輗無
軏之地物莫稱推美其叶範選而見辭取鍛鍊而興制
雖成形於槖籥不假飾於磨礪常無銷鑠懷可以明確
稟安排之理端居退止之旌首於萬化之内而及百度
惟貞然以上經之旨難分先儒之見無果一以節馳驅
而為事一以當徑路而待我苟在鎔而備物固察其所
由如持重以知名則用無不可是則寓質之時惟工所
資將永平於軌轍亦致理於麻絲不為事遷可類仁之
方也終然静勝固知道豈遠而夫如是觀六爻之所總
皆遵乎不動驗一德之可稱莫與彼争能我皇由是立
心堅固引義依憑躁競者息之於静域回邪者制之於
直繩然則金柅之為器也於今而其道益弘
寶鼎賦(唐)梁德裕
昔軒皇之有天下也鑠至範恢崇謨用建皇極永康帝
圖徵鐵於晉國之時鑄鼎於荆山之湖以隂陽作炭以
天地為爐下碎礦而星入鼓長扇而風驅炎氣旁飛寒
雪影消於玉馬紅光四照晴日色掩於丹烏於是以泄
以竇以鎔以模故寶鼎之芳跡斯可得而聞乎爾其為
狀也下實上虚外圓内朗玉鉉金耳之飾巽木離火之
象法三台之位均九州之壤鏤厥竒狀文有鸞鳳蛟龍
禦其不若怪無魑魅魍魎故夫長子主之而祭聖人饗
之而養徒觀其闡微洞幽崇德辨義作域中之寶通天
下之利不汲而盈不炊而沸輕重自隨於德元亨克保
於位楚問伊川表周王之至德齊求穀水豈人功之可
致當今鼎命翹車鼎刑措獄道德以為矩敦龐以淳俗
不取法於六籍不徵金於九牧自獲汾水以定郟鄏邁
軒后於往圖遺夏王於後籙况伊尹作相由巢為僕乃
傴僂其身不覆餗於足朗日月於金鏡調風雨於玉燭
庶績其凝百姓無欲愚雖復望於其道欲負之而跼躅
鼎賦(唐)趙良器
夫君所以為天下重者以其寶位鼎所以為天下貴者
以其神器則君得鼎以祚長鼎應君以時昌故黃帝徵
大匠稽舊章異國貢物遠人來王鏟銅於雷首之下合
冶於荆山之傍聲杳杳以海沸氣曈曈而電光乾坤於
是震動日月於是昭彰歘然烟收而燼滅卓爾成功而
效祥煥以雕文錯虯龍之鱗介騰乎瑞色雜天地之玄
黃蓋聖人所以享帝養賢烹餁薦祉重以安國利以出
否納之不以其道則君失其人聽之不以其聰則雉鳴
於耳是以囊括衆彙恢模崇深苞水火於六爻之象鏤
山川於九牧之金於是總百靈之異見萬國之心然美
其影射金晶光飛玉鉉論者徒議其小大觀者寧識其
深淺故道歸天命無勞楚子之言德自休明實賴王孫
之辨爾其法剛柔之節順行藏之志乃有道則見生於
汾水之隂無道則隱没於彭城之地可以斥姦慝可以
禦魑魅應時而動吉無不利故曰作者之謂聖述者之
謂明何明聖之至神契隂陽之至精德表先知火不然
而自沸量含光大水不汲而自盈既去故以元吉終取
新而利貞則知執虚以待物者正乎位體柔而進已者
宜乎亨故能應皇家之至德垂不朽之鴻名
正考父鼎賦(元)楊維楨
客有孔林子問於鐵崖先生曰人知三代傳鼎定於郟
鄏以卜世而亦知吾聖祖仲尼氏之有世鼎乎先生曰
未也客曰自夏后氏之明德也鑄金九鼎以象九州協
於上下以承天休桀有昏德鼎遷弗留殷紂弗率繼遷
於周孰知吾聖人之後也而有孔丘雖祚滅於宋而祖
廟有鼎實重於遷洛而見非於義士之流者也當弗父
何之嗣國也曰既嫡而且賢輕千乘於一芥兮授之弟
而弗傳及我正考父又佐戴與武宣位極人臣讓德益
虔廟有重器金耳玉鉉於是而鬻於是而饘寶共儉以
愈力恐禄食之過諐既僂傴而益俯走循牆而若蹎銘
斯文以不墜實貽謀於萬年有明德者必達符臧紇之
知言吾猶惜魯人之善知而不善用使必達之效僅見
於夾谷之歸田他日郜大鼎之納廟又徒以寄忠憤於
魯軌之編豈非天乎先生愀然曰傷哉辭能知孔鼎者
知其一而猶未知其二也余聞鼎之於易也其時義大
矣哉革既變而法立志有在也革既變而無制亂之待
也考父氏之知革也故制器立法以成乎志也饘鬻於
是者若不足以餬余口而達明德於後者實足以鬺上
帝也滅於宋而奔魯者若不足以容一時而師於魯以
準天下者實足以開萬代也是其鼎也大其大而與天
同其函重其重而與地同其載也故九鼎乎百王者可
軒而可姒也楚子旅之所不能問而鬼臾區之所不能
對也辨其名於周漢者不得以入其佞託萬子孫於山
甫者不得以襲其詭也兹孔氏之世鼎若是而又何必
仲尼之當世也客乃憙而起為之頌曰周客續殷尹我
東土禮物既修文獻攸聚聖人七祖曰正考父傷禮之
衰追道卨武商頌既作刪詩特取惟兹有銘重鼎大吕
一命再命曰僂曰傴以餬余口亦莫余侮作羹何人覆
餗公所染指朵頤甘蹈鑊斧維祖之孫有達在下萬帝
王師光鼎於祖予小子某學禮於俎載晞奚斯式頌於
魯
銅博山香鑪賦(梁)蕭統
稟至精之純質産靈嶽之幽深經般倕之妙旨運公輸
之巧心有薰帶而巖隱亦霓裳而升仙寫嵩山之巃嵸
象鄧林之芊眠方夏鼎之瓌異類山經之俶詭制一器
而備衆質諒兹物之為侈於時青女司寒紅光翳景吐
圓舒於東嶽匿丹曦於西嶺翠帷已低蘭膏未屏㸑松
栢之火焚蘭麝之芳熒熒内曜芬芬外揚似慶雲之呈
色如景星之舒光齊姬合歡而流盼燕女巧笑而蛾揚
超公聞之見錫粤文若之留香信名嘉而器美永服玩
於華堂
博山香鑪賦(陳)傅宰
器象南山香傳西國丁緩巧鑄兼資匠刻麝火埋朱蘭
烟毁黑結構危峰横羅雜樹寒夜含煖清宵吐霧制作
巧妙獨稱珍淑氣氛氲長似春隨風本勝千釀酒散馥
還如一碩人
卧褥香鑪賦(元)陳樵
廣宵宴於上春兮蛾眉紛其狎坐錦隨舞散引連吹罷
歌殘綠玉之杯笙煖茱萸之火月轉華房釭花暗墮芳
襟微觧男錢半妥衾聮罨畫褥飲紫霓絳螭蚴蟉英蕊
紛披連温屏之屈膝卷華幔之參差空翠忽其滿堂兮
集衆芳之菲菲若蘅薇薦芬沈榆效質又若龍腦在燔
丹螺獻甲漢壁捐椒楚房委榝奪籍蘭之蒸蕙醒醉花
之病葉博山倚席菡萏生寒薔薇露濯荳蔲湯乾香從
何來來無定源藻繡叢中不火而然香生弱縷五色非
烟援衾拂席銀黃可鑑動如丸走止與輪停觸鈿函而
不轉環綬笥以如縈拂綺襦而緩引當白澤以留行左
右周旋芳塵不驚金燼無迹芝印長存花將銀縷靨隨
金校么鳳低回蟉龍夭矯鈿花争麗雀翹分藻映紅玉
之春嬌共瓊林之晨照晝隔卻寒之簾夜近綠衣之鳥
寒依熊席温隨犀簟初辭露竹之几旋遲五明之扇共
君合歡之繡被藉君象牀之羅薦外惡方以玩世兮中
石心之不轉均茵席而莫吾知兮謂方心其如面内仁
外義千載金言彌動彌静聖哲所敦願以小人之腹為
君子之心
沈香山子賦(宋)蘇軾
古者以芸為香以蘭為芬以鬱鬯為祼以脂蕭為焚以
椒為塗以蕙為薰杜蘅帶屈菖蒲薦文麝多忌而本羶
蘇合若薌而實葷嗟吾知之幾何為方入之所分方根
塵之起滅常顛倒其天君每求似於髣髴或鼻勞而妄
聞獨沈水為近正可以配薝蔔而並云矧儋崖之異産
實超然而不羣既金堅而玉潤亦鶴骨而龍筋惟膏液
之内足故把握而兼斤顧占城之枯朽宜㸑釜而燎螡
宛彼小山巉然可欣如太華之倚天象小孤之插雲往
夀子之生朝以寫我之老懃子方面壁以終日豈亦歸
田而自耘幸置此於几席養幽芳於帨帉無一往之發
烈有無窮之氤氲蓋非獨以飲東坡之夀亦所以食黎
人之芹也
和子瞻沈香山子賦(有序)(宋)蘇轍
仲春中休子由於是始生東坡老人居於海南以沈香
山遺之示之以賦曰以為子夀乃和而復之其詞曰
我生斯辰閱歲六十天鑿六竇俾以出入有神居之漠
然静一六為之媒聘以六物紛然馳走不守其宅光寵
所眩憂患所迮少壯一往齒搖髮脫失足隕墜南海之
北苦極而悟彈指太息萬法盡空何有得失色聲横騖
香味並集我初不受將爾誰賊收視内觀燕坐終日維
海彼岸香木爰植山高谷深百圍千尺風雨摧斃塗潦
齧蝕膚革爛壤存者骨骼巉然孤峰秀出巖穴如石斯
重如蠟斯澤焚之一銖香蓋通國王公所售不顧金帛
我方躬耕日耦沮溺鼻不求養蘭茝棄擲越人髠裸章
甫奚適東坡調我寧不我悉久而自笑吾得道迹聲聞
在定雷鼓皆隔豈不自保而佛是斥妄真雖二本實同
出得真而喜操妄而慄叩門爾耳未入其室妄中有真
非二非一無明所廛則真如窟古之至人衣草飯麥人
天來供金玉山積我初無心不求不索虛心而已何廢
實腹弱志而已何廢強骨毋令東坡聞我而咄奉持香
山稽首仙釋永與東坡俱證道術
白獸樽賦(以言必有章酌而飲焉為韻)(唐)李君房
酒以養德則盛於樽樽之用獸可得而言若乃王春會
朝初正元吉穆穆嚴宸濟濟良弼玄化凝以垂衣讜詞
進於造膝則從繩之義斯正投水之言自必是以白獸
在司樽彝舉酒攫地空象夫髬髵揚睛欲聞乎哮吼信
履尾而不咥雖編鬚而何有俾夫嘉話允臧睟容有光
樽則雲飛而山峙獸乃白質而黑章物盛其容若眈眈
而視君能納諫遂諤諤而昌嘉言既藥用舉夫爵所以
展其威儀匪空留乎斟酌獸之為樽用舍有時獸之喻
人猛毅在兹懼威則君之設謬矣忘諫則臣之節殆而
酌之伊何惟器所稟禮殊百拜味珍千品皇恩既錫且
同夫湛湛露斯君德不回寧比夫厭厭夜飲彼美觩然
泰階之前與諫鼓而齊設比撲滿而能全斯期箴闕用
以旌賢將同衢樽之道幸注焉而酌焉
金樽含霜賦(唐)孟康朝
夫何卜晝之不暇以清夜之方久垂玉漏之未窮賴金
樽兮有酒霜入室兮夜何長樽含霜而醴澈霜覆醴而
金光適足勁乎玉性亦何傷乎酒香夫如是樽既可賞
霜亦可觀味資蘭桂影奪綃紈疊華彩於銀燭散餘光
於玉盤况東堂清敞北斗闌干在公載宴廢寢相歡心
飲冰兮猶熱酒飛霜兮豈寒斯蓋為上台之式百辟少
宰之設九流明命充選俾士全謀五權立而羣才入鏡
三人行而一人同舟並錯薪於翹楚異攀桂之淹留每
賞崇乎夜隙故樽列而霜浮於時星歲遒盡地有寒沍
引颺風烏徘徊玉兔杯上霧起鑪前香覆對樽影而霜
含况霜姿而粉傅非兕觥其觩粲乎自舉會心絜矩凝
然抱素於是執簡為名比玉同貞結而能白冲而不盈
光露寢之舊席刻神鐘之遠聲豈獨坐中藏器酒上含
情者哉
癭桮賦(明)謝肇淛
夫人之取材購竒去陳故物以異而蒙賞質或因病而
見珍爾其五嶺之上荒谷之漘震霆纏霓泣雨愁雲連
蜷鬱蹙礧砢輪囷槐傷擁腫楓化羽人自甘溝中之斷
永充㸑下之薪幸託際於匠石雖寸朽其弗遺爰取爰
度載斲載規磨光刮垢耀角瑩蹄秀體蟠屈縟錦陸離
竒峰趵突迴文委蛇既因小而成鑿落亦就巨而為鴟
夷用登俎豆作伍尊彝君子飲之介福是綏彼樗里之
任智空負囊而蒙譏乃元凱之制勝亦懸瓠而見嗤曷
若周旋於瓶盎之側伴詞人之滑稽
几賦(漢)鄒陽
高樹凌雲蟠汚煩冤旁生附枝王命公輸之徒荷斧斤
援葛虆攀喬枝上不測之絶頂伐之以歸眇者督直聾
者磨礱齊貢金斧楚入名工乃誠斯几離竒髣髴似龍
蟠馬迴鳳去鸞歸君王憑之聖德日躋
杖賦(晉)張翰
惟萬物之品分何利人之獨貴中神性之極妙豈給口
之至味雖至味之御内乃靡失乎身外舍少壯之自然
假扶我之攸賴良工登乎層巒妙匠鑒乎林阿顧盼乎
晞陽之條投刃乎直理之柯方圓適意洪細可手&KR0008;踽
旦夕欲與永久儀制則於一尋假飾存乎首尾瑩牙為
其眉額朗金為其觜距
杖賦(有序)(元)楊維楨
余今年初度踰強年之二已有子貢倦而願息之心故
吏四明魏䩨得鐵靈杖以夀余因感而賦酒餘且命䩨
歌之以自強
伊珍木之託根兮乃在儋崖之山孕祝融之火德兮食
炎海之鹹次得大椿之春秋兮曾不計年之幾千絜其
長兮協八尺之度圍其大兮倍徑寸之圜爰有至人制
其自然不彫不削樸全其天觸頭角兮豸起鏗指甲兮
金宣争青藜之吐燄陋邛竹之中乾臨葛陂而未化配
九節以不刓空而擲之若雷公掣火逐烏尾之蜿蜒握
而即之若飛仙縮劍袖青蛇之連蜷故假其威可以折
衝乎外侮論其夀可以竊比乎銅仙昔太師之謝疾賜
靈夀以優賢迨元老之褒崇亦延年之寵頒自非高年
與碩德尊更老之衣冠若盜聲之處士曾何足以上煩
兹珍木之自重不與鳩玉以同班苟所杖之非人固不
如隨策於魯連顧斯杖之納交適先生之解官當先生
今年之初度去杖鄉之期尚有十九年胡爾杖之介夀
相世步之多艱先生方倦遊而欲息復賈勇而挽前鄙
丈人之荷蓧招太一而吹煙或梯之以奔月或跨之以
入淵或採桃核於西崑之池或摘菡萏於太華之巔凌
萬里於一息歘曾舉於九關排閶闔以自許誓持危而
扶顛託六尺以不負心寸鐵以同堅兹鐵靈之為杖微
斯人其孰專既託先生之金石長與君兮周旋重為歌
曰杖兮杖兮爾之生也勁且良又靈且夀兮神隱顯之
不常山中之人兮夀而康今何日兮杖以自強與爾杖
兮相羊鬼工避射兮豺虎避倀與爾杖兮靈長崆峒齊
道兮南極齊光與爾杖兮既安且臧慎勿見水踴躍去
變為干將
竹杖賦(周)庾信
桓宣武平荆州外白有稱楚丘先生來詣門下宣武曰
名父之子流離江漢孤之責矣及令引進乃曰噫子老
矣鶴髮雞皮蓬頭歷齒迺是江漢英靈荆衡杞梓雖有
聞於十室幸無求於千里寡人有銅環靈夀銀角桃枝
開木瓜而未落養蓮花而不萎迎仙客於錦市送游龍
於葛陂先生將以養老將以扶危先生笑而言曰中國
明於禮義闇於知人心之憂矣惟我生民雖復疎條勁
柘促節貞筠杖端刻鳥角首圖麟豈能相子此疾將予
此身若乃世變市朝年移陵谷猿吟鷹厲風霜慘黷楚
漢争衡袁曹競逐獸食無草禽巢無木於時無懼而慄
不寒而戰胡馬哀吟羌笳悽斷親友離絶妻孥流轉玉
關寄書章臺留釧寒關悽愴羇旅悲涼疏毛抵於矰繳
脆骨被於風霜髮種種而愈短眉髟髟而競長是以憂
榦扶疎悲條鬱結宿昔僛醜俄然耆耋變田鳳於承宫
改陽文於鬷蔑潘岳秋興嵇生倦遊桓譚不樂吳質長
愁並皆年華未暮容貌先秋予此衰矣雖然有以非鬼
非魊乃心憂矣未見從心先求順耳伯玉何嗟丘明惟
恥拉虎捭熊余猶稚童觀形察貌子實悲翁别有九棘
龐眉三槐暮齒孔光謝病袁逢致仕吳濞不朝楊彪喪
子明公此贈或非乖理先生乃歌曰秋藜促節白藋同
心終堪荷蓧自足驅禽一傳大夏空成鄧林
邛竹杖賦(周)庾信
沈冥子遊巴山之岑取竹於北隂㛹娟高節寂歷無心
霜風色苦露染斑深每與龍鍾之族幽翳沈沈文不自
殊質而見賞藴諸鳴鳳之律制以成龍之杖枝條勁直
璘斌色滋和輪人之不重待羽客以相貽青春欲暮白
雲來遲謀於長者操以從之執末而獻無因自持諸蔗
雖甘不可以倚彼藜雖實不可以美未若處不材之間
當有用之始魯分以爵漢錫以年昔尚爾齒今優我賢
書横几玉塵筵則函之以後拂之以前爾其摘芳林沼
行樂軒除間尊卑之垂帨隨上下之遊紆夫竒根江南
淼淼幽潭傳節大夏悠悠廣野豈比夫接君堂上之履
為君座右之銘而得與綺紳瑶珮出芳房與蕙庭
烏木杖賦(有序)(元)姚燧
去年史仲威得烏木杖大徑咫高可過顙嘗析一杖遺
余許為賦報之其秋仲威疾歷三時未勿藥也今年余
生朝使人肩木之半相夀且促曰吾疾所以嬰綿者豈
思不償賦致邪不佞誠得一誦其辭或可釋杖而起矣
余動其言而賦曰
或曰炎海之山珍木産焉金為之聲石與其堅魋結伐
荷投諸瀧淵依居蛟蜃漱沫濡㳄歲月俟之化而為玄
要出人為非得自天此島夷假以售利於中土之微權
也抑齋聞而笑之曰昔賈鬻鞭栀蠟其膚市者一濯已
呈蒼枯胥是黝材裏表一如從可占知迺受形其本初
者也胡子以由彼而然乎今夫中土之山有衆其植斧
取觀之内各異色樟柞椆文杜棗栵赤檀柏柘黃蒲檭
棫白與爾漢里遐裔絶域瀘巂衫紫儋黎沈褐罽賓鷄
舌相半白黑一隅斯舉三可反賾兹庶品之爛爛果孰
漚以何澤况於兩間滋雨嘘風敷吐華耀為白為紅深
淺濃淡萬不齊同令人感之欣心悅瞳問誰為之能然
皆著妙於化工夫其見諸柯葉之外者如此又何惑理
質於其中哉且水火之赤黑不一其色者雖童子猶能
知之至語其相賊而為用有戴白之老所未思維男子
之婦王賓雄黑而赤雌始若悍而難馭終為夫之所移
今其色之幽幽迺昔赤之由基是何資於遠讐只煬竈
而可闚彼炎赩而烈者燄也其煙液為煤必黔而緇因
以曉夫巧繪之棄鉛朱亦懼其既久漫漶而為黔又以
信道書坎盛之侵離也不然南服之洲祝融之宅也歊
金石而焦流蓋火熾之巳極非灑其水以滅之則物將
不能以生活故伊人之□面不渥赭而深黑示火色之
素藏惟獨見夫水德而已矣其木理之如漆者又足惑
乎哉史鰌之孫其畏可象析而杖之奔走相餉輟矛應
於猛士配几履於席上試扶衰以起策觸爪甲而鏗響
思卷鐵而含簧陋柳侯之為匠必求同於所異纔黑蛇
之髴髣噫物之變化不可期兮猶足以乘雲霞而騰往
也
玉龜杖賦(元)袁桷
有璞於此純綸氤氲瑶光之精為靈為文謹櫝以藏不
泄孔温穹窿中乾夷静合坤淵淵其容深深其神爰有
善木含章揚芬飾端以儀往來無垠鬱峩夀宫有粲者
雲維秀翼翼聿懷彼濆跪而祝諸以奉番君曰履道坦
而元吉者歟任重而不希其力者歟視下而無危嬉戲
如兒蕃時而行得艮以防抑心自強底夫康莊其形不
孤其智若圓化而神之曷知其遷以相以持是謂期頤
御定歷代賦彙卷八十五
