欽定四庫全書
御定歴代賦彙逸句卷一
天象
迅風賦(漢)趙壹
惟巽卦之為體吐神氣而成風纖微無所不入廣大無
所不充經營八荒之外宛轉毫毛之中察本莫見其始
揆末莫覩其終啾啾颼颼唫嘯相求阿那裵徊聲若謌
謳搏之不可得繫之不可留
風賦(晉)李充
尋之莫見其終迎之莫知其來四方為之易位八維為
之輪迴遊聚則天地為一消散則六合洞開
風賦(晉)王凝之
起玄朔之重雲驅東極之洪濤越四溟而蓬勃經五嶺
而蕭條其鼓水也無川不涉靡流不往溟海天迴江湖
雲蕩
擬風賦(梁)沈約
若夫搖玉樹響金扉拂九層之羽蓋轉八鳳之珠旗時
卷瑶臺翠帳乍動佚女輕衣此蓋羽客之仙風也
擬風賦(梁)王融
奄兮日采之既移忽兮羣景之將馳靡輕筠之碧葉汛
曾松之翠枝緫高羽而蕭瑟韻珠露之參差此烈士之
英風長寥亮其如斯
相風賦(有序)(晉)傅玄
昔之造相風者其知自然之極乎其逹變通之理乎上
稽天道隂陽之運表以靈烏物象其類下憑地體安貞
之德鎮以金虎玄成其氣風雲之應龍虎是從觀妙之
徵神明所通夫能立成器以占吉凶之先見者莫精乎
此
乃搆相風因象設形蜿盤獸以為趾建修竿之亭亭體
正直而無撓度徑挺而不傾棲神烏於竿首俟祥風之
來征
相風賦(有序)(晉)傅咸
相風之賦蓋以富矣然辭義大同唯中書張令以太史
相風獨無文飾故特賦之太僕寺丞武君賓樹一竹於
前庭其上頗有樞機插以雞毛於以占事知來與彼無
異斯乃簡昜之至有殊太史相風張氏之賦非其至也
辭曰
籊籊竹竿在武之庭厥用自然既修且貞插羽其首丹
漆弗營經之營之不日而成
喜霽賦魏文帝
乃命駕而言歸啓吉日而北巡厭羣萌之至願感上下
之明神密雲興之坱圠甘雨降以灑塵既灑塵而為塗
惟平路之未晞激清風以漂潦發皎日之陽暉振余策
而長驅忽臨食而忘飢
喜霽賦(魏)曹植
禹身逝於暘旰卒錫圭而告成湯感旱於殷時造桑林
而敷誠動玉朝而雲披鳴鑾鈴而日陽指北極以為期
吾將倍道而兼行
時雨賦(晉)成公綏
兩儀協合二氣烟煴洪川起波名山興雲
隂霖賦(晉)成公綏
百川泛濫潢潦横流沈竈生鼃中庭運舟
月賦(宋)周祇
二氣理化精者能鏡陽得一以朗旦月代終而夕映其
狀也氣瑩潔而昭遠質明潤而貞虛弱不廢照清不激
汙
怨曉月賦(宋)謝靈運
卧洞房兮當何悅滅華燭兮弄曉月昨三五兮既滿今
二八兮將缺浮雲褰兮收汎灩明舒照兮殊皎潔墀除
兮鏡鑑房櫳兮澄澈
歲時
祓禊賦(漢)杜篤
王侯公主暨乎富商同事伊雒帷幔玄黃於是旨酒嘉
肴方丈盈前浮棗絳水酹酒醲川若乃窈窕淑女美媵
豔姝戴翡翠珥明珠曳離袿立水涯微風掩壒纖縠低
冕曳長裾坐沙渚譚詩書詠伊吕歌唐虞
禊賦(晉)褚爽
伊暮春之令月將觧禊於通川凌元巳之清晨遡微風
之冷然川迴瀾以澄映嶺插崿以霏煙輕霞舒於翠崖
白雲映乎青天
洛禊賦(晉)成公綏
考吉日簡良辰祓除觧禊司會洛濱妖童媛女嬉遊河
曲或振纖手或濯素足臨清流坐沙場列罍樽飛羽觴
春可樂賦(晉)王廙
春可樂兮樂孟月之初陽冰泮渙以微流土冒橛而解
剛野暄卉以揮綠山葱蒨以發蒼
大暑賦(魏)陳琳
土潤溽以歊蒸時淟涊以溷濁温風鬱其彤彤譬炎火
之陶燭
述夏賦(晉)傅玄
四月惟夏運臻正陽和氣穆而扇物麥含露而飛芒清
徵泛於琴瑟朱鳥感於炎荒鹿解角於中野草木蔚其
條長
秋思賦(魏)繁欽
何晏秋之憯悽處閒夜而懷愁風清凉以激志兮樹動
葉而鼓條雲朝隮於西氾兮遂濆薄於丹丘潛白日之
玄隂兮翳朗月於重幽零雨濛其迅疾黃潦汨以横流
秋夕哀賦(晉)夏侯湛
秋夕兮遥長哀心兮永傷結帷兮中宇屣履兮閒房聽
蟋蟀之潛鳴覩遊鴈之雲翔尋修廡之飛檐覽明月之
流光木蕭蕭以被風階縞縞以受霜玉機兮環轉四運
兮驟遷銜恤兮迄今忽將兮涉年日往兮哀深歲暮兮
思繁
秋晴賦(宋)袁淑
是月也聲晷合朝夜分霆收耀虹戢文炎都塞埃旻㝢
滌氛曳悲泉之凝霧轉絶垠之嚴雲
秋夜長賦(宋)謝琨
秋夜長兮雖欣長而悼速送晨暉於西嶺迎夕景於東
谷夜既分而氣高風入林而傷綠燕翩翩以辭宇鴈邕
邕而南屬
秋夜長賦(宋)蘇彥
晨暉電流以西逝閒宵漫漫其未央牛女隔河以延佇
列宿雙景以相望輕雲飄霏以籠朗素月披曜而舒光
時禽鳴於庭柳節蟲唫於戸堂零葉紛其交萃落英颯
以散芳覩遷化之遒邁悲榮枯之靡常貞松隆冬以擢
秀金菊吐翹以凌霜
秋懷賦(宋)伏系之
於是景㝢肅澄風高木斂凄氣夕衰零露晨湛澤收潤
而草枯葉驟墜而庭掩鴈偕來以希陽燕遊逝而投險
豈微物之足懷傷頹齡之告漸
悲秋夜賦(宋)何瑾
欣莫欣兮春日悲莫悲兮秋夜伊秋夜之可悲增沈懷
於遠情歎授衣於豳詩感蕭瑟於宋生天寥廓兮高褰
氣凄肅兮厲清燕泝陰兮歸飛鴈懷陽兮寒鳴霜凝條
兮漼漼露霤葉兮泠泠
七夕賦(周)庾信
兔月先上羊燈次安覩牛星之曜景視織女之闌干於
是秦娥麗妾趙豔佳人窈窕名燕逶迤姓秦嫌朝妝之
半故憐晚飾之全新此時併舍房櫳共往庭中縷條緊
而貫矩鍼鼻細而穿空
地理
西道賦(晉)潘尼
異山河之岨阨倦關谷之盤紆車低徊於潛軌馬侘傺
於險塗狗肘還勾羊角互戾葂窟連投十數億計石子
之澗坎埳之穴支體為之危竦形骸為之疲曳此亦行
者之艱難羇旅之困敝若其名坂則羊腸美人成皋黃
馬迴波激浪飛沙飄瓦馬則頓躓狼傍虺隤玄黃牛則
體疲力竭損食喪膚尳蹄穿領摩髖脫軀
巫咸山賦(有序)(晉)郭璞
蓋巫咸者實以鴻術為帝堯醫生為上公死為貴神豈
封斯山而因以名之乎
伊巫咸之名山崛孤停而傑峙體岑峭以隆頽冠崇嶺
以峻起配華霍以助鎮致靈潤乎百里爾乃寒泉懸涌
浚湍流帶林薄叢籠幽蔚隱靄八風之所歸起游鳥之
所喧會潛瑕石揚蘭茝迴翔鵷集凌鷮鷦翳禽鳥栖陽
以晨鳴熊虎窟隂而夕㘁
濟瀍谷賦(晉)胡濟
嘉高岡之崇峻兮臨玄谷以遠覽仰高丘之崔嵬兮望
清川之澹澹爾乃涉重險陟榛薄倚春木臨幽壑深谷
豁以窈藹高峰鬱而岝㟧
梁田賦(晉)夏侯湛
嬉於夷寧之廣陸步於大野之長京察田疇之疆畔觀
遊雉之逸形
嶺表賦(宋)謝靈運
若乃長山款跨外内乖隔下無伏流上無夷跡麕鹿望
岡而旋歸鴻鴈覩峰而返翮既陟麓而踐坂遂升降於
山畔顧後路之傾巘眺前磴之絶岸看朝雲之抱岫聽
夕流之注澗羅石綦布怪譎横越非山非阜如樓如闕
斑采類繡明白若月蘿蔓絶攀苔衣流滑
貞女峽賦(陳)江緫
倦辛苦於嶺表遂沈淪於海外迹飄颻於轉蓬情繚繞
於懸旆駭兹峽之珍怪佇竒峰而矖矚或邐迤而四成
乍㠑㠕而五曲含照曜之燭銀滴潺湲之膏玉山蒼蒼
以墜葉樹索索而搖枝澄碧源之見底聳翠壁以臨危
望海賦(晉)孫綽
若乃惟馨陳祈祝不愧言或適於東或歸於西商客齊
暢潮流往還各資順勢雙帆同懸倏如驌驊背馳拏如
交集輕軒
涉江賦(晉)曹毗
迄趙屯歴彭川修岸靡靡莞葦芊芊紫蓮被翠波而抗
英碧椹乘天岸而星懸百籟夕奏山精夜然狂飈蕭瑟
以洞駭洪濤突兀而横峙爾乃江豨澎濞夜火煇煥凌
錯吐飈駭鯨噴瀾采蜂於是汎波文魚於是登岸
觀濤賦(晉)曹毗
伊山水之遼迥何秋月之凄清瞻滄津之騰起觀雲濤
之來征爾其勢也發源溟池迴衝天井灑拂滄漢遥鑠
星景伍子結誓於陰府洪湍應期而來騁汨如八風俱
臻隗若崑崙抗嶺
望濤賦(晉)伏滔
若夫金祇理轡素月告望洪濤於是鬱起重流於是電
驤起沙渟而迅邁觸横門而克壯灌江津而砰磕鼓赤
岸而激揚鬱律煙騰隗兀連罡重疊巘而隱天竦洄澼
而起漲
長谿賦(宋)謝靈運
潭結綠而澄清瀨楊白而載華飛急聲之瑟汨散輕文
之漣羅始鏡底以如玉終積岸而成沙
悅曲池賦(宋)謝莊
北山兮鳶柏南谿兮赬石赬岸兮若虹黛樹兮如晝暮
雲兮十里朝霞兮千尺步東池兮夜未久卧西窗兮月
向山引一息於魂内擾百緒於眼前
井賦(晉)王彪之
考五材之物化寂冥感而資静水帶地而壤潤月流天
而宵炯燧鑽木而發火益穿坤而搆井摹玄羲之靈爻
仰東宿之飛景步土脈測水泉方欄結轆轤懸下沈瓶
而互汲飛纖綆而幽牽於是杳黃壚之邃鮮潤下之潔
澄瀾恬以清渟泓泠朗以寥戾協太隂以化液體上善
以流惠
冰賦(晉)顧凱之
激厲風而貞質仰和景而融暉清流離之光徹邈雲英
之巍巍爾乃連緜絡幕乍結乍無翕然靈化得漸巳麤
緗白隨川方圓隨渠義剛有折照壺則虛託形超象比
朗玄珠一綜理而常全經百合而彌切轉若驚電照若
澄月積如累空泮若墮節臨堅投輕應變縷裂瓊碎星
流精練清越若乃上結薄映下鏡長泉靈葩隨流含馨
揚鮮
都邑
冀州賦(漢)班彪
夫何事於冀州聊託公以遊居歴九州而觀風亦哲人
之所娛望常山之峩峩登北嶽而高遊建封壇於岱宗
瘞玄玉於此丘徧五嶽與四瀆觀滄海以周流
反都賦(有序)(漢)崔駰
漢歷中絶京師為墟光武受命始遷洛都客有陳西土
之富云洛邑褊小故略陳禍敗之機不在險也
建武龍興奮旅西驅虜赤眉討高胡斬銅馬破骨都收
翡翠之駕據天下之圖上帝受命將昭其烈潛龍初九
真人乃發上貫紫宫徘徊天闕握狼弧蹈參伐陶以乾
坤始分日月觀三代之餘烈察殷湯之遺風背崤函之
固即周洛之中興四郊建三雍禪梁父封岱宗
登樓賦(晉)孫楚
有都城之百雉加層樓之五尋從明王之登遊聊暇日
以娛心鳴鳩拂羽於桑榆游鳬濯翅於素波牧豎吟嘯
於行陌舟人鼓枻而揚歌百僚雲集促坐華臺嘉肴滿
俎旨酒盈杯譚三墳而詠五典釋聖哲之所裁
平樂市賦(晉)成伯陽
惟市之由興自炎帝之所創聚貨財以利用等厮事之
莫尚爾乃巷列千所羅居百族街衢相望連棟接屋則
有目語額瞬動頤塞鼻談智於尺寸之間窺窬於分毫
之利
典禮
藉田賦(魏)曹植
營疇萬畝厥田上上竒柳夾路名果被園司農實掌是
謂公田
藉田賦(宋)任豫
瞻望圭景咫尺三川緬彼帝藉百有餘年映至德於盛
位儷列晷於微辰紆汾陽以昩旦信堯心而禹勤史奉
載耜之禮民奏舉趾之歌膏壤千畝與式既同區勢平
易畎陌修通提攜丘澤眺嶺面松
文學
賦體梁武帝
草迴風以照春木承雲以含化芳競飛於陽和花爭開
於日夜樂萬類之得所豈此心之云舍欣分竹其厲精
慙戎車之屢駕
賦體(梁)任昉
俶征侣兮艤行舟奉君命兮不俟駕屬軒軌之易循值
堯民之可化慙孺雉之聲朝惡細魚之在夜奉玉檢之
陸離待金罍之云舍
賦體(梁)王僧孺
雜沓兮翠旌容與兮龍駕新桐兮始華孔雀兮初化思
治兮終朝求人兮仄夜竟大德之未酬何飛光之徒舍
賦體(梁)陸倕
奉欽明之睿后沐隆平之玄化參振鷺之充庭侍長徒
之曾舍冀無恨於終南豫告成於芝駕雖就列而陳力
終胡顔於長夜
賦體(梁)柳憕
飛轡竦兮不停隂徂川逝兮無暫舍白日出兮爍晚辰
春雷奮兮動闌夜竊匪服於儲闈叨洪恩於良駕何眇
身之多幸濯微纓於唐化
武功
大將軍西征賦(有序)(漢)崔駰
主簿駰言愚聞昔在上世義兵所克工歌其詩賢陳其
頌書之庸器列在明堂所以顯武功也
於是襲孟秋而西征跨雍梁而遠蹤陟隴阻之峻坂升
天梯以高翔旗旐翼如遊風羽毛紛其覆雲金光皓以
奪目武鼓鏗而雷震
述征賦魏文帝
建安十三年荆楚傲而弗臣命元司以簡旅予願奮武
乎南鄴伐靈鼓之硼隱兮建長旗之飄颻躍甲卒之皓
旰兮馳萬騎之瀏瀏揚豈弟之豐惠兮仰乾威之靈武
伊皇衢之遐通兮維天綱之畢舉經南野之舊都聊弭
節而容與遵往初之舊迹順歸風以長邁鎮江漢之遺
民静南畿之遐裔
征賦(魏)應瑒
奮皇佐之豐烈將親戎乎幽鄰飛龍旂以雲曜披廣路
而北廵崇殿鬱其嵯峨華宇爛而舒光摛雲藻之雕飾
流輝采之渾黃辭曰烈烈征師尋遐庭兮悠悠萬里臨
長城兮周覽郡邑思既盈兮嘉想前哲遺風聲兮
馬射賦(晉)曹毗
奔電無以追其蹤逸羽不能企其足狀若騰虯而登紫
霄目似晨景之駭扶木體與機會動躡驚風於是抗孫
陽之轡彎繁弱之弓輕足鬱其雲合妙手扵焉爭雄
武庫賦(晉)潘尼
若夫大刀寶劒曠世絶殊鍊質於昆吾之竈定刑於薛
燭之罏
器用
屏風賦(漢)羊勝
屏風鞈匝蔽我君王重葩累繡沓璧連璋飾以文錦映
以流黃畫以古烈顒顒昂昂藩后宜之夀考無疆
扇賦(漢)張衡
採兹竹以成扇乃畫象而造儀惟規上而矩下和采爛
以雜施
扇賦梁昭明大子
匠人之巧製女工之妙織九折翠竹之枝直截飛禽之
翼雖復草木焦枯金沙銷鑠火山熾寒泉涸能使凄兮
似秋隆暑斯却
團扇賦(漢)蔡邕
裁帛制扇陳象應矩輕徹妙好其輶如羽動角揚徵清
風逐暑春夏用事秋冬潛處
圓扇賦(晉)傅玄
何皎月之纖素擬皓日而軟貞睎萐莆之芳烈隨變體
而殊名勁節剛以立質象日月之定形
狗脊扇賦(晉)傅咸
蓋卑以自居君子之經孤寡不榖王侯修名尚不媿狗
脊之為號亦焉顧九華之妙形
羽扇賦(梁)周興
銜明珠以報德訪在陰而陽止既來集於衞軒亦傾舞
於吳市駢瑶剪雪盈華寫潔通脊似介點首如翳縈吹
動髮環凉入衣悽兮若秋之暮懔兮如雪之飛
燈賦(漢)劉歆
惟兹蒼鶴修麗以竒身體剼削頭頸委蛇負斯明燈躬
含水池明無不見照察纖微以夜繼晝烈者所依
釭燈賦(晉)夏侯湛
殊珍寶器竒象妙工取光藏煙致巧金銅融冶甄流陶
形定容爾乃隱以金翳疏以華籠融素膏於回槃發朱
曜於綺窗宣耀蘭堂騰明廣宇燄煜爚於菌筵煥炤晰
乎屏組
蠟燈賦(晉)范堅
爾乃旋閒房升玉榻列華槃鑠凝蠟浮炷穎其始然袐
闈於是乃闔旁映文楹仰暉丹桷赫如燭龍吐輝爛若
翳陽復旭
百枝燈賦(晉)孫惠
曄若雲停爛似星布
櫛賦(有序)(晉)傅咸
大才治世猶櫛之理髮也理髮不可無櫛治世不可無
才賦曰
我嘉兹櫛惡亂好理一髮不順實以為恥雖日用而匪
懈不告勞而自巳苟以理而委任期竭力而沒齒
鍼縷賦(漢)曹大家
鎔秋金之剛精形微妙而直端性通遠而漸進博庶物
而一貫惟鍼縷之列迹信廣博而無原退逶迤以補過
似素絲之羔羊何斗筲之足算咸勒石而升堂
音樂
琴賦(漢)馬融
惟梧桐之所生在衡山之峻陂於是遨閒公子中道失
志孤煢特行懷閔抱思昔師曠三奏而神物下降玄鶴
二八軒舞於庭何琴德之深哉
琴賦(漢)蔡邕
門關九絃出入律吕屈伸低昂十指如雨於是歌人
恍惚以失曲舞者亂節而忘形哀人塞耳以惆悵轅馬
蹀足以悲鳴
琴賦(陳)陸瑜
龍門竒樹上籠雲霧根帶千仞之谿葉泫三危之露忽
紛糅而交下終摧殘而莫顧逢蔡子之見矜識竒響於
餘煙飛青雀兮歌綺殿引黃鶴兮慘離筵吟高松兮落
春葉斷輕絲兮改夏絃歡曲舉而情踊躍引調奏而涕
流漣亦有辭鄉去國對此二年
笙賦(陳)顧野王
聲流洛渚器重汾陽協歌鐘於宿夕詠月扇於繞梁同
離鴻於流徵會别鶴於清商
笛賦(陳)傅縡
貞雲翠節冒霜停雪江潭薦竿巴人所截五音是備六
孔斯設殊響抑揚似出平陽曲凝高殿聲幽洞房既逐
舞而迴袖亦將歌而繞梁忽從弄而危短乍調吹而柔
長於是時也趙瑟輟謳齊竽息唱見象筵之悅耳聽清
笛之寥亮
箏賦(晉)顧凱之
其器也則端方修直天隆地平華文素質爛蔚波成君
子嘉其斌麗知音偉其含清罄虛中以揚德正律度而
儀形良工加妙輕縟璘彬玄漆緘響慶雲被身
箏賦(晉)傅玄
陰沈陽升柔屈剛興玄黃之分推故引新迭為主賓四
時之陳追赴促彈急擊扣危洪纖雜沓或合或離清濁
代興有始有終哀起清羽樂混大宮
琵琶賦(晉)傅玄
然後衆弄雜會六引遞奏纖絃振舞迅手繁鶩控修
柄以布柱轉四時而發機
鼓吹賦(晉)陸機
宮備衆聲體僚君器飾聲成文彫音作蔚響以形分曲
以和綴放嘉樂於會通宣萬變於觸類適清響以定奏
期要妙於豐會邈拊搏之所管務戛歴之為最
歌賦(晉)袁山松
朱脣不啓皓齒不離清氣獨轉妍弄潛移或似停而不
留或如疾而不馳
瞽師賦(漢)蔡邕
夫何矇昧之瞽兮心窮忽以鬱伊目冥冥而無睹兮羌
求煩以愁悲撫長笛以攄憤兮氣轟鍠而横飛何此聲
之悲痛愴然淚以隱惻類離鵾之孤鳴起嫠婦之哀泣
詠新詩之悲歌舒滯積而宣鬱
玉帛
玉玦賦魏文帝
有崐山之妙璞産曾城之峻崖漱丹水之炎波蔭瑶樹
之玄枝包黃中之純氣抱虛静而無為應九德之淑懿
體五材之表儀
飲食
酒賦(晉)傅玄
課長興與中山比蒼梧與宜城造藥限以(原本闕二字)味蜜
甜而膽苦飲者杯無算甌醴成川渠應酒旗之明
象推酒泉之佳名
惡餅賦(有序)(晉)庾闡
范子常者嘗造予宿臛雞為餅遍食之情甚虛竒嘉之
味不實聊作惡餅賦以釋之
若乃董盧飛名於華肆和均絶技於俗㕓王孫駭歎於
曳緒束子賦弱於春緜色必霜葩雪皓肉則錦采雲嫺
巧藝
正都賦(晉)傅玄
五采文身質美光炫激衝風於秦鑪飛光天之烈燄
苖山之鋌鑄以為劒其利也陸斷犀兕水截輕鴻灑奔
駟於中衢斬雙蛟於大江將以威天下而禦羣凶手
戲絶倒凌虛寄身跳丸擲掘飛劒舞輪
繳彈賦(晉)夏侯湛
張弱弓理繁繳望大羣以送九審追放而必獲
圍棋賦陳宣帝
引如征鴻赴沼布若羣鵲依枝類林麓之隱隱匹星漢
之離離蜂起百塗從横萬制或無厭而反失或先羸而
後濟
覽古
鄴臺賦(晉)盧諶
顯陽隗其顛隧文昌鞠而為墟銅雀隕於臺側洪鐘寢
於兩除奚帝王之靈宇為狐兔之攸居
御定歴代賦彙逸句卷一
