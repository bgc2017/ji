欽定四庫全書
御定歴代賦彙補遺卷十四
覽古
黃金臺賦(明)桑悦
嗟予生之好遊兮擬放浪乎九垓入燕都而暫憩兮逝
將去而徘徊寄身世於一哂兮獨眷戀乎兹臺胡置金
之故地兮積千古之塵埃悵遺址之莽莽兮愁鬱結而
未開有地硜硜兮獨不産乎蒿萊鳥將下而躑躅兮雲
欲度而邅迴觀雲鳥之敬護兮識真址之所在昔昭王
之初政兮受強齊之控扼勢有輕而可助力有寡而可
益侵雲漢而築臺兮招竒賢以為國置千金於臺端兮
心貫金而赤色拜郭隗以為師兮忽毅辛之繼迹士不
輕於一感兮感精誠以來格走湣王於臨淄兮重揚威
於莒墨雪先王之遺恥兮成霸強之偉績匪吾前身之
故巢兮胡念此而不忍釋也重遺趾而莫踐兮念昭王
之貴德也風蕭蕭而吹衣兮雲隂隂以將莫乘返照以
旋歸兮神愴怳乎中路顧所乘之駘駑兮越臺前而縱
步使瀏瀏之竒姿兮騫將行而淚墮嗚呼噫嘻沈英鏟
光匪士之祥簡才棄能乃國之殃屈原悲憤以投湘祖
逖慷慨以渡江困賈誼於長沙竄李白於夜郎寄遊魂
之無地兮或兹臺於徜徉易水為酒兮碣石為觴招諸
賢兮共酌昭王天與久兮地與長臺肉可朽兮臺骨不
亡
鄂墟賦(宋)薛士隆
按籍披圖乃窺鄂墟有邑無民荒城已蕪鄂渚繚乎其
前樊山峙乎其北有峰有巒有陂有澤林麓蒼蒼環流
漾碧萬頃漣漪際天一色吏指圖而告曰此三代之建
邦也在楚熊渠始大宗周寢微載拓東境窮兵極兹乃
命子紅王而有之已而知其非是紅歸國廢爰始邑焉
吳遷以替是為周晩之荆蠻專封之舊地也走感然而
應之曰是則然矣而非爾之所及感昔傷懷淒然以泣
曰蠻宗以大非熊渠之罪也夫天王至貴匪夷之類猶
之在人足元孔異使周王能保文武之基緒不失周公
之典制外睦諸侯下安萬彙禮樂征伐惟王是出后稷
之功有隆不替蠢爾荆蠻胡寧以害伊其自絶何傷日
月不見崇侯俄然已滅自彼成康既亡昭繆志荒京邑
昏昏儀於四方廢法專征諸侯是常楚越徐吳於焉僭
王則夫荒服之侵陵為天王之政厖也熊渠何罪哉封
紅於鄂此其大纍廢紅而復豈無遷善意邪而王不是
改也乃有驪戎犯順鼎彝屢震楚及郊畿重輕是問則
斯僣竊之狂圖非當時之大璺也且夫百姓何知觀德
攸歸楚之盛強惟能撫之彼社稷宗廟尚為禾黍夫何
鄂侯之覆哉若夫都之故城哲夫是成版築經營再千
爾齡而猶巍峩弗傾今之為城者反是豈夫人之或異
版歃靡不施工程靡不至在旦落成而夕頽委地觀夫
僭竊之荆蠻又非予今之所喟也走嘗觀古中都先王
矩橅而今已亡猶存此墟走不知人力斯至邪將以為
皇天之意夫
弔秦二世賦(漢)司馬相如
登陂陁之長坂入曾宫之嵯峩臨曲江之隑洲望南山
之參差巖巖深山之谾谾兮通谷豁乎&KR2187;谺汨淢靸以
永逝兮注平皋之廣衍觀衆樹之蓊薆兮覽竹林之榛
榛東馳土山兮北揭石瀨弭節容與兮歴弔二世持身
不謹兮亡國失勢信讒不悟兮宗廟滅絶嗚呼操行之
不得墳墓蕪穢而不修兮魂魄亡歸而不食
憫相如賦(宋)鄭少微
韙長卿之絶塵邈下視於屈宋思眇眇以入微辭蔚跂
而易貢騖八紘之津涯括動植而錯綜擢篆籀於重泉
斡形聲而罄控當其奮翼巴庸前無古人拾阨灰之斷
簡搜屈壁之遺文紛齊魯之老師徒騁辯於說鈴蜕筆
上梗鼻端運斤專兔園之右席麾鄒枚於嚬呻顧天西
之櫟社悵夜錦之未晨念絃歌之石友暢落魄於情親
夫何嫠人之豔豔兮感燿燿之宵光矚綺疏以託誠兮
佩徽音而曷忘嗟父母之不聰兮昧彼都之丰臧盼星
河之照闈兮徑溯洄而往從縉紳先生而為此歟涼德
汙行既不勝誅誾誾烈女世未乏諸足不下堂步中瑀
琚紉幽蘭以為裳兮鈿美玉以為車豈無泳漢之游女
兮亦有采桑之秋胡秉周禮以律身兮諒冰雪之難渝
裨化國之隂教兮飾家道之權輿爾弗安於正吉兮蒙
惡聲於簡書訪舊壚於故老莽榛蕪之離離眢井乃貪
泉之戒脩梧實曲木之規渴者勿汲暍者勿栖噫嘻余
觸類取譬操觚默惟滔滔儒服相遠幾希摟處子者迷
忠義之大閑窺隣牆者闇富貴之危機斥鴈幣之聘媒
妁之辭墦間之夫河間之婦等亡羊耳未容勝負又奚
獨料理十日卜之與典午邪
釣臺賦(有序)(明)宗臣
余聞嚴子釣臺舊矣丁已秋余以參藩赴閩取道兩越
始登厥臺裴回焉商飈西來萬山䬃搖我心傷悲爰申
厥詞把酒放歌白雲莽互豈君之聞歌而來哉
恭承帝命以南邁兮弭吾節於富春儵微霜之隕百草
兮何芳杜猶菲菲其襲人睇嚴陵之舊里兮釣臺鬱而
嶙峋屯飄風其相薄兮吹石瀨之磷磷宿莽搖落而變
衰兮余又安得問夫白蘋余將懷椒糈而敶臆兮蹇吾
馬之逡巡而不前豈沈淪之俗羇兮乃不得以揖高士
而執鞭唯炎德之中天而興兮紛衆芳之雜糅以比肩
何佳人之夸姣以抗行兮乃獨抱孤貞而自全衮冕黼
黻之玄以章兮蓀獨愛夫羊裘焱鴻鵠之高翔兮聊寄
吾蹟於汀洲昔傅巖之版築兮武丁肖形以資厥猷非
熊之恊帝夢兮渭叟起而佐周何帝之手詔以抒愫兮
羌獨偃蹇而夷猶故人之不忘舊歡兮情恍惚而至乎
帝庭何帝腹遽以足加兮太史奏之客星咄咄子陵之
不肯為理兮帝何獨惜夫沈冥蓀何高蹈而不顧兮乃
長揖以謝夫天子朝發軔於漢宫兮夕税駕於江沚有
君如此其忍負兮蓀豈亡覩於厥旨痛韓彭之竟以烹
醢兮勃何辜而卒不免乎羑里念盛名竒績之不可以
善終兮是用忍情而惜此蘭芷鳳凰之回翔而不肯下
兮豈網羅之所能施使蛟龍可得而常服兮又何以卑
牛馬而下之睇江河之趨下兮喟高風日逝而不可追
撫故迹而連蜷兮悵吾生之獨後時往者之不可復兮
冀來者之猶可為委余佩之陸離兮掛吾冠於南斗之
墟擥長虹以為衣兮拾清露以為裾托微誠於浮雲兮
蓀其攬瑶華而遲予望美人而不見兮羌獨立以踟蹰
亂曰維江有蘭美人植兮白雲茫茫歸何晏兮平楚落
日怨青楓兮歸來乎山中吾與汝嬉以遊兮
弔昆陽城賦(有序)(明)何喬新
昆陽城在葉一舍許楚葉公所築縣治既遷舊城亦圮
其可見者頹垣斷礎而已予招籲流民至葉周覽遺蹟
思光武之駿烈而悼陵谷之變遷也賦以弔之其辭曰
后皇嘉惠兮愍蒸庶之流離予承命以籲懷兮爰弭節
乎滍之湄陟崇岡以遐覽兮風雲慘其增悲原埜泬寥
兮頹垣之隠起僕夫跽而告予兮曰兹昆陽之遺址顧
樓櫓之安在兮雉堞悵其已圮血淪地而化碧兮戟沈
沙而凝紫耕夫豈識興亡兮方肆墾而未已歎炎祚之
中微兮戚畹竊其威權羌狡童之狂僭兮據鼎耳而垂
涎始矯行而罔世兮卒假符而誣天慠然自擬黃虞兮
誦六藝以文其奸繄高皇之龍孫兮憤丕基之䀜墜援
戈典以楚甸兮將叩關而問罪彼綠林與新市兮棼總
總而來萃既定宛而取郾兮駐諸梁之故壘何狡童之
迷復兮驅羣醜而來攻騎膠葛而超邁兮類螗斧而蝟
鋒圍效彼魚麗兮或鸛鶴之横縱志驕而氣溢兮謂不
日而成功天道祐順兮人心迪其果毅王旅闞如虓虎
兮軍容肅乎暨暨鼓闐闐而靁震兮旍靡靡而電曳風
雨助其威怒兮士賈勇而高厲彼逆徒何蠢蠢兮棼束
手而就殪或倒戈而疾馳兮或棄甲而横潰埜流血而
變赭兮川浮骴而壅穢氛祲廓而清明兮人神為之暢
快元兇授首兮遂定鼎而澗瀍嘘炎燼於既熄兮迓景
命而益延復漢官之威儀兮慰百姓之震顛昔商周師
於牧野兮炎黃戰於阪泉視兹役之烈烈兮在古未能
或先世運䀜其變遷兮哀漢社之已屋荒墉穴彼狐兔
兮京觀墾為平陸草露淒以沾衣兮林霏澹其慘目惟
山鳥之嚶嚶兮恍國殤之夜哭駐予車而一弔兮菀忳
忳而含慼
鸚鵡洲後賦(有序)(宋)羅願
乾道六年端規道鄂如荆既感鸚鵡洲之事遇有以禰
處士比盆成者遂慨然為賦願覽而繼之其詞曰
日吾送兄湓浦兮背長江而旋反覽弔禰之新詞兮惜
吾行之不遠歎數極而招盜兮睨龜鼎而欲移中不快
而輒殺兮羌甚果而不疑時猶有所畏縮兮懼天下之
見議嫁惡名於餘子兮蓋自以為得計委孝章於孫氏
兮曰不能救猶有辭楊公並列而見收兮可退託於不
知嘻量人其何淺乎謂一世即此而可欺於正平尤不
掩兮蓋顯然遺之以危方三州之傳客兮知欲免其良
難念譖人者之不然兮每投畀而獲安豺虎有所不噬
兮有北變其貪殘揆處士之所至兮實覽煇其鸞翔縱
不知其亦已兮獨不可以少寬何所遇之一律兮爭攘
臂而衝冠子猶不能得之於父兮忍絶其交遊之極歡
卒首難而快敵兮嗟曾獨無肺肝均斗筲其何誅兮吾
將申詰夫曹瞞噫人固有一死兮庶没世而遺榮生既
輕棄其身兮死又吝與之名諷路粹以奏孔兮併追詆
其生平絶天道蔑孔顔兮果誰咮為此鳴必隕滅其猶
未厭兮乃今知忮心之憯於五兵意良史為可恃兮略
浮謗而存高情考終篇其何戾兮紛笑號祼罵而相并
因繁城臣子之所記兮又奚以異夫臺中之評倘遂信
而弗思兮毋怪夫列之盆成賴北海之緒言兮配史魚
之亮正捨斯人其誰信兮吾將按以為程嘉南州之博
衍兮萃終古之英豪賈不遇而賦鵩兮屈既逐而為騷
風流遠以莫嗣兮江漢日以滔滔迨先生之繼往兮想
驂駕而遊遨精神炯然不没兮起風雅而相高方逍遙
於寥廓兮夫豈知俗議之徒勞
景陽井賦(唐)黃滔
臺城破兮烟草春舊井湛兮苔蘚新自遺蹟於天子幾
興懷於路人蓋悲萬乘之尊投身到此豈為一泓之故
舉世驚神叔寶以色作荒君在為亡國玉樓之絲管宵
咽桂岸之兵戈晝逼御天失措且四方之大何從没地
無慙顧九仞之深可匿便委鴻業旁攜綠鬟奔入泓澄
之内冀逃吞噬之艱殊不知理昧納隍處窮泉而詎得
誠乖馭朽攀素綆而胡顔既而出作窮鱗奪歸偏爵一
時之覆轍如此千載之遺波儼若陌上澄澈丘中寂寞
暗淘人事以冰釋旁寫江天而鏡擴青銅有恨也從零
落於秋風碧浪無情寧解流傳於夜壑徒觀其蕪没沙
逕葳蕤澤葵漁樵汲引荆棘榮衰雖虛中而可鑒終徹
底以堪悲寶鏡休分豈有得銅之日雕筵罷設永無投
轄之期固以滌盡繁華銷平曩舊猶驚鼎沸於餘湧更
弔山崩於疊甃荒涼四面花朝而不見朱欄滴瀝千尋
雨夜而空啼碧溜斯則堙塞終古蕭條永年半竭而珠
璫或出陸沈而翠蓋寧旋莫可追尋玉樹之歌聲邈矣
最堪惆悵金瓶之咽處依然嗟夫穿鑿豈殊淺深非異
蓋悲鮒蟄之穴不是潜龍之地所以避匿其中莫比漢
高之事
弔隋煬帝賦(宋)孔武仲
馳荒郊兮北山莽悲風兮蕭瑟哀隋家之荒主嘗南遊
兮弭蹕時楊氏之方盛奄八荒而為一忘締造之艱難
肆沈酣於燕逸平地沙兮斆海高堂隠其陵日顧繁華
之已空業棘榛而若櫛感興亡之遄速徒惆悵而涕零
流雲集兮漢宫呦鹿乳兮周京自古皆有此奚獨恨兮
蕪城惜乎捨完固之圖就敗亡之勢豈羣臣之尸素絶
嘉言於獻替仰天奪而鬼瞰復公言而自棄嗚呼楚澤
丘墟雷塘草露鳧鵜沸兮秋聲牛羊歸兮日暮迷樓敧
傾過者誰顧乃為文以弔之聊以續乎阿房之賦
太白樓賦(明)楊士聰
若夫隴郡謫仙鑑湖碩德六逸久羇一官暫息杖履相
從壺觴共即酒曜森臨糟丘峻陟華構仰崇碧落俯逼
既相地以鳩材復捐緡而集力歘巍峩以凌空若軼超
於異域日泛麴以周旋或沈冥而自得出一時之特創
遂千古以為式聳傑觀以攸寧留榮造於何極乃至代
移時異山遷河改草没寒基煙荒宿壘井幹委塵摘星
削彩花萼飄零景陽安在訪青蓮之依託憶鯨驂於滄
海何故址之就湮正新營之有待微頹則績計繕完更
建則制增弘塏井藻之色稍渝赭堊之工旋逮則有霞
連綺戶雲擁丹梯翬檐高揭雕角森齊檻楹月敞棟宇
虹棲名賢署額過客留題廣筵張設樽酒提攜或停軒
而頻涉或飛旆以暫稽或簪裾之環列或科跣之偶齊
或嘯吟以亢爽或薌澤以沈迷或歡欣以駘蕩或塞默
而愀悽當其登眺情殷激昂興劇髣髴餘靈翹瞻前蹟
莫不弔古憑高由今遡昔落落灑人迢迢星客往事乃
傳清辭寄策歎才華則旌彼澹逸驚寵遇則羨厥煊赫
侈逍遙則湖海覺寬痛謫仙則乾坤為窄幾欲繪生平
於窗牖招英爽於坐席顧影而貪與流連捫壁而可以
呼索乃若侵睥睨於古堞攬熙穰於囂㕓青嵐以東西
交赴綠蕪以南北平連晨引靈光之旭夕霏大野之煙
睇硯溝而波光影送楫穀城而斗曜晴懸近則南池籠
樹遠則旺湖浸天擊轂肩摩者塞路聮䑸接尾者盈川
至如雨夕風晨月晴雲霽露色濯空霜華凝砌萬室水
邊千邨煙際山蒼蒼而射眸雲鱗鱗以作勢乍徙倚以
從容暫憑臨而息憩鵲噪春以同聲鶴驚秋以孤唳湖
涵虚以飛清霞分光而驟逝意澹宕以自怡神縹緲而
超詣譬御風之泠泠若乘舟而不繫爾乃蹈徂徠之遐
躅挹夜郎之愁心狎貴璫於厮養借昭陽而進箴怵危
情於蜀道激悲感於湘隂棄一官而若屣恐入山而不
深鑒勲名於罪囚何變故之能侵曾履屯而表節亦觸
目而結吟必同符於異代乃曠世而知音綺裘可以不
御綠蟻可以頻斟覩巋然之如故嗟伊人之已沈彼自
有以壽兹樓於不朽庸詎惟是土木之數尋亂曰軒宇
㟴㟴城之上兮風雨千年彌增壯兮峙彼崇垣臨空曠
兮誰實搆之相歡暢兮惟賀及李交揖讓兮星映長庚
擅高唱兮齟齬於時至淪放兮樓以人傳觸感愴兮依
依高山景所向兮苞竹茂松愜永望兮
謫仙樓賦(明)程公許
鞭予馬之虺隤歲云暮以何之屆當塗之古邑俯姑熟
之寒谿聞翰林之仙李晩飄泊而莫歸弔陳迹之安在
步欲往而意迷每逢人以揖問掩青山其駊騀徑舍策
以荒尋慘一丘其高卧萃霜樹兮變衰啾寒蟲兮悲吟
悵九原之不可復作覽予涕其沾襟王政不襄六義不
陳刓莫可以還朴漓烏乎而復醇靡於魏晉之浮虚蕩
於六朝之哇淫非作者命世之哲曷反之正始之音在
唐五葉開元有道皇惠顧於斯文憫俗尚之恌巧盼冠
劒於左右其將命而下埽孰頎然於帝旁&KR0596;稽首以奉
詔爛長庚兮孕精挺岷峩兮毓秀玉為骨兮冰為神眉
采媚兮目瞳瞭謖謖兮徑松之風濯濯兮春月之柳爾
乃鳴六鸞駕八龍奔列缺轟豐霳前飛廉以汛埽後望
舒以景從文章耀其光彩開東壁以破蒙馳驟乎屈宋
之壘揮霍乎班馬之鋒建安七子授職以前驅江左諸
豪奔命於下風徐庾褫魄而罔所措沈江眩顧而無以
容當斯時也文命中興並世而作曰杜少陵聲黃鍾以
應大吕撫寶瑟以和瑤琴追古風於幽眇破一世之聾
喑雖或殊製而異調無非北琛而南金想其眼空四海
面闊青天烏紗白紵兮堂堂風埃之表錦袍玉帶兮昂
昂萬夫之前名姬駿馬水崖山巔援北斗以斟酌浩一
吟而百篇清風為之滌氣明月為之破顔萬象奪其巧
衆芳失其妍是宜清華天子賓以商顔之禮寵以供奉
之班沃以玉杯之水華以金花之牋雖鑑湖賀老亦撫
掌三歎而目之以謫仙也哉蹟其始終間世之偉溢為
詞章特餘事耳縱横王伯之略義俠燕趙之氣亦知與
世少諧而莫我容寧當放浪終身以行吾志固應卧元
龍百尺樓孰能測北海尊中意不然何以友子微於方
外鑒尚父於風塵絶識超乎畛域水境炯乎虚明彼以
昭陽之譏而含怒脱鞾之傲而見嗔者吾固怡然不屑
況肯汚衊於狂悖之永璘乎蹇一生之落落歴四海其
皇皇偶夜郎之生還即故人以徜徉終焉濁世之不可
奈垂白雲而返帝鄉定知骨蜕而神化豈有捉月於淼
茫斷碑缺刓千古烝嘗彼食方丈之雋永腰萬鼎之熒
煌混古今其有幾人曷知其存亡公雖失職而遠逝奈
何聲采之彌彰松吟風兮蕭索露晞草兮慄憀空遺塜
兮人世停騎鯨兮超遙酌天瓢兮浩蕩企霞佩兮泬寥
契神交兮如在想逸氣兮横秋吾將誦大鵬之賦歌半
輪之月追公於八極之外以息俗調之啁啾而無徒以
楚人只些之招也
太白酒樓賦(明)趙弼
濟城之巔有樓巋焉檐阿翼以四出觚稜揭其高鶱謝
溷濁於埃壒煥金碧於雲煙可以騁遐矚寫幽悁蓋太
白昔所登臨而盤桓者也粤惟濟郡唐為任城雜舟車
於水陸紛人物之俊英俗尚詩書而民勤稼穡夫豈他
邦可與抗衡於時四明狂客適宰兹邑温恭克修儼碩
有立訟庭闃其虚閒聊遊衍乎原隰爾其長庚真人興
聖孫子薄遊東魯寄家於此邂逅之間亶其樂只想夫
二賢之登斯樓也忘形兮有終心超兮無始藩五嶽兮
張屏隠三山兮列几㪺天漢兮為漿舉斗筐兮作匕左
浮丘伯喬以振衣右安期羨門而正履豪吟吐萬丈之
虹醉吻涸三江之水嘯歌翫空界之日月震盪駐人寰
之風雨眼空四海氣蓋千古風流豪邁直使人精神飛
越欲凌風而遐舉也爰有濠梁趙子博謇好修倦遊湖
海養疴林丘乘休暇偕朋儔攜濁醪昇芳羞而相與登
兹樓仰天宇兮寥廓俯山川兮樛流草木黃落兮氣蕭
瑟禽獸號鳴兮悲窮秋凭欄兮四望豁我兮遠眸東則
鳧繹突起嶔崟嶊嶉削芙蓉於半空挹蒼翠於百里悵
禹桐之安在慨秦碑之就毁西則平湖浸空灝溔皎潔
霜露降而潦水澂蒲荷瘁而蒹葭折惟䱷艇與鷗羣互
出没而明滅南則野蕪蒼蒼河流湯湯濤霝波雪歕注
吕梁微神禹之疏鑿民何由而奠康北則平原湠漫一
望無極泰山嵓嵓遠露秋色顧汶泗之縈迴知發源乎
其側周覽既畢逡巡就席浩歌起舞痛飲盡石客有裵
佪欷歔淚下霑襟而告趙子曰太白不云乎既無長繩
繫白日又無大藥駐朱顔昔人安在登高望遠但見山
青青而水潺潺而況吾儕小人皇皇朝夕汨汨塵埃死
與草木同腐不亦可哀也哉趙子逌邇而笑舉酒觴客
而謂客曰吾亦聞諸太白云天地者萬物之逆旅光隂
者百代之過客故由今而視昔則既往之日焉窮由今
而視後則方來之日未嗇徒以區區百年之身欲與之
計銖兩而較尋尺良非惑與吾聞之也君子見其大而
略其細薄於人而厚於躬惟修身以俟命舍聖哲吾誰
從故遇則伊尹周公道行於當時不遇則仲尼孟軻言
垂於無窮彼死生得喪如蟁蝱之過乎前曾何足以蔕
芥乎胸中且夫夏蟲不可與語冰井鼃不可與言大非
達人之大觀其孰能邈圜方而無外也客於是辴然而
歖灑然而饋洗觴酌酒為太白之酹已而長烟羃於林
薄明月出於東山衆客皆醉興盡而思還矣履霜磴之
溜滑挾天風之高寒各扶攜而雲散及清夜之未闌念
兹會兮不偶獨喟然而永歎也
華山感古賦(金)趙秉文
有浮而清有濁而寧五嶽奠形二華削成是其稟金天
之秀氣奄西土而作鎮包潼關以為門奄奠乎東井鶉
首之分嶽之尊惟天之柱嶽之作為世霖雨嶽之崇如
阿衡周公承天之功厥掌伊何兩分其山聖道通塞孟
孫楊韓厥蓮伊何蘇瘵蠲疴上醫醫國雷扁秦和其肅
如霜其高如秋戚施伊優為天之羞若夫昔之所謂其
臣者都山嶽之權竊雷雨之施壤開千里之奠秩隆三
公之貴危不持而顛不扶則將安用彼相矣且夫安昌
胡廣之保祿林甫盧杞之竊位其餘刀鋸之餘蓋亦未
足與議譬猶有干雲遏日之險而不能已山東之亂擘
山導河之力而不能鄣漁陽之騎也向者嬴顛劉蹶天
崩地拆九廟灰燼萬里喋血陳吳一呼殽函尾裂莽卓
盜國内訌外掣楊李擅權幽陵竊發僖昭播遷朱李猖
獗而是山也萃寇盜之淵藪為豺狼之窟宅墜生靈於
塗炭寄性命於鋒鏑與獸為羣以巢為室以木為衣以
橡為食身為心讐形為影絶惡聞人聲愁見日月何辜
於天使至此極或曰子知其一未知其二向者子房運
籌霍光謨猷或啟其心或甚其謀祿産擅權于吕其劉
我命平勃反正而旒二豎嘯山既唐而周我命五龍夾
日而輈潼關之敗繄尚父是賴奉天之逼惟西平之力
奮然大臣力爭而活國屹然如天柱之承西極奈何以
人事之一跌而為山林之責有秦川胡老啟口而笑日
有中昃月有虧盈凡一治一亂乃一昏一明福生有基
禍生有萌山有朽壤故崩血有蟲故蠧生謂山蓋高浮
雲翳之不見其形謂心至靈有物蔽之不見其情夫惡
直為納讒之媒喜譽為招佞之旌驕奢為重斂之階好
大為興戎之徵是以古之明王棄是而不營於以忠直
是旌抑讒佞之萌土木不飾杜非議之徵平刑息冤釋
吁嗟之聲含垢惡恥絶忿怒之兵夫然故心定神休嗜
欲不生禍亂不作而天下和平矣故亡漢者漢也非莽
卓也亂唐者唐也非安史也使漢以秦為鑒自無兩京
之亂使唐以漢為鑒又安有蜀道之竄如何以一晌之
樂而忘累世之患也斯言懷古非止一時往者不可及
來者猶可期耳
弔劉生賦(有序)(明)陸深
唐士劉蕡燕産也感激殷憂有薊丘易水之餘烈以直
言廢故有祠祀直言也在今昌平皇明正德之六載中
月南至史官陸深恭承陵祀道出祠下顧瞻徘徊乃述
賦焉
洵劉生之瓌偉兮已亮夫言出而禍隨誕樹虚而賈實
兮紛振古之共悲測彼蒼之倚伏兮嗟生獨罹乎此時
也當明庭而鋪詞兮既已謝乎無媒也苟忠信之自卭
兮又奚必開金石而稱竒願韜卷以有徯兮恐歲暮之
難期凌冰雪以比度兮敬弔生之芳祠空蘋藻於寒沍
兮悵瞻遡之何遲吁會合其猶然兮羌昧已而前之塞
河決於微穴兮當狂瀾之既穨貔虎逸而負嵎兮欲徒
手以徑批臨深淵而莫戒兮聳旁觀之屢疑佩宣王之
昭訓兮亦有道而言危曰余既知夫隠衷兮冀身却而
道垂謂將來之可恃兮竟陳言之誰施謇歴生之故墟
兮睇西山之崔嵬尋採薇之舊蹤兮路逶迤而多岐風
號寒而木怒兮恍有遇於斯須情抑鬱而欲語兮魂靡
靡以難持儻決機於轉圜兮曰獨生之所私
仰蘇亭賦(有序)(明)韓上桂
亭何以名後人仰止宋蘇文忠公而作也公嘗守定武
得石文如雪浪盆以蓄之植槐其側在學舍東北偏歲
丙辰六月太府周心濂公自恒山循行至定偕少府曹
節公造訪斯亭吟嘯移時命州博士韓上桂為之賦其
辭曰
倚中山以延矚引恒嶽之巃嵸當陶唐而肇蹟歴周趙
以雄封昴畢迴其互耀&KR0740;瀛合以洶溶當其休氣凝祥
雲結士悲歌俗壯烈藴千年而若兹假文石而一洩則
有西蜀人才東坡吟客錦水揚瀾岷峩對宅灑辭賦於
江山擅風流於品格際守土之清餘誠搜竒而偶獲爾
其精光照爍玄藻纖微波重翻而復折湍欲瀉以猶遲
拖藍烟於釣浦噴皓雪於漁磯瞿塘悚其奔吼砥柱震
以傾移是用作銘書於盆次天人妙工山水深致怪俗
手之未精笑兩孫之莫祕載以琬琰飾以芙蓉六鼇並
載神龜率從環蓬萊於東海擢蓮藕於西峯擬川觀而
不厭抽逸思之無窮亦有雙槐是經手植霆火内燒苔
錢外蝕生意猶含靈根未熄枝槎枒以鬭竒葉婆娑而
弄色留蟬響之淒清候鸞羣之止息與石丈而為朋詎
爭榮於九棘暑去寒迴邈矣悠哉滄桑靡變兵燹勿摧
越六百祀而一日曾何患乎劫灰信神物之攸護識斯
文之未頹道扇羣英芳餘後軸載籍豔稱遊人景服莫
不指片石為泰山望寒條而若木徒以蹟祕藻芹境迷
苜蓿冠蓋慕以中疑車徒窺而遽復云胡闃寂倏覯高
旌既勤熊軾亦集屏星循閭閻而敷澤經川部以考成
挾煙霞之遠趣訪雪浪之孤亭以遨以遊載色載笑芹
沼旁遵芸階引眺解上牧之尊嚴霏玄談之要妙捫碑
起興撫樹縈懷激泉浩蕩憩蔭徘徊通臭味於往古懸
軌度於將來惟德音之不冺豈物理之能該彼平泉之
與金谷不知幾湮没乎蒿萊暝色漸催前騶緩唱叢翠
猶牽黛㾗如悵歎勝覽之不常愜靈心之所尚於是景
都人士景附雲從相與讚揚盛雅想像高蹤雕珉紀詠
以紹眉山之遺風焉
悲舒王賦(元)楊維楨
偉夫子之得君兮若阿衡之於成湯衆方疾步而競趨
兮意遲遲而不行幡然一起兮景星鳳凰才博而利兮
論高而強志堅而不拔兮行不撓而愈剛赤舄几几兮
尊之以師臣四海呼舞兮南方聖人俾三代以同風兮
匪堯舜則不以陳洗經學之汚陋兮與讀法而咸新經
固有其造兮政豈祈於厲民舉周官之勦說兮胡獨忌
夫春秋宜天有變而弗畏兮人有讒而易售聽鳴鶚以
為鳳兮唾窮麟以為跛牂松柏老而翦棄兮喜植榆之
驟長激長河使崑崙兮豈滔天之能當瑟一解而絃絶
兮抱徵角以自傷何夫子得君之專兮烈又如是其卑
也曰事必待於自明兮豈明良之相知也至要君之蹇
淺兮乃以廉恥而自京帝托勃其有人兮知夫子反身
之未誠覽嘉祐之閎辨兮乃成之以知言吾令鵜鴂以
些魂兮薦吾悲於九泉
弔陳了翁賦(元)楊維楨
彼紹聖其何時兮惟黨人之蔽滋邪與正不兩立兮君
子常屈乎其時執枉論而為國是兮被以不孝之偽名
惇身服乎狙險兮申二蔡以為朋何夫子之弗黨兮曰
在彼為舉知固知蹇蹇之為余患兮甘茹毒其如飴嗟
夫子之寡師兮將以殱其渠魁仗尊堯以為義兮阽余
身於觝摧觀泰陵之英識兮亦聽聰而易寤也何操舟
之倒榜兮謂長梁其不可渡也邅余道夫九江兮旦又
濟夫南康顧窮飛其曷逝兮紛網羅之高張嗟公道之
不立兮今之人又數化初既要予以陸狄兮又何倒戈
以前御誓嫉邪以死直兮雖顛越其非所辱審取舍以
乾乾兮生有重夫所欲南北裂其有萌兮知夫人之禍
世三十之來徵兮卒符言於前筮吾愛元城之為剛兮
夫子又李杜之齊名慕危節以感激兮些千秋其若生
西園賦(明)顧起元
仲春之月穀旦於差命油襞延紅友拾汀翠攀塍柳勃
窣駘蕩介於魁丘其中有部婁存焉遺礎敗垣隠隠穹
穹昔邪石變交絡縱横披離苦竹擁腫病松中有曲池
環帶西東&KR0841;葦縈青菂薂蔫紅金鱗焉伏蛙黽所宫亂
水㶁㶁塍錯畦交桔槔鹿盧髣髴漢皋呹肸品蔬旁午
藥苗蜜官金翼花奴玉腰便翾上下鼔翅以跳余乃徘
徊徙倚慨其以悽顧見丈人揖而問之峛崺誰臺荒涼
疇館古歟今歟惄然中惋丈人戟而示余曰子不知乎
此王孫氏之舊園也昔者錢埒既除金谷載啟追勝平
泉踵美曲水芟夷藴崇&KR1686;齟橠橠谷塞其牝陵&KR0979;其趾
爾乃峙以崇山帶以觴淵翠篠捎雲總栝蔽天華軒文
檻冠嶺絡泉翬飛雀矯戍削夤緣若夫青陽散旭百卉
競嬌碧樹蓊薆黃鳥唬咬嫣紅繛素薰袣羃寮於是王
孫左夫人右孺子飛羽巵集朱履吳歈楚舞樛流&KR2468;&KR1679;
行雲不飛繁英俄隊弋高鳥於喬林出文鰩於淥水顧
笙簧之涫沸愳葳蕤之不弛宴娭極時事非玉輪鮮御
綺席不移鳥鼠跳梁風雨燹豗階篆蝸蹟戶網蛛絲醒
石辭李午橋易裴茂草郁郁禾黍離離荷鋤舉笠老圃
是資余乃仰而歎曰嗟乎盛衰相嬗為時曾幾蓬霾漢
苑柳迷隋市鼂蓬藋而夕金碧兮丹鳥熠也昨華屋而
今旄丘兮石火曀也唉迭變幻亡常兮滄桑易也履膴
都而睇衰兮孰矜而常世也重曰玉山崩兮金椎平珍
木薪兮藜莧青彼美人兮安居嗟夷嵕兮誰營丈人聞
之墨焉以吁泫然而涕時則頽陽西匿萬鳥返翼風兮
刁刁肌膚如栗余亦喟焉臨觴不御楫丈人而逝
北邙山賦(明)顧起元
迤邐平原瞻彼北邙丸丸青松蕭蕭白楊搖風忽起皚
日無光背洛城之明月悲梧楸之凜霜鵂鶹啼其隂鳱
鴡飛其陽朝毚兔之跔躍夜豐狐之跳梁念彼陳人冥
兹泉路遞萬世而相送亘千載而靡寤年豈制於彭殤
勢何殊於君牧感不絶於蒿風涕寧枯於薤露已矣哉
封云禪亭之主勒鐘垂帛之英刻鳳雕龍之俊袨服扛
鼎之雄蕙心紈質之麗晝星夜日之榮凌厲一時頡頏
千載呼霜吸露回山動海甲帳風蕭阿房雲曖撫劒龍
沙鳴弦狐塞赤白探丸梟盧擲采金屋流波銀牀響籟
寶靨爭妍竒牙競態及夫去昭昭襲悠悠謝彤軒飛素
旒辭華屋歸山丘莫不聲沈響滅芳歇薰銷珠襦淪漠
金釭寂寥羌玄扉之一閉悲長夜之不朝豈識夫殿上
之景鍾車邊之翠翹步幄之巧笑危冠之華貂又况代
邈世遐高岸為谷金椎已平玉盌既出井塌青苔雨滋
白骨慘慘狐嘷啾啾鬼哭罔象吮牙石馬折足尚安問
驪宫銀海桓山石槨黃腸擫珠玄髕飯玉視螻螘與烏
鳶等蟲沙與猿鶴哉萬事既巳畢人生安可知華表已
摧哀遼鶴之不返寶劒空挂悲隴樹以無枝回風霣涕
頹日傷心抽琴掞思為北邙之吟吟曰北邙山兮多愁
雲黃蒿白草徒紛紛雍門一聲腸欲斷山中人兮聞不
聞
弔萇弘賦(漢)王褒
有周之嬴兮邦國異圖臣乘君則兮王易為侯威強逆
制兮鬱命轉幽疹蠱膠密兮肝膽為尤姦權蒙貨兮忠
勇以劉伊時云幸兮大夫之羞嗚呼危哉河渭潰溢兮
横軀以抑嵩高折陊兮舉手排直壓溺之不慮兮堅剛
以為式知死不可撓兮明章人極夫何大夫之炳烈兮
王不寤夫讒賊卒施快於剽狡兮恒就制於強國松柏
之斬刈兮蓊茸欣質盜驪折足兮罷駑抗臆鷙鳥之高
翔兮㜸狐惴而不食竊畏忌以羣朋兮夫孰病百而伸
一挺寡以狡衆兮古聖人之所難矧援嬴以威慠兮兹
固蹈始而違安殺身之非予戚兮閔宗周之以完豈成
城以夸功兮哀清廟之將殘㛍彪子之肆誕兮彌皇覽
以為謾姑舍道以從世兮焉用夫考古而登賢指白日
以致憤兮卒頹幽而不列版上帝以飛情兮黮寥廓而
殄絶朅雲以羾愬兮終冥冥以鬱結欲登山以號辭兮
愈洋洋以超忽心沍涸其不化兮形凝冰而自慄圖始
而慮末兮非大夫之操陷瑕委厄兮固衰世之道知不
可愈進兮誓不偷以自好陳誠以定命兮俟貞臣以與
為隣比干之以仁義類兮緬遼絶以不羣伯夷殉潔以
莫怨兮孰克軌其遺塵端麗之虧兮雖耆老其誰珍古
固死兮賢者樂得其所大夫死忠兮君子所與嗚呼哀
哉敬弔忠甫
海鰌賦(宋)楊萬里
辛已之秋牙斯寇邊既飲馬於大江欲斷流而投鞭自
江以北號百萬以震擾自江以南無一人而寂然牙斯
抵掌而笑曰吾固知南風之不競今其幕有烏而信焉
指天而言吾其利涉大川乎方將杖三尺以麾蛇豕下
一令以令腥羶掠木緜估客之艓登長年三老之船並
進半濟其氣已無江壖矣南望牛渚之磯屹峙七寶之
山一幟特立卓彼山巔牙斯大喜曰此降幡也賊衆呼
萬歲而賀曰我得天乎言未既蒙衝兩艘夾山之東西
突出於東流矣其始也自行自流乍縱乍收下載大屋
上横城樓縞於雪山輕於雲毬儵忽往來頃刻萬周有
雙罍之舞波無一人之操舟賊衆指而笑曰此南人之
善幻不木不竹其誑吾以楮先生之儔乎不然神為之
楫鬼與之游乎笑未既海鰌萬艘相繼突出而爭雄矣
其迅如風其飛如龍我有流星如萬石鍾霣自蒼穹墜
於波中復躍而起直上半空震為迅雷之隠轔散為重
霧之冥濛人物咫尺而不相辨賊衆大駭而莫知其所
從於是海鰌交馳攪西蹂東江水皆沸天色改容衝飈
為之揚沙秋日為之退紅賊之舟楫皆&KR1011;藉於海鰌之
腹底吾之戈鋋矢石亂發如雨而横縱馬不必射人不
必攻隠顯出没爭入於陽侯之珠宫牙斯匹馬而宵遁
未幾自斃於瓜步之棘叢予嘗行部而過其地聞之漁
叟與樵童欲求牙斯敗衂之處杳杳不見其遺蹤但見
倚天之絶壁下臨月外之千峰草露為霜荻花脱茸紛
櫂謳之悲壯雜之以新鬼舊鬼之哀恫因觀蒙衝海鰌
於山趾之河汭再拜勞苦其戰功惜其未封以下瀨之
壯侯册以伏波之武功抑聞之曰在德不在險善始必
善終吾國其勿恃此險而以仁政為甲兵以人材為河
山以民心為垣墉也乎
逸句(附)
弔秦始皇賦(有序)(晉)傅咸
余治獄至長安觀乎阿房而弔始皇曰
傷秦政之為暴棄仁義以自亡搦紙申辭以弔始皇有
姬失統命不於常六國既平奄有萬方政虐刑酷如火
之揚致周章之百萬取發掘於項王疲斯民乎宫墓甚
癸辛於夏商未旋踵而為墟屯麞麋於廟堂國既顛而
莫扶孰阻兵之為強
寓言
滄海遺珠賦(明)李循義
海上有無名翁者世採珠為業積以成富逸而遠遊道
逢不氏子相與掃石坐談久之翁顧問曰天下之事臨
機者多迷旁處者深察吾雖業顓採珠守箕冶之傳且
老矣滄海之濱應有遺者而吾未及見也子諒有知明
以相諭不氏子矍然起曰翁胡不矢言以啟我而乃自
貶以誣人也翁海上良工也東觀乎鯨渤南涉乎鯤溟
西探乎弱水北蹈乎天池築蛟室以高卧闢龍宫以廣
居梯蜃樓以博望鑿鰌穴以幽棲浮春水兮天之上泛
秋槎兮河之極衝風五月之江閣乘雪孤舟之蓑笠靜
則與琴高伍動則與馬銜遊出没神於蝄蟓履歴深於
陽侯巧積家傳之濡染蓻成歲晩之習熟惜寶珠之叢
生遭鑑采之夷族引繩以下縋持紲以旁迎餱糧以防
餒篝火以繼明扼驪龍之額剖鮫魚之晶瞽鯨鯢之目
隕蚌蛤之生刳文魮之孕吐頳鼈之精因孤得羣取母
及子賾者以收遐者以致深者以索幽者以紀往者以
追徠者以逆沈者以鈎浮者以格度時而求乘幾而襲
攻之必取獵之必獲海童弱兮助順天吳強兮閃迹起
明月於晦冥出夜光於白晝徑寸首選火齊高售瑺走
細而必舉滑税微而必漏貫螺砢探官雨摘摩尼串璣
琲羅蔥符拾珥璫懸駁犖刈木難騰海藏之水怪為陸
珍之竒觀勤事厚直輦金如山追罔象之水技離朱不
得而爭長命知氏以奴僕參喫詬以翺翔紛淵客之走
集惟搆計以巢除勇如入敵疾如赴虚烏合而下鴈行
而驅彼得此效我笑人吁躍足而進側目而窺垂囊而
出滿篋而歸夸多鬭靡決勝與輸旦旦而伐遂赭牛山
陽子一行能空冀北彼至寶之在地亦應瑞而始出水
無恒産世不多得海若升天而告匱水夷向人以稱空
胡貪&KR0008;之罔厭缺望之無窮將竭川而括海乃大欲之
所終翁呀然而笑曰異哉子豈嘗見夫千金之家窘於
尺帛之費萬國之天下亡於一城邑之割裂者邪夫海
浮天地浴日月會百川而不盈洩尾閭而不竭大鵬之
擊無窮途六鼇之居有餘穴禹貢不克盡記河伯不勝
望洋鞭石而渡者為幻妄挾山而超者為迂狂觀瀾者
小天下而高視觀泉者隘八極而荒唐其潮則源出歸
墟𣲖分澤國汗漫天綱迴復易谷溢水連雲驚濤成嶼
蜚雪不冰奔雷無雨其山則沃焦方丈空桑崑崙蓬萊
度索方壺靈居巃嵸崱屴岝&KR2664;崔嵬仙者不至薪者不
知其國則七戎六蠻九夷八狄編髮比肩臂文齒黑帝
者不臣使者不入其魚則虯螭䱎䲛鱺鱨鯋鱯叔鮪王
鱣江豚海脊鹿首赤喙虎身烏翼市有不鬻人有不食
其鳥則鷦鵬天雞精衛晨鵠鴐鵝鵂鶹爰居屬玉羽翮
參差風翰征逐其獸則水兕&KR1411;馬騰黃角犀魚牛虎蛟
食鐵靈夔雄鬛浮深健足凌虚其寶則玻璃瑪碯車渠
燭銀珊瑚琥珀丹礫雲精璠璵瑇瑁金礦玉英火浣水
碧晁采潛珉鳴石浮磬文貝大朋蓋環天下之物多出
其中而珠其一也夫珠者地鍾其巧海孕其形法天圓
動與日虧盈瑩以晞曜積以隂精熠熠厥彩皎皎厥明
鏡脱塵兮日披霧劒初拭兮錐始呈光燭海天遊魚避
地影生草木驚鳥逃林山懷之而媚崖藏之而潤艾藉
之而焚滓觸之而淨闇然日章得君子之道涅而不淄
合聖人之貞窮人類而無不愛亘古今而知所珍在天
子則赤水之遺索而必獲鹿臺之焚衣與俱徂懷服為
治撒殿為娛在侯王則寶之不顧殃身觀之不惜裂城
冬生温而不挾纊夏消暑而不伐冰結鞍勒以眩巧照
車乘以誇鄰在后妃則國色而滿頭蒙白輕肌而百顆
受賜得酒闌脣吞星孕子飾首耀冠宛簪傅珥在將相
則受之而令名不完翫之而遺事頓悟彈雀致規薏苡
傳誤在守令則還之而德化以彰却之而清節始信估
輕不買而中帝之稱贜穢不拜而違君之命在富翁則
斗量如菽懸壁如日三斛而易美人千履而迎上客在
貧家則蜻蜓埋化琪樹種生觀葡萄之映月待羊鬚之
吐靈在賈人則買&KR0008;而還按劒而睇剖身而藏索器而
泣在吾儒則繩貫七采蟻穿九曲走盤以明通才出蚌
以譽子德藏之錦囊揮之彩筆落咳唾而為文章入笑
談而為詩律在釋氏則繫服而厥疾以瘳誦數而所願
如心授還襯於法嗣普舍利於衆生在仙家則食之而
充飽懷之而延庚履之而行水上佩之而行江濱是以
用之者廣而價自踴利之所在而人必趨合遠近以從
事徹旦暮以奔馳然而滄溟之博大實浩渺而沆瀁隨
時而生因地而廣如粟秋熟似草春長其出無窮其取
曷既縱旁求而博采終未免乎掛一漏萬之議復有麻
姑擲粒米之顆顆天上落瑞雨之星星清秋横白露之
團團夜永浸奎纏之耿耿多水晶之似是而魚目之非
正孰為神人而一時簡别搜略之可盡雖或鳳銜之而
歸少昊蛇銜之而報隋氏魚銜之而報武帝鶴銜之而
報噲子人固無如之何彼鼷鼠之量其所耗者能幾至
如明珠之有靈亦負異而自祕入回囦而依䋙石朋黿
鼉而衛飌雨萍苔掩光泥沙累體夫人目力有限豈能
察秋毫而照萬里迺若海錯時取厥産仍殷合圍而獵
有垂雲之翼數罟而魚有吞舟之鱗執柯而樵有蔽牛
之樹披沙而㨂有鑄馬之金推之物類何為乎獨此之
埽迹而滅音予假桑田於赤鹵寄行窩於水雲務多取
之能事慕深藏之令聞身親之而已老家因之而不貧
父作之而既舊子述之而復新日採日給繼繼承承觀
其來之不竭則其遺也又於是乎足徵或者天府之珍
華國之寶方棄而未收依棲荒浦蹭蹬窮流彼微昧兮
亦錄我光大兮反留鰕鮒竊笑&KR2998;獺為讐夜不旦兮落
莫海自寬兮拘囚霧濛濛兮沙口衣暝暝兮渡頭龍門
遠兮天茫茫春浪寒兮風颼颼席珍待聘而失望懷寶
迷邦而不寧舞天雞兮不惡聽孤鴈兮多情對月明而
有淚泣子胥之潮聲知顯晦之有時姑含貞以徘徊濯
滄浪以養潔臨碧落以舒懷看龍舟以移日照隻影以
追陪狎鷗鳥以不飛孚豚魚以不猜抱至明以自信任
濟川之竒才不隨波而上下肯與石而喧豗處清淺而
自得擬大用之晩來探潛蛟於欲奮賞芙蓉於將開嗟
闇投之終棄者豈比夫待價者之有期子乃絶天下之
無物渺滄海之易量必爾言之是信恐厚誣於大方不
氏子舉手加額曰此翁盛德之談也子期尚以聾於音
國手不以精於奕醫及膏盲之間而曰泥於方書相在
驪黃之外而曰拘於物色巧能貫蝨憂射牛之不殺力
能扛鼎歎勝雛之不克以無窮視滄海不隨所得而自
滿以有遺待天物不就所見而自畫翁真可謂盛德之
談歟翁曰非也吾子不信物理請以人事騐之賢才之
在天下猶珠之在滄海也持衡秉軸騰茂蜚英者固多
矣然而亦有不幸而不為人所取者如操簞而食服敝
而耕中和之言切仁義之辨明是珠之遺於周也議禮
望國采榮商山江都遠相長沙投閒是珠之遺於漢也
杜陵以詩苦柳州以文高黜内相於下任屈梁公於下
寮是珠之遺於唐也濂溪圖書關西聖學天津散步雲谷
遯落是珠之遺於宋也夫賢才之在天下顯而易見數而
可盡而又里選鄉舉之恒行幣聘枉駕之特進徇夢卜招
弓旌科賢良策天人第進士試明經薦弘博拔廉能而亦
有如前所云者則夫水之茫昧不測珠之動以億計者而
顧可謂其無遺哉感是而考我之言益信也子盍以是而
類推乎不氏子再拜而退曰賢哉我翁善哉斯言傳之天
下後世將使野無遺賢矣滄海無遺珠之歎又其次焉者也
一目羅賦(有序)(明)祝允明
淮南子曰羅以多目故一目得禽今為一目羅則安得
士余弔其語感之又感遂為賦
虞則有羅鴛鴦之離彼萬其目一則不遺孰為逸羽方
空是闚唐虞目百厥逸乃九夏商以倍周用干數孰為
虞程張一覓萬孰有萬鳳雅烏莫算鳳巨弗闚雅碎羣
入姑雅之獲寧鳳其失曷不于鑒伯益之術羅兮曷一
虞兮曷益鳳哉鳳哉曷入曷逸
釋&KR3601;&KR3600;賦(有序)(明)田藝蘅
竊聞無德不報詩人之心贈行以言君子之事故在濡
求濟實知愚之所同而即安忘危斯禽獸之不若矣頃
者余以族事詿誤竄名枉牘將加浮議以快姦私幸我
高淳張公憐其無辜救護脱免於是作釋&KR3601;&KR3600;賦以自
獻焉&KR3601;虚到切愛而不醳也&KR3600;與游同遨遊而行也蓋
鳥之好遊而多觸者也詞中所云&KR0008;&KR1410;䳟&KR0008;者&KR0008;與婪
同殺人取財曰惏&KR1410;與虣同猛虐戕民曰暴鳥之黨相
詐驗而貪鷙無忌者也&KR0034;與明同旁燭不蔽謂之明&KR0008;
與威同不怒而畏謂之威神鳥之智而勇者鳳皇之族
也嗚呼德必假於言酬興必起於物顯飄颻四海猥猶
鴻毛棲息一枝慶逢聖世恩德開一面之網中正失三
驅之禽迺有賢侯化誠不誡拱雉作於孔子籠鵠放於
淳于鮑昭愍樊縶之野鵝支遁縱凌雲之鎩鶴窮魚失
水照鄰深感乎無依大鵬摩天李白喜遇乎希有撫今
揆昔異旨均懷聊染翰以鏤心惟含恩而没齒云爾
南國有鳥載飛載鳴睥睨六合翺翔八紘鳳皇竒之錫
以嘉名名曰&KR3601;&KR3600;俊逸翾輕朝奮翼於若木暮斂翮於
層城裴徊瑤島樛流玉京飲湛露於玄圃摶祥飈於紫
清雲霞揮霍乎脩翅日月炯燿乎雙睛鸑鷟欣豫鵰鶚
震驚在烏鳶而竄伏何燕雀之爭衡素𦕈虞羅詎知矰
弋倦峙碧梧戲止叢棘孰謂樊禽禍穽潛匿其名&KR0008;&KR1410;
羽族之賊既酷且淫嗜殺貪食惟鶻鷂之與羣曾鵷鸞
之未識耳不解乎九韶之音目曷辨乎五彩之色苟力
之強弱奚理之曲直忽&KR3601;&KR3600;之可較將爪牙之能即嗟
乎&KR3601;&KR3600;時哉戢翼彼方振振我且抑抑彼方嘵嘵我且
默默飛隼同聲黃鵠太息鵾鵬高舉引之不克鸚鵡能
言欲愬匪職若梟鵩兮鸇鳩咸黨惡兮敗極謂此奇貨
垂涎必得於是江潮爽汎海日淪暉百獸謕號萬喙歔
欷鳳皇憑怒赫赫巍巍遴諸靈宗乃命䳟&KR0008;曰惟&KR0034;&KR0034;
女明女威宜執我憲而解其圍毋徇彼說毋從彼違䳟
&KR0008;矯矯噰噰翬翬百里澄肅霆轟電揮乃召&KR0008;&KR1410;斧詰
鉞譏爾何所恃而虣爾何所飫而肥横施禁網不充渴
饑徒假文毛之六尺遂肆武斷之百非磔之帝庭罰其
庶幾離其朋比屏其匹妃醜類崩角雞割鶩刓曰&KR3601;&KR3600;
其我侣吾固愛其羽衣顧騰鶱而不知止疇自蹈乎危
機隘矣塵壤廓然太微我呼兮子和我逝兮子歸爰雪
涕而舒翰願終身其因依冀仁風之再鼔仰千仞之德
輝奈䳟&KR0034;之不處已沖天而一蜚
逸句(附)
螳螂拒轍賦(唐)陳硎
捨鳴蟬而莫捕蔑黃雀而不知斯謂豺狼之不若念虺
蜴而何為
御定歴代賦彙補遺卷十四
