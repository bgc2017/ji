欽定四庫全書
御定歴代賦彙卷五十二
典禮
貢士謁文宣王賦(以題為韻)(唐)黎逢
聖人沒而教在明王興而道宣命上公以陳信展大禮
以登賢觴酒豆肉金鏞筦懸致克禋以如在當質明而
不愆祁祁諸生必恭敬止廓廣庭以容衆峩高冠以修
已臨奠獻之筵肅造秀之士階間儼以成列槐陰布以
如市將備禮於先師遂儲精於祝史於以致君恢復王
化弘闡人文磬音繼於夜杵燭影迎於朝雲見曲暢於
和易知具歆於苾芬肅肅階戺陰陰門闕喬木棲於暮
煙前軒滿於行月羣士沓而歲至庶工齊而曉謁上玄
酒以清滌間朱絃而疎越齊百王於建號歴千古而未
歇蓋以教俟天地而不朽功格宇宙而不伐不朽故可
貴不伐故彌彰仰而不及融然有光實横被於歴代獨
崇輝於帝唐德教不輟王猷有昌日尊師於朝歲求士
於鄉教之於右塾登之於上庠知本末之可務亦師師
而不忘將歴試於宗伯必先謁於素王古先哲君任土
以作貢洪惟我后嘉善而容衆猶冀獲師於卜獲相於
夢時哉康哉宜阿閣之巢鳳
太學觀春宫齒胄賦(以德成教尊在乎齒學為韻)
(唐)闕名
我聖人之有國酌古訓建皇極太學備崇儒之禮春宫
熟齒胄之則宗伯貳事司成奉職叶三王之教可知順
四時之儀不忒域中於是乎宣化天下於是乎觀德既
而儲駕戾止虞庠肅清傾章甫之列駐和鸞之聲讓其
齒也長幼之節著明其親也父子之道成達其尊也君
臣之義行疑三善兮皆得實萬邦兮以貞故曰先知後
為上行下效弘當代之楷式奉前王之德教於以識尊
卑之倫於以觀莊敬之貎大矣政本至哉化源膺秬鬯
之丕烈訪典謨之格言揖讓於詩書之府雍容於禮義
之門敬其學而德至親其師而道尊青青子衿其容不
改亹亹儲嗣其福斯在則孰能不恭而志佚孰能不學
而思殆所謂遵萬民刑四海也鄒魯儒士文在兹乎依
稀兮翔集闕里髣髴兮詠歌舞雩七十子兮三千徒實
將執經以問豈獨摳衣而趨哉則知大學之義國風之
始在明德在貴齒禮師臣延胄子尊賢所以抗法講藝
所以惇史有觀者曰玉琢成器人可不學亦因此習禮
樂夫如是實國家之大柄而德行之有覺
養老乞言賦(宋)范仲淹
年高者不可不養言善者予取予求奉黃髮以無怠垂
清問而弗休主善為師尊從心之耆舊既飽以德咨逆
耳之謀猷仰彼前王垂兹令典謂仁者所以能受則言
也於斯可選肆筵授几聿修尚齒之宜論道經邦必採
無瑕之善莫不崇其盛禮納以明恩登上庠而有則躋
太學以居尊待以常珍用貴皓然之士禆其闕政是詢
哿矣之言養老之美於斯有以一則崇孝悌之本一則
求善教之旨式宴且喜蔑聞大耋之嗟切問近思屢逆
聖人之耳豈不以老者倍年之長言者善人之資養其
老則惟賢是擇乞其言則患已不知識君臨之所重見
父事之攸宜不素飱兮實舉燕毛之禮善待問者當陳
補衮之詞是知舍此則無以尊德遵此則足以守國大
禮載之而為美前王行之而不忒漢朝定嗣延四皓以
咨謀周伯興邦奉太公而取則恩斯勤斯故舊不遺孰
侮桑榆之暮景每求藥石之良規祝饐無虧何患乎老
夫耄矣沃心有取但見乎聖人則之今國家治歴萬邦
緝熙庶政納老成之嘉話闡誕敷之休命於以見至道
勃興與唐虞而比盛
貢舉人見於含元殿賦(以題中字為韻)(唐)闕名
國家開文學之科旁求英彦爰將貢於禮闈命先參於
秘殿欲使懷才抱器自此鷹揚當令較伎呈能從兹豹
變是以儒風益振睿澤惟新設薦舉為教化之本致朝
見為榮貴之因庶使八紘碧嶂絶卧雲之士遂令萬歲
彤庭觀獻賦之人莫不張文柄以旁羅詔諸侯而上貢
俾離邦去里若攀龍附鳳或稟間生之瑞出則驚人或
懷希代之珍來皆動衆期美祿必取期殊科必中莫不
遠凑天闕爭趨帝閽曹劉麏至賈馬雲屯當仲冬月候
丹禁門於時銅壺尚滴粉壁猶昏驪駒波躍蠟炬星繁
俄而鐘斷長樂殿啓含元中使森而鶴立諸生凜以駿
奔進抑退揚儼褒衣而設禮左旋右折俯丹陛以陳言
曰臣等才非可升德非可舉幸以辭乎海上達彼君所
今則凝神注目無非繡戶金鋪接踵比肩盡是鴻儔鶴
侣歡聲數四周覽再三散漫而龍池霧起參差而宫樹
煙含既而中貴遥宣勞卿遠見咸精筆陣勉赴文戰時
康俗泰終有待於英髦擇善搜賢本無遺於寒賤諸生
乃退行列整簪裾瞻鳳扆獻玉除俟青春而變化有望
當聖意而光輝有餘集鴻都而固難比矣會虎觀而未
可加與則唐之盛也堯舜不如
龍虎榜賦(元)方君玉
伊人才之殷盛關氣化之淳龐或降神於山岳或隱迹
於湖江乃植鰭而佐治亦獵熊而興邦惟君心之渴賢
斯天意之賚弼非同氣之相求豈鬻名而自失觀大唐
之啟運當十葉之明君天步既危而復安治象革故而
鼎新時貞元之八載詔髦俊之來賓八紘為之雲合多
士為之駿奔思騰驤於千載妙變化於昌辰眷兵部之
忠諒俾臚傳於縉紳慶一榜之多賢實司舉之得人惟
歐韓崔李之傑出豈王楊盧駱之可倫宜貴游之奪氣
自孤雋而奮身聚精神於堂陛駭耳目之通津絶深林
之長嘯起大澤之幽吟風生大王之雄雨注四海之霖
既出類而拔萃爰附翼而攀鱗偉然上國之觀炳乎一
代之文迨元和之盛治由啟迪之憂勤或從槖之迭居
或學館之屢循或專任於鈞軸或職掌於絲綸或判戶
部而無獻或因佛骨而極論卓愈觀之忠賢固超逸乎
宿羣嗟瞻觀之穎異乃賦鵩而傷神彼委任之不終復
竄逐乎相尋獵昌黎之山斗足横絶乎古今幸昭代之
興賢尊孔孟而設科擢郊藪之遺材屬文衡之不頗露
虎豹之一斑借轍鮒之餘波為士者莫不嶄然出頭角
明目張膽喜而為之歌曰南山霧隠毋久蹲兮一石舊
水寧泥蟠兮泰和雍熙生逢堯舜之君兮都俞吁咈豈
無龍虎其臣兮陋哉唐榜虛名其奚足以擬於有元兮
經筵賦(明)羅萬化
皇運赫以緜暢兮奠寰宇而垂休承奕葉之炳靈兮廓
玄貺於九州匹乾坤而並立兮聲教藹其旁流紹五帝
之遐軌兮纘三王之祕謀洞古今而巍陟兮班紛紛其
寡儔弘道德以為師兮窅何微而弗周固神聖之間值
兮心猶勤乎懋學維六籍之誕列兮辭繁而義確往迹
獨標於紀載兮淑慝淆而罔覺所貴恣探討而措之治
兮曾不畏乎幽邈彼常情猶不敢躭逸兮矧君臨夫萬
邦體黔黎而宅至道兮將挽兹世於醇龐窮浩渺而下
躋兮運妙有以成功寄啓沃於臣鄰兮恒居高而懷冲
洪圖丕樹以軒朗兮偉制御之玄蹤心切達聰而罔攸
斁兮用咸覿德以雍容爾乃闢閶闔而凌鴻濛兮光熠
爚以紛播乘輿掩映夫朝陽兮珮聲起而飆作儼翕赫
以鱗集兮旌旗斐亹而騰霄干將玉戚凜其森衞兮迎
豹尾之颻颻軼甘泉與朱史兮&KR0008;蓉嵸而襲瓊瑤象懸
圃之遼曠兮厥伏殊待而絶乎浮囂乃召儒臣兮鳴玉
鏘鏘爰啓經幄兮圖史輝煌擷堯舜之耿烈兮掞禹湯
之休光文武丕衍於姬公兮侈敷奏而對揚闡仲尼之
微言兮洙泗遠而愈昌鑒戒備於緗帙兮惇訓迪其有
常效人告而殫嘉謨兮亶燡燡乎永臧英哲忽焉巳遠
兮宛儀刑其孔章苟精誠之積著兮孚鬼神而烈金石
值虛懷之咸受兮沐休明之渥澤牙籖遙映乎紫薇兮
爐煙縹緲而飛擲彤雲細護於鸞禁兮蔭窈窕之文席
善有微其必納兮言安往而不擇覩帝衷之嘉悅兮承
髣髴乎霽顔瑞靄鬱其迴薄兮寶饌綺錯而崇頒粤稽
帝王之迭興兮莫不履大而圖艱執一中以相授受兮
猶惜陰而罔間昧爽不暇少息兮望道每切夫未見佩
丹書而宴安是屛兮命交修其靡倦簡冊昭然可慕兮
歴世滋久而璀璨往者不可與為伍兮每遥覽而增歎
踵前修以作則兮流曠古之希聲講筵歲以軒揭兮遡
大道而迅征六經沛若行地兮匹日月以離明十萬億
而未有既兮人文朗耀而永萃乎休禎敢作頌曰穆穆
天子兮照臨萬方皇極茂建兮位躋元良日新厥德兮
夙夜靡遑儒臣燦列兮禁夜翱翔論道密勿兮共贊雍
熙責難陳善兮有赫其儀惟帝是俞兮龍光陸離元命
聿臻兮萬禩為期
經筵賦(明)沈一貫
於鑠帝命睠兹皇明苞寰區而握昌符歴重熙而享昇
平明明我后應時載靈既虛巳而執契復垂文而穆清
惕寶器之重委儼馭朽之危情眷求治安象天健行考
辟雍之舊典流閟宫之嘉聲受四方之圖籍來八荒於
王庭然猶歉其未聖慗謂若傷托羣后以渺渺涖巨瀛
之茫茫虛襟下問謙讓未遑疇可以俾予一人庶幾哉
寵之四方於是大宗伯進曰臣聞至治無極非天地所
昭至道無息惟聖學所包是以學戒居諸道在芻蕘炎
帝啓聖於悉諸軒皇藉覽於大撓顓頊降誠於夷父高
辛隆禮於伯招放勲明德於伊壽重華舍已於箕由廣
成顯而姒德昌伊摯尊而一統遥緝熙止而文命新丹
書戒而武功高格天則帝鑒朗施民則皇霈饒大哉聖
哲垂萬世杓竹帛實云厥惟可徵若乃漢帝表章張孔
李桓貢其忠唐皇廷禮徐賀褚馬獻其程濟濟儒紳鳴
佩於天祿石渠典冊之府祁祁俊髦揖讓於承明金馬
著作之庭莫不推校圖祕禆益睿明至於奎麗緯而闡
曜奭舉賢而翌聖僚有說書殿以崇政游暇日以典墳
動至尊之觀聽此亦一代之偉制千載之良鏡也巍巍
聖祖穆穆性靈體天合照則地立極神矚不慮而遍舉
徽猷默運而崇勒然且投戈講藝崇儒創則羅名生弋
鴻客該古文誦曩冊文華御而聖訓廣白虎講而睿學
殖雖無資於溟岱豈捐棄乎塵滴是時也學無常師講
無定式惟暇日之是競雖夙夜而靡息迤我英廟著為
定儀睠彼文華爰祕鸞輿陳甲觀之琬琰表河洛之圖
書備典該聖選禮崇儒聖聖相承鏗鍧紓徐故累葉仍
懿於無疆而重光起燭於乾曦亶人主之至樂亦王道
之永圖宜率舊章用昭皇熙於是天子改容燦然色笑
敕禮卿以儀陳命羲和以吉告帝幕宵懸瑶宫夙埽淨
几張而纖塵絶寶冊函而榮光耀稟述作之徵明極儒
紳之選妙是日也天子乃冠翊善之冠衣衮龍之衣辨
色而視朝向明而聽治敷奏既終升輿執綏方明前導
昌㝢後隨紛龍鳳之羽蓋揚日月之文旂徹鐘鼓而不
御斥廣樂而無移首經幃而徑邁躡蓬山之依稀嘉雲
藹乎其回旋聖容穆焉其熹微堯趨舜步禹驟湯馳爰
升法座撫南面而綝縭時三后八蕃鏘集容與而交進
羣工庶尹委蛇雜遝而旁趨金貂玉珥虎賁郎將之官
魚麗而雁行麗正集賢道術博聞之士麟遊而鳳儀前
則柱後惠文象簡而霜列後則閹尹閽寺銀鐺而雲迤
於是司儀贊拜臚卿唱起登降肅穆詘折蹌濟紅雲捧
而黼扆尊條風披而簾櫳美瑞香凝霧而糾紛瑶席射
日而戢孴左史捧瓊編而敬展則星辰燦而玄紀彰右
史&KR1158;牙籤而進讀遂琳琅傾而大寶理天聽竦而羣喙
息聖奥呈而千載啓鴻碩展生平之懷齋戒出夙夜之
貯訓六經談衆史氣諧八音聲中六吕敦崇哲業展眎
宏軌書標七觀詩列四始五經正戴氏之鉶十翼張孔
門之炬洞性靈之奥窔極鄒魯之骨髓神何由降明何
由示帝有所成王有所主黃虞興而慶珍來顧景承其
奚以辛癸起而繁祉集方俶擾之安始豈非以欽翌者
納祐之門昏迷為斂𤯝之沚惟典學以始終實聖皇之
砥礪曰出王與游衍惟昊天之求似反覆乎治亂興亡
之道危微乎邪正淑慝之旨或正詞以標義或微言以
示委或據古以刺今或即表而商裏黜百氏而不談曾
蕪詞之足取道詭聖經者雖顯而必略言資世用者無
纖而不舉蹴晉漢之統批唐宋之序雖委𤨏不足稱而
殷鑒之伊邇清言朗而宏墀應芳潤潄而太液瀰腴詞
薦而膏味忘逸響流而樂音鄙雖斯須之入告洞千帝
之隆侈拾微言於已缺播王道於將始於是帝慮岑寂
灑灑洋洋聖躬靡歛顒顒昂昂蒼然視於無形渙然若
有所當儲精贍慮瀹聰疏明耳極重淵之厚目徹九顥
之蒼晰治亂之異畛昞聖賢之所藏洞人鬼之奥旨達
禮樂之微芒乃眷弘謨豫懌不忘詔大官以錫膳命酒
人以羅漿出内帑之文幣徵司農之珍藏庭實千品醴
酒數行度功而予計爵而觴昭慈惠之燕衎誦既醉之
遺章羣臣歡呼於闕下咸嘆聖學之重光而陛下方窅
然深維惕然靡遑蓋曰時者難得而易失學者難成而
易荒道者難合而易離心者難操而易亡井不以九仞
而及泉山不以一簣而成岡故時敏訓於伊衡而日新
銘於成湯余乃今知學之有益而將日務於自強也簡
縟儀斥煩文寒暑靡間以求多聞推甲乙之帳汰瑰麗
之陳恩加於蠉飛蠕動含生之類情洽乎冰天桂海横
目之倫念躬行之維艱待黎旭之初分庶乎既臚糾虔
彌親治典玉燭和命彤策書新此聖王貴學文之大都
所以超駕於皇羣也豈比夫辟雍明堂徒侈觀於圜水
品朱繪紫僅撫掌於凌雲者而已哉臣躬遘熙會待詔
金馬之門敢獻頌曰於皇惟烈文同軌通愛兹暇日昭
德懋功敷讚聖業推揚帝鴻玄黃噴薄混元空侗網羅
上下彌遐弗同備兹鴻典漸陶素悰傾心碩彦矢謨虛
聰抑詭拔正撫絶揚豐學古有獲時惟乃雍選文定篇
原本要終一日一周配登寰穹摛神理性飭躬正容棄
彼姣娭遂除童蒙惟危惟微允執厥中有丕者基皇王
並隆日新又新永垂無窮
經筵賦(明)陳于陛
天子纘洪休開大明斡皇綱於沕穆翼帝載於登閎瑤
圖鞏固玉衡正平蓋受命者三載而淳化郁如也然猶
覃精古典問學孳孳邁殷宗之遜敏軼周后之緝熙仰
聖喆而作範尊道德以為師於是青陽仲月和日舒遲
式憲天度誕啓經帷遂命有司采吉日協靈辰羣寮夙
戒儀節備陳觀夫文華之秘殿也隆崇嵂崒博敞嶙峋
映黃道之奕煜象紫宫之威神楯楹嬋娟而纚屬棼橑
蚴蟉而高驤釦砌青熒而布彩璇題瀇滉而浮光飾髹
彤於文榱列珠璧於華璫金爵高棲於天闕玉虯夭矯
乎仙梁其中則張黼扆敞瓊筵環以繡幄布以細旃衆
色之絢耀乎几案者若雲霞紛錯而鸞鳳翩翩也其上
則圖史經籍櫛比綸連牙籖皓瑩乎錦帙芸香勃鬱乎
瑶編覽謨訓之照爛於竹帛者若河海行地而日星麗
天也其下則玉爐峙立吐洩瑞煙高拂羽蓋芬芳欲然
又若霧氣煙熅藹藹乎傍斗柄以迴旋也時則天子臨
皇極渙風雷鐘聲既徹閶闔弘開肅九重之儀衛紛百
辟以趨陪及夫會朝既畢迺駕鸞輅飾鳳帷右白虎左
蒼螭耀翠華翳靈芝玉鸞從風而鏗鍧金根映日以陸
離曳輕霞之寶扇懸皓月之珠旗揭豹尾之長竿靡魚
鬚之短旇控馴駟以前導獨騰踏乎晴颸執雙蓋以交
錯又彷彿青雲之下垂亦有文武之大僚侍從論思總
總撙撙先後委蛇若辰居所而星拱日行天而雲隨至
於陛衞千羣夾乎兩傍或繫雕弓或帶勁箭或秉玉戚
或持干將縱横轇轕其聲鏘鏘淫淫與與歘馳而霧湧
者抑又不可勝數矣於是遵天衢度靈橋趨貝闕駐瑤
宫金鋪晻曖玉戶玲瓏排寶闥以直入撫錦席而嚴崇
擁九霄之華蓋覩五位之飛龍帝顔溫恭而晬穆仙闈
舄奕而鬱蔥冕旒煜其前垂神光發乎重曈雖黈纊之
塞耳曾不蔽於聖聰巍巍皇儀炳炳帝容凡踵武天廷
者孰不精白而明雍故其左則論道之三公佐治之九
卿帶玉懸牙峩弁振纓鵷排鵠植濟濟崢崢其右則貴
戚之勲碩侍衞之虎臣貂蟬錦衣劒珮章身魚鱗雜列
耀乎楓宸其前有諫議大夫簪筆柱史過失咸規言動
悉紀其後有閹尹閽寺禁掖之羣玉節金麾扈翊惟勤
其旁有熊羆赳赳賁育之倫其立如山其威如神於斯
時也金鋪色麗玉漏聲遲仙掌兮露凝觚稜兮日移鮮
雲宛轉兮廣厦和風駘蕩兮罘罳近天上之奎璧隔人
間之塵緇禁垣密靚獻納亶宜迺有玉堂之士步履紓
徐屏息案前拂拭圖書然後講臣拱立佩服襜如覲天
光於咫尺腹心披而情素攄於是通諷諭極揄揚闡繹
文辭啓發篇章英華沈浮鴻藻張皇或宗禹範或贊羲
圖或窮墳索或述典謨或詠歎雅頌之遺或恢崇禮樂
之途采六籍之奥渺潄百家之芳腴鏡上古之粹精埽
末世之荒蕪極天人之變化綜治亂之徵符大者包乎
區宇小者潛於黍銖高者踰乎蒼蓋卑者徹於黃壚考
文則遠無不致說理則深無不鉤既推隠以之顯復因
源以遡流始紛綸而浩汗終異慮而同謀論雅馴而彬
蔚詞朗暢以優游講誦既畢迺再拜稽首退就其位天
子則泊乎無營澹乎自持淵然凝慮而息想穆然硏精
而儲思繹仁義之要指侔神明而與為資即其端拱於
大庭廣衆之上而培息於蟺蠕蜎蠖之中殆恍焉有悟
於微辭蓋將推衍為政治道惟馨建配天之茂烈敷長
世之上經昭美化之洪鬯恢景運之炎精亶文經而武
緯亦玉振而金聲提機挈會躋世昇平使龍沙爥燿而
畏震鯨波屏息而晏安海内恬然志揖心摶延光來世
榮號不刊享神靈之永祐集華夏之至懽豈徒蒐羅乎
禮園補苴乎書圃婆娑文字之林翱翔章句之府者哉
蓋聞聖性雖明不啓不廣臣心雖忠不引不盡故唐虞
賡歌三代獻納其時則皋益昌言於殿陛傅說託契於
舟霖君奭以卷阿矢訓周旦以無逸格心遐乎休哉不
可及矣若乃石渠甘露麒麟白虎弘文擬勝集於瀛洲
崇政侈縟儀而誇詡所謂言諄聽藐曾何禆補疇若聖
朝典章周備君臣都俞孚心合意眇古昔而論美惟五
三為足儷卓卓乎豈非帝皇之令節邦國之盛事歟至
夫經幄儀成鑾輿載旋天子嘉念羣臣之勞爰詔光祿
寵以御筵乃列金罍陳瑶觴珍饌錯列甘旨芳香於是
皇恩洽羣臣和樂意蒸醉顔酡凡師師有事者莫不宣
暢而自得踴躍而頌歌歌曰於惟聖明纂膺洪業撫八
荒兮憲章天行日新厥德宣重光兮經緯洞開左圖右
書爛縹緗兮勸誦雍容金和玉潤嘉謨彰兮啟沃帝聰
經綸攸賁臻平康兮皇猷黼黻泰階穆如滋靈昌兮再
歌曰君明兮臣良雲龍相從兮萃一堂增岱宗兮寸壤
補龍衮兮七襄惟木從繩兮斯直如魚縱壑兮洋洋元
首股肱兮綢繆傳祚奕葉兮無疆
經筵賦(明)李維楨
天子即位之三載闡坤珍握乾符狹三王之趢起軼五
帝以長驅輝烈炳矚延及八區蓋遐往之眇覩載籍未
易書也然猶退然若蒙冲然若虛訪廣成於至道問大
隗之幽居多聞聿求大道是循陶化染學菲言厚行孕
虞育夏陶周甄殷仰瞻帝序月惟仲春煥明詔則玄旻
涓吉日協靈辰命有司其展物將納誨於儒臣啓文華
之秘殿飾儀節之繽紛爾乃觀其結搆巍巍奕奕殖殖
洋洋錯棼橑以相接抗應龍之虹梁列髹彤之繡桷垂
琬琰之文璫琳珉清熒而爛彩縠組颯纚而流光岌乎
若崇山岝&KR2249;以嶮齴煥乎若華蟲舒翥以高翔其中則
有黻筵丹扆𤨏席畫純細旃綺幄寶几文茵其上則有
金版玉匱緗帙縹囊牙籖雕篆竹素芸香其下則有薰
爐石獸青氣煙熅委灰郁烈蕙馥蘭芬於是天子方開
閶闔運衡鈞受四海之冊籙膺萬國之貢琛藹藹軒冕
濟濟搢紳會同有繹夙夜惟寅既究皇儀既展帝容臚
卿致告朝禮攸終乃駕鸞輅時乘六龍翳靈芝之旖旎
揭鳳蓋之巃嵸金根炯晃以映日九斿裶旆其從風控
飛黃以前導鳴和鸞之雝雝八座之彦兩階之僚後先
陪從肅肅陶陶期門禁卒陛戟百重縣&KR0008;植鎩魚甲騂
弓清塵警蹕翊護王躬&KR0008;傂曶霍夫孰得而窮也於是
遵大路歴皇衢涉雲橋步玉除趨瑶闕駐仙輿黼座孔
安垂袞璜琚平平左右趨進翼如畫省列卿黃閣三公
拖朱紆紫佩印圍琮赫赫臣鄰鷺序其東勲戚世胄祚
土分圭金吾郎將秉鉞揚錍矯矯虎臣羽衛其西栢府
烏臺之史絳衣青𤨏之賢珥筆持槖鵠峙於前永巷掖
庭之職銀璫左貂之秀擁劍擎戈蟬聮於後亦有賁育
之倫膂力方剛如熊如羆萬夫莫當朱戚長干山立其
傍於斯時也日華承露之掌風動萬年之枝龍顔豫而
香煙裊綵雲捧而雉尾移奎壁燦西崑之岫文章燁太
一之司儼九天之寥廓隔塵宇之喧卑論思啓沃兹惟
其時迺有金馬玉堂之士麟閣雲臺之英手方冊以拂
拭退跼蹐而屏營然後講臣就列獻曝將芹披往牒誦
遺文元元本本殫見攄聞義兼諷諭辭極揄揚冰釋泉
湧玉振金相陳典謨於二帝稽述作於素王繹丘索則
天人之蘊悉論禮樂則中和之道張談訓誥則政事之
體備咏雅頌則性情之德彰剖析毫釐擘肌分理㩁前
藻而等采沛詞源而未已至於編年之籍紀事之書列
世代之終始著理亂之徵符罔不宣其奥要潄其芳腴
六經既索百氏旁通鉤深致遠考衷度中下者徹黃泉
高者極蒼穹大者括宇宙細者比蟻封匪陳言之捃摭
冀少禆於君聰再拜稽首踧踖復位天子於是穆然思
默然識因文見道覃精涖治嘉侍從之勤勞洽需雲之
燕惠班玉觴列金巵炙炰夥清酤㩼皇仁溥洪德施旋
軫乾清葆攝元真藏用無為顯仁翌明招忠直之士開
公正之路捐不急之官省非作之務絶流遁之繁禮歸
民情於太素覆露蒼赤禔福羣生晷緯昭應山瀆效靈
露甘泉醴麟遊鳳鳴器車呈於嶽麓朱草豐於中庭武
義烜赫於有截仁聞馺沓乎無疆豈夫翱翔章句之府
容與翰墨之場侈賓僚之聚會飭儀衛於張皇可與並
日而談度廣而絜長者哉頌曰明明我后作之君師茂
緒光昭三載於斯皇情眷眷不敢怠遑緝熙宥密日就
月將秩秩經帷啟自禁垣帝庸戾止集彼羣賢以資忠
益以新峻德允迪前徽潤色鴻業燭幽開泰協極陵風
薄海安瀾比屋可封猗與醇粹聿懷多福用告來禩兹
焉式穀
經筵賦(明)于慎行
皇帝嗣基御宇奉一德叶三靈建皇極合天中埽地肅
乎泰畤圜橋煜乎學宫櫜軒弧於塞障舞舜戚於階庭
玉馬金牛表清明之上瑞龍庭鮫室沾覆露之鴻功既
以光神聖之大統登三五之遐風而猶冥搜乎乾乾翼
翼勤思乎赫赫明明凝神日中之戒游心千古之英乃
詔司存命掌故蒐衢室之遺文究石渠之榘度綜英廟
之遺謨接五宗之高步馳轅禮法之場按轡皇王之路
探蓬觀之圖書發芸臺之緗素儒衣禮席掄故老之儀
形玉檢琅函貯將軍之武庫寶幄陳乎邇英法筵肅乎
蠖濩爰宵衣而涖止蓋輟朝而展輅爾乃九衢霧斂雙
闕霞光萬國會塗山之玉百靈侍軒后之堂翊文戟於
高殿震鐘鼓於巖廊覩中天之廣座方穆穆以垂裳開
閶闔而敷奏紛籲帝之琅琅九賓之儀既序百官之職
孔明帝慨焉而四顧思問道乎總章遂乃轉金根響雲
蹕導容容之羽旂啓森森之柢梐徑會極之通門憩文
華之秘室瑶芳布乎蘭戺明月輝乎椒壁伊彫几之前
陳覩黻扆之中出尚衣陳席司儀贊揖元公秉圭徹侯
奉璧四輔雍雍九官秩秩或插侍中之貂或列期門之
戟或聳柱後之冠或珥殿中之筆劒珮陸離冠裳赫奕
莫不鵠立廣廷屬耳乎皇王之迹於是惇誨之傅博碩
之儒出䕫龍之高列懷旦說之嘉謨振赤芾之灼爍步
金舄而前趨瞻皇軒而拜手委長佩之瓊琚走鳳掖鼇
禁之彦奉赤文綠字之圖秘槧芳乎帙氣栢燻起乎文
廚於是雞香微動錦軸輕舒覈玄玄之妙義闡洋洋之
聖謨既笙簧乎墳典亦鼓吹乎圖書帝驟王馳六藝之
文郁若周情孔思一統之說昭如若乃授簡載筆之紀
連雲委閣之儲或翼翼小心而鴻名無斁或涓涓不塞
而狂瀾競徂羌一一而抽衍冀儆戒於無虞於是天子
超然玄覽朗然遐覩冥探五際潛游三古傾道藝之芳
華憩文章之林府喟上聖之遐風想哲王之高矩扺舜
璧於巖谷投隋珠於合浦朝陳告善之旌庭設乞言之
鼓運玉燭之光明視八埏於庭戶於是呼中使命大官
釃桂醑傳玉盤哲傅元老依几登筵鳴玉而下鏘鏘珊
珊晞湛露而鴻恩溥奏鈞天而廣樂驩陋石渠於往籙
展東觀於前編願緝熙之無斁保隆稱於萬年重曰於
昭維皇崇至德兮鉅典煌煌猷赫赫兮措軌堯階步舜
室兮吹萬亭毒登皇極兮聿駿有聲與天萬億兮
經筵賦(明)沈位
皇上即位之三載道浹政治風穆恩洋貢楛矢於肅慎
降釐祉於九陽導先軌以繼作宣列聖之重光書傳所
載莫得而揚然而聖人抑畏不遑寧處聿求多聞惟善
是主尊道藝登三五與治鑒亡崇約卑侈曠旌門而弗
居睠文華以容與文華殿者負層城之幽邃歴巖廊之
杈枒連金馬石渠以齒列應西崑東壁而肩差豐麗駭
觀帶景流霞文書史策聖喆英華六經四子九流百家
丹鉛縹緗光起雲霞蓋典籍之在兹豈徒崔嵬與谽谺
迺命禮官迺援故典卜良辰以講藝極儒紳之妙選略
睿美而若虛忘芻蕘之黭淺矧兹地之為勝可以綴學
而展卷於是大宗伯等合辭而進曰日之在奎皇御法
筵載在方策先朝相沿率由舊章庶幾不諐帝曰俞哉
執事惟虔於是仲春丙戌朝陽登曦集冠珮向明治畢
朝會忘媟娭備法從乘龍車稱啓蹕揚雲旂望東觀以
來臨駐翠蓋之萋萋當是時也閶闔排魚鑰啓和鸞寂
皇輿止鵠立乎右者金貂貴戚虎賁郎將之官鷺序乎
左者惠和承明修潔博習之士前則給事黃門惠文柱
史後則中涓攜僕閽尹閹寺又有司儀辨等狄人設席
天子乃坐繡幄而羣公受命以登墄沛艾容與揖讓徐
疾魚魚雅雅濟濟習習盛三雍之上儀儼天顔於咫尺
香靄菀其凝霧蘭茝為之生色然後典司肅事文几既
陳賜以清讌之閒假以虛聽之誠碩儒彦士敷納經綸
文學端書講臣啓心或揚㩁乎洙泗鄒魯或考究乎訓
誥典墳或因經而論理亂或執史而陳替興或激烈而
侃侃或諷諭而誾誾叙帝王之宏休見羹牆於遺文百
氏略而不談議論一本之六經開闔大訓闡揭天人音
朗暢而盈耳義徽懿而足聽擘肌分理殫見達聞抽演
微言以洩道真上下情通麗藻彬彬左右論思鱗次敷
陳翕皦純繹恍如張樂乎洞庭惟師臣之為帝笑秦皇
以衡程雖納誨之須臾固已上下夫古今欲說未終天
子稱善命大官而具羞賜諸寮以飫宴芳醴浮琥珀之
光蕙肴修燔炙之薦終式燕之令儀咸酤㩼而歡忭於
是□駕返旌還乎法宫穆然俛而深惟遊神邁夫遐風
抵璧投珠詢道求中放鄭遠佞畏命悲窮聽言用能馳
明飛聰薄賦斂而慎刑罰躋玄沕而樂時雍昔堯師州
父百工允釐舜學許由庶績乃熙高宗以傅說仰德成
王以姬旦無為以今揆之信先登兹蓋學古之有獲匪
壯觀於威儀者也臣敢為之頌曰於鑠維皇天啓喆兮
不自滿假揚文烈兮儒紳侍經潤鴻業兮乾乾緝熙遺
昳昳兮誰其配之成訪落兮明德惟馨臣有光兮休哉
懋哉裕無疆兮
經筵賦(明)李長春
猗皇上之受命兮承十葉之丕圖撫㝢縣以端拱兮體
列聖之訏謨恢皇綱於紫闥廓帝紘於黃樞德澤遍乎
朝野歌頌溢乎壤衢爾乃慕冥風於往代懷希蹤於都
俞思以潤色鴻業遵軌聖塗於是排閶闔開蓬壺登耆
碩招鉅儒布几筵而論道張帷幄而談經懋緝熙於學
問藉啓沃於典型蓋舉洪猷之久曠標謨烈於日新者
也方其朝陽未啓夕漏猶存佳氣浮於禁籞祥光燦於
紫宸鳴珂綘闕聽鑰天閽亦有東觀宿儒北門新輔抱
恭默以潛思儼天威於九五遲講席之弘開披肝膈而
一吐迨夫瞻冕旒兮螭陛飄環珮兮鳳墀䕫龍紛沓而
接武鵷鴻綷䌨而來儀當拜舞之既畢見碧落之晨曦
天子乃駕雲車抗虹旌下玉階而宛轉沿釦砌而從横
翠華導以虎綴丹轂翼以貂璫揚揚焉瑲瑲焉戾止乎
文華之廷於是黼座既設繡袞載臨端揆趨蹌而鵠侍
百僚環拱而星森晞紫微之清切睋黃閣之崇深天顔
藹乎春煦萬籟噏於無音爰披圖而按帙遂揚㩁夫古
今遡堯舜典謨之美尋三代彝則之英若乃旴衡掉舌
啓口容聲瞻聽靡貳誦說鏗鏗或元元而本本或探隠
而抉微托箴規於可否含諷諫於是非亹亹乎昌明微
滅之旨諄諄乎安危倚伏之機固盟心而自審雖逆耳
而莫違爾乃仰觀天子高拱淵默游神太虚聽言斯懌
厥意與與嘉聖謨之既闡嗟皇極之無頗咨論思於朝
夕願比玉於琢磨羣臣拜手以稽首祗承休命而賡歌
乃霈需命洽泰交紛承恩於鎬宴恍覿德於虞膠於焉
垂紳委佩退食自朝蓋初日已收其煜煜而午風漎漎
其飄飄豈比夫石渠白虎校同異於訓誥者可共貫而
同條哉臣適待詔金馬之署聞學士大夫談兹盛鉅也
敢作頌曰於休天子離照萬方懋哉聖學天行自強咨
我儒碩左右贊襄式修彝典德音孔彰諗兹治本邦基
以昌綸綍不息其道大光尚疾敬德作我哲王
辟雍鄉飲酒賦(晉)傅玄
時皇帝親枉萬乘之尊號以幸乎辟雍鹵簿齊列官正
其容乃延卿士乃命王公定小會之常儀兮饗殊俗而
見遠邦揖讓而升有主有賓禮雖舊制其教唯新若其
俎豆有數威儀翼翼賓主百拜貴賤修敕酒清而不飲
肴乾而不食及至嘒嘒笙磬喤喤鐘鼓琴瑟安歌德音
有叙樂而不淫好樸尚古四坐先迷而後悟然後知禮
教之弘普也
鄉飲賦(唐)闕名
鄉飲之制本於酒食形於樽俎和其長幼洽其宴語象
以陰陽重以賓旅此六體者禮之大序至如高舘初啓
長筵初肆衆賓便仙而入門主人稽首而再至則三揖
以成禮三讓以就位貴賤不共其班少長各以其次然
後肴栗具設酒醴畢備鼙鼓遞奏工歌咸萃以德自持
終無至醉夫觀其拜迎拜送則人知其潔敬察其尊賢
尚齒則我欲其無競君若好之實曰邦家之慶士能勤
之必著鄉曲之行今國家徵孝秀辟賢良則必設鄉飲
之禮歌鹿鳴之章故其事可得而詳立賓立主或陛或
堂列豆舉爵鼓瑟吹簧動而敬居則莊百拜乃畢用賓
於王禮主於敬樂主於同明士苟習於禮樂則可招賁
於旌弓庶其緝熙聖迹宣暢皇風豈徒務燕謔而湛樂
之是崇
大酺賦(有序)(宋)劉筠
臣謹按前志酺之言布也王德布於天下而合聚飲食
焉肇自炎漢初興日不暇給罰其合醵之會著於三尺
之法逮乎孝文崇修禮義賜酺之惠由是流行况我朝
盛德形容汪洋圖牒固不可以寸毫尺素孟浪而稱也
臣今所賦者但述海内豐盛兆庶歡康為負暄獻芹之
比爾其辭曰
聖宋紹休兮三葉重光祥符薦祉兮萬壽無疆昭景貺
於紀元之號還淳風於建德之鄉慶無邈而不被俗無
細而不康乃下明詔申舊章賜大酺之五日洽歡心於
庶邦爾乃京邑翼翼四方是則通衢十二兮砥平廣路
三條兮繩直固不以列肆千里集民萬億羣有司而先
置戒掌次而具飭幕九章兮燦若舒霞廊千步兮軒如
布翼外饔之百品有叙酒正之六物不忒分命司市遷
闤闠於東西鳩集梓人校輪輿於南北將以極瑰竒詭
異之歡示深慈至惠之澤也於是二月初吉春日載陽
皇帝乃乘步輦出披香排飛闥歴未央御南瑞之嶢闕
臨迴望之廣場百戲備萬樂張仙車九九而並騖樓船
兩兩而相當昭其瑞也則銀甕丹甑象其武也則青翰
艅艎聲砰礚兮非雷而震勢憑凌兮弗葦而航且觀夫
魚龍曼衍鹿馬騰驤長蛇白象麒麟鳳凰吞刀璀璨吐
火熒煌或叱石而成羊文豹左挐兮右攫玄珠倏耀兮
忽藏畫地而川流涆涆移山而列岫嶈嶈神木垂實靈
草擢芒䯱髵豆獸綽約夭倡曳綃紈而綷縩振環珮兮
鏗鏘赤刀受黃公之祝大面體蘭陵之王木女發機於
曲逆鳥言流俗於冶長千變萬化紛紜頡頏前者拗怒
而欲息後者技癢而激昂舞以七盤之妍袖間以九部
之清商彈箏擫籥吹竽鼓簧南音變楚隴篴明羌琵琶
出於蕃部摻鼓發於禰狂方響遺銅磬之韻羯鼓鬭山
花之芳箜篌之妙引初畢笳管之新聲更揚洞簫參差
兮上處燕筑慷慨兮在旁琴瑟合奏而奚辨塤箎相須
而靡遑信滿阬而滿谷豈止乎盈耳洋洋而已哉又若
橦末之技趫捷之徒籍其名於樂府世其業於都盧竿
險百尺力雄十夫望仙盤於雲際視高絙於坦途俊軼
鷹隼巧過猿狙衒多能於懸絶校微命於錙銖左迴右
轉既亟只且嘈囋沸濆鼓譟歋歈突倒投而將墜旋斂
態而自如亦有倀僮赤子提攜呌呼脫去襁褓負集危
軀效山䕫之躑躅恃一足而有餘歘對舞於索山跳丸
劒而爭趨偃仰拜起如禮之拘雜以拔距投石衝狹戲
車蛇矛交擊猿騎分驅韓嫣之金丸叠中孟光之石臼
凌虛習五案者於斯盡矣透三峽者何以加諸復有俳
優旃孟滑稽淳于詼諧方朔調笑酒徒縱横謔浪突梯
囁嚅混妍醜於戚施變舒慘於籧篨乃至角抵蹴踘分
朋列族其勝也氣若雄虹其敗也形如槁木誰謂乎狼
子野心而熊羆可擾誰謂乎以強凌弱而猫鼠同育斯
固藝之下者亦可以娛情而悅目是時也都人士女農
商工賈鱗萃乎九達之衢星拱乎兩觀之下舉袂兮連
帷揮汗兮霈雨鈿車金勒雜遝而晶熒袨服靚裝藻縟
而容與網利者罷登壟斷力田者競辭畎畝屠羊說或
慕功名斲輪扁亦志規矩寂寂兮巷無居人憧憧兮觀
者如堵以遨以遊爰笑爰語始乃抃舞於康莊終乃含
歌於樽俎旁有相如滌器濁氏賣脯乘時射利鬻良雜
苦勺藥之味蚳䖶盡取既賈用以兼贏咸滿志而自許
又乃百工居肆衆貨叢聚錦繡之設燄朗甍廡競相高
以奢麗羌難得而覼縷於以見國家蕃富上下充足女
有餘絲男有餘粟顧金土兮同價興禮讓兮郁郁若夫
七相茂族四姓良家蟬聯鼎盛照耀繁華皆結駟而連
騎雖兩漢其寧加則又有莬裘老臣逍遥高尚乘下澤
之車曳靈壽之杖爰稽首於堯雲挹衢樽而無量鄉里
俊造草澤英才覽德輝而狎至觀國光而聿來顧鼎食
之可取豈直野苹之謂哉羽林戴鶡之夫期門佽飛之
子罷羽獵於長楊投賓壺於棘矢襲楚楚之衣裳喜交
臂於廛里大矣哉惟堯舜之作主兮盛德日新矧皋䕫
之為佐兮嘉猷矢陳奏君臣相悅之樂會比屋可封之
民湛露未晞在藻之歡允洽太牢如享登臺之衆咸臻
老吾老以幼吾之幼不獨子其子而親其親鰥寡孤惸
兮各有所養侯甸要荒兮孰非我臣粟帛之賜已厚牛
酒之給仍均春醴惟醇炮炙薌芬皤髮者駕肩而洩洩
支離者攘臂而欣欣莫不含和而吐氣蹈德而咏仁一
之二之日樂且有儀三之四之日不醉無歸五日兮饜
飫斯極但見夫含哺而嬉介爾眉壽和爾天倪非夫上
聖之乾乾致治其孰能逸豫而融怡者哉敢為系曰於
鑠我宋巍乎帝先創業垂統靜直動專威烈既茂文德
是宣謙而不宰讓之於天上帝允答靈貺昭然厥慶惟
大庶民賴焉爰錫酺飲流惠周旋有殽如阜有酒如川
既醉既飽無黨無偏體安舒兮被堯日氣和樂兮暢薰
絃祝聖祚兮揚純懿永延長兮彌億年
飲酎用禮樂賦(明)趙東曦
若夫祝融司令中吕諧聲其帝炎帝其日丙丁蚯蚓乍
出螻蟈初鳴麥秋已至蠶事告成先期則太史有火德
之請立夏則百爾侍南郊之迎維時天子居明堂左个
乘朱路駕赤駵贊桀俊封諸侯固己爵祿之遍及而慶
賜之畢周天子曰予實不穀仰荷天休宫廷清宴泮奐
優游甸采要荒小球大球三牲魚腊四海九州丹漆絲
纊中廟用羞維爾卿士爰咨爰謀股肱腹心黼黻勲猷
攬名山與大川兮歴千載而悠悠慨興亡於往代兮恒
宵旰之是憂夫既制海内而子元元兮詎忘締造之綢
繆念艱難於民力兮景世德以作求幸馴致乎太平兮
敢以遨而以遊然而咨儆者所以嚴君臣之分也樂愷
者所以通上下之情也爰有酎焉一朝饗之今夫酎之
為義大矣釀之於春乘陽氣也飲之於夏順天時也飶
芬穠郁邦家光也元氣滋培秫稻齊也厭厭夜飲明良
慶也濃濃零露膏澤施也而且陶器必良湛熾必潔監
之大酋几筵肆設蹌躋彤廷輝煌鳳闕飄風南來冰壺
澄澈雲浮空而靉靆山削立而嶻㟫披綠樹之濃陰覺
光天之可悅聽和鸞兮雝雝儼龍光兮相接油油乎笑
語之温欵欵乎情悃之浹挹黃流於玉瓚兮緬休風於
曩哲自泰交之不再兮嗟堂廉之闊絶處深宫而親便
嬖兮遺賢士而弗屑誦蓼蕭湛露而太息兮仰人主之
盛節孰意逢兹良會兮駕唐虞而比烈非時和而年豐
兮何泉香而酒冽彼夫垂諸故府厥惟大禮職諸太師
厥惟大樂王者治定功成代有制作用以娱賓式燕以
樂惟天尊而地卑兮乃成象而成形萬物散殊於兩間
兮合動静小大而禮行既貴賤之定位兮亦類聚而羣
分先王知安燕之易至於亂兮主賓百拜而有常經矧
堂陛之森嚴兮曷不穆穆而明明彼陰陽之相摩蕩兮
煖日月而鼓雷霆氣化周流而不息兮春夏長養而物
生樂以著夫太始兮可格神鬼而衎嘉賓奮至德之光
華兮抑何廣大而清明配八風而從律兮協五色而成
文耳目因之以聰明兮血氣因之以和平爾乃歴金門
上玉堂立阼階秉圭璋具筐篚將玄黃昭德音示周行
簠簋俎豆制度文章升降進退佩玉鏗鏘峩峩翼翼濟
濟翔翔臣再拜而稽首君答拜而舉觴我心悅兮我心
寫酌言獻兮酌言嘗於是臣歌天保君咏鹿鳴堂上堂
下樂行倫清周還風雨鼓瑟吹笙淵淵鞉鼓嘒嘒管聲
羽籥干戚行列錯陳綴兆舒疾俯仰屈伸羞自東房洗
當東榮式飲式食貺以中心一唱三嘆寧有遺音覲天
顔之有喜兮叨輦轂之趨陪拂清風以怡曠兮倚明月
以徘徊飲醇醪而不忍釋兮握玉斝與金罍燦庭燎之
輝光兮任銅漏之頻催當旨酒之在御兮復禮明而樂
備誠必易而必簡兮爰極天而蟠地有嘉德而無違心
兮君臣何有於猜忌彷彿乎颺拜之朝兮與賡歌之世
苐見人心感動天下一家莊敬恭順中正無邪子諒易
直懿德柔嘉形為好惡不偏不乖蓋無體之禮在三千
三百之始無聲之樂為直廉嘽緩之階然後稽之度數
制之禮義以和其聲以道其志品節詳明剛柔並濟父
慈子孝兄良弟悌射御朝聘昏姻冠笄悉有常儀遵守
弗悖四時流行太和元氣刑罰不用兵革不試造化不
言而百物生聖人無為而天下治且夫一人作睹而卿
大夫效媚焉萬民樂利而邦家孔固焉天子固聯臣民
為一體者也若乃邊陲多警水旱兵戎曠野兕虎中澤
哀鴻違農時而咨怨繁力役而倥偬苕華遺痛於在罶
大東致嘆於杼空焦勞宸慮况瘁清宫銅駝月冷金馬
雲封零落瀛洲之彦凄清禁苑之鐘或疆場以戮力或
四方以經營望長安而不見排閶闔以奚從靡不鞅掌
王事蹇蹇匪躬雖有經曲不過粉飾治平之具雖有金
石幾同桑間濮上之音欲於一堂之上杯酒逡巡而豈
可得邪今日者天心眷佑屢豐降祥東作方息西成在
望我黍我稷千倉萬箱車書盟會玉帛冠裳烽煙盡埽
國祚苞桑龜龍假鳳凰翔膏露降醴泉芳器車美馬圖
良其禮固周官周禮之遺也其樂猶大章咸池之盛也
天子揚觶而語曰民安物阜諸君子之功也五風十雨
農夫之慶也予一人何德之有諸臣卒爵而前曰我君
憂民之憂向者於元日祈穀親載耒耜嘗麥獻繭殷懷
備至時序清和國家無事曠古遭逢大君之賜微臣拜
手敢忘所自乎頌曰君子有酒多且旨兮饗帝饗親及
多士兮威儀秩秩維其美兮萬舞洋洋終復始兮勢分
兩忘胥樂只兮願我元后恤民瘼兮天監在兹生百穀
兮本固邦寧那居卜兮樽俎雍容以似續兮於萬斯年
介景福兮
奉制紀樂賦(有序)(明)夏言
嘉靖龍飛十有三禩歲在甲午仲夏癸巳晝漏下四十
五刻時加於未天子駕幸南宫御重華之殿乃遣中官
發宸翰愛雨後之新涼召五臣而來見時則太傅侯勛
策騎疾馳師保輔臣孚敬暨時冢宰宗伯鋐與臣俱攝
齊並趨鵠峙階墀少焉承命而入榻前屏息仰覿天容
望雲就日降顔霽威德音洋溢天子曰祀器新成陳諸
殿中爾往敬觀庶協予衷爰賜彩箑金鉸象飾與卿同
凉用滌炎熱既乃錫燕宫中霑醉而出是日上以聖躬
太康奉親承歡又君臣同遊對時育物為樂甚大明日
上有制曰事須有紀然必託諸吟句卿等宜各作一賦
命之曰奉制紀樂用紀厥事臣少保言列在春官兼領
學士謹頓首獻賦恭以應制賦曰
維皇天之嘉惠兮協脩景之與良辰迺仲夏之炎赫兮
沛甘雨以清塵眺西山之羣岫兮挹爽氣於朱闉瞻南
宫之芳樹兮連清蔭於紫宸感皇衷之悅豫兮懷駿賞
以怡神法先王之茂對兮屬眷想乎臣鄰覩品彙之盛
長兮喜六合而同春暢宸襟於久靜兮洵萬福而來臻
於是稱警蹕以夙駕兮將戾止於重華朝問寢於東朝
兮奉聖母而同過出層城以南騖兮策天閑之玉騧百
神扈以景從兮驅祝融而導羲和紛神仙之行綴兮儼
雲擁而星羅聽黃鳥之間關兮思伐木以作歌念君臣
之疎隔兮曾日月而幾何召五臣以同遊兮嗣盛美於
卷阿已而陟翔鳳之巍巍兮攬九衢之歴歴睇欽天之
穹窿兮並追先之嶻嶪荷玄宰之錫祐兮賴洪庥於祖
烈翳翠華以西指兮望乾運之聳特躡玉梁之夭矯兮
渺飛虹於千尺度翠巖之窈窕兮恍御風於八極坐嘉
樂之館兮納南薰於環碧乃若偃嗚鶴於喬松兮舞文
鸞於脩竹采芳蘭於中沚兮擷芰荷於水曲苑花帶露
以含馨兮宫草滋煙而長綠跳錦鱗於方沼兮激飛泉
而斷續驟冲情以逸發兮神融融而興足會衆美之可
愛兮咸適耳而悅目善動植之得時兮藹生意其可掬
矧上下交而成泰兮叙天倫而介戩穀宜聖心之樂只
兮合乾坤之化育頌曰天鑒皇德福此萬國聖躬康兮
天眷慈極純嘏是錫聖孝彰兮於皇格天化日豐年恩
風翔兮南宫赫敞薰風薦爽雨霽凉兮龍旗至止鳳輿
戾只稱壽觴兮有文有武舜臣惟五奉清光兮茂對時
育羣品萬物則先王兮凝和萃精皇心載寧樂洋洋兮
泮渙優游百祿是遒祜無疆兮祜無疆兮帝道昌兮億
萬斯年休有光兮
正月一日含元殿觀百獸率舞賦(唐)鄭錫
皇上端拱穆清法春秋五始之要酌禮樂三代之英赫
帝典含元正衡紀允叶攝提為真疏龍首以抗殿靡魚
須而建旌開彤庭執玉帛者萬國發金奏韻簫韶而九
成祥風應律卿雲夾日華夷會同車書混一羽衞宿設
乘輿曉出陳八佾象鈞天之儀舞百獸備充庭之實彼
毛羣與羽族感盛德而呈質度曲既三薰風自南進旋
退旅兮猛志外戢擊石拊石兮和氣内含忽齊首以瞪
目乍脈脈而耽耽威而不猛樂而不諼搏鷙者搖尾而
就養剛狠者戢角於觸藩牝馬馴致於坤德羣龍利見
於乾元若乃大禮成壽觴薦天聲起皇威遍金石鏗鏘
以攢雜文物葳蕤以蔥蒨獸臣獻伎於廣庭樂正舉麾
於層殿怛荒戎於羣醜咸稽首而革面其初進也波委
星攢如崗如巒發揚蹈厲兮鼓舞争集無小無大兮容
止可觀其少退也軍旋陣拆匪蠻匪貊蹄角且千兮羽
儀累百詭色殊竒兮相輝赫赫豈獨九尾靈狐一角神
獸顧免宵落麒麟夜鬭非熊非羆為猿為狖威鳳巢閤
騶虞在囿條支之犀黃支之鷇而已其徒實繁厥狀非
一五靈嘉瑞百寶異質數不可盡之於詞名不可殫之
於筆莫不聞至樂而知感樂皇風以相率忽指顧於應
規亦迴旋而中律穆穆焉羌難得而備述則知樂之感
也深德之被也普彼禽獸之遇聖随萬里而咸覩至若
吳歈越吟荆豔楚舞徒慆堙於心耳安擬議於干羽曾
不充虞舜之帝圖列后䕫之樂府辭曰鑠元會兮正王
度奏雲門兮歌大濩百獸舞兮四夷懼于胥樂兮皇風
布客有慕上古之賡歌望承明而獻賦
千秋節勤政樓下觀舞馬賦(以態有餘妍貌無停趣為韻)
(唐)錢起
惟大唐之握乾符聲諧六律化廣三無能使乘黃服皂
龍馬負圖必將登高率舞豈獨載馳載驅歲八月也一
聖之生千秋之首舉天慶丹陵之會率土獻南山之壽
上乃御層軒臨九有張葛天氏之樂醉陶唐氏之酒感
百獸之來儀即八駿之孔阜於是陳金石儼簪裾廣場
天近彩仗晴初有騢有驈有驔有魚雲聚日下花明露
餘帝曰司僕舞我騏馬可以敷張皇樂可以啓迪歡趣
須臾金鼓奏玉管傳忽兮龍踞愕爾鴻翻頓纓而電落
朱鬛驤首而星流白顛動容合雅度曲遺妍盡庶能於
意外期一顧於君前噴玉生風呈竒變態雖燕王市駿
骨貳師馳絶塞豈比夫舞皇衢娱聖代表吾君之善貸
向使垂耳長坂翹足遠坰天驥之才莫用鹽車之役不
停安得播天樂輝皇靈服御惟允簫韶是聽則知絶羣
稱德殊藝逸貌足之舞之莫匪聖人之教則陳力者願
驅策而是效
御定歴代賦彙卷五十二
