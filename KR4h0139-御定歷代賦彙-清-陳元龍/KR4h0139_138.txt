欽定四庫全書
御定歴代賦彙卷一百三十五
鳥獸
赭白馬賦(有序)(宋)顔延之
驥不稱力馬以龍名豈不以國尚威容軍&KR2363;趫迅而已
實有騰光吐圖疇德瑞聖之符焉是以語崇其靈世榮
其至我高祖之造宋也五方率職四隩入貢秘寶盈於
王府文駟列乎華廏乃有乘輿赭白特稟逸異之姿妙
簡帝心用錫聖皂服御順志馳驟合度齒歴雖衰而藝
美不忒襲養兼年恩隠周渥歲老氣殫斃於内棧少盡
其力有惻上仁乃詔陪侍奉述中旨末臣庸蔽敢同獻
賦其辭曰
維宋二十有二載盛烈光乎重葉武儀粤其肅陳文教
迄已優洽泰階之平可升興王之軌既接訪國美於舊
史考方載於往牒昔帝軒陟位飛黃服皂后唐膺籙赤
文候日漢道亨而天驥呈才魏德懋而澤馬效質伊逸
倫之妙足自前代而間出並榮光於瑞典登郊歌乎司
律所以崇衛威神扶護警蹕是用精曜叶從靈物咸秩
暨明命之初基罄九區而率順有肆險以稟朔或踰遠
而納賮聞王會之阜昌知函夏之充牣總六服以收賢
掩七戎而得駿蓋乘風之淑類實先景之洪胤故能代
驂象輿歴配鈎陳齒算延長聲價隆振信聖祖之蕃錫
留皇情而驟進徒觀其附筋樹骨垂梢植髮雙瞳夾鏡
兩權協月異體峯生殊相逸發超攄絶夫塵轍驅鶩迅
於滅沒簡偉塞門獻狀絳闕旦刷幽燕晝秣荆越教敬
不易之典訓人必書之舉惟帝惟祖爰游爰豫飛輶軒
以戒道環彀騎而清路勒五營使按部聲八鑾以節步
具服金組兼飾丹雘寶鉸星纏鏤章霞布進迫遮迾却
屬輦路歘聳擢以鴻驚時濩略而龍翥弭雄姿以奉引
婉柔心而待御至於露滋月肅霜戾秋登王于興言闡
肄威稜臨廣望坐百層科武藝品驍騰流藻周施和鈴
重設睨影高鳴將超中折分馳迥場角壯永埒别輩越
羣絢練夐絶捷趫夫之敏手促華鼓之繁節經玄蹄而
雹散歴素支而冰裂膺門沫赭汗溝走血踠迹迴唐畜
怒未洩乾心降而微怡都人仰而朋悦妍變之態既畢
凌遽之氣方屬跼鑣轡之牽制隘通都之圈束眷西極
而驤首望朔雲而蹀足將使紫鷰駢衡錄蛇衛轂纖驪
接趾秀騏齊亍覲王母於崑墟要帝臺於宣嶽跨中州
之轍迹窮神行之軌躅然而盤于遊畋作鏡前王肆於
人上取悔義方天子乃輟駕迴慮息徒解裝鑒武穆憲
文光振民隠修國章戒出豕之敗御惕飛鳥之跱衡故
祗慎乎所常忽敬備乎所未防輿有重輪之安馬無泛
駕之佚處以濯龍之奥委以紅粟之秩服養知仁從老
得卒加弊帷收仆質天情周皇恩畢亂曰惟德動天神
物儀兮於是駔駿充階街兮稟靈月駟祖雲螭兮雄志
倜儻精權竒兮既剛且淑服鞿羈兮效足中黃徇驅馳
兮願終惠養蔭本枝兮竟先朝露長委離兮
白馬賦(宋)劉義恭
惟皇有造惟靈有秘麗氣摛精底愛覃粹八埏稽首以
賓庭九荒斂衽而納贄象車垂德以服箱龍馬宅仁而
受轡是以周稱踰輪漢則天駟體自乾維衍生坎位伊
赭白之為駿超絶世而稱驥爾其為狀也竦身輕足高
顙露睛氣猛聲烈步遠視明著獻西宛表德東京價傾
幽夏觀竭都城飾金鑁之倏爍揚玉鑾之瓏玲發鳴鏑
於懸月驅永埒於脩坰旋四介以作好耀二矛之重英
舉舊閑而未儔考前迅而較名
渥洼馬賦(唐)喬彝
域中之寶生乎天涯天子之馬産乎渥洼澤出騰黃獨
降精於太一神開滇壑固不涉於流沙目散電兮彪駮
喙含丹而虎牙躡紅雲而噴玉霑赤汗以攢花望兮以
久來何晩邪應圖合謀光我帝業星通兩曈月貼雙頰
四蹄曳練飜瀚海之霜華一噴生風下胡山之木葉然
後絡以金羈拂於鱗鬐睛射紫燄梢垂綠絲凝驕欲嘶
嚼淒鏘之玉勒疊影不顧紛偃蹇之朱旗皇矣帝徹漢
綱斯闕憑百萬之精勁倚四夷之磔裂屠蒲梢而亘大
漠指二師而求汗血謂滅沒之未來竟羈縻而不絶有
生必感有感必通通也不極環之無窮彼泓汚之斗水
乃幽贊於神功然後豗沙卷浪於馮夷之宫疊足側身
於奫淪之中星精降兮河嶽動天駟入兮駑駘空嗟我
皇之英特而牽其惑欲能敗度侈多涼德夏后九代越
天地之紀穆皇八駿荒帝王之則而況金通月支價及
疎勒悉復馳去終無所得此余吾之降生解倒懸於中
國祈招愔愔式昭德音感激萬古淒涼至今願以采求
馬之人為求賢之使待馬之意為待賢之心
汗血馬賦(以絶足方騁流汗如珠為韻)(唐)王捐之
異彼天馬生於遠方每流汗以津潤如成血以熒煌所
以名重騄驥價高驌驦骨騰肉飛既揮紅而沛艾麟超
龍翥亦流汗以徜徉當其武皇燿兵二師服猛破大宛
之殊俗獲斯馬於絶境由是辭虜塞以俱來望漢庭於
遐騁初疑霢霂染瀚海之霜華終訝淋漓變榆關之霞
影及乎獻闕之始就駕之初飾金羈而勢如躡影排玉
勒而態若凌虚伯樂乍觀訝霑襟而沃若王良載馭驚
濺袖以班如觀其步驟如流驅馳若滅恣餘力而聳躍
控中衢而夐絶長鳴向日躞蹀而色若渥丹驤首臨風
奮迅而光如振血疾徐中節羈束如濡流膺臆以飛赭
灑纓鬛以疑珠雄姿泛彼逸態濡于映白駒之羣皆疑
失素齊紫燕之匹不可奪朱卓彼竒姿實為殊觀初溢
腹而霑灑終盡足而渙汗此朱翼而表異難並駿良彼
赤鬛以稱竒飜同款段超騰莫及迅疾難儔遽赫如以
浹洽乍煥若以飛浮儻遂越都甚追風而更疾如同過
隙似奔電以潛流且其戢聯翩異踡跼材逾良駿名失
逸足儻不棄於血誠將八鑾而齊躅
吳坂馬賦(以下覩泥驥迴知貴駒為韻)(唐)謝觀
吳坂之馬兮駿且竒伊孫陽兮不知伏櫪而誰憐拘絆
倚輈而但見清羸兩耳長垂不斷於嘶風噴月四蹄可
式何愁於玉勒金羈當其初出渥洼孰分駑驥雖白日
之可逐曷青雲之自致頓銜驤首逢人兮不鳴強鳴弄
影超羣知已兮未至須至嗟乎全無芻粟半卧沙泥況
精靈之粗有亦毛骨以非低金埓行時儻拔風塵之跡
玉鞭垂處願親桃李之蹊於是將躍未騰欲真尚假徘
徊龍廏之側踡跼鹽車之下良時易失常憐過隙之光
朗鑒難逢多是迷途之者善相爰來精神陡迴奮迅而
蝟毛俱聳嘶鳴而星眼俄開舊皂云辭步步而風雲借
便長衢一去行行而珂珮相催曩夕猶賤凌晨已貴羣
心惕惕以暗伏衆口喧喧而相謂乍同曲突收將宫徵
之音又似豐城指出斗牛之氣蓋非斯人無以辨龍駒
非斯馬無以動寰區固二者之冥契播一時之令圖馬
兮雖遇新知還因舊主儻一顧之未替必載馳而可覩
更有瑶池方外之程願著鞭於造父
獲大宛馬賦(以開遠戎得天馬為韻)(唐)胡直鈞
昔孝武寤善馬駕英才窮二師於海外獲汗血之龍媒
於是宛卒大北神駒盡來駔駿竒狀超攄逸材走追風
於馬邑嘶逐日於雲堆因行師之勲著辨前王之業開
當夫海西出征掣敵要遠始遲疑而不進承再命之爰
晩奉皇風之用宣冀邊草之齊偃既量功就已料生返
越窮海之沙塵及大宛之城苑既高勲以茂閥且不愧
於分閫芻糧盡取騄驥亦空材為地産之最精降天山
之中背不毛之殊俗從入律之東風沛艾骨異低昂氣
雄溢鏡光於金勒流雪彩於花驄悉可耀威華夏奪魄
獯戎若乃發跡窮荒來儀中國史驚千載之異朝慶一
人之德君子之德式孚天王之道允塞騰驤永埒曾何
比於權竒滅沒長衢獨有賴於筋力然則馬惟行地君
實綂天黷兵者耗財之本愛財者有國之先徒知天駟
之可獲莫痛征夫之寡全時泰俗饒固理道之所急珍
禽竒獸在人君之可捐穆王之荒何取文帝之事足傳
竟洽大東之詠奚為天馬之篇況驥之生兮有矣屈之
産也在焉復何必勤求於遠卒當耗譯之事邊向使武
帝退術士寶賢者罷征戰於戎夷浹風俗於純嘏自將
致丹質之鳳鳥豈徒來汗血之龍馬故前代論邊之徒
以勞師遠伐屈衆策之下
朔方獻千里馬賦(以題為韻)(唐)王起
駜彼名馬産兹元朔得遐方之勁氣是稟嚴凝應上聖
之禎符其來緜邈固可以飾和鸞之鐬鐬就鈎膺之濯
濯始其同羣豐草挺質寒鄉名超兹白瑞掩飛黃伊六
轡之爰設非九重之孰當爾其走險鹿駭望雲龍驤縶
之維之登歌不慙於西極若滅若沒獻狀聿來於北方
於以效伏皂之勤於以釋長鳴之怨流離而走血來格
濩落而執靮斯獻計鴻鵠之舉彼未居多涉燕宋之遥
我方適願柔心有待逸足未宣權竒於絳闕之下沛艾
於紫庭之前稟月未匹追風莫先所以闡幽都之美所
以增華廏之妍既佶且閑軼其羣兮相萬視遠如邇遵
其路兮且千一人既瞻八駿初比彼千駟花發六騶雲
起其止也可齊乎足其行也無踰於里信愕視於華原
而騰輝於良史伊兹駿之間出在前王而殊寡或鑾輅
而見損或鼓車而不捨我皇昭景福錫純嘏稱德以喻
夫俊乂服勞以勸夫忠者豈惟同兩漢之帝獲千里之
馬
天馬賦(元)陳泰
若有龍兮渥洼之子滎河之孫産自月窟來於大宛筋
權竒而虎脊兮肉磊磈而峰顴精神變化不可測兮上
貫乎房星之垣朝發蹤乎河濟兮晡沒影乎崑崙雖有
銜勒不暇顧兮彼輿隸其焉能援昔遭時之孔阨兮伏
皂櫪而中頹隨駑駘而並駕兮又或驕逞而相欺啖芻
菣而不飽兮羌豆菽之可期軏鹽車而登太行兮路岧
嶤其險﨑羲和迫而將晏兮勢蒼黃而摧萎翩翩之伯
樂兮道安適而逢之泫然為子流涕兮爾何困乎此欷
世貴賤之不分兮信焉用夫駿為解劒佩以為質兮吾
將持子而西歸欲埽空夫大漠之野兮寧轢玄圃而騰
崦嵫不然乘雲躡風截周穆而遠覽兮造王母乎瑶池
於是天馬俯首噴沫振鬛仰吁物固各有所遇兮遇固
各有時向微子之超越兮骨委絶其誰知縱逸氣之凌
厲兮獨不為子而徘徊儻一試而遽舍兮駕鼓車兮何
悲伯樂復歎而為之歌曰天馬兮風騣批竹耳兮夾鏡
瞳少不自見兮老愈工嗟哉蹭蹬兮吾知爾之為龍
天馬賦(元)李朝瑞
蓋聞渥洼之水通天河而為一潏湟淴㳏澎湃汨滭天
馬於是出焉蹴踏乎九霄而升卓絶乎九地而立瞬息
千里百獸為之震掉奮迅長嗚萬騎為之辟易所以大
宛之境欲一二畜之而不可得乃強擅其美於西極也
飄忽動盪閃爍西東銳耳脱兔駭蹄超鴻散飛星於舉
尾貫流電於垂瞳淋漓赤瀋磊磈肉騣脊横繡壁之霞
耳削渭川之筒朝秣祁連之禾夕飲上池之淙不求知
伯樂之顧不假馭王良之工爾其怪質若神權竒恢瑰
雲興鳥逝馳驟風雨賁育羽獲不得為之羈驥騄騏驎
不得並其偉凡晉之屈乘唐之肅爽蓋其飫聞厭見而
不知其幾也昔在元封漢治盛隆諸福之物莫不畢至
是天馬者亦來鳳墀螭陛之宫此豈戈甲之力衛霍之
功上有神武之君下有英傑之臣而渥洼之種靈異之
物自致於天廏十二閑之中如龍興而雲如虎嘯而風
又如巖壑之俊彦覩虞淵之曈曨煥然而起翕然而從
是馬也方將服力金根之煒煜獻駿和鸞之玲瓏笑瑶
池之仙子陋梨園之花驄也客有進而言曰子知馬之
自天而不知天之所以為馬也易不云乎乾為天為龍
為西北卦故天馬之出也於象為乾於方為西其超世
之雄且駃者皆乾道行健之餘自漢至今二千載矣而
又見於文明盛麗之時此所以奉六龍之御天臨九有
之師也言未既煙沙淅瀝宇宙盤辟風鬉霧鬛掠月戴
日顧駑駘而已遠但見雲霄之四跡
天馬賦(元)歐陽玄
繄房星之委精鍾天馬之權竒澡神質於渥洼砥勁氣
於月氐貞非坤牝健本乾為上分扶輿之秀下孕蜿蟺
之漦風雲資其格力雨露澤其光儀膺廣鳳臆鬛秀龍
鬐首昂渴烏之勢影捷枉矢之馳於是陋騊駼之産邁
麒麟之姿驂六飛於廣漠舞九奏於希夷若乃朝刷崑
崙夕秣玄圃駕緱笙之子晉道霞觴於王母風冉冉兮
斯征靈繽繽兮來宁覽熙世之德輝屬萬物之欣覩願
陪禁衛自獻西土乃命栘中戒造父釋雲幕於金鞍暎
孚尹於瓊戶出則鏘和鸞驂輿組媚日馭之光華展天
衢之步武然其氣質不可求之驪黃之餘其芻秣不可
畀之皂櫪之伍峙玉山之殖未足供其齕委金臺之貲
未足議其估是知天馬固難得而不易畜也所以罕見
於盛時僅聞於前古時則有倣鄒枚請賡樂府而客或
難之曰時方歌鹿鳴之章子乃為天馬之賦得無馳駕
鼓車者寧不與此而迥殊也哉嗟夫寶不自貴以人而
貴物不自異以人而異方神駒絢彩於水涯固期駑劣
之同滯至其裂砮矢而庭實竟乃自齒於天駟信物美
而無所遺兮亦竒才之能自致負鹽車而上太行者慨
未遇夫伯樂伏皂櫪而志千里者又何慙乎老驥振長
鬛而一嘶兮冀識余之所意壒埃風而上征兮願借翠
雲以為鞁隨飛龍而上下兮羌先路其焉避彼豈乘虚
而騰踏兮追雲逐電之可冀也庶幾求之玄黃之外兮
則亦駿骨之可市也
虎文龍馬賦(有序)(元)郝經
乾陽萃精星列房駟健之至也故飛而在天則為龍行
而在地則為馬雖八卦皆擬其象而獨專於乾坤負圖
而出於河庖犧氏按之為畫聖人事業以之張本而文
籍生焉則又用之至也出於乾陽故産於西北隂國金
天往往騰踏羣龍駔駿特異號稱龍種其蕃息盛大皆
莫若國朝沙漠廣莫地經兩海盡為游牧之所又兼金
源四十萬并西域三十國古之所謂千里者海飲川量
婦人豎子皆乘御之搜竒拔異始得與御苑下乘今上
所御虎文龍者空西北百千萬羣而未之冇伯樂之所
未見書傳之所不載古今之所罕聞又虎變炳然有定
武功彰文德之象焉昔漢武帝得之外國而親為之歌
唐太宗之所御則圖畫凌煙閣而為之贊矧今生於本
國又若是之異乎歌頌不作則與駑駘等為無聞敢犯
齒路馬之罪而獻賦曰
天柱折地維絶東南傾西北揭隠日星為晝夜結隂陽
為冰雪死土銜沙枯山積鐵白草失春黃榆不葉洞澒
幾萬餘里蹴踏幾千萬年藴天馬之剛健混神龍之窟
穴不知其幾萬餘羣幾千萬匹相我薄伐控弦立國不
棧豆而秣粟不棗脯而齧膝盡風呵而雨止恣原皂而
野櫪從横散漫優游閒適全其所天故皆越逸一兵控
百百不介一力有餘裕故皆蕃息瀾翻浪動川盈谷溢
奮威靈以一戰獵諸國而無敵迄今四十有餘年矣我
君中興真龍間生一氣直壯四星曜靈駭西域驚北庭
飛黑水晦青冥碎崑崙轟雷霆煙雲墮地列缺生獰振
長風而一嘶凡馬喑而不鳴六丁盼瞠而弗執真宰辟
易而弗乘於是飲余吾濯渥洼褪鱗介脱角牙食萬馬
而類駮化一龍而若騧質金大而墨章黎剪刀而互呀
變乾坤之至文散玄黃以為花會運數以呈用來馴服
於帝家頭骨隠戟面顴夾璧豎目日出陽鑑電激膺門
肉闊汗溝血滴垂梢絲齊分鬛髮直露筋藏骨玉蹄鐵
脊前鳳後兔宛轉却顧飛燕掠地輕不著土奔軼滅沒
掣去縱步東西有日天地無路倏忽變化匪龍匪虎逍
遥良善遇知得主帝軒之飛黃后唐之赤文周王之騄
駬漢武之天驥魏文之澤馬殆皆不得同年而語矣於
是帝亦惠異登進上廏一品芻秩萬秉之右鉸玦寶錯
鞍勒珍鏤金勒玉鞭服習馳驟建旆西出足力騫張渴
飲洱水怒蹴點蒼萬里一息建業興王吸絶江流瞰視
武昌朝楚暮燕載會衣裳新宫法駕金蓮正香飛龍在
天遂郤走馬和鑾雍雍垂拱而治天下視彼夸毗盤于
遊畋放心事侈黷武求仙奔貳師走嫖姚志欲無已焉
則又天淵之懸也亂曰嗟異馬兮遇主知虎為龍兮風
雲期奮靈虯兮躍神螭隘萬里兮強一馳乾坤小兮日
月低適時乘兮加馽羈效倜儻兮呈權竒宣皇靈兮耀
主威朝江南兮暮遼西功德盛兮天人歸飾玉輅兮開
金扉馬在廏兮方無為
龍馬賦(有序)(明)羅汝敬
永樂十八年青之諸城産龍馬其鱗甲龍也其鬐鬛亦
龍也其文臆赬尾形色光彩步趨意態又皆龍也竒哉
瑞乎邑之耄耋異而告於其長以獻闕庭臣謹按史册
云龍隨方而至所以彰明君德表應太平今龍馬産東
方其色蒼而青聖德所致固可見矣矧夫大禹成治功
而神馬呈羲皇宣人文而馬圖出今皇上為兆民開萬
世太平之基以建北京而龍馬適見感召之機豈偶然
哉臣職司紀述不勝忻忭謹拜手稽首而獻賦曰
有神物兮叶坤之貞符乾之靈含秀月窟播品東溟繄
騋牝兮毓質蒼龍兮降精方其震電倏爍風雨晦冥房
星馺兮移次川后翕兮效禎匪渥洼之異産信滎河兮
同徵有耋者氓載旴載偵爰告於邑爰陳於庭於時天
開黃道雲駐霓旌聖皇穆兮當宁百辟儼兮盈廷諸福
畢至竒祥沓呈乃曕乃顧乃陟乃登並騶虞兮同列翊
瑞象兮偕行旅玉獅兮為友耦祥麟兮作朋恍矜已之
遭遇仰金鋪兮長鳴肉騣碨礧兮玉甲精熒首昂渴烏
兮尾掉長鯨蘭筋權竒兮鳳臆驍騰卧則虯伏兮動則
雲興燦河洛之文背絢麟罽兮鏤膺耳批竹兮錐卓蹄
踣鐵兮風輕五彩煜兮霞綺隅目睒兮電行澄匹練兮
雪花凝滉驪珠兮流霞赬元氣氤氲兮瑞霜蒸雄姿俶
儻兮馴不驚朝飽玉山兮珍粒夕飲太液兮清泠神竦
赤墀光涵繡楹方臯曾不能以得其髣髴韓幹安能以
貌其容形爾時聖皇篤天之祜宅是北京禮玉帛兮交
錯將圜丘兮告成爾乃載駱法駕七就繁纓寶勒銜玉
錦韉棲璚躡浮雲兮御天巡六位兮時乘彰聖德兮合
清寧兆萬世兮昭文明臣乃載拜手稽首而復為之歌
曰龍馬兮翩翩神變化兮合自然雲為黃屋兮風為軿
熊羆夔臯兮相後先奉時巡兮周八埏永樂昇平萬萬
年
驄馬賦(明)陳璉
房星委精驄馬下生風騣霧鬛鳳臆龍睛燦連錢之可
數紛赭汗之交凝耀采沙苑澡神清泠逸足超羣調良
可稱初其未遇伏於槽櫪與駑駘而並處雖神駿其誰
識厄鹽車兮垂兩耳歴羊腸兮空歎息偶繡衣之相逢
贖千金而不惜唯烏府之清華幸依棲而託迹揚鬐振
鬛百獸為之震驚奮迅長鳴萬騎為之辟易當夫沙堤
雨霽馳道春融繡衣朝謁冠蓋憧憧朱衣前導驄兮實
從矯矯兮若鯨躍乎滄海昂昂然猶鶴出乎樊籠奮霜
蹄而踣鐵舒逸氣而吐虹雖驊騮與騄駬亦皆在其下
風至若蓐收司辰秋氣愈厲柏府深嚴蘭臺清閟白簡
與秋典共清廌冠與繡衣同麗爰有執法之臣稱為直
指之使入覲龍顔出辭螭陛奉綸音以廉察持玉斧而
徑逝於以埋張綱之輪於以攬范滂之轡玉潔冰清鷹
瞵鶚視姦貪為之屏息權豪為之喪氣非望塵而跼蹐
或顧影而驚避雖原隰之逶迤亦無遠而弗至非徒恣
山水之嬉遊蓋在洗冤而伸滯嗟夫物不自貴以人而
貴物不自異以人而異此驄馬所以稱德於烏臺而表
祥於房駟故其不獨顯於桓典之時而實重於聖明之
世因為之歌曰初未遇兮駑駘與同倏騰踏而奮迅兮
幸繡衣之逢
廏馬賦(有序)(明)陳束
夫八駿著驊騮之稱九軼標絶塵之號豈非名因才立
竒繇用顯若迺中廏之馬以良見收然而吉行不過十
里仗立罔置一鳴而絡玉羈金席牀㗖脯至與駑駘並
論豈其志乎感漆園真性之云聊為賦之
偉軼異之絶足兮爛騰祥而符聖孕房駟之靈精兮夐
呈圖而表應合乾德兮翹傑配坤行兮凌競光儵爚而
龍見文蔚然而豹炳剡雙耳而削筩熲兩瞳之夾鏡爾
其挺珍濛汜效異余吾神超飛兔態絶騊駼星流天迣
雲籋電趨朝凌碣石夕歴姑餘曳吴門之疋練溢齊侯
之畫圖秦牙莫測其妙理馬援尚失於範模管青不能
得之膹肳女厲無所眺於膺臚體容與而翹踛抱明姱
以鬯舒惟盛美之雥備雖夫人其舍諸爾迺遴駿東臯
獻竒北塞羾旅關庭隸分庌廥芳䬴肸蠁靈牀爽塏幸
路兒之解仇就小童而去害托圉牧於六閑並䮞騃於
一概譻珬珂之鏘錚纚弁纓之綷䌨奓渥恩之洊加非
真性之逌在抑曠志而未馴或遡風而沛艾乍趫迅而
中踡怵鞭箠之洎逮踠足服馽垂梢譓調客形外澤主
神内消棍斷斷以駔&KR0008;闃&KR1253;&KR1253;而遠姚赧秣㩼於甘露
憱望斷於流飇若夫挈壺虯盡長樂雞喈雉臯色辨魚
鑰洞開夙羈寶絡昕跱璇階於時黼座天臨師寮羣戾
鸞旂簇萬龍墀夾二駴鼇警而怔忪睇魚須而瞠睞聞
鼓鐘而淰躍啾驤騰以踤地雄倪曾未作於髬髵駑牧
已見嗔其&KR0008;跓歘心煩而赭流羌又怒霑乎磩戺若迺
玄畤肇禋黃祗報祜辟雍班斆明堂配祖雲整法輿星
陳皇輅七騶夾轙以崇衛六虯方蘄而翼扈駢蚺䗊以
靁起塊虚驕而焱翥紲金&KR2450;而不前噦玉鑾其有度左
纛紛其瞀明方釳卼以掣步聊侵淫以&KR0008;&KR0008;坌踟蹰而
彳亍飍驫共馳惆戃疇與夷世脩文軍容偃武曾是吉
行累期間舉然而役不逾時騁無遐路簉鑣未帀於郊
畛前轡已迴於隍滸&KR0008;浮雲使不揚蹐絶塵其安騖睠
脩馗以長哴結幽㤈而延佇隕權竒於攝僷凋滅沒乎
&KR0008;駐昔鄭嗣知用而佑貴漢文量才而却受武帝罷師
以釣竒昭王縣金而設購彼己達策馭之宜用舍中才
賢之彀塞翁已矣伯氏難遘慮賈勇以招尤甘專心而
順畜雖駕鼓以猶任况聞香而不齅神繠繠而頡羣意
憕憕其戀豆懷殊姿而自疑曷神騆之可剖儻垂瞳於
路輅尚昂鳴於華廏
舞馬賦(宋)謝莊
天子馭三光總萬㝢挹雲經之留憲裁河書之遺矩是
以德澤上昭天下漏泉符瑞之慶咸屬榮懷之應必躔
月晷呈祥乾維效氣賦景河房承靈天駟陵原郊而漸
影躍流泉而泳質辭水穴而南傃去輪臺而東暨乘玉
塞而歸寶奄芝庭而獻祕及其養安騏校進駕龍涓輝
大馭於國皂賁上襄於帝閑超益野而踰綠地軼蘭池
而轢紫燕五王晦其術十氏懵其玄東門豈或狀西河
不能傳既秣苞以均性又佩蘅以崇躅卷雄神於綺文
蓄奔容於帷燭藴籋雲之銳景戢追電之逸足方疊鎔
於丹鎬亦聯規於朱駮觀其雙璧應範三封中圖玄骨
滿燕室虚陽理竟潛策紆汗飛赭沫流朱至於肆夏已
升采齊既薦始徘徊而龍俛終沃若而鸞盼迎調露於
飛鍾赴承雲於驚箭寫秦坰之躡塵狀吴門之曳練窮
虞庭之蹈蹀究遺野之環袨若夫蹠實之態未卷凌遠
之氣方攄歴岱野而過碣石跨滄流而軼姑餘朝送日
於西坂夕歸風於北都尋瓊宫於倏瞬望銀臺於須臾
若乃日宣重光德星昭衍國稱梁岱佇蹕史言壇場望
踐鄗上之瑞彰江間之禎闡榮鏡之運既臻會昌之歷
已辨感五繇之程符鑒羣后之薦典聖主將有事於東
嶽禮也於是順斗極乘次躔戒懸日於昭旦命月題於
上年騑騑翼翼泛修風而浮慶煙肅肅雍雍引八神而
詔九仙下齊郊而掩配林集嬴里而降祊田蒲軒次巚
瑄璧承巒金檢兹發玉牒斯刊盛節之義洽升中之禮
殫億兆悦精祗歡聆萬歲於曾岫燭神光於紫壇是以
擊轅之蹈撫埃之舞相與而歌曰聳朝蓋兮泛晨霞靈
之來兮雲漢華山有壽兮松有茂祚神極兮貺皇家然
後悟聖朝之績號慶榮之烈比盛乎天地争明乎日月
茂實冠於胥庭鴻名邁於勛發業底於告成道臻乎報
謁巍巍乎蕩蕩乎民無得而稱焉
舞馬賦(有序)(梁)張率
臣聞天用莫如龍地用莫如馬故禮稱驪騵詩誦駵駱
光景遺風之美世所得聞吐圖騰光之異有時而出洎
我大梁光有區夏廣運自中圓照無外日入之所浮深
委贄風被之域越險效珍軨服烏號之駿騊駼豢龍之
名而河南又獻赤龍駒有竒貌絶足能拜善舞天子異
之使臣作賦曰
維梁受命四載元符既臻協律之事具舉膠庠之教必
陳檀輿之用己偃玉輅之御方巡考帝文而率通披皇
圖以大觀慶惟道而必先靈匪聖其誰贊見河龍之瑞
唐矚天馬之禎漢既叶符而比德且同條而共貫詢國
美於斯今邁皇王於曩昔散大明以燭幽揚義聲而遠
斥固施之於不窮諒無所乎朝夕並承流以請吏咸向
風而率職納竒貢於絶區致龍媒於殊域伊況古而赤
文爰在兹而朱翼既效德於炎運亦表祥於尚色資皎
月而載生祖河房而挺授種北唐之絶類嗣西苑之鴻
胄稟妙足而逸倫有殊姿而特茂善環旋於齊夏知蹈
躧於金奏超六種於周閑踰八品於漢廏伊自然之有
質寧改觀於肥瘦豈徒服皂而養安與進駕以馳驟爾
其挾尺縣鑿之辨附蟬伏兔之别十形五觀之姿三毛
八肉之勢臣何得而稱焉固已詳於前製徒觀其神爽
視其豪異軼跨野而忽踰輪齊秀騏而並末駟貶代盤
而陋小華越定單而少天驥信無等於漏面孰有取於
決鼻可以迹章亥之所未遊踰禹益之所未至將不得
而屈指亦何暇以理轡若跡遍而忘反非我皇之所事
方潤色於前古邈深文而儲思既而機事多暇青春未
移時惟上已美景在斯遵鎬飲之故實陳洛讌之舊儀
漕伊川而分派引激水以回池集國良於民儁列樹茂
於皇枝紛高冠以連袵鏘鳴玉而肩隨清輦道於上林
肅華臺之金座望發色於綠苞佇流芬於紫裹聽磬鏄
之畢舉聆韶夏之咸播承六奏之既闋及九變之已成
均儀禽於唐序同舞獸於虞廷懷夏后之九代想陳王
之紫騂乃命涓人效良駿經周衛入鉤陳言右牽之已
來寧執扑而後進既傾首於律同又蹀足於鼓振擢龍
首回鹿軀睨兩鏡蹙雙鳬既就場而雅拜時赴曲而徐
趨敏躁中於促節捷繁外於驚桴騏行驥動虎發龍驤
雀躍燕集鵠引鳬翔妍七盤之綽約陵九劒之抑揚豈
借儀於褕袂寧假器於髦皇婉脊投頌俛膺合雅露沫
歕紅沾汗流赭乃却走於集靈馴惠養於豐夏鬱風雷
之壯心思展足於南野若彼符瑞之冨可以臻介丘而
昭卒業縉紳羣后誠希末光天子深穆為度未之訪也
何則進讓殊事豈非帝者之彌文哉今四衛外封五岳
内郡宜弘下禪之規增上封之訓背清都而日行指云
郊而玄運將絶塵而弭轍類飛鳥與駏驉總三才而驅
騖按五御而超攄翳卿雲於華蓋翼條風於屬車無逸
御於玉軫不泛駕於金輿飾中岳之絶軌營奉高之舊
墟訓厚貺於人神弘施育於黎獻垂景炎於長世集繁
祉於斯萬在庸臣之方剛有從軍之大願必自兹而展
采將同畀於庖煇悼長卿之遺書憫周南之留恨
舞馬賦(以奏之天庭為韻有序)(唐)闕名
書曰擊石拊石百獸率舞是知時貞而物應德博則化
光故九有宅心萬方惟允我開元聖文神武皇帝陛下
懋建皇極丕承寶命揚五聖之耿光安兆民於反側功
成道備作樂崇德上以殷薦祖宗下以導達情性則有
天馬絶足來從東道出天庭而屢舞仰皇心而載悦豈
止綠錯開圖分九疇於夏后汗溝走血服四夷於漢皇
而已哉野人沐浴聖造與觀盛德敢述蹈舞之事而賦
之
皇帝叶天行乘春候張廣樂而化通鬼神徵舞馬而懷
柔奔走爾其聆音却立赴節騰湊顧遲影而傾心效長
鳴而引脰徘徊振迅類威鳳之來儀指顧倏忽若騰猨
之驚透眄鐘鼓而載止暢簫韶之九奏洎宛跡遲遲汗
血生姿順指不動因心所之日照金羈而晴光交映風
飄錦覆而淑氣相資顧以退而未即將欲進而復疑絶
節交衢而大人相慶赴曲齊列而皇心則怡豈若檀溪
水上章臺路前塵埋玉勒汗濕金鞭竟空疲於力用固
無取於當年孰若矯足騰摧婉柔姿而近日驚身聳躍
嬌逸態於鈞天别有假象天星因時降靈雙瞳夾鏡而
異質兩顴夾月而殊形出渥洼兮道已泰歴具坂兮心
匪寧願因百獸之相率舞聖德於天庭
舞馬賦(以奏之天庭為韻)(唐)闕名
渥洼之駿兮逸羣特秀簡偉之來兮稀代是覯豈憚夫
行地無疆是美其承天之祐弭雄心以順軌習率舞而
初就因大樂以逞狀隨伶官而入奏樂彼皇道上委折
於一人狎節廣場下歡心於百獸飾金&KR2450;頓紅緌䫫却
略以鳳態終宛轉而龍姿或進寸而退尺時左之而右
之至如鼉鼓歴考龍笛昭宣知執轡之有節乃蹀足而
爭先隨曲變而貌無停趣因矜固而態有遺妍既習之
於規矩或奉之以周旋迫而觀焉若桃花動而順吹遠
而察之類電影倏而横天固絶倫之妙有豈衆伎之齊
焉我皇端拱無事垂意至寧愔愔正聲以九變而合樂
逐逐良馬終萬舞而在庭豈比夫漢皇取樂而同轡魯
侯空牧而在坰以今古而匹敵何長短之相形
古駿賦(唐)牛上士
寒關月壯羽書南向虜馬秋肥胡兵犯障爟烽夜驚候
馬相望雲横朔塞之前雪滿天山之上於是天子按劒
將軍事邊雷驅甲卒直指幽燕風蓬蓬而出海波漫漫
而騰天當鴈門而北上薄龍沙而左旋既而漢虜齊兵
三軍合陣虹旗篲埽鼓聲雷振奕奕熊羆森森鋒刃或
左提而右拂乍一留而一進則有俠少驫眓雄駒捷疾
耳若插筩顱疑削出跼金鑣以弄影控鐵銜而齧膝始
驂驔以舞風忽濩略而追日蒙具裝擇組練雜然一往
鼓仆旗旋足不得搖目不得眄超騰絶壑走及奔箭疑
隔漢之流星似披雲而出電左賢為之膽懾骨都為之
頷戰飛奔肅肅恣意馳逐宛若遊龍行如驚鹿左右披
靡東西往復溝蹙汗以朱殷毛拂霜而蝟縮簫條萬里
顧盼翹陸横塞上以長嘶餘聲振於山谷沉乃頂籍英
雄驅馳冠戎旗翻落日劒倚長虹惜良騅之不逝歌美
人於帳中摧拔山之氣泄指烏江而路窮遂使畢會戰
場挑身鋒鏑人控馬以騰踊馬隨人而奮擊轉足生風
籋塵無迹跳山超澗冒刃衝敵突圍則漢將奔波怒目
則追軍辟易遭楚王之不利當壯年之虚擲也别有渥
水龍媒朱旄逸才雙瞳目耀五色花開逢漢王之棄置
跼吳坂以徘徊思效技於金埒願追仙於玉臺懷玉臺
兮傷遠道朝朝暮暮銜枯草千金買骨君儻知百萬交
錢猶未老垂兩耳兮伏鹽車倚雙輈兮慙蹇驢絆權竒
而不用空倜儻其焉如
燕王市駿骨賦(以求骨於好騏驥雲集為韻)(唐)闕名
昔燕王思良馬以扶輈搜揚未獲寤寐而求以為激貪
可以動物明誠可以感幽乃市乎死駿之骨比飛黃與
驊騮則有權竒之類倜儻之儔既淪精於一代埋朽骨
於千秋甘委土以從棄忽兼金而見留爾其愜意如生
沉吟未歇朔風至若聞其激揚纖塵飛想見其滅沒用
已息於躡影狀猶存乎挾月匪充貨賄殊巨象之焚身
不薦宗祧異立龜之祀骨嗟夫君之愛彼彼竟奚為雖
云力則無展儻亦魂而有知恩實殊常誠所謂汗血而
匪恨生如可再思所願肉骨以效竒既而視同龜玉之
珍藏諸韞櫝之奥衆既美其惟一孰不從其所好於是
不遠而致賁然來思競選竒而往矣爭簡異而歸之迭
進騕褭爭呈秀騏包在坰於魯頌掩食場於周詩豈非
結之以志感之以類寸誠式孚片骨罔棄不降階而屈
身果鱗集而麇至詎比夫虞公愎諫竟貪屈産之良漢
武勞師遠取大宛之驥乃知市骨以求駿馬則其至成
羣築臺而尊郭隗則其從如雲骨何施焉姑明好駿之
意隗未足也且表樂賢之君至矣哉可垂規於典墳國
家皇極立洪勲集安輪之騁尚無斁側席之求如不及
儻駿骨之已收欲騰驤而見縶
市駿骨賦(以買死招生騰方必至為韻)(唐)韋執誼
代有良驥勤求可致上心好也固有開而必先朽骨沽
諸蓋不期而自至於是搜賢廏發屠肆出千金而易之
獲一骼而無棄不賈其用雖增飾而無成將慮其先使
雄名而不墜昔之服纓玉飾軌鞗追長風而噴沫先急
景而揚鑣豈知衂駿足於千里摧壯心於一朝權含月
而共落啼帶雪而俱銷當其死而不顧豈其生而可招
是以服其無斁守而無失外揚嘉善之名内作旁求之
術伊希代之異産固入用而無必處南中之穴莫測從
來遊北土之泉始將安出聿求既彰類聚其方人獻騄
驥天降此祥滅虞之役不興取諸外廏伐燕之師不舉
貢自遐荒蓋將翕必張期於至止俾善始而令終寧賤
目而貴耳假其力既重之於生思其勞曷輕之於死物
以德易道由人弘當不遇其知乃負車而伏櫪苟應乎
其感必虯躍而龍騰故八駿咸臻萬邦為楷物非其産
將命逾遠而來骨在於斯何惜發幣而買亦猶賢士所
趣知機彙征田忌收老以成仁卒強齊國燕昭市骨而
種德乃獲樂生覩求賢之未暢悟得駿之非輕儻長鳴
之見識庶吾道之將行
千金市駿骨賦(以題為韻)(唐)張仲素
良金可聚駿骨難遇傳名豈限乎生死賈價寧親乎金
貝伊前王之善誘賴下臣之素數滿籝初訝乎一空絶
足終欣其薦赴故郭隗發求馬之術使燕昭興築臺之
務賢為國寶昔見載之於經馬以龍名後亦表之於賦
當其勤求未至思慮益專安得戀軒而就勒空聞馳荆
而刷燕多亦奚為每厭倦於凡類愛而不見寧惜費於
且千蓋為傾心於延望之日市骨寔由生之年其志著
其謀宣非獨自馬而獲馬此實因賢而訪賢何異禄豐
而遊士可集餌美而潛魚必懸夫其取與之分戒其鄙
吝是非罔惑孰敢妄進苟能賤貨以沽名果乃愜心而
得駿斯骨也當填溝壑誰分天驥之上才縱視丹青豈
辨靈螭之洪胤幸特達而見重使聲價之復振至若唐
公驌驦穆王騄驥代勞馳路追奔結軌陳力效能死而
後已豈若稱德之際交義之始金侔龜形骨異象齒求
焉事殊於漢日懸之數合於秦市智能測遠利用鈎深
叶田方之念諧季札之心敦信外彰表然諾於匪石沉
機内密重枯朽於捐金想夫嘶風頫影垂髾植髮雖仆
質於弊帷曾受精於皎月蒙君子一顧之渥恩知異窮
塵之委骨
銅馬賦(以鑄金象形用求良駿為韻)(唐)紇干俞
昔伏波資越銅之具皇漢得天馬之度蓋以張戎容程
國步允稱其德懷致遠之無疆既授於師必命工而所
鑄象物惟肖利人則深研精以範酌憲於心始察形而
視骨遂修火以鎔金煥若中起昂然四臨望丹闕以就
日俯玄墀而擇隂俾夫司僕載馳别於羣而是仰倌人
匪懈御於王而審象疑顧影以權竒乍含輝而爛朗由
兹而明式遐布觀我而逸材利往即山為類且尚其功
存齕草無施敢勞於惠養徒想其屹以沛艾爛兮晶熒
狀赤文而呈瑞方候日於堯庭超乎獨立的爾殊形訝
騏驥之變態聿登歌於彼駉叶以隂德稟於地靈列君
軒之粹異咸此駿之儀形是知法與人共思衆材而膺
國用王惟智周寫弘範而俾營求矧乎揉其物於精剛
制其器於質良克絶奔踶邈無玄黃雖齊力齊毫用每
虧於典禮逮如龍如鹿形既造而昭彰美成式之不替
信改鑄之有常奚絶塵之足比庶出水而同方者哉銅
為寶兮固越俗之所擯馬之神也仰漢庭而未進猗善
相以來歸豈康衢之增駿乎
萬年縣試金馬式賦(以漢朝鑄金為唐名馬式為韻)吕鏄
馬以行地致用式乃範金取規表騏驥以立則擬形容
而可知合諸法象遵彼權竒卓爾趫姿想從革而乍見
駭兹殊相疑軼塵而載馳毫髮盡此纖穠不差誠駿骨
之倜儻亦巧心之云為本其稱自前朝制於往漢金也
者持堅剛之可久式也者驗逸異而有案形乃辨於千
里功詎勞於萬鍛匪刻鶴之同科豈偶人而齊貫載鍊
載精我馬是程武眷乍覩龍文可名星氣想合金光發
明蜿足不前如俟孫陽之顧望雲邈視寧殊洼水之生
向日而疑將奮影臨風而狀若長鳴曲盡其趣不愆於
素寫逸態以全能制蘭筋而巧附瞳雙鏡而可鑒顴兩
月以合度謂天驥之呈材乃良金之所鑄取則不遠其
象孔昭常矯矯以示象特昂昂而建標騕褭在目飛黃
立朝哂求市之三年終觀駿死無相肥於一槩何慮駒
跳所以稽乎驥德垂此作式指半漢以成規豈駑駘之
可惑置於宫壼有待獻書之賢鑄以越銅載假伏波之
力事與名遠理將意深寧俟造父之能馴驊騮乃覿何
必九方之善相驪牝獨尋等循形以觀影咸得駿於斯
金故曰考兹術也選無違者可以斷臧否明取舍形分
似是類别真假欲獻狀於國門期一中於名馬
萬年縣試金馬式賦(以漢朝鑄金為唐名馬式為韻)王起
先賢鑄金之英為馬之形馬無疆而致用金不朽而垂
名瞻之在前則至寶山立寂然不動則異體峰平固將
六龍可驗八駿斯營遐迫絶足遠契長鳴豈徒翫熒煌
之彩眄熠爚之情哉始其模既全體將具思求絶塵之
貌是假在鎔之鑄踴躍其液渥洼之形未出撲滅其煙
浮雲之姿已露方中矩兮圓中規勢倜儻兮精權竒誠
可傳而可繼每不驅而不馳其巧既畢安貞莫移豈貪
夫而是徇諒工者之所為若乃大閱羣騶旁搜萬國獻
絳闕而咸萃充華廏而尚惑乃審厥象俾臻其極仰從
革之輝光知代勞之軌則駑駘沓至自乖百鍊之形駔
駿俱來允叶萬邦之式其狀惟肖其儀孔昭仰沛艾以
龍翥若驂驔而鹿超摧秣勿施異乘黃之伏皂縶維罔
及殊赭白之來朝翼翼雄姿煌煌壯觀恒引耀以錯落
每騰精而半漢牛以石兮多慙池以銅兮非翫是知武
皇之制博伏波之旨深用之則行昔飛聲於東道確乎
不拔終成象於南金高門洞闢秘殿旁臨將萬古以駭
目俾四方而宅心豈作賂大宛其形見棄為神蜀郡厥
祀方歆者哉固宜無逃於衆寡不昧於取舍永作鏡於
域中比懸衡於天下則稱驥德頌駉牧者未若似是而
非常以馬而喻馬
馬惜錦障泥賦(以因立路傍愁濡美飾為韻)(唐)王棨
王武子所馭之駒障泥特殊念美錦以斯裂對深泉而
不逾拂玉鐙以雙垂常憐煥爛笑金羈而屢顧豈忍沾
濡始夫駿骨是求竒蹤斯得將以鞗革之盛遂備乾連
之飾莫不價重千金絲分五色初傾豪貴矜誇之意則
多誰謂驊騮顧惜之心亦極觀其萋菲熒煌霞舒翼張
隠映桃花之色鮮明紫貝之章况乎還鄉曾衣照地出
光得不春苑閒遊愁露濕於花下長衢載驟恐塵侵於
道傍若夫噴玉柳堤揚鑣蘭路通步障於齊美映流蘇
而掩嫮瞻前顧後雖無還淖之虞時止時行似有漸車
之懼一旦滉漾將涉權竒少留誠淺深之未測眄侍從
以如愁頻頓紅纓雖造父而寧知所以潛憂綠地縱孫
陽而莫究其由武子於是探彼柔心察其深旨善知騕
褭之欲必為蒲桃之美令左右以解之果騰驤而濟矣
然復被其身傍迷繡輪夾汗溝而綺麗排馽尾以花新
向若輕華煥渡奫淪則王氏櫪中空有代勞之用晉朝
書上全無稱德之因懿夫特稟超竒非由服習苟嘶風
之性斯惠豈戀主之名空立若論彼滋侈則錦障非所
急
慜驥賦(魏)應瑒
慜良驥之不遇兮何屯否之弘多抱天飛之神號兮悲
當世之莫知赴玄谷之漸塗兮陟高岡之峻崖懼僕夫
之嚴策兮載悚慄而奔馳懷殊姿而困遇兮願遠跡而
自舒思奮行而驤首兮叩繮緤之紛挐牽繁轡而增制
兮心慉結而盤紆涉通逵而方舉兮迫輿僕之我拘抱
精誠而不暢兮鬱神足而不攄思蒒翁於西土兮望伯
氏於東隅願浮軒於千里兮曜華軛乎天衢瞻前軌而
促節兮顧後乘而踟蹰展心力於知已兮甘邁遠而忘
劬哀二喆之殊世兮時不遘乎良造制銜轡於常御兮
安獲騁於遐道
相馬賦(唐)武少儀
徐先生相馬不相色不相力相其德奥乎不可測何以
徵之鬛青絲兮風生眼黃金兮電光蹄盤攤而散花毛
翕赩而成章衆人觀之已駢於路傍不啻於堵牆一曰
為龍一曰為鹿中間何敢乎比方先生則異於是忘筌
於毛質之外引鏡於肺腑之裏見其心兮如思勿思見
其目兮如視非視虚舟為動喬木為止合大道而自然
喪一齊至人而何處有以若此者足不以遵地影不以
遂形騰六合歕四溟截飛鳥遺流星日車為之不轉風
馭為之中停二師為之罷貢伯樂為之焚經卓然擅天
下名宜乎不爾直中繩曲中鈎徘徊閶闔之遊圓中規
方中矩蜿蟺交衢之舞亦以其次噫徐公不至駑駘共
皂於騏驥徐公一來騏驥出羣於駑駘由此觀之世上
賢才用則虎否則鼠何以異哉小人也内頌無國馬之
賢遇君有徐公之術早已蒙於一顧至今長鳴猶未騁
於千里更思剪拂超然自得怳然自失儻受恩兮果如
前則平生之願畢矣
哀馬賦(有序)(宋)劉子翬
叛軍繼踵入閩驅竊戰騎過山嶺悉多殞敗余感之作
哀馬賦
嗟哉何閩山之險絶乎方井陘而曠趙視劒閣而夷蜀
峻嶺標樹横巒掛瀑岧嶤嵂屼縈紆阻複勢將平而驟
起塗稍順而仍曲穴壁寄棧㳂崖轉躅晝倚石以傳䬸
暮捫蘿而假宿非戀土之邦人嗟此來而何欲棲危走
險禽疲獸伏墮峻木之升猱礙層霄之飛鵠矧萬馬之
南奔列長鑣而競逐訝四達之通逵忽絲連而綫屬搶
攘迫塞互相擠觸前顛後升平坑翳瀆銜哀結憤而叢
殂萃萎者十幾五六焉幸而生者皆垂頭顧影低摧局
促鹿駭麏驚鴟蹲蝟縮脊伶俜而卦露尾焦蕭而帚秃
鼻咯乾埃肺傷芒榖望長坂以悲嘶想清波而浮浴癬
癢瘡煩揩牆攄木集彼螡蠅紛紜緣撲競咂穢而呑腥
肆脣刀而舌鏃忽振體而驚飛去未遥而旋復慰已貪
惏忘余楚毒當附驥而乞憐知汝曹之碌碌困甚隤豗
憂同觳觫駕鹽車則躡跡於黔中之步售屠肆則比價
於遼東之肉悲夫吾聞之秦趙亘野燕齊迥陸數騎風
馳萬夫鱗蹙旝影動兮鋒已交鼓聲酣兮戰方熟莫不
虎態龍姿雲鬉電目負甲士之千鈞望沙河而一蹴既
却銳以摧堅咸蹂都而踐國蓋時清則龜龍麟鳳呈祥
表瑞獻圖負籙俾之排難濟艱雖獲千角而網萬翎曾
不及夫一驥之足噫今日治邪亂邪胡棄兹而弗畜彼
踶齧恃性駑駘共族渴飲天河之浪飢耗太倉之粟徒
韀飾文繡轡搖金玉偶備數於六閑氣驕矜而動俗責
致遠之竒功必輿傾而載覆事既失而懲愆亦何勞於
鞭扑悼汗血之云亡捐百軀而安贖舟臨川而墜楫車
向塗而裂軸激壯士之興嗟誠可悲而可哭夫子曰傷
人乎不問馬余何眷眷於此哉恐國威之未振驕敵之
南牧也
些馬賦(有序)(元)楊維楨
楊子至錢清之明年舊乘馬老而不任遣奴錢塘市壯
馬奴得賈胡馬濟江中流隂霧四合風浪猝作舟如颺
箕奴與馬幾溺幸而濟奴歸語主曰主福得良駿良駿
幾累僕意者西域異種神物所忌恐非主廏中物也至
則格應於圖誠良駿也在度為騋在歲為&KR2473;身如織文
蹄如截鐵首卬渴烏耳插卓錐尾如流彗目如方諸主
人賞其神駿抖其風塵命奴洗馬西江之濆馬臨流振
而嘶嘶而踴已而泳於中流莫知所逝奴告主人主人
蹢躅西江上皇皇焉計無得而挽則自咤曰鹺官賤役
也良駿天骨也駕天骨於賤役之地使屈首喪氣若跛
&KR0008;纍狗宜駿之見水泳而去主者不得有也主人悲不
自已迺辭而些之曰
吁嗟駿乎汝其麋沒九淵填於海鰌之空乎抑越景超
光以返於房星之宫乎將升崑崙抑負瑞圖化滎河之
龍乎其將覲湘纍以從其忠乎毋亦皜車白乘隨革尸
之憤忽往忽來於江中乎又辭曰靈竒俶儻生渥流肉
鬉星尾文龍虯協圖特出兮應世求嗟我何幸兮逢沙
丘逝八極兮隘九州觀閶闔兮歴玉臺以遨遊忽泳水
兮為龍為龜重瀾馳逐兮奴不善泅鹽車坎壈兮為駿
愁逝一躍兮釋累而離尤吁嗟&KR1343;淪兮蓄怪幽三角八
尾兮狶鬛牛頭巖牙嚃口兮嚪海舟嗟爾駿兮紛逢仇
駿不歸來兮貽我憂超越倒景兮乘雲浮駿兮來歸乎
江險不可以久留
御定歴代賦彙卷一百三十五
