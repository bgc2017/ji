欽定四庫全書
御定歴代賦彙補遺卷五
都邑
帝京賦(有序)(明)顧起元
歲昭陽大荒落吳人顧起元以澤宫之役待闕下仰觀
帝京之盛高軼千古於都哉神駴目眴退而深維古昔
涂歌之義聊擷謳謠謬攄鴻景夫長卿上林淫思百日
太沖三都綴筆十年余伏在草莽無繇一覩金匱石室
之藏記遠恧於西京錄近慚於南部挹海未期掞天何
有顧惟八風來於里衖盛世所未嘗遺矧際昌辰穆玄
流義豈後於擊壤哉昔班固張衡並賦兩京宏達爾雅
追跡揚馬然或侈其宫室畋獵之盛指瑕為瑜或靡衍
非事實詩人之富麗以則何其爽歟文獻可徵用以揚
國家萬年之庥若夫太平之虞娭如二子所稱引懼非
所以軌世垂範兹未敢詳焉其詞曰
昔墬皇氏之麗九囿也剖玄黃繣隂陽析木之津拂尾
攕箕用攡&KR1448;於北方表碣石絡燕山枕居庸襟河泲邪
鄰貞番夫餘左界穢貉朝鮮俛而&KR0008;虖中原測霄之圭
步以豎亥土玄水盧按籍者千里神臯隩區是為玄冥
之所都三五邈莫魁而顔而天攰其真以合泰媪惟唐
惟召是用錫履植菑於兹丹跳喜跼為嬴弱姬炎精外
鬯上谷是守典午變更或躪而蹂魚脱於淵羯用什一
以亢唐者八九石晉載割狼失其肩俾纓緌□毲詩書
任靺不耕而戈者垂五百年遼疆金土元廓其基蒼狐
綏綏授余以期我高皇帝迺應天而順人進厥虎臣魏
鄂曹衞宋潁凉黔命以砰轒輼褫犀比彼小戎之北伐
俞兒袪衣以濟師厲猋介而□雷轅闔不麅奔蛾伏自
界乎條支爰建北平耦諸列蕃枯城載蘖冞攘其根楬
肺腑而啓宇職外覃乎内尊桓我文皇罔咈帝眷戡大
憝而回中樹玄族而䡨霆電曾不三載易王而皇緬成
功於西北規万祀而為量各因時以據會疇連蜷於故
鄉雖彼枌榆實徂用荒彼岐山函谷緜周絡漢胡厥不
康而鎬與雒陽於是咨庶尹駝六飛謀輓輅諏筮龜啓
天府焉奄宅蹕玄扈而臨之㗨博鉅而塽闓坐堂皇而
四馳卬睞則天壽霧霝彈琴磨笄紅螺白馬空同蛾眉
桃峪黍谷徐無盧師八陘横截五華紛披&KR2869;&KR3724;贙□岰
㠡□擊&KR3157;&KR3155;㠑嵔嶅嶨堤&KR1160;火不㸐木石髓含魚或贏
或□啗函罔測頫挹則桑乾高梁金淀玉河海子雍奴
琉離滹駝貏豸淫鬻沆漑宛潬紛□周溥㴕□焉蟬蠵
冉䱴䲛鳀鮪鱣鯨揵鰭從鱗屭贔澫羨稽古則督亢華
陽金臺銅馬翮飛於山鹿掎於埜狐奴羽赤漁陽衣赭
控烏丸與樓煩扼吭以臨天下提今則左環滄海右擁
太行塹山堙谷岑銳建瓴扶風馮翊一緯一經參伐敠
□而南指蚩尤㛶□而西傾爾其物産則北方之美筋
角千石傅擏不㢮黏膠不折虎巖鐵飛躍冶鎣姿鸊鷉
淬之剚兕崩孱厥産白金朱提慙珍琉璃玓瓑礛䃴珋
㻞雍伯所植瑅瑭□□□琢章相罔致其&KR2638;迺有庶纖
稻粱黍稷三種垂芬四擾隱實苾苾幪幪或穎或栗魚
鹽桑棗士飫馬騰千樹之栗厥字素封侔訾陸海不佃
而豐被山緣隰紛溶幡灑馬鬛塵尾□目鼠耳檿桑枰
櫨丹漆文梓扶&KR1395;葰楙或秝或奓布寫呹肸蜷曲欐佹
棟梁規萭摎纏伐掎煌煌扈扈不可婁紀玉衡之精果
蓏是標王母金梨炎帝玉桃蓬萊杏酪&KR1884;嵻棗膏魏郡
林禽大宛匍匋紛運裛以茈虒酷&KR2345;溢乎醍醪隂萌陽
芽有㭊其條雨露所濡無英不翹覭䰒紛員遞芬回飇
相彼溱洧魏紫姚黃金縷㩶霜玉蛹晞陽瀛洲庾嶺摻
攦披昌薊丘之植軼彼汶篁若夫風胎雨鷇儦儦俟俟
十慮捄角煇□婪尾幽都之豹九文陽光之駝千里茄
黃狺狺以&KR2054;趯玄模綏綏以盼眤還山集谷意而繩乩
䲹撲刺以遒迅鳦佶伉而傞傂三目之䴅五工之鵗剛
蟲&KR0972;然巽羽喔咿未若玄鶻決雲霛虯應表雞斯華聊
金眸玉爪籋日馭而媒龍摶風輪而排鳥側愁胡之僄
匹度吉疆之騕褭懿彼人靈幽并之翹翔實優繇少慮
不雕勁骨衡閜勿蔅以佻風雅詄蕩六州所招若夫曼
睩横波蛾眉揚清便翾繛約微睇傾城李文須搖以兀
動褕袣戍削而赴聲衯衯裶裶與子目成跕屣嫳屑提
旋所贏爾其探丸脱劒俠遊索耦知深勇沈介倪□詬
羊角列夫左伯死友軻光漸離悲歌屠狗谽呀落薄矐
月沈首唉郭樂之寡謀嗤衍辛乎何有載若擔簦躡屩
相印夕綰獵犬旣亨釜魚終免詩先匡以頤解書借嬴
以瞽諫秦代甹夅而披攘毛申惢茹而墨㥏此則應侯
之膝屢前茂陵之歎何晩也乾不弢符坤罔襲珍微今
勿創微往勿因爰召五鳩致役兆民雷動版築之杵水
流少府之緡於是婁砥墨爾司植輸引繩番旣力量徑
輪脈袤直隆神居麗天色湯池㵗&KR3228;雉堞嶻嶭八區旣
衍九門斯闢規垣樞於紫宫稽將作於營室&KR0008;杉漂檖
之材塞河闇海之質金碧丹漆之妍&KR0645;琂□□之石被
江纖隴不脛而集敦脄血拇以凑其植總羣才而效技
於曜乾而爥坤□若金闕之寺大荒兮又煜若赤熛之
建南榮樹阿城之將將兮豐修闕之嶟嶟上觚稜而矯
□□兮切瓴甋而灼龍鱗星辰倇僤以岧嵽兮□若乎
太一之威神金何頖其如珪兮玉梁雌霓担撟而挺帝
兮辟邪□□動而躨跜乍玄飇鼓髵䰄之散鬐椒圖觺
觺䫜以狋狺何中天儵霛雺之因昷也銳銀閱閬幽輵
厜㕒檦枺欂櫨虹宛雞栖盤紆戢孴以相支持俯拓地
梁仰協天維㠑嵬曶恍踧□單迷詭文廻波菱抒沴抱
淌游瀷淢芒繁曲撓潰渱窕槬攀霄蹠雿精搖靡覽悇
憛晱眊閟宫有洫太廟夾室龍旂大糦配天無極爰建
中土太社太稷五土攸殖靈星翼翼峙左右而鼎建耿
中天之嶽立奉天靚撫乎帝車華蓋俯麗乎河魁文華
嵱嵷於天市武英峛崺於少微文淵恢炱而東造五鳳
鞞鞢而南飛莫不梁茄井藻㧫杏楣芝蜵□蠖濩金鋪
璇題瓊澁玢㟗柍振閃尸赩紅葩而狎獵倒丹璅以陸
離壁鏡熒煌於翬檐繩河環帶於玉墀駊騀紆矞駍兮
清瀏岝㟯葛曷髧若舒蜺離婁赩翕綷以丹髹兮圠坱
崛岉魚頡而鳥睳於是徼以周廬表以井幹紫垣言言
摩霄拂漢西南其戶兩掖二華倉琅之根椒圖以&KR1777;宿
兵仗以為衞辟朱戟而誰何路寢載闢莞簟燕閒泰寧
象乾椒風發越茝若連蜷彩䳨䙰褷乎東廂鵷鶵雝龢
乎中間擯兏□以㨖餙㧙翡翠之華旃甲帳啓而黼幄
張兮&KR3496;瑶合而阿錫損步閻易以&KR3151;&KR3418;子眩彼金璧之
駢田穢女閭之七百陋後宫之三市爰有六局十一監
俾娙娥充依巷伯涓人以修婦職供内事罔列屋而爭
妍毋珥璫而貢侈瓊華之隖太液漸之影娥瞻鵠兩臺
翼之承光納乎駿狼樂成柴乎明粢水龍攫拏園兔迷
離葯房靃靡綠天參差破靉靆穿阸陿樛流孱顔榮青
縹碧趼重繭而不任趾屢枳而幾齧䡾乎危嵕之特起
屹不知其幾千萬歲也爰啓玄畤以禋上帝日月星辰
以璇七位瑶瑰其閽琉璃碧砌亦有黃壇以御富媪河
海岳瀆佐彼五神捍災禦患以為國楨權火臚驩膋蕭
氤氛函蒙砰隱鬼趡神騰畇畇籍田鬱鬱繭館黛耜朝
引玉齍晨浣御繱轄以九推衣青翟而三綰上陵美美
峰砥嵕夷絡以繱柏隱以金椎三選七遷之家珥貂執
戟之師遊衣冠奉禴祠者駿奔走於歲時若迺庶府星
羅百司櫛比秩禀周規曹開漢制三事六官紫綬綠盭
奉常尚璽典客司隸執法納言冋伯廷尉中涓駙馬餐
錢奉邑冠軍衞尉羽林虎賁之屬啓守寺建甲第高牙
畫戟緁獵鱗次扶櫨重橑□乎其辨堂陛也金馬石渠
虎觀鴻都著作之庭纓縰所儲蘭臺職於太史白虎典
於諸儒鈎盾輯濯冗從散騎山郎黃頭稗官𣙜市靡不
列肆而居分曹而肄□差次而旁蠡埶相輑乎指臂少
府水衡累鏹藏緡太倉之粟陳陳相因束芻總秸白粲
鬼薪蘭錡迆戛五材用張厹矛勁甲谿子中黃負蘭渠
答揘畢縱横沙苑百里紹繚周垣金粟隱飇玉臺造天
騊駼山子歕秣其間阿房千仞徑廷陁陼昆侖朱儒角
抵校梧滇南之象轔輑其下春蒐秋獮薅收載事司馬
之法耀吾軍士貙劉雞翹魚䰅豹尾期門佽飛材官緹
騎六郡三河其麗不億中權後勁師干之試飛旆彗空
長轂雷地抑又漢壘之雄胡苑之利也紛彼靈圄赩若
金仙苾芻羽衣列館剙壇蓋以百千秉神道以設教歴
清微而叩上玄雖阿閦之一瞬鬱祗洹與優旃堞嶺隍
壑駢市闐㕓瓊宫蹇産而鏡日浮圖鬱聿而刺天别有
四方之館藁街攸植象胥舌人以通重譯高昌緬甸八
百女直因是以奉爻閭陳玄□明駝象馬碧盧江歴魚
夫鮫□菌鶴翠翼日月天府歲時赤奕傯華夏而修穰
奠丕基於磐石於是上乃進股肱之美若英若成若義
若孜往曁汝心以惎予鄰畛包薉入天縣淵淪散皇明
而燭䀜闇□㐬并而臸無垠&KR2777;神明而定摹斧宀勹之
斡縈守成憲而祏坦垂景炎之炘炘於是紹天闡繹聖
心殫法東方璇榜金鏡璿發滌聖域之蕪穢揭玄夜之
日月返人性之流遁敦太素於玄德孔壁之藏秦坑之
澌諸子苓奮其知舛馳啓天地之大全俾井窺蠡測釋
夏蟲而陋醯雞昔天水氏之在御也衡元龜程御覽雖
事侈於丹扆而議挂於縹簡乃集羣彦要提玄纂披琅
函於岣嶁啓瑶繩於宛委規坱圠洞神鬼縩繺唲齵扶
輿猗靡金匱石室雲譎波詭於是樹閣臣以典璿璣正
六卿以襄八輪禀淳和之浡鬱登羣生於太春鷹揚之
校貔虎之羣隸以列衞統以五軍泰阿垂芒毋倒其錞
起亭障以禦胡列薊門而為九宿重兵以扞圉懼挹抐
余左肘雲帆轉海若隱不虞恭襄浚濟以峙儲胥飛輓
仰給銜舳趾艫玄流滭渤飇馳勿區東爥扶桑西燿垂
榆南炯金潾北煜幽都土干浡泥蘇禄麻刺魚貫蹀&KR0008;
猱牽㩉㨡莫不坒參搏揖響騖影接臚凑菉幣竭蹷丹
闕人靈叶天苞發銀甕溢白閭軋麕身馬蹄素文墨質
或掎王囿或凑殊域七十二代之君方斯蔑如也天下
有道礥礥四隅天命不慆疇敢以愉平不肆險王用三
驅帝下旬始魯台其梟螳拒鼃怒以馮天驕淇國左次
殲我前茅乃六玉虯曳雲稍陳七萃虎衞之士三硩厥
巢燠隂山南斗杓跙跙季犂鬴鍑遊魂虎嵎是攖睒𥅆
童昏若英若黔跔距騰驤士橿橿斧蛾蛾以徵不王朱
綅白羽風櫛雨炊幾十餘霜卒□鱗介而冠裳輾姬轢
姒冶祁斧姚日嬪月隨朱車燭燎謹媐㐜齊兆人韱螮
紗縣九州而不窕者實惟九朝濠鐇鷙於淮濟振瑾蠆
於弘石也先鬾於淵曜劉趙夠於蹻蹠吹璺導隙雷㩼
䬔合靡不兕仆猊格角崩面縛掬蹏涔於沃焦徒䠞竦
而潚率雖太寧失東勝徙兀良跳朵顔詭粟肩臂絀脣
齒然傳烽舉燧匕戈袷甲敵巨於金元守亢於程李矧
三輔之降卒潢池之赤子雖披髮而野祭間揭竿而中
起辛有絶歎於陸渾國氏無事於萑葦也繄二京之並
峙振遐紐於姬周百寮萃傱沇溶而星罦雲䍐兮萬方
瀌沈澹灑以鱗集羽浮瀍澗汧渭恧兹海流崤函邙鞏
峽□部婁彼歴祀於八百此胡不撫萬期而無憂派乑
森兮光明□闓□豐兮雨裔裔威之播兮神哉沛復隍
戒兮苞桑繫有那居兮亘萬世皇皇乎丕天之大業疇
其麗哉亂曰㚏入於囦回浮於玄神符來兮醫閭作鎮
貕養在藪中區開兮㟏岈庨豁大海蕩蕩河濟廻兮負
隂面陽提緯赤縣首埏垓兮殷賑輪囷躋躓輐斷絪緼
雷兮曜靈遹皇神飇簸濊驅氛埃兮瓊宫肅肅豐涌旁
魄覿紫微兮詄彼帝居焱回揚靈闢四扉兮案衍靃濩
踸踔□□鴻晶輝兮坤靈寶勢蒼昊純殷奠崔嵬兮甘
露珠綴玄醴泉涌賮牣歸兮煌煌帝京天秩孔明苞符
積兮茂世豐規麗宇建則聲靈奕兮甄陶國風榮鏡宇
宙神漿溢兮華裔萃驩人神總祐時萬億兮上天之縡
爾岡爾陵承松栢兮郟鄏奠鼎本支百世永無極兮
北京賦(明)錢幹
惟皇明之啓運太祖膺景命而龍興廓區宇於一統開
萬世之太平會夷夏以朝貢迺定鼎於金陵北睠天府
欲營神京肆聖皇之嗣歷宣重光而繼明八紘被乎德
化九土藹乎仁聲六氣調而四時節百物遂而羣生寧
撫盛世之熙洽運宸斷而經營建丕基於不拔實顯謨
其是承按輿圖為幽冀之域驗天文在箕尾之星故其
形勢之宏壯也左引齊魯前瞻伊洛右控晉代後負營
朔長河繞其襟帶雄關固其扄鑰碣石東峙而崢嶸恒
山西來兮巘崿元氣結於鴻濛榮光燭乎寥廓神臯奥
區兹乃天作於是導玉泉以廻縈屹金墉兮揮霍池隍
溢夫玄波樓堞參兮碧落度景測日考卜揆時象法觜
陬徵能般倕奠崇基以正位構瓌材而究竒於是新宫
禮殿儼乎中央應微垣兮建宸極考重室而規明堂御
樓拱其翼翼禁闥闢而嶈嶈旣婉蝘於東序復緜絡兮
西廂糾蟠螭於玉磶架飛虹之繡梁應龍承隅以屭贔
威鳳翊宇而騰蹌震震爚爚昭輝乎日月㟧㟧峛峛倚
薄乎昊蒼雲闕特起鬱乎巍巍天光翕赩於藻井霞彩
煥爛兮芝楣金鋪耀其浴月璇題揭而承霓軼雲雨以
上出盼河漢其下低曠平視於千里屹雄壓乎四維遠
而望之類雙碣之對峙迫而仰之恍三階其可隮其下
則崚丹陛敞彤墀開鳳掖樹鸞旗玉輅煜煜羽蓋襂襹
周廬期門列戟佽飛於以壯國威於以宣皇儀引冠裳
其肅穆垂劒佩而葳蕤貌萬殊其詭異語重譯而侏&KR0867;
咸稱臣以款附頻輿賮而來歸時朝會以黜陟厚燕享
而懷綏此聖天子朝百辟撫四夷政令之由設而惠澤
之所施也若乃大社堂堂清廟奕奕壝崇圜丘田敷帝
籍備法駕警清蹕離禁庭莅齋室颺槱燎以晶熒燔蕭
薌其芬苾廣樂鏗而隱轔麗陳舞其翕習儼對越其若
臨祗禋薦而惟一謹禘祫以追遠秉耒耜以躬穡此聖
天子享上帝徧羣秩尊神祖以達孝先兆民而戒佚也
有嚴青宫有赫丹邸翼帝居以深沈直禁城而弘偉睦
藩翰於九族固本支兮萬世内則武庫奥密鈴閣蔽虧
迥隔風日高摩壁奎庋祕籍兮充棟侍禁兵其如坻外
則六卿之署五兵之府臺院駢羅監寺旁布當國釣者
臯夔參廟謨者方虎其苑囿也山聳蓬壺海環滄瀛佳
菜夏曄芳蒍冬榮木連理於雙幹芝毓秀兮九莖彼祥
禽與仁獸或文羽而竒形囿亭育於兩間效徵應於四
靈其㕓市也闤闠繩引甍宇櫛比人萃五方衢通九軌
騎雜遝而成行車駢闐兮挂轊凡陸產與川珍恒填郛
而溢肆會萬國以懋遷羅百貨而衒異至若橋門控地
璧水環淵番番耆壽兟兟俊賢彯衣纓其成雲浩竹帛
兮若煙競儲才以待用頻養老而崇年别有元戎禁營
列侯甲第家有犀渠門列蘭錡力可齊於賁育爵並聮
於許史席世冑以耽榮盛軍容而揚武此規模之弘遠
為京師之巨麗是皆聖天子順天應人居中圖治實作
極於四方求貽謀於萬祀者也故宜致民庶以赴工感
天地而召和膏露降而流液醴泉湧其成波景星騰輝
於霄漢卿雲煥彩於山河億兆悅豫臣良賡歌豈比夫
誇子來於靈臺播民和於洛室尚紀詠於詩書流無窮
之聲實幸落成於大壯共登歌於吉日瞻天顔而獻賦
揚國美於無斁繼以歌曰猗歟皇都居厥中兮鬱鬱宫
闕何穹崇兮成之不日兹駿功兮啓之自天在宸衷兮
四海九州此會同兮萬億斯年實祚隆兮
北都賦(明)桑悦
聞北之為都宿屬於箕地名幽州神堯之聖域召公之
賢丘地勢累崇蹠蹠捄捄膊齊魯為柶綴趙遼作旒東
阬迻迥而左達太行巍峞而右遒濎濙無涯峻峭莫儔
天合其所人凝其績築城伊淢作都伊匹規乾準坤以
究安宅五門環環千廬㧖㧖雙華嫚嫚丹闕頟頟峙以
文武列以順掖東連宗廟西㠑社稷南薰仁智前經後
緯思善翼善左輔右弼奉天前迤齗齗特特若圜倪之
無極華蓋中莅鏘鏘礊礊若春盎之可即謹身後擁瓌
瓌赫赫若混沌之未劃悉䀛其桷悉扛其楹剡柱乳楣
巨纖剙墿欂櫨禁楄疎戚□迸陽棲其正隂止其冥懸
魚惃凛而下垂拒鵲媋䐷而上騰彼□□之雄梁夥崇
㙷而獨承羣材膺職渠渠乃成遊衍之區爰營西苑泓
以太液之□□峙以瓊華之夗夗池則汪洋漫衍溔潢
潭沱裼以江蘺芙蓉點以芳藻綠荷含英吐華□馝薰
波島則巉巖磊砢岪鬱危綳太湖輸精武康貢英薄平
泉而不即眇艮嶽而弗登乃築崇基殿以廣寒古柏十
圍矮松百盤俯雙橋之千柱仰萬歲之層巒南牖之中
亭館緜延迷以綺鋺複以粉眢東南其戶寒暑攸偏凉
登洗髓之域和躋浴沂之天惟南有囿釗釗媞媞臺名
呼鷹巋崱雲齊規以槢桓衞以危梐佳實累杈灌木垂
桋幻靈芝之䔄䔄茁紫脱之萋萋蚑息蝡動鷙擊獷趧
或并命而比翼或兩額而三蹄以至大月一封之駝黃
支獨角之犀昆明吐金之鳥三佛呑火之雞天山識樂
之帝江哈烈弄毬之狻猊亦安薛公之鞠養受毛丘之
羈縻環以靈沼劃以崇溪水禽淵魚隨方躍棲悉涵負
乎恩澤動濡爛而敷祈
南都賦(明)桑悦
明之南都宿兮於斗職域於揚斗則日月之所佉祕五
星之所乘營是謂天維揚則拓土畫疆卓犖兼并是謂
地綱論大形勢桐柏之源東馳般汨揖濁灩而招沂泗
者於此乎會岷山之支東累緜衍出庾嶺而包彭蠡者
於此乎盡誠江海之都會也山林之總轄也而况口以
三吳足以荆蜀八閩二廣可伸可縮堪輿之精盡於是
矣細論藩屏則天設雄塹表以鍾山裼以長江山則掩
譎崔聳靘歜崚翔裘坱碖盎尖台嵬亢嶻嶪墳兀追詭
廉盪晴兮黨黨晦兮璋璋氣雲薄兮擬封秀&KR3434;挹兮可
掆江則膠戾蚾毅砰湧便注丕庨澒溢湉混澶泱漨瀴
溶瀆洚洞㴐蓅濞兮格格允兮統統喜沄沄兮穆協怒
趫趫兮讐闛均山惟榆丕江乃桑如韓孟之齊騁類楚
漢之相當挾以石頭秦望之蔓麗帶以後湖元武之汪
洋嶺一頡兮千熊羆浪一頏兮幾城隍欲纖摹其詭異
洵一挂而萬亡其洞則有華陽玉柱良常羅姑各有貞
府神切天砮門□□兮混沌未鑿室䧓䧓兮氣化馴刳
丹崖甲乎連欐翠壁貫乎稜觚其泉則有白乳一人玉
兔喜客婁地籟之于于垂天紳之默默斂川后之津液
菑山靈之骨脈雨或嘲而囂囂風或譽而嘖嘖其池則
有覆杯石墨天淵蓮花昔人留兮指爪朽名潤兮無涯
又有堤名太平堰名余家瀨名投金泓名丹砂九曲霹
靂溝河淛粲芳草躍馬澗河清華又有田疇則黍稌咸
宜桑柘斯植水耕火耘風經雨織一犂鬑鬑兮斛粟半
筐䌨䌨兮尺帛真中華之心而四方之極者也帝省山
川可為皇據惟古帝王或命於陶或命於牧惟豐惟鎬
文武是屋儲兹地髓以俟天牧於是役吳載柞命晉其
耘宋齊為畚梁陳為斤其建金華赤烏玉燭重雲太極
清暑之俵麗結綺永安之青䵍孰非先埽我金門之路
清吾玉殿之塵也哉逮元脱紐宇宙沸&KR0008;閃兹地也鬱
鬱葱葱暐暐煌煌增渥補泊衒紫浮緗虹經撮彩雲緯
成章斻兮若燭龍之燄裕兮類若木之光盪踞虎而將
躩暈盤龍而欲翔其在山也谾谷就實危峰增鋩曄乎
若巢金之欲彰其在水也漫㲹氤氲逐泛湋揚灝乎若
頹波之弄西陽裨竈瞻望而躑躅景純睥睨而周章非
名都之將建而先發其祥耶
蜀都賦(有序)(明)闕名
按蜀居帝議政之方王氣或流又帝會昌衍祥故山川
甲天下而風謠表八都先是作者揚聲布美揚子雲左
太沖率擅芳韻顧鏤金刻玉不無遺輝王右軍每有餘
嘅洎陳承祚常道將志紀誣瑣且物換星移滄變桑更
規昨律今烏能具據歲在戊戌小子侍家大夫參知是
土歴勝攬竒頗有興抱繆擬細響欲振洪鍧會家大夫
新膺浙敕遽鼓枻東歸尋罹莊歌洊以卜泣抹杀觚翰
越甲子又南征鎩翮冉冉冬徂趣覲明州頌椒獻歲樂
有餘日爰理前緒漫成斯篇太沖言曰美物依本讚事
宜實苟本實弗茂讚美何繇故兹山川土毛人倫謠俗
之槪必根方志窮史乘華而核濫不浮矧有我祖鴻休
今上駿烈與夫蜀氓幽思遐籲之情敢不稽首揚揮微
詞貢風聊設巢棲處士懸弧先生互答以畢焉平子賦
兩京追琢十稔今逾月卒就蕪穢可知匪曰彫篆或廣
異聞云爾
有巢棲處士散髮蒼梧之野倏逢鶡冠鶴衣號縣弧先
生者栩栩而來揖而前曰先生適道何方先生曰蜀處
士曰蜀之敖樂乎先生曰樂何樂曰樂孔叵一言橐也
處士听然哂曰先生毋啍乎燕趙秦晉吳越之區樂固
有之蜀何樂之有側聞蜀道之難也難於登天鳥道衺
飛羊腸仄穿曲磴危躋絶壑回邅灌林蓊其鬱鬱□草
蔚其芊芊枯松蟠壁以罩霧古藤虯澗而挂煙飛湍渙
而濆雪寒石澩其潄泉啼猿哀切號鳥嗚咽虎牙蛇齒
肉吮血鮮峰倒面觸崖虚蹠縣九水無人十山無天晝
不火炊宵不廬眠眇一夫其隘立驚雄夫而失千車欲
痡而再却馬亦虺而不前朱顔一去歸來白顛遠道之
人可嗟淚漣此土雖樂何如夙旋由斯以譚當令有聰
者閼聽有明者翳詹樂且荼矣何孔之云然懸弧先生
方心羅玄覽之竒又耳悚齷齪之論軒軒有㷊其胷扢
然曰子真然&KR1971;人之愁說闇曠士之豪觀乎走請抵掌
之首其輻徐其轂恢其綱縷其目軌以古今之則度祗
慮乾燥莫竟淆亂生凟處士曰若然蒙願彌日下風焉
於是懸弧先生掀髥箕踞容與而披曰探井絡之儲精
詧坤宫之列紀灼金纏之偉圖壯玉壘之雄峙曰梁曰
益曰庸曰巴統囊於蜀崛乎莽哉蜀之為都何鉅而要
麗而竒也䒶閫澶漫而奠維纛埊垠靡迤而居特礐翹
八埏以為脊屹九閡而豎髑剙辟幾四萬八千而荒廣
袤括八千五百而邈跨赤躡神有崧惟陸撮其大區則
左嵯以岷右崿以嶓分江剖漢合潛别沱萬巘於是爭
矗百流於是競波四瀆啓濬發之遠五嶽表南障之高
爾乃褒斜列門靈關樹戶瞿塘邛崍固其藩青城劒閣
壯其宇負三秦以為扆控兩荆以為羽屛禦乎西番之
羣阻域乎南詔之部衍中弘奥洵匪天府於東則魚復
設隘偏割軫翼灩澦象蹲合川是塞鬼門百牢鐵山成
棘白鹽赤甲童乎巃嵸日月埋光山峽如墉陽臺十二
雲雨濛濛飛鳥避寒千丈凌空神女夢燼望夫成峰石
鐘石柱寶源何隆三牛對馬讖亦未通曷魚石存曷羊
天沖文之盛矣三字較工獨拔則櫪光浮喜崇天城峨
城龍鳳仙宫馬騰人立飛凰爪龍西龕塵絶真武翠重
高大二梁並□穹窿玉涎灑映噴霧垂虹龍脊虎䰅濆
怒交攻水有三潮泉判雌雄仙骨丈長呵雷鼓風天神
護璽怪呈瀼東東西二瀼瓜芋蔚荒十穴白井鹿化魚
叢鼓囊滚地嗤彼劉封琵琶高揭野女音聰聖波所濡
書解狡童夫子子貢占畢峽中爰有吕藏渺居雲際李
埡崔嵬斬蠻風厲柏柱血飛舟眎塔濟兵匣誰藏巍梯
誰制鼓宣八陣長蛇隂閉蹟踏石縷餘靈卜歲楚王春
申池荒草蘙細腰永安統歸白帝近進巴子池江城涯
岷涪帶合括翕秀華塗山葱鬱夏后攸家臥龍接蓬瀛
之霧來鳳曳朝陽之霞踰越高引脂雲重壁遠凌劒花
石獅踞雄龜停衝隘仙女睇賓四面瞰寨虎跳馬騣環
堅衛介維君清濁宰官垂戒漏明騰光列花如畫北巖
遊蘭玄風滌灑華桂吐英葛仙吸瀣縉雲丹成黃帝已
邁天池罷釣城留余玠純陽九煉范氏事怪木旣成文
石自剖界漁網得雙飛者何解又有平都方言隂主羊
鳴鹿鳴悉歸諧譜特彼酉陽高屹南柱鑽天石尖獨勇
莫拒鷹摩天圍百蠻斯撫若乃南渠毖涌渝綦汨流四
十八渡之淼淼七十二溪之滮滮五十八灘之磕磕二
十五巖之颼颼或成几曲或成巴遒如丹如墨之㳿瀉
如銀如金之熲浮如魚如鹿之倩俐如龍如蛇之蜿蟉
桐柱無底歇神有洲銅鑼不鳴月明如秋髣髴見狀勿
語成愁摸石則男女卜探蟹而晴雨謀春秋與海通潮
清濁與江接漚又如鳥銜僧衣注呈金泐雙釵下沈影
翻金色銜萱銜蓮有鱗在淢秤斗側懸為豐年則櫃中
斧聲胡來洞裏碧瓜安得駭爾鏡臺仙姬時即婺婦多
金帝亦懷德灘城屈塔莫可悲憶别有狼狽野鄉搆閣
檻而藏息木葉記時絲竹弗識剛悍仍其風歌舞沿其
式海棠有香是曰香國壤連巴西嘉陵環勝中翼以渠
果山隆窟州名是初金泉朱鳳羽化蘧蘧二方延佛近
皈清居鶴鳴天風樂振步虚南岷耽篷並仙人之舊廬
金粟儀隴軫接云北花果蔓門樂亦何極惟姜及張八
濛若翊穀城富寧宜為靈域有子辭行脩真果得梳裝
誰遺高樓清逼石鼓石槌偫其器石繖石船庀其飾石
龜首旋於冬夏所指可占乎稼穡鶴乘來而遂化羊叱
去而遽匿溟漠維玄滔不可測又有金堆神闕長虹吸
盂卦畫於砥絛繫若縷金藏而泉碧泉飲而顔朱井可
以療痛人何以信巫白氣時吐於磁孔之頂紫燄或放
於金塿之隅浮屠永鎮於二邑聖燈散泛於五區旣出
於有亦入於無是以充國城前安漢城後天隱人英遺
墟錯繡巷陌恬熙東郊迎富臺存讀書之遺樓仍萬卷
之舊公侯應於漣洲科首決於灘吼賨人夙號剽勇今
亦武左而文右於南則郡開犍為古稱曰僰都江左洄
馬湖前湜背鏁鐵崖面流水黑七星仙侣布列崢嶸大
漏小漏雨霖時傾登高天倉城臺舊營飄飄師來翛止
翛行銀有朱提乳從峰生夷牢事社域以石城望淩雲
與禄來並龍馬而交榮大龜乍出小龜合鳴五龜呈兆
總兆文明維祥維慶多產蘭英符葉如篆盞穴異莖龍
透雲臺磨角可驚漢陽峻峙流漢師之威聲其中則金
川台曜顯輝石門鳴鍾奏響南廣經豕峨之深青衣表
崩角之廣貞婦湧儀君子著象乞子神於應孝子逸於
養龍女依井而乍坐龍翁尋溪而獨往神馬鳴躍於澄
淵天倉沙塞而知穰鴛鴦圻上有烈足仰於是松嶺風
清桃源春霽海棠芙蓉池洞爭麗楒子樓臺水簾溶㵝
西湖西疇何遊裾之弗曳惟近蠻口惡淚懆懆閣盤梯
旋霞菁迷草蠻夷暮舂遠眺皆䝤山都水都羣囂以摽
凌霄谷聚都都穴保宜架砲與摩旗憑角端而一埽欽
我武之維揚振九絲以如槀耀武修文俗尚一道光姜
屯與武塔闡王風於灝灝左撫江陽邊絶巴疆有寶作
鎮南壽齊方瑞鹿玉蟾神臂昂昂文鳳雙翥文光孔揚
蓉葉吟秋樂爾天堂仙棋仙魚暢八洞其清芳二龍眠
雲連天高翔築成見龜道成聞羊安遠掇旗天兵用張
爾乃瀘合蕩蕩海觀茫茫資支思悦砏汃湯湯宋緜納
安輣軋洋洋九曲同之淯澄濫觴馬入潭底龍臥石旁
思蛾結髓煉丹紫房汪童誦於先巖唐子吟於雲鄉輪
帆輻輳燦焉其物章右達龍湖僰侯是附乃犍乃牂漢
方受度赤崖寶屏障懸藩布金庭玉鏡居要守固書樓
拂蒼青孤籠霧草何毒其封口雷且應而不敢吐木何
其自行夜劈石而歸夷路龍馬戲赤白而深潛楚魚畏
玄黃而曷泝沐川如沐人之起坐鼓崖如銅鼓之方鑄
三公什泥千澗分注魚鹿鳳龍百壑皆赴嶔巖纚聮深
箐峛崺半習侏&KR0867;之素而頼因之鄉煙草茫然氊辮駓
騃駁其騖轉詣眉山犍域斯廓抱陽環通倚錦覿洛九
頂高標屹其區九龍聖岡&KR3426;其郭海棠烏尤芬芳盤錯
蓮花青衣金翠緜絡燈開曰可卜年棃啗曰可勿藥龍
門隴定神樓仙閣三峨&KR2338;其崴磈&KR4491;芙蓉之秀削□四
十餘洞之幽玄搆七十三穴之冥寞閌百十二丈龕之
嶛嶕陁四十八盤之磅礴伏羲女媧有踄其屩鬼谷葛
由厥兹桓躍雷神有司風雨可愕光廻攝身神自圓博
伏龜與沈犀共寧文人並兩母交搏簾鈎上金粟落阿
叱鳴金釜灼三榮盤紆人精咸托八面九勝難窮岝㟧
若乃峰月嶺雪崖佛洞仙風雲飄結朝霞高騫治易爛
柯燦接洞天大渡羅目決其河洪榮東秦瀹其川三雙
花玉澴其沸天青夷泥瀎其漩蟇頤三□潎其瀨八封
瀑布□其涓鬱鬱姑姑明復千年硫黃香濈古磬幽縣
殘墨染魚跛馬飛淵怪竹中之兒啼乃夜郎而斯傳歌
風胡為乎來一嘯妙於自然呼應莫即其影清音祗誦
其篇斯山水之孤絶而豪俊其褊褼延接齊通總隸犍
境蟇頤融春玻璃瀉景迢遞峨嵋實維方屏龜旋鼇立
龍蟠虎炳南瞻大旺快活而靜臨池有法筆峰用警金
華北平燈燈何冏飄然龍鵠塵心自冷天社打鼻靡威
不騁象耳何雄熊耳亦猛九洞之懸榻已玄三巖之樹
筍尤憬木鑰擊而峰開梵唄流而龍省或得壽於一觴
或同仙於斯井若乃松醴濛金之潰渱爾家夷郎之洸
瀁雙環青赤魚泔澎盪老媪磨杵以示堅老人現蟹而
留相龍繫於橋魚喚於浪石倉産米醴泉除瘴猪女何
來井翁何放沈津葬魚已矣殞元盥馬何壯老駕在梁
彭宅在曠巽巖墨晃蓮池自鬯學士芸芸天章久唱三
不失古節崇名尚秀清攸聚為膏腴上旁極臨邛方列
維雍崍頂仰西使之高節鶴鳴訪廣陵之霞蹤相臺想
仙令之擅鑑長秋快道簿之異逢盤陀景昊師之旨銅
官偉帝賜之濃牙□泉濮于卭惟潨井飛燄而無灰水
似酒之較醲羊㗖石而成妖牛飲金其何從氣與洞應
洞隨氣封鴛蒼銜花片葉不容王孫何往金穴棲農翠
屏點易慕學有宗獠風不滌而敏慧詎風物之雜鍾邈
究嚴道半餘楚族蔡蒙是鎮旅平惟速懸空百丈雅安
羣谷靈通石鉢蓮為瓦屋大關百步入夷隘陸相公臨
孟擒縱在目九折知漢臣之忠孝曬經來唐僧於身毒
平羌滇㴐青濆洄澓周公榮聖盤盓湧㐲菩薩老君沏
迭奔逐惟雅多雨雷從洞觸繩索梁危飛仙關肅飛水
紫眼斯界荒服於北有纏次參觜廣漢是開湆於左抱
中於右回龍頂牛頭惟坻則巍㠎嶫五層靈印之臺玉
屏獨坐金紫高恢女徒依叔樓鼓如雷玄武蛇從石出
覆舟飇自穴來火烽烽息銅官銅灰寶臺長樂玉堂特
隗怪哉雙鶴喚爾仙才羨明月與清風呀赤城與蓬萊
鐵峰倚雲鼇魚曝鰓大婆小婆望七盤而駐騋于是飛
馬有巖見龍有穴郪瀰射勝梓波雜潏鳳鱗桃鵝放生
自屑倒珠揚赤岳安並決波透石以中分火沸波而弗
熱池湔筆而成墨樹化龍而遽折文有冢而神昭木名
鄉而獨揭讀書横琴臺石苔齧曰肝斯剖臺崇有岊乃
劒外之一都土沃而人傑廣攬巴閬八輔之鄙䃢碒坱
圠棧道嵂起爾其後擁繖蓋前列錦屛帶以蟠龍通以
仙靈印斗玉臺燦璀如星文城天目道達玄冥嵥雲臺
之巑岏挹天柱於太清松根蟠桃如春麻姑芙蓉長馨
峻仙東引平仙西迎曳蘭登與白鹿並蜕骨而化翎龍
門龍樓䔿䔿葱青東西南北四龕亭亭大巴屼小巴嵤
金榜爍天榜熒九曲阬七曲陘若大劒之&KR4490;岑胡雙闕
之崢崢彼小劒之嶛刺又胡閣之如横雁門惟孤雁之
容征馬閣雖束馬而弗寧七盤嶺之堀礨十二峰之娉
婷白雲鳳誥之豁閕朝天漫天之巊溟崱屴崷崪彳亍
匪竮痛五婦之不起悲葛巔之遺營憶兩角之疚追涕
王望而淒清若乃黛玉江如巴流學字清白濱沄南西
紛泌曲肘揚帆汨乎洶濞龍躍祥而留蹤虎有聲而為
瑞金劒化而如虹玉鞭獲其何自丹浴變鱗錫卓湧地
鱗觸則雷鼓鼓擊則雨至仙羊嬉於木下玉女寂於房
閟母讐泄而來遊欪梓潼之逾異又有擊甌敵萬憑眺
輝煌堂有將相亭有滕王占星避星藥竈仙香風占五
城之色景擅十二樓之光峮嶙四集其險莫當惟磽且
确衝益於梁是曰北門曰外戶扼其背而控其吭沿盡
隂平氐羌嚴窔五關隱轔六閣虚眑峭壁雲棧四望幽
窈崆峒襄其岸石門峻其表鎮南陽開火風隂繚醍醐
濎濚涪濤浩溔清白木火其漻澥古官高大其漫渺牛
羊羣馬以盤紆鳳龍偕豹而夭矯藥從氣馨菁青色藐
弩牙[危臬]□左擔敧倒三峰九嶺連天柱而縹緲君子其
昂仙女其䠷蒼頭峰蒼雪峰頭皦丁平老君大雄斯㟽
天倉有麵之貯點燈有炬之燎牀挂宛如龍眠石懸則
如鏡皎橋自天成案同玉皛竇圌真人幽居石紐神聖
斯兆禹穴可探匡臺可攷何質勁之弗渝而羊蜂刀弩
之是寶昔從周師今也休紹寶珠赤珠封域有堢復士
永平壩底曁大印雎水之區咸藩衛而安保十村八村
之平化聿狉狉於白草乃白馬於木爪並搖尾於一飽
高基磨磨不仰沫而馴□於西則汶山薛城冉駹舊黎
中藏六夷九羌七氐鴻濛撐其柱高碉列其題七盤嶔
巇九子墆霓雪峰皚皚春夏長迷玉壘標别風雲時凄
鷹門棲鷹鷄宗聞鷄慈母瞻峨&KR1453;而近巨人望唐帽而
低定廉裕民相公天齊若列鵝羊膊之㠊岷江於是而
決六六之聖旣為疏馬首之神何其烈玉輪瀴涬平谷
混泄蒲桃清瑩龍沱澄洌惟樓櫓之未張莽鹿角而横
結彎弓駕馬如腥嗜獵樹誓埋婢加耒刺血□繩虚㴉
花崖赤水其懸截城曰無憂而桃關其焉絶爾則達蠶
陵羶風閼㹈牛駐汶翼活排栅衝雲峰豁環石&KR2108;蹂皮
褐生熟殊戶七路傾軋巴豬驕牛尾刺黑苦猛曲山桀
韓胡恣草坡黠麻麥轉桃歴勒雙列白羅青板孟梁梭
雜魯曾九龍卜木星月竹寺之徒幺麽莫詰驅則黑匿
縱則陽劫賚之食之魚不厭獺詎疊溪寧靜希逢隴木
打喇之能撻又何雜谷達思寒水金川與加渴折入古
松凝肅實多瞻雪欄坐洮河金蓬牛高則那兩分水胡
逶迤洞吐風氣難呵霜暑飛雪夏皤萬仞流丹鐵索横
拏雞籠房布陵阿三舍葉堂連穴鎮平歸化接窠小河
漳臘叢窟平番寒盼集窩牛腦伊羊腦安達伊白麻牛
毛以撫羊毛以摩水牛野豬乃鬼乃魔辮加毛吻音譌
木樹信髈占瘥擂空石路錢科奔突煙飲必酡人命抱
脚徉索惟娑蜂招蟻引先為傳囮烏逐河湟護羌是檛
黃勝敵貢之徼永火克嗅且譁賺坑品列輕騎突駝鎮
虜十三關如之何南出六番蠻獠斯軫胡北連河西引
龍於鳳雲頂準玉堡璀泥阪潣功則多帝力盡臥且鎮
漢威愍女壘城威亦牝將軍蜕老仙霣五姓老人自憨
癡絶棧懸棲娛其蠢碉城□二十六種之狶冷磧□四
十八寨之獷西䁏乎烏思天竺大小西天他他井井辴
矣乎大乘法王大寶法王依俙上方乃闡教王輔教王
護教王敞恍諸天妙境崑崙勿岡而眕近沈黎筰都畔
三面虚憑絶岸二十四盤邛崍有矸錦蛇欲躍將軍可
憚紫府飛霞神君灑翰鐘色靈蓋光煥風生崖生何悍
石髓融仙窩燦天欲參嵐攸竄牀竈具竄亦玩飛水斯
絶飛越斯扞玉斧所臨大渡斯判琴音闃梵音散渥洼
湛神駿絆風雨希楠龍灌凛夜义形如皯五丈黎法殊
漶愛彼□曷所衎鬼其風都鬼主於是按松坪有馬七
枝是靽曰大小赤口曰大小木瓜均就羈而莫駻瞥逸
瞥閑仍旄牛青衣之半奥透邛都乃稱越巂阿露盤紆
小相鬱壘吕金伏天王起螺髻撐鹿角抵青凉薱東凉
孴木托銳旄牛㢋白土瀞白沙畤浮石呈公母峙鐘如
瓊魚戴錡異斯邛池帝君載止血蛇吸馬迂而匪詭騾
臥有痕帝筆則哆乃憑懷寧乃度越巂清溪漻淚長河
迤邐梁孫匒匌納夷奔駛沫若澒溶瀘水漫瀰蒸熱騰
煙燖雞爛髓冬奚匪汗夏可渡只度索尋橦笮亦傾矣
銅槽鐵厰之口清關周嘴之涘惟烏白脱蘇是蔓又猓
玀九種是扡而西番而僰子而伯夷而摩些而狢&KR2225;(原本)
(闕二字)而徊徊漁人厥類有&KR1702;赤足垢顔短衣皮履或黑帕
白巾裹市為飾或鼠酢蟲湯鹽肝為旨或盤騎鋪松火
刺為歡或羊胎雞骨牛肘為祉或布袋木筩豬脿為斂
或羊毛柏枝草根為祀以皮帶為饑飽索以潑水為婚
姻禮赤睛黃面夜幻犬豕竊囋尸肉鬼彼撲使所云不
毛孟風其煽而㺐郡有以乃平夷歸化天威克底曷黑
骨普雄月落㒇犬嘷而羊哶於是沿西訖南滇黔薄楚
繡脚雕題依深間阻有烏蒙竇甸險崚嶒倍蜀道掩涼
頂肅雪峰險鐵鑪燄我未剡朴窩夷博特儼撒途鞠金
沙㶑羅獠夷架棚广娶擊齒口安嗛交舉帽禮匪諂阿
統之所由苒彼東川那札立牛鼓填豬額&KR2034;白婆拱七
雄圾睇大王雲弄岌夜有人胡不瓡黑水吸牛欄入烏
蠻饒白蠻急啋以鬨板屋蟄曳革&KR2572;頂氊笠割其䰅尖
巾翊罵彈之所由習繄巴的兀姑麽兩蓗蜀百盤跛大
隱㟎烏門砢翠屛森石洞坷渡有七渡曰可九十九渡
宜叵族麀配配亦左病不療神安妥阿蒙之所由簸尋
芒部大雄徑入﨑嶇上蹭蹬硌砌横綽紐俓烏通翹樂
安墱苴斗㴸納沖應忽食渭白水亘白鳥疾托諾濘勁
而朴遐荒孕壠畞皇粉黛罄鼠街趨子日勝統子之所
由定咤永寧九姓者巢箐寨不近賈垂其髻跣而野鋤
鍤餘弩弓把四面翠如屏厦馬口嚙紅崖赭土保營海
漫跨木案旉匹絹奓烏降攢西珠夸雪巒琳青龍間水
東洋赤水灑通江湯漁漕瀉是祖叱來彌所據乎藺也
嘻播州郎蘭沕僰西交牂面逮溪洞曠澗林曃幹壩右
拒三渡左回烏江截前石虎阻背白田中僑海龍肘駾
重&KR0749;複關顧瞻晻曖定軍嶱錦屏藹鳳龍睨豹馬睞拱
辰環萬丈靉筆架嵯梯子殆兩坌參紫霄薆桃源邃櫃
巖閡湘仁洪統烏匯落湄郎郡安濊虎鼇思並蓉潰染
我華風郁彼夷采鋒刃勿屏漢服顧愛媾婣銅器有儀
集賓横笛斯在五司為輿七姓為載楊太師威德之是
又窺石柱夜郎霅瀕荆湘均牁罨諸洞盤甿晏塌馬頭
卭飛鳳&KR2728;兩崖穿萬聚帀傘布褰鼓樓鞈清潭瑩三江
合石磽土瘠蠻巴是遝大蟲虎什銅牌攸閘至酉陽亦
牂壟黔彭鄰五溪涌火龍升酉陽聳唐何冺巴隘鞏三
江峋楠疊洶㜑㜑呼飲足聳麵化石餅足聳花布服長
刀踊寒伏崖燠獵隴劵以木姻世寵曰十二里忠孝戶
九溪十八洞之苗種厥種惟三冉家維拱曋邑梅酉居
坎城山黯轉音慘壽霮䨴擎圍鏨三鼎□丈韮噉搥黃
牛膏腴感地澄搖凱過撼木浪臼臼胡糝苦蒿鹽鹽胡
啖姻畜較疾祝倓溪洞扤要斯佛鄉之為黲究平茶則
黔據團秀特岑仰踞雪符稔百歲著牀粟挂侯英翥溪
尚盈哨聲遽捕獵心侏離語穀炕然殯唱助曰南客古
難御而荒甸此焉悉禦於是四維聿肅列屏攸張成都
中啓境宇是皇爾乃從太少之峻垣俯八百之沃壤開
芙蓉年馬之麗秀耀太玄錦官之巍敞武擔贔屓負其
雄汶流㴥㳩環其廣浣花濯錦宏其規駟馬萬里逞其
象按中區其曠恢横八眺其塏爽昇仙並天回較鬱威
鳳與龍華競騰六對觸西面而起鐵爐指應天而升二
脊對九頭而聳三門向三學而弘赤岸光接於繁麗大
塔輝吐乎聖燈三嵎勢連於鼎印金車抱王屏而凌瑞
雲香雲崛崎石矩佛巖幾層鳳笏秀立井鑊神登茒香
鐵銳石鼓戎憑磨王雄據玉女乳澄雙湘棲乎金鵝兩
室會以仙朋盤龍中國可景重龍君子有稱柏茂霄卓
玉京雲蒸天台四明峰景是徵將軍威峰武攸振書臺
華萼文聿興異鏵影之迭流與晦朔而相仍至夫灌口
旣疏離堆沫格便傍分華夏之眼靈巖樹風雲之宅聖
母多仙會之所丈人為五嶽之伯天門天關崆以㟅天
國天倉&KR4125;其闢三十六倉衍而崉七十二候通其隙砉
焉八洞八節相繹第一青峰䨺以□五洞天兮胡焱焱
隴九疊以弘敷景一朝而累易葛瑰去以餘名陶朱仙
而留迹大隋甲於西中隋特其白三面回九頂廹嘅龍
安於鐵砧悲馬金與雞碧何麋鹿以成市笑猳□而色
懌稠稉平蓋其僊宫鶴鳴平岡其道客大蓬小蓬蓬鳬
是籍龍角龍居龍光是奕什邠侈雍齒之榮鄧通擅銅
官之澤庚除顯樓臺之幻武都化王妃之魄龜決勝於
牙旗猿樹門而如戟水&KR2494;可溢而可乾章洞風旋而火
赫春氣迎於浮中磬聲聞於磬石獸目啓而名清牡丹
開而麓赤大霍洞奥於龍潛大匡頭皤於仙謫靈臺毓
天師之神竇圌化金丹之液誠富樂之可賞宜快飲於
疇昔若乃都沱大皂之濆淪三郫九曲之回漂中資湔
沬之疊糾石沙馬鄩之遠繚光以珠煜味以酒超羅以
紋合雁以金嘹清白見志之濯濯廉讓著節於昭昭衣
浣而百花散穴起而柳葉飄箭三發而河湧拳一擊而
泉搖飲毘羅於摩呵通王氣於甃淘肇七星八角之勝
厭九宫三台之妖聖神靈孝子應妙萬歲千秋之利饒
章亥疑弗步杳窱安所蹻於是卟其都鄙之殷城府之
實土美風華三吳甲乙野則原㙷翼翼澮洫沄沄堤塍
繩曲畛畷錯紜窊隆菑畞膏衍腴墳引都堰以周灌疏
二渠其繽紛葱犗黛耜載耔以耘冬稌夏穱穜稑攸分
揚條布穗垂穎鋪棻柘苧如墉稷黍如雲雨順土濡日
煦風薰爰銍爰肄饁勞餉勤爰登於場婦子以欣熟薦
爾祖有飶其馧穀嘉酒旨父母融融輸征貢賦用佐國
軍有魚有稻凶不失羣茨椽枳籬三五為鄰夕編乎蓽
旦葺於宸揉桑筐繭繅絲理純組以虒薦茜以猩猩緝
麻䌣絮觕縷密紉栗朽布餘盈箱羨囷雖乏國富亦鮮
罄貧衣冠貌古盆勺意醇比宇相友臷穉相親駕牛鞍
馬招婭訪姻蠶國有歌匪風維豳維哲維又搜丘索典
匪林獵不裁匪法玄不翦童誦師絃龍譚天辯握槧飛
觚虯文蝸篆圭竇繩樞性繕理闡破藩釋蹄抉微批顯
摛藻掞葩雲舒霞卷乘明遘昌龍驤虎變維健維豪肘
鞬腰鞘習胊䏰之捷步濮賨之票秋穪春蒐淵聚林哨
□罿設罻鴟瞵鶚眺張罝結䍡麖□兔趒直髮狂趭墮
冠疾嘂驅狡盧鞭烈驃逐兩肩發隼鷂蹂蒙茸逴翟蓼
放弋絲下餌釣鱏□鰍迼鵠嘶鶬叫㫙未朏燔茅燎野
火炎巖谷燿盈輜滿載款賓獻廟咆哮㺦猭族嘻攢嘯
驍悍自恣快爾年少市則郛郭四匝巍雉接陴開以九
市經以十逵連闤帶闠甍以傑池夷街曲隧横驅直馳
旗亭迢揭㕓閈委蛇肆門邸戶充牣櫛棋惟卓氏是術
惟程翁是儀褭蹏赤仄厚挾高貲翔貴徵賤競巧鬭時
二月惟望蠶市之遺月有十二市各有期方物畢陳土
珤咸披爾乃飛走鱗介之品食飲服御之宜木果花竹
之屬藥草瑰珍之竒蕆異域所不蕆資中土所必資果
則榹桃樼栗蒲桃餘甘橘柚松棗紫棃黃相君遷如妳
給客有泔茘枝紅顆豔妃所耽王廖綠容如何則貪不
花而實玄說優曇木則羅紋羅漢榮漆買子黃閣香櫞
樟思櫹杞馬尾羊尾交讓連理茂榿吟風赤杉比雉惟
珍則楠鐵頭拐子香杉鬭柏棟梁是倚花則酴醿巖景
蕭牆翦羅四色木蓮五色紗羅豔&KR1401;爛映錦綴高柯鳳
尾竹石葉上素和有繁山礬皎如玉磋牡丹千丈洛陽
並嘉紫英的的長樂名姱海棠心馥伊蘭侑佗鬢嬌鬘
華陽麗婀娜聞曲則舞美人則傞竹則有椶有桃鳳尾
龍頭月茂慈脩斑有花斑青黃紫白厥苦殊抽筀稱防
露戕利如矛嬋娟籠煙相思淡幽冠者惟笻大多輕柔
藥則國老天南昔邪昌陽鼠姑會及即子陵郎連及示
姑陳知黃良周麻雀羅天花餘糧顛勒思仙百倍膠香
乾歸房圖百蜚天雄王連厚皮黃斤救窮常山仙茅牽
牛木通鬱金金星巴菽槿芎紫背龍牙太一玄精金毛
狗脊王不留行骨碎補巴戟天補骨脂威靈仙郭使君
子名以兒播護羌使者不風而顛凝水而飽硝石永年
隔河成金文章欲仙岐黃有未品倉扁有未研飛則錦
雞馬雞白雉呴鷕孔翠子雋白鷴言鳥念成舍利佛性
自曉漢不入蠻語亮心悄欱歕哉秦吉了走則羚羊香
麝犀象猱猴狶猪香猪犂牛犏牛熊羆猛氏章豹騏騮
名猫玄獺竹貍竹䶉吮鐵氣充噬毒聲呦雪吠日吠叫
窱之獳怪有貙氓人質虎彪鱗介則鰉□鱨鰅鮪鰫丙
穴佳斯魚舅䱱如兒咽黑頭鐵頭嘉則稱拙白蟹文龜
鳴黿命鼈應鼓龍靈穿山蟲烈食飲則天師之栗桄榔
之麵青稞野舂香稻芳薦郫筒鵝兒良醖斯宴醿花釀
深引藤攸醼蒙峨獸烏春茗團片黑白井鹽囊升同轉
井油井火積陽所煉菜有蓴綠筍有苦紫辛香匹桂百
尺艾子蔗霜白□酥油丹椒細條之媺獨本之葱將蒟
醬而侈服御則緜葛攢絲氈衫統裙氊氁毛毯氆氌繒
纁麂皮斑布橦花綃紋纖麗惟錦霞綵氤氲花竹凉簟
蘇薰暖蓆楮紙粉箋薛濤蓉滑蠻箋品十霞箋韻百松
花金沙學士名蹟光涵寶硯牛溪之磧白玉花蕊玩且
疑璧陽射彩流放光神石松屏鋪繪遒然天盡竒有笻
節靈壽並策策多桃枝桃笙則澤酒注竹根杯剖桃核
紈箑輕盈金輝玉奕銅鼓雷轟諸葛是赫又有銅鬵大
玉寶籍行窩雅爵神物莫格瑰珍則礦鐵穴銅鑠銀麩
金黑鉛白錫草節引鍼二碌四青曾青空青琥珀瑕英
淵含石醖不可殫名於中則巨族名家高門華閥飛閣
層樓崇觀丹闕東第鱗眴甲舍嶢屼畫棟雕楹鏤雲藻
岊浮柱嵬峨重欒岌嶪食鼎坐茵鐘鳴鼓伐珠箔繡幃
綺幬搖榻通函接局目眩心惚若乃王居之壯帝胄之
尊彤庭瓊厦碧瓦丹垣承運啓殿金水環闉禮仁智義
弘擴四門鋪金鑰玉戺琇礎璠飾以璫璧鑲以銀錕繢
以蛟螭文以鸞鵷檐獸斜逐桷禽高騫離宫别館星星
鱗鱗沼瞰南苑榭睎北園迎風繡檻嘯月華軒林葉菁
葱花鳥翩翻舞歌喤呷簫管譁諠瓌瑋雄麗是稱首藩
蜀秀才皇之宜崇且蕃至其莅庭官署瑝宫芹學啓禮
殿石室以重輝披聖圖賢象而再爍臨以神明廸以仙
覺秩秩紀常莘莘禮樂水鑑冰簾青氊絳幄詠詩說書
古商今槯贊宣流化揚激清濁簴鈜鐘磬階靜敲朴挽
澆追醇斲雕還樸訟簡刑清歌雍舞萷風尚質文政稱
茂卓士俊吏良濡涵露渥又其梵宇琳宫之靡蕊珠丹
玉之盛金碧焜煌琉璃掩映大慈昭覺法除垢淨玉局
青羊教彰清靜座著老君牙傳佛聖降獅伏象超悟心
性水火風雷救厄度命三煉還空五戒持行開緣疏業
祈庥衍慶婆姨婆塞頂禮陳敬羽衣羽客趺坐嘿證洞
府禪叢千兼萬併又其奇蹟勝概古址遺墟流眺無窮
可景可嘘則有參來友東之閣錦雪籌福之樓卿雲謫
仙之宅君平子淵之丘草堂之雅花亭之幽墨池注草
琴臺鳴秋卜肆塵埋酒墟香浮老人漁父村里悠悠文
君花蕊吟邊各愁石鏡石筍長没松楸石門石闕鳥咏
蟲啾石婦石姥寒雲不收石犀石人人鬼共謀適則銅
羊恨則石牛卦錢通顯校書波瀏妃墮女誓池上風颼
他若八陣開則驚砂石五塊動則興雲雨天牙摘星辰
之精支機來銀漢之滸皆神變之偶形詎象器之可覩
於是芳辰褉候風靄蘭臯商賈逸豫士女翔翺選勝覓
幽臨深登高靚妝垂髾揮鞭躍驁纖羅霧縠柔槳蕩舠
問寺尋觀隮城㴑濠攜壺提榼芳饌香醪士曰近柳女
曰依桃呼盧博塞解衣換袍阡陌繹續嬲而沓遭日昏
不返一醉惟醄前於隨喁謳和詞騷有遨頭之先鼓何
羣國之不遨國饒民斯暇上寬下不勞匪斯泄泄陶其
所陶蓋遡蜀之肇基也自谷口兌人皇祗車之駕蜀山
充黃帝子意之宫爰冊帝嚳之支庶遂世有侯土而擅
雄沐西伯之餘化繄從牧誓以羌髳弘數十世之累積
俶王大於蠶叢蠶業之國國於瞿上衣青衣以莅治課
農桑以導養届柏灌以裊魚鳬則仙飛而莫向於杜宇
之嗣帝亦勸農而稱望何仙術之必承羌遜位於厥相
忍黎之無依聞啼鵑而興創維鼈靈之受禪力灌鑿而
南王曷貨色之是耽斬開明於曰尚金牛無蹤蛇崩有
狀五女旣望五丁亦喪於是秦收其利以強六國漢併
其富以定三秦昭烈藉險以定鼎唐玄托隘以整屯宋
丁運以末造亦尾勁而用振若鴟張孫李之輩鼠竊王
孟之倫十二系期井蛙何瞋空爾決拾禮䘏加惇降體
自閉留後若燐頒經置舉合燼於塵饒有重瞳雖珍匪
珍上下數千年興廢之間偃仰幾百代沿革之際流風
遺俗之華人文物采之麗紛雲蔚以霞蒸燦蟬聯而彙
綴其中則神禹降靈明德攸逖萇弘化碧著其英吉甫
北伐揚其勣伯竒履霜堅其順蔓子伏劒矢其激嘉目
筮策以興王信通損軀以劫敵張寬王褒表文學之宗
相如揚雄樹詞賦之嫡尤終英撫擅刪著之精胡林任
薰得研辯之析翟酺尹珍之淵乎經史下閎文公之洞
於筭歷三張各峻潔以啓承二楊並推步而奏績景毅
趙典持剛正以不阿張綱任昉雖權貴而必擊玄貽永
信負節氣以自完武明剛業甘危亡而不惕文卿文伯
憤幽室以沈錮王皓王嘉捐妻子而洒瀝遵閎賀温下
民其孚渙灝立堂政譽敭歴馮緄陳禪蠻裔威宣任永
朱普死生必志諒輔誠精王忳介義李弘雅尚莊遵高
致支漸隗相孝一通靈姜詩杜孝孝靈通異和寵約儉
詩朝鯁直舒羣觀象參忠善治周譔廣稽宓崇辯識洪
允公忠二杜貞懿膺之仁攀之明壽之贍纘之宏立之
博苾之清馥之矯隨之平嘉之卓穎之貞寶之事親密
之陳情二郎之號四科之名范有二凱梧鳳雙鳴仙術
異乎天綱仙才侈於長庚篆古嘉陽冰獨洩文裁偉子
昂特更孔明是子易甫難兄逢吉訓詁黎幹辰星李睍
詩句九宗碑銘梁震操潔嚴震政榮鮮于赫赫子陵硜
硜讚諦膺首孝之奏何煥凛柏臺之聲講經羨南里神
童邃易稱養正先生若三孫三勾三李四李玉樹金枝
聯輝接美五范五張植根擢秀十虞三何鸞停鵠峙四
陳預識於摶仙六蘇先卜於道士三趙食報於尊賢三
高不愧於汗史忠孝心而有孫松柏婆而多子錫遺表
以見忠魏結髮而研理雨庚以風節鳴愿酉以直道軌
政還妾而後興仲拒婦而第起孜錞重於學術定成尊
於易旨有友隆而燕荆合有孝篤而幼髮改有寶田遺
頌有福星流采有托跡於畫有逃名於履磊磊其節蹇
賈二氏仲連昴發千秋不死克瓚翊求並令髮衝上視
雖款啓而寡聞有燦玠璡璞之翹頍揭人龍亶如輳轂
搜國寶不殊駢齒分矻磶以荷楨陋乘珠與畹茝麟角
鳳毛更僕曷指若乃障撫扞禦衆豪回瞻經營興創蕩
滌夷殲則馬錯張儀雄開築以廣圖&KR3533;冰二郎神疏鑿
而樹造唐蒙郭昌節一仗而威通吳漢臧宫戈方秉而
氛埽文翁禮尚而化行□襄風宣而化導張堪以仁威
見旌五倫以貞白知操廉范以寬禁興歌王尊以忠勤
矢報異天挺之臥龍運神武於征誅南靜夷徼北顧中
都羅統良禕琬維巴之傑佐幄參帷走羽飛超雲忠恢
之雄斬俘獻馘次則堪戮苞而忠表尚破鵶而勲殊遜
點石而饑濟昱戰水而蛟屠龍遷禦侮於堅築范友保
衆於高嵎李裕李靖決勝戡平高厚高文討降獲醜曹
彬沈倫廉眘在兵庭堅十朋清曠在部居易陸贄風流
靡澌真卿韋臯德威赳赳韓琦簡夫撫莅惟寧張詠上
官風聲奪寇實戒蛙而蛙嘿堂吞蝗而蝗朽閱道以龜
鶴風高彥博知宰相於夢久至其僑居敖覽流歴依依
榮公夷公窮谷遺輝陸通跡絶宋玉心悲雀送庾舟洞
掩璞扉鳥啼竹裂竇子促歸孤臣竄逐黃魔露機嗟道
古於關東吟子美於落暉巴橋留寇準之屣昌洞曳茂
叔之衣堯夫以雲臺參易伯淳叩桶翁知微袁滋緣醬
老興悟正叔諤樵子審幾莘老遵杜村繩祖和靖向北
巖步師伯温正已兮已並卜居而音徽至其遺世步虚
列真息假則廣成紫陽道冥李耳馬成丹化長房道陵
超清方平長生玄駕或竹枝引度呪鬼鬼仆或封鐘顯
符召神神徂或挾虎虎馴喚龍龍形或騰身上柏古本
潛魄或木羊以嬉屠羊惕思或散金解淨留題著姓或
聞磬出定求砂乞令或假鍼引成投石自明或聞機搆
約水宫迎泊迭詭祕於幻幽翻牒錄其如錯臨風想睇
不仙仙而作於是大風惟□大域惟甡匪皇匪軌疇斯
克震惟大明之是御蕩大化於無垠湯征虜雲旅臨而
鼓鼙靜傅將軍雨師至而壺漿迎丁平羌玉斧指而獍
梟伏梁國公鐵騎向而豺豹奔正王氣之是&KR3659;識王者
之有真山川踴其得主日月炳為一新育萬彙而妥百
靈總羣生而朝百神孰不來享孰不來賓父老攜笻以
快覩何檄諭之諄諄椎結帖耳以順歸毋擒縱之是頻
旁邑傾心於置吏寧繒帛之致殷肸蠁爚其昭格曷金
碧之事禋嶽瀆澹於沈灑胡濬鑿之鄰鄰奠上古之未
奠臣先后所不臣蠕蝡且為煦燠血氣莫不尊親□苴
䍐幵之庶童若里區之蒸莅以守宰飭以述廵樹以師
徒道路是遵士被沕穆之風農熙隴畝之春工精璘㻞
之器賈轉䌖賄之輪敉謐康阜含&KR1777;飲醇邇服德而遐
慕義上解澤而下泳仁將恢二十三朝以郁郁釀千萬
億禩之彬彬胡中邦之殊漸狹西徼之為濱於皇哉方
大之國大人之鄉在昔有述於兹孔揚耳食者趾界閾
面囿牆乃謬訝遼絶擯僻荒令奥藴弗闡孤竒弗彰蜓
伏鷃窺又烏知北鯤南鵬夫已下視乎蒼蒼巢棲處士
於是聰裔神滛心&KR1253;口呿粥粥不能言少間曰咄漭洸
圖至斯惟先生言真遊我於瀛海引我於亨衢風雲生
其腋濤沫撼其裾而後乃今知蜀之由來張矣世亂先
違有足恃也道治後服循乎底也矧乃丁郅隆於今日
跨上遊於都省匪西壁屏翰中原襟領所謐天下名鎮
之冠詎為譸騁第蒙有惄心焉巨壑□於一巵泰山&KR0008;
於一溜積饒之國利用恬彫瘵之民起於寇今蜀下上
下中田賦匪後布粟征徭催科匪宿澤土惟穰攌歸閭
右厥民嬛嬛如麋在囿𣙜茶𣙜鹵秋毫畢購白鋈紫鎏
歲不遺數絹箑藥&KR1455;絡繹馳奏一箑&KR0008;盭官司弗宥掄
木搆材衝嵐穿岫一木乩疑千家搶首加以採使飛輓
石耕砂耨負販雞豚頭會必究輪蹄跇踰掠抶斥嗾富
竄窶亡鬻妻售幼膋枯不能供其求髓銷不能勝其扣
地宕天寥嘄謼靡叩誰云蹲鴟不饑嗟此饑烏窮獸竊
褢外席中矛何論昔肥今瘦懸弧先生喟然曰是則然
走亦䀌傷之但任土作貢九州維則上之所需下之所
棘大工斯興梁木攸克百爾所供咸當嚴翼剜肉灸瘡
敢覦隱怵乃今天子英明神聖二三元老亮直方端惟
邃弗知憯曰怠般脱擊兹容寧不知歎旋日賁綸音閔
民殘渙汗號軫時艱貢不惟珍惟其錯征不惟苛惟其
權一切得已宿留布蠲斧斤戒時林衡惟官貂璫朡路
風雷夙還勿攖神人洞勿浚財力癉淪者已弗拯阽者
相與援起&KR1700;&KR1626;於瀕危貽螴蜳之寖平家羨醵金戶晏
饔餐忻止戾以如故快恒和之及存譬之燭再調而玉
輝甌未缺而金完莫莫然猶撲錦地沸歌天以踠蝹陸
海茫洋也曾震此瀺灂之微湍處士復若苑結者蹵然
曰斯已矣更有鼠思蓋聞喬木無螙枝螙枝將螙心壯
士無痿臂痿臂將痿身幅員之側可有反側之氓方今
明德丕著旁通九譯曷蠢捕兇敢肆毒螫戴我冠帶明
威弗惕負嵎憑隘弄戈飛檄截道屠城縣吏為迮掘冢
焚廬嬰貫孕剔白骨如麻横江漂赤巖廟虩驚遐萌踧
踖運兵轉餉師老於壁詎非抵轍之螳囓庾之鼫干皇
明之大辟先生諤然曰唉子未耳乎迺者兇方虣恣天
子赫然震怒甫天戈之境薄不旬朝而已仆爾乃逆運
將壅奊&KR2633;乖窮我師用奮罙搗於封濯征聲罪罪厥靡
共貔貅西出嘽嘽如叢弓鳴鏑響草木生風驚自天下
雷雨駢攻躪其關阢火其室宫蛇豕失踞獷猤無蹤窘
彼逆龍雉經於谾妻孥犮其袒縛巢穴&KR0008;為一空舁屍
京師剖棺裂胸爰殲么孽流匈懲兇惟兹不譓福壽斯
終自䃣石訓捫膺胡恫三朝之所藴積一昔為之芟崇
今且薅荆蓁剷凸窟夷菁&KR0749;布郡邑同大&KR0008;之剿除並
龍州以柔輯茹華教洗腥習矩章程閑約率兇渠旣嘉
何有魗類幺詭之氛息駿厖之風一氊裘之長以十數
咸交臂&KR0008;首而受律慕皇猷之遠敷歌聖澤之遐溢極
土濱為翕赫嬽嬽誰昔羈縶之術處士於是蹷然撫躍
有是哉未之前聞也爍哉昭代懿矣我皇帡幪無外丕
載無疆底績符於夏禹南化媲於周王開造駕於秦漢
耆定軼於晉唐千古有奕萬葉彌光矧兹天塹地輿形
勢岑崟雞犬相聞連城接闉奢豪侈麗乃勇乃文浸假
填撫有道容慉以安途清呼謈隅息呻吟豐融日熾齒
聚月臻將秦寧而外戶侂以固有事而堂室&KR0008;以尊詎
不永壯國家於棟隆維盤石於廣坤願先生奏頌蒙敢
敶箴懸弧先生乃颺言頌曰巖巖維蜀天設其險周山
盤川鬱律巉嶮四塞岝峉壯犍牢關駊騀壘㠑百二斯
閑中貤壇曼坰畮攸舒實坻實京百室盱盱含星吐&KR1734;
有士其雍東箭南金咸作邦貢誰曰外區濱厥要荒吏
治旣循憲斯王章在昔先零有紲且隉今兹懷柔式廓
為烈大琛小琛帥侯暨公曷是旬宣吾王維同維王不
忒維爾以則永价鎮固用襄無極巢棲處士則莊容而
箴曰固國維險匪險弗克險亦曷憑居之在德強國維
富匪富何因富亦匪恃綏在以仁公孫祚促劉氏璽投
敗轅有監厝薪勿謀一夫負固必遭後誅天子弗守大
亦不居毋曰爾庶封靡作使馬御失銜抑有他起毋曰
爾寧啙窳無憂檻虎有牙一逸不收必戁必悚居訬覛
遠睠形幹機固標以本維穆且宥維毖罙昌蘉兹勿替
匪西一方
御定歴代賦彙補遺卷五
