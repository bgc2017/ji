欽定四庫全書
御定歴代賦彙卷一百二十六
花果
桃賦(晉)傅玄
有東園之珍果兮承隂陽之靈和結柔根以列樹兮豔
長畞而駢羅夏日先熟初進廟堂辛氏踐秋厥味益長
花落實結與時剛柔既甘且脆人口消流亦有冬桃冷
侔冰雪放神適意恣口所嘗華升御於内庭兮飾佳人
之令顔實充虚而療饑兮信功烈之難原嘉放牛於斯
林兮悅萬國之乂安望海島而慷慨兮懷度索之靈山
何兹樹之獨茂兮條枝紛而麗閑根龍虯而雲結兮彌
萬里而屈盤禦百鬼之妖慝兮列神荼以司姦辟凶邪
而濟正兮豈唯榮美之足言
園桃賦(晉)伍輯之
嗟王母之竒果特華實兮兼副既陶煦以夏成又凌寒
而冬就嗟異植兮難拔亦晩枯兮先茂農黃品其味漢
帝驚其珍林休反耕之牛宅樹伺惡之神景斃勇於不
足彌增罪於甘分雖無言兮成蹊叵充肴於魏君時令
載始周南申章瞻擇有制藥齊惟良魯拂柩以悔荆楚
供弧以事王
蟠桃賦(以高捧文明以觀環照為韻)(唐)獨孤授
東海神木是曰蟠桃可得聞其廣而未量其高盖蒼龍
之所臨據白日之所先照結根於凌北之峰稟氣乎衡
星之耀其生植也與乾坤始其蟠縈也至三千里上鳴
天雞下宅鬱壘徒駭於說莫原其以配若木以相望冠
扶桑而特起爾乃煥初陽之杲杲壓巨海之漫漫太皞
司方以流盼羲和策御而上干傾高柯而飛鳥罕及隨
巨葉而青雲共蟠何帝休之名誌豈姑繇而變觀窮海
陸以標竒抗蓬瀛而爭聳疑蒸林之相合乃一木之所
擁照溟海則攀其若浮昇日輪則遠視如捧霜雪莫能
以彫換風濤庸得其震傾拂垂雲之脩翼蔭吹潦之長
鯨非有歲之可紀每先晨之效明拂青桂於隂魄掩白
榆於太清信植物之神秀壯元化之曲成木無與儔其
誰騁兩鬭之術子不可獲安有被三竊之名是知瑰異
之說或處明而若晦區域之心多玩小以疑大天無所
不育地無所不載莫出混茫之中咸居耳目之外偉蟠
桃之遐絶宜列仙之遊會安得探神物而駐韶顔涉滄
海而登朔山驂素虯之夭矯駕彩鳳之迴環庶因此以
捧日願脩條而一攀
李賦(晉)傅玄
植中州之名果兮結脩根於芳園嘉列樹之蔚蔚兮美
弱枝之爰爰既乃長條四布密葉重隂夕景迴光傍隂
蘭林於是肅肅晨風飄飄落英潛實内結豐彩外盈翠
質未變形随運成清角奏而微酸起大宫動而和甘生
既變洽熟五色有章種别類分或朱或黃甘酸得適美
逾蜜房浮彩點駮赤者如丹入口流濺逸味難原見之
則心悅含之則神安乃有河沂黃建房陵縹青一樹三
色異味殊名乃上代之所不覩兮咸升御乎紫庭周萬
國之口實兮充薦饗於神靈昔怪古人之感貺乃答之
以寶瓊玩斯味之竒瑋兮然後知報之為輕
荔支賦(漢)王逸
曖若朝雲之興森如横天之彗湛若大厦之容鬱如峻
嶽之勢脩榦紛錯綠葉蓁蓁灼灼若朝霞之映日離離
如繁星之著天皮似丹罽膚若明璫潤侔和璧竒喻五
黃仰歎麗表俯嘗嘉味口含甘液腹受芳氣兼五滋而
無常主不知百和之所出卓絶類而無儔超衆果而獨
貴
荔枝賦(有序)(唐)張九齡
南海郡出荔枝焉每至季夏其實乃熟狀甚瓌詭味特
甘滋百果之中無一可比余往在西掖嘗盛稱之諸公
莫之知而固未之信惟舍人彭城劉侯弱年遷累經届
南海一聞斯談倍復嘉歎以為甘旨之極也又謂龍眼
凡果而與荔枝齊名魏文帝方引蒲桃及龍眼相比是
時二方不通傳聞之大謬也每相顧閒議欲為賦述而
世務卒卒此志莫就及理郡暇日追叙往心夫物以不
知而輕味以無比而疑遠既不可驗終然永屈况士有
未效之用而身在無譽之間苟無深知與彼亦何異也
用導揚其實遂作此賦云
果之美者厥有荔枝雖受氣於震方實稟精於火離乃
作酸於此裔爰負陽以從宜蒙休和之所播涉寒暑而
匪虧下合圍以擢本傍蔭畆而抱規紫紋紺理黛葉緗
枝蓊茸霮䨴環合棼纚如盖之張如帷之垂雲煙沃若
孔翠于斯靈根所盤不高不卑陋下澤之沮洳惡層崖
之嶮巇彼前志之或妄何側生之見疵爾其勾芒在辰
凱風入律肇氣含滋芬敷謐溢綠穗靡靡青英苾苾不
豐其華但旨其實如有意乎敦本故微文而妙質蔕葯
房以攢萃披龍鱗以駢比膚玉英而含津色江萍以吐
日朱苞剖明璫出炯然數寸猶不可匹未玉齒而殆銷
雖瓊漿而可軼彼衆味之有五此甘滋之不一伊醇淑
之無準非精言之能悉聞者歡而竦企見者訝而驚仡
心恚可以蠲忿口爽可以忘疾且欲神於醴露何比數
於甘橘援蒲桃以見擬亦古人之深失若乃華軒洞開
嘉賓四會時當燠煜客或煩憒而斯果在焉莫不心侈
而體泰信琱盤之仙液實玳筵之綺繢有終食於累百
逾益氣而理内故無厭於所甘雖不貪而必愛沉李美
而莫取浮瓜甘而自退豈一座之所榮冠四時而為最
夫其貴可以薦宗廟珍可以羞王公亭十里而莫致門
九重兮曷通山五嶠兮白雲江千里兮青楓何斯美之
獨遠嗟爾命之不逢每被誚於凡口罕獲知於貴躬柿
何稱乎梁侯棃侯何幸乎張公亦因地之所遇孰能辨
乎其中哉
荔支賦(有序)(宋)李綱
張曲江嘗賦荔支美則美矣然未盡善也余来閩中始
得食其生者因感而賦之其辭曰
伊天地之大美種火德於炎方結荔支之嘉實稟純氣
於至陽含滋潤於雨露違嚴凝於雪霜碧葉素榮縹蔕
丹房膚如龍鱗顆如裹囊絳綃為殼白玉為瓤液貯甘
露核藏丁香醖難言之妙味吐自然之清香此荔支之
大略也全而觀之亘如丹鳳之方卵而未雛破而窺之
瑩如老蚌之既剖而見珠掇而出之粲如姣姬褪紅裳
而露玉膚咀而嚼之旨如瓊醴吸沆瀣而羞醍醐談辯
莫及丹青難圖百果退避孰敢爭腴至如厥包橘柚先
薦含桃嶺表龍眼西域蒲萄色沮情恧遜美推高矧夫
剥棗浮爪来禽青李張公大谷之梨梁侯烏椑之柿曾
何足以比萬分之一二哉秋夏之交蒸暑歊然畏景馳
至薰風入絃著花結實耀日含煙一望萬株列於名園
璀璨熒煌若繁星之麗天一食千顆置之華筵勻圓磊
落若火齊之堆盤溢甘芳於齒頰實元氣於丹田宿醒
可解沈痾可痊若夫色味與香變於三日曝之為乾漬
之以蜜汎鯨海之巨航入金張之要室譬之神藥致佳
人之尸千金市駿馬之骨氣格精神初不得其髣髴也
昔者曲江嘗為之賦寓意卒章惜其不遇殊不知草木
之性各安其土玩物喪志亦所不取開元之末妃子最
憐萬里驛致来自蜀川死百馬於山谷望一騎而嫣然
荔支則遇而天下病焉爰有狷介之士負罪遠謫適丁
其時偶得而食不煩傳送之勞以資口腹之適快平生
之素願飽珍味而無斁正猶衛懿不可以好鶴而幽人
得之適所以增其逸阮籍之徒得全於酒而羲和湎淫
乃廢時而亂日且食荔支此非我力
荔支後賦(有序)(宋)李綱
宣和已亥歲余謫官沙陽次年夏始食荔支嘗為之賦
後十二年歲在辛亥寓居長樂於今又四夏矣備嘗佳
品究見荔支本末作後賦以訂之其辭曰
客謂梁谿病叟曰玉局翁以荔支比江瑶柱與河豚豈
其然乎病叟曰否擬人必於其倫惟物亦爾彼河豚與
瑶柱在海物而推美厥臭惟腥厥狀惟詭藉薑桂之餘
滋薦樽罍之芳旨快一嚼而稱珍非鼎俎之正味何足
以得荔支之髣髴也惟此荔支産於炎方綠蔕團團丹
實煌煌香吐芝蘭液凝瓊漿色味兼美自然芬芳宛如
佳人麗服靚妝冰肌玉骨錦衣繡裳又如明珠包裹絳
囊煥彩外耀皓質内光其品則有陳紫方紅江綠宋香
細若雞舌赩若硫黃虎皮斕斑龍牙銳長蚶殼匾仄玳
瑁文章皺玉豐膚星毬照江千類萬族不可殫詳夫豈
瑶柱河豚之所能比方也客曰然則何物可以擬之病
叟曰建溪臘茗仙草之英採掇以時製作惟精蒼璧忽
破素塵乍驚甌汎霏霏之乳花湯候颼颼之松聲滌煩
蠲渴愈病析酲此亦天下之至味也洛陽牡丹百卉之
王鶴白鞓紅魏紫姚黃嫣然國色郁乎天香豔玉欄之
流霞列錦幄之明釭價重千金冠乎椒房此亦天下之
至色也相彼二物標格高竒名雖一概種有多岐絜長
度美可並荔支永叔君謨序而譜之如三國之鼎峙各
擅據於一陲角力爭勝未可以決其雄雌也客曰臘茗
牡丹則吾既得聞命矣敢問百果之中孰與為比魏帝
方之蒲萄唐人推於綠李亦有謂乎病叟曰荔支之生
厥土惟三西則巴蜀連亘嶠南肉薄漿多酸而不甘與
閩粤之所産殆不可同日而談也漢貢南海唐驛西川
皆荔支之下駟乃並驚於中原當時所見得其粗焉宜
乎品藻之失而議論之偏試使閩粤者進則二累慙恧
將遜美以推先而况其凡乎若夫洞庭之柑瓤凝玉雪
清香潠手累日不歇苕霅之芡實侔珠璣咀嚼不倦玉
池生肥思其次焉亦皆荔支之亞匹也然柑可食而不
可多芡療饑而不療渴惟食多之益辦與饑渴之兼解
微荔支吾誰與歸方將休影息蹤遺物離人倒冠落佩
買山灌園植千種之陸離擇萬顆之勻圓上滋絳宫下
灌丹田怡性養夀超然自得以盡吾之天年子能棄世
事而從我遊乎客默然慙逡廵而辭退
荔支賦(有序)(宋)范成大
紹興丙子夏有自行都餉貢餘新荔子者坐客稱歎窮
山所未嘗有呼酒更酌鼓琴以侑之且為之賦時為新
安掾
吾聞南國之南水激而山蟠鍾具美於一物繄化工之
所難撋絳綃以袨服襲蒨桃而中單湛冰明之漼漼粲
玉粒之團團蓊生香之令芳泫仙液於微瀾走候置其
萬里上玉宸與金鑾顧人間之流落纔千倉之一簞餉
江南之病客索孤笑於顰端斥蜂蜜之黃膩謝佛桑之
紅乾覺龍目之么麽咍蒲萄之下酸藉以秋雲之巾薦
以水晶之盤羞以燒春之浮醅相以流水之清彈迨風
月之温麗耿星河其未翻予一嚼而三嚥豔玉池之清
寒恍醉夢之翾飛掖九天之風翰望涪江與閩嶺麾八
極於雷鼾方冥濛其路暗儵浩蕩其天寬岌芳宫與繡
戶窈玉聲之闌珊款荔支之仙人若平生之所歡謂客
子其少留紛擘綠而破丹招玉環於東虚御清空之雙
鸞訪長生之舊曲有千載之遺歎悵三山之回風驚南
斗之闌干亂梧竹之滿庭渺雲海之漫漫
荔枝賦(明)黎遂球
粤客居吳食其楊梅趨裝度嶺不忘荔枝吳儂請留荔
脯當貽客謂吳儂譬如蛻尸顔色既變滋味亦非於時
設酒銅坑喧相接客為言其故送子得發客曰吾家海
上蓼水板橋為園數畆鑿池通潮上植嘉樹外被良苗
晴氣如薰宿雨既朝荔枝垂垂自圍樹腰於是紅染鸞
頸大倍龍目重五小至蒸然盡熟外若火珠内足香玉
核不煩鑽無骨皆肉當吾睡起曳屐旋旋手摘目選坐
樹似眠幼弟就告似此必甜持以奉母自試果然飽能
辟糓飫復垂涎晶丸彈脱霞袋蟬連困占朱紱解以形
鹽却老還童顔芳色妍相如已渴留候得仙飼鳥皆肥
如花特鮮則有為圃之叟種樹之子異種新得乞鄰掠
美提筐出袖匾翠負紫好云更繼急或就採佳必待期
異不入市名類匪一有因而起而吾園之所植其名黑葉
低枝濃暗土膏屯結實不裹刺色若血珀瓊液内凝絳衣
欲裂樽肩壺腹龍鱗龜坼剥而吞之融冰沃雪爾乃吾夢
還家北堂之南新得一姬其名玉環體若荔膚紅垂荔衫
息氣荔香囓脣荔甘又善選擇手持荔籃長歌娛母祝荔
宜男則有麻姑仙女臨渡海水投吾古方餐花不死衆卉
可收獨難荔蕊蝶翅如飴蜂釀將醢繞樹護持設餳祭醴
如妾待年他花則妓又有羅浮仙伯愛吾詩脾来惠丹粒
和水噴滋遂令吾樹四時皆宜雪瓣紛郁朱實參差曰予
之歸行不虞遲客語未竟吳儂争言願贈予夢隨歸子園珊
瑚小舌寄頬應存四坐聞之涎湧泉源亟賣楊梅贐客以錢
荔子賦(明)胡宗華
登尉陀之荒臺過無諸之故墟覽山川之竒勝覩草木
之瓌殊緋桃朱柿之焜煌江橙盧橘之榮敷或叢生於
炎麓或秀發於海區名與味兮駢美香與色兮洵都信
南方之異果或可貢於帝居惟荔子之佳品實中國之
所無宜馳名於君謨之譜而見序於居易之圖也觀其
氣受東震精稟南離陽明内藴華采外施蟠蒼根於深
固抱海氣之淋漓枝凝緗兮交暢葉染黛兮葳蕤遠而
望兮如擎天之高盖邇而矚兮若疊翠之重帷火流大
地兮而清寒襲予霜凝絶壑兮而堅剛匪虧材孔大而
合抱蔭低垂而從規揚芳聲於海嶼延清景於亭池寶
之者無斧斤之及憩之者如雲庇之垂以側生而見毁
何或者之㒺知當其暴雨既霽凱風微凉花霏霏兮綴
密穗實靡靡兮垂青房如韜光以自斂迨有積而後彰
林鍾戒辰心星正陽膚凝脂兮皺殼肌斂玉兮含漿如
英華之既發雖欲拚而難藏爛如彤雲之合歘如彩鳳
之翔煜然疑火珠萬斛照金烏而晝見熻然訝神丹九
轉射玄圃而流光堆於雕鳳之盤薦於晝錦之堂擘輕
綃之絳膜吐明月之圓璫脣未沾而先嗑口既漱而尤
香具甘滋之正味食雖餮而靡傷可以充席珍而娛賓
客之奉可以薦籩實而格神祖之洋洋彼擬倫於甘橘
徒以甜酸而見齒或比議於蒲萄信其謬說之荒唐也
惜乎生於炎海之濱植於遐異之方去京華兮萬里瞻
天門兮堂堂柳夹道兮江路遥桂倚巖兮天風長固末
繇厠宸楓之列尚何能邊班筍之旁繄登薦之有時宜
株守以自藏與媚妃嬪之笑兮寧培根枝於深固也與
踣飛塵之騎兮寧分清蔭於草堂也務植德以滋身願
托根於南荒沐雨露之嘉澤爛雲霞以成章隨榮瘁之
所遇囿生成於玄黃幸弗淆於凡草同腐滅於飛霜庶
留名於譜牒垂百世而流芳
紫宸殿前櫻桃樹賦(以日月所照榮華先發為韻)
(唐)張莒
殿紫宸兮足麗木朱櫻兮可嘉扶疎柔弱暈豔芬葩晩
移隂於丹楹朝延影於翠華美其固本宸居獻名清廟
藹綠含彩攅紅吐耀晴暘斜映將藻井以相輝初月旁
臨與璧璫而共照於是玄律方變青陽始萌日近易暖
天臨早榮通條液潤附節茸生秦文信之著令漢稷嗣
之從行莫不勤其時獻旌此嘉名將畫栱以斜界與金
華而對明玉輦行低雲旗雜處迎華桂而摇露向朱明
而清暑榮得其時摘得其所於芳也可尚取類也無匹
淨拂璇題遠當温室舊株昔移於漢囿密榦今逢於堯
日及夫春宿微雨秋含翠煙冬條雪染夏實珠駢垂一
枝於萬葉託沃土以延年翫芳誠百花之首充薦乃衆
果之先代帷房之錦帳奪首飾於金鈿濟濟多士鏘鏘
拜闕拂露華以晨趨染香花而夕謁始凌寒而驚換纔
及暖而前發自承恩於攀賞固無憂於翦伐伴穠李以
表年笑階萱之記月
櫻桃賦(有序)(元)程從龍
元至正庚辰館寓石洑齋舍後蔬圃其中有櫻桃啖而
美之遂為小賦以寓意云
繄勾芒之作春何窮奢而極侈既袤野以施翠復因林
而設綺一旦代序成功者去捲紅紫以回轅繫繁珠於
佳樹但見的皪兮霰集璀璨兮星聚蝶欲聚而辟易鶯
欲啄而驚懼儼翠幄之重重韜至珍於茹圃爰有詩人
此焉遊遨感園丁之摘獻俾侑進乎芳醪覩珠顆之勻
圓始知其為櫻桃也於是摭火齊於銀盤啖紅香之瓊
液玩其精華服其風味爽可以愈沉痾腴可以美意氣
羌理内而益脾信蠲煩而清臆終並功乎丹鼎豈擅譽
乎崖蜜唐以之昭寵於新科漢以之均恩於百職廟羞
薦天子之忱寵贈旌野人之德憶金鑾之殊遇壓珠盤
之佳色何顯赫之不常乃失身於幽側每被銷於凡齒
歎九重之懸隔在物理而尚然宜人情之通塞感斯果
而擅稱聊寄懷於翰墨
櫻桃賦(明)錢文薦
漢明帝月夜燕羣臣於沼時大官進櫻桃盛桃以盤厥
名赤瑛桃盤同色四照空明臣觀諧喜觴酌縱横坐中
獻賦異代長卿賦曰何華林之名品兮乃殊異乎恒族
先百果而珍竒兮歴九重而成熟錫字肇夫月令兮和
中紀於藥錄因薦羞其禮隆兮緣頒賚以惠足念朱明
之来早兮悲青陽之去速向芳榭而流丹兮入文窗而
映綠枝嫋嫋以低亞兮實纍纍其相續料素娥之未攀
兮愁黃鳥之先啄幸未傷於風雨兮知有待乎晴旭遥
而望之爛若霞彩綴瓊枝迫而就之恍如珊瑚碎金谷
既稱名乎樂府亦註譜於仙都姿輝映以擬玉質圓轉
而方珠揣火棗之同類恐萍實之不如帶露痕而覺有
眩燈暈而疑無爾其寢廟駕返御園旨宣紛紜馳騎絡
繹飛箋聊開秘閣别整華筵就中窈窕沾恩最先乍入
脣而脂掩忽籠袖而火然神脈脈以無定步珊珊其不
前亮衷情之有托豈管絃之能傳借嘉物以相比發清
歌而自憐歌曰朱實兮離離玉膚兮絳衣備百和兮含
五滋粲皓齒兮色怡朱實兮盈盈玉壺兮紅冰斂雙眸
兮對孤燈墮清泪兮血凝歌罷月輪斜度天河倒瀉徙
倚闌邊殷勤露下張樂易歇留情難舍亟起為亂仍歸
於雅亂曰谷梨消煩尚帶寒兮壺甘釋䬼猶含酸兮未
若朱實堆玉盤兮食之美好使人歡兮常恐節移倏彫
殘兮安得九轉如金丹兮
伐櫻桃樹賦(有序)(唐)蕭穎士
天寶八載以前校理罷免降資參廣陵太府軍事任在
限外無官舍是處寓居於紫極宫之道學館因領其教
職焉廟庭之右有大櫻桃樹厥高累數尋條暢薈蔚攅
柯比葉擁蔽風景腹皆微禽是焉棲託頡頏上下喧呼
甚適登其喬枝則俯逼軒屏中外斯隔余實惡之懼寇
盜窺窬因是為資遂命伐焉聊託興兹賦以儆夫在位
者爾賦曰
古人有言芳蘭當門不得不鉏眷兹櫻之攸止亦在物
而宜除觀其體異修直材非棟榦外隂森以茂密中紛
錯而交亂先羣卉以效謟望嚴霜而彫換綴繁英兮霰
集駢朱實兮星燦故當小鳥之所啄食妖姬之所攀玩
也赫赫閟宇玄之又玄長廊霞截高殿雲褰實吾君聿
修祖德論道設教之筵宜乎蒔以芬馥樹以貞堅莫匪
夫松篠桂檜茝若蘭荃猗具美而在兹爾何德而居焉
擢無用之璅質蒙本枝而自庇汨羣林而非據專朝廷
之右地雖先寢而式薦豈和羹之正味每俯臨乎蕭牆
姦回得而窺覬諒何惡之能為終物情之所畏於是命
尋斧伐盤根密葉剥攅柯焚朝光無隂夕鳥不喧肅肅
明明蕩乎階軒嗟乎草無滋蔓瓶不假器苟恃勢而將
偪雖見親而益忌譬諸人事也則翼吞并於僭沃魯出
逐於強季綝峻擅而吳削倫冏專而晉墜其大者虎遷
趙嗣鸞竊齊位由履霜而莫戒聿堅冰而洊至嗚呼乃
終古覆車之軌轍豈尋常散木之足議
御定歴代賦彙卷一百二十六
