欽定四庫全書
御定歴代賦彙補遺卷一
天象
日方升賦(明)張位
上天之載隂陽相推一元樞紐萬象昭回杳旭卉而英
爽順晷度以往來彼晝夜之代謝若循環而迭催惟夫
滅宿澄霞登光露暉望舒既匿啓明向微雞咿喔而咇
㘉鐘閛隱而依稀魏闕漏聲已催嚮曉之箭金門曙色
甫辨入朝之衣於時晦昧盡斂靈蹕正東瑩瑩焱焱曈
曈曨曨繄運行而出震忽高懸以麗空望之儼然爰在
扶桑之上即之可愛乃由嵎谷之中越彼海嶠升此層
霄金烏呈魄白駒強趫離曜涵輝而未普羲和弭節而
方昭杲矣朝陽共覩三光之近旭然始旦奚誇一舍之
遥翕赫洶霍熠爍旁煌容光畢照奥屏咸彰驅浮雲而
散彩遵黃道以相羊擬諸形容如銅槃之出櫝窺其景
耀若寶鏡之颺光連珠翕赩合璧靈瑩進進未巳遲遲
上征挹如飴之湛露報御苑之新晴揚光熹微雖未極
萬方之照舂和爛朗已先增三殿之明爾乃臨仙掌映
龍樓搖雉尾下螭頭祥光澹蕩瑞靄凝浮射綺疏而麗
萬戶浸瑶階而曛九斿黃屋騰輝暖氣聿飄乎武帳赤
城生白炎光漸徧於皇州况夫曉風披拂積霾清夷璇
空朗象淑景輕移炫堯天之化育壮漢官之威儀載馳
載驅嘗歎夸父之走或遠或近奚庸小兒之疑惟時后
牧就列䕫卨司晨傾葵麗采燦榆承輪覩溥天之杳瞭
仰明德之維新如日之升咸仰皇輿之大就之如日共
欽君表之仁善祥集景福同撫乾運憂日中納重輪之
上瑞謝豐蔀之頹風惜寸隂而四表咸格勤日昃而覆
盆畢融小臣作賦敢罄丹衷願與日以同久歴萬禩而
無窮
擬日方升賦(明)張一桂
伊曜靈之霍爍兮奔騖而如驥神既號為鬱儀火復傳
於陽燧首三光而麗天兮散十輝而布地爰御之以六
螭兮振九域之鴻轡爾乃浴甘泉之波濤升陽谷之曈
曨徘徊女紀而棲鳥次兮徑離石之谾谼入細柳而戴
丹穴兮倚昆吾而凌閬風夫珠斗既没繁星向晨清泠
之漏既徹蒼茫之色稍分殘月尚挂於樹杪朝霞掩映
乎紫宸覩光明之生東兮忽湧出乎朱輪天雞竦翼以
曉號兮八方應和靈烏仰首而晝踆兮萬國煙煴出海
島兮浴秀飛天衢兮揚文浸濛汜之溶濫兮超三山之
嶙峋續啓明以融朗兮景岧嶤而上臻浮皓質以閃躍
兮萃彤彩之輪囷播熙熙之圓規兮流杲杲之祥雰鮮
灝氣之蜿蜒兮洩長炬之炘炘上洪煌以布景兮下斐
亹而拂雲遵黃道而揚清旭兮焜高穹而接遠垠既炫
爛而旁爥兮清翳羃於囂塵四夷八蠻咸包羅於末照
兮千類萬品晞榮光而維新諦觀其始出也沖融青冥
鬱鬱蒼蒼將軼虛無乍見乍藏其少進也汗漫噏呑
昭昭彰彰將納六合發色競芒其方升也的皪葳蕤璘斑
房皇如虯之停如鳳之翔赩赩奕奕熒熒煌煌輝達乎
五雲之表精炫乎重輪之傍色隠映兮若木影蔽虧兮
扶桑羲和之馭方弭節而容裔夸父之策已瞠乎其不
能望爛照燭兮天門啓遠爣朗兮星吐光既如白虹之
黝糾兮彩奪目以若驚又如巨蚌之初剖兮皎照夜之琅
琅豈蟾蜍之未歸兮懸金鏡於已曙何神電鉦以散色兮
煒煜煜其飄揚於斯之時地涯霧斂天宇煙清輕靄不
飛纖埃不生寥廓曠邈空色虛名澹初景之縹緲輾
碧漢而遄征含霽影而澄潤軼霞表而標晴發華蘤
而不定若綺組之相成紛離披而晃爌亹陵亂而相嬰
設藻續於金輪蔚榮光於瑶京委照乎豐蔀之屋爚光
乎不夜之城遠近明媚表裏晶瑩玲瓏玄黃璀錯丹赬
黯湛呈祥薈蔚效靈雖離朱之目兮亦惝恍而喪精融
麗日之遲遲兮敷五彩其相宣鬱若珥抱炳矣璧連金
枝分布玉葉爭妍發寶芝之&KR2438;鞢夾高鳥之翩躚赫奕
奕於崇台動爚熠於長川媚韶陽於九陌鬱佳氣於三
天煥皇都而增熒對彤廷而有燿臨萬戶以皆春委千
門而洞照九城爛爛搖翠彩於層楹六宫迤邐又旁通
乎奥窔映彩緻於繡戺開宿隂於彤墀紅拂霞而增燦
白點雪而彌滋拱棟之朝雲共颺拂簷之夜霰巳晞欒
虹互動若啓蟄於春光井蓮倒披共爭秀於朝暉照太
液之波而潛鯨已躍暖上林之樹而百花欲飛殊彩浮
於螮蝀又錯落乎珠璣彼鳷鵲之觀金波煜其散影崑
崙之宫龍燭爛以交輝殆與此乎髣髴表休異於仙闈
考日初出之玄黃兮象君德之清明慶雲郁其蕭索兮
開斯世之太平靈貺之自天兮允乎答於楓宸祝皇圖
與聖夀兮長與日而俱新
擬日方升賦(明)田一儁
圓蓋垂象兩曜合明浮蟻順東西之軌踆烏標陽德之
精稽方中則大塊揚其彩論既昃則虞淵潛其形是蓋
通明晦以為出入歴古今而無虧盈若夫銅龍將曙天
雞卒號見金波之乍沈知玉繩之盡曉晨熹靄靄徹天
光而俱浮隂氣霏霏逐雲根而並掃時則扶桑初拂若
木漸昇始曈曨其猶微旋靉靆而益增其煜煜也閃爍
乎出鈞之冶不足方其照耀其遽進也矯健乎雄飛之
翮無以儷其鶱騰射鳳池則太液動搖臨仙掌則金莖
靚飾魯邦童子兩訝車輪之形漢隂霸王獨怪萍實之
色千山不能逃萬形末由匿仰之皆見歎孔聖之莫踰
就之益親像堯仁之可即想夫陽浮紫極雲斂丹霄傾
動葵心百辟捧誠而欲進照熠龍衮一人嚮離而臨朝
覩紅輪之忽起思黃虞之逸標亦有擊壤微氓蓬萊仙
子日出而嬉歌作息於人間水中以居映金銀於海裏
雖隠見之不同均無負於日晷昔聞角力咸池曾棄夸
父之杖酣戰齊野能迴魯陽之戈方士候中於既却屈
子弭節於羲和皆冉冉過中而將暮非杲杲筮出而同
科惟周德隆明時旭照而始熙暨虞帝中天日光華而
復旦堯典標寅賓之旨姬雅並月恒之讚羨明時之如
此夐萬世而未旰
擬日方升賦(明)韓世能
原夫一元既闢兩儀肇分秉陽精者惟日首法象而為
君普光輝以照幬熙和氣於氤氲懸離則景麗中天而
萬方正位出震則象升圓嶠而六合回春昭蘇仰育動
蟄胥明方夫嚴更始續清夜未央明星嘒其三五零露
沃其濃瀼天籟寂兮無聲大明隠其洪光宵衣待起丙
枕猶皇則萬方未覩夫清輝而元陽方轉於重壤也迨
夫天雞警於蟠木踆烏躍兮扶桑金輪浴海赤曜騰荒
暘谷朝暾駕祥烟而初擁東方曙色開濛霧以方揚旭
日呈輝光照蓬萊之瓊闕曦光耀彩初浮日觀之仙梁
綵鳳含靈兮鳴於丹穴珠蠙畏逼兮伏於瑶潢爾其金
門閃爍貝闕瞳曨光射璇題皓祥輝之郁郁色臨仙掌
鬱佳氣之蔥蔥霓旌拂始晞之露金河流乍霽之虹三
殿翬飛曜初暉於雲表八磚花動移淑景於天中羲和
駕東征之轡夸父遲西逐之功光燭覆盆率土普天而
咸照暖生寒谷黃童白叟而俱融魑魅竄跡兮羣姦隱
伏龜龍游泳兮瑞靄瀰濛堯莢始生兮既乘陽而方熾
舜雲復旦兮亦與天而無窮迺其照臨於四時也勾芒
屆節則發萌啓蟄者若恩輝之燠煜而物賴其初被祝
融司令則流金爍石者若嚴威之赫奕而人憚其豐隆
乘蓐收以示肅則秋陽可暴而凜烈以肅殺實收萬寶
之成當玄冥以布和則冬日可愛而閉藏以蘇息方毓
一元之運故穹窿圓蓋渾淪方矩晷迅隙駒象推磨蟻
雖均造化之真精疇若大明之方起是以君子夙興靡
暇朝乾自惕仰首九天之上振途萬里之逷眇陽燧於
尺璧須功懋乎惜時矚羲馭於丹霄維志存乎捧日
秋日懸清光賦(明)唐文獻
有趨炎公子方弭蓋於廣原乍停驂於曲畛於是衆芳
歇槁葉殞對靈景之蕭森遡鳴飈以淒緊惝兮恍兮歎
無愁而不盡揚清大夫過而揖之曰先生其類宋玉之
愁乎且四時皆天之行而何悲此凜秋是未知炎炎者
易滅而隆隆者不可以久留請賦秋日令先生釋煩襟
洗塵眸焉若夫祝融解馭蓐收司蕝霜禽應令風篁協
節寒潭潦收淪池波滅槭高梧之森森萎芳蘭之茁茁
時維清旻載肅凉夜未央聆天雞兮咿喔起金鴉兮扶
桑既熒熒而閃閃亦韡韡而煌煌騁六螭之逸足散九
道之輪光奄䀛昕而始旦眎陽鼂乎垂芒寒商助其清
暉閶闔翼以高翔爾其蟬露乍晞鷹風未競柔祇若拭
圓靈似鏡睇九陌之無氛儼八埏乎朗映銅鉦挂兮崇
蓋明玉宇煇兮澄江淨既乃禪於午位宅是離宫掃凉
烟之曭莽占灝氣之玲瓏晃朗乎傾玉壺之萬壑熠焴
乎紛疋練於長空既合璧以生潤亦抱珥而有融雖金
行肅殺乍回光於彫柳而奔駒迅疾猶委照於疎桐影
落霞天兮孤鶩聲流江瀨兮離鴻揮魯戈兮返舍候漢
瑞兮再中半規乍沒霗曀不封靄西崑之餘映恍大地
其銀鎔於是庭飄沆瀣砌冷鳴蛩瞻皓月何纖纖借藻景
之曈曈繄澄暉乎宵晝維大明兮始終若其連觀蜿蜒
周除參&KR2028;朱戶葳蕤丹楹爽塏驚墮粉於蓮房睠飄香
於蘭&KR0581;爾乃緣隟通煇乘虛炫彩雲屏非暗綺疏不
礙景謝玉虛光搖碧海縱點綴以微雲亦曜靈之無改
遂使菊圃散一叢之金桂苑霏千林之綵疇云具腓芳
菲若在亦有綠雲徧野黃茂登阡多黍多稌甫田大田
斯箱擊轂恒負摩肩發御廪開百㕓肅霜維時朗旭高
懸出農甿於腁胝滋我稼之穎堅歌堯日兮炯晃樂舜
畝兮有年若夫榆關晝閉羽書不歇壮士荷殳將軍載
瞂草枯胡騎驕露冷鳴笳發聽邊馬兮有歸心俄翔陽
兮挂清樾爍彼琱弧燿兹玄鉞揚我師之景炎蕩遊氣
於窮髮指杲曜以長驅志忼慷而呑戎羯又有林泉曠
士嘉遯逸人偶塵圭綬終懷隠淪兹日兮何日幽蘭兮
可紉羨山川之映帶思故國之鱸蓴爰尋荔服爰謝蒲
輪豈太清乎可滓庶比潔於秋旻於是又為歌曰秋容
淡兮秋宇寒秋日霽威兮清可餐安得繫之長繩兮永
盤桓趨炎予迺嗒然而喪戄然而服相與長嘯乎秋林
願永矢其弗告
驕陽賦(唐)闕名
維皇穹之造物何靈鑒之不昭寂然隂閉倏爾陽驕風
行天而啓象水干土而成妖山蛇則四翼呈歲日烏則
三足昇朝亭臯背春兮失色草木先秋而欲彫螢飛火
井蛙動陽飇嗟乎林之云滌山之方焦旱如何其農為
是恤雲祁祁而始布日杲杲而行出立嗇夫於丙丁命
小童於甲乙春雷無聞奮豫夜月罕當離畢阡陌之多
稌不滋堯湯之下人斯疾是則墳封孝婦東海之守非
才囚繫冤圄河南之尹未黜而明明我后罪巳彤闈日
中而御菲食昧爽而籠繡衣慨祥正兮無潤嗟土膏兮
遠晞冠華秉翟郡縣襲舞雩之祭務農嗇用山川申祝
鼎之祈出德號兮休力役鋪皇恩兮鑠帝暉於是驗靈
圖稽祕錄封朽腐宥冤獄損有餘補不足躬籍田以率
下遣皇華以問俗借如晉平老矣所好者音古樂俟文
侯之睡希聲懵師曠之心德不足而自撫災無何而是
侵赤地三年兮罕闢皇天一怒兮何深野無盈尺之潤
山無膚寸之隂至如周宣中興視人如子旱魃為虐於
藩服羣元輟耕於耒耜饑饉荐臻惔焚未已畢崇奠釂
之設不絶郊宫之祀寧莫我聽憂心如圯及夫下邳内
史任在責誠鍾亢陽之有悔毒殲殪之無生乾坤不交
兮兹焉中否雷霆不動兮何時滿情求下哀於人瘼希
通鑒於神明爾其廣漢從事捫衷自省藻灑不時奚能
泣整地則水淪金穴天則全枯玉井走羣望而何階誓
中隅而有請是以孫武止矢誚梁君之射鳥臧文抗議
非魯國之焚巫齊阻饑而問孔鄭有事而咨屠彼炎亢
之為患信古來而有乎昔者商罪貫盈邢為不道周師
初克而年豐衞國致疑於請討矧獯獫兮叛渙伊將驕
兮師老方按甲而天誅未迴戈而彗掃行看郅支之亂
且見呼韓之保將覆油隂竚羞行潦是時也上方受釐
宣室訪議雲臺所以仰乾封之兆稱時運之災濁河清
兮龍馬出滄海晏兮鯨魚來山聲萬歲壇勢三陔式行
和鑾之節常希法駕之迴皇乎備矣侯不邁哉
織女賦(有序)(明)何景明
余嘗觀謝眺王勃七夕賦皆組詞繪句務極妍蒨其意
不過侈二星靈光之會合述一時遊燕之勝靡於比諷
之義或缺也余病值七夕之夜感織女之事託意命詞
作為兹賦以附風人之旨而事之荒怪固不必有徵也
夫何天媛之淑嫮兮鎮獨處而寡儔絍組綺以自飾兮
誠靈質之嗜修長夜徂以漫漫兮秉機杼而懷憂倚北
斗以延佇兮視天漢之横流雖余衷之弗渝兮羌獨慕
夫好仇諒天路之豈遐兮顧欲渡而無舟迺秋序之甫
交兮氣凄悷而憯惻桂枝曄兮垂華白榆曜兮寒色啓
真卜於兹夕兮玄龜告余以吉日遡靈波以迅渡兮宛
東路而徂行鳳凰翼以翳車兮命烏鵲以築梁先朱鳥
以通媒兮導應龍以啓征錯璇璣之轇轕兮施縹綠之
雜章步列星之文履兮纚素霞以為裳被翠羽之翩反
兮雌蜺爚兮函光申雅觀於河濱兮敷悃款之衷腸舒
幼眇以綣結兮燕淫衍而相羊湛歡樂而窮極兮虞見
妒於朝陽歘神采之易翕兮忽班駕而懷傷超兮西邁
兑兮故處慚報章之罔答兮遺玉玦於漢浦睇往途以
連邅兮神悒紆而不去發惟蓋之委蛇兮旟央央而與
與輪結軫而轗軻兮衣攬袂以躊躇順飄風以右翔兮
秋颯颯而零雨天寥迥以揚雲兮跂余望夫河渚卷綃匹
之繽紛兮斂容輝於雲閨傳羅韤於綈襦兮居煢煢而
少依慮前矢之未諶兮恐來期之後時掇天葩之荾敷
兮襲芳蕤以自持承二曜之景爓兮飾五緯以修辭脩
辭兮何為願布兮貞心流波兮𦕈緜致余兮遐音目超
送兮增鬱聊託之兮漢南亂曰宛彼佳人阻銀潢兮豈
無同仇誰與航兮翹首天路寡修梁兮憂心嫶妍厪七
襄兮資質靚好蒙素裳兮九秋兹夕懽未央兮别促遘
(希)安可長兮余思怨嬪實與併兮扃殿寥寥晝淒清兮
君不為徒御熒熒兮瞻望深宫懷廣庭兮單棲守誓感
斯靈兮
碧雲賦(宋)張耒
蹇臨高而延矚悵天邊之碧雲緬不知余何思情坌至
兮繽紛懷幽蘭之令姿方揚靈乎上春顧采者非其人
使暴露乎埃塵我有旨酒相與殷勤終闊莫致實勞我
神白日西馳去故就新發采舒光念當及晨
喜雨賦(明)張鳳翼
重光赤奮若之協洽月猶亢霿不雨當事者誡民索神
而雩之迺□甘澍余因賦此以志喜曰肥&KR1414;作沴旱魃
為殃載當溽暑乃肆驕陽嘘燭龍而爇世煬朱鳥以焚
荒赫赫爾金流爚氣蟲蟲乎火吐燑光赤地熬煎龜拆
三千之界土黃埃坱□鮒悲百六之封疆民乃叩心於
昆明之鯨切齒於拘扶之鼠於是禱靊霳徵柱礎祈屏
翳占少女咤石燕以求渰釁泥牛而冀湑繄天公之降
鑒軫物彙之為焦爰命五雷誅鵔靃□屠䖺蟾蜍據畢
蜥蜴登垚阿香轉轂李靖操杓挹三江以備霵汲九井
以迴熛其始也雲靉靆兮含□風颼飀兮引䨴電煜煜
兮方揚雷虺虺兮乍攂鳩攫搏兮驅羣蜧蜿蜒兮出沕
俄而霏霺霧擁滴瀝風搓初濂瀸而霢霂歘傾注以霶
𩃱劈青蕉於深苑摧紫蓼於長河滯東山之征旆灑西
塞之漁蓑□□霒霒黯淡鏁嶙峋之色霯霯□□溟濛
增瀲灩之波斯時也溝澮盈塍疇溥瀁柳塘迷花塢蟻
封没而垤鸛無聲馬鬛湮而商羊落羽減聽經研裏之
涓陋救蜀杯中之醹當羞焚尫之僖公可愧乾封之漢
武豈水廟以迎龍抑石潭而置虎行見潤灌千封沾濡
萬寶溉禹甸以重蘇渥宋苗於既槁活中谷之修蓷起
平原之潰草野無卉而不䓾畷無禾而不葆水無瘴而
不清山無嵐而不掃炎融退舍以求容□伯呈能而□
考山陬海澨同消雲漢之憂野老村甿共舞桑林之禱
則有頌膏澤以颺徽擬醴泉而志潤慶肥莢於四山慰
焦枯於一陣故雖少盭其常亦不害乎隂陽之順若夫
解吳師於壞壘走秦戍於漁陽濕蕭王於道舍敗魏卒
於陳倉夫寧直係品彙之榮靡開落亦且關國家之成
敗興亡至於捲簾高王勃之才折角矗林宗之望隨車
彰百里之賢辨獄表真卿之亮總氤氲布濩之玄機又
安可以一二而名状故神女多情聿行於巫峽蛟龍有
意式借於池中雖陽烏之微默感隂石之末潛通是以
仰弔伐於成湯者象之而親其澤美匡襄於傅說者比
之而大其功於維不淫以不□庶幾□世於無窮洵爾
余將偃芸窗以醉籍又何論乎麥之西東亂曰明昭上
帝回夙憝兮咤霧鞭霆施霖愛兮潤物優游不破塊兮
睠彼疆埸靡煏焙兮介我黍稷如茨梁兮穀我士女罔
愴惶兮畦棲畮被慶豐康兮擊壤歌衢樂堯唐兮
霜賦(明)錢文薦
吁嗟乎霜之為物禀隂而聚隨露而凝甫交納火先兆
堅冰亮金祗之轉轡知玉女之飛英星見房而始落鍾
應律以齊鳴封條紀夫平子殄類詠於淵明鷓鴣畏而
掩翳鷹隼擊而軒騰氣因風以倍肅光映月其增清何
茂叢之欲敗豈隕葉之能停君子履焉心惕婦女對之
功成至夫員嶠借以覆繭仙都煉以為藥嵰州則滋味
獨甜廣延則紺碧相若斯皆衆目之未覩要亦凡胎所
難獲疑乍沾而神爽想久服而老却乃若瓊筵奏伎玉
手擎杯九枝燈閃百花帳開清歌曲折妙舞徘徊不知
夜往寧覺曉來忽移步以冉冉旋舉目而皚皚散郢中
之積雪吹江上之落梅進爵斝而無筭擁鼦裘其未迴
奈嚴色之獨早况漏聲之頻催於是茅店雞啼板橋馬
度白亘荒草素凝遥樹踏來有迹歸去無路恨疊關山
愁纏夢寤則有遠道之征夫與空閨之思婦聽蟲吟而
淚落瞻鴈影以魂赴將寄信其孰遣縱緘情而誰訴感
不絶夫慘悽憂豈忘乎寒沍别有遭讒孽子受繫孤臣
荷衣敝裂葛屨逡巡援琴抱恨舉筆含辛籲冤不察顧
影無親嗟哉霜兮何彼對之而意曠此對之而眉顰必
衷情之有異詎物色之不均不然君試看夫天街之皓
月與上國之陽春寧隨地而愉暢且盡人而歡忻亂曰
青女司令濃霜結兮散為朝華比初雪兮意帶悽戾威
凜烈兮遂使草木咸摧折兮何况愁人心鮮悦兮安得
羲御俾速滅兮
雪賦(明)錢棻
天弢餘碧峰斂羣青烟深苔瞑野入雲平乍因飈而迴
合忽排闥以飄零花明四照蕊綻千層竹腰頻折松蓋
如擎梅顋傅粉石骨凝冰清光千里鶴唳一聲屋壓琉
璃之瓦簾開雲母之屏九天無月而長白萬樹非紅而
皆春絲鱗鱗以吐瑞氣裊裊而爐熏輕瓊為鈿冷絮成
茵鴉寒掠背風靜翻雲惟寥空之一色聽愉瘁之平分
當夫紅爐黛暖雕閣香闈君寒妾擁妾臂君持鏡開千
靨笑冶一枝聽飛絮之高吟曾寒威之足欺亦有天街
步軟柳下藏舟忻驢背之甚穏恣冰壺以遨遊或泛山
隂之棹或登華外之樓冷香弱夢細細勻愁於是梁園
才子兔穎詩腸江誇瓊樹盧妒玉堂六出爭妍雙尖鬭
芳苟千秋之在兹雖掃徑其何傷及夫玄雲結陣赤暈
揮鞭貔貅氣湧鵝鴨聲喧將軍飲葡萄之酒壮士歌黃
竹之篇戈衣皜而生明光照甲而增鮮更有銀花垂榜
絳雪成田橘叟輸塵葛郎乘船印惠可之趺而影留嵩
頂披王恭之氅而望類神仙維勝賞之足娛笑謝賦為
未妍若乃隴水寒塞馬嘶樵徑封鄰燭微蘆花汀衷忽間
孤雁之鳴獨石山頭濕透木棉之衣泣寒砧而如雨釣
空江以無魚臥袁安於土室映孫康之敝書士衡戮而
華亭雪暗孝婦死而東海瑶飛襄陽枯骨灑人間之
黃玉海上孤臣飽撐腹之玻璃戍卒征衣皆鐵寒閨淚
滴為緋况乎嚴風曉別蒼雲暮同銀沙萬里古道蒙茸
雖天山之玉滿奚所寓而多窮爾乃放舟浦北覓句橋
東籬描緻影酒送微紅憨飛舞蝶碎翦吳淞仰看何依
之雀遥聞人外之鐘於斯時也高士夢酣美人簪敧獸
炭光熒鵠研冰澌枝低似醉波定如癡溪流暗瘦芳草
先肥肌同姑射瑞積瑶池快心魄之如水歎造物之雄
奇
靈雪賦(有序)(明)王廷相
嘉靖已丑仲冬之月維我皇上念雪澤之未霑憫農事
之靡濟乃齊心瀹慮省躬咎往既禋禱於南郊復申告
於西社望三白賚於昊天俾九榖登於來稔巳而靈雪
聿降彌日達夜殊為優渥之澤允矣黍稷之祥康歲可
期兆民允賴臣猥從班列恭覩休禎不揆蕪陋之辭用
讚明昭之貺其辭曰
惟我皇上以神聖而御世協化機於兩儀措羣生於太
和調隂陽而順之何玄冥以司令祕雪澤而靡施日終
風以吹沙望飛霰而無期曰天道之惠民胡戾氣之如
狂倘暵旱以為災奚民食之可望帝引咎以自歸心惻
惻而靡康乃徹樂減膳避殿慘服罷工節財緩刑慮獄
心無往而不齊政無幽而不燭期實德以應天冀真宰
之降福於是敕儀臣議明禋諏吉日卜良辰躬南郊以
祈祝即右社而駿奔秉精誠以昭假幸明靈之居歆奄
焄蒿之可接或肸蠁之如聞及夫社豆方徹宫輿未駕
微霰俄集鵷班載灑聖容穆然自如百官默以歡詫信
天人之交孚速感應之非假既而雰雰蕤蕤拂拂瀌瀌
綴妍華於綺樹散騷屑於回飇影漾銅龍之樓光迷白
玉之橋入鳳閣以增嚴積平臺而助高靄三殿之精輝
璨六宫之璚瑶聖人覽瑞以開顔詞臣揚美而揮毫由
是竟日連宵層飄疊委突矣數尺縞然千里懷山塞谷
迷遐掩邇下潤積而土膏陽氣固而春美蝗種斃以無
遺麰麥熟而可俟多稼滿望於甫田有年將書於信史
三農仰德而忭舞百工有賴而交喜是蓋聖秉日躋之
敬天示神速之眷退熒惑者未之可及禱桑林者庶幾
同貫覽氣化之協調契天人之相贊綏靈雪以育民豈卿
雲之足羨於是皇上仰承神休拱荷天德不自滿假恒
存謙抑早朝晏罷宵衣旰食發倉庾賑煢瘠薄税斂省
刑辟崇儉素禁麗飾勸男耕重女織親賢而遠佞清心
而祛慝嗜大仁以無尚久至誠而不息然後凝神沖穆
體道玄默達禮樂於海埏匹堯軒於古昔庶政和羣工
式年穀登天下懌坐明堂以受賀葆天眷於無極臣乃
稽首頓首為之歌曰國有凍餒兮胡黃竹之徒謳民非
其上兮何雪宫之獨遊我皇普至仁兮恒民隠之是
求感昊天之靈澤兮垂率育之洪休再歌曰皇心敬一
兮昭以格天皇德宣朗兮日月之懸皇勣維懋兮王道
平平皇圖永昌兮億萬斯年
逸句(附)
雲賦(晉)成公綏
於是元氣仰散歸雲四旋冰消瓦離奕奕翩翩去則滅
軌以無跡來則幽闇以杳冥舒則彌綸覆四海卷則消
液入無形或狎獵鱗次參差交錯上捷業以倚梁下壘
峗而相薄狀崴嵬其不安吁可畏而欲落或燦爛綺藻
若畫若規繁縟成文一續一離或繡文錦章依微要妙
綿邈凌虚輕翔浮漂
雪賦(晉)孫楚
豐隆灑雪交錯翻紛膏澤偃液普潤中田肅肅三麥實
獲豐年
雪賦(晉)李顒
何時雪之嘉澤亦應變而俱凝隨同雲而下降固霑渥
之所興
歲時
嘉陽春賦(元)涂幾
春風吹波兮萬綠和柔寒暴盡去兮乍離衣裘耕夫在
田兮耒耜聿修河洲草豐兮牧犢來遊飛鳥上下兮亦
念其儔嘉此白日兮鳴聲栗留先生何為兮有志不酬
懷寶遯世兮以死誰尤憂吾之憂兮念夫人之捐瘠樂
吾之樂也見心德之周流
秋賦(唐)虞世南
觀四時之代序對三秋之爽節雲既淨而天高潦將收
而水潔凝珠露之淒冷鏡青山之滉澈燕違幕而巢空
鴈驚羣而行絶於斯時也登綺閣臨飛觀開霧縠之疎
幌褰輕綃之碧幔映金波之皎潔明玉繩之燦爛看夜
鵲之繞枝望牽牛之隔漢蓮尚香於江浦草猶青於河
畔
秋興賦(有序)(明)馮時可
昔安仁三十有二寓直散騎之省以秋興命篇余直赤
龍署差少安仁爰感時事輒念歸與聊嗣其響恐洛陽
道上見者不免擲瓦耳
嗟旅客之多懷兮雖陽和而若疢矧清秋之既屆兮其
何興而不盡於時祝融解綏蓐收御靷夙苛捐惟微凉
薦袗萬山颯摇百籟徐引天地凝閉物色淒緊雲生隴
底桑疎薊門風起洞庭烟深湘沅嶺頽鮮而殞翠兮木
落英而辭繁露凝霜以皚皚兮水激波以潺潺堂别燕
而差池兮浦落鴻而翩翩日色游揚而逾皎兮天氣晃
朗而靡昏何晷度之漸促覺清夜之方永迅商縱錚而
摶霄兮金波騰絢而流影輕蛾繞於蓮燭兮寒蛩鳴乎
露井遭托身於雲陛兮獲寓直於華省神宇微微天河
耿耿金鋪肅霜銅龍閉冷虯箭響微魚鑰聲靜寒榮燦
發於銀釭星彩汎灩於軒屏惜飛光之超忽獨輾轉而
自省厠鴛鷺之末行兮依日月之餘景伎同北郭而知
濫兮俸優東方而竊偉感大鵬之逍遥兮何雞肋之足
恃覩巨溟之渤潏哂河伯之秋水等軒冕於蜉蝣兮視
鐘鼎猶菅枲威鳳不受夫羈笯兮神龍曷戀乎泥滓乘秋
風以憶鱠兮忽拂衣以高厲訪三禪於鷲嶺兮覓四皓
於洛涘託蘭衷於昔賢兮追蘿尚於前史延松隂於胡
牀兮捲筠浪於箱几動以寥廓為居靜以環堵為宇無
貴無賤無人無已蓋寄跡於太虛而遊神於太始
知秋賦(有序)(明)祝允明
庚午六月丁未立秋其夕頓凉不俟一葉感淮南之論
稍為賦之
逖隂陽之愆伏適儆余於兹歲伊蓐后之堅方獨秉貞
而不戾受帝命以握矩布金行於區内日耿耿以謝炎
風蕭蕭而助氣侍隸逸而卻扇閨媛戒於紉綴聊閉關
以偃息觀燒炬之可憩憙青蠅之暫遠悅玄蟬之餘嘒
雖序令其靡爽迺興悲而起嘳信揫斂兮致刑將違仁
兮肅義劉百生以一膢易榮華而彫瘁匪皇穹兮好殘
繄舒慘其相倚始為露以作霜睇堅冰之必至感兹秋
之既知豈曰童心之傷逝
中秋賞月賦(明)黃仲昭
繄八月之既望適三秋之方半西風颯其淒清落葉紛
其淩亂蟬嘒嘒以吟寒鴈飄飄而横漢砧杵急於風前
絡緯悲於階畔天晃朗以彌高歲荏苒而將晏悵芳時
之易徂感中心之浩歎於是乎招瀛洲之仙客載崑崙
之霞尊席芳葯臨華軒放懷歌詠寄興乾坤於以滌煩
襟之怫鬱於以盪靈臺之輪囷斯時也萬籟寂然而無
聲層漢湛乎而澄碧微雲盡斂爽氣可挹酌流霞於杯
中候明月於林隙少焉素蛾升於滄海冰輪展乎太虛
流清輝於觀闕揚浩彩於階除影落御溝一派金波蕩
漾光涵大地萬頃素練平鋪宇宙幻玻瓈之鏡身世寄
冰玉之壺長河韜映列宿掩縟丹桂之影森然玄兔之
魄瑩若廣庭水淨連薨霜潔階前之皓鶴奪鮮林外之
白鷴失色景物極變態之百端詞翰莫形容其萬一衆
容乃清談蠭起玉壺鯨吸豪氣淩九霄襟懷隘八極飄
飄乎如子晉乘鸞羽化蒼茫之表浩浩乎如列子御風
蟬蜕氛埃之域袁宏之泛渚不足形容庾亮之登樓未
能彷彿既而賓主傾倒尊俎狼籍明月方中逸興轉劇
客有歌之曰懸玉鏡兮中天散清光兮萬里酌桂醑兮
舒余懷覺塵埃兮淨如洗餘興未已明月漸沈青山轉
影綠樹移隂客又有歌之曰挽冰輪兮駐天末伴芳尊
兮慰余心清光從此兮一去塵埃依舊兮滿襟歌闋衆
客顧謂余曰人之生也棲輕塵於弱草寄浮漚於滄溟
百感撓其心萬事累其形歡愉無幾憂戚相仍故右軍
蘭亭之會必形之於翰墨東坡赤壁之遊必播之於聲
音也然而不過放曠於山林之内傲睨於泉石之濱而
已今吾與子遭聖明之時值隆平之世幸聚會於輦轂
之下得從容於琴尊之際挾清飇以飛仙弄明月以適
意蓋有蘭亭之所不能兼赤壁之所不能致者矣獨悲
夫聚散靡常勝會難得今夕幸同几席之懽來歲寧無
參商之隔乎子宜播之賦詠傳之來日庶幾後之視今
亦猶今之視音也於是乎乃拂剡紙滌端石命毛穎灑
子墨搆思方成餘景巳畢
逸句(附)
感春賦(宋)劉義恭
聽時禽之弄音信關關以嚶嚶悲陽鴻之赴朔憐春燕
之入楹天晻曖而流雲日隂翳而淪精風淑穆而吹蘭
雨濛濛而洗莖草承澤而擢秀花順氣而飛馨
春賦(齊)蕭慤
落花無限數飛鳥排花度禁苑至饒風吹花春滿路巖
前片石迥如樓水裏連沙聚作洲二月鶯聲纔欲斷三
月春風已復流分流繞小渡塹水還相注山頭望水雲
水底看山樹無餘香尚在歌盡聲猶住麥隴一驚翬菱
潭兩飛鷺
春賦梁元帝
洛陽小苑之西長安大道之東苔染池而盡綠桃含山
而併紅露霑枝而重葉網縈花而曳風
秋興賦(晉)曹毗
素秋始啓清風激暑葉零玉階柯委勁楚離禽嚶嚶而
晨鳴輕帷翩翩以微舉夕露頽潤於蘭庭秋蟲屬響乎
廊宇
悲四時賦(晉)李顒
悲炎節之赫羲覽祝融之御轡遊井耀兮南離晞辰凱
之長吹蔭綠柳之揚枝雲鬱律以泉涌雨淋灕而方簁
奮駭霆之奔磕舒驚電之横摛
地理
太華賦(有序)(明)王祖嫡
往有胡僧徧遊海外歴閱區中暨過太華膜拜唄贊久
而不去以為名山之勝高此者廣此者幽此者修此者
深而邃者險而怪者多矣若夫四面神削一霤鬼鑿幻
晴空之芙蓉雄天都之矩堞雖在塵寰實標仙府未有
兹山之儷者也余夙攖疢疾雅慕沖虚猥以使節之暇
獲恣探討宿最高之危峰窮無盡之大界未嘗不慡然
自失疑蕉鹿柯蟻非真境也及瞑目遐思又復歴歴知
非夢游輒作賦一首私紀其蹟嗚呼斯地斯攬亘古大
觀即長卿神化子雲玄奇殫楮腐毫亦莫能状矧寡陋
蕪俚如余者寧不溷太顥之純素資文士之軒渠乎雖
然昔賢所賦侈張靡麗實以辭掩余則局促模擬如惡
書臨搨庸繪肖貌彷彿其似而巳金天正直庶幾免綺
語之諐云爾
繄穹窿之崇顯迨磅礴之北坱剖洪濛而亡垠别分野
而應象眷西顧以誕載視上公而輔相灝素凝結位寘
兌方天漢下傾星宿濫觴漰渤汎涌浩浩湯湯壅閼泜
洄潰溢孰防馮夷懍警馳訴帝傍爰命巨靈東劈首陽
厜㕒崛﨑靡緣特峙嶻嶭崚嶒去天而咫列丹嶂之危
垣聳玄霄之堅壘五岳居首三條處中四面成削一線
僅通矗淩空之冰梯駕憑虛之彩虹心屢回而慴慴目
幾眩而朦朦維決吻攀注霤升眢井窺天竇躡霧穿
雲依巖傍岫状引壁之蝸牛肖登木之鼯鼬橦窮峽既
仄徑孤懸闊不盈尺修迺竟阡若鼻齅物如耳屬垣面
簇彌高之絶巘趾臨不測之深淵鳥戢羽而畏奮猿斂臂
而不前重足次且側身彳亍纚㧥去幘縫偏束裻蹈滑
苔而重繭捫嵐坎而痺瘃犂溝㟏岈車箱踖蹵砭已盡
而忽連括將夷而猶屬㳂峻脊兮蒼龍迴健翮兮冥鴻
度赤城之石橋跨碧落之㒨蝀峮嶙盤紆巑岏㠧崆鼓
調調之天籟御泠泠之罡風弄珠簾之瀎瀑把玉井之
芙蓉顛邇松檜崖躋日月掌□凝膏盆池澄碧丹竈未
熸瓊漿尚渫聮霞洞之滴乳踐雲軿之新轍現叔卿於
杪樹醒圖南於鑿穴發清嘯於幽篁度流鈴於穠樾隆
崇&KR2029;崒厥唯南峰隠蔽光互呼吸天通縱覽塵界蒼蒼
濛濛宇宙不盡心目未窮荆岷岐梁崤澠漢隴聚兮培
塿散兮蠛蠓嘅陵谷之變遷終峰巒之揖拱㶣㶣晫晫
熠熠煌煌歘翻銀濤倏射金光電掣莫竟蛇行靡常蜿
蜒逶迤何物爾長緬黃河與清渭麗晴旭而波揚錯愕
疑夢駭忭欲狂遡十洲之曠邈隘六合而翺翔至若東
睇扶桑西睨昧谷海沸金烏崦回玉兔擅大觀而鮮儔
殫羣山而稱獨時乎鸞旌鶴馭金支翠旗異香馥郁靈
光陸離青童前導玉女後隨纖嫋窈窕婉孌旖旎昇巖
遵麓往往見之遙瞻禮而傾矚兮林闃靜而摵摵羌低
佪而於邑兮衷鬱陶而覛覛美恬澹而寡營兮抱一以
嗇契冥筌而翛舉兮守默以適瞡弱水之淼茫兮疇濟
慈舶覷閬苑之寥廓兮孰錫琅册予將來瑶石之九節
兮和以瀵澤茹丹丘之三秀兮餐以璚液伐五粒之巨
松兮俯拾琥珀憩長春之石室兮横吹玉笛碧雲漸合
兮遼空暝色美人延佇兮搖搖心惻於是歌竹几掩柴
扃煮白石餌黃精牖隙暉晃非燐非螢乍遠乍近忽滅
忽熒穿叢薄而無景度銳嶠而有聲峽口吐月冷浸玉
京雖踰望之漸虧顧澄宇之倍明三峰鼎立萬仞&KR1478;嵤
羊角直上天柱高擎儼兜鍪之大將凛&KR2155;髽之神兵迅
兮若搏側兮若崩蒸雲滃翳瞥失厥形千崖怒號衆壑
哀鳴泬漻岑寂怔忡靡寧獨爇松火朗誦黃庭瑶瑎步
虛若有人聽倦而假寐曙色已昤悄然而思肅然而返
拂讀殘碑披讐遺簡百千萬劫永填嵬峩七十二君俱
抒望款致雨興雲儲禎祛沴德膺封秩功崇祀典諒少
昊之下都亶蓐收之别館詎埏宇之隩區實鍾毓之流
衍恧麗則之萎索負幽閟之探篹既黯黯以傷别又眇
眇而增戁倘遊岱之無期副明山而未晚亂曰巉巉太華
埒崑崙兮䃬䃬峻嶽駐軒轅兮二曜迭運為朝昏兮萬
象咸羅肆吐呑兮逖哉鰲極奠乾坤兮蕞爾蟻垤列兒
孫兮九關有路達天門兮八翼罔折叩帝閽兮援余之
手標掌痕兮晞余之髮出沐盆兮暍飲沆瀣滌囂煩兮
戲掔菡萏挹芬黁兮調笑巧謔顧鬈婘兮相與目成獨
無言兮緣兹一念復沈淪兮矢潔好脩誓偓佺兮再尋
白帝問真源兮葆我靈灝永弗諼兮
太岳太和山賦(明)楊琚
惟太岳之為山兮形肇奠於鴻荒迺渾淪而磅礴兮鍾
秀氣於玄黃顧發源於嶓冢兮擁翠浪於武當肆連峰
而接岫兮復積嶺而重岡峙漢水之南隅兮跨均房之
兩疆控翼軫之分野兮應列宿於上蒼羌迴旋乎地軸
兮扼天關於古襄衍脈絡於荆山兮析支派於内方七
十有二峰根盤八百里崔嵬巑岏岧嶤峛崺廞廞如對
森列如竢若迴而馳似行而止若豁而谺似立而跂或
俯焉而復昂或仰焉而崛起或蜿蜒兮如龍如蛇或蹲
踞兮如虎如兕或尖銳兮如筆如鋒或正直兮如屏如
几若乃三十六巖之幽虛二十四澗之迤邐五臺五井之
悠悠三泉二潭之瀰瀰厥石則有金星銀星厥産則有
地髓石髓堯韭禹糧雜沓而並美秦檜漢柏偃蹇而長
清木實則有椃㮘桫樆檰檰棪梬㮕樣楸櫻野蔌則有
菌䓴笋灆薯菜蕨葵䕬蔱蒟菁以至迷窮草交讓木靈
夀杖石磴心樃梅赭斞巖乳騫英天花雲林芳芷徽蘅
枝柑房李鄧橘襄橙無一不有雖茅亦馨萬年松千歲
艾九仙子天南星白何首烏紫花地丁苦參百合甘菊
黃精采之可以療諸疾服之可以制頽齡又有石如火
燄之紅樹如龍爪之倪飛泉滴溜漱乎瓊瑶松風響籟
鳴於遠邇四季常見靈鴉雙雙繞林坰五更或聞天雞
喔喔號雲屺白鷴錦雉同飲啄夫巖頭神虎仙麋迭巡
行乎山趾紫芝瑞世百千其名珍禽怪獸不可殫紀又
如龍宫雷洞深窅虛明風穴星牖泬寥呀哆表以禹跡
步雲之橋帶以太一天池之水日出則嵐飛靄收蒼翠
滿前月明則鶴唳猿號清幽無比兼有洞天福地之靚
深孰謂蓬萊方丈之不在是也有若大頂之峰端然正
位處乎其中吾不知其幾千萬仞但見形威峻極與天
而為柱氣象巍峨杖地而撐空其高無並其旁靡從
匪衡匪岱匪華匪嵩既非醫閭之可擬亦非恒霍之可
同前有五老後有五龍右有搢笏九卿左有手扒三公
東有始老展旗兀渡金鎖西有隠仙疊字千文雞籠北
有皇崖顯定貪狼獅子南有仙人隠士伏魔降龍又有
聚雲香爐大名蠟蠋大蓮小蓮文曲武曲天馬玉筍之
重重丹皂龍門之矗矗千巒萬嶂各獻幽奇四面羣峰
互相倚伏乃獨孕秀奠居盱眸駭目上接青雲下臨深
谷其視衆山之周遭迴繞拱向環簇有如王者之臨諸
侯大宗之俯族屬乃五岳之長兄四鎮之伯叔遠若蒼
梧之九疑巫山十二峰並呼其家督邃則赤龍寶砲横
黃方界皆目為其幹僕此我皇明所以表章謂之大岳
太和而咸五為六也邪是宜玉臺高疊石檻玲瓏闢以
門闕繚以垣墉金殿之據乎其上煥棟宇之穹窿天帝
之宅乎其内躡龜蛇之玄蹤捧劒兮玉女執旗兮青童
侍從兮靈官導引兮先鋒照日月兮層構映上下兮天
宫耀金光兮燦爛洞遐矚兮昭融飛複檻兮霄際縹雲
靈兮曈曨信列仙之所棲豈塵俗兮可容外有天門三
重雲梯萬級自卑視高曼延壁立挂懸空之霽虹逼霄
漢於咫尺歴參井之鈎連詎跬步之可即躋欲半而悸
驚憑危欄而上陟慨登望之多艱夢徒兆於生翼及夫
天門之外則隨山通道跨澗架梯翦除榛莽辨域定規
或聳琳宫而開寶殿或興古廟而建神祠或敞珠龕於巖
畔或創桂觀於山碑築石室以藏仙服峨彩亭以貯御
碑彌東南而亘西北彷閶闔而廣棼&KR0925;雕墻横截乎山
谷仙廬盤鬱乎坤維熾丹雘於林杪鳴鐘鼓於厜㕒境
之最勝者無如紫霄峰之至高者莫踰天柱南巖五龍
兮幽雅瑰奇玉虛淨樂兮輪奐規矩清微真慶兮非不
霄崢遇真朝天兮俱號紫府似兹宫觀兮三十六所其
餘庭院兮更僕莫數丹房石室兮雖寒不寒雪窩凉亭
兮當暑不暑甚至萬松一泓各有軒亭鉢堂方丈亦為
峻宇隘四衝而騰八達張千門而啓萬戶宗太岳而朝
玄穹翼太和而壮今古人皆疑其天造而地設或出於
幽贊而隂輔不然何以楹柱林林梁棟楚楚而有此廓
度宏模福區玄圃壮神仙之窟宅聳人世之瞻覩吾想
夫永樂之初内難既彛四海寧謐民物熙熙是以奉委
之臣以謂聖君有作我儀圖之敢不盡瘁忘疲董督指
揮朝斯而夕斯由是智者售技而無所隠壮者效力而
不敢欺雖山林谿谷亦不愛其材孰謂我朝長府之積
皆在所供億而其用不貲又况工咸奰屭匠踰輪倕萬指
揮斤而呵氣為霧六軍荷鍤而瞬息為墀庶民子來
若有神司經之營之倏爾成之於以答景貺而廣孝思
於以奉明祀而祝丕釐神必徘徊容與於兹康濟邦國
福祉黔藜以隂祐我皇上聖子神孫集慶禧而撫有太
平萬萬載洪基賦已復撮其要為頌辭曰倬矣太岳摩
青蒼兮背漢面漳鎮一方兮奕奕宫殿闐山岡兮天帝
莅止周相徉兮氛沴斯靖時雨暘兮慶祚靈長神化
彰兮我皇崇祀佑八荒兮玉質金相昭寵光兮四裔來
王徵休祥兮海宇又安垂衣裳兮本支繩蟄世萬其昌
兮俾臣之後嗣亦如諸峰之拱岳永篤為忠良兮
九華山賦(明)章棟
四可書生性嗜山水三登化城兩遊九子枉踐佳境靜
思可恥俗緣猶在塵心未洗山靈笑我徒生於此而長
於此墨工槧人高才雅士披圖慕名望峰獻句徒得其
槩未詳其微赤髭白足樵夫牧豎坐臥朝昏遊移遠邇
或三為羣或四為侣遇險不懼逢幽不喜禱雨祈晴如
斯而已嗚呼自有乾坤便有此山其曰九子取其若弟
兄之班史遷南遊略而不錄唐李謫仙加以九華之目
素絲改色璞玉發藏何否於漢而泰於唐諒尤物之不
終祕迄於今而名逾彰東迓宣歙西控長江上摩青蒼
以晻靄下壓后土之鴻龐孰刓刻兮渠眉琮璜孰陶鑄
兮廣輪無疆孰比鄰兮衡廬茅蒋孰主容兮岱霍嵩恒
爰有鳥兮曰克丁當爰有草兮莎羅鉢囊龜年莫辨神
農未嘗鬭雞有石搗藥有方遊仙有跡去賢有堂冠卿
名高荀鶴名芳希坦學幻清隠言龐季文高尚葛翁荒
唐白龜現瑞丹鳳呈祥浮桃可以致富仙燭可以秉光
龍泉可以沾丐蟮土可以充腸鳴鼓吹於萬壑響雲韶
於叢篁禽言漏梅蘇之集多識缺風雅之章乃若所謂
天河挂綠水秀出九芙蓉方將愛其清絶層標遏遲日
半壁明朝霞則又駭其奮迅也積雪曜隂壑飛流歕陽
厓方將歎其含蓄鴻驚曉霜淨花明初雨收則又賞其
閒曠也其中幽境客難到方將訝其靜定神母遙遙將
九子則又驚其活動也排空峭石生玄笋落日奇峰挂
赤霞此山間之朝暮也峰巒列峙神仙境子母相依孝
義山此山間之今古也嗚呼千變之形無極萬殊之象
不同衆皺諸或不能盡冢筆更僕不可終欲升高而舍
其下等借道而敂於矇毋效潘孟陽毋為阮嗣宗申伯
神嶽孺子靈洪三蘇顯眉叔易愧嵩家隨司馬谷隨愚
公指終南而鄙盧子語瑯琊而仰醉翁北山迴俗士之
駕南陽卧人中之龍或地靈而人傑或鶴怨而帳空履
扁石之亦卑干青雲而益崇信崇卑之由我而敢迷亂
其所從乎誶曰九華之鬱蔥兮新舊號以芙蓉兮佳名
傑句兩穹窿兮誰復於此巢雲松兮將往者之不可作
而作者之不工兮我思無窮兮
御定歴代賦彙補遺卷一
