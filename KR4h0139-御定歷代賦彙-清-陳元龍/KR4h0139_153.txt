欽定四庫全書
御定歴代賦彙外集卷十
行旅
述行賦(有序)(漢)蔡邕
延熹二年秋霖雨逾月是時梁冀新誅而徐璜左悺五
侯擅貴於其處又起顯明苑於城西人徒凍餓不得其
命者甚衆白馬令李雲以直言死鴻臚陳君以救雲抵
罪璜以余能鼓琴自朝廷敕陳留郡守遣余到偃師病
不前得歸心憤此事遂託所過述而成賦
余有行於京洛兮遘淫雨之經時塗迍邅其蹇連兮潦
汙滯而為災馬桀蹯而不進兮心鬱悒而憤思聊弘慮
以存古兮宣幽情而屬詞久余宿於大梁兮誚無忌之
稱神哀晉鄙之無辜兮忿朱亥之簒軍歴中牟之舊城
兮憎佛肸之不臣問甯越之裔胄兮藐髣髴而無聞經
圃田而瞰北境兮晤衞康之封疆迄管邑而增感歎兮
愠叔氏之啓商過漢祖之所隘兮弔紀信於滎陽降虎
牢之曲隂兮路丘墟以盤縈勤諸侯之遠戍兮侈申子
之美城稔濤塗之復惡兮陷夫人以大名登長坂以凌
高兮陟蔥山之嶤崤建撫體而立洪高兮經萬世而不
傾迴峭峻以降阻兮小阜寥其異形岡岑紆以連屬兮
谿谷夐其杳冥迫嵯峨以乖衺兮廓巖壑以峥嶸攢棫
樸而雜榛楛兮被浣濯而羅布&KR1666;菼薁與臺莔兮緣層
崖而結莖行遊目以南望兮覽太室之威靈顧大河於
北垠兮瞰洛汭之始并追劉定之攸儀兮美伯禹之所
營悼太康之失位兮愍五子之歌聲尋脩軌以增舉兮
邈悠悠之未央山風泊以飈涌兮氣懆懆而厲涼雲鬱
術而四塞兮雨濛濛而漸唐僕夫疲而劬瘁兮我馬虺
隤以玄黃格莽丘而税駕兮隂曀曀而不陽哀衰周之
多故兮眺瀕隈而增感忿子帶之淫逆兮唁襄王於壇
坎悲寵嬖之為梗兮心惻愴而懷懆乘舫舟而泝湍流
兮浮清波以横厲想宓妃之靈光兮神幽隠以潛翳實
熊耳之泉液兮總伊瀍與澗瀨通渠源於京城兮引職
貢乎荒裔操吳榜其萬艘兮克王府而納最濟西溪而
容與兮息鞏都而後逝愍簡公之失師兮疾子朝之為
害玄雲黯以凝結兮集零雨之溱溱路阻敗而無軌兮
塗濘溺而難遵率陵阿以登降兮赴偃師而釋勤壯田
横之奉首兮義二士之夾墳佇淹留以候霽兮感憂心
之殷殷并日夜而遥思兮宵不寐以極晨候風雲之體
勢兮天牢湍而無文彌信宿而後闋兮思逶迤以東運
見陽光之顥顥兮懷少弭而有欣命僕夫其就駕兮吾
將往乎京邑皇家赫而天居兮萬方徂而並集貴寵扇
以彌熾兮僉守利而不戢前車覆而未遠兮後乘驅而
競入窮變巧於臺榭兮民露處而寢濕清嘉穀於禽獸
兮下糠粃而無粒弘寬裕於便辟兮糾忠諫其駸急懷
伊吕而黜逐兮道無因而獲入唐虞眇其既遠兮常俗
生於積習周道鞠為茂草兮哀正路之日淴觀風化之
得失兮猶紛拏其多違無亮采以匡世兮亦何為乎此
畿甘衡門以寧神兮詠都人而思歸爰結蹤而迴軌兮
復邦族以自綏亂曰跋涉遐路艱以阻兮終其永懷窘
隂雨兮歴觀羣都尋前緒兮考之舊聞厥事舉兮登高
斯賦義有取兮則善戒惡豈云苟兮翩翩獨征無儔與
兮言旋言復我心胥兮
敘行賦(晉)張載
歲大荒之孟夏余將往乎蜀都脂輕車而秣馬循路軌
以西徂朝發軔於京寓兮夕予宿於穀洛踐有周之舊
墟陟丘荒以寥廓讚王孫於北門問九鼎於東郭實公
旦之所卜曷斯水之噴薄入函谷而長驅歴新安之西
阜行逶迤以登降涉二崤之重阻經嶔岑之險巇想姬
文之避雨出潼關以迴逝仰華嶽之崔嵬勤大禹之疏
導豁龍門之洞開舍予車以步趾翫卉木之璀錯翳青
青之長松蔭肅肅之高柞緣阻岑之絶崖蹈偏梁之懸
閣石壁立以切天岌&KR1041;嵬其欲落超陽平而越白水稍
幽薆以迴深乘重巒之百層轉木末於九岑浮雲起於
轂下零雨集於麓林上昭晰以清陽下杳冥而晝陰聞
山鳥之晨鳴聽玄猨之夜吟雖處者之所樂嗟寂寞而
愁予心造劍閣之崇關路盤曲以晻藹山峥嶸以峻狹
仰青天其如帶兼習坎之重固形束隘以要害豈乾坤
之分域將隔絶乎内外
遊居賦(漢)班彪
夫何事於冀州聊託公以遊居歴九土而觀風亦哲人
之所虞遂發軫於京洛臨孟津而北厲想尚父之威虞
號蒼兕而明誓既中流而歎息美周武之知性謀人神
以動作享烏魚之瑞命瞻淇澳之園林善綠竹之猗猗
望常山之峩峩登北嶽而高遊嘉孝武之乾乾親飾躬
於伯姬建封禪於岱宗瘞玄玉於此丘徧五岳於四瀆
觀滄海以周流鄙臣恨不及事陪後乘之下僚今匹馬
之獨征豈斯樂之足娛且休精於敝邑聊卒歲以須臾
流寓賦(晉)郭璞
戒雞晨而星發至猗氏而方曉觀屋落之隳殘顧但見
乎丘棗嗟城池之不固何人物之希少越南山之高嶺
修焦丘之微路駭斯徑之峻絶感王陽而增懼詰朝發
於解池辰中暨乎河北思此縣之舊名蓋曩日之魏國
詠詩人之流歌信風土之儉刻背兹邑之迥逝何險難
之多歴望陜城於南涯存虢氏之疆埸實我姓之攸出
邈有懷乎乃迹陟函谷之高關壯斯勢之險固過王城
之丘墉想榖洛之合鬭惡王靈之壅流竒子喬之輕舉
遊華輦而永懷乃凭軾以寓目思文公之所營蓋成周
之墟域
述羇賦梁簡文帝
奉明后之霑渥將遠述於衡楚歎雲霞之窅漫對江山
之遥阻是時孟夏首節雄風吹甸晩解纜乎鄉津涕淫
淫其若霰舟飄飄而轉遠顧帝都而裁見遠山碧暮水
紅日既宴誰與同雲嵯峩而出岫江搖漾而生風奉璽
言而遄邁改余玉於江隈遵陽塗而中正軫悲心其若
頽引領京邑瞻望弗遠戀逐雲飛思隨蓬卷觀江水之
寂寥願從流而東反
愍塗賦(梁)沈約
結榜窮渚思臨長嶼情依舊越身經故楚彼長路之多
端伊客心之無緒歡因循而易失悲由心而難拒此北
海之信遼知余思之方阻日掩長浦風埽聮葭疊雲凝
憤廣水騰華聽奔沸於洲嶼望晻曖乎煙沙依雲邊以
知國極鳥道以瞻家免悽愴於羇離亦殷勤於行路歎
余塗之屢蹇奚前芳之可慕
去故鄉賦(梁)江淹
日色暮兮隠吳山之丘墟北風析兮綘花落流水散兮
翠莖疎愛桂枝而不見悵浮雲之離居迺凌大壑越滄
淵沄沄積水&KR2310;&KR2310;斷山窮陰匝海平蕪帶天於是泣故
關之巳盡傷故國之無際出汀洲而解冠入溆浦而捐
袂聽蒹葭之蕭瑟知霜露之流滯對江皋而自憂弔海
濱而傷歲撫尺書而無悦倚樽酒而不持去室宇而遠
客遵蘆葦以為期情嬋娟而未罷愁爛漫而方滋切趙
瑟以横涕唫燕笳而坐悲乃歌曰芳洲之草行欲暮桂
水之波不可渡絶世獨立兮報君子之一顧是時霜翦
蕙兮風摧芷平原晩兮黃雲起寧歸骨於松柏不買名
於城市若濟河無梁兮沈此心於千里重曰江南之杜
蘅兮色以陳願使黃鵠兮報佳人横羽觴而掩望撫玉
琴兮何親瞻層山而蔽日流餘涕以沾巾恐高臺之易
晏與螻蟻而為塵
出門賦(唐)歐陽詹
出門辭家兮人有志而思逞予紛然以遠遊别天性之
至慈去人情之好仇嚴訓誡予以勿久指蒲柳以傷秋
弱室咨予以遄歸目女蘿而起愁心眷眷以纏緜淚浪
浪而共流惕懷安以敗名曾何可以少留於是驅忠信
以為車執藝業以為贄越三江而踰五嶺望堯旌以求
試庶以程功取爵建德揚名獲甘旨以報勤光晝錦以
迴衡如弧斯張如鳥斯征射百步而期中非三年而不
鳴&KR2976;&KR0146;天寒峥嶸歲晩鵲聮翩而不定蓬悠揚而自轉
逮前程之尚遥顧所離而日遠事紛拏以争校情交戾
而不和退藩籬則弱羽戀於雲路激龍門則纖鱗限乎
尺波身違日日之晨昏懷戀戀而莫遣親益年年之羸
老思搖搖而若何慜靈輙於困窮舉冀缺於壠畝一仁
聲之永大一孝德之兹久伊錫類以極窮豈今無而昔
有爾乃循否泰而俟命點風塵以食艱苟疏溟而納流
願覆簣以成山路實多岐紛無定色任玄黃之濡染信
疆理之南北管因媒而解縛越自遇而升車虞先榮而
後悴姜始卷而終舒傷哉數子之税駕吾未知其所如
臨舟賦(晉)應貞
陟緜岡之迢邈臨窈谷之濬遐覽丹源之洌泉眷懸河
之清波漱玄瀨而漾沚順黃崖而蕩博激重巖之絶根
拂崇丘之飛㟧然後陰渠洞出陽澮旁開條熠高騖皓
暚長懷盤溢鬱没雲轉飈迴屛側為之飛隕壁岸為之
陂隤列以青林蔭以綠枝檉松蓊茸於其側楊柳婀娜
乎其下高溜承崖懸泉屬嶺别流分注冰瑩玉静清波
引鏡形無遁影
滯舟賦(唐)蕭穎士
攝提歲拂衣海嶽應調函洛詠佩服之皋蘭美縶維之
場藿徵良圖以趨事窘中道以摧落昔謬價於當年今
後來之不若衆飛下以扺巇余矩枘而規鑿悲介直之
不可媒想雲林以自託眷眷離憂行行獨愁邅我車而
北上朅吾道以東遊愛遲遲之暮春登泛泛之輕舟過
巖邑以信次纜縈波之下流於時丙丁守位恢台肇節
朱雲四騰瑶草半歇景沖沖而熾旱風翳翳以歊熱赫
中潬之平沙滲通川而殆竭則有危檣巨舸長艥廣艘
龍翼錦舳雀顱方艚材木蘭兮竹箭紉齒革與羽毛頓
修笮於迴塘駢曲岸以戢篙於是迅拏輕槳河舠漢艇
乘時泝洄赴利馳騁混漁商而沸雜期數日而俄頃事
也時哉咸適其才吁嗟大艦安得而來借如三江五湖
之渺漫礐石飄沙之汨淈望赤岸以天低臨清波而景
沒峻艫衝濤以直透高帆雲卷而上彗朝發乎荆衡夕
止乎揚越晷刻千里之外一何去留之倏忽彼斗筲鍾
鬲之餘捷徑趨時之末曾壓溺以不暇亦何知於歲月
材微則致遠而自覆量大則俟時而可貴苟或喻於窮
通又奚分於器類運之來也賈長淵高視於三台謀不
用焉梅子真近辭於一尉吾將斂策以飲氣覩維舟而
歔欷
歸途賦(有序)(宋)謝靈運
昔文章之士多作行旅賦或欣在觀國或怵在斥徙或
述職邦邑或羇役戎陳事由於外興不自已雖高才可
推求懷未愜今量分告退反身草澤經塗履運用感其
心賦曰
承百世之慶靈遇千載之瀀渥匪康衢之難踐諒跬步
之易局踐寒暑以推換眷桑梓以緬邈褫簪帶於窮城
反巾褐於空谷果歸期於願言獲素念於思樂於是舟
人告辦佇楫在川觀鳥候風望景測圓背海向溪乘潮
傍山悽悽送歸悠悠告旋時旻秋之杪節天既高而物
衰雲上騰而鴈翔霜下淪而草腓舍陰漠之舊浦去陽
景之芳蕤林乘風而飄落水鑒月而含輝發青田之枉
渚逗白岸之空亭路威夷而詭狀山側背而異形停余
舟而淹留搜縉雲之遺迹漾百里之清潭見千仞之孤
石歷古今而長在經盛衰而不易
阻歸賦梁簡文帝
觀建國之皇王選能官於前古元帝慈而布教豈齊聖
而作輔伊吾人之固陋宅璇漢而自通躡九枝而耀景
總六翮而摶風屬玄玦之啓異逢玉弩之相驚頓天羅
於八表騰雲驅於四溟發伏鼈之雄氣耀策馬之高星
地邇朔易彊鄰北極壠樹饒風胡天少色上月斜臨寒
松遥直雲向山而欲斂鴈疲飛而不息何愁緒之交加
豈樹萱與折麻聞繁鉦之韻冰聽流風之入笳終知客
遊之阻無解鄉路之賒
還林賦(有序)(梁)丘遲
爰自京師言歸舊嶺今風古轍每動寸衷因事而書不
覺成卷非謂為文聊記行途所經云爾
太皞弭節祝融聳駕炎鐘汎響青籥静吹丘子税轅畿
路總舳川湄褫魂故嶺結夢舊墀揆身世而載懷鏡古
今而興辭驗難停於楊轍昭易改於墨絲匪追舉而辨
命豈適尹而問蓍擔簦無白璧之想負書靡黑貂之悲
纜解山潮首顧京澨仰絳堞之紛迴與素津之容裔荃
橈往來芰蓋經過依稀子陵之釣髣髴滄浪之歌出入
風霞游息雲露階迥禽飛窗高月度踟蹰七教徘徊五
禮永翦帶於關上長緝巾乎林底
將歸賦(唐)歐陽詹
憶求名於薄藝曾十稔以别離纔還鄉以半齡又三年
於路岐紅顔匪長白日如馳苒苒皆盡悠悠為誰親有
父母情有閨闈居唯苦飢行加相思加相思兮寧苦飢
辭家千里兮欲與偕歸南陔之蘭北山之薇一芳一菲
何是何非歸去來兮秋露霑衣
辭行李賦(陳)江總
維大梁三十有六載神功懋乎開闢垂恩儲祉壓子代
之盤盂盛德形容陋周年之弇石月窟向風日域仰澤
要荒欵塞諸戎重譯輶軒廵履聲芳亥步旌節經過事
高禹跡舉皇華之盡美馳珏玉之多事或江夏之無雙
匹洛陽之才子訪羽儀於廊廟旌秀異於杞梓引強學
之三端賞彫文於四始顧傯侗於罕志奉朝章於信次
天鳳舉而張旃濟龍沙而通贄敏異季札之聽歌譽乘
屬國之銜使懷蘇子之抵掌憶千秋之畫地願自勵而
飲冰揆無庸而按轡嗟負恩之無力每若寘於叢棘倏
辭東平之樂善再踐承明而游息豈異千里之奔踶寧
辭一錢之不直諒無期於鴻漸念有似於蟬翼荷德澤
之霑然鑒丹愚之匪飾慙借譽於瑟柱免長徭於䓗極
聊暇日以須臾每長吟以鬱紆異金石之能固若草木
之分區進學慙於枝葉緜力謝於康衢搆伯休之蓬戶
狎仲憲之桑樞徒悅水而非智庶因谷以為愚恥矯名
於周客寧濫響於齊竽奉棲遲以偃仰願太素之不汚
送君南浦賦(以越空緜目傷妾是君為韻)(唐)黃滔
南浦風煙傷心渺然春山歴歴春草緜緜那堪送行客
起離筵一時之萍梗波濤今朝惜别千里之秦吳燕宋
何日言旋當其繫馬出船候潮待月低徊而少婦對景
愴悢而王孫望闕莫不撚嶰竹以凄楚撥湘絃而激越
且當蘋澗把芳酒以留歡莫被薰風吹片帆而便發君
不見陌上塵中奔西走東車輪似水馬足如蓬夜泊而
猿啼霜樹晨征而月在煙空爭得枝間比翼更同於越
鳥只應波上離羣便逐於燕鴻莫不太苦行人偏傷别
妾龍媒而嘶出金埒鸞扇而持歸玉篋於時莫展歌顰
全沈笑靨郊天路口愁攀夾渡之柳條採蕨山前忍看
解維之桂檝是知無人免别有别皆傷使人落顔貌枯
肺腸淚成雨鬢侵霜朝悲五嶺暮怨三湘夢去不到書
來豈常况一川之煙景茫茫横衝楚徼兩岸之風濤渺
渺直截炎荒無不銷魂如何舉目齎行而寶劒三尺留
下而明珠十斛林駢樛木摧誠而敢望合歡洲躍嘉魚
取信而當期剖腹及夫樂闋人散龜飛日曛遺鞭却取
解珮還分玉驄之歸步愁舉蘭棹之移聲忍聞須知赤
帝之江頭兩心似火莫自蒼梧之岸曲一去如雲雖佇
錦衾而贈我終摛錦字以醻君巳而誰不别離别離如
此誰不相送相送於是則東門與北梁不足云爾
送將歸賦(宋)蔡確
昔人之言秋意也曰若在遠行登山臨水送將歸此其
平日遊子之所悲怨慕悽愴尚不能自支而况於予乎
戀高堂之慈愛積三歲之違離余親屬子以侍我行且
復命於庭闈其送子也乃在粤嶺之南溟海之西洗亭
之側瀘水之湄出門躑躅以將别仰天涕泗之交頤浮
雲為我變色行路為我齎咨而况於予乎余方省愆念
咎藿食布衣髮如秋霜形如槁枝子見吾親勿以告之
明明二聖仁如天也雷霆雨露固有明也孤臣放逐久
當憐也晨夕定省歸可期也子告吾親其以斯也乎天
下之險處乎人跡之稀觸氛霧以深入仗忠信而不疑
以余之故而兩走乎萬里嗟如子者其誰周楚之郊余
親所棲瞻彼白雲予留子馳安得借翰於鴻鵠徑從子
而奮飛也
遠行送將歸賦(有序)(宋)陳普
余寓杭友人楊孔璋告余以先歸賦采薇以見贈讀之
駸駸乎不滓矣余因九辯首句適與吾今日之事合遂
聊以題吾送别之篇曰遠行送將歸以為采薇之答
芙蓉江邊兮日凄凄暮雲無燕兮南鴈飛飛憭慄兮遠
行登山臨水兮送將歸歸兮歸兮何所載兮束書凄凉
以寂寥屈原騷紫陽易兮此何所有嗟意足而氣驕去
家而泛江湖兮日月半乎歲周東探禹穴兮登秦望而
窺浟浟笑句踐宇宙狹兮弔蘭亭倉卒為荒丘西涉浙
湍兮出三吳而見淮山盤龍踞虎石怒角而撐髯兮顧
甘困卧而摧頽奔淙舂突乎足下兮兹流何日而安安
北渡烏江兮問項籍何兒女獨夫而爭天下兮螻螘而
負萬石之鐘簴千金萬戸豈能得汝頭兮上帝之孥戮
汝兩淮一目千里兮耒耜戢戢不知為誰耕坐城中者
誰兮得無耳塞而目盲柰汝轍鮒何兮遲我不知幾年
為汝挽西江歴歴山川與古今兮嗟心鬱結而莫舒宇
宙之大誠足以助吾浩然兮其如煢獨鰥寡之為魚悠
悠當世之人兮坐厝火而望太虛紛紛争食之徒兮敝
衣掍蟻與蝨鮑車糾絞乎蟲蛆欲於此而售吾說兮若
資珍髢懷象揥南鬻斷髮而取嬴餘欲於此而容吾足
兮如衣縫掖表絺綌西之裸國而卜居身既靡所措兮
匪采薇其焉往嗟予與子同兮子獨歸而我猶海之上
歸理松竹兮收集猿鶴朝誦中庸兮夜讀大學余將奔
若乎其後兮期共老乎丘壑
東還賦(唐)李觀
我思西來兮猶前日之未賒歲迴復兮倏歴五稔如一
息歟咄嗟我道甚直兮志甚迂若陟景之無所涉川之
無涯今雖非乎乘車如輹除道亦遮乎執笏而我之還
家我之家兮逼江湄而臨海澨其地則古有吳王之夫
差十代之風兮但傳乎稽古數畞之宅兮不樹乎桑麻
親之慈兮兄之友與予之弟悌常澣衣而菲食吾安得
以天役役此還之為華乃命僕以詰朝而必上道問何
有則曰始來之寶刀經笥其外則毫末而無加於是乃
出國門而東騖乃賦其言曰東還兮直書吾意而罔差
風蒼茫兮候入八月灞上之日西南斜城中之人或持
酒肉以送我覩夫車馳馬顛兮無非别者之為邪繇是
酒不飲兮肉不御咸回回兮一江而歌苟天下之人兮
離合之若此矧吾高堂為念之謂何乃三肅而行順彼
長道忘自東南之相遐
南歸賦(明)梁寅
感陽春之方殷兮發孤旅之遐思出都門以曠望兮具
舟楫而南歸迺迴瞻於帝居兮薄中天之虹霓像紫宫
以嶣嶢兮貫黃道以逶迤壯麒麟之兀兀兮聳天禄之
巍巍吾固樂金門之高步兮願參白虎之羣議顧年邁
而力罷兮迺形瘵而心怠麋鹿藏於深林兮鳳鸞集夫
熙世審物情之既異兮君子盍量其才器虞德隆兮三
禮明漢業建兮朝儀興煌煌乎大明之盛典兮爰稽式
而告成延搢紳以博諏兮蒐巖穴而旁徵慙齊竽之濫
列兮愧趙鐸之希聲承賜金之渥恩兮荷錫服之殊榮
詔許歸而佚老兮循初服以紓情朝發櫂於龍灣兮夕
余憩夫采石歴曲洲之坡陀兮臨廣隰之洳澤雨浪浪
而驟響兮雲黕黕而凝色神魚驤其頒首兮旋鴻馳其
迅翼嗟吾行之猶滯兮望匡廬而不廹昔余之棲壑兮
固安夫寥闃也犯波濤以往還兮今何為而役役也吕
望之漁釣兮樹興王之績也甯戚之飯牛兮竟以相國
也吾誠不及古之人兮寧守夫窮獨之節也金以利而
為劒兮木以直而為楹在冶忌夫踴躍兮在山焉能以
自呈賢願進而效用兮愚思退而全名或違道以千譽
兮寧身困而心亨謂斯言之匪忱兮指江水以為正亂
曰楚山磝磝雲溶溶兮返吾故廬不悲不逢兮羞彼齪
齪釋忡忡兮涵泳聖澤希淳風兮懷空谷之賢兮賦白
駒而從之
傷遠行賦(唐)白居易
貞元十五年春吾兄吏於浮梁分微禄以歸飬命予負
米而還鄉出郊野兮愁予夫何道路之茫茫茫茫兮二
千五百自鄱陽而歸洛陽朝濟乎大江暮登乎高岡山
有險兮路屈曲甚孟門與太行楓林鬱其百尋涵瘴煙
之蒼蒼其中闃其無人唯鷓鴣之飛翔水有含沙之毒
蟲山有當路之虎狼况乎雲雷作而風雨晦忽&KR0034;靄兮
不見日陽涉泥濘兮僕夫重膇陟崔嵬兮征馬玄黃步
一步兮不可進獨中路兮傍徨噫昔我往兮春草始芳
今我來兮秋風其凉獨行踽踽兮惜晝短孤宿煢煢兮
愁夜長况太夫人抱疾而在堂自我行役諒夙夜而憂
傷惟母念子之心心可測而可量雖割慈而不言終藴
結乎中腸曰有弟兮侍左右固就養而無方雖温凊之
靡闕詎當我之在傍無羽翼以輕舉羨歸雲之飛揚惟
晝夜與寢食之心曷其弭忘投山館以寓宿夜緜緜而
未央獨展轉而不寐候東方之晨光雖則驅征車而遵
歸路猶自流鄉淚之浪浪
近遊賦(晉)束晳
世有逸民在乎田疇宅彌五畞志狹九州安窮賤於下
里寞玄淡而無求乘篳輅之偃蹇駕蘭單之疲牛連搥
索以為鞅結斷梗而作鞦攀蓽門而高蹈朅徘徊而近
遊井則兩家共一園必去舍百步貫雞㲉於歲首收雞
&KR0008;於牣互其男女服飾衣裳之制名號詭異隨迭設繫
襦以御冬䝱汗衫以當熱帽引四角之縫裙為素條之
殺書兒啼於客堂設杜門以避吏婦皆卿夫子呼父字
及至三農閒隙遘結婚姻老公戴合歡之帽少年著蕞
角之巾
續遠遊賦(有序)(宋)李綱
屈原作遠遊章句文采瓌麗於騷辭中最為有理致者
予方以金僊氏之書麗濯其心慨然思往見之作續遠
遊賦以寓意焉其辭曰
悲塵寰之喧卑兮願遠遊以自適恍形止而心馳兮託
夢魂而有得漠虛静以無為兮絶氛埃而奔逸登泰山
以小天下兮望滄溟而笑河伯走蒼梧於南荒兮過崆
峒於西極忽神馬而尻輿兮歴萬里而一息曾不足以
慊吾之志兮將往遊於廣漠之國會萬期於須臾兮步
八紘於咫尺觀天地之所以浮沈兮究日月之所以出
入爰整吾御兮駕言西之左王良而右伯樂兮服山子
而驂盜驪陟閬苑於崑崙兮見王母於瑶池聽白雲黃
竹之歌兮不勝其悲迴車朅來兮巡海之涯聞海中之
神山兮有方丈與蓬萊六龜舉首以迭戴兮仙聖飛騰
而往來泛陵波之巨航兮操五種以自隨風輙引舟而
不可到兮怊惝怳而傷懷乘風御氣兮造夫天關抵營
室歴閣道兮是為紫微之垣執招搖步瑶光兮瞻太乙
肅鈎陳於帝傍玉女投壺而笑兮雷電砉以奔騰虎豹
守關而不可入兮雖欲自達而無因悵吾將誰適從兮
其惟西方之聖人嚴清淨之佛土兮闢廣大之法門目
淨修廣如青蓮兮舌相廣長而無不聞以一音而演說
兮普滋發於諸根寶樹森以行列兮天花散而繽紛菩
薩聲聞環以圍繞兮天龍八部儼以威神倏一念而往
詣兮稽首禮足而欽承俾化人以導予兮游華藏於無
垠從一佛國至一佛國兮若河沙與微塵咸廣博而嚴
淨兮羌難得而備云迴視五濁惡世之衆生兮若一器
之聚螡怳驚悟而永歎兮何所夢之明明覽六合而遊
十方兮曾弗離乎一身惟兹方寸兮漫然無際含容大
千兮山河大地用之以小兮始有分劑如以大海納於
蹄涔兮如以毒藥置於寶器舍無價之寶珠兮競錐刀
之末利棄瀛渤之全潮兮認浮漚之微體蠻觸國於蝸
角兮時相與戰而流血千里南柯夢於蟻穴兮黃粱未
熟而榮華一世彼區區之利害兮亦與此而何異惟還
觀而照寂兮廓靈府於無外冺六鑿於天游兮其孰䏸
以芥蔕繇發心以証道兮可一超而巳至吾方從事於
斯兮等浮生於一戲
遠遊賦(有序)(明)袁衮
余弱冠登朝讀書中秘繼官刑曹調武選武庫災編戌
湖州赦歸蒙薦起為南武選遷職方署員外郎尋有廣
西之命昔孔子欲居九夷不以為陋廣西古百粤也今
海内同軌且余既仕矣安敢以遠辭乎爰作遠遊賦以
述事抒情焉其辭曰
沐鴻私於嘉運兮擢遺側於樊丘曳華緌以登進兮踐
舊京而嬉遊幸朝野之無事兮肆驩虞而靡憂謝文墨
之填委兮稽圖牒以諮搜羞穀旦以休息兮爰嘯侣以
集儔升北山以遐眺兮溯大江而榜舟或閱武於廣場
兮或祓禊於清流尋廢興於六代兮仰駿業於皇猷念
無荒之有戒兮信佚樂而不偷乏佐時之竒略兮竟投
裔於僻陬駭顔駟之龐眉兮怪馮唐之白首歎滯淹於
更生兮笑浮沈之楊叟羞子安之巧宦兮蒙良史之譏
醜偉潘仁之拙政兮賦閒居而不朽衆捷徑以窘步兮
固余顔之所厚獨修姱以委順兮諒余心之所取苟貪
婪以競進兮寧坎壈以自守昔孔聖之周流兮居九夷
而弗陋羌下惠之直道兮遭三黜而無咎顧樗櫟之非
材兮雖棄捐其何有奉簡書以畏忌兮戒僕夫而啓行
出檇李之下邑兮遊臨安之故城痛越霸既不終兮宋
社又以圯崩肅陽侯以先驅兮遵淛水以揚舲感錢鏐
之雄武兮提尺劒以縱横悼伍胥之忠憤兮浮鴟夷以
殞身忽怒濤之山立兮儼白馬以耀靈沿桐江以容與
兮憩嚴瀨之澄清躡高臺以長嘯兮懷哲人之典型於
是芳歲將徂玄冬告畢雨濛濛其下滛兮雪霏霏以蕭
瑟䨧霧曀以冥冥兮同雲曖其無色鴈雝雝而南翔兮
日忽忽其西匿坐修夜之難旦兮步列星以太息繹甯
越之曩歌兮材士顑頷而失職心侘傺以紆軫兮思絓
結而瞀惑水泉涸其不流兮石巉巗而阻塞既儃佪以
川浮兮復﨑嶇而山陟野蕭條而無人兮獸躑躅以屏
跡愁車殆而馬煩兮汨吾朝征而夕于役形枯槁以渴
饑兮精消鑠而内蝕魂&KR1697;瀁以踰佚兮涕浪浪而霑臆
撫壯年之不居兮恥修名之未立於是歴甌粤觀豫章
攀傑閣於江渚兮詠瑋辭以徬徨帝子不可作兮王生
亦已淪亡睇彭蠡之巨浸兮追鴻伐於高皇想湖水之
盡赤兮殪元兇於大黃翦鯨鯢於溟渤兮陋鉅鹿與昆
陽謁羣忠於叢祠兮覩丹青之耿光甄孫許之壯烈兮
實後先以相望咸致命以竭節兮終身滅以名揚越臨
江以信宿兮矚玉笥之崇岡侈降禪於漢武兮欽登封
之閟藏忽獻歲以發春兮迴青陽於幽谷鳥嚶鳴其相
和兮麗冬榮之嘉木悲去鄉其日遠兮時反顧以蜷局
子牟皇皇以戀闕兮嗣宗途窮而慟哭何賢哲之逹觀
兮猶委心於榮辱諷龍蛇之至言兮勵浮雲以自勖聳
韓廟於袁疆兮哀逢辰之不淑黜百家以述聖兮排二
氏以箴俗雖馴鱷以開雲兮卒罹殃而貶逐弔楚纍於
江潭兮披騷經而三復椒蘭妒而搆讒兮嫉蛾眉而謠
諑怨靈修之不化兮傷郢都之傾覆式彭咸以自靖兮
葬汨羅之魚腹涉長沙以夙駕兮嗟賈生之夭年遭漢
文之殊遇兮何卒困乎絳灌之巧言闢宣室以徒召兮
賦鵩鳥而自憐挺異才以命世兮竟齎志於重泉亂衡
陽之洪河兮厲沅湘之大川覽吳楚之上游兮極耳目
之偉觀瞻柳侯於永郊兮薦蘩茝以羞筵世溷濁而壅
塞兮紛妒忌以蔽賢慨四子之一轍兮羌異代而同患
士不遇以永歎兮諒自古而巳然望朱垠以俶裝兮指
象郡而驤軌肆流目於九疑兮悵重華之野死蒼梧曼
曼以在望兮悼二妃於江之汜山巃嵸以造天兮嵐昏
昏而晝起桂樹叢生於巖阿兮春炎炎其若暑壤濱海
以沮洳兮土墊濕而恒雨猺狫娭以伺人兮咸雕題而
黑齒蝮蛇蓁蓁於中林兮&KR0558;含沙於淵水雄虺九首以
觺觺兮封狐捷而千里何此邦之炎瘴兮固蠻族之所
止徵禹跡之所不到兮檢職方而未序詫漢帝之喜功
兮肇開拓而疆理猗皇風之泰昌兮界昆吾以為宇包
五嶺以作藩兮括百粤以置吏朝越裳以重譯兮撫交
州而即叙眇余躬之陋微兮敷文教於兹隅戾泮宫以
振鐸兮選青衿之秀儒懼聖遠而言湮兮病曲學之支
離列四科以作人兮愧五教之未施憑丘墳以頤志兮
寄絃歌以自娛聞老聃之適戎兮講道德之玄虛蒙莊
遁於漆園兮馳放言以咨睢虞卿窮而亡聊兮猶發憤
以著書苟斯文之未喪兮竊希志於前規吾將籠今古
以騁騖兮掇罔象之玄珠亂曰去鄉遠遊心不樂兮自
冬徂春將焉薄兮炎州卑濕風土惡兮魑魅晝出瘴癘
作兮狐死首丘不忘故兮代馬北風尚知慕兮世不我
知羌誰愬兮歸兮歸兮娛竹素兮
戎旅賦(明)楊慎
恭承恩譴兮于役滇越捐珮江皋兮解紳雲闕三陟崔
崔兮九折&KR0008;&KR0008;不日不月兮遂届窮髮撫孤旅而悁脰
兮揜衆困而&KR1826;心悵圭籥之駸遄兮逾四稔而迄今父
母孔遠兮懿親離而北南類連逵而分衢兮似同波而
殊潯慈烏忻於共巢兮恒鳥悲乎異林彼纖羽之微族
兮亦命侣而跢跦何生人之含靈兮乃離羣而弗如詠
清人之介駟兮感放士之鳴鴸姬公畏於熠燿兮尼父
唶夫蟪蛄屈托乘於螭豹兮莊寄徑於鼪鼯在聖哲而
固然兮攬古人而重歔哀吾生之罹郵兮背中土而播
荒粤戴盆而伏嵁兮望崦嵫之末光神怳悢而蜚颺兮
形臠卷而傖囊睇孫水之浩渺兮瞻靈關之峻極聆猩
猩之夜啼兮履狒狒之朝跡尋終古之攸居兮問祝融
之昔宅胥靡登而不懼兮魑魅過而奚慄堀堁颮揚兮
含沙影流喟兹徂春兮忽焉杪秋月令殊於九州兮瘴
卉華而歲周若有人兮好我攜旨酒兮思柔采㯽榔兮
綴扶留贈相離兮結忘憂寒&KR1860;雞兮為脯露江魚兮為
脩滇歌兮僰舞白日逝兮玄景浮獨持觴而懷遠兮雜
歎嘯其向陬遂還軫而休室兮隱零雨乎寂夜引簟枕
而假寐兮遥夢歸乎親舍家人嘻以款語兮閭里紛其
來訝衆雞鳴而驚余兮晨光昒乎東射悵夢歡而覺悲
兮淚承睫而交下假靈氛以歴占兮援龜頌兮余謝曰
明庭其布德兮子行歸乎肆赦系曰莫靡荒服自中古
兮日月之表燭不普兮章亥步窮禹罔覩兮蘭津開道
行商苦兮碧雞望祭使者阻兮余亦何為恒此土兮金
躍不祥順勿忤兮樂天知命去何憮兮
適吳賦(漢)梁鴻
逝舊邦兮遐征將遥集兮東南心惙怛兮傷悴志菲菲兮升
降欲乘策兮縱邁疾吾俗兮作讒競舉枉兮錯直咸先佞兮
唌唌固靡慙兮獨建冀異州兮尚賢聊逍遥兮遨嬉纘仲尼
兮周流儻云覩兮我悅遂舍車兮即浮過季札兮延陵求魯
連兮海隅雖不察兮光貌幸神靈兮與休惟季春兮華阜麥
含含兮方秀哀茂時兮逾邁愍芳香兮曰臭悼吾心兮不獲
長委結兮焉究口囂囂兮余訕嗟恇恇兮誰留
秋夜七里灘聞漁歌賦(以明月白露光陰往來為韻)
(唐)王棨
七里灘急三秋夜清泊桂棹於遥岸聞漁歌之數聲臨
風斷續隔水分明初擊檝以興詞人人駭耳既艤舟而
度曲處處含情衆籟微收濃煙乍歇屏開兩面之境璧
碎中流之月逃名浪跡始蕩槳以徐來咀徵含商俄扣
舷而迥發一水喧豗旁連釣臺羣鳥皆息孤猿罷哀激
浪不停高唱而時時過去凉飇暗起清音而一一吹來
潺潺兮跳波激射歴歴兮新聲不隔初聞而彌覺神清
再聽而惟憂鬢白遠而察也調且異於吳歌近以觀之
人又非其郢客杳裊悠揚深山夜長殊採菱於鏡水同
鼓枻於滄浪泛濫扁舟逸興無慚扵范蠡沈浮芳餌高
情不減於嚴光况其岸簇千艘巖森萬樹湍奔如雪之
浪衣裛如珠之露寂凝思以側聆悄無言而相顧此時
遊子只添岐路之愁何處逸人頓起江湖之趣由是寥
亮清潯良宵漸深引鄉淚於天末動離魂於水陰究彼
囀喉似感無為之化察其鼓腹因知樂業之心既而暗
卷纖綸潛收密網灘頭而猶唱殘曲水際而尚聞餘響
漁人歌罷兮天已明掛輕帆而俱往
秋風吹汝水賦(宋)范純仁
歲作噩之窮秋兮策羸驂而獨征嗟旅懷之羇憤兮感
時律之峥嶸遵汝流之縈紆兮背嵩峰之翠横號霜風
之憭慄兮肅天地而淒清獵葭葦於晚岸兮雜紅翠之
搖旌脫林實於沙際兮浮瑣碎之秀瑩激回流之平迥
兮蹙綃文之細輕涵夕照之演漾兮蕩澄潭之空明促
東逝之滔滔兮方感槩扵余行縻王事以去留兮跡未
安而遽更佩主人之眷勤兮服友生之意誠何會合之
難久兮特離憂之易并儻丘園之可服兮將就濯其塵
纓臻聖賢以相期兮惟道義之是營苟沒身以無愧兮
亦奚事於成名
桂林中秋賦(有序)(宋)范成大
乾道癸巳中秋湘南樓月色佳甚病起不觴客又祈雨
蔬食清坐默數年來九遇此夕皆不常其處乙酉值三
館丙戌與嚴子文游松江有來歲復會之約丁亥又以
薄遽走陽羨與周子充遇於罨畫溪上戊子守括蒼巳
丑以經筵内宿庚寅使虜次於睢陽辛卯出西掖泊舟
吳興門外壬辰始歸石湖而今復踰嶺歎此生之役役
次其事而賦之
登湘南以獨夜兮挹訾洲之横煙綘霄豔其光景兮湧
冰鏡於蒼巔悵旻宇之佳節兮并四者其良難矧吾生
之漂泊兮寄蘧廬於八埏九得秋而九徙兮靡一枝之
能安上瀛洲而瀑飲兮當作噩之初元旋水宿於垂虹
兮滉金碧之浮天剋後期而竟爽兮忽罨畫之滄灣既
戊子而守括兮摘少微於樓欄丑寓直於玉堂兮聽宫
漏之清圓再西風而北征兮胡笳咽於夜闌迨返旆之
期月兮放苕霅之歸船幸故歲之還吳兮帶夕暉而灌
園甘土偶之遇雨兮就一丘而考槃今又飄飄而桂海
兮賓望舒於南躔訪農圃之昨夢兮杳征路之三千月
亦隨予而四方兮不擇地而嬋娟諒素娥之我咍兮老
塵涴於朱顔澄觀月之曩見兮炯不動而超然適病餘
而閉閣兮屏危柱與哀絃復訟風而閔雨兮謝鼎食之
芳鮮闃清齋而晤歎兮驚足迹之間關誰職為此驅逐
兮豈不坐夫微官知明年之何處兮莞一笑而無眠
渡瀘賦(明)何景明
晨瞻崇丘鬱乎相袤局以水峽隠以大洲沙莽寒日江
深夕流蓋將濟於瀘水傍人告予以理舟㳂洪波以直
渡迎迴飇於上游顧中原而緬邈久西域以滯留感逆
旅之長勤懷古人而增憂想夫漢炎既燼蜀都始家區
土未闢士馬不加深入五溪横制三巴冒險通塞柔邇
來遐收羌髣以帶甲率庸盧而習戈撻吳權之堅銳摧
魏懿之精華今其斷岸遺津寂寥水涯苦霧縈石悲風
振沙音塵淪絶古今長嗟歎餘風兮莫覯幸故址兮重
過西望開創之基形勢蒼蒼襟䕫府而控荆門峙巫峽
而流瞿塘簡書零落陣圖縱横煙磧下月陰岸積霜風
雲慘而猶憤魚鳥畏而將翔功雖隕而譽遠身既沒而
國亡南瞻祠廟巍兮敞宏松柏蔭戸丹青閟宫垣罥林
蔓階卷寒蓬亦徒嘻吁父老涕淚英雄而巳嗚呼當其
長嘯之後三顧之餘氣感雲龍恩同水魚念季葉之否
運思中興之遠謨偉雄並乎三分恥偏安於一隅何遂
違其懿志竟弗騁其長驅吾哀斯人遭時不淑宜三代
以翱翔胡羣姦而馳逐矧功業兮難成且年歲兮易促
嗟哉天道高不可摩得志者寡失意恒多苟道之不行
雖孔孟其如何泛泛吾舟載揚其波艤彼清潯陟彼中
阿無人可邀聊獨行歌歌曰朔風起兮渡水寒扣檝中
流兮懷昔賢遇非其時兮良獨艱嗟嗟遇非其時兮良
獨艱
御定歴代賦彙外集卷十
