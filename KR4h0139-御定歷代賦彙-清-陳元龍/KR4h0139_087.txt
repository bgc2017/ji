欽定四庫全書
御定歷代賦彙卷八十四
室宇
梁王兔園賦(漢)枚乘
脩竹檀欒夾池水旋兔園並馳道臨廣衍故行於崑崙
之墾芴兮有似乎西山西山隑隑激揚塵埃蛇龍奏林
木薄遊風踊焉虛谷應焉紛紛紜紜騰踊亂雲枝葉翬
散柯條糾紛谿谷沙石涸波沸日車駸駸兮連連驎驎
音發緒兮菲菲誾誾擾獸鵾雞蝭蛙鶬鶊密切别鳥相
繼哀鳴若乃附巢比翼之傳於列樹也攦攦若飛雪之
重弗麗也西望西山山鵲野鳩白鷺霜鶻鸇鶚鷂鵰守
狗戴勝翡翠鴝鵒枝巢穴藏被塘臨谷聲音相聞啄尾
離屬翺翔羣熙交頸接翼闟而未至徐飛翋䎓往来霞
水散漫沒合疾疾紛紛若塵埃之間白雲窮之乎莫殫
究之乎無端於是晩春早夏邯鄲襄國易涿之麗人及
燕汾之遊子相與雜遝而往欵焉車接軫而馳逐輪錯
轂而接服騰躍之意未發嬉遊之歡方洽心相扶奪氣
怒不竭羽盖繇起被以紅抹濛濛然若雨委雪高冠扁
焉長劒閑焉左挾彈右執鞭日移樂衰遊觀西園復其
所次顧錫從者從容安步鬭雞走馬俛仰釣射烹熬炮
炙極歡到莫樂而不捨逮及春郊採桑之婦袿裼錯紆
連袖方路芳温往來便娟盼顧已而歌曰春陽生兮萋
萋不才子兮心哀見佳容兮不能歸桑萎蠶飢悵望奈
何
遊後園賦(齊)謝朓
積芳兮選木幽蘭兮翠竹上蕪蕪以蔭景下田田兮被
谷左蕙畹兮彌望右芝原兮寫目山霞起而削成水積
明以經復於是敞風閨之藹藹聳雲館之岧岧周步櫩
以升降對玉堂之泬寥追夏德之方暮望秋清之始飇
藉宴私而遊衍時寤語而逍遥爾乃日棲榆柳霞照夕
陽孤蟬以散去鳥成行惠氣湛兮帷殿肅清隂起兮池
館凉陳象設兮佩玉瑱紛蘭藉兮咀桂漿仰微塵兮美
無度奉英軌兮式如璋藉高文兮清譚預含毫兮握芳
則觀海兮為富乃游聖兮知方
學梁王兔園賦(有序)(梁)江淹
或重古輕今者僕曰何為其然哉無知音則已矣聊為
古賦以奮枚叔之製焉
碧山倚巘崎兮象海水碣石朝日晨霞兮赩紅壁仰望
泬寥兮數千尺&KR3699;&KR3956;嵺&KR3231;汨淈成岫谽呀窟竇哮碻&KR3225;
確紫蕪丹駮苔點綺縟若斷若續如此者百有十處奔
水激集瀴溟潔渠潏湟吐吸跳波走浪濺沫而相及&KR0008;
漾長驚澆灌遠注無時息焉青樹玉葉彌望成林亦有
輪囷磥硊一枝百頃萬葉共隂縹草丹蘅江蘺蔓荆酷
郁交布原滿隰平於是金塘湎演綠竹被坂繚繞青翠
近而復遠白沙如積雪者焉碧石如圓玦者焉水鳥鴐
鵝&KR2141;鳿鶵鴈上飛衡陽下宿沅漢十十五五忽合而復
散乃有綺雲之館頳霞之臺其樂足以棄國釋位遺死
忘歸也若夫墨翟商瞿之倫學兼師術才參道真方駕
連軫於沼之濱乃射宿餌魴前繳鷫鷞青黏黃粱臛鼈
胾羹臑㹠柘漿窮嬉極娱雲翺兮煙翔左覽蒼梧右睨
鄧林崩石梧岸崱屴蔵隂逮至山頂丹壁四平靈木夾
道神草列生俯瞰太一下眎流星旣投冠而棄劒亦抗
魄而盪靈於是大夫之徒稱詩而歸春陽始映朱華未
希卒逢邯鄲之女蕙色玉質命知其麗攢連映日綺裳
下見錦衣上出雖復守禮令人意失遂謠曰碧玉作椀
銀為盤一刻一鏤化雙鸞乃報歌曰美人不見紫錦衾
黃泉應至何所禁妃因別曰見上客兮心歷亂送短詩
兮懷長歎中人望兮蠶既饑躞蹀暮兮思夜半
小園賦(周)庾信
若夫一枝之上巢父得安巢之所一壺之中壺公有容
身之地况乎管寧藜牀雖穿而可坐嵇康鍛竈既煗而
堪眠豈必連闥洞房南陽樊重之第綠墀青瑣西漢王
根之宅余有數畆敝廬寂寞人外聊以擬伏臘聊以避
風霜雖復晏嬰近市不求朝夕之利潘岳面城且適閒
居之樂况乃黃鶴戒露非有意於輪軒爰居避風本無
情於鐘鼓陸機則兄弟同居韓康則舅甥不别蝸角螡
睫又足相容者也爾乃窟室徘徊聊同鑿坏桐間露落
柳下風來琴號珠柱書名玉杯有棠棃而無館足酸棗
而非臺猶得攲側八九丈縱横數十步榆柳三兩行梨
桃百餘樹撥蒙密兮見窗行攲斜兮得路蟬有翳兮不
驚雉無羅兮何懼草樹混淆枝格相交山為簣覆地有
堂坳藏狸並窟乳鵲重巢連珠細菌長柄寒匏可以療
饑可以棲遲㩻䧢兮狹室穿漏兮茅茨簷直倚而妨帽
戶平行而礙眉坐帳無鶴支牀有龜鳥多閑暇花隨四
時心則歷陵枯木髮則睢陽亂絲非夏日而可畏異秋
天而可悲一寸二寸之魚三竿兩竿之竹雲氣蔭於叢
蓍金精養於秋菊棗酸梨酢桃椃李薁落葉半牀狂花
滿屋名為野人之家是謂愚公之谷試偃息於茂陰迺
久羨於抽簪雖有門而長閉實無水而恒沉三春負鉏
相識五月披裘見尋問葛洪之藥性訪京房之卜林草
無忘憂之意花無長樂之心鳥何事而逐酒魚何情而
聽琴加以寒暑異令乖違德性崔駰以不樂損年吳質
以長愁養病鎮宅神以薶石厭山精而照鏡屢動莊舃
之吟幾行魏顆之命薄晩閒閨老幼相攜蓬頭王霸之
子椎髻梁鴻之妻燋麥兩甕寒菜一畦風騷騷而樹急
天慘慘而雲低聚空倉而雀噪驚懶婦而蟬嘶昔早濫
於吹嘘藉文言之慶餘門有通德家承賜書或陪玄武
之觀時參鳳凰之墟觀受釐於宣室賦垂揚於直廬遂
乃山崩川竭冰碎瓦裂大盜潛移長離永滅推直轡於
三危碎平途於九折荆軻有寒水之悲蘇武有秋風之
别關山則風月悽愴隴水則肝腸斷絶龜言此地之寒
鶴訝今年之雪百靈兮倏忽精華兮已晩不雪鴈門之
踦先念鴻陸之遠非淮海兮可變非金丹兮能轉不暴
骨於龍門終低頭於馬坂諒天造兮昧昧嗟生民兮渾
渾
過舊園賦(唐)梁肅
余行年十八歲當上元辛丑盜入洛陽三河間大塗炭
因竄身東下旅於吳越轉徙阨難之中者垂二十年上
嗣位歲應詔詣京師其年夏除東宫校書郎遂請告歸
覲於江南八月過崤澠次於新安東南十數里舊居在
焉時歲滋遠荆榛蕪翳喬木蒼然三徑莫辨訪鄰老而
已盡盼庭柯以霑衣情之所鍾可勝歎邪夫懷舊之志
在昔所不免聖如尼父逹若莊叟且有歸歟之歎悵然
之思予蓬艾存乎胷中喜懼形於膝下寓江海之遐阻
念歸來而不得思潘園板輿之樂陶野巾車之遊願言
莫展一食三歎至是當秋日蕭索征途浩渺棟宇摧落
曾不得乎少留心之憂傷又加於他日一等遂作賦紀
事以過舊園命篇其辭曰
白露既戒夫清秋爰駕言而東邁漫征路之悠悠且予
發乎新安歷函關之舊丘灌叢森以相屬披一徑而可
求闃里巷之罕人辨原田而莫由堂除既缺衡宇亦折
樹蔽戶而稍稍水衡隄而活活駭獸羣起頽墉四達識
舊井於庭隅弔重蘿於木末既循省而顧慕愈辛酸而
慘怛何纏迫而求所安激予哀而不可遏也昔予生之
三歲值勍虜之衝奔徙穹廬於華縣蒙郊廟於氛昏皇
遊蜀川帝出朔原尸逐纔血烏丸又屯俄四逆之薦凶
扇熛炭而爇黎元予既幼捨此居業慮姓命之所存始
竄跡於許都又逃刃於夷門沿汴水之湯湯棹淮波之
翻翻荷聞詩之前訓迫馳役而不敢言截淛河以徑度
趣諸越而休止在長洲與蘭陵亦一閏而三徙嫋嫋兮
秋風湛湛兮春江傷吾心其何已皇八葉之御極亦既
安此寰中浮窳繽其來歸眞獨鬱猶未通洎大歷之二
七六龍忽其上升赫元聖之綂天敷太和於黎蒸建皇
極以成化啓公車以選能予筮遇觀之六四聿投迹於
雲羅謬試言於内殿俾典校乎承華聆聖賢之休風仰
墳籍之長圃與世道而遊息實人倫之憲矩史正直以
終始蘧卷舒於嘿語展甘黜而不去莊頤神以遐舉諒
修已之異宜各弘道而得所矧微生之庸拙胡可嫚夫
出處眇江湖之漂蕩廢田里於草莽苟將愜乎予思孰
辨夫懷安之與懷土伊吾土之所安迺陋狹而在斯實
舊德之師儉庶後昆以易持始也桑柘接連疏果芳滋
彼茅軒與甕牖亦寒燠之攸宜羌百歲而負居曾未幾
而亂離二十載而一來紛蕪穢而莫治駐周覽而未已
又旋指於江湄曾是追感於平生孰不悲傷而涕洟抑
聞夫仲長之園面流水而覽平原遭世緒之溷濁竟初
懷之罕存又聞夫郭泰之德不違親貞不絶俗當罻羅
之周布竟淳白而不辱何天宇之交泰蹇予生之孱獨
退無庇跡之所進靡代耕之禄慨捨此而不留徒仰高
於前躅日婉娩而命駕恨盤桓以出谷慮將歸之或迷
吾斯志夫喬木亂曰所居而安易之序兮歷聘懷歸孔
之慮兮粤予庸昧道莫著兮曩離舊邦紛世故兮林井
殘泥禽亦去兮墜廢居業忸而懼兮遲歸有時藻吾素
兮
中園賦(宋)晏殊
在昔公儀身居鼎軸念家食之憑厚斥芳蔬之薦䔩粤
有仲子堅辭廩禄率齊體於中野灌百畦而是足惟二
哲之高矩藹千齡之信牘雖顯晦之非偶諒謨猷而可
復豈不以崇高宅乎富貴聲教移乎風俗四民謹舊德
之業百乘鄙盜臣之畜義利貴乎交戰矛盾蚩兮並鬻
代工而治兮戒在貪競付物以能兮使其茂育斯有位
之良訓乃羣倫之所屬天地閉兮賢隠罝網張兮獸伏
怖炎火之焚石恧東龜之毁櫝甘田畆以昏作晦膏蘭
而擇福我負子戴兮終年靡勞夏葛冬裘兮匪躬是辱
斯遯世之攸處詎紛華之可瀆眷子生兮曷為幸親逢
乎盛時進寬大冶之責退有上農之資求中道於先民
樂鴻鈞於聖期寓垣屋於窮僻敞林巒於蔽虧朝青閣
以夙退飭兩驂兮獨歸窈藹郊園扶疎町畦鮮巾組以
邀遊飭壺觴而宴嬉幼子蓬鬢孺人布衣嘯傲蘅畹留
連渚湄或捕雀以承蜩或摘芳而翫蕤食周粟以勿踐
詠堯年而不知琴風颯以解愠田雨滂兮及私爾乃壇
杏蒙金蹊桃衒碧李雜紅縹奈分丹白梨誇大谷之種
梅騁含章之飭烏勃旁挺來禽外植櫻胡品糅而形别
棠棣名同而實析大椑朱柿兮駢發梬棗安榴兮間拆
榠楂以馨烈蒙采枳椇以甘芳見識援蘡薁於林際架
葡萄於沼側况夫霜薤含潤雲葵薦澤芹自南楚蒜來
西域蘇荏抽穎蓼荽凝液堇薺更茂菲葑代殖苜蓿襹
褷蘘荷羃䍥鍾山之菘韭早晩吳郡之莧茄紫白織女
耀而瓜薦大昴中而芋食匏瓠在格以增衍藜藿綠隂
而可摘若其愈疾栽菊忘憂樹萱香珍綠蕙媚服崇蘭
玉蕊金䔲相思杜鵑辛夷襲紫芍藥含丹游龍出隰芳
苡生原籬槿彫暮宫槐合昏四衢綺錯五出星聮衰衰
落蕊纂纂初妍護臺香而蝶亂聚崖蜜以蜂喧與夫猪
苓馬勃澤茝溪蓀荔芸禦凍椒桂含温萸芳入佩菰首
登飱薜荔成帷昔邪在垣獨堪除渴酸漿治煩菖蒲感
於百隂葶藶萌於大寒卷施心拔而不死虎櫐蔓生而
自懸彘首牛脣之夥雞腸烏喙之繁紅鬢緗膚丹房碧
延或山經之號著或藥錄之名傳至夫松檜被徑梧揪
蔭軒江蕉凝綠海柏渾圓石安薈蔚扶老縈纏矗嶰筠
之東美垂溪柳之三眠或後彫而秀出或總翠以相先
叢灌駢滋翾飛所據驗九扈以農正察五鳩而民聚戴
鵀興蠶織之候布穀起耕耘之務當陸成而鶗鴂云止
麰麥秀而倉庾始翥伯勞驚於早寒盍旦戒乎將曙晨
風不繫而逐雀啄木無聲而食蠧鷮介立以擅澤烏羣
嗷而反哺鷦匪陋於荆棘鷃無營於鐘鼓順時律以弄
吭樂天和而命侣燕溢溢以交賀鵲翛翛而吉語既罿
罻之不設在橧巢而可俯談王道於樵子接歡歌於壤
父鑿坎井之凝洌決清渠而灌注愚抱甕以殫力智設
槔而盡慮咸不病於夏畦各無憂於捽茹懿夫觀品彙
之零茂識元精之所存覩百嘉之穰儉明四序之無愆
動植飛潛兮得宜乃悅雨暘寒燠兮叶度而蕃且復喻
名花於君子興瑶草於王孫采家臣之秋實歌上瑞之
豐年資旨蓄而御冬擷衆芳而鍊顔至若嚴客幸臨良
辰是遘載埽危榭爰張宴豆蒙山騎火之茗豫北釀花
之酎或秋奕以當局或唐弓而在彀哨壺枉矢之設博
塞摴蒱之侑誠一笑兮相樂亦千金而為壽灑毫牘以
摛思極朋情而卜晝送歸鴻兮海壖楔鳴瑟兮賓右舞
長袖兮相屬命歡謠兮遞奏無取次公之狂不遺椒舉
之舊春晼晩兮氣佳臨高臺兮淑華夏恢台兮日永蔭
茂林兮脩迥凉月皎兮鐘漏寂朔霰飛兮玉宇夐廓丹
府以懲忿悅靈龜而繕性兹所謂祛魯相之介節略於
陵之獨行却園夫之利兮取彼閑適荷王國之寵兮遂
夫游泳禽託藪以思鶩獸安林而獲騁徜徉乎大小之
隠放曠乎遭隨之命庶樂育於嘉運契哲人之養正
水西風光賦(有序)(宋)王炎
隆興癸未冬龍圖閣待制吕公來守新安覽其山川而
樂之後八年治圃於城西南隅榜其樓曰水西風光門
下客王炎賦之附於衆作之末其辭曰
古歙為郡山水竒秀飛僊往往窟宅於其中號居江左
十州之右至於水西之勝槩又稱甲於一州挾以披雲
之孤峰遶以漾沙之寒流昔翰林之詩伯騎鯨魚而来
遊至今墨客騷人無不劇談其高風而漁翁樵老亦能
尋訪其遺迹人與景而俱勝首尾三百餘年而不可再
得那知神崧夫子之卜居而氣象反高乎疇昔豈非人
物為主山川為賓故風光雖滿於天下然大半落莫而
無聞苟有恃而獲傳歷千載而不朽有白傅而知香山
因叔子而知峴首浣花寄聲於工部醉吟之篇輞川託
跡於右丞丹青之手况如我公三朝廊廟之夀俊六世
軒裳之故家紆紫乎文石鳴玉乎金華一旦丐閒引身
而退傲睨於煙塵之表袖手於功名之外遂令水西之
聲稱自於今而益大飛檻渠渠壓城之隅予雖未獲寓
目於几席之末緬想其臨高眺遠凡可以悅耳目而娛
心志者一皆領略而無遺公舊為伯於此邦留去思於
千里父老兒童見公而喜故雖□靈與溪神爭欲回巧
而獻技攬波光空翠於冥濛杳靄之間閱雲煙沙鳥於
旦莫晦明之際飄然如坐蓬萊方丈而下視人間之世
憩曲几以欠伸撫修欄而倚徙彼謫仙放浪而一來非
可同日議也無已則猶有太公望之事乎處則釣渭水
之璜出則佐六州之王方聖天子之仄席登耆英於廟
堂胷中之策十未用其五六恐未可留意於山水之風
光
水月圖後賦(宋)方岳
吟嘯翁諡其圃曰水月圖而賦之以寄秋崖方某使掇
拾其遺餘次韻為後賦辭曰
有秋崖人者雲半間以堅卧天四壁其皆空翳顔竇之
寂寂絶環轡之瓏瓏一我之外是人不通盖其固如此
而又何有於手攬碧海氣摩蒼穹吟嘯翁聞而陋之曰
子獨不見吾之水月圖乎餐沆瀣以淋漓與造物而撞
舂少焉定則不滓以雲不波以風此吾心之水月不可
得而圖者也吾惟寫之以碧玉調釂之以琉璃鍾蘚花
乎其屐齒松吹乎其裘茸容與綠淨嘯歌朣朧則亦可
以下視九垓之塵渺立千仞之峰夫豈但樵風之可笛
而釣煙之可篷安得與子共横此笻談間飛白酒半潮
紅落醉墨之汗漫鏘文響其丁東雲合霧滃冰凝雪溶
然則是不可得而圖也而圖已具吾之胷中子能起而
從吾遊乎亦聊以知吾興寄之適而筆墨之工秋崖人
听然笑曰吾家蓬茆景孰與翁吾硯荆棘詩孰與翁然
而翁方騎鯨魚跨蟾蜍將與飛仙以遨遊而莫之我同
則夫之二物者豈無清暉誰適為容固未必如秋崖之
人兮穿深逗密若將終焉久矣冥吾身於亡何有之鄉
等斯世於大槐安之宫
南園賦(宋)楊簡
光風兮淨明林塘兮翠深雲閒兮不動景妙兮莫尋泰
和融凝兮非浮而非沉萬化迭奏兮豈去曩而來今不
知吾足之所如往兮不覺吾口之自吟百草千木兮散
蒼然之球琳紛禽鳥之飛鳴兮盡成韶濩之音樂悠悠
以自生兮孰究其所始究其所終微覺其略如萬象兮
森羅雜錯於止水之上明鑑之中纖洪短脩畢陳互映
兮有不可勝窮之容而澄光瑩然兮曾莫省其聚散矧
復判其西東厥沉兮匪卑厥高兮豈窮其驟焉輻輳兮
非積其忽焉以遁遂至於無兮詎空斯妙兮可言而不
可語惟可弄明月兮歌清風不索自獲兮愈思愈窮古
之人何以命之曰中庸
遊西園賦(金)趙秉文
九月令辰皆醉趙子獨遊西園盖故苑同樂之地於時
天高氣清風物凄厲草綠慘以斷蔓果紅蔫而脱節若
乃藻扁黼閣簷摧檻圮曲池荒而飛螢灌木老而雊雉
物是而人非何昔榮而今悴既而登高臺俯清泚天落
鏡中水涵空際物無倒影之心水無涵空之意心與境
忘境融神會先生一笑而作渺歸鴻於天外
待隠園賦(有序)(明)王鏊
冢宰楊公作園於京口曰待隠謂將歸老乎此也而遭
際明時願莫之遂予為作賦以明其初志云辭曰
我家於滇兮邈雲山之阻艱慨歲莫予安歸兮聊税駕
乎江干稍葺茅以為宇兮又繚石以為垣羌藝蕙之百
本兮忽覩竹之千竿初予與予心約兮逝將於此乎盤
桓何皇恩之翕赫兮雖百身其猶未閒既授鉞於閫外
兮節制通乎三邊旋持衡於廟堂兮坐進退乎百官誓
捐軀而不悔兮顧初心其猶自憐悵松筠之無主兮恐
猿鶴之多怨彼出處之難定兮伊自古而則然迨國恩
之既酬兮將不日而來旋
南園賦(明)祝允明
不逢年以干進依靈丘以肥遯違王侯而尚事聊消搖
兮無悶則有澗阿之間廬广之前闢彼善壤繚之長垣
令流水以成池象洞天而為山交蹊迂迤以午達寬石
陂陁而底安嘉樹井立名蘤櫛植脩筠軒挺豐靃緜密
四序有接豔之葩比歲有連新之實栝柏杉松栟櫚梧
桐文梓美漆高椅茂榕榆分光於星田桂得種於月宫
桃李兮成溝牡丹兮專叢海棠兮汎殷階藥兮翻紅灼
清漣之香蕖爛曲塘之金蓉帶以䰅荇鋪以水葓莫不
陸陳亡厭水立靡窮千蕤萬萌不可得而極諸其形容
也至於桃杏梅李棗柿梨栗蔗藕菱芰榛榧橙橘含桃
枇杷龍眼崖密鳬茨鴨脚鴈頭湖目菰筍疏脆薯蕷豐
實爾其百喙歌春孤蟬吟秋貴語雕籠之吉了巧囀碧
陰之栗留或雊谷雉或走罝兔或屏隠孔翠或沙立鷗
鷺或皋鶴和鳴或麀鹿行顧大抵人地既偏圃事聿周
吳多名苑而兹其特優歟夫辟疆專聲習氏遠稱金谷
積麗離垢揭清董廢闚以儒振陶日涉而趣成展也獨
樂允矣莫京掌人於此將攀轍而抗衡者邪况方之自
南火離攸奠類陽而明象文以顯雖因勢以就築亦可
以物而取諸遠矣於是庋圖帙著筆硯張琴筑展壺箭
流吟嘯肆觴燕祛凡襟廓玄見如易賁于而有喜如詩
樂彼而不倦若是乎其陽明哉士安土為君子儒其文
顯邪吾為爾作逸民傳
南園賦(有序)(明)唐寅
葉君復初家包山之陽辟圃數弓藝樹卉木築堂面之
春日載和萬彙條暢鳥鳴草怒怡然相對殆有忘世之
想今冢宰太原公既為之序矣復命余賦之其辭曰
伊人卜室於園之南君子面明和樂且湛翫品物之喜
怒鑒流形之吐含極中星之揆測廢黃道之討探薰風
入絃拉黃羲以共語鈞天在奏齊贔屓以盤跚春日熙
熙好鳥關關樂陽舒於厚地效仁道於高山賦盤桓以
適志咏歸來以怡顔珮紉都梁案具蘅茝曲蹊長徑芳
菲鬱薈蝶蘧蘧而飛燕喃喃而對萬卉千葩流紅濕翠
春風窺桃杏之麗華秋霜感蓼莪之憔悴僰僮楚傖坡
秧别穗寒菘露芥辛夷辢桂味各因其時藝各從其類
主者誰氏其弁伊耆有嚴来賓各執令儀攀條鬭葉於
徑於湄歎棠棣有韡韡之華視杕杜有湑湑之枝屛風
匼匝步障逶迤重簷暎樹曲檻臨池錯綺羅於竹木間
歌舞於杯匜布流黃以為席浮大白以罰詩由是歎為
樂之及時感斯鄉之吾故長誦蓽門之章不羨王門之
步逍遥寤言從容望晤對壘於北里之産鄰牆於辟疆
之顧功名忘世外之機風月有山間之助隔絶氛埃清
虚窗戸即此可娛無心他慕故因地以自稱聊引言以
為賦
眺後園賦(明)劉鳳
伊斥壤之脩羨歷逕直之廣虛度周除以廓落依康梁
之相扶衢九達之靡靡抗崇隆之經廬儵昈列以炳煥
總浩廣而登隃縱環術以中貫咸被帶之強腴垂沃衍
而閌閬面萌達之藪區鏡茂澤以坱漭陽烻景而華□
鬱駮犖以玉石燦磋磥於高岨㦎蹴㴼蕩以䬍䬂攢雲
曖之飛涂漱瀺灂以齧趾煬楚棘之齟齬下繚繞而為
渚蹠却立而瞿瞿漩溺槪以淖弱冒玓瓅之芳芙淬涯
浦而左據踐&KR2869;墺而攄所睟何輕勁以翔浮曾凌遽而
不可肄援幽窔之空䆕猋廱明月而鱗次黕玄黝與青
珉雜衡襄之密緻非礲礪而䃸磹旭班璘之費繢忽襞
積蹇縐裁若鈲槻含崆巃而交徙出洞穴之中刳巨螭
伏軛紛超騰以順游梢蒼龍而為徒刺牢戾以勃決合
沓佛仿而類方壺雲朝暮以聚夷陸渙淫鬻而並輸渫
鳴竇之琤琮谽谺施靡而未殊掩衡皋以被望糅苾馞
之麋蕪王芻渰以碧色東風斐亹而皠皠苞布寫之方
析郁葩曄之異彩綠陂陁之案衍咸夭倩而萎□吐丘
樊以馥烈灼朱華之旖旎蔣苧旅生以蔓延彫菰綠節
而籜紫挺玫瑰於水涘瑶英幡幡以離纚飇蕭蕭而在
其間光照朗而綺靡厠遠方之珍木復標麗於竒逸交
錯婀娜以蔽虧豐條業倚而拂日暢盈抱之偉榦錯琅
琅之玉質芳櫢檽以櫂枝葉連卷而出實沇溶雜襲之
菲菲遺輝瀏莅而匹溢安榴椅桐青綺之李間以烏椑
赤葉嶧陽之栗緗核縹蔕以殊種文杏夭矯於盧橘襲
以搖風之嘉名遂隠天而佛律軋萬年之喬柯豈五沃
之所蒸而滋殖素奈荅遝以青房梨紫條之遠揚疇不
秀長而茂潤盖爛曼芊眠於中唐接垂露之寒液亦云
背冬涉春而泱泱惟樅栝之直上而無依又焉所羨於
檀橿連翩肆其蘙薈青羅相屬於彼梟陽帶平圃之閒
館白雲隠乎鹿場落漠風澨以高寄步篁薄而臨絶阬
囿珍怪而總萃思馳騖之潏狂安志滌覽以夷蕩翫書
琴之太康睋下時以休暢訊峻業孰遠之可述迴肅肅
之泠泠悵獨相羊而未畢
已有園賦(明)魯鐸
粤昔余有兹園兮首宦途而違棄中罹疾而獲請兮逮
蕪穢而復治曏幽人之過我兮謂兹豈應於無名名余
園曰已有兮矢終老而依憑繄池臺之微具兮列香芰
以為區惟卉木之整華兮紛色異而氣殊既素積以皜
夜兮亦朱殷而赭曙或步屧乎其中兮或席蔭乎其下
寘名蘤而為塢兮天實縱夫繁華惟譜牒之有稽兮悉
吾園以為家嘉樹沃其成列兮夫豈獨善夫橘柚果實
苟宜於土性兮皆新登而時湊挹池泉以灌余蔬兮薙
蕪翳而蒔芳草攬芙蓉於清波兮閱潛魚之在藻沿輕
舟於罄渚兮檥鳬洲之草堂據紅雪午陰之磯兮信釣
縷以相羊取憩弄之夷猶兮撫楸枰而悟奕薦鳴琴於
石几兮按古調以自懌田父相求於松蔭兮話桑麻之
有養吾令荆布任莒兮菹松葵而就餉神魂知由所稔
兮夢翰苑與成均豈㤀情於堯舜之從兮身羸憊而無
因心營營以謀報兮將遠事乎芹曝願閭閻之相與戮
力兮還唐虞之舊俗朝余纕九畹之蘭兮夕紉夫湘之
蕙茝苟衆服之屑余同兮芳采擷其奚懈余陟夢野之
臺兮望辰極乎帝鄉扃大椿之洞兮忽塵宇之相忘安
余分之遇兮求余心之所好苟沒世其有稱兮奚外身
而有校松柏森其蒙鬱兮篁竹比而苦節衞檻闌以東
下兮徇坡陀而周折查篠出而曠虚兮臨明池之可鑑
儼山林之盡歷兮獲江河之泛泛取於城市之墟兮亦
殊無而僅有惟余心之所會兮擬咫尺於千里時鼓枻
於清漣兮騰羣魚之待餌睨痺鷇之安巢兮鳴禽競而
將子江梅侈夫朱英兮皎安榴之素萼旦月挂之長春
兮倏舜華之間落坐碧梧之疎陰兮隕佳粒於巾舃披
叢桂而襲芬兮服冠裳其無斁豫章勃焉峻達兮勢兹
務於干霄杉檜櫨橘枝相樛兮若求友於後彫善飛潛
之得時兮悅草木之向榮遭聖哲之在上兮宜萬類之
咸成惟中林之宜憂兮逃大暑而迅免夫何霽夜之棹
遊兮適非遐而若遠念煙霄之朋舊兮渺遥闊其難即
眷林丘之親故分繼朝暮而相及人生恒亦有涯兮嗟
世事之莫塵往者幸於免咎兮來者可委於余分亂曰
謂余衣之既渝製芰荷而重成兮謂余歲之可卒資杞
菊之充盈兮冀形逸而神閒余兹賴以永齡兮苟松喬
之不余誣從玉軑以迥凌兮
逍遥園賦(有序)(明)穆文熙
余舍東有園一區帶城下自為儒時與拱辰石君分席
共業為鉛硯之所後相繼登第去比余既解考功郎歸
稍稍作池館壘山石裒集詞翰日棲遲其間乃未幾而
拱辰倦於太僕亦謝病歸歸則無日不晤於此晤則習
於幽事而委命順理治情養性庶幾有逍遥之風余因
據莊生逍遥篇為賦紀之拱辰覽之謂與樂志論唐子
西語相軒輊也遂刻置臺端其辭曰
伊余性之好僻兮開別圃於城隅築垣牆以周衞兮誅
白茅以為廬蒔花竹以匝徑兮種菱芰以盈池縣桔槔
於金井兮時自挽而灌蔬招隠以名吾洞雲鶴以號吾
堂臺則有讀書遲鴻東山俯谿皆環列槐柳有雲樹之
蒼茫亭則有牡丹芰荷松蘿止觀悉斜帶清溪儼山家
之行藏時其條風布暖紅藥繽紛朱明協候綠葉垂雲
秋至而籬菊葳蕤冬至而簷梅郁芬景緣時至興隨賞
殷爾其偕我良朋契若蘭薰鶡冠草履褐衣苧襟相與
臨花塢步芳亭撫白日翫青冥觀鯈游聽鳥鳴數飛花
搴落英弄池水盪浮萍指點奇石較計陰晴雲霞團坐
鷗鳥不驚而或投博賭勝角奕取贏縱歌層臺蹴踘廣庭
鳴琴深洞放鶴高城已而偃息臺端何慮何營酒泛
綠醅飯煮青精時復有墨客琴士畫史騷流詩談白雪
圖擬丹丘譜探飛龍帖抹蒼虯日有文事之起予了無
俗務之交酬燕坐兮箕踞長嘯兮科頭羲和兮御頓玄
兔兮影留蘧蘧兮蝶夢擾擾兮浮漚方來兮隨分既往
兮堪羞若夫五嶽三江勝地無垠梁苑金谷樂事紛紜
金張之家炙手可熱許史之門吐氣成雲子雲著書而
䛕莽相如作賦而得金稷下梟鳴而千人辯折座間麈
動而百夫生欣古匪不有吾匪不聞第以静躁不同趨
舍有方或圖南以廣運或蚊睫以自藏苟所志之得適
雖微𦕈其何妨吾故遵南華之遺訓於以逍遥乎此鄉
於是拱辰聞之踊躍歌曰邈天地兮蘧廬紛世事兮風
旟紉幽蘭兮吾黨撫桂樹兮城隅誓從子兮逍遥安所
問兮盈虚歌既余復為之亂曰惟余之志子與侔兮惟
余之園子與遊兮園有水澤被芙蓉兮園有碣石鬱虯
龍兮火山焚不能為之爇層崖冰不能為之裂返巨雀
於條支脫蒼鷹於縶紲與子共逍遥於一世尚期不愧
於往哲
會芳園賦(有序)(明)俞允文
中書舍人胡頤尚書忠安公之孫也遺榮寰中逸志世
表度山相土肇置兹園探隠究奇飾朴兩逝雖事殊巖
穴而道在棲盤爰延詞英並述歌詠伊予不敏輙撰斯
章其辭曰
有逸世之公子仰通人之遠規追仲長之願言求應璩
之所書靡希榮於魏闕協清曠於丘墟爾乃發精誠於
宵寐遂解組而巖棲控郊坰之傾阻究川阜之靈奇挾
爽塏之緬邈翦榛莽之疎蕪共遠襟而近帶或前背而
後趨選自然之妙有爰結構而為娛延隠淪之高躅勒
藻麗之英辭研陰陽之變化悟損益之所歸飴露鶴於
潭皋狎晴鷗於水區墮虹梁於煙境遺天地之廣墟兼
有玉洞春暖碧榭雲寒澗芳芬敷翠竹檀欒蕉分窗而
蔭綠花覆塢而流丹或濯塵纓於清瀨或睇素娥於澄
湍復有泉通古甃湛明月之虚朗芝秀兔園象宫闕之
崔巍凌仙閣兮霞杪峙層樓兮山隈既援蘿兮側徑亦
更屐兮重階咸托勝以標名並靈峰而起臺此皆殊制
而異所果饒樂之所必該匪尤物以興累鑒幽情而自
裁彼面城而近市亦理隔而情乖至如憔悴窮嵐之曲
棲遲荒翳之坳又篳簬而藍縷聊鑿坏而處巢殉褊分
以獨往徒危形而自彫顧兹園之信美惟飾朴之兩逝
豈侈觀而後情高滅跡事為殊世順所便以宴息撫鴻
運而肆志或興歌而容與或懷往以悠裔每在物而必
懽奚修名之足懼諒婆娑以永年誠不知其所至竊權
慮乎末簡庶以緝夫幽記
金粉福地賦(明)唐寅
閩山右姓策府元勲玉節凌霄而建金符奕世而分位
定高明補媧天以五石職俾貞觀捧堯日以三雲四庫
唐書祕殿分球琳之賜九州禹跡丹書鐫帶礪之文館
備鳳鸞之佳客衞總虎貔之禁軍載賦卜居當清谿之
曲列陳支戟倚赤山之氛揆定星於北陸察景日於南
薰篋粉釵金借靈光於織女移山變海假福地於茅君
竹苞矣而秩秩木向榮而欣欣由余論制般輸運斤屈
戍垂環朱提塗其獸鈕觚稜戴刃白䓘染其蠶紋碧瑣
離離素女窺月中之影白榆歷歷青龍伏天上之羣麗
抗萬金名齊百子貯四姓之良家延諸姑與伯姊鳴屧
迴廊探瓢曲水行行細襇石榴蹙抱柱之帬矗矗高牆
海馬繡凌波之履婉孌無名穠纖合軌賦成洛水陳王
盡八斗之才夢出巫山楚帝薦三杯之醴蝴蝶以胭脂
作隊玉樹以芙容為蕊瑶池疏潤演麗於九春析木分
輝流光於千里香合麝臍痕勻獺髓九華妝篋長緘楚
國之蘅蘭八寶鏡臺爛鬭武家之桃李映陽光而獨照
攬輕塵而四起習成雅步風細細而無聲學得宫妝月
亭亭而不倚麗軼西施賢過鄧曼冠南都之顔色充中
庭之舞萬連環不解明珠度寸扶桑宫裏有夫婿之侯
芳草天涯無王孫之怨傳霓裳於廣寒織雲錦於靈漢
常山罷玉釵之詠阿谷置銀璜之翰繡幕圍兮春杯長
夜錦衾燦兮宵燈獨旦別有沙堤曲通玽岸黃金建百
尺之臺白玉作九成之觀屏裁雲母隔閬風而不疎梁
鏤鬱金承朝陽而長爛珠璣錯三千之履紫絲垂七十
之幔粤若富春樂彼韶年河陽之花似霰宜城之酒如
泉分曹打馬對局意錢織錦竇姬薦朝陽之賦卷衣秦
女和夜月之篇寶葉映綦履而雅步銀花逐笑靨而同
圓麗色難評萬樹過牆之杏韶光獨占一枝出水之蓮
四坐吐茵無非狎客兩行垂珮共號神仙風裏擘衣接
金星而燦爛月中試管倚玉樹而嬋娟青鳥黃鳥盡是
瑶池之佳使大喬小喬無非銅臺之可憐單衫裁生仁
之杏子鬆鬢擁脱殼之蜩蟬錦袖琵琶眼留青於低首
金釵苑轉面發紅於近前一笑傾城兮再傾國胡然而
帝也胡然天樂句雕香舞衣裁縞步搖擁翠葳蕤却火
之珠充耳以黃聮絡澄泥之寶鴛鴦在梁永錫難老金
玉滿堂惟躬是保北門文學銜題鸞鳳上苑英華使稱
花鳥秋千院落日五丈而花陰陰燈火樓臺月三更而
人擾擾㡘影内堂鎖聲別沼浮閒館於波心飛重闌於
木杪沐池分北湖之新漲妝鏡開西山之清曉屈曲圍
屛高低覆橑蜘蛛織三更之雨蘼蕪詠一庭之草珠簾
以珊瑚作鈎翠帳以芙容為葆左思解賦鍊辭以十年
豎亥健步尋源於山島神仙多戲造化無私海中之地
可縮壺裏之天鮮窺萬里石塘貫八垓之機軸三重銀
戶入九曲之摩尼凌歊借地嘉福分基東園頌蛺蝶之
嚏矣南浦賦芍藥之伊其抱明月而長游乘清風而忘
歸畢媒珍異總攝衺竒泛神查於八月飛車較於三危
漢帝望仙空駐八公之蹕淮王好士漫著三山之詞仰
看銀榜俯即瑶池高唐状如日也弱水可以航之合天
淵於跬步渾聖凡之二岐况復主人實為國華食客三
千之田氏去天尺五之韋家丱角領留都之鎮十年開
扈從之衙忘形下士莊生之鵬鷃投身事主介子之龍
蛇皋陶明允吉甫柔嘉珠出胎而特瑩玉截肪而無瑕
明哲猶冰之生水正直豈蓬之在麻不忮不求何所用
而不臧盡善盡美將無譽之可加游藝餘情誦折枝之
句撫綏乘閒燕辭樹之花羅敷罷蠶碧玉破瓜神鸞作
駕姮娥離二八之月靈鵲成橋天孫下七夕之車釵珮
相磨笙歌遞出展黛蕊於雙眉鬭黃花於半額桃葉渡
頭問團扇之新聲梅根渚上邀長檣之行客悠悠萬事
付半紙之埃塵默默微情託一箱之朱碧盡將冶麗之
叢轉託高明之宅後檻前屏終南少室樹號長春酒名
千日猶二士之入桃比四仙之居橘論道不殊謀揆則
一借王勃之風奮江淹之筆咀蘭成詠漢殿分香刻葉
為題鄭公借術竭雕蟲之薄技傾鉛華而盡述
御定歷代賦卷八十四
