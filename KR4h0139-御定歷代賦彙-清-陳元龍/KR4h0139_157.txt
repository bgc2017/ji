欽定四庫全書
御定歴代賦彙外集卷十四
美麗
高唐賦(有序)(周)宋玉
昔者楚襄王與宋玉游於雲夢之臺望高唐之觀其上
獨有雲氣崪兮直上忽兮改容須臾之間變化無窮王
問玉曰此何氣也玉對曰所謂朝雲者也王曰何謂朝
雲玉曰昔者先王嘗遊高唐怠而晝寢夢見一婦人曰
妾巫山之女也為高唐之客聞君游高唐願薦枕席王
因幸之去而辭曰妾在巫山之陽高丘之岨旦為朝雲
暮為行雨朝朝暮暮陽臺之下旦朝視之如言故為立
廟號曰朝雲王曰朝雲始出狀若何也玉對曰其始出
也㬣兮若松榯其少進也晰兮若姣姬揚袂鄣日而望
所思忽兮改容偈兮若駕駟馬建羽旗湫兮如風淒兮
如雨風止雨霽雲無處所王曰寡人方今可以游乎玉
曰可王曰其何如矣玉曰高矣顯矣臨望遠矣廣矣普
矣萬物祖矣上屬於天下見於淵珍怪竒偉不可稱論
王曰試為寡人賦之玉曰唯唯
惟高唐之大體兮殊無物類之可儀比巫山赫其無疇
兮道互折而曾累登巉巖而下望兮臨大阺之稸水遇
天雨之新霽兮觀百谷之俱集濞洶洶其無聲兮潰淡
淡而並入滂洋洋而四施兮蓊湛湛而不止長風至而
波起兮若麗山之孤畞勢薄岸而相擊兮隘交引而却
會崪中怒而特高兮若浮海而望碣石礫碨磥而相摩
兮巆震夭之礚礚巨石溺溺之瀺灂兮沫潼潼而高厲
水澹澹而盤紆兮洪波淫淫之溶㵝奔揚踊而相擊兮
雲興聲之霈霈猛獸驚而跳駭兮妄奔走而馳邁虎豹
豺兕失氣恐喙鵰鶚鷹鷂飛揚伏竄股戰脇息安敢妄
摰於是水蟲盡暴乘渚之陽黿鼉鱣鮪交積縱横振鱗
奮翼蜲蜲蜿蜿中阪遥望玄木冬榮煌煌熒熒奪人目
精爛兮若列星曾不可殫形榛林鬱盛葩葉覆蓋雙椅
垂房糾杖還會徙靡澹淡隨波闇藹東西施翼猗狔豐
沛綠葉紫褁朱莖白蔕纖條悲鳴聲似芋籟清濁相和
五變四會感心動耳迴腸傷氣孤子寡婦寒心酸鼻長
吏隳官賢士失志愁思無巳歎息垂淚登高遠望使人
心瘁盤岸㠝岏振陳磑磑磐石險峻傾﨑崖隤巖嶇參
差縱横相追陬互横牾背穴偃蹠交加累積重疊增益
狀似砥柱在巫山之下仰視山巔肅何芊芊炫燿虹蜺
俯視崝嶸窐寥窈冥不見其底虚聞松聲傾岸洋洋立
而熊經久而不去足盡汗出悠悠忽忽怊悵自失使人
心動無故自恐賁育之斷不能為勇卒愕異物不知所
出縰縰莘莘若生於鬼若出於神狀似走獸或象飛禽
譎詭竒偉不可究陳上至觀側地蓋底平箕踵漫衍芳
草羅生秋蘭芷蕙江蘺載菁青荃射干揭車苞并薄草
靡靡聯延夭夭越香掩掩衆雀嗷嗷雌雄相失哀鳴相
號王雎鸝黃正冥楚鳩姉歸思婦垂雞高巢其鳴喈喈
當年遨遊更唱迭和赴曲隨流有方之士羨門高谿上
成鬱林公樂聚穀進純犧禱璇室醮諸神禮太一傳祝
已具言辭已畢王迺乘玉輿駟蒼螭垂旒旌旆合諧紬
大弦而雅聲流洌風過而增悲哀於是調謳令人惏悷
憯悽脇息增欷於是迺縱獵者基趾如星傳言羽獵銜
枚無聲弓弩不發罘䍐不傾涉漭漭馳苹苹飛鳥未及
起走獸未及發弭節奄忽蹄足灑血舉功先得獲車已
實王將欲往見之必先齋戒差時擇日簡輿玄服建雲
旆蜺為旌翠為蓋風起雨止千里而逝蓋發蒙往自會
思萬方憂國害開賢聖輔不逮九竅通鬱精神察滯延
年益夀千萬歲
神女賦(有序)(周)宋玉
楚襄王與宋玉遊於雲夢之浦使玉賦高唐之事其夜
王寢夢與神女遇其狀甚麗王異之明日以白玉玉曰
其夢若何王對曰晡夕之後精神怳忽若有所喜紛紛
擾擾未知何意日色髣髴乍若有記見一婦人狀甚奇
異寐而夢之寤不自識罔兮不樂悵爾失志於是撫心
定氣復見所夢玉曰狀如何也王曰茂矣美矣諸好備
矣盛矣麗矣難測究矣上古既無世所未見瓌姿瑋態
不可勝贊其始來也耀乎如白日初出照屋梁其少進
也皎若明月舒其光須臾之間美貌横生煜兮如花温
乎如瑩五色並馳不可殫形詳而視之奪人目精其盛
飾也則羅紈綺繢盛文章極服妙彩照萬方振繡衣被
袿裳穠不短纖不長步裔裔兮曜殿堂忽兮改容婉若
游龍乘雲翔嫷被服侻薄裝沐蘭澤含若芳性和適宜
侍旁順序卑調心腸王曰若此盛矣試為寡人賦之玉
曰唯唯
夫何神女之姣麗兮含陰陽之渥飾被華藻之可好兮
若翡翠之奮翼其象無雙其美無極毛嬙鄣袂不足程
式西施掩面比之無色近之既妖遠之有望骨法多奇
應君之相視之盈目孰者克尚私心獨悦樂之無量交
希恩疎不可盡暢他人莫覩王覽其狀其狀峩峩何可
極言貌豐盈以莊姝兮苞温潤之玉顔眸子炯其精朗
兮瞭多美而可觀眉聯娟似蛾揚兮朱脣的其若丹素
質幹之醲實兮志解泰而體閑既姽嫿於幽静兮又婆
娑乎人間宜高殿以廣意兮翼放縱而綽寬動霧縠以
徐步兮拂墀聲之珊珊望余帷而延視兮若流波之將
瀾奮長袖以正衽兮立躑躅而不安澹清靜其愔嫕兮
性沈詳而不煩時容與以微動兮志未可乎得原意似
近而既遠兮若將來而復旋褰余幬而請御兮願盡心
之惓惓懷貞諒之潔清兮卒與我乎相難陳嘉辭而云
對兮吐芬芳其若蘭精交接以來往兮心凱康以樂歡
神獨享而未結兮魂煢煢以無端含然諾其不分兮喟
揚音而哀歎頩薄怒以自持兮曾不可乎犯干於是搖
珮飾鳴玉鸞整衣服斂容顔顧女師命大傅歡情未接
將辭而去遷延引身不可親附似逝未行中若相首目
略微眄精彩相授志態横出不可勝記意離未絶神心
怖覆禮不遑訖辭不及究願假須臾神女稱遽徊腸傷
氣顛倒失據闇然而冥忽不知處情獨私懷誰者可語
惆悵垂涕求之至曙
神女賦(魏)陳琳
漢三七之建安荆野蠢而作仇贊皇師以南假濟漢川
之清流感詩人之攸歎想神女之來遊儀營魄於髣髴
託嘉夢以通精望陽侯而滉瀁覩玄麗之軼靈文絳虯
之奕奕鳴玉鸞之嚶嚶荅玉質於苕華擬艷姿於蕣榮
感仲春之和節歎鳴雁之嗈嗈申握椒以貽予請同宴
乎奥房苟好樂之嘉合永絶世而獨昌既歎爾以豔采
又悦我之長期順乾坤以成性夫何若而有辭
神女賦(魏)王粲
惟天地之普化何産氣之淑真陶陰陽之休液育天麗
之神人稟自然以絶俗超希世而無羣體纖約而方足
膚柔曼以豐盈髮似玄鑑鬢類刻成質素純皓粉黛不
加朱顔熙曜曄若春華脣譬含丹目若爛波美姿巧笑
靨輔奇牙戴金羽之首飾珥照夜之珠璫襲羅綺之黼
衣曳縟繡之華裳錯繽紛以雜袿佩熠爚而焜煌退變
容而改服冀致態以相移税衣裳兮免簪笄施華的兮
結羽儀揚蛾微盼懸眇流離婉約綺媚舉動多宜稱詩
表志安氣和聲探懷授心發露幽情彼佳人之難遇真
一遇而長别顧太罰之淫愆亦終身而不滅心交戰而
貞勝乃回意而自絶
神女賦(魏)楊修
惟玄媛之逸女育明曜乎皇庭吸朝霞之芬液澹浮遊
乎太清余執義而潛厲乃感夢而通靈盛容飾之本豔
奐龍采而鳳榮翠黼翬裳纖縠文袿順風揄揚乍合乍
離飄若興動玉趾未移詳觀玄妙與世無雙華面玉粲
韡若芙蓉膚凝理而瓊潔體鮮弱而柔鴻回肩襟而動
合何俯仰之妍工嘉今夜之幸遇獲帷裳乎期同情沸
踊而思進彼嚴厲而静恭微諷說而宣諭色歡懌而我
從
神女賦(有序)(晉)張敏
世之言神仙者多矣然未之或驗也至如絃氏之婦則
近信而有證者夫鬼魅之下人也無不羸病損瘦迺平
安無恙而與神女飲宴寢處縱情極意豈不異哉予覽
其歌詩辭旨清偉故為之作賦
皇覽予之純德步朱闕之峥嶸靡飛除而入秘殿侍太
極之穆清帝愍予之勤肅將休予於中州託玄静以自
處是夫子之好仇於是主人憮然而問之曰爾豈是周
之襃姒齊之文姜孽婦淫鬼來自藏乎儻亦漢之游女
江之娥皇厭貞樂愆倦仙侍乎於是神女乃斂袂正襟
而對曰我實貞淑子何猜焉且辯言知禮恭為令則美
姿天挺盛飾表德以此承歡君有何惑爾乃敷茵席垂
組帳嘉旨既設同牢而饗微聞芳澤心蕩意放於是尋
房中之至嬿極長夜之歡情心眇眇以忽忽想北里之
遺聲賦斯時之要妙進偉服之紛敷俛撫衽而告辭仰
長歎以欷吁乘雲霧而變化遥棄我其焉如
水上神女賦(梁)江淹
江上丈人遊宦荆吳首衛國望燕途歴秦關出宋都遍
覽下蔡之女具悅淇上之姝未有粉白黛黑鬼神之所
無也迺造南中渡炎洲逕玉磵越金流路逶迤而無軌
野忽漭而尠儔山反覆而參錯水遶灌而縈薄石五采
而横峰雲千色而承萼日炯炯而舒光雨屑屑而梢落
紫莖繞逕始參差紅荷緣水纔灼爍忽而精飛眎亂意
徙心移綺靡菱蓋悵望蕙枝一麗女兮碧渚之崖曖曖
也非雲非霧如煙如霞諸光諸色雜卉雜華的的也為
珪為璧若虚若實綾錦共文瑶貝合質遂乃紅脣寫朱
真眉學月美目豔起秀色爛發窈窕暫見偃蹇還没冶
異絶俗奇麗不常青娥羞豔素女慚光笑李后於漢主
恥西施於越王神飜覆而愉悅志離合而感傷女遂俯
整玉軑仰肅金鑣或採丹葉或拾翠條守明璣而為誓
解琅玕而相要情乍合而還散色半親而復嬌聳軿車
於水際亭雲霓於山椒奄神祗之仿像共光氣而寂寥
於時也綵霞繞繞卿雲縵縵石瓊文而翕赩山龍鱗而
炤爛苔綠根而攢集草紅葩而舒散日炫晃以朧光樹
葳蕤而葱粲無西海之浩蕩見若木之千尋非丹山之
赫曦聞琴瑟之空音理洞徹於俗聽物驚怪於世心恨
精影之不滯悼光晷之難惜閱有無於俄傾驗變化於
咫尺視空同而失貌察儵忽而無迹野田田而虚翠水
湛湛而空碧迺唱桂櫂凌衝波背橘浦向椒阿硉矹木
石洪漭蛟鼉顧御僕而情饒巡左右而怨多弔石渚而
一欷悵沙洲而少歌苟懸天兮有命永離決兮若何遂
以為妙聲無形奇色非質麗於嬪嬙精於琴瑟尋漢女
而空佩觀清角而無匹嬪楊不足聞知䕫牙焉能委悉
何如明月之忌玄雲秋露之慙白日愁知形有之留滯
非英靈之所要術也
洛神賦(有序)(魏)曹植
黃初三年余朝京師還濟洛川古人有言斯水之神名
曰宓妃感宋玉對楚王神女之事遂作斯賦其辭曰
余從京師言歸東藩背伊闕越轘轅經通谷陵景山日
既西傾車殆馬煩爾乃税駕乎蘅皋秣駟乎芝田容與
乎楊林流眄乎洛川於是精移神駭忽焉思散俯則未
察仰以珠觀覩一麗人於巖之畔爾乃援御者而告之
曰爾有覿於彼者乎彼何人斯若此之豔也御者對曰
臣聞河洛之神名曰宓妃則君王之所見也無迺是乎
其狀若何臣願聞之余告之曰其形也翩若驚鴻婉若
游龍榮曜秋菊華茂春松髣髴兮若輕雲之蔽月飄颻
兮若流風之迴雪遠而望之皎若太陽升朝霞廹而察
之灼若芙蕖出淥波穠纖得中脩短合度肩若削成腰
如約素延頸秀項皓質呈露芳澤無加鉛華不御雲髻
峩峩脩眉聯娟丹脣外朗皓齒内鮮明眸善睞靨輔承
權瓌姿豔逸儀静體閑柔情綽態媚於語言奇服曠世
骨像應圖披羅衣之璀粲兮珥瑶碧之華琚戴金翠之
首飾綴明珠以耀軀踐遠遊之文履曳霧綃之輕裾微
幽蘭之芳藹兮步踟蹰於山隅於是忽焉縱體以遨以
嬉左倚采旄右蔭桂旗攘皓腕於神滸兮采湍瀨之玄
芝余情悅其淑美兮心振蕩而不怡無良媒以接歡兮
託微波而通辭願誠素之先達解玉珮而要之嗟佳人
之信修羌習禮而明詩抗瓊珶以和予兮指潛淵而為
期執眷眷之款實兮懼斯靈之我欺感交甫之棄言兮
悵猶豫而狐疑收和顔而静志兮申禮防以自持於是
洛靈感焉徙倚傍徨神光離合乍陰乍陽竦輕軀以鶴
立若將飛而未翔踐椒塗之郁烈步蘅薄而流芳超長
吟以永慕兮聲哀厲而彌長爾迺衆靈雜遝命儔嘯侣
或戲清流或翔神渚或采明珠或拾翠羽從南湘之二
妃攜漢濱之游女歎匏瓜之無匹詠牽牛之獨處揚輕
袿之綺靡翳脩袖以延佇體迅飛鳬飄忽若神凌波微
步羅韤生塵動無常則若危若安進止難期若往若還
轉眄流精光潤玉顔含辭未吐氣若幽蘭華容婀娜令
我忘餐於是屏翳收風川后静波馮夷鳴鼓女媧清歌
騰文魚以警乘鳴玉鸞以偕逝六龍儼其齊首載雲車
之容裔鯨鯢踊而夾轂水禽翔而為衛於是越北沚過
南岡紆素領迴清揚動朱脣以徐言陳交接之大綱恨
人神之道殊兮怨盛年之莫當抗羅袂以掩涕兮淚流
襟之浪浪悼良會之永絶兮哀一逝而異鄉無微情以
效愛兮獻江南之明璫雖潛處於太陰長寄心於君王
忽不悟其所舍悵神宵而蔽光於是背下陵高足往神
留遣情想像顧望懷愁冀靈體之復形御輕舟而上泝
浮長川而忘返思緜緜而增慕夜耿耿而不寐霑繁霜
而至曙命僕夫而就駕吾將歸乎東路攬騑轡以抗策
悵盤桓而不能去
江妃賦(宋)謝靈運
招魂定情洛神清思覃曩日之敷陳盡古來之妍媚矧
今日之逢迎邁前世之靈異姿非定容服無常度兩宜
歡顰俱適華素於時升月隠山落日映嶼收霞斂色迴
飇拂渚每馳情於晨暮矧良遇之莫敘投明珠以申贈
覬色授而魂與沈分湘岸延情蒼陰隔山川之表裏判
天地之浮沈承佳約於往昔寧更貳於在今儻借訪於
交甫知斯言之可諶蘭音未吐紅顔若暉留眄光溢動
袂芳菲散雲轡之絡繹按靈輜而徘徊建羽旌而逶迤
奏清管之依微慮一别之長絶眇天末而永違
江妃賦(宋)謝靈運
小腰微骨朱衣皓齒緜視騰采靡容膩理出月隠山落
日映嶼收霞斂色迴飇拂渚每馳情於晨暮矧良遇之
莫敘投明珠以申贈覬色授而魂與嗟佳人之眇邁睡
霄際而告語懼展愛之未期抑傾念而暫佇天台二娥
宫亭雙媛青袿神接紫衣形見或飄翰凌烟或潛泳浮
海萬里俄頃寸陰未改事雖假於雲物心常得於無待
江妃賦(有序)(明)俞安期
鄭交甫客遊於楚星紀載期邈焉索處忽焉以嬉遘彼
江妃於漢之涯微辭相感譎乎見紿懷珮既失靈跡莫
追五色無主累日歔欷王聞而召見命抽緒而賦之乃
湛思其授受髣髴其風儀爰濡毫而引牘遂掞藻而敷
辭其辭曰
粵青祗之發春兮草木菀而華生倉庚熠其振羽兮翟
鷕鷕而飛鳴羌余有烟煴之思兮若昧旦欲辯而未明
聊紓徐以遊步兮寫羇懷之怦怦遂乃遵修術履神區
江之皋城之隅或蕩心以遐矚或寄目而踟蹰休乎漢
南之喬木覯彼東門之如荼帷裳成塞鉛黛成林笑言
諧謔亦各有心班坐雜遝匪我所欣復有二姝未至遵
彼微行遺視成采揚顔施光姱容特顯態無定方劃兮
若排積晦而燭龍吐耀恍乎若擁卿雲而文鳳驚翔其
輕弱也絳氣游采叢霄中其清映也朗月流景方諸宫
其狀則曲翠隨眉層波溢眥赬脣欲合瓠犀微翳膚肉
似豐骨法且細屈鬋如玦髾尾如蠆蟠鬒聿修不屑施
䯰靨暈瓊藻氣吐玉蕤皦非凝粉澤豈塗脂步珠塵而
不動倚條楊而不敧仰若寄傲俯若銜思衆妍屢變若
合若離其飾則寶葉扶鬟鏐蕊承足繩璣絡臂裁碧耀
目鞶帶飛飛香纓馥馥簪以黃支之犀曳以苕華之玉
纖紈致乎東齊明錦濯乎西蜀金縷芸黃離羅微綠腰
約綺裳項圍繡襮袂舉揚綃襟垂掩縠表裏交暎參差
相屬其佩則北荒之明月木難之夜光英英粲粲焜焜
煌煌鑒容益媚當暑昭涼爾乃躧行則芳躅並進少頃
則衫褎交聯雙顔合美異體同姸迴飇欲舉皓腕相牽
既振迅以辭避復矜顧而迴旋若將迎而欲却類含意
而待宣余斯時也目轉注而不定魂搖曳而翾翻欲迫
之而恐逝懼招之而不前冀承間而送款復投會以告
虔歌曰遭子於漢之皋兮我心勞兮願有要兮子之佩
爛昭昭兮於是麗姝安軌正儀情會體近步整若遲履
輕若敏解彼明珠爰赴所請口鮮違辭色無微愠舉而
授受其光清炯握之分明懷之諦審既而意警神超氣
愉願適行纔十步時僅頃刻再探懷中佩已旋失劒云
善亡珠豈生翼回瞻麗姝亦不可覿即蹇修無由以通
辭象罔不可以求索矣羲輪既頹望舒將御竚立敞惘
尚希神遇居人問之余告之故彼曰噫嘻此江妃也出
而遨遊不可逑也人祗異軌毋爾思也始乃循來陌曳
歸策顔藴勃趾踧踖疑結夢之乍還逮銜憾而未釋楚
王曰子懷惸惸亦既勞止楚國雖隘幅員千里豈無其
人惟肖彼美試求得之願以賜子
息夫人不言賦(以此人不言其義安在為韻)(唐)白敏中
有一人兮甚美事二夫兮深恥不咄咄以怨人常默默
而傷已何窈窕兮若彼而寂寞兮如此舌雖在而口不
言身未亡而心已死殆其喪主失身去故從新初為息
侯之婦今為楚國之嬪標二八之佳麗冠三千之等倫
豈君恩之不至顧我恨之有因觸類無言似峽口為雲
之女含情不語如山頭化石之人守而不改邈矣而心
有所在行之實難確乎而性有所安指逝波於舊寵比
浮雲於新歡得不佇蕙思於心曲祕玉聲於舌端於是
語笑已而得意莫其處喧譁而不亂挺節操以自持翠
羽常低多值斂眉之日瓠犀難見少逢啟齒之時然則
動宜三省情順九思似慎樞機暗合吉人之象類含鋒
刃潛符静女之詩嗟夫秦家之女兮在德何有賈氏之
妻兮其言亦苟誰令喋喋駐五馬而誚使君之愚焉用
嘻嘻獲一雉而忘大夫之醜彼則爾此則否外結舌而
内結腸先箝心而後箝口既而載離生育幾變寒暄想
蘼蕪之不見厭芣苢之空繁勢異絲蘿徒新婚而非偶
華如桃李雖結子而無言及夫雲夢春遊章華夜侍永
忘一顧之念難奪三緘之志起居有節惟聞珮玉之聲
應對無時不吐如蘭之氣君王於是崇其意重其義命
女史以書之為楚宫之故事
勾踐進西施賦(以紅顔豔色返以昏哉為韻)(唐)徐寅
惑人之心兮惟巧惟僭破人之國兮以妖以豔當勾踐
之密謀進西施而果驗昔者二國相吞陵卑恃尊殊不
知卑則自亡而固存尊則謂明而返昏烏喙年年誓啄
夫差之肉稽山日日拜聽范蠡之言言曰伍員之賢東
吳之德伯嚭之佞東吳之賊德之盛兮越可憂賊之興
兮吳可殛臣以夙夜而計機謀偶得欲狂敵國之君須
中傾城之色待其聲色内伐君臣外惑自然紂妲已以
亡宗晉驪姬而亂國今苧蘿之山越水之彎恐是神仙
之化忽生桃李之顔波淺丹臉鴉深綠鬟顰翠黛兮慘
難效浣輕紗兮妖且閑楊柳羞弱芙蓉死毁可以變柳
惠於貞莊之際悅荆王於魂夢之裏臣請進焉王今何
以王乃豁若而喜矍然而起曰此蓋神假卿之奇畫天
雪越之前恥乃命寶馬騰龍香車碾風迎織女於銀漢
聘姮娥於月宫炫燿雲外喧闐洞中妝成而瑞玉凝彩
服麗而朝霞翦紅昨日猶賤今晨不同寧期大國之君
流恩下及堪恨鄰家之婦謂妾常窮曉别越溪暮歸吳
苑越慮計失吳嫌進晚歌一聲兮君魄醉笑百媚兮君
心卷坐令佞口因珠翠以興言立遣謀臣棄洪濤而不
返勾踐乃走電驅雷星馳箭催投醪而士卒皆醉嘗膽
而胷襟洞開虎噬骨碎山崩卵摧楚腰衛鬢化為鬼鳳
閣龍樓燒作灰於是命屠蘇之酒上姑蘇之臺伊霸業
以何去俄英風而聿來於戲殺忠賢而受佳麗欲不敗
而難哉
長門賦(有序)(漢)司馬相如
孝武皇帝陳皇后時得幸頗妒别在長門宫愁悶悲思
聞蜀郡成都司馬相如天下工為文奉黃金百斤為相
如文君取酒因干解悲愁之辭而相如為文以悟主上
皇后復得幸其辭曰
夫何一佳人兮步逍遙以自虞魂踰佚而不返兮形枯
槁而獨居言我朝往而暮來兮飲食樂而忘人心熑移
而不省故兮交得意而相親伊余志之慢愚兮懷貞慤
之歡心願賜問而自進兮得尚君之玉音奉虚言而望
誠兮期城南之離宫修薄具而自設兮君曾不肯兮幸
臨廓獨潛而專精兮天飄飄而疾風登蘭臺而遥望兮
神怳怳而外淫浮雲鬱而四塞兮天窈窕而晝陰雷隠
隠而響起兮聲象君之車音飄風迴而赴閨兮舉帷幄
之襜襜桂樹交而相紛兮芳酷烈之誾誾孔雀集而相
存兮玄猿嘯而長吟翡翠脅翼而來萃兮鸞鳳飛而北
南心憑噫而不舒兮邪氣壯而攻中下蘭臺而周覽兮
步從容於深宫正殿塊以造天兮鬱並起而穹崇間徙
倚於東廂兮觀夫靡靡而無窮擠玉戶以撼金鋪兮聲
噌吰而似鍾音刻木蘭以為榱兮飾文杏以為梁羅丰
茸之游樹兮離樓梧而相撐施瑰木之欂櫨兮委參差
以槺梁時髣髴以物類兮象積石之將將五色炫以相
曜兮煥爛煜而成光緻錯石之瓴甓兮象瑇瑁之文章
張羅綺之幔帷兮垂楚組之連綱撫柱楣以從容兮覽
曲臺之央央白鶴噭以哀號兮孤雌跱於枯楊日黃昏
而望絶兮悵獨託於空堂懸明月以自照兮徂清夜於
洞房援雅琴以變調兮奏愁思之不可長案流徵以卻
轉兮聲幼妙而復揚貫歷覽其中操兮意慷慨而自卬
左右悲而垂淚兮涕流離而縱横舒息悒而增欷兮蹝
履起而彷徨揄長袂以自翳兮數昔日之諐殃無面目
之可顯兮遂頹思而就牀摶芬若以為枕兮席荃蘭而
茝香忽寢寐而夢想兮魂若君之在傍惕寐覺而無見
兮魂迋迋若有亡衆雞鳴而愁子兮起視月之精光觀
衆星之行列兮畢昴出於東方望中庭之藹藹兮若季
秋之降霜夜曼曼其若歲兮懷鬱鬱其不可再更澹偃
蹇而待曙兮荒亭亭而復明妾人竊自悲兮究年歲而
不敢忘
陳皇后因賦復寵賦(唐)黃滔
陳皇后一鎖長門蕭條渥恩欲寫退宫之永恨因求體
物之嘉言蜀郡才高述遺芳於桃李漢皇心感歸舊職
於蘋蘩想夫跡墜城南寵移天顧難期獻繭於春晝不
忍解簪於日暮瓊樓寂寂空高於明月秋風瑶草萋萋
莫輾於金輿玉輅於此蓄憤夫何釋情犀浦有多才之
著上林推獨步之名沽酒而居每樂當壚之事量金以
至爰流擲地之聲於是摛妍詞貌濃黛侔錦字陳綺態
鬱芬馥於茝席悄丁當於珠珮鵲巢入構翻成别鶴之
悲馬首虚瞻不識牽牛之會振動文苑旋彰國朝既切
採蘼於藻麗遂牽連理於桃夭一旦惻聖鑒錫嘉昭已
無為雨之期空懸夢寐終自凌雲之製能致煙霄莫不
傾北園駭南國絲蘿而昨日靡託珠翠而今朝改色玉
臺有恨舞鸞之影孤來金闕無恩吐鳳之才雙得設使
幸望顒若含情默然擢髮同論於漢殿揮毫莫購於巴
川則此日前魚定作小鱗而赴海寧令破鏡卻成圓月
以昇天懿夫掞天之手雖奇麗水之珍可博苟非兹賦
之讚詠奚救當時之黜削方今妃后悉承歡不是後賢
無此作
李夫人賦漢武帝
美連娟以脩嫮兮命樔絶而不長飾新宫以延佇兮泯
不歸乎故鄉慘鬱鬱其蕪穢兮隠處幽而懷傷釋輿馬
於山椒兮奄修夜之不陽秋氣憯以淒淚兮桂枝落而
消亡神煢煢以遥思兮精浮游而出疆託沈陰以曠久
兮惜蕃華之未央念窮極之不還兮惟幼眇之相羊函
荾荴以俟風兮芳雜襲而彌章的容與以猗靡兮縹飄
姚虖愈莊燕淫衍而撫楹兮連流視而蛾揚既感激而
心逐兮包紅顔而弗明驩接押以離别兮宵寤夢之芒
芒忽遷化而不反兮魄放逸以飛揚何靈魂之紛紛兮
哀裵徊以躊躇埶路日以遠兮遂荒忽而辭去超兮西
征屑兮不見寖淫敞&KR2651;寂兮無音思若流波怛兮在心
亂曰佳俠圅光隕朱榮兮嫉妒闒茸將安程兮方時隆
盛年夭傷兮弟子增欷洿沫悵兮悲愁於邑喧不可止
兮嚮不虚應亦云已兮嫶妍太息歎稚子兮懰慓不言
倚所恃兮仁者不誓豈約親兮既往不來申以信兮去
彼昭昭就冥冥兮既下新宫不復故庭兮嗚呼哀哉想
魂靈兮
擬漢武帝李夫人賦宋孝武帝
觀周氏之逸篇覽漢室之遺篆弔新宫之掩映嗟璧臺
之蕪踐雖媛德之有載竟滯悲其何遣念桂枝之秋霣
惜瑶華之春翦彤殿閒兮素塵積翠戺蕪兮紫苔生寶
羅暍兮春幌重珍簟空兮夏幬扃秋臺惻兮碧煙凝冬
宫冽兮朱火青流津有終深心無歇徙倚雲日徘徊風
月思玉步於鳳墀想金聲於鸞闕
漢武帝重見李夫人賦(以求諸異術再見真形為韻)
(唐)陳山甫
昔漢武帝喪李夫人歎妍婉兮不返悲繐帳兮空陳於
是詔祕籙之方士致平生之幻身來其跡於虚無初驚
有象察其儀之婉麗巳訝如真時也齋心月殿屬目蘭
室髣髴烟光飄颻蕙質脩蛾再覩不俟返魂之香逝水
潛迴詎假長生之術原夫恍惚之際從容視諸想車塵
於霧眇疑珮響於風餘峨峨兮稍辨雲鬢冉冉兮漸識
綃裾洛水之靈非匹巫山之夢不如所謂神仙之事變
化之異過隙之光已無傾國之容再媚悲睿旨於凝聽
悼皇情於&KR0787;睇恍兮有望知感召之多方倏爾員來訝
生死之殊致當其椒風向夕蕙露盈庭謂已從於雲雨
終不間於幽冥寂寞瑶階永謝虚無之跡淒涼月幌猶
分似是之形若往還留心迷目眩誠君恩之再造異術
足徵豈風燭之重然真形可見固可以辦其妄輟其求
去清懷之感志釋玄思之殷憂擾擾紛紛意真靈之如
在薰歇燼滅竟荒塵之不留其來也形之如寄其往也
生之若浮於是望斷驚鴻悲深解珮向窈窕而乍失顧
容華而不昧由是而言可以知生之不再
漢武帝重見李夫人賦(以神仙異術變化通靈為韻)
(唐)康僚
漢武帝諸宫此夫人兮恩意難同悲豔質以長逝恨深
情之莫通夢想徒勞寧及九泉之下神仙有術能生一
夕之中帝乃暫釋幽懷將觀異變儼宸儀於玉座張翠
幄於蘭殿清風拂戶疑髣髴以徐來皎月臨軒尚朦朧
而未見且其駐視潛聽虔思效靈燎金鑪之馥馥燦銀
燭以熒熒寂寞而求瞥爾而風生綺席從容以俟俄然
而影在花屏於時漸出形儀暗聞珠翠初半面以呈姿
忽全身而表異盈盈不笑如羞久别之容眷眷無言莫
問平生之事是則嬋娟可翫隠映難親不有如有非真
似真既揚翹而掩袂亦流盼以凝神翡翠簾前悵望三
千之女芙蓉帳裏分明二八之人況乎麗服逾春美顔
多暇揚襜如之羅綺飄藹若之蘭麝非因不死之藥豈
便長生何用返魂之香自從神化及夫弄花態以遺妍
望君王兮不前復認吹簫之侣終疑獻果之仙目眄眄
以徒極心搖搖而詎傳迷甚化宫周穆之遊固爾地非
巫峽楚襄之夢應然巳而頓解前思詳窺舊質爰將託
方士展神術謂傾城之且驗豈同輦之無日殊不知事
本憑虚功難責實夜如何其夜已闌悵飄然而復失
招李夫人魂賦(以所思逝魂傷春榮落為韻)(唐)謝觀
李夫人月墜香焚花沈九原繁華委地零落何言有少
翁兮術通神鬼為漢帝兮夜致精魂於是詔未央之宫
備通靈之術五位之壇雜立九奏之音克序珠籠翠幰
龍師虎旅銀燭之煌煌次列金管之愔愔慢舉帝乃坐
中寢御纖幃森羽衛儼天師佩符籙以威重拂香花而
步遲左止簫韶之奏右啟甲乙之旗搢霜珪而斂色執
紅旌而盡思立北斗星文之下當中壇月午之時萬籟
寂寥發清音於漢殿九天空闊寫招魂於楚詞詞曰白
玉潔兮紅蘭芳忽玉折兮蘭已傷魂兮勿復遊他方盍
歸來兮慰我皇又曰彩雲裾兮流霞袂倏而來兮忽而
逝魂兮勿復遊四裔歸來兮膺萬歲已而愴恨沾巾淒
涼侍臣窸窣而房櫳變色熒煌而戶牖生春如扇如花
開覩恍忽之中韋非煙非霧卷見希夷之外人珠璫瓊
珮鬢髮絳脣髣髴平生之貌依稀歌舞之身顧步嬋娟
迴翔綽約似發言而尚默若將前而復却於時斜漢將
傾繁奏爰作琳琅璀璨綺羅迴薄風淒雨切忽消散於
杳冥鳳去鸞歸空珠翠之寥落自是妖妄日恣虚無念
作侮萬乘為脱屣陋百載之浮榮幸河海之無事賴千
戈之暫平不然少翁此夕豈宜一拜於文成
李夫人賦(元)陳樵
李夫人既没乙帳成寒蘭銷曼宇脂澤無華皇情弗豫
怨反生之不靈遲所思兮遲莫顧綺羅兮成堆撫瑶席
而不御熊蹯謝美露鵠非腴玉冷柘漿莖晞丹露臨扇
徵歌卷衣思舞飄玉笛兮聲轉悲璙碧樽兮無與佐傷
寶唾之餘花恨黃金之莫鑄於是承明受詔百靈授職
招錦車下軒掖薦玉壺藉蘭席羽仗宵陳侍臣在側月
照金釭流蘇五色靈風繞帷光儀可覿皇帝撫今懷故
悲喜交集顧謂枚乘曰陳大夫之麗藻輸予心之愊抑
緣情率禮為予賦之乘曰唯唯若有人兮望宸幄行珊
珊兮綬若若顧帳殿之未移感芳華之榮落冶步弄姿
映華迴立形迭成光綺態豔逸遠之若綵雲之方興近
之若珠樹之在室煜煜乎若晴華之依草娟娟乎若華
雪之映日丹荑並秀璚枝共新顧李增穠懷芝比潤髻
鬟百合香傳五藴玉色成丹長眉入鬢晞光髮九迴之
膏承露華百英之粉希蛾染桂傅齒編犀鬢隨衛巧腰
將楚細豔與華兮争春目横波兮翦水昔宴墮以為虞
兮今(原本闕二字)夫衆媚方鸞鎩翮當蕙罹霜旦温室之背
秋夕寒露之迎涼飇車無羽漢津無梁苔痕暗上黃金
印綠塵飛墮合歡牀顧今夕為何夕兮共珠璧之夜光
翹分翠羽衣縷鴛鴦條達如縈雜佩截肪綴石榴之華
鈿兮垂傅珥之明璫曳翠雲之華袿兮襲鬱金之羅裳
委芙蓉之裙衩兮緝繁繡之偏諸衣金錯之襠襦兮曜
湘綺之襜褕揚衡微笑宛轉躊躇懷華萼之連枝兮非
直以悅已之故也寧趣死而不一見兮有不死之具也
姿采如新穠華如故乍見乍泯出有入無望椒塗而不
進旋却立而引去冀芳訊之一陳兮蓄瑜辭而不吐朝
為終南之雲暮為渭川之雨瑜珥在几茵馮在車芬若
未寒薇帳在華翰有點蛾之綠奩餘漬粉之瓜情脈脈
而不一言兮紛瓊瑰之盈懷昔為琴上之琅玕今為空
中之玉釵君心無所終薄兮使春帶之轉賒乘鸞有侣
拾翠有儔招漢女於璇淵命洛妃於春流攜玉姜以並
來挾綠華以共游上可以攄君王之邑邑下可以致芳
意之綢繆何忽來而獨往兮使騖望以增愁色似是而
情非兮曾不肯乎少休同車之子豔非世有曼姬在左
白台在右協律悲歌而撫節兮悅慶雲之光覆美人一
去而長存兮何必戀戀以為已憂也美人笑夫春華兮
春華謂非吾偶彩雲一散而無質兮華一去而莫予留
美人死而不死兮花見之而懷羞歌曰陳寶衣兮散璠
燭君不來兮輪兩角間何闊兮去何速誰與來兮兩鴻
鵠雄髮春深綠轉銷秋塵日暗黃金屋君王愛玉體無
使沈心曲帝又歌曰絳縷銷兮百子池娥影散兮明鏡
飛日昧昧兮損容輝來如雨兮青蛾眉光塵莫予羇異
香出予衣心悅子兮非令姿懷故心兮勞望思何姍姗
兮其來遲折蘅蕪兮復來歸於是司馬大夫起而為亂
亂曰罷迴波兮停白雪朝華蔫兮玉枝折玉既折兮汗
未晞望美人兮青雲霓斷夢殘香翡翠帷苕華玉上餘
芳字海外殊庭未可期更待承華青鳥至
蔡伯喈女賦(魏)丁廙
伊大宗之令女稟神惠之自然在華年之二八披鄧林
之曜鮮明六列之尚致服女史之話言參過庭之明訓
才朗悟而通玄當三春之嘉月時將歸於所天曳丹羅
之輕裳戴金翠之華鈿美榮曜之所茂哀寒霜之已繁
豈偕老之可期庶盡歡於餘年何大願之不遂飄微軀
於逆邊行悠悠而日遠入穹谷之寒山慙柏舟於千祀
負冤魄於黃泉我羇虜其如昨經春秋之十二忍胡顔
之重恥恐終風之我萃詠芳草於萬里想音塵之髣髴
蘄精爽於交夢終寂寞而不至哀我生之何辜為神靈
之所棄仰蕣華之已落臨桑榆以歔欷入穹廬之祕館
亟踰時而經節歎殊類之非匹傷我躬之無悅修膚體
以深念歎蘭澤之空設佇美目於胡忌向凱風而泣血
明皇迴駕經馬嵬賦(以程及曉留芳魂顧跡為韻)
(唐)黃滔
長鯨入鼎兮中原六龍迴轡兮蜀門杳鼇闕而難尋豔
質經馬嵬而空念香魂日慘風悲到玉顔之死處花愁
露泣認朱臉之啼痕莫不積恨緜緜傷心悄悄逝川東
咽以無駐夜戶下扃而莫曉褒雲萬疊斷腸新出於啼
猿秦樹千層比翼不如於飛鳥初其漢殿如子燕城若
讐驅鐵馬以飛至觸金輿而出遊謀於劒外駐此原頭
羽衛參差擁翠華而不發天顔愴恨覺紅袖以難留鴛
鷺相驚熊羆漸急千行之朱淚流下四面之霜蹄踐入
神仙表態忽零落以無歸雨露成波巳沾濡而不及棧
閣重處珠旒去程玉壘之雲山暫幸金城之烟景旋清
六馬歸秦却經過於此地九泉隔越幾淒惻於平生釵
飄彩鳳之蹤鬢蛻玄蟬之跡茫茫而今日黃壤歷歷而
當時綺陌雨鈴製曲空有感於宫商龍腦呈香不可返
其魂魄空極宵夢寧逢曉妝輦路見梧桐半死煙空失
鸞鳳雙翔鏡殿三春莫問菱花之照耀驪山七夕休瞻
榆葉之芬芳大凡有國之尊罕或傾城之遇孰言天寶
之南面奚指坤維而西顧然則起兵雖自於青娥斯亦
聖唐之數
御定歴代賦彙外集卷十四
