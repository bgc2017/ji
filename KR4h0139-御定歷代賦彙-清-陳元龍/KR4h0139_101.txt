欽定四庫全書
御定歴代賦彙卷九十八
玉帛
空青賦(梁)江淹
夫赤瓊以照燎為光碧石以葳蕤為色咸見珍於東國
竝被貴於西極况空青之麗寶挺山海之不測其所處
則峻巘層石龜穴龍壁素岸成雲赬砂如磧外隱青苔
丹草内伏玉枝瑪瑙銅鉛合生䃕磪堅英自非索嶮覓
危乘鱟履螭倦春厭秋斲異鐫竒能得厠於軒宇接君
子之光儀於是寫雲圖氣學靈狀僊寶波麗水華峰豔
山陽谷之樹崦嵫之泉西海之草炎州之煙銀臺之烏
穆王之馬都廣之國番禺之野皆咫尺八極鏡見四荒
雲煙始出日月既張若夫䆳古之世汗漫窈微惟此青
墨所以造之至乃翠燦軒室蔥鬱臺殿雜蛟龍之文章
發麟鹿之炳絢騁神形於鐘簴舒怪物與雷電亦有曲
帳畫屏素女綵扇錦色窈鬱綺質曼衍點拂濃薄如隱
如見山水萬象丹青曲變咸百鎰之可珍亦千金而不
賤雖楚之夏姬越之西施趙妃燕后秦娥吳娃溺愛靡
意魂飛心離侯青翳為藻飾方赩紅華與素儀冠衆寶
而獨立信求之而無虧
馬瑙勒賦(有序)魏文帝
馬瑙玉屬也出自西域文理交錯有似馬瑙故其方人
因以名之或以繫頸或以飾勒余有斯勒美而賦之命
陳琳王粲並作辭曰
有竒章之珍物寄中山之崇岡稟金德之靈施含白虎
之華章扇朔方之玄氣喜南離之焱陽歙中區之黃采
曜東夏之純蒼苞五色之明麗配皎日之流光命夫良
工是剖是鐫追形逐好從宜索便乃加砥礪刻方為圓
沈光内灼浮景外鮮繁文縟藻交彩接連嘉鏤錫之盛
美感戎馬之首飾固兹物之攸宜信君子之所服爾乃
藉彼朱罽華勒用成駢居列跱焕若羅星
馬瑙勒賦(有序)(魏)陳琳
五官將得馬瑙以為寶勒美其英彩之光豔也使琳賦
之
託瑶漢之寶岸臨赤水之朱波爾乃他山為錯荆和為
理制為寶勒以御君子
馬瑙勒賦(魏)王粲
遊大國以廣觀覽希世之偉寶總衆材而課美信莫臧
於馬瑙被文采之華飾雜朱綠與蒼阜於是乃命工人
裁以飾勒因姿象形匪雕匪刻厥容應規厥性順德御
世嗣之駿服表騄驥之儀則
車渠椀賦(有序)魏文帝
車渠玉屬也多纖理縟文生於西國其俗寶之
惟二儀之普育何萬物之殊形料珍怪之上美無兹椀
之獨靈苞華文之光麗發符采而揚榮理交錯以連屬
似將離而復并或若朝雲浮高山忽似飛鳥厲蒼天夫
其方者如矩圓者如規稠稀不謬洪纖有宜
車渠椀賦(魏)曹植
惟斯椀之所生於凉風之浚湄采金光之定色擬朝陽
而發暉豐玄素之暐曄帶朱榮之葳蕤藴絲綸以肆采
藻繁布以相追翩飄颻而浮景若驚鵠之雙飛隱神璞
於西野彌百葉而莫希於時乃有篤厚神后廣被仁聲
夷慕義而重使獻兹寶於斯庭命公輸使制匠窮妍麗
之殊形華色燦爛文若點成鬱蓊雲蒸蜿蜒龍征光如
激電影若浮星何神怪之巨偉信一覽而九驚雖離朱
之聰目内炫燿而失精何明麗之可悦超羣寶而特章
俟君子之閒宴酌甘醴於斯觥既娛情而可貴故永御
而不忘
車渠椀賦(魏)應瑒
唯兹椀之珍瑋誕靈嶽而竒生扇不周之芳烈浸瓊露
以潤形蔭碧條以納曜噏朝霞而發榮紛玄黃以彤裔
曄豹變而龍華象蜿虹之輔體中含曜乎雲波若其衆
色鱗聚卓度詭常絪緼雜錯乍圓乍方蔚述繁興散列
成章揚丹流縹碧玉飛黃華氣承朗内外齊光
車渠椀賦(魏)王粲
侍君子之宴坐覽車渠之妙珍挺英才於山岳含隂陽
之淑真飛輕縹與浮白若驚風之飄雲光清朗以内曜
澤温潤而外津體貞剛而不撓理修達而有文雜玄黃
以為質似乾坤之未分兼五德之上美超衆寶而絶倫
瑪瑙椀賦(陳)江總
翠羽流霞之杯諒無聞於瑋麗豈匹此之竒瓌爰覩殊
特臻自西國狀驚鶴之點漬似遊龍之割刻士衡譬之
雲采中郎羞其馬勒於時北園清夏東閣浮凉山交枝
而影雜水沈葉而流香蟬無風而引短鷺出迥而飛長
副君海渟岳峙紙落金鏘獲阿宗之美寶命河朔之名
觴寶出崑崙之仙阜觴即玄洲之玉酒酒既醉而還年
椀稍酌而延夀仰天縱之體物銘攲器兮何有
瑇瑁椀賦(晉)潘尼
有瑇瑁之竒寶亦同旅於介蟲下法川以矩夷上擬乾
而規隆或步趾於清源或掉尾於泥中隨隂陽以潛躍
與龜龍乎齊風包神藏智備體兼才高下斯處水陸皆
能文若綺波背負蓬萊爾乃遐夷效珍越裳貢職横海
萬里踰嶺千億挺璞荒巒摛藻辰極光曜炫晃昭爛熻
赩嘉斯寶之兼美料衆珍而靡對文不煩於錯鏤采不
假乎藻繢豈翡翠之足儷胡犀象之能逮
琉璃椀賦(晉)潘尼
覽方貢之被珍瑋兹椀之獨竒濟流沙之絶險越蔥嶺
之峻危其由來也阻遠其所託也幽深據重巒之億仞
臨洪溪之萬尋接玉樹與瓊瑶鄰沙棠與碧林瞻閬風
之崔嵬顧玄圃之蕭參於是遊西極望大蒙歴鍾山闚
燭龍覲王母訪仙童取琉璃之攸華詔曠世之良工纂
玄儀以取象凖三辰以定容光映日曜圓成月盈纖瑕
罔麗飛塵靡停灼爍旁燭表裏相形凝霜不足方其潔
澄水不能喻其清剛過金石勁勵瓊玉磨之不磷湼之
不濁舉兹椀以酬賓榮密坐之曲宴流景炯晃以内徹
清醴瑶琰而外見
水晶盞賦(有序)(明)靳學顔
西亭子觴予會景之亭出水晶盞焉命曰子能賦諸顔
唯唯而賦曰
有太陰之凝魄抱玄英之至質發坤藏於重艮托哲匠
而呈則既騁技於刀銛巧天然而弗飾元精既理於焉
從規馳若遺景駐無藏疵方宜凌厲乎鑿落就執熱而
不融胡浮漚之在掇羌有質而能容若乃瑶宮燕宴桂
館嬋娟闢琉璃之甲帳綴明月之高懸幽蟾散馥素姬
承盤挹上池之靈漿酌明水於金仙席之玄茵薦以蒼
筵覆之冰縠繫以霜綸澄望若空扣泠泠然含有於無
匪色而妍惟德其物御惟哲人
碎琥珀枕賦(以良藥是資竒物非寶為韻)(唐)獨孤授
琥珀為枕兮可保而持欲加首兮金瘡是資况無用於
寢戈之日固非全於枕轡之時在寶難求不藉金之堅
也其脆易破無勞斧以斯之豈為我寶用安爾止况將
展轉之狀用救通中之痏分好惡於千載之姿定剛柔
於一人之捶莫投金柱相如之璧則非不隕霜鋒子雲
之珍焉是夫其鏗然始解發耀騰暉定錙銖詎論乎大
小考多少未極乎精微異色旁分兮渙然冰釋虹光中
裂兮溘爾星飛然後霞彩斷角勢違豈同摘玉之流去
彼取此殊異毁珠之日辨是與非美夫節彼用物視其
豐約始如席上之珍忽碎封中之藥念刮骨之痛爾將
束手於無為在抗首之時我則曲肱而奚若故遠於患
無或不良叩兩端兮乍疑分寶摧一角兮尚可含章在
目無全似假庖丁之術應手而碎不同石氏之強雖謂
大道不寶吾道則屈固非合散之流不是羣分之物假
以衒將為美絶代稱竒昔為永堅之好今傷善價之儀
偕符氏之堅名果遭貞石同五鹿之神角或遇金鎚猶
能動彩熠熠馳精杲杲難分走海之靈尚認沙洹之寶
徒美夫棄其異而斥其好曾不知失其枕而獲其道
琥珀拾芥賦(唐)何據
天地之根孰知其源倏而化化歘爾存存琥珀拾芥鳳
形精蕞物之冥會出乎意外於是氣以冥合物由化造
礎因雲以積潤燧取火而就燥伊琥珀之為珠亦鳳形
而吸草既璀錯以瓊豔又熒煌而金藻爾乃探其至賾
持其自然手與心愜視與目全美寶擢色以臨矣飛芒
乘虚而附焉此見幾而作間不可省彼因感而應道不
可傳故能異質脗合殊途玄通播形的皪透影玲瓏似
乎月含桂以貞明泉泛籜而映淨雲發彩於虹玉竹乘
隂於鵲鏡虞都尉見而言曰昔者楓丹岸綺松翠山衣
膏淪甘壤珠孕清輝全其真詎蜂巢之所僭守其樸寧
鶴卵之能希進乎潔已一薰一蕕而竝採德以繄物拾
蕭拾艾而同歸且珠之於寶也至貴芥之於草也至微
不以貴而黜菅蒯不以微而替葑菲君無謂我腐為螢
有耀君之經是照君無謂我弱為舟有徵君之流可乘
物猶尚爾人亦諒只若泰初之偶蒹葭長公之俯青紫
生芻對如玉之容芳荷被懷琰之士則珠豈草以相期
芥得珠以成美吾乃今知然乎至矣
瑠璃窗賦(以日爍煙融如無礙隔為韻)(唐)王棨
彼窗牖之麗者有瑠璃之製焉洞徹而光凝秋水虚明
而色混晴煙皓月斜臨陸機之毛髮寒矣鮮飇如透滿
奮之神容凜然始夫創竒寶之新規易疎寮之舊作龍
鱗不足專其瑩蟬翼安能擬其薄若乃孕美澄凝淪精
灼爍棟宇廓以冰耀房櫳炯其電落深窺公子中眠雲
母之屏洞見佳人外卷水精之箔表裏玲瓏霜殘露融
列遠岫以秋綠入輕霞而晩紅滿榻琴書杳若冰壺之
内盈庭花木依然瑶鏡之中故得繡戶增光綺堂生白
覩懸蝨之舊所疑素蟾之新魄碧雞毛羽微微而霧縠
旁籠玉女容華隱隱而銀河中隔幾誤梁燕遥分隙駒
比曲櫺而頓别想圭竇以終殊迥以視之雖皎潔兮斯
在遠而望也則依微而若無由是蠅泊如懸蟲飛無礙
光寒而珠燭相逼影動而瓊英俯對不羡石崇之館樹
列珊瑚豈慙韓嫣之家牀施玳瑁如是價重瑣闥名珍
綺疏徹紗帷而晃朗連角簟而清虚倘徵其形王母之
宫可匹語其巧大秦之壁焉如然而國以奢亡位由侈
失帝辛為象著於前代令尹惜玉纓於往日其人可數
其類非一何用崇瑰寶兮極精竒置斯窗於宫室
珊瑚樹賦(唐)仲子陵
珊瑚生矣於彼滄溟稟精於天地之氣擢秀於魚龍之
庭含九泉之滋液冠百寶之神靈在涅不緇既同象玉
之潔有枝無葉亦如見樹之形當其萌芽欲成根柢初
結同堅冰之有漸類陰火之潛爇瓊枝碩茂鐵網森列
貫纖目而玲瓏映重泉而昭晰海人於是方舟以進拭
目而觀牽夫密網出彼清瀾潤奪白虹之氣光連赤玉
之盤厥價伊何有逾於琥珀其色則爾取類於雞冠及
夫漢帝思仙神君降質堂惟大小帳有甲乙植以珊瑚
之樹綴以明珠之實何幽茂以凌秋獨青蔥而照日亦
有王家貴戚石氏財雄爭豪世上使氣胸中視珊瑚之
若芥運如意以成風彼植之為貴此碎之又何謂諒無
補於經綸徒見稱於祥瑞今也聖人御天所寶惟賢歛
雲物之容不書於策斮珠玉之脛而沈於泉車有龍首
鸞衡不以珊瑚為柱馬有乘黃兹白不以珊瑚為鞭故
雖古人之所貴獨吾君能舍旃
通犀賦(以温潤而澤厥文自然為韻)(唐)王損
犀有異角其名通天外徑挺以孤聳内清明而自全匪
刻匪雕既含章而無隱如追如琢亦通理於未然當其
遠徵搜備琛賮得自烏鳶之野斷以龍泉之刃瑟兮素
理如線之狀既呈灼爾清光似玉之形方潤豐下銳上
勢圓質峻儻成象以表竒必駭雞而取信明徵以驗分
剸是資美勝截肪之日珍逾剖蚌之時素光的的而中
貫玄彩規規而外滋良玉無瑕既呈竒而異矣白圭有
玷將配美兮遠而故其分堅貞比金石光通上下色潤
膏澤透掌而纖粟必分窺天而秋毫不隔况本精粹蓄
絪緼依稀象物皎潔成文或似雙魚映綠水而鬐鬛皆
見偶成孤鶴翔碧霄而羽翮斯分則知變態不恒衆美
難越契人情之用矣豈天意之貽厥故能貞而不變明
而不昏粲竒文之炯炯暢美質之温温則貝有文兮不
必為異羲列卦兮何足而論究其所然徵其所自雖常
情難得之貨蓋造物偶然之意何異夫筆誤點而狀蠅
蟲食葉而成字若然者則文犀之美故不足為瑰異
𢷬素賦(漢)班婕妤
若乃廣除懸月暉木流清桂露朝滿凉襟夕輕改容飾
而相命卷霜帛而下庭曳羅裙之綺靡振珠珮之精明
若乃盼睞生姿動容多致弱態含羞妖風靡麗於是投
香杵叩玫砧擇鸞聲爭鳳音梧因虚而調遠桂由貞而
響沈散繁輕而浮捷節疎亮而清深調非常律聲無定
本任落手之參差從風飇之近遠或連躍而更投或暫
舒而長卷侈長䄂於妍袂綴半月於蘭襟表纖手於微
縫庶見跡而知心計修路之遐夐恐芬芳之易泄書既
封而重題笥已緘而更結
𢷬練賦(唐)魏璀
細腰杵兮木一枝女郎砧兮石五彩聞後響而己續聽
前聲而猶在夜如何其秋未半於是拽魯縞攘皓腕始
於搖揚終於凌亂四振五振驚飛鴈之兩行六舉七舉
遏彩雲而一斷隱高閣而如動度遥城而如散夜有露
兮秋有風杵有聲兮衣有縫佳人聽兮意何窮步逍遥
於凉景暢容與於晴空黃金釵兮碧雲髮白素巾兮青
女月佳人聽兮良未歇擘長虹而乍開凌倒景而將越
是時也餘響未畢微影方流逶迤洞房半入宵夢窈窕
閒館方增客愁李都尉以胡笳動泣向子期以隣笛增
憂古人獨感於聽今者况兼乎秋屬南昌舊福東魯前
丘昇黃綬之堂論文謝賈入素王之廟捧瑟齊由願君
無按龍泉色誰道明珠不可投
繡賦(梁)張率
尋造物之妙巧固飾化於百工嗟莫先於黼繡自帝虞
而觀風雜藻火與粉米鬱山龍與華蟲若夫觀其締綴
與具依放龜龍為文神仙成象總五色而極思藉羅紈
而發想具萬物之有狀盡衆化之為形既緜華而稠彩
亦密照而疎明若春濕之揚蘤似秋漢之含星已間紅
而韻紫亦表玄而裏素間綠竹與蘅杜雜青松與芳樹
若乃邯鄲之女宛洛少年顧影自媚窺鏡自憐極車馬
之光飾盡衣裳之妖妍既徙倚於丹墀亦徘徊於青閣
不息末而反本吾謂遂離乎澆薄
濁江春日文君濯錦賦(唐)張何
粵惟姑洗應律勾芒御辰鴈橋風暖犀浦花新疊嶂縈
郭長楊映津軒車照地士女驚人風土堪樂山川可珍
歲時不殊於荆楚形勝有類夫咸秦晩景彌秀晴江轉
春即有卓氏名姝相如麗室織迴文之重錦豔傾國之
妖質鳴梭靜夜促杼春日布葉宜疎安花巧密寫庭葵
而不欠擬山鳥而能悉績縷嫌遲嚬蛾慕疾乍離披而
成段或焕爛而成匹言濯春流鳴環乃出於是近深沈
傍清泚朱顔始映珍篋方啓其始入也疑芳樹影落澗
中少將安焉若晴霞色照潭底奪五雲長風未散泫百
花微雨新洗爾乃曝林崖出泉洞遲日徐轉和風緩送
稍變迴鸞全分舞鳳戲蝶時遶嬌鶯欲弄乘春景而方
收俟王正而入貢懿其彩色足重鮮明可嘉青為禁柳
紅作宫花能使衛尉縈障夫人飾車郎官居而列宿郡
守衣而還家若夫齊紈之與楚練豈非細縠之與輕紗
廻文錦賦(以文思精絶古今傳賞為韻)(唐)張仲素
昔竇滔之于役從軍伊小婦兮玉潔蘭薰對鳴機以抽
恨織美錦而成文攅萬緒之荏苒揉衆綵之絪緼腸廻
而綠字初結髮亂而青絲共棼萋兮斐兮常屬思於黃
絹不日不月長寄懷於碧雲其始也軫蕙心蓄藻思披
黃流之渥彩等後素之繪事循環而覽夫言豈一端宛
轉而求則韻皆居次寫别既久怨心有盈錦霞駮而增
麗詩綺靡而綠情自發於巧心素手何慙於墨妙筆精
當其用寄遠方臨風載閱跡類雕蟲文如委纈既連珠
而復貫又通理而不絶居人言念緘萬恨而在中君子
置懷字三歲而寧滅是繹是尋攻乎織紝宛而成章見
色絲之麗永以為好表美人之心儻或以新而代故豈
殊陋古而榮今黼黻不同愁閱目而等耀彩章自異懼
讒口之見侵况復委篋多年化塵千古方爛兮如在復
燦兮可覩藻豔波旋環廻輻圓藴四愁而難解煥五彩
以相鮮猶或踰繡段勝彩牋貴以文自奪鴛衾之價贈
乎遠無勞㕍足之傳且物在人亡留思長想謂其文之
著也可卷而懷謂其製之貴焉乃攄而賞若知七㐮之
非匹豈玉案之虚往
廻文錦賦(以文思精絶古今傳賞為韻)(唐)皇甫威
彼美人兮懸隴雲念塞上之征客廻機中之錦文千里
馳心十年誓志相關山之延夢託丹素而垂意札札鳴
杼紛紛積翠梭曳緒而龍廻錦披雲而鳳至情生萬象
功歸一致綠為芳草怨王孫之不歸紅作仙花發美人
之幽思懿夫達其意者在乎誠為其藝者貴乎精顧異
物之可賞諒同心之所成離披而芳樹搖影煥爛而明
霞近榮振素手以鳴機蘭閨霜集歛翠蛾而績縷紗窗
月生則知妙極十全才先一絶既以彰其意亦以表乎
節類乎錦卓氏服以妍精言乎詩謝女慙乎清切稽六
義而不忒方百花而迥别心唯念遠將績縷以同營字
是迴文與愁腸而共結成乎手發乎心銳精思而在今
方之紈比之素積玄功而冠古笑草露之輕薄勝林花
之新吐宛矣麗矣錯金彩以成章寂兮寥兮零玉筯而
如雨於是披閱風前光文爛然百花互進五色相宣文
彬彬而愴矣彩重重而恨焉匪類雕蟲工乎織豈徒悦
目寄乎邊寫片心之贈遠代尺素之相傳一則託乎情
一則存於想謂乎錦也可裁心乎足賞君乎君乎發緘
封知精誠之不爽
臨風舒錦賦(以賦之明麗當如此為韻)(唐)閻楚封
風響清韻錦明色絲閱攢花之麗綵當偃草之驚時拂
袖而起翻光益滋始暉暉之展也俄習習以動之且爛
兮則舒爰假不周之力及斐然而異誠同絶妙之詞爾
其黼黻言開浸淫遠度藴鳴梭之巧思比擲地之麗賦
暉光亂起如蕩漾之波翻彩狀閒飄若逶迤之霞布觀
夫引曳交映彰施焕盈當大塊之初發遇迴文之已成
奪雲彩曜日晶激飀飀而愈疾動獵獵而增明向水而
搖似挂帆之欲去當筵而列謂施障之將行况復入座
輕冷横空掣曳當蜀郡之新濯擬潘文而更麗絪緼乍
舉時牽素手之中煦嫗潛來遠自青蘋之際晩映花戶
暗臨洞房簸煙暉之照灼騰藻豔而飄揚裊輕吹鑠流
光扇涵和而迴觸攄炳麗而前當五色相宣喻體物之
詞彩八風迭起駭織文之鳥章且蕭颯初戾紅明正舒
照瑣窗而粲矣焕雲幄以暉如彩曜克宣諒本因於剪
飾精華可翫終亦藉其吹嘘是知修時者莫貴其精微
製錦者莫尚其綺靡善染翰之瑰麗狀臨風之旖旎懿
哉文之義也諒發明之在此
海人獻文錦賦(以珍物時來以應君德為韻)(唐)李君房
彼潛織兮泉室之人曳文綃兮結冰縷灼錦彩兮照花
新背窮海以入貢望君門而效珍於以獻之爰彰至德
非同㡛氏之練更異仙家之織臨風始啓全含琪樹之
芳向闕爰開遥寫蜃樓之色固竒工之所就豈常情之
可識當其綵縷方織鳴梭靜聞絢霞光於陰火綴縟藻
於卿雲舞鳳翔鸞乍徘徊而撫翼重葩疊葉紛宛轉以
成文疑映地之花折似飲渚之虹分弄杼斯成既呈妍
於泉客垂衣可仰欣有奉於明君啓瑶緘而駭視方霧
縠而難擬離披耀彩臨玉砌以蓮舒燦爛生姿映金門
而霞起固將保其所異孰能識其所以投熾焰而靡燎
為灰濯清流而不濡於水原夫獻琛方至捧篋員來臨
虚庭而障倚俯洞戶以屏開蝶翩翻而誤起鳥盼睞以
驚廻物無情而自感化有孚而斯應以文為貴寧同卷
伯之詩表德方來且異美人之贈非同禹貢不謝堯時
對天庭而照燭向麗景而葳蕤皎潔凝光爰識冰蠶之
緒霏微發色不惟園客之絲既而焕彼文章作為黼黻
方可重於遠人寧有譏於翫物
冰蠶賦(以凝沍之境成彼竒巧為韻)(唐)王起
懿北極之寒勁有珍蠶之處冰匪柔桑之是食匪幽室
之是憑託彼峨峨且不資於春煦抽其曳曳自有樂於
陰凝既違燥而就溼知同類而殊能爾其玄律窮芳歲
暮百谷風壯羣川冰固遊片片之凝光映重重之積素
十畆之間兮洩洩何勞六尺之内兮涓涓正沍既苦寒
而不倦將載績而是務觀夫如臨如履經之營之隔皚
皚之積冰吐漠漠之輕絲朱綠曳而愈出黼黻成而是
資煥乎有章豈寒女之能得超然獨處信夏蟲之所疑
淋漓未泮組織方逞匪繰於盆匪懸於井蠶事登矣必
因之而剖冰繭税求焉將取之而越境豈比夫風戾之
所生歲單之所成蠶月而方育蠶器而見營安能苦其
節履其貞窺之有戰戰之色取之有冲冲之聲匪樹而
遊奚感仙而化不筐而績奚假蠏為名宜乎海人見彩
堯帝斯呈伊蠢蠢之繁委實生生之殊詭鼠遊冰下我
亦來思龜生火中吾乃異彼況乎雪霜是履鱗角多竒
若觧以東風或泉魚而共躍藏諸北陸幸凌人之見知
宜乎含章勿改牽絲有待儻來獻於九重必相宣於五
彩
海人獻冰蠶賦(以四夷即敘海不藏珍為韻)(唐)張良器
圓嶠之山兮迥踴遐壌旁臨窮海嘉冰蠶之底貢彰遠
人之無怠原其禀氣斯異含靈有待鱗角是帶育七寸
之殊形雪霜載加發五彩之異色資纖縷以成績弄杼
攸勤美重錦之可持女工能即施勞且異於三盆為用
寧同於五緎致美之厚罔差其妍不入獻之光必資於
善良驚楫云邁懿筐是將涉三山之重阻辭萬里之遐
荒越溟漲屆帝鄉昇玉殿薦君堂示彼有誠則申屈膝
之贄樂我無事願充垂拱之裳蓋威靈之有及故珍物
之不藏懿乎生乃因地育乃非時四氣平分屆嚴冬而
成止五方異俗在中國之莫為自堯年而效美暨今日
而來思足以彰德風之普洽表王道之清夷不然則脩
路﨑嶇洪漣濧濞較道里而累億罹寒暑而數四匪化
理而無虞曷員來之可致彼躬桑載育獻繭為均浴濯
龍之水漲川館之春而後羅紈是績筐莒攸陳固在常
而可悦殊自遠而為珍是知化之所被物無不臻德之
所加人無或阻託兹賦以極思臻皇猷之焯敘
海人獻冰紈賦(以四夷即敘海不藏珍為韻)(唐)韋執中
憬彼員嶠兮阻夫窮海厥貢冰紈兮備諸渥彩産非中
夏故致用之所資來自殊方表懷人之斯在然則蠶雖
土育紈實人力稟鱗角以成質則或屈或伸因冰雪以
爽容而匪雕匪飾作九服之上貢應五方之正色雖寒
暑鱗次必藉至陰之時而風土所宜則異中和之域既
生既育是準是則諒因時之所致實希代之莫識所美
夫得之斯難所貴夫遠而能即亦由我后洪化浹洽淳
風遐被方五帝而可六比三王之可四是使貢獻遠物
德格異類爰發跡於僻界肆涉遐而執贄獻土地之所
生攜篋篚之云洎亦既覯止侯其孔臧不灼不濡將火
鼠以比義或朱或綠豈橦花之足方既同練雲繚繞而
交映又似仙花暐曄而含芳間衮龍以發色集黼黻以
成章昔苞茅不貢昭周室之壊法令冰紈入獻覩邦家
之耿光非夫混一車軌茂育華夷何則不遠其遠獻兹
在兹既有勞於跋涉亦多歴於歲時標為貢首雖一時
之可不獻於君所知四方之咸敘是則其求匪易其用
何珍儻見加於剪拂庶暉光之日新
鮫人賣綃賦(以難得之貨色如輕霧為韻)(唐)馮宿
彼巨海兮鮫人是居作輕綃兮厥狀紛如不日而成固
可卷而懷也侯時將見期善價而沽諸出波心而月彩
相絢映泉室而雲陰乍虚其來不測其麗何極行市道
而莫知訪人寰而未識非運思於文繡詎用功於紡織
足使大賈慙容衆珍掩色豈重錦之云比諒千金而求
直夫鮫者水府之所生綃者鮫人之所成竒貨聿來寧
假手於蠶績變形斯至非挂籍於王征方霧縠而猶薄
擬冰紈而更輕苟未知而不售恒固執而潛行皓如凝
露紛若遊霧爰潔爾容不愆於素質初階於蜃蛤名不
登於貢賦知慢藏誨盗哂泉客之遺珠悟冶容誨淫恥
風人之抱布偉夫遊洞穴媚清瀾趨市人遠凌波路難
貴樸全真詎關乎日浴出潛離隠豈效於泥蟠且深不
可測赤水之珠求得往莫可追漢臯之佩且欺是綃也
成於無朕動若隨時辭海底之潛處赴日中之會期屬
吾皇斥無用之寶賤難得之貨徒待價而稱珍庶轉身
而遠播
竒布賦(有序)(魏)殷臣
惟泰康二年安南將軍廣州牧滕侯作鎮南方余時承
乏忝備下僚俄而大秦國奉獻琛來經於州衆寶既麗
火布尤竒乃作賦曰
伊荒服之外國逮大秦以為名仰皇風而悦化超重譯
而來庭貢方物之綺麗亦受氣於妙靈美斯布之出類
稟太陽之純精超常品乎意外獨詭異而特生森森豐
林在海之洲煌煌烈火焚焉靡休天性固然滋殖是由
牙萌炭中穎發燼隅葉因燄潔翹與炎敷焱榮華實焚
灼萼珠丹輝電遊彤炯星流飛耀衝霄光赫天區惟造
化之所陶理萬端而難察燎無灼而不焦在兹林而獨
昵火焚木而弗枯木吐火而無竭同五行而竝生與大
椿其相率乃採乃析是紡是績每以為布不盈數尺以
為巾帊服之無斁既垢既汙以焚為濯投之朱爐載然
載赫停而冷之皎潔凝白
御定歴代賦彙卷九十八
