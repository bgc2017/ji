欽定四庫全書
御定歷代賦彙補遺卷十
室宇
仁壽堂賦(有序)(元)袁桷
合江老人杜(原本闕二字)年八十有二其鄉人尊之以仁壽
因名其堂子輝卿令今為蜀省椽來京師求賦賦曰
合江老人生於三卯歲之中秀眉疎明鮐背隠隆家事
敕斷遺聞舂容口欲宣而彌哽情屢發而莫逢會稽生
揖而進曰生居東南襲輕飫甘耳不屬於鉦鼓目不接
於戈錟合江之事相傳於游談願削牘書槧俾鴻筆以
有參老人改容正襟往侣可尋夢若初覺病猶在身方
其誓師斗城滅親割情盟重於白馬命輕於浮塵黃風
颺沙千戍屏營擁若波湧排若算經危堞隳而礟激□
戟護而矢承躄者瞽者各有攸職熏窒旁穴旦不皇夕
壞館門毁甃石樹列對峙填負旁阸卓飛泉於雲根起
清流之千尺目不能承睫氣不得納息黑䘲障空燐煙
蔽江橫厲排宕抶擊舂撞擬效順思投降提奬之主怒
莫敢當忽風斂而川止活噞喁於鼎湯噫嘻吁此其瑣
譾者耳華陽之往躅肇於文翁悉於太冲纖侈日滋由
是鑠景福盪醇風鬼嘯高居神泣巨峯棧閣如砥萬騎
突馳火連摩圍氛翳峨嵋築京觀以專戮甚藳街之陳
尸順舟而下者十不得一緣澗歷塹視京垓之毫釐崎
嶇古渝前影後余保衣冠之弱緒猶興文以舒徐逮夫
六合會同彈丸震驚發渙號以澡雪緝政俗以治平則
夫兩州之土民無遺鏃之害歌帝德以底寧會稽生仰
而愀俯而笑在易之象復存於碩果物極者斯通盛過
者斯禍維今老人熙熙其天休休其心事至不忮智藏
惟深式是表儀化爾慆淫國有耄叟鄉有善人仁壽錫
名爰則其淳感古樂今兹其為擊壤之堯民
存檜堂賦(明)金寔
太末之野姑蔑之墟爰有君子搆堂以娛挹浙源之沆
瀣孕柯山之扶輿載營載諏乃展乃袪不崇侈以踰度
在安處而適居蘭階毓謝家之彥芸窗富鄴侯之書却
芬葩於闌榭羅脩檜於庭除土膏下沃靈澤上濡屈鐵
聳摩雲之幹青銅凝溜雨之膚陋王庭之三植駕陶莊
之五株時若春陽載舒羣芳争秀斂華滋以自藏抱孤
貞而不售寂寥乎首陽之餓夫矍鑠乎商顏之耆舊及
其祝融南度火雲燎空盲風妬綠怪雨催紅障層隂之
羃䍥滌煩敲之怔忡虛櫺走天末之籟北窗薦羲皇之
風流緜蠻於穠郁浮虛爽於空濛逮夫夷則應律商飆
激林零露溥珠隙月漏金載秋聲於夜寂侶桂影之宵
隂傷高梧而獨翦慨枯楊之不禁至若重陰凝沍同雲
四垂萬木僵立百卉具腓爾乃舒遲其容浥濯其姿仰
徂徠而結社望羅浮以興思蓋欲同堅乎後彫之雅操
而共保乎歲寒之襟期也其或朔風鼓雪雨霰木冰懸
淩筍之參錯綴瑶花之晶熒玉虯次鱗鱗之甲皓鶴舞
翛翛之翎疑若處瓊臺之虛白直欲凌空駕而朝太清
回視乎三春之紅紫混塵土而消形嗟夫化工無私物
情恒久而灼灼者易萎繄前人之好脩盼庭柯以自怡
羨晩翠之貞固期雲仍之是儀
綠竹堂賦(有序)(明)費宏
封翰林編修姑蘇陳公朝用好古有志節舍傍植竹可
三畆水引之若矩焉結茅其間讀書教子因以竹坡自
號今春坊右贊善子雨其仲子也承義方之訓文學性
行卓然有聞嘗中於權姦勒停家居會朝廷更化乃得
賜環晉秩先是竹且䈙已夷其壤而屋之矣根移旁隟
鬱然復為茂林人事物類若有冥會焉者豈非公好修
守約辛勤植立之報邪公語贊善君宜名其堂為綠竹
義存交儆不以安而肆老而衰其年與德且將追衞武
而並之仲春望日公初度之辰也於是春秋始七十贊
善君限於官守未能似弟姪稱觴膝下持綠竹摘古五
言詩為題凡百乞詞賦歸以壽公而堂則屬予賦予嘉
公之賢而樂贊善君之孝不容讓也其詞曰
走長沙之坡陀渺震澤之渟蓄得數畆之名園見一林
之脩竹子母兮相依雄雌兮並育根引兮萌生柯攢兮
葉簇行枝肅肅類列營銳士之留屯兒立森森豈累世
富人之聚族隠約兮瀟湘之浦依稀乎篔簹之谷勢拂
雲兮高青色印波兮淨綠彼美封君於焉卜築大榜懸
楣塵編積屋如苞兮落以斯干如簀兮取諸淇澳蓋有
慕乎睿聖武公之芳躅也嗟乎人與物接情隨景觸意
安於所適心亂於可欲若茂叔之愛蓮靈均之頌橘以
氣味之相投乃締盟而自勖苟不能深識此君之賢而
欲度以小人之腹則渭川以畆而等侯秦地以海而稱
陸匪竹之榮而祗貽之辱矣若乃溪逸肩隨林賢膝促
諉移家之有癖喜開軒而療俗煨冬茁而飽清饞掃午
隂而忘暑溽褰衣踏瑣碎之金解帶圍圓勻之玉是亦
玩華而為目也爾其外潔中虛韻高質美獨立不懼羣
居不倚挺英標以抗秋嚴凛正色而慚春媚確乎有不
奪之節浩乎有至剛之氣固前哲所以比德而詠歌今
日所以名堂而砥&KR0008;也是父是子有之似之籜龍奮兮
霄漢巢鳳鳴兮天池截筒兮製律炙簡兮摛辭有斐之
文思以經緯乎天地至和之音思以感格乎神祗皆斯
堂之妙用繇培養其根柢若作室兮肯搆與過庭兮聞
詩觀惟隅之抑抑瞻彼竹之猗猗中無忘於儆戒外必
慎於威儀矢風節之永固即霜筠以為師漢庭頌孝陸
疏標慈信天人之默契豈草木之無知不然何零落者
復榮於既瘁而檀欒者愈茂於重移望竹坡兮何許幸
桂芳兮有兒名顯揚兮伊始訓周旋兮無違志意兮孔
樂耋耄兮可期然則奚羨乎杖鳩之賜而笙鶴之騎邪
浮梁縣新作講堂賦(有序)(明)湯顯祖
饒陽浮梁有講堂馬隆然兩溪之上合大易麗澤之義
基宋南渡營於元季前後廉訪之使兵燬迨於兹閩周
侯新之甫成而以能治劇徙南昌湖錢侯嗣之益嚴以
炯友人黃君龍光謂余曰講院發氣色於流峙備體勢
於規隨於以居賢來章邇所未有盛美不宜無以照燿
於後敬為賦之
遡名流於滙澤陪德鎮於匡垠匪江湖之氣急繄農桑
之業勤俗劬勞而憂善地偏安而樂貧鄉老提朝夕之
塾遊童遵出入之倫國游藏於經解家韞席於儒珍道
山東其證聖里江西而近仁凡兹宦遊適若期契莫不
欣其風土安其氣味引諸生以怡懌法講堂而蔽芾相
慕用以良然有代興而靡廢若夫芝城浮梁通乎大彰
處江山之清絶入吳楚之空䆡人喜儒而化鄙吏好學
而明臧乃至勝國之長餘燼之良猶能歎青衿之道缺
感桑椹之味長慨焉始基逮彼搶攘近華風而逖遠在
門牆而雅亡喜孔顔之像在覿皇明之道昌皇道明兮
孔昌熾萬歷斯兮卜年世聲明燀兮文物沸牛女精兮
江海澨物有沉而俶暉事有龐而載懿有溪有堂孰揆
孰嗣我閩周侯經營其位祠亭翼翼橋閣跂跂中田有
廬以教以食六月南徙物有其備我湖錢侯崇增厥制
繚以墉援飾以欄綴徒觀其四達之為勢也北起乎覆
鍾之山西揖乎鳴琴之治東陂阤而折北道如帶以迤
遞遶三方乎曲隅面長風於水際兩岡相銜楗以木石
中有歸塘樹以荷菂延演漫汗煥炫羃䍥收委潤於閶
祁度霓梁而振掖隠玉几以橫陳拔蒼岑乎遠碧鏡晏
㬈而寫旭罩晡烟而吐魄風霆雲漢之所迴澗沚蘋蘩
之所滌白鷺飛而有容潛龍見而時惕對學海以津梁
宛天成其泮璧山陽兮&KR3979;崪振衣兮下視邈靚秀於洲
衢逖喧嚻於闤市右為堂兮友仁歘炯敞而巨麗義有
取乎燕居鬱嘉客之所戾友仁之左徑以蔥青傑閣倪
天是曰尊經靈峰在前寶積在後其朝迴溪其夕孔阜
若登山而魯小似酌海而星覆典則斯有闕佚是購豈
禪枝静閣之藏廼孔林曲阜之副統一真以定尊積數
仞而云富噫嘻此堂美好備矣四方之遊日其暨矣今
夫浮梁之茗聞於天下惟清惟馨係其揉者浮梁之瓷
瑩於水玉亦係其鈞火侯是足然則無清英之意者不
可以及遠鮮隂陽之力者不可以致用故夫通人學士
坐進此道鑿戶牖以為室則思其人以居之觀埏埴以
為器則思其人以儀之必且撰杖履儕衣冠診同文發
更端舉聞見而歷落依性命以盤桓珠無燧而不引響
有叩而必還蓋將以暎發於天人之際流通乎師友之
間濟濟祁祁便便反反課規程而測美執文句以攻堅
講太極而中隠賞良知而物捐是皆擬日用於仁智轉
天機於釋玄等疑虛而借實鮮遺邊而遇全體用合而
理正麤妙函而事安惟尊經而正業得在意以酬詮慨
學人之多致攝堂奥以良難有同聲而響隔有殊風而
意傳嘿則神而有信辨且存而勿論將樂羣兮攻玉豈
譁衆以連環或風以雩或遊於觀度楹以几適館而餐
式飲食兮庶幾亦歌舞兮笑言則必助流雅頌之化肄
廣中和之篇佇孔容而徙倚矚周道以廻旋載濯於溪
乃挹其源紫莖屏風紋紆以漣菡萏始華被以秋蘭幽
香杳靄清華嬋娟庶懷虛而會遠足抱素以明蠲若夫
燕息橋梁之上光隂魚鳥之前見漁樵之莞爾覺士女
之悠然君子既愛其日小人亦愛其年悔聞道兮不早
返端居兮景賢賦陳其志歌永其言歌曰惟芝以東是
曰浮梁龍棲鳳遊絃歌在堂廣毘學宫波隂㟧陽經閣
峩峩振衣相望有源有都視其歸塘汝榖以貽好學無
荒中有新田外有長薌廼作於兹休其烈光令以慈湖
訓以紫陽汝父汝師來遊來康莫美為報崇經重道道
有隆夷性無麤妙尚有典刑惟忠惟孝雍雍者祠有槐
有柳桃李蘭蓮春秋戸牖其西崇功其東惠後侯其來
巡載笑飲酒我歌不忘貞於孔阜
槐廳賦(有序)(明)廖道南
少傅蔣公虛已待賢律身敬所寄興湘源仰荷宸眷優
老歸田乃為賦槐廳焉其辭曰
湘源老人辭榮會冥闢幽揚靈含元葆真玄化肇啟樹
德彌敦棲礲嵓以蹇産潄石泉之清泠迺蹠昌明迺臨
闓陽薙翳薈考璇堂敞蕙圃崇葯房緹構納嵐綺疏迎
潢儼北樞其飛彩款東壁之流祥爰植斯槐於厥江鄉
於是涵虛大夫載山子之超輿結孔旍與翠旗抗攝提
以上征指華蓋以來儀躡精廬之窅眇爰嘯詠以棲遲
廼曰聞夫子寵靈兹槐沕乎蔚矣將封植之甚艱也願
昌言之毋徒致慗焉老人曰唯唯賦曰偉后皇之嘉樹
樹靈槐以有生委協氣以扶疎宅沃土其蔥菁亦巃嵸
而相繚干高霞以敷榮軋芴縝紛琳琳彬彬夫其始凝
精也玄枵次躔天節垂芒耀魄混沌象煒焜煌祥腴衍
裔濬發茫洋八神倔佹以結根五精熻奕而培芳爾迺
青陽諧律靈威秘奇秀柎丹房纈紋緗姿潛虯夭矯以
揭孽蟄龍連蜷而靡阤容成引穹倪而泱瀼偓佺布壤
維而﨑嶬爾廼赤熛整馭朱明幹輪鶉鳥縣晶燭龍司
辰鼠耳兔目氛氛氲氲丹良熠燿以晨蜚守宫蚴蟉而
宵炕仇生柄木而抗虹蕤嘯父掌火而動星文爾廼蓐
收回猋望舒流河賓連葳蕤平露旖那繽紛漼錯糾緊
交加水若浟湙其睗睒山祗顤顟而周遮帝丘四成而
偃蓋少室五衢而㨇挲廼其結實睢園擢穎華林裊罘
罳於文昌繞屭贔於紫岑曹植睹文陛以興嗟王粲瞰
黻宇以揚音青牛梓蔭白鹿松蘿僯植楮於脱扈侣藷
藇於陽華士雅崇德而夷猶仲堪臨文而悲謌陽燧烈
石隂燐橫煙鸞鵠徘徊而將下猿㹨拏玃於其巔庾儵
邁景以於邑摯虞揮藻以淪漣羌兹槐之隆美又重之
以修材謇矯跡於雲門暨協影於星階彤雯斐亹以承
宇紺氣曖曃而抱臺爰有鴻儒英賢執乾之樞握坤之
機嘉培厚育韞和潛暉坐蓊鬱以終日倏翻翻其霏霏
俄而倩浰儵眒靁激雨施土肉輪囷石華離披沛濃隂
於墋黷承豐澤於庭墀乃有嘉榮媚熙屈軼揚英玉葆
瓊翹被於瑶京朝飲沆瀣夕奏靈飛六璈八瑯擊石鳴
徽拏扶英於濛汜搴若華於崦嵫薈乎若招搖之迷榖
茀乎若崑崙之木芝也於是燕祉麟胤俾熾俾昌象其
光儀以胥樂康以永貞吉於穆無疆重曰蔚其茂矣媺
無度矣青陽&KR0034;蘛白日浩矣於焉嘉客維其好矣
烟雨樓賦(明)彭輅
繄樓之搆在彼湖中地選天造神摹鬼工塵嚻永逖湫
闤靡通超遥寂歷曠莽窽空滅忽縹緲杳靄曈曨非烟
非雨氣常團縈恍含太始乍吐鴻蒙遠而望之若蓬壺
之現高舂也側而睇之若漣漪之擢芙蓉也崔崛屼嵂
若貝闕之薄青穹也孑跱特阻若孤雲之覆長虹也當
其氲鬱生煙汗液成雨頃刻渾沌高下迷處時則蛟螭
噴踊天吳騰凌蜚廉屏翳咷譟狺争魍魎佁嬉鼎圖斯
徵馮夷蹈舞水妃降升陽侯海若遞次主盟玄珠失矣
離&KR0008;眩驚衆形鏟彩萬彙韜凝乃其游人愴怳頷蹙而
怔怦傷去住之不易心泛泛如搖旌迴橈弭棹歡罷悲
興蕭颯中路泊矣無營别有壯夫俠士隠於屠肆䁥於
博朋靡以窘懾靡以物攖豪宕慷儻意盛氣盈為之奮
趾而一登岸焉傲晲睢焉狂酲欽荆聶之懷德眇田竇
於流萍千金委為芥礫一諾踐以捐生方擬躪幽晦躡
沉冥燿闇沕撥艱屯干將躍以鳴嘯欣乎作解之堪乘
也迨夫煙收雨霽杲朗暾鮮八垓若闢九紘若懸乾符
坤紀彪炳恢宣春陽嘘律熙熙詵詵冰融潦積坎溢而
傅瀧奔瀨騖澗逗谷穿峽不能束澮不能涵淙淙潏潏
潺潺濺濺混併而下於兩湖之水滉瀁澒浩長雄乎百
川於時桃花匝蹊柳絮飄麓百卉盡菲豔紅薈綠入璠
璵之林瓌琦充目展吳工之杼錦黼駢簇於是乎鐘鼎
世閥之家金穴素封之伍與夫洛誦章縫㕓氓販賈相
與駕棠舟遡極浦吹鳳簫擊鼉鼓呼雉盧羞鴈鶩引太
白醉醇酤採芷萟蘭掇芝擷杜結友貽芳少年爭附追
媮快於良辰不知日之云暮間以游閒高遯灑脱騷人
行菉葹之野問匏葉之津據苔磯之石施甘飴之綸希
龍伯之釣傚會稽之蹲魚鬛如阜鼇顱有神掀波跋浪
發聲殷轔姑縱之使遠去恐三山之遂沉捨鰷鱨而不
取羅魴鮪之巨鱗意不在獲其樂孔伸以狎漁父以陶
大鈞雖衡茅而裋褐歸於各適其真既而夕陽暝素月
出蟾蜍纖玉兔疾爰有海上羣仙丹霞是籍辭王母而
於邁御雲軿而來適九節靈壽之杖䨇鳬尚方之舄翠
旗金支旖旎煜奕玄鶴紫鸞繽紛下集遵佳嶼而遲徊
臨瑶臺而布席餐沆瀣之氣攬虚瀨之色吸望舒之晶
偃玉壺之宅倏而龍驤倏而鴻没星墮河隱秪餘奇蹟
令人可慕可述而不可以即客有聞者具告於大愚叟
叟曰有是哉仙人好樓舊有是言彼既脱屣人世邈爾
不關而美景勝趣尚數數於其間況兹樓兹地介吳越
之襟喉控全浙之上游卜神臯之爽塏分瀛渤之一洲
聳大觀號浮丘者乎宜偓佺羨門之儔依依眷眷而踟
蹰少休也客曰今之勝猶昔之勝今之樓非昔之樓矣
子知之乎叟曰何者客曰太守神智寬和致理藴藉風
流雅能吳語煥焉藻飾規度宏起限以欄楯節以階戺
翼以層閣左右翬羽護以培堤蜿蜒若几芙蕖環植的
歷靃靡點綴不煩湖山輝賁則士女之盤娛列真之徙
倚殆有其以今子徒閉門屏闃蓬藋自蔽曷假丹鉛之
暇一於兹而游豫乎曰予也無觴無瑟有足有屨興合
神飛亦嘗戾止矣曰遊者如麋斐亹差池但業各有緒
心各有思子之為况何其叟曰夫予固陳朽之樗而山
澤之癯耳家繫吾土異仲宣之旅羇也藝嗇雕龍乏子
安之文辭也宦違天禄蔑楊子之燃藜也遭非鬻駿愧
郭隗之權輿也子亦何情之有哉廼子之斯登也值杪
秋之際草樹聿衰彫瘁黃落凉颸吹我袂白雲映我壑
湛湛兮泠泠兮浣炎區之坌濁吾嘉所不足者崇岡複
嶺為屏為環為髻為索而茵墟褥甸溝塍綺錯緜□農
稼綢繆井落誠樂郊之腴隩而都會之疆郭也縱眸四
眺萬里寥廓秋宇鏡澄江天漠漠元氣淋漓布濩揮霍
獨惜陸相之忠猷鴟夷之早見其人一遊而九京莫作
碣石扶桑咫尺匪迢貫齒椎紒達於崇朝神州有九表
裹弗淆窪者窞藪突者嶕嶢如蟻斯垤如鳥斯巢俯視
吾生蠛蠓鷦鷯緬憶千古無論大荒之年結繩之代自
羲黃以降草昧文明市朝屢改淵實丘虛滄成桑殆金
人夜移銅駝昕壞歲序荏苒曾不我待籛鏗李耼今焉
誰在惟是令名昭垂千載腐鼠自矜咄吁其怪予也幾
絳縣之甲子襲甪里之巾帶久矣委順乎天倪徜徉於
事外嬰險難其若夷被菜色而常泰既浮榮之靡加奚
長生之足覬
雙樓賦(有序)(明)吳道南
先是州門之左鐘鼓樓有豎矣昔人聞更漏而知政蓋
其重也苐東顧黌宫尚缺環抱家君來守廼首文事於
是配一樓於學左仍新舊豎益增而崇之形勢嵯峨風
氣鬱勃奕奕人文俄然聳觀已道南請告南旋屬家君
請致維舟湖畔乘興登遊撫景憑欄深幸家君之有斯
舉也因為雙樓賦
睇斗分於揚甸暐秦郵其奥區亶心膂之故郡通嗌吭
於兩都倚長天而聳壁紆衆流其安盂縱浩觀於海若
想勝業於文儒粤精華之鬱郁胥膏澤其霈敷地以人
而貞吉鼎與革其時俱先斯州治坦彼通衢麗譙創而
勢鞏更漏明而化舒睠膠庠於左址缺拱抱於東隅貴
虎變而龍見忌金旺而木虛允惟並搆斯乃丕圖風氣
環而屹若文明賁於奐如是將協亨嘉以基定洩泰征
之苞符家君出守德鄰不孤風高懸榻之彦行寡由徑
之夫首文事其振起占勝槩以踟蹰既自公而多暇爰
及時而可書於是擥寅僚兮環觀偕學博兮龜卜測隂
陽以日圭物土方乎地軸陶者善埴匠者善木塗蓋攸
暨丹漆有續命執斲其工師考落成其程督騫左勢以
高冲展右偏而增築奠盤石兮鼇戴繚周墉兮鱗簇森
繡柱兮雲標兀畫棟兮龍矗矯層檐兮翬飛亘連甍兮
蝃屬軒窗疏兮璁瓏屏檻迴兮蜿曲豁甕洞其小天築
雲梯其高足肅重門之鞬韄示周行之軌躅灑藻翰於
扁題樹風聲於司牧訝雙柱於龍門恍二室於嵩嶽醒
闤闠兮鼓鐘敏俊髦兮棫樸洵地設而天施咸子來其
神速爾其空澄紫翠氣斂紛游漏陽華於晝敞澹孤清
於夕流騰祥光於合璧貫精采於雙虯手星辰其可摘
步霄漢以虛遊俯井煙之悠緲緬山河之綢繆吳楚之
風光半入徐淮之景色全收江海之奔濤在望祖陵之
佳氣長浮聳嵯峨而增勝挹靈秀以垂庥若乃文游峙
東北之陬神居奠西南之滸瀉丹井之寒泉縈䢴溝之
煙樹珠甓社其時輝燈靈祠而夜吐霽雪浪於淼湖曙
月華乎仙浦總奇幻之錯呈壯兹樓之鉅楚石幹參兮
櫺星金波湛兮泮瀦杏萼絢而春融荷香藹而夏午魁
柄揭兮運旋衮瞻峻兮物覩鳴鸛鶴兮九重躍龍魚兮
化雨駢佳麗於文樓鬱蔥籠於殷序象日月其並懸際
風雲而朋舉數有兆於先開功豈云乎小補實藉手以
酬報靡覬心於歌舞我來自北啓處不遑至止於斯色
笑載揚家大人欲返初服余小子獲繄歸航緣休沐而
省覲且遊覽以徜徉披州圖兮繡錯閱聖壇兮紘張恢
靈奬兮一陟乘虛御兮初陽屏輿從其勿飭獨館甥之
在旁盼晴空於遠水迴鳥影於波光瞥浮雲之倏忽順
大化於蒼茫撫山川兮具美眷才情兮欲狂仰高標於
秦孫寄雅况於蘇王雖紛吾之寡韻亦聊引以捧觴迺
飛墨霧廼拂毫霜借鱣兆而漫興雕蟲技以成章納遐
曯其門闥括奇探以縹囊歆菁莪之浮馥蔭茇憩其成
行歸去來兮各一方遡洄游兮宛中央人生貴適主德
難忘家君有懷於畎畆余忍遽卜其行藏儻登兹樓而
再翫偕我君子瞻天於閬苑暨兹耆耉觀日於扶桑
山暉閣賦(元)涂幾
步山椒以騁懷忽余臨乎高閣木翳翳兮雲流水泠泠
兮冰薄紛衆美兮娛人孰屏營乎丘壑聆松飈以當弦
撫匏樽兮代酌懷神京兮既遠尚馳情於高邈
隣天閣賦(明)梁景先
嶺西名勝粤為星巖崇椒峍屼窈壑巃嵸邈扶輿之卓
犖孕海嶠之舂容水會流而滙澤山頓起以崆峒棲雲
孤芳暎帶乎寥廓玉虛傑構磅礴乎穹窿儼蓬萊環弱
水之隔恍玄圃在瑶池之中信乎海表之巨觀而亦通
都之罕覿也有斐文士徘徊乎山谿逍遥乎水石笑談
六合之内馳騁百氏之間自詫其所產之奇勝也隣天
主人聞之喜而迓焉曰吁子來前曷所從而至此曷所
見而云然士曰混沌之始融而為川渾灝之氣結而為
山大而顯者帝王之域小而幽者神仙之丘南岐北洛
員嶠方壺遐哉邈矣惟兹巖也僻在嶺海介乎仙凡西
通勾漏東挹羅浮近接扶胥遠銜暘谷薄霄漢而睥睨
星辰瞰虹流而吞吐日月龍牀丹井真為方外之區乳
竇芝房宛若長生之境仙犬吠而壺天晝永幽禽語而
洞壑雲深懸草垂金飛泉潄玉其為槩也不亦勝乎主
人曰觀子之言匪無謂也豈其然歟載考兹山洞天福
地之所不載禹貢職方之所不書騷選鴻詞靡經品藻
漢魏樂府無所取裁聞昔守土者嘗塞之以節省蓋不
以之為有無也士曰繄歔地因人勝從古則然蘭亭以
右軍而著天台以孫綽而傳夫以一山一水之間一觴
一詠之迹尚揚芳於四外流美於當年矧惟兹巖錯落
北斗之精凝結南海之靈纍然小堪輿也唐宋縉紳騷
人遷客瑶篇玉篆彪炳後先況為濂溪陽明過化之地
邪且兹構也飛閣流丹層臺聳翠棟披羊峽之雲簾卷
湖山之雨謂之隣天不亦宜乎傅巖之版築聿新濟川
之舟楫攸具山若增而高水若增而深物則且然人可
知矣主人憮然曰異哉願聞所以士曰世之嗜遊觀者
知其勝而莫知所以勝惟善觀物者得之若知夫四時
之變態蚤暮之異狀矣乎春和景媚綠戰紅酣文鴛孳
尾麀鹿徜徉節届朱明蕖荷蘸影翠羽蹁躚錦鱗游泳
商飈薦爽秋水漣漪梧飄金井菊綻東籬應鐘律移寒
梅破萼對月吟猿臨風唳鶴可以觀天地之闢闔驗隂
陽之姤復也至如旭日始旦農夫出疆腁手胝足於菑
於場槐隂轉午柳影方中漁歌樵唱往來憧憧斜陽銜
山人影在地牛背笛聲三兩歸去俄而月印前溪矣可
以觀消息之盈虛覘人事之脩否也主人喟然歎曰沂
水舞雩之樂其在斯乎士曰未也人之樂遊觀者知
觀物而不知體物惟能成物者得之若知夫四門之重闢
八荒之洞達矣乎奇峰疊巘襟帶延袤喬木高牙紆縈
絡繹洎夫金鼇泛駕玉蝀跨梁海若山靈雲龍風虎莫
不逞奇競態以自獻於几席之間遊觀之勝甲海外矣
彼鴈宕燕磯之景黃鶴嶽陽之樓聆以楚些離騷綴以
結風陽阿雖才人之窮觀天下之至妙恐未足以誇越
也雖然古之君子居高明而遠眺望升丘陵而處臺榭
豈徒感翫物華流連光景巳哉期以澄心滌慮寓目興
懷詒榖敷澤阜成兆民也端之為郡據廣上游水陸要
衝逋逃淵藪徭峝纍纍鄉村落落民之瘡痍奄奄久矣
是故登斯樓也覩山川之形勝思所以為保障之謀視
原野之衍沃思所以為墾治之籌觀閭閻之民出作而
入息思盡其綏撫之綢繆見嵠峪之蠻帶牛而佩犢思
盡其招㩦之壯猷濟時方略不出戶庭而得之矣所以
開明其心目宣泄其志意逍遣世慮無去國懷沙之思
斯巖之助為不誣也然則隣天之閣將不與籌邊熙春
諸樓争雄於宇内也哉主人端居唯唯欣然自得擊節
而為之歌曰維七巖之聯絡兮猶五緯之麗夫微垣寄
石之鼎峙兮宛四嶽之柱夫天門登高閣以思齊兮庶
幾干城之桓桓瞻北斗而遥祝兮願介眉壽於一人後
天下之樂而樂兮罔俾專美乎希文
餘軒賦(元)袁桷
世有好名之士佩玉長裾鳴騶道衢候者接踵對者
奉䛕日三接而色喜坂九折而懷吁欠申委蛇顧而子
孫且言曰夷考昔人吾何能擬哉榱楹鬭空旌旄樹霄
部曲中街膏壤近郊悵兮屏營慨乎鬱陶若是者何囂
囂也爰有靜士卑然素儒載尻為輿游物之初粟不滿
缶屢空泊如爰笑爰處擬諸華腴昔東方生見戲於侏儒
翫世味道忘身之蘧廬維程子客於江之南幾四十年
幻者如飄風逝者若回淵禍深於公餗罪成於細旃撫
心以思誰省其愆往游於其軒太古為春無懷為年探
圖宓戲受歷軒轅在易大畜剛止以育德日新而自足
者也昔之至人道充以為富聲出金石柳生其肘席不
蔽坐飯不充糗今子之居酒時滿斝蔬時滿把視昔之
寠者溢且夥矣程子憮然曰吾誠夸矣
筠軒賦(有序)(明)楊榮
三山有篤行君子陳君仲昌性嗜竹扁其退息之所曰
筠軒其子監察御史叔剛與史館纂修事乃持卷請予
題予作筠軒賦以畀之庶表予同好之意焉賦曰
披往牒以玄覽想幽致於淇園慨竹林之勝迹悵予情
之弗諼寄一賞而莫遂日轇轕於囂煩撫遺詩而載誦
益惓惓夫道學自修之言既而螭陛朝回雍容公署思
理未遑凝神息慮有客衣繡衣冠章甫披畫圖持尺素
再拜向予周旋合度受而閱之蓋其嚴君所謂筠軒縉
紳之所歌詠而來求予為之賦予曰噫嘻自來薊北久
與此君之不相覿矣方稽古而追思淇澳之風况展圖
而感夫故鄉之植邪爰濡毫以紓思試與子而敷繹粤
有勝地閩山之陽岱嶺峩峩瀨江湯湯面奇據幽天設
地藏其中則修竹萬竿紛敷鬱蒼環遶垣砌蔽翳軒廊
質嬋娟以閒淑性竦直而堅剛資生成於雨露傲勁節
於冰霜宜君子之所愛匪羣植之可方爾其密葉含翠
輕筠凝綠森如羽蓋煜若膏沐隂翳翳其滿林根緜緜
其連谷漏明月兮篩金結香雲兮團玉若乃凉雨乍歇
旭景弄晴天風微度戛然有聲如雲韶之迭奏若鸞鳳
之和鳴可以滌塵氛而清俗慮可以悦心耳而怡性情
此王猷所謂一日之不可無而蔣詡三徑之所由成也
然論其為德則亭亭翼翼中虛外直獨凌厲於歲寒並
後彫於松栢論其為質則鬱鬱青青凝煙遏雲苞錦籜
以絢爛滋綠綺而紛紜是蓋所謂筠乃竹之文煒乎其
璘&KR0008;者也今子之嚴君以筠名軒豈非因其質以取其
德重其植而美其文邪記禮者謂君子之有禮如竹之
有筠子之嚴君豈非欲因物以喻道而惟禮之是親邪
子之兄弟森如立竹克承親志通籍金門異日所就詎
不為南閩之先而永是軒之聞邪客曰唯唯先生有以
命我矣願言佩服勉焉思勵予亦翛然自適充然心醉
恍不知其置身淇園之濱而寄足瀨江之涘也
清白軒賦(有序)(明)揚榮
金華祝君存禮洪武中由太學生擢秋官主事歷河南
湖廣兩道按察僉事今為閩郡憲副自筮仕以來敭歷
中外幾四十年矣恒念家居遊學時其先君子嘗訓之
曰汝異日居官以清白自勵庶彰令名不然非所以為
學矣由是服膺訓言因以清白名其軒其後入仕果能
振揚風紀綽著聲稱不負所學且克承其先人之志惟
昔予之先太尉有曰使後世稱為清白吏子孫以此遺
之不亦厚乎故歷數世皆以德位顯至於今幸守先訓
賴以不墜夫存心以清白者惟君子為能然非先太尉
則亦不能為是言也今觀祝君先大夫之貽訓若此豈
非深有契於太尉公之所存者乎予既嘉君之志而君
復求予言以發其義遂為之賦曰
繄君子之植立兮貴制行之彌堅懷清白以自勵兮斯
素履之澹然靈臺湛以澄澈兮令聞蔚其昭宣既流芳
於往哲兮宜承式於後賢粤金華之名邦兮鬱山川其
秀麗鍾靈實於其人兮率明揚於盛世眷祝氏之多賢
兮偉夫君其特異佩先人之遺訓兮持清白而弗替力
問學以好修兮齒俊乂於上庠羌發軔於秋官兮振憲
府之風霜歷河洛湖湘之顯官兮佐閩海八郡之宏綱
踐履確以純固兮聲價煜其輝光諒所存之介特兮中
瑩澈而虛明皎乎若崑玉之潔兮炯乎若淵水之澄塵
氛之不能昧其質兮妍媸之莫或逃其形實夫君之為
德兮迥超邁乎羣英謇予懷夫先烈兮仰遺躅之未遠
紹卿相於累葉兮緜千祀而逾顯嗟予生之已後兮承
餘慶而黽勉念惟日之孜孜兮竭微躬之蹇蹇恐盛美
之弗繼兮歎流光之荏苒詎於予之獨爾兮諒君子以
皆然緬夫君而信美兮期同服於訓言隨雲龍以上下
兮參鸞鷺以周旋俾修名之有立兮庶忠孝之兩全高
軒廓其宏敞兮華扁鬱乎穹窿懼誓言之難固兮致箴
警於始終聊攄詞於翰簡兮庶流譽之無窮
闇然軒賦(有序)(明)何喬新
憲副豐城游先生名其藏脩之軒曰闇然蓋志於聖賢
為巳之學也予嘗從事於斯而未有得焉因先生名軒
有慨於中為賦之以申其義云
繄末俗之徇外兮絢繁飾以自揚何美人之練要兮挹
至道而深藏美人稟兹懿質兮又重之以好脩追洙泗
之遐軌兮航濓溪之絶流日孜孜而靡懈兮期先哲之
與儔曰君子求諸己兮兹前聖之格言温恭濬哲兮舜
德所以為玄回也如愚兮夫子屢歎其賢曾氏之傳得
其宗兮日勤勤乎三省迨聖孫之紹其緒兮亦曰衣錦
而尚絅服聖人之明訓兮指羣哲以作程潄詩書之芳
潤兮啐道德之精英愳充實之未至兮夫何慕乎脩名
玄縞為冠兮大練為衣貝錦在其中兮文采燦其陸離
大羹在俎兮玄酒在樽孰云澹泊兮乃至味之攸存朱
絃疏越兮世寘瑱而莫予聽一唱而三歎兮有韶頀之
遺聲相珣玗之在璞兮氣如虹而外揚驪珠潛於九淵
兮吐青熒之耿光萬善衍溢於吾躬兮肆闇然而日章
嗟衆人之貿貿兮何文肆而䪥中枵然而若盈兮處約
而為泰製芰荷之綠衣兮被芙蓉之朱裳駕華輈之煥
爛兮珮寶璐之琅琅鳳旍繽其翾飛兮絃匏迭奏而鏗
鏘華文煒其可美兮羌無實而日亡歎予生之侘傺兮
志古人之所服文質疏内兮每見嗤於流俗方世俗之
矜衒兮又孰揆予之中情予不能改此度以徇時兮將
合矩矱於顏曾□美人之耿介兮夙與予而目成觧佩
蘭以贈予兮又重之以芳盟曰彼儒服而市心兮夫焉
可與適道志乎古必違乎今兮又何必諧乎世好堅汝
志而母惑兮庶任重而遠到愳予力之莫任兮愛此言
之不可忘念餘齒之未衰兮願從美人以相羊慮此志
之不固兮爰書情而成章
綠雲亭賦(有序)(明)錢福
筠谷主人盛堯卿搆亭於藂竹間予名之曰綠雲而為
之賦
繄太和之游氣薄山川之浮晶每隨時而易彩或因像
以鑄形白衣蒼狗變化倏忽日反射以成紫巖掩映而
為碧風飄飄兮鐵馳雨霪霪兮潑墨胡綠融融兮春凝
挂盛氏之亭壁豈霓裳之舞罷落天孫之翦餘抑荷衣
之乍綻飄月姊之遺裙氤氲鬱紆若有若無秋隂新釀
春花作敷客迷濛兮似醉藉流潤兮霑濡或引風而宕
漾或籠月以糢糊挹之不盈乎一掬顧之恒滿乎四隅
於時主人方寐夢游華胥之國翠裳前導綠鬟侍側恍
珊瑚之交加儼琅玕之森立栢餐殘以餘蔭桂萎香而
葉沃於是叫閶闔以獻奇跪上席而陳臆秉虛心以勁
草願補衮之一色帝乃受之裁而為衣與之被之叱咤
青龍曰汝騎之溷氛汙塵濛蔽日月吾所悲兮資爾清
風兮以吹以嘘烈日炎瘴虐殺蠢動吾所疚兮資爾清
隂兮是芘是覆毋膠一室兮宇宙失守廼陳鈞天之樂
奏太和之律淒清蕭條撲籟浙瀝泣湘君之洞簫弄鶴
樓之鐵笛慽然懷歸遂寤而歌曰乘清風兮游帝傍帝
賞予兮青琅玕授雲衣兮綠砑光俾騎龍兮霈四方鶴
灘錢子適造其亭聆餘音之窈窕嗅噴齒之芳馨握雲
袂以長嘯恍同征兮紫冥
石秀亭賦(有序)(明)薛應旂
石秀亭者玉溪張公家食時作也公居蜀之内江内江
迤東有山聳翠名曰三堆上多奇石公因亭焉以資靜
修命曰石秀云武進顧生公門人也傳公之命屬賦斯
亭某雖未之登雅聞其勝矣遂述而賦之其辭曰
蜀於九域分曰梁丘仰瞻天文觜參下流載觀方位井
鬼揚休古為蜀國漢置益州隋唐而下建守設侯沃野
天府奥壤名陬華陽黑水重阻雙流石門劒閣岷嶓上
游衣冠都會水陸咽喉雄藩巨鎮天下無厹楊箴不能
殫述左賦病於兼收余亦安能縷數姑摘其一二用闡
斯亭之幽維此成都内江三堆奕奕東浮翠聳芙蓉之
渚秀凌華萼之樓紛&KR0706;崎於羣石繞臺榭以遭周礧碨
磊砢碝□□碉&KR0008;礹磳硱&KR2711;磩䃴硫□䃊磼礏礛□□
□硨磲碼腦䃜䃫碧磂若俯若仰載懸載浮笑緹革於
梧臺邁鐵劒於流洲壯麗俯石鯨於靈沼文章炫鶉卵
於休牛肖像儼湘源之令史攘袂恍宜建之督郵熊渠
疑伏虎而夫發武昌因盤龍而名留雩都金雞勝莫為
並永康黃鳥價無與儔他如石傘石帆石簣石鷂石甕
品峙石壁厲峭會稽名勝争環競抱隂鏗難措於辭張
正詎陳其巧聚秀鍾英翼然有亭簷阿翬蜚棟宇鳥驚
棼橑沃彩櫺檻麗明重關深靚崇險夷平簾櫳霞起階
砌雲生松筠倚徙而流翠芝蕙窈窕而敷芬時有飛花
入研瑞靄蒸文冬不凄寒夏無炎煇瑰琦充溢古雅具
陳青萍繡鞞朱絲錦盛漢譜宋刻騰煇燿精琅函犀軸
今昔著稱陳玄端紫管城&KR1476;藤後先左右郁郁紛紛爰
有主人長晝永闔乎孫扉董帷清夜而燃檠形陶頹乎
鄴架心涵泳兮至情聖者作而明者述數有圖而理有
經撰著上窺乎姚姒俯先秦而陋兩京積厚斯發畜極
攸行雲蒸虎變連茹彙征講筵詞掖籍籍馳聞量材較
藝設矩縣衡青陽桃李濟濟舄衿格心華國天下仰成
揆經綸於伊始聿有感乎斯亭若乃載酒合江浣花樂
俗會勝房湖浮觴廣莫疇昔侈乎佳名今兹邁其芳躅
蓋實天作而地成造物實司於幽獨詠嵩嶽於周詩喟
申甫之相續維蜀山川毓秀孕靈渾淪磅薄萃於人文
蔚若相如皭若君平王褒韡曄而秀發揚雄含章而挺
生孔明輔漢而盡瘁令伯報劉而陳情李白感長庚以
迅邁三蘇鍾眉山而擅名遥瞻石秀慚我後生緬懷才
賢俯仰古今慨往哲之不作羡斯文之有人亂曰維山
崔嵬石效珍兮發秀吐榮團祥氛兮維亭穹崇哲人棲
兮虎豹炳蔚光陸離兮簷楹逼斗星文閃兮寰宇嚮風
圖書闡兮兹山兹亭永無極兮
翫華亭賦(有序)(明)劉淮
巡撫坦洞先生愛九華山山去縣治觀望雖甚邇即之
約廢二日士大夫過青有高興欲往者輒復中止先生
注之意妙擇地分虛而且豁可以一覽九華無遺者得
五溪遂亭之題其楣曰玩華公賞眺也爰命教諭葉中
聚作記大略已具予為先生門下士今天子十有五年
奉命渡江巡歷幾郡凡郡之諸山並佳殊可愛愛之尤
者則九華耳九華蟠結江表為池陽之眉目其峯九十
有九言九舉大數也言華美峰如花裊娜也考郡史唐
李白始以九華易九子之名得之矣夫世之花本有開
必謝有榮必瘁然能偕天地而不朽一寒燠而常榮其
惟此華乎但諸人聞見小局於形骸之錮不知耳先生
有獨知之妙而扁之翫予知吾先生有獨知之妙而足
其翫翫之云者愛而無巳之詞可翫者楚之玉趙之璧
隋之乘珠耳是諸人之情也豈復知此翫之妙哉然非
心體高明如此華之凌摩霄漢志意鎮静如此華之盤
礴坤軸體之不可量如此華之靈異而嫗煦人物於一
方也用之不可測如此華之出雲而為霖雨天下也默
會之九華不在池陽而在吾心詠歌之九華不在吾心
而在吾橐昔荆公邀伊川天門看花有平生不好花之
語公曰吾輩看花不類常人自足以觀造化之妙伊川
曰如是願從先生遊此可知吾坦洞翫華之本體也又
五峯遺考亭之詩曰野人偏愛青山好為是青山青不
老山中出雲雨大虛一洗塵埃山更好此可知吾坦洞
翫華之妙用也夫九華自開闢來始有此亭千載之下
將不廢此亭之名固宜課之賦詩刻於亭石以足翫華
之餘意且以附名於不朽耳
睠彼尤物兮絙池陽之盤紆蹙彼䆗窱兮瞰大江之一
渠白雲朱草兮鬱蔚瑶芳珠蘤兮贏餘丹梯翠嶠矗矗
乎固真仙之所廬秋昊亭然朵出兮乃造化不死之芙
蕖謝巨靈巧擘兮俾大觀者驚倒而噫噓念予戅之寡
合兮笑飄風之毁譽將抛冠以遊神物外兮飭葆羽之
巾裾輓飛炎以為馭兮縹緲於鴻濛之太初吾將訪河
上公以譚玄兮乞丹粒而餉虛歷諸峰之絶巘顧戀戀
兮吾皇之極居秋將暮兮未度輿欲遣鶴兮傳尺書仙
人不我招兮蘧蘧夢雲紀而騎蟾蜍誰搆亭兮溪之墟
掬九華兮一瞥餘可握粟兮呼鳥狙九華之靈兮安秘
儲翫之不置兮樂何如永懷坦洞兮鐫瓊琚
玉延亭賦(有序)(明)趙寬
春坊吳先生所居崇文街第有園一區名曰亦樂中有
亭曰玉延玉延今山藥也寬辱從遊門下屢登斯亭見
所謂玉延之美遂為先生賦之其詞曰
伊園居之蕭爽並東郭之青陽惟春坊之多暇爰日涉
以徜徉有亭玲瓏立乎中央掖若翬飛翕若雲翔罄若
盂縣軒若蓋張通豁無外空同無旁遐瞻為圓近視成
方粤斯亭其何有四環植兮芬薌有藥物兮一種獨策
名而擅場蓋化工之佳蒔拔衆卉之尋常資喬佺之服
餌經炎農之口嘗爾其茁發墳壚蔓延藩籬布濩苾茀
薆薱葳蕤承檐榮而蔭敷緣薄櫨而芳襲紫莖纏綠葉
葺珊瑚掩映玻璃潤浥赤瑾青琅水蒼碧琳交加陸離
鬱鬱森森雨濯露浣風揚日暴炎景鑠兮花繁商飇飛
兮實熟琪璚瑣屑以如綴玫瑰的皪而可掬扶疎幡纚
旖旎背向峙垣垝開屛幛秀色散餘香鬯蕩搖軒楹之
間披拂几席之上旦暮殊態紛不可狀若乃深藏厚藴
靈根獨存惟土之膏惟坤之珍條達夭矯盤糾輪菌孕
天地之和氣葆隂陽之清醇如璧如瑜如珙如璞朝采
璘㻞琬琰卓犖不璺不瑕可治可琢剖之兮為璜束之
兮成㲄既柔粹以靡曼亦郁淑而精確短鍤荷長鑱斸
覓藍田之舊種試昆吾之新握但嘿然勿諤諤須臾盈
筐磊砢錯落黃壤破浮裔剝金銚沸竹爐煿酥酪謝其
英華霜雪避其鮮鑿不臐腯而腴不資餌而膩不蘅&KR0581;
而馥不果蓏而脆抱温平之至性全冲融之正味復含
章而可貞美在中而緇表養精安神外衛内保輕體骨
以飛步延壽齡於難老此其功用之絶倫又何羡乎仙
家之瑶草於是春坊公退禁直收金蓮高幘岸野服便
登斯亭而大嚼貯腹笥之充然恒饔晨兮餐夕引公年
兮三千
瑞蓮亭賦(有序)(明)趙寬
明府孫君植蓮盆池一莖雙花侍御王君題其亭曰瑞
蓮余過而樂之即席援筆為賦其詞曰
笠澤水遠吳松景幽花封陋河陽之小邑盆沼溢若邪
之清秋金塘分内園之太液玉井酌泰華之靈湫祥煙
藴結瑞日凝烈翠蓋兮高張紅妝兮成列大喬小喬兮
天媚五郎六郎兮奇絶十丈如船千疊如錢披錦繡兮
可擷濯玻璃兮逾鮮魚戲兮欲動龜巢兮末顛試潘妃
之微步載太一之真仙東林社兮生白麻姑壇兮呈碧
乃方外之殊風非人間之正色豈若張翰遺墟鴟夷故
國本姿態之天然去塵凡之雕飾香紛披而四敷影亭
亭而淨直周子没兮人文荒光風霽月空寒塘恐年歲
之將暮思採擷而為裳有美一人來自西土岢嵐萬尋
汾沁千古豪傑將種風流藝圃淤泥不染蘅蘭為伍飛
青天之玉鳬撫掖月之絲桐卓茂魯恭邈焉高風豈意
於今我民親逢閭閻紛兮萬井淑氣燠兮嘉靖甘泉溶
兮澄清沆瀣零兮凉泠桃李兮春華松菊兮秋妍誰似
夏景江湖田田桑繄繄兮馴雉柳隂隂兮鳴蟬南薰動
北陸轉麥兩岐野蠶繭阜財解慍布濩流衍令君循行
兮阡陌修汀洲容與兮駐蘭舟草木滋兮膏潤斑白娛
兮歌謳覩菡萏之千頃超衆妙而獨整既不蔓而不枝
亦色莊而性靜堪君子兮比德謝游俠之浮騁爰命健
步移之縣齋雙花駢蔕嫣然並開掩映簾箔飄揚庭臺
仁化所鍾猗歟休哉君自公兮退食據胡牀兮偃息微
凉隠隠神怡體適筒泛兮流芳藕雪兮含液瑩如玉兮
潤如酥發精英兮藴元和供儒林之勝賞痊蒼生之沉
疴階前止水深盈於咫尺天光雲影浮動於檐阿鐵冠
柱史東吳彥登堂一笑風生面閒拈彤管試新題五色
淋漓綵雲絢綵雲兮綵雲結縭虯兮盤繡紋楣間兮砌
下照映兮氤氲日長避暑兮文字飲百里絃歌兮歲年
稔報丹鳳兮飛來銜天章之片錦徵還君兮入紫清調
玉燭兮登昇平分天潢之嘉植散九澤之根莖杵實兮
為糧削蔤兮為餳頤養萬姓延壽考何須昌陽與青精
浩蕩無懷氏逍遥太和羹君不見商家鹽梅和九鼎此
物與之誰重輕
吏部棲鳳亭小賦(有序)(明)湯顯祖
余生有涯物遇無極隨畛而流薄觸象而逶遲固有年
日矣若乃南都選署餘姚沈君俞君俱懷當世之才逸
俗之度余並遊之其署南側有棲鳳亭諸君緩頰之場
也余醉其中忽憶紅泉别墅草樹如斯因為此賦
遊龍巨川棲鳳名園蘋池蔽景竹町籠暄吹臺之梧對
植暗河之桂雙掀果多梅薁草則蘭蓀錦雲披而花笑
珠露零而葉翻地則銓流之署人非華競之軒况復選
部郡公簡要清通並挺瑶山之幹俱韻竹林之風賞心
惟會鏡影彌空緩帶而臨清燕搦管而和雕蟲可以永
慶朝倫之穆均歡臣譽之融汰靈襟於草陌送柔抱於
花叢芳尊之友無恙折楊之調誰工有如僕者周行有
命孔德無容雖煥發於霞藻終睇緬於雲松也
御定歷代賦彙補遺卷十
