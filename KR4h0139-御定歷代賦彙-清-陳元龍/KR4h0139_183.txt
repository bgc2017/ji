欽定四庫全書
御定歷代賦彙補遺卷十八
言志
求志賦(有序)(元)袁裒
古人以賦托志或比擬賢哲或寓情幽怨或述已出處
若愍志復志述志之類非一大抵皆假設仿喻依楚語
屬辭余老於憂患年垂耳順白首無成因想先世遺業
叙次為求志賦其言曰
稽胚腪之攸淑兮肇啓迹於虞媯逮流胤於公滿兮實
楙衍於大姬爰錫胙於汝潁兮廣采壤於餘支及嬴項
之蹶仆兮通宛洛之說辭固守儒以卒業兮闡炎漢之
由嚱鍾厥美其帝傳兮暢奕葉以演迤歷東都之緜楚
兮終江左而隆衰清風邈其復振兮參王謝而並馳粲
抱道而質義兮徇石頭以熸夷誼推本以篤烈兮謂其
信之在茲世悠悠而遐迥兮窈譜諜之莫推跡芳馨之
所由兮劬隴畆以為基值文明之泰亨兮奮德義於海
陲汔登名於太常兮翼時意以驂騑振英風於句越兮
薙榛蹊而闢之聮魚符於南北兮敞家聲以騰輝方渡
江之中阨兮興禮樂於浙㵝濬伊洛之鴻源兮本沂泗
之宗繫始揚武於鷺雍兮嗣冠名於虎陛挺正色而不
阿兮粤忠讜乎繼世佩太阿之森鋩兮壬佞嚄唶以匿
避激淵淪於頽波兮從喑嗚而歔欷黯抗言以疏遠兮
弘曲學而高位卒滔滔而莫返兮竟掩冉而淪棄悼蕪
城之荒蔚兮莽荆榛之翳薈山川鬱其嵯峨兮俛榮華
之銷瘁耿脩名之炤焯兮齊往哲而超詣乾坤倏其凌
薄兮儼陵谷之變遷盛衰渺其難諶兮何興仆之後先
駕方舟於弱水兮刓畚鍤於石田躬勤瘁以畢歲兮挽
吾輈而莫前造窮山之岝峉嶔崟兮鄰豺虎之嗥突虣
贙汲線溜於荒谷兮刈菽藿於墳衍離阽危於嬰稚兮
紛俶擾而迍蹇覽古人以為前兮徵往轍而訊驗仲翁
俯首以綰綬兮望之落落以抱關衍秉剛以放逐兮永
默默以名宦閔仲翔之通筮兮屏南郊而不返既昭塞
之有時兮縱余情而舒卷迺鷁退而蠖伏兮寄余懷於
編簡雷營營而無寐兮精炯炯而申旦縣朽綆於眢井
兮悵羸缾而三歎分橡栗於羣狙兮心倉兄而不伸涉
江海而行邁兮追奔驥之飛塵羌骯髒而寡與兮若眯
瞙以問津忽荼毒其重罹兮哽顛連而悲辛髮種種而
既童兮齒零落而輪囷叩辜愆於蒼昊兮雲漠漠而奚
敶躙九死而一蘇兮屬微息之僅存契靈龜以負卜兮
墨未食而巳湮卒罔㒺而迷適兮掩余袂以沾巾謂玄
化之窈冥兮爰屏肅乎營魂形彷彿於噩夢兮喻至理
之所循俾内省於微躬兮曷怨尤乎天人既爾生之犖
确兮豢四體而靡勤仰哺啄以尸居兮媿腁胝之黧黔
下不能以傭力兮上不足以奉承乎大君徒内奰於願
欲兮宜外衂於甄鈞觚不觚而靡用兮固宣父之所云
挾章甫以賈粤兮遇侮慢而誰因波浟浟而東駛兮日
瀏瀏而西輪睇修途之逾邈兮飲余馬乎江瀕佩脂韋
以假飾兮顔屢赬而巳沮日敞怨以流盼兮心壹鬱而
誰語緣微徑以援援兮察愚智於今古蘭芳馨而自焫
兮松流膏而斤斧膺厲節以殲類兮蟠渾渾而容與登
長嘯以夷猶兮康皎潔而觸牾威抃舞以委誠兮耄失
節而罔措徵執中以事讐兮色侃侃而愈嫵諒合散之
靡常兮豈得喪之有數委吾形於大順兮昭惠廸而内
顧踐康莊之夷軌兮黜健羡而罔慕頤天真於玄玄兮
鍵靈關以自固尋至道之所歸兮去性根之蟊蠧念英
葉之難再兮惜吾年之云暮全所守以解驂兮結余轡
於馳騖逍遙乎無為之園兮采芝英以甘茹滌瑕垢以
保躬兮依名德之為據寄遥情於冲漠兮將弭節乎藝
圃激玄冥以潄潤兮伏神雀於丹淵掉蒼龍使騰踔兮
執白澤俾潛藏御飇輪以登太淵兮叩招搖以周旋㪺
瑶池之縹醑兮與大椿而論年嗟蕣英之卒卒兮徒掩
抑於逝川精銷委以鮐黧兮玄項忽以白顛惟守中以
返朴兮詎索隱之是專矚雲霞而游目兮味泰和以自
堅屏紛濁以純一兮却智慧而俱捐警夙宵以康神兮
祗吾性之所天既命義之&KR1686;齧兮置休戚於自然泊虚
舟於回渚兮逝將返乎故土問耕鑿於沮溺兮綸陵陽
之綱緒食所力以保終兮企優游於末路希幼安之靖
共兮濯清泠而遊豫風颯颯而凄厲兮凜黧葭之霜露
蹇躓豈其願兮摧輪亦吾所深懼求正志之所藴兮庶
無沗於祖武亂曰巳矣乎吾誰適與歸荆塗莽莽曰耘
治兮灌溉根芽長荄茲兮守質養素不傾敧兮外息驕
吝内自怡兮明明在上毋我欺兮超然而存無所為兮
誠心不疚允坦夷兮
蕭齋求志賦(明)祝允明
斐然自尚者亦靈區之助歟匪閟丘兮絶世猶先井兮
攸附帶邇郭兮成構挹遥坰兮為趣雲岑列兮緜邈芳
洲緯兮縈互囂聲止兮層垣幽風暢兮洞戸碧蘿交兮
施宇紫莓團兮繡路虚泉鳴兮潄除淨璧晃兮搖樹宵
竹鏁兮黃月曉松沈兮蒼霧露旒蕃兮璇綴霞標建兮
錦傅擷芳馨兮蓀茝玩趯㚟兮麏兔肆珍圖兮高張敶
嘉名兮特署爾乃登丘陟墳沈章漂句寶蔡子兮祕笈
偫房君兮豐庫流璋琬兮華瑑絢星河兮森聚苞周紘
兮廣獵泝真源兮孤赴測潛機兮太冲懸皇鑑兮鴻素
抗五大兮齊襟拊百氏兮獨步攬萬化兮棲臆操三才
兮在馭於是謝將迎遺倡和任簡傲安晏惰九域蟣蠓
萬類洟唾或同心兮晨集羌佳人兮宵過蹇淹留兮夷
羊聊從吾兮妥墮攬蒙瀨兮齊塵侍周孔兮末座平伯
禹兮後洚補皇媧兮餘破摩丹霄兮鶤運函玄珠兮龍
卧乃歌曰浮青陽兮蕩素秋日月居諸兮與化同流今
我不樂兮乃將焉求歌巳爰命樂童陳浩倡奏元間鳴
清商極變聲兮靡曼陶淫思兮太康余乃掩抑衆律孤
引圓吭凌青是以飛嘯兮揜衆音而不揚操皇雅以獨
鼔兮寫神襟於混茫忽白日兮晝冥振衝飇兮襲堂川
鱗躍兮出潛霄翼接兮不翔吟九淵兮神蛟舞千仞兮
文凰騰江河兮擊舂盪泰華兮低昂斯時也獨御正陽
高犇物先呼吸㒺象遨嬉泰玄與神明兮乘居視蕭蕭
兮墨然
感志賦(元)李好文
何天地之寥邈兮眇予生之有身履黃坤之博厚兮仰
玄覆以無垠鑄衆金於大冶兮偶形留夫粹質苟莫邪
而弗自砥兮固鉛敝之所同服蒙予若之倥侗兮承鞠
訓於自宮佩非善而罔繫兮服非惠而匪躬&KR0034;革之申
申兮鞘余觿之容容擷秋圃之日精兮濯淤漣之荷華
郤穠李而弗御兮矧蕕臭其焉加歲翩翩其不居兮首
元服以及冠恐罔兩之挾余兮門面牆而無見思假道
於書林兮求孔氏之高明遵文衢之逶迤兮愈多岐之
縱橫昒敞怳而莫適兮從文公而徵詞曰爾神潛而志
栖兮終必達夫所期果服言以從事兮嬴十年而戾之
覽天庭以游目兮又欲窮夫四遐觀百氏之原委兮究
異說之貞訛泝太初之無始兮循三王之不頗總條理
於一聖兮固馴致夫中和汨余有志於古人兮懼脩名
之嚜嚜忘漆雕之自信兮懵學優之有得謂青雲其可
力而致兮謂時命之可弋軷余行之吉日兮遂觀國乎
上京指閶闔以徑&KR1081;兮奄長風而北征眩天都之雄麗
兮非下土之能名信魚龍之所混并兮亦名利者之為
場余既初無赫赫兮又何適夫煌煌翾捷步之高才兮
豈扶服之能躅挈桔槔之頫仰兮恐祈榮而離辱夫何
衆之熙熙兮我獨約兮而為德資章甫以適越兮固前
修之所為惑飱玉羞以燎桂兮囊日索而焉留有東昏
之故君兮盍歸來之為謀浮輕舟以南下兮亂海淀之
交流返弊廬以窮處兮迄於今一紀其將及晝于茅於
南畆兮宵索綯而未息傷鶺鴒之原居兮慮鴟鴞之無
室遠子荆之有美兮羌終棄乎草澤余非昧而至愚兮
誠有徵乎前哲聞耕穫於道德兮内懷寶以自珍豈畎
畆之足樂兮閨闇漠而無闃音樊須之請稼兮迺獲誚
於聖人摯冥冥其鴻飛兮猶釋耒乎有萃溺耦沮之不
反兮又奚足與為羣悲此志之未伸兮秉經德之不回
心飛揚而披離兮曷日夜而疚懷亂曰鹿之斯奔兮其
足跂跂河魚衝波兮乃窺其尾物終必反兮有張斯弛
往不必求兮來者是竢庳不隨阿兮險不期詭貞途安
行兮不易厥止優哉游哉兮於以自矢
定志賦(有序)(明)魏學洢
書曰詩言志班固曰賦者古詩之流也夫余遨墳典之
囿遊先喆之衢舍魯奚適矣顧衆兆馮生各有攸騖根
柢未定見物斯遷思以纂至人之餘徽繕厥初之貞性
是北行而南其轅也必不幾矣老子曰不見可欲使心
不亂盖亦自閑之善策與雖然土之塊然也入水則淫
膏之澄然也遇炎則沸程伯子之喜獵而復萌於十二
年之後也不見其可恃哉陸行而語人曰善沒善沒無
徵也浮江河而不波則真善沒者矣袖手而語人曰竒
勇竒勇無徵也舉九鼎而不䃍則真竒勇者矣尸子中
黃伯曰余左執太行之獶而右搏雕虎惟象之未與吾
心試焉試云者盖假以自徵者也余故騁辭乎滔蕩之
場肆情乎荒唐之域窮態極變嗜慾畢陳明晰者惛眩
貞確者淫放忽忽欲身試焉巳迺收其佚思返乎芳躅
澹然無營屹乎其不可移斯以為定志之章習非吳粤
水亦不可浮也力非賁諸鼎亦不可舉也定志於既試
之後者君子所以不輕恃也定志於未試之先者君子
所以不輕試也孟陬之旦抽斯言以為繩余其不摯勵
焉其辭曰
歲協洽之始旦兮氣凜冽以凄淚雪霏霏其䬙曳兮風
漎漎而鳴厲庭木菸邑而無色兮春陽其猶未戾相烝
族之嬉嬉兮各怡懌乎改歲輪盖巖其雲蔭兮閭閻闐
噎而陰㙠士簇裘馬之劇觀兮女飭媮婧之纖製笙鼔
嘈雜而狂會兮枌栱翕赩以增麗彼時俗其固然兮亦
良辰之可憓忳邑邑余紆軫兮獨鬱而尠懽攝提遷以
遄邁兮汨赴阪之迴湍昨總角而象舞兮俄岌岌之高
冠豈不諒晏虞之為適兮時曷可乎久盤昕皇皇其遶
柱兮夕抱膝而永嘆卬前修以内恧兮增烈烈之重寒
彼騄駬之咫角兮夙雄眄乎千里干將脫鉶而契鐵兮
曾何需夫鈍砥禹龍躍而雲滃兮瑜虎嘯而飇起寧華
髮之墮顛兮忽剡鋒之迅駛昔魏武誡鄄城兮道頓丘
之無遺矢雖嶮夫匪攸慕兮巳森森堅其壁壘豪桀各
有所締搆兮疇不猛晉而惜晷咨非躬之溝猶兮足䠧
跱而不前&KR0008;瑋迹而婁奮兮怵長路之緜緜曰姱節其
可好兮羌發軔於髫年窳氓奢覦而苦耕兮莠驕驕於
甫田紃余生之步履兮洵重&KR0008;而貤諐辟反徑之幽隘
兮杳窱而不覩天翫媚俗之追曲兮辟睮睮以嬋嬛文
好顔以為嬧兮匪余心焉攸便遂肆志而橫騖兮敖廷
頲而不遷謂彼原我獧兮蹇宜遘此迍邅盍反性命之
眩涽兮我與彼其俱然湛芳蘭以鹿醢兮越三年而易
馬或厥根之漸&KR0949;兮僉委寘於中野吾誹蘭之不馥兮
豈芳草之尤也謂九畹可勿樹兮充幃之羞也滋德行
以竣楙兮願及年之方華辰漸冉其逾逝兮懼霜雪之
浸加謇余陗急以成性兮羌心疾乎浮夸任戅瞀之孑
孑瑜不琢而為瑕繁弱之洞堅兮資排檠而體正儀狀
曄其齊觀兮庚增飾而俞靚夐前喆之不羣兮聿矻矻
其抗精疇怠荒而隆伐兮孰消搖而躋聖豐牆墝下兮
恐行潦之陁崩棻林淺根以浮垓兮猋風吼而上扔蒙
鳩編髮以為室兮奄馬喪其所馮馮生總總其靡定兮
展余心之所懲余既懷此眇思兮冀霅焉豁其蒙蔽修
途迢遞而亡鄂兮余乃夢夢其未㫼紉留夷以為帶兮
緝胡繩而為帨願衆芳其繁廡兮遻蔡莽之螫㓹茲只
尺吾弗曙兮矧出門之數蹶焉猶豫而廓處兮將譾譾
以永世誕周流覽觀以財擇兮余乃知吾所憩脂余車
於家巷兮秣余馬於道周亂余輿兮容裔攬余緤兮夷
猶神&KR1253;&KR1253;以惚慌兮行極目乎中州睇闤闠之囂擾兮
各營營而有求津要雜沓以叢顇兮紛勺濼其綢繆焱
焱聲燄之燀爀兮訇訇轂轍之殷稠遭時而適志兮競
侉奓以忘憂聳層臺之將將兮駢雲屋之爛爛蘭橑&KR1372;
㙷以交錯兮桂棟曼衍而炳煥飛檐㟸崿其矯起兮彤
軒爽塏而晧旰絳雯斐亹以異櫺兮杲日射疏而粲奐
砥室繽紛其致飾兮琦璜雜璘珉而零亂目迷青蔥與
赬素兮曾莫殫其珍翫美參霄之臺榭兮又羅花木之
芬芬薰風習習其拂袂兮桃李争豔於春陽憐芍藥之
妖麗兮佩蕙茝之幽香楉榴噴而然階兮汜菡萏於池
䧜芙蓉綽約其臨流兮菊英矯潔而凌霜梅抗雪而揚
葩兮百卉不敢與翓□周亭渚而徧眺兮爛菲菲其流
光余聊絶夫嬗序兮展更僕而不可詳既搴攬之娛情
兮又杯斝之好合淥醽㪺以醻酢兮蘭肴烝而䢔遝熟
熊蟠之鮮膩兮烹豹胎之煜爚旅臛蠵及肥腱兮兼炮
羔與雞&KR0796;揉黃蘇與露茹兮調胾羹而先鬻□醳醳其
蟻浮兮分牙籌而司酌衎芳顔之微酡兮忽女樂之雜
敶竽瑟淫淫其繁會兮賁鼔震動而鼝鼝新聲參差以
迭奏兮謳與歈而交嚚衽褊&KR1862;若交竿兮樂妙舞之&KR0008;
&KR0008;華袿飄颻其從風兮羅襪躡蹀而逡廵儵鴻翥而鳬
沒兮曳繭緒之紃紃歌與舞既酣悅兮客酕醄其徑醉
蘭膏熠燿其逾明兮紅妝陿坐而無次嫮眼眳其騰光
兮&KR1531;曾波而遺視雜杜若於輕裾兮握纖手之芳膩眉
連娟以繚繞兮腰嫽妙以偠媚申厥好於九秋兮勿隃
情以遐棄魂忽忽以搖蕩兮孰桑門與展季窮聲色之
湛樂兮羨滄海之無期聊遨遊以媮快兮俟河清乎幾
時余聆茲靡靡之𤨏說兮忽亢志而長思初旦旦有成
言兮曷回畔而自嬉不見金谷之遘禍兮誰樂極而不
衰士幼服先民之炯戒兮咸敦勖以自持出豔繁華之
可耆兮意默默其浸移朝愍黨人之湎沒兮暮褰裳而
就之還訕介士之特立兮長顑頷其何為曰吾豈涉而
遽汨兮聊與之逶迤醉夫自為醒兮旁觀囅然而相嗤
余不忍厥躬為嘗試兮夫安能乎留茲邅吾道以遠逝
兮正余策乎徂征僕夫喃喃其訽誶兮馬裵回而不行
既舒節而遂晉兮相余心之所明苟蠛蠓其可浮兮詎
駊騀乎丘陵枯槁匪足尚兮亦云企夫修能去琢蠡之
既遠兮倀倀其焉憑歷闉闍而諦覛兮余馬且焉止息
何土習之韰惈兮云游俠之所域好傾身而締交兮集
輕訬之奇客美賓從之萋苴兮張威聲之赫奕冠劒紛
紛其從衡兮珠履晶瑩以千百鳩俊桀以巷飲兮笑肝
膽之不隔雙耳熱而長嘯兮須髯豎而如戟或尋橦與
扛鼎兮或投壺而呼白既蹴踘以漫戲兮又分偶而抃
射窮鄱陽之暴謔兮輕千金之趙璧攬於莵之重裘兮
橐蠭門之烏號左夏服之勁箭兮右步光之霜刀縱晨
風以馳獵兮燎千里之蓬蒿颺礫飛而蔽天兮豺狼驚
而怒嗥氣歕勃其不慴兮拉甝虪於窮皋踏深雪而夜
歸兮呼美酒而烹羔躍馬顧眄兮誇一世之雄豪召屠
亥使麾鎚兮呼漸離使擊筑滄海忽其碭駴兮慶卿因
之痛哭持牛炙而啗政兮解佩劒而贈育朱家嘻布之
髠首兮要離誚訢之眇目招原朱於二陵兮各意氣之
相逐忽中宵叩門兮號胸臆之不平柄人哮闞兮姦人
狰獰戚人肆毒兮生人食盟中憤憤其憑怒兮訝烈焰
之橫生彈丸發而巨讐殛兮杳莫蹟其姓名抑恂恂罔
德色兮沒齒而不自鳴嗟夫人之慷慨兮殆燕趙之風
也亶犖犖其磊砢兮然狙獪之雄也睚眦蠆芥兮忽肆
諸路隅交遊罕擇兮禍發於錙銖萬乘恣其凌轢兮悲
厥終之可虞馳余輿吾遄發兮羌去去而弗顧士䞴趟
以跅弛兮鮮不軼乎常度壹睢盱亡檢柙兮良古人之
所惡志擔矯以亢厲兮覽八極而尚羊曩蓬矢之俶縣
兮肇有役乎四方長湛鬱其弗舒兮偕秋草而萎黃超
拂拔以遐騁兮收余駟於邊場戈鋋林立以彗雲兮旟
旐飛颺而拂蒼散貔貅於虎落兮聽鳴鐎而夜愴彼越
甲鳴吾軍兮竊憤醜虜之跳踉壯夫生而燕頷兮死馬
革其奚傷震鬱怫以渫怒兮目閃爍而揚光吾願上關
威弧兮落層玄之欃槍戲下煦煦其挾纊兮又慄慄如
負霜士炰烋而鏖戰兮曾莫抗其顔行鯨鯢擣以成觀
兮豺虎礱而催藏天驕絙於塞外兮遹威名與俱長帝
赫赫詔入關兮奏膚績而四覲閤棘偨傂其前列兮鉦
鼔嘈囐而靁振猛士騰躍以彪悍兮玄虯沛艾而奮進
佩長劍之陸離兮肘纍纍之金印天子嘉乃成烈兮躬
敬勞其懋藎玉歷頒於白蘭兮罽賓懾而内賮東震日
域之景國兮西壓月&KR1208;之末胤陋驃衛之梨磔兮祗黷
武而開釁虎賁罔所容鞭撻兮屹長城之坐鎮余既難
夫稾馘兮展永慕此崇功意飛揚不可以戢兮恐性行
之瞢瞢毒龍矯其上騰兮海水沸而洶溶肆虓虎之跋
扈兮驕豕躅於遼東憑不顧夫罿罻兮奄抱慟於良弓
或葅醢之幸脫兮引猿臂而自雄顧桑榆之夕景兮忽
回首而長恫東流逝以不返兮悵偉伐之俱空壯心頽
於麟閣兮託遠想於喬松旋余輈以徂往兮朅票然而
曾舉棄經營之擾攘兮求真人與之語願令介鳥前驅
兮為通言於玉女意眇忽其凌雲兮望三山而延竚朝
余發於中土兮夕余税於丹丘羽人蹁躚其成羣兮絶
雰埃而宣遊郯神明以高厲兮朋精粹而為儔垂蜺蟠
之離離兮總虯旄之浮浮攬彗光而為旍兮揭招搖以
剹流掣列缺之淫裔兮駕飛廉之颼飀望舒暸皎其騰
輝兮豐隆砰磷以彪休卬旬始其密邇兮尚神逵之可
摎惄戴勝有偭懷兮合羣仙乎好會將祝融前效軨兮
詔勾芒使展軑蓐收跮踱以樹旗兮玄冥狂趡以綷盖
紛紜鏗鍧轟以輣軋兮雜遝轇轕隱以硠磕烟煴煜煜
闐以砏汃兮騤瞿跐豸錯以賴䟺騰驤迭逷瞿以□踔
兮躑躅叫奡矗以濞霈青虯赤螭蹇其夭矯兮棼棼衝
嵸以奔駾忽清霞斕斒其異采兮迓仙侣之雲從揖岐
伯暨偓佺兮跽羨門與韓終邀桐柏之王子兮攜南嶽
之赤松既招方回於五柞兮又迎葛由於綏之㵵誰卷
卷其緝御兮候金母於木公賓翩翩交集兮於茲焉舉
觴屑瑶蘂為餱兮揄瓊靡為糧吸沆瀣為餐兮斟玉醴
為漿潄飛泉之微液兮咀石菌之華英列如瓜之巨棗
兮采木禾之芬香眷明光之媮娭兮咸欣欣其樂康賓
既夷悅兮於茲焉式儛拼湘靈弄瑟兮使馮夷擊鼓子
晉吹洞簫兮青娥為戛拊叩昆明之喨筑兮彈雲璈以
琚楀歌太霞之妙曲兮裊餘音之縷縷耽清都之節族
兮長無極以終古余竊樂此眇界兮迥異乎曩之所陳
聲色沉濁以冶蕩兮茲獨沕穆而渾淪心漭漭其浩曠
兮憺委佗以怡神駕白鹿余濯髮兮乘黃鶴余晞身載
青鳥陞閶闔兮狎紫鸞之馴馴登閬風又微閭兮儷無
始而為鄰餐六氣以遐騖兮焉熊經與烏甲驟噫鬱余
怊悵兮悲滄桑之數變木羊躓而一足兮紙驢碎而成
片石橋澩灂以灑沫兮銅柱垝圾其如綫紀崦嵫與暘
谷兮經咄嗟而忽徧竊聞令威歸遼兮蘇耽返乎故鄄
屋廬夷為鹿場兮椒壁荒而存壂白楊蕭蕭其嘶風兮
枯柏陰翳以連卷髫豎彎弓以彈射兮爰飛鳴而悲唁
展悽惻其若茲兮又何長生之足羨徐生入海兮五利
以為師攀龍髥之蜿蜿兮射魚鬛之狋狋雞犬不獲偕
升兮卒聖賢之見咍豈徒誚其尠成兮實心呰其貪癡
道坦坦其平廣兮罔矞怪以炫奇靈臺淈滑以不守兮
胥日用而抎之余焉庸此詭誕兮祗貿貿其狂馳泝蓬
壺以迅征兮策余服乎吾將反逕有俴而難循兮理有
訬而匪遠羌昕夕與食寢兮余乃衺騖而旁遁速黽勉
以遵路兮趁曜靈之未晚既律崛其遄歸兮弛吾轍乎
故閭彼紜紜祗攪心兮冲舉又夸虚攝浮氛以復正兮
屏萬慮而獨居東汎剽之纖彗兮信卬志於古初羌焠
掌而𣙜精兮密追琢其瑹璵逢萌視恐或實兮敢慆慢
而跌諸螾罔爪牙之犀利兮穴槁壒而為居蟹二螯又
八跪兮顧曾螾之弗如余乃寤夫繕修兮厪夢寐之拮
据㭬中貞為基兮葺禮儀為廬築沉深為冥兮豁神識
為疏蹇憔悴卬弗憚兮跂往聖之高衢慜余質之凡駑
兮單千百猶未迨望平原而勇趨兮猝遭躓於危&KR1041;意
蹙蹙若有所懲㣻兮忽又事去而忘改漫搖筆以雄視
兮矜文章之五彩綜綺縟之粲粲兮暎冰壺之皚皚啓
汲冢及西巖兮固菁華之所在潄羣芳之津潤兮振麗
藻而奇侅頤墳素以諠形兮雖蓬垢其弗悔謂顓顓喪
厥志兮戎相尋於罔殆閔醯雞而發覆兮徒與鼃乎語
海余願斂華而為實兮先樹本以為華扈尼訓之暀暀
兮株繩墨而不□翦蓬草勿繁翳兮俾昭揭於坦涂循
茂則而忽悟兮超永逸乎渨窪曦皦皦其中天兮何隨
侯之照車堅卓犖之貞性兮又善劑於中和剡靈光其
内葆兮允融洩以婆娑亡憤疾流俗兮局蹐為小儒蠖
詘曲以局身兮蟬戢翼而長臞彼鷽鳩之諓陋兮惟榆
枋之與俱勿恢張蟲伎兮凌厲乎九區鳥惡美羽而句
啄兮魚畏侈口而垂腴憫文豹之來田兮詎華采之不
殊鳳凰翔而翾翾兮應龍陟皇之赫戲闚芒芴以隱見
兮妙變化於有無瞻羣族莫絜迒兮諶卭志之攸圖筴
夸父之捷步兮堙瀚海而搏塗矢余願罔却顧兮羌弗
病其為迂亶厥躬無離訧兮吾獨征乎又何需歌曰風
慽慽兮薄寒雪滃滃兮萎柯偭辰光兮迅邁蹇蹣跚兮
蹉跎閉衡門兮浩歎疚余心兮實多載歌曰遊思盪兮
激昂倀踟蹰兮徬徨涉嶮谿兮惝怳眡經塗兮周詳誰
與余兮同好余將往兮褰裳
閔志賦(有序)(明)謝肇淛
謝子既嬰塵罔留滯齊魯之鄉心煩意懣不知所為傷
居諸之奄逝感草木之變衰老期將至勲業無成惻然
不覺涕之無從也迺作閔志之賦夫小雅怨誹而不亂
楚騷眷戀以自貞敬通擯棄於明時小邴滯淫於末秩
平子幽思安仁閒處每攬昔人興感之由其致一也要
以幽憂之疾鳴而不失其正故言之者無罪而聞之者
可以風焉其詞曰
繄崧嶽之降祗兮帝元舅之委嫕戎良翰於南旬兮皇
祖荒於海澨亶歐冶之扶輿兮鬱五丘之靉霼強圉麗
於單閼兮惟大晉之將晦紛衆芬之陊落兮羌余蜿蟺
而下畀遹匍匐其岐嶷兮又重之以姣好粲凝脂以朱
裼兮爰嬋媛於襁褓余既滋江干之杜蘅兮復蓻脩岡
之蘭茝&KR1140;湘沅之漭湯兮歷九疑之塽塏秣予馬於星
沙兮弭予轡於熊之隗夕容與於衡皋兮晨迴翔於岣
嶰峨吾冠之切雲兮曳赬霞為余履晞余髮於汨羅兮
吊纍臣與山鬼駟文螭以蹀躞兮招搖咸池之&KR0008;躧殫
遐矚於八埏兮羌一息而萬里紛吾既有此修姱兮又
内飾而秉貞既濯淖於塵滓兮揚陸離之奇文衆[言翕]訿
以骫骳兮曰余度之孔洵夙微尚之孤潔兮中徬徨而
自敦彼鵾鵬之搏扶搖兮蜩鷽姍於尺藩伊九皋之警
露兮炯一鳴而聞天脂余牽於吳甸兮絏余服於燕雲
紫薇歘而中開兮馭閶闔之緅氛霞旓靡離以髿鬖兮
虹橋滅汨而便旋乘騄耳以先路兮驂玉虯以承輪吾
使豐隆摐鼔兮玄冥霡霂而灑塵敕羲仲使控組兮蓐
收澹潏而解愠玉女要眇以遞進兮笑靨輔以承權綺
縠纖以煜燿兮搖迴風而弗任託蹇修以致詞兮願結
軫以禠神羌吾恐年歲之遲莫兮怨三秀之既愆指九
天以為正兮矢沒齒而弗諼搴芙蓉之翠裳兮紉蘿菼
之秋衣剔楩梓與檿柘兮夷薈蔚之薋葹芬揭車以盈
把兮擷素馨之留夷衆女申申以市艾兮既娼椓余之
蛾眉怙奓汰以比暱兮又嫉余之修詞青蠅營營而播
穢兮璆璵點而黝黟謂嫫母姣兮謂夷光媸使鉛刀剸
兕兮匣太阿於圜扉纖離伏軛兮款段先之摩尼圽壒
而不御兮櫝魚目而重綈曰余既繫於金柅兮羊腸瘁
廲以嶔崎窫窳電瞚以磨牙兮魈魎甡甡而躨跜玄蜂
若象兮長蝮□蟠而厜㕒甘余肉之乾胏兮齧余骨以
為餈蜮趫踉以含沙兮射余影於湖之湄㫚摧拉以震
盪兮重臲&KR1142;以靡夷恍銃䨻以&KR1503;磕兮天柱折而東排
彼共兜之圯族兮胡岳牧之疇咨崇虎虣而膴仕兮逢
干烙而斧釿平既放而槁馘兮胥湛僇於鴟皮吾豈不
知屈蠖以存身兮衡而莫之舍也爰雧木以惴惴兮亦
惟修姱之故也衆習習以鑠金兮天不辰而僤怒日月
不照余之蔀幽兮羌獨佇乎中露伊直道偊偊兮夫焉
三黜而改度箕不可以簸兮榆不可以食畢焉掩羽兮
繩焉糾而代結繄輈張而自躛兮又何殊兔絲之與燕
麥謂九霄高兮余躬既跼相彼厚土兮足靡容而踧踧
紛逸蹄與廣輪兮競晨征而宵服中忸怩而迍迴兮恐
疾行之無善跡鳳凰翔於高梧兮爰鎩羽於篻棘龍魚
服而離罕兮固螻蟻之所搤彼隍中之蕉鹿兮疇云夢
而弗覺粤塞翁之亡馬兮曷罔求而卒獲維禍福之弛
張兮譬倚盖之糾纏孰退而為進兮孰争道而顛蹶於
皇天之有赫兮鑒下土而靡忒衆仰眎其瞢瞢兮卒勝
定而靡克世既溷余之獨醒兮縱餔醊其焉益荃不察
余之微忱兮任窈窕之繁飾苟余心之自諒兮寥冥冥
其何弋居諸忽其不奄兮夏與秋其遞將鴻嘹噭而南
厲兮露儵零而成霜蟬嘒嘒而夕悲兮卉木黃落而既
盈鶗鴂之啁啾兮心含悽而中傷緬青陽之不復兮哀
戰寒此衆芳攬叢鞠以掩涕兮沾余襟之浪浪吾恐良
時之不我與兮睠美人於一方氲靄黳翳以洸懩兮白
日霮䨴而無光飇憭慄以淜湃兮砂礫紛豗而飃揚哀
故都之日邁兮歲序晻晻而電驤驚朱顔之倏改兮玄
鬢塵而既蒼曷鼎鼎以折折兮悲余心之猶蓬撫短景
之不留兮顧身名之罔臧夫何脩夜之緜淪兮漏淵潫
而未央釭明滅以窅㫚兮蛩螿唧嚦於頹牆魑魅瞠以
盱窺兮玄鼷䶘䶘而跳梁感余夢之靡成兮攬蕙帷而
彷徨朝余税駕於崑崙兮晡濯足於弱水馳遊驂於大
荒兮卸余屨於濛汜余與化人歃白鵠之血兮天孫衣
余以七襄之綺餐瀛洲之玉塵兮吸沆瀣之雲髓安期
𨗳余以上征兮躡浮雲之旖旎紛霓旌之藻綷兮列宿
煜縟而纚纚祝融扇余以薰風兮戾太清而爰止閶闔
砰硠以葳蕤兮繚金罘與瓊戺支旗翠羽蛟蚴蟉兮絢
虹梁之紺陛熊虎狻猊翼以交鈹兮瞻黼座而稽首悚
肅拜以敶詞兮儃弁栗而喪所勔少艾之結束兮秉先
民之大猶式古訓以自淑兮意燕婉而好修溘濩落以
顛越兮策高足而末繇目瞑瞀以䵝沕兮神淫佚而憀
怮吾不能西迴七曜兮寒春而溽秋不能耳視而目聽
兮陸大壑而濤崇丘翔不能六翮兮潛不可以泳流憫
余初之未遂兮孰牧后與之巢由高居而不復兮列缺
執余以仇仇余既悁脰而弗申兮重懮㥅而離憂聿秉
度以遵晦兮絜□篿而搘龜靈氛嘉余之中誠兮兆告
余以吉繇曰天不可違兮道不可斁運不可方兮變不
可識肆陰陽之鼔鑄兮孰知其極伊萬有之亭毒兮互
榮悴而遞易孰成功而不退兮孰旉華而不實孰處亢
而靡悔兮孰既豫而不革或由升而遘困兮或屯剥而
求復伊重華之徇齊兮茹草糗而庸陟說胥靡以植菑
兮舍版築而爰立姜縵綸於磻溪兮卒鷹揚而諒發嗟
孔轍之皇皇兮涕西畋而頓躓歌鳳衰以接輿兮劘虎
牙而見跖斯西行以辭荀兮訖蹈榮而湛族條鄧胙土
以席恩兮卒貿貿而溝瘠汲卧淮以政清兮湯尊顯而
&KR3472;僇雄既美其靈根兮曷懿新而投閣曾不如兩龔與
逢萌兮身嘉遯而不辱翳彼東方生之突梯兮避金馬
而玩辱疇云兩美其必合兮夜光抱而臏足疇云朽株
之終棄兮輪菌玄黃而炳矚懷宿昔之歡豫兮歲冉冉
而不復苦癙思以侘傺兮亦非余心之所欲省往諐以
屏營兮中恬憺而曠獨惟大道之無涯兮奚好徑而處
谷苟玄牝之長存兮安知蝸氏之蠻觸曰道為形根兮
名為德車静為躁君兮神為物樞夫唯聖人被褐而懷
玉兮羌吾有此瑾瑜苟寸心之罔軼兮歷夷險其焉渝
倏九天而九地兮吾焉知其所如亂曰鴻濤泐礴巖岥
㠂兮天吳舕舑豺狼嗥兮石室黯黮蔪艾蒿兮已矣哉
世莫我知莽滔滔兮西方美人我心勞兮蘭芷有秀菊
有夭兮無令荃瓊變為茅兮倬彼雲漢於回昭兮搏心
抑志光自葆兮白衣蒼狗紛遊以翱兮自我眎之若鴻
毛兮
抱貞賦(明)石珤
帝降命之孔均兮聖作則其未渝紛世路之滉瀁兮抱
吾貞以自居遵薙柞之遺矩兮翦蒙茸而令疏車輷輘
而邁塗兮聽長者之所如被便嬛其綷䌨兮疇不知其
為美信出言之有章兮念禍門之貽悔欲周容以趣好
兮豈前哲之罔貴顧賦質之既偏兮外若裏其能悖彼
麋鹿之在庭兮德雖老而未馴有山雞之孔武兮寧鬭
死而不淪矢惟直以自信兮璧亦不知其白諒物理之
各正兮有智愚之一德吾既離憂與患兮懼震趾之逢
尤將同羣於鳥獸兮又異氣之不可求思大人之遠遊
兮雖騁駕乎六合終回翔於故都兮飽湘流之一勺乾
與坤其並運兮咸得一而清寧維周柱之遺史兮抱無
名以為經覽萬物之動静兮固窈焉而各在也溯孔波
而窺虞源兮閱萬禩而未壞也曷闢而非翕兮氣必斂
而後散彼春陽之渺㵿兮疇不始於冰霰是用藏感於
至寂兮若斂華而復根保未發之太和兮粲夜氣之長
存豈鶉居而鷇食兮固無懷之逸民息固有時而作兮
妙精義於入神自屋漏以達大庭兮市與井其交錯鍾
鼔發而匉訇兮舞豔姬之瓔珞晃白刃之在前兮轟雷
之破山方澄心於止水兮契先天之泊然富貴固不足
淫兮恐茹藜之樂改相蠻貊之猶行兮胡衆疑之可詒
朝兢兢而夕惕兮恒内顧而反聽奉至德以周旋兮踵
如愚之服膺雖盤水之可奉兮忽覆滿而變盈矧師保
之弗臨兮不輟步於窈冥質既不逮於松柏兮期後彫
於歲晏金可渝而石泐兮莫堅貞之銷耎善何遴而可
持兮道何取而可遵玩括囊之無害兮首致慮於出身
黜枝游之穢辭兮發安定於儼若跡考父之循牆兮戒
子輿之履薄苟由中以潤身兮絜諸家以度邦寧履繩
而蹈矱兮敢覂駕而猖狂繄神聖之至醇兮始聲律而
躬度徒一間之未達兮尚計仁於月數況末路之崎嶇
兮華實溷而多違貌修仁而色取義兮假伯車而不歸
財一善之可稱兮已蠅尊而鼴滿悵藻鑑之日非兮但
求士於婉孌視中國為帷房兮競獻䛕而貢妍何祝鮀
之紛沓兮有江充之靚曼聖既不可以一蹴兮世波頽
而風靡非確乎以自任兮寧不亂於譽毁昔夷齊之耿
介兮違一世而不顧抑士師之直道兮亦三黜而不去
寧蹈火而赴焦兮忍委隨以干榮甘枯槁而赴淵兮羞
骫骳之成名豈不行忌夫太潔兮固余懷之所懌總璧
碎而珠沈兮肯同光乎瓦礫人固有遇不遇兮道豈因
而窪隆蘭在谷而自芳兮修竹寒而鬱菌芬與華其代
謝兮鳥翩翩其遡風視喧啾之並舉兮有戛戛之孤鴻
或屠羊而處穢兮或傭身於五羖歌白石於牛衣兮抱
汲甕於蔬圃咸和光而忍詬兮志與業其不頗吾惟求
堯舜而不可見兮又安能䘏其他息吾駕於疎樾兮解
吾佩於南沼散寶璐而弛明月兮何杜衡於芳草縦鸞
鳳而逸騏驎兮非青鳥以為媒颯遠飇之冷冷兮偕上
帝而往來聖與賢其轂擊兮遇文王於靈囿曰敬止之
一言兮可終身以為守苟跬步之失中兮風雨作而晝
冥體且解而弗集兮又何達於神明舟中流而失柁兮
車半途而解轍雖獲禽之如陵兮固智者之所惑况僥
倖於行險兮競角勝於魚龍恐獨寢之愧衾兮能不失
色於旌弓仰靑天而不憮兮俯清泉而不怍豈求静而
遇安兮自拙居而逢樂衆告予以大窘兮胡不轢天衢
而翱翔無亦有是心兮材乃後乎飛黃彼周公之赤舄
兮后䕫進而笙簧豈云勝夫一簟兮亦惟天命之所將
孰不欲體全而用廣兮古與今之可指聖人吾不得而
見兮庶幾見夫君予吾欲究精微而極之兮畏言繁而
道微託四德之嘉名兮慎幹事之樞機
抱膝賦(有序)(明)沈朝煥
余也郎潛有日抱疴經時蒲柳彫殘笑形骸之假攝凉
暄代謝感流光之易遒虚往實歸保恬亡智還真一域
釋趍萬緣馮生之顯志名篇未窺靈象張子之思玄有
作徒飾曼詞聊託高眠爰申短賦匪以掞藻揚葩是用
導達氣意云爾
滲玄液於麗形兮賅骸竅其異造節循虚而林樂兮緘
玄黃而若肖肆馮澤而負衍兮宅靈機之微兆中幅憶
以樞譎兮終涂憛而疑掉聿蒸菌之靡常兮紛躍冶而
授儀既執象以跼制亦曳聲而發羇乍排滿而負重或
捐瘠而離奇夷羣脰於肩肩霍衆眎於睢睢嘈肆懷於
剺櫟分窖縵而若微兀蝺螻於卑寢眇娟嫮而脂腴糅
千形以鼓鑄錯萬狀而殞虚斡流遷以消息乃窮宙而
靡夷伊肇古先厥初分類乃牙乃角牛首烏喙蒙倛傎
&KR0008;呱啜棄妹勤子屠母形枯質㒠傖儜若龐纍纍奔潰
長人巨狄僬僥侏儒何盈何縮厥狀是區叔山惡駭條
侯讖莩羊舌豺聲豎牛戾膚門黔邑晳仁暴殊趨豐下
亢宗梱祥當衢王駘介介子祀拘拘夫安知蹢閽之非
全支離之為庾其皆冶化於陰陽之炭而青黃於溝斷
之餘彼童而昏亦壯以頑纆牽是係柴柵是攌輿髠首
以怫㥜扈臝行而媻姍俠烈兮買首而畢志忠信兮自
屠而納肝信忌鵩以憚犧越棄意而慕羶互&KR1195;摵於滿
心怡撞㧙於世顔既崩騰以排拶亦蹢&KR2355;而摽斒介拸
畫其疑蛻垂缶踵而不顛任啄菢於卵殼乘渺烏以&KR0616;
還孰索之形骸之外而曠心廣莫之間爰有至人憬爾
噩悟阽焦原其量趾遠宫隣而儗步首廉麗以薄榮濯
靈奇而含嫮悼湛河而失航矯瞥天其鎩羽難玉寥而
璞沈舒&KR0008;躍其疇遇維單豹其互斲兮逃裏襮而靡寧
訛牛哀與鼈令兮紛變化而不經徒覆醢於婞直兮亦
叵形於質誠曾史煦俞於操藥兮斁顔冉於中龢之程
迺睇冥紀之紘覆兮睨發機而默折即臚情而端策兮
亦慌惚其若缺聊致命以遂志兮體閒慆而覃喆組仁
義於藻繸兮佩貞亮於珩襭暴潔修於熹光兮沁幽圖
於氿洌聿信姱以練要兮每執清於内熱謇予昌翔於
世詬兮中當途之驕穉橫汋諜以撟誣兮負噏訿之遺
累回寒離而玦環兮凛倏收其猶棄憑嘉胏以舒此丹
慊兮怫然觸象虎而心悸比判妻於逃藋兮求唐子而
跋疐疲玄戟於隕危兮華唐巔於陪侍金馬漫漶以漼
落兮名位儡以其隆替幸秩微於解諐兮舞居諸而隙
視於焉靦自厲以修絜兮獨慷慨而雇反悲青春之靡
邐兮遲白日之娩婉曠遇巷之尚塞兮洵納約之孤蹇
喜介疾於商兊兮決羸藩其未遠恐雔斂而臭載兮鰥
厥君而即於汍瀾之坂吾不能登樔而椽蠡兮故蠲征
於此路憾大雅之淪亡兮從三立之所慕聊枕藉於簡
編兮餐沆瀣於竹素罄澄心於儒林曠流覽於武庫顝
揚班之駁霞鶣淵雲之澍雨眇作者之為曹兮姱代彫
而肆潔蒪蘭芬之葳蕤兮噴長瀾以獨絶虚玄與俶詭
而森奪兮庸捷獵於操末躔緯度於正始之壼奥兮摭
華實於建安之封埒籠雅豔於意匠兮凉非薰白其焉
掇傲睨百代以引睇兮營魂神化以厚竊變丹青於玉
瑩兮猶鬱乙以憖巧而自閉夫亦知彫蟲之渺伎兮匪
衆妙之所尊遂蠠沒以愍生兮託唆詭以孤存重襲卷
銋而不可章兮思麾蚤而匿質虖休樊天垂氤而地騰
氲兮羌廓落而抱乎玄牝之根洞靈威於鼎嬉兮養五
德於愚芚就碩人以折中兮還吾反乎故宇神介山之
伯子兮異傅巖之築父啖首陽之靈粻兮躧鬼谷之舊
武求善卷之所淹兮遇許由於負黍款子高於中野兮
得伯成而駢伍赴清冷而藏枯兮締薖軸於阿廡意條
昶以憺憺兮俟回風而容與乘高駝而馭彼閬虚兮指
五嶽而遨遊來三花於二室兮踞啓石而虚求貫龐鴻
於天中兮撫垓埏而四周匪乞靈於降神兮通元漠於
鎮丘蹙巨靈使西傾兮擘雙掌之森張㻆明星而佩璲
兮&KR0034;神女之瓊漿博天帝於三峯兮歷嶔崟而削成乎
四方餐白氣於金天兮採芙蓉而嗽芳驂背指於恒巒
兮瞰炎水之潛育偭連綣雲雷於率然兮禱玄光於燕
玉繳彼鵃吺於幽谷兮揖昌容而洞闈虖北陸循路曠
以徑通兮覽蓬萊之舊山頫日觀於岱宗兮拾玉泥金
簡於瑶草之間聽稷丘之青琴兮鑿石釡而解顔羨南
榮而調饑兮指石囷而溉之列灊霍於前豆兮沐月舘
而蜲蛇血白馬而釁彼玄夷兮羽二妃而參差虖湘湄
騎騂騩而稅止兮吞雲夢者八九而邈不知其所如於
是含煙煴割玄契霍祲氛鏟欃彗抨巫咸傔屏翳粻瑶
蕊㪺瓊劑月妃㛂雲師嬖岐伯尚方祝融擁篲靈媧按
節伯僑傍睨忔惺惚以&KR1996;㥛曼流爛以淫裔踊躍而狂
趡以章亥赳仡而叫踏乎奡羿洞出鬼礨雄躍天門睒
暘日月&KR0008;捻乾坤招搖太一挏捩崑崙括囊元氣闔闢
帝閽卭厲列缺舒節北垠箕輝夕斂踆羽朝髠長離拂
尾素威奮蹲玄冥閟闃黔雷豗喧展融洩於太始而總
洪縻於渾元爾乃統攝遐心還反玄對修初服之婆娑
守常閭之昧晦盖約節而守神羌進道而忘技襲貞良
之潔白以為范兮製雅頌而為佩仍繫榮而督引兮亦
遄化而遞代無留車而崖返兮慚滌堊之未逮樂權輿
於自然兮味至德之盎睟互排虚而蹠實兮不窺牖而
覽造化之常態考則上皇逍遥中林據不死之床撫無
絃之琴兀然抱膝曠爾長吟吟曰俯仰天地常㫿盱人
生若浮朝露晞兀若土木含天機身無羽翼吝不飛蘧
生卷懷在知非老氏谿谷耽玄微河清難俟兮天不可
梯行道倭遲兮中心有違超絶曠蕩劫來歸匪抱初地
疇焉依
酬德賦(有序)(明)盧柟
昔謝宣城作酬德賦以報沈侯柟自庚子歲被誣繫獄
十年餘自分朽髊永絶人世趙王殿下憫然鋟柟四賦
灑以睿藻用雪梧臺之冤壬子冬柟既以上命平反迺
如趙朝謝王哀其窮錫之珍饌肉藥寵隆渙翰天日疊
耀方之宣城所感為德何如然神以理超情以文遣匪
辭之麗斯焉取酬於是因謝名篇聊著鄙賦曰
爾迺歲既暮時將竭寒螿鳴流芳歇搖落洲渚泬寥丘
樊千里直視黯然銷魂情感鵾雞愁淒斷猨悵氛濁之
褊狹馳清想於天埏慨夸父之鄧林弔燭龍於崑崙緤
余馬兮扶桑枝涉余䡺兮桂水湍拾江妃之明璫跨湘
靈之翠鑾於是巖巘互起江河橫變封豕卧啼雄虺坐
眄夙露傷足晨風瘁骭汨海濟以傾檝歘凌風而鎩翰
豈蒼蠅之點玉實萋菲之交煽囚圜土兮曳長纓俛冤
頸兮泣吞聲仰飛鳥兮不可攀思日月兮何時明嘉虞
卿之撰籍希黃霸之授經簡一閱而三歎魂竟夕以九
升志沈緬以鬱陶氣於邑而填膺揮思彤管裂衷竹素
秋澀就章風謠託賦信陰陽之迭運韙虧盈之無愆將
長號於帝閽賴造始於英藩偉神聖之授彩播天人之
名篇&KR2377;瀝液以淫灕紛藻潤而芳妍振金碧之琳琅照
丹雘之㻞斕羌雲涌以霞駁倏龍變而鳥鶱皎若凌天
河窺織女雲漢之章鏘若升清廟聆師㳙洞瑟之絃隮
末伎於何李藉隆譽於謝田翼二京之可紹埒三都之
並翾警司命之炯旨款士師之酸言爾迺聲流臣工華
照八表市虎解讒亭姬雪懆返景崦嵫合劒龍沼起灰
骴兮發夜臺披雲霧兮天門開攬衣帶兮非疇昔聊躑
躅兮心魂哀於是緩貳負之虐械啓華表之靈思雖城
郭其如故已人民之半非陟北堂以徬徨痛考妣之先
違二稚逝以如往一女殞而方歸彼蓬婦之苟活亦老
醜而堪悲涉園亭以凝眺見蒹葭之蒼蒼橋偃蹇以斷
石壁陊阤而橫窗雲幽咽於翠岫葉蕭瑟於銀牀瑶草
委兮菸壑桂枝彫兮垂牆望佳人兮不還歲將杪兮怨
長於是季冬嚴寒北風騷屑江雲結凍海煙飛雪蒼隼
凌飇代馬警節邁世懷賢銜恩赴國仰攀巑岏俯涉清
洌揭閶闔以延佇遵玉階而屏營壁連錢以銜釭牖疏
鏤而瑣青爛昭華於東序裊翠葆於西淸擬承明之彤
廬或鈞天之帝庭同虯顔之萃渥冠日表之奇熒待螭
頭以敶辭撫龍翼而若驚爾迺玉音綸發神衷燦亮天
風四敷春陽疊暢八珍馨流三臡芬颺駝羹巳霑鳳炙
再貺醴酒陳兮汎翠瀾醉起舞兮嬌朱顔願君王兮惠
一見壽千秋兮歌瑶壇精髣髴其如思情悒鬱而弗安
步徙倚以舛陛涕淋浪而流泉將振翮以遐舉忽掩臆
而長歎元雲鬱以凝盼悲風颯而無端昔圜門之多險
嬰金鐵之拘聯效魑魅之微軀望豺虎之一餐敢謬想
於煙闕覽清輝於鳳鸞德裕命而匪測恩潤身於無埏
幸濡翰於藝圃銜一羽而塞乎巨川迺為之謠曰若有
人兮滄海湄汲光景兮馭雲螭時蹇產兮隳淵涯宛將
逝兮長離思大人造兮參南離恢冤網兮超塗泥惠芳
腆兮恩不訾誠既感兮我心悲揄丹悃兮歷賦詩彌億
萬兮英聲垂
懷恨賦(晉)潘尼
伊疇昔之懷憤思天飛以遠迹望循塗而投軌遡朔風
以理翮冀雲霧之可憑希天路之開闢何時願之多違
奄就羇以服役因吳坂之峻岨畏鹽車之嚴筴嗟遊處
之弗遇奚鬱悒之難任背宇宙之寥廓羅網罟之重深
當屏氣以斂迹焉遊豫以娛心傅釋板以亮殷望投竿
而相姬窮獨善以全質達兼利以濟時耼安志於柱史
由抗迹於嵩箕理殊塗而同歸惟百慮其何思敢因虚
以託談遂逡廵而造辭
閔水賦(明)童承叙
王沙公子收吟發興戒御敕騶周遊乎竟陵之陸長眺
乎江漢之流裵回大堤之旁躊躇故城之上物蹇產而
彫零景蕭森而板蕩精惝怳以憀懰心忉怛而怔悵還
過三澨道見漢津父老而問曰何謂其然也父老撫膺
而長喟攬涕而前陳曰痛乎公子之問人命避巧於構
室靈胥躍怒於潮波陽侯效力於水窟支祈競怒於洪
河誠皇天之降匪斯人所能和也公子悵然有間曰嗟
乎詩咏靡遺之災書紀阻饑之戹今時則然矣若夫民
之罹病也顦顇之狀得無異乎父老曰殷雷震威蝃蝀
搆虐雲渰風迅電激雨作鬱氣滃浡繁湮濡滋林樹霧
迷寰宇晝失靉靆氤氲澩灂崩湱瀢沱硉矻沉沙潄石
韜三光潛列曜溢天潢瀉丹壑浸淫彫瘵之心沉瀹顑
頷之身烟寂寥而絶炊室垂罄以無營愁雞鳴於如晦
嗟羵羊之晝行爾其濛滵漣瀸觱沸滂沛既彌月以逾
旬衆沴瘁而虹潰物胥渰而靡孑路淤濘而罕通遂藉
疾而嬛疚爰抱瘻而長終公子曰若是乎其甚乎父老
曰風姨肆酷嘘撼乾維吸收坤軸江洶海湧谷轉山頹
浪翻波詭岸裂雲迴水怪砐硪河伯崔嵬豃若地坼豁
若天開龍飛揚以瞋目蛟騰驤而飛沫鯉一角而噴浪
鶬九首而滑&KR0008;匡隒為之泐嵃區夏為之昏濁居飄颻
於驚飇舟推折於深湍或挈妻以蹈溺或抱子以赴沉
或委體於盤渦或托骨於灊潯偃仰兮混淪之府躑躅
兮魚龍之區或載浮而載沈羌孰諗其止居公子曰若
是乎其甚乎父老曰歲暮時昏風起雲沈掩霞翳日積
晦累陰霰兮淅瀝雪兮紛繙密兮若絶疎兮若連穿細
微透乘危暗摧掇之指裂親之體虧如圭斯方如璧斯
圓如縞斯白如玉斯寒斯時也火井滅温泉冰炎風勁
陽谷凝起瑶城於粉野攢瓊枝於玉樹天地閉而嚴肅
藴隆結而寒沍於是蔽繻之夫枵腹之民觱發刺其骨
栗烈鑽其形乃徬徨而殭仆偃蹇而惸煢暴枯骸於交
逵横遺骼於蕪城使肉飽乎饑烏臭避乎過客盖終古
之𤯝億類之極&KR0008;也公子酸顰而捧心歔欷而改容重
進父老而告之曰詩曰哀恫中國具贅卒荒靡有膂力
以念穹蒼斯是之謂歟雖然今聖明昭燭德意懇惻遴
選臺司賑出帑積加以使命者率甘棠之政司牧者盡
召杜之德父老其將被如天之仁蒙掩骨之澤升父母
之堂就衽席之側當不淪沒於陷阱展轉於溝洫也迺
為鴻雁之歌以廣之曰鴻雁歸來兮河之側河之漣淪
兮菰蒲其實可飲可食兮去將焉極鴻雁來歸兮河之
央河之清冷兮蒹葭蒼蒼可棲可宿兮去將焉翔鴻雁
歸來兮河之濱沙波淨渟兮畢羅不驚返爾高翮兮其
究安寧歌竟父老再拜加額受命踴躍而去公子迺罷
御叱徒僂步永嘆歸疏所聞危坐待旦
懷思
幽思賦(有序)(明)顧起元
歲壬癸間顧子屬有所感徘徊黯然援筆賦之則有繩
之者曰古之賦也勸百而諷一若無乃為歸荑握椒者
嚆矢乎且夫香纓靡曼何必文府哉顧子曰唯唯否否
理有□之而塞情有抑之而揚是以濮上桑間太史不
廢巫姬湘女騷客志思意有攸衷非以淫示也客敞罔
而退
夫何一佳人兮步翩&KR1473;以自娛修䫉抑其若揚兮紛玉
薻而璚荂嬝初楊之旖旎兮美蕣華之閒都褕東海之
阿錫兮佩珤璐而紹明珠薄薋菉其不御兮滋茝蘭於
綺疏走鬯䟫以瞵盼兮志□蹇而踟蹰玄髮澤而可以
鑒兮曼睩流波之欲瀾縆瑶瑟而不忍彈兮願抽憑而
永歎羞鷰羽之差池兮感女牀之文鸞闚西隣之嫺麗
兮影欲就而復安鳩告余以自媒兮心猶惡其謰謱而
佻巧蹇彳亍而四顧兮望瑶池之青鳥指明星以為期
兮托微波而通辭蘭氣吐而若凝兮芳容澹而若思五
音紛高堂而繁會兮羌獨目成而心與雨霏霏其步檐
兮雲容容而承宇垂翠幬與曲瓊兮爇迷迭與都梁演
天老之素儀兮陳祕戲於軒皇乍靃靡若扶梁之汜漾
波兮又髣髴乎眀月之逸夜光意孏孊而不自持兮思
婉瘱而恐其不得當懼緯繣之數化兮要大神為余昭
之闔浮雲之驟合兮忽流飇而間之惟宴娭之瞚瞬兮
怨沛徂之須臾何雙鵠之担撟兮獨塊鞠此鵷雛回風
既呹肸而搖茹蕙兮明月又霒曀而敧碧梧朱絃慘而
不揚兮遺玄醴之湛玉壺不心知其亦已兮孰别離之
可忍氣涫&KR1594;其若波兮心緊絭其若韌菀余懷之邑邑
兮霑余淚之浪浪車跮踱而不前兮馬踡跼而不行余
既樹筳篿與菎蕗兮佇俟時乎吾將采惟曜靈之西匿
兮懼朱顔之易改雁南翔而&KR1523;&KR1523;兮鷰北逝而翩翩固
知余情其信嫭以練要兮願及君之盛年閉房櫳之靑
苔兮私掩涕而御蕙纕何黃姑之與織女兮耿銀漢而
相望擷秋菊之鼂英兮畏滿園之白露獨申旦其不寐
兮魂營營而至曙系曰我所思兮在鍾山欲往從兮江
水潺美人贈我兮玉如意何以報兮合驩被浮雲駛兮
西北馳春草萋萋兮王孫歸
永慕堂賦(有序)(明)顧起元
永慕堂者吾師京兆少尹毅軒周公慕其太翁太夫人
而作也夫五十而慕大聖猶難公立朝三十餘載今且
儼然華顛矣而孺慕不衰於少古之人乎何以踰也小
子元夙佩仁風誦蓼莪之篇舊矣敢泚筆以賦之其詞
曰
繄維斗之孕靈兮闡坤珍於雲陽仍佳氣於黃山兮芙
蓉矗而赬霞張徽水建瓴而㵗&KR3228;兮倒屈注於天潢茲
山之鬱鬱兮抉綠字於黃囊&KR3395;柏挂采虯於明月兮碧
楸鳴鳱鴡於凜霜封馬鬛而隱金椎兮負若斧而馮若
坊㨖嶟領之華表兮豐夷嵕之朱堂攩歸雲於薻井兮
抌騰日於茄梁薜茘繽紛而網戸兮申椒酷&KR2345;以被唐
畹滋蘭而畞樹蕙兮搖風振而遞芳唯大夫之顧瞻兮
中涫&KR1594;其若探湯神惝怳而孔填兮步夷猶而方皇懷
二人於明發兮詠飛隼之載揚昔汝南之樹德兮袪舊
風於斯邦俛仰而蔭彼數人兮譬寶劒之干將學王廧
而遠引兮披二酉而臸三蒼愕風墮而雲走兮鳴枯管
之琅琅冠切雲之崔嵬兮葺芰荷以為裳疏玉除而緝
桂橑兮紛旖旎乎都房喈鳳卜之雝龢兮叶繇體之將
將惟清心而玉映兮嗣彤管於孟光靡抱冲而弗盈兮
疇惇固而勿昌産龍媒於渥洼兮麗鳳羽於岐陽排玉
門而迣閶闔兮覽阿閣而迴翔職柱後之惠文兮補衮
闕於未央眎金鏞與玉鉉兮握蘭蕊而含香回遹彳亍
而披昌兮形䠞趿於神羊躬厠牏而紆綵兮忽乘雲乎
帝鄉左招搖而右豐隆兮鞭列缺而輾雲將唉寶婺之
挻暉兮趾曜靈而繼藏孔盖翠旍之翩翩兮挹婉衿與
東王青鳥集於飄囱兮鵂鶹啼於空梁河予涕之涔涔
兮海予淚之浪浪帝閽狺狺在鬱蕭兮孰召歲崇與巫
陽載敶詞於飛鵻兮爰告哀於上皇繩玉簡與金泥兮
掞天藻於黃腸欸合璧之不停兮痛音徽之莫彰神髣
髴於繐幃兮燈的歷於金釭眡南雲而綰歎兮步列星
而極明銜終䘏於旻天兮孰俾予之可忘帝求直於簪
劍兮騁驄馬於康莊厲排風於鵰鶚兮疐當道之豺狼
播箕澤惟豐芑兮陋缿筩之趙張視門左之桑弧兮丈
夫生而志四方練予情其信糾以夭紹兮唯蓼莪之䀌
傷咏白華於周雅兮奠桂醑而御椒漿陳羅薦授彼玉
案兮峙粔籹與餦餭闔華顛之肩肩兮純孝思之有常
彼艾首而遐慕兮於姚氏之煌煌踵徽音於旅樹兮耦
龐德於鳩郎盱茲堂之兀聿兮天辟址於陵岡下竹苞
而上松茂兮配二儀而久長亂曰天性罔□人靈植兮
六鑿既攘彝德斁兮鮮民之生靡銜䘏兮有美人兮純
孝一兮含德之厚心如結兮高堂峩峩音靡逖兮鬱陶
思親載營魄兮孝橫四海六幽塞兮援神司契世乃奕
兮子孫振振螽斯揖兮濬哲維祥考斯室兮於萬斯年
永無極兮
懷君子賦(元)楊襄
繄岑樓之翼翼兮倚層城之隩隈敞八窗以軒豁兮仰
飛甍之崔嵬面雲山之矗矗兮喧江聲之若雷肆瑶席
以鄭重兮呈琅玕與瓌瑰誕延賓之翠館兮倚吹簫之
鳳臺搴羅幃之芙蓉兮盼美人而和偕羌素懷而耿耿
兮望青鸞之不來謹修容以遥睇兮隔雲軿乎徂徠宛
清夢之繾綣兮忽中宵以驚猜步廣庭以夷猶兮瞻牛
女而徘徊援猗蘭以寫抱兮拂素琴之凝灰希盛年以
綢繆兮何參辰之或乖憶黃鳥之嚶嚶兮感賓鴻之獨
哀炯予心之如璧兮悵遠道而悠哉巳矣乎燕議詘兮
訓狐是咍荃蕙疎兮蔓草盈階曷歸去兮翦故山之萊
望玉京兮閶闔漫浮雲兮不開整羅襪以彳亍沾白露
兮蒼苔仰碧虚之明月庶流影於君懷
别知賦(明)趙時春
平涼趙時春既放逐於涇水之陽笄頭之麓友魚鳥而
伍麋鹿南山戚子秀夫釋輶轄而訪焉曰吾聞聖人不
役役於時而蟬蜕於物上故實之而冰消爍之而春盎
河淮橫流巨靈天吳贔贙吞雲而砥柱呂梁之碭不移
也吾子奈何解朱絃以紐犁埋韶濩之清賞伏龍光於
重淵溷淤泥而長往負鹽車而垂耳忘萬里之雄想曷
以翹首奮翼嘯青雲以欲上騰驤於九達之衢俟軒盖
之高敞苟黃虞之有作猶庶幾於方響使泬廓而靡倡
竟闃寂而孰與為黨乎時春曰唯唯夫子所言乃見田
躍淵之志盖未覩於盤蠖潛虯之事也蚤負褌而振股
視九華瑶池之境猶鉅厠也異哉軒轅氏之問彼髧髦
焉知其具茨乎田有粔籹無羨福茘釋蹻息蔭以誇連
騎操椎攻堅不藉鋒穎之利故聖人喟然於浴沂而擊
節於顔氏興漆雕之深說數有望於由賜故曰達人安
命君子不二仁者見之謂之仁智者見之謂之智百姓
日用而不知庶幾乎羲皇之治戚子嘕然而笑稱詩曰
振清風兮被皓月南山崒嵂兮涇流焉歇執策援綏載
脂而别
望遠賦(明)石珤
懷滹沱之美人兮睇恒山之長麓歷高岡之千仞兮騁
青雲之華轂西望封龍東瞻信都凌霄振衣遡風縱呼
氣橫九垓天開五湖羌欲去而邅迴兮睨荒墩之碧蕪
乃有却秦故城盟齊舊址禾黍西風蔞蕪漢水逢去燕
之望諸兮得田叔之梓里問前路於征夫兮訊山林之
野史訪棄瓢之老父兮求擊筑之巨豪贈昆山之玄瑛
兮解明月之佩刀發劉琨之清嘯兮等萬事於鴻毛山
欲暄兮雲萋萋谷無人兮鳥嘈嘈瞰梧桂之氤氲兮想
雙鳳之鳴翱盼芻兒之躑躅兮感雍門之悲謳果孟嘗
之不來兮亦平原之罔留繄陵谷之變遷兮曾幾人之
駐輈忽兩曜之徂邁兮挾八風而周流於是九州縱瞻
萬里入視山河縵迴百獸崛起叫衡陽之歸雁兮送天
池之鵬徙要海上之安期兮論羲農之曩軌采瑶草而
漫吟兮據高梧而假寐倏心曠而神逸殆不假於熊經
而烏跂吾不知世之忘人人之忘世也乃絶洪源復睹
秦人桑麻蔭翳俎豆龐敦歌流擊壤禮謹汗尊餐朝霞
之既多掇秋露之實繁拉芳鄰而共集傾高盖而定言
戛后䕫之鳴球撼千尺之雲根藹流沙之埲埲忽瀰漫
乎崑崙瀚海北注大江東奔碣石嵯峨巨嶽雄蹲蓬萊
方丈不可以跬越兮儼眉睫之且存予乃發昆吾相鄧
林斂遠翮披雄襟岱華礪鍔洞庭淬鐔起萬窟之蛟鼉
兮俾歌且舞以助吾之長吟
思歸賦(宋)梅堯臣
祿有可慕祿有可去何則移孝為忠曾無内顧則祿可
慕而可據上有慈顔以喜以懼故祿可去而不可寓噫
吾父八十母髮亦素尚爾為吏夐焉遐路嗷嗷晨烏其
子反哺我豈不如鬱其誰訴惟秋之氣至憀慄而感人
日生愁思側睇江濱憶為童子當此凜辰百果始就迭
進其珍時則有紫菱長腰紅芡圓實牛心綠蔕之柿獨
苞黃膚之栗青芋連區烏柙五出鴨脚受彩乎微核木
瓜鏤丹而成質素乳之梨赬壺之橘蜂□淹醝榠樝漬
蜜膳羞則有鵁鶄野雁澤鳬鳴鶉清江之膏蠏寒水之
鮮鱗冒以紫薑雜以菱首觴浮萸菊俎薦菁韭坐溪上
之松篁掃門前之桐柳僕侍不譁圖書在右或静默以
終日或歡言以對友信吾親之所樂安閭里其茲久切
切余懷欲辭印綬固非效淵明之褊衷恥折腰於五斗
盖自成人以及今未嘗一日侍傍而稱壽豈得不決去
於此時將恐貽恨於厥後
御定歷代賦彙補遺卷十八
