欽定四庫全書
御定歴代賦彙卷一百三十
鳥獸
鵲賦(梁)徐勉
觀羽族之多類實巨細以羣飛既若雲而彌上亦棲睫
而㤀歸爰有兹禽六翮斯具生無隠嘿質有玄素匪違
涼而就暑通四節以馳騖出崑山而抵玉入召南而興
賦其識知來其巢知風比之烈士時起則雄逢翳薈而
翔集乘清吹而西東荷休明以得性游苑囿以自終
鵲賦(明)李東陽
爰有靈鳥集於中林脩尾長喙玄衣素襟皦皦奇質泠
泠警心我有嘉辰懷此好音若夫飛甍峻閣繡闥雕楹
旭日初照纖飇不生茂樹芳潔繁隂翳清忽促刺以雙
透歘&KR2905;翀而迅征刷凝鮮之委羽寫婉轉之幽情紛衆
啅以争墜屢馴飛而不驚晴雪衝騰其下上閒華匝地
而縱横爾其乍東乍西倏近倏遠棲初危而不定去未
極而中返或周旋其却顧或撆捷其將轉方小佇於中
庭誤遲歸於别館曳餘音於未絶裊柔條之半綰若乃
玉關遷客金屋佳人淹沉幽圄之士雜遝高軒之賓託
春心於錦字迓曙色於雕輪聽泥金之小敕擁織翠之
重茵曉枕驚夢春山罷顰莫不窮途拭淚幽谷生春或
擎杯以酹地或倒屣而迎門嗤村鴟於牖戶怪野鵩於
承塵不利俗以投好徒增疑而召嗔試比物以引類信
兹禽之足珍乃有上苑虞人五陵年少挾孤彈於懷中
探危巢於木杪智藏乎其無形禍出其所不料豈百金
之足圖曾不滿夫一笑物固有所偏工意固有所獨適
故知來歲之風不能芘一卵於終日報羅幃之喜不能
解雙顔於漆室彼世態之無常徒因之而太息復有梁
州金印月浦銀橋羡崔梁之窈窕駭魯木之翔翱信慌
惚而莫究徒夸浮而可嘲吾將使茂先卷舌而却走成
式遁辭而先逃見天機之流轉知造物之非雕坐觀物
以自適聊寄情乎離騷
鵲賦(明)李夢陽
有翩翩之珍鳥秉陽剛而含哲擇喬榦而託處信于飛
而頏頡性靈達而好静恒相時而豫移知多風之害患
則徙巢於下枝善傳祥而逓音類明士之幾悟豈林巖
之遐閒游庭松而棲寓虞矰弋之見尋於君子乎是依
飲九霄之曙露啄嘉實之離離黃鍾厥月天地閉藏雪
霰紛其交下烈風嚴而雨霜羣植寥乎未坼諸動潛於
深密美斯鳥之前覺獨銜槁而營室窿象天體方則地
矩義備晦明智敵風雨諳擊衝之玄括背太歲而啟戶
諒綢繆之軫心黯拮据而誰語嘅春陽之未臨聊俟時
而共嬉感主人之隆篤戒彈矢而罔欺步玉除以俛啄
微風跂而自閒冀融景以驤躍昂清雲而拂旋激神化
以耀德逢印文而幻遷庶遺安於衆鳩順天命而自然
鵲始巢賦(唐)陳仲師
霜天慘慘兮楓樹之杪構彼層巢兮翩然宿鳥眄喬柯
以上下慙弱羽之卑小周匝經營飜飛繚繞履危而金
彈不發送喜而珠簾乍開逐初心之眷戀無利嘴之嫌
猜架木末居巖隈容足之前望一枝以棲息翻身之際
歴衆木以飛來拂曙聲多排空意遠惜光隂於朝暮迷
飲啄之往返於是攫腐草銜飛蓬重疊尺箠迴環翠空
凌寒而且近朝日構思而偏愁夜風俯仰求容冀思拾
芥之力縱横居止顧就積薪之功必使輕舉得便羣飛
會同遊嬉遂鄰於清籞窘束長謝其雕籠所謂摭實以
來憑虚相借則六翮摧毁三冬徂謝飛鶯將出乎
深谷黃雀亦誇其大厦所以踰遠林戾前除仰窺肅爽
遠慕扶疎當繞樹之時暫隨烏會在來巢之日常畏鳩
居非微禽之敢競幸嘉木之有餘嗟乎搖尾馴擾斂容
萃止依於主人來若處子匪能言以呈慧不善舞以招
美倘抵玉無虞摶風資始故巢林以何報惟化印而後
巳
鵲巢背太歲賦(唐)陳仲師
營巢有因惟鵲無倫始自小寒之日不當太歲之神辨
向背以經營必先避地顧縱横而委積足以藩身且其
矯翼徘徊向隅棲息時懷擇木之智日就積薪之力若
在離宫之内不可巢南如當子午之中無因逐北所以
率先表異選勝知歸應時節而遷易辨方隅之是非念
彼明神自易地而攸處顧兹弱羽信何枝而可依時也
苟遂居安寧辭力役銜腐草而構思向高柯以容跡動
觀所忌殊古人之橧巢理契不齊如方士之工歷擇地
巳有知風豈無方一枝而自託雖小數之能拘且相質
以和鳴喜同於雀乃卜居而類聚趨甚於鳬况復藉用
茅茨殊荷庇盖任風雨而自適豈隂陽而去泰念土宜
之是顧足見知方信天理以自然焉能向晦爾乃節届
玄律時方沍寒顧地角而知禁豈天時之可干無起土
功異銜泥而戾止知於歲杪聊寓跡以求安既而飲啄
無虚推移不滯得厭勝之良術誠棲遲之上計潛軫明
條之慮必附枳枸之勢摧枯拉朽已完葺於崇朝命侣
引雛聊優游於卒歲顧末俗之無違信微禽之可繼
鵲巢賦(有序)(明)鍾惺
繫舟西梁山下有垂楊數樹童然而其一鵲巢其上者
柔條獨起春發其色土人云以鵲巢之故得免翦伐感
鳥能庇木而氓之蚩蚩並育之意憯然著於動植充類
識端可以見天心焉爰作斯賦
維鳥與木之偶然初何心而相附雖靈鵲之擇木乃枯
楊兮其焉慕方夫牖戶綢繆飛鳴拮据倦形聲之相喧
恐桑土之我汙爾其冬餘春初燒荒刊路衆林童然偏
何獨茂盖巳烟日之向新胡止條枚之如故彼樵者之
蚩蚩兮何秉心之獨恕曰覩巢卵之相為命兮羌更意
而懷顧曰子曰室匪木曷據曰葉曰枝匪鵲焉護此風
雨蛇鼠之無虞彼斧斤樵薪之不慮辟彼伯鸞之借枝
於廡下兮暴客過而反步匪伊門庭之有光兮亦外侮
之克禦夫既或惠我以美隂兮胡不報之以雨露乃人
心之動於物類兮獨並存而同豫重曰有柳依依有鵲
棲棲疇導善氣疇遏殺機生殺感應惟危惟微充類循
本靈蠢同歸人天沙界佛土王畿永無戕和探鷇折枝
馴鳶賦(唐)王勃
海上兮雲中青城兮降宫金山之斷鶴玉塞之驚鴻謂
江湖之漲不足憩謂宇宙之路不足窮終銜石矢坐觸
金籠聲酸夕露影怨秋風已矣哉何氣高而望闊卒神
顇而智癢徒騖迹於仙遊竟纏機於俗網未若兹禽猶
融泛想慙丹丘之麗質謝青田之逸響與道浮沉因時
俯仰去非内懼馴非外奬夫勁翮揮風雄姿觸霧力制
煙道神周天步鬱霄漢之弘圖受園庭之近顧質雖滯
於城闕策巳成於雲路陳平負郭之居韓信昌亭之遇
似達人之用晦混塵濛而自託類君子之含道處蓬蒿
而不怍悲授餌之徒懸痛聞弦之自落故爾放懷於誕
暢此寄心於寥廓
馴鳶賦(唐)盧照鄰
孕天然之靈質禀大塊之奇功觜距足以自衛毛羽足
以凌風懷九圍之遠志託萬里之長空隂雲低而含紫
陽景升而帶紅經過巫峽之下惆悵彭門之東既而摧
頹短翮寥落長想忌蒙莊之見欺哀武溪之莫往進謝
扶搖之力退慙歸昌之響腐食多懼層巢無象屈猛性
以自馴抱愁客而就養於是傍跳德門言棲仁路不踐
高梁之屋翔止吾人之樹聽鳴雞於月曉侣羣鵲於星
暮狎蘭砌之高低翫荆扉之新故循廣庭之一息歴長
檐而徑度若乃風去雨還河移月落徘徊亂於雙燕鳴
舞均乎獨鶴乍哨聚於霞莊時追飛於雲閣荷大德之
純粹將輕姿之陋薄思一報之無因欣百齡之有託
鳶賦(宋)薛士隆
嗟萬彙之叢夥慶禀天而自性或同類而殊時亦異情
而一命惟孤鳶之挺質兼鷹隼之神俊凛凌烈之宏厲
飇飛揚以時奮真鷙鳥之英標而摶扶之匪迅者也豈
皇蒼之好德毒鵰鶚之靡仁損威稜於搏擊餘毛羽之
形存忍癡腸之屢空曠爪吻其徒云彼燕雀之何知唧
啁喧乎大厦怛拳如之文鷂蹇桀然為何者鶻孔微而
云讋顧匪甘乎乃下相彼翎之文著觀眄瞿其矍落六
翮翽其招搖上且憑於無莫何嗜樂之卑汚食孔甘於
腐璞舍血飲而毛茹牲體仁而肉攫睢盱漫其何以耿
含靈之是度兹有以得侮於羣雛而為禽之彼薄也走
觀物之資性渺百生之誠一彼目狼以兢戰蒙虎皮而
羊質舞獅人之為誑陣象轟其駭逸匪葉公之知畫覩
降龍而心失曾不如小鳥之知不視形而㤀實也慨高
飛之軒翥遠翱翔於寥廓振衣裳其楚楚爽精神之卓
犖毋為是鳶識而鷹章近取輕於烏鵲
大雀賦(有序)(漢)曹大家
大家同産兄西域都護定遠侯班超獻大雀詔令大家
作賦曰
嘉大雀之所集生崑崙之靈丘同小名而大異乃鳳皇
之匹儔懷有德而歸義故翔萬里而來遊集帝庭而止
息樂和氣而優遊上下協而相親聽雅頌之雍雍自東
西與南北感思服而來同
鷂雀賦(魏)曹植
鷂欲取雀雀言雀微賤身體些小肌肉瘠瘦所得蓋少
君欲相噉實不足飽鷂得雀言初不敢語頃來轗軻資
糧乏旅三日不食略思死鼠今日相得寧復置汝雀得
鷂言意甚怔營性命至重雀鼠貪生君得一食我命是
傾皇天降鍳賢者是聽鷂得雀言意甚怛惋當死斃雀
頭如果蒜不早首服烈頸大喚行人聞之莫不往觀雀
得鷂言意甚不移目如擘椒跳蕭二翅我當死矣略無
可避鷂乃置雀良久方去二雀相逢似是公嫗相將入
草共上一樹仍叙本末辛苦相語向者近出為鷂所捕
賴我翻捷體素便附說我辨語千條萬句欺恐舍長令
兒大怖我之得免復勝於兔自今徙意莫復相妒
白雀賦(唐)闕名
彼白雀兮降靈朱方羽皎皎而冰淨毛紛紛而雪光既
無日浴不假雲翔馴階除兮玉彩相照向庭際而花影
飄揚皓然自居賁以為飾與物無競隨時遊息知有文
而賈害則純素保光知惡紫之奪朱則大白呈色叶我
皇之金運旌我皇之道極又何貴乎黃以為名赤以為
翼然後銜丹書以告祉執玉環以述職所以異其類不
能同塵所以隨其俗將以順人不假倉以耗國不穿屋
以賊鄰刺穆公之將死以人為殉雪冶長之無罪示人
有親無以為凡鳥也不摭其實無以為珍禽也不利於
物庶考言以察用時有得而無失若以酒成禮我則能
近取諸身若以農命官我則能將委其質百揆有序萬
物咸秩豈不知鴻鵠之志與斥鷃而為匹悲夫未處大
厦閑於雕籠心眷戀兮猶期拂日羽摧落兮半已從風
望銅臺而路遠忿瑶池而宴終儻吾君兮為開一面呈
瑞兮還飛紫宫
鸚鵡賦(有序)(漢)禰衡
時黃祖太子射賓客大會有獻鸚鵡者舉酒於衡前曰
禰處士今日無以娛賓竊以此鳥自遠而至明慧聰善
羽族之可貴願先生為之賦使四座咸共榮觀不亦可
乎衡因為賦筆不停綴文不加點其辭曰
惟西域之靈鳥挺自然之奇姿體金精之妙質含火德
之明輝性辯慧而能言兮才聰明以識機故其嬉遊高
峻棲跱幽深飛不妄集翔必擇林紺趾丹觜綠衣翠衿
采采麗容咬咬好音雖同族於羽毛固殊智而異心配
鸞皇而等美焉比德於衆禽於是羡芳聲之遠揚偉靈
表之可嘉命虞人於隴坻詔伯益於流沙跨崑崙而播
弋冠雲霓而張羅雖綱維之備設終一目之所加且其
容止閒暇守值安停逼之不懼撫之不驚寧順從以遠
害不違忤以喪生故獻全者受賞而傷肌者被刑爾乃
歸窮委命離羣喪侣閉以雕籠剪其翅羽流飄萬里﨑
嶇重阻踰岷越障載罹寒暑女辭家而適人臣出身而
事主彼賢哲之逢患猶棲遲以羇旅矧禽鳥之微物能
馴擾以安處眷西路而長懷望故鄉而延佇忖陋體之
腥臊亦何勞於鼎俎嗟禄命之衰薄奚遭時之險巘豈
言語以階亂將不密以致危痛母子之永隔哀伉儷之
生離匪餘年之足惜慜衆雛之無知背蠻夷之下國侍
君子之光儀懼名實之不副恥才能之無奇羡西都之
沃壤識苦樂之異宜懷代越之悠思故每言而稱斯若
乃少昊司晨蓐收整轡嚴霜初降涼風蕭瑟長吟遠慕
哀鳴感類音聲悽以激揚容貌慘以顦顇聞之者悲傷
見之者隕淚放臣為之屢歎棄妻為之歔欷感平生之
遊處兮若壎篪之相須何今日之兩絶若胡越之異區
順櫳檻以俯仰窺戶牖以踟蹰想崑山之高峻思鄧林
之扶疎顧六翮之殘毁雖奮迅其焉如心懷歸而弗果
徒怨毒於一隅苟竭心於所事敢背惠而㤀初託輕鄙
之微命委陋賤之薄軀期守死以報德甘盡辭以效愚
恃隆恩於既往庶彌久而不渝
鸚鵡賦(魏)曹植
美洲中之令鳥越衆類之殊名感陽和而振翼遁太隂
以存形遇旅人之嚴網殘六翮而無遺身絓滯於重緤
孤雌鳴之獨歸豈予身之足惜憐衆雛之未飛分糜軀
以潤鑊何全濟之敢希蒙含育之厚德奉君子之光輝
怨身輕而施重恐往惠之中虧常戢心以懷懼雖處安
其若危永哀鳴其報德庶終來而不疲
鸚鵡賦(魏)王粲
步籠阿以躑躅叩衆目之希稠登衡幹以上干噭哀鳴
而舒憂聲嚶嚶以高厲又憀憀而不休聽喬木之悲風
羨鳴友之相求日晻靄以西邁忽逍遥而既冥就隅角
而斂翼倦獨宿而宛頸
鸚鵡賦(晉)桓玄
有遐方之令鳥超羽族之拔萃翔清曠之遼朗棲高松
之幽蔚羅萬里以作貢嬰樊紲以勤瘁紅腹赬足玄頷
翠頂革好音以遷善效言語以自騁翦羽翮以應用充
戲玩於軒屏
鸚鵡賦(晉)傳咸
有金商之奇鳥處隴坻之高松謂崇峻之可固然以慧
而入籠披丹脣以授音亦尋響而應聲眄明眸以承顔
側聰耳而有聽口纔發而輕和密晷影而隨形言無往
而不復似探幽而測冥自嘉智於君子足取愛而揚名
鸚鵡賦(唐)李伯藥
嘉靈禽之擢秀資品物以呈祥含金精於兑域體耀質
於炎方候風海而作貢備黼黻以成章繡領綺翼紅衿
翠裳飾以朱紫間以玄黃碧雞仰而寢色金鵝對以韜
光亘萬里之重阻隨四夷而來王既逾嶺以自致亦凌
江而遠翔開神情之聰辯發樞機而抑揚粤惟上聖先
天成命在萬物之畢覩舉四海而咸鏡仁沾草木信暨
翔泳咨此鳥之來儀亦攝生而遂性辯方物於圖象具
靈表於言詠酬對清敏發吐祥正實靡靡而可悦雖喋
喋而無競徘徊阿閣容與堂皇背風雲之遐路承日月
之休光聽簫韶之逸響味椒掖之餘芳更無歎於羅罻
終懷恩於稻粱齊鵬鷃於一指屬鵷雛而兩㤀翠融孔
質鴻鶱鶚跱應舞節以鸞回慕知來而鵲起先假道於
朱咮方徐行於紺趾配六象以表德參四靈而效祉庭
開霧夕景淨霞空乍褰珠網始出金籠遊萬年於木末
翫四照於花叢窺仙盤而飲露登井幹以承風懷故鄉
之遠思戀羇雌之舊侣望天衢以寄聲託歸飛而延佇
不假物以自衛必任真於出處以薄伎而見知亦無憂
於鼎俎不違道以飾智故忘情於所語豈止往來丹陛
周旋玉除悦芝英之靃靡愛蓂莢之扶疎將以整六翮
而遐逝望一舉而沖虚希九成之兆吉覬七日以傳書
時光華而始旦歲蹉跎而遽晚彼候鴈與賓鴻違風霜
而未返嗟銜蘆以避繳恨日暮而途遠羡嚶嚶之好音
獨遷喬於上苑仰上林之爽塏襲崑閬之重規實神秘
之棲息萃羣飛之羽儀翔靈囿遊天池翳叢薄汎漣漪
况能言之擅美冠同類以稱奇奉皇恩之亭育將謝生
而莫施惟一人之有慶願千載其若斯
鸚鵡賦(有序)(元)張養浩
亳州人來云張庭美賦鸚鵡者三切念禰衡之後一猶
難繼矧其三乎近乃獲其文讀之其屬辭比事摹寫形
態殆無餘藴麗則麗矣然未及擴而充之以禆世教以
厚民風以規多口故余復為賦此用竟其義云
維羽族之三百為號異而靡同最其口之甚者舉推此
為長雄韻笙簧於寸舌文錦縠於眇躬形雖儕夫禽鳥
實兼人之慧聰緩呼之而輒應佯叱之而斂蹤聞市曹
之衆咻亶無一而不通時擬聲以切效每驚稚而駭翁
原夫天之生物羌一氣之所鍾惟人焉為至靈故親孝
而主忠嗟他類之蠢然由秉受之失中或本下而末上
或足横而首縱或語焉而弗荅或挽焉而莫從胡於兹
而獨異以能言而策功非前身為秦儀定隋陸之兩公
世繇是而珍畜遂餌致於金籠欲求出而無計徒幽恨
之塞胷尚不悟其階禍猶言巧而語工嘗聞善游者必
溺乎水善射者必傷乎弓善飲者必中其毒善辯者必
受其殃於戲吾始以汝為人之亞今乃知其至癡且拙
而蒙也夫謹爾出話詩人所以美武公也仁而不佞聖
門所以贊冉雍也駟不及舌子成所以見惜於子貢也
惟口起羞傅說之所以諫高宗也至於語云欲訥書載
興戎禮垂難悔易著乃窮漢史有嗇夫上林之鑑周廟
有像人緘口之銅佛至慈而好生亦設犁舌之獄於幽
壤天至高而莫犯猶有翕箕之星於太空凡此者皆所
以明慎默之為多福而禦人捷給之為極凶也且白圭
有玷可磨可礱斯言一失辱盈四封故傷人則過於戈
矛之刃害巳則足為禍患之弓自古坐視敗亡者何可
枚舉而汝曾不聞之又何聾哉韓非自斃於說難蔡澤
竟挫於談鋒知伯氏以才佞而家無炊火國武子以亢
直而身不見容韓生以沐猴而怒項羽王墮以雞狗而
忤董龍張敞以私語而誅絮舜曹操以毁謗而戮孔融
伯宗見讓於家室賀敦貽戒於兒童其他若太史司馬
中郎蔡邕禰衡許攸嵇康韓博之徒於事無益咸禍之
逢汝苟恣而不戒旦莫必將復見噬於武氏蒙貴之蟲
也於是隴禽聞之若戚焉而不為歡悰者良久余亦歸
而假寐有客見於朦朧綠兮其衣金焉其瞳趾玉而碧
吻鈎而紅且躍且舞來前以告僕曰吾非不知樞機之
不密無以善始而令終然造物者賦余以如是之性胡
能廢而弗庸感子言之我厚拜子惠之我隆君其反而
自律吾何預於民風於是余乃蹶然而興蘧然而悟悄
四顧其無人而耳根猶彷彿餘韻之雝雝
白鸚鵡賦(有序)(宋)顔延之
余具職崇賢預觀神祕有白鸚鵡焉被素履玄性温言
達九譯絶區作玩天府同事多士咸奇思賦其辭曰
禀儀素域繼體寒門貌履玄而被潔性既養而亦温雖
言禽之未品妙六氣而尅生往秘奇於鬼服來充美於
華京恨儀鳳之無辯惜晨鷖之徒喧思受命於黃髮獨
含辭而採言起交河之榮薄出天山之無垠既達美於
天居亦儷景於雲阿漸惠和之方渥綴風土而未訛服
璅翮於短衿仰梢雲之曾柯覬天網之一布漏微翰於
山河
白鸚鵡賦(以容日上海孤飛色媚為韻)(唐)王維
若夫名依西域族本南海同朱喙之清音變綠衣於素
彩唯兹禽之可貴諒其美之斯在爾其入翫於人見珍
奇質狎蘭房之伎女去桂林之雲日易喬枝於羅袖代
危巢於瓊室慕侣方遠依人永畢託言語而雖通顧形
影而非匹經過珠網出入金鋪單鳴無應隻影長孤偶
白鷴於池側對皓鶴於庭隅愁混色而難辨每知名而
自呼明心有識懷恩何極芳樹絶想雕梁撫翼時銜花
而不言每投人以方息慧性孤禀雅容非飾含火德之
明暉被金方之正色至如海燕呈瑞有玉笥之可依山
雞學舞向瑶鏡而知歸皆毛羽之偉麗奉日月之光輝
豈憐兹鳥地遠形微色凌紈質彩奪繒衣深籠久閉喬
木長違倘見借於羽翼與遷鶯而共飛
白鸚鵡賦(以容日上海孤飛色媚為韻)(唐)闕名
稽聖人之遺文懿珍禽之不一彼善言之靈鳥孕聰明
以自逸苞火德之奇姿誕金方之素質匪含章以就殞
故遠時而襲吉憐碧山之孤高恃榮松之蔽密傳衆音
於清吹凝白華於皎日由是既飲既啄載留載飛觸雲
網以摧雨閉雕籠而見歸豈不由蓄素姿以羅患懷海
隂而遂違雖失羣以傷指亦順人而可依登玉架覘朱
闈苟安性以知樂每求榮而自微雪膚皎晶擯池鷗之
光潔霜毛瑩淨奪軒鶴之清輝且其翔不㤀止居必任
側莫厭傳弄豈驚撫拭狎君子之光儀遠虞人之網弋
感珍念而矜眷託恩馴以棲息而愛其豐姿冰華全體
玉色匪鵷彩之争妙何衆禽之比德呼名自應隔羅幔
而飛來教語半成學美人之漸逼故對綺琴而傾聽上
金屏而斂翼蒙正平之翰藻應司空之寵識夫玄默者
動之所求潔素者默之攸尚矧聰性以受絏悲惠心之
為亮抗幽意於霞表羨高儔於海上彼不材兮見留此
能言兮何妄或曰物惡近以招累理貴遠而無凶雖道
形以取美獨抱清而不從豈知夫善生者託人以遠害
能夀者輔德以自容是以承君子之恩渥獨蒙幸以遭
逢者也
白鸚鵡賦(以容日上飾孤飛色媚為韻)(唐)郝名遠
珍禽生矣于彼南域禀離宫之淳精得金方之正色明
而且慧聰而多識雖羽族之殊流與人智而同德懿其
霜毛雪毳鮮襟皓臆明眸珠朗脩趾赬飾理翮整翰仰
雲路而翻飛自邇陟遐託風林以棲息及夫出層嶠集
高松刷勁翼端麗容遇天網之四掩獻君門於九重用
能辭羣别類重譯而至閉以雕籠處之丹地夫違忤則
傷性常順旨以從人乖背則喪生不貪榮以求媚爰遊
上都隻影長孤懷好音而願語每稱名而自呼當其踰
山越嶂萬里遐曠常恐微軀毁全無妄豈知承曲成之
惠渥奉君子之嘉貺朝食琅玕之實夜宿畫梁之上而
已哉顧慕多違自惜容輝夢鄉山而欲戀思恩波而不
飛獨有邈乎長想忻然志逸效彼珍寶瑞我帝室坐使
素烏惡彩白鷴慙質若炎洲之愁霧嘉長安之聖日信
能言之見知接鶯谷而同出
白鸚鵡賦(有序)(明)王世貞
鸚鵡純綠色以其喙紅墨為雌雄見鐵圍山叢談而白
者紅者五色者最不易得北戶錄桂海志皆稱白者稍
大於他鸚鵡冠有五羽若蘐華作輕黃色怒則盡張尾
截如鴿外粉内蜜余從友人徐子與所見之果爾而靈
慧秀俊依人可憐子與以余之喜之也舉籠以贈而徵
賦焉其視正平不能髣髴視延年摩詰或差有致耳
猗西域之慧羽禀金方之淑潤頻迦授以仙音孟虧錫
其美胤倘瑶池之托質何青鳥之傳信冠擬蘐而三秀
尾如鴿而偏俊若乃孕别雄雌喙分丹黑黑則片葉破
霜丹則微苞拆白豈辨口之象人實靈心之天錫忽乎
穿林閃銀梭之透機舒而飲泉儼螺觴之承瀝於是虞
人慫恿以進羅射師屏營而却弩雖靡逃乎一目幸毋
損其片羽強髣髴而就食中掩抑而思土塊焉獨處悄
然私語彼越裳之遥使何異德而並依此隴首之下儔
復質是而文非出入珠罳夷猶紫微感異夢於司空受
真經乎貴妃爾其性含雅馴度絶驚怒皓魄增輝飛霰
奪素璧人出則一市盡傾玉奴入則六宫争妒何郎傅
粉以清言杞婦被縞而悲訴偶失身於罝網遂長辭於
林樾足何辜而見維翮奚妨而遭鎩嗟半菽之示恩均
轍涔以苟活顧壺冰以憐影臨綺颸而捫舌乃有謝豹
勸歸倉庚和歌聞音似友辨字則吪彼棲鷴之濯濯或
舞鶴之傞傞儼長狄之來魯郊非族類其奈何是以絶
念戎荒甘心謝庭藉玉樹以長棲顧瑶草而怡情啜三
危之澄漿飯九光之秀莖願得臣弇州之大鳥相與誦
聖瑞於千齡
赤鸚鵡賦(宋)謝莊
徒觀其柔儀所踐赬藻所挺華景夕映容光晦鮮惠性
昭和天機自曉審國音於寰中達方聲於裔表及其雲
移霞峙霰委雪翻陸離翬漸容裔鴻軒躍林飛岫煥若
輕電溢煙門集場棲圃曄若夭桃被玉園至於氣淳體
浮霧下崖沈月圖光於綠水雲寫影於青林遡還風而
聳翮霑清露而調音
紅鸚鵡賦(有序)(宋)梅堯臣
相國彭城公尹洛之二年客有獻紅鸚鵡籠之甚固復
以重環縶其足遂感而賦云
蹄而毛翼而羽以形以色别類而聚或嘯或呼遠人而
處在鳥能言有曰鸚鵡産乎西隴之層巒巢於喬木之
危端其性慧其貌安與禽獸異為籠檻觀吾謂此鳥曾
不若斥鷃之翻翻復有異於是者故得以粗論吾昔窺
爾族喙丹而綠今覽爾軀體具而朱何天生爾之乖耶
俾爾為爾類尚或弗取况爾殊爾衆不其甚與何者徒
欲謹其守固其樞加以堅鏁置以深廬雖使飲瓊乳啄
雕胡以充飢渴鑄南京飾明珠以為關閉又奚得於烏
鳶之與雞雛吾是知異不如常慧不如愚已乎已乎
紅鸚鵡賦(有序)(宋)歐陽修
聖俞作紅鸚鵡賦以謂禽鳥之性宜適於山林今兹鸚
徒事言語文章以招累見囚樊中曾烏鳶雞雛之不若
也謝公學士復多鸚之才故能去昆夷之賤有金閨玉
堂之安飲泉啄實自足為樂作賦以反之夫適物理窮
天真則聖俞之說勝負才賢以取貴於世而能自將所
適皆安不知籠檻之於山林則謝公之說勝某始得二
賦讀之釋然知世之賢愚出處各有理也然猶疑夫兹
禽之腹中或有未盡者因拾二賦之餘棄也以代鸚畢
其說
后皇之載兮殊方異類肖翹蠢息兮厥生咸遂鎔埏賦
予兮有物司之泊然後化兮默運其機陶形播氣兮小
大取足紛不可狀兮千名萬族異物珍怪兮託産遐陬
來海裔兮貴中州邈丹山於荒極越鳳皇之所宅禀南
山之正氣孕赤精於火德盖以氣而召類兮故感生而
同域播為我形特殊其質不綠以文而丹其色物既賤
多而貴少兮世亦安常而駭異豈負美以有求兮適遭
時之我貴客方黜我以文采弔我於籠樊謂夫飛鳴而
飲啄不若雞鶩與烏鳶噫不知物有貴賤殊乎所得天
初造我甚難而嗇千毛億羽曾無其一忽然成形可異
而珍慧言美質俾貴於人籠軒寶翫翔集安馴彼衆禽
之擾擾兮盖迹殊而趣乖既心昏而質陋兮乃自穢而
安卑樂以鐘鼓宜其眩悲盖貴我之異禀何槩我於羣
飛若夫生以才夭養以性違客之所悼我亦悼之我視
乎世猶有甚兮郊犧牢豕龜文象齒蚌蛤之胎犛牛之
尾既殘厥形又奪其生是猶天為非以自營人又不然
謂為最靈淳和質静本湛而寧不守爾初自為巧智鑿
竅泄和漓淳雜偽衣羔染夏強華其體鞭扑走趨自相
械繫天不汝文而自文之天不汝勞而自勞之役聰與
明反為物使用精既多速老招累侵生盭性豈毛之罪
又聞古初人禽雜處機萌乃心物則遁去深兮則網高
兮則弋為之職誰而反予是責
紅鸚鵡賦(明)張拱機
若夫雀應朱明鶉躔火德赤霄吐瑞丹穴多姿乃有巧
慧工言紺紅負彩兩瞼俱動四趾齊分乾皋載彼淮南
鶚狀記於埤雅罿中雪女持齋大士之旁使者綠衣錫
號玄宗之世洲草傳諸鼓吏舫題創自西京秃襟小袖
秦宫調帳底之笙響板琵琶蔡相感新州之夢玩供耳
目命制樊籠要皆質鬱芳蘋汁涴柳神翠翦間亦體鍾
皓璧淡勻梨面珠胎乃若象賁離明身膺赤芾彤文有
炳茜翮于飛調弄竽簧朱孔陽而載毨翩&KR1473;錦繡丹如
渥以尤鮮全披鶴頂之文宛噀鵑魂之血斯則涎尾烘
晴繁纓絢罽羞伍提壺布穀能諧正始之聲代盡閨紫
妖黃獨尚純騂之産豈謂多言數窮被諸赭以惡其佞
抑亦麗人多豓襲之繒以富其妝譯通秦吉服炫竊丹
翻妙頻伽衿雄吐綬枕畔假牝朝之寐應占翼折雙冠
枝頭安上皇之安祇見叢中一點價敵火齊偏教解語
衫輕浣布雅擅知音蓼灘楓葉經遶匝以顔分霞爛虹
蒸入迴翔兮色亂較書淚染桃箋猶記巧偷舌本工部
啄殘稻粒便堪踢倒洲名憐其夙慧特賜緋衣寵以脩
齡合封絳縣爾其轉喉顧影振咮掠翎初來蠻語調笑
郝隆漸習華咻置同莊嶽於是睍睆失媚格磔慚喧鸛
咳既死燕喃弱年閉葳蕤於金鎖唾珠玉於錦箋羾響
屧於幽幕伴鐵馬於前檐或喚妾以拾搔頭或勸郎而
將進酒自叙隴西家世間通梵本心經妒殺榴花恥來
赤鳳曾奪胭脂之山見色斯舉倘集珊瑚之樹聞語方
知此韋皋之石墖色澤不輝而麻客之雕籃威儀遜燦
者也至於紅奩繾綣紅袖裵&KR0966;紅線穿情紅綃織恨鳳
仙浸甲戲抛豆打相思猩醉拖裙膏膩脣香度哺天籟
笑啼態應朱衣之點人教歌舞照宜銀燭之燒謂宜開
籠放去解蝶縱歸使之頡頏王神還山止茂糅漏砂以
扶顔隱招松赤領霞城而刷翅熟薦櫻朱不然則排玉
戶颺金鋪催妝梳洗棲温樹之菁䓤報曉妃娥食上林
之品料隨鵷遊太液之波流題赬葉學鴉帶昭陽之影
閃映朱甍再紀神雀之年會續南平之貢
御定歴賦彙卷一百三十
