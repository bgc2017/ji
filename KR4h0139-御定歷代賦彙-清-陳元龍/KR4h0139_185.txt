欽定四庫全書
御定歴代賦彙補遺卷二十
曠達
大游賦(有序)(明)祝允明
允明以宇宙之道於我而止矣渾鴻包之萬象條之三
五肇構於其先宣尼總齊於其後君建為極臣成為業
士治為學民遵為世隨其時也易曰拘係之乃從維之
王用亨於西山允明時不自立身名隨人拘維將老而
神明中亮問學外廣有無之際三五宣尼之所營蓋嘗
冥訪其間焉斯用亨之利也暇日叙之為大游賦可以
垂語千載焉爾
夫何恢懬之大人兮羌縱觀於域中柯柘檍以為車兮
畢妙制於輪工建六等以道遠兮職三材以行空既軒
之以華轛兮又積中以堅&KR2343;招鈐且使附輿兮□□而
右從帀九圉而窮轅兮矤章亥之有終跨四渤以修征
兮隃華封以臨戎左賓暘於二桑兮右嚮晦於三舂前
炎洲以玩鳥兮朔幽紘之夢夢耳鞮象其支朱兮胡旅
瑣於蟲封惿皇盤之下繼兮中六圍而作宫命旋轅而
内歸兮攬覆載之所有薉蕭稂之被壊兮葾芳蘭之不
茂喬隰榛與山樗兮斤文梓令速朽獷貙豹之犇犇兮
藐麟虞之在囿叩鵂鵩之啾啁兮梧不集其鳳鳥夷高
岸為深谷兮堀墣礫以為阜翦珞礐以圊椁兮童丘隅
俾不&KR1732;睨洪河之横怒兮恒㐮陵而汨宇汹漫漶以突
徙兮數失色而病漕懷神功之難纘兮惋夏蹟之非舊
帶衡江而修截兮判二戒於左右聯南濱之百巒兮蜚
千泉而下湊亡晝夜而建瓴兮濜交注於揚藪漭散衍
於三江兮赴伯若而為湫瀵始癸而繼湮兮濆汜溢以
妄走蹇重咽之中楗兮焉執咎於授受嘅𤯝災之歲成
兮奲殫虐於吴畝&KR3161;沮洳而莫遣兮抎十千之維耦驅
玄黃以高驤兮循中原之舊服畫州邑以星敶兮敞曠
土之沃沃邈山川之遐隔兮空千里於一矚憶先王之
位天兮經九井以為國掌地政于司馬兮詳同成而澮
洫樹萬里之基楨兮厚烝人之安宅固君民之比輔兮
食無為之帝力厪諸聖之造述兮與世期而無斁何秦
孝之顛暴兮益衛鞅之薄刻始必懇以阡陌兮繼稅人
而蕩潏垝乾坤之綱紀兮勢一剥而弗復艾因時以苟
為兮僾彌古而偕極□蒼黎之增增兮糅千百其品倫
伊四業之各守兮劙百役以駿奔恫窮煢之顛隕兮懀
惰遊之獧嚚□戕之以宄賊兮摟豺贙而食人痡九夫
以征穀兮䬲凶餘俾悍滛捐田事而不男兮競逐末於
錢刀集千姦以為利兮網無䘏於戚曹攟泉布而操壅
兮靳濟物於一毛鄙逡縮於狡窟兮首驕戾於王侯工
不度而作滛兮聊須庸於斤陶皇天生此元元兮惠司
牧以大君建萬邦以諸侯兮賦官士而臣鄰寧一夫以
非農兮而戴履於乾坤怵兹辰其何時兮農八一而僅
存飱饛簋罔稽田兮畯曾弗得以食新鈞含氣於化育
兮哀細人之特勤予既未榖於道邦兮吁釋錢鏄而被
此鞸紳氣紆鬱而不觧兮意周章以交馳違巖野而即
市兮求化理於官司闚訟堂之佻佻兮匐萬子而榜笞
大夫□騁而憔悴兮不得知其所為輿胥五百柙千&KR0008;
兮引羔豚而飤之檄氄磔而□運兮格辰道而申齊士
呻癉於饟輓兮伍病空於陴垂悁四方以謈嗸兮甫焉
得而驩熙操艅艎之蒙衝兮晨横江而西㴑扣曾城之
九重兮闢皋應而疊五卬天京之鼎立兮頲綘闕以崇
騖欽萬域之攸則兮拱北樞之星附□三殿以中嚴兮
矗雙樓之夾輔閟椒闈之沈肅兮峻丹陴之複護列八
屯以周廬兮離千曹而張署啓巖閣以弘文兮宅大訓
而稽古坐耉成以寅亮兮諧密勿以釐務蕆法筵以尊
師兮訪道揆於墳素倣明堂之法象兮裁靡代之踰矩
近堯階之三尺兮削漢宇之萬戶廟四親以致享兮宮
崢巆於左祖右駢祠維太社兮同先稷而為伍毓儲聖
於青禁兮昭英華於文武觀靡究於中袐兮規載考於
庶府張五督以詰兵兮昈六官而開部廣通政而給諫
兮謹臺察與大理太常典厥禋礿兮宗人掌其圖譜謐
翰苑之閑清兮都成均之綽膴守信玉於符臺兮顓筆
削於史注欽天審其歷象兮大鴻傳其臚句光禄精夫
玉食兮僕馬備其徒御條萬幾以緄㐮兮錯群工而牙
布沛周詳以章徹兮互責稽而棐俌奕神祖之開業兮
濯神宗而善遷為王賓以觀光兮遵大路而北轅歷揚
徐而齊魯兮趨豐鎬於幽燕瞻帝居之際天兮服王心
之所甄葵啓承之有道兮盖同經而異權屹高皇之奠
鼎兮介哉格乎淵算承乾休之凝注兮憮坤輿之饒贍
執天德以守國兮豈徒防於天塹來百蠻之賓王兮會
諸侯之覲獻岠文宗而上徙兮扼荒&KR1967;之突踐居高屋
以尊臨兮繞衆星而北面提四外於有截兮晅奉時之
英見亶鴻仁之積洽兮熠光重而絫宣鱗百揆以具張
兮轂皇極之中懸&KR0766;工僚其偁偁兮禀成憲而周旋惟
弛張之殊科兮深㤖惑而眩悗殆愚固之莫憭兮縡有
幾於攸先山臣銓草樹而牧麋鸐焉能覘其韋弦匪余
位之所謀兮嘖奚煩於蕘言思沈潛而内求兮憺將歸
乎故苑縶佚足於菅限兮㩊鴻芬於枯簡䀨萬夫之交
鳴佩六編之神典探經邦之遠猶兮察庶務之奇變逮
長古而周歷兮該千岐而綜練勴勵跡於滔天兮抽幽
緒於獨繭殫精誠於至思兮肩旡象而諧劵情□㝗以
倏怳兮志強毅而逾鍊遄上升於至陽兮曮皇人之垂
見發袐鑰以授余兮叕炙筠之玄篆吟微辭以啓悱兮
歎樞栝之精雋忽不悟其所如兮㞕儃佪而傒旦宓閉
關而函光兮幸韜聞而滅見散神明於空靈兮泳皇冲
而敖衍兼萬化於芒機兮統三極於一貫識天人之爕
成兮假幽明之互贊寤道器之相咸兮歸有亡於亡辯
嶃歷聖之繼天兮討千文而同鍵杲曜靈於永宵兮齊
受法於皇旻承皇命者犧兮始拜受此玄文九穹無言
不愛道兮&KR0897;地寶以龍呈栝五十而有五兮峙大道之
靈根五相得而有合兮成變化以行鬼神觀穹文而祗
理兮載取物與諸身爰立卦以生爻兮用四尚而成萬
營居觀玩以既得兮勤假筮以質成橐萬化以鼓舞兮
潄千妙之幽源崇守位以財成兮纖出入之紜員洞生
死扵原返兮悉情状扵游魂冐承燾以彌綸兮貫異同於
千門逮農軒而顓嚳兮迭奉帝而詔人因龍鳥與草木
兮依水火而風雲備物象以周世兮抪養本於生民代
泰穹之何言兮晫神心於三墳司重黎於二正兮構貞
歷之四分唐欽昊以授時兮宗歷象而三辰虞絜齊彼
七政兮在璿璣而玉衡原欽明而被格兮址時雍而睦
親粲重華之協帝兮終命位扵升聞恭垂裳以無為兮
巍成功而莫名扈文命之神靈兮默取道於清玄奠山
河而再造兮相天地於成平帝重錫用玄範兮誥靇龜
而眎敶舒九章以列對兮姒乃第之以類成遰殷周而
密畀兮令箕武以載申揭建極之元則兮握天人之關
鉗援神契以設教兮假泰卜於歸連眷岐豐以下鳳兮
勑尼泗而來麟三聖演翼夫犧畫兮旦疏官而盡君亶
羣經之自聖兮以時差而錯出孔完天以總聖兮萃整
齊而立極道有本末而著微兮本微既其在易張末著
以長世兮諗禮樂之為急誠修身以御家兮弘治平於
邦國作人備乎儀文兮宣和興於樂律稽疇典而作榘
兮耿二史之布策放墳丘之眇綿兮綜唐文而姬歷昞
嘉謨與大猷兮心偕事而錄實閎刪述以詔來兮立型
模為永式體二篇以樹本兮用四典以示則張人綱以
持世兮參成位而撰畢世惟遵而勿渝兮釂天心與聖
職冥弗由以顛隮兮教乃廢而代汨聖何道而授若兮
懣不位以敷德掇侯史以衛經兮剙予奪而作格尹天
明與王憲兮準賞刑于霜筆三代絶而世變究兮六册
具乃聖功訖理與事而偕著兮勸交懲焉縣植从為治
以位天地兮違斯亂而乾坤熄孔既翦齊乎千牘兮攣
綱要而綴集愾漢武之中興兮業躅孔而均績蒐獲僅
於百篇兮訓終代而巳給云理道其亡垠兮亦庸傷於
多逸枿缺落於完籍兮咨三簡之不没何長息於逝者
兮摩存緒而弗繹抒人情以合化兮亮聲詩之為特悲
忽亡以永昧兮□天聰於瑱塞昄律天而襲地兮晊憲
章而祖述維天地之為大兮代天言而不息蒙遑克以
辭贊兮伏犇走而靡斁迒作息而顯微兮咸由戶而出
入考羣聖之攸作兮罔非天而自騭縒顯微之敆庸兮
覆相質而不忒普含生於兩間兮誰違天而巳立感微
賦之有聞兮愳白棼其髦習拊脩辰而暫寄兮矢乾乾
以永訖臮千氏之攢叢兮助馳蹏而翔翼覽諸師之襲
述兮披衆聖之膺臆苞鴻纖以條疏兮丳衷表而協一
遹㴑漢以游唐兮惠畀受以綿密考靈無示乎度躔兮
瞍焉察夫天日被賢恩如命面兮等父仁而焉域咻後
者之剽贅以沿兹兮吾將暴諸同心而未覿彼固自為
至一兮謂精義之我集泯前後之夏業兮迹深扄而固
匿何斯今之膚臘兮愗捐甲而逐乙熲高皇之垂誥兮
酌交久而無僻羣生曷靡靡乎顛視以奔時兮敢背祖
而妄執寘聖謨賢教於公擯兮趯胡悍而胡逆疇鳴閽
以一匡兮攑千載之流溺歲悠悠以隤頃兮洪章殆終
乎罄滅聖乘時以施化兮賢隨時而成謀諟憂樂以行
違兮肆有用而亡求賤將五十未服政兮憮往日之藏
修辰其息而亡悶兮&KR2850;將放乎大游擁良謨以匵韞兮
弁消搖以夷由揫千業於一函兮諒奚之而不優出衡
宇而遵塗兮邁九躔以環流駿一日以千里兮快崇朝
而九縣指河冀之上領兮&KR3426;嵩洛之中壂&KR1210;三五之更
都兮應玄樞而流建則乾元之用九兮□海㝢之疆甸
大畫圻於方州兮細規土於井田烝哉先王之宅中兮
憲井牧之攸便悼荒泯於周榘兮流一潰而亡返沈余
慮以構術兮摭餘規於周彦籍民品以有定兮括肥壤
而制限定永業於口授兮分授新以購羨縣百級以酌
授兮人無食而不佃析嬴田之南民兮易中原之隙衍
每縮析而羡授兮足牛粒與舍广稽十秋而合貞兮廿
有一而始斷既均田而畫地兮乃平賦之有漸都一郡
之税額兮總重輕之原版駕履畝以周旬兮核腴磽之
實算各斟酌以損益兮為新條而升殿第融紐以少均
兮總無减於舊貫既不縮夫邦計兮庶重負之微嘽自
理郡乃通藩兮究海内而普徧明明后之牧宇兮更審
地而制典租必當於壤力兮居中正而永奠㥯東南之
倚重兮最水利之難善偉高平之所列兮足紀綱夫羣
辯滌宣歙之上流兮濬百瀆之垔涮宣三江之故道兮
堅圍垾之防堰癙白茆之海咽兮趡百川而吞嚥病雄
潮之日至兮挾塗沙而壅填非時抉而歲剔兮道奚出
而不汧逖民勞而費穰兮役頻興而婁罥顧蘄疴以有
瘳兮而却藥之瞑眩兹譚固諧理叶務兮又焉睹夫物
狀之繁變盤盂之有稱兮道中卑而表淺沮洳巳膏膄
兮欲夷之而且戀撒梁而斬荻兮揆亦非潦疴之專騐
循諸貌以發救兮又豈一端之巳辯救術獨統夫宣防
之二歸兮在交施而各殉穰衆瘽以叢軀兮繄曷弗周
詳而異按長河滔滔而東駛兮歘怒嘯而撗濫夏跡漠
其非故兮洸亦不恒於一荐術固率彼其二歸兮亦與
徙不超乎三撰相時宜以各庸兮厥亦斯其樞楗瘼征
輸與兊漕兮擬重陳而歎倦官歛民以藝賦兮優哉冗
或踰禮慽牛毛於先王兮又安得一切而屏置率土殫
供正之願兮誰將不恭以沽戾憾緜肌之殄瘏兮而剔
刲以無己嗟五材之給世兮出與没宜相視彼濫耗而
潜匱兮顧不與司存之計傷財既莫由斯兮責求之而
獨委版十稔而審易兮徭一霜而均制呬法良而情隠
兮職競人以舉替業春陵而秋谷兮能錙察而銖諦切
考心以仁公兮子殆少於偏蔽悃存用於智數兮神鉤
察於聰慧拱默化以望孚兮蔑兹途之攸貴齊民生生
大校兮凡農商之歸二丁不足準兮田亦多昧田多聲
而鮮實兮商態錯於内外惻賦與工之加患兮從或董
之王吏征余駕而流觀兮覯懷生之遑遑明王厚下安
宅兮類四族以為邦搴冠領於士儒兮曳尾&KR1717;於末商
雖撙撙其異等兮貞萌萌之天良&KR2079;異世而殊道兮荐
多門而分張繁胥徒之蝟蒸兮裂兵農而别行悵庸主
之失馭兮魚不麗於王綱□邦本之逾寡兮縱冗雜而
日昌閔四窮之無告兮懥三游之陸梁棼汨蠧之旭旭
兮鼠化虎而羊狼忮乖絶於人道兮曾何有於天常余
蒿目而傍睨兮孰同淚之淋浪諰同類之乳育兮寄食
貨以為生古君王之子民兮廓一視而均情制生食與
裒散兮撢羣生而不頃自彼君之繆術兮務姑息而倒
衡算工車以為利兮崇婦臺之懷清商交農而雙厲兮
末顚本於不平悲歷國之臨財兮每剥下以踰贏賊哉
安石之聚歛兮詭市術於王經蔑均田以建本兮僥垢
源於流澂匹公姬於仲鞅兮企仁周於暴嬴侜后民曰
均利兮實胥戕以互蘦歔既無克於迷復兮盍鮮取於
無名走中原為治亂兮信珠玉之不脛持大道以生財
兮晧千古之聖程憡氓斯之巳悈兮日盝氣而涸精弗
少拼以欳齂兮任噊酋以無生彼多逐於商末兮呰拸
之以豢兵或徒食於釋老兮武餼賚於來庭&KR1818;何有於
二教兮肶□冠與穢髠唯玉食而海富兮烏有尚夫並
耕鉅創至濫以冥輸兮時有在而靡懲慒疒子之乞人
兮彛有政于周矜眇窶甲之微限兮如來者之日增壹
是蓄之為養兮俾溝壑之不盈簡夫夫少強力兮荓關
柝而牽征資官飱以免乞兮婦給衣以妻軍洎流莩之
遝積兮勿客視而它營至即團以為戶兮給廪飼以爲
恒移土邑以財輸兮吾特為之鼎鎗緌潛運以交抍兮
一仁視而不病苟客者之過繁兮著吾廛為土氓懠汨
治而戕天兮所鉅最惟民螟攘哺嬰之微餐兮饁饕夫
之巳膯禽郊牷之肥腯兮餥羣逸之蒼鷹委精純於塗
泥兮虹邦産於一甹沓伾伾之蝮虺兮吾何舌以指稱
皇威無崇而必□兮震乾剛之匉訇凛岳壓以霜殺兮
烈鈇鏚之馮凌慄神令之赫迅兮驚歘電而轟霆薈寇
賊而姦宄兮迨汨蠧之伯洶孰承天而法祖兮屠羣豕
於鋒瞴萑苻之日繁兮欲屏戢之焉從聖訓止於不欲
兮賢獄市以并容予其懲而猶異兮有殊初而同終矜
狗鼠之偪餒兮怒獍梟之鞠凶先釋苛於歛徭兮遂嚴
致於&KR0679;窮毖宥過以刑故兮兹刑罰之為中坦大沛於
僣竊兮劉姦殺之惡雄勿參差乃絶判兮皎冰凛而曦
融省潢池之披猖兮舉兩初以為萌懇原情以審勢兮
慎蔽法而即戎戢反側於招綏兮肩凶渠於大蒙報怙
虐以洪威兮與捐苗而芘螽湏慎察而痛劖兮裨皇穹
之仁公古王者之保邦兮作師旅於地水茹容民而畜
衆兮田偕武而興制垂列國以交更兮之秦鞅而大戾
后厥時以逾遠兮□摫裂而為二釃頽波以下注兮寧
能返乎涓澨謖譚計之諸諸兮僉傷養於大費亮先作
之叵復兮棼後述以多貳怛熙寧之保甲兮校拓跋而
猶疐微因損益以張規兮亦善謀之亞䛋采材官於漢
矩兮擥府兵於唐載韙長源之嘉尚兮擷稚圭之美議
重時募而精教兮乃要切之至最竊虞夫謫戍之永終
兮拲甲令而文致法常隓於滋久兮即三五而須異蠢
匹夫之麗辟兮將不宥於十世豐廪養之長糜兮且望
深而感細况懷土而廹窶兮繇竄迸以川凟遂益之用
核追兮煩鉤攝而部遞紛張官役徒以擾擾兮日馳驅
於四海惟益薄而損厚兮宜亦矢謨而請裁萬幾數求
言以罷行兮曾不狂夫之為辠非犯忌而亂成兮謂效
忠而襄治既未薦乎野謀兮敷公仁而從事軫鄉思而
甲蟣兮懲抽力而誅賄完家室以固志兮周粟帛以強
體時番上以休容兮辟賂免之姦怠拔私徭之長痗兮
襄侵掊之積穢故雖小而必刑兮兵無伍而不次挽千
漏於逸罘兮剔百門之宿滯力訓閱於往圖兮帶射蒐
於儒吏揆張皇之弘要兮知亡踰乎簡帥祖仁義以為
質兮厥禎之以勇智律經籍之典訓兮研歴史之成敗
厲瞿瞿之廉節兮化矯矯之直氣勤步伐于苗獮兮豈
臨機而尋藝推請論於司馬兮命畀簡於辰扆論必斷
於援賕兮斥浮聲於柔葸耆授鉞而推轂兮勿參之以
弟子軍容何為往監厠兮嗟乎李趙之階厲將攜壹而
僨克兮夫焉有於此係覈諏研於績敗兮畛賞罰之昭
㫼彼屠降於殪良兮兼粥級之作偽&KR1063;戎昭而不弛兮
飛蕭斧於朱刈毋徇免於援議兮必姦絶而良勱銷枉
毁於貝錦兮破滔謗於珠苡熊虎毅其六師兮魚鶴輯
其七萃務貌識而音别兮暋閑練而衷義㥄強足與密
代兮直寄命於童戲膢姦宄於中邦兮衛天險於荒裔
林建國而所民兮虔有整於職方藩周飭於隍陴兮垂
堅密於關梁崇函夏以立道兮陗百代之大防訏天王
之集統兮越歴古以包嚢樊封昄之峻截兮戒勤遠之
否臧頻迥譯於異貢兮只收誠於來王肯包羞以餽女
兮焉自殘而割疆無歲賂之坐雕兮有互市之交償鑠
皇代之神武兮跨振古而無雙曄神祖之清漠兮恢王
威而四張熯簡任於干城兮專權力而鷹揚弗牽肘於
彼夫兮譴賧而姦妨為恤士之無實兮猶餔饑而搤吭
䀠衡瞦以八燭兮迥浩劫而未央惄遐萌之繹繹兮附
九埏之芒芒徂日用而莫己兮串出入以隨陽悹亂衆
而治寡兮唈樂短而憂長念蚩蚩之錯産兮不越兹以
成邦愴美惡之必兼兮諶獨藉乎四良嘳兹良之自植
兮䇐素履以獨守每自彼以戕陵兮巋帝彛之固有相
斯辰之攸賴兮祗俊髦而畯叟甿既&KR1248;夫不井兮睎三
法之或救尚稽實於征輸兮還微息於頻㱙恐二子之
終夢兮虞和緩之懷手蔚大氣之紆蟠兮壬胚靈而降
秀顥蒼惠錫夫后王兮君成之乎黌校詳養射於夏殷
兮具司徒於周教帝首出以廣運兮幾新邦之綱要舍
賢能而安藉兮投碩材其安構渡長江以整旅兮倚干
戈而詢道築禮賢以舘儏兮聘名悊而探討及鴻圖之
懋建兮夙教士以有造漻辟雍之湯湯兮溥侯頖之浩
浩範端嚴以恢緻兮思周微而懇到曰成賢以為期兮
憙羅才而畢考藹思皇之濟濟兮聳周楨之廣效其在
今之司存兮澌郵委而同眇眺儒堂而闃其兮凝沈沈
之半沼籍束閣以停披兮琴絕絃而歇操填胄省之青
衿兮日聚散而三造俾庠黌而率由兮亦胡辨於土偶
之滛廟獨糜財以備聲兮疇蔀牖之為了漮法意於餼
羊兮名將實而枘鑿崇術四而尤餘兮僅偏誦其邇小
辨曾患乎先藝兮兹并藝而草草王國之克生生兮士
不乏於覆幬業每樹於高遐兮履亦周於末杪䯂騋牝
而如雲兮夫奚失得於櫪皂嗟嗟吾黨之徒兮要賢聖
以為期放四科而八行兮舉六藝而百家究學問以思
辨兮邵仁行而寬居行成物以博濟兮卷善道而遯肥
通天地人以稱儒兮贊化育於玄微國縣斯以求媾兮
士執應而登之學由循以成士兮教率章以為師時與
道有違行兮台詎隨以推移咿蜎蝡以自細兮胡不綸
冶而沮奚初既育乃后舉兮儴科條於隋唐務拔萃於
大公兮倍峻立其周防索理性於經術兮故全略於文
章方政事之需試兮策時宜以多方為程寧弗良盡度
兮逐有司而淑凉來薄海之彦異兮危尺罭之莫當予
歴觸於禹穴兮胡鼓尤於鰷鱨迅賢豪之絶羣兮挺堂
堂之贊皇麾時科而弗即兮喻龍媒之越行洵覂駕之
不種兮聳萬夫之攸望鄙負羞於大人兮空趾壯而心
長進逡而前却兮澹胡為乎皇皇曯時髦之升庸兮燿
勲華而頡頏倞霜蹄之超驤兮徯何有於王良羅目千
以得一兮先民所為感傷睿謨固經於神運兮勿拘梏
於尋常彙小大以兼收兮悉明側而明揚廥百材於場
師兮共京構於明堂掄梲楔以畢良兮粹豈獨於柱梁
以周完而大壯兮㢋備具而豈康害超等以異懸兮擢
萬羽之孤凰或科存而弗舉兮徒惋遺於衆芳為國惜
才何人斯兮謨罄畢於鴛鴦鱗甲乙於一斑兮可百年
之短長何斯據以卒躬兮信輊軒而弛張上既馮以升
沉兮下亦自為摧抗坐弊日以淪胥兮叢倖望而縈妨
尋世科之有無兮與第差之低昂鑒才出之先後兮及
卷舒之静庸孰失得以饒不足兮孰隆汙之存亡爾其
鋪觀而平角兮成效不其巳彰繚庶位之崇卑兮環中
外而周設尸脩政以立事兮並陳力而就列今視昔以
異宜兮沿與易而殊節祖建典以官士兮掄時宜而章
别多率舊以監成兮掖無期之皇業劼兼山之止位兮
臣何知而嘖喋想拱職以綢繆兮熙庶績以咸凝唐虞
和於朝兮賡元首而股肱昔秦人之憍亢兮儕百辟於
倌伻後秦胥以沿洄兮且肅體而諧情貌隆坐接兮呼
莊君卿塗黃還命兮席前目征崇庳必詞兮揚抑告行
皇王建設兮簡要以殷譆守官而罔道兮愚深眯於兹
評王用道以命官兮官將道而為命蒙夫昧體而守支
兮直置道以徇名逾追勢以滋顛兮偭疈坼而拒撑交
隔盭以無通兮不相謀以相能臣殊僚而一政兮肢運
體而析形咸左趾以將東兮引右夆而西脛各稱官而
罔道兮烏不病殘以殞生宰萃士而一命兮粗因科而
下上既&KR0681;政以稽績兮復何初以為量年疇力良庸兮
才奚由於耆壯木不谷栠而郊鞾兮材將鳴冤於族匠
非祖宗之盛心兮䠞後時之膠狀假三五㨀斯方以舉
錯兮當亦迷八四之直枉何莫峻登其異傑兮年序以
餞夫尋丈儇筆工以醫傭兮濁銅駔而穀養汙王章以
螘緣兮誨邪陵而貞降猥膏紈之流蔭兮偉漢疏之直
諒縱故襲之未革兮又何弗涯於漭沆凡斯亦不同之
貴兮非清波之都喪聲復侵夫無擇而無止兮益皇涂
之泱灢聞方人之不睱兮識野求之無譲將循位以求
理兮匪稱人為標榜槩焉名襲而任别兮姑試徵二三
之改尚公孤寵貴以年登兮未或倚其燮亮寄鎔甄於
中相兮獨調衆而拯病天曹天下之才庾兮無遐遺而
倖誷懸鴻鑑以八照兮能簿號之故㤀惎邦本囏固而
易蹷兮盱司徒之斯仗黨耗國之職思兮拱三緘而不
創非&KR0008;&KR0008;於竭澤兮哀株守以循罔祖議禮以作制兮
綱維誕其貞廣豈科條之無俟兮虚百年而亡訪僤哉
今之為政兮執邦刑以不爽憯死法不死情兮殱十九
之國命抗儒抑法誰為異家兮腐生迷而弗講豈三尺
難求於六籍兮對刻木而惝怳世生才以為士兮才弼
辟以親民顯利用以成務兮幽履道以媞身静庸兼維
天之命兮士也允三才之珍偏有才而善用兮聊銷慚
於宦塵守罷駑或不肖兮世何罹而尊親彼斗筲仕以
為巳兮用以學而為人何杖以為長兮后何藉而為臣
嚱余固艱夫谹議以畢偁兮亦&KR0008;此不尊而弗諒忥心
亨而道塞兮且緜緜而斯往庖人不越乎尊俎兮陶斯
握其范模作者慹其亡為兮藏山澤而為癯余懹靡得
於斯兮求兹人以為徒去城郭之垢氛兮嫁巖谷之鬱
紆漫陁靡以豁廓兮蒨芊綿而周遮岑崟嶔而譎鬼兮
流滮&KR0008;以趨瀦儔㕙麚而騰伏兮連庚乙而几几絢時
縈以繪繡兮戛鶴狖之笙竽闃無人乎崖竇兮鞠幽求
而單居未寝食於皇區兮安平康而樂分綴聲籍於士
舉兮足瀕申而猶遯褱君恩以無酬兮慚魯子之葵悶
抽長沙之太息兮夢宣室之宵問敷前聞於沈臆兮嘏
婉約而莫盡功必一於天人兮理不隔於顯隠通千期
於一契兮右皇靈於無冺奭明王之天造兮&KR0681;日中之
豐運塞王猷以登咸兮丕重堯而襲舜學無恥於不穀
兮尚席珍而玉韞若木不示乎世標兮神鳳無諧於塵
韻天錦莫覓其機杼兮媵三籟而微引先素王之昭誨
兮盖二方以庸世謂初道而繼齊兮有政刑而德禮上
焉恥且格兮亞且免而無恥明良誕務其至兮烝率次
以佌佌并殄㱪以誖捐兮稹人洼而時否政刑洵異夫
今古兮緒言無庸以究齒德如毛而鮮舉兮禮司存其
議擬俶鴻濛之巳渙兮佑作聖以君鄙大人後天而奉
時兮惇五典以為紀搤三百以為經兮□三千而曲致
摰元功於贊化兮全備體於唾涕措萬品之手足兮秩
其紛而壹貳衆高沈而疆爕兮參嵒砥而柴虎竇一決
以横趨兮倏滔天而洸潰非因情以植則兮溘焉一而
焉濟唏失德而信薄兮忍謝嘅於周史荒哉厖訏逷乎
標枝之不還兮將非禮而奚以禮隂作與生俱兮樂陽
來而儷唘聲容達而生神兮體音澌而死鬼肆犧媧迨
姚姒兮極隂陽之文理裁衣裳以吹匏竹兮熙殊造而
均旨柯出稊以為華兮毛傅皮而成美奏至治於雲池
兮盡物性於宮徵遾盛皇之厭世兮寓大柄於遞位雜
狡童與昏夫兮隤王彛於□委姡何别於芻靈兮冠裾
具而亡裏維禮綱於五端兮吉無先乎郊類莽欺天而
侮聖兮軾輩申以傅會唐既蕪以並配兮宋逾滛於赦
賚設有妄於祠衣兮位有汨於祧祪家庸行而不知兮
曾無違之能幾猥趙氏與北代兮洊變夏而由裔底蒙
古之遺醜兮騷增尤於九圍非穹皇之命聖兮疇撥亂
以勇智祖一匡以再造兮駕百王而絶儷篤父子以孝
慈兮協周文之敬止董百官以為朝兮截冠舄於首趾
肅大别於掖壼兮斬收承之顛委囧前星之繼明兮郁
青坊於繼體羅九服以樹屏兮藩不億之其麗釐羣神
之滛號兮叙百辟之規第推文質以四達兮布方策而
漸被盖郊廟之大儀兮時乃定於睿志馮三重而建制
兮曰非君其不議儻時命以下詢兮嚴丘澤而敬事象
雷豫以張樂兮薦祖考而配帝侂權輿以成德兮善武
周之斯徯遻昌期而惰愒兮抑將順之能怠較民用於
兹辰兮纔一合而百戾胥濫越以敗矩兮淪逐慾而鄰
戲誺輕重之不權兮&KR0008;僭陋以交昧委䈥力於無情兮
擿貨財於空棄儼衣裳以臨莊兮况大君之斯侍端章
甫如會同兮可非喪而去佩詎公庭之為燕兮䙝長□
而&KR0681;視噫人服之不衷兮奊孽孽於卉毳玩窮狄之盈
觀兮惡衣妖之怪忌殽室舍以什皿兮等衆歎於一敝
余既未聘乎上國兮望王懸而不耳過閭陌而或聆兮
閧緇黃而倡伎亂一雅以萬鄭兮喿四戎而錯厠日作
息以震驚兮駭律吕之焉寄嗌六合以恒瘖兮䁎九陔
而悉聵八門張而何風兮四時行而何氣雅烏噪於晝
日兮鸑鷟翥而不睨頠穹輿之定位兮磤風雷之鼓吹
廡草木以有條兮噰䖵蟲之吟唳僑仲佐伯以尊王兮
使其民而有義臣何望於今堯兮不觀興於兹禩王乘
龍以中立兮冶六有於鑪鞲根人綱而植初兮落有家
以俶載簡姬姜之世貴兮愛任姒之徽嗣逑關雎之窈
窕兮論鐘鼓而樂只貽銑鍰以前郤兮暢迭御於朓朏
親郊禖以降乙兮儀姜嫄而茀子擇周宗之妊傅兮拜
后夔而教肄密緝熙於光明兮斮刁牙之侵嬖扞千邪
而勿接兮賦萬幾而歴試隆親親於九族兮剏章條而
登殺鏡前塵而邁拔兮羞田恒之惏纇&KR0008;實産以隸國
兮歲坐觀其銍艾保堯睦於不疎兮供虞接於無匱弸
支蕃而土限兮司存寧能以無概維天王廟世以七兮
實殷周之弘制茫皇古之靡究兮二代亦復宗異如姬
周之二室兮固不祧而非次别太祖以特立兮三昭穆
以對莅乃一祖而二宗兮與四親而共備迨後王之復
宗兮猶文武之不替廼七世以為恒兮確古今之通誼
於皇明之握符兮羕天涯而地際暀既廟於有七兮那
千萬而莫計皇高文之巍巍兮掔百世之永繼丕承烈
於歴葉兮列諸宗而祼餟撫大典之徐謨兮意冲襟之
不易纉昭穆以無紊兮乃傳世之常系或頡頏而高卑
兮儀馮從以位置匪今晨之攸聞兮法周知以為貴曩
聖祖之丕訓兮定儒臣之請禘矎趙氏之禘祖兮亦時
棼於僖藝侯王儀之不襲兮曷由疑而永廢當肇統而
慎始兮固宜存而不遂累重光以欽承兮將神靈之有
俟盍懋建於崇典兮偁閎義而時起地時正而道合兮
從心究於外内擊孝順而諲潔兮悃皇彝之極至洎儀
章於物數兮比聲思而容綴載采采於羣神兮莫不審
於享祀開明堂以嚴父兮汗大號以施治嶐法宮之九
成兮翼前朝而後市晝三接於康侯兮旦五徹於弼士
更叔孫之蕝貌兮整鉤陳之法衛幄明王之采章兮柬
鹵蹕於羣代被黃虞之法服兮禕日火於繡會貞輿旂
而籩簋兮盡生用之百器蒐古今以分宜兮區雅俗於
殊裁革滛巧之哤靡兮絶邊陲之陋悖后謨臣以逮民
兮宮刑廷而御海王有三以寡過兮杲風草之相逮常
經總乎嘉吉兮與賓軍而喪祭周上下以用施兮惟日
見之為帠爛揖譲於交際兮彧玄黃而牢醴纚目縷以
條支兮陳更僕其焉既雖殊王之更轍兮儒亦紛其輈
轊㧬往辟之故秩兮窈三典之略在辭有單而巳蔽兮
道有一而知二迪在者以推施兮僅含氣而亡愧徽列
君之有作兮荷羣正之勤惠諦䋲矩於銖權兮研節度
於旒繫覓迷途於擿埴兮興證辨於張蝟置根枝以交
參兮部優劣而互採鑠開元暨君卿兮亦司馬而元晦
頫今昔而時措兮斯數家之為懿按三經以疏繪兮又
莫茂於先輩煥堯文於神祖兮大集成而班賜茁楨柢
於恒性兮順條柯於日履申邦教之森矏兮補未充之
俴細鋪遐邇以折裁兮要覸時以為揆剗昏狂之僭濫
兮俌眇忽之不暨匡以居正之名兮章以昭明之軌來
九苞以均儀兮誃相鼠之遄死遵王度於截防兮允蒲
盧之可企觀天文以察時兮賁順叙而貞明昊穹牽而
西没兮儀娥錯以東行訂俱右之臆談兮淵鍳破乎迂
冥檢班陳之分土兮何壤局而霄弘嘗有貳於分星兮
亦未究其諦精夏曷不中近天心兮三隅偏闊而空䆖
經舍輹以環轂兮二十有八而咸趨中謂狄雖曠而邊
裔兮分厠占於規零豈理果能御器兮乃因理而不通
測遲留與伏逆兮校客流與無名綜天官於靈憲兮囧
休咎之分徵珠璧信其有期兮同上下而清平氣多符
而罕戾兮翼儆修之有行矧氣否以變沴兮漠不省其
遑寧暟歴代之悊臣兮遝治歷以齊政遡都閎而下之
兮孔難剸於一定監往故而聿造兮大統於斯而為令
彙羣造以折衷兮改月行於守敬免久紐之必譌兮徵
良師以時訂曩授時之可採兮祀四十而巳病嚴緹室
以候氣兮莊修表以測景於製律以治物兮鍾一正而
萬應既禮達而政修兮馴刑清而世康愷人蕃而物條
兮曼至和以充盈王中正以居心兮氣驩通于蒼黃玉
燭炘憙乎泰宇兮員嘉來而八風平禔仁浹而功振兮
烏没世而不㤀騰風詩以交宣兮鏗作樂以薦享本吹
筩以造律兮擢五要以為綱緒審黍以定管兮正九寸
之黃鍾各三分以損益兮於相生以旅宫均七始以為
調兮八十四而成章間者闊焉䕫曠之無作兮術布策
而炳明渺杜荀之神觧兮代巳希而非亡讙述者之悟
諝兮議驤烟以誩攘遴執隨而成渝兮非數詞之巳彰
肇和聲以製器兮倚度曲而綴行摘窈眇於純和兮拔
&KR1448;密於腐常衎歆神而賓德兮戡哇鄭之猥厖嗟金元
之逓嬗兮聲後國而猶荒沸俗躁而胡疾兮且將裁而
未遑唍斯音之幺末兮爾猶昧其條章囅杭都其何響
兮鬼嘯啼於晝梁鏜吾聲之有作兮融噍殺而鏗鏘頌
皇烈於神明兮適今時之豫昌延鴻碩以倡搆兮逝效
工於更張即二裔之俗譜兮鑄昌時以雄莊給比閭之
小奏兮嫴備部於下堂猗帝德之夏殷兮般穆穆而鍠
鍠誕光天之下兮至海隅之蒼生吊幽明以效答兮郃
六幕而同風遐休嘉之弗呈兮抑玄文之或爽五耀潤
於乾垣兮五財理於坤軫河岳位而澂静兮四類效其
靈命萬祗嚴以衛釐兮䰡鬽伏而不𤯝民於變以時雍
兮同虞方而風動蓐王區之棫樸兮天命生於熙朝皇
契道以盡受兮非行違之異標器必藴於徵庸兮志須
亢於冲遼愚幸賦此玄玄兮愕夫人之它操潜兹未之
或悶兮令逹又胡以宣驕巳焉哉俗以勢而成世兮勢
以時而自然淈時勢以太順兮存兹道以為楗森三端
而翕張兮亘宇宙以推遷仰惠銜生於黔雷兮肯棄受
于崇圜飛元靈於泰虚兮收萬實于甫田控大一以貫
之兮艐有無而齊詮撫羣有以日用兮秉神根之淵淵
羡諸子之敏修兮㗊交通而互全兆流歸而皆海兮億
管瞰而均天微無拂於風鳥兮碎或攝於筳篿躡太一
於九宫兮丙離章於太玄機條條於木獸兮數斤斤於
銅丸灼莘降之非異兮易菽兵之戔戔抱鴻通以款塞
兮疾細滯而浮漫悉蟲沙而願遂兮當貅猰而不戁惟
無欺與至慈兮所不負於高旻坦詔鬼而交神兮直衣
&KR1754;而踐川譩凡夫之妄顛兮北二子以暌分謂殊儒而
端異兮繆世教而為三昔柱下用表而存中兮師友於
我文宣竺尊儲性道之本兮其何事於嚚讕千門萬室
横六内兮朝蜚波而夕煙卬既尚此皇符兮炬百幽而
一焱戚城隍之湫仄兮赦羣蟲之所廬觧胡蹝於黟垢
兮翺洪翼於蒼墟櫋脩雲以為輈結浩氣以為輿並三
辰以循紀兮極八遐而同區晙晞髮於若槫兮夕留輧
乎融都蓐收前以道轅兮誥玄冥使迎余召飛廉以興
飇兮翬屏翳而滌塗氛祲伏而淑朗兮恣余襟之所如
翫羣生之起滅兮觀兩儀之渙儲朋山河以結觧兮實
曜宿而盈虚銜紫皇之默詔兮偕金女而同趨統父母
於元氣兮或天神而一衢問日月其何紀兮咍死生而
焉殊真一性以長覺兮去六凡而不居大哉余游奚適
而奚來兮㗨焉往而不歸與
大觀賦(明)洪翼聖
觀象易垂醜闚取大局曲寥廓可由神會盖蚍蜉觀穴
鵜鶘觀溆&KR2599;蛦觀山夏蟲觀暑若夫鴻鵠竦翅而羾雲
大鵬回飃而瞥夫則觀夫垠鍔下盡乎山川䚕大人之
遐眺兮何聊浪而無涯放心意於埏紘兮廓包羅而靡
遮爾其耳目則曜靈舒望烱晃乾坤東爥煬谷西覛崑
崙攬一世而無封奚啻乎鍾山之燭龍爾其威祉則列
缺霹靂砰砰硠硠畢沱灑潤霢霢汪汪發動於微眇而
焱厲熿朗乎八荒爾其宫室則天為宇兮地為鋪叱雄
虹兮為梁斸若木兮為桴削五嶽兮作柱略神州兮按
圖巨靈兮司䋲黃羲兮執樞彼柏梁建章駘盪别風長
楊五柞之屬不啻蟻之垤而山之隅爾其園林則南溟
之池天漢之槎瀛洲方丈之勝大椿冥靈之華鸞鳥兮
女牀騰黃兮渥洼玉醴兮靈沼木禾兮異花靡不偨池
欐桅湁潗陸離其布如雲而其爛如霞爾其寶藏則瑛
發藍田璧滿荆山綠碧瑴玉駁犖璘斑與夫蜀江之錦
浦海之珠瑊玏碝磩玫瑰球琳之屬莫不霍繹紛泊於
山庾水府之間於是居則爣閬遊則逍遥疇夾轂兮攝
提孰啓路兮招搖飲余馬於碧漢兮緤余靶於帝宫揖
金天之少皥兮覿南陸之祝融猗蒼龍與玄武兮共遨
遊乎青空隘天地之為籠兮歘出籠而觀外悟有形之
為樊兮奄跳樊而縱旆於是回旃反轡擊節而歌曰流
覽六虚兮渾無端涉躐澒濛兮顥氣攅朅來蕩蕩兮霄
際看遺世兮返混沌抱元兮揚巨瀾此之謂神道此之
謂大觀
閒居賦(有序)(明)魏學洢
余自觧識字即志四方年既二十亦云壮矣乃足跡不
能徧千里而又客處以為常夫古人閉門讀書則有仲
舒遨遊山川則有子長悠悠閒居余何為者也賦曰
空庭晝永恬浪風驕秋深多慨歲暮無聊撫几席之優
游覽林樹之招搖感暇日之非易聊攬物而逍遥其居
則柴門晃朗茨宇廢蕪盤渦浴鴨古壁纏蛛草芳木榮
羅生室隅其木則綠榆楊莢青杉絳桃桂枝梅幹詘曲
嶕嶢其草則苔碧蘿翠蘇紫苕黃淡竹青青菰蒲蒼蒼
其花卉則西膚媚嫵菡萏清芬芙蓉幽麗叢菊繽紛其
書則陸藏鄴架出斆米船蟲註鳥譯魚貫蛇連藍本麟
史草薙狐禪其朋儔則蹁蹮婆娑晤對汝我鎮日静嬉
竟夕匡坐灑落斯臧方毅亦可其童僕則蓬頭突鬢短
衫蒙戎冥心蹇舌&KR0008;屼倥&KR0008;漏深秉燭睡眼朦朧其樂
而遊則野袍翩翩駕言登高漪痕新長村郭輕刁歸來
揚揚鼓簧舞翿其風雨則輯楮糊忩展冊獨觀豁兮目
曠寂兮意殫思入而親春風蕙蘭其雪則徧啓軒廡擁
爐兀坐飇轉霰迴衝幬撼座快劇欲狂憬頑豎惰其月
則天空儷水階白疑霜樹影蕭疎中庭四望偃息不能
長夜仿偟其攡辭則幼眇竊闚顯出涉趣埶藉寒梢機
隨驚兔時采菊悠然時天潢倒注其飲則量齊玉局興
邁無功愞浮蕉葉勇涸荷筒頹然獨酣茅閤從容其歌
則忼慨激昂馮弔曩事伉直逢顛侫諛獲志朗嘯當哭
徘徊不置其勌而夢則彳亍於徐違風就日娛覽屢遷
&KR0008;彼紆疾或平濤潏湟或層嵓嵽㟳或淋灕&KR2760;斝或從
横琫珌或青黎歕爓或赤松授術或結趺少林或攜登
太室其蘧蘧然覺也則短檐不掃敗樗數椽鄰雞樹鳥
景物依然於是悄然作而歎曰雲移莎岸天覆晴川矯
首遐眺風光去年勝衣若干淹滯江南遲遲長日誠何
以堪
棲清賦(有序)(明)祝允明
苕施公悅民隠君子也身慮並清為居以棲署曰棲清
乃為賦云
何人區之寡潔乃靈駕之艱寄睇城市兮湫煩將搴裾
而高逝無更從於彭咸憙先廬之不弊乃惟歸安之邑
眷兹大姥之墩梓桑樂鄉枌榆故門坦素履離喧羣抱
玄璞揚幽芬高尚其志驩然願言集百勝以為居宮一
畝而安儒廓以芳園疏為流渠山石犖确草木扶疎韻
爭高兮梅竹隂合秀兮蕉梧級甓為梁累□為島奇橅
海外異拔霄表鶴鳴於臯魚在在藻龜扶莖以巢連鹿
交角而眠草若夫靚堂崇廡重棟連楹臨以層臺敞以
廣庭燠以曲舘凉以丘亭左琴右書前壺後&KR1553;鐘磬在
懸戶牖有銘於是息廣胖凝虚靈褫垢滓游神明偃仰
至玄消搖泰冥燭造化之樞灼萬物之情玩四聖之幽
文研六編之遺經尋曼倩十洲之詮覽伯禹山海之形
遞鐘一鼓商歌數賡烟霞為之飛動日月助其光晶既
對聖賢亦多賓客玉塵時揮巵言日出式燕且歌或射
與奕客曰美哉掌人之棲乎濁穢遠善哉掌人之清乎
中外一請薦署曰棲清庶斯名之賓實客有太原祝生
嘉其旨因稱曰卬非正則兮皆濁而卜居卬非湏無兮
棄馬而違邦泳黃生之平陂濯孺子之滄浪睎廉立之
伯夷符得一之昊蒼稱既題之屋牆以揚先生之耿光
也
歸來賦(明)王偉
歸去來兮山中樂兮胡不歸予有草堂兮乃在青山之
麓黃溪之湄山如屏以面列水縈帶而四圍白茅潔兮
廕宇蒼松樛兮承楣不磨不雕丹堊靡施前堂薄飾兮
以待賓祭之所後樓稍崇兮盖備水潦之不時别掃一
室高明靜虚竹几藤牀左琴右書澹泊無營危坐跏趺
汎有輕舟陸有篼輿聽鶯兮策杖看竹兮擕壺我有兄
弟如塤如篪燕嬉為朋言論為師一月再見怡怡愉愉
居民樸野土壤沃肥菌如芝而無毒茶味甘而可茹橘
經霜而不酢蔗得火而成飴瓜美比北土粳長敵東吳
魚多鯿鯉果饒柿椑自耕而食自織而衣為農夫以卒
歲無鬼責與人非其樂也如此吾胡為不歸譬彼燕會
醉飽則退矧三爵之既過察主色之不在苟貪戀以遲
疑將招尤而速罪甘窮約以終身縱寒餓而無悔嗟夫
天地無窮兮民生倏忽獨抱耿耿兮媿修名之未立徒
美食而華裾亦何貴於萬物幸吾兄之耳提庶有見於
髣髴苟朝聞而不疑雖夕斃其何恤誓餘生之匪懈冀
此願之可畢
北窗八詠賦(明)楊守陳
有媺一人居瀘之陽耕道獵德枕書籍經若渥洼之神
駿欲籋雲而上征爰思采蘭之什用歌考槃之章年冉
冉而流邁髮種種而侵霜鳳毛縹而横厲鸞誥燦其流
光跨九逵之大道闢數仞之高堂潭潭渠渠噲噲奕奕
若霧滃而雲浮如翬飛而鳥革宛虹拖於穹棟飛霞灼
於修楣鬱山川於外戶滃竹樹於中墀有窗豁如爰在
於背鬼劃神剜撤蔀祛蔽惟白間而列錢匪交疏而結
綺法陰陽以成樞順朝昏而啓閉向地祗玄武之方處
河圖一六之位納廣莫之高風挹沆瀣之正氣可以招
黑帝眺塞睪望恒山瞻北極此陶淵明所嘗棲遲而偃
息者也爾其月榭鳴琴雪窗玩易萍沼觀魚松亭放鶴
則玉軫映九霄之璧韋編沾六出之花金鱗躍兮綠罽
散縞衣翥兮翠幢斜拉仲淹於汾亭招康節於洛社縱
目濠梁之濱開籠孤山之下於以歌太始而鼓淳風玩
先天而探太極識高下之相因見飛潛之各適豈比夫
操求凰而漁色卜僂句而成欺忤諫玩棠色之矢臨刑
歎華亭之唳者哉至若隔竹敲棋倚花搗藥杏圃春香
菊屏秋色則楸屏浮翠雲之影玉杵映紅霞之輝錦苞
拆兮惠風起金英晃兮瀼露晞伍四皓於巴園煉九還
於蓬島步逐董林之仙飲從甘谷之老於以適閒情而
消永日却痼疾而引修齡騐陽春之和氣結晚節之香
盟豈比夫睹金錢而諱輸飲璚漿而生感催花鳴羯鼓
之喧餐英葬魚腹之險者哉凡此皆北忩之樂衆美畢
具不但清風徐來永日無暑卧五柳之陰得一琴之趣
而已世有若九方皋之相馬者得天機於驪黃牝牡之
外則瀘川之鄉即柴桑之里也吾方見地平而天成鳳
儀而獸舞思為䕫龍稷契以為堯舜之輔語諸羲皇上
人猶隔塵凡而睎洞府也
湖山雅趣賦(明)陳獻章
丙戍之秋余策杖自南海循庾關而北涉彭蠡過匡廬
之下復取道蕭山泝桐江艤舟望天台峯入杭觀於西
湖所過之地盼高山之漠漠涉驚波之漫漫放浪形骸
之外俯仰宇宙之間當其境與心融時與意會悠然而
適泰然而安物我於是乎兩忘生死烏得而相干亦一
時之牡遊也迨夫足涉橋門臂交羣彦撤百氏之籓籬
啟六經之關鍵於焉優游於焉收歛靈臺洞虚一塵不
染浮華盡剥真實乃見鼓瑟鳴琴一回一點氣藴春風
之和心游太古之面其自得之樂亦無涯也出而觀夫
通衢浮埃之濛濛游氣之冥冥俗物之茫茫人心之膠
膠曾不足以獻其一哂而況於權爐大熾勢波滔天賓
客慶集車馬駢填得志者揚揚驕人於白日失志者戚
戚伺夜而乞憐若此者吾哀其為人也嗟夫富貴非樂
湖山為樂湖山雖樂孰若自得者之無愧怍哉客有張
&KR0008;者聞余言拂衣而起擊節而歌曰屈伸榮辱自去來
外物於我何有哉爭如一笑觧其縛脱屣人間有真樂
余欲止而告之竟去不復還噫斯人天隨子之徒與振
衣千仞岡濯足萬里流微斯人誰將與儔
東山賦(宋)楊簡
吾之日用何如哉如東山之曉色蒼茫無際不可攬取
其間雲氣隠見陽輝粲發霞舒金錦愈變而愈奇雲拖
玉龍出没夭矯于萬峯羣翠之間可觀可駭而須臾忽
化千態萬狀莫繪莫畫又如江上之秋光清空爽明若
甚近也而不可執若遠也而不可追而及清露濡之霜
月炯之而無所損無所益又如松間之溪聲玲玲其鳴
其音甚清的然可㠯聽而聞而不得夫音之形又如巖
前之月明其潔如玉其流光凝止若可以歛而掬入松
為松入竹為竹隨物賦形而終不得其機軸此豈吾之
所私有獨妙獨化他人不得而與哉舉遐邇通萬古夫
孰者之不然惟昏明之不齊是非之迭出所以有知有
不知有協於極扵不極粒我烝民莫非爾極孰謂我日
用而非極乎孰謂吾日用而可以知可以識乎孔子曰
哀樂相生明目而視之不可得而見也傾耳而聽之不
不可得而聞也孰謂吾日用而可以見而可以聞乎偶
書如右他日名之曰東山賦或疑當名日用賦應之曰
如此問不惟不識東山亦不識日用慶元丙辰仲秋書
於石魚竹房
御定歴代賦彙補遺卷二十
