欽定四庫全書
御定歷代賦彙卷三十三
都邑
兩都賦(有序)(唐)李庾
臣伏見漢諸儒若班固張衡者皆賦都邑盛稱漢隆當
王道昇平火德丕赫數子歌詠發著後代今自隋室遷
都而我宅焉廣狹榮陋與漢殊狀言時則有六姓千齡
之變言地則非秦基周室之故宜乎稱漢於彼述我於
此臣幸生聖時天下休樂雖未及固衡之位敢效臯陶
奚斯庶幾之誠謹冒死再拜獻兩都賦凡若干言以詘
夸漢者昭聞我十四聖之制度請付史氏賦曰
洛汭先生客於上京問里人以秦漢咸陽故事里人曰
先生不習乎哉秦址薪矣漢址蕪矣西去一舍鞠為墟
矣代遠時移作新都矣先生曰賓者不識藐然老沈懵
歲亡而日遠願聞古而知今為我源說恭承玉音里人
曰昔者帝兆唐居命隋先基乃假隋權是開中原既權
二年為唐遷都周榛秦莽平無枿餘文驅煬逆卒於侑
傳若天使項氏死勞而授漢休也唐開禪壇新都之門
闢殿乾宫以朝諸侯時則有若房魏作弼英鄂執律南
陽故人河間帝室戎衣既脱瑞氣洋溢歡聲傳於億兆
煬燎致乎太一乃會漢酺發周賚謐萬類渟四海遂開
國以報功差子男之五等然後構閣圖形榮號凌煙指
河帶以山礪書天子之縉紳其制度也擁乾休正坤儀
平兩曜據北辰斥咸陽而會龍首右社稷而左宗廟宣
達周衢址以十二棋張府寺局以百吏環以文昌二十
四署六部提統按星分度儼憲臺而西列肅陰館於北
戶建倍員於前王總維綱於御史端國(原本闕八字)朝儀實周
察乎左右其内則有太極承端通址含元日出東榮月
沈西軒倚九嵏之下麓涵太液之清瀾龍道雙迴鳳門
五開煙籠凝碧風靜蓬萊東則左閣當辰延英眈眈宣
徽洞達温室隅南接以重離緜乎少陽是為二宫複道
邃廊西則月華重啓銀臺内向中書在焉密用宰相宦
者别省延緣右藏建子亭於屏外設籣錡於廡下天子
端朝明庭九賓發少府之冕旒陳奉常之書勲肅勾陳
以辟護翼雉扇而對分雞人乃下鶴唱先聞千官就日
萬品趨雲漏遲遲而東轉風習習而南薰外則國子招
徒疏館開軒左立太學前惇廣文膳豐中廚就教九年
稽以博士總之成均祕書典籍品命校郎横閣三重闡
正鉛黃若六藝之條貫百氏之縱横交錯發論禮形而
樂聲太傅在前少傅在後載言載筆出納謨誥鵷動鸞
飛振玉鏘金殷廟羞瑚璉之器楚材慙杞梓之林巳而
燮和陰陽經緯天地採摭軒昊牢籠虞夏闢孔子之學
堂敷一代之風雅此王者之文教也親兵百萬制以神
策紫身豹首金腰火額獵霞張旆剝犀綴革奮目而虎
眥振髯而蝟磔柔六鈞貫七札對天仗以司戈分玉墀
而執戟别有陳旌賜鉞閫外四七依榆關以作鎮拒柳
營而開壁逐虜則出塞飛塵伐叛則救暘作澤此王者
之武威也唐禮既行三代同風徵叔孫之春官命伯夷
之秩宗則有封禪巡狩謁天拜祖明堂辟雍王者之事
有司勿失次有朝廷之位班爵之序器服車馬以節文
武不僭不濫羣臣之事有司以告下有内族外姻以殺
以隆五禮各殊陳吉儀凶一室是形天下大同百姓之
事有司以教故以内則敬以外則嚴以家則肥以國則
昌卿士翼翼公侯皇皇在野熙熙在朝蹌蹌夫如是夸
周而正魯胡可殫詳洎乎樂之設也以德配樂陳器以
作革木匏竹簨簴磬鎛命官二署諧以協律以奏廟貌
祖考來格以陳宫庭簫韶九成鳳凰來儀以布天下手
之舞之足之蹈之及乎御胤衣集舞童或獻凱作名以
宣帝功或布字綴行以達皇風此禮經之所未紀䕫戛
之所不同刑期無刑辟以止辟三章置漢祖之德肆赦
緩穆王之法於是天子御端門詔天下渙汗發澤與民
更始建金雞於仗内聳修竿而揭起其下則税三關解
鋃鐺追共工徙驩兜煦舜絃浹堯年臺收白簡史閣丹
筆總秩官之計料不踰乎三十斥匡衡之失論罪温舒
之不足司刑無鬼哭之庭大理有烏巢之獄又若薦祖
建宫玄元之庭霞帔雲冠飄飄太清天子將有事也歲
豆時籩夏簋殷鉶傳金爐之御煙開甲帳之琳琅此王
者之示孝也對里連街帝宅王家青門列檻棠棣分華
勤政外名花萼中題屹雲中而佩鳳杳天外而舒蜺於
是天子設千席羞百醴家人齒筵愉愉濟濟此王者之
示悌也盛則長隄砥平錯則纓弁繁夥佩印分魚九參
方佐肅威儀於行蓋指戒途於前馬待漏未開朝騎沓
街雞鳴朱邸火度青槐先導擘雲後車奮雷遞以嚴聲
不生微埃人寒物慄統以京尹臨人秉殺罔敢不謹豪
家戚里金張許史走騎如龍行車若水拉枯請命曾不
仰視配前秦與後趙固異代而殊擬其地勢也負秦章
臺倚漢甘泉帶涇渭之富流挾終南之夀山指重城於
二華拓外門於兩關玄素交川灞滻在焉斷虹偃蹇而
亘梁拖輪走驟而蹄奔度萬國以向朝趨魏闕之通門
赤縣統劇停阡帝鄉長安萬年乾封明堂藍田左掎鄠
杜前張分圻連乎馮翊畫疆接乎岐陽排吳山而抵蜀
亘氐谷而通商天子穆清環衛陳兵將軍之號三番六
營至乃辨曉警昏主在金吾鼓列六條外傳通衢備以
嚴兵羅以周廬禁動息人用戒不虞其中則御水分溝
昆明下流在野決溉入宫環洲菰織蒲紉芡贄菱羞渚
戲玄鷁沙眠白鷗其遠也深有蛟潭派作龍湫涘接河
漢波通女牛其近也方塘含春曲沼澄秋戶閉煙浦家
藏晝舟爾乃農家東作厥土黃壤樹以桑柘翳薈乎南
畞以秔以稌以稷以黍以輸太倉天子之儲土厚地中
温寒以宜門多杖老室有蕃兒承化發謠帝力不知則
有程鄭之家白闥朱軒崇基峻砌待駟高門木秀茸葩
紅舒綠繁挺碩果於華林育豐蔬於中園珠箔晝晦金
缸夜明羅繡巾㡚鼓瑟吹笙譁族陳賓以樂乎太平貨
隧分㕓物次駢連中署肆師夕咽朝昏越璞楚琛蜀賄
巴賨裁綺張繡紋軸蕉筒聲教之所被車書之所通交
錯雜沓斯焉會同黃宅緇廬金篆玉扃以張帝居用壯
天庭千形萬聲不可多名天子奉堯舜之道勤后稷之
功當仲夏而獻繭立中和而視農然後黼黻時備粢盛
告豐其接下情也則堯鼓不懸晉木不列鎔金作軌四
門是揭人靡迷邦士無諱訐示收才而問眚上諫行而
冤達當其萬國貢珍四夷納賮賦用舟通財因輦進地
官計國度支主吝百姓既足斯焉充牣復若天府萬品
以備供職登饌則光祿獻廚命駕則太僕承軾其樂人
也大啓九門分開三殿齒羣臣於次坐徵公族於内宴
於以訓恭儉於以示慈惠戲族咸在百弄迭改視仙童
之霓裳覩牡夫之角觝御階晝陰帝座春深繽紛宦闥
窈窕嬪林既受賜於逮昏盡拜帛而懷金與衆之樂一
日於此先生獨不習乎其四郊也或有乘時之舊址亡
國之遺蹤天子迎四氣䀌然改容曰是足以懷傷於耳
目作戒於心胷昔秦政肆刑秦民共傾楚澤大呼分隳
列城徒罷驪山役休上林秦址既遷鴻門至今此東郊
之事也隋苑廣袤罝籠南山占地萬頃不為人間齊門
失耕禽遊獸閒代謝物移繚垣不完此南郊之事也豐
水悠悠文王作周傳艱子孫衰平遂遷乃睠鎬都武王
宅居國失赧遜酆鎬皆蕪此西郊之事也漢設五畤以
主淫祀欒誑徐誣將求永久天子親拜太牢黍牡事亡
地存為天下笑此北郊之事也故因迎春則鑒秦敗知
恃刑不如恃德也因迎夏則鑒隋怠知獵獸不如獵賢
也因迎秋則鑒周勤知祖基作艱傳萬年也因迎冬則
鑒漢誤知去淫即正獲天祚也四鑒以陳澤於生人四
德以懋格於上下故我高祖一呼大定安都居正傳今
皇帝一十四聖是知禪國也禪都也非得隋之命是得
天之命
右賦西都
先生曰富哉言乎堯舜之事吾知之矣然天地旁魄奥
區不一九衢六陌亦稱河洛始乎周卜今自隋革進八
百里作唐東宅成者居者余得其故用悉聞見丕我王
度子不識乎顛煬僨華中原毒痡順天應人文皇赫圖
王充不來建德相依阻我東人不蘇義旗高祖西安文
皇舞干一挂戎衣邦人保完彭城獻級東功乃立則創
業之事不獨於西也至天后朝匪伊是居於焉逍遙明
帝大同出震開宫恩波爾鄉洩源於東則太平之事不
獨於鎬也若乃用洛為池帶河為沼洞八門之會要控
二梁之夭矯在隋之始劃前規之隘侈舊制之陋指半
舍而薪布乃集工而成就重城不居萬盜齊構訖大業
於義寧廓皇家而遜授既而天踵以正地產以實禎符
所記嘉名不一表賢則河水變清瑞聖則洛圖屢出帝
功既成封禪禮行顯祖光宗勒岱而祈嵩我甸我郊三
聖之靈壇在焉赤縣神州與京比儔徑山東之貢賦扼
關外之諸侯直齊梁而駕輅引淮汴而通舟太行枕甸
發址崇垓覃懷鎮封上干昭回鑿門導伊兩阜屏開育
仁頤智堂奥庭隈爾其左掖通東右掖洞西籠故地之
銅駝抱舊里之玉雞御溝接派苑樹通堤抗鳳樓於内
庭矗端門於天街上陽别宫丹粉多狀鴛瓦鱗翠虹梁
疊壯横延百堵高量十丈出地標圖臨流寫障霄倚霞
連屹屹言言翼太和而聳觀側賓曜而疏軒若蓬萊之
真侣瀛洲之列仙鸞駕鶴車往來於中天嚴城曉啓千
門萬戶建衛對營開扃接牖翠華在鎬分官以守監署
惟三卿曹亦九臺閣高閌支馭東方仍俾二官别持憲
綱赫若夏日凜如秋霜威動乎甌閩之國風行乎燕薊
之鄉郊圻作固兵屯孟津千里無煙萬夫狺狺實兼武
牢以食濟温惟是咽喉屬於將軍禮樂所流厥惟舊周
追魯俗而為鄰化殷頑而作柔異材挺擢多士優游原
膴膴而耕溺水濺濺而洗由士得天爵孝稱行原身行
大節里有旌門以繼前修以垂後昆榮一時之史籍聳
當代之人倫兄友弟恭位皆崇榮石記標衢棣萼為名
螭頭龜趺嶷峙雙形指兩馮而遠邁封二陸而遐征至
若里巷之新名閭閻之近革或區區於傳說或瑣瑣於
典冊非儆戒於將來何侈言之敢作且二誥尚存始卜
惟艱四姓所都季年乃遷或得於聞或得於傳幸子勿
譁試為子發乎齒牙里人曰諾先生曰郟鄏之地中居
帝域賢相聖營龜符墨食成王定鼎以休姬德三十承
孫八百祚年祖功寖微衰平乃遷幽用婦烽諸侯疾怨
夷元敬朔太史不頒百派分波爭涸其源氾水而鄭陽
翟而韓晉盟河陽秦戍新安一旅之兵一同之土嬴氏
乘之不享文武此周之失都也南陽真人復運漢基舊
邦惟新上稱康時光武而釀明醴和醨沖質不長桓靈
自縱后戚立權内官分弄四星耀斗百桷摧棟陽弱陰
強劉輕曹重此後漢之失都也魏丕徙許促齡四十彊
臣執柄三嗣徒立政由甯氏王髦莫奮瓦解土崩炎居
奐遜此魏之失都也晉始三世亂興永嘉蕭牆構兵沈
閼稱戈浩浩逆流天下墊波八王既分五馬南奔左衽
之裘乃來中原此西晉之失都也故權在諸侯而姬氏
平權在内官則漢室傾權在強臣則魏狃權在親戚則
晉走是四者各以其故權與勢移運隨鼎去從古如斯
謂之何如世治則都世亂則墟時清則優偃政弊則戚
居勿謂往代試言前載開元太平海波不驚乃駕神都
東人誇榮時則轔轔其車殷殷其徒行者不齎衣食委
衢冠冕之夫綺羅之婦百室連歌千筵接舞高樓大觀
陳賓宴侣金堂玉戶絲哇管語我道如堯我税如貉貧
庾而稻賤笥而裼比屋相視恥衣空帛開場分肆不列
麰麥同軌同文晝呼夜讙父懌子愉去經而盤既兆既
億動動植植無聲之樂薰然不息稽成康之周隆考文
景之漢休㩁代繫時不為彼優我裕既饒我人既驕安
不思危逸而忘勞故天寶之季漁陽兵起逆旗南指我
無堅壘匝甸鼙動衝天羯腥門開麗景殿據武成殺人
如刈焚廬若薙蜀駕先移胤師後誓傷四年之委燼奮
二將以建勲天落妖彗風摧陣雲及夫埽臺榭之灰收
京野之骨徵郡國之版在驗地官之籍列太平之人巳
十無七八至德復興六紀於兹七聖儲休平癰補痍故
含識之士女植髮之童兒皆能痛其喪亂而期我康時
今四方之事叟不知也惟洛泱泱濱盈萬室惟城職職
市鄽駢集比年大有稍藏以實都人嬉賀有笑無慄咸
曰將覩乎貞觀之風開元之日鄉里之人思萬乘之威
儀幸物阜而時和指康衢而引領作望幸之賡歌歌曰
曉雲行兮西風慶搖裔兮龍在中望雲光兮拜千百西
澤霈兮均東澤里人曰誠哉是言前年日南至天子謁
太清太廟郊天祀地既畢事執謙端珽謂公卿大夫曰
予在人上歷祀三四年穀比登未極於富人庶稍蕃未
臻於夀動植小遂猶有枯夭日月所至猶照叛土戎狄
雖貢西地猶虜今行大禮得不媿望於天而獻羞於祖
是尚以聖政為憂未意於行幸也先生曰大哉為君用
是言也理是事也則千里如郊萬里如圻在西而東均
處内而外肥吾歸息鄉里之謠安堯舜之時將齊驅於
夀域何近喜而遠悲則知鑒四姓之覆轍嗣重葉之休
烈用是言也理是事也即所都者在東在西可也
右賦東都
汴都賦(有序)(宋)周邦彥
臣邦彥頓首再拜曰自古受命之君多都於鎬京或在
洛邑惟梁都於宣武號為東都所謂汴州也後周因之
乃名為京周之叔世統微政缺天命蕩杌歸我有宋民
之戴宋厥惟固哉奉迎鑾輿至汴而止是為東京六聖
傳繼保世滋大無内無外涵養如一含牙戴角莫不得
所而此汴都高顯宏麗百美所具億萬千世承學之臣
弗能究宣無以為稱伊彼三國割據方隅區區之霸言
餘事乏而三都之賦磊落可駭人到於今稱之矧皇居
天府而有遺美可不愧哉謹拜手稽首獻賦曰
發微子客遊四方無所適從既倦遊迺﨑嶇邅迴造於
中都觀土木之妙冠蓋之富煒煜煥爛心駭神悸瞁䁨
而不敢進於是夷猶於通衢彷徨不知所屆適遭行流
先生目而招之執其袪局局然歎曰觀子之貌神采不
定狀若失守豈非蔽席隱茅未遊乎廣厦誅草鉏棘未
擷乎蘭護被褐懷緼未曳乎綺縠微邦陋邑未覩乎雄
藩大都者乎發微子姡然有赧色曰臣翺翔乎天下東
欲究扶桑西欲窮虞淵南欲盡反戶壮欲徹幽都所謂
天子之都則未嘗歷焉今先生訊我誠有是也然觀先
生類辯士其言似能碎崑崙而結溟渤鏤混沌而形罔
象試移此辯原此汴都可乎臣固不敏謹願承教先生
笑曰客知我哉於是申喙據牀虛徐而言曰噫子獨不
聞之歟今天下混一四海為家令走絶徼地掩鬼區惟
是日月所會隂陽之中據要總殊揭鍵制樞拱衛環周
共安乘輿而此汴都禹畫為豫周封鄭地觜觿臨而上
直實沈分以為次推蓬澤之固境昔合縻之所至芒碭
渙渦截其面金隄玉渠累其脊雷夏灉沮繞其脅纍邱
訾婁夾其腋梁周帝據而糜沸漢唐尹統而寧一故此
王國襲故不徙恢圻甸域尊崇天體司徒制其畿疆職
方辨其土地前千官而會朝後百族而為市分疆十同
提封萬井舟車之所輻輳方物之所灌輸宏基融而壯
址植九鼎立而四嶽位仰營域而體極立土圭而測晷
蜀險漢坌荆惑閩鄙惟此中峙不首不尾限而不迫華
而不侈環睎睋於郡縣如岣嶁之迤邐觀其高城萬雉
埤堄鱗接繚如長雲之方舒屹若崇山之䃳&KR3847;坤靈因
贔屓而跼蹐土怪畏榨壓而妥貼靡胥不可縋而登爵
鼠不可噣而穴利過百二險踰四塞鄙秦人之踐華陋
荆州之却月傾捷步與超足矧蹣跚與蹩躠闞城為門
二十有九瓊扉塗丹金墉鏤獸列兵連卒呵夜警晝異
物不入詭邪必究城中則有東西之阡南北之陌其衢
四達其塗九軌車不理轚互人不爭險易劇驂崇期蕩
夷如砥雨畢而除糞夷茀穢行者不馳而安步遺者惡
拾而恣棄跨虹梁以除病涉列佳木以安況瘁殊異羊
腸之詰曲或踠蹏而折轊顧中國之闤闠叢貲幣而為
市議輕重以奠賈正行列而平肆竭五都之環富備九
州之貨賄何朝滿而夕除蓋趨贏而去匱萃駔儈於五
均擾販夫於百隧次先後而置敘遷有無而化滯抑彊
賈之乘時摧素封之專利售無詭物陳無窳器欲商賈
之阜通迺有廛而不税消卓鄭猗陶之殖貨禁乘堅策
肥之擬貴道無游食以無為矧敢婆娑而為戲其中則
有安邑之棗江陵之橘陳夏之漆齊魯之麻薑桂藳穀
絲帛布縷鮐鮆鯫鮑釀鹽醯豉或居肆以鼓鑪槖或鼓
刀以屠狗彘又有醫無閭之珣玕會稽之竹箭華山之
金石梁山之犀象霍山之珠玉幽都之筋角赤山之文
皮與夫沈沙棲陸異域所至殊形妙狀目不給視無所
不有不可殫紀若夫帝居安麗人所未聞南有宣德北
有拱辰延亘五里百司雲屯兩觀門峙而竦立罘罳遐
望而相吞天河羣神之闕紫微太一之宫擬法象於穹
昊敞閭閻而居至尊樸桷不斲素題不枅上圓下方制
為明堂告朔朝歷頒宣憲章謂之太廟則其中可以敘
昭穆謂之靈臺則其高可以觀氛祥後宫則無非員無
錄之女佞倖滑稽之臣陋甘泉於楚宫繆延夀與阿房
信無益於治道徒竭民而怠荒故今上林仙籞不聞乎
鳴蹕瓴甋歲久而苔蒼其西則有寶閣靈沼巍峩泛灩
繚以重垣防以迴堤雲屋連簃瓊欄壓墀池水則溶溶
沄沄洋洋湜湜涵潣滉瀁瀟㵾浩溔微風過之則瀾泦
瀺灂漫散洄淀潗㵫漣漪大風過之則汨湧湁潗&KR2166;㴎
湢㳁掀鼓渼溢不見津灖舞櫩景以斷續漾金碧而陸
離恍湡浯與方壺帝令鬼鑿而神移其中則有菰蒻萑
蘆菡萏蓮葭薲蘋蘮茹其魚則有鱣鯉鯋鮀&KR0008;鮅鰋鮧
魴鱒鰼鰝鱖鯞王鮪科斗魁陸鼃鼉鼈蜃含螿巨螯容
與相羊蔭藻依蒲其鳥則有鵯鷞鵜鶘鵝鷺鳬鷖&KR2331;&KR2519;
鵁鶄鶤鴸鷴鶴鶬鶊楚雀鶴䳴揮霍䨊䨊雥雥羣□孴
啄其木則有檆檟栟棢楩枏栴樅欞橒檳榔&KR1954;柘桑楊
梓杞豫章句科扶疏蔽芾竦尋集弱椅施拏枝刺條修
榦蟠根矯躩鱗□其下則有申葉蘭茝芸芝荃蓀髮布
絲勻馥郁清芬其氣襲人上方欲與百姓同樂大開苑
圃凡黃屋之所息鑾輅之所駐皆得窮觀而極賞命有
司無得彈劾也於時則有絶世之巧凝神之技悦人耳
目使人忘疲是故宫旋室浮&KR2802;艦移也蛟螭蜿蜒千橈
渡也虓虎䖜䖜角觝戲也星流電掣弄丸而揮劒也鸞
悲鳳鳴纖麗歌也鴻驚燕居綽約舞也霆震雷動鈞天
作也犇驫䮋驋羣馬闖也□輷&KR2263;□萬車轍也灑天翳
日揚𡋯&KR1631;也杭山蕩海歡聲同而和氣浹也震委蛇而
唬罔象出鮫人而舞馮夷者潛靈幽怪助喜樂也若迺
豐廩貫廥既多且富永豐萬盈廣儲折中順成富國星
列而棋布其中則有元山之禾清流之稻中原之菽利
高之黍利下之稌有虋有芑有秠有秬千箱所運億廩
所露邑既夥而委積食不給而紅腐如坻如京如岡如
阜野無菜色溝無捐瘠攟拾狼戾足以厭鰥夫與寡婦
備凶旱之乏絶則有九年之預又將敦本而勸稼開帝
藉之千畞良農世業異物不覩播百穀而克敏應三時
而就緒蹠鎛鎧鬨灌畷雨霔孰任其力侯彊侯以千耦
其耘不怒自力疏遫其理稂莠不植奄觀堅皂與與薿
薿溝塍畹畦亘萬里而連繹醜惡不毛磽陿荒瘠化為
好畤轉名不易惟彼汴水貫城為渠並洛而趨昔在隋
葉禩丁大業欲為流連之樂行幸之遊故鑿池導水南
抵乎揚州生民力盡於畚鍤膏血與水而爭流鳳艒徒
見於載籍玉骨已朽於高邱顧資治世以為利迄今杭
筏而浮舟桃花候漲竹箭比駛洶湧淈㶠㵯渱沸澅揈
防嶏岸湱瀥迅邁匪江匪海而朝夕舞乎滂湃掀萬石
之巨□比坳堂之一芥舵艣不時而相值篙師鼯拱而
俟敗智者不敢睥睨而興作緜千禩而為害豈積患切
病待聖人而後除邪厥有建議導河通洛引宜禾之清
源塞擘華之渾濁蹙廣堤而節暴紆直行而殺虐其流
舒舒經炎涼而靡涸於是自淮而南邦國之所仰百姓
之所輸金穀財帛歲時常調舳艫相銜千里不絶越舲
吳艚官艘賈舶閩謳楚語風帆雨楫聮翩方載鉦鼓鏜
鎝人安以舒國賦應節若夫連營百將帶甲萬伍控弦
貫石動以千數其營則龍衛神勇飛山雄武奉節拱聖
忠靖宣效吐澤金吾擲颺萬勝渤海廣備雲騎武肅材
能蹶張力能挾輈投石超距索鐵伸鈎水執黿鼉陸拘
羆貅異黨之寇大邦之讐電鷙雷擊莫不繫纍而為囚
於是訓以鸛鵝魚麗之形格敵擊刺之法剖微中虱貫
牢徹札揮鉈擲□舉無虛發人則便捷器則犀利金角
丹漆脂膠竹木以時取之遴棄惡弱割蛟革以連函剫
兕觡以為弭剸魚服以懷鍔百工備盡鋥磨鍥削其成
鑒鋼而鋹鏸植之霜凝而電爍故有彊衝勁弩雲梯䡴
車修鍛延鏦銛戈兊殳繁弱之弓肅慎之矢谿子之弩
夫差之甲龜蛇之旐鳥隼之旟軍事蚤正用戒不虞其
次則有文昌之府分省為三列寺為九殊監為五左選
為文右選為武曰三十房二百餘案二十四部黜隋之
陋更唐之故補弊完罅剔巧焚蠧人夥地溥事若織組
滋廣莫治亹亹成蠱纖弱不除將勝戕斧雖離婁之明
目迷簿書而莫覩豪胥倚文以鬻獄庸吏瘝官而受侮
各懷苟且以逃責孰肯長慮而却顧官有隱事國有遺
利紛訟牘於庭所縶纍囚於囹圄此浮彼沈甲可乙否
操私議而軋沕各矛盾而齟齬於是合千司之離散儼
星羅於一宇千梁負棟萬楹鎮礎誅喬松以為煤空奥
山而劚楮官有常員取雄材偉器者以充其數上維下
制前按後覆譬如長蛇扶其脊膂而首尾皆赴闔戶而
議飛檄乎房闥應荅乎秦楚披荒榛而成徑繹䋦䋦而
得緒崇善廢醜平險除穢纖悉不遺乎一羽於是宣其
成式變亂易守者刑之所取貽之後昆永世作矩至若
儒宫千楹首善四方勾襟逢掖裒衣博帶盈仞乎其中
士之匿華鏟采者莫不拂巾衽褐彈冠結綬空巖穴之
幽邃出郡國之遐陋南金象齒文旄羽翮世所罕見者
皆傾囊鼓篋羅列而願售咸能湛泳乎道實沛然攻堅
而大叩先斯時也皇帝悼道術之沈鬱患詁訓之荒繆
諸子騰躙而相角羣賢駘蕩而莫守黨同伐異此妍彼
醜挈俗學之蕪穢詆淫辭而擊掊滅□突之熒燭仰天
庭而覩晝同源共貫開天發蔀於是俊髦並作賢才自
厲造門闈而臻壼奥騁辭源而馳辯囿術蓺之場仁義
之藪温風扇和儒林發秀宸眷優渥皇辭結糾榮名之
所作慶賞之所誘應感而格駒行雉呴磨鈍為利培薄
為厚魁梧卓行&KR0008;鋒露穎不驅而自就復有珮玉之音
籩豆之容絃歌之聲盈耳而溢目錯陳而交奏煥爛乎
唐虞之日雍容乎洙泗之風誇百聖而再講曠千載而
復覯又有律學以議刑制算學以窮九九舞象以道幼
稚樂德樂語以教世胄成材茂德隨所取而咸有若夫
會聖之宫是為原廟其制則般輸之所作其材則匠石
之所掄萬指舉築千夫運斤揮汗䬠霧吁氣如雲鼛鼓
弗勝靡有諗勤赫赫大宇有若山涌而嶙峋下盤黃壚
上赴北辰蕊珠廣寒黃帝之宫榮光休氣朣朧往來蔥
蔥鬱鬱而氤氲其内則檐橑榱題杗檻楹栭閍拱闈闥
屏宇□閽聳張矯踞龍征虎蹲延樓跨空甬道接陳黝
堊備昈燦爛詭文菱阿芙蕖之流漫驚波迴連之瀷淢
飛仙降真之縹緲翔鵷&KR0008;鶠之&KR3420;&KR2487;地必出竒土無藏
珍球琳琅玕璠璵瑤琨流黃丹砂玳瑁翡翠垂棘之璧
照夜之蠙鵠象觷角剒犀剫玉鍥刻雕鏤其妙無倫焜
煌煥赫璀錯輝映繁星有爛彤霞互照軒廡所繪功臣
碩輔書太常而銘鼎彝者環列而趨造龍章鳳姿瑰形
瑋貌文有伊周武有方召猶如謇諤以立朝圖寧社稷
指斥利害踟蹰四顧而不撓其殿則有天元太始皇武
儷極大定輝德熙文衍慶美成繼仁治隆之名重瞳隆
準天日炳明皇帝步送百僚拜迎九卿三公挾輈扶衡
儀仗衛士填郛溢城於時黔首飆集百作皆停地震嶽
移波翻海傾足不得旋耳不得聽神既安止窮閭微巷
惟聞咨嗟歎異之聲於是山罍房俎犧樽竹篚踐列於
兩楹瞽史陳辭宰祝行牲案芻豢之肥臞視物色之犂
騂登降祼獻百禮具成至于天運載周甲子新歷受朝
萬方大慶新闢於時再鼓聲絶按矟收鏑儼三衛與五
仗森戈矛與殳戟探平明而傳點趣校尉而唱籍千官
鶩列以就次然後奏中嚴外辨也撞黃鐘以啓樂合羽
扇以如翼佽飛道駕以臨座千牛環帝而屏息爐煙既
升寶符奠瑞聆乾安之妙音仰天顔而可觀羌夷束髮
而蹈舞象胥通隔而傳譯宣表章以上聞奏靈物之充
斥羣臣乃進萬年之觴上南山之夀太尉升奠尚食酌
酒樂有嘉禾靈芝和安慶雲舞有天下大定盛德升聞
飲食衎衎燔炙芬芬威儀孔攝而中度笑語不譁而有
文故無族譚錯立之洞衆躐廣布武之紛紜蓋天子以
四海為宅有百姓而善羣廷内不灑埽而行禮則天下
雲擾而絲棼故受玉而惰知晉惠之將卒執幣以傲知
若敖之不存聞樂而走者為金奏之下作雖美不食者
為犧象之出門賦湛露彤弓而武子不敢荅奏肆夏大
明而穆子不敢聞蓋禮樂之一缺則示亂而昭昏是以
宣王享士責以殽烝而刑三晉之法高祖因叔孫之制
而知為帝之尊豈治朝之禮物尚或展翳而沈湮此所
以舉墜典而定彝倫者也其樂則有咸池承雲九韶六
英采齊肆夏簫韶九成神農之瑟伏羲之琴倕氏之鐘
無句之磬鏗鏗鍠鍠和氣薰蒸於以致祖考之格於以
廣先王之聲昔王道既弱淳風變澆樂器遭鄭衛而毁
矇瞽適秦楚而逃朝廷慢金石之雅正諸侯愛歌管之
敖嘈文侯聽淫聲而忘倦桓公受齊樂而輟朝季子始
無譏於鄶仲尼乃忘味於韶故使制度無考中聲寖消
非細則摦非庳則高惟今也求器得耕野之尺吹律有
聽鳳之簫或灑或離或鼖或毊或鏞或棧或䇾或筊衆
器俱舉八音孔調鸑鷟離丹穴而來集鳴嗈喈而舞修
䎗又有賓旅巴渝之舞傑佅狄鞮之倡遠人面内而進
跋踰山海而梯航故納之廟者周公所以廣魯觀之庭
者安帝所以喜其來王若其四方之珍以時修職取竭
天產發窮人迹砥其遠邇陳之藝極厥材竹木厥貨龜
貝厥幣錦繡厥服絺綌斿貢羽毛祀貢祭物嬪貢絲枲
物貢所出器貢金錫礪砥砮丹鉛松怪石惟金三品惟
土五色泗濱浮磬羽畎夏翟龍馬千里神茅三脊方箱
橢棐肆陳乎殿陛豐苞廣匱亟傳乎騎驛連檣結軌川
咽塗塞邪許終歲而不息至於羌氐僰翟儋耳雕□獸
居鳥語之國皆望日而趨累載而至懷名琛拽馴獸以
致於闕下者旁午迺有帛㲲罽氍蘭千細布水精琉璃
軻蟲蚌珠寶鑑洞膽神犀照浦山經所不記齊諧所不
覩者如糞如壤軨積乎内府或致白雉於越裳或得巨
獒於西旅非威靈之遐暢孰能出瑰竒於深阻蓋徼外
能率夾種來以修好則中土當有聖人出而寧宇然皇
帝不寶遠物不尚殊觀抵金於嶃巖之山沈玉於五湖
之川洞□之劒迺入騎士之鞘齧膝之馬或服鼓車之
轅至於乾象表貺坤維薦祉靈物仍降嘉生屢起暈適
背鐍虹蜺抱珥鳴星隕石怪飆變氣垂白鮐背者不知
有之況能言孺倪豈獨此而已也復有穹龜負圖龍馬
載文汾陽之鼎函德之芝肉角之獸簫聲之禽同穎之
禾依生之穀游郊棲庭充畦冒畤非煙非雲蕭索輪囷
映帶乎闕角慈蔚乎城壘鷙鳥不攫猛獸不噬應圖合
牒窮祥極瑞史不絶書歲有可紀發微子於是言曰國
家之有若是歟意者先生快意於吻舌而及此邪先生
曰國家之盛烏可究悉雖有注河之辯折角之口終日
危坐扺掌而談猶不能既其萬一此特汴都之治迹耳
子亦知夫所以守此汴都之術古昔之所以興亡者乎
客曰願聞之先生曰繄此寰宇代狹代廣更張更弛黃
帝都涿鹿而是為幽州少昊都窮桑迺今魯地伏羲都
陳帝嚳都亳堯都平陽迺若昊天而授人時舜都蒲坂
乃覲羣后而輯五瑞公劉處豳而兆王業之所始太王
徙邠者以避狄人之所利文王作酆方蒙難而稱仁武
王治鎬復戎衣而致乂蓋周有天下三百餘年而刑措
不用及其衰也亦三百餘年而五霸更起星離豆割各
據穀兵以專列彊侯脅帶於弱國不領人君之經費天
下日蹙而日裂中國所有者無幾當時權謀為上雌雄
相噬孰有長距孰有利觜兵孰先選糧孰夙峙孰有翹
關之卒孰有憑軾之士孰有素德孰有彊倚孰欲報惠
孰欲雪恥或奉下邑以賂讐或舉連城而易器骸骨布
野甲胄生蟻肘血丹輪馬鞌銷髀勢成莫格國墟人鬼
噫彼土宇凡幾吞而幾奪幾完而幾弛秦中形勢之國
加兵諸侯如高屋之建瓴水神皋天邑以先得者為上
計其他或左據函谷右界襃斜號為百二之都東有成
皋西有崤澠定為王者之里以至置舂陵之俠客興泗
上之健吏扼襟控咽屏藩表裏名城池為金湯役諸侯
如奴隸拓境斥地蹂躙荒裔東包蟠木西卷流沙北繞
幽陵南裹交趾厥後席治滋永泰心益侈或慢守以啓
戎或朋淫而招宄横調無藝而垂竭游役不時而就斃
盧令日縱而不紲鷺翿厭觀而常值睚眦則覆尸而流
血愉悦則結纓而珮璲粉墨雜糅賢才逆曳腫微&KR0008;&KR0008;
而竊肉食賊臣迴穴而圖大器郡國制節侯伯方軌或
為大尾而不掉或為重膇而屢疐室有丹楹城有百雉
朝廷無用於揚燎冠冕不杌於執䞇天維披裂地軸杌
棿羣生&KR0034;㸐而殄瘁雖有城池周以鄧林縈以天漢曳
輦可以涉崇巘設泭可以濟深水故武侯浮西河而下
自哆其地而進戒於吳起蓋秕政肆於廟堂之上則敵
國起於蕭牆之裏奚問左孟門而右太行左洞庭而右
彭蠡發微子曰天命有德主此四方如輻之拱轂如桷
之會極其硈鞏者天與之昌其闢砢者天與之亡且非
易之所能壞亦非險之所能藏非愚之所能弱亦非賢
之所能彊故將吞楚也白蛇首斷於大澤將繼劉也雄
雉先雊於南陽龍漦出櫝而檿弧隱亡周之語蓐收襲
門而天帝貽刑虢之殃人力地利信不能偃植而支仆
而皆聽乎彼蒼故鯨鯢㔥解決一死於吻血兕虎□□
踐巍嶽為平岡蹂生靈如塌塊簸天下如揚糠其敗也
抉目而扸骨其成也頂冕而垂裳由此觀之土地足以
均沛澤而施靈光而巳易險非所較賢否亦未可議也
先生曰以易險非所較者固已乖矣以賢否非議者烏
乎可哉客不聞王公設險以守其國有德則昌者乎地
欲得險勢欲參德迫隘卑陋則無以容萬乘之扈從供
百司之廩餼據守偏隅則無以限四方之貢職平道里
之遠邇膴原申區割宅製里走八極而奔走正南面而
負扆舉天下於康逵力士䪆而不敢取貪夫汗縮不敢
睨者恃德之險也襟馮終南太華之固背負清渭濁河
之注搤人之吭而拊人之脊一日有變而萬卒立具然
而布衣可以窺隙而試勇匹夫可以爭衡而號呼被天
府之衍沃適為人而保聚此以地為險者也地嚴德暢
然後為神造之域天設之阻大哉炎宋帝眷所矚而此
汴都百嘉所毓前無湍激旋淵吕梁之絶流後無太行
石洞飛狐句望浚深之巖谷豐樂和易殊異四方之俗
兵甲士徒之須好賜匪頒之用廟郊社稷百神之祀天
子奉養羣臣稍廩之費以至五穀六牲魚鼈鳥獸闔國
門而取足甲不解纍刃不離韣秉越匈奴而單于奔幕
抗旌西僰而冉駹愷伏南夷散徒黨而入質朝鮮畏菹
醢而修睦解編髮而頂文弁削左衽而曳華服逆節躑
躅而取禍者折簡呼之而就戮眈眈帝居如森鍉利鏃
之外向死士逡巡而莫觸仁風冒於海隅頌聲溢乎家
塾伊昔天下阽危王猷失度皇綱解紐嗥豺當路帝懷
寶歷未知所付可受方國莫越藝祖圖緯協期謳謠扇
孺赤子雲望而風靡英雄螽趯而蠅附玉帛駿奔者萬
國冠冕充塞乎寰宇絶塞稅鎧而免䩜障壘熄&KR2370;而摧
櫓拜檻神威有此萬旅奕世載德蔑聞過舉髮櫛禾耨
子攜稚哺擊果懋穗拔惡鑒嫵鈋觚角之磣刻刜欃槍
而牧圉爰暨皇帝粉飾朴質稱量纖鉅鍠鍠奏廟之金
玉璨璨夾楹之簠簋訓典嚴密財本豐阜刑罰糾虔布
施優裕田有願耕之農市有願藏之賈草竊還業而斂
迹大道四通而不&KR2681;車續馬連千百為羣肩輿捆載前
却而後跙搏壤歌咢者萬井未聞欭嚘而告瘉雖立壝
為界其誰敢㩱膊以批捭況此汴都者乎抑又有天下
之壯客未嘗覩其奥也且宋之初營是都也上睇天時
下度地制中應人欲測以聖智建以皇極基以賢傑限
以法士坦以大師屏以大邦扞以公侯城以宗子以義
為路以禮為門鍵鑰以柄開闔以權埽除以政周裹以
恩迺立室家以安吾君有庭其桓社稷臣也有梴其桷
衆材會也有闈孔張通厥明也有牖孔陽達厥聰也其
檻如衡前有憑也其壁如削後有據也其陛則崇止陵
踐也其極則隆帝居中也邑都既周宫室既成於是上
意自足迺駕六龍乘德輿光警蹕由黃道馳騁乎書林
下觀乎學海百姓欣躍莫不從屬車之塵而前邁妙技
皆作見者膽碎迺使力士提挈乎陰陽搏捖乎剛柔應
乎成器方圓微碩或粉或由隨意所裁上方咀嚼乎道
味斟酌乎聖澤而意猶未快又欲浮槎而上窮日月之
盈昃尋天潢之流派操執北斗之柄按行二十八星之
次奪雷公之枹收風伯之韝一瞬之間而甘澤&KR1480;霈囚
孛彗於幽獄敷景雲而黯靄統攝陰機與帝唯諾而無
閡如此淫樂者十有七年疲而不止諫而不改吾不知
天王之用心但聞夫童子之歌曰孰為我巳孰釐我載
茫茫九有莫知其界客迺覤覤然驚拳拳然謝曰非先
生無以刮吾之矇藥吾之聵臣不能究皇帝之盛德謹
再拜而退
御定歷代賦彙卷三十三
