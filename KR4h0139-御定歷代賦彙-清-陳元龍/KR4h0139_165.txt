欽定四庫全書
御定歴代賦彙逸句卷二
草木
胡栗賦(一作傷故栗賦)(漢)蔡邕
樹遐方之嘉木兮於靈宇之前庭通二門以征行兮夾
階除而列生彌霜雪而不彫兮當春夏而滋榮因本心
以誕節兮挺青蘖之綠英形猗猗以豔茂兮似翠玉之
清明何根莖之豐美兮將蕃熾以悠長適禍賊之災人
兮嗟夭折以摧傷
梧桐賦(晉)傅咸
美詩人之攸貴兮覽梧桐乎朝陽蔚菶菶以萋萋兮鬱
株列而成行夾二門以駢羅作館宇之表章停公子之
龍駕息旅人之肩行瞻華實之離離想儀鳳之來翔
桐樹賦(宋)劉義恭
伊梧桐之靈材蔚疎林而擢秀玄根通徹乎幽泉密葉
垂靄而增茂挺脩榦蔭朝陽招飛鸞鳴鳳凰甘露灑液
於其莖清風流薄乎其枝丹霞赫奕於其上白水浸潤
乎其陂
愍桐賦(晉)夏侯湛
有南國之陋寢植嘉桐乎前庭闡洪根以誕茂豐修榦
以繁生納谷風以疏葉含春雨以濯莖濯莖夭夭布葉
藹藹蔚童童以重茂蔭蒙接而相蓋蔽陰澹之南表覆
陽阿之北外於是詰朝之暇步趾前廡春以遊目夏以
清暑昔詩人之所稱美厥生之攸竒植匪岡其不滋鳳
非條其不儀
槐賦(晉)傅選
華葉扶疎參林蕭蔱松蘿寄生緜連標末延袤千畝蓊
鬱晻藹
迷迭香賦(魏)陳琳
立碧莖之娜婀舒綵條之蜿蟺下扶疎以布濩上綺錯
而交紛匪荀方之可樂實來儀之麗閑動容飾而發微
穆斐斐以承顔
芸香賦(晉)成公綏
美芸香之修絜禀陰陽之淑精去原野之蕪穢植廣厦
之前庭莖類秋竹葉象春檉
荈賦(晉)杜育
靈山惟嶽竒産所鍾厥生荈草彌谷被岡承豐壤之滋
潤受甘霖之霄降月惟初秋農功少休結偶同旅是采
是求水則岷方之注挹彼清流器澤陶簡出自東隅酌
之以匏取式公劉惟兹初成沫沈華浮煥如積雪曄若
春敷
齊賦(晉)卞伯玉
終風埽於暮節霜露交於杪秋有萋萋之綠薺方滋繁
於中丘
冬蕉卷心賦(梁)徐摛
拔殘心於孤翠植晚翫於冬餘枝横風而碎色葉漬雪
而傍枯
浮萍賦(宋)蘇彦
余嘗汎舟遊觀鼓檝川湖覩浮萍之飄浪乃觸水而自
居體任適以應會亦隨遇而靡託伊弱卉之無心合至
理之冥符
花果
朝華賦(晉)盧諶
覽庭隅之嘉木莫朝華之可玩俯浸潤於泉壤仰晞影
於雲漢
芍藥花賦(宋)王徽
原夫神區之麗草兮馮厚德而挺授翕光液而發藻兮
颺晨暉而振秀
芙蓉賦(晉)潘尼
或擢莖以高立似彫輦之翠蓋或委波而布體擬連璧
之攢會
芙蓉賦梁昭明太子
色兼列綵體繁衆號初榮夏芬晚花秋曜興澤陂之徽
章結江南之流調
芙蕖賦(吳)蘇彦英
偉芙蓉之菡萏耀煒之丹花舒紅采於綠沼映的皪
於朱霞
蓮花賦(晉)孫楚
有自然之麗草育靈沼之清瀨結根係於重壤森蔓延
以騰邁爾乃紅花電發暉光煜煜仰曜朝霞俯照綠水
潛緗房之奥密兮含珍藕之甘腴攢聚星列纖離相扶
微若玄黎披幽夜粲若鄧林飛鵷雛
蓮花賦(晉)潘岳
偉元澤之普衍嘉植物之並敷遊莫美於春臺華莫盛
於芙蕖於是惠風動冲氣和眄清池翫蓮花舒綠葉挺
纖阿結綠房列紅葩仰含清液俯濯素波修柯婀娜柔
莖苒蒻流風徐轉迴波微激其望之也曄若皦日燭崑
山其即之也晃若盈尺映藍田
菊花賦(魏)鍾會
夫菊有五美焉圓英高懸準天極也純黃不雜后土色
也早植晚登君子德也冒霜吐穎象勁直也流中輕體
神仙食也
菊賦(有序)(晉)傅玄
詩人覩王雎而咏后妃之德屈平見朱橘而申忠臣之
志
布濩河洛縱横齊秦掇以纖手承以輕巾揉以玉英納
以朱脣服之者長夀食之者通神
菊花賦(晉)盧諶
何斯草之特偉涉節變而不傷超松柏之寒茂越芝英
之衆芳浸三泉而結根晞九陽而擢莖若乃翠葉雲布
黃蕊星羅熒明蒨粲菴藹猗那
木槿賦(晉)羊徽
有木槿之初榮藻衆林而鬭色在青春而資氣逮中夏
以呈飾挹宵露以舒采暉晨景而欱赩
杕杜賦(有序)(晉)孫楚
家弟以虞氏棃賦見示余謂豈以棃有用之為貴杜無
用之為賤故無用獲全所以為貴有用獲殘所以為賤
故賦云爾
惟有杕之為杜齊萬物而並生其質菲薄既不施於器
用華葉疎悴靡休陰之茂榮昔在邵伯聽訟述職甘棠
作頌垂之㒺極
安石榴賦(有序)(晉)應貞
余往日職在中書時直廬前有安石榴樹枝葉既盛華
實甚茂為之作賦
挹微露以鮮采承輕風而動葩南拂陰檐北扇陽阿其
傍則有大厦崇房重廊高廡皇籍帝典圖書之府時移
節變大火西旋丹葩結秀朱實星懸膚坼理阻爛若珠
駢
安石榴賦(晉)范堅
縈紅根以磐峙擢修榦而扶疎荑應春以吐綠葩涉夏
而揚朱
石榴賦(有序)(晉)庾鯈
於時仲春垂澤華葉甚茂炎夏既戒忽乎零落是以君
子居安思危在盛慮衰可無懼哉迺作斯賦
綠葉翠條紛乎䓤菁丹華照爛曄曄熒熒遠而望之粲
若摛繡被山阿廹而察之赫若燭龍輝綠波
安石榴賦(宋)顔測
風觸枝而翻蘤雨淋條而殞芬環青軒而燧列繞翠波
而星分眎栖翡之失榮顧彫霞之無文
蒲桃賦(晉)荀勖
靈運宣流休祥允淑懿彼秋方乾元是畜有蒲桃之珍
竒應淳和而延育
黃甘賦(晉)胡濟
惟江南之竒果資天地之正陽生殊方之妙域植朱島
之遐鄕處漢之南背江之陰左協蘭皋右接桂林帶激
水之清流向崇山之高岑三秋迭運初寒履霜照耀原
隰蔭映林荒若菱花之繡綺井燭龍之銜金璫
橘賦(宋)謝惠連
園有嘉樹橘柚煌煌圓丹可翫淑氣芬芳受以玉盤升
君子堂味既滋而事美實厥包之最良
枇杷賦(宋)謝瞻
伊南國之佳木偉北庭而延樹禀金秋之清條抱東陽
之和煦肇寒葩於結霜成炎果乎纖露高臨甍首傍拂
階露
枇杷賦(有序)(宋)周祇
昔魯季孫有嘉樹韓宣子賦譽之屈原離騷亦著橘賦
至枇杷樹寒暑無變負雪揚華余殖庭圃遂賦之云
名同音器質貞松竹四序一采素華冬馥霏雪潤其綠
蕤商風理其勁條望之冥濛即之疎寥
桑椹賦(晉)傅玄
繁實離離舍甘吐液翠朱三變或玄或白嘉味殊滋食
之無斁
瓜賦(晉)夏侯湛
入果林造瓜田摘虎掌拾黃斑落蔕離母潰於清泉
鳥獸
鵬賦(有序)(晉)賈彪
余覽張茂先鷦鷯賦以其質微處䙝而偏於受害愚以
為未若大鵬棲形遐遠自育之全也此固禍福之機聊
賦之云
歎大鈞之播物啓塊化於天壤嘉有鵬之巨鳥攝元氣
之夸象揭宇内之逼隘遵四荒以汎蕩
白鶴賦(魏)王粲
白翎禀靈龜之修夀資儀鳳之純精接王喬於暘谷駕
赤松於扶桑餐靈岳之瓊蕊吸雲表之露漿
鶴賦(宋)劉道規
其狀也紺絡頸而成飾赬點首以表儀羽凝素而雪映
尾舒玄而參差趾象虯以振步形亞鳳以擅竒
孔雀賦(晉)左九嬪
戴綠碧之秀毛擢翠尾之修莖飲芳桂之凝露食秋菊
之落英耀丹紫之倏爍應晨風以悲鳴
鸚鵡賦(魏)應瑒
何翩翩之麗鳥表衆豔之殊色被光耀之鮮羽流玄黃
之華飾苞明哲之弘慮從陰陽之消息秋風厲而潛形
蒼神發而動翼
鸚鵡賦(魏)阮瑀
惟翩翩之豔鳥誕嘉類於京都穢夷風而弗處慕聖惠
而來徂被坤文之黃色服離光之朱形配秋英以離綠
苞天地以耀榮
鸚鵡賦(魏)陳琳
咨乾坤之兆物萬品錯而殊形有逸姿之令鳥含嘉洲
之哀聲抱振鷺之素質被翠羽之縹精
鸚鵡賦(晉)左九嬪
色則丹喙翠尾綠翼紫頸秋敷其色春耀其榮
鸚鵡賦(有序)(晉)曹毗
余在直見交州獻鸚鵡鳥嘉其有智歎其籠樊乃賦之
曰
其形則雉顧鵠盻鷹跱鴈息丹喙含映緗葩煥翼森森
修尾蔚蔚紅臆金采員纓於䨇眸朱藻爛暉於首側
鸚鵡賦(晉)傅玄
竒毛曜體綠采含英鳳翔鸞踦孔質翠榮發言輒譍若
響追聲懸赬分於丹足婉朱味之熒熒
鸚鵡賦(晉)盧諶
有遐方之竒鳥産瓜州之舊壤揮綠翰以運影啓丹觜
以振響
鸚鵡賦梁昭明太子
有能言之奇鳥每知來而發聲乍青質而翠映或體白
而雪明喙前鈎而趨步翼高舞而翩翾足若丹而三布
目如金而雙圓
鴻鴈賦(有序)(晉)成公綏
余嘗遊乎河澤之間是時鴻鴈應節而羣至望川以奔
集夫鴻漸著羽儀之歎小雅作于飛之歌斯乃古人所
以假象興物有取其美也余又竒其應氣而知時故作
斯賦
辰火西流秋風屬起軒翥鼓翼抗志萬里過雲夢以娛
遊投淮湘而中憩晝顧眺以候遠夜警循而相衛
野鶩賦(宋)王徽
翾翾䨇鶩體蕞羽微和鳴媿鴈麗采慙翬仰鵠推高瞻
隼憚威遵時弄音假日于飛爾乃湛澹揚瀾俛仰依疇
心矜遠野意惕近洲
鷹賦(晉)傅玄
奮翅不得起撫翼無所翔飾五采之華絆結璇璣之金
鐶雖逍遥於廣厦思擊厲於中原
鶯賦(晉)鍾氏(王渾妻)
嘉京都之鶯鳥冠羣類之殊形擢末軀於紫闥超顯御
乎天庭惟節運之不停懼龍角之西頹慕同時之逸豫
怨商風之我催
白鷺賦(宋)謝惠連
有提樊而見獻實振鷺之鮮禽表弗緇之素質挺樂水
之竒心
翟雉賦(有序)(晉)王叔之
余在荆楚見人有養雉翟二鳥者慨然感之而為賦渾
含野氣於人塗信多懼而少嘉雉見質而不陋翟表文
而弗華映寒條之始綠發冬秀之餘葩
長鳴雞賦(晉)陸善
美南雞之殊偉察五色之異形何伺晨之早發抗長音
之逸聲
山雞賦(宋)劉道規
形鳳婉而鵠跱羽衮蔚而緗暉臨綠湍而映藻傍青崖
而妍飛不隱燿而貽累倏見屈於虞機
乘輿馬賦(晉)傅玄
目若曜星符采横發高顛懸日䨇璧象月頭似削成鬛
如鬢髮延首高驤擢足軒跱氣蓋青雲勢凌萬里九方
不能測其天機秦公不能究其妙理
良馬賦(晉)傅玄
金羈在首發以明珂鏤鞍采䩸織勒含華飾以金羈
甲以玉纓結以輕軒節以和鈴鞭不得搖手不及動
忽然增逝力飛骨踴奮亹沛艾虎據麟跱望雲睇景
乘虚四起縱銜斯逝攬鞚則止
馳射馬賦(晉)傅玄
何逸羣之竒駿生濛氾之遐濱附南方以定位表天駟
於三辰儀乾行之剛健憑坤厚以託身豈驥德之足慕
睎萬里之清塵百鳥齊興六驥孔閑金銜玉羈文勒
鏤鞍明珂景朗華䩸采鮮佷如革戾如膠鞭裁向腹
奮尾跳凥耳小昜使鼻大勢怒往來若鷹鷂超騰如
逸虎
果然賦(魏)鍾毓
果然似猴象猨黑頰青身肉非嘉肴惟皮為珍
鷹兔賦(晉)傅玄
鷹謂兔曰汝害於物有益於世華髦被札彤管以制
鱗蟲
蟬賦(漢)曹大家
伊鳴蜩之微陋亦攝生於天壤當三秋之盛暑陵高木
之流響融風被而來遊商猋厲而化往
蟬賦(漢)蔡邕
白露淒其夜降秋風肅以晨興聲嘶嗌以沮敗體枯燥
以冰凝雖期運之固然獨潛類乎太陰要明年之中夏
復長鳴而揚音
蟬賦晉明帝
尋長枝以凌高静無為以自寕邈焉獨處弗累於情在
運任時不慮不營
蟬賦(晉)孫楚
惟大化之廣御何品數之多名當仲夏之始出據長條
而悲鳴翼如羅纏形如枯槁終日不銜一粒激哀響之
煩擾
蟬賦(晉)温嶠
飢噏晨風渴飲朝露
寒蟬賦(宋)顔延之
始蕭瑟以攅唫終嬋媛而孤引越客發度漳之歌代馬
懷首燕之信不假蕤於范冠豈鏤體於人爵折清飇而
不淪團高木以飄落餐霞之氣神馭乎九仙稟露之
清氣精於八蟬
蟋蟀賦(晉)盧諶
何兹蟲之資生亦靈和之攸授享神氣之么卉體含容
之微陋喓喓咧咧翾翾翩翩候日月之代謝知時運之
斡遷
言志
感物賦魏文帝
伊陽春之散節悟乾坤之交靈瞻玄雲之蓊鬱仰沈陰
之杳冥降甘雨之豐霈垂長溜之泠泠掘中堂而為圃
植諸蔗於前庭涉炎夏而既盛迄凜秋而將衰豈在斯
之獨然信人物其有之
潛志賦(魏)曹植
潛大道以遊志希往昔之遐烈矯貞亮以作矢當苑囿
以呈藝驅仁義以為禽必忠信而後發退隱身以滅跡
進出世而取容且摧剛而和謀接虔肅以靜恭亮知榮
而守辱匪徇天以為通
感遇賦(晉)盧諶
朱明送夏白露迎秋微凉漸屆溽暑日收氣瀲瀲而浸
冷霜微微而自寒翠葉紛以朝落朱花慘以夕捐
懷思
永思賦魏文帝
仰北辰而永思泝悲風以增傷哀遐路之漫漫痛長河
之無梁願託乘於浮雲嗟逝速之難當
離居賦魏文帝
惟離居之可悲廓獨處於空牀愁耿耿而不寐歴冬夜
之悠長驚風厲於閨闥忽增激於中房動帷裳之晻曖
彼明燭之無光
懷親賦(有序)(魏)曹植
濟陽南澤有先帝故營遂停駕造斯賦焉
遊平原而南騖覩先帝之舊營步壁壘之常制識旌旗
之所停在官曹之典列心髣髴於平生回驥首而永游
赴修塗以尋遠情眷戀而顧懷魂須臾而九反
釋思賦(有序)(魏)曹植
家弟出養族父郎中伊予以兄弟之愛心有戀然作此
賦以贈之
彼朋友之離别猶求思乎白駒况同生之義絶重背親
而為疎樂鴛鴦之同池羡比翼之共林亮根異其何戚
痛别榦之傷心
歸思賦(魏)曹植
背故鄕而遷徂將遥憩乎北濱經平常之舊居感荒壤
而莫振城邑寂以空虛草木穢而荆榛嗟喬木之無陰
處原野其何為信樂土之足慕忽并日之載馳
行旅
初征賦(魏)王粲
違世難以迴折兮超遥集於蠻楚逢屯否而底滯兮忽
長幼以羇旅賴皇華之茂功清四海之疆宇超南荆之
北境踐周豫之末畿野蕭條而騁望路周達而平夷春
風穆其和暢兮庶卉煥以敷蕤行中國之舊壤實吾願
之所依當短景之炎陽犯隆暑之赫曦薰風温温以增
熱體煜煜其若焚
述歸賦(晉)江逌
時運逝其何速索秋奄以告季虛柳中於昏日羲和宿
於房位微風凄其薄入凝霜粲其朝墜林飄飄以灑葉
隰芒芒而摧穟菊發華於高丘鴈辭北以南涖
秋羇賦(宋)沈勃
於時朱雲弛辰金祇御歲菊團縟於園沼橘倒飾於池
側草改貌而傾蕡林伐狀而搖蔕潭瀲氣而威荷露危
光而嚴蕙
曠達
遊觀賦(魏)曹植
靜閒居而無事將遊目以自娛登北觀而啓路涉雲際
之飛除從羆熊之武士荷長戟而先驅罷若雲歸會如
霧聚車不及回塵不獲舉奮袂成風揮汗如雨
臨觀賦(魏)曹植
登高墉兮望四澤臨長流兮送遠客春風暢兮氣通靈
草含榦兮木交莖丘陵崛兮松柏青南國薆兮果載榮
樂時物之逸豫悲予志之長違歎東山之遡勤歌式微
以咏歸進無路以效公退無隱以營私俯無鱗以遊遯
仰無翼以翻飛
辭禄賦(宋)謝靈運
荷賞延之渥恩在弱齡而覃惠蒙聖達之眷顧得乘閒
以沈泄雖鑣羈之有名恒遊奬而匪滯觧龜紐於城邑
反褐衣於丘窟頖人事於一朝與世物乎長絶自牽綴
於朱絲奄二九於斯年服纓佩於兩官執鞭笏於宰蕃
逸民賦(宋)謝靈運
(原本闕二字)於天惟舍惟用其見也則如游龍其潛也則如
隱鳳來無所從去無所至有酒則舞無酒則醒不明不
晦不昩不貞蕭條秋首葳蕤春中弄琴明月酌酒和風
御清風以遠路拂白雲而峻與指寰中以為期望繫外
而延佇
幽人賦(晉)陸機
世有幽人漁釣乎玄渚彈雲冕以辭世披霄褐而延佇
是以物外莫得窺其與舉世不足揚其波勁秋不能雕
其葉芳春不能發其華超塵冥以絶緒豈世網之能加
清慮賦(魏)劉楨
結東阿之扶桑接西雷乎燭龍上青雘之山蹈琳珉之
塗玉樹翠葉上栖金烏
美麗
定情賦(漢)張衡
夫何妖女之淑麗光華豔而秀容斷當時而呈美冠朋
匹而無雙歎曰大火流兮草蟲鳴繁霜降兮草木零秋
為期兮時已征思美人兮愁屏營
協初賦(漢)蔡邕
其在近也若神龍采鱗翼將舉其既遠也若披雲緣漢
見織女立若碧山亭亭豎動若翡翠奮其羽衆色燎照
眎之無主面若明月輝似朝日色若蓮葩肌如凝蜜
檢逸賦(漢)蔡邕
夫何姝妖之媛女顔煒煜而含榮普天壤其無儷曠千
載而特生余心悅於淑麗愛獨結而未并情㒺象而無
主意徙倚而左傾晝騁情以舒愛夜託夢以交靈
諷喻
戒盈賦(有序)魏文帝
避暑東閣延賓高會酒酣樂作悵然懷盈滿之戒乃作
斯賦
惟應龍之將舉飛雲降而下征資物類之相感信貫徹
之通靈何今日之延賓君子紛其集庭信臨高而增懼
獨處滿而懷愁願羣士之箴規博納我以良謀
人事
延賓賦(晉)成公綏
延賓命客集我友生高談清晏講道研精誾誾侃侃娛
心肆情
别賦
伊公子之可懷悲永别之局期悼同居之無樂曾不踰
乎一期經春秋之寒暑常戚戚而不怡登九層而修觀
超臨遠以相思
御定歴代賦彙逸句卷二
