欽定四庫全書
御定歴代賦彙卷七十二
宮殿
甘泉宮賦(漢)劉歆
軼陵隂之地室過陽谷之秋城迴天門而鳳舉躡黃帝
之明庭冠高山而爲居乘崑崙而爲宮按軒轅之舊處
居北辰之閎中背共工之幽都向炎帝之祝融封巒爲
之東序緣石闕之天梯桂木雜而成行芳肸蠁之依依
翡翠孔雀飛而翺翔兮鳳凰止而集栖甘醴涌於中庭
兮激清流之濔濔黃龍遊而蜿蟺兮神龜沈於玉泥離
宮特觀樓比相連雲起波駭星布彌山高巒峻阻臨眺
曠衍深林蒲葦涌水清泉芙蓉菡萏菱荇蘋蘩豫章雜
木楩松柞棫女貞烏勃桃李棗檍
許昌宮賦(魏)卞蘭
入南端以北眺望景福之嵯峨飛棟列以山峙長塗邈
以委蛇見欒櫨之交錯覩陽馬之承阿轉狎獵以相因
若流風之揚波木無小而不礱材靡隐而不華懿采色
而發越瑋巧飾之繁多雙轅承枌丹梁端直明窗列布
綺井崱嶷其隂則有望舒凉室羲和温房隆冬御飾盛
夏重裳同一宇之深邃致寒暑於隂陽修欄蔭於階砌
崇棟拂乎旻蒼綺發組華翡翠生光丹草周隅靈木成
行非窈窕之至貴孰能升於斯堂坐金人於闈闥列鐘
簴於廣庭天鹿軒翥以揚怒獅子鬱拂而負楨珍果敷
華蘭芷垂榮百璧照耀飛響應聲扣角則春氣至彈商
則秋風征歴神芝之峻觀幸安昌之巍巍進鼓舞之祕
伎絶世俗而入微興七盤之遞奏觀輕捷之翩翾或遲
或速乍止乍旋似飛鳬之迅疾若翔龍之遊天趙女撫
琴楚媛清謳秦箏忼慨齊舞絶殊衆伎並奏角巧騁奇
千變萬化不可勝知樂戲闋遊觀足登承光坐華幄論
稽古反流俗退虚僞進敦樸寶賢良賤珠玉豈必世而
後仁在時主之所欲
許昌宮賦(魏)楊修
於是儀北極以構橑希形制乎太微(原本闕六字)結雲閣之
崔嵬植神木於靈草紛蓊蔚以參差爾乃置天臺於辰
角列執法於西南築舊章之兩觀綴長廊之步櫩重閨
禁之窈窕造華蓋之幽深儉則不陋奢則不盈黎民子
來不督自成於是天子乃具法服戒羣僚鐘鼓隱而雷
鳴警蹕嘈而響起晻藹低徊天行地止以入乎新宮臨
南軒而向春方負黼黻之屏風馮玉几而按圖書想往
昔之興隆
新宮賦(北齊)邢邵
擬二儀而構路寢法三山而起翼室何大厦之耽耽而
斯干之秩秩豈西京之足偉故東都之所匹爾其狀也
則瓌譎屈奇瀾漫陸離嵯峨崔嵬巉巖參差若密雲之
乍舉似鵬翼之中垂布菱花之與蓮蔕咸反植而倒施
若承露而將轉似含風而欲披土成黼黻木化蛟螭布
紅紫之融泄間朱黃之赫曦獸狂顧而猶動鳥將鶱而
中疲木神水怪海若山祗千變萬化殊形異宜隂梁北
注陽烏南施百楹列倚千櫨代支或據險而形固或居
安而勢危
上陽宮賦(唐)賈登
天子卜惟洛食受於河圖開上陽之别館取大壯之規
模爾其則以三象當乎四術沓雲構而承天擎露盤而
洗日俯馳道而將半臨御溝而對出疑海上之仙家似
河邊之織室昔者嚮明南面十月遊廵旣其避暑亦以
迎春鏤章霞布環衛星陳集諸侯則朝乎萬國張廣樂
則和乎千人得横汾於即事將燕鎬而爲鄰旣而大駕
斯去華宮不御閉玉戶而藏春掩金臺而罷曙見芳草
之空積看桂花之獨著人多望幸之誠地惜離宮之處
别有洛陽下客東魯餘風辭官北部對問南宮賦甘泉
於此日希客薦於揚雄
望春宮賦(以春望郊野順時布和爲韻)(唐)闕名
青門之左兮層宮嶙峋資睿覽以臨下得嘉名於望春
故在東以就乎陽位當出震必俟於良辰乃發惠和式
遵夫月令無勞轍跡自表於時巡其初也度弘規法大
壯標上苑而獨出儼複道而明望遠天聽以遂於羣生
浹皇情用交乎四暢鮮飇微扇籠輕靄於高臺淑氣初
臨鏁浮光於綵伏吾君於是縱目前檻馳神遠郊散晴
煙於地表拂佳氣於林梢覩青陽之煦然載懷祈穀聽
鶬鶊之鳴矣不使覆巢布政有孚宸遊是假察微明於
遠嶠睇新綠於平野南山之翠色盈前渭水之素光在
下蓋將賦藉田於晉代豈比撰吉日於周雅美矣哉矗
雲楣以重疊煥藻井以輝潤居高而遠無不臨涵澤而
動無不順諒可禆於恭默非取樂於崇峻况乎流鶯欲
囀初柳生姿懿祥風之習習增麗日之遲遲偉鳳闕之
樓臺萬邦仰止盼龍鱗之原隰五稼惟時聖上所以成
化用彰克勤是務玄功所以遐及仁術紛其大布斯宮
寧夸後之爲斯望匪盤遊之故旣而天地叶神人和脩
文以昭士耀武以止戈然則賦望春之事宜乎播大雅
而登歌
華清宮望幸賦(以題爲韻)(唐)李程
上苑之左兮驪山之中天作高岫帝爲離宮示宸遊之
有所表聖鑒於無窮臨峻路而赫其昈昈標爽塏而屹
以崇崇惜翠華之未至闃紫殿而猶空則有望幸其中
流睇延慕希天顔而回矚望雲闕而屢顧想恩波之東
注俯瞰渭流愛佳氣之西浮空瞻秦樹目盡煙末心馳
御路何聖慮之未還獨幽懷而能喻窮轍跡且俟玉山
之遊想車音將購長門之賦矧夫閣有朝元之美稱殿
有長生之嘉名霞駮丹檻雲攢繡楹可以召通仙之降
止安皇祥之永貞是以仰碧落竭丹誠庶日月之迴照
等葵藿而同傾濯觱沸之泉每想金輿之度踐萋青之
草還思玉輦之行雖託質於别館常寄心於穆清戀戀
西向悠悠矚望步磴道以寂歴眄廣庭以寥曠竹花雖
吐如含待鳳之誠雲氣纔升若睹從龍之狀彼玉山旣
遠金闕仍賖未若浮游近縣如在仙家俄天邑之孔邇
自神都而不遐雖館稱五柞殿美九華喻之於此曾何
以加惜乎神光未矚曠此佳境徒企想以忡忡復懷慕
而耿耿閉玉樹於深谷銷金鋪於秀嶺君乎君乎胡不
出宸居而來幸
晴望長春宮賦(以登陴起遐望爲韻)(唐)梁洽
雲收野迥兮目極千里空淨川長兮纖埃不起視河外
之離宮信寰中之特美飛重樓之沓秀繚長垣而層趾
詳巨制與宏模固一君而萬祀振秦晉之襟帶據山河
之表裏諒神功之所營匪靈光之能擬邈矣轇轕岌乎
崚嶒對華山之贔屓挾重關之股肱文物著明則可久
可大制度豐敞則不騫不崩來蘇之詠已作觀風之道
斯弘遠樹遥晴挂長虹而欲飲祥煙不散俟吾君之復
登宮闕多奇欒櫨疊施倚萬楹以磊砢洞千門而陸離
玲瓏玉樹則偏澄霽色連鶱繡檻則却映斜曦設璇題
以曜殿黏赬壤以文陴度之以几筵則有典有則約之
以軌物則不高不卑當今取實去華匪儉匪奢撙節三
代光宅四遐豫順以遊御六龍而戾止聲明自溢奄九
有而爲家且夫書稱梓材易稱大壯自昔棟宇之作未
有兹宮之狀夫長者仁壽之宗符春者發生之所向伊
嘉名之可偉乃動植之攸尚客有學古之流乃含毫而
一望
上陽宮望幸賦(唐)謝觀
宮闕崇崇縈帶洛河之上據臨天地之中儼百司以環
拱流百川兮會同曷君王之未顧屹樓臺而鎮空或斑
白里人或前後近侍覩周公之舊制憶開元之故事當
域中之正寢實王者之定位何乃内外如一東西有異
思紫泥而日日將來仰玉輅而年年未至徒使萬室向
曙千門洞開藹臣心以西望希天睠之東迴見紅輪之
漸晩又翠華之不來及夫玉漏報更蟾輝永夜皆傾耳
以闇屬恐飛詔之潛下徒玉兔之屢虧尚金龍之未駕
是必左右獻書股肱啓謀以爲王者一德合居上游以
爲金城千里能制諸侯殊不知四海無虞五兵載戢與
殷周而抗節豈秦漢之能及在仁義而聿修奚險固之
是急且夫中岳爲内四岳爲藩此則前控伊闕右闢轘
轅乃文公立圭之地是成王定鼎之原寧勞百二之勢
足居九五之尊所以乾乾屬望戀戀何言尚軫憂人之
念未垂巡狩之恩雖年華不負於照灼而煙花暗老於
宮垣况復伊洛王畿崤函近地往復無勞人之役邐迤
有行宮之備冀我王之臨兮示天下爲家之意
乾清宮賦(明)黃佐
丕鑠維明帝睠鴻德遹寧寰區烈祖受之宅離作都秉
粹精以靈承握隆熺之昌符文皇振業依黔嬴而奠辰
樞繚瀛廓穹肇此天居粤乾清之祕宮總玄黃之噴薄
何富媪之藴靈竣定鼎而後獲洎龜謀之襲契法太紫
以營度蓋以疏明瀹聦儲神習體軼煩慆而游沖漠者
也稽諸邃古合宮緫期黃虞之始經營而成周路寢之
所儀九筵五雉於皇拓之旣普而深亦麗且彌匪維宴
娭日監在兹湫漻霄雿之中於以敬陟降而崇緝熙建
休號以詒燕謀蓋亦已百有餘朞矣越閼逢閹茂之歲
赤熛章怒鬱攸孔震結構㷭涌氛祲徹旻豈椓人之嫁
雪將茀舊而布新詔司空而僝工走羣靈而驅八神劚
石則無閭不周之㟪掄材則荆揚岷峩之阻輓修繂則
山善稠㟼伐輪囷則靁闐邪許驞駍駖礚淫淫與與揮
汗爲瀦熭日成暑陶埴鍛厲之屬莫不臚分其曹伍於
是乎揆日晷驗星文陳圭臬絜廣輪宗伯獻模林衡效
勤鼛聲簸岳鍤徒篲雲獶人司墍匠慶揮斤約築削屢
子來以趣役者虎躍而霆犇旣乃考工畡計以萬雕摩
維精賁輪飾奐炯然陽化爍爾隂泮奪眞巧於大鈞雖
鬼神其猶憚故其爲狀也豐融曼衍揭嶪崢嶸縵縵莫
莫樛流交嬰邈穹嶐以閎壯亘砰磷而靖冥㰹欱赫以
崴磈儵嵻崀而奫停岧嶤羾於天漢紛攢羅而混成瓌
殊俶儻不可殫形怳兮忽兮橶膠葛騰九閎接耀魄之
威神斡璇璣而縡高明羌跰&KR1271;以輵螛魂悚悚其若驚
爾乃登泰階之三重遵軌塗之盤曲鈎陳縱横以匡衛
閣道駊騀而延屬仰而瞻之若燭龍之蜿蟺引扶光而
曊若木頫而履之若巨鼇之贔屓運九垓而苞百谷團
殿般般以離立珠熉黃以相爥函絪緼之元氣文何有
乎黲黷彼曾城與縣圃昔傳聞而今駭矚其上則觚稜
高標金爵翹翹琉璃鱗鱗劃霓摩霄織烏顧兔出没扶
搖屹華表以縈旬始莅颯㨖乎斗杓簷牙翔而阿霤奮
絶浮景而翻碧寥其下則釦砌瑶礎右平左墄承以峻
基廣以夷石盤以蛟螭塗以朱碧鞏若崑崙鎮奠南極
崱屴繒綾磑磑即即其中則縣緜房植耽耽層覆梅梁
揭宇藻井承漏欂櫨檦枺修棪曲校飛梲浮柱支撐環
句題鄂衝蓯以霞張桷梀媕婀而霓糾傍夭蟜以&KR1766;閜
邅沛艾以赴螑上骩麗以互經下芔歙而騰湊玉繩倚
抳於奥宦瑶光爣朗於窔牖轉椳度閾蠖略鴻溶網戶
翠錢金鋪瑣窗五采爭勝流烟走虹璧門洞開璀璨玲
瓏流蘇縣璫招搖從風文鏡曲瓊煜煜雍雍鼂采夜光
之飾與灝氣而相通詄蕩蕩以窙豁忽眑眑而冥濛冞
五城而張六幕終紛員而莫窮其外則輦路纚連繚垣
周迴複道遐阪達於平臺玄厲黃碝間以玫瑰菀菀葱
蒨垂楊大櫰永巷迤邐是爲總街乃顧二門業業將將
日精月華左右相望鬱儀望舒駐轡而驤重闑逾延開
闔隂陽試舉其名則維百福與千祥杳騁騖以䆗窱隮
重櫩而攀天梁東望文華蒼龍守闉上憲攝提析木之
津啓榣山之碧鏤蹠菞丘之寶輪冊府申觀圖書萃珍
扈閣閒館昱爚嶙峋西望武英金虎環陛象彼觜觿衡
石積廥牙璋葆旅猋動靁厲蒿室蘭唐嶻嶪迢遞掖垣
之外周廬宿衛於前則華蓋謹身通於奉天實應太一
文昌太微三光之廷帝車運衡合契軒轅鶉光溥照燡
燡在焉垂拱中宸恭默如淵於後則坤寧噦噦含貞符
矩位正玄枵星躔婺女抗虹扶棟鑿翠開籞四榮雲譎
萬栱菱抒玉戺金釭鵬鶱鳳舉儷我宸極以爲内主若
乃仁壽清寧問安承顏&KR3840;干黃祗倬彼玄間彼昭德興
泰長春百花諸宇則又儲靡曼而列幽閒衝風颺乎䦳
幕散彧彧之椒蘭紅繡繢與機杼儼河鼓之天孫函荾
荴以晞日珩瑀戛乎珊珊爰設六尚以掌九室冠袍䩥
靸其儀有佖彤琯煒煌伊違斯弼敘燕寢之條紀恒授
環而戒逸銘槃鑑以昭警司精微於密勿爾迺暖殿弘
敞青軒彤墀帳設甲乙翠被絳椸霍落簾櫳罨畫罘罳
循除而架有筄有簃盝頂重橑槎牙峛崺方亭曲榭獸
鑰隇䧅歴夫欽安仁智乃瞰百子之池游鯈瀺灂汎淡
漣漪鳴鳬翔鵠頡頏栖遲植芭蕉與芙蓉靈囿莽乎萋
萋監宮鶴立以企幸睋虯幄而瞷龍旗黃衣有徒灑埽
供事儀文璽綬以及櫪駟監局之號二十有四銀璫珥
貂時維閽寺挈壺之設於彼外闈蓮燈虯漏貯水運機
偶神按候與天弗違鵷沼鵲樓黎旭熹微鼓登柝應雞
人呼旦蟲飛而會盈燎煇而色辨天子乃駕鸞蓋鏗鯨
鐘清黃道出紫宮端門載啓執法當中左掖右掖星共
雲從羽林森森而就次旄頭髧若其蒙茸自三能而逮
即位莫不矢心於重瞳明庭景昃玉未遑食庶采旣臚
乃還宮而定息猶糾虔乎天刑夕惕厲乎衮職守琬琰
之彝章鋪鴻藻而立極誕兹宮之成也聖神聿興時維
綴旒信帝心之簡在用迓德而彰景休皇輿發迹乎郢
甸鳴玉鸞之啾啾歌斯干以考室非鬼神而孰謀軫民
役之勞疚仰先后之懿猷蓋奕奕款款扏扏如也於是
帟幕霄縣緹帷宿設雲構呀赫登降詘折龍超虎視遠
瞪近察披&KR0008;奇妙規矩相叶神移天運俞哉匠哲夐牢
籠乎宇宙挹三辰而可擷山川𤨏尾而在下九野谾谾
而昭晰威靈旁魄而四塞規萬世而妥洪業乃念宣廟
圖揭豳風稼穡艱難景觸心融乃念敬考調元習靜光
祚思賢永言顯聖是以服閑邪之炯戒體慎獨之徽言
追往初之遐躅襲得一之自然曰出王與游衍恒對越
乎昊天昧爽兢兢而練要蓋冥心乎馮翼之先於是乎
革粃政尚仁厚興禮樂韜甲胄振幽滯揚側陋咨九扈
禮三夀乃郊上玄以昭在宥聲從海流澤與霖究覆露
入於毫芒猶闓懌而敷茂慶霄掞而嘉穀穎顯肸蠁之
純祐然猶嗛其休烈憖謂小康斥去奇衺以謹怠荒郅
大騩而問道誦丹書而自彊攬日月以爲明摛雲漢以
辨章前蜚廉以渙號後屛翳使服箱靡握譽而爲綢旄
濛澒而驂昌光驅豐隆與列缺碑震曜乎鬼方永合德
乎泰清紘六合而爲綱誶曰灝灝奥區㫤曠奲麗庥神
靈兮睢睢盱盱泛泛滇滇逴廣廷兮戴盆掩袂睎天障
日紛萬情兮維皇建極維聖存誠&KR0767;天經兮婥約脂韋
玄湣乘陳洞蘖萌兮沕潏曼羨錫胤隤祉仡頌聲兮時
乘六龍昭受休嘉億斯齡兮
漢宮春曉賦(有序)(明)徐世溥
孝武皇帝旣感子虚上林之事元光四年春晨游後宮
意動趣駕召司馬相如爲賦相如進曰臣鄙人未覩宮
中之實所稱雲夢上林徒意爲之且夫子虚烏有又何
足爲天子道乎必不獲謝昧死請得縱觀宮中於是上
詔宦者導從相如著籍得縱觀宮中三日旣罷賜洗沐
一月賦奏天子稱善傳示宮中贈遺累萬以相如爲郎
其詞曰
夫何春暉之窈窕兮澹裔裔乎依人被陵原以殊姿兮
草木寤而懷新迢逍遥以入宮兮歴阿閣而詎尋飇遠
近其同芳兮善翩翾以窺襟搖璧璫之參差兮羌孰辨
其笙琴闃彼燕趙之嫮麗兮徂四序於閒深維風雨之
增欷兮旣頽思於柔裀曰明月其猶可愬兮竊獨悲樂
夫旭日之初臨始眳藐以睨牖兮若含笑而流波繼躑
躅以少進兮逞嬉顔而逾和遂偃蹇而狎人兮鑒旖旎
之垂羅射網戶以返照兮璐階赬而生霞灼未央之崔
嵬兮馺娑騎虹以駕梁鬱枍詣與發越兮竦犀戺而虚
翔躋披香以經茝若兮金鋪赩何煌煌煜千門之寶甃
兮青熒下上而連光曄先晞西盤之瀼露兮遂左隂而
右陽於是鵾雞罷舞交鶯變聲鐸傳長信鐘殷承明周
廬競闢訇若雷霆錦衾回夢綺幄齊驚恡餘温而戀枕
兮欣初照而俄興佁儗怊悵淑態無方娟然揚眄光在
屋梁苑香入幕蔓影侵窗潛理私束盥飾明妝脩鬟髢
摘領裳端攲宜否纖悉審詳亦有宿倦未解獨弛珠簾
薄裝舊襦幽靚自然䙝紈匪澣媠鬋從偏就庳閾以仍
憩兮拭曼睫而猶&KR1531;紛敏緩之異性隨矜懈以殊姸爾
迺颺霧縠鳴璆珮拂琳瑯步容裔違洞房踐瓀砌乍相
見吐蘭蕙詢宵夢之若何兮論新飾之同異則有先秋
擣素乘旦漱裳懸練擬瀑搓帛疑霜或篝絡於鍼縷眇
凝睇以秋思摘經夕之條蕊相栖翥之所宜誰與奕者
遠識棋聲纖手稱敵並坐皇英云誰穉笑擷草羣嬉角
多行罰祕異爲私乃有連袂出游三五爲曹或俯鏤檻
或眺靈霄攝裾防罥揄袖迎飄故匿叢兮謔侶乍隔葉
兮相招同有望而期造惜綦履以擇蹊遵微行而容與
漾深竹之流颸忽焉莞爾倩頰横春折柔豔翳華簪鏡
清流憺宜人乃賦香秔有鳬鴛鴦振鷺暴羽孔雀賓暘
馴禽就食颯沓成行忘調饑之㑂㑂兮綽解泰以相羊
當日之班櫛洮之餘肅趨長樂温室渠渠雕檐開曙煥
若神居白髮嚴藹娙娥侍梳悵盤桓列諸殿端闈盡開
昭陽特掩見庭燎之遺燼知和鑾之流宴惕愴怳以自
憐哀芳煙之未散若乃絃桐旣懌刳管繁興新謠競奏
關關嚶嚶凄若離鴻兮應霜汀雝若鳳戲兮雲中鳴肅
若微風灌木挾蛩吟諧若雨潤潺湲雜松聲聞之者莫
不洸瀁溶㵝渺渺怦怦故能使曉日爲之緩午而浮雲
不生也或佻徭以巧笑或僊僊而姗舉或莊凝以正色
或惜嫕而恬嫵莫不音度旋日停波之曲影貯桂棟杏
梁之宇細腰膩理鉛妝萬千離宮别館三十六所強爲
樂之多方兮諒難得而備數也亂曰盛年深宮掩寂寞
兮晼晩桑榆去人逴兮春回鮮榮如夢覺兮萬戶箏謳
樂莫樂兮一人承恩兮羣翠顰光瀲灎兮愁人心宮闕
崢嶸兮日下遲烏負影兮昭陽飛楊裊烟兮蠶吐絲宮
中春兮春不知
明堂賦(有序)(唐)李白
昔在天皇告成岱宗改元乾封經始明堂年紀總章時
締搆之未輯痛威靈之遐邁天后繼作中宗成之因兆
人之子來崇萬祀之丕業蓋天皇先天中宗奉天累聖
纂就鴻勳克宣臣白美頌恭惟述焉其辭曰
伊皇唐之革天創元也我高祖乃仗大順赫然電發以
首之於是横八荒漂九陽埽畔換開混茫景星曜而太
階平虹蜺滅而日月張欽若太宗繼明重光廓區宇以
立極綴蒼昊之頽綱淳風沕穆鴻恩滂洋武義烜爀於
有截仁聲馺沓乎無疆若乃高宗紹興拓統錫羨神休
旁臻瑞物咸薦元符剖兮地珍見旣應天以順人遂登
封而降禪將欲考有洛崇明堂惟厥功之未輯兮乘白
雲於帝鄉天后勤勞輔政兮中宗以欽明克昌尊先軌
以繼作兮揚烈聖之耿光則使軒轅草圖羲和練日經
之營之不采不質因子來於四方豈殫稅於萬室乃準
水臬攢雲梁罄玉石於隴坂空瓌材於瀟湘巧奪神鬼
高窮昊蒼聽天語之察察擬帝居之將將雖暫勞而永
固兮貽聖謨於我皇觀夫明堂之宏壯也則突兀曈曨
乍明乍蒙象太古元氣之結空巃嵸頽沓若嵬若嶪似
天閫地門之開闔爾乃劃岝&KR2664;以嶽立郁穹崇而鴻紛
冠百王而垂勳燭萬象而騰文窙愡怳以洞豁呼嵌巖
而旁分又比夫崑山之天柱矗九霄而垂雲於是結構
乎黃道岧嶤乎紫微絡勾陳以繚垣闢閶闔而啓扉崢
嶸嶒嶷粲宇宙之光輝崔嵬赫奕張天地之神威夫其
背泓黃河垠漱清洛太行卻立通谷前廓遠則標熊耳
以作揭豁龍門以開關點翠彩於鴻荒洞清隂乎羣山
及乎煙雲卷舒忽出乍没岌嵩噴伊倚日薄月雷霆之
所鼓蕩星斗之所伾仡挐金龍之蟠蜿挂天珠之硉矹
勢拔五嶽形張四維軋地軸以盤根摩天倪而創規樓
臺&KR0008;岉以奔附城闕嶔崟而蔽虧珍樹翠草含華揚蕤
目瑶井之熒熒拖玉繩之離離㨖華蓋以儻漭仰太微
之參差擁以禁扃横以武庫獻房心以開鑿瞻少陽而
舉措採殷制酌夏步雜以代室重屋之名括以辰次火
木之數壯不及奢麗不及素層簷屹其霞矯廣厦鬱以
雲布掩日道遏風路陽烏轉景而翻飛大鵬横霄以側
度近則萬木森下千宮對出熠乎碧光之堂炅乎瓊華
之室錦爛霞駮星錯波沏颯蕭寥以颼飀窅隂鬱以緜
密含佳氣之青葱吐祥煙之鬱律九室窈窕五闈聯緜
飛楹磊砢走栱夤緣雲楣立岌以横綺彩桷攢欒而仰
天皓璧晝朗朱甍晴鮮頳欄各落偃蹇霄漢翠楹迴合
蟬聯汗漫沓蒼穹之絶垠跨皇居之太半遠而望之赫
煌煌以輝輝忽天旋而雲昏迫而察之粲炳煥以照爛
倏山訛而晷換誇蓬壺之海樓呑岱宗之日觀猛虎失
道潛虯蟠梯徑通天而直上俯長河而下低玉女攀星
於網戶金娥納月於璇題藻井彩錯以舒蓮天窗赩翼
而銜霓扶標川而罔足擬跟挂而罷躋要離欻矐而外
喪精視冰背而中迷亘以複道通乎掖垣坌入西樓實
爲崑崙三事庶尹正儀躅以出入九夷五狄順方面而
來奔其左右也則丹陛㟧㟧彤庭煌煌列寶鼎歊金光
流辟雍之滔滔象環海之湯湯闢青陽而啓緫章廓明
臺而布玄堂儼以太廟處乎中央發號施令采時順方
其閫閾也三十六戶七十二牖度筵列位南七西九白
虎列序而躨跜青龍承隅而蚴蟉其深沈奥密也則赤
熛掌火招拒司金靈威制陽汁光摧隂坤斗主土據乎
其心若乃熠燿五色張皇萬殊人物禽獸奇形異模勢
若飛動瞪盼睢盱明君暗主忠臣烈夫威政興滅表賢
示愚於是王正孟月朝陽登曦天子乃拖蒼玉轡蒼螭
臨乎青陽左个方御瑶瑟而彈鳴絲展乎國容輝乎皇
儀傍瞻神臺順觀雲之軌俯對清廟崇配天之規欽若
肸蠁維清緝熙崇牙樹羽熒煌葳蕤納五服之貢受萬
邦之籍張龍旗與虹旌攢金戟與玉戚延五更進百辟
奉圭瓚獻琛帛顒昂俯僂儼容疊跡乃潔菹醢修粢盛
奠三犧薦五牲享於神靈太祝正辭庶官精誠鼓大武
之隱轔張鈞天之鏗訇孤竹合奏空桑和鳴盡六變齊
九成羣神來兮降明庭蓋聖主之所以孝治天下而享
祀窅冥也然後臨辟雍宴羣后隂陽爲庖造化爲宰餐
元氣酌太和千里鼓舞百寮賡歌於斯之時雲油雨霈
恩鴻溶兮澤汪濊四海歸兮八荒會哤䀨乎區㝢騈闐
乎闕外羣臣醉德揖讓而退而聖主猶夕惕若厲懼人
未安乃目極於天耳下於泉飛聦馳明無遠不察考鬼
神之奥推隂陽之荒下明詔班舊章振窮乏散敖倉毁
玉沈珠卑宮頹牆使山澤無間往來相望帝躬乎天田
后親於郊桑棄末兮反本人和兮時康建翠華兮萋萋
鳴玉鑾之鉠鉠遊於昇平之圃憩乎穆清之堂天欣欣
兮瑞穰穰巡陵於鶉首之野講武於驪山之傍封岱宗
而祀后土兮掩栗陸而包陶唐遂邀崆峒之道禮汾水
之陽渴飲沆瀣之精英黜滋味之馨香貴理國其若夢
遊華胥之故鄉於是元元澹然不知所在若羣雲從龍
衆水奔海此眞所謂我大君登明堂之政化也豈比夫
秦趙吳楚爭高競奢結阿房與叢臺建姑蘇及章華非
享祀與嚴配徒掩月而凌霞由此觀之不足稱也况瑶
臺之巨麗復安可以語哉敢楊國美遂作辭曰穹崇明
堂倚天開兮巃嵸鴻濛搆瓌材兮偃蹇坱漭邈崔嵬兮
周流辟雍岌靈臺兮赫奕日星噴風雷宗祀肸蠁王化
恢鎮八極兮通九垓四門啓兮萬國來考休徵兮進賢
才儼皇居而作固窮千祀兮悠哉
明堂賦(唐)劉允濟
大哉乾象紫微疏上帝之宮邈矣坤輿丹闕披聖人之
宇聿觀文而聽政宜配天而宗祖體神化以成規應靈
圖而立矩度七筵以垂憲分四室而通輔合宮之典鬱
乎軒丘重屋之儀崇於夏禹因殷成於五帝繼周道於
千古統正朔之相循起皇王之踵武大禮興而三靈洽
至道融而萬物覩其在國乎惟聖踐極配永登樞浹生
成於大冶銷品彙於洪鑪貫星象而調七政列山川而
宅五都開洛陽之寶籍受河闕之禎圖緫䕫龍於國序
集鵷鷺於天衢包壯葉於玄頊籠景化於黃虞功旣成
矣道旣貞矣荅后土之嘉祥藹上雲之殊祉望仙閣之
秀出瞻月觀之宏峙鏤紅玉以圖芳蕭龜壇而薦祀道
不言而有洽物無爲而自致嚮明南面高居北辰屬天
下之同軌率海内以嚴禋想雲臺以應物考明堂以臨
人協和萬㝢懷柔百神降虔心啓靈術采舊典詢故實
表至德於吹萬起宏規於太一欣作之於有範佇成之
於不日工旅奔競人皆樂康訪子輿於前跡揆公玉之
遺芳順春秋之左右法天地之圓方成八風而統刑德
觀四序而候炎凉跨東西而作甸掩二七以疏疆下臨
星雨傍控煙霜翔鶤墜於層極宛虹拖於遊梁崑山之
玉樓偃蹇曾何髣髴滄海之銀宮煥爛安足翺翔於是
覽時則徵月令觀百王綏萬姓肆類之典攸集郊禋之
禮爰盛衣冠肅於虔誠禮樂崇於景令三陽再啓百辟
來朝玄纁霧集旌旆雲搖湛恩畢被元氣斯調羅九賓
之玉帛舞六代之咸韶澤被翔泳慶溢煙霄穆穆焉煌
煌焉粤自開闢未有若斯之壯觀者矣煥乎王道昭賁
三才遠乎聖懷周流九垓鴻名齊於太昊茂實光乎帝
魁浹羣山於雨露通庶品於風雷盛矣美矣皇哉唐哉
明堂賦(唐)任華
粤若稽古巨唐千靈累聖二葉重光思文烈以宗祀象
天地之圓方考遺訓建明堂俯南端之赫赫㨖北極之
鏘鏘盤螭黝糾捧神珠而高翥遊鵾翕習仰層檻以迴
翔星辰出納於疏牖虹蜺縈帶於軒廊遠而望之若扶
桑吐日生高岡近而察之若叢雲轉蓋陵昊蒼屹崢嶸
以岑立漫離披而翼張其奥祕也懿濞退槩靈仙髣髴
肅枚枚以實實窅眇清爽日月來往赫昈昈以煌煌階
陛嶙峋而分據欒櫨磊落以相望實造化之難測非翰
墨之所詳吾君正冠冕垂衣裳佩玉璽腰干將猛簴列
崇牙張百揆時序萬國來王敦行尚年旣在南而近夏
貴仁親族乃居東而曰陽中主尊於太室西導德於緫
章務兢兢之孝理匪晏晏之樂康然後知嚮明之位正
隨時之教盛因方備色乘五運以順行選士養賢崇四
學而敷令豈直若斯而已哉其宮十二以象辰行水四
周而爲海堂筵楣徑可以見乾坤之籌策暑往寒來可
以知六九之變改室也州之數窗也卦之在高得黃鍾
之實柱懸列星之彩畢千古之能事終一人之不宰至
有虞之緫章期夏后之太室殷重屋以五周太廟以七
伊數君之餘制各殊塗而並逸雖信美於當年是無取
於今日别有清河絆鳥長沙求䞇討論公玉之圖錯綜
伯喈之議儻繡桷之有漸庶青雲之可致
明堂賦(唐)王諲
大唐混合寰宇開張時雍體黃中之一德居紫微之九
重旣而成化再造天下有道得彩鳳之靈圖據飛龍之
大寶美其歷數會昌累葉重光眞宰無爲盛先天之景
業聖人有作立配帝之明堂寫神規之大造嶷崇丘之
正陽燐燐爛爛熒熒煌煌徒觀其藻畫周設雕刻具美
綺寮豁達以生風重檐周流以藏晷嶔崟﨑&KR2337;狀崑岳
含霧而插天衢隆崇硉矹若蓬萊駕鼇而涌海水屹乎
氤氲孤標紫氛璇題皓飾金鋪洞文拱星辰以端居傍
眺白日馮軒檻以直視俯見青雲爾乃環曲析構重屋
蓮銜綺井豔窋叱以垂珠階接彤庭影連延而造玉若
夫靈姿衆出詭變叢生畫栱攢施龍桷參崖以星布隂
室晝朗粉戺皎曜以月明及夫四海波晏一人有慶寒
風初盡陽月旣正蠻夷颯沓以來王文物葳蕤以交映
信所謂不宰而合通居中而作聖
明堂賦(唐)于沼
天子朝諸侯於明堂惟古之制始以講信修睦終以布
憲施惠合至德之休光旌中國之巨麗下之象地也以
列五位之神上之法天也以配五方之帝稟太一之威
靈順隂陽之開閉左个右个分以寒暑之宜以筵以几
度以堂室之際觀乎萬國來朝威儀濟濟聖乃負斧扆
而南向以布政百僚端冕弁而北面以陳禮是知人以
君爲心君以人爲體宴會之節以明於尊卑慶賜之儀
以旌於孝悌原夫宅中而起繼天而作遥眡嵩少俯枕
伊洛巍巍煌煌厥高不可乎彌度拏龍㰇以蚴蟉亘虹
梁而各落綷以綺藻施以丹雘四闥以四氣而開八窗
以八風斯廓祥風布影對寶檻以交輝皎日懸光曜金
牀而璀錯於是陳三獻之禮臻九成之樂申儀於辟雍
崇業於太學甄古今之至理議沿襲之踳駮旣而順斗
極運天關皇恩普矣貴賤以頒東門之外以朝乎九國
南門之下將享於八蠻正德是弘惠風斯布禁淫慝節
制度重三台之任乃申命於中階寵五霸之功遂授鉞
於東戶夫明堂者明帝之復體天爲狀必資闡化以準
程豈獨弘規而取壯出庶物而咸仰包宇宙而爲量惟
先聖之是則信百代之可尚
明堂賦(宋)范仲淹
臣聞明堂者天子布政之宮也在國之陽於巳之方廣
大乎天地之象高明乎日月之章崇百王之大觀揭三
宮之中央昭壯麗於神州宣英茂於皇猷頒金玉之宏
度集人神之丕休故可祀先王以配上帝坐天子而朝
諸侯者也粤自蒼牙開極黃靈耀德巢穴以革棟宇以
植徹太古之弊明大壯之則風雨攸止宮室斯美將崇
高乎富貴之位綂和乎天人之理乃聖大造明堂肇起
明以清其居堂以高而視壁廓焉而四達殿巋焉而中
峙禮以潔而儉必表之以茅教以清而流故環之以水
曁二帝之述焉合五府而祭矣逮夫夏禮秩秩奉以世
室商祀穆穆制以重屋神禹卑宮階以一尺之崇成湯
受命革以三尺之盛赫赫周堂制度景彰七筵兮南北
之廣九筵兮西東之長堂幷包於五室室辨正於五方
面明堂而背北室左青陽而右緫章耽然太室嚴乎中
黃都徽名之在南取盛德之向陽或謂厥堂惟一厥室
惟九闢闔其三十六戶疏達兮七十二牖亦規上而天
覆復矩下而坤厚近郊之宮廣而能受通天之宇高而
弗偶八方象其幅&KR0695;九陛參其前後肅肅焉聽政之廟
應辰而周彰趪趪焉承天之柱列宿而相望環林兮葱
葱圓海兮泱泱旣方舟而經梁復素飾其迴牆陳位序
以有嚴議法象而必臧示邦域之景鑠期人神之樂康
左有辟雍天子學宮墳籍浩以明備文物森其會同奉
三壽以勗天下之孝設三乏以勸諸侯之風右有靈臺
庶民子來若經始於神明迺占候於昭回天之道也惟
默默以有象聖之心也蓋惕惕而無災此三雍之大者
故百世以欽哉若夫約周之禮稟夏之正天子升清陽
之位體大德之生彼相協謀有司奉行慶賜必均歴象
必明布農事於準直習舞德於和平止伯益之伐木禁
蚩尤之稱兵惟倉廩兮賑天之窮惟幣帛兮禮邦之英
無隱不彰無潛不亨蒙蕩蕩之至仁浸灝灝之醇精此
明堂之春也萬物爲之榮又若炎以繼天曦以永日始
於仲呂之管復於清宮之律天子乃登諸明堂曁夫太
室命盛樂以象德致大雩以祈實升高明而有豫定心
氣而無逸静百官之事驅五穀之疾無索於關無難於
門止北伐之威以助養於生生導南風之和以飾喜於
元元此明堂之夏也萬物爲之繁爾乃象正火位德王
金行鴻漸于以南嚮穀萬斯而西成天子乃居緫章之
奥奏清商之聲圖有功而專任詰不義而徂征修法制
以謹收藏之令養衰老以惻摇落之情同我度量平予
權衡人社以崇厚兆民報本之志神倉以祕示萬邦致
孝之誠此明堂之秋也天下爲之清及夫蟲介時分虎
威夕永詩人發其凉之詠日官賓可愛之景天子乃北
堂以居南面而省錫飲烝之慶從祀寒之請於是戒門
閭備邊境勞三農於休息警百辟於恭靖關市必易宮
室必整無用之器斯徹無事之官必省飭國典以俟來
歲之宜講武經以肅萬邦之屛此明堂之冬也天下爲
之靜斯乃順其時與物咸宜適其變使民不倦者也稽
夫宗祀之文大享之辰上儀乎皇皇盛節兮彬彬比於
郊也我則取文之勝方其廟也我則取質之純損益其
禮尊嚴其親五天之座曄曄以陳五帝之席奕奕而倫
惟太室之位迺上帝之神作配者先王從祀者五臣樽
斝離離玉幣莘莘牲牢之舉旣遵於夏后蔬果之薦復
本於周人禮無不當誠無不臻聖人於是出齋宮而肅
肅被法服而循循酌一獻以從質躬百拜以表寅司儀
實相樂正攸賓進爼豆之吉蠲羅簨簴之輪囷六樂咸
在統美乎列星八風相盪同和乎大鈞下舞上歌蹈德
詠仁非常之祭駿奔者萬國莫大之孝蟻懷者兆民於
是神醉其德人樂而極太史書於策大夫頌於國頌曰
明堂崇之明王祀之禮以成之樂以歌之光天之下教
以化之若夫元朔會同羣后對越穆穆乎舜門之闢晣
晣乎宣燎之發帝時待旦而久求衣以先紆黃組冠通
天建日月服乾坤偑干將升崑崙進山岳之圭當雲龍
之軒正聖人之大寶示天下之有尊巍巍焉負扆而立
濟濟焉辨色而入太常正其等衰九賓序其名級中階
之前三公屹然應門之外九采察焉阼階之東諸侯以
同西階之西諸伯以齊門東北面者子之位門西東上
者男之次東門之外則有樂浪蟠木几夷之國西面而
北上西門之外則有蒙汜大秦六戎之屬南上而東向
南門之外則有朱垠越裳八蠻之族唯北是望北門之
外則有葷粥幽陵五狄之種唯東是尚於是兟兟旅進
鏘鏘肆覲嚮明者蓋取諸離觀光者受之以晉君臣之
位定禮樂之道振雅韶以奏文鐸以徇皆望雲而就日
必歌堯而頌舜上和而下樂金聲而玉潤况夫晨光赫
曦天顏弗違冕紱兮霞集玉帛兮川歸盛乎王庭之聲
明煥乎天象之光輝若北辰之會衆星咸粲粲而在共
如太陽之臨多露普湛湛而將晞莫不君三揖於上臣
載拜於下行典禮揚風雅訪儁良議窮寡人曷幽而覆
盆賢曷惻而遺野於以盛名器於以休宗社署聖法於
圓闕馳神教於方夏皇哉耀今昔之榮觀至哉敷億兆
之純嘏故曰揖讓而治天下者明堂之謂也惜乎三代
以還智者閒閒諸儒靡協議者喋喋而皆膠其增損忘
禮樂之大本泥於廣狹廢皇王之大業使朝廷茫然有
逾遠之歎惘然有中輟之議殊不知五帝非沿樂而興
三王豈襲禮而治爲明堂之道不必尚其奥行明堂之
義不必盡其制適道者與權忘象者得意大樂同天地
之和豈匏竹而已矣大禮同天地之節豈豆籩之云爾
自漢魏之下曁隋唐之際堂或三五之上道非三五之
世蓋不取其厚而取其薄不得其大而得其細享配之
文或然未分政教之烈斯焉弗聞是則帝道不施胡取
乎緫期皇德不隆胡取乎合宮故夫明堂之設也天子
居之日敬日思思之何也萬微存乎消息敬之何也兆
靈繫之安危繇是惟克念以作聖思堯舜之齊名懼巍
巍之弗逮迺孜孜於雞鳴唯至平之休代思阜財於吾
民懼四維之有艱尚瘡痍而百辛故聖人之實儉弗下
剥而上侈思寡費而薄索民庶幾於格恥惟下武之太
寧亦省躬於干戈取諸豫於四方慨風雲以長歌惟知
人其古難思濟濟乎賢者蓋舉一於臯陶迺連茹於天
下惟好生之至德思與物而爲春懼幽陋之靡及常咨
命於仁人惟及人之一德始若晦而彌彰故三五之君
子騰茂質而無疆惟皇極之大範思天下而與平懼萬
物之或差時我心於誠衡然後見天下齊於無體和於
無聲厖眉而壽吾何仁之有含哺而嬉吾何力之爲但
淵淵緜緜無反無偏浸淳澤以咸若樂鴻化於自然此
明堂之道也蓋無德而稱焉我國家凝粹百靈薦馨三
極東升煙於岱首西展琮於汾側未正天神之府以讓
皇人之德祖考來格俟配天之儀諸侯入朝思助祭之
職豈上聖之謙而愚臣之惑也臣請考列辟之明術塞
處士之横議約其制復其位儉不爲其陋奢不爲其肆
斟酌乎三王擬議乎簡易展宗祀之禮正朝會之義廣
明堂之妙道極眞人之能事以至聖子神孫億千萬期
登於斯念於斯受天之禧與天下宜而已乎
明堂賦(元)祝蕃
有大人先生問予以明堂之制者予趨而進拱而對曰
厥維明堂王者之宮爰自黃帝合宮肇名堯曰衢室舜
曰緫章世室重屋建於夏商逮夫成周厥制乃備分室
疏牖列筵度位於以朝諸侯於以享上帝於以宣皇風
於以順四氣雖帝王之文質不同而名數之損益各異
然要其終則皆天子布政之宮而非辟王遊逸之地也
爾其厥初經畫之始命共工以鳩材詔哲匠使運智爰
度國陽審曲面勢倣紫宮之隂陽值心宿之所麗上圓
象天下方法地洞四方以疎門則三台以列陛其戶則
三十有六其牖則七十有二若夫東西南北之修廣則
七筵九筵之異制采緣不琢所以昭其儉丹雘不御所
以戒其侈方其朱鳥中見仲春是殷羣蟄咸啓勾萌方
新天子乃御於青陽統和天人發號施令布政行仁流
資始之大化與萬物而爲春若其孟季之月則有左右
宮之分陳及乎大火旣中仲夏斯正南薰所被品物咸
盛天子乃御於明堂以布夏政興阜民之歌發解愠之
詠慮隂陽之始爭乃齊愼以怡性亦互開其左右以分
處乎季孟至若虛正秋仲天高日清萬彙斯遂穡事乃
登天子乃御於緫章以秩西成或巡狩以省斂或詳讞
以修刑嘉民氣之旣夷相與慶乎升平乃闢明堂之右
爲其左以爲孟月之室啓玄堂之左爲其右以爲季月
之廷及乎日短星昴殷於仲冬民事咸畢歲功告終天
子乃御於玄堂允釐百工計來歲之國用會收藏之冨
豐喜一陽之來復運元氣於無窮若其孟季之月亦分
處乎左右之宮惟土王於戊已斯中處於太室閏弗備
乎中氣乃出居於門中斯則明堂之制之見乎月令者
如此而周公朝會之制則有異而有同也厥後漢武事
務夸大濟南獻圖寔公玉帶甘泉明廷語旣傅會崐崘
道上事益神怪至於洛陽寔爲東京建武之所創始永
平之所經營制度益密頌聲乃興曁靈臺以辟雍曰三
雍而並稱雖未足比隆於三代亦庶幾乎不媿於斯堂
之名若夫李唐之肆侈飾乾元而屢更宜天心之弗享
畀烈士之火城方今聖天子襲世德承天休萬國獻圖
籍四海酣歌謳靈臺嚴太史之測候辟雍藹多士之藏
修獨明堂之未建豈王度之靡周蓋禮樂興於積德正
有待於皇上之黼黻皇猷也於是大人先生喜而歌曰
於赫皇元車書同兮文治聿興千一之逢兮厥惟明堂
王者之宮兮制作有待在皇上之躬兮遹觀厥成吾與
子歌三雍兮
明堂賦有序(元)邵憲祖
明堂之設也自黃帝至於三代雖制異名殊皆所以崇
祭祀朝諸侯養老授朔也降自後世諸儒誦講此是彼
非竟不終作惟漢武帝唐武后有所崇創而窮奢極侈
夸耀一時先王之事無聞焉故設爲荅問極衆人之所
炫耀折之以孔孟之辭其辭曰
涉無公與佚處先生遊於廣漠之野憩於無懷赫胥之
庭涉無公曰子衣逢掖之衣冠章甫之冠言稱堯舜行
式孔顏陶寫古今塗黃點丹然而一物不知儒者所恥
百王繩繩代殊事異崇以明堂殷以大禮緣飾乎文章
嘉美乎祥瑞奕奕皇皇天人禘祀子聞其制而知其說
乎先生曰未也涉無公曰三代以前遐哉邈乎其文不
可得而徵也吾將語子以漢唐之制詡子以宏麗之規
恢子之心胷發子之志意子樂聞乎先生曰唯唯夫漢
唐之興也虎視關右龍位洛京序九族之敦睦致萬國
之攸寧煥文物之昭回將隆底乎太平卜明堂於少陽
環紫宮而作京嚮文明而已遠隘湫囂於郊坰豐宏模
而大起規億載而莫傾瞻彼邃宇磊閜晶熒崔嵬山立
熠焴日升吁可畏也崑崙崛峋而通天辟雍沆漑而縈
霓門延九階堂中五室玉葉戢伋而負青蜃蛤煨煬而
塗晳斐文漂渺於八方晨光炯晃於四壁飛櫩軒翥以
承霄疏柱汨越而鎮極雉角矯舉崇墉繚繘階級周廻
而等凡聖殿堂嵌巖而挹蒼壁燐㶷五色赫燡炳爥方
徘徊於五間儼煌煌而崇秩澔澔涆涆岌岌堂堂蚴蟉
馴豢乎虯龍嵱嵷施靡乎巒岡忽蔽虧而䁏眇兹霮䨴
而冞彰夾牎玲瓏而助明複道㛹娟而韜光重屋四阿
高臺兩旁爚爚電繞翬翬翼張拔靈觀乎其中示天下
以不藏若乃巨扁紛題異制繁詭三三相重六九相比
青陽緫章洞達融泄玄堂太室幽隱贔屓勢合形離高
褰遠&KR0008;仍層厓而增盤䇩通巷而纚纚四魚玄閫戶外
不閉閥焜耀而熭烻綴赤白而星麗應三統齊節氣别
九州法天紀修短各宜小大殊製柱植挺卓欄檻周廻
級栱櫛比重幹指㚊飛枊鳥踊大梠貫鋂方衡勒分陽
馬承隈天梁偃蹇而虹舉芝栭緁獵而雲堆枅榱紛糾
以承楣建瓴縷布而宗&KR0008;萬象灰泠通天傑出立木如
林增構如蜜珠龍斜礙於魁魒戶牖呑吐乎日月庭筵
廣均房戶齊一視聽罔届出入忘術乃靈示之所鑒臨
人神之所昭集也天子乃命法駕乘鸞輅扡蒼虯抶白
虎昭衮冕諧律呂聿來明堂之宇爰祀五帝配享祖宗
澄心清魂齋莊肅雍維牛維羊鬯溝醽醁飯銒既潔粢
盛以六一獻授俎五官進熟神之格思繽紛其來撫璿
璣而下視降玉軑之神威帥霅陽開而隂閉翕赫精儲
而思垂介景福於帝躬錫嘉穀於蒸黎騰清霄於㫚霍
闃乎莫知其所之爾迺進鳩玉於更老析圭爵於侯辟
招延儒雅詢求忠直容與乎義塗安居乎仁宅然後發
德號於庶邦播惠澤於四海歴列辟而論功次羣臣而
課最蠻夷蹙甬而來庭芔然興道而自艾開六合之元
亨躋九有於熙泰遂致天階平秩坤維奠位三靈流應
二氣蠲癘麒麟遊其圃神爵來其樹醴泉發其滋甘露
零其砌諸福之物莫不畢至於是乎鴻生鉅儒鋪張揚
厲吐氣成文矢詞激句賦頌振聲歌謠接喙赫赫孔陽
昭昭靡替凡此盛事照曜青史皇元龍興君明臣良子
何不搜閱典故模寫漢唐溜珠綴辭摛藻連章獻策朝
廷之上庶興大禮而振皇綱佚處先生听然笑曰僕鄙
人也游心道義不諧衆儒考索墳典硏精詩書方陋漢
唐之阨僻而子爲我言之乎且子不務古學徒訟繁儀
奢言侈靡昧籌是非訐高言以駭俗雖紛紛其奚爲惟
明堂之穆穆爰肇興於太古黃帝合宮之號虞舜緫章
之目夏崇世室商奕重屋揭明堂於周邦昭文物之郁
郁雖有一殿五宮之列九筵七筵之異複道重屋之殊
八尺三尺之紀然而享上帝以崇禮朝諸侯以定儀養
三老以敦孝頌月令以順時同仁政之所出光聖世之
丕基是以尼父之歎魯圖冠冕而迭居者數姓桀日之
惡堯天之聖成王幼沖周公輔政棟宇非殊有德則隆
興無德則不競是以孟軻居齊宣王興問則答之以王
者之堂教之以行王者之政是以文質不必計析其制
度今古不必符契於典章大禮豈徒玉帛之陳設大樂
豈徒鐘鼓之鏗鏘要必施仁政於海宇襲芳躅於帝王
奚用間間喋喋議論紛攘徒膠泥於增損孰得而究其
短長方今盛明綱紀具舉仁侔三王德邁五帝濟濟廊
廟出納獻替皇風被於四海禮樂光乎后裔今子乃欲
後漢唐之爲陳之帝王之世使後世好名之人殫財竭
力以禍天下必子之言夫涉無公避席改容怳忽蹴踖
謹受明教服之無斁
御定歴代賦彙卷七十二
