欽定四庫全書
御定歴代賦彙外集卷十七
情感
笑賦(晉)孫楚
有度俗之公子緫萬物之細故心髣髴乎巢由以得意
為至樂不拘戀乎凡流會親戚於高宇結宗盟於綢繆
所以交頸偃仰椎胷指掌亢洪聲於通谷順長風以流
響氣參譚以相屬若將頹而復往或嚬蹙俛首狀似愁
悲怫鬱唯轉呻吟郁伊或攜手悲嘯嘘天長叫遲重則
如陸沈輕疾則如水漂徐疾任其口頰圓合得乎機要
或中路背叛更相毁賤傾倚叵我彫聲迄乎日晏信天
下之笑林調謔之巨觀也
歡賦(有序)(明)屠隆
余處冗賤百憂煎人側身天地長苦跼蹐思欲揮悶散
心寄興楮墨我思古人動多憂戚昔士衡歎逝文通賦
恨驚心動魄一字一歎每一披覽秋氣颯颯風雨欲來
使人惻愴幾不知有生人之樂矣友人馮夢禎謂僕曰
子何不為歡賦悦心暢意破彼我之煩懣宣萬物之鬱
塞則此道貴矣夫愁苦之語易好歡娛之言難工然烏
可以其難而含毫喪沮也於是為賦焉文通諸君子見
當掩口
晨登山阿下覽八紘天地開朗風日熹明遊人出嬉川
塗載平於是僕本曠士解顔暢鬱百慮盡捐萬愁若失
我思古人歡情靡一娟娟皇娥夜處璇閨薄焉遵渚帝
子是依精靈感化中心不違清歌相答游漾忘歸軒轅
守和冥心合道夢遊華胥萬國熙皞終登空同後天地
老子晉天才神骨蕭爽丹經既成捫霞直上羣靈夷猶
九州糞壤薄富貴而不懷希世外之幽賞英英穆滿志
狹乾坤萬里煙騖八駿雷奔謁西王母登彼崑崙奏白
雲之長謠俯弱水而歴天門秦家公主氣凌紫氛一當
蕭史遂厭人羣攬虹霓而作佩製丹霞以為裙睇樓上
之明月躡天邊之彩雲長辭綺閣永隨夫君千秋萬歲
此樂何云越王破吳奏凱言歸載蛾眉於金車挂將士
以錦衣樓船壓江濤朱旗晃日輝緹騎填乎廣陌羅綺
盈於中閨堂上燭滅笙歌不喧尊罍酒清房櫳月昏閽
者出客主人留髠坐細毳以中夜傾一石而何言至若
漢帝英雄初誅項王山河入掌弓矢斯蔵過豐沛兮訪
故偕父老兮徜徉歌大風而慷慨覽雲氣之飛揚又如
延年獻歌夫人初御驚玉骨之凝霜豔輕綃之如霧樓
閣含風階除墜露洵明珠之照人判傾城於一顧衞霍
出塞士馬精強匈奴滅漢道昌黃金朱第列侯煌煌鈿
釵作隊歌舞成行相如弄琴文君私喜臨邛夜亡成都
歸市姿態豔目芙蓉心死紅蘭茁芳砌青苔生玉戺雖
貧賤其何傷願百齡以為矢若夫太液波明昭陽月滿
香蓮罥舟凉風送管黛色欲絶歌聲乍暖既和媚而魂
癡亦宛麗而心斷兔園既開梁王意歡碧瓦宵白朱門
夜寒集詞客之鴻藻驅凍雲於毫端孟德芟除四方蒿
萊雄圖既就猛士歸來引漳河以為池鑄銅雀以為臺
清吹干雲步輦轟雷高歌烈士泰山崔嵬陳王妙才應
劉卓犖寶馬金羈光輝歴落出馳東郊歸宴平樂神飇
蕩空青山暎閣會稽諸賢遠覽高步山川崩峭雲物莽
互喬松夾道修篁繞戸一詠一觴凌虚徑度庾公風流
作鎮武昌挾賓佐娱景光覽明月登胡牀酣飲其無人
代長嘯而下天霜又有征夫戍邊思婦含悽長想忽見
遠行乍歸今夕何夕月白星輝高堂敞兮春溶溶朱簾
捲兮秋漫漫新婚合兮出瓊珮佳期至兮藉芳蘭金鑪
兮乍燄紅燭兮未殘莫不欵爾彌洽爽焉和愉寸腸不
結雙眉長舒知離憂之為何物豈羨夫神仙之所居
恨賦(梁)江淹
試望平原蔓草縈骨拱木斂魂人生到此天道寧論於
是僕本恨人心驚不已直念古者伏恨而死至如秦帝
按劍諸侯西馳削平天下同文共規華山為城紫淵為
池雄圖既溢武力朱畢方架黿鼉以為梁巡海右以送
日一旦魂斷宫車晩出若迺趙王既虜遷於房陵薄暮
心動昧旦神興别豔姬與美女喪金輿及玉乘置酒欲
飲悲來填膺千秋萬歲為怨難勝至如李君降北名辱
身冤拔劍擊柱弔影慙魂情往上郡心留鴈門裂帛繫
書誓還漢恩朝露溘至握手何言若夫明妃去時仰天
太息紫臺稍遠關山無極搖風忽起白日西匿隴鴈少
飛岱雲寡色望君王兮何期終蕪絶兮異域至迺敬通
見抵罷歸田里閉關却埽塞門不仕左對孺人右顧稚
子脱略公卿跌宕文史齎志没地長懷無已及夫中散
下獄神氣激揚濁醪夕引素琴晨張秋日蕭索浮雲無
光鬱青霞之竒意入修夜之不𤾉或有孤臣危涕孽子
墜心遷客海上流戍隴隂此人但聞悲風汨起血下霑
襟亦復含酸茹歎銷落湮沈若迺騎疊跡車屯軌黃塵
匝地歌吹四起無不煙斷火絶閉骨泉裏巳矣哉春草
暮兮秋風驚秋風罷兮春草生綺羅畢兮池館盡琴瑟
滅兮丘隴平自古皆有死莫不飲恨而吞聲
擬恨賦(唐)李白
晨登太山一望蒿里松楸骨寒宿草墳毁浮生可嗟大
運同此於是僕本壯夫慷慨不歇仰思前賢飲恨而没
昔如漢祖龍躍羣雄競奔提劒叱咤指揮中原東馳渤
澥西漂崑崙斷蛇奮旅埽清國步握瑶圖而倏昇登紫
壇而雄顧一朝長辭天下縞素若乃項王虎鬭白日爭
輝拔山力盡蓋世心違聞楚歌之四合知漢卒之重圍
帳中劒舞泣挫雄威騅兮不逝喑啞何歸至如荆卿入
秦直度易水長虹貫日寒風颯起遠讐始皇擬報太子
竒謀不成憤惋而死若夫陳后失寵長門掩扉日冷金
殿霜凄錦衣春草罷綠秋螢亂飛恨桃李之委絶思君
王之有違昔者屈原既放遷於湘流心死舊楚魂飛長
楸聽江風之嫋嫋聞嶺狖之啾啾永埋骨於渌水怨懷
王之不收及夫李斯受戮神氣黯然左右垂泣精魂動
天執愛子以長别歎黃犬之無緣或有從軍永訣去國
長違天涯遷客海外思歸此人忽見愁雲蔽日目斷心
飛莫不攢眉痛骨抆血霑衣若乃錯繡轂填金門煙塵
曉沓歌鐘晝諠亦復星沈電滅閉影潛魂已矣哉桂華
滿兮明月輝扶桑曉兮白日飛玉顔滅兮螻螘聚碧臺
空兮歌舞稀與天道兮共盡莫不委骨而同歸
擬恨賦(有序)(明)李東陽
昔余少讀江淹李白所作恨賦愛其為辭而怪其所為
恨多閨情閤怨其大者不過興亡之運成敗之常而已
是何感於情亦奚以恨為哉中歲以來更涉世故記憶
舊聞忠臣孝子竒勲盛事或方值幾會遽成摧毁失之
毫釐而終身曠世不可復得至令人吞聲搤腕而不能
巳聖賢不言恨然情在天下而不為私亦天理人事之
相感激雖以為恨可也乃效江李體反其為情以寫抑
鬱而卒歸於正知我罪我皆有所不避云其辭曰
仰視大塊流觀古今撫陳編之磨滅悲往跡之銷沈或
事幾之幸會或禍敗之相尋感志士之涕淚傷善人之
聾瘖若乃國士報怨吞炭漆身遺恨飲器潛身水濱部
馬為之驚跼賊徒為之崩奔奮仇衣於一劒隕血怨於
千春威橫強秦怨深鄰國壯士夜奮神椎晝擊山嶽為
之增氣天地為之變色歎失手於副車僅逃形於大索
陳竇秉政誓清濁亂推席定謀露章請斷機事暗泄禁
軍坐畔塞宇宙於煙氛墮衣冠於塗炭昭烈繼絶武侯
託孤勇復漢祚雄吞魏都陳二表之宏略運八陣之竒
謨忽將星之淪落悲帝業之榛蕪武廟將建唐社幾屋
躍少海之潛龍返虞淵之日轂二豎伏法五王就戮功
甫收於藥籠禍終留於肌肉建中失母感慨天衷顧衮
衣與玉食嗟欲養而無從誤承歡於别輦翻飲怒於深
宫冀百欺於一得竟忍慟而長終靖康入宼岳侯奮矛
復中原於破竹誓決策於焚舟神褫奸魄天遺國讐痛
長城之自壞委社稷於橫流敵騎南驅江沙夜駐若兵
力之不支幸潮來之有處海若助虐坤靈失據豈二儀
之翻覆莽萬物之非故已矣乎江山改兮人民非白日
黯兮隂風凄時不可乎再得歎淨生兮曷歸駭餘聲於
璧碎佇滅景於雲飛事難成而易敗世寡合而多違矢
脩正以俟命孰利鈍之可期庶人定以天勝終斡旋於
化機
泣賦(梁)江淹
秋日之光流兮以傷霧離披而殺草風清泠而繞堂視
左右而不暖具衣冠而自凉默而登高谷坐景山倚桐
柏對石泉直視百里處處秋煙闃寂以思情緒留連江
之永矣蓮欲紅南有喬木葉以窮心蒙蒙兮怳惚魄漫
漫兮西東詠河兖之故俗眷徐揚之遺風眷徐揚兮阻
關梁詠河兖兮路未央道尺折而寸斷魂十逝而九傷
欷潺湲兮沫袖泣嗚唈兮染裳若夫景公齊山荆卿燕
市孟嘗聞琴馬遷廢史少卿悼躬夷甫傷子皆泣緒如
絲詎能仰視鏡終古而若斯况余輩情之所使哉
别淚賦(明)張明弼
白雲在天黃花滿枝與子一别相見何時况燕婉兮情
纏乍荆吳兮路隔天一碧而愁長野四青而怨積風遷
嶺而殊音雲換川而同色川多去櫂嶺有還鑣别衫齊
挽離目雙挑零花戀葉斷梗懷條攀鮮頽兮潤落傷綠
霣兮朱銷摻子之衿掐子之心余何為兮煩忡君奚事
兮沈吟水深深兮可涉山高高兮可越袂一判兮萬里
盼暫回兮千日哀緣心兮忽來淚向君兮難絶乃其雙
眉全下半臉微迎鬟低黛接面轉紅生黛隨恨滴紅入
啼明珠光流而粉破玉豔發而筯橫爾復弱腕難加苦
言欲語似蝶影之縈絲恍鶯聲之雜雨指渺渺之雲天
顧茫茫之煙樹余從何去君向何迴雲天誰辨煙樹空
猜願征筵兮合怨畏岐路兮分哀引目幾傳含聲一咽
睩死青停脣融朱結燭溜未枯線痕如接拭絳綃而化
殷落素盤而成血著闌竹而文生捻盆枝而瘢出影入
鏡而雙啼露將花而並泣既而凄雨初微慘雲猶漬悴
色交頤媚光染臂倦臉滅紅慙眉罷翠念有遷延日無
餘晷殘陽一樹斷煙半山咽聲何處山深月寒蛩割憯
而響微鴈分悲而音墜木念美而黃癡草憐人而碧瘁
盼素月兮長暉鬱青霞兮竒意欲寄愁兮天高將埋憂
兮地圯悲乎哉卿懷落我心卿淚沾吾手宛泣玉兮留
膺惜怨香兮辭袖之子有念何人蔑懷高丘非夢勾金
有臺儻丹心之不變睇青鳥之頻來
離憂賦(宋)梅堯臣
抱戚戚以長處兮弔惸惸以自眎魂離離以駿邁兮精
蒙蒙而就翳氣貿亂以轇轕兮形爽淘而荒瘁信民生
之多難兮伊天命之方摰知隕性之無續兮畏忝經而
遺義日月騰以漂忽兮春與秋其狎至卒撫心以抑志
兮諒投艱以遺大冒帝堯之餘烈兮歴三正而相仍下
天漢而逾熾兮啓東藩於大彭胡亂夏以泯棼兮賢辟
世而迅征遡江介以幽處兮汔三徙而弗聲求王明而
受福兮祖來儀於太平支羣龍以登績兮勅體命於遠
夷兆别子於都邑兮更名數於京師繇清白以象賢兮
爰頹慶而歴兹馭長策以遹駿兮周窮荒而不疑敵輸
歡以馴教兮僰變服而來娱中心實使生外兮諶大道
之難推惟保性之蟬聮兮上參差以千歲裕後葉之孔
艱兮憚情申而事廢志激揚之未究兮不克荷而為罪
誨丁寧之在耳兮泃僶俛而違殆忽馳思於昊天兮又
寤僻而自懟發與齡以交永兮旦命請而罔害諒不肖
而遘愍兮曾夫人之髣髴原本始而罔豫兮心溶陽以
崩潰靦履厚而載高兮顧生久其誰頼願去人間以超
舉兮復供養以弭憂苟一覩於顔色兮豈餘生之足留
中怳惚而自失兮恭聞命乎前修天不可以忌兮道不
可與謀毋苟襲匹婦以圖諒兮固將徇騫父以寡尤
九愁賦(魏)曹植
嗟離思之難忘心慘毒而含哀踐南畿之末境越引領
之徘徊眷浮雲以太息顧攀登而無階匪徇榮而愉樂
信舊都之可懷恨時王之謬聽受奸枉之虚辭揚天威
以臨下忽放臣而不疑登高陵而反顧心懷愁而荒悴
念先寵之既隆哀後施之不遂雖危亡之不豫亮無遠
君之心刈桂蘭而秣馬舍余車於西林願接翼於歸鴻
嗟高飛而莫攀因流景而寄言響一絶而不還傷時俗
之趨險獨悵望而長愁感龍鸞而匿跡如吾身之不留
竄江介之曠野獨渺渺而汎舟思孤客之可悲愍予身
之翩翔豈天監之孔明將時運之無常謂内思而自策
算乃昔之愆殃以忠言而見黜信無負於時王俗參差
而不齊豈毁譽之可同競昏瞀以營私害予身之奉公
共朋黨而妒賢俾予濟乎長江嗟大化之移易悲性命
之悠遭愁慊慊而繼懷怛慘慘而情挽曠年載而不回
長去君兮悠遠御飛龍之蜿蜒揚翠霓之華旌絶紫霄
而高騖飄弭節於天庭披輕雲而下觀覽九土之殊形
顧南郢之邦壤咸蕪穢而倚傾驂盤桓而思服仰御驤
而悲鳴紆予袂而長涕僕夫感以失聲履先王之正路
豈淫徑之可遵知犯君之招咎恥干媚而求親顧旋復
之無軏長自棄於遐濱與麋鹿以為羣宿林藪之葳蓁
野蕭條而極望曠千里而無人民生期於必死何自苦
以終身寧作清水之沈泥不為濁路之飛塵踐蹊隧之
危阻登岧嶤之高岑見失羣之離獸覿偏棲之孤禽懷
憤激以切痛苦回忍之在心愁戚戚其無為遊綠林而
逍遥臨白水以悲嘯猿驚聽而失條亮無怨而棄逐乃
余行之所招
叙愁賦(有序)(魏)曹植
時家二女弟故漢皇帝聘以為貴人家母見二弟愁思
故令予作賦曰
嗟妾身之微薄信未達乎義方遭母氏之聖善奉恩化
之彌長迄盛年而始立修女職於衣裳承師保之明訓
誦六列之篇章觀圖像之遺形竊庶幾乎英皇委微軀
於帝室充末列於椒房荷印紱之令服非陋才之所望
對牀帳而太息慕二親以增傷揚羅袖而掩涕起出戸
而彷徨顧堂宇之舊處悲一别之異鄉
序愁賦梁簡文帝
情無所治志無所求不懷傷而忽恨無驚猜而自愁玩
飛花之入戸看斜暉之度寮雖復玉觴浮椀趙瑟含嬌
未足以祛斯耿耿息此長謠
愁賦(唐)符載
愁之為物也親賤貧傲富貴無賢知兮不肖事違衷而
必至非玄黃之色殊甘辛之味其去也若緣雲之難其
來也類走丸之易愁兮愁志士蹇以徘徊鬱風雲之氣
挺棟梁之材思宏廓以經濟刻洪勲於鼎鼐命路猶隘
天衢未開滄波悠悠以東注白日忽忽其西頹玄德拊
髀以泣下孔明抱膝而思來愁兮愁静女悵其誰語聳
端操而不爽抱明心以自處當泮冰之良辰期嗚鴈之
得侣桃李豔於淑景蕙蘭生於幽渚望蹇修兮不來念
良人兮何許愁兮愁邊塞兮行役始忘家而徇國忽時
淹而歲積金河流而更遥銅柱去而太劇凝雲披嶺驚
沙滿磧馬何北以嘶風人上隴而吹笛功名慨其緬邈
鬢髮颯以斑白伏波據鞍而骨驚定遠操戈而涕激愁
兮愁禁掖兮恩光爭修曼態競飾明璫動千金之巧笑
希一顧於君王嬌妒盈於思慮移奪起於毫芒何長門
之咫尺邈阻絶乎陵岡宫殿深兮月皎歌吹清兮夜長
班姬無言以掩扇陳后廻裾而就牀愁兮愁春與秋兮
登臨放臣寓目遊子開襟楓江千里青碧萬尋微波蕩
漾灌木蕭森杳雜花而覆水見槁葉之亂林起宋玉之
沈思傷屈平之遠心愁兮愁往事紛其斷續申生被譖
周勃受辱樂毅無階以轉燕黃權何計而歸蜀投令君
於虚器疑卞和之美玉李廣失路於匈奴徐市泛舟於
海曲過山陽而日晩望西陵而樹綠包胥感激於秦庭
鄒陽畏偪於梁獄愁兮愁羇志杳而無伴鴻漸于陸層
霄未半懷戴君與利物每行吟而坐歎安得百斛之醇
醪使斯愁也霞開而霧散者哉
愁賦(明)王世貞
搖落窮愁云胡在心棼如蠶絲歴亂難禁又似膠漆黏
結不分沈冥晝晦鬱術寒雲七情之表五藴之外别搆
愁國金湯衣帶海輸何竭酒攻不解於是僕産樂土晩
繫愁庭出入愁伍寢食愁并朱顔向墨鬒鬢移素中腸
隂窄駢脅徐露鄰死尺寸厭生萬端撫膺搏頰聊舉其
凡在昔齊相初羇燕儲未釋狐腋已空烏頭尚黑賄幸
姬兮不顧望故鄉兮長隔雞迫明而吚喔馬中夜而繭
栗崤關垂啓追兵已迫若乃荆卿既遣呂王若故刃隔
提囊尸分踞柱秦兵電發檄書星布君父怨讁國人指
詈遼左奚匿易流堪揭撫頭顱而非我知社稷之他氏
至如蘇季獻策三年不收然桂欲燼因鬼虚謀貂離披
而别體馬跼蹐而異投鳴機轉軋戛釡誰留榮將貴逝
辱與賤求爰有中廢長門追寵增成君恩一失六宫見
輕玉階絶跡銀井無聲明月含波春花欲霰宫車徑度
簫韶别殿空乞賦於黃金伹沈吟於紈扇又乃棄妻斥
女緘思竇公爰爰白兔趯趯草蟲鴛鴦瓦坼玳瑁牀空
滔戍不歸嘉書未返鐵嶺天遥榆關夢轉覩三星以何
夕歎流年之漸晚其或中朝鳳女遠嫁烏孫酪漿盛腥
毳褐竒温穹廬代宇服匿承罇髵䰄赭而啁啾獸言盼
嵯峨之金屋隔縹緲之玉門雖託情於黃鵠竟絶軌於
南轅載有王稽内誅安平外畔應侯奉朝明主興歎一
士諤諤沈幾先見欲辭不可覺禍難遠嗟富貴之履危
仍寄願於貧賤未若屈子懸腸郢都削跡漢涘詹尹謝
筴漁父鼓枻隱宗國之猶綫慨讒夫之為蠆樂猗桑之
無知覩耿雉而尚寐抱石匪遠回光難覬及夫晉祚中
衰司空被羈盧郎感交破涕為詩如何撫枕遂異聞雞
倚危譙而清嘯掞扶風之妙辭雙輈駭駟華蓋摧坻百
鍊繞指七尺難期於戲梁獄重關夏臺累榭四候辭春
兩儀偏夜雀鼠同貪荆棘互藉貝錦滔天金鷄杳赦功
成不賞冤極何論感飛霜於六月遲返照於九閽身將
奮而俄掣聲欲舉而潛吞懼於垣之屬耳獨黯然以銷
魂亂曰秋風至兮愁以來秋風逝兮愁不歸愁帶長兮
無可減愁淚枯兮不沾衣萬古愁兮一身斂祇應人世
有愁稀
坐愁賦(有序)(宋)晁補之
魯人閻子仲武行年七十四躬耕於鄙歲旱不入而色
藜藿促鼓其琴作坐愁之聲嘗所與游晁子補之恐其
傷也為作坐愁賦假翁與過者語以解之其辭曰
彼何人而處廓兮匪三閭而獨醒鬢毛毶其雪糅兮眸
子瞭其星明塊獨守此中野兮囷無禾而㸑清拂素琴
之浮埃理坐愁之遺聲忽推几而晲天送飛鴻之杳冥
或過其前曰有心哉然何求昔林類之行歌云既老而
無憂翁年運而德加翁何為乎坐愁翁偶顧而若聞猶
援琴而不舍曰子非魯之儒服者邪何以不知漆室女
者晝輟紝而淫思宵倚檻而悲咤彼淺哉其量人匪魯
憂而欲嫁豈不誤邪吾亦傷夫魯之君子昔在厄而不
糝賜自殖而何誅顧乘軒而中紺羌同道而恥兹迺長
飢乎回憲彼林類其何人雖信賢而獨善或者曰未既
也請言翁之近者昔蘇門之遯民縆枯桐之一絃匪無
絃之寂默異五絃之啾諠對阮子惟長嘯為嵇生纔一
言人欲怒之戲排諸淵勃窣而出則又粲然彼何知夫
坐愁幾躚躚乎樂天矣然聖人猶以謂樂天有憂之大
者也况憂人之憂豈有既哉於是翁泛然可油然謝曰
憂樂外矣吾當虚之
四愁賦(明)黃淮
冲虚子索居屏跡息慮省躬因洞觀夫玄化爰有感於
深衷年與時馳羌景物之不異情隨事變何欣戚之靡
同若乃陽和煦育品彙昭融穠季芳桃耀繁華於朝日
金鞍繡轂醉羅綺於春風轉歌喉之窈窕靄香霧之空
濛蹋鞠鬭雞斯遊未已爭妍索笑其樂何窮我則低摧
喪氣憂悶填胷虚負歲華之遷易那知花信之始終聽
簷外鳴禽空教夢斷見牆頭飛絮始覺春濃嘅窮途之
寂寂奈幽思之忡忡至若蘭雨傳香鷗波漲綠開池館
以來南薰折荷筩以泛醽醁和白紵之新詞歌採蓮之
麗曲或鳴琴以俯清流或岸幘而倚修竹扇影風泛兮
齊紈簟紋凉透兮湘玉我則衆穢流腥炎蒸藴毒飛蝱
旋繞遣拂何暇於言談流汗沾濡起居不離乎裀褥紛
然塵垢之侵肌蕞爾煙竈之迷目焉敢恣其趨蹌豈能
頻於盥沐及夫序屬三秋金風扇冷時維殘臘素雪揚
威盼鄉信之沈迷目窮鴈字苦凝寒之慘慄體怯鶉衣
漏沈沈兮長夜魂渺渺兮親闈警鐸傳聲兮駭膽而慄
魄殘燈照影兮洒淚而長吁於斯時也爾乃鬭勝誇竒
攜朋拉友浥九霄之沆瀣待月南樓玩六出之竒葩張
筵北牖列侍女擁歌姬薦嘉肴稱夀酒婉兮媚物之情
哆兮懸河之口第恐為樂未央而盛時年貌之不留又
豈知窮愁迫蹙而羇人歲月之易久也嗟夫余嘗究夫
庶物之理萬化之原是非互見得失相沿競侈靡縱遊
觀則流之於放閔阨窮極愁苦復溺之於偏克消長盈
虚實玄機之旋斡而窮通夀夭豈人事之能遷是故陋
巷簞瓢回也不改其樂易簀待盡參乎獨得其傳又若
陸績顛危而不忘乎孝行史遷殘毁而猶校夫陳編韓
退之貶潮陽而侃然正大之氣上干霄漢杜子美走川
峽而懇乎忠愛之情屢見詩篇此皆騰輝於汗簡非徒
誇大於浮言復有至人道備德全不與時化不為物牽
脗悲喜於一致安性命之自然匪棘匪徐留心澹泊之
域爰清爰静游神冲漠之天斯其盛矣我願學焉
江上愁心賦贈趙侍郎(唐)張說
江上之峻山兮鬱﨑峨而不極雲為峰兮煙為色歘變
態兮心不識江上之深林兮杳冥濛而不已鶯為花兮
猿為子紛盪瀁兮情莫擬夏雲峻兮若山秋水平兮若
天冬冰澌兮淅淅春草靡兮芊芊感四時之默運知萬
化之潛遷伴衆鳥兮寒渚望孤帆兮日邊雖欲貫愁腸
於巧筆紡離恨於哀絃是心也非模放之所逮將有言
兮是然將無言兮是然
謝燕公江上愁心賦(唐)趙冬曦
江上之仙鶴兮鳳翥而龍躍氣摩青天兮遥橫碧落集
洞庭兮乍駐倏迴翔兮寥廓江上之鳴鴈兮違隂以就
陽中霄翻翰兮上帶青霜雖主人兮感會蹇淹留兮瀟
湘湘水兮深深荆山兮岑岑荆有玉兮玉為音湘有芷
兮芷為心我所思兮愔愔不得見兮霑襟搦芳札兮援
寶瑟申短章兮吐長吟草萋萋兮自綠目征帆兮春水
曲永一望兮空躑躅望眇眇兮思緜緜憶都門兮夏雲
邊邈千里兮無由緣送涼風兮脱葉復窮隂兮冒天緬
一日其如歲矧四運之相遷離别也騷愁焉惡乎然惡
乎不然
江上愁心賦(宋)李綱
我歸自南兮涉千里之長江蘭舟桂檝兮泛煙水之湯
湯波平風軟兮若枕席之徜徉忽長飈之暴作兮巨浪
駭以騰驤聲殷殷以雷動兮濤渺渺以雲翔天地馺以
迴薄兮峰巒岌以低昂舟人惴慄而不敢進兮依浦漵
而深蔵紛雨雪之交集兮知極隂之變陽俄雲霧之潔
清兮升杲日於東方望列岫之參差兮辨遠樹之微茫
横中流而弔古兮此江以為阻不修德而恃險兮咸奔
亡而係虜彼六朝之三百年兮竟江山之誰主歴隋唐
而混一兮迄五季而割據惟真人之龍翔兮削僭亂而
奠區宇漠然但見山高而水清兮垂二百年不復識旗
幟而聞金鼓巨盜乘間以竊發兮意欲窺東南而負固
煩王師之出征兮戈甲照於江渚舉泰山以壓卵兮何
孤雛與腐鼠顧生靈之不幸兮一時困於豺虎吾家亦
避宼而遠適兮旅泊於異土念親年之已高兮嗟幼稚
之誰撫幸歸程之不遠兮悵風濤之齟齬方弔往而傷
今兮獨抑鬱其誰語惟江上之愁心兮結長怨於萬古
御定歴代賦彙外集卷十七
