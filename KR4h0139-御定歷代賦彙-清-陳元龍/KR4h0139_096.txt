欽定四庫全書
御定歴代賦彙卷九十三
音樂
長樂鐘賦(唐)鄭錫
漢宮昏曉兮樓殿相望雙闕雲聳兮千門日長銅壺夜
漏金鏡朝光鏘華鐘兮肅天居之岑寂張猛簴兮壯神
容之焜煌含虚守靜應用無方聞之者朝警而夕惕扣
之者神和而意揚此乃樂府之彝器宮懸之高張豈比
夫羽籥絲竹匏土革木徒攢雜以鏗鏘若乃九陌初昏
重門聚柝清禁將開繁星乍落月宿翠樓風棲金閣發
清音之響亮覺層樓之寥廓思遠客於鶉衣怨美人於
羅幕足使懷愁者感之而增欷得志者聽之而愈樂豈
在物之有心伊人情之所託及夫雞人未唱鵠鑰猶封
星翻南陸月卦西峯出入萬室周流九重走輕車於金
馬震櫺楹於銅龍千官警兮清珮響百鳥鳴兮春露濃
豈謝泗濱之浮磬豐嶺之霜鐘而巳哉夫其逐吹含空
馳煙驛霧徘徊宮闕演漾官署虎嘯空中龍吟何處近
從丹庭之室遠盡青門之樹刜之以劔思利器之一揮
擊之以莛歎清音之難遇豈獨稱鳬氏於周典發鯨魚
以漢賦爾其舂容鼔怒之音千石萬鈞之實洪爐鎔冶
之姿白蟲篆文之資總衆美以混成亮吹萬而得一客
有羇旅靈臺經過牟首玄文未獻白賁徒久聲聞於外
空美鐘鼔未宮氣或在天誰知藏劔於斗懷洪音而未
發敢虚心而待扣
霜鐘賦(有序)(唐)喬潭
南陽有豐山山有鐘霜降相鳴斯感氣而應也潭忝預
少宗伯達奚公特達之遇擢秀才甲科庶幾人間有是
譽處然南陽則公隱居之舊也故為霜鐘賦以廣知音
詞曰
豐山之峯巉嚴積翠之石森爽凌寒之松上無鳥飛下
無人蹤深杳杳以靜謐有天然之古鐘兩欒神資九乳
靈化寧失制於侈弇豈遺音於窕摦每簴器以自閑常
宿懸而不下動於耳而藏於心必高秋之良夜於是泬
寥兮日暮而天晶蕭瑟兮霜落而風清爽氣無朕前來
滿盈跳然出復鏗爾有聲信不擊而不考能大鳴而小
鳴始則含胡擁鬱旋復充詘紆閒若往若還徘徊其間
爾其舒肆奔放長齊遠暢乍浮空以紆餘更觸物而瀏
亮入林蕭蕭在水湯湯泛濫淺瀨聮緜疎篁夜鶴怨兮
彌若寒猿悲兮更長餘韻舂容隨風悠揚遶於洞庭浮
於瀟湘梧楸紛以離披兼葭颯其蒼蒼及夫夜已艾兮
彌靜山無人兮月冷初肅肅而自凄復硠硠而虚警其
動愈出其來甚徐合於元化遊於太虚轉遠而盡誰知
所如聊獨立以傾聽恍若失其躊躇聽不及巳想存其
餘方其寒氣曉集鏘然應急發樾林巒周流井邑前聲
未盡後韻相及羇臣之空館屢來思婦之高樓偏入莫
不恍然驚夢歔欷掩泣夫鐘之應霜也應以無心士之
知己也貴其知音不鼓而鳴者其聲遠不言而信者其
分深故自然之聲無假於煩手特達之分不資於騰口
吾欲徵華鐘喻良友懷音淵默藏器虚受可以適南陽
待清霜之一扣亂曰風籟起兮喧長薄霜鐘鳴兮動哀
壑合大塊兮聲如作雖有聞兮常寂寞
夜聞山寺鐘賦(時宿高山少林寺)(唐)李子卿
寒月山空蕭蕭遠風有客靜聽雙林之中鷲嶺深兮夜
分後龍宮隱兮洪鐘扣蒲牢鬭兮獅子吼魍魎懾兮魑
魅走摶泉頂兮隤谷口入有間兮出無有其發地也衆
竅怒兮羣籟起既襲山兮復噎水石鼓震於四荒雲雷
飛於百里其在空也漫兮浩浩殷兮雄雄若陽臺之散
雨似溟海之生風其稍絶也小不窕兮細不緊斷還連
兮遠而近著迴風而欲散值輕吹而更引寂兮寥兮忽
不知其所盡或有宴坐真境觀空禪林將泯萬法是資
一音惟其來無所見其跡察其去不可得而尋繁焉則
應應而無心葉繭曾是而聞縛驚猿因斯而受擒别有
道冀隱淪學傳文囿鏗爾而作賈勇在於横撞洞然而
來含毫思於一扣嶺上曈曨星漢移松楓颯颯風(原本闕二)
(字)吾欲不書山鐘之狀何歌於斯詠於斯
觀鑄鐘賦(唐)翟楚賢
陰陽作炭兮天地為爐陶甄庶類兮品物昭蘇上法下
象兮智者紀圖終宵盡日兮工人製模圖之如何情專
思苦模之如何聚沙凝土金堅以為樣度窕摦而成規
矩設機關立扉戶憑虚無以蹙凝疑槖籥之有主尊鳬
氏之宏規鑄龍宮之信鼔青蓮妙果兮蒼生所怙檀施
如山兮縱觀如堵回禄用事兮烈氣激揚飛廉呈巧兮
熾聲赫怒沸沸渭渭奪於日光霍[穫-禾+火]燐亂青熒蒼黃玄
穹之星夜落焉可侔象赤城之霞朝起無以比方疑崑
崙之飛爍吸晴天之太陽聚徒侶走匠石煎金膏煉鉛
液青白之氣畜精粗之氣適伶人奏樂以先譟法侶焚
香而接跡願觀者攢眸以奔騰畏焮者連袂以辟易開
竇泉注歸模電射固倏空而成功乃踟蹰而方闢攢插
開長繩曳衆力拔羣扛制歸禪關之清淨亂埃窞之煙
瘞禮含稟說之文旋起熊龍之勢懸于簴鼔于宮氣凌
厲聲冲冲清塵濁警昏蒙惟良匠之鎔鑄尚其如此况
鴻鈞之陶冶行乎至公
洪鐘賦(唐)謝良輔
昔者皇帝度六律和五音率伶倫之士總金石之鈞將
合樂以教令俾洪鐘以平心當其形器作坯工進太房
既列風槖伊震奉明謀以立象窕摦不愆出良冶而成
聲函圜得儁空以受氣動以發生尚羽大擊逢霜小鳴
穢浮為之疎曠沉伏由其震驚如戰韻以待扣每登懸
而惡盈若乃長鯨似小猛簴為狘崇巒呦糾練響潛越
九乳形矣信垂範於九州兩欒存焉更分儀於日月虚
而不屈應而無窮廣樂之器為音之雄欲其能鳴幸舂
容以大扣冀乎聞外必鍧厲之有中不誇乎窮髮之墟
實美乎亭臺之宮儻擊考之無厭敢昭宣於國風
鼓鐘于宮賦(以喻以鼓鐘自中形外為韻)(唐)李程
徵鼓鐘於前聞誠修身之善喻始自中出終能外布此
夫曠理必彰善惡之由將以審音不失洪纖之度擊之
于宮聲無不通乍超越以迥出竟周流而四充聞之者
足可以自誡聽之者於焉而發聰若然則處暗室者可
以慎獨在多言者曷若守中豈徒夾兩欒滿九乳運四
氣而應律合五音而中矩必將察理亂之變明是非之
至播洪音於萬鈞在敏手而一鼓由審音以聽焉鐘之
為喻警夫行道之人聲也何從出乎有過之地苟由中
而既發諒聞外之難祕夫鐘之所響響而見聽人之所
慎慎於未形雖扣之而在寢必聞之而盈庭禮失所譏
想杜蕢之揚觶教之以義嘉大禹之勤銘和順積中鏗
訇發外可以掩笙鏞之逸響節干羽之繁會究彼所從
爰自九重鏘然有聲初疑乎叔之離磬鏗以立號如辨
乎倕之和鐘其小也究而無滅其大也摦而不容原乎
其異察乎所以若禮之失惟鐘是比苟因聲而必聞信
無良而可恥故能分清濁韻宮徵將有感於動心寧取
樂於盈耳故君子之聽鐘非其鏗鏘而巳
簴賦(漢)賈誼
考太平以深志象巨獸之屈竒妙雕文以刻鏤舒循尾
之采垂舉其鋸牙以左右相指戴高角之峨峨負大鐘
而欲飛美哉爛兮亦天地之大式
六街鼓賦(以動心駭耳防非之道為韻)(唐)王履真
惟道路兮此有其紀綱在昏燒兮用警於行藏設彼鼓
節以為人防俾守度而知禁咸順時而嚮方觀其四門
洞達九逵攸長不有司局則政或以荒不有式遏則人
或以&KR1327;粤惟聖唐作法兹始岐路分職里閈對峙萬井
如棋三條若砥樹鼉鼓也罔不式遵命虎賁焉各慎所
履日入於酉俾於行者止斗回於天警夫居者起惟其
度數自合銅龍之漏節其晝夜不失金烏之晷豈比夫
繁於手盈於耳而悦彼姝者子平每司辰而不愆必候
時而後動聲坎坎而旁殷遐邇氣雄雄而中遏煩&KR1555;通
途廣陌萬戶千扉晨應雞鳴夕催人歸牛羊下時迎暮
煙而斯發河漢云没伴曉色而漸微此乃守常有則守
矩不違一厥人兮人懷其信齊厥政兮政絶其非不然
者則是或見訛下無所楷使六歷時謬萬夫聽駭是知
街之設也所以通達幽深鼔之懸也所以發揚聲音豈
獨警其當路亦用革其非心職是司者爾罔不欽無先
天兮以欲敗度無後天兮則人匪忱别有養蒙以居惜
陰為寶遊藝鄒魯觀光咸鎬每聽喤喤之聲實樂平
平之道敢課虚而進牘聊體物而摛藻
敢諫鼔賦(以聖人來諫諍之道為韻)白居易
大矣哉唐堯之為盛鼔者樂之器諫者君人命鼓因諫
設發為治世之音諫以鼓來懸作經邦之柄納其臣於
忠信致其君於明聖將俾乎内外必聞上下交征然後
為一人之慶賾其旨知君上之無私酌其義知臣下之
勿欺獻納者於焉直節諷議者由是正辭故蹇蹇匪躬
道之行也鼘鼘不已聲以發之雖言之無罪而擊之有
時始也土鼓增革蕢桴改造外揚音以應物中含虚而
體道不窕不摦由工人之作為大鳴小鳴隨諫者之繫
考若乃宸居謐靜閶闔洞開隱隱聞於天闕鼕鼕發於
帝臺既類夫坎其缶宛丘之下亦象乎殷其雷南山之
隈音鏗鏘以鞺鞳響容與以徘徊儆於帝心四聰之耳
必達納諸人聽七諍之臣乃來故用之於朝朝無面從
之患行之於國國無居下之訕洋洋盈耳幽贊逆耳之
言坎坎動心明啓沃心之諫且夫鼓之為用也或備於
樂懸或施於戎政以諧八音節奏以明三軍號令未若
發揮謇諤啓廸諫諍聲聞於外以彰我主聖臣良道在
其中以表我上忠下敬稽前典敘彝倫諫鼔既陳諫聲
乃臻對善旌而俱懸義之與比將榜木而並出德必有
鄰是以聞其音而知有獻替之士聆其響豈獨思將帥
之臣嗟乎舍之則聲寢用之則氣振雖諫諍之在鼔終
用舍而因人
諫鼔賦(唐)王起
先王懼五諫之或替恐四聰之有蔽爰立鼓於朝得為
邦之制臣之擊也將宣補衮之誠君之聽焉是叶從繩
之契所以臨下國所以承上帝豈鼕鼕於金奏之間坎
坎於宫懸之際亦既戒止居然可分契無私之路彰不
諱之君猛簴趪趪以特立直言謇謇而必聞聽其音知
有譎而有諷察其狀亦非鼗而非鼖借如明明哲后輔
以賢佐懼德化之失慮政刑之墮必佇斯音用補其過
乃有誾誾之闕諤諤如林或匪躬自致或造膝來箴叶
帝閽而九重猶遠獻工藝而一人且深於是伐兹鼉鼓
殷爾雷聲氣作援枹雖假下臣之手聲聞黈纊終沃大
君之心豈表識於作礪將思度於如金誰謂再而衰響
不可遏誰謂三而竭志由是達防口之政多慙逆耳之
言載渴列彼天居大音所儲志惟勵乃仁則依於得夫
賢掩善旌之所進箴於闕殊謗木之所書自得與一言
而戾止何必諧八音而樂胥方今堯舜在上伊皋為政
皇建極睿作聖而百官尚箴七臣猶諍用設之為舊典
亦表之為新令念兹在兹是訓是彝藥石必納芻蕘不
遺鼓亦高懸寧不考而不擊君惟無過願歌之而舞之
數里鼓賦(以聖人立制智者妍精為韻)(唐)柳宗元
異哉鼓之設也恢制度於天邑佐大禮於時行即行贊
盛容而立之斯立觀其象可以守威儀之三千節其音
可以表吉行之五十配和鑾以入用並司南而為急若
乃郊薦之儀既陳封禪之禮攸執經千里而分寸可候
度四方而禮容是集施五擊於華山之野知霧氣巳籠
用百發乎南山之陽識雷聲所及先聖有作後王式遵
啓玄機以求舊運巧智而攸新相彼良工自殊昧道之
士眷兹木偶應異迷途之人齊步武而無佚差遠近而
有倫遵大路罔愆乎禮典聽希聲克正於時廵雖道有
環迴地方險易固善應而莫實諒知幾而有為載考載
擊所辨於長亭短亭匪疾匪徐足分乎有智無智觀其
妙矣孰測其微細觀其徼矣詎知其啓閉音不衰而得
度響其鏜而有制於以翊龍御於以引天旋異銅渾之
儀亦可敘紫微之星次殊玉漏之制而能步黃道之日
躔周物之智斯設極深之幾是妍鄙繁音之坎坎陋促
節之闐闐妙出人謀巧由神假時然後擊贊虞典於今
兹動惟其常契周文於古昔由是皇衢以正帝道斯盛
恭出震以成威膺御乾而啓聖我后得以昭文物展聲
明不愆於素可舉而行宜乎騁墨妙呈筆精固敢先三
雅而獻賦庶將開萬國之頌聲
刻桐為魚扣石鼔賦(以感通難測萬里相符為韻)
(唐)闕名
物不可以智識念斯石之何為匪兹梧而不克况乎鼔
與魚兮非類吳與蜀兮異域何合應於自然杳勵響而
不測刃乃霜落鱗非錦攢擊藴玉之形鏘鏘屢出裁嶧
陽之榦唯唯可觀叩寂寞而大音斯發中鏗訇而餘韻
不殫是知同聲者其和易殊器者其應難逢逢之韻且
千讙讙之音相萬不擊不考奚呈響亮之功大鳴小鳴
豈抱沉潛之怨運之靡終應而不窮覩之者謂聲存視
聽之表疑之者謂音在鬐鬛之中練響而洪纖皆答化
氣而遠近必通初密如於緜古倏坎然於暗空非誠貫
可覽將神交所感孤生之質徒效用於汕汕可轉之姿
終奮響於坎坎嗟乎石之為鼔也發於異鄉桐之為魚
也來彼殊方何終歲之寂寂忽盈耳以洋洋自得於愜
心應手豈待乎王質金相棲鳳之稱既罷在藻之用何
長扣之不止音亦無已詎徵冥應之言適諧響答之美
相須以成事有類壎篪相應以成聲寧限道里則知審
音斯發者不可誣懷聲思擊者不可孤諧千古之善應
為二物之合符向不遇張司空也知其蓄靈響而巳夫
玉磬賦(唐)張仲素
客有觀光於樂府見玉磬之騰英嗟至寶之朋契如截肪
之曲成挺十德以為美諧八音而作程韞櫝未施尚祕璘
玢之色在懸以和乍聞清越之聲當其磬師來求玉人爰
格將古樂之是備自他人而云獲追琢既成磨礱載白掩
凄清之瓊珮洞閑華之水碧然後張之清廟奏彼朱宫
懸簨簴而其容轉麗偶笙簧而其韻暫同明半規而似月
發異彩而如虹懿此昭質暢矣音律練響而鳴球可諧還
和而浮石非匹爛鮮華之温潤含正聲之縝密惠而好我
為齊路以足珍藏或俟時殊泗濱之自出至於擊拊孔
皆備虞韶而克諧清明可貴表尼父之忘味於以宣古
風於以蕩邪氣越羽籥之繁會聆鬼神於髣髴豈獨質
類冰凝響與風興混金石之華清光不昧較隍池之寶
美價斯騰是知叔之離而三代尚紀子之擊而千古攸
稱則知夫樂之所屬本於化俗方將審音以知政豈在
雕金而鏤玉麗矣哉荆山之珍兮可奏洞庭之曲
泗濱浮磬賦(以美石見質琢之成器為韻)(唐)闕名
水效珍兮將應時而出珍浮水兮見可寶而逸當入用
之晨豈可藏於密所以次其崖岸露彼真質清明内融
符彩外溢霄舒夜渡遥分蟾兔之輝旭日朝臨下映鮫
人之室皆見其處幽邃誰見其内明媚皆知其隨波誰
知其抱器邦家藉之不我遐棄觀其璞將有營工其獻
情(原本闕二字)規模可定剸割方成色光芒而白氣温潤而
清是營是琢且見其能照載考載擊乃知其有聲夫如
是守静而素豈不以有文而明因得之乎名曷觀之乎
器嘻同流不知誰念兹而在兹識者未覩寧寶之而存
之發跡徐方雖則泗濱而見呈祥聖代不同三獻之疑
况貞以自持湼而不緇堅以自祕毁而不變既成何用
之顧宜任當人之薦同百寶而敷陳雜衆類而朝見向
若不合宮徵之韻不叶雅音之績聞之者謂為空言見
之者謂為怪石則以日繫月徒滌盪於風波自秋徂冬
難覬覦於採摭焉可見哲匠顧盼良工追琢奏曲者想
乎簨簴審音者訓其清濁故知秉文者必有時藏器者
不終否理代之音既作移風之義斯起若不聞大韶大
濩庸詎知夫石之為美
泗濱浮磬賦(以水中見石可以為磬為韻)(唐)闕名
禹别九州磬浮泗水為下不昧雖深可視或浮於涘其
滑如砥含餘音而未振潄迴流而增美日月其逝水石
相攻形潛水府律與天通值君子之深識調聖人之大
中備六音以繁會與四氣而玄同於以布聖理於以宣
王風配以閶闔之位應乎夷則之宮伊美石之潛處隔
清波而迭見儻混衆流不逢顧盼詎辭泗水之濱寧受
徐方之薦安可配黃鐘而備清縣乎洎大君之御㝢乃
乘時而光宅作樂以應天象邦之成績設業設簴擊石
拊石德音横於覆載至理彰乎損益鳥獸以之率舞祖
考於焉來格固宗廟之登用豈泥沙之棄擲夫人之度
物物無不可制禮作樂實忘已以愛人漾川濟深亦披
沙而求我不以為碌碌不以為瑣瑣將使致中和非以
娛密坐述堯心之克讓豈鄭聲之興禍當其人之未知
確乎安卑無小無大極幽而不隱不擊不考含和而莫
移動符於有德靜合於無為不然者何以別清濁於是
考存亡於斯降天神登地祗哉夫和之至者樂音之清
者磬天地之位辨君臣之分定苟失是邪以害直忠若
於佞故君子之所以理躬姦聲不留於聽
子擊磬賦(以敬明爾志人將辨之為韻)(唐)呂牧
大哉將聖樂天知命憲章文武昭宣孝敬遊道藝之門
觀魯衛之政知禮文之述作繫王道之哀盛將有託於
知音故先擊其浮磬翕如始奏泠然激揚旁達草木獨
調宮商律中乃節而信清引而越以長何一氣之立則
若五色而成章羽可以振振獸可以蹌蹌神人以和舍
此奚取樂懸之位斯焉是將諧協於國風本一於心始
將此易俗非為悦己作於朝而君臣同和聽於家而少
長咸喜不達情者莫究其理不賞音者莫知其旨非有
為而作焉豈苟樂而為爾噫斯道之行如磬之聲合於
制度發以清英應小大以隨擊拊原始終不可將迎伊
物情之滯隔莫不由此而發明謂為藝以吾不試語之
道而知吾志固非繫而不食豈止垂之如墜曾見訪於
萇弘反受嗤於荷蕢彼往而不返欲潔其身如樂之無
節則可奪倫義有昧於反舌耳無間於日新何没没於
隱者亦硜硜於小人必也審音居然大辨動應而溥暢
虚中而獨善使石聲無定則我心可轉初未明乎弛張
庸詎議乎深淺一雅一變正聲久遣子擊此者亦屢歎
之唯聖有作闡教命䕫乃知樂正雅頌復在於明時
笙磬同音賦(以樂之和者異器同音為韻)(唐)班肅
清明廣大之謂樂度曲節奏由乎器既克諧於五聲諒
同歸乎一致汶陽之孤篠斯有泗濱之浮磬云備吹嘘
爰發搏拊遄至等輔車之相依契歌詩之必類同夫影
響常動靜而俱隨象彼壎篪每應感而不匱聮緜並奏
聲音相和用不殊途方予唱而汝和動而相躅固無偏
而無陂列其容異薰蕕之共器會其理若涇渭之通波
載清載濁貫三才之合樂若浮若沉叶六律而揚音將
九成而備曲比二人之同心如言行之相顧成乎慥慥
冠鐘鼔之迭奏樂彼欽欽雅韻復興時則若舞鸞鳳和
聲互應斯乃如鼓瑟琴音之作也曲無誤者倏爾合度
鏘爾中雅寧有顧於周郎自不惑於子野訢合皇王之
化跡混同車書於天下遠而聞也謂羣鶴和鳴於碧空
近而聽之如廣樂調韻於春風鏗鏘間發要妙無窮類
金蘭之堅芳美而取嫓配文質之彬郁和而且同何異
夫相應在於同聲相資在於同志譬權衡之並用謂相
待而成等韋絃之自節則以同而異原夫律呂咸在吹
擊惟時異周旋而樂只可終始而從之兩器玄通鳴簧
與幽石相感二者冥合竹聲與石聲相追審至樂之盡
美伊斯器之可持
笙賦(晉)王廙
其制器也則取不周之竹層城之匏生懸崖之絶嶺邈
隆峰以崇高延修頸以亢首厭瑶口之陸離舞靈蛟之
素鱗銜明珠於帶垂弱舌紙薄鉛錘内藏合松蠟以密
際糅彤丹以發光
笙賦(晉)夏侯惇
嗟萬物之殊觀莫比美乎音聲總衆異以合體匪求一
以取成雖琴瑟之既麗猶靡尚於清笙爾乃採桐竹翦
朱密摘長松之流肥咸崑崙之所出抑揚嘘吸或&KR0008;或
吹擫拈挹按同覆互移初進飛龍重繼鵾雞振引合和
如會如離若夫纏緜約殺足使放達者循察通豫平曠
足使廉規者棄節沖靈泠澹足使貪榮者退讓開明爽
亮足使慢惰者進竭豈衆樂之能倫邈竒特而殊絶
笙賦(晉)潘岳
河汾之寶有曲沃之懸匏焉鄒魯之珍有汶陽之孤篠
焉若迺緜蔓紛敷之麗浸潤靈液之滋隅隈夷險之勢
禽鳥翔集之嬉固衆作者之所詳余可得而略之也徒
觀其制器也則審洪纖面短長&KR1479;生簳裁熟簧設宮分
羽經徵列商泄之反謐厭焉迺揚管攢羅而表列音要
妙而含清各守一以司應統大魁以為笙基黃鍾以舉
韻望儀鳳以擢形寫皇翼以插羽摹鸞音以厲聲如鳥
斯企翾翾岐岐明珠在咮若銜若垂修檛内辟餘簫外
透駢田獵攦魻鰈參差於是迺有始泰終約前榮後悴
激憤於今賤永懷乎故貴衆滿堂而飲酒獨向隅而掩
淚援鳴笙而將吹先嗢噦以理氣初雍容以安暇中佛
鬱以怫㥜終嵬峩以蹇諤又颯遝而繁沸罔浪孟以惆
悵若欲絶而復肆懰憿糴以奔邀似將放而中匱愀愴
測淢虺韡煜熠汎淫汜豔霅煜岌岌或案衍夷靡或竦
勇剽急或既往不返或已出復入徘徊布濩涣衍葺襲
舞既蹈而中輟節將撫而弗及樂聲發而盡室歡悲音
奏而列坐泣&KR2654;纖翮以震幽簧越上筩而通下管應吹
噏以往來隨抑揚以虚滿勃慷慨以憀亮顧躊躇以舒
緩輟張女之哀彈流廣陵之名散詠園桃之夭夭歌棗
下之纂纂歌曰棗下纂纂朱實離離宛其落矣化為枯
枝人生不能行樂死何以虚諡為爾迺引飛龍鳴鵾雞
雙鴻翔白鶴飛子喬輕舉明君懷歸荆王謂其長吟楚
妃歎而增悲夫其悽淚辛酸嚶嚶關關若離鴻之鳴子
也含㗅嘽諧雍雍喈喈若羣雛之從母也郁捋劫悟泓
宏融裔哇咬嘲&KR1116;壹何察惠訣厲悄切又何磬折若夫
時陽初暖臨川送離酒酣徒擾樂闋日移疎客始闌主
人微疲弛絃韜籥徹壎屏箎爾乃促中筵攜友生解嚴
顔擢幽情披黃包以授甘傾縹瓷以酌醽光妓儼其偕
列雙鳳嘈以和鳴晉野悚而投琴况齊瑟與秦筝新聲
變曲竒韻横逸縈纏歌鼔網羅鍾律爛熠爚以放艷鬱
蓬勃以氣出秋風詠於燕路天光重於朝日大不踰宮
細不過羽唱發章夏導揚韶武協和陳宋混一齊楚邇
不逼而遠無攜聲成文而節有敘彼政有失得而化以
醇薄樂所以移風於善亦所以易俗於惡故絲竹之器
未改而桑樸之流巳作惟簧也能研羣聲之清性笙也
能總衆清之林衛無所措其邪鄭無所容其淫非天下
之和樂不易之德音其孰能與於此乎
笙賦(唐)李百藥
馮南郡天才豔發含章挺生既妍精於舊史亦流悦於
新聲佩銀章於東洛分竹使於南荆芬盛德於蘭茝獵
香風於杜衡縱調文於雅笛留神思於和笙客有寓於
郢都者聞結風之妙曲預高堂之歡宴拂長袖而善留
絶飛纓以增盼重鳳翼之次羽愛鸞音之清轉請體物
而味言寄風流於藻絢君曰懸匏出自西河竒簳生於
南國山川載挺之異班倕攄思之德固常人之所知無
假言於翰墨至於曲引繁會之美才人妖麗之則實有
動於余衷庶陳辭而祛惑覬傳芳於風雅將永代於刊
勒客曰唯唯惟八音之遞作總六律而相旋徐疾短長
之攸濟寒暑風雷之所宣清廟象功則韶武播於金石
良辰歡宴則鄭衛流於管絃豈無求於變俗將區分而
在焉於是玄英在呂青陽戒律雲捲蕙樓風生蘭室柳
佩翠而辭寒梅含香而受日始覺華樹鶯啼早不悟雕
梁燕來疾縱勝氣之逍遥眷春光而怡逸命郊驛以迎
賓爛華茵而促膝玉饌厲而不爽金罍湛而將溢佳麗
新妝徐步長廊風搖裙佩日照釵梁慣同琱輦乍出閑
房時顧步而疑進或輕臨而欲翔耀千金之重價婉二
八而成行發繁絃於流徵動浮磬於清商舒披蓮於舞
席散垂藻於歌牀獨仙吹之容裔將凌雲而抑揚見秦
趙之音劣識巴渝之調下掩衆技而奪氣諒聲高而和
寡歌狂會於楚謠詠承筐於周雅既駭聽於吳札亦留
神於晉野婉婉鴻驚喈喈鳳鳴或萬殊而競響乍孤轉
而飛聲清則混之而不濁濁則澄之而不清實當無而
應有固虚受而徐盈舄奕多緒紛綸難管抑之則徘徊
緜密甲之則散朗寥亮始掩斂以夷靡終優游以怊悵
隨流睇而煦愉應微嚬而悽愴挫玉簫之清管息瓊篁
之虚唱落遺囀於梁間墜纖腰於掌上既而重門半掩
高宴將終飄餘音於霄漢遏嬌韻於房櫳遠而聽之若
遊鴛翔鶴嘹唳飛空近而察之譬瓊枝玉樹響亮從風
信絶俗之神解何變態之無窮爾乃綺帳垂妓行散巫
雲歛楚妃歎獨婉孌於瑶笙尚纏緜於皓腕蘇合薰兮
龍燭華連理解兮鴛枕粲既藉寵而横陳恣深心之祕
翫懼管聲之易歇恐君愛之難終起長歌於清夜寄微
意於春風歌曰新聲雖自知舊寵會應移無令棗下吹
變作一枯枝重歌曰為想雍門歎當思執燭遊不惜妾
身難再得方期君壽度千秋
壎賦(唐)鄭希稷
至哉壎之自然以雅不僭居中不偏故質厚之德聖人
貴焉於是挫煩淫戒浮薄徵甄人之事業暴公之作在
鈞成性其由槖籥隨時自得於規矩任素靡勞於丹雘
乃知瓦合成亦天縱既敷有以通無遂因無以有用廣
纔連寸長匪盈把虚中而厚外圓上而銳下器是自周
聲無傍假為形也則小取類也則大感和平之氣積滿
於中見理化之音激揚於外邇而不逼遠而不背觀其
正五聲調六律剛柔必中清濁靡失將金石以同功豈
笙竽而取匹及夫和樂既翕燕婉相親命矇瞍鳩樂人
應仲氏之篪自諧琴瑟雜伊耆之鼓無相奪倫嗟乎濮
上更奏桑間迭起大希之音見遺俚耳則知行於時入
於俗曾不如折揚之曲物不貴人不知豈大雅守道之
無為夫其高則不偶絶則不和是以桓子怠朝而文侯
恐卧豈虚然也為政者建宗立樂者存旨化人成俗何
莫由此知音必有孚以盈之是以不徒忘味而巳
壎篪相須賦(以樂和同聲然後致理為韻)(唐)許堯佐
彼壎篪兮謂何同律呂兮相和苟論功於衆樂孰有德
而同科遂使手之足之候清音而屢舞伯氏仲氏諧雅
韻於升歌疾徐共節長短同旨感肅雍兮一貫伺戛擊
兮雙起為合雅而諧聲故殊音而共理然則大篪諧奏
美矣德音之音鳴壎獨聞同乎以水濟水是故變通可
象節奏斯呈爾韻方舒我則厲之以疾我音斯濁爾必
懲之或清苟同方而助化故異氣而成聲信可以發揮
韶夏協贊和平故得舞獸呈姿豈繫於附石嘉賓展禮
不讓於吹笙且壎資土以辨類篪假竹而成器土容質
可以符素心竹聲清可以滌煩志是則相從以和律相
因以成事苟洋洋而在聽諒醇醇而自致且彼鼔鐘于
宮未足論乎異同鳴琴自手且何議乎先後豈若宮商
並奏律呂相宣調五聲不資於繁細應八佾無違於折
旋樂則既爾臣亦宜然壎之得篪載期於有輔臣之奉
主必致乎無偏唱和之功備矣獻贊之道存焉故能振
三代之風合九成之樂彼衆器之雕飾此羣聲之煩數
又安足擬壎篪之純質論聲音之清濁
金錞賦(有序)梁簡文帝
舍弟西中郎致金錞一枚周禮云鼓人掌六鼓四金以
節聲樂以和軍旋以金錞和鼓金鐲節鼓注曰錞錞于
也圜如椎頭大上小下樂作鳴之與鼓相和淮南云兩
軍相當鼓錞相望若古之禮器飾軍和樂者矣吾竒而
賦之其辭曰
有錞于之麗器實軍樂之兼珍伊前古以為美成名都
之匠人採赤鋈於蜀壘求銅精於灌濱若夫鼓以陽鑪
營之陰炭是鐫是刻載輝載煥笑烏獲之奮槌踰嵇生
之善鍛實規形之可悦以妙聲之遠聞譬洪鐘之虎紐
學章鼎之龍文至於簨簴先列金石俱諧八能效技六
變程才觀雲龍之鬱郁望威鳳之徘徊沛縣留三日之
飲平樂有十千之杯揮秦箏之慷慨伐晉鼓之嘽啍皆
能協宮和徵節往通來宣奏有序度曲可觀鄙金鋪之
非德嗤商鼗之易殫應南斗之鳴瑟雜西漢之金丸若
夫伏波出討貳師遠征蒲昌對戰孤竹臨兵映似月之
遥羽飛如鳬之去旌軍魚麗而齊上陣龍膝而俱行望
烏雲之臨敵聞條風之入營壯士被犀良馬絡鐵野曠
塵昏星流電掣日侵山而欲隱霧陵空而不滅望水色
其如花覩奔沙之似雪咸聽響而先登並聞鳴而為節
當此時也畫角恥吟胡笳不吹刁斗暫捐金鉦虚置何
資和之不營而吐聲之雄異制六師之進旅警三軍之
武志嗟吾弟之博物實愛竒之巳深識且鑒於鳴石貺
有踰於兼金如陳器於栢寢似出鼎於汾陰豈寶玦之
為貴非瑚璉之可欽昔武都之一扇乃銘功以述心矧
元常之五熟又刻篆以書音况兹贈之為美而古跡之
可尋聊染翰而操筆終有愧於璆琳
匏賦(以五音克諧次用為韻)李程
自然之器匏也可覩宜標名於曲沃竟入用於樂府將
以驗遺聲追淳古聽自分乎雅鄭事有動於三五俾夫
繼咸池而嗣六英越大章而誇大武觀其發徵含宮設
商分羽洎清角而雜奏合五色而相輔笙磬愔愔而在
聽鳥獸蹌蹌而率舞其為器也尚質其感人也則深類
韶樂之和自當忘味恥齊竽之濫詎可同音伊昔哲匠
未顧伶官未臨分瓜瓞以為伍將葛藟而是尋空思諧
於音律寧望齊於瑟琴願以刳心去苦葉而展用寧無
滋蔓懼甘瓠之見侵今則規模有制清濁不惑受天和
而乃圓其象生土德而再黃其色不患大而拙用奚能
繫而不食道無自滿我則虚受而持盈物有混成我則
不宰而為德是知察清音而匪匏孰可含雅韻而匪匏
不克矧國家大樂既備萬邦允懷惟異域欽和而内嚮
君子勤禮而外諧至哉聽斯匏之音也可以知太平之
階
御定歴代賦彙卷九十三
