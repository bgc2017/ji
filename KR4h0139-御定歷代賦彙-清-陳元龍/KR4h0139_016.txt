欽定四庫全書
御定歴代賦彙卷十三
歲時
大寒賦(晉)傅玄
五行倏而竟騖兮四節紛而電逝暑往寒來兮十二月
而成歲日月會於析木兮重陰淒而轉肅彩虹藏於虚
廓兮鱗介潛而長伏若乃天地凛冽數極氣否嚴霜夜
結悲風晝起飛雪山積蕭條萬里百川咽而不流兮冰
凍合於四海扶木顦顇於暘谷若華零落於濛汜
寒賦(唐)趙自厲
儒有討混元搜綿祀既覿寒暑之終亦測興伏之始覘
風驚於一葉委時換乎千里寒之厥狀自兹而起若夫
大火宿藏青霜晨烈則蜀井煙閉漲海氛滅長河天浹
綴珠崖而生冰幽朔地窮濛飛沙而雨雪乃知蘇武增
感李陵愁絶聽胡笳以攪思儷漢庭之仳别及幽林風
埽時物霜殘柔條危勁奥室淒寒有美人兮心恍惚情
怵悼而靡安陰凝柳塞怨龍庭之路隔月透羅愰憐鴛
衾之夜單屣銀階之悄悄雪珠淚之珊珊縫筐笥之紈
素寄戎幕之艱難别有陸沈之子厠跡荒藪器宏偉而
可觀命屯剥而不偶當其時也趨炎俯僂佩瞰嘘吸無
詩人卒歲之衣雨泉客將離之泣豈祁寒而致感亦遭
時而不息終乖挾纊之暄更悲綈袍之及層冰涸溜宋
生則綴悵而相望皓雪盈門袁子則茹悲而於悒雖居
榮而可貴亦憂道而不入於時倚歎窮律佇目遐坰伊
鮮物之皆悴獨霜松之常青縱寒苦之飄激淬堅明而
自寧汨吾情之浩蕩願冥志於紫靈
歲暮賦(有序)(晉)陸雲
余祇役京邑載離永久永寧二年春忝寵北郡其夏又
轉大將軍右司馬於鄴都自去故鄉荏苒六年惟姑與
姊仍見背棄銜痛萬里哀思傷毒而日月逝速歲聿云
暮感萬物之既改瞻天地而傷懷乃作賦以言情焉
夫何乾行之變通兮昏明迭而載路羨飛轡之遠御兮
騰六龍於天步時赴節而漸流兮氣移數而改度揮促
節於短日兮振修策於長夜運悠忽其既周兮歲冉冉
而告暮變棘心之柔風兮滋豐草之湛露玄暉邈以峻
服兮黃裳皓而振素於是顓頊御時玄冥統官天廟既
底日月貞觀淪重陽於潛戶兮嚴積陰於司寒日回天
以滅景兮飇衝淵而無瀾堅冰涸於川底兮白雪隕於
雲端普區宇之瘁景兮頻萬物之衰顔時凛戾其可悲
兮氣蕭索而傷心淒風愴其鳴條兮落葉翻而灑林獸
藏丘而絶迹兮鳥攀木而栖音山振枯於曾嶺兮民懷
慘於重襟寒與暑其代謝兮年冉冉其將老豐顔曄而
朝榮兮玄髮粲其夕皓感芳華之志學兮悲時暮而難
考遠圖逝而辭懷兮密思集而盈抱羨厚德之溥載兮
嘉豐化之大造恨盛來之苦晏兮悲哀至之常蚤指晞
露而怵心兮衍死生於靡草蒙時來之嘉運兮遊上京
而凱入委乘輅於紫宫兮剖金虎而底邑憑台光之發
暉兮荷寵靈而來集望故疇之迥遼兮泝南風而頹泣
長歎息而永懷兮感逝物而傷悲哀年歲之攸往兮伊
行人之思歸結隆思於朝日兮綴永念於汜暉表寸陰
而貞吝兮盼盈尺其若遺嗟我行之久永兮何歸途之
茫茫遵渚兮盼川攸逝兮江湘處孝敬於神丘兮結祇
慕於惟桑瞻山川而物存思六親而人亡問仁姑而背
世兮及伯姊而淪喪尋餘蹤於空宇兮想絶景於遺堂
悲山林之杳藹兮痛華構之丘荒靖深情以遐慕兮思
纏緜而懷楚涕垂頤以交頹兮哀凌心而洞駭神尋路
而窘逝兮形顰蹙乎其所心悠悠其若懸兮音既絶而
復舉悲人生之有終兮何天造而罔極仰悲谷之方中
兮顧懸車而日昃百年迅於分嘘兮千歲疾於一息詠
大椿之萬祀兮同蟪蛄於未識歲難停而易逝兮情艱
多而泰寡年有來而棄予兮時無算而非我祇生心於
日順兮雖呼翕其難假攝貳生於逆旅兮欲淹留其焉
可彼鑒寐之有時兮亦始卒之固然舒遠懷於千載兮
悵同感乎中山鑒通人之炯戒兮懼晏平之達言啓貞
心以自責兮覽遺籍而問道亮爽鳩之既徂兮故營丘
之有紹在吾儕之陋心兮豈取樂於東表苟長生而自
得兮將奚待而有夭考大德於天地兮知斯言之益矯
仲冬時令賦(以題為韻)(唐)叔孫玄觀
乾知大始變化惟衆白日貞輝以著乎運行素月虧盈
以紀乎孟仲陰既往而陽受暑既驟而寒送景長而土
圭可測氣肅而玉律潛中若乃搖落既謝戚戚無悰霜
雪凝凌以戒節天地閉塞而成冬羲和在兹敬授人時
周之正則建子為首冬之夜則問如何其北斗闌干乘
招搖而直子玄堂在座列羣后以聽辭冬之日可愛聞
乎魯史一之日觱發著乎豳詩其神玄冥厥德在水其
器閎奄事官有司植玄珪以絓櫝乘玄輅以載旗順物
以終乃安其性因宜制節用必克正使夫有為而天下
御正無事而天下分定先王以之狩田孝子以之温凊
萬人以之休息羣辟以之殷聘一以明國家之盛再以
昭誦事之令夫唯敗度起功逆時興務重其徭役急彼
征賦動衆不隨其物宜馭人不以其寬裕災異必降甲
已之氣乘癘疾必行哭泣之哀聚則知邦國興否噫時
令之可懼
仲冬時令賦(以題為韻)(唐)蕭昕
歲杪星窮時臨月仲玄冥氣肅黃鐘律中北陸隂凝西
成物衆觀四郊而息老朝萬國而來貢於是我皇乃親
帥百辟觀隙三農整六軍以耀武肆大閱於仲冬然後
乃即太廟建玄旗事神率禮撫俗觀詩斥聲色以不御
守和平而自持山澤從宜候飛霜而校獵川源有秩因
涸凍而沈祠謹門閭而守法慎蓋藏以應期斬木陽崖
采周官於是月藏冰隂室詠豳詩於此時然後受計郡
國大頒錫命祭必先賢室惟行慶駕鐵驪以軌物居玄
堂而布政因宜制變必酌於古文授時鄉方乃行乎夏
令爾其謀猷克臧備物必具飭王政之禮戒土功之務
天地既貞陰陽乃裕苟愆伏之必節豈雪霜之是遇故
當北辰正而衆星拱東海深而百川赴既一人而作哲
惟四方之所注撫空懷以自憐媿揚雄之作賦
仲冬時令賦(以題為韻)(唐)張欽敬
粤若大君光宅海内文思開帝王之洪緒振皇紀之綱
維敷化布和設明堂以聽政發祥儲祉坐宣室而受釐
有典有則念兹在兹負扆恭已凝旒肅祇享會必依乎
是月寒暑不易乎斯時若乃睦以神人施乎政令鋪惠
澤以流渥鼓薰風而入詠日月惟朗星辰克正調歷數
之璿衡叶乾坤之寶命况乎陽氣告始豳歌御冬惟時
是恤維政之雍穆玄堂以敷化感黃冠以勞農命魯史
之登臺式書雲物審周官之有祀時命秩宗於是恒憲
聿修舊章遐布飭蓋藏之是密警門閭而必固一以永
寧各知攸措滌器物之閎奄釐冰池之凝冱休力役省
征賦養國中之鰥寡罷官守之尸素是使風雨丕順曾
不爽於豐年霜露以時諒匪僭於歲暮撫三五之遐軌
案道德之平裕方見與羲農而比崇豈直等成周之景
祚而已顧慙眇質叨承選衆神仙作尉非漢氏之稱梅
孝友承家媿詩人之歌仲謬昌言於聖德豈緣情而有
中
苦寒賦(元)劉因
嚴氣積玄律窮北斗知春迴指於東惟功成而不去孰
頊冥之可容乃鬱彼孽暴激彼威鋒凝愁雲而蔽日怒
寒風而攪空奪陽春之生氣使天地闃然寂然如未判
之鴻濛於時燭龍絶光熒惑失次陽烏斷足火鳥縮翅
畢方高飛而遠翔癡牛毛寒而縮蝟炎帝為之收威祝
融為之屏氣羲和倚日以潛身盤古開天而失視天吳
死於朝陽之谷倏忽滅於海南之地若乃焦溪涸熱海
澄沸潭止温泉冰火井凍暘谷凝炎洲地冽裸壤垂繒
熒臺煙滅瘴水生凌而我生於此時奚凜冽之可勝或
有從軍永訣去國長違霜鋒寶劒鐵襯單衣積雪没脛
悲風激懷夜渡劒河曉上輪臺陰山雪漫瀚海冰厚當
此苦寒十死者九又若寒門久客貧閭故居不爨不燭
無衣無襦鼻酸氣失墮指裂膚火如紅金薪如桂枝兒
號妻哭痛盡傷悲抱膝而苦竟死何禆噫嘻嗚呼天歟
地歟神歟彼頊冥之不去我生死其何辜嗚呼噫嘻蓋
嘗聞之無寒不温無貞不元時之革化由是而門嘘炎
吹冷元氣所存貞極不元寒極不温乖序錯命罪半東
君於是易川牛馬走地上蟣蝨臣載拜東方發狂語脣
凍舌澀難具陳告我東君胡甚不仁嗟生類而欲盡君
奚為而不春匪我語汝其孰汝親匪君顧我孰活我人
我藉汝力汝假我神挽天地之和氣黜頊冥於玄根汲
東海之泥以接地軸鍊泰山之石以補天輪以廣厦萬
間庇吾民之凍骨以布裘千丈弔四海之冰魂使颼颼
赤子鼓舞於春風熙熙然樂其天真胡為馳綱維而退
避獨廉讓而謙尊我徒問汝汝且不言於是乎乃歸墐
其戶而葺其楹襲其被而重其衣不尤乎神不怨乎天
束手容足以順乎時之自然
長至賦(宋)田錫
伊沍寒之嘉節美長至之良辰考天時於司歷驗星昴
於疇人隂極陽生復卦應連山之象珠聮璧合斗樞迴
柳木之津魯太史登樓以觀祲周天王服衮以嚴禋黃
鍾應律兮咸韶韻逸緹幕飛灰兮山川氣新表權輿於
陽德信兆朕於芳春圭測而羲和漸永衡懸而土炭交
陳始觀玉殿歡呼金觴獻壽慶一陽之肇至祝千齡而
永久廣庭燎設明環珮於儀容滄海日升照冕旒於元
首或恩緣長至而賞加或禮罷圜丘而赦宥歡聲大洽
於寰中至信旁孚於飛走所以金張貴戚田竇權門喜
近增於爵土悦新益於封勳遇履長之納祐符元吉而
承恩歌鐘鼎沸朱翠雲繁華堂列席高燭羅軒輝煌暐
耀雜遝嘩喧賓榮以玳瑁飾簪主貴以珊瑚暎樽或饋
履韈於舅姑或祝弓箕於子孫協周正之故事慶堯歷
之垂文唯有羇旅之客流年可惜長亭近歸孤懷自戚
殘陽晚簾寒燈夜室形影相弔精誠未適雖有樽酒誰
飛觴而舉白雖有鑪火誰方襟而比席將何消遣自圖
悦懌天既付我以文遂攄懷而命筆
歲暮直廬賦(梁)蕭子雲
日躔女度歲華云暮衡輕炭燥權重泉涸藏玄武於太
隂蟄螣蛇於高霧日臨圭而易落晷中杙而南傃凝寒
氣於廣庭洞層隂於端廡風餮切而晚作雲滄浪而晦
景霰的皪於彤庭霙葳蕤於丹屏韜罘罳之飛棟没屠
蘇之高影始飄舞於圓池終停華於方井
寒夜賦(宋)裴子野
何四序之平分處修冬而多慮眷搖落兮遵盡悲荏苒
其云除日晼晩而易潛夜悠長而難曙既而庭流皓月
階被凝霜風吹衣而凛凛氣空積而蒼蒼襲重裘兮弗
燠熾朱火兮無光門蕭條而晝闃夜寂寞兮無人疏三
逕以負汲結二耦而為賓
大儺賦(以命有司送寒氣肅京室為韻)(唐)喬琳
歲惟大儺國著成命有以焉爾請言其政夫四氣平分
三光交映登臺視祲必書於雲物象魏懸章式陳於時
令是以一人垂拱萬方同慶者也且儺之為義其來自
久實敺厲以名之於謟神而何有若乃率舊典於有司
上士下士左之右之或囂聲以作氣或詭貌以呈姿示
以直道揚乎儺辭何四象之能行豈神明之見斯則有
侲童丹首操縵雜弄舞服驚春歌聲下鳳夜耿耿而將
盡鼓喧喧而竟送行看北斗已落於嚴城坐待東風方
期於解凍皇帝御寢殿正玄冠侍臣濟濟宫妓珊珊欣
大禮之斯展覺輕陰之尚寒肅肅穆穆南面而看則知
天不薦瘥同殄妖氣勿休之瑞吾既聞於方冊強死之
魄彼其宣於驕意面禳有相向之禮堂贈有無方之事
雖殊途而異觀可同歸而一致徒觀其執戈揚盾黃金
四目其視眈眈其威肅肅將前驅以戒道必啓行而分
逐國人稱之曰當今日月既明乾元以亨福穰穰兮共
蒼生恩湛湛兮莫與京恩既湛兮儺人出春王正兮粤
翌日願吾君兮千萬壽保巍巍兮唐之室
四時賦(梁)江淹
北客長欷深壁寂思空牀連流圭窬淹滯網絲蔽戸青
苔繞梁春華虚豔秋月徒光臨飛鳥而魂絶視浮雲而
意長測代序而饒感知四時之足傷若乃旭日始暖蕙
草可織園桃紅點流水碧色思舊都兮心斷憐故人兮
無極至若炎雲峰起芳樹未移澤蘭生坂朱荷出池憶
上國之綺樹想金陵之蕙枝若夫秋風一至白露團團
明月生波熒火迎寒眷庭中之梧楸念機上之羅紈至
於冬陰北邊永夜不曉平蕪際海千里飛鳥何嘗不夢
帝城之阡陌憶故都之臺沼是以軫琴情動戛瑟涕落
逐長夜而心殞隨白日而形削故秦人秦聲楚音楚奏
聞歌更泣見悲已疚實由魂氣愴斷外物非救參四時
而皆難况僕人之末陋也
感時賦(晉)陸機
悲夫冬之為氣亦何憯懔以蕭索天悠悠其彌高霧鬱
鬱而四幕夜緜邈其難終日晼晚而易落敷層雲之葳
蕤墜零雪之揮霍寒冽冽而感興風謖謖而妄作鳴枯
條之泠泠飛落葉之漠漠山崆巄以含瘁川蜲蛇而抱
涸望八極以曭漭普宇宙而寥廓伊天時之方慘曷萬
物之能歡魚微微而求偶獸岳岳而相攢猨長嘯於林
杪鳥高鳴於雲端矧余情之含悴恒覩物而增酸歴四
時之迭感悲此歲之已寒撫傷懷以嗚咽望永路而汍
瀾
時賦(唐)闕名
從龍者雲召風者虎物之相應時哉則侣傅巖舍築渭
浦收綸命或時偶時惟道親時既行焉西漢之臣附鳳
時之否也東魯之父傷麟時可以謀身時可以達命季
子談說宣尼歴聘平津列侯長卿國命時廢時通知之
則慶玄穹埏埴時運收成日月貞輝時合晦明大火流
兮歲律云暮春花歇兮寒露將生感天時之興替矧人
事之窮亨時乏良工龍泉掩彩時逢伯樂驥坂長鳴借
如紅樹呈色玉顔含粲貴當時而則榮恥後時而貽歎
古之君子謀於終始薦之惟賢士或知已刺途者棘垂
陰者李其道可存將來之士遷喬者鶯待時而鳴芬庭
者蘭候時而榮易曰時止則止時行則行自古而觀惟
時之大豈獨夫今日之情者也
先王正時令賦(以四時漸差置閏以正為韻)(唐)陳昌言
天序運氣王統時紀欽若是授人之初履端為步歷之
始欲正時而罔忒非置閏其何以伊昔陶唐五帝之世
申明推策之術表錫落蓂之異羲和之職既分歷象之
文始備於其寅亮帝圖式昭天事其則伊邇其猷孔嘉
日月運行故有遲速之異晦朔循軌因為大小之差立
分至則寒暑不忒積餘日而盈虧匪賒且正者王之丕
訓時者天之大信正得其序則面離而御乾時失其經
則夏雹而冬震人殃於疫年不為順故時不得不正歲
不得不閏也昔周禮在魯歷法可推官或尸位閏則迷
時良史為之追正議士為之興辭俾夫司歷法者罔或
二事建皇極者於焉慎思則序不愆而事不悖沴可伏
而祥可期我唐百王居盛九葉伊聖昧爽無忘乎順序
動息必繇乎時令兹歲也當仲秋而歸餘居位也闔左
扉以舒政化災為祥紆憂作慶南山之壽閏月而潛弘
北戸之甿重譯而歸正於時金風半肅雕雲乍斂野樹
丹舒遙峰翠點燕溟海以馳歸鴻朔漠而方漸正時之
文存乎往志舍之則玉燭不調得之則銅儀安次可以
使四夷稟朔之君萬代守文之士知我正往歷奉天時
而置也
聖人以四時為柄賦(以題為韻)(唐)闕名
粤若受天明命配天啓聖其作則也必敬敷五教齊七
政節春夏秋冬之候順金木水火土之性變通無失表
正度以惟平雩祀有常示帝圖之斯盛始或星分於木
斗建於寅配其宫於甲乙面其地於庚辛莫不合乎序
應乎人念羣生而悉遂彰盛德以維新則是柄也非父
非子而天下親暨夫候應乎離音諧於徵列其位於丙
午制其方於壬子莫不循厥功究厥旨導貞悔之所由
體長嬴之所以則是柄也非堯非舜而天下理至乃金
精儲其氣白帝涖其事有湛露兮斯降凉風兮斯至是
則仰察於天俯觀於地司肅殺而不忒憫凋落而無遺
抑是柄也五帝惟六三皇復四又若玄律騰輝伊水德
兮膺是期有積雪兮自爾有堅冰兮自兹是則上窮於
象下順於時念衣褐之未濟表歲寒之不欺抑是柄也
兩漢非遠二周可追况復正已無替虚心罔差隨土圭
而暗測同灰管以潛知執陰陽代謝之功咸歸不宰用
日月推遷之候盡合無為由是暉映化權鏘洋德柄契
皇明於玉燭流睿覽於金鏡士有隨計上京觀光末路
欣有準於時政賀無疆於聖祚故尋繹於禮經因抽毫
而是賦
天道運行成歲賦(以題為韻)(唐)張賈
稽元氣之成歲察時運於上玄其始也黃鍾之律中其
終也招搖之星旋不見而彰斯強名以稱道無為而化
故易知以成乾陰陽推以在位日月貞其所躔運之而
五行不息成之而四序罔愆萬物被仁咸遂性以生植
聖人取則將設教以昭宣於以體和而配德於以奉時
而後天厥惟至化實資玄造天以默運其時后以財成
其道形於變化知否極而受通著以始終見物壯而終
老故天道之不紊必惟命之有分俾陰陽以周環同聖
神而廣運原夫為功不宰為道永貞成之以肅殺煦之
以發生節乃歲經在一寒而一暑氣為物母自無名而
有名且居高而濟下諒無迹而能行天地以和於焉運
泰德刑既備然後功成豈止配五緯而定數叶三辰而
為正是知天有常規道有彝制諧一德以佐主通四時
而輔歲至仁所感思歌造化之功測管以窺寧究天人
之際
天道運行成歲賦(以題為韻)(唐)潘孟陽
本清陽而左旋浩浩其天播二氣而仁均亭育分四序
而德溥陶甄不見為玄乃悠也久也不言而化遂行焉
生焉萬物得以資始五材稟以功全美利有常則寒暑
之候節著明莫大則日月之象懸仰居諸之罔息知變
化之不愆昏明不差於晝夜次舍互循於軌躔大無不
包可定於握規投矩遠無不至可則於持衡執權於是
律中夾鍾辰次太皞羽毛振於萬族勾萌達於百草布
交泰於發生降氤氲於玄造俾其動植之庶彙罔不和
同於至道若乃丙丁統日祝融撫運扇風氣而何物不
温在朽木而何榮不奮盛既極明時即遷行當蓐收之
整轡乃夷則之司聲消埃鬱於九野降肅殺於八紘候
可藏冰隸人歡瞻於北陸時將納稼農人乃望於西成
蓋藏冰之節斯近嚴凝之氣方盈命之暢月是曰玄英
夫寒暑順序則陰陽不爭稽諸天道雖謂之通正感於
帝德實彰乎太平至矣哉聖人體元於是乎立制大儀
斡運於是乎成歲惟王者之則哲諒公士之贊睿在陽
和之陶蒸庶不遺於淹滯
火星中而寒暑退賦(宋)王禹偁
惟大火之照臨亦舒陽而慘陰寒暑將交於時令經躔
必在於天心冬夕午焉栗烈之風自止夏宵中矣鬱蒸
之氣爰沈不知誰為種榆其名曰火隨衆星以拱極正
二氣而在我小人怨咨之語望之則銷大鈞吹煦之期
違之莫可所以指命顓頊迴旋祝融自然無出其右寧
勞舉正於中乍疑日馭逐魯陽之戈再懸碧落定星示
楚宫之役迴挂長空遂使祁寒知難而少抑暑雨交綏
而自息垂繒之壤知止衣葛之人動色不知我者謂我
執造化而弄權知我者謂我正隂陽而作則類聖人之
南面令之而必從任天道以右旋踰之而莫得至若北
陸凶殘人斯鮮歡層冰飛雪以俱至挾纊重裘而罔安
我之中矣可以却彼司寒又若南訛赫怒人失其所焦
砂爛石以何盛輕箑纖絺而曷禦我之中矣可以祛其
酷暑是何表正二儀亭亭在兹營室橧巢兮取之於彼
收藏長養兮何莫由斯標不宰之功所以均乎六義示
無言之信所以成乎四時大矣哉行度無差寒暄自退
天垂象以共仰世作程而斯在年年兮東作西成明明
而可大
閏賦(唐)張季友
閏之所起自歷而推得餘日於終歲爰稽候於正時其
始也日之行而疾月之行而遲躔次周流運將窮矣毫
釐奸度失是遠而不歸餘何以定一歲之歷不小正何
以序四時之紀於是太史授事羲和敬理以日繫月積
三年而成原始要終豈周月而已天時由之而式叙國
令於焉而合軌春生夏長不失其常東作西成孰知所
以雪應冬而絮落雲識夏而峰起秋之夕湛露為霜春
之朝堅冰為水豈不以律之克中閏之匪虚以風以雨
兮各得其序曰寒曰燠兮無悖於初國家握乾符正律
書契洛下之言算定乎一日之設考容成之律閏生乎
卒歲之餘故得氣正於今律移於昔履端於始節乃差
而匪差歸餘於終日雖積而不積昊天之歷象咸若重
黎之職司有辟候月盈缺豈資蓂莢而知推日短長不
假土圭而測且夫夏有伏冬有臘匪閏則其氣不順月
有縮日有盈匪閏則其氣不成故有慢時廢朔則曰不
常無藝闔扉聽政則曰假時來歲歴前古之所重緜後
王之取制矧可昭翼翼扇巍巍百王之理是倚庶績之
廣焉依丕赫哉我后之正時定歷堯典而同歸
律中黃鍾賦(以聖人有以見天地之賾為韻)(唐)裴度
古者推歷生律懸法示人在寒暑之未兆已斟酌於至
神故能推一陽之生為三正之始察黃鍾之氣煦然以
升辨青帝之功微而可紀外去涸沍之節内見發生之
理具無形而有聲徒明目而聰耳得於心而不昧藏諸
身而有以人事尚昧於先春天統已彰於建子若夫衆
象高懸可伺察於穹天羣形多類可區别於厚地雖紛
綸而靡極終視聽之攸記未若竹管之用前知歲時葭
灰之動罔失毫釐物之先見應必在兹取竅厚而均者
當微眇而候之是則隂陽之運變化之期易以形隠難
以氣欺懿其十一月之節十二辰之首因積小以成大
得出無而入有遂能以吹灰於中動穀於口亦猶道之
生一宛在陽之初九觀乎窮天地之性興邦國之政洎
純隂之始凝導太陽之將盛何制器之精微可驗物於
遼夐故曰述之者明作之者聖所以觀一管之動靜效
五音之邪正斯乃造物於又玄考時於至賾就兩儀之
茫昧先萬物而探索六律六吕由是以相生八風八音
由兹而卒獲矧夫國家仰合天法俯迴天眷既用晦而
必明亦處蒙而可見敦氣數之元本去聲色於㝢縣彼
唐堯敬授羲和欽若未曰窮微而知變
黃鍾管賦(以一陽既生三元克序為韻)(唐)闕名
黃帝稽六氣正三光頒命於伶倫之職伐竹於嶰谷之
鄉創管籥於分寸審制度於毫芒為十二之首律導初
九之潛陽伺青陸之功微而可紀察黃鍾之氣闇然而
彰所以位定於初道生於一將啓四分之歷潛運三重
之室取厚竅而均者當分至而藏密統緹幔以依辰布
葭灰以候律經天順地察晷度而有常隂伏陽迴知萌
芽而溥出超土圭之至理得銅渾之妙術在沍涸之窮
冬引發生之遲日既而推萬物之道統三正之元清濁
既分於上下躔次不愆於晝昏是日也百辟稱賀萬邦
以則垂元化於本始體高明於柔克一氣潛應定立均
於數源七曜旋行酌至神於物極變化之道周流可測
人事尚暗於先春天統已彰於陽德繇是平之以六紀
之惟三仰經綸之秘奥終視聽之所覃單穆不獨稱其
美周景抑亦懷其慙故以鳳為名也於盡善而稱未以
律為候也實用之而不既振潛伏以蒙泉贊玄微以通
氣靜室無聲微風不驚吹灰於中八音由是乎卒獲動
穀於口五聲以是乎相生國家上法黃軒推衡律吕覘
一律之動靜俾四時而式序彼唐堯敬授羲和欽若未
曰窮於寒暑者哉
黃鍾養九德賦(宋)陳襄
惟黃鍾之起一本太極以圅三導微陽而敷暢養九德
以稽參五聲正而八音和清宫旁達六府修而三事治
元化中含始其天地發乎大生氣序轉乎三統黃者中
之色配土位以居正鍾者聚於下首天陽而施種故此
致德産之盛大阜民財而錯綜氣鍾於子斯為萬事之
本元物遂其生宜合九功之歌頌且以宣和禮樂入應
虚危四方統理而以序萬寶滋生而不遺得非致九序
以咸若居中央而主之内播宫聲暢百穀共成之利上
推天統協五行時序之宜又若統一氣之元冠三微之
首應律本以吹萬配乾元之初九使施生者曲盡於亭
毒正德者盡躋於仁壽權衡度量從而出使利用之得
宜隂陽氣序統以和致常生之滋厚豈不以十二之律
兮推候管以相旋八十之絲兮調正聲而内宣况其稱
道倡始權輿率先羣生重畜我總其化九德萬事我總
其權亦由太蔟贊陽達庶物於厚地璿璣觀運齊七政
於高天得不觀律府以宣揚謹伶人而職掌命之宫而
商必應祀於天而神必享雖幽滯以咸出無忽微而或
爽不然何以成之數而該之積鬯百穀以萌滋功惟敘
而叙惟歌同六氣之宣養夫此統氣成類含元處中和
於樂也以中和而育物養其化也以造化而為工稽合
天元首鍾師而調律陶成化本贊夏禹之謨功聖人由
是作樂以暢乎清明制器以規其小大惟兹六律之首
總乎萬化之會故伶倫深戒於景王極天人之交泰
黃鍾賦(元)毛元慶
聖軒皇之垂衣兮心羲畫而聲律同泰階炳而瑞雲藹
兮開文治而熙淳風爰槖籥乎太和兮製律本之黃鍾
伶倫嚴而祇命兮裁嶰谷之筠筩偉美質之天産兮靡
窕摦之嗇豐度九寸以為長兮圍九分而虚中究陽數
於天九兮為損益之所宗物有則而合天兮道寓器而
彌隆寫阿閣之鳴音兮應朝陽之和雄妙聲氣之一元
兮位冬至之子中相方隅而靜瘞兮葭灰實而緹素蒙
候氣應而飛浮兮驗陽復而陰窮顯機緘之密粟兮超
歷象而贊化工信不器之神氣兮詎物物之為庸彼杪
忽之起數兮終億萬而無算自九九而推之兮秩有倫
兮不亂彼毫釐之起度兮極廣輪而無畔自分寸而文
引兮奚短長之能逭因其容以為量兮由圭龠而登之
細勺合之可槩兮鉅河海而不贏也因其重以為鈞兮
由絫黍而程之輕輜銖之不爽兮重華嶽而可衡也小
無内兮不周大無外兮不總經緯六術兮權輿三統一
陰兮一陽生生兮以方各三分兮損益隔八位兮相當
中氣應兮不爽大樂繽其成章六十律兮用倍半八十
四調兮有紀有綱五行兮和會八風兮宣揚幽郊廟兮
明朝堂神假享兮人樂康蟄昭蘇兮奮豫獸率舞兮禽
翔雖還宫之效績兮非黃鍾莫為之伯也宜稱名之最
尊兮配養物之土德也慨大音之希夷兮浩一往而莫
追變新聲於鄭衛兮世滔滔而競隨幸班馬之載筆兮
尚遺法之可稽何淮南錯陰陽之名次兮京房膠卦序
而支離歴漢晉而隋唐兮駕燕說之紛馳羌昧道而求
器兮金石異而秬黍非兮河汾之高弟兮遇貞觀而媿
之矧五季而宣靖兮又何有乎王朴與諒餘復制作乎
隆古兮諒天意之有待揆理的於討論兮懿師朱而友
蔡探聲氣之元本兮謂當出器之自然竹豈必昆侖之
大夏兮黍豈必羊頭岡之巔灰何俟乎河内之莩兮尺
何較乎魏晉之先在截竹以列管兮驗氣應之自天儻
中聲之既符兮律斯得乎天全克制作之妙用兮昭皇
德兮彌億年亂曰懿彼黃鍾尊為宫兮長不踰尺太和
充兮天高地下相流通兮象元成功四三皇兮雲門備
物民阜康兮
黃鍾宫為律本賦(以究極中和是為天統為韻)(唐)王棨
玉律奚始黃鍾實先潛應仲冬之候仍居大吕之前聲
既還宫初協乎八音七始數從推歷終由其兩地參天
當其黃帝命官太師授職參六吕以迭用本一陽而立
則八風自此以條暢萬物於焉而動植權衡有準知累
黍之無差寒暑相生諒循環而不極是知召吕者律為
君者宫既從無而入有可原始而要終聲雖發外氣本
從中或煦或吹根初九爻而立紀日來月往首十二管
以成功懿夫肇啓乾坤潛分節候見歴數以無紊顧萌
芽而欲秀革彼應鍾先乎太蔟克諧韶濩惟子野以能
知自得厚均匪伶倫而莫究故洪纖溥暢上下無頗騰
葭灰而漸散映緹幕以方多初感於人復京房之姓氏
終均於地成燕谷之陽和俾玉燭以調均與璇璣而錯
綜於以宣於四序於以貞乎三統自然功歸不宰理叶
無為蓋隂陽之變化信氣序之推移雄鳳鳴而雌鳳應
蓋皆類此商為臣而徵為事未足方斯為律之本兮既
如彼為天之統兮又如此明廷樂協寧俟於李延年皇
上聲撝豈慙於夏后氏既而榮發枯槁春流遐邇願一
變於寒枝獲生成兮若是
律吕相生賦(以予欲聞六律五聲為韻)(唐)王起
律吕以迭而相成陰陽以獨而不生總二氣而取則俾
萬物而立程可以揣亭毒之理可以賾天地之情其繫
時也必誠必信其吹萬也無臭無聲原夫制自伶倫迹
於嶰谷始叶音於靈鳳終制器於截竹其名可紀則一
暑而一寒其數可陳則隂六而陽六所以均我節物而
周乎倚伏借如黃鍾建子以為本林鍾建未以為君動
夷則而葉墜應姑洗而草薰霜雪因之以罔忒禽鳥候
之而必聞雖覆載之莫窮而飛灰可揣謂隂陽之不測
而寸管斯分故王者歴象為務職司是勗奉之以布令
法之以成俗肅殺初佐於金風絪緼竟調於玉燭動植
無擾含靈斯足莫不因律吕之相生濟仁壽之大欲既
而同其法度節其疾徐既環周之無極亦鱗次而用諸
故能欽月令之不爽布歲和之有餘八風既從兮惠化
爰被十旬不散兮休徵可書伊上瑞之臨汝實疇人之
起予則律不作無以叶五音之術吕不助無以成萬物
之實洞於精微生於隂騭在孕育以咸暢處金石而無
失則吹於寒谷不惟鄒子之方叶於樂府奚獨延年之
律我皇欽若時令克諧宫羽來遠人而風雲表祥張大
樂而鳥獸率舞是知順相生之義而德冠乎三五
律吕相召賦(以聲氣相叶如響之應為韻)(唐)闕名
昔者聖人稽天地之本達造化之方將以律而召吕明
自隂而應陽清濁所資叶贊之功共有煦吹無滯輔成
之理更相所謂以氣而導聲以聲而宣氣用諧和而感
通上下假訢合而生成品彙窮神於短長之象動必相
須會數於九六之爻用而不既當其二儀方闢萬化攸
初以嶰谷厚均之美審葭灰聚散之餘氣類潛通若琴
瑟之心相感雄雌既辨比鳳凰之德皆如亦由顧影而
形分命宫而商應合君臣際會之理得夫婦剛柔之稱
精誠所致雲龍之感召必同終始相明日月之循環可
證若八風順序六氣和平等四時之代運符五位之相
生定寒暑之功必能成歲審疾徐之度亦足和聲故得
天理不姦物情和愜草木以之而暢遂乾坤於焉而交
接兵家之否臧未兆懸以先知樂府之聲音所諧動能
允叶今也初陽應候萬物思時念惠風之將入顧寒谷
而奚疑必使法軒轅之明方今可也如或繼伶倫之妙
何代無之於是放志希夷凝心惚恍酌動靜之理於開
闔達感應之情於影響今所以賦律吕之事莫不欲使
百王而共仰
律移寒谷賦(以至人感音能變生植為韻)(唐)張友正
惟北有谷純陰之位無温煦以生成失膏腴之美利是
吹孤竹之管將變不毛之地聲能叶候期四序以平分
氣乃應時見三陽之總至伊彼鄒衍仰師伶倫窮雅韻
於條暢得和聲於厚均爾乃循窈窱傍嶙峋有薰風以
舒物敷順氣以和人一奏而層冰以解再揚而槁木驚
春是知道契至精事符玄覽谷居隂靜宜隂慘之莫舒
律屬陽方因陽和而相感且陳夾鍾之管召清角之音
聲之所涵者博志之所達者深律氣旁通於陽氣人心
上導於天心夫乾德無隔土宜有恒南無嚴凝北無鬱
蒸若變寒為燠昊穹所未必能以荒為稔后稷所不足
徵將祁寒之恒若諒大化之何稱爾乃天下盛陽此谷
飛霰日中方晝此谷見晛豈無三光曾照臨之不徧雖
有四氣曾冱寒而莫變寧知至人爰來陽律斯扇清音
未發猶萬壑之荒凉和風方流忽千林之蔥蒨故谷得
陽以盈陽因律以生田疇以之沃衍節氣以之和平我
墟既耕我黍既成耦十千而南東其畝㕓三百而庾廪
如京實無窮之嘉績與造化而爭衡别有處幽谷而思
遷待暄風而撫翼空勞苦寒之詠獨厲後凋之色儻一
借於吹嘘願均榮於動植
鄒子吹律賦(以吹律洞微寒谷生黍為韻)(唐)王起
鄒子處寒谷之陲審至音之宜能嘘吸而律應使嚴凝
而氣移驗乎卜居殊緹幕之攸設稽乎假器匪葭灰之
所吹當其地映嶔崟山連鬱律夏皚皚而多凍晝蒼蒼
而少日草木絶其滋榮飛走悲其慘慄雖彈弦於帝舜
孰致其和雖扣角於師文必慙其術由是鼓其用濟於
衆將鈎深以致遠在識密而鑒洞響發於寒威氣感於
春輝何斷續而臻極乃洪纖而入微飂飂其和土囊之
風乍出淒淒稍變夾鍾之律方歸逸韻未殫發越林巒
始驚蟄於煦嫗俄解凍於淒寒誰謂暖氣蚤來節奏於
絳脣之末誰謂温風潛扇抑揚於玉指之端於以闡温
燠於以發亭育鄙玄鶴之舞庭類雕虎之嘯谷清泠散
徙岡聮嶺屬疇人慙其術窮田父欣其野沃則千旬不
散之瑞其事未榮南薰不競之占其理未精孰若探至
賾究幽情化烈烈之瘠土成薿薿之嘉生豈比夫廟列
零陵徒聞白琯之麗竹收嶰谷空為丹穴之鳴别有翻
飛之侣暄妍是處固將嚶嚶以出谷豈獨離離而生黍
葭灰應律賦(以四時運行應候不差為韻)(唐)闕名
葭灰陽物銅管隂類陽物以健動為宜隂類以虚受為
器一則本乎天一則通乎地因時出矣本乎天者親上
乘氣洩焉通乎地者啓閟感兩儀以成道應六管而為
事明夫律通則氣來灰動則時至知晝夜之迭代表子
午之更位辨方辨卦乃立節以為八定至定分故均氣
以為四於是聖人設矣君子用之於以則地氣於以奉
天時仲夏將臨則蕤賓啓候孟秋既屆乃夷則應期大
吕具實而冬窮於丑太蔟已散而春蠢於寅可謂自微
形著有條不紊明天道之大備則帝道之廣運且夫範
金以為律當其空有律之名燔葭以為灰當其動用灰
之輕律之空則或吐或納灰之輕則有虚有盈由是識
坤德之順靜探乾德之遊行其入也柔順其出也剛勝
或處陽而隂生或在隂而陽孕見律中而灰動知地感
而天應如此神可以窮數可以究事可得而待時可得
而候是以聖人執兹一柄形被九有時寒暑之往來辨
昏明之妍不夫物之妙用則感於無為物或不爽則應
用無差彼葭灰之造微與天地而宜契我皇敬授不忒
故能燮理無虧
鑽燧改火賦(以順兹四時取彼衆木為韻)(唐)王起
乾坤設兮其儀有二寒暑運兮其序有四聖人則天而
順氣故改火而鑽燧大矣其功博哉其利智以濟物時
以作事萬人由是資生六府以之咸遂爾其始也命工
徒案林麓選槐檀之樹榆柳之木斬而取也期克順於
隂陽鑽而改之序不愆於寒燠既類夫求美玉而琢山
石又似乎采明珠而剖蚌腹爾其鑽也勢若旋風聲如
驟雨星彩晨出螢光夜聚赫戲鬱攸赩熾振怒青煙生
而陽氣作丹燄發而炎精吐影旁射而曜威氣上騰而
作苦冠五行以斯用審四時而是取司方守赤以備乎
南北東西利物濟人用配乎金木水土則知火之為德
候而為期火之為用無以尚兹輝赫赫而不滅性烈烈
而自馳其猛也物則望而畏矣其炎也人則寒而附之
豈不以陽氣所禀厚生所資用於燧人之氏職於火正
之司及乎日月其逝春秋相推取舍有常必假於人力
新舊迭用無乖於天時惟火之用其則有順其初也鑽
一木而挺英其大也燒萬物而為燼豈止夫田單克燕
孟明伐晉或焚舟而濟河或爇牛而破陣而已哉今我
國家七德聿修九牧入貢若以之爍金為鼎可以備物
致用若以之鑄金為器可以安人和衆然則鑽燧之始
既已如彼利用之美又亦如此濟乎今古達乎遐邇猗
歟火之不可闕也如此
懸土炭賦(以寒暑相參輕重可驗為韻)(唐)王起
國家順天之情作人之程乃懸乎土炭有象夫權衡惟
土也叶隂氣之動惟炭也應陽氣而生故將法之而令
出瞻之而教成乃左乃右一重一輕苟二物之不爽知
四序之攸平有司修厥官承厥緒繩木有準鈞銖獲所
香炭於是而善繫累土由之而具舉分乎多少則無黨
無偏候以高卑知一寒一暑若乃芳歲闌嚴更殘黃鍾
中律黑帝司官昴中見而昭晰日北至而冱寒於是岌
岌斜指亭亭上干土則從輕知衆隂之將謝炭惟持重
知一陽之已攢暨夫春令變木夏德司火鹿解角而氣
新君登臺而物夥二氣交而猶昧六律推而未可然後
懸法示人表微在我觀夫炭則高而漸危窺夫土則垂
之如墮彼銅渾兮自慙空鎔鑄以相參彼金壺兮可厭
從晝夜而為驗孰若土炭之有常為邦國之舊章恒不
飾而不美無玉振與金相影每分於高下色且對乎玄
黃不假飛灰自符於律吕何必測影而知夫短長向若
鴻鑪長爇厚地斯藏安足以調夫四氣而傳之百王於
赫大君穆然端拱懸之而無冬無夏法之而是遵是奉
信不謬於陰陽詎可欺其輕重
漏刻賦(晉)陸機
偉聖人之制器妙萬物而為基形罔隆而弗包理何遠
而不之寸管俯而隂陽效其誠尺表仰而日月與之期
玄鳥懸而八風以情應玉衡立而天地不能欺既窮神
以盡化又設漏以考時爾乃挈金壺以南羅藏幽水而
北戢擬洪殺於編鐘順卑高而為級激懸泉以遠射跨
飛途而遙集伏隂蟲以承波吞恒流其如挹是故來象
神造去猶鬼幻因勢相引乘靈自薦口納胸吐水無滯
咽形微獨繭之緒逝若垂天之電偕四時以合最指昏
明乎無殿籠八極於千分度晝夜乎一箭抱百刻以駿
浮仰胡人而利見夫其立體也簡而效績也誠其假物
也粗而致用也精積水不過一鍾導流不過一莛而用
天者因其敏分地者賴其平徵聽者假其察貞觀者借
其明考計歴之潛慮測日月之幽情信探賾之妙術雖
無神其若靈
觀漏賦(有序)(宋)鮑昭
客有觀於漏者退而歎曰夫及遠者箭也而定遠非箭
之功為生者我也而制生非我之情故自箭而為心不
可馮者弦因生以觀我不可恃者年馮其不可恃故以
悲哉况乎沈華密遠輕波潛耗而感神嬰慮者又自外
而傷壽以是思生生亦勤矣乃為賦云
佩流歎於馳年纓華思於奔月結蘭苕以望楚弄參差
以歌越撫凝肌於遷滯鑑雕容於髣髴景有墜而易昏
憂無方而難歇歴玫階而升隩訪金壺之盈闕觀騰波
之吞寫眎驚箭之登没箭既没而復登波長瀉而弗歸
注沈穴而海漏射懸塗而電飛墐戶牖而知天掩雲霧
而測暉創百齡於纖隱積千里於空微彼崢崢而行溢
此冉冉而逾衰撫寸心而未改指分光而永違昔傷矢
之奔禽聞虚弦之顛仆徒嬰刃而知懼豈潛機之能覺
惟主經之靃靡亦悲長而歡促横證古而秉心抱空意
其如玉波沈沈而東注日滔滔而西屬落繁馨於纖草
殞豐華於喬木對昃離而後歌據窮蹊而方哭雖接薪
之更傳寧絶明之還續貫古今而并念信寡易而多難
時不留乎激矢生乃急於走丸既河源之莫壅又吹波
而助瀾神怵迴而多慮心輡&KR0008;而尠歡望天涯而佇念
擢雄劒而長歎嗟生民之永迷躬與後而皆恤死零落
而無二生差池之非一理幽分於化前算冥定於天秩
與艾骨而招病猶刳腸而興疾情殊用而俱盡事離方
而同失聊弭志以高歌順煙雨而沈逸於是隨秋鴻而
汎渚逐春燕而登梁進賦詩而展念退陳酒以排傷物
不可以兩大理無得而雙昌薰晚華而後落槿早秀而
前亡姑屏憂以愉思樂兹情於寸光從江河之紆直委
天地之圓方漏盈兮漏虚長無絶兮芬芳
刻漏賦(以叶心理馳箭為韻)(唐)顔舒
原夫陰陽遞運日月分馳星紀之輪還或爽律吕之疎
密難知迨皇王之有作命壺氏以緝規爰置水於刻漏
載以火而守之則晦明之期可準興寢之候無差爾其
高卑列級洪殺順理靈虯屹以俯開陰蟲矯而仰止上
流注而不竭下吞挹而無巳既泓澄而泉澹亦驚激而
波起則良工之妙著焉睿哲之心見矣是用斟乾晷測
時變視盈闕於金壺觀騰波於銀箭惟箭馳而壺減固
流續而波薦筒列之數與運而無乖輝景之移閉戸而
可見懿其節正斯代事沿往牒信古往而今來必用之
而道叶罷衣裳之顛倒配皇極而調燮不假軒閣之鳳
凰何用堯階之蓂莢别有希榮片玉庇影環林驅疾風
之早厲知寒漏之已侵恐年華之不與更悄悄而傷心
漏賦(唐)竇翬
易曰天垂象聖人則之故備以人事法乎天時定損益
之道察盈虚之期嗟歲運兮倏忽眷年容之逶遲景苒
苒而難駐晷銖銖而在兹蓋以重金壺之器建銅史之
司致用久而不易循環因而可推爾其漏之所作漏之
所託至精至微惟寂惟寞水滴瀝而潛響箭差池而靡
錯俯通軒禁上應寥廓亘千門兮連萬戸左彤階兮右
丹閣亂微唱於晨雞雜幽聲於夜鶴清清泠泠日殷鳥
星送春漏於重扃赫赫曈曈時方祝融傳夏漏於深宫
的的緜緜明河爛然耿秋漏於凉天暗暗隂隂濃氛鬱
沈轉冬漏於寒林觀夫修短之意見乎造化之心信晷
刻之道廣知挈壺之用深故能度量萬物均分四序既
不忒於盈縮亦無差於寒暑順之則千載可通逆之則
寸陰是阻應乎日月合乎律吕蓋漏亡則時昧漏存則
政舉實邦國之是務諒樞衡之所與悲夫天轉氣流人
生悠悠景有虧而有滿時或沈而或浮恥功名之未立
懼容華之先秋所以懷寶獻玉彈冠振裘歌聖明而不
已亦休暇於林丘
漏賦(唐)符子璋
昔南正重司天北正黎司地迎日推策舉分定至將以
綱紀歷象察明躔次算氣候為晝夜之刻立渾儀驗晦
明之異故歲時環迴而有準國家憲章以成事唐虞承
用以大興夏商恭行而無墜其後疇人失業挈壺不舉
詩刺東方之未明史書南風之乖序測辰屢鈞於杓建
揆景頗謬於寒暑千官鮮視以權衡萬姓孰寧其安處
何不謂漏之既定而人自正漏之既衰而人自疑故有
國者不可以不明其事今上都咸陽理天下道歸簡易
政被風雅人皆得真事則無假至於掌漏尤足稱也其
本則披甲子而求範得黃鍾而下生如因三以窮數隔
八以循行課六歷之疎密齊七曜之經營俾攝提之有
紀實孟陬之用成其器則方圓列陛高卑中度制隂蟲
以吐輸設靈虯以盛注銅史應其方金箭刻其數則於
道如符契之合精於微無黍累之誤每至雞人起唱鼉
鼓相催九重初曉千門以開國史奏事於平樂羣官謁
帝於金臺不失其度及時而迴自邇及遠識往知來漏
之為義實大矣哉
漏賦(唐)闕名
仰察天文俯觀地理參律吕而權度審衡平而潛擬則
閏餘之數乖歴攝提之運無紀空跡馬遷之能竟絶邵
平之美時運紛其鼎革禮術於焉中圮樵夫恥王道之
不談天子愍挈壺之闕史乃分建斯官疇咨此職將啓
閉合敘以繩平俾夙夜在公而端直於是金徒抱箭銅
史司刻尊靈虯吐納之規揆抽繭高卑之力信是模範
可為法則體象隂陽代為作式故雞人合唱洪殺無差
鶴蓋成隂員流不息夫其開闔之勢財成之規準度毫
釐之末錙銖圭撮之儀則離婁失其精思班匠亡其所
為將運功於不測當稱物以平施乃若鑑持日夜書備
明晦爰受授而是司考事事而必載雲物順其端序寒
暑成而不昧雖未代於天工亦無預於權槩能收視返
聽周流六虚策勤補拙寅亮三餘校擊刀之有則均叢
木之不疎察銅衡兮氣混混純積水兮來徐徐臨泉非
誡危之懼巢幕寧誠安之居是使名勲合道彰國器於
周書則知漏之為器其大矣哉聖人資之以端拱日月
順之以行藏賢者不能減其分度智者不能損其纖芒
存之則雙美廢之則兩傷是用齊天長兮地久均國祚
兮無疆
御定歴代賦彙卷十三
