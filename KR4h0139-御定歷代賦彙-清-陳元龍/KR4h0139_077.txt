欽定四庫全書
御定歷代賦彙卷七十四
宫殿
建章鳳闕賦(魏)繁欽
築雙鳳之崇闕表大路以遐達上規圜以穹隆下矩折
而繩直長楹森以駢停修桷揭以舒翼象玄圃之層樓
肖華蓋之麗天當蒸暑之暖赫步北楹而周旋鷦鵬振
而不及豈歸鴈之能翔抗神鳳以甄甍似虞廷之鏘鏘
櫨六翮以撫跱俟高風之清涼華鐘金獸列在南庭嘉
樹蓊薆竒鳥哀鳴臺榭臨池萬種千名周欄輦道屈繞
紆縈
象魏賦(以象懸國章道崇政理為韻)(唐)顔真卿
曰有唐之建都兮蓋法天而立象濬重門於北極聳雙
闕以南敞夾黃道而嶷峙干青雲之直上豈一人之是
憑抑萬國之攸仰洎乎青陽戒節玉紀迴天萬戶聞漏
以傳響百僚執贄而獻年遒人之木鐸既徇天子之金
章是懸觀乎渙發大號孚崇聖德澤如春流義若泉塞
公卿翼翼而仰化黎庶欣欣而無忒自皇明而播九重
由京師而降萬國美哉真盛代之聖明也爾其闕之為
用也叶古典布新章積非烟之疊疊羃佳氣之蒼蒼扣
峻墉以龍峙屹中天而鳳翔伯玉過而必肅子牟懷而
不忘若乃盤礴國門巍峩穹昊覆瑶草於輦路接青槐
於馳道亘玉斗而彌永半金城以處好既悅功於子來
抑有符於靈造及夫霜天肅霽曙景涵風對巖廊而隠
轔映玉樹以玲瓏既岌岌以嶪嶪亦穹穹而崇崇縱黃
金與紫貝孰並美而傳功童子何知謬膺邦政徒欲竭
其鄙思諒難酬於嘉命且賦頌之作本乎情性雖杼軸
而屢空聊高歌以為詠辭曰巍巍雙闕兮岳立雲峙政
令因斯以緜有兮黎元賴此以獲理敢頌美於一時庶
流芳於千祀
象魏賦(以雙闕似雲浮為韻)(唐)黎逢
王者施令善人為邦法制惟明伊典章而有六象魏攸
設信高闕之以雙故其政坦蕩其教敦龐亦既懸之四
方取則及乎瞻也羣心自降觀夫立如建標旁異懸钀
俯明庭之若砥夾馳道其如髮將欲朝百蠻之酋帥集
九命之簪笏豈徒競崑閬之瑶臺象河宫之貝闕高齊
嵩華勢比恒碣聚北斗之瑞雲挂西山之落月令者政
之端春者歲之始非遒人之徇路陋秦伯之懸市取象
則金牓為奢指字則銀鈎可似建中於下無或不美六
官有成萬姓允理惟精惟一道深黃帝之書不削不刊
義合素王之史客有鄒魯之徒為之頌曰巖巖雙闕上
干青雲明於著令煥乎成文萬人承式九有來君彼駟
牧與路寢曾何足以稱云夫象者制法之流魏者大名
之尤合二美以成德懸千古而為儔四門穆焉少正之
誅何有大道行矣仲尼之歎焉求豈惟興禮讓息澆浮
而已哉
總章右个賦(以氣變銅渾灰移玉管為韻)(唐)蕭昕
大君嚮明神道設位恢三皇之軌物張五帝之經緯居
皇極以體尊配昇平而作諡上棟下宇圖出震之垂功
崑崙辟雍模大壯之成器分五行以配德合四時而導
氣審圓象以規天揆方儀而法地因節候之開闢得四
時之奥祕不然何以審寶位之尊彰后王之貴者也夫
其體物辨方因宜制變壯雲構之直聳屬星躔而右轉
玉露朝落金風夕扇收帝藉於西成誓武人於南面然
後緝以衆政休兹百工草黃月季虚正昏中釋菜吹豳
命樂人而萬舞斬牲示戮習軍威於五戎既依方以服
玉遂候吕以吹銅徒觀其在陽體尊規模所存取閟寒
暑以法乾坤環沔彼之流水設有閌之高門布政居方
順時開闔乞言講德肆志討論宣八風而配律齊七政
以同渾爾其大禮盡設明堂洞開興亡之跡厥德不回
見周公之負扆看紂王之罹災設殷監於既往垂大軌
於將來邃宇九房採唐堯之茅屋神階十二懲夏癸之
瑶臺故當勤求庶政想望英才不爾何勞謙於昃日而
旋斡於飛灰既而四方述職九品陳儀禮有攸叙政無
不施發聲明於風動趨劒履而星移道敷鵷鷺兆合熊
羆永恭已而南面故垂拱而無為非斯宇以攸贊亦何
取於成規是月也天子禮神祗展牲玉感物增思虔心
以勖既嘗稻以薦犬亦趨刑而斷獄明大閱以講威訓
羣騶而撫俗别有粉署承風金門獻款念無媒以贈策
謬談天於窺管
花萼樓賦(以花萼樓賦一首并序為韻)(唐)高蓋
開元中歲天子築宫於長安東郛有以眷夫代邸之義
舊者中宫起樓臨瞰於外乃以花萼相輝為名蓋所以
敦友悌之義也銀牓天題金扉御闕俯盡一國旁分萬
里崇崇乎實帝城之壯觀也是時海内賓薦之士咸遊
仙署馳神累日以待問於有司有司盛稱兹樓並命賦
之小子庸蔽敢同頌美辭曰
惟唐六代盛德被於幽遐彌玄都暨丹穴掩扶海與流
沙莫不推福祚之攸永極威靈之所加敦本既同夫羲
軒之日睦親又比乎棠棣之花裂土苴茅以表慶錫珪
分瑞以聯華信可以受無窮之祉而保乂我皇家者哉
迺命有司濬池隍繕城郭將崇大壯之義載考方中之
作繚垣牆周乎舊宫設井榦而為新閣既準既繩以揆
以度望馳道而通禁林走建章而抵長樂攢畫栱以交
映列綺窗以相薄金鋪搖吹以玲瓏珠綴含烟而錯落
飾以粉繪塗之丹雘飛梁迴繞於虹光藻井倒垂乎蓮
萼信神明之保護亦列仙之憑託於是乘輿乃登夫翠
輦而建華旒鈎陳警道兮環衛周命期門使按蹕將有
事乎娛遊六龍驤首以啓路八駿騰光而夾輈且肅肅
以穆穆幸夫花萼之樓然後層軒四敞聖情周顧遥窺
函谷之雲近識昆池之樹綠野物霽分渭北之川原青
門洞開覽山東之貢賦亦以崇友悌之德勸農桑之務
豈止唯臨鄠杜之郊空指邯鄲之路而已哉且壯麗難
匹光華匪一馮禁掖以孤明隠垂楊而半出赫昈昈以
弘敞肅隠隠而靜謐非匠氏之竒工梓人之妙術孰能
至於是哉歲如何其歲之首花萼樓兮對仙酒願比華
封兮祝我聖君千萬夀歲如何其歲始正花萼樓兮開
御營願同吉甫兮頌我聖君億載聲蓋聖人去有欲反
無名深宫皓素高居穆清觀羣材之樂業朝諸侯而嚮
明即知華夷欣慶冠帶混并均五氣之善叶三光之精
嗟乎時難再得歲不我與跡巳混於沈滯心未齊於出
處此小子之所以瞻梁棟以自非仰雲霄而失序
花萼樓賦(以花萼樓賦一首并序為韻)(唐)王諲
我唐有國塹炎海而苑絶漠封日域而隄流沙生堯舜
而開統誕文景而承家於兹百有二十載開元皇帝御
極居藩符五馬之兆在天豈一龍能加愛弟則淮南之
仙術名王則臨淄之才華朝有土階之約宫靡瑶臺之
奢飾舊館而納景建飛觀而臨霞長公子之自薄塞主
人之相誇非徒擬花萼之麗蓋取諸棠棣之華請循其
始仍舊而作珍林自生靈池不鑿下池塘之烟霧植掖
垣之花萼鳬鷖翕習而來止樓臺&KR1132;嵼而相錯雨日而
雲起澄潭霽夕而月懸高閣歸梁國於上苑通代邸於
平樂洞複道而為臨幸矗曾城而作垠堮於是干城之
陬建此飛樓横邐迤而十丈上崚嶒而三休仰接天漢
俯瞰皇州百鄽之所迴合九逵之所夷猶總萬象之多
少極二曜之環周為棟宇之殊觀實崇高之寡仇蓋術
者之不陋亦帝王之所遊規模制度去奢維素方面曲
折匠石所務浮欄鬱律而却偃飛甍參差而前注連磴
道而内屬曳軒窗之横騖龍獸撫柱而相驚虹蜺亘薄
而齊布塗椒蘭以為馥銜明月而為炷牓題仲將之手
頌登文考之賦六合清朗天地静謐明主垂裳賢臣屈
膝龍輿親覽珠旗曉出言羽衛以清帳勅太史之擇日
點翠幕而夾道列雲影而竟術萬國爭馳而駢會千官
畢扈而咸秩宫闕迢遥其若浮郡國森羅以如一廣宴
頒大官之膳鴻霈寬司宼之律獻春之望嚴更羅守月
上南山燈連北斗魚啓鑰於樓上龍銜燭於帳口帝城
縱觀而駕肩王宫望瞻而仰首鼓吹更落琴笙夜久清
歌齊升而切漢妙舞連軒而垂手張廣樂以建和示至
樂於羣有天子偃伯天下高臨穆清理國以道與代作
程不純儉以愆德不徇奢而害盈建宫而豐其屋則遵
求舊作室而節其用則示閒情其孝友也署為花萼之
號其勤人也則牓以政本之名何聖人之啓意物與道
而相并秦作阿房而窮侈靡漢宫未央以自尊榮由是
展禮樂開塾序太學時薦列國奉舉擇仙郎為清選之
官闢星臺為明試之所顧無智士之知難而勞能者之
虚佇
花萼樓賦(以花萼樓賦一首并序為韻)(唐)張甫
粤若帝業盛惟皇家宅秦都雍枕梁通巴開别館以對
赫飾離宫而再華叙温恭之深愛沐棠棣之榮花當其
代邸初構華池方鑿鴻鴈新來潛龍未躍磐石利建維
城固作授車東華之門飛蓋西園之樂升降五位周環
四託維梓維匠爰謀爰度建綵樓規層閣欒櫨跂翼以
攢鬭枝牚杈枒而相搏淩兢雲垂嶪岌星錯風恬氣隠
雨霽烟廓中坐平望數香街之往來馮檻下觀盡天京
之郊郭厲丹鳳陵白鶴浮網玲瓏流光灼爍隂移翠伏
影碧潭之清泠日上金題照錦林之花萼帝曰惟休順
豫而遊躋攀初極眺覽還周登萬樂或歌或舞列千品
乃公乃侯莫不傾赤縣竭神州士女都集衣冠盡留悉
觀聖旨共仰皇猷掩宫扉則聞簫聲之下漢卷珠箔則
覩天人之在樓至若乃趣是求立喻政有光於聽覽事
無妨於農賦邈以迥出花容玉質綺樹紛映類仙臺之
下空天光照臨若秦樓之上日列衆窗以啓扉疏重門
而夾室紅塵晝斂則數之疑千綠雲暮屯則望之如一
理孝光大敦敬則友撫安戎狄調六合以為家敦睦友
于冠百王而為首化猷方行土無不并演湯禹之仁惠
灑唐虞之頌聲士庶從而言曰觀其壯則知至尊之攸
處察其功則知萬人之是與欽其號則知昆弟之相穆
見其儀則知君臣之有序此聖情方在於玄邈豈小人
之賦能舉
花萼樓賦(以花萼樓賦一首并序為韻)(唐)陶舉
粤若稽古大哉皇家叶聰明於六聖敦孝友於四遐睦
親親以相及樂韡韡以同華漢后龍宫建邸園之水樹
梁王鴈沼通禁掖之烟花仍峻隅以立制葺重樓之可
嘉嘉其謂何感物而作取諸棠棣目以花萼既揆日而
爰謀亦占星而是度奢必去泰儉而匪薄素壁照曜以
霜皜丹桂翕赩而霞錯疊欒櫨之夭矯繞軒檻之周流
雖麗萼之不足實規模而寡仇秦皇祈年之觀漢武井
榦之樓在縱驕而彼得豈興竒而我儔若乃百寮望幸
一人流煦君御下而觀風臣登高而獻賦信布澤而昭
德豈徒樂而是務術徑直千鄽閈如一察近遠而皆盡
指纖微而匪失前卷珠簾後却疎牖分渭北之川光别
終南之峰首千門迴霽百陌微明翠幄凝烟暖青軒以
靄映紅荷浸水嬌綠浦以縈盈咨謀景暇遊務晨并爰
居爰處載笑載語萬人是察九族惟叙猶側聽於輿言
或敢揚於君舉
花萼樓賦(以花萼樓賦一首并序為韻)(唐)敬括
大哉神武四三皇而作主赫矣勳華一六合而為家莫
不北荒於窮髮西極於流沙故得殊方效祥則黃銀紫
玉禁苑呈瑞則芝草仙花彼成康與文景又安足以道
邪美夫一人有作庶品咸若以為不壯不麗無以彰至
尊是用上棟下宇將以信景禄於是建百堵之崇墉起
九重之層閣上鬱律兮中窈窕靈煌煌兮神漠漠形直
舉而孤標勢將飛而不却俯蘭叢之長坂對旗亭之延
郭鑾輿屢降豈寫望於桂巖金牓遄開遂興名於花萼
懿哉鴻紛以光寵夫何佳氣之蕭索洎夫冰開御溝春
滿皇州青氣始霽旭日初浮皇帝乃被法服登兹樓羅
綵仗駐鳴騶開繡戶之銀鎖卷朱簾之玉鈎冠蓋穆然
而仰敬睟容端拱而倚旒將欲居北辰而觀萬國嚮南
面而朝諸侯豈徒爰居爰處以遨以遊而已哉邈邈淩
雲崇崇作固虹梁&KR1894;蟉而霞赩皓壁晶晃而月素亘以
遐路近對東郭之門周以繚垣遥接上林之樹流雲衝
牖而中斷飛鳥拂簷而斜度賁育之捷猶&KR0787;眙而不能
躋揚馬之才斯侍從而為之賦若乃雷雨作解乾坤得
一澤布三春歡逢五日陳簪笏之濟濟耀威儀之秩秩
皇帝乃臻夫此樓也若其旁倚鳳城却瞻龍首帟幕夥
以分布車徒紛以相輮奉常陳百戲之樂大官進千鍾
之酒巍巍天子南面山夀德洽蒼生樂乎大有别有失
路營營棲遲此情時哉未遇命也難并參歲賦兮徒延
佇懷明君兮變芳序思入仕以盡忠悵良時而誰與儻
仙郎之高鑒冀夫鵷鷺而為侣
廣達樓賦(以珠簾無隔露為韻)(唐)李濯
聖人定天保據皇圖法乾坤之正位當河洛而建都閟
宸居於斗極立象魏於天衢明堂㨖雲可以恭祖考之
配土圭測景可以騐盈縮之符蓋將以同光日月比德
唐虞以為損之又損不可取則觀象不壯不麗安可威
戎耀胡乃蕆匠石命班輸審曲之官必萃明中之士載
驅建崇樓於闕下聳飛閣於城隅諒維新以樸斲蓋仍
舊之規模因子來而悅使豈殫力以為娛材露桐栢階
駢碔砆應龍蜿蟺以驤宇猛獸贔屓以乘桴明璫藻耀
於懸井朱鳥鶱翻於薄櫨璇題景曜銀牓霞鋪及麗譙
而崛起疊井榦以相扶月透欀壁星懸網珠莫不功侔
造化妙盡洪纖雉堞相望而闇連宫闕門闈廣達而俯
接閭閻德陽傍倚少室前瞻散春光於玉戶擁佳氣於
珠簾桂棟連雲巢儀彩鳳蓂枝擢秀影伴初蟾若乃皇
輿戾止羽衛龍趨召西園之花萼奏北里之笙竽湛堯
樽而百辟和暢皦舜樂而四海歡愉窮歡浹日宴樂成
需下金屋之仙伎出瓊樓之艷姝飛曼唱則衆類斯洽
激清聲則煩憂自無皇情穆然聖慮夕惕數路必達四
門廣闢撤懸損膳捐金抵璧懼侈心之有萌恐澆俗之
未革乃延直史引詞客正八音稽六籍以為深居内視
不足以觀政化是用發號施令將欲以省力役慮一物
之乖所念九重而斯隔故坐衢室以觀謗登總章而側
席乃命遒人以勸農宣木鐸以徇路求大隗之至道示
赫胥之太素樂俗安居者皤皤而鼓腹啜菽飲水者熙
熙而含哺撫薰風歌湛露開罪洛陽之獄望氣大庭之
庫象乎帝先廓我鼎祚巍巍乎應天地之變通蕩蕩乎
作皇王之軌度
吹笛樓賦(以時平故事有吹笛樓為韻)(唐)鄭瀆
路出東門當川原静處以凝望見櫺檻蕭然而起愁問
於垂白荷鉏叟云是明皇吹笛樓龍吟洛水兮韻如在
鳳去喬山兮君不留當昔開元之時天下無事鴻恩不
間於中土鑾駕常遊於北地姚公宋公之智略動必諮
謀寧王薛王之忠貞出皆參侍西則秦京東則洛城八
百里之歌鐘斷續五十年之寰海升平於時駐清蹕御
丹楹執簫管而宸衷時悅臨曲欄而睿思俄生莫不湘
絃罷彈泗磬休擊楚舞態止齊謳韻寂九天斂霧送芳
景於瓊軒萬籟韜音讓嘉名於玉笛既運指而有規乃
濡脣而是吹林巒兮髣髴如變寒暑兮須臾可移折楊
柳之數聲鴈驚前渚落梅花之一曲鳥散芳枝自從弓
劒有遺星霜頻度綺窗蕭索以將毁繡嶺連延而若故
竟無六律繼當時紫府之清音空有一條是往日翠華
之來路雕檐寂寞兮鏤檻堪依隙駟寧迴兮烟鸞莫追
三山迢遞在何處萬姓凄涼無見時宫商之杳眇難尋
雲消雨散榱桷之傾敧若此月慘風悲苟非德邁三皇
化敷九有龍馭雖逝鴻名不朽則斯樓也寂寞空存安
得往來霑襟而稽首
五鳳樓賦(宋)梁周翰
伊京師之權輿也遐哉邈乎驗河圖之象按輿地之書
宅禹貢豫州之域距天文辰馬之墟因四履建侯之地
為六代興王之居城浚而都派河而渠結坤之絡振乾
之樞星甍櫛堵我民之廬海漕山廥我田之租勢雄跨
胡氣王吞吳茫茫萬國魚貫而趨惟聖王之受命應期
運而握符光潛躍於龍德踐元亨於帝衢道德何師尊
盧赫胥揖讓何比陶唐有虞英略神武威憚八區封豕
必誅長鯨盡刳虎皮包刃鵠板搜儒墜典皆索闕政咸
鋪成天下之大務若雷奮而風驅乃顧京室時行聖謨
陋宸極之非制稽紫垣之舊圖且曰不壯不麗豈傳萬
世禹之卑宫蓋勿暇之計堯之茅茨非經久之制矧象
魏之懸法伊億兆之所視況我力如天我貲如地不漁
爾民不牟爾利一毫之費差足為易乃詔共工度景之
中因舊謀新庀徒&KR1989;功臺卑者豐棟易而隆椽斵而礱
去地百丈在天半空五鳳翹翼若鵬運風雙龍蟠首若
鼇載宫丹楯霞繞神光何融朱楹虹植晴文始烘繡楣
焜燿雕栱玲瓏椒壁塗赭綺窗暈紅雙闕偶立突然如
峰平見千里深映九重奔星墜而交觸靈景互而相逢
門呀洞缺若天之裂縱舉百武横駕六轍金鋪爍人光
景明滅舞陽之力莫得而排叔梁之力胡可以抉其下
則冠蓋葳蕤劒佩陸離車如流水待漏而馳駕肩排踵
兼蠻混夷萬衆紛錯魚龍尊卑咸去來之由此競奔湊
於玉墀亶皇風之無外豈朝盈之有時三事庶尹乃拜
表蕭牆謁帝未央以落大壯登歌永昌曰元聖明兮帝
道昌威四海兮君萬方峙高闕兮冠百常赫宋德兮垂
無疆瞻天顔兮獻夀觴願君王兮長樂康帝曰俞哉爾
觴且置當聽朕言庶曉朕意頃於戎馬之暇詳窺歷代
之紀乃知乎夏德之衰璇室自庇商政之壊瓊宫大侈
楚王章華一身何寄秦皇阿房二世而棄漢武柏梁孽
火隨熾陳后三閣義師尋至豈非乎禍生於漸欲起於
恣亦如崇飲不已必至昏醉嗜色不已必至乏瘁遷怒
不已必絶人祀窮兵不已必暴人胔甘䛕不巳必杜忠
義溺讒不已必斥賢智亡國之君未嘗不爾朕皆知之
得以趨避淫於土木雅不如是美其成功良以為愧不
舉君觴恐驕朕志其大者天地所重者神器尾虎足冰
終日惴惴當共重之勿使顛墜謹謝公卿無忘納誨羣
臣乃退咸呼萬歲
南都鐘鼓樓賦(明)王渙
晩出虎胄步越雞鳴登西岡而迤邐駭雙臺之崢嶸翹
然左而居震江鼉遥應乎革響傑然右而當兊蒲牢四
撼乎金聲天垂象而日月並列陽裂隂而雷霆交轟類
文王之靈臺實開姬運陋漢家之鼎室克壯我明粤自
高皇定鼎金陵文修武偃亂息治興銷天下之兵以為
國不復用卷天下之革以示師不復膺向之蛇矛虎鉞
誅齊戮楚者今命之鐘而聽至和之洋洋昔之犀皮兕
鞹驅亡逐叛者今命之鼓而成歡呼之鼟鼟百冶火鎔
齊宣一牛之孰釁千釘宣布方叔萬槌之足勝韸韸乎
虎嘯風肅鏦鏦乎龍吟雲騰誠擬大禹之階設而諫言
由入固非明皇之自擊而禍亂相仍氣壓六朝震驚三
國嗟彼不振昭我音德玉樹歌華孰比天地之樂和銅
雀貯伎寧知鍾鼎之垂鉽神姦自絶二豎不惑桐伐三
千長江濤卷莛扣百八寰海氛息想夫斯聲之入於王
宫也嚴一人之宵衣促六宫之侍輦宦豎搴簾而灑埽
禁兵歷階而旗閃斯聲之散於都城也文而百司之整
珮武而千屯之束甲商賈以之趁墟趨㕓農工以之懷
斤荷鍤聲聞於南與則吳楚賓聞於北與則燕趙服華
夏聞而萬派自爾東朝蠻貊聞而羣馬不敢南牧兹皆
顧瞻而想象得心而應目者也惟我辟雍與樓鼎峙音
達乎規矩準繩之號舍義激夫孝弟忠信之吉士予方
晩覩層樓訝雙蛟之騰天夜夢鐘鼓作二龍之並倚一
腰百圍而髯赤一口千石而鱗紫蟠帝城而環拱廟社
拖鍾山而吸卷江水嗟不鳴之若聾俟霹靂而飛起
集靈臺賦(以聖君弘道景福會昌為韻)(唐)張良器
希夷乎人皇居明堂闢陰開陽冠通天兮蔭華盖發大
號兮流耿光將樂瑶池之宴集由喜玉京於夀昌降清
問於宣室討真經於柏梁乃因高為臺順時謀築披翳
會翦林麓鏟重岡移峻谷量其遠近以議夫土功命彼
般倕再度乎山木使人以悦無告於勞均力取材不遠
而復屹九重以初起馮一簣而始覆其為勢也峨峨皚
皚粉壁光兮朱門開若方丈與蓬萊其為麗也峥嶸郁
煜星柱浮兮雲楣肅狀靈光與景福有時鳴猿告曉貞
松斂靄千峰轉日迎秀色於瓊樓萬歲傳聲和幽音於
地籟磅礴壓乎人境&KR0008;屴聳乎天外王喬飛舄見鳬影
之翩翩神女窺窗聽鸞歌之噦噦俯衆山兮如束縈八
川兮如帶上方向晦宴息齋心防戒乘金根回玉[車犬]夸
父秉鉞蚩尤揚旆鐵衣沸渭以焜煌寶馬騰驤而沛艾
環鈎陳而烈武士震砰訇兮軼埃&KR1881;登夫集靈之臺謂
天帝而為會奏無聲之樂寂寞而難分展無體之禮質
素而無文晬容綽約元化氤氲聖主湛恩散作八方之
雨清都喜氣凝為五色之雲彼昇龍鑄鼎之後捧盤承
露之君徒髣象於前載孰能成乎此勲然大造之德曰
生大君之位曰寶未有離於兆庶而復謂之至道願獻
華封之夀上祝唐堯之盛股肱為良元首作聖用壯辟
雍之美乃經靈臺之政豈必沐咸池陵倒景脱屣乎㝢
縣棲真乎絶嶺屆中天之峻極從化人兮習静然後居
無何之鄉去有為之境者也於是情冥其慾德貴惟恒
可大可久不騫不崩動植風靡雍熙日弘宜其四溟式
晏而人和年豐
通天臺賦(以洪臺獨存浮景在下為韻)(唐)闕名
行人徘徊登秦原而遊目見漢右之荒臺清風穆其尚
在翠華歸而不迴對古情至臨高思來披蔓草以遐想
覩離宫而興哀試問薪者乃秦人也云漢之興兹臺之
下馳道通乎中禁周牆繞於平野經逝川而不息撫環
堵而殊寡昔漢皇帝幸甘泉宫肆目將遠築臺其中高
居物外若與天通祈列仙之戾止致夀聖之延洪繹繹
憑雲蹲蹲捧日干元氣以直上倚長空而迥出危檻岧
嶤迴途鬱律植承露之盤開肅神之室將以接上元朝
太一乘大君之登降訪總真之撫實於戲郊祀之義志
而可採鴻紛之狀望而已改哀壯麗之都失想威靈其
如在徒野鳥之飛來何真人之可待且白日可以精貫
玄珠難乎力求雖層臺&KR1132;嵼磴道周流秦畤乎西面齊
宫乎上頭仰通蒼昊俯瞰皇州寧不死之可致諒其生
也若浮我國家立太平尚清静儼宸居以自整絶仙臺
之望幸雖丹檻栖於列宿飛梁歷於倒景有唐虞之允
恭無漢武之遊騁化由其衷居慎其獨有儀可象無思
不服自然為域中之大獲天下之福等南山之不騫何
高臺之是築
通天臺賦(以洪臺獨存浮景在下為韻)(唐)任公叔
武皇起雲陽之宫致崇臺於爽塏就山谷之交會得神
明之所在近瞰八極周臨四海將端冕而不二必垂衣
而有待是用迥載天路高標地游依稀玄圃想像丹丘
磴道邈以特立通天赫其無儔託神靈於秦甸結元氣
於雍丘白日旁轉青雲上浮八垓可接於咫步萬象無
逃於寸眸是獻歲春衆靈咸秩天子乃舉羣祠撰吉日
郊上玄禮太一風伯陪乘蚩尤扈蹕向甘泉以整像屆
通天而挺出既而越氛霧之塗近星辰之境背麟衍之
五畤面長安之萬井岐陽太華雙標象魏之形秦嶺終
南遥樹軒墀之屏蹈煙霞而有慕潔齋戒而思眚奉寶
位之虔恭佇神仙於光景當其宵衣待曙暘谷未開鈎
陳匝乎營衛天漢列以昭回爟火周起神光迥來暨三
山之遍登當仰候於斯臺靄靄高躅神祗煜煜喜氣周
旋慶雲迴復召安期於滄海降王母於黃屋樹翠玉以
青葱草靈芝以芬馥上結綵幟高居耳目斯覽物以懷
柔非取樂於幽獨觀乎層構陵空形勢作雄風起而纖
埃不致雨過而瀑溜潛通其載惟厚其覆惟洪所以大
啟於皇祚豈徒峻極於蒼穹是以擁帶休徵感通純嘏
會歌童之曲節彰從臣之風雅立極人望叶靈王者將
大漢之可追願侍祠於臺下
通天臺賦(以洪臺獨存浮景在下為韻)(唐)楊系
伊昔炎漢功高化洪樂率土之暨阜築通天而且崇初
一簣以發地終百尋以隠空構之以楩梓飾之以丹紅
浮彩外爍流光内融赫兮烜兮獨出煙雲之表壯矣麗
矣迥標天地之中柏梁不同井榦非匹勢岌嶷以山峙
體曈曨而景軼中邃窅窕入之者當晝而居昏上跂崚
嶒登之者先曙而觀日偓佺於是乎宴處安期於是乎
暇逸月上壁而旁飛雲緣梯而下出粲粲彩彩靈仙兮
所在若瑶臺之雲馭冠鼇山於溟海炳炳彪彪天子兮
共遊若瓊樓之霞蔚照龍燭於崑丘光玉樹而葱翠影
甘泉以沈浮於是孝武皇帝紹祚卹胤登眺遠騁高揖
八極俯窺萬井拂軒楯之宛虹步檐楹之倒影乃言曰
可以臨萬國可以遊九垓凡厥層構莫先斯臺窺地底
以豁險羾天門以崔嵬謂四夷不遐將拓跡以開統見
百神咸在則祈禠而禳災既玉女之下視復金烏之上
迴既而襄雲獻賦文質彬郁且曰陛下承天啓聖聿膺
多福排玉戸於玉堂颺金鋪於金屋亦可以上憂宗社
下恤惸獨何峻極於臺榭恣歡娛於耳目將乘奔而獨
懼矧長途而中宿至矣哉斯言也我皇德循楷式帝錫
純嘏儻茅茨而是陋堯何事乎光宅天下
觀風臺賦(以曾構重屋以觀八風為韻)(唐)闕名
我天子德廣虞夏業傳高曾展義之心攸克觀風之禮
必登故臺之用也斯建臺之名也是弘然後度材比德
奢而不盈興功俾役儉而不陋萬物是集百工是湊從
繩罔愆運斤以鬭歘以山立揭焉雲構豈不謂鴻休叶
贊玄德時雍錯綜之典不革經始之道克從闢以九戸
聳以千重接祥光於温液納瑞氣於驪峰觀乎大厦耽
耽飛簷穆穆殊形詭制羣品異族或霞駮而電開或龍
蟠而獸伏浩飾彰盛洞文潛蓄既藻井以垂珠亦丹墀
而布玉晴天反照垂螮蝀於雕梁霽色澄明挂蟾光於
重屋混合玄麗巍峩特起入窈窱兮不知其所之視瓌
譎兮不知其所以及夫西成罷務北陸將寒霜封原隰
雲蔽峯巒金輿斯御綵仗初攢寧侈心以攸往必風俗
之所觀設教陳詩事必彰於禮備承天統物政本在於
人安至如庭宴薰薰衣冠察察其樂將萬其儀用八表
金石兮匪疾匪徐命鼓琴兮載擊載戛既而若登仙景
若奪神功度宏觀兮其外動變態乎其中傍眺六合遠
視八風吐元和而納純懿詠仁洽而歌道豐則魏之所
造漢之所崇伊制作而靡及豈古今而遽同客有觀乎
順動審彼始終因厥誠兮受慶宜永永兮無窮
測景臺賦(唐)范榮
大聖崇業萬象潛通據河洛之要創造化之功建以黃
壤亘以紫宫右輔伊闕左連轘嵩銀臺比而可擬瀛壺
方而詎同掩扶桑於日域包蓬萊於海濛式均霜露之
氣以分天地之中於是仰玄穹之文俯黃壤之理下壓
坤德上羅乾緯垂形象物既不假於銀衡司刻探玄何
必邀於銅史其細也難究其妙也若此斯豈光隂而若
易徙且夫聖不可測道實兼致天地與能幽靈必契囊
括衆巧網羅羣藝自然而來疇能比計今來古往時移
道替滋歲月以成朽覺風塵之漸異人有代兮俗没地
有形兮無制零落空階莓苔古砌頹墉邐迤但覺蕭條
高阜荒凉寒城蕪翳攀聖迹而難企感吾徒而流涕猗
歟成周系聖纂極君少臣政流言更逼自陜卜洛其儀
不忒公敷其化人盡其力惠而不費功成事息欽聖德
之微臭豈賦者之能識
測景臺賦(以設在天中端景垂則為韻)(唐)闕名
瞻彼古臺揆日爰設載徵經始之旨將測運行之節天
地之心可見風雨之交既别玉律匪先土圭是揭以徵
隂陽之短長以察浮驂之晷轍不然者焉可以酌其數
於高空建天中而有截詳厥周典詢諸日官以寒暑為
候以隂陽為端且俯接神州迥當嵩嶺憑累土之增構
運孤標之直影矧因高以垂範異尋虚而捕景分至有
度知王者之迎長盈縮不愆念志士之思永&KR1132;嵼霄聳
昭明有融九層一騐萬㝢攸同彰宣精而示下表無私
而得中况復圭植於臺日生於海當呈象以委照必澄
霞而賦彩兩童之辯猶惑太史之占斯在上千里而是
馳下寸晷而未改嗟夫悠也久也玄之又玄昇大明而
赫矣顧崇址而巋然是以分北陸識南躔審以作程定
此而會期率土中以舉正因兹而仰辨均天唯彼玄德
我后是則普觀端景知立表於天中潛測末光思勞躬
於日昃至若視朔興紀書雲立規浮箭司辰且於室内
建木滅影或在天垂豈比夫兹臺之特立平四氣而正
兩儀
烏臺賦(唐)闕名
士有利於鴻漸者觀乎憲臺降太液邇蓬萊風威四警
霜氣傍催地疏曹而獨秀居對禁而分開提綱必理舉
職惟才門凌晨而豸出樹夕陽而烏來旌良表正癉惡
繩回乍以飛鶱凄其嶷矣時為搏擊吁可畏哉嚴城岑
寂靈臺&KR1132;嵼直狀臨而逾明偽迹投而遽剗故座有彛
法門無濫板理從擾而庭幽事雖繁而人簡及夫貪吏
無厭豪宗不戒酷奮黔俗洪威桎械致中典之淪否令
下人之彫瘵百城相師而自若五兵乂安而不怪是司
也故以務遠聲哇長喟奉絲綸以遐察騰錦車而遥届
則跋扈顔沮強梁志憊望騘馬而跼蹐仰繡衣而下拜
是知上能贊聖下足安凡顧盼而朝班已肅推彈而邦
度增嚴庶究厥能請循其始官則秦置臺從漢起或掌
方書或稱柱史朱何以忠雅標懿柏陳以剛直著美上
封則起於鄭均埋輪則遠聞張紀虞詡之人方側目暴
勝之名兼直指皆玉秀珠明鷹瞵鶚視既幹時而助化
亦圖國而遠恥莫不才挾主以成功主因才而共理唐
纘玉葉藎臣惟哲法省嬴劉臺兼員薛昂凉階宇奮迅
霜雪耿獨坐而情雄邈羣司而位絶稠人廣衆望影而
魂褫暴黨姦雄覩形而膽折豈徒以聳動寮寀逡巡朝
列儻吾道之將行庶從兹而振節
平樂觀賦(漢)李尤
乃設平樂之顯觀章祕瑋之竒珍習禁武以講捷厭不
羈之遐鄰徒觀平樂之制鬱崔嵬以離婁赫巖巖其崟
嶺紛電影以盤紆彌平原之博敞處金商之維陬大厦
累而鱗次承岧嶤之翠樓過洞房之轉闥歷金環之華
鋪南切洛濱北陵倉山龜池泱漭果林榛榛天馬沛艾
鬛尾布分爾乃太和隆平萬國肅清殊方重譯絶域造
庭四表交會抱珍遠并雜遝歸誼集於春正翫屈竒之
神怪顯逸才之捷武百僚於時各命所主方曲既設祕
戲連叙逍遥俯仰節以鞀鼓戲車高橦馳騁百馬連翩
九仞離合上下或以馳騁覆車顛倒烏獲扛鼎千鈞若
羽吞刀吐火燕濯鳥跱陵高履索踊躍旋舞飛丸跳劒
沸渭回擾色渝隈一踰肩相受有仙駕雀其形蚴虯騎
驢馳射狐兔驚走侏儒巨人戲謔為耦禽鹿六駮白象
朱首魚龍曼延㟪&KR0008;山阜龜螭蟾蜍挈琴鼓缶
東觀賦(漢)李尤
敷華實於雍堂集幹質於東觀東觀之藝孽孽洋洋上
承重閣下屬周廊步西蕃以徙倚好綠樹之成行歷東
厓之敞坐庇蔽芾之甘棠前望雲臺後匝德陽道無隠
而不顯書無闕而不陳覽三代而采宜包郁郁之周文
直坊賦(有序)(梁)蕭子範
余以天監六年為洗馬十七年復直中舍之坊感恩懷
舊悽然而作
歲惟奄茂清明送風承恩從官自府遊宫信吾生之多
幸遭六合之大同何坊禁之寥闃對長庭之蕪永門幽
幽而重閉室愔愔而内靜應曉刻而坐朝聽鳴鐘而自
警雖生風於蟭螟終罕曜於陽景頗留連於九思恒慇
勤於三省於時也春果餘英夏條垂實殿穹隆而起隂
槐連拳而負日傍高墉之邐迤觀層扉之鬱律寫學宫
於洛都模畫堂於漢室臺榭千名仙靈間出
御定歷代賦彙卷七十四
