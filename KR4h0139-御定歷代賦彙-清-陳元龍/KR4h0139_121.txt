欽定四庫全書
御定歴代賦彙卷一百十八
草木
竹賦(晉)江逌
有嘉生之美竹挺純姿於自然含虛中以象道體圓質
以儀天託宗爽塏列族圃田緣崇嶺帶迴川薄循隰行
平原故能淩驚風茂寒鄕藉堅冰負雪霜振葳蕤扇芬
芳翕幽液以潤本承清露以擢莖拂景雲以容與拊惠
風而迴縈
竹賦(唐)許敬宗
惟脩竹之勁節偉聖賢之留賞覽山經而逖聽詠周詩
而遐想掩寰中而獨秀非庶物之所仰若夫嶰谷著美
稽山見知衛國之稱淇澳梁園之賦夾池山陽之翻密
葉江潭之竦喬枝雖有聞於在昔諒無得而標竒乃徙
植於廣庭爰移根於禁苑亘蓂草而界列繞醴泉而右
轉脩榦横於松徑低枝拂於蘭畹對紫殿之初旭臨丹
樓而向晩望威鳳而來儀佇化龍之為遠爾乃春光變
色夏景開松枝藏戲鳥葉間殘虹上便娟而防露下檀
欒而來風散歸雲之掩翳引落日之玲瓏雖復嚴霜曉
結驚飇夕扇雪覆層臺寒生複殿惟貞心與勁節隨春
冬而不變考衆卉而為言常最高於歴選
竹賦(唐)吳筠
惟坤靈之播育何備物之實繁偉兹竹之標挺得造化
之清源契道含靈表貞示節葉森散以翠錯莖鮮脩而
瓊潔爾其和風流暢萬彙昭陳揚葩曄其密苑荑柳藹
於通津不郁馥以啓曜但葳蕤而有筠亦未知為異也
至如殺氣凌厲凝霜蕭瑟覽平楚之蒼茫窺衆林其如
失冒冰霜之涸沍逾青熒以鬱密則殊可重焉故詩曰
如苞書稱厥貢猗兹淇園美彼雲夢昔在軒后肇官陰
陽俾伶倫於嶰谷伐脩竹之珍篁裁六律以協氣調八
風而順常然後成竽籥以備樂其聲濫而彌長笙鏞以
間鳥獸蹌蹌諒自然之純粹曷羣材之可芳若乃渭川
千畝山陽數林會稽方潤於碧玉羅浮比色於黃金上
點點以雲翳下泠泠而鳳呤袪赫㬢之燠景納淒涼之
清陰王子所以嘯詠稽生為之幽尋召嘉賓及令友暢
綠醖與鳴琴美遊盤之逸趣清寂寞之遠心若乃夾滄
江倚丹崿蓄水霧之沈沈搖巖煙之漠漠湘妃有揮涕
之感楚謠興防露之作或挺鼓吹之嶔崟或垂天門之
旁薄皆鸞鳳之所翔集孔翠之所棲託豈獨嬋娟於廣
漢之壤亦有璀璨於蓬萊之峯結實珠粒敷花紫茸拂
皓絮以飛雪摧紺莖以韻鐘故列仙之攸翫匪吾人之
所從也亦有化雉吳國成龍葛陂容人篔簹育蟲桃枝
一笋明其胤嗣三節獲乎嬰兒榮燈纂以感孝茂窗櫺
以表竒篲家壇以塵滅環石牀以陰滋皆靈變之譎怪
良難得而備知爾其衆彙非一則有篻簩筯□射筒箖
箊&KR0034;&KR0034;箛箠之肅矗龍鍾雲母之扶疎箬箭浮色以縹
燠□&KR0034;綷文而繡攄方志之所遺載山經之所闕書安
可得而詳矣靡不勁堅其性葱蒨厥色不規而圓不操
而直故高皇製冠以守位孝文剖符以表職博望侯傳
於大夏之外穆天子樹於玄池之側推此類以彌廣匪
斯文之可極也
竹賦(唐)闕名
總羣籟以擇音歴衆材而簡質惟兹竹之珍勁獨懷貞
而守一若洗文濃露濯影華池離離嘉實冉冉纖枝含
夕氣而拖翠照晨旭以舒猗凌積霜而莫改因虛心而
不虧上横桂暉下拂松蓋抗脩莖於雲表脱輕花於霞
外千仞未極其高十圍寧申其大既絶羣以標傑亦冠
叢而稱最連星影而類珠晩虹掛而猶帶蒙密柔柯布
濩繁葉白日朝映素輪夜接色淨潭深影沈攢疊洎乎
層陰結長飇起清徵奏鳴弦理金罍溢而未傾玉山儼
而猶峙詆訶六籍咀嚼三史窮玄熙之根柢極天地之
終始此乃至人勝集七子碌碌則安齒故語其用也則
五離十折絲剖毫分縈九華於紈扇結雙雉於簟文乍
搖紈袖時拂湘裙掩疑鉛之豔逸籠流麝之氤氲若夫
取象制儀激商流雅圓徵有素清亮非假信鳳鳴之可
習實龍吟而可寫乃曲絶而和微非韻高而調下豈知
分光綺殿散影華軒淡雲霞之遠色霑雨露之餘恩嘉
庭樹之蠲忿跂桃李之無言庶歲寒而無易常耀節於
梁園
竹賦(有序)(宋)王炎
小人之情得意則頡頏自高少不得意則摧折不能自
守君子反是竹之操甚有似夫君子者感之作賦以自
箴其辭曰
晦叔讀書南齋之上門巷僻左交游日稀環以桑麻之
場帶以瓜芋之區路折西南萬竹蒼然下緣乎曲澗之
湄其清可以延風月其高可以擾雲霓珊珊乎鳴蒼玉
之佩搖搖乎舒翠鳳之旗森森乎甲胄之雜峙而切切
乎矛戟之參差其偃蹇挫折者如忠臣節士赴患難而
不辭其嬋娟蕭爽者如慈孫孝子侍父祖而不違其挺
拔雄勁者氣毅色嚴又如俠客與勇夫其孤高介特者
格清貌古又如騷人與臞儒子雖朝夕吟嘯於其下曾
無以名其美而狀其竒然泛觀宇宙之中萬物均涵育
於一氣而有剛柔堅脆之不齊榮者必悴盛者必衰實
繁者易剝色麗者早萎惟松栢之有心及竹箭之有筠
足以閱寒暑而貫四時春日載陽山川含滋零露兮宵
潤惠風兮曉披或萼或條或茁或荑含英吐華夭夭怡
怡竹於是時清而不腴冬日祁寒天地積威雪慘兮冰
堅風饕兮日淒川原千里木脱草枯香盡芳歇掃迹無
遺竹於是時秀而不癯今而後見其含德之有常特操
之不移此吾所以無羨渭川之千畝有取淇澳之猗猗
願定交於金石邀歲寒以為期否泰兮消長剝復兮乘
除秉吾心之堅一視此君乎庶幾
靈丘竹賦(齊)王儉
靈丘深沈蔓竹凝陰神根合拱楨榦百尋振芳條乎崑
岳敷綠采於高岑沿淮海而蔚映帶沮漳而蕭森志東
南而擅美在淇衛而流音方靈壽而均茂儀菌桂而成
林若乃青春受謝九野舒榮綠蘋齊葉白芷抽萌榦抽
蔥而特秀篠擢穎而垂英霜皦鏡於原隰木衰疎於郊
阡翠葉與飛雪爭采貞柯與曾冰競鮮
靈丘竹賦(梁)江淹
登﨑嶇之碧巘入朱宫之瓏玲臨曲江之迴盪望南山
之葱青鬱春華於石岸赩夏彩於沙汀遠亘紫林祕野
近匝玉苑禁坰於是綠筠繞岫翠篁緜嶺參差黛色陸
離紺影上謐謐而留閒下微微而停靖蒙朱霞之丹氣
曖白日之素景故非英非蕊非香非馥而珍跨仙草寳
踰靈木夾池水而檀欒繞園塘而橚矗既閒霜而無彫
亦中暑而增肅每冠名於華戎將擅竒於水陸況有朝
雲之館行雨之宫窗崢嶸而綠色戶踟蹰而臨空綺疏
蔽而停日朱簾開而留風被箘簵之窈蔚結篠簜之溟
濛或産鳷鵲之右或居露寒之東此皆金輿之所出入
瑶輦之所周通
脩竹賦梁簡丈帝
有㛹娟之茂篠寄江上而叢生玉潤桃枝之麗魚腸雲
母之名日映花靡風動枝輕陳王歡舊小堂佇軸今餞
故人亦賦脩竹伊嘉賓之獨劭顧余躬而自恧
脩竹賦(元)趙孟頫
猗猗脩竹不卉不蔓非草非木操挺特以高世姿蕭洒
以拔俗葉深翠羽榦森碧玉孤生太山之阿千畝渭川
之曲來清飇於遠岑娛佳人於空谷觀夫臨曲檻俯清
池色侵雲漢影動漣漪蒼雲夏集綠霧朝霏蕭蕭雨沐
裊裊風披露鶴長嘯秋蟬獨嘶金石間作笙竽雜吹若
乃良夜明月窮冬積雪掃石上之陰聽林間之折意參
太古聲沈寥泬耳目為之開滌神情以之怡悅蓋其嫓
秀碧梧託友青松蒲柳慚弱桃李羞容歌籊籊於衛女
詠淇澳於國風故子猷吟嘯於其下仲宣息宴乎其中
七賢同調六逸齊蹤良有以也又況鳴嶰谷之鳳化葛
陂之龍者哉至於虚其心實其節貫四時而不改柯易
葉則吾以是觀君子之德
慈竹賦(有序)(唐)闕名
廣漢山谷有竹名慈生必向内示不離本脩莖巨葉攢
根沓柢叢之大者或至百千株焉而縈結踰乎咫步好
事君子徙為階庭之翫焉吁嗟非此土所有乃有厭流
俗之譏動鄉關之思者蓋撫高節而興感覽佳名而思
歸遂為賦曰
有竹猗猗生於高陂左連瑶帶右雜瓊枝恨幽客之方
賞嗟君侯之不知徒蔚丹谷遷榮綠池氣澟澟而猶在
色蒼蒼而未離屈巖壑之容貌充階庭之羽儀爾其劃
地分域駢陰抗趾疊榦龍迴攢根鳳峙防碧落於霄末
翳紅光於夕始崇柯振而煙靄生繁葉動而風飇起擁
涼砌之晨肅屏炎扃之晝滓至若白藏載謝玄英肇切
塞北河堅江南地裂觀衆茂之咸悴驗貞輝之獨潔抽
勁綠以垂霜總嚴青而負雪蓋同類之常稟非殊方之
異節若乃宗生族茂天長地久萬柢爭盤千株競糾如
母子之鈎帶似閨門之悌友恐孤秀而成危每羣居而
自守何美名之天屬而和氣之冥受嗟乎道之存矣物
亦有之不背仁以貪地不藏節以遁時故其貞不自炫
用不見疑保夷險之無易哂榮枯之有期我蓬轉於岷
徼遂萍流於江汜分兄弟於兩鄉隔晨昏於萬里撫貞
容而骨媿伏嘉號而心死庶因感而長懷遂策情而勵
已
慈竹賦(唐)喬琳
維竹稱慈幾乎有知九族敦叙孝友威儀是竹必滋五
服相殘骨肉攜離是竹必衰苟自家而刑國亦觸類而
增思苯䔿固護檀欒櫛比如束之稠如插之密勁節中
聳攢根内實聲唯戛風影不透日類宗族之親比同朋
友之造膝至若暮歲窮律霜凝雪霏陶鈞無發生之理
松柏有後彫之期是竹也叢篁劈開芽筍怒長紫籜連
披青筠紛上有偕老之情感饋親之養如受制於籬界
不旁侵於土壤雨露之澤謝爾衆芳細葉未吐貞心已
長恥高標而迥出斯褭曲而不揚匪趨時於律候寧隨
韻於笙簧保無用而以道自將愧不才而與物俱昌苟
成陰於隙地作盛景之清涼重曰夫緜緜瓜瓞兮知有
子母邕邕鴻鴈兮如次弟兄於家則疏附禦侮於國則
盤石維城田氏不分庭之荆陳家則應天之星莫不鬱
映棠棣急難鶺鴒斯竹也共根連茹一本千莖年深轉
密歲晚彌榮一可以厚骨肉一可以敦友生於靈臺而
莫非信性彰慈孝而感通神靈
慈竹賦(宋)蔡襄
種植至多強名萬彙物拔其萃兹乃當天地之正氣有
美竹兮特稟夫慈名而榮被豈有懷於本根兮何千竿
蓊然而環侍若夫吳郡名園王家新第遠閣斜欄横塘
靜水或薰風畫來或秋露宵墜日遲留兮簷外陰移人
悽悄兮屏間籟起方且濯峭格而清舉足檀欒之生意
或翹而舉者若堂有高年兮勤素風而講議或亞而側
者若家有令子兮聞話言而沈思悵如出門而事遠遊
兮滋宿雨之清淚雍如奉巵而介眉壽兮羃春煙而怡
醉紫芽蟠聯馨兒季穉去者奔追迎者嬉戲疎者如招
並者如倚雖復貫千狀於巧筆曾莫形其髣髴借如秋
晩霜重兮萬木稜稜而僵悴隴榆盡兮塞月高堤楓丹
兮楚江紫此君也束藍田之苗玉刻炎州之稍翠固節
虛心兮雖大鈞不能奪其志於是揖三荆於堂下結蔓
藟於河涘襲氣同根之豆交驩承萼之棣顧威鳳之時
下亦孝烏之來寄設有用於律筩天聲發兮太和備覩
此芳物悲哉遠人昔我從軍兮南之海濱今我辭家兮
西遊洛塵悵然於舊國舊都感莊生之論恭止兮維桑
與梓諷周傳之陳指白雲兮天遠採幽蘭而露新嗟碧
鮮之得地乃叢茆而相親吾議爾德豈止乎千畝之渭
濱萬石之封君者也
孤竹賦(唐)闕名
有斐君子兮將以自怡藝孤篠於前墀翫以時愜所思
且面陛則陽笑猗猗而處渭向砌則燠祕青青之在淇
問君何事生乎兹嬋娟抱節而無詞借而東南之美會
稽千里阻江阻河所貴則那至乃柯葉不二嗟吁此地
彼其之子賤目貴耳豈知孤者取稀物莫之依含混元
之休氣吸太陽之清暉長則尺準大可寸圍有美遊兮
忘其歸更憶朝霞露未晞懸明月而影短帶疎雨而聲
微觀乎褭娜容與風生其處應知默定洪鐘律幾日能
令童子悟實方就而孤鳳食來枝或成而一龍飛去天
造自然含虛佩堅堅以保名虛以戒盈瞻彼標兮人之
程萬類則改千竿森在其在伊何增冰峨峨瞻彼磷兮
不可磨則知天籟竒兮由我起道生一兮得我始得之
者非取翫物而已
靜思堂秋竹賦(梁)任昉
靜思堂連洞房臨曲沼夾脩篁竹官豐麗於甘泉之右
竹殿弘敞於神嘉之傍綠條發丹檻翠葉映雕梁入房
掃文石傍簷拂象牀常生偶蘭桂結實值鴛凰逢性與
之至道偶斯文之在兹歡柏梁之有賦恨相如之異時
大明西垣竹賦(唐)高無際
嶰谷脩篁移植仙堂左聯温室之樹前對鳳池之芳一
生孤貞四時青蒨不爭麗於夏色不改貞於秋霰保此
歲寒之容得蔭宰衡之院露羃䍥以珠綴風清泠而響
繁雜金絲於北掖對雲高於西垣曉視含煙朝歸捧日
挺八桂以獨秀與三槐而交密若夫制為用也則笙可
以下鳳皇笛可以奏宫商筆可以播文章管可以調陰
陽信無施而不可若有待而韜光亂曰托根勝地兮擢
榦捎雲抱貞節兮葱鬱氤氲若賞七賢之清曠不可一
日無此君也
拂崖篠賦(陳)顧野王
詩詠淇水騷美江干崖憐拂石神貴掃壇既來儀於鳴
鳳亦攸集於翔鸞入翠壁之宵月映沅澧之驚湍帶金
風之爽朗雜玉潤之檀欒陪嘉宴於秋夕等貞節之歲
寒
小篔簹賦(元)貢師泰
謂木非喬謂草非繇不蔓而天不葩而條閑庭翳翳密
室翛翛名小篔簹有扁之昭或曰子真以篔簹為小耶
則僊標出塵直榦凌囂聲諧鳴鳳影挾翔蛟灑清風之
葉葉弄明月之梢梢雖並戶而當軒實拂雲而騰霄子
以植數少為小耶則兩窗三四一徑五六緗實漂黃錦
苞凝綠或開樽而射金或援琴而擊玉雖無千頃之多
聊可數竿而足然則小篔簹果何在乎主人曰肩高於
牆斗大於室門可旋履居僅容膝脩及尋丈廣袤咫尺
以溉以種充我餘隙匪谷斯盈匪川斯溢減晉林之七
賢少唐溪之六逸異蔣詡之三徑慕子猷之一日況城
西幽迥堂北愉&KR0008;平安之報維昕與晩遺形尚存先德
不遠則又此心之所以思慕而憂慲也篔簹雖小其義
實大謹葺謹培式萌孝愛或曰唯唯子誠是在虛心有
容直節無懈庶其茂之勿翦勿敗
種竹賦(宋)薛士隆
沔鄂之都牙堂之背久廢弗治汙萊有穢徙脩竹而蒔
焉地不改闢堂不改舊蕭蕭然鬱鬱然不移時而有拂
雲之意矣方其竹之始生自彼空谷頎然而脩猗然而
綠葉秀卿雲雲興翠筠直節虛中羌來細風春生澟冬
森然萬叢及其應人而出樹之庭陛葳蕤之態困頓美
人之春睡灑落之韻謫仙頽乎其尚醉清飇時來振葉
淩柯積翠招搖蕭灑交加夜風冽揭朦朧素月瑣碎兮
清陰横斜兮錯節吾不知前日之蒼涼與如今之煩熱
也若乃天旻得助繁陰變暑蔭之以油雲沐之以時雨
翠榦盤根平安爾所稚子承承方流振古斯又類物之
攸裁固非人之所處也至若淵明之秫潘岳之花好樂
不齊咸宜厥家至人遐觀匪同匪異沈酗清芬各從爾
志則夫是竹之清風斯子猷之遠致也
對青竹賦(有序)(宋)黃庭堅
余楚産也閱東南之竹多矣未嘗聞對青竹者也嘉州
僧從之包封見貽蓺之而成乃初識之惟範圍之内有
知之物一無窮無知之物一無窮一耳一目不能遍攬
也況六合之外者乎感而賦之
竹之美於東南以節不以文也其在楚之西鬱鬱葱葱
連山繚雲也會稽之竒材任矢石&KR0008;春之澤夏簟簫笛
沅湘淚血卭來高節慈竹相守孝竹冬茁慈姥嶰谷笙
竿笆篁長石之山一節可航猶未及其瑰怪不常也故
吳楚無竹工非無竹工婦能織緝之器兒能雞鶩之籠
也今夫筥筐籯笲榱櫺翰藩巴船百丈下漢為笪貴之
則律吕汗簡賤之則箕箒蒸薪惟所逢遭盡於斧斤美
哉斯竹黃質墨章如出杼軸織文自當解甲稅枯金碧
其相歲寒在躬又免斮烹彼其文章之種性不可致詰
刳心而求之不可得劚根而求之不可得匪人匪天有
物有則惟其與蓬蒿共盡而無憾余亦不知白駒之過
隙
感雪竹賦(宋)鄭剛中
鄭子夜半聞風過庭竹細響淅瀝寒入茵被光在窗壁
晨興啓戶四顧皓然乃階除之雪積也竹有高出林表
受雪既多壓而低者竿拳曲以屬地葉離披而附枝心
固虚而自若根亦牢而不移然不畏其寒而畏其重頗
見高標困厄之可悲余乃呼童兮假長鑱之巨柄使盡
力兮擊脩篁之凍壓觀負荷兮類積羽之將沈忽奮起
兮信泥塗之可拔色娟娟其復淨節落落以難合寒梢
一伸所謂此君之風流自不可奪也蓋其與蒲柳異質
松柏同條遭玄冥之強梁兮雖抑遏而謾屈分嶰谷之
餘煖兮終橚矗而不彫故積累之勢暫可枉其直復還
舊觀則又吟風而飄搖也其在人也初如蔽欺之隔君
子權勢之折忠臣其窘迫而寒冷則夫子之被圍原憲
之居貧也終則如浸潤決去朋黨遽消其氣舒而體閒
則二疏之高引淵明之不復折其腰也雖然雲兮正同
雪兮未止勿抉瀌瀌之勢孰見猗猗之美在物猶然人
奚不爾亦有窮卧偃蹇於環堵之間者誰其引之使幡
然而起
竹箭有筠賦(唐)李程
喻人守禮如竹有筠俾脩已以自守同固本而相因操
持彰於歲暮勤德貴乎日新所以取彼後彫之色戒夫
行道之人將以禦冬且見檀欒而守節比於藏器詎可
須臾而去身若乃清霜翻玄律改彼衆卉之具落同受
氣於真宰何蓊茸而自異乃㛹娟而有待苟常其性寒
竹何患於時移不易其心志士當懷於道在豈不以和
澤自潤表裏相質竹無筠不能固其節人捨禮曷以法
於時伊先哲之善喻作後代之元龜企於禮者勤而行
之苞本之時已包周身之防疎莖之勢更叶凌雲之期
當其冒霰停霜雪披風靡諒青青而斯在何冉冉而居
彼是知禮之於已如我有徒筠之於竹如我有膚理無
特立義必相須堅剛自持雖貫四時而莫改賞翫不足
奚可一日而或無嗟乎皮之不存何以具其體心之不
固何以謹其禮所以大戴之記足徵相鼠之詩爰啓君
子之道斯其象諸示外以固執中而虛閱寒暑之不變
齊榮辱之所如天損不侵地利空積包綠籜而未改交
翠葉而不易君子察於此者可學禮而受益
湘妃泣竹賦(唐)蔣防
昔帝舜之南巡不迴繄二妃兮心傷巳摧對三湘之遥
兮積水無際望九疑之作兮愁雲不開鬱丹誠而飲恨
攀綠篠以興哀淚浪浪而千重墮睫竹冉冉而萬點凝
苔歛蛾之怨盈臆如狸之班變色落紅臉而珠影爭圓
染碧纖兮纈文交織夭紹嬋娟嗚咽潸然瀝青簡兮丹
書粲粲灑綠枝兮白露漣漣所謂精神達而理歸其著
悲哀集而物謝其堅想夫萬里迎秋重江向夕引蒼翠
以歔欷忽闌干而委積杖卷然之手兩點垂絲揮密爾
之叢衆㾗凝碧是知至哀必感有怨必通竹無情而發
外淚有感而從中慷慨成行乍洗龍吟之管斕斒遶節
如交鳳食之叢寧類夫聲伯再懷其夢想楊朱徒歎其
西東豈無芳菲渝其霜霰豈無浩淼忘其顧盼是以委
檀欒寄葱蒨來非鼓瑟玉箸之滴瀝雙流去乃望夫粉
籜之淋漓一變懿乎巖巒滿目今古含情事雖遷於歲
月理不昧於堅貞或翦脩竿對潭中而錦落或成長簟
施堂上而霞騰豈不以拂水捎雲逾千越萬庶夫知我
者謂我點點而成文不知我者徒曰青青而懷怨
松竹林賦(宋)李知微
步東園之清曉倚藜杖而踐霜感萬木之凋瘁倒枯荷
於野塘披罥徑之荒榛得瞰隰之平岡喚起山林之夢
理幽思之茫茫乃課園丁翦穢鋤荒叢篠蕭蕭野菊煌
煌古柳欲偃寒藤未僵百尋丹楓屹峙其旁靡靡之山
四圍油油之雲相望作岧嶤之一亭聊逍遥而徜徉爾
乃訟庭電掃華筵綺張屏金石之轟豗延鄒枚而翺翔
補豐樂之嘉頌賡飛蓋之名章起雄辯於座間快鯨飲
而吞江導東征之明月送西盡之夕陽由平易而造理
貴清淨之老莊返樸素於自然除繳繞於申商因人情
之所欲順天道而布常無立的以招敵納斯民於凱康
蔭松竹而讀書期無愧於兹邦
竹花賦(隋)蕭大圜
嗟春色之澄明映陽流之澈清花繞樹而競笑鳥徧野
而俱鳴殘陂萍合斜蹊草榮暄條絮滿煖路絲横游蜂
集而銜蕊戲蝶飛而帶英鵑欲啼而茝歇鴈始去而蘆
生别有葳蕤繡簜㛹娟綠筒縹枝承露緗箬來風漢律
依節月桂臨叢乍影翻於樂沼時名留於瑞宫學應龍
於葛水宿鶠鳳於芳桐洛下七賢湘濱二女傾翠蓋之
踟蹰汎蓮舟之容與倜儻傲人便嬛笑語拊嫩筍以含
啼顧貞筠而命醑
苦笋賦(宋)黃庭堅
僰道苦笋冠冕兩川甘脆愜當小苦而反成味温潤縝
密多啖而不疾人蓋苦而有味如忠諫之可治國多而
不害如舉士而皆得賢是其鍾江山之秀氣故能深雨
露而避風煙食肴以之開道酒客為之流涎彼桂斑之
夢永又安得與之同年蜀人曰苦笋不可食食之動痼
疾令人萎而瘠予亦未嘗與之言蓋上士不談而喻中
士進則若信退若眩焉下士信耳而不信目其頑不可
鐫李太白曰但得醉中趣勿為醒者傳
御定歴代賦彙卷一百十八
