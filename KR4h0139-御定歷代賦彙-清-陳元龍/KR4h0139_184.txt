欽定四庫全書
御定歴代賦彙補遺卷十九
行旅
北客賦(有序)(宋)趙奭之
北客宦遊巴楚歴三峽之險而抵永安故區地勢近瘴
兩見盛夏官居民廬皆在山麓鑿地數百尺而不及泉
故市無井里無醫客患之而勉同市人飲諸瀼水苦滓
穢飲之澗谷而懼虺毒俄有老叟謂客曰漕府廉臺有
二井焉泉冽而甘盍往汲之客曰使者之庭閽人嚴守
而應接有時甚非羇旅所敢妄干叟莞然而笑曰子胡
不采之風謠質之行事善利濟衆初不禁也客於是拜
其言感其意而往汲焉迨今逾年暑無癉暍之苦而得
以安居是使者之惠也輒賦其事而抒素云其辭曰
北客伶俜陟彼崔嵬南游巴楚實仕於䕫歴白帝之區
域睋赤甲之嶮巇瞰灩澦之出没峙瞿唐之巍巍觀楚
國之絶塞悼蜀宫之故基客喟然歎曰昔窮兵百戰用
武之地也仰而無覩但見林莽蓊鬱屺岵岝峉巘雲獠
烟霮䨴一色三時豫和炎夏為厄逢辰久安用夏變貊
崴㠢連郛龍勢蛇跡官府民廬棧阜搆麓八家無井而
不能革客患之而同市人臨瀼津雜滓穢汲黃大奫淟
涊之流汨人精神乃訪厜㕒之下臨嶙峋之曲千人挈
壺百穴潄玉清清泠泠而冰敷雪沃未幾有叟呼於列
曰子曾不知不毛之瀘自此塗出葶䔭叢滋虺蝮潛匿
炎毒之厲而是生百疾溪流可酌而中有沙蝨實大梁
之公子胡不自衛而反蹈其失客謀於叟為之奈何貧
如顔回而有飲瓢之樂曠如孺子而有濯纓之歌叟豈
能溉我以甘露濡其旱禾叟於是逡巡若避赧然變色
僕游塵世安有神術知夫西有漕府東有廉臺方布天
子之仁澤救民之旱灾烏能秘一繘之清渫坐視游子
之炎埃客釋然解疑僕僕駿馳中㳙歛衽下氣以道使
者之德音自云汲之引之周浹旁及而閽無夜閉雖負
年以逝濯類抱甕而為隧請觀夫易卦曰井養不窮兮
收而勿幕又稽之老氏曰幾於道兮善利萬物散為四
海之惠不止匹夫之恤噫鼴鼠飲河而不過滿腹鷦□
巢林而不過一枝苟足各有其極雖多亦奚以為故蘭
臺之風不及於甕牖而楚子作賦西江之水㒺濟於轍
鮒而波臣見譏客於是慨然感慨頹然下拜明既能哲
佩以為戒信乎君子之淡以成久而不壊
南遊賦(明)田汝成
歲次閹茂月旅夷則歷日戊寅七夕令節田子將祗役
桂林藐焉異域戒行李辭嚴君展塋宅謝婭姻供帳南
浦弭檝西津迺喟然歎曰迢迢畏途險矣隘矣佻佻征
夫厪矣&KR0629;矣夫運有窮通事有順逆安土敦仁謂之廸
吉故度德量能中外以秩者君之制也委身陳力夷隘
無擇者臣之義也猥經術之寡昧兮濫策名於盛時效
㳙埃於一紀兮俶沿牒而登資王程檄其孔棘兮誼不
可乎稍留遂揚舲以遄往兮訊南紀而遠遊闋庭闈之
定省兮眷桑梓之綢繆雖慰親以強笑哀憑心其曷瘳
路尸饔而負米曾受杖於耔瓜尊叱馭以馳阪嶠絶裾
而㤀家伊數賢之異趣兮予惟三復乎白華景孔門之
崇孝兮何百行之能加陟五雲以騁望兮散予心之鬱
伊禹穴蔚其對涘兮微河洛而永思輯瑞帛以會計兮
防風後而蒙誅孔斥怪而不語兮胡辨骨之專車俄瑶
山之岝&KR2249;兮突秋江之怒濤乍翺翔以徐進終&KR1974;踔以
彌高束赭峽而訇礚薄赤亭以消搖陵廣斥而雲布廹
枝汜而熊咆來不知其所吐兮去莫測其所韜將堪輿
之噫吸兮疇胥怒之能招降層岑而即舸兮御魚浦之
緒風淹定山以回眺兮盻鳳嶺於冥濛旦予發於浙汭
夕倚櫂於桐廬㪺文漣以瀹茗芼翠荇以為茹山川鬱
其盤骩兮信玄聖之儲胥攬予纓之纚纚兮濯嚴光之
靈瀨晤入幕而輸忱曾不屈其鯁槩體肥遯以居貞處
久約而能泰希巣許之遐蹤何狂奴之故態指天末以
西邁兮歷姑蔑之榛墟丁吳越之龍鬭兮悉索賦而從
之踐茹膽以勖恚媪持葛以作絲藉蠡種之夾輔竟澡
恥於會稽何六千之膚敏復假虹於妖姬貴乎聖賢之
持滿兮履薄冰以自持彼何忲而滛佚兮少康祀其忽
諸悵覽古猶未厭兮增羇懷之永歎泝行飇以催發兮
紛不假乎盤桓釋余橈於濲滸摠余轡於常山路威夷
兮木杪風飄蕭兮雲端感新秋之策策悲故國之漫漫
望玉斗之峩峯騖鉛溪之修渚雲冉冉以歸吳人棲棲
而泊楚亂彭蠡之汪洋兮康郎巋其在睹哂偽漢之草
竊兮規潢池以跋扈皇祖赫以龍飛兮矇不肯乎為所
鼓蛙怒於鯨波灰萬艦於一炬先扶搖於鷹搏後倉皇
以鼠沮屬四㝢之承平兮杭一葦以安流帆翩翩兮賈
客罛濊濊兮漁舟搴杜蘅兮幽溆狎鳬鴈兮中洲沐膏
澤而詠勤苦兮喟太息以夷猶會長風以鵠舉聊戢翼
於洪都肅南州之高士吊黃壚以束芻蕃秉鈞而少通
兮矯姱節於頽波既下榻以承間兮胡不規之以中和
處明夷而用晦兮知其無可奈何也互標榜以危言兮亦
吾黨之過也誦古牒其多愍兮予姑順途以徜徉披劔
池之荒壤睇牛斗之餘光金川洌以維緩玉笥駿以高
驤慨神物之恍惚兮仙之跡復已渺茫握椒醑而叩螺
阜兮謁忠節之祠宫嘉趙宋之多士兮每登庸乎兹邦
文子褎然而首舉兮值宗社之顚傾慟赤縣之草莽扶
黃屋於滄溟靈亦知天壞之不可支兮要萇弘以為正
竭余力始就縶兮濱九死而峥嶸誓成仁而取義兮佩
聖訓之孔明復靈歌以激烈兮涕滛滛其緣纓犯皇恐
余上&KR1081;兮亦靈顛沛之所履水&KR1565;瀑以下瀨兮擊危磯
之齒齒類&KR1411;馬之騰波象潛牛之伏渚沫沸沸兮霑衣
風冷冷兮送予將感靈而助予兮瞥予濟乎驚湍予既
不難於利涉兮履習坎而愈安晞庾嶺之偃蹇兮路回
回以造天石側疊以霞駮木夭矯以虯蟠憩中路而神
掉俯浚谷以顚朴豁崇關以&KR1766;閜兮嚴不可乎徑度通
重海以來庭納八蠻之賨賦輦犀象而匭珠翠兮歸上
國而布濩嗟曲江之人傑兮煒相業於開元闢兹關以
懷遠兮峻故里之藩垣衣冠儼其世祀兮覽遺編而增
欷賦白羽以寄諷兮窺細德之險微予之言既艱於納
牖兮抱殷憂於長離板上帝以喪亂兮悔違弼其何追
乘凌江而下遡兮接南海之洪波憶當年之浪跡兮冒
赫羲以流槎涉朱垠之浩涆跋赤嶠之嵳峩疲精神於
夙夜兮冀青衿之速化遵半塗而削迹兮雖式榖其則
那予亦知迂疎之為患兮耿憤世而嫉邪雖忤時以多
口兮剖心腎其無他掠端州以左轉兮訊孝肅之遺黎
却片石而弗橐兮孰貪泉之能淄潯江流離而東下兮
蹇予舟以薄磷梧山巃嵸以隗㠑兮路陂陀而逾峻逆
灕水以上浮兮入大荒之脩坰山參差以繚繞兮冗不
知其所名峯刺天兮戟立灘湱石兮雷轟霧霮䨴以下
浥雲滃渤以長蒸猩猿哀以夜嘯虎豹羣而晝行劃綠
林以唐突兮孰有戎之敢攖何兹川之塞阨兮餘百里
而無人心屏營兮逾劇途邅迴兮益屯禹腁胝以荒度
兮曠戎索而弗理降芊楚以肇封兮輓篳簬以略啟王
制閡而未被兮詎文德之能敉忍羇旅以伶俜兮惕二
親之遺體超陽朔而北詣兮及桂林之崇墉控五嶺之
上游兮鎮百粤而為邦洞重闉以方軌兮壯屏翰之軍
容其中則朱門赫赩文薨釦閾植戟鳴鐘皇宗是國次
則街衢弦直閭閈蟬聮五方服賈列隊居㕓扶輿毓秀
紱冕比肩於前則連山崷崪界以重江釃清瀉濁環隂
抱陽經凃枝術貫穿越裳扼要領而南下若建瓴於穹
堂於後則培以衡嶽枕以堯阜綸絡荆潭盤宗篤厚九
疑繽紛以布翼三湘迴帶以澄瀏於西則山奔水導分
湘别灕發源月竁莫測端倪引牂牁之洪派委下屬於
番禺於東則兩江迤邐與海通波飛艘絡繹鬻販魚鹺
泮散夷落北走湘湖巡四郊而容與兮庶斯域之可居
鄉心惙其勃發兮衷眩曜其猶初佐旬宣以賦命兮媿
實約而名虚駑駭駕而戀櫪兮思抱影於空廬遠父母
而弗榖兮陟屺岵而漣如孰有翼之可假兮願一覿夫
里閭魂展轉以逹旦兮宦情索其日淡乞骸骨而返初
服兮疏欲陳而未敢擇官而仕豈臣心兮顧私衷之寡
歡傾肝膽而孰諒兮叢謗詈予以避難第抑志以就列
兮順時命而即安奉簡書以從事兮又怵瘝曠之為患
亂曰大易有訓幼所懷兮消息盈虚與時偕兮困亨而
貞反諸已兮永終知敝慎厥始兮死生富貴命在天兮
釋躁寡怨維永年兮逹人大觀眇四海兮雄飛雌伏安
以待兮欣戚異感途所經兮歌以永言舒旅情兮忠信
篤敬慎修身兮雖之夷狄終無尤兮
遵南賦(有序)(明)梅鼎祚
歲壬申秋九月余征於南蓋予齡冠矣行所睹記多六
代遺蹟可弔而歌謠其泰者足用訓至相嬗而不還踵
亦惽其多故焉周之鎬豐今在斯矣顧瞻之暇稍韻其
事什伍竊放昔人述行而賦遵南如其鴻麗闊逹以汴
德頌勛則班揚張左之業非是賦本指余病未能賦曰
余嬰世之弗豫兮瘁蒙昏而寡儔何緒采之委錯兮褢
混濁而離憂洞中冥而延逷兮締喆符於遠遊寅厥藎
而亹亹兮紹協思於舊京戒僕夫以中夜兮肅嚴駕而
晨征惟&KR2250;親之臚疵而怫鬱兮步盈軒以自虞相婦處
之多吝兮勔作氣於懸弧撰良辰而云猶兮遂躡屩而
南徂鼂祝轅於宛沚兮夕余濟於逎城遵大逵而旋顧
兮望黃池之涔滛彼衆潤其攸同兮象景霽而謐清時
秋氣篤於萑葦兮款緒風於素林路曼曼而超邁兮旌
搖搖而曲張躋青岑以登頓兮存謝史之遺宫徑廻&KR1247;
而窅阻兮宿莽翳而弗陽委千秋於玄夜兮寄遥思於
予鄉騎跙跙而更御兮從徽徽而在後軫轉其道兮問
膎功於東畮欷大浸洋溢而羣飛兮宿腓草於畆首固
天菑之流行兮亦國家所代有豈藿食之能謀兮願陳
情於牧守引姑孰而胥眺兮相石城以如環曰楚封之
匪遐兮究南覇於造端領皇風於東晉兮尚司馬之維
翰蹠黃阜之峨峨兮介淩歊其以軒討遺音於白紵兮
譌志譽於龍山忿處仲之逆祐兮弔蘇子之不咸昔戴
威而滿頭兮竟提禍以撣撣維長綃於牛渚兮聞水族
之多竒抑神鼎所未備兮孰然犀而照之厥幽明之永
絶兮何所當而要期反予駕於長坂望枯園而容裔陟
葛陽之修嶺考慈姥之故地形嶇&KR0706;而迤㠧外儻莽以
優邁託籦籠於其巔兮得簫管之上器日晻靄其將下
兮指新林以取塗茂出奥而舒疊兮遂將車而入虚何
纍纍之相似兮無松楸以植塋匪京觀而若斯兮廼鬼
雄之孤墳昔島夷之狂戾兮數取贏於一伍短兵接以
當目兮躐余行而若儛馬就括而飲刃兮化甲卒於原
壄中自瘱而繚轉兮或益恤而永乖願藏心於淵兮累
軫慮以儃回蹇吾去此故土兮偏何遲而歷茲尚由庚
以舒筴兮涉長淮之浩流嘅秦金之沈隠兮虚厭勝於
東游過新亭而隕涕兮惜晉業之不遒結予轡於四望
兮且弭節乎石頭審虎踞之曲勢兮歎防禦之阻翛臨
段石之岝㟯兮觀石碣而志功入三山而郁郁兮何所
建之偉鴻奓閭閻之千肆兮羅士女於五方嘻嘘氣而
成雲兮市隧别而開通噫衍流而盤魄兮既娛樂而且
康孳貨殖以闐委兮冠蓋鬱而霿集何豪游之充牣兮
設雄觀以萬國被郊坰之四分兮當星紀於上極相承
覽以尸存兮恢眈眈其難悉率越城而唶嚄兮追孫氏
之所規蹈太初而容與兮放赤烏以委蛇荒楚楚而莫
蹟兮邈蓁蓁而無蹊昭石印之詩妖兮安天塹之足恃
亦懷土之厚固兮寧食水而之死胡詭命而豐滛兮尚
聽咎而窒耳彼龍游而渡江兮覆厥族而何竢發臺城
之南端兮爰思齂於嘉和越披香與五明兮聞靡麗之
實多擢曜靈以中處兮列望僊其與璿儀傭鬼工而猶
厪兮極人巧其靡加中又實之以要眇兮二八射代而
脩媚觴玉樹以行謠兮金承跌於蕖砌忽瞟眇以徊遑
兮疑乍虧而互蔽謂恢然之嘉觀兮劇將以明得意逮
天懟以霽怒兮地永羕而閱世予既曠長懷而遐眷兮
復容與乎夀宫載雲旗之冉冉兮肆路□之彭彭布几
筵於下敶兮儼靈君之予降觀峻宇之狋&KR0008;兮規化城
而特起紛膠盩於菴羅兮紆旁唐之玉戺帝釋之容容
而遥集兮祥河涌而輟水尋智囊於支郎兮衍白簏之
名理撟魔鬼其焉誣兮釋大寶而殉之蔣骨青而死神
兮國將亡則聽之繇永昌之二日兮讖泉行以九百臨
高臺以駐足兮火酣酣於城北歷六代之代行兮不畢
輪而易居豈據埶之不預兮實伊德之逌馮天監此下
土兮篤淮甸而龍興靁震震而若奮兮超采石以東南
雖九隩其奄宅兮睠馴首於鎬豐遺洛食於嗣聖兮因
輓輅而跡關中順隂陽以履極兮欥象形於紫微狹漢
制而循周兮言彬彬而庶幾雙闕立表以㠥&KR1976;兮闢大
夏而奠維抗高門於閶闔兮右帶江以周池廓夷塗而
丹堊兮薜荔&KR0008;而桂衝重襲固以墄平兮洞轇轕兮其
無垠增九筵之坱圠而博敞兮迣緒綺錯以絪綸辟衆
星之拱極兮若燭隂之舒明宛雄虹之繚紹兮交風雨
以相承神靈協而環衛兮固並建而彌新佇景望而𢥠
息兮遡鼎成於軒帝大期集而升中兮肅鍾陵其永閟
錮三泉之己汰兮酌流水以約制慌金支其開闔兮倏
潛舉夫玉衣穆皇皇而假廟兮儼陟降以昭回樂斯丘
之委夷兮式序類於文謨保厥功於百世兮覩河洛而
締思&KR2990;美美以上陵兮隮覆舟之在阿臨夸術之廣廣
兮淒玄水之微風焱起於蘋末兮施白露於蒹葭邅吾
道以北首兮酧列帝之寢園椒塗穴於狐兔兮膺牧豎
之尞原昔千騎而從風兮鬼何窈窕而予前物有所必
至兮時有固然經川隰而周覽兮投翰其焉可詳循徵
祖於華林兮期再畬於半陽籍王謝於烏衣兮諒温尹
之伐庸曲周生之匪貞兮卬卞氏之純忠邀三弄於清
溪兮壯賭墅之捷淝隠典午之淪胥兮疇斯人其焉依
緬遐想於冶城兮悠然安知其所褱偭秦淮而東直兮
披郊園之榛屮屬雌蜺之連蜷兮信休文之所考字康
樂以其坊兮睎平原之舊墟放微志於山居兮邈延竚
於吾廬何明哲之寡詧兮由不密以失身遥信譽於風
菌兮遲寸晷於鶴音聲無翼而蜚蜚兮不救死於其頸
予衷抑而芚薄兮非修短之足愍蜩螗厲而沸秋兮霜
既零而木下復改策南之郛兮祖賾靈其在宇紛焫膋
其蕭兮神哉沛而鴻祜思媒勞而弗終兮引天闕以流
睇稽我武之肆狩兮兹承庥於游豫喬桓桓而司馬兮
&KR1541;跋涉於天步睠河山之保界兮擥帶礪其與盟撫魏
鄂之丕緒兮偉曹黔之佽勛馮末照於容光兮道開天
而軼晠名履高平而顧問兮衆轂擊以成雲第宅縰以
相望兮出清蹕而若神日佯佯其諷議兮時耀首而膏
脣寗疾歌以牛下兮粲爝火之星㸐鴻遼遼其未央兮
冀異州之上賢輕微命於尚枲兮中抱憯而含隠有仳
㒧而啜泣兮神宇漠而棲憤援桂枝以招招兮揚不流
於束楚天地際而往復兮尚德載而既雨信服膺以修
媺兮何曾思其顓顓廓獨處而不懌兮軫芸芸之盛年
希階天而不㤰兮予胡為此邦赧童觀於素朝兮誓將
旋予舊疆遡回風而反顧兮豈我心之則降亂曰天地
升降紛相襲兮修折之運焉可極兮習坎乘流與時息
兮君子於行其儀一兮其儀一兮南之征吉兮
南歸賦(有序)(明)謝肇淛
萬歷辛亥之春予以屯田持節歸里水陸南北七千里
餘其始發也楊柳未華及至三出蟋蟀居壁睠客途之
迢逓感物華之變遷聊述所見悲喜之情以當勞者之
歌云爾其詞曰
春莫兮日良秣予馬兮郊之陽僕夫兮抗旌紛眇眇兮
祖張乘六騏以先路兮睠故都而彷徨横玉柱以割涕
兮沾原隰之皇皇於是厲潞河憩黍谷徑燕津軔涿鹿
金臺為郊易水猶綠風蕭蕭兮送寒水嗚嗚兮如哭悵
英雄兮何之空遺恨兮擊筑維時青陽弭蓋朱方載御
殘星動野薰飇拂曙草靃靡以承輪花葳蕤而隠輅榆
瑟瑟兮墮錢柳絲絲兮舞絮繄征鴻之嘹嚦兮胡違和
而北翥紛江蘺與修芷兮恐年歲之遲暮驅吾車兮兩
河風冥冥兮吹沙麥秀兮漸漸鳥睍睆兮和歌望平原
兮逶迤莽平楚兮蒹葭日冉冉兮濛汜税吾駕兮齊之
阿若乃秦碑既泐魯殿未改高臺就夷荒城猶在南樓
縱目浮雲晻靄異代精靈為桑為海迨夫濟漯南道汶
泗西微泇流初瀹吕梁載違既創巨而圖細亦逃坎而
趨夷石礁磽而下齧山峍屼以旁圍雖建瓴而東注或
一泄而無遺水門宵鎖雲帆晨飛乍秉駛以走坂時失
水而塗泥川原夐兮飛鳥絶莽蒼暗兮人烟稀雲慘慘
兮虎嘯雨濛濛兮梟啼晨火斷兮銼冷瓶粟罄兮徂饑
戒明發兮不寐悵畏途兮何之乃遵黃淮雙流合奔天
吳激浪馮夷嘘雲渦鎖騰掣地軸爭飜曜靈東吐玄闕
西吞飛沫千里白日為昏縱一葦之所如汎汎兮萍飄
忽而無根彼圯橋之遺履兮身帝師而彌尊感王孫於
一飯兮懷千金而報恩何二賢之馳騁兮卒同際而異
門眷敝屣而邅迴兮高鳥盡而茹冤苟吾冠之未挂兮
又何為檻緤於垢氛俯千秋而灑泪兮邈共盡其何言
清淮既濟逹於廣陵和風送槳微波不興㴑邵伯之遺
埭擊楊子之洪砯錦帆烟滅離宫土崩玉觀墟兮瓊花
盡迷樓圽兮荒烟凝銀濤萬馬而淜湃金山一柱而嶒
崚豚涌波而晝霧鼉吐眼而宵燈蜃幻市以滅没鯨鼓
幟以鬅鬙擊中流之樹影兮風為馭而虚為憑紛南北
之風塵兮輪蹄擾擾而未寧彼天塹之安流兮或一葦
而可乘噫世路之澒洞兮扇微波而掀騰衆女疾予之
娥眉兮矧重之以修能逐飛鴻之冥冥兮矢亡慕於繳
繒乃遵毘陵沿具區道錫麓望姑胥潮通震澤城抱闔
廬悵覇圖之不卒弔忠魂其未舒金精騰而嘯虎寶業
冷而棲烏香屧黃壤琴臺綠蕪空宫游鹿虚廊穴狐只
今惟有西江月長照征帆下太湖若夫淼淼灕灕漰漰
湱湱噴雷浴天盪雲沃日西控三江東奔大澤七十二
峯黛螺浮碧黃蘆紫茭紅蓴白芍鱸膾四腮蟹螯雙擘
芡頭刺雞魚首銜石蔗漿杏糜蒚苗芡實蜃蛤蝞蝦鱅
鰅&KR3162;䱮莫不呈鮮登筵擅雋入席留舌為腴沁齒生液
恍海錯兮故鄉欣一筯而共適於是青翰矯翼彩鷁迅
羽榜師擊汰傔人伐鼓攬檇李之故墟靄曾樓於烟雨
香銷秦逕魂斷鴛渚倚語兒兮孤亭懷美人兮蘿苧豔
骨忠魂謀臣覇主飲恨吞聲同歸黃土至若吳山東峙
平湖西縈峯飛鷲嶺泉涌龍泓六橋柳色九里松聲壁
車驄馬畫舸朱鈴絳脣紅袖錦瑟銀筝香塵霧合歌吹
雷轟感南渡之遺事攷蘇白之所營何經始之盛美兮
卒湛惑而用傾望思陵之玉盌兮寄遺恨於冬青紛素
車與白馬兮歘嘽嘽其如雷霆雪山涌而東注兮莽似
神而難名胡鴟夷之雄魄兮避疆弩而西行噫大塊之
一氣兮固橐籥而縮盈朝息予駕於富春兮夕艤掉於
嚴陵奔湍怒以叱㗫兮碨磊齧而豗崩呼邪許以蹭蹬
兮飛百丈之縻縆惡南風之五兩兮羌竭蹷而難勝彼
得時而騁駕兮疇無階而可升眷山椒之片石兮繄予
慙於客星爾乃丹壁&KR1713;砑蒼洞黝儵層灘咽號重岡合
束劔稜攢峯練花飛瀑嵁巖凹堂迥渦旋洑細雨晴飛
慓風夏謖亞枝掠窗芿藤捲屋積潦增波衆籟鳴谷沫
濺城腰浪躍山腹石卵疊沙槳牙罥竹漁罾斷流樵唱
被麓碓借水而自舂筏銜燈而還燭雞棲塒而掩茅犢
出山而收榖信吾生之有涯羡一丘之己足於是淛溪
東窮楚岫南峙雲檣卸裝筍輿遵軌羊腸九曲以絙垂
龍背千盤而標起薋葹薈蔚霮䨴峛崺霓徑連蜷雲根
旖旎泉界道以飛素山銜曜而凝紫野雞號兮林月斜
驛馬嘶兮酸風起零雨兮遥遥木葉下兮蘼蕪死乃度
分水載瞻載馳灘聲嗚咽關樹依稀霞舒幔以絢采石
折筍而昇曦橋沉虹於漢表簾噴雪於峯厜玉簡曳金
以璀璨寶藏函縹而紛披蛾眉慵兮臺鏡老蟬蜕冷兮
龕苔滋丹崖秋兮舟楫朽鐡笛怨兮猿鶴悲盼仙蹤之
杳邈兮悵吾衣之己緇嗟王事之靡盬兮寧今是而昨
非瀉一舸於輕湍兮□晨風之驚飛迥石罅以出沒兮
倏犇電而莫追弔陽侯於建安兮城郭是而民稀望鐔
津之紫氣兮胡竟合而中離扣囦溪之嚴關兮榜人告
余以嵎夷遡芋江之落潮兮槳咿&KR2374;而隨之睇枌榆之
百雉兮意似是而復疑鬱三山之雄矗兮吾猶恐夢魂
之幻為欣稚子之候門兮爰破涕而解頤於時長嬴既
季温風扇和翠旗動蕙綠蓋舒荷三逕未荒穠隂載多
高臺擎露曲池影娥竹抽寒玉松老霜柯石斑剝以繡
蘚壁糾結而蟠蘿蜩嘒嘒於高柳鱗牣躍於澄波眷六
合之清朗兮奉板輿而相過挹清芬以盈把兮襯朱顔
之微酡惜此日之不再得兮舞斕斑而揚歌歌曰南山
有廬可以棲遲河之洋洋我舟既維人生行樂爾須富
貴何時苟余心之無營又安知槍榆之與天池
東歸賦(明)鄭明選
余髫齔而諷詩書兮𠻳六藝之芳津竊鄉曲之諛聞兮
利觀國而上賓舉鄉書於弱冠兮遂坎壈而逡巡屢計
偕於南宫兮蹇余馬而迴輪淹中年而鵬奮兮肇服政
於安仁綰墨綬之若若兮畏應宿之非人余諒不能踵
彼宓子兮竊希蹤乎戴月垂五期而㒺效兮夫何心勞
而政拙聖皇既不余譴兮又徵余於秣陵蹀黃門而翔
青瑣兮陪西曹於掖庭帝曰汝為耳目兮庶弼諧以謨
明又投我以艱大兮典七萃於三營閱鵝鸛之變化兮
簡百鍊之精兵遻時事之多虞兮憂忉忉以中怔豈不
懷汲魏之高躅兮莫逹吾之精誠諒負乘之匪器兮詠
伐檀而内恧登石城而侘傺兮曷不返余之初服覿北
山之崱屴兮恐移文之余辱數與志適相遇兮俄遘疾
而彌篤軫受使而秦思兮舄沉疴而越吟彼狐貉尚首
其丘窟兮孰伊人之無心叩天閽以乞骸兮逝將還吾
故林帝心愍我小臣兮縱微軀以抽簪欣景命之生還
兮理桂楫於江湄睇長江之皛溔兮渺㵆㵆以瀰瀰日
既中而西淪兮潮乍至而東歸感進退之有數兮物無
滿而不虧擁江淮之險固環萬雉之金墉兮挾龍虎而
盤踞三吳鑰其東門兮荆蜀闢其西戶非真人孰能都
此天府兮豈六朝之能據王氣鬱以葱葱兮極吾目於
孝陵仰神靈其如在兮悵欲去而不能孔去魯而遲遲
兮軻宿畫而不行聊徐徊以夷猶兮孰察余之中
情兩儀二曜既若是其斡運兮嗟物序之逓更會
月離於南箕兮飇觱栗而颺□陽侯盱睢熛以怒兮天
吳驤首以䞴趟中流闃其無人兮䱡鼓浪以匉訇思臨
深之有戒兮余安敢乎遄征緤余舟於燕磯兮騁余目
於郊關指直瀆而輾祖龍兮誕望氣於東南發赭衣之
胥靡兮紛絶地而開山逞虎視而蠶食兮據上游於殽
函任斯高以播虐兮隠黔首之傷殘子嬰焱以面縳兮
歸百二於龍顔望牛渚之洪濤兮噴澎濞以砰礚謝微
服以宵游兮泛素月而擊汰宏慷慨以詠史兮發歌聲
之清會歡邂逅以同舟兮語申旦而不寐嗟知音之實
稀兮廼締交於傾蓋睨采石之齗齶兮慕青蓮之丰神
被宫錦以煥爛兮傲四顧其無人憾貂璫之貝錦兮蒙
挫衂於太真夜郎飄以遠竄兮胡才豐而命屯訪丘隴
於青山兮惟葛藟與荆榛晁風濟而揚舲兮夕吾逗於
眞州胥挾弓以逃吳兮兹濟江而亂流遭擊絮之姱女
兮發簟飯以相周戒壺漿之勿露兮愳追騎之我求女
自沉以滅口兮從宓妃以遨遊雖慷慨以赴義兮亦輕
生之足尤濞采鑄於銅山兮金錢牣於九野首開釁於
爭博兮載裂眥於削土連菑川而結濟南兮引二膠而
糾趙楚偭几杖之寬仁兮仰射天其何補竟獸挺而鼠
竄兮身與首而異所南吾覿彼句曲兮抗薄天之高峰
標洞天於道籙兮緬仙聖之所鍾懷三茅之靈宅兮企
二許之玄蹤華陽黝以㝩㝗兮閟玉簡與金龍嗟余嬰
此沉痼兮希至道而莫從俄歷舟於金山兮聳孤秀於
江之門水淘山而不動兮山遏水而彌奔龍池瀲灩而
上浮兮鶻峰碨磥而後蹲化塔耀日以矆睒兮琳宫躍
波而吐吞汲中泠之靈泉兮信水品之獨尊焦屼嵲以
對峙兮嘉逸民之肥遁丁炎精之式微兮獨泥蟠而無
悶凌霜雪以袒露兮雖焚廬而不困躡赤霞於物表兮
詎軒冕之足溷余何為乎偪側兮矊遺廟而心懣並鐡
甕以結纜兮吾將馳目於南徐陟北固之㠑□兮命僕
夫以腰輿狠石怒而欲立兮懷兩賢之躊躇操提兵以
東下兮何樓櫓之紛如痛組甲之百萬兮瞥灰滅而無
餘余既窮江行而入雲陽兮悼齊梁之陵墓金牛巉崿
其尚存兮石麟湮滅而莫覩吕城化為林薄兮郄壘竁
於狐兔惟是王公貴人兮偕草木以物故冀榮名之終
古兮曾不得埒於朝露指毘陵以進道兮翳泰伯之故
都曰翦商其非義兮盍屏跡於海隅抗三讓之高節兮
違豳岐而竄勾吳豈不醜劗髮而鄙文蛇兮與魚鼈而
為徒苟求仁其得仁兮亦何陋乎蠻陬札能承此先德
兮輕千乘於敝屣願附節於子臧兮羶何為而及已魯
審音以知樂兮齊葬子而叶禮脱縞帶以定交兮解寶
劍而酬死宣聖為之太息兮款有吳之君子瞻春申之
祠屋兮洵義重而功高却秦兵而歸楚質兮封吳邑以
報勞濬申浦之水澤兮發黃田之土膏城郭既已圮兮
賓客又己彫雲晻曖於慧山兮髣髴乎俠氣之未消虎
丘宛其在前兮封闔廬之玄宫冶銅槨以為錮兮翩玉
鳬之翺翔上有劒池之崩峭兮下有扁諸與魚腸雖塵
埋於九壤兮猶熠燿以騰光虎一去而不守兮弔伯業
之茫茫迤邐放乎閶門兮駭列肆之鱗鱗商賈紛其如
雲兮窮水陸之竒珍粥江珠於淵客兮輸海布於賨人
人雜遝以摩肩兮騎凌亂而揚塵冠東南之奢汰兮孰
返朴而還淳尋玉女之高墳兮既惘怳而芒曶恥蒸魚
之見辱兮哀朱顔之殞越擕金鼎而同埋兮佩珠襦而
共没鶴舞市而鶣&KR1870;兮殲生人而殉死骨湛盧憤而夜
飛兮感神物之超忽眄重闉之峨峨兮喟夫差之昌披
左既擁夫鄭旦兮右抱以西施謂欵段為速兮謂雞斯
為遲忘六千之越甲兮徒爭長於黃池嚼籠稻而三呼
兮固雖悔而曷追五湖綿亘於三州兮禀咸池之靈氣
山錯落以星布兮出沒於波濤者七十有二洞庭巋然
最高兮夾東西而雙峙禹腁胝而㡳定兮垂明德於萬
祀探林屋之金簡兮亦徒聞乎牒記眺鱸鄉之高亭兮
復縱櫂於吳淞三江揚沸以歕雪兮飛梁蜿蜒而垂虹
胡烏喙之猜忌兮蠡變名而徂東祖計然之餘策兮託
廢著於齊邦三散金於親族兮杳不知其所終越鶯脰
之重湖兮盼舊鄉之咫尺久羇旅而無聊兮歸心近而
愈急趣黃頭以齊榜兮曾不可以終日見似人而猶喜
兮矧吾還乎故宅山歛容以要余兮樹依依而如昔親
戚候於道路兮慨余容之枯瘠雖申之以慰藉兮終握
手而心惻城郭非吾所樂處兮爰屏跡於衡山負翠巘
以為障兮周碧溪以為環既息肩而弛擔兮與世事而
相捐傍漢隂以抱甕兮避於陵而灌園歲魚羔以供伏
臘兮輸餘税於薄田玩羲文之奥旨兮誦蒙莊之寓言
守恬淡以無為兮采衆妙於玄玄苟二仲之不我遐兮
聊相與乎倘佯或抱膝以舒嘯兮酌麥醴而無荒夫孰
知拘拘之為苦兮吾將委運於彼蒼内惟余之凉德兮
固福過而災生悟四大之假合兮雖疾病其何傷毅高
門而内熱兮豹攝生而外戕匪人力之可營兮將何去
而何從齊天地於一指兮會空色於兩㤀抱清静以獨
立兮超萬古而久長
南觀賦(有序)(明)田藝蘅
觀之時義大矣哉易曰大觀在上下觀而化是以二三
以童闚見譏九四以用賓致美良有己也况人文化成
小畜懿德又君子之所有事者乎余宿鄙丘樊幼歷湖
海再客白下遂作南觀賦焉賦曰
巳未之冬陽生之月田子應聘修文遊橈將發指金陵
而遐征實龍飛之舊闕於是囊短劒束袐書乘符傳辭
郊墟艤北關而待渡富水衡之𣙜儲資國課於商賈嚴
緡算於舟車感古者之不征何後世而侵漁始作俑於
壟斷終貽禍於河渠惟聖王能崇乎節儉斯窮旅皆悦
乎行居迺揚舲於通津兮瞻臯亭之峻極拱龍鳳於錢
塘兮賴兹山之阨塞慨南宋之陽九兮駐旌旗於叢棘
襯璧忽其出降兮甘辱身而亡國挂清飇於塘棲兮泊
殘月於崇德雞犬荒而悲鳴兮人民敝而菜色丁海防
之廢弛兮縱島夷於邦域既復隍而屠邑兮孰能殉乎
社稷石門鎮破秀氣橋危吊宗公之孤節想將軍之雄
姿捐軀死戰絶糧覆師烈哉壯士巍乎新祠方皇祖之
龍鬭兮士誠曾於此乎輿尸何天兵之威猛兮俘六萬
之吳兒固仁者之無敵兮亦開平之玄機苟攻守之有
制兮雖衆寡其何為豈人謀之不臧兮抑天運之盛衰
經萬夀之小山兮為春秋之檇李當吳越之紛爭兮干
戈日以披靡畫語溪以正疆兮亭柴辟於長水卒臣妾
其魚肉兮奚脣齒之足恃臨嘉禾之舊舘兮登烟雨之
虚樓汎鴛湖而澄慮步龍橋以解愁訪死亭之故灣榜
人道余以寒湫笑丈夫之未際兮為妻妾之所羞既忍
辱於負薪兮又何恥於歌謳俄除道於會稽兮悔覆水
之難收賢敗絮之嘉匹兮懷薄笨之好逑望松陵以扣
舷兮傍垂虹而敉檝懷神禹之荒度兮玄功於焉而始
集駭震澤之底定兮由三江之既入拯下民於魚鼈兮
瑞帛紛其來輯仰三忠與三高兮出處邈乎其莫及眺
鱸鄉之孤亭兮清風瑟如其可挹晨雞鳴於練瀆夜烏
啼於姑蘇賢太伯之三讓逃文身而建都歎麋鹿之荒
臺招西施於五湖弔子胥之屬鏤訪伯鸞於吳趨方懷
古其未己兮省近事於周吳元祚紇其不綱兮咸揭竿
而長呼何么麽之張四兮亦蟻聚夫鹽徒睨神器而不
量兮儼南面而稱孤煩王師之再下兮宗社卒以就屠
信天命之有歸兮終混一乎輿圖亦有蹲虎之丘走狗
之苑石池水隂長洲日晩許墅之關未開寒山之鐘己
遠復税及於艘艎益嗟客行之偃蹇迎寒潮於無錫實
勾吳之始封在漢初而金殚固無事乎崇墉哂天祐之
竊據假虎翼於元兇過延陵之故墟仰季子之芳烈紹
至德於宗賢附高節於往哲欲挂劒於荒丘痛知音之
久絶朝發毘陵兮夕宿吕城依然頽垣兮雄哉子明遏
孟津之横流兮為京口之要營覩海夷之殘破兮追千
載而傷情捨筏丹陽攬轡句曲山川平衍原野膏沃豁
我塵襟攄我曠曯禮茅山之白雲想三君之如玉雲陽
古驛高橋廣阡古之建業今之應天湖海内控江淮外
連列吳蜀為門戶殿閩廣為市㕓龍虎蟠踞兮武侯己
發其秘經營根本兮道子足知其玄是以禹貢維揚州
之域天文實斗野之躔楚威埋金以鎮其地秦始鑿山
以通其川孫吳成鼎足之勢東晉續永嘉之傳六朝因
之而迭覇南唐據之而偏安迨乎至元之革命始洩王
氣於千年方我太祖皇帝之龍興也奮濠梁下采石克
太平延儒碩首納陶安之謀遂成定鼎之策惟大是圖
非中是宅惟重是居斯輕是役奠燕翼之丕基朝侯王
之嘉璧蓋繼天立極者三十有五年而聖子神孫復遷
於燕陌也兩京並建留都實隆在殷維亳在周維豐郊
壇陵廟舊内故宫隠隠賑賑鬱鬱葱葱衛以百司鎮以
上公允文允武自西自東其中則天市三垣紫微帝室
玉殿屯霞朱門暎日御溝瀜瀜苑樹秩秩龍漏深沉魚
鑰秘密其次則直廬星拱翼衛雲翔貂蟬奕葉紱冕煇
煌街衢坦直祠宇低昂珍藏四裔族間五房其南則帶
以長淮峙以牛首朱衣秦開雙闕天剖向陽明以照臨
享百粤之奔走其北則涵以玄武枕以鍾山黑龍隠躍
玉澗潺湲會岷峨之督脈掉蛇尾於荆蠻其東則赤山
巃嵸婁湖汪濊瀾接滄溟根連泰岱掣三吳於左肱怳
神烈之攸在其西則石頭險固大江靈長百二天塹千
里金湯馳桐柏而一瀉砥金焦而相望遵山河而樛流
兮固美哉之天府總鴻纖之規畫兮皆聖謨之藻斧風
流文物蔚乎其未冺兮獨冠暎乎今古慶小臣之南征
兮昭日月以狂瞽凌晨風而排閶闔兮隘管窺於寰宇
亂曰幼志超軼在蓬桑兮弱冠遠遊眇四方兮使於金
陵懿文章兮䟦涉險阻感興亡兮王猷伯略兩茫茫兮
登高斯賦比興長兮君子尚賓觀國光兮大鵬圖南聊
相羊兮
航海賦(明)蕭崇業
句町癡人奉命中山之役戒艘於閩有鏡機子儼然造
曰蓋聞寗俞竭力事主艱險不避人謂之愚汲黯數好
直諫難感以非史稱其戅何故名癡豈有說邪癡人良
久不言乃莞爾而笑曰僕鄙野之人僻陋無心胡敢當
二賢也顧即之時事騐乎物情名亦有自來矣且夫乘
人鬭捷智者相傾而任理直前則愚之所以優於械也
隨俗脂韋諛者相和而秉德持閑則戅之所以不為佞
也兹者徼寵靈以航異域其孰敢違彼佌佌者避猶桎
梏萌萌者但若康莊詭蔓飾隙遠脱冥翔見幾之作我
則未遑是以觀者訝其辨之不早衆故譏其癡而無量
耳鏡機子爽然自失曰若可謂安義命而篤於自守者
也癡盍足病哉書云若濟巨川用汝作舟楫又獨不聞
犯斗之竒邪第今時世日益澆己顧安所得楂也者而
乘之若惟單精畢力以造萬斛之舟意者其有濟乎於
是癡人唯唯遂命工師求大木程之以有司督之以當
路閱彼閩山&KR1761;佹黝䨹萷蔘輪菌連抱葰矗夭蟜閜珂
蔚若鄧林彌皋欐阜蔭谷蟠岑攢鬱叢駢朗晝旴暝䔿
磊磊其上覆森落落而刺雲爾其考制掄材凌巒超壑
移兵走檄滌藪摧嶨松樟採於劎之津鐡力貿於嶺之
表鉅不厭修細㒺遺小是斷是遷載堅載好凡既備矣
大工斯肇於是覽易爻思象旨儀工倕法虞姁考日力
之程較費務之紀問軼事於故游鳩黎人以經始離朱
督繩班輸削墨殊裁潤之時宜槩度稽於往牒定豐約
以執中酌文質以立則雕土豈效乎務相窽木用擴乎
古哲為梁遠陋夫絳襜涉川無取於瑶檝扛□參桅交
篐合櫐穴牖梯艙副柁重底飛廬翟室望之如宇其上
則有彤宫鏤像薻櫨華榱琁亟綺櫝睿製瓊章錫衣命
服皮弁纁裳玄冠盭綬玉佩鏘鏘犀金麟紫芾舄斯皇
繁繐冰紈緯羅束帛連烟之文獨繭之色凡夫取竭天
産發輸人迹為九賦之所斂九式之所節者是用傳宣
乎會極之門遠頒乎來王之國其次則有文椸莞蒻毛
蓆毾㲪鉼缶匕匙夀光水器蘭膏朱火賁燭金羊炊釡
篋緘彝卣屏面甂甌陶素裛繡編連鹽酪豉薪唾壺獸
子綢杠絳縿組帷流蘇蒨旆飇悠以容裔羽旌騷殺其
紛如材官畜用利械兼儲脩鍜延鏦銛戈利殳佛郎鳥
嘴暘夷勃盧大屈之弓綦衛之矢谿子之弩越女之劒
龜蛇之旐鳥隼之旟軍容翼翼豫戒不虞若乃弘舸巨
艦非常可模抗指南之暐曄崇五樓之峥嶸運貨狄共
鼓之巧使盡變化乎其中是故外闊内虚大人度也陽
行隂翕方壺鏡也畫鷁琢雲等威異也虯蟺螭蜿橈櫓
擊也鷹瞵梟瞷力士從也嶠崒峰攅棨戟列也鳶翔鶻
逸麾蓋張也蔽天翳日帆揚而縵移也流霞掣電銀黃
飾而赭漆光也震霆轟輦鉦音革響也舞鸞律鸑韻鳥
部蛙鈞天角抵繽紛錯集者殊倆薄伎散襟期也若乃
推騐天文審測風日星醫卜筭羽祝庖丁匠氏縫工調
人司救象胥掌訝篆鏤丹青與夫吳歈蔡謳阮嘯孫唫
曹詩劉飲秋奕嵇琴陶泓毛穎陳玄楮生儼然數客述
古刪今以至解難之丸杯肘之射棘猿之術雕龍之英
靡不廣詢博取競爽攄能爾其大雖謝於馳馬制實邁
於採菱庶幾御長風以利往責千里於寸隂乃若梁麗
晉舶越舼蜀舲沙棠木蘭之稱青翰三翼之名方斯篾
矣於是遴長年齊三老命先期以諏辰輙開舟而出塢
士庶佇眙觀者如堵冠裳雜遝紛餞於祖導魚須負矢
弩會候亭循舊矩割□鱻羞燔脯酌醴酬觴鳴金伐鼓
揮絲競肉移宫換羽歡溢厮輿禮殷客主僕馬輻湊譬
風行雨散澩㺒於南臺之滸爾乃揖讓辭筵慷慨升車
祀天妃於厂石初縱葦於梅花臨萬頃之㶀㵧杳莫窺
其津涯覘五兩以為表指六合而為家仗皇威之遠庇
託靈胥而自誇遂竦節而結旅忽輕舉以征遐高宇澹
乎其若寂大塊恬然其不譁映流光以霽色照落景而
俱嘉窮區没渚而不見萬里藏岸其何遮泓澳信難測
之於蠡淼茫無足語之於鼃爾乃順颹鼓帆凌波驟舳
不行而㒺不至不疾而靡不速冏然若翔雲絶嶺之翼
倏乎如馳隙遺風之足陋登仙以矜榮擬乘楂而彷彿
此非海外之壯遊人世之竒矚也耶若乃陽侯磅磕以
跳沫天吳激礡而鼓濤飛澇㴥㳩以相淈洪瀾匒匌而
互淆轉天輪而頽戾迴地軸而争撓駊騀乎嵩衡抗嵸
磢錯乎雷㴻叫號㴔㴔浤浤則星河似覆潎潎濞濞則
日月如搖篙工於是乎謹柁楫師於是乎弛梢當此之
際末可如何雖馮虚以御風兮境非赤壁縱遺世而獨
立兮心異東坡有時乎竦慴戰怖無日乎爽曠婆娑怳
千態以萬狀怵談笑而起戈須臾久於年歲瞬息慮乎
風波有車馬行公無渡河繇斯以譚則知郭景純之所
賦者特泊洦之見未習夫江漢之委輸也木玄虚之所
云者乃想像之言猶未覩夫灝溔之實際也故嘗嗟徐
衍之負石怪精衛之塞溟壯荆飛擒蛟而成氣賢夏禹
眎龍其弗驚若乃陳茂拔劒事偶然耳海童邀路其誰
忘情夫是以仰舟中主敬之程子悟遇風思過之管寧
坐而待旦動與懼并行無轍迹止無所憑鬱鬱墨墨兮
衆心惙惙搖搖悝悝兮我頭岑岑逡巡數日乃始逹於
其境於是世子遣文武之臣駕雕輅驂驌驦坐組甲建
旗常扈烏號翹干將羽騎飛蕤金戈耀鋩魋結左言之
渠鏤膺鑚髮之行驫飍驚捷舞蹈趨蹌前驅騁路盱眸
自旁覩漢官之上儀咸囅咍以振踴慶千載之嘉會愈
色澤而神竦亦有靡聞不來無見而拱周環羅列盤辟
舉踵於是盛禮興樂供帳設乎皇華之庭夙戒具而贊
典紛呼嵩以祝齡僸侏兜離於焉俱集四夷迭奏昭德
之馨爾其尚之以金章加之以元服戴纚垂纓拖綏鳴
玉變左衽之陋風襲中華之芳躅御纂組於公庭告先
公於祠屋追養之禮殫受終之儀肅齊虎拜於部夷稱
霞觴於宗族然後捧綸章留琳牘奎翰輝煌寶書霅煜
爾乃稽首頓首颺言曰明明天子萬夀無疆者也於是
命膳夫以大饗爰致敬於使臣滌濯孔嘉禮儀振振載
之以醪酤設之以豆登豐之以饔餼介之以芳芬舘舍
之所問候緝御之所頻仍佳勝之所賞玩筐篚之所錯
陳淹藻景於二時篤隣好而常新郤褭蹄之厚餽堅不
辱於遠人爾其鉅典既畢涉冬始歸瀇滉浮空旋亦如
之傷心極目褢望僒拘風帷兮寒削月帳兮凄嚴驀玄
英兮換節迅金素兮迎年狂瀾迴兮漸以遠駕飛航兮
俄還安危值於所遇變幻殊乎目前而出坎履順殆有
鼓歡聲而振天者矣緬惟鄉之所謂神蘂形茹股弁背
芒惴惴然而莫知所營者果虛邪實邪抑虚者舟邪實
者我邪誰虚誰實誰我誰舟蓋譬猶空中之態夢中之
境物物皆遊物物皆觀耳彼有認水為海認陸為岸乃
至認我為我卒相角逐而不己者得無障乎於是閩之
耆老士大夫縉紳先生之徒㒺不掀顔慰勞深喜其獲
終王命以為邦國重也是時鏡機子亦在賀中顧獨出
席盱衡而誥曰猗歟偉哉癡人固能蹈海哉昔者子路
喜桴海之從聖人抑其好勇廣德執乘船之諫賢主嘉
其直言禍福所倚幾希之間此招賈之文誦者悚焉若
幸免於風波之危而克如期以竣事也詎非有相之道
歟苐嘗聞之識治體者在脩文德以服遠尊中國者不
割齊民以附夷兹緣蕞爾之小邦而乃奉先人之遺體
幸魚龍之牙吻徒取彼重蒙竊惑焉癡人憮然而問曰
客故習夫谹議乎儻若所諭適足以明其闇於全而掇
乎瑣膠拘謭之忌而未覩其恢恢者矣何則忘九隩之
藩屏而不以邊陲為襟帶者乃曲士之井□也偷持禄
之苟安而齷齪以避險﨑者非達人之所壯觀也古之
帝王陋偏據而規小恒宅中而圖大掩略八極靡國弗
營既尊居乎神州之卓犖尤勤騖於鳥獸之外氓北出
名師南馳信使輶車朱軒絡繹不絶樓船戈舫紛沓旁
午然皆弗克遺顯號於後世傳土地於子孫方今聖明
在宥感德旁皇九域謐如四封不聳遼絶之黨冠帶之
倫樂貢效贄者蓋以億計琉球霑濡浸潤歷年滋多其
奮濯泥滓比埒箕子之邦豈與夫烏滸狼㬻屠婆縳婦
竒肱反膝之酋交脛長臂之種可同年而語哉客倘願
聞若說請為左右揚㩁而陳之夫琉球者上古所不能
化秦漢所不能從考之四隈則大荒之外測其封界則
閩粤之東遠望蓬桑則曜靈晰逸晨霧晦蒙琴高影響
而化幻犢配綽約以昌容旁睇島夷則朝鮮網絡越裳
蔓引渤泥迢遞以乖閡蘇祿牢羅以互亘其苑囿則□
峰幽嶼秀起特出嵯峨降屈中州所慕其草木則石帆
鳳尾紫絳綸組抗莖敷萼布濩皋丘其魚則有吞舟吐
浪擁劒琵琶蜂目豺口狸斑雉軀竒形殊類胡可勝圖
其蟲獸則雄螭屭鼇王珧海月繡螺綺貝土肉石華詭
桀出錄瓌異無書其禽鳥則爰居避風大鵬垂天英眸
縹翠瀑瀵灑珠往來喧聒集若霞鋪其宫室則木無彫
鎪土僅白盛重闈連闥去泰去甚歡會作門漏刻聽政
殿曰奉神名義斯正迺設官僚授之以柄察度司刑耳
目司問王親是崇亦有賜姓通事長史爰以將命茫茫
羣醜此焉則勝海濱之風茲亦等競是故賦倣井田歷
遵正朔横盗無斬關之慘墨吏免椎膚之虐攘雞何有
於軻書捕蛇不聞於柳說則閭閻樂業有餘嬉也醇醲
馴致憲度漸陳教亦崇乎釋氏詩頗似乎唐人羡聲名
而遣學精奕數而絶倫歲時無須於視草髑髏豈聚於
王城則傳誌綿邈自覆瓿也物貢所産器貢刀錫胡椒
蘇木硫黃怪石降香櫂子豐苞重驛望日而趨間載而
至則尉佗倨傲不足云也邇者東鯷即序西傾順軌交
南懷化漠北跂指織路駢衢梯山檝水獻名琛於殊隣
出瑰琰於冥壘糞積壤崇麕赴坌舉而稱臣入侍之輩
相與充斥乎藁街之邸天子於是弘王者之無外撫胡
越之一家命鞮鞻以掌音設韎任之舞曲以娛五戎之
君以睦八荒之狄駕長策於曶爽廣博施於疏逖常武
輯嘽嘽之旅小戎埋轔轔之跡三五為之跨蹍八九為
之韜軼禎符之所偉兆鴻鉅之所舄奕合在於此矣然
則琉球雖遠豈其得而棄之四牡雖勞又惡可以己之
且夫兼容并包者英辟之宏略也布德宣譽者臣子之
急務也故漢皇馳域外之議博望不辭勩於月氐隋帝
採殊方之俗朱寬久銜使於海國值斯之勤農夫輟耰
紅女寢機士馬創吮鋋而瘢耆老弱傷嚴鏃而蹂踐遐
氓為之震竦黔首蒙被其難而邪行横作侵犯邊境者
猶不可殫紀矧朝廷純茂夷夏熙恬游原於邇陿泳沫
於迥闊寰海之外有不喁喁嚮慕中國者則鮫人竊嗤
之為士而不稱引帝德如之何其不叫呼於芸夫且僕
以汎剽之弱幹荷郅隆之倬典方謂無異螳螂之臂客
奈何獨以宗元之招賈者戄戄然相恐也己事而盤幸
無談虎哉於是鏡機子柔氣汗辭而謝曰斯事體大固
膚淺所不能備也降階捧手欲譲而行癡人曰復位僕
授而以航海之詩其辭曰於皇帝德暨四方兮中山請
命厥惟常兮天子曰俞爾宜王兮錫以弁冕黼及裳兮
赫赫詔敕使臣將兮布帆無恙神所襄兮一人有慶率
土康兮本支百世熾而昌兮
御定歴代賦彙補遺卷十九
