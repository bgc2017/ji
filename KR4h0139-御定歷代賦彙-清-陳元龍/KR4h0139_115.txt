欽定四庫全書
御定歴代賦彙卷一百十二
覽古
楚望賦(有序)(唐)李嶠
序曰登高能賦謂感物造端者也夫情以物感而心由
目暢非歴覽無以寄杼軸之懷非高遠無以開沉鬱之
緒是以騷人發興於臨水柱史詮妙於登臺不其然歟
蓋人禀情性是生哀樂思必深而深必怨望必遠而遠
必傷千里開年且悲春目一葉早落足動秋襟坦蕩忘
情臨大川而永息憂喜在色陟崇岡以累歎故惜逝慜
時思深之怨也搖情蕩慮望遠之傷也傷則感遥而悼
近怨則戀始而悲終達節弘人且猶軫念苦心志士其
能遣懷是知青山之上每多惆悵之客白蘋之野斯見
不平之人良有以也余少歴艱虞晚就推擇揚子甘泉
之歲潘生秋興之年曾無侍從之榮顧有池籠之歎而
行藏莫寄心跡罕并歲月推遷志事遼落栖遑卑辱之
地窘束文墨之間以此為心心可知矣縣北有山者即
禹貢所謂岐東之荆也岧嶤高敞可以遠望余簿領之
暇蓋嘗遊斯俯鏡八川周睇萬里悠悠失鄉縣處處盡
雲煙不知悲之所集也歲聿云莫遊子多懷援筆慨然
遂為賦云爾
眇乎忽然高山之顛露團團而濕草風烈烈而鳴泉對
蒼茫之寒日聽蕭瑟之悲蟬朝獨處而無晤吾凝睇乎
八埏於是繁懷載紆積慮未豁生遠情於地表起遥恨
於天末霜盡川長雲平野闊恨遊襟之浩蕩憤羇怨之
忉怛寂焉長想倏若有亡固將言而巳歎信無哀而自
傷撫余情之增軫悼人事之多戚曾浮促之幾何而思
緒之纏邈思何憂而不入心何慮而不攢雖感目之一
致終寄懷而百端若乃平原杳兮千里春晴山杳兮萬
里新迷故鄉之處所滅愛舊之聲塵願寄言而靡託思
假翼而無因徒極睇而盡思終天性而傷神或復天高
朔漠氣冷河關漢塞鴻度吳宫燕還對落葉之驅影怨
浮雲之惨顔爾乃永眺無見端居不聊愴歸軒之寂寂
傷遠客之悠悠月臨城曉風送邊秋唳鶴聞兮炯不寐
凝笳動兮此夜愁及夫寒野蕭條空山寂寥目鄢郢而
途眇指邯鄲而路遥傷永離兮浦曲訣遠送兮河橋眺
平蕪之漫漫瞻遠樹之迢迢仡然直視嗌矣魂銷形將
槁木同植心與飛蓬共飄至如隴上從軍漢陽讁戍插
羽朝急要鞭夜赴黯黯塞雲蒼蒼關樹甘埋影於異域
暫回首於歸路魂逝兮邑里目斷兮煙霧步將前而復
留望欲罷而還顧覩驚塵之歘起見征羽之將度泉石
愴而增咽行旅悲而失措亦有𢷬衣思婦織錦懷人看
粉黛兮無色視桃李兮非春君去兮還無期妾心兮私
自悲高臺四望杳無極天涯一去何盡時天涯兮緜緜
問道路兮將幾千朝朝暮暮綺牎前長懷此恨終永年
若夫羇旅失職之人放逐流離之客羌抱恨而誰訴塊
緘愁而不釋於是窮澤際天滄流拂漢屬榮悴兮時改
遇炎凉兮節换莫不瞻草木而孤絶向風煙而永歎故
夫望之為體也使人慘悽伊鬱惆悵不平興廢思慮震
蕩心靈其始也罔兮若有求而不致也悵乎若有待而
不至也悠悠揚揚似出天壤而涉雲莊逡逡巡巡若失
其守而忘其真羣感方興衆念始并既情招而思引亦
目受而心傾浩兮漫兮終逾遠兮肆兮流兮宕不返兮
然後精迴魄亂神苶志否憂憤緫集莫能自止雖剛悍
武力之夫法度禮容之士孰不解威失毅廢綱遺紀借
使據河負海牛山之美可遊左江右湖京臺之樂難忘
(原本闕四字)邈千秋金石悲兮綺羅傷顧山川以永慨邀山
月而詎央若乃羊公愴惻於峴山孔宣憫然於曲阜王
生臨遠而沮氣顔子登高而白首惟夫作聖明哲寬和
敦厚亦復怛色愀容喪精虧夀故望之感人深矣而人
之激情至矣必也念終懷始感往悲來㳂未形而至造
思繋無而生哀此歡娛者所以易情而慨慷達識者所
以凝慮而徘徊者也
楚望賦(有序)(唐)劉禹錫
予既謪於武陵其地故郢之裔邑與夜郎諸夷錯繋乎
天者隂伏陽驕繋乎人者風巫氣窳是以囂雰浮浮利
於樓居城之麗譙實鄰所舍四垂無蔽萬景坌入因道
其遠邇所得為楚望賦云
翼軫之野祝融所司隂迫而專專實生沴天濡而雺土
洩而泥氣罕淑清兮淫氛曀曀中人之體兮為瘥為瘵
以曠滌煩兮利居高於物外我卜我居於城之隅宛在
藩落麗譙渠渠四阿垂空洞戶發樞眸子不運坐陵虚
無歲更周流時極慘舒萬象起滅森來貺予櫺軒之外
羣山巃嵸岡陵靡陁勢若相拱出雲見怪窈蔚森聳露
夕霞朝望如飛動簷廡之下大江澒洞支流合輸泄入
雲夢羲和望舒出没兩涯涵泳之族聱取㰹呀秋水灌
盈漩石飄沙流枿軒昂舞於盤渦逮及收潦澹如醁醽
白石磷磷倒影羅生蘋末風起有文無聲悠遠煙緜與
空蒼然湘沅之春先令而行臘月寒盡温風發榮土高
如濡言鳥嚶嚶三星嘒其曉中植物䬃以飄英雲歸高
唐草蔽洞庭目與天盡神將化并圓方相函遊氣杳冥
熙熙藹藹藻飾羣形枿樹同丘積空凝青環洲曲塘含
景曜明恢台之氣發於春季涉夏如鑠逮秋愈熾土山
焦熬止水漫沸翔禽跕墮呀喙垂翅曦赫歊蒸陽極反
隂二儀交精下上相歆雲興天際歘若車蓋凝矑未瞬
彌漫霮䨴驚雷出火喬木糜碎殷地爇空萬夫皆廢懸
霤綆縋日中見沬移晷而收野無完塊少隂之中景物
澄鮮丹葉星房燭耀川原夕月既望曜於丹泉上鏡下
冰湔塵濯煙宿麗潛芒獨行高躔皓一氣之悠悠潔有
形而溢清玄杳微明以斐斖想遊目於化先夜無朕以
徂征金霞暈乎海壖明星方揚斜漢西懸璿柄如墮半
沉層瀾雞啁哳而晨鳴兮日荏苒以騰晶動植瞭兮巳
分山川鬱乎不平復人寰之諠卑洶浩浩以營營追向
時之景光不可驟得以再更意華胥之夢還猶彷像而
馳精日次於房天未降霜百卉猶澤水泉收脈故道朘
削衍為廣斥水禽嬉戲引吭伸翮紛驚鳴而決起捨綵
翠於砂礫時當北風振槁揚埃蕭條邊聲與鴈俱來寒
氛委積萬竅交激楚雲改容飛雨凝滴灑林逓響淅瀝
梢槭飛電照雪以騰光柔蔬傲霜而透坼躔次殊氣川
谷異宜民生其間俗鬼言夷招三閭以成謠德伏波而
搆祠投粔籹以鼓檝豢鱣魴而如蟻蟠木靚深孽妖憑
之祈年去厲於蠲敬祗擊鼓肆筵河旁水湄薦誠致祝
却落躨跜渚居鱻食大掩水物罟張餌啗不可遁伏顯
舉潛縋晝撞夜觸設機沉深如捨於陸彼遊鯈之瑣類
咸跳脱於窘束雖三趾與六眸時或加乎一目亦有輕
舟拖綸往復軒輊泛浮馴鷗相逐暮夜澄寂嘯歌羣族
傖音俚態幽怨委曲逗疎柝於江城引哀猿於山木巢
山之徒抨木開田灼龜伺澤兆食而蟠鬱攸起於巖阿
騰絳氣而蔽天熏歇雨濡穎垂林顛盜天和而藉地勢
諒無勞而有年罷士閑人逸為未作求金渚涘淘汰瀺
灂流注濻沱繁光熠爚貪賈來貿發於懷握無翼而飛
潤於豐屋哂耘耕之悒悒徒腁胝以自鞠我處層軒日
星迴還閱天數而視民風百態變見乎其間非耳剽以
脱說兮固幽求而縱觀觀物之餘遂觀我生何廣覆與
厚載豈有形而無情高莫高兮九閽遠莫遠兮故園舟
有檝兮車有轄江山坐兮不可越吾又安知其所如怳
臨高以觀物
弔屈原賦(漢)賈誼
恭承嘉惠兮俟罪長沙側聞屈原兮自湛汨羅造託湘
流兮敬弔先生遭世罔極兮迺殞厥身烏虖哀哉兮逢
時不祥鸞鳳伏竄兮鴟鴞翺翔闒茸尊顯兮䜛䛕得志
聖賢逆曳兮方正倒置謂隨夷溷兮謂跖蹻廉莫邪為
鈍兮鉛刀為銛于嗟默默生之亡故兮斡棄周鼎寶康
瓠兮騰駕罷牛驂蹇驢兮驥垂兩耳服鹽車兮章父薦
屨漸不可久兮嗟若先生獨離此咎兮誶曰巳矣國其
莫吾知兮子獨壹鬱其誰語鳳縹縹其高逝兮夫固自
引而遠去襲九淵之神龍兮沕淵潛以自珍偭蟂獺以
隠處兮夫豈從蝦與蛭螾所貴聖之神德兮遠濁世而
自臧使麒麟可係而羈兮豈云異夫犬羊般紛紛其離
此郵兮亦夫子之故也歴九州而相其君兮何必懷此
兮遥增擊而去之彼尋常之汙瀆兮豈容吞舟之魚横
江湖之鱣鯨兮固將制於螻螘
弔屈原賦(有序)(明)王守仁
正德丙寅某以罪謫貴陽取道沅湘感屈原之事為文
而弔之其辭曰
山黯慘兮江夜波風颼颼兮木落森柯汎中流兮焉泊
湛椒醑兮弔湘纍雲冥冥兮月星蔽晦冰崚&KR1828;兮霰又
下纍之宫兮安在悵無見兮愁予高岸兮嶔﨑紛糾錯
兮樛枝下深淵兮不測穴澒洞兮蛟螭山岑兮無極空
谷谽谺兮迥寥寂猿啾啾兮吟雨熊羆嗥兮虎交蹟念
纍之窮兮焉托處四山無人兮駭狐鼠魈魅遊兮羣跳
嘯瞰出入兮為纍姦宄嫉纍正直兮反詆為殃眤比上
官兮子蘭為臧幽叢薄兮疇侣懷故都兮增傷望九疑
兮參差就重華兮陳辭阻積雪兮磵道絶洞庭渺邈兮
天路迷要彭咸兮江潭召申屠兮使驂娥鼓瑟兮馮夷
舞聊遨遊兮湘之浦乘回波兮泊蘭渚睠故都兮獨延
佇君不還兮郢為墟心壹鬱兮欲誰語郢為墟兮函崤
亦焚䜛鬼逋戮兮快不酬冤歴千載兮耿忠愊君可復
兮排帝閽望遁跡兮渭陽箕罹囚兮其徉以狂艱貞兮
晦明懷若人兮將予退藏宗國淪兮摧腑肝忠憤激兮
中道難勉低回兮不忍溘自沉兮心所安雄之謏兮䜛
喙衆狂穉兮謂纍揚巳為魈為魅兮為䜛媵妾纍視若
鼠兮佞顙有泚纍忽舉兮雲中龍旂晻靄兮飃風横四
海兮倏忽駟玉虯兮上衝降望兮大壑山川蕭條兮莽
寥廓逝遠去兮無窮懷故都兮蜷局亂曰日西夕兮沅
湘流楚山嵯峨兮無冬秋纍不見兮涕泗世愈隘兮孰
知我憂
懷騷賦(有序)(宋)薛士隆
觀競渡而得屈原之所以死作
江水滔淫兮恢炱中陽桂枻蘭舟兮泝洄翱翔周章通
國兮社里亶出赫奕炳明兮象龍偶濟筒糧綵結兮招
祭先生今古回環兮顯允人之故誠蹇産予心兮緬懷
墟郢騏驥伏箱兮駑駘馳騁變緇以為白兮珍寶甘蠅
蒔艾穫蘭兮將誰與明蛾眉粲其嬋娟兮羌被離於衆
醜纍蠲埃而為竊飯兮蓀孰知其内守視羣輕之折軸
兮舟沉於積羽繄直木之致斤兮信夫君之有取堯徂
舜陟兮人自為家媢嫉異采兮憎人心之所如耿著夜
光兮浮雲結而慘黯忘衣裳之昌被兮不自知其顑頷
眺丹陽而侘傺兮黃沙之莽莽拔高丘之松桂兮剛寄
根於非土鸞鳳翔於千仞兮來下棲於荆棘豢龍烹兮
同雞騖於人食鄂渚徜徉兮思要眇之故步永懷流烈
兮聞高風於競渡時移世變地益遠而年益邁兮孰孜
孜其愈勤飄風發而白雲飛兮蘭含香而自焚重曰崦
嵫嵯峨前介西兮服翼昌揚玄鳥棲兮子胥鴟夷比干
逝兮逍遥沅汨將永世兮崇莠言文在羑兮人吾歸知
何有兮雷霆奮聲輼輪兮拯溺風千萬春兮椒蘭穢庸
有止兮懷留夷曷其巳兮
憤古賦(有序)(宋)鄒浩
余讀離騷見屈平以忠不容而卒葬於魚龍之腹也憤
然傷之故為此賦
嗚呼屈平之忠曷不足以悟懷襄兮薦困乎䜛口之嗷
嗷流落江湖不堪其憔悴兮曾舊履不貶損乎一毫憤
懣中溢不可遏以復為無物兮操觚進牘遂大肆乎離
騷博萬殊之動植而擇以比興兮匪故角勝負而為此
忉忉或超然曠蕩乎四方上下之表若無以取信兮要
其心之所存則惟冀君之我交後世有志之士覽斯文
而想風采兮猶慨然永歎又繼之以號咷以此較彼輕
重固有在兮如之何不從彭咸而投波濤人孰不有一
死兮或重逾泰山或輕愧鴻毛惟平之死於忠兮使來
者自悔其貪叨歴上古以稽君臣之盛兮邈鮮儷乎重
華之朝稷契皋䕫更相汲引以此肩於巖廊之上兮北
之幽州南之崇山不聞流鯁直而放英豪聚精會神如
一人兮成功獨巍巍乎其高夫何世而不生靳尚兮其
消其長係人君之孰褒以唐太宗之賢卓犖近代兮於
鄭公之既没也停昏仆碑且不念其勤勞况本非其擬
重以難明易聽之說兮宜其君臣之盛亘千祀而一遭
幸大明之燭無疆兮間不能以容刀戒百鍊之剛化而
繞指兮雖至陋也願初終乎所操
弔軹道賦(有序)(唐)王昌齡
軹道秦故亭名也今在京師東北十五里署於路曰秦
王子嬰降漢高祖之地豈不傷哉余披榛往而訪之則
莽蒼如也夫以戰國之弊天下創夷又困於秦使無所
訴罪在於政而戮乎嬰嗚呼殺降不祥項氏之不仁也
遂作賦以弔云
長林之墟荒草無垠躊躇訪古隠嶙如存耆老曰此秦
之軹亭也莫不隕泣而傷魂我聞中原板蕩歴數更造
來為都邑去為郊道化育人寰盛德攸保其有隨覆車
之遺跡躡咸陽以崩倒陳炯戒而罔懷終滅裂以蕩埽
今者行旅有悲凉之色將未識聖人之大寶聽之哉不
義而強其弊必速徒以金城千里介馬萬軸九國既夷
上慢下黷東遊莫返白帝先哭是以沙丘閟禍制出趙
氏扶蘇賜死大事去矣海内洶焉雷駭飈起自非蹂先
王而隳道德亦無能而及此五星夜聚漢瑞秦亡白馬
素車降於道傍非子嬰之罪也而殺身於項王悲夫以
暴易亂莫知其極且聞追懷而霸楚無乃弛義而争國
東城引劒亦其宜哉至於后稷貽周三聖九賢合於成
康千有餘年猶復慎終如始爰作顧命宣文武之重光
訓艱難於執政乃尸天主遂告諸侯尚奭内軸齊魯外
輈此周之所以磐石相維數革龜謀孰與夫離擯子弟
甘心賊臣身死國滅如火燎薪設使雍州為輿伊傅為
輪當朽索之不馭豈龍虎之能馴不其然乎賈生聞之
於是讓東陵故侯曰昔王子有殷墟之歌大夫有周廟
之作子秦人也豈無情哉邵平乃太息久之且為歌曰
道不虚行兮史鰌没位吾寧范伯之徒與感夷齊而多
愧麟鳳遠去龍則死之河水洋洋兮先師莫歸往者不
可諫來者吾誰欺始退身以進道曷颺言以受非彼蕭
相國知予乎布衣
戰彭城賦(宋)孔平仲
秦失其鹿羣雄並争劉項之鬭自為鯤鯨相劫以勢相
鏖以兵彼方徇乎北海此乃襲乎彭城惟彭城者楚所
都也漢王乃竊而居之收其美人寶貨是資置酒高會
楚猶未知此何異伺猛虎之出而據其穴入盜蹠之室
而有其妃項王聞之怒膽摧裂聲若雷震目如電掣引
千旌與萬騎定雌雄於一決或馳或射或刺或繋呼聲
動天死者如積流血丹乎雎水棄甲隘乎靈壁乃欲殺
無噍類埽不留迹長圍三匝漢軍失色嗚呼以項王之
勇天下所聞喑啞叱咤坐生風雲而對漢王椎鈍之性
與夫蜀人糾合之軍内外隔絶主將紛紜不翅田犬之
搏兔鷙鳥之撮螡然而大蛇之分為二東井之聚者五
數極亂世歴歸真主以鴻門之會項莊之舞尚不能得
之肘腋又安可徼之於軍旅俄而大風北來發屋拔樹
揚塵蔽空走礫如雨白晝窈冥漢王遁去則夫漢之不
可勝也蓋可睹矣至於滎陽之擊四面廣武之中吾指
未嘗不拔自幾殆脱於垂死且項王之蓋一世其氣不
為不盛而扛九鼎其力不為不多及夫冬會垓下夜聞
楚歌騅也不逝虞兮奈何豈非天之所興不可得而廢
天之所利不可得而害故羽終於自剄亦自知天亡之
而非戰之罪也吾嘗緩策乎隂陵之道稅駕乎長安之
都弔遺靈於寂寞慨舊迹之荒蕪以為彼慓悍猾賊者
固巳亡矣而寬仁愛人者又安在乎乃知起者必至於
滅有者終歸於無此古人之所以致論蝸角而輕視軒
冕吾與夫莊生之徒
擬古戰場賦(元)許謙
客有好游者籝金槖糧脂車秣馬四海之廣萬里之遥
謂皆始於足下蓋將追豎亥之遺蹤繼子長之轍迹於
以觀天地之大於是浮河絶江登隴下阪途平馬疾地
險車緩或臨深而俯瞰或升高而望遠對景物之虛曠
每徘徊而周覽爰至巨野恍若望洋右倍山陵前阻大
江紛灌莽之杳杳鬱薄叢之蒼蒼縱一瞬而莫際眇乎
其數十里之封疆爾乃心存目想計度數量豈古人有
事於此遺迹尚存乎渺茫周迴隠隠若城郭之瀰迤峻
隅巳壊而塊土成岡頽垣斷續緜延將百雉類乎築甬
道以取粟於敖倉其汙下而漸漬者蓋昔池而今隍毁
轅敗輻朽腐而僅存其彷彿斷刀折戟消剥而何有乎
鋒鋩是時也林木將脫原草未黃風䬟䬟兮吹籟日淡
淡兮流光羌四顧而無人幾欲去而彷徨就熟路以騁
駕兮久而至於野人之籬落召彼故老而訊之然後知
為古之戰場也感慨前修俯仰陳迹肆盤桓以夷猶不
忍去者累日行戰地弔遺址連井竈綴壁壘守則負險
攻或背水料勝敗之靡常嗟歲月之巳幾吾嘗緬想英
雄角力於斯地也發卒募兵聚芻積粟破鉏耰而成棘
矟買刀劒而賣牛犢賁育之士肩摩袂屬勇敵虓虎捷
若飛鵠一鼓氣作三令容肅雷轟礮石電掣神纛奮戈
揚盾穿胷洞腹短兵近接鐡騎横蹙殺氣排空黃埃亂
目或乘利而得雋或逐北而遇伏或集厚陳而制勝或
懸孤軍而全覆及乎弓巳絶絃矢不遺鏃積骸為觀斷
指可掬姑小却以俟後圖宜戢兵而虞大衂以今度古
不能盡變化之萬一而戰陳之具鉦鼓之聲雖百年而
猶信宿是以竹樹吞吐煙塵之表目䀮䀮乎昆陽之旌
旗鸛鶴嘹唳風雲之間耳聵聵乎八公之草木月白兮
髑髏寒天隂兮鬼聲哭彼進取之君争城争地而暴白
骨如草菅忍使天下之人兄散弟離子孤父獨自夫達
者而觀之何異左蠻而右觸也哉方今堪輿坱圠開統
拓迹自江左之獻版圖未嘗復有干戈之役遐荒莫敢
不來王所謂不嗜殺人者能一民皆安土地不遺力睠
此大墟固可制井經而務稼穡飛潛動植皆囿於發生
之仁熙熙如登春臺而享太平之福於是舞干羽於兩
階朝衣冠之萬國
懷忠賦(有序)(唐)歐陽詹
丙寅歲因受譴季冬之月次於殷墟歴關龍逢墓焉昔
聆其風未嘗不迴腸隕涕覩夫塋壟心又增傷遂寫憤
於言為賦以弔先生以忠諫致命故以懷忠命篇云
天生彼辛兮用殲覆於夏家欲悠悠而罔極毒浩浩而
無涯無辜殞身肆市朝之若莽有道併命委炮烙以如
麻伊先生之諤諤為酷烈之所加嘗拔圖於往載每廢
卷以興嗟蕭條舊邑莽蒼空陂陷陵成坎古木無枝或
人曰此其墓也又一倍以增悲嗚呼麟非騰噬之儔詎
虎狼之共穴鳳實仁靈之類豈鷹鸇之同列惟玉石之
明分亦薰蕕之自别是以謇謇心競昂昂面折彼炎炎
之原燎信撲撲而不滅寧歸死以申懷不貪生而結舌
痛矣哉古人有言輔仁者天福善者神胡為是日功不
如人使典章之不信俾忠義之空勤律中大吕日臨蒙
谷風颼颼於衰草煙茫茫乎平陸思悽悽而填臆淚淫
淫以盈目義則非其知友親故遠夫骨肉節臨危而不
撓行於艱而彌篤惟其有之是以傷之而慟哭
諸葛卧龍賦(宋)田錫
天將滅漢天下大亂姦雄競起以圖霸豪傑争馳於良
算江東有孫權之彊禦關中有曹瞞之勇悍惟蜀邦之
險阻付劉璋之闇懦伊東海之徐庶薦孔明於先主其
人自比於管樂其迹尚耕於壟畆負霸王之大略每謳
歌於梁甫可以屈就難以邀取若應龍之卧淵泉俟良
時以為風雨雖吳主之得豹縱魏君之若虎儻獲斯人
以為用可以争強於中土劉備乃往詣南陽雄圖抑揚
功業稽遲而憤悱旌旗侍從以倉遑豈徒賁丘園聘珪
璋實欲尊之為謀主而制敵貴之為尚父而圖王一之
日驟欲履其閾肩其牆殊不知邈若千里之迢遥浩如
重泉之汪洋人在其外如鱣如鮪如鰌如魴不敢游其
窟宅不敢漾其輝光乃退而歎曰信先生之道也如龍
之方卧也二之日開其戶闚其人人雖覩而難趨迹雖
邇而雞親自覺其門若河若海若潭若津不得見其最
靈不得測其至神又退而歎曰信先生之德也如龍之
未易識也三之日外其堂入其室仁干森植義櫓駢比
疑波神侍衛而洶湧謂水怪環周而䠞踖見其以道為
蹤以德為迹以文為鱗而彬彬以武為鬛而奕奕將侔
夏后河漢可御以天飛尚類葉公牎牖初闚其藻質我
於是以兊悅為雨以巽順為風動其倜儻鼓其英雄遂
慷慨變攄而崛起以縱横籌略而相從亮之遇先主也
若龍之得水備之得先生也若雲之從龍所以躍於吳
驟於蜀帝王其心日月其目張飛關羽為吾之股肱趙
雲龐統為吾之爪足金鼓為雷霆之威甲兵為風雨之
速旌旗為飛鬛而常舒鈇鉞為逆鱗而難觸前則飲於
渭水後猶蟠於斜谷觀其奮首於魏施尾於吳將欲騰
躍於秦京與鎬京窟宅於東都與西都然後以燕齊趙
魏為河海以荆襄楚越為江湖故得寰中波駭海内鼎
沸馬超韓遂之流袁紹吕布之類若蛟螭奔走而喪膽
比魚鼈沉潛而屏氣豈謂天錫吳以牛斗之分賜魏以
咸鎬之國賜我以坤維之地俾我與鼎分之域既天命
之所授豈人謀之能克漢江沱江亦足宅其西南梁山
劒山亦足門其東北方欲修其德述其職將上請於閶
闔冀下并於華夷變三分之國為上國變漢水之池為
天池復火德之世祚續炎精之絶離俄而上帝有命碧
落言歸劉禪攀髯以何及譙周仰首以無依世靈其神
敵懼其威楊儀鳴鼓以震恐晉宣喪膽以奔馳至今岐
山之側滑水之涯南陽之草木西土之邊陲或烈風之
飄颻或暴雨之淋漓猶疑其蜿蜒在晦而隂隲是司觀
陣圖者見其規畫讀國史者想其形儀信竒士之遇主
實千載之一時春秋曰以龍紀官詩曰為龍為光此葛
亮兮攸宜
弔諸葛武侯賦(明)劉基
天地閉塞兮聖賢隠淪大旱焦土兮龍無所用其神當
運命之厄窮兮堯舜且猶有極委厥軀以隨化兮亦哲
人之所戚彼狂猾之縱悖兮履羿莽以滔天亂倫汨典
兮流毒為淵夏少康之不作兮時又無湯與武蕨薇不
可以食兮焉睘睘而獨處睠三顧之疑悃兮蹠高光之
所為鳳凰非梧桐不棲兮于嗟去此其安歸瞻星芒於
渭濱兮豈皇天之叛渙日昃不可使再中兮指桓靈而
慨歎昔尼父之不逢兮寓斧鉞於春秋誅姦邪於既死
兮開日月之昧幽般紛紛以攘奪兮世不以之為殃民
彝泯滅猶一髮兮微斯人其孰明覽出師之遺表兮涕
淫淫其如雨悲逝者之不回兮邈英風於萬古
八陣圖賦(元)楊維楨
遐哉邈乎蠶叢故墟劒閣峥嶸兮石棧縈紆車不得而
運兮馬不得以驅非王業之所基兮徒抗險乎中都帝
中山之苖裔兮迺猶厄此斗隅黃星射乎宋野兮強猘
狺乎江之東偉伏龍之感激兮起左顧乎隆中允識時
之俊傑兮吞餘子於一空圖八陣以用武兮必先天而
獨得六十四之成算兮本馬圖之全畫三十二之岐分
兮妙隂陽之互宅天地衝軸兮風雲盤辟龍飛鳥逝兮
蛇蟠虎翼撓之無跡兮運之無方進退不愆兮出没靡
常竒不失於正正兮怪不越於堂堂伏至動於至静兮
寓能柔於能剛喻以常山之蛇勢兮曾未測其望洋巴
之水兮砯崕拆壁峽之濤兮風霆礔礰彼箕張而翼布
兮曾不轉其塊石非神物之隂衛兮就萬夫之捍力想
貔貅之對壘兮指白羽之一麾運縱擒於掌握兮算不
出於八竒賊之望而走兮甘巾幗之受雌按渭濱之所
屯兮實鼎國之王師自風后之有國兮肆獯蚩之赫伐
逮尚父之六弢兮佐牧野之黃鉞孫吳馬之剽掠兮徒
生靈之肉血鄙敗事於腐儒兮彼譙生其又何法兹八
陣之尤覺兮軼軒皇與天老曰流馬與木牛兮又神機
之所造歘中營之告變兮哀夫人之奪蚤訖黃芒以當
天兮掩炎精之皜皜嗚呼西望岷峨兮南泝錦江山川
相繆兮地老天荒歌梁父兮釃吾觴招謫仙兮呼子長
訪魚復之砂磧兮弔廣都之戰場雖武無用於今之時
兮亦足以發吾文之氣剛
酹三賢賦(有序)(宋)周紫芝
蠅館主人獨遊西湖放棹扁舟夷猶孤山之下風夜久
而無聲月將曉而始出仰而望之弔三賢之遺蹤仰高
風之遼邈叩舷而歌舉酒一酧而賦之
歲(原本闕二字)之宵中兮月既望而時秋鼓蘭舟之桂檝兮
採芙蓉乎芳洲夜黯黯其未艾兮驂白鷺以夷猶方望
舒之始駕兮昇素魄於海陬整余冠而仰睇兮叩余舷
乎中流望華祠於山阿兮眷三士之高標雖出處之異
致兮亦分路以揚鑣維香山之忠正兮耿直節於中朝
忤羣姦而見逐兮指新井以蒙嘲彼西蜀之老人兮抱
素業於䕫皋援斯文於未泯兮障俗學之瀾濤終一斥
而不復兮病䜛口之囂囂歲七周於海濱兮脫九死而
歸故丘痛二老之不遇兮越今昔而同儔豈鸞鶚之不
可以争飛兮抑駑驥之難於並遊豈枘鑿之不可以相
入兮抑亦臭味之異於薰蕕棄珠璣而貫魚目兮斥騄
耳而駕罷牛笑蹄涔之沮洳兮轉龍驤之巨舟獨高人
之前知兮遂遐舉而莫招愛卜宅於兹山兮旅麋鹿而
友漁樵却鶴書而不受兮恐曉猿之怒號草萋萋其春
榮兮葉靡靡而秋凋閱四時而不改其操兮孰謂山中
之不可以久留抗高風而配逸躅兮追兩軌以奚羞嗟
余生之後時兮徒心旌之搖搖瞻清揚於髣髴兮拜遺
像之非遥聊舉觴而一酹兮歌三疊而魂消儻微辭之
可格兮冀旌旆之飄颻
懷延陵賦(有序)(元)楊維楨
延州季札吾聖人予其賢又表其墓太史遷發其仁心
慕義無窮其知札矣近代傳經者獨以為聖人貶札咎
札不為季歴而效子臧以致辭國生亂吁是說也顓計
利害而不計義之所在尚為知春秋者哉札自以諸樊
為義適而不敢奸國則知札與州于皆庶也夀夢欲越
三長嫡而立一季庶所謂亂嗣不祥者也而况三伯仲
俱無太伯仲雍之奔季子棄室而耕者正也及夷昧卒
而欲致位於札札之見微固巳逆料光僚之必悖於其
後故剛執始終之志又札之明也季子之道正而明而
謂聖人貶之乎春秋書名固有美例而憑以為善惡之
斷求經之陋者也三傳有因札進吳之說其名札者成
尊於上也謂名為貶得乎余作懷延陵辭因復置辨使
談經者不失聖人之旨則不枉乎季子之道者也
昔三吳之開國兮實周先之長宗曰端委以自律兮聿
荆夷而不從嗟後之人弗率兮將自同於啓戎去諸姬
以日遠兮十有四葉而稱王夫何巢之逆德兮又鍾之
以順嗣既博物又閎覽兮仍約中而通理識周之所以
東兮基之所以南聖之所以憾兮德之所以慙類北學
於周公孔子兮羌不讓夫東郯過齊晉之大邦兮警貪
功與好直魯宗卿之岌岌兮憂好善而不擇辨鐘聲於
戚邸兮危夫人之燕巢受衣紵於僑之贈兮蓋驩然若
神交故受授於非其所受兮律千鈞於一髮苟奸國於
不義兮寧子臧之附節巢既隕乎諸樊兮閽薦乎戴吳
天將啓乎季予兮抑翦喪其夷孤悲上國之使歸兮賴
先祀之猶有在也亂之生則有由兮進鱄諸而退以待
也鴟夷載於江中兮遊鹿上乎荒宫問七王以何在兮
歌至德之遺風遵閶門以彳亍兮感特書之題窆也矢
吾辭以白心兮徐君之縣劒也
弔伍君賦(有序)(元)楊維楨
吾讀伍員事未嘗不悲員處父兄之不幸而訖至倒行
逆施蓋大不獲巳者而世多之以為名不可也當員急
於反讎遂不顧急售吳光而進鱄諸殺人之父以報己
之父彼州于之子則將何所報哉此員失也而况父兄
痛仇費無極也無能有兵於費而鞭墓以仇君益失也
然員能用吳以復父兄之讎而又為夫差復父之讎之
死不畔以畢志於其所事則忠為有餘矣惜其君不終
用逆料後日沼吳之禍徒以表其言之明故予作哀員
辭雖過其孝而多其忠云
竊獨悲夫䜛人之喪邦兮甚楚子之熊居朝吳巳去兮
繼出蔡朱何嗣子師之不幸兮與䜛而為伍君一過巳
多兮遂及城父嗟奢二子兮一死一生死不可以莫之
就兮生不可以莫之行脫身東走兮乃至吳鄙吳新有
君兮楚日以駭不三年其克報兮繼入郢於州來胡罪
人之斯失兮而不惜夫厲階誓包胥以必復兮鞭王靈
以為乖犯讎天之弗韙兮曾不異夫鬭懷當鱄諸之進
士兮始巳失其策也知反讎之急兮行之倒而施之逆
也吾猶尚論其孤忠兮保先君之嗣也棲越子於會稽
兮灑靈姑之恥也何甘饋之豢吾兮忘腹心之巨毒也
黃池業乎成霸兮忽姑蔑之在目也剄七士以何益兮
知員亡而國隨迫甬東之乞死兮始地下之慙知己矣
乎國以人而張兮亦以人而亡始䜛費之禍國兮終嬖
嚭之亂邦全不察夫忠貞兮矧外迷而内荒訪胥山之
遺廟兮聲烈烈以稱王怒濤忽其殷足兮些靈馬於横
江
弔闔廬賦(明)王鏊
昔闔廬之霸吳兮卒託體乎兹丘慨往跡之日湮兮曾
不可乎復求峰巒紛以環合兮浮屠臺殿鬱以相繆忽
平岡之坼裂兮劒池淵淪而深黑俯莫測其所窮兮仰
不見乎白日兩崖嶔崟而鬭嚙兮又巉巖而斗絶信天
造之險巇兮為神怪之窟穴將舉首而闖其淺深兮先
魂驚而瘮栗彼吕政之雄哮兮力驅石而填海將破山
而求之兮藐不知其所在宜元之之不信兮謂往牒之
我紿歲正德之協洽分劒池忽焉其枯涸何昔日之淵
淪兮今山徑之嶢崅伊水旱之常數兮非予心之所度
石谽谺而雙閉兮類墓門之頽駮試往造乎其間兮將
舉武而旋却始沮洳以忽明兮諒欲退而不可儼湊題
之可捫兮森怪石之欲墮豈漆鐙之將滅兮若有俟乎
王果唉吳王之物化兮求髣髴其不見想澒池之既塵
兮何有玉鳬與金鴈彼槃郢與扁諸兮疑此語之為幻
何千年之門閟兮忽一朝而呈露也旋黯然而復閉兮
殆神物之呵護也前驪山之強項兮後會稽之妖珈銅
南山其猶有隙乎信多藏之為害獨空空兮以保全兮
因兹丘而增慨
吳越弔古賦(明)吳寬
嗟予生兮好游泛扁舟兮夷猶渺江湖兮萬里翛然征
兮不可留繄世紛之混濁兮惟山水諧其夙心覽九州
之博大兮吳越僻在乎東南尋故都之遺跡兮逝去此
而披宿莽江山依然其高深兮聊登臨以上下清暉娛
人以忘歸兮亦惟懷賢以弔古念姬周之叔世兮二國
始霸而圖王鄰壤之不相能兮數勤兵以相當吳啟釁
以召禍兮不暇計夫死生與存亡謂雖雪恥於夫椒兮
卒致夫種之行成貪美餌而不悟兮羌自以為得計孰
知鷙鳥之匿形兮將以肆其擊噬後四十年之有吳兮
果符史墨之得歲噫嘻直臣疏兮佞人見親自古而然
兮匪獨嚭之與員國滅亡而不救兮詎全委之於天殷
鑒之不遠兮何無疆之違其祖武見毫毛而不見睫兮
欲興師以攘取求附庸而不可得兮屈為楚之臣虜雖
覆亡之有先後兮亦奚異乎吳之末路悲夫花落兮故
宫草生兮荒臺社稷兮墟棘鷓鴣飛兮麋鹿來恃強力
兮為國雖暫興兮輒衰唯有德之不可忘兮歴千載其
猶赫赫揆吳越之鼻祖兮寔夏禹與泰伯逃荆蠻以讓
國兮任洚水以為巳責高風邈其不可及兮萬世猶沐
浴其膏澤瞻清廟兮下車奠椒漿兮進趨適於越兮之
勾吳歸來吾鄉兮遵先哲之坦途
感柏樹賦(有序)(元)馬祖常
光州孔子廟庭及宋司馬光祠前柏樹皆先子集賢府
君治光日攜祖常手植者也今二十六年矣蒼虯翠蛟
森列左右祖常蒙詩書之澤忝官禮部尚書兼經筵官
天歷己巳正月以謀葬得請還光又蒙聖天子不棄弊
物馳使再召以疾未行輿疾瞻仰孔子廟庭撫摩羣柏
澘然感思作賦以見意焉
涉淮湍而返有寢丘之遺封届州圻而近古壤寡殖而
不豐曰瘠土之民勞庶善心之易孳慨先哲之豈弟興
黌宇而納之哀刳兵之纍俘緣其裳而來游又於田以
謀食廪饙饎其浮浮間擕我以觀學命畚鍤以執事揖
豆籩以下堂列穉植於兩所蔭喬木於今兹慕予親於
曩昔歲邈邈以云徂涕澘然而灑臆顧瞻戀而移晷拭
手澤之或存巋祠位之蔽虧恍神軿之繽繙當予親之
在官盡厥諝於民庸暑無葛以代澣珮無玉以為容終
下陳而弗忮榮天爵以俟天澤未艾於子孫永文夀於
大年矧兹樹之後凋匪庶草之競華覩斯道之昌期徵
於神而不遐
御定歴代賦彙卷一百十二
