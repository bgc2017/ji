欽定四庫全書
御定歷代賦彙外集卷十五
美麗
美人賦(漢)司馬相如
司馬相如美麗閑都遊於梁梁王悅之鄒陽譖之於王
曰相如美則美矣然服色容冶妖麗不忠將欲媚辭取
悅遊王後宫王不察之乎王問相如曰子好色乎相如
曰臣不好色也王曰子不好色何若孔墨乎相如曰古
之避色孔墨之徒聞齊饋女而遐逝望朝歌而迴車譬
猶防火水中避溺山隅此乃未見其可欲何以明不好
色乎若臣者少長西土鰥處獨居室宇遼廓莫與為娛
臣之東鄰有一女子雲髮豐豔蛾眉皓齒顔盛色茂景
曜光起恒翹翹而西顧欲留臣而共止登垣而望臣三
年於兹矣臣棄而不許竊慕大王之高義命駕來東途
出鄭衛道由桑中朝發溱洧暮宿上宫上宫閒館寂寞
雲虚門閤晝掩曖若神居臣排其戶而造其堂芳香郁
烈黼帳高張有女獨處婉然在牀奇葩逸麗淑質豔光
覩臣遷延微笑而言曰上客何國之公子所從來無乃
遠乎遂設旨酒進鳴琴臣遂撫絃為幽蘭白雪之曲女
乃歌曰獨處室兮廓無依思佳人兮情傷悲有美人兮
來何遲日既暮兮華色衰敢託身兮長自私玉釵挂臣
冠羅褎拂臣衣時日西夕玄陰晦冥流風慘冽素雲飄
零閒房寂謐不聞人聲於是寢具既設服玩珍奇金鑪
薰香黼帳低垂茵褥重陳角枕横施女弛其上服表其
䙝衣皓體呈露弱骨豐肌時來親臣柔滑如脂臣乃脈
定於内心正於懷信誓旦旦秉志不回翻然高舉與彼
長辭
美人賦(唐)吕向
帝初馳六飛之不測奄四海而作君曜明威嶷崇勲固
盡善與盡美又焉得而稱云時屯既康聖躬之豫樂以
和操色以怡慮豈曰帝則實惟君舉庸克推腹心增耳
目燕趙鄭衛楚越巴漢之邦士農工商皂隷輿臺之族
不鄙褊陋不隔賤卑工技者密聞淑邈者遽知上心由
是震蕩中使載以交馳周若雲布迅如飇發以日繫時
以時繫月德雋相次為樂不歇闐紫微環帝座蕖華灼
爍柳容婀娜輕羅隨風長縠舒蒙霧隔膚紅柔姿靡質
妖豔妖逸絶衆挺出嬛然容冶霍若明媚曼睩騰光以
横波脩蛾濯色以總翠齒編貝鬢含雲顔綽約以冰雪
氣芬郁而蘭薰腰珮激而成響首飾曜而騰文或纖麗
婉以似羸或穠盛態而多肌有沈静見節有語笑呈姿
思若老成體類嬰兒真天子所御者非庶人當有之洎
懷春暮睇晴晷列筵於林方舟於水自任縱誕相與攀
倚鳥間關而共嬌花散亂而增美吹碧葉嚼紅蕊左右
相視遊嬉未巳見頹景之迫濛氾攜密親召近臣陳金
罍與瑶席朗月垂光而射人列星奪彩長河滅津然後
絲竹發越金石鏗鈜守則異器動則和鳴妙舞謂何尚
以輕善歌取何矜以清齊列捷獵按次屏營間直往以
曳緒歘轉入而旋縈低視候節紆體遺聲遏行雲結遺
風衆工相錯迭美不同夕以闌樂亦闋醉以蕩情樂以
忘節帝曰今日為娛前代固無當以共悅可得而說衆
皆蹁蹮離席遷延咸齊首互舉酒歌千春稱萬夀因進
曰妾家賤族陋目褊心陛下衣綺縠與羅紈飾珠翠與
碧金燕私陳乎笙鼓和樂象乎瑟琴何恩渥以增極而
悦愉之備深顧薄軀之無穀空負惠以難任有美一人
激憤含顰凜若秋霜肅然寒筠乃徐進而前止遂抗詞
而外陳曰衆妾面諛不可侍君之側指適背意委曲順
色故毁妍而成鄙自崇謬而破直妾異爾情敢對以臆
若彼之來違所親離厥夫别昆弟棄舅姑戚族媿差鄰
里嗟吁氣哽咽以填塞涕流離以霑濡心絶瑶臺之表
目斷層城之隅人知君命乃天不可讐尚懼盜有移國
水或覆舟伊自古之亡主莫不躭此嫚遊借為元龜鑒
在宗周衆以為喜妾以為憂於時天顔迴移聖心感通
竟夜罷寢須明𨗳衷俾革進使樂者為薦士之官徵豔
色者為聘賢之使闕下駿奔王庭麇至野無遺材山無
逸人賁然偕道與物恒春若此之淑美豈同夫玉顔絳
脣巧笑工顰惑有國之君臣者哉
麗人賦(梁)沈約
有客弱冠未仕締交戚里馳騖王室遨遊許史歸而稱
曰狹斜才女銅街麗人亭亭似月嬿婉如春凝情待價
思尚衣巾芳踰散麝色茂開蓮陸離羽珮雜錯花鈿響
羅幃而不進隱明燈而未前中步檐而一息順長廊而
迴歸池翻荷而納影風動竹而吹衣薄暮延佇宵分乃
至出闇入光含羞隠媚垂羅曳錦鳴瑶動翠來脫薄妝
去留餘膩霑妝委露理鬢清渠落花入領微風動裾
麗色賦(梁)江淹
楚臣既放魂往江南弟子曰玉釋佩解驂濛濛渌水褭
褭青衫乃召巫史兹憂何止史曰臣野膠學蔽理臣之
所知獨有麗色之說耳夫絶世獨立者信東方之佳人
既翠眉而瑶質亦盧瞳而赬脣鍱金花於珠履颯綺袂
與錦紳色練練而欲奪光炎炎其若神非氣象之可譬
奚影響而能親故仙藻靈豔金華玉儀其始見也若紅
蓮映池其少進也如彩雲出崖五光徘徊十色陸離寳
過珊瑚同樹價直瓊草共枝雖玉堂春姬石室素女張
煙霧於海際耀光景於河渚乘天梁而浩蕩叫帝閽而
延佇猶比之無色方之非侣於是雕臺繡戶當衢横術
椒庭承月碧幌延日駕虯柱之嚴麗亘虹梁之峻密錦
幔垂而杳寂桂煙起而清溢女乃耀邯鄲之躧步媚北
里之鳴瑟若夫紅華舒春黃鳥飛時紺蕙初嫩赬蘭始
滋不擥蘅帶無倚桂旗摘芳拾蕊含詠吐辭笑月出於
陳歌感蔓草於衛詩故氣炎日永離明火中槿榮任露
蓮花勝風後簷丹柰前軒碧桐笙歌畹右琴舞池東嗟
靈王之心悅怨漢女之情空至乃西陸始秋白道月弦
金波照戶玉露曖天網絲挂牆綵螢繞梁氣已温兮曉
未半星雖流兮夜何央憶雜珮兮且一欷念錦衾兮以
九傷及沍陰彫時冰泉凝節軒疊厚霜庭澄積雪鳥封
魚斂河凝海結紫帷匼匝翠屏環合麝蜜周彰燈爐重
沓恥新臺之青樓想上宫之邃閣若乃水照景而見底
烟尋風而無極霧出吳而綺章雲堆趙而碧色霞辭楚
而容裔風去燕而悽惻莫不輟鏡徙倚擥琴心息於是
帳必藍田之寳席必蒲桃之文館圖明月室畫浮雲春
蠶度網綺地應紡秋梭鳴機織為褧衣象奩瓊盤神瀝
仙丹雕柱彩瑟九華六出翠蕤羽釵綠秀金枝故言必
入媚動必應規有光有豔如合如離氣柔色靡神凝骨
奇經秦歴趙既無其雙尋楚訪蔡不覿其容亦可駐髮
還質驂星馭龍蠲憂忘死保其家邦非天下之至麗孰
能預於此哉宋大夫耀影汰迹縈魂灑魄賞以雙珠賜
以合璧拂巫盪祝永為上客
麗色賦(唐)富嘉譽
客有鴻盤京劇者財力雄倬志圖豐茂繡轂生塵金羇
照路清江可涉綠淇始度拾蕊歲滋摘芳奇樹錦席夜
陳苕華嬌春瑶臺吐鏡翠樓初映俄而世姝即國容進
疑自持兮動盼目爛爛兮昭振金為釵兮十二行錦為
履兮五文章聲珊珊兮珮明璫意洋洋兮若有亡蹁蹮
兮延佇招吾人兮曲房凝釭吐輝兮明燭流注願言始
勤兮四座相顧時峨峨而載笑唯見光氣之交騖夜如
何其夜遲遲美人至止兮皎素絲秉明心兮無他期夜
如何其夜已半美人至止兮青玉案之死矢兮無彫換
既而河漢欲傾琴瑟且鳴餘弄未盡歌含韻情歌曰涉
綠水兮採紅蓮水漫漫兮花田田舟容與兮白日暮桂
水浮兮不可度憐彩翠於幽渚悵妖妍於早露於是覽
物遷跡徘徊不懌起哀情於碧湍指盛年於光隙擊節
浩歎解珮嘉客是時也揚雄始壯相如未病復有鄒枚
籍籍荀令咸娛座客嬉妙情灑豪翰動和聲使夫燕姬
趙女衛豔陳娥東門相送上宫經過碧雲合兮金閨暮
紅埃起兮綵騎多價奪十城之美聲曼獨立之歌況復
坐絃酌而對瑶草當盛明而謂何
協和婚賦(漢)蔡邕
惟情性之至好歡莫偉乎夫婦受精靈之造化固神明
之所使事深微以玄妙實人倫之肇始考邃初之原本
覽陰陽之綱紀乾坤和其剛柔艮兊感其脢腓葛覃恐
其失時摽梅求其庶士唯休和之盛代男女得乎年齒
婚姻協而莫違播欣欣之繁祉良辰既至婚禮已舉三
族崇飾威儀有序嘉賓僚黨祁祁雲聚車服照路驂騑
如舞既臻門屏結軌下車阿傅御豎雁行蹉跎麗女盛
飾曄如春華
感婚賦(魏)曹植
陽氣動兮淑清百卉鬱兮含英春風起兮蕭條蟄蟲出
兮悲鳴顧有懷兮妖嬈用搔首兮屏營登清臺以蕩志
伏高軒而游情悲良媒之不顧懼歡媾之不成慨仰首
而太息風飄飄以動纓
感婚賦(有序)(晉)張華
方今歲在巳已將次四仲婚姻者競赴良時粲麗之觀
相繼於路嫁娶之會不乏乎目乃作感婚賦曰
彼婚姻之俗忌兮惡當梁之在斯逼來年之將至兮迨
星紀之未移窈窕初茂玉質始盛容華外豐心神内正
接軫連騎隠隱習習充街塞里暉曜城邑相麗姿之綽
約兮遥髣髴以感心怨佳人之幽翳兮恨檢防之高深
正情賦(魏)應瑒
夫何媛女之殊麗兮姿温惠而明哲應靈和以挺質體
蘭茂而瓊潔方往載其鮮雙曜來今而無列發朝陽之
鴻暉流精睇而傾泄既榮麗而冠時援申女而比節余
心嘉夫淑美願結歡而靡因承窈窕之芳美情踴躍乎
若人魂翩翩而夕遊甘同夢而交神晝彷徨於路側宵
耿耿而達晨清風厲於玄序涼飇逝於中唐聽雲雁之
翰鳴察列宿之華煇南星晃而電隕偏雄肅而特飛冀
騰言以俯音嗟激迅而難追傷佳禽之無偶悼流光之
不歸愍伏辰之方逝哀吾願之多違步便旋以永思情
憀慓而傷悲還幽室以假寐固展轉而不安神渺渺以
潛翔恒存遊乎所觀仰崇夏而長息動哀響而餘歎氣
浮踴而雲館腸一夕而九煩
閒情賦(有序)(晉)陶潛
初張衡作定情賦蔡邕作静情賦檢逸辭而宗澹泊始
則蕩以思慮終歸閑正將以抑流宕之邪心諒有助於
諷諫綴文之士奕代繼作並因觸類廣其辭義余園閭
多暇復染翰為之雖文妙不足庶不謬作者之意乎
夫何瓌逸之令姿獨曠世以秀羣表傾城之豔色期有
德於傳聞佩鳴玉以比潔齊幽蘭以争芬澹柔情於俗
内負雅志於高雲悲晨曦之易夕感人生之長勤同一
盡於百年何歡寡而愁殷褰朱幃而正坐汎清瑟以自
欣送纖指之餘好攘皓褎之繽紛瞬美目以流眄含言
笑而不分曲調將半景落西軒悲商叩林白雲依山仰
睇天路俯促鳴絃神儀嫵媚舉止詳妍激清音以感余
願接膝以交言欲自往以結誓懼冒禮之為愆待鳳鳥
以致辭恐他人之我先意惶惑而靡寧魂須臾而九遷
願在衣而為領承華首之餘芳悲羅襟之宵離怨秋夜
之未央願在裳而為帶束窈窕之纖身嗟温涼之異氣
或脫故而服新願在髮而為澤刷玄鬢於頹肩悲佳人
之屢沐從白水以枯煎願在眉而為黛隨瞻視以閑揚
悲脂粉之尚鮮或取毁於華妝願在莞而為席安弱體
於三秋悲文茵之代御方經年而見求願在絲而為履
附素足以周旋悲行止之有節空委棄於牀前願在晝
而為影常依形而西東悲高樹之多蔭慨有時而不同
願在夜而為燭照玉容於兩楹悲扶桑之舒光奄滅景
而藏明願在竹而為扇含悽飇於柔握悲白露之晨零
顧襟褎以緬邈願在木而為桐作膝上之鳴琴悲樂極
以哀來終推我而輟音考所願而必違徒契闊以苦心
擁勞情而罔訴步容與於南林棲木蘭之遺露翳青松
之餘陰儻行行之有覿交欣懼於中襟竟寂寞而無見
獨悁想以空尋斂輕裾以復路瞻夕陽而流歎步徙倚
以忘趣色慘悽而矜顔葉燮燮以去條氣淒淒而就寒
日負影以偕没月媚景於雲端鳥悽聲以孤歸獸索偶
而不還悼當年之晚暮恨兹歲之欲殫思宵夢以從之
神飄颻而不安若憑舟之失棹譬緣崖而無攀於是畢
昴盈軒北風淒淒恫恫不寐衆念徘徊起攝帶以伺晨
繁霜粲於素階雞斂翅而未鳴笛流遠以清哀始妙密
以閑和終寥亮而藏摧意夫人之在兹託行雲以送懷
行雲逝而無語時奄冉而就過徒勤思以自悲終阻山
而帶河迎清風以祛累寄弱志於歸波尤蔓草之為會
誦召南之餘歌坦萬慮以存誠憩遥情於八遐
坊情賦(宋)薛士隆
彼美人兮婉且都容閑閑兮豔春華髮堆雲兮鬢蟬翼
瑳皓頸兮凝酥瞬玉兮秋波步弓兮飛鳬束素珮兮瓊
琚冠集翠兮芙蕖獨立兮牆隈顧景兮徘徊笄丹葩兮
柳綠寄芳情兮青梅睠予兮脈脈欲往兮還來矚星眸
兮愁予懼一逝兮長乖按轡兮求漿縶馬兮垂楊蹇命
坐兮少須跪酌我兮金觴欲言兮無語斂羞蛾兮映朱
戶剛撩鬢兮為我容罥游絲兮若無主啟具齒兮流香
與我期兮溱之陽驅輜車兮颭颭情依依兮憑簾税駕
兮同行攜春笋兮摻摻汎漣漪兮清波航木蘭兮素舸
驚起兮雙鴛共飲兮新荷弄修景兮澄瀾鼓桂檝兮長
歌歌春日之豔陽兮景浩蕩而舒長柳裊娜其蕤垂兮
百卉開而芬芳燕呢喃以並語兮梭對擲其鸝黃嗟物
之各有偶兮怨隻鳳之無凰泯予心之閔默兮見良人
以徊徨羹肥羜之羞珍兮可一臠之能嘗載賡曰春景
兮熙熙春日兮遲遲願交頸兮同遊羨比翼兮于飛悵
形迹之礙夫人兮内也誰欺羌屋漏之足愧兮逝將往
而猶疑歌竟兮沈吟迭倡兮嘉音遏行雲兮清徹鼓朱
絃兮鳴琴思招搖兮不持花微吐兮芳心倚蘭玉兮明
珠款暉映兮坐隅囏自啓兮櫻脣聊搔首兮躊躇逝相
親兮莫可正良心兮叵我復大禮兮自持焱長揖兮分
飛惋悵望兮阻山岳遠相思兮雲霓亂曰色天下之通
好兮心放其收禮正已以參天兮莫見乎幽眎十年猶
臭兮薰糅於蕕彼鮑魚之肆兮君子曾是之遊紫奪朱
兮改色珠有纇兮焉修寧有負於佳人兮予心不歉顧
不易於去水兮言反其流慨禮教之可樂兮聊卒歲以
優游粲秀色而好不吾移兮夫復何求
愍志賦(有序)(魏)曹植
或人有好鄰人之女者時無良媒禮不成焉彼女遂行
適人有言之於予者予心感焉乃作賦曰
竊託音於往昔迄來春之不從思同遊而無路情壅隔
而靡通哀莫哀於永絶悲莫悲於生離豈良時之難俟
痛予質之日虧登高樓以臨下望所歡之攸居去君子
之清宇歸小人之蓬廬欲輕飛而從之迫禮防之我拘
静思賦(魏)曹植
夫何美女之爛妖紅顔曄而流光卓特出而無匹呈才
好其莫當性通暢以聰惠行孊密而妍詳蔭高岑以翳
日臨綠水之清流秋風起於中林離鳥鳴而相求愁慘
慘以增傷悲予安能乎淹留
清思賦(晉)阮籍
余以為形之可見非色之美音之可聞非聲之善昔黃
帝登仙於荆山之上振咸池於南嶽之岡鬼神其幽而
䕫牙不聞其章女媧耀榮於東海之濱而翩翻於洪西
之旁林石之隕從而瑶臺不照其光是以微妙無形寂
寞無聽然後乃可以覩窈窕而淑清故白日麗光則季
后不步其容鐘鼓閶鉿則延子不揚其聲夫清虚寥廓
則神物來集飄颻恍忽則洞幽貫冥冰心玉質則皦潔
思存恬澹無欲則泰志適情伊衷慮之遒好兮又焉處
而靡逞寒風邁於黍谷兮父誨子而遊鶄申孺悲而母
歸兮吳鴻哀而象生兹感激以達神豈浩瀁而弗營志
不覬而神正心不蕩而自誠固秉一而内修堪粵止之
匪傾惟清朝而夕晏兮指濛氾以永寧是時羲和既頽
玄夜始扃望舒整轡素風來征輕帷連颺華茵肅清彭
蚌微吟螻蛄徐鳴望南山之崔巍兮顧北林之葱菁太
陰潛乎後房兮明月耀乎前庭迺申展而缺寐兮忽一
悟而自驚駕長靈以遂寂兮將有歙乎所之意流盪而
改慮兮心震動而有思若有來而可接兮若有去而不
辭心恍忽而失度情散越而靡治豈覺察而明真兮誠
雲夢其如兹驚奇聲之異造兮鑑殊色之在斯聞丹山
之琴瑟兮聆崇陵之參差始徐唱而微響兮情悄慧以
委蛇遂招雲以致氣兮乃振動而大駭聲飂飂以洋洋
若登崑崙而臨西海超遥茫渺不能究其所在心瀁瀁
而無所終薄兮思悠悠而未半鄧林殪於大澤兮欽邳
悲於瑶岸徘徊夷猶兮猗靡廣衍遊平圃以長望兮乘
脩水之華旗長思肅以永至兮滌平衢之大夷循路曠
以徑通兮辟閨闥而洞闈羨要眇之飄遊兮倚東風以
揚暉沐洧淵以淑密兮體清潔而靡譏厭白玉以為面
兮披丹霞以為衣襲九英之曜精兮佩瑶光以發微服
儵煜以繽紛兮綷衆綵以相綏色熠熠以流爛兮紛雜
錯以葳蕤象朝雲之一合兮似變化之相依麾常儀使
先好兮命河女以胥歸步容與而特進兮盼兩楹而升
墀振瑶谿而鳴玉兮播陵陽之婓婓蹈消漺之危跡兮
躡離散之輕微釋安朝之朱履兮踐席假而集帷敷斯
來之在室兮乃飄忽之所晞馨香發而外揚兮媚顔灼
以顯姿清言竊其如蘭兮辭婉嫕而靡違託精靈之運
會兮浮日月之餘暉假淳氣之精微兮幸備嬿以自私
願申愛於今夕兮尚有訪乎是非被芬芳之夕暢兮將
暫往而永歸觀悅懌而未静兮言未究而心悲嗟雲霓
之可憑兮翻揮翼而俱飛棄中堂之局促兮遺戶牖之
不處帷幕張而靡御兮几筵設而莫拊載雲輿之奄靄
兮乘夏后之兩龍折丹木以蔽陽兮竦芝蓋之三重翩
翼翼以左右兮紛悠悠以容容瞻朝霞之相承兮似美
人之懷憂采色雜以成文兮忽離散而不留若將言之
未發兮又氣變而飄浮若垂髦而失鬋兮飾未集而形
消目流盼而自别兮心欲來而貌遼紛綺靡而未盡兮
光列宿之規矩時儻莽而陰曀兮忽不識乎舊宇邁黃
妖之崇臺兮雷師奮而下雨内英哲與長年兮笞離倫
與膺賈摧魍魎而折鬼神兮直徑登乎所期歴四荒而
縱懷兮誰云顧乎或疑超高躍而疾騖兮至北極而放
之援間維以相示兮臨寒門而長辭既不以萬物累心
兮豈一女子之足思
止欲賦(魏)阮瑀
夫何淑女之佳麗顔㶷㶷以流光歴千代其無匹超古
今而特章執妙年之方盛性聰惠以和良稟純潔之明
節復申禮以自防重行義以輕身志高尚乎貞姜情私
悦其美麗無須臾而有忘思桃夭之所宜願無衣之同
裳懷紆結而不暢魂一夕而九翔出房戶以躑躅覩天
漢之無津傷匏瓜之無偶悲織女之獨勤還伏枕以求
寐庶通夢而交神神忽怳而難遇思交錯以繽紛遂終
夜而靡見東方旭以既晨知所思之不得乃抑情以自
信
止欲賦(魏)陳琳
媛哉逸女在余東濱色曜春華豔過碩人乃遂古其寡
儔固當世之無鄰允宜國而寧家寔君子之攸嬪伊余
情之是悅志荒溢而傾移宵炯炯以不寐晝舍食而忘
飢歎北風之好我美攜手之同歸忽日月之徐邁庶枯
楊之生稊道攸長而路阻河廣瀁而無梁雖企予而欲
往非一葦之可杭展予轡以言歸含憯瘁而就牀忽假
瞑其若寐夢所歡之來征魂翩翩以遥懷若交好而通
靈
弭愁賦(魏)繁欽
傷幽閒之淑女採薜荔於朝陽露素質之皎皎綰玄髮
以流光結翠葉於珠簪擢丹華於綠房點圓的之熒熒
映雙輔而相望襲遊閒之芰服縟阿縠之桂裳紉畹蘭
於纓佩動晻曖以遺芳既容冶而都好且妍惠之纖微
顧見予之獨立知我情之思歸鳴環瑱以回眄若欲進
而行遲眷紅顔之曄曄何的皪之少羣整桂冠而自飾
敷綦藻之華文從景炎而綺靡粲緜邈以繽紛時瞭眇
以含笑收婉媚以愁人
閑邪賦(魏)王粲
夫何英媛之麗女貌洵美而豔逸横四海而無仇超遐
世而秀出發棠棣之春華當盛年而處室恨年歲之方
暮哀獨立而無依情紛拏以交横意慘悽而增悲何性
命之奇薄愛兩絶而俱違排空房而就袵將取夢以通
靈目炯炯而不寐心忉怛而惕驚
永懷賦(晉)張華
美淑人之妖豔因盼睞而傾城揚綽約之麗姿懷婉娩
之柔情超六列於往古邁來今之清英既惠予以至歡
又結我以同心交恩好之款固接情愛之分深誓中誠
於皦日要執契以斷金嗟夫天道幽昧差錯繆於參差
怨禄運之不遭雖義結而絶離執纏綿之篤趣守德音
以終始邀幸會於有期冀容華之我俟儻皇靈之垂仁
長收歡於永已
青衣賦(漢)蔡邕
金生沙礫珠出蚌泥歎兹窈窕產於卑微盼倩淑麗皓
齒蛾眉玄髮光潤領如螬蠐縱横接髮葉如低葵修長
冉冉碩人其頎綺褎丹裳躡蹈絲屝盤跚&KR0008;蹀坐起低
昂和暢善笑動揚朱脣都冶娥媚卓躒多姿精慧小心
趨事如飛中饋裁割莫能雙追關雎之潔不蹈邪非察
其所履世之鮮希宜作夫人為衆女師伊何爾命在此
賤微代無樊姬楚莊晉妃感昔鄭季平陽是私故因錫
國歴爾邦畿雖得嬿娩舒寫情懷寒雪繽紛充庭盈階
兼裳累鎮展轉倒頹&KR0008;昕將曙雞鳴相催飭駕趣嚴將
舍爾乖矇冒矇冒思不可排停停溝側皦皦青衣我思
遠逝爾思來追明月昭昭當我戶扉條風狎躐吹予牀
帷河上逍遥徙倚庭階南瞻井柳仰察斗機非彼牛女
隔於河維思爾念爾惄焉且飢
誚青衣賦(晉)張子並
彼何人斯悅此豔姿麗辭美譽雅句斐斐文則可佳志
卑意微鳳兮鳳兮何德之衰高岡可華何必棘茨醴泉
可飲何必洿池隋珠彈雀堂溪刈葵鴛雛啄鼠何異於
鴟歴觀古今禍福之階多由嬖妾淫妻書戒牝雞詩載
喆婦三代之季皆由斯起晉獲驪戎斃懷恭子有夏取
仍覆宗絶祀叔肸納申聽聲狼似穆子私庚䜿牛餒已
黃歇之敗從李園始魯受齊樂仲尼逝矣文公懷安姜
笑其鄙周漸將衰康王晏起畢公喟然深思古道感彼
關雎性不雙侣願得周公妃以窈窕防微消漸諷諭君
父孔氏大之列冠篇首晏嬰潔志不顧景女乃雋不疑
奉霍不受見尊不迷況此麗豎三族無紀綢繆不序蟹
行索妃旁行求偶昏無媒理宗廟無主門戶不名依期
在所生女為妾生男為虜歲時酹祀詣其先祖或於馬
廏厨間竈下東向長跪接狎觴酒悉請諸靈僻邪無主
多乞少出銅丸鐵柱積繒累意皆來集聚婍婉歡心各
有先後臧獲之類蓋不足數古之贅壻尚猶塵垢況明
智者欲作奴父勤節君子無當自逸宜如防水守之以
一秦穆思諐故獲終吉
蕩婦秋思賦梁元帝
蕩子之別十年倡婦之居自憐登樓一望惟見遠樹含
煙平原如此不知道路幾千天與水兮相逼山與雲兮
共色山則蒼蒼入漢水則涓涓不測誰復堪見鳥飛悲
鳴隻翼秋何月而不清月何秋而不明況乃倡樓蕩婦
對此傷情於時露萎庭蕙霜封階砌坐視帶長轉看腰
細重以秋水文波秋雲似羅日黯黯而將暮風騷騷而
渡河妾怨迴文之錦君思出塞之歌相思相望路遠如
何鬢飄蓬而漸亂心懷愁而轉歎愁縈翠眉斂啼多紅
粉漫巳矣哉秋風起兮秋葉飛春花落兮春日暉春日
遲遲猶可至客子行行終不歸
倡婦自悲賦(有序)(梁)江淹
漢有其錄而亡其文泣蕙草之飄落憐佳人之埋墓迺
為辭焉
粵自趙東來舞漢宫瑶序金陳桂枝嬌風素壁翠樓明
月徒秋歌聲忽散傷人復愁君王更衣露色未晞侍青
鑾以雲聳夾丹輦以霞飛願南山之無隙指夀陵以同
歸俄而綠衣坐奪白華卧進屑骨不憐抵金誰恡九重
已閉高門自蕪青苔積兮銀閣澀網羅生兮玉梯虚度
九冬而廓處遥十秋以分居傷營魄之已盡畏松柏之
無餘歸故鄉之未光實夫君之晚滋去柏梁以掩袂出
桂苑而斂眉眠朱殿以再慕撫顛華而一疑於是怨帝
關之遂阻悵平原之何極霜繞衣而葭冷風飄輪而景
昃御思趙而不顧馬懷燕而未息泣遠山之異峯望浮
雲之雜色若使明鏡前分碎孤雁之錦翼迺為詩曰曲
臺歌未徙黃壤哭巳親玉玦歸無色羅衣會成塵驕才
雄力君何怨徒念薄命之苦辛
蕩子賦(周)庾信
蕩子辛苦逐征行直守長城千里城隴水恒冰合關山
唯月明況復空牀起怨倡婦生離紗窗獨掩羅帳長垂
新筝不弄長笛羞吹常年桂苑昔日蘭閨羅敷總髮弄
玉初笄新歌子夜舊舞前溪别後關情無復情奩前明
鏡不須明合歡無信寄迴文織未成遊塵滿牀不用拂
細草横階隨意生前日漢使著章臺聞道夫壻定應迴
手巾還欲燥愁眉即剰開逆想行人至迎前含笑來
蕩子從軍賦(唐)駱賓王
胡兵十萬起妖氛漢騎三千埽陣雲隠隠地中鳴戰鼓
迢迢天上出將軍邊沙遠雜風塵氣塞草長垂霜露文
蕩子苦辛十年行迴首關山萬里情遠天横劍氣邊地
聚笳聲鐵騎朝恒警銅焦夜不鳴抗左賢而列陣屯右
校以疏營滄波積凍連蒲海白雪凝寒遍柳城若乃地
分玄徼路指青波邊城暖氣由來少關塞寒雲本自多
嚴風凜凜將軍樹苦霧蒼蒼太史河既拔距而從軍亦
揚麾而挑戰征旆陵沙漢戎衣犯霜霰樓船一舉爭沸
騰烽火四連相隱見戈文耿耿懸落星馬足駸駸擁飛
電終取俊而先鳴豈論功而後殿征夫行樂踐榆溪倡
婦銜怨守空閨蘼蕪舊曲終難贈芍藥新詩豈易題池
前怯對鴛鴦伴庭際羞看桃李蹊花有情而獨笑鳥無
事而恒啼見空陌之草積知闇牖之塵栖蕩子別來年
月久賤妾空閨更難守鳳凰樓上罷吹簫鸚鵡杯中寧
勸酒聞道書來一雁飛此時緘怨下鳴機裁鴛帖夜被
薰麝染春衣屏風宛轉蓮花帳窗月玲瓏翡翠帷箇日
新妝始復罷祗應含笑待君歸
樓東賦(唐)江采蘋
玉鑑塵生鳳奩香殄懶蟬髮之巧梳閑縷衣之輕練苦
寂寞於蕙宫但凝思乎蘭殿信飄落之梅花隔長門而
不見況乃花心颺恨柳眼弄愁煖風習習春鳥啾啾樓
上黃昏兮聽鳳吹而回首碧雲日暮兮對素月而凝眸
温泉不到憶拾翠之舊遊長門深閉嗟青鸞之信修憶
昔太液清波水光蕩浮笙歌賞燕陪從宸旒奏舞鸞之
妙曲乘畫鷁之仙舟君情繾綣深敘綢繆誓山海而長
在似日月而無休奈何嫉色庸庸妒氣沖沖奪我之愛
幸斥我於幽宫思舊歡之莫得想夢著乎朦朧度花朝
與月夕若懶對乎春風欲相如之奏賦奈世才之不工
屬愁吟之未盡已響動乎疎鐘空長歎而掩袂躊躇步
於樓東
嬌女賦(明)唐寅
臣居左里有女未歸長壯妖潔聊賴善顧態體多媚窈
窕不妒既閑巧笑流連雅步二十尚小十四尚大兄出
行賈長嫂持戶日織五丈罷不及暮三丈縫衣餘翦作
袴抱布貿絲厭浥行露負者下擔行者佇路來歸室中
嘖嘖怨怒策券折閱較索羨貨著屐入被不食而嘔雙
耳嘈雜精宕神怖形之夢寐彷彿會晤咀桂嚼杜比象
陳賦螗蜩夏蛻額廣平而春蛾出蛹脩眉揚而白雲懷
山黛浮明而朝星流離目端詳而華瓠列犀齒微呈而
含桃龜膚口欲言而䓿萏承露舌含藏而蝦蟇蝕月顛
髮圓而毒蠆搖尾髻含風而鴉羽齊奮飾梳妝而游魚
吹日口輔良而蝶翅輕暈鼻端中而恒月沐波大宅黃
而琵琶曲項肩削成而蝤蠐嚙李領文章而霧素一束
腰無憑而鼠姑舒合體脩長而酥凝脂結袵微傾而鵝
翎半擘爪有光而玉鈎聯屈指節纖而蓮本雪素臂仍
攘而角弭脫䪅履高牆而輕飇捲霧行褰裳而梨花轉
夜睡未明而温泉浸玉澡蘭湯而陽和駘宕醉敖翔而
咏曰纚火齊兮瑱木難簪鳴凰兮釵琅玕絡瑟瑟兮銀
指環被珠綬兮龍係臂珮璜而澣兮褶翡翠金裾鈎兮
繡曳地襜黃潤兮袣方空綈倒頓兮玉膏筩綦丹縠兮
素五綜麗炎炎兮倫無雙
御定歴代賦彙外集卷十五
