欽定四庫全書
御定歴代賦彙卷九十
音樂
簫韶九成賦(以曲終九成百獸皆舞爲韻)(唐)闕名
聖人順天道防人欲布和以調其性宣樂以察其俗氣
將道志五聲發以成文化盡歡心百獸率而叶曲茫茫
大空樂生其中聲隨化感律與天通交四氣之溥暢貫
三光乎昭融將君子以審樂故先王以省風致同和於
天地諒難究其始終惟樂之廣於何不有包隂陽兮不
集不散降神靈兮或六或九故季札聆音而感深宣尼
忘味於耳盈昭覆幬兮煦嫗召游泳以飛鳴演自窅冥
發於性情將不動而爲動自無聲而有聲五者通三我
則貫三才而作陽數有九我則至九變而成不然者何
以調大中何以繼光宅作終樂於數四歴君子之凡百
其聲轉融其道彌赫大哉至樂於以洪覆收之而合乎
希夷張之而散乎宇宙感天神與地祗格靈禽與仁獸
扇風化而以贊則雍熙之可就大韶命曲大章同儕旣
和且樂亦孔之皆且簫爲器之所細鳳爲王之所懷若
惉懘之音感清淨之化乖則歌已而於狂客孰來儀於
克諧恭惟我君配天作主命工典樂考法師古浹聲教
之汪濊合堯禹之規矩士有聞韶嘉於藴道擊壤希乎
可取同鳥獸之歸仁承德音而率舞
聞韶賦(以宣父在齊三月忘味爲韻)(唐)闕名
韶則盡美聽何可忘况至德之斯過聆奇音之孔揚天
縱多能信以嘉乎擊拊神資博學知具美於典章用而
不匱樂亦無荒若充乎四門之術不離乎數仞之牆驗
則足微用之可貴聖者妙而合道志者仰而自慰悅五
音而肆直孰謂其聾致六府之和平自忘於味省風而
八風叶暢觀德而九德昭宣季子慙遊於魯地穆公徒
饗於鈞天曷若觀率舞聆薰絃變態無已周流自然可
以深骨髓而期冨壽豈徒資視聽而娛聖賢至若清磬
虚徐朱絃疏越鼗鼓以之迭奏笙鏞於焉間發以感陰
陽於宇宙耀光明於日月自表虞德之不衰豈效文王
之旣沒是知武也未善濩也有慙鈞化歸於二八讓德
明乎再三所以其道不窮厥監斯在驗率舞於百獸想
同和於四海如其樂正非關自衛而來儻俟風移有異
從周而改愔愔不極杳杳乍迷俄將復矣抑又揚兮夢
周公而不見想聖德而思齊聞斯行諸厥不踰矩感心
駭目是何其覩悠然而往三歎如在夫寥天滌爾而旋
萬籟已吟於九土詎忘味於三月諒永懷於千古幸賦
韶樂之遺音美哉尼父
雲韶樂賦(唐)邵軫
帝唐之於宣昭立極本乎神堯彌六葉以開泰接三正
而會朝樂一人之淳德成萬國之謳謠故太宗載櫜而
象舞聞於破陣我后垂拱而作樂嗣曰雲韶夫道者率
性作者謂聖綂同積和倫理知政斯古之所以歌九德
誦六詩咸池備矣大章繼之玉戚朱干降及禮文之代
蕢桴筦籥行乎樸略之時若乃周道衰王澤竭正始之
音奔散哀思之風鬱結逾千載而未返以俟我開元之
濬哲噫我樂之方作也天保定武功成紹堯光澤嗣武
重明感物以風下理心而和聲稽六律之宫變諧八音
而磬清越二十四祀建寅望之夕啓千門以達陽氣御
重城而臨百辟張彩燈之煌煌敞新樓之奕奕甸師庭
燎武賁陛戟命典庸使設簨簴飾羽旄而展金石納四
夷之僸佅兜離奏六代之翕純繳繹乃翼日出雲韶而
舞之徒觀其降輦路臨廣場曳羅裙之嫋嫋鳴玉佩之
鏘鏘始逶迤而並進終宛轉而成行於是合以絃匏從
之磬管昭敬意於廉直本善心之嘽緩克和四夷應春
候而角調取象八風如舞行之綴短霓裳綵鬭雲髻花
垂清歌互舉玉步徐移俯仰有節周旋中規將導志以
變轉幾成文於合離爾其美目流盼輕姿聳峙或少進
而赴商俄善來而應徵貫魚初度驚鴻乍起容裔自得
蹁蹮未已褧衣屢更新態不窮忽舉袖而縈紫復迴身
而拖紅及夫繁音九變曲度將終神人以和天地攸同
立五常之行移四海之風然後樂師告罷退之惟宫時
也聖歡浹睿澤深一人有慶萬國歡心羣臣獻華封之
祝天子御薰絃之琴照寰光於合璧式王度其如金乾
道兮下濟湛恩兮汪濊四三皇兮六五帝于胥樂兮千
萬歲
樂九成賦(唐)李瓘
唐在六葉將修封禪想與靈接乃冠顥色佩朝陽瑱瑶
碧之明潤屑桂椒之芳香曰予意夫放勳光明重華風
聲髣髴兮陽靈之宇嬋娟兮介丘之平先太樂緝正聲
更協五變親和九成均鳴絲於金竹參雲門與咸英使
子野奪意伶倫喪精帝於是摇翠竿於東國翳華芝而
遂行然猶左却宓妃右屛西子寵罷金屋歡辭瑶水豈
修蛾之敢迴匪清矑之能視飛燕心折毛嬙色沮朝雲
之姣兮不能呈其妍絶代之冶兮無所施其美况肯選
無限情未央將與昭陽比盛傾宫相望仍復斥鄭衛捐
倡優靡曼無取淫哇不留淮南兮激楚荆歌兮趙舞長
袖更進新聲自許嬌彩雲之徘徊拂錦茵而容與能使
秦帝熒惑漢皇延佇度曲東城横態北渚莫不卷襞而
索無處所庾射兕之騁騖役誇胡之豫遊去翠被與豹
舄戢鳥唬及驊騮復想像雲夢彷徨青丘麋麞熊羆之
藪灌莽陵岡之幽於中爲樂驕矜未休荒淫震蕩其誠
不修將穆然儲思粹清高想意援招搖兮往若而至乃
建玉旃之光耀動金根之逶迤丹虯翊輦白武衛蕤後
舞玄鵠前鳴長離清壇下蔚高煙上馳故能決地閫開
天維降青玄兮來斯登黃靈兮遲遲江畔之茅抽三脊
北里之禾滿芳席睢上之黃龍兮瑞以多願持朱鴈兮
薦天歌明德旣享靈心每和宜其日炷中降雲煙上帝
光五色聲萬歲氣非煙風若蕙勲侔成山碣石澤比漲
海洪波兹所以庶高宗之美豈七十二君之足多孰與
雄奢驕貴逞慾矜意貪靈好奇恃力誇資惑方士之設
邀羨門之期果爲風雨所中神仙見期歴琅邪兮徒遠
望蓬萊兮幾時者哉
大韶賦(有序)(明)貝瓊
傳曰堯作大章舜作大韶韶繼也言舜能繼紹堯之德
也周禮曰大韶禹樂名也言禹能大堯舜之德也前乎
舜者堯非不繼嚳也後乎堯者禹非不繼舜也特於舜
言繼者法成乎堯也在嚳之時法猶未成堯雖繼之而
可繼之事未備舜協於帝在舜之時功爲已協禹雖繼
之不足爲難矣則可繼之善善繼之功唯舜獨也是韶
爲舜之樂無疑季札觀樂見舞箾韶者曰德至矣盛矣
如天之無不覆幬如地之無不持載雖甚盛德蔑以加
矣後孔子學之於齊三月不知肉味曰不圖爲樂之至
於斯也蓋知樂之盡善盡美莫過於韶宜當時之感召
丹朱在位羣后德讓祖考來格鳥獸蹌蹌鳳凰來儀也
然非舜之德致和於上䕫之樂召和於下何以臻此哉
故述而爲賦不徒極其聲音之美而且本之舜之德云
賦曰
有東吳公子北走齊魯之疆觀於嶧山而見孔林之主
人焉主人曰公子之遊也亦將有所睹乎曰無也生於
震澤三泖之上僻陋寡聞竊慕禮樂之事而六律七均
之制嘗究心久矣願有請於大人先生焉主人曰嘻吳
會東南之天府而天下之善音萃焉然公子猶有所未
足者豈將厭澹泊而悅鏗鏘乎必將挾陳娥攜趙女擪
鵾絃考鼉鼓若是以爲樂乎公子懣然不悅曰霓裳之
曲唐之所以播越也廣陵之散晉之所以分裂也固不
足言矣若此者又戎狄之樂無異紂之靡靡以亡其國
者豈君子之所樂乎願聞其他主人曰七德之歌七德
之舞太宗之肇王業也亦嘗聞之乎曰伯者之事子孫
無所法焉曰漢祖蹴嬴龍飛沛中置酒層臺悲歌大風
造基四百光啓西東若是何如公子曰猶有伯心之存
也駮而未純然亦一世之雄乎請言其上主人曰抑聞
武之六成乎武之濟河而西也馬散弗乘牛散弗服倒
載干戈包以虎皮天下知其寢兵不用也爰作武以象
功焉鼓以戒衆久然後戰也長歌連延起其慕也發揚
蹈厲時不可失也故一成北出再成滅商三成自北而
南四成南國是疆五成分左右以居周召六成復始而
爲天下王振鐸夾舞秉戈鷹揚若是何如公子曰其容
美矣此武事也未盡善也請言其上主人曰其惟舜之
大韶乎當夫六府治三事和敘九功形九歌嶧陽之桐
可以琢琴瑟焉雲夢之篠可以竅管籥焉泗濱之石可
以礱而爲磬焉荆山之金可以範而爲鏞焉八音旣具
而大體短脰之屬有力而不能走者以之爲鐘簴焉小
體騫腹聲清而遠聞者以之爲磬簴焉其作也椌以合
之其終也楬以止之洪者鏗而充清者磬而介凄切而
不流泛濫而可會當夫朝廷之燕享宗廟之祭祀於是
而奏焉升歌在上匏竹在下代作間奏秩秩有序或擊
或戛或拊或搏清亮而高遠象乎天之渾淪廣厚而含
容象乎地之磅礴一變一通兮四時之終始一散一潤
兮風雨之回合是時也熙熙然八荒一春皞皞乎洪荒
大樸格三苖於洞庭丹朱賓而有恪俯而聆之純如辛
甘之相濟皦如有倫而莫敓詘如斷玉之復續繹如驪
珠之碎落飛流合而萬壑雷轉清風生而天籟交作吟
九淵之老龍唳九臯之玄鶴旣要妙而悠揚亦和平而
澹泊無急微噍殺以感其憂無嘽諧慢易以感其樂其
動於物也客何爲而肅若神何爲而來思獸何爲而舞
於土階鳳何爲而翔於茅茨明協乎大章博擬乎咸池
所以保無窮之治以示安而不忘乎危也悼六龍之南
巡歴蒼梧而上九疑阿母之玉琯猶在湘靈之錦瑟空
悲悵遺音之寂寂叫有虞兮遠而然而齊之有韶陳亡
而流於兹也海外之有韶聖人之化播於蠻夷也宜季
札觀之而知德仲尼學之而忘味彼武之六極於隂特
著其武功此韶之九極於陽寔昭其文治也公子以爲
何如公子迺避席而謝曰至矣盡矣不可以有加矣主
人曰未也請授以九德之歌其一洪流横曰玄黃判風
氣開洪流横民乃災五行汨帝爲哀禹治之啓始孩決
九川平九垓百榖生田每每其二洪流殺曰洪流殺兮
民災旣除山有鳥獸兮川有魚爰可食兮可居胥樂且
歌兮毋忘厥初其三三苖格曰惟聖亶聰撫有九圍蠢
蠢三苖險阻是依出師於南奮我帝威我師旣還苖亦
來歸其四四凶黜曰德與刑兮國之經四凶斥兮八元
在庭帝無爲四海寧其五正德之歌曰惟天降命物必
有則民之瞢瞢胡乃自賊五教不行禽獸疎逖聖人龍
飛四方之極其六利用之歌曰水旣平兮别九州下爲
隰兮高爲丘徒則軒兮涉則舟以羨濟乏兮百貨流財
孔阜兮樂且無憂其七厚生之歌曰下民孔艱兮遭墊
溺寒我衣兮饑我食我無民違兮父母職其八鳳凰來
儀曰堯不惜兮舜不辭授以天下萬物治寒暑無易風
雨時簫韶九奏朱鳳儀其九萬世賴曰天覆地載高廣
莫測孰參贊是俾衣而食帝治天下如埏如埴萬世賴
之安知其力公子曰嗚呼禮廢樂崩幾千秋矣而始聞
主人之宏論乃復爲之歌曰雅南已亡兮流蕩曷正觱
栗雷怒兮空桑無聲綠綺不陳兮薦檀槽與秦箏妖倡
爲妍兮嘯鸞鵠而啼燕鶯孰究夫大韶之盡善盡美兮
寔嫓夫六英六莖後千載之聖人兮集厥大成安得聞
九奏於清都兮御天風而上征
鈞天樂賦(以上天無聲昭錫有道爲韻)(唐)裴度
嘉大樂之同和惟上帝之申錫豈功成之可致必神遇
而來覿吉夢足徵奇音無斁爰昇天表備聽乎皦如繹
如方悟人間徒聞乎擊石拊石想夫秦穆趙簡遊䰟太
清下連霄而無覺上和奏而有聲感之深殊九變之曲
神而化異三代之名則知昭假於下潛通在上俾晝作
夜旣尚寐而冥濛好樂無荒乃克諧而瀏亮翕然並作
隱爾盡暢所以娛其精誠所以滌夫昏妄旣而受天錫
降天衢空忽恍於沖漠猶髣髴於虚無餘響愔愔而在
聽撫躬眇眇而異途原夫育萬靈騰九有縱未央之娛
樂表不息之悠久永爲二主觀樂鈞天假夢中之高會
豈邦内之驩然未若我皇沖一氣而獨運協六律而相
宣發善令爲鐘鼓播仁聲於管絃將興慶於乾坤之内
非取樂於耳目之前不識不知順天之道旁流喜氣寧
候於鏗鏘盡得歡心詎資於擊考斯乃常聞於率土不
閟於重霄致中和而廣被誠教化之孔昭是曰鈞天之
樂也又何萬舞之與九韶
鈞天樂賦(以上天無聲昭錫有道爲韻)(唐)闕名
何上天之默默有鈞天之可名蓋德至而則至從無聲
而有聲和樂發音與夢寐而潛契精誠自感何耳目之
能營懿乎玄德升聞天降靈貺匪同乎搏拊之和豈在
乎雲霄之上感夫心志達乎肌膚都萬物而有喜聞九
奏而可娛其靜也寂寂其動也于于異霜天之鐘應同
漢日之山呼肸蠁兮乍有杳冥兮若無表穆公之休烈
爲簡子之祥符以遨以遊實我心之獨得不考不擊豈
他人之是愉惟兹至樂信夫玄造非天私於二君惟天
饗於有道不然何融融洩洩發於自然萬籟不雜八音
相宣且降歡以入夢知惟德之動天實深乎骨髓之内
豈專於視聽之前惟寤語之有說何言辭之能全至哉
無金石之迭代無宫商之先後忽變化於合漠韻鏗鏘
於妙有旣登不死之福庭自諧保生之仁壽則知夫天
可通兮道可守自感應之無差知影響之不苟降鑒匪
遥德音孔昭鄙未善之周武甚盡美之虞韶豈獨聆之
兮四肢酣暢感之兮心神洗滌將使道德之不昧必受
如斯之殊錫者也
鈞天樂賦(以上天無聲昭錫有道爲韻)(唐)李觀
異哉天地之樂其可聞乎美矣盛矣神夫至夫謂其有
不見其有謂其無不見其無是惟德盛者能感匪詞工
者足愉故昔秦穆之寐也去乎人間即乎天上豁如有
遇杳若無妄大音嘈兮交作上帝儼以延望百神紛紜
而齊赴萬變合沓而殊狀日月正其東西星辰分其背
向乃有地祗上謁天仙下朝奕奕翩翩霓裳羽蓋之洊
集砰砰礚礚撞鐘擊鼓之相囂舞之者傞傞而中節歌
之者洩洩而匪驕其疾武足畏其徐文足昭遇之以神
殊季札之觀魯樂而忘味類宣尼之聽韶是知窮深極
厚於何不有罕究其真莫尋其首德聲及於無外協氣
積於虚受駭矣乎樂以和和之至而天用作天之神而
樂克宣其動也與元氣迭運其靜也與大虚相全噫乎
哉不可階升者天道但見夫乘虚躡浩乍如周文之夢
實異季路之禱獲覩天樂之和羅神工之擊考是天之
所合道不虚行九奏未終初疑八佾三歎旣退方異六
英徒觀夫鏜鎝之内響優柔之正聲六幽爲之震魄七
曜爲之重晶而莫識其曲達其情旣覺旣悟如喜如戚
天樂之遺音在耳天神之仿像猶覿顧何德而承之受
祉於天錫
大合樂賦(以王者之政備於樂聲爲韻)(唐)闕名
樂者制也所以道天和全人性故作之以崇德審之以
知政王者敬其事而闡其道順其時而行其令逮夫季
春届期乃命有司且曰羣萌達矣播樂安之重以國經
不可闕躬理必以時將齊度於節奏被選樂於聲詩撰
乃吉日總於樂師是用資於誨爾亦無忝於命䕫由是
司儀辨等庶工守位備絃管之聲陳匏竹之器柷敔邐
迤而就列簨簴嶙峋而居次克展禮容而告樂備天子
於是率九卿曁三事必虔心而有待俾陪扈而斯致旣
親覩於宫懸又何假以庭試若乃曲度是并不可殫名
雜以韶濩間以英莖追宣尼之前聞是能忘味念師乙
之舊說各辨遺聲考彼廢興存乎清濁安以樂且知治
世之音哀以思不雜異方之樂類飛聲於垂仁等潤物
於流渥足使魏文侯之卧聽已悟前非吳季子之備觀
難施先覺旣盡美矣又何加乎諒從律而罔惑將克諧
而不渝必在聽和知其樂也洩洩是惟反樸變其風也
于于具舉不患乎聲希統同寧貴於和寡奚必饗鈞天
之靈貺而有殊焉想洞庭之異音更思古者誠夫天祚
我皇恩歴遐昌掩邃古之嘉樂軼三代之聖王竊賀聲
明之巨麗敢聮雅頌之遺章
大合樂賦(以天地之禮張樂雍美爲韻)(宋)王禹偁
王者作樂崇德因高事天固大合之奏也揚至音於自
然本乎人心風俗以之而變矣考諸古道神祗於是而
降焉豈不以大樂之制聖人能事於以導淳和之氣於
以窒嗜慾之志必使律呂克諧宮商有次絶靡靡之邪
聲表愔愔於大義以此感人而人悦以此薦神而神至
其用也非八蜡以六宗其大也必父天而母地見德音
之孔昭信同和而有自又何止百獸率舞丹鳳來儀亦
將動孝思於嚴配揚和樂於華夷皦如繹如所謂樂之
大者載考載拊乃得神其聽之徒觀夫其儀濟濟大合
之樂兮發而中禮於以用之兮配至神於祖禰其聲洋
洋大合之樂兮發而有章於以用之兮表至德於皇王
寧但崇牙設猛簴張金石間作干戚成行然後稱爲雅
樂哉議夫樂之設也非管非籥樂之用也惟淳惟樸若
非審音以知政安能制禮而作樂聽之忘味佞邪之道
弗興和而不淫廉正之風有覺是以大合之樂其樂雍
雍用之於圜丘方澤施之於除禪登封豈鐘鼔云乎姑
悅人之耳目異鏗鏘而巳失盛德之形容我國家韶濩
登歌咸英盡美復䕫樂於雅正黜鄭聲於惉懘自然天
地效靈耿休光於大祀
大成樂賦(元)高明
尼山降神麟紱告祥表盛德於萬世垂休聲於百王悵
丹書之已遠懷素王而不忘宜大成之嘉樂昭德音之
洋洋夫其金鎛初宣球磬終鳴合琴匏之雅韻畜塤篪
之和聲後合樂以齊奏先工歌之間升燦始終之條理
非一音之小成象盛德之咸備豈一善之能名至若穆
穆廟堂几筵旣陳豆籩靜嘉粢盛苾芬燎晰晰以在庭
夜迢迢以向晨聆椌楬之迭奏喜絲簧之遞聞是乃秩
秩其倫喤喤其音鏗乎若衛之磬泠然若杏壇之琴若
曾點之瑟悠然而間歇類關雎之亂淵乎其幽深感餘
韻之未終懷洙泗而沉吟嗟夫雲門不歌咸池巳息况
女樂之歸已納而雍徹之僭未革雖雅頌之得所歎陽
襄之屏跡遂乃斥鄭聲以嚴法託虞韶以垂則歎夫人
莫我知匪顔氏其孰能識故皦如繹如之訓僅語之太
師而金石絲竹之音徒聞於舊宅嗟聖人之道不獲見
於制作而聞其樂者猶足以想像其大成之德彼夷惠
與伊尹雖制行之造極猶一音之特奏固與大成者殊
途而異域也猗歟盛哉時文教弘施繄爾多士際兹休
期瞻孔廟之翼翼本治化之熙熙聆斯音者必知金聲
玉振之序得於心者必爲始終條理之思豈徒習其音
節若矇瞍之所爲者哉歌曰於穆兮辟雍肅清祀兮吾
將從攬蘋藻兮薦芳撫琴瑟兮鼓鐘樂奏兮備舉工歌
兮容與喤喤兮厥聲神繽紛兮來下尼山兮崇崇石巖
巖兮雲溶溶樂之成兮猶有終猗君子兮思無窮
大成樂賦(元)陶安
芹波環璧芝楹毓金素王凝旒有赫其臨肅成均之蕆
祀冠天下之儒林運隆文明之世樂鳴正大之音鏗宫
商於翕繹調律呂於精深此釋奠大成之樂所以象聖
德而感人心也若乃宿懸展聲簨横簴立八音繁會莫
重金石範荆揚之貴品礱泗濱之瑩質貫脈絡於宣收
妙始振而終詘爰有琴瑟布絲簫篪按竹笙以匏列壎
惟土屬鼗鼓奏革柷敔諧木序有堂上堂下之分歌有
凝安同安之曲搏拊戛擊審輕重而中倫要眇舒遲益
悠揚而不促迭唱和以永言盛物采以充目譜雅頌之
遺芳洗淫哇之鄙俗於時殿陛清穆牲齋馨香盥薦是
嚴升降有章明靈在天來格來享被龍章其負扆嘉盈
耳而洋洋使夫聆之者陶一身之天和覩之者詠千古
之道域融暢精神流通血脈信乎儷美於虞廷之韶聮
輝於清廟之瑟矣予獨因而有感焉當夫尼山降神洙
泗闡經屹屹乎生知安行之資皇皇乎出類拔萃之英
巍巍乎聖賢之標準顯顯乎帝王之儀刑祖述憲章而
功著仕止久速而時行彼莘摰之自任曁惠和而夷清
地雖躋乎至極僅一德之宜榮孰愈聖智之全美巧力
之優并與其爲小成獨奏之一樂曷若爲八音並奏之
大成是以始終條理之取喻形於孟氏極贊而深明洪
惟皇朝教溢八紘鼓至和於兩間浹仁澤於羣生一䕫
制作乎大章百獸率舞乎明廷聞管籥而同樂欣欣然
有喜色舞干羽而格遠蕩蕩乎無能名崇儒重道祖述
不承允稱加封之詔式符雅樂之稱聖主龍飛經筵盛
典中和建極海宇謐寧兼總條貫玉振金聲方將考大
合於周禮而益隆大成樂於孔庭宜乎開億萬年之太
平也
賀制大成樂賦(有序)(明)朱升
歲丙午夏四月我殿下肇基帝業首興文治於武功之
時立學校求遺書追德報功必先制吾夫子之廟樂而
名曰大成則皇圖鞏固安如泰山臣朱升謹賦以對揚
休命於萬年無疆云爾賦曰
繄聞樂而知德兮可以等乎前王領大成之鴻奏兮仰
聖德之無疆道秘洩於馬圖兮人文闡乎羲皇法載始
而備具兮煥伊耆之文章周文武之繼聖兮監制作於
夏商遇貞元之會合兮極治教之休明我宣尼之挺生
兮當周德之方凉法文武之無常師兮復遠宗乎虞唐
酌四代之禮樂兮寔萬世之通行仕止久速之時中兮
豈清任和之偏長孟氏長於譬喻兮曰集大成以讚揚
今爲廟樂之嘉名兮果聲振之洋洋若乃初日發光和
風迴舉戟門旣啓禮官以聚列宮懸之簴植崇牙之羽
瞻冕旒之在上肅冠裳之配主於是發人聲揚樂語亶
輕清之不滓粤悠揚之如縷想夫主之以黃鍾越之以
南呂瑟琴作於堂笙鏞間於下振舞儀於肅翼出洪聲
於鍾簴鼗鼓播擊而相諧塤篪唱和而得所彼之獨奏
一音自爲始終此之大成衆樂總其端緒無亦金之宣
而玉之收奚啻合以柷而止以敔所以聞其樂而知其
德蓋有賢於堯舜而不愧於韶舞者也聖君撫運其命
維新拯救黎庶文武聖神東征而西夷怨南伐而北狄
嗔羣醜遠遁簪纓來賓干戈未戢聖教攸欽舉大成以
崇嘉號致祠祭而出絲綸舉兹盛典感格人神自兹而
往復神州於腥穢闢乾坤於再造極天所覆環四海而
貢賦稅聖子神孫億萬年而民猶親於是名稱足以表
寔於萬古豈但樂舞所以配德於斯人夫是以天地位
萬物育聖神治教凡有心知嗜欲者莫不尊親今聖前
聖此心同而此理均也故曰聖人會人物於一身萬象
異形而同體通古今於一息百王異世而同神臣朱升
幸際五百昌期而修大成之綸音聞大成之廟樂安得
洗耳於九德之歌拭目於九韶之舞而接九成於紫宸
洞庭張樂賦(以八音克諧天地充滿爲韻)(唐)闕名
洋洋乎軒轅之作也陶玄化於發生運神武之不殺張
至樂之純備播皇風之坱圠舉端於素得太始之自然
克成於和蕩生靈之夭札何必管聲爲五羽數惟八然
後合夫大戛請言斯樂也不振而其聽博不眩而其意
深大而不摦樂而不淫將使儉者得中和之紀奢者已
醉飽之心君子曰是樂也不朽之德音於是一僨一起
於彼南國真聲暢和氣塞其靜也洞庭安波其清也楚
山霽色百蠻以之神化六狄由斯仰德是樂也乃不朽
之德音於是柔克可以上享天心可以蕃屏人則知武
也美而未盡濩矣猶有慙德觀其妙矣則天地盛而氣
不乖隂陽感而六律諧惟精惟一嗤萬舞之奕奕無荒
無怠見鐘鼓之喈喈觀其皦矣則合於自然施之無邊
輝綽發越行流散遷事高太古功儷鈞天其曲直其音
至飾諸喜以平諸心極乎天而蟠乎地率其樂也何享
而不利原夫樂之契道也在心而心正在聽而聽聰故
至人定和而守一合愛而流通必以濟刑政之理行山
川之風豈徒耳目是翫情性克充而已哉當是時也太
虚遏雲寒谷生煖三光昭晰八極充滿何淳風之泱泱
諒千古之纂纂吹伶倫之律惜彼時移繼炎氏之頌愧
兹才短
洞庭張樂賦(以八音克諧天地充滿爲韻)(唐)蔣至
聆黃帝之遺音澹乎至察天非私覆稱其德以無三國
有玄風應其方以宣八所以合德樞之幽鍵率至人之
大戛當其存乎象用酌彼鈞深將合之於萬籟故稽之
於八音非剽之以耳寧聽之以心風師拊石雲將摐金
棄園客之絲彈爲鶴舞辭羌人之竹擫以龍吟雖不擊
而不考或習習而愔愔坐忘斯得旋歸靜默其始也懼
其終也惑迴日月之運行會鬼神之柔克凄清廣莫之
野蔓衍華胥之國奔夷貊於蟠木之東聳鱗翰於幽陵
之北和容遠被休氣充塞邦用榮懷人之克諧何以鼓
靈鼗之坎坎撞猛簴之喈喈至乃起於無朕調之自然
張洞庭兮聽咸池同嶰谷兮合鈞天昭炎氏之作頌寓
莊生之外篇是則成象者樂之餘希聲者樂之器舞妙
有爲八佾懸至和爲二肆觀其妙叩以玄關動無方覃
於厚地貫隂陽而不測庸詎識其純粹吾君纘戎始酌
遺風集端虚於黃屋攘靡曼於玄宮理代之音兮蹈而
不厲不言而化兮美以能充今以視昔寔由玄同受靈
命之誕敷窅希夷之自滿考徵音於天樂謝能賦於窺
管
洞庭張樂賦(以八音克諧天地充滿爲韻)(唐)闕名
昔軒帝出震用率大戛三才以貞萬人以察獸蚩尤於
涿鹿之墟登飛龍九五張咸池於洞庭之野舞玄鶴二
八遂使素女緘瑟昭文綴琴壎篪協韻笙磬同音始鏗
鏘以拊石終訇隱而摐金雷出地中以成奮豫之象風
行水上油生子諒之心包混茫之廣大含元氣之高深
不知不識順帝之則無視無聽至道之極三月忘味思
在齊而攸聞七旬格苖非得雋而爲克所以事與時並
名與功偕羣方旣睦庶尹允諧且如碩人褎然萬舞在
前秉翟奕奕象九奏於鈞天后䕫爰至三步旣次夾振
蹮蹮率百獸於厚地諒人神之在和何匏竹之足備况
乎皇上降衷以符德充理七音於周雅歌五絃於舜風
仁親是務車軌攸同信敷草木澤被昆蟲在坑谷而何
有與幬載而齊功故得萬屬宅心四夷修款音無惉懘
義取觀盥聞政始之頌聲足誡傾以持滿空歌時以獻
賦若窺天之以管
君臣相遇樂賦(以聖作物覩聞韶忘味爲韻有序)
(唐)潘炎
繼天者君也戴天者臣也下之事上作股肱耳目上之
任下敷心腹腎腸甚矣哉君之難臣之不易也今聖上
高九皇之道賢臣合一德之義風雲玄感魚水冥符作
樂崇德於是乎在詩有六義請賦歌之曰
於赫我皇受天明命平六府和八政天合德日躋聖神
生甫而山出雲在玉衡而照金鏡考金石以和樂美鹽
梅之克正超百王之至理冠六代之尤盛至矣哉鴻鈞
之代何物不樂仰乾坤之德知樂之所由興觀君臣之
和知樂之所由作在宇宙而皆滿鼓隂陽而合漠且宮
爲君商爲臣其德斯溥羽爲物徵爲事其宜咸若諧宰
相之燮理象天子之經略可以頌猗那可以美於鑠正
南面陳黼黻於以紀聲明於以展文物進旅退旅撞鐘
考鼓四方皆聞萬物咸覩事無事明主之衣已垂爲無
爲大臣之衮何補雲干呂而風入律進成規兮退成矩
無不幬也象乎三天無不載也均乎九土小仲尼之在
齊狹季札之觀魯惟太平之和樂按前史之未聞不殊
東戶之代何謝南風之薰遠無攜而邇不逼䕫爲臣而
堯爲君肅雍和鳴越詩人之作發揚蹈厲薄武王之勳
節有序聲成文豈徒以諧鼔舞蓋所以調氤氲允所謂
奏大音兮當聖朝合六英兮和九韶陳威儀之穆穆表
至德之昭昭奏之以人奚異洞庭之響莫匪爾極何必
康衢之謠一屈一伸下兢上讓或右文而左武或先吁
而後唱端拱者上帝之君賡歌者濟時之相天化優洽
淳風溥暢元元本本形難爲狀[山弇]州之北邈矣可遊汾
水之陽杳然自喪所以表大道之理豈徒知皇帝之貴
徐則文足昭疾則武足畏俯仰之際見旒扆之情綴兆
之間知鼎鼐之味不聞於柏皇栗陸何有於殷周漢魏
敢獻幽蘭之曲希從拔茅之彙
獻凱樂賦(以獻兹大功陳樂於祖爲韻)(唐)高郢
愷樂象功曲成斯獻旣宣威而是奏亦飾喜而攸建播
師律於六律寰海用寧揚軍聲於五聲華夷知勸原夫
飲至云畢告捷在兹陳簨簴之列歌杕杜之詩天地同
和盡樂止戈之武生靈咸若俱歡反旆之師觀其鐘鼓
克諧羽旄繁會伊德音所發寔神功是賴麤而厲彰乎
樂在其中感而通俾夫聲聞於外回八風以柔服叶七
德而保大鏗鏘旣薦乎成文條暢有符於交泰若乃昭
聲教定武功肅軍容於清廟和樂節於皇風奏在偃旗
之時寧惟三捷獻於歸馬之日何愧一戎於是洪稜奮
盛禮陳感怒聲而色作駭壯觀而氣振且流歡於遠邇
乃昭慶於神人輝德是資克戒熊羆之士審音斯取不
忘將帥之臣則知伐叛旣在乎師獻功必資於樂綴兆
若習於部伍進退如分其犄角矧乎侁侁之功斯立鏘
鏘之韻相符始理心而啓聖終盈耳以爲娛彼周伐玁
狁漢征單于皆窮欲而黷武故人殘而力無未若我配
盛德永維圖將使自東自西聆至音而斯爲盛矣盡善
盡美欣玄德而不亦樂乎旣而一人有作萬物皆覩掩
軒后之咸池陋周王之大武播丕績於宮徵獻盛樂於
宗祖客有擊拊而歌聖功願比身於率舞
功成作樂賦(唐)李子卿
夫九功不成八音不會所以功成作樂乃知樂之爲大
上帝以亭育道周故鈞天慇懃軒轅以創業功成故雲
門砰礚不才狂智之士敢議聖唐之樂我高祖神堯皇
帝歷數在躬鈞樞初握撥亂反正戮諸夏之鯨鯢枯楊
生荑埽中原之霜雹太宗以電擊肅慎洗白刃於遼水
高宗以風行營丘颺青煙於太岳二宗一祖功高道邈
我開元神武皇帝夷内難纂前緒皇綱弛而更張帝典
墜而還舉從萬人之後欲安一物之失所頃年祀后土
夜吐神光中歲燎皇天晝聞山語曠緜古而未覿非軒
頊而誰與宜樂功成當崇簨簴貞觀草創已模五莖六
英開元增修更叶黃鍾大呂命䕫典事大制宮懸鳴絲
則文動奏金則武宣羽旄含其春露干戚耀其秋天慶
雲旣同於舜日大風無異於漢年於是八音具舉六樂
斯備工無奪倫守不假器伏羲之瑟琴有序女媧之笙
簧畢萃乘逸韻於伯牙得遺音於師摰窮搏拊之深術
盡戛擊之幽致動角則寒谷花明叩商則春林葉墜聲
無誤曲周郎之顧何施調有雅音季子之聽應異初舞
而魚躍龍騰終曲而鶴翔鳳至誠可以克諧神人交暢
天地者矣且述者彰於有聖作者表於有功徵乎正始
繫彼國風聲邪則道澆俗獘調雅則人和年豐當今八
風通六律同其音正其氣雄文昭德而那對武盡美而
未工聆響皆清比無聲而無臭聞風自悅何自西而自
東誠宜播在金石永永無窮有龐眉垂白之老擊壤而
歌曰功成作樂兮帝力則那樂正崇德兮雅頌則多雲
門之典兮大呂之歌金石節奏兮絲竹駢羅天地巳正
兮神人以和兩階舞羽兮三邊止戈擊壤鼓腹兮不識
其他客有獻成功之頌九重深兮其若何
作樂崇德賦(以王者順動殷薦趨時爲韻)(唐)闕名
我皇以合天爲德神化爲勲鄙銘功於彝器思播德於
樂文由是播大章大夏表克長克君美韶者舜慙濩惟
殷未足方其至美而且讓其樂云於是俗泰時康近服
遠信聲諧六律事從百順樂府爰闢宮懸始震樹干羽
而駢羅列鏞鼓而充牣八佾之疾徐無失九成之洪殺
克慎惉懘不生子諒咸進洋洋玄化流於筦磬之中泱
泱大風發於絲竹之韻觀夫崇德之祭也郊上帝祀方
祗配祖列位崇壇奉犧六代明備千官肅祗殷薦咸若
嘉肴孔時聲音上聞同韶之盡美戩榖下降知神之格
思於時曙色初分祥風微扇肅肅嚴配隂隂嘉薦聲明
動於皇天文物驚於赤縣至矣哉德不崇無以表金石
之娛樂不作無以表天地之符樂作而萬方草偃德表
而八裔風趨昔先代之薦也或中和罔紀鏗鏘罔假徒
載考而載擊非大者而遠者孰若奮至聖之光薦明德
之香陋咸池於堯帝笑舞象於周王秦穆之鈞天遠設
軒皇之廣樂空張聖上猶兢自持非禮勿動鄭衛斯斥
溺音是恐客有聞至德之音知我皇之所以垂拱
延和殿奏新樂賦(宋)蘇軾
皇帝踐阼之三載也治道旁達王功告成御延和之高
拱奏元祐之新聲翕然便坐之前初觀擊拊允也德音
之作皆效和平自昔鍾律不調工師失職鄭衛之聲旣
盛雅頌之音殆息時有作者僅存遺則於魏則大樂令
䕫在漢則河間王德俾後世之有考賴斯人之用力時
移事改嗟制作之各殊昔是今非知高下之孰得爰有
耆德適丁盛時以謂樂之作也臣嘗學之顧近世之所
用校古人而失宜峴下樸律猶有太高之獘爰改照尺
不知同失於斯是用稽周官之舊法而均其分寸驗太
府之見尺而審其毫釐鑄器而成庶幾改數以正度具
書以獻孰謂體知而無師時惟帝俞眷兹元老雖退身
而安逸未忘心於論討鏗然鐘磬之調適燦然簴業之
華好聊即便安之所奏黃鍾而歌大成行詠文明之章
薦英祖而享神考爾乃停法部之役而衆工莫與肄太
常之業而邇臣必陪天聽聰明而下就時風和協以徐
回歌曲旣登將歎貫珠之美韶音可合庶幾儀鳳之來
斯蓋世格文明俗躋仁壽天地之和旣應金石之樂可
奏延英旁矚念故老之不來講武前臨誚羣慝之交構
然則律制旣立治功日新號令皆發而中節磬筦無聞
於奪倫上以導和氣於宮掖下以胥悅豫於臣鄰以清
濁任意而相譏何憂工玉謂宮商各諧而自遂無愧音
臣嗚呼趙鐸固中於宮商周尺仍分於清濁道欲詳解
事資學博儻非䕫曠之徒孰能正一代之樂
九夏賦(有序)(元)汪克寬
周官鐘師掌金奏凡樂事以鐘鼓奏九夏王夏肆夏昭
夏納夏章夏齊夏族夏祴夏驁夏註曰金奏擊金以爲
奏樂之節金謂鐘及鎛先擊鐘次擊鼓以奏九夏夏大
也樂之大歌有九杜子春云裓謂爲陔王出入奏王夏
尸出入奏肆夏牲出入奏昭夏四方賓來奏納夏臣有
功奏章夏夫人祭奏齊夏族人侍奏族夏賓醉而出奏
陔夏公出入奏驁夏禮外傳曰朝聘燕享之禮或受之
於廟或延之於寢及祭祀在廟皆以樂納賓夫人助祭
出入奏齊夏周公制禮而樂章大者有九謂之九夏笙
師掌春牘應雅以教裓樂註曰以此三器築地爲之行
節按鄭康成曰肆夏詩也叔孫穆子與文王鹿鳴俱稱
三夏則九夏皆詩篇名頌之族類也左傳杜預註曰肆
夏樂曲名周禮九夏其二肆夏一名繁其三昭夏一名
遏其四納夏一名渠蓋擊鐘而奏此三夏也魯語又曰
肆夏繁遏渠呂叔玉曰肆夏繁遏渠皆周頌也肆夏時
邁也繁遏執競也渠思文也其說互異要之九夏皆樂
歌之名而不可考矣疏曰王出入令奏王夏尸出入令
奏肆夏牲出入令奏昭夏皆大司樂文四方賓來奏納
夏臣有功奏章夏夫人祭奏齊夏族人侍奏族夏四者
無明文或子春别有所見云賓醉而出奏陔夏者賓醉
將出恐其失禮故陔切之使不失禮鄉飲酒鄉射燕禮
大射賓出之時皆云奏陔云公出入奏驁夏者大射云
公入驁是諸侯射於西郊入時奏驁夏不見出時而言
出者樂師行以王夏出入禮同則驁夏亦出入禮同故
兼云出也此九夏王夏惟天子得奏諸侯以下不得肆
夏則諸侯得奏故燕禮奏肆夏大夫以下不得故郊特
牲云大夫奏肆夏由趙文子始其昭夏以下諸侯亦用
之其驁夏天子大射入時無文故子春取大射公入驁
以明天子亦用也愚按賈公彦云鐘中得奏九夏者謂
堂上歌之堂下以鐘鼓應之故陳氏樂書云堂上堂下
之樂兩者並用作方其工之升歌也搏拊而鐘磬作焉
黃鐘之鐘鳴於堂上而堂下之編鐘應之黃鐘之磬鳴
於堂上而堂下之編磬應之所以節歌者之句也先儒
說書笙鏞以間則曰堂上詠歌則堂下之樂不作堂下
奏樂則堂上之樂不作抑獨何邪今考舜典云歌永言
聲依永律和聲八音克諧而左傳云歌鐘二律又云金
奏肆夏則歌與鐘鼔並疏言是矣乃爲之賦曰
厥初玄黃之肇判兮囿至和之絪緼大音隱於沖漠兮
聞窅默而無聞繄聖神之繼生兮泄堪輿之清淑聆玉
鸞之啾啾兮契中聲於嶰竹姬后儼而祗敬兮躋八埏
於時雍偉大武之有作兮神瞽聰而能調協兩間之沖
豫兮紛玉琯於典同固濬哲之工巧兮道太和於王朝
展九夏以爲詩兮合登歌於金奏皇剡剡而進却兮曳
袞衣之委蛇駕六龍之蜿蜿兮齊玉軑而並馳奏首章
於王夏兮鳴笙鏞之參差靈氣冉其下征兮神洋洋乎
左右孰好修而主之兮忽奔走於先後陳肆夏而浩歌
兮竽瑟鏗其雜糅美騂犧之繭栗兮命櫝蓍爲予占之
曰薦是以明禋兮豈有神其舍之旣在滌之潔蠲兮昭
夏奏而來思百神繽其並迎兮舞干翟之陸離集磬筦
之鏘鏘兮輅簡狄之新釐四國率其來賓兮冠岌岌而
偕至叩帝閽而開關兮執玉帛而爲贄工歌納夏以延
之兮陳萬舞於其次無此疆而彼界兮懷秉彝之淵粹
惟爾甥舅叔父兮敵所愾而獻功宣昭明於章夏兮鳴
宮縣之編鐘列俘馘而充庭兮羣舞抃而從容迨肆筵
而燕樂兮錫秬鬯與彤弓魚軒招搖而戾止兮粲副禕
之姣服亶佐助於王侯兮執豆籩於瑶席靈連蜷而旣
留兮奠瑚璉於黍稷疏緩節於齊夏兮舞繽紛而繁飾
宗支衍而蕃碩兮侍孫子之振振族夏歌而應律兮鏘
瑶簴之鏗金嘉賓式燕而旣醉兮羌屢舞之僛僛陔夏
以爲行節兮鳴鐘鼓而送之偕西階之踧踖兮聿折旋
於矩規八音紛以節奏兮實王心之所始猗嗟邦君之
郊射兮駕言邁而云返詠驁夏而容與兮珠纍纍而若
貫龡籥管而拊鼓兮颺翠旌之縵縵惟兹九頌之迭奏
兮與至尊而俱作侯庸肆以曁驁兮亦康娛而愉樂思
聖德之博大兮宣鬱閼於穹愕惜簡編之煨燼兮紛記
註之參錯何宇文之郊兮嗤高齊以授私隋堅登歌以
皇夏兮法蒼籙而陳辭擬大明於螢爝兮測滄海於瓢
蠡紀班班於殺青兮貽來今之笑嗤惟聖元之涵煦兮
洽重熙於覆載播繩音於樂歌兮極雄偉而宏大軼姬
周而過之兮翕五音之繁會抒菲言以作頌兮歌懿德
於時邁
御定歴代賦彙卷九十
