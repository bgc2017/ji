欽定四庫全書
御定歴代賦彙外集卷四
言志
玄覽賦梁元帝
歲次旃蒙月建司空變凌隂之吕扇廣莫之風蕭子褰
帷九水作牧三宫乃盱衡而言曰惟天為大惟堯則之
惟地蓋厚惟王國之粤我皇之握鏡實乃神而乃聖陳
六聯於八則弘九職於三令運璇樞而御宇執玉衡而
齊政大矣廣矣無得而稱俯齱齵於軒羲諒斗筲於子
姒包河圖與洛書括龍官乎鳳紀超大德於百王高鴻
名於萬祀惟天縱於副后踰啓誦而惟首既倫儒於肅
成復斷獄於長壽豈止丕莊屈膝將令班鄭捧帚譬衢
樽而待酌若懸鐘之須扣前踰繫象之外聲高洙泗之
右伊俯己之顓愚謬聯萼於天衢筮東門而畫野創南
國而分墟詔伯宗以為儐誥内史而策書用分兹於茅
社從侯服而俾予類金獸以封建非桐珪以錫處爾其
湘水之東即我龜蒙魏甘露而分邑吴太平而定中鎮
麟山之崔嵬傍龍跡其穹窿金城高而相屬石燕起而
依風豈連鑣於分陜羨追蹤於二公彼琅臺之作守有
彭泗之嘉名殊並海之分地異魚石之所城經沈子之
高墉蓋水運之堤封謝禮樂之干櫓閱武騎之輣衝軾
錦車而前騖驅魚軒而繼蹤無復鸞歌鳳舞唯對綠柳
青松留吴宫之宿燕響平陵之夜鐘飛余轡而西征戍
太真之舊營鳴節鼓之金鐲屯戎車於石城戮滔天之
封豕斬横海之長鯨每輟書而歎息景樹德之風聲從
王役於鏡中浮文鷁而載鴻經謝亭而帳飲想彦伯之
高風度五城而騁望見三冀之無窮故以飛雲蒼隼白
鱧青桐金吾舍利鳴鶴紫宫眺方嶽乎雲間望赤坂之
朱殷想真長之送别懷思曠之還山此檜檝而方遠彼
松舟而未閒倦旅泊於新丘同渭水之不流或千人而
並唱乍萬人之相鈎毁橋由於瑗度鑿空資於伸謀睇
三茅之靈祕懷九轉之仙記紫臺石室之文青首銀函
之字獨有披霧之心彌軫凌雲之志捫殷碑之愴望挹
延州之高讓井觱沸而䖤蟺勢﨑嶇而低昂見傳巴之
度曲開安歌之浩唱想觀樂乎朝陽憶紆衣乎夕張迴
余舲之美風聳余棹乎雲陽彼桑梓之必敬况枌榆之
舊鄉將遊目於五湖乃浩覽於姑蘇臨閶門之跨水聳
重闕而開都睇太伯之卜祀爰避國於勾吴去西滸之
樂政尊東夷之楷模時渡谷水之陽尚想嘉禾之方壯
慶亭於吴后雄檇李於越王觀泉亭之涌波崖巍巍而
峨峨張素蓋而縈洲嶼馳白馬而越江沲鼓洪濤於萬
里曾未動於纖羅及戾止乎東甌登玉笥與銅牛山東
武而遥集鴈南海而飛浮巖亭亭其似蓋氣岧岧其若
樓登舜橋而延首瞰禹井而淹留御史之牀猶在督護
之門不修雖濫同而借寇媿人瘼之何求皇覽揆余之
忠誠詔入謁於承明既攝州於淮海且作尹乎中京慕
張生之摘伏挹邊延之勵精珥金貂而待問鳴玉珮而
趨庭兼三河及三輔總九緯乎九經揚王庭之俊選聞
褎然於前則時濫假於中台掌邦教之觀國乍南宫而
薦士且右鄉而表德判辟雍之樂語辨金馬之儒墨驅
安車以騁望壯天居之麗極詳夫皇王爰處本無定所
堯都平陽舜在冀方玄王居亳成周卜洛故知黃旗紫
蓋域中為大天地之所合風雨之所會蔭美氣之葱葱
浮卿雲之靄靄聳梁山而成闕縈長淮而似帶昔者甘
泉暉章平樂未央凌霄飛雨麒麟鳳凰九華仁壽百福
明光玉階紫闈雕柱錦牆木蘭為棟文杏為梁温臺冬
燠秋窗夏涼甲乙之帳庚辛之枋未有祗園之右齊之
仁壽用擬舟航長為稱首日殿月宫金池珠叢七重迢
遞千柱玲瓏虹橋左跨鴈苑南通紫紺之堂臨水青蓮
之臺帶風及夫皦光未旭更籌曙促猶然陽燧之火尚
執驪龍之燭或帶桃花之綬乍響玄山之玉爰八命而
建旟誠非親而勿居應鳴鞞於龍角覆緹幕於熊車開
轅門於淮渚泛艅皇之容與吟紫騮之長歌奏玄雲之
疊鼓開右座而納文設左廣而投武既風起而雲飛復
摧班而拉虎泛樓船而鬱紆憶霸楚之雄圖悲騅馬之
不逝忘鹿逐之長驅豈烏江之天險資赤帝之神符於
是途經灌壘水分當利彼吴王之連和延魏后之交質
趙將軍之建節辛侍中之奉使亮鼎足其何言限修江
而為二泊九井而問津蓋六服之都會方函谷之設險譬
魯陽之襟帶觀棄繻之裂帛見高車之輔軑顧濡須之
故巘每當食而忘飯鬭二虎於江干争兩龍於修坂既
凱捷而來旋遂鳴鐃而獨返彼銅山之可傷何驕容之
無方已築長洲之苑復實海陵之倉遂稱兵而内侮宜
朝起而夕亡原西陵以肇基始衝梯於士治載為前茅
之首實表勤王之師同薏苡之興謗成貝錦之深疑良
弓藏而高鳥盡入不謙而出不辭遊雷中而徜徉遇日
吉而辰良祀公瑾以桂酒薦忠肅以椒漿實討曹之英
策蓋謀桓之祕方衣披披而屢舞神欣欣而樂康弔劉
安於下雉聊載懷於惇史或策杖而龍飛或叱石而羊
起將雞鳴於天上遂埋魂於蒿里匪仙道之云偽蓋為
仁其由已經釣臺而高邁過鄂渚而西浮變青門之三
襲為黃塵之一丘城逶迤而中斷階陂陀而半留分沙
羨而啟鎮即開蕃於夏州星尚連於翼軫舍兼分於斗
牛麗滄浪之水清良信美乎濯纓嗟其釣而非釣復何
慮而何營羌有願而不獲拂蘭橈而上征冬已謝而春
辭聊方舟而水嬉看白沙而似雪望却月而成眉臨石
渚其如鏡玩弱柳其猶絲停赤壁而延佇聊愴望而方
思吴水鄉之舟檝魏陸産之臯貔本吴長而魏短况地
利與天時結憤風而炎上燎原火於驚颸灰霧霏而擊
馬箭參差而麗龜成班車之逸氣碎當途於鹿糜分洞
庭於吴上限東益於巴丘如淄澠之相别似涇渭之分
流雖滔滔而直瀉終耿耿而横浮想蘭香之薦枕懷娥
皇之夜遊若夫子瑜設險之記閻遨游泳之地既下車
而踐境早詢求於方志曉泊鬻拳之津夕瞻荒谷之寺
居柳下而布德坐棠隂而高視班六條於宰邑賢十部
於從事每題輿於仲舉豈虚名乎叔治藉務隙於登臨
乃紛吾之本志時復設羽蓋揚旌旆乘雕玉從貝帶浮
雲起登高唐泛枉渚望涔陽荆棘生於龍門之下狐兔
穴於馬牧之旁臨章華而流盼見舊楚之淒涼試極目
乎千里何春心之可傷其舊渚宫也夾江帶阡布濩井
田通逵交迸高門接連人腰水心之劒家給火耕之田
既追隨而得性實燕處而超然若平臺之中觀閣相通
雄梁渡水壯翼臨空金堤之路銅鞮之宫閣寫凌霄路
布麗譙横走馬而為觀擬牽牛而作橋爾乃樹之榛栗
椅桐梓漆三色黃甘千戶朱橘桃蔭井而成蹊萍浮江
而泛實蟬鳴枝而候稻范飛冠而吐蜜復有水底石髮
山筋地骨書帶新抽屏風互發反魂長生靈壽女貞金
鹽玉䜴堯韭舜榮交讓之目代謝之名忘憂長樂枇杷
鼓筝竹則篔簹綠菉交戰策皮淚沾虞后龍還葛陂便
娟防露檀樂夾池聊右書而左琴且繼踵於華隂彼門
人之問道各家求而有心先鉛擿於魚魯乃紛定於陶
隂識三家之云謬知五門之可尋時仰稟於皇猷討巴
濮於禆鯈乃稜威於華墨出車檻之云修觀月窟之入
附覩日勒之來遊既虎牙而成號又龍額而為侯仰皇
德之洪深疑朱離於佅任見白題之蹋鼓看鳥孫之學
琴獻桂條之良賮奉桃枝之怪琛嗤聚米於馬援哂畫
地於臧旻彼蠢爾之為鯁伊憑陵而未静異黃巾於黑
山非綠林於青嶺余喟然以指蹤實濟寬而持猛負步
光之文劒驚漢陽之夕景麾靈琚之左轉光玳簪而右
篸白雲生而陣合紅塵起而軍暗於是驅驌驦命蹶張
迴翠蓋之金瓜臨絳宫之玉堂擬都護之戊已模荆尸
之甲裳作齊軍之減竈斆燕師之卧牆觀田畯於虞澤
命車右而前驅猶從戎於細柳若驅馬於長榆矜猿鳴
之抱木傷兔走之依株每愀然而作色方載馳而轉軾
閱放麑而興憫對亂鱗而動惻矧高宴於城隅駐五馬
而踟蹰乃有青琴碧玉絳樹綠珠西河王豹東野緜駒
蘭釭夕然合璧斜天照流風之迴雪映出水之初蓮非
吾心之所悦曾未始而流連濫叨榮於分陜踰一紀之
星躔子既生而冠字嗟留滯以迴邅罷臨邊之瑞節觀
楚黎之卧轍向秋野之蒼茫對寒江之幽咽散歸雲之
鬱蓊吐長風之飉&KR0008;聞羌笛之哀怨聽胡笳之悽切慘
余袂兮淚成行攀余轅兮不忍别奉信圭而入朝驅駟
馬而乘軺既總司於戎旅亦兼飾於豐貂登贙踞而目
極忽平原之已超帶方逵之九軌接馳道之三條彼重
門之擊柝馮霞起以建標雜丹樓以藻井間青山於綺
寮瞰落星之嵸巃覩㸌火之迢遥鬱如蓬萊之臨滄海
憬如崑崙之出絳霄函夏之所覿江漢之所朝若夫天
不愛道地不愛寶賓連紫達華平朱草麒麟五色飛兔
雙翼集我君圃之旁游我帝梧之側於斯時也天子郊
禘于圜丘高玉簡於東漢邁金版於西周奏蒼璧而服
大裘樂有雲翹之舞牲非繭栗之牛設黃琮而禮地望
方澤乎神州節會咸池之琯冕無繁露之旒觀三農乎
九穀薦黍稷之穜稑命甸師而清塵詔封人而出宿敬
青壇而致虞動翠耜而祈穀時季春之上已臨祓禊乎
沼沚杏花發於露寒棘實浮於濛汜爰長久之御節採
日精於山趾天策夜而動星鈎陳朝而按軌予是時也
陪玉軑飾金羈驅騄駬躍翠羆乘倜儻控權竒寶劒昭
晰綵&KR0008;陸離乍俯馬足時仰月支見靈烏之占巽觀司
南之候離習執鞭而珥筆雖日夕而忘疲粤重明堂地
景己乎正陽乃八窗而四達開上圓而下方置隂鑒之
明水設珪瓚而盈觴誶天官乎冢宰服端委而辨方虔
植物之蕰藻鄙將饗之牛羊藉鴻私而置傳復推轂而
懷方泝蛟川於匯澤沿鵠塞於潯陽何蠡川之浩浩而
匡袖之蒼蒼其匡袖也盤紆崷崪嶾嶙鬱嵂峻極於天
干霄秀出岑嶔﨑&KR2337;烏兔蔽虧㟏岈豁開背原面野噴
飛流於天末鼓雷霆於巖下聳高館於雲中聯叢祠於
星社雕甍綺閣吁可畏其欲落雲霧杳冥縈萬嶺而俱
青照曜山莊岧嶤石梁鴈門餘帳隆安故牀鏡臨江而
分影爐銜花而共香若乃羽族徘徊察風應雷鴛鴦感
夢乾鵲知來露華挾雌而嘯侣銜環帶壟而含猜孔接
影而䬙颺鶄交頸而毰毸爾其彭蠡際天用長百川沸
渭渝溢瀲淡連延大則浩汗滉漾細則澆灌潺湲遇祈
飇之弗爽彼所報之無愆且摶搖以九萬乍高飇而三
千其中則有瀺灂嘉魚燕羽龍䰅戴星含石蒲身雉軀
乍浮圓鏡時泛明珠報蕩子之長信送仙人之短書恥
觀魚而為樂解舒鴈於高繳必冀孔愉之龜當如噲參
之鶴愾衝冠而發憤嗟吾人之施薄觀進退於我生每
篤靖而居貞羞為金谷之冨不矯石閭之清每鞠躬而
遵節藉王道之既平貴静者人所便予得之於自然非
三百之不足惜五十於豐年笑汙斜之行潦喜甘雨於
石田飛新梅於倡粉拂輕絮於房緜月芝抽而曉落燈
花開而夜然菊從風而金散荷帶水而珠圓己寤歌於
折柳復行吟而採蓮課七分與六日推兩地與參天夕
章程而鈎股亦剡注而參連幼墳籍以自娱迄方今而
不渝雲氣芝英之簡懸針倒薤之書緘乎蒸栗之帙飾
乎酸棗之珠擬河獻之留真希淳于之席珍臨秋水之
至樂登春臺而自欣鑿戶牖而長望混木鴈而兼陳嗟
今來而古往聊絶筆於獲麟
哀時命賦(漢)嚴忌
哀時命之不及古人兮夫何予生之不遇時往者不可
攀援兮來者不可與期志憾恨而不逞兮抒忠情而屬
詩夜炯炯而不寐兮懷隠憂而歴兹心鬱鬱而無告兮
衆孰可與深謀欿愁悴而委惰兮老冉冉而逮之居處
愁以隠約兮志忱抑而不揚道壅塞而不通兮江河廣
而無梁願至崑崙之縣圃兮采鍾山之玉英擥瑶木之
樿枝兮望閬風之板桐弱水汨其為難兮路中斷而不
通勢不能淩波以徑度兮又無羽翼而高翔然隠憫而
不達兮獨徙倚而彷徉悵戃罔以永思兮心紆軫而增
傷倚躊躇以淹留兮日饑饉而絶糧羌抱景而獨倚兮
超永思乎故鄉廓落寂而無友兮誰可與玩此遺芳白
日晼晼其將入兮哀余壽之弗將車既敝而馬罷兮蹇
邅迴而不能行身既不容於濁世兮不知進退之宜當
冠崔嵬而切雲兮劒淋漓而縱横衣攝葉以儲與兮左
袪挂於扶桑右衽拂於不周兮六合不足以肆行上同
鑿枘於伏羲兮下合矩矱於虞唐願尊節而式高兮志
猶卑夫禹湯雖知困其不改操兮終不以邪枉害方世
並舉而好朋兮壹斗斛而相量衆比周以肩迫兮賢者
遠而隠藏為鳳凰作鶉籠兮雖翕翅其不容靈皇其不
寤知兮焉陳詞而效忠俗嫉妒而蔽賢兮孰知予之從
容願舒志而抽馮兮庸詎知其吉凶璋珪雜於甑窐兮
隴廉與孟陬同宫舉世以為恒俗兮固將愁苦而終窮
幽獨轉而不寐兮惟煩懣而盈胷魂眇眇而馳騁兮心
煩冤之&KR0885;&KR0885;志欿憾而不憺兮路幽昧而甚難塊獨守
此曲隅兮然欿切而永歎愁修夜而宛轉兮氣涫鴻其
若波握剞劂而不用兮操規榘而無所施騁騏驥於中
庭兮焉能極夫遠道置猿狖於櫺檻兮夫何以責其捷
巧駟跛鼈而上山兮吾固知其不能升釋管晏而任臧
獲兮何權衡之能稱箟簬雜於黀蒸兮機篷矢以射革
負擔荷以丈尺兮欲伸要而不可得外迫脅於機臂兮
上革聯於矰弋肩輕側而不容兮固陿腹而不得息務
光自投於深淵兮不復世之塵垢孰魁摧之可久兮願
退身而窮處鑿山楹而為室兮下披衣於水渚霧露濛
濛其晨降兮雲依微而承宇虹霓紛其朝霞兮夕淫淫
而淋雨怊茫茫而無歸兮帳遠望此曠野下垂釣於谿
谷兮上要求於仙者與赤松而結友兮比王喬而為偶
使梟羊先導兮白虎為之前後浮雲霧而入冥兮騎白
鹿而容與魂怔怔以寄獨兮汨徂往而不歸處卓卓而
日遠兮志浩蕩而傷懷鸞鳳翔於蒼雲兮故矰繳而不
能加蛟龍潛於旋淵兮身不挂於網羅如貪弭而近死
兮不如下遊乎清波寧幽隠以遠禍兮孰侵辱之可為
子胥死而成義兮屈原沉於汨羅雖體解其不變兮豈
忠信之可化志怦怦而内迫兮履繩墨而不頗執權衡
而無私兮稱輕重而不差慨塵垢之枉攘兮除穢累而
反真形體白而質素兮中皎潔而淑清時厭飫而不用
兮且隠伏而遠身聊竄端而匿跡兮歎寂寞而無聲獨
便悁而煩毒兮焉發憤而紓情時曖曖其將罷兮遂悶
歎而無名伯夷死於首陽兮卒夭隠而不榮太公不遇
文王兮身至死而不得逞懷瑶象而佩瓊兮願陳列而
無正生天墜之若過兮忽爛漫而不成邪氣襲余之形
體兮疾憯怛而萌生願一見陽春之白日兮恐不終乎
永年
哀千里賦(梁)江淹
蕭蕭江隂兮荆山之岑北繞琅琊碣石南馳九疑桂林
山則異嶺竒峰横嶼帶江雜樹億尺紅霞萬重水則遠
天相逼浮雲共色沄沄無底溶溶不測其中險如孟門
豁若長河參差巨石縱横龜鼉若乃夏后未鑿秦皇未
闢嶄巖生岸迤邐成迹馳湍走浪漂沙擊石伊孟冬之
初立出首夏以歸來自出國而辭友永懷慕而抱哀魂
終朝以三奪心一夜而九摧徒望悲其何及銘此恨於
黃埃於是鴻鴈既鳴秋光亦窮水黯黯兮蓮葉動山蒼
蒼兮樹色紅思雲車兮沅北望蜺裳兮澧東惜重華之
已沒念芳草之坐空既而悄愴成憂憫默自憐信規行
之未曠知矩步之已難雖河北之爽塏猶橘柚之不遷
及年歲之未晏願匡坐於霸山
哀江南賦(有序)(周)庾信
粤以戊辰之年建亥之月大盜移國金陵瓦解余乃竄
身荒谷公私塗炭華陽奔命有去無歸中與道銷窮於
甲戌三日哭於都亭三年囚於别館天道周星物極不
反傅爕之但悲身世無處求生袁安之每念王室自然
流涕昔桓君山之志事杜元凱之平生並有著書咸能
自序潘岳之文彩始述家風陸機之詞賦先陳世德信
年始二毛即逄喪亂藐是流離至於暮齒燕歌遠别悲
不自勝楚老相逢泣將何及畏南山之雨忽踐秦庭讓
東海之濱遂餐周粟下亭漂泊高橋羇旅楚歌非取樂
之方魯酒無忘憂之用追為此賦聊以記言不無危苦
之詞唯以悲哀為主日暮塗遠人間何世將軍一去大
樹飄零壯士不還寒風蕭瑟荆璧睨柱受連城而見欺
載書横階捧珠盤而不定鍾儀君子入就南冠之囚季
孫行人留守西河之館申包胥之頓地碎之以首蔡威
公之淚盡加之以血釣臺移柳非玉關之可望華亭鶴
唳非河橋之可聞孫策以天下為三分衆纔一旅項籍
用江東之子弟人唯八千遂乃分裂山河宰割天下豈
有百萬義師一朝卷甲芟夷斬伐如草木焉江淮無涯
岸之阻亭壁無藩籬之固頭會箕斂者合從締交鉏耰
棘矜者因利乘便將非江表王氣終於三百年乎是知
并吞六合不免軹道之災混一車書無救平陽之禍嗚
呼山嶽崩頹既履危亡之運春秋迭代必有去故之悲
天意人事可以悽愴傷心者矣况復舟檝路窮星漢非
乘槎可上風飇道阻蓬萊無可到之期窮者欲達其言
勞者須歌其事陸士衡聞而撫掌是所甘心張平子見
而陋之固其宜矣
我之掌庾承周以世功而為族經邦佐漢用論道而當
官稟嵩華之玉石潤河洛之波瀾居負洛而重世邑臨河
而晏安逮永嘉之艱虞始中原之乏主民枕倚於牆壁路交
横於豺虎值五馬之南奔逢三星之東聚彼凌江而建國始
播遷於吾祖分南陽而賜田裂東嶽而胙土誅茅宋玉之宅
穿徑臨江之府水木交運山川崩竭家有直道人多全節訓
子見於純深事君彰於義烈新野有生祠之廟河南有胡書
之碣况乃少微真人天山逸民階庭空谷門巷蒲輪移談
講樹就簡書筠降生世德載誕貞臣文詞高於甲觀模楷
盛於漳濱嗟有道而無鳳歎非時而有麟既姦回之奰逆
終不悦於仁人王子濱洛之歲蘭成射策之年始含香於
建禮仍矯翼於崇賢遊洊雷之講肆齒明離之冑筵既傾
蠡而酌海遂測管以窺天方塘水白釣渚池圓侍戎韜於
武帳聽雅曲於文絃乃解懸而通籍遂崇文而會武居笠
轂而掌兵出蘭池而典午論兵於江漢之君拭玉於西河
之主於時朝野歡娱池臺鐘鼓里為冠蓋門成鄒魯連茂
苑於海陵跨横塘於江浦東門則鞭石成橋南極則鑄銅
為柱橘則園植萬株竹則家封千戶西賮浮玉南琛沒
羽吴歈越吟荆豔楚舞草木之遇陽春魚龍之逢風雨
五十年中江表無事王歙為和親之侯班超為定遠之
使馬武無預於甲兵馮唐不論於將帥豈知山嶽闇然
江湖潛沸漁陽有閭左戍卒離石有將兵都尉天子方
刪詩書定禮樂設重雲之講開士林之學談劫燼之灰
飛辨常星之夜落地平魚齒城危獸角卧刁斗於榮陽
絆龍媒於平樂宰衡以干弋為兒戲縉紳以清談為廟
略乘漬水以膠船馭奔駒以朽索小人則將及水火君
子則方成猿鶴弊箄不能救鹽池之鹹阿膠不能止黃
河之濁既而魴魚赬尾四郊多壘殿狎江鷗宫鳴野雉
湛盧去國艅艎失水見被髮於伊川知百年而為戎矣
彼姦逆之熾盛久遊魂而放命大則有鯨有鯢小則為
梟為獍負其牛羊之力凶其水草之性非玉燭之能調
豈璿璣之可正值天下之無為尚有欲於羈縻飲其琉
璃之酒賞其虎豹之皮見胡柯於大夏識鳥卵於條枝
豺牙密厲虺毒潛吹輕九鼎而欲問聞三川而遂窺始
則王子召戎姦臣介冑既官政而離逿遂師言而泄漏
望廷尉之逋囚反淮南之窮寇出狄泉之蒼鳥起横江
之困獸地則石鼓鳴山天則金精動宿北闕龍吟東陵
麟鬭爾乃桀黠構扇憑陵畿甸擁狼望於黃圖填盧山
於赤縣青袍如草白馬如練天子履端廢朝單于長圍
高宴兩觀當戟千門受箭白虹貫日蒼鷹擊殿竟遭夏
臺之禍終視堯城之變官守無奔問之人干戚非平戎
之戰陶侃空爭米船顧榮虚搖羽扇將軍死綏路絶重
圍烽隨星落書逐鳶飛遂乃韓分趙裂鼓卧旗折失羣
班馬迷輪亂轍猛士嬰城謀臣卷舌昆陽之戰象走林
常山之陣蛇奔穴五郡則兄弟相悲三州則父子離别
護軍慷慨忠能死節三世為將終於此滅濟陽忠壯身
參末將兄弟三人義聲俱唱主辱臣死名存身喪敵人
歸元三軍悽愴尚書多算守備是長雲梯可拒地道能
防有齊將之閉壁無燕師之卧牆大事去矣人之云亡
申子奮發勇氣咆勃實總元戎身先士卒冑落魚門兵
填馬窟屢犯通中頻遭刮骨功業夭枉身名埋沒或以
隼翼鷃披虎威狐假沾漬鋒鏑脂膏原野兵弱敵強城
孤氣寡聞鶴唳而心驚聽胡笳而淚下據神亭而亡戟
臨横江而棄馬崩於鉅鹿之沙碎於長平之瓦於是桂
林顛覆長洲麋鹿潰潰沸騰茫茫墋黷天地離阻人神
慘酷晉鄭靡依魯衛不睦競動天關争迴地軸探雀鷇
而未飽待熊蹯而詎熟乃有車側郭門筋懸廟屋鬼同
曹社之謀人有秦庭之哭爾乃假刻璽於關塞稱使者
之酬對逢鄂坂之譏嫌值耏門之征税乘白馬而不前
策青騾而轉礙吹落葉之扁舟飄長風於上游彼鋸牙
而鈎爪又巡江而習流排青龍之戰艦鬭飛燕之船樓
張遼臨於赤壁王濬下於巴丘乍風驚而射火或箭重
而回舟未辨聲於黃蓋己先沉於杜侯落帆黃鶴之浦
藏船鸚鵡之洲路已分於湘漢星猶看於斗牛若乃隂
陵失路釣臺斜趣望赤壁而沾衣檥烏江而不渡雷池
柵浦鵲陵焚戌旅舍無煙巢禽無樹謂荆衡之杞梓庶
江漢之可恃淮海維揚三千餘里過漂渚而寄食託蘆
中而渡水居於七澤濱於十死嗟天保之未定見殷憂
之方始本不達於危行又無情於禄仕謬掌衛於中軍
濫尸丞於御史信生世等於龍門辭親同於河洛奉立
身之遺訓受承書之顧託昔三世而無慙今七葉而方
落泣風雨於梁山惟枯魚之銜索入攲斜之小徑掩蓬
藋之荒扉就汀洲之杜若待蘆葦之單衣於時西楚霸
王劒及繁陽鏖兵金匱校戰玉堂蒼鷹赤雀鐵舳牙檣
沉白馬而誓衆負黃龍而渡江海潮迎艦江萍送王戎
車屯於石城戈船掩於淮泗諸侯則鄭伯前驅盟主則
荀罃暮至剖巢燻穴奔魑走魅埋長狄於駒門斬蚩尤
於中冀然腹為燈飲頭為器直虹貫壘長星屬地昔之
虎踞龍蟠加以黃旗紫氣莫不隨狐兔而窟穴與風塵
而殄悴西瞻博望北臨玄圃月榭風臺池平樹古倚弓
於玉女窗扉繫馬於鳳凰樓柱仁壽之鏡徒懸茂陵之
書空聚若夫立德立言謨明寅亮聲超於繫表道高於
河上更不遇於浮丘遂無言於師曠以愛子而託人知
西陵而誰望非無北闕之兵猶有雲臺之仗司徒之表
裏經綸狐偃之惟王實勤横琱戈而對霸主執金鼓而
問賊臣平吴之功壯於杜元凱王室是賴深於温太真
始則地名全節終則山稱枉人南陽校書去之已遠上
蔡逐獵知之何晩鎮北之負譽矜前風飇凜然水神遭
箭山靈見鞭是以蟄熊傷馬浮蛟沒船才子併命俱非
百年中宗之夷凶靖亂大雪冤恥去伐邸而承基遷唐
郊而纂祀反舊章於司隸歸餘風於正始沉猜則方逞
其欲藏疾則自矜於已天下之事沒焉諸侯之心搖矣
既而齊交北絶秦患西起况背關而懷楚異端委而開
吴驅綠林之散卒拒驪山之叛徒營軍梁溠蒐乘巴渝
問諸淫昏之鬼求諸厭劾之符荆門遭廩延之戮夏口
濫逵泉之誅蔑因親以致愛忍和樂於彎弧既無謀於
肉食非所望於論都未深思於五難先自擅於三端登
陽城而避險卧砥柱而求安既言多於忌刻實志勇而
形殘但坐觀於時變本無情於急難地惟黑子城猶彈
丸其怨則黷其盟則寒豈冤禽之能塞海非愚叟之可
移山况以沴氣朝浮妖精夜殞赤烏則三朝夾日蒼雲
則七重圍軫亡吴之歲既窮入郢之年斯盡周含鄭怒
楚結秦冤有南風之不競值西鄰之責言俄而梯衝亂
舞冀馬雲屯俴秦車於暢轂沓漢鼓於雷門下陳倉而
連弩渡臨晉而横船雖復楚有七澤人稱三戶箭不麗
於六麋雷無驚於九虎辭洞庭兮落木去涔陽兮極浦
熾火兮焚旗貞風兮害蠱乃使玉軸揚灰龍文折柱下
江餘城長林故營徒思拑馬之秣未見燒牛之兵章曼
枝以轂走宫之竒以族行河無冰而馬渡關未曉而雞
鳴忠臣解骨君子呑聲章華望祭之所雲夢偽遊之地
荒谷縊於莫敖冶父囚於羣帥硎谷摺拉鷹鸇批㩌冤
霜夏零憤泉秋沸城崩杞婦之哭竹染湘妃之淚水毒
秦涇山高趙陘十里五里長亭短亭饑隨蟄燕暗逐流
螢秦中水黑關上泥青於時瓦解冰泮風飛電散渾然
千里淄澠一亂雪暗如沙冰横似岸逢赴洛之陸機見
離家之王粲莫不聞隴水而掩泣向關山而長歎况復
君在交河妾在清波石望夫而逾遠山望子而愈多才
人之憶代郡公子之去清河栩楊亭有離别之賦臨江
王有愁思之歌别有飄颻武威羇旅金微班超生而望
返温序死而思歸李陵之雙鳬永去蘇武之一鴈空飛
若江陵之中否乃金陵之禍始雖借人之外力實蕭牆
之内起撥亂之主忽焉中興之宗不祀伯兮叔兮同見
戮於猶子荆山鵲飛而玉碎隨岸蛇生而珠死鬼火亂
於平林殤魂遊於新市梁故豐徙楚實秦亡不有所廢
其何以昌有媯之後將育於姜輸我神器居為讓王天
地之大德曰生聖人之大寶曰位用無賴之子弟舉江
東而全棄惜天下之一家遭東南之反氣以鶉首而賜
秦天何為而此醉且夫天道迴旋生民預焉余烈祖於
西晉始流播於東川洎余身而七葉又遭時而北遷提
挈老幼關河累年死生契闊不可問天况復零落將盡
靈光巋然日窮於紀歲將復始逼迫危慮端憂暮齒踐
長樂之神皋望宣平之貴里渭水貫於天門驪山迴於
地市幕府大將軍之愛客丞相平津侯之待士見鐘鼎
於金張聞絃歌於許史豈知灞陵夜獵猶是故時將軍
咸陽布衣非獨思歸王子
愍時賦(有序)梁宣帝
于謹平梁之後闔城長幼被虜入關又失襄陽故地乃
曰恨不用尹德毅言以致於是又見邑居殘毁干戈日
尋恥威略不振常懷憤懣乃著愍時賦以見其意其辭
曰
嗟余命之殊薄實賦運之逢屯既殷憂而彌歲亦坎壈
而相鄰晝營營而至晩夜耿耿而通晨望否極而反泰
何杳杳而無津悲晉璽之遷趙痛漢鼎之移新無田范
之明略媿夷齊之得仁遂胡顔而苟免謂小屈而或伸
豈妖沴之無己何國步之長淪恨少生而怯弱本無志
於爪牙謝兩章之雄勇恧二策之英華豈三石於鄠杜
異五馬於琅琊直受性而好善類蓬生之在麻冀無咎
而霑慶庶保静而蠲邪何昊穹之不惠值上帝之紆奢
神州鞠為茂草赤縣遶於長蛇徒仰天而太息空撫襟
而咨嗟伊古人之有懷尚或感於知己况華萼聯於霄
極寵渥流於無己或小善而必裦時片言而見美昔待
罪於禹州歴三考而見紀獲免戾於明時遂超隆於宗
子始解印於稽山即驅傳於襄水彼南陽之舊國實天
漢之嘉祉既川嶽之形勢復龍躍之基址此首賞之謬
及謂維城之足恃值諸侯之攜貳遂留滯於楚川等勾
踐之絶望同重耳之終焉望南枝而灑泣或東顧而潺
湲歸歟之情何極首丘之思邈然忽值魏師入討於彼
南荆既兵車之赫赫俄一鼓而凌城同寤生之舍許等
小白之全邢伊社稷之不泯實有感於生靈伊吾人之
固陋本漂泊於流萍忽沉滯於兹土復歲月而無成昔
千乘之畿甸今七里而盤縈寡田邑而可賦闕丘井而
求兵無河内之貲峙同滎陽之未平夜騷騷而擊柝晝
孑孑而揚旌烽連雲而迴照馬伏櫪而悲鳴既有懷於
斯日亦焉得而云寧彼雲夢之舊都乃標竒於昔者驗
往記以瞻今何名高而事寡寂寥井邑荒涼原野徒揄
揚於宋玉空咨嗟於司馬南方卑而歎屈長沙濕而悲
賈余國家之俟匡庶興周而祀夏忽縈憂於此屈豈年
華之天假加以狗盜鼠竊蜂蠆狐狸羣圉隸而為寇聚
臧獲而成師窺臨津渚跋扈江湄屢征肇於殷歲頻戰
起於斬時有扈興於夏典采芑善於周詩方叔振於蠻
貊伯禽捷於淮夷在逋穢其能幾會斯馘而搴旗彼積
惡之必稔豈天靈之可欺交川路之云壅理惆悵而未
怡
抱關賦(有序)(宋)王回
嘉祐五年回始仕為衛真主簿日負吏責憫已之不如
古人也作抱關賦
抱關之無責兮聊可充吾食兮匪可食兮吾何易兮抱
關之無愧兮聊可由吾仕兮匪可仕兮吾何累兮抱關
之無悶兮聊可託吾遯兮匪可遯兮吾何慁兮
經丘賦(有序)(明)石珤
頃在田畮始親稼穡徜徉丘壑亦足驩虞乃知七者之
作意非止於逃塵三農之流事亦兼夫適志樂則生矣
而豈徒哉昔人有言佩玉而心若槁木立朝而意在東
山竊嘗病其失出處之幾為依違之計既非懷藎以事
君亦豈樂道而忘勢以今觀之他人有心其則不遠容
有若此者也因感淵明﨑嶇經丘之語乃作兹賦以寄
興焉
經高丘以騁望兮獨延佇而徘徊遵卧龍之長岡兮陟
呼鷹之故臺覽宜安之廢墟兮拾兜鍪之繡苔懷珠履
之繽紛兮悵頗牧之不來方全趙之有國兮固用賢而
得士掎東壤之雄狐兮扼方城之封豕雖韓魏之近交
兮亦勤平而屢盟彼暴秦之虎噬兮又何怪乎縱横屈
澠池之一擊兮再奪氣於連城終將相之立朝兮不踰
漳而用兵伊振世之豪傑兮徒名存而骨朽宜達人之
大觀兮遽託情於杯酒籍既猖而興慟兮康又疎而被
戮相五柳之高風兮若停鸞而峙鵠予既惜今人之分
隂兮又慕往哲之遺躅爰﨑嶇而展遊兮抱山頭之黃
犢草茸茸而植杖兮波汎汎而浮舟樂故淵之馳魴兮
矯出谷之鳴鷗念遠遊之既歸兮存墨貂之敝裘撫伯
牙之孤絃兮感莊叟之犧牛露泥泥以沾衣兮佩凌風
之縹緲逢沮溺之偶耕兮遇丈人之荷蓧洌清泉之可
濯兮瑩石鼓之宜考望唐虞之大廷兮效岡陵之善禱
吾聞志士之未遇兮恒泮渙以徜徉苟吾道之固貞兮
楚非存而凡非亡抱隆中之雙膝兮銷南郡之隠憂馳
九折之畏阪兮凜飛雲之在輈悵蒼生之含望兮蹇東
山之漫遊忽青霄之乘路兮展黃扉之大謀則夫成四
海之式瞻兮固丘壑之所養或廟堂之潤色兮或江湖
之夢想進機衡而霖雨兮退鞅掌而棲遲惟坎止而流
行兮彼蒼蒼其命之乃知參天薄日之老栢兮固何以
異於秋菊之垂垂
遂虚賦(有序)(明)盧柟
姜次渠鄴之良郡貳為要路所忌徵入部士民傷之因
有所賦辭曰
丙辰暮春壯遊鄴都超反隩履平蕪羊腸走險鹿角通
衢蕩隂開其南邯鄲掎其北左引衡漳之浦右據太行
之塞誠京邑之藩屏霸王之區域於是鴻風昌慶雲蔚
大人起神龍會決閶闔兮叙長雲瀰四海兮歴河濆翶
韓陵兮俯洹野戢亶甲兮紹前勲若乃承流三輔翊戴
王室目牛無全害馬迸跡春秋郊行生物蕃息士女謳
歌鳥獸翔舞式乎四國爾其優游暇豫退食在公瓦雀
行案山鳥下廳青苔繞戶綠樹垂榮窺明月兮虚堂仰
浮雲兮太空佐卧治於淮陽資芳猷乎廣平誠希世之
哲匠乃邁古之化工爾迺梁父鬱興二塗並起静無寧
波動即覆軌蒼蠅鳴白黑溷市虎張真偽眩巾征車之
闐闐兮去東陽之舊疆歴鸕鷀之荒陂兮趠爛石之峗
岡虎澗罷嘯龍山蔑光瑶草就歇玉畹横傷風淒其而
啟塗雲蓊鬱而飄揚玄猿綠狖睢洟靸踏排林蹶石羣
呼狂驤於是賓北門張祖宴諸侯來方岳餞征馬鳴雲
旗亂笳鼓競起金石交作絲簧迭奏絪緼憭悷圉軋護
濩發言為酸振衣為喟左右淚落莫敢仰視豺狼嘷兮
路垂鴟梟鳴兮林間欲往從兮不可將獨處兮懷愆爾
乃君門萬里一視無際天閽攫人闐噁贔屓虎豹環繞
鈎蛇傍衛自非飛仙捷徑而分入又孰能排紫宫而謁
上帝於是燕國大夫退而歎曰僕本澹人游心太空涇
渭渾噩出入濛鴻等天地兮山川猶毛髮兮在躬我無
物而不得物無我而弗通總唐許於瞬息齊菌桂於一
終乃今神游於太玄遂吾虚於無窮為之亂曰若有人
兮乘紫煙入大化兮超蹄筌佩冠劒兮上下昭日月兮
回沿何蚊睫之少虞又奚足為吾芥焉
御定歴代賦彙外集卷四
