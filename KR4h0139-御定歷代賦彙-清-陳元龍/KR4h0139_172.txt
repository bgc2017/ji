欽定四庫全書
御定歷代賦彙補遺卷七
治道
仁者之言其利溥賦(宋)劉弇
君欲圖治臣當志仁至矣斯言之告溥哉為利之均始
陳温厚之辭徐禆庶政終致休明之澤廣被烝民夫惟
四海之廣無窮一人之臨至寡謂為之法制雖係於君
上然物之寬恕實藉乎仁者優游亮直來篤論於上聰
普博淵深洽湛恩於中夏誠以惻隠之德素備憯怛之
心内持一啟沃盡蓼蕭之澤一贊襄皆行葦之慈禍貽
無俟於後悔罪苦靡容於横罹凡有說也民皆利之觀
過斯知方自立談之頃成功則一果周時措之宜膏澤
於是下乎民匹夫無不獲其所方明已任之莫重豈止
悔亡而有序淵若達德藹如法語推陳賤踊嘉晏子之
告齊别白蹊田美叔時之悟楚豈無厚貎終身戚施豈
無邪說觸塗詭隨蓋愛巳甚篤則愛物亦至而處情彌
厚則處人豈欺是必取布帛以兼暖恥風波之數危慮
既及此言斯善其大人格君之非初不勞於自反惠心
盡物之願曾莫見於容私故夫物則能供其求以民則
皆受其賜濟人何補於陋術移粟何嗤於末利又孰若
天回上聽之默識仆起積年之弊事已殊咸口徒深轉
末之滕無取屯膏終愧未光之施厥後俗既持薄說非
用情鄙矣嗇夫之便捷紛然戰國之縱横膏脣拭舌而
何有理奪剥膚椎髓而適資患生繁或勝簡偽斯奪誠
利口覆乎邦家悲聞班固傷人甚於矛戰歎起荀卿異
哉守中無待於多言寡信或生於輕諾蓋世濟其美者
由反君於道民受其弊者亦逢君之惡故知仁人之言
其為利也博
刑統賦(宋)傅霖
律義雖遠人情可推能舉綱而不紊用斷獄以何疑立
萬世之準繩使民易避撮諸條之機要觸類周知竊原
著而有定者律之文變而不窮者法之意文有未備既
設於問荅意有未顯又詳於疏議刑異五等例分八字
累贓而不倍者三與財而有罪者四私貸私備皆以字
為法餘親餘贓各隨文見義子孫非周親也或與周親
同曾高同祖父也或與祖父異贓非頻犯者後發須累
於前發身自傷殘者無避亦等於有避毆不必告也有
須告乃坐之毆詈不必聞也有親聞乃成之詈盗親屬
猶減等何况於詐欺詛父母為不孝可明於厭魅許嫁
有私約知殘疾養庶之流損人以凡論謂鬭毆殺傷之
類觀夫首從之法有正而有權加減之例或後而或先
失官物不償也坐而又償者以持守之别盗衆財必倍
也累而非倍者猶掌富之專罪因搜檢而得者許推於
狀外事須追究而正者聽言乎赦前出舉得利非物之
蕃息棄囚拒捕亦事之因緣誣輕為重者反坐所剩從
杖入徒者罪論以全會赦會降有輕於會慮議親議故
獨先於議賢配所犯徒杖不過於二百流刑加役里亦
止於三千又若親姑被出亦是親姑繼母改嫁即非繼
母責其已越則未過重乎未度矜其稍遠則不舉輕乎
不糾故屏服食論以鬭殺貿易官婢同於和誘併贓類
併法也而法兼於贓本部如本屬也而屬尊於部詐傳
制書情類詐偽私造軍器罪加私有言其變則或嚴未
得之始語其常則皆重巳然之後主典不原於覺舉官
物宜吝於給受已讐而竊則親等他人可以殺傷孰謂
扼喉之輕毆議夫制不必備也立例以為總條不必正
也舉類而可明官司捕逐法寬於救助主守故縱理異
於聽行借物係監臨者車計庸而船計賃買贓非盜詐
者流從重而徒從輕罪不首亦同自首盜已成猶為未
成義勝於服則捨服而論義情重於物則置物而責情
手足法齊於他物繼養恩輕於本生孫同於子者立以
承祖契同於符者用而發兵替流之役無丁難準徒加
杖同罪之刑至絞即依例除名大抵情偽不常也宜以
萬變通色目有異也難乎一槩理留住本為於工樂稱
人不及於奴婢部曲娶優於雜戶伯叔愛隆於刺史妻
非幼而准於幼女稱子而異於子五服定罪有親同於
疎六贓計貫或終如其始相侵不辨於尊卑相犯各加
於彼此誤殺係尊長者科之以過失對燒非積娶者論
之以棄毁篤疾戅愚亦合於三舍輕囚就重聽移於百
里事大不論乎失法重尤矜於死罪相為隠外止及於
祖孫理真減科内不行於兄姊信夫犯不知者輕必從
本親相殺者律必依常雖戲雖失而不從戲失親故乞
索不論於挾勢噫吏之於法也知非艱而用惟艱宜盡
心於議刑之際
無逸圖後賦(有序)(宋)陳普
陳時中見寄用其語意再作
彼美人兮心鐵石相厥君兮憂厥職求矩矱兮孰我同
有衮衣兮作無逸君子之作無逸兮殷三宗而三王申
之以告兮七嗚呼而成章艱難以箴砭兮耽樂以膏肓
拜首稽首誨言兮夙夜基命不敢康刑措不用兮實以
此致吾感開元比隆兮若涉淵而求濟數百字之炳炳
兮畢寫以為圖圖成上獻之君兮曰此不可一日無按
勤政之垂意兮非不兹鑒何山水之據易兮心先圖而
昏暗肆志聲色兮夜梨園而日華清委務姦邪兮相卜
林甫罷九齡蜀道間關兮誰使洒沾襟之泣西内凄凉
兮誰使遭露刃之驚逸之為害也至矣悔不篤信兮文
貞嗟不復見兮文貞
淳賦(元)袁桷
粤若邃古仁風熙熙擊壤灌隂以佚以嬉巷無夭瘥物
無癘疵祥麟應囿靈龜負池樂以導和禮以斥衺奫&KR0034;
其春渾渾其天守冲若虚不夸不鐫佩規帶矩養於深
淵擬諸樸兮文理具宣擬諸象兮充然渾完見不以迹
視不以形斟酌太和胚胎粹精居之莫疑神惟一清若
有若亡訖莫可名二儀絪緼肇分化醇人行乎中孰全
其真注兹玄酒澹兮在尊御史氏尹敏學潛珍服習典
謨葆厥靈根齋居静儀人莫可聞考諸庖犧其名曰淳
擬越裳獻雉賦(明)張元忭
繄周之興也漸仁磨義累洽重熙肆成后之幼冲儼宥
密以臨基輔周召之同心登運祚於昌期太和氤氲於
兩間禎符昭赫於四陲慶雲覆兮若蓋甘露降兮如飴
靈郊廓兮麒麟遊帝庭敞兮鳳凰儀庇洪庥兮鬯八埏
敷文命兮式九圍乃有卉服峝夷鳥音越裳雖正朔之
匪加訝海波之不揚曰中國其有聖人兮重九譯而來
王唯兹白雉誕此殊方竒毛皎兮灑雪妙體皜兮凝霜
抱太素兮獨全覽至德兮下翔炳乎文明之象爍矣聖
世之祥虎拜稽顙篚筐是將祝天子以萬年求錫福於
無疆在周之先燕禖肇迹白魚躍兮入舟赤烏戢兮止
屋鳩關關兮鵲巢應麟振振兮騶虞育帝眷德兮永徵
諒後先兮同輻嗟禽鳥兮無知胡得氣兮斯速矧戴髮
兮含齒寧自絶兮遐域嘻吁乎興王務修德以柔遠明
主或閉關而却獻危莫危兮履盈盛憂莫憂兮耽佚宴
旦謙讓兮未遑奭怠荒兮是諫兹聖哲之嘉謨歷百王
而為憲敬納誨於丹扆尚兢兢於宵旰
擬越裳獻雉賦(明)劉元震
伊蒼姬之崛興遘鴻龐之昌時纍德茂於奕世洽人文
乎來兹成誦紹天以闡繹公旦篤棐而勤施爾乃頻光
明之早譽竑叡喆之緝熙穆迓衡而旁作襲文武以重
輝邇嚮兮膠固逖聽兮風馳八表兮安瀾九有兮覆盂
昆蟲兮闓澤羣彙兮葳蕤釀泰和於宇宙調玉燭於璿
璣允功成而治定聿興樂而秩儀湛恩汪濊威靈雰沄
雲行川涌日煜雷殷潤之如海涵之如春德上際而下
蟠澤北暢而南浸雕題貫胸之長文身斷髮之民莫不
滌瑕穢而鏡至清慕譓誼而浴淳仁跂足引領率服咸
賓邕邕蹌蹌振振如也於是南夷之南爰有越裳振古
以來不通梯航至是挹玄流耀末光企巍巍拱明堂齎
希世之珍禽充庭實之圭璋發舟徼以北征越珠崖而
相羊歷炎風之歊蒸度瘴江之淼茫望辰極之緲緲趨
神州而來王藉九譯之頻繁遂至止於周疆於是叩闕
蒲伏仰而言曰蓋聞聖人出海波安奠清寧颺風潛今
兹之瑞積有歲年矣亶中國之有聖君乎何溟渤之澄
以恬也蕞爾遠人竊效尊親戴天履地涵惠泳仁爰獻
白雉以作賮琛天朝享之賁此殊垠夫王者德及於天
則列星明德及於地則百川平德及於萬物則靈植秀
而竒羽呈今諟雉也謝文錦之陸離被雪毳之純晶皭
縞練之不滓凌丹丘之瓊英暎顥月以騰輝弄清飇而
彌潔鷗鷺避而揜姿海鶴並而失白詎凡翮之可倫洵
太素之凝色考山海之仙經參玄符與神契雉千年而
始白表聖皇之靈異兹產毓於炎方應火德之昌熾維
時君臣協心上下勤毖履滿持盈愈謙愈抑乃稱訓以
謂之曰治所弗及不享其貢厥有來享服食器用吾將
盡其實不飾其文慎其感罔求其應兹方長慮而却顧
安敢夸祉而奓慶哉既而念來庭之晊欵惇柔遠之令
謨矜跋涉之間關慮回轅之迷塗乃研法制之妙乃剙
指南之車授符節兮慇懃反日南兮故居是將視羈縻
之大義而亦嚴夷夏之訏謨也當斯之際天庥滋福瑞
應充斥鳳凰和鳴騶虞屢出盈塞天淵榮施赫奕然而
穆清之上密勿之内猶且持兢兢切翼翼颺豳風勵無
逸敦共儉明信義厚黎元垂邦計四方無虞大猷允升
於慝於淑以别以旌申畫圻甸慎固提封都哉皇王遹
觀綦隆於是歌卷阿兮與天保樂既醉兮暨鳬鷖斂福
疇於皇極錫臣民而共之鞏定命於郟鄏緜赤烏之鴻
圖敕怠荒之儆戒永儷媺於唐虞
擬越裳獻雉賦(明)劉虞夔
猗自皇風逴煜帝治登閎荷天衢兮邕洽禔地釐兮昭
明連四海以清夷鞏覆盂之謐運六氣而旁魄諧調露
之聲以故釀化滭浡醇庥鬯平邇陿戴天而忘力荒憬
捧日而傾情大角銷氛旄頭寢兵鑿齒反踵之君窮髮
貫胸之萌罔不交臂奉貢屈膝效誠抱嘉瑞以輸款執
竒珍以受成皇皇哉億禩之藻鑠而百王之燀程也粤
周德之郅隆諶王道其灼普主兢兢而睿喆宣相几几
而公忠睹禮飾治兮其君萬齡樂象功兮其臣千古學
緝熙兮纘文世永清兮紹武物則蕩蕩由於夷庚人軌
雝雝躋於春圃㴑其時也紹天闡繹之烈既赫戲兮大
明諦其世也含哺鼓腹之甿羌沕噩兮如煦誠兩美之
必合亶九穹之篤輔紛和氣其潏沕而忻通快愜風其
曼羨而亡遻天賜嘉貺兮煥素質於翐&KR0008;之靈禽帝介
祉徵兮局閎仁於海嶠之僻土逖彼越裳之國逷居林
邑之邊文身祼跣人尠雧裳之制散髮蓬鬆家無戴&KR0034;
之傳蓋徼外蹇荒雖洪圖閡隔其不囿然日中豐照詫
德㝢均帡而廣延乃能翕純光於太始裒灝氣於重玄
産殊禎兮白雉出地際盛世兮赤龍翔天禀雪姿其融
耀兮翀繁毳而躒□賦玉彩其炳熿兮舞健翎而蹁躚
苞熊宗之精兮皓尾揭驕而&KR0008;踔象離明之德兮翹鳴
吚喔而輕妍如儀庭之九苞兮獨函光而樸古較摶霄
之六翮兮翻斂彩而凝然豈陳寶見竒為二童之所化
實虞華誕協應一德而來宣衷曰天啟謀惟人惎羌物
瑞之告呈繄葵心其肇企乘陽鼂兮古風睇赤縣兮懷
義覩澥渤其且泱漭兮既息濤而弗颺駕艅艎乃以連
卷兮祗抱雉以為贄峙王所兮暉暉映瑶階而曬曬於
斯時也君端委而秉珪相調元而襄治宗伯典儀職方
辨位敶庭實之修夸兮展素羽以當階望宸顔其款忠
兮瞻紫闈而受事寘諸臺沼鹿濯濯以攸同豢在藪郊
麟振振其作比右平左墄傍之以敭輝繡桷丹楹對之
而滋麗繽紛兮聳角陸離兮敭翹依帝所以啄餐豈驍
媒之儇視矧其時瑞重九譯琛共八荒玉帛聯翩孚於
冰天桂海之域梯航繹絡齊乎日出月支之方信神符
之天剖兮則遐均之上化故仙禽之地徵兮闡懿鑠於
殊疆格心惟相懋德惟王念窮陬絶徼恐鴻澤之未被
兮乃誇祥詡媺匪懿治之所遑將郤贄而不享允錫車
使歸翔灼哉帝化如環之來兮跨舜聖而滋煜冲哉皇
心為獒之郤兮纘武考以彌昌粤宛馬海青季歷徒煩
於使索彼元龜象齒清時亦偫於弋勷疇純粹其張庥
風兮夏翟當萬里而應瑞佗清和其茂洪烈兮海濱曠
千世而開祥慜隆懿之既邈忡徽禎之鮮彰羣翼或隨
乎蕭氏素精或見於永康胡德靈以堪稱祗詡舌之徒
張噫嘻社鳴聖生河清帝兆螣蛇遊霧而行應龍乘雲
而矯蓋祥不虚呈瑞為時表稽古甘露醴泉器車龍馬
之經綸朱英歷草連理同莖之逴皦允維象德而顯形
詎曰無因而紛杳諗沐義以浸仁斯瑞葱而禎㒟方今
大明膺圖萬歷始肇敷文解庖羲之繩偃武寢周宣之
旐八夤櫜矢穹廬銷鳴鏑之獷雄萬㝢安瀾炎海應伏
波而殲剿騶牙啓瑞鯨海成塵踰沙軼漠棧山航海之
環歲無虚月九真黃支翡翠火齊之賮府無停輪冉厖
與卭筰而請吏左賢並谷蠡以稱臣方將貢楛矢於窮
域通昭詧於遐垠亦何誇周風之熙穆徒以摛漢賦之
炳麟
銓衡賦(明)蕭子鵬
維皇嗣統聖治聿弘黃河清兮坤德斯應泰階平兮乾
象有徵載聘元老以車帛敬司冡宰於銓衡寔領提於
百職協寅亮於六卿維銓曰衡總允厥平酌多寡兮隨
量較輕重兮稱情彼四銓十銓之卒度亦曰中曰正之
是憑知人實難任賢則明内罔測兮括隠外罔别兮飾
形羌州里兮未目諗肆天下兮皆耳名嗟歟百官曷歸
於正百姓曷底於寧君心曷格厥非士習曷反厥誠悉
我宰而攸視於王國而是程明斯燭兮惟義其精量斯
宏兮惟仁其勝守斯確兮惟信乃貞決斯果兮惟勇則
成低昂隨變兮不限物以凝多寡適均兮不於我取盈
孰謂我宰掌量衡而不可并是曰股肱惟人良臣惟聖
企伊尹兮以一德而佐佑慕武公兮著抑詩而箴儆殆
有知厥由邪宅吾心而主静察精微於極致審舉錯於
一定不先著物於彼偏不後泥物於此競廓大公以無
我付物物於順應允作斯世之保衡大對吾皇之休命
嗟乎儒者逢時生靈之慶進一賢俊兮一國作福用一
不肖兮一國是病欣嘉善以奬廉潛剔姦而去佞輯九
有以咸和敦元化而益盛肅鯫生以斂容效贄御而供
令
典禮
郊禋賦(明)葉向高
伊坤維之奠壤兮含萬彙以資生曰崇報其維后兮覿
大享於周京於時景風用事兮柞木火而隂萌猗既協
此靈辰兮皇心肅而匪康咨百司以戒事兮吾將荅明
貺而趨蹌紛總總其靡營兮祓心乎無為之鄉相齋宫
之邃窈以絶氛兮躬萬乘以莅之集芬芳以為佩兮祥
光燦其陸離爰諏卜之式虔兮穆將愉乎靈祇乃命豐
隆使乘車兮屬飛廉以清塵屏祝融之蒸烈兮前望舒
而受成翠華縹緲其流映兮駟道連蜷而若雲排鳳闕
以高游兮升秘駕之轔轔驂蒼螭而服玉虯兮流蘇飾
而繽紛雕軫星馳乎周原兮轉黃屋於鉤陳衡牙轇轕
以先集兮萬騎濩布而駢闐笙匏嘈嘈而沸路兮若張
樂於洞庭之濆亦有清候之旅周廬之班搖鳴璫而驚
佩兮屬橐弭以扈鑾朱旗閃爍其干霄兮濟濟乎夾秴
輅之危冠是日也天宇廓其泬寥兮雲容容以温晏睠
墆翳之若驅兮光剡剡其有爛爰至止於郊宫兮爇明
膏以繼旦夜迢迢以欲央兮時朏朏其將燦蒙茸奉引
兮庖犧為御司樂鳴鋃兮燎師設炬帝乃佩瓊琚之華
飾兮秉圭璧以修容衮冕端其嵳峩兮含明德以飾躬
羣望秩秩在列兮楫衆祇而攸同薦黝特於方鼎兮藉
菁茅之葱葱張鈞樂於廣野兮奏賁鼓之&KR0034;&KR0034;荔薜結
而為芬兮若木噴其英華匪瓊漿之芬郁兮或餐吸乎
流霞也羣工儼以翔集兮亦助帝之休嘉也禮九獻以
既終兮樂六成而來下紺宇終宵以流素兮祥煙吐而
欲射甘液沾濡於壇壝兮蒼龍蟠蜿而隨駕衆恍惚而
忭舞兮莫萬靈之迓也誰云黍稷其維馨兮乃明德之
所藉也帝逍遥以容與兮猶秉德於中心曰余肆類其
弗莊兮神窅昧以難諶縱垂休其不余棄兮敢信乎百
禮之孔壬於是百僚合詞而進兮皇用格於彼蒼既九
埏以納祉兮宜受命之溥將昔虞廷之輯瑞兮類禋徧
乎羣望迨周家之基命兮永將享於牛羊况帝德其信
姱以要眇兮又何疑乎降福之穰穰若彼汾隂黷祀兮
典既篾稱卜郊圖䜟兮事益匪經此近世之陋習非明
哲之所程惟吾列聖有造兮嚴恭大象湛皇澤以涌灃
兮三靈荅響雖分合之異宜兮諒厥誠之弗爽迨帝愈
攬德以弗皇兮配欽明之蕩蕩彼神雖騖景以難度兮
溘埃風而來往於是旋鸞旌於周途兮肆王[車犬]而回遲
却千里之飛兔分謝玄澤之猶夷幹維張兮地軸開龍
淵澄兮馮夷迴岳靈謐兮景風諧寶鼎出兮神馬來溢
八方兮暢四垓億萬世兮樂康哉亂曰莫矣黃靈萬物
母兮悶彼方澤神之宇兮含化淳流配昊蒼兮山盈川
冲而無疆兮有聖者帝崇明祀兮展采揭虔象乃世兮
沐浴福應熙鴻業兮皇皇靈圖赫斯烈兮
郊禋賦(明)邵庶
維皇御極十有二紀湛恩龐洪藝則夷砥憲度著明統
緒順里孕帝道而齊驅陶王猷而軼軌宣二祖之重光
襲列聖之洵美奉定省以統天經儀雍肅以綏靈祉庭
充振鷺之侣階漸鸞鴻之臣戢武以征不譓敷仁以懷
兆民展采錯事修禮百神諸夏樂工百蠻獻珍蕩滌炎
荒之燄振清榆塞之塵先時執事告於秩宗曰時仲夏
隂氣初逢直方含弘粤在北封用昭舊典報禮其恭常
伯入告炎帝司治皋月之望一隂甫至蕤賓協律萬物
聚萃式展誠慤就乃隂位帝曰俞乎朕其舉哉戒飭羣
司各即其齋司空除太圻之壇金吾視堯陌之塗春官
獻頌禱之文監膳陳彛鼎之需維時天子迴視却聽澄
冲純白淵默雷聲宵旰疏食齋宿弗寧芬德馥郁戒日
妥靈然後金門曙啓玉輅晨馳虎賁後衞龍驤前驅雲
輝翠華之蓋露拂丹斿之旗都人繩繩而拱極多士濟
濟而承曦爾其風伯效悃清厥道兮祝融執衡潛厥燥
兮方澤戾止乃躬禱兮穆穆肅肅格穹昊兮琮玉殷薦
從厥德兮犢幣惟黃純以色兮犧尊疏布朴以質兮樿
酌筦簟素不忒兮郁哉煥乎地符精烈酌以明信達以
芳飶三事栗栗而祼將百執兢兢其陳列窈窕絲竹其
音鏗鏘鼗鼓其節奏空桑之如繹舞咸池而若綴三獻
云闋六變禮成萬祗醉止諸福攸呈玉瘞牲薶龍璇鳳
轉薰風偃草以迎軺紅雲獻岫而隨輦山嶽增輝兮蒨
蔥飛動含春兮婉孌凝赤子之歡心啓玄冥之戩善百
祀欽修兮咸秩兩宫長壽兮天騭阜民返始兮上儀丕
業昭垂兮紹述賡清廟之徽頌播講德之芳躅藴典引
之弘規揚皇仁之優沃亂曰虞始類禋儀制章兮用配
祖考思用光兮汾隂鄜畤戾厥常兮坤宫介禮黷勿臧
兮聖謨定矩邁前王兮懿典備舉翳我聖兮默導羣靈
達馨香兮多集純嘏迓禎祥兮聖夀千億祚無疆兮
恭和御製謁陵禮成奉聖母舟還京記事述懷賦
(明)夏言
維膺命以肇造鴻業兮天實純佑我太祖維定都以求
保丕基兮天實篤生我文皇據鍾陵金臺之南北峙兮
儼鬱鬱龍鳳之岡傳一世以至千萬世兮信天命之有
恒興禮必待百年兮非至聖其曷當肆我皇之撫運而
紹統兮動必取法乎三代之明王乃一心對越乎上帝
兮可以質鬼神之在旁念七聖功德之巍巍兮自文祖
以迄武皇抵陵謁以北詣天壽兮脩曠典以振四方之
綱既齋心以積敬兮復考禮以致其詳戒萬乘而翼慈
輿以俱發兮爰諏日得季春之良六師緫緫以扈蹕兮
歡聲震乎萬邦豈俎豆之具歆兮感至治之馨香伊皇
天皇祖之眷德兮龍舟送喜兆文孫之祥張廣樂於西
湖之上兮覽玉泉於金山之陽川后奉棹以先驅兮玄
武振旆而啟行拱慈顔之儼若兮俯臨汎容與而悅康
三辰正而百榖熟兮五兵弗試而斂芒覩太平之有象
兮頌我后之明明惟百辟承式之不暇兮顧臣力何有
於贊匡仰稽首而颺言兮願一人建極以聿開萬世有
道之長誶曰於穆聖主裕後光前聖文神武休德克全
二帝鑒兹百神享焉三代哲王道統是傳惟敬惟一惟
日顓顓永言保之億萬斯年
聖駕躬耕帝籍賦(明)莊履豐
帝天挺其聖哲兮躡堯舜之希蹤敕天命之時幾兮一
日二日而不敢康御㝢更七載兮曰寵綏之四方猗帝
業之遐鬯兮光天之下比屋而可封豈成周迺敢望兮
迺抑抑而謙冲本姬籙之攸永兮日亹亹於矇之誦維
民依在稼穡兮獨閔閔乎田功朕皇祖之肇祀兮載祀
典曰先農肆萬邦之嘉靖兮書無逸而寫豳風率首隆
於兹道兮以率育而勸功兹星烏之中律兮其有事於
先農之宫敦宗伯使視草兮循行屬之司空開阡陌之
畇畇築壇墠之崇崇道原路之砥砥修别殿之重重維
辨方以正位兮蓋就於國之東太史為吾以占吉兮歷
吉日吾將從太史先奏天子將出居齊宫告太室曰敬
以元日祈榖於上帝躬畊帝籍於是夙戒騶御特嚴警
蹕乘鸞路兮載青旂戴朱紘兮服蒼璧千官肅震兮若
衆星之拱北辰萬騎屈撟兮若羣類之兢朝日屬車負
播殖之器後宫獻穜稑之實方發軔於天津遂弭駕於
疆場穆穆皇皇蹲蹲肅肅配以少皞祀以先嗇禮以三
獻樂以八佾隱鐘鼓之砰磕兮越球鳴而戛擊酌秬鬯
之泔澹兮薌棍枇而吹肸神莫莫其來兹兮歆薦享乎
帝澤雖發生其有在兮實播種之於是日是日也天地
喣嫗草木勾萌近甸堪樂條風載揚農經叶兮授事農
正指兮告祥司徒進兮黛耜京尹手兮青箱紅靷懸兮
葱犗紺轅駕兮蒼龍天子始下靈壇移染屨冕而躬秉
耒以畊三推則土膏脈起四顧則溝塍砥平迨爾公爾
侯之迭進迺或五或九之嗣興庶人走千畝終仰藉帝
力遂及我疆蓋千耦以之孔皆一人於焉有喜下念此
昏作兮每身先而悅使上將致美乎粢盛兮羌盡力於
耘耔匪鈞盾之弄田徒夸矜兮兒戲準直既飭人神告
休執爵太寢式宴以酬靡薜荔以為席拆瓊枝以為羞
有酒如澠有肴如丘蓋三公九卿諸侯大夫皆御命曰
勞酒下逮庶人台背黃耉亦與宴勞為天子壽萬樂齊
百禮暨皇歡洽羣臣醉撞鐘告罷庶僚遂退五輅迴鑾
九旗還旆於斯時也居靡都鄙民無華裔側肩躡踵而
交集振裾掎裳而咸戾既以聳觀乎天顔莫不謳歌乎
聖世歌曰倬彼東郊理有疆兮大君至止敬斯皇兮必
躬必親供神倉兮神之聽之登穰穰兮以嘏曾孫受天
之明兮又歌曰倬彼東郊壇其崇兮大君至止敬斯隆
兮必躬必親率我農兮農迺不忒樂歲豐兮以祝天子
萬福攸同兮
經筵賦(明)范謙
惟明十葉嗣武聖孫膺寶歷而受圖建皇極以宅尊允
克綏於鴻烈亶作配於上京於時皇穹既格靈祗載禮
九廟肇禋百神綏祀帝籍告登辟雍莅只爰冲默以凝
神時臨朝而思理允惟六籍之淵泓實皇王之遺軌欲
鏡往以圖今宜澄源以清委乃召師臣乃命禮官檢熙
朝之故事疏儀制於經筵伊文華之列殿實密邇乎金
鑾矧列聖之所臨障芳猷其在前爰諏咨於穀旦紹盛
美以從先乃涓仲春曰維二日月凡三御朕罔自逸涼
燠攸居貞常靡忒眷我師儒惟其承式於是先期司宫
布茵門尹除門戒儀鸞以供帳肅衞士以嚴扃珠網錯
落而交布兮罘罳綺疏緜密以糾結兮雕櫺爇蘭荃與
椒桂兮藹葱蒨而蟠氤氲儼中央其端麗翊黼座於彤
雲其左則丘索連歸皇墳帝典纂繩契之微詮錯盤盂
之琬琰陳龜筴與龍圖肆葩章與麟管溯姚姒以窺夫
洪濛循蒼姬而極於正變其右則天禄珍貯石渠秘史
班馬遺文陳荀志紀燦貞觀之六典迄太平之載記綜
南北而貫華夷彙編年與紀事具衮鉞於幽潛凛鑒觀
於興替煌煌乎煜東璧而燿西崐儷星陳而日麗厥有
博達耆儒惇德老成承明舊侍金馬時英夙紬名理更
演前聞諧心口而自誓期披瀝其生平耀鸞膏而待旦
含雞舌以遲明厥惟昧爽宵衣斯起鼉鼓聲希鯨鍾鏗
止進百辟以起居承絲綸而唯唯徐振響於鳴弰乃雍
雍而旅退於是天子却寶座登乘輿太一挾輈勾陳拂
帷轉風雷於雙軗閃日月於龍旂介六丁而前驅兮羅
列宿以後隨度虹梁而歷金水兮屬馳道之逶迤望文
華而屆止兮劃璧門其雙披乃降輦而拾級以登陟兮
洵禹步而湯躋擁虎賁其翊衞於階序兮駐仙仗於軒
墀爾乃黃幄弘張丹扆載陳天威咫尺就日望雲繄其
發德音進儒紳元庸碩輔公孤上卿參以薇垣侍從之
班糾以蘭臺侍從之臣濟濟蹌蹌攝齊乃升朐臚贊拜
稽首平衡爰分曹以列侍儼鵠峙而鸞停於是太史呈
書侍臣拱案展縹帙兮琳瑯進牙籖兮璀璨講臣乃侍
立而前參仰重瞳於宵漢始依經以析理遂旁疏以流
貫上下乎古今極天人之浩瀚首帝典以恢盛治之規
模翼諸史庸鑑前王之理亂既卒講而進規猶反覆乎
終篇而三歎冀以聳悟乎宸聦庶幾其弼諧而襄贊時
乃皇心載啟天顔有喜徐端拱而言曰卿言旨哉朕其
繹矣惟我臣工咸思厥理尚交儆以無虞惟永孚於休
美顧我儒臣思亦勞只命大官以行庖詔饔人以酌醴
於是諸臣羣造而前再拜長跪祝聖德兮巍巍念皇心
兮亹亹惟典學圖於有終惟令聞期於不已振文治以
輝煌播皇風兮清駛於以軼虞夏而邁殷周追黃唐之
遐軌伊南越與北荒胥漸於聲教而靡靡乃歌既醉於
周京賡虞廷之喜起頌曰於惟皇王誕聖神兮淵涵沕
穆統道真兮時乃緝熙單厥心兮皇自敬德日兢兢兮
期予交修弼厥成兮於昭至治文德馨兮舞干兩階四
夷賓兮於萬斯年樂清寧兮
親蠶賦(晉)王禎
惟蠶有功萬世歸美廣物産之貨貲作人生之衣被仲
春之月天子詔后以躬桑大昕之朝内宰告期而命祀
於是詣靈壇降寶殿翠障夾乎道周鳳輦翔於畿甸順
春氣於東方朝先蠶於北面具夫青縹之服侑以芳馨
之薦當其疊承寵命適對韶光擇世婦於卜吉受鞠衣
於明堂崇開禁舘始入公桑援條有三聽女尚書之勸
止執筐不再受宫夫人之是將體之以坤儀之柔順視
之以母道之慈良破蟻以來庶養至於千簿獻繭之後
諒化被於多方
宴嘉賓賦(晉)王沉
朝陽曜景天氣和平君臣合德禮儀孔明酌羽觴以交
歡兮接恭敬以申誠嘉膳備其八珍兮絲竹獻其妙聲
樂周徧舞金奏克諧鍾儀之聽南風是哀義感君子慨
然永懷思我王度求福不回惟禮終而贊退兮實繫心
乎玉階
後苑燕射賦(宋)宋祁
執徐統歲少皞司秋月著授衣之令日紀吹花之游司
射謹官梓人庀具飾虎進侯張貍設步厞崇旌以虹拖
畫廣堋而雲布并夾并儲決拾相旅我物孔陽我儀用
光剡矢薦於夏箙雕弓出於扶桑采五施而列暈歌九
節而升堂萬乘來御羣心樂康弦隨月上弓與天張捨
拔則供應弦而中主皮劃其已徹勁羽飲而猶動駭踆
烏於日域震封狼於星冡皇衿兑說協氣雲蒸少府之
賜錢流地庖人之割肉如陵軒霞蕃后盤石宗英美發
的之希代咸奉觴而造庭射之為義是謂觀禮外則審
固而正躬内則雍容而繹志支左屈右之能項發口縱
之異或合宴序賓或算多與祭公用隼而射墉觀如牆
而揚觶中則得為諸侯爭有似乎君子然特人臣之善
容未識我皇之射意若夫修五常為弓矯百度為矢總
黎獻以植的罄緜區而除位參天地之控引順隂陽而
張弛一發則英雄在弦虛撫則蠻夷斷臂豈徒鵠取難
中之名騶樂庶官之備
禜賦(有序)(明)陳繼儒
禮祭祈雨曰雩止雨曰禜禜賦者讀侍御胡公詩而作
也
東南澤國松號水鄉四月維夏風雨其雱葉爛蠶饑泥
濕燕忙苔濃蝕壁菌腐生牆操瓢汲井著屐下牀游氛
輻輳積靄披猖甫遇涉波之蹢豕又謠舞市之商羊始
散之以霢霂繼縱之以汪洋嚙城城圯摧岸岸僵二麥
垂穎百室冀嘗洗口枵腹涕泗徬徨恨補天之無策痛
納隍之可傷恭逢侍御奉命東方皂囊白簡錦衣繡裳
軫下民之其咨走羣望以祼將清獄訟恤流亡治溝洫
築堤防飯草蔬絶酒漿先有司叩穹蒼擊鼓蓬蓬考鐘
鍠鍠祝詞則滿腔血淚詩句則明德馨香神乃掣火鈴
耀八荒墨雲捲玄霧翔朱電匿白虹驤震雷不鼓巽風
不颺羲和馭日麗於扶桑熒熒杲杲蒼蒼涼涼萬物昭
蘇兩儀重光鶯調竹塢龜戲蓮房鳩晴喚婦蜂煖從王
婦子嬉嬉為樂未央挂芒鞵於古木曝蓑笠於垂楊乃
牟乃麥乃積乃倉借葵藿之餘照回藜莧之枯腸懇疆
芟土播穀分秧渠鄭白以偕灌耦沮溺而非狂俄織如
雲之綠俄鋪萬寶之黃實江南之庾廩助淮北之漕綱
誰驅大潦錫之小康誰拔泥塗置之周行幽明非遠精
意孔彰騤騤雲龍霜威逼而遠遯行行驄馬雨師避而
潛藏真手挽天河之伎倆亦胸羅星斗之文章執彼兕
觥登我公堂何以壽之崑崙一觴何以報之雲錦七襄
侍御逡巡謙讓未遑曰羣隂之掃蕩由我后之當陽靡
神勿聽靡災勿祥雖告焉而如響當知帝力之難忘
逸句(附)
皇子冠禮賦(宋)晏殊
玉英珠薏之元貺日角山庭之峻格漢幄增輝堯門有
赫亨期俯協冠禮斯陳曄華纓而粲粲峨爵弁以斌斌
啟嘉會於中闈動歡聲於紫宸正容體兮道昭備服順
辭令兮誼協成人羲易考祥契黃離之元吉漢詩載美
歌皓月之重輪觀吏牘以知遠朝寢門而竭忱
親蠶賦(晉)閔鴻
后課功以觀匿均衆寡而抽稅令織綖於命婦供禘郊
之舊制洪恩美而周普配春天之景福揚黼黻之竒藻
播朱紫之豔色
禎祥
萬壽無疆賦(明)張鼐
皇帝執素象履黃中攬皇極廓帝紘春臺華胥六合同
風於今三十有七年登閎陟乎伊耆兮闡化齊乎羲軒
遐圻風衍而需雲兮邇甸沭膏而浴淵沕乎其不識不
知者歌孔固而樂萬年也月維仲秋浹旬八辰玉露零
兮穹碧金飇扇兮商清卿雲爛兮天宇淨重輪朗兮八
表澄泰階兮暉旦蓂莢兮長春天得秋兮樂歲登聖得
秋兮應乾靈爰紀玄鳥之竒稽華渚之徵曰維是辰誕
我聖人也於時玉階風清彤庭景麗厰龍幄列鳳蓋樹
綵斿建雲旆辰曦迎乎玉鑾上駟佇乎金駕天官從乎
祲儀執殳介乎瑶珮遲青蹕之函風望皇旒而瞻鞸鞛
皇上乃麗左介坐玉填服山龍冠通天受貞符於上穹
奉丁辰而御景年於時峩冠山峙垂紳鵠立貂蟬句臚
鵕䴊就列環琚聲徹於丹墀纓緌色映乎綺疏頌高墉
而稽首稱嶽算以三呼乃有維城磐石肺腑帶礪纁玄
乘黃充庭迤邐貢物惟方酌觥以次又如畿甸疆圉之
翰之屏星馳轂湊大鍾南金惟不耗乎民力乃以媚兹
一人又如占風候潮之屬日戶月窟之侣開梧浮竹之
苖左子前兒之裔闐庭溢闕襁負賮贄於焉麗象胥而
紀王會非勤遠而誨貪兮亦以紀夫山珍與海瑞其他
般般之獸雝雝之禽馴馴其舞噦噦其音萬象孔閑效
兹百靈至於甘露瀼瀼瑞禾芃芃仙芝在圃屈軼在庭
紛紛奕奕不可殫論固壽域之薈藂兮章天符而驗帝
文於是會朝既盈萬舞畢設皇歡既於燕湑蘭巵薦乎
時哲寶佾陳兮席敞華鍾鏗兮觴洽冠蹝忻忻而沾醉
氓隸鼓舞而大餟藩牧雀躍而醇酣雕題蹣跚而腹飫
共食於仁壽之大德兮又奚啻夫山為籌而海為杓也
於是羣公三事舉觴進於庭曰休哉乎聖天子之遐祉
也臣聞乾健不息而歲成聖人自強而光明道之久者
保其精而嗇其神壽之極者大其施而和其民故夫襲
百禄而躋萬壽者皆無欲而清安静而寧者也且夫元
氣滲漉勾萌畢蘇鬯為暖風澤為甘露此亦聖人之蓬
壺也河魁合張天鏡在握神機掣電威靈赫濯此亦聖
人之海籌也包荒納汙屏喜去怒有喬松養性之度焉
居高節嗇不淫不溢有崆峒長生之則焉惟穆惟貞無
色無聲有廣成治氣之經焉用能使玉符永而金徽應
七曜貞而三光正蓋一日二日者兢業而千年萬年者
康寧歟於時天子瞿然戒滿穆然思盛竦呼祝之言恧
盈慶之論增美玉衡愓持金鏡矌乎恢止輦之度廓乎
下蠲逋之仁延敦誨之耉親不二之臣修煖閣之故事
渙象闕之綸音解霜飛之纍繫還剥膚之涓人出朽蠧
而贍九域别簧鼔而定一尊恢恢舜日蕩蕩堯春上光
施乎往牒下靈廕乎後昆於以歌我明聖人之壽千古
夐絶者緜緜乎未有極也又奚侈乎岡陵之祝華封之
頌也哉頌曰隆隆夀國暉帝極兮一人孔固萬民懌兮
穆穆緝熙貞不息兮窅兮淵兮儼精一兮神之聽之降
厥福兮子子孫孫長樂康兮
河清賦(明)楊士竒
歲在㫋蒙月維攝提其日癸卯晨光初晞祥飇融暢慶
雲爛垂天子御丹扆闢彤闈班龍節建鸞旗肅九重之
容衞紛百辟其來趨促武乎金門屏息乎彤墀乃有陪
臣晉國之使頫伏殿陛陳詞獻匭上言河清河津之涘
發書訊占聖王之瑞臣實睹之敢告天子天子曰嘻天
道應人必以類至作德者降祥弗德者垂戒予未究乎
慎修其何以與於是也使者既出時則徹侯上公羣卿
列秩仰聆玉音愉愉忔忔固已識其靈祥未備究乎事
實退就使者而悉焉使者曰昉河流之將清蓋先時而
異狀其始也沉碧凝黛流丹曳虹忽易復殊黈色彌望
炯素華之皓潔汎玄晶而漭沆妙神化而屢殊協五行
之遞旺方其漻漻瀏瀏滉滉瀁瀁湛如清渭之奔浩乎
蒙泉之放涵荆玉而演迤拖齊縠而浮漾影萬象於昭
晰而淨纖塵之泱灢也於是傳告雜遝聽聞駭惑奔走
道路聚翫厓側睛目炫奪心懷暢悅鑑妍者賞明濯汙
者避䙝此其大略也其詳未易以遽說焉於是聞者俯
而思顧而言曰河之發源出乎崑崙淤澱湠漫混混渾
渾濁涇方之而尚冽潢潦擬之而同昏然而其清為聖
君之瑞見於子年拾遺之記兆天下之平出乎京房傳
易之論洪惟我皇繼序太祖道合羲軒功隆舜禹政教
施乎萬邦德澤流於九土斯河清之協應豈偶然之故
也蓋水之為用滋潤長育六府所敘功同土穀造化於
是而發祥非在惠養斯民而致其豐足者乎革去濁汙
瑩然湛明非在蕩除貪穢而用夫廉清者乎斯盛治之
所本豈尋常之為異雖聖德之勿居諒天意其有在固
將表治化之熙明而徵太平於聖世也躬逢盛事振古
所希拜手陳賦繼以歌詩詩曰水生五行兮天一攸生
維河之祥兮革汙為澂千歲一見兮協我聖明澤流潔
清兮隆化斯徵於千萬年兮邦家之慶
河清賦(有序)(明)應履平
臣聞黃河之水一千年一清清則必有聖人出焉迺永
樂甲申冬十有二月吉旦其蒲洲之地河澄清凡若千
里越明年乙酉春正月中澣乃止有司以其事来聞由
是臣庶歡慶薄海内外罔不稱戴而更相謂曰聖人在
位運開太平雨暘時若海嶽效靈其適當今日乎臣也
生逢明時目覩盛事抑何幸歟遂忘芻蕘之賤敢竭螻
蟻之誠爰乃輯辭以獻謹稽首頓首而為之賦曰
帝將永樂以為紀兮闡文運乎大猷越龍集乙酉之歲
兮貞攝提於孟陬帝御奉天之殿兮服衮龍之裘登九
五之大寶兮垂十二之冕旒龍墀前陳以鹵簿虎士旁
列乎兜□劒佩鏘鏘獻納嘉猷衣冠濟濟對揚皇休俄
而有司之來朝兮遠自蒲洲拜首稽首兮敷奏如流曰
乃黃河之水也亘古今而不息矧水之為物也妙造化
而莫測運動與天地同機流行與聖人同德其來也有
所自其往也無所逆是宜其通銀漢出崑崙環砥柱歸
海門世非明皇之出兮歷千載混濁而狂奔當今聖人
之在位兮渺萬里澄清而不渾羌潎冽以浩滈兮淨乎
如素縑濙濙以奫淪兮蔚乎其藍靛瞰蒼虯之深蟠兮
勢蜿蜒而形見覩黃鵠之高度兮影顛倒而目眩碧湛
星河昭回雲漢上下徘徊風行水渙皎碧玉之一片兮
涵太虛乎清玄瀦黃金之萬斛兮浴明月乎嬋娟樂禽
鳥之翱翔於其上兮無乃鳶飛戾天快鯤鯨之變化於
其間兮得非魚躍於淵夫何晝夜之不停兮臣興宣聖
川上之歎容光之必照兮臣感鄒軻觀瀾之篇使攬轡
者聞之而志慷慨擊楫者見之其氣飄然孺子不敢以
濯足太公由是而投竿豈無獻頌之鮑照亦有乘槎之
張騫逮夫日月之照耀兮漾玻璃而流鉛睹樓閣之崢
嶸兮烜金銀之新鮮是蓋不知其為河伯之宅歟抑亦
不知其為馮夷之宫焉但見其開貝闕厰鱗軒繪文魚
烹白黿珊瑚鈎兮蝦䰅半捲羅羣仙兮珠履蹁躚行蒲
萄潑綠之酒坐玳瑁斒斕之筵既而出龍尾金星之硯
書鳳花錦雲之箋染墨如漆操筆如椽吐成珠玉迅掃
風煙云以美皇圖之廣兮西流沙而東於汗祝聖壽之
長兮同河清於萬萬年將見龍馬負圖兮必不專美於
前况復神龜兆瑞兮耀簡冊乎後先臣摭斯言以進覽
兮竟忘冒凟之愆臣何幸身親見之矣不自知其詞之
陋而言之煩維時慶雲散彩麗日騰空上達清聽喜動
重瞳樂韶舞兮奏中和於郊廟播聲詩兮歌大雅於辟
雍百獸兮率舞六合兮同風於是羣臣再拜而言曰蓋
黃河之所以清而清者實由帝德之所致以兆太平之
象也若可以無事乎九重垂衣裳而治也帝曰噫嘻非
此之謂也卿知其一未知其二在昔太祖風虎雲龍承
天受命峻德成功垂四十年於變時雍陟降在上昭兹
聖容則凡今日玉燭之所以調和金湯之所以寧謐海
岡之所以效靈禎祥之所以疊出一皆太祖在天之靈
於朕何力之有哉尚烏可安於自逸而忘所自邪抑可
不勵精圖治而思所以加之意也於是羣臣莫不以手
加額曰大哉皇上之言乎一哉皇上之心乎臣等無乃
以管窺天以蠡測海歟遂終之以歌曰河清河清兮龍
德正中君明臣良兮千載一逢高岡&KR1523;&KR1523;兮鳴鳳朝陽
菶菶兮梧桐河清河清兮陽德正中
御定歷代賦彙補遺卷七
