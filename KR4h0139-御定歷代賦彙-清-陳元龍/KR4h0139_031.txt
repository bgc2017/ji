欽定四庫全書
御定歷代賦彙卷二十八
地理
温泉賦(有序)(漢)張衡
陽春之月百草萋萋余在遠行顧望有懷遂適驪山觀
温泉浴神井風中巒壯厥類之獨美思在化之所原感
洪澤之普施乃為賦云
覽中域之珍怪無斯水之神靈控湯谷於瀛洲兮濯日
月乎中營蔭高山之北埏處幽幷以閒清於是殊方跋
涉駿奔來臻士女曄其鱗萃紛雜沓其如烟亂曰天地
之德莫若生兮帝育烝民資厥成兮六氣淫錯有疾癘
兮温泉汨焉以流穢兮蠲除苛慝服中正兮熙哉帝載
保性命兮
湯泉賦(宋)秦觀
大江之濱東城之野有泉出焉直回峰負深谷分埒引
源迤邐相屬晨夜有聲涵雲注玉薄為虎鬚洑為魚目
鱗介莫潛遇者斯浴此何水也哉野老告余曰泓泓涓
涓莫虞歲年不火而燠其名湯泉嗚呼豈非熒惑莅於
上邪燭龍隱於中邪旁通咸池日御之所經邪幽精沉
魄隂償其負邪丹砂硫黃金石之氣酷悍之所激邪德
有常仁惠公而浹寒凝海兮不冰旱焦山兮不竭其或
燥濕外干精氣散越膚萃瘡瘍憊筋淫血欣瀄汨之暫
游怳幽憂之永脫以沐則髮澤以頮則齒潔其支流旁
浸捐棄於溝壑者猶能灌蔬稻之畦已平原之暍沾溉
何其廣邪吾聞天下之水厥類實繁至於弱水儲隂投
羽必沉火井萃陽爛石灼金祥標醴泉病飲而瘳異紀
滋穴神瀵以流焦溪乏罥蔓之飾沸潭謝聱聆之游其
餘酒墨所發膠鹽是滋啜懷千金飲狂一國裒玉乳以
中涵横金絲而徑度詭品繆名紛莫為數咸受命於元
精亦各私其所遇若夫匡廬汝水之旁尉氏驪山之下
煙菲掩縟王孫鳥隼之所娱金穴椒房專寵靡曼之所
占則湯泉之中又有顯晦者焉野老听然而笑曰善乎
齊給之士曳杖而去行歌於塗曰滭沸滂沱奮此泉兮
被彼山阿吾唯盥沐兮不知其他
神泉賦(有序)(晉)傅咸
余所居庭前有涌泉在夏則冷涉冬而温温則水物冬
生冷則冰可以過每夏遊之不知歲之有暑耳
惟兹神泉厥理難原在冬則温既夏而寒混混洋洋載
清載瀾遂乃壇以文石樹之柳杞密葉雲覆重隂蔽沚
氣泠泠以含凉風肅肅而恒起於時朱明紀運旭日馳
光鬱鬱隆暑赫赫太陽盥玉體於素波身淒焉而自清
不知天時之有暑忽謂繁霜之隕庭逮至旻秋既逝司
寒騁節六合蕭條嚴風凜冽河洛輟流太隂凝結彼溰
溰而含凍此灼灼而含熱綠竹猗猗荇藻青青是託斯
茂是植斯榮
靈泉賦(有序)(唐)李德裕
予林居西嶺平壤出泉廣不逾尋而深則盈尺自東鄰
故丞相崔公至谷口故丞相司徒李公凡别墅五六皆
謂之平泉實發源於此觀其涌不騰沸淡然列清冬温
夏寒明媚可鑒其靈泉之藴也予往歲獲戾放逐再罹
謗傷泉必變色久而後復昔傅長虞庭有涌泉以其色
在夏則冷涉冬而温乃為神泉賦况潛靈藴異美過神
泉因效長虞所作偶成此賦
山下出泉厥壤非石隨淺深而見底實秋毫之可析其
瑩若纖埃之映琉璃微蟲之潛琥珀玉瑕瑜而不掩鏡
妍媸而盡覿且夫動則廣大止則虚明如君子之抱德
乃望表而見情發源而東百谷皆盈既處高而就下雖
遇坎而亦平曩者方騁康衢俄驚覆轍泉色暫晦含晶
不發又如塵掩懸黎霧昏秋月累夕而翳盈旬乃澈爾
其脈引清泚環匝荆扉淪漣寫照物色殊暉孕蘋藻為
瑶碧涵沙礫為珠璣歷長坂而璘爛度小山而雪披若
乃砥石於宇析波自島入虚白而逶迤浮縹清而繚繞
氣潤蘅蘭色滋松篠含逸響於桐林動孤光於溪鳥於
是列植芳菊華豔芊緜漬漪瀾而更馥搖霽景而相鮮
葉凝夕露叢靄秋煙美楚人之餐英慕胡公之飲泉况
復自亭徂溪夤緣數里懸瀑溜於碧潭散浮湍於清沚
乘鷁舳以晨泛聽菱歌而夜起見蒹葭之始香疑湘沅
之在此重曰原隰既平泉流既清三逕未荒萬木向榮
感棣華之零落愴時鳥之相鳴恐閱水兮日逝且歸來
兮養生
蒙泉賦(唐)李程
蒙彼東山山下有泉運未逢於畎澮色空積於澄鮮虚
明可鑒澹泞自然宜習坎以為德胡止艮而莫前士有
酌而歎曰惟水之義萬物之利顧導達之或闕將灌注
而奚遂朝宗路阻未歸朝夕之池潤下功微空浸尋常
之地且夫壅則止理則通能致遠邇任決西東荷四氣
之平均潛生麗藻處重隂而蒙蔽尚隔清風亦有舒女
化而稱異耿恭感而成功彼皆因人而有託此獨居然
而在蒙懿其滿而不盈卑以自處岷山未測且覩濫觴
之時滄浪是期終異濯纓之所性則全柔德無與儔能
載清而載濁諒可泳而可游將注江湖終有希於上善
未分涇渭誠無惡於下流嗟止水之奚匹念發源兮在
斯當其一勺而可挹豈待成川而後知儻理水之有便
諒餘波而可期他日敢以勝載之力冀裨舟揖之時
雙瀵泉賦(以泉澄水澈皎鏡春冬為韻)(唐)王潭
呀厚地而濫涌者有河東之瀵泉拆隂開竇沃日浮天
初汨沒圓衝拂高湍於柔祗之下復逶迤遠注散餘波
於馮夷之川為神龍窟宅之上而致美為隂陽蓄洩之
所而通玄將海日泓浤而昭此豈坤儀挺拔以隳焉來
何所以去何所止始開雙瀵發輝於汾魏之郊竟助洪
流歸潮於渤澥之水借如夜色初升空光下凝繁星映
而珠滿新月入而鈎澄洎乎風駭霧勃煙涌雲蒸則有
鬼神倏閃以怳忽蛟螭鼓怒以噴騰異物之與詭怪孰
可得而備徵意以為潛虚洞決胍流派别雖一河有隔
終隂騭以相連故數眼分開涵碧虚而共潔是以百尺
澄兮四空皛珠胎明兮沙岸皎洗拂煙埃蕩漾魚鳥亦
能凉生朱夏氣暖玄冬守謙下以含道順畎澮以利農
道則以物為賓水則假利於春人有情於利水水無意
以求人人之自偽我豈非真故至人以水為德以心為
鏡鏡雖明不利於人故瀵之為澤也廣泉之為鑒也淨
若壅而閉則澤不能及物混而濁則鑒不能自正故選
士者象清瀵以含虚懷才者但明心而未映苟能酌憲
於兹泉則可以相鹽梅而翼聖
娥女泉賦(有序)(唐)李蒙
泉在寧陽城南二里古老傳稱娥女美容色善歌舞度
曲此地化為泉生於巖石間垂灑如淚故云耳
水之裔巖之偏孌彼娥女瀏為沉泉伊昔巧笑淑靈濃
華豔色赬脣發而寥亮素袖盤而掩抑故能傾北方掩
南國超俗絶世神窮化極於是淒兮雨濕黯兮雲沉銷
玉貌與紈質冶瓊姿及蕙心舞成水態歌入流音臉眇
眇以波盡眉娟娟而月深觀其岸草翠積崖苔綺映列
山光以汎豔懸樹色而涵静引耀冰玉貞明石鏡能含
上善之心不改至柔之性若乃蠲祀典戒良辰蘋藻前
奠笙竽下陳莫不淋漓玉集滴瀝珠新聲嗚咽而成韻
淚闌干而向人及夫嚴風歲晩熾景炎節水壯河沉流
枯海絶則必濕溜冬汎寒光夏冽異黃泉之下冥殊遊
水之東閱噫化將云盡奚假物而獨靈道或既存雖得
仁而何懟靡度可持安知榮悴望神光兮水潛鑒化跡
兮山閟搴杜若以誰與弄潺湲而增思
舒姑泉賦(以記云舒氏女化為泉為韻)(唐)浩虚舟
漂水之上蓋山之前昔有處女化為澄泉瞻風而豔色
如在責實而寒流宛然原夫曠别幽室暗悲韶年顧容
華之莫守望世人而都捐儼弱質以徐來顔猶灼灼委
貞姿而色動聲已涓涓眷戀無心淒凉故地念嬋娟之
可惜驚變化而殊異俯視清流託誠幽意陳翫習而斯
在庶精魂之能記素鱗赬尾渾非舊日之容急管繁絃
徒盡平生之志既而水府潛處幽冥既分凝情而淑斂
寒色冶態而波生細文泛浮影於中流遥疑嫋嫋逗鳴
湍於别派遠若云云由是鱗甲與遊綺羅長阻迷綠沼
之迴復忘紅樓之處所源通湘渚寫幽恨於靈妃流達
漢皋導春心於游女淨色含虚清輝皎如煙凝淚以香
起苔斕斑而錦舒浦水光搖似動横波之末岸莎風靡
如存鬢髮之餘想夫紈質已銷隂靈未謝濯衣彩於花
晝洗鏡光於月夜泠泠不濁殊畫地而俄成潏潏無窮
類拜井而潛化且静而清者水之宜柔而順者女之為
憶朱顔之婉娩柔碧溜之逶迤浮沬粉聚懸流淚垂泛
萍藻而翠翹零落動菰蒲而綠帶參差及夫亂草丰茸
古墟荒毁雜泥沙之汨沒蔽音容之妖靡至令閭里之
人空傳其名氏
廬山雲液泉賦(有序)(唐)吳筠
筠所居之東嶺其側有泉洪纖如指冬夏若一山少凡
石至多雲母其水色白味甘且滑此則雲母滋液所致
因名雲液之泉乃結宇其旁引於軒廡之下既飲既漱
永翫無斁今兹夏季不雨至於十月江湖耗井澗涸此
泉泠泠不減乎昔懿其若是爰以作賦
坤元孕氣潛暢成泉冠五行之首為萬物之先爰有清
泚出此山側處蒙險以難知猶井渫之不食我搜靈泌
載披載登見其地僻至潔源深有恒凝寒不為之損暑
雨不為之增乃考室以飲而樂在枕肱甘侔玄玉之膏
滴乃雲華之液疚可蠲生可益引充狎翫惟意所適懸
之則素皎壅之則澄碧晝浮光以悠揚夜含響以淅瀝
隂陽為災水旱失節不雨炎夏暨乎玄月汪汪洪波久
已竭耿耿瀑布今已絶挫江湖之浩蕩沉澗谷之微劣
斯泉秉彝毫纖無虧雖遠不霑惠而近有所滋彼漰霈
於疇昔豈不慙涓涓於此時夫醴泉無源而易涸丹溜
乍見而難挹曷若止以為鑒酌焉取給何異神仙之瀵
帝臺之漿涌異域之表湛無人之鄉兹亦標竒於絶境
真可謂靈而長者也
望瀑泉賦(唐)李華
曙無雲兮川無波泛余舟於空碧彼廬山浮重湖之上
兮峩極天之峻壁凝黛色之深明噫林嶺之岑寂何神
造之杳冥躍騰泉於山脊孤流皎皎於蒼梁翠淙千仞
兮懸帛玉繩縋於寥天銀河垂於廣澤舂風雷兮簁霜
雪穿重雲而下射白龍倒飲於平湖若天地之初闢委
滔滔兮東迤詎知夫維今之在昔何倚高帆而一望豁
余心兮灑滌近古有鴈門上德兮昭洗塵昏柴桑間士
兮舍印推尊靈境殊象詮微究原人已古兮山在泉無
心兮道存將默貫於精極欲置之而不言
雙瀑賦(宋)王十朋
王子游簫峰之下訪鼻祖於仙籍駐杖屨於金溪觀雙
瀑之千尺於時驟雨初歇飄風迅擊飛泉洶涌怒流湍
激噴煙霧於蒼嵐吼龍虎於大澤百川震而澎湃萬類
紛其辟易疑若傾崖轉壑變邱谷而為陵又類萬馬千
兵奏鼓鼙而赴敵久之狂潦微殺巨流順適靈源復尋
於故道雙派交馳於絶脊勢偶殊而卒合路雖分而稍
迫玉箸垂兮拂輕寒長紳拖兮蘸深碧疑若鯨鯢鬭怒
兮力未決而方酣干鏌争鋒兮光交騰而互射嗟夫匠
之施巧兮作勝事於泉石顧一派之罕有兮豈雙流之
易得不見夫銀河落於半天兮破廬阜之山色梅雨飛
於石門兮敞芝田之靈蹟潭千丈於石橋兮渺仙凡之
路隔龍兩湫於鴈蕩兮分大小而異宅彼獨溜而孤飛
兮猶擅名於今昔况並峙而爭流兮作人間之連壁吾
欲窮千里之源兮問化工之始闢思漢使之不復見兮
悵靈槎之難覓獨終日而登臨兮寄吾懷於幽寂興雖
盡而忘歸兮猶待乎風清而月白於是目瞬飛流之末
耳洗寒潭之側思往事之微茫仰遺風而歎息竈中煙
冷難尋入竹之人峰頂臺荒不見吹簫之客賦罷乃歌
而歸曰雙瀑之水從何來靈源千尺高崔嵬飛流噴沬
飄瓊瑰空山落日鳴春雷有客來游獨徘徊枕流漱石
興悠哉塵襟濯罷飄然回風清月白空簫臺
天慶觀乳泉賦(宋)蘇軾
隂陽之相化天一為水六者其壯而一其穉也夫物老
死於坤而萌芽於復故水者物之終始也意水之在人
也如山川之蓄雲草木之含滋漠然無形而為往來之
氣也為氣者水之生而有形者其死也死者鹹而生者
甘甘者能往能來而鹹者一出而不復返此隂陽之理
也吾何以知之蓋嘗求之於身而得其說凡水之在人
者為汗為涕為洟為血為溲為淚為涎為沫此數者皆
水之去人而外騖然後肇形於有物皆鹹而不能返故
鹹者九而甘者一一者何也唯華池之真液下涌於舌
底而上流於牙頰甘而不壞白而不濁宜古之仙者以
是為金丹之祖長生不死之藥也今夫水之在天地之
間者下則為江湖井泉上則為雨露霜雪皆同一味之
甘是以變化往來有逝而無竭故海洲之泉必甘而海
雲之雨不鹹者如涇渭之不相亂河濟之不相涉也若
夫四海之水與凡出鹽之泉皆天地之死氣也故能殺
而不能生能槁而不能浹也豈不然哉吾謫居儋耳卜
築城南鄰於司命之宫百井皆鹹而醪醴湩乳獨發於
宫中給吾飲食酒茗之用蓋沛然而無窮吾嘗中夜而
起挈缾而東有落月之相隨無一人而我同汲者未動
夜氣方歸鏘瓊珟之落谷灩玉池之生肥吾三嚥而遄
返懼守神之訶譏却五味以謝六塵悟一真而失百非
信飛仙之有藥中無主而何依渺松喬之安在猶想像
於庶幾
後乳泉賦(有序)(宋)李綱
玉局翁作乳泉賦妙語雄辯不可跂及然理有未安者
梁谿翁作後賦以訂之其辭曰
客謂李子曰蘇子之賦乳泉也其言曰為氣者水之生
而有形者水之死也死者鹹而生者甘甘者能往能來
而鹹者一出而不復反也其果是也其果非也邪李子
曰蘇子逞其辯說之雄詞語之工而有是言也揆之以
理蓋似是而實不然也客曰願先生賦之李子曰唯唯
盈天地之間為萬物五行最鉅而水其先也散而為氣
者水之化聚而有形者水之體也其源必甘者水之本
其委必鹹者水之末也凝為霜雪嘘為雲霧結為霰雹
融為雨露凡水之氣升於天者兹非其化邪發為井泉
匯為沼沚流為川瀆鍾為湖海凡水之形比於地者兹
非其體邪江河淮濟井谷之泉凡水之源未嘗不甘者
兹非其本邪滄溟之波斥鹵之地凡水之委未嘗不鹹
者兹非其末邪箕子之陳洪範論水之性水曰潤下自
其體言之也論水之味潤下作鹹自其末言之也因體
兆化則形可以變而為氣故水之升則為雲而雲之降
則為雨是氣形之初無二理也由末歸本則鹹可以復
而為甘故海洲之泉必甘而海雲之雨不鹹是甘鹹之
初無二味也請觀諸身水之在人為血血有形也流於
榮觀則為氣血至鹹也發於湩乳則為甘至於涕唾涎
沬亦然漱而鍊之氣灌五臓甘而不鹹由是言之蘇子
以有形為水之死而以鹹為死之味一出而不復返也
豈不過歟夫木無味也其末為實味斯酸矣火無味也
其末為焦味斯苦矣土無味也末為稼穡味斯甘矣物
成然後有味而末者其所以成也五行之理莫不皆然
何獨於水而疑之也客曰鹹者水之末而非其死則吾
既得聞命矣敢問泉源若一而味有獨甘者何哉李子
曰五行相生以金生水物得所生其出乃美故甚甘之
泉洞穴之下必有金錫以養之腐敗之井欲變其味必
資金錫以鎮之物理之自然也我卜我居梁谿之濱陸
子之泉天下所珍甘若牛乳錫山是鄰烹茶則芳釀酒
則醇可以佚老可以娛賓挈榼操杯酌冷嘗新繞齒頰
之清甘滌肺腑之埃塵析酲愈病益壽延年爰撫松而
嘯月遂拂石而眠雲優哉游哉飲水曲肱而枕之可以
養愚拙而全吾真
石門泉賦(有序)(明)郭棐
夫君子矯時獨立斯能挽頽風而歸諸正昔周武王孟
津之師諸侯從者八百獨夷齊扣馬恥食周粟子輿氏
稱為聖之清足以廉頑立懦斯非獨立一時者與吳隱
之處默生晉之季時尚清談而行多穢衊處默為廣州
刺史酌貪泉以詠志卒之沉香於浦不易其操指盧循
劉裕為盜為簒歸而杜門甘貧不出屹然頽波之表真
不媿夷齊矣蓋夷齊憂萬世無君處默憂萬世無臣所
感不同其清忠不二則一也處默酌泉杜門之心即夷
齊不食周粟之心與然則謂處默為晉之夷齊可也予
乙未夏自滇南歸伏謁祠下時鄉士夫繕公祠新成少
參袁茂文業記之闡揚清節關於風教甚大予復表不
事二姓之心而賦焉
繄兩山之嵽嵲兮挺粤嶠之門屏傍有泉之涓涓兮噴
碧流之泠泠何昔人之孟浪兮羌汨之以汗名曰一歃
而懷千金兮豈知其源之深而清猗處默之瓌瑋而卓
犖兮抒淵衷於題詠爰大勺以引滿兮豈云遽移於吾
性維太一之濬潔兮掀朗照之如鏡詎波蕩之能洄兮
乃天君之素定嗟典午之不綱兮四夷擾乎中夏紛指
駿以為鹿兮漫以牛而易馬詫嶺海之遐裔兮金夫張
而廉貞喑啞滮流泉之在兹兮冐貪名而長夜噫吾心
之賦於天兮本至虚而至靈涵萬象而弗遺兮秉一介
以為貞豈因世之溷濁兮而能易吾之清明乃命酌以
自信兮洗兹泉之汚聲時荻龍之弗憓兮挺戈鋋而作
孽熀臣衷於皎日兮唯矢貞而抗節哂么麽之匪茹兮
肆荓蠭之毒螫飲兹泉以自葆兮諒丹心之不易赫黃
堂之榮名兮儔不滋夫鐘鼎惟公志之澹泊兮僅一魚
而一茗即片香亦必沉兮汎桃花而晻映亮孤節之亭
亭兮超塵氛而守正晩退居於邱樊兮慨皇祚之凌夷
熒惑見於東井兮彗星埽於紫微嗤太尉之跋扈兮歎
世塗之嶮巇竟憂憤以易簀兮終全身於義熙偉亮節
之磊落兮稱純臣其庶幾世皆知公酌泉之清兮而不
知殉國之節甘鬻犬之艱貞兮蹈猶龍之嶻嶪不委身
於二姓兮媿夷齊之孤烈唯不易於一心兮足蜚聲於
萬葉亂曰人臣之職兮清以成忠惟夷與齊兮百世可
風美哉處默兮良二千石一酌流泉兮萬古為烈鬱彼
孤貞兮不事二姓憂憤以沒兮為臣之正粤山巃嵸兮
粤泉㳎泠先生之風兮山高泉清
游懸泉賦(金)趙秉文
庚午之歲九月既望趙子與客遊於承天之廢關置酒
乎妒女祠之側千山暮蒼素月如拭形與影嬉山谷互
答一談一笑超然自得既而歎曰泉下飛則無聲石不
聳則無骨山日秋而漸瘦境以夜而增寂四者備矣而
無勝因以文之境雖竒而不即於是刳蛇腹之枝以為
琴竅鳳膺之管以為笛誦王摩詰韋蘇州之詩所以侑
此觴而永今夕少焉動乎動息乎息鳴乎鳴嘿乎嘿入
吾耳者瀏以清歴吾目者森以屹金鼓半空聲在峽中
道孃子之關潘美所以下河東者邪旗幟盡拔春染木
末突井陘之口韓信所以破趙壁者邪迫而察之風落
山而泉鳴石也二客曰未也向者泉出祠下大如車輪
下赴絶澗懸流千尺殷晴空之雷霆飛炎天之冰雪六
年於兹而閟其澤子能酬而出之亦一段之竒特趙子
曰泉有時而通亦有時而塞豈我見聞有我同源動静
致一反聞聞處聞所不及無聞之聞聞性不絶離見見
處見亦不立無見之見見亦不滅今子以耳聽聲未能
眼處聞聲以眼觀色未能耳處觀色故一泉之見為之
惑也歸語同僚曰此殆維摩詰也覺而賦之但山高水
深風清月白
觀泉賦(明)邵寶
維暮春者二泉子步自廬麓觀泉於龍池既觀而憩於
是賦之夫龍池之上中峰凌霄雙泉下垂名曰瀑布若
颺若飇若奔若馳浸星綴漢破雲截霓孰從而速孰阻
而遲此天下之至竒也及其中也迴澗轉谷放乎至足
強弩釋機輕車旋轂鯨舞於潮龍戰於陸千雷萬霆神
藏鬼伏蓋吾聞諸古人至是而得寓目焉又其下也石
壁四立淵淵其潭其廣可度而深不可探納之匯之其
量有涵澄之而清酌之而甘清不可䙝甘不可婪乃溢
而流行徐百折隂洞之竇陽厓之缺逶逶迤迤滔滔決
決吾嘗見其行而未見其輟也乃若日星開朗動盪元
精玉作之色金作之聲載歌滄浪以舒幽情厥或霧雨
晦蒙呼吸變化沉鬱而洩呌號怒罵大資經綸小入圖
畫一日之内四時之中東西南北隨觀異容發太極祕
妙地天通詰之莫辨測之莫窮非川上翁其將焉從邪
山僧執筆請書於石予何言哉一笑而擲
觀泉賦(明)倪謙
當春日之載陽兮柳裊裊以垂絲暢冲襟以抒寫兮陟
層臺而自怡雲冉冉其出岫兮風飄飄而吹衣睠翠巖
之石罅兮縣瀑颯其雙馳恍銀河之倒瀉兮訝玉龍之
競飛神爽忽焉飛越兮人世沓然以如遺慨古今之禪
代兮少日壯而老以衰惟兹流之噴薄兮亘四時而不
移嗟人生其如寄兮徒擾擾將何為傷余懷以興感兮
足踟蹰其忘歸
品惠泉賦(有序)(明)徐獻忠
叔皮何子遠遊來歸汲惠山泉一罌遺予東臯之上予
方静掩竹門悄詳鶴夢竒事忽來逸興横發乃乞新火
煮而品之使童子歸謝叔皮焉
迺何子之特發探水穴於山椒挂清寒於齒牙訊老羽
於惠寮甘平雲之乳竇因起興於操瓢望徐子以馳神
出簡書於下曹侑以陽羨之珍榖雨之苖走竒芬於鼻
觀參春靈之上苞合二美於一旦嘉上善之無嘲如上
客兮在門赴靈修之久要發空濛之玄閟辟塵氛於有
巢爾則陶氏之鼎改餘之火既精滌盪遂集文武瀉玉
液於懸崖分小瀑之如布忽變紺寒蒸氣如霧覺蟹眼
之旋生復中起兮如破涌江潮於刹石沸温波於洛浦
於是歸功茗事頌德玄溟出太素於碧落浮瑶光於上
清露華紛其秋澹佳氣鬱乎春明媚幽懷之無始眷高
况兮凌雲游玄神於顧渚追勝事於南泠興咄咄兮七
發心冉冉而獨醒劣山谷之雙井勝仙掌之金莖奔走
羣公逍遥竹門品上池之獨重追菊水於頹齡信馳心
於空灝無乃下甘露而清洪河也
濛汜池賦(晉)張載
麗華池之湛澹開重壤以停源激通渠於千金承瀍洛
之長川挹洪流之汪濊包素瀨之寒泉既乃北通醴泉
東入紫宫左面九市右帶閬風周墉建乎其表洋波迴
乎其中幽瀆傍集潛流獨注仰承河漢吐納雲霧緣以
采石槙以嘉樹水禽育而萬品珍魚産而無數蒼苔汎
濫脩條無榦綠葉覆水玄隂夾岸紅蓮煒而秀出繁葩
赩以煥爛遊龍躍翼而上征翔鳳因儀而下觀想白日
之納光覩洪暉之皓旰於是天子乘玉輦時遨遊排金
門出千秋造綠池鏡清流翳華蓋以逍遥攬魚釣之所
收纖緒挂而鱣鮪來芳餌沉而鰋鯉浮豐夥踰於巨壑
信可樂以忘憂
小池賦(有序)唐太宗
許敬宗家有小池作賦賜之
若夫素秋開律碧沼凝光引涇渭之餘潤縈咫尺之方
塘竹分叢而合響草異色而同芳徘徊躑躅淹留自足
疊風紋兮連復連折迴流兮曲復曲映垂蘭而轉翠翻
輕苔而動綠牽狹鏡兮數尋泛芥舟而已沉涌菱花於
岸腹劈蓮影於波心減微涓而頓淺足一滴而還深於
時景落池濱霧黯疎筠卷舒澄霞彩高低碎月輪露宿
鳥之全翮隱游魚之半鱗岸隨年而或故流與日而終
新雖有慙於溟渤亦足瑩乎心神
小池賦應詔(唐)許敬宗
臣忝班下列胥宇上京欣託巢之有庇體墐戶之全生
爰鑿小池依於勝地引八川之餘滴通三涇之洋泌慕
鑒止而端形乃游智而清志爾其潺湲繞砌瀲沒縈除
擬高陽而不足比蹄涔而有餘游瑩劔之微鳥躍露鼎
之纖魚乃若椅井傍通桃蹊俯映仰天津兮共澹潔秋
景兮俱淨倒列宿以疑珠含望舒而似鏡覩江使之潛
處翫波臣之沉詠於是翻光甕牖漾影蓬門溜激石兮
長嘯鳬鼓浪兮相喧竹凝露而全弱荷因風而半翻足
以澡瑩心神澄清耳目對昆明而取况喻春蘭與秋菊
不羨寶於河宗豈希大於暘谷彼瑶池之高醼固幽遠
而空傳此坳堂之信遠遂騰譽而聞天降臨渭之睿藻
連横汾之曩篇何微生之一日荷大賚於千年
清泠池賦(唐)王泠然
梁王既受封於漢命駕東游入睢陽之下國弔微子之
高邱榮華莫比僭擬無休復欲象昆明之校戰同右武
之習流決河間而飲馬治宫樹以維舟當時舊跡此地
爰修土木間成起臺宫而似畫絲金並奏和冰石而疑
秋是時宫人出看上客淹留既成此地勝形無比喬樹
青冥而外合層甍岌嶪而斜指曉坐狎鷗春祠薦鮪連
小山而夾迴磴截長河而分半水徒觀其清泠無點洞
澈如凝鏡開珠淨月滉星澄鳬嚼紅藻龜翻碧菱地將
昏而霧合天欲雨而雲蒸明則可鑒虚而不竭風靜浪
碎日落圓折波含閣而相動潭映空而俱澈此土之池
君王所為年深則峴山陵變水浹則滄海塵吹不見射
魚之浦空餘養鴈之陂皇家化溢成周包含梁宋分星
辰以主萬國會江漢而歸一統惟兹之地清而且平居
下流而不濁含上善而逾明常以柔而處順豈遺道而
從榮時人競渡搖海艦於三春暮客來投落江帆於四
岸何今日之登陟皆昔年之池館物是人非所存者半
濟巨川必待舟楫得風流還升汗漫儻餘波而可霑幸
不遺於所觀
漲昆明池賦(以池滿春流思象河漢為韻)(唐)張仲素
空闊靈沼蒼茫舊規昔穿焉迎秋而大閱戎艦今漲也
乘春而無竭陂池惟時陽候既序隂冰已泮天子乃詔
京尹以亢役命水工而叶贊陳衆力而雲鍤勃興決萬
派而箭流共灌澹汪汪之積水似耿耿之斜漢况復榖
雨初霽夭桃正春總上善以利物涵聖澤之深仁軼彼
宫沼瀰如海濱鼓金隄之曲岸揚石鯨之彩鱗浪涌煙
郊更失辨牛之涘日華翠瀲纔分織女之津伊昔殊荒
未化勤遠是思非障澤之瀦矣將水戰而肄之構館浮
鷁以遨以嬉獱獺呈形有類於文身之俗鳬鷖亂響如
習乎下瀨之師春水平兮波緩春日煦兮沙暖雖守柔
以易狎竟安卑而就滿重泉之沬騷騷而若迴淺沚之
毛離離而漸短至若鏡朗風收澄明不流沃餘潤於荒
野引孤光於釣舟豈獨鼈蜃是獻實亦龜龍載游厥跡
既往前聞可想故人遥集曾分劫火之灰蕃帥來朝暗
識滇河之象其漲則那式詠且歌開鄭白之墳衍流畎
澮以天波瑞氣長凝表宸居之在鎬晴虹乍飲若榮光
之出河大哉水之為量皆從夫一勺之多
漲昆明池賦(唐)宋悛
於廓靈沼其流湯湯控清源於近甸澄積溜於方塘頃
者天子時欲出池苑瞻農桑納獻可之規諫設成務之
紀綱乃斬杞柳破隄防將欲抑耳目之遊觀資稼穡於
人康一物失所若巳納隍竭其澤則龜魚無咸若之地
害於物則邦家無好生之方豈以成功者不可以適變
識道者克在乎順常乃天意怡豫人謀允臧不遠而復
載濬其隍亦既具畚鍤亦既瀦沼沚將挹彼而注兹乃
引流而激水總括趣絶見鯨波之大來委輸成深覺鳬
舟之漸起且池之盈矣亦云自瀕修軌躅雖聞於仍舊
開汲引終期乎取新鱗介將枯而復躍草木咸滋而更
春皇矣我后有如其仁懿乎哉仰對一水旁連九陌流
惡有類於汾澮納汙頗同於川澤煙收霧斂混天色而
波清秋霽霜晴浮月華而影白載育菱芡羣浮羽翮將
飛有翼時棲太一之雲欲濟無梁幾滯壁池之客且流
謙者聞於善下惡盈者誡於自滿儻從事於水鑒庶可
形乎長短
曲江池賦(以城中人日同集池上為韻)(唐)王棨
帝里佳境咸京舊池遠取曲江之號近侔靈沼之規東
城之瑞日初昇深涵氣象南苑之光風纔起先動淪漪
其地則複道東馳高亭北立旁吞杏圃以香滿前噏雲
樓而影入嘉樹環繞珍禽霧集陽和稍近年年而春色
先來追賞偏多處處之物華難及只如二月初晨沿堤
草新鸎囀而殘風裊霧魚躍而圓波蕩春是何玉勒金
策雕軒繡輪合合沓沓殷殷轔轔翠亘千家之幄香凝
數里之塵公子王孫不羨蘭亭之會蛾眉蟬鬢遥疑洛
浦之人是日也天子降鑾輿停彩仗呈丸劒之雜伎間
咸韶之妙唱帝澤旁流皇風曲暢固知軒后徒游赤水
之湄何必穆王遠宴瑶臺之上復若九月新晴西風滿
城於時嫩菊金色深泉鏡清浮北闕以光定寫南山而
翠横有日影雲影有鳬聲鴈聲懷碧海以欲垂釣望金
門而思濯纓或策蹇以長愁臨川自歎或揚鞭而半醉
繞岸閒行是日也樽俎羅星簪裾比櫛云重陽之賜宴
顧多士以咸秩上延良輔如臨鳳沼之時旁列羣公異
在龍山之日若夫冬則祁寒裂地夏則晨景燒空恨良
時之共隔惜幽致以誰同孰見其冰連岸白蓮照沙紅
蒹葭兮葉葉凝雪楊柳兮枝枝帶風豈無昆明而在乎
畿内豈無太液而在乎宫中一則但畜龜龍之瑞一則
猶傳戰伐之功曷若輪蹄輻湊貴賤雷同有以見西都
之盛又以見上國之雄願千年兮萬歲長若此以無窮
鹽池賦(晉)郭璞
水潤下以作鹹莫斯鹽之最靈傍峻岳以發源池茫爾
而海渟嗟玄液之潛洞羌莫知其所生狀委蛇其若漢
流漫漫以漭漭吁鑿鑿以粲粲色皜然而雪朗揚赤波
之煥爛光旰旰以晃晃隆陽映而不焦洪涔沃而不長
磊崔碌碓鍔剡棋方玉潤膏津雪白凌岡粲如散璽煥
若布璋爛然漢明晃爾霞赤望之絳承即之雪積翠塗
内映赬液外羃動而愈生損而滋益若乃煎海鑠泉或
凍或漉所贍不過一鄉所營不過鍾斛飴戎見珍於西
鄰火井擅竒乎巴濮豈若兹池之所産帶神邑之名嶽
吸靈潤於河汾總膏液乎澮涑
鹽池賦(以天造靈物資人食為韻)(唐)閻伯興
坤之美兮焉可以測鹽之池漭沆兮劃開於郇瑕之側
廓平陸而無際浸長天之一色前對條山照峰巒之嶻
嶨却鄰安邑對城樓之嶷岌其出形鹽也狀雄虎之蹲
於長野攫拏兮布護其吐精光也如白日之昇暘谷照
爛兮熻赩既似乎鏡湖之不遠又似乎渤澥之在即是
以我良牧宣風千里褰帷憑軾覩兹池兮荷上夭之報
覩兹鹽兮恤下人之食意者以為季布鎮乎股肱黃霸
藴其輔翊不爾何魚鹽川澤之用饒土潤鹹鹺之利飭
天人之繄列則有典有孚百姓之攸迷而不知不識粲
矣郊甸丕哉庾億且觀其皎皛池濱皚峨嶙峋髣髴珪
璧依稀碝珉入澤遐窺喜晴天之速曙隔林斜望訝瓊
樹之驚春餌之者若茹膏之客捧之者疑獻玉之人况
生殊播植動必合時為諸侯之賞愛入嘉賓之賦詩嗟
乎其皎皎兮于川之湄其郁郁兮于川之坻有美玉之
價沉之而不汚有君子之德湟之而不緇利入桓公之
論名留謝氏之詩充郡國之珍産實亭育之攸資永言
沉鬱必由光拂可取於人况鑒於物懿夫天不祕寶地
不藏靈可以和梅羹之調鼎致君於堯舜可以偶腒鱐
之入薦效祉於勲名爾河汾之寶信同天造豈若分溝
塍之綺錯則萬頃花明帀井田之周環則千里雪皓由
斯言㫋有美自天幸無委於泥淖將以報於陶甄
御定歴代賦彙卷二十八
