欽定四庫全書
御定歴代賦彙卷一百四十
鱗蟲
蓼蟲賦(漢)孔臧
季夏既望暑往凉還逍遥諷誦遂居東園周旋覽觀憩
乎南蕃覩兹茂蓼紛葩吐榮猗那随風綠葉厲莖爰有
蠕蟲厥狀似螟羣聚其間食之以生於是寤物託事推
況乎人幼長斯蓼莫或知辛膏粱之子豈曰不云苟非
德義不以為家安逸無心如禽獸何逸必致驕驕必致
亡匪唯辛苦乃丁大殃
青蠅賦(晉)傳咸
幸從容以閒居且遊心於典經覽詩人之有造刺青蠅
之營營無纖芥之微用信作害之不輕既反白而為黑
恒懷蛆以自盈穢美玉之鮮潔蠧嘉肴之芳馨滿堂室
之薨薨孰閨宇之得情
憎蒼蠅賦(宋)歐陽修
蒼蠅蒼蠅吾嗟爾之為生既無蜂蠆之毒尾又無螡蝱
之利嘴幸不為人之畏胡不為人之喜爾形至眇爾欲
易盈杯盂殘瀝砧几餘腥所希秒忽過則難勝苦何求
而不足乃終日而營營逐氣尋香無處不到頃刻而集
誰相告報其在物也雖微其為害也至要若乃華榱廣
厦珍簟方牀炎風之燠夏日之長神昏氣蹙流汗成漿
委四支而莫舉眊兩目其茫洋惟高枕之一覺冀煩歊
之暫忘念於爾而何負乃於吾而見殃尋頭撲面入袖
穿裳或集眉端或沿眼眶目欲瞑而復警臂巳痺而猶
攘於此之時孔子何由見周公於髣髴莊生安得與胡
蝶而飛揚徒使蒼頭丫髻巨扇揮颺咸頭垂而腕脱每
立寐而顚僵此其為害者一也又如峻宇高堂嘉賓上
客沽酒市脯鋪筵設席聊娛一日之餘閒乃爾衆多之
莫敵或集器皿或屯几格或醉醇酎因之沒溺或投熱
羹遂喪其魄諒雖死而不悔亦可戒夫貪得尤忌赤頭
號為景迹一有沾汙人皆不食奈何引類呼朋摇頭鼓
翼聚散倏忽往來絡繹方其賓主獻酬衣冠儼飾使吾
揮手頓足改容失色於此之時王衍何暇於清談賈誼
堪為之太息此其為害者二也又如醯醢之品醬臡之
制及時月而收藏謹缾罌之固濟乃衆力以攻鑽極百
端而窺覬至於大胾肥牲嘉肴美味蓋藏稍露於罅隙
守者或時而假寐纔稍怠於防嚴巳輙遺其種類莫不
養息蕃滋淋漓敗壊使親朋卒至索爾以無歡臧獲懷
憂因之而得罪此其為害者三也是皆大者餘悉難名
嗚呼止棘之詩垂之六經於此見詩人之博物比興之
為精宜乎以爾刺讒人之亂國誠可嫉而可憎
憎蠅賦(宋)孔武仲
方盛夏之慆慆兮氣藴藴以熏心斥纖絺而不御兮將
釋履而投簪切於身而猶若此兮又况乎外物之相侵
而是時也有曰蠅者或形小於烏豆或衣藍而冠赭其
來無端其聚而積汝腹何貯汝足何歴緣眉目與口吻
又自恃其羽翼吐舌捋髭並肱交蹠暫却復還以千為
百是可憎矣吾將數之若夫親朋之會處景物之佳時
儐芳樽以晤語援柔毫以賦詩酒未行而巳醉膳甫至
而先知浮瓜於泉沉李於水清塵埃以洒埽潔槃箸以
湔洗而乃會面牝牡公遺溲矢宵漏初息晨光白微皓
露凝草清風滌衣幸視聽之蕭散巳薨薨而四飛飽食
方休炎暉正午偃匡牀以假寐蔭華榱而逃暑忽伺便
而投隙集體同於飛蠱我坐爾至我行爾隨扇不暇執
拂不暇施雖有軀之七尺曾衆寡之莫知四序之間可
畏者夏汝司其晝螡司其夜嗟方寸之甚小為百煩之
所舍乃曰人於萬物是亦一蟲紛然雜處大小相攻今
則暫存之氣息至穢之形骸外有蚤蝨内有蟯蛔蓋與
生以終始非有時而去來舍此不思而惟蠅是責則我
亦褊矣何異拔劒而逐之哉
憐寒蠅賦(明)駱文盛
吁嗟乎寒蠅爾胡為乎有生繄氣序之流易歘凉飈之
襲楹念爾類之尚繁顧非時而營營豈弱質之能久諒
寒威之莫勝爾乃僵矣其形悽矣其聲既蹌于飛復蹶
于行方縮縮以憔悴遂奄奄而伶俜點汚莫施其技攻
鑽曷見其能或沿几而莫起或觸欞而輒仆障不施以
曷入麈未揮而先墮進退踡跼將焉攸措吁嗟乎寒蠅
睠言爾寒能無爾憐感念疇昔忽復長歎方夫太昊司
辰祝融揮鞭赤日在地炎威赫然爾於斯時氣適志便
蹺足洋洋鼓翼翩翩翕兮類征豗矣羣喧逐汚湛穢醉
醲飽羶弗召以合袪之莫殫恣意一時貽患百端吁嗟
乎寒蠅詎知物從化遷時不可常惟暑爾乘寒宜爾藏
庶知止而不殆或自逭於喪亡爾乃淹留濡滯自掇其
殃獨不見夫蝠游以夜梟鳴於晦妖狐乘昏尸蟲伺寐
蓋有所肆尚有所避也豈趨就之懵懵能自逃於顚躓
哉吁嗟乎寒蠅始予爾憐亦終爾患念死灰之復然將
殞枝之再蔓矧羸豕之蹢躅惟易繇之明鑒爰命童子
攘臂執紼爾撲爾摧用殄厥類靡令孑遺羌除惡之務
盡弗自嫌於乘危庶幾乎庭宇虚靜幃幄褰開俟南風
之景延當時物之葳蕤絶擾攘於爾輩欣四體之悠哉
螡賦(晉)傅選
水與草其漸茹育兹孽而為螡&KR2820;咮銳於秋毫刺鋸利
於芒錐無胎卵而化生摶兩翼而能飛肇孟夏以朋起
迄季秋而不衰衆繁熾而無數動羣聲而成雷肆慘毒
於有生迺餐膚以療飢妨農功於南畝廢女工於杼機
螡賦(明)楊愼
有物於此孕於丹鷆氏於白鳥育於朱陵殷於豐草翾
翾以作狀薨薨以成象昭昭以相避冥冥以相向閣閣
㭬㭬據以為營郁郁彬彬竊以為名霢霂昡雨豐隆混
聲貞女棄骼壯士挫精公子不知筮諸靈蓍靈蓍曰計
之喙噆膚之利利在三宵羣嬉羣囂醉血不醳疾斃於
掌戟蓍頌喻寡徵諸玉瓦玉瓦曰仙鼠聚糧萑葦之鄉
伏鼈攸戕利距森張何彼皇皇不見肅霜瓦辭難讀訊
諸射覆射覆大夫曰煙火其屯鐙燭其喜焦螟以為巢
蠛蠓以為使芸瓜而來零栗而逝秋風夕起斯害也巳
公子喻矣是曰螡理
後螡賦(明)楊愼
邃古史皇創奎畫兮曲腳旁低垂物則兮謚曰齧民昭
凶德兮炎后品物世匱資兮蠆尾虺首罔攸遺兮唶爾
蜎化百靡宜兮擾龍儀鳳於帝庭兮嗟爾有生胡營營
兮禁鼃去梟著周經兮胡爾利㭰獨無懲兮玄圭紀正
炯弗昧兮丹良為羞欣絶彙兮鼇戴山抃聖播跡兮使
爾負山諒何力兮謂爾有睫奚誰攘兮䆗窱琅疏競來
往兮謂爾有臂奚誰怳兮明潛宵征侣罔兩兮旅蜚成
市仙孺惕兮聚響成雷藩侯慄兮障爾熛爾徙宜疾兮
蟁不能辯對以臆兮肖翹蠕動生以息兮俶詭妍媸寧
有極兮血國三千彼貨殖兮曷云不慘噆有國兮赤口
燒城煩言嘖兮積毁銷骨瘡痏結兮楚組齊帷疇其隔
兮赤燧赬熛罔有懾兮命曰人蟁理可說兮惟蟲能蟲
各以類兮厥以恒性賤剖貴兮人蟁不懲蟲何罪兮百
爾君子無庸喙兮
螡賦(明)傳占衡
秋風清秋螡競南郭先生枕書不瞑頭足相救勞於奔
命於是援羽扇而揮之且揮且罵曰叱毒哉蝭蟧春鳴
而秋止渠略朝生而暮死天胡為而滋此自夏徂秋為
民生憂使我夜不㸐燭耿耿於幽室之中者非而儔也
邪吾聞自淮以南謂之螡踰河以北謂之蝎然則螡蝎
類也如蝎而翼如虎而翰蝎猶可禦汝莫能摶虎有弗
入螡無不鑽利嘴刺骨目察毫端負山匪力合黨亡難
乍鳴則耳為之聒忽瘖則肌為之酸舉妍媸而畢害究
賢愚而靡歡且汝得氣於水草之交連類於蠛蠓之小
肝腸幾何啼飢不了多於趁人之山蠭噪於惡聲之梟
鳥露下氣清天高月明原田未燒溪上草青盍命儔而
嘯侣皆飲莖而潄英何故擾我懈倦敝吾精精特矜憐
其靡靡姑右拂而左縈試佯寐而掩捕汝則無有餘刑
先生罵未卒而疲似夢而浮似覺而沉怳惚聚言有若
雷音曰有是哉先生之不廣也予有籍於帝輕舉若仙
宗黨蕃廡宫室芊眠藏光用晦唯蟲能天夫人合四大
以成形伺隂陽而偶竊氣霧騰而充膚汗雨流而凝血
何異草木之膏獨拒么麽之囓若乃蚤輕而儇蝨淫而
貪皆君身之食客嘗自處於東南徒此留而彼逐詎寢
夢之能甘且物受性曰命交相養曰德惟其飛而食肉
斯螡氏之稼穡譬之士以攻閱穿鑿為雄商以牟利欺
紿為職銓衡則豐屋於遷除臺省則穴金於恐嚇主計
者乾沒縣官之錢典廥者巵漏太倉之積行伍乎牙纛
之公田郡邑乎監司之奉戶其餘更吞迭哺相為患苦
文武之吏實為赤黑之蟲功曹之官即是都城之虎猾
賊噉人為糧悍兵貫人而舞所謂人與人相食者也如
螡者又焉足數乎先生必欲密其幬帷濃其薰灼絶千
年之種屬安四海之夢覺曾不見乎露筋之祠飼螡之
佛有殺身以成仁無便巳而窮物故且吸風飲露晝伏
宵飛雜螢火之隊餉蝙蝠之飢噫嘻是物也奚足為堯
桀之是非巧言未竟於是紛紛紜紜齊齊醜醜或集四
肢或&KR0034;元首亦有應手而殺巳亦遭撻雖幸中於一二
每駭逸其七八乃平怒而披衣聽鷄聲於天未含曙光
於北窗卧羲皇而却韤
蚋子賦(有序)(五代)王周
蚋子之下有蟆子蟆子之下有浮塵子三者異乎皆狀
小而黑世云巴蛇鱗介中微蟲所變耳三伏間晝飛夜
息咂啄人肌膚動為瘡痏能飛不見其翼能囓不見其
口微眇之極雖縝密衣服亦可通透莊生焦螟之說近
之也至微之蟲豸詩獨無蚋故作賦以廣之
蟲之至微名之曰蚋信乎蟣之别品為復蝨之餘裔羣
巢螡之異類結摶牛之深契附諸鬱蒸産彼蕪穢張華
之識何以辨其兩翼離婁之明何以見其長喙伺暑絺
之漏露萃豐肌而睥睨默然而至暗然而噬人之至靈
何闕爾之所衛人之至剛何反爾之所制狀斯咄咄籲
於造物何不恣蛇虺之毒必當與之為避何不張虎豹
之口不敢與之為忽豈其食人之膏血資巳之肥腯念
膚體之何毁痛瘡痏之難沒吾將擷楸葉以為焚俾爾
之銷骨者也
飛蛾賦(宋)鮑昭
仙鼠伺闇飛蛾候明均靈舛化詭欲齊生觀齊生而欲
詭各會住以憑方凌焦煙之浮景赴熙燄之明光拔身
幽草下畢命在此堂本輕死以邀得雖糜爛其何傷豈
學山南之文豹避雲霧而巖藏
赴火蛾賦(宋)支曇諦
悉達有言曰愚人貪生如蛾投火誠哉斯言信而有徵
也翔無常宅集無定栖類聚羣分塵合電馳因温風以
舒散乘遊氣以徘徊於是朱明御節時在盛陽天地鬱
蒸日月昏茫燭曜庭宇燈朗幽房紛紛羣飛翩翩來翔
赴飛燄而體焦投煎膏而身亡
燈蛾賦(以人皆曰予知為韻)(唐)陳仲師
燈者火也尊而不親奚斯蟲之眇質翻體密而意馴必
將蹈火而後止是以疑冰之與鄰雖異探湯執熱之情
可見不蒙明照暗投之罪則均是以鴈飛無忘於避繳
龍蟄有貴乎存神於以知無知之智有以同自知之人
無損於明雖光暉可借自貽其咎與壓溺同塵始其燄
燄中開青煙爰發薨薨四足白羽若月焦爛唐突離披
觸蹷人心卒然天意若曰嬰焚灼者何如玉石之俱盡
處高明者曷若烏兔之屢闕且繼彼覆車雖百夫死難
而無餘納諸密網狀衆鳥驚飛而在初循環責實宛轉
投虚沉脂膏則屈死觸煙燄則焚如自我構患非天禍
予愛水螢之光載浮熠熠笑鼎魚之樂其斃徐徐阽乎
焦原可叶其義投畀炎火莫之知避曷若晨雞候明以
自得火鼠就燥而無累莫不守之以為順居之以為智
是蛾也餘光可託留影如寄排朱燄扇輕吹胡糜爛於
瞬息為腐餘之容易若然者蠢蠢之類將外強而必乖
炎炎之著非内熱之所懷既油然相煦於膏火亦瞥然
相忘於形骸吾所以知捐軀於鼎鑊與是道而孔階
燈蛾賦(唐)范鳴鶴
流月半庭兮頽光初夕金釭坐明兮凝輝的的蛾繚繞
而未息意沉潛而自溺逝者巳往存者可哀伊戚戚之
未畢俄栩栩而復來覩前軌之巳覆因委命而不回彼
尚無恨哉殊化難窮神理斯昧物情無傷亦或貽害每
捐慮於進止恒忘懷於否泰任逍遥以無營將何負而
顚沛如膏之明豈怪前死比薰之馥豈惜同燬儔二美
而多慙痛一生之虚委明不可投投之必斃膏不可赴
赴之必泥彼優游之萬端奚於斯乎失計始來也吾故
知其必凶及死也吾未識於所從何生微而智劣苟不
若於自空爾愛候明何不候日光隂不留尚存爾質爾
愛候明何不候月素華將移爾猶不滅何相繼以焚軀
竟不知謀之為拙玄豹深隱終不效幾是蟲以慾卒與
命違豈若不死之仙鼠得昏夕而後飛
草蟲投燈賦(明)區大相
芸窗夜讀膏火熒煌有蟲羣飛來就其光驅之復集抑
之彌揚東跳西趯厥命用喪愓焉以懼憮焉以傷援筆
作賦以善自藏有物微眇何名何類細若焦螟大過螡
蚋容成莫察其形夷堅莫辨其態或跳或躍或翔而逝
嗟眇質之易虐何謀慮之弗臧雖賊害之多門尤蹌踉
以自戕爾乃若華既謝朱火載揚咸出潛而離隱胥舍
暗而就明始投間而扺隙終入室而升堂竟環繞而不
去寧依違於末光方得意於搶攘本無心於翱翔忽決
起而乍伏乃觸禍而罹殃遂畢命於脂膏似捐身於鼎
烹原夫生徒有萬死徒亦然抑乘夜而變化將假物以
逝遷孰知夫趨炎之易於燼滅而處暗之足以自全彼
薨薨於方曉而趯趯於草根亦逍遥而自得安用附衆
而親人是以君子韜光守墨用晦為明鑒彼微物懼罹
天刑遜於不虞以保休貞
叩頭蟲賦(有序)(晉)傅咸
叩頭蟲蟲之微細者然教之輒叩頭人以其叩頭傷不
祥故莫之害也
蓋齒以剛克而盡舌存以其能柔強梁者不得其死執
雌者物莫之讐无咎生於惕厲悔吝來亦有由仲尼唯
諾於陽虎所以解紛而免尤韓信非為懦兒出胯下而
不羞何兹蟲之多畏人纔觸而叩頭犯而不校誰與為
仇人不我害我亦無憂彼螳蜋之舉斧豈患禍之能禦
此謙卑以自牧乃無害之可賈將斯文之焉貴貴不遠
而取譬雖不能觸類是長且書紳以自示指一日而三
省恒跼蹐以祇畏然後可以蒙自天祐之吉无不利
叩頭蟲賦(有序)(明)張之象
叩頭蟲賦者晉傅咸之所作也以其謙卑自牧無往不
利余乃謂士之進退必由禮義而得之不得固有命也
彼之抑首脅息情態可嗤殆類夫奔謟燄熱者枉巳辱
身頗傷志操雖時或有遇非君子砥節之訓矣故反其
意述此賦以諷當今之士并以自鑒焉賦曰
伊介性之不回本生理之至直曾子勵士以執毅孔公
亟美於剛德高則抗首卑乃席膝體貎多端從義所即
或送使於他邦或承主之賜食或感恩而必拜或引咎
而自責或升堂以覲母或見畫以興惻或修敬於德公
之門或陳經於誕聖之日仲尼却之而克當祖征受之
而兩得說大人勿視其巍巍為弟子不懈於翼翼近禮
之恭免辱遠恥無禮之愼其敝也葸彼奮身而絶脰信
忠臣之不二雖喪元而甘心又何恧於勇士惟在邦而
如矢則史鰌之可希若枉尺而直尋亦軻氏之所非以
此齊餓者揚目而不食鍾離意得珠而固辭周侯持法
於細柳蘇武建節於外夷若乃王丹之餞陳司馬特不
拜以為贈汲黯之遇衞將軍但長揖以致敬見甄后而
不伏固劉楨之守正向小兒而折腰斯陶令之解印馬
援藐帝壻而不答顔含謁丞相而無佞庾衮重施禮於
人親盧鴻以罄折為忠信王祥欲以德而愛人何點雖
箕踞而奚病至於孟嘉之不知落帽卞彬之不恡投幘
孫楚參軍而稱命鄭衆奉使而威敵井丹被褐以凌坐
嚴遵矯手以應辟上交不謟威儀是力總諸賢而共然
蓋有作而在昔何兹蟲之細瑣乃逢人而委靡鮮英豪
之骨鯁多婦寺之詭隨將無惠而致感或望塵而下之
詎覩抗司徒之趙壹焉聞動高祖之酈其擎跪曲拳槃
辟佁儗阿&KR0146;逡巡傴僂骩骳每低眉以趨承時稽首而
祗畏似此物之佞媚抑維何而比類仰慙蝒馬之高潔
俯謝螳蜋之勇銳足不能前目不敢視委蛇蒲伏覆面
掩地莫謂周襄之胙謬同魯繆之餽乖媯皓之哀誠甚
鄧通之恐悸何關高鳳之解爭乃欲謝鯤之拜勢豈夏
禹之樂其昌言實蘇嫂之懾於高位等搖尾而不殊與
崩角兮何異匪飲酒而多儀猶乞墦之可媿吁嗟而頭
辛苦無益千醜萬辱同彼施戚羨䑛痔之得車忘吮癰
之遇厄徒自病於頷頤又誰愍其爛額如涴蘇則之膝
必忿恨而弗懌借有朱雲之劒雖斬斫以何惜况窮通
之有定信運命之難更千人者未必果獲屈膝者安可
復伸是以非義之錢而趙勤弗屑閹人之勢則高允所
輕不有簡介之熙載將無嚴整之曜卿仲孫敢言而甚
切子高抗手而遂行王無功久厭於繁禮向玄季自處
以素情田子方驕人以貧賤宋使者正對於會盟韋仁
約獨立以司憲江休映無屈於延明願與璧而俱碎慕
藺如之敢於抗秦觸屏風而就睡感陳咸之篤於諷親
若夫獸取獬廌咋邪是任草稱屈軼指佞於庭覩正氣
之猶在徵直道之可循懦夫聞風而立志壯士怒髮而
挺身與其曲鉤之取貴孰若如弦之守貞寧同此彊項
之賢令毋似彼黃頭之小人厥咎頗深於子羽是宜反
責以斯文知微言之廣喻請三復而書紳
蝎賦(唐)李商隱
夜風索索緣隙憑壁弗聲弗鳴潛此毒螫厥虎不翅厥
牛不齒爾兮何功既角而尾
金龜賦(有序)(宋)薛士隆
金龜爪蠧也似龜而小首足介尾咸具色若中金焉惟
其冒乎外者輕明若雲母有翅附甲而生巨領雙髯腹
下多足與龜為異弗察乎邇無見也名無能得於古世
以形象目之慨其似是而非可為兒童戲翫實無所可
用其於靈夀何有多翼而飛不及遠難矣乎哉因感而
賦
春氣靄其融和兮東風習習以生庶卉資以茁萌兮屯
然而成厥形寂書堂其蕭寥兮聊縱步以杼情行瓜田
而徜徉兮瞥玉靈之異常蹇至微而賤軀兮遵柔柯而
微行體渾金之萃美兮色曜日而舒光巨首顒顒兮神
屋巋然以隆足孔舒兮甲隤如以豐員上兮天穹爪旁
出兮四方背負盤兮峻丘山之昂藏昭以晰兮列宿嘒
其同明吁嗟庶物百其形兮同類殊情不可命兮龜生
千年巢夫蓮兮萬歲木居緣而升兮五色備具為可稱
兮曠古不聞遊蔓藤兮託質精鍊為見情兮款神物兮
出倫類去泥塗兮將自異豈長年兮於此焉極非仙靈
兮兹焉嬉戲情悦漭兮無主立躊躇兮不語龜蹣跚兮
如顧倏翻然兮飛去驚予心兮駭目歎瑰竒夫龜者神
悠揚兮未安俄翩蹮兮來下睨而視之若是而非觸而
止之屈信則微予始怪兮載疑反復之而究兮知豸之
象之喙有髭兮磔豎下紛如兮多足雲母薄如翥之覆
也靈龜隠如文之著也尾足成形彩之傳也不可窺也
矧可度也伊飛蠱之微麽亶資氣而含靈感瓜滋而賦
性腐草出而同螢等蟪蛄之脆弱知何秋之嘗更瑣厥
躬之譾薄兮禀非常之妙形神有愧於知來兮夀奚極
夫千齡惜形似而蔑有兮亦猥當其美名觀夫德其茫
若兮甲疑乎可貞曖八卦之無象兮千里曷其如繩氣
靡服乎芘瓜葉之靈耆潛豈伏兮蠧以濟其調飢蠢而
蠕兮何識何知内匪明兮莫决乎疑曾可責兮知彰知
微泯同形而非類兮性天邈如羌僭竊其虚名兮誰與
卜無庸兮藏廟堂宜終年兮於野何親人而詭以求全
兮德亦安取嗟彼服之不稱兮適以焚身將兒曹之翫
愛兮斃焉無所亂曰偽亂真兮道之賊若胡為兮象之
惑内不靈兮死其文受兹服兮其何獲感微蟲兮作賦
庶永鑒兮夙夜凡百君子念兹無射
蠅虎賦(元)戴表元
有蟲翼然旣獰孔武若腹而絲若臂而拒跳踉振擲是
謂蠅虎博蠅甚智狙伏壁間羣蠅避之如虎於山我玩
掌中以弄以嬉惴不敢動蝡蝡媸媸先生欣然笑而置
之我聞古人龍猶可豢惟虎必誅與民除患或生得之
用之於戰蓋與死而為鄰嘻其危而敢玩乃有至人以
道豢虎居以為徒出以為御又有人焉虎至不怖曰我
不爾惡爾無我怒與虎相忘其道甚恕嗟爾蠅虎何為
者邪謂非虎邪於蠅不仁謂誠虎邪遇我而馴或曰搏
人所憎不為不仁故見畏於蠅其所以見狎於人或曰
是亦虎類馴之有道蠅視之大我視之小藐然掌中以
馴易暴亦如彼虎雄跳躁擾極衆庶之所驚纔至人之
一笑嗚呼噫嘻物之於人嗜欲血氣鮮有不同意兩銳
者必奪力俱強而乃攻此其無齒牙而忍不瓜距而凶
搏善良以為食朘膏血以自豐其名為人其實有遠媿
於爾蟲者矣誠得道以御之彼雖暴而莫動故有談笑
而儀衍挫謀拱揖而孟賁失勇索而言之理無不然一
日之内一身之間隂陽水火寇奪百端有道於此愈攻
愈堅泰山裂車而目不瞬疾雷破柱而足不遷四海一
航八荒一席干戈血肉之區歌舞腥臊之域閱千載於
須臾忽微蟲之過隙謂振古之如斯復誰喪而誰得於
是先生頽然如醉嗒然欲默縱吾意之所如聊優游而
偃息
蝨賦(唐)李商隠
亦氣而孕亦卵而成晨鷖露鶴不如其生汝職惟齧而
不善齧回臭而多跖香而絶
後蝨賦(有序)陸龜蒙
余讀玉谿生蝨賦有就顔避跖之歎似未知蝨作後蝨
賦以矯之
衣緇守白髮華守黑不為物遷是有恒德小人趨時必
變顔色棄瘠涵腴乃蝨之賊
又後蝨賦(有序)(明)顧大韶
李商隠有蝨賦陸龜蒙有後蝨賦李止譏其齧臭未盡
其罪也陸更賞其恒德則幾好人所惡矣作又後蝨賦
以正之
仁不害人義不穿窬傷人及盜漢法必誅二罪并發乃
在濡需請數其惡始服厥辜昆蟲之醜實繁有徒與人
相邇損益各殊蠶絲蜂蜜反效勤劬絡緯促織蜻蜓蟪
蛄螢飛蝶舞助人為娛若斯之倫固不可無鼠婦蚰蜒
穢我階除罥庭網戶蠨蛸蜘蛛螻鳴於土蚓歌於塗怒
臂螳蜋祝子蒲盧撲火役鬼投燈煎軀煖産竈馬羶聚
玄駒地鼈蝸牛負蠜推車緫屬堪憎無傷於吾若斯之
倫聽其所如爰有白蟫善齧吾書蠧侵嘉樹蛀耗米珠
蝗螟蝝螣嘉種是鉏醯敗於蚋肉敗於蛆飛螱食柱青
蠅涴裾是皆吾讐害未剥膚情在可宥我咸赦諸蠆尾
惟蠍鉤牙惟蜍蠼螋似蜮玄蜂若壺蛭縮如棰蚝行蠕
蠕守宫壁鏡藏毒不虚凡彼蠚螫可避可袪有犯則殺
固難盡屠蛔蟯匿胃蚧&KR0008;潛膚我欲除之無形可刳螡
恃矯翼蚤憑輕軀我欲捕之轉盼而逋若汝蝨者何能
為乎形眇一黍質無半銖或入吾褌或託吾襦旬日累
代繁孕而居黑食頭垢白吮身腴爾類日肥我貌日癯
瞥焉見察循裻鑽袽旣貪且懦旣鈍復愚肉食之鄙曾
莫汝踰湯沐旣具汝命難紓罪不在赦慎勿怨余蝨聞
斯言匍匐俯伏靜聽譴訶祈緩沸沃傾耳聽之杳無聲
觸齋心以聆若訴若哭號物萬數惟天並育蠢動含靈
誰非眷屬身命布施千聖軌躅嗟君之量何其褊促我
食無榖我啜無菽天賜我餐惟血也獨我首無角我喙
無啄微咂君肌何遽為酷君何不廣請觀朝局聞諸商
君吾友有六皆賜天爵皆賦天禄榮妻任子亢宗潤族
吸民之髓蒙主之目僨事無刑廢職無辱嬉遊畢齡考
終就木我羨我友飛而擇肉我罪伊何太倉一粟君欲
我誅盍速彼獄我聞蝨言怒髮上矗蕞爾微蟲寧望禽
畜積汝億命不比奴僕敢擬朝士騰兹謗讟即汝明刑
豈止湯沐繫之以髮懸之以竹細篠為弓繡鍼為鏃弦
絲射之一發洞腹尸諸棘端以為大戮
罵蝨賦(有序)(元)楊維楨
楊子自鐵崖山中客錢塘初宿市舍脅未暖席有物㗱
身若芒刺然已而㗱肉皆起癮疹十指爬搔不得停搔
訖即成瘡痏亟命童秉燭枕褥間了無一物復睡則㗱
如故遂挈胡牀露坐待旦明日問舍長舍長曰此壁蝨
也當兹旱氣熇然城中舍皆是物問何狀命童剔牀第
空出之蝨非蝨蚤非蚤以瓜掐之其臭令人嘔惡楊子
歎曰異哉有是物也昔玉溪生荆舒老人先後為嫉蝨
之作而未有指斥是物者豈其潛於昔而出於今抑其
幸見漏於指斥也余既楚其毒迺作文罵之曰
惟爾蝨之種類不一也在狗類蠅在牛豕類蟢在人處
緇而白處白而緇者其么若蟻不知又有爾類皤腹而
輕身纖足而勁觜或青或紺或黃或紫白晝潛藏昏黑
坌起脫走如珠狙刺如矢使人脅不得以帖席肱不得
以曲几追蹤捕痕若亡若存遁影朽空滅跡密紋湯沐
所不能攻掌指所不能捫但見肉斑□其成瘭膚窒栗
其生龜怒牀几而欲剖避衾褥而欲焚鳴呼爾蝨兮蜂
則有蠆兮蜂可袪蝎則有螫兮蝎可誅嗟爾么類孰能
屠騰蛇神兮殆即且即且狡兮制蟊蛛嗟爾么類又誰
呿咨大化之好生恐一物之弗紓胡爾惡之兼毓為吾
人之毒荼飽膏血之毒觜資肥腯之臭軀吾將上告司
造殄爾類非無辜也辭畢是夜夢有被玄衮裹絳服而
至者若有辭曰吾即見罵爾文者辭義旣嚴敢不退避
然吾小毒小臭爾亦知世有大毒大臭者乎姦法竊防
妨化圯政剥人及膚殘人至命闞若豺虎盭甚梟獍此
非大毒大臭者乎為國之病而司臬不屏其或分民曲
直任國是非義無避位仁不讓師則丹書是絓皂櫝見
遺彼大毒臭又何憚不為乎且吾起伏適節消息乘機
白露洒空勁風吹衣蟬蛻而退莫知予之所歸子試絜
夫大毒者毒無巳時大臭者臭無窮期孰為可詈不詈
乎子不窮南山之竹以為辭而詈予瑣瑣不巳戲乎於
是楊子增憤加怖涕泗不支霍然而覺不知蝨之所之
蟄蟲始振賦(以和氣初發幽蟄潛啟為韻)(唐)王起
蟄以寒閉春以陽和閉者待時而後振和者煦物而無
頗萬穴之中或羽毛而櫛比積塊之下或鱗甲而駢羅
咸蠢蠢以潛發應熙熙之屢過則知出處有時變通為
貴煦嫗斯感嚴凝罔畏跂行喙息負日月之融光蠕動
蠉飛得天地之仁氣爾其形分土石色動丘墟潛乎野
處逹彼巖居歴窮隂而兹久當獻歲之厥初思麗景之
鳴躍念和氣以吹嘘順於時比應雷之雉感於候同上
冰之魚况夫勾芒整轡太蔟紀月蒸以絪緼歛其觱發
或振羽而不倦或動股而不歇細則肸蠁以凌空巨則
連蜷而映窟處否藏周逢時出幽順地之理承天之休
將昭蘇而忽變豈枯槁而為儔相像山川依稀原隰氣
且布於感動形無違於燥濕祕邃泥蟠依稀土蟄青雲
之表期蜿蜿以龍升繡戶之前佇翩翩而燕入則知離
於淹滯託彼沉潛苟存身而有待必坯戶而是瞻豈惟
月令舊章紀之而無斁時訓前典徵之而不厭客有窮
屈伸之理得行藏之體固無恨於陸沉將必俟於天啟
御定歴代賦彙卷一百四十
