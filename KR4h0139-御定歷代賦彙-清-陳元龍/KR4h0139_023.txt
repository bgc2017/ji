欽定四庫全書
御定歴代賦彙卷二十
地理
羅浮山賦(有序)(宋)謝靈運
客夜夢見延陵茅山在京之東南明旦得洞經所載羅
浮山事云茅山是洞庭口南通羅浮正與夢中意相會
遂感而作羅浮山賦曰
若迺茅公之說神化是悉數非億度道單悒憰洞四有
九此惟其七潛夜引輝幽境朗日故曰朱明之陽宫耀
真之隂室洞穴之寶衢海靈之雲術伊離情之易結諒
沉念之羅浮發潛夢於永夜若溯波而乘桴越扶嶼之
細漲上增龍之合流鼓蘭枻以水宿杖桂策以山遊
羅浮賦(宋)李南仲
羅浮二山東西相聮通句曲之洞號朱明之天連延大
江之外崛起滄溟之壖乃百粤羣山之祖與南嶽而齊
肩鐵橋鎖乎絶頂石樓峙乎半嶺登覽遐極眇睇芊緜
爾其周迴五百七十二里森列四百三十三峰迴谿峻
谷嶻嵲崆㟅藻石璀璨瀑水玲瓏山出玳瑁竹茂蘢蔥
羣雀五色靈藥千叢寂寞兮丹砂遺電岌嶪兮瑶臺隠
空懸厓斗折徑路難通祥雲瑞霧晝夕朦朧時有岸幘
羽服野人山翁忽去倏來不知其蹤謂長生而久視亦
往往寓乎其中時有萬舶乘風不知西東瞻我峻極煙
光蒙茸洞谷昏黑開乾闢坤怒風叫號轟騰四門徐而
内隠隠若萬兵之屯呼吸號召鬼神湊奔徐而萬籟息
朝霞暾日月晃耀氣象始温又或五夜蕭森樂池奏音
彷彿仙籟彈絲擊金疑有雲和之瑟空桑之琴青谷閟
䆳列仙下臨聚會靈族朋來盍簪列席環坐開廓沖襟
疎楹廣庭寶除翠林海桃霞漿左右酬斟樂真言之恬
澹憫世網之浮沉倏然往來不繼以淫瞬息萬里菆飇
馭之駸駸變化倏忽孰能究尋其上則有惟金三品楩
枏杞梓翡翠羽毛虎豹犀兕竹箭丹砂絺纊絲枲珍角
穄桶元龜象齒石蜜山焦黃精白芷蛾眉龍骨桂香桐
子先供賞以充庭何九州之敢擬真足以燦上國之文
章增皇家之盛美矧夫當祝融之宅位贊真主以乘離
雲行雨施産英孕竒其在國家有大禱祈驛使奔走帝
誠肅祇投金龍與玉版指道路以交馳將事之夕明靈
鑒斯乃至翔鸞舞鶴繞殿紫芝仙壇祭訖宣室受釐萬
有景福允王保之帝子王孫慶流本支獻南山之夀歌
天保之詩與夫他山奠璧徒當乎四達之逵堊飾别館
止可事乎遊嬉於功業兮何補於造化兮河禆豈比增
高福地薦美天基鞏固四極鎮安外夷巍巍隆隆無騫
無虧宸毫秘軸文彩葳蕤瑞牒顯著又奚論乎真區之
遠而
遊羅浮山賦(有序)(明)湯顯祖
夫星圖粵地引潮汐於玄紐日次周天晷晝夜於陽陸
然則南嶺之南北戶之北固巳輿象之所偏龐燭龍之
所長寤矣而廬嶽天子之障衡山祝融之標樞軸雖連
於西極經絡未窮於南紀高融奥博是在羅浮羅山上
直百粵之精旁羅赤溟之氣軒轅以降隆為粤嶽矣而
浮山者是惟蓬萊神山浮自會稽靈海斷鼇不足比其
波蕩操蛇不足異其轉徙蓋流睒絶嶠佇眙分嶴飛峰
息壤神理自然所悵鬱者名迹蕪藹采真莫續湧塔暗
朝花之影沉湖銷夜樂之音每與友人祁衍曾曾人蒨
歎恨其竒大有終焉之意而束官陵祀升踐靡由辛卯
冬十月始以出尉徐聞速令尹崔子玉於南海遲文學
翟從先於東莞枻川墟履原隰宿朱明曜真之館侯晴
霏焉蓋晦夕也詰朝朔微雨襲梅墟經石門聽泉於葉
大夫春及之廊阿明日觀大簾泉避雨朔朏弔湛公於
黃龍講堂道甚窄硌夜火青霞洞中有湛公樓七楹仙
鼠居之此盡下界三矣明日起青霞至巔際觀日出為
中上六界美人峰殊好袖如道人時時出雲其下千仞
葉大夫石館處也日始華露欲晞見城郭者四五前立
石雙如蛾翅豎又立石翥為燕子門一名彈子門為美
人障其前蟾蜍峰也同人不前獨往彌勝從數羽衣人
芟藴而上鳥道三十餘里迴翔眩視草樹飛走光氣有
異非所經識意謂靈境阻鬱剨然一岡平曼修婉名以
子午正其昏朝登頓再舍圭隂未禺遂躡飛雲凌日觀
惟見香爐一具白水一巵祀羅浮君焉望天池以陽星
沙而隂東連扶津之藹西盡崦嵫之色靡不區封有畛
昭藐無倪者矣可謂恢魁乎大觀淵緜其神致也哉枕
石起臥欣言賦之儗於謝靈運想似浮寫差為飛愜云
爾
極廬衡之經首暐赤嶽於賁禺略招搖之桂樹望雲氣
於蒼梧問津塗於莞城釋汎舟於源墟豔林霏之窈窕
漠巖戶之紆徐晨光飛而首路夕影流而載驅倒煙容
於襟帶睇朱明於隙餘磴環赬於莽蒼林織密以扶疎
策孤征而晻影鳥羣歸而沸呼傍靈池以涉趾歴迴梁
而聳軀鐘鼓鳴於林間香氣騰於路隅是為帝軒轅之
所履神赤熛之所廬坐參正而披衣閱柳中而定居何
遷人之鞅掌得借一於沖虚靈想接而心歡營宅清而
寐除慨衣冠其委土想丹竈之流珠問洗藥於真人發
靈簫於聖姑守瑶光之玉虎戴碧斗之銅魚恨天華之
宫不存怨明月之壇久蕪斷冥心其莫引翳神光其忽
諸徒使來粤都者走明珠於合浦浮毳衣於賈胡彼皋
壤與山林非天性其焉知將縱觀其窟宅恣風雲之襲
余度石關之穹窿接新搆之離婁泉淙淙而夜鳴雲英
英而晝敷清不可兮久留澹容與以踟躇山帶氲而翠
積水簾波而素紆營磐砥兮偃仰蹙葩華兮噴嘘避雨
蝴蝶之洞睨梁天漢之墟拂金沙兮夜語蹍青霞兮旦
發逗威夷而宛轉望敦龐而坱軋澹孤青於氣表漏陽
華於空閱砉崖隒於川渠錯璁瓏於樓闕雖道絶於登
降亦臨觀其曲折緬層城其在兹遞仙風而岌櫱俯龍
門而直上有流光之彯撇澂上界之精華照下方之明
滅何峰容之偉竒漾真人之秀烈偶儷石之前臨露參
差而障列如倚翅以斯沖似懸帆之次揭映神姬之出
雲美朝暾而暮晣轉靈蝸而下視象寒津之潄齧始神
山其浮來自會稽而涌垤覽至今其草木有東方之種
别泯合際於羅丘度鐵橋而綴缺豈華靈之遠擘非秦
皇之近設抵半舍而泉分宿煙炊而飯潔頓金策之拳
竒步羽人之勃窣上登&KR1415;其若梯進孱顔其若闑峭壁
虚而溜浮積泐敧而苔滑寄掌股於旁陘託跟趾乎冒
橛蓋起瑶池而躡飛雲周三十里之靈樾象耕之所絶
蹊雉樵之所迷術肆竒樹之蔥蘢并異卉兮冥密紺蒼
凝而互隂碧鮮流而競發固風霞之所藹薱亦丹膏之
所淫鬱有一花而四照有五色而一節或建日而無影
或嵌空而有雪青珠冷風其欲亂珊瑚叢生而逾活神
䴥倚其雍容仙鼯彯而撇拂木客離簁而似語山魈隠
映而倏忽别有朝菌若雲夜芝如月翠羽攢菁金粉浮
馛曩得一而為豔此成林而不掇固靈境其常然歎人
生之覯絶謂林封而徑窮忽岡巒之秀闊儗撐距而不
前乃案衍而條達曉發足於青霞午凌岡而載茇侯雞
鳴於上霄降兹巒而子末正子午之嘉名定昏曉之相
割念人間之急晷劣旋車而已瞥矧山行之阻迂慮峰
攢而影咽竟凌霄而未禺何鄧林之蚤渴豈日氣之偏
延非海音之所遏遂徑庭其造天極空䆡而戴日屬湘
嶷於罍碓辨交簾之隴埒眇蒨木於河林認扶桑於渤
碣掞瓊州而地矯引長星而天豁布肸蠁之茫茫衆每
生而忽忽偶旦宅以推排糅山川與名物昔冥丘而去
燕今南池而徙越為情多其苦悲亦心淺而易悅塵影
含而智虧年路深而意没夜樂何時而遇仙花首何因
而禮佛忖凡情於聖真若闚觀於窮髮將無始之趣未
融令有終之相難閱朱鳳沬而潭氛碧雞殷而石裂覽
異鳥其參差意靈禽之彷彿宫觀歸而如在丘壑虚而
豈屈吾將洗浮氲於自然悟空明於一切朱陵之洞可
遊曜真之氣長結灼光景兮夐不知乎天之所窮靚凌
兢兮吾以觀乎日之所出
遊羅浮賦(明)王漸逵
丁亥歲十月王子自青蘿而東迄於扶胥遡增江之環
流望羅浮之故墟感神明之奧宅探仙靈之會區旣逶
迤以迅陟亦覽策而紆徐歴崆峒之崇阿依青杳之修
途指雲竇以小憩眄虯柯而散舒其旣至也玄霧冲郁
青霞繽紛松七星以先逕鳥五色而迎人訪潛蹤於朱
明寄逸興於綵雲佇芳蔭之陸離披寒光之氤氲爾廼
轉迴磴俯遥壑即杳冥度廣漠凌天漢之危津瞰蓬萊
之虚閣架飛虻於鐵橋浣清湍於白角於是臺憑瑶石
洞轉金沙逐青羊於盤磵夢翠禽於雪花盼軒轅之曠
宫覓稚川之丹砂諦文符之散葉聆空音之汎霞旣窈
窕以容與亦盤桓而眷嘉乃涉飛雲再躋見日晴藍倚
空羣岫若失倏隂陽之盪割渺昏曉之紛汨啟達觀於
靈境探玄根於瑶室憫濁世之乖癡羡冥鴻之暢逸抱
靈文以自箴緬馳情而恍惚儻羽伴之可尋託逍遥於
眇質
五丁力士開蜀門賦(以蠻國開廓遂通人俗為韻)
(唐)陳山甫
伊山為蜀是曰蠻俗惟天俾秦厥生神人拔長蛇而贔
屓闢廣岫之嶙峋在昔褒斜未通荒僰異域彼為彝國
物産難究封疆罕測秦將欲廣其南冠其北張儀於是
度其勢量其力假牛之計斯設饋女之功是克蜀王乃
命力士闢高山貪功饕餮忘情險難捫峰巒於日側抉
虺蜮於雲間將以砥嶄崒等躋攀振衣而力抗千嶂攘
臂而威陵八蠻俄而白日蕩搖玄天忽霍鬼哭神怨風
號霧廓怒髮森植雄心震躍灑珠汗以雹散瞪星眸而
電落將欲斷煙靄排巖㟧訝巨靈之所拓蹂重林迴絶
壑疑夏后之所鑿吁可畏哉砰轟若雷虎視五嶽鯨吞
九垓徒見其豁若谷嵽若堆横隠嶙直崔嵬大應心踣
高隨水摧江標峻棧之形呀然地裂闕鬭高峰之色騞
若天開已而後患方啟前心莫遂喧闐兮乍進秦卒邐
迤而全收蜀地道路無阻關梁有備聞五丁死而蠻黨
移一徑通而秦人至雖共工之勇將觸也非雄雖項籍
之力將拔也寧同曾未若擘秀嶺駭蒼穹今古攸賴華
夷是通羽毛讋死以填谷草樹驚摧而墮空遂使鞭石
之帝移山之公壯志難奪莫不慕其英風
巫山賦(宋)蘇轍
過瞿唐之長江兮蔚巫山之嵳峩雲孤興其勃勃兮北
風慨其揚波山嶔崟而直上兮越至神女之所家峰連
屬以十二兮其九可見而三不知蹊遂蕪滅而不可陟
兮玄猿黃鵠四顧而鳴悲覽松柏之青青兮紛其若江
上之菰蒲維其大之不可知兮有撓雲之修柯蔓草蒙
茸以下翳兮飛泉激清而無沙亭亭孤峰其下叢木交
錯而不明兮若有美人慘然而長嗟斂手危立以右顧
兮舒目遠望怳然而有所懷儼峩峩其有禮兮盛服寂
寞而無譁臨萬仞之絶嶮兮獨立千載而不下顛追懷
楚襄之放意肆志兮泝江千里而遠來離國去俗兮徘
徊而不能歸悲神女之不可以朝求而夕見兮想遊步
之逶遲築陽臺於江干兮相氛氣之參差惟神女之不
可以求得兮此其所以為神湛洋洋其無心兮豈其猶
有懷乎世之人朝雲蔚其晨興兮暮雨紛以下注變化
倏忽不可測兮俄為鳥而騰去忽然而為人兮佩玉鏘
以琅琅愛江流之清波兮安燕處乎高唐彼蛟龍之多
智兮尚不可執以罝罦高丘深其蒼蒼兮怳誰識其有
無
灩澦堆賦(有序)(宋)蘇軾
世以瞿唐峽口灩澦堆為天下之至險凡覆舟者皆歸
咎於此石以余觀之蓋有功於斯人者夫蜀江會百水
而至於䕫瀰漫浩汗横放於大野而峽之小大曾不及
其十一苟先無以齟齬於其間則江之遠來奔騰迅快
盡銳於瞿唐之口則其嶮悍可畏當不啻於今耳因為
之賦以待好事者試觀而思之
天下之至信者唯水而已江河之大與海之深而可以
意揣唯其不自為形而因物以賦形是故千變萬化而
有必然之理掀騰悖怒萬夫不敢前兮宛然聽命惟聖
人之所使余泊舟乎瞿唐之口而觀乎灩澦之崔嵬然
後知其所以開峽而不去者固有以也蜀江遠來兮浩
漫漫之平沙行千里而未嘗齟齬兮其意驕逞而不可
摧忽峽口之逼窄兮納萬頃於一杯方其未知有峽也
而戰乎灩澦之下喧豗震掉盡力以與石鬭勃乎若萬
騎之西來忽孤城之當道鉤援臨衝畢至於其下兮城
堅而不可取矢盡劒折兮迤邐循城而東去於是滔滔
汨汨相與入峽安行而不敢怒嗟夫物固有以安而生
變兮亦有以用危而求安得吾說而推之兮亦足以知
物理之固然
灩澦堆賦(宋)薛紱
蜀江匯而赴峽勢迫抑而騰掀當江之衝有堆屹然爰
停我橈徘徊覽觀有會余心乃知大禹所以浚川而不
去此者匪特以殺水之怒而四瀆之長江有灩澦河存
砥柱則聖人之意亦將有所寓焉夫形而上者謂之道
形而下者謂之器器者物之物道者物之先先乎物者
在人則存乎心者也所以宰制乎萬物豈一物所得而
肩彼堆斯江彼柱斯河在物之石而器之下也然洪水
滔天不為之移狂濤卷空不為之動潦盡漲涸岌乎峭
堅亘宇宙而長存閱陵谷之變遷而人之所以先乎物
者乃誘於知乃逐於物利之趨如水斯下欲之熾如火
斯然曾莫得以止遏者反兹石之不若又安可不推其
原縱而忘反兹固弗道制之無方愈蕩而偏禁而絶之
者昧乎倫類空而妙之者荒無逕躔嗚呼無廬而居無
畔而田卒窮露而奚歸寧耕穫而有年曷不觀於兹堆
乎彼惟居其所者屹而固也然後可以障狂潰之流川
苟失其所而昩其居吾知此心之不傳其居伊何則曰
自天理雖微而難明實天命之固然自視聽言動之間
以及於君臣父子之懿物必有則理不可遷切而思之
講而明之習而察之謝無根之潢潦挹有本之源泉眇
乎其微深乎其淵物有萬變事有萬理察乎其微者卓
然而不可易然後可以蔽乎天地而關乎聖賢必真知
也而後其行也果必力行也而後其知也全敬恭朝夕
奉而折旋兹孔孟之所以不倦不愠不怍者豈蹈白刃
之勇者所可得而言嗚呼人心之危匪石而人欲之勝
甚於水吾觀兹堆而有感於天則之嚴是以憂講學之
怠而述之於篇
後灩澦賦(有序)(明)陸深
昔蘇公子瞻賦灩澦蓋曰江會百川勢易驕逞不先之
以齟齬盡其快銳為害斯大嗟乎是誠有之夫當國家
豐亨豫大之時必有風靡波蕩之俗使無正人法家出
氣力以扞之則末流有不可救者矣此公作賦之旨也
嘉靖丁酉二月初余將出峽舟過瞿塘春水未生孤根
欲露盤旋其下有感於心作後灩澦賦
道叢鳬之故國沿岷汶之長源睇灩澦之兀嵂繹先哲
之名言測安危之倚伏乃始疑而今信然昔伯禹之導
江兮命陽侯為驅先挾六龍與二虯兮劈雷斧之神銛
劙地脈而中分兮挺孤高之一拳障犇轟之東騖兮回
萬折於瀾翻時盈縮以浮沉兮擁百川而獨尊或如象
兮如馬舟人睨而不敢上下相逝者之汨汨兮固晝夜
之不舍惟上帝之默佑兮恒斡運於區中示機緘於錯
糾兮物有窮而必通猗宣父之感麟兮旣伐樹又絶糧
羌鄒孟之仁義兮竟見沮於臧倉胡賢聖之迍邅兮夫
豈兹堆之未汰派遠而彌昌兮象下流兮永賴抱遺經
而先覺兮返亂治於否泰顧大化之茫茫兮俟萬世於
須臾俯中流之一柱兮盍前鑒而蚤圖慨孔明之馳驅
兮磊磈乎八陣猶未磨問草堂於瀼水兮弔江上之東
坡余粲粲其白髮兮懼末路之蹉跎
大别山賦(元)聶炳
厥初馮翼孰玄孰黃清濁旣凝高下以彰融然而江河
流液峙焉而山岳儲祥惟大别之名山獨巋然於南荒
亦其氣通淮漢勢壓荆揚總江漢之統會分衡岳之輝
光深根浸淫乎后土雲彩洞屬乎圓蒼高標迥出於九
疑倒影傍接於三湘昔聖賢之經歴雖千載而不忘爾
乃層巒崷崒疊穎巑岏石痕欲駮土花若殷藍膏綠液
紅嫣碧珊樓臺翬飛於翠崦石梁龍矯於蒼灣浮屠聳
其立立仙臺峙其閑閑睇靈柏之茸茸雜蒼苔兮斑斑
幽芳野草秋菊春蘭至若地利之富物産之珍以守則
固以財則殷殊形詭相不可殫論靈蹤神迹曷可並陳
吾嘗凌絶頂賦遠遊呼鸚鵡以逍遥招黃鶴而夷猶酹
賈守於秋興之亭邀太白於郎官之舟洞庭之水未波
蒼梧之雲不流烏林煙滅曹瞞之魂巳冷赤壁風高蘇
仙之句常留登高作賦把酒澆愁嗟乎娛樂則有之矣
感慨亦有之矣其有德神禹之德而憂神禹之憂者乎
當其九州為壑四海一堙而神禹出焉巨刃天揚萬夫
霆震截垠㟧之巉巖擘蒼翠之嶙峋其導水之功果孰
為之邪然吾徒今日得囿於禮樂之教者其非前日手
腁足胝之力狃於衽席之安者其非前日克勤克儉之
功乎噫吁嘻異哉時異事殊風流雲往撫乾坤其瞬息
觀古今於俛仰蓋有迹神禹之迹於千百載之下矣豈
無心神禹之心於千百載之上也哉
大别山賦(元)周鏜
繄大别之為山鎮南紀之要衝壯荆鄂之形勝俯江漢
之朝宗勢岌嶪而若馳羌偃蹇而横空根幾里其盤盤
屹數仞之崇崇崔嵬獨立兮安得赤壁浯溪之雄崒嵂
孤撐兮烏有祝融天柱之峰雖嵩華之莫追亦培塿之
難同領地靈而歘翕控濁浪之奔衝青連幕阜之遥翠
挹鶴樓之重鬱秋興兮滿亭澹斜月兮西風念明德兮
旣遠遊余目兮水漑攀古柏之虯枝歎神禹兮安在偉
疏鑿之宏功歴萬世之永賴宜此山之突兀為荆州之
勝槩爾乃嵯峨江滸控扼漢流儼翠屏之低列映二川
而相繆渺方城兮何許瞻彼漢兮悠悠余於是有所感
矣昔蠻荆之陸梁恃威武而虔劉兼山溪之險阻託制
勝之良籌迨夫柏舉張兵闔閭奮矛自小别而大别莽
暴骨而為仇覽吳楚之遺迹曾不滿夫一歎憶神禹於
當年益詠思乎江漢我皇元之奮興收輿地而為一肆
疆理之南國赫天兵之俯集險不足固惟德無失故山
苞而川流盡圖入於版籍此所以聖化之滂沛大洽於
江漢之域也乃歌曰在昔懷襄兮神禹所平名山旣奠
兮厥功以成巍然大别兮漢由是出浩浩其朝宗兮至
於今日山猶此山兮民猶此情皇風所蕩兮孰不來庭
聖元疆理兮同符神禹壯哉大别兮鎮於南紀
大别山賦(元)江存禮
夫何岷嶓倚天萬八千里吐金景而南蟠道紆鬱其東
騖兮實荆楚之雄藩維江漢之源委兮乃經緯乎其間
朝發軔乎衡皋兮夕弭節兮漢渚風飄飄其乘輈兮雲
澄澄兮凝宇寓吾目以遐覽兮曰其中之有山匯江漢
於一瀦兮攀吳蜀之雄關祥麟威鳳儼前後兮幽篁嘉
植森列乎其間委萬屋以波偃兮結雲構於層巒覩冥
冥之高雄朗天宇兮清閒余乃悚然而思曰此非所謂
大别之山者乎於是凌犖确登巑岏拊危磴之秋骨倚
修柏之蒼顔渺孤峰之白雲挹灝氣之高寒聳余神以
跂立兮發孤嘯於雲端蓋庶幾寓千載於一瞬而究禹
德於不刊也觀夫長風驅濤雷電恍惚銀闕嵳峩神怪
隳突其勢若隂山萬騎以盪乎兹山之胷者非長江之
發於岷蜀者乎輕飇徐來淺碧微動平皋旁迤翠壁後
擁其狀若白虹宛延以繞乎兹山之背者非漢水之出
於嶓冢者乎方其衆水争雄羣山横縱淺滀而深卑增
而穹奮怒於葭萌之口震盪乎灩澦之衝訇震天之怒
霆溢晴皋之巨潨嗟民物之何辜若疢疾之在躬想聖
人之經營靡覆載之可容迨夫天廓其蒙地夷其隆險
阻旣平波濤乃東經鄂渚之夷曠始邂逅於竒逢翳神
樏之暫駐欣四海之會同當二水之交汭適兹山之居
中嶷兮若秦關一士而敵萬夫之銳屹兮若孤城百雉
而當矢石之鋒緜萬禩以貞固與乾坤而始終嗟夫微
禹之德曷足以表兹山之勝微山之高曷足以紀神禹
之功彼秦皇刻石而啟鄒嶧之誕漢武頌德而侈太山
之封較輕重於錙銖若蝘蜓之與神龍於是晴雲斂空
老樹如戟山寒兮欲秋月澹兮將夕感聖德而詠歸睨
層旻之遠碧
廟山賦(宋)孔武仲
太儀坱圠兮孰闢其初東為滄海兮南為江湖謂其有
意於物邪胡為土斷壤絶不容駕馬與牽車謂其漠然
無意邪胡為積水之中截然起為丘墟惟洞庭之汗漫
兮號巨浸於一隅指天為幕兮視地為無上飛鳥而下
行舟兮濟未半而力無餘使無所栖息兮其將困阨乎
蛟魚乃有廟山兮屹然以中峙洲渚四環兮瀦以流水
力憊者得休兮見險者得止若備邊郡縣前臨不測之
敵兮猶幸有城郭之可恃夜安以眠兮晝徐以起雖扶
搖拔山兮如蝱雀之過耳上青蒼兮薄浮雲中安帖兮
旁無鄰收縮以為秋兮浩渺以為春觀於此兮可以知
隂陽之屈伸山有民兮居甚樂緝茅以為室編篁以為
樂以獵為刈兮以漁為穫夕與雞栖兮旦與鳬作生長
於是老死於是而已矣孰謂官府與城郭漢澆唐漓兮
吾獨全太古之淳朴視日出為朝兮視月升為夜膚冰
而後知臘兮顙泚而後知夏無功可錄兮無罪可赦與
黿鼉並游兮與蜉蝣俱化我欲留此兮捐詩書視居居
兮行于于不飲酒而樂兮不撞鐘而娛波濤以為琴瑟
兮風飇以為笙竽賓虞舜兮友軒轅傲賈生兮卑屈原
訪鴟夷兮追魯連
玄武山賦(有序山一作遊廟賦)(唐)王勃
玄武山西有廟山東有道君廟蓋仙人之别府也長蘿
巨樹稍翳雲日王子御風而遊冷然而善益懷霄漢之
舉而忘城闕之戀矣思攀洪崖於煙道邀羨門於天路
仙師不存壯志徒爾俄而泉石移景秋隂方積松柏羣
吟悲聲四起背鄉關者無復向時之策焉嗚呼有其志
無其時則知林泉有窮途之嗟煙霞多後時之歎不其
悲乎遂作賦曰
陟彼山阿積石峩峩亭皋千里傷如之何啟松崖之密
蔭攀桂岊之崇柯隔浮埃於地絡披浩氣於天羅爾其
綠巖分徑蒼岑對室菌軒丹糾芝場翠密俯泉石之清
冷臨風飇之瑟䬃仰紺臺而攜手望清都而容膝於是
躡霞光於玉砌步雲岊於金壇懷妙童與玉女想青螭
及碧鸞情恍恍而將逸心迥迥而未安見碧芳之晩晦
知紫洞之宵寒旣而霧昏千嶂煙迷四野恨流俗之情
多痛飛仙之術寡驅逸思於方外跼高情於天下使蓬
瀛可得而宅焉何必懷於此都也亂曰已矣哉吾誰欺
林壑逢地煙霞失時託宇宙兮此日俟虯鸞兮來期他
鄉山水秖令人悲
赤壁賦(宋)蘇軾
壬戌之秋七月旣望蘇子與客汎舟遊於赤壁之下清
風徐來水波不興舉酒屬客誦明月之詩歌窈窕之章
少焉月出於東山之上徘徊於斗牛之間白露横江水
光接天縱一葦之所如凌萬頃之茫然浩浩乎如馮虚
御風而不知其所止飄飄乎如遺世獨立羽化而登仙
於是飲酒樂甚扣舷而歌曰桂櫂兮蘭槳擊空明兮泝
流光渺渺兮予懷望美人兮天一方客有吹洞簫者倚
歌而和之其聲嗚嗚然如怨如慕如泣如訴餘音嫋嫋
不絶如縷舞幽壑之潛蛟泣孤舟之嫠婦蘇子愀然正
襟危坐而問客曰何為其然也客曰月明星稀烏鵲南
飛此非曹孟德之詩乎西望夏口東望武昌山川相繆
鬱乎蒼蒼此非孟德之困於周郎者乎方其破荆州下
江陵順流而東也舳艫千里旌旗蔽空釃酒臨江横槊
賦詩固一世之雄也而今安在哉况吾與子漁樵於江
渚之上侶魚鰕而友麋鹿駕一葉之扁舟舉匏樽以相
屬寄蜉蝣於天地渺滄海之一粟哀吾生之須臾羡長
江之無窮挾飛仙以遨遊抱明月而長終知不可乎驟
得託遺響於悲風蘇子曰客亦知夫水與月乎逝者如
斯而未嘗往也盈虚者如彼而卒莫消長也蓋將自其
變者而觀之則天地曾不能以一瞬自其不變者而觀
之則物與我皆無盡也而又何羡乎且夫天地之間物
各有主苟非吾之所有雖一毫而莫取惟江上之清風
與山間之明月耳得之而為聲目遇之而成色取之無
禁用之不竭是造物者之無盡藏也而吾與子之所共
適客喜而笑洗盞更酌殽核旣盡杯盤狼籍相與枕藉
乎舟中不知東方之旣白
後赤壁賦(宋)蘇軾
是歲十月之望步自雪堂將歸於臨皋二客從余過黃
泥之坂霜露旣降木葉盡脫人影在地仰見明月顧而
樂之行歌相荅巳而歎曰有客無酒有酒無殽月白風
清如此良夜何客曰今者薄暮舉網得魚巨口細鱗狀
似松江之鱸顧安所得酒乎歸而謀諸婦婦曰我有斗
酒藏之久矣以待子不時之需於是攜酒與魚復遊於
赤壁之下江流有聲斷岸千尺山高月小水落石出曾
日月之幾何而江山不可復識矣余乃攝衣而上履巉
巖披蒙茸踞虎豹登虯龍攀棲鶻之危巢俯馮夷之幽
宫蓋二客不能從焉劃然長嘯草木震動山鳴谷應風
起水湧余亦悄然而悲肅然而恐凜乎其不可留也反
而登舟放乎中流聽其所止而休焉時夜將半四顧寂
寥適有孤鶴横江東來翅如車輪玄裳縞衣戛然長鳴
掠余舟而西也須臾客去余亦就睡夢一道士羽衣翩
蹮過臨皋之下揖余而言曰赤壁之遊樂乎問其姓名
俯而不答嗚呼噫嘻我知之矣疇昔之夜飛鳴而過我
者非子也邪道士顧笑余亦驚悟開戶視之不見其處
武夷山賦(有序)(宋)李綱
武夷山水之勝為七閩最圖志載之詳矣余閩人也遊
宦四方每以未至其下為恨宣和改元承乏螭頭寓直
左省晝寢夢遊山間四顧峰巒玉色秀美瓌竒不可模
狀旣覺欣然竊意所夢殆非塵世也巳而都城積水奏
疏論事謫官沙陽渡淮歴浙道南江入閩境遂遊武夷
道士導余乘小舟汎九曲溪抵晞真館竒峰怪石顧揖
不暇迴舟雪作山色盡白怳如夢中怛然驚笑信乎好
慕之極達乎精神而出處分定非人力之所能致也留
山中賦詩幾五十篇又廣其意而為之賦其辭曰
太虚寥廓浮清凝濁融為川瀆結為山嶽山嶽之竒萃
於坤倪秀氣磅礴實鍾武夷武夷之山蜿蜒鬱蟠作鎮
南服千里奠安噴雲洩雨噫風嗽霧蔽虧日月變移寒
暑崖谷窈窕峰岫巃嵸雕鎪刻削孰尸其功一溪九曲
演漾寒渌貫於山中鳳翥虯蹙洞戶杳然棲神宅僊蟬
蛻羽化靈骨猶傳雲封霧消玉潤金堅稽於秘籍是為
昇真羽化之天其瓌偉絶特之觀則有幔亭之麓天柱
之峰鐵嶂延袤鑑池空濛巖嘯雕虎潭藏老龍儼金僊
之容睟粲玉女之肌紅儲芝玉於二廩鑄巒乳於三鍾
聳層峰之疊翠落飛瀑之長虹千巖萬壑競秀争雄蕩
心駭目不可殫窮其仙聖遊戲之地則有換骨之巖妒
婦之石掌印掬蹤膝存跪迹繪胎禽之縹緲插仙舟於
罅隙留丹竈於層巔置雞棲於峭壁組織就而杼軸空
篇翰終而几案寂按圖以求秘怪難測其植物則有翠
柏毛竹綠李丹橘翳薈芬芳擢榦垂實其動物則有舞
鶴鳴鵾遊羊戲鹿棲息飛翔分羣萃族其内則有瓊樓
珠殿玉圃芝田創見天地自開山川靈仙之所周旋也
其外則有長松茂草異卉嘉葩枕流漱石朝煙夕霞幽
遯之所考槃也合而觀之山意深水容湍石色温潤溪
流屈盤地靈而木秀境寂而雲閒信能騰譽今古垂光
簡編厠三十六洞而别為一天也惟昔仙君來宴曾孫
彩梁虹亘幔屋雲屯翠旄絳節紫褥芳裀虚座鼎設華
筵翼分漿瓊液玉羞鳳脯麟鏘金石之間作奏古曲曰
賓雲歌人間之可哀歎光景之易曛紛鸞鶴以迴馭但
流水與空山悵真遊之已遠時笙簫之夜聞此又詭異
怳忽叵得而具論也若夫岱宗太華之穹崇終南太行
之險阻或峻極而降神或登臨而小魯四明天台衡嶽
廬阜度長絜大雖雄偉之不侔而幽䆳巧妙固不可同
日而語也爰有狷介之士學陋識迂誤入世網偶聮簪
裾跡朝市而心山林究地志而閱仙書馳精神於夢寐
覿幽眇於畫圖歲峥嶸以遒盡因謫宦而假途步煙霞
之岑寂仰神仙之有無覽魏子之遺躅訪劉公之舊廬
嘉泉石之可樂寄吟哦以自娛倒冠落佩與世闊疎眷
兹山而無斁將徇其愚而隠居者乎
大弋山賦(元)黃元實
粤惟元氣盤束而融結兮屹后土之龐鴻判五嶽之峻
極兮領波濤之諸峰睠兹山之巍巍兮據南紀之遐封
視培塿緜亘於炎海兮實閩嶠之一雄道人寶閣東望
欲並驅兮麻姑四顧搖曳乎空濛濉水環繞乎其下兮
靈源仙穴與蓬島而潛通飛泉數道瀉寒玉平田萬頃
飛流潨有時黃塵赤日吐雲氣洗滌旱暵回和豐亶樵
陽之巨鎮妙宰物之玄功重巒疊巘世傳八十四面兮
澒洞變化杳靄誰能窮玉芝瑶草聚珍産濯以醴露春
蒙茸碧樹玄猿蒼崖綠熊一聲秋籟動林薄萬里月色
横長空凌空絶頂罕人迹兮惟有鞭鸞跨鶴雪眉碧眼
於此時相逢拂余袂而遊觀兮覺層雲之盪胷諒夙昔
之有契兮撫光景而欣從想匡廬之逸興兮便擬追躡
乎前蹤松窗半榻對晴雪瑶琴五月彈清風與山君兮
逍遥肆巖棲兮從容泰山標日觀仙掌擎芙蓉顧珊珊
之霞佩兮逝將服乎夀宫委芳澤之所美兮懷丘垤之
所宗鐃山兮鐃山萬古兮誰同天長地久垂鴻名於宇
宙配喬嶽於恒嵩
御定歴代賦彙卷二十
