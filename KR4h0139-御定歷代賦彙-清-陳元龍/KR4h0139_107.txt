欽定四庫全書
御定歴代賦彙卷一百四
巧藝
正都賦(晉)傅玄
撫琴瑟陳鐘簴吹鳳簫擊鼉鼓奏新聲理秘舞乃有材
童妙伎都盧迅足緣修竿而上下形既變而景屬忽跟
挂而倒絶若將墜而復續虯縈龍蟠委隨紓曲杪竿首
而腹旋承嚴節之繁促於是神嶽雙立岡巖崟崟靈草
蔽崖嘉木成林東父翳青蓋而遐望西母使三足之靈
禽列仙逸唱熊虎聽音丹蛟吹笙文豹鼓琴素女撫瑟
而安歌聲可意而入心偓佺企而鶴立和清響而哀吟
勤政樓花竿賦(唐)王邕
皇上朝萬國宴千官當獻歲之令節御萬樓而賜歡應
和風奏以天樂耀長伎出乎花竿偉夫如山之重如繩
之直挺其質以百尋繢其文以五色將烜赫以誇衆候
鏗鏘而取則高居乃在乎帝庭發迹乃因乎人力於是
玉顔直上金管相催顧影而忽升河漢低首而下指樓
臺整花鈿以容與轉羅袖而徘徊晴空乍臨若虚仙之
湧出片雲時映若仙女之飛來矧夫曲終示危乘危中
矩八方勞觀億計如堵載之者強項超羣登之者纖腰
迴舞猶盡巧於繁節且獻能於聖主廣場合勢則衽舉
成帷衆伎驚心則汗流漂雨或有趫材告捷角力争先
鳴鼉鼓以動地仰花竿而拂天初騰陵以電激倏縹緲
而風旋或暫留以頭挂又却倚而肩連躡足皆安象高
梧之鳳集隨形便躍奮喬木之鶯遷然後贔屓用壯迴
還變狀度岌岌之雲梯繞森森之仙仗通衢為之翕習
太蔟為之條暢人自能藝信咫尺於重霄竿則有材惟
飭磨於大匠是日也悦豫重情喧闐鎬京角觝慙妙巴
歈寢聲賞含嘉用潤澤寰瀛觀斯樂之為最孰不稱於
美名
長竿賦(唐)梁涉
伊酺醵之可觀有格澤之修竿勢百常以莖擢文五彩
而花攢可負以致遠又行之匪艱故得一人之慶而為
萬國之歡獨步華場偏臨廣術當太階以影正對重樓
而首出岌岌兮高柱承天亭亭兮若木拂曰有美人兮
來從紫闈為都盧兮衣錦褧衣凝靚妝以如玉聳輕身
兮若飛倏龍盤而婉轉遂花落而霏微朝雲乍興神女
之初降曉月將落姮娥之未歸於是伐鼓雷響鳴金星
合從正殿以獨步巡廣場而未匝勢欲傾掉力將彈壓
天地為之振動樓臺為之岌嶪臨人自正兮有異從繩
處險而安兮匪同履冰豈有象於鴻漸終無教於猱升
聞北風其涼我則懷將恐將懼見南山之夀我則喜不
鶱不崩則知蹲會稽者其言矯在浚郊者其利少曷若
揚王庭越木杪為域中之大見天下之小哂伏波之銅
柱遥居海裔陵漢武之金莖揭出雲表惟我皇而念兹
遂角觝而存之非為作竒伎庶堯之謗木可為非為作
無益庶舜之舞千可持使遷喬者仰止守直者方斯臨
下則正而不譎在上則高而不危夫是跨越古今標格
寰宇聞之者鳬趨雀躍見之者足蹈手舞非測日之表
可傳非凌雲之梯足數將揭焉以山立或拊之而林聚
故知斯竿無親惟力是鄰雖盛德之在木必先容而假
人欲為柱兮承彼大厦願為檝兮當彼要津既呈材以
效質樂我王於萬春
漢武帝後庭鞦韆賦(有序)(唐)高無際
臣無際才非馬融位叨麟閣屬秘書監博陵崔公畫鞦
韆障而得一觀皓齒蛾眉徧於後庭鞦韆之觀樂焉考
古之文苑惟鞦韆賦未有作况鞦韆者千秋也漢武祈
千秋之夀故後宫多鞦韆之樂今因覩斯畫而善前名
臣雖不敏謹述漢武後庭鞦韆賦以歌之詞曰
大哉漢武兮尊一人域中無事兮天下皆春豐比黍兮
欲東巡風雨時若兮輝光日新百寮良哉六宫清謐外
無金革之警内馭玉帛之逸王母呈益地之圖素女授
延齡之術河鼓效職於永巷洛神負書而入室當是時
也初度禖燕之辰未届親蠶之日鬭春服競新裳臨鏡
臺耀殿堂態越千金之態香殊百和之香下珠樓巡玉
砌並伍徐出叢三連袂照綠池而嬌多步晴天而影細
姸兮雅佳兮麗争攀桃李之花競說間以紅綈叢嬌亂
立以推進一態嬋娟而上躋乍龍伸而蠖屈將欲上而
復低擢纖手以星曳騰弱質而雲齊一去一來鬭舞空
之花蝶雙上雙下亂晴野之虹蜺徑如風捷如電倏忽
顧盼萬人皆見香裾颯以牽空珠汗集而光面時進時
退以遊以遨類七縱而七捨期必高而讓高第取其至
樂靡辭其體勞徒觀其天仙步虚飛鳥頡頏飛鳥不離
於羽族天仙不舉而自上漢皇由是闢昭陽臨未央歌
虞舜誡幽王知所以失知所以昌察六宫之閒曠耗五
綵之衣裳念一朝之罷織想十月之寒霜俾遊者有禮
乃輟而不荒豈兹賞之為樂盖欲習夫采桑必令動也
無害何必勞而有妨詔宫掖慕共姜克勤筐篚之事繼
美葛覃之章則知漢武之德與堯舜而齊芳於昭聖王
兮穆穆兮皇皇
拔河賦(唐)薛勝
皇帝大誇胡人以八方平泰百戲繁會令壯士千人分
為二隊名拔河於内實耀武於外伊有司兮晝爾於麻
宵爾於紉成巨索兮高輪囷大合拱兮長千尺爾其東
西之首也派别脈分以挂人胷腋各引而向以牽乎強
敵載立長旌居中作程苟過差於所誌知勝負之攸平
於是勇士畢登囂聲振騰大魁離立麾之以肱初拗怒
而強項卒畏威而伏膺皆陳力而就列同拔茅之相仍
瞋目贔屓壯心凴陵執金吾袒紫衣以親鼓仗柱史持
白簡以監繩敗無隠惡彊無蔽能咸若吞敵於胷中慘
莫蠆芥又似拔山於肘後匪勞凌兢然後一鼓作氣再
鼓作力三鼔兮其繩則直小不東兮大不東允執厥中
鼉鼓逢逢士力未窮身挺拔而不動衣簾襜以從風鬭
甚城危急逾國蹙履陷地而滅趾汗流珠而可掬隂血
作而顔若渥丹脹脈憤而體如癭木可以揮落日而横
天閫觸不周而動地軸孰云遇敵遷延相持蓄縮而已
左兮莫往右兮莫來秦皇鞭石而東向屹不可推巨靈
蹋山而西峙嶷乎難摧繩㩧仆而將斷猶匍匐而不迴
大夫以上停眙而忘食將軍已下虓闞而成雷千人抃
萬人咍呀奔走坌塵埃超拔山兮力不竭信大國之壯
觀哉嗟夫虚聲奚為決勝在場實勇奚為交爭乃傷彼
壯士之始至信其鋒之莫當洎摽紛以校力突繩度而
就彊懦絶倒而臆仰壯乘勢而頭搶紛縱横以披靡齊
拔剌而陸梁天子啟玉齒以璀璨散金錢而瑩煌勝者
皆曰予王之爪牙承王之寵光將曰拔百城以賈勇豈
乃牽一隊而為剛於是匈奴失筯再拜稱觴曰君雄若
此臣國其亡
内人馬伎賦(以文彩節奏發揚蹈厲為韻)(唐)李濯
皇帝順時觀武乘暇會羣百蠻在庭如蟻慕於羶附千
官翊聖類星拱之垂文於是時也嚴霜翦木晴空滅雲
都人士女雜沓繽紛或側肩以馳見或奔躍以樂聞衆
觀迭改羣心如待於是渥洼神驥齊逸足以翩翩宫禁
名姝耀雜妝之彩彩莫不游纓寶校玉珂金玦挾刃明
霜衣金被鐵搴旗命伍抽戈按節侔三邊之挑戰壯六
軍之校閱翹趾金鞍之上電去而都閒委身玉鐙之旁
風驚而詭譎人矜綽約之貌馬走流離之血始争鋒於
校場遽寫鞚於金埒若乃楊葉既指琱弓斯彀百步應
的七札皆透天顔微怡雷鼓訇奏由羿忸於手折幽并
慙於伎陋於是羌髳夷羯氊裘辮髮心目愕眙形神隕
越屈膝天庭稽首魏闕荷臣子之忻戴咨譯人以啟發
曰天臨有唐撫綏萬方文德廣洽武義大揚且柔婦之
克妙矧驍夫之可量於是王公卿士手舞足蹈歌湛露
之既浹詠天保之攸報乃言曰斯伎也義同七德名冠
六藝惟便習之至精在教理之發厲是知物無不學學
無不濟我皇豈不曰非婦人之職任盖欲以潔君子之
磨銳
季秋朝宴觀内人馬伎賦(以文彩節奏發揚蹈厲為韻)
(唐)敬括
夫何至德之極兮越五常而作君羌柔遠以服外廓㝢
縣而同文若乃寅奉上天疇咨亮采道備淳白朝無闕
殆由是修樂以省風慮未善而將改高樓隠映廣場肅
潔冠劍惟序奉天子之風儀笙鏞以和得先生之制節
夀觴既已雅樂斯闋然後罷朝宴百寮與耆耋於是旁
分美人下徹金奏玉勒齊習琱弓並彀鴻鶱龍翥却濩
略以驍騰左旋右抽突絢練而馳鬭沛艾多狀蹁蹮不
歇香汗與桂條争薰麗色比桃花競發應繁鼓以頓挫
歴層臺而超越何登降之趫悍乍迴旋以抑揚寶釵耀
目羅衣沐香乍倏忽以變態亦終然而允臧徒觀其匪
疾匪徐以舞以蹈旋中規而六轡沃若動合節而萬人
鼓譟日既逮昏聖心攸憩斯帝王所以因壯觀而戒逸
遂居安而若厲豈淫樂以惑人見終朝於鄭衛
内人蹋毬賦(以仁疑玉毬仰術為韻)(唐)王邕
毬猶求也展轉馳逐兮將求仁而得仁毬上有嬪毬以
行於道嬪以立於身出紅樓而色妙對白日而顔新曠
古未作於今始陳俾衆伎而皆掩擅竒能而絶倫於是
揚袂疊足徘徊躑躅雖進退而有據常兢兢而自勖毬
體兮似珠人顔兮似玉下則雷風之宛轉上則神仙之
結束無習斜流恒為正游毬不離足足不離毬弄金盤
而神仙欲下舞寶劍則夷狄來投方知吾君偃武之日
修神仙之術但欲揚其善教豈徒悦其淑質謂艷色兮
可輕使宫女兮程功而出疑履地兮不履其地疑騰虚
兮還踐其實當是時也華庭縱賞萬人瞻仰洛神遇而
恥乘流飛燕逢而慙在掌幾看制而動息幾度紛而來
往倏而復歸於雲霄何微妙之忽恍
氣毬賦(以圓實之形可貴為韻)(唐)仲無頗
氣之為毬合而成質俾騰躍而攸利在吹嘘而取實盡
心規矩初因方以致圓假手彌縫終始滿而不溢苟投
足之有便知入門而無必時也廣場春霽寒食景妍交
争競逐馳突喧闐或略地以丸走乍臨空以月圓可轉
之功混成之會雖無侣而是匹諒有皮之足貴傅毛非
取奚資蔚矣之文實腹可嘉且養浩然之氣觀夫渾兮
無覆塊若有形方勞擊觸曾匪遑寧其升木也許子之
瓢始挂其墜地也魏王之瓠斯零懼欲擠於溝壑將不
出於戶庭智不待乎扄鎖妙乃存乎苞裹堅彊斯致雖
吐納之在君藴蓄為功信盈虚而自我念修完之是急
如穿鑿之忘可勿懷棄擲委質操持舍之則藏豈凝滯
之興誚蘇而復上猶輕舉之可思彼跳九之與蹴鞠又
何足以加之
繩伎賦(唐)胡嘉隠
律南吕兮仲之秋帝張樂兮秦之樓鼓舞令節鏗鏘神
州萬國會百工休俾樂司咸戢繩伎獨留此聖人之新
意也與衆共之降賞成列服也德之稱容兮已之悦觀
八肸則羅韈生塵髧兩髦則麻衣如雪結繩既舉彛倫
攸序杳若天險之難升忽而投足而復阻來有匹去無
侣空中玉步望雲髻之峨峨日下風趨見羅衣之楚楚
足容捷貌容恭鳥斯企雲相從曄曄兮映朱樓之花萼
煥爛兮開甲帳之芙蓉横竿却走疊卵相重繢人不能
窺其影謀士不能指其蹤既如阿閣之舞鳳又如天泉
之躍龍徘徊反覆交觀奪目擁金騎屯繡轂高詞論者
族談多才藝者心服既得擅場其能未央應鼔或躍投
繩或翔婉孌兮弄玉之隨蕭史仙妻之别劉綱凌波不
足矜其術行雨未可比其方然後知海之深則孤楂可
泛河之廣則一葦能杭不奔明月不赴高唐食君之珍
膳衣君之褧裳喜千秋之令節願獻夀兮天長於是衆
變格行無力歡百姓之心傾四方之國掌上失妙宫中
沮色所寵者寵其回邪所好者好其正直視履不懼柔
嘉維則故知我者謂我從繩不知我者謂我憑陵繩有
弛張藝有廢興用舍靡定倚伏相仍如臨如履何兢何
喜猶君之從諫則聖伎之從繩則正惟伎可以為制節
繩可以為龜鏡殷監不昧在此而已豈徒昭玩人喪德
豈徒悦彼姝者子明后居高視卑創物成規此乃堯舜
之用心使吾人之載喜慶賜必周將順其美來娉婷去
輕盈奇伎兮忽還天上而不可見繩繩兮道之遠兮不
可名
樓下觀繩伎賦(唐)張楚金
惟千秋之令節啟聖夀兮無疆詔百辟以高會挾宸歡
而未央地勝樓闢天清氣涼禮容克備樂府斯張翕赫
曶霍熒熒煌煌伊曠古之未有豈名言之得詳迺有殊
伎特異呈材累至動不勤物用非假器觀夫立象盖取
諸意本自宫中之傳名為索上之戲掖庭美女和歡麗
人身輕體弱絶代殊倫被羅縠與珠翠鋪瓊筵與錦茵
其綵練也横亘百尺高懸數丈下曲如鈎中平如掌初
綽約而斜進竟盤姗而直上或徐或疾乍俯乍仰近而
察之若春林含耀吐陽葩遠而望之若晴空迴照散流
霞其格妙也窈窕相過蹁蹮却走寄兩木以更攝有雙
童而並騖還迴不恒踴躍無數驚駭疑落安然以住雖
保身於萬終恃君恩於一顧節應鐘鼔心諧律吕履冰
谷兮徒云臨焦原兮虚語是時齊謳輟響趙舞掩色絲
桐發而沮勢丸劔調而挫力方言寰海清太階平兵革
不用兮國無征風雨既洽兮年順成上曰可樂人胥以
亨大則有燾載之義小則無角和之名固端拱而成理
豈繫物而為程者哉
透橦童兒賦(唐)闕名
卓絶之伎不為則已為必陵羣駭目駕俗驚耳觀透橦
之兒信其然矣雲竿百尺繩直規圓推有力者樹之君
前僔僔就日亭亭柱天鬼魅不敢傍其影鵷鸞不敢翔
其顛此兒於是跂雙足戢兩臂踴身而直上若有其翅
盡竿而並立若餘其地人以為難我以為易人以為恐
我以為戲難中有戲戲中有難倒輕軀墜高竿如更嬴
之鴈下空裏似蒲且之鶬落雲間不識者謂之高奇好
絶自取其殘眼為之慘心為之寒怖甚虀粉之勢不敢
仰看庸詎知所凴之竿暗相扶所恃之術私有準掩都
盧其若無顧燕戲而足哂屹然中駐餘勇不盡於時也
解雀散鳥逃龍走魚跳劔臂拆咒刀口呿一場之内獨
雄雄如既而天眷偏及天顔賜喜曰其絶人有如此其
服人有如此豈止透竿之兒抑又持竿之士持若不定
或掉而或傾透雖自彊何怙而何恃乃迴天札題其兩
絶降天酒賞其雙美斯道也誠則小哉可以感於知巳
都盧尋橦賦(以勢極高空罔思顛墜為韻)(唐)金厚載
彼修竿兮迴立天中有都盧兮身輕若風始發地以直
上漸陵煙而轉崇敏捷無儔恣飛翻於白月孤高可尚
任迴環於碧空初其委質員來當場獻藝耀百戲於君
所仰千尋於天際千霄迥出將為悦目之娛舉步俄升
自有翻雲之勢孤標上聳兆庶同嬉信超騰而自若罔
危懼以疑思質勁挺以無倫人皆見也衣簾襜而不定
風以動之挺影難儔乘高罔墜臨廣街以堪望騁趫材
而自異拂雲端之縹緲似欲升天跨橦末之敧危若有
餘地徒觀其遠望蹁蹮輕如列仙形翻碧落足動晴烟
杳杳難分宛在朝天之外亭亭迥映全高衆木之顛其
態可喜其功不測既穹崇以獨立每緣循而至極將以
騁輕趫咨登陟傍臨既分乎遠近上達必資乎孤直仰
而望也始似出於煙霄逼而察焉又若生乎翅翼事契
鴻漸情非教猱既翻身而自下漸託質以彌高迴匝花
場見千夫而共憙閒臨紫陌瞰萬井以無逃故得衆目
閒窺羣心是仰若丹梯之巳踐類遷喬之可上每所以
恣攀援助觀賞誠哉平子之言先賢之勿罔
吞刀吐火賦(以方士有如此之術焉為韻)(唐)王棨
奇幻誰傳伊人得焉吞刀之術斯妙吐火之能又玄嚥
却鋒鋩不患乎洞胷達腋嘘成赩赫俄驚其飛燄浮煙
原夫自天竺來時當西京暇日騁不測之神變有非常
之妙術初呈握内豈吹毛之銳難親含腹指胷雖鑠石
之威可出於是叱咤神勵谽谺氣質旁駕肩而孰不觀
也忽攘臂而人皆異之俄而精鋼充腹熾烈交頤罔有
剖心之患曾無爛額之疑寂影滅以光沈霜鋒盡處煙
霞舒而血噴朱燄生時素刃兮倏去於手紅光兮遽騰
其口始蔑爾以虹藏竟㸌然而電走隠於笑語迴看而
䩬鞞皆空出自咽喉旁取而榆檀何有莫不刻意斯效
焦心巳舒相剛腸之礪乃驚燥吻以焚如胡為引鏡之
形銷於咀嚼安得燎原之色發自吹嘘亦足以道冠幻
人名傾術士食鍼既可以增媿噀酒亦宜乎讓美且夫
神仙兮不常變化兮多方或漱水而霧合或吐飯而蜂
翔曾未若彼用解牛我則虚喉而挫銳彼皆鑽燧我則
鼓舌以生光然眩惑如斯云為徒爾雖誇外國之獻本
匪王庭之伎吾謂吞詞鋒者可尚吐智燭者為是所以
安處先生終去彼而取此
競渡賦(唐)范慥
楚之人兮有舟利於涉者節以檝師而競馳因汨羅拯
溺之事為江漢載浮之嬉以娛黎蒸以穆風俗故歲習
而無虧爾其月維仲夏節次端午則大魁分曹決勝河
滸飾畫舸以争麗建綵標而競取聿來肇自於北津所
屆眇期於南浦選孟賁鳥獲以用壯酹川后天吳以潛
輔重輕莫異於錙銖先後不差於步武外希得雋之稱
内約疇庸之伍降簪裾以列筵擁士庶兮如堵於是鷁
首齊向飄然羽輕引長絙以觀整羅小艇以持平遠岸
天闊乘流鏡清援枹者氣作於一鼓理櫂者伎&KR0008;於先
鳴聆大呼之始發若縱柂而迅征直衝諒駛於狂兕忽
往未殊於駭鯨日正晝而懼眩浪無風兮歘生鳴鼙吹
竽上聒天衢如伏波整旅合水獸於江湖建旗列卒俯
映泉室若五利將軍訪仙師於溟渤攝弄奇以潛駭恒
游泳而下逸羣聲合譟羣手齊力慮勍敵之我先莫遑
舍於瞬息乘輕若在於風馭處疾互飛於首飭舳艫惟
正審流鏑之向齊檝櫂翻然亂驚鳬之揮翼投勁竹以
交擁各庶幾於獨尅向背適中勝負攸分一喻馬之旋
濘一如龍之曳雲始差池以接影忽夐絶而殊羣曾不
移晷倏然戾止去孤標於部黨争距躍而赴水有麾竿
以贊獲或振綵以揚美中程者雖多欲於上人後時者
猶未甘於勝已懲既往之敗績佇將來以雪恥由是勵
能激憤赴漲而迴其逐進也速飛電之經目其引退也
緩孤鷮之應媒彼狃淺以生怠此方殷而有猜仰興慕
於三節爰息徒而復來論始作之功雖掉鞅而偏擅稽
未事之效乃發梁兮備該然後弭舟檝宴沙場叶同黨
之誠願錫上官之寵光徵固敵之財以頒賞合如澠之
酒以飛觴勉居人後以成績翻有初於不藏水府澹以
澄静人羣欣而樂康夫吞刀倚巧而幻人之伎角觝稱
妙而狡童之戲豈比夫仙舟以濟川之器競渡有救災
之義非百夫之衆無以較其捷非九江之廣無以蕆其
事總夷夏之具搜為壯觀之能類
射雉解顔賦(以藝極神驚愁顔變喜為韻)(唐)浩虚舟
昔賈氏兮其容似鄙伊室家兮中心莫喜將匪匹以為
念懼無能而是恥自初笄之歲終日低眉因獲雉之辰
有時見齒原夫他室是託芳華正春謂妖容之可恃顧
陋質以難親自西自東每栖栖而反目不言不笑常脈
脈以凝神爾乃釋恨無方從權有計因如臯而肆望逞
若神之絶藝執弓挾矢期應手以無遺果志愜心冀迴
眸之一睇已而健馬蹄疾中原草平想媞媞之未悦聆
戛戛之初鳴花顔惝怳以徐駭錦翼翩翻而忽驚遲迴
而滿月將發盼睞而横波以青由是執轡情專馳神望
極星走白羽綺張丹臆陋容蹙縮以興憤慢臉㛹娟而
改色彩光迸落初莞爾以難持飛鏃洞穿遂嫣然而不
息及夫廣陌將暮征途既還鳴弰勁挺以風響澡翰毰
毸而血殷盼么麽之凡姿於焉改貌散低迴之鬱志由
是開顔向使恨蓄兩心功虧一箭終悄兮而莫釋寧咥
其之可見委絲蘿之弱性没齒而難忘慘桃李之穠華
終天而不變是知陋不足恥藝誠可優嘉五善之殊妙
解三年之積愁然後知一笑之難得豈止千金而是酬
春湖美人騎射賦(有序)(明)潘雲獻
隨鷗子當暮春之初與二客來遊虎林值春雨初霽遊
人雲集乘艇至昭慶寺忽車騎從寺門出約可數人中
有一妓戎妝手挾弓矢與豪華少年俱其色殊麗隨鷗
子矚視之乃燕中薛素素也隔面四年矣而其貎轉艷
天地間一妖物耳遂作春湖美人騎射賦以美之其辭
曰
惟芳春之佳麗山濃淡乎得宜水興波而滉漾樹偃蓋
而垂枝萍泛泛以隨流草青青於階墀收湖光以及目
挹嵐翠於簷楣鳥弄聲兮音喈喈魚上下乎春池乘小
艇於湖中央恍涉三峽而瞻九疑有美人兮天一方忽
冉冉乎來斯身娉婷而妖麗乃皓齒而翠眉既泃美其
艷逸復窈窕而凝脂翩翩若巫山之女亭亭如洛浦之
妃駕驊騮以馳驟挾弓矢以試奇偕豪華之少年與並
轡乎雙堤咸逸羣之神駿乃奮行而奔馳豈越人之學
射惟甘蠅以方之操烏號以月挂坐龍種以風移馬走
坂其自若矢穿石而不知必射雕之長技能邁遠而忘
劬雖凝眸以矚望人愈遠而莫隨冀薄暮之言旋猶眷
眷乎此姬何山光之漸暝終獨立乎水湄心匆匆乎返
棹徒永嘆而長噫
秦淮燈船賦(有序)(明)鍾惺
小舫可四五十隻周以雕檻覆以翠幕每舫載二十許
人人習鼓吹皆少年場中人也懸羊角燈於兩旁略如
舫中人數流蘇綴之用繩聯舟令其銜尾有若一舫火
舉伎作如燭龍焉巳散之又如鳬鴈槃跚波間望之皆
出於火直得一賦耳
集衆舫而為一兮乃秦淮之所觀借萬炬以為舟兮縱
水嬉之更端波内外之化為火兮水欲熱而火欲寒聯
則虯龍之蠢動兮首尾腹之無故而交攢散則鸛鵝之
作陣兮羌左右下上於其間觀其蜿蜒與喋唼兮載萬
光而往還俄簫鼓怒生於鱗羽之内兮樓臺沸而魚蟲
歡彼舟中人之惘怳而不知兮乃居高者之悉其迴環
嗟景光之流而不居兮羣動去而一水自安重曰火水
沓兮生星月兮聲光雜兮晴瀾壓兮照幽泬兮潛怪怛
兮晦明達兮作津筏兮彼楚魄兮冤滯豁兮
紙鳶賦(唐)唐宋
代有遊童樂事末工飾素紙以成鳥象飛鳶之戾空翻
兮將度振沙之鷺杳兮空光漸陸之鴻抑之則有限縱
之則無窮動息乎絲綸之際行藏乎掌握之中其翰非
逸其羽乃疾弄輕影昂素質侔瑞鵲之臨河學靈烏之
就日詭狀萬殊奇姿非一衝擊吹而頻驚入增塵而乍
失及夫晚際蕭寥近日迢遥出虚景逼長霄豔豔裔裔
亭亭迢迢如片雪之初下似殘雲之欲消何裕如之囂
囂紛攜兹而玩玩其上同綺翼之遷喬其下若馴雛之
就喚虞羅獲免弦繳莫憚野鵠來遷而伴飛都人相視
而指看歎乎升沈得勢真假相亂殊不慙鸚鵡之被籠
蒼鷹之受絆六鶂尚退於宋都大鵬猶沈於海畔彼無
識而無知亦曷足以見嗤但仰牽運不能自為無仙鶴
九皋之響乏晨鷄五德之奇零落倏忽悠揚暫時借鴛
鴦之侣入鳳凰之池向若勞力高風莫吹安有望於寥
廓必不出於藩籬且紙之所尚事有攸往供筆陣之樂
起詞華之賞故莫載於鳳文而反圖於鴟像因人而進
爭路而長固不濟於時須欲屏之兮何爽
紙鳶賦(唐)楊譽
相彼鳶矣亦飛戾天問何能爾風之力焉余因稽於造
物知不得於自然原其始也謀及小童徵諸哲匠蔡倫
造紙公輸獻狀理纖蔑以體成刷丹青而神王殷然而
髠彼羽翼邈爾而引夫圓吭膺繫纖縷趾續長繩俯劇
驂之七達挂高臺之九層形全而和似鬭雞之養紀渻
目大不覩若異鵲之在雕陵因所好而毛羽思有遇而
鶱騰鄙宋都之退鶂慕溟海之摶鵬於是扇以扶搖縱
諸寥廓絢練倏閃翕赫忽霍瞬息而上千里咄嗟而遊
大漠翔鶤仰而不逮况青鳥之與黃雀彼都人士瞻竚
城隅初指中天之鶴遠言拂日之烏望有塵埃謂翻形
而載旆德無影響疑避影以銜蘆始迴翔於元氣終出
入於高衢所以羽翮既成雲霄自致期上騰以奮激何
中路之顛墜力不培風勢將控地感魚龍之失水義蚊
蝱之附驥比畫虎之非真與芻狗之同棄寧待時而蓄
力信因人以成事吁嗟鳶兮適時與我兮相期知我者
使我飛浮不知我者謂我拘留啄腐鼠兮非所好嘯茅
棟兮增至愁才與不才且異能鳴之鴈適人之適將同
可狎之鷗我於風兮有待風於我兮焉求幸接飛廉之
便因從汗漫之游當一舉而萬里焉比夫榆枋之鷽鳩
者哉
棘猴賦(以視之不見能盡巧心為韻)(唐)楊弘貞
昔燕王好奇術客嘗巧剡棘刺之微物成沐猴而不撓
毫末之細雕鎪既施睢盱之狀委曲無遺嘗晏隂之静
景辨騰捷之幽姿其始未覯如將受欺虚無之中既焦
心於觀者抄末之上宛成形以究之實兮若虚的爾纔
見霏微而草上霑露羃䍥而條端集霰閃孤光而乍分
拂輕靄而將眩觀夫至精惟一至小無朋豈側陋之於
用在良工之所能不食而安終有殊於狙怒窮高是處
亦何異於猱升原夫作者經之其勤至矣積沖妙於靈
府假鋒鋩於纖指盖以神遇寧將目視因乎有用之質
造彼無間之理何剞劂之一變若儇跳之儀止伊竹間
之猿父大小相殊相木杪之獑猢依憑酷似若乃徵物
類較能不貫蝨心者未喻其精微巢蚊睫者自然之妙
有庸知造物之意暫假斯人之手披左生之賦方此由
心驗韓子之書誡其謄口事遠前古名聞至今雖幽通
之不測終髣髴而難尋然因棘為猴固成其麽質乃觀
猴在棘無異於喬林盖同符於神化而中出於人心斯
語可徵妙能曲盡儻雕蟲之不棄希定價於平準
木人賦(以周穆王時有進斯戲為韻)(唐)林滋
何伊人兮異常爰委質以來王想具體之初既因於乃
雕乃斲及抱材而至孰知其為棟為梁原夫始自攻堅
終資假手雖克已於小巧之丁乃成人於大樸之後來
同辟地舉趾而根柢則無動必從繩結舌而語言何有
心遊刃兮在兹鼻運斤兮罔遺兀若得木君之狀塊然
非土偶之資曲直不差既無蠧於今日短長合度寧自
伐於當時莫不脱枯槁以前來投膠漆而是進低回而
氣岸方肅佇立而衣裾屢振穠華不改對桃李而自逞
芳顔朽質莫侵指蒲柳而詎驚衰鬢既手舞而足蹈必
左旋而右抽藏機關以中動假丹粉而外周生本林間
苟有參乎之美立當君所何慙柴也之儔是則貫彼五
行超諸百戲誤穿節以瞪目疑聲幹於奮臂如令居杞
梓之上則樹德非難若使赴湯火之前則焚軀孔易進
退合宜依然在斯既無喪無得亦不識不知跡異草萊
其言也無莠情同木訥其行也有枝可謂暗合生成潛
因習熟雖則剉身於斤斧曷若守株於林麓宜乎削爾
肩刳爾腹既有亂於真宰寧取笑於周穆
斆雞鳴度關賦(唐)宋言
雞伺晨而風雨不渝人懷詐而關防可圖效長鳴於頃
刻排大難於斯須近取諸身俾羣情而莫測出於余口
將五德以無殊昔者田文久為秦質東歸齊國之日夜
及函關之際顧追騎以將臨念國門之尚閉君臣相視
方懷纍卵之危豪俠同謀未有託身之計下客無名潛
來獻誠君禍方垂於虎口臣愚請斆於雞鳴於是鷹揚
負氣鶚立含情迥夜遥天未變沈沈之色攢眉鼔臂因
為喔喔之聲審聽真如遥聞酷似高穿紫塞之上深入
黃河之裏一鳴而守吏先驚三唱而行人盡起迴瞻滿
座皆默默以無言散入荒村漸膠膠而不已想夫計即
成欺人皆不疑重門似洞以俱闢駟馬如龍而莫追雖
師曠之聰誠難辨矣縱冶長之慧未必知之於是考智
謀察能否君於士兮誠重士於君兮亦厚念秦關之百
二難逞狼心笑齊客之三千不如雞口既而播美彊鄰
名聞上賓暫解咽喉之急永為心膂之臣想季路之危
冠相侔未可任秦皇之利觜欲學無因豈非志在酬恩
居然造響清濁如一高低不爽迷翰音之類應若同聲
闢反拒之門易於覆掌始知戰國之多才是招賢之道廣
木貓賦(元)陳櫟
惟木貓之為器兮非有取於象形設機械以得鼠兮配
貓功而借名諒哉貓之字蒙貴兮實依人以寢處豈貓
之偏可愛兮見鼠之深可怒鼠罪不可勝數兮大罪在
害夫吾書聖賢所以心天地命生民兮多噬嚼而無餘
外齧衣與毁器兮并穴倉而盜肉難僂指以盡其惡兮
惟良貓漸可殲其族奈良貓每難蓄兮食不可以無魚
或鈍庸而不捕兮遂設謀夫穽機外匝板以四周兮柱
雙峙而梁横懸重木其若砧兮下簟盛夫羶腥妙在分
釐梗之活繫兮微有觸而轟擊鼠冥行而冒入兮危機
動而微命畢聞響而再設兮或一夕獲禽之三四策奇
勲其若兹兮名木貓其奚媿然我以機心為彼械兮彼
亦因機械而觸夫機心海鷗之閒雅而猶然豈黠鼠之
不能初用之多中兮再三用之則否毋乃指禍穽以相
告語兮儘機張而餌誘木砧暮懸而詰朝兮羣黠跳梁
於外而不入其中得非機械之有窮兮豈若良貓之有
常功或者因貓之難畜兮遂抑貓而揚此使木之貓果
能盡用兮則貓可以盡死患彼不捕之罷鈍兮豈不可
易夫銜蟬譬之因望庸人之失職兮乃遂併衆君子而
舍旃也耶
雪獅賦(明)鄭元勲
猗有質兮無聲霏清氣兮澄澄舒明睇兮薄醉豁冷韻
兮幽襟投銀礫兮裂帛積玉英兮重茵綴嘉禾兮瓊圃
敷大地兮瑶京乃有丱女崽子不畏寒慄和香埽來帶
翠攢集木猴棘鳶之神工刻玉鏤脂之無跡壘成厥類
備摹怪醜不動而威不聲而吼毛淺若虥尾大如斗是
云條支國生日可五百里走脣闊維河目閃其電鉤爪
鋸牙虯髯銳鬛氣可碎隨兕而零星力若吸巴蛇於一
線王敬則之夢裏五色目迷宗充幹之軍中百羣股戰
膚甚綽約體則剛強神何駭厲質本清揚金鋪加壯繡
闥增光鳥驚散逸獸怖踉蹌俄而風旋淑氣影射朝暾
梅破涕以為笑竹折腰而獲伸昨之齦齶今也消沈譬
僵王而腐相胡雄艷之足矜吁嗟爾命爰感予心使其
寶座以負空王則逍遥於樂土即其重譯而庭上國亦
優游於禁林不然放之荒山廣漠絶壑遥岑任咆哮而
跳躑從空豹而侣麟胡致身不保兮僅餘影威稜稜兮
不俄頃先冰泮而流澌共晨暉而夕隕信造作者無常
知順動者不窘覩物情之共然何巧黠之勿醒
御定歴代賦彙卷一百四
