欽定四庫全書
御定歴代賦彙卷一百三
巧藝
釣賦(周)宋玉
宋玉與登徒子偕受釣於玄洲上而並見於楚襄王登
徒子曰夫玄洲天下之善釣者也願王觀焉王曰其善
奈何登徒子對曰夫玄洲釣也以三尋之竿八絲之綫
餌若蛆螾釣如細鍼以出三尺之魚於數仞之水中豈
可謂無術乎夫玄洲芳水餌桂激鈎其意不可得退而
牽行下觸青泥上則波颺玄洲因水勢而施技頡之頏
之委縱收斂與魚沈浮及其解弛也因而獲之襄王曰
善宋玉進曰今察玄洲之釣未可謂能持竿也又烏足
為大王言乎王曰子之所謂善釣者何玉曰臣所謂善
釣者其竿非竹其綸非絲其釣非鍼其餌非螾也王曰
願遂聞之宋玉對曰昔堯舜禹湯之釣也以賢聖為竿
道德為綸仁義為鈎禄利為餌四海為池萬民為魚釣
道微矣非聖人其孰能察之王曰迂哉說乎其釣未可
見也玉曰其釣易見王不察爾昔殷湯以七十里周文
以百里興利除害天下歸之其餌可謂芳矣南面而掌
天下歴載數百到今不廢其綸可謂韌矣羣生寖其澤
民氓畏其罰其釣可謂均矣功成而不隳名立而不改
其竿可謂彊矣若夫竿折綸絶餌墜鈎決波涌魚失是
則夏桀殷紂不通夫釣術也今察玄洲之釣也左挾魚
罶右執槁竿立於潢汙之涯倚乎楊柳之間精不離乎
魚喙思不出乎鮒鯿形容枯槁神色憔悴樂不復勤獲
不當費斯乃水濱之役夫也巳君王又何稱焉王若建
堯舜之洪竿攄禹湯之修綸投之於瀆眎之於海漫漫
羣生孰非吾有為大王之釣不亦樂乎
釣賦(晉)潘尼
抗余志於浮雲樂余身於蓬廬尋渭濱之遠迹且游釣
以自娛左援修竹右縱飛綸金鉤厲鉅甘餌垂芬衆鯤
奔湧游鱗横集觸餌見擒值鈎被執長繳繽紛輕竿翕
習雲往飇馳光飛電入曜靈未及警策盖已獲其數十
且夫燔炙之新煎熬之味百品千變殊芳異氣隨心適
好不可勝紀乃命宰夫膾此潛鯉電割星流芒散縷解
隨風離鍔雲翩雪累西戎之蒜南夷之薑酸醎調適齊
和有方紅麫之飯糅以菰粱五氣道洽餘氣芬芳和神
安體易思難忘
獨繭綸賦(以心專慮寧方盡釣道為韻)(唐)李君房
維絲伊緡體道之要繭之緒可以為垂釣之綸綸之微
可以精用釣之妙緜聯輕竿之上荏弱深泉之徼裊長
風而若絶度晴空而引耀剖粒為餌寧取乎五十之牛
懸縷為綸奚期夫三百之釣觀夫其釣不釣玄之又玄
在河之涘期道為筌且夫綸細如忽魚潛在泉振而不
絶則其動也直深而能致是其静也專隨驚波而乍緊
逐潛流而曳引時髣髴而如見忽漂搖而將盡其細雖
爾其用彌深三尋豈勞於人手百丈自發於泉心神之
凝不覺魚之得綸之細亦隨釣而沈美兹綸之裊裊浮
長川之浩浩疑空外之游絲罥波中之弱藻斯綸也異
園客之功斯釣也得詹何之道釣術既臧唯道能方其
竿不撓其餌非芳中之者功多於金鏁引之者道叶於
玉璜信可以投於濮水信可以泛彼滄浪必釣乎深先
定乎慮得象以契於忘筌得魚斯謂之冥助魚既得兮
心亦冥收纖縷兮旋迴汀將大釣於方國冀滄流之大
寧
釣盈舟魚賦(以心無所望故能取之為韻)(唐)周鍼
詹何以跡繫魚舟心遊水府樂垂釣以放志存大川而
為主是故傍遥汀依極浦下纖鈎而任運念紅鱗而必
取原夫綸抽獨繭鈎屈芒鍼綴香餌半粒裊荆篠數尋
泛萬頃之闊投百丈之深不争之以手而争之以心盖
以釣於魚也無情魚於釣也奚懼期不中而有中信難
遇而終遇自得鈎深之旨誰明引重之故觀其躍濤戲
瀨掉尾揚鰭視吾釣為非釣觸吾絲為非絲果審之以
無物遂吞之而不疑所以入其口挂其頤據洪津而曾
不暫驚静宜尅也恐巨力而難乎連制動必隨之欲舉
未舉相去幾所牽之默計於輕重縱之潛知其出處且
以弱制強者道之弘以剛鬭柔者死之徵不然則焉得
綸甚微而不斷魚至大而不勝勢窮則龜龍莫之衛護
氣作乃波瀾為之沸騰我體正而方逸爾力盡而何能
此達守柔彼休用壯沈釣纔出於水面斃質已充於舟
上圖大且異於任公識時固同於吕望設使專情待物
切有於無則手也從操於釣餌魚也終樂於江湖吾常
不躁不撓不馳不趨垂竿於仁義之域鼓檝於道德之
衢然後憐玉兔惜金烏當盡釣於人間之盛事豈獨盈
舟而已乎
投壺賦(魏)邯鄲淳
古者諸侯間於天子之事則相朝也以正班爵講禮獻
功於是乃崇其威儀恪其容貌繁登降之節盛揖拜之
數几設而弗倚酒澄而弗舉肅肅濟濟其惟敬焉敬不
可久禮成於飫乃設大射否則投壺植兹華壺鳧氏所
鑄厥高二尺盤腹修頸飾以金銀文以雕鏤象物必具
距筵七尺傑焉植駐矢維二四或柘或棘豐本纖末調
勁且直執笇奉中司射是職曾孫侯氏與之皆得然後
觀夫投者之閑習察妙巧之所極絡繹聯翩爰爰兔發
翻翻隼集不盈不縮應壺順入何其善也每投不空四
矢退效既入躍出荏苒偃仰僶俛趨下餘勢振掉又足
樂也擬議於此命中於彼動之如志靡有違也譬諸為
政羣職罔弛左右畢投效奇數鈞列置功笇稱善告賢
三載考績幽明始分也比投不釋增是自遂雖往有功
義所不貴春秋貶翬亦猶是類也若乃撮矢作驕累掇
聯取一往之納二巧無與耦斯乃絶倫之才尤異之技
者也柯列葩布匪罕匪稠雖就置猶弗然矧迥絶之所
投惟兹巧之妙麗亦希世之寡儔調心術於混冥適客
體於便安紛縱奇於施舍顯必中以微觀悦舉坐之耳
目樂衆心而不倦瓌瑋百變惡可窮讚
藏鈎賦(晉)庾闡
歎近夜之藏鈎復一時之戲望以道生為元帥以子仁
為佐相思蒙朧而不啟目炯冷而不暢多取決於公長
乃不咨於大匠鈎運掌而潛流手乘虚而密放示微迹
而可嫌露疑似之情狀輙争材以先叩各銳志於所向
意有往而必乖策靡陳而不喪退怨歎於獨見慨相顧
於惆悵夜景煥爛流光西驛同朋誨其夙退對者催其
連射忽攘袂以發奇探意外而求迹奇未發而妙待意
愈求而累僻疑空拳之可取手含珍而不摘督猛炬而
增明從因朗而心隔壯顔變成衰容神材比為愚策
彈棋賦(漢)蔡邕
榮華灼爍萼不韡韡於是列象雕華逞麗豐腹斂邊中
隠四企輕利調博易使馳騁然後柢掣兵綦夸驚或風
飄波動若飛若浮不遲不疾如行如留放一弊六功無
與儔夫張局陳棋取法武備因嬉戲以肄業託歡娛以
講事設兹矢石其夷如破采若錦繢平若停水肌理光
澤滑不可屢乘色行巧據險用智
彈棋賦魏文帝
惟彈棋之嘉巧邈超絶其無儔苞上智之弘略允貫微
而洞幽局則荆山妙璞發藻揚暉豐腹高隆庳根四頽
平如砥礪滑若柔荑棋則玄木北幹素樹西枝洪纖若
一修短無差象籌列植一據雙螭滑石霰散雲布四垂
然後直扣先縱二八次舉緣邊間造長斜迭取爾乃詳
觀夫變化之理屈伸之形聯翩靃繹展轉盤縈或暇豫
安存或窮困側傾或接黨連興或孤據偏停於時觀者
莫不虚心竦踊或側息而延佇或雷抃以大噱或戰悸
而不能語
彈棋賦(魏)丁廙
文石為局金碧齊精隆中夷外緻理肌平卑高得所既
安且貞棋則象齒選乎南藩理密身重腹隠頭騫驍悍
銳敏不輊不軒列數二八取象官軍微章采列爛焉可
觀於是二物既設主人延賓粉石霧散六師列陳跡行
王首左右相親成列告誓三令五申事中軍政言合禮
文號令既通兵棋啟路運若迴飇疾似飛兔前中却儛
賈其餘怒風馳火燎令牟取五恍哉忽兮誠足慕也若
夫氣竭力殘弱膽却心進不及敵中路為擒仁而不武
春秋所箴剛優勁勇忿速輕急推敵阻隧我廢彼立君
子去是過猶不及
彈棋賦(晉)夏侯惇
嫌深宇以舒情遘衆藝以廣娛觀奇巧之瓌麗律殫棋
之妙殊局則崑山之寶華陽之石或煩蜿龍藻或分帶
斑駮或發色玄黃或皦的鮮白悉魯匠之精能傾工心
於彫錯形方隆而應矩焜煜霞以倏鑠爾乃延良人洽
坐際隆局施輕棋列徐正控往來必有中而告愬相形
投巧左撫右拔揮纖指以長斜因偃掌而發八陵超踰
落歸趣援勢紛交騖而踖合乘流密以遥曳若乃釋正
彈循亂湯滑石周散勢縱横捭撥捶撆應無方侈若天
星之列閃若流電之光或擘柏散爛揮霍便娟或奮振
堂堂頹水參連棋單局匱等分紀殘勝者含和負者喪
顔惜情娛之未遠恨白日之微遄實機藝之端首固君
子之所歡也
彈棋賦(唐)盧諭
惟古人之衆技必有託而觀智既垂誡以為喻故求能
而不累見小人矜捷之迹識君子安全之義孰謂猶賢
在於兹戲觀乎局之為狀也下方廣以法地上圓高以
象天起而能伏危而不懸四隅咸舉四達無偏居中謂
之豐腹在末謂之緣邊棋之為數也各一十二彙其始
布也各以其類乃分其位環合相承櫛比為次其始作
也則云其密未之為難乃契謀衆指意或多端欲因先
以獲勝恐致危以思安每遇敵其增惕故用之而假歡
則有飛迅一擊紛紜俱散慮加少以為多實思危而不
亂謀而後動審而方按或始否而終亨或先傾而後歎
若乃臨邊却舞徑天迴越必在知機之微騁異而發至
如垂空勁往應心得雋雖具美於踰平終易虧於履峻
是知冒險者忘於趨進規利者失於戒慎豈與夫所適
多方所求唯順因其利不失於得追其遠若歸於信乍
從容以周旋時倏忽於一瞬伊衆趣之無極諒所戒以
唯貪苟能知其義者無棄學而假躭
彈棋賦(唐)張廷珪
其為局也不徵荆山之璞不用藍田之質兀若玄龜之
起爛若繁星之出約勝負仗明信但分類而抗行咸背
深而列陣唯智是役唯貪是慎敗不同奔鬭不齊進曉
之者敵衆多以寡少懵之者起徑寸猶萬仞徒觀其彈
射萬變精妙入神口與心計行隨意新作氣者摶乎九
天之上猶檀欒而旁擊受敵者横墜乎九地之下甘棄
置而歸仁行必假道居必擇鄰衝危以陷其兩虎掊險
更生乎一秦至若狂生俠少使氣為主顧懷將恡動越
規矩競緣局而斜衡爭隔矢而曲取既向角而散亂復
當中而攢聚苟萬一之偶中何輕狡之云數曷若恬和
之士神清意遠豈棋布而興來亦手運而情遣先和容
而取則兼衆敵而為善務專一於道求寧苟貪於席卷
或聊假以喻大或有迷而知返夫局勢將畢觀者逾樂
兩敵相持三顧而作劃去者箭飛分索者星落眄四隅
之豁然若萬里之清廓
彈棋局賦(唐)閻伯璵
西南之美有華山之礦石焉底貢之珍有荆山之象齒
焉於是工人創器軌物備叙豐腹上圓頽根下矩憑陵
衡隧掬算師旅發號啟行兵綦迭舉赴縱奔電影亂飄
風左犄右角為梟為雄易心而行俟釁而動奮以武怒
賈其餘勇作威以襲敵厭陣以承權建瓴桓桓謂戎馬
之旋路長斜矯矯猶翰音之登天恥交綏而退旅尚彼
廢而我全侔射隼以藏器眷得魚以忘筌惴惴將頽識
成敗之亹亹纍纍不絶歎瓜瓞之緜緜始收功而隔澗
終制敵以緣邊原夫粲若星離偃如雲岸映垂奩而黻
合拂轉巾於霧散示之以弱效羸師以設疑謀之其臧
象觀兵以静亂克乃因於通理敗不由乎強幹或應為
而不為或當斷而不斷鄙夫遘戰而未非智者見機而
已歎連連摶漠必成其鴈行歴歴登壟何異乎魚貫媿
逃政以周流慙不競於奔竄諒棲遲以保險仍卼臲而
長嘆良工飾法以修身小人恥射以作翫鑒烱誡於博
奕吾是以箴之藻翰
圍棋賦(漢)馬融
略觀圍棋兮法於用兵三尺之局兮為戰鬭場陳聚士
卒兮兩敵相當拙者無功兮弱者先亡自有中和兮請
說其方先據四道兮保角依傍緣邊遮列兮往往相望
離離馬首兮連連鴈行踔度閒置兮徘徊中央違閣奮
翼兮左右翺翔道狹敵衆兮情無遠行棋多無笧兮如
聚羣羊駱驛自保兮先後來迎攻寬擊虚兮蹌跭内房
利則為時兮便則為強厭於食兮壊決垣墻堤潰不塞
兮泛濫遠長横行陣亂兮敵心駭惶迫兼棋雞兮頗棄
其裝巳下險口兮鑿置清坑窮其中罫兮如鼠入囊收
死卒兮無使相迎當食不食兮反受其殃勝負之策兮
於言如髮乍緩乍急兮上且未别白黑紛亂兮於約如
葛雜亂交錯兮更相度越守規不固兮為所唐突深入
貪地兮殺亡士卒狂攘相救兮先後并没上下離遮兮
四面隔閉圍合罕散兮所對哽咽韓信將兵兮難通易
絶自陷死地兮設見權譎誘敵先行兮往往一窒捐棋
委食兮三將七卒馳逐爽問兮轉相周密商度地道兮
期相盤結蔓延連閣兮如火不滅扶疏布散兮左右流
溢浸淫不振兮敵人懼慄迫役踧踖兮惆悵自失計功
相除兮以時早訖事留變生兮收拾欲疾營惑窘乏兮
無令詐出深念遠慮兮勝乃可必
圍棋賦(晉)蔡洪
命班輸之妙手制朝陽之柔木取坤象於四方位將軍
乎五岳然後畫路表界立質朱文曲直有正方而不圓
算塗授卒三百惟羣任巧於無主譬採菽乎中原於是
攄妙思奮玄籌玩服色尚騂駒旅進旅退二騎迭驅翻
翻馬合落落星敷各嘯歌以發憤運變化以相符乍似
戲鶴之干霓又類狡兔之繞丘散象乘虚之飛霓聚類
絶貫之積珠然後枕以大羅繕以城郭綴以懸險經以
絶落眇望翼舒翺翔容奕彎掌南指情實西射揚塵奄
迹雖動詳悉或臨局寂然惟棋是陳静昧無聲潛來若
神抑舒之役成子之賢也或聲手俱發諠譁譟擾色類
不定次措無巳再衰三竭銳氣巳朽登軾望軼其亂可
取也爾乃心鬭奔競勢使揮謙攜手詆欺朱顔妬嫌然
局不弘席子不盈捲秉二儀之極要倔衆巧之至權若
八卦之初兆遂消息乎天文屈則尺蠖舒則龍翻崔嵬
雲起巃嵸浪傳崟岑山結沓如霧分静若清夜之别宿
動若流彗之互奔殿未結而算子隸首不得窺其門扄
覆亂而不惑研桑不足識其源或設死而稱枉皋陶不
能治其怨或巧逸以樂胥后䕫不足以之讚亂云勢貌
多矣孰能究傳遠求近取予一以貫
圍棋賦(有序)(晉)曹攄
昔班固造奕旨之論馬融有圍棋之賦擬軍政以為本
引兵家以為喻盖宣尼之所以稱美而君子之所以遊
慮也既好其事而壯其辭聊因翰墨述而賦焉辭曰
局則鄧林之木魯班所造規方砥平素質玄道犀角象
牙是錯是礪内含光潤形亦應制於是二敵交行星羅
宿列雲會中區網布四裔合圍促陣交相侵伐用兵之
象六軍之際也張甄設伏挑敵誘寇縱敗先鋒要勝後
復尋道為場頻戰累鬭夫保甲依邊處山營也隔道相
望夾水兵也二鬭共生皆目并也持棋合圍連理形也
覽斯戲以廣思儀羣方之妙理訝奇變之可嘉思孫吳
與白起世既平而功絶局告成而巧止當無為之餘日
差見玩於君子
圍棋賦梁武帝
圓奩象天方局法地枰則廣羊文犀子則白瑶玄玉方
目無斜直道不曲爾乃建將軍布將士列兩陣驅雙軌
徘徊鶴翔差池燕起用忿兵而不顧亦馮河而必危癡
無成術而好鬭非智者之所為運疑心而猶豫志無成
而必虧今一棋之出手思九事而為防敵謀斷而計屈
欲侵地而無方不失行而致寇不助彼而為強不讓他
以增地不失子而云亡落重圍而計窮欲佻巧而行促
劇疎勒而迍邅甚白登之困辱或龍化而超絶或神變
而獨悟勿膠柱以調瑟專守株而待兔或有少棋巳有
活形失不為悴得不為榮若有苦戰未必能平用折雄
威致損令名故城有所不攻地有所不争東西馳走左
右周章善有翻覆多致敗亡雖蓄銳以將取必居謙以
自牧譬猛獸之將擊亦俛耳而固伏若局勢巳勝不宜
過輕禍起於所忽功墜於垂成至如金壺銀臺車箱井
欄既見知於曩日亦在今之可觀或非劫非持兩懸兩
生局有衆勢多不可名或方四聚五花六持七雖涉戲
之近事亦臨局而應悉或取結角或營邊鄙或先點而
亡或後撇而死故君子以之遊神先達以之安思盡有
戲之要道窮情理之奥秘
棋賦(唐)吳大江
奇謀入妙巧思參玄雖一枰之可美起三隅而邈然似
將軍之出塞若猛士之臨邊及其進也則鳥集雲布陳
合兵連或參差而易決或齟齬而難便開馬眼以防後
張虎口而遮前磊磊似玉石之相飾粲粲若衆星之麗
天爾其深思遠慮知白守黑以仁義為反道用譎詭為
明德或意在東南而偽擊西北類行藏之通變同隂陽
之不測於是且侵且戰不恃不平鴈行絡繹魚陣縱横
寧扶危以救死不貪敗以喪生或偏攻於略地或專命
於用兵或轆轤以成劫或宛轉而入征雖勞形而竭思
固難得以言名及夫雌雄有決疑多勝寡思悠揚而不
定心沈吟而未下名不可竊智不可假千慮萬計復何
為者行必量力動則相時其措意也屢巧其適變也多
姿既得之者榮失之者辱此餘而未已彼懷而詎足馳
神不竭應運無窮勢出心外命懸手中圍初開而復閉
路欲塞而不通伊仁智之可翫豈造化之為功使夫離
婁喪睹隸首迷術公子罷宴而驚視樵客入山而忘出
勝奕賦(有序)(明)朱應登
沃庵子以奕稱雄一邑得其理矣夫藝之不可使班於
人人也譬連雞之不能俱止於棲也故曰舉棋不定不
勝其耦然則沃庵子其達定理乎稱勝奕賦云
覽斯戲之玄旨會三尺之方局秉二儀之極要列四象
之殊俗審吾意之所投迺握子之在掬始周章其未盈
終聯翩以相屬靜全神理動則變遷體希微之奥旨趣
衆功之至權鑒奇正之兩途遂消息乎道間樂每生於
功逸智恒炳於機先類戲鶴之干霓擬神龍之出淵信
尺蠖之巳屈迅狡兔之將潛神既周於維防數罔遁於
參伍候彼謀之既詘迺怡情於暇豫或設虚而慎乘或
尋罅而自補從智力之匪劑故進退之維旅然盛名難
居大言不詹即多取而自負必遭衂而速愆或宣辭以
揚己亦近誇而非謙故馬融以貪作戒陳軫以智自全
庶執卑而擅美固明哲之所虔
四維賦(有序)(晉)李秀
四維戲者衛尉摯侯所造也畫紙為局截木為棋取象
一元分而為二準隂陽之位擬剛柔之策而變動云為
成乎其中
世有喆人黃中通理探賾索隠開物建始造四維之妙
戲邈衆藝之特奇畫盈尺之紙局乃擬象乎兩儀立太
極之正統班五常之列位剛柔異而作配趨舍同而從
類或盤紆詰屈連延絡繹或間不容息舍棋則獲圍成
未合驕棋先出九道並列專都獨畢
象戲賦(周)庾信
觀夫造作權輿皇王厥初法凝隂於厚德仰冲氣於清
虚於是綠簡既開丹局直正理洞硏幾原窮作聖若扣
洪鐘如懸明鏡白鳳遥臨黃雲高映可以變俗移風可
以莅官行政是以局取諸乾仍圖上玄月輪新滿日暈
初圓模羽林之華蓋寫明堂之璧泉坤以為輿剛柔卷
舒若方鏡而無影似空城而未居促成文之畫亡靈龜
之圖馬麗千金之馬符明六甲之符於是搢笏當次依
辰就席迴地理於方珪轉天文於圓璧分荆山之美玉
數藍田之珉石南行赤水之符北使玄山之策居東道
而龍青出西關而馬白既舒玄象聊定金枰昭日月之
光景乘風雲之性靈取四方之正色用五德之相生從
月建而左轉起黃鍾而順行隂翻則顧兔先出陽變則
靈烏獨明况乃豫遊仁夀行樂徽音水影搖日花光照
林乍披圖而久玩或開經而熟尋雖復成之於手終須
得之於心乃有龍燭銜花金鑪浮氣月落桂垂星斜柳
墜猶豫樞機嫌疑涇渭顧望迴惑心情怖畏應對坎而
衝離忽當申而取未
握槊賦(有序)(唐)邢紹宗
握槊今人謂之長行也斯博奕之徒與觀其進退遲速
雖存於大體因時適變必務於權輿施之於人可以義
存賦曰
夫何一枰之内兮而取之多端六藝之外兮其為功乎
實難張四維則地理攸載背兩目則天文可觀不可飾
於丹漆寧假貴於琅玕物以羣分故玄黃而不雜鬭必
遇敵惟蚌鷸其何歡彼千變之奚準任雙頭之所安遂
使象牙在手駿骨登盤為無竅之須鑿故非龜而見鑽
且其廣凡幾分數不過六參差宛轉循環反覆不能者
敗而成患故能者養之取福則猗角相持首尾俱蹙形
同楚漢氣陵賁育收七縱之奇功在一擲於餘掬或撫
䏶而驚盼或聳身而助速似臨敵之旗鼓同在師之耳
目率成是而敗非類吉凶之倚伏多迴君子之慮以實
小人之腹爾乃啟行前指要然自能經彼策之無算謂
我謀之足徵豈知夫否終則傾道非假易持不競之微
力乘驟勝之遺累閉六關而不通因一子而為質乃欲
速而賈害翻後世而獲利無以憑陵而顦顇無將往蹇
而自棄實反掌而變生亦隨手而自異至若幽人欲寡
智士謀深不蕩其志以平其心非獨巧於往遂移情於
今是知行必有恒事思不久亹亹經略循循善誘或欲
退而徑前或謀疾而居後雖有敵而必應固無險而不
走或用壯而可攻或示羸而難扣不幸災以矜伐每終
吉而何咎雖小道而可觀彼多詐而焉有其故柔匪及
懦勇必兼斷聚或一里分為數段始霧委而雲集忽風
解以冰泮皆應物以卷舒亦從宜而合散雖觸類而則
長維吾道之攸貫足明夫正而不譎取又非貪全同坐
隠斯為手談必由理勝豈非言甘雖小失其奚爽亦大
來而莫慙然則終多喪志吁嗟士兮不耽
摴蒱賦(漢)馬融
昔玄通先生游於京都道德既備好此摴蒱伯陽入戎
以斯消憂枰則素旃紫罽出乎西鄰緣以繢繡紩以綺
文桮則瑶木之榦出自崑山矢則藍田之石卞和所攻
含精玉潤不細不洪馬則玄犀象牙是磋是礲桮為上
將木為君副齒為號令馬為翼距籌為策勲矢法卒數
於是芬葩貴戚公侯之儔坐華榱之高殿臨激水之清
流排五木散九齒勒良馬取道里是以戰無常勝時有
逼逐臨敵攘圍事在將帥見利電發紛綸滂沸精誠一
叫十盧九雉磊落踸踔并來猥至先名所射應聲粉潰
勝者歡悦負者沈悴
戲摴蒱頭賦(以酒酣舉白為韻)(唐)薛恁
在衆藝兮所尚伊摴蒱兮自久招邯鄲少年命諸葛新
友分曹列席促罇舉酒猶賢博奕將取適於解頤乃貴
先鳴故決爭於遊手終日莫閒連宵戰酣不拔其旗且
背城而借一并兼是視豈分土之惟三瞋目賈勇危冠
競貪鑒座中之奔北為席上之司南然用之斯行舍之
斯去老氏以訓人立範莊生以亡羊是舉佐歡有則任
物有叙既無我以推移每隨之以處所别有膏粱之子
縉紳之客時為此物以代支策初一擬而純盧忽連呼
而成白相顧則笑泯然無隙請傾耳而側目看後來之
一擲
塞賦(有序)(漢)邊韶
可以代博奕者曰塞其次也試習其術以驚睡救寤免
晝寢之譏而巳然而徐核其困通之極乃亦精妙而足
美也故書其較略舉其指歸以明博奕無以尚焉曰
始作塞者其明喆乎故其用物也約其為樂也大猶土
鼓蕢枹空桑之瑟質樸之化上古所耽也然本其規模
制作有式四道交正時之則也棋有十二律吕極也人
操厥半六爻列也赤白色者分隂陽也乍亡乍存象日
月也行必正直合道中也趨耦方折禮之容也迭往迭
來剛柔通也周則復始乾行健也局平以正坤德順也
然則塞之為義盛矣大矣廣矣博矣質象於天隂陽在
焉取則於地剛柔分焉施於人倫仁義載焉考之古今
王霸備焉覽其成敗為法式焉
打馬賦(宋)李易安
歲令云徂盧或可呼千金一擲百萬十都尊俎具陳巳
行揖讓之禮主賓既醉不有博奕者乎打馬爰興摴蒱
遂廢實小道之上流乃深閨之雅戲齊驅驥騄疑穆王
萬里之行問列玄黃類楊氏五家之隊珊珊珮響方驚
玉鐙之敲落落星羅忽見連錢之碎若乃吳江楓落燕
山葉飛玉門關閉沙苑草肥臨波不渡似惜障泥或出
入用奇有類昆陽之戰或優游仗義正如涿鹿之師或
聞望久高脱復庾郎之失或聲名素昧便同癡叔之奇
亦有緩緩而歸昂昂而立鳥道驚馳螘封安步敧嶇峻
坂未遇王良跼促鹽車難逢造父且夫丘陵云遠白雲
在天心存戀豆志在著鞭止蹄黃葉何異金錢用五十
六采之間行九十一路之内明以賞罰覈其殿最運指
揮於方寸之中決勝負於幾微之外且好勝者人之常
情游藝者士之末技說梅止渴稍蘇奔競之心畫餅充
饑少謝騰驤之志將圖實效故臨難而不回欲報厚恩
故知幾而先退或銜枚緩進巳逾關塞之艱或奮勇争
先莫悟穽塹之墜皆因不知止足自貽尤悔况為之不
巳事實見於正經用之以經義必合於天德故繞牀大
叫五木皆盧瀝酒一呼六子盡赤平生不負遂成劍閣
之師别墅未輸已破淮淝之賊今日豈無元子明時不
乏安石又何必陶長沙博局之投正當師袁彦道布帽
之擲也
博賦(明)常倫
夫其制局方廣地維鎮矣訣騎黑白隂陽分矣門梁以
别内外限矣日月相值星宿相當天文絢矣疾遲乘除
返復倏忽人事奮矣隻則見持耦則亡虞存詩人棠棣
之義彰往察來明乎得失得大易消長之槩勿貪敵資
慎守我居避實擊虚盖孫武戰陳之奇頦為内據門為
外樞梁遏奔趨有王公設險之威撞門踰頦明遲暗疾
田文之脱秦疆撤底守死時至潰敵趙襄之保晉陽彼
騎被執我家無隙井隰之拔旗食馬餘奇觸險趦趄垓
下之潰圍風或不競外馳内救較計索情後舉是求漢
高之遷用智之柔也氣豪采應憑陵大呼心愉手敏敵
無所措唐文之戰破竹是務也内梁馬逸剗外以障之
長圍勢也因投縱繫單騎以調之老師智也局耦勢當
鴻溝烏江勝負先後則神閒者強單點孤立減竈佯北
機括玄微則食餌者兀是故三才擬之形詩書為之徵
藴霸王之略騁才智之雄談具涯略古今可方矣推其
至也則坐忘寢食旁若無人有遺世獨立之趣懸遞待
投不怨勝已有樂天知命之譽因系之辭曰嵁巖闃寂
白日延遊戲陸博娛我神地平天成隂陽判風雷搏擊
幾後先感客啟予譔斯文理如縣㝢遺所歡
御定歴代賦彙卷一百三
