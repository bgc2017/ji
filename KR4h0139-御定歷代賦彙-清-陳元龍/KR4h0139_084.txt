欽定四庫全書
御定歷代賦彙卷八十一
室宇
超然臺賦(有序)(宋)蘇轍
子瞻既通守餘杭三年不得代以轍之在濟南也求為
東州守既得請高密其地介於淮海之間風俗朴陋四
方賓客不至受命之歲承大旱之餘孽驅除螟蝗逐捕
盜賊廪䘏饑饉日不遑給朞年而後少安顧居處隠陋
無以自放乃因其城上之廢臺而增葺之日與其僚覽
其山川而樂之以告轍曰此將何以名之轍曰今夫山
居者知山林居者知林耕者知原漁者知澤安於其所
而己其樂不相及也而臺則盡之天下之士奔走於是
非之場浮沉於榮辱之海囂然盡力而忘反亦莫自知
也而達者哀之二者非以其超然不累於物故邪老子
曰雖有榮觀燕處超然嘗試以超然命之可乎因為之
賦以告曰
東海之濱日氣所先巋高臺之凌空兮溢晨景之潔鮮
幸氛翳之收霽兮逮朋友之燕閒舒堙鬱以延望兮放
遠目於山川設金罍與玉斝兮清醪潔其如泉奏絲竹
之憤怨兮聲激越而眇緜下仰望而不聞兮微風過而
激天曾陟降之幾何兮棄溷濁乎人間倚軒楹以長嘯
兮袂輕舉而飛翻極千里於一瞬兮寄無盡於雲煙前
陵阜之洶湧兮後平野之湠漫喬木蔚其蓁蓁兮興亡
忽乎滿前懷故國於天末兮限東西之險艱飛鴻往而
莫及兮落日耿其夕躔嗟人生之漂搖兮寄流枿於海
壖苟所遇而皆得兮遑既擇而後安彼世俗之私已兮
每自予於曲全中變潰而失故兮有驚悼而汍瀾誠達
觀之無不可兮又何有於憂患顧遊宦之迫隘兮常勤
苦以終年盍求樂於一醉兮滅膏火之焚煎雖晝日其
猶未足兮竢明月乎林端紛既醉而相命兮霜凝磴而
跰&KR1271;馬躑躅而號鳴兮左右翼而不能鞍各雲散於城
邑兮徂清夜之既闌惟所往而樂易兮此其所以為超
然者邪
超然臺賦(宋)文同
方仲春之盎盎兮覽草木之菲菲胡怫鬱於余懷兮悵
獨處而無依陟危譙以騁望兮丘阜嶊崣而參差窮莽
蒼以極視兮但浮陽之輝輝忽揚飇以晦昧兮灑氛霾
於四垂躓余心之所行兮欲溷溷其安之蜕余神以遐
騖兮控泬寥而上馳闢晻曖以涉澒洞兮揮霓旌而掉
雲旗導長彗以夭矯兮從宛虹之委蛇曳采旒以役朱
鳳兮駕瓊輈而驅翠螭涉横潢以出沒兮歷大曤而蔽
虧羾萬里以一息兮俯九州而下窺有美一人兮在東
方去日久兮不能忘凜而潔兮岌而長服忠信兮被文
章中皦皦兮外琅琅蘭為襟兮桂為裳儼若植兮奉珪
璋戢光耀兮秘芬芳寶世用兮斯卷藏遊物外兮肆猖
狂余將從之兮遥相望回羊角兮指龍肮轉嵎夷兮蹴
扶桑倚泰山兮聊徜徉下超然兮拜其旁願有問兮遇
非常勿掉頭兮告以詳使余脱彌天之網兮解逆物之
韁己而釋然兮出有累之場余復僊僊兮來歸故鄉
超然臺賦(有序)(宋)張耒
或有疑於超然曰古之所謂至樂者安能自名其所以
然邪今夫鳥之能飛獸之能馳與夫人之耳目手足視
聽動作自外而觀之者豈不為以大樂乎然鳥獸與人
未嘗以為樂也古之有道者其樂亦然又安能自名其
所以然邪彼方自以為超然而樂之則是其心未免夫
有累也客有應之曰吾豈以子之言非邪吾方有所較
而後知超然者之賢也予視世之賤丈夫奔走勞役守
塵壤握垢穢嗜之而不知厭而超然者方遠引絶去榮
觀萬物視世之所樂不動其心則可不謂賢邪今夫世
之富人日翫其金玉而樂之是未能富也忘其所有而
安之是真能富矣夫惟有之是以貴其能忘之使其無
有則將何所忘邪子以謂將忘超然為真超然則其初
必有樂乎超而後忘可能也子以謂樂夫世之樂者乎
然則子亦安知夫名超然者果非能至樂者也賦曰
登高臺之岌峩兮曠四顧而無窮環羣山於左右兮瞰
大海於其東棄塵壤之喧卑兮揖天半之清風身飄飄
而欲舉兮招飛鵠與翔鴻莽丘原之茫茫兮弔韓侯之
武功提千乘之富彊兮憑百勝而稱雄忽千年而何有
兮哀墟廟之榛蓬有物必歸於盡兮吾知此臺之何恃
惟廢興之相召兮要必以譽而後止彼變化之無窮兮
嗟其偶在之幾何聊徼樂於吾世兮又安知其他或有
疑夫超然者曰豈其知道而未純曰彼天下之至樂兮
又安能自名其所以然惟樂而不知所以樂兮此其所
以為樂之全彼超然而獨得兮是猶存物我於其間客
有復之者曰子知至樂之無名兮是未知世之所可惡
世方奔走於物外兮盖或至死而不顧眇如醯雞之舞
甕兮又似乎青蠅之集汚衆皆旁視而笑兮彼獨守而
不之去較此樂於超然兮謂孰賢而孰愚何善惡之足
較兮固天淵之異區道不可以直至兮終冥合乎自然
子又安知夫名超然者果不能造至樂之淵乎
九華臺賦(元)袁桷
混元之峰鬱為仙閭霏青駭紅嶔崟相扶下垂清溪百
流是趨昔有羽士恍兮承跗縞衣玄裳其化莫追爰有
堯年之叟植杖戒鉏顧瞻童土式崇墳壚斥幽導奇以
薙以除層臺演觀積石為郛拾級以升家林滿圖乃擢
孤芳絜泉廣疏錫名九華葆兹清腴有客涖止披情徐
吁曰登高能賦大夫之職也為我賦諸客曰皦皦凜秋
天風奏竽哀鴻響空寒蟬抱梧脱者如埽縮者如枯落
妍斂英還形太虚存莫可禦去莫可居相彼九華孰為
有渝含章金衡承元坤輿弗媚弗私苦心秉愉迴黃抱
素苞含紛敷飛霜溢露言沾其濡獨立養完孰云彼汙
世服姣靚飾脂效姝嗜腥豢醇溲甘芼萸維爾茹口哆
焉如荼耿持空榛曷知我蕪叟曰好不可一鴟鴉蝍蛆
鈎以為直石以為琚變奪五采睢睢盱盱已或自售適
增詆誣寄懷於言觴至不餘九九默操嗒然蘧廬我生
之辰天清景舒庸采以修庶其遂初山空無塵白雲在
裾歸與歸與吾以子為徒與
李氏山園潛珍閣賦(宋)蘇軾
襲九淵之神龍沕淵潛以自珍雖無心於求世亦擇勝
而棲神蔚鵝城之南麓擢仙李之芳根因石阜以建宇
跨飲江之鼇黿岌飛簷與鐵柱插清江之奫淪眩古潭
之百尺涵萬象於瑶琨耿月魄以終夜湛天容之方春
信蒼蒼之非色極深遠而自然疑貝闕與珠宫有玉函
之老人予南征其萬里友魚鰕與蚯螾逝將去而反顧
託江流以投文悼此江之獨西歎妙意之不陳逮公子
之東歸寓此懷於一樽雖神龍之或殺終不殺之為仁
蓬萊閣賦(有序)(宋)王十朋
越中自古號嘉山水而蓬萊閣實為之冠昔元微之作
州宅詩世稱絶倡近代張公伯玉三章膾炙人口好事
者從而和之獨未聞有賦之者十朋筮仕之初辱為蓬
萊客乃者中秋之夕與同僚會飲於兹閣覽湖山之勝
翫月於尊俎間即席賦詩諸公皆和既而念之閣不可
以常登一詩不足以盡意遂從而賦焉
王子游會稽客蓮幕登卧龍之山躡巨鼇之閣秀閱千
巖流觀萬壑縱遠目於東州暢幽懷於寥廓於時天高
氣肅秋色平分簪盍良朋把酒論文俯仰湖山懷古傷
今登高賦詩以寫我心周覽城闉鱗鱗萬戶龍吐戒珠
龜伏東武三峰鼎峙列障屏布草木蘢蔥煙霏霧吐棟
宇峥嶸舟車旁午壮百雉之巍垣鎮六州而開府東望
稽山思禹之功喬松鬱乎故陵丹青儼於祠宫藏丹書
於瑰穴流遺畫於無窮南目秦望哀秦之過方鑱石以
頌德驕顔色以相賀嗟仙藥之不來俄腥風之已播西
望夕陽送目蘭亭懷王謝之風流感斯文之涕零徒觀
夫茂林修竹銷烟靄而冥冥北望滄海渺其無涯方吳
門之畫龍視越國其如蛇轟雷鼓於一震墟吳國而成
窪訪麗譙之故址第見乎古木之號鵶前瞻鑑湖滿目
雲水嘉馬侯之偉績慕賀監之高軌祠荒兮遺迹半湮
宅冷兮黃冠無幾徒有漁舟賈楫風樵航葦往來乎鷗
鷺之鄉欸乃乎煙波之裏仰瞻高閣翬飛崔嵬俯瞰州
宅緬懷高才面無時之屏障家終日之樓臺長湖山之
價於几席之上惜斯人之安在哉言未畢客有指斯閣
而謂予曰子亦知夫閣之所以得名者乎盖始於元和
才子也以玉皇案吏之尊擁旌麾於千里也蓬萊隔弱
水三萬里以筆力坐移於是也齊名有白從事有鞏胸
中有萬頃之湖真一代之奇偉也詩草一出遂能發秦
望之精神增鑑湖之風采蘭亭絶倡亘古今而莫擬也
子亦讀夫才子之傳否乎姑問訊其從何而來集乎彼
而至於此也才子之才固足以起吾子數百年之聳慕
才子之所以獲侍玉皇者亦吾子之所喜攻而深恥也
夫何惜之有予於是引客之手揚袂而起言契子心諾
諾唯唯有是哉有是哉斯人也而至於斯也尚忍言之
哉俄而鼓角作於人間明月出於林端妙三弄之梅花
爛十分之銀盤釂一觴而徑醉有不盡之餘歡頃之陰
雲忽興點綴青天漸山川之蒙蘢若有妒乎嬋娟倚危
欄而感槩覺興盡而思旋矣於是相與啜茗於清白之
堂潄齒於清白之泉閱唐宋之題名終夕為之慨然嗚
呼噫嘻死者可作吾誰與歸其無出乎范文正公之賢
悠然閣賦(元)馬祖常
舒吾眺之落落兮覿寥廓之無跡會冥冥之遐思兮契
萬品之攸職擬大化而罔象兮悼世德之囿形聿逍遥
而容與兮泊乎游乎太清是有當於吾衷兮表吾廬以
自肆騁余馬於析津兮崇吾屋乎江汜揭高躅於古道
兮追前修其或然偉一世君子兮又贈之以蘭荃曰予
未有知兮何私意之髣髴懿夫子之悠然乎殆及予乎
空谷
對鷗閣賦(有序)(明)李東陽
對鷗閣者侍講學士鏡川楊先生繼父志而作也揚之
䧯故有閣家徙而閣亦廢先生之父梅讀公從祖父避
地而歸漸復故宅嘗遊川上誦李嘉祐南風不用蒲葵
扇紗帽閒眠對水鷗之句盖其志欲復兹閣至先生而
成焉東陽從先生官翰林獲觀所自為記又從其弟府
丞維貞編修維立及其子員外郎志仁聞兹閣始末為
詳乃作賦曰
鏡川先生之作對鷗閣也闢扉其陽設牖於陰乾藩坤
籬山帶水襟遠則雷峰天井石樓木阜錫嶺金峩翠巖
雪竇天童育王驃騎車廏四明中空五馬羣走句餘武
陵之墟聖公隠仙之居左盤右紆莫詳其餘近則金碶
珠潭芝山桃浦北渡南塘蒓湖蓮渚六港兩川十洲三
嶼花迷學士之橋竹暗尚書之墅奇蹤麗蹟不可縷數
於是啟扉而入則飛籟灑地鳴琅戛空鱗瓦動目翬簷
挾風上下轇轕東西冥濛藏虚納秀後與川通開牖而
眺則屏圍晝張澄練秋碧長林落日倒影千尺平田一
綠與望俱極若乃岸芷洲蘭灘蓼汀蘋杞柳櫹槮而落
蔭蕖荷的歷而敷芬鳬鷖為雙鸂鶒成羣鳶跕跕以如
墮鮒洋洋而若馴時有白鷗西來載汎載遊既飄揚以
雪舞忽浩蕩而雲浮先生方對客高詠覽物旁摉獨宿
留以延佇若嬰情於彼鷗客有在席者起而問曰何為
其若是也先生曰噫此吾先君子之志也試為子言之
我居揚䧯自宋及元傑構連甍有閣嶄然國版受肇家
徒外遷鞠彼蓬藋蕩為荒園百礎星落下沈清淵先君
子嘗惓焉於此矣復芸栖之故地創梅讀之新軒歌越
里之雅調誦唐人之遺篇將拂蒲葵而小憩岸紗帽而
閒眠時度隙景志齎重泉彼鷗何心以歲以年予乃晨
興暮思左相右度木叢崝嶸石疊犖确十稔交閱七楹
並落幸往志之粗償恨九原之莫作今我與子神游丘
壑放意觴酌孰懷厥憂孰享其樂睹羣鷗之在目增一
感於兹閣客乃俯而歎曰嗚呼起廢殊地悲歡異時數
雖天定業乃人為有始必復靡終弗持先生實勤童子
何知然嘗聞之矣談史絶筆遷書繼成祐不作相旦終
台衡故周貴述事孔稱揚名先公官不及再命業不過
一經存弓裘之舊物慨堂構之餘情今先生身歷霄漢
步登蓬瀛文播海宇望隆公卿固將修五鳳於天闕庇
萬厦於蒼生彼美兮一閣惡足以盡先生之經營也哉
若夫志遂功成名完身退行藏有時俯仰奚累知倦鳥
之終還念閒鷗之可對眷斯時之未晩非此閣其焉賴
盖亦有詒盛業於諸孫播清風於百代者矣先生曰我
其圖之子盍為我賦之於時簪纓並輝子弟咸侍左京
兆右太史趨郎官列貢士絃誦間作觥籌交駛客既醉
散鷗亦翔止先生獨居廓思方將合萬物而一視也
清虚子此君軒賦(有序)(宋)楊萬里
吾友清虚子家有竹軒命曰此君誠齋某為賦之
客有問於清虚子曰昔者子猷愛竹字之曰君謂此君
一日之不可無古之知竹者未有若子猷之勤者歟清
虚子曰子猷可謂愛竹矣知竹則未也古之知竹者其
惟吾夫子乎盖嘗聞之夫子適衛公孫青僕子在淇園
有風動竹聞蕭瑟檀欒之聲欣然忘味三月不肉顧謂
青曰人不肉則瘠不竹則俗汝知之乎其詩曰瞻彼淇
澳菉竹如簀言念君子温其如玉吾乃今知竹之所以
清武公之所以盛也盖君子於竹比德焉汝視其節凜
然而孤也所謂直哉史魚邦有道如矢者歟汝視其貌
頎然而臞也所謂伯夷叔齊餓於首陽之下民到于今
稱之者歟汝視其中洞然而虚也所謂回也其庶乎屢
空有若無者歟故古之知竹者其惟夫子乎子猷非知
竹者也客曰甚哉清虚子之言似夫子也敢賀此君從
陳蔡者皆不及門君何修何飾乃得於四子而同席願
堅晩節於歲寒以無忘夫子之德
拙軒賦(金)趙秉文
宣撫移刺公築室於私第榜之日以告閒閒居士曰余
有拙病似愚而強矯矯亢亢踽踽凉凉人皆喜圓已獨
喜方將適東溟顧登太行將之暘谷反走寒鄉鬼笑揶
揄人怒中傷神醫不能療蓍蔡不能詳且子以為何如
可愈而康也居士曰拙者自拙吾不知其短巧者自巧
吾不知其長或善宦而九卿或白首而潛郎以俗觀之
有窳有良以道觀之孰否孰臧較榮枯於瞬息等一夢
於黃粱神龜曳尾大勝刳腸漢陰抱甕焉知泆湯蜂以
蜜而割蚌以珠而戕錮桓山之石豈若鶉衣之負朝陽
憶上蔡之犬何如羊裘之釣滄浪天道茫茫何有何亡
老龜不爛禍延枯桑魯酒味薄邯鄲被殃吉凶無朕智
不能量鄙夫自私蝨處褌襠達人大觀物我兩忘縱心
浩然與道翱翔言未既公笑曰余病良已謝夫子之愈
膏肓也
榕軒賦(元)袁桷
南粤之區温風戛摩積炎吹雲流金為波少負老息盼
兹庭柯爰有弱木攀緣嘉生連理纚結附枝膏凝蔭旋
萬牛廣容專城千柱承宇百尋傲空羣焉莫争希賢同
風長與少殊如昂如顒溜微生於一髮寄豐壤而敷茸
詎擁腫以丐全眇頽波之溶溶厥類兹夥其名曰榕東
魯先生見而笑之曰目無常形嫫母以為能耳無常聲
折揚以為清美醜相乘孰完其生眷兹連蜷棄諸同辭
薪者鄙之斲者訾之輪者絶之器者揮之夫好惡不齊
莫與之争吾何行焉舉觴以噫噫極而歌歌曰木之詵
詵匪委他兮木之萋萋匪婆娑兮巧為彼矢名為彼戈
徂來維松新甫維栢奈何奈何客有踵門而言曰議物
産者必以良舍所用而求無用將安所向先生曰多謀
者神泣多才者形傷維彼阻窮百虐備嘗蔚然以修充
然以光四海立賢勿云其方窮髮之北殆將駭兮榕兮
榕兮吾以為楷兮
素軒賦(有序)(元)袁桷
太原白无咎徵名字于易復以素名軒寔維其祥乞賦
陳郡袁桷賦曰
維太初之混茫兮渺昭質其孰分二儀迭其交媾兮肇
清濁而成文翕九垓其同風兮佩鈎矩以播芬邈焉黃
唐之仁聲兮極黼黻之成憲忠與質其相環兮迄蒼姬
而莫變亘終古之同軌兮成後來者之過眩徵載籍於
竹簡兮淳風鬱然以未墜憫太和之淪胥兮希潔已以
自致三熏沐而揚靈兮儼前聖之遺旨悟宣尼之自筮
兮繇告之以不樂曰丹漆不文兮白玉不琢質不可以
受飾兮道不可以雜敦厚静止兮弗居其華惟無色而
自色兮物莫能與之加爰錫名以表勵兮雖顛越其靡
他凜世垢之淟涊兮蘄旁證以冀直聃演言以清淨兮
戒目盲於五色墨諄諄以兼愛兮悲棼如其何益冕朱
裏而外玄兮衮襲裘而不裼淡玄酒之無和兮輅盡誠
而越席顔執仁以不違兮炯虚室之内煥商起予而舉
隅兮懼絜矜夫倩盼噫童子之微言兮驚曾氏之華睆
拾沐浴以孤泣兮兆有知夫孝子乘結駟以夸容兮終
内熱而殞愧車美澤而可鑑兮曷栖栖夫靡止彼馬師
之食藝兮亦能遺玄黃而洞理羌若人之好修兮姤芳
澤之日恣將乘飛廉以上征兮揚古帝之正則悃愊欵
欵而彌貞兮固丹府之介特書盤盂以參倚兮慮夫龜
之不食揭嘉名於戶冊兮振白首以莫忒申以辭曰茫
茫重玄物之先兮剛柔相摩文以宣兮反初復真德乃
全兮履素莫渝吾將以無愆兮
静軒賦(有序)(元)戴表元
東平閻公名某居静軒剡源戴表元為之賦曰
世有欲静者問於其師其師教之以學坐盖屏居久之
能安於足而不能安於飢窮之水火於是教之以學默
又絶語久之能忘於口而不能忘愛憎之荆棘於是教
之以息交則不能蟄穴而棲巢教之以寡求則不能餐
松而飲流故嵇叟以慕仙傷生楊卿以忤物招咎喑鴈
先盡柔木速朽惡影者走而滋多逃聲者馳而愈有嗚
呼悲夫事有適至理有固然子不觀於空洞渺沒滄溟
之淵方其決陰谷瀉層巔經蒼莽而始激觸縈紆而彌
喧迨至乎鉅海則沉沉湛湛人莫測其虧全又不觀陰
陽四時之去來前者誰挽後者誰推但見河漢烏飛而
兔沒草木實落而花開人之營營與識俱生識步而馳
識取而争窮血氣之所趨雖賢愚其同情惟夫大静之
士得智遺智居名避名用能翫外物若蟬蜕戲世好為
孩嬰時然後出不得己於出則山搖而岳動時然後處
不得己而處則鵠峙而鸞停時然後默不得已於默則
風收而霆息時然後語不得己於語則玉振而金聲彼
沾沾之小夫與硜硜之俗子勺水盈縮杯羹愠喜間有
聞蘇門而習嘯望箕山而結軌豈不賢於其徒語諸大
人先生之門是猶過蓬萊而誇海市也
可竹軒賦(有序)(元)戴表元
山陰王理得静人也嘗築一軒竹間取晉子猷語既名
之以可竹而請問於剡源乃為設客主人問答之詞以
廣其意
客有問可竹之義於王子曰昔子之先瑯琊黃門厭歷
兵革頡頏世紛捐家勲而弗紹欲投好於此君寄廬於
東土譬之一壺之波流然而儕車代翳弛擔揮耰寧館
庖之不繼閱蒼蒨以消憂此其達生幾於柳下憂世近
乎莊周者也今子襲舊德之箕裘耕素封之稼穡傲睨
徐舉優游内息出無蕭朱許史之榮入無研桑陶頓之
役浮毫泛潁沿典遡籍油油乎顔充氣盈華春盛而方
敷翛翛乎材堅氣良兵朝餐而待擊雖徵名於古賢亦
取妍於幽植所謂几案之翫階除之飾或可有而可無
非至人之所溺王子聞而歎曰於乎嗟乎是何傷乎盖
聞事有不期而相役物有適至而為娛客不媿夫重龜
疊組之世崇臺廣榭之區輦千夫以斥苑囊萬金以聘
姝歌喧管咽鐘奔鼓趨乃有下舍一朝之費而耗中人
十家之須觀其睫暈欲寐體疲索扶意昏昏然不接棄
咳唾於須臾至此窮厓之顛絶島之上慘天荒而地寂
四無人以惆悵忽見奇叢異幹瑰質偉狀至戀惜以忘
歸為游揚而詠唱使客評一境之異同較一時之得喪
果孰為之賢愚將悠悠而無當粤吾來於兹土姑無論
乎古先今夫殘墟斷礎廢圃荒煙因前時之煜煜常櫛
比而雲連雖蒲萄分根於遐徼珊瑚移植於深淵可成
林於談笑何是竹得而侔旃而吾一夫之宅百楹之廬
本先人之遺構匪東郭而開墟賴清陰之見覆幸斤斧
之相疎風春雪臘雨曉晴晡吾試與客振衣坐石攜琴
挈壺醒則行歌商山首陽醉則卧游無懷華胥竹當囅
爾而笑色勃而吁當此之時人可竹歟竹可人乎於是
客主相喻頽然忘言但見翛翛之凉月若迎顧乎前軒
縮軒賦(元)戴表元
戴子既為縮軒於剡居之西有客過之哂然而歎曰戴
子將隠乎抑將以為德乎何其志之高而言之謙也戴
子曰不然吾三十年行乎功名之途而涉於是非之林
及今年漸衰而始休業無成而多悔進不能有為於時
以光宗姻起門祚退不能資其所自力以樹田園活尊
稚七暑而一葛十晡而九糜皇皇乎徒勤而無所施荒
荒乎内怵惕而人莫之知支隙巢以竄伏聊憩憊而逃
虚盖不武以成怯非能高而為卑而何暇於隠何以為
德哉客曰子不觀於南山之熊東海之鯨魚乎夫南山
之熊人知其勇也然而未嘗狎於郊豈不知夫郊之獲
為飽腹哉如使日日而見之則人得以輕其勇矣東海
之鯨魚其怒也能覆千斛之舟習於海者未嘗遇而覆
其舟也今夫能言之士聽先生之說以遊於千萬人之
都與操利業以闖伺於四通八達之市人人志於取也
趨喜而違怒據安而遜危其事良苦矣有一不當意而
無尺寸之地以居其躬子不匿避之而欲以常盛之名
揭乎必趨之衝此豈徒無得而已殆難知其所終故曰
寡求而少願者守身之寶也不争而善讓者遠災之道
也且夫華煜者老而歸根飾美者勞而返素火以晦傳
燼歷以退合度子毋以昔之揭揭而病今之齪齪安知
非子德之將就而樂其夸也官雖薄猶賢於無名居雖
隘猶愈於無家三遇兵而不死一謀歸而就成心懷貞
士之操身漏閒民之征一以子為傭胥亦或以為夫一
以子為羈雌亦或以為雄熙熙乎蚩蚩乎無譽無讒人
不得以錮子之銜無勢無辱天不得以制子之梏子於
此猶不足顧今之側肩曲項擎拳累足以求伸者寧得
如子之縮乎察子之介介誠有所缺然子且自視孰與
古之黔婁萊蕪賢黔婁賢而死不衾萊蕪賢而生無炊
子敢望豐衣給食乎哉姑務縮而圖之縮於貲者康縮
於力者強縮於名者良縮於德者百世不忘故今登子
之軒嘉子之誼將闊略乎隘夫曲士之節而盪摩於大
賢君子之事於子何如戴子聞其言始而蹙然若無所
容既而渙然以怡矣久而恢然於中忘其居之約而身
之窮也
雪軒賦(有序)(元)蒲道源
延祐四年余與牛君楚臣同官於翰林國史院始獲相
識君京師人宰相知其賢而有文以白衣辟用授國史
院編修官未幾求去余私謂從君游者檢閱宋文郁曰
第語牛先生云今司文柄者徒欲得君之賢以為此職
非責以朝夕奔走期會姑少留得俸金以給饘粥可乎
文郁以告君曰蒲之意甚厚然吾以早衰不能勉強非
不樂此職也但食人之食而不事其事吾不為也遂決
辭余聞之深有媿其言暨余承乏國學君使人持雪軒
卷求余序引余竊思君之取義於雪其必有深意焉今
試以君平昔觀之則夫雪之皓然一色皎而不汚者庸
非君之潔乎其掩穢覆瑕者庸非君之有容乎其倏然
而集忽爾而釋與時變化者庸非君之出處乎若夫為
來牟之瑞則君子孜孜講學以善及人者可知矣至如
天葩繽紛匪雕匪刻作止疎密飛舞之態而其文章之
妙天機所到非有意而為之者似焉宜君之以雪名軒
而識者亦以為然也向所謂賢而有文與其翻然而去
不以窮達累其心者於兹而益信噫君子樂道人之善
而欲播於歌詠者觀此有以識其大凡云既以為之序
又從而賦之
牛君楚臣以雪名軒太常陳子悉著於篇而又徵文於
余也余掇取陳子之所棄者以為言方其玄冥用事白
晝將夕嚴風乍止同雲坌集天花散墜彌望如一飄然
而入吾之戶忽爾而縞吾之室余乃掩關退處蟄坏其
居蕭蕭騷騷鳴吾竹窗之紙皎皎潔潔映吾棐几之書
怳虚白之漸生渺俗慮之絶無當此時也或倚團蒲以
聽其聲或據槁梧以觀其色神魂灑然而昭蘇肝膽以
之而瑩澈如生乎鴻濛之世與澆風之懸隔如獨立萬
物之表蜕垢氛而超邈此伯夷采薇於西山求仁而有
得而顔子躬四勿之訓已私之盡克之時也歟噫微斯
人而與言啜茗飲以冲默
友筠軒賦(明)方孝孺
惟青青之玉立俯漪漪之軒構憩樂矣之幽情處蔚然
之深秀蒼雪灑乎凉飇綠陰蔽乎清晝春之時也煖律
乍起和風方剛對穆穆之龍孫列班班之鵷行風節持
以雅素體質直而端莊其夏色也南薰解籜丹鳳來儀
香馥纍纍而貝簇密葉重重而翠圍笙簧弭乎節奏珮
玉鳴乎參差眦佳麗以褒雄據静便而伏雌若一塵不
到之際萬事脱羈之辰渭川致乎斯景黃岡寓乎此身
風徐來而韶合雨初歇而香勻至若色侵書帙凉溢芳
尊日穿漏以噀金水環迴而潄銀坐擁碧筒之杯地敷
翡翠之裀或彈棋而雅歌或解衣而脱巾或焚香而啜
茗或聯句而鼎真固平生以足樂雖百罰而弗醺越若
秋之與冬金氣肅兮萬木凋玄冥降兮羣陰驍履霜兮
冰將至摧枯拉朽兮焉逃稟抗雪之英姿健凌雲之高
標或強董宣之項或折陶潛之腰或簇白雲之調或作
重華之韶既不婉以不麗亦弗矜而弗驕世上有玉堂
之貴此豈無甕牖之安乃緩步以當車復謝崇而慕閑
彼將聽晨雞而拜楓陛此獨咀明霞而扃柴關忘情於
漢庭之寵避世於商陽之山至於侣魚鰕而友麋鹿豈
復對隆準而瞻龍顔采玉芝於蒼煙之表洗兩耳於清
溪之灣然而清則清矣未有得兹軒之真樂者也詞曰
清清兮歲寒之心温温兮琅玕之音君子居之兮實獲
我心俟正命兮履薄臨深君子處兮傷今慨古古人汩
汩兮誰争子所蔬一器兮酒一觴樂以忘憂兮歲月長
羌彼五陵豪富兮乃積乃倉朝重白璧兮莫手粃糠松
花飯兮荷葉衣瞶兩耳兮遠是與非朝其遊兮莫而歸
安得從子兮其樂有餘
思歸軒賦(明)王守仁
陽明子之官於虔也廨之後喬木蔚然退食而望若處
深麓而遊於其鄉之園也搆軒其下而名之曰思歸焉
門人相謂曰歸乎夫子之役役於兵革而沒沒於徽纆
也而靡寒暑焉而靡昏朝焉而髮蕭蕭焉而色焦焦焉
雖其心之固囂囂也而不免於呶呶焉嘵嘵焉亦奚為
乎槁中竭外而徒以勞勞焉為乎哉且長谷之迢迢也
窮林之寥寥也而耕焉而樵焉亦焉往而弗宜矣夫退
身以全節大知也斂德以亨道大時也恬神養性以遊
於造物大熙也又夫子之夙期也而今日之歸又奚以
思為乎哉則又相謂曰夫子之思歸也其亦在陳之懷
歟吾黨之小子其狂且簡倀倀然若瞽之無與偕也非
吾夫子之歸孰從而裁之乎則又相謂曰嗟乎夫子而
得其歸也斯土之人為失其歸矣乎天下之大也而皆
若是焉其誰與為理乎雖然夫子而得其歸也而後得
於道惟夫天下之不得於道也故若是其貿貿夫道得
而志全志全而化理化理而人安則夫斯人之徒亦未
始為不得其歸也而今日之歸又奚疑乎而奚以思為
乎陽明子聞之憮然而歎曰吾思乎吾思乎吾親老矣
而暇以他為乎雖然之言也其始也吾私焉其火也吾
資焉又其次也吾幾焉乃援琴而歌之歌曰歸兮歸兮
又奚疑兮吾行日非兮吾親日衰兮胡不然兮日思子
旋兮後悔可遷兮歸兮歸兮二三子之言兮
見南軒賦(明)李東陽
若有人兮衡門之下蘭渚之濱體貌質野意象清真植
叢菊兮千株撫孤桐兮五絃朝詠結廬詩暮誦歸來篇
盖慕陶靖節之為人也遺世絶俗自稱為葛天氏民爾
其傲晲江湖逶迤岡阪倚秋旻而長嘯驚落葉之方短
藜杖紆徐其却立芒屩逍遥其未反登西丘而左顧陟
東皋而右盼時宿留以延佇忽南山之在眼澹秋色兮
將夕思美人兮何極瞻孤雲兮歸來與飛鳥兮俱息慨
歲華之遲暮及草木之蕭瑟寄緬懷於太古聊一感於
山色方其嶄巖㟙㟧如鬭如却弛張廓翕如拱如揖飄
揚兮如驟偃蹇兮如立倏斂藏兮既定渺不知其所入
當予之始遇也倀倀皇皇心志交馳四顧徬徨不暇走
趨俛仰之間萬景畢露披襟一笑傾盖如故神之既交
窅窅冥冥一塵不干彼此忘形太虚寥寥何物非假隨
所寓託物無不可盖於是不知山之為山我之為我也
夫物有化機相為終始情感氣應誰之所使出於自然
乃見真爾錦綵之炫爛適足以瞽吾之目笙簧之聒雜
適足以聵吾之耳故達人之放浪獨鍾情於山水而樂
水者之動盪又不如樂山者之静而止也嗚呼南山之
閒閒兮繄我之樂不可以言傳南山之默默兮繄我之
樂不可以意識彼逆旅之相遭豈茫茫其求索惟物我
之無間始忘情於聲色盍反觀乎吾身決天地之充塞
彼南山兮何事僅乃胷中之一物
皆山軒賦(明)陳璉
二儀氣凝有濁有清濁結為山殊勢異形内遍九有外
極四瀛雖姬轍不得而窮禹載不能盡名惟滁之山雄
冠淮右蜿蜒磅礴儲精毓秀竦拔者為峰為巒嶔崟者
為巖為岫尊隆者為嶺為岡坡陁者為陵為阜或翔如
鸞或伏如獸或銳如圭或圓如胄或側如弁或凹如臼
□霞出而姿妍紫煙消而容瘦奇形異態孰得而究至
若空洞而腹稜層而節石結而骨泉流而脈或低而昂
或拱而揖或奔而馳或斷而接其環於滁者幾二百餘
里不翅錦屏張而玉筍列此皆山之大凡也爰有君子
系出延陵家傳詩禮世襲簪纓馳聲華於輦轂著勲業
於明廷司馬政於淮甸友鸞鳳於林扃而乃怡神冲漠
思屏囂諠爰擇勝地爰搆高軒以仁為基以智為藩以
義為路以禮為門從而揭以皆山之號盖有取醉翁之
言遂疏泉石遂薙榛菅庭森玉樹砌長芝蘭新雨過而
琅玕淨幽花落而莓苔斑方文窗之洞啟對疊巘之巑
岏空翠飛來几上白雲棲於簷端或拄頰以迎爽氣或
捲簾而縱遐觀或彈琴而招瑞鶴或吹簫而引祥鸞高
情喜乎冲曠雅志樂乎蕭閒著屐嗤乎靈運攜妓鄙乎
謝安若夫萬壑響兮號風千峰静兮過雨景物佳兮可
人地位高兮如許列詩書兮前楹陳圖史兮東序撫孤
松兮盤桓歌小山兮容與或來山澤之癯或集瀛洲之
侣飲仙露而瀉金莖挹清風而揮玉塵詩成而光奪珠
璣賦就而音諧律吕屏鄭衛之哇淫蹈前修之儀矩此
君子樂皆山之趣有不可得而枚舉也予嘗宴樂軒中
醉而假寐夢乎一人狀如武吏綘衣朱冠持節而至揖
予前曰聞子所賦美則美矣但知其一未知其二我今
告子幸毋為戲滁介江淮山川靈異歷千萬年孰啟其
秘昔晉東征弭節其地琅琊之名遂聞於世爰及李唐
文物斯備贊皇庶子後先繼至山水益佳臺榭崇麗溪
著獨孤之文泉表陽冰之字逮於趙宋治邁於唐山川
勝槩發於歐陽王曾諸公聲名頡頏登臨賦詠泉石有
光或以滁陽之郡號為醉翁之鄉是以皆山之勝聞於
天下故歷世愈久而愈彰逮及皇明密邇京邑鍾山石
城相望咫尺草木增華山川出色矧聖製之載頒著神
龍之靈迹豐碑鎮乎巖巒天章煥乎奎壁是盖曠前代
所未有而始見於今日也維城西南風氣攸聚爰建太
僕爰啟公署羣圉牧監星列棋布僕臣維賢國馬蕃鹿
雖渥洼之産未足以擬其良而麟德之盛不足以方其
數豈徒誇威武之張實可頌國家之富方今聖明御極
德軼唐虞萬邦樂熙皞之化而君子得以擅樂山之娛
况皆山之勝再顯於文明之世而諸公製作不讓唐宋
諸儒豈山川之靈有待而亦氣運之所式符子不於是
而賦顧乃於景之橅不亦陋且迂邪予夢既覺恍然如
失因述所聞用書軒壁於戲神哉於戲異哉
歲寒軒賦(明)陳璉
猗歟美哉歲寒之為軒也去戎衛而匪遥隣公廨之伊
邇峻宇臨街崇基猶砥文窗洞開遠見百里雖創建之
高明較於制而靡侈每肆遐矚足暢幽情羣山獻秀或
蒼或青奇形異狀不可得而名惟松與栢近乎簷楹根
蟠厚地樹蔭空庭於是外設緗簾内施棐几爐鑄博山
劍懸秋水蓄鄴侯之書講郤縠之禮延賦詠之鴻儒遠
酣歌之妖妓凡古今之名物亦無求而弗備想夫軒居
整飭松栢蕭森陽烏轉影綠雲布陰苔錦滿地市塵不
侵巢遼海之孤鶴來炎州之珍禽度清風於萬壑激鳴
籟於喬林於斯時也正宜投壺雅歌擊節長吟或鼓曾
點之瑟或操伯牙之琴神境適愜萬慮消沈然則此皆
尋常之樂未足以表歲寒之心也至若萬木號寒窮陰
閉塞臘雪飛璚山川改色郊野斷樵牧之蹤江湖絶禽
鳥之迹百卉以之而摧殘萬彙以之而變易惟松栢之
森然翠盈盈而欲滴於斯時也寄傲軒中或倚或徙醉
飛觴而飲羊羔坐清談而揮麈尾效斯立之吟哦慕田
鸞之服餌因有感於流光復細推於物理何草木之易
零惟松栢之獨美想其為物也受正氣於天地稟精華
於陰陽故能挺生奇質異乎衆芳排九霄之風雲傲嚴
冬之雪霜恬晩節以自高期有用於明堂豈聖人嘗取
以比君子之德而君子亦假歲寒名軒以徜徉者邪誶
曰嚴冬屆兮萬物閉兮雪霰紛紛山川寂寥兮俯仰六
合浩無垠兮維兹嘉植節操堅貞兮共守歲寒以盤桓
兮
江月軒賦(明)陳勲
石大夫嘗以清秋之夕與客登金陵諸山以望江渚露
横波兮如練兔秋毫兮可數瑶為笙兮鼉為鼓江妃歌
兮素娥舞聊一尊兮容與獨懷思乎繄何迢迢兮乃在
乎定水之曲虹崖之阿若有屋兮巖之間被青桂兮垂
女蘿壁巃嵸以矗立兮流琤琮其在下虹梁雙兮繚之
參差兮車馬瀠渟兮石坎瀄汨兮龍山盤渦噴瀑不知
其幾萬轉兮波光迴而洲渚出湛深碧之澄瀾浴鳬兮
飛鴛素鱗兮紫蘭舟縱横而網集倚漁笛於風湍忽東
山之翠嶺隮望舒兮南端馮夷舞於波上捧明珠兮登
玉盤於是空水相鮮素彩浮溢委鑒乎羅幌汎灩乎湘
帙殷霜鐘兮初宵絃鳴琴兮横膝既而朋好集親懿展
羽爵曹飛玉繩徐轉歌渌水兮思長挹露華兮香遠斯
固已婆娑畢景偃仰窮年爰馳驅之靡息夢故蹊兮依
然客曰昔賢不嘗感夫水與月乎惟觀乎物之外也悟
彼藏之不盡知適我其焉窮今吾未能泝峽浮川過子
之軒而問焉而當其適則無之而非水與月者何必一
壑之美數畝之宫哉乃歌曰滄海一粟寄太空兮水流
月明杳無窮兮將子汗漫游鴻濛兮挾飛仙人御長風
兮焉殢一區勞忡&KR0885;兮大夫曰唯唯誠如客言雖然予
盖有思也昔先祖大夫有廉惠之德施於方州政成乃
老於焉以休予時稚齒從釣游焉亦猶此月色此江流
也昔人詠思祖德至或捧遺研而泫然况乎庭戶陟降
跡往神留者哉客乃爽然盱衡西瞻若有遐企然更為
歌曰山月蒼蒼江涓涓兮長松樛木枝連婘兮蘭堂桂
牖薜蕙櫋兮有偉若人邈而仙兮詒厥繄何簡與編兮
俯仰瞻眺懷斯賢兮大夫敬拜舉酒相屬進牘抽毫以
殿羣玉
方竹軒賦(明)金寔
秋孟之夕覺非道人寓宿於主人之軒見植竹焉外方
中堅峭然觚稜扣之如石有聲硜硜予怪其不類衆竹
戲若有評后皇植物各畀以形洪纖肥瘠莫殫其名毫
忽無僭若冶剖型爾竹之産為類實繁寄哀瀟湘託興
淇園嶧陽之材聲叶鳴鳳箘簵之堅荆揚效貢黃岡如
椽用代陶瓦篲篠叢生束之盈把由衙雞脛般腸射同
蘇麻篔簹笆箄龍鍾體柔為&KR1696;節促為&KR0034;刃毒為篻依
木為弓毳毛為狗扶老為笻名雖萬變莫不示圓於外
而抱虚於中故能文理縝密而節槩疏通迎刃而解落
籜以從桃笙籧笛織翠生風纜維砥柱力綰艨艟干旄
孑孑旌旗蔽空彤管煒煒横出詞鋒簫韶九奏至和攸
同他如器使惟適所逢皆所以弼成人用而翼贊天工
者也爾之為質外方内塞肌不柔順性復挺特櫽括莫
施何堪組織豈非才不適用而名浮其實乎言既而去
逡巡就睡夢一玄叟頎然而長雙眉入髩氅衣無裳頭
角峭厲棖立木僵歷階而進出聲琅琅凡今之人喜圓
惡方頃聞誚譏顧不敢當予非舍圓而不居盖亦天賦
之有常矧夫方圓不侔自昔為訒豨膏棘軸不能獨運
鑿枘異投終底於吝黯直見疏弘詐乃近正論天人江
都遠擯恢諧詭奇金馬日進固知鬻圓以遂私不若執
方而自信也且物生而才罕即安處雕礲斲削自致困
苦樗櫟擁腫斧斤莫尋桐杉赭野枳棘成林天嗇我才
實非我仇以才莫全我獲實優方將勵吾之方堅吾之
塞保天之全資地之力長我兒孫同居夀域邀凉月於
江上疏冷風於座席有愛我者過從成癖敲門竟造不
辨主客札瘥奚生逍遥甚適彼以才而效用於世者自
視於予未知孰得而孰失也予驚而寤萬籟俱寂明月
入戶凉在巾舄惟見此君挺然於庭粉垣鑄影一塵不
驚修柯滴露鏘然成聲予乃爽然如失惕然而醒乃歌
曰圓以智行兮方以義守智或有窮兮義則可久以虚
而通兮以實而塞通或潰決兮惟塞乃格才應時用兮
拙為世捐用則精弊兮捐則神全竹兮竹兮子將謂汝
為方兮而不識汝之大圓
聽鶴軒賦(有序)(明)倪謙
予友郭君彦理曩在南京嘗持聽鶴軒卷索予為賦予
時偕計北上迫於試期不獲遂所請今從親至京復出
此卷示予展視則已為華胄勲衛公所先姑亦效顰於
末非故與之角貴不爽舊約焉耳其辭曰
弭余節於瀛洲兮陪羣仙以遨遊聆天風之下上兮落
清響於高秋静余武以延竚兮愛餘音之斷續覺塵耳
之頓豁兮澣寒泉於一掬恍羣真之禮極兮鏘珮玉其
琳琅疑鈞天之廣樂兮律協應於宫商道逢余之故友
兮序汾陽之世譜爰傾耳以告余兮斯乃胎禽之送語
曰予嘗豢此兮儼真素之芳容匪吾子之見賞兮孰能
得夫予心之所同嗤粉黛其駢列兮紛搊筝而擊筑拂
梁塵以遏行雲兮適足蠱心而蕩目嘅風雅於中古兮
曾一聲之莫遺引圓吭以振羽兮若大音之正希繄生
物之有聲兮形氣軋以相成繁噪者亂吾慮兮哀怨者
傷我情惟伯趙之與鸝黃兮肆頰舌其無餘憐燕鴈之
來往兮歎梟獍之不可與居彼雝渠之急難兮羌不可
道也罹鵶鴞以嘵嘵兮又&KR1142;臲而莫之好也豈若吾之
仙客兮出青田之世族形歷世以屢變兮夀千齡而不
足養圓顱之渥丹兮曳裳衣之玄縞飲瑶池之玉液兮
啄玄圃之瑶草席威躭之遺慶兮策南征之故勲匪子
晉而莫馭兮豈士衡而得聞夜警露以長鳴兮旦冲霄
而厲翼訪逋老於孤山兮夢坡仙於赤壁心孚契以蘭
臭兮結新盟於歲寒時興逸而起舞兮發爨尾之清彈
徹塵馬於寥廓兮駭窗雞之辟易諒知音其既覯兮願
療此煙霞之痼疾予聞己以蹶生兮嘉物理之善窮昔
孔聖之耳順兮貴聲入而心通彼鳴皋而聞於天兮固
無微而不灼在陰而子和兮信可縻於好爵睠閶闔其
尺咫兮宜排雲以上呼跨黃樓之六翮兮斫蟾窟之桂
株待震霆之起蟄兮露嶄然之頭角簉鵷鷺之清班兮
接鳳凰於阿閣斯時也余將與子共遊樂於靈囿兮重
聽夫白鳥之翯翯
御定歷代賦彙卷八十一
