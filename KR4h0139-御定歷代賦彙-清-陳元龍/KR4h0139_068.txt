欽定四庫全書
御定歷代賦彙卷六十五
武功
神武賦(有序)(魏)陳琳
建安十有二年大司空武平侯曹公東征烏丸六軍被
介雲輜萬乘治兵易水次於北平可謂神武奕奕有征
無戰者巳
佇盤桓以淹次乃申命而後征覲狄民之故土追大晉
之遐蹤惡先縠之懲寇善魏綘之和戎受金石而弗伐
盖禮樂而思終陵九城而上濟起齊軌乎玉繩車軒轔
於雷室騎浮厲乎雲宫暉曜連乎白日旂旐繼於電光
旆既軼乎白狼殿未出乎盧龍威凌天地勢括十衝單
鼓未伐敵已潰崩克俊馘首梟其魁䧺爾乃總輯瓌珍
茵氈幕幄攘瓔帶佩不飾雕琢華璫玉瑤金麟牙琢文
貝紫瑛縹碧玄綠黼錦繢組罽毼皮服
東征賦(有序)(魏)曹植
建安十九年王師東征吳寇余典禁兵衛宫省然神武
一舉東征必克想見振旅之盛故作賦一篇
登城隅之飛觀兮望六師之所營幡旂轉而心異兮舟
楫動而傷情顧身微而任顯兮愧責重而命輕嗟我愁
其何為兮心遙思而懸旌師旅馮皇穹之靈佑兮亮元
勲之必舉揮朱旗以東指兮横大江而莫御循戈櫓於
清流兮汜雲梯而容與禽元帥於中舟兮振靈威於東
野
紀征賦(魏)阮瑀
仰天民之高衢兮慕在昔之遐軌希篤聖之崇綱兮惟
弘哲而為紀同天工而人代兮匪賢智其能使五材陳
而並序靜亂由乎干戈惟蠻荆之作讐將治兵而濟河
遂臨河而就濟瞻禹蹟之茫茫距疆澤以潛流經崑崙
之高岡目幽蒙以廣衍遂霑濡而難量
出征賦(魏)楊修
嗟夫吳之小夷負川阻而不庭肇天子之命公總九伯
而是征整三軍而飾戒殄征夫而叛驚華舫翼以鱗集
蒼鷹雜以星陳塞川原而上下蔽城隍而無垠於是州
牧覆舟水衡戒事飾師就部乃講乃試信大海之可横
焉江河之足忌公命臨淄守於鄴都侯懷大舜乃號乃
謩茂國事之是勉兮歎經時而離居企歡愛之偏處兮
獨搔首於城隅
西征賦(魏)徐幹
奉明辟之渥德與遊軫而西伐過京邑以釋駕觀帝居
之舊制伊吾儕之挺劣獲載筆而從師無嘉謀以云補
徒荷禄而蒙私非小人之所幸雖身安而心危庶區宇
之今定入告成乎后皇登明堂而飲至銘功烈乎旂常
征天山賦(魏)繁欽
素甲玄燄皓旰流光左駢䧺戟右攅干將彤旅朱繒丹
羽綘房望之如火燄奪朝陽華旗翳雲霓聚刃曜日芒
於是轒輼雲趨威弧雨發鉦鼓雷鳴猛火風烈躍刃霧
散敵鋒摧折呼吸無聞醜類殄滅
武軍賦(有序)(魏)陳琳
迴天軍於易水之陽以討瓉焉鴻溝參周鹿菰十里薦
之以棘為建脩櫓干青霄竁深隧下三泉飛雲梯衡神
鈎之具不在孫吳之篇三略六韜之術者凡數十事秘
莫得聞也乃作武軍賦
赫赫哉烈烈矣於此武軍當天符之佐運承斗剛而曜
震漢季世之不辟青龍紀乎大荒熊狼競以拏攫神寶
播乎鎬京於是武臣赫然颺炎天之隆怒叫諸夏而號
八荒爾乃擬北落而樹表睎壘壁以結營百校羅峙千
部列陳彌方城掩平原於是啟明戒旦長庚告昏火烈
具舉鼓角並震千徒從唱億夫求和聲訇隱而動山光
赫奕以燭夜其刃也則楚金越冶棠溪名工清堅皓鍔
修刺銳鋒陸䧟蕊犀水截輕鴻鎧則東胡闕鞏百鍊精
剛函師振旅韋人制縫玄玄縹甲灼爍流光弩則幽都
筋角恒山檿榦通肌暢骨崇緼曲煙大黃沉紫直矢輕
弦當鋒摧决貫遐洞堅其弓則烏號越耗繁弱角端象
弭繡質哲拊文身矢則申息肅慎箘簵空疎焦銅毒鐵
麗轂撻輈馬則飛雲絶景直鬐騧駵駮龍紫鹿文的&KR2025;
魚走駿驚飇步象雲浮若乃清道整列按節徐行龍姿
鳳峙灼有遺英鈎車轇轕九牛轉牽奮雷響激折櫓倒
垣其攻也則飛梯行雲臨閣靈構上通紫霓下過三壚
藴隆既備越有神鈎排雷衝則(原本闕一字)高(原本闕一字)烈炬則頓
名樓衝鈎競進熊虎爭先墮垣百疊敝樓數千炎燧四
舉元戎齊登整行按律決敵中原八部方置山布星陳
干戈森其若林牙旗翻以如繪南轅反旆爰振其旅胡
馬軿足戎車齊軌
南征賦(有序)(晉)陸雲
太安二年秋八月姦臣羊元之皇甫商敢行稱亂大將
軍數命羣后同恤社稷乃身統三軍以謀國難自義聲
所及四海之内朔漠之表蒸徒贏糧而請奮胡馬欵塞
而思征四方之會衆以百萬軍旅之盛威靈之著自古
以來未之有也粤十月軍次於朝歌講武治戎以觀兵
於殷墟於是美義征之舉壯師徒之盛乃作南征賦以
揚匡覇之勛云爾
有皇晉之霸后資濬哲之叡聖崇文德於緝熙濟武功
而保定應天鑒之昭華荷帝祐之休命步玉衡以觀八
方在璇璣而齊七政芒芒神道化洽崇深仰戾天飛俯
洞淵沉振南箕以鼓物冐慶雲而崇蔭恢天維以籠世
廓宇宙而宅心濟博施之厚德鏗希聲之大音淵澤回
而並注豪彦萃而為林九服惟清諸夏謐静肅慎回首
沙漠引領天和時降地靈夙挺結芳林之竒幹發珍木
之神穎勵脩德於億兆端澄形於萬景在中葉之不競
遭皇家之毒亂悲國步之未夷仰夙興而昧旦括多方
而大誥集率土而貞觀致天屬於王畿肅宵征而省難
爾乃建黃鉞之靈威樹戎輅之高盖伐隱天之雷鼓振
凌霄之電旆介夫揮戈而夙興武臣總干而啓邁振靈
韶之嘈嘈飛旟旐之藹藹虹旃泝風以委蛇霓旄蒙光
而容裔公徒十萬其會雲興悠悠華戎時㒺不承爾乃
命屏翳以夕降式飛廉以朝升塗蒙雨而復清景帶天
而光澄陪武臣於雕軒列名僚於後乘猛將起而虎嘯
商飇肅其來應士憑威而響駭馬歔天而景凌臨川屯
於廣陸武騎被乎中陵類禡比京師徒經始桓桓先征
在河之涘順彼長道懸旌千里羨王師之遵時茂七德
而發止爾乃稅駕殷墟我徒既閑順時講武薄狩于原
紛同方而類聚煥副翼而明分祇明刑以誓衆習軍政
於舊聞儼山立以崇薈粲煙駭而興紛若溟海之引回
流岱靈之吐行雲於時玄冬首時隂風戒煞山澤含哀
天地肅乂閒夜冽以澄清中原曠而曖昧戎士肅而咸
戒三軍紛而雜遝長角哀叫以命旅金鼓隱訇而啟伐
景凌冥而四播音乘雲而上逝火烈具舉伐鼓淵淵朱
光俛而丹野炎暉仰而綘天曜靈翕赫以增熾憤氣怫
鬱而凌煙狂飇起而妄駭行雲藹而芊眠旌旆翻其猗
靡驚熛因而嬗娟爾乃洪音雷動清聞剋廣凌雲發揮
萬里振響聲馮虛而天回烈駭空而地蕩映皓月而望
舒闇照重昏而大夜朗服縣炎揚而晃儵飛烽戢煜而
泱漭乃有熊羆之旅虓闞之將䧺聲泉涌逸氣風亮超
三軍以奔厲賈餘勇而成壯兆洪音於寂寞先無形而
高唱紛若屯雲渙若積波遁隂□景静言勿譁絶唱寂
其既收萬夫翕而咸和嚴鼓隱而重戒景燧曄而星羅
烈蒙隂而仰假曜憑陽而登遐若扶桑之振華葉皓天
人之散朝霞超燭龍之絶景豈比象於百華
羊腸轉賦(晉)陸雲
爾乃使熊羆之士虓闞之將雄聲泉湧逸氣風亮超三
軍以奔厲賈餘勇以成壯兆洪音於寂寞先元聲而高
唱元兵時紛若屯雲煥若積波授教斯謐静言勿譁嚴
鼓隱其雷駭萬夫翕而咸和治安步以止立應金奏而
靡戈進總干以乘言退揮旅而星羅及至景凌禮既畢
歸旅將振尋縈圓轉因瀨蓋旋若疾流之繞駿沉驚飆
之靡狂塵羊腸轉時命屏翳以夕降式飛廉而朝興涂
蒙雨而後清景帶天而先澄陪俊臣於彫輅列名僚於
後乘猛將起而虎嘯商風肅其來應士憑勢而響駭馬
噓天而景凌
出師賦(有序)(唐)趙子卿
古之王者出師有征無戰然則兵革之事聖人是興盖
所以威不軌而昭文德也帝乃欽若堯禹承天運行鮮
卑在圖夜郎無外而旄頭賊醜忘道弄邊河浸海寒障
路幽朔皇赫斯怒親師用征搖星纛神召募䧺合白羽
森月朱旗爛空俾夫翕東海之炎波埽北荒之沙雪國
用長策人忘暫勞聊勝詠歌取思而賦賦曰
莫高匪天兮生我聖人聰明運用兮不測惟神恩澤洪
融覆幬彌淳噴窮陸霈無垠珍怪煙委而波屬蠻夷鳥
狎而蟲馴粤若鬼方兮玁狁孔狡固隂沍寒兮陵我河
津於是按玉劒而憑怒耀金戈而雷震禡蚩尤誓勾陳
會白帝騎蒼鱗天動地應羅羽衛而煌煌風咆雷鬭作
笳鼓之殷殷别有哮悍之旅毅勇之賓爰自幽并而投
石走巴楚而來臻鐵馬金甲虹旌電輪鳴弦者飛鴈由
其殞越揮戈者白日所以逡巡國體兵勢殊容共身既
出師於鄠社亦獵虜於新秦野氣蒼茫而助殺軍聲慷
慨以含仁奮威則鯨鯢忉釁流詠則梟獍懷親大荒搖
落知單于之魄死層冰洋渙感天子之情春昆彙雜種
於何不臣寧直跨胡而北省亦當撫柔於叢榛海岱攸
類匪兵是遵固將歷三五而高視豈與夫費百萬於同
勤
出師賦(有序)(唐)趙伯勵
先天年獫狁孔熾動搖邊陲是以我國家有事於沙漠
也徵甲選徒星馳雲集楚劒霜利吳鈎月懸將以驅日
逐之首斬天驕之族盖使烽埤無火亭障息肩大矣哉
自古出師未有若斯之盛者藉雖不敏敢述賦云
赫哉帝唐葉殷累聖光明乾道洗清邦政德所以和懷
四方教所以平章百姓用能盡奄有於天下得樂推於
羣黎鳳符以謳歌而適龍歷以揖讓而躋既神化之無
外何鬼方之獨迷若乃皇赫斯怒元戎是出其制敵也
以威其用師也以律琱戈電舉鐵騎風疾霜明鋒刃夕
曜曜以衝星火色旌旗晝炎炎以篲日横行有同於千
里止步不過於六七桓桓大將黃石老之兵符赳赳武
夫白猿公之劒術謀無再陳其來若神攻則必取諒資
於武既作氣以鼓行受脤者實在乎國英雖假靈於廟
算决勝者亦關於天斷固將以拒十角之猖狂豈止埽
一隅之陵亂然後作寰宇之清謐成皇王之壯觀别有
其儀不忒詩書是則鱗翮初就將騰躍於風波冠劒末
從尚棲遑於翰墨願高闕之氣殄佇燕然之銘勒優哉
悠哉小臣高歌帝德
出師賦(唐)梁獻
聖人乘時兮里社鳴聖人御宇兮天下平百姓日用而
不盡四方風動而化行外鎮武將内羅羣英既居尊以
體道思順文而偃兵何朔塞之醜類尚居邊而屢驚皇
赫斯怒授鉞四七告歷登壇選時習吉流紫泥之明誥
開黃石之秘術旌旗翩飜而篲雲刀劒燦爛而含日望
玄塞而徐邁度青門而迥出天子乃整師旅振威德班
列品類巾拂輈勒雜沓參差駢闐逼側隱隱軫軫鏘鏘
翼翼銳兵含氣武士作色後殿未出於朝庭前驅已羅
乎郊國大哉聖主乘時而撫内脩恩德於以廣文外整
兵戈於以克武設魚麗布鵝鸛良將勁卒威武剛斷欲
使兇渠斬首豺狼慴竄一勞而逸永清疆畔爾其有征
無戰縑緗所陳兵不可恃惟道是親昔周君有敵雖戎
衣一解而夏禹將戰反脩德七旬前君尚以行化而感
迷悛况我皇上聖德通神别有窮途下客流落羈棲書
劒不用山川幾迷失路空歎亨衢未躋幸逢明聖觸類
歸正既懷投筆之用希遇封侯之聘
西郊講武賦(以夏時閱兵俾民知戰為韻)(宋)田錫
吾皇帝以品物咸寧方隅砥平當北闕之無事幸西郊
而講兵萬乘天旋按和鸞之節奏六師鱗萃分部伍以
縱横盖以安不忘危先王之訓理不忘亂聖人所慎雖
寶祚之重熙當昌朝之應運禮稱秋獮法無爽於威加
易貴師貞動必遵於豫順於是綸綍宣詞西郊戒期中
謁者傳出兵之令大司馬陳講武之儀甸人奉職以奔
走軍吏宵征而陸離觀象於天當太白垂芒之際陳師
於野協金風肅物之時於是駕太一之帝車出兊方之
近甸聲容海蕩以川振扈從風驅而電轉宣傳號令若
驪山之閱兵分布陳行比滇池之教戰百萬之衆如虎
如貔三千被練如熊如羆或圓陣以右布或方陣兮左
施或靈鼉以進矣或金鉦以却之喧喧闐闐天地為之
震蕩乍離乍合山岳為之分披睿武皇威讋八荒而盡
恐軍般兵勇肅萬里以咸知既而臣下山呼天顔兊悅
罷鵝鸛之行伍散魚麗之布列蚩尤扈蹕以遵路風后
陪乘而中節乃舍爵以賞賚迨策勲於功烈古稱耀德
我則克已以虔恭孰可去兵我則以時而講閱夫武有
七德修之於君天生五材用之於民靖亂四方必以武
而底定懷其萬國必用文以經綸是知武輔於文若雷
霆表昊穹之怒文經於武猶舟航濟巨川之津宜乎仁
君纂嗣於丕圖睿德方臻於至理總兵三百萬拓地萬
餘里整齊黎元混同書軌然春秋有閱兵之禮仲尼垂
教戰之旨故神武耀乎區域天威震乎遐邇書云華夏
巒貊罔不率俾
渡江賦(元)劉因
郝翰林奉使南朝九年不還今國家大舉方與宋君會
獵於江東因之以問罪北燕處士慨然壯其事乃計地
勢審攻守將草渡江策以助之淮南劒客聞而過之曰
今兹大舉長江必可渡乎江東必可克乎君其為我言
其勢處士曰昔我國家初基創元順斗極運天關握雄
圖祭雪壇神人赫爾折箭以首之遂超大河横八荒跨
北岳漂九陽南極破而朔風烈長星滅而北辰張繼繼
承承臣僕萬方其威益振其武益揚卵壓中原勢開混
茫蠢爾蠻荆何癡而狂自取征伐孰容爾強今乃提天
綱頓地紘竭冀北之馬會天下之兵銜枚疾走攝號而
南行然後駢部曲列校隊總元戎誓將帥横堅陣於高
岡招勝風於大旆鼓角鳴於地中旌麾拂於天外驍騎
輕車軯礚隱訇玄幕綠徽飛揚晻藹魚麗長蛇撼搖覆
載長鋋雪點流矢雨飛霜矛電激神劒飆馳精甲雲屯
白日爭輝扇燎原之猛勢奮盖世之䧺威嗚呼噫嘻吾
想夫隂山虎士茹毛飲血狀若神鬼氣傲霜雪嬉於戰
鬭業在征伐咆哮而貙兕怒感激而風雲變頽崑崙而
飜海浪折江河而崩雷電川谷為之蕩波丘陵為之震
眩使彼淮方之矮馬蠻溪之豪族延目望之固足以拳
拘喘汗免胄肉袒進不敢敵退不敢竄我乃擊奔霆而
倏昇怒長風而迅征一叱而建瓴折箠再鼓而瓦解土
崩於是環壘跨塹麾城下邑灌以流潦礮以巨石前喉
後背左排右掖一日之間一方之地開拓千里遂乃進
楚泗拔江都擊丹陽取南徐浙西之津破矣擁廬壽跨
烏江濟蕪海攻建康淮南之戍潰矣平舒剪蘄順流而
下徑入潯陽江東之渡得矣掠荆州掩黃岡下江陵困
武昌湖北京西之逵通矣於時六師奮檝水馬吞舟駕
黃龍之雲颿御五牙之蜺幬斷横江之鐵鎻焚柵岸之
河樓其勢也人人清河公一一韓擒虎小王濬之樓船
凌伏波之銅柱朝發舳艫夕會南隅囊括百越杯觀五
湖靈旗所指席捲長驅哀哉宋君可憐也戰則為黃泉
之土降則為青衣之奴上絶奎宮之運下失皇祐之區
草滿金陵鹿走姑蘇五溪焦土七澤丘墟何其痛哉客
聞之而笑曰信如公言以謂遂無宋矣曾不知大國有
征伐之力小國有禦敵之勢而我長江所以限南北山
川所以界封域外則西接巫峽東至海陵相望萬里烽
櫓旗亭其形勝也臨谷為塞因山為障振扼喉襟天設
巨防蒼龍玄武之制白狗黃牛之狀鐵甕銅梁之固劒
門石關之壯峭峽東之狼尾聳荆門之虎牙持䕫州之
百牢揭瞿塘之兩崖鳥道盤空杈牙刺天馬不得列車
不能旋一人守隘萬夫莫前彼雖有懸車束馬之勤棧
雲梯石之役我主彼客彼勞我逸財殫力痡功不補患
矣内則灘流迅急波濤洶湧狂瀾逆走絶壁障壅其所
鼓盪則盤渦谷角濤陵山頹隳雲遁雨怒風轟雷狀如
天輪膠戾而激轉又似地軸挺拔而爭迴吞淮飲海滔
天而來中有舟艦被江旌甲燭日金翅青龍風烏水鷁
連檣萬里牽柁千尺篙工舟師選自閩禺靡颸風翫靈
胥掬馮夷策天吳察象馬之神機責千里於須臾東守
偃城之塢西屯采石之戍一舸據津萬夫莫渡孫權割
險而自覇曹丕望洋而迴馭加之以春水方生漲氣連
天蓊鬱薰蒸跕墮飛鳶彼雖有甲騎百萬橫屯北岸安
能飛渡我長江乎又若轉襄漢之粟漕江淮之資發武
庫之兵剸犀象之皮鏤銅牙於龍川伐竹箭於會稽使
巴渝趫捷善鬭之夫服而用之亦足以抗衡中原隔障
邊陲退以堅守而進以功持也又有義士奮袂良將登
壇既有枕戈之劉琨豈無擊楫之謝安假祖逖以黃鉞
之威拜陸遜以都督之權而曹公赤壁之役苻融合淝
之戰公獨不聞之乎處士曰表裏山河備敗而已堅甲
利兵應敵而已以勢禦勢固未知其孰利曾不知應之
以大機昭之以大義而有不可禦者我請為子籌之我
直而壯彼曲而老我有名而衆彼無義而小一也彼江
塞之地盤亘萬里分兵以守之則力懸而勢屈聚兵以
守之則保此而失彼二也彼恃衣帶之水據手掌之隅
將惰兵驕傲不我虞其備愈久其心愈疎三也彼荆鄂
之民舊經翦伐久痛瘡痍見旃裘而膽落夢毳窟而䰟
飛今聞大舉重被芟夷人心搖落士卒崩離四也彼留
我奉使讐我大邦使天下英䧺請纓破浪虎視長江亦
有年矣今天將啓宋將危我中國將合我信使將歸應
天順人有征無戰五也孰謂宋之不可圖邪客於是怗
然失色循牆匍匐口怯心碎不知所以對矣
南征賦(有序)(明)廖道南
毅皇北狩儵而南征星周月窮言旋鍾陵孽䧺喧驕莫
可殫陳迺賦南征焉其辭曰
繄天王之南征兮赫神武其昭回懸日月於翠葆兮綴
星河於彤蕤驅海若使清塗兮馭天吳而掀髹䰄虯龍
夭矯以熻奕兮魋羅翔踴而瓌□羣貞裂眥而莫留兮
夫疇尸乎厲之媒探玄造之冥邈兮若啟休葉而中恢
雜舳艫以如雲兮列蒙衝於海隅揚鴻威於六漠兮允
猷孚於九垓曳黃熊於羽淵兮驂白鰭於極浦悲㒺象
而嘯馮夷兮虎足跼而脰頫彼蟯蚘之㒺知兮亦何勤
恤乎蛆蚥咄濞安倫琳之方命兮干天紀而敢予侮往
遇器而獓&KR2525;奔兮盾猼訑而鋒猰㺄嘻纖小之䱷䱷兮
昧煦沫其茶蠱潏彭蠡而流穢兮環孤山以横度瞰圍
城而架雲衝兮矢雉堞其如雨謇烈夫之宣翊兮卒挾
纊而投醪敷義勇以勤王兮匪鞠藭庚癸而忘勞驚鶩
鵝於淮蔡兮走甝&KR0008;於江之洲羅鶖穎以貫槊兮亦奚
遺夫&KR0034;獍而周周族鯤鮞以聯類兮胡恣釋於鱣鮪而
蚴蟉甲水犀以鞭流兮梟白纛之兜鍪二廣四翼前茅
藘兮醢血肉其髑髏斂妖祲於日表兮璚珥蟲蜺遯焱
而潛雺抑人謀之克臧兮實天命之有主&KR0008;帝閽以陳
辭兮曰予躬狩於白下遲六飛以作好兮起邊燧於倏
㦍將羯胡而師曳落河兮庸耀武於王之度髳盧彭濮
矗而環衛兮寄象鞮譯翼其來護馴脩狼之野心兮翦
孽狐之妖嫭於皇真宰誘其衷兮念内寧而無乖神機
窅而剨變兮何俟乎彳亍而徘徊歘山岳而淹江河兮
指鳳陵與燕臺將納民於軌物兮豈大往而小來莽鎧
甲其蒸霞兮虎橐靖而振龍綖駛輪轂而焞雷兮易&KR1455;
毲而襲貂蟬摘羽毛於天竁兮飾物采於雲旃望清塵
以引領兮士女跳躍而喧闐觀馳道其如堵兮父老泣
下而悲咽霽宿雪於明光兮沸廣儲之疏絃開太液之
堅冰兮簇昭陽之翠鈿&KR1002;晉陽之南威兮西雍飛燕偠
紹而便娟爾乃樂班伯舉杜康建白旂開玄堂斥魍魎
斮獝狂納月華於枍栺兮侈山容於柏梁裊篆煙於魚
藻兮促蓮漏於未央牖淵懿而開霽兮驟有事於南郊
神天&KR0008;而通地靈兮明禋閱祀而方交靁鼓編磬戛其
具陳兮六同五和鳳&KR1055;而鸞簫肆鷄彛象鼎之備物兮
玄纁黃綺上下其膏䁝朅皇舞袚舞之彯翩兮奏神功
之豐隆曰殱兹逆德而靡遺兮昭旂常而有終迺朝享
於紫宸兮受萬國之來同蚩尤格澤不足為熒惑兮延
祉祚於無窮揭乾柄爰自強兮惜震器而滋慎服道德
以持恒兮操剛健以居正環泰清其敉寧兮㒺播棄乎
黎老之憗追遐軌而軼三五兮豈伯□之罅釁重曰維
天祐民維聖建極維明明后永世作則高文啟運克貞
元符日晶天迴肇厥洪圖宣廟靖藩英帝革閏神謀内
裁龐基攸鎮肆我泰陵垂十八年豐亨豫大智神仁天
早建元良萬邦維慶崇文演武胥遒胥正逆瑾既族奸
芳用懲恪遵天度厥聲厥靈黠爾么麽黯奸國紀振落
發蒙崛強其旅王猷允塞先聲如雷如雷如霆四方震
驚弧矢載韜覃其文德文德昭回洽此四國深維大命
重輪重光繼繼繩繩萬葉無疆
招寶山閱兵觀海賦(有序)(明)米萬鍾
皇帝膺籙之二年歲在玄黓閹茂月次仲辜予謁直指
傅公於句章時公適大閱水陸並舉繼之以夜登招寶
山臨溟海余及海道洪君從公顧謂余賦之余謝不敏
敢拜嘉命賦曰
歸墟之濫溟渤之瀾胚渾太清澒洞淼漫徒觀夫隂火
弱流之俶怪寒裔炎徼之鬱盤浙若無而若有託巽隅
之片干爰有鉅鎮越在灌門前襟搏木後枕四明安期
留舄而境迥任公蹲犗而波神邇徐市之窮島望龍伯
之遐濱其忽荒奥陾壙䆡窮垠吠封狐而&KR1208;䧺虺時䠾
攫而甘人是用斥以重掫之警讋以均服之振窺偵窒
其罅要害扼其津羌小腆之蠢動馳羽檄之紛繽妖纏
白草霧慘紅巾桴青徐之鼓宿山海之屯諒遊釜之終
糜既矍矍而震鄰維哲人之長慮惎老謀於壯事緬七
伐之止齊將一鼓而作氣萃跗注之君子蒐兜鍪之介
士帥以丈人董以大吏諏剛日以戒期余趨蹡而狎至
荷異數於禦戎屬右鞬以憑軾奉樽俎之清燕摩壁壘
以揚勵昉水續陸質明迨昧甫觀其水閱則䘏然足以
駭矣其閱也樓櫓如烟芒檣刺天蘭錡齊榜儲胥衞焉
&KR0008;飛梯之岌嶪每三休而躋巔屹中艘以建閫翼傍艦
以開甄拳勇剽桀戛簨精妍三老競奮五兩高鶱軍聲
振而海水為之沸風濤擊而士氣為之軒鼇背掣兮雲
斿亂魚眼射兮日羽鮮張歙之勢迅奇正之機圓洵良
工之使馬儻沒人之忘淵固宜恬波來越裳之譯安瀾
迴楊僕之船爾乃執訊明威頒勞飾喜命駕崇丘弭節
高址臨招寶以揮觥掩浮歊而决眥周四瞬以無際但
連天之積水鯤鵬化於一勺日月經乎波裏神惝怳以
中疲目瞪眙而近眡俯營竈矗旄纛之懸察艅艎侈戨
戙之比倏如葉以如薺失京坻之前擬肆詰朝之再閱
嗟水德之靈明潮湧山其懷襄海展鏡以虚澄蓬壺若
可覩朝夕爽其恒嚙㘭堂兮噴漂瀰門軌兮濡輪逮波
委而瀾頽爰摐金而奏角轉青舫之沫鳬列緇壇而命
鶴雷厲焱舉㚌&KR0008;&KR1721;㩧五色方引千花繡錯乍魚頡而
鳥舒忽風卷而雲落率然之首尾應鴛鴦之羽翼合弓
擬挂於若華駕將鞭乎蛟鱷沸蝟雲天豗譁廣莫雜縣
驚矯以避風馬銜閃屍而遯壑迄振旅之闐闐奄謐㥷
而恬漠忻暮戰之同朝待燔燎而繼作留餘照於魯戈
嗣前眺乎宿諾直瞰落伽傍睨三萼指虎蹲之將將辨
蛟門之嶽嶽何飄颻之帆影點微茫於天末巳而渴蟻
酣昏傾烏黯夕列幕莽蒼視之同色歘一燧之高颺籠
萬燈而併出蜿蟺明虹之飲夭矯火龍之蟄始矩列以
摹璋旋規隨而效璧散似爝分聚若鱗翕惕暮夜之有
戎開一面以延敵變疊五而勝全踰丙夜而功訖推廓
略昭上下情懌若夫討而訓之以敵愾摩而勵之以聲
實多算勝而少敗否臧凶而律吉師以和克勇以方立
此固昭日星以提命窮□櫍而不置者也猗使君之天
挺真虎躍而龍驤蔚文昌於紫極森武庫之清霜理棼
絲而立斷控函鼎而弗恇擬手中之僕姑墮天上之欃
槍審折膠以立威資省汛以立防余小子之厚幸瞻韎
韐於顔行聞鼓鼙以軒翥佐折衝而慨慷傾耳泛昆明
之水凝神騁金馬之鄉商烏號之肉好析夏服之楛良
運籌決勝此焉巳覘嗃矢磨盾作檄竊欲附其末光頃
&KR1536;狡之惕威竄頭顱於島航魄巳褫於先聲去卒罹夫
後殃悉俘而獻之闕下斯亦我武之維揚行洗兵於鰈
海會刷馬於龍荒華膴節鉞舄奕旂常期斯言之不忒
庶斯遊之不忘
馳射賦(魏)應瑒
於是陽春嘉日講肄餘暇將逍遙於郊野聊娛遊於騁
射延賓鞠旅星言夙駕樹應鞞於路左建丹旂於表路
羣駿籠於衡首咸皆騕褭與飛兔爾乃結翻伍齊倫匹
良樂授馬孫臏調駟籌算克明班次均壹左攬繁弱右
接湛衛控滿流睇應弦飛碎旝動鼓震譟聲雷潰重破
累□流景倏忽紛紜絡繹次授二八驊騮激騁神足奔
越終節三驅矢不虛發進截飛鳥顧摧月支須紆六鈞
口彎七規觀者屏氣而傾竦咸側企而騰移爾乃縈回
盤厲按節和旋翩翩神厲體若飛仙奕奕騂牡既佶且
閑揚驪沛艾蠖略相連
立走馬賦(唐)喬彛
元戎帳外兮何者雄躡絶電踏追風於是千旗巳合萬
馬既匝槍壘環迴轅門洞開紛熒熒以照雪殷嶫嶫以
隨雷嚴鼓齊蒼山破一夫唱萬人和寒笳既鳴攅騎無
聲左右交入奔騰迸集鴻洞戢孴隂森嶷岌揮鐵騎以
突空上金鞍而屹立輪寶刀以直視拔長劒而端揖奔
鯨絶海旋巨浪以尚遲餓鶻翻身寫長風而未急於是
神仙敞怳鬼怪呼吸擺金甲而作寒噴玉花而半溼膂
力既剛䧺鋒莫當擲紅旌以顛倒按白刃以熒煌霍[穫-禾+火]
滅沒離披頡䀪引山河之奔走隨簸蕩以低昂訝夫[危臬]
[危瓦]累跡從容自適互辟易沸霹靂豁千里以萬里迺左
射而右射餘掉青絲繫練影叫天閽揮落景雲旗一簸
飜古塞而半飛畫戟雙盤寫長風而自冷况復騰勇氣
耀紅塵倚精誠而張膽仗忠信以扶身妙能傑出其大
絶倫感平生之顧遇睹性命之逡廵既見知於挺特寧
有力於依因得逢堯舜之代以備爪牙之臣恨武揚之
尚狹踢高步而難伸皆曰若更渡交河絶大漠藏鐵羽
銷金錯横穿馬邑雷鼓出於地中直上龍城將軍忽如
天落引皇風之披靡蕩殺氣以澄廓不離旗旆長隨衛
霍鞭八方之戎羯豁萬里而開拓騁輕趨之俊藝突沙
塞以取樂壯觀呈肅然清揚大旆入舊營
觀兵部馬射賦(以藝成而動舉必有功為韻)(唐)元稹
大司馬以馳射而選才衆君子皆注目而觀藝至張侯
之所乃執弓而誓誓曰今皇帝製羽舞以敷文德擇材
官而奮武衞莫不以超乘者為雄中鵠者得祭用先才
捷志亦和平以多馬為能故以馬為試以得鹿為美故
以鹿為正豈獨武人之利實惟君子之爭射者皆曰諾
雖五善之未習庶一舉而有成為是馬逸騤騤士勇伾
伾蓄銳氣候歌詩初聽采蘋之章共調白羽次逞穿楊
之妙忽縱青絲旁瞻突過咸懼發遲曾驥足之展矣翻
猿臂而射之揮弓電掣激矢風追方當耦象決裂麗龜
砉爾摧班示偏工於小者安然飛鞚固無憂於殆而信
候蹄而不爽則舍拔之無遺故司射舉旌以效勝曰爾
能克備我爵可期賈餘勇者宜乘破竹之勢善量力者
當引負薪之辭由是靡不爭先莫為我後皆曰措柸於
肘十得其九參明試者亦何嘗而不有破的之術萬不
失一凡獻藝者豈自疑於無必衝冠髮怒揚鞭氣逸引
滿雷砰騰陵飆疾皆窮百中之妙盡由一孔而出乃知
來者之藝盖亦前人之匹若此則蹲甲壯潘揚觶觀孔
信一場之獨擅終六轡之未總豈比夫浮雲迥度開月
影而彎環如雨橫飛挾星精而搖動雖當至理不忘庸
功天子垂衣儼鵷行於北闕夏官司馬閱騎從於南宫
貢士之程職司具舉會款塞五方之俗觀校將百夫之
主得雋為䧺惟能是與星郎草奏上獻拱辰之方天驕
解顔喜見射鵰之侣客獨顧之而笑曰此盖有司之拔
萃固非吾君之右汝我有筆陣與詞鋒可以偃干戈而
息戎旅司文者聞之而驚曰爾其自勵於爾躬吾將獻
爾於王所
射楊葉百中賦(以藝通於神動不虚發為韻)(唐)何據
於稽百氏爰得六藝射之制伎之銳既取象於逢蒙且
規模於飛衞寢石遇而洞啓蹲甲徹而激藝於是盼牂
牂之葉引觪觪之弓撥長弰而累氣慮輕葉之搖風心
與手兮冥合神與術兮玄同標的外準精和内融杯水
凝而色粲粲金鏑擬而光雄䧺亦既縱橫鳴弦激羽馳
虛走空柳雖大忘於所志之外葉雖小舍之必取其中
力不屈道必通牢籠五善之奥總括百中之工時稱絶
技實曰巧發貴乎揖讓賤乎矜伐豈直忘歸貫星繁弱
御月鴈迸落於雲霄猨洞叫於巖樾而已哉客有覩之
而歎曰弧矢之利器之維新而彼審鵠為美曷若中葉
可珍衆謂之葉我視如輪參於靈妙逹於鬼神飛後鏃
而挺出劃前括而相循飬叔之復一矢顔高之持六鈞
庸麗景而同塵此射禮所以宜爾射善所以温如其發
也不虛慎於末善厥初角弓猶有勁楊葉碎無餘
百步穿楊葉賦(以藝精意專發必能中為韻)(唐)賈餗
有美一人兮操其矢獻其藝發兹手敏與彼心契廣場
爰設砥平乎百步之中衆目所瞻星流乎片葉之際恒
規規而月滿乍肅肅而風厲是時也固當審毫釐分巨
細槁木斯立自應往昔之無貫珠而來孰謂後難為繼
豈非妙歸至習道合惟精積少之多而無失以小觀大
而有程克中之時喫詬不能以施力造微之處離婁不
得以爭明不然則一矢之短寧期乎必至一葉之微若
有乎餘地諒有開而必先故無往而不利然後知射也
舍耳而任目外形而專意出乎一札焉知來者之不如
中乃百全勿慮前功之併棄且夫稟絶倫之伎當明試
之前為衆所推發不可不中冀君所賞情不可不專由
是舍矢而破固葉是穿翻光而白雪馳羽振響而清風
激弦名加徹札術異攻堅非後來之居上信直道而無
偏夫然則習藝者不得暫閱控弦者不可不發弦不發
則吾何以述藝不脩則爾亦無必安得窮五善之妙出
百夫之能積時之功且棄必獲之美徒稱嗟夫今之習
射則多選材斯衆若穿楊葉者曠千載而一中
貫七札賦(以心平體正徹彼堅剛為韻)(唐)楊弘貞
善乎養由之為弓也挾穿楊之技推貫金之誠左烏號
兮右青莖睨七屬之甲收百中之名神馳手敏體正心
平始則一以貫之將疊雙不息終則迭於徑也俾合七
而成穎脫洞達鱗差混幷旁穿而雀角非勁深入而䖟
飛有聲夫蹲蛟函彀象弭量步遠邇迴眸徙倚指鏘鏘
之練取中於兹狀纍纍之珠其端若彼驀六以進吾無
間然吞八之名我異於是是知弦木之用貫革為先出
一札而鋒鋩自利踰百步而犀兕無全虚其中螳螂之
衞徒設稽其數混沌之竅齊穿豈徒激白羽開月弦俾
晉侯之禽自失漢將之石彌堅且鞬櫜既啟美六材之
定體決拾將臨矜一發於巧心是誇妙捷豈憚重深疑
疊翮之摧頽猶驚飲羽類縫裳之襞積尚謂紉鍼夫弓
以火而勁其徹得火之正故將笑函人之仁掩矍相之
盛俾帶甲之士知皮之不存在引弓之人則心莫能競
故稱矢無虛發藝得專場考窮深之宜我將用直探破
堅之理爾則乘剛方今寰海鏡清皇明朗徹澤宫是選
貍首為節望正鵠以進旅奉弧矢之成列然後徹札之
人庶驗其工拙
射巳之鵠賦(以審諸已而後能中為韻)(唐)張友正
習射之妙惟精惟審其審也在無偏無頗其精也在不
食不寢是則動之不虚由已求諸三侯張而六鈞始彀
一鵠中而百發如初月滿指掌星飛庭除已因鵠修其
德惟積鵠為已任其射寧疎志氣中秩威儀外舒正其
身而有則有準合其奏而匪疾匪徐原夫彼鵠父射為
父子射為子並列其名各承其美假以成績脩之在巳
射不應而有善誰觀藝不臻而有時奚俟專功繹志每
歎於流年時中成人敢忘其寸晷以此懷之常憂殆而
日月既往弧矢既持心超超兮有歲䰟怳怳兮無時非
不慎乎規矩逮恐失於毫釐周旋可託進退維兹鏃破
的兮流光散出弦應手兮飛羽相追實此鵠之是念唯
彼侯之敢思立則唯心成因在手且一控而一發亦何
先而何後舍意雖晩和容巳久喜滿勢而暫維媿直弦
之屢受若乃旌竿並舉侯狀皆升曉露中滴晴光上凝
觀武於兹可明七德之要取才於彼亦彰一藝之能以
其獨弄旁觀者衆豈比夫啼猿散繞飛鴈雙中儻射巳
鵠之可稱冀鳴弦而再控
射中正鵠賦(以諸侯立戒衆士知訓為韻)(唐)白居易
聖人弦木為弧剡木為矢惟弧矢之用也中正鵠而已
矣是謂武之經禮之紀故王者務以選諸侯諸侯用而
貢多士將俾乎禮無秕稗位有降殺廣場闢而堵牆開
射夫同而鐘鼓戒於以致國用修歲貢使技癢者出於
羣藝成者推於衆在乎矢不虛發弓不再控射繹志也
信念兹而在兹鵠小鳥焉取難中而能中乃設五正張
三侯叶吉日於清晝順殺氣於素秋禮事展樂容脩既
五善而斯偹將百中而是求於是誠心内藴壯容外奮
升降揖讓合君子之令儀進退周旋仰先王之彛訓故
禮舉而義具且無聲而有聞及夫觀者坌入射者挺立
矢既挾弓既執抗大侯次決拾指正則掌内必取料鵠
乃彀中所及雕弧乍滿當書而羽月彎彎銀鏑忽飛不
夜而流星熠熠其一發也騞若徹札其再中也&KR1721;如貫
笠玉霜降而弓力調金氣勁而弦聲急愜羣心而踴躍
駭衆目而翕習若然者安知不能空彎而鴈落虛引而
猿泣者也矧乃正其色温如洒如遊於藝匪疾匪徐妙
能曲盡勇而賈餘豈不以志正形直心莊體舒不出正
兮信得禮之大者無失鵠也豈反身而求諸斯盖弓矢
合規容止有儀必氣盈而神正寧心讋而力疲則知善
射者在乎合禮合樂不必乎飲羽在乎和容和志不必
乎主皮夫如是則射之禮射之義雖百代而可知
大牙賦(有序)(吳)胡綜
黃武七年黃龍見夏口因瑞改元作黃龍大牙常在軍
中進退眎其所向命綜為賦賦曰
狼弧垂象實惟兵精聖人觀法是效是營始作器械爰
求厥成明明大吳實天生德乃律天時制其神軍取象
太一五將三門疾則如電遲則如雲進止有度約而不
煩四靈既布黃龍處中周制日月實曰太常傑然特立
六軍所望
旗賦(以風日雲野軍國清肅為韻)(唐)李昂
遐國華之容衞諒兹旗之多工文成日月影滅霜空乍
逶迤而掛霧忽搖曳以張風排迴驚鳥飛失斷鴻至若
混羽旗以橫野則覩之者目駭雜金鼓而特設則見之
者氣䧺爾其誓將臨邊興師授律擁豹騎而長往指龍
山而衝出月陣聯雲星旄鬭日迴五翎以革面挫三庭
而屈膝匪旗之佐彼軍容則何以沙場清謐明明我君
四海無塵立徽號建洪勲為旗削蚩尤之跡畫蛟龍之
文信侔功於巢燧諒比德於姜雲奄有天下體國經野
覽兹旗之財成故可得而言者儼孤峙以標衆列廣形
而助寡隨時卷舒任用行舍不務功以伐謀良有足而
稱也徒觀其進退繽紛旖旎三軍可仰可則光輝一國
轥示迷於指南何登車而逐北塞斷連營幸偶時清對
岌岌之臺殿間悠悠之旆旌陵紫霄而風埽逗碧落以
雲縈擺帝樓之晴樹弄天門之曉旌高則可仰犯乃不
傾每低昂以自守常居滿而望盈時亨大畜於何不育
永端容於太階沭皇風之清肅
靈旗賦(以隨所指方敵必摧為韻)(唐)獨孤授
術有以厭勝則靈旗之制可知寧不師古或取諸隨命
曰靈表神靈之託考其象亦象之在斯前史載焉可得
而舉用於兵禱之際在乎郊見之所詳厥制之由始信
法天而為紀翠華匪倫黃鳥可擬因通帛以作繪樹脩
竿而直指三星前列成太一之蠭旗九仞高懸拂堪輿
之壁壘垂彩揚光煥其有章牡荆郅揭而乍動登龍蚴
蟉而欲翔物之精也必異神之用也無方靡微風知其
整整含霽景覩夫央央惟是越人害及疆場彼則神怒
我將霆擊乃祈幽贊乃導彼役所以酌意於天所以信
威於敵撰辰其吉用致精一玄穹是饗太史祗祓及瑄
玉既陳而靈旗獨出順徂征之所向庶獲醜之可必異
先登之蝥弧同指佞之屈軼帝車爛爛靡豐蔀而見斗
君象昭昭狀寅賓之出日終能吞若裔土克全師律豈
得之於伐謀將有類於斯術嘗聞王者兮厥德不回兩
階之舞兮三苖實來則吾君紹重華之廣運超帝徹之
雄才布澤而陽和乃發抗威而枯朽易摧且將舉天畢
以掩兇暴傾雲漢而滌氛埃古靈旗者奚足道於今哉
太史奉靈旗指蔡賦(以國家兵禱建唐兹神物為韻)闕名
旗昭戎容武備天討上蔡干紀惟聖后之克誅南越徂
征穆漢皇於肇造仰垂象以徼福洎有司而請禱封疆
乃俟於指明寇虐方期於蕩掃詳其效虞典之舞羽體
周官之禡牙九仞屹以特立三星粲其增華分野高標
象指揮於帝力光耀旁發形耳目於兵家矧夫天飛龍
而載圖北有斗而上獻當我師之欲勇乘彼衆之胥怨
上宣其意將同乎十手所臨人授其蹤必在夫六斿之
建至乃直指遐舉申嚴叶時且殷祭以誠若視凶徒而
蠢兹小蝥弧之先登令斯行也奉郅揭以東向神乎尊
之匪曳珠而極侈諒懸首而為期懿夫從人謀而罔咈
則異於九旗之物攄皇怒以不賓取貴於八方之神故
能殺敵啓靈申威定國蟠喜氣以將遠揚勝風而自北
儀在端表始令於斯貞以出人知嚮方用符於我戰則
克奚必彰翠鳳以崇麗法玄蛇而辨色適足以計其功
庸未可以靖乎氛慝睿略無敵宸心有征侔制勝於左
杖聿稱材於牡荆方旗指以神輔俾蔡潰而功成蹈道
不昧謀謨孔明徵太史於往制備唐年之主兵者哉
偃伯靈臺賦(以時成泰和伯義悠久為韻有序)(唐)褚寔
偃伯師節也國家武成止戈文致皇極小宗伯樂之廣
有命賦
國家執道紀酌天和敷皇極以協德作武成而止戈由
是天子居穆清之中念康濟之策乃訊元老禮鴻碩恢
至道以垂裕義靈臺以偃伯且以韜五兵屏三革服仁
義以為壁壘仗道德以為矛戟俾其庶績咸熙百工惟
時弓矢載櫜詎資乎司馬之法仁義無敵寧取乎丈人
之師矧乎豐財保大之謂仁濟物安時之謂義義也者
所以溥洪暢之德仁也者所以廣生成之施我是以却
馬於糞車務仁於穡地然後誦大武歌由庚協神道以
廣運致人文以化成以左右萬物以厚利羣生則夫乾
元貞坤元亨彛倫叙而太階平豈不以其遠至邇安有
截無外却兩階之干羽頌五戎以冠帶百神肸蠁以屬
福二氣氤氲以交泰亦以播無疆之休昭有道之大固
能協乎上下承以天休俎豆陳而五刑措干戈戢而七
德脩展威儀之秩秩卷旌旆以悠悠始欲登三以咸五
豈徒歸馬而休牛尚矣哉茂祉之彰玄德之厚真神明
之所福宜配天地而長久偃師節於靈臺之上返淳風
於混元之首諒遊聖而難知徒扣虛而責有
擊柝賦(以封守勤固禦暴為韻)(唐)崔琪
嚴城暮兮絶人蹤君門深兮開九重清矣擊柝出彼高
墉候銅壺而發箭雜鳬氏之鳴鐘響以應聲按更籌而
宣九陌内以逹外禁姦慝而清四封何斯違斯是擊是
扣聲參投壤之擊知甚挈瓶之守風雨如晦不假鷄鳴
夙夜在公但見牛斗至若衛尉奉職金吾克勤蓋欲懲
宼暴亦以戒昏昕夜如何其歲聿云暮階凝冬雪月滿
蟾兔是時也哀響稍動寒聲轉布窈窕鳳凰之樓蕭瑟
銅駝之路於焉巡驚自成險固復有空閨怨别幽客飄
寓心馳遼陽之戍衣化陸生之素聞一聲莫不闌干聽
萬籟悉以橫注當今六合肅清四方即叙時無暴客邑
空囹圄彼干楯之事擊柝之所尚行於方隅猶用於軍
旅者盖取諸豫備固吾守禦則知自我垂法寧云待暴
至矣哉居安思危亦從吾君之所好也
御定歴代賦彙卷六十五
