欽定四庫全書
御定歴代賦彙補遺卷二十一
曠達
攓篷賦(金)趙秉文
釋世累而遠遊兮聊逍遥以徜徉行乎莽渺之野兮歷
榛蕪之蒼蒼攓髑髏以睨視兮嗟遊魂之何方貴賤榮
辱杳莫譏兮奚氏族之能詳豈結纓齒劍以身殉難兮
將嬰疾之適當寧正身守道性宫庭兮抑貪生徇欲以
自戕以天地為衾枕兮豈必厚螻蟻而薄豺狼上無君
長下無臣僕兮豈必賤奴隸而尊侯王將蟲臂鼠肝無
不可兮抑一氣頓盡死灰之不揚萬物皆出入機兮其
孰為之主張聞風仙之高論兮曰死生之未嘗噫造化
之無窮兮何大塊之茫茫千變萬化未始有極兮如宿
債之須償老栽松而祖忍兮李探環而姓羊惜後期於
圓澤兮悞前生於邢房曾易世而不知兮矧億劫之能
量歷萬世而一遇大聖兮然後知大聖之何傷黃帝孔
子不可問兮將質之於上皇溘哀風予上征兮覲金闕
而朝寥陽紅雲蓊其嬰音兮聞天語之琅琅曰道非有
物兮物物以彰其上無始兮其大無旁汨而真兮道將
汝昌吾以為道兮寄浩劫於延康聞至言而遂徂兮蹇
予將造乎中黃仍羽人於丹㐀兮留不死之異鄉聆古
先王之高風兮屹法海之津梁侣千刧於一念兮統萬
有於毫芒涉流沙而徑西極兮尋白毫之相光曰五藴
非汝宅兮四大非汝床毋弃溟渤兮認一浮嚢觀恒河
之不變兮知見性之不忘逮皮膚之脫落兮露法身之
堂堂根塵盡而性空兮知見而無體常悟形骸之非我
兮中有不化其存者長惟聖人之逹觀兮超宇宙而高
驤以隂陽為晝夜兮以死生為康莊知身外之有身亦
忙中之不忙混牆壁與瓦礫兮遍法界而不藏於是體
妙心玄辭喪慮忘充以法喜之食薰以知見之香散以
象外之說暢以聲前之章逍遥乎無為之業游戲乎寂
滅之場普大壤以遐觀吾又安知大小之與彭殤也亂
曰是身虛空以為量兮堅固不壊如金剛兮孰為夭壽
孰否臧兮翠竹真如非青黃兮枯木龍吟非宫商兮眼
如鼻口道乃將兮
觀頤賦(明)洪翼聖
易著頤象獨寶靈龜龜寂寂兮長靜復冥冥兮何知因
而靈含造化壽靡盡期儻舍之而觀朵將悔吝乎何支
玩斯理而頤可推矣粤自龐鴻初判黖黖芒芒人民湉
漠野鹿披猖既不能登樔而㭬蟸兮漸將流遁而難防
堯土階以廣運兮癸瑶臺而招殃湯不殖以彰信兮辛
糟丘而云亡札棄國以高厲兮罕郤玉而識皛莊曳尾
以藴珍兮管見金而不眺高陵寵極而埋獄金谷繁華
而凶終嬰辭邑而引幅虞受壁以延戎景求器而周亂
鮒凟賄以殞躬蓋人無貴賤世無古今芳躅具在覆轍
可尋是以逹人曠懷滌除害馬刳心離形襟抱䬃灑笑
藏珠之剖腹羡知足之猶龍羅乾坤之富有鄙塵世之
殖封吸沆瀣以棄穢兮采三秀而為糧潄瀝液於飛泉
兮㪺蘭露之瑶漿或煮葵而茹藿復鬻蔬以灌園餐桄
榔之木麫餌蹲鴟於高原雖使臑鼈臛蠵熊掌豹胎和
以勺藥亞以玉罍芬香酷烈肸蠁礧崔衆人侈為珍羞
此獨等如塵埃扈江蘺而為衣兮製辛夷以為裳翦荷
葉為鞶帶兮被杜若之菲芳時冠整而纓絶兮或垣毁
而苔蒼卧藜牀而枕藤枝兮何異乎玉帳與翠幃戴甕
牖而闢蓬戶兮何殊乎鳥革而翬飛歌聲磅硠乎八極
樂意焱騰乎九圍當此之時雖有馺娑枍栺璧璫相連
繡栭玉磶映日輝天擢漸臺於雲表架金屋於重玄心
驚乎所未有目駭乎所未䀽而豈足入其盼睞動其蹁
躚也哉若夫吳娃燕曼訬婧便娟巫女遜麗洛妃讓妍
與夫七相五公之貴熏天炙手之權皆其心所不動而
意所不牽譬之牢進鶢鶋樂饗飛鳶耳方將超蠛蠓玩
神明登覺路出迷城凌閶闔抱太清解罘放罝婆娑乎
周易之圃填坑夷塹飄颻乎鳳鶴之情與日月兮同光
共渤澥兮不盈彼靈圄偓佺之輩木羽眉連之儔又何
足與之論攸遠而較至精乎
美麗
千秋絶豔賦(有序)(明)王驥德
吳郡毛允遂公子出其内所臨錢叔寶會真卷周公瑕
為題曰千秋絶豔命余作賦卷中悉次金元人所為傳
竒語稍波及賦曰
美夫河中麗人洛下書生㛹娟蕙質繾綣蘭情嫣然色
授睠矣目成宛轉生前之恨嬋媛身後之名爾其漢皋
春麗蕭寺花濃心勞金屋人閉珠宫託嫻辭於尺素尋
芳信於飛紅迨夫佼人月下綺樹牆東既椷情於麗句
亦示赧於頩容凄其良夜黯彼回風於是酧卓琴兮多
露薦韓香兮下陳雲捧瑶釵不負明星之約妝留角枕
猶嬌在闥之春乃至王孫之草方青河橋之柳堪結殢
錦帶於新歡愴羅巾於生别投夜絃而留連報春鴻而
凄絶環一解於中摧鏡長分於永訣憯紫玉之張羅悵
青陵之同穴海填衛而難平血啼鵑而不滅則有南宫
辭客北里騷人繡腸欲絶綵筆如新韻清商於子夜度
豔曲於陽春亦有丹青點筆之工盤礴含毫之史憶彼
多情圖其有美高唐片障崔徽一紙未若秦嘉之婦張
玄之妹麗比舜英才方錦字抽烏絲之逸藻聊試隃糜
搨粉本之餘妍詫傳側理夫其塗黃乍就浮渲欲飛額
瞬似語態弱堪持嫵然而狎俛然而思粲然而笑蹙然
而啼神情綽約芳澤陸離洛水無聲之賦金荃設色之
辭迺知凡理有窮惟情無盡感可決脰愁堪彫鬢楚楚
短綃茫茫長恨俯仰今昔我輩差近噫嘻崔孃窈窕天
人其儷張郎才地則均嗟紅顔之薄命怨錦翼之離羣
抱丹誠而不化咏白首而難陳即顦顇之見絶仍掩抑
而含辛悲絶豔於既謝寫麗辭於長顰倘有情之披攬
當三嘅於斯文
愛妾換馬賦(明)錢文薦
妾本才人嫁於蕩子媚臨妝鏡嬌移步屣寫翠眉端點
花鬢裏碧玉堪狀綠珠可擬其為愛也向朱脣而酒分
攜素手而闌倚既指星以設誓復對月而占喜雲合則
處處陽臺鴛交則時時淥水何惜乎傾城與傾國庶幾
焉可生而可死故妾之與君兮願在林而為樹常與君
而連理願在渚而為蓮常與君而並蕊奈有生之命薄
遭所歡之意徙情不關乎一笑志常在於千里則有應
貺良媒合圖異質價增十倍名齊九逸逐霧則珠汗交
流嘶風則玉音獨出來渥水而路遠涉流沙而影疾亮
男兒之有志惟此物之堪匹既無戀於娉婷更何心乎
閫室聽芳卿之他去知夙愛之已畢君情雖變妾意何
安幸與綢繆常盟歲寒寧期恩絶使我心酸愛分神駿
愁結孤鸞功名亦有數何事動離端將妍化醜易移恨
作歡難竟誰憐寶袜空自慚金鞍麟膠儻能許猶可急
絃彈妾泪未已君言不顧誓别纖袿將從征戌青虹夜
吼紫鷰晨赴飾彼韉勒與之馳鶩豈乏佳冶豈無情愫
衾枕猶前慇懃非故漢姬遠適胡笳哀訴何如獨處寒
宵難度妾方登車馬已在門妾還顧馬馬亦人言誰當
新寵孰是舊恩男兒弧矢詎念嬋媛滛聲靡骨豔舞銷
魂歡則妖狐哭乃斷猿豈若風電隨君追奔近遊閶闔
遠逝崑崙
逸句(附)
夜酣賦(漢)袁宏
開金扇坐瓊筵衛姬進鄭女前形窈窕以纖弱豔妖冶
而清妍似春蘭之齊秀象明月之雙懸
詠妓轉轉賦(宋)馬彧
玳筵既啟雅樂斯陳霧卷羅幃花攅錦茵有西園之上
客命南國之佳人貎逞嬋娟縱玉顔而傾國步移縹緲
蹴羅韤以生塵
諷喻
諷賦(楚)荀况
天下不治請陳危詩天地易位四時異鄉列星隕墜旦
暮晦冥幽暗登照日月下藏公正無私見謂縱横志愛
公私重樓疏堂道德純備䜛口將將仁人詘約敖暴擅
強天下幽險怨失世殃龜龍為蝘蜓鴟梟為鳳皇比干
見剖孔子居匡昭昭乎其智之明也郁郁乎其過時不
祥也拂乎其欲禮義之大行也暗乎天下之晦盲也璿
玉瑶琳不知珮也離布與緜不知異也閭娵子奢莫之
謀也嫫母力父莫知喜也以盲為明以聾為聰以危為
安以吉為凶嗚呼上天曷惟其同
誚蒲萄賦(明)趙時春
上天有命品物咸正何傾欹委靡詰曲旁牚糾繆轇轕
紛披縱横委蛇周折柔紉不勁乎何羅麗纏緜叢條縈
牽盤旋芊鬱青翠凝妍迢迤圍匝盤礴膴延託寄而棲
附物而前屈蔓纍結夤緣不遷乎何産於氊毳戎馬之
鄉盛於西裔流僻之地珍乎侏離拗衽之方而不擇中
土享帝王乎又何飄泊流落佻蕩遨遊浮沉没没何緣
何由登金張之圃而塞中域之州乎夫其芳柯如雲朱
實離離紫圓清甘煥然特竒狀如朔椹質如荔枝馥鬱
芳芬光采陸離厭飫咀吮樂以忘飢使漢皇受西域之
質符詔興萬里之師吁嗟嗟兮其敗人也或媒以麯蘖
酢為水漿沉浸醲郁爽冽汪洋使人嗜之顛倒增狂湎
亂錯繆越度失常唐宗沉滛以悦不良詞人珍之盛諸
夜光又咄咄兮其迷真也亂曰爰有異品來殊方亂我
局度千典常脆薄詭隨無所用正士直人羞自傷
優笑賦(明)劉鳳
漢武帝宴羣臣於柏梁臺各賦詩已因奉觴上萬年壽
帝歡甚顧曰有能為隠以佐巵酒者朕且賜之土田秩
五等爵郭舍人進曰優臣之居里有荒叟嘗仕於楚年
及耄耋行步傴僂躁擾失志獨好畜聚貪黷不休憂慮
倉庾晚更多欲眈昵媵孺招要少冶惟色之慕縱泆妖
婬猜忍媢妒強學笑言載色嬉嬉有舌半腐無齒可&KR1686;
沫流如雨多涕及眵口善薰人喉若曳縷轉側極艱婆
娑媚嫵顛倒欲殭作力尤苦頭幾搶地尻竦於肩仰面
蠱悦肘脇欹偏左右拘廢運掣屯邅夜竊姬侍唾嘔取
嫌卧猶蠺蛹脉瘲且痁目不得瞑息氣淹淹内自焦灼
為慾所煎廣有幸御曾不捨焉狎䁥達旦徹曙流連不
勝沈恣滅頂忘悛喘嗝以咳幾不堪任大命垂絶睢盱
寒噤溺彼禍水猶寧引鴆人之昏狂孰知其甚東方先
生曰是奚足怪哉夫覩貎相悦此人之情危殆忘戒固
害所贏且壯與老也其嗜好有以異乎而獨責耄者以
禮義曾不悟知賢達之所營章華大夫楚之干城奄有
盛美重襲雅名容服光茂意慮超明舉止言談衆所法
程為國耆艾歷年有兹矣而婉孌柔曼綢繆倩粲外託
信誠潛肆狎翫幽房璅闥祕館上宫洞戸閒寂綃帳微
風竒香郁烈芳氣所充衆務就解從容日旰弛服釋纓
鍾闌酒半式號以呼浸淫及亂情至於斯亦胡能已也
而内子奉規秉德以贊辭理明慧詳整可觀歌曰静夜
何其君子晦晏起視庭隅明星有爛慎爾燕儀無惑哲
媛式時嘉樂胡不衎衎於是嬪從如雲莫敢當御遷延
辭避離席稱遽雖有結要目不得注俛俾率義以禮見
憚佪偟悵怏中自嗟惋彼美淑豔諳於事貫授色戲衒
微示侮謾舉步若罥卒何相難案志兮無由惝惘兮不
自聊神飛揚兮蕩越強閉服兮中留帝曰朔來爾言雖
詼得無有所諷乎於是下令公卿大夫各有所納弗得
禁制并賜天下寬惠母相妒嫉拜朔大中大夫賜黃金
百鎰
老婦賦(明)王世貞
楚王有好老之癖久弗令謝數賜湯沐延及姻裔宋玉
請以隠見王王曰若能隠乎敢以一日之燕唯子言之
寡人得解顔焉玉曰唯唯臣居下里有一耄老谷量六
畜海積珍寶膏畎鱗帶母錢穾奥臧獲百輩頤指順好
晚娶敗媪厥字嫫母五逐長鰥三鬻不售曷鼻魋肩攣
膝昂肘額若蒙箕頰若叢璣耳若張蝠齒若焦犀指若
蠐螬踵若蹲鴟舌若梟䘍目若含彈髮若刺蝟眉若結
蔓項若峨阜尻若承案拊心若嘔學步若跛齲笑若哭
振袖若裸咳唾蕕發津汗潦墮高舂乍起沐不及櫛剽
攘中厨嘈雜織室百藝莫解小善淫泆夜媚主父肩脅
膚戰捐輔屬體披靡婉㜻甘辭泉湧投主之宴媢言猋
出乘主之間捶搒炮烙滛刑百端側目搖手噤曷敢言
嫡孽流離淑美棄捐乃發主藏駢臚積資黃金為介白
金為媒珊瑚為矢明珠為罘招要輕薄挑媚游冶昏旦
無間妍惡莫舍疇不掩鼻唯賄是藉淫目眈眈揄袂以
嬉淫聲嘖嘖溢臣之居牝雞司晨枯楊生稊嬰視若主
顧而調之曰日仄之離鼓缶而歌併志兮徇歡齊心兮
久要中藏兮耗潰宗祀兮蕭條立槁兮秋風曾不悔兮
自招楚王憮然動容曰美矣隠矣循日視朝有所屏損
官玉上卿錫田百畛
錯言賦(明)田藝蘅
楚有陽雲之臺襄王與唐勒景差宋玉諸大夫遊焉始
為大言賦惟玉上座又為賦小言則玉賜雲夢之田於
時雄風披慶雲見奏廣縣御嘉燕和以雅歌雜以鄙諺
王乃快然抵掌曰美哉宋大夫之言乎大出無垠小入
無問從横是非淆亂真贋極巨極微如戲如幻然竊聞
之言者心之聲也口者禍之門也倉皇應酬忽略斟酌
日出萬言豈無一錯再有能為寡人為錯言賦者便當
共乘輿分鹵簿鼓吹前驅宫嬪後舞耀聖佐於國都銘
彝訓於策府勒曰竒哉彼有人焉躬脩玄默法語諄諄
百世可式名地為天訛十作億或指東而道西或向南
而稱北見獸呼禽對白數黑不辨短長互判曲直曾妄
談之無稽俾聰聽之皆惑差曰異哉有人於此括囊無
咎篤論便便前不顧後謂已為人謂父為母以面為臋
以足為手渴欲飯而饑求漿冠納趾而履加首心匪由
衷舌不在口信者既乖斷者難剖玉曰怪哉其人可表
其說可師四海治安而云亂危百姓飽暖乃云凍飢頌
主堯舜而桀紂致祠祝壽耋耄而夭折是期聆之深駭
叩之㒺知王曰錯哉唐大夫錯之於外景大夫錯之於
内倒倒顛顛昏昏昧昧惟宋夫夫之言錯而不錯者在
諛而有規犯而能愛於跡似暌於理弗背假藥石為粱
肉寓骨鯁為媚態願書諸紳朝夕瞻佩於是導以旌旗
載以輦輅逍遥於雲夢之間頒之為錯言之賦
讒賦(明)劉世教
氓生多故莫憯匪䜛豈無兇德誰適為凡有簧如舌有
虺如腸殺機横發亂是用長或彼美而外憎或形穢而
中懟或寵逼而猜釀或勛崇而忮憒或榮名而搆洿或
緣親而積憝夙昔綢繆白頭自結一朝乖隔雲泥永絶
微誠欲愬紆鬱難裁回光欲遲羲輪遽隤悵生途之既
塞縱隕謝而名虞夫奚憾而蒐慝忍階厲以為愉在昔
窮竒未竄爰始造戾靖言矯誣敗羣而噬凶名肇錫臭
遺來裔羌為德而弗類庸自殄乎厥世若乃帝辛淫酗
孽嬖擅麀醖池波湛銅柱膏流聖昌絫善崇虎奚讐肆
羑里之纍繫演犧易以攄憂儻一物之未獻將十尺其
彌留至若冲人諒闇姬公代攝禄父睤睨叔鮮鼓頰衮
衣方襞赤舄東遷鴻飛遵渚狼跋其旋苟風雷之未震
閟金縢而靡宣鴞貽莫悟斨缺誰憐爰有司寇攝相彊
齊自危姝遴豔冶舞薦容璣城南微服周道逶迤朝盈
曷問郊膰詎遺愴婦口而出走聊優游以離居環轍敝
而莫遇聆鳳歌而潛悲尼谿兆沮書社終竒泣麟已矣
詢兕奚疑又若三閭造令草創纔屬上官開釁令尹借
讟江潭憔悴懷沙愍鞠詹尹筴弢女&KR0912;詬蹙迫宗國之
棋纍横謠諑而未醳困離憂而靡從甘汨流以抱石亦
有行人遄犇犁孫繼納五戰覆荆偏師傾越瞢澤既亡
稽山請謁委愛子於它人庶巢卵之並蹷撫屬鏤而嗟
晚驅驚濤而似雪痛再世而齎怒對重泉而淚竭至若
增成初幸八區避塵榮辭同輦恩疏下陳飛燕驟進赤
鳳潛親朝陽孿寵禍水增源援神靈而置對遜長信以
晦遵追故驩而自悼遑乞賦於長門紈扇驚秋華裁擬
昔修途既夐光移白日若夫雒陽年少蚤應嘉招轂推
廷尉議折羣髦藻黻王度規晰藩條煌煌盛烈疇發其
兆彼推不文異趨而嘵長沙出傅湘水投謠胡席前於
宣室仍裾曳於梁園哀駭駟於寵辟諒妖鵩之為冤載
有中壘耿介奮跡天潢貂璫蠱熾戚畹鴟張三儁駢戮
五侯蝟猖棘叢再擊薪積渠央紛羣枉以挫正凛百折
而彌剛噓青藜之末照奈炎精之翳光豈暮樹之肇孽
繄沙麓之徵祥榮將運逝禍與言長未若豔妻煽處令
儲疣贅二五耦姦中宵隕涕偏衣既解離金是御胙來
曲沃毒置虒祈小臣未斃闇父魂移悲羣胤之相續幾
晉社之遂屋彼蝎譖之肆毒洵枉戚而彌酷及夫上蔡
路迷杜郵天遠北海文深信陵尊滿清霜夏凝長虹日
貫豈精祲之易盪翻旒黈之難扞惟鳴蜩之是醻奚貝
錦之足憚故乃刺繁霜於為蜴怨飄風而如蜮孔覆邦
以勒誡虞震師而是堲禦魑魅其何辭投豺虎而弗食
匪蠆發於一人終亂交乎四國於戲彼食葚而懷音在
殊類其爾耳矧並冶於一氣寧戎毒之終恀將入耳而
出口莫有昊之予視肆易慮而改玉亮桑榆之可企
神女廟賦(宋)晁公遡
漢武帝既封泰山之五年臨朝而歎曰朕念元元之民
未蒙休德周覽中土以施惠澤而南方以遠故獨弗及
也朕甚憫焉是冬詔發佽飛羽林之士簡車騎之衆盛
清道之儀天子御雕玉之輿服龍文而駕魚目擊蒲梢
而驂躡雲至於盛唐望九疑登天柱薄樅陽而出休於
瑯琊天子大悦作盛唐樅陽之詩命協律都尉延年歌
之以觴羣臣酒未半天子戚然不懌時東方朔枚皋侍
因進曰陛下不懌臣敢請罪帝曰朕適望琅那之上忽
然雲興其氣甚異因感高唐之事聞楚陽臺之山下有
神女旦為朝雲暮為行雨朕心慕之異時方士嘗言仙
者非求人主人主求之乃可致今巡遊天下冀一覩列
仙之屬而莫獲焉殆朕之德不如楚王能有所遇也是
以不懌朔跪曰楚王諸侯耳有臣宋玉善為微詞感動
神女見夢於王臣嘗笑之玉安知神女若臣者乃知之
上意乃解命謁者給朔札使為之賦朔即獻詞曰徑西
邦之緜邈兮積閬風之崇基繚玉墉以千里兮右翠水
而左瑶池崑崙層峙以嵳峩兮弱淵周流而逶迤中龜
臺之清都兮嵦洪敞而甚治粲丹房與玄室兮罨浮雲
而上齊諒豐隆列缺之矜工兮斧雷霆而斲之疏懸黎
以代礎兮瑩結綠而飾墀虞淵倒景而下射兮光反激
以交馳萃飛仙之遊遨兮餌若英而咀瓊枝戛叢霄之
靈璈兮歌白雲而忘歸狀愉樂而不可殫兮非羽輪其
莫規帝九靈之少女兮其名曰瑶姬受素書於紫清兮
含洞隂之華滋習玉瑛而厭處兮乘回飈以長辭狂章
大翳為之奉轡兮策蒼蚪而駕白蜺馭八景之玉轄兮
曳紛綸之雲旗載靈氣而輕舉兮朅鸞戾而鴻飛涉巨
溟之層波兮將攝乎南箕聆夢澤之雄爽兮漭天水之
相圍介青丘而澶漫兮奄高唐以冥迷忽意樂而延佇
兮弭絳節以徘徊去丹笈授夫神禹兮靖九土而安柔
祗下民懷斯遺烈兮即石化而為祠象瓊光之華闕兮
塞辛夷以為楣矯藻棟以乘虯兮烈葯房而張薜幃羣
峯連卷而十二兮爛雲屏而揚輝儼玉立而正中兮貎
渥飾而具宜沐蘭澤而含若芳兮被桂裳而繡衣炯黼
妝之豐麗兮澹聯娟之修眉肅容華之拱侍兮紛環珮
之陸離神武蹲而抱關兮夕夾陛以文貍玄猨悲吟以
度曲兮女媧倚歌而舞馮夷三足烏往來為之使兮訊
東華之靈妃迹逍遥乎中區兮亮素節之靡移鼻祖祝
融之裔子兮竊息媯以荆尸蠱文夫人於前兮後又奪
鄖陽子之妻豹舄斃掩而攘内兮蠭目暴竿而蒙訾黑
要挾夏而與居兮於菟盗䢵而遂孳世朋淫而上蒸兮
嘗見刺於湘纍横下臣翳宋玉兮揆暴厲之不可規稱
先王嘗與靈遊兮薦枕席而嬖私今胡為而復遇兮意
托諷於微詞啟後世之瞽惑兮誑魄化而為芝曰蘭媚
而服焉兮則與夢期宜聖覽之孔昭兮獨超悟於昨非
厲王荒德而慢神兮禍源起乎龍漦悼衛蒯之失國兮
艾猳實發其亂機屏宓妃而却玉女兮幸後王之三思
情感
笑賦(有序)(明)譚貞良
老子曰不笑不足以為道東方生曰蒼生憂樂見其眉
宇可察笑之時義大矣哉北囏既謝南旋有喜筆墨散
暇緣屬斯賦用傳天倪之曠致而衷夫昔人舛正所繇
以之酬恨江令儷嘯成公或亦合則雙美耳
伊鴻濛之布氣邈隂蔽而陽察蕩觱栗之結疹滋燕温
之優茁風霆不訇日月無戛生人冶焉汗疏煩渫爾乃
俛笑泉之流溢仰笑壺之梟脱徵笑山於抃眉挹笑花
於含靨孰涉樂而不粲疇造適而能割象天地之陽煦
類羣物之澤悦故夫笑與忭會莫知其方壓壓媞媞衎
衎臧臧&KR0629;忽眴渙流旋莽蒼負媮懷慝神王氣攘怳不
解其飄舉漫旁視夫相羊其為致也&KR0008;首放頰露&KR0008;攝
眶&KR0008;頤展頄舚舌顛肮邸&KR0008;宇而徘徊侵大宅而翺翔
將躐䰅戟被鬢芒歷神寓經仙房衝襲乎三尸之窟披
離乎二豎之藏然後委蛇嬾嫚蹶踖踉蹌初啞啞以有
裕俄局局而不遑既䛽&KR0008;以雜謔渺呴&KR3342;而若喪魄搖
曳而靡散混葦葉之在潢江仍換色以囅爾尚唹&KR0008;而
餘狂顔噓波而瀲灩頞昇口而晃烺夫人之不同洵如
其面翕闢千態縱横億變或端居而槁形或擎跽而整
弁或譙謌而目攝或懊熱而靦汗或蛾顰以茹酸或豕
睫以漣怨或書咄怪之空或按咤叱之劍或虩震而腴
墨或惘睇而統眩曾闓懌之幾何掉紛揉而搆戰驅忶
怦之伏戎潰鬱攸之馮焰任情封之肆穴直隂消之一
睍是以易象宴樂風詠謔浪傳侈滑稽莊志諧宕聆弦
莞爾笑德靡狀五載破顔老商遐况釋拈花而逗旨匡
說詩而解頤曠輟瑟而識戲摶墜驢而知幾笑之為道
不其偉而至如積夙累舊敷衽剖臆遝䙝情話䛊哂莫
逆霏塵粲花逌&KR2757;靡極泠風助憘嫵月侑適於是華燈
奏炙激楚進俳白醴醲&KR3284;引滿浮杯燭跋未央歡伯殷
催快蜩沸以劇䜙豪鯨汲而酣&KR2430;無御史之執法從惛
怓而何猜若乃五陵年少七郡良家春郊秋社帷騎鮮
華&KR0008;花弄月飛堶踏歌錯舄姣兒墮珥妖娥合尊促坐
狼籍懽譁矢娛響於青林瀉&KR0008;光於綠波耳接目眙其
樂如何至若尺喙折角抵掌破舌競兹辨囿掀髯擊節
爰鬭猴而落雉發笑事以嬲捏賈庾詞與隠語恣迫窘
而詰譎俾端影者幘顛攝色者纓絶髠仰天而詼&KR0008;朔
據地而優嚗敢面謾於萬乘矧褌戲於儔列乃有距關
越阻罷輈鋊輪蜃海跂日雁山暸雲久客重歸躧屣前
迎倉黃覩面㗨然欲傾獻排靡及憐意交并忘其所以
咨諏簡其所以寒温握臂團膝景光逾親及夫外躔内
廹隠私鮮獲飈合情事匡坐忽忽雲霞為之染笉禽魚
為之鼓咥展夢思而微曮爽痼疾而&KR0008;釋世上壽兮百
歲與下年兮六十除病庾兮死喪騁開口兮幾日人非
一量笑有萬端嬰兒軒渠實止大歡號嗌不嗄大笑不
乾無資愧靳寧藉誹姍天下皆孩昔聖所歎乃彼隂夫
鉗忌為殘設緘扃藤藏刃懷蚖貎一往而&KR2552;□衷九折
而搫㨏疑鴟鴞之吻嗐比&KR0859;狒之脣掀更有毘頰柔人
脅肩纖子喔咿嚅唲阿邑寡恥緜骨無觔糊面有咫冀
佞哀之為郎翻強笑而貴仕大雅仇焉驀見怪而却走
邁士訾焉無寧任誕而折齒也嗟清流之作達眇玄心
於一謔湎裸跣而狂呌若善戲而不虐罔識頽索之醜
烏知名教之樂邯武擬而失媚施顰效而見惡或有掩
口胡盧交手揶揄孟嘗詆&KR0008;於趙人蔡澤熟視於唐舉
目笑未發眨儀曼稽半丁奚誚幾艾何咍徒高深之靡
量嘲龍蜓以辱譏若夫東家好女南國佳人流嘕迷蔡
含唍傾城綽墮髻而嗁妝姱喨囀於春鶯芬瓠犀而宜
笑蕩魂與而目成於是驪寇之烽漫作跛客之帷不扄
如皋貢大夫之獲華清蠱妃子之塵傲弄無度盤極怒
生女戎諜血婦口濟兵甚炮烙而裸蝎買一笑於嬈婬
歛民哀以為樂吾不知其所忻豈閑宛之微德顧釀毒
於曩今乎當夫涵虛容與標遠夷猶解粘袪縛瀹滯舒
幽原無吟澤玉無悲秋植何為乎七哀衡何為乎四愁
長門罷恨棄室輸尤玉梅洗咽紈扇諼慒曷憤不撤焉
悼不抽縱纖芥乎往事起白刃以尋讐猋蕩章而内奰
委談笑而歸休竒長揖之排難妙雞肋之致柔輙听然
而神遇契天解於前修惟兹情之善幻刹貶眼而易盼
况盱衡乎升降綜窽竅而為幹哧圖之所難描噱史之
所未判羌寫照於阿堵窮纏緜而漫漶或四座之狂噴
或一軍之偕粲或帶索而騰歌或繞柱而箕謾貧不憊
乎隠君亡不怛乎俠漢乃其耋齡啞亟充耳褒頻眼沫
宛涕口爽成瘖怪則半面顛則經旬墮水貽癖則華亭
之雲遇士輙發則梁室之筠極□髮以拂趾溘䛊死而
不替將玄爐之毘躍致喜愠之畸侵五行偏入於魏萇
廿年不見於嵇生夏卿冥漠以卒歲衛玠寥泬以終身
王珪厲於僕妾賈耽怪於家人豈時然而不厭緣比貴
於河清亦或妄哭代笑倒哀作忻許伯之號往季王輿
之慟茅岑嗣宗窮途之響元叔謁門之聲固至性之無
假特詭理之難論不知者謂&KR0706;﨑失志其知者謂落托
愉情孰與寄笑啼於人面伴苦樂於他心夢田獵而旦
泣朝號咷而暮嚬吐非于喁之籟藏非玄牡之根迷陽
熾而宅火害馬岌而搖旌徒□弄於造化終㖨攘乎馮
生雖客技之單憊聊倡辨乎斯文恰含毫而色許㕟足
韻而眉軒伐鼓兮坎坎會舞兮蹲蹲擬操尾兮䆳古似
傳芭兮水濱信齒舌之得利實天下之大榮宜沆瀁乎
醇懿匪論甘而忌辛蘄聞道於上士曠笑笑而反真
悲秋月賦(明)顧起元
團彼素魄耀此清秋微升東海交映南樓既規如鏡或
環如鈎蓂離金虎桂依玉兔初轉觚稜乍窺綺戶冰浥
霓裳波迷寶婺濛汜延暉繩河耿素光汎紫蘭寒生碧
樹鴛瓦凝霜娥池濯露照夭紹於陳墟度參差於洛浦
繞魏樹而烏飛集秦臺而鳳語悲白露於宋文凝綠苔
於謝賦僕本悲秋長夜失眠蛬鳴東壁花隠西園埳傺
交横怊悵自憐明月可掇勞心悁悁昔者茂陵清夜延
想傾國太液波銀漸臺甃雪&KR1884;嵻膏燼蘅蕪薰歇夢草
通靈潛英導泣是耶非耶步幄珊珊黃鵠不飛茹涕汍
瀾又則湘纍遠引澤畔行歌木葉乍下洞庭始波雲迷
帝竹風吹女蘿去白日之昭昭襲幽夜之逸光隠思君
而悱惻步列星而極明至若寵辭金屋驩終玉輦靨上
朱稀蛾中黃散金鉔烟銷瑶笙塵掩幽輝半扉仙韶别
院賦漫綴於長門詩遽成於紈扇載有秃節王庭茸裘
朔澤蓬委故根桑彫舊葉服匿鮮驩焉支寡色乘雁孤
飛雙龍乖翮職素領兮流離感碧漢兮環玦又若明妃
去漢公主沉胡臉花恨落眉萼愁枯故鄉天遠異域人
孤風搖韋韝月泠氍毹悲笳結歎申旦踟蹰或乃玄菟
湟中白狼河北蒲海摐金蘭皋浴鐵白草先腓玄冰早
裂刁斗琤玎觱栗嗚咽控飛弩於中黃占髳頭於太白
嗟膽落於高秋緬神昏於皓月亦有刀環不歸衣帶趨
緩星戸鳴梭風砧響練銀牀鹿盧金刀繾綣弔影階墀
含彩房櫳驚鏡裡之孤鸞愴樓畔之離鴻載則鄒叟召
獄江生俘繫彩筆無光明珠永翳黃雀啁啾丹鳥熠奕
青霜可飛白日俄曀命幽犴棘淚填扉草空梁霣素赭
衣墜縞及夫懷書背洛仗劍辭秦貂秃不售舌在奚論
蜚垂翮塌敝席摧輪宵征函谷夜渡渭津素月流天薄
寒栗人班馬蕭蕭黃葉鱗鱗繰車轑釜黯然銷魂况復
黃鵠銜哀蓼莪霣泣悲飀唫松鳴蠱亂壁雉噫攻中蛾
影穿隙慰&KR0008;焚和酷&KR0034;鑠色感清夜之娟娟恨終天之
靡極岐岐脈脈&KR1253;&KR1253;&KR0008;&KR0008;驩伯調之而不解䚦俞眡之
而莫即秋何迫於恨天月何臨於歎室系曰梧楸凛露
汎光英兮白榆歴歴揚太清兮蟾蜍側匿瑶臺明兮憂
來無方憯莫懲兮鬱陶思君魄載營兮旖旎都房菉葹
榮兮申椒不芳折遺馨兮坐惜雲曙漏旋傾兮豈伊不
愉勞余生兮
夢遊太白山賦(有序)(明)康海
余歴覽載籍所志古人之辭由屈原宋玉以來不可勝
計而浮靡侈放之辭蓋托諷寓興者之所共趨上林之
後益蕪益漫亡能爾雅志士之所賤也余感風人之義
因夢遊太白山歴見竒瑰駭異之狀孚於人言退而作
賦凡若干言雖極假借要皆自喻其迹少有虛謬諛駕
凌絶之病示諸同志皆曰可錄
弘治閼逢攝提格終相之月康子夢遊太白與金子可
卿乘馬領僕各執糧糗飫飼之物浮漆渭跨郿塢環博
物逾武功去約萬里四望塞蔽恐怖獰突惶惑震厲若
將遂為虎豹之嚙有老人者雪髭鶴髮電目龍顔自西
而來若愛若識請以前路則笑而不言少頃復去金子
曰若非山川之精耶豈將疑我以迷晦顧我以虛詼也
乃躡以其後則豁然四開巒回徑折泉下雲散予曰是
未可止也夫八綋之廣獨有太白盤礴峵&KR0008;瑰瑋﨑崛
神靈秀明嵭&KR0008;嶪嶭夫是但謂末麓近壑然未邃也乃
與&KR1699;蜒仄石轉附垂藤升瞷巉壁静嘯絶&KR0034;忽萬里之
瞬側何溟渤之未窮雜卉蒨葱石泉沸騰嘉樹驂乎九
御神風颯乎太綋騄駬散乎䬴粒蛟螭視乎細蠅電光
恍乎山足雷聲浩乎廣聽零露凝其在衣松濤悠乎啟
聲金子曰快哉遊乎夫造物者假我以聖智崇我以令
德我弗用觀奈此膚景遂直詣而不回何茫迷之勿騁
爾乃若神物之可憑歴千岩之邃嶺山石儼乎華嵩細
流浩乎滄溟蓬蒿翳乎峯壑墜葉震乎雷霆老人跨鶴
從雲前下笑曰異乎子之善勇也夫太白始峯炎暑冰
沍萬夫之勇亡有敢及况迨於是夫是泉脈應乎坤軸
遮飾極乎越區天扃邇乎可聲神祇恍乎可呼至循崖
之前重谷之裏百鳥不宿神獸亦避雖至人亦蔑有入
也越此百里西下隂壑復關峻岳則金屋龍棟控亢聳
搏異花雜乎瓊瑶仙風冷乎清綽靈芝馥乎滿郊麒麟
馴乎盈郭龍蹇屈於平池鳳翩聮於長漠此則上帝之
秘區而太白之關鑰也其東百里瑶宫蕊殿萬戶齊啟
蒼光青氛四回周起亟丹書於億笈紛朱絃於兆徵散
靈繭之如斗歴綺縠之竒靡總百綵而俱存奚瓊桃之
如纍此又太一之宅合陽之宫至其南也朱雲陸離丹
閣&KR0034;&KR0034;神桂宿日南極奉麈羽翰極乎麗暉珠貝極乎
雕飾鵩鶚駕而鳳軒鯨鯢御而兕履是謂朱明之宫天
帝之闕北則至幽號曰玄府紫微之所宿萬象之所聚
玉臺瑩光冰柱炫色珊瑚如林水晶四徹雲泬㵳而守
默氣鬱森而馳起靈龜玄龍參錯其下松檜接乎帝閽
金碧曳乎泉石翼八獸以守衢役百神而司臬夫皆五
天之至精萬化之樞紐能有至者皆必具靈負秘與抱
圖膺籙之士有天人之德者也已而風柔香墜路豁視
空若雙龍之負引倏靈宇之就中僊姝麗乎兩間洞簫
錯乎萬笙皓歌凝乎飛泉朱絃颯乎翠空座列煥乎雲
端境象委乎穹窿環珮鏘乎旖旎禮數儀乎動容予乃
攝衣升堂長揖就位悟人世之囂紛歎靈扃之皇閟乃
與金子終身同丈人居之不去
逸句(附)
秋傷賦(齊)褚淵
雲紛紛而夾轉兮樹箊黃而隕落瞻孤遊之流鴻兮觀
雲間之舞鶴景曖曖而向頽兮時冉冉而將薄獨悲愁
而悽慘兮歛輕裾以歸幕
人事
人象賦(明)袁忠徹
繄相人之有術兮肇東周之叔服監昭晰之幽隠兮亶
休咎之是卜豈惟貧富壽天藉兹以前知兮而至貴極
賤亦由之以品錄遵先哲之貽則兮匪聲利之賈鬻辨
氣色於幾微兮定吉凶而占禍福因風土而知稟賦兮
閱清濁以分形局眇一身而配三才兮備五行與干支
之相屬列八卦以配九州兮尊五嶽與四瀆紛總總其
殊相兮均部位三百六十而又六隨四時以推生尅兮
妙制化之贏縮倘識鑒之不真兮繆千里於毫忽若夫
頭象之法乾兮宜峻極而隆圓頭若小為一極兮又忌
頂陷而尖偏惟額之主火星與紫氣兮司禍福於少年
天庭司空之列位兮要方闊而璧懸髮際高而邊地滿
兮伏犀輔骨隠隠而插天無亂紋之侵角兮保富貴之
兩全倘削小而凸凹兮兼雜理之纏聯矧額小為二極
兮必困苦而憂煎惟印堂之於闕庭兮中正司空之上
連欲豐正而明潤兮懼促陷而髮侵邊蓋眉宇之於人
兮實顔面之竒表左羅右計而對宫兮須疎秀而光皎
或一字而過目兮或高長而入鬢杪或彎如新月兮皆
享天爵而終壽考若旋螺而粗濃兮必罹禍而凶狡苟
攅蹙而主憂煎兮骨格露而剛躁倘壓眼而交連兮必
行伍之凶暴諭兩目之主監察兮按右隂而左陽黑白
分明而視瞻平正兮聲華早振於巖廊龍睛大而光明
兮鳳眼秀而入鬢長神收歛而澄徹兮朱門顯達乎侯
王黑點漆以清秀兮蔚為蓋世之文章赤縷干瞳而急
轉兮一身寧免於刑傷雙睛鬭露以浮白兮性少匹而
夭殤短細深而圓小兮心拗毒而無良似睡則淫而睡
則困兮仰剛俯險而斜不臧雞蛇鼠而偷盜兮羊不慈
而蜂横亡彼山根為月孛兮要柱直而圓平貫印堂以
亘中正兮多富貴而壽寧下接鼻而不曲兮又瑩潤而
朗明男得美妻而女賢夫兮榮戚里之有徵中陷折而
枯暗兮則妨害而絶親朋看鼻居中而為肺主兮奠中
岳而位土星要端直而隆厚兮準光瑩而黃凝如截筒
懸膽而骨堅兮風門闊大而藏形蘭臺廷尉之相應兮
則貴顯而富盈苟尖小而薄狹兮或凸曲而斜傾必失
禄而破産兮或巧險而凶刑準黑暗而斑駁兮復亂理
之縱横匪貧病之倚伏兮必憂疑之相因鼻毛出而誹
謗滋蔓兮孔昂露而甑釜塵生夫耳之採聽兮金星左
而木星右耳環白而深肥兮輪廓分明而圓厚上週眉
而下齊準兮輪貼肉而垂珠朝口倉門容指而紅潤兮
斯富貴之兼有耳有毫而後有骨兮廼期頤之長壽倘
軟缺而無輪廓兮尖薄如箭羽而貧無守反無珠而不
貼肉兮雖見成而不久更皮粗而青黑兮則破家而奔
走繄人中之象溝洫兮貴疎通而不塞内欲深而外闊
兮闕不垂而長不縮髭或交而藏隠兮多子孫而壽益
或短促以漫漫兮或紋理之横直則男女之不育兮並
孤滯而可惜滿平斜塞而不正兮擬貧賤而困逼惟上
廣而下狹兮慨世緣之孤逆厚肥卷而肉疾兮必夀命
之夭折人中有黑子而立理兮養他姓之子息肉痣塞
而不通兮主無媒之婚匹口出納而主水宿兮位奠坎
而為河海之源横闊而端正兮方四字而朝天開大闔
小而角上向兮内寬綽而容拳若銜丹而潑砂兮官將
相而禄食緜緜忌開小而闔大兮及尖反而薄偏大而
語略綽以撮緊兮縮螺吹火而孤寒或無人而獨語兮
或未語而脣先掀食淋漓而言露齒兮兩角垂而流涎
必貧賤以貪狡兮抑孤夭而遭愆但亂紋之入口兮終
餓死之必然脣為口之城郭兮要上下之相稱無紋理
之侵破兮欲稜角而方正或紫赤似凝硃兮此富貴之
夙定若淺薄而誕墮兮紛謗議之相併或青黑而似鼠
兮破田園而貧病上不蓋而下粗厚兮主兵刃之非命
舌為口之鋒刃兮欲方大而微紅似潑砂而噀血兮長
至準而王公紋駁雜而横直兮主禄庫之盈充紋八字
之分明兮卜異相於九重雖小窄而方赤兮亦珥貂而
攀龍苟紫暗而長薄兮終困危於寒窮舌大口小兮貧
夭舌小口大兮言語如蜂短而黑子兮無始終吐舌如
蛇兮性狡凶無事䑛脣兮孤獨漫勞心兮言無蹤齒當
門為學堂兮欲齊大為密固苟堅排而平整兮則誠信
而壽富色如銀而瑩如玉兮必榮達於當路綴石榴而
光潤兮貴九州之顯布數六六而享福兮滿三十而財
豐齒若黑細尖斜兮貧滯疎漏短折兮誑誕而夭故事
多阻兮如竅出窮無依兮開口露且夫人之有面兮要
圓正而平方然五岳之拱峙兮須上下之相當大如斗
而方如田兮欲皮厚而無紋傷山林秀而法令正兮牆
壁滿而豐禄倉承漿深兮地閣厚三停等兮日月光但
肥白而潤澤兮或黃白而紫糖必福壽而貴顯宜富厚
於田莊色雖黑而身白面雖短而眼長皮雖粗而身細
皆早入於朝堂面無肉而焦枯兮主家耗而奔忙皮薄
無神兮破敗肉横生兮刑亡橘皮破兮少子甲黯散兮
心非良藍赤見兮公訟白無光兮空囊頰帶拳兮剛毅
塵埃暗兮志不揚髮繫天而欲圓兮黑長委地而極貴
髭須在中而繫人兮欲三稜而拔萃秀長硬直以黑潤
兮必朝野之善類僻處下生而不露兮法欲方而應地
或額上之有毫兮實威權之雄勢鬚髮黃而多病兮赤
則氣熱而多訟事項為一身之棟兮上扶首而下總百
骸之會富者豐圓而堅實貴者方隆而光漬肥人欲短
而瘦欲長兮有餘皮而衣食豐裕倘雙絛而合一兮必
黃耉而鮐背苟頸促而形魁兮命夭反小弱兮非大器
折無毫兮貧寒擁如癭兮凶滯喉有結兮多賤流瘦禍
緩兮肥必戾胷平正而長闊兮斯福智之駢臻肉豐厚
而覆舟兮子貴禄而龐醇有數毛而益壽兮凸陷短薄
而孤貧乳紫黑而下垂兮又安榮之貴人若細小而窄
白兮廼下愚之庸民腹圓厚如懸箕兮有三壬之超倫
若皮粗而上重兮或雀腹而貧病之邅迍心頭有毫而
性剛兮骨凸陷窄以走風塵寬平皮厚兮妙聰察而德
有鄰臍要寬深而向上兮忌突淺而向低眉平厚而背
若負兮腰正直而有支坐碇石而不動兮行平穩而有
儀苟形局之豐偉兮或滯氣之未舒戒逞才而輕進兮
在藏器而待時嗟貴人之未遇兮猶槁木之含滋羡一
日之秀發兮則名播于華夷蓋氣色之在面兮豈淺識
而見窺青主驚兮赤主擾白憂服兮黑病罹黃主吉兮
參四季隨生剋而例推惟女婦之於相兮比男子而異
宜骨法峻峭兮神色嚴威五嶽寬大兮持重而無媚姿
口小含丹兮聲音清徹肩圓背負兮重閣豐頤行不動
塵兮笑藏齒法令過口兮富貴滋此女中之翹楚必椒
房之結褵乳頭白而向上兮斯子息之難為若子息之
易得兮必乳頭紫而下垂居九醜兮非良婦具十惡兮
豈美妻脣紫黑而下掩上兮身必寡臉薄赤而媚無威
兮節必虧面三顴兮夫洊喪眼四白兮淫無疑繄南北
之殊産兮紛形肖之絶異廓千態而萬狀兮政貴賤之
靡類雖外貎之瓌特兮或心德之奸獪惟表裏之相副
兮則大福之可冀苟存養之不恒兮則災殃之難避外
陋惡而内純厚兮庶禎祥之來萃固善惡之萌於心兮
夫何相之足恃昔先子之精鑒兮幸文皇之隆遇既閱
形以辨色兮復察心而警勵指仁義以為干櫓兮申孝
弟而為鑿枘俾脩省以懲艾兮全堂堂之德器余踵武
以紹先烈兮揆淺陋而懷愧感聖恩之念終始兮賜懸
車之嘉惠述舊聞以示同志兮嗟精奥之罔備或堯言
舜趨而蹠其行兮雖深察而難試故莽懿之有是兮貽
禍患於漢魏識介甫於未萌兮惟老泉與吕誨蓋金玉
之混沙石兮在良工之陶淬粤簡編之有傳兮必心融
而面諭若無稽而肆言兮則羞吝之並至倘明哲之有
取兮亦庶幾乎垂世
四壽延祥賦(明)邵經邦
有紫微主人者乃抱真含炁居静守嘿方闡化以無為
而布政於有截也於是水晶僊賓過而請焉主人曰吾
聞鴻龐之世品類區分體玄道達爰有至人賓苟得聞
乎曰未也主人於是闢朱凾啟金鑰攝瑶圖開畫閣揖
僊賓於上座而願陳其大略也爰有丹青哲士繪事宗
工托頌禱於有象盡物理之形容若曰靈椿結搆如雲
芊芊鳳翼茸茸龍麟漆園春兮有永燕山老兮無垠介
高堂之眉壽欽具慶之弘仁嘉義方之敦篤賢丹桂之
繽紛載惟靈鶴其羽翯翯轉翮如輪圓頸宛若丹砂粒
兮朱項運氣輕兮碧落輟九皋之嘹喨昇雲霄以軒豁
揚敷錫於九重聲洪恩以三匝乃若靈芝出應昌時冲
和滋氣氤氲布基朱房沃若金莖陸離追琢其章仁者
受之茹之為餌餐以忘飢延年姑藐却老安期偓佺染
指木羽毳欐混化黃包昭播玄施隂雪無浸明水孰滋
祥雲擁幬甘露紛披昔産商山今届武夷鴻寶不傳妙
旨安知賓曰止哉主人曰未也夫火記六百應錄受圖
參同三篇指趣不殊真人授訣號曰黃輿探道之秘泄
天之符金丹粒粒大藥銖銖入火不爇造水不濡成形
似有返本若無類如禽彈狀似蓬壺朱為表衛白裏貞
居天如彈白地如彈朱森羅軀殼包攝寰區擣治并合
赤色門趨五内霧散風雨時需熏蒸四達金性不渝萬
年秘寶服食常資意氣悦懌顔色童姝黃髮兒齒周旋
慎諸兹惟長生之秘訣而靈丹之元樞也爰有至人守
真抱一崑崙之岡崆峒之壁立宇崇壇布基展室玉塵
淨掃朱草狼藉瑶階納陛綺羅重席琅玕朱檻珊瑚間
碧星冠氅帔炫燿月日渴飲瓊膏饑飯鳳腊麟脯如螯
鸞膠為炙顔如姹女精返童德把籍長跽含艸抱膝祝
示神貺飽玩皇極齋心齊志冀請所益乃有硃砂法鼎
偃月真爐玉帝受記羲聖指途后羿扛鼎夸父奔扶女
媧鼓燄應龍揚袪王母噀水箕伯吹噓廣成分劑軒轅
操壺八公擣鍊太一降座伯陽為輔希夷為佐若乃孕
育天地混含太極鑪錘萬象根柢神易先天定位納甲
藏乙樞機四大火候六十乾坤上下坎離合德牝牡四
卦周旋出入月節五六經緯宥密往來弦望盈虛消息
既濟未濟如圜無忒至於連蜷東蟄敦圉西顧七宿前
翔玄精後撫丹液如飴黃牙如羽鉛汞如丘刀圭如土
將廣授於人間而開老壽之靈囿也賓乃矍然而起喟
然而歎曰有是哉吾聞太上立德其次引年德立萬古
人胡能先故夫仁義者被服之金華也禄位者治世之
河車也動静者踐形之熬樞也樂壽者脱屣之流珠也
孰秉其專孰會其元孰造其玄孰歸其全其主人之所
兼乎主人離席而謝曰願聞命矣乃展圖濡契成章而
退
兒齒賦(有序)(明)費宏
封太孺人范氏今翰林院編修兼太子校書京口靳君
充道之母也相贈編修府君為温州經歴以廉能聞年
四十有七始生充道復教之為名儒為良史而食其禄
兹春秋九九矣聰明不衰齒落復出記云齒亦齡也故
魯頌以兒齒為有壽之祥今於太孺人見之豈非其篤
於仁慈有以致之歟宏忝充道同寅視太孺人猶吾母
先後也喜賀無已因作兒齒賦詞曰
潤有壽母疑其女仙顔還童而孔渥骨既老而彌堅忽
墜齒之復出補舊罅而渾全狀瓠犀兮乍剖象海貝兮
初編雖小大兮不一及新舊兮相連類垂髫兮始齓俾
大耋兮疑年匪今兹之創見謂昔為虛傳爾其其就禄
於子荷寵於天潘輿在御穎肉陳前夕膳洗腆晨羞吉
蠲食列五鼎箸下萬錢魚分鯉鱒豕别䝋豜江瑶海錯
或薧或鱻肉攫草食或薌或羶圃甲雨翦林實霜懸土
英木華或擷或搴溪毛石耳或撱或圓固乾濡之罔擇
赤冷熱之皆便知觀頤之甚吉於噬胏以何艱衰老韓
公歎語訛而嚼廢耋哉唐嫗賴乳飲而喘延視阿母之
多祉瞠處後而莫先右麻姑而挹袂左王母而拍肩求
兹事於今古得一二於萬千豈受秘於鴻寶嘗究志於
羊鞭散金砂於五内蟠龍虎於三田孰知惟仁則壽斯
理必然仁哉阿母温惠静專相所天於綠鬢依郡幕之
紅蓮務撫摩於寒餓慙醉飽於醲鮮當及瓜而受代竟
垂橐而言還蔗倒嘗而味永珠晚出而淵妍覆不資於
一瓦教必至於三遷宛隊魚之聚戲藹雛鳳之孤騫感
榮恩之奕奕勉移孝以拳拳報稱施而自厚數寓理其
奚偏若乃考其瑞應又有可言於國也兆生齒之日盛
於家也卜稚齒之重添惟勲華之建極拓壽域於紘埏
矧曾閔之顧養志不懈而深虔宜年齡之無極並高山
與長川爛懸門之錦帨送載酒之玉船願歲歲兮兹辰
預歌舞乎瓊筵蓋將見雲仍之繞膝豈但含飴以撫弄
乎曾玄
御定歴代賦彙補遺卷二十一
