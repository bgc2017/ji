欽定四庫全書
御定歴代賦彙卷一百五
仙釋
仙賦(有序)(漢)桓譚
余少時爲中郎從孝成帝出祠甘泉河東見郊先置華
隂集靈宫宫在華山下武帝所造欲以懷集仙者王喬
赤松子故名殿爲存仙端門南向山署曰望仙門竊有
樂高妙之志即書壁爲小賦以頌美曰
夫王喬赤松呼則出故噏則納新天矯經引積氣關元
精神周洽鬲塞流通乘凌虚無洞達幽明諸物皆見玉
女在旁仙道旣成神靈攸迎乃駕青龍驂赤驪爲歴躇
玄厲之擢㠑有似乎鸞鳳之翔飛集於膠葛之宇泰山
之臺吸玉液食華芝漱玉漿飲金醪出宇宙與雲浮灑
輕霧濟傾崖觀滄洲而升天門馳白鹿而從麒麟周覽
八極還崦華壇氾氾濫濫隨天轉旋容容無爲壽極乾
坤
列仙賦(晉)陸機
夫何列仙玄妙超攝生乎世表因自然以爲基仰造化
而聞道性冲虚以易足年緬邈其難老爾乃呼噏九陽
抱一含元引新吐故雲飲露餐違品物以長盼妙羣生
而爲言爾其嘉會之仇息宴遊栖則昌容弄玉洛宓江
妃觀百化於神區覲天皇於紫微過太華以息駕越流
沙而來歸
水仙賦(梁)陶弘景
淼漫八海汯汨九河中天起浪分地瀉波東卷長桑日
窟西斡龍築月阿迺者潼關不壅石門巳開導江出漢
浮濟達淮障渠水府包山洞臺娥英之所游往琴馮是
焉去來或窮髮送鵬咸池浴日隨雲濯金漿之汧追霞
採建木之實弄珠於淵客之庭卷綃乎鮫人之室此真
夐矣至於碧巖無霧綠水不風飛軒引鳳游軿駕鴻上
朝紫殿還覲青宫進麾八老顧拂四童拊洞隂之磬張
玄圃之璈酌丹穴之酎薦麟洲之餚安期奉棗王母送
桃錦旌麗日羽衣拂霄又其英矣及秋水至層濤架山
各巡封隩來賚王言選奇於河侯之府出寶於驪龍之
川夜光燭月洪貝充轅亦其瓌矣若夫層城瑶館縉雲
瓊閣黃帝所以觴百神也塗山石帳天后翠幕夏禹所
以集羣臣也岷嶓交錯上貫井絡窮漢硱磳横帶玉繩
浸湯泉於桂渚涌沸壑於金陵崩沙轉石驚湍走沫絶
壁飛流萬丈懸瀨奔激芒碭之間馳騖壺口之外逮乎
旋綱運極九六數翻用謀西漢受事龍門小周姒後初
會嬀前平隂鉅鹿再化爲淵清河渤海三成桑田撫二
儀以惻愴眺萬兆以流連僉自安於蝣晷編無羨於鵠
年皆松下之一物又奚足以語仙嗟乎循有生之造物
固莫靈於在人寧不踵武於象帝入妙門而自賓苟淪
形而無曉與螻蟻而爲塵亦有先覺之秀獨往之英窺
若士於蒙谷求吕梁於石城從務光於底柱索龍威於
洞庭迎九玄於金闕謁三素於玉清更天地之彌固終
逍遥以長生
九宮賦(漢)黃香
伊黃虚之典度存斗文之會宫翳華蓋之葳蕤依上帝
以隆崇握璇璣而布政總四七而持綱和日月之光耀
均節度以運行序列宿之煥爛咸垂景以煌煌歴天隂
之晦暗揚玉石以炳明鏡大道之浩廣泑沆漭以圠坱
盼旭歴而銳崒廓&KR2869;&KR0008;以閱閬即蹴縮以櫢檽坎烻援
以渞煬&KR0008;騮&KR0008;以羌嬴磋磥皓皜以駮樂銀佛律以順
游徑閶闔而出玉房謁五嶽而朝六宗對祝融而督勾
芒蕩翊翊以敝降聊優游以徜徉蹠崑崙而蹈碣石踰
底柱而跨太行肘熊耳而據桐柏介嶓冡而持外方浣
彭蠡而洗北海淬五湖而漱華池粉白沙而定容眷南
越以騰歴連明月以爲懸剝駭雞以爲釵繞繢組而雲
鬱垂獨繭而服離貴戴㠍岌而帶繚曳陶匏以委蛇乘
根車而駕神馬驂䮡駽而夾窮奇使織女驂乘王良爲
御三台執兵而奉引軒轅乘駏驉而先驅招搖豐隆騎
師子而夾轂各先後以爲雲車左青龍而右觜觿前七
星而後騰蛇徵太一而聚羣神趣熒惑而叱太白東井
輟&KR3940;而播灑彗勃佛仿以捎擊四徼塵於千道絶引者
而警蹕蚩尤之倫玢璘而要斑斕垂金干而建雄戟操
巨斄之礉弩齊佩機而鳴廓狼弧彀張而外嚮枉矢持
芒以岞崿迅衝風而突飛電振雲嵱岫而土空山龍狡
猾而蹴踐&KR1465;走扎揭而獠桔梗擽略玃而突列蛸橋肩
屈而却梁黨叱巷溏而觸螟蜓扶礕礰而抃雷公標撆
缺而拂勃決奮雲旂而椎鴻鐘聲淳淪以純侖四海澹
而拓地梁辟太山而刺嵩高吸洪河而嘬九江登嶣嶤
之釐臺闚天門而閃帝宫享嘉命而延壽樂斯宫之無
窮
凌霄賦(晉)陸機
挾至道之容微扶流俗之紛沮颺余節以遠模風扶摇
而相予削陋迹於分丘省遊仙而投軌凱情累以遂濟
豈時俗之云阻判煙雲之騰躍半天步而無旅詠凌霄
之飄飄永終焉而弗悔昊蒼煥而運流日月翻其代序
下霄房之靡迄卜良晨而復舉陟瑶臺以投轡步玉除
而容與
入道至人賦(宋)謝靈運
爰有名外之至人乃入道而館真荒聰明以削智遁支
體以逃身於是卜居千仞左右窮懸幽庭虚絶荒帳成
煙水縱横以觸石日參差於雲中飛英明於對溜積氤
氲而爲峰推天地於一物横四海於寸心超塵埃以貞
觀何落落此胸襟
丹砂可學賦(有序)(梁)江淹
咸曰金不可鑄僕不信也試爲此辭精思云爾
惟雲場之少折乃人逕之多憂雖瑶笙及金瑟雜翠帳
與丹幬呑悲欣於得失銜哀樂於春秋煥如星絶黯如
火滅星絶難光火滅可傷故從師而問道冀幽路之或
暘測神宗之無緩踐雲根之不賒訊名山及石室驗青
汞與丹砂撝五難之重滯擥九仙之輕花故抱魄寂處
凝神空居泯邈深晝窈鬱重虚覘炫燿而可見聽泬寥
而有餘於是乘河漢之光氣騎列星之綵色輟隂陽於
形有傳變化於心識浮恍惚而無涯泛靈怪而未極架
日月之精照騫蛟龍之毛翼遂乃氣穆肅而神奔骨窈
窈而鬼怪綴葳蕤而成冠點雜錯而爲珮出湎泫而遐
鶩貫濛鴻而上厲鳳之來兮蔽日鸞之集兮爲羣左昆
吾之炎景右崦嵫之卿雲爛七綵之照燿漫五色之煙
煴非世俗之習見焉鬼神之嘗聞旣而曖碧臺之錯落
燿金宫之瓏玲幻蓮華於繡闥化蒲桃於錦屏赩丹光
而電蜒颯翠氛而杳冥軒惝惘於宛虹階佗傺於奔鯨
惑龍宫之殿稱迷忉利之宫名靈偃蹇兮姣服女嬋娟
兮可觀秀青色之泯靡熳美目之波瀾襞日月之纂組
襲星宿之羅紈百味酒兮靈之集河供鯉兮靈之安却
交甫之玉質笑陳王之妙顔所以樂精玄於太一妙宫
徵於清都簫含聲而遠近琴吐音而有無奏神鼓於玉
袂舞靈衣於金裾韻躑躅而易變律參差而難圖非南
風之能擬詎濮水之可摹於是流瀁不一遨曹無邊蛾
眉既散鐘鼓都捐乘綵霞於西海駟行雨於丹淵山差
池而鏡壑水清明而抱天山含玉以永歲水藏珪以窮
年擬若木以寫意拾瑶草而悠然遂乃凝虚斂一守仙
閉方智寂術盡魄兀心亡白生不能關其說惠子無以
挫其芒原其恥市朝之失道疾讒嬖之不祥却文采之
婬冶去利劒之鏗鏘懅生死於半氣惜百年於日光故
以鑄金爲器丹砂爲漿慙吝旣盡妖怨當忘吾師以爲
可學而公子謂之不良歟
穆天子宴瑶池賦(以衆仙護儀靈感斯集爲韻)
(唐)張仲素
昔穆王之御天下蕩志思玄凝然眇然將以肆車馬之
遠迹訪崐閬之羣仙既而獲八駿以爲乘興六龍而並
騖謂升天可冀寧爲海右之巡行地無疆漸出人間之
路弱水已踰層城是赴洎夫展王母之容貌見列仙之
軒輅絳宫玄囿異故鄉之樓臺鳳舞鸞歌勝至樂之韶
濩澄光渺瀰極望瑶池湛水容之漫漭蕩日采以參差
遠近洲沚駢羅羽儀蕩蕩五雲冒芝田而不散翩翩三
鳥拂珠樹以相隨金液是嘗玉杯是挹桃杏之花競秀
蓬瀛之侣遥集遊仙可戀覺天路之日長惟帝念歸懼
人間之景急嗟乎道不可測理難具形且復淫神之與
驕志啄腐之與呑腥固不可以長遊仙境久會衆靈於
是迴輕軒反飛鞚却瞻遼廓而無見尚聞簫鼓之餘弄
雖周文之歌燕鎬且異尋仙秦穆之享鈞天常稱在夢
此則詣之者身從之者衆稽彼異錄陳兹所窺後之王
者樂以聞斯方士彩童幾涉風波之阻金莖玉露寧延
隙駟之馳故我后端拱穆清無爲玄感却走馬而萬方
以泰不出戶而八紘盡覽彼乃輕萬里而崇一朝孰若
濟羣生於屯坎
列子御風賦(以至人御風契心玄寞爲韻)(唐)紇干俞
列子占風之自履道而至澹皭若以輕體每泠然而意
遂感時之候臨大塊以棲真與化爲徒諒成形之分類
美夫應彼飄舉隨乎屈伸如假羽翼迥離埃塵必俟乎
轉綠蕙摇青蘋穆以絶俗清乎便人摩九霄以騁望遵
一氣而遊神是知本於無營且曰何思何慮超然獨往
疇爲我御瞻徐疾之匪差杳徜徉之有助誠之所待因
嘯武以孤騫爲用不疲偶化鵬而並翥欽若扇物資乎
在躬此焉靜騖於以玄同宜其經隱坌遭鴻濛肅以潛
暢高而不窮期則罔愆虞皇載美於解愠德之爲貴軒
后必聞乎順風其或倒影虧蔽振衣容裔莫逞乎遠孰
睹其際方出谷於來穴縹形騰以神契善行無跡顧綏
策以何施乘化而遊信道途之不繫伊在御之有則曷
躡虚而可尋明上士以離代啓至言以修心斯氣也激
濁常全接虚固然初習習以遐邁卒諄諄以思玄候不
奸兮節之八音而咸應福能致矣旬有五日而方旋想
乎上下無間乘凌有託旣冲天而輕舉亦觀徼而惟寞
鄙蕭史蘭臺之鳳軼王子緱山之鶴道之云遠將自保
於逍遥時不再來因以翔於寥廓
玄宗幸西凉府觀燈賦(以春夕幸遊見天師術爲韻)
(唐)王棨
昔在明皇帝召葉尊師當新歲月圓之夜是上元燈設
之時帝謂京洛他處固難比也師言良夜今宵亦可觀
之於是請宸遊憑妙術將越天宇俄辭宣室扶鳳輦以
雲舉揭翠華而飇疾不假御風之道倏忽來虚如因縮
地之方逡巡駐蹕巳覺夫關隴途盡河湟景新到沓雜
繁華之地見駢闐遊看之人千條銀燭十里香塵紅樓
邐迤以如晝清夜熒煌而似春郡實武威事同仙境彩
摇金像之色光奪玉蟾之影一遊一豫忽此地以微行
不識不知竟何人而望幸於時有露沾草無雲在天金
鴨揚輝而光散冰荷含耀以星連樂異梨園徒笙歌之
滿聽人非别館空羅綺以盈前既而斗轉玉繩漏深銀
箭周迴未愜於睿旨歴覽尚勞於宸眷莫不混跡尊卑
和光貴賤亦由鳳隱形於衆鳥衆鳥莫知龍匿影於羣
魚羣魚不見俄而歸思潛軫皇情不留髣髴而方離邊
郡斯須而已在神州稍異穆王至自瑶池之會非同漢
武來從百谷之遊一自風滅蘭釭雲迎羽客塵昏蕃塞
之草煙暝秦陵之柏空令思唐德之遺民最悲凉於此
夕
詔遣軒轅先生歸羅浮舊山賦(以題中八字爲韻)
(唐)王棨
帝以先生久駐長安應思故山新恩而綸綍云降舊德
而嵓巒許還今朝北闕之前已辭丹陛幾日南溟之下
再啓玄關始者蒙谷傳真羅浮隱耀造恬澹之深域達
希夷之衆妙來親玉輦膺再禮於鵠書去憶石樓契初
心於鳳詔詔曰朕聞軒后求其大隗唐堯師乎務成雖
則臨治皆思養生是以深殿延佇安車遠迎久處彤闈
恐鬱池魚之性永懷碧洞難忘雲鳥之情乃曰陛下頃
辱英明㫄求固陋旣容出入於仙禁復許旋歸乎海岫
常慚羽服相逢而道異君臣益荷鴻私欲别而情深故
舊於是罄風馭奮電衣千年之靈鶴將去一片之閒雲
欲飛有異二疏出都門而惜别寧同四皓指商嶺以言
歸持青囊兮藥使旁隨執絳節兮橘僮先遣道尊而不
顧名位德重而如加黻冕當九重之宫裏思山之意則
深及萬里之途中戀闕之誠不淺既臻蘿洞乃闢松軒
别後而嵐光未老來時之春色猶存白鹿青牛却放煙
霞之境玉芝瑶草終存雨露之恩懿夫來協皇情去全
真趣於秦無徐市之惑在漢免文成之誤臣知其史筆
已書故聊詳於斯賦
鶴歸華表賦(以去家千歲今始歸爲韻)(唐)闕名
昔丁令威登仙紫微念故鄉之久别化靈禽之一歸翻
瑶臺而遂下見華表而堪依淒凉而舊跡猶存徘徊有
戀寂寞而故人誰在悵望難飛原夫托玉羽以潛遊歴
丹霄而暫憩閟聞天之逸響駐凌雲之遠勢凝思慮於
本末俯閭閻於煙際光隂可惜歡娛有悞於當年丘壟
相望凋落徒悲於晩歲既而人事難尋俄成古今野逕
榛亂煙墟草深岐路之黃埃不已桑榆之白日空沈眷
戀無窮誰識孤高之貌悲傷莫測空聞嘹唳之音至若
似帶煙霞情深恨賖遲迴而修趾不動盼睞而圓吭暫
斜松檟蕭蕭徧是幽魂之宅蓬茅歴歴今爲誰氏之家
少别層城長思故里似有求而不見若將飛而未起住
仙界之長日痛人寰之逝水念當時之親識安問存亡
窮累代之子孫莫言終始極目晴煙凝思悄然别離而
塵事不一倏忽而芳春且千那求飲啄自惡腥膻歸處
而雲空慘澹望中而封樹連延笑彼乘軒不離乎金闕
喜兹警露迥降於遼天已而卓爾無羣起然將翥思杳
杳之空際戀亭亭之高處迴朱頂以長望疊霜毛而永
慮蓄恨無窮忽矯身而飛去
玉書賦(以泥九百節皆說有神爲韻)(唐)吕鑄
上清中元聖立教存書示人以玉爲至精之寶喻道於
強名之真使其復歸於本近取諸身保長生於氣母通
不死於谷神妙哉靈訣虚皇之說清紫府之内瑕瑜不
藏洗丹田之中瓊瑶比潔蓬萊有壽配金石姑射有顔
如冰雪訝其與天地相終而莫知寒暑易節時所未喻
兹焉在列我是以紀庭廬之位論藏府之官得之於此
甚易求之於彼則難嘘吸可以自審性命於焉内觀專
氣致柔則順途而同轍適性任欲將背馳而走丸五氣
理於先後三關啓其戶牖精粹自成於渣滓寵辱不驚
於紛糾同美玉之韞匵我其善守以隨珠而彈雀爾於
何有以取諸其懷致於道孔皆目可通於兩耀神相應
於百骸乃知化自仙册形爲真宅傳此希言服之無斁
神明不見指象帝於虚無玄覽可尋捧斯文而探賾代
所貴人受益不然何道德並經於五千靈仙自古而累
百雖羽化之獨躋於國理而無睽用以修真則致虚抱
一移於砥行乃立節思齊故鍊質者慕凌厲飛騰於碧
落致身者以詩書禮樂爲丹梯俾克躬以服道乃潔巳
而如珪懸解上智之性指南下愚之迷客有仰黃庭之
秘錄空自歎於塵泥
求玄珠賦(以玄非智求珠以真得爲韻)(唐)白居易
至乎哉玄珠之爲物也淵淵緜緜不知其然存乎視聽
之表生乎天地之先亘古不改與道相全求之者刳其
心俾損之又損得之者反其性乃玄之又玄玄無音聽
之則希珠無體摶之甚微故以音而求者妄以體而得
者非倏爾去焉將窅冥而齊往忽乎來矣與罔象而同
歸是以聖人之求玄珠也捐明聖薄仁義索之唯艱失
之孔易將在乎以心忘心以智去智其難得也劇乎剖
巨蚌之胎其難求也甚乎伺驪龍之睡妙乎哉不皎不
昧至明至幽將致之於馴致豈求之於躁求性滑則遺
若合浦之徙去心虚潛至同夜室之暗投然則動爲道
樞靜爲心符至明不耀至真不渝察之無形謂有而非
有應之有信謂無而非無是以立喻將爲至寶強名謂
之玄珠名不徒爾喻必有以以不凝滯爲圓以不炫耀
爲美蓋外明者不如内明之義純白者不若虚白之旨
藏於身不藏於川在乎心不在乎水夫唯外其心頤其
神韜其光寶其真雖無脛而求之必臻若乃勞其智役
其神肆其忘徇其惑雖没齒而求之弗得則知真宗奥
秘妙本冥默珠者無形之形玄者無色之色亦何必遊
赤水之上造崑丘之側苟悟漆園之言可臻玄珠之極
求玄珠賦(以道德非智求珠以真爲韻)(唐)趙宇
玄者道之真宗珠者物之至寶南華醜去聖之昏惑因
立言以探討將依物以見真故假名以喻道豈不以精
理冥默妙體希微任玄覽而自契運無涯而返違共趣
於真所觀皆指齊驅於苟何適不非是以遺之者異跡
得之者同歸若乃軒轅之理蓋以心中正天下肥猶復
築特室靜端闈思營之而英華不泯懸之而日月齊輝
於是捐聰塞明離形去智兀然而心無所適漠然而體
無所寄在宥而同乎太和守靜而成乎簡易不自矜伐
而人受其賜斯則不違黃屋之間而得玄珠之義豈同
夫無脛而走有纇可收百金擬價徑寸無儔焉假物而
則是在身心而自修摶之不得何&KR0008;詬之能致視之不
見豈離婁而足求且夫珠以精真比道道以圓澈比珠
豈瓦礫之能雜固聖賢而不殊是以似之者將千里之
遠照懷之者如三光而莫逾况國家騰凌羲軒鬱映文
史重光累聖抱一而理自玄元而得之傳我皇而未巳
傳之謂何無爲是紀得之曷若徵賢選士契漆園之寓
言悟玄珠而有以況人能弘道道豈遠人體之則是任
之則淳獨遊於崑崙之側臨乎赤水之濱而在於彼獨
得其真夫珠之爲義豈只喻道亦以比德將求價而不
收同君子之否塞况其勞於翰墨握而爲則懷恩欲報
照乘斯德料明哲之深知冀投之而不忒
惚恍中有象賦(以形象無實全在精至爲韻)(唐)謝觀
惚不可視無臭無聲恍不可聽希夷杳冥於不可爲之
内有不可狀之形則可徇其惚恍於無是無非之間見
有若存若亡之象似菖蒲之秀聞之而不見其形同合
浦之珍知有而難期入掌且夫視之不見將謂虚聽之
不聞將謂無則虚無之内有罔象之珠及夫視之可見
以爲真聽之得聞以爲實則真實之外有強名之質故
執無而求者理則謬焉執有而求者理亦不然寄精於
從無之地韜光於入有之權其象也虚其體也玄謂皦
兮尚默謂虧兮復全其方不中於矩而規不中於圓自
索隱於心契可忘形於意筌靜以神觀黃帝得之於三
月反於目聽列子寤之於九年然後含兮如容浩兮如
海處混沌而不殆成胚渾而不宰先天地之始巳塊然
而生後天地之終尚澹然而在何者爲在何者爲生生
萬物兮吾象不顯成萬物兮吾象不呈謂之有兮無朕
謂之無兮有精故道我者非常道名我者非常名及夫
清有形而爲天濁有形而爲地列而爲九疇八卦播而
爲五形六位此皆非其象此乃象之器自可外廢其境
内存其至一喻老氏之言曷無爲之不致
鑿混沌賦(以清濁忽分物來傷已爲韻)(唐)薛逢
有物混成先天地生言乎地兮不濁謂乎天兮不清物
我俱亡莫究希夷之際玄黃未判因標混沌之名有南
海之帝曰儵北海之帝曰忽胥遇於兹一言相發伊人
以視聽食息滋養觀爾則耳目口鼻俱闕將欲擿爾聽
以寘音聲抉爾明以分日月疏爾準而通氣翕爾喙而
容齕厥議旣臧厥臂用攘揕顙春脰真隨手傷一之二
之日視之茫茫三之四之日聽之鏘鏘六日而穹鼻韛
息七日而巨口箕張於戲奸僞兹始回邪作矣中明役
神外物攻已一彼一此無終無巳痛乎道德喪而仁義
生亦由形兆分而混沌死嗜欲悲哀聲牽響來蘧然寐
覺劃爾形開日月星辰強配隂陽之數輪轅榬桷爭標
曲直之材徒觀夫執仁斤横義斵剖圭角析清濁投伊
礪乃之器入彼敦弓之樸勢騰凌聲瀺灂靜者地而動
者天融爲河而結爲嶽則知樸能成器器成樸分木能
生火火盛木焚蓋所爲聰明著而勝負交戰智勇昭而
是非糾紛夫如是又安得二氣凝而不流萬有來而不
拂吾欲寂唱和於聲響縵文章於黼黻然後棄爾見而
阻爾聞復歸於無物
夢游仙賦(有序)(唐)沈亞之
余昔夜夢寓游一方樂態甚適覺而作賦題之夢仙其
辭曰
杳漠漠兮昇絶垠雲轡九天兮越崇門星赩曉以澹白
瀾咽潾於錦礫石榴笑而織娥喜閽導余而就將止襲
烈蕙之芳風送麗音於遼耳目恣邁而多適吾超超其
樂此銀墉兮桂廂差瑶踏兮上玉堂卷紅幕兮發繡戶
中有人兮結清處語嫣延兮情綽撦命余廕於蘭之厦
迴穠顔以一顧矕嬌眸而融冶煙津兮玉盤火桂兮炮
鸞鼎娥司味和苦酸嬴吹旣調戛湘絃合吾飲食兮樂
吾後園乃稱詩曰白日低兮春塘滿紅華芳兮草芽短
菱結帶兮荇含絲設遨遊兮遵佳期又詩曰穠光醉兮
昏緜緜焉與久樂萬年春留連兮其未央吐芳意於荃
言忽發寤以無覩魂迷念兮情旣諒人生之皆夢孰云
夕非而晝是馳詠想之悠悠兮軸吾情於萬里
夢游仙庭賦(唐)王延齡
葛稚川見素抱朴傲世忘榮循潔白之道吸元和之精
泊乎意朕飄然體清於時秋風蕭蕭秋夕凜凜野猨垂
幕山童薦枕須臾之間乃安斯寢神倏爾而逾邁眇不
知其所届紛溶溶而上馳將若遊乎天外駕白鹿驂斑
麟飛翠蓋騰紅輪横絶南斗超凌北垠出崑墟以騁志
過滄溟而問津呵風伯叱雷父披天門謁天宇太一之
居兮金碧堂洞鬱密兮不見陽蕊珠履地雲屏匝廓色
剡剡其揚彩爛煜煜以成章旖旎旌節襂襹羽裳蒼龍
吹篪丹鳳爲舞洞轇轕乎東廂此其大較也若乃羣仙
之所盤薄珠庭之所雘濩㬅以玉堂映以朱閣靈怪潛
秘光華相錯隂陽不能授其寒暑造化不能生其美惡
及乎上真降命赤書爰作速陽侯而波靜走姮娥而月
落值江妃之倩練驚海童之閃爍其翱翔曠遠者嬉九
垓排三山紫煙生白雲閒偃蹇夭矯翩緜縹緲可見而
不可攀至夫靈草自然珍木不死餐霞嚥液乘鴻躡鯉
或隱山林或游城市斯實玄都之能事尤難測其云已
洪崖先生方晬其容頷其頤曰中州之士也爾來何遲
出秘訣約真期挹華池之水唱天關之詞既乃避席屏
氣拜命之辱精皦皛兮從空浮長覺悟兮還舊丘唯見
塵書滿屋皓月生樓涉化窮極無跡難求豈莊周夢爲
蝴蝶蝴蝶夢爲莊周歟意者天聰明神正直親其貞亮
之槩照以玄魁之極雙童兮何日再逢上清兮何時再
陟掩空館而愁卧撫長懷而歎息
夢遠游賦(有序)(唐)獨孤及
老氏稱吾所以大患者爲吾有身大哉聖人之知微乎
生者一氣之暫聚耳有天地之和自然之力以運其行
止節其夭壽非智力之所扶明矣而舉世矻矻莫不保
持形骸謂爲已有特執迷妄往而不返小者攘禮樂竊
忠信以賈譽大者盜天地之權至於忘身道德之衰皆
此物也予生於浮而長於妄汨没當世與羣動俱不智
不能逃形於聲名之韁鎖脫屣於冠冕之籠檻及其世
界顛倒萬物反覆始反照收視以觀身世然後知一生
之患假合真芻狗土梗熱燄聚沬而已則我之身與百
憂偕長況重險之中乎思欲沖三清出五濁乘陵虚極
與造物者爲伍莫有由矣嘗終夜夢飛昇太空若有以
名迹見誚者覺而自失乃爲賦以狀遠遊且旌吾聞道
之晚也其辭云
仰太素兮觀元精烟煴孰官司乎物初兮得流形爲人
太皥遺我八卦藏天地於文字黼而黻之爲聖爲智褒
衣之徒相與擊建鼓而揭日月兮奔孝慈而走仁義而
弊也古是而今非身賤而名貴驂驔馺遝兮道路屯雲
而奔波絢煥轇轕兮玉帛鐘鼓之駢羅霍&KR0008;鬱密兮心
懸天地而火馳蒼黃兮得未終也而失繼之百骸與日
月並馳五藏與哀樂交戰羲和未弭轡榮枯紛萬變何
生涯侘傺兮蹇吾降此中州馮世道以上下若涉水而
無津兮與吹萬同其波流況世緒坱圠兮如棼絲之相
繆見辰極之低昂兮知杞人之殷憂顧兔呀以蝕月兮
天地閉而雲愁鳳凰焚其故巢兮遶舊國以失儔埃壒
&KR0008;以上薄兮虞羅紛其四州吾始未知六合湫隘之若
此孰與吾兮遠遊豈無太清之路兮夫何漫漫而迢遰
望帝鄉而低徊兮微白雲與之皆逝澄予神於遥夜與
顥氣期乎無垠真境沕穆以傍感精誠薰然而來親歘
乘夢以奮飛摶至虚以上賓望見碧落天地如掌洞開
八門别有萬象亭亭物外乘化直上身世雙遺獨與道
往其往也汎兮若遊魚振鱗而泳清川冏兮若翔鴈得
順風而緣秋天忽不知予誰之身夫何爲者深入空界
七曜在下問予津於混茫兮蹇徜徉以延佇若有人兮
縹緲指人間以唁予曰鳳兮鳳兮何德之睽天固桎若
以禮義梏若以事機蓋支離其德而逃乎物累使逸翮
可得而籠樊兮孰云夫五色之自異天運地載剛柔生
焉千變萬化如環無端彼興廢與往復同大壑之波瀾
將令歸根明徵其源則吾與若皆幻也又奚睢盱於其
間幻未始有封物未始有疆成則虧進則傷無汨而和
無易而方山立其中央善汝行密汝藏道將自光吾在
大羅之上玄都之所乾坤爲家日月爲宇嘘吸元氣太
虚之下尚一乃心勿謂道阻遊乎無窮吾顧見汝奉真
誥以自省兮五情愁其增熱哀攀龍之無階兮思遇天
之曷月未知去下方幾萬億兮退將返遵吾歸轍循玉
虚以下降濟銀河以中歇馮東井以俯視識故國之城
闕千門萬戶遥如蟻穴百川綺分五嶽羅列覓舊山與
喬木纔依稀而明滅見伊川之大道鞠爲戎狄歴陽故
人半作魚龜曩之奔命於市朝者如紛紜飛馳讘讘蚩
蚩蹩&KR0887;蹁蹮肖翹陸離若蟣蝨之聚壞絮蜘蛛之乘游
絲吾乃今識羣動之變態兮莞然倚長空而笑之亦既
自得周覽未畢惕然形開萬象都失羣有儼以皆作百
慮繽其來歸乃夙昔之人寰如故時之喧卑向之俯仰
欣戚無非妄者然後知吾之生也與妄皆生邪氣乘之
萬緣合幷爲憂爲患爲虧爲盈彼君子兮碌碌自然以
爲覺猶飾妄以賈名安知聖人不以世界爲重狴生死
爲大夢視變化以品類亦猶神交之飛動與貴物以顧
身兮悟生浮而質陋以一氣之秒忽與萬化而紛糅自
視俄然寄形宇宙尚何能濡首於榮辱之境甘口於哀
樂之囿鷦鷯于飛載翩載翾君子至止棲息化元獨立
載樞怡神胚渾萬物轉薄吾真長存止水不波浮雲無
根與時盈虚委質乾坤倚伏相軋吉凶同源物各自爾
予欲無言優哉游哉聊以窮年
白日上昇賦(以人習道優玄空舉步爲韻)(唐)黃滔
天上神仙人間得焉青囊有術白日昇玄能拔跡之如
是非稟生之偶然明明而飛出寰區其誰不駭去去而
立臻霄漢成道奚先斯人也學至感通質離寒暑揮毫
而金簡初載端冕而玉皇有佇緜邈而龜臺鶴浦幾劫
勤求參差而羽駕霓裳一朝輕舉當其瑞景融融圓虛
碧穹有煙霞兮蓊鬱數處有鸞鳳兮盤旋半空競矚塵
眼誰原道風俄然乘軒后之龍朝辭水上忽爾控王喬
之鶴晝入雲中滅没孤飛飄颻莫駐數聲如觸於瓊珮
一片漸高於綵霧何門積學換俗骨以輕輕此日登真
躡瑶池而步步莫不極雲路逗天津崑丘入境閬苑尋
春瓊樹之煙花有主蕊珠之宫闕無塵翹首仰攀便接
蓬壺之士低眸俯視大驚朝市之人得非龍虎專修隂
陽久習早成金鼎之九轉迎嚥玉鑪之一粒則必夙居
丹壑冥契浮丘郤歸鼇背之三島遽别羊腸之九州不
然者安得從地面昇雲頭當紅塵之午景爲碧落之良
游較美古今列子之乘風固劣論功晝夜姮娥之奔月
非優懿夫羲轡亭亭烏光杲杲爰脫屣於方厚驟致身
於蒼昊蓋以硏鍊斯至囂煩克掃愚將蹈妙域以叩玄
關學取上昇之道
老子猶龍賦(宋)范仲淹
昔老氏以觀妙虚極棲真渾元握道樞而不測譬龍德
而彌尊孰可伺珠長存慈儉之寶全疑在沼不離清淨
之源宣尼之啓述嘉言發揮至聖謂此真宗之德若彼
時乘之性每去不祥之器劒化同歸常開衆妙之門魚
登比盛莫不遺情寵辱放志希夷振淳風而騰驤有便
樂上善而游泳無疑所謂性相近也故可則而象之知
雄守雌宛訝存身之際絶聖棄智潛疑勿用之時至哲
難偕元功莫極知止而過亢何有善行而在田可則彼
飛昇於天路此逍遥於聖域流沙西去曾無戰野之虞
紫氣東來寔有召雲之德豈不以神龍之舉也其變不
窮聖人之道也無幽不通一則致霖雨於天下一則宣
教化於區中背僞歸真豈逐葉公之好長生久視寧資
豢氏之功不然又安得深述杳冥盛稱達變忘機而沈
梭是擬著經而負圖可見宋纖比聖堪爲折角之流尹
喜依仁自得攀髯之便大道卷舒非龍何如言豹隱者
胡能比矣稱虎變者近可方諸我名躋四大之間五靈
斯會我道配二儀之際三友非疎故能作大匠之宗師
闡無爲之妙旨惟尊道而貴德自反古而復始比於或
躍之靈蕩蕩乎其聖如此
浮丘仙賦(有序)(宋)吳儆
黃山在新安郡治之西北百里而遥山之麓有廟祠浮
丘相傳黃帝嘗鍊丹於兹山故名浮丘黃帝時人事遠
不可考然浮丘之爲仙見於列仙傳及古今稱之者甚
著黃之爲山崛奇偉麗眎海内諸名山無媿又産丹砂
及諸神仙久眎之藥則浮丘之所嘗至若居之無疑番
陽洪公爲郡之明年作亭於雉堞之上以望黃山而榜
曰浮丘其客延陵吳某嘗從公其上裴回四顧慨然長
想竊謂浮丘之祠於兹山舊矣前乎此君是邦者爲堂
爲亭取郡故事以名者略盡獨浮丘之名留以遺公豈
偶然哉因爲之賦以代慶生之祝其辭曰
客有道岷峨下巫夾歴九疑登衡廬襄羊乎鴈蕩佁儗
乎觀罘求所謂安期羨門之屬而無得者將贏貲航海
指蓬萊方丈瀛洲之山而問津焉或謂大江之南淛河
之西有祕福地仙靈攸栖黃帝表號浮丘揭祠烏用遺
近而遐慕信耳而即誣客乃釋棹登舟物色輿圖朝發
軔乎渤澥夕弭節乎山隅乃攀荆榛陟堆埼臨絶壁俯
清溪穹石林立礨砢甗錡突若山峙錯若碁置銳者簪
植踞者虎眎飛瀑激流狂波跳沬横潰逆折&KR1565;瀑澎濞
其上則有青壁萬尋庨豁曾凌日彩朝爛彤霞暮蒸赩
靈砂之發竇赫溪流之變赬紛瓶汲而盎負粲血凝而
星沈其陽則有谾壑奧竇鬱律嬗娟中隱燭龍旁通虞
淵窪石坎流有泉滃然挹之玉潔探之湯温旱焦山而
不竭寒凝海而不冰以沐則髮澤而神悅以浴則愈瘍
而散隂却立而仰視則危峰挺石旅列青冥或敷若蓮
華或擎若鑪薰或儼若峩冠或端若矗屏或垂若倚蓋
或騫若抗旌或植若劒戟或肩若友朋或㫄附而不倚
或中立而不傾或頹若下隕或企若上騰或崇隆以極
壯或剛耿而孤撐或崔嵬巃嵸以傑出或刻削墆霓而
爭衡軒者輊者奇者偶者背者向者竦者蹲者銳者夷
者偃蹇而驕者奰屓而怒者嚴厲而勁正踞肆而盤礴
者叢出角立瓌詭奇崛惕心駭目羌莫得而紀名於時
凉風暮肅白露宵零空山無人天高月明若有雞犬金
石之音起於煙扉空翠之間雜以飄風流水之聲遥颺
歙卉若遠若邇乃經窈窕緣嶔崎披奥鬱達希夷曾宫
崛其特起臨蒼崖而敞庭鏤金璧以飾璫盤玉瑱以居
楹發倒茄之渥彩敷密藻之韶英右平緻碝左墄梯珉
豳紛流離耀日涵星乃有偓佺伯喬綠華赤斧山圖木
羽之倫旅進於東序青琴宓妃昌容連眉陽都雲英之
屬敘立於西榮其餘要眇都間靘麗連娟蜚襳拂羽垂
髾摩蘭的皪漚鬱騷殺削戍於前後左右者不可殫述
俄有冰姿瑩潔玉質清癯冠蟬冕佩瓊琚而出者旅東
之賓立西之侣酌沆瀣之英羞屑瓊之蕊傴僂俯伏以
次而進吹緱鳳之笙擊靈鼉之鼓歌雲瓶碧柰之詩奏
霓裳羽衣之舞鏗鍧悠揚摇翹容與蓋非俚耳之所得
聞而塵目之所嘗覩也客乃屛立竊歎問諸執事者曰
此浮丘仙也邪曰然曰昔相如稱列仙之儒居山澤間
形容甚癯者殆是乎曰不然天地以不息爲道至人以
利物爲德葆其貞以自固安其居以自適侶龍蛇與草
木瘠其形於山澤譬社櫟之不才徒增圍於累百若兹
仙者乘天地之正御六氣之辨積而為道德舒而爲文
章散而為利澤萃而爲功名三公之位不足以爲其貴
萬鍾之禄不足以爲其富上及有虞下及五伯不足以
爲其壽雖亭亭物表之姿皎皎霞外之質不受膏粱之
滋而爾民固已肥矣奚其癯客於是恍然自失再拜而
起迨明而疏之實八月九日也
御定歴代賦彙卷一百五
