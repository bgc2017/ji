欽定四庫全書
御定歷代賦彙補遺卷十六
花果
後瑞蓮賦(明)申時行
有韡者華婉如清揚菡萏為簪芙蓉為裳出五沃之上
腴兮苞九疑之奇芳繄中通而外直兮洵篤實而輝光
德可比於君子兮又奚遜夫國香羌託種於靈沼兮載
移根於長樂挺翠蓋之團團兮冒朱華之灼灼枝承蕤
以婀娜兮何揚翹之磊落揉珠菂以成葩兮煥重英之
出萼森濯穎於芝房兮儼敷榮於菌閣朝晞髮於扶桑
兮若葵赤之常傾夕弄影於望舒兮象桂輪之載盈峩
星冠於絳闕兮散霞標於赤城鳳羽矯其翩翻兮蜃樓
起而崢嶸恣意態之横出兮紛可炳於丹青彼新宫之
嶻嶪兮固神靈之所宅薰風扇其淳和兮甘雨滋其薌
澤卿雲助其爛漫兮膏露增其的皪夫惟孕粹而種祥
兮肆焜煌而舄奕乃其含芳桂掖流曄椒塗承恩輝於黼
幄兮分繡采於翟褕映畫堂之甲帳兮迎紫罽之金輿
燦榮光於華渚兮鬱佳氣於蓬壺宫伯忻忻而告瑞慈
顔穆穆其歡愉何司花之特巧殆坤元之出符天子乃
考祥圖披靈契徵素蓮於王母遡石蕖於炎帝或一房
而百子或一花而千歲兆多壽而多男允卜年而卜世
於是羣臣效三呼之祝薦萬歲之觴陳瓜瓞椒聊之什
詠竹苞松茂之章曰文子與文孫兮俾熾而昌曰聖母
及聖皇兮俾壽而康如重臺之積累共乾坤而久長臣
拜手而作頌庸昭示於無疆頌曰瞻彼璇宫臨紫極兮
仙籞神池滙靈澤兮煜煜竒葩産禁掖兮綠葉朱華苞
翠菂兮重英疊萼何赩赩兮地符山川帝申錫兮百世
本支兆蕃碩兮慈齡聖算齊箕翼兮小臣獻頌揚休德
兮福祿萬年子孫千億兮
黃蜀葵賦(唐)韓偓
色配中央心傾太陽布葉近臨於玉砌移根遠自於銅
梁萼綠華未遇楊羲冠簪駊騀杜蘭香喜逢張碩巾帔
飄揚銀漢之星機欲曙金臺之漏箭初長動人妖豔馥
鼻生香千里鵠雛濫得名於太液三秋菊蘂虚長價於
柴桑向日微困迎風欲翔周昉神疲吮筆而深慚思拙
江淹色沮擘牋而所恨才荒蝶翅堪憎蜂鬚可妒幾多
之金粉遭竊一點之檀心被汚何須逼視漢夫人之鴛
寢多羞不待含情晉天子之羊車自駐激電寒暄跳丸
烏兔得不淹留深勞顧慕懊恨張京兆唯將桂葉添眉
悵望齊東昏却把蓮花襯步騷人易老絶色多愁曷忍
在綺窗側畔唯當居繡戶前頭目斷猶駐魂消未收映
葉而似擎歌扇偎欄而若墮妝樓感荀粲之殷勤誓無
緘著怨謝鯤之強暴未近風流清旦鶯啼黃昏客散鶴
頸兮長引猿腸兮屢斷攀條立處林烏應笑於後栖欹
枕看時梁燕或聞於長歎已而已而唯有醉眠於叢畔
菊賦(明)俞允文
伊兹菊之貞麗挺庶類而擅奇含内美之醇精敷藻蒨
之清儀翠葉掩以䓲荿紫莖翕其褷䙰迎上春而解作
凌九陽而振蕤越流芳於秋坂託纖根於幽崖揉五色
而相宣鬱彪炳其陸離狎鳳子來毛姬繡分苔徑錦匝
煙區影亂蔥河之燭光搖兔苑之芝足使華林掩縟琪
樹韜姿晃雕霞之驚絶藹繁星以紛菲矧夫爽籟凝陰
涼飇送燠日短晷以向南雁違寒而度北露冷吳宫之
草波增漢皋之曲人有愁而必盡物無微而不肅天泬
寥兮彌高木蕭槭兮就剥彼晩榮於此時曾靡渝於兹
菊匪負霜而淪操每參露而逾馥值女几而蕃滋出甘
津於濬谷纂嘉名於流記閱上藥於丹籙若夫英穎考
槃仙徒邁俗或餐英以充虚或擷蕊以佩服或咀實以
引年或傳葩以代祝或咽液以療疴或沈醪以媚獨故
其為性也可以比德而延期其為芳也可以揚娥而表
淑粤有南國大台中朝元輔覽鳳圖以修文總虎賁而
勵武道無謝於佐殷日有臨於生甫玩玄月之改律又
朱明之徂暑欣年志之樂康省勛庸之豐偉而乃闢華
堂涉芳圃登上客召真侣烝蘭肴沃歡醑懿珍卉之能
靈叶令人而煜煒莫不散賞以娛衷仰希曩哲之遺軌
於是復有南園逸叟東海遐賓恭聆勝事緬想清塵慨
服義之既闊慙酬德之無因遂命圖於縑縞聊稱歌而
遣言歌曰金商戾兮被勁楚月華白兮蟋蟀入戶清氣
乘兮輕袿舉神恬愉兮美無度陽芳絢兮彌終古宜永
御兮壽黃耉願申頌兮承靈祜
菊花賦(明)張鳳翼
南吕南音晩西方白帝深金風凄遠塞玉露湛高林蘭
既摧而黯淡葮亦敗而蕭森楓有丹而盡瘁藕無碧而
不沈唯鬱鬱之朱嬴冒羣陰而特起對涼月以分華傲
嚴霜而縱蕊抽麗質於陂塘挺幽姿於峛崺迺有黃英
白萼紫莖青柯葳蕤馝馞雲布星羅或低枝而偃仰或
振蔕而婆娑或含晶而色媚或似醉而顔酡於是越女
燕姝宫妝乍理嬝娜臨叢薄言掇只伸素手兮纖纖落
芬葩兮蕊蕊横翠鈿兮高簪散芳馡兮未已若夫畫堂
别墅讌樂嘉賓玳筵羅列綵檻開陳嗅寒香兮引滿恣
懽賞兮陶真覽秋光兮&KR0870;擅豈凡卉兮能倫故雲母貞
矣墮於空大夫榮矣擬於竊海棠神仙也而讓其操芙
蕖君子也而遜其節然則爾固燕山桂子之同盟庾嶺
梅花之與列夫寧廣陵芍藥之堪儔興慶牡丹之可絜
是以朱孺因而得道葛洪借以通玄靈均餐而寄憤元
亮對而留連枕其花可以療目酌其釀可以消瘨維爾
精之妙用儗衆彙其誰先於戲魏紫姚黃牽蜂引蝶爾
獨離囂清秋曄曄蜀城之錦綸閣之薇人誇富貴爾獨
忘機玄都之桃隋堤之柳人競繁穠爾獨自守迺知趨
炎非志冷淡維馨素娥趁色青女宜形催無庸於羯鼓
護不假於金鈴誓陽九而不易歷百戰以亭亭爾真物
傑也哉蓋嘗論社殘亳柏方知麥秀之賢水老豐芑始
見黍離之愛物理人情存亡向背人以爾耽隠士之遺
吾喜爾抱忠臣之槩
鞠賦(有序)(明)徐渭
渭既賦牡丹滕子復申辭曰曩吾之庭牡丹春華菊英
秋發吾子抽精於彼而絶響於此毋亦如吾所謂避其
涼而趨其熱者乎渭曰有是哉子之善戲而狎也乃筆
不停綴詞不及展遂賦曰
誰乎誰乎芒芴曷常春至麗日秋臨抗霜彼亦何熱此
亦何涼惟付與之是聽非知計之可詳履子廣庭覩兹
烈芳繄名相之别數亦荄莖之異萌染不出於五色維
其變之莫量歷九秋而自如周數望而靡謝從顔色之
中乾永附蔕而不舍於時白帝司辰冽冽辛辛木葉下
而草萎霜露降而雁征乃自圃畦遷爾廣楹一則不足
百尚有贏羣而不黨矜而不爭槩望若結伴而違俗單
玩則各立而獨行乘金令而始拆秉土氣之正精雖雜
采之並敷惟彼黃之盛榮諒盈庭而冒錦亦剖符而鋈
金耀愈澤而不妖烈無吹而自馨方辭謝乎徑塗處規
埴而託身非瓦礫以為嘉存大朴之希聲彼主人兮誰
子懷高廓兮心貞秉珪璋之潔白樹文學之干旌則有
幽人處士墨卿逸史候節序之高朗知寒燠之迅駛弭
蓋於門肅隊而至或移觴而就筵賦篇章而未已爾則
不以物驚不以物喜挺危朵而愈勁舒正色而不媚匪
鉛華以事人多君子之枉戾豈無人而不芳亦胡庸以
采佩當夫青陽發生桃李盛花名園如霰上國如霞嚶
好鳥其載鳴將何物之不化胡爾類之自矜乃偃伏其
萌芽迨寒氣之始肅日馳騖乎南陸雲慘澹而無光野
何萌而不縮爾乃自耀其孤標眇賤同而貴獨謂所性
之若斯兮或未必其盡然夜不可以為夙兮晨不可以
為昏苟榮悴之有時奚爾類之能專將推之而不後抑
挽之而不前彼蒼厚爾以遲莫又何辭乎末年紛後先
亦何心兮避桃李之盛時抗素秋而挺茂兮終焉保其
不衰至乃微霜襲宇驚飇振帷萼紺紫而不起葉比次
而下垂闃閒宇兮無人怳星月之懸輝則有似乎貞女
永絶乎夫君放臣懷國而酸悲尹子履霜於中野蘇武
嚙雪於沙陲在顛沛而愈厲至九死其靡違外容色之
彫傷實中心之永矢嗟主人之懷抱美材質之修嫮逾
盛年而云邁稍凌夷乎末路苟蒼蒼之爾私兮又何病
於遲莫日中昃而彌烈兮金粹精於融鑄直守貞而罔
渝於兹英其何負余假托以抒忱兮信毋必而毋固
聚八仙賦(有序)(明)謝肇淛
齋中有卉色若茉麗一簇八花環列内向土人謂之聚
八仙云郎仁寶楊用修皆所稱未見者異而賦之
靈芝罕根神瀵無源胡一莖之弱卉乃羣仙之聚焉爾
其翠柎綠蕤勁柯柔荑綢繆荏苒蔥蒨離披挺繁英之
莫莫晻重幄而萋萋露華天氣娥影華池雲生朱樹風
颺璚枝恍三島之瑤闕洵上真之所棲若乃玉質冰膚
雪衣鶴羽綽約聯翩招邀伴侣金格青童藐姑處女躡
景步虚或三或五厭洞天以巢居辭淮南而木處於是
竒香泛空道姿曜日俯灌靈根仰吸玉液乘風搖曳不
啻太一之蓮並坐歡猥何異商山之橘稽諸往古諏之
殊域信神農之所未嘗亦戎王之所靡植廣陵之瓊花
遜其佳名甘泉之玉樹慙而寡色固宜稱場圃之殊珍
夐亭亭而獨立
桃賦(宋)吳淑
果實多品惟桃可佳夭夭其色灼灼其華或成仙而益
壽或制鬼而祛邪或美后妃之德或報瓊瑤之華驚蟄
應氣而斯盛農人為候而無差陟雲臺而臨崖布綺遊
武陵而夾岸舒霞妒媢常聞於武女愛惡潛移於子瑕
至若綏山刻木神荼索葦犯上既戒於文矦雪賤復聞
於夫子神女嘗食於二郎齊相亦殺乎三士崑崙以霜
實稱奇磅磄以寒英表異旄榹異狀而同名侯白殊味
而俱美别有綺葉金城之號紫文緗核之名雖云六果
之下誠為五木之精高丘餐膠而輕舉師門食葩而道
成復有棓羿之事畏漢之情玄冬霜林之茂朱夏豆實
之英至於漢皇方朔潛偷僵李傷嗟於見累土偶哀憐
於載浮樊氏競術於靈變蔡誕託詐於仙遊亦有種列
三名實盈十斛太清漬花而療疾抱朴服膠而絶穀或
呪之而頮面或出之而剖腹豈若饗碧實於西遊標嘉
名於仙籙
櫻桃賦梁宣帝
惟櫻桃之為樹先百果而為榮既離離而春就乍苒苒
而冬迎異羣龍之无首殊大器之晩成鳥纔食而便墮
雨薄灑而皆零未覩紅顔之實空有薦廟之名等橘柚
於簷戶匹諸薦乎中庭異梧桐之棲鳳愧綠竹之恒貞
豈復論其美惡且聳幹乎前櫺葉繁抽而掩日枝長弱
而風生且得蔽乎羲赫實當暑之淒清
枇杷賦(明)薛憲章
皇有嘉植貽於富媪剛勁外挺堅貞内抱實玉顆兮彈
丸葉金刀兮剛卯爾其舒華耀日擢穎凌霜褫素縞披
黃裳剖雉膏截鵝肪薦彫俎侑玉觴摶瑞露咀瓊漿陋
道傍之苦李失召南之甘棠故夫千百綴枝十五並蔕
滎滎水蒼纍纍火齊獸有王孫兮朵頤而諦窺鳥有公
子兮駭目而增逝酢失綠橙甘分丹茘皎齒咀兮犀欲
動纖手剥兮蟬自蛻若夫淵材抱恨子京獨歎冰水晶
熒兮溶煖蔗霜璀錯兮流寒珊瑚木難兮槎牙而麗網
夜光明月兮鑿落而走盤既乃移根上林投種下土琅
玕周廬翡翠當戶列亞夫之棨戟植寄奴之葆羽巴橘
寧論卭蒟奚取沾雨露以濡沃凌霜雪而徑度若夫牡
丹朝酣海棠夜睡卿雲旖旎以零亂緋霞紛紜而翦製
倏忽殞穫須臾淪替借兒女之戲玩發壯夫之深喟豈
若游龍夭矯修蛇詰屈四時不彫凛貞松之操一朝而
盡笑柔桑之菀匪光榮曷歇而德焉二三蓋深固難遷
而志則專一樛枝婆娑聳幹兀律謝春紅之灼灼含晩
翠之鬱鬱者歟
茘支賦(明)林古度
吾閩佳果有茘支焉歷代稱美百莫能先産既炎土生
復炎天為樹嘉蔭為花細妍及其成實外赤中鮮纍纍
若若紅香滿前其品果貴其質可憐衆彼名號後人強
鐫雜沓瑣屑茘不必然茘之為物别有自全勿翦勿伐
匪原匪田厥根厥本亦風亦烟不知唐室取媚㛹娟致
勞驛騎反以為愆非茘之過由人所牽君子終諒不倚
不偏既充甘食亦奉華筵一切種類畢莫能賢雖足珍
兮未敢自專世所尚兮桃棗成仙爾表爾裏色味相兼
粤酸蜀澀鼎足殊懸三都見侈萬古難捐漢王唐張兩
賦爭傳予曷能贊億萬斯年
茘支賦(明)蔣德璟
若夫金㯶栗玉虎斑龍牙麝囊椰種黑葉綠紗蚶殼朱
柹星毬雞肝霞墩松蕾金線冰團牛心鵲卵淨瓶蜜九
夫固亞僕乎瀘粤然猶閩囿之下丹也往者忠惠之書
譴於方氏橋二百而為讖竟淪淹於鐸里維鐸及奕誕
降嘉蕤延夀是孳祥井是汍移紫度緋法藍心恥流觀
夫伏熸秋回百茘垂瀸黛葆扈雲彤實射暹夜星晝燭
圓蓋方陣譬若火烽其木不爐又若琅玕萬斛鳳丸離
離芸風氣聞千步又若洛媛含辭未吐寒泉三尺渫浴
天芳又若合德初出蘭湯廣上圓下皓肪中没又若宜
主柔温無骨霧綃半劈醴津斯皬龍漿斯落又若吉雲
露珠一勺昶膜醴英又若水晶&KR2510;核焦封又若丁香應
啜灰滅又若甜雪留芬射越弛服墜裾又若茵墀流汁
入渠故其冬青春榮之性絳襦玉膚之狀駁犖辬豔之
妝蠲渴補髓之湩亮羣族之所伏嗟難得而覼况是以
釵頭盛鬋雙髻奉襡玉娘鄣袂將軍&KR1497;鐲服其實者挹
膏潄瓤為茘羨偓昔扶茘之宫積草之池金明搖風十
不一易若乃洛陽置於嶺南長安盡於巴蜀法部初哇
明駝暗䎘撫酸苞而虚憐悵珠靨之已秃悝嬌環之解
笑固以瑊玏為結綠忠惠之書&KR1721;二産汰閩江之&KR0008;馤
未若兹種羃䍥乎三十二之外重曰震氣五滋狎獵的
纚生代巧兮荅遝蚌胎誰其冠者繄延壽兮元鼎風堠
宣和航瓦珍非質兮皇罕連賨願登上林比禹橘兮
栗賦(陳)陸瓊
四時逸盛百果元芳綠梅春馥紅桃夏香何羣品之浮
脆惟此質之久長外刺同夫拱棘内潔甚於冰霜伏南
安而來清列御宿而懸房薦羞則椇榛並列加籩則菱
芡同行金盤兮麗色玉俎兮鮮光周人以之戰懼大官
稱於柏梁
橘賦(宋)吳淑
伊盧橘之夏熟淪璿星之粹精茂彼江浦繁兹洞庭揚
州之貢蜀郡之英既踰淮而為枳亦渡江而作橙忠臣
之心既申於楚相純孝之感更見於王靈香皮赤實綠
葉素榮交甫贈之而著美陸績懷之而顯名若夫雕飾
是資芬芳足貴吳王納貢單于荷賜交趾既為置守南
越亦云有稅闞澤抗表以除籍楊由占風於受饋庾亮
之貢已稱於同柢僧辯所陳更驚於共蔕别有箕山曉
色羅浮晩香用之給客舉以名堂江陵致富比之於千
戶莊周著論譬之於百王虞愿不取而道顯桓儼繫樹
而名揚亦有裂牙酸酢撫手華飾晏子侍坐而不剖嚴
遵當賜而靡食代苦桃而已誤夢黃衣而更失若夫違
江洲之暖氣處玄朔之寒色彼南土之不遷諒難成於
甘實斯固百越所厭飫而堯舜不常食也
哀木奴賦(明)吳信
嗟木奴之有生實后皇之佳裔世受命於南國萃山川
之靈異族蕃昌而奕葉本深固而難徙緜厚蔭之不拔
爛文章之有子歲貢膺所司之采擢登用得聖君之啓
齒功侔舊勲之梅貴勝同年之李陪宴羣臣動寮采之
憐食邑千戶與封矦之擬其精色内白有屈子之頌稱
剖膚為用在神農之㕮咀及其托迹洞庭攝生甪里甘
和光而同塵能屈身而養士顧予生之無能素志拙於
經紀慨藝業之弗腆實賴奴而生理蒼頭莫若便了難
比日愛敬踰外賓時保養如内穉病則砭之以鍼渴則
飲之以水積累年調護之勤為百歲悠長之倚胡彼蒼
之不憗遺乃酷降兹之陰沴雲層埋於白日雪丈積於
厚地風勢驕而凛冽土脈塞而扎厲俾奴寒不能禁凍
不可避始僵體而裂膚漸垂頭而喪氣徒扶植之再三
枉救治之百至禍横連於赤族澤竟斬於斯世種類無
遺大小俱斃人觸目而斷腸家疚心而酸鼻饑曷仰食
寒何從衣匪惟痛惻其無辜抑又渴思其風味乃歌楚
些以招曰天道茫昧其難知兮世澤靡常信可疑兮春
而祈寒候弗時兮生而肅殺令逆施兮弗義者亡理則
宜兮奴德而義咎何罹兮吁嗟木奴情可悲兮
木槿賦(晉)傅咸
覽中唐之奇樹禀沖粹之至精應青春而敷蘖逮朱夏
而誕英布夭夭之纖枝發灼灼之殊榮紅葩紫蔕翠葉
素莖含暉吐曜爛若列星朝陽照灼以舒暉逸藻采粲
而光明罄天壤而莫儷何菱花之足營
瓜賦(晉)張載
羊骹虎掌桂枝蜜筩或玄表丹裏呈素含紅豐膚外偉
綠瓤内釀甘柤夏熟丹柰含芳朱李零於桂浦蒲萄潰
於椒牀雖兹肴之孤起莫斯瓜之允臧超椰子於南海
越橘柚於衡陽若乃㯽榔椰實龍眼茘枝徒以希珍難
致為奇論實比德孰大於斯
逸句(附)
朱實賦(晉)潘岳
煥若隋珠皎如列星
木槿賦(晉)夏侯湛
咨神樹之修異實積陽之純精蜿潛根以誕節據川壤
以擢莖皎日升而朝華玄景逝而夕零逮明晨而繁沸
若靜夜之衆星長莖攢起柔條列布濯靈柯於時雨滋
逸采於豐露灼煌煌以煒煒獨崇朝而達暮於是茂樹
蒼蒼纖枝翩翩潛光玉朗綠葉翠鮮
木槿賦(晉)盧諶
覽庭隅之嘉木羨朝華之可玩俯浸潤於泉壤仰晞影
於雲漢
百合賦(唐)王勔
荷春光之餘煦托陽山之峻趾比蓂莢之能連引芝芳
而自擬爾其布葉相從潛根必重示不孤於日用欣有
叶於時雍嗤五葉之非偶陋三花之未濃亦藐兮不可
長辰兮不可逢恐鶗鴂吟兮衆芳晩幸左右之先容
鳥獸
振鷺賦(唐)李德裕
有羣飛之振鷺顧儔匹而弄音始遵渚而亂下若濤起
於清潯俄矯翼以歸來疑霰集於平林散雪彩於江烟
皎霜容於寒日映楓葉而暫見入蘆花而還失
舞鶴賦(明)姚綬
鶴傞傞而解舞匪委翅於凡禽俯坎水而引吭仰雲霄
以馳心宜翩翻而躡武肯啁啾以諧音詫山香於玄覽
狎霓裳以幽尋雜干羽其無貳超羣鷺為既多玄裳逼
乎墨卿縞衣亂夫鉛華世乏人以抗衡時有娥而曷姱
徐招搖於倒景遄奮迅於朝霞宛轉而凌峰牽連而繞
池抑為媒以求類故乘軒而久羈羌昂藏於舉動昧今
昨之崇卑幸無塵以沾汚嗟有羣而仳離於是壽擬千
禩變皆七年性度豫地胎靈孕天高足棲渚渥頂臨泉
神乘火精夢越蓬山既而歸立華表不闖城郭人民已
非感嘅荒落冀翺翔於太虚窺朕兆於冲漠色泥水而
生點氣秋金而畏灼憶孤嶼之梅卉睇巢居之草閣喜
鴻鶱之忽下惋鸞停之未躍掩冉低徊激烈頽摧瞻之
若歇少焉若飛向人僮僮戀主依依平蔡功成浴沂詠
歸行行踽踽朝朝暮暮名號登仙光華載路青黃滅采
洪纖逸步退將駿奔進留餘趣赤壁顧笑青田忘形俾
無後言式借先聲方來倏去既縱復横斷終希續疎且
致密紛紜之間冺兹文質周折其旋弗遺纖悉將尋途
而奚慕欲舍此而焉之勢凌競而憩息情歙歘以矜持
爰致垂世之古賦亦或起宇之遐思於是時也走生仲
達巾幗蒙恥受規老耼殆辱知止養六月而復升鳴三
年而終擬信其然而然乎展命爾而爾耳孰騎謁於帝
鄉記脩詞於仙里
籠鶴賦(有序)(明)程誥
永寧介戎瀘之間蓋古藺州也其地險隘民夷雜居俗
陋肆悍嘉靖中泭溪子久稽斯土衛廨舍旁有孤鶴被
縶於籠者見人輒伸頸長鳴若將欲翀舉者予心悲焉
竊感夫子居夷之義作籠鶴賦以自廣云
余竊悲夫胎化之偉禽兮挺明迥之令姿稟陽剛之健
質兮被霜雪之羽儀戴崇華之凝丹兮挾襳褷之緣緇
年七九而形變兮時十二而聲依性爽朗而内潔兮才
逸贍以自資故其含精獨立跡與道并洪髀修趾毛豐
肉輕行依芳嶼飛薄太清後塵擅其舞警露揚其音雖
托名於禽鳥抱超曠之異心等遐齡於龜鹿恥為羣於
家禽嗟命數之窮阨每拊膺而弗禁掩雲羅之一目俯
籠檻以迨今且其委身順物遠害任智馴養閒暇棲跱
簡易動無惰容靜無怠意何兹禽之野性能安然之逮
繫爾乃境遺寥闃日蹙喧卑長鳴如訴喪侣疇依思茂
林之蓊薈罹寒暑之載移子離鄉以逆旅臣去國而居
夷彼明賢之坎壈亦寄詠於式微矧羽族之宗長容永
久而拘縻望海天之恢廓悵九皋之願違枉軒車之每
載匪予心之攸宜豈神容之可珍荷君子之明德雖垂
盼於區區孰若曩時之自適顧昂然之介標與雞鶩而
競食感在陰之鳴和哀母子之離隔念赤霄之脩阻奚
寵辱之足驚嘆羈孤以失所苟默默以喪生循庭除以
頓距睇天步而寄聲羨嵩緱之喬嶽徒嚮慕而效誠類
池魚之圉圉想海逝而游行若迺金氣已肅海燕告歸
風蕭蕭以淒緊月澄廓而流輝引圓吭以清唳鼓垂翅
而安施幽士見之而感泣羇人聞之而增悲審生生之
理足媿稻粱之秋肥恨識微之不先致負累於今日忖
蹁躚之薄軀無懷寶而外飾何天壤之懸絶情惝怳而
屢失窺池籞以散矚怨影獨而神遼結曠懷於絶徼冀
一舉而風飄儻隆恩於垂被啓鎖鑰而見超逮四翎之
罔鎩矯雲際而遊遨序文鵷而接翅媲冥鴻之莫招謝
時人而迺去適玄圃以逍遙
放部鶴賦(明)沈朝煥
繄萬品之陶蒸矯惟鶴其高標易循占於和陰詩矢諫
於鳴皋踐嵩嶽以散幽孕青田而玄唳為君子之化身
作仙人之騏驥頂銜丹其孤承翼霍雪而雙墜窮野馬
以廣運干羊角而上至爾乃介性少疑厲響昂步舉惟
前軒趾不後顧中瀏睨於罻罿望靨合於掩簿隨俗宛
轉爰立府亭照影月白引吭煙青睹僚序而扇起聞朝
鐸而應聲立必倚廡出不踰楹指規翔而自&KR0034;舞影節
而未停或其階樹僑棲門卒仰給安無一枝食必數粒
拾腥餘而委薦頫汚瀆而引吸觸&KR0008;鼯而若驚與雞鶩
而同適雖假榮於致養徒違漠於見羈離崑閬之浮曠
習塵壒之喧卑樊中之神不王而人間之跡非宜於是
韜精火德結氣金商塌羽儀而噍殺叫清露而彷徨既
躑躅於龍躍復偃蹇於鳳蹌曳彫尾而自憐延脩頸而
訴臆儻乞哀於主人願放逐而未得寧驂王孫而嵩舉
兮豈慕高衞芾而朱軒抑偶處子於遼沙兮焉能舞吳
市而炫煜於衆觀指洪姱於煙際委鮮潔於雲端守公
庭而乍紲終遐舉而孤翰願賓鵬而侣鵰每嗤鴛而搤
鵩誇羞鳥而奮距度繁姿而游躅工吐納於玄皋守千
齡而未化抱清迥於蓬壺又何羨乎戟戺之間華屋之
下
放鶬賦(有序)(明)王廷相
鶬鶴類也海人以械致之鎩其羽而貨於市予求而畜
之毛翮更生放之中野一旦秋風灑天翩然而翔童子
報曰鶬逝矣乃作放鶬賦其辭曰
嗟大化之絪緼兮氣平施而普生何爾性之閒遠兮超
羣物而搆精衣玄縿以貞朴兮頂丹砂而炳文擅羽族
之清麗兮豈鶖鶦之可羣排泬㵳以孤高兮匪塵界之
所制凌倒景於無極兮偕羽人而謁帝彼守靜其德之
介兮恒遠害而知幾中無欲而類仁兮曰沆瀣而是希
比夫山澤之逸癯兮祈鳳鳥以為臣陋鷃雀之搶榆兮
競高下於荆榛固偉志於超軼兮天命邈其難辯偶防
檢之不周兮遂拘攣而罹患衆矜巧而加鳬兮孰懷舊
而悲鵑免割烹於珍食兮幸眇軀之猶全分委命於泥
塗兮抱煩冤而自傷將偃蹇以待盡兮魂趯趯之如狂
彼哲人之中口兮遭青蠅之遠斥望帝閽而不見兮衷
信美而孰測雖小大之殊分兮均逆悰而幽辱古有悲
於陸沈兮執靈蔡而焉卜何君子之好德兮乃私心而
憐之挹斗水以澤鮒兮捨金錢而贖龜藉清泠以照影
兮拂景風而載嘘新翼修而日華兮時翾翩而思舒蒙
釋汝於中野兮聞同聲而引領激風飇以迅縱兮歷九
萬於俄頃黃鶴遘而延佇兮弔曩迷之不淑故雌尤夫
煢獨兮衆雛悦其來復世淫泆而好戕兮鵬勸來者之
不可誤爰居就陳詞兮願無忘夫窘步向趦趄以歔欷
兮孰與脱羈而自如寧餐若木之華兮何復涉志於江
魚排蒼梧為南巢兮掠崑崙為西戶朝矯翰於桑丘兮
夕啄瑤英於玄圃俯瀛波之浩淼兮依鄧林而税駕申
志意而返素兮幸樊籠之永謝羣靈翼以為侶兮蘄禍
殆之靡及苟脱夫斯人之嫉妒兮又何悵乎遠集昔奮
飛之無由兮敢逆望乎今路兹扶搖以天遊兮彼弋人
之奚慕驥病棄而思秣兮雀傷丸而委沙匪仁人之提
攜兮焉正命而流華亂曰將怡生為道真兮將淟涊以
求同將栖縻以求世兮將逍遙而御風彼至人之形休
兮恒寂昧以為宗動不括曰至神兮靜而勝曰大通一
趣向之乖刺兮倏悔吝其相蒙偕彼鶬之獲逝兮庶優
哉以永終
感雙雁賦(有序)(明)石珤
已未歲或餽予雙雁育於庭中問其從來曰弋人獲之
也雖復窮蹙雅有高志蕭然獨立若賢士君子罹困侮
遭播越而耿介絶俗固將終身也予既悲之而惜其未
能即去迺作感雙雁賦
何日月之徂邁兮草若木其易黃慨雙雁之翩翩兮去
霜雪而南征彼弋人之慕之兮乘冥飛之未颺吾徒違
其日遠兮中道失而悲鳴昔南發於衡湘兮北又逾乎
翰海既隨陽以定居兮又銜蘆以伺殆行有伍而進有
律兮豈智周之不逮乃為罻羅之所收兮命或懸於葅
醢噫嘻悲哉物莫不有時兮時不可再來一失其幾兮
何人不哀方得意而遠適兮恒一舉而千里傳海上之
遺書兮歷烏孫之故壘明妃去而張弦兮文姬歸而按
拍感中夜之哀吟兮寫萬里之明月豈不居危而思安
兮悲羽翮之既傷相眄顧於中庭兮獨徙倚而徬徨棲
不於茭蒲兮失風雲以為翔忽流影之感予兮聲激烈
而慘惶孤臣失志而惝恍兮貞女聞之而淚零維國遠
而交疏兮苟衷誠其未明昔仲宣之去都兮踰荆江以
淹滯陵失援而喪身兮亦胡為乎國士梏南冠之鍾儀
兮縶越吟之莊舄相賢哲之不免兮固流離其焉悔吾
獨怪夫童子之無知兮恒蹴踏而呼之貿貿焉其欲來
兮顧雞鳬而去之念天秩其能序兮内行純其有别富
與貴其莫淫兮豈威武之可懾余獨好此高志兮薦芳
泉而具粒相徜徉以容與兮知謝也之可食羌欲舉而
低迴兮臨干磐而欲放羽被鎩而未齊兮愛莫能其助
長鶴既鳴於九皋兮白鷴翩其遠歸有鸚鵡之能言兮
亦振迅而西飛惟昔先生之觀化兮順物性而明人倫
不使山者居澤兮不使水者居中原誠物情之各適兮
亦何必豢虎豹而羈麒麟古道遠而不可見兮吾與汝
其焉往罹憂患之孔多兮世紛穢而鞅掌無沗爾所生
兮吾苟得其養指歲晏以為期兮雖困鬱其奚喪亂曰
吁嗟雁兮其德一兮其進有列不輕配兮是宜用之為
儀大夫執兮雖則困窮心如結兮彼人而禽胡可說兮
錦雞賦(明)李日華
何珍羽之絢煜負冠距而文章既雲杼之妙組亦雪屋
之奇翔載離邃谷來薦華堂擷珠穟以晨粒戛玉柯而
春颺匪家禽之果厭伊靈産之特異縟采閒心瓌姿遠
意時鳴時止恥詼宋公之談不矜不伐默消紀生之氣
爾其脩尾縷金豐臆吐綬苔印眠趺花藏轉脰偎玉案
而窺縹囊信藻林之清侑
鷂雀賦(有序)(明)謝肇淛
余自吳興徙治博州暇中讀子建鷂雀賦悲其意而戲
效之博州治鄄鄄故子建采邑云
翩翩黃雀來自海南文采未備氄翅㲯毿跳擲蓬艾飲
啄不貪卒與鷂遇便欲相甘雀言雀微毛稀骨小竊念
大造暫寄林沼陋體腥臊不堪一飽君如見搏徒汚牙
爪鷂得雀言昂頭瞪視何物麽䯢直不解事度江無食
困頓幾死蛇鼠藏蟄思齧乾胏爾當吾前寧復舍爾雀
得鷂言憂愁局蹐自恨卑微不生六翮仰天呼謈毛如
蝟磔君無取我恐防繳弋鷂得雀言意殊不移距如倒
戟觜如交鈹而不服死焉用言為矯首喚鶻助吾取之
雀得鷂言大啼恐怖時無鳳皇誰堪告訴不見玄豹南
山隠霧入林不深自遭殘蠧鷂乃擘翅紛拏決鬭雀急
自投毛鎩皮皺大喚不止聲若嬰幼行人聞之莫不往
救鷂乃高飛雀亦東徙梁父之陽漳河之涘搆葦卑棲
呼妻喚子幸逃膏俎苟活忍恥痛念驚魂前哭後笑羣
鳥聞之皆來相弔皇天降鑒日月迴照自今以往勿復
遇鷂
絛鷹賦(明)田藝蘅
若夫散質瑤星縚形綵架斂羽翼而多傷望雲霄而長
謝惟神俊之英禽奚飲啄於人下方其鍾山乍出火德
初颺既學習於朱夏復祭鳥於金方眸電掣而睥睨翅
風勁而翺翔喙如屈鐵爪似鈎鋩截鳶鷲於層漢攫狐
兔於崇岡毛血灑而矯恣飛走震而潛藏豈燕雀之能
伍又何有於鷫鷞及其誤入虞羅重膺鞲索勵此悲鳴
戢兹猛翮辭鵰鶚於青雲狎鸚鵡於繡閣弔孤影而自
憐束雄心而誰惜嘶朗月於清秋盼白日於碧落平楚
斷思叢林絶跡逝隼牽魂啼鵑奪魄怨鴟蹲於寒繩恥
猿立於虚格雖依人而鶴馴時懷侣而雀躍至如爰命
司寇頒爽鳩之名惟師尚父著鷹揚之聲搏鵬聞賞於
楚澤逐獸著美於廣成使韓盧而却步豈齊鶻之敢爭
縱斯伏役羈則徒生媿肌豐而神損空晝調而夜擎徒
娛細玩孰察深情郊原遠别絲柱久縈若能解絛而振
羽當齊鴻鵠於雲程
忠烏賦(有序)(元)楊維禎
錯號智囊而不能保其軀何也錯之智豈不知口語多
怨耶錯患諸侯王彊大不可制即賈誼之憂於帝者故
請削地以尊天子安宗廟所謂萬世利也是也七國反
以誅錯為名帝乂信讒於袁盎故錯斬東市世不悲其
智而哀其忠良史如太史公猶以變古亂常取亡其軀
病錯也烏乎錯志不白矣故予為錯賦忠烏烏名鬼雀
以其鳴告凶咎也異乎飛駁之烏專媚人以喜兆而驕
人於覆亡者予以錯比烏而盎為駁耳其辭曰
瞻高堂之巍巍兮官執法之大夫柏蒼蒼其正色兮惟
烏鳥乎是居嗟爾烏乎孰辨雌與雄豈直反哺兮亦曰
告凶哺名爾孝兮凶稱是忠胡主人之弗詧兮昧休咎
之明徵反傷以作忠兮嫉忠以為病彎射日之勁弓兮
殪吾靈曰鬼烏杜忠告之利噣來搖尾乎畢逋豈不知
口語之招尤兮寧弋死而不悔也抑哺母以將雛兮寕
鬼烏之鬼餒也彼飛駁之附人兮異吾性之峭貞紛屬
耳其楂楂兮不啻朝陽之鳳鳴烏既忠斃兮駁亦以佞
屠嗟烈士之殉忠兮固異乎怵迫之小夫
後相思鳥賦(有序)(明)葉憲祖
鳥名相思以其從一而必歸也兒子華滋試之果然已
並縱之遂飄然長逝矣余聞之更快沈曰倪吏部慫惥
入賦中作後賦
澤雉畜乎樊中訖未神王矧兹情種曷勝摧喪去復回
兮亦既勞止居者望兮亦既號止捨彼寥廓來就羈囚
覩兹微鳥恩誼何稠是非忍人胡寧汝留維我小子類
有心者抉彼樊籠並為縱舍縱囚若唐宗之庭開網若
商王之野任所如於廣莫之鄉恣和鳴於叢薄之下悲
哉人生既嶮以巇每當盛年寡合多離閨人凝愁乎關
塞征夫絶念乎扊扅覓徐郎之照兮入侯門而忸怩裁
蘇氏之錦兮悵遠道之逶迤歷間關而偶遇蓋不可乎
庶幾此千古之長恨鍾情者攬筆而歔欷孰與斯鳥之
得所接翼而聯飛余不得重招斯鳥而告之將介鳩氏
以致詞爾其就閒而避患審處而察機偕爾族類娛爾
唱隨無復為人所得而徒寄爾之相思哉
百雀賦(明)程㳙
感瑤光之篤散降崑崙之崇丘集堂宇之寧止適藩籬
之隠幽擢翲翲之素質鼓翼翼之殊尤奮緇黃之翅勁
挺參差之尾脩至夫三五聯飜百十成羣俯啄黃壤仰
棲茂林翔則依風止則連雲雖薄肌而淺色雅兆戩而
占芬作鳳凰之儔匹曾鶯燕之紛紜審錫爵之為祥習
銜環之令聞及至朱明竣令東南長風六月一息鯤化
無窮大火西景商飇彌空宅身逝者胥蛤以終何變幻
之無極信條支之號隆習西羌之侈獻標大家之文雄
爾乃功滿凌煙壤翦林桐大夫滋掖列侯就封受上寵
於邯鄲登三事於弘農加子墨為客卿主圖書奎壁之
東
翰音賦(明)舒芬
一雛之微仁體以宬一卵之尸地濁天清維若雞者積
陽所營古亦有言火德之精匪神變化如龍之靈匪兆
文明如鳳之禎爰備五德亶拔衆生凡物以色名也雞
則葳蕤䙰褷黝皇犂騂龐乎匪若鴉之烏鷺之白鵁之
青翡之翠可以一色而名凡物累於形也雞則羽以種
異趾以增歲窅乎無若龜之毛兔之角蛇之足蟹之腸
而不可以累乎其形凡物多為風氣之所攖也雞則小
僆大鶤雌伏雄鳴究於鬼方等於帝京裕乎匪若雁之
南燕之北鴝鵒之濟杜鵑之洛非其地之風氣而不敢
攖凡物多惟天時之迎也雞則晨焉斯職而不知風雨
之晦冥跪焉自食而不知霜雪之嚴凝順乎匪若鶯之
於春蟬之於秋反舌之於夏鶡鴠之於冬固惟天時之
是迎斯羲文列之於象卦而甘石著之於星經若夫列
職禮官呼旦釐成清韻遠響咸叶韶韺穿揚乎闕陛飛
越乎宫屛警吾君之安寢勞同夜之忡怔抑蒼蠅之營
營豈飛蟲之薨薨載聽三號漏盡鐘鳴盼庭燎之有光
聞鸞和之鏗鍧肆九重之洞開顧百工之既盈端冕旒
以肅視垂黈纊以紞紘於咨臺諫允俞公卿别忠邪治
農兵修洪範典家刑去澆偽敦太平兹豈賢妃之所能
警戒實由一郛旦氣之虚明則雞之功於是可銘也若
夫士人君子牖瓮樞繩窮年卒歲敝榻孤檠氣少帥而
鬱紆思有時而懵騰曲肱假寐警枕無能一有聞於咿
喔乃束衣而載興孳孳一念惟善是誠於是窒情竇啓
靈扃性以定慮以澄私邪滌萬理瑩道心著天真呈無
斁以保戰戰兢兢牛羊不至於梏亡鴻鵠絶意於繳繒
兹夜氣之無疵類聖教之可升駸駸乎大舜之徒慥慥
乎軻書示之法程則雞之功於是為可稱也厥若野曠
荒悲旅次寂寞敗壁頹垣霜垂露零遠人昧乎夜奔孤客
怯乎宵征更籌長短而難定世路險阻而難行擥袪徬
徨彳亍&KR2001;盯忽喈喈之有聞定搖搖之心旌束裝并炊
覓儔拉朋星披林麓霧冒郊坰說岐路之東西計功日
之甲庚燐悠悠而弗懼犬狺狺而弗警既舉足而十里
於大明之方昇顧後則苦於追逐爭先則畏乎伶仃則
雞之功於是為可稱又或仁人孝子眷眷親庭上莞下
簟恃怙已寧念白髮之種種猶風焰之殘燈知來日之
幾何敢頃刻之忘情中夜無寐目眷心怦審安節於内
䜿語喁喁而譻&KR1585;欣齁鼾而若甜乃側身而屏營俄膠
膠而到耳覺老夢之初醒於是盥潄櫛縰端鞞冠纓左
右佩用容臭心并擬適所而搴帷習下氣而怡聲問衣
衾之燠寒恐志意之罔承或疾痛之與痒疴敬搔抑而
得重輕苟父母乎未順若負罪而憕□兹晨省之常禮
雖古今之相仍獨文王乎能舉疑衆人之庸亦有未曾
則雞之功於是為可徵嗚呼繄一物之眇眇幹人心之
惺惺固匪與乎提撕巧有類乎弼丞宜知已者寘之於
圖畫人固不得祗以充庖之一牲
逐雞賦(有序)(明)陳一麟
壬辰孟冬良月既晦余時托跡東皋濫人西席庭多牧
雞沓擾咿嚦客笑謂余曰是區區者呼之則來拂而弗
去盡瀹而烹之將不可勝誅宜加竄逐薄罰以懲可乎
且古有賦蒼蠅賦螢火微物以足見志君其因物而賦
焉余方情慘况寂乃和墨抒繭聊寫我懷語不成聲敢
云擲地蕪而可哂當使覆瓿漫溺管而抽之詞曰
粤有地居平疇依阜為宅可鑿可耕為太平之樂國以
遨以遊類幽人之泉石林間叢際牧繁畜益粒米滯遺
搏啄狼籍維厥羣雞有如食客吾嗟爾雞其生甚微於
塒於桀惟人是依而穀而殈將誰與歸毛羽雖豐滿而
高不可飛文章雖成色而儀不足威然而精分日昴靈
司晨明應㢲風而合節感兊陽而有形鏤金銜赦山玉
唱聲冠文距武敢鬭敵而勇生食仁守信德咸備乎佳
名爾乃王孫公子蹋踘博六則鬭之以誇里俗亦有卿
士大夫金距介躅則角之而召釁毒更有英才博士華
文杼縠則檄之而祗取謫辱復有賈家小兒繡襦供牧
顧盼指揮其若神君王喜之而寵渥又有紀渻一翁視
候養育虚憍盛氣之潛消三年視之而若木若乃萬戶
千門絳幘籌送閶闔齊開醒古今之醉夢村店茅簷夜
月嘹空四境相聞詡霸國之聚衆是以棲樹五百祝名
皆應仙公樂此而不欲上昇閒窗一席玄談殊勝書生
資彼而獲為論譍舌含香遠碑勒文弘至於詩歌盈朝
之警易戒翰音之登禮重郊禘之彛書嚴牝索之憎漢
武碧雞之祀秦穆寶雞之興魯雄斷尾越昴伏精玉質
石藏鳴徹五更昭諫題句破壁雙翃非僅學乎王政奚
遍麗其洪稱矧值國事之多故當起舞於中夜之聞聲
誰堪丈夫之髒骯遂戢翼而雲霄之弗凌悲哉雞兮睨
汝可懠既勿鴻之冥冥又匪鳳之翽翽使野鶴而立其
羣爾骨無其昂昂俾鵗雉而同若飛爾羽無其泄泄徒
與鶩而爭食未若鳬之汎㵝奈何呼則咮咮音則喔喔
顧母哺雛招朋引族隨碩鼠之食苖效黃鳥之啄粟或
乘彼垝垣或升兹矮屋或汚我庭階或相我蔞蓛或越
俎而盜庖或循屨而繞蹜見此羣羣增吾顣顣吾甫歎
揚子寂寥之居詠蘇氏搖落之曲爾唧唧吾前嚷嚷為
慉不能破吾涕而為笑反若益吾嗔而取讟喟世變而
風頽雖日為善其不福奰貪夫與僉人即肆慆淫而遒
祿興汝物之罔比等無道而亦穀吾欲丈人以殺之案
共磔鼠之獄今暫逭莊叟之烹焉謹例奸邪之逐
鴟鳥賦(有序)(明)周用
癸亥之春假館於城隍齋宫有鴟入於公館之屋梁予
有感茅鴟兩足狐之文遂為之賦
天地清寧兮陽舒陰肅物類化成兮晝動夜伏感鴟鳥
之何為乃肖形於羽族太陽舒赫兮乃&KR0008;朦其睢眸太
陰收歛兮乃恣饕其口腹丘山之不知兮尚何責其識
人䖟蚤之為珍兮尚何責其攫肉人既不識兮又何怪
其赫鵷雛肉既嘗攫兮又何怪其竊粱穀何不遠友兮
山之魅魑乃兀處兮人之臺屋何不自處兮林之訓狐
乃徑當兮人之蹊陸形側側而睢盱翼躚躚而翻覆目
渺渺而毰毸足彳亍而跼縮聲吚呢而哀嘶氣默默而
蹙促心隠隠而貪婪貌瞿瞿而怩惡爭朽鼠而飽甘得
溷蛆而詡畜燕雀兮為之紛紜烏鳶兮為之馳逐召梁
鴦而告之兮則言不足辱網羅召甘蠅而告之兮則言
不足汚鏑鏃公輸觀兮無庸羽儀易牙胥兮無取溪谷
適從何來據於此宿叩黔雷之化機兮何必如此化生
惟硩蔟之興司兮何不令其胎殰胡為乎産此羽毛胡
為乎出此面目苟斯物之不除豈善類之能畜請詞兮
鞠彼鴟願臆對兮如子服二儀運貞萬物蒙福形自形兮
色自色生自生兮育自育正自正兮邪自邪惡自惡兮
淑自淑毛有麟兮又有虎狼鱗有龍兮又有蛇蝮芝蘭
秀兮鉤吻成陰桂梓郁兮樗櫟連屬龜歷千歲兮黿鼉
或生鳳翔千仞兮鴟鴞起搐騐萬物之皆然何一鴟之
責督雖不能去此心之貪亦不至如鴆毒苟我鴟之見
誅宜族類之皆剭請體兩儀以立心收羣生於一掬乃
收詞而謝子鴟吾於爾兮有何不足苟萬物兮各得其
宜吾之心兮亦有何獨
百獅賦(明)劉珝
繄大造之無私兮普生成於動植惟皇仁之遐播兮運
一視於萬國國際金天名稱西域窮荒汗漫巖谷深密
四無人烟杳絶禽跡羌神獸之育乎其間挺然為毛羣
之特麟翼其姿虎背其質鈎爪鉅牙銅顱鐵額柔毳茸
如勁毫錐立蹙額兮方頤修尾兮闊臆發聲兮雷振瞋
目兮電赫登萬仞兮坦途越千里兮咫尺猛氣揚兮層
漢失其高雄心騁兮九牛失其力方其朝出哺也摶□
㺎以横飱及其夕歸寐也藉林麓以為席古有取其䈥
以為絃兮鼓之則衆絃絶得其尾以為麈兮揮之則蚊
蠓息名將假其容以制敵高士貌其像以奠宅譁人諳
其性以達物情伶官制其樂以諧金石顧尋常隻影之
難尋今乃覩成數之滿百或偃仰於長松之陰或容與
於平沙之磧或蹲或眠或奔或食或後而騰或前而抑
或捲舌以奮髯或俯耳以屏息或口口之相銜或隊隊
之相襲隆隆其形蒼蒼其色各生其生各適其適偉哉
獅之為獸蓋金精降靈非有他物之所能匹昔黃帝得
於南海漢順時貢自疎勒唐貞觀間來於康居宋宗慤
克夫林邑皆歷代之所珍而於我朝永樂宣德中屢同
方物以充庭實休風布於九垓神威震乎蠻貊匪來一
國之梯航實聚萬方之玉帛四時調千祥集五穀登蒸
民粒文德脩干戈戢人無遠而弗歸物無猛而弗格爰
兹西方難制之獸首馴階墀而匍匐重瞳載瞻百辟忻
懌賜豢上苑暴心從革旅四靈以為朋任百獸之辟易
乃聖世之奇觀兮孰謂一時之幸獲肆圖畫其傑異兮
恐其久而真失麟有詠兮同傳獒有訓兮是式豈徒資
以展玩兮固將以昭我祖宗懷遠服強之盛德
御定歷代賦彙補遺卷十六
