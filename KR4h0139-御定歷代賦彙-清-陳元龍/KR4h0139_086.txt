欽定四庫全書
御定歷代賦彙卷八十三
室宇
寄老庵賦(宋)黃庭堅
生乎今兹兮見曩之人萬物一家兮劵宇宙而無鄰槖
橡可以為澤兮鬢䰅蒼然獨奈何俯仰以是兮吾獨立
而不陳新彼族庖之技癢兮伐大觚以嘗巧風悲郢人
之宰木兮顧無所用吾斤澔澔汗汗兮黃川日夜流吾
誰疎親兮行天下以虛舟無地以受人之徽纆故超世
而不避世盤礴於蝸牛之宫經行於羊豕之隧㪺甓社
以為樽兮舉海門以為胾觴豆於無味之味從衲子以
卒歲儻然以寓其不得已是謂無累之累何用窮山幽
谷為獨安往而非寄寄吾老於簪紱岌高位之疾顛春
秋以旅力去矣奉腆祿而彫年寄吾老於孫息厭羣雛
之嗷嗷眷火宅之無安寧執枯而俱焦寄吾老於友朋
未沫平生之言人夀不能金石忽相望於鬼柏之阡伊
漢上之龐禪空諸有以為宅沈貨泉以棄責聊生涯於
緯竹維衡岳之懶叟獨金玉其言音踞燒木以燠寒投
鼻涕而無寸陰相彼宛童寓於柏松自干青雲束縛舍
翁主人不承澤螻蟻為宫薪者斧焉賓主禍同無意以
為智維此意而夭夭申申從人以嬉寡婦之茨高明之
榱相與社而稷之訖無累於去來養生者諱盈術竅者
天門不開此其是邪非乎窮於外者反於家困乎智者
歸愚伊未嘗一用其智對萬世而德不孤若人者其在
斯乎託軒冕而鶉居無德色之可鉏殆其肆志於江湖
翁乎強為我著書無促駕青牛之車
寄老庵賦(宋)秦觀
或問孫先生之遊湯泉山也嘗於佛祠之旁二松之下
誅薙草茅平夷土塗規以為庵曰寄老焉子時實從與
見其事願揚㩁而陳之僕曰唯唯寄老之區在於湯泉
實惟歷陽東城之域山林鬱其脩阻水土婉而滋息風
和氣平物無癘疫其出遊也南則峰巒經亘二百餘里
前望建業之都却顧項王之亭龍窟訝其旁出江漫漫
而徂征東則思濟真相二刹相望殿寢中開四注脩廊
間從遊兮於焉相羊沉燎茗飲樂未渠央西則赭落之
前三井天出幽毖白浪明晦如一旁輸有斛上庇有室
解衣入遊百疾為失北則瓦梁之河陰陵之澤水潦之
所集會魚鼈之所充斥芡菱蒲蒪毛髮之富被及鄰國
其入居也則閉關却埽反聽收視内外既進與妙自會
湛乎若玉淵之澄枵然如槁木之廢其游也其居也無
所適而非道者世奚足以識之哉雖然先生方為侍從
之臣充諫諍之官論思獻納日不遑給雖欲復從二三
子於寄老之上未可得也一旦功成事畢引老乞身天
子憫之不煩以政公卿大夫設祖道供帳於國門之外
酒闋升車望寄老而歸焉則僕也亦將負杖屨而從之
矣
坐進庵賦(宋)晁補之
有物於此無梁無柱圓廣六尺非囷非窌粟米之宅上
蒙藳秸下履瓴甋塗墁晦外中腹純白平時鼠竄俯仰
不迫主人懵學敢謁之客客曰此夫外邱阜而内穴谷
者歟上荷笠而下凑幅者歟首支撐而身純束者歟有
登降而無阼賓者歟混沌既死竅鑿乃張牖則有目戶
則有吭構巢營窟太古所藏周旋無間病於德方邑都
莫賢原野則良者歟雖然可以五人羣居宇宙有餘不
可以八口次且勃谿婦姑彊名坐進其實中虛聞諸博
識是謂廜㢝
一大庵賦(元)戴表元
宅侁師與水晶宫道人游道人問其居曰無居既而有
居問其名曰吾之居姑為一大庵焉而無以為之名庵
之大若何曰吾之庵以鴻濛混沌為盤緣崑崙蓬萊為
枕托羲和光景為啟閉山川烟雲為聮絡春秋花木為
遊觀江湖魚鳥為賓客出無扃鎖入無住著聚無守束
散無部落若是何如道人曰異哉庵乎吾無以名之名
之一大庵宅侁師歸而言於剡翁剡翁曰師之居之所
寄則誠大矣惜乎其猶有大也道人名之所指則誠約
矣惜乎其猶有約也師不觀於南崖之䲭鳶東海之鸛
乎夫南崖之䲭鳶朝闖林虺暮伺田雀投危抵隙窮虚
瞰厄極終日之經營寄一飽於擊搏彼其區區之志自
無望於騰天池而冲雲壑東海之鸛則不然神清氣迥
欲鮮味薄蕭森亢爽摧攣卓削飢餐沆瀣倦倚遼廓若
可以游溟茫誇冲漠而名猶登於流俗之繪畫用不免
於飛仙之羇靮若是者皆累也今宅侁師日誦先民之
言以潛西竺之學旣自以涵元茹妙除煩去縛棄世緣
如蛇蜕擅天和於龜殼固當捐忘名實消融知覺據逍
遥為安堵泛無何之空宅猶復憑無較有誇宏眩博前
騫後罩東覽西略達者聞之得無有笑列子之御風齊
侯之糟粕者乎於是宅侁師聞之微笑取茗更瀹翁亦
囅然振襟而作
復庵賦(元)袁桷
揚子之衝千流交趨蔽帆雲凝炙轂雷噓塵奔瓦聮擁
關蹋衢土衍隰勻深耒廣畬百技眩衺千賈獻姝爰有
倦游之叟卜龜食吉搆兹廜㢝不斲不甓茹玉芝而三
咽膏玄髮以若漆與客瞰空觴而言曰今夫所謂歸老
者其名鮮鮮其行爰爰脱機於韓盧之吻息影於菟裘
之巔造者絶屐奉者謝饋嘗仰屋以歎感極以悸悸極
而悔黯崦嵫之&KR0628;離揚滄浪而莫靧若是者吾奚以為
歸世有習静之士逃聲於無形避害於有名山鬼獨嘯
悲猿凌兢揜耳疾匿脱焉如驚是焉知天地之性哉磅
礴之理不能以獨運慘者舒者疾者徐者足以窮萬物
之真維昔此邦大表東南前江右山朝烟夕嵐憑高而
望則去者如箭淨者如練杳者如線效者如獻日出而
作連崗燒空交蘆舞風土臺崔嵬野田豐茸昔之荒煙
蔓草恍不知其處所寄遺蹤於白鳥問秋風於賓鴻夫
觀萬不同恒惟其機今吾乞身於未老寄此土而食於
斯也素書滿牀旨酒在巵鄰熙社恬子順孫祗不脂不
韋不激不靡視昔歸全而索隠者相去幾希静者動之
根息於外者其内若焚川流徂東龍返為雲日沉於淵
朝升為暾其本元元其生芸芸簡乎廬乎靚無渝乎又
何懷乎土乎
蔗庵賦(元)陳樵
蔗庵主人挾册兔園自稱傖父英詞玉潤高標鳳翥恐
白雲之寒絶望青冥而微步泥金日遠靑陽色故出處
交其懷窮達干其慮夕見周公旦延曹父夢與時移迹
隨心著屬荷屋於雕欄襲宫錦於龍具畫輪未滅雞棲
在御忽税駕乎靈山值瑶臺之真侣登金堂而蔭玉室
兮繄瓊林與珠樹覺而若失求之達曙於是封植成陰
窵窱宫府銀榜高懸綠字當戶琴樽命客棋槊交午主
人指華榜而謂客曰此所謂魯之楚宫而蜀舍之在劉
氏也而豈蔗庵之謂哉彼蔗庵者銀臺赤室之流亞翛
然於天地之間而古今莫之知者也以為無有則吾涉
其地矣曰吾舊遊則子於我乎求之蓋其在方外也北
倚瓊樓南屬長離西接白華中臨翠水東望碧霞下連
金地秦人鞭石而望洋謝娥入海而增喟舍飇車與羽
輪三萬里而渡弱水者自我始也若然者果非夢也邪
吾不得而知之矣吾將約飛瓊以復來期芳卿之狎至
夕吾遊乎殊庭旦歸休乎宇内優哉游哉期以卒歲而
人則曰庶幾佳境之可致也吾何以榮利為哉吁嗟乎
羣仙之居兮瓊璧連楹浮陰張日與子之室為二為一
乎綺疏蘭術金堂玉室列仙之窟也子能曳裾彈鋏以
終其身乎華房曲密竹書瑤瑟子之室也亦知安其身
非所以宅其心乎嗚呼求諸外未若求諸已也安其身
又未若修其身也奈何蔗漿石蜜忘擣虀攻苦而受辛
邪天下之佳境不若是也蓋出入生死八極神遊者方
外之佳境而鄒魯則異升由之堂入孔之室者知之非
尊榮盛大之謂也嗚呼及肩之牆兮吾窺數仞之門兮
吾倚負牆而立者霧涌雲移訖不知其中之何似爰出
二物白犬丹雞指河以誓期子境上有進無已先入其
境者必相為言之
虛庵賦(明)薛瑄
觀堪輿之槖籥兮恒噓炎而吸寒漠空洞而容納兮神
化繼出而源源混真精之微密兮生人物於兩間何此
氣之雜糅兮異明暗與強孱物擾擾而並進兮慨中虛
之委填雖暫空而還塞兮又何以納夫淸言聖覽兹之
蔽濁兮啟象告之幽玄上呀然之澤水兮下安安之崇
山山中闢以承澤兮澤下浸以潺湲覩咸虛之受益兮
知中私之可刊有君子之好古兮質淸明而粹完窺羲
皇而求索兮仰姬孔以援攀肇佳名以爰錫兮寓虛庵
而頤顔闢混沌以為室兮鍵太素以為關列冲澹而為
榻兮鋪恬静而為莞幕天宇之廓落兮鏡止水之澄灣
延皓月以為友兮抱虛明之團團撫瑶琴而寫中素兮
淸風去而徐還步逍遥而徙倚兮悟達人之大觀飲太
和而療渴兮味道腴以充餐佩文史之璜琚兮服禮義
之衣冠不先物而内植兮恒洞達而平寬理無微而不
藴兮善無入而不安知静存而動出兮合大化之循環
守此度之益敦兮諒感通之何難顧余質之中窒兮慕
夫人之閑閑願相從於廣宇兮長依倚而盤桓
有竹居賦(有序)(明)李傑
長洲沈啟南氏結廬於萬竹中名曰有竹居予為賦之
曰
夫何窈窕以闃寂兮曰媺人之所居有篔簹之萬挺兮
羌環列於軒除四時倏其代謝兮鎮蒼翠而弗易外勁
直以中虛兮實有類夫君子之德彼衛武之好脩兮播
厥美於聲詩矧夫人嗜此姱節兮寧朝夕而忘之聽翛
翛之鳴玉兮濯清風之灑灑吹參差以相和兮庶鳳凰
之來下攜嘉賓以嘯詠兮載壺觴以遊觀衆囂囂於塵
俗兮曾惡識夫此歡跂予馬兮東皋渺予望兮南國悵
佳期之遲暮兮路迢迢以難即心有曠百世而相感兮
又何必在於故知逝將從子於此居兮結歲寒之交期
玉屏山居賦(明)俞允文
夫何嵬嶷巋嶻而寡儷兮挺孤秀於平臯璠玗琪之熛
炳以遺照兮聳脩屏而建標面文嶺之峍屼兮帶二谿
之淪坳森蘙薈之菁蔥兮掩霞紛而上交託荆豫以曜
質兮應斗極以示兆固缺紀於常篇兮亦抗竒於近郊
伊濬哲之悠止兮肆編菼而搴茅葺芳槿於扶楥兮羅
窮崕於軒橑豈取路於華閫兮每收聽於林巢陋區中
之委曲兮獨延覽以逍遥山盤紆以錯峙兮象濆淪之
涌濤倏氛嵐之靉靅兮羌近失乎岑㟼泉濛濛其飄灑
兮鬱翠霧於層霄鳥讙鳴而啅枝兮猿凄吟而擁條送
流月於秋渚兮覿升陽於春翹乍容與而休精兮佇惠
風以息陶頤冲志於典墳兮滌煩想於喧囂潄乳竇之
積液兮咀瓊芝以為膏徇四序以為則兮混萬族而不
恌固忘己而自適兮匪違人而後高匡别谷而遥興兮
度偃蹇於巖椒應真飛錫而泠泠兮瑶滅景於寥寥苟
涉無而反經兮固徇有者之所嘲諒伊人之濬哲兮遵
中和之所操求昔士之所迷兮咸永逝於重幽冺心迹
而齊同兮選自然之至要聊援翰而宣詞兮庶揚蕤而
靡彫
東武館賦(晉)潘尼
東武館者蓋東武陽侯之館也嘉大雅之洪操美明哲
之保身懲都邑之迫險饜里巷之囂塵慕古公之胥宇
羨孟氏之審鄰將遷居於爽塏乃投迹於里仁前則行
旅四湊通衢交會水泛輕舟陸方羽蓋後則崇山崔嵬
茂林幽藹彌望遠覽滉漾夷泰表裏山河出入襟帶若
乃潛流旁注飛渠脈散芙蓉映渚靈芝蔽岸於是逍遥
靈沼遊豫華林彎弓撫彈娛志蕩心括不空縱綸不苟
沈遊鱗雙躍落羽相尋膳夫進俎虞人獻新春醴九醖
嘉豆百籩隨波泝流乍往乍旋
匡山館賦(有序)(明)湯顯祖
孟弢本豫章之才子慕匡仙之舊廬結架山顔逶迤雲
貌每聚遠公之笑自號栗里之人白雪恒操丹風再暢
予嘉其志包宇宙為賦所居
美澤國之洪州奠江陽之名嶽柱北斗以崔巍鎮南條
之廣邈爾其日月影射煙波沃漾積霧沈峰横雲矯嶂
碎瀑珠寒香鑪翠颺竹影之金書自然樹杪之鐵船無
恙物死強梁人生弱喪空迷閱水之中不住靈山之上
如何孟弢先我遊遨眉顔如畫意氣真豪河山不礙風
雲自高書盈唐述賦滿邊橑鵜峯比峭鵠岸雙遥發匡
石之寶牒覓吳嶝之金膏見白龍之時起聽玄豹之潛
號搏空屏而曉灩寫石境於寒皋升降長阡吐納靈川
林冥冥兮欲雨人飄飄兮似仙仙家兮遊衍層陰兮疊
巘覽神邱而弗居孰人寰其更選借禪林之一邱搆丹
房於九轉逗驂鸞於石梁尋飛鵝於敝艑天門之松側
生華嶠之蓮半卷況復巖流自淸藥樹恒榮留半空之
霜雪隔浮世之陰晴長風夜作則萬流俱響曉鼯晨嘯
則百嶺齊應朝饑則平湖上果暝暗則彌山佛燈允可
以頓真人之響策儷神區之赤城乃有辨才大士碩德
先生遡襟靈之滌覽泛馨香而解縈妙吉對揚之地高
真獨憩之楹振林木以長嘯憶蓮花之舊盟出淺見而
遊戲捫重玄而迅征方遺蜕乎生品又何流騖於塵情
竹塢精舍賦(有序)(明)倪謙
竹塢精舍者蘇之崑山錢君景和藏修之所也景和家
食時嘗愛竹有歲寒之操環植舍外森然有淇澳湘水
之勝其清尚之志可見矣景和兹膺剡薦起為侯門師
範乃以是徵題於予予嘉其請之勤也遂援筆為之賦
賦曰
崑山之麓有林蔚然結重陰於十畝瀉靈籟於九天露
葉低回翔紫鸞之夭矯霜竿離立倚翠袖之嬋娟羽葆
張兮待月碧玉煖兮生煙逗薰風以脱綳冒夜雨而行
鞭時有曠達之士避俗之賢託之為友望之若仙闢精
舍以相狎日盤礴於其間或漆其琴或手其編坐芳根
以對奕藉蒼苔而肆筵拊琅玕以吟嘯彷彿汎湘浦而
入淇園也一日舍之主人遊樂之倦隠几而息夢一瑰
特君子長身秀眉青衿翠幘俯而揖拱而立曰天下之
物可愛者多矣何獨於竹而見溺乎將謂其色堪翫則
蔥蒨者孰若粉黛之妍晳其聲宜聽則鏗戛者孰若管
絃之繁急清標之芬豈勝麝蘭之襲稚筍之味寧似肥
鮮之適乃棄彼而不御顧於兹而致懌子之意其亦有
所擇乎否邪主人曰不然吾之愛夫竹以其有德也彼
其羣而不黨直而不撓虛乎有容潔然自高溪壑幽閑
足以遂其性霜雪嚴沍不能變其操此子猷所以一日
不可無而七賢六逸恒於是乎遊遨也若乃葩華穠膩
艷冶哇淫雖可愜情而快目適足喪志而蠱心疇似此
君之冷淡與之交歲久而彌深哉君子曰子之於竹可
謂真能愛矣既知愛之慎勿害之彼元之也與之何仇
忍刳其腹以建黃州之樓此子陵也與之何疵竟翦其
支以繫桐江之絲或揉之為籩篚或辱之為帚箕固因
材而見取抑豈此君之所宜子尚戒於斯可也主人矍
然曰天之生物必資於用藏器於身待時而動使伶倫
之有求亦不一往奏九成而來儀鳳乎於是君子軒然
大笑爾汝忘機倏風雷之破壁化為龍而奮飛遂蘧蘧
以驚寤但見翠華之滿衣
雪巢賦(有序)(宋)楊萬里
天台林君景思之廬字以雪巢尤延之為作記廬陵楊
某復賦其辭曰
赤城兮霞外天台兮雲表有美兮先生相宅兮木杪厭
人寰兮喧卑薄市門兮囂湫壑谷奥渫蝸廬褊小陟彼
懸崖天紳之涯竒峯日拂怪松霄排飛上萬仞之顛旁
無一寸之階我營我巢維條伊枚命黃鵠而銜枝驅玄
鶴而曳柴斧辛夷以為柱刈山桂以為棟蘭橑椒其芬
芳荷蓋岌其不動將旁招樵夫朋盍溪友以落之且有
士其善頌矣夜半風作頓撼林薄天駭地愕山跳海躍
已而寂然四無人聲黯天黑而月落忽八窗之夜明恍
身墮於冰谷羌刮骨其寒生窮猿嘯嗥飢烏獨鳴先生
夙興而視之但見千里一縞羣山失碧翔玉妃以萬舞
飄天葩之六出皓皓的的繽繽籍籍蓋朔雪十丈乾沒
吾巢而無人迹矣先生舉酒酬曰巢成雪至雪與巢會
式瑶我室式珠我廨空無一埃點我勝槩繼自今匪仙
客其勿近匪詩友其勿對迺擣冰漿與雪汁飲兔䰅於
墨澮大書其楣曰雪巢摽客子出諸大門之外
繭窩賦(宋)方岳
秋崖人飯牛而耕雪緡魚而煮煙以此與山相周旋者
亦有年矣爾迺攀蘿而上陟雲之巔則有若蒼虯龍之
矗吾後青玉案之界吾前峙焉者環而不玦流焉者弓
而不弦秋崖人顧而笑曰噫嘻天其以吾蜕鶴骨之寒
而仙乎抑亦知吾隘蝸殼之凡而遄乎不然將遂冺沒
其胸中之耿耿者而使無傳乎我之勞於生也久矣雖
閱宇宙於一瞬吾猶厭其贅也又奚以徘徊乎人間之
世淟涊於區中之緣乃營斯邱自成一川所謂如蠶作
繭自裹自纏者也而吾於是桑既老以百劙箔已簇而
三眠矣既事之夕山月正圓顧見吾影風袖翩翩舉杯
而屬之曰聞子行且有日敢問身後之勲鼎孰愈目前
之酒船且生而神竒我則與彼異矣死而臭腐彼不與
我同乎是區區者而為羣狙之喜怒不亦鄙而可憐彼
爵有穹於柱石冢有大於祁連今皆荒煙滅沒野草芊
緜則桓司馬之石與劉伯倫之鍤均之為雍門之一笑
也吾焉知其孰賢蓋自神農始方不能以無疾老耼獨
夀不能以無死子奈何其遷延昔子之蠶也物也其股
躍不如春蟲翼鳴不如秋蟬造物之所以予之者則然
也今予之繭也化矣安知不經緯而有用於世黼黻而
為章於天人之精靈往來變化於大塊而無窮者是不
可得而致詰也行矣勉旃影未及對月沉於淵起而視
之不見其處惟吾在焉
江西道院賦(有序)(宋)黃庭堅
江西之俗士大夫多秀而文其細民險而健以終訟為
能由是玉石俱焚名曰珥筆之民雖有辯者不能自解
免也惟筠為州獨不嚚於訟故筠州太守號為守江西
道院然與南康廬陵宜春三郡並蒙惡聲元祐八年武
陵柳侯子儀守筠之明年樂其俗之媺使為政者不勤
乃新燕居之堂榜曰江西道院以鼓舞其國風且為高
安之父老雪恥焉秋九月遣使來告成於雙井永思堂
於是為之賦其辭曰
句吳之區維斗所直半入於楚終蝕於越有泰伯虞仲
季子之風故處士有巖穴之雍容有屈原宋玉枚皋之
筆故文章有江山之秀發吳越之君多好勇故其民樂
鬭而輕死江漢之俗多禨鬼故其民尊巫而淫祀雖郡
異而縣不同其大略不外是矣若乃高安之城豫章之
别雖風氣之未遠亦媺俗之可悦故柳侯下車解牛而
不割未嘗發硎初不折缺則喟然歎曰江西道院名不
虛生爰作新堂合陳鼓笙有斐翰墨賓贊令丞作為詩
歌接民頌聲昔也憂民之憂今則樂民之樂懷仙伯之
蜕蟬有勿翦之喬木製劒池之䓿萏以為裳釀丹井之
淸泠以為酌醉而起舞父老持足恐使君之僊去而鰥
寡之長失職也吾聞風行於上而水波此天下之至文
仁形於心而民服此天下之善化豈可多為令而病民
慢自設險而病民詐邪九轉丹砂鑄鐵成金兩漢循吏
鑄頑成仁我簡静則民肅我平易則民親今使高安之
農養生於桁楊之外珥筆教訟者傳問孝之章𠢐耳鎖
吭者深春耕之耒賣私鬭之刀劒以為牛羞淫祠之樽
俎以養親雖承平百年雨露滲漉非二千石所以牧人
者乎雖然有一於此堂密有美樅而未聞處士之節岑
蔚有於菟而不見墨客之文豈其龜藏而自畀蠖屈而
不伸者邪公試酌樽中之渌謝山川之神為予問之
石峽書院賦(有序)(宋)方回
歙睦兩郡之方氏皆東漢賢良真應仙翁之後墓在淳
邑廟前歙亦多有而此邑本歙之東鄉宗兄府判寺簿
君玉於仙翁墓旁近為石峽書院以淑同志回守郡七
年始獲以勸耕來與謁奠謹成古賦一首求教并呈蛟
峰尚書諸公
歴故鄣之遺區兮泝桐江而西上百灘跳以湍駛兮萬
峰間其淸朗挹寒碧以濯纓兮睨空青而停槳維還淳
之古邑兮割歙封之東壤昔固嘗郡於斯兮猶民稠而
土廣予家於紫陽之下兮啟此邦之來長雖視之若恭
梓兮愧曾微於善狀七閱歲曷不歸兮駭童顛而槁項
賴多士之媺俗兮遵砥途之坦蕩循阡陌以勸耕兮嘉
農畔之恂讓偉深衣與大冠兮勞予行之鞅掌曰肄業
於精廬兮新石峽之塏爽領袖者誰予同姓兮又同登
於虎榜鬱經綸其莫究兮聊私淑乎吾黨睠吾宗之蟬
嫣兮叩古初而遐想方雷氏之嫓軒后兮實得姓之攸
昉至姬周而昌大兮叔佐宣而善將參召南於雅什兮
詠其猶之克壯伯牙之師子春兮絃山水之幽響煜西
都之九卿兮字君賓而名賞紛蝟起以鉏新兮有平陵
之相望成敗不可以論人兮亦一時之倜儻緬真應之
仙翁兮知駕鶴其焉往彼金椀之出人間兮孰不樵牧
於煙莽與釣壇屹其東西兮此佳城巋乎無恙羣雲仍
之簪緌兮謹歲時而來饗隠鸕原者曰干兮守雉山者
曰亮保土守以綏静兮擅詩名而高尚皆賢良之苗裔
兮匪郡乘之私奬予君王父之好修兮鼓斯文而為倡
昆季儼其連璧兮邁坡潁之超放出寸雲必為霖兮寧
退處而孤抗肯斯堂於傍近兮奉聖賢之遺像聚學徒
而莅止兮咸攝齊於函丈俾埽松而釋菜兮契予衷之
欽仰摭鹿洞之故實兮謂升堂而受講嗟予學之久荒
兮艱弄斤於般匠拾朱子之糟粕兮竊有聞於疇曩情
之動貴乎省察兮性之静在乎存養未發固無所偏倚
兮發則欲各有攸當致知以進其識兮居敬以除其妄
知鳥翼之必雙兮如車輪之必兩日用飲食無非道兮
勿馳情於惚恍一念一慮之間兮分聖狂於克罔嘻近
世所以不古兮罥名場之罝網科舉之壊人心兮競區
區之得喪厲夜生子而取火兮幼常視於無誑以干祿
為始教兮將終身其奚伏天或者惡其然兮斯革弊而
矯枉無所為而為學兮真儒庶其可訪聲乃心於希瑟
兮槃厥躬於陋巷顔曾顧何必仕兮勝齊魯之卿相或
塾居而受書兮或野芸而植杖君子晬盎以潤身兮小
人給夫一餉化銛鋒而牛犢兮息銗筩之鷸蚌奉幽酒
以介眉夀兮豈太平之無象嬰吏徽而弗予蜕兮言及
兹而泚顙予固將引而去之兮疇敢卜鄰於思曠
碧峰書院賦(明)胡居仁
雲山靑靑澗泉泠泠考槃之所碩人之情賴陳君之好
義曰創始以經營與吾心之有合來此以落其成喜進
修之多士遠負笈而執經悦藏修之有此期學力而日
增慨吾德之疎薄憂聖道以難明歎真儒之去遠懼功
利而日興訓註繁而理昧孰能免乎冥行歎吾同類兮
立志毋輕主敬存其心兮曰虛與靈窮理致其知兮曰
詳以精反躬踐其實兮曰篤志以誠德業致其盛兮庶
不虛此生此峯增其輝兮得人而名
幽庭賦(梁)沈炯
矧幽庭之閒趣具春物之芳華轉洞房而引景偃飛閣
而藏霞築山川於戶牖帶林苑於東家草纖纖而垂綠
樹騷騷而落花於是秦人清歌趙女鼓筑嗟光景之遲
暮詠羣飛之棲宿顧留情於君子豈含姿於嬌淑於是
起而長謠曰故年花落今復新新年一故成故人那得
長繩繫落日年年月月但如春
月庭賦(元)陳樵
月庭主人翫世遺榮放情遠蹈衣薜荔兮藉蘭抱明月
以長嘯有遠遊子悼容華之易遷總名遊之飛轡歎芳
塵之暮起兮獨申旦而不寐秉蘭燭以命客慕西園之
夜遊按翹袖之豔舞徵河激之名謳陳葆階開翠樓銀
花火合綠桂光流驚鬱華之絶軌疑曜靈之罷馭未旦
忘昏當宵啟曙故雖清曜之麗天兮寧麾謝而弗顧也
於是月庭主人過詫遠遊子曰吾聞承雲在御則靡靡
無聲扶光當晝則丹良斂迹伊皓月之明迥兮托玄夜
而顯質被羣陰之宗光攬餘暉於日窟細柳分榮瓊池
增色麗朔則著象於懸車薄晦則垂明於中夕影已缺
而玉兔蘇光質將盈而素蟾散魄抉天閫以西流磔地
垠而東適方今若木收華金樞朗曜美清夜之虛明泛
寒光於遐眺煒燭燭其精熒娟紛紛其縞皓朗璞藏英
明璣埋照隨掌增羞郢握自弔雞林失簾箔之珍玄圃
隠燭銀之燎攬海蛤以非竒豈明苔之足較又况乎蘭
燼之争華螢炬之窮妙也今吾子謝寒彩於温幈蔽明
暉於翠幬是猶忘白日正中執隅燭於窔奧也不識子
願從我而遊之乎遠遊子曰僕少好紛華願挹清風博
以殊觀敢謝發曚於是歷級循檐散步從容攬予袂之
英英兮若流汞之翻空飾桂戶以銀鋪兮易蘭房為雪
宫連門裂帛在網成琮紫絲幛兮丹露寒翡翠帷兮碧
霜重照瓴甋兮愛玉階之赩奕顧環堵兮憐瓊壁之菁
蔥邀我乎璇臺之上期我乎鶴寢之中曄金虎之曜質
兮綴瑶光之耿耿繁星播其華藻兮亘碧藍之萬頃若
鹿苑之揚輝兮繞淸揚而玉暎俯孤域而遥睇兮飛樓
觀之離離若盛姬之璧臺兮極椒風之麗猗又若銷白
銀以為闕兮望蓬萊於海湄影標鞶鑑光隨履綦寒生
貝帶色動纓蕤遊目郊原百卉萋萋被輕容於平楚鋪
白綺於蘭池冰壑兮淸蕖銀泥兮翠蘤佳木偃旌陰竹
揚徽家藏玉樹戶列玕玗琪帳徘徊以延佇兮忽棘露
之沾衣愛靈籟之夜生兮若笙鶴之參差迺泠然而笑
浩然而歌歌曰明月燭燭皎以鮮弱雲無姿照碧藍玉
衡銀浦共闌干良辰急景促彫年蕙纕華玉夜珊珊歌
長衣袂風露繁遠遊子聞之又稱歌曰珠璧雖明光一
室兮鳳膏蘭燭非至質兮虧盈消長淸光不滅兮飛龍
銜燭未若兹月兮淸夜漫漫長歌既絶蜜燄收銀龍揭
揮瑶琴操白雪河傾月落餘歡未歇
茅茨賦(唐)朱桃椎
若夫虛寂之士不以世務為榮隠遁之流乃以閑居為
樂故孔子達士仍遭桀溺之譏叔夜高人迺被孫登之
笑況復尋山翫水散志娛神隠卧茅茨之間志想靑雲
之外逸世上之無為亦處物之高致若乃覩余庵室終
諸陋質野外孤標山旁迥出壁則崩剥而通風簷則摧
頹而寫日是時閑居晩思景媚靑春逃斯澗谷委此心
神削野藜而作杖卷竹葉而為巾不以聲名為貴不以
珠玉為珍風前引嘯月下高眠庭惟三逕琴置一絃散
誕池臺之上逍遥巖谷之間逍遥兮無所託志意兮還
自樂枕明月而彈琴對淸風而緩酌望嶺上之靑松聽
雲間之白鶴用山水而為心翫琴書而取樂谷裏偏覺
鳥聲高鳥聲高韻盡相調見許毛衣真亂錦聽渠聲韻
宛如歌調絃乍緩急向我茅茨集時逢雙燕來屢值遊
蜂入冰開綠水更應流草長階前還復濕吾意不欲世
人交我意不欲功名立功名立也不須高總知世事盡
徒勞未會昔時三箇士無故將身殞二桃
林霏賦(有序)(宋)王炎
致政胡丈思成燕居之所扁以林霏模寫其景寄於詩
囊畫笥誦其詩觀其畫令人心志翛然厭薄塵垢因成
古賦一首其詞曰
倚蕭灘之北漘萃闤闠之萬家獨德人之結廬却市聲
而無譁開樓觀之淨麗納江山之幽遐疑老仙之一壺
藏物色之淸佳招鷗鷺與忘機湛方塘之淺綠衞以竹
君之蕭森絢以蓮娃之温淑鬱喬木其參天輸淸陰而
覆屋抱虛白而不染攬空翠而可餐酌癭藤之釀玉彈
素琴之無絃睇飛鴻之冥冥覺燕處之超然主人為誰
澶淵居士方時承平家在中土偶赤縣之陸沉隨一龍
之浮渡非無意於著鞭可聞雞而起舞恥捷徑之别驅
甘康莊之徐步張使旃於蜀道把州麾於淮浦回老眼
而内觀笑浮名之絆身遂選勝而卜居以頤神而保真
規子美之浣花摹樂天之香林尊德誼者陪鳩杖而舂
容談勢利者望龍門而逡巡乃相與竊議曰此非持己
之潔而矯俗之汙者歟有卷舒之道而無悔吝之疵者
歟眇外物於螽股而貴吾身於驪珠者歟徜徉塵垢之
外而與喬松為徒者歟居士聞之局局然笑曰斯言過
矣吾何有於是其歸來若差後於淵明其止足若庶幾
於疎傅既婆娑而即安亦逍遙而無累客乃櫽括其辭
以命管城薄寫林霏之佳趣
蘆藩賦(宋)張耒
張子被謫客居齊安陋屋數椽織蘆為藩疎弱陋拙不
能苟完晝風雨之不禦夜穿窬之易干上雞栖之蕭瑟
下狗竇之空寬先生家貧一裘度寒曾胠篋之不卹何
藩籬之足言鼓鐘於宫聲出於垣中空然而無有徒望
意而轍還故吾守此敗蘆其固比夫河山若夫朝𤾉不
出微霰既零聲如跳珠淅淅可聽及夫衡門暮掩鳥雀
就棲掛荒山之落景絡衰蔓之離離其下榛草樵蘇往
來螻蚓出入羊牛覘窺先生跫然杖藜過之瞻顧四隅
憫然歌之曰公宫侯第萬瓦連碧紫垣玉府十仞塗青
何嘗知淮夷之陋俗窮年卒歲乎柴荆也哉
無盡藏賦(金)趙秉文
出國門而南騖兮並瀘水而西馳枕房山之東麓兮面
萬頃之蒼陂得孤亭之爽塏兮納萬象而君之月娟娟
而照席矣風飄飄而吹衣悵今夕之何夕兮得二友之
追隨於是主詫客曰自有天地有此江河如我與君與
人往還向者與子仰看山俯聽泉明月侍右淸風侍前
侯何啻於萬戶買不費於一錢但恐造物者之怪多取
不憂他人之我先若乃夜方半夜既寂流光潑水素彩
沉璧玉虯騰舞金波的皪披蘭泛芷紛紅獵碧送漁舟
於天末飄鄰笛於日夕洗耳盪目淸魂涼魄忽然不知
風乘我而我乘風客為主而主為客也且予以為其樂
何如也雖然世有汚隆物有成毁向也蕪今也芷向也
亭今也圮何變化之無常而人事之不可恃也客曰自
俗觀之有代有謝自道觀之無成無毁君亦知夫物死
當時無心乎自有觀成則有成自未有觀成則成亦壊
矣自今觀昔則有昔以來望今則今亦昔矣由是觀之
方成方虧方生方死雖然此猶有心於去來現在也若
其無心則無此矣且夫水不與風期風來而水波山不
與月期月照而山白庸知夫性空真風性空真風是尚
有極邪然則聲塵有盡所以聲聲者無盡也色塵有盡
所以色色者無盡也主人喜曰今而後知乾坤一亭萬
物一藏吾廬尚無恙也
東皋賦(元)虞集
出東郭以騁望得逶迤之方臯窈窕脩筠之舍盤桓嘉
樹之高秀野綠縟長渠翠濤界畦疃以分畫列藩籬乎
周遭汎崇蘭於舊畹薦幽澗之新毛鳶魚樂兮天光雲
影之動盪虎豹蔚兮山輝川媚之薰陶結幽居以静好
不窺園以為遨或視明星而弋鴈或饗朋酒而魚羔其
有棄敝屨於軒冕託遺響於歌騷者乎于嗟惟麟黍稷
在畿眇故封兮江海悵王孫兮不歸載耘載耔載裳載
衣忽十世其將遠挺三君而奮飛奉賢書以造廷並策
名於常旂鸞翔鳳翱赫其有輝值炎精之既淪遽斂翮
於熹微於穆季侯知德者稀中田有廬兮種瓜北山無
蹊兮采薇悄悄隠憂兮顧懷懇懇菑畬兮疇依慨膚士
之不億懼俯仰之多違侃侃廣文特起無儔内有明賢
之助外嬰憂患之酬二親高年一身百謀煦煦陽春英
英凉秋屢專席於名郡常曳裾於諸侯觴詠不間於絲
竹旨甘頻及於交游積累之勤百福是遒婉婉子孫食
德不渝嗟予少時迎於名門揮絃飛鴻垂綸遊鯤老至
不知車懸身存夕草載露黯然銷魂訊故老於岑隅索
履跡於崖根秀娟娟兮既長鬱蒼蒼兮彌尊孰辟世於
醉鄉樂舒笑於邱園晨光粲其盈庭鶴鳴聞於九天黍
稌既豐華實載繁俎豆衣冠古而又文東皋之人其昔
之桃源也邪
野莊賦(有序)(明)劉三吾
汴進士通判長沙王侯師魯繇尹猗氏投紱龍門得金
源時故著姓段氏遺址段輔惟德屢任憲使姑射山之
麓曰芹溪一水溉田可四五村疃侯築室其上游以地
之出幽蔚而曠適也宜田舍而不沮洳也謂之野莊上
以奉母下以友于諸兄弟非直求田問舍而已其來茶
陵屬予文既為之記復廣其意而賦之曰
龍門之西姑射之東一水芹香界玉其中惟是溪之上
游寔形勝之所鍾在林樾而不幽蔚軼沮洳而特崇隆
可以供野眺而寄高情於無外可以為田舍而適雅趣
於不窮何代見於偉人繇原出於仙蹤此王侯野莊之
所在非世俗田廬之得同也與在昔金源則有段氏簮
纓名家廟堂重器來居是莊實啟其閟華屋生存海桑
換世幸地靈之未歇有人傑之來繼振三槐之家聲擢
春官之上第繇猗氏以投簮即是莊之留意樹棟宇於
荆榛之故墟葺田園於萊蕪之久翳邈高風於異鄉之
後來慨廢興於崇岡之一睇然後知高賢之卜居蓋以
勝槩而非以地利者矣是莊也不村不郭匪市匪廛天
開圖畫地占林泉蓀壁葯房桂棟蕙櫋雜以楩楠之材
甃以璘㻞之堅廣不四五之畞多不八九之椽靑來幾
山之闥綠護一水之田岸蘭汀芷馥郁雨餘之日園梨
山柿紅白霜後之天樵青婦汲往往村巷雞嗚犬吠在
在人烟侯也幅巾藜杖勝日佳時或依巖閱畊或臨流
賦詩但見良苗交風遠近一碧亦既穎秀亦既堅實奄
觀銍艾畢是稼穡竭三時之辛勤事一日之燕集斯雞
豚之有社亦人情所共適此則野莊人平居所藉乎耕
之力及其鳴騶入谷薦剡交舉負疾力辭蒙恩見許還
家教乎龍門講道擬乎鄒魯恨孔突之未黔由及門之
房杜雖繫匏於禮曹恒馳情於莊所此則野莊人前後
所異乎出處之故潘輿上夀四時杯酌綵衣蹁躚萱庭
酬酢母見子兮怡愉子喜母兮矍鑠願椿松兮遐齡永
康彊兮勿藥則是莊之居本以奉母而始作五人兄弟
平居雁行壎篪迭奏棣萼相望問起居兮母所具甘旨
兮上堂願友于兮勿替使母心兮樂康則是莊之居又
以友乎兄弟而不可忘抑人知侯之野莊其畊以田而
不知侯之墨莊其畊以舌也當河汾之授徒紛衿佩之
雲集聞歲奉之清俸猶賦役之所入顧此田之所收豈
野莊之能敵自徵登於仕塗已筆耒之久歇幸心田之
克治無草茅之交塞種之以經訓之菑畬溉之以伊洛
之道脈耘之以克已之工夫斂之以道德之充實始循
序而升堂終深造而入室則義理純熟之餘皆芻豢悦
口之適斯固吾性分中之墨莊人心内之安宅也又何
羨乎淵明栗里所在之高風陸氏門生為莊之故迹也
哉為之歌曰野莊兮龍門樂此所兮王河汾宅幽兮勢
廣宜爾居兮與爾田壤伏臘兮有餘上奉萱闈兮下以
友于野之莊兮既久别墨之莊兮亦以歇志不遂兮奈
何白髮倚門兮山之阿安得解組綬兮如淵明賢我當
為侯兮續歸來篇
茅簷賦(明)魏學洢
闉闍之北酒帘之西有扉晝扃蛩吟鳥啼籬逕彌迆詰
屈旁蹊卧板橋而如帶嵸樛木以扶疎繄小樓之容膝
卜素心而僦居愛綠綺之静好懷靑藜於古初可風可
月我圖我書每訢訢其欲笑吐幽葩而自攄入披翫兮
黃庭出搴芳兮蓀芷忽落英之盈褏驚茅屋之麗靡引
蓬壺之細流亦濺濺而瀰瀰啟紙疏以長眺撫女牆而
獨喜抱良辰之竒懷送行雲而如駛爾乃三復隰桑適
聞叩門或鼓荻秋之枻或欈楓谿之綸既風輕而煙暖
兼芋菽之不貧擷澤葵掇靑蒓呼雛樹巔問酒鄰人悦
余美之媞媞舞長袂之蹲蹲競徽音而自遠導懿躅以
相循於是衡門之下幽人徜徉敗瓦頽壁蘭香茝芳斜
陽小鳥遥林蒼蒼觸目懽賞便姍翱翔若夫拒霜零亂
楓林標紅疎櫺自鳴切切草蟲則乃放柴關泝歸灇上
高邱瞰長空秋旻曠兮泬寥乘彤雲兮無窮懷湘江之
澔涆駕洞庭之秋風思眇眇以遐舉覺天地之&KR0785;瓏時
焉石瀨腹堅百卉霣折日暖牆隈隴褒剰雪手枕殘帙
鶉衣百結短櫩無風酒酣耳熱又胡羨乎寒江之瀇潒
寒山之嵽嵲消搖容與兹樂實奢蓬窗圭竇水攲岸斜
聽曉冰之響裂呀空谷之谽谺落霞孤鶩枯木寒鴉春
風蚤戾到我梅花誰歟居者或曰此伐檀君子之家
御定歷代賦彙卷八十三
