欽定四庫全書
御定歷代賦彙卷四
天象
月賦(漢)公孫乘
月出皦兮君子之光鵾雞舞於蘭渚蟋蟀鳴於西堂君
有禮樂我有衣裳猗嗟明月當心而出隠懸巖而似鈎
蔽修堞而分鏡既少進以增輝遂臨庭而高映炎日匪
明皓璧非淨躔度運行隂陽以正文林辯囿小臣不佞
月賦(宋)謝莊
陳王初喪應劉端憂多暇綠苔生閣芳塵凝榭悄焉疚
懷不怡中夜迺清蘭路肅桂苑騰吹寒山弭蓋秋坂臨
濬壑而怨遥登崇岫而傷遠於時斜漢左界北陸南躔
白露曖空素月流天沉吟齊章殷勤陳篇抽毫進牘以
命仲宣仲宣跪而稱曰臣東鄙幽介長自丘樊昧道懵
學孤奉明恩臣聞沉潛既義高明既經日以陽德月以
隂靈擅扶光於東沼嗣若英於西冥引玄兔於帝臺集
素娥於后庭朒脁警闕朏魄示沖順辰通爥從星澤風
增華台室揚彩軒宫委照而吳業昌淪精而漢道融若
夫氣霽地表雲斂天末洞庭始波木葉微脱菊散芳於
山椒雁流哀於江瀨升清質之悠悠降澄暉之藹藹列
宿掩縟長河韜映柔祗雪凝圓靈水鏡連觀霜縞周除
冰淨君王迺厭晨歡樂宵宴收妙舞弛清縣去燭房即
月殿芳酒登鳴琴薦若迺凉夜自淒風篁成韻親懿莫
從羈孤遞進聆臯禽之夕聞聽朔管之秋引於是絃桐
練響音容選和徘徊房露惆悵陽阿聲林虚籟淪池滅
波情紆軫其何託愬皓月而長歌歌曰美人邁兮音塵
闕隔千里兮共明月臨風歎兮將焉歇川路長兮不可
越歌響未終餘景就畢滿堂變容迴遑如失又稱歌曰
月既沒兮露欲晞歲方晏兮無與歸佳期可以還微霜
霑人衣陳王曰善迺命執事獻壽羞璧敬佩玉音復之
無斁
月賦(有序)(宋)汪莘
余少時讀謝希逸月賦見其徵引陳熟比興寒窘大抵
拙於文而乏於理竊嘗以為恨至今取而再三觀之皆
不能易少時所見因搜其平生所得於月者假唐太宗
房玄齡對問而為之賦云
太宗與秦府十八學士講道於瀛洲之上於時宫壺漏
稀月色如晝憑欄四顧河山若繡太宗慨然謂玄齡曰
夫月何自生哉玄齡稽首而對曰臣聞月生於坎水主
内光在坎則隠因離則彰其闔處隂其闢隨陽魂生震
始魄露巽旁二少分上下之弦兩純括晦望之囊八卦
相禪為月紀綱觀於卦畫其義可詳青者月魂黑者月
魄出扶桑而五彩暨中天而迥白此月之變也皆隂陽
之相客太宗曰月之義既聞之矣然則月之運行如何
玄齡曰其始也一氣茫然有物潛珍兩儀洞開望之如
神於是清風龍翔而啟塗丹霞鳳翥而扶輪提白晝於
既暝竢東皇於未晨按行於二十八舍周流於三百六
旬出天入地自秋徂春横碧落而孰禦歷黃道而常新
斗車為之低昂列宿為之逡巡此月之行也臣又嘗縱
觀焉大何天之不罩廣何地之不籠高何崖之不挂幽
何谷之不通使夫山海之間共此燈而發蒙霍然如攬
白霓之駕恍然如泛驪龍之宫若乃襯珠閣而泫露鎮
貝闕而含風藹玉圃之生煙鬱瑶林之攄虹亂芙蕖之
萬頃繪松柏之千重餘輝半抹於城樓曉色欲拂於天
東紛金章而玉佩雜天馬而雲驄咸謁帝而待漏殷殷
乎長樂之鐘雖然此陛下之月也臣請為陛下言士民
之月臣為布衣隻劒孤琴出游四方歸憩家林其觀於
月也有不知所以獨舞與不知所以長吟者矣方其射
西山而散彩委曲浦而遺隂過銀沙而瑟瑟渡金礫而
駸駸逐行舟而上下與高浪而浮沉因蒲帆而舒卷隨
桂楫而淺深入霜雪而英華秀發混蘆荻而蹤跡難尋
散千林而無定影鎮九淵而有常心或出晚霽而疑於
清曉或當晨現而訝於黃昏或顛倒於山光水影或披
豁於地窟天根或坐臣於偃竹之窗或挽臣於落梅之
村或送臣於小橋或迎臣於柴門或帶苔紋而黏屐齒
或移花影而泛清樽太宗曰噫士民之月不亦樂哉然
則月之德性何如玄齡避席而辭曰大哉陛下之問臣
不足以與此太宗曰卿其勿辭玄齡乃言曰月之德性
至矣妙矣惜乎賦家者流未有能聲條振理者也夫太
極肇判天一生水天一之精凝為月體仰射天外下徹
水底洞照八荒晃不知其首尾碎之自圓撓之自止執
之若遠睨之復邇體有盈虚性無生死胡為而虧胡為
而盈臣以是知生死之故鬼神之情然猶不足以言知
月臣愛月者也疇昔之夜嘗夢焉弄月於雲葉之表釣
月於浪花之端種月於林泉之下布月於天地之間臣
有其志而未遂也太宗乃掀虯鬚躍龍顔大笑而曰卿
之志朕知之矣酌以樽罍食以鼎鼐牽牛正中再拜而
退
月賦(宋)楊簡
山月兮騰騰千峯兮畢明入林度嶺兮疏爽而散清浮
波泛流兮又何其縈迴瀲灩湛湛渟渟雲氣盡伏太虚
碧澄不疾而速不行而至忽一輪之驟升珠無得以比
其圓玉不可以齊其瑩神光獨竒萬古一靈遯星辰之
失色截天漢之欲傾虚明之妙彌滿六合擬攬之而無
得姑觸之而莫零入竹則與之為竹入松則與之為松
到几盈席透窗寫櫺徹酒涵杯跨絃指琴大巧造微至
此而無用其力至潔非染至此而如留若凝却之似止
而非止進之似臨而非臨自古幽人雅士孰不仰之玩
之樂之詠之不知其幾千萬語矣終莫能贊其不可摹
寫之竒探其造化機緘之情廣寒宫殿近在吾方寸之
地而有目者無覩有耳者未聆西嶼楊子女知之乎楊
子曰予唯無知故若是樂也故若是融融皜皜迎之不
見其首隨之不見其後也且不自知其為無知而况於
知乎子仰而觀之清明者何乎俯而履之博厚者何乎
從子目之所視所視者何乎從子耳之所聞所聞者何
乎彼乎此乎巨乎細乎虚乎實乎衆乎寡乎有乎無乎
子乎我乎可言乎不可言乎可思乎不可思乎洙泗聖
人所以無得而稱姑託之以水曰知者樂之又託之以
山曰仁者樂之某今亦姑賦之以月而某樂樂之子信
乎
月賦(有序)(明)馮時可
癸未秋夕馮子獨坐延首東望月耿疎林少焉凉風媵
之直入余戶岑寂無聊萬慮填膺跼天踳地偶東隣沈
生攜酒過勞吐峥嶸之論驅愁思於天外頓令宇宙若
闢遂相與賡酹不覺金樞之西矣沈生乃唱韻即席賦
焉
紫霞韜日紺宇流月孤蟾漸騰六螭自沒飛鏡花搖修
蛾影越的的寒池冉冉叢樾萬穎金射一輪銀揭炯濯
肺肝光鑑毛髮其德維何示沖警闕代明扶桑育靈溟
渤榮悴參差朗照無别漢宫如霜楚臺似雪絶纓陸離
墮釵蹩躠三星欲沉九微未徹皓彩佐豔幽光争潔班
姬獨卧飛燕初訣庭柳葳蕤階螢明滅蘭膏坐凝桂影
自孑西園蓋飛南皮席設炮炙參差酒闌樂闋興文如
雲縱横稱傑玉壺素心相為昭晰潘生恨羈謝監懷闊
思入雁羣身濡魚沫顧影自憐攬暉欲怛若乃壯夫寄
命弦筈雲陣祁連星旗靺鞨秋入銅鐎寒侵犀札蒼茫
月上積光稾秸思婦深閨腸轉車轄嬋娟入帷愁來難
刷合如三五離如二八亦有征人深夜攬轡銀漢曳空
長煙羃地旌心自懸蓬驅未次清質忽覿骨驚神悸龍
馬上都笙竽甲第金埒銅池擷芳矚麗雲卷夕鱗霧消
輕翳圓魄徐昇瀲灩天際妖姬豔童歌容舞袂秦鈎遺
歡漢珠賞嬖陶陶永夕指空為誓明妃遠去趙王初徙
都尉降北敬通歸里孤舟仙客空山廢士愴新戀故迫
生憐死黃葉辭秋搖風忽起愁規自對收血相視情條
靡靡形骸頓委别有招提震旦是倚摩尼夜出照我濁
世光侵僧磬清傍佛几五禪明慮七覺蕩滓水月成觀
何愁何喜噫嘻人生忽如逆旅畏塗多艱苦海無涘牛
喘猶餘鮫淚幾許僕本恨人矧逢秋序霜隕枯梢露凝
叢楚沉寒中夜息籟幽渚寥寥雁飛淒淒蟲語四顧無
人纖阿為侣萬端崪來千載獨佇遥愬長想重嗟累涕
東隣有生焚枯酌醴仰月大笑謂予欵啟翹然男子一
何泥泥我攀望舒萬象如洗發吾浩志袪我塵慮飛廉
為車結璘為御烈缺長鞭攙槍高翥歷天捎星萬里一
去夕禽秋引轉淒為豫僕始神王浮白相飫軼埃滅暈
月亦予助土豹殷聲天雞催曙曜靈一起光含明茹吁
嗟月德孰為畀與照而本空晦而逾著慘舒盈缺道無
常處惟予與月相知其庶李白何問謝莊何譽
月重輪賦(有序)(唐)潘炎
抱戴之秋八月十有四日夜月重輪瑞之大者天意若
曰將俾吾君姊事之賦曰
我皇初列唐侯潛蟠藩國英武方斷文明表德穆然思
道順帝之則既而動三合奔百神廓太清而萬里耀朗
月以重輪時屬高秋瑞彰元后光泛皎潔之斜漢色映
闌干之北斗金波耀景非懸闞澤之名璧彩揚輝不入
士衡之手理殊吳夢符炳漢謠淨桂花於日道環水鏡
於丹霄臺榭冰潔郊原霜縞月之揚光天不愛道一盈
一缺則惟其常彩溢重輪告於天表大人占之夏啟以
兆亦所以類星珠表金鏡兩耀齊美一人之慶於萬斯
年受天之命
月暈賦(宋)楊萬里
楊子與客暮立於南溪之上玩崩雲於秋疇聽古樂於
涯水快哉所忻意若未已偶俗士之足音予與客而亟
避退而坐於露草之徑衣上已見月矣寒空瑩其若澄
佳月澈其如冰一埃不騰一氛不生楊子喜而告客曰
吾聞東坡先生之夫人曰春月之可人非如秋月之淒
人也吾亦曰今之時則夏矣月尚春也言未既微風颯
然輕隂拂然驚五色之晃蕩恍白虹之貫天使人目亂
而欲倒如觀江波之漩而身亦與之回旋楊子懼而呼
客曰月華方明奚驟眩焉組是方潔奚忽變焉客曰適
有薄雲莫知所來非北非南不東不西起於極無之中
忽乎明月之依輪囷光怪相薄相蕩而為此也殆紫皇
為之地而風伯為之媒歟楊子釋然曰所謂月暈如蜺
者不在斯乎不在斯乎方詳觀而無厭乃霍然而無見
蓋月以有雲而隠復以無雲而顯也雲以二風而聚還
以一風而散也楊子若有感焉乃告客曰天下之物孰
非月之暈邪暈之生也其可洗邪暈之消也其可止邪
而天下之士以晉楚之富為無竭以趙孟之貴為有柢
其去則持之而不忍其來則居之而不恥其癡黠何如
也客未對童子請曰人語既寂子盍歸息楊子與客一
笑而作曰今夕何夕見此竒特
瑞雲承月賦(有序)(明)夏言
欽惟我皇上既事天於南郊乃奉上帝神御位皇祖配
位於泰神殿尋以未稱尊崇乃恭建皇穹宇聿嚴清閟
皇上尊天之誠意獨至矣即嘉靖已亥八月二十日子
刻上躬詣南郊奏告是夕秋空澄霽瑩無纖雲月朗霜
清河明斗揭臣言時陪拜階戺恭覩皇上對越孔嚴啟
奏虔肅至誠沖穆儼若天人之會禮成駕還時漏下四
十刻上恭拜大道堂畢餘誠猶肅肅恭默思道日竢天
休時則仰見月生圓暈五采旋繞祥光絢發澹素雲承
之正應四方淑氣移時乃散明日上降手札示臣言臣
言拜奏稱慶曰皇上事天之誠感應如響上帝歆和皇
祖昭格頃刻之際遂顯光華以示嘉報太隂映日福益
宫壼西白呈祥光聯東陛實皇上萬壽康寧皇太子千
秋永慶祚胤無疆泰道文明之象也臣敢不稽首颺言
以頌帝德賦曰
惟神堯放勲兮實敬天而首治惟皇上紹堯兮迺精誠
之獨至面稽天若兮祖考悦豫欽崇南郊兮復古埽地
祈雪而雪祈雨而雨景星夕暉慶雲朝麗乃改崇泰神
兮薦名皇宇見尊無二上兮禮嚴清閟庶祖神配享兮
光靈永契爰嘉靖己亥兮八月既望大駕宵征兮虔告
上帝霜清閣道兮衮衣降輿星朗周廬兮玄圭扣陛時
維穆穆兮駿奔皇皇矩度恭嚴兮誠意靡遑百辟歡呼
兮九霄回光淑氣氤氲兮須臾禮成親基定命兮欽肅
回輪拜瞻大道兮畏敬猶存恭默思帝兮天心眷歆鳳
寢之南兮龍樓之角皎月在天兮圓暈如束盤旋五采
兮英華絢發承以嘉雲兮金方應素環以珠星兮諸垣
隠輔金桂婆娑兮繡如綺霞銀蜍陸離兮文如翠圃兹
惟上天兮倏忽降神報我皇上兮一念精禋沖穆會道
兮瑞發高旻和敬上迎兮至祥倏臻丕顯聖躬兮萬世
尊親光昭治象兮葆含帝馨祥聯東陛兮福益神孫太
平天子兮四海永貞九廟歡歆兮百神效靈千秋百世
兮日月凝精顯休和命兮永荷天禎輔臣陳辭兮歌頌
明徵
初月賦(唐)王泠然
觀乎皎皎新月含虚驚闕伺海蛤而齊生候階蓂而俱
發既與物而盈偃亦隨時而興歇故其清光未滿斜輪
半空依稀破鏡髣髴懸弓離畢墜雨繞暈生風散微華
於粉璧集輕照於蘭叢爾其為狀也皎皎的的鏡丹霄
而灼爍鮮鮮綿綿點清漢而連娟逢輕雲而暫蔽雜華
星而共妍寫邊城之羈目監珠箔之嬌絃思閨女之披
幌弄舟人於叩舷若乃斷山風入中天氣清雲徹暮景
霞開晚晴望頽陽之西落見微月之孤生出煙郊而漫
漫映江浦之亭亭凝碧臺以光淨度青樓以色明雖予
情之斯得停搴攬而不盈俄而凉夜未幾低輪半傾墜
斜光於森木落餘照於嚴城臨玉墀而不見望亭閣而
杳冥予亦何為者感在空庭
初月賦(唐)鄭遥
初生微月若無若有出城中兮纔廣於眉入堂上兮不
盈於手若乃金壺稍滴銀漢將流暗鵲驚夜寒蛩送秋
天清暈滅露白光浮臨皓壁而添粉映珠簾而半鈎纖
光潤海重明表壑的的飛上娟娟未落銜破鏡而飛斜
抱彎弓而勢却蓂稀葉少桂短花新無篋笥之團扇有
虚空之半輪悵徘徊以將失情鬱結而莫伸命後車之
文雅恭進牘於詞人
新月賦(宋)徐鉉
五月五日繁隂乍晴倬彼新月麗於太清映玉繩而絢
彩揜銀漢以騰精對鳷鵲西南之景步明光東北之楹
歷歷遲漏悠悠我情雖萬古之不易感一年而始生乃
有騃女癡男朱顔穉齒欣春物之駘蕩登春臺之靡迤
雜佩璀錯輕裾颯纚紛乎拜祝怡然燕喜人歲歲以潛
换景年年而若此昔我當年胡云不然世路多故流光
暗遷易壯心於大觀變玄髮於華顛顧一毛之無濟媿
兩綬之徒懸况乎萬象虚明九門奥袐對宣室以方罷
閱通宵而不寐憂心似醉既慷慨於君恩急景如馳更
淒涼於往事想愬月以長歌遂抽毫而見意
玉鈎賦(以常協正經故無朓胸為韻)(唐)張仲素
月以隂德玉聞夜光伊在天而成象杳如鈎而可望每
映樓而皎皎類照廡之煌煌隠見以時兮不愆其候虧
全有節兮此惟其常當其霽景方晚清飇既涼瑩迢遞
之初魄出西南之一方韜皎皎之輝尚潛玄兔呈纖纖
之狀詎假白狼矧乃就盈之姿曲成是愜從三讓而載
吐表四序之克協侔雕瓊之異象契舒蓂之數葉臨洞
房之内猶隔瑣窗隠遥城之隅乍明粉堞觀夫媚霜煙
挂遼夐悟如珪之有始知合璧之將聖既麗天而作則
亦順辰而為政彎環而素彩未流蕭散而丹霞始淨所
以增思婦之獨愁發詩人之興詠豈止生彼海澨煥乎
天經况於玉以比德復如鈎而效靈落魚浦之間偏宜
泛影垂朱簾之側宛似分形思其迥出隴隂漸登雲路
每因躔而進晷亦就新而去故沉澄寥之空碧麗柔明之
微素曷蛾眉之足儔豈玉璜之能喻然而合其道也則
圓景不渝順其化也而盈缺或殊當未光之時所明若
昧自哉生之外其有如無且色依微於林表晦見西方
之謂脁光掩映於暘谷朔出東隅以為朒今異此而守
度諒君明而臣肅故其賦玉鈎之輝輝誠可增金波之
穆穆
玉鈎賦(以常協正經故無朓朒為韻)(唐)紇干俞
日云暮矣月出之光始如鈎而可辨亦方蛾而乍揚太
隂表精知就盈之所漸司歷紀候見哉生之有常原乎
内職既修隂事允叶故得啟臨照於品類彰運行於紀
牒上迷山桂之叢稍應階蓂之莢沉碧水以輝動挂珠
簾而影接孤懸亳野狼銜虚貴於殷年迥燭汾隂鼎見
方慙於漢葉高凝雪映朗若冰淨懷遠戍於虚弓望征
人於破鏡將以洞纖芒而並深鑑符隂德而昭聖政豈
比夫空驚思婦之心載發詩人之詠彼鏘珮鳴環之侣
瑶階玉砌之庭徘徊瞻乎爽朗晼晚俟其清熒披霧纔
昇綃幕誤傳於盈手流天未滿瑣窗徒訝其分形奚必
效重輪之慶表三珥之靈然後可以光帝典而耀祥經
者哉是知淪精蟾兔亦此之故比質瑾瑜其美何無所
以澄清景於天杪蕩浮埃於物表倏周流於皓璧漸泛
濫於靈沼千門始麗以涓涓午夜俄分而皎皎禮有讓
遂成其魄政以齊勿謂之脁昔也示沖於朏謫見乎朒
諒無徵於次舍斯有斁乎遲速今聖后垂統纖阿為僕
本其位於西方正其居於北陸明大易致遠之義合升
歌向中之目夫然則罔差於常度所以集帝臺之祉福
月中桂樹賦(以中秋夕望光彩扶疎為韻)(唐)趙蕃
圓月如霜有仙桂兮宛在中央映澄澈之素彩逗葳蕤
之冷光杳杳低枝拂孤輪而挺秀依依密樹侵滿魄而
含芳觀其皓爾方凝翛然不改隨升沉而自若貫盈缺
而長在夐羃羃而臨空杳萋萋而發彩同蟾蜍之片影
似濯瑶池異珊瑚之幽叢徒生滄海埃壒初歇關山正
秋空泬寥而逾淨色冉弱而彌幽謂扇花薄如珪玷浮
望玉露之初垂遥疑滴瀝聽金風之乍起遠若颼飀皎
皎孤懸亭亭相向纔分杳靄之質微辨輪囷之狀諒攀
援而莫及寧欲淹留歎音塵之未期空勞曠望嘉其竦
本無地分輝有餘轉低影於穹碧擢幽姿於顥初訝姮娥
之繪成文逾靃靡並秦鏡之照出勢自蕭疎斯所以亘
雲路委天衢弱質中植纖條外扶亂彩時搖起飛飛之
驚鵲澄波靡隔掩歷歷之高榆是故藐彼輕霄呈兹永
夕紛敷遠瑩偃蹇旁射夾餘霞而暫丹經斜漢而彌白
臨紫極而天香不散指北斗而仙花可摘况其遠象膧
朧桂子冥空惜迢遞而遐想况嬋娟而内融素色不彫
自挺雪霜之外清隂迴泛頻移霄漢之中何必詠招隠
卧幽叢庶高枝兮可折願逍遥於蟾宫
月中桂樹賦(以中秋夕望光彩扶疎為韻)(唐)楊真弘
月滿於東桂芳其中因澄輝之皎潔見幽茂之玲瓏炫
凝冷於清夜寫濃纖於碧空遠莫致之詎攀折以盈手
光可鑒也覺清明之在躬夫擢本隂靈流形永夕稟玉
燭之和氣潤金波之滋液枝徘徊而若垂葉靃靡以如
積同作繢於團扇想孚尹於尺璧悠悠歷歷宜乎凜秋
滿虚輪而挺秀瑩白暈以含幽天邊無風孕香氣而不
散草上有露泛花光而若浮異夫高謝地靈妙融真宰
籠玄兔以不動映素娥而如在太陽讓美收若木之餘
暉列宿懷慙掩白榆而沉彩既寒暑無變亦古今不殊
是知託其所終乃異顛而不扶二氣初分誰見哉生之
質三光不息斯無朽蠧之虞與然薪之殊患同瑞草之
共舒事相傳於摭實勢終類於憑虚樓上含華映網軒
而列耀園中委照益嘉木之蕭疎千里共瞻九霄之上
春冬無清淨之景朒脁闕婆娑之狀及素秋之節信謂
逢時當明德之年何憂掩望恥片玉以齊價笑三珠之
可尚彼叢生因地森挺陵霜驗植物之斯美杳神功之
可量垂蔭何方乃傳天之下界結根何處宛在月之中
央又安能較其小大齊其短長冀一枝兮可得敢驤首
以觀光
姮娥奔月賦(以一升天中永棄塵俗為韻)(唐)蔣防
昔姮娥服仙藥於俄頃指隂靈以馳騁嗟人世之如流
覺天衢之何永於是竦身鶱翥霽月凝冷振環鏘珮雜
珠露之珊珊雲帔花冠渡銀河之耿耿伊立志之有恒
果躡景而可憑出乎寥廓愛此清澄企予望之想蟾蜍
之下視進吾往也軼埃壒而上升且夫碧虚望而自致
清質瞻而不墜天迥而音塵已沒風落而芳馨微至往
而不返誰謂與子偕行仰之彌高孰云不我遐棄窈窕
輕舉圓明映空遺九族於脱屣冀孤輪於處窮獨往孤
高若集瑶池之上潛來煙霧如分紈扇之中迷晶皎亂
曈融神明合柔德通想泛金波詎假琴高之鯉將搖桂
魄寧因禦寇之風冥冥睟容規規皓質乘飛廉兮竦踴
迫望舒兮寥慄初疑妝以臨鏡形影猶分終類冰之在
壺輝華相失故得享年代之悠久與乾坤而齊立明明
配日高高在天對陽烏之升降伴顧兔之昭宣滿時而
玉貌和光難分皓皓虧處而娥眉共麗不辨娟娟炯若
通輝超然絶俗想明眸而下鑒並玉鈎而傍燭閨中結
恨感予於三五之時笛裏傳情聽我於關山之曲豈伊
異人學道全真湘波之妃洛浦之神曾不足繼其芳塵
秋月賦(以至明周照為韻)(唐)歐陽詹
粤惟日行於翼風發於庚白露下降鴻雁來征野颯颯
而木落天寥寥而氣清獨孤亭之不寐見凉月兮東生
上迢迢之霄漢掩冽冽之恒星出江山之磅礴豁閶闔
之峥嶸皎皎搖搖晶晶盈盈映階墀以歷歷對窗戶以
亭亭雖他時之並照何斯夕之為明異夫白鶴翩翻不
分其色寒泉灑落空聞其聲乃遥夜以虚燭實純風之
至精於是照曜必周通冥洞幽其色也潤林巒之卉物
其影也瑩江湖之亂流益池亭之寂寂增氣候之颼颼
起離家之遠恨生去國之繁憂何處而不見何人而不
愁豈謂征客懷歸徘徊於黃榆之塞佳人怨别蕭條於
紅粉之樓已矣哉信知宇宙之中光明為至非淒涼之
獨感亦清貞之可類臨照者足以倣有德之君潔白焉
宜將匹無瑕之士傷哉不肖徬徨嶺徼時雨露兮未霑
自形影兮相弔願窮經兮取老恐用人兮尚少幸君子
兮如月冀餘光兮一照
破鏡飛上天賦(以青天流魄玉戶失顔為韻)(唐)李程
何新月之嬋娟如破鏡之上天微茫而桂樹猶短髣髴
而菱花不全皓色減去清光獨懸謂是云非開玉匣而
長在自無而有指金波而未圓象則陵虚名何責實伊
酷似其素影若同分於麗質莫測潛化空驚迥出憐此
夕以孤飛念誰家而暗失况夫微明海澨遠挂關山感
重輪而易缺思鞶帶而莫攀姮娥掩色嫮女分顔意迢
遞而難明半生象外豈别離之可贈餘在人間霽景澄
寂泬寥凝碧匪迴輝而照膽徒向晦而淪魄洞房未掩
過臺上而不歸斜漢欲低入窗中而猶隔亦何辨夫鎔
於火化隲彼隂靈比孤光於珪白喻片影之銅青遥空
絢練遠色晶熒爽氣共浮豈彩霞之能掩芳塵不到非
素手之所經觀夫漸倚上玄迫於下土瞻吳牛之罷喘
對孤鸞之欲舞徵碎質以委地有方輝而竟戶哉生之
後從一氣以裁成埋照之時豈五金而能補正當殘夜
偏稱高秋含烟不隠泛水如流苟孕明於真宰非稟質
於人謀似逃秦殿聊上庾樓疑熠熠以從革類纖纖而
若鈎異彼妝奩掩兹遊燭方應候以戲珠不鑒容以銷
玉坐惜雲曙行愁漏促暈猶未合無陳方士之灰點不
可磨空負先生之局
月照寒泉賦(以秋月清明夜泉澄澈為韻)(唐)闕名
皎兮月出毖彼泉流月燭清夜泉澄素秋其象也合之
雙美其氣也同以相求觀夫彼濬者泉彼高者月臨四
海而照無私利萬物而功不伐故能流而不竭明而不
歇清見底而練色寒凝暉盈輪而桂華秋發則知水者
秋之氣月者隂之精月下泉湧泉中月生其始愈出其
少徐清度晦明兮共隠共見歷今古兮齊虧齊盈皎皎
兮不易其色泠泠兮不改其聲足以洗穎川之耳濯滄
浪之纓者歟至若寒露白秋天晴金風始扇銀河未傾
卷纖雲而九霄可覩埽薄霧而萬里克明於是泉悠悠
以東注月遲遲而西行彼月伊何明之大者彼泉伊何
清之至也泉凝釋於春冬月行藏於晝夜既處卑以習
坎亦居高而臨下攬不盈也則照之而有餘流無窮焉
如逝者之不舍故知莫明匪月莫清匪泉月經天而燭
地泉帶地而澄天素波洞出清影孤懸氣涵浪於一色
輪照底而雙圓圓如日麗净若霜凝寶鏡出匣玉壺開
冰搖清吹而灩灩澹碧空而澄澄度淺沙則清影遲漫
潄幽石則光波沸騰又可樂而瓢飲枕以曲肱者也客
有續為泉月之歌歌曰月照泉兮泉涵月泉潺湲兮月
皎潔波無魚兮清澄月有蟾兮澄澈觀碎璧於漣漪認
明珠於圓折信上善之可方而智者之所悦
瑶臺月賦(以仙家帝室皎潔清光為韻)(唐)王淮
素月霄凝寒空迥徹照瓊樹以增麗煥瑶臺而共潔遠
而望也浮皎皛之精光近而察焉帶巍峩之積雪美其
清熒互映絢練相鮮洞玉砌以周設對金波而正圓層
構參差迥出林巒之表光輝照燭還同崑閬之前覩重
璧以發地瞻百常之造天乍動乍搖難審詳於衆目若
明若滅疑陟降於羣仙顧兔淒涼崇臺䆗窱惵爾意駭
倏然魂悄駢階級以雲矗粲瓊瑛之霄皎徒引耀之可
觀豈懷材之足表若見仙闕如游玉京月映臺而九天
共霽臺照月而萬里俱明含冰霰而逾潔軼氛埃而更
清斯可以滌鄙夫之幽抱暢逹士之高情皎皎寒光悠
悠清質凝精以降委照而出玩浮光而神竦炫微輝而
皆溢視乎外美清瑩乎瑶華鑒乎中致齋莊於虚室由
斯可保亦既有光始激射以内照忽飛騰而外揚璧彩
遥分奪冰壺以的的桂華中映同日觀之煌煌於是天
地朗然纖埃不翳九成由其直上八表可以旁睨將以
象清都朝玉帝豈徒恣遐想窮遠睇徘徊於臺榭之間
悵望於蟾蜍之際而已哉吟玩既久規圓已斜歎將傾
於桂魄思復搴於瓊華庶竭精於冊府寧遠慕於仙家
明月照高樓賦(以明月照樓四字為韻)(唐)鄭遥
千里著明者唯月百尺崇高者曰樓月照耀而莫大樓
弘敞而寡儔光含雪淨勢寫雲浮生滄海而皎皎度飛
宇而悠悠皓天地而彌廣沉氛埃而已收於是隠映澄
寂特起峻峭月上樓高樓明月耀黃鶴驚而欲翥素娥
集而匪召垂輪簾外疑鈎勢之重懸透影窗中若鏡光
之開照其望也可以相思其登也可以遠眺及夫高秋
廓落寒夜肅清四空迥而晃朗九層屹而峥嶸列歡宴
會友生去洞房兮即重屋滅華燈而臨前楹玉檻連彩
粉壁迷明動鮑昭之詩興銷王粲之憂情則有離居獨
處愁思未歇持鳳管而坐樓矜蛾眉而對月徘徊宵際
悵怏明發步蓂葉而盈盈顧桂華而忽忽
月臨鏡湖賦(以風静湖滿輕波不動為韻)(唐)陸贄
月配陽含虚而明湖止水體柔而平光無不臨故麗天
並耀清可以鑒因取鏡表名月包隂以成象水稟月而
為精兩氣相合實不入而疑入二美交映伊本清而又
清色皎潔而秋天愈静波演漾而宵風乍輕類泗濱之
磬見疑合浦之珠明至明洞幽至清無垢同玄澤無遠
不遍等逹人以虚而受滿不可恃望之足戒以虧盈形
或未分鑒之則辨其妍醜輕靄不起纖塵莫過沉璧彩
而為鏡碎金輝以成波皓質未判空聞田鶴之唳香風
乍度暗傳蓮女之歌萬象皆總湛清光而不動極望靡
窮凝虚皓而如空照同心千里之外洞游鱗百丈之中
櫂影乍浮如上天邊之漢桂華不定多因蘋末之風白
晝誠窮殘夜將短臨遠峯而欲落沉餘景而猶滿月之
德也朗而迥水之性也柔而静照有餘暉光無匿影滿
而將缺顧兔自殊於太陽導之則流無禽豈同於舊井
原夫德無不應理必相符湖以柔而藏月月因朗而彰
湖不私其明明則有裕無逆於物物乃不孤異投珠而
按劒等藏冰而耀壺惟水月之叶美與君子而同塗
新月誤驚魚賦(以在水為鈎有並垂綸為韻)(唐)白行簡
纖纖之月兮濯影清流渒渒之鱗兮妄意懸鉤乍見之
而深入復纔焉而誤遊尋落餌遲來舟游泳不安頗似
縱而方引噞喁自失疑已懸而未收當其照溪篁興舟
子駭垂竿而亂動訝半規而特起諒不知夫月來徒有
虞於夕死或跳躍無所每健羡於脱泉周旋不能乍蹉
跎於失水且復走菱荇觸洲沚斂鬐鬛以曲全高首目
而圜視引耀方丈形儀更真挂影西南盡迷玄兔與波
上下難晦紫鱗雖類吳牛之喘月獨喻文鰩之觸綸轉
蕩其心似迎其手恐牽復於未濟懼鈎深於善誘同畏
景惡跡之士視於無形異貪餌慕羶之徒求之何有夕
惕未已宵迷不舒每流浪而遷逝願息隂以躊蹰豈將
畏首與畏尾亦將慎終而慎初靄靄孤光隔千里而共
此鰥鰥下視雖擘波其焉如既而魄盡中流光沉西海
猶愕眙於故處尚怵惕其安在豈鵬化之質不能奮飛
方魚服之時每嗟危殆悲夫似是之疑何莫由斯况文
竿晝引緒繭宵垂苟人謀之不輟何天道之可窺安得
遠猜機漾修迥笑明月而弄淪漣與狎鷗而相並
漣漪濯明月賦(以題為韻)(唐)侯喜
水上風起天邊月圓何怡情於遥夜濯委照於輕漣兔
怯盈縮蟾驚泝沿謂玄濤之弄珠將投進退訝方流之
有玉欲獻遷延泛灩靡凝沖融不歇漸失沙鏡逾迷海
月丹霞合而暫止青蘋開而匪輟足使浣紗之女媿顰
蛾於後來伐檀之人恨流光於明發咸池何為遠在天
涯言浴白日曾非綠漪彼浪以雪著月以光垂縱欲報
其虚室亦無能而可施曷霄漢之下人寰不離望舒俯
降陽侯悦隨班如賁如克將順乎其美于沼于沚必周
旋而中規且濯乃強名明而有素蓋取樂於風景豈同
效於塵路所以淺不浮華深不掩嫮殊渙涣於鄭什引
悠悠於謝賦懿其澹若含情眇若功成遍菰蒲而斂曜
滿洲渚以澄明漏永更遥空見浮沉之狀星移漢轉無
聞出沒之聲嗟夫月霽乃明水煩則濁苟氛昏之掩蔽
與魚鼈而瀺灂水假當其演溢月縱思其滌濯運乖道
阻天懸地邈則安得輕飇暫拂水鏡動於秦臺纖埃不
飛玉璧吐於荆璞含輝發彩似忠臣之沃明君如後進
之資先覺豈徒比其光麗而已
海上生明月賦(唐)徐晦
巨浸不極太隂無私搴積水之遊氣覩圓魄之殊姿皜
皓天步蒼茫地維泱漾崩騰助金波玉浪之勢晶熒激
射當三五二八之期蓋進必以道豈出非其時繼傾曦
以對越擅浮光而在兹嗟乎空闊之容若彼清明之狀
如此蜃樓旁起疑庾亮之可從珠蚌潛開異隨侯之所
委躔次雖游風濤詎弭出霞岸而不遲過鼇山而孔邇
顧兔搖拽姮娥徙倚將運行以故然諒滌濯之難揣遠
絶昏霾迥臨津涯竟無幽而不燭斯冥力而上排希逸
之賦可稱界於斜漢玄暉之詩有作映彼清淮未若皎
皎初吐蒼蒼可階叶朝夕以晦朔寧望斷而意乖奫淪
涳洞雪翻煙弄水族將蟾影交馳浪花與桂枝相送凝
目是遠賞心斯衆苟佳景之必存孰良辰之不共滔滔
節宣冉冉徂遷循彼萬流差廣納而觀海推夫兩曜候
久照而得天客有吟想此夜淹翔有年感浮桴而偶聖
庶乘槎而逢仙亦將覽孤景盥洪漣聊學抽毫而進牘
豈追羡魚以臨川
華月照方池賦(以凝素光净寒水為韻)(唐)李濋
天開圓月水淨方塘月則桂華初滿水則蘋風不揚徘
徊委照瀲灩交光素魄將臨合浦之珠乍吐清漣同映
玉壺之冰始藏契禪心之寂寂發郢思之蒼蒼何兹景
之逾麗信終夜之難忘况乃萬里無埃三秋罷霧始朣
朧之啟夕已奫淪之納素前臨不測姮娥下入於河宫
永望長空明鏡上騰於天步碎蟾影於龍鱗之浪混瓊
華於雪毛之路天泉合而益空毫芒鑒而必具故夫秋
以為節氣以霄凝紅蕖落而渚淨白露降而波澄泳之
游之始方舟而取翫今夕何夕若乘槎而上升豈獨發
清管滅華燈思淒切於院戶光漾蕩於玉繩而已哉觀
乎麗天者月習坎者水水以柔而居月月以輝而垂美
一鏡合而内外澄鮮雙影分而上下相似驚夜聲於鳬
鵠鋪皓彩於蘋芷規沉泉底豈魚目之能倫勢出波中
乍洛妃之可擬異乎纖纖樓上的的雲端未若麟不鬭
於天宇魚不驚於釣竿舟蕩漾而煙空轉麗風淅瀝而
桂影生寒佇以取鑒適夫情性寂以喻道斯道也逾深
色以喻空其空也逾淨故體上善之為德中含光而不
競既彰玄教之樞用播詩人之詠
月映清淮流賦(以題為韻)(唐)楊諫
地有四瀆其一也惟淮天有兩曜其一也惟月月至明
而不阻遐邇淮至清而可鑒毫髮故澄澈而相暉况埃
壒而初歇泛灩多象膧朧交映類藏冰之在玉壺如臨
水之懸明鏡引清潤而介若自潔和素光而終然不競
千里伴孤舟而浮百丈動纖鱗之泳此所謂物至淨而
增其淨也如其孕靈納影委照淪精徐而匪濁攬之不
盈蟾蜍下沉對蠙珠而增美濬源圓折混金波而更清
皓鶴奪彩玉砂迷明如分舟子之望終起漁歌之聲此
所謂物無情而感有情者也古人有引類為贈因物傷
懷風雲欲別琴酒相乖念居者已賦乎露濕寒草悲行
者則想乎月映清淮蓋旨哉月以隂而合德水為坎而
處柔或麗天而成象或紀地而引流契仁者之理静含
道門之清幽有二美矣允孚於休將以求古之情多聞
是務一則以紀其善一則以垂為裕以灰厭暈不學淮
王之方進牘抽毫空作謝莊之賦
月明星稀賦(以大明流光羣曜自職為韻)(唐)韋琮
伊圓光之未呈觀列象之繁星忽昇輪以委照齊掩縟
而韜精天宇無雲意姮娥之可覩金波出海覺婺女之
迷明爾其兔影高輝榆光潛靄沖融者寥落或存隠映
者蒼茫自昧仰著明而下分融朗驚有爛而全迷光大
美矣夫星沉四裔月麗中央以合璧之華彩埽連珠之
衆光有北微分於辰極維南屢失於昊蒼奕奕三台既
慙容於出沒熒熒五緯亦具體而微茫時則俯燭地隅
斜臨海嶠寫碧落以增麗拂金風而引耀使占蜀國當
曖昩而何知賢聚穎川豈低昂而自照的的悠悠蟾孤
桂秋離離兮弄影如晦皎皎兮澄明不流萬家盈手之
時望牛女而纔見千里同心之際美烏鵲而追遊且樂
彼無私失乎躔次焜煌河鼔羃歷天駟初膧朧出地似
懷德以增輝忽燦爛經天知畏威而有自既而夜久凝
澈時無埃氛銀華炫晃以將落珠彩蕭疎而掩羣且共
歎於隂靈因悲鵲化如欲觀其分野豈辨天文儼若咸
賓稀然且集知至明之難競故不耀而相襲則水朝宗
未足以為喻火就燥孰云其可及吐皓魄以流空掩繁
光而載戢
明月照積雪賦(以孤光上燭寒彩下凝為韻)(唐)闕名
月麗天而配陽雪抱隂而體剛輪合太虚類呈祥於往
漢尺盈平地亦表瑞於我唐清虚洞照皓質練張配金
精而可久稟水德而為常月吐危峯自掩瑶階之跡雪
凝平野誰分玉兔之光高卑交映静動有方一則向晦
而引曜一則候明而昭彰同聖人之潔白類君子之行
藏俯而察之謂履玉山之玉遠而望也謂覩燭龍之燭
影能相扶德且不孤朣朧相映若有若無虧盈足為物
鑒朴素可與道俱夜久彌明鵲遶林而就侣室虚生白
人味道以自如當其雲卷天高氛銷鏡朗曠碧霄明媚
之色失白鷴飛舞之狀臨北堂而可鑒曳穿履以遐望
娟娟若晝高臨舊井之中淅淅驚風疑落孤松之上光
臨皓璧氣引凝寒混金波而曜潘室交素彩而鄙齊紈
入秦臺且不慙於清鏡彈楚曲寧有愧於幽蘭懿夫夜
已深兮月猶在雪未消兮夜將改照曜冰壺之質掩映
瓊林之彩月之德也明而升雪之體也白以凝圓虚色
澈柔祗氣澄故得二美相貫兩氣含弘謝莊翫而成詠
袁安寐而莫興原夫象在於上形成於下德無不施物
無不假比同塵之叶美異投珠而見舍儻委照以無私
願不遺於微者
怨曉月賦(明)夏完淳
美人二八兮卷珠箔明月三五兮流華閣迴颸動兮玉
櫳寒素河横兮露華薄林騷騷而烏啼沙皚皚而雁落
懷耿耿兮獨不寐恨盈盈兮將誰託卷翠被而凝妝掩
蓮帳而清酌蚖膏銷兮銀釭蘭燼灰兮瑶筐憐玉腕兮
相思苦怨愁人兮知夜長何望舒之玄轡流清景而逸
光乍徘徊而入戶忽朦朧其在梁既宛轉其侵幕復飄
颻而去牀玉壺寂寞銀箭丁當夢回遠塞淚滿空房萬
里關山之月千家砧杵之霜度七襄之不夜斷九折之
迴腸望門前之烏桕焚帳底之胡香懸夜光而盈室徂
清夜兮未央逗瑶波而微見澹荒荒其映牆銀河度兮
漏永玉斗轉乎雲間荒雞鳴而尚戢宿鳥翔而復還天
將曙而漠漠夜若歲其茫茫獨搴錦帳静撫雕闌仰視
月兮髣髴弄清質之潺湲隠簾櫳兮玉鏡隔煙霧兮紅
顔澹參差其欲下蹇微茫其未安衰芙蓉兮江上落梧
桐兮井欄忽衆星之零亂獨孤月之微含宛瑶華而若
漢映瓊田而苦寒風蕭蕭兮雲漫漫寒煙古兮木葉乾
按瓊笙兮為誰響抱銀筝兮不忍彈思蕩子兮行路難
念征夫兮衣裳單明月入地兮夜在天夫君悠悠兮何
時還
御定歷代賦彙卷四
