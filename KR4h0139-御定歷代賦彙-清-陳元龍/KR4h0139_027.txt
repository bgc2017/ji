欽定四庫全書
御定歷代賦彙卷二十四
地理
海賦(晉)木華
昔在帝媯臣唐之世天綱浡潏為凋為瘵洪濤瀾汗萬
里無際長波涾湤迆涎八裔於是乎禹也乃鏟臨崖之
阜陸決陂潢而相沷啟龍門之岝&KR2249;墾陵巒而嶄鑿羣
山既略百川潛渫泱漭澹泞騰傾赴勢江河既導萬穴
俱流掎拔五嶽竭涸九州瀝滴滲淫薈蔚雲霧涓流泱
瀼莫不來注於廓靈海長為委輸其為廣也其為怪也
宜其為大也爾其為狀也則廼浟湙瀲灎浮天無岸浺
瀜沆瀁渺瀰湠漫波如連山乍合乍散嘘噏百川洗滌
淮漢襄陵廣斥膠㵧浩汗若廼大明㩠轡於金樞之穴
翔陽逸駭於扶桑之津彯沙礐石蕩&KR2078;島濱於是鼓怒
溢浪揚浮更相觸搏飛沫起濤狀如天輪膠戾而激轉
又似地軸挺拔而争廻岑嶺飛騰而反覆五嶽鼓舞而
相磓□濆淪而滀漯鬱沏迭而隆頽盤盓激而成窟&KR2216;
&KR2160;滐而為魁㴸泊柏而迆颺磊匒匌而相豗驚浪雷奔
駭水迸集開合解會瀼瀼濕濕葩華踧沑㴿濘潗㵫若
廼霾曀潛銷莫振莫竦輕塵不飛纖蘿不動猶尚呀呷
餘波獨湧澎濞灪䃶碨磊山壟爾其枝岐潭瀹渤蕩成
汜乖蠻隔夷廻互萬里若廼偏荒速告王命急宣飛駿
鼓楫汎海凌山於是候勁風揭百尺維長綃挂帆席望
濤遠決冏然鳥逝鷸如驚鳬之失侣倏如六龍之所掣
一越三千不終朝而濟所屇若其負穢臨深虚誓愆祈
則有海童邀路馬銜當蹊天吳乍見而髣髴蝄象暫曉
而閃屍羣妖遘迕眇䁘冶夷決帆摧橦戕風起惡廓如
靈變忽怳幽暮氣似天霄靉靅雲布䨹昱絶電百色妖
露呵㗵掩鬱矆睒無度飛澇相磢激勢相沏崩雲屑雨
浤浤汨汨&KR1974;踔湛&KR1424;沸潰渝溢瀖泋濩渭蕩雲沃日於
是舟人漁子徂南極東或屑沒於黿鼉之穴或挂罥於
岑㟼之峯或掣掣洩洩於裸人之國或泛泛悠悠於黑
齒之邦或廼萍流而浮轉或因歸風以自反徒識觀怪
之多駭廼不悟所歴之近遠爾其為大量也則南澰朱崖
北灑天墟東演析木西薄青徐經塗瀴溟萬萬有餘吐
雲霓含龍魚隱鯤鱗潛靈居豈徒積太顚之寶貝與隨
侯之明珠將世之所收者常聞所未名者若無且希世
之所聞惡審其名故可仿像其色靉霼其形爾其水府
之内極深之庭則有崇島巨鼇峌&KR1160;孤亭擘洪波指太
清竭磐石栖百靈颺凱風而南遊廣莫至而北征其垠
則有天琛水怪鮫人之室瑕石詭暉鱗甲異質若廼雲
錦散文於沙汭之際綾羅被光於螺蚌之節繁采揚華
萬色隱鮮陽冰不冶陰火潛然熺炭重燔吹炯九泉朱
&KR2440;綠煙䁏眇蟬蜎珊瑚琥珀羣産接連車渠馬瑙全積
如山魚則横海之鯨突扤孤遊戛巖㟼偃高濤茹鱗甲
吞龍舟噏波則洪連踧蹜吹澇則百川倒流或廼蹭蹬
窮波陸死鹽田巨鱗插雲䰇鬛刺天顱骨成嶽流膏為
淵若廼巖坻之隈沙石之嶔毛翼産鷇剖卵成禽鳬雛
䙰褷鶴子淋滲羣飛侣浴戲廣浮深翔騖連軒洩洩淫
淫翻動成雷擾翰為林更相呌嘯詭色殊音若廼三光
既清天地融朗不汎陽侯乘蹻絶往覿安期於蓬萊見
喬山之帝像羣仙縹眇餐玉清涯履阜鄕之畱舄被羽
翮之襂襹翔天沼戲窮溟甄有形於無欲永悠悠以長
生且其為器也包乾之奥括坤之區惟神是宅亦祇是
廬何竒不有何怪不儲茫茫積流含形内虚曠哉坎德
卑以自居弘往納來以宗以都品物類生何有何無
海賦(晉)庾闡
昔禹啟龍門羣山既鑿高明澄氣而清浮厚載勢廣而
盤礴坎德洊臻水源深博灌注百川控清引濁始乎濫
觴委輸大壑測之渺而無際望之杳而緜漠鬱拂冥茫
往來日月朏魄昏微乍明乍没若夫長風鼓怒涌浪碎
礚颺波於萬里之間漂沫於扶桑之外於是百川輻輳
四瀆横通廻䫻泱漭聳散穹隆映曉雲而色暗照落景
而俱紅驚浪嶤峩眇漫瀄汨灙漭潺湲浮天沃日鯨鯢
藴而乍見虯螭涌而競遊靈鼉朱鼈出没爭浮螣龍掣
水巨鱗呑舟
海賦(齊)張融
蓋言之用也情矣形乎使天形夤内敷情敷外夤者言
之業也吾遠職荒官將海得地行關入浪宿渚經波傳
懷樹觀長滿朝夕東西無里南北如天反覆懸烏表裏
兔色壯哉水之竒也竒哉水之壯也故古人以之頌其
所見吾問翰而賦之焉當其濟興絶感豈覺人在我外
木生之作君自君矣分渾始地判氣初天作成萬物為
山為川總川振會導海飛門爾其海之狀也之相也則
窮區没渚萬里藏岸控會河濟朝總江漢回混浩潰巔
倒發濤浮天振遠灌日飛高摐撞則八弦摧隤鼓怒則
九紐折裂噲長風以舉波漷天地而為勢□澤涾洽來
往相□汨深□渤□石成窟西衝虞淵之曲東振湯谷
之阿若木於是乎倒覆折扶桑而為渣濩&KR1424;&KR3035;渾涫&KR3422;
碨雍渤淬淪澊灡淺壟嵸湍轉則日月似驚浪動而星
河如覆既烈太山與崑崙相壓而共潰又盛雷車震漢
破天以折轂淃漣涴瀨輾轉縱横揚珠起玉流鏡飛明
是其廻堆曲浦幽關弱渚之形勢也沙嶼相接洲島相
連東西蕩潏如滿於天梁禽楚獸胡木漢草之所生焉
長風動路深雲暗道之所經焉苕苕蔕蔕窅窅翳翳晨
烏宿於東隅落河浪其西界茫沆汴河汨磈漫桓旁踞
委岳横竦危巒重彰岌岌攢嶺聚立嵂&KR3698;&KR3854;嶔架石相
陰&KR0034;&KR0034;陁陁横出旁入嵬嵬磊磊若相追而下及峰勢
縱横岫形參錯或如前而未進乍非遷而已却天抗暉
於東曲日倒麗於西阿嶺集雪以懷鏡巖昭春而自華
江浲&KR2974;&KR2974;漈巖拍嶺觸山䃶石汗湂&KR3153;況碨泱&KR3835;&KR3836;流
柴磹屼頓浪低皮□䂭硄折嶺挫峰牢浪硠掊朋山相
&KR0008;萬里藹藹極路天外電戰雷奔倒地相礚獸門象逸
魚路鯨奔水遽龍魄陸振虎魂却瞻無後向望行前長
尋高眺唯水與天若乃山横蹴浪風倒摧波磊若驚山
竭嶺以竦石鬱若飛煙奔雲以振霞連瑤光而交綵接
玉繩以通華爾乎夜滿深霧晝密長雲高河滅景萬里
無文山門幽暖岫戶葐蒀九天相掩王地交氛汪汪横
横沆沆浩浩淬潰大人之表泱蕩君子之外風沫相排
日閉雲開浪散波合岳起山隤若乃漉沙構白熬波出
素積雪中春飛霜暑路爾其竒名出錄詭物無書高岸
乳鳥横門産魚則何㦬鱅鮨&KR2913;魜&KR2779;䱻哄日吐霞呑河
漱月氣開地震聲動天發噴灑噦噫流雨而揚雲喬髗
壯脊架岳而飛墳□動崩五山之勢瞷睔煥七曜之文
蟕蠵瑁蛑綺貝繡螺玄朱互綵綠紫相華遊風秋瀨泳
景登春伏鱗漬綵昇魵洗文若乃春代秋緒歲去冬歸
柔風麗景晴雲積暉起龍塗於靈步翔螭道之神飛浮
微雲之如瞢落輕雨之依依觸巧塗而䃭遠抵欒木以
激揚浪相礴而起千狀波獨湧乎一萬容蘋藻畱映荷
芰提陰扶容曼綵秀遠之深明藕移玉清蓮代金盼芬
芳於遙渚汎灼爍於長潯浮艫雜舳遊舶交艘帷軒帳
席方遠連高入驚波而箭絶振排天之雄飈越湯谷以
逐景渡虞淵以追月徧萬里而無時浹天地於揮忽雕
隼飛而未半鯤龍趠而不逮舟人未及復其喘已周流
宇宙之外矣陰鳥陽禽春毛秋羽遠翅風遊高翮雲舉
翔歸栖去連陰日路瀾漲波渚陶玄浴素長紘四斷平
表九絶雉翥成霞鴻飛起雪合聲鳴侣並翰翻羣飛關
溢繡流浦照文爾夫人微亮氣小白如淋涼空澄遠增
漢無陰照天容於鮷渚鏡河色於魦潯括蓋餘以進廣
浸夏舟以洞深形每驚而義維静跡有事而道無心於
是乎山海藏隂雲塵入岫天英徧華日色盈秀則若士
神中琴高道外袖輕羽以衣風逸玄裾於雲帶筵秋月
於源潮帳春霞於秀瀨曬蓬萊之靈岫望方壺之妙闕
樹遏日以飛柯嶺回峰以蹴月空居無俗素館何塵谷
門風道林路雲真若乃幽崖&KR0008;□隈隩之窮駿波虎浪
之氣激勢之所不攻有卉有木為灌為叢路糅網雜結
葉相籠通雲交拂連韻共風蕩洲礉岸而千里若崩衝
崖沃島其萬國如戰振駿氣以擺雷飛雄光以倒電若
夫增雲不氣流風斂聲瀾文復動波色還驚明月何遠
沙裏分星至其積珍全遠架寶諭深瓊池玉壑珠岫㻁
岑合日開夜舒月解陰珊瑚開繢璢璃竦華丹文鏡色
雜照冰霞洪洪潰潰浴干日月淹漢星墟滲河天界風
何本而自生雲無從而空滅籠麗色以拂煙鏡懸暉以
照雪爾乃方員去我混然落情氣暄而濁化静自清心
無終故不滯志不敗而無成既覆舟而載舟固以死而
以生弘芻狗於人獸導至本以充形雖萬物之日用諒
何緯其何經道湛天初機茂形外亡有所以而有非膠
有於生末亡無所以而無信無心以入太不動動是使
山岳相崩不聲聲故能天地交泰行藏虚於用舍應感
亮於圓會仁者見之謂之仁逹者見之謂之逹咶者幾
於上善吾信哉其為大矣
滄海賦魏文帝
美百川之獨宗壯滄海之威神經扶桑而遐逝跨天涯
而託身驚濤㬥駭騰涌澎湃鏗訇隠潾涌沸凌邁於是
黿鼉漸離泛濫淫遊鴻鸞孔鵠哀鳴相求揚鱗濯翼載
沉載浮仰接芳芝俛漱清流巨魚横奔厥勢吞舟爾乃
釣大貝採明珠搴懸黎收碔砆窺大麓之潛林覩瑤木
之羅生上蹇産以交錯下來風之冷冷振綠葉以葳蕤
吐芬葩而揚榮
滄海賦(晉)潘岳
徒觀其狀也則湯湯蕩蕩瀾漫形沈流沫千里懸水萬
丈測之莫量其深望之不見其廣無遠不集靡幽不通
羣谿俱息萬流來同含三河而納四瀆朝五湖而夕九
江陰霖則興雲降雨陽霽則吐霞曜日煑水而鹽成剖
蚌而珠出其中有蓬萊名嶽青丘竒山阜陵别島㟪環
其間其山則[山累]崔嵬崪嵯峨降屈披滄流以特起擢崇
基而秀出其魚則有吞舟鯨鯢烏鰂龍鬚蜂目豺口貍
斑雉軀怪體異名不可勝圖其蟲獸則素蛟丹虯元龜
靈鼉修黿巨鼈紫貝螣蛇玄螭蚴虯赤龍焚藴遷體改
角推舊納新舉扶搖以抗翼泛陽候以濯鱗其禽鳥則
鶠鴻鷫鸘鴐鵝鵁鶄朱背煒□縹翠蔥菁詳察波浪之
來往遍聽奔激之音響力勢之所廻薄潤澤之所彌廣
信普天之極大横率土而莫兩
大壑賦梁簡文帝
渤海之東不知幾億大壑在焉其深無極悠悠既湊滔
滔不息觀其浸受壯其吞匿歴詳衆水異導殊名江出
濯錦漢吐珠瑛海逢時而不波河遇聖而知清嗟乎使
夫懷山之水積天漢之流駛彭潛與渭濕俱臻四瀆與
九河同至余乃知巨壑之難滿尾閭之為異
覽海賦(漢)班固
余有事於淮浦覽滄海之茫茫悟仲尼之乘桴聊從容
而遂行馳鴻瀨以漂鶩翼飛風而廻翔顧百川之分流
煥爛漫以成章風波薄其裔裔邈浩浩以湯湯指日月
以為表索方瀛與壺梁曜金璆以為闕次玉石而為堂
蓂芝列於階路涌醴漸於中唐朱紫彩爛明珠夜光松
喬坐於東序王母處於西廂命韓衆與岐伯講神篇而
校靈章願結旅而自託因離世而高遊騁飛龍之驂駕
歴八極而廻周遂竦節而響應忽輕舉以神浮遵霓霧
之掩蕩登雲塗以凌厲乘虚風而體景超太清以增逝
麾天閽以啟路闢閶闔而望余通王謁於紫宫拜太一
而受符
遊海賦(魏)王粲
乘菌桂之芳舟浮大江而遙逝翼驚風而長驅集會稽
而一睨登陰隅以東望覽滄海之體勢吐星出日天與
水際其深不測其廣無臬尋之冥地不見涯洩章亥所
不極盧敖所不屆懷珍藏寶神隠怪匿或無氣而能行
或含血而不食或有葉而無根或能飛而無翼鳥則爰
居孔鵠翡翠鷫鸘繽紛往來沉浮翺翔魚則横尾曲頭
方目偃頟大者若山陵小者重鈞石乃有賁蛟大貝明
月夜光蠵鼊瑇瑁金質黑章若夫長洲别島棋布星峙
高或萬尋近或千里桂林叢乎其上珊瑚周乎其趾羣
犀代角巨象解齒黃金碧玉名不可紀洪洪洋洋誠不
可度也處嵎夷之正位兮同色號於穹蒼包納汙之弘
量正宗廟之紀綱總衆流而臣下為百谷之君王
望海賦(晉)孫綽
五湖同浸九江叢溉抱河含濟吞淮納泗南控沅湘西
引涇渭洲渚迢遞以疏屬島嶼緜邈以牢羅殖嵬崔之
碣石構穹隆之牂牁玄奥之府重仞之房鱗彙萬殊甲
産無方包隨珠銜夜光瑇瑁熠爍以泳游蟕蠵煥爛以
映漲虚貝含素而表紫蠳螺絡丹而帶緗青甲芳飈以
微扇玄木杳眇以舒芳其卉木則綠苔石髮蔓以流緜
紫莖菎綜解以被渚華組依波而錦披翠綸扇風而繡
舉長鯨嶽立以截浪虭䱜揚䰇以排流巨鼇贔屓以冠
山烏鱯呼翕以吞舟鵬為羽傑鯤稱介豪翼遮半天背
負重霄舉翰則宇宙生風抗鱗則四瀆起濤考萬川以
周覽亮天地之綜緯彌綸八荒亘帶九地昏明注之而
不溢尾閭洩之而不匱
曙海賦(明)劉守元
余居南海之濱覽燕雲之勝泝河涉濟反江南窺吳會
樂人文之秀而資麗澤之隆也有主人頎而長慧質宏
中其氣如虹揖余而問海之曙焉余曰子欲觀於曙海
乎乾洩而坤鋈天浸而地瀆漭瀁漾蕩瀦洑&KR0008;湛汪濊
滔澨瀰濩漫汗當其朝暉曇曇倉赭曳藍宗陽載升霞
彩竟天洪濤不驚蛟龍蟄淵汨汨没没渾渾涵涵意象
蒼然萬里茫茫須臾澹煙盡收於天為極桃浪躍金瓊
波碎璧流璃綴綠凌虚若滴近則漁歌唱曉鷗鷺鳬鶂
將鳴欲食悠然自得遠則島外揚輝海鷁仙槎舳艫檣
席颼颼瀝瀝孤峯數點天風瑟瑟紫氣淋淋地維以滌
八柱砥流六鼇浴德跂蓬萊於髣髴鮫室依稀乎如覓
望安期於縹緲徐市優游以入適河伯就朝於溟宫海
若出會乎天澤鱗介角果之族吸朝華以葆真青紫黑
赤之毛潤晨涓而增色於斯時也四外太清指顧可得
東望滄溟銀山雪屋蜃氣繽紛西盼流洋冥櫺千尋天
倚日隔北觀瀚海鯤鵬奮擊鬐翮百尺南窺太渤大士
現身祥光拱翼蓋崇朝而皆然繄四海之一色又如勾
芒司晨葭灰夜轉寅賓出日黛流翠涴祝融南來火龍
燔軸巨浸電閃浮光掩映大火西流金波起颺玉色横
空一氣如練不周主神龜蛇為相三三層九瓊花舞濺
四時不同各如其象斯天下之大觀於晨輝而始絢雖
源深而流長亦夜氣之所養彼晦冥之牿亡自因時而
有遷子欲觀於曙海其有感於平旦之未央主人矍然
曰夫海亦資於夜氣乎余曰奚而不資也天地之氣於
海焉鍾矣其名曰大瀆其位曰尾閭其象曰沃焦釡方
其潛氣於寂隨月而汐神妃閉扃少女屏息天一為滋
地六為澤漾玉兔之精華隠金烏於玄默悠悠乎洗天
浴日之功浩浩乎光風霽月之宅是以曙氣澄清旨趣
融液大丈夫昧爽丕顯襟懷灑瀝旦氣凝眸一覽而悉
心兮本虚會逢其適天光雲影浩然自得淵乎意象之
兩亡蕩乎天壤之俱闢煥乎文章之見澹乎躁心之釋
觀海者而有得於斯庶幾乎迥脱於陳迹主人聞而懌
趨而避席謝不敏遂書以號之曰曙海之客
衆水歸海賦(以納衆流而成深廣為韻)(唐)闕名
大矣哉海浩漾潯之無際望之無象利萬物以成德總
羣川而為長柔能善下稟巨壑以包涵握而朝宗覩衆
流之歸往是以臨不測者未足言其濟深思利涉者孰
可詠其河廣究其所由得之在柔濫觴之初因一勺而
畎澮循環無際想三歲之周流伊昔洪水方割夏禹是
理既濬崑崙之輸爰標南國之紀故導之逾遠非壅之
可止將虚受之為德諒成大而有以且明乎避高之義
自得乎潤下之旨始將就濕將浩浩而具來終類沃焦
見滔滔之未已原夫水反於壑海不厭深其有也靡思
乎汎濫其細也不逆於浸淫是知衆流同歸異源將合
注而不竭但見乎川流滿而不盈更因乎海納廣哉巨
瀛莫之與京萬里波委四時砥平灌以涇不能混其濁
注以渭不能益其清不涌浪而跳沬獨持盈而守成故
得萬穴争赴九河自同類夫雲之從龍鳥之附鳳又似
一人立國萬方入貢願以含垢之體為納汙之諷因知
夫海為川谷之王以寬而得衆
江漢朝宗賦(以百川會流必歸於海為韻)(唐)樊陽源
江漢之流始滔滔乎楚澤雖導源而則異必朝宗而來
格故能吞别派而且千壅細流而累百初謂發岷山之
濺濺出嶓冢而涓涓忽洊至以盈坎遂同歸於巨川洋
洋不窮驅迅波以來注浩浩何足走驚浪而方前沸渭
迸瀨崩奔爭會過東陵而更長歴南國而彌大引汲清
濁并包畎澮始逶迤於域中終委輸於區外雙流淼淼
並騖悠悠滈汗乎萬里經營乎數州静委極深且無驚
於海若潛盈巨壑亦何怒於陽侯彼弘納之無際信為
長於百流爾其揭厲莫從深淺無必絶地脈於飈駛透
天池而箭疾善下以潔乎龍堂流謙更清乎鮫室就其
深矣誰識濫觴之源不可方思空想觸舟之實終始齊
赴周流不違似有待而俱進何經始之相依演漾紆餘
必遠分而邇合洄洑激射雖異出而同歸則知海之為
量也虚而有餘水之趨本也道亦相於二派旣朝於滄
海衆星如拱於辰居漢之廣兮明委積之有所江之永
矣表靈長之在諸是俾涵虚之狀益深浮天之容斯在
苟歸塘之不息諒納汙而惟倍大矣哉誰究其廣深空
有望於靈海
江漢朝宗賦(元)黃師郯
玄黃奠極混沌攸分屹岷峨之西峙發天一之玄精沛
靈液以長流亘天南之緯經激逸勢以遄驅送馳波於
滄溟譬萬國之會同咸疾趨於紫宸兹江漢之東注所
以著朝宗之徽稱者歟時其春濤浩漲萬壑流液駭浪
翻空天網浮潏激三澨而霆喧浸峽雲而影沒騰蛟鼓
躍而噴風怒蜺霍揮而翳日長驅振鐵騎之西來支流
若附庸之畢集望滄海之茫茫倡百川而坌入雖百折
而必東靡回波之頽息兹非諸侯春見而曰朝於以覲
王庭而述職者乎又若陰風怒號濁浪排空巨浸稽天
而浩浩驚濤觸石以溶溶始兩川之並駕終合勢而景
從雷轟於大别之下電繞於廬阜之衝渺乾坤其浮浮
蘸旭影之曈曈飛流駭奔走塗山之玉帛狂瀾澎湃集
王會之琛琮兹非諸侯夏見而曰宗於以朝京師而會
同者乎余嘗快西風之曉晴駕兩龍兮北征朝吾道兮
江浦夕余憩兮漢濱覽形勝之茫茫黯寒煙兮夕汀洞
庭南瀉蕩天光之一碧赤壁西望俯洪流而下臨蜀山
逶迤而送色楚澤浩渺而連雲鳬鷖低佪於煙渚葦花
點綴於寒津濯纓乎滄浪之浦游目乎鵠山之岑余於
是有所感矣思昔龍門未闢環海湯湯慨尾閭之未洩
肆川后之陸梁惟聖神之惻然乘四載而彷徨經嶓冢
以導漢隨岷山而入江障狂瀾而東騖若日月之回光
迨夫軋坤岳奠川澮羣流循徑以汨潏飛澇摧雲以距
海各順序而安行孰奔騰而横潰觀物理之有常等民
彛之不昧思禹功於當年實萬世之永賴嗟夫觀水於
窮壤之間知物有君臣之義大而麗天之象緯微而在
物之螻蟻雖氣類之萬殊實均具夫此理何世降於春
秋迥霸圖之殊異嗟河陽之書狩秉麟筆之微意在桓
文而尚爾於吾楚夫何忌覩逝者之如斯能不忸怩而
媿死此余於江漢之朝宗安得不悵然而長喟惟聖元
之御極總萬國以來庭雖海隅之遐陬亦梯航而貢琛
藐余忝於楚産懷朝宗之至心鼓三汲之巨浪振修鱗
於禹門爰寄悰於江漢聊行意於斯文
江漢朝宗賦(元)李原同
繄鴻濛之肇判兮奠高深於西東維百川之朝海兮羌
四方其皆同問江漢其何取兮乃獨謂彼為朝宗豈岷
嶓之高峙兮故下流之奔躍勢已順之自然兮曾不假
夫疏瀹抑孰知龍門之未鑿兮渺巨浸之稽天瀦九州
於一壑兮又何有乎兹川彼衆水之無謀兮紛陸梁其
扼塞勢驕逞而不摧兮咸齟齬而未入想江漢於此時
兮雖欲朝宗而不可得逮神樏之遍歴乃載疏而載通
泄歸墟以不溢兮決險阻而無壅臨兹水之妥帖兮乃
靡然而來通排淮泗以争先兮駛沅湘而互後過重湖
且於焉止息奕潛沱其駿奔走導龍灣而罄折兮全鄂
渚其輻湊灃澧渺其依乘沅辰浩其雲從汝墳於焉而
效順兮資漸於焉而附庸滔滔汨汨相與會同兮安行
而不怒流内方而鳬趨兮曾何有夫跋扈經雲夢而魚
貫兮咸遵道而得路驚春湍漲以澎湃湧銀屋之嵯峨
恍諸侯之來朝兮鏘劍佩之相磨夏潦盡而安流兮湛
淤碧其無波又若千乘之來宗噦鸞聲之載和幕阜旁
圍而莫畱兮大别横絶而莫禦羣山蹈舞以送迎兮若
回旋而不能去後天吳使奔屬兮前陽侯使前驅湘靈
為之清道兮令海若兮舞馮夷鮫人隨以貢珍兮望洋
於焉而獻竒玄螭赤鱗並前進兮形蚴蟉而逶迤望海
門之偃蹇兮渺衆流之君長萬壑注而不溢兮信厥量
之至廣矧江漢有君臣之義兮舍兹名以焉往彼在山
而過顙兮豈其性之本初相彼水其尤若兹兮可以人
而不如覩洞庭之落葉兮歎三苗之弗率見赤壁之歸
帆兮嗟孟德之至逆渺汨羅之流沙兮嘉三閭之精忠
宜流聲之渢渢兮與兹水而始終睇廟庭之古栢兮慨
神禹其安在偉疏鑿之宏功兮歴萬世其安賴昔劉子
之行役兮尚河洛之生悲暨韓侯之入覲兮託梁山而
興思况江漢之湯湯兮實吾生之所依夫既出於昏墊
兮奠爾居其誰伊念明德之既遠微斯人兮吾其歸乃
歌曰漢之廣矣孰初瀹之江之永矣孰其鑿之維江維
漢春朝夏宗神禹之功江漢無窮
海潮賦(有序)(唐)盧肇
夫潮之生因乎日也其盈其虚繫乎月也古君子所未
究之將為之辭猶憚夫有所未通者故先序以盡之肇
始窺堯典見歴象日月以定四時乃知聖人之心蓋行
乎渾天矣渾天之法著陰陽之運不差陰陽之運不差
萬物之理皆得萬物之理皆得其海潮之出入欲不盡
著將安適乎近代言潮者皆驗其及時而絶過朔乃興
月弦乃小羸月望乃大至以為水為陰類牽於月而高
下隨之也遂為濤志定其朝夕以為萬古之式莫之逾
也殊不知月之與海同物也物之同能相激乎易曰天
地暌而其事同也男女暌而其志通也夫物之形相暌
而後震動焉生植焉譬猶烹飪置水盈鼎而不㸑之欲
望膳羞之熟成五味之美其可得乎潮亦然也天之行
健晝夜伏焉日傅於天天右旋入海而日隨之日之至
也水其可以附之乎故因其灼激而退焉退於彼盈於
此則潮之往來不足怪也其小大之期則制之於月大
小不常必有遲有速故盈虧之勢與月同體何以然日
月合朔之際則潮殆微絶以其至陰之物邇於至陽是
以陽之威不得肆焉陰之輝不得明焉陰陽敵故無進
無退無進無退乃適平焉是以月之與潮皆隠乎晦此
潮生之實驗也其朒其脁則潮亦隨之乃知日激水而
潮生月離日而潮大斯不刊之理也古之人或以日如
平地執燭遠則不見何甚謬乎夫日之入海其必然之
理乎且自朔之後月入不盡晝常見焉以至於晦自朢
之後月出不盡晝常見焉以至於晦見於晝者未嘗有
光必待日入於海隔以映之受光多少隨日遠近近則
光少遠則光多至近則甚虧至遠則大滿此理又足證
夫日至於海水退於潮尤較然也肇適得其旨以潮之
理未始著於經籍間以類言之猶乾坤立則易行乎其
中易行乎其中則物有象焉物有象而後有辭此聖人
之教也肇觀乎日月之運乃識海潮之道識海潮之道
亦欲推潮之象得其象亦欲為之辭非敢衒於學者蓋
欲請示千萬祀知聖代有苦心之士如肇者焉賦曰
開圓靈於混沌包四極以永貞赩至陽之元精作寒暑
與晦明截穹崇以高步涉浩漾而下征廻龜鳥於兩至
曾不愆乎度程其出也天光來而氣曙其入也海水退
而潮生何古人之守惑謂兹濤之不測安有夫虞泉之
鄕沃焦之域棲悲谷以成暝浴濛汜而改色巨鰌隠見
以作規介人呼吸而為式陽侯玩威於鬼工伍胥洩怒
乎忠力是以納人於聾昧遺羞乎後代曾未知海潮之
生兮自日而太陰裁其小大也今將考之以不惑之理
著之於不刊之辭陳其本則晝夜之運可見其影響言
其徵則朔朢之侯不爽乎毫釐豈不謂乎有耳目之疾
而㸌將判乎神醫者也粤若太極分陰分陽陽為日故
節之以分至啓閉隂為水故霏之以雨露雪霜雖至賾
而可見雖至大而可量豈謂居其中而不察乎渺漠亡
其外而不考其茫洋者哉故水者隂之母日者陽之祖
陽不下而昏曉之望不得成隂不升而雲雨之施不得
覩因上下之交泰識洪濤之所鼓胡為乎歴象取其枝
葉而迷其本根也策其涓滴而喪其泉源也於是欲抉
其所迷而論之採其所長而存之光乎廓乎汨磅礴乎
差瀴溟之無際曷鴻濛而可以盡度乎乃知夫言潮之
初心遊六虚索蜿蜒乎乾龍駕轇轕乎坤輿知六合之
外洪波無所洩識四海之内至精有所儲不然何以使
百川赴之而不溢萬古揆之而靡餘也是乃察乎濤之
所由生也駭乎哉彼其為廣也視之而盪盪矣彼其為
壯也欱乎其沆沆矣其增其羸其難為狀矣當天巨浸
所稽視無顚倪洶涌澒洞窮東極西浮厚地也體定半
圓天而勢齊謂無物可以激其至大故有識而皆迷及
其碧落右轉陽精西入抗雄威之獨操卻衆柔之繁濕
高浪瀑以旁飛駭水洶而外集霏細碎以霧散屹奔騰
以山立巨泡丘浮而迭起飛沫電烻以驚急且其日之
為體也若熾堅金圓徑千里土石去之稍邇而必焚魚
龍就之雖遠而皆靡何海水之能逼而不澎濞沸渭以
四起故其所以凌鑠其所以薄激者莫不魄落焯爍如
㸑巨鑊赩兮不可探乎㵁㵁之内呀焉若天地之有齦
齶其始也漏光迸射虹截㝢縣拂長庚而尚隠帶餘霞
而未殄其漸没豿兮若后羿之時平林載馳驅貙虎與
兕象懾千熊及萬羆呀偃蹇而矍鑠忽劃礫而齹&KR0008;其
少進也若兆人繽紛填城溢郭蹄相蹂蹙轂相摩錯鬨
闉澶漫凌彊侮弱倏皇輿之前蹕孰不奔走而揮霍及
其勢之將及也涾兮若牧野之師昆陽之衆定足不得
駭然來奔騰千壓萬蹴搏沸亂雄稜後閼懦勢前判懾
仁兵而自僵倏谷呀而巘斷此者皆海濤遇日之形聞
者可以識其畔岸也賦未畢有知玄先生諷之曰斯義
也古人未言吾將耀乎文墨之場以貽永久為天下稱
揚爰有博聞之士駭潮之義始盱衡而抵掌俄䫴齘而
愕眙擥衣下席蹈足掀臂將欲致詰領畫天地久之而
乃謂先生曰伊潮之源先賢未言枚乘循涯而止記其
極木華指近而未考其垠焉有末學後塵遽荒唐而敢
論先生矍然而疑乃因其後推車捧席執腒伺顔言之
少間請見徵之所如客乃曰人所不知而不言不謂之
訥人所未識而不道不謂之愚彼亦何敢擅談天之美
斡究地之羭指溢漭之難悟欲蠱聽於羣儒今將盡索
乎彼潮之至理何得與日月而相符且大章所步東西
有極容成叩玄陰陽已測陽秀受乎江政玄冥佐乎水
德莫不窮海運稽日域及周公之為政也則土圭致晷
周髀作則裨竈窮情乎天象子雲贊數於幽默張衡考
動以鑄儀淳風述時而建式彼皆凝神於經緯之間極
思乎圓方之壼胡不立一辭於兹潮以明乎繫日之根
本也先生苟竒之胡不思之先生將寶之胡不考之苟
由日升當若準若繩何春夏差小而秋冬勃興其逾朔
也當少進何遽激而斗增其過朢也當少退何積日而
馮陵晝何常微夜何常大何錢塘洶然以獨起殊百川
之進退何仲秋忽爾而自興異三時之霶霈日之赫焉
猶火之烈火至水中其威乃絶入洪溟以深漬何日光
而不滅潮之往來既云因日日唯一沈潮何再出萬流
之多匪江匪河發自畎澮往成天波終古不極盍沈四
國何成彼潮而小大一式為潮之外水歸何域又云水
實浮地在海之心日潛其下而逢彼太隂且其土厚石
重山峻川深投塊置水靡有不沈豈同其芥葉而泛以
蹄涔繄坱圠之至大何水力之能任吾聞之天地噫氣
有吸有呼晝夜成候潮乃不踰豈由日月之所運作誇
誕以相誣者哉先生閱賦之初深通厥旨及聞客論訢
然啟齒於是謂客徐坐善聽厥辭蓋聞南越無頒冰之
禮鄭人有市璞之嗤常桎梏於獨見終沈溺於羣疑既
别白而不悟爰提耳而告之然事有至理無争無勝猶
權衡之在懸審錙銖而必應稽海潮之奥旨諒余心之
足證當為子窮幽而洞冥豈止於揆物而稱哉夫日北
而燠陽生於復離南斗而景長邇中都而夜促當是時
也氣蒸川源潤歸草木既作雲而洩雨乃襄陵而溢谷
魚龍發坼於胎卵鳥獸含滋於孕育且水生之數一而
得土之數六不測者雖能作於溟渤苟窮之當無羡於
升掬其散也為萬物之腴其聚也歸四海之腹歸則視
之而有餘散則察之而不足春夏當氣散之時故潮差
而小也及其日南而涼隂生於姤退東井而延夕遠神
州而減晝當是時也草木辭榮風霜入候水泉閉而上
涸滋液歸而下湊瘁萬物以如燖運大澤而若漏縮於
此者盈於彼信吾理之非謬秋冬當氣聚之時故潮差
而大也兩曜之形大小唯敵既當朔以制威陽雖盛而
難廹其離若争其合如擊始交綏而並鬭終摩壘而先
釋日沮其雄水凝其液既冒威於一朝信畜怒乎再夕
且潮之所恃者月所畏者日月違日以漸遙水畏威而
乃溢亦猶羣后納職來造王門獲命以出望宁而奔引
百寮而盡退何一跡之敢存此潮象之所以逾朔二日
而斗增也黃道所遵遐邇已均肆極陽而不礙故積水
而皆振自朔而退退為順式自望而進進為干德伊坎
精之既全將就晦而見逼勢由望而積壯故信宿而乃
極此潮之所以後朢二日而方盛也自曉至昏潮終復
始陽光一潛水復迸起復來中州逾八萬里其勢涵澹
無物能弭分晝於戌作夜於子子之前日下而陰滋子
之後日上而陽隨滋於陰者故鑠之於水而不能甚振
隨於陽者故廹之為潮而莫肯少衰此潮所以夜大而
晝稍微也嘗信彼東遊亦聞其揆賦之者究物理盡人
謀水無遠而不識地無大而不搜觀古者立名而可驗
何天之造物而難籌且浙者折也蓋取其潮出海屈折
而倒流也夫其地形也則右蟠吳而大江覃其腹左挾
越而巨澤灌其喉獨兹水也夾羣山而遠入射一帶而
中投夫潮以平來百川皆就浙入既深激而為鬭此一
覽而可知又何索於詳究羣隂既歸水與天違當宵分
之際避至烈之輝因圓光之既對引大海以羣飛夫秋
之中而陰盛亦猶春之半而陽肥事苟稽於已著理必
辨於猶微故濤生八月之望者尤岌岌而巍巍也萬物
之中分日之熱叩琢鑽研其火乃烈吹煙得燄傳薪就
爇附於堅則難銷焚於槁則易絶所依無定遇水乃滅
太陽之精火非其匹至威無燄至精無質入四海而水
不敢濡照八紘而物莫能屈就之者咸得其光輝仰之
者不知其何物其體若是豈比夫寒灰死炭遇濕而同
漂泊哉方輿之下陽祖所廻歴亥子而右盛逾丑寅而
左來右激之遠兮遠為朝左激之遠兮遠為夕既因月
而大小成亦隨時而前後隔此日之所以一沈而潮之
所以兩析也天地一氣也陰陽一致也其虚其盈隨日
之經界寒暑之二道將無差於萬齡故小大可法而乾
坤永寧也若夫雲者雨者風者霧者為雪為霜者為雹
為露者雷之所鼓者龍之所赴者羣生之所賦者萬物
之所附者彼皆與日而推移所以就其衰而成其茂也
然後九圍無餘而萬流為之長輔談未竟客又勦而言
曰若乃寒暑定而風雨均也吾聞之洪範云豫常燠急
常寒狂乃陰雨為沴僭則陽氣來干苟日月之躔一定
又何遠於王政之大端彼有後問姑紓前言夫三才者
其德之必同天以陽為主地以隂為宗參二儀之道在
一人之躬一人行之三才皆恊德順時則雨霽均行逾
常則凶荒接僭慢所以犯陽德也故曝尫莫之哀狂急
所以犯陰德也故離畢為之災此則為政之所致非可
以常度而剸裁也客曰唯其餘如何復從而解之曰惟
坤與乾余嘗究焉清者浮於上濁者積於淵濁以載物
為德清以不極為玄載物者以積鹵負其大不極者以
上規奠其圓故知鹵不積則其地不能載玄不運則其
氣無以宣夫如是山嶽雖大地載之而不知其重華夷
雖廣鹵承之而不知其然也氣之輕者其升乃高故積
雲如嶽不駐鴻毛輕而清也而物莫能勞及其干霄勢
窮霏然下墜隨坳壑而虚受任畎澮之疏潰著則重也
故舟檝可以浮寄至夫離九天堙九地作重陰之膠固
自堅冰以馴致固可以乘鴻溟以自安受萬有而不圯
者也聽兹言較兹道定一陽之所宗何衆理之難考且
合昏知暮而翰音司晨安有懷五常之美預率土之濱
苟無諒乎此旨亦何足齒於吾人子以天地之中元氣
噫噦為夕為朝且登且没泛辭波而甚雄處童蒙而未
發孰觀地喙乎深泉之涯孰指天吭乎巨海之窟既無
究於兹源寕有因其呼吸而騰勃者哉客謝曰辭既己
矣欲入壼奥願申一問先生幸以所聞教之嘗居海裔
覿潮之勢或久往而方來或合沓而相際曷外互之若
斯今幸指乎所制先生撰屨旁眄亦窮其變吾因訊夫
墨客當大索其所見彼亦告於余曰日往月來氣廻夫
轉其激也大則體甚而相疎其作也小則勢接而相踐
惟體勢之可準故合沓而有羡其何怪焉客乃跽軀斂
色交袂而辭彼圓玄方賾古惑今疑歎載籍之不具限
象數之尚遺方盡迷於閫域非先生親得於學者而孰
肯論之於是乎若卵判雛生鼓擊聲隨雷電至而幽蟄
起蛟龍升而雲雨滋形開夢去醒至酲離旣手之舞之
足之蹈之乃避席而稱詩為賀演知玄先生之辭辭曰
噫哉古人迷潮源兮刓編齾翰曾未言兮羅虚列怪無
藩垣兮名儒幽討理可尊兮高駕日域窺天門兮潮疑
一釋永立言兮若和與扁祛吾惽兮昔之論者何其繁
兮意摩心揣秪為讙兮隂陽數定水長存兮進退與日
遊混元兮一升一降兮寒暑成下凝濁兮上浮清隨盈
任縮兮浮四溟釡鎘蒸㸑兮擬厥形願揚此辭兮顯為
經高誇百氏兮貽億齡先生曰彼能賦之子能演之非
文鋒之破鏑何以解乎羣疑客乃酣然自得油然而退
也
海水不揚波賦(以平上去入倒用為韻)(唐)石岑
太極立天地疏嶽瀆所以鎮四維横九服伊海之為德
有王之法象故量納羣川而道遒百谷功配乾絡運迴
坤軸氣蒸混於灝元潮動襄乎山陸示懲惡則鼓怒見
夫羣怪將瑞聖則不波介以景福唐興百三十有四載
湛恩溢乎荒外倬五聖之在天奄六合而成大赫吾君
之光贊敷至道而允泰政符純德昭千古而惟新澤體
上仁同萬類而咸賴八狄窮陬而盡歡九夷無遠而不
會則成周之德未足雙越裳之來今至再是以四海盡
鏡九瀛㴠影寫合璧之祥光湛連珠之瑞景德侔上善
洗物而容潔道本玄元澄心而體靜湛兮恒清晏兮砥
平汨乎無情蕩乎難名如君之道酌焉而不竭象君之
德注焉而不盈所謂皇得一則政能貞海得一則波不
驚怳兮忽兮其中有物杳兮冥兮其中有精精罔竒而
不育物無大而不成鯤將化鵬欲征蚌且剖珠其明誰
能一借扶搖便為君御之貢王城
溟海波恬賦(明)屠隆
西嶽山人遊於東海遭東海生於海濱西嶽山人揖東
海生而進曰僕西嶽山人也世居西嶽華山中今者汗
漫遊於東海敢問東海之勝奚若東海生曰夫東海天
下巨麗之觀也今者子從華山西來大海之勝吾且與
子共覽焉又焉事僕空侈談其盛哉乃相與登海門縱
目觀之偉哉大浸恢詭特異氣蒸宇宙流濕雲翳簸弄
寥廓萬形失麗合渾沌并元氣蕩八荒吞四裔漭瀁浩
淼超忽不知其窮際爾乃踟蹰旁皇於其上海風蓬蓬
而蕭颼高天下垂大地欲浮長波卷雪跳沫崩丘肆遐
矚於空曠顛倒怳忽窅然喪其赤縣神州雄怪駭爾心
目神光散而不收西嶽山人曰有是哉東海之勝一至
此壯也東海生曰今者子徒得其大觀尚未領其奥區
也僕考之載籍東有大壑名曰歸墟受八紘九野之水
納天漢之流而廓乎有容潏乎無餘南通滇池東至瑯
邪北亘玄朔西涉流沙掩三湘吞七澤杯盂九河潢潦
四瀆大海之外又復有海禹跡之所不能到圖經之所
不能載日月跳丸於其中浮大地之幾何曾不盈其一
塊又有扶桑千仞上凌太空查枒谽谺靈根莫窮巨鼇
載乎五山峙萬古之神功横波乘漲不與世通唯飛仙
而能至實乃大帝之所宫蓬莱崒嵂而軒露方壺夭矯
而鶱驤大鳥集於壙垠之野羣仙會於虚無之場游鴻
濛遨雲將樂苑風嬉東皇盧敖偕若士而夷猶安期邀
羡門而翶翔淳圉拉陵陽而容與浮丘接王喬而尚羊
仰貫列缺之倒影上干北斗之瑶光吾將劃然長嘯矯
焉輕舉駕赤螭躡彩虹蛻塵跡訪仙蹤以凌乎海上之
諸峰子其能我從乎西嶽山人曰唯唯是或難哉子將
凌虚徑度僕恐身不能生毛羽若乘舟以往即望見仙
山輙有天風吹之而去奈何子無誕矣僕聞之聖人出
世海不揚波有諸東海生曰然即越裳氏所稱今時之
謂也今天子神聖首治改元恢唐虞之至德流大海之
波瀾化及昆蟲恩被八埏而西蜀劉公又適膺天子簡
命以節鉞來鎮東偏於鑠劉公一代偉人坐鎮方面雄
視海門千艘霧列萬竈雲屯威令霜肅德煦春温大海
以東兀然重關巨鎮不啻一虎踞而龍蹲也方今上之
未御寰宇而劉公之未秉節鉞於東土也當其時島夷
跳梁弄兵海上鯨鯢吹腥蛟鱷鼓浪洪波鼎沸飄忽震
蕩掠我編戶虔劉元元壯者俘馘老弱見殘積骸如丘
流血成川羽書交馳偵騎絡繹將士枕戈天子旰食固
嘗徵發荆楚之劒士召募三河之巨&KR2069;廣收秦隴之勇
悍結納燕趙之豪傑莫不臨陣怖栗不戰自摧虜人屠
之如芟草萊賊用猖獗疾於風雷浙河以東江淮以南
賊衆横行蹂為戎馬之墟城邑蕭條人民逃逋天子震
怒大吏伏誅秉鉞相繼堇而剪鉏今者劉公之來軍聲
大揚不怒而威不戰而彊窮寇禠魄遠竄遐荒公志弗
懈愈嚴邊防爾乃伐鼓撞鐘建羽揚旍叱咤則噴薄山
岳指顧則旋轉滄溟截水怪驅蜃精奔巨鰍走長鯨伏
罔象之神姦禠支祁之猙獰陽侯頓戢其惡風靈胥不
鼓其狂波琴高伏日月之光景海童吸隂陽之靈和竒
相助順於沙汭岷精呈曜於巖阿&KR1411;馬遯迹於重泉水
兕潛形於盤渦龍鯉一角而馴擾天吳九首而婆娑沈
遊神蜧屏息靈鼉文魮精麗其錯綺玄蠣光生乎纖羅
樓臺結乎蜃氣光芒發於若華百靈棲息萬怪不譁瑞
藹蔥蒨珍竒孕出玓瓅璀璨絢霞映日水晶獻於馮夷
之宫冰綃貢於鮫人之室明珠來於驪龍之淵大貝出
於黿鼉之窟珉玉見於析木之津玫瑰效於金樞之穴
鳴石叩而有聲浮磬塵而不汨又有文鷁窈窕竒鶬連
娟白鵠踉蹡玄鶴蹁蹮爰居之栖島嶼屬玉之下藍田
大鵬之翮垂雲鵔䴊之光竟天是皆珍怪瓌瑰權竒鬼
化詫希世之瑞而壯靈海之觀又如颶風不作海若大
喜平波展鏡深不見底天朗氣清廓落萬里曜靈出於
暘谷朝暾射乎扶桑乘蹻欎而縹緲沆瀣浮而蒼茫六
合清塵王風四張百粤底定物無災傷配美周京海波
不揚若乃島夷卉服窮髮荒陬新羅高麗朝鮮琉球鳥
衣黑齒穿心飛頭海外之國類千百計雕題文身獸形
鳥語天界夷夏隔絶中土莫不梯山航海間關長征重
譯欵塞來朝聖明獻琛質子頓首闕庭妖氛滌蕩寰宇
澄清海無驚波東方以寧於是玉帳晝閑高牙夜寂鳴
笳不動刁斗不擊元戎坐笑圍棋對客椎牛饗士超距
投石戰卒解甲健兒櫜弓水犀三千貔貅萬營艅艎巨
艦舳艫艨艟錦帆綵幔青雀黃龍莫不維纜海濱横槊
相連高歌鼓吹擊榜叩舷三軍驩謔諠豗徹天或觀濤
於浦口或弄潮於急湍或試射錢塘之強弩或戲擲驅
石之長鞭漁者垂詹何之綸投任公之釣搜瀠洄之流
窮幽眇之島總江豚羅海豨取䱎䲛索王鱣帆檣相戛
和歌擊鮮而或引吞舟之巨鱗連横海之赬尾鬐鬛插
雲顱骨積壘流膏吐涎腥聞千里獵者張機設網列滿
坑谷弋射海獸奔駭馳逐獲狡兔縛鉅鹿轔玄猿蹵猱
玃納骨專車割鮮殷轂至若海上編氓居鄰斥鹵煮海
爲鹽沃饒萬戶經營太公料理仲父筴籍勾稽大國以
富或採海錯往來隨潮水母目鰕屋瓦冱珧石華海月
螺蚌鰾鮹金虀玉膾人競肥膏又若海舶大賈易貨島
外挂席海水馮陵漰湃出没魚龍經涉神怪關吏不詰
津卒自在齊民之環海而居者樂化日之普照沐聖澤
之無涯魚鹽雜遝煙火萬家秋熟稉稻春榮桑麻黃稚
鼓腹而嘻遊俠少蹴躅而紾弩吳歈越唱激楚渝巴撾
鼓吹笙管絃嘔啞歌士遊女聯袂滿車遺簪墮珥履舄
交加矜珠玉之滿盛鬭羅綺之繁華斯皆聖天子之宣
鉅化敷偉功運真宰參玄穹仁覆京邑旁流四封而實
劉公之有大造於東也是以朝廷釋東顧之憂大臣不
復建靖海之策天子舉萬壽之觴於上詞臣撰太平之
頌於側高居穆清海天寧謐又奚必如漢武泛蓬莱之
樓船秦皇侈會稽之勒石皇圖永固其樂無極僕將與
子偃卧海濱覽其巨麗收其閎放以大子之胷臆於是
西嶽山人瞿然而驚爽然而喜起謝曰僕居華下日嘗
登巉巖履崔巍以爲天下之大觀自華止矣今者觀於
海復聽子談東海之勝廼今僕自失邪莊生河伯海若
之喻詎不信哉
海重潤賦(唐)梁洽
道之應物兮小大咸信物之感道兮禎祥必順况我儲
君元膺在震乾乾夕惕兢兢日慎德澤潤於生靈滄海
得無重潤惟海之量百川朝宗猶君之美萬國向風朝
宗者歸其廣向風者欽其政旣同類以相求故重潤而
必應是使日光分色山輝度映風雨不淫魚龍遂性羣
甿仰止是燔瘞以告成外國聞焉願梯航而來聘然則
我君之明兩也景毓前星休徵夢月主鬯之功昭著牽
衣之智逸發四皓旣親三朝不闕故曰惟其有之是以
似之海則靈潮晨夜而無替君惟順動温清而有時詳
夫海之爲器也吞吸八裔流不逆細怪必思蓄珍無不
麗冲融濜汨膠轕澎濞飛濤疊躍於秋隂白浪翻光於
春霽雖則沙石混濁不蕩其清波瀾迅委終復於平惟
此之故彰我君明至矣哉靈海之潤孰知其極願乘桴
以攸往非引蠡而能測道未行兮竊喜取材敢獻賦兮
揚君之德
海市賦(明)黃卿
猗巨壑之連大荒兮何浩淼之無垠浸盤藍之澹泞兮
兩曜晃其吐吞西極以東之流瀉兮總&KR0008;溶而不霪維
五行之贊二儀兮水邃廣而獨神指三山十洲之宫府
兮聿杳邈而難論眷海市之譎變漂疾兮駭靈異於見
聞彼喬嶽之雲霧兮氣氲蒸之可知若潮汐與八月之
濤兮亦實理之所爲何洪波之泱漭兮怳忽出示之瑰
竒髣髴世之形質兮頃刻更移其態姿寒晦斂而宜和
朗兮計歲見之無幾詢海叟之博練兮槩罔究其兆倪
陟蓬莱之峻閣兮出海隈之崇岡盱雯䨴之乍斂兮泛
霽日之浮光渺萬頃之瀲灩兮胷襟豁以徜徉人走報
以市起兮僕御奔而踉蹌兩竹山之夢夢兮牽牛島失
其青蒼肇蓊欎於尋尺兮旋騰翥以悠揚少徙倚於巖
阿兮已宛在水之中央卧青霓之空明兮如潼潼於沸
湯簇碧霞於一區兮浮晻靄而迴翔譬畫苑之會衆藝
兮懸繪品之千章天吳羣下而蜲蜲兮亟爲築厥厚墉
罔象十輩而出捧兮躍蜒蜒而爭能爰居潛鵠&KR0008;&KR0008;兮
如助勢而哤鳴爾乃開五都之闤闠兮集日中之市㕓
南北萃貨之雜陳兮海賈陸商之爭先立候殆工匠之
售技兮佻佻類駔儈之輕獧販鬻之繽紛兮繄接踵而
摩肩言不聞而有營兮覩巾服之裻然緂獲貿易以散
返兮行負戴以傴僂伊機巧之戲劇兮爭聚觀之如堵
負耒耜而荷畚鍤兮走農豎與田父一二弁屨之若遠
兮意何居而踽踽山冥冥以遠隔兮巨介避之何所俄
而金榜之日耀兮列甲第之逶迤崇朝層樓之翼翼兮
雕甍朱栱之翬飛亭臺微突其尖兮重簷密瓦之參差
雉堞嚴城之洞啓兮藻繢黼黻之葳蕤寶塔矗矗凌霄
兮華表踞立乎虎獅余儗長揚五柞之麗兮客謂未比
其光儀忽建纛幢之孑孑兮散旐旟之旖旎棨戟干戚
峥峙兮躍騶騎之蹻駛安輿飛蓋之徐徐兮䄡帷流蘇
之鮮袲從官健卒駪駪兮郊迎野將之迤邐憶名城之
孔道兮輪蹄輻輳之如是爾其酒旆颺颺兮芳菲近郊
遨遊絡繹兮飛虹之橋王孫俠客兮鷹狗靚妝姣服兮
笙簫竹娟娟兮俯垣茂樹交兮徑遥熒熒兮日下射翳
翳兮風不飄欣欲就分水之隔招名筆兮臨之圖有懷
華胥兮風景爾殊空中波上兮靡盬璘斑爛漫兮易佉
滭沸兮奔電息横澲兮涵杳虚如錦棚之迅撤兮傀儡
紛散於須臾望島嶼之隱隱兮招玄鶴之翩翩顧偕遊
之大小兮漸從容以言旋謂老鮫之播怪兮何鯨鯢巨
而不然殆海若之幻戲兮較浮世之絢姸嗤方士之陋
以誕兮誘秦漢之求仙侈金銀之宫闕兮或緣此而諞
謾嗟么麽兮貴倖若赫横兮威權燎燄兮易燼綺繡兮
露乾百爾翕散消息兮咸有極而無端寥廓忽荒如夢
兮嘉曠士之達觀奚詰辨之倣雕龍兮漫贅費於幽玄
海月賦(明)謝杰
繄波臣之徕服矢寶目於明庭敦簵楛之遺則激皇王
之濯靈帝嘉聲教之被訖鑒孤遐之欵誠爰命二臣以
于邁泛艅艎而東征余乃棄妻息辭弟兄耦星使趨王
程出晉安道新寧駕飛廉馮大庭望洲島涉禆&KR0801;翩然
霞舉泠如風行比中流以遙矚值華月之方升瞻彼月
兮太陰之精潮應而落潮應而興潮浸而闕潮盛而盈
既與潮而為伍自與海而相仍此善下而大彼虚受而
凝此浮天而為岸彼借日而生明此納百谷而稱王彼
從衆星而名卿滄桑以為晝夜晦朔以為死生被窮髮
而黑經閻浮而青三蝬肥而滿六鼇奠而寧魚腦滅而
減龍伯䠞而傾既㵗㵗而灅灅亦淵淵而泠泠爰㵿㵿
而皫皫復□□而熒熒倏忽異狀瞬息殊形方夫崦嵫
既没扶桑未啓光風乍融太宇轉霽下無驚濤上無微
翳望舒狩而升輿羿妻奔而騁轡纖阿驂乘結鄰翼衛
重輪税於歸墟合璧騰於蒙汜黃道經於碧津赤路交
乎黑齒滄嶼養魄沃焦抱珥員嶠奉規尾閭循緯碣石
薄而鳬飛之罘蕩而兔逝天墟浹而蔩長析木浮而桂
墜玉珧石華潛盜其靈海鏡方諸亦稟其氣非朓非朒
非匿非朏時五而三時八而二增潤重溟流輝萬里洗
光金銀之宫湛碧珊瑚之址或縐者如縠或爛者如綺
或潔者如圭或平者如砥或好者如瑗或激者如矢或
華者如蜃或躍者如鯉或如素鳳之下池頭或如白鼉
之嬉水次或如瑤瑟之鼓湘江或如鮫綃之絢蓬市或
如寶筏度於恒河武如玉華點乎蒼珥或如螢火映於
林塘或如梅花落夫沼沚或浮或沉赤烏浴而淵暉或
滅或没驪龍頷而川媚或閃或爍電騰雲漢之墟或錯
或落斗轉明河之涘想而像之驚心駭視至於皓靈披
素湲瀾生紫儼若軒帝遺珠赤水廻雪宛轉清麗射人
又若宓神歸於洛濱夜光盈盈蟾蜍在腹又若女狄暮
汲而育銀山雪屋千疊萬行又若伍相立馬錢塘陽侯
疾驅金虯狂舞又若澹臺碎璧水滸須臾浪息微明不
波又若武皇眺於影娥皜素繽紛非練非組又若天孫
夜渡河渚靈暉煜煜萬濤增妍又若神劍沉於鐔淵兹
時兹景洵不易得水鏡空明冰壺津液玉杵秋清玄霜
夜碧漢臯風洄環珮淅瀝陽臺雨歇朝雲生白以泳以
游其樂何極於是舉酒以屬諫議分韻賦詩余歌曰月
出兮東方水流兮湯湯我所思兮道路長欲往從之兮
河無梁諫議亦歌曰月暈兮知天雨海水兮知天寒佳
期逝兮衆芳闌思美人兮隔雲端歌竟魚龍交奮餘景
就畢滿船跧伏不寒而栗余獨怡然載賡載繹秋水之
篇明月之什一闋未終飇舉兩腋流響淜湱排山破石
馮夷邅迴天吳辟易少焉風定雲色猶黑諫議曰美哉
色也洋洋奕奕宜諧宫商服之無斁眎彼乘興南樓賦
詩赤壁牛渚泛舟晉陽卻敵洵夷險之殊致又遐邇之
迥跡奚啻大明之與爝火海若之與河伯
御定歷代賦彙卷二十四
