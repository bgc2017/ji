欽定四庫全書
御定歴代賦彙補遺卷四
地理
虹江賦(明)馬一龍
客有誦虹江之勝者孟河子進而語之客是勝夫不勝
不知也妖蟲蝕氣以絢天隂眚薄空而暈日箕津竅發
於帡幪逝者如斯而不息繁霞會紉引圓羅而魄營湛
露滂精決沆瀣而閭洩蕩無涯以振河海伏光景而混
朝夕相與簸歘麾戢震鼓雉雊騰鮫姹舞幻化難於具
陳而戴盆以資談府客曰願聞其說啟我聾瞽噫天下
之勝莫妙於無不足然天下之求勝者實則眩惑於其
目昭昭之明散為三光涓涓之滴積為四瀆撐黎結幕
於楚臺之陽流沫合襟於孔林之麓彼或取爾相尚以
為芳族則亦晶皛嶔崟天光下燭空明鬱勃擁黛沈玉
激鯤鵬之飛淙挂靉靆於森木閉寒月於禹門盼恒沙
於捐毒洗湘筠之遺痕追華渚之往躅客曰然吁天地
之間儳乎萬物目之所見唯形與色苟循其轍則上焉
者星辰常如綴旒日月有時合璧風雲雷電雨露霜雪
盈太虚中皆其顯仁而著跡及乎下焉靜鎮者為山動
适者為水草木敷榮昆禽煦嫗類聚而羣分之何者非
吾身之所容與故脱精於近小而大觀遠寰字乃能放
五形於五嶽不屑屑局守於一隅耳夫形色之不可為
名稱怪怪竒竒莫非鴻冶玄陶笵化而精凝摩盪於二
氣雜揉於五行東西窮日月之出没南北極天地之降
升其間融結為勝鬼神不得通機緘丹青無以施技能
吾試言之而熟聽之可乎客曰可嗟夫虹霓麗天江河
行地知天地之情狀則知天地與我皆為一氣矣物多
障於目見而道必由於心契不然天高地厚廣漢無際
觀一物而窒乎神化之自然或昧化工而不通造物之
量劑又孰知乎刻鏤籠鬱劌劃堪輿崑崙泰華之墟發
而為神州赤縣大帝攸居衣冠文物之盛視金玉皆為
土苴寶殿瓊樓何天之衢岳峙川渟形勝莫踰此天造
地設縱之為都會之區尊不可擬卑莫敢渝又其次也
金谷繁華習池富貴亦極一時之侈靡然反道背德適
為身累故君子不以為美而雙秀蛾眉九曲武夷孤山
矮屋桐江長絲或又不免避世離羣肥遯膏屯其與深
匿桃花之源長嘯天台之門暴殄天命而潔身亂倫賢
者不足與為謀在有道之世非今日之所樂聞固莫誕
於神仙之說極其窈冥以為弱水三萬里外有萬丈蓬
瀛紫翠煥乎玄間巍然宫闕之葱蒨不祗隋珠趙璧以
間黃金白銀真人之所止常圂腴下土垂涎腐鼠之餘
餕若華陽終南鑑湖玉井豹瀆虎溪昆明畫省凡名勝
之等於虹江者衆列十洲使必罄目力之所至安得霧
駕星馳飄飄乎雲臥而天遊耶或能囊括宇留盡大千
世界可以肺腑收之則納天地於一芥子之中言亦匪
謬客知盤古氏之王天下乎其旣也展尺寸之膚為元
包懸兩目之睛為日月胃流而海瀦骨聳而山立陽和
暢其性情一怒而為霹靂骻&KR1990;之末而發萬物之胚胎
呼吸之微而動兩儀之闔闢蓋人身小天地而萬物皆
備於我會元化於吾心取之無不足不必求諸方寸之
外與形色並逐客乃咤然不應孟河子又進而語之客
是不勝夫勝不知也虹江之上吾友有劉子元者知道
之士執此以相質彼必躍然起思洞悟物我之形以予
言為是將令其氣吐為虹霓人皆仰視而膏澤下流天
下並受其賜名勝不在虹江實勝者足以垂斯名於百
世
河賦(有序)(明)俞安期
往余嘗浮淮歴黃河之委兹旣經盟津觀砥柱率流金
城渡河關積石數與河遇則心怦怦若有感焉夫九有
之水莫長於河故列之四瀆特號為宗然江有郭弘農
賦亦旣彬彬侈言之由漢以來未有沿委討源總攬萬
殊收歴代之遺文畢體物之能事以及於河者有之自
應成亦寥寂未備焉然河在中國所至利害彼此夐殊
越在上游特稱有利而無害秦地以下或利多於害或
利害相參方今泗沛間漂民廬驚陵寢其為害特甚則
亦曩策之未完善抑豈河之罪哉不量寡率遂含毫賦
之極其源委以頌河之德且折衷近者議治之異同焉
其辭曰
維河流之靈稱肇億禩而不忒經流别之為宗萬水崇
之為伯逮禹功之所加旣經矚而可悉粤重源之載導
復冒流於積石開隴西之上游徑金城而東出翼賀蘭
以包朔方並隂山而望高闕左拂雲中雷首右薄太華
二崤循平隂而北轉乎鮪渚遵洛汭而東抵乎成臯由
是捐故瀆而不返指宛丘以捷馳擅淮濟之所道並委
輸於朝夕之池昔之播九以同於碣石為逆而瀉於東
齊者已中枯而成陸或分岐而背趨矣其來同者有洮
兼大夏湟引閤門高平芒于奢延湳汾渭涇洛伊汝潁
汴濉又附之而俱達者槪不可以殫稽蓋四瀆之流總
其三九州之水領其七咸千里而一折乃九折於中國
其水則渾渾淈淈溾涹溭淢&KR0008;湢㳁以&KR0008;瀯汨黃濁而
湁潗不藉飇而騰波詎涅蘖而成色及其下桃花之新
漲溢竹箭之疾流浩滉瀁而高出濊軋沕而横浮隄齧
之而善崩山懷之而欲廋奚兩涯之可測尚復致辨乎
馬牛至若越吕梁潰龍門觸砥柱下集津阨嶮巇束嶙
峋莫不洶湧滂湃&KR0008;㵗潝濞渹湱□□奔溜下垂若瀑
布之高曳駴波上躍若雪巖之雄峙飛沫類澍雨之四
垂振聲又疾雷之薦至搖撼山嶽動盪天地聞之者改
聽覩之者魄悸佽飛犯之喪其勇樗里遭之失其智漆
園所稱善遊之夫夫亦寓言而若是其鱗族則有鮒鱅
鱒鯷鮐鱐鱯魾玄鮦白&KR3142;青䱾文□兩魪朋游王鮪穴
棲或蒼文而赤喙或鳥首而龍題或曝顋而未化或具
翼而善飛喜挾濤而出舞每泝流而升危鬐數揚而不
定鱗欲安而無時其介族則有素蛟丹虯黃䖺黑蜧朱
鼈玄鼉赤螭黃貝蜃蠙蠣□浮蛇賁龜八足之蛫三足
之能潛者逗泥而泛沫出者緣崖而曝暉故隨地而孳
育亦隨波以遷移其羽族也鷖鶭鷧&KR3507;鵁鶄鄘&KR1445;王雎
白鷢鸂鶒&KR0008;&KR0008;朱目之鴢赤尾之鳬舂鉏彯纓涸澤垂
胡當扈以髥而奮體白鶂以視而孕雛陽鳥往還而旅
處鸊鷈沈浮而托居&KR0008;䳴互舉喧聒相呼要羣而集引
子而哺巧歴不能以乘計司虞不能以目書其下又有
青璣白珠藻璆吉玉曾青茈石櫨丹碧綠浮磬羽□文
碖玄䃤或流自他山或産於深澳覩水折之圓方察精
氣之隱燭知寶藏之所興驗珍錯之所伏其天子之秘
寶咸載之於河圖金膏燭銀玉果璿珠是河宗氏之司
衞非庸人所得而闚𨵦其神則河精巨靈陽侯馮夷黑
公之從趙見吾老來告堯期或興兩蛟而挾舟或駕兩
龍而負轅或化星而入昴或授圖而還淵或玉牘遺於
漘次或掌跡寄於山顛稽歴代之禮祀其備物之或殊
或刑正牲而沈白馬或射玄貉而獵白狐多榮玉之圭
璧及紺蓋之輿車若夫王澤寖銷君人失德徵廢則徙
移表亡則竭絶澤枯則山石崩壅隂盛則陵阜漂没戰
國壅防以互分商都五圯而淪入鄰國上灌而為壑人
民下恨而波赤至於帝王聿興聖人將出則榮光以之
錯起休氣以之四塞潤至於九里清變而五色川后為
之貢珍水祗為之效職有若庖犧之卦畫軒后之綠圖
放勲受圖而作記重華剖檢而得符負之以神馬挺之
以龍魚折溜而至䠠水而去金繩者泥紫蘭采者文朱
寧靳乎靈府之閟貺孰不及期而來輸又若周有白魚
之入舟赤烏之流火玉龜之呈讖晉年黃龍之見於光
武告世運之將興著祥瑞之契應而臚列典章者亦不
勝侈其休慶蓋藏往以察來亦知微而知彰通神明之
懿美目德水其克當獨昉稱乎嬴氏雖允臧而弗揚喟
時代之沿革嘅昔人之遺跡誓功者表其如帶階圖者
載其分域晉君赴哭而遂流武帝興歌而遂窒弘農化
而猛虎渡漢宣濟而神鱗出尚父之號蒼兕太尉之殪
青虯葛玄使魚而吐書秦伯濟師而焚舟趙決之為却
魏之筴嬴引之為滅魏之謀甲徒負石以自沈方叔抱
樂而赴溺古冶救驂而斃黿子羽斬蛟而棄璧金人捧
劒於水心女娟揚聲於河激濟嘉君子之名渡賜竇門
之鬻宋女詠一葦之杭孟津嗟捧土之塞伯鯀堙之而
竊息壤女媧止之而畫蘆灰延世使隄東郡而豐賚延
平奏決胡中而太竒王尊刻水神而患息江使&KR1541;余且
而禍罹緯蕭子探珠於驪頷商丘開得珠於滛隈復有
金狄之所沈木罌之所渡宣尼臨之而不濟魏侯浮之
而稱固亡人投偃璧而結誓簒夫沈周寶而邀祜諸雖
美刺之有間咸傳牒牘而昭著其堧有毆脱之地斥鹵
之墟分以萬洫激以千渠漑糞兼資黍稷載敷變墝埆
之瘠壤為畮鐘之上腴雲雨以之蕩出垢濁藉之滌除
泛千艫以遠達通萬國之貢輸限戎翟於荒外若夷夏
之分區興衆利而不匱設重險而有孚宜先王之典禮
復比秩於諸侯於是集周穆之征紀夏后之荒經漢儒
之載乘酈氏之所稱法顯之所歴騫英之所尋且攷濫
觴之所在咸云自崑崙之靈墟本神泉之顥質發東北
之一隅下夫中極之淵逮於河北之都劃淩門穿陽紆
絶罽賓之國略皮山之居穿葱嶺以再發分于闐以並
趨包且末牢蘭之所聚噏龜茲疏勒之所儲盤廻於荒
服者三十由旬乃會三源而來瀦至於泑澤海曰蒲昌
又潛行千有餘里始及乎中國之西疆後使者薛氏之
所訪云得之悶磨之岡而勝國之佩金虎符者復云自
星宿之中央謂越遐而遺邇譏前記之荒唐竊意夫河
源之遥集二重源以伏流悉前哲之所諦咸條疏而同
途而後來之異軌是狃於積石之受誣彼覯夫顯行者
之即是而於伏者之為虚若然者其經見萬里而匯於
眇焉之泑澤者豈自有沃焦而為歸墟况稱有電轉隱
淪之跡兹非冒出之驗歟夫天一之潤下惟四瀆之為
經歴桐栢而淮出及王屋而濟興江遡之以為永亦僅
止乎蜀岷探兹源以及委貫方輿之兩端首西極而尾
乎東極上應雲漢之竟天周祭雖並列乎瀆秦郡亦參
稱乎川爰揭衆流以絜校夫孰與之而配焉歴覩往昔
利害之所由深慨夫今時之所治不察夫常變之宜以
極會通之致夫彼一石之濁流兼六斗之泥滓緩行則
為之分滯急疾乃為之並駛放乎海澨而成壤又梗夫
尾閭之所委其控清以引濁亦非曩者之失謀獨兼三
瀆於枝淮曾弗災異之為憂豈容使一衣帶之廣克任
夫七州之洚流不經本而障未難乎圖遠之鴻猷獨不
見夫乘四載者之疏導鑿上流而行乎高地度迅悍之
怒湍非弱土之能載恐一川之不勝濬九道以分殺虞
暴溢之為菑委曠土以儲偫自玄圭之告成閱千春而
罔害後乃淤故道而不脩并屯氏而偕廢即炎祚置重
使而隄防捐億萬之歲費竭薪石而徒勞亦屢塞而屢
敗此已然之效曷不纘神聖之上計併賈讓之首策猶
可備采於近世顧泥古者拘拘舊跡守經者安於小利
司農惜少府之藏司土重膏沃之棄其孰肯建非常之
弘業而以天下為吾事遂終無不拔之訏謨是豈河焉
之為祟耶亂曰出自夷服利中邦兮任坎之勞澤無方
兮與能菑祥德神明兮祭先江海王禮臧兮人謀允穀
世罔殃兮君德之脩慶無央兮
太湖賦(明)夏允彝
惟陰陽之殊誕浩澤寫乎東南浮大荒而瀇滉洄萬派
之漰瀺會流宗以來朝䀌斯區乎沈涵漷紘紐而潏勢
潰維紀以澄潭爾其為大也泡泡□□絶倪冥至潒潒
□□平天没渚羣壑㵗赴熒浤滛裔龓吳縈越控涓弇
巨膠㵧迃曼雷磕雲呴搴長風以嘯波倒星辰其下麗
流滮滮其日澒杳莫濫乎其澨際固已缶甊青草盆盎
明聖宫亭非儷雲夢失競其西北則百瀆星涌江流霆
輷洚□□其縞接互追躟而緯經白鶴横翔五雲溢㵾
蓮花朋爛珥練繩繩孟津平原長廣泓□又若謝分南
北蠡擅西東九溪三過慈道梁從赤城黃土西湛東瀉
咸㶔㶔而灉灉輸荆鬲而匯厥中其西南則天目之派
戾輪激軸漱野滌荒或㵃灗之潦潏或騰暴之濤瀧險
潭渤其陰餘不㵫其陽紫碧滂㵒蔆荻翩颺龍湖鳳渚
郜蒲臯塘邸閣罨畫梅玉流香青姥容裔碧浪滄凉泛
乎泱漭之濱穿乎洲淤之鄉濙濙洸洸不可得而殫列
咸指苕霅而騰驤迄乎斯隅湛湛乎滈滈乎呷呀淪澊
而靡羨溢乎其疆于是修澱巨泖連溶雜瀨申浦笠澤
瀖滮濥湃百川疏流輸之溟澥&KR0008;浰延迤湠漫靅靉觸
山飛沫連雲布靄浥激嵯崩濞旋坤駭若乃若丹宣義
飇厲發䬑隆頹蹙墜澆澓硉揬巍檣四斷鯤龍鬱勿翔
翮墮穹丘汨遥天濕高樹没蕩潏□澤搖岫相擊日輪
漂礚地緯拆裂禺強暴沸於瀛寞感衝摐之雄聲乃回
轡而東矚警壯勢之匉訇謂余其將伯仲醴流濺而永
醒又若雰收霿霽素娥遊空波瀠瀠其沸汨光泫泫而
漣瀜上下潾涌煜靡定瞛潭沲練合長鑒晶渱滉莫測
其所屇徒澹淡於濛鴻若乃陽烏照彩遥山吐狀嵾嵳
崫嵜浮乎滄漭崇&KR0671;攢天崴碨俯仰其閎漷也三萬六
千其涵潗也七十餘二則有縹緲之峰天虧日蔽上&KR2361;
巖而盪胸下搖臲而絶倪攬三吳其几席鬱連天其蒼
&KR0008;其遠勢之周絡則夷嵕脩岅綺寮層巒巍&KR3211;合沓而
非日月之能廵詣厥名林屋是有俏蒨千重精蘭十八
洵密蕺而鮮次又若石公葳㠢龍頭&KR4124;屴金鐸雷隱渚
渡瓊澀殆神靈之所鑱煹不可得而究測又有莫釐之
山崒崨崎嶔跨東西以踦踞若巨鼇之卬首而遐尋誕
霃攸而幽蟉爰扈蔚之連岑照乎彩栭藻㮰之帶壑而
冠峰爛乎其朱榮紫莖覆重崗而依青灊若靈源翠峰
之戢孴繇百階而矚大包髣髴與桃花之塢消夏之灣
互縈帶而衽襟其支則有靈黿偃蹇元龜贔屭禹期之
琮璧流熿二椒之戈鋌息㣻隂山䁆瞹其玄霠葉嶺披
離而春蘙孤鶩束咮而高栖駭馬峾淪而益駛又有長
沙横漫厥澤衝垓□與苧兮叢薆望夫君兮渺涯於菟
馴兮藜萊昌刀貝七兮□丘崖矜雙貢之若翼旣巨垂
而幼拱何二雷之參商乃方霽而斯霾又若三峰五石
玉柱金庭雙㞦遥屹長疃浮青若管若矢篛振籃驚猫
鼪同穴琴杵交嵤石蛇呑象者八九謝姑窈窕而清英
首奚癩兮耳奚歴牛飲傳兮鼉鼓轟爰峙三山亦崇二
嶽白浮前殿牌穹大嚳烏南北而齊翼竹大小而叢箬
陶朱氏所垂緡干比矗而峭削或問津而濟余紹王舍
其彌确斯皆嶠巖嶄嶄㟰崿岳岳明神之奥區自浩㶀
而刪□夐而瞰之蟺蜓其獝&KR1953;兮若羣龍之翔附於天
也頫而䚍之千巒萬崿若矛劒攢列駢森而流爚是産
璇樞之精衣丹液充厥種十一軼駕區中黃柑綠橙櫞
芬逆風巨杏若掌枇杷空中楊梅繡壑來禽綺豅玄光
十號楔荆三種銀杏百仞覆谷排嵩塗林均碩南居埓
穠綬華緗覈乾□繁榮照霞霅日蒙隰緣崆又若木癹
累而千章卉蕭蔘而&KR0008;組珍植璘豳其叢生葩華蕤骫
而掩浦灌林葱薉琳瑯布扈于是瓌禽誕獸棲戢其間
不可得而咸譜&KR0034;麕&KR0034;䴠神□黠虥□胡魋□劺獜劈
狚貜父狖雖&KR2128;貆徼嬎闕洩麂猱渡巉越岸穿蔽芔芾
懸騰壑澗&KR1991;鷱鴶鷨背竈鳸鷃盧休鷶□鷦鵬斥鴳□
鶚□&KR1445;飛女城旦伯趙戴絍伏翼鳱鴠翠膺藻臆㷇眇
翕散□□鳴嘑嚶吟莫辨又若□馴林屋迄鮮東敖雉
守胥峰羕靡西簒又幽靈之所鬲别非人力之能羈圂
爾乃怒潏之所磢㶒盤□之所淈錯靡㟪不泐延崖畢
崿則有瑩於珪璋變于抵觳虎踞龍拏虯飛鳳攫碞洞
嵌空谽谺□峭蟠礐重□單棧□絡磷礧煜霍鬱霩劫
却霧欲雷歕雲封蘚駁蜂房籀篆鏨鑿矩矱霮䨴嵺杳
幻誕靡度是以梁王之苑樊川之園萬金懸媾千夫競
攑憰□嶻嶭輪困便嬛層巒曲嶂含雲畜煙稠巖譠夐
獨嶠孤騫崑崙三重二肴九阪曾蔑足以方焉于是巨
儈國賈飛舸編艛㚇僪怪遴□媾踐驚波蹈鯈漻穿遥
裔窮素覆駢田弸薈所臻踊驟盪鏐鈑洗狼㬻夜齅珊
瑚玻瓈璐瑭瓊瑬球瓄玫瑰硨磲鐐鎦之屬罔不颿颿
泧泧㷭涌而輻輳又有没人漁子飯魚家水罟罾罺罩
桹矠笱箄鐵湛䋙浮蕪流滬止炙膚沈淵舴艋連艤竹
戛鏃射藥酲靡悔漂蜚煙布涸智殫技&KR0146;□馮悀鳴鼓
聚市則有鰋鮂鱧鯇&KR3580;鮷鯩鰱鰑鰿䱋鮊巨鮥王鱣凝
白若脂鎔銀液鱻若刀若鏃神䱂鴻鰬文鰩翔夜強鰴
激漩沈虎泅鹿幽豂荒眩鈎致而出同罛合筌又有柔
甲之解若被丈犀膾餘而逝如餌靈仙或駢節而鋌□
或錦理而縠斑瀌漉喁沫雴雴嘘唌&KR2552;顋震谷流睞晃
淵叢貫璨錯噴藻漣潺顱連伾兮骨專車鱗吞艘兮鬛
刺天類奥府之閎怪非罽□之所求焉若乃圜涯帀壤
溝塍綺紛膴膴平□灓膏漬津龍尾桔橰恒升玉衡輪
水激逆溵溵潾潾灌注原隰漂畛溢㽦液成濃腴不雨
恒醇殊莖協穗旅穀嘉虋青芊赤穬繽紛隱弅畝值一
金頃充百困斯㝢内之奇沃異江臯而河瀕乃有夸奢
之豪訬逸之客練嘉辰盪沈惄揚輕&KR2476;駕巍舶樓船淩
雲鷁首驅&KR0558;錦帆飄曳飛輪擊檝躡珠佩瓊士女嫺晢
素綈錦冰縩繒縟織銀口黃耳文几重席然脂烹玉殽
旅盈積鼓瑟吹竽流觴飛白幼眇之音角抵之戲奕射
壺博麗儛閒謔咸指湖濱而絡繹於時晴雲解駁五兩
徹吟平波纖縠泓秀華津芰荷曼綵蘩藻紛棽芬芳晻
靄而連渚秀榮灼爍而揜潯馮欄啓幌蕩魄搖心回棹
穹窿之側停䑬温圌之隂昇猶桃□烏鉢雲沈隮天平
而拭鑑睋胥口而壯吟拂香山之遺馥拾夷光之墮簪
爾乃函苞巸夐藪逋藏亡植竿揚颿盜弄欃槍䨹㴸&KR1974;
踔上下翺翔封豕窫窳千百跳踉昱忽靡蹤其所之徒
聞壯瀧之漎漎於是簡專諸之裔繕下瀨之良彎落月
冶干將較鵝鸛飛舽艭淩驚颲驟鴻汒鷹瞵鶚睨螭矯
龍翔飛矢回濤長呼裂岡賈其餘怒猶能踦熊羆而肉
虎豹何有黑山之逋魄潢池之怒螳旣波清而濤晏永
沛沛而洋洋彼高人之樂饑恣汗漫其徜徉或尋盟於
遂初或藏弓於鳥盡挾少娃於靈槎侶黿鼉而永遁眩
波光之森潏坐盤石之䂩䂩日斜雲黛夜夐風澄淩波
長嘯拂石鳴琴遊魚唼集鮫人起聽俄而□濤澒洞惘
慌漩瀠欲窮混而鼓枻懼蕩夤而汨紘是以方壺圓嶠
之逸侶蓬萊方丈之仙靈時乘風以遥集感漫羨以遐
征然徒傳㳩㴥之變態罔辨五湖之肇名霅荆韭滆連
淞混冥貢莫遊胥瀰渺浮菱自剖渾而判氣長沌㴸而
淪渟故震澤具區怖洪猛而殊號咸池五車混泱漭於
瀛溟
秦淮可遊賦(有序)(明)湯顯祖
庚寅晩夏望夕風月朗清人氣蕭爽大儀伍君命酒秦
淮波上肅舲學宫弭枻乎斗門夷猶中流急管起於别
航名倡更於樂府雜謔竒簉淹於丙夜同寅膳客郎兩
顧君小儀蔡君各極本量而止懽如也就中客郎興寄
横發待余正陽門下坐流雲之碧階送淪霄之素月醉
言有清人之許離思多久客之懷歸攬朝霞賦成夕秀
云爾
若夫赤月加望林鍾應響火熒熒而向流晷遲遲而欲
往光拂鬱以延歊氣烝沈而失爽徒屏隱於軒廊闕遊
觀於蒼莽何愜穆於周行獲佳期於漢廣樂我諸君秀
而有文繚江閩之素氣朗吳越之竒氛旣自公而多暇
在燕私而必聞樓臺落日山川出雲木懷陰而靡景草
含清而向曛首英寮其薦酒指蘭舟而命羣命羣兮何
適望秦淮兮今夕拊文石之傾闌背學宫之廣陌玉樹
之長廊半隂金陵之倒影猶赤有所期兮未來借彈碁
而遲客減人從以輕舟弛冠裳而露幘儼佳賓其已齊
放寬波而試劇蔭紫蕪與丹駁雜青林兮紺石蟬啾嘹
其翳響鳥差池而卷翮晦陽魚之出遊豔波禽之浮拍
思□的於芙蕖眷幽芬於蘭澤物有去而歡遲時有來
而怨廹曠皇都其未娛舍流光而更索恨計往於尋常
悟懷來於咫尺澹容與於清華蕩流連乎空碧蘋風起
而颯帷箭月浮而動席度江東兮宵柝嚴念漢西兮重
闉隔汰水關而望迥限斗門而意窄態紛紜其自親飲
周流而未懌極本量之推排盡觥籌之發摘蘭肴藉兮
風色鮮桂酒流兮月波液唳簫倡於鄰舫接棹謳乎伎
籍吹激賞而彌亮唱延悽而屢繹諒不醉以無歸豈有
懷而未襞水光搖其琖組露氣涼其簪綌滌滯慮於玄
青玩回環於虚白下瀨疾而須款歸塘順而再逆邁亭
臺於浦裔睇臯巒乎樹隙素光流兮雲石稠黛色深兮
風煙積或樹古而池平有朱門而晝帟釣渚何營漸臺
誰闢吹簫屠狗之孫鳴鐘販脂之役杳河漢於清懷盼
亭臯其可惜緬吳淮之百流斷秦餘之一洫擬王氣以
中沈亘皇明而上直若渭水之貫都象明河之注極流
美惡而匪鑑映井里其如織蔭居人於倍市駐遊冶之
百色窗姝榜女之夜笑蘆人漁子之風食想閣道於何
年悵籬門於此域荷年運之清夷竊君子之光飾况山
川兮夕佳有才情兮誰匿諸君感此且飲且持小人承
之或鼓或罷或唱驚蟬落葉或歌飛鵲依枝去清秋其
幾何撫逝川其若斯清觴已矣良夜何其散殘瀝於津
人分餘桃於侍兒收沈驩而一艤上前崖而載敧眷横
參之已西歎明星之不遲吚啞笑語徊旋步馳或有辭
而未去或有去而不辭亦各極其致爾誠無嗛於參差
别有東吳主客情源無竭偶先驅而北矯轉候余於南
闕步嶕嶢而遡風立交桓而送月望紫氣之冥蒙坐玉
街之瑩滑譚信州之積想喟玄都之素謁已九涉於星
霜詎雙彫於顔髮愴世路之悠悠對旁人而咄咄愛余
行之高竒許微文之清越諒醉語其必誠豈寤言而可
忽倏天雞兮告晨漾朝陽兮欲出意悠揚而就分興淋
漓而未畢車倉皇而造門燭熺微而晃室歸夜遊兮氣
清聽晨風兮思密雖映賞於蒹葭尚留驩於蟋蟀
雲夢賦(元)馮福可
天壤之間兮水居其多彼九州而復九九兮吾不知其
實那吾觀荆州之澤兮厥有識乎雲夢何積氣之所鍾
兮豈大瀛海者環之而不動羌南風之勁悍兮衍平原
之四出怒鯢噴薄而吐腥兮蛟龍盱睢以人立兹二澤
之相於兮關振古其如斯自雲土之兆見兮夢作乂其
從之奏庶食之艱鮮兮厪四載之腁胝探禹穴而會稽
兮何神功之能虧渺千里之莽蒼兮跨長江之南北混
元氣之淋漓兮豈乾坤其猶窄貫七澤而雄長兮鬱章
華兮貝闕抑方城而漢水兮君胡為乎能國驅余車兮
南夢兮策余馬兮雲中望脩門其已遠兮横南極兮焉
窮搴芳洲之杜若兮湛落日之青楓何般遊之能極兮
亦旣䘏乎民之風張帝樂乎洞庭兮頌清風其江漢從
楚獵之是夸兮曾不滿乎一歎猗皇仁之洋溢兮越漢
而超唐東瀚海之無津兮西月竁其無旁水天而桂海
兮奠宏基乎九有信雲夢之可呑兮又奚啻乎八九
限門賦(有序)(明)李元暢
吳川濱海而縣其南三十里有限門焉納鑑江零洞潭
峨之水放於海門廣盈丈夾磧對峙如虎牙錯淺流中
逶迤蜿蜒而入即瞿塘灩澦之險不能過每風濤搏激
雪浪山立其響如輕雷聞百里是門也北達燕齊旁通
閩廣西南走諸島夷瓊雷硐洲僅隔衣帶水風勁可一
瞬航之海上多故此門設半旅可當劒閣一夫也商舶
至非購篙師定檣烏不敢入稍失道觸淺流中夾磧舟
立瓜碎蓋亦海濱之雄鎮也余賦之俾履險者慎馬其
詞曰
登丈翁之崔嵬望南溟之一杯疑巨靈之擘石騞重門
而洞開納三川之積水轟萬古之奔雷挺螺峰以成戟
斷鼇極以為椳限天險以南北通潮汐而往來故能咽
喉水府闔闢乾坤陽侯抱關而擊柝馮夷效職以守閽
長鯨透而恍呈魚鑰濃烟合而俄列藩垣呀百越而呷
七閩總舸艦出入之戶控牂牁而引碣石立華夷保障
之根其為狀也斷磧横絶如環半缺對錯猛牙雙沈積
鐵含形内虚盤紆曲折隂雲結駟而長驅高浪翻車而
無轍或命火鰌而建羽旗或吐晴虹而安綽楔其為怪
也大塊噫氣海怒波揚飛濤起沫雪照炎鄉響振地軸
勢動天閶類鉅鹿之戰人馬咆哮而落魄似漁陽之役
鼓鼙嗚咽而斷腸當其金樞吐月扶桑出日風靜蜃樓
浪恬鮫室羣靈雜遝而曳裾層波澎湃而鼓瑟指安期
於蓬萊恨登龍之無術憶博望之僊槎觸支機而蕩潏
及其出斯門也貢琛甘泉輸粟幽燕巨艦連屋危檣棘
天候風挂席占星涉川迅若鯤鵬之展翮疾如騏驥之
加鞭一息千里所届不待於經年若乃雕題鑿齒寇我
門庭青天黯淡白日沈冥龍爭虎鬭山搖海傾血流百
谷燧暗千城樊噲荷戈以排闥終軍無路而請纓故治
不可以忘亂而國惟在於足兵至如商檝當門津迷水
涸天道妒盈風濤交惡暗石穿舟利同干鏌貨隕深淵
人填巨壑骨纏恨而難銷魂依貪而靡泊故宗元有招
賈之文而蔡襄戒弄潮之樂亂曰閫不在高所重禦戎
閾不在深所貴能容蜀閣高矣揖盜而入龍門深矣掃
軌而急惟兹限也通一箭也藏汚澣也鎖宇縣也閉而
席毋折而屐敢告執戟寂如水毋囂如市敢告行李
南溪賦(明)李東陽
西涯子寓於南溪之上公事旣竣賓客盡散清飇徐來
旭日始旦春服漸減烏紗微岸方衆景之駢列忽羣憂
之一泮沿隄而步則蒼蘚繡地丹櫻燒林野食呦鹿園
鳴變禽繁華曜其陽叢篠蔭其隂松移徂徠之峰石出
太湖之潯境已曠而復幽路將窮而轉深乘舟而泛則
泓碧長曳汰痕圓暈虚亭倒影下入無联菱穿荇繞倏
遠疑近飛羽夾翔游鱗作陣俯空鑑以窺明激清濤而
拂潤雖非浮海之大觀亦得風雩之真韻登城而眺則
面引鳬嶧背負岱宗左拱尼山之巉巖右瞻文廟之巃
嵸古泗北枕清沂南帶逵泉出乎其側汶水繚乎其外
深池曲竇下與溪會復有平疇萬區大澤千里高原隱
伏廣路長迤天羃羃以四布雲飛飛其如駛思兩儀之
旣闢見萬象之流峙乾坤渺其無際靈氣宛兮攸止不
然則一溪兮幾何吾寧獨羨乎此偶遇孔氏之父老過
而問曰美哉溪乎其源可得而知乎父老曰此周封之
遺墟漢國之故池也其前則兩觀之門其後則靈光之
基也地以人勝事隨代更逮我故公而南溪是名滲漉
汙濁澄渟清泠塞者疏而為通涸者瀦而為盈坊危有
隄臨深有凭培舊植以為堅綴新葩以為榮斯溪也乃
冠裳之所咸集軒騎之所必經詞林侈以為盛事海内
想聞其風聲矧伯仲之具美與東莊而並稱余嘗覽薊
遊燕檣吳纜楚忽使軺之東邁弭余節兮鄒魯魯之山
兮嶔﨑魯之水兮漣漪匪王事之在躬余何為兮此溪
窺聖途之浩蕩望學海之津涯歎時乎之不再觀逝者
之如斯惟德澤之汪濊配宫牆之崔巍家與國而咸休
名與牒而俱垂吾固知金石之足恃託文章以為竒於
是衍聖公揖而進曰嗚呼此先君子之志也先生幸為
我賦之余曰嘻有是哉乃呼墨援筆書於堂壁徘徊日
夕蓋三宿而後出也
檻泉賦(有序)(宋)周麟之
陽羨祖塋之左有泉正出蓋詩所謂觱沸檻泉者也暇
日往觀感而賦之
君山之陽大城之阜松楸城乎其中有泉出焉於蒼龍
之首隱若靈湫豁若眢井吹波若魚目沸潏若湯鼎吁
此何水也若是其異乎山人告予曰維山之顛峨峨巍
巍三峰環峙中窪如巵萬斛之水瀦而為池蛟龍之所
蟠神物之所司水滔天兮不溢旱竭澤兮不虧下灌注
乎山隴之脈上潛通乎天潢之湄淼若波浸之在望常
未雨而生雲霓泓泓兮淵淵行地中兮冥然值沖秀之
所萃乃奮迅而出焉稽之古詩是名㩜泉其正出也萬
竅互發蕰淪洄漩迸澄沙之金碎激浮漚之珠圓吹嘘
乎管灰之飛眩轉乎風蓬之旋其洩流也澗道委蛇如
玄虯之觸石遏流不平而鳴鏗鏘乎佩玉之音悠揚乎
宫徵之聲擁山川之秀潤朝鬱鬱之佳城若乃隂伏陽
亢害於有秋萬壑源斷千畦壒浮大雲晝燎燭龍夜遊
山岳焦金石流則是泉也其澤涓涓其聲濺濺走缾綆
於百里漑稻秫於平田其羨流餘浸猶足以已道渴而
灌園蔬也出山隈踰南阡斯前抵於大澗之濱而下會
乎東瀉之川則其澤物之功豈淺淺哉余乃憮然曰夫
天下之水殊源異族注川曰谿注谿曰谷仄出而泛則
為汎懸出而溜則為沃湧輪口而淩空則為汾隂之瀵
下萬仞而曳練則為匡廬之瀑弱水則鴻毛莫載湯泉
則不火而燠或止或行或見或洑各隨物以賦形紛莫
數乎衆目兹檻泉之觱沸不槩見於編牘豈先德之涵
潤故於此發長源而兆吉卜也因相與植杖而坐挹泉
而飲之且歌曰泉之流兮流祖之德肆其後兮沐靈澤
泉之清兮為文英泉之湧兮騰仁聲世世兮承休與兹
水兮同流
幔亭雨舟賦(有序)(明)吳國琦
山背與崇安大溪南奔大溪西為孔道道行溪行看山
絶無逢迎他山與大溪意乃山自為一溪從星邨東來
於裴邨會大溪約可十里則為山面而亦絶無逢迎他
山為大溪意獨似戀戀於所自為一溪溪淺深行止山
於溪南北各宛宛與溪相應溪前後左右亦各宛宛與
山相應第山於峰外無所為山而峰於石外亦無所為
峰者石或豐上斂下或方上尖下如神人端嚴拱揖者
如美姝峭麗娟媚者如朱樓排雲雁塔摩漢者如城壘
周遭正笏卓峙者如廪庾交列鍾鼓交陳者又或如龍
驤虎踞猊蹲駿奔魚游龜息蟬寒蛙躁兔起鵲落箕播
斗酌者月斧神工雕鏤殆盡然多姿屢遷隨舟上下逐
境異名至精神一一全注之於溪大似老僧之於拂子
英雄之於寶劒美人之於鏡文士之於硯者故遊他山
則用杖履遊幔亭定用舟吳子於崇禎辛已十月朔有
事崇安李子去華先一日宿於裴邨望吳子之車長揖
請渡溪吳子止之三之日事竣返漳李子如前請吳子
遂下亦長揖李子曰信哉蓋甲戌春送李子歸崇安有
曰幔亭他日約仙棹與層層是日雨從者止之吳子曰
否否山以溪勝以石勝溪以雨勝以雲勝決意渡溪喬
木蓊翳羽流之冢纍纍院雞啼午鐘磬寂然一老黃冠
然香道左大王峰倚幔亭壁立院後與李子登殿升閣
瞻徐真人遺蜕於閣上閣下方塘一泓其丹砂流液耶
回視裴村已在煙霞外矣未幾而大王峰忽不見未幾
忽見於雲表綠樹森森樹下如鶴如鹿恍惚不可為狀
下閣舟進雨稍霽玉女一峰如初沐停橈久之此第二
曲也大王幔亭仍亭亭隔岸至第三曲則見舟藏於壑
矣李子曰刳木為舟其上古乎而東西兩巖奇花異草
撲舟闌干舟前後左右隨目所觸各有竒峰突一洞出
於石壁之半洞口朽木片片或直或横老黃冠曰此所
謂虹橋板也四曲也金雞洞也下為深潭似有神物居
之而洞傍小巖四出巖下多巢枯藤密構悉封苔蘚不
可攀緣而巢傍如沐亦未見有所謂烏者其金雞乎抑
青鸞朱鳳所棲息乎大王玉女時出棹後天遊三仰天
往鼓樓諸峰亦時出棹前似舍舟即可登者顧未可驟
至也至潭盡石阻似乎溪窮舟子力撐頓闢一境蒼松
翠竹另成異區則晦翁院也前為晩對後為大隱屏亦
未見漁樵往來而却横小舟名平林渡久之有煙如縷
出於青林老黃冠曰此茶戶也李子曰山中向多喬木
廿年來茶戶利種茶竟爾濯濯而珍禽竒獸因不萃止
惟此院與萬年宫喬木猶未伐耳余讀書院側曾見玄
鹿白猿吳子曰此山以石為全體每對喬木大可數十
圍而所著之土未及膚寸至峰頂之土幾何而喬木亦
成林耶此正可與藏壑之舟虹橋之板一相參會停橈
久之及望隱屏右樓閣崔嵬幾與屏石爭竒鬭麗則陳
司焉之雲窩即石之臨溪者為水榭乘石之轉徑者為
欄干吳子歴四五曲俱不能舍舟至此欲踰矣繇小榭
穿石門為堂者一堂後為樓者一右樓為房者一房僅
為前簷後為石壁壁下有石竈石臼石井房之右又數
丈有閣堂之左有門轉徑則倚欄干可瞷溪而回視樓
左一亭孤立高與樓齊則紅葉亭適當霜楓滿山吳子
與李子坐於亭於白雲紅樹裏見屏右一峰似斷似續
闊不踰丈而高可千仞似倚屏似不倚屏者則接筍峰
也峰右一峰闊可二三里高可四五里其巴潤如紫金
有亭翼然於峰頂流泉一道出於亭前如玉龍騰空而
下噴珠百道衆山皆響者則天遊瀑布也李子曰噫嘻
遊勝哉信乎以雨勝也非雨無論溪無此汪洋無此生
動若瀑布亦安能如此恣心暢意或躍或飛如珪如璧
之不可方物哉長揖請昇天遊吳子止之舟返要舟返
舟前後左右所歴諸峰與舟進舟前後所歴諸峰體同
而名有莫肖者矣其多姿也屢遷也皆以石也石所以
多姿屢遷也以溪之舟進返也而今日進返之丹尤覺
異乎向日進返之丹之多姿屢遷也又以溪之雲也雨
也吳子曰九曲可窮而若不能窮者亦以雨也至九曲
可窮而若留一不能窮者亦以雨也可窮而能窮者則
九曲之見境也溪之窮可虞也可窮而若留一不能窮
者則九曲之想境也溪之窮更莫測也李子曰噫嘻有
是哉相與渡溪次於裴村回視幔亭又在煙霞外矣吴
子曰有人乎李子曰燄峰和尚於神宗壬戌隱於山日
不再食二十年不易衣不見一客亦不聞出一語一丘
道人目雙瞽已復明年九十猶燈下作蠅頭字步履如
飛李子取筆墨童子秉燭吳子記李子詩吳子復詩復
賦李子名韡去華其字號韋菴崇安人以高才生選入
太學天啓甲子與吳子遇於金陵訂交
維兹岐海呼吸蓬瀛彼重雲之徧覆於梵天洪雨之如
車如杵置器界於鯢鯨是為水聚風輪乃生吹沫擲空
莊嚴用成凡聖同居異其性情固不知夫奚以缺陷奚
以滿盈奚以淵淪奚以崢嶸更不知夫若陼若泥若埒
若都若渻若沮之奚以名蒼蒼莽莽懸圃閬風崦嵫之
西渤海之東神瀵出入尾閭胥通皆元氣之浩蕩闢日
月於洪濛至人握玄樞而無終始萬彙囿四大而自老
童去者無際來者焉窮峙於南極者為丹穴聳於北斗
者為崆峒想光音之所萃止或丘壑之所能逢即耳目
之所近接得無躡天衢之崇隆不見渾灝之融結兮連
卷紆鬱而多姿列丹嶂之峭壁兮儵迤㠧而瀕涯旣緜
亘以縱距兮亦突兀而蔽虧開洞天於中區兮帝五嶽
而孩九嶷此閩關之屹屹兮時霧塞而嵐剺樹鎖煙而
浮没兮鳥亂雲而參差胡武夷之挺秀兮若簇朱英而
吐金芝昔穆滿之長騖兮賓帝女而觴瑶池嗣秦政之
遣方士兮挹三神山庶幾乎遇之乃兹皇二禩之仲秋
兮有皇太姥降於峰頂之厜㕒呼曾孫而登濟兮席采
幄而四垂進麟脯與椒漿兮羌會舞而陳詞歌未終而
風雨驟至兮環珮車馬之聲杳難追念會合之何常兮
僉躑躅嗚咽而增悲散虹橋於絶巘兮復手披而可窺
爰鼓棹於一曲兮拂大王雄風而噫嘻洵莊立而正視
兮彼玉女若捧乎盤匜顧鶴影之淩亂兮波光盪而來
思傳幽響於空谷兮睇舟抵壁而自支應大力之推於
夜半兮旣幻化之如斯瞷龍淵之沈沈兮聞金雞三號
乎朝暉遂更衣而旅進兮中流有服氣上水之寶龜泉
應聲而時溢兮儼乎宋代之威儀謁桑梓之衣冠兮表
六經如晨曦羌晩對以增高兮横小舟而渡誰有綠竹
之猗猗兮煙如縷而如絲昭大隱於百祀兮陋玉簡乾
魚於漢時信神仙之可學兮下視塵世之冢何纍纍仰
天游而聳望兮縱雙眸而猶夷峰冉冉以來奔閣軒軒
以列眉忽瀑布之下於九霄兮寒衆山之氣如冰澌豈
菩薩變幻之泉亦謝朓驚人之詩遊眺之外是為可居
紅葉亭畔井竈離離接笋峰前白雲瀰瀰過此則汎雞
犬之晴川兮觀銍艾於東菑遂去險以處廓兮嗟遊屐
至此而若遺揖羣峰而勇退兮覺此身在舟而可疑若
乃山中之朝翠滴蒼流仙禽潛下素鮪交遊山中之暮
千碧萬紫猿嘯何聲鴉棲復起厥山之陽僕夫蹌蹌望
途窈窕蘭&KR0581;風香厥山之隂泉竇溟溟漁歌寂寞燈火
微明鳥則霜襟苔衣鳬雛雁子遥集河洲交唼芳芷名
或自呼慧能營壘獸則連臂鳶肩斑鱗虯角疾繞長林
徐犇峻壑齡化玄白胎應晦朔器具則鼎鐺爐竈機杼
井臼或置山椒或間淵藪孰為之鏤孰為之負果則夭
桃穠李山榛隰苓其色若燦其甘如萍沆瀣絜美仙棗
讓靈蔬則薺苗籜笋蔓菁蹲鴟紫莖綠葉柔荑素肌珍
同旨蓄行備瓊靡逮夫鳳團鮮制井渫弗汲茗柯擅芳
巖花謝客今古異宜厥貢簡易爾其雕欄繡戶翼然絶
構摛藻抽毫風騷兼茂翰墨高懸磨崖鐫籀乃有結屋
誅茆渺焉寡屬遁跡棲禪泊然無慾換骨昂霄驂鸞駕
鵠至於妝整朝霞容妍新月遠岫遥連反景獨揭花影
掃階林蔭覆樾鹿田疊疊而躬耕鶴浦曲曲而編筏鐵
笛之聲聞空采茶之唱欲歇又奚羨乎天台青城之奥
區與夫赤松之徒嘉遯而辭金銀之闕哉顧舟之進也
晴明可悦而今以其雨也山川亦别恍惚不可為象兮
峰之起滅浩渺不可為音兮溪之嗚咽靜如太古潔如
夜雪招彼谷中薜蘿之人兮瓣香可爇似裊裊之入於
高旻兮義天澄澈亂曰丹砂不可求如彼一丘如彼一
丘可消煩憂丹砂可求闊然十洲闊然十洲蓬壺悠悠
浮生朝昏蜉蝣春秋水聚風輪寒暑自周輟風塵片晷
之車為幔亭刹那雨舟之漫游
吳興品水賦(有序)(明)徐獻忠
旅寓吳興周覽洞壑見其源泉泌發流委無際雖雲林
深密蘿薜空濛莫非玉液之房滄池之谷也孔子有言
知者樂水若余之懵於玄感昧於素機何足以言知然
不能忘情於是也作吳興品水賦
余眷心於澤國望菰城而問津泛清泠以窮奥擥曠朗
之蒼垠厥有廻峰北首積岫羣起金蓋耀靈以中聳鷲
嶺摩空而左峙倒景印波騰精溢髓散靈華之輪囷吐
玄溟之靉霼元曜潤祥鴻泉鬱瀰始含溳以濡谷因剖
石而出渼剔丹源之窈根漱玄瀨於芳沚隂壑揚其洞
波瓊田激而沸湀於是田畯迎歡遊人結睇飲芳瀾以
懷予相禾黍而延竚夫岡巒吐氣騰為赤標雲根不衰
妙有玄感此乃淵虚之至靈形神之大交也然而結氣
上停有時而散流泓不息泛景同邁故仙源有朗玉之
暉秘澉發流霞之穎標名白雲不亦美泉乎旣乃泛駕
蒼雲之野回標夏杼之山遵檗澗而逶紆俯鏗流之潺
湲修巒綴而谷隱靈石迸而根丹足躡天維珠浮沸瀾
瓊蔚生標琅徽振翰晰琳宫之沈影潤曜玉之閟顔眷
洞壑之幽覽結遐軌而忘還若乃長城獨姥苞結東垂
箬峴蒼雲蔚林彌望則有鼓吹揚靈金沙開漭琪嚴豁
竇玉乳雪漾八景同清三霄接象勺玄洸以渥潤激瑶
華以浮浪澄髮理之縈絲含晞光於落嶂此則大塊之
希精海若之秘藏其於金蓋之靈聳節而應符者乎夫
靈泉者其來何始始於太素玄道振蒼流雲切景委神
不滯妙感無門謂之靈源可謂真賞故九華絶滓入氣
涵清雲根典護仙蓋托靈璈波竦象琳腴生熒紫房分
沛太一含泠若使阿母延軒亦與太霞同咽者也予又
何可廢之若乃托跡窮遐搜玄剔秘澄川别渚振步披
幽或興情河上或鍊思瀛丘則鴻翔無礙羽之鄉鶴羽
泛騰飇之遊三江八澤赤岸神州納吐靈沙含璣孕璆
陽侯為之浴德湯谷為之鳴虯鼓長風而拊檝扣馮夷
之噴流蓋亦予之長計又何所不至乎故乃東折會稽
西連故郭天目朗其南聳具區劃而後洋廣苕南嶼董
嶺仙溪旣淜滈以懸溜餘英苧漾風渚西潭亦漫漭以
遲洄夫鴻派介於通津疏流集於咸池旣淵渟之異情
何澡德之不離遂乃靈潤右揚頳流西漪漭沆散波碧
浪擅竒勺醴競甘廻波惜馳結綠潭以靜映揚素瀨而
浮澌眇遐谷之閒澹望清漣以興思斯亦川靈之效德
波臣之媚義也余蓋有樂志焉
雪湖八景賦(明)蕭子鵬
姚江之上有叟若迂以倦遊於宦路遽投休於故廬嘗
泛一舟攜一鶴以寄傲於一湖維時積雪初霽重陰漸
除湛素波於萬頃涵天鏡於一虚肆瞻眺以無侶顧造
物而有吾浣此心兮如濯蕩逸懷兮以舒維湖之上有
山式崇攢圭聯璧於南於東凝華天表是曰雪峰維峰
之下有衍其阿疊縞成阜積瑜實陁一色無間是曰雪
坡坡有一石皎若鏡團臺高嚴瀨磯聳渭磻纖緇不染
是曰雪盤有道延亘於湖之湄璐連絡繹練引逶迤人
跡迥絶是曰雪隄中有洲兮伊阻交瑶草兮如組欲狎
鷗兮難尋乃寓名兮雪渚憶我蹤兮萍梗昔登仙兮蓬
境今返棹兮冰淵乃寓名兮雪艇葺我居兮山麓陋以
朴兮自足敞虚白兮内明乃自號兮雪屋嗟吾首兮若
蓬躭湖景兮無窮形與鶴兮俱老乃自號兮雪翁雪翁
欣然洗盞以酹湖靈惟爾湖之潔潔兮奚以千金而冒
名恐以懷金之見凂兮欲洗爾於一貞幸兹雪之布景
兮盍以雪而見稱忽有漁父披寒蓑兮皜皜揚煙水兮
泠泠招雪翁而與語覺彼此而忘情笑謂曰湖歴千歲
以如故雪乃一時而幻形遇玄隂而是集鑠陽耀而弗
凝子何名湖以是歟雪翁曰天一生木維水其清雨凍
成雪維雪乃精而我非絶俗以為潔遺世而獨醒懷酌
貪泉而覺爽欲歌滄浪以濯纓聊於此湖而自適庶以
畢於餘齡昔子瞻之構堂遇天雨雪而始成今我湖以
式遊值積雪而遇晴皆以雪而為名兮初無意於自矜
雪付天兮水付湖是雪湖兮誰爾爭漁父不答款乃一
聲杳然東去湖雪自明
御定歴代賦彙補遺卷四
