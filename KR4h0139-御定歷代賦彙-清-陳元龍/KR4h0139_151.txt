欽定四庫全書
御定歴代賦彙外集卷八
懷思
懷土賦(有序)(晉)陸機
余去家漸久懷土彌篤方思之殷何物不感曲街委巷
罔不興詠水泉草木咸足悲焉故述斯賦
背故都之沃衍適新邑之丘墟遵黃川以葺宇被蒼林
而卜居悼孤生之已宴恨親没之何速排虚房而永念
想遺塵其如王眇緜邈而莫覯徒佇立其焉屬感亡景
於存没惋隤年於拱未悲顧盼而有餘思俯仰而自足
留兹情於江介寄瘁貌於河曲翫通川以悠想撫征轡
而躑躅伊命駕之徒勤慘歸途之良難愍棲烏於南枝
弔離禽於别山念庭樹以悟懷憶路草而解顔甘堇荼
於飴茈締蕭艾其如蘭神何寢而不夢形何興而不言
懷退賦(晉)潘尼
伊疇昔之懷憤思天飛以遠迹望循塗而投軌遡翔風
以理翮冀雲霧之可憑希天路之開闢何時願之多違
奄就羈以服役困吳坂之峻岨畏鹽車之嚴筴嗟遊處
之弗遇奚鬱悒之難任背宇宙之寥廓羅網罟之重深
常屏氣以斂迹焉遊豫以娛心傅釋版以亮殷望投竿
而相姬窮獨善以全質達兼利以濟時聃安志於柱史
由抗迹於嵩箕理殊塗而同歸雖百慮其何思敢因虚
以託譚遂逡巡而造辭
思田賦(梁)陸倕
歲聿忽其云暮庭草颯以萎黃風飀飀以吹隙燈黯黯
而無光獨展轉而不寐何增歎而自傷於是踟蹰徙倚
顧景興懷魂煢煢以至曙綴予想於田萊彼五畝其焉
在乃爰洎乎江隈出郭門而東騖入漵浦而南迴爾乃
觀其水陸物産原隰形便林藪挺直丘陵帶面臨九曲
之迴江對千里之平甸風去蘋其已開日登桑而先見
聽啁哳之寒雞弄差池之春燕臨場圃以築館對櫺軒
而鑿池集游泳於階下引朝派於堂垂瞻巨石之前却
翫激水之推移雜青莎之靃靡拂細柳之長枝感風燭
與石火嗟民生其如寄苟有胸而無心必行難而言易
幸少私而寡欲兼絶仁以棄智忽學步而舉趾又追飛
而厲翅瞻鹿囿而竊高仰疆臺而慕義歴四時於逝水
馳三稔於申臂望歸流而載懷情鬱悒其何寘
望故園賦(唐)杜牧
余固秦人兮故園秦地念歸途之幾里訴余心之未歸
兮雖繫日而安至既操心之大謬欲當時之奏技技固
薄兮豈易售矧將來之歲幾人固有尚珠金印節人固
有為背情面悦擊短扶長曲邀橫結吐片言兮千口莫
窮觸一機兮百關俱發嗟小人之顓蒙兮尚何念於逸
越余之思歸兮走杜陵之西道巖曲天深地平木老隴
雲秦樹風高霜早周臺漢園斜陽暮草寂寥四望蜀峰
聯嶂蔥蘢氣佳蟠聮地壯繚粉堞於綺城矗未央於天
上月出東山苔扉向關長煙苒惹寒水注灣遠林雞犬
兮樵夫夕還織有桑兮耕有土昆令季強兮鄉黨附悵
余心兮舍兹而何去憂豈無念念至謂何憤愠悽悄顧
我則多萬世在上兮千古居後中有一生兮孰為壽夭
生既不足以紉佩兮顧他務之纖小賦言歸兮余之忘
世徒為兮紛擾
懷鄉賦(有序)(明)丘濬
每因送人處憶得别家時此唐人詩也嗚呼為此詩者
其能深體人情者哉某去家今十有六年矣鄉土之思
無日而不展轉於懷徒以國家之制貤封之典必限以
歴官之歲月以故情事尚未申也去年冬友人劉君尚
德應進士舉來京師久别而晤不勝空谷足音之喜今
歲試禮闈不合而去某與尚德鄉曲交游中最厚者也
因其别而動乎情方寸惻然有不能自已者因述中心
所懷者以為賦一以寫吾鄉土之思一以慰吾母兄之
望一以志吾朋友之别云
懷吾鄉兮何所渺雲山兮萬重界鯨波之浩漫兮途有
梗之未通曰吾心之切切兮無日而不南征晝神想以
遐騖兮宵夢寐而靡寧母氏垂白之待養兮伯兮獨立
以煢煢雖顯揚之足慕兮恒喜懼以交并桑梓蔚其深
茂兮昔可把而今拱耆舊日以凋謝兮哀纍纍其多壠
朝吾登乎金門兮夕偃蹇乎玉堂置身非不高兮信美
非吾之鄉入結羣仙之綬兮出聯七貴之鑣游從非不
多兮匪吾髫齔之交退默默以獨處兮念平生之往事
宛山川與閭巷兮默其可指以示恨無縮地之術兮孰
插予以雙翅馳寸心於萬里兮幾將歸兮猶未惟人情
同於懷土兮豈以窮達而異彼志得而情遷兮乃獨非
人之類年洋洋其日往兮百歲幾何較富貴之與名節
兮所得孰多苟情義之不申兮焉用其他幸吾子之兹
來兮若聞足音於空谷也申申告吾以鄉曲之故兮語
再三而不以為瀆也或為之忻忻兮或為之戚戚或可
愕而可駭兮或可矜而可惜或慚而為之忸怩兮或傷
而為之怵惕崛然而興兮俄然而衰奄然其去兮儻然
其來歴寒暑十有六變兮恍如一瞬天人倚伏有必然
之理兮孰云邈而難信每促膝以劇談兮輒歎息而不
休情悁悁而不自已兮涕或浪浪以横流方資其朝夕
以箴規兮胡數竒而弗售彼惟索驥以其圖兮曾莫知
神駿之求君子出處惟其時兮樂天知命夫奚尤又將
别予以去兮仍海上之仙丘闡天人之妙理兮傳嗣子
以箕裘翩翩然以遐征兮嗟欲挽而莫留矢吾辭以志
别兮因以寫吾之心行何以處我兮毋金玉乎爾音自
薊北而越南兮閱半載之光隂既沿復遡止且行兮杳
不知山高而海深抵瓊臺而見鄉人兮道予心之永懷
也慰吾親倚閭之思兮曰不久請告而歸也
思歸賦(有序)(晉)陸機
余以元康六年冬取急歸而王師外征職典中兵與聞
軍政懼兵革未息宿願有違懷歸之思憤而成篇
節運代序四時相推寒風肅殺白露霑衣嗟行邁之彌
留感時逝而懷悲彼離思之在人恒戚戚而無歡悲緣
情以自誘憂觸物而生端晝輟食而發憤宵假寐而興
言羨歸鴻以矯首挹谷風而如蘭歲靡靡而薄暮心悠
悠而增楚風霏霏而入室響泠泠而愁予既遨遊乎川
沚亦改駕乎山林伊我思之沈鬱愴感物而增深歎隨
風而上逝涕承纓而下尋冀王事之暇豫庶歸寧之有
時候凉風而警策指孟冬而為期願靈暉之促景恒立
表以望之
思歸賦(有序)(齊)謝朓
夫鑒之積也無厚而納窮神之照心之徑也有域而懷
重淵之深余少而薄遊身(原本闕一字)防方思俄然萬里晩
而自省諒非一塗
余菲薄以固陋受靈恩而不訾拖銀黃之沃若剖金符
之陸離舟未濟而河廣途方遙而馬疲忽中寢而念厲
魂申旦而九移昔受教於君子逢知已之隆盼被名立
之羽儀沾宦成之藻絢羌服義而不怠豈臨岐而喻變
勢方迅於轉圓理好旋於奔電援弱葛而能升踐重岡
而不眩信禔福之非已寧悔禍其如見大明廓以高臨
吹萬忻而同悦跨神皋之沃衍奉英藩之睿哲承比屋
之隆化踵芳塵之餘烈懷齷齪之褊心無夸毗之誕節
竟伊鬱而不怡賴遐討於先哲紛吾生之遊蕩彌一紀
而歴兹自下車於江海涉青春於是時睠崇岡而引領
望大厦而長思雖曲街之委陋猶寤寐而見之况神交
而通夢眇河漢於佳期爾乃眷言薄暮南眺悠然方整
歸轡願受一㕓老華城之直陌相洛浦之迴阡連飛甍
於故友接閒館以懷僊臨南場以藝藿寄北池而采蓮
睇微英之靃靃望水葉之田田乃翦山木不日為功非
輪非奐去斲去礱夜索綯而繞繞旦乘屋而芄芄竹櫺
﨑嶇而經北繩閈窈窕以臨東布菌蕭於疎橑織菼亂
於迴櫳於是籬插芳槿門拂長楊園桃春發窗竹夏涼
晨露晞而草馥微風起而樹香無芳菲以襲予空旖旎
於都房恒離居以歲月庸銷落而徒傷我聞時命有殖
無遷徵事或在求理未甄譬豐草之區别隨霜露而夭
延背萱鮮於堂北尚幽幽而未捐苟外物以能惑亦在
應而無騫况朝霞之采可嚥瓊扉之飾方宣養以虚白
之氣悟以無生之篇豈加璧之贈可動執珪之位能纏
歸來薄暮聊以永年
思歸賦(宋)王安石
蹇吾南兮安之莽吾北兮親之思朝吾舟兮水波暮吾
馬兮山阿亡濟兮維夷夫孰驅兮亡巇風翛翛兮來去
日翳翳兮溟濛之雨萬物紛披蕭索兮歲逶迤其今暮
吾感不知夫塗兮徘徊徬徨以反顧盍歸兮盍去兮獨
何乎此旅
思歸賦(宋)王資深
禄有可慕禄有可去何則移孝為忠曾無内顧則禄可
慕而可據上有慈顔以喜以懼故禄可去而不可寓噫
吾父八十母髮亦素尚爾為吏夐焉遐路嗷嗷晨烏其
子反哺我豈不如鬱其誰愬惟秋之氣至憀慄而感人
日興愁思側睇江濱憶為童子當此凜辰百果始就迭
進其珍時則有紫菱長腰紅芡圓實牛心綠蔕之柿獨
苞黃膚之栗青芋連區烏椑五出鴨脚受彩乎微核木
瓜鏤丹而成質青乳之棃赬壺之橘蜂蛹淹&KR1686;榠&KR0008;漬
蜜□羞則有鵁鶄野鴈澤鳬鳴鶉清江之膏蟹寒水之
鮮鱗冒以紫薑雜以茭首觴浮萸菊俎薦菁韭坐溪山
之松篁埽門前之桐柳僕侍不譁圖書在右或靜默以
終日或歡言以對友信吾親之所樂安閭里其滋久切
切余懷欲辭印綬固非效淵明之所褊心恥折腰於五
斗蓋自成人以及今未嘗一日侍旁而稱壽豈得不决
去於此時將恐貽患於厥後
思歸賦(明)袁袠
旅荒徼以羇處兮心忳忳而多憂陽春逝以流邁兮曜
靈迅馳而不留涉恢台之炎夏兮赫燋灼以鬱蒸瘴曀
曀以中人兮觸沈疴以驟興寒熱搏而襲逆兮苦痁祟
之相乘乏單豹之内養兮二豎伏而伺升哀吾生之孔
艱兮逢百罹以備嘗進觸籓以跼蹐兮退曳尾而摧藏
嘉魯連之肆志兮雖貧賤其何傷世好朋而習佞兮懼
婞直之搆殃遯幽谷以逾紀兮忽奔走乎遐方豈好爵
之我靡兮實簡書之可畏收孟明於三北兮蒙羸繆之
渥惠奉周任之炯戒兮勉陳力以就位冀鉛刀之一割
兮庶伐檀之無愧老冉冉之將至兮疾疢糾其相仍俟
河清之幾時兮恐朝露之易零誦夫子之雅言兮疾沒
世之無稱紛王事之鞅掌兮籲天閽而乞身積頽思而
浸息兮憎愠惀以怵惕喟中情之莫我察兮眷懷歸而
未得夜申旦以不寐兮就角枕而反側蟲薨薨以潛飛
兮聽空除之蟋蟀先秋氣以哀唫兮感時物之數易魂
營營以夢歸兮覩故鄉之髣髴歘驚寤以在牀兮怊惝
恍而悐悐昔鍾儀之囚晉兮操土風而不忘彼莊舄之
仕楚兮詠越聲以徬徨覽季倫之奏引兮思娛老於河
陽繹陶令之賦辭兮修初服於柴桑人情各懷土兮豈
必經營乎四方余既不能徇華以苟禄兮又焉能棲棲
於此邦孔接淅以違齊兮軻濡滯而出晝欽疏傅之炳
幾兮脱桎梏於組綬梁歌噫以竄稽兮梅掛冠以遯吳
仲樂志於園藪兮張興思於蓴鱸鴻冥冥於寥廓兮超
矰繳而遠徂非斯人其誰與歸兮永逍遙於江湖亂曰
玄鴞黑烏號寢宫兮鳳凰翩飛匿林中兮人各有心紛
不同兮靜躁殊趣貴中庸兮塊獨居此將安從兮我思
古人希哲蹤兮
思北歸賦(梁)江淹
伊小人之薄伎奉君子而輸力接河漢之雄才擥日月
之英色絶雲氣而厲響負青天而撫翼德被命而不渝
恩潤身而無極何規矩之守任信愚陋而不肖愧金碧
之琳瑯慙丹雘之照曜樊天網而自離徒夜分而誰弔
遭大道之隆盛雖草木而勿履誤銜造於遠國出顛沛
之願始去三輔之臺殿辭五都之城市惟江南兮丘墟
遙萬里兮長蕪帶封狐兮上景連雄虺兮蒼梧當青春
而離散方仲冬而遂徂寒蒹葭於余馬傷霧露於農夫
跨金峰與翠巒涉桂水與碧湍雲清冷而多緒風蕭條
而無端猨之吟兮日光迥狖之啼兮月色寒究煙霞之
繚繞具林石之巑岏於是臨虹蜺以築室鑿山楹以為
柱上暠暠以臨月下淫淫而愁雨奔水潦於遠谷汨木
石於深嶼鷹隼戰而橧巢黿鼉怖而穴處若季冬之嚴
月風搖木而騷屑玄雲合而為凍黃煙起而成雪虎踡
跼而斂步蛟&KR0008;蚭而失穴至江蘺兮始秀或杜蘅兮初
滋桂含香兮作葉藕生蓮兮吐絲俯金波兮百丈見碧
沙兮來往霧葐蒀兮半出雲雜錯兮飛上石照爛兮各
色峰近遠兮異象及迴風之搖蕙天潭潭而下露木蕭
梢而可哀草林離而欲暮夜燈光之寥迥歴隱憂而不
去心湯湯而誰告魄寂寂而何語情枯槁而不反神翻
覆而亡據夫以雄才不世之主猶儲精於沛鄉竒略獨
出之君尚婉戀於樊陽潘去洛而掩涕陸出吳而增傷
况北州之賤士為炎土之流人共魍魎而相偶與蠨蛸
而為鄰秋露下兮點劒舄青苔生兮綴衣巾步庭廡兮
多蒿棘顧左右兮絶親賓憂而填骨思兮亂神願歸靈
於上國雖坎坷而不惜身
懷歸賦(宋)沈括
歸休乎嗟生亦勞兮歲常九行而一息四方已莫不異
兮欲終往而安即披荆榛以孤騖涉大塗之梗塞投孱
顔以坌入孰為眠而朝食謦欬一山而百折兮况千里
之緜邈高浪鱗捲而電劃兮近不保乎咫尺嗟乎子乘
此而安之兮託扶搖以寸翮吾一念子之往兮意允兀
硉而屹栗彼夫人之聖哲寧有欲乎顛躓摩冥冥之無
窮抽萬世之潛默雖皎中而自信亦終坎坎而莫覿來
之不可與謀兮果去亦庸何惕既振轡而大驅兮盍倡
徉其所適期無羨於古人兮苟亦善吾之令德終曠蕩
之可驤兮信幽履之不惑
懷歸賦(明)徐禎卿
永濡跡於都邑歴壯覽以徘徊仰桂殿之宏麗峙天闕
之崔嵬配辰樞以作極扼喉襟之要樞臨飛閣之杳眇
倚曲檻而躊躇望靡靡而無畔廓千里而丘夷懷勾吳
之下邑嗟隔越之可悲心愴愴以增戀魂營營而外馳
豈兹土之匪樂哀故鄉之日違望浮雲之南翔慕征鳥
之東飛歎予躬之棲旅長淹留以何須大風鬱其夕興
振四野之黃埃天慘惻而沈晦失南北之輿陔樹木凄
其號戾鳥索羣而鳴哀愁塞耳而頽望掩愁思之彌彌
夜展側而不寤步客庭而踟蹰戒膏秣以至旦逝言返
乎舊廬
歸歟賦(宋)楊萬里
繄端月之涉七兮諏其日則曰人倦子游於道路兮念
求以憩予神豈不愛窗月之娟好兮睡鄉徼予以卜鄰
曾不及於解衣兮遑暇脱予之巾脱栩栩以一適兮忽
乎還家而及門忘予身之為羇兮驟喜覿予之親炯鶴
髮之垂垂兮一哂以勞予勤環兒女之挽鬚攬袖兮犬
雞亦為之載欣予親呼酒以予酌兮奚未舉而既失驚
客舍之已晨兮窗不見月而見日風挾寒以薄人兮巧
尋罅以入室纔予親之膝下兮夢覺而千其里湛清矑
之易溢兮澘予面其如洗推予枕其不能寐兮捐衾裯
而又不能起嗟予生之艱勤兮墨兵納我於學林慕黃
口而輕予之明月兮以耒耜而易搢紳既自山海之棄
而粥於市兮又何歎池沼而籠馴羌初心之豈其然兮
亦曰負米而為貧家焉釡吾親兮公爾以芹吾君惟是
行之猖狂兮隨薦書以叫閽謁帝室而乃覲兮豈不就
於一列其如釡甑之空兮履無當而衣有結樂調飢而
濟渴兮總幸有曾冰之與積雪仰玉都之造天兮非都
盧其奚躡久而顧予之躄足兮欲自乘於汗血夢歸而
不歸兮不念吾親之指囓歸歟歸歟豈南溪之無泉兮
南山之無蕨
歸去來賦(宋)王十朋
歸去來兮終日思歸今已歸嗟連歲之行役兮誤甘旨
之屢違身雖處於異鄉兮念長在於庭闈陟高岡而東
望兮悵白雲之孤飛食虀鹽而無味兮悟蝸角之真非
泛季卿之竹葉兮詠晨光之熹微辰未浹而到家兮指
青燈而扣扉粲慈顔於一笑兮紛稚子之牽衣雖吾歸
之不若人兮不能衣錦而乘肥吾將以此而易彼兮學
何蕃其庶幾
宣歸賦(有序)(明)李夢陽
正德九年是歲甲戌厥月辛未臣以居官無狀得蒙寬
譴罷歸迺作宣歸之賦其辭曰
昭浮清以覆育兮北斗平均而酌時蟪蛄微細而先秋
兮水知寒而流澌疾余生之蠢特兮性重剛而習坎吾
既悻直獲斯厲兮孰復訟心於顑頷悲羣志之詭異兮
恒忌勝而營已與己好則曰好兮忍憯蛾眉而攻毁繄
聖人無小大兮吾聞大道以天下為公彼黨同以掩飾
兮繫非儔而謂忠惟古人之醜偽兮迸四夷而投北胡
今士之婪穢兮廉之則云伐德帝板板以遼廖兮九天
立而雲征淆汶汶以澒夢兮豈察詳而悉情滂澄清厥
躬殆兮原靡豫而遭放美余焉獲兹嘉閒兮詔冠帶以
流浪晨靈雨以揚檝兮遡江漢之滔滔背朱明之游颸
兮面長庚而北遒瞥九江余曶儵兮超大别而逾迅介
夢澤以洋淫兮風沔郢以遵順宵認參昴兮晝諦波濤
痛定思痛兮癙前車而内忉衆乖滑以善憎兮噂沓嗒
而背訿[言翕]嫵嫵以朋附兮瑣刺齪而陽紿艴余惡以披
離兮矯九仞之翽翽趫溷悶以孤㚇兮巢雲柯之蔽芾
彼叢噪以側眸兮含沙射而伺予夥千百以一致兮摽
寤言而誰語陋嚘吚之僑態兮譸傴僂唯趦趄生捩直
俾之曲兮民炎門礩而肉魚朘膏血以日富兮佯減儉
以豪素哀窶人之填寡兮彼醲鮮袒而號呼心與迹既
我逆兮焉飲食之遑寧憤粉飾之亂姣兮疇知余結駟
而懣膺時鑠金之冰鬚兮吏抱牒環而相勿汗&KR0609;&KR0609;以
零案兮風薄肌之瑟瑟怲潰澮以煩撋兮念偃仰之不
可得報束帶以例趨兮衷眩戰而狐惑徒文繡之外彪
兮内棘戟其誰知思翫慢以鑿遷兮則又懼素餐而神
災吾寧轟烈劣撇與世遌兮良不忍骩骳齷齪與草木
而塵埃惟代謝之飄忽兮慨顔蹠逝而黃丘究萬變以
定命兮孰長存而竟留懲夙昔以質行兮吾幸夫前路
之尚脩余指日月之顯隅兮迴巖阿而槃考徙桑若以
敷蔭兮移嵩華而分島仰峰㟧之嶔岑兮俯泉瀨之礚
礚穆窅䀛以潛處兮探理窟之英邃合性命而諗一之
兮周覽陰陽之轉圜横宇宙以長觀兮驗妙門之玄玄
混沌及而天地覆兮堯桀泯而誰分篤述作以強志兮
吾豈願來者之盡聞
述歸賦(有序)(明)何景明
僕聞之殊途者不可以同觀異趣者不可以強翕故嗜
竽者不媚之以瑟好圓者不進之以矩何則殊途而異
趣也故賈子投荆南仲舒屏江都屈原游澤畔三子者
非容之不能謀有不合有不可以容者矣故射者不為
人易其彀琴者不為人改其操故師可易而法不可易
也是以物有不以貴易賤富易貧榮易辱者矣故茂草
不負垣美穀不生轍懼所托者非也是故求樂其心者
不求華其身求顯於後者不求耀於今故夫子周流删
述墳典筆削魯史左氏著國語馬遷紬史記荀卿董子
之流皆有論譔大抵困屈窮阨發憤述作兹數聖賢者
寧徒耀於當世哉僕少執寡昧竊有慕於古人之義弱
冠即仕出入班行者已越六歲頗有齟齬之歎焉正德
戊辰皇上御極之三年詔許罷歸鄉里得侍親膳既荷
洪宥殊協夙情於是始欲究著作之原博覽歴之勝竊
附一家之傳庶艾不稱之戒僕嘗以漢之文人工於文
而昧於道故其言雜而不可據疵而不可訓宋之大儒
知乎道而嗇乎文故長於循轍守訓而不能比事聮類
開其未發故僕嘗病漢之文其道駮宋之文其道拘反
復求斯尚未有得要之鄙意則欲博大義不守章句而
於古人之文務得其宏偉之觀超曠之趣至其矩法則
閉戶造車出門合轍不煩登途比試矣然又欲傚子長
好游之意抗志浮雲轍迹九有以博其大觀以成其文
章斯亦不墜古人之餘烈哉於是敘出處之槩援聖賢
之風揄始終之志作述歸賦豈敢自附於前哲用以勗
之於將來矣辭曰
有申氏之遺封兮吾顯祖乃肇家洎大人之有立兮遂
振藻而揚華爰伯昆之繼美兮惟末身以降予實獲夢
之曰吉兮日舍寅而筮嘉予既承此幼美兮懼服志之
不遐登隴坂之陂陀兮泛涇渭之洪波極崤函之重塞
兮由惇物與太華覽酆鎬之餘風兮泝漆沮之遺歌究
城隧之湮没兮哀二世之禍羅雖孺齒以隨侍兮虞年
歲之日加飭華驥以西返兮恐修路之蹉跎忽天門之
廣開兮值日月之盛明願自飭以進君兮得近君之末
行鬱文昌之中興兮聳圖闕之卬卬揭華蓋於正殿兮
翼玉闥之與金廂塊層臺之隆起兮麗複道之委長儼
宫觀之榮瞻兮接修翼而翺翔奉鸞車之清塵兮竊黼
帷之下光服恪勤於朝夕兮冀予衷之必揚倏天地之
易位兮星辰錯而無綱聿迅飇之亟至兮會浮雲之徂
征憂雪霰之交增兮履中庭之凜霜紛衆莽之凋毁兮
恥孤栢之獨芳豈予情之耿介兮實悲夫蕙華之搖傷
顧涓忱之莫彰兮敢幸澤而干榮仰皇度之寬綽兮得
屏放於故鄉歲戊辰予南騖兮臨大路而高車眺玄宫
之闃曠兮倚修城之曲隅泊潢潦之濡轍兮白日曀而
忽逾塵曖曖以蔽空兮風發發而揚衢視僕御之零涕
兮驂悲俛而不驅遵涿野之通行兮經蚩尤之故墟陟
燕昭之崇臺兮訊樂毅之所居覽冀州之圮址兮式有
虞之故都出晉野以于邁兮行谷亘以逶迂下滹河之
隑洲兮接邯鄲之修途企魯連之風烈兮雖異世其勿
渝懲奢麗之覆亡兮憫豪盛之靡餘朝予濟乎洪河兮
夕弭駕於淮澨逝逍遙於故域兮躭極樂於桑梓治丘
墓之穢草兮考先祖之德裔侍顔色於閨闈兮服左右
於居起分崖谷以畢處兮辭纓緌而不縻啓衡門而葺
茅兮循蘭徑之委委藝嘉菊之百畞兮采芳若於中沚
伊予既秉兹之超寂兮恐邁吾之盛年檢古人之遺美
兮心竊傚而不敢愆樹六藝之旄節兮散百家之遺編
殫仁義之遐風兮略眇小之陋觀下何探之不幽兮上
何求之不玄乘二儀而列三光兮揜九區與八埏揚素
筆之芬烈兮修薄辭以為篇綴大賢之緒論兮紹斯文
之未傳曷章句之足守兮發矩彀之自然汲時日以迅
厲兮惡名稱之不延昔夫子之喪位兮迺周流而轍環
望龜山之蔽翳兮去魯國而盤旋臨河水之洋洋兮托
哀操於鳴絃疾予心之迫隘兮願輕舉而遠旃羌筮日
以造游兮嚴吾驂之翼翼飭桂衡之超駕兮搴采旄以
前飾乘白螭於上襄兮曲文蜺於兩服張孔雀之翠蓋
兮諧鸞音於下輻施結璜之委珮兮謹垂鞶之儀式涉
洛水之靈波兮恐宓妃之不得使文魚以媒之兮怨約
言之我食抗予力於江南兮秣吾馬於漢側豫遊女之
不信兮解予玦以明德順湘流而下沿兮望九疑而夕
發從二妃以並翔兮忌神人之相越離江夏以東邁兮
覓吳越之所在弔夫差之故宫兮尋伍胥之濤瀨痛麋
鹿之游宫兮惋鴟夷之被害極禹穴之幽冥兮窮會稽
之勝槩慕泰伯之清聖兮欽季札之耿介勗余馳以流
汎兮安崇卑之不臨北旱海之爛灼兮西太素之積陰
水沍結以承輿兮霜霰雰而接岑南陸屆以暑徂兮或
綬蛇之陵侵取嵎夷以極行兮盼東海之漫淫怵天地
之冥晦兮懼陵谷之隳沈速反轍以旋服兮息余丘之
茂林終養恬以順年兮厭予心之所諶世淆濁而莫察
兮修短錯而不倫芻桂芝以秣蹇兮吝糠糲以飼人豢
罷牛而被以文服兮良馬棄而不陳賤馨烈而不御兮
反逐臭於海濱予憂乎鳳凰之不鳴兮豈云係夫麒麟
彼蘭草之國香兮斂空谷以自珍聊委順以祈齡兮吾
又安尤夫人亂曰南有嘉木有鳥居之朝破其巢夕則
去之代愈下兮詩書道微曷曰予不還歸即彼昭昭去
彼汶汶今則靡榮後有問兮
感離賦(有序)魏文帝
建安十六年上西征余居守老母諸弟皆從不勝思慕
乃作賦曰
秋風動兮天氣凉居常不快兮中心傷出北園兮彷徨
望衆墓兮成行柯條憯兮無色綠草變兮萎黃感微霜
兮零落隨風雨兮飛揚日薄暮兮無悰思不衰兮愈多
招延佇兮良久忽踟蹰兮忘家
感别賦(有序)(晉)傅咸
友人魯庶叔雅量弘濟思心遼遠余自與之相長情相
親愛有如同生其後選太子洗馬俄而謬蒙朝私猥忝
斯職雖懼不稱而喜得與此子同班共事天下之遇未
有若此周旋三載魯生遷尚書郎雖别不遠而情甚悵
恨作兹賦云爾
嘉天地之交泰美萬物之會通悦朋友之攸攝慕管鮑
之遐蹤退以文而會友欽公子之清塵信同聲之相應
意未寫而情親誓稚好之齠齔分綢繆而日新蘭蕙含
芬有時而馨龍驥踠足有時而征乾道變化時惟大明
峩峩睦友載揚厥聲降聖宰之旌招曜羽儀之上京贊
唐虞之嘉運超飛躍乎太清佩銀璜於帝側拖紫艾於
天庭瞻宸極之眇眇喜吾子之寵榮無荆玉之夜觀猥
齊景於夜光敢有覬於斯舉欣與子而並翔天啓其願
自忝蘋蘩幼則同遊長則同班同心厥職其臭如蘭庶
績未凝聖朝疇咨顯佐納言先綜萬幾出順景而為偶
入闃然而無依步虚宇以低迴想宴笑之餘暉竟纏緜
而彌結淚雨面而霑衣
感别賦(有序)(明)皇甫汸
戊申之秋八月初吉季弟水部郎子約以制滿還闕而
余羈紲都亭移書告别發函披誦悲不能勝嗟乎丈夫
之生自懸弧矢以來孰不有志於四方故曰人豈鹿豕
也而可常聚乎此光禄之賦惜其淵雲詞靡而病於兒
女情多蓋别不足以興悲而情有所感於别則悲可知
矣因譔兹賦以代餞云爾辭曰
别方異緒離狀殊端在有情而必款豈同氣而能堪軺
車陳於坰側舟檝戒於江干或感慨於川逝或行嗟乎
路難涕臨觴而共抆心執袂而俱酸善哉江生之言曰
黯然以銷魂值我愛弟遄往帝閽愧雙鵠之並舉兮矯
乘鴈而孤鶱若夫未營四方聊事一室侍讌庭闈聮經
几席辨索研墳游璣討歴繹孟氏之有三詠詩人之既
翕至其恭承嘉惠忝竊龍光仲兮叔兮乃以軒而以翥
伯也季也復載翱而載翔或彯纓於建禮或結綬於文
昌或馳麾於趙魏或沿牒於楚湘乍乖雲雨少别關山
旌指洛而將赴裘滯秦而未還行行路何極去去情不
忍寄芳草於春池攬素毛於秋省夏暑溽而扇違冬飇
厲而衾冷顧奚别而非悲抑奚悲而云甚迨夫丁辰荼
酷軫患纏緜乾覆奄奪慈景俄殲悼金昆之脆質凋玉
樹於華年同朝露之溘盡展夜壑之已遷繄慶往而弔
來亮福倚而禍伏豺狼逞凶蜂蠆隱毒搆曾參為殺人
收張儉而屬吏謂死灰其不燃詫凝脂之可畏投清流
使合汙惡獨醒而強醉胡人心之險巇兮亦天道之冥
昧賂苟輸而在宥兮囊無金之可致鄒投珠而遭盼兮
和抱璧而蒙冤乏文姬以請駟兮望融弟為急原得與
喪其齊塞兮退未遂而觸藩肆蒼鷹之亂紀兮實桀犬
之餘孽隕東晉之玄風兮黜西州之英烈誰百口其相
鳴兮空撫鏡而存舌中郎奮於鉗徒兮應相起於溺摺
尚錄過於代門兮布揚芬於漢闕將逆施於末路兮終
雪恥於前哲斯時也雖具邇其含悁矧駕言以遠别遵
首路之逶遲兮睇蕭晨之凄緊憑江閣之交疏兮見中
洲之帆影淮水落而彭城荒燕雲飛而冀門近想天上
之仙班恍夢中之幻境粲西笑而心搖託南樓而跡驚
追二陸於疇昔兮緬兩到之徂征置美酒以高會兮列
祖讌於華楹徵綺羅之妙舞兮被絲竹以新聲懼堂中
之蠟燼忘戶外之驪鳴雖擬跡而同别亦原悲而異情
憤世道之黮黯兮請以余為殷監衆女嫉兹蛾眉兮均
自沈於明艷客方誡乎用光兮嵇弗戢而罹患雲賦就
而晩疲賈書上而早譴齒何貴而象焚鞹乃災於豹變
庶養德於木雞毋處才於能鴈辟涉海而獲濟兮諳風
波之苦辛傷虎口而幸脱兮猶心悸而告人疢已痼而
復初兮舉藥石以具陳羽有落於虚彈兮咎無蹈於震
鄰紛余季之玉秀兮又襲之以蘭芳振逸響於寥漢兮
赫掞藻於明光恩被命而優渥兮德潤身而彌彰渺岐
分於川岳兮瞥星散於參商季昔時兮送余余今日兮
送子若迭代於天運匪往復於人事喜何劇而無悲悲
何窮而無喜情生文以敘離詞因情而斂思腸屢絶於
停毫泣欲盡而盈紙願行者其勉旃惋居者之已矣
歎别賦(梁)劉潛
在羇旅兮為思每居常而不樂意難偕於駘蕩情易邀
於隕穫愁非招而自來憂試排而不却退求己以自省
慨撫衿而太息位不俟於一進髮徒彰於二色名有似
於務耕學無均於譬織在初歸之為慶庶因拙而自收
保私庭之宴喜共昆弟而嬉遊校小文於搖筆比楷式
於臨流止每歡於接膝行如喜於同輈忽一去而數千
遂離居而别域阻同被於當寐乖共餐於終食唯憑遠
望以代歸負相思其無力
離别賦(有序)(梁)張纘
太常劉侯前輩宿達余在紈綺之歲固已欽其風矣及
理棹江干攬涕還望采蕭之詠不覺成篇
彼劉侯之矯矯承世德之清輝挺荆衡之箘簵輝江漢
之珠璣昔相知於一定逾盛衰乎二紀豈因媒以成親
非彈冠而來仕分自諧於金石情冥符乎蘭芷忘時輩
之後先略相知之年齒及胥遇於雲閣又方駕而聮曹
宵擁衾而暗語晝税鞅以遊遨案方前而等食衣共體
而同袍猶合歡之蠲忿如來蘇之釋勞惟吾人之與子
兮諒不言其已召在百代而奚殊雖千年而同調寧風
波之所移豈流俗之能要非高唱而云擬逢下士而或
笑隔願言於信次尚眷眷而興懷矧雲崖之遠訣抱離
袖而長乖顧龍門而掩涕瞻郢路而何偕在驚禽之屢
感迫徂年之長暮眺湘沅之分流遵洞庭之永路山峻
高而易隱浦邅迴而難泝猨啾啾而夜吟鵑騷騷而曉
度撫客子兮何心能辭鄉兮别故抱荃蕙之遺芳共離
披於霜露
别賦(梁)江淹
黯然銷魂者唯别而已矣况秦吳兮絶國復燕宋兮千
里或春苔兮始生乍秋風兮暫起是以行子腸斷百感
悽惻風蕭蕭而異響雲漫漫而竒色舟凝滯於水濱車
逶遲於山側櫂容與而詎前馬寒鳴而不息掩金觴而
誰御横玉柱而霑軾居人愁卧怳若有亡日下壁而沈
彩月上軒而飛光見紅蘭之受露望青楸之離霜巡層
楹而空掩撫錦幕而虚涼知離夢之躑躅意别魂之飛
揚故别雖一緒事有萬族至若龍馬銀鞍朱軒繡軸帳
飲東都送客金谷琴羽張兮簫鼓陳燕趙歌兮傷美人
珠與玉兮豔暮秋羅與綺兮嬌上春驚駟馬之仰秣聳
淵魚之赤鱗造分手而銜涕感寂寞而傷神迺有劒客
慙恩少年報士韓國趙厠吳宫燕市割慈忍愛離邦去
里瀝泣共訣抆血相視驅征馬而不顧見行塵之時起
方銜感於一劒非買價於泉裏金石震而色變骨肉悲
而心死或迺邊郡未和負羽從軍遼水無極鴈山參雲
閨中風煖陌上草薰日出天而曜景露下地而騰文鏡
朱塵之照爛襲青氣之烟煴攀桃李兮不忍别送愛子
兮霑羅裙至如一赴絶國詎相見期視喬木兮故里訣
北梁兮永辭左右兮魂動親賓兮淚滋可班荆兮增恨
惟樽酒兮敘悲值秋鴈兮飛日當白露兮下時怨復怨
兮遠山曲去復去兮長河湄又若君居淄右妾家河陽
同瓊珮之晨照共金爐之夕香君結綬兮千里惜瑤草
之徒芳慙幽閨之琴瑟晦高臺之流黃春宫閟此青苔
色秋帳含兹明月光夏簟青兮晝不暮冬釭凝兮夜何
長織錦曲兮泣已盡迴文詩兮影獨傷儻有華隂上士
服食還仙術既妙而猶學道已寂而未傳守丹竈而不
顧鍊金鼎而方堅駕鶴上漢驂鸞騰天暫游萬里少别
千年惟世間兮重别謝主人兮依然下有芍藥之詩佳
人之歌桑中衞女上宫陳娥春草碧色春水綠波送君
南浦傷如之何至迺秋露如珠秋月如珪明月白露光
陰往來與子之别思心徘徊是以别方不定别理千名
有别必怨有怨必盈使人意奪神駭心折骨驚雖淵雲
之墨妙嚴樂之筆精金閨之諸彦蘭臺之羣英賦有凌
雲之稱辯有雕龍之聲詎能摹暫離之狀寫永訣之情
者乎
别賦(明)陳子龍
漫漫長道悠悠我心揚舲極浦總轡荒林與子言别愴
然哀吟仰視浮雲倏忽難尋我有旨酒慨慷酌斟况秋
風兮渡河又落日兮在野葉蕭蕭而羣飛泉淙淙而始
瀉指寥廓於翔鴻愬悲鳴於去馬覩徒御之紛馳傾芳
樽而不下含别緒兮孔多欲陳辭而難寫於是攬袪徙
倚執手踟蹰會當去我頃刻相逾聽車音而絶響望襜
幃而載徂况懷人之極目愧送子之賤軀掩金鏡而罕
御理瑶琴而常孤仰明月之迅邁悵重關之﨑嶇言念
古昔誰與為比至若祖道浙江歌驪易水擊筑漸哀舉
杯數起入虎狼兮不復還感烏馬兮誰能理信事君兮
無二心憤國讐兮慚壯士獨臨風以唏嘘咸攀轅而莫
止乃有河橋送客灞上辭人奉使隴外之官漢濱念殷
勤於京洛忽散漫於風塵嗟官局之有守欲翰飛而無
津陳嘉核於錦幄寫繁奏於陽春日行暮而款款車遵
道而轔轔又有陷敵避讐遠適異國隱漁艇於江南築
高臺於塞北望舊里兮天涯遇故人兮相匿逝將别以
起舞臨交岐而置食託黃鵠而神傷撫瓊枝而歎息至
若廬江少婦文園小姬恩方膠固義當乖離痛寶玦之
既賜出金屋而長辭陳后長門之賦班姬紈扇之詩一
朝失職相見無期瞻鑾聲於咫尺慨音徽之永違更若
漢武好武絶域稱藩賜美人於朔漠嫁公主於烏孫夏
積雪兮天山春無草兮玉門莫不凜乎變色悽然斂魂
改紅顔兮白髮掩青塚兮黃昏思金堂之縹緲念鴛侣
之嬋媛又若妾居北里君戍交河夜飛白羽朝負琱戈
迷鳴沙之異響捲陰風而震波悲傳竇女望斷秦娥寄
文章於縑素託流怨於纖阿聞邊烽之未靖悼玉貌之
蹉跎至有銅臺尚食之伎茂陵薦寢之女宫車晩駕曠
然獨處惜餘香之在幄顧遺容之無所憶緒言於生平
愴永訣於終古王盌出兮人間魚燈明兮下土豈若上
宫麗質邯鄲名倡皎皎窗牖盈盈道傍解雜佩兮贈君
子折芳馨兮心内傷則有煙林花墮平皋草長青驄蹀
躞紅袖徬徨遠與君别各天一方飄搖分袂杳若參商
嗟夫别何年而不愁愁何年而能散陋羣遊於麋鹿壯
遐征於羽翰苟兩心之不移雖萬里而如貫又何必共
衾幬以展歡當河梁而長歎哉
别知賦(唐)韓愈
余取友於天下將歲行之兩周下何深之不即上何高
之不求紛擾擾其既多咸喜能而好修寧安顯以獨裕
顧阨窮而共愁惟知心之難得斯百一而為收歲癸未
而遷逐侣蟲蛇於海陬遇夫人之來使闢公館而羅羞
索微言於亂志發孤笑於羣憂物何深而不鏡理何隱
而不抽始參差以異序卒爛漫而同流何此歡之不可
恃遂駕馬而迴輈山磝磝其相軋樹蓊蓊其相樛雨浪
浪其不止雲浩浩其常浮知來者之不可以數哀去此
而無由倚郭郛而掩涕空盡日以遲留
别知賦(元)虞集
余忽忽處此之無故兮幾偃蹇以自窮逝斂裳以遐征
兮抗九霄之雲風頫三辰之徘徊兮遲後古以為期何
夫子之倀倀兮亦踉蹌而在兹吁嗟乎世德之浩浩兮
恥謂人以不賢陳珮玉於交逵兮被徒輿以瑶環設厚
顔之鬱沈兮孰敢即問乎津涯發疾叫於咽嗌兮衆披
靡而莫支夫冶倡之狐惑兮豈不足於内揆顧西子之
蓬垢兮益返忌兮令姿惟前聖之無悶兮老氏亦貴夫
知希顧凉薄之多懲兮猶慷慨而尚辭余固將去此而
無悔兮念夫子之與我日進余以不及兮又證余以其
可余嘗究往來之為道兮論因革之為權莫或知其濩
落兮子獨謂其固然庶久子以自輔兮克有聞以時行
忽先我而南騖兮殆若為乎余情迺歌以送之曰長江
渾渾兮春多浪波白日耿耿兮擊楫為歌天薄我賦兮
非以病我吁嗟兮昔之盛者何其多
别友賦(宋)黃庭堅
曩聞義於孫李指尊選以見招惜予行之舒舒曰其夜
以為朝予望道於垝垣見萬物之富有恨逸駕之絶塵
又驂予以四牡喟後車之無策其四方乎索友仰雲飛
而注弋俯淵靚之沈鈎或一能之勝予忘日月之不予
謀或登吞舟之鱗或下垂天之翼手予弓而不釋恐斯
道之或息維廬江之四李三隱約於龍眠維若人之仕
蚤懷明月而麗川歲庚午而會梁語聞道之大用吸江
漢以為深累丘嶽以自重尾繫之而首應西犯之而東
抗棄旗鼓而不逐儼其陳之堂堂偉道學之崇崛增懦
夫之激昂觀日出於東方雖食焉而不吝無肯綮以自
試居自喜於游刃彼覆却之萬方期斯言之猶信水渾
渾而進舟風剡剡而侵裘恐事親之不歡則推是之同
憂
别友賦(元)危素
余生楚南之窮邦兮嗟不逮乎古之人執簡策以永歌
兮視前行之逡巡悵風氣之日凋兮衆糅雜乎滓穢獨
凉凉而奚適兮虞誹言之交至能服仁而蹈義兮雖顛
沛庸何傷顧操踐之或怠兮悲絲染之玄黃思驂雲螭
以高馳兮下覽觀乎四海帶玉璐而佩寶劒兮劃長嘯
乎天之外值美人於丹丘兮云抱朴之來孫朝吸上池
之沆瀣兮夕掇玄圃之芳蓀獵六籍之精華兮悲黃農
之不吾待並騑騑之良馬兮欲導車輪而言邁有疑義
而與析兮且交修予之慝豈私情之昵比兮將以緝乎
道德懷夫子之固窮兮雖制義而自安顧甘旨之或缺
兮寧孝子之所歡念一門之孤惸兮而衣食之莫具汨
奔走於泥塗兮歲冉冉而遲莫輟彭澤之孤櫂兮愛東
憩乎錢唐撫句踐之故墟兮弔臺觀之榛荒颺高帆以
渡海兮揖羣仙於雲隖凌扶桑而遐矚兮浴赤曦之昈
昈盼梅梁而太息兮企聖賢於諸馮何三千載之寥寥
兮大運若是其汚隆繄娭遨之足樂兮傷馳驅之勞勩
扇朱光於炎宇兮安得激清風而來至旋輕輈於汝賓
兮將同采乎莧藿翫曾峰於翠雲兮射麋鹿以為樂亂
曰子何為行兮吳越之鄉兮韶音之鏘鏘兮矯首以望
虞皇兮邈矣夏禹海茫茫兮哀民生兮曷時而康兮
惜别賦(有序)(宋)陳藻
漁溪諸友丱角相從或相識乍離乍合今歲偶聚向時
未生或初生者長成而丱角有逾壯齒矣二月始集講
論未幾槐花將黃次第分散余世事已懶筆耕亦倦日
嗜啜茶飲酒逍遥行坐締翫溪山之勝耳安能激厲諸
君哉閑撰數辭強名之曰惜别賦
場屋微名舉世營營有貴於己在人者輕人疑余兮未
貢余己官而改京買臣行歌咄哉小生爾既朱輪孰與
原憲終貧兮自得之榮况乎乘堅策肥旌旗擁路於青
史兮無聲噫天垂月兮山吐雲青草死兮地懷根一枯
一茂日代乎前皆仁氣之絪緼嘻哉諸君世務紛綸來
歲之春想無暇留醉翁兮談天地之醇六經諸子百氏
兮槩妙道之所存苟惟綴緝編類以得失為悲欣雖同
居而白首亦奚由兮愈親
懷别賦(元)吳師道
余悲古人之不見兮每撫卷而長歎幸斯文之未湮兮
有作者其猶可觀行四方而歴求兮嗟遇合之良難驅
余車於宛陵兮忝卑冗之微官際碩師之戾止兮挾文
采之鵷鸞仰門牆之咫尺兮從几杖之盤桓鼓經笥之
芳塵兮挹詞海之餘瀾誠内充以自慰兮忘栖栖之鮮
歡既往造夫承明之廬兮邈睇乎雲端忽幡然其來歸
兮踐良期於歲寒方金匱之紬書兮競羣英之彈冠邇
清光以奏伎兮衒竒賈於琅玕何翁季之齊志兮追嘯
歌於考槃蹇余抱此幽懷兮憎怫鬱乎肺肝望白雲之
悠悠兮昧飛雪之漫漫念不可以此留兮返余告乎叢
蘭惜方密而遽暌兮尚勤勸夫加餐俗滔滔而日靡兮
慨脩名之孰完時動靜公則然兮夫豈非小子之所安
雖千里其匪遥兮炯相照於中丹
離人怨長夜賦(以别思方深寒宵苦永為韻)(唐)王棨
離思難任長宵且深坐感夫君之别誰憐此夜之心念
雲雨以初分何時促膝俯衾裯而起怨幾度沾襟始其
歌罷東門袂揮南浦征車去兮塵漸遠匹馬歸兮情自
苦閒庭已暝對一點之凝釭别酒初醒聞滿簷之寒雨
且夕也悄悄何長悠悠未央向銀屏而寡趣撫角枕以
增傷蓋以緬行役兮路千里邈音塵兮天一方我展轉
以空牀固難成夢君盤桓於旅館豈易為腸由是觸目
生悲迴身弔影雲積陰而月暗鳥深棲而樹靜凝情漸
久訝古寺之鐘遲會面猶賒奈嚴城之漏永於時階滴
飄冷窗風送寒徒抱分襟之恨全忘秉燭之歡遠林而
未有烏啼偏嫌耿耿幽壁而徒聞蛩響頓覺漫漫嗟夫
昔每同袍今成兩地既覩物以遐想復支頤而不寐鄰
機尚織重增蘇氏之懷詞客猶吟更動江生之思况乎
燕宋程遠關山道遥怨復怨兮斯别長莫長乎此宵使
人玄髮潛變紅顔暗凋杳嚮晨而若歲嗟達旦以無聊
且夫名利猶存津梁未絶苟四方之志斯在則五夜之
情徒切然哉吾生既異於匏瓜又安得不傷乎離别
離居賦(元)黃溍
慨予後古人而生兮恒潔志以好脩憑祖先之遺業兮
援往烈之餘休粤總角以授經兮歲行汨其已周獨貿
貿吾何故兮庶遠悔而為郵攬儁哲以我弼兮懿前志
之為謀非夫人之察予衷兮孰蹭蹬而見收胡閔勉抱
兹獨兮曠周旋於窮陬廓私處而莫伍兮愴增思以懷
愁昔回路之相贈兮竭所獲以交投卒並轡以疾驅兮
入聖域而彌優彼獨何人兮予顧忍恥而蒙羞惟昔者
之擇從兮極遠討而旁搜衆雜遝其既多兮邈異趣之
交鉤紛詡詡以徵逐兮咸胥顧而勸憂曰予行之不可
兮矧將勗予以良猷居怏悒其誰語兮弦予歌之幽幽
恫惚慌以顧懷兮耿孤倡而無酬哀下土之坌濁兮駭
奔飛其呀咻大龜視予以吉卜兮曷去之而遐遊廣輪
曼曼而靡極兮忽又惑其所由非識路為之先道兮懼
九折之摧吾輈羌穴豫以狐疑兮悵臨岐而夷猶軫中
情之戀嫪兮思勃鬱而若抽噫遺行之已累兮固吾以
為贅疣弗瞑眩之是圖兮何厥疾之能瘳堅所秉猶未
怠兮悼年歲之易遒諒予懷之既騁兮雖坎壈其敢偷
苟非予之所存兮夫又何求結煩言而招要兮遂矢心
以綢繆夫有恃以為善兮詎無成而淹留
御定歴代賦彙外集卷八
