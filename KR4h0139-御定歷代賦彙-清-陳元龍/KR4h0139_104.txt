欽定四庫全書
御定歴代賦彙卷一百一
書畫
書賦(齊)王僧虔
情馮虚而測有思沿想而圖空心經於則目像其容手
以心麾毫以手從風搖挺氣妍孊深功爾其隸明敏婉
蠖絢蒨趨將摛文斐縟託韻笙簧儀春等曖麗景依光
沉若雲鬱輕若蟬揚稠必昂萃約實箕張垂端整曲裁
邪製方或具美於片巧或䨇競於兩傷形緜靡而多態
氣陵厲其如芒故其委貌也必妍獻體也貴壯跡乘規
而騁勢志循檢而懷放
草書賦(吳)楊泉
惟六書之為體美草法之最竒杜垂名於古昔皇著法
乎今斯字要妙而有好勢竒綺而分馳觧隸體之細微
散委曲而得宜乍揚抑而奮發似龍鳳之騰儀應神靈
之變化象日月之盈虧書蹤疎而植立衡平體而均施
或斂束而相抱或婆娑而四垂或攢翦而齊整或上下
而參差或隂岑而高舉或落籜而自披其布好施媚如
明珠之陸離發翰攄藻如春華之楊枝提墨縱體如美
女之長眉其滑澤淆易如長溜之分岐其骨梗強壯如
柱礎之不移斷除弓盡如工匠之盡規其芒角谽谺如
嚴霜之傅枝衆巧百態無畫不竒宛轉翻覆如絲相持
述書賦上(有序)(唐)竇泉
古者造書契代結繩初假達情浸乎競美自時厥後迭
代沿革樸散務繁源流遂廣漸備楷法區别妍媸洎於
我唐天寶末國有寇難府庫傾覆散墜閭閻而與復京
都所司徵購得其歸者盖寡矣余至德中往往偶見祛
積年之遐想該此生之新觀雖欣鄙夫之幸遇實為吾
君之痛惜恨沉草莽上達無階因記彼而固求願沽諸
而善價然為監臨動静公私貿遷徒暫披翫終歸他室
今記前後所親見者并今朝自武德以來迄於乾元之
始翰墨之妙可入品流者咸亦書之(周一人史籀秦一人李斯漢二人蔡)
(邕杜操魏五人韋誕虞松司馬師司馬昭鍾會吳二人皇象賀劭晉六十三人齊獻王元帝成帝康帝孝武帝)
(武陵王會稽王楊肇山濤嵇康張翰蔡充顧榮劉琨孔侃孔瑜陶侃熊遠應詹卞壺劉超謝藻庾亮庾懌庾翼)
(庾凖郗鍳郗愔郄曇郗超郗儉之郗恢謝尚謝奕謝安王導王劭王珉王羲之王獻之王廞王濛王述丁潭何)
(充劉訥劉琰張澄劉璞張翼桓温桓玄冮灌沈嘉劉瓌之劉廞范汪范寗諸葛長民劉穆之温放之楊羲宋珽)
(宋二十五人武帝文帝孝武帝明帝南平王海陵王謝靈運謝方明張茂度張永羊欣孔琳之薄紹之王敬弘)
(王思玄顔峻桓護之駱簡蕭思話龐秀之巢尚之裴松之徐爰江僧安賀道力齊十五人齊高帝武帝竟陵王)
(褚淵褚賁徐孝嗣王僧虔王慈王志王儉劉撝顧寶光胡楷之徐希秀張融梁二十一人武帝簡文帝邵陵王)
(孝元帝蕭確蕭子雲王克陸杲任昉傅昭朱异王籍殷鈞阮研王褒蕭特庾肩吾陶弘景江蒨周弘讓范懷約)
(陳二十一人武帝文帝煬帝沈后新蔡王廬陵王永陽王桂陽王釋智永智果江總徐陵沈君理袁憲毛喜蔡)
(景歴蔡徵顧野王伏知道謝嘏賀朗北齊一人外五代祖劉珉隋五人劉玄平房彦謙盧昌衡趙文深趙孝逸)
(唐四十七人神堯皇帝文武聖皇帝則天武后睿宗開元皇帝漢王元昌岐王元範李懷琳歐陽詢歐陽通虞)
(世南虞纂虞煥褚遂良陸柬之薛稷房玄齡殷仲容王知敬王紹宗孫過庭張旭賀知章徐嶠之徐浩李造韓)
(擇木田琦衛包蔡有鄰鄭遷李權李樞李平鈞王維王縉史惟則李陽冰家舅繪姨兄明若山宋儋李璆蕭誠)
(張從申吕向長兄蒙馬氏妻劉秦姝等應親見者所言)並錯綜優劣直道公論或
理盡名言即外假興喻雖闕標舊品而畢寄斯文刊訛
誤於形聲定目存於指掌其所不覩空居名額并世所
傳搨者不敢憑推一皆略焉其辭曰
嘗考古而閱史病賤目而貴耳述勲庸而任人揮翰墨
而由已則知親矚延想如見君子量風雅之足憑奚卷
舒之能已古猶今也斯得美矣雖六藝之末曰書而四
人之首曰士書資士以為用士假書而有始豈特長光
價於一朝適容貌於千里(王羲之書蕺山姥竹角扇五字字索百錢人競買去梁元)
(帝書亦云千里之面首轉覺為能矣)篆則周史籀秦李斯漢蔡邕當代稱
之俱遺芳刻石永播清規籀之狀也若生動而神憑通
自然而無涯遠則虹紳結絡邇則瓊樹離披斯之法也
馳妙思而變古立後學之宗祖如殘雪滴溜映朱檻而
垂冰蔓木含芳貫綠林以直繩伯喈三體八分二篆棨
戟彎弧星流電轉纖逾植髮峻極層巘周秦漢之三賢
余目騐之所先石雖貞而云亡紙可寄而保傳(史籀周宣王時)
(史官著大篆教學童岐周雍城南有周宣王獵碣十枚並作鼓形上有篆文今見打本吏部侍郎蘇勖叙記卷)
(首云世咸言筆蹟存者李斯最古不知史籀之迹近在關中即其文也李斯上蔡人終秦丞相作小篆書嶧山)
(碑後其石毁失土人刻木代之與斯石上本差稀又至德中安史敗後四從弟沼于河陽清水渠下得傳國璽其文)
(曰受命于天旣壽永昌點畫皆隐起作龍鳥狀側文小篆曰魏所受漢傳國璽蟠螭一角折鼻尖有黃疵瑕按)
(騐譜牒乃無差舛云斯所書蔡邕字伯喈陳留人終後漢左中郎將今見打本三體石經四紙石旣尋毁其本)
(最稀惟稜雋及光和等碑時時可見)草分章體肇起伯度時君重而立名
自我行而作故掣波循利創質畜怒(杜操字伯度京兆人終後漢齊相章)
(帝貴其蹟詔上章表故號章草今見章草書五行)魏之仲將奮藻獨步或迸泉
湧溢或錯玉班賦蹟遺情忘契入神悟然而負才藝履
危懼膏明自煎鬢髮改素生非其代痛惜不遇名微格
高復見叔茂體裁簡約肌骨豐嫮如空凝斷雲水泛連
鷺(韋誕字仲將京兆人終魏光禄大夫時凌雲臺成先誤釘牓明帝使誕坐籠以鹿盧引上就書去地二十)
(五文及下鬢髮皓然虞松字叔茂會稽人終魏中書令大司農今見隸紙草書具姓名一紙十一行也)挹
子元之瓌蹟高子上之雄神量藴文儒才苞古真或寄
詞達禮任道懷仁或仰則鍾繇平視衛臻如晴郊駟馬
維岳降神(司馬師字子元河内人終魏錄尚書事大司馬忠武公及炎受禪追尊曰景皇帝今見正)
(書帶名一紙一十二行弟昭字子上終魏相國錄尚書事封文王追尊文皇帝今見正書具姓名兩紙共一十)
(二行)觀士季之軌轍審鍾家之超越將遺古而偕能與象
賢而蹈拙如後生之可畏實氣蓋於前哲(鍾會字士季潁川人繇子)
(終魏征西將軍今見帶名行書一紙八字)吳則廣陵休明樸質古情難以窮
真非可學成似龍蠖蟄啓伸盤復行(皇象字休明廣陵人終侍中吳青州)
(刺史今見帶名章草帖表七行并寫春秋哀公上第二十九卷首元年餘自二年至十三年盡尾足其紙每一)
(大幅有一縫線聯合之六元凱押尾云此是繭紙緊薄有脈似樺皮以諸繭比類殊有異者也)賀氏興
伯同時共體瘠而不疎逸而寡禮等殊皇賀品類兄弟
(賀劭字興伯吳興人終吳太子太傅見章草書帶名一帖五行)司馬氏之受禪炎為帝
祖偉哉齊王手蹟目覩翰墨之外仁賢是優重則突兀
嵩華輕則參差斗牛(司馬攸字大猷文帝第二子武帝弟封齊獻王官至侍中大司馬今)
(見正書帶名凡四段共三紙書有痛惜羊祜之言晉姓司馬國犯先諱不言晉也)逮乎龍化東
遷景文興嗣天然俊傑毫翰英異元帝之用筆可觀世
瑜之呈規仰似如發硎刃虎駭鶚眙懦夫喪精劒客得
志(元帝諱睿字景文東朝中興之主當東遷謠曰五馬浮渡江一馬化為龍即其人也今見潛潤正書具姓)
(名一紙七行兼雜批約有十處)成帝則生知草意穎悟通諳光使畏魄
青疑過藍勁力外爽古風内含若雲開而乍覩晴日泉
落而懸歸碧潭(成帝諱衍字世禄元帝孫明帝子庾氏内今見草批謝草張澄啓七行)康
帝則幼少閑慢迥出凡境駟馬安車不尚馳騁(康帝諱岳字世)
(同成帝弟今見行書批劉訥啓四紙共七行)真率孝武不規不矩氣有餘高
體無所主若露滋蔓草風送驟雨(孝武帝諱曜字昌明簡文子今見行書一)
(紙又兩帖等雜批六處共有二十行也)赳赳道叔遠淳邇俗全姓名而孰
多議風度而不足元子憚其威武吾徒遵其軌躅(武陵王晞)
(字道叔明帝弟今見具姓名正書一紙三行)道子雅薄緜密纖潤露輕藏沈
假曲躡峻猶尺水之含衆象小山之擬萬仞(會稽王道子孝武帝)
(子今見具姓名行書一紙凡七行)季初則隐姓名展纖勁寫搨共傳賞
能之盛猶踞牙鈎爪超越陷穽(楊肇字季初滎陽人晉荆州刺史今見草書一)
(紙十行有古署榜無姓名今共傳搨之)巨源正書樸略仍餘染翰忘筌寄
情得魚若披堅草澤匿銳茅廬(山濤字巨源河内人晉侍中司徒今見正書帶)
(名一帖四行)叔夜才高心在幽憤允文允武令望令聞精光
照人氣格凌雲力舉巨石芳逾衆芬(嵇康字叔夜譙國人晉中散大夫今)
(見帶名行書一紙五行)季鷹有聲古貌磅礴雖無名驗攀附張索
(芝靖)如凝隂斷雲垂翅一鶚(張翰字季鷹吳郡人晉大司馬掾今見草書一帖三行有)
(古榜名滿騫押尾)子尼簡約片月孤峰千歲之下森森古容(蔡充)
(字子尼陳郡人晉成都王掾子謨過江食蟹遇毒者本朝尚書僕射見帶名草書一帖四行)彦先尚
質無而不有猶崆峒之上世俗誰偶(顧榮字彦先吳郡人晉驃騎將軍今)
(見草書帶名三帖共有一十二行)越石偉度粃糠翰墨如伐樹而愛人
似問鼎而在德(劉琨字越石中山人晉太尉今見行書半紙具姓名五行)敬思敬康
二孔殊芳思行則輕利峭峻類驚虯逸駿康草則古質
鬱紆如落翮摧枯(孔偘字敬思會稽人晉大司農今見具姓名行書一紙十行孔瑜字敬康)
(會稽人車騎將軍今見具姓名一紙三行)雍容士行季孟公旅肌骨閒媚精
神慢舉如辭山登朝混迹雜處(陶侃字士行秣陵人晉侍中大將軍今見帶名)
(正書一紙十行)孝文剛斷謹正援毫古雖拙利今稱且高如貴
胄之躍駿武賁之操刀(熊遠字孝文豫章人晉大將軍長史今見具姓名正書啓七紙)
思遠則藳草懸觧筆墨無在真率天然忘情罕逮猶羣
雀之飛廣厦小魚之戲大海(應詹字思遠汝南人晉鎮南大將軍今見草表帶名)
(二紙共十七行)一望之之草緊古而老落紙筋盤分行羽抱如
充牣多士交連雜寶(卞壺字望之濟隂人晉侍中驃騎大將軍今見帶名草書一紙共六)
(行)體大法殊實推世踰禀天然而自強亂帝札而見拘
猶朝廷宿舊年德相趨(劉超字世瑜瑯琊人晉衛尉零陵忠侯今見帶名正書一帖三)
(行超手筆與元帝相類自職居近密遂絶其與外人所交之書也)叔文法鍾纖薄精練
用筆雖巧結字未善似漸陸之遵鴻等窺巢之乳燕(謝藻)
(字叔文會稽人晉中書侍郎今見具姓名正書啓兩段合為一紙五行其半先在官半在外及得之勘合如一)
(得新故異也)博哉四庾茂矣六郗三謝之盛八王之竒至如
強骨慢轉逸足難追斷蓬征蔓葛垂任縱盤薄是稱元
規(庾亮字元規潁川人晉太尉今見草書五紙行帖共八行具姓名草書又一紙十一行)遺古效
鍾叔豫高蹤雖穏密而傷浮淺猶葉公之愛畫龍(庾懌字叔)
(豫潁川人晉衛將軍今見正行書帶名一紙四行)積薪之美更覽稚恭名齊逸
少墨妙所宗善草則鷹搏隼擊工正則劒鍔刀鋒媿時
譽之未盡覺知音而罕逢其荒蕪快利彦祖為容似較
狡兔於大野任平坡之所從(庾翼字稚恭晉車騎將軍今見草書四紙共二十六)
(行具姓名正書一帖三行懌與翼並是亮弟庾凖字彦祖希子亮孫晉豫州刺史今見具姓名草書一紙凡八)
(行)道徽之豐茂宏麗下筆而剛决不滯揮翰墨而厚實
深沉等漁父之乘流鼓枻高平奕葉盛德遺能方回重
熙接翼嗣興回則章健草逸發&KR2024;廉稜若冰釋泉湧雲
奔龍騰密壯竒姿撫蹟重熙若投石拔距怒目揚眉景
興當年曷云世乏正草輕利脱略古法蹟因心而謂何
為吏士之所多惜森然之俊爽嗟薎爾於中和處約道
胤家之後俊狂草勢而兄優謹正書而弟潤俱始登於
學次慙一虧於九仞(郗鑒字道徽高平人也晉太宰今見草書三紙共十七行郗愔字方)
(回曇字重熙並鍳子愔晉司空見章草書寫父雜表一首四十三行草書八紙曇晉中郎將今見具姓名草書)
(一紙四行郗超字景興愔子晉臨海太守今見具姓名行草書共四紙郗儉之字處約晉太子率更今見具姓)
(名草書兩紙郗恢字道胤晉鎮軍將軍今見具姓名草書及行書共兩紙處約道胤並是曇子)謝氏三
昆尚草特峻猶注飛澗之瀑溜投全牛之虚刃達士逸
蹟乃推無奕毫翰云為任興所適能事雅量末歸安石
至夫藴虛静善草正方圓自窮禮法拘性猶恒德之仁
智應物之龜鏡恨其心懼景興書輕子敬塞孟津而捧
土損智力有餘病(謝尚字仁祖陳郡人晉散騎常侍今見具姓名草書一紙六行謝奕字無)
(奕晉鎮西將軍今見帶名行書一紙六行謝安字安石尚弟晉侍中太傅今見具姓名正書二紙三十行安得)
(獻之書時斷作紙夾焉)業盛琅琊茂弘厥初衆能之一乃草其書
將以潤色前範遺芳後車風稜載蓄高利有餘類賈勇
之武士等相驚之戲魚有子敬倫蹟存目驗以古窺今
調涉浮豔尚期羽翼鴻漸芝蘭香染與兄搨而弟真將
奢也而寧儉繩繩宜爾傑出季琰露鋒芒而豁懷傍禮
樂而無檢猶摶扶搖而坐致超峻極而非險(王導字茂弘瑯琊人)
(晉丞相諡曰文獻公今見具姓名草書兩紙共六行王劭字敬倫即導子晉車騎將軍今見具姓名草書一紙)
(六行兄即恬洽不見真蹟治子珉字季琰晉中書令今見具姓名草書一紙凡八行)然則窮極奥
旨逸少之始虎變而百獸跧風加而衆草靡肯綮遊刃
神明合理雖興酣蘭亭墨仰池水武未盡善韶乃盡美
猶以為登泰山之崇高知羣阜之迤邐逮乎作程昭彰
裦貶無方穠不短纖不長信古今之獨立豈末學而能
揚幼子子敬創草破正雍容文經踴躍武定態遺妍而
多狀勢由已而靡罄天假神憑造化莫竟象賢雖乏乎
百中偏悟何慙乎一聖斯二公者能知方祁氏之奚午
天性近周家之文武誠一字而萬殊且含規而孕矩然
而真蹟之稱獨標俁俁忘本任心余所不取何哉且得
於書法失於背古是知難與之渾樸言可以為礱斲主
矣(王羲之字逸少晉右軍將軍前後多見行草書唯正書世上稀絶幼子獻之字子敬晉中書令今世上多)
(見行書獨步不可具舉蹟書之書稱二王輙加真字餘雖超越者並通謂之絶跡盖俗學之意也)温温
伯輿亦扇其風風流之表軒冕之中骨體慢正精彩沖
融已高天然恨乏其功如承奕葉之貴胄備夙訓之神
童(王廞字伯輿即導孫薈子晉司徒左長史今見帶名草書一紙七行)粤若太原之英二
子間生仲祖慕元常之則懷祖通文獻之情方言慕而
我愧(言慕鍾繇)比叔文而彼榮(比叔文即謝藻)習所通而不及(言通王導)
參放之而先鳴(參温放之)結束體正肆力專成猶棟梁富於
合抱巧匠斲而未精(即王濛也)高利迅薄連屬攲傾猶鳥避
羅而勢側泉激石而分横(即王述也王濛字仲祖太原人晉金紫光禄大夫今見具)
(姓名正書一紙二行王述字懷祖太原人晉尚書令藍田侯今見具姓名草書一紙三行)若夫反古
不忘吾推世康似無逸少如禀元常猶落太階之蓂莢
掇秘府之芸芳(丁潭字世康會稽人固孫彌子晉散騎常侍今見正草書各一紙共十行)次
道淳實寡於風彩自是雄姿翰墨具在如士大夫之京
華遊處參貴胄而膚質未改(何充字次道廬江人庾亮舅晉侍中司空今見帶名)
(行書三行)行仁靡雜唯鍾是師悦端閑於高軌能終始於清
規雖帶偏薄亦能鄰幾若鳳雛始備於五彩長松僅攀
乎一枝(劉訥字行仁瑯琊人晉散騎常侍今見康帝啓四紙共有三十五行也)真長則草
含稚恭之厚爽正邇越石之羈束輕浮森峭穠媚藻縟
落衆木於秋杪狎羣鷗於水曲(劉琰字真長沛郡人晉丹陽尹今見具姓名行)
(書及草各一帖共六行)國明勵躬鍾氏餘風壯利纖薄守雌知雄
如道門之子仙路時通(張澄字國明吳郡人嘉之子晉光禄大夫今見咸康八年帶名)
(正書上成帝啓一紙七行)猗歟子成徇蹟過名正隸敦實藳草沈輕
元常高風雖疎復呈猶不考擊之鍾鼓含律吕之音聲
(劉璞字子成南陽人晉光禄勲即得道南岳魏夫人之子夫人魏舒女父義晉河内修武令今見具姓名行書)
(及草兩紙共二十行)君祖馳馭藝忝令譽窮正驗草而罕逮其能
作偽亂真而未可為據正企鍾而悠邈草師王而莫著
與夫敬仁道羣(王脩江灌)或拔茅以連茹猶銳意鵬舉致身
鷹翥(張翼字君祖下邳人晉東海太守時穆帝令翼寫王右軍手表帝自批後右軍殆不能别久乃悟云)
(小人幾欲亂真今見具姓名正草書緫三帖共十六行)元子正草厚而不倫若遺
翰墨猶帶真淳似山林之樂道非玉帛之能親(桓温字元子譙)
(國人彝子晉丞相大司馬南郡宣武公今見其行草書帶名四紙共三十行)敬道耽翫銳思
毫翰依憑右軍志在凌亂草狂逸而有度正疎澀而猶
憚如浴鳥之畏人等驚波之泛岸(桓玄字敬道温子歴晉義興太守自署丞)
(相僭號曰楚今見帶名正行草書緫十紙共六十行)道羣閑慢氣格自充始習新
制全移古風與伯輿之合極(王廞)若子敬之童蒙猶富禮
樂之世胄備神彩於厥躬(江灌字道羣陳留人晉侍中中護軍今見帶名行書一紙)
(七行)長茂草勢旣捷而疎慕王不及獨斷所如猶鷙鳥擊
搏而失中因蹭蹬於古墟(沈嘉字長茂吳郡人晉吳興太守今見具姓名草書共三)
(行)元寶剛直兩王之次骨正力全軌範宏麗凌突子敬
病於輕肆同變武而習文若訪龍而獲驥(劉瓌之字元寶沛國人晉)
(御史中丞義城伯今見帶名行書九行)季舒纖勁循古有禮遇稀難評唯
署一啓(劉廞字季舒會稽人晉光禄大夫今見書名啓一紙也)順陽筆精吾見玄
平近瞻元常俯視國明(張澄)利且掩薄能多似生如班輸
之運斧乏棟梁以經營(范汪字玄平順陽人晉安北將軍今見具姓名正書謝睗瓜啓)
(四行矣)武子正筆頗全古質去凡忘情任樸不失猶高人
之與釋子志由道而秉律(范寗字武子汪子晉中書侍郎今見帶名正書啓三紙共)
(二十一行)長民則全效子敬便於性分宏逸生於天機衆妙
緫而獨運凌所師而小薄壯若已而不紊猶豁其流而
冰開殷其響而雷奮(諸葛長民瑯琊人晉輔國將軍宣城内史今見具姓名行書一紙六)
(行)道和閑雅離古躡真慢正由德高蹤絶塵若昂藏博
達之士謇諤朝廷之臣(劉穆之字道和東莞人晉侍中司徒今見具姓名行書一紙六)
(行)放之率爾草健筆力豈忘保持足見準則猶片錦呈
巧細流不極(温放之太原人嶠子晉黃門侍郎今見草書具姓名二行)楊真人之正
行兼淳熟而相成方圓自我結構遺名如舟楫之不繋
混寵辱以若驚(真人諱羲弘農人今見行書帶名六行)宋珽訛緊足光利
用習古者或以為輕日新者必因而重猶樸散而分形
器務成而立賦頌(宋珽廣平人晉相府參軍今見行書具姓名凡四行)宋武德輿
法含古初見荅道和之啓未披有位之書觀其逸毫巨
麗載兆虎變高躅莫究其涯雄風於焉已扇猶金玉鑛
璞包露貴賤(劉裕字德輿彭城人翹子晉太尉中書監封宋公後受禪稱宋武帝今見帶名批劉)
(穆之啓兩紙共六行矣)皇矣文帝天知正隸舉已達於縱横攀王
媚於緊細(獻之)向精專而習熟幾可與之興替尚瞻擊水
之鵬摶且並聞天之鶴唳(文帝諱義隆武帝第三子今見帶名正行書兩帖共七行)
(雜批五處共有二十行也)孝武則武威戡難翰墨馳聲雖禀訓而已
高恨一簣而未成徒忌人之賢已異及父之令名(武帝書視)
(文帝為未及)與思話而雄強追彦琳而愧恥(蕭思話孔琳之)若夷狄
之佳麗慕顔容於桃李(孝武帝諱駿字休龍文帝第三子今見帶名正書啓十行又行)
(書都四紙共十三行)太宗徽音用壯之心遺棄鄙野不無高深快
突俗工匠古鄰今冠樝棃之下果怯鸞鳳之珍禽(明帝諱彧)
(字休炳孝武帝弟今見帶名行書四紙并批雜啓等共八行也)南平休玄筆力自全幼
齒結構老成天然比夫鳥在鷇龍潛泉符彩卓爾文詞
粲然(南平王鑠字休玄文帝第四子今見帶名啓正書兩行)休茂尚沖已工法則
長於用筆結字短於精神骨力性靈可觀運用未極猶
鳬雛鵠子初備羽翼(海陵王休茂文帝第十四子今見正書帶名啓四行姚懷珍押尾)
後見三謝兩張連輝並俊若夫小王風範骨秀靈運快
利不拘威儀或擯猶飛湍激矢電注雷震(謝靈運陳郡人宋侍中祕)
(書監今見帶名行書七行)方明寬和穏媚且潤如幽閑女德禮教士
胤(謝方明陳郡人惠連父宋會稽太守今見帶名正書籖三行也)茂度逸翰景初清規
或大言而峻薄(景初對文帝云臣恨二王不得臣之體)或寡譽而拙竒(王僧)
(虔書用拙筆以自容)並心輕兩王蹟及宗師擬鶴鳴而子和殊鯉
退而學詩(張茂度吳郡人敞子宋會稽太守今見具姓名行草書兩紙共十行張永字景初茂度子)
(宋征西將軍今見正行草書五紙共三十行矣)敬元則親得法於子敬雖時移
而間出手稽無方心敏奥術虚薄而不忘本分縱横而
粗得師骨遇其合時髣髴唐突猶圖騏驥而莫展塑真
仙而非實爾後王羊謬同衆靡餘風彦琳敬叔允執厥
中孔則愈於緊速病於乾偏超舉之餘窺羊及肩猶蓬
瀛心想濩武風傳競其豐利又覩薄氏纖圓克成骨力
猶稚精彩潤密乃誠莫貳掩友凌師抑亦其次雖鍮無
金價而珉實玉類(羊欣字敬元泰山人不疑子宋中散大夫與邱道護同授獻之筆法今見)
(正行草具姓名書二十餘紙凡六七卷所言王羊謬同諺云買王得羊不失所望言虚也孔琳之字彦琳會稽)
(人宋太常卿今見具姓名正行書三紙共二十行薄紹之字敬叔丹陽人宋給事中與楊孔並師小王今見具)
(姓名行書四紙共二十八行)淮水茂族敬弘不墜胡朝餘風翰墨兼
至旣約古而任逸亦遺能而獨駛猶創埏埴於昔人全
樸略而成器(王敬弘瑯琊人導孫桓玄姊夫宋侍中左光禄大夫今見具姓名草書一紙四行也)
蔓衍枝派思玄不忘穏厚而無法度淳和而蓄鋒芒猶
君子自適順時行藏(王思玄瑯琊人宋南康太守今見具姓名行書三行)顔氏儒
門士遜墨妙大令典則中散氣調薄首孔肩體格惟肖
如驚弦履險避地膺峭(顔竣字士遜瑯琊人延之子宋右將軍東揚州刺史今見具姓)
(名行書一紙五行言薄首孔肩則獻之羊欣紹之琳之)桓公護之神凝筆遲富雅
景乏士規猶門寒道高衣薜言詩(桓護之字彦宗洛陽人宋寧朔將軍今見)
(具姓名行書一紙四行)翩翩正祖恭已法則師資小王深入閫域
安知逸氣未詳筆力猶驥異真龍紫非正色(駱簡字正祖丹陽人)
(宋鉅野令今見行書一紙五行有姚懷珍徐僧權等押尾)思話緜密緩步娉婷任性
工隸師羊過青似鳬鷗鴈鶩游戲沙汀(蕭思話蘭陵人宋征西將軍丹)
(陽尹今見帶名正書啓兩紙共十三行具姓名行書三行)二王變古法有所屬兢兢
秀之斂翰謹束如仙童樂静不見可欲(龐秀之宋江州刺史今見正書)
(具姓名啓一紙十行)仲遠循常由衷邇俗企彦琳之牆仞遵茂度
之軌躅(張茂度)豈聞一而得三同出吳而入蜀(巢尚之字仲遠魯國)
(人宋寧朔將軍今見帶名行書七行)世期旁通崛強斷利參方回之章法
(郗愔)得敬元之草意(羊欣)匪庖丁之觧牛同君子之不器(裴松)
(之子世期河東人宋散騎常侍大中大夫今見具姓名章草書慰勞文一卷二十四行)長玉靡慢
神閑態穠荷小王之偉質錯明帝之高蹤執德而風塵
不雜發言而禮義攸從(徐爰字長玉瑯琊人本名瑗避傅亮諱除玉宋大中大夫今見)
(正書具姓名上明帝啟一紙五行)江侯僧安健利而乾貌兼輕媚體出多端
猶廣庭之卉木小苑之峰巒(江僧安陳留人宋太子中庶子今見具姓名行書一紙八行)
道力草雄圓轉不窮壯自躬之體格疲逸少之遺風猶立言
而逍遥出世驗迹乃夙夜在公(賀道力會稽人宋吳興令今見具姓名草書二紙共二十)
(行)齊高則文武英威時來運歸挺生紹伯墨妙翰飛觀乎
吐納僧度擠排子敬昂藏鬱拔勝草負正猶力稽牛刀水
展龍性(蕭道成字紹伯蘭陵人永之子宋右僕射太尉封十郡為王及受禪即位稱齊高帝今見具姓名行)
(草書及雜批三十餘紙)世祖宣遠象賢豈敢仰英規而無功超筆力而
有膽莫顧程式率由胷襟能騁逸氣未忘童心若横波束
薪泛濫淺深(武帝諱賾字宣遠高帝長子今見帶名行草書及雜批等十餘紙)子良則
能知未善心遠蹟邇家風若遺古則翻鄙雖有力而無體將
從真而自美猶土階茅茨儉德之始(竟陵王子良武帝子今見帶名行書四行)彦回
無節筆翰亦爾快利不拘足用而已如拔楓柳抑亦杞梓(禇淵字彦回河)
(南人宋末與高帝同掌樞密後齊臺見以佐命功授司徒中書監今見具姓名草書二紙共一十三行)蔚先忠
良自我名揚老成不虧和雅允臧若窮隠肥遁志傲侯王
(禇賁字蔚先淵之子齊祕書監因父憂免職便不仕時人以為恥父失節於宋室遂爾屏居今見正書啟具姓名一紙凡八行)
非禮不言從容始昌如碩德君子道義難量而盛德有素
筆精源長(徐孝嗣字始昌東海人齊太尉尚書令今見正書啟共二紙)簡穆父子載茂餘
芳僧虔則密緻豐富得能失剛鼓怒駿爽阻圓任強然
而神高氣全耿介鋒芒發卷伸紙滿目輝光才行兼而雙
絶名實副而特彰如運籌決勝威震殊方伯寶次道並資
義訓兄則雜(太祖高帝)而外兼稟家君於已分弟則纖薄無滯
過庭益俊並能寬閒墨妙逸速毫奮比達士與君子人
不知而不愠仲寶同夫季舒署名目窺牆仞(王僧虔瑯琊人曇首子齊尚書)
(令簡穆公今見正書具姓名啟二并行書共十五紙王慈字伯寶王志字次道並僧虔子慈齊侍中冠軍今見具姓)
(名行書兩紙共二十五行弟志齊侍中吏部尚書令見具姓名行書三帖共七行王儉字仲寶僧綽子齊尚書令今)
(見署名啟行字而已與孔廞同廞字季舒)茂謙則壯而不密騁志恒俗輕師模
任縱欲如勇夫格獸徑越林麓(劉撝字茂謙彭城人齊太子洗馬御史中丞今見行書兩紙共)
(二十行)寶光楷之同調合韻差池去就羽翮齊振依蕭附王
(道成僧虔)俱曰慕藺論骨氣而胡壯驗精神而顧峻猶岸柳之先
春得地連於河潤(顧寶光吳郡人齊司徒左西掾今見具姓名行書兩紙共二十行胡楷之)
(南昌人齊度支尚書今見帶名行書一紙八行)希秀之蹟敬叔之倫(薄紹之)正則
謹促有度草則拘檢靡伸如儉德君子清朝士人(徐希秀瑯)
(琊人齊驍騎將軍今見具姓名行書草書兩紙共十二行)思光逸才揮翰無滯超寶
光之力從僧虔之制越恒規而涉往出衆格而靡繼如
塞路蓬轉摩霄鳶唳(張融字思光吳郡人齊司徒左長史今見具姓名草書一紙九行)
梁則高祖叔達恢弘厥躬泯規矩合童蒙文勝質而辭
寡明察衆而理窮猶巧匠琢玉心愜雕蟲(蕭衍字叔達蘭陵人順之)
(子齊左僕射征東將軍封梁王及受禪即位稱梁武帝今見帶名行書及制草雜批等四十餘紙)簡文
摹鍾不瑕有害慠景喬而含古(蕭子雲)肩邵陵而去泰(簡文)
(帝諱綱字世纘武帝第三子今見帶名正書啓四紙并寫禪師碑文六紙及行書四行)世調則氣
吞元常若置度内方之惠達(蕭特)旨趣猶味擅時譽而徒
高考遺蹤而罕逮(邵陵王綸字世調武帝第六子今見帶名行書三紙)孝元不拘
快利睢盱習寬疎於一體加緊薄而小殊惟數君之翰
墨稱(去聲)天倫之友于皆可比蘭菊殊芳鴻鴈異軀(孝元帝諱)
(繹字世誠武帝第七子今見具姓名行書一十五行)仲正則寬而壯賒而密婆娑
蹣跚綽約文質禀庭訓而微過任天然而自逸若衆山
之連峰探仙洞而不一(蕭確字仲正綸子梁廣州刺史永安侯今見具姓名行草書兩)
(紙一十五行)景喬則潤色鍾門性情勵已豐媚輕巧纖慢旖
旎詩雖易其國風賜豈賢於夫子猶鸞窺鏡而鼓翼虎
不咥而履尾(蕭子雲字景喬蘭陵人梁侍中國子祭酒今見正書具姓名啓及臨右軍書共三十)
(行又見草書六十餘紙)名劣筆健乃逢王克通流未精疎快不忒
猶腐儒宿士運用自得(王克瑯琊人梁尚書僕射今見具姓名草書四行有胡昂印尾)
陸杲迅熟騁健遣能任縱便無風稜如郊坰羽獵䎀狨
奔騰(陸杲吳郡人梁光禄大夫揚州大中正今見具姓名草書九行)體雜閑利覩夫彦
昇構牽掣而無法任胷懷而足憑猶注懸泉咽凝冰(任昉)
(字彦昇樂安人梁吏部侍郎掌著作今見具姓名草書五行)茂遠捷銳足以自給彦
和連環迅不可及如過雨之奔簷霤飛燎之赫原隰(傅昭)
(字茂遠北地人梁祕書監金紫光禄大夫貞子今見具姓名草書一紙一十一行朱异字彦和吳郡人中領軍)
(右僕射今見具姓名草書一紙十三行)文海緊快勢逸氣高未忘俗格銳
意操刀猶樂成名於朝野嗤遁迹於蓬蒿(王籍字文海瑯琊人)
(僧虔子梁左塘令今見具姓名草書凡八行)季和慢速風規所屬圓轉頗
通骨氣未足(殷鈞字季和陳郡人梁國子祭酒今見行草書兩帖共有一紙三行)文磯纖
潤穏正利草輭媚横流姿容美好若其抑阮裦殷庶幾
同塵似泉激溜於懸磴木垂條於晩春(阮研字文磯陳留人梁交州刺)
(史今見具姓名正行草書五十餘紙)惟子深與惠達緫景喬之幼志俱親
拂毫同陪結字深正穩而寡力達草寬而豐意或比父
而疎省或過師而巧媚誰與别其羅紈且欲同乎篋笥
(王裦字子深瑯琊人規子梁尚書僕射蕭特字惠達子雲子梁海鹽令今見正行草書具姓名共有二十六紙)
肩吾通塞并乏天性工歸文華拙見草正徒聞師阮(阮研)
何至遼夐使鉛刀之均鋒稱並利而則佞(庾肩吾字子慎新野人梁)
(度支尚書今見具姓名行書三紙)通明高爽緊密自然捭闔宋文峻削
阮研載窺逸軌不讓真仙猶龍髯鶴頸奮舉雲天(陶弘景字)
(通明丹陽人隐居山林武帝追諡貞白先生今見具姓名正行書一十二行)彦淵氣懦任力
或滯猶翮短風高昇沉靡制(江蒨字彦淵濟陽人梁吏部侍郎今見具姓名行書)
(一紙三行)弘讓迅快放誕可觀利疾速著輕乾若星居僻陋
木蔓樛盤(周弘讓汝南人弘正弟今見草書七行有胡昂押尾)蠢蠢懷約任已作
制若孤陋儒生辛勤一藝(范懷約吳郡人梁東宫侍書今見正書寫正覧一卷并具)
(姓名行書一紙)爰及陳氏霸先創業盤桓有威牢落無法等王
師憑怒挫衂攻劫嗟文煬而不知徒染毫而敗法(陳霸先潁)
(川人文讚子歴梁司空丞相封為陳公後受禪即位稱陳武帝今見批沈格啓行書四行文帝諱蒨字子華武)
(帝子見批陸瓊啓行書三行煬帝諱叔寶字元秀宣帝子今見帶名行書一紙)沈氏后德名標
婺華允光親署獨美可嘉如晩晴陣雲傍日殘霞(煬帝后沈)
(氏吳興人君理之女今見署啓一紙婺華后字)叔齊鬱然署押而已伯仁軟慢
尺牘近鄙欽榮之勁舉雖師心而入流高疎壯浪復覩
伯謀並如策馬馳逐葦杭泛浮(新蔡王叔齊字子蕭煬帝弟官至侍中國子祭)
(酒見署名書一紙廬陵王伯仁字壽之煬帝子官至光禄大夫中武將軍今見具姓名行書四行永陽玉伯智)
(字榮之廬陵王弟官至左翊將軍今見帶名行書七行桂陽王伯謀字深之永陽王弟官至丹陽尹今見帶名)
(行書五行)智永智果禪林筆精天機淺而恐泥志業高而克
成或拘凝重蕭索家聲或利凡通周章擅名猶能作緇
門之領袖為當代之準繩並如君子勵躬於有道高人
保志而居貞(會稽永欣寺僧智永俗姓王氏右軍孫今見具名真草千文數本并帶名草書二紙)
(僧智果會稽人帶名草書一紙)坡陁緫持獨步方外甘率性而衆異非
接武於興會若時違隐淪卒不冠帶(江總字總持濟陽人陳尚書令今見)
(具姓名草書一紙三行)孝穆鄙重剛毅任拙猶偏禆武夫膽勇智
怯(徐陵字孝穆東海人陳左僕射今見正書帶名啓一紙)仲倫則快速無度馳突
不疎尺題已終筆勢仍餘似逸籠檻之衆鳥恣飛鳴之
所如(沈君理字仲倫吳興人陳尚書吏部郎中駙馬都尉今見具姓名草書一紙)德章率爾
流浪急速骨氣乍高風神入俗符縱志而失道等潰河
與顛木(袁憲字德章陳郡人陳右僕射今見具姓名草書兩行有胡昂印尾)快哉伯武心
空手敏古風若遺令範惟允如平郊逸驥晩景飛隼(毛喜)
(字伯武榮陽人陳吏部尚書今見具姓名草行書共有四紙)翩翩濟陽茂世希祥任
樸無聞適俗不忘父輕而迅子凛而強(蔡景歴字茂世濟陽人陳度攴)
(尚書今見具姓名行草書三紙子徵字希祥陳中書令今見具姓名草書二紙)接武隨波雷同
野王如異磽肥之挺質俱竹柏之凌霜(顧野王字希馮陳黃門侍郎領)
(大著作今見具姓名草書二紙)知道則寬疎弛慢無可取則削凡常病
窒塞猶岸陸縱獺艱辛騁力(伏知道昌平人陳鎮北長史今見具姓名草書三紙)
含茂悠悠薦臻同德廹時季而陵替俱道喪於翰墨徒
麋鹿為後先非勝負可差忒(謝嘏字含茂陳郡人陳中書令今見具姓名草書三)
(紙)賀氏曰朗雖非動人不事筆力猶阻學貧三者若宦
游旅泊衣化風塵(賀朗會稽人陳祕書監今見具姓名行書三紙)文深孝逸獨
慕前蹤至師子敬如欲登龍有宋齊之面貌無孔薄之
心胷(趙文深天水人後周為書學博士書蹟為時所重孝逸湯隂人隋四門助教深師右軍逸效大令甚)
(有功業當平梁之後王襃入國舉朝貴胄皆師於褎唯此二人獨負二王之法俱入隋臨二王之蹟人間往往)
(為寶耳)蕭條北齊浩汗仲寶劣充凡正備法緊草遐師右
軍歘爾由道究千變而得一乘薄俗而居老如海岳高
深青分孤島(劉珉字仲寶彭城人彦英子北齊三公郎中今見具姓名草書十二紙)隋則
玄平嗣芳訛熟名揚彦謙草力浮緊循常糟粕右軍之
化依稀夫子之牆皆如益星榆之衆象無月桂之孤光
(劉玄平珉之子潔志高蹈隋贈貞範先生今見具姓名行書二紙房彦謙清河人司隸刺史今見具姓名草書)
(十紙)昌衡跌宕率爾而作雖蔑法而或乖乃由衷而不怍
似野笋成竹長風隕籜(盧昌衡字子均范陽人隋侍中贈司空父道虔子均隋禮部侍)
(郎太子左庶子今見具姓名行書一紙)
述書賦下(唐)竇臮
我巨唐之膺休一六合而闡幽武功定文德修高祖運
龍爪陳睿謀自我雄其神貌冠梁代之徽猷(神堯皇帝隴西李氏)
(諱淵仕隋官至殿内少監右驍衛將軍大丞相封唐王及受禪即位革隋為唐又王右軍書柱作爪形時觀者)
(號為龍爪書高祖師王裦得妙故有梁朝風格焉)太宗則備集王書聖鑒旁啓
雖躡閭井未登階陛質詎勝文貌能全體無風骨緫法
禮(文武皇帝諱世民神堯子當貞觀年中鳩集二王真蹟徵求天下并充御府)武后君臨藻
翰時欽順天矜而永保先業從人欲而不顧兼金(則天皇后)
(沛國武氏士彠女臨朝稱尊號曰大周金輪皇帝時鳳閣侍郎石泉王公方慶即晉朝丞相導十世孫有累代)
(祖父書蹟保傳於家凡二十八人緝成一十一卷后墨制問方慶方慶因而獻馬后不欲奪志遂盡摹寫留内)
(其本加寶飾錦繢歸還王氏人到於今稱之右史崔融撰王氏寶章集序具紀其事)睿宗垂文規
模尚古飛五雲而在天運三光以窺戶(睿宗皇帝天后第四子性淳和)
(好書史尚古質書法正體不樂浮華)開元應乾神武聦明風骨巨麗碑版
崢嶸思如泉而吐鳳筆為海而吞鯨諸子多藝天寶之
際蹟且師於翰林嗟源淺而波細(開元天寶皇帝仁孝慈和兼負英斷好圖)
(書少工八分書及章草殊異英特自諸王殿下已下多效吳嗣李涂雖有工夫不能高遠開元中八分書北京)
(義堂西岳華山東岳封禪碑雖有當時院中學士共相摹勒然其風格大體皆出自聖心)漢王童年
自得書意夙承羲獻守法不二(漢王元昌文皇帝弟)惠文靡倦博
好敦勸恨夫有始無終灰燼成空苟懼存而投閣徒榮
殁而昇宫尚可謂梁園筆壯樂府文雄累聖重光之盛
業六書一藝之精工非所以抑至人之徇已服勇士以
雕蟲責繁聲於韶濩徵豔色於蒼穹者也(岐王元範追册惠文太子)
(開元皇帝弟時天府圖書為張昌宗竊換張氏誅後歸薛稷稷没為王所得初不聞奏後慮焉乃盡焚之言樂府文)
(雄者王多能好事有文詞特為歌者所唱)爰有懷琳厥蹟疎壯假他人之姓
字作自已之形狀高風甚少俗態尤多吠聲之軰或浸
餘波(李懷琳洛陽人國初時好為偽蹟其大急就稱王書及七賢書假云薛道衡作叙及竹林叙事并衛)
(夫人咄咄逼人嵇康絶交書並懷琳之偽蹟也有姓謝名道士者能為繭紙嘗書大急就兩本各十紙言詞鄙)
(下跋尾分明徐唐沈范蹤迹烜赫勞茹裝背持以質錢貞觀中勅頻搜尋彼之錢主封以詣闕太宗殊喜賜縑)
(二百疋懷琳乃上别本因得待詔文林舘故在内之本有貞觀印焉頃年在右相林甫家後本在張懷瓘處尋)
(博易與李起居)若乃出自三公一家面首歐陽在焉不顧偏醜
䫜翹縮爽了裊黝糺如地隔華戎屋殊戶牖學有大小
夏侯書有大小歐陽父掌邦禮子居廟堂隨運變化為
龍為光(歐陽詢長沙人紇之子幼孤陳中書令江總收養書出於北齊三公郎中劉珉官至率更令太)
(常少卿子通亦能繼美拜納言封渤海公)永興超出下筆如神不落疎慢無
慙世珍然則壯文磯而老成與貞白而德鄰如層臺緩
步高謝風塵纂煥嗣聖體多拘檢如彼珷玞亂其琬琰
(虞世南會稽人荔之子蹟居四公之上官至祕書監贈禮部尚書封永興公子纂孫煥皆能繼世煥授武官在)
(仗宿衛初隋有猛將來護兒子恒濟皆負才學入唐繼登三事故陸元方所云來護兒兒把筆虞世南兒帶刀)
(言物極則反一至於此也)河南專精克儉克勤伏膺告誓銳思猗文
恐無成於畫虎將有類於效顰雖價重衣冠名高内外
澆漓後學而得無罪乎(禇遂良河南人兼愛子尚書左僕射河南公兼愛名亮東都人)
柬之效虞疎薄不逮少保師褚菁華却倍超碩鼠之效
能愧隋珠之掩纇(陸柬之吳郡人仁公子虞氏之出官為著作郎薛稷河東人太子少保)
房文昭則雅而和隱乃訛精神乏氣胷臆餘波若蘋萍
異品共泛中河(房喬字玄齡清河人彦謙子官至司空贈太尉文昭公)殷公王公
兼正兼署大乃有則小非無據騏驎將騰鸞鳳欲翥題
二牓而蹟在歎百川而身去(殷仲容陳郡人不害之孫令名之子奕世工書尤善)
(書額官至禮部郎中書汴州安業寺額京師裒義開業資聖寺東京太僕寺靈州神馬觀額皆精妙曠古王知)
(敬太原人門傳孝義工正行善署書與殷殊塗而同歸兼草書弟知慎工圖畫兄官至祕書少監當時䨇絶與)
(仲容齊肩天后詔一人署一寺額仲容題資聖知敬題清禪俱為獨絶洛川長史德政二賈碑在修行寺東南)
(角即知敬之蹟極峻利豐秀清禪資聖寺至今路人識者駐馬往觀普濟度寺即父令名手蹤皆為後代程式)
王祕監則首未全貞尊道重德或終紙而結字或重模
而足(遵句反)墨濩落風規雄壯氣力播清譽而祖述屢見
賞於有識如曲圃鴻飛芳園桂植(王紹宗瑯琊人修禮子官至祕書少監)
虔禮凡草閭閻之風千紙一類一字萬同如見疑於冰
冷甘没齒於夏蟲(孫過庭字虔禮富陽人右衛胄曹參軍)張長史則酒酣
不羈逸軌神澄回眸而壁無全粉揮筆而氣有餘興若
遺能於學知遂獨荷其顛稱(張旭吳郡人左率府長史俗號張顛)雖宜官
售酒子敬揮帚遐想邇觀莫能假手拘素屏及黃卷則
多勝而寡負猶莊周之寓言於從政乎何有(後漢師宜官工書嗜)
(酒每遇酒肆輙書於壁遠近咸觀酒因大售計價償足而滅之王子敬以帚泥書壁觀者如市已上皆言旭之)
(可比)湖山降禮狂客風流落筆精絶芳詞寡儔如春林之
絢彩實一望而寫憂雍容省闥高逸豁達觧朝服而歸
鄉斂霓裳而辭闕(賀知章字維摩會稽永興人太子洗馬德仁之孫少以文詞知名工草隸)
(書進士及第歴官太常少卿禮部侍郎集賢學士太子右庶子兼皇太子侍讀檢校工部侍郎遷祕書監太子)
(賓客慶王侍讀知章性放善謔晩年尤縱無復規檢年八十六自號四明狂客每興酣命筆好書大字或三百)
(言或五百言詩筆唯命問有幾紙報十紙紙盡語亦盡二十紙三十紙紙盡語亦盡忽有好處與造化相争非)
(人工所到也天寶二年以老年上表請入道歸鄉里特詔許之重令入閣諸王以下拜辭上親製詩序令所司)
(供帳百寮餞送賜詩敘别知章表謝手詔答曰卿儒才舊業德著老成方欲乞言以光東序而乃高蹈世表歸)
(心妙門雖雅意難違良深耿歎眷言離祖是用贈詩宜保松喬慎行李也兒子等常所執經故令親别尊師之)
(義何以謝焉仍拜其子典設郎子曾為朝散大夫本郡司馬以伸侍養知章以羸老乘輿而往到會稽無幾老)
(終元年冬十二月詔曰故越州千秋觀道士賀知章神清志逸學富才雄挺會稽之美箭藴昆岡之良玉故飛)
(名仙省待詔龍樓願追二老之竒蹤克遂四明之狂客允協初志脱落朝衣駕青牛而不還狎白鷗而長往舟)
(壑靡息人琴兩亡惟舊之懷有深追悼宜加縟禮式展哀榮可贈兵部尚書者也)廣平之子令
範之首婭姹鍾門逶迤王後武都先覺翰墨泉藪子敬
元常得門窺牖侍中簡穆異代同友於孔門而升堂惜
顔子之不壽(徐嶠之東海人廣平太守子浩中書舍人國子祭酒李造隴西人武都公言侍中簡)
(穆即子雲僧虔)韓常侍則八分中興伯喈如在光和之美古今
遠代昭刻石而成名類神都之冠盖(韓擇木昌黎人工部尚書歴右散騎)
(常侍)赫赫許昌翰苑文房徵前賢而少對當聖代而難方
(田琦鴈門人德平之孫工八分小篆署書圖畫寫洪崕子張氲雪樓并雪木行於世官歴陜令豫蘄許等州刺)
(史兼裝背有孫栖梧尤妙其事德平武德功臣拜兵部尚書)衛包蔡鄰功夫亦到出
於人意乃近天造(衛包京兆人工八分小篆通字學兼象緯之術官至尚書郎蔡有鄰濟陽)
(人善八分本拙弱至天寶之間遂至精妙相衛中多其蹟)滎陽昆弟内外光華揮毫
美麗自是一家幼弟曰逾丹青大誇信斲玉而剖石即
揀金而披沙(鄭遷及弟邁遇並工八分崔氏出中書令湜之甥遷官至浚儀尉季弟逾善山水天)
(寶中知名梁宋)温良之德書畫兼美誠依仁以游藝同上善之
若水(皇室李權工八分弟樞工小篆姪平鈞亦善小篆兼妙山水並冠絶一時淮安王神通曾孫權官歴)
(金州刺史樞侍御史平鈞富詞學江陵掾)詩興入神畫筆雄精李將軍世稱
高絶淵微已過薛少保時許美潤合格不珍(右丞王維字摩詰瑯)
(琊人詩通大雅之作山水之妙勝於李思訓弟太原少尹縉文筆泉藪善草隸書功超薛稷二公名望首冠一)
(時時議論詩則曰王維崔顥論筆則曰王縉李邕祖詠張說不得預焉幼弟紞有兩兄之風閨門之内友愛之極)
史侍御惟則必優世業階乎籀篆古今折衷大小應變
如因高而矚遠俯川陸而必見(史惟則廣陵人殿中侍御史即諫議大夫白之)
(子白善飛白)吾家世業趙郡李君嶧山並騖宣父同羣洞於
字學古今通文家傳孝義意感風雲(李陽冰趙郡人父雍門湖城令家世)
(住雲陽承曰門作尉冰兄弟五人皆負詞學工於小篆初師李斯嶧山碑後見仲尼吳季札墓誌便變化開闔)
(如虎如龍勁利豪爽風行雨集文字之本悉在心胸識者謂之蒼頡後身澥子騰冰子垍並詞場高第幼子曰)
(廣勤學孝義以通家之故皆同子弟也)延安君則快速不滯若懸流得勢
三原君則婉媚巧密似垂楊應律(吾舅諱繪彭城人也延安都督姨兄明若)
(山西平原人京兆三原縣尉大理評事)宋儋李璆擅美中州李師王而意
淺宋祖鍾而體流(宋儋字藏諸廣平人高尚不仕戶部侍郎宇文融薦授祕書省校書郎作)
(鍾體而側戾放縱跡不副名開元末舉場中後軰多師焉李璆隴西人御史大夫傑之兄子性速達輕財重義)
(筆蹟緊媚亦有聲於代為狄宇清李漸所師)員外蕭公名成於薛安西變體
光潤愉悦(蕭公名誠蘭陵人梁之後起家奉禮郎開元初時尚褚薛公為之最拜右司員外郎善造)
(斑石文紙用西山野麻及虢州土穀五色光滑殊勝子彭)張氏四龍名揚海内中有
季弟功夫少對右軍風規下筆斯在(張從中長史文場擢第弟從師監察)
(御史從儀灼然有才從申志業精絶工正行書握管用筆其於結密近古所少恨歴覧不多聞見遂寡右軍之)
(外一步不窺意多搨書闕其真蹟妙也)吕公歐鍾相雜自是一調雖則筋
骨乾枯終是精神嶮峭其於小楷尤更巧妙(吕向東平人開元初)
(上美人賦忤上時張說作相諫曰夫鬻拳脅君愛君也陛下縱不能用容可殺之乎使陛下後代有愎諫之名)
(而向得敢諫之直與小子為便耳不如釋之於是承恩特拜補闕賜綵百段衣服銀章朱紱翰林待詔頻上賦)
(頌皆主諷諫兼皇太子文章及書官至給事中中書舍人刑部侍郎文詞學業當代莫比有子曰廣聰利俊秀)
(有吏才拜監察御史)吾兄則書包雜體首冠衆賢手關目瞥瞬息
彌年比夫得道家之深旨習閬風而欲仙(家兄蒙字子全司議郎安)
(南都護)馬家劉氏臨效逼斥安西蘭亭貌奪真蹟如宓妃
遺形於巧素再見如在之古昔(翰林書人劉秦妹歸馬氏)押署則縫
僧權似長松挂劒尾滿騫如盤石卧虎(徐僧權中山人滿騫富陽人)
繁多乃懷充懷珍稀少乃延祖胤祖(唐懷充晉昌人姚懷珍武康人陳延)
(祖長城人范胤祖順陽人)熾文時有何妥近覩雖正姓名美其傲古
恨連書於至寶無尺牘之行伍(沈熾文武康人何妥外國人翊子梁中書侍郎)
(名作當時書證)印驗則玉斲胡書(太平公主武氏家玉印有四胡書今多墨塗存者盖寡梵)
(云三藐母䭾四字也)金鐫篆字少能全一多不越四國署年名家
標望地獨行龜益(即魏王恭家印)並設竇臮(范陽功曹竇臮書印)貞觀開
元文止於二(太宗玄宗所用印)陶安東海徐李所祕(徐祭酒嶠之印李起)
(居造印)萬言方寸翰囿所類(延王友竇永書印)張氏永保(張懷瓘印)任
氏言事古小雌文東朝周顗(東晉僕射周顗印)審定竇蒙(議郎竇蒙)
(書印)亭侯襲貴猗歟劉鄭門承貂珥義仰彭城(金部郎中劉繹書印)
鄴周印異(相國鄴侯李泌印宣州刺史周昉印)或有慙於稽古諒無乏於
雅致宋虞龢表聞於明皇帝齊簡穆書荅於竟陵王表
稱委盡書乃備詳(宋中書侍郎虞龢上明皇帝表論古今妙蹟正行草楷紙色褾軸真偽卷)
(數無不畢備表本行於世真蹟故起居舍人李造得之齊司空簡穆公瑯琊王僧虔荅景陵王子良書序古善)
(書人評議無不至當本行於世其真蹟今御史大夫黎翰得之)藻鍳則梁高祖巧而未
博(武帝時撰書評)邵陵王博而未至(蕭綸亦撰書評)庾中庶失品格拘
以文華(梁庾肩吾撰書品論)傅五兵比亡年廣於職位(梁傅昭撰書法目錄)
名錄編於司馬(隋蜀王府司馬姚最撰名書錄)善狀集於散騎(左散騎常侍姚)
(思廉集善書人名狀)李亞相著藻飾之繁(右御史大夫李嗣真撰書品)張兵曹
粗習翫之利(率府兵曹鄂州長史張懷瓘撰十體書斷上中下)考數公之著稱
多約傳而立記余不敏於登高豈虚言而求備敢直筆
於親覩非偏譽於所嗜也我小司空韋公曰述職該藝
府才同史筆茂族挺生聖朝間出若乃闡異聞之旨接
片善之勤則必忘疲吐握不間風塵所談而改觀成市
所寶而增價為珍小擅聲於自我大推美於其人彼凡
百而馳名旣往遇此公而其德唯新可謂千載一時孤
標絶倫矣(韋述京兆人尚書工部侍郎)及乎驗德力之工拙知古今
之優劣余稽古而翫能因假能而有說匪徒姓名記錄
面首超越相質披文虚空歲月者矣是用相如慕藺撫
新蹟而忘懷豈甘賜也望回抱遐心而結舌終冀乘時
出處備展名節其或萃傅巖(鍾紹京南康人中書令光禄大夫聚寶捐金川流海)
(納)而會潁川(家伯諱瓚邠王司馬耽翫達旨固求不匱)歸右史(李造拂鏡旁通傾心善價)
而入補闕(席㢲安定人右補闕心專務得家業或遺)祭酒(徐浩法則遒存徵求非利)翰林
之尋繹(張懷瓘兄弟懷瓌盛王府司馬並翰林待詔俱好無厭亦能臆斷)烏臺(潘履慎滎陽人)
(監察御史克遵能事採翫芳猷)粉署之敦閱(蔡希寂濟陽人金部郎中習學潤身假借盈愜)欣
給事之道弘(族兄紹給事中志弘雅道不倦虚求)仰議郎之區别(家兄銳思窮源)
(增輝改觀)韓生委輸(韓滉潁川人給事中委質慮遠推誠道博)滕子擁決(滕昇歙州婺源)
(縣令取舍若流通利泉藪)張氏旁求(懷瓘海陵人皇鄂州司馬利無推斥道在專精)陸家胥
悅(陸曜吳郡人卷緝餘芳事窮前志)釋朏超彼岸(東京福先寺僧良朏新羅人俗姓林氏遇)
(捐衣鉢逸冠儕流)梅仙行無轍(高志宜渤海人同官尉氣合古風利加能事)温播金
聲(温晁太原人國子簿悉心景慕徒衆博求)崔含冰潔(崔曼倩清河人鄠縣尉浩汗經營見如不)
(及)若驚陳趙(陳閎潁川人陳王府長史趙微明天水人或志敦習學或自悦古能皆翫之無斁也)
賈勇徐薛(徐守行東海人監察御史薛邕河東人郎中或推古招致或究能跧拔並求之不已)關
郭䨇奮飛(關偽隴西人郭暉太原人或規規耽好或楚楚傳寫)潘袁兩傾竭(潘淑會稽)
(人袁明陳郡人或披尋洽道或耽籍樂貧)簪纓布素申道間設旣輻輳而川
流並觀光於後哲速珠玉之無脛可得略而言曰長安
則穆聿(聿咸陽龐店人少以販書為業後至德中因告訐徵搜古蹟并強佔石泉公家則天皇后所還)
(書功白身受金吾長史改名祥蹈險邀榮乘危射利)王昌(遼東人詞荒智役)導其源葉豐
(括州人貌恭性僻)田穎(長安人志凡識滯)委其軀必拾遺市駿懷寶飛
鳬洛陽則杜福(河南人論熟行巧)劉翌(洛陽人節苦心廉)窮彌固齊光
(河南人道寡業微)趙晏(河内人智專别識)樂忘劬(此四人者洛陽販書者)皆誇目
動利寔繁有徒詩不云乎匪斧語有之曰反隅若或徵
數子之運用甘千里之殊塗則我雞犬而無來無往子
衣裳而不曳不裾成一家之憬彼睽四海之友于(言通貨利)
事符道因心與日親幾變灰律涉歴冬春互為賓主往
返周秦左翊吾兄業窮幽遠(名錫同州别駕)龍興張揖道契貞
淳(與潘淑獻書拜官今任龍興縣尉)雅興閉關以隨扣古風開卷以襲
人不然者何窮獨而恣怡悅何市朝而貪隐淪(言尚往來)衆
矣森然往哲來賢一朝而星羅入眼百代而雲披及肩
身已没兮若休蹟遺芳而可傳彼金印玉璽豐碑貨泉
蟲篆制而八分間矣正隸興而藳草行焉不可量乎所
覩又何極乎備宣若乃流譽前代效績當年錄軍機而
羽括鷹隼述國命而發揮貂蟬通親友以感節啓咨謀
以聞天接武波委嗣芳鱗連則余不譲於賦頌敢分媸
而别妍恃乎幼好而晩知之至熟也曲察而直言之無
媿者將拭目而衆别輕言入掌而百憂寫爾其藤苔縑
縠衡理蜀幅花麻黃絢緇赭紺綠淪壓而邇蠧亡文(蓄非)
(其人雖邇朝亦朽蠧)保持而遠完緘卷(處之得地雖遠古亦完全)上智所以懸
觧(直曉)中庸所以交戰(疑之)取迷伊他貽笑鄙賤則有烏絲
褾首紫璽露面好丹時更悲素色變狀玄豹之霧隐規
雕虎之風扇雖置水彌旬移裝屢遍益深沉於質直乃
容易於覧見嗟乎捨不疑於古疎(高)取憑假於俗眩(眩惑)
誘淺情於末興肆凡賞而留盼何其妄哉寕知立法而
虧真作德而還淳忘情是悅代有其人(言定是非)必也易背
以時(時在正夏)受彩無欺敏洽和之妙道得潤軟之成規(用麫)
(調適候隂以成)疎密苦樂殊形異宜(厚薄完蠧)上約下豐始增末禆
(接上下前後例)沽將實名位充合離(改折署榜餘地)或附卷均端足使
其夷(薄而蠧者)或鳴砧妥帖然後呈姿(厚而完者)探尋源流志逸
肥遁緝合翦截躬勞不悶明齊短長闇結分寸誠忽忽
於或躁祛悢悢之遺恨至如虹縈絲帶鸞舞錦褾青間
綾文出之衣表檀心鼊首金映銀絡舒囊貌妍撫卷香
作多此飾類又難詳備(並言檢討裝背也)若乃見稀意欲雖可
棄而崑山片玉翫久厭充雖可寶而紈扇秋風競舍兹
而易彼誇視審而聽聦或芟穢於匿迹或喪真於矜工
夥哉耳設尠矣目窮因旣原乎識量遂懸别其淹通已
分流而兹在徒並騖而爭雄(言申博易)假使作偽心勞亂真
首出眯目童幼摧殘紙筆終令君子棄瑕以拔材壯士
斷腕以全質期補勞於得喪勵採葑於始卒子猷之竹
在焉曷可無其一日(言務弘道)夫喻大始於事卑方崇極於
類聚况物著公器賞推善主異清白而非弓裘豈孫謀
而紹宗祖抑如堯禪舜舜命禹道必貴乎聲同天無親
而德輔歸可保於授受靡自私而禦侮故知乖其趨者
則密戚而心捐合其軌者則舉儲而掌傳亮玉白之利
末望吾徒之義先(先言傳付後緫樂成以終也)至其罷琴閑堂散袠
虚牖閱新連之卷軸傾舊滿之樽酒暢懷古而遺形荷
逢時以濡首炎凉所寄偃仰無咎煙積孤松春過五柳
想薜蘿而在眼狎鸞鳳而盈手善鄰得朋知我益友暗
遺名利卧度卯酉遂志願兮苟若斯生可憑兮死不朽
雖金翠溢目陶匏聒耳徒潤色於多歡實無階於競美
賢賢易色勿藥有喜茅居食貧陋巷飲水誓將敦素業
而畢矣振清風而何已辭曰資樂道兮善莫大佐玄覧
兮寄所賴芝蘭滿室兮遺美芳朋友忘言兮古人會想
賢翫蹟儼如在史册悠悠幾千載
御定歴代賦彙卷一百一
