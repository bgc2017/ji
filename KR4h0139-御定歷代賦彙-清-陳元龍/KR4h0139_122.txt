欽定四庫全書
御定歷代賦彙卷一百十九
草木
蓍賦(晉)傅玄
春邁衡德於青陽混百卉而萌生逮朱夏而脩茂暨商
秋而堅貞雖離霜而未彫與潛龜乎通靈於是原極以
道握形以度以類萬物之情以通天下之故豈唯終始
於事業乃參天而倚數棄原野之蕭條升雲階而内御
運兹莖於掌握爻象形而星布信鈎深而致遠實開物
而成務
神蓍賦(以天生神物用配靈照為韻)(唐)康子玉
神蓍之用兮誠禀靈於自然惟神也適變之義至惟用
也極數之理全鈎深孰云乎筮短藏密彌彰於德圓再
三則蒙捨我而懼瀆五十以學由我而樂天揲之而雖
隠必索保之而其靜愈專易之重者胡可比焉原夫質
禀精純叢分薆薱覆青雲以表竒伏玄龜而克配佐爾
筮之貞吉觀我生之進退知微知章而可期何思何慮
而或昧於是命彼筮人擇乎上春韞之而必致其用揲
之而爰動其神感以洗心遂通端策之志執之指掌空
嗤握策之倫禮事其儀易贊其妙探彼幽頥觀其祕要
皆多假爾之能必叶窮神之照將欲觀貞諒無與京乾
道變化而悟神明幽贊而生原始要終思盡性於大衍
知來數往翼明彖於小成非我無以昭效法之道非我
無以稽作易之情於以致百慮於以類萬物象四時四
十九數而有常推三才三百六旬而不拂惟蓍之用惟
神是聽運不窮而或變通其志而遂寧且提攜而成列
有感應而協靈滋而後數布之而可辨生而成象審之
而必形何一卉之時育配十朋之天縱恥紅蘭之見鋤
鄙白茅之藉用則知夫蓍之可貴也庶類安能而共之
哉
蓍草賦(有序)(元)楊維楨
予比年以來喪訟病患交侵並集毗陵孟侯宗鎮屢為
予布策筮之無以謝不敏退而作蓍賦且復作憂釋以
自廣此又予之心蓍也
客有靈氛手執筳兮惠而告我草之靈兮上蔡之野少
室陽兮孕毓隂陽葆元精兮仁風旁翼甘露零兮神龜
下守紫霧騰兮煜煜煒煒盈百莖兮辟易神姦贊幽明
兮收厥枯荄復精氣兮擇賢而畀稽疑志兮韜以纁帛
皂囊閟兮納於櫝中北床置兮楗策定數發貞悔兮奥
若定策肇羲皇兮歷代是寶假有常兮相乎靈龜孰短
長兮塗山之兆夏后王兮百榖之筮周室昌兮國家將
興必有祥兮神幾發動亦孔彰兮大哉聖人參天地兮
鬼神吉凶不相悖兮何智有所不勝人有所不逮兮畫
方者矩畫圓者規兮嗟彼枯莖物有所濟兮爾有大疑
謀及筮兮我聞其言如醉醒兮我有大疑所未明兮請
索藑茅為余正兮盗蹠考命顔閼生兮陽虎據位孔卒
行兮或弱冠司衮而七十食牛兮或三葉皓首而七世
珥貂兮或死減以賂而宫以幽兮或捐印俱走而閣以
投兮姣好嫫女惡孟娵兮寶噐康瓠擲天璆兮玄秬焚
棄鉤吻以為羞兮吁嗟乎斡流迴穴紛推遷兮禍福去
就我不知其然兮於是靈氛端策為余占兮卦遇玄鳥
曰道無慊兮汝獨修潔衆皆貪婪兮毋&KR0034;爾直而园爾
廉兮天其未定天懵懵兮亦既有定靡弗勝兮逍遥自
然與道息兮母惑所不通確守而則兮占言惟吉玄鳥
白兮再拜吉占服之無斁兮
靈茅賦(唐)吕巖說
有靈茅之繁育禀堪輿之粹晶間叢薄以孕彩候韶陽
之發生與百卉而同氣擅三脊而異名糅纖條以為族
枝連茹以彙征蔓延亭皋鋪敷原陸白華霜淨翠莖雲
沃雜春澗之長松亂寒潭之明菊不翦彰帝堯之儉緼
袍識子騫之服若乃薈蔚匝地低昂順風或結根於江
漢之澳或蓄苗於嶺岫之中挺芳心兮䔿䔿吐脩葉兮
叢叢煙霞之所蕩拂昆蟲之所翳蒙納日月之光照資
露雨之霑融東市驗左生之術南征紀周王之功嘉此
物之為用盖今昔之攸同至若錫履於齊俾侯於魯頌
容衛之所藉實禮儀之攸覩純束美夫詩人縮酒貢其
任土宜有意於遺芳諒無替於終古茅之為物也賤尚
見采於先王士之所貴者道豈敢昧於文章慕朝宗之
涓滴對詞林而抑揚若邦國之是賴希寄心於棟梁
江淮獻三脊茅賦(以國有盛禮靈茅三脊為韻)
(唐)獨孤授
茅有衆靈名之為盛雖百代以呈質終三脊以居正每
彰封禪之期如受鬼神之命生於古既光七十之君獻
於今更表千里之聖出於淮甸來彼江潭使馳於北星
流於南捧執而有嚴有翼緘縢而再四再三及夫覩至
尊呈大國致於金華之上啓於瑤池之側施陳而百瑞
慙容撫翫而千官變色美其出有常地生必舊形非成
野鹿之禮寧假澄酒之馨超常倫而薦闕殊衆品而實
庭理盡三分似叶通三之化體皆一類欲明得一之靈
隠見之時吉蠲中禮獨標珍草之狀悉皆兄弟之體整
齊而玉匣遥傳潔靜而瓊華新啓應盛禮而居首表常
度而為後道未格也雖有采而必無嶽可封焉縱不求
而自有觀王者之得失知禮事之臧否且夫玉帛廣矣
何尚於茅豈不以貴稱三脊重載六爻始彙征於吳楚
終遍藉於陶匏奉上之時且報云亭之兆升中之後因
知天地之交吾皇由是命太史詔宗伯議封山謀勒石
備文物與禮噐修玉函與金策使聖功登於九天靈茅
光於三脊使臣稽首稱萬壽以旋役
拔茅賦(以靈茅類征吉為韻)(唐)路蕩
披大易而探頥偉玄言之杳冥惟乾坤之交泰獲品物
之流形惟卦也泰之義廣惟卉也茅之性靈其用也潔
身而白當春也應候而青或茂江國或生楚郊三脊之
異是稱靈茅刺其無禮詩人引之於純束責其不入諸
侯終貢於厥苞不然者草則多矣胡著之於繫爻哉故
可比君子喻物類惟人也能同其地人易心則兩苦茅
分族則雙悴苟連茹以相依夫何往而不利是則傳其
潔守其貞榮落惟運窮通曷情道或屯蒙滋雨露而育
質時逢振拔與連類而共征確乎莫移以保貞吉用之
錫命既著之夏典將以縮酒又薦於周室異芝蘭之禀
性不用其香等葵藿之有心尚思向日歲聿云暮霜風
慘慄願當蕪没之時不棄輕微之質
徵苞茅賦(以九合諸侯一匡天下為韻)(唐)路蕩
猗彼菁茅挺生不雜縮醪醴以致潔與清明而相合荆
人是職將有體其精誠王澤不流遂無聞於賦納故小
白仗義夾輔衰周言念彤弓玄矢實征九伯五侯惟苞
茅之有闕乃伊人之所羞爾貢或愆於先職王祭誠非
於異求有命是遵雖云我疆理無思不服孰曰風馬牛
於是戒徒無譁命衆以律顧爾心之有二諒我德之惟
一楚子承擯以請罪夷吾將事而靡失陳師鞠旅見旌
旆之翩翩伏軾致辭想德音之秩秩且曰祭有百籩縮
酒為先類生芻而比潔同有藇以告虔職貢斯已爾則
不共於命馨香罔薦我將謫見於天豈可狃爾車徒恃
乃封守慢上則君臣異等黷兵則齊楚非偶議乎品列
我則齒兄弟之二三揆以疆場我則吞蠻荆之八九是
以來求獻捷豈敢定居如憂連茹而亡禍之大者乃將
任土作貢禮可忽諸於以止戈寰區折衝醆斝侔潔白
於粢醍肅君臣於上下太壇之禮成彼菁菁者茅問罪
之師罔倦悠悠於野然彼率職四方用賓於王信耀德
於千祀豈矜功以一匡異魯隠觀魚以犯憲笑晉文將
狩以亂常曷若返行葦之積德遵方物之舊章美哉無
私之舉也將歷代而彌光
艾賦(陳)孔蕃之
良藥弗達妙鍼莫宣竒艾急病靡身挺煙治匪君臣得
用神火振淹固於有爛氣絶息乎無假淳建投而招祟
鉗椒𢷬而貽禍伊兹艾之淑粹仍索質於中野嗟乎貞
灰與邪燼迭御芳煙與苦蘭競薰是以艾正而賤蘭妖
而珍故言堯則桀對舉蘭則艾因
艾人賦(以懸艾為人以禳毒氣為韻)(唐)陳章
採彼艾兮及此佳辰標至靈以衛物因善救以成人當
戶而居惡莠言兮結舌負牆而立甘菜色以安身異發
能以求舊方止惡以知新原夫生亦有涯寂然沒齒盈
腰雖賤於楚客奮臂若威乎厲鬼苟三年之疾雖云來
者可追而五日為期豈復怨乎不以蓬頭亦取其容直
蒿目似存乎深視行止於百姓之病雖云具體而微育
材於萬物之靈必見盡瘁以俟直躬不墜邪氣可禳每
表先生之候善為君子之防類宗則之初來一朝而獲
順夏正之聚蓄久要不忘終躡虛而挂戶受摭實以升
堂想在野之時豈謂生無根柢及得門之後如其自有
肝腸列名號於冰臺載典常於玉燭免繩持而遏惡因
草創而成俗以枝葉為膚革之胞藉麻絲為筋骨之屬
待時而用益彰惟爾之能不怒而威詎可比予于毒起
自蒿萊之下處乎軒屏之前奉百藥而首出展四肢而
脉連異萱草之忘憂孰云言樹等匏瓜之不食焉肯徒
懸藹爾端容森然屏氣逾芻狗而善御並木奴而為貴
雖雷奔電激寧聞乎危者使傾而暑往寒來亦見乎後
生可畏故得擥蘭莫比懸葦未竒委質而桐君是錄焚
軀而介子相隨宜爾室家略備詩人之採不祈土地雅
同儒者之為及夫氣散於中貌萎於外弔時匪謂其徼
福焦思亦齊乎遠害斯人也而有斯疾見靈溝之靈艾
迷迭香賦(有序)魏文帝
余種迷迭於中庭嘉其揚條吐香馥有令芳乃為之賦
曰
坐中堂以遊觀兮覽芳草之樹庭重妙葉於纖枝兮揚
脩榦而結莖承靈露以潤根兮嘉日月而敷榮隨迴風
以搖動兮吐芬氣之穆清薄西夷之穢俗兮越萬里而
來征豈衆卉之足方兮信希世而特生
迷迭香賦(魏)曹植
播西都之麗草兮應青春而凝暉流翠葉於纖柯兮結
微根於丹墀信繁華之速寔兮弗見彫於嚴霜方暮秋
之幽蘭兮麗崑崙之芝英既經時而收采兮遂幽殺以
增芳去枝葉而特御兮入綃縠之霧裳附玉體以行止
兮順微風而舒光
迷迭香賦(魏)應瑒
列中堂之嚴宇跨階序而駢羅建茂莖以竦立擢脩榦
而承阿燭白日之炎隂承翠碧之繁柯朝敷條以誕節
夕結秀而垂華振纖枝之翠粲動綵葉之莓莓舒芳香
之酷烈乘清風以徘徊
迷迭香賦(魏)王粲
惟遐方之珍草兮産崑崙之極幽受中和之正氣兮承
隂陽之靈休揚豐馨於西裔兮布和種於中州去原野
之側陋兮植高宇之外庭布萋萋之茂葉兮挺苒苒之
柔莖色光潤而采發兮似孔翠之揚精
鬱金賦(晉)傅玄
葉萋萋兮翠青英藴藴而金黃樹晻藹以成蔭氣芬馥
而含芳淩蘇合之殊珍豈艾納之足方榮曜帝㝢香播
紫宫吐芬揚烈萬里望風
芸香賦(有序)(晉)傅咸
先君作芸香賦詞美高麗有覩斯卉蔚茂馨香同遊使
余為賦
攜昵友以逍遥兮覽偉草之敷英慕君子之弘覆兮超
託軀於朱庭俯引澤於丹壤兮仰汲潤乎泰清繁兹綠
蕊茂此翠莖葉芟蓯以纖折兮枝婀娜以迴縈象春松
之含曜兮鬱蓊蔚以蔥菁
東天竺賦(有序)(梁)程詧
中大同元年秋河東柳惲為祕書監詧以散騎為之貳
讎校之暇情甚相狎監署西廡有異草數本緣莖疎節
葉膏如翦朱實離離炳如渥丹惲為詧言西真書號此
為東天竺其說曰軒轅帝鑄鼎南湖百神受職東海少
君以是為獻且白帝云女媧用以鍊石補天試以拂水
水為中斷試以御風風為之息金石水火洞達無閨帝
異焉命植於蓬壺之圃此其遺狀也然不復如向時之
驗矣詧怪斯言誕而不經因竊歎曰物固有弱而剛微
而彰當其時也雷轟而騎翔非其時也穴蟠而泥藏豈
特斯草也感而作賦云
彤庭赫兮弘敞入端闈而延顧粤若望直之都旁開羣
玉之府則有芸裛湘素蘭翳軒廡琳琅曳風瓊玫泫雨
誠神明之奥壤乃尤物之所處是何弱植之蔑蒙兮榦
如剖璞之玉葉碎出藍之綠色含朱膏實正秋熟受中
地腴號東天竺盖女媧補有蒼之缺公孫佩遐升之籙
來自西海植之蓬圃飛廉為之輟御馮夷為之止舞於
斯時也神農未知藥后稷未播榖蓂莢尚晦萐莆猶伏
芝混菌耳苓羣狼毒神禹所未識齊諧所未悉亦既擢
質於神皋之苑獻名於通靈之室矣爾乃芳掩茝若氣
矜篔簹密束霞緻駢羅星光菁茅海鳬不足以侔潔薝
蔔薰陸不足以襲香璀璨於九闈之上而容與乎三階
之旁者也時異事改貌存質昧孰知無用之用而不為
斯世之所采畦並稂莠隰兼蒿艾王田植表則有燔芿
之酷樵堅載歌則有蒸薪之悔文異溝中之斷音乖㸑
下之桐心類飛灰首如飛蓬豈非有意於上林之積翠
而禁籞之摛紅者哉天嘉昌明萬物咸覩姬姜在御不
棄翹楚王鮪登庖旁徵魴鱮曾是散材托兹邃宇卿雲
甘露之所濡白日陽春之所曜天雞晨翔銅枝夜照儻
窮年之若斯敢搶攘於往操願黽勉於鴻私蹠青箱而
就槁
採葯賦(有序)(唐)陸龜蒙
葯白芷也香草美人得以比之君子定情屬思聊為賦
云
日正融冷春歸飾荒覩一時之流恨撫萬古之遺香問
人則不屈不宋說地則非瀟非湘搴其榮煙攜而動色
擢其體雪挺而騰光諷畔牢愁子雲於焉華皓吟哀時
命曼倩由是摧藏情思矜年慵情畏晩胡繩繫晷以難
駐曷車載春而不返陋君折楊柳須為送行陋君採芙
蓉仍勞贈遠豈如隂晴互出稚豔相迎隈回鳳喜怨盼
鴻驚侍笑者青琴作號顧謂者碧玉為名偷襞積競縈
盈目斜波而水怯鬢疊葉而雲爭蘭在口以時聞嬌如
連瑣蕙牽心而不定飄若懸旌契叩難申融怡自許石
能潛遁以求偶山亦浮來而命侣誓不為巖阿竹冉冉
孤生誓不為澗底松亭亭獨處於是欺皓本掩縮蕤房
紅者自破蔕縹者誰披望懷沙之浦詠遺襟之詞煙分
而麝墨猶濕綺斷而龍刀合知只言長信長門年年可
恨未必傾城傾國箇箇生悲臨階躑躅以虛徐當戶薔
薇兮綽約蜂咋葉而先盡鶯踶枝而易落未若北堂公
子樹芳草忘憂南國佳人佩生香辟惡露茁煙冶風條
翠謔不知海傍之期遠不信人間之命薄休為上計掾
空尋寶釵聊作侍中郎且乘金絡别有廬江小吏蜀郡
長卿或支離而築恨或調笑以衷情不同乎禀簪裙而
霧悄秉禮義以霜明鄭交甫則江邊佩解萼綠華則席
上詩成彼怡神而致問皆護節而含貞竦懼趨前雖陳
辭而往愬遷延却立終結抱而難平淚滴堪穿腸迴好
繫蟲絲織怨以成段象酒蠲愁而判劑江僕射之孤燈
向壁不少凄迷張記室之少婦當壚應還細麗景芳駘
蕩思已低摧酒疲於子建為使花困於靈均作媒何庶
物之相負痛妍華而未回莫與心傷瑶圃從驚鶗鴂如
防膽怯空屏宜畫魁堆乘欲追尋徒嗟緬邈柸形連理
而終在扇樣合歡而可學若遇劉公伯雅夢亦沉沉如
逢王母少兒晝還數數
石菖蒲賦(有序)(宋)張耒
歲十月冰霜大寒吾庭之植物無不悴者爰有瓦缶置
水斗許間以小石有草鬱然俯窺其根與石相結絡其
生意暢遂顔色茂好若夏雨解籜之竹春田時澤之苗
問其名曰是為石菖蒲也考諸本草則為養性上藥仙
聖之已試者也因賦之云
歲寒風霜水落石潔大木百圍偃仆摧折有草於此寸
根九節曾是莫傷菶然茂悦若處廣深隠奥密而不知
戶牖之外平地尺雪也將糜而餌之私其益於我躬則
不幾於奪也曷若致之吾前儀之以自修兮庶乎此德
之琚玦也
石菖蒲賦(有序)(宋)王炎
予書室中有石菖蒲一本鬱然暢茂盖資水石之清幽
以遂其性此物醫經所論可以延年可以成仙第人取
而食之蒲喪其生矣然則為人養生者非蒲之願也因
讀北山翁集有石菖蒲賦一篇三折四復詞既妙麗而
興託高遠乃拾其遺論而賦之曰
老石嶙峋金鐵貞兮浮雲所根氣潛蒸兮下漱冽泉玉
鏘鳴兮蹙節盤屈託以生兮附堅涵潤密如積兮四時
青青不改色兮烈日凝冰無能厄兮潛蓄幽馨如有德
兮后土富媪載品彙兮其秀其英拔類萃兮虬髯者松
負勁氣兮惟竹虛心古君子兮蘭有國香儕高士兮梅
也如玉勝靜女兮得土則繁否則悴兮獨根於石孰如
蒲之精粹兮有荇有藻産漣漪兮可薦可修播聲詩兮
亦有芙蓉媚芳池兮紅衣素裳美且都兮下視其本着
淤泥兮潔淨不汚孰如蒲之清癯兮來自澗谷入吾室
兮鑿石瀦水保蓊鬱兮零露宵泫珠的皪兮甘雨時濯
緇塵滌兮中心愛之久無斁兮方士者流言可餐兮養
心益髓將引年兮一寸九節可登仙兮帝經君籙其言
然兮予乃獻疑進末議兮彭聃最壽終亦逝兮喬松飛
昇今安在兮屑而餌之蒲何罪兮毁璞雕刻玉不幸兮
枯骨抱易龜隕命兮破為犧樽木失性兮彼美維蒲吾
良朋兮前有韋編後黃庭兮全真育和共欣榮兮優游
卒歲淡然其忘情兮
鴈來紅賦(有序)(明)楊慎
此弘治甲子余十七歲時作近得其稿錄於此
蜀城之花與玉蟬而同房漢宫之菊配黃鵠以分裳兹
纖莖兮獨異候陽鳥而敷芳盈盈渥赭奕奕鮮粧承景
火旻之下委質金神之鄉吳臺草長紅心不同時節楚
岸楓愁赤葉遠謝煇煌迎風動彩泫露生光耿夫容兮
瀕枉渚雜桂蕊兮侍君堂殘蝶留連而驚豔胡蜂躑躅
而疑香矜隕霜之不殺笑何草之不黃脱梧楸兮索索
銷蘭蕙兮揚揚琅玕摧兮好樹簫籟響兮長廊柳呈疎
兮綺陌荷委盖兮銀塘矯兮紅蘤爛然朱芳賞生兮稀
有物珍兮非常誤停車之杜牧詫剪綵之隋皇江淹多
才擬抽豪而賦詠班姬含怨亦却扇而徬徨亂曰春花
紅兮杜宇春草碧兮萇弘兹微生兮秋穎乃借榮於春
工根伴兮寒螿名托兮霄鴻彼游龍兮杕杜亦詩人兮
為風採佳名於飾羽聊以貽夫雕蟲
御定歷代賦彙卷一百十九
