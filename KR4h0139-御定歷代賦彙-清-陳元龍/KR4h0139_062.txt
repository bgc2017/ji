欽定四庫全書
御定歴代賦彙卷五十九
蒐狩
三月三日華林園馬射賦(有序)(周)庾信
臣聞堯以仲春之月刻玉而遊河舜以甲子之朝披圖
而巡洛夏后瑶臺之上或御二龍周王玄圃之前猶驂
八駿我大周之創業也南正司天北正司地平九黎之
亂定三危之罪雲紀御官鳥司從職皇王有秉歷之符
玄珪有成功之瑞豈直天地合德日月光華而已哉皇
帝以上聖之姿膺下武之運通乾象之靈啓神明之德
夷典秩宗見之三禮䕫為樂正聞之九成克已備於禮
容威風總於戎政加以卑宫菲食皂帳綈衣百姓為心
四海為念西郊不雨即動皇情東作未登彌迴天眷兵
革無會非有待於丹烏宫觀不移故無勞於白燕銀甕
金船山車澤馬豈止竹葦兩草共垂甘露青赤二氣同
為景星雕題鑿齒識海水而來王烏弋黃皮驗東風而
受吏於時玄鳥司歷蒼龍御行羔獻冰開桐華萍合皇
帝幸於華林之園玉衡正而泰階平閶闔開而勾陳轉
千乘雷動萬騎雲屯落花與芝蓋同飛楊柳共春旗一
色乃命羣臣陳大射之禮雖行祓禊之飲即用春蒐之
儀止立行宫裁舒帳殿階無玉璧既異河間之碑戶不
金鋪殊非許昌之賦洞庭既張承雲乃奏騶虞九節貍
首七章正飾五彩之雲壺寧百福之酒唐弓九合冬幹
春膠夏箭三成青莖赤羽於是選朱汗之馬校黃金之
埒紅陽飛鵲紫燕晨風唐成公之驌驦海西侯之千里
莫不飲羽銜竿吟猿落鴈鐘鼓震地埃塵漲天酒以罍
行餚由鼎進彩則錦市俱移錢則銅山合徙太史聽鼓
而論功司馬張旃而賞獲上則雲布雨施下則山藏海
納實天下之至樂景福之歡欣者也既而若木將低金
波欲上天顔惟穆賓歌惟醉雖復暫離北闕聊宴西城
即同酆水之朝更是岐山之會小臣不舉奉詔為文以
管窺天以蠡酌海盛德形容豈陳梗槩
歲次昭陽月在大梁其日上已其時少陽春史司職青
祗效祥徵萬騎於平樂開千門於建章屬車釃酒複道
焚香皇帝翊四圍於帝閑迴六龍於天苑對宣曲之平
林望甘泉之長坂華蓋平飛風烏細轉路直城遥林長
騎遠帷宮宿設帳殿開筵傍臨細柳斜界宜年開鶴列
之陣靡魚䰅之旃行漏抱刻前旌載鳶河湄薙草渭口
澆泉堋雲五色的暈重圓陽管既調春絃實撫總章協
律成均樹羽翔鳳為林靈芝為圃草銜長帶桐垂細乳
鳥囀歌來花濃雪聚玉律調鐘金錞節鼓於是咀銜拉
鐵逐日追風并試長楸之埒俱下蘭池之宫鳴鞭則汗
赭入埒則塵紅既觀賢於大射乃頒政於司弓變三驅
而畫鹿登百尺而懸熊繁弱振地鐵驪踏空禮正六耦
詩歌九節七札俱穿五豝同穴弓如明月對堋馬似浮
雲向埒鴈失羣而行斷猿求林而路絶控玉勒而搖星
跨金鞌而動月乃有六郡良家五陵豪選新迴馬邑之
兵始罷龍城之戰將軍戎服來參武讌尚帶流星猶乘
奔電始聽鼓而唱籌即移竿而標箭馬噴沾衣塵驚灑
面石堰水而澆園花乘風而繞殿熊耳刻杯飛雲畫罍
水衡之錢山積織室之錦霞開司筵賞至酒正杯來至
樂則賢乎秋水歡笑則勝上春臺既而日下澤宫筵闌
相圃悵徙蹕之留歡眷迴鑾之餘舞欲使石梁銜箭銅
山飲羽横弧於楚水之蛟飛鏃於吳亭之虎况復恭已
無為南風在斯非有心於蜓翼豈留情於戟枝唯觀揖
讓之禮蓋取威雄之儀
大獵賦(有序)(唐)李白
白以為賦者古詩之流辭欲壯麗義歸博達不然何以
光贊盛美感天動神而相如子雲競誇辭賦歴代以為
文雄莫敢詆訐臣請語其大略竊或褊其用心子虚所
言楚國不過千里夢澤居其大半而齊徒吞若八九三
農及禽獸無息肩之地非諸侯禁淫述職之義也上林
云左蒼梧右西極考其實地周袤纔經數百長楊夸胡
設網為周阹放麋鹿其中以搏攫充樂羽獵於靈臺之
囿圍經百里而開殿門當時以為窮壯極麗逮今觀之
何齷齪之甚也但王者以四海為家萬姓為子則天下
之山林禽獸豈與衆庶異之而臣以為不能以大道匡
君示物周博平文論苑囿之小竊為微臣之不取也今
聖朝園池遐荒殫窮六合以孟冬十月大獵於秦亦將
耀威講武埽天蕩野豈淫荒侈靡非三驅之意邪臣白
作頌折衷厥美其辭曰
粤若皇唐之契天地而襲氣母兮粲五葉之葳蕤惟開
元廓海㝢而運斗極兮總六聖之光熙誕金德之純精
兮潄玉露之華滋文章森乎七曜兮制作參乎兩儀括
衆妙而為師明無幽而不燭兮澤胡遠而不施慕往昔
之三驅兮順生殺於四時若乃嚴冬慘切寒氣凜烈不
周來風玄冥掌雪木脫葉草解節土囊煙隂炎井冰閉
是月也天子處乎玄堂之中餐八水兮休百工考王制
兮遵國風樂農人之閒隙兮因校獵而講戎乃使神兵
出於九闕天仗羅於四野徵水衡與林虞辨土物之衆
寡千騎飆埽萬乘雷奔梢扶桑而拂火雲兮刮月窟而
搜塞門赫壯觀於今古嶪搖蕩於乾坤此其大略也而
内以中華為天心外以窮髮為海口豁咽喉以洞開吞
荒裔以盡取大章按步以來往夸父振策而奔走足跡
乎日月之所通囊括乎隂陽之未有君王於是撞鴻鐘
發鑾音出鳳闕開宸襟駕玉輅之飛龍歴神州之層岑
遊五柞兮瞰三危挾細柳兮過上林攢高牙以總總兮
駐華蓋之森森於是擢倚天之劒彎落月之弓崑崙叱
兮可倒宇宙噫兮增雄河漢為之卻流川嶽為之生風
羽旄揚兮九天絳獵火烻兮千山紅乃召蚩尤之徒叢
長戟羅廣澤呵雨師走風伯稜威耀乎雷霆烜赫震於
蠻貃陋梁都之體制鄙靈囿之規格而南以衡霍作襟
北以代恒作袪夾東海而為塹兮拖西溟而流渠麾九
州之珍禽兮迴千羣以坌入聯八荒之竒獸兮屯萬族
而來居雲羅高張天網密布罝罘緜原峭格掩路蠛蠓
過而猶礙蟭螟飛而不度彼層霄與殊榛罕翔鳥與伏
兔促營合技彌巒被岡金戈森行洗晴野之寒霜虹旗
電掣卷長空之飛雪吳驂走練宛馬蹀血縈衆山之聯
緜隔遠水之明滅使五丁摧鋒一夫拔木下塹高頽深
平險谷擺椿栝開林叢喤喤呷呷盡奔突於場中而田
疆古冶之儔烏獲中黃之黨超崢嶸獵莽蒼喑嗚哮[口闞]
風旋電往脫文豹之皮抵玄熊之掌批狻手猱挾三挈
兩既徒搏以角力又揮鋒而争先行甝號以鶚睨兮氣
赫火而歊煙拳封猯肘巨狿梟羊應叱以斃踣䝟貐亡
精而墮巔或碎腦以折眷或歕髓而飛涎窮遐荒蕩淵
藪扼土伯殪天狗脫角犀頂拔牙象口埽封狐於千里
捩雄虺之九首咋騰蛇而仰吞拖奔兕而卻走君王於
是峩通天靡星旃奔雷車揮電鞭觀壯士之效獲顧三
軍而欣然曰夫何神讋鬼慄之駭人也又命建䕫鼓勵
武卒雖躪轢之已多猶拗怒而未歇集赤羽兮昭日張
烏號兮滿月戎車轞轞以陸離彀騎煌煌而奮發鷹犬
之所騰捷飛走之所蹉蹶攫麏麚之咆哮蹂豺貉以挂
格膏鋒染鍔填巖掩窟觀殊材與逸羣尚揮霍以出沒
别有白&KR0008;飛駮窮竒貙䝡牙若錯劒鬛如叢竿口吞殳
鋋目極槍櫓碎琅弧攫玉弩射猛彘透奔虎金鏃一發
旁疊四五雖鑿齒磨牙而致伉誰謂南山白額之足覩
總八校搜四隅馳專諸走都盧趫喬林撇絶壁抄獑猢
攬貃&KR0008;囚鼯鼬於峻崖頓豰貜於穹石養由發箭竒肱
飛車巧括更嬴妙兼蒱且墜鸀鳿於青雲落鴻鴈於紫
虚捎鶬鴰漂鸕&KR1445;殫地廬空神居斬飛鵬於日域摧大
鳳於天墟龍伯釣其靈鼇任公獲其巨魚窮造化之譎
詭何神怪之有餘所以噴血流川飛毛灑雪乍若乎高
天雨獸上墜於大荒又似乎積禽為山下崩於林穴陽
烏沮色於旭日隂兔喪精於明月思騰裝上獵於太清
所恨穹昊之路絶而忽也莫不海晏天空萬方來同雖
秦皇與漢武兮復何足以爭雄俄而君王茫然改容愀
若有失居安思危防險誡逸斯馳騁以狂發非至理之
弘術且夫人君以端拱為尊玄妙為寶暴殄天物是謂
不道乃命去三面之網示六合之仁已殺者待其犯命
未傷者全其天真雖剪毛而不獻豈割鮮以染輪解鳳
凰與鸑鷟兮旋騶虞與麒麟獲天寶於陳倉載非熊於
渭濱於是享獵徒封勞苦軒行庖騎酌酤韜兵戈火網
罟然後登九霄之臺宴八紘之圃開日月之扃闢生靈
之戶聖人作而萬物覩覽蒐岐與狩敖何宣成之足數
哂穆王之荒誕歌白雲於西母曷若飽人以淡泊之味
醉時以醇和之觴鼓之以雷霆舞之以隂陽虞乎神明
狃於道德張無外以為罝琢大朴以為杙頓天網以掩
之獵賢俊以御極若此之狩罔有不克使天人晏安草
木蕃殖六宮斥其珠玉百姓樂於耕織寢鄭衛之聲卻
靡曼之色天老掌圖風后侍側是三階砥平而皇猷允
塞豈比夫子虚上林長楊羽獵計麋鹿之多少誇苑囿
之大小者哉方將延榮光於後昆軼玄風於邃古擁嘉
瑞臻元符登封於泰山篆德於社首豈不與乎七十二
帝同條而共貫哉君王於是迴蜺旄返鑾輿訪廣成於
至道問大隗之幽居使罔象掇玄珠於赤水天下不知
其所如也
春蒐賦(以畋狩得時獻禽合禮為韻)(唐)常衮
上方究心政理惕慮遊畋順時而行仁育之恩克洽酌
古取則春蒐之義攸先所以示軍容於有衆發號令於
初年時惟仲春景則清晝列武卒於天仗選龍媒於御
廐野有鳴鹿爾則食君之苹巷無居人我亦從王於狩
其儀可覿其理可究春者蠢也象其動以宣威蒐者求
焉薄於求而在宥固將明其校閱非取樂於馳驟想熊
羆之士必在於求賢驅貔豹之師寧惟於逐獸夫其將
陳於野先訓於國執鐃備卒伍戰陣之教執鐲盡進退
疾徐之則六軍之節制可觀三畋之禮文斯得而原其
初也勅司馬致高旗行火弊薙畬菑彎良弓而發彼破
脩眥以斃之擇可取而克成舊事捨將孕而用表深慈
雖四海久清禮且崇於國典三冬尚隙役無奪於農時
然後算其獲否以行賞勸皆賈藝以求功必極忠而上
獻若然者豈徒倒逸材之獸落翰飛之禽大發以彰其
武力小殺以宜其道心事且載於周禮跡寧誡於虞箴
夫如是子雲無以諷其羽獵相如未足言其上林於是
天旋景從飆軼電雜皮冠且進虞人之守斯存綵仗前
驅天子之圍不合有司乃申誓人之詞具表貉之禮獻
禽以報其生植充豆以遵其孝悌君子謂是蒐焉足觀
國家之大體
皇帝冬狩一箭射雙兔賦(以題上六字為韻)(唐)路季登
大矣哉我唐之盛兮七葉重光襲文明以為德表武烈
而稱皇於是行冬令稽舊章當清風之戒節建玄律之
司方時因展狩禮備肅將信不差於王道豈取樂於禽
荒者哉若乃整鈎陳嚴羽衛星旄燭野雲旗拂曀周長
楊而為阹屬甘泉以為綴騁六龍而電發顧雙兔而飆
逝性毚狡而不恭足輕迅而靡制爰從聖射乃觀神藝
鑾鑣卻轉引柘月而隨圓金鏃斜飛疊霜毫而俱斃既
絶系而達臆亦洞胷而裂眥岐陽之美不獨稱於周王
上林之雄未可論於漢帝觀夫歲聿暮時既冬采吉日
詠車攻或備鮮於乾豆或薦芬於祖宗匪合圍而縱獲
諒閱武而觀農且箭協陽爻兔唯隂獸柔而不犯信爾
類之可全強以多猜信我網之不漏伊省括而一發紛
應弦而雙仆所以章聖武於無窮表靈誅於薄狩至如
馳騕褭跨深密追捷蹤騰勁質飄勇氣於蒼昊抗稜威
於白日激流電而指顧躡奔星而迅疾疊穿兮彼兔則
雙舍拔兮我矢惟一足使百蠻膽喪萬人股慄遐哉邈
乎不可談悉彼更嬴之絶藝蒲且之妙術曾何足以擬議
焉於是殺氣肅英風扇信合美於三驅實挺竒於一箭
然後迴雕輦御金殿或畀台階或歸鼎膳乃知我皇之
盛德眇萬古之罕所聞見者也
聖人苑中射落飛鴈賦(以題為韻次用)(唐)陸贄
於穆我皇受天明命與乾坤而合德配唐虞而齊盛成
功斯著射中九霄之禽文教已宣道應千年之聖想彼
禽矣雝雝可珍配玉帛於前禮齊山木於至人棲必擇
處翔無失倫候律南徂洞庭之芳草猶碧順時北向上
林之繁花已春苟應弦以啓聖同殺身以成仁爾乃雲
收遠天水落上苑風蕭蕭而勁夕日杳杳而低晩於是
聖人悦年豐修武功有直斯矢有弨其弓因肅殺之候
遊苑囿之中彼鴈于飛斜當禁掖帶輕雲之微素映遥
天之晴碧雖逢蒙之絶藝莫敢措心固離婁之明眸其
纔能覿我弓斯張我矢斯射算分數之遠近則舍拔而
應鏑質毛紛其已墜弦聲振猶未釋聞之者足蹈手舞
覩之者目駭心惕彼貫心稱妙穿葉無怍一則三年而
後發一則百步以為約豈如料必中於飛動騁絶伎於
寥廓鴈以遠而矢發矢既中而鴈落異哉莫高者天戾
天者飛彼摶空之逸翰尚無所違矧荒服之逆命曷不
咸歸則知皇聖有作夷夏無間鄙楚莊之戲猿笑晉平
之失鷃固將威九&KR3357;而清八荒豈直落翔雲之一鴈
三驅賦(以蒐畋以時網去三面為韻)(唐)裴度
古之畋獵自天子達諸侯秋則獮春則蒐非有情於殺
戮固無取於盤遊蓋以除時稼之所害示軍容之克修
故王者有三驅之禮也職此之由夫生殺之柄主之於
天生誠有之殺亦宜然是乃張我武出于畋植靈旗以
準的應晉鼓以周旋兵作於後獸馳於前背主而去者
以其逆而必殺委質而來者以其順而必全是知從禽
之中有古義焉何哉三驅之義我則有以且以驅為名
至三而止驅者以無合圍之道三者以有知足之理蓋
以明上帝之心見聖人之旨初其擇吉日戒師期既逐
獸以禮亦使人以時不如追軍詎設左右之翼有異捕
鹿寧分觭角之師夫堯舜而來殷周以往皆順時而行
令非害物以示養無違者不殺知有異於焚林犯德者
取之固無間於漏網故知樹德務滋除惡務去所以欲
萬國之畏威使四方之即叙柔者來服則必解其罻羅
挺而背走則必烹於鼎爼若然者必沮其彊梁而銷其
旅拒也逮乎大漢遊盤是恣馳騁是眈崇苑囿而大開
里寧止百取庖廚之饜飫畋豈惟三不然者何以子雲有
長楊之諷相如有亡是之談我國家修古典斥游宴狩
不奪於三時網惟留於一面大田多稼聊會獵以長苖
四海無虞徒因蒐而教戰美矣哉三驅之禮因兹而又
見
畋獲非熊賦(以有開必先是膺明盛為韻)(唐)頻喻
畋者所以講武賢者所以輔弼能順時以弘閱逢命世
之間出得賢於蒐狩之場效獲乎霸王之術且以展時
巡之明義昭至化之隂騭將入林之有期寧即鹿而無
必哉是以賦車攻練吉日駕駟牡之既閑儼七騶以齊
蹕於是列卒滿路張罟竟天傾藪刮野搜林蕩川小殷
湯之教祝同周文之獵賢治國之規必聞獻可從禽之
樂寧假獻&KR0008;如斯則沃心之期乎說啓乃入夢之知夫
兆先觀夫獵車未貫大綏將弭得賢之繇既符非熊之
姿宛是馬足不極皮軒遽迴解雲羅之周布廣天仗以
全開用割鮮之能我則曾事於屠釣誇染輪之味我則
將和於鹽梅且夫博采為聖旁求斯盛寧知校獵之遊
更展弓旌之命白駒皎皎無煩空谷之維束帛戔戔不
待中園之聘薄狩有隙畋遊有恒陳虞箴以炯戒得呂
望以光膺馳騖乎道德之囿故逸飛之遺走將賢能之
是擇在麋鹿而何有十旬失位悲夫洛汭之歌三品充
庖詎比渭濱之叟此威容兮我武既成彼非熊兮惟時
之英來儀則邁種靡怨佐理則日月宣明盛哉三驅之
致用也永代垂聲
田獲三狐賦(以田獲三狐吉無不利為韻有序)(唐)李咸
客有都尉崔公嘗以投筆筮仕遇解九二爻應無何而
立功成名遂之來相與遊遠而獲三狐公以為應往者
之兆遂為田獲三狐賦余因應云
放心而適者其在乎遊田徒御自肅鐶鋂相牽指東郊
以按轡乘北風以鳴鞭風威初厲鷹隼斯擊英寮訟閒
農人務隙分曹命侶榮隨所歴未濟之狐&KR1554;起荒陌多
疑膽捐虚驚心惕趫材競逐良弓可射算分銖商遠近
乃舍拔而則獲於是長舒遠引自北徂南遇豐草而必
陟逢虎穴而爭探車輕輪高羣足䟃𧽼將使蹂躙其十
二三爾乃出林莽踐平蕪歴歴爾見綏綏有狐莫赤其
色又腯其膚各挾爾之矢先張爾之弧雖羅空三面而
人合四隅終見加其一目遽生擒於僕夫更有七擒七
縱乍奔乍逸忽投足於舊丘且守之而勿失俄而獵父
燄熾藴崇煙鬱知隱伏之無所動險中之瞰出摶噬交
亂竿投揘觱罔解狐之終凶符六二之貞吉得理中之
道偕枉直之實且夫平原廣衍何有何無獨兹狐之見
獲應君子之筮謩君子云誰其惟崔公筮謩伊何當入
其仕乎固欲知蔡澤之躍馬而問詹尹以泛鳬公侯干
城則四方壯士文章經國則一代英儒我章斯銀我綬
斯朱安比夫求魚靡餌即鹿無虞哉已而日低嵐岫煙
生寒柳鬯弓釋掤割鮮縱酒是田也蓋以集彼戎事從
其羣醜第吾人之讙謠則郢中之能不豈徒焚林竭澤
乾池滌藪况夫天誡其馳騁御難其枯朽雖俟俟儦儦
或羣或友皆棄之而不受嘻兹狐之無知何雖獸而似
智當其七雄分勢遇楚相以申威九尾來儀感魏君而
呈瑞又若腋入珍裘肉登俎味在物斯賤與人為利利
之者以此載詠歌而無愧
開三面網賦(以仁聖之道開三面為韻)(唐)闕名
湯既有殷聖德日新敬畋遊必因於無事取禽獸不為
乎資身於是設無私之網當去殺之辰加一日而雖期
於用開三面而蓋取諸仁乃言曰遂爾之性啓予有聖
悲羅者之所重傷詔虞人悉除其令恢恢雖設不為四
校之防蕩蕩無疑必遂三驅之命是用施諸大麓祝以
嘉辭舉數隅而罔煩曲取當直道而豈假周維故得獸
安狂顧鳥釋危疑弗慮弗圖自樂已生者足矣若亡若
存不用吾命者縶之當夫蒐狩有常稼苖是寶將遂乎
驅逐豈煩乎窮討所以釋從禽之利以絶一源解竟野
之罟欲窮諸道遂得行無所阻物不懷猜念羣生而東
西必遂嘉衆路而遠近咸開弱羽飛空未見觸絲之患
微行走地曾無繫足之哀故曰聖道克美深仁及此雖
有畋獵而無荒雖有罝罟而必弛所以冠百王而不怍
歴萬祀而無慙正其德而惟守一用其網而必去三芳
隨事遠化與恩覃則里革斷罟之心庶修遺美西乙放
麛之感足繼清談今天子意在蒐田志清郊甸庖羲之
網屢設成湯之心未變已焉哉誰能述三代之所興庶
可垂永於南面
大蒐賦(有序)(宋)丁謂
司馬相如揚雄以賦名漢朝後之學者多規範焉欲其
克肖以至等句讀襲微引言語陳熟無有已出觀子虚
長楊之作皆遠取旁索靈竒瑰怪之物以壯大其體勢
撮其辭彩筆力恢然飛動今古而出入天地者無幾然
皆人君敗度之事又於典正頗遠今國家大蒐行曠古
之禮辭人文士不宜無歌詠故作大蒐賦其事實本之
於周官歴代沿革制度參用之以取其麗則竒言逸辭
皆得之於心相如子雲之語無一近似者彼以好樂而
諷之此以勤禮而頌之宜乎與二子不類辭曰
仲冬天子嚴祀事答神祐佇農隙謹蒐狩踵教本稽典
舊禮容左右武事前後等尊第卑上長下幼人民豐穰
物色繁富蓋亦閱軍實於介胄非徒恣遊畋於禽獸者
哉前期命虞人以采莽蒼芟擁遏草木裸潔原隰砥闊
視軍衆寡度地本末高表四立坦場中豁限田防而闌
織志轅門而旌揭青龍白虎擁護乎行在之所左䍐右
畢分張乎侍衛之列風蕭蕭而野鳴雲隂隂而晝結麋
鹿狼狽以投林狐狸踉蹌而遷穴由是司馬舉職羣吏
咸秩各有司存皆給名物備小駕而六龍集開武庫而
五兵出輅車金玉旂章日月戟牙刺舉旄頭雪密畫蚩
尤於旆顛匣干將於劒室騠駃妥貼以負軛驌騻徘徊
而轉軼召佽飛以前導命玄武而殿卒目恍羅列神驚
比櫛師勅戰法帥董戎律始建旗以誓衆亦斬牲而戒
失所畋之野備物咸畢外事尚剛戊日惟吉上乃乘七
騶擁六軍白旄方下於北極黃纛已搴於應門服章天
地車駕風雲日隨月侍嶽走川奔列缺收聲而聽蹕豐
隆鼓力以扶輪隊仗乎八百諸侯殿呼乎七十二君煙
霞錯雜以垂地河漢顛倒而失源靈祗懾慄怪物騰騫
顓帝蒼黃而廢職玄冥倏閃以馳䰟儼方離於大内盛
已列於平原禡表云已銜杖而前蛇陣翼張虎賁環匝
鼓以三闋圍不四合律戎索以濟濟飭軍威而燁燁鐶
再振而鐃再鳴弓斯張而矢斯挾爾乃驅百獸當一人
弓工操軒轅之弧奉御羅氏設商湯之網擁羣熊羆之
爪距摧折虎豹之心肝分裂射必三獸發則五豝雹逆
毛羽星颺角牙肉墮庖丁之刀血濺魯陽之戈諸侯卒
事以儼雅百姓突圍而交加上方斂緌以慘愴衆乃靡
旗而諠譁圍開一方懼盡殺也舍順取逆彰懷來也出
表不顧恥逐奔也等别三殺貴宗廟也得匪上以顯孝
思下以不愆乎鳥獸之肉不登器者無取貔虎之士罔
用命者有誅警進退於鉦鼓習威儀於卒徒戎事同鑾
輅迴軍聲振而萬國聳立天仗指而九門洞開郊饁獸
而禮之勤也廟獻禽而神其享哉以勞飲至以能策勲
刑必加於共棄爵乃及乎衆尊如是則不曰暴天物不
曰教民戰於以辨名號而訓仁義於以昭文章而明貴
賤也下臣竊詳三代之書頗究二王之典大閱之制昭
然義見軍旅之事闕教則失利祭薦之制非理則不獻
施信賞率怠倦使夫民知方兵識變莫若示蒐畋而敦
大勸也後之王者反禮叛經荒樂誅殺放懷蕩情借如
漢武於古詳明博搜聖書廣召文英講評謨訓華飾聲
明凡曰大樂闕焉不行乃窮畋極獵誇國耀兵隔蜀羅
設跨秦戈横麛卵夭死獝狨愁聲以至欺猛狂而手格
喜暴惡以力爭豈殘忍之足恥唯豪勇之所京下垂歴
代不能變更魏晉而下離合寰瀛咸局促以僅守曷禮
樂之能興粤抵李唐時惟會昌彼文明二帝實驅馳百
王大畋之義猶或廢亡者若陛下自膺寶命臨萬方動
必法度舉皆故常緝羲軒之絶緒新姬孔之舊章郊焉
而五帝肅肅享焉而百神洋洋九年三月升於紺壇十
有三年躬耕藉田心以民本事由禮先謫王滿嗜慾乎
馳騁斥帝徹瞽瞶乎神仙故天地不能藏祥而祕瑞日
月無以示譴而戒愆甘露降而區宇澤景星燭而氛祲
蠲總治本操化源措慮寂爾存神泊然是以發狂之心
無自入焉下臣以為大蒐之典周公制於往古陛下行
於今兹中閒數千餘祀咸杳昧而不知彼唐漢之士修
崇禮儀封禪之徵誕明堂之說竒此數事不詳於堯舜
文武之書臣寧敢狂斐而陳諸所以賦大蒐而歌盛禮
也俾千古知至德之巍巍
雪獵賦(有序)(元)朱德潤
至治二年春二月既望時雪初霽天子大蒐于柳林還
幸壽安山命集賢大學士臣泰思都學士臣顙哥識律
功德副使臣三旦班君小臣朱德潤圖而賦之因考禮
經謂乾豆賓客充庖三田之義漢儒雄詞麗藻可謂形
容盡之至於偃武修文之說亦略見於篇中皇元受命
四海來格遊獵之盛武備粲然所以明國家之制大備
矣臣德潤謹援筆墨圖成雪獵而并陳其賦曰
顓頊司序玄冥駕冬屏翳扇飆馮夷灑凍霜堅冰於沍
澤之底霰急雪乎蒼冥之中迷漫六合飄颻太空混玄
黃而暴白始胚腪於鴻蒙忽焉山川不夜之境盎然草
木長春之叢化瑶瑰不瑳之巧布珠琲莫擷之工有自
強者奮然而唶曰天地既肅風雲已凉獸豺獺而畢祭
士弓矢胡未張可以振威警於下土閱武備於非常乃
選車徒淬精礪剛陋蕭君之不出壯桓虔之高驤旄孤
麾而騎集鞲乍脫而鷹揚旗纛翩翻鈴鸞鏗鏘銛矛大
槊鈎戟長槍烏號繁弱莫邪干將兵氣含輝偉列其旁
於是雷司撾鼓山靈捧鞬王良執御羿氏控弦封豕中
機貪狼就剸縱離朱之明睫步章亥之宏跧窮罅擣穴
絡野經原飲羽則飛將視石調矢則由基號猿箭雙鵰
於一鏃殪兩兕於孤鞭盧令令而狐踣鶚皎皎而鴐顛
至若鴻鴈鵁鶄鵜鷽䳱鸛□麕□嬎獖羊貄貆伯益之
所未錄爾雅之所未刊飛走之屬并墜其前血頷其濡
貫翎其聮數實登載振旅告旋又何止易堂下之一牛
窺管中之一斑哉故相如夸獵於上林子雲校獵於甘
泉以至長楊五柞渭水黃山皆前人轍迹之所蹈文辭
之所傳得則為敬天順時之義失則有縱樂從禽之愆
東吳小臣渡江泝河過魯適衞瞻兩都京闕之巨麗揖
中州士子之多賢曩曾逐公子王孫之後塵而聞諸塞
上之翁曰我聖朝神武之師常以虎賁之衆際八埏而
大圍驅獸蹄鳥跡之道為烝民粒食之基燎火田於既
蟄入山林而不麛胎不殀夭巢不覆枝講春蒐秋獮之
舉臨夏苖冬狩之期效成湯祝網之三面思文王蒐田
之一時所以豐稼而除害所以致敬而受釐收其齒革
羽毛咸供需於民用潔其犧牲腊脯盛禮筵於賓儀論
功賜脤錫胙臨墀太常薦新於廟祀大官供味於庖胹
捄棘匕其膏膋饛簋飱其肉糜侑以元醴享以醇醨宰
臣調其醎甘學士和其雍熙皇恩浹上澤施武事講文
教馳遂乃四方鼓舞萬里梯航邠人祝粟無遠不屆玄
菟黑獠致禮其邦斥侯盡職貢之道象胥講獻納之方
故衆姓之人聞鐘鼓管籥雖三尺之童攜簞食壺漿然
後知曠百王天人之盛事啓億萬年大元之方昌今聖
天子勵精圖治寬裕有容紹祖宗鴻熙之運體上帝好
生之功將以仁義為基道德為宗詩書禮樂為治政刑
法度為公正以網羅俊乂駕馭英雄則鳳凰鸑鷟不足
以為貴騶虞白澤不足以為崇豈特西旅之獒大宛之
龍芝房赤雁之歌寶鼎白麟之誦蓋將息牧野之如虎
如貔獲渭濱之非羆非熊聞一善以為訓明一藝無不
庸國家有基命宥密君臣有同寅協恭躋生民仁夀之
域迴太古淳龐之風臣愚戇猥材草萊陋質愧不足以
潤色皇猷宣揚盛世裁前賢錦繡之文鐫大經金石之
字倣雅頌之作興表德澤之流洩他日庶幾河圖洛書
龜龍負瑞先以寫臣方寸丹衷詣壽安獻賦之意
御定歴代賦彙卷五十九
