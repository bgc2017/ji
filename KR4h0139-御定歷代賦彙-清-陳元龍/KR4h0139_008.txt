欽定四庫全書
御定歴代賦彙卷五
天象
星賦(梁)陸雲公
漢武帝夜遊昆明之池顧謂司馬遷相如曰星之明麗
矣考之於歌頌求之於經史龍尾著於虢童天漢表於
周士既妖謠之體陋嗟怨刺之蚩鄙每鬱悒而未攄思
命篇於二子於是司馬遷對曰臣代典天官緒由南正
檢之圖籍傳之視聽臣聞連珠合璧曜靈之所起也春
鳥秋虛歴數之所紀也應黃鍾而正位建玉衡以辨方
五緯麗而周道四野分而畫疆至如下方爽德上玄告
變或守位而易所或凌光而掩炫故夫應若轉環信如
合契俾明鏡與元龜宜敕身而炯戒長卿操牋染翰思
溢情煩遷延奉筆繼響而言曰日隠於西月生於東重
輪晻而時缺上枝棲而未融豈若帝車之獨運隨圓蓋
而不竆帝乃歌曰白日沒兮明月移繁星曙兮情未疲
五星同色賦(以昊天有成命為韻)(唐)張叔良
聖人守公器膺大寳下順乎黔黎上法乎玄造天且不
言而親於德星有同色兮應以道日月既運欃槍必埽
近接唐堯遠徵太昊惠化已敷於萬國降精何慙於五
老若乃二儀覆載七曜迴旋運行有凖次舍有躔或以
璧合或以珠連更水火之啟閉遞金木而推遷且鎮也
者配萬象以時應周四序以功全德位居中渾儀之人
事著矣色黃主土國家之王氣在焉故歲以春而布令
辰以冬而候宣熒惑奉炎於夏日太白御煞於秋天皆
青白各爾赤黑自然忽與土而同色瑞我皇之應乾逖
覽傳記遐徵休咎隂數六陽數九上蒼降精玄象所守
事須合於往契政必由乎厥后二儀交泰兮自古同休
五星輝彩兮當今信有天下歡洽百姓殷阜况運昌兮
屬乎羲軒矧歲稔兮逄乎申酉且夫據大號寶鴻名既
資乎日角亦稟乎星精然後臻符瑞叶休楨天雖高兮
取則不遠象既設兮其應甚明觀五曜之同質審四序
之有成則知聖能法天天能瑞聖君臣合作遠近相慶
德邁乎古今道洽乎歌詠信五星之一色乃昊天之眷
命
五星同色賦(以昊天有成命為韻)(唐)崔淙
大儀設象下土是保作炯戒於人主垂吉凶於穹昊咎
厥失政休厥有道盈縮之分足推進退之心可考或主
德而有功必祐或主法而有罪必討為天之佐兮融融
作乾之緯兮杲杲若乃縱横天宇經紀星躔光芒井口
煜燿斗邊乍聚乍散或離或連分道則熒熒冰散周流
乃點點珠圓其動也直其靜也專道濁則失位時清則
色姸豈比夫二使獨能承命七紀徒為麗天者也今我
后運乾之符握坤之紐表正萬方肇康九有啟土繼聖
乃人和而歲阜順時立政故天長而地久所以有倫有
次不淫不守光光兮作邦之孚崇崇兮作聖不朽故我
后修五禮偃五兵君臣一德歌舞以行斯倉斯廩如坻
如京玉衡正泰階平遂使金也水也不能知白而守黑
木也火也不能全曜而自貞乃竝用而丕變與黃中而
同明東為四方之首胡不與歲而同色水為五行之長
胡不助神以同榮繄土也是我皇之休運乃昊天而有
成且玉燭常明霜天若鏡鄰月魄而璀璨落天津而隱
映朝臨日道助我后夙興之勤思暮入天樞表聖皇夜
寐之勤政有以見日月之貞觀有以見天地之寶命暫
逢急景之時更作重暉之詠
五星同色賦(以天下和平君臣合德為韻)(唐)姚逖
至道無偏隂陽至理象緯不愆爰或五星同色四序調
年非天莫能輔聖非聖奚能動天列位有恒皆向北辰
為拱偶運則聚寧惟東井見傳觀天文之元吉由人文
而化宣爾其歲星配春維德斯專五常仁也五事貌焉
彼若仁無虧失貌則終日乾乾熒惑紀於朱夏禮貴知
於言雅受制之月每獨入於太微休咎之時則先標於
分野發號不乖於火德庶績其凝於天下太白出處衆
星異科西則隂星以夕見東則啟明以曉過係金為主
用義方多政洽則義當政失則言訛蓋秋令之不逆俾
金氣而能和辰象韜精用晦而明智克存而聽審冬令
順而水清或奎婁而春見或角亢而秋呈既度數而有
凖知乾化之升平中央稱鎮應土而分昔則各主方色
今則同色垂文特感無為而理實彰有道之君稽乎漢
志抑有前聞堯舜為主伊吕作臣時惟尚質俗以還淳
六氣氤氲風不鳴於樹三光朗麗雨必降於旬豈惟七
步而見祉蓋亦四夷以來賓感而遂通休徵薦答諒朝
廷之嘉瑞表君臣之道合豈比夫河在天而虛横斗建
月而空匝宿離不忒實禎於國使七政之以齊何五行
之相尅既垂象以昭泰可仰觀而取則因明試而賦斯
敬頌聖人之大德
五星同色賦(以天下偃兵無為而理為韻)(唐)林益
惟聖御極兮惟德動天神超象表兮功軼帝先和氣鬱
以交暢休風裕乎上玄耀貞明於日月紛輕靄於雲煙
九星不改而仰止五緯相次而燦然若乃歲位在木辰
見於水熒惑表火正之中太白應金方之紀鎮實土德
黃為中美惟我皇之至聖信體元以合理萬國同風三
光叶晷巖廊有謐垂衣之化炳焉蠻夷自清戢戈之日
久矣帝有孚而昭應天何言而效祉登觀臺以書於宣
夜徵瑞典載叶於聖期仰三辰之焜燿表六合之雍熙
惟皇王之同德彰福應之允滋可以對越郊廟紛被歌
詩曕彼景瑞侯其褘而昭回於天垂象於下迴列躔次
遥通分野或表異於歲登乃呈休於王者觀五行之秀
氣與一月而齊明同色已傳於堯歴聚井更弭於漢兵
足使皇圖有耀史牒增榮天凝兮瑞彩聖稟兮休符映
天津乍疑於流火寫漢浦更類於沉珠煌煌則耀衡碧
落歴歴則入含白榆惟列宿之自拱倬前古之所無夜
何時兮其未返天之迥兮光已遠隨斜漢而影移落堯
城之更晩星兮懸倚蓋而垂休伯也知靈臺之已偃聖
上事無事為無為精流緯象繇入熊羆猶下弓旌之詔
俾收巖穴之奇夫或不敏備謳歌於聖代與帝力之何
知
北斗賦(以成象在天準北有斗為韻)(唐)崔損
倬垂象以昭回惟帝居之曰斗壯魁台以立極建衡杓
而為首齊七政而均序五行臨四海而横制九有所以
附乾樞壓坤紐攜龍枕參左槍右棓總列宿而環衞中
宫體羣臣而輔弼元后範圍六合紀綱四維其道不昧
其照無私若乃銅渾作式未央取則其變可考其動可
測履端於始當獻歲以指南舉正於中在隂方而主北
觀夫峥嶸纚聮若掇若懸冰散珠圓乍似拔長劔而倚
天揭西柄以戒滿拱北辰而處偏乘三台而斡運齊七
曜而迴旋酌天地之心豈酒漿之可挹分寒暑之氣較
鈞石而罔愆躔次靡失歴數斯在晝其隠也不争曜於
太陽昏必見焉能藏暉於真宰照萬國兮猶魚從網宗
百川兮比朝於海參差北斗闌干太清環帝座之焜燿
薄河漢之縱横不應豐以中見每居次而自明總五緯
於天統行四時而歲成非止雄橋梁於巴蜀壯都邑於
咸京而已於是萬人攸仰萬物取象實星之長
衆星拱北賦(以人歸政德如彼衆星為韻)(唐)李程
為章於天惟彼辰極環衆星於庶位標帝座於有北故
昭回之設象俾聖哲而取則鈎陳就列等營衛於宸宫
閶闔旁連類藩屏於王國煥乎布彩儼若受職念精氣
之無親叶天地之輔德仰圓象之炯爾嘉清輝之皦如
昭明有融不韜光於隠晦悠久斯在豈隨運以盈虛戒
彼不恒其德故能奠厥攸居當其天宇廓清玄緯交映
若萬物之調玉燭猶聖人之握金鏡守寶位而厚羣生
在璿璣而齊七政麗天之象拱北辰以是依率土之俗
亦向化而無違契一人之有慶同萬姓以知歸不然何
躔次縈乎黃道周廬匝乎紫微乍合彩以呈質竟同耀
而分輝俾夫左之右之莫不具爾無小無大曷惟嘒彼
考時變兮是察知天成兮在此仰觀或辨其晦明内附
寧阻其遐邇是以纚連清漢點綴蒼旻流彩未停蜀郡
猶占二使圓光既聚穎川應會賢人則知居之者安輔
之者衆輻共轂不足以喻其周環斗在天孰可以齊其
比諷亦猶元聖立極羣后來庭登三傑而漢道斯盛致
多士而文王以寧儻匡聖之有日願在位於恒星
衆星拱北賦二(以人歸政德如彼衆星為韵)(唐)李程
邈矣辰極凝光於北以迢迢之遠狀出蒼蒼之正色蔭
華蓋作上帝之居擁神休為下土之式厥高可仰其儀
不忒觀衆星之附麗如小邦之懷德至於遐瞻五緯迥
眺九圍湛河漢之秋景滅煙霞之夕霏此則信無大而
無小諒知章而知微粲以低昂嗟在空而錯置煥而旋
復訝共貫而知歸環紫極而未散流素月而方稀瞻夫
攝提引翼鈎陳邐迤或重輝而玉集乍浮爍而波委儲
精定位叶天步之廓然有耀遠方振旄頭而嘒彼且冲
漠之外或盈或虚宵則觀夫成列晝焉測其所如是知
惟辰得中同睿作聖合真宰之至理稟昊天之成命隂
滋玉燭徒見冥其六符洞契璇樞惟悟齊其七政當其
重城未啓永夜向晨想清防於嚴密披玄宵而得真俱
熠熠以晶朗乍煌煌而彩新類珠連之可媚儼天行而
自陳拱之立言孔氏已傳乎舊史犯而成象漢帝曾容
其友人洎乎晷度環合躔次律中輻輳轂纔可比其稠
水會瀛未足方其衆蓋所以明上德之攸擬宣下情而
通諷客有託身白社翹思青冥當天地交泰山川永寧
敢屬詞而體物照庶士之從星
衆星環北極賦(以辰極鎮居衆星拱北為韻)(唐)趙蕃
惟極天之樞惟星日之餘日散精而外布天樞要以高
居的然守中昭上玄之道著爛兮繁會助下濟以光舒
况乎有條不紊既明且疎雖貫珠而奚擬縱編貝而豈
如周流無窮隨五緯之軌道運行有度參兩曜之居諸
疑徐而速若動而息不騫不崩匪差匪忒俱遞遷而序
别各有位而分職瞻言粲粲何三五之在柬嘒彼累累
亦四七而朝北是知統太一而為衆處天心而稱極故
能總懸象之綱作垂光之則不然何以探天之賾何以
表天之闢必得一以含默乃聚黃以修繹明夫據會者
静而處輔相者動而順靜乃常德不離動惟適道無吝
然後衆星熠熠外辨方而不迷一極煌煌中居所而作
鎮是以仲尼譬為政之德羲和時敬授之信則天道恒
象人事或遵北極足以比聖衆星足以喻臣惟臣不矜
德合星之夕惕惟聖不伐道配極之日新故得肅清黃
道利貞紫宸豈惟大邦是控臨朝御衆而已實將先天
稽極後極立經仰觀其動靜旁暢其儀形然後為政同
乎北極來方類乎衆星斯乃先哲之臣是崇是奉臯陶
所以邁德虞舜所以垂拱不然比衆星之環北又奚足
以為重
斗為帝車賦(以運乎中央臨制四海為韻)(唐)白行簡
惟斗之列在天之中象其車之為用明乎運而不窮爛
然有光隨月建而不忒循環靡定轉天道而潛通爾其
自彼玄功彰乎真宰輻輳而衆星有次環回而周天可
待將臨無極同樂御之在君隨轉無窮異月輪之生海
故得四時式序九有皆臨順乎軌而克隂陽之分比於
轂而正天地之心宛轉潛移循環微至周行不失於紀
綱順動罔差於躔次何有象而著天何無跡而行地是
使星辰日月之度光不失三春夏秋冬之期時不愆四
懿夫拱極昭彰垂精耀芒將侔功於引重在載德以知
方莫測車行式瞻其上象遥觀帝座宛在彼中央是動
不過位止無其常作解疑夫轞轞有耀想乎煌煌然則
七星所臨下土之分度數必循於厚載經行用昭其廣
運是以義將德比動與化俱廣覆之恩既博致遠之道
斯殊輪不摧兮展雲鋒而罔懼駕非馬也歴天險而無
虞所以取轅轂喻璿樞見維北之運矣豈指南而已乎
猶一人之在上而萬國之是制規圓而輪轉罔差鱗次
而運行無替遵不已之道豈念窮塗駕自然之車寧愁
輿曳是則天衢可陟雲路有勢幸見殊於輪扁之徒不
可使其功而效藝
帝車賦(有序)(元)王詵
按史記晉書斗為帝車運乎中央說者謂斗君象也故
謂之帝運動不居故謂之車以愚觀之則帝車之義蓋
亦因其同運於天而名之爾愚又聞古者造車之初有
取於斗柄下攜龍角之象則謂之帝車者豈亦因其象
而名之歟唐之文士固嘗為北斗之賦矣而未有賦帝
車者作帝車賦其辭曰
天之何為令北斗而為車兮曰臨制乎八埏收六合於
一軫兮載元氣之填填仰昊蒼之窈寞兮森萬緯之緜
聮帝端拱於紫宫兮夫奚事乎車轂而周旋謇予懷之
寥廓兮思仰觀而遠取歴九關以見帝兮帝玄默而無
語遡天津之浩蕩兮窺四理之連延靈樞告予以其故
兮維景曜之所纏吾頫轄夫四海兮亦維斡夫坤乾璇
璣權衡璀璨而錯落兮開陽搖光晃朗而相宣挾六氣
以旁行兮連四時而不息美天路之平平兮轉神杓夫
陫側吾令望舒攬轡兮羲和為予以先驅衆星離離總
總而擁轤兮蜚廉豐隆奔湊而後隨抶九神而軼羣衛
兮歴穹玄而輾八維天戈屏跡而自韜兮蚩尤不敢張
其旗吾東指於暘谷兮蒼龍劬劬以驂乘萬物欣然而
竝生兮仰陽輝以為命邅吾駕以南巡兮矯朱烏之翾
翾火傘煽㸌而前導兮祝融倚較而施鞭吾西旋於昧
谷兮羣生為予以揫斂蓐收策白虎之趡趡兮紛吾行
之已遠夐迴顧夫幽都兮後騎載夫玄冥冰霜紛糅而
擁輪兮雷鼓為予以不鳴羌吾車之騑騑兮日東南而
西北吾亦孰知其成歲兮自於兹而取則却天駟而弗
駕兮屏王良而靡馮一北而萬物為之虚兮一南而物
盈摶隂陽以為輪兮攢五行以為輻膏之以天澤兮合
三十六宫於一轂動不聆其薄薄兮疾不耳其彭彭奚
仲不得致其巧兮造父無以施其能彼下土之蚩蚩兮
誇古先之六羽逮奇肱之險幽兮亦軒車之飛翥亶人
力之轇轕兮徒自誣於荒詭夫豈知太虚之車兮終萬
古而不踰夫此矩誶曰蕩蕩上帝孰為車兮維北有斗
握其樞兮盤薄萬古臨八區兮明建四時輔我皇輿兮
泰階六符賦(以元享利貞為韻)(唐)錢起
考星象之躔次探瑞氣之奥源得泰階於前史總六符
以為言既出沒以候君德又熒煌以麗乾元玄德升聞
慶一人而祥發白雲夜卷映九霄而色繁爾其詳德而
發觀瑞而明德正則正俗平則平何君王之播理俾品
物以咸亨股肱掩於稷契輔翌賢於阿衡人迹其卑憑
至誠而上感天象守默因列宿而下呈配兩曜以齊美
非衆宿之敢争豈比夫聚彼德星潁上賢人所感託於
箕尾巖間傅說之精而已哉故符之燦兮有明義符之
爛兮有深意其形昭晰其理奥袐朝發於天而應於地
向夜月而滅沒拂曙光而蒼翠上通其象分三台而為
六下應於人感一德之不二皆英主之所有匪常君之
能致原其所出將表上帝之心考其所歸實惟天子之
利爾其臨大國懸太清德之所感符乃無情既依高以
託質亦以數而為名與物無競避太陽之光色相時而
作表明王之利貞火映玄天似燭龍之銜吐珠沉漢水
無巨蚌之虧盈豈光輝之足異亦感應之可驚忝觀光
於上國仰霄漢以屏營
泰階六符賦(以元亨利貞為韻)(唐)婁玄穎
倬彼垂象悠哉混元列泰階而有曜應洪化而無言歴
歴映天連光於維斗昭昭初月接影於軒轅總而言之
三台之號攸著詳而察也六符之驗斯存聖人有以仰
觀於變其教彌敦今上握符正位出震居尊宫壺肅穆
巖廊政分行其三台庶欽崇乎道德致其五至洵光被
乎乾坤此上台所以曜而不昏也若乃山川降精卜夢
斯并野無遺彦朝滿羣英稷契䕫龍詢謨乎三署龔黃
卓魯鎮撫於百城上下以之和睦品物以之咸亨此中
台所以烱然而明矣夫其羣甿是賴一藝必精農無事
而狎野仕有禄而代耕康衢之童久閑於歌詠擊壤之
老無謝於生成此下台所以皎爾而晶矣故能通燭寰
瀛交泰天地信景鑠兮物有序降休徵兮靈必至曷比
夫兩曜合璧作祥瑞之一端五星連珠為太平之一致
况其照耀熠熠其精純粹分輝既象於六爻比影復侔
於三事盛其德而高其色通乎微而洞其祕大易所謂
自天祐之吉無不利者也乃作歌曰君臣穆兮純化清
玉衡正兮泰階平嘉歴數兮無極配乾坤兮永貞
泰階六符賦(以元亨利貞為韻)(唐)房寬
天垂象其徒實繁聖作則克叶元元故六符之效祉同
五星之可言匪侵名於傅說不奪彩於軒轅有道則見
熲然以明示萬物之咸若表三階之砥平歴歴珠貫煌
煌弁横高以視卑八表仰其不忒低而能燭四海悦其
光榮昔昧者謂前王之淫縱今明者彰我后之元亨既
歸仁於垂拱亦叶政於阿衡寧不以燮理詣極耿光莫
京麴蘖以之作醴鹽梅於是調羹近取諸身長乎庶類
率土雖廣至德遐備救旱則霖雨為先濟川則舟楫是
利不然者奚得與南極而齊出拱北辰而為次跂彼無
報既織女之多慙晥爾服箱知牽牛之增媿繼東井之
應福何潁川之足懿事契其誠萬邦以貞亦既啟瑞終
然永清且逢時而不隱猶牧謙而作程每避日以照曜
孰與月而争晶順秋冬以迴斡隨河漢以低傾寧直降
龍駟之特稟應仙郎之美名信可久而可大等無臭而
無聲謬窺管以體物幸芻蕘之見并
泰階六符賦(元)彭士竒
客有登青雲陟天衢援北斗而騎箕尾馭汗漫而俯積
蘇乃見六星兩兩相比分為三階煥若珠綴色正森練
於毛髮芒寒清澈於肝胃疑通明於咫尺經歴階而入
侍旁有小兒若傲若戲顧客而言曰子亦聞所謂泰階
六符者乎上階至尊中階侯王下階士庶有紀有綱雖
主宰之若異實符驗之孔彰昔在軒轅皇風郁穆熙羣
生於華胥嫓良弼於力牧三台色齊九宇玉燭下逮姚
姒迄於蒼錄靄卿雲倬天章麗層霄而宣朗與六星兮
齊光漢有英主收召賢良亦欲四三王而六五帝直將
騁六飛而凌八荒蒟醬天馬柏梁建章文成五利之寵
渥蓬萊方丈之徬徨旱為乾封孛為禎祥非不告之以
泰階六符之明證而沉溺多慾祗以重諍臣志士之永
傷方今聖神臨御德邁黃唐瑞彩揚景星之明潤休光
昭極星之壽昌宫闈配月惟英惟皇左墄右平遠廉高
堂若然則符之見於上階者安得不赫然而煇煌胙土
分茅者星羅於下國執玉奉贄者星拱於北辰遐方絶
域&KR0833;塞稱臣覲天威以揚休命俯玉陛而朝紫宸若然
則符之見於中階者安得不粲然而惟新戴星而出者
陶耕鑿之樂孕星而出者藴經濟之資興賢科盛勸農
政施民自安於等級士獲進於赤墀若然則符之見於
下階者安得不炳然而下垂星雖殊隸星無不明階雖
殊等階無不平一堂賡歌於喜起九功允叙於平成醴
泉膏露靈芝瑞蓂天地以位宗社以寧此千載一時之
盛也而子得以親見之令吾與子相遭於鴻濛之野而
遂迢遥乎人間天上之遇何其幸也抑吾聞之鍾秀氣
者必有以垂耿光抱文采者必有以佐明世子以羅宿
之心胷發為熙世之文章主聖臣賢樂作禮制使子奉
仲舒公孫之對吾知子必不為阿世之曲學而深有以
明夫天人之際矣客曰噫嘻子非偷桃之曼倩而諷茂
陵以黃帝之符者乎何其悉於當日之事也於是相視
一笑展白雲而書之得以為泰階六符之賦
泰階六符賦(元)曾翰
今夕何夕天高氣晶月色如海鶴背欲冰有貴介公子
領客攜酒泛舟中流抵掌縱談隨遇少休至一絶岸危
石如屏公子舍舟攀緣而升見一老翁皓然鬚眉正襟
而坐凝神儼思公子再拜而問曰叟仙邪人邪何為而
止於斯叟曰公子豈知我者哉吾於此坐觀天文六十
載矣天下之理數窮必復公子其當斯運之泰者邪公
子於是順風膝行而復問曰上規之内有六其星兩兩
相比曷為其名叟曰此三台也政吾之所以注意而觀
之者也天之三台是曰泰階台必二星有序以排上而
太微下抵文昌百禄之司開先之祥自辟至民各有攸
主天人相因形象交著我占瑞光既黃且明維色既明
其階復平天相無情有感斯應惟德動天是曰休徵天
穆斯豐天倉攸積王良執御羽林列職常名可名三百
六十咸順其軌北面共揖是以歲無伏鼈之殃人靡貫
索之忌欃槍之失不能以為之毒也蚩尤之旗不能以
為之彗也宜乎三光時寒暑節無愆陽伏隂之致沴泯
烈風雷雨之為孽但見彩羽來儀於兩階肉角率舞於
靈囿擾白質黑章於野招黃輝彩鱗於沼揆厥所由蓋
以寅恭小心得任賢之道燮理隂陽盡經邦之美所以
堯舜其君民者此其際也且夫天道難諶惟祐一德故
天有從人之心人有回天之力此其泰階之所以平者
夫豈偶然之故哉不然何其千百年而始一遇也而况
高佐為箕尾之精蕭相應昂宿之瑞其所以明五星之
祥彌彤日之變者又豈非伊人之攸致歟因斯以談則
生賢者天也而整齊乾坤者人也天無全功人有全能
今子之幸生斯世其可以不知相君之所以為相君也
邪言止此矣今吾仙仙乎歸矣言已不見公子返而登
舟色茹神欽惟見東方燄燄太白晱晱雞三鳴而更五
點矣
三階平則風雨時賦(宋)孔文仲
圓極之運太階以平表聖神之德盛致風雨之時行位
正六符炳光芒於常次氣流四序普散潤於羣生大儀
之遠兮其體高明列宿之繁兮其文交錯君道修於下
則瑞為之證人事失於此則變從而作偉一德之温恭
感三階之炳爍騰精於上燭太微紫微之居垂象於人
應時雨時風之若煜煜華藻蒼蒼昊穹常煇乎太一之
座密次乎文昌之宫則必天地恊應隂陽大同沐之以
膏雨撓之以祥風上燦高躔既色齊而光大俯呈休驗
俾根著之滋豐靈臺齊政兮知精祲之祥太史占天兮
測宿離之會上焉兩兩之悉正下焉元元之永賴盛澤
鼓舞洪恩霶霈觀文察變仰魁斗之均明薄山流淵蘇
物情而交泰豈不以天至邈也其監無私星至遠也其
應不欺惟上階之成象合元后之昌期或當乎卿大夫
之列或主乎士庶人之卑率皆騰燿而有爛守常而莫
移致此協氣播於大時薰兮解愠之美沛若如膏之滋
順軌而居展開德宣符之效以節而至無鳴條破塊之
為斯蓋位焉不易其尊卑行焉不差其經緯使清微之
令均被乎率土脈沐之澤昭蘇乎品彙化養無外涵濡
罔既相比而列連炳煥於七星仰觀其符知協調於六
氣誠由至仁之化也四表光被太平之治也兆民允懷
藹休功於萬宇兆祥應於三階載於傳則微凄苦之戾
出於記則無焱暴之乖驗斗覆而歲穰求端則正占畢
明而夷貢取類其皆班固志之也曉然示人方叔陳之
也勤於致主修皇德以上動煥台光而可覩符作肅作
聖之事鮮極備極無之苦又何必饗帝于郊始能節乎
風雨
紫微垣賦(元)汪克寬
璧月皎兮朗明銀浦爛兮晶熒輕飈恬兮肅清纖雲收
兮窅冥若有客兮游木天陟仙瀛瞻太虚仰圓靈顧謂
翰林主人曰吾觀紫微之垣天皇之庭高高而在上遥
遥而莫登願先生搜典籍之賾隠闡象緯之縱横攄藻
麗之錦心賦鏗鏘之金聲某也將屏息而竢傾耳而聽
主人曰唯唯蓋聞紫宫巍巍天皇是處大帝之座尊居
其所抱以勾陳之六珠佐以天極之四輔燦燦其後者
椒房之后妃煜煜其前者青宫之儲副尚書大理炳煥
而森羅柱史女御輝光而旁午運轉於百餘萬里之外
在中而弗移周迴於七十二度之間常現而可覩繄榮
衛之昭布儼七八之相聮環乎皇極之居斯謂紫宫之
垣左樞右樞夾乎離南之穹門上丞下丞攝乎坎北之
重閽上宰少宰以對待少尉特立而聿存上輔少輔煒
東西之次列上衛少衛分左右而屏藩是垣也覆以華
蓋之輪囷植以天柱之突兀黃金為城塹以雲漢之津
白玉作京闢以閶闔之闕疊銀礫之層層樹白榆之歴
歴匪築以干戈河圖之倚杵匪甃以五色女媧之鍊石
傳舍庖丁之密邇内階天府之相逼瑶宫玉臺岧嶤乎
其中廣寒清虚映照乎其側故至尊之履位代紫宫以
居中師保耿台躔之拱侍臣鄰炯郎星之列從奎壁炫
文章之府執法肅御史之風由是天帝之垣環衛太一
於高空萬國羣黎林林總總以仰時雍之化豈非微星
之萬一千五百二十旋繞而無窮若太微象明堂之房
天市嫓權衡之宗雖皆帝座之所寓羣星之所叢或鄰
翼軫之墟或貫房心之衝曾未若紫宫環衛於北辰之
扛轂五緯連珠之所拱向列宿轑輻之所會同也客聞
而歌之曰我皇聖明兮握符御極賢才竝翰兮光華赫
奕紫辰倚空兮金墉截嶪萬國歸心兮黔黎戴德又歌
曰丕圖弘開兮景星耀輝帝垣昭晰兮中天巍巍至和
坱圠兮玉燭獻竒樞軸旋轉兮萬夀無期歌畢月挂觚
稜露寒袐閣璇杓低昂玉繩迴薄立清寒於掖垣仰紫
微於寥廓
二氣合景星賦(以其狀無常出有道之國為韻)(唐)裴度
星麗天中君居人上觀星文之高朗見君德之洪暢矧
乎景以為君氣之可望徒亘其二方之色靡知其千變
之狀故隠不可思見無與期必潛拱而玄感乃粲然而
著之諒精誠之盡達若影響而相追且夫浩浩隂騭昭
昭元吉匪乘運而生將俟時而出方今統三才而不爽
叶一德而無失所以列其數而惟三等其色而如一既
參差而比相亦錯落而為質非煙非霧相羃歴以氤氳
散彩耀芒遠精明而成實懿其燭彼天衢同日月之列
於三無瑞我元首旌號令之敷於九有不然何以渾青
赤之悠揚掩斗牛之熒煌或助月於晦朔或偶聖而昭
彰昔在周公之攝贊幼主周武之肆伐大商皆立功而
本政亦效祉而垂光未若明庭而治國無事而降康斯
時也豈虛其應斯瑞也則惟其常是以瑩霏微之中形
璀璨之色仰嘉氣之來輝煥喻他方之歸道德陋虞舜
之近加於房小唐堯之纔出於翼瞻之踴躍如北面之
事一人照之清明若南向之觀萬國豈同乎嘒彼躔㳄
行諸歲時昏在昴中示春物之將蠢爾申為斗建兆秋
風之欲凄其雖窮運數於晷刻未甄邦國之清夷窅緜
邈兮玄造在休徵兮載考何煜煜於重霄信恢弘於治
道手抃目駭兮載賡歌於大寶
二氣合景星賦(以其狀無常出有道之國為韻)(唐)闕名
國家握乾符定天保禮樂修而叶德星辰行而軌道是
以南方之氣共列色於少陽北斗之靈乃垂衣於玄造
是時玉燭調律攝提司方㢲為發生我則青而呈瑞離
為正位我則赤而啟祥其數也合三才而列曜其色也
表一德而中黃雖感而匪遠亦見不於常所以合天地
之貞觀明教化之昭彰應朱鳥之精生而垂翼躔踆烏
之道出則加房觀其氤氳映空光明在上乍元氣之肇
分若連珠之遠狀是以覩天道因德而祐符我皇乘土
而王乃知惟天為大惟聖則之聖觀象以立極天應聖
而無私故星合度於三統氣不姦於四時者也若乃鎮
之所加歲之所守則合氣而出有精淪五老台坼六符
則乘氣而入無豈惟繫隱見於虛實定躔舍之徐疾瞻
寳玉而非獨衝斗俾滂沱而徒云離畢所以掩萬代而
莫類超百祥而獨出不然者何以表至化之文明見玄
象之隂隲於是天子占太史命有司諒修德而無怠在
降福而不遲是必隱於凶孽是必耀於孝思嗚呼後代
不敬曷其太史退乃書曰於時君臣同德蠻夷率職道
合上帝信孚下國於是二氣正而叶和三星黃而合色
承清問而載言俾洪裔而作則
天晴景星見賦(以有道之邦德星昭見為韻)(唐)夏方慶
煥彼景星麗於蒼昊其隱也隂魄晦而氛霧作其見也
夜景明而欃槍埽敷大信以何言抑殊祥而是考祥所
以叶天經符帝道既表應而無欺亦照臨而不私祚聖
而德斯至矣懸象而人皆仰之向晦且殊於中見在天
寧比乎明夷垂至精而契至理弘蕩蕩而播巍巍不然
出房孰稱乎舜德居翼何貴乎堯時今我皇齊七政以
作則奉三無以御極上天降祥景星昭德固云其道不
遠孰謂其神不測晦明始見助皇化之惟明動息靡常
類乾健而不息應陽精乃三其數彰土德乃黃其色既
不孤而有鄰信元吉而柔克時也雲斂遥素天澄遠青
纖塵不起微露斯零掩映孤月乘陵衆星回燭北辰似
將朝乎帝座傍窺南極疑欲覲乎天庭激高風以熠熠
耿斜漢之熒熒青赤以辨其方合散以通其變連二氣
而初吐混三光而乍見否泰之運式孚天地之心可見
景星之瑞也曷與為雙俾具瞻於萬邦景星之德也配
乎悠久粲熒煌於九有於以贊高明於以示休咎察無
聲之載非我何知彰有道之邦非我何守不私其用胡
繼明於月晦之時克保其謙故騰輝於日入之後是時
天鑒匪遥德聲孔昭煥赫緜古光揚聖朝豈徒並連珠
而邁同色流碧落而耀青霄
天晴景星見賦(以有道之邦德星昭見為韵)(唐)陶拱
我皇以化洽四夷德應昌期能使嘉祥昭於國典景星
耀於天維豈徒呈光芒而出矣遇精彩而見之於時玄
穹正清白日初匿爛景星之效質絢佳氣以競色起青
方者縈瑞彩以蔥蘢發赤位者統祥光而翕赩比懷珠
而其狀匪異等抱珥而其儀不忒懿吐黃以争光矧聚
三而表德莫不熒煌於碧漢焜燿於青霄照下土而乍
朗掩繁星而自昭或半虧其形類蟾魄而當晦朔或中
虛其狀疑金環之在泬寥故德為帝王之美作祥符之
首信歴代之罕見既今辰而方有稽往牒之隠見驗前
經之休咎則天下和平域中殷阜佐朗月而其色惟盛
臨安邦而其美不朽所以呈祥帝室效祉天庭表我皇
之道泰彰我君之德馨豈比夫漢代稱竒空聞乎冄中
之日堯年紀異徒傳乎入昴之星而巳乎則知天贊巨
唐神依至道必著明於玄象實垂曜於蒼昊叶妙理於
上德表鴻休於天造不然者何為效靈莫匹具美無雙
駭遠目於千里播英聲於萬邦是以綏厥黎庶垂諸史
傳德非星而不著星非德而莫見蓋應運於英精亦叶
時之靈變雖云瑞之衆祥之多未可比兹星之獨擅
天晴景星見賦(以有道之邦德星昭見為韻)(唐)李蘭
君德惟馨天文效靈於是廓氛霧埽青冥發彼嘉氣浮
兹景星南有光而霞赤東有色而煙青合彼氣之郁郁
渾此色之冥冥昭然在天明乎有德仰其狀而可嘉究
其靈而莫測君有至道不間玄以韜光時無纖埃必在
天而發色或出或處念兹在兹占莫知其常度出必應
乎盛時所以當今夕而彰矣向青霄而仰之乘乎方色
遵彼天逵泰階正其位五星守其維然後見兹星之昭
燭經彼天以逶迤晴空寥寥列星炫炫紛乎二氣始若
煙而非煙炯彼羣星初乍隱而乍見並我質之惟黃總
彼氣而成絢霏微類干吕之雲輝赫如繞樞之電星氣
合會光華動搖二氣之色交至三星之狀孔昭曭朗惟
明疑沐其雲露光芒振曜若擊夫天飈明麗太極遐映
青昊呈貺遥對乎三台效祥何慙於五老克表王德信
由玄造在翼常瑞於堯年居房永叶乎舜道載美往牒
今祥我邦觀兹瑞之尤異知景福之攸降當其次天關
歴牛斗既應道而昭格豈越度於前後出無常處向樂
土以是臨仰之彌高登靈臺而可偶是知景星之為德
也必得瑞一時光九有乃傳芳而永久
景星見賦(以垂象含輝有道則見為韻)(唐)闕名
皇天有知明命不疑既何言而守默亦懸象而高垂彼
星之見者下符睿哲上麗圓規將旌德之治亂必審時
而推移故行藏克叶乎道盈縮不失其宜於是稽其義
觀其象色煥炳光炯晃挂青漢粲粲其輝連白榆歴歴
其狀天以祚聖垂玄精而臨下聖以應天憑至誠而感
上覩其貌美天文之昭昭原其本知王道之蕩蕩蓋以
瑞本斯表祥光是含五緯知讓七紀懷慙與時俱明兮
皇化齊美將聖共出兮玄德相參豈同夫入蜀而使臣
應其二在戶而詩人詠其三徒觀其象高而遠質明而
微如曙燈之欲滅若秋螢之不飛夜則出焉麗乾元以
發彩晝而隱也讓太陽而藏輝不然則安知國家無為
無事垂拱垂衣乎我唐至德可久立功不朽澤及四海
化被九有繄彼景星契我元首俾千品萬類仰而知其
太平四夷八蠻瞻而慕乎聖后若然則其驗可徵其事
可考伊星之叶聖如風之偃草其靈也在乎或出或處
其應也彰乎有道無道彼漢祖之聚五星唐堯之感五
老未若帝命是錫生靈載造天禄無疆鴻業永保者也
原夫莫大匪天莫明匪德天也惟德是輔德也惟天是
則是以垂一星而呈萬國其明孔彰其儀不忒至若雲
開天碧昭然可覿炳如金粟粲若銀礫煌煌其明爛爛
其色九霄靜而載揚光芒千里望而不違咫尺客有觀
天文察時變惟景星之所在信有道而則見美盛德之
形容懷斯文而願薦
星回於天賦(以數將已終歲且更始為韻)(唐)馮宿
天其運乎歲聿云莫彼星回而斗建實維新而去故攝
提克正無聞黍累之差懸象著明不忒隂陽之數仰觀
蒼蒼悠久且長一十二分終而復始二十八宿巡而有
常各安其位各正其方每披雲而見質恒耿漢而流光
凌霜晰晰燭夜煌煌瞻彼星之回復知改歲之方將豈
不以式遵晷度無失綱紀縱横其狀逐青陽而左旋璀
璨其容候招搖而東指匝四氣而為度臨萬戶而可視
聖人所以參象於躬考正極中天蓋高而道遠星且回
於歲終悠悠積氣奕奕長空潛應歴以相授若循環之
不窮且運故無窮時亦有替三光垂其極四序成其歲
必當觀大象以立規驗周星而取制方今時惟行夏令
無苟且帝感於天而克保休祥星回於天而不乖次舍
故得律應時貞昭回上清星歸其本歲亦將更遵舊紀
而無謬反初元而作程則有博古之士學於太史觀歲
杪而星窮知有卒而有始於是徵月令以揮翰談天經
而賦美
德星聚賦(以賢人下會德星上聚為韻)(唐)何類瑜
惟德星兮聚於中天伊賢人兮集於潁川人以文而會
也星不言而信焉彼星惟德彼人惟賢不然安得萃於
中夜格於上玄猗歟陳氏德必有鄰展矣乾象應亦如
神繄伊人之所感諒皇天之無親蓋以彰矣星辰旌乎
逸人人也維何賢之衆也星也維何靈之大者人之有
感故昭昭而應上星之不諂亦煌煌而臨下於是太史
既奏潁川斯會賢之生兮五百年中賢之聚兮五千里
内星見而粲粲爛爛人集而無小無大至若雲開天碧
迥然可覿接青漢之皎皎含白榆之歴歴參差其貌炳
煥其色九霄列而再揚光芒萬里視而不違咫尺既含
曜而應物亦昭賢而表德觀夫天經嘒彼德星稟陽高
遠垂象青冥五緯不能亂其色七紀不能雜其形明麗
乎天則高而可仰光粲於夜亦爛而有靈且其賢者人
之所重星者人之所仰伊賢之契星猶影之與響者也
是故星垂天際應彼潁上克明克信不忒不爽拂皓月
而火微點晴空而珠朗借如三星現而在戸五緯聚而
表祚氣冲斗而劔出客犯斗而槎度少微興處士之憂
熒惑感景公之懼曷若乎名實可久古今是慕也則那
抑賢人之聚
老人星賦(唐)郗昂
魯大夫登大庫觀上玄端北辰以正象望南極之穹天
辨列宿之高映見丈人之獨懸色熒煌以奪目形皎潔
而臨邊候德至而浮彩副時和而應躔爾其玄鳥司分
蒼龍御歴節春秋而隱見當丙丁而的皪且遺光以表
慶亦應祉而純錫故經曰其國泰其星明天垂象物與
禎循晷度而靡替順璇衡而則呈其座也一符帝者之
一位其義也壽契烝哉之壽名玄武宵中偵西陸以凝
質白藏氣杪直南郊以散精夫有開必先無福不應若
政事中律則嘉祥叶證五緯分影而交朗九月騰華而
吐孕此乃王澤弘天瑞作恒星轉耀而同煥布景搖輝
以相薄初昇穹昊月午而孤燭猶然未映疎林夜久而
圓珠未落景貺繁集靈機衆夥臣望氣以敷奏君向陽
而拱坐雖戩榖而自天實休徵之在我騂芒下射滅草
莽之飛螢紫燄旁融掩榆關之流火老人彰矣成此乾
文老人出矣贊此明君書玉牒以垂範紀緗圖而播芬
自古為天官者莫不察時變紀殊尤唐昧擅譽於南楚
史佚專美於西周宋則子韋遐鑒鄭乃裨竈深求殷馗
縱眺識曹公之肇迹李郃凝目知漢使之將遊余非曩
昔之羣彦媿懵學於前修徒循甘石之遺旨願獻祐而
歸休
老人星賦(唐)楊炯
赫赫宗周皇天降休麗哉神聖皇天降命開綱布網發
號施令河出圖兮五雲集天垂象兮三光映南極之庭
老人之星煜煜爚爚煌煌熒熒秋分之旦見乎丙春分
之夕入乎丁配神山之呼萬歲符水德之兆千齡晃如
金粟粲若銀燭比秋草之一螢狀荆山之片玉渾渾熊
熊懸紫貝於河宫曄曄暐暐曜明珠於漢水其光也如
丹其大也如李稽元命之攸述按星經之所紀見則化
平主昌明則天下多士經始靈臺嵳峩崔嵬星則唐都
講藝氣則王朔呈材晝觀雲物夜察昭回覩南郊之炳
燿欣北極之康哉三公輔弼庶官文武獻仙壽兮祝堯
奏昌言兮拜禹瞻太霄而踴躍伏前庭而俯僂萬人於
是和歌百獸於焉率舞穆穆神皇受天之祥邈矣台州
之北窅然汾水之陽貞明也者日月同光貞觀也者天
地為常有渾成之獨立運元氣之茫茫若夫大虹流渚
金天當宁大電繞樞軒轅受圖殷馗則黃星見楚雷煥
則紫氣臨吳青方半月東井連珠辰極之齊七政泰階
之平六符雖前皇之盛德又何以加於此乎至若甘露
溢醴泉出蓂莢生嘉禾實鳳凰丹彩騶虞白質南海無
波東風入律比夫皇穹之錫夀何足以談其萬一聖上
猶復招列仙擇羣賢日慎一日玄之又玄兵戈不起至
德承天臣炯作頌皇家萬年
老人星賦(宋)范仲淹
萬夀之靈三辰之英其出也表君之瑞其大也助月之
明但仰祥光莫辨皤然之象方資睿算斯垂耄矣之名
皇家以大洽雍熙咸臻仁夀感垂象之丕變彰御圖之
可久爰假號於耆年實歸美於元后南郊享處能無鼓
缶之歌銀漢經時誰是游河之友觀夫落落位正熒熒
影孤應春秋之候出丙丁之隅視合壁之祥兮未異顧
連珠之瑞兮若無象兹黃髮永我鴻圖想天上之宵征
寧非鐘漏顧人間之夕景豈恨桑榆是何上象著明昌
時合偶歴數自延於人主名實何慙於國叟月輪遥覩
安車之意寧無天駟傍瞻失馬之嗟何有此蓋君著明
德天陳瑞星會兹鼎盛薦乃椿齡增芳華於信史協休
美於祥經每覩運行如縱心於黃道無差躔次疑尚齒
於青冥足使歴象者考祥占天者改觀挂碧空而的的
度青宵而爛爛非時不見如四皓之避秦有道必居若
二疎之在漢大矣哉名尊五福位列三光發天文之炳
煥符帝德之悠長北闕前瞻獨呈祥於有爛南山俯映
共獻夀於無疆士有仰而賦曰天之象兮示觀君之位
兮善建用贊天靈之數允協華封之願又何必周王之
夢九與嵩嶽之呼萬者也
查客至斗牛賦(唐)何類瑜
客有遠人寰家海泬聲銷迹卷兌塞巧絶浩然太素之
和氣勁然喬松之全節當鬱島以閑安就靈濤以怡悦
喜仙查之千里每秋風之八月知必至之不欺乃乘流
以長發爾乃制芰俶裝舂菰裹糧以書以夜若行若藏
沉浮於渤潏之中央蕩搖乎聲軋之大方豈靈怪之歴
討實險阻之備嘗獨出於有間之世轉入於無何之鄉
聽不聞其聲類馮異之依大樹久乃有所遇若伊尹之
在空桑乘攸遠兮不知其行道渺瀰兮無遺其跡人與
木兮俱浮天與海兮同碧次黃道之的的穿白榆之歴
歴反不記其所從又焉知其所適飲牛於津者誰子弄
杼於室者何人軋軋有聲繽綺縞兮如雪盈盈不語粲
明眸兮若神忽愕眙以相顧雖婉孌而不親既持石以
贈子令致問於嚴遵當是時也星則知客犯爾位客不
知星則吾身何碧空之無涯乃飄然而獨往非智力之
所及實風波而是仰昔未乘查也則在地而成形今之
乘查也則在天而成象若不資巨浪之潛運安得排青
冥而直上倬彼星漢自天而垂澹横河之清淺皎列宿
以參差客無查徒勞勤而事何可濟奎非客雖往来而
世莫之知信其致人於霄漢者不必輕舟迅檝之力忘
情於夷險者亦無波臣川后之欺吾既異此事乃斯焉
而賦斯
天上種白榆賦(以垂隂天上歴代不淍為韻)(唐)薛逢
象帝之先種白榆於自然布歴歴之真質遍高高之遠
天攀折何因杳在寰區之外隂陽不測永無彫落之年
徒觀夫夾帝座以分行直天街而互對婆娑乎黃道之
側蔭暎乎端門之内匪據險以稱關詎臨戎而設塞星
槎去日曾莫問其短長鶴駕來時又不言乎年代易古
移今煙濃霧深當空耀本向日舒隂攢柯於貝闕之前
圓光靄靄倒影於瑶池之上寒彩沉沉輪囷既出於中
台偃蹇亦臨乎上將分土明得地之勢編珠表連理之
狀或全或缺陋蟾桂於月中莫往莫來鄙蟠桃於海上
美素莢之規規狀列錢之離離苒蒻雲竦玲瓏露垂崇
朝而顥氣常積永夜而玄風自吹發端既異於乾行成
象固殊於隰有曲直之號徒爾斤斧之虞則否始或叢
丘墟依培塿與槎枿混枯朽歎頽齡之日既不殊桑充
燧火之時焉能異柳夫如是又安得越漢排霄含芳振
條壅靈根而萬古長爛披素葉而千霜不彫所謂向晦
而明終天而覿衰榮不繫乎寒暑運動罔差乎經歴榆
之壽兮誠大椿之莫敵
參賦(宋)米黻
武帝既祠太一受釐頒胙意得氣泰神怡志豫閱符合
瑞至於嚮暮於是升通天之臺攬泬㵳之路覩二星聮
影晻然當戸顧侍臣曰是何星也侍臣枚皐進曰參星
也帝曰是何主對曰是主民帝曰可聞其晻歟皐曰臣
之淺學俳儕優隊捷語翩言奉歡承話稱道盛德受况
甚大此大對也臣不敢帝曰先生無辭皐乃跽而進曰
自周衰道喪百里一王嗜欲加僭民財用傷貪如碩鼠
墮號鵜梁匪鳶匪鮪或潛或翔至於暴秦襲冕而狼趙
郊坑肉魏野封瘡粤嶺山斷遼海城長驪丘虚地阿房
繡牆則是星也晻晻而無光帝曰亦嘗有明乎曰有古
有治君曰堯與禹敬時命官以民為主民之樂生鼓腹
歌舞次逮成湯視民如傷一夫不獲如巳納隍周之文
武汔於成康道德化洽禮義興行刑措不用至於百齡
則是星也亦嘗煒煜而晶熒帝曰宜乎自此不復有光
矣曰有昔秦籙不究上天悔亡乃命高祖匹夫奮張一
洗世亂惠綏四方化其姦宄約以三章及我文景恭儉
惇朴隱恤賑周德澤甚渥太倉積紅腐之粟司農朽不
校之索則是星亦嘗煜煜而灼灼今陛下承累聖之休
光翕五福於仰戴坐明堂神明之會據建章珍陸之海
臣萬國朝四裔名王繫於祈連宛馬來於天外致赤鴈
駮麃之異物獲寶鼎芝房之珍怪名在百王之上游德
竝五帝之左界而乃晻晻而無光臣臯所以堙鬱而未
快逡巡而不對也古訓有言曰民猶水也可以載舟可
以覆舟言未及休命蓋陳鈎寢不得寐三起問籌翌旦
坐明光殿封富民侯
御定歴代賦彙卷五
