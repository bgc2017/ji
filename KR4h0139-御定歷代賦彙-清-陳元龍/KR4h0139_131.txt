欽定四庫全書
御定歴代賦彙卷一百二十八
鳥獸
鳳凰賦(晉)桓玄
伊羣物之百品各在類而有别惟羽族之殊誕獨鸞皇
之搆傑邈區㝢以超棲撫朝陽於丹穴備六德以成暉
奮藻翰之郁烈集崑峯而斂翼翔青雲以遐越
鳳賦(晉)顧凱之
望太清以抗思誕儀鳳之逸羣禀鶉火之靈曜資和氣
之烟煴允鷄喙而燕頷頸蛇蜿而龍文勵歸昌於漢陽
發明徵乎聖君荷義躡正雞峙鴻前比翼交揮五光備
宣興八風而降時雨音中鍾侓步則規矩朱冠赫以雙
翹靈質翽其高舉歷黃冠於招搖凌帝居之縣圃
威鳳賦唐太宗
有一威鳳憩翮朝陽晨遊紫霧夕飲玄霜資長風以舉
翰戾天衢而遠翔西翥則煙氛閟色東飛則日月騰光
化垂鵬於北裔訓羣鳥於南荒弭亂世而方降應明時
而自彰俯翼雲路歸功本樹仰喬枝而見猜俯脩條而
抱蠧同林之侣俱嫉共榦之儔並忤無桓山之義情有
炎州之凶度若巢葦而居安獨懷危而履懼鴟鶚嘯乎
側葉燕雀喧乎下枝慙已陋之至鄙害他賢之獨竒或
聚咮而交擊乍分羅而見羈戢凌雲之逸羽韜偉世之
清儀遂乃蓄情宵影結志晨暉霜殘綺翼露點紅衣嗟
憂患之易結歎矰繳之難違期畢命於一死本無情於
再飛幸賴君子以依以持引此風雲濯斯塵滓披蒙翳
於葉下發光華於枝裏仙翰屈而還舒靈音摧而復起
盼八極以騰翥臨九天而高峙庶廣德於衆禽非崇利
於一已是以徘徊感德顧慕懷賢凴明哲而禍散託英
才而福延荅惠之情彌結報功之志方宣非知難而行
易思令後以終前俾賢德之流慶畢萬葉而芳傳
鳳賦(明)楊慎
黃帝晨坐於扈閣降觀於榮阿有鳥來巢命音交和乃
召天老而問焉天老對曰西申之國丹穴之山爰有神鳥
名為鳳焉羽族三百六十以應周天天帝命此鳥以為
羽族先其為狀也鴻前而鱗後蛇頸而魚尾鸛顙而鴛
腮龍文而龜身燕額而雞咮鶴植而鹿化首若䨼青戴
仁也嬰若白堊抱義也背若赤丹負禮也胷若石墨藴
智也足若赨黃履信也厥像有六厥苞有九六像維何
頭像天足像地日像在目月像在背翼像曰風尾像曰
緯九苞維何口苞命眼合度耳聰達舌屈伸色光彩冠
短朱距兑鈎音激揚腹文戶天為生食爰在積石其樹
名曰瓊枝琦玗琅玕以為實琅玕之腴是曰離珠一人
三頭逓卧逓起以伺琅玕與琦玗子棲必朝陽高岡之
桐啄必紫脱蒼筤之笠其飲有儀其食有質其和鳴也
小音金大音鼓音如簫自歌翰如干自舞昏鳴曰固常
旦明曰發明畫鳴曰保章舉鳴曰上翔集鳴曰歸昌節
節足足喈喈邕邕其音英英淒淒鏘鏘延頸奮翼五彩
倍明舉隨八風氣應時雨徊鬱島翔玄圃過崑崙軼底
柱風穴暮宿弱水灌羽五彩精英九文鮮明乃先天離
宫之畜南方鶉火之精覽七德律五音通天祉應地靈
翥即文始來即嘉成惟鳳為能天下有道得鳳像之一
則鳳過而睨之得鳳像之二則鳳翔而企之得鳳像之
三則鳳集而翽之得鳳像之四則鳳春秋會之得鳳像
之五則鳳朝夕比之没身居之矣於是時也鳳翩蹮帝
竹而不驚留宿帝梧而不去吸崑丘之琅霜飲嵰山之
紫露馴於宫鄰為帝司晨扈於軫車以節路驅爰率其
屬朝嘲夜㖡露翥風翔千百為羣朝於明堂故曰鳳㤀其
翼鷙鳥㤀其爪而可擾神龍喪其角鷙獸㤀其距而可
御咸若鳥獸而柔緩疇若草木而葳蕤蒼鱗白騶可繫
而羈鳥巢鵲梁可俯而窺是以萬方來朝四靈咸依也
乃若刳胎剔&KR2443;神龍不遊覆巢䃣卵鳳不翔留四靈之
瑞告違則萬物之庚不由矣帝於是始作咸池之樂張
於洞庭之野有焱氏承而頌之曰鳳凰秋秋其音若簫
其翼若干有鳳有皇樂帝之心於是風后從而賡之曰
丹張辟雍鶬鶬相從八風回回鳳凰喈喈力牧載而和
之曰敕爾有瞽帥爾衆工奏爾光頌肅肅邕邕無怠無
凶帝曰昭乎哉天老之言也綠圖侍側拜手而贊於帝
曰臣聞縹青者曰鸞黅黃者曰鵷饒紫者曰鸑多白者
曰鵠得鳳體而分者也西有頒雀東有諫珂北有定甲
南有錦駝鵕䴊飛光而映天綬雞曳彩而駢羅竊鳳形
而似者也且羽嘉生蜚翼蜚翼生鳳凰鳳凰生鸞鳥鸞
鳥生庶鳥庶鳥之變乃産妖鳥是曰羽蟲之孽德下衰
則得其分德又下衰則得其似德極下衰則得其孽臣
恐千百世之後澹見而甘聞誣天而矯神必求鳳而弗
能將歌舞羽孽而珍貺咎徵天無口孰分其然否神無
喙孰折其偽真諴孚幾何矯枉實多鳳之瑞世僅見孽
世則那帝曰遠乎哉綠圖之見也乃命伶倫斷嶰谷之
竹吹律寫鳳之音素女調三舌之簧炙笙象鳳之翼史
皇作斧扆繪鳳之羽胡曹繭衣裳畫鳳之文又采飛龍
氏之篆陳帝鴻氏之硯書之右書曰巾几銘圖之左圖
為命帝騐
儀鳳賦(有序)(晉)傅咸
鷦鷯賦者廣武張侯之所造也以其形微處卑物莫之
害也而余以為物生則有害有害而能免所以貴乎才
智也夫鷦鷯既無智足貴亦禍害未免免乎禍害者其
唯儀鳳也辭曰
仰天文以彌觀兮覽神象乎太清伊儀鳳之誕育兮禀
朱行之淳精故能體該衆妙德備五靈穢維塵之紛濁
兮患俗網之易嬰心眇眇其悠遠兮意飄飄以遐征翔
寥廓以輕舉兮凌清霄而絶形若乃龍飛九五時惟大
明闡隆正道既和且平感聖化而來儀兮讚簫韶於九
成隨時宜以行蔵兮諒出處之有經豈以美而賈害兮
固以德而見榮曠千載而莫覩兮忽翻爾而來庭應龍
至兮庶有感於斯誠而君子之是忽兮賦微物以申情
雖綺靡之可翫兮悲志大之所營敢砥鈍於末蹤兮厠
瓦礫於瑤瓊
寒梧棲鳳賦(以孤清夜月為韻)(唐)王勃
鳳兮鳳兮來何所圖出應明主言棲高梧梧則嶧陽之
珍木鳳則丹穴之靈雛理符有契誰言則孤遊必有方
哂南飛之驚鵲音能中吕嗟入夜之啼烏况其靈光蕭
散節物淒清疎葉半殞高歌和鳴之鳥也將托其宿之
人也焉知此情月照孤影風傳暮聲將振耀其五色似
簫韶之九成九成則那率舞而下懷彼衆會罔知淳化
雖碧沼可飲更能適於醴泉雖瓊林可棲復憶巡於竹
榭念是欲往敢㤀晝夜苟安安而能遷我則思其不暇
故當披拂寒梧翻然一發自此西序言投北闕若用之
銜詔冀宣命於軒階若使之遊池庶承恩於歲月可謂
擇木而俟處卜居而後歇豈徒比跡於四靈常栖栖而
没没
鶴賦(漢)路喬如
白鳥朱冠鼓翼池干舉脩距而躍躍奮皓翅之翻翻宛
脩頸而顧步啄沙磧而相歡豈㤀赤霄之上忽池籞而
盤桓飲清流而不舉食稻粱而未安故知野禽野性未
脱籠樊賴吾王之廣愛雖禽鳥兮抱恩方騰驤而鳴舞
馮朱檻而為觀
舞鶴賦(宋)鮑昭
散幽經以騐物偉胎化之仙禽鍾浮曠之藻質抱清迥
之明心指蓬壺而翻翰望崑閬而揚音帀日域以迴騖
窮天步而高尋踐神區其既遠積靈祀而方多精含丹
而星曜頂凝紫而煙華引圓吭之纖婉頓脩趾之洪姱
疊霜毛而弄影振玉羽而臨霞朝戲於芝田夕飲乎瑤
池厭江海而遊澤掩雲羅而見羈去帝鄉之岑寂歸人
寰之喧卑歲峥嶸而愁暮心惆悵而哀離於是窮隂殺
節急景彫年涼沙振野箕風動天嚴嚴苦霧皎皎悲泉
冰塞長河雪滿羣山既而氛昏夜歇景物澄廓星翻漢迴
曉月將落感寒雞之早晨憐霜鴈之違漠臨驚風之蕭
條對流光之照灼唳清響於丹墀舞飛容於金閣始連
軒以鳳蹌終宛轉而龍躍躑躅徘徊振迅騰摧驚身蓬
集矯翅雲飛離綱别赴合緒相依將興中止若往而歸
颯沓矜顧遷延遲暮逸翮後塵翺翥先路指會規翔臨
岐矩步態有遺妍貌無停趣奔機逗節角睞分形長揚
緩騖並翼連聲輕跡凌亂浮影交横衆變繁姿參差洊
密煙交霧凝若無毛質風去雨還不可談悉既散魂而
盪目迷不知其所之忽星離而雲罷整神容而自持仰
天居之崇絶更惆悵以驚思當是時也燕姬色沮巴童
心恥巾拂兩停丸劍雙止雖邯鄲其敢倫豈陽阿之能
擬入衛國而乘軒出吳都而傾市守馴養於千齡結長
悲於萬里
白鶴賦(魏)曺植
嗟皓麗之素鳥兮含奇氣之淑祥薄幽林以屏處兮蔭
重影之餘光狹單巢於弱條兮懼衝風之難當無沙棠
之逸志兮欣六翮之不傷承邂逅之僥倖兮得接翼於
鸞皇同毛衣之氣類兮信休息之同行痛美會之中絶
兮遘嚴災而逢殃共太息而祗懼兮抑吞聲而不揚傷
本規之違忤悵離羣而獨處恒竄伏以窮栖獨哀鳴而
戢羽冀大綱之難結得奮翅而遠遊聆雅琴之清韻記
六翮之末流
玄鶴賦(晉)桓玄
惟兹禽之受命諒誕生於悠邈擢高距以自抗延脩頸
以軒瞩分赬玄以發藻通太素其如玉縱眇颺於雲裔
豈四海之難局練妙氣以遒化孰百年之易促税雲駕
於三山抃鸞皇於崑嶽
鶴處雞羣賦(唐)皇甫湜
羣雞兮喧卑獨鶴兮超特何静&KR0997;之殊致顧仙凡之異
德今乃同處斯為失職恃軒昂之貌棲恥鑿垣抱清迥
之心餓羞争食恐沉於衆何德之孤志在寥廓跡依泥
塗戀祥雲於紫盖憶仙馭於清都處衆而將齊一鶚離
羣而每羡雙鳬孰曰其微易散兹乃實繁有徒在識家
而競入悲得食而相呼憂心悄悄愠於羣小憩霓裳於
永夜鮮玉羽於清曉思大湖之澡刷念秋漢之清矯湼
而不淄素以為表寂寞清唳依違馴擾同李陵之入胡
滿目異類似屈原之在楚衆人皆醉或振羽以將鳴或
峩冠而瞪視囂囂煩耳紛紛撲地安知警露之質豈識
凌雲之意獨立不懼誠則莫之與京碩大無朋所謂拔
乎其萃何憂乎彼衆我寡而患乎去同即異惨澹無色
低徊不平困眼前之擾擾哀足下之營營動必以誠鄙
度關之詐戒之在鬭非擅場之名誰恤大以舍小念彼
濁而此清和而不同卑以自牧動憂違衆居常慎獨彼
雖距似金形似木終羞與噲等為伍孰慮夫下交之瀆
是宜翔金穴集芝田冀松喬於碧落侣鸞鳳於紫煙而
乃忽齒陋質於階下混庸衆於君前惆悵非所昂蔵自
賢顧彼雞矣相羣若是多多益辨兩兩而比自謂鳥中
之賢且具天下之美與之遊息甚可嗤鄙每戒比之匪
人常恥獨為君子時乎有在物不終否爾惡能凂我哉
吾當一舉千里
晴皋鶴唳賦(以警露清野高飛唳天為韻)(唐)闕名
迥野遠色寒空繁聲眺莫媚於雨霽聆何長於鶴鳴孤
飛而天宇澄曠獨立而霜皋砥平對明景之逾秀遡晨
風而自清炯爾體空泠然響逓疑磬發而珮搖若霜標
而雪麗林鷴之皓色難比雲鴈之清音罕繼雖居下而
在幽亦高聞而遠唳或引或罷以遊以遨顧塵寰而不
雜仰天路而飛高懿夫秉心清迥禀質貞素偶影思侣
矜容舉步忘機遂性豈思寵於乘軒遠害全軀每勞心
於警露聽閒兮易感聲怨兮難度非陸氏之無聞想王
生之可慕原其翔集玄圃騰鶱翠微睨蓬壺而易感冒
江海而懸飛情慕必止心徂匪違或羣翔而反顧或孤
賞而忘歸厭仙府而舉華亭思鳴皋而適綠野爰捧日
以遐騖遂凌煙而獨下晴皋曙兮邈矣静皓鶴鳴兮杳
何永俄度曲於澗瀨乍迷影於雲景聞幽而音響清越
觀麗而羽儀閑整何霽野之無人獨仙禽之虚警
歎二鶴賦(宋)秦觀
廣陵郡宅之圃有二鶴焉昂然如人處乎幽閒翅翮摧
傷而弗能飛翻雖雄雌之相從常悒悒其鮮歡時引吭
而哀唳若對客而永歎圃吏告余曰此紫微錢公之鶴
也公熙寧時實守此邦心虚一而體道治清淨而㤀言
既不耽乎豆觴又不嗜乎匏絃惟此二鶴與之周旋居
則俯仰於賓掾之後出則飛鳴乎𨗳從之先故鶴之來
也則知使君之將至鶴之往也則知使君之將還是時
一郡之人好甚於姻敬愈於客如愛子之居家若寵臣
之在國晝從乎風亭之濱夜棲乎月臺之側謂此幸之
可常頗超搖而自得逮公之去於今幾時人各有好鶴
誰汝私具名物於有司鷄鶩易而侮之傍軒楹而蒙叱
歷階戺而遭麾惟主人之故客間一遇而嗟咨余聞而
歎曰噫嘻有恃而生者失其所恃則悲彼有啄乎廣莫
之野飲於清泠之淵隨林丘而止息順風氣而騰鶱一
鳴九皋聲聞于天若然者又豈衛侯之能好而支遁之
可憐哉
二鶴賦(有序)(明)王世貞
尚書刑部省中有二鶴焉朱冠縞衣昂步接趾日食官
廪優游長年然每一驤首雲霄之翼嘹唳躑躅若有所
恨慕者余悲其翮鎩而不得飛嗉結而不能言也為短
賦以達之其辭曰
予累曹牘而夕休兮步夷猶於周廡徵陽晞於木杪兮
流光冉冉而不下萬象閴其無值兮忽浮輝乎儷羽冠
猩血之殷鮮兮衣陽和之纖縞狀委蛇以相孫兮又彷
徨而慚侣首低回其欲訴兮臆塊結而不得語内專精
而愁視兮檜柏薈蔚而窘武㤀翅翮之久鎩兮飄風接
而求舉賈忿志於勝决兮足離尋而頓處饑雀啾啾而
罷啄兮翻羡余之托所何稻粱之見誘兮將徇口而捐
心華池亘乎莽曠兮鸞鳳拊翼而酬音芝禾鬱其鋪繡
兮玄露若飴之芬甘朝奮翼於扶桑兮蓬萊逮乎夕淹
豈六合之為跼兮天地舒而是耽寄薄命於一秣兮感
恩顧乎非親鳬鷖迫狎而稱類兮鴻鵠下窺而見尋愧
靈根之賜鍾兮夕悲鳴而不可禁
雙鶴賦(明)朱靜庵
惟仙禽之高潔禀玉雪之貞姿翔崑崙之琪樹啄玄圃
之靈芝若遨遊於碧落同沐浴乎天池與鸞鳳而為侣
矧燕雀之敢窺何虞人之見獲遂羈絡於軒墀蒙主人
之過愛聊隠跡而棲遲故其呼之則應撫之即馴山雞
雜處野鶩為倫志昂蔵而獨立情偃蹇而弗伸若夫春
雨初晴花隂滿庭臨風振羽向日梳翎或翩蹮而對舞
或夭矯而同行望故巢之脩阻徒奮迅而長鳴既而白
露初降金風始高丹頂皎潔玄裳飄蕭發清唳於永夜
徹遺響於九皋感遊子之躑躅使遷客之無聊爾乃安
於棲息飲啄適宜受乘軒之寵渥釋籠檻之羈縻愧微
軀之菲薄承眷顧之恩私感厚德之未報徒馳情而在
兹永充君之玩好誓畢世而不違
療鶴賦(有序)(明)湯顯祖
大司徒王公北海樂亭人也聖亦如愚貴能存賤頫聞
浮譽先移長者之車仰謝光塵即倒王公之屣見其公
子本藍田之玉豔示以著述兼冊府之璆綴披讀其中
有療鶴一記司徒公從御史遷大理時也途遘被創之
鶴哀鳴馬首軒而療之長翼盈肌終不復去表君子之
流慈偉仙禽之善托抽筆敬賦
夫何一皓麗之仙禽兮孕海隅之奇氣鼓壺嶠之清夷
表赬玄而間藻逞丹素以明姿趾象虯而振步形亞鳳
以揚儀吐奇聲而嘐徹駕雲蹤其委蛇薄幽林而不處
颺平圃以高睨豈垂吭於貴粒將毻毳於昆池祟紅閒
之離繳礛玉態以披離至乃華表摧雲蘭巖墮雪膺散
紫胎之毛臆染蒐戎之血月羽全虧霜翎乍折落萬仞
以遥驚逗千翎而横絶歘桂籍之來遊會蒲且之見掇
遂乃延頸伏地長鳴振天向流風而若訴庶歸仁兮自
全厥有碣石真仙孤竹名賢儷寶慈於柱史邁種德之
庭堅霽霜稜於繡斧吹暖律於盧船在雲屯而叩拯逅
震解以流蠲公府之驄且止神皋之禽可憐遂乃駐此
遊龍收其病鶴類秦樹之驚烏似雕陵之感鵲縱置文
園留陪金閣擬儁格以難攄遲諠寰而眷託謝沖天之
騏驥就投人之燕雀閔其半死半生借以一丘一壑飲
以流丹之泉傅以良金之藥俯仰頤神行遊顧樂弱骨
重堅殷㾗再合嬉同神王之翬怖異禪林之鴿戲葳蕤
之瑣墀對氋氃之華榻爾乃素月蟾流清風螢亂繡箔
催蛩關河别鴈滴塗露以涼年耿微霜而夜半單隻誰
儔逍遥無患聽遠唳於層霄聳素心於遥漢至若西北
十五東南二八霞肆羣翔雲天永戛或取仙人之箭或
寄西王之札動清叫於圜方寄奔想乎坱圠豈疎肉之
難飛詎淺毳其如鎩低昂欲翥徘徊至曙憶虞人於藻
田奉君子於蘭署非戀目以余羇實秉心之維恕念酬
環其莫展欲啣珠而未去寧希淇上之軒未羨緱山之
御願終惠於階屏永畢生兮容豫
去鶴來歸賦(有序)(明)劉鳳
季朗云有斯篇索未得因以命藻夫予之不逮夫人知
之而復此綴不幾燕石鄭璞乎貴相見情耳
夫何靈禽之逸翰兮超一舉而千里&KR0008;絶騖以聊騁兮
倏眒周夫濛汜運天池之浩蕩以刷羽兮逍遥放乎六
漠而焉止意踰溢而不返兮亦滔宕以自姼局榛楛之
&KR2728;&KR2728;兮不越尋丈而狎人嗛粱稷而憚遠徙兮故邇&KR0034;
以踆踆偉斯鳥之為介倪兮孰灌垤而可馴廆得號為
鶴兮廓獨矯翰而高憩離青丘之長隰兮茈傂紛溶而
來萃下軒墀之鬱律兮步從容拔霅而薄睨引清吭以
徐囀兮聲續絶躋躓之漻悷夫既俛翼而甘豢兮蹩躠
聊且似乎近昵顝鞿羈之仰紲兮諒焉所眷而不掣顧
影&KR0008;以蹮蹮兮踐鋪首而排玉戶戲且啄而味加兮&KR1606;
盤逸而若有怙籠鶠鷖以擾畜兮時玩弄夫皎姿而自
舞綺皜皎之奪視兮貌安佚而不驚郁何都以采眊兮
奮脩骹之利輕内凴噫之有快兮忽迴思於漢冥悵幡
纚之鎩羽兮䎀弁飛之未能掩翼癹骫試騰翥兮□䎕
䎕之遼舉爛漫遠遷以抗絶兮□逕逝而棄去恣遊遨
以舒息兮噭噭哀鳴而求侣橶&KR0008;□之凌軼兮牢落北
紘以遥抒嚦登閎而乘駭飇兮偭送逸而無處所既摶
摶之遐邁兮眷疇昔之見珍銜哀思之不㤀兮邈殊類
而相親望主人之池籞兮耽旁睞而改運䳮竦體而欲
下兮&KR0008;躍自卬以就旋嗷嗷胡宵唳之切兮翲丰茸之
秀領宿得托於唐中兮亶遥噱夫瀴溟淒幔惟之儼張
兮惕翛翛而猶警集復歸之依止兮進自翳而延頸俽
欲陳之去不辭兮翓差差而更整翹翹氣之厲激兮終
能軫乎恩倖願盡心之無巳兮豈背去之為𤯝左右感
而色動兮嘉貞禽之有耿鍾族性之不易兮矜志介之
可想惟羇寡之長吟兮感簡斥而悲慷何黨人之二三
兮離逖紛而無象案去就之不經兮應發寤之惘惘鳥
擇木之自初兮然中道而或爽聊浪空庭之儲與兮哀
林皋之逸響冰塞川之礚礚兮廣途洶洶而方梗霜露
交下而晨嚴兮飛絶跡之影静將欲還之不可兮徒坎
傺纏緜於故郢遡物類之何知兮猶識所養而願請
大鵬賦(有序)(唐)李白
余昔於江陵見天台司馬子微謂余有仙風道骨可與
神遊八極之表因著大鵬遇希有鳥賦以自廣此賦已
傳於世往往人間見之悔其少作未窮宏達之旨中年
棄之及讀晉書覩阮宣子大鵬讚鄙心陋之遂更記憶
多將舊本不同今復存於集豈敢傳諸作者庶可示之
子弟而已其辭曰
南華老仙發天機於漆園吐峥嶸之高論開浩蕩之奇
言徵至怪於齊諧談北溟之有魚吾不知幾千里其名
曰鯤化成大鵬質凝胚渾脱鬐鬛於海島張廣翅於天
門刷渤澥之春流晞扶桑之朝暾燀赫乎宇宙凴陵乎
崑崙一鼓一舞煙朦沙昏五嶽為之震蕩百川為之崩
奔爾乃蹶厚地揭太清亘層霄突重溟激三千以崛起
摶九萬而迅征背嶪太山之崔巍翼舉垂雲之縱横左
迴右旋倏隂忽明歴汗漫以夭矯排閶闔之峥嶸簸鴻
濛扇雷霆斗轉而天動山搖而海傾怒無所搏雄無所
争固可想象其勢髣髴其形若乃足縈虹蜺目耀日月
連軒沓拖揮霍翕忽噴氣則六合生雲灑毛則千里飛
雪邈彼北荒將窮南圖運逸翰以傍擊鼓奔飈而長驅
燭龍銜光以照影列缺施鞭而啟塗塊視三山杯觀五
湖其動也神應其行也道俱任公見之而罷釣有窮不
敢以彎弧莫不投竿失鏃仰之長吁爾其雄姿壯觀映
背河漢上摩蒼蒼下覆漫漫盤古開天而直視羲和倚
日以傍歎繽紛乎八荒之間隠映乎四海之半當胸臆
之掩晝若混茫之未判忽騰覆以迴轉則霞廓而霧散
然後六月一息至於海湄欻翳景以横榰逆高天而下
垂憩乎泱漭之野入乎汪湟之池猛勢所射餘風所吹
溟漲沸渭巖巒紛披天吳為之怵慄海若為之躨跜巨
鼇冠山而却走長鯨騰海而下馳縮殼挫鬛莫之敢窺
吾亦不測其神怪而若此盖乃造化之所為豈比夫蓬
萊之黃鶴誇金衣與菊裳恥蒼梧之玄鳳耀綵質與錦
章既服御於靈仙亦馴擾於池隍精衛殷勤於銜木鶢
鶋悲愁乎薦觴天雞警曉於蟠桃踆烏晣曜於太陽不
曠蕩而縱適何拘攣而守常未若兹鵬之逍遥無厥類
乎比方不矜大而暴猛每順時而行蔵參玄根以比夀
飲元氣以為漿戲暘谷而徘徊凴炎洲而抑揚俄而希
有鳥見而謂之曰偉哉鵬乎若此之樂也吾左翼掩乎
東極右翼蔽乎西荒跨躡地絡周旋天綱以恍惚為巢
以虚無為場我呼爾遊爾呼我翔於是大鵬許之欣然
相隨此二禽巳登於寥廓而斥鷃之輩空見笑於藩籬
鵾化為鵬賦(唐)高邁
北溟有魚其名曰鯤横海底隘龍門眼睔睔而明月不
没口呀呀而脩航欲吞一朝乘隂陽之運遇造化之主
脱我鬐鬛生我翅羽背山横而壓海嵯峩足山立而偃
波揭䜿張皇聞見卓犖今古過魯門者累百曾莫敢覩
來條支者成羣又何足數既負此特達壯心亦有取也
若乃張垂天激洪漣海若簸其後陽侯騰其前洶如也
皓如也蛟螭為之悚怖洲島為之崩騫如此上未上之
間邈矣三千接海運摶風便飛廉倏而走羊角忽而轉
勃如也蓬如也雲溟為之光掩山澤為之色變如此高
未高之間騰夫九萬足踏元氣背摩太清指天池以遥
集按高衢而迅征時與運並道與時行遺夭閼之類放
逍遥之情如此自一日亘千歲隂數與陽數際乃下夫
南溟之裔嗚呼誰無借便之事九萬三千故非常情之
所希冀誰無迴翔之圖一翥六月故豈常情之所覬覦
由此言之則鳳凰上擊誠未得其錙銖鴻鵠一舉適可
動其盧胡况鷦鷯之輩斥鷃之徒易安易給其足其居
須臾之間騰擲無數齷齪之内翩翻有餘伊小大之相
紀諒在人而亦爾凌雲詞賦滿腹經史婆娑獨得骯髒
自是不大遇不大起謂斯言之無徵試假借乎風水看
一動一息凡歴天機千萬里
孔雀賦(魏)鍾會
有炎方之偉鳥感靈和而來儀禀麗精以挺質生丹穴
之南垂戴翠毛以表弁垂綠蕤之森纚裁脩尾之翹翹
若順風而揚麾五色點注華羽參差鱗交綺錯文藻陸
離丹口金輔玄目素規或舒翼軒峙奮迅洪姿或蹀足
踟蹰鳴嘯郁咿
孔雀賦(有序)(魏)楊修
魏王園中有孔雀久在沼與衆鳥同列其初至也甚見
奇偉而今行者莫眡臨淄侯感世人之待士亦咸如此
故興志而作賦并見命及遂作賦曰
有南夏之孔雀同號稱於火精寓鶉墟以挺體含正陽
之淑靈首戴冠以飾貌爰龜背而鸞頸徐軒翥以俛仰
動止步而有程
孔雀賦(有序)(宋)林希逸
夫離合聚散悲歡怨懟之情非必含靈而具識者有之
物亦與有焉而懷悵恨以相感者又非必有族類儔侣
者也物亦我我亦物也奈何哉其相物也余往時讀鸚
鵡賦戚然有得於余心及今而見斯雀也形神意趣高
懷遠慕悵然有異於常日故采其情而為之賦以解之
其辭曰
猗珍禽之何來粲五色之華郁擢雙骹於空庭乃點首
而彳亍角蓬鬆以特起尾紛葩而欲秃循階除以數步
咮屢俛而不啄闖長徑之迢遥目四顧而疑愕雖樊籠
之乍解不振迅而蕭索長引吭以不鳴類欲訴於寥漠
於是僕本恨人壯懷易感對斯禽而眙訝情遽集於所
覽諒中心之有違乃凴拊而問訊謂口噤以莫言請臆
對而神應托玄嘿以傾聽爰舒寫於篇詠爾其産遐陬
毓下土間洪濤越重阻三代唐虞此何處所更秦歴漢
侈意宕心珠崖拓郡儋象桂林重譯累堠遠極天南索
王府之琛貢遂徵及於魚禽惟斯名之一出乃委禍而
至今嗟彼巧匠胡為肆情分雌雄而入畫合姚魏以為
屏曾顔色之足眩乃晃耀乎丹青玄胡髠鬝亦以名經
侏離&KR2575;&KR2613;乃效予聲又有伶人樂工誇訓蟲蟻對華筵
之嗢噱呈薄技而披靡揚青鞦值翠尾騰觚爵以為歡
在予心而良恥於是公子王孫貪奇好異聞佳名而競
喜揮金帛以羅致嗟進獻之有時奈斯求之無已惟蠻
惟徭以貨以市爾乃緣巉巖而為弋冠雲日以張罝連
柯結蔓以為儲胥苟一目之所暨昭碧落其焉如離儔
失侣絶母棄雛愴哀鳴而誰念竟快意於錐刀之餘於
是委命歸窮飄流萬里閉以雕籠飼以粟米寧一飽之
足謀悵吾生之巳矣眷炎路以長懷感寒燠之殊氣嗟
儔匹其奈何痛天屬之睽異雖五客之相從亦南北之
殊類遇物感時相顧垂淚量陋質之鬱臊豈鳬鴈之同
味名雖載於陶仙曰方家之所棄何品别於鹹涼又見
錄乎蔵器曾禍福之由生恨不效雄雞之斷尾且其嶺
岫崎崟林薄蒙密山風海濤晝夜豗擊動扤乎林根濆
沬乎崇壁山妖木魅閃屍於其巔玄猿鼯鼠嘂嘯於其
側爾乃朝飛暮翔羣聚卵息求偶命子節節足足縱流
落而依人亦羽衣之仙客是余固不厭於危苦而無樂
於閒逸也若夫芝栭藻井之華雕朱鏤碧之飾觸之而
驚盼之而惕物固有所宜情固有所適矧才能之何奇
敢無效而素食長締思以展轉愈懷慕乎疇昔情靡鄉
而不淒况今夕之何夕陳情未既戛爾長鳴有懷餘思
尚托歌聲歌曰寒月慘兮玄雲愁葉窣窣兮蟲啾啾故
鄉何許兮淹此留惟聖賢之羇寄兮哲智拘囚何微禽
之足迷兮於天道而詬尤良委情以若命兮奈何乎休
孔雀賦(有序)(明)貝翱
世傳孔雀當已午時則振翎舒尾若拜舞狀以為朝鳳
凰為百鳥之王故曰孔雀朝王洪武二十有一年春予
奉教獲覩于東圃凡歴二時而後止因歎夫羽毛之族
猶知有尊上之誠其去凡禽遠矣或者乃謂聞笙歌絃
管則舞此謬語也故為之賦其辭曰
鉅海之南厥生奇禽離精火德鳳首鸞衿翹翹脩尾團
翠錯金朝飲荔支之浦夕息桄榔之林蔽芳薄兮戲清
隂濯漣漪兮履嶔崟顧形影兮矜惜恒自托於高深則
有虞人見知弋者就獲遠近聳觀稱文之特迺飾以雕
籠薦以玉食踰海陟嶠而進乎王國於是君王悦之貯
之兔苑文杏為巢木蘭為揵縱遊芝田往來蕙畹厮跡
金塗結情翠幰銜惠靡報藴奇思展爾乃融風應律春
日載陽百禽流音雜卉含芳當麗日之中天乃奮尾而
舒張翠髻高聳彩翼旁障金碧熠燿綺纈煒煌乍若槊
眊之齊舉復似重麾之再揚晃兮寳屏植於金殿爛兮
翠衾陳於象牀參差兮扇列乎二十有四的皪兮釵駢
乎十二其行錦綬不足以為飾華蟲不足以為章鷸羽
不足以為冠隼尾不足以為裳乍低乍昂將翱將翔或
抃或伏濟濟蹌蹌既徘徊而中佇復旋拱乎四方詎昡
曜於一時盖致禮於君王何世俗之淫僻乃謂有感於
笙簧然後徐斂徐步去華就素侍御興嗟君王留顧盖
歴二時乃復於故亂曰梟不仁兮鷙不德鶴好仙兮鷴
好逸雞司晨兮有時忒鷺之潔兮魚之賊又曰鸚能言
兮招鶻拳鸞善舞兮傷自憐鸑鷟一鳴兮逾千年鵾鵬
高飛兮礙九天噫此羽族之夥兮羌或短而或長求忠
君而尊上兮咸不若孔雀之朝王
孔雀賦(有序)(明)張治道
嘉靖庚子余遊藩府見孔雀四一雄三雌佳麗閒雅珍
奇可愛西北之人不識此鳥偶一見之目耀神悚衆賓
歡賞余亦嘆羡感異驚奇觸情動興惜王不授簡才阻
即席歸為之賦以遺同好辭曰
值峥嶸之歲暮遊佳麗之仙洲見南方之奇鳥立浦嶼
之清幽性馴雅而弗驚色儵爚而寡儔禀金火以成形
占文章之孔修怒則危冠閒則舒體尾屢變而如雲貌
恂恭而有禮雖寳愛之周身實珍奇之在尾金閃灼而
浮光翠繽紛而極斐步款移於幽木舞按節而迤邐屢
却顧而自矜每含情而獨喜見服綵而生嗔疾文章之
奪已時晦隂以蔵形遇朝陽而刷羽氣糾糾而射人聲
鷕鷕而逐侣離炎方而更珍非江北而為枳遂飛鳴於
華林資飲啄於蓬芑信音影而懷生何伉儷之相比固
中禮之足稱亦明惠之可嘉雖鸚鵡之能言何靈表之
堪誇用君子之利登虚虞人之網羅&KR0008;金翠之無色候
鋒刃之暗加止則斂雲飛則散霞鶱揚亂目丹彩奪花
雖嬉遊於宫闕終懷想乎雲霄望舊鄉而延佇處異域
而興嗟遠故山之羣匹懷嶺表之珍池類南冠之楚囚
魂怔怦而奈何方其始也千金勿惜購自南邦致不單
來到必疊雙跋山超海踰嶺越江鳥尊人賤地遠威降
期一毛之不損庶千金之可償保一二於千百謹存没
於毫芒恐風土之弗宜慮寒暑之相妨經年歲而始至
豈日月之可將載南海之淑質供北人之奇觀覩閨閣
之麗區美臺榭之雕闌盧龜玉之毁櫝託微命於從官
若乃綺筵初秩佳賓咸涖罷絲竹之孔歡命雅觀於禽
類爾乃整步肅容揚尾戢翅襄首蹻足斜盼流視意象
如思動止無忌舉喙昂眉似陳其意我生何地兮我處
何鄉恨不如鴻鵠一舉兮萬里翱翔華屋非不可以娛
樂兮奈離恨之鑽腸抱幽衷以徙倚歴信美而傍徨雖
極人之觀美徒增已之悲傷既來路之弗知又雲天之
渺茫不假容而強顔將何慮而何思斷懷土之素心忘
異域之流離身鶴鳬而為羣心鸞凰而作比不矜巳以
為高每降志而自卑終惠養以畢命願委身而承怡庶
無入而不得類達人之隨時
御定歴代賦彙卷一百二十八
