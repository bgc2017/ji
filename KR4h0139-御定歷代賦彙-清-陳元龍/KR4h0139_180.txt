欽定四庫全書
御定歷代賦彙補遺卷十五
草木
大椿賦(金)趙秉文
於此有物焉既澤而堅既蔓而延托根於無何之鄉垂
陰於不土之田扼日月而共友券宇宙而爭年歷春秋
其幾何羌不知其歲之八千端策筮之&KR2271;曰是以江夏
為鼻祖小山為外孫者邪以孝悌為根本忠信為枝葉
者邪有曄其華富文藻者邪有駢其實茂德業者邪松
茂栢悦不足以比其夀者邪愚惑不知請以椿言
松賦(宋)文同
度衆木而特起兮有高松之可覿擢雙榦以旁通兮聳
千尋而上擊怪難入於圖畫兮老莫知其歲歷含古意
以茫昧兮負天材而岑寂柯磅礴而如抱兮葉□猭而
若羃停餘雪而暖溜兮棲宿雨而晴滴險穴聚乎魑魅
兮陰枿藏乎霹靂蒙烟霧之灑潤兮傲冰霜之慘戚榮
枯繫乎所托兮用舍由乎見覓敢並名於杞梓兮甘取
誚於樗櫟
徂徠之松賦(眀)程大約
惟靈山之嵳峩挺貞松之蹇産傲沍寒之雪霜凌排空
之崿巘貫四運以不彫歷千年而長衍條盤結而益密
枝紛披而彌遠形如鸞鳳勢若虯龍象亭雲之靄靄類
偃蓋之童童抽纖莖以森竦布芳穎之青蔥迎輕颸而
發響儼靜夜之絲桐上有翠實素髓離離馥馥偓佺食
而養性永籍名於仙籙下有青牛紫苓靈藥異獸探玉
策之祕記延萬齡之長夀然彼蒼烟以代漆書陋魏臺
之石墨超漢室之隃糜
庭栢賦(有序)(眀)張瀚
獨處關河再經寒暑庭前四栢砌畔重陰退食之餘徘
徊其下方春莫窺其生色入夏何有於潔齊當蓐收而
不衰處玄冥以如故似君子之一致順應不遷協老氏
之三全攝生尤要觸物有悟寓意於詞
偉閒庭之四象禀勁氣於五行敷雲葉以翳翳挺桑榦
而錚錚俯而就之團欒兮飛蓋之影墜仰而望之巃嵸
兮遠山之黛横實垂垂兮孕秀華飄飄兮暗馨厭的皪
之鬭彩守安靜以儲精未與宫閭之守兮秩秩聊遠斧
斤之伐兮丁丁遷彼太谷賓我前楹選千樹於泰嶽配
二株於華林採摘兮效文賓之辟穀游息兮希赤須之
全真諒列仙非我徒願比德以淑身爾其青陽肇歲麗
日鮮雲條風既達膏雨載零芬紅芳紫嫩綠柔青此方
蒼蒼刺刺離離落落爭似龍池之柳離宫之柞已而金
氣既騰商飇初過原隰蕭條歲聿其莫冰柯雪卉風偃
霜墮乃其矯矯穹穹鬱鬱蔥蔥何言蓬山之簳天陵之
松辨修短於異歲兮齊寒燠而同姿眇百感以無累兮
越千禩而為期暾杲杲兮翔林烏夜皎皎兮挂驪珠撓
䬍䫻兮激蒼龍之噴吼潤霢霂兮降翠鳳之葳蕤被巖
穴兮亭亭自足登廊廟兮蹇蹇有餘不茹不吐匪疏匪
腴抗天德以肅肅順坤載而于于允矣百木之長卓哉
大壯之需爾乃睇盼昕夕徙倚躊蹰媿樸樕兮峭直又
樗櫟兮迂愚思致用之非才竊感物而起予繄炎景之
易邁慨秋風之旋移苟根柢之未固何枝葉之紛披試
觀化於歲晚表榮瘁於桑榆托栽培以滋息幸貞心之
未殊若夫曼倩謔浪於鵲立方儲孝感乎鸞棲西嶽衍
成行之仙路昭陵然勝妖之古株本乎好事之傳異何
關節槩之有無
楠樹賦(眀)王煜
繄楠之生也含津玄冥托根崑崙氣之所湊殷殷屯屯
羌濆浡之歘發觸巨石而塊分得貞剛以為性匪蓊茸
之為倫迨夫雨以膏之雷以震之風以撓之霜以嚴之
扶疎矗特輪輪囷囷虯枝上聳迥無旁紛凝若木之晶
魄翕淑氣之芳芬膚理潤玉體榦堅金繄楠之茂也勢
參岱華光拍滄溟上懸三光下蟠九地青鸞白鵠朝夕
是憩夫豈鷦鷯之敢寄也貞松巨柏戢戢相比夫豈蔓
草之敢麗也莊生索之而駭眙匠石過焉而睥睨顧神
物之偉奇斧欲揮而終忌是宜棟梁乎清廟為九垓之
大庇繄楠之夀也瀋液内盎姿華外姸顓頊不肅祝融
不然枝拂常春之霧根漬不涸之泉元龜蟠其下卿雲
覆其巔豐隆為之呵護王孫怵而不前望之蒼蒼然叩
之砰砰然騰神光兮夜曙播蕃陰兮晝帡老耼曾息蔭
於髫齔王母於兹表道兮屢焉笑蟠桃之難熟輕銅狄
之千年諒玄精之丕搆與日月而周旋
桐賦(有序)(宋)陳翥
始吾植桐與竹於西山南見誚乎天倫間以謂拙難於
生計不如桑柘果實之木有所利吾決而遂其志乃自
號桐竹君以固而拒之又作西山桐詩十二首復掇其
詩之餘次而為賦所以伸植之之心也其詞曰
伊梧桐之柔木生崇絶之高岡盗天地之淳氣吐春冬
之奇芳借濡潤於夕陛藉和煖於陰陽緜歲月之久持
森鬱茂而延昌爾其溪臨千仞巖空百丈增巘岌以周
列重峯嶪其相向勢崔嵬而峭且峻形崎嶇而不可上
巖嶮巇以無土壑嶒巉而弗敞枝上拔而雖榮根下朵
而不長迅雷疾風之所飄擊湧濡飛溜之所滌蕩蒙苦
霧而含暝鏁愁雲於寫望霏霜封條而欲折積雪擁根
而致強枝蠹則中間節傷則液滿同枌棘以溷殽雜樞
榆而蒼莽於是哀狖晨吟饑梟夜啼熊狐傍宿麏麑下
蹊悲號叫嘯回惶慘悽勇夫聞之而心碎山鬼尋之而
晝迷寒雕啄鷹以之游集妖烏怪鵩以之安棲蓋人跡
罕履故物類來萃材雖具不見用於匠氏根已固故不
可以移徙其或春氣和木向榮飛子結孕其柢抽萌條
毳毳以嫩聳葉茸茸而綠成水再離而自茂氣猶缺而
未英當斯時也吾孤且否人無我諳既支離而不煖始
有地於西山之南遂忘刻銳任情意命钁以薙草向陽
以避地列行行之坑坎有鱗鱗之位次庸以梧桐植而
異羣類也由是召山叟訪場師披榛棘之叢薄陟峰巒
之險危望椅梓以相近求拱把而見移全根本之延蔓
擇材榦之珍奇廼等地以森植亦分株而對之侔底道
之矢直鄙左右之器敧邁夾道之細柳類通衢之高椅
累歲時而茂盛發花葉之繁滋土膏泉液以澤乎根春
風夏雨以長其枝晨霞暮雲以蔭其榦清露薄霧以潤
其肌陽烏舒暖以條布陰兔飛光而影垂佳庭雪之難
積噱巖霜之易晞是以其上則鵯鶋鷩鴺之所不敢棲
也其下則騰猿飛&KR1702;之所不獲息也結藤垂蔓莫得而
依也犇泉依瀨亡由而及矣故遠而望之如列戟與排
矛即而憩之若綠幄與翠裯將以集鸑鷟鳴飄鶹玩之
以興詠聽之以消憂於是招直諒之賓命端善之友坐
萋萋之陰蔭論詩書之盛否逍遙乎志氣宴樂以文酒
賞兹桐之森森玩桑柘之黝黝彼槐歎婆娑樗傷臃腫
一則為盡其生意一則嗟無其器用未若葉中藥餌材
堪梁棟雲和曾入於周制嶧陽乃隨於禹貢有名實以
相副豈虚偽以動衆吾將採東南之孤枝創疏白之雅
琴絃以檿桑之絲徽以雙南之金同夔牙以揮鼓並鍾
期而側聆追淳風於先德寫太古之遺音非鏗鏘也不
足以傾鄙夫之耳有幽靜也自可以悦君子之心桐竹
君乃神魂清心志和以道自任孰知其他據高梧以釋
俗申素臆以長歌歌曰蒿艾茂郁兮芝蘭不馨柞櫟芬
芳兮楩枏不亨苟毁方以趨勢兮雖棫樸而見稱倘容
援之云依兮雖楸梓而弗名且斥遠於匠石兮終見委
於林衡自樂天以知命兮故無慮而自營歌卒瞬目周
玩沈吟自斷後以餘音系而為亂曰貴遠賤近時之宜
兮衆咸去朴爭華偽兮花葉不能資耳目兮子實無堪
充口腹兮人誰采用到林麓兮雖材還同不材木兮吾
願終身老林泉兮器與不器居其間兮梓桐放懷事都
捐兮優游共得終天年兮
楓賦(眀)錢丈薦
煙波釣徒張志和初在母腹母夢楓生腹上乃産志和
故志和生而愛楓若乃楓之為物隨地而植遇風則鳴
經寒始謝得氣復萌方抽則嫰姿淺淡迨盛則密蔭沈
凝脂帶香其馥郁葉映水以凄清豈蚩尤之變化或神
女乎依憑對窮愁而撫景關離别以有情及夫金飇漸
厲玉露初結芳草既腓豐菼亦折何肅氣之遷染似病
容之悲切始色改而呈斑終淚凝而點血則有分司貴
客作賦名家形牽紱冕志放煙霞撥冗日暮尋幽路遐
乍感蕭索轉覺繁華詩曰停車坐愛楓林晚霜葉紅於
二月花於是煙波釣徒繫舴艋釋綸竿脱莎衣挂籜冠
憩黏苔之白石憑拂衣之朱欄持消憂之爵斝進飫口
之魚餐瞻晚景以容與翫霜樹而盤桓本無取於榮豔
更何計夫彫殘遂拾紅葉而書之此地天台其人仙子
流水幾曲桃花數里不然何凛戾之已交猶芳菲之未
委平泉李德裕聞而歎曰肅肅江楓最清絶兮無華可
採實堪擷兮偏與幽人相娛悦兮怪彼名圃芳樹列兮
豈不殊麗風韻缺兮何況紅葩耀霜節兮始信涼冷勝
煩熱兮予猶涉世愧眀哲兮
古度賦(明)楊慎
有木詭容在勾之東修梯盤壤巨幹撐空閟華青帝垂
實玄工蓐收傳紺屏翳旉紅子穿皮茁房殊卉叢膚無
纖蠧腹育飛蟲有夫不名占諸義弓曰碩果不食在剥
之坤宫荒徑所漏而鼉仙未弘者歟炎皇未嘗而左賦
始崇者與烜比景灌菵露果星燭葉雲布楠榴相思為
黨隣平仲君遷為朋故君子識之是曰古度
綠槐賦(有序)(眀)鄧雲霄
燕地烈暑如灼余庭有嘉槐喜得美蔭每與韓孟郁科
頭披襟婆娑其下更作雲林間想昔陳思仲宣同時並
有槐賦暇偕孟郁率爾抽毫句底颯颯風生虚星有靈
當為色動掃麈高歌暑氣若掃
爰有嘉樹積翠浮涼為市不鄰於璧水倚殿自遠於文
昌避朱輪之大道植綺疏之閑堂異仲文之枯槁有祖
雄之芬芳夫其淑氣回春條風變節兔目初窺鼠耳漸
茁輕如島外殘烟淡似雲間新月綠方染兮難就陰欲
簇兮未列乍上蜂黃試啼鶯舌御單袷而朝驚進纖羅
而晚怯望微青兮淺黛已縹緲而堪悦及其楊花舞雪
榆莢鋪錢泥融飛燕沙暖眠鴛紅雨殘蝴蝶之夢綠陰
老鷓鴣之天此時柔枝婀娜縟葉芊緜籠紅藥於階側
覆碧蕙於欄邊蔭當廣幕淨列長筵棋聲琴韻瀟灑留
連若乃朱鳥翔火傘舉赤坂已焦温泉沸煮玄霜未授
於金母冰丸難覓於葛子怪吳牛之喘月憫跕鳶之墮
水嘘氣成雲揮汗若雨爾乃旁旉横被滿院成陰廊長
日少徑小苔深侵朱簾而楚楚泛縹帙而沈沈若寥寥
兮桂宫似泠泠兮雪峯坐換姑射之骨恍乘禦寇之風
聽鳴蟬之疎引忘烈日之高舂主人乃揮玉麈坐繩床
品泉而石乳滑試茗而雲芽香抛書手倦脱幘情忘蘭
湯沐罷晞髮徜徉却七華與六角早延爽於清商又或
碧甃浮瓜冰盤進李茹以松花佐以菰米和槐葉之泠
淘實浣腸而濺齒窅矣據梧㗳然隱几傲枕上之羲皇
覩壺中之天地既不知黃粱之熟未又安念南柯之不
理於是兩腋習習情景相和慷慨起舞喜而作歌歌曰
車馬兮塵浮褦襶兮可休吾既幸為兮散吏蔭綠槐兮
焉求韓子乃賡曰日有夏兮寓有假兮心灑灑兮物可
化兮將分蔭於天下兮
竹賦(宋)王令
於此有物焉其材劇而色剛其軀瘠癯不配所長色盛
氣充膚理有光臨臨兮其高其可仰也挺挺兮其直其
不可以枉也毅毅兮其羣其不為黨也其立自樹而不
倚其長絶衆而不離恬無盛衰以聽四時置身嘗安視
物死生弟子不敏昧於考成罹世斮刖甚者遇烹其守
不移附者益增愚所不知請筮以眀筮曰斯夫其始甚
銳既極而止者歟後生晚起超出輩類者歟確乎不拔
以節終始者歟死傳其徒不私其子者歟生久處而不
回死知命而不恐老者求以自輔少者得之而無用是
其&KR2271;曰誰藏孔殷而不思藩彼架未柱我安事椽優哉
游哉聊以永年幸聽筮之請以竹言
竹賦(有序)(明)桑悦
學圃中種竹數竿不二年蓊然成林日婆娑其間若相
忘者今將秩滿欲與圃别不能忘情為作賦以表其德
詞曰
興趙藏符伐吳成象鸞鳳聲容龍蛇動盪知惟孔子智
比辟支一本林立安有二岐直而不窒圓而不倚節操
如是可謂君子
庭中有異竹賦(有序)(眀)湯顯祖
太學東廂向南君子庭兩偏皆竹面闌干外小方池池
外砌植紫牡丹白芍藥數株中有一竹亭然砌上旁無
附枝闌干之内側生一竹諸生疑此竹且穿簷而出當
刮去大宗師戴公不許此竹竟從横闌稍曲而上不礙
也公歎曰誰謂子無知矣授筆湯生立賦此兩竹
太學之英君子之亭度靈臺而選勝繞聖林而啓扃麗
圜橋之碧藻薦方沼之文萍被素風以悠衍承翠氣之
蔥菁魚相忘於在沚鳥戴肅於高冥非游塵之所簉實
君子之攸寧朱絃在御玉磬懸庭佇休閒於鼓篋肆靜
謐以横經采齊而步其視呻嗶靡亂其聽載色載笑而
嘉則一張一弛以遺形釋繽綸乎几席縱流莅於軒櫺
幄垂雲之曼菉帶積石之遙町練粉飄而莫莫玄池韻
以泠泠何脩叢之茸靄儼雙篠之伶俜在籦籠而矯雋
信空虚之有靈顧湯生而命進授淇園之筆精對横簮
以迤羡立函丈以經營池上方臺雜卉羣栽丹華皎砌
素藥翻階孰亭亭而異觀照瀰瀰之檀欒挺碧鮮而上
峙擢岧嶤之翠竿復有宇下盤桓庭中偃蹇衆疑萃於
孤高謂妨簷而欲翦竟自出以委蛇挹清池而迥展翫
此簳之生成象至人之舒卷爾其為狀也虚中忌實疎
節間密臨流似淵依巖類逸貞儷乎淑美之操直比乎
君子之筆影防露以嬋娟響應律而蕭瑟兹篔簹之一
態未若夐標而巧出乃其芳根獨遠一&KR0034;玄通絶左右
之葳蕤貫青熒而在中匪臨深而表勁繄濬孑以明冲
豈太山之荏苒似高岡之梧桐若其迸石而立磬折傴
僂下不礙於憑軒上不虧乎承宇羌有心乎雲步乍低
佪而矯舉貴托根以自全異當門之鋤去故孤生者常
直近人者常曲直有似於眀心曲亦時而衛足眀心靡
遐衛足匪他一鸞一鳳一龍一蛇自歌自舞或屈或伸
君子儀之素體圓神左右貞風學士如林敬吟菉竹遑
嗣青衿
方竹賦(元)楊維楨
秋孟之夕覺非道人寓宿於主人之軒見植竹焉外方
中堅峭然觚稜扣之如石有聲硜硜予怪其不類衆竹
戲若有評曰后皇植物各畀以形洪纖肥瘠莫殫其名
毫忽無僣若冶剖型爾竹之産為類實繁寄哀瀟湘託
興淇園嶧陽之材聲叶鳴鳳箘簵之堅荆揚效貢黃岡
如椽用代陶瓦篲篠叢生束之盈把由衙雞脛般腸射
筒蘇麻篔簹笆箄鍾龍體柔為&KR1696;節促為&KR0034;刃毒為篻
依木為弓毳毛為狗扶老為笻名雖萬變莫不示圓於
外而抱虚於中故能文理縝密節槩疏通迎刃而解落
籜以從桃笙籧笛織翠生風䌫維砥柱力綰艨艟干旄
孑孑旌旂蔽空彤管煒煒横出詞鋒簫韶九奏至和攸
同他如器使惟適所逢皆所以弼成人用翼贊天工爾
之為質外方内塞肌不柔順性復挺特櫽括莫施何堪
組織豈非才不適用而名浮其實乎言既而去逡廵就
睡夢一玄叟頎然而長雙眉入鬢氅衣無裳頭角峭厲
棖立木彊歷階而進出聲琅琅凡今之人喜圓惡方頃
聞誚譏顧不敢當予非舍圓而不居蓋亦天賦之有常
矧夫方圓不侔自昔為訒豨膏棘軸不能獨運鑿枘異
投終底於吝黯直見疏弘詐乃近正論天人江都遠擯
詼諧詭奇金馬日進固知鬻圓以自私不若執方以自
信也且物生而才罕即安處雕龍斲削自致困苦樗櫟
臃腫斧斤莫尋桐杉赭野枳棘成林天嗇我才實非我
仇以才莫全我獲實優方將勵吾之方堅吾之塞保天
之全資地之力長吾兒孫同居壽域邀涼月於江上疏
冷風於淇澳知我愛我過從成僻敲門竟造不辨主客
札瘥奚生逍遙甚適彼以才而用世視予孰得而孰失
予驚而寤萬籟俱寂月眀入戶涼在巾舄惟見此君挺
然於庭粉壁鑄形一塵不驚修柯滴露鏘然成聲予爽
然如失惕然而醒乃歌曰圓以智行兮方以義守智或
有窮義則可久以虚而通兮以實而塞通或潰決兮惟
塞乃格才應時用兮拙為世損用則精弊兮損則神全
竹兮竹兮予將謂汝為方兮而不識汝之大圓
天竹賦(有序)(梁)程詧
中大同二年秋河東柳惲為秘書監詧以散騎為之貳
讐校之暇情甚相狎監署西廡有異草數本綠莖疏節
葉膏如翦朱實離離炳如渥丹惲為詧言西真書號此
為東天竺其說曰軒轅帝鑄鼎南湖百神受職東海少
君以是為獻且白帝云女媧用以鍊石補天試以拂水
水為中斷試以御風風為之息金石水火洞達無閡帝
異焉命植於蓬壺之圃此其遺狀也然不復如向時之
驗矣詧怪斯言誕而不經因竊歎曰物故有弱而剛微
而彰當其時也雷轟而騎翔非其時也穴蟠而泥藏豈
特斯草也感而作賦曰
彤庭赫兮弘敞入端闈而延顧粤若望真之都旁開群
玉之府則有芸裛湘素蘭翳軒廡琳琅曳風瓊玖泫雨
誠神眀之奥壤乃尤物之所處是何弱植之蔑蒙兮幹
如割璞之玉葉碎出藍之綠色含朱膏實正秋熟受中
地腴號東天竺蓋女媧補有蒼之缺公孫佩遐升之籙
來自西海植之蓬圃飛廉為之輟御馮夷為之止舞於
斯時也神農未知藥后稷未播穀蓂莢尚晦萐莆猶伏
芝混菌耳苓羣狼毒神禹所未識齊諧所未悉亦既擢
質於神皋之苑獻名於通靈之室矣爾乃芳掩&KR0581;若氣
矜篔簹密束霞緻駢羅星光菁茆海鳬不足以侔潔薝
蔔薰陸不足以襲香璀璨於九闈之上而容與乎三階
之旁者也時異事改貌存質昧孰知無用之用而不為
斯世之所采畦並稂莠隰兼蒿艾王田植表則有燔芿
之酷樵豎載歌則有蒸薪之悔文異溝中之斷音乖爨
下之桐心類飛灰首如飛蓬豈非有意於上林之積翠
而禁籞之摛紅者哉天嘉昌眀萬物咸覩姬姜在御不
棄翹楚王鮪登庖旁徵魴鱮曾是散材托兹邃宇卿雲
甘露之所濡白日陽春之所曜天雞晨翔銅枝夜照倘
窮年之若斯敢槍攘於往操願黽勉於鴻私蹠青箱而
就稿
草賦(宋)吳淑
春草生兮萋萋王孫遊兮不歸吐芳揚烈緣皋被厓暮
春江南之思涼風塞外之悲通神眀者藴藻彰瑞應者
菌芝指東門以漚菅陟南山兮採薇爾其卬有旨苕隰
有萇楚采藍未及於一襜樹蕙俄滋於百畝首蓿懷風
而披靡蘘荷依陰而繁茂葛覃既施於中谷蘭生亦羅
乎堂下彼茁者蓬一發五豵不其書帶晉陽屏風道勝
而何慙藜杖德茂而方見蒿宫芟之既逢於薙氏嘗之
亦自於神農則有海上餘糧井邊扶老訝道茀之難行
歎牆茨之不掃萱徒樹背荃寧察情經幽蘭兮延佇餐
秋菊之落英聞殺人於鉤吻傳益夀於黃精濟陰訝其
兵狀八公駭於人形畏秋霜之曉墜懼鶗鴂之先鳴至
於生君子之邦諭小人之德茂彼崦山饒兹蘭澤或當
風不偃或不扶自直原上動離離之思河畔悦青青之
色晝爾于茅宵爾索綯或文如虉綬或色似青袍或紉
蘭以為佩或服艾而盈腰至如臧文之妾織蒲伯有之
門生莠聞景天之戒火識包茅之縮酒若夫布帛之異
綸組之殊扈江蘺與辟芷畦留夷與揭車池塘得惠連
之夢蓬蒿侵仲蔚之居駱越之菌雲夢之䔇葰薑既已
香口芣苢亦聞宜子據蒺藜而難以求安采葑菲而不
遺下體蓂莢屈軼之祥闊達華苹之瑞釀酒瑶琨之域
飼馬吉雲之地葵有衛足之稱藿有向陽之意斯品類
之繁多故云百卉具腓
諼草賦(眀)俞允文
惟玄靈之肇和播黃祗而亶植猗衆芳之薄遽咸效奇
而獻質若夫葉秀萬年之柯枝聯千歲之實標建木於
扶汜飄奇芬於桂域言有誕而匪經賞每遐而叵測豈
如貞卉之芬菲依北堂之奥側藴天地之純休體恬愉
之粹德系嘉名兮永彰挺上春兮耀色總脩莖兮綷若
翠羽騰綠波舒叢葩兮灼若雕霞晃朝日引崇蘭而汎
景轉芳蕙而凝碧香搖少女之風露湛仙人之液羣貺
為之聲淪殊祥為之彩没懿君子之好和興詩人之詠
什是以平章烟館中散雲室子建弘詞王郎麗筆咸權
辭而託思殊未究其旨的於是爰有汝南貴胄吳郡英
賢仰循陔之峻躅遂因心而致虔躊躇顧慕容與周旋
顧斯卉之罕匹著前聞而有甄處堂階以滋茂諒媲美
於慈顔爾乃模妙儀於象外移瑞色於毫端不順時而
屢變長閱歲而凌寒豈徒勤比興之義工藻繪之妍而
已歌曰芬華煌煌振都房乘嬉陽和悦流光邁種厥德
信慈良齊徽太似嬉祉昌宣胤發祥歷壽垂無疆
鬱金賦(漢)朱公叔
歲朱眀之首月兮步南園以迥眺覽草木之紛葩兮美
斯華之英妙布綠葉而挺心吐芳榮而發曜衆華爛以
俱發鬱金邈其無雙比光榮於秋菊齊英茂乎春菘遠
而望之粲若羅星出雲垂近而觀之曄若丹桂曜湘涯
赫乎扈扈萋兮猗猗清風逍遙芳越景移上灼朝日下
映蘭池覩兹榮之瑰異副歡情之所望折英華以飾首
曜靜女之儀光瞻百草之青青羌朝榮而夕零美鬱金
之純偉獨彌日而久停晨露未晞微風肅清增妙容之
美麗發朱顔之熒熒作椒房之珍玩超衆葩之獨靈
紅芭蕉賦(唐)韓偓
瞥見紅蕉魂隨魄消陰火與朱華共映神霞將日脚相
燒謝家之麗句難窮多烘繭紙洛浦之下裳頻換剰染
鮫綃鶴頂儘侔雞冠詎擬蘭受露以殊忝楓經霜而莫
比趙合德裙間一點願同白玉唾壺鄧夫人額上微殷
却頼水精如意森森&KR1128;&KR1128;脈脈亭亭蒨玉之瑳來若指
彤雲之翦出如屏鶯舌無端妒夭桃而未咽猩脣易染
嬲浮蟻以難醒在物無雙於情可溺横波映紅臉之豔
含貝發朱脣之色僧虔蜜炬爍柱棟以難藏潘岳金釭
蔽繡幃而不隔大凡人之麗者必動物物之尤者必移
人不言而信其速如神所以月彩下蠙蛛之水梅酸生
鶴嗉之津寧關巧運自合天真有影先知無聲已認體
疎而意密跡遠而情近天穿地巧幾人語絶色難逢萬
古千秋唯我睠紅英不盡
浮萍賦(明)楊雲鶴
嗟楊花之漠漠紛辭樹而緜緜乍飄颻於幕底忽蕩漾
於池邊雨過易質浸久移妍根無寸蔕葉吐雙駢傍汀
蘭而戢戢映岸草之芊芊魚驚跳而忽破風漪斂而還
連委柔姿兮曉漲寄弱質兮春田流潦凝兮並止歸波
逝兮均遷商羊舞兮保世以滋大肥&KR1414;見兮聚族而殲
旃有似乎邊塞征人關河客子去國辭家流行坎止意
忽忽以何之惟蒼蒼之默使感兹萍質悵此萍蹤慨他
鄉之萍梗憐知已之萍逢有如一枝暫棲兩心密契不
約而聯無根而蔕始宛轉而密依忽參商而遥逝知宛
在兮水中恨長波之靡際嗟嗟每生有識我輩鍾情欣
繇合起恨以離生雖離合之皆幻終悵怏而難平若夫
合不心醉離不骨驚齊悲愉於一致反寄羨無識之浮
萍
浮萍賦(有序)(眀)夏茂卿
夫萍為風約起滅不常水草中至尠小瑣細物也顧萍
氏掌禁於秋官萍生紀日於月令燕饗則樂嘉賓於魚
藻朝會則示周行於鹿苹萍之時義大矣成都楊令公
年方二十視篆梁谿甫下車輒以浮萍一賦見眎清華
流麗騞然大家夫相如子雲之在蜀都也翩翩皆以賦
鳴吐鳳凌雲噴薄西京之上即我眀用脩楊子靈心作
賦秀拔峩眉公豈其苖裔耶遂率爾效顰而抽辭以擬
之其詞曰
粤萬卉之布彙禀一氣之陶鈞紛紛綸綸職職芸芸毓
彼池面貼於波紋既曰楊花之轉蜕復云老血之為精
巧隨浪以開合逐流水以低平兆翔鴻之始見應穀雨
而萌生采芳馨於雷澤擷異美於昆眀一名水簾亦呼
薸蘋西河之側南澗之濱羌乍斟而止渴朅久服而身
輕漢昆眀池翠網横披於曲岸楚昭王渡赤斗直觸於
江濆周穆廵方則取摘湖頭以資鶴唼太原吏隱則數
車捆載而為鴨茵漂潎連緜馥郁葐蒕可以羞王公可
以薦鬼神若夫不根不蔕時合時張江妃題字漢女搴
芳翠蓋覆而蛟龍匿影青雷破而眀月舒光重叠侵沙
開暮春之烟景參差委岸宣大塊之文章紫葉帶流快
題詩於李白秋風春草喜琢句於劉商色映菰蒲似罽
賓之鋪寶㲲而斜臨曲渚光分杜若如洛姝之遺翠鈿
而亂矗横塘若乃波翻浪急雨驕風妒自西自東曷馮
歸路孤標泠淡兮埒孝子之履霜時危震盪兮恍羇臣
之莫訴至若良朋愴別執友臨岐臭蘭偶契金石遽違
玉玦遙分於塞外寶釵劃斷於中閨是何異萍水之相
遭而瞥焉轉化於天涯胡然而散胡然而聚消息盈虚
浮萍莫喻生馬生人儵忽為帝即乾坤亦水上之萍抑
蜾蠃螟蛉之一致有酒既清有餚既馨太虚為御久鑿
奚爭萬期須臾睒矆電驚毋拙泥以揚波疇皆醉而獨
醒縱心浩然何慮何營吾將濯足萬里&KR1143;身蓬閬而戛
長嘯於青冥
甘樹賦(晉)劉瑾
伊冥造之緜緜兮纚成象於成遇嗟卉草之森秀兮將
歸美於甘樹誕寄生於南楚兮播萬里而東布浸冷泉
以搖根兮竦逸條以承露結密葉以舒蔭兮滌纖塵以
開素仰清氣以旭晨兮流惠飇於薄暮雖飛榮於園沼
兮契巒松之貞趣時屢遷而彌貞兮凌寒暑而一度
苔賦(有序)(眀)錢文薦
王微少有才名江吏部湛愛之舉以為郎不就隱居一
室周旋十載苔㾗滿階莫知所在乃為賦紀之
若夫苔之為物非藥非草無芳無菲每含潤而濯濯仍
托陰而依依稟幽貞以成性借正色其揚輝何兹族之
冷淡與世情乎暌違緣披石而字髮為拂水以稱衣既
鬖髿於行路復映帶於漁磯憐就閒而歸獨異趨勢而
附威則有煙棲高士谷隱逸叟迹本逃榮心尤離垢較
繁華之非匹惟孤潔之為偶恒閉戶而疑無忽步階而
覺有於是桐關自掩蘿逕莫遵葉落何樹花飛幾旬水
聲汨汨石狀粼粼不知序往但覺景新亮獨居之寡侣
孰相伴乎蕭辰帶綠陰其染袖聯青草以為茵鹿乍窺
而影寂烏屢顧而聲頻幸無關於開謝更何計夫屈伸
縈鬱難持贈凄清徒自珍試問掩映階前色何似縱横
陌上塵江吏部聞而歎曰嗟彼幽谷對兹孤坐有砌封
來無人踏破蝸涎偶吐鳥蹤常過我之懷兮雲深紫邏
蕈賦(有序)(眀)舒頔
蕈非一種有松華蕈蛤蕈肉蕈香蕈竹姑之屬松林茅
地間二八月有之樵夫豎子知其名采鬻於市不知名
者食則殺人因作賦曰
彼松林之翳翳兮土恒潤而處卑當秋季與春仲兮紛
異色乎離離霑雨露之殊恩兮迺成形而產兹喟童子
之奔競兮攜籃籠而去之何黑色之燦爛兮茁無根於
土皮名各異而可食兮宣供美而帶縻膾微辣而細縷
兮肉稍腯而薄披友玉版與紫蕨兮味甘美而益奇積
磊磊於盤飣兮怳有類乎玉芝名不識而遽餐兮遂殞
命於一時憶蓴絲而去官兮惜季鷹之未知嘅商山之
莫逢兮歎首陽之甘饑啖苦筍與彫胡兮何孺子之可
悲獻吾君於九重兮嗤曝背之龐眉意溪毛磵潦之可
潄兮吾焉舍此如含飴辭曰菶菶萬物陰陽乃和惟木
有耳惟桑有莪氣同質異蕈其孔多靡根靡蔕匪華匪
何薦之宗廟頌聲猗那商周或遺是用作歌
逸句(附)
修柏賦(齊)蕭鋒
既殊羣而抗立亦含貞而挺正豈春日之自芳在霜下
而為盛衝風不能摧其枝積雪不能改其性雖坎壈於
當年庶後彫之可詠
都蔗賦(晉)張協
若乃九秋良期玄酎初出黃華浮觴酣飲累日挫斯蔗
而療渴共潄醴而含蜜清津滋於紫棃流液豐於朱橘
擇蘇妙而不逮何况沙棠與椰實
薺賦(宋)范仲淹
陶家甕内淹成碧綠青黃措大口中嚼出宫商角徵
藍賦(有序)(後漢)趙岐
余就醫偃師道經陳留此境人皆以種藍染紺為業藍
田彌望黍稷不植慨其遺本念末遂作賦曰
同丘中之有麻似麥秀之油油
花果
萱草花賦(梁)徐勉
覽詩人之比興寄卉木以命辭惟平章之萱草欲忘憂
而樹之爰有幽憂庭閑志靜高木立其陰蘭芳糅其影
玩叢蘤之爭芬悦羣根之競穎或開紅而散紫或&KR0034;蒕
於上春信兹華之獨秀投金質於炎辰既耀色於袪痗
亦含香而可均不待合歡之木無俟孫枝之筠同芰荷
於闌暑及蟬露乎首旻其葉四垂其跗六出亦曰宜男
加名斯吉華而不艷雅而不質隨晦眀而舒卷與風霜
而榮悴笑杜蘅與揭車何衆彙之能匹
幽蘭賦(唐)李農夫
蘭之猗猗窅窅其香遁世無悶抱道深藏不以無人而
遂廢其芳磅礴冰霜之際虚徐蕭艾之場揭之揚之於
古有光不采而佩於蘭無傷豈膏黍之為用也必焚必
割珠犀之畢通也必剖必絶雖佩玉而垂紳亦吐哺而
握髮
幽蘭賦(唐)顔師古
惟奇卉之靈德禀國香於自然灑嘉言而擅美擬貞操
以稱賢詠秀質於楚賦騰芳聲於漢篇冠庶卉而超絶
歴終古而彌傳若乃浮雲卷岫眀月澄天光風細轉清
露微懸紫莖膏潤綠葉水鮮若翠羽之羣集譬彤霞之
競然感羇旅之招恨狎寓客之流連既不遇於擥採信
無憂乎翦伐魚始陟以先萌鶗雖鳴而未歇願擢穎於
金陛思結蔭乎玉池泛旨酒之十醖耀華燈於百枝
牡丹賦(有序)(唐)李德裕
余觀前賢之賦草木者多矣靡不言托植之幽深採斸
之莫致風景之妍麗追賞之歡愉至於體物良有未盡
惟牡丹未有賦者聊以狀之曰
青陽既暮鶡鴠己鳴念蘭若之方歇歎桃李之陰成惟
翠華之豔爚傾百卉之光英抽翠柯以布素粲紅芳而
發榮其始也碧海霄澄驪珠躍出深波曉霽丹梓吐實
煥神龍之銜燭皎若木之並日其盛也若紫芝蓮葉鴛
雛比翼奪珠樹之鮮輝掩非烟之奇色倏忽摛錦紛葩
似織其落也眀豔未褫紅衣如脱朱草柯折珊瑚枝碎
霞既皪而轉妍紅欲消而猶綷爾乃獨含芳意幽怨殘
春將獨立而傾國雖不言兮似人觀其露彩猶泫日華
初照曄其晨葩情若微笑色雖美而自豔類河汾之窈
窕逮乎的皪含景離披向風鉛華春而思蕩蘭澤晩而
光融情放縱以自得凝若煥之冶容既而華豔恍惚繁
華遽畢驚寶雉之乍迴想江妃而復出望獻璫之玉俄
以蔽光感懷珮之川悵然如失客顧余曰勿謂淑美難
久徂芳不留彼妍華之閱世非人夀之可儔君不見龍
驤閈宏池臺御溝堂挹山林峰連翠樓有百歲之芳叢
無昔日之通侯豈暇當飛藿之時始嗟零落且欲同樹
萱之意聊自忘憂
牡丹賦(有序)(眀)薛應旂
鉅野府中牡丹盛開余觀而樂之為作賦曰
伊嘉卉之足珍兮爰託居乎紫庭羨金玉之枝葉兮若
相輝而與京仰華宇而盤旋兮依嚮眀之雕楹夾迴廊
而駢羅兮周迎風之曲亭覆青鋪之䃴砌兮映碧疏之
綺櫺漾朱鏤之文檻兮昭素箔之瑩晶培濡澤於密液
兮挹玉漢之玄精灌脂水於阿房兮潄華池之流清適
條風之應律兮胥協氣而絪緼泯翦製於天工兮屬造
化於陶鈞俄蓓蕾之含輝兮綴翠枝之列星挹宵零以
舒采兮發嫩蕊之殊英熏晨曦而嘘赩兮逾綽約而光
眀左紫練青赤於神女兮鞓紅織雲錦於天孫朱砂轉
九鍊而傾鼎兮玉板經兩刖而破荆鶴翎蒙茸而縞素
兮金粉團聚而鮮新楊妃春睡於玉樓兮西施若笑而
若顰奇形異種不能以縷數兮恍鬭巧而爭衡爾其徘
徊以周覽兮不覺目炫而心驚顧高枝之方獻兮轉疊
萼之隨擎盼垂條之迴繞兮憐纖蕊之輕盈紛冉冉以
陸離兮追度索之玉衡更煒煒而曄曜兮嗣崑崙之若
英蘇賀垂芳於藝圃兮姚魏緣之而著稱兹眞洛陽之
麗藻兮洵非於越之舜英惜雅什之未載兮致騷人之
失名披歌吟於李白兮豈其錦繡之足形賡諷詠於蘇
子兮亦非瑪瑙之可評忻永叔之彙圃兮庶觀物者之
可憑何堯夫之先見兮識零落於方榮矧青春之易邁
兮奈白日之遄征嗟人生之留戀兮疇克過目而忘情
聊酌瓊蘇以酹神兮願奕葉之相承惟主人之慎護持
兮斯永奠乎厥生
合歡蓮賦(眀)薛章憲
彼澤之陂兮水波澹澹隰有芙蕖兮其華菡萏其為色
也非纈非碧若鮫人之翦綃其為態也不約不豐類蟬
冠之垂紞茄之挺兮青琅玕葭之密兮翠茸&KR2270;眀璫貂
尾驪珠龍頷雙綏並止兩髦斯髧朝迎旭日兮珮截肪
夕承湛露兮杯分膽故夫朱眀麗景綠縟芳辰平池淡
沱曲渚奫淪香風馥兮襲杖屨涼颸颯兮飄衣巾温泉
浴兮袂沾沫凌波步兮襪生塵遠而望之矯若宓妃靚
服臨水濱廹而視之飄若巫娥縞衣行朝雲暎留夷兮
丹臉褪並楊柳兮翠眉顰初疑英皇釐降重華夷猶潙
汭掩抑舜華又似尹邢裊娜娉婷步搖瓔珞游戲增城
脈脈凝情盈盈布武如漢游女遇鄭交甫妍姿多態纖
腰盈把飛燕掌中輕盈舞罷叔隗季隗胡然而天胡然
而帝重耳君臣合襟連袂元妃季妃翩若驚鴻宛若游
龍譚公維私范陽慕容金瓦銅雀璇題綺窗孌彼二喬
白璧一雙金釭朱戶連錢青瑣婉婉二媯眀珠雙顆爾
其霞絢晴川月眀宵浦翡翠戲兮蘭苕鴛鴦飛兮荃韡
發棹謳兮采蓮人照新妝兮浣紗女玉骨生香冰肌失
暑欲折贈兮夫君將以遺兮下女乃歌曰世混混兮濁
如汙塵坱坱兮臭如鴽上友鶼鶼兮比翼鳥下侣鰜鰜
兮比目魚又歌曰紉蘭佩兮芰荷裯香荃橈兮沙棠舟
翠絲牽兮碧筒折紅衣落兮錦雲浮歌罷鼓枻而去意
或其水宫之仙恍不知為人間之世
吳中白蓮花賦(有序)(眀)徐獻忠
予放舟吳門見白蓮盛開諸女郎遊冶其中蘭橈容與
簫鼓錯雜競相採擷以侑觴酌夫白蓮之房為菂其根
為藕榮落有期物有私分今者芳心未成遂為兒女子
所廢靈根秀朵委為腐壤蕩一日之勝心違芳年之物
性予有所傷之乃為賦曰
若夫白露未零霜砧尚寂啓朱眀之晨曦散微薰於水
碧繞園列而無姿思芙蕖之芳澤厥有姑胥南畔長洲
東苑麋鹿臺空鳧鷖水暖菡萏鋪白雲壑谷迷冰霰則
有傷春妓女鬱思妖姬出綺閣辭蘭帷試綽約揚蛾眉
濯木蘭兮迴浦擊倒影兮江蘺穿青房兮紫蓋擥纖羅
兮素蕤逐芳心兮花轉撲香影兮人衣旁睥睨兮山鬼
空搔首兮孤嫠若乃月移歌席花承節鼓俠士縱歡簮
遺珥墮於是棄萎蕤翻婀娜摧弱枝蹴秀朵金房兮羽
化玉烟兮空鎖朝涉江而采榮夕變衰而委路夫物有
至性候以當時雖一物之鮮華亦啓榮而有期獲華年
以耀秀雖搖落其奚悲何妖狡之蕩情拂芳時以殘摧
甫萌榮於首夏違夕露而遽衰棄紫菂之初房廢雪豔
之靈株嗟乎太華之巔玉井曠朗花浥太霞柯披仙掌
濯瑶池之靈景招洪厓兮散賞配綘宫之琪樹挺琅玕
之十丈苟托根之非地徒自捐其華燦投仙姿於塵溘
阻靈均之遐婘來俗駕之紛拏恣童心之侮翫遺水澤
之歡娛雜萑蒲而瀰漫予又惡得盡譴夫靡風使之絶
芳心而改盼
御定歷代賦彙補遺卷十五
