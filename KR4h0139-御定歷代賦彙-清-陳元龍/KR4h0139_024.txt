欽定四庫全書
御定歴代賦彙卷二十一
地理
霍山賦(有序)(唐)皮日休
臣日休以文為命士所至州縣山川未嘗不求其風謠
以頌其文幸上發輶軒使得採以聞六年至夀之騎邑
曰霍山山故嶽也邑贅於阯至之二日離邑一舍望乎
嶽將頌之文也及見之則目乎戇手乎嚲心乎竦神乎
瞀始欲狂其文寫其狀如丹青之不差也頌其風文其
謠如金石之永播也旣而其精怯然摶敵躁然械囚紛
然棼絲恍然墮空浩然涉溟幽然久邇則知才智之劣
如耄而加疾將杖而奔者於戲霍山之靈哉霍山之靈
哉將閼於神而愚之邪抑有所達而託之邪其辰旣浹
其精忽渝怯然而勝澡然而適紛然而静恍然而安浩
然而濟幽然而愈如壯而能決將陣而能敵者於是狂
其文寫其狀辭曰
太始之氣有清有濁結濁為山峻清為嶽其山厥臣其
嶽惟君惟南之鎮曰霍為尊嶽之大與地角壯與天勍
勢荆豫華嵩青沂兖岱如垤而秀如塊而銳嶽之高千
仞萬仞蒼蒼茫茫日月相避其光望之數百里外為天
棟梁嶽之尊端然御極竦然正位静然而聽凝然而視
其體當中如君之毅其屬者如駢其拇如枝其指若卑
其儀若肅其位嶽之氣其秀為春其清若秋其翠如雲
雲不能麗其色如煙煙不能鮮若雨收氣爽丹青滿天
嶽之靈其神不联其報如響若雨用淫嶽能廓之若歲
用旱嶽能澤之嶽之德生之育之煦之和之開蘤染卉
淒淒迷迷藻繢數百里嶽之形有雲騖騖其勃如怒有
泉烈烈其來如決叱豐隆奔列缺轟然霹靂天地俱裂
嶽之異狀其勢如危或不可支若不可維或仰而呀有
如吮空或俯而拔有如攫地其曉而東有如貫日其暮
而西有如孕月有水而脈有石而骨有洞而腹有㟧而
節或銳而勵或斷而截或迴而馳或低而折其經之怪
之祥之詭之千種萬類繄不可得而詳記因神狂不能
自主殆而寐夢一人絳衣朱冕怪貌魁形曰余祝融之
相也夫霍山君之故治也爾賦之誠形矣勝矣怪矣典
矣然義有不備帝俾余莅夫古有五嶽霍居其一所以
五嶽相邇者唐虞之帝五載一巡狩一載而徧上以覲
侯下以存民侯有治者陟不治者黜民有冤者平窮者
濟洎唐虞已降皆燔柴於霍我帝用饗其禮至周旦冊
而命我與諸嶽星列中國自漢之後乃易我號而歸於
衡故祝融遷都命余守霍今聖天子越唐邁虞而廢巡
罷狩余之封内有可陟可黜可平可濟者是聖天子無
由知之爾能以文請執事之達者易衡之號以歸於我
請天子復唐虞陟黜之義故爾之將賦余閉遏爾懷而
不爾文帝曰有衡旣遠有狩必勞惟霍之邇斯號可復
賦者有能言胡不俾帝命余錫爾文爾無忘也臣曰請
惟神命旣覺而書嗚呼異哉
九華賦(有序)(明)王守仁
九華為江南竒特之最而史記所錄獨無其名蓋馬遷
足跡之所未至耳不然當列諸天台四明之上而乃略
而不書邪壬戌正旦余觀九華盡得其勝已而有所感
遇遂援筆而賦之其辭曰
循長江而南下指青陽以幽討啟鴻濛之神秀發九華
之天巧非效靈於坤軸孰搆竒於玄造遷史闕而弗錄
豈足跡之所未到白詩鄙夫九子實兹名之所肇余將
窮祕密於崔巍極玄搜而歷考涉五溪而徑入宿無相
之窈窕訪王生於䆳谷淘金沙之清潦凌風雨乎半霄
登望江而遠眺步千仞之蒼壁俯龍池於深窅弔謫仙
之遺跡躋化城之縹緲飲盋盂之朝露見蓮花之孤標
扣雲門而望天柱列仙舞於晴昊儼雙椒之闢門真人
駕雲而獨蹻翠蓋平臨乎石照綺霞掩映乎天姥二神
升於翠微九子鄰於積稻炎歊起於玉甑爛石碑之文
藻回澄秋於枕月建少微之星旐覆甌承滴翠之餘瀝
展旗立雲外之旌纛下安禪而步逍遥覽雙泉於松杪
踰西洪而憩黃石懸萬丈之灝灝瀨流觴而縈紆遺石
盤於澗道呼白鶴於雲峰釣嘉魚於龍沼倚透碧之嵲
屼謝塵寰之紛擾攀齊雲之巉削鑑琉璃之浩㵿沿東
陽而西歷餐九節之蒲草樵人導余以冥探排碧雲之
瑶島羣巒翳其繆藹失隂陽之昏曉垂七布之沉沉靈
龜隠而復佻履高僧而屧招賢開白日之杲杲試朝茗
於春陽汲垂雲之淵湫凌繡壁而據石屋何文殊螺髻
之蟠糾梯拱辰而北盼隳遺光於拾寶緇裳迓於黃匏
休圓寂之幽悄鳥呼春於叢篁和雲韶之鷕鷕喚起促
余之晨興落星河於簷橑護山嘎其驚飛怪遊人之太
早攬卉木之如濯被晨暉而争姣静鑱聲之剥啄幽人
劚參蕨於冥杳碧雞噦於青林鷴翻雲而失皓隠搗藥
於樛蘿挾提壺餅焦而翔繞鳳皇承盂冠以相遺飲沆
瀣之仙醥羞竹實以嬉翔集梧枝之嫋嫋嵐欲雨而霏
霏鳴濕濕於蘴葆躐三遊而轉青峭拂天香於茫渺席
泓潭以擢纓浮桃瀉而揚縞淙澌澌而落蔭飲猿猱之
健狡睨斧柯而昇大還望會仙於雲表憫子京之故宅
疑知微之碧桃倏金光之閃映睷異景於穹坳弄玄珠
於赤水舞千尺之潛蛟並花塘而峻極散香林之迴飇
撫浮屠之突兀泛五釵之翠濤襲珍芳於絶巘裊金步
之搖搖娑羅躑躅芬敷而燦耀金幢玉女之妖嬌搴龍
鬚於靈寶墮鉢囊之飄颻開仙掌於嶔嵌散清馨之迢
迢披白雲而踸崇夀見參錯之僧寮日旣夕而山暝挂
星辰於窿㟼宿南臺之明月虎夜嘯而羆嗥鹿麋羣遊
於左右若將侶幽人之岑寥迥高寒其無寐聞冰壑之
洞簫溪女厲晴瀧而曝术雜精苓之春苗邀余觴以玉
液飯玉粒之瓊瑶溘辭余而遠去颯霞裾之飄颻復中
峰而悵望或仙蹤之可招迺下見陵陽之蜿蝘忽有感
於子明之宿要逝余將遺世而獨立採石芝於層霄雖
長處於窮僻迺永離乎豗囂彼蒼黎之緝緝固吾生之
同胞苟顛連之能濟吾豈靳於一毛矧狂胡之越獗王
師局而奔勞吾寧不欲請長纓於闕下快平生之鬱陶
顧力微而任重懼覆敗於或遭又出位以圖遠將無誚
於鷦鷯嗟有生之迫隘等滅没於風泡亦富貴其奚為
猶榮蕣之一朝曠百世而興感蔽雄傑於蓬蒿吾誠不
能同草木而腐朽又何避乎羣喙之呶呶已矣乎吾其
鞭風霆而騎日月被九霞之翠袍摶鵬翼於北溟釣三
山之巨鼇道崑崙而息駕聽王母之雲璈呼浮丘與子
晉招句曲之三茅長遨遊於碧落共太虚而逍遥亂曰
蓬壺之藐藐兮列仙之所逃兮九華之矯矯兮吾將於
此巢兮匪塵心之足攪兮念鞠育之劬勞兮苟初心之
可紹兮永矢弗撓兮
黃山賦(有序)(明)謝廷讚
余覩近圖經蓋有七黃山云在廣陽有玉室洞留侯辟
穀導引處也延陵俯瞰大江則以假君父子得名姑孰
有劉宋離宮在焉蓋浮丘之尸鄉也東萊為真人洞餘
杭居大滌天柱間孱陵一名謝山其上蓋有謝晦祠云
乃至異域帶方之在忠清者亦且與白岳並峙至於汾
水之源西接錢來漢帝之宫聿在槐里取古今圖牒較
言之并此山而七吁亦夥矣不臚而列之觀者厖焉按
此山舊名黟山說者曰北九華西彭蠡南接懷玉而東
挾漸江起桐汭以盡海壖隤然中居以降勢委和於四
表有坤道土德焉故名之曰黃山然余考山海經言三
天子都者凡四一則曰在閔西海北一則曰浙江出焉
一則曰廬江出焉一則曰南海之内有衡山有菌山有
桂山有山名三天子之都焉夫昔之曰天子都者軒轅
也今之曰黃山者亦軒轅也黃山為三天子都明矣指
率山為三天子都者附會蠻中二字之訛指大鄣為三
天子都者附會鄣都二字之訛而天都一峰較著不取
而證之山靈盧胡之日久矣余信宿黃山沐湯泉漱龍
潭暢然有得旣取適於杖履復考正乎名山喜而賦之
賦曰
伊軒皇之神聖應雷精而吐靈歴三百而未沫揖浮丘
與容成感嘗草於炎帝著素問之丹經登大隗而迷聖
爰改玉以攸行采靈藥於少華錫黃山之嘉名惟黃山
之崒嵂頫台目於下風雲中峰而吐瑞氣呼吸而上通
竒屢幻而摭實境本有而翻空泉煦煦而扇燠砂涓涓
而寫紅鳥道㠑嵬而倦鳥龍潭風雨而吼龍爾乃尋烏
氏之逸蹤挈烏衣之舊宗訪五嶽而發軔攜五君以相
從陟砂峰以夷猶望天都以徬徨漱鳴絃於石瀨濯靈
泉以徜徉雖信宿於祥符倏乍隂而乍陽或青天無片
雲或積雪滿高岡或澍雨日滂沱或彤雲接混茫雨則
白氣若瓔珞晴則清風振琳琅於是躋躡羣峰徙倚泉
石巖洞迴斡溪源淅瀝兆諸刹於翠微庶石橋之飛舄
峰則鑪經八甲香送九天獅子則文殊之法座沃若石
人則巨靈之蹠掌巋然服丹霞之紅术采雲外之杜鵑
乘浮丘之彩雲結容成之紫煙松谷茹乳於疊障黃冠
釀酒於軒轅碁石之布子如初鉢盂之聖燈長然石筍
化仙人之岫錦魚躍清潭之淵白馬留芙蓉之跡青牛
下翠微之巔二泉并温而聖潛紫見二門並峙而石架
雲連聆鸞嘯以上昇攀龍髯以望仙遂使青鸞孤鶱而
蹲踞九龍並飛而蜿蜒桃源桃花勾漏朱砂仙都有路
采石無瑕登石柱之石壁臥石牀之石枕松林之石榴
可茹雲際之乳源堪飲紫雲之柏木成帷布水之紅泉
似錦擬太華之髣髴遡蓮花而可諗指九華而結盟媿
顔行而謹凜爾乃峰下有溪峰頭有泉溪為泉委峰即
泉源八巖䆗窱而内雲三潭泬㵳而成淵石杓衡而應
斗洞吻叶乎巫山於是汲乳源之布水憩乳巖之長隂
濯湯泉與湯池遡香谷與香林誦浮丘之祕記誌松谷
之妙音規石塔之圓月聆懸溜之鳴琴敧醉石以婆娑
發謫仙之吳吟徒觀其韭深三尺花紅燄山望仙多菊
朱砂長蘭功勞十大於仙人桃花十里於鍊丹二桃則
毛白異色五竹則桂筍獨斑茗大葉而解酲梅先春而
能寒芼石耳苦遮以樂饑服术葛胡連以駐顔椒麓嶔
﨑於何不有珍木如雲嘉卉如繡石筍緜亘於丈尋瀑
布飛流於前後步疲苶於章亥枚忽怳於隸首固可以
庶中天之髣髴而吞雲夢之八九縱觀其山形之盤礴
水脈之演絡介鼎峙乎三州經彭蠡之巨壑發埭涇旌
魯之源於絃歌總浮曹阮容之流於豐樂豐樂則雲門
之派絃歌則紫石之波匯三山注蕪城而走白下則絃
歌之極浦出屯溪經嚴瀨而止天目則豐樂之滂沱别
有步武樠梅分水東西東界海陽之域西入宫亭之涯
蓋三鄣之在經為南岷而少華之巨鎮為東維故百川
襟帶於濫觴而千山毓靈於京坻者乎昔人月旦山川
則曰鬱崒以嵯峨㳌渫以揚波人鍾靈於嶽降乃磊砢
而英多亦有戰勝毫釐則曰山秀平而水清人感精而
廉貞彼兩家之對壘羌觭立而提衡兼兹者其惟黃山
與余經谼中信宿蔣公之三徑汪司馬之潘楊在焉披
發太函之鴻篇則淵雲之掞藻揚天階也歷芳村而進
觀魚宗秀之館許相國之贈言列几席則蕭曹之規隨
光鉉台也徘徊巖鎮登九龍池上中天積翠之臺方明
入御從司徒之杖屨則園綺之南極綜三槐也登汪川
之壺山挹同姓之芝蘭入石壁之精舍憶康樂之贈言
呈坎即夢鳥之宅唐模比二龍之淵潛川景天官忠愍
之節溪南在黃羅金竺之間昔人云此木即為交讓此
水即為醴泉又云此地有廉泉讓水臣居在廉讓之間
猗與黃山亶其然乎
紫陽山賦(宋)韓補
承嘉命以宅牧實歙州之故封覽山川之明秀懷典刑
乎晦翁念宣德與流化豈簿書之蒙茸繄先正之闕里
儼紫陽之孤峰非仰高而景行曷淑艾乎厥躬休五夫
之扁室乃締建乎祠宫方營度之云初得良友以獻議
謂城阿之南偏有道院之廢址枕烏聊之形勝挹練溪
之清泚環披雲之諸岫若或朝而或跪臨崇朝而弗勞
遠市㕓而弗邇稱神靈之幽棲亦藏修之攸止協鴒原
以展勞程工能而錯事曾日月之幾何矗棟宇其中起
屬旃厦之勸誦萃鴻寶之名儒曰緝熙之典學嘗銳精
乎四書旣表章乎鹿洞宜敷錫乎枌榆皇穆穆以間納
却紛靡而弗娛奮神毫而染翰嫓河洛之龜圖偉四字
之昭揭儼逢掖之所廬炳中天之赫曦昭萬古而莫渝
開羣迷之瞶瞶正流俗之奔趨紛來遊之雋茂明明德
而具學審道體之無窮企模範乎先覺旣内美之均具
胡前修之獨卓志萃摰之所志樂顔巷之所樂辨義利
之界限守經訓之郛廓以致知為入門究深造之安宅
苟天爵之尊榮亦何羡乎人爵辭曰山崚嶒兮慨先生
之儀刑水湍駛兮想先生之音聲考亭非遠此戶庭兮
維垣非貴此冠纓兮欲明明德將孰程兮味緒言而自
淑亦先生之復生兮
南山賦(宋)張耒
南山巖巖兮其下有人佩玉而握珠刻意魯叟之古經
不習世儒之臆書我頃見之於宛丘貌秀晳而眉疎别
去忽兮幾時面蒼瘠而頷垂鬚愛德器之老成資巧篆
於璠璵問所與之謂誰亦黃槁之仙癯禁八馬之超騖
同芻豆於羣駑時慷慨而長鳴恥賤工之附輿我行世
之多艱三年困兮江湖幸天恩之放還過都梁兮躊躇
奉兩月之周旋越長淮之馳驅屢飲我於山間挾蹁蹮
之兩姝舟師告余以當行具篙檝於斯須歲方暮而寒
驕犯冰雪於野墟雲漫漫兮垂天風栗栗兮攻膚穉麰
翳於宿莽妍柳秀於羣枯汎羽觴之清冷聊覽物以為
娛思佳人兮天末望莫見兮愁予
柯山賦(宋)張耒
入東門而右回兮原迤靡以相屬拔磅礴以隆起兮是
為柯山之麓其上蕭森而晻靄兮冠萬竿之修竹下磽
确而堅密兮拱高林與喬木散雞犬於危阨兮雜茅茨
與夏屋通樵漁之溪遂兮路從横而斷續很土石裂暗
竇谷虚鳴鳥上下伏獸號呼俯江流之蕩潏招列山之
盤紆林巒作態而蔽虧兮風雲效技而卷舒固可以開
闔隂陽於一氣賓餞日月於天衢爰有窮人瞿然無歸
曠四海無所投其足兮古帝命我於山之隈庇蓬茅之
數椽兮撫枵腹而常飢時醉飽而自得兮亦杖履而遨
嬉逾山而東席門草藩爰有君子於兹考槃自種自食
鄰里莫干圖書滿家兒稚飢寒相見輒喜有時不冠寄
萬事於一笑兮不知食糲而衣單吾不加物以一毫兮
亦莫愛人之燠寒悟紛華之多虞兮幸寂寞之至安飲
我薄酒歡有餘啜我豆羹甘而腴隠几而休讀我書乃
曳杖歌曰升柯之巔明遠眺兮築柯之崦可以老兮終
古不忒天之道兮于于而行無喪吾寶兮
八公山賦(梁)吳均
峻極之山蓄聖表僊南參差而望越北邐迤而懷燕爾
其盤桓基固含陽藏霧絶壁嶮巇層巖迴互桂皎月而
常圓雲望空而自布袖以華閬帶以潛淮文星亂石藻
日流階若夫神基巨鎮而卓犖荆河箕風畢雨育嶺生
峩高岑直兮蔽景修坂出兮架天以迎雲而就日若從
漢而迴山露泫葉而原淨花照磯而岫鮮促嶂萬尋平
崖億絶上被紫而煙生傍帶花而來雪維英王兮好僊
會八公兮小山駕飛龍兮翩翩高馳翔兮冲天
八公山賦王永頤
繄八公之勝峙兮儼崷崒以舂容壓后土以踞虎兮軼
青霄而騰龍閟神明之嘉址兮實造化之所鍾巖岫紛
其羅列兮若孫拱而子恭控吳楚之形勝兮矯齊秦以
長雄挽淝河之縈帶兮瞰泗水之流東惟登臨以銷憂
兮極瞻眺乎穹窿明赩赩以旁射兮神揚揚而上冲眇
八極之非遐兮緬九重之可通簸萬籟之砯砰兮遠羣
囂之噞喁酣笙鐘於澒洞兮駕彩虹於朗融履嶄巖而
捫蘿兮忘攀陟之為慵攬景光之萬狀兮撐空青之芙
蓉今鸞翔以鳳翥兮忽奔馬而驚鴻猿猱竄而争嘯兮
晴濤撼乎長松鳥啾鳴而不息兮佳木鬱其蘢蔥遂班
荆以少憩乎引壺觴而對客般嘯詠之悠揚兮風雲怪
其動色撫廉頗之塋兆兮訪春申之臺跡弔仁瞻之忠
魂兮望召南之故宅昔苻堅之南征兮欲卷江以為席
擁熊羆之虓闞兮竟臨流以相逼是人事之不周兮抑
天時之有逆何兹山之顯靈兮化草木為戈戟匪風鶴
之徒怪兮乃耳目之為慝哂苻氏之披猖兮成晉玄之
茂績余懷古而感慨兮發再三乎太息羌哀樂之紛集
兮氣交横於胷臆仍為客使更酌兮杯盤爛其狼籍煙
霏霏以翠横兮景翳翳以將夕旣畢覽而下山兮猶返
觀乎蒼壁爰作賦以自諒兮繼前修於無斁
遊朱方賦(元)朱德潤
丁亥之冬僑寓朱方客有談江山之勝約余重遊焉於
是攜酒肴摳衣躡屩縱步山城之下殘雪旣消寒煙弄
晴長江浩瀚海門東傾西連建業北眺廣陵碧樹參差
嵐光相縈浮玉峙於中流焦阜屹其稜層甘露構而多
景扁華陽逸而瘞鶴銘山横北固水潔中泠西津喧兮
歸渡晩瓜步隔兮風帆輕汨雲濤之千頃實可壯遊觀
而濯襟纓客曰子方登高而望遠蕩瀟灑之心胷獨不
知南徐之舊鎮歴六代而提封晉宋則表其天限齊陳
則矜其地雄梁則金甌無缺吳則鐵甕城空郡實浙西
之障山為江左之衝近有虎跑之泉遠有鶻栖之峰京
峴高兮龍目並曲河下而練湖潨黃鵠旋西白兔馳東
杜鵑開而鶴林仙去狠石臥而謀臣算同崇丘昇兮五
州見夘港埭兮千艘通碧瓦鱗次朱樓翠重其陽則阡
陌之饒其隂則巖巒之叢包吳越而帶楚尾引淮泗而
疏汴中兹豈非京口之壯觀而為南郡之所崇哉余謂
客曰子旣已悉兹境之盛曾未厭於吾心蓋山川非人
不勝望郡惟前賢之登臨余旣與子觀江流而知海納
盍亦思往古而評來今昔也江表為鎮為牧轉運節度
刺史都督世代旋移幾千萬人之相躅晉則謝玄桓冲
唐則韓滉德裕旌旄擁於江皋貔貅夾於津渡辯士謀
臣歌姬舞女蝸觸蜂衙蠅攢蟻聚莫不樂其功賞夸榮
前度偉言論於青史騁英豪於兹土矣觀其踴躍功名
際遇風雲凌厲山川指麾民人恍千古如一日追陳迹
而無存慨江流之如昨情百感而難陳吾方與子攬江
山之勝槩瀕漁樵之洲島渺天地之一身若驚塵之棲
草嗟旣往之難留思無窮之奚了於是挹林風而振長
袂坐盤石而飲清流知天命之已定與造物而同遊任
去來之自得復皇皇兮何求
壯觀賦(宋)米芾
米元章登北山之宇徘徊四顧慨然而歎曰壯哉江山
之觀也開闢夐古逖哉邈矣帝德所被北幽南趾王功
未宣六合阻異明翳視其消長來版從而間起去古無
章水濱莫委此世可悼晉裂漢耄披蓁剔莽且代且盜
豈地具而天設時資獪而附暴者乎乃物偶然而人乘
以智巧耳若夫真符秉中萬派朝宗稽顙納質不黷兵
鋒版圖入而地合氛祲煦其天同遠琛近賈千里不風
鑑湛一色折葦可通其或弱吹砌鱗疾猋湧山九地出
没千峰上攢如嶺並亘連雲俱還長鯨齒巨天吳腹斑
閏運未至生民道艱宜乎曹郎託辭以按甲怫鬱而永
歎也吾每登是宇覽是土當日杲天清嵐開練布邀太
平君子引吳醇舞越女破千歲之長憂擲森然之萬古
有祀初登田儀載旅至甚醉而乃去
金山賦(明)鄺宗舜
金山峩峩立彼江波其天造而地設抑神鑿而鬼磨煙
雲兮繚繞星辰兮布羅日月懸於楹牖蛟龍遊於檻阿
壯哉竒矣嘅夫長江萬里順流而東漰漰&KR0008;&KR0008;淼淼&KR0008;
&KR0008;吼狻猊馳風騣拔坤軸轉乾杠轟轟雷逐赫赫龍從
斷瞿塘之峽劈五老之峰固瞬息而千里若囊綻而矢
衝由之濤珠濺而柱折飛沫灑而磯崩順騰牛渚直指
吳淞滄瀛旣邇合派愈衆斯正赴壑之勢窮寇之鋒將
避之而恐及敢獨立以當衝兹山則亭亭閒閒突自中
起立静專壓波靡鄰援不資聲色不侈縱震撼之不驚
亦中立而不倚遏長驅於破竹衝堅陣於兩臂斯不戰
而屈人兮亦匹夫而秉志猶之倒孟津之戈兮潰昆陽
之騎取日於虞淵兮存孤於晉紀攖孤城於睢陽走老
瞞於赤壁誠文王之怒仁者之勇矣及循波羅之岸躡
至信之磯觀瀾聽潮廊步不迷乘風帶月葛巾杖藜閣
則朝陽江天樓則海嶽涵虚眺煙雨之竒觀覽雙塔之
遺墟穿寂境折盤陀出藤蘿之外境登一覽之危披蹲
踲妙高之臺愒息冰雪之窩浮金湧翠嘉名不磨養素
鎮濤於焉再過大觀於海雲之亭重寄酬於郭璞胡日
中之不遁尤詭祕於江峩旣生死之有數將陵谷之謂
何考三禁之竒跡尋危巖之裴公出雪洲穿妙空橋度
惺惺池瞰蒼龍覩如來之面立般若之峰斯皆深瞰龍
宫高凌象度行者欷嘘立者恐怖及登陟懸巖乃回頭
於一步細炊竹葉旋汲中泠將試蒙山之上品驗陸羽
之茶經動清風於兩腋覺沉痾之頓輕潤通法雨功邁
洗心撫轆轤則法輪常轉瞰深清則修綆宜尋斯第一
之稱萬世之名比厨異香積堂開大徹弘濟功深饑饞
道塞媿稷道之陵夷思博施而未得聿兹臺殿突兀巃
嵸或嵌懸壁或倚危峰或倒臨龍窟或上摩高空如翬
斯飛如苞之叢鱗鱗角角隠隠隆隆絪絪緼緼杳杳濛
濛竹窗搖日松榻流風丹霞護於懸磬贔屓負其晨鐘
篆香凝而晝暝舍利見而宵明蛟龍驚輪藏撤綵雲流
旛幢揭貝葉動異香洩疑三島之瑶宫與大千之樂國
因而眺長江觀巨浪望海門瞻疊嶂時乎清風息浪月
上綠煙乍消金波不漾澄萬頃之玻璃連長天於一象
浮光湛然静影晃晃恍若步金磚於琪園壓銀盤以青
嶂吳帆楚纜蘭橈竹榜欸乃輕歌吚啞緩槳來若中留
去疑不往或緩而似馳或迅而復蕩時乎風雨合蛟龍
争隂霾起濁浪層馮夷舞海若騰長年泣舟人憐張皇
頃刻失措顛連使人神馳魄悸毛髮竦然若東海紅羲
輪駕六合白瓊花下悉順時而改觀皆可喜而可駭覩
太平於有象開無聲之圖畫比夫暮鐘動晩潮升征騎
獵獵戰鼓鉦鉦嗟有期而不爽悟人事之虚盈若或指
戰場於北固望王氣於金陵蔥蔥蒨蒨渺渺冥冥覩蛟
盤而螭據思虎鬭而龍争幸金湯之如故懷保障之無
能亦或仰長空飛鳥疾俯深淵遊鱗集臨磯呼老黿出
斯至信之所孚非一朝而一夕殆有甚聽法之蛟點頭
之石斯皆異態交從竒觀雜沓類有德之潤身而文章
之外飾者也弔維往古靈異彌膴啟水陸之玄宗拔九
幽之墮苦或胎幻以知期或書經而病脫雖在怪誕而
無徵又相傳而不惑斯又類神化之無方而非常情之
所能度用是名賢聞士罔不假步回車或以為遊仙之
傳舍或指為文客之寰區用能解坡翁之玉帶發張子
之秀句斯有似夫德高而利見實修而盛譽者矣然是
豈直燕遊之地釋子棲息之居而已邪亂曰天高地厚
兮造化實工陽闢隂闔兮變化無窮高高下下兮莫測
其蹤或山立於淵兮泉瀑於峰知無物不有兮可興可
風惟達人大觀兮近取吾躬秉節貴定兮處世慎從修
德乃耀兮尚絅於中寧蒙求我兮匪我從童萬說不移
兮虚受而通始終一致兮德乃尊崇貧富不渝兮夷險
則同首陽奚貴兮千古高風我心匪石兮變化猶龍蒸
雲布雨兮静乃有功將參三而中立兮焉事夫培塿之
蟻封言有盡而意無窮乃返櫂而擊節於江中
金山賦盛恩
潤有金山公子與焦山處士相遇於大江之東公子嬉
嬉然有咍色詡詡然有夸容迺語諸處士曰潤自古昔
郡名朱方控引全吳凌躡大江金焦並峙東西相望膾
炙多口震蕩遐荒若有奚異與台並颺請各撰媺用質
低昂夫金山者據京口之上游界南北之中央屹横流
之砥柱亘帝都之巨防雄跨肇於太一嘉名錫於李唐
星紀牽牛熒熒煜煜而垂耀焉勢迎長江滮滮涆涆而
會交焉其東則吞吐溟渤枕倚扶桑玉山為肱爾質我
相雲山作股曲阜連岡石堰儼戶樞之闔闢正屏羅物
色之弛張爾焦峰以列障彼北固以為隅含谿懷谷而
獻巧涴沙抱石而呈竒咸頫躬而下首可使氣而指頤
和風浩蕩拂其隈初月滉瀁射其阿延暘谷之朝旭道
尾閭之夕波爾其宫室則基以重淵垣以積石苫以鱗
刺甃以雲覆高門有閌修廊旋復玄墀碝磩而流霞皓
砌琳珉而瑩玉大雄殿其中海雲堂其側焦光祠其右
善財閣其北吸江亭其巔水晶宫其麓寶蓮擢穎於海
峰朝陽蘸光於寶墨一漚浮於佳處壯觀得於望江飛
仙鍊丹而妙福千佛贊善於東菴於是乎秋蘭菅莎葴
蒯芷蔥薇蕨江蘺荔苀載菁枸杞春華茶菊夏榮彌岡
被皋而蓊鬱蔓崖縈壁而敷英王芻苘臺戎葵懷羊青
菁射干揭車苞黃香藹藹而遐襲色芊芊而孔陽於是
乎蒼松翠柏杉檜梓桐樅栝椶楠赤檉丹楓大榆合抱
修竦雲叢挺幹垂條於谿谷繁隂布葉於岑峰鳳尾慈
孝篔簹射筒笣筍抽節綠葉翠莖傲霜競秀凌雪逾青
鸑鷟食其實鵷鸞巢其中於是乎鵯鶋秋棲鶻䳟春鳴
雎鳩麗黃關關嚶嚶鷫鷞鴰鴇鴐鵝鴻鶤理翮整翰於
其末浴波啄藻於其溟玄鶴白鷺黃鵠青晨於是乎瓊
桃蚤實琪草先華竒葩眩錦雜卉流霞葛覃莫莫而蔓
衍灌木萋萋而交加麗黃求友於薈蔚之岑玄鳥掠雲
於&KR1565;瀑之涯其西則遐矚岷峨邈挹荆楚匯以潯陽阻
以瓜步金陵道其脈五州袒其肩下鼻漱其液江流突
其巔龍潭峙而嶮巇直州衍而平原江流湯湯直瀉萬
里怒濤雷奔驚湍電起大火墜於虞淵夕暉淪於濛汜
於是乎秋聲淅瀝白露載零井梧凋翠崖菊敷英鴈陣
驚寒於遠浦芙蓉倒景於滄溟木蘭梫桂椶枒杞櫹爰
擢修幹載竦長條鵬鶚高鶱乎雲漢猿狖長嘯乎林皋
其南則百粤所屆四閩所通兩浙紓其臂三吳盪其胷
長揖會稽於逖域頫糾疊阜於邇封摶鵬星翥警鶴雲
翺菊峰挺秀峴嶺岧嶤寶蓋亭亭乎蘴蔀磨笄翼翼乎
清標漕渠習坎津驛通衢舳艫鱗次冠蓋塵驅客子肩
揮而競渡舟人楫詬以争艤於是乎薰風薦爽水殿生
涼嘉木繁隂鬱鬱蒼蒼虎兕風於冰雪之窩蛟龍沃於
迴瀾之房芰荷揚赬葵榴熾赩岸幘凜而增寒絺綌紾
而忘燠其北則燕冀在望齊魯指掌徐泗孔邇淮揚接
壤黃河紆帶而横奔呂梁嶻櫱而流響挹具區之大藪
鬱葐蒀之無底爰自泰而徂通衍鹽田之千里楊子之
梁通其亢太一之峰委其體穹然秋虹之麗空邈爾蟻
封之突起瓜渚作鎮天塹要津囂囂煜煜實我比鄰於
是乎朔風淒淒玄雲漠漠雨雪霏霏石出水落綺閣重
闈煖歌燠酌雪藕冰桃互為酬酢鬱鬱盤徂來之松猗
猗撼崑崙之竹癯鶴啄寒瀨之冰梅花露先天之易娛
爾歲時瞻望北極爾其體勢則鳥道陟其巔龍宫守其
基滄浪流而為隍兩岸廓而為隅颶風無纖埃之集潦
雨尠微津之淤伏牛彷彿浮玉依稀獲符互父名與世
移爾其勝槩則金鼇中屹妙高插空善財頭陀怪石巃
嵸崆㟅嶱嵑石簰之山嵣&KR3596;岞峈裴公之巖璞墳濆薄
而隠跡中泠涌淯而寒泉爾其梵宇則大雄西敞煇煌
金碧天王伽藍前驅後翼江天乘聽潮之軒海嶽載毘
盧之宅雄跨玉鑑天徹悟心三禁永安養素涵清雪月
無邊煙雨化成留雲北偃吞海西憑廊腰紆折而蜿蜒
簷牙高啄而峥嶸若乃日霽天晴風和雲歛珠履尋芳
士女遊衍挈榼提壺登高望遠鏤壁鐫崖剥苔涴蘚估
客艤八方之舟三老忽龍門之險櫓聲伊軋於中流漁
唱悠揚於清淺揭寰宇之竒觀余躭樂而㤀倦若乃隂
風號怒浪起蜃擁波龍撼雨闇若天昏蹴若地圯神蛟
鼓鬛而嗔怒江豚延頸而忭舞舟子狂呼傾檣毁櫓余
亦悄然而悲肅然而怖若乃貴介公子墨客騷人探竒
覽勝輝映古今感真宗之夢寐動文帝之哦唫英廟㢲
申而晉錫武皇駐蹕而來臨宋學士之解帶唐宰相之
命輪金玉充棟珠貝盈垣歐蘇泝其流孫張啟其端煥
爾詞林爛然文苑托兹山而並久終萬古而弗諼若乃
明神降靈高僧棲跡裴陀能構佛印善葺菑畬薦千頃
之租水陸賚萬方之福豈若野人之䠥&KR0887;窶子之齷齪
公子辭畢淟㶍欠仲切齒怒目奮臂攘襟諒處士之見
屈敢怙勢而凌人
焦山賦盛恩
焦山處士於是色若不敢怒口若不能言羞與之争將
命履而還公子固止之前掣後曳強而後可乃相與班
荆蹯石從容而為之說曰道在反始士貴知方敭已者
絀軋人者亡被絺繡者難與道疏布之麗密醉醇酎者
豈復知玄醴之芬芳囂嚚煩穢潰德之坊瑰竒麗靡戕
性之良夏蟲之疑冰者篤於時也鷦鷯之自足者局於
分也吾子其未覩無方之大道焦山之巨麗乎且焦山
之肇基也資始於希夷流形於混沌蓋造化之所私實
靈鈞之所重奠朱方之東域屹崔嵬於汪洋體坤維之
妙質萃水府之精英飲江海之靈液吸日月之休光不
衒竒以賈名不近譁而招累恒守約而不矜惟因循而
簡易任自然以為華無誘慕於世偽若度長而絜短豈
金山之可類辨方定位則或跨其左或伏其右而尊卑
定矣角形比體則或廓而豐或藐而确而小大形矣雜
物撰德則或動而華或静而質而本末殊矣正名熙號
則或命之唐或錫之漢而後先别矣爾其體勢則東延
瀚海西道長江南抱徐陵北倚維揚體高鬱而幽爽紛
郁郁其難詳金山塞其外戶北固植之傍垣汝峯象阜
偃突連延京峴東雩疊嶂重巒絶巘增石簡積&KR0008;砡兀
嶁狋&KR0034;傾昃倚伏或倒景於重溟或矗峰於空碧遐睨
蓬壺俯瞰沃焦洲渚肆衍漫漫滮滮庨窌巧老港洞卑
高坑谷坎窊&KR2056;洝窏漻納夕景於桑榆晞晨光於陽臯
爾其山勢則盤紆隠深糾紛岑巖玄渚翠嶺岞峈嶇崯
丹崖嶮巇青壁萬尋藐崑山之高嶽劣扶桑之鄧林重
巖增起連蹇雲覆隆崇極壯巍崛秀特上干霄漢亭亭
翼翼將躋巔而未半忽懼怵而駭惻非伏波之矍鑠孰
究升而竟陟消散氛埃澄集清瀓雨師所駕風伯所憑
瞰宛虹之長鬛蒸靈液而出雲爾其江流則發源岷山
導流巴梁泓量海運滔洩淼茫淏淏㵿㵿稽天而白盤
渦谷轉凌濤山仄罔象暫曉而閃爍天吳乍見而髣髴
顛波奔突狂赴争流觸崖觝隈鬱怒彪休瀄汨澎湃䖤
蟺相糾碧沙潰湤而來往巨石硉矹而却留呼吸萬里
濆薄相陶協靈通氣吐納汐潮環四隅而為廓望孤嶼
而作標爾其勝槩則海門松寥兩山分峙禮斗燒丹兩
壇並據盤礴山顛嶺曰焦仙西南半麓三詔洞懸幽澗
積岨而礐確修岡峽&KR3093;而&KR4123;&KR4493;觀音羅漢瘞鶴釣魚各
以巖名獻怪呈竒石屏浮玉棧道&KR1761;&KR1761;觝角鑽丹諸石
錯置足音罕屆而岑寂間介無蹊而可躋惟霹靂之靈
塊倚羲之之名迹偃青玉之曲塢俯碧濤之幽鶂朝發
河渚夕宿江湄浮沉往來乎四側雲集霧散乎高枝於
是乎猿父哀唫&KR0968;子長嘯梟羊麡狼青兕玄豹或失氣
而恐吼或挐攫而駭跳狖鼯之羣於菟之屬猓然之黨
貙貐之族騰踔飛超於䆳林沸亂翬散於僻谷於是乎
白鯈赬魴青鰋翠鯩銀鰣夏泳刀鮆春生江豚吼浪鶢
鶋避風汨汨没没沇沇溶溶鹿觡象鼻虎鬚龍鬛六眸
之龜三足之鼈揚鬐擁波掉尾噴雪曝采嚇鰓於其巖
汎瀲混淪於其穴於是乎鉅生鴻儒文吏翰卿揚帆直
擣鼓枻來臨或嬉而遊或聚而唫或飲於阿或濯於濱
命楮揮翰鐫石紀文華壁高標乎秀句修篇錯落乎高
甍斷碑沉於芳瀨古篆蝕於苔紋於是乎遯世之士避
人之流榮啟之侶綺季之儔長棲䆳穴静偃竇幽藐綸
綍之三詔傲軒冕而悠悠僧人釋子蟬蛻鴻冥跨飛梁
而小構臨清渚而浮生說法而閬風發入定而巖穴暝
龍延耳而夜聽鶴輕馭而晨征於是乎淵客築室鮫人
構宫蘆子乘槎漁父汎船洊殿為涔羅筌灑筒投網逐
波迴輪趁風垂餌出入而連白鳴桹厲響而殱紅禠叔
鮪於驚湍曳玉鱣於巨潨貫鰓&KR1615;尾而嬉語掣三牽兩
而驩容於是乎萑葦被渚蓼蘋拂涯蘆筍菁葅鬱鬱離
離潦水盡而是刈春旭晞而采之林無不縟岸無不津
耕新畬之沃壤播黍稷之蓁蓁負耒引犢荷插耡雲飯
香秔而自足豈逐丐而求人若其幽遐闃䆳閒曠磈突
耳目之所不逮足跡之所難入勝不可窮之於言妙不
可殫之於筆兹略舉其梗槩以復吾子之見屈也
北固山賦盛恩
公子之與處士辯囿旣闢辭鋒廼厲各相誇詡倦而就
憩北固山主人於是揖而進曰二君之談樂乎蒙之竊
聽久矣嘗聞齊楚競利而漢得以信其威吳蜀争長而
魏得以成其功敢申小子之末議以厠大人之高風公
子固云失矣處士其亦未為得乎夫太極肇判隂降陽
升游氣紛擾有萬不同凝而為山峙流而為川融長江
大河天限南北非以相蹙也喬嶽疊阜界畫邦坼非以
相欺也辨方正位者以中土為尊體國經野者以夷曠
為德今公子列為西藩而佻夭以乘人處士命之東土
而露才以敭巳皆不可以垂訓作則而適足以貽譏致
辟也金焦之事又焉足道獨不聞北固之名山乎吾將
語二子以主客之勢偏正之區江城之要會澤國之樞
機䆳古之初上帝命都錫之潤土以界楚吳塹以長江
亘以喬嶽誰其尸之實維天作西峙金山東偃焦峰左
紓吾臂右引吾肱巍然北固雄跨在中水陸之所輻輳
四方之所具瞻隂陽之所委順風雨之所周旋日月之
所毓秀雲霧之所蒸液珍怪之所化産瑰竒之所窟宅
金精瑱其裏玉英琗其表驪蚌樛其趾梢雲冠其㟽據
坤靈之寶勢承蒼昊之殷純萃五德之變化含元氣之
烟煴玄醴涌騰於其麓甘露被宇而屢臻南臨鐵甕之
郭北倚揚子之江西控龍蟠虎踞之都東引海門天蕩
之鄉且其郡治直延黌宫傍翼神祠梵宇左起右伏關
梁隆跨㕓市絡繹河隍委蛇閘堰交植城堞百雉而連
雲煙火萬井而在目者則星羅於其前也其浺瀜沆瀁
渺瀰湠漫波如連山乍合乍散浟湙㶑灩浮天無畔濤
吼成雷湍蹙為林崩雲屑雨詭色殊音舟人漁子徂險
極深汨没於黿鼉之窟挂罥於嶕㠂之岑者則帶紆於
其後也其崇島巨壑峌&KR1160;孤峰俯劈洪波仰指太清柳
溪鰻井汨汨泠泠秋月之潭纖塵不凝鳳凰之池九苞
英英曲徑幽崖海嶽争勝樓挹多景巖藏五聖走馬澗
泓海涵河映偃孫吳之狠石紀梁武之别名則古今勝
迹往往而在其朱闕穹隆梵宫高聳負隂抱陽前翼後
擁高閣齊雲百級懸磴謻門曲榭邪阻原洫修廊廣廡
頫連城堞彤雲斐亹以翼欞皦日炯晃而耀室則勝院
名菴不可殫述其稜稜劒氣蔌蔌鋒威弧矢聲轟驚塵
横飛牝牡驪黃騰連風逸旌旗蔽野閃雲爍日鉦鼓發
而聞雷凱歌旋而震谷則演武之場闢於其趾者也其
銅鏞鐵鑊蘚蝕苔侵容優百斛重踰千鈞浮圖鎔冶挂
日撐雲方竹之杖泥蠟之金古鐵擊之而清越斷碑疊
之而嶇崟則瑰竒名物藏於其中者也其靈草冬秀神
木叢榮巖峻崷崪金石峥嶸珊瑚碧樹周阿而生布萋
萋之纖卉挺落落之長松蔓樛木之修蘿延葛藟之飛
莖朱桂黝儵於南北紫芝阿那於西東楩楠蕙芷鬱鬱
蓊蓊則林麓之饒於何不有其長楊映沼芳枳編籬植
以柜柳坊以金隄梅杏郁棣蔥韭薑芋朱櫻碧蓼勤薺
萊蕪諸葛之菜張公之梨周文之棗房陵之李磊落繁
英於其林負霜含露於其畦則園圃之毓實繁有叢其
猨蜼晝吟鼯鼠夜叫寒熊振頷特麚昏髟山禽晨鳴野
雉朝雊虎豹豺兕鵬鶚鷹鷂飛揚躍竄而邁馳翩翻駓
騃而駭跳則毛羽之羣草伏而木棲也其魴鯉鮋鰋海
若鯨魚玄牛紫貝水豹耆龜叔鮪王鱣江豚海豨交躍
縱横振鱗奮翼洩洩淫淫駭神奪目中流濆薄而閃屍
滄瀨蹉跎而失足則鱗介之族晨游而夕泳也其皇輿
帝蹕霸主道君卿相之輻刺史之輪翰苑詞林之玉趾
幽人空谷之足音旅子瑣尾而落魄估客失岐而問津
則延頸繼踵其從如雲其宸翰綸音雄文妙墨雜煥斗
星錯置金玉或榜之楣或鏤之石秀章熠爚於碧丹鳥
篆虯蟠於朱綠則雨蝕塵蒙不可盡識若乃冬不淒寒
夏無煇炎均調中適四序便便法鼓琅以振響晨香馥
以揚煙琴高之所靈矯王喬之所留連釋子盤石而誦
法方士餐术以延年丈人抱甕而灌畦農父負壠以耕
田蒙草塞谿人跡罕至風月無邊丹青失技望之者遄
臨至止者忘去言有大而非誇事足徵而可據豈若孟
浪之遊談無當之虚譽也主人之言未卒金焦二客乃
䂄然相顧瞁焉失色再拜致恭同聲而謝曰聞韶濩者
然後知鄭衛之淫汙覩無窮者然後悟井天之咫尺僕
黨疎狂進退維谷而今而後庶幾有識主人亦莞爾而
笑油然以懌乃相與啜中泠之茗酌甘露之醴飯新畬
之禾烹長江之鯉歡然相得擊壤而各為之歌公子歌
曰望帝都兮葳蕤屹中流兮巍巍駕金鼇兮騤騤鎮朱
方兮無隤處士歌曰吸滄溟兮湯湯聳具瞻兮東方棲
高士兮焦光名萬古兮洋洋主人歌曰江浩浩兮山峩
峩鞏朔域兮潤之阿振鴻濛兮撼鯨波
洞庭兩山賦(有序)(明)王鏊
楚之湖曰洞庭吳之山亦曰洞庭其以相埒邪將地脈
有相通者邪郭景純曰包山洞庭巴陵地道潛通傍達
是未可知也而吾洞庭實兼湖山之勝始山特為幽人
韻士之所棲靈仙佛子之所宅至國朝名臣徹爵往往
出焉蓋湖山之秀磅礴鬱積至是而後泄於人邪東岡
子曰山川之秀實生人才人才之出益顯山川顯之維
何蓋莫過於文兩山者秘於古而顯於今其實有待子
無用辭余曰然乃為之賦其辭曰
吳越之墟有巨浸焉三萬六千頃浩浩湯湯如蒼溟渤
澥之茫洋中有山焉七十有二渺渺忽忽如蓬壺方丈
之髣髴日月之所升沉魚龍之所變化百川攸歸三州
為界所謂吞雲夢八九於胷中曾不蔕芥者也客曰試
為我賦之夫太始沕穆一氣推遷融而為湖結而為山
爰有羣峰散見疊出於波濤之間或現或隠或浮或沉
或吐或吞或如人立或如烏鶱或如黿鼉之曝或如虎
豹之蹲忽起二峰東西雄據有若巨君彈壓臣庶又若
大軍之出千乘萬騎旌幢葆蓋繚繞奔赴東山起自莫
釐或騰或倚若飛雲旋飇不知幾千百折至長圻蜿蜒
而西逝西山起自縹緲或起或伏若驚鴻翥鳳不知幾
千萬落至渡渚迴翔而北折試嘗與子登高騁望近則
重岡複嶺喊呀庨豁縈洲枉渚䖤蟺緬邈遠則煙蕪渺
瀰天水一碧帆影見而忽無飛鳥出而復没靈巖則返
照孤稜弁山則輕煙一抺此亦天下之至竒也若乃長
風駕浪歕山欱野足使人魂驚而汗駭及其風日晴熙
縠紋漣漪又使人心曠而神怡至於瑶海上月流光萬
頃星河倒懸蕩漾山影又一竒也遥山霽雪凝華萬疊
玉鑑冰壺上下相合又一竒也風雨晦明頃刻異侯煙
雲變滅咫尺殊狀雖有至巧莫能為像試嘗與子弔古
尋幽則有迴巖&KR3498;壑䆗窱相通琳宫梵宇暮鼓晨鐘夀
藤靈藥美箭長松金庭玉柱石函寶書靈威丈人之所
闚也貝闕珠宫繡縠鳴璫柳毅書生之所嫓也翠峰杜
圻范蠡之所止息黃村甪里綺皓之所從逝也而闔閭
夫差之跡尤多存者玩月之渚消夏之灣牧馬之城圈
虎之山練兵之瀆射鶚之巒出金鐸於淺瀨逸梅梁於
驚湍他若毛公燒丹之井蔡經鍊藥之墩聖姑絶雉之
塘雪竇降龍之淵其石則岌嶪嶙峋瘦漏嵌空牛竒章
有甲乙之品宋艮嶽有永固之封其泉則囦淪觱沸甘
寒澄碧墨佐君表無礙之名天衣禪留悟道之跡斯地
也孫尚書欲卜居而未能范文穆思再至而不果豈如
吾人生長斯土依巖架棟占野分圃散為村墟湊為闤
闠桑麻交蔭雞犬鳴吠里無郭解劇孟之俠市無桑間
濮上之音婚姻相通若朱陳之族理亂不識若武陵之
源佛狸之馬跡不到周顒之俗駕自旋星應五車地絶
三斑盧橘夏熟楊梅日殷園收銀杏家種黃柑梅多庾
嶺梨美張谷雨前芽茗蟄餘萌竹水族則時裏之白鱠
殘之銀魴鱸鮒魮自昔所珍吾且與子摘山之毳掇野
之茸割湖之鮮釀湖之醲汎白少傅月夜管絃之舟和
天隨子太古滄浪之歌弔吳王之離宫扣隔凡之靈窩
凌三萬頃之瓊瑶覽七十二之嵯峨其亦足樂乎彼岳
陽彭蠡非不廣且大也而乏巍峩之氣天台武夷非不
高且麗也而無浩渺之容蓋物不兩大美有獨鍾兹謂
人間之福地物外之靈峰是固極遊觀之美而未知造
化之工且夫天地之間東南為下非是湖為之尾閭洩
之瀦之則汎濫横溢江左之民其為魚乎懷襄之世湖
波震盪非是山為之砥柱鎮之繞之則奔激暴囓湖東
之地其為沼乎唯夫天作之寬以納以容地設之險以
襟以帶禹順其流分疏别派三江旣入萬類永賴而後
吾人乃得優游於此蓋至是而後知造化之意深神禹
之功大誶曰吾何歸乎吾將歸乎湖上之青山世與我
而相遺超獨邁其逾遠海山兜率不可以驟到非兹峰
之洵美兮吾誰與寄此高蹇
槃谷賦(明)王鏊
夫何太湖之淼茫兮峙雙玉於西東蔚澱紫之巉巖兮
峰巒抱而中空渡者汪洋而交貫兮仍島嶼之無窮稻
畦鱗次以櫛比兮美西崦之寬宏亭臺儼其高下兮閭
巷互而相通嗟夫人之好修兮乃行義於其中握瑾瑜
而不耀兮甘自混於凡傭朝出耕而暮讀兮澹浮名之
夕空非夫人之獨善兮慨斯世之不庸不吾庸其亦已
兮信横目之為恫仰觀山之峩峩兮俯翫水之溶溶俯
仰山水中以自得兮將有言兮是從將無言兮是從
虎丘山賦(有序)(明)梁寅
孫茂才其淵歸自吳郡詫虎丘之勝代雖屢易而境乃
不殊因求賦之余昔嘗東遊登眺靡及歎遐想之徒勤
媿賞音之猶缺處幽慕竒遂為之賦於其淵之再往也
書以遺焉其辭曰
雄矣哉逶迤蜿蜒句吳之都東臨乎滄溟赤城西瞻乎
富春桐廬虎丘之山眈眈渠渠干層雲之晻靄瞰澄流
之縈紆伊昔夀夢四傳英君奮烈威摧強楚勇讋於越
宫車旣晏崇陵嶻嶭於是閎竁洞深珍玩厚藏精金之
氣夜發竒光化為虓獸彪炳呀張兹虎丘之所以得名
增氣勢乎高岡故陟而望之危闉翬起飛觀鵬鶱魚鱗
萬室蜃彩百㕓人行肩摩商萃衽連騎若電㸌車若雷
闐踰齊軼秦跨趙陵燕俯兹山之下則煌煌金地峩峩
梵宇度清飇於松關騰香靄於蘭路龍游方石之池鶴
鳴珠英之樹猿蹲聽經之巖鹿翔散花之天亦有搜竒
雅士探幽逸人逍遥寒澗踟蹰夕曛詠赬霞於初霽侯
素月於將昏乃步石逕乃睨層臺寂寂歌舞萋萋蒿萊
日淪而復東生波逝而無西迴古轍迹久夷荒墳日已
頹義聞恒不泯雄心乃終摧嗟孤忠之伍員凜生氣而
猶存馳逸興而曷已信遺蹤之未湮
虎丘看月賦(明)黃尊素
武林有客吳者適逢八月之望吳公子邀之操單舸遊
虎丘蓋吳俗翫月大抵集此也至則綺羅竿交笙歌鼎
沸月懸扶桑煙浮水際巨艑小艇縱横若鷗鳬之集於
是攜餖飣尊斝靡薜荔以為席有少年持檀板坐生公
石起子夜之吳歌振激楚之餘風出潛魚於水底落山
鳥於青松善洞簫者倚歌而和之吹幼眇激壯音嫋嫋
餘響聞者沾襟興盡而返水澨公子曰今日之遊樂乎
客曰是何足樂也公子曰子豈以蘇臺空西施去夜月
隨煙浪以滔滔故墟餘蘼蕪以離離哉客亦覩夫勝趣
乎蓋聞覽勝者不逞巨麗以為觀也得趣者不搜竒地
以為歡也其山不必巃嵸崔巍嶄巖紆鬱絶歸鴈於碣
石接飛烏於暘谷其水不必洶湧滂濞控清引濁天吳
命儔而嘯侶鱷魚踞齒而四足其林不必棄夸父之策
伏䕫魖之怪擢本千尋垂條四蓋猿父哀吟其中冶鳥
焚巢其界客試略海島之巨觀現吾丘之餘態勃窣叢
薄之中逍遥雲岫之槩過林莽背嶔敧平疇衍漾孤峰
逶迤周圍一里之内而名泉怪石古寺殘碑充牣其間
雖窮搜而尚遺况復伯國之餘烈名姬之斷魂晉人之
風流皆足以醒弔古之心脾試與子浮彩鷁挂錦帆振
衣盤虎之巔濯足劒池之瀾指點夫差之自用再見士
誠之偷安而層臺累榭跨谷彌山錦瑟歌鐘漏徹更殘
都已付之斷腸芙蓉啼眼幽蘭事無新而不故人無感
而不靈聽經聲於木杪掘藥草於寒汀山山明月處處
秋聲撫鶴歎息捫松傷情吾將邀孫登以長嘯命王子
而吹笙斯時極人世之繁華五嶽之竒險未嘗與虎丘
有逕庭也客顧以蟻垤蜂衙視之減虎丘之勝趣何睥
睨吾姑蘇之甚乎
御定歴代賦彙卷二十一
