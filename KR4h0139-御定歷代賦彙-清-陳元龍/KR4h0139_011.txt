欽定四庫全書
御定歴代賦彙卷八
天象
喜雨賦(有序)(晉)傅咸
泰始九年自春不雨以涉夏節草木共然百姓以堯有
九年之水湯有七年之旱恐遭斯運並有懼心聖皇勞
慮分使祈禱徧於羣望余以太子洗馬兼司徒請雨百
辟莅事三朝而大雨降退作斯賦
祝融熾景羲和警轡亢陽火憤野無生類悠悠億兆同
兹慘悴伊我皇之仁德兮配幬育於二儀屢刻躬而勤
政兮廣請禱於靈祗孰謂天高其聽不遼孰謂神遠厥
應孔昭潔齋致虔於兹三朝陰鬱怫而騰起陽菴藹而
自消飛廉扇谷風之翼翼靈嶽興慶雲之飄颻遂乃重
陰四會溟邈無垠方中降雨亘夜迄今生我百穀粒我
蒸民昔洪水滔天於唐堯之朝亢旱為災於殷湯之世
下民其咨莫能俾乂歴稔九七僅免斯害猶以疇咨為
美談躬禱為勲伐
喜雨賦(宋)傅亮
唯二儀之順動數有積而時偏墊襄陵於唐籍慼雲漢
於周篇匪叔葉之或遘在盛王其固然伊元嘉之初載
肇休明於此年懿玉燭之方熙愠積陽之獨愆涸源泉
於井谷委嘉穎於中田嗟我皇之翼翼悵臨朝而輟娱
踵沖謙於禹湯協至誠於在予且東作之未晏庶雨露
之夙濡遵懸子之徙㕓尤魯侯之焚巫祇桑林之六禱
修季宰之再雩誠在幽其必貫感何遠而不孚聆晨鸛
於高垤候宵畢於天隅發曾雲於觸石晦重陽於八區
春霆殷以遠響興雲霈而載塗灑豐浸於中疇覃餘潤
於嘉蔬殷嗇人於菑畆衍將繁於中衢嗣良頌於多稔
兆嘉夢於維魚矧具臣之逢運又均休而等虞陶曲成
於暮稔念歸駕於董疎
喜雨賦唐玄宗
仰重華之齊政步文命之彛倫何天道之云遠亦明徵
之在人迄中夏而自春遘愆陽而為亢雲重結而復解
雨纔滴而還障山祠植珪而不答田畯倚耒而怊悵京
兆來奏音官撰曲將土龍而矯首請神巫而頓足彼有
憑而可舉子何抑而未許恐歲凶之及人寧天譴於我
身乃潔齋壇墠五精是祠暴立炎赫三日為期上帝臨
我衷誠不欺重泉蒸潤觸石吐滋平雲黯而鋪幕密雨
森其散絲無雷無電不震不眩匪疾匪徐乍合乍疎泛
草泊樹垂珠點露過闕入樓含烟雜霧或噴薄而攢集
或淋漓而灌注亂積水之圓文拂微風之斜度寰海浹
而康樂畎畆欣而相顧絲管合兮夜將曉芙蓉開兮日
未暮原夫雨之為德也無小大之異情無高卑之不平
無華朽之偏潤無臭薰之隔榮喜夫雨之今應也起一
言而不舍經累辰而廣瀉納清陰之浮涼同顥氣之飄
灑感作霖於殷命諷其滂於周雅家尚知乎禮節國有
望於豐霸小陽臺之神人却大宛之走馬觀雲行而雨
施吾何事乎天下
奉和聖製喜雨賦(唐)張說
愚臣啓先王之冊府校絶瑞於祥經樂雲雨之平施齊
品物之流形帝王爭重而為寶麟鳳自輕而讓靈况愆
時之渴望歘意達而神聽是月也朱明漸半紫榴未吐
恐降災兮此下人罄虔祈兮我仁主退象龍之禮禱斥
持鷺之貌舞屛翳慙其廢職祝融悔其遷怒山泱漭而
出雲天霶𩃱而下雨速一言而感應尅三日而周溥氣
滃靄以黭黮聲颯灑以蕭條漼如雲漢之屑落散似珠
泉之歕澆街㕓漫其黃潦臯壤萋其綠苖舒四溟之清
潤卷六合之煩囂咸澡骨於神液共歡心於聖朝借如
五月有梅雨之名三春有穀雨之氣越人以泥牛待沃
胡土以賣龍求費出員嶠而石香入成都而酒味彼偏
方與小節非大人之所貴復有送地祇於鬱島迎海石
於葛川疾雷碎其山裂走電曄其海然天子作愁霖之
賦詞人綴苦雨之篇牆屋壊於倒井黍稷沉於下田乃
凶祲之不令曷休徵之有焉請言瑞雨之可喜也恊氣
交泰嘉生是頼湛覃而不溺衍溢而無害東漸出日之
表西被無雷之外南窮火鼠之譯北盡燭龍之會天文
則雲漢昭回天澤則江河霶霈雖欲談天而窺管孰知
堯德之為大
奉和聖製喜雨賦(唐)韓休
聖人調玉燭握金鏡乘正陽而馭六氣之辨考中星而
授四時之命所以平三階而齊七政惟十有六祀日躔
于南紀火德方盛炎曛自始主上問飛候之或失徵驕
陽之所起未明求衣當食昃晷恐六事之害政引萬方
而罪已乃設槱燎奠椒醑豈史巫之紛若惟誠德之是
與稽玄穹以誓期樂形影以增佇善言既發靈應無越
天垂貫斗之雲神召離星之月有渰淒淒南山朝隮林
鳴陰鳥澗隱晴霓九光之霞冠於雲日五色之氣映於
巖谿始攢團而未下終颯灑而俱齊合散縈直紛飛驟
息肇自千畞周於八極及乎公田我私長我黍稷我箱
既萬我庾惟億人咸謂之神功爾孰知夫帝力若乃拂
珠箔含綺疏徵霧氣於金掌糅香烟於玉除下碧雲而
陰合滴銅池而響餘君王乃倚雲閣憑雨殿臨清暑奏
繁薦欣大德之在生知上靈之有睠於斯時也一人有
慶萬國歡心羣臣獻華封之壽天子御薰絃之琴昭宸
文於合璧式王度其如金乾道兮下濟湛恩兮汪濊四
三皇兮六五帝于胥樂兮萬千歲
奉和聖製喜雨賦(唐)徐安貞
惟大君之執象襲先帝之重玄體至精而御物用明德
而動天自乘春兮當暑洎三時而不雨何陰陽而併隔
瞻雲漢以延佇而雍州之積高乃神明之舊府君告有
司無作淫祠圖應龍兮何召望愚婦兮何期禦愆伏之
六沴唯蕩蕩之上帝信天道之悠哉固人事之所制爾
其圜壇方墠環以禁林拂瑶席兮列神座藉白茅兮推
聖心却華蓋而特立當赫曦之正臨幽應如響明徵在
今油然作雲鬱山川之氣淒兮為雨變天地之陰乘空
離合烟霏霧雜散影微微清神不稀無雷電之相迫但
蕭條而自飛迴颯灑於天聽襲清涼於御衣如泰嶽之
朝下似陽臺之暮歸林籞增飾城池共色八水青田千
門紫極洗原隰於龍鱗拂甍標於鳳翼伊萬物之同潤
况油油之黍稷匝寰海而為期指咸霖而一息吾君乃
升玉堂闢金殿既滌炎暑是開清宴聽金石之克諧知
神人之合忭濟濟三事稽首而言效靈䕫之鼓舞聯振
鷺而飛翻欣復夏王之膳無邀漢后之恩微臣束紳國
史秉筆階戺仰宸儀之法度聞天韻之宫徵大舜之慶
雲已發武帝之秋風莫比欽豐歲之餘裕賾先天之至
理陋星斗之占冠靈臺之紀猶誡奢靡之事信明明天
子
奉和聖製喜雨賦(唐)賈登
聖人在位體天法地示人以五行應天以五事修其貌
也時雨若正其言也時暘至彼氣象之或乖將反身而
可致皇哉我君玄德敷聞御極而三才交正乘時而四
序平分十有六年以至今載旬有一雨不愆乎晦所謂
玄化之功行於太平之代粤在春餘而乘夏初或土官
以位或火正其居土勝於水午衝於子陽景且曜陰風
莫起當天數之適然非歲行之常紀惟帝念兹聞諸有
司或獻舞雩之請或陳齋社之期省而不錄云奪農時
直以萬乘之貴躬親三日之祠王言既出聖心惟一天
昭厥誠神降之吉霈然為雨不俟終日明明聖后知微
知彰迪彼炎暑化為清涼恐二氣之相迫於兆人而不
臧以身作戒因物考祥當是時也收其威而雷不敢作
隱其耀而電不能爍昭其令而風不憒憤布其和而氣
不交錯徒以玄默為貞清明惟神簡服用興德仁如此
者上獨感其雲行下獨成其雨施六合雖廣一朝畢被
其始至也歴亂希微霧雜烟霏其少進也湛覃凌厲泉
飛飈逝驚碎滴於瑤池噴懸流於錦砌傳聲竹樹之末
濯色菱荷之際乘日用而此多仰年豐而可計帝乃罷
薰風之絃奏其雨之篇歸功於大造致美於皇天詞因
喜降義以情傳是禮也且高於商武斯文也復掩於周
宣非聖德之兼濟何以臻於此焉巍乎聖主謙以自輔
慮其率土猶稱疾苦申命文武更求多祜又吹之以軒
后大風又沐之以殷宗霖雨潤再洽兮恩重溥自朝廷
兮至草莽鑠皇篇兮熙帝譜于胥德兮振萬古
奉和聖製喜雨賦(唐)李宙
既五月兮生一陰猶不雨兮思作霖聖自咎兮天同德
誠下答兮神孔歆臣聞澤不潤下意將乾封豈大明在
御而荒歲或逢禮有旱暵之舞詩有昭回之詠陛下退
史巫之紛若追后土之虔敬以乾坤而合德何造化之
不測當赫曦兮是時與霶𩃱兮為期粤三日而將澍未
崇朝而已布霏微露立之壇霢霂風旋之步緬察獄以
臨幸嘗禱林而戒懼曷若不言而順於陰隲曰肅而變
其陽數非破塊與鳴條惟滌場及灑路靈臺是升斯考
休徵渾儀已緯更酌元亨爾乃紫微涼夏彤庭景深初
泛灩於太液復蕭條於上林傾菡萏而花舞散青蔥而
葉吟宜刻漏於銀箭雜秋聲於玉琴龍虎飛騰兮多氣
色鸛鶴鳴呌兮有清音况田畯之至喜奉聖人以為心
惟大君之德也如雨施於上玄如澤漏於重泉浸四溟
而無遠洞萬物而無偏喜羣生之遂也山不翦其毛髮
河不汚其宫闕思就紺而生虹願從風而移月絶奔雷
以無景靜行雲以不發願依稀兮其奚多雖三五而可
越
賀雨賦(唐)沈瑱
臣聞堯以欽明文思察洪水而其咨湯以布昭聖武緜
鑠石而不雨彼穹蒼之災沴豈睿君與聖主我明德之
馨香終時康而俗阜大唐以率俾蠻夏莫非王土主上
以光宅君臨粤若稽古以淑德崇化為乾作輔其廣運
也包二儀以覆載其亭育也想羣生之父母聖謨洋洋
嘉言孔彰惟精惟一無怠無荒百姓有過引之歸已一
物失所納之於隍夫人之所重者食也政之所先者農
也近歲以冬雪不盈春雲少澤綠疇合瘁朱夏將革無
西畢之霶𩃱有南威之赫奕我藝闕秀甫田虚闢湘燕
垂翼而不飛應龍矯首而何益爾乃邦人大恐皇念勤
眷思轉災以為祥宜樹美而除譴移正寢徹豐膳釋幽
冤索遺彦達聰明目廣視聽於四方恤獄緩刑開網羅
於三面誡絶崇慝懲離黨援衮路清太階平君臣咸一
邦家輯寧天方悔咎淪孽垂休降靈雲布族而靄䨴電
驚空而煌熒殷雷震而闐闐飛雨零而冥冥夫其森沉
散漫颯灑凌亂瀝液汪洋周流津漢濯上林之靃靡漲
昆明之瀾汗驟繁響於闕庭浮清風於樓觀玄澤優而
霽止晴光炳兮澄渙奔餘潦於迴塘挂晴虹於霄漢阡
陌條暢而增綺黍稷芬榮而若換野老熙熙農人相持
嘉廪儲之望歲喜甘霈之流滋鼓腹擊壤賡歌稱詩詩
曰有渰淒淒興雨祁祁雨我公田遂及我私皇上睟容
有穆神心載怡羣卿大夫濟濟纓緌拜手稽首足之蹈
之賀農祥於介福答聖造於休期有諫議大夫沈瑱因
進而稱曰臣聞昔者飛雉升鼎用墜殷宗之德熒惑守
心旋移宋景之慝禾苖盡起孺子感動於周公桑穀並
生太戊獲相於伊陟夫君人者修已以敬乾乾日昃奉
堯舜以為心崇禮讓而為則放黜回佞敷求讜直使人
以時用丘明之昏定異物不貴誡老氏之難得哀賑惸
嫠勉敦稼穡自然災伏至誠感於天地及當而行湛恩
浹於寰瀛珍絡繹瑞縱横海氣蒙晏河光吐榮甘露凝
而醴泉涌麒麟遊而鳳凰鳴烟雲蕭索而紛郁日月光
華而淑清我后慎終如始用晦為明為而不有冲而不
盈向之能事動植由庚
喜雨賦(有序)(宋)王炎
丙申夏四月武昌闔郡不雨越五月三日崇陽宰吴侯
以誠禱雨遂優渥按春秋僖公三年春正月不雨夏四
月不雨六月雨說者曰書不雨者閔雨也書雨者喜雨
也喜雨者有志於民也今吴侯禱雨以誠不崇朝而雨
隨之可謂有志於民矣作喜雨賦其詞曰
歲行於涒灘之辰斗建於實沉之次環鄂渚之七縣值
亢陽之為沴風自南而且霾日將北而如燬雲霓鬱而
不興旱魃驕而孰禦策余馬於郊牧喧龍骨之咿嚘滮
池瀦其既竭陂堰支其斷流視衍沃而龜坼况高田之
未耰苖已悴而半槁懼西疇之不收幾張頤而待哺舉
蹙頞而增憂粤桃溪之令君念民命之惟穀兹土曠而
農惰雖儋石而無蓄繄告糴之多艱米翔踴而如玉儻
既月而旱甚民必仆於溝瀆講雩祀之故事虚心齋而
竭誠謁梵王之蓮宫羞蘋蘩之潔清款仙伯之靈巖釋
輿馬而草行陰曀曀以隨蓋颸悠悠而擁旌柱礎濕其
有汗鐘鼓&KR1861;其無聲紛舉手以加額曰雨兆其已形龜
日蕆儀肅我庭宇駕龍秋秋攸届攸止雲將前驅雨師
踵至越三日而為霖罄一同而均利稼芃芃而驟蘇澮
汨汨而如注免為殍於凶年占築場於樂歲沸輿頌而
載塗歌令君之陰賜其歌曰霢霂兮涵濡汚邪兮滿車
其釀兮有黍稻稉兮可炊豈弟之澤民肥不臞我字我
撫公留勿歸均此大惠公歸勿徐吴侯聞而哂之曰父
老之言何美之溢也向也民憂而憂此吏責也今也民
喜而喜吏不敢以為德也然旱而禱禱而雨如重負之
獲釋也酌我醑醴旅我殽核合僚友而一笑吾敢忘夫
帝力
喜雨賦(有序)(元)李繼本
辛亥夏余寓繁畤彌月不雨五月二十有二日大雨作
喜雨賦
五臺之北五原之陽太行削雲間之老翠滹水落天上
之銀潢澮畆縱横池館清涼雞犬靜其無譁花竹秀兮
有香卧雲子游而樂之遂解裝林下而卜鄰於暖泉之
傍鄕大夫喜其來而懼其往也相與劌荒榛締草堂開
蔬圃拭藥囊有琴在御有書滿牀奚奴舂柳陰之白粲
鄰父過牆頭之綠觴步明月而歌窈窕臨逝波而詠滄
浪跡繼於城市心息乎紛攘蓋將奉親以自樂而高卧
乎白雲之鄕孰期涉兹盛夏天閟膏雨憂心殷殷莫知
所處赤日如焚旱氣旁午牛喘欲頽龍卧不起粟苖半
焦麥實成粃穹林偃兮槁木破金啼兮渴鼠地靈縮萬
井之源海若收百川之水罷千門之管絃歎五方之商
旅乃有戴白之翁垂髫之子㪺寒潭之清冷羅華檠之
香幣走龍祠以祈靈薦牲俎以陳醴旌幢絢兮九霄笙
鼓訇兮百里娱以優伶雜以士女既醉既飽載笑載喜
眇天澤之少施冀神心之暫啓俄而玄霾塞乎泬寥密
霧沉乎階戺恍疑起潛蛟於巖幽而捲怒龍於江渚也
少焉明霞收流電止日迎霧以霽澄風吹雲而披靡氣
將交而復離惠將布而復弛兆姓吞聲而無歡萬口箋
天而矢死巍巍皇穹憫民之窮沛然下雨當兹五月之
將終方是雨之欲降也炎光墮地層陰蔽空萬螘封穴
百鳥號風日車騰騰以遄邁電幟閃閃以交攻山川晻
藹乾坤晦蒙雷震天門之鼓水涌馮夷之宫及是雨之
既作也噴灑空際飛流海東浪奔平臯之雲河走長橋
之虹瀉天瓢於八極散銀竹於千峰迴生意於萬象蘇
渴望於三農既而陰氣解駮晴景冲融雲浮浮其若練
山宛宛其猶龍鳥嚶嚶其相樂木蓊蓊其成叢平疇漲
萬頃之綠竒葩吐千林之紅客有登空山以遐睇鏘環
佩於雲中藉緜緜之茂草蔭落落之長松暝藹逐遥空
之孤鶩天風度荒寺之遠鐘俯仰宇宙披豁心胷但見
火輪千丈西渡銀海湧出萬朵金芙蓉爾其霞飛林表
烟斂天末柳暗歸鴉簷喧乾鵲送西山之夕陽挂南樓
之朱箔槐色浮而庭宇清花陰轉而簾櫳薄緗帙曬兮
芸軒酒旆揭兮山郭烏犍耕白水之涯紅袖舞清風之
閣涼入兮綀衣香潤兮錦槖於是華者實槁者活疾者
瘳憂者樂三農得是雨而澄明兩儀得是雨而開廓太
和得是雨而流行沴氣得是雨而銷鑠彼棠谿之金美
則美矣而惠不若是雨之博垂棘之璧貴則貴矣而恩
不若是雨之渥飛潛動植皆為之鬯舒耆耄幼穉皆為
之欣躍信天下之至寶非一物獨得而霑濡誠宇内之
奇珍非一人獨得以囊括天降斯雨豈人所作人被斯
澤非天曷託彼有備百禮以禱於鬼神者孰若精一心
以求於冥漠也卧雲子復怡然語諸鄕大夫曰始而不
雨吾意天實殄厥下民矣既而大旱吾意天實隕厥兆
民矣一雨如沐九土皆春天錫吾氓惠也孔殷吾將結
青山以為侣招白雲以為鄰耕田讀書以終老於滹水
之濱迺歌曰雷雨滿盈兮蕩乎無垠氣化迴薄兮出乎
無門使天雨玉兮曷若野橋流水清無塵使天雨珠兮
曷若石田茆屋屯秋雲吾何以酬天地之大德兮惟有
丹心一寸横蒼旻
喜雨賦(明)張鳳翼
重光赤奮若之協洽月猶亢霿不雨當事者誡民索神
而雩之迺□甘澍余因賦此以志喜曰肥&KR1414;作沴旱魃
為殃載當溽暑乃肆驕陽嘘燭龍而爇世煬朱鳥以焚
荒赫赫爾金流爚氣蟲蟲乎火吐燑光赤地熬煎龜坼
三千之界土黃埃坱□鮒悲百六之封疆民乃叩心於
昆明之鯨切齒於拘扶之鼠於是禱靊霳徵柱礎祈屏
翳占少女咤石燕以求渰釁泥牛而冀湑繄天公之降
鑒軫物彙之為焦爰命五雷誅鵔靃&KR0034;屠䖺蟾蜍據畢
蜥蜴登垚阿香轉轂李靖操杓挹三江以備霵汲九井
以迴熛其始也雲靉霴兮含&KR0034;風颼飀兮引䨴電燁燁
兮方揚雷虺虺兮乍攂鳩攫搏兮驅羣蜧蜿蜒兮出沕
俄而霏霺霧擁滴瀝風搓初濂瀸而霢霂歘傾注以霶
𩃱劈青蕉於深苑摧紫蓼於長河滯東山之征旆灑西
塞之漁蓑&KR0008;&KR0008;霒霒黯淡鎖嶙峋之色霯霯□□溟濛
增瀲灩之波斯時也溝澮盈塍疇溥瀁柳塘迷花塢蟻
封沒而垤鸛無聲馬鬛湮而商羊落羽減聽經研裏之
涓陋救蜀杯中之醹當羞焚尫之僖公可媿乾封之漢
武豈水廟以迎龍抑石潭而置虎行見潤灌千封沾濡
萬寶溉禹甸以重蘇渥宋苗於既槁活中谷之修蓷起
平原之潰草墅無卉而不䓾畷無禾而不葆水無瘴而
不清山無嵐而不埽炎融退舍以求答&KR0034;伯呈能而&KR0008;
考山陬海澨同消雲漢之憂野老邨甿共舞桑林之禱
則有頌膏澤以颺徽擬醴泉而志潤慶肥莢於四山慰
焦枯於一陣故雖少盭其常亦不害乎陰陽之順若夫
解吴師於壊壘走秦戍於漁陽濕蕭王於道舍敗魏卒
於陳倉夫寧直係品彙之榮靡開落亦且關國家之成
敗興亡至於捲簾高王勃之才折角矗林宗之望隨車
彰百里之賢辨獄表真卿之亮總氤氲布濩之玄機又
安可以一二而名狀故神女多情聿行於巫峽蛟龍有
意式借於池中雖陽烏之微默感陰石之末潛通是以
仰弔伐於成湯者象之而親其澤美匡襄於傅說者比
之而大其功於維不淫以不霚庶幾&KR0034;世於無窮洵爾
余將偃芸窗以醉籍又何論乎麥之西東亂曰明昭上
帝回夙憝兮咤霧鞭霆施霖愛兮潤物優游不破塊兮
睠彼疆埸靡煏焙兮介我黍稷如茨梁兮穀我士女罔
愴惶兮□棲畮被慶豐康兮擊壤歌衢樂堯唐兮
雨不破塊賦(以微雨流潤用表豐年為韻)(唐)王起
國有休徵天作零雨不為霖以破塊自呈祥而潤土既
霑既足克成五稼之豐不疾不徐詎作三農之苦惟雨
也映於遥天惟塊也列於大田彼以泛灑為利此以生
植為先玄雲不開色霏微而方密黑壤相映形磊落以
皆全詎為暴於終日自成功於有年觀其散漫初來空
濛如振不遺一撮之小不爽一旬之信滋螻螘之穴何
患沾濡帶蚯蚓之形亦懷膏潤其色如晦其飄甚微纚
連異質優渥同歸如原野之霧合似隴畆之塵飛色潤
方圓形沾大小東作之耕斯著西成之功必表青黎不
散佇秀麥之芃芃白壤常存宜散絲之皎皎是知妖魃
見也則枯旱為憂商羊舞也則泥塗見修孰若霢霂微
漬滂沱不流所以見太平之美所以彰至聖之休故宜
美土疆資播種宣老圃之志作曾孫之頌祁祁美瑞九
土之澤克施每每有形三日之霖勿用是知雨無破塊
年必屢豐積而不載感之則通何沃土之不浹何瘠壤
之不同夫如是則受塊之人共欣其天賜擊壤之老將
明其帝功
密雨如散絲賦(以微密相續集布如絲為韻)(唐)李鐸
散萬物者莫潤乎雨鈞百貨者莫細乎絲雨將應時既
盈空而沃若絲將比密爰委質以棼之原夫清畢啓陰
夕陽向暮散輕霞以成綺矗玄雲而似布於是霢霂郊
野霏微草樹蔽重霄之靄靄猶委緒風映遠岫之濛濛
乍迷縠霧髣髴將久輕盈匪疎濛蔑浣紗之際浸滛濯
錦之餘織婦停梭似曳乃輕之緒舟人罷釣疑牽或躍
之魚由是揚素彩降碧虚忘機别天庭之晥彼拂鬢驚
韶髮之皤如徒觀其散影有經分行無匹始斜足以色
麗俄交反而勢密輕沾素服懷墨子之悲時遥隔布泉
誤詩人之怨日皎皎容潔緜緜體微絶而復尋等蛛網
而共挂垂之如墜連雪絮以輕飛仰之盈目紛如可矚
彼時澤之長懸若天經之恒續秦臺蟻行豈惟珠曲乃
穿湘浦燕飛不獨鳥方驚觸有以灑炎炎之苦有以慰
蚩蚩之俗且晴晦之異圖牒之祥則有雲如繒以遥列
星曳練而可望布霑霈而莫能與比齊緜密而曷足其
相彼龍見而方雩與決雲而齊給或流電而未止或破
塊而併集曾未若汗漫於率土之濱表王言之澤及
雨望賦(宋)張耒
淡海天之蒼茫觀驟雨之霶霈飄風擊而雲奔曠萬里
而一蔽卒然如百萬之卒赴敵驟戰兮車旗崩騰而矢
石亂至也已而餘飄既定盛怒已洩雲逐逐而散歸縱
横委乎天末又如戰勝之兵整旗就隊徐驅而回歸兮
杳然惟見夫川平而野闊夫雲霞風月之容雷雨電雹
之變非巧力之能為蓋人間之絶觀必也登雄樓傑閣
之崢嶸憑高山巨海之空曠徹除耳目之障蔽而後能
窮極變化之奇狀嗟我居之卑湫兮束視聽於尋丈顧
所欲之莫得兮徒臨風而惆悵
聽雨賦(宋)陳造
步前楹瞻列星問雨而愍晴雲河斜澹淡明悲唶於邑
退坐風櫺憂而倦倦而寐寐而驚進新涼響微零下簷
隙喧中庭策策而丁丁琅琅而玲玲非琴非筑金撞而
玉琤俄焉建之瓴盆之傾懸麻澍繩雜流泉之洶駭亂
甲馬之豗轟喜躍蹶起呼兒晤聽時也燥枯惔焚自夏
而秋東騖西馳哀祈乞靈款龍湫叩神扃奠斯幣而刑
牲者蓋無虛日今始聆乎此聲苗悴悴而將槁悵此願
之莫憑脱如願也槁者巳矣悴者庶其復榮今兹之雨
雖云後而尚及事坐想夫南視北酉遠隴近平在谷滿
谷在坑滿坑自今以始畎澮之淺深溪澗之縱横淙潢
兮萬斛之傾輸鏡澈兮千頃之泓渟映涼葉之朝翻涵
嫩畦之夜青苞者攢槊秀者森芒兮莫不引稚而抽萌
憔慼歎咤者生意之頓回奔騖跼蹐者舞踊而經營洗
襁子之昔憂歘春臺之共登且得以殺吾顔之騂赬息
勞慮之怦怦盖去國積年者繫夢於鄉枌枵腹彌日者
動啜於藜羹一旦陞堂皇挹父兄嘗稻粱飫侯鯖冀幸
禱祠而不獲者不啻醻之詎此樂之易名而況匪輔胡
車匪根曷莖凡吏之安否視戚休於下究其理民則重
而吏輕今者里詠塗歌含餔擊壤之餘尚不釋然也夫
豈其情燭既跋㒒屢更我瓶斯卧爾歌載賡呃鄰雞之
既鳴
雨賦(明)田藝蘅
陳王既去燭房即月殿命仲宣揮素練載歌載觴樂而
忘倦少焉玉兔漸沒赤烏將升商羊鼓舞螻蟻封興白
馬奉使黑蜧作朋填填雷奮祁祁雲蒸大雨旋降海沸
川騰乃罷鳴琴弛妙舞上客無歸清談競吐臨高臺而
散心撫虛檻而披覩茫茫霧巒沉沉烟樹屏翳奔馳玄
冥震怒乍逐電而翻盆忽從風而飄縷遲回凝睇目眩
神怡詠如晦於鄭什誦滂沱於周詩幸我大夫載抽妍
辭王粲捧簡口占進之臣聞天澤之名取輔之義習坎
之象佐養之事本因意而成文水下雲而製字沛隂陽
之和溥乾坤之施九疇肅而時來五政得而春至道合
天而成甘治入神而咸利弗迷表重華之精誠無淫識
中國之聖瑞其稱名也雜其寓意也深暴則為凍久則
為霪零則徐墜驟則難禁小曰霢霂晦曰霾霃一旬惟
穀十日惟霖濯枝而暑却破塊而年祲辨色戊申之日
多怪符陽之岑炎農效靈於正制成湯兆異於祝林文
伐商而兵洗衛討邢而師淋虞期昭魏文之信人事感
宋景之心若乃赤松翔少女發石燕飛焦明歇朱鼈波
浮三豨河没無為之君布州雷神之龍捕樾觸石出雲
離畢應月綠苔潤滋黃原潦浡玉溜蛇驚銀湍馬突舟
運廣庭衣生魏闕淹泰嶽而潛淵浮鄧林而濟筏於是
居者悅行者憂幽人喜思婦愁王孫未返浪子長遊遠
空漠漠曠野悠悠重陰易夜涼思先秋寒聲伏枕冥色
登樓君淒淒而向楚妾黯黯而居周騎泥濘而駕阻羽
霑濡而信修離情難霽别淚横流歎高垤之鳴鸛盼晴
檐之喚鳩亦有壯士遐征淋漓絶域漢草正青胡沙猶
黑竈濕産鼃營卑為蜮東山之師未班蝸角之爭何息
至如良苗就槁大旱雲霓饁彼南畮春水一犂蛟得池
中豹養山下密自西郊出溉傅野未若祥飈拂慶澤濡
三農足萬國娱開芳宴振俚歈浪浪金石瑟瑟笙竽雅
音㳎響逸韻同趨和花隕砌共葉辭株入竹注戟灑荷
跳珠淪波涌泡暈漪點矑映朝霞之危岫渺暮靄之平
蕪驂油壁於峻坂解錦障於潢汙或如晉而將飲況望
湯之來蘇君王聞之樂不可告選姬姜薦醽醁簇瓊筵
獻佩玉上夀未修染翰相屬庶卒通宵之歡乃歌聽澍
之曲曲曰朝復暮子陽臺望美人子不來厭厭飲兮燭
滅懷抱冷兮誰開又歌暮霽之曲曰塵心洗兮淒清醉
耳寂兮無聲風為御兮雲為軿美人來兮難為情歌既
闌坫已反庭燎煇油幕卷佳期可還行樂何晩雪徒夸
兮兔園月空夢兮桂苑領大王之雄風願有斐而不諼
秋雨賦(梁)張纘
霢霂興乎爽節膚寸起於曾岑乃娱情而悦體猶冬陽
與夏隂褰南帷以寓目儆北戶而披襟商律戒於兹晨
凉雨感而已作甘泉集而溟溟油雲興而漠漠温飈革
於早暮炎凉改於今昨乍斜檐而上階或從風而灑幕
周小庭而密下泫高枝而疎落淥池汎澹員波儵鑠低
昂弱篠葳蕤叢薄
秋雨賦(冇序)(宋)鄭剛中
秋雨踰旬門巷窮寂頌百愆之在身知再生之有德中
夜感而賦之
維歲庚午白露戒之前夕然膏不繼於夜未央非風非
雷聲在四窗居士醉醒相半覺寐都忘横枕聽之則秋
雨之至於西江也盧仝之屋雜然以鳴原憲之樞颯焉
而入橐駝之樹振舞而響動子猷之竹飄蕭而細集其
初若有若無類李祐入蔡州之肅後則若馳若驟如光
武破王尋之急少焉再作風松沸鼎山城百家想萬絲
之斜溼居士耳受心感坐而歎曰辰角未見孰挽河邪
然資以入土者宿種欲麥待以流脂者大田有禾收豐
歲之美利壓厲氣之偏頗薰嘉味於酒醴暢吾民之笑
歌是皆助天地釀中和予不敢以為多也為腹疾乎入
蒼苔於陋室乎將望舒得天澤之意而離於畢乎兹未
必也化魚乎添柳耳乎將瓜爛文貝棗落青璣之實抑
又何足惜也雖溝畆之迅流猶河伯之未溢予貧甚而
門外無裹飯以來者知子桑之病未十日也然則予何
歎曰歎陰晴之遞見寒暑之易流也君恩重而身已老
知已厚而心莫酬行百里者信五十之始半失桑榆者
亦何時而可收雖使驟漂横落者盡為孤臣之淚猶不
足以定痛故不若息羣籟閉清夜庶予悲之少休
秋霖賦(唐)盧照鄰
覽萬物兮竊獨悲此秋霖風横天而瑟瑟雲覆海而沉
沉居人對之憂不解行客見之思已深若乃千井埋煙
百㕓涵潦青苔被壁綠萍生道於時巷無馬跡林無鳥
聲野陰霾而自晦山幽曖而不明長塗未半茫茫漫漫
莫不埋輪據鞍銜悽茹歎借如尼父去魯圍陳畏匡將
饑不㸑欲濟無梁問長沮與桀溺逢漢陰與楚狂長櫛
風而沐雨永悽悽以遑遑及夫屈平既放登高一望湛
湛江水悠悠千里泣故國之長楸見玄雲之四起嗟夫
子卿北海伏波南川金河别鴈銅柱辭鳶關山夭骨霜
露彫年眺窮陰兮斷地看積水兮連天别有東國儒生
西都才客屋滿鉛槧家虚儋石茅棟淋淋蓬門寂寂蕪
碧草於園徑聚綠塵於庖甓玉為粒兮桂為薪堂有琴
兮室無人抗高情以出俗馳精義以入神論有能鳴之
鴈書成已泣之麟覩皇天之淫溢孰不隅坐而含顰已
矣哉若夫繡轂銀鞍金杯玉盤坐卧珠璧左右羅紈流
酒為海積肉為巒視襄陵而昏墊曾不輟乎此歡豈知
乎堯舜之臞瘠而孔墨之艱難
春霖賦(宋)薛士隆
皇八世之隆興兮元正直於青陽遭霖澍之嫣緜兮竊
獨悲此衆芳氛祲鬱其繽紛兮蔽皇蒼之淟涊既困人
以沉著兮又申之以紆軫斡渾天以為蓋兮星辰爛其
昭灼仰横空之靉霴兮日飛霺余靡樂坤輿磅礴以蒸
漬兮漲塗潦之狂流草莽莽以侵階兮蒼蘚汨其孔蘨
藥丹赬以豔顔兮荃胡獨罹此患上飄風而下淫注兮
霣棻葩於未晏蠶蠢&KR0008;以三蛻兮麰棲畆之云秋胡彼
蒼為此沍寒兮産鬆䰒之耳頭情徊徨余靡遡兮幾鳴
哀於閶闔羌被離於霧露兮雖衷腸誰與答創余懷而
若刈兮涕紛零其如雨庶庚申之輔夏兮鎖支祁於淮
浦烏乎悲哉兮人生復幾春歲流邁而多陰兮皇淈滑
於東君不如歸&KR1127;鷤鴂之彫萬卉兮傷靄昧而幽憂叱
神龍俾潛淵兮馭羲和而遠遊
暑雨賦(宋)張耒
提九山於空虚忽並擊而俱裂壅百川於河漢迺防潰
而一決哀下土之微生何足供夫摧折方朱鳥之宵中
歲仲夏兮大熱雖惔焚之一快俄鬱蒸之莫洩叢百指
於環堵顧杖履之安設委重煮於九旬淫疾苦於百節
付六鑿於渾沌獨天游而神悅忽翛然而輕舉固已窺
寒門而蹈冰雪攬北斗而酌天酒覲上帝於玄闕聊逍
遥兮窮年俯故居兮螘垤
怒雨賦(元)郝經
蟾汨畢而膨脝箕哆口而饞吞帝惡貪兮赫怒氣軒軒
兮不平乃命箕伯召坎師轉陰軸翻陽機鬱抑乎兩儀
藴隆乎四維包并乎八荒充塞乎九圍括一囊而大舉
疆萬里以長吹陣雲移海而起雙霓貫斗而飛肅肅慄
慄泬寥慘戚收兩造之和氣寒凛凛兮來逼忽六合之
破碎迸金光於虚碧震來兮虩虩迅擊兮霹靂轟萬乘
之空車隕千尋之絶壁勁穿心而裂耳訝踵入而頂出
間剥啄之聲落似沙石而還溼忽抑絶而閉默等萬籟
之喧寂驟江傾而河沛瀽天瓢為一滴滔滔蕩蕩漭漭
泱泱千里一注瞿塘峽上急浪驚湍沕潏飛蟠從天而
下底柱山間紛秦堅之百萬避晉玄之五千怒夫差之
水犀既射潮而矢天少瑟縮而淅瀝復誕漶以連泫蛟
龍奮而不屈走陸梁以高鶱蚯蚓喑而不鳴鼃黽噎而
不喧疑天地之嘉運欲覆世而一湔蝄蜽驚而轉石罔
象喜而跳淵溢溷中之汚穢沒庭下之蘭荃疑天地之
衰運復太古之茫然穉子踣而不蘇畏崩壤而壊垣老
媪伏而不動固局束以攣拳彼胸中兮何主宜外物之
變遷羌獨居兮草堂方偃蹇而高眠為攬衣而徐起正
冠襟而待旃主之乎以忠信彼胡為乎詖偏倏孤電之
長埽賈餘勇而忽還星吐燄而耿耿月流波而娟娟於
是撫牀而下擊藜而歌之歌曰尸居兮龍見淵默兮雷
殷彼自怒而為幻我惟常而是允存而守之一心而定
推而放之四海而準又何怒之遷而喜之引也
愁霖賦魏文帝
脂余車而秣馬將言旋乎鄴都玄雲黯其四塞雨濛濛
而襲予塗沮洳以沈滯潦淫衍而横湍豈在余之憚勞
哀行旅之艱難仰皇天而太息悲白日之不暘思若木
以照路假龍燭之末光
愁霖賦(魏)曹植
迎朔風而爰邁兮雨微微而逮行悼朝陽之隱曜兮怨
北辰之潛精車結轍以盤桓兮馬躑躅以悲鳴攀扶桑
而仰觀兮假九日於天皇瞻沈雲之泱漭兮哀吾願之
不將又曰夫季秋之淫雨兮既彌日而成霖瞻玄雲之
晻晻兮聽長霤之淋淋中宵卧而歎息起飾帶而撫琴
愁霖賦(魏)應瑒
聽屯雷之恒音兮聞左右之歎聲情慘憒而含欷兮起
披衣而遊庭三辰幽而重關蒼曜隱而無形雲曖曖而
周馳雨濛濛而霧零排房帳而北入振蓋服之沾衣還
空牀而寢息夢白日之餘暉惕中寤而不效兮意悽悷
而增悲
愁霖賦(冇序)(晉)陸雲
永寧三年夏六月鄴都大霖旬有奇日稼穡沉湮生民
愁瘁時文雅之士煥然並作同僚見命乃作賦曰
在朱明之季月兮反極陽於重陰興介丘之膚寸兮墜
崩雲而洪沉谷風扇而攸遂兮苦雨播而成淫天泱漭
以懷慘兮民顰蹙而愁霖於是天地發揮陰陽交激萬
物混而同波兮玄黃浩其無質雷憑虚以振庭兮電凌
牖而輝室霤鼎沸以駿奔兮潦風驅而競疾豈南山之
暴隮兮將冥海之暫溢隱隱填填若降自天高岸渙其
無崖兮平原蕩而為淵遵渚回於凌河兮黍稷仆於中
田匱多稼於億廩兮虚夙敬於祈年外薄郊甸内荒都
城陰無晞景霤無輟聲纖波靡於前塗兮微津隔於峻
庭紛雲擾而霧塞兮漫天頹而地盈於是愁音比屋歎
發屢省陽堂乏暉朗室無景望曾雲之萬仞兮想白日
之寸脛感虛無而思深兮對寂寞而言靖毒甚雨之未
晞兮悲夏日之方永瞻大辰以頽息兮仰天衢而引領
愁情沉疾明發哀吟永言有懷感物傷心結南枝之舊
思兮詠莊舄之遺音羨弁彼之歸飛兮寄予思乎江陰
渺天末以流目兮涕潺湲而沾襟何人生之倏忽痛存
亡之無期方千歲於天壤兮吾固已陋夫靈龜矧百年
之促節兮又莫登乎期頤哀戚容之易感兮悲歡顔之
難怡考傷懷於衆苦兮愁豈霖之足悲雲曇曇而疊結
兮雨淫淫而未散晞朱陽於崇朝兮悲此日之屢晏劾
豐隆於岳陽兮執赤松於神館命雲師以藏用兮紲乘
龍於河漢照濛汜之清暉兮炳扶桑之始旦考幽明於
人神兮妙萬物以達觀
患雨賦(晉)傅咸
夫何遠寓之多懷患淫雨之有經自流火以迄今歴九
旬而無寧庶太清之垂曜覩日月之光明雲乍披而旋
合霤暫輟而復零將收雷之要月棄嘉穀於巳成前渴
焉而不降後患之而弗晴惟二儀之神化奚水旱之有
并湯亢陽於七載兮堯洪汎乎九齡天道且猶若兹况
人事之不平
苦雨賦(晉)潘尼
氣觸石而結蒸兮雲膚合而仰浮雨紛射而下注兮潦
波湧而横流豈信宿之云多乃踰月而成霖瞻中唐之
浩汗聽長霤之涔涔始濛瀎而徐墜終霶霈而難禁悲
列宿之匿景悼太陽之幽沈雲暫披而驟合雨乍息而
亟零旦漎漎以達暮夜淋淋以極明黿鼉遊於門闥蛙
蝦嬉乎中庭懼二源之并合畏黔首之為魚處者含瘁
於窮巷行者歎息於長衢
苦雨賦(唐)李觀
帝何為乎何謫歲何為乎何祥水何為乎競火陰何為
乎乘陽易曰大人者與天地合其德日月合其明今則
反矣所謂合德者變化合其序所謂合明者進退合其
常今則反矣夫君德行乎下天德行乎上行乎上者下
合行乎下者上讓今世則反矣謂之合德則非應謂之
合明則迷嚮豈大人之德有時而不合天地之德有時
而妄用堯之代九州淪胥湯之代天下焚如彼二后者
帝矣王矣其所有不合者乎蓋所以天道遠人道邇不
可以知約不可以知窮已乎客曰非也夫堯之德合天
以仁天合亦以仁夫湯之德合天以時而天合亦以時
故堯曰惟天為大惟堯則之湯曰伊尹相湯伐桀升自
陑堯所以為帝湯所以為王其與天地合其德與日月
合其明矣子誣聖人吾不取矣由是堯之水堯民不悲
湯之旱湯民不饑故誌曰聖人在上雹不為災其是之
謂乎子何陋矣曰噫吾聞之存不忘亡安不忘危人君
之知也又聞一夫不獲其所則曰時予之辜人君之仁
也今淫雨彌月莫覩天符雨陰氣也陰疑於陽必戰其
水乎其兵乎下民有不獲者乎予豈若商之患利農之
憂苗而巳乎誠有已念也夫堯之水而人不悲者舜禹
稷契之在朝也夫湯之旱而民不饑者伊尹仲虺之為
臣也是雖八年之水賢乎三季七年之旱賢乎二世所
謂有德者災非其眚無德者吾見其無災而為害也故
神降於莘虢之災也熒惑守心宋之祥也二國者厥猶
然也堯湯之德孰曰不動天地乎
喜霽賦(魏)繆襲
嗟四時之平分兮何陰陽之不均當夏至之勾萌兮或
旱乾以歴旬既大麥之方登兮汨注潦以成川忍下民
之昏墊兮棄嘉穀於中田悼彼昊天兮旁魄后土育我
黎苗兮降之伊祜既垂曜於辰角申勸之以九鳸何災
沴之無常兮曾粢盛之弗顧覽唐氏之洪流兮悵侘傺
以長懷日黃昏而不寐思達曙以獨哀白日時其皓旭
兮雲滃勃而交回雷隱隱而震其響兮雨霖霖而又隤
察長霤之潺湲兮若龍門之未開賴吾后之明聖兮獨
克躬而罪已發一言而感靈兮人靡食其何恃咨天鑒
之遄速兮猶影響之未彰屯玄雲以東徂兮扇凱風以
南翔穹蒼皎其呈色兮羲和粲以揚光農夫欣以斂川
田畯耕於封疆
喜霽賦(晉)傅玄
喜陰霖之既霽嘉良辰之肇晴悅氛電之潛匿兮樂天
鑒之孔明行潦歸於百川兮七氣徹於云庭東風穆而
扇路重陽昇其舒靈去湮沒之憂患即通塗之敞平釋
昏墊之蒙昧覩日月之光榮若幽龍之出泉兮超飛躍
乎太清昔唐帝之欽明兮遘洪水之巨害在殷湯之盛
時兮亢炎旱以歴歲伊我后之神聖兮敷皇道以居帝
雖風雨之失度兮且嘉穀之無敗咸調暢以滋茂兮天
人穆其交泰命怡樂之吐和兮播仁風於無外
喜霽賦(有序)(晉)陸雲
余既作愁霖賦雨亦霽昔魏之文士又作喜霽賦聊厠
作者之末而作是賦焉
毒霖雨之淹時兮情懷憤而無懌肅有禱於人謀兮反
極陰於天律靖屏翳之洪隧兮戢太山之觸石凌風絶
而謐寧兮歸雲反而揮霍改望舒之離畢兮曜六龍於
紫閣揚天步之剡剡兮播靈輝之赫奕於是朱明自皓
凱風來南復火正之舊司兮黜后土於重陰夷中原之
多潦兮反高岸於嵩岑萎禾竦而振穎兮偃木豎而成
林嘉大田之未墜兮幸神祇之有歆爾乃俯順習坎仰
熾重離兼明暢而天地曄兮羣生悅而萬物齊魚凌淵
以增躍兮鳥望林而朝隮戢流波於枉水兮起芳塵於
沈泥朱光播於甕牖兮素景衍乎中閨天鑒作照幽明
畢覿普厥有歡覃及四國翕萬情而咸喜兮雖無獲而
自得災未及害和斯有祥翼翼黍稷油油稻粱望有年
於自古兮希隆周之萬箱原思悅於蓬戸兮孤竹欣於
首陽陰陽交泰萬物方遒炎神送暑素靈迎秋四時逝
而代謝兮大火忽其西流年冉冉其易頹兮時靡靡而
難留嗟沉哀之愁思兮瞻日月而增憂感年華之行暮
兮思乘烟而遠遊命海若以量津兮吾欲往乎瀛洲臨
儀天之大川兮凌懷山之洪波瞻增城之峻極兮仰蓬
萊之嵬峩望王母於弱水兮詠白雲之清歌雖嘉命之
未錫兮將輕舉於流沙振仙車之鳴鸞兮吐玉衡之八
和託芝蓋之後乘兮餐瓊林之朝華修無窮以容與兮
豈萬載之足多
喜晴賦(宋)張耒
積雨初止萬境聲乾星漢昭回夜容高寒晨起載欣朝
暉在門起往從之清明肅然蚓安其穴蝸不遺涎還開
通於滯溼失沮洳之墊昏列缺弭鞭豐隆偃麾羲和緩
轡而安行背扶桑而經天街顧大田之多荒乃愀然而
興哀聊雷霆之一嬉遽下土而罹災詔龍螭使伏蟠息
憤怒之喧隤曰余悔禍於斯人勞苦雨師以一桮惠我
農師豈不休哉
晩晴賦(有序)(唐)杜牧
秋日晩晴樊川子目於郊園見大者小者有狀類者故
書賦云
雨晴秋容新沐兮忻遶園而細履面平池之清空兮紫
閣青横遠來照水如高堂之上見羅幕兮垂乎鏡裏木
勢黨伍兮行者如迎偃者如醉高者如達低者如跂松
數十株切切交峙如冠劍大臣國有急難庭立而議竹
林外裹兮十萬丈夫甲刃摐摐密陣而環侍豈負軍令
之不敢囂兮何意氣之嚴毅復引舟於深灣忽八九之
紅芰姹然如婦斂然如女墮蕊黦顔似見放棄白鷺潛
來兮邈風標之公子窺此美人兮如慕悅其容媚雜花
差於岸側兮絳綠黃紫格頑色賤兮或妾或婢間草甚
多叢者束兮靡者沓兮仰風獵日如立如笑兮千千萬
萬之容兮不可得而狀也若予者則謂何如倒冠落珮
兮與世闊疎敖敖休休兮真徇其愚而隱居者乎
御定歷代賦彙卷八
