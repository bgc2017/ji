欽定四庫全書
御定歷代賦彙卷六十六
性道
性習相近遠賦(以君子之所慎焉為韻)(唐)鄭俞
酌人心之善敗惟性習之所分習者物之遷以動為主
性者生之質以靜為君運情有同於鎔鑄通志亦比夫
耕耘或定心以純一或逐境而糾紛故定心者若疏源
而自得逐境者猶理絲而又棼且物之惑人無窮人之
徇物無巳近之則歸於正性遠之則滅於天理雖真妄
之多端諒御用而由巳至若習於所是則孟母之訓子
其居也初闤闠之是鄰遂賈鬻之無恥及夫又徙於學
徒示以墳史卒能振文行以標名鬱古今而播美豈不
以性相近而習之至矣又若效之而非則夀陵之從師
其故也等善行之無轍見大道之甚夷及夫邯鄲之學
匍匐於兹既所能之未盡終故步而莫追豈不以習相
遠而性亦失之固宜人定其情物安其所苟欲遷性習
以交喪易賢愚之攸處則舍於已而效於人學彌得而
性彌阻述而莫息亦莫之禦是非乖理而亦徇未若襲
慎而委順勿牽外以槩名在執中而克慎欽若奥旨聞
諸古先習之則善道可進守之則至理自全兹義也智
所不染愚亦難遷儻中庸之可甄願斯焉而取焉
性習相近遠賦(以君子之所慎焉為韻)(唐)白居易
噫下自人上達君咸德以慎立而性由習分習則生常
將俾夫善惡區别慎之在始必辨乎是非糾紛原夫性
相近者豈不以有教無類其歸於一揆習相遠者豈不
以殊途異致乃差於千里昏明波注導為愚智之源邪
正岐分開成理亂之軌安得不稽其本謀其始觀所由
察所以考成敗而取舍審臧否而行止俾流遁者返迷
途於騷人積習者遵要道於君子且夫德莫德於老氏
乃曰道是從矣聖莫聖於宣尼亦曰非生知之則知德
在修身將見素而抱朴聖由志學必切問而近思在乎
積藝業於黍累慎言行於毫釐故得其門志彌篤兮性
彌近矣由其徑習愈精兮道愈遠而其旨可顯其義可
舉勿謂習之近徇迹而相背重阻勿謂性之遠反真而
相去幾許亦猶一源派别隨渾澄而或濁或清一氣脈
分任吹喣而為寒為暑是以君子稽古於時習之初辨
惑於成性之所然則性者中之和習者外之徇中和思
於馴致外徇誡於妄進非所習而習則性傷得所習而
習則性順故聖與狂由乎念與罔念福與禍在乎慎與
不慎慎之義莫匪乎率道為本見善則遷觀炯誡於既
往審進退於未然故得之則至性大同若水濟水也失
之則衆心不等猶面如面焉誠哉習性之說吾將以為
教先
性猶湍水賦(以性之為善猶水趨下為韻)(唐)侯冽
人立性兮誠明為本水激湍兮動直惟柔將以遊心於
澹故其從善如流天理斯在坎德可求謂寘懷而必將
流惡同赴勢而咸得處休至人之性唯當浩浩君子之
道所以猶猶原夫性本皆善誘成遷化湍有常行決而
上下得其道則致和平汨其流遂成姦詐故聖人行當
順動義不詭隨欲滔滔而處下逾潔將淼淼而致遠不
疲順意周流誠隨波而遷染由衷激發庶合道以云為
託以洗心從之潔已尊派别脈分之要道守滌瑕蕩穢
之至理符老君之立教心乃善泉同太史之奏言德方
在水勢雖相近意當一揆法潤下流謙之迹莫非有為
為之愛漂沙宕石之功是皆景行行止心源洞適德澤
潛敷在審思其決泄豈求潤於霑濡遠近相沿宛見為
仁由已始終共濟足見循道而趨不然則喪其真失其
正動必旁午志皆紛競安能使通達為無滯之姿禀受
成善利之性德如毛而轉潤行有葉而逾滋心鏡之前
若光明而上下察也情田之内同澹泊而左右流之懿
其義戒中人事標前典是明各有原本不可遷移豈徒
虚閱波瀾以方清淺若然者信乎孟子之言所謂懲惡
而勸善
動靜交相養賦(有序)(唐)白居易
居易常見今之立身從事者有失於動有失於靜斯由
動靜俱不得其時與理也因述其所以然用自儆導命
曰動靜交相養賦云
天地有常道萬物有常性道不可以終靜濟之以動性
不可以終動濟之以靜養之則兩全而交利不養之則
兩傷而交病故聖人取諸震以發身受以復而知命所
以莊生曰智養恬易曰蒙養正者也吾觀天文其中有
程日明則月晦日晦則月明明晦交養晝夜乃成吾觀
歲功其中有信陽進則隂退陽退則隂進進退交養寒
暑乃順且躁者本於靜也斯則躁為民靜為君以民養
君教化之根則動養靜之道斯存且有者生於無也斯
則無為母有為子以母養子生成之理則靜養動之義
明矣所以動之為用在氣為春在鳥為飛在舟為檝在
弩為機不有動也靜將疇依所以靜之為用在蟲為蟄
在水為止在門為鍵在輪為柅不有靜也動奚資始則
知動兮靜所伏靜兮動所倚吾何以知交養之然哉以
此有以見人之生於世出處相濟必有時而行非匏瓜
不可以長繫人之善其身枉直相循必有時而屈故尺
蠖不可以長伸嗟夫今之人知動之可以成功不知非
其時動必為凶知靜之可以立德不知非其理靜亦為
賊大矣哉動靜之際聖人其難之先之則過時後之則
不及時交養之間不容毫釐故老氏觀妙顔氏知幾噫
非二君子吾誰與歸
自誠而明謂之性賦(宋)范仲淹
聖人生禀正命動由至誠發聖德而非習本天性以惟
明生而神靈實降五行之秀發於事業克宣三代之英
稽中庸之有云仰上聖之莫越性以誠著德由明發其
誠也感於乾坤其明也配乎日月我生既異初郁郁而
有融我性在斯終存存而不竭上智不移無為而為藴
彼精醇之志發為濬哲之資文王之德之純既由天啓
周公之才之美亦自生知故得冠乎人倫立乎聖域所
以見至矣之性所以成自然之識究其本也蓋鍾純粹
之精及其顯焉乃著文明之德豈不以自誠而明者生
而非常自明而誠者學而有方生而德者實兹睿聖學
而及者惟彼賢良顔生則自明而臻謂賢人而可擬夫
子則自誠而至與天道而彌彰若然則誠之道也既如
此明之道也又如彼蓋殊途而同致亦相須而成理發
乎仁義遂使跂而及之著乎聖神所謂誠則明矣且夫
明乃誠之表誠乃明之先存乎誠而正性既立貫乎明
而盛德乃宣有感必通始料乎在心為志不求而得終
知乎命受於天大矣哉考彼格言見兹元聖施為可覩
於君德動靜必遵於天命由至誠而達至明是為聖人
之性
一賦(以為文首出得數之先為韻)(唐)王棨
昔庖氏為君斯文始分畫卦而初成陽位造書而肇見
人文豈非本自道生終云神得俾大衍以虚數從黃鐘
而立則君子守以制性聖人抱而臨極然後彤弓是錫
天王嘉重耳之勲簞食見稱夫子美顔回之德萬物生
焉惟兹處先况乃聞而知十用以當千名立兮卓爾形
標兮孑然許子之瓢既棄陳公之榻猶懸或有錢囊譏
世芻束稱賢改其月而為正月號其年而曰元年若夫
李陵呼時荆軻去日歌興三歎之唱智慚百慮之失為
山用簣魯論之義足徵載鬼以車周易之文始出借如
寒暑相推薰蕕可知鶚百鳥而非匹龍三人而共為儉
德彌彰平仲之衆裘安在仁心遠播成湯之三網猶施
既聞興國之言亦有傾城之顧措辭雖屈於子夏重諾
常推於季路天得地得膺千年出聖之期彼時此時叶
四海為家之數琴瑟專矣車書混之分杯羹而孰忍縫
尺布以堪悲雖云管仲能匡因成霸業未若蕭何如畫
永作邦基是知王居四大之初日冠三光之首目所加
而可取毛不拔而何有愚則立節無二千時未偶幸麟
角以成功庶桂枝而在手
一生二賦(以元氣之用生是天地為韻)(宋)文彦博
一者本乎妙道二者資乎混元道生一而既顯一生二
以斯存通幽洞冥作三才之肇祖從無入有為萬化之
本原昔老氏以識鑒道樞心存義緯和光允執於衆妙
施教遂熙於庶彙以謂一之所起蓋兆自於真宗二者
何先必生因於冲氣察其所以因而陳之本無象而生
有象自無為而成有為旁老斯文類黃鐘之生六律近
探六義同太極之分兩儀得不遠賾真筌深窮妙用當
始在於冲漠固未分於錯綜無名漸散惟道也寂爾而
日彰有物將形惟一也淵兮而景從是故一由道以昭
著二因一以潛生清濁本兹而遂判剛柔自是以方成
為品物之宗我則觸類而長作聖人之式我則與時偕
行若然則大道俄分澆風靡靡既成形以成象則有非
而有是茫茫兮仗我生成浩浩兮因吾繼始狀轔轔之
華轂起自椎輪同皎皎之層冰生於積水則知一者生
乎立極二者兆乎先天見相生之道備得下濟之功全
當有儀未象之時包藏莫顯及自寡成多之際孕育無
邊懿哉事體無形功符不器始則混而為一終乃分而
為二故侯王得之以大寧可以經天而緯地
有物混成賦(宋)王曾
妙物難模先天有諸著自無名之始生乎立極之初不
縮不盈賦象寧窮於廣狹匪雕匪斲流形㒺滯於盈虚
原夫未辨兩儀中含四象雖欲兆於形質曾莫知夫影
響問洪纖而莫得自契胚渾考上下以都忘孰分天壤
及夫大樸將散三光欲萌清濁待兹而一判昏明由是
以相生然後品彙咸觀用作有形之始淳和外發或知
至道之精是何小不隠於纖芥大不充於寰海配一氣
以冥運亘終古而斯在縱隂陽之推盪我質難移任變
化之紛紜斯形不改豈不以有者真有之基物者生物
之先冥搜而兆朕斯顯寂聽而音容莫傳得我之小者
散而為草木得我之大者聚而為山川視焉且無訝深
蟠於厚地摶之不得疑上極於高天本自強名誠難取
類其始也既出無而入有其終也亦規天而矩地既不
可指掌而窺又不可因人而致明君體之而成化則所
謂無為而為君子執之而立身亦同乎不器之器無反
無側神之聽之諒潛形於恍惚實委化於希夷傾毁何
由固秉持之在我剛柔有體將用舍以隨時令我后掌
握道樞恢張天紀將窮理以盡性思反古而復始巍巍
乎執大象而撫域中達妙有之深旨
太極賦(元)陳樵
何太始之無始坱坱圠希夷後不知其有終兮前不見
其肇基龐昧無朕何象何儀九乾何端八極何倪五方
何屬四維何施非圓何覆非方何祉五辰何撫六宗何
司為天道之大原兮有物混淪大不知其有外兮細又
入於無倫長上古以為生兮閱萬世而長存懷道體之
大全兮命元氣以為憑天人於是乎成性兮裂積氣而
標形方其函三義以為一兮氣磅礴而未伸清與汚其
雜襲兮曾玄黃之未分邈沆漭而漫誕閴晻靄而幽紛
溟涬兮參寥冲漠兮絪緼馮馮翼翼杳杳旼旼育白日
於瓊池孕明月於蕊淵列象兮儲光孰辨兮昭昏於是
沉奥頫垂清陽高抗下蓬勃而蓊㔩上扶輿而森爽女
媧揭石以傍視鯈忽廢鑿而自喪天經地緯成文成象
積氣舒光昭晰清朗川疏凟融海涵岳壯四游上下與
時升降大㝢左旋行無停輪玉衡斡流七政率循其出
入之息互為吐吞乘氣之機呼寒吹温六月一息開陽
闔隂動為靜基靜為動源温兮寒所伏寒兮温所存極
不期復時往時來二氣所布是行四時襲四為五五氣
相滋方青歲之開先兮又握赤精而嗣之襲黃靈以白
藏兮又申之以玄煒冲氣蜿蟺隂化陽施彙列條分萬
類睢睢動行植跋鱗泳羽飛人道配天有仁有義天去
人其幾何雖殊分而一理無始之真吾其性五氣之精
吾其體故道至察於鳶魚氣可塞於天地也吾嘗望元
氣之輪囷兮思邃古之開元瞻天運之不息兮慨萬物
之芸芸物更謝而迭瘁兮皆太始之來昆曾渾淪之不
老兮世彌久而彌新夫天亦不能以自巳兮吾又烏知
其門哉系曰無始之真肇混元兮為物祖始萬象先兮
思述祖德窮化源兮名則無有辭何宣兮昔有人兮襟
桂蘭問天不對兮餘千年四時錯行兮品物繁對天甚
侈兮非無言
太極賦(元)黃潛
厥初馮翼以瞢闇兮維玄黃其孰分爰揭揭而中立兮
配天地以為人曩既學而有志兮紛遑遑其求索曰道
不可名兮孰無徵而有獲繄皇羲之神聖兮感龍馬之
負圖得妙契於俯仰兮何有畫而無書豈至道之玄遠
兮非名言之可摹懿尼丘之降神兮廓人文以宣朗揭
日月以中天兮啓羣昏之罔象指道妙於難名兮曰以
一而生兩是謂太極兮非虚無與惚恍高下以位兮天
尊地卑燥溼以類兮五行順施南乾北坤兮西坎東離
萬物錯綜兮殊巨細與妍媸孰主張是兮兹一本之所
為歴兩都而江左兮胡論說之紛霏豈清言之弗美兮
去道遠而偉先哲之獨詣兮重指掌於無極揭座右以
為圖兮開盲聾於千億謂斯道之匪他兮在夫人而曰
誠幾善惡猶隂陽兮兹吉凶之所生嗟竒論之後出兮
穴牆垣為戶牖析同異於一言兮或曰無而曰有蕕終
不可使薰兮堊終不可使黝道惟辨而愈明兮貽話言
於不朽昔聖門之多賢兮繽入室而升堂端木氏之穎
悟兮僅有覩其文章雖亞聖之挺生兮猶歎其前後之
無方疇敢索無聲於窅默兮孰能求無形於渺茫惟下
學而上達兮炳聖謨之洋洋諸生之貿貿兮方鈎深而
摘隱探賜也之未聞兮誇神竒而捷敏恃空言如繫影
兮曾不滿夫一哂曰予未有知兮何太極之敢言秉思
誠之遺訓兮矢動息而弗諼庶返觀而有得兮明萬理
之一原申誦言以自詔兮聊抒意於斯文
太極賦(元)胡炳文
渾淪無外磅礴深廣孰鈎其玄為我指掌鼇極定位龍
馬負圖五十虚中天地其發我矣乎龜書天錫禹疇攸
則其中用五名曰皇極然則羲之則圖也卦有爻蓍有
策文王周公亦既有辭矣胡為不以太極言於易易者
隂陽代換之名極者隂陽代換之理後際不見其終前
瞻不見其始文王周公非不言也隂陽在是太極不離
乎是爾不離者物物各具不雜者物物統體渾然者如
此粲然者如彼造化氣也孰為氣之樞紐品彙形也孰
為形之根柢不有夫子孰明厥旨大哉易矣斯其至矣
夫文王周公未嘗言太極也而發之者仲尼仲尼未嘗
言無極也而明之者濂溪曰有曰無奚可岐而二之況
所謂無者非視之不見而言希非聽之不聞而曰夷蓋
言無形而有理非如屋極之極可以形窺也非如北極
之極可以象推也濓溪之說吾知其非得之於師濂溪
之心吾知其得之於仲尼仲尼得之文王周公文王周
公得之庖羲混兮闢兮其無窮兮不言者非私言之者
非離然則孰為天地之太極曰人孰為人之太極曰心
太極動而生陽靜而生隂人者隂陽二氣之會心者隂
陽不測之神人之一身萬物咸備一方寸中具一天地
所當得者將發之際原夫未發無偏無倚在圖書則中
各有五五中有一一非心之體乎在先天則萬化萬事
生乎心非即圖書之自中而起者乎動宜省察靜宜極
養誠心在致其知勿忘勿助之長立身以德行為先立
言以明經為尚太極在我真實無妄往聖之絶學萬世
之太平方當於我乎有望也而況主靜以立人極幸有
聖人在乎上
橐籥賦(宋)王禹偁
伯陽以體道立言探乎極玄見乾坤之用也取橐籥而
比焉豈不以德無疆者謂之地功不宰者謂之天譬翕
張而氣作猶吹喣而聲傳用能萬物自化八音克全故
王者法之以虚受帝道用之而無偏者也原夫橐也者
利於鼓風籥也者存乎運吹雖有質以克殊且無心而
匪異故可以侔造化比天地一開一闔勃焉而元氣生
變宫變商泠然而正聲至亦如天道無為地道博施於
以麗百穀於以行四時皆虚中為動也故自外而應之
是以橐之用則飛霆走電籥之運則如壎如箎信天地
之義若此而橐籥之理在兹得不求諸繫表取自無間
不言而動物妙用而循環趨聖域叩玄關昧其旨者徒
小心翼翼得其要者唯大智閑閑是知虚而不屈為橐
之師動而愈出為籥之資本虚無而生矣因形器以觀
其所以天地之心悠也久也帝皇之道斯焉取斯懿夫
二儀脗合一氣夷猶或動或靜克剛克柔取乎韛焉氣
動而物來斯應類乎笛也樂出而人無我求至矣哉天
地有大德其鼓動也于囊于橐天地有希聲其煦嫗也
維竽維籥雖小大之不類信擬議而咸若今我后道合
希夷心無適莫蓋囊括以為用豈管窺而可度所以百
姓日用而不知又孰見聖人之有作
窮神知化賦(宋)范仲淹
惟神也感而遂通惟化也變在其中究明神而未昧知
至化而無窮通幽洞微極萬物盛衰之變鈎深致遠明
二儀生育之功大易格言先聖微旨神則不知不識化
則無終無始在乎窮之於此得之於彼苟精義而入焉
如至誠而感矣原其不測識隂陽舒慘之權察彼無方
得寒暑往來之理莫不廣生之謂化妙用之謂神視其
體則歸於無物得其理則謂之聖人必先賾其真宰然
後識其鴻鈎載審聰明見日居月諸之象寧迷肸蠁合
春生夏長之仁仰止天倪探諸神造扣寂之情斯至觀
妙之言可考不疾而速思左旋右動之機不怒而威悟
福善禍淫之道豈不以化之布也無黨無偏神之理也
自然而然亦有究彼靈蓍審萬象而無失推兹妙律測
四時而罔愆若然則眇覿虚無遐觀妙有知微妙而斯
在欲擬議而何就所以虞舜運璇璣之日不爽昭回仲
尼窮易象之年自明休咎念兹在兹不可不知稽惡盈
而是則將應變以何疑以此觀天通乾道而明矣以斯
設教助人文而用之是以聖人德合乾坤道通晝夜法
至神而有要臻大道而多暇有以見秉堯智以無為而
民自化
三才賦(宋)陳普
嘗疑一隂一陽之九六兮迭相摩盪而為易迨大易之
既成兮爻位之數乃獨用其一九為龍而六為馬兮胡
為用馬而舍龍六十四之反易兮復重其數為三十六
宫蓋嘗為之深思兮六合之中惟一二而已矣是以卦
各三畫兮其中一畫其上戴而下履定體三而各二兮
又天地之大義隂陽柔剛仁義兮遂成卦爻之六位五
上為天而初三為地兮二四在中而為人一為體而二
為易兮涵不盡之經綸一事尤要兮實為萬世之定主
以六包九六兮主靜以為動靜之府天下萬善兮莫善
於太極圖之主靜天地亦以為主兮何獨聖人之仁義
中正有為本無為兮動亦定而靜亦定才者以其良能
兮良者以其自然之定性剛健悠久天之才兮行日月
而飛風霆一日十六萬里而過一度兮萬古三百六十
五日一周星約堪輿於其中兮剛風勁氣不足名使萬
類得以生成兮各當其性而如其情持載生育地之才
兮載華嶽而振河海兀浮空而不墜兮千古萬古而長
在德合乾之無疆兮分有大小而不失其大仁義禮樂
人之才兮位九五而致時雍達修六府而窮樂一簞兮
禹稷顔子無不同愛親敬兄兮亦無間於孩提之童三
者以其才則一兮其要惟以靜為宗惟以靜而行動靜
兮斯無一處之不通故易以六涵九六兮不過以隂為
隂陽之本動靜同一靜兮所以宏固而悠遠流行發用
隂一聽於陽兮然終以隂為家室男女皆育於女兮此
亦一事之可質何以謂之才兮註疏之儒皆未及各二
之為六兮此事尤當以為急不然堯舜何以無為無迹
文王何以無聲無臭而孔子何以無意無必也耶
靜賦(有序)(明)艾可久
孔子曰仁者靜諸葛武侯曰寧靜足以致遠人生而靜
之初合天地萬物為一體由無極生太極由太極而生
生相嬗於不窮靜之時義大矣哉世人徒以清虚恬淡
目之是因境為喧寂極其致只成一自了漢耳於靜乎
何居爰著靜賦以明所重者之别有在也其辭曰
繄乾坤之正位兮爰資始而資生惟亙古其永貞兮自
得一以清寧極四仲之推遷而吹羣動以不息兮嘗行
所無事而并忘健順之名彼帝禪王繼之各殊兮亦隨
時因應而非有所矯拂以矜能嗟人情之佻巧兮殫智
慮以經營日馳騖而不足兮胥遊六鑿之府而委任夫
心兵詐謀蠭起詭變縱横咸笑守正之為迂而謂造物
者之可以力爭小之為田竇之擾擾大之為莽操之紛
紛宇宙由此其不靜而人心愈長其囂陵矣於是獨行
之士谷處巖栖兄事巢許弟畜夷齊或逃虚乎鹿苑或
采真於丹梯好沈雲而湎月聽鶴唳與猿啼置理亂於
不問耽泉石以品題是但足為幽人達者之高致而難
語於審時度務者之神竒也嘗博觀乎古今上下之間
而歎動靜之殊途猶彼疆此界之異派高祖百戰百勝
而不免平城之圍太宗萬舉萬當而不免高麗之敗梁
武動心於佛法而致罹臺城之憂漢武動心於方士而
立召巫蠱之怪新法紛紜於朝野釀成南渡偏安官制
更變於殿庭一旦金川不戒是皆開創守成之令主而
猶虧九仞之一簣所以周武却旅獒之貢漢文遺尉陀
之書光武謝西域之使明宣捐交趾之區志存乎攘外
不如安内而不肯廣騖而紛馳也豈惟君也臣亦有然
臣道法乎坤而義取乎隂豈可以亢陽而召愆彼博陸
之驂乘違惡盈而好謙彼文饒之秉軸亦炫能以招權
彼黨人之月旦幾抗衡於龍衮彼道學之臯皮思角勝
於雞壇始焉害及其身而其繼禍延於國豈非不知處
後而一意乘先遂至無以自全乎馬伏波示矍鑠之容
卒來薏苡之謗寇萊公惑朱能之說難免朱崖之行二
陸之相淪暗朝空悲鶴唳八關之連貶荒徼空說鶯鳴
彼自號賢智猶不能鑒事於未形而何有於貪權嗜利
冥頑不靈者乎爾乃復辟格天稽首歸政鳴鳥矢音遵
渚明農奉清淨於蓋公而術崇黃老付翼儲於商皓而
歸伴赤松三公辭幾務而養望將軍釋兵柄以從容樽
浮綠野之醑蹇策靈鷲之峯皆名不樂居其名而功不
願尸其功者也若夫伏處荃茅盱衡世局方寄跡於屠
釣傭販已洞識乎興亡叛服爾其黃石授書漢馬扶轂
高吟梁父三分鼎足東山賭墅整暇鎮俗鎖骨珊珊唐
社勿屋青田望氣預調玉燭臨安守疆金鑾自復非有
淵異之識察微之智何遽同於數計而龜卜此實明理
觀世之學非靜無以洞其幾亦非靜無以持其軸也區
區清虛恬淡之士獨善則有之矣以云善俗則未也重
曰世糾紛兮賴淵識兮炳幾先兮守塞嘿兮不妄營兮
戢羽翼兮勿先時而亦不後時兮早審觀於六月之息
豈僅麋鹿之與羣兮而徒託於南山之南北山之北況
古來君相之胥協於靜兮安可不嗇智凝神而斂勲猷
於克一
知賦(周)荀卿
皇天降物以示下民或厚或薄常不齊均桀紂以亂湯
武以賢湣湣淑淑皇皇穆穆周流四海曾不崇日君子
以修跖以空室大參乎天精微而無形行義以正事業
以成可以禁暴足窮百姓待之而後泰寧臣愚不識願
聞其名曰此夫安寬平而危險隘者邪修潔之為親而
雜汚之為狄者邪甚深藏而外勝敵者邪法禹舜而不
能掩迹者邪行為動靜待之而後適者邪血氣之精也
志意之榮也百姓從之而後寧也天下待之而後平也
明達純粹而無疵也夫是之謂君子之知
智若禹之行水賦(宋)孔平仲
古有大智中潛至明何行水以為喻蓋存心之自誠淵
然創物之謀敏而外發沛若決川之勢順以東傾夫惟
靈萬類而生毓五常之粹不滯於物其端曰智然順其
故則不致於交譎悖其本則浸成於大偽居惟適正委
美質之自然舉若下鴻措安流於無事審利圖害籌安
計危藴千慮以無惑包萬殊而不遺每優游而處此不
汨亂以行之内畜清明陶天真而去詐遠侔疏鑿適地
勢以流卑湛然恬養於中廓然識周於外不滌源而滌
性之垢不治水而治情之害較迹無間成功亦大可通
塞壅順意表以瀰淪如決懷襄貫地中而滂沛大抵多
計者流於機巧好辨者溺於空虛其弊明甚惟人戒歟
故我抱靈鑒以無隱導沈幾而自如心常惡其鑿也勢
若排而注諸舜以是而察邇言聰明並決堯因之而急
先務障蔽皆除夫運至計以利仁紹徽謀於平土德一
也何獨議乎智人一也何獨尊乎禹蓋智之於物兮必
順適其理而禹之於水兮亦疏導其苦苟能此道宜效
臯陶之謨一失其原或謂白圭之愈後世蘇張之辨勝
莊老之道鳴其耀才者或籠愚而不正其矯枉者又絶
聖以無營皆與性以相戾譬濬川而逆行亦猶戕柳以
為之棬並非其質揠苗而助之長反害其生噫喻玉瑩
者楚有屈平侔蓍龜者秦聞樗里或以易變而貽笑或
以不知而為恥皆莫若順其性以行焉所謂智者樂水
公生明賦(宋)許安世
事欲無蔽心宜盡公既守正以宅志遂生明而在躬祛
一意之黨偏不私乎物照百為之情偽罔汨於中若夫
外交事變之繁中固心誠之守以謂虚已鑒物則枉直
昭晰挾情適事則是非紛糾欲庶理之皆辨舍至公而
則不中立不倚始持正於羣倫旁燭無疆遂致明於萬
有無陂無側不阿不偏非妄惡也惡其衆之所棄非作
好也好其衆之所賢蓋依違牽制者固已去矣則明白
洞達者乃其自然百志惟寧居絶傾邪之亂五綦不亂
遂觀昭曠之先蓋夫智因窒而後昏性以私而有黨愛
憎既絶則真偽必審取舍既平則善惡不爽抱純正以
中執涵機靈而内養所以主心善治湯無蔽塞之憂直
道欽承文有照臨之廣豈不以湛静者人之性偏闇者
性之情知静為本故虚之則定知闇為害故去之則明
正厥心官始閑邪而制物發為智燭終迪哲以通誠大
抵處有累之地者莫不徇私對無窮之變者鮮能不惑
凡適理以非眩由秉心之自克得不保守天質蹈行聖
則周而不比無一曲之蔽情靜之徐清有三知之入德
因知心乃物之鑒公為職之衡係吝既屏純明自生以
之察已則事至不惑推而成務則物來敢名是故君子
養源於以致忠邪之判大人正已豈徒無譖訢之行嗟
夫有為者易失其本心無憚者或迷於至理故伾文黨
與以醜正恭顯庸回而疾士智尚昧於自保識敢期於
遠視惟夫以公正為心明則生矣
御定歴代賦彙卷六十六
