欽定四庫全書
御定歷代賦彙卷六十四
武功
善師不陣賦(以聖潮威服遠人為韻)(唐)闕名
明明天子五帝可六政不嚴而諸夏以清師不陳而遠
人咸服於是旋大旆罷長轂劒無頓鋒矢無血鏃萬方
悅四境肅同夏后之舞羽舞干笑周王之白狼白鹿邊
鄙以之不聳神祗於焉介福至矣哉善師不陣之功烈
烈而郁郁者也伊昔漢武黷兵於鄰殫天下之賦悉域
中之人南浮瘴海北歷胡塵然後戎虜稽服甌閩入臣
孰與乎兵不交而枹不鼓遂奔走而來賓我師孔閑我
后齊聖順魯史之武有七德法周書之農用八政不討
遠而遠者自懷不耀兵而兵威克盛信百王之楷範為
百代之龜鏡者也自太樸之既散俗易弊而難威蜂蠆
或恣其毒螫鴟梟乃縱其翻飛是以有征無戰有守無
圍家以文事革武事士以儒衣易鐵衣王者之兵也有
征而無戰北方之強也不召而來歸旋師以出振旅而
返示牛馬之弗服在干戈而載偃鄙楚子之滅弦小文
王之侵阮百僚兮率職濟濟羣士兮直言謇謇聲教所
被則莫我敢遺日月所臨於是乎無遠蕩蕩昭昭不諱
之朝忝陶唐之比屋敢頌美於帝堯
有征無戰賦(以安人以德不戰而旋為韻)(唐)陳山甫
皇威克宣強敵無全始建牙而耀武終不殺而摧堅授
師律以徂征鑿門而出指戎夷而向化掉鞅而旋靜難
以仁勝殘以德綏懷未及方資弔伐之謀氛祲潛消詎
假貔貅之力命將必先於制勝數課寧勞於逐北三令
著而狼野自清七德彰而梟心巳息是知訓戎有律料
敵無遺乘地形而動衆順天討以行師播武烈為先登
之旅尊英風為遏亂之資利百勝者不其殆矣尚九變
者於斯遠而於是指途而邊鄙革心按甲而兇渠授首
向威懷而將順將血刃而何有行當盡敵制在於成規
武以止戈匪勞於善誘念安人之可待懷鬭志而終不
當其藴龍韜以啓路馳豹騎以清塵鄙身膏於草野笑
血染於車輪所以示專命柔遠人揚分閫之威無逾六
月來有苖之類不俟七旬一舉干戈載櫜弓矢惟義是
徇惟仁是以有以見解紛之謀有以見知難之旨且夫
治兵在於克敵定亂在於圖安苟率人以知化寧黷武
以自殘所以不矜其庸功不事乎權變文教被於含育
武德彰於㝢縣由是而言善用師者不在乎善戰
善勝不武賦(以能善勝者無煩威武為韻)(宋)陳襄
以威治國者國罔乂以義服人者人必歸故王者因善
勝而無越在黷武以誠非將成不陣之功豈煩戎事自
得無為之戰奚用兵機斯蓋本道德以為治異權謀而
尚威者也伊昔良臣上言聖者以謂君有其德則固於
邦本國用其武則黷於天下但為善之可勝必興戎而
無假既守不爭之道率服羣心奚資因敵之勞始平諸
夏善教旁出純誠誕敷自裕華夷之俗且忘征戰之虞
蓋以道自吾有爭將爾無不怒而威豈假闐闐之旅惟
仁無敵奚煩赳赳之夫且夫耀德者匪尚於觀兵修文
者是期於偃武嘉聖治以昭格且軍儀而何取自然邦
乃其昌人誰敢侮運籌於帷幄之内豈尚戈矛折衝於
樽俎之間詎揚卒伍則知善而能勝者由教化以罙敦
勝而不武者示威懷而可尊既蒸黎而自化信攻敵以
無煩所以舜格苖民且班師而勿用周降崇國惟務德
以斯存此則治道光昭聖猷丕闡括民下以遠服惡戎
容而外顯不戰而克非勞繕甲之能廣德而強詎假行
丘之善彼大勇推乎不鬭善結本於無繩曷若我守彼
自強之志昭夫去敵之稱武王之七伐乃齊終慙撥亂
文公之一戰而霸豈足矜能斯所謂聖化光敷民心響
應非烈烈以威取蓋巍巍而道勝故得大邦懷德而小
邦畏威成功允稱
不陣而成功賦(以功德雙美威震寰海為韻)(宋)田錫
聖人以德御天下威加域中諒至仁以無敵故不陣以
成功徵道德之格言謂乎善戰取春秋之經武自服皇
風是知恩始孚於萬靈武寔加乎七德安民和衆以為
本禁暴戢兵而是式所以堂堂之陣弗施而唯取柔懷
整整之旗何用而陋乎剛克昔者成湯革夏澤及萬邦
勁敵靡由乎力制匪人自悦而心降豈比夫祖龍霸秦
恃山河之百二淮隂事漢稱智勇以無雙又若武王克
商靈旗前指豈鵝鸛之是列匪魚麗之稱美自然宣威
有亳民率服以來歸師濟盟津衆悦隨而戾止是知王
者之取天下也澤普羣動恩流九圍道德為城池之固
忠信為甲胄之威所以簞食壺漿迓王師而自速靡旗
亂轍望聖德以如歸宜乎師克在和動先觀釁仁義之
施也若風雨之速威武之加也若雷霆之震傳稱因壘
美崇伯之歸周書曰舞干紀有苖之服舜今聖朝以民
躋壽域道洽人寰將鑄劒於農器方虚侯於玉關弭禍
亂於未形恩能服衆布英威於有截禮以防閑下臣賡
歌之曰化洽無私兮功符不宰取仁義為勝兮豈干戈
礪乃德上冠於唐虞政下任乎元凱孫吳之陣法奚取
韓白之兵機弗采宜乎車同軌而書同文至化方流於
寰海
師貞丈人賦(以武有七德師貞丈人為韻)(唐)獨孤授
先王以武不可獨任故受之以師得其人則百蠻風靡
失其職則九廟陵夷君於是慎擇其難申命分掌動衆
以正臨下以長合人謀兮順天奬慎戰也在知機而萬
全慎身也如臨深於百尺夫然後出號令拔忠讜樹藩
屏疇土壤截方隅以無事威寰海以稽顙俾其政成者
列爵功高者受賞是知師貞丈人之稱也至若藎臣嘉
謀以國利不可動忠不可賊威遠方以慕化訓萬民以
勤德使強弱不相陵乃勝殘而可克力牧佐之而不疑
軒后居之而不惑此帝者之師也蕭蕭馬鳴悠悠旆旌
伐叛則刑立柔遠而德成上乃奉君之職下乃守臣之
貞湯武用之而定業伊周法之而作程此王者之師也
審官以統衆求賢以自輔必觀釁而後動豈窮兵以極
武不害閭閻不敗工賈政得其經事合其矩管仲因之
以相齊桓晉文由是而稱盟主此霸者之師也暴而不
戢安忍無親徒侈其欲輕用其人處勞則先加於衆居
後則樂止其身猶回邪而自保迷大路而不遵州吁處
之以國滅子反效之以禍臻此黷武之師也嘗試言曰
王心無逸師出以律惟德是欽惟刑是恤自然道貫三
五勲崇四七不假築京觀兮定武功逞淫刑兮數軍實
言乎師貞在人其來自久動無悔敗位不虚受追惟古
昔厥有臧否是則頗牧之勇敢可以執其手平勃之臨
事可以難其後伊吕之行可以欽其順其守不失其攻
不有行稱文武之略居成社稷之守神祗以百福休祐
子孫以百代不朽蓋由尊嚴之重以禮立訓師律順正
動而何咎
王師如時雨賦(以慰悦人心如雨苦旱為韻)(唐)陳去疾
惟唐十二葉盛德如春雖幽無不被而獷有未臣帝曰
苟非我武焉能庇人於是考龜策諧諮詢投干戈於苖
扈之地拯黎庶於塗炭之辰是師也以勝殘為心以除
暴為主得周宣之薄伐非漢皇之黷武爾乃誓六師命
吉甫鼓而出兮俯而取始天聲乍發闞若雷霆終聖澤
旁流霈如甘雨既殲元惡不問其餘誠與之更始而待
之如初簞食壺漿將爭先以邀路緇黃耆艾知弛負以
寧居是以足蹈手舞怨釋憤攄洗心靈而沃若類草木
之賁如始其聞金鼓之聲疑殺戮之謂及其蒙霑濡之
賜衆乃欷歔以相慰曰豈圖汙俗猶軫聖心殷雲雷以
作解與枯槁而為隂濟濟烝徒一以貫乎睿旨顒顒噍
類咸得滌其煩襟渥恩既溥幽憂爰泄愛離畢之時見
覩燎原之燄滅始憑鼓怒信天步之不回終乃發生諒
人情之大悅既而新厥政革其謨遂開儒風與文教載
櫜越棘與燕弧正皇綱於寒暑變下國之榮枯夫如是
莫不沐仁澤以愉愉詠恩波之侃侃方且觀濠梁之魚
樂豈復比農夫於歲旱
王師如時雨賦(以慰悅人心如雨枯旱為韻)(唐)章孝標
念黎庶兮罹於毒痡我興師以翦屠如旱歲之稼穡得
膏雨之霑濡豈不以垂渥澤潤涸枯草木之心寧慮暵
其乾矣天人之意將使衛討邢乎至乃銳戈矛齊卒伍
誠告虔於上帝祈發生於下土龍旗電掣疑驅蔚矣之
雲鼉鼓雷奔似送霈然之雨匪六師之是侵實百姓以
為心所謂謀臣如雨猛將如林馳之驅之似得時而將
降六伐七伐謂決渠而就深既踴躍而成列象沉隂之
欲泄青萍刜而破塊將分白羽麾而散絲不絶奚潤草
之芳茂信洗兵之是閱異苞茅之貢矣爾職不恭同隂
雨以膏之我心則悅不疾不徐箕張翼舒向兵革而自
弭喻霶𩃱之有餘多鼓鈞聲知上善之不若密雲不雨
想西郊之未如且宣王六月兮非旱之備高宗三年兮
適足為費惟鬼方之是懼何人倫之足慰豈比指綠林
於一戎養蒼生於百卉知我者信號令如春不知我者
疑甘澤隨輪一鼓而風雲作氣再麾而寰宇清塵以此
出征為活國不能無戰乃愛人故得戎羯來王淮夷納
款嗟螻蟻之猶聚將刑戮而尚緩今挾泰山壓危卵不
得巳而用師如救歲之大旱
大閱賦(以國崇武備明習順時為韻)(唐)闕名
惟聖有作含靈大庇萬邦以平羣動咸遂輸瑜景集削
袵麇至猶且修干羽除戎器懿文德恢武備大閱之禮
所謂簡車徒謀元帥以虞以度習無不利故冬令有典
夏官是司尚黑服建黑旗各率屬以于往昭用衆之在
兹擇元辰於仲月得剛日於斯時然後萊田立表斬牲
徇陣旆游旌控高靷百其勇倍其信駢馳翼驅旅退旅
進鉦鐸鐲鐃之數物有攸施坐作疾徐之節教無不順
咸以律而自勉諒匪高而匪吝才實天生用猶日慎遵
蘭防而合禮罷艽野而作鎮邊陲削平天下文明遂以
畋而以狩知足食而足兵戎士趫夫呈才逞武將攖戾
以雄入顧振旅而盡取公之私之有倫有矩崇七德之
豐禁邁三驅而誇詡豈惟兆於熊羆固乃除於䝟貐暨
夫整衆而入軍容翕習&KR2989;聒騰驤天動地岌亦取暌而
致用誡猶火之不戢惟皇建中昭明有融止戈為則垂
衣是崇混車書於無外尚何施於一戎别有明試疇庸
舉惟慙德徵於二柄或不爽於為邦形於一言庶無忝
於觀國
大閱賦(以國崇武備明習順時為韻)(唐)胡瑱
乾坤設象帝出乎震文經邦而遐邇安武禦寇而上下
順厥二道之可久同五材而皆進故軒轅出涿鹿之戰
顓頊列共工之陣足以克定禍亂天禄永終雖八荒有
截而七德是崇若乃玄冥用事律變冬中胡地馬肥寧
控弦而習戰漢家農隙且講事而威戎於是簡車徒命
將帥崇文物設武備旌旗裔裔而風飛士馬囂囂而雲
萃竟澤彌谷殷天動地銜枚無聲擊鼓作氣琱弓月滿
寶刀霜利申前驅誅後至為三表而有節歷千古而不
墜者也爾其兵勢崩騰軍容翕習玄甲鱗布長戈岳立
虞人萊野羣吏作旗事著六職禮分四時可以順少長
匡邦國匪盤匪遊有典有則是時也長楊草落鄠杜霜
明既不虞而作式亦因狩而治兵大田獲之以三品和
門樹之以兩旌抱木之猿見矯矢而遥泣傷弦之鴈聞
虚弓而巳驚且夫設席張幕蒙盾負羽獸之大小既公
私而殊獲野之險易亦人車而各主豈即鹿而無虞誠
獻禽而後取此非以田獵縱天下之極觀亦因之簡衆
而習武
大閱賦(宋)王禹偁
大閱之義載於春秋彼乃一國之軍禮千乘之諸侯曾
未若天子之大閱揚神武而闡皇猷天祚有宋授禪於
周太祖以武功戡定太宗以文德懷柔億兆人兮頌聲
作四十載兮王澤流二后上仙貽厥孫謀一人繼統承
天之休大舜孝思四海遏密高宗諒闇三年宅憂俯順
先王之喪紀重違百辟之勤求於是延英入閣端冕凝
旒鈞臺錫宴拊石鳴球天地同和覩來庭之鳳舞君臣
相遇歌在藻之魚游惟聖克念惟皇聿修方欲生擒頡
利血滅蚩尤輯大勲而光祖考練武經而平寇讐以為
天生五材孰能去其兵革武有七德予將整乃戈矛時
也鷹隼擊虹蜺收隕籜飛乎原隰嘉禾歛乎田疇因農
隙而順時令數軍實而修戎政野廬設次甸師奔命御
幄立而天開教場平而霜勁雷動風行千騎萬乘於以
威八荒於以安百姓師出以律我所以表嚴莊之稱器
不示人我所以執征伐之柄乃幸近甸出重城天步順
動帝車啓行申軍令以偃草揭靈旗於畫荆赳赳洸洸
衛社之將帥皇皇濟濟扈蹕之公卿從龍雲合捧日霞
生鹵簿前驅按禮文而不忒招搖在上法天象而有程
肅肅戈戟鏜鏜鼓鉦期門佽飛雲蒸而鱗萃材官騎士
岳立而山横旌旗衣服文物聲明列羽林之仗空細柳
之營錫鸞和鈴鏗天籟於曉吹槍棓鋒盾戢星芒於太
清皇帝乃降步輦陞帳殿明誓六師誕修一戰法武侯
之陣示以縱横按風后之圖親加訓鍊出游兵以定兩
端握竒數而制四面搖乾蕩坤飛霆走電八尾四頭千
化萬變開闔舒卷若常山之蛇蟠沸渭喧闐如滄海之
鼇抃則有超乘賈勇戲車為郎挾輈射戟挽強蹷張劒
倚青漢戈揮太陽可以越巨壑踏崑岡氣壓乎北方之
強又若屈産新羈渥洼逸駕汗血蘭筋騰霜照夜師子
花獰胡孫色赭可以走高山突平野勢吞乎南牧之馬
莫不虓若虎貔猛如熊羆鏖兵神速彍騎飆馳前御其
前必參長而補短陣閭容陣亦鴈行而魚麗疾徐有節
動靜有期無窮如天地之運轉不竭如江漢之渺瀰沒
而復出如兩曜盡而復生如四時同子弟之親父兄急
難相救如手足之捍頭目斯須不離屹屹然立不敗之
地堂堂乎成無敵之師以虞待不虞則禍亂息矣治多
如治寡則進退隨之所謂有備無患居安慮危保寧宗
社震讋邊陲暢皇威於禹畫生兊悅於堯眉夫如是岐
陽大蒐安能竊比驪山講武不足稱竒以此攻城何城
不克以此平戎何戎不北兵雖示乎服習戰必分其曲
直周武桓桓之衆尚以仁而伐不仁漢高將將之材固
鬭智而不鬭力既而皇歡洽白日斜還北闕御東華宴
喜斯備慶賞有加氣增堡障聲動幽遐通大漠極流沙
佇見破天親可汗之名風行紫塞賜奉國契丹之印永
屬皇家帝庸作歌曰順時獮狩安邊禦寇揚我武兮師
人輯睦軍陣習熟威醜敵兮不教而戰祗取敗兮不戢
自焚予深戒兮近臣再拜而賡歌曰秋大閱兮威窮邊
兵力銳兮人心堅封狼居兮禪姑衍抵瀚海兮登燕然
俾遁逃兮無地咸扶服兮朝天無外之化兮被率土升
中之禮兮告上玄然後飛英聲介景福億萬斯年
飲至賦(以破敵有功為韻)(唐)李子卿
皇矣聖主賢哉良佐廟謨克諧武烈斯播鑿門而上將
初出屈指而西戎巳破既執訊而獲俘遂策勲而類課
覩沙漠之旗偃見邊庭之鼓卧蓋所以示王師之有征
識天兵之不挫者矣振旅而還軍容畢覿其出也諧六
月之功其入也叶三年之績庭實既備皇歡是式醉百
壺而軍聲愷康獻萬壽而喜氣緜羃茂勲彰於㝢縣盛
禮陳於宗祏知我功之不宰知我武之無敵六師於是
乎張皇百蠻於是乎怵惕然後勇爵高設元功克受搴
旗斬將者其錫蕃攻城拓土者其賞厚築京觀而無謂
銘鼎彝而可久蒲海長清匈奴巳聞於斷臂稾街初列
戎王正見於懸首舞干且在於舜階挾纊更聞於堯酒
此乃征而不戰為而不有者也由是遐荒必通飲化向
風息去病之深入罷張騫之鑿空從此止戈不勞乎四
伐五伐因兹解辮無限乎自西自東非我皇明四目達
四聰上讓下競君明臣忠則何以建無大之元功
飲至賦(以破敵有功為韻)(唐)崔損
聖人推有功擇賢佐武義舉湛恩播所謂君良臣忠上
唱下和鬼方難制敢稱亂以蕩搖遐荒恃險不恭命而
朝賀然後興以戈矛伐其怠惰自彼曲而我直必義勇
而遥破有若霸由一戰晉文伐國以定功師興七旬有
苖崩角而自挫然後陳大禮廣庶績乃公乃侯左賢右
戚一人有慶必偃武修文四海無虞乃銷鋒鑄鏑宰夫
供其牢醴樂人陳其戞擊英英之士爵勞先以代謀屹
屹勇夫寵命嘉其勦敵惟我后貫三古之睿哲繼百王
之絶紐用伊吕則舉無遺策扶衛霍則功稱不朽每懷
遠以賞功因勞車而獻壽坐朝飲至同魯史之策勲在
泮獻馘恥漢家之斬首遠方安而猶慎多壘靜而不有
及夫殊勲既答王澤斯崇勞還師以枤杜賜侯伯以彤
弓勇爵勸能懦夫增氣於無敵拔卒為將武臣誓心於
有功然後寰海遠闢天下大同教化無外昭明有融覩
班師之盛禮莫不勵志而飭躬
曹劌請從魯公一戰賦(以小大微情必能窮理為韻)
(唐)高郢
曹劌者何魯國英士將有征而無伐必慮終而謀始是
以揣人情究物理決勝則若火燎原發言則如石投水
智非爾及鄉人胡乃以措辭謀必我臧莊公固無其逆
耳今小大是恤忠信是履故劌謂公曰此可一戰而巳
於是陳車乘備甲兵顧謂斯戰請從而行敵巳料却計
當宿成魯有竒才將吞之於度内齊無良算詎得知其
禍萌俟彼三鼓而退諒此一埽而平若臨穽扼獸竭海
斬鯨則何以逞其情哉觀其揚紅旗耀白日兩軍山峙
千騎櫛比揮戈電飛激箭飆疾我鼓振兮其威初厲彼
氣衰兮其律巳失果當轍亂而旗靡孰謂無固而無必
既而齊師敗績奔喪俶擾殺氣凝於空間驚塵接於雲
表鴻門之會比其功而莫高涿鹿之師齊其陣而猶小
餘勇未終地盡川窮師旋而雲煙書廓兵殄而山河夕
空巳矣哉千古崇崇仰夫英風被褐之時賈勇當百夫
之特登軾之日指縱為三軍之雄益使魯君去其奢抑
其欲永競競於刑獄擇其善從其能得翼翼之股肱故
君子曰猗歟曹劌經國之大俾夫肉食者終有慙於曖
昧
濟河焚舟賦(唐)高邁
昔孟明之載戰載北也空山肉填平地血流匹馬雙輪
蕩然不收社稷包羞朝廷隱憂用兵至此不死何求誠
以棄瑕之恩未報拜賜之言虚設砥名礪節易地改轍
冀桑榆之未晩得雌雄之一決乃復總元戎申薄伐駟
馬雲屯長劒電掣哮闞兮前貔後虎威稜兮左霜右雪
火千旗而四面風生雷萬鼓而一道地裂小長平之瓦
散凌不周之柱折朝出乎咸秦夕臨乎孟津其氣益振
其屈欲伸於是指河中之舟示軍中之人曰吾與君子
誓雪前恥雪則出黃泉之下勝則入青雲之裏吹噓而
霜露變叱咤而風塵弭雖無此舟誰無此舟否則骸骨
為異鄉之土魂魄為鄰國之鬼雖有此舟誰有此舟矣
乃命焚之夫其火與木相守水與火相煎烘大川焮長
湍龍吼乎沸潭魚喁乎湯泉舳艫化而為炭檝櫂颺而
為煙水聲與軍聲合旁括乎地火氣與兵氣鬭上衝於
天是謂天為我赫怒焉地為我震嶪焉林木為我枯死
焉山陵為我崩騫焉千里而高鳥不過四遐而猛獸莫
前况於人乎况於國乎於是晉君臣聞之心攢百箭背
負芒刺形神無主手足若墜曰秦師德之修誠之至天
將啓吾將避閉城郭而不出潛鋒鋩以自備以五廟苟
存為幸以萬人苟免為智敢佑其山河而虞其土地於
時晉實為主反為客秦實為客反為主不戰而勝不攻
而取掠地於大河之北封尸於崤陵之下既而鬼得償
前恥人得解厚顔四顧野清横行而旋譟聲破晉山嘉
氣塞秦關曹沬復魯之勲自居其下范蠡平吳之力莫
厠其間此役也見孟明之臨事暫否終泰圖之大也見
子桑之舉人遺麤得精鑒之明也見秦伯之用賢責功
舍過道之在也臣事君不必自致藉主司之公君使臣
不必自得藉主司之忠由是觀秦伯之有子桑猶耳目
之在躬以其視視一國之明以其聽聽一國之聰自可
以翊天子還淳風代與三五比崇身與二八爭功威強
晉霸西戎不亦宜乎明明我后渴賢固久懸無私之鏡
以照六合持無私之衡以秤九有掇竒拾異葑菲盡取
若有一人兮近文章含堅貞悔巳往之無成謀大來於
此行出蜀郡題橋以見志入函關棄繻以示誠寧作焚
舟而死不為棄甲而生投軍於子桑自比於孟明君謂
之何如哉言之不可以巳也頌之曰析薪如之何匪斧
不克事君如之何匪媒不得是知焚舟之役非孟明之
力乃子桑之力也
孫武試教婦人戰賦(以題為韻)(唐)李銑
昔孫武子兵術干吳王曰臣聞國之大君之尊法星象
月則乾效坤蓋利德之並用故文武而兼存所以安社
稷保子孫恢霸圖慮併吞臣實不敏請嘗試論王曰弧
矢之利以討其貳雖邦國之無虞必干戈之有備今者
革車千乘介馬萬轡外多勁敵敢曠戎事誠願陳五兵
之道用一鼓之氣雖寡人之不德知將軍之自試聞女
子之難令豈習之而能致不然者則無以表將軍之異
武曰唯唯大王之所示乃召内宰出麗嬪下高臺授武
臣皇皇兮其令巳申肅肅兮其氣益振今日寵不可恃
法有所尊當秉心以受教勿怙色而驕人於是建主首
統諸婦示其左右約其先後唯玉貌之自矜念將軍之
何有顧三令而却立哂再麾而掩口當兵法之必誅雖
君令之不受既而易將更令整行定伍開天門閉地戶
審向背分客主角以持兵金以節鼓張竒正以導其進
退制方圓而必中規矩武曰彼如桃如李皆如貔如虎
可以服楚越懾齊魯惟大王之悉覩豈獨播於虚聲以
婦人之講武王曰始也壯卿之術今也信卿之效將遇
敵而可敵故難教而可教乃朝羣臣御正殿授以斧鉞
使其攻戰王不失王道武不辱武戰戮二姬而顔色匪
怍制敵國而軍聲大變於是孫子用兵有獨斷之名尤
不若吳王有割愛之善
縱火牛攻圍賦(以火發牛驚龍文炳煥為韻)(唐)闕名
昔田單以將亡之國坐必勝之籌伺燕軍於無虞之夜
縱燧尾於有力之牛將用突騎勁卒謬以龍文虎彪冀
重圍之宵潰復三敗之深讐乃先詐以乞降然後謀而
竊發内欲激於怒士外且驕其敵卒遂決策於斯須固
無疑於飛突於是建皂蓋選名軍因七尺之殊狀畫五
綵之竒文先事以謀鑿垣之門暗啓及期而進束葦之
火遂焚巳而夜景將迷霄輝潛煥龍章交映虎旆雜半
以強服猛肇牽之質前驅從黑忽明無備之師大亂攢
萬蹄以躍出譟衆鼓以相從喧聲震乎厚地列炬迸乎
崇墉風敲後燄血灑前鋒一戰而彊甚周武之驅歸獸
衆神皆走劇葉公之懼真龍始其制勝唯神開機必果
合如雷電廹如星火飛馳之際先資戰野之威叱咤之
間巳轉覆巢之禍故得騁照曜恣横行士卒咸以奔潰
山谷為之震驚陷陣摧堅不勞於五千之士而追亡逐
北何啻乎七十餘城由是齊人復振燕國大傾襄王曰
牛者以彊力稱猛兵者以計謀自幸必將盡一時之觝
觸為萬代之彪炳豈使飽豐草與清泉望桃林而休影
垓下楚歌賦(以漢師清歌遂統天下為韻)(唐)闕名
昔漢兵未罷師屯垓下物格時變威輕勢寡兩雄較武
焉知劉氏昌乎四面聞歌是何楚人多也且其秦以三
世漢之五年當重圍而外合聆逸韻以初傳令肅轅門
如貫珠而有序聲環戎壘聞彈鋏以相宣將清氛祲於
兹夕寧遏行雲於遠天由是互變新聲復轉餘弄效巴
人而四起明漢祚之一統宣於里巷千門而羣犬吠聲
靜入房櫳一夜而滿城驚夢爾其本秦人也盡當秦聲
爰作郢曲以移楚情將以表升平之道引謳誦之清戚
楚外虞風急而鼓鉦動地曲終迴顧月上而旌旗繞城
楚王乃起自帳中憮然悲惋腰間之劒斯在麾下之師
巳散在昔割河渠分理亂東也為楚西也為漢乘時合
約情激憤以空深言志增悲意浮游而不斷但聞迭唱
以繼和寧肯側聆而屢歎迴首無計虞兮奈何汝起楚
舞吾將楚歌弱冠舉兵霸世之名則振窮途敗績拔山
之力空多固知天命有歸雄圖不遂念繞梁之未閱信
創業之難致戰征七十空傳海内之名子弟八千誰返
江南之地巳而楚幕旗偃漢軍角悲雖潰圍之遠遁終
漏網以難期便繼遺聲可成功而作樂果符先兆乃獻
凱以旋師嗚咽奏之一曲決雌雄於此時
漢以木女解平城圍賦(以國娥行止蕃姿固忌為韻)
(唐)謝觀
漢七年兮海内巳清恃兵強兮深入平城將耀武於窮
邊絶域欲用壯於四海八紘舉國興師婁敬之言莫聽
七日不食陳平之計方行於時命雕木之工狀佳人之
美假剞劂於繢事寫嬋娟之容止逐手刃兮巧笑俄生
從索綯而機心暗起動則流盻靜而直指似欲排君之
難匪憚陋容如將報主之讐無辭克巳既拂桃臉旋妝
柳眉目成可望肉食無遺摛粉藻而標格有度傳簪裾
而樸略生姿節操堅貞狀刳剔之刑無懼穠華窈窕見
削成之肩不疑然後迴出孤域逍遥獨步向鋒刃之形
稿高秉松柏之心堅固既而踟蹰素質婉娩靈娥日照
顔色風牽綺羅覩從繩之容楚楚混如椎之髻峩峩有
貌而自為飾詐無情而不轉横波時也匈奴合圍嬖人
興事故持娉婷之淑態用撓閼氏之所忌果驚如劒之
眸不識運斤之鼻觀其玉立漢壘花生女垣香飛大漠
名動雄蕃各揣蕞陋之姿胡顔恃寵兢念芳鮮之質苟
且孤恩乃儲讐以極諫並懷禮而獻言以為漢之與蕃
本為殊國冀兩地之無患曷二主之相殛落日而鳴鼙
自怨中夜之重圍暗失
漢文帝幸細柳營賦(以將軍出令漢帝徐行為韻)
(唐)馮韜
敵犯榆塞軍屯柳營觀文帝勞師之禮得亞夫為將之
名其始也威獨立氣横行由棘門而及灞上列千騎而
陳五兵羽衛爰來威儀既盛馬壯而塵起旗整而風勁
全忘以律自矜萬乘之尊是用加囂未發三軍之令及
其迴鳳蓋駐金輿師徒方俟於倏往介胄俄驚其勃如
人心為之激發天步為之躊躇方警蹕之初傳自南自
北洎鑾鈴之有節匪疾匪徐偉夫推轂而行受賑而出
苟心腹之無二視尊卑之如一足使他將顔厚餘兇股
慄戈鋋有耀壓灞水之波瀾士馬無聲悄轅門之風日
焜耀今古光昭典墳振天聲於絶漠笑兒戲於諸軍山
河保誓竹帛垂勲守官而敢違上命不戰而自息祅氛
時也暴去彊秦功成大漢炎火興而劉氏將熾旄頭燿
而胡羣尚叛思堂堂之陣用拓封彊得赳赳之夫以平
禍亂宜其威加異類才出非常精貫金石貞含冰霜近
鎮秦城之上遥臨渭水之將觀爾類之可殲師安得奪
諒我戰之則克敵何以當國家威武有制寇銷蜂蠆之
毒臣展爪牙之衛斯幸也誠則可嘉殊足稱於其帝
昆明池習水戰賦(以將伐遠戎先修武事為韻)
(唐)王起
伊昔漢武將吞遠戎鑿昆池之澹澹習水戰之雄雄池
則無涯寫填河之象戰思拓土合水國之風將以規遠
略恢聖功遐方不擁獷俗來同豈徒列萬艘之邐迤翫
一沼之沖融乃命搜舳艫徵卒伍剡楫櫂備金鼓得佽
飛於荆江獲文身於越土榜人來萃水客斯覩介夫仡
仡將牽牛以交映畫鶂呀呀與石鯨而對吐奚去陸以
習坎方整衆而耀武武之耀兮昭彰衆之整兮張皇攬
繁弱拔干將可以摧南方之銳可以挫北方之強列萬
夫之貔豹雜五兩之雪霜躍彼漣漪見魚麗之出遊乎
洲渚知鴈翼之張觀乎作軍政臨武事進退有節沿洄
趨利或連兵而鳥逝或應鼓而麋至令肅而必平戎敵
教成而不可奪帥四遐縱觀士德增修森森兮烈於武
庫赫赫兮敞以層樓文物驚乎海若聲名震乎陽侯河
漢為之震蕩劫灰為之沉浮則知水陸之謀無闕則遐
荒可伐舟車之利克全則珍寶爭先故能立功於窮裔
垂盛於當年國家以四海波清九州草偃感彼洪沼猶
連漢苑餘波尚在空發藻以潛魚水戰不修恥勞師以
襲遠實我皇之清淨宜福禄之來反
漢武帝勒兵登單于臺賦(以旌旗千里深入黠虜為韻)
(唐)韋充
漢興五葉帝曰孝武氣蓋羣方威加醜虜謂八表可以
臣服謂四方可以力取所以發王者之師於中原登單
于之臺於北土乃徵騎卒爰整虎貔將馳大駕用建靈
旗電耀星奔忽東西而沸渭虯騰龍騁紛左右以葳蕤
出乎關山之外乘乎肅殺之時始也歷涿郡之墟涉西
河之水踐匈奴之絶域蹂長城之故壘洪塵坌乎三邊
白刃森乎萬里追風躡影之騎蔚以先登執弓挾矢之
徒紛然四起帝於是奮師旅縱窺臨雲浮層構霜激雄
心鼙鼓之聲自隂山而雷動旌旗之色從大漠以烟深
故得遠瞰龍城旁分馬邑俯雲路以周覽窮地形之可
襲悠悠四塞辨古戍之微茫一一遼天見征鴻之出入
既而敵不敢犯兵亦言旋將雪恥於平城之下冀歸功
於高廟之前殊不知天下一家不必耀威靈於億兆域
中無事何煩誇被練之三千況彼讋羣胡恣專殺且非
示一人之恩信亦何以制九夷之桀黠徒使五原之下
感戎馬之蕭蕭四海之中識兵車之軋軋未若我國家
無私為用不戰為名外設受降之壘内懸進善之旌俾
四方之通泰致九有之文明豈徒與西戎北敵較戰而
論兵
請長纓賦(以謀果氣雄約束強虜為韻)(唐)張友正
昔漢武志闢中原謀綏遠裔選使者之招撫得終軍之
雄厲握瑞節將彼俗斯懷請長纓必其王是繫惟越之
王南方之強擁百城而竊位扼五嶺而為防隔上國之
正朔弄先王之憲章子雲乃奉辭象魏銜命要荒因壯
志以中憤遂雄謀而外揚蕞爾小國又非内屬締交火
鼠之鄉連結雕題之俗地遠人曠山重暑溽不可以師
旅加不可以威刑束請今流聖澤以旁浸引皇明而遐
燭雖百越難羈而長纓可足何者欲以請長纓之容欲
以革斷髮之風使有執珪以展敬庶無鳴鏑以稱雄既
而化被越裳威行南土解椎髻而襲冠冕舍卉服而垂
纓組其合浦之明珠與炎州之翠羽咸奔走於外域共
充盈於内府緩頰來九譯之朝一言敵兩階之舞是知
纓以長為美士以才為主當其時也爰陳敢請之辭於
以繫焉果致未羈之部觀其興言無愧適足無畏有以
見四方之氣功諧所籌事愜所求有以見千金之謀士
之處代貴乎排難解紛扞災攘禍重立信於金石急成
仁於水火儻見授於長纓願輕生而致果
請長纓賦(以願得長纓終期繫頸為韻)(唐)闕名
昔終軍志藴勇謀辯能遊說願陳炎漢之威武遠挫勁
越之鋩銳以謂嘉言是發不假短兵之交遠略無儔思
得長纓以繫乃言曰蠢爾越裳僻在遐方隔華夏之正
朔闕貢賦之典章遂得持漢節適蠻荒得執纓以奉使
期繫敵而來王既存乎功莫我大奚辭於道阻且長摧
倔強於舌端匪申北面之禮曳葳蕤之首飾將服南方
之強既而届彼絶域於焉辨惑以利害為紀綱以禮義
為組織明其攻取之計比以衆寡之力越王於是俯而
敬聽仰而失色徒慮梟首之有期惟懼束身而莫得乃
解其椎髻願與華同獻明珠翠羽之珍曾無虚月化斷
髮文身之俗莫不嚮風諒約束以在始故羈縻而有終
原夫三寸之舌自騁七擒之術作警俾其氣懾於胸常
恐兵在於頸聽絲綸之命巳有懼心受縈紲之時敢不
引領是知纓之是持功罔愆期錫王者之服章禮以牽
率加越人以文冕義在縶維斯則繼陸賈之前功乃立
可俟也來尉佗於丹徼非遠莫致之則知善於激勸乃
適我之願詞可縱横故縻之以纓則雕題黑齒之類孰
不從風而行
上將辭第賦(以醜敵未滅將軍不家為韻)(唐)張隨
匈奴猖狂犯漢封疆天子赫斯怒而沮南牧諮上將而
臨北方惟干戈是揚惟賞罸是將能推誠則功臣必錫
之甲第不私己故嫖姚見辭於武皇所謂萬夫之雄特
百代之忠良也且將軍英威果決如火烈烈志以形言
義以激節乃進而陳曰烽燧之虞未絶豺狼之黨未滅
矧師旅而尚勞何棟宇之云設於是崇義立勲飄然不
羣精貫白日氣干青雲胷中吞乎萬里掌内指乎三軍
誓將驅我貔武殲彼醜伍豈惟獻俘而執馘抑亦開疆
而拓土苟不能上安社稷外寧寰宇雖欲樂鐘鼎而徒
為高閈閎而何補若夫飛甍連屬畫戟旁周地直戚里
爵居通侯苟素尸而為累當輪奐而為尤可不知池臺
之娛緹繡之費諒無勲業之重徒冐寵章之貴在人事
之攸宜於王臣而則未斯言也摭實去華斯志也寧儉
匪奢忘身而可謂事主許國而何暇恤家王翦請貽乎
子孫與兹難並晏嬰敢煩乎里旅相去不遐夫策在必
行功宜可久侈言無驗亦孔之醜彼樊噲之述横行賈
生之論繫首豈如將軍恢壯節辭華第俾功先而身後
者也
佩刀出飛泉賦(以至誠所感靈泉為生為韻)(唐)闕名
貳師之伐大宛也耀武經闡王靈入絶域討不庭近取
諸身拔寶刀之錯落上善若水出山溜而清冷則誠之
所至危無不寧挹既思於跋石利遂因於新硎當其大
漠之北窮山所次萬流皆涸甘泉斯秘堯人不能以鑿
井考叔徒稱其闕地思羣飲而駿奔懷載渴而麋至大
兵懸命夸父之拔策是憂上將失容曹公之指梅莫致
惟石巖巖將破以至誠憂心慘慘將慰以玄感乃拯經
營陟嶸崢綴流之急貫日之精念鑪中鍛鍊之利成山
下決蒙之情孤環出銛鍔明賴黑壤而暫啓迸玄泉而
可驚活活兮有甘井忽開之兆泠泠兮奪醴泉自出之
名飛流乍凝乎淬刃濯血又同於洗兵三軍激心始觀
切玉之利萬夫駭耳俄聞潄玉之聲咸曰將軍發丹懇
勞赤誠俾竭涸流溼枯稿增榮亹亹之流既控清而引
濁濟濟之衆咸出死而入生豈一勺為多實一瓢為貴
既挹注之有待知福禄之來為刀惟百鍊不挫其鋒鋩
泉則九重未存其觱沸此畫地之成川如開流之納泉
酌焉不竭瞻之在前何盡心之顒若致滿腹之怡然向
使以誠為後以力為先動而有悔鑽之彌堅則佩彼孟
勞諒無施於磽瘠拜同疏勒亦何望於潺湲於戲人之
有志物莫能禦刀為短兵兮曷用泉居厚地兮不沮中
石之箭處危疑而則那駐日之戈於精誠而誰與故能
飛名域外獻功王所豈不以至誠如神達之於六府
聚米為山賦(以習知山川之險易為韻)(唐)蔣防
至精者米至大者山伊巧心之可化諒措手之非艱始
聚之時雖未離乎掌握象成之後若可極於躋攀昔馬
援以炎徼未賓雄圖是急爰請兵以薄伐將越險而深
入懼君意之未明陳地形之久習既如辨襟帶分郡邑
雖蠻貊千里亦可圍於寸眸岡巒萬重誠不過於數粒
方高高而仰止異屑屑而俯拾遠近忽其豆分東西俄
而玉立寫載既宣規模罔愆雪峯競聳雲嶺交連初疑
棲畝之糧尚班於地漸以如坻之庾欲峻於天笑覆簣
之難進訝高陵之遽遷起自纖微有類積塵為岳終非
竒幻那同畫地成川且堅而不動者山之常遠而可識
者人之智既分銖於忖度得道路之險詖所謂喻大於
微圖難於易事非同於積累跡豈涉夫詐譌故得戶牖
不窺要荒可知積廩於增麗因陳而究竒縮地勢於撮
土之間孰云見小備山形於握粟之内何慮功虧近可
得而立驗遠無勞而坐馳經營若神不愧巨靈之跡融
結隨意將符真宰之窺至矣哉曲盡人謀詳規地險非
羣玉而玉彩爭光異落星而星芒動點然後師干可試
隘害可期不假斗筲之算因成指畫之資念彼愚公誰
肯與其進也徵夫良將吾當學以聚之
聚米為山賦(以明知險易寇敵成擒為韻)(唐)獨孤鉉
有山負固兮遠不可窺規模之於米兮了然可知象在
其中則遠而視近積而能散故高以就卑所以舉一隅
而必狀投一溢而增危峙乃糗糧始覿必盈之積塵其
糠粃俄分不讓之為爰將取法非曰作偽初識聚米之
夫及為樂山之智同遠近無拔蛇之患殊輕重去壓卵
之易善於陣者謂我幄内師謀昧於事者謂我軍前兒
戲於是高卑殊狀巖壑再闢爰分杵臼之資寫彼丘陵
之積持一撮之多謂能作固迷方寸之地巳疑見敵操
量鼓者早訝於拔山充糜粥者旋驚其茹石若其似朽
疑駮如呀欲平防之於十手所指負之於五斗而盈無
還三十之車侔於造化酷似五千之仞勢亦崇成且夫
域以筲藏峯疑箕歛搜其存廩之實屹作捍邦之險削
培塿而敝帚呈功吐嶔岑兮括囊未掩於是太白忽峙
玉山宛呈簸持兮隂靈乍泄轉捧兮雲掌俄生偕病馬
之岡莫知其遠指亡羊之路不見而明然以小方大布
新除舊有懷狗盗之虞無辭蟻壤之漏爰謀爰度方同
數米之人為岡為陵不是傾倉之寇是知進退由巳高
下在心克盡崇卑之勢難均筲斗之斟勿謂君前嘗巧
事外求音功早登於九仞敵何逃於七擒
轅門射戟枝賦(以一箭解圍人中之後為韻)(唐)王起
矯矯吕公凛千載之英風立轅門而耀威百夫之特射
戟枝而騁伎一矢稱雄所以解紛為智和難成功豈徒
用壯於六鈞之妙務能於百步之中當其劉氏興戎袁
公結陣既禍拏而莫解亦兵纏而屢振鬭貔豹而不寧
苦蚌鷸而相徇是用假我手弓救其血刃則萬夫駭目
不在於和容二憾革心必資乎中俊闕力未疲徵會於
兹排其患難成彼宴私離坐離立左之右之森森兩軍
比晉楚衷甲之日桓桓二帥同劉項舞劒之時是用出
雄戟射小枝既從容而諭旨亦慷慨而興辭乃曰射者
所以明其志忠其質今欲轉禍為福反凶致吉若嗤同
失鵠我藝自忝其疊雙儻妙等麗龜爾心固宜乎如一
乃展容耀示英威決拾既佽分銖不違洸洸赳赳如翰
如飛莫不竚其密彀釋此重圍彼戟在門揭焉獨見立
亭亭之直影引耽耽之英眄刃孤標而霜白末斜指而
目眩彎弧弨弓之際勢若月圓鳴鏑於矢之端光如電
炫觀之者心惕聞之者胆戰固當靖難於五兵豈獨解
顔於一箭彼容色沮我師氣振咸曰將軍勇絶衆藝如
神蹲甲非敵措杯不倫今在坐隅徒欲釁勇而嗇禍儻
居戰陣誰當左馬而右人請懲忿於昔日願釋憾於兹
辰盛矣哉斯會也當軍門而人無不協中戟枝而戰無
不舍既威加於域中亦藝絶於天下則毁其璧二人之
訟息弄其丸兩家之難解比將軍之功實為小者
長嘯却胡騎賦(宋)范鎮
制動者以靜善勝者不爭伊劉氏之長嘯却胡人之亂
兵初歷歷以傳聞合圍風靡遂稍稍而引退一境塵清
當其分晉室之憂勤守幷門之衝要邊寇衆至敵戰數
挑勝不可以近決敵不可以前料凌雲拔幟誰為趙璧
之謀訴月登樓獨引蘇門之嘯出自予口期於衆聞徵
角更變宫商互分儼神意以不動服戎心而若醺終夜
長吟故異雞鳴之客遠人咸聽遂收烏合之羣是知安
可破危利能圖害攻而至吾不為之戚服而去吾不為
之泰亦猶雅歌之樂坐鎮軍中不假射聲之威横行塞
外豈不以嘯本予發抑揚而自娛騎雖爾衆顧視而如
無既傾聽以知漢乃散逃而入胡若楚軍夜遁之時聞
歌於四面殊漢將道窮之日振臂而一呼宜夫深謀者
為衆歸尚力者必自匱此以安而得儶彼以彊而失利
因惟口之出好去滿目之異類遂使本朝雙闕時有内
面之人廣莫一隅不逢南牧之騎大哉人籟斯發邊兵
遂潛蓋得先聲之術曾無黷武之嫌談笑而却秦軍理
宜共底偃息而藩魏室功亦難兼是何據一郡之尊憑
百姓之助勢至小也以德而大嘯甚微也因誠以著使
被髮之醜類咸審音而遠去夫如是則有天下之君曷
為西北之慮
凌煙閣圖功臣賦(唐)崔損
粤若聖唐之御極也寰㝢克清鴻業再創纘功臣之烈
紀重閣之上圖照日而增明閣凌煙而益壯勲庸是表
威儀可望昭昭兮藻繪之容灼灼兮丹青之狀遠而視
疑列仙之臺逼而察識公侯之相縹緲兮映空色而遥
徹咫尺兮近天顔而内向稽其義知聖君之膺時覩其
象知忠臣以應期叶雲龍之潛會合魚水之相資覽炎
漢之前規寧或比矣徵大魏之往制何可尚之懿夫容
彩彰施氣肅端儼風存正直色形恭儉若進忠以欲諫
如率禮而有檢處其高也方取貴於功高居其險也固
非同於履險則知君策勲兮旌於賢臣在圖兮參於前
名位雍雍就丹楹而成列衣冠楚楚煥藻井而相鮮美
繪迥超於雲閣崇勲豈比夫燕然是以皇心斯遠聖慮
惟遐謀猷是念忠貞是嘉不然者豈徒飾藻繪之功悅
輝煥之象對重欒之宏麗翫峻宇之弘敞而巳也所以
作其炯誡激乎勸賞有以讚丕績之奕休有以念前勲
而存想徒觀乎岧亭天半巃嵸雲中容止有作光芒有
融廓宇宙而翼聖配丹青而紀功藹城闕之佳氣被君
王之德風仰之彌高嫓星辰正拱於紫極望之不及謂
申甫將降於維嵩豈不遇聖明之主建公忠之節石有
時而泐水有時而竭兹閣也不騫不崩表功臣之盛烈
三箭定天山賦(以遠仗皇威大降番騎為韻)(唐)王棨
醜敵侵塞將軍耀威弓一彎而天山未定箭三發而鐵
勒知歸驍騎來時疊利鏃以連中宫人祭處收黃塵而
不飛始夫寇犯朔方檄傳邊壤高宗乃將鉞斯授仁貴
而君恩是仗初持漢節鷹揚貔虎之威爰臂燕弧肉視
豺狼之黨軍壓亭障營臨塞垣九姓猶憑其桀騖六鈞
亦未於戎蕃既而胡兵鳥集賊騎雲屯將軍於是勇氣
潛發雄心自論拈白羽以初抽手中雪耀攀雕鞍而乍
逐磧裏星奔由是控彼烏號伸兹猿臂軍前而弦鬭邊
月空際而&KR1076;鳴朔吹聲穿勁甲俄駭膽於千夫血染平
沙巳僵屍於一騎斯一箭之中也尚倡狂而背義是用
再調弓矢重出麾幢曜英武於非類昭雄稜於異邦赤
羽遠開騁神機而未巳胡雛又斃驚絶藝以無雙斯二
箭之中也猶憑陵而未降且曰志以安邊誓將去害苟
犬羊之衆斯舍則衛霍之功不大又流鏑以䖟飛復應
弦而狼狽斯三箭之中也遂定七戎之外昔在秦漢嘗
開土疆或勞師於征討徒耀武於張皇未若彎弧手妙
於主皮大降虜衆騁伎心同於掩目遂靜沙場故得玄
化覃幽皇風被遠鳥嶺之烽巳息靈臺之伯斯偃然知
魯連雖下於聊城豈定窮荒之絶巘
鄂公奪槊賦(宋)田錫
唐初鄂公在二十四功臣之列獨推其雄力敵猛虎氣
揚飛虹揮鞭而馬疾如電運槊而身輕若風稜稜真丈
夫之勇頟頟信武夫之容於時擒李密戮王充靖隋之
亂致唐之功非太宗不能得我之死力非我不能赴太
宗之指縱壯其叱咤而萬夫莫敵摧堅陷陣而一隊前
空雖孟賁之勇鄋瞞之崇固不足抗其銳當其鋒所以
秦叔寶之徒屈突通之輩隨我轉戰指麾相從既而蕩
平天下底定寰中戎器既包於虎革勲臣盡紀於鴻鐘
高祖位尊正凝旒於北闕太宗功大方主鬯於東宫一
旦上御便殿公因召見語艱難之創業念辛勤於百戰
張膽信其如升瞋目赩以流電有若伏波馬上據鞍而
猶示筋骸李廣病中聞鼓而思驅組練帝問以軍陣之
間何為最難奏曰唯避槊不易然奪槊尢難請殿下試
臣斯藝幸殿下臨軒以觀於是宗室有齊王元吉力可
以索鐵而伸鈎勇可以挾輈而磔石由是命之以角逐
合之為勍敵二人乃策馬交馳鋒鋩若飛千人看萬人
窺廣場喧闐而將裂高殿崔嵬而欲敧一馳一驟乍合
乍離紅塵漲天地殺氣飄旌旗若兩虎鬭而未知生死
二龍戰而不辨雄雌天顔為之動容神武為之增威莫
不鬼出神藏風馳雨走金吾之列衛旁震武庫之五兵
潛吼或左兮或右或前而或後或翻身相避或挺身以
誘王謂我藝必勝公謂彼槊可取俄而齊王之槊巳在
鄂公之手駭衆目譟羣口喧喧闐闐足以見一勝而一
負王猶以為偶然也於是再躍鋒鋩重飛驌驦欲致於
必死之地將求乎一日之長雖餘勇而可賈豈突來而
難防適資我勝終莫予傷乃至於再至於三皆為所奪
有以見鄂公勝於齊王也壯哉厥藝如神其名益振信
烏獲扛鼎之匹項羽拔山之倫宜其凌三軍而勢若摧
枯奪一槊而易如拾芥聞之者誰不盡伏見之者無不
大駭當其左擊右刺星馳電邁一場縱横使人神王而
心快上意欣愉羣臣歡呼憐公絶藝多公壯圖書所謂
番番良士詩所謂赳赳武夫霹靂可叱之而鬭泰山可
挾之而趨況陳安擅價於蛇矛敢為匹敵羊偘得名於
折樹未知馳驅是知天生聖哲贊以英傑料敵在於籌
謀破敵由乎勇烈然後禍亂可弭姦雄可滅故漢高得
樊噲乃濟鴻門之危太宗得鄂公乃立皇唐之基雖文
皇之聖也房杜之謀也而軍功武力我寔多之
裴將軍劒舞賦(有序)(唐)喬潭
後元年秋七月羽林裴公獻戎捷於京師上御花萼樓
大置酒酒酣詔將軍舞劒為天下壯觀遂賦之詞曰
將軍以幽燕勁卒耀武窮髮俘海濱敵山羯左執律右
秉鉞振旅闐闐獻功魏闕上享之則鐘以悍簴鼓以靈
鼉千伎度武萬人高歌秦雲動色渭水躍波有肉如山
有酒如河君臣樂飲而一醉區夏薰薰而載和帝謂將
軍拔劒起舞以張皇師旅以烜赫戎虜節八音行八風
奮兩階之干羽公於是乎貝胄朱綅而作色虎裘錦裼
而攘臂抗稜威飄銳氣陸離乎武備婆娑乎文事合桑
林之容以盡其意照蓮花之彩以宣其利翕然鷹揚翼
爾龍驤鋒隨指顧鍔應回翔取諸身而聳擢上其手以
激昂縱横耀穎左右交光觀乎此劒之躍也乍雄飛俄
虎呴搖鹿盧射牛斗空中悍慓不下將久歘風落而雨
來累愜心而應手爾其陵厲清浮絢練夐絶青天兮何
倚白雲兮可決覩二龍之追飛見七星之明滅雜朱干
之逸勢應金奏之繁節至乃天輪宛轉貫索迴環光沖
融乎其外氣渾合乎其間若湧雲濤如飛雪山萬夫為
之雨汗八佾為之慙顔及乎度曲將終發機由捷或連
翩而七縱或瞬息而三接風生兮蒨旆襜襜電走兮彤
庭曄曄隂明變見靈怪離躐將鬼神無所遁逃豈蠻夷
之不足震懾嗟夫蘭子之迭躍其技未雄仲由之自衛
其舞未工豈若將軍為百夫之特寶劒有千金之飾奮
紫髯之白刃發帝庭之光色所以象大君之功亦以宣
忠臣之力或歌曰洸洸武臣耀雄劒兮清邊塵威戎行
兮率土來賓焉用輕裙之妓女長袖之才人天子穆然
詔伶官斥鄭衛選色者使覘乎軍容教舞者俾觀乎兵
勢激楚結風發揚蹈厲僉謂將軍之劒舞古未之制
郭子儀單騎見敵賦(宋)秦觀
回紇入寇汾陽出征何單騎以見敵蓋臨戎而示情四
馬雄趨方傳呼而免胄諸羌駭矚俄下拜以投兵方其
唐祚中微胡塵内侮承范陽猖獗之亂值永嘉因循之
主金繒不足以塞其貪嗜鎧仗不足以止其攘取雲屯
三輔但分諸將之兵烏合萬羣難破重圍之堵子儀乃
外弛嚴備中輸至誠氣干霄而直上身按轡以徐行於
是露刃者膽喪控弦者骨驚謂令公尚臨於金革想可
汗未厭於寰瀛頓釋前憾來尋舊盟彼何人斯忽去幢
幡之盛果吾父也敢論戈甲之精豈非事方急則宜有
異謀軍既孤則難拘常法遭彼敵之悍勁屬我師之困
乏校之力則理必敗露示以誠則意當親狎所以徹衛
四環去兵兩夾雖鋒無鏌邪之銳而勢有泰山之壓據
鞍以出若乘擒虎之驄失仗而驚如棄華元之甲金石
至堅也以誠可動天地至大也以誠可聞矧爾熊羆之
屬困乎蛇豕之羣於是時也將乘驕而必敗兵不戢則
將焚惟有明信乃成茂勲吐蕃由是而引歸師殲靈夏
僕固於焉而暴卒禍息幷汾非不知猛虎無助也受侮
於狐貍神龍失水也見侵於螻蟻曷為烽鏑之交下遽
遺紀綱而不以蓋念至威無恃於張皇大智不資於恢
詭遠同光武輕行銅馬之營近類曹成獨造國良之壘
向若怨結不解禍連未央養威嚴於將軍之幕角技巧
於勇士之場攻且攻兮天變色戰復戰兮星動芒如此
則雖驍雄而必斃顧創病以何長苻秦夸南伐之師坐
投淝水新室恃北來之衆立潰昆陽固知精擊刺者非
為將之良敢殺伐者非用兵之至况德善之身積宜福
祥之天畀故中書二十四考焉由此而致
御定歷代賦彙卷六十四
