欽定四庫全書
御定歴代賦彙卷五十三
禎祥
嘉瑞賦(魏)劉邵
乾坤交泰嘉瑞降靈皓雉呈其潔質素威效其仁形白
兔揚其翰耀黃龍躍其神精章光烈之焞燿顯休徵之
有成昔聖王之降瑞或卓爾而弗經猶著美於篇籍貽
來業而垂名實明德之所墜宜允納而是丁信無思而
不服又何遠之不寧方將收麒麟於玄圃栖鳳皇於軒
櫺舞鸞鳥於中唐聆鸑鷟之和嗚弄萐蒲之華芳翫朱
草之丹榮承靈祚而建基垂遐福於億齡超三五而無
儔與泰初乎齊聲
堯見姑射神人賦(以聖德之崇窅唐然欽道為韻)王起
帝堯以化成於萬國歌宣於九德出汾水之陽經姑射
之側峯巒交映若覩神人之形冰雪相鮮皆呈處子之
色若非感而遂應靈而不測何以見不死之庭當至人
之域始其厭宫室出茅茨駕鸞輅建羽旗若光若滅乍
合乍離寓目於巉巖之頂駐蹕於沮洳之湄爰按節而
至矣乃傾蓋而望之倏而五雲繚繞羣仙縹緲出碧嶺
之崇崇臨丹丘之窅窅瞻童顔之麗綽約則多觀羽服
之鮮襂襹非少集其侣乍謂崑崙之嶺狀其居不異蓬
萊之表由是睋山岊矚天潯既玄覽而旨遠亦高蹈而
思深乃曰我以萬姓臣服八荒君臨蓋天下之至貴亦
域中之所欽安知阻兹崖巘隔彼岑崟有吸風之人遐
不可見仰乘雲之客高不可尋既而儼珠旒端玉藻增
肅穆之敬念希夷之道見仙人之岳岳徒仰高山望鸞
鶴之翩翩且輕大寶既而求之不得瞻之在前念四子
而莫來莫往思一人而無黨無偏乘白雲而何及引黃
屋而來旋故能戒於無怠防於未然向使忘鶉居之性
徇龍駕之盛則光宅之德徒聞乎以遨以遊比屋之封
詎見乎乃神乃聖我皇明四目逹四聰惟神也愛而見
惟聖也感其通不窺仙於飲露不問道於順風則姑射
之神未為盡善陶唐之主未足比崇
呂望釣玉璜賦(以道濟天下神符告休為韻)(唐)闕名
昔太公之未遇也隱於渭之濱釣於渭之津坐磻石而
不易其操垂直鈎而不撓其神波萬重而我心惟一歲
三周而吾道方申既而寒潭曉霽莫不遺乎巨細兀忘
形而有待引經綸而不替期隂隲以旁行忽冥符而下
濟於是拔深泉激細漣振錦鱗而雲霞煥若獲玉璜而
篆籀昭然皎皎霜淨亭亭月懸表蒼兕之期功鄰造化
騰白虹之氣理契先天所以耀川靈所以誇漁者徘徊
自適憤惋俱寫臨清流而素彩熒煌昭白日而祥光上
下公乃起川隅懷寶符顒昂志氣振奮泥塗捧抵鵲之
容彌彰潔白入非熊之兆寧掩瑕瑜衆皆釣其名我則
釣其道衆皆釣其魚我則釣其寶故知神全者不辭於
貧賤志大者不歎於枯槁皤皤兮白髮湜湜兮清流其
來也釣於周所謂運良謀擁神休豈芳餌而能獲匪嘉
魚而足求異和氏之功疵瑕受戮賤詹何之術溪澗空
投然則道感其誠德亦有報天以我為忠告客有悦其
性者莫不望兹川而道蹈
漢高祖斬白蛇賦(以漢高皇帝親斬長蛇為韻)(唐)白居易
漢高帝將戡時難撥禍亂乃耀聖武奮英斷提神劒於
手中斬靈蛇於澤畔何精誠之潛發信天地之幽贊卒
能滅強楚降暴秦創王業於炎漢於時瓜剖區宇蠭起
英豪以堅甲利兵相視以壯圖銳氣相高皆欲定四海
之洶洶救萬姓之嗷嗷帝既心窺咸陽氣王芒碭率卒
晨發縱徒夜亡有大蛇兮出山穴亘路旁凝白虹之精
彩備素龍之文章鱗甲皚以雪色睛眸赩而電光聳其
身形蜿蜿而莫犯舉其首勢矯矯而靡亢勇士聞之而
挫銳壯士觀之而摧剛於是行者告於高皇高皇乃奮
布衣挺干將攘臂直進瞋目高驤一呼而猛氣咆哮再
叱而雄姿抑揚觀其將斬未斬之際蛇方縱毒螫肆猛
噬我則審其計度其勢口噪雷霆手操鋒銳凜龍顔而
色作振虎威而聲厲天之啟神之契舉刃一揮溘然而
斃不知我者謂我斬白蛇知我者謂我斬白帝於是灑
雨血推霜鱗塗野草濺路塵嗟乎神化將窮不能保其
命首尾雖在不能衛其身盛矣哉聖人之草昧經綸應
乎天而順乎人制勍敵必示以乃武乃神殄災沴不可
以弗躬弗親原夫龍泉黯黯秋水湛湛苟非斯劒蛇不
可斬天威煌煌神武洸洸苟非我王蛇不可當是知人
在威不在衆我王也萬夫之防器在利不在大斯劍也
三尺之長於以懾萬物於以駭八方歷數既終聞素靈
之夜哭嗜欲將至知赤帝之道昌繇是氣吞豪傑威振
幽遐素車降而三秦歸德朱旗建而六合為家誅鯨鯢
載犀兕未若提青蛇而斬白蛇
漢武帝遊昆明池見魚銜珠賦(以題為韻)(唐)王起
漢武帝出咸京遊昆明覿潛魚之躍吐靈珠之英珍不
藏川是獲媚川之色仁苟及物必能動物之誠先是撥
刺巨鱗傍畔水裔或詹何所中或任公所制利鈎貫鰓
而錯落長絲縈岸而掣曳殘瘁不振沉浮未濟是用脫
其鋒解其綴索於枯肆初同患於波臣銜以圖書終乃
小於軒帝他日擇良辰鏡清流舍鑾輅登龍舟不徐不
疾以遨以遊於是傍臨桂棹遠映珠旒或銜或垂似驪
龍之頷將吐若明若滅比瓊蚌之胎未收光芒稍逼輝
赫難儔實有意於豐報固無情於暗投含幽育明轉煌
煌於畫鷁振鬐掉尾時熠熠于牽牛既而千官動色百
辟咸覩且曰修其文耀其武澤之廣恩之溥雖彼池中
之物亦懷天下之主報德而入於隋掌此類蛇銜惑音
而失於晉庭彼慙鶴舞况乎燭龍奮豔石鯨獨吐泣鮫
人之目固不可倫綴神女之軀曾何足數由是儼天儀
俯洪池映噞喁而未出炫的皪而方施然後得兼寸之
彩失圓折之規則皎皎駒來自掩白狼之美翩翩鵻至
徒稱赤雀之竒是知人能博施物亦幽贊無煩罔象之
索詎假闌干之貫向若安其忍棄其難俾頒首長逝劫
灰永散安得此樂於江湖見託於河漢則玉殿之側誰
綴其玲瓏金輿之傍莫矜其照爛以言於魚也厥道斯
存以言於人也如何勿敦則受嘉惠蒙渥恩得不效節
於當代而垂名於後昆
竹宫望拜神光賦(以親饗虔潔靈唐報光燭為韻)張餘慶
洪惟漢后有事郊禋感流光之委照爰拜賜於上神初
自竹宫覩殊祥之溢目俄低玉珮方致敬而俯身有以
見感而必應孰謂其尊而不親徒想夫寰宇肅清齋庭
夜敞辛日惟吉明神是饗德馨而祀事精慤福降而禎
祥歸往彼靈輝之自天若有荅於吉蠲下雲路而瞥爾
照祠壇而炯然冥感而來狀如虹之炳耀齋莊前致配
明火以昭宣武皇自以為備物展禮儲精告虔苟降鑒
之不昧宜受賜於上玄仰而望之初奪目以爛爛俯而
見也且鞠躬以拳拳若然者豈不以蒼璧儼陳圜丘宿
設帝心精一祀物豐潔天瑞聖而為光委靈壇而不滅
不然則何以煌煌熒熒發自杳冥於以表異於焉效靈
臨爟火以助耀照俎豆而分形者乎跡彼光臨實惟冥
報宜望拜以俯僂表至精而懇到是知君德允臧天道
孔彰崇嚴祀而神降之吉潔齋心而物效其祥初電烻
以散色忽星流以耀芒降自彼天豈慙於紫氣不資夫
水且異於榮光國家德邁炎靈時稱玉燭擁神光而先
敬修祀禮而將續有客觀光歎美不足何待時而就列
庶餘光之可矚
竹宫望拜神光賦(以親饗虔潔靈唐報光燭為韻)張公乂
祀之嚴者饗帝德之盛者降神不勵精孰謂福之自已
非表異曷知天實無親武皇卜郊以元吉祈靈於上辛
密命始傳光則絪緼未感齋宫爰拜神其肸蠁有音蓋
以穆爾精勤凝然存想屬屬乎蒼璧既奠煌煌乎太壇
攸仰委佩盡飾庶無譁以端莊秉圭展儀(原本闕二十字)彼電
破乎祥煙逮闇之時&KR0008;燭而明爛矣遥望之處拜起而
容肅然豈不以配合崇高昭陳宿設圓丘之上將候其
耿光竹宫之中以備其齋潔既恍惚而有見竟超遥而
未絶或左或右通幽洞冥照灼兮疑分輝於畫燭焜煌
兮乍聯影於低星所以彰有德赫炳靈實見詞祈周流
福庭望神之休惟一人有慶主日之際必上帝是聽故
天降德祥人窺其奥至德而感豈玄邈之不臻至誠而
祈豈昭彰之不報首兹祀事實在陽方望拜雖同乎手
拜神光且異乎蕭光人皆見之孰不仰而祗慄夜則艾
矣諒惟遠之馨香殷雉雊而稱異魯郊牛而用傷皆祈
報之瑣細非昊穹之降康豈比夫神祠太一之靈樂飲
歌童之曲雖望之而如在懼敬之而不足漢后之虔恭
也如此故景光而下燭
漢皇竹宫望拜神光賦(以上辛之日有唐事於圓丘為韻)令狐楚
大事在祀吉日惟辛偉漢皇之光宅禮太一之威神就
陽位敘彝倫青旌既載蒼璧斯陳帝德惟馨虔精誠而
上感天道不昧發神光而下臻斯所以昭乎望拜之地
肅爾侍祠之人懿兹珍神實曰靈貺奪月之魂韜雲之
狀集於祠側照此壇上神實臨下以無私君亦當仁而
不讓是時也神光未動遠靄初收天宇清兮羣動和肅
帝座正而萬靈懷柔倏爾電烻熠若星流謂珠蚌之初
剖燭龍而暫游武皇於是委玉珮俛翠旒自竹宫望圓
丘拜上帝之賜擁明神之休遐徵所聞以此為異歌童
不吳以秦曲從臣勿䙝而在位奉其道永肩一心荅其
祥敢有二事光之降也帶爟火兮侵燎煙臨仙仗以增
煥映靈丘而乍圓帝之望也爇香蕭兮奠玄酒布清(原本)
(闕七字)意而不倦儼威儀而方久善行無轍跡摶之乃無
盛德有行容視之而有神既格思人皆見之助逮暗之
祭彰燭幽之時詎比夫望於觀臺而為備坐彼宣室而
受釐故能飛扇英聲騰乎茂實笑魯郊鼷鼠之告僭鄙
秦祀野雞而獲吉來或從東似合序於春令至常以夜
若避明於朝日今國家成功巍乎明德依於鋪鴻猷而
前王所羡崇嚴祀而左史宜書備禮告天帝既踰於孝
武觀光獻賦愚竊慕夫相如
漢武帝齋宫産靈芝賦(唐)史近
武皇帝慕軒后之風儲思幽通叶珍符於瑞牒産靈芝
於齋宫太一清精元君降衷色奪兼金發靈姿以温潤
質逾美玉浮真氣以蔥蘢原夫帝在華帳儼於仙仗睿
思邈以冲寂神心窅其相向髣髴受釐肅其冥貺非煦
育之所致乃精神之潛暢挺兹三秀表信乎三元之符
擢此九莖示期爾九坻之上異屈軼之致用類朱英之
為狀足表天感與地生或揚臣和而君唱是知至精潛
運神物昭彰靈液潛通願生乎枯木貞石神心幽贊故
出此閟殿神房冠庶草以為貴故有時而發祥信禀質
以津澤非本媚乎馨香豈比夫楚水之空嘉萍實仙宫
之獨貴玄霜懿夫道心虚澹我則無味以玄感化象貴
形我乃無根而效靈是用拔竒瑤砌標異彤庭紫蓋與
祥雲允合朱莖將火德相冥秀射猗蘭之室光連雲母
之屏煥國典而永昭歌頌徹玄風而丕耀德馨彼丹甑
呈豐器車表德潛美巖野挺芳幽側曷比夫耀甲乙之
帳赫矣朱榮結天地之精混然剛克異朝菌之為體同
夜光之非飾含聖澤以成春體正陽而禀色是知人心
告虔珍物效焉將會昌於羣帝必功格於上玄且神之
符則受此靈草神之會則降彼真仙苟獲符而為約與
降質而相懸大寶在乎皇極真居本乎丹田苟溺異以
趨怪顧汨没而表年彼乘嶠而求靜此執迷而徵聖徒
有托於齋祈信無裨於性命覩芝宫兮緬爾倏隙駟以
奔競庶歸玄化之門小彼炎皇之慶
漢光武渡滹沱冰合賦(以上天無親惟唐德是輔為韻)獨孤及
昔漢光武收河北之年馳馬將進滹沱在前為敵所廹
當冰不堅及軍裝隱轔以登岸殺氣崢嶸而塞川意者
欲定神器於兹日彰聖人之動天若非使不道者喪有
德者王則水不能以造次而結冰不能以斯湏而壯變
浩浩之流為峩峩之狀擁高旌以進雷長轂以上及企
路以全軍又迎風而破浪於時進隔關於長津顧邀遮
其後塵患勢莫之敵沒不可振求一徑而莫遂惟羣臣
之不親賴王霸至誠之力協光武至聖之德人從悦已
之詐天贊勤王之直故得舟楫不設衣裳不濡避地以
往乘冰以趨一水之上兩軍相殊使後人視水則有求
冰則無望飛塵而惆悵對寒流而踟蹰由是知天人之
合發與神祗而相符不然則何以延十二之祚總四七
之輔滅新室毒流之日作漢氏中興之主受命之瑞也
亦何異玄女降於軒轅白魚躍於周武燕趙之間清流
瀰瀰高風以遠遺躅於是
九日紫氣賦(有序)(唐)潘炎
景龍三年九月九日帝與羣官壺口山升高時有紫氣
光彩照日賦曰
吾王不遊人何以休望壺口之千里值重陽之九秋山
對翠屏動暉光之赫赫雲成紫蓋扶晩日之油油宛轉
浮空輪囷不散應一人之盛德為萬歲之榮觀氤氲瑞
色無孤峯斷陣之嵯峨搖曳晴空雜玉葉金枝之燦爛
亦何異出蒼梧入大梁為漢武之蓋升軒轅之堂忽兮
改容形難為狀紛紛郁郁用表靈貺遷用芒碭之間非
比崑崙之上豈徒合以膚寸垂以飄扇河汾水兮天之
眷紫氣凝兮人罕見位當用九果符九日之祥運極通
三永御三雲之殿
寢堂紫氣賦(有序)(唐)潘炎
景龍三年十月二十五日帝還京後州内所居寢堂上
有紫氣七日不散賦曰
於穆聖王先天不違謳歌既洽朝覲攸歸往京邑而經
千里自潞郊而乘六飛洪惟此邦初九之地翬飛鳥企
謂尚諸侯之宫虎踞龍驤忽成天子之氣方凝紫色是
謂非煙乍蕭索乎空外更霏微乎日邊若動非虚似浮
有實覆彩鴛之瓦髣髴升堂繞文杏之梁氤氲入室是
作興王之兆克符來復之日遠而望之乃散亂浮空近
而觀之則希微無質欲見峯巖之上先形藩邸之間異
張華之寶氣衝斗殊尹喜之真人度關若乃廣野之宫
闕化成漲海之樓臺迴映諒隂陽之盡美非福應之攸
盛惟紫氣之來集實皇家之大慶休哉聖君有天下之
成命
童謠賦(有序)(唐)潘炎
景龍二年九月後常有童謠云羊頭山作朝堂郡南六
十里有羊頭山今興唐宫即當之矣賦曰
熒惑之星兮列天文降為童謠兮告聖君發自鳩車之
歲稱為竹馬之羣其言伊何克明寶位惟山之北正應
天邸之居曰興朝堂用彰天子之置大人占之而自負
黎庶聞之而屬意天人合慶歴運其昌同康衢聞於翼
善比歸毫順於成湯言且表微諒人神之應事惟在昔
殊飛走之祥豈比卯金稱為劉氏赤伏徵於漢光且游
童之謳謠羌見偉於疇昔千古所記百王不易豈徒采
於茅茨空用書於竹帛天贊我皇時高列辟惟一人之
有應振六合之光宅
河出榮光賦(唐)呂温
麗乎天者曰漢紀乎地者惟河居上善以利物順朝宗
而致和時否則為災而獨昏墊運至則呈瑞以叶謳歌
豈徒列四瀆以居貴與百川而隨波者乎當其布德惟
新儲慶兹始濁色既變榮光乃起乍若燭龍噴燄上騰
鍾嶺之雲又似陽鳥迴翔下落咸池之水增華一代振
耀千祀信能陵晏海而比崇蔑浴日而專美時則纖埃
不驚和風充盈大野初霽圓靈始清皎且潔兮孤明不
雜煥其炳兮五色斯呈祥煙斂彩瑞日韜晶掩輕雲而
旁屬拂薰風而上征百辟具瞻孰云其相照一人乃眷
自合於皇明庶品昭蘇衆幽光被大哉有國之慶赫矣
為君之瑞朣朧玄黃熠爚丹翠洞鑒龍宫之人朗見馬
圖之字昔在温洛致美化於陶唐復效靈於我皇先
後叶德今古和光比屋觀其自化遐荒望以來王詎比
流景集壇獨作郊天之應赤光照室空稱誕帝之祥而
已哉客有目觀榮河心傾聖日儻餘光而見及庶幽谷
之可出
黃河清賦(有序)(明)曾棨
臣棨伏見皇帝陛下即位以來凡有所建動合天心郊
祀禘告神靈歡悦民安物阜中外宴然四方逖聽之國
罔不賓服重譯而來者肩相望繇是休祥駢臻諸福畢
至乃永樂二年十二月已酉黃河清始蒲州韓城延數
百里瑩然洞徹可鑑豪髮河津之民戴白之叟垂髫之
童莫不奔走聚觀以為盛世之徵符三年正月癸卯吏
民具以上聞百官奉表稱賀皇上雖深自謙抑而羣臣
作為歌詩形之贊詠者自不能已臣聞京房傳曰河水
清天下平王子年拾遺記曰黃河千年一清聖之大瑞
也今兹之應實由皇上聖德感孚天休滋至自開闢以
來未有盛於今日者也臣輒不量其愚陋撰為河清賦
一通謹拜手稽首以獻其辭曰
歲在閼逢涒灘璇杓建丑璧宿横昏金莖瀉露銀浦流
雲客有覽西極遊崑崙憩禹門之巨磧溯河水之靈源
乃慨然而思曰在昔黃流沃日洪波拍空方積石之既
導豁龍門之遂通巨靈睢以贔屓底柱屹其穹崇劃兩
崖之盤束瀉千里之奔衝雲漢昭回横一絲於天末隂
風噴薄鬭萬雷於地中然後拂華隂而下委跨洛汭而
爭雄迤大陸以奔流匯滄海而朝宗是則昔之困於懷
襄者胥為降丘宅土之域今之安於袵席者孰匪手腁
足胝之功也哉爾其天一以生地六以成名列四瀆位
冠五行象中央之色孕玄冥之精是則水之所以為德
而河之所以得名也若乃嘉祥臻惠潤溥祕宣房闢靈
府著羲畫於馬圖廓人文於邃古黃龍見彩於重華白
魚徵瑞於姬武兹河水之效靈稽往牒而莫數俟千載
而一清乃聖作而物覩然則當文明之嘉會瑞應之旁
午而河清之祥豈獨寥寥而難遇也是夜肅然萬籟俱
寂霧斂煙消天空月白肸蠁清孚精靈&KR1476;砉遂有神人
告于河伯曰方今海宇清寧聖人在位明並乎日月德
合乎天地精誠通於神明資禀原於聖知恒翼翼以為
心尤孜孜而圖治溥萬姓以咸和茂羣生而暢遂囿八
表以同風萃諸福而畢至是宜兹水之澄清於以昭盛
世之嘉瑞河伯於是張雲斿馳電檄昭萬國趨百役蜚
廉霽威川后受職馮夷為之效竒象罔為之斂跡鮫人
收泣以歡欣淵客憑流而悦懌俄而衝波既息微瀾不
興乍徐乍疾若瀦若渟濁者自汰渾者自澄瀰漫滉瀁
委蛇迴縈引白虹之迤邐浮素練而晶熒碧嶼沉星轉
丹沙於流汞寒潭沁月炯玉鑑於清冰寫行雲之落影
度飛鳥以流形湛長空於一碧涵萬象於虚明兹非千
載之竒遇而為昭代之休徵者乎於是愓然而驚恍然
而寤步趨乎承明之廬翺翔乎金馬之門扵時聖天子
負黼扆臨寶祚建旌麾鏘韶濩列炬熒星薰爐噴霧夜
漏未央宵衣在御雖尊居九重之崇嚴而未嘗一息之
暇豫所以致黃河之效瑞者又豈偶然之故哉於是邇
清光承湛露接迹乎䕫龍簉羽乎鵷鷺奏蓬萊之音獻
河清之賦從而為之歌曰河之水兮洪流昔汎濫兮九
州微禹疏鑿兮民其憂神哉禹功兮於此千秋又歌曰
河之水兮清泚忽澄澈兮千里惟皇作極兮民以喜昭
哉聖德兮光於萬世已而靈飈微動斜月孤映六合無
塵河流一鏡沐鳳沼之餘波泚中山之兔穎鋪張乎鴻
圖贊詠乎神聖誇希世之竒逢昭太平之瑞應是豈徒
效雕蟲之篆刻蓋天將和其聲而以鳴國家之盛
河清賦(有序)(明)胡廣
永樂三年春正月癸卯高平王平陽王奏禹門津黃河
清朝臣歡動以為皇上聖德所致進表稱賀皇上謙抑
不居未幾秦王暨山西守土之臣亦皆來奏見者謂其
清如碧玉洞鑑豪髮既而成五色經三旬有二日漸復
其舊稽之載籍黃河千年一清聖王之大瑞而五色者
尤瑞之大者也洪惟皇上以至聖之德作配天地廣運
神化瑞應之來適當其期臣叨陪侍從幸觀兹盛事宜
有紀述以傳誦將來其辭曰
蓋聞洪河之水通銀潢而直下介箕斗之微茫繞崑崙
而奔瀉歘潛行於地中忽渙發乎重野景如吸海之長
虹勢若馳岡之迅馬驚湍騰逝悍波衝射競干雷兮砰
渹鬭萬鼉兮呼咜淈泥沙兮悠揚羌晝夜兮不舍方其
導積石歴龍門下㡳柱逾孟津出乎無際漂乎無垠臨
萬頃兮漭潒折九曲兮沄渾想夫浩浩湯湯堙塞未疏
濟漯莫從淮泗尚瀦匯四隩而為壑襄高陵而成汙暨
九川兮滌源九州兮既别拯蒼生於墊溺免斯世於魚
鼈惟六府之孔修賴腁胝之偉烈嗟形容於允翕諒一
葦之可越逮乎周道既東文武益遠清人麃其翺翔方
叔去而不返葛藟興緜緜之詠尼父有已矣之歎至若
瓠子載決宣防既歌下淇園之綠篠沈美玉於滄波恒
汨汨兮混濁或沸齧兮盤渦曾未識其安流胡能有於
盈科誦逸詩兮俟清嘅人壽兮幾何信不可兮驟得必
以待夫時之泰和爾乃禹門中闢磧石碕礒洪濤不興
一碧千里若人間兮天上渺余視兮衍迤式同觀乎渭
濱儼浮游於湘沚澄靚兮泓渟滉瀁兮瀰瀰鄙鴨綠於
漢江陋苔清於淮涘澹玻瓈兮洞射凝雲母兮無滓風
冷冷兮吹渌漪天晃朗兮映漣泚粲飛鳥兮白鷗數游
鱗兮鱣鮪山倒黛兮染翠嵐拖練兮成綺姱瀲灩兮挼
藍堪薦潔於明水朝陽升兮澱彩盪夜月照兮鏡光洗
紛揮霍兮五色乍紆徐而忽駛實元氣之融會而發榮
光於此乃有黃耉居河之漘睹奫潫兮瑩澈為盛世之
休徵爰以告言聞於紫宸無小大而咸喜騰遐邇之歡
聲惟聖人兮在上致四海兮隆平霈仁恩兮汪洋洽寰
宇兮皆春萃諸福兮畢來沓衆瑞兮駢臻所以天儲其
精地閟其靈而千載之嘉應實有待於聖明乃謙抑而
弗居遜膚美而曷勝蓋功愈大而心愈小道彌高而德
彌弘視夫平成之績亘萬世而同稱者也猗歟聖皇允
協神禹稽河清之致祥繄寥寥兮前古撫金人而徘徊
摩銅狄而容與未有並美於今日亦漫漶而莫嘸泛星
槎以尋源聊逍遥兮銀渚俾玄冥兮先驅訪往跡於河
鼓雲冉冉兮斯征路迢迢兮遠舉憩鵲橋而孤吟睇層
霄而延佇瞻珠闕之崔巍聆羣仙兮夜語謂聖皇兮達
孝克繼述於太祖纘洪業兮率舊章靡豪髮兮爽軌度
誠於穆而不已全睿智於文武天茂錫以純祉浩穰穰
兮繁聚粤鴻荒兮茫茫河之清兮今始覩於以闡皇猷
之精微隆子孫無窮之祚彼漢唐之偶值又奚可以比
數辴元元而無知將以告夫下土羲和忽兮啟駕宵朣
朧兮欲曙靈繽繽兮既遥擥余袂兮來下扶雲漢之昭
回挹九天之湛露披琅玕以自呈造金門而獻河清之
賦於是為之歌曰河水兮清漣聿應期兮斯千年聖皇
御極兮德配天於萬億秭兮福禄緜緜
瑞應河清賦(有序)(明)廖道南
嘉靖戊子冬十一月臣道南上疏曰臣嘗莊誦我太祖
高皇帝御製文集凡有事於天地宗廟社稷躬臨禱祀
親撰樂章至於機務之暇館閣之儒法從之僚日侍黼
座上時揮灑宸翰著為文章如甘露河清嘉禾神龍悉
令詞林為之紀述故當時諸臣如宋濂則有膏露頌解
縉則有河清表劉基則有瑞麥頌至永樂間王直則有
甘露詩楊士竒則有河清賦梁潛則有騶虞歌宣德以
後編撰日富皆能即物窮理而辭以達意隨事罄忠而
美不忘規古之太史陳詩内史納誨官師敷典&KR0591;御呈
箴左右載筆以紀言動上下交修以成德業其道類如
此恭惟皇上敬事天地體法祖宗至誠格乎神明大孝
達於天下天惟顯思甘露已應地不愛寶黃河載清諸
福之物可致之祥固將畢至矣邇者聖心警惕軫念農
功憫旱蝗之為災祈雪澤之早降昭告都宫露禱郊壇
既致懇於山川旋竭虔於社稷躬勞步履神監精誠顧
兹一陽之時豫占三白之兆臣民胥慶中外咸歡信有
超於古帝王之上矣臣又聞之天地交而後萬物生君
臣交而後萬化行易彖曰大哉乾元萬物資始乃統天
雲行雨施品物流形大明終始六位時成時乘六龍以
御天乾道變化各正性命保合太和乃利貞首出庶物
萬國咸寧蓋言天地有太和之氣人君當體乾以象之
也禮運曰聖人作則必以天地為本以隂陽為端以四
時為柄以日星為紀月以為量鬼神以為徒五行以為
質禮義以為器人情以為田四靈以為畜蓋言天地有
大順之應人君當體信以感之也伏願皇上體乾行健
以象天地之太和體信建中以達天地之大順靈應已
臻敬畏匪解位育益至參贊懋隆心和則氣和氣和則
形和百官和於朝萬民和於野而虞廷喜起之歌周室
卷阿之頌實有望于今日矣臣濫竽史館欣覩嘉禎竊
效楊士竒河清賦謹撰瑞應河清賦賦曰
歲在疆圉辰大淵獻律旋大呂杓回斗建靈飊蕭瑟兮
瑤林慶雲蔥鬱兮銀漢星珠聯兮月璧揚輝山祗順兮
海若貢晏天子乃闢彤闈臨紫殿御金牀懸玉瑱排龍
旂列雉扇寶典法象乎天地奎章噬嗑乎雷電千祥集
而寰宇寧萬象呈而泰階轉是月也惟河之南爰有靈
寶惟山之西爰有芮城惟二邑之民牧惟二省之守臣
偕千萬人而往觀越五十里而河清慶卜筮之云吉肅
置郵而上陳於是屬禮曹集詞林稽往蹟究遺經度乾
鑿圖坤靈觀京房之傳則兆盛治而天下平述李康之
論則錫元胤而聖人生僉謀既協稽首颺言夫其為河
也源於火敦而星宿燦爛委於陽紆而波濤混茫濬於
于闐而蔥嶺巃嵸合於忽闌而蒲海汪洋瀦於泑澤而
赤賓蕩漾經於崑崙而玄圃崢嶸爾乃抗之以積石南
至于華隂屹之以底柱東至于孟津泱瀼浟湙於潼關
之險沸潰瀖泋於平陸之濱沖瀜沆瀁於桃林之渡漻
㵧澔涆於函谷之村其始也榮光下燭灝氣上蒸沉淵
類鏡恬波疑冰望龍門兮如注宛鳳沼兮同澄陽侯乘
白螭兮安以不擾馮夷駕蒼虬兮寂若無驚其繼也素
練昭回玄晶瑩潔璀璨瑶華繽紛玉屑陽烏浴兮清泠
隂兔升兮寒冽川精翔□閣兮湛爾躍金澤虞屏蜃市
兮炯然凝雪又其既也彩虹映川景星耀流匯通三島
潨達十洲擬圭璧兮色純滋土穀兮功優天吳薦鮫綃
兮皎如栖鵠罔象索驪珠兮狎以招鷗是蓋河清之大
槩而河伯之所受命而懷柔者也昔者庖羲則龍圖而
畫卦夏禹演龜範而敘疇殷湯承玄鳥而都亳姬武感
白魚而造周成王卜洛營而瀍澗攸翕漢主握鎬璧而
秦雍是丘凡帝王之創業而繼統皆鬼神之助德而成
謀乃若李尤誇炎緒以作銘鮑照敷宋功以呈頌范雲
懷德水以宣謠應瑒羨靈河以興諷輯芳華以為美諒
貞誠之能動乃若長孫值貞觀以集慶晏殊遇祥符以
修詞仁裕表清漪以具疏文收采瑞應以陳詩鳴治化
以為榮操觚翰而敢辭歷閱瓊編窮蒐玉笈河清之瑞
後先稠疊蓋未有如我明之盛德大業玄功丕烈以契
乾符以合坤策焉者也繄昔高皇奮揚神武迅掃風塵
乃屠維作噩黃河肇清爰以勒之金石揚駿惠而流鴻
聲繄昔文皇光闡至文表章聖經乃旃蒙攝提黃河復
清爰以播之絃誦諧朱瑟而調紫瓊肆若聖躬誕育黃
河肇清江漢毓靈翼軫儲精乃歲閼逢涒灘履祚之辰
五星聚而三垣輝七緯順而九道平乃今禮典告成黃
河載清赫赫厥聲濯濯厥靈乃歲著雍渾敦履端之春
協氣郁而四靈從甘露降而諸福呈蓋河清之為瑞首
也以言乎其蓄也厥藴孔厚以言乎其發也厥施孔臧
以言乎其功也厥緒孔茂以言乎其祉也厥兆孔彰以
言乎其上也脈絡貫乎天津而無間以言乎其下也膏
液資乎地利而無疆以言乎其近也叶少海之期而前
星炳耀以言乎其遠也並泰山之礪而磐石安康是蓋
受精于天地錫祐于宗社而開億萬年長發之祥也臣
乃矢詩以遂歌曰於昭皇祖德純粹精克勤克儉乃聖
乃神景運既協昌祚允新巍巍莫並蕩蕩難名吁嗟河
兮肇啟其徵保佑自天純嘏惟申於赫太宗受命溥將
文謨丕顯武烈彌光下修人紀上振天綱萬國咸寧四
夷來王吁嗟河兮載發其祥保佑自天純嘏惟昌於穆
吾皇緝熙光明至仁享帝大孝享親言以道接志以道
寧禮樂定序天下中興吁嗟河兮快覩重清億萬斯年
萬福咸臻
温洛賦(以上天何言因物表聖為韻)(唐)鄭宗哲
惟上天降厥瑞瑞著於川惟君人臨厥聖聖通於天由
盛德之應矣化清洛之温然當短至之時景為凛烈及
暄變之際應在淪漣散彼皇明受兹靈貺奚獨禀於和
氣乃潛感於深浪遂使清冰不戒於洲渚之曲白露罷
凝於蒹葭之上狎而玩信温温以異流廹而觀亦滔滔
以難量爾其發自山谷會於河濱其外也皎兮如鏡其
中也煦然如春夏蟲不疑失輕冰於曲渚秋鴻欲去戀
微暖於通津豈止玄覽不昧呈祥有因測彼淺深窮兹
浩渺方將表瑞氣於澄潔豈獨激巨浪於昏曉揭厲之
輩謂祈寒初失於波中游泳之徒疑薰風遠至於天表
若夫德至則應天且不言就其深則酌之不竭變其性
乃即之也温狀眞宰為爐於其底意鄒子吹律於其源
若彼火井之熒煌湯泉之滃鬱徒及時於四氣寧善利
於萬物德之感其感良多水之瑞其瑞惟何方將吹籟
之共凜忽猶鼓槖之相和霽日初懸似陽燧之藏深瀨
紅霞不散若隂火之在空波方今地不藏寶天惟瑞聖
兹水也有時而温由一人之德盛
御定歷代賦彙卷五十三
