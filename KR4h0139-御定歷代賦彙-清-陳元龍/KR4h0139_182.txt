欽定四庫全書
御定歴代賦彙補遺卷十七
鳥獸
天馬賦(有序)(宋)米芾
高君素收唐畫御馬翹舉雄傑感今無此馬故賦
方唐牧之至盛有天骨之超俊勒四十萬之數而隨方
以分色焉此馬居其中以為鎮目星角以電發蹄踠踣
以風迅鬐龍顒而孤起耳鳳聳以雙峻翠華建而出步
閶闔下而輕噴低駑羣而不嘶横秋風以獨韻若夫躍
溪舒急冒絮征叛直突而建德項縶横馳而世充領斷
咸絶材以比德敢伺蹶以致吝豈肯浪逐金粟之堆故
當下視八坊之駿高標雄跨而獅子攘獰逸氣下衰而
照夜矜穏於是風靡格頽色妙才駘入仗不動終日如
坏乃得玉為銜飾繡作鞍儓棗秣粟豢肉脹筋埋蓋不
如偷盧噬盗策蹇勝柴鑄黃堝而吐水畫白澤而除災
但覺駝垂蹴節鼠伏防猜妒心雖厲馴號期諧誓俛首
以畢世末伏櫪以興懷所謂英風頓盡冗長常排嗟乎
若不市駿骨致龍媒如此馬者一旦天子廵朔方升喬
岳掃四夷之塵較岐陽之獵則飛黃騕褭躡雲追電何
所從而遽來何所從而遽來
氂牛賦(宋)孔寗子
惟兹獸之攸生亦棲遐而憑阻遁緜野於岷隅挹清源
於庸渚奔逸躅而倫□載墳首而乳羜茸長氂之䯱䰄
戾狼情而首鼠邁羔羊之如膏伴蜉蝣之楚楚既作表
於禮樂又為容於軍旅奉藩岳之休明被戎荒而既序
班賝賂而來庭超卭蒟乎其所
園陵犬賦(宋)王禹偁
嘉彼御犬既良且馴蒙先朝之乃眷向皇宫而託身有
警蹕以皆從無起居而不親繡絙飾以煒煒金鈴奮而
振振飼以公庖彭澤之魚兮曾何足道畜之土性西旅
之獒兮詎得同倫健遂天步慵眠地茵效珍比夫異獸
供命等乎邇臣若乃風暖掖庭花繁禁籞扇俟錦翼之
雉籠近雪衣之女入赭袍兮曳尾聞霓裳兮率舞循繞
乎金塘徘徊乎瑤囿睥睨爐烟追隨蠟炬見觀書於乙
夜聽求衣於未曙既無吠乎投籤每夙興於曉鼓莫不
默識聖心潛知天語備指顧以弗迷奉周旋而見撫第
晨遊而夕嬉又安在乎逐麋而捕鼠彼宋㹱之與韓獹
又安得同羣而接武者哉嗟乎事變人天時移今古秦
皇采藥島中之士未迴軒后煉丹湖上之龍已去欠䑛
鼎以登仙對遺弓而戀主卧錦薦兮㒺安㗖鮮食兮彌
苦豐顱載減負重鋂而不勝病骨其羸求敝蓋於何所
赫赫顧命明明嗣皇念犬馬之微誠義存始卒徵父母
之所愛深增䀌傷俾守園陵之地且殊槃瓠之鄉縻索
縚以璀璨琢籠檻而熒煌仗陪鹵簿車逐輼輬鏁幽宫
兮黯黯號白日兮茫茫松阡夜月柏城曉霜依六尺之
輿巳成疇昔盗一坏之土亦足隄防表終天之巨痛甘
朽骨於龍岡狡兔盡而見烹理殊炎漢駿馬死而陪葬
事類皇唐
悼物賦(有序)(明)王穉登
余家守犬畜八載矣旦自外来一鳴而斃僕夫何知唶
唶稱怪余曰否否是物之盡而返之期也家人惑之作
賦示焉
感兹厖之猙獰被衆采之文章守衡門之垝垣杜暴客
之彷徨乃有赬鬛燦金皓領積素豺聲奪雷猊髮戴霧
蹈列缺之飛影躡駜駽之捷步若夫皦雪悅性浮雲幻
形帝媛作配天星紀名易奚取乎艮象風曷咏乎重令
畫虎胡為而反類兔死何事而當烹復有宋猎韓盧盤
瓠旅獒修豪釐睫白望青曹長喙曰獫短尾名獢虎賁
不足猛青駁不能梟竊嬴宫之狐白續馬廷之金貂至
如秦君北園丞相東門魏食不檢齊境相聞女方嫁而
被賣酒求沽而不前咸是類也而此復何稱焉伊憊&KR0008;
其摧仆羌不測其何為哀拘攣以莫騁遽一蹶以逝而
莫不錯噩慴悕㗦嘈囁嚅憂孽畏咎潝潝泚泚臣獨慨
生機之易盡兮嘆物命之無幾霜籜紛其夙隕兮風炬
奄而遽微舜華既夕萎兮蜉蝣又以宵斃蠢異族之蚩
蚩兮同溘盡於黔黎彼蒼洵其降凶兮集余躬而無宥
物何愆而嬰戾兮豈帝罰之濫授婉孌展其穉狂兮愴
不怪其疾首哂僕夫之駘背兮亦莠言之自口悼物理
之同盡兮省余膺而罔疚捐敝蓋之蒙茸匿骸骼之嶙
峋擇樸&KR0554;之叢林閟玄壤之幽陰去庖丁之斧斤就螻
螘之侵尋庶完軀以終藏聊獨慰乎余心
逸句(附)
懷鴞賦(唐)李德裕
修短有命行藏縱心未嘗張羅於叢薄射宿於川潯誠
不忍於思炙惟載懷於好音
鱗蟲
盆池魚賦(有序)(明)曹大章
支離子避世金馬之門越歴年載丙辰之歲適有采薪
之疾棲於李君之廬廬之右有隙地一區偶因行藥輙
一至焉中有埳就埳甃池方廣袤丈淵渟可鑑嘗有餽
君生魚者即不忍烹之置於其中朝晡二時飯巳以其
餘粒飼之拊其石則羣聚而浮於水若與人相狎者比
以為常支離子曰爾何樂於是耶君曰子非予何以知
予之樂也直以是魚之樂得其所爾奚其樂奚其樂子
如有言僕願聞之予曰諾聊因伏枕應以斯文
天地好生萬物以成蠢爾庶類各肖厥形雖賦予之不
齊均挺異而含靈覩鱗介之游泳觀羽翼之鶱騰或潛
伏於太陰或飛翥於高冥雖小大之分殊貴得性而忘
情若夫鳳翔千仞鵬摶九霄神龍巨鯤海運逍遥徙若
移山噴如驚濤羌無心與物競胡異患之能撓相盆池
之鯈魚禀冲和之土德謝主人之侈惠藉餘波而假息
方彼魚之在轍冀蹏涔之巳足矧盈埳之渟瀯尸優游
而縱逸日相羊於其内行千里於咫尺雖蒙恩於曲全
終眷戀於川澤於是支離子詢於浩然主人曰爾有樂
於此者乎蒙竊惑焉敢問所安主人曰仁者不遺於一
物矧兹含氣之類乎子獨弗見蟲能裹葉而却患蟻知
出垤以求生雁銜蘆而避繳魚吐墨以遁形爰以矜其
呴沫而就斃非掠美以市名廼命童子曰經曰營因凹
為池復甃之平引以滄浪餌以香秔或潛在藻或躍在
萍罥以魯縞瀺灂何驚予固樂夫魚之樂其樂於魚者
邪子之謂矣無乃異乎支離子復趨進曰譬諸禽鹿頃
而見獲非無嘉藁更饒美穀踠頸觸笯頓纓躑躅若赴
蹈於湯火豈甘夫珍芻而玉食每紆思乎冥冥長寄心
於逐逐嗟此微蟲兮性罔不同我視洋洋兮彼則顒顒
允矣仁人兮哀此厄窮放諸江海兮榮願斯終主人聞
之始焉而&KR0034;卒焉以喜爰揭其裾載曳其履取以懷之
遵江之涘乃為詩曰步江上之芳洲雲澹澹兮水悠悠
渺一望兮千里惟白鷺兮沙鷗覽物性之容與兮蓀何
足以淹留舍㫋舍㫋兮任遐逝而遠遊爾乃揚鬐奮鬛
蜿蜒跌宕煙霧縱横倏忽萬狀繄髣髴其若神排黿鼉
而直上扣寶歙之砰&KR1503;跽陳辭而來貺曰恭承嘉惠兮
渥且沛兮蚊䖟負山兮弗勝戴兮何以報之兮隋珠鄭
珮兮君子萬年兮而無艾兮言既則萬籟俱寂寥然天
宇風恬浪平一無所覩日隠隠而銜山月朧朧而印浦
擥騑策而旋歸永陶陶而樂胥
螽斯羽賦(明)程大約
歲序迎秋萬彙迴薄覽華蒔育茂對榮落梁王遊於兔
園觀螽斯之羽詵詵和集而欣有託於是敞初筵命廣
樂進友生嘀吟噱鄒陽枚乘之屬袂聯而靡步却相如
後至楫客若若王乃歌國風於周南紀春秋於魯繹授
簡於司馬大夫曰夫蟲之不經見者多矣而螽斯之羽
卜詩興詠虹經特書故者以為蝗屬螟螣蟊賊食殆無
餘何祥何異而宣聖為之標揭公宫為笑唹也竒僻子
搜麗藻子攄肖形象德試為寡人賦而解諸相如於是
獵纓而起逡廵徐徐曰夫寓形縣㝢寄動黃壤有生皆
適無微不彰彼螽斯之積羽羣毛介之蜚揚環動則叢
出於大陸肖翹則表沴於恒暘峙角修股綠衣黃裳棲
遲畎畝唼喋稻粱一生而九十九子百爾嘉祥此縈樛
木於南山采卷耳於周行周姬之誦文母頌聲迄今猶
洋洋也若乃德施政平化行比屋厚澤豐仁鮮保煢獨
蜚負而不灾覆濡而不穀供鳳皇以為餐化魚蝦而應
祝何茅茨之能盡豈叔季之驅逐公宫之頌以和而不
以乖春秋之事虞灾而不虞福合德取義謝訿去謬矢
流徽於風雅亶標竒於簡牘肅行羽於天田願觀生於
亭毒鄒陽聞之怡然思服有懷周雅敬揚清曲於是乃
作而賦薨薨之歌歌曰何薨薨兮羣飛繁繽紛兮於翬
蔽雲天兮拱日暉宜繩繩兮願不違又續而為揖揖之
歌歌曰何揖揖兮斂羽迴縈積兮羣聚鳴長風兮吸寶
雲宜蟄蟄兮麗不數歌竟王遽首肯乃顧枚叔起而為
亂亂曰螽斯羽兮麟之趾美振振兮諸公子宜萬姓兮
傳千禩綏福禄兮歌樂只王亟稱善乃屬侍人獻壽羞
璧譜諸子墨復之無斁
蜘蛛網雀賦(明)田藝蘅
秋蟲惟中宅虚為宫秋蟲惟智網羅自莅秋蟲惟仁一
面以陳秋蟲惟義取物自至爰有黃雀上下樊籬其形
甚細而飛則卑竊我稻粱何裨於時鷹隼不擊矰弋莫
施蛛網之設雀則離之剥其毛羽噆其膏脂民食之害
爾其翦夷除一警百亦快我私嗟今之世法網甚滋文
理密察秋毫繭絲獪者巧避彊者横披雖投其羅而勢
不支凡今之人經綸者誰繩其紀綱以維所司人不如
蟲吾為爾悲天網恢恢疎而不遺
告蛇賦(明)王穉登
噫嗟二儀何仁川容海涵甝虪匹生於騶虞鵂鶹齊孳
於鳳鸞雖並育而不害亦竟惡其民殘蠢異族之無知
諒欲化而非難故韓公屆而鱷去宋君來而虎遷伊斯
蛇之為類豈獨恃乎冥頑苟爾衷之不迷夫盍聽於斯
言余之困窮有是敝廬左帶粉堞右臨清渠罕崇丘之
崔巍鮮茂草之陸離迺挾儔而援類穴垣墉而居之爰
若青螭赤虯金蟒墨蝮巴能噬象蚦能食鹿雖巨細之
懸殊固同妖而並毒爾其白日楣緣玄宵棟伏黃口震
驚家人恐悚既怒飇之飛騰又朱鱗且星目彼生之者
既云獲珠而此殺之者復奚為而致福余欲與爾從事
於白刃兮即不忍其觳觫羌何心以徼惠兮亦寧為隋
侯而不為孫叔也居城市之喧卑兮又誰與夫川谷也
冀靡恤於一遷兮遠危機之倚伏也即不為余之禍兮
終豈不為爾之自淑也嗚呼幽壑逶迤陰崖鴻濛蜿蜒
屈盤惟汝之從後千百年為蛟為龍
鞫鼠賦(有序)(明)劉綱
予少作鞫鼠賦而未叙其祗以囮嘲何體物之與有兹
撿篋得舊賦而叙之叙曰坤維之氣毓而為人多厚重
直方之士重厚直方者投焉相彼鼠輩切齒殊深故三
語諺云川惱鼠非獨川有之而惱鼠者歸之川能惡人
哉綜厥所元非旦夕故嘗稽&KR0616;川人之惱鼠者多矣大
氐飲三川之水與上池同神奸物怪竊軀殼混影響者
川之人盡能鑑之形骸之外豈惟惱之將必滅之滅之
從惱生也川惱鼠者自姒氏以下可略數焉蠢兹有苗
誓師克之惱鼠也玁狁孔熾太原奏公惱鼠也都亭埋
輪豺狼務去惱鼠也會稽分符服賊成謠惱鼠也若乃
仲通之斥國忠太臨之過李定范氏疏近習而曰豈堪
再壞惱鼠也安民論章蔡之奸華父指彌遠之失集英
置對而曰以首鼠為圓機惱鼠也引伸充類不可殫指
兹其凡已夫夏后西川首尹氏文武為憲廣陵曾子諸
君並屬亞旅不能除惱固鼠有以取之哉抑生長於川
風氣固拘焉試觀鞫賦情見乎辭
嗟大塊間瑣然有物動定窺人朅来倏忽乘暗而趨初
昕始伏鼠實渠名諸醜備足檀輻公執而怪之尋鞫之
曰種種毛族兼適陰陽獨有若輩消阻閉藏跂跂脈脈
緣廩循倉投間抵隙呫囁相將農人腁胝畊風耨雨滿
篝滿車穰穰盈止上輸公儲餘飽父子有力自食匪競
於爾爾乃比類連羣總總撙撙睢睢裔裔不主常聲粃
糠鋪地放飯何悛若兹害稼方慝蝗螟又若約豐墉之
閤閤葺夏屋之渠渠裳衣飽篋史籍盈笥聊供服玩各
足何私若復窟堅垣破華䔟竄古瓦躍新題笥無整籍
篋尠完衣恣情所欲利口交馳穴食盗人以自便居然
潝潝而訿訿雜聞其聲莫悉所以今方得執諒復何辭
鼠乃愕然震讋頭搶地而訴曰公所督過備矣臣得數
言而死不朽乎檀輻公曰姑言之曰萬物熙熙皆為利
来臣可行輙行可止輙止當食輙食罔叩所主謹避於
人曷敢相倚於星為虚於埜為齊山於雍州載厥尚書
偶螢伺夜是為仙徒臣乃動臣脊脅而行任臣天機而
鳴相跡以尾相糾以聲而不為也不知也李廷尉吏上
蔡多臣所處常山王奉(原本缺十二字)嬰頭學臣竄漢孝廉郎
識臣獲絹百疋顧臣鼠也齒髮中亦有千萬臣而無數
者矣饕餮矌貴魍魎備員日支中府月給禁錢不功而
禄汰侈而安與臣害稼同排門闥穿宫禁伏廊階通臺
省誣上行私蹤跡莫訊盗叢神而忘反食牛角而已甚
百孔千竇比周相隠託社為家熏灌交窘與臣壞垣屋
同閃爍狡獪闒茸無俚黨結驩如背輙譏毁熏天銷骨
訟囂盈耳與臣有聲同紆青拖紫銀黃綰綬糅羅紈曳
黼繡霧綺蒙汚芳華襲臭二月新絲萬家纖手填此穴
壑穿結誰訴與臣齧衣同穿鑿孔壁之文殘斷宗儒之
旨藉以獻諛&KR0008;調不恥博昭名牟鉅利誦之成羞投之
忌器與臣蠧籍同且孔贊臧紇之似章棄竇憲之腐首
咎兩端之夫竊謂潢池之舞因斯以譚人面鼠心者比
比冠裳中儻持法眼眎之直蹲身伺釁拖尾駛竄者兄
弟耳臣且有皮彼應遄死若曹寧盡濡血三尺乎悲哉
斄牛若垂天之雲能為大矣而不能我執意造物者固
不能缺一社君也而徼&KR1224;極我公之武震無乃頓而小
乎檀輻公曰不然物有纖而足喜拙而見憐故龍門之
蜂可釋景陽之螢可聯海瀕之蛙可問江邊之蟻可全
夫入淵者首鼠不任徇而彼鴟所挾何足嚇鵷雛盗肉
煩張君之筆傷衣神許氏之符斯其細者也食場麥而
罔勞禍盈於世蠧郊牛而改卜罪徹於天昔豳人熏之
蘄殄若類睢陽掘之不令生全且若恃技足斃象乎潛
入中傷其計詭隨恃猫眠長共乎欺飽乘勌終無生時
恃大足嚙狸乎梁州一磔迄靡孑遺恃詐足自全乎覆
地隣猫嘐嘐安咨恃匿孔旁多乎闔戸灌穴遁甲奚施
五技窮汝不厭憎頻三歲貫汝弗省貫盈襲狗輙靡譏
且頻呻遺矢穢蜜惡濟黃門逢人憐死闕里鳴琴咒不
待岑厭不待髠此時司命實在狸狌尚安開汝喙哉於
是所擁狸狌眈眈虎眎掉尾炰烋垂涎作聲之時久矣
鞫辭既縱使殺之
螢賦(明)錢薇
既秋之望凝雲閟月涼飇不動炎氣轉烈海石子禱祝
融之收威祈商禄之斂爍日納天暝振襟握髮緩步垂
楊之隄徘徊空曠之宇但見暗中發熒熒之光四顧騰
煇煇之赭忽聚而燄相叢或散而照餘野去來靡恒應
接不暇如升鈞天之庭明星列宿點綴於寥廓如入百
寶之臺隋珠夜光閃爍於岧嶤如登文殊之室佛燈慧
照燦爛於雲表怪哉斯何物耶胡為而来邪父老揖而
進曰此螢也非怪也時至而生莫測其情景天夜照町
疃宵行夏秋之交陽鬱陰萌大火西流溽暑猶蒸火行
將禪金商来更土旺其中物幻而凝腐草與濕雨相軋
蠧朽藉風化而形紛紛藉藉進退縱横若有若無乍滅
乍興蓋非蠅之穢其腹而聞腥營營亦非蝱之毒其吻
而入夜茸茸乃造化之恒然為亭毒之均鍾海石子喟
然而歎曰有是哉品彙紛變孰眇如螢宇宙鈞陶不遺
幺蟲飄光零亂在影騰衝潛而察之有會予衷夫太陽
當空斂光於虚善藏不炫非居謙乎暑運南旋胚胎始
繁胤類以息非竢時乎内含其精外表其真在冥不晦
非竭誠乎吾聞古人囊以繼照或以渡軍非致用乎問
其含飫僅於清夜湛露是吸非抱潔乎藴朗能照過草
不焚非秉仁乎綴於珠簾翠幕之上爝雖微而景色因
以倍增入於蔀屋重闔之内蹤無定而虚白為之逾煥
兒童自為擾攘兮雖撲之而不熄星河相為燦爛兮若
相輝而聯奕即暑雨之時集兮霑濡濕而猶赫嗟乎睠
此錙銖之質亦效分寸之能實並育於大造在人世而
無憎彼皎皎之偉夫兮禀正氣以毓靈或泯泯於斯世
兮顧淪沒於幽冥况乘暗而生欺兮動止逾棼不能自
照兮愧彼翾飛之凌騰亂曰晝夜兩曜兮為我無窮之
照聖喆六籍兮為我無盡之聰倘矯翼而獨上兮可以
負蒼冥而倒景即藏輝而匿影兮亦且同劒彩之埋豐
一笑彼螢之熠燿兮曾不足彷彿含英咀華之靈瑩
蚊賦(明)錢薇
海石子鬱攸伏日之炎偃息秦溪之傍穉幼相娛解袂
需涼聊適性於蓬茨就披拂於修篁晝苦羣蠅之營營
萃而穿予之襟裳驅之不能坐待宵光暨夫羲和之馭
西邁崦嵫蟾蜍之魄映於上方百慮退聽神游混茫豈
料醜類如彼黍民有翼而飛長喙而鋩惟鷏母之毓孽
聚羣黨而鏘鏘衆繁熾而莫數勢旋空而飄颺厥名曰
蚊入夜披猖戸牖莫翳踰我垣牆翅過春冰之薄嘴同
夏麥之芒往来中庭伺隙翕張吚嚶相逐漸及匡牀巧
肆彼之毒螫難脫我之搶攘餐肉血以療饑乘昏寐而
莫當針鋒所加霍若荆卿之匕烏屯所翕詎止淮淝之
鋩嗟乎天地生物兮惟人最靈百物聽命兮莫之敢攖
悍如虎豹兮柙之而馴變如蛟龍兮豢之於庭孰是磨
牙致毒兮敢恣肆而縱横怪兹小蠢兮乃纖其喙勢不
如䗦之捷兮尾不如蠆之螫智不如蜘蛛之巧兮巨不
如九牛之搏徒抱不仁之姿潛張暗中之虐予方襲夜
氣之爽少解旭日之酷爰脫綌絺漸迎涼颸集朋儔而
談笑或觥籌之互飛啓北扉而倚修竹瀹甌茗而鬯幽
期吟哦不足漫爾支頤乃引其儕遽而猖披投間捷於
倏忽隠刺工於斯須羣團簇以成市或散漫而雲敷我
何暇於為防彼若脫而逝斯一或轉而他顧巳巧肆於
鋩錐既昏暗而難睹更微茫之莫窺將蘇張之利口眩
人以不測抑郭循之暗刃驟發於不疑雖有睿眥與捷
力奚能防爾之忽微忿蝟毛之紛集奈通夕之朘肌惟
饜足而不去乃一擊而無餘銳口方張夫叢戟纖身應
手而為虀嗟乎吾惡汝之為殃又悲爾之見傷始知造
物忌過取因悟利害其相將彼讒邪兮寧不鑑爾之胎
禍恣殘酷兮乃或益甚其鴟張既鼓吻而接噬抑衝口
而玄黃恣饕餮於一時昧遺患之莫殫得不足以償失
宜先哲之所歎鑒比蠛蠓之攘攘兮何不顧害而忘貪
願早慎其長喙兮詎令追悔之莫還安得訴彼蒼穹兮
毋為育此羣奸庶化工之生生兮盡仁厚而莫相戕
蚊賦(明)黃省曾
孅眇者蚊雜午受育旉與溝塗滋滿鬱燠假太陽之末
光乃施翼而化足本陰汙之穢肖故昏揚而晝伏佪佪
涊涊千纚萬屬挾豺鼠之饕情螫生民之血肉倏眒乎
幬帳喧營乎屏燭從容玉堂彌擾金屋鼓類求聲上下
反覆有間斯入逢肌則撲噆得意而罔休吮長夜以飽
欲使彼憂臣失寐思婦輾枕烟之不稀扇之不屏音若
遠而巧叢手將掉而善警思寧夕而不能擬貨殖而胥
等維皎日之在東潛鬼蜮之微影願涼霧以早驅置天
下於安寢
憎蚊賦(明)陳繼儒
山有靜者高卧匡牀解衣褫帶一枕羲皇何物幺麽號
曰蚊蝱體肥而脆嘴銳而剛粗成羽翼别有肺腸居心
不淨巧言如簧乍離乍合忽低忽昂無貴無賤時陰時
陽競刀錐之纖悉藏牙爪於毫芒覬左右之狎昵恣膏
血之噉嘗樂袒裼疾冠裳性縱横身毁傷曷不蟻夢而
王曷不蝶夢而莊曷不蜂釀衆香曷不螢投夜光曷不
當車拒轍賈勇螳螂曷不餐風吸露羽化蜩螗爾中則
熱爾德則涼閃倏似詐飄蕩似狂潛伏似怯煽動似強
細同蠓蠛毒甚豺狼量負山之非任倚入幕為智囊逐
臭既慚於清白刺譏又近於雌黃若夫幃帳稀疎簾櫳
穴竇隠隠啾啾轟轟驟驟去若風飄來若雷吼明噪大
廷暗欺屋漏恃謀夫之孔多喋邦家之利口苟有愛於
髮膚遑恤變生於腋肘使人扼腕欷歔攢眉抖擻如困
重圍之兵如失孤城之守壯士怒而裂眦美人怨而搔
首隠几失聲於子綦曲肱變色於魯叟驅之復來覺之
善走柔若無骨不足以安尊拳實繁有徒恨不飽孤毒
手於是正身危坐捍御惟謹略經揣摩忽為虀粉好聚
亡身多欲殞命醯雞大笑於缾罍蟣蝨遠弔於項領偶
脫蛾火之燈或逃蛛網之阱自謂遠舉而高飛實則行
險以徼幸猶且廣播虚聲乘間思逞掃蕩不能□其羣
吹嘘不能變其性我惟束手以待望赤日之當空冷眼
而觀付白帝之司令蚊乃善幻怙終不悛潝潝訿訿緝
緝翩翩號召羣小援借聖賢曰仰之彌高鑽之彌堅瞻
之在前忽焉在後此天之未喪斯蚊也其然豈其然
夕蛾賦(明)郭造卿
余旅遊於塞北投野寺而托宿謂暗室之偪隘乃露處
而秉燭二三童子若驂若服時維仲夏百物煩生唯坱
圠之潛動與圓榘之賦形若絡緯之夜織若熠燿之宵
征若蛙部之鼓吹若蚊陣之軍聲蚓竅初啓鶴棲復驚
彼凄清而嘹唳皆助余之苦吟蕞爾飛蟲曷來繩繩短
喙燦粉巨翅搖金倏多倏少或夥或零有知無知有情
無情豈暗投之勿白及覆照之未明爭借輝以叢集徑
如燬而迴縈非上下之火鼠及往来之青蠅燄燄所燎
薨薨而傾余將以為無幸少間鼓翅而復升又以為集
爍之不可當必遠向菌木而自藏尋復振羽何異探湯
微者或一再而繚繞鉅者則旋轉而徬徨胥靡爛於鏖
戰不知曾為燎之所戕盡爾族黨至已斯亡俄頃瞬息
折堲無光浮盆盂為鼎鑊沈膏脂於豆觴寧趨熱而速
斃不就涼而延長豈薰之有馥而煨之為芳甘蹈火而
俱焚以篝燈為崑岡嗟物之外蔽故昧死以趨炎乃人
之内熱不知彼之熸熸嗜義易厭嗜利彌堅或因難而
止或中道而遷奉首幸免蔑理苟全方寸之慾勝則七
尺其何慳旦夕之謀遂則百歲其可捐貿貿汨汨蟲何
辨焉故有感於物物用告乎元元惟隨日月之照臨而
保天年於自然
蝨賦(有序)(明)時季照
天下之物有大者矣昔人嘗賦蒼蠅蝸牛或者陋之予
以詩之三百多鳥獸草木蟲魚之細夫子固取焉言之
契道何間於大小是則蒼蠅蝸牛之作蓋有以也雖然
其小於蒼蠅蝸牛者有蝨焉予忘其鄙陋而賦之俟我
同志庶幾取斯
肇鴻濛之既判羌品彙之紛如廼各正乎性命匪巨細
之有殊奚爾物之含質獨貽患而切膚曾不能以自養
托口腹於人軀爾其為狀也或白或黑至微至眇不甲
不翼匪牙匪爪利嘴皓腹儔蚉侣蚤臝蟲三百有六十
罔克方其小迺間生於介胄而常處於衣褌曰蟣是卵
熾厥子孫屆朱明而少伏暨玄英則衆屯當其出乎深
縫離乎敗絮泊腰領以遶旋齧膏血而吮茹蠢蠢繹騷
恣其飫飽如砭如針朝啐暮咬非告子孰能不動其心
非北宫黝又焉得不為之膚撓也若夫通侯顯相貴嬪
寵嬙羔裘豹袪錦衣繡裳焙以雙鳳之炭熏以瑞麟之
香顧容身之無隙乃滅跡而遁藏視介甫之緣鬚龍顔
是哂而紀昌之習射烏嗥斯張至於酸儒寒士窮夫嫠
婦鶉衣穿結犢褌繿縷帶浹辰而不解身捐瘠而穴處
故相率而攻刺俾瑟縮而傴僂嗟嵇康之不堪手罔息
於爬搔而士蔚之多病日不替於采取迨其蕃衍盈縷
繽紛如粟提衣一振舉手可掬復有同種異類依竹附
石被霜露以繁育入磽确而噬咥枝葉為之萎落砌礎
為之圯缺若斯也戕於物之無知有是哉廹於人而為
孽奈何咸遘其侮莫禦其毒亦既蹙於眉頞安得具夫
湯沐令徬徨而相弔殲醜類於信宿庶查道之衲衣可
浣可濯而王猛之豪談無拘無束俾衆體之安適儼容
止之雍肅嗚呼噫嘻青蠅營營所希餘腥特因刺於讒
夫迺見著於詩經歐陽撰賦是嫉是憎矧爾物之蕞爾
而罪浮於青蠅者乎
蛆賦(宋)薛士隆
有腯而腴有滑其軀不翅而飛不足而趨甘帶而安於
汙穢肉食兮肥蝡膚客為余言是曰蝍蛆蝍蛆之形蠢
蠢冥冥無鼻之馨無目之明孰沸於湯孰爛為羹繄庖
廚之靡清斯微物之化生或以為醯酸而聚蚋食露之
来蠅也是故蛆之所萃為脩為膾䏑□之味八珍之類
食經之貴皆夫人之嗜也設有主賓或食饌而變色牲
殽備薦酒行拜百有蛆蠕而見焉則中筵之上未有不
汙茵而噦席者矣若夫溷坑圊廬青蠅每集飫餐而蛻
蛻生下濕彼為何来之扇者是亦見聞之氣習也食器
而生嘻其何甚蛆聞而躍託言於噤請以事陳世蓋有
矢嘗而疽飲者曾何加於我哉不招乃来斯須巳孳事
有急難無施於事甘蟲孰生嬰童小子蠧心罔覺或濱
於死我形我脫蠶之繭耳一杯之水則彼垂亡而倏起
矣天胡不仁生此微麽論功於我猶不我可彼厖然八
尺之堂堂方蝍蛆而為瑣也食食之餘君子疾夫君庖
已蠲蛆焉所居乃藜園蓬室之士猶糲飯之不飽蛆安
得而食諸惟君子儒求諸鄙夫蛆言感子余是以書
逸句(附)
蜘蛛賦(宋)張耒
魚棲假淵鳥棲求木而我所宅獨取諸腹巢於牆屋人
不予取朝蠅暮蚊食人所惡彼殘物所養而無益於世
雖名人兮斯蟲是愧
蟹賦(宋)高似孫
霜露重降日月其徂萬螯生涼含黃腯膚其武郭索其
眥睢盱其心易躁其腸實枯勇鼓而喧集齊奔而並驅
執一穗以朝魁目洪溟兮爭趨工緯繡兮承流截觱沸
兮防逋
蟹賦(南唐)江文蔚
外似多足中無寸腸口裏雌黃每失塗而相喣胷中干
戈常聚衆以横行
蟬蛻賦(唐)左牢
乍舉輕躬初留具體薄翼而朝陽始照黝緌而宿露新
洗纔發響於林下已傳聲於澗底驗形有二責實無雙
啾啾而送恨蓬戸嘒嘒而添愁瑣窗吟遠樹於荒郊思
盈秋野噪寒花於别浦韻遶晴江
蟬蛻賦(唐)李遠
據險形柔拏空股戰方疑乎蠖屈終類於龍變洞胷達
腋玲瓏而素甲皆虚潔已全身輝赫而黝光已遍俄分
曙色似遇良時便有凌空之意還生去故之悲嘒嘒而
頻遷碧樹凄凄而若紡寒絲響遶晴雲傳楚岸之風遠
聲催晩景怨陶家之柳衰
御定歴代賦彙補遺卷十七
