欽定四庫全書
御定歷代賦彙補遺卷八
禎祥
白鹿賦(唐)虞世南
惟皇王之盛烈表帝德之休符有金方之瑞獸乃曜質
於名都既馴洽於郊甸亦騰倚於山隅素毳呈彩霜毫
應圖宴嘉賓於雅什偶仙客於天衢故能著美祥瑞流
名典謨
白鹿賦(明)曾棨
繄走獸之殊類均禀氣於两儀何白鹿之特異挺皎然
之素姿諒太和之毓秀亶造化之鍾竒蓋嘗觀其類也
厥牡惟䴥厥牝惟麎匪麈匪&KR2738;匪麆匪麕麛麑其子麃
&KR0034;其羣呦呦在野甡甡於原濯濯攸伏伎伎斯奔跡&KR0034;
&KR0034;以決驟性麌麌而甚馴兹羣常之品彙寧瑰竒之足
珍若乃冰玉其軀雪霜其色鉛華被膚縞素横臆豈嘗
閱寒暑之一千而更涉春秋之五百者歟爾其太白孕
質金氣儲珍生自渤海育於上申禀西方之正色含太
素之真純嚥醴泉之玉液茹瑶草之靈芬角懷瓊以璀
璨毳凝霜而璘虨翠巘春遊恍未消之殘雪蒼崖曉伏
訝迸落之片雲若夫黑齒來賓畝丘致祝醎泉靈啓扶
風瑞毓導王母以先驅從老耼而載育循唐訟之墓廬
蔭丁茂之宰木洞房深窈隱廬阜之晴嵐草屋荒凉卧
湘波之曉綠伊欲紀斯瑞於前聞抑豈能詳書而備錄
也哉彼其形變青銅腹韜紫石夾轂臨淮駕車辭薛載
蘇耽而上仙翊蘄王而脱厄雲臺石室葛巾逍遥野草
荒陂繡裳飄忽采薇值而家殷覆蕉歸而夢惕認角際
之銅鑴駭鏡中之錦纈華山羽士操古琴以化淳嵩嶽
小兒從高僧而悟佛是徒夸誕漫於陳言而侈荒唐於
往牒者也丙戍之秋已酉之日夕陽半規凉空一碧蘭
麝雲蒸戈矛電激天子方恢鴻圖建皇極宵衣載興曰
昃未食集四海之儒紳搜萬代之簡籍乃麾武弁進逢
掖天顔粹温聖情悅懌命白鹿以為賦極留神於翰墨
於是近丹陛趨玉除校山海之經考瑞應之圖騐扶餘
之素産記北海之曾輸然則是鹿為希世之瑞而聖德
乃感應之樞故仁政敷則嘉祥以協孝道備則靈貺斯
符臣棨乃拜手稽首颺言曰斯鹿也稽之載籍實為仙
獸素鷴於是而奪鮮皓鶴以之而匿秀廣寒之兔不可
以同羣空谷之駒不可以為偶其清貞宜冠乎上林其
馴擾宜備乎靈囿其明潔可以疑天德之純其遐算可
以祝無疆之夀言已百工相和而歌曰白鹿之白兮色
孔純外修潔兮内實馴餐月華兮飲玉津雪花粲兮雲
滿身聖人端拱兮御昌辰嶽降祥兮川效珍爾鹿來兮
嘉應臻彰逹孝兮昭至仁徵聖夀兮億萬春
白鹿賦(明)徐渭
爰有二鹿雪皓霜瑩後先互呈以雌以雄合八蹄而兩
角蹲並璧以交穹桓桓撫臣敢告世宗謝山海之萍實
仰芻豢於上宫諒遭遇之有時胡人與物而匪同
白鹿賦(有序)(明)田藝蘅
大明嘉靖三十七年之春總督軍務兵部右侍郎續溪
胡公獲白鹿於浙江寧波之舟山敬獻之天子以表瑞
應維時文學小臣田藝蘅覩而有感廼作賦曰
維千歲之瑞獸實聖夀之休符既呈祥於金令復來儀
於海隅迺徵異族爰應靈圖貢無煩於重譯獲匪用乎
三驅充方物於王會表德政於神輸方其生也精禀瑶
光歷逾五百高挺仙姿潤鍾王澤孝道至而光輝法度
承而純白其所居也明海之渚舟山之巔洪濤卷地翠
&KR0008;參天際坤輿於無外被皇風之至玄瞻中林之碩碩
樂野苹之芊芊濯濯皓月呦呦紫煙或騰或倚載蹷載
騫偕虞人而效順望靈囿而取憐其為狀也麌麌其羣
伎伎其足雪毳含暉霜毫出浴潔若凝冰素如琢玉攸
伏青莎之叢走險瓊崖之麓質皎皎而不緇貌芟芟而
不觸是以賞異山海之經揚竒樂府之曲白以示其正
色鹿以嘉其景福王母獻環於軒轅菹臺迕乘於周穆
平王因之而名原齊景逐之而受祝若夫漢武薦王侯
之璧晉成辨元鼎之牌延光並見於畿輔夀昌近獲於
御階兹雖場非町疃實維祠應江淮亦有乘李下之伯
陽從華山之玉女夾鄭弘以行春與陶澹而為侣洞表
匡廬之賢詩著荆門之序曾何事與犄角顧標枝而容
與未若鳥獸咸若川嶽效珍孤鳴求友感德來馴兆遠
夷之歸化訖聲教於海濱金象銷而干戈偃百祿遒而
荒服賓永萬夀於無極占休命之用申禎符國史驩洽
詞臣慶周雅之三奏同率舞於楓宸
瑞應白兔賦(有序)(明)廖道南
壬辰十一月既望四川撫臣宋滄獻白鹿一臣道南上
疏曰臣謹按永樂十七年夏白烏巢於京府時輔臣楊
榮等連篇歌詠金幼孜頌曰昔在於周流赤騰芳孰若
今日變白為祥蓋以彰我太宗文皇帝精白之德上昭
於天是故休徵見於羽物本乎天者親上也宣德四年
春玄兔貢於西陲時尚書夏原吉等連章表賀金幼孜
頌曰眷彼西陲實同内地望舒流彩玄冥表瑞蓋以彰
我宣宗章皇帝純一之誠下徹於地是故休徵見於毛
物本乎地者親下也恭惟皇上至誠格天地玄德通神
明紹列祖之徽猷建大聖之鴻業往歲禎祥疊見益自
謙冲邇時妖彗退舍彌加兢惕是蓋仁愛已至廸吉有
徵寅畏克崇迓休無極適逢一紀之首豫占諸福之臻
顧彼西川獻兹上瑞蟠龍孚應靈兔來儀皇上之盛德
洪烈蓋先後一揆矣易泰之象曰天地交泰后以財成
天地之道輔相天地之宜以左右民蓋言仁恩被於民
協氣冲而天地泰也无妄之象曰天下雷行物與无妄
先王以茂對時育萬物蓋言仁澤及於物休徵見而隂
陽和也尤願建中凝和履約保泰懋敷皇極位育兩間
祗承純命照臨萬國臣執經講筵以獻納為務載筆史
局以紀述為職昔唐韓愈進白兔於彭城宋吕端賀玄
兔於開封而權德輿撰表王著撰頌傳之史册垂於無
窮矣夫愈為名儒端為賢相皆能隨事納誨體物陳規
上下交脩以成至治災祥必著以垂永鑒視原吉幼孜
若合符節臣不揣孤陋竊希古人謹撰瑞應白兔賦賦
曰
惟聖皇之建皇極兮協五紀而昭庶徵氣機潛運於宇
宙兮德馨幽逹乎神明慶雲見而寶露凝兮天一以清
黃河潤而瑞麥登兮地一以寧歲正壬辰兮月臨已酉
野人獲瑞於西川兮祝天子之增萬夀日迎長至兮星
躔析木守臣貢瑞於北闕兮祈皇天之鍚萬福是故兹
兔之為嘉瑞也其始也金峩嶙峋錦水渟澄山祇孕竒
川若儲禎測玉衡之流緯占瑶光之降精月御委其胚
胎而毓乎素灝之英天孫裁其機杼而被以白賁之文
其繼也朝棲蘭臯夕飫芝田冰毫皎潔霜毳柔鮮翔碧
雞於巖嶠侣縞鶴於江壖魚鳬赫其威靈而裛以沆瀣
之露蠶叢炫其藻采而浴以清泠之泉其來也金飈倏
動寶魄初輝發蹤玉壘澡色瑶池邁越裳之素雉陋黃
支之文犀虞人飼以方芻而劒閣千關之迢遰郵人函
以雕籠而皇華四牡之驅馳其至也陳於丹墀列於紫
廷曰華晄映霞綺繽紛燦西奎於崑圃耀東璧於蓬瀛
臺史諏乎良辰而泰蓍元龜之允協儀曹蒐乎曠典而
靈圖秘牒之周詢惟皇至誠淵默至德謙冲覩兹景貺
彌切粹衷奉先思孝秉禮益恭感三靈之駢鍚迓諸祥
之來同龍翔鸞翥而電燭於重瞳虎炳豹蔚而風示乎
百工於是舘閣之臣侍從之員職載彤管事紀青編載
忭鼇以忻躍效雕蟲以颺言有誦韓愈之言者曰兔為
仁獸性慧且馴既殊乃質自超厥羣蓋聖人之洪仁覆
穹端載壤垠是即帝堯之朱草榮而玄萐芬也有誦權
德輿之言者曰兔為明視體白不緇純孝所感聿應昌
期蓋聖人之逹孝萃明禋綏純嘏是即帝舜之鳳凰儀
而百獸舞也有誦張浚之言者曰兔乘金氣被白含文
久隱時見靈㕙效珍蓋聖人之文明倬雲漢麗星辰是
即羲禹之圖馬負而範龜陳也有誦吕端之言者曰兔
為隂品罝於中林武夫干城率土來庭蓋聖人之武烈
威百蠻宣九域是即湯武之白狼馴而赤烏集也臣拜
稽首以矢厥音曰善言古者必徵諸今善言天者必徵
諸人昔在永樂其歲己亥白烏來巢欣示中外惟我文
祖超三登五幼孜作頌彰天之祜昔在宣德其歲已酉
玄兔來儀歡傳山阜惟我宣宗道盛德隆原吉作詩闡
帝之功邇歲辛卯白鵲雙至肆見於今白兔表瑞惟我
皇上體元建中嘉休疊應紹祖承宗臣徵諸古兔為夀
徵滿五百歲更衍昌齡惟我皇上歷數永昌上帝錫祉
萬夀無疆臣徵諸天兔為星精房宿卯位贊化陽生惟
我皇上胤祚咸宜前星炳曜萬國重熙
逸句(附)
白兔賦(有序)(晉)王廙
丞相琅琊王始受旄節作鎮北方仁風所被廻面革心
昔周旦翼成越裳重譯而獻白雉著在前典歷代以為
美談今在我王匡濟皇維而有白兔之應可謂重規累
矩不忝先聖也辭曰
皇大晉祖宗重光固坤厚以為基兮廓乾維以為綱方
將朝服濟江傳檄萬國反梓宫於舊塋兮奉聖帝乎洛
陽建中興之遐祚兮與二儀乎比長於是古之有德則
納瑞而永安無德則不勝而為災赤烏降於周文兮尚
稱曰休哉桑榖生於殷庭兮中宗克己以成仁雊雉登
夫鼎耳兮武丁責躬而教純
試鑄鼎象物賦(宋)徐奭
足惟下正詎聞公餗之敧傾鉉乃上居實取王臣之威
重
臨幸
幸河東賦(有序)(漢)揚雄
其三月將祭后土上乃率羣臣橫大河湊汾隂既祭畢
登歷觀陟西嶽以望八荒迹殷周之墟眇然以思唐虞
之風雄以為臨川羨魚不如歸而結網還上河東賦以
勸焉其辭曰
伊年暮春將瘞后土禮靈祇謁汾隂於東郊乃撫翠鳳
之駕馳先景之乘棹奔星之流旃彏天狼之威弧奮電
鞭驂雷輜鳴洪鐘建五旂羲和司日顔倫奉輿樂往昔
之遺風兮喜虞舜之所耕瞰帝唐之嵩高兮眽隆周之
大寧叱風伯於南北兮呵雨師於西東參天地而獨立
兮廓蕩蕩其無雙
聖皇南巡江漢賦(明)廖道南
惟歲已亥惟月仲春日麗奎垣兮璇穹炳煥斗環衡緯
兮寶極威神惟皇振統天之洪烈兮紹邃古之丕謨嘉
省方之神教兮彰時邁之曠圖乃測泰蓍契元龜諏昌
辰闡上儀肇明禋於泰壇兮載昭告於清廟繹先德之
玄穆兮奉慈訓之淵茂建儲宫以定國本兮啓鼇禁而
端元良胙王土以衍天潢兮緜燕翼而詒允臧乃召勲
輔式亮化畿斟五氣兮凝和潤六符兮揚輝乃召冡宰
式咨政紀操八柄兮弼諧樹九則兮敷理乃召司徒式
豫廣需飼六師兮委積量九賦兮轉輸乃召宗伯式秩
明庸輯五瑞兮肆覲喈六律兮來同爰有司馬九法攸
布虎賁絡繹而森羅兮魚麗繚繞而周扈爰有司空九
衢攸康野廬守涂而除道兮邍師辨丘而通梁爰有司
險九域攸會巾車典路而霆驅兮趣馬聯鑣而星衞爰
有司寤九關攸清柞氏芟卉而屏翳兮薙氏剗草而汛
塵夫是以始而渙鴻號於天闕也協氣應管淑景随馭
慶雲輪囷而郁紛兮炫玉葉於彤墀璧月朗鑑而澄澈
兮含金暉於黻宁徐而發清蹕於神京也雨師灑潤風
伯颺芬嶽祇巃嵸而懷柔兮貢真符之赫奕淵靈浟湙
而孚格兮結佳氣之氤氲繼而瞻翠華於帝甸也恒嶽
錫羨嵩丘霑腴清洛熒光而旭帶兮宛神龜之載範渾
河翕流而虹橋兮象龍馬之負圖於是涉中原指南邦
循襄野度郢疆朝鳴鑾於雲峰兮抗攝提之紫蓋夕駐
幕於台原兮闓璇璣之瑶光已乃毖殷祀徧羣神薦犧
牲兮廣腯奠圭璧兮精純已乃貞庶度率羣臣集簪組
兮雍肅萃共球兮鮮明惟皇有嚴有翼必躬必親致齋
於啓運之殿兮將大事於顯陵虔謁於純德之山兮曰
罔極乎天情仰龍岡之蜿蜒兮切羹牆其如見俯鳳麓
之岧嶢兮覩裳衣其猶生西睇太和兮邇仙都之蟠礴
南眺祝融兮占帝丘之嶒嶸大矣哉其因心之大孝矣
乎至矣哉其鍚類之至仁矣乎於時羣臣有舉皇軌而
言者曰於惟炎皇産楚烈山造耜播榖弘濟民艱軒皇
繼之登楚熊湘象乾法坤萬世有光吾皇純孝大賚及
民免租捐廩發政施仁易有之先王省方觀民設教其
是之謂乎有舉帝範而言者曰於惟堯帝南廵丹水欽
天敬人疇咨治理舜帝繼之覲后南嶽敷奏明試百僚
允若吾皇純孝隆禮及臣惇典考績黜幽登明書有之
日覲羣牧班瑞羣臣其是之謂乎有舉王轍而言者曰
於惟文王江漢蒙澤大畏小懷萬邦作則武王繼之明
昭有周無疆惟烈祈天迓休吾皇純孝渥恩及物廣泳
翔游普涵動植詩有之時邁其邦昊天其子之其是之
謂乎臣道南乃稽首頓首而颺言曰於惟皇祖南征江
漢地平天成河清海晏迨我睿宗封建郢邦含春恩紀
照耀湖湘吾皇純孝燕及皇天臣拜稽首萬有斯年
文學
詩賦(唐)司空圖
知非詩詩未為竒竒研昏練爽戛魄淒肌神而不知知
而難狀揮之八垠卷之萬象河渾沇清放恣縱橫濤怒
霆蹴掀鼇倒鯨鑱空擢壁琤冰擲戟鼓煦呵春霞溶露
滴鄰女自嬉補袖而舞色絲屢空續以麻絇鼠革丁丁
焮之則穴蟻聚汲汲積而成垤上有日星下有風雅歴
詃自是非吾心也
筆花生夢賦(有序)(明)程大約
昔江淹夢人貽筆一枚毫端生五色花光彩可愛由是
文思日進擅名當時余幼承父命習計然之策浮游江
湖不遑問學中年適有所激奮跡成均始親經史領略
大義而已薄宦一載歸罹家難久困保宫情思無聊間
以篇籍自娛麄涉吟詠思致蹇澀未敢示人一日偶涉
夢境見架上管城曄然生花喜而弄之醒覺聰明稍益
質之文通疇昔之夢為不爽焉吁嗟嗟乎事亦竒矣由
是漸窺著作之林宗弟巨源暨一二友人時時見過相
與彈射遂使奉教於大雅君子得宣幽憤之懷傳播區
宇沉冤幸釋雖實天之所啓抑亦精神之所感召歟乃
兹纂集墨苑追憶其事屬良史圖而載之併系之以賦
云
覽載籍於曩昔異江生之筆花綴吳律以吐萼聯趙毫
而揚葩攘采色於錦繡奪鮮景於雲霞文犀之管既不
足貴翠羽之飾抑何足夸爾乃出入六經周旋百代贊
幽冥於神明綜人倫於晻昧契周王於羑里慰史遷於
犴狴質備規矩色辨天地實賴以闡千聖之道術豈直
以紀五車之文字
墨賦(有序)(明)鄒迪光
新都程幼博氏守玄知黑以墨為技名重詞林品越族
賈余用其墨而心快焉乃為作賦其辭曰
夫何伊人之特禀紛衆美之獨備遵尚絅之令謨羌含
章而養晦既耽玄而如揚復守黑之似李德何不潛技
乃必緻翺翔於觚槧之場踸踔於述作之宇矚隃糜於
今日嗟神理之未既纘緒上黨搜精易水則象冀公佩
法潘氏型規二螺義竊九子涓天時度埊理慎燥濕避
寒暑鳩良工簡妙技備殽胾豐廪餼功不速化物取玄
詣以材則廬嶽之松大峰之煤蒼麋之角文豹之&KR1329;魚
腦呈玄麝臍流紫茜草&KR1490;褷澤蘭靃靡珠胎璣屑瑶膏
玉乳品以集成芳非一類黑水重郵玄霜歷祀溟海為
枯雍丘半死以工則千燈潗㵫孤莖蕭條酌液憑衡列
視如標分曹戍守丹燼闃寥紋煙妖嬝幽燄猋搖似有
而若無驟庳而倏高廻宂綺疏遟&KR0146;楹橑然後揉雜百
馥和調諸膏煙膠相得子母攜抱嶧山之桐不多齊州
之漆貴少於是盛彼玉桕𢷬以金椎若斷若續乍合乍
離夫其贔屭作力罔媮與佚若朱亥千斤而博浪一擊
其宵旦矻矻絡繹劻勷若玉兔𢷬藥而天媛報章其疾
徐甘苦得心應手若郢人斲鼻而庖丁解牛故其為質
也堅如連鍚貞似瑊功玄圭杳薆蒼璜旁魄消寸必以
經年横溝可容一夕筑陽磊磈未足齊徽懷化嶙珣猶
難比德其為色也黝黝黟黟煜煜煌煌卿雲朝升景星
夜張元始乍涅太素發芒遇木則入置暗而光比漆於
一點之小為德於三年之藏其為香也衯裶扶疎茈虒
鬱燠嘘氣歊蒸流脂滲漉踰牛頭勝雞舌陵都梁軼迷
迭吐魚腹而氤氲隱豹囊而馝馞攘芙蕖之幽芬奪申
椒之酷烈其為制也圓規象乾方矩摹地八陵四極六
符五緯埏埴玢豳鐫鏤具備或直而挺或脩而銳觿角
槃匜靈章瑞璽人服龍賓物用狻猊松丘太守佛沼青
衣撙撙異形歷歷殊制伯益所不能名隸首所不能識
乃綴以金珠抺以翡翠襲以文綺置以革櫃故能使珍
方照乘價埒連城貴同水碧重竝金莖詞壇擅秀文苑
馳聲不翼而翥不脛而征石室操觚蠧簡藉潤宫闈掃
黛蛾㫽爭盈貪何分公擇好不獨張金徐峰假奕以博
得潘谷隔襲而知驚亡不神松煤為萬錢之值秘香璧
作十世之珍者也乃其若煙無煙若質無質似香非香
似色非色漠漢嘿嘿變幻恍惚漏元氣而涳濛盜沆瀣
之流液是又霄練逃形龍秋絶力舍利含景玄珠匿跡
將使歐冶徬徨九方辟易阿育唏嘘魍魎莫測者矣雖
復名公碩士騷客文人玄香快意烏玦賞心吐詞纚屬
持論繽紛剡藤阜起緗帙山陳曾何足以喻其義理得
其神情者乎乃彼氏象帝之始不與物遷木雞自保害
馬都捐處於不言之府酌於無朕之源雖華衮之日至
而文理之闇然其或黑白倒置雌黃錯繆謂玄非玄妒
婦有口抑復在涅不淄有玷無咎即費輸攻不辭墨守
南嶽衡山墨賦(明)姚履素
爰取象於太隂兮著絢綵於文章資松黑於喬嶽兮借
油暈於芝房鍊清煙以成質兮定其名曰龍香既如漆
以比黑兮復似圭以為方鏤岣嶁之三峰兮俯臨浩淼
之沅湘亦有灊霍之為副兮彼回鴈止乎衡陽惟玄夷
之所居兮蒼水使者之流芳曾發金簡於神禹兮亦化
鳥跡而飛颺用是圖嵓峻於玄玉兮共鶉尾以耀光豈
廷珪之所製兮抑詳芝之所藏願染彤管之三萬兮著
紈素之千廂爾乃秘之於名山兮同南嶽乎靈長
鼎硯賦(明)蕭子鵬
維物有擬於古兮靡有同於今制稽何代而是作兮不
識先民之攸器翳土花之弗蝕兮維地式藏韞清輝之
不露兮維神式秘將待用於一人抑符祥於一世粤惟
我公守備南畿適築垣而闢壤偶得此而訝竒爰考籍
以無徵亦詢衆而罔知維領之提兮一首足之柱兮多
枝圓有法於乾象數有貫於歲時扣之有韻兮若内虚
而可受睨之有間兮若底蓋之相持速良工而是判開
一笑以解頤涵碧泓而不涸兮凝方諸之湛其積墨痕
而若新兮燦隃糜之皎而僉曰是惟鼎硯維公是宜堅
逾石兮匪龍壁之是鑿潔逾瓦兮匪雀臺之所遺間黃
紫以如玳耀青碧而若螭恣百磨而不磷嘘一氣而生
漪引辭源於倒峽翻學海於無涯雲霧頃蒸於澤國虯
龍速化於天池侯可封於即墨貢不藉於郅支參玉堂
而是友宰銓部而式随丹青人物兮絶勝調味於鼒紀
述勲業兮足以勒銘於彝孰曰兹物兮不於我公而兆
之遂為之贊曰匪鼎若鼎兮匪硯其硯於量有容兮於
文是見圓以智周兮静以夀存維德之府兮維禮之門
允為世珍兮詒謀厥孫
逸句(附)
賜蘇易簡大言賦宋太宗
少言盛世兮為詞臣往古來今有幾人首書文章兮居
翰林儒名善守兮合緣夤
武功
大閱賦(明)徐顯卿
惟明十世歲紀屠維巍乎紹萬億禩之大統煒矣膺五
百載之昌期化嫓玄黃仁浹黔黎寰宇寧而金甌鞏泰
階平而玉燭熙風移俗易文恬武嬉於時聖皇方拱玄
象運無為翻然振作惕爾興思乃召大司馬而申敕有
司揀吉日協靈時備國容整軍儀親臨萬乘躬綂六師
以行大閱之禮而講事焉實綏邇讋遠之長策居安防
危之彝規也上乃登雲霞六龍之輦挈日月九斿之旗
擁虹霓翠華之蓋乘翬翟表蕝之麾駕赤虯驂紫螭千
騎逸萬馬嘶陳三千之兕鎧羅百萬之熊貔灼灼爍爍
旐旟旖旎而逶迤隱隱約約兵車駍轢以陸離爾其闤
闠雜沓郊曠奔随冠蓋混跡耆稚兼窺外若文身繡面
辮髮雕題沮顔燋齒之國貫胷黔首之夷靡不婆娑嘔
吟讚嘖嘖而歎嘻嘻閱禮甫竣時有觀兵遠裔者匍匐
而前致辭於覿德近臣曰裔乃荒外之鄙夷也三皇不
能臣五帝不能羈裔聞命吾國老耈曰二曜流禧五緯
炳祺海不揚波醇風遠吹蓋三年於兹矣意者中國有
聖人出而繼治歟盍往觀乎是以不憚梯航而涉遠來
斯今者幸獲俯伏道左仰見威儀然心驚胆悸目眩神
移誠不能竊覩萬一也天朝大夫履金門陟玉墀覿德
輝而餐道腴有年矣盍鋪張盛績黼黻華詞俾傳布海
域磅礴島夷威稜振於有截光耀流於無涯於時近臣
聞而暢然曰吾聞王臣封疆之外法不交私殿陛之側
禮不踰辭然爾既職貢則固聖天子之裔臣也况普海
内外咸得而觀光矣余何恡於爾為苐妙算之淵微聖
武之神竒誠有不得而颺言者姑舉衆所共覩者略而
陳之粤若皇明之握乾符而總坤維也我太祖高皇實
創始之轟雷電震風霆淨沙漠埽蠻荆霍揮八極昭曠
九溟欽若成祖載震皇靈肆伐獫狁三犂漠庭築河湟
而受降登燕然而勒銘天錫吾皇乃武乃文乃聖乃神
兹將振二祖在天之遺烈立百王御世之常經爾獨不
見昊穹之佑斯行乎是日也日吉時良天朗氣清綺雲
郁麗碧落流晶雨師灑道蜚廉啓程屏翳斂霾靊霳潛
聲太一翼轅蚩尤捧旌應龍警蹕夸父旋衡山靈護野
方嶽守營策八神而鎮攝九壘役六甲而奔走五丁左
蒼老右皓媖前赤融後玄精屬堪輿以壁壘伏勾陳使
當兵詔招搖而倚蓋召太隂俾先征捎魑魅而斮獝狂
抶䕫魎而辟神耕殄女魃而殱畢方隂旄頭而匿欃槍
爽籟為之開豁巖嶽為之崢嶸上乃乘景運應休明順
天道協輿情實於是日而電發霆征焉爾縱無識寧不
見昊眷之赫赫明明乎裔乃顒然翹首而歎曰猗歟休
哉裔聞得天者昌中國聖人真膺天命而挺生者歟何
是日百神擁衞而諸瑞駢臻也裔願悉心而謹聆焉近
臣曰吾皇之宅天地也穹窿作居瀛海為寰北極紫漠
南控百蠻扶桑啓其東戶崦嵫障其西閑表以萬疊之
河山阻以百二之重關然後規方千里而定鼎幽燕其
時臨而大閱也都城之背則有演武之場在焉盤盤桓
桓翩翩躚躚由大内經安定而北涉也通衢翬豁坂坻
蟬聯兼馳並駟駢轂交軿瀚渤左繞鍾其淵太行右峙
聳其巔金城前亘千雉萬堞崔巍而壁列居庸後枕層
峰疊巘環拱而勾纏其名山則樠木崆㟅龍爬婉嬿博
麓碕礒康居壇墁岝㟯㟸嵂嵣㟐窿單嶚刺刺其矗雲
鞫嵬嵬其薄天崆峒嶻嶭而成甗岥岮交錯以迍邅其
巨川則洪濤瀾汗萬頃洄淀長波涾湤百折迤涎渀流
漰湃沆瀁恢漫玉泉&KR1565;瀑濆其隈金水伏流漾其漣環
營合壁而盤渦周匝衿畿帶甸而淪滀迂旋其中則涵
浩浩之平沙渟汨汨之浤泫翔鳶飛而怯彈逸騎□而
驚鞭於是繚以周垣堠以重埏連墩接塹深溝峻壖濬
百葦之廣池窮劫灰以傚昆明纍千仞之危峰廹霄漢
以象祁連彼區區校藝於長楊講武於驪山者曾何足
以擬今日之萬一焉裔乃躊躇四顧曰猗歟險哉裔聞
得地者強險也若此真天造地設以俟聖世者歟所謂
天下有道守在四夷者歟形勝則裔聞命矣敢問軍旅
之衆可得而言歟近臣曰烈烈吾皇神武莫當車軾怒
蛙輪廻鈎狼熊羆之士雲集鵰鶚之旅飇颺桓桓糾糾
矯矯昂昂内焉五軍督閫之統攝外焉九邊各塞之隄
防散而為七十二衞之拱列練而為一十二營之精良
其侍衞則錦衣狻發旗手彪翔金吾森嚴羽林徜徉飛
熊兮虎賁豹韜兮鷹揚天策人策之簡拔武功武成之
剔敭勇猛則英神廣武超躍則龍騰武驤其團營則神
機神鎗應宿而分方立威振威列隊而成章其聽操而
候調者則鎮南横海富峪廣洋連城有蔚會濟川跨郡
有和濟瀋陽趙代之慷慨雄剛秦隴之勇悍勁強宣大
之習練邊疆遼薊之捍禦強梁誠版籍之不能紀載營
屯之不能盡藏嘘氣蒸雲流汗成漿指顧風生回眺星
芒聖天子以此衆戰何虞乎姦宄之竊發何慮乎邊徼
之猖狂裔乃凝眸睇望悵然而自失曰猗歟庶哉裔聞
得人者王中國之衆濟濟蹌蹌宜乎臣妾九有而包舉
八荒也然士卒賴馬以戰其物色可得聞歟近臣曰天
子之馬為騋為龍立八百牧於外廄立十二閑於内宫
齊毫空汧渭之良逸足進地窟之雄汗血來大宛之域
神驥産渥水之中果下貢穢夷之國元駟獻華陽之封
乃若驊騮騄駬白儀青葱踰輪齧膝山子小戎浮雲赤
電絶影嘶風纖驪接趾秀騏連騣綠蛇駢衡紫燕飛空
八駿九逸之驃十絶千里之駥爾其驤首蹀足獨突羣
翀霜蹄躙躒毛氄蒙茸時蠖屈以奔鯨倏聳躍而驚鴻
有驓有騱有驤有駹皓若瀑練燦若騰虹黑若黔漆煙
鎖雲濛赤若臙脂霞蒸日烘彌山漫墅塞谷填谾駒不
服鞍牝不給庸於是飾以金羈絡以琱籠寶絞星纏鏤
章霧滃鳴珂瑯瑯和鑾雝雝樊纓耀首錦韉鈎胸孫陽
相其後先韓哀控其西東纖阿造父縱騁而執其靶秦
缺樓季錯奕而道其蹤服御調良驟騖從容聞鼓聲而
獵漢騰宵聆金號而渫血獻功聖天子之大閱實以此
騎何強敵之不可衝而堅城之不可攻也裔乃上視冲
塵下視蹄跡茫洋而嘆曰猗歟良哉裔聞國君之富數
馬况巍巍萬乘之主邪則其馳騁無極而獨步天衢也
不亦宜邪天駟之夥且良已知之矣兵革之堅利又何
如近臣曰武庫之藏吾不得而窺矣吾於演武之地諸
將士之所執負者略得而髣髴焉爾其銛鎩利挺攫斧
鈎鐃琱戈畫戟短槊長標其刀劒則干將鏌鋣純鈎豪
曹白虹紫電流星明霄龜文龍藻雕蚌飾鮧越之巨闕
魯之孟勞楚之湛盧周之赤刀精光射斗殺氣凌霄陸
博獅虎水斷虯蛟其弓矢則六射孔良七合和調屈以
海犀之角交以山麋之膠青檀黑榦越棘楚桃玉珪金
銑象弭蜃珧加以晳弣飾以雲簫榦以汾湖之笴括以
鴇駕之翲砥以肅慎之鏃礪以關西之鉸橫洞挺鹿仰
貫飛鵰其甲胄則犀革七屬環鎧重彫釬鍜宛轉兜鍪
夭蟜凌層寶篏錯落金銷組錏捍頸纍櫜蒙腰其烽炮
則狼機鳥嘴鐡甕銅標轉石成雷發燄飛飇礔礰激以
增響磅砰礚而訇敲雖山嶺之嵩高谿谷之逶遥中之
者靡不粉碎爛之者無不形焦此皆中國之長技所以
控禦乎天驕於是乎聖皇左秉黃鉞右麾白旄鎧垂金
鎖弓挽烏號佩太阿步光之劒帶昆吾削玉之刀親總
旗鼔而招搖六師焉彼角弓木矢安足以逞其驍而氈
裘狼纛徒東闕之梟而已裔矚視曰中國之兵革可謂
集四方之精兼百代之良矣然米粟貨財實兵所資裔
聞行兵十萬日給千金况天王親率百萬之師以耀武
乎其積畜之富竊願聞焉近臣曰聖皇以四海為家而
藏富於民爾不覩吳會之區荆湘之民秦函之岐豳巴
蜀之峨岷周鄭之溱洧齊魯之濟汶三江五湖之浦八
閩九桂之潯町疃畎畝阡陌畦畇經略有則浩漫無垠
崛如羊角比若魚鱗耒耨耕耘往來紛繽手腁足胝鋤
齒磷磷築圃登場輪輪囷囷舳艫相銜轞轍相尋河漕
相接輓輸相臻輻輳畿甸累歲連旬巨厫充拓太倉堆
屯升新續舊相因陳陳杳不知其為幾百年之儲蓄而
一倉一廪之積亦足以食千百萬人也乃若鄱陽之璗
金涪水之紋銀錦貝象齒拱璧竒珍照車走盤駭雞辟
塵珩琘天球琤玲瑲&KR1456;珪璋特逹赤瑛紫璘貢彼于闐
産自崑崙與夫青蚨鵝眼周廓厚輪九府五銖朽貫絶
緡爾其吳綾蜀錦越繒魯純冰蠶素絲獨繭單綸積如
丘山委若蒿薪充盈内帑燦爛輝形以此而賚將士賞
三軍孰有不效死而捐軀命者乎裔曰猗歟富哉天王
富有四海兵革堅矣馬匹良矣食貨康矣兼此以演習
大旅其龍韜豹略布置於戰陣者又將何如邪近臣曰
韜略之秘吾固不得而知亦不得為爾言矣爾獨不見
聖天子戰陣行伍之竒偉乎吾皇應時日之庥禎乘地
勢之曠平擁軍旅之盛強耀兵甲之精明控驃騎之駿
逸出積聚之羨贏於是闔戰轇轕星陳天行肅肅習習
軨軨轔轔遂習乎演武之場駢部曲結徒營列校隊長
轅門陳師鞠旅誓衆分屯次和樹表扎賽駐&KR0008;中軍傳
令司鐸授鉦鼔靈鼉之嘈囐擊巨金之鏗鍧三令五申
示戮斬牲五步六步止以齊盟結天地風雲之體勢按
木火金水之殺生運蛇盤鳥翼之變化應鵝鸛魚麗之
棼更斡乾轉坤旋之機軸法箕張翼舒之縱横排六花
以列勢依八陣而行兵布四門以營守并五路而進征
千弦夾控萬弩連搒旌旗交映劒戟齊鳴虚實相變竒
正相生步武相接擊刺相并什伍相連步騎相衝勇怯
相和膂力相勍不疾不徐不震不驚疎容轉馬密僅通
行圓若走盤方若連城曲若水繞直若繩縈急若雨驟
標若風輕屯若蜂集聯若鴈行倏忽若常山之蛇奮躍
若縱壑之鯨耳熟金鼓目便麾纓蒼旌起而震隊畢舉
皓旃揚而坎伍交爭揮赤幟而午營棼應懸皂纛而子
部齊渹坐作進退節以軍聲喑啞叱咤指顧頽傾天地
於焉震蕩宇宙於焉軯轟山嶽為之撼動海波為之沸
浤㕱㕱乎氣吞漠北恢恢乎力舉島瀛然後鳴金肅令
以收三軍大宛乃拗怒而少停焉然餘威之所憤狰積
勢之所漰&KR0008;尚戛戛乎其攘臂而未已也聖皇特養其
力而令止之姑將有所待耳裔乃戰戰兢兢憩息少甦
而言曰猗歟有如此之盛哉中國聖人真天威也古稱
王師無敵此之謂乎遠裔自此不復言兵矣近臣曰猶
未也聖皇覽六師之畢命於是升玉帳攢高牙奏凱樂
宣鳴笳畫角哵咧鼙鼓揮撾然後軍正捧籍而至上乃
賞功錄勞寧邇來遐賑恤邊圉撫綏邦家羣后讓德百
辟承嘉孤鄉舉賢庶士無譁雝雝睦睦德沛中華爰及
四夷稽首拳挐殊區别域海窟天涯各執方物口歎心
誇朝鮮交趾真臘沙華暨夫正朔之所不及德澤之所
未加秦漢之未通譯奉使之未乘槎莫不歡呼踴躍拜
舞婆娑區區若爾國者曾不若太倉之一粒恒河之微
沙茫茫海宇何足較邪裔乃拆頤垂舌而讚歎曰猗歟
美哉誠所謂内順外威者矣古稱神武不殺其殆是歟
近臣曰猶未也聖皇乃旋大駕回鑾輿按轡從容弭節
旋徐遵乎便道反乎天衢凝神通於秘宫思玄默於宸
居覩萬方之歡娛謂兵端之不可喜期以輯之而保泰
無虞也乃下明詔頒天書藏弓矢於豹櫜斂旌纛於鮫
帑鑄劒戟為田器銷兵甲為耕鋤放馬於上林之野歸
牛於醫巫之墟易營壘為市㕓變板屋為室廬驥賤騕
褭野收蹇驢布盛德於明堂訪至道於石渠興農桑之
本業減服御之珝琚賤工商之淫技節後宫之珍璵使
海内棄末而反本背偽而復初化行里巷歌動閻閭於
是天地訢合隂陽煦娛淳風宣鬯和氣屠蘇天現卿雲
甘雨地産靈芝嘉稌山不童而水不涸洛出書而河出
圖阜瀳器車澤茁箑蒲石冽醴泉瀸灑神酥南山翔比
翼之鶼北溟獻比目之鰅麒麟遊苑鳳凰棲梧角端飛
祿神羊騶虞條支神雀天寶鸑雛八竅玉㕙九尾㺾狐
屈軼蓂莢珠實琱胡乃至蓲萌䔒藟蜎蟜蠢蠕罔不涵
濡沃澤欣欣愉愉雖聖王不重祥瑞而感召之理自不
可誣登羲轅之沕穆洽祈媯之都俞遊無懷大騩之庭
入鉅靈辰放之區混六合為一體而萬類皆為之徒宜
乎御慶歷握隆符化混一元妙契三無信乎民無能名
焉但見其巍巍蕩蕩矣乎裔乃頫首頓地曰猗歟神哉
皇哉唐哉至矣盡矣後有作者瞠乎其不可及矣真如
天之無不覆矣如地之無不載矣如元氣之運行亭毒
而萬物各得其所矣裔不敢復請再觀矣近臣曰我與
爾風氣不通語言各殊今特授爾以九章之詩使爾歸
譯而歌之如古之九招九英以播遠夷其一曰時日昌
二曰形勝強三曰軍威揚四曰馬匹良五曰兵革鋼六
曰食貨康七曰陣略臧八曰四夷來王九曰天地降祥
裔復再拜稽首曰請傳頌而不敢忘其頌曰於爍我皇
受命昊蒼爰舉大閱吉日時良濛濛湛露皓皓秋陽萬
靈翼衞百執奔遑導襄有赫呵禁不祥言備法駕陟彼
疆場連埏交圻疊巘重崗美哉山河赫矣保障演兹鐵
騎護我金湯爰整我旅我旅蹌蹌糾糾虎賁林林龍驤
如熊如羆如垣如牆維國藩屏維王干將我車既攻我
馬既良服兹駟鐵控彼驌驦萬乘騑騑八鸞鏘鏘薄言
御者有文絲繮修我甲兵勵乃鋒鋩龍盾虎韔干戈戚
揚決拾既同弓矢斯張於以用之思患預防芃芃甫田
秩秩糗糧既堅既實乃積乃倉南金大貝拱璧琳瑯載
馳載驅于橐于囊整我部曲修我戎行鬱鬱蛇盤翻翻
鳥翔儵焉八陣忽爾六廂王於興師以靖獗猖文教敷
兮聖治張武備揚兮威要荒開王會兮朝萬方執玉帛
兮承篚筐通重譯兮貢越裳單于稽顙兮服戎羌海宇
一家兮咸來王仰玄穹兮俯垕皇協上下兮膺休光四
序調兮若雨暘百榖登兮多稌粱鳳儀舞獸兮和鳴洋
洋諸物畢萃兮降福穰穰千秋萬禩兮詠歌陶唐
性道
覈性賦(晉)仲長敖
趙荀卿著書言人性之惡弟子李斯韓非顧而相謂曰
夫子之言性惡當矣未詳才之善否何如願聞其說荀
卿曰天地之間兆族羅列同稟氣質無有區别倮蟲三
百人最為劣爪牙皮毛不足自衞唯賴詐偽迭相嚼齧
總而言之少堯多桀但見商鞅不聞稷契父子兄弟殊
情異計君臣朋友志乖怨結鄰國鄉黨務相吞噬臺隸
僮豎唯盜唯竊面從背違意與口戾言如飴蜜心如蠆
厲未知勝負便相凌蔑正路莫踐竟赴邪轍利害交爭
豈顧憲制懷仁抱義祇受其斃周孔徒勞名教虚設蠢
爾一槩智不相絶推此而譚孰癡孰黠法術之士能不
噤齘仰則扼腕俯則攘袂荀卿之言未終韓非越席起
舞李斯擊節長歌其辭曰形生有極嗜欲莫限達鼻耳
開口眼納衆惡距羣善方寸地九折坂為人作嶮易俄
頃成此蹇多謝悠悠子悟之不亦晚
心靜天地之鑑賦(金)趙秉文
塵靜萬慮心涵太空廓聖賢之鑑别際天地以融通湛
一意之虚凝不膠於外極兩間而燭照盡在其中夫靜
為躁之君心者形之主無營則萬境俱遠有蔽則纖毫
莫視鑑明則塵垢不止心則喻如心靜則天地流通鑑
斯有取若乃宇則泰定神無坐馳是非不得以塵累利
害不能以物移明則遠矣鑑無近斯艮以止之鍵五基
而不亂復其見也洞萬物以無遺由是照燈無疆眇緜
作炳造化無以遁其跡洪纖無以逃其景良由體道之
冲宅心以靜何思何慮守一性之宫廷不將不迎納萬
殊之光景今夫五色亂目不見泰華之形五音亂耳不
聞雷霆之聲我是以神宇定兮虚而不屈心源瀹兮靜
之徐清天地不能外其照日月不足况其明不然曷以
楊子著書云潛則神明可測莊周抗論謂虛則純白自
生豈非心本一源萬事周變定而能慮則慮乃有得靜
而後應則應不能眩今也守一真於不動之宅閉六欲
於不關之鍵自然不慮而知不窺而見去智與故殆符
顔氏之齊知德與言終契孟軻之辯既而解物之懸淵
之又淵心虚則萬象皆靈欲冺則百感無朕可以遊於
太始可以陶乎德元可以盪我神於八荒之表可以約
我身於一掬之前滌玄覽於心地開虚明於性天故得
其麤則可以窮事物形名之理得其精亦有以識道德
性命之傳矣夫然物來自能順受事至不為束纏發為
用智之權救測於未形審作研幾之妙見吉於所先别
有不定不亂而心恒如不皦不昧而用自在以虚為有
對也致虛極則無其對以靜為有待也守靜至則絶其
待功之化機之純及其至也寂然不足以名之超入圓
通之智海
太極賦(宋)陳普
予嘗倚闌干而問真宰兮曷為有此四方上下之六合
洪纖會而為一兮渾淪磅礴以至於羽毛鱗甲一形一
理性兮一體一儀形度數分量各有定兮是為千古萬
古不易之常經不舍晝夜兮潰然乎江湖百川之水無
或踰其分兮冥冥之中若有所裁指百千萬億不出於
一兮萬古一隂而一陽盈虚消息不能已兮子半之心
無或忘味之足甘而足樂兮念之可敬復可畏鋪陳治
道亦已勤兮曷為日新而不匱恍兮惚兮若有荅予者
曰中天地以觀物兮而子亦可言有心不悱不發兮吾
今請廓之胸襟子之疑問亦已詳兮苐未見其本之不
難知推物以求之兮觀其義之攸宜理之安然者莫非
其當然兮有者莫知其固有陽何可以不奇兮隂何可
以不耦動則理須圓兮靜則義不容於不方鶴不可以
為鳬之短兮鳬不可以為鶴之長天不三百六十五度
兮無以開七政之運行七政不日兮無以發陽德而開
光明二道黃以為寒暑兮赤以持其大中二極高下出
入地必三十六度兮所以為晝夜之永短寒暑之衰隆
地必五嶽四瀆之行兮會乎東滄與南溟土高西北而
水深東南兮亦皆前後之常形火南斯赤兮水北斯黑
金西斯白兮木東斯青炎上潤下兮悉其勢曲直從革
兮咸其情牝不容於不牡兮男何可以不女肢豈得而
不四兮臟何可以不五男女必夫婦夫婦必父子父子
必君臣兮於以立人之紀綱固三而常實五兮五教孰
能闕其一三百三千一不可無兮品節度數分毫不可
以或失舉此而類推兮何者非當然纖極於一螘一葉
兮洪極於一十有六萬里之乾元精麤有無不相離兮
器亦道而道亦器惟一當然之至極兮夫是之謂天地
之帥所以韋編三絶兮沛然得之曰太極不過道之至
理之盡兮無聲無臭而有物有則去來生死其性兮其
物其則常在於太虛之中雖體物而不可遺兮故常在
物之上而優游從容止此而不可增損兮是以無始而
無終增之損之則胥病胥勞兮以此萬形為一中庸兩
楹夢奠兮千載而發於九疑之趾既乃復起於武夷之
下兮吾徒始安於戴履無跡之可躡兮凜乎父母之命
嚴端衣冠以對越兮鎮洋洋乎在前之曕
儒宗賦(有序)(宋)王由道
儒道之用天下大矣堯舜稷契之君臣孔曾思孟之師
弟化時傳道厥德用彰於戲極矣七篇緒斬百家競喙
千載而下雖謂之無真儒可也奎聚宋朝派流伊洛肇
闡儒教而我晦翁先生大集厥成然厄而未用則雖振
孔曾思孟之餘芬未啓堯舜稷契之遺響我國家列聖
嗣丕基克大布其儒教天下始知有儒道之功登三邁
五而頌聲作焉則夫士生今世何幸哉用者必儒而非
儒不用為今之儒常矣而奚以異也嗟乎士固有天下
之善有一鄉之善才固有千人之長有萬人之長故彙
叢聚而專本者難古人論文章推燕許擅其家論道學
謂曾氏之傳得其宗夫宗者非主夫文場賢關之盟者
乎恭惟宗伯大人先生三吳豪傑五百昌期甲科其迹
金玉其音學校其職山斗其名綂承千聖之一心默會
百年之諸老以其緒餘綫吾道而續之實學道父母之
宗子某忝飛躍於至化中而幸有賴匪不能言者敢不
伸喙以揚耿光洪烈於萬一云其詞曰
客有務博公子過於從約處士索隱先生在焉公子氣
象甚都丰采粹然坐定論文以相晤言率爾舉手曰夫
所貴文士者貫元精於胸次灑雲煙於筆鋒羅萬象於
奚囊竅百幽於冥蒙微詞發泬贅語盤空妙入無垠高
察蒼穹招韓揖柳抽白對紅繡口爛霞洪響破聾扛大
鼎沛長江一字出百奇降如驚風巨浪而出没蛟螭如
青天白日而變見雲霓如鴻毛之遇順風而一舉千里
如康莊淺駟四黃並馳其幻也不可得而窺其發也不
可得而遏其疾也不可得而追彰頤昭徽珠唾璣霏大
放厥積雜佩瓊琚小斂鋩銳昆吾挫威穠而不敷麗而
不蕪深而不晦淺而不膚化臭腐為神奇注清波於玻
璃唯陳言之務去托鴻掌於雪泥江山獻佳金石助諧
詞情兼到匪造匪排若此者追蹤於往古詫譽於後來
吾傍觀乎斯世亦戛戛乎其難哉處士曰不然子貴文
士吾咀道真詞尚體要不在尖新與其脩辭孰若厚倫
不學無術奚為大臣故利口者生梗木強者揚芬鴈以
鳴而遭烹象以齒而見焚春華不實其何足論鎮靜自
守足亨百屯故君子平居則彈冠風塵則據鞍臨變則
留丹厄用則深蟠彼毛錐之利穎弄觚翰以莫攀徒費
神於百年亦何益於兩間公子默然不悦曰若此者非
某之能識也彼無言以傳後則禽鳥之過翼也曾倏忽
而無間何從揣而得其跡也處士不應仰首瞻壁二豪
無言先生太息曰若是乎二生之迫也所謂齊固失矣
楚亦未為得也以予言之文質彬彬乃士之則也故不
觀終南無以小培塿之巔不入西洋無以尠蹄涔之源
不以大人為依歸則曷從而知文行之有偏惟我聖人
六飛御天鎔鑄入數中和是兼故占一藝者所必錄以
備榱題之用具大德者所必尊以握元化之權或付以
端揆則總制百僚或任以教化則於變黎元猗歟我公
玉雪丰標優入德宅於焉逍遥一代之豪故蒙寵褒俾
司序膠以玉青袍羌得宗主宜法琢磨庶脩夫羽翮以
待夫網羅顧乃自騖於葩自拘於瑕各逞以夸自成一
家則隱於凉凉用於堂堂同於茫茫胡以琅琅兹欲善
汝之文行須依我公而更變請略陳之以息子爭夫公
之生也二五兮儲精萃類兮拔英扶輿兮增淑海嶽兮
貢靈氣昂昂兮平斗與星量恢恢兮包滄與溟德巍巍
兮登泰山而小天下道昭昭兮似有形而無形分黔雷
之權兮運筆嘘太一之青藜兮明經行則矞皇為之前
驅兮呵斥不祥坐則玄冥為之代役兮淵默不驚飲沆
瀣以滿腔兮夜氣以存擷秋蘭以為佩兮馨香襲人貯
玉壺以為襟兮清瀅孰京掉銀海之中兮品藻無毫髮
之爽聳玉樓之高兮逸興有萬宜之評無作而好兮好
者靡青雲之藉口無遷而怒兮怒者靡意氣之不平披
鸞鷟之一毛兮五色俱備與造物以遊兮渺無儔侣超
儀象以宅兮獨見崢嶸削玄圃之華平兮植瑞南國動
中吕之常星兮照祥北旻匪古今會聖之期兮疇與之
降匪太和之孕兮胡與之生故其載道而南兮洙流滙
淮必其作人以成兮遹駿有聲於戲噫嘻遡其行兮非
獨行徵其文兮豈虚文名知行為兩失兮以一貫為宗
經緯彌綸兮以忠信主盟收百行之綱兮萬目秩秩嚴
百役之令兮一翁惺惺靡昌黎之務多聞兮敝精神而
無補豈象山之尊德性兮事寂寞以遊神庭故其文之
有用兮足以華國而被生靈行之有章兮足以射霄漢
而轟雷霆為千載之真儒兮敢云魯之兩生當一代之
宗主兮實集朱之大成欲黼黻皇猷則黃白兮間以朱
青欲柱棟乎明堂則楩楠兮雜以棈楻景鍾之響撞兮
不以寸筳大吕之音鏗兮不以缶鳴專正脈之綂緒往
兮有繼濬詞源之支派來兮可徵如我公之道學蓋隆
古而為朝廷佐太平者歟若我夫子其誰可憑故涉大
河者必巨舟取長鯨者必巨鈎奠大邦者必全德成大
德者必全脩兹欲造深可忘淵臨欲耽越操可忘南音
欲儒宗於夫子可不主一以為心吁嗟猗哉奔軼絶塵
有力者驂空洞不測有膽者探人皆堯舜孰曰不堪夫
子之道匪默匪潛乘雲而南破雲而瞻太陽清光燭見
微纖自遺厥照各窒封函局於一偏孰剖機緘山徑茅
塞願請子芟於是公子避席再拜各請如約唯唯而退
御定歷代賦彙補遺卷八
