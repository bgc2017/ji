欽定四庫全書
御定歴代賦彙卷三十八
都邑
東平賦(晉)阮籍
夫九州有方圓九野有形勢區域高下物有其制開之
則通塞之則否流之則行壅之則止崇之則成邱陵汙
之則為藪澤逶迤漫衍繞以大壑及至分之國邑樹之
表物四時儀其象隂陽暢其氣傍通迴盪有形有德雲
升雷動一叫一默或由之安乃用斯惑若觀夫隅隈之
缺幽荒之塗沕漠之域窮野之都竒偉譎詭不可勝圖
乃有徧遊之士浩養之雅凌驚飇躡浮霄清濁俱逝吉
凶相招是以伶倫遊鳳於崑崙之陽鄒子噏溫於黍谷
之隂伯高登降於尚季之上羨門逍遥於三山之岑上
遨玄圃下遊鄧林鳳鳥自歌翔鸞自舞嘉穀蕃殖匪我
稷黍其阨陋則有横術之場鹿豕之墟匪修潔之攸麗
於穢累之所如西則首仰阿甄傍通戚蒲桑間濮上淫
荒所廬三晉縱横鄭衛紛敷豪儁凌厲徒屬留居是以
強禦横於戸牖怨毒奮於牀隅仍渺欲而作慝豈待久
而發諸厥土惟中劉王是聚高危臨城窮川帶宇叔氏
㛰族實在其湄背險向水垢汙多私是以其州閭鄙邑
莫言或非殪情戾慮以殖厥資其土田則原壤蕪荒樹
藝失時疇畝不辟荆棘不治流潢餘溏洋溢靡之東當
三齊西接鄒魯長塗千里受兹商旅力間為率師使以
輔驕僕纖邑於焉斯處川澤捷徑洞庭荆楚遺風過焉
是徑是宇由而紹俗靡則靡觀非夷罔式導斯作殘是
以其唱和矜勢背理向姦尚氣逐利因畏惟愆其居處
壅翳蔽塞窕邃弗章倚以陵墓帶以曲房是故居之則
心昏言之則志哀悸罔徙易靡所寤懷其外有濁河縈
其溏清濟盪其樊其北有連岡崺&KR3974;﨑□山陵崔巍雲
電相竿長風振厲蕭條太原其南則浮汶湛湛行潦成
池深林茂樹蓊鬱參差羣鳥翔天百獸交馳雖黔首之
不淑兮儻山澤之足彌古哲人之攸貴兮好政教之有
儀彼玄真之所寶兮樂寂寞之無知咨閭閻之散感兮
因回風以揚聲瞻荒榛之蕪穢兮顧東山之蔥青甘丘
里之舊言兮發新詩以慰情信嚴霜之未滋兮豈丹木
之再榮北門悲於殷憂兮小弁哀於獨誠鷗端一而慕
仁兮何淳朴之靡逞彼羽儀之感志兮矧伊人之匪靈
時&KR1941;悃以遥思兮飇飄颻以欲歸欽丕遊於陵顛兮舉
斯羣而競飛物修化而神樂兮寧遐觀之可追乘松舟
以載險兮雖無維而自縶騁驊騮於狹路兮顧蹇驢而
弗及資章甫以遊越兮見犀光而先入被文繡而賈戎
兮識旃裘之必襲奉淳德之平和兮孰斯邦之可集將
言歸於美俗兮請王子與俱遊潄玉液之滋怡兮飲白
水之清流遂虛心而後巳兮又何懷乎患憂重曰嘉年
時之淑清兮美陽春以肇夏託颸飇而載行因形骸以
成駕遵間維而長驅兮問迷罔於菀風玄雲興而四周
兮寒雨淪而下降忽一寤而喪軌兮蹈空虛而遂征扶
搖蔽於合墟兮咸池照乎增城欣煌熠之朝顯兮喜太
陽之炎精馮虛舟以逞思兮聊逍遥於清溟謹玄真之
諶訓兮想至人之有形繡靡覩其紛錯兮慮彌遠而度
逼並旋軫於畎澮兮若空桑之可即言淫衍而莫止兮
心緜緜而未息集舒誥以鑒戒兮賜衆誨之難測神遥
遥以抒歸兮畏雙環之在側咨禽鳥之不羣兮悼悠悠
之無極感藜藿之易修兮攝左右之相譽懼從風而永
去兮託顓頊於鮒隅雖琴瑟之畢存兮豈聲曲之復舒
慮遨遊以覿竒兮彼上騰其焉如紛晻曖以亂錯兮漫
浩瀁而未静理都繆而改據兮竦端委而自整制規矩
以儀衡兮占我龜以觀省眺兹輿之所徹兮實斯近而
匪遠豈三千之無問兮將一往而九反顧杲日之初開
兮馳曲陵而飾容時零落之飄颻兮試枯菀之必從釋
遼遥之闊度兮習約結之常契巡襄城之閒牧兮誦純
一之遺誓被風雨之沾濡兮安敢軒翥而遊署窈悄悄
之眷貞兮泰恬淡而永世豈淹留以為感兮將易貌乎
殊方乃擇高以登棲兮永欣欣而樂康
洛陽懷古賦(有序)(宋)邵雍
洛陽之為都地居天地之中有終天之王氣在焉予家
此治平歲會秋乘雨霽與殿院劉君玉登天宫寺三寶
閣洛之風景因得周覽惜其百代興廢以來天子雖都
之而多不得其久居也故有懷古之感以通諷諭君玉
好賦以賦言
秋雨霽日色清景方出秋益明何幽懷之能快唯高閣
之可憑天之空廓風之輕泠覽三川之形勝感千古之
廢興乃眷西北物華之妍雲情物態一氣茫然擁樓閣
以高下焕金碧之光鮮當地勢之拱處有王居之在焉
惜乎天子居東都此邦若諸夏不會要於方來不號令
於天下聲明文物不此而出道德仁義不此而化宫殿
森列鞠而為茂草園囿棋布荒而為平野鑾輿曾不到
者三十餘年使人依然而歎曰虛有都之名也噫夏王
之治水也四海之内列壤惟九而居中者實曰豫州荆
河之北此為上流周公之卜宅也率土之濱建國為萬
而居中者實曰洛陽瀍澗之側此唯舊邦迄於今日二
千年之有餘因興替之不定故靡常其厥居我所以作
賦者閱古今變易之時述興亡異同之迹追既失之君
王存後來之家國也噫太昊始法二帝成之三王全法
參用適宜伊六聖之經理實萬世之宗師我乃謂治民
之道於是乎大盡矣逮夫五霸抗軌七雄駕威漢之興
乘秦之敝曹之擅幸漢之衰始鼎立而治終豆分而隳
晉中原之失守宋江左之畫畿或走齊而驛魏或道陳
而經隋自元魏廓河南之土植六朝之風物李唐蟠關
中之腹孕五代之亂離其間或道勝而得民或兵強而
慴下或虎呑而龍噬或雞狂而犬詐或創業於艱難或
守成於逸暇或覆餗而終焉或苞桑而振者故得陳其
六事雖善惡不同其成敗一也其一曰大哉德之為大
也能潤天下必先行之於身然後化之於人化也者效
之也自人而效我者也所以不嚴而治不為而成不言
而信不令而行順天下之性命育天下之生靈其帝者
之所為乎其二曰至哉政之為大也能公天下必先行
之於身然後教之於人教也者正之也自我而正之者
也所以有嚴而治有為而成有言而信有令而行拔天
下之疾苦遂天下之生靈其王者之所為乎其三曰壯
哉力之為大也能教天下必先豐府庫峙倉箱銳鋒鏑
峻金湯嚴法令於烈火肅兵刑於秋霜竦民聽於上下
慴夷心於外荒其霸者之所為乎其四曰時若傷之於
隨失之於寬始則廢事久則生姦既利不能勝害故狂
得以疾賢是必薄其賦斂欲民不困而民愈困省其刑
罰欲民不殘而民愈殘所致之之道失其本矣其五曰
時若任之以明專之以察始則烈烈終焉缺缺既上下
以交虐乃恩信之見奪是必峻其刑罰欲民不犯而民
愈犯厚其賦斂欲國不竭而國愈竭盖致之之道失其
末矣其六曰水旱為沴年歲豐虛此天地之常理雖聖
人不能無盖有備而無患不得中者加以寬猛失政重
輕逸權不有水旱而民已困而况有水旱兵革焉所謂
本末交失不亡何待天下有成敗六焉此之謂也君天
下者得不用聖帝之典謨行明王之教化士可殺不可
辱民可近不可下上能撫如子焉下必戴其后也仲尼
所以陳革命則抑為人之匪君明遜國則杜為人之不
臣定禮樂而一天下之政教修春秋而罪諸侯之亂倫
刪詩以揚文武之美序書以尊堯舜之仁贊大易以都
括與六經而並存意者不可以地之重易民之教不可
以民之教悖天之時必時教之各備則居地而得宜是
故知地不可固有之也君上必欲上為帝事則請執天
道焉中為王事則請執人道焉下為霸事則請執地道
焉三道之間能舉其一千古之上猶反掌焉則是洛之
興也又何計乎都與不都也如欲用我吾從其中
吳興賦(元)趙孟頫
猗與休哉吳興之為郡也蒼峰北峙羣山西迤龍騰獸
舞雲蒸霞起造太空自古始雙谿夾流繇天目而來者
三百里曲折委蛇演漾漣漪束為碕灣滙為湖陂泓渟
皎澈百尺無泥貫乎城中繚於諸毗東注具區渺渺漭
漭以天為隄不然誠未知所以受之觀夫山川暎發照
朗日月清氣焉鍾冲和攸集星列乎斗野勢雄乎楚越
神禹之所奄宅自漢而下往往開國洎晉城之攬秀據
實沿流千雉面勢作邑是故歴代慎牧必掄大才選有
識前有王謝周虞後有何柳顔蘇風流互暎治行同符
皆所以宣上德意俾民歡娱况乎土地之所生風氣之
所宜人無外求用之有餘其東則塗泥膏腴畞鍾之田
宿麥再收秔稻所便玉粒長腰照筥及箱轉輸旁郡常
無凶年其南則伏虎之山金蓋之麓浮圖標其巔蘭若
栖其足鼓鐘相聞飛甍華屋衡山絶水魯史所錄盤紆
犬牙陂澤相屬蒹葭菰蘆雞頭荷華菱苕鳬茨萑蒲軒
于四望弗極烏可勝數其中則有魴鯉鰷鱨鍼頭白小
鱸鱖膾餘黿鼉龜鼈有蛟龍焉長魚如人歕浪生風一
舉百鈞漁師來同網罟笭箵罩汕是工鳴榔鼓枻隠然
商宫巨細不遺噞噞喁喁日亦無窮其西則重岡複嶺
川原是來其北則黃龍瑶阜之洞玲瓏長夀之塢懸水
百仞既高且阻谽谺嶔崟崴磊碅磳怪石萬數旅乎如
林其高陵則有楊梅棗栗樝梨木瓜橘柚夏孕枇杷冬
華槐檀松柏椅桐梓漆之屬文竿綠竹篠簜雜遝味登
爼豆材中宫室下逮薪槱無求不得其平陸則有桑麻
如雲郁郁紛紛嘉蔬含液不蓄長新陸伐雉兔水弋鳬
鴈舟楫之利率十過半衣食滋殖容容衎衎既樂且庶
匪教伊慢於是有搢紳先生明先聖之道以道之建學
校立庠序服逢掖戴章甫濟濟多士日躋於古迺擇元
日用量幣尊玄酒陳簠簋選能者秉周禮贊者在前獻
者在後雍容俯仰周旋節奏成禮而退神人和右當是
之時家有詩書之聲戸習廉恥之道辟雍取法列郡觀
效誠不朽之盛事巳或者難曰自古論著之士曷嘗不
識人物紀風俗哉夫人才者濟時之具而風俗者為治
之質也今子徒捃摭細碎排比貨食高談不切炫燿自
飾莫大於斯二者顧乃略而弗錄雖文奪組繡聲諧金
石竊為子不取也僕應之曰否子獨不聞夫子之言乎
十室之邑必有忠信今年且千載地且千里人物之富
胡可殫紀史册畢書可無贅矣若乃風俗之隆汙在為
政者之所移易又弗可得而定著也夫吳雖介在江左
嘗被至德之風矣且吾聞之風行而草偃日中而表正
上行下效置郵傳命譬若季子為守言游為令以仁義
為化禮樂為政鎮以不貪之寶喻以不言之信即刑可
使不用俗可使益盛方將還敦朴於上古考休祥於庶
徵今美則美矣又可遂以為定乎於是難者唯唯逡巡
而失意
南溟竒甸賦(有序)(明)丘濬
伏讀太祖高皇帝御製文集其勞海南衛指揮敕有曰
南溟之浩瀚中有竒甸數千里地居炎方多熱少寒是
時瓊郡入職方僅再朞其地在炎天漲海之外荒僻鄙
陋而我聖祖即視之以畿甸而褒之以竒之一言豈無
意哉謹按文集若干卷其中勞天下軍衛詔敕何啻百
數大率敘其邊徼險遠將領勤勞征戍艱苦而已未始
有襃美其疆域若此者噫聖人之心與天通物之美惡
必豫有以知其後之所必然於千百載之前則夫吾郡
之在今日民物繁庶風俗淳美賢才彙興無以異乎神
州赤縣之間且復俊邁竒詭迥異常儔有由然哉濬世
家於海南北學於中國偶有所見謹拜手稽首而為之
賦曰
爰有竒甸在南溟中邈輿圖之垂盡緜地脈以潛通山
别起而為崑崙水畢歸以為溟渤氣以直逹而專勢以
不分而足萬山緜延兹其獨也百川瀰茫兹其谷也豈
非員嶠瀛州之别區神州赤縣之在異域者邪有竒一
士全鍾其氣北學於中國頡頏乎天下之士於是叫閶
闔呈琅玕翺翔乎玉堂徘徊乎道山肆言六合之外馳
騁百氏之間自詫所生之竒勝敢為高論恣為大言翰
林主人聞之駭而訝焉曰吁子來前子生寰區之外漲
海之邊學何所受道何所傳何所從而至此何所見而
云然試為我一一言之吾將即子之所云云者以紀載
於簡編士曰唯唯乃作而言曰自夫天一生水融而為
川地十成土結而為山川者天地之血脈山者天地之
肌骨血脈流行於肌骨之中浹於中而外出出乎外而
環其中是為一大堪輿也具元氣之渾淪容日月之出
沒然而大堪輿之外突起於浩溔之中而為小堪輿者
又不知其凡幾窟穴也是故其大而顯者為帝王之宇
其小而幽者為神仙之邱帝王之宇是為神州赤縣神
仙之邱是為員嶠瀛洲一則非骨蛻羽化莫能到而非
常理一則雖聲明文物之所萃而非真游惟走所居之
地介乎仙凡之間類乎島夷而不夷有如仙境而匪仙
以衣冠禮樂之俗居閬風玄圃之壖勢盡而氣脈不斷
域小而結局斯全九州一大宇兹為其奥四海一通川
兹為其竅上至北極僅十九度於大為近遠至神京幾
一萬里於地為大茫茫巨浸兮與天為界漠漠平川兮
壯地之介豈非天造地設藏此竒勝於遼絶之域用以
見天聽之孔卑表王化之無外邪其為甸也可謂竒矣
然竒而不怪焉翰林主人曰子之言辯矣豈其然歟載
考諸古兹地禹貢之所不載職方之所不書郡縣始漢
武之世分野僅星紀之餘在漢七世固嘗棄之盖不以
之為有無也且甸者王畿之名非所以為遐外之域竒
者殊常之稱不可以加寂寞之墟子之何所據而云乎
士曰兹豈走之言哉於是乎惕然興悚然懼舉手加額
北望向天百拜稽首而颺言曰此我太祖聖神文武統
天大孝高皇帝金口之所宣也大哉皇言乎自吾兹地
而得兹言地益增而高物若加而妍山林草木濯濯然
如在昆吾御宿之近封疆畛域整整然如與侯服邦畿
以相連嗟夫地以人勝從昔則然蘭渚以羲之而著天
台以孫綽而傳夫以殘山剰水之勝一經騷人墨客之
所賞詠尚揚芳於四外流美於當年矧兹竒甸環海以
為疆者餘二千里縱步以行兮地雖甚遐仰首而觀兮
天則伊邇一經大聖人之所品題山勢駸駸而内向波
光躍躍而立起物則且然人可知已然則走所言者豈
無所以邪主人乃仰然而思俯然而歎曰良有以也願
聞其所以士曰走也少而游庠序壯而走四方雖生於
是甸之中而甸之所以為竒也容有所不能詳盖常歴
考夫禹益之所紀緬想夫章亥之所步古往今來之宙
上下四方之宇天左舒而起牽牛地右闢而起昴畢天
有四維地有四極東至於泰遼西踰於邠國南訖於濮
鉛北底於祝栗管子言名山三千墨氏云名川三百三
百之川總歸匯於東南三千之山皆發源於西北是則
海者川之所委嶺者山之所積兹甸也居嶺海之盡處
又越其涯而獨出别開絶島千里之疆總收中原百道
之脈者也原夫天下之山皆自夫崑崙而來越戎而夏
出險即夷分為兩戒析為三支其中一支自中條經淮
越江而極於衡霍遂散亂而分披至北而地勢將盡乃
益險巘嶄巖&KR1041;㠑嵂崒崥嵽孰知一脈透出於瀛海之
外其地可畫而井無以異於秦晉之近圻觀夫天下之
川皆至於溟渤而止滔滔汩汨雖日趨於東然皆折於
南西而後已大起而為國都小起而為洲坻其尾閭收
萬水而瀦衆流遂浩溔而無涯涘自此而水勢益下弱
莫能起㶀㵧沆瀁渺沔瀖泋孰知一島孤峙於瀛海之
中其地可葦而杭無以異於湖江之流水海可度兮不
踰百里山可登兮不踰尋丈舟之行也朝斯往而夕斯
返人之遊也足可屐而手可杖意其磈磈䃬䃬乃爾坦
然夷曠意其汗汗沺沺乃爾悠然平漫蕞爾小方外之
封疆宛然大域中之氣象陽明勝而氣之運也無息機
土性殊而物之生也多竒相草經冬而不零花非春而
亦放境臨乎極邊而苑門海洩其苑氣而無瘴地門平
以受敵無固可負歲三穫以常穰有積可仰通衢絶乞
丐之夫幽谷多耉老之丈古無戰場軾語信乎有徵地
為頗善符言斷乎非妄民生存古朴之風物産有瑰竒
之狀其植物則郁乎其文采馥乎其芬馨陸摘水挂異
類殊名其動物則彪炳而有文馴和而善鳴陸産川游
詭象竒形凡夫天下之所常有者兹無不有而又有其
所素無者於兹生焉歲有八蠶之繭田有數種之禾山
富薯芋水廣鱻蠃所生之品非一可食之物孔多兼華
夷之所産備南北之所有木乃生水樹或出酎麫包於
榔豆筴於柳竹或肖人之面果或像人之手蠏出波兮
凝石鰌横港兮堆阜小鳳集而色五並鱟遊而數偶修
鰕而龍䰅文魚而鸚噣鱗登陸兮或變火鳩樹垂根兮
乃攢金狗鼪緣樹杪而飛馬乘果下而走魚之皮可以
容刀蚌之殼用以盛酒波底之砂行加郭索海澨之貝
大如玉斗花棃靡刻而文烏&KR1712;不湼而黝㭨一物而十
用其宜榔三合而四德可取木之精液爇之可通神明
鳥之氄毛製之可飾容首有自然之器具有粲然之文
繡天下皆有於菟兹獨無之豈天欲居民之蕃息於此
常夜戸不閉而無觸藩之虞乎江南皆無蛜&KR1417;兹獨有
之豈天欲寓公之久居於此使照壁見喜而無北風之
思乎噫斯地也近隔雷廉僅一水耳而物之生也乃爾
不同遠去齊晉殆萬里兮而氣之通也胡為無異若是
者雖云生物之偶然安知造物者之無深意也然則兹
甸之所以為甸而竒之所以竒者庸有在於是主人曰
然此物之竒爾如人何無乃竒之為竒獨鍾於物而遺
於人邪士曰不然天地盛大流行之氣始於北而行於
南始也黃帝北都涿鹿中而堯舜漸南而都於河東其
後成周之盛乃自豐鎬又南而宅於洛中盖自北而漸
南非獨天地之氣為然而帝王之治亦循是以為始終
蓋水生天一而坎位於北而艮之為山又介乎東北之
間自北而東折歸於南其氣之所以融結而流行者非
止乎一水一山山之餘而為嶺水之委而為海而是甸
居乎嶺海之外收其散而一之逶其餘而出之所以通
其鬱而結其解其域最遠其勢最下其脈最細是以開
闢以來天地盛大流行之氣獨後其至至遲而發也遲
固其理也亦其勢焉是以三代以前兹地在荒服之外
而為駱越之域至於有漢之五葉始偕七郡而入於中
國曼胡之纓未易也椎結卉服之風未革也持章甫而
適之尚懵而未之識也魏晉以後中原多故衣冠之族
或宦或商或遷或戍紛紛日來聚廬託處薰染過化歲
異而月或不同世變風移久假而客反為主劘獷悍以
仁柔易介鱗而布縷今則禮義之俗日新矣絃誦之聲
相聞矣衣冠禮樂彬彬然盛矣北仕於中國而與四方
髦士相後先矣策名天府列迹縉紳其表表者盖已冠
冕佩玉立於天子殿陛之間行道以濟時而堯舜其君
民矣孰云所謂竒者顓在物而不在人哉主人乃離席
而立拱手而言曰神矣哉聖神之見乎其所謂竒者盖
至是乎驗矣士曰不然何地不生才而才生不擇地人
才之生何地無之竒哉竒哉豈止是哉當我聖祖肇基
之初輿圖際天地兵衛極邊鄙絲綸之音雲漢之章無
日而不下無處而不至然而竒甸之言乃獨以專美乎
兹地非甸而謂之甸未竒而豫期以竒豈無意哉盖帝
王之言代乎上帝聖人之心通乎天地故能握乾符而
妙奪神功闡坤珍而斡旋厚勢遠移而近書軌合以皆
同質變以文聲教暨而靡異咫尺之間振舉乎萬里斯
須之頃流通乎百世化庸腐以為神竒變雜駮以為精
粹遐兮如邇未焉如既凡其所期兮罔或不遂引而弗
替兮終萬古而常常如是是則斯地之所以為甸而甸
之所以為竒雖造設於天地然所以表而章之昭示於
萬世者實本乎奉天啓運宰制山河之聖帝翰林主人
聆兹言也輾然以咍憮然以喟曰秘矣哉天之藏此地
也遠矣哉聖人之期此地也自夫天開地闢以至今日
不知凡幾運幾世矣自夫開疆辟土以建此區不知凡
幾王幾帝矣然而多視之以窮荒或遂至於遐棄孰謂
其今日有是哉不假詞臣之代言不出輔臣之建議一
旦發淵衷運睿思形之於言以為絲綸之製夫豈無所
為哉皇之言天之意也士言及此亦竒士哉於是三復
士言而繼之以歌曰明明我聖祖兮載闢地而開天上
帝眷顧兮付以其所覆之全仁周八表兮顧獨惓惓於
窮海之一堧竒哉斯甸兮何幸得聖人品題之言千秋
萬祀兮長炳炳琅琅乎天地之間
粤會賦(有序)(明)黃佐
佐自幼知讀書十有二而舉子業成乃更學古文辭賦
嘗撰越都賦以擬左思稍長厭其枝瑣乃芟整之更曰
粤會賦避僭也其辭曰
百粤之會是為南海仰稽璿璣星紀所在黃鍾協律赤
熛流形上爥南斗之精下凝衡嶽之靈左跨荆揚五嶺
之重阻表以靈洲黃嶺之山右瞰牂牁溟渤之洪波帶
以桂鬱滇津之川神鼇奠足星鶉頫首睇睞甌閩若趨
若走前有虎頭之門限隔島夷來航萬里泝沿溔瀰而
凡躭羅真臘之屬其布猶棋焉於後則白雲紫雲迤為
越臺曹幕地湧石門天開蹠以羅浮璇房瑶室穹窿崷
崒巄嵷鬱嵂朱明靚深鐵橋嶪岌神芝珍禽往往叢集
近郭則會以九曜縈以三江表裏回游奔峭飛淙沉珠
拾翠礧砢盪激入極浦而邅迴迷不知其所適於遠則
循洸口以荒極得靜福之寒林接黃連之巨嶠信南戒
之喉襟呀峽山而陟韶嶺撫神皋而挹奥區盖自赤縣
之外於焉重啓堪輿晞陽光於夜半朅靈景之扶胥殆
有大章豎亥所不能□林間梗概靡得而書者矣方姬
籙之季隴秦擇肉勁越守險尸尉睢而摧監禄雖大荒
之南徼風氣則通乎域中道汙而汙道隆而隆東井緯
聚龍戰函夏季以兆王佗以基霸遇吕雉而自君待漢
文而後順絶潼關以立國迄獲嘉而始郡鄧讓貢而漢
復炎區景攘而火終運郭馬亂吳盧循覆晉馮歸隋治
劉據唐衰至於鋹降真伏雖百世可知也宜其可定為
巖邑實係皇輿之安危然而議者猥言荒裔殊異要綏
豈不戾哉自我朝聖明之遹興也淮飛神龍陸翦長鯨
薄海内外罔有不庭左丞稽首遂合三城千雉弘麗五
翬飛驚增拓黃圖延納丹溟嫓周法而剗荒穢陋囂騭
之所經營於是登望則綴珠崖亘銅柱跨龍編揮鱷渚
北通燕薊吳銁楚距萬里帆檣蠻煙蜑雨胡賈鼎來所
居成聚斷虹兆颶戙船碆嶼其氣候之不齊或瞬息而
備寒暑然而謫徙寖繁華風日邁霜雪時降民不告憊
允矣樂國四方所届實泉貨之淵藪夷夏之都會也内
則閭閻撲地長衢廣陌關闢七門溝濬六脈昈列市廛
隊分貿易連蓋結駟埃壒相射莫不奴陶頓僕翁伯皂
張里臺濁質囊橐孔&KR0008;螤斛仍溢夫馬蹴紅腐緡繮朽
赤仄執牙籖以夜籌向什一而今千百山澤之沃鍾為
土毛禾稻綺錯秔穧穭穚塍埒交經枕海連皋秋成豐
蔚富侈相高賽社祈年或沉湎而自豪其布帛則攀枝
吉貝機杼精工百卉千華凌亂殷紅蕉苧雲浮紬&KR3673;冰
空疎絺薾暑密斜弭風其材木則梌楠松㮨楓樟杉榆
檿柘穀梡榕櫟椿樗合抱隠岑千仞排虛剛柔性異貞
脆質殊卑高沃瘠各隨所如其香藥則沉檀安息白膠
青木馬牙雞舌龍腦天竺卷柏茯苓青精黃獨宜男益
母有繁其屬其果則盧橘楊梅黃蕉丹茘柑橙丸金櫞
柚幄翠橄欖餘甘五斂千歲人面薦仁宜濛醖水其蔬
則金虀玉&KR1538;香菌紫芝杞吠靈厖芋眩蹲鴟樹茄筏蕹
紅葩綠蕤擢蒨盈園搖芳映畦至於雞豚散野牛馬量
谷家積䔲椒戸映藤竹魚鹽漆蠟其集如簇豢術廣於
齊民之篇植品奓於桐君之籙矧又火伏孽鳬海縆懷
珠山熂水封鑿礦攻瑜據險角力歲罔奠居殞身徇財
卒諡為愚島舶之來有粲其寶鍇鐐鐼鈏璠璵瑾璪璣
琲瑟瑟瑇瑁瑪瑙玻瓈珊瑚瑠璃車渠木難火齊陽燧
方諸龜筒鶴頂犀角象齒猫晴日耀鴉鶻霞綺流黃空
青縹碧紫英其罯如雲其爌如星盖廣南之富傳自古
昔苟非上失其道則亦無郅於捐瘠故其民莫不因歲
時事娱嬉踰澗越井弔古探竒騰吹峻坂弭蓋清漪邀
遨頭以偕樂導雙旌而前馳亦有俠客疇人五豪七貴
㩉魚鬭雞攤錢角觝六博五白絃管流沸爰長騁以遐
眺挹自然之神麗循東溪陟北岡度樾橋至珠江刺桐
木槿含榮吐芳素馨茉莉旖旎芬香椰漿醉客侑以㯽
榔竹枝金縷翠翹鳴璫擁㝞&KR3068;之蛾眉萃□□之衣裳
蓋處沃土而淫慆民之常也方和樂而謳吟世之昌也
使歌喬木之南有戒蟋蟀之太康則雖好樂又奚傷焉
盍亦覽霸迹以自明乎昔尉佗之在秦也方政毒痡血
民於牙咸陽瓦崩萬㝢繭拏於是乘黃屋而自王總朱
垠以為家乃據秦府庫殺其長吏營宫建室自置神器
謻門曲榭坻鄂弘閟虹梁纚連雲構林植既崔嵬以宏
璉又窙豁而贔屓左纛以朝箕踞魋結爰立相臣御史
中尉將軍郎吏盜竊秦制閣道圜闕高甍甲第上崢嶸
而瓌瑋下金雘而繪繢避暑離宫不知其幾訖莫能名
其一二焉猝遇陸生築臺朝漢蒸土切厓揭櫱隆矸帶
霓承雲立其楨連岫複坂環其畔視奔星之俯馳挹流
泉之滮涆國終殄於樛女巋餘基之漶漫民生其時亦
孔之悲工役不息肉刑且施辟張羅以絶飛走又為豺
虎而敺之漢唐休養施於五季兵纏紫微蠚及丹裔劉
龑僭據業承先世身為蛟蜃恣厥呑噬乃自謂膺乾符
執坤樞熙鴻名恢駿圖鑿翠闢郭繚瀛作都雙闕徼道
九軌經途門千戸萬宿衛周廬構乾和之寶殿法太紫
之矩模抗應龍於閶闔耀玉題與金鋪罘罳洄洑以迤
邐藻井狎獵以紛敷後宫則有禹餘太一景福龍應玉
清思玄南宫定聖南薰别殿北接明光椒鶴貫魚袨服
靚妝温室甲帳永巷迴廊飾華榱以懸黎緣繡栭以璧
璫苑囿則有昌華芳華甘泉望春飛橋跨沼崇桃映津
泛杯濯足翼翼鱗鱗離宫閒館亘五十里呼鸞載道引
以蘭錡蒼虯銜綏白澤衛軹特升中於圓丘或耕藉於
東鄙復通鄰而耀武啓封疆而自喜左三湘而右八桂
控番禺而役交趾又有玉液之池明月之峽含珠之亭
紫雲之閣傑壁對峙汍泉旁達修篁灌木青翠相發風
露披漬於翳薈日月投光於巖穴踞名勝而建浮屠宫
於四周者二十有八叶列宿之景曜金磬鏜鍧而互荅
遵彼北川迄於西城層軒疊閣建鼓揚舲宫娥競渡貂
璫練兵招羽人於藥洲陳不死之丹經又有三事六官
府署司院蘭臺石室濟濟儒彦虎鶡開幕闟戟峩弁張
鄽列庫征𣙜克羨金稜供御紅雲設宴蟾姬瓊仙握爵
銜憲學士自宫以求進才人調謔而相見乃設水獄劒
樹刀山槐棘之貴就僇猶菅虐燄散於黃壚腥德通乎
玄間民亦何辜罹此凶艱蒙狄方興宋社將屋䜟符四
廣厄鍾百六鑾輿狩於厓門竟膠舟而不復百萬王師
盡化為魚貞后忠臣之氣恒黤慘而不舒然天厭其德
神運之謀脱揚王於潰伍肇無疆之聖休則夫經慈元
之殿阯瞻永福之陵丘徵天道之終勝而奚必詠秀麥
之油油嗟我黔首羈縻於塞日為苛政所芟夷豈徒猛
於虎而巳哉乃哀籲於旻穹而欣戴我聖祖皇矣聖祖
德合泰清命彼南征埽此欃槍風丘月竁欵塞來庭照
幽滯以天光振潛蟄以仁聲故雖百粤之遐逖仰人文
而化成洎列聖丕承蕩蕩涵育三辰受撫四靈在畜道
胡不臻化胡不穆天地無為鼓其化者槖籥神功不宰
分其治者岳牧是以簡賢哲之彬彬用班布乎南服乃
建薇藩其藩耽耽乃建霜臬其臬巖巖都兹兵閫並立
為三驄馬行臺以察以監十府七州雌塗郡閣縣踰六
十犬牙間錯駪駪庠序泮宫俱作衛所戎行督鹺理舶
巡警置郵犴司蓮幕峩棟宇而萃胥徒依崇墉而臨巨
壑於是宣天彝恤民恫播芳猷息嚚風開誠展才表正
景從思齊處默抗迹敬宗使茂德流於有截而芳訊垂
於無窮含氣之屬聲教漸浹雖椎埋之雄游俠之客竒
衺之酋侏&KR0867;之域莫不革面而澡心沐浴於皇澤是以
邊鄙不聳海波不揚男勤稼穡女務蠶桑黃耉鮐背遊
戲康莊耳不聞乎枹鼓目不覩乎牙璋歌禾㕓之既登
談穗石之為祥今日之民可謂康矣春王初吉置酒交
會粲絢冠服鏗鏘劒佩元夕冶遊鼇鐙絳天士女如雲
寶馬瑶軿清明簪柳椒漿酬墓端午酌蒲錦標競渡中
秋重陽泛芋題餻亦既醉止其樂陶陶春秋社蜡椎牛
釃酒飲以兕觥有濡其首卒歲大儺伐鼓鳴葭侲子萬
童帊首讙譁左斬&KR3219;魃右殪蜲蛇宸綱為之蹋跆况黃
犬與赤鰕迄守歲而迎春俗靡愛乎紛奢觴茅柴而羹
骨董亦何恤其無家循河南岸市比如櫛齒革果布埴
鑄髹漆藤竹諸器巧逾天出煙雲連騎羅綺盈室殊方
異類豪舉猋集登山取材則柯株攢露篠簜封塵花梨
蒲箑積猶棘薪煮海為鹽則雪濤漂紺炎甗烹素神液
磊磈甘鹵布濩至於狍狗璀璨䎆□紛披握椒片糖天
下所資每易致而輕視或塵泥而棄之今日之民可謂
庶且富矣且夫世方俶擾則龍蛇起陸牂羊在野山呈
古劒海出丹馬今也青雲干吕靈鉟順經和飇甘澍疵
癘不興不童不涸不騫不騰嶽祗貢祉川后效禎城埤
隍社羣公先正春秋秩其祀事莫不流肸蠁而飲德馨
然則山川鬼神又可謂寕矣東北多山獸走鳥翔鳥則
鷓鴣山胡鸜鵒鵾鸘鷄鵲繡質鶷鸛綬章白鷴縞衣金
鴇黃裳晨風林鬱時鷮山梁爰居違煖賓鴈避凉鸚鵡
以言而畏笯孔翠因羽而懼戕映明壑而迴翫戀赤霄
以悠揚獸則䴦麂麖麕犴獌狨猴麡狼猨&KR0968;土麝沙牛
甲攢陵鯉箭豎豪㺏䍶羚角逐狸兕儦游狖鼯繽幡猰
㺄&KR1894;虯飛枝擲於猓&KR1738;曾厓響乎獾獳蹲深谷而駓騃
發密藪而吚呦東南多水韜星浴日珠池貝闕鼇宫鮫
室黿鼉鯤鯢於焉宅窟鰌鬐聳山鱀脊揚鉍鱘鰉龍喙
鯊鯼虎質鱒鯽嘉於丙穴鱣鮪夥於沮漆鋸張牙而戟
立鰂窺烏而墨出蝦寄目於水母蟹或腹於&KR0008;蛣海僧
泣而占災天吳舞而颺颶罾罛網薄獲必盈槎鯿鱭魴
鱧鰽鱋鮆鰕鵝毛鳳尾白飯黃花腰帶横擲比目貼沙
蒼芒蒲赤蒸雲擁霞鱗介交錯既牣且躍喣沫涯壖睢
盱瀺汋蚶蟶&KR3383;蚌螺蜆蠣蛤鱟帆海鏡江瑶沙白車螯
胡鰱蝤蛑蟛螖仙掌瓦屋石首筍殼雖汀渚之濎濙猶
露鱅而潛鰐然則鳥獸魚鼈亦既咸若矣噫乎天之生
物也寒之則彫暴之則榮人之居室也多隂則幽多陽
則明惟陽明勝夫隂濁則扶輿淑氣栽而弗傾故嶺海
炳靈英俊挺生鍊金之晶比玉之貞樂道好修睎古振
纓騰其實則為龍光蜚其聲則化鶴鳴邁迹董正疏源
則德詒世程追蹤羅威唐頌則孝闡天經迄馮翼以儀
我天朝也格泰清奠泰寧輔皇極陳丹誠畫䍚䍚以合
紀力橿橿以承楨苟非其時不榮以祿寧為嶢嶢無然
碌碌彼其兆楚相之僊羊馴洭令之白鹿司中正於州
閭宣威信於蠻俗又孰與謝湘東以捫蘿遯甘溪而采
菊也哉若乃囊笏槐位獻鑑楓垣海燕托諷白羽銜恩
從其謨則儲闈靖謐違其諫則鼙鼓喧闐張曲江之相
開元也平章綸省獻納台司一介不取九死不移安居
則非巳有却賄則畏人知劉湟川之相懿僖也鵷池摛
藻鶴駕養正臺閣品式禮樂命令直金華而獻五箴循
秩宗而贊八政馮道宗之傅天聖也力辭相樞疏十三
陳秋圃寒香頤老海濱臨邊則金人失其勇智登陴則
逆卒讋其威神崔正子之為千載一人者也然且躅姬
周贙夏商鰈濬虞鶼聖唐駢貫三才蠲明五常日肴覈
乎道德期曼羨其輝光遡洙泗而洄源挾伊皋與翺翔
盖偕昊天而出王洞化育之洋洋者乎於是侁侁青衿
番番黃髮凡竄屏葭葦與鳥獸羣者咸俙焉憤悱而罔
閼旦夕敷言靡國不達韤僂俶儻晻&KR1865;昭察稅陷扄而
榮鏡易叨&KR0034;而闓澤乃駢坒而謳曰猗粤之昌兮猗俊
之章兮彼紛葩瓌麗曷克當兮端拱治世儀鳳凰兮後
五百歲受厥明兮圉圉縵縵雲之卿兮緺繢璘㻞粤為
鄹鄉兮皇兮唐兮愜天則以無疆兮
御定歴代賦彙卷三十八
