欽定四庫全書
御定歷代賦彙卷十六
地理
燕山八景賦(元)陳櫟
粤自昔之京師稱為衆大之區今大業之覆燾亶亘古
之所無建皇都於燕山信廣大而超卓稽載籍之所傳
跨亳殷與京洛仰景致之佳絶殫泓穎而難窮味綺名
之有八恍莫措其形容仙凡隔於苑牆䆳深而瓊其島
天永縱夫春陽花命長而鮮好池雖仍於古稱芙蕖豔
其佳色與景秋而最宜涼颸生夫粼碧横晴虹之下垂
瀦為瓊玉之漿幾萬斛之珠滴歲釀萬夀之觴愛一臺
之天成金知出於誰鑄待夕陽之照出色黃明而自媚
山屹峙於兌方席花積而崢嶸市烘黃綿之襖天現白
玉之屏津趙北與燕南雞呼兔而澄澈銀螮蝀之高卧
玉狻猊其如活軒轅裔之薊封雨飛門而河翻妙勝廬
阜之瀑高出龍門之灘史嘗紀夫居庸名列三關之一
山堆皺而萬疊翠欲滴於一色是為八景之略媿其詳
之未知彼瀟湘與鳳翔亦八題之昭如兹偏方兮下國
景何一二而數衆大古莫擬之豈八景而但已山水自
於西北景清淑之所鍾地廣漠而深厚極城闕之宏崇
合官府兮市里暨民物之冨庶孰非可觀之景顧觀光
之猶未將䆒極而論之曰在德不在景山川以人而重
德與景而悠永亳殷京洛之區今視昔而依然謂愚言
之不信何一盛而莫肩如宋玉想像夫高唐蘇子親見
夫虔境雖鋪張恐涉於虚無知初詠未得其要領也
燕山八景賦(元)闕名
余嘗玩山川之清暉兮澹逍遙而忘歸雖一峰一泉之
可嗜兮日康娛而不疑慨造化無全功兮何多美之罕
見使競秀交流之萬千兮又未能恢眼界於迥遠秣吾
馬而相羊兮紛悠悠其求索邅吾道夫桃源兮納八景
於胷臆衆錯落以嫵媚兮特隱者之所盤旋思九州之
博大兮余焉能為此淹指江天以發櫂兮吾焉能寧乎
是邦敞八景於萬州兮願弭節於南浦劇嶄巉無與娛
兮回吾鞕而上下指京師於中天兮駕輕風而上征路
漫漫其修遠兮窮覽睇乎渺冥歴黃河泰華而北拱兮
拭吾目於燕山駭八景之並陳兮異向來之所觀覽博
大以爽塏兮侈帝邱而方古環四望之險固兮亦雄夸
於天府方韶華融融於瓊島兮彼動植之咸適基雨露
之瀼瀼兮雲太平其五色遠西風之集瑤池兮靈沼飄
飄乎文囿天水一碧而不波兮躍魚樂乎晴晝納萬象
於菱銅兮湛龍舟其夷猶漢唐同太液之名兮此獨無
芙蓉石鯨之相糾曉吾步乎盧溝兮璧月澹乎蒼冥晴
光瀉九霄而相連兮雲同流而莫分想望舒之緩轡兮
為馮夷而悤迫庶以侈小黃河之壯觀兮使毋貴宛平
之鞕石道陵鬱乎相望兮恍水墨為余繪之逮夕陽其
迴燭兮表金臺而出之紛霞光其離合兮翔劍氣於牛
斗羲和勒朱轓而騰彩兮顯餘輝其若繡覽晴色於品
彙兮粲丹青其陸離羌西山之雪積兮乃獨能夫變化
走玉虯於樛木兮卧鹹虎於峭壁豈見晛而不消兮正
以彰隂陽並運而不息惟地鄰於上界兮屏翳每為之
斂容必帝命嚴德澤之布兮乃下滴於馬騣出薊門而
凝望兮莽左右其千隊使聖成有神筆兮吾猶恐其難
會矧垂虹之尤異兮俯玉泉而下垂惟幻見之靡測兮
青與絳其相依朝濟乎泉之西兮人以雨候而快覩也
使就陽而東出兮又孰肯為之顧也甲衆皺而獨雄兮
侈疊翠於居庸岐太行之餘青兮繼脈分繡乎澄空飛
龍舞鳳而護王氣兮聳巨關乎天極逶迤而蜿蜒兮開
鴻業於千億猗歟休哉聚八景於皇都兮隠化機之邈
邈偉萬國之觀光兮沐承平以愉樂判喧凉於四時兮
異昏昕於一日俯仰孰匪可歌兮宜際天而無匹天倚
地以示象兮地承天而賦形泰運交而端倪軒豁兮躋
賁飾於文明彼禮樂制度之煌煌兮彌開心而蕩目豈
獨泰媪之有自然兮資人為而功足苟非明良之慶會
兮欲撫玩於奚得即輿圖而縷指兮何古今之歷歷美
不專於流峙兮德不貴於終隠使決眥而忘情兮恐八
景之吾哂恢壯志於青雲兮來吾道夫先路及年歲之
未晏兮庶有禆於皇度誶曰本乎天兮昭晰乎山川兮
即八景而顧瞻兮毋祇為圖畫是傳兮
燕山八景賦(元)闕名
天游子岷峨産也壮聞燕山為聖化所敷之會徑縱觀
焉讀書國學者五稔遂登文科叨外除一日將西還行
以明發翰林學士紫巖翁夕闖門來執别且語之曰君
寓燕臺嘗知名山遐邇有八景乎天游子曰聞之翁曰
君聞之盍為我賦之君賦之而我歌之而兹山得之而
海内傳誦之顧不快歟曰唯命翁曰詩大序曰詩有六
義焉賦居次仲尼曰辭達而已矣願無大夸景之一為
瓊島春隂試有以語夫我天游子曰吾聞海上神山峙
爲三島靈氣夕移剛風啓道飛頓為京内苑之禎石骨
鎮璧峰稜削瓊四序攸宜奚獨春妙時維青陽上林晃
耀睠卿雲之昭彰靄靄䨴䨴而悠揚倏微隂之肅散蓬
蓬濛濛而汗漫翠華天來羣花香開玉紅紛紫不側不
摧侍臣進清平之雅宰執拜黃封之杯都人動色雨露
九垓時禽交鳴風煙層臺此唐堯之黃屋固為非心文
王之靈囿同樂於民是宜萬口欣謠列城注想而光景
之娛人每春陰之是賞翁曰書云平秩東作夫體天時
理民事參贊者責也可略之其二為太液秋風試更賦
諸天游子曰是池也始於漢盛於唐穿地脈鑿天光納
星漢幻隂陽昔聞之者多尚於逸於盤兹臨之者惟寄
時行時止其廣千弓其深九阯其瑩若鑒其平如砥水
鷗曳凉以翻翻大魴映沙而唯唯芙蓉露夕以不凋蘭
葉風晨而自媚牙&KR2499;錦纜寸飾不施楚調吳歈遠聲乍
來時莫清兮歲之秋矣天所神者風以動之文化之旁
暢教條之潛飛無非大造之至仁夫豈但金行之發揮
翁曰詩云魚在于渚或潛在淵盖理無定在也余所志
與君殊其三為玉泉垂虹盍搆高雅之調可乎天游子
曰夫泉九地之冷液百谷之奔流或危瀉頂𩕳或中迸
林邱昔賢品之厥等不一衆嶽鼓之其鳴相酬愛兹玉
泉天下之望誰其似之垂虹之狀綘采皜輝陸離蕩漾
五色直懸下飲千丈掬之珠跳掌中仰之河落天上濯
之身入冰壺嚥之胷儲雪浪可以供玉堂之蟾腹可以
美井坊之官釀隠隠轟轟霏霏亭亭泠泠琤琤皓皓冥
冥太湖之長橋未足擬匡廬之瀑布寧可倫此中邦之
清氣所鍾而大靈之天巧斯呈翁曰孟子曰原泉混混
不舍晝夜學貴有本也君賦疎矣其四為西山晴雪昔
有所覩凝睇却立莫措一辭子今以妍辭清余前所責
於君者天游子曰是山也遠鎮西夏近繋夕輝下凝新
月上接太微崷崒乎翠通流沙依約乎氣吞月支爾乃
玄冥司權滕六振威雪花剪空席大車馳其或積素不
分連岫俱夷五日十日隂飇淒其畫黑雲之解駮漏新
旭於扶木羌寒峰之撑西照千里之瑤玉華清池上澹
澹煜煜萬室門前晴泥逐逐兔斂蹤以遠罝鷹厲羽而
去繳惟朝宴之孔鸞翔仙風乎天陸亦豈無高卧之夫
乘興之徒閉門返櫂於山之南山之北而逍遥天壤以自
娛而翁以為何如翁曰君子依乎中庸遯世不見知而不
悔君賦雪而以是託情終焉正余志也而猶未也其五為
薊門驟雨余嘗遭雨暴至於古道僕馬亦良苦古行路難
不我誣也君知之否天游子曰道塗之艱者憂患也進德者
由之風雨之妙者變通也觀化者求之蹇余行役幾半天
下櫛沐於野風強雨盖亦屢矣今往來薊門更數寒暑眼中
竒絶莫如飛雨且驚霆怒而吼地太隂肆其垂天劃斜珠之
濺戶復亂沫之入簷王孫公子則惜樹花之委填梧桐慘
其生秋楊柳暝而凝晚滴階苔而欲荒浩川流而忽遠騷人墨
客則歎天氣之黯澹至如雲昏千里鴞啼斷岡飄飄捲瓦
滑滑霑裳車淖僕痡淋漓未央欲前且却四顧蒼茫凜鐵
騎之在空駭銀竹之無方若是者人以為虞吾以爲適天
蓋以動心忍性立教士當以遇災修行自力兹特紀翁之
所嘗經非以寫薊門之春色翁曰孟子曰言近而指遠者
天下之善言也言得我心之所同然不亦善乎繼是其六
為盧溝曉月請君放言天游子曰昔者盧諶抱不世竒
節批單提蘆子諒衆人之所不及跡其行事真北方之
豪傑而功未及見曉月西没嘗飲馬於此尚長溝之汨
汨岸莎人立如聞馬嘶水雲旗張如有鬼啼沙磧雲平
石梁風惡冷澹低徊欲落未落過而知者聽溝水之聲
憐其忠貞挹溝月之明想其平生過而不知者惟自悲
光景隨溝中之斷梗興懷鄉井弔月下之孤影尚安省
世有顛沛獨立如斯人者乎謂余不信試諸越石之酬
唱而陳迹有未已乎翁曰燕趙之士多悲歌慷慨君賦
至是余乃知不特讀樂毅書為可泣也雖然賢哲往矣
國有雄圖事有大經余願從君叩之其七為居庸疊翠
卓彼天險若未易言也而君何以言天游子曰宇内關
塞顧天以限疆界維兹居庸實國都之襟帶思昔凶殘
天厭其德更代不常長驅直入惟居庸之難越憤蒼翠
之中隔車方軌而躊躇馬並馳而辟易爾羊何神其角
&KR0766;&KR0766;象若彼羊來飽我食久之人也奔突四出未幾何
年我朝煌煌神武奄甸祚啓無疆自古建國智以濟義
雖在人和亦由地利大山騰龍小山蹲熊怒者張弓呀
者裂鍾前旌崇崇後劔叢叢故青葱葱新黛重重金湯
如澌拔地稱雄古今往事之如昨日月流水其何窮尚
雪天之曠野紛校獵之西東伐貔虎以萬計騁耀兵之
英風翁曰君言壯哉江山信有助乎易曰湯武革命順
乎天而應乎人易道信於是乎在其八為金臺夕照可
悉吐之乎天游子曰燕者召南之故區化自衽席而正
始金臺者昭王之舊築業以騏驥而特起皇元凝命與
天同榘盤山河以肇域會英髦而廣居環九陛之冠冕
混萬國之車書召南諸侯之化固已遍乎司牧昭王小
邦之事安敢擬此宸都日麗五雲萬古太清有日咸仰
與時偕行前崦嵫之方迫俄黃道之大明盖日之夕所
以開乎八紘之曉而乾之元實乃起乎四海之貞是宜
霽宇紺滑天地陽亨萬植芃芃羣動英英自北而南天
下化成如日之升則余人以寧紫巖翁乃立而正襟拜
且謝曰長卿淵雲之文芒寒在蜀漢而後歸於三蘇今
君亦蜀彦也來為燕山八景之賦何湧泉破竹之速歟
又非掇拾故常鬭竒夸靡萬象林立悉折諸理是亦可
敬也已天游子稽首再拜復前陳曰東陽八詠惟紀風
物瀟湘八圖惟詩澤國余聞西都賦以順德者昌之摭
說行其中東都以有德者王之遺意要其終天朝超兩
都而億萬斯年盖丕基平格天之一德即之為躬行心
德之實溥之為詔令傳後之澤德孰如此大本景特寓
乎衆色不然竒詭之觀闔闢不測散在天地間萬萬無
盡而皆可賦也奚獨舖張揚厲乎燕山之赫奕也哉紫
巖翁曰道莫大於此矣君其書之縑楮吾當播之金石
既而飭四友以謝不敏翁猶諷詠之不釋於時天秋河
明星月澄碧翁揖别竟去天游子曰亟趣裝西還坐待
東方之晴白
燕山八景賦(元)闕名
余嘗與客越吳境道魯封指燕山以遐邁拜帝閽之崇
崇閶闔開於黃道宇宙穆乎皇風客乃問於燕都主人
曰子燕人也燕之形勝盍為我言之主人曰唯盖夫燕
山之為都也界幽冀之分域貫析木之隩區闡軒轅之
帝畿甸召伯之故墟羣山騰突巃嵸衆流之匯泱漭浺
瀜偉皇元其光宅乃京畿乎其中内則瓊島為囿太液
為池叢以林麓繚以漣漪峩峩乎鬱鬱乎蓬萊十洲聳
仙宅於海涯維山之崥呀其成淵澹灩禁宇汎景浮天
洋洋乎翠水瑤池&KR1140;天風而來遷至若暖風東來草木
森碧匪霧匪雲蔽虧天日遠近鏤碎碧之玲瓏上下浮
輕煙而欲濕秋空如洗蘋飇扇凉霞鶩齊飛老桂騰香
吹碧浪而鱗開澹玻瓈其浮光斯二景也王子皇孫芉
曼姬姜往往去來乎其傍若乃軒車四達周視郊原踰
薊門挑玉泉細飛暴點絡野傾㕓輕盈飄颻織女垂玉
絲於天上淋漓滂沛陽侯激海波而來前畎畞溉其膏
澤民物欲其豐年宛平之西潄玉潺湲踰穿三洞縈紆
連延若飛若緣若晴蜺之飲百川擁雲氣而下垂亘碧
落而空懸爾乃銅壺漏闌盧溝天曉冰輪西流素光猶
皎月與水兮相涵水連天兮瀰渺燭石獸之蟠踞洞河
橋之窈窕其若駕金輪於若木返倒影於扶桑灼爛金
臺炫燿藩障赫赫煌煌若燭龍銜曜照崑岡帶餘暉兮
木杪嘅今昔兮歎長其西則崇山撐柱大阜岸谷隂涸
寒冱雪林千尺炫陽暾而不流凝凍光而常白離離皚
皚皓皓的的恍若寫姑射之神人移雪山於西域又瓊
樓玉宇之嵳峩重璧連璐之委積也其北則峙以居庸
屹於雄關崷崒弗鬱嶔崟巑岏儷列干之矗矗凜武士
之巖巖又如海波之騰立翠光交射而凝寒騷人墨客
宦遊旅寓每賦詠而躋攀偉八景其斯陳卓觀乎寰宇
盖一元之會合萬方之綱紀山川鬼神正直以扶持等
皇天后土而相為終古者也客曰噫嘻子之言美矣然
猶未也我聖皇之都於此也面嵩高坐雲中右太華左
岱宗總八荒以立極連萬雉以横空内則麗正崇天之
門大明齊化之宫外則孤嶺五臺之嵂屼潞河滹易之
奔衝邦畿之内厥壤千里爥爥煇煇曷可殫舉昔子虚
烏有詫以齊楚之事而見哂於亡是今子徒八景之夸
異其亦未覩夫巨麗者歟言未既余笑謂之曰主人固
失客亦未為得也夫表裏山河非為國之堅利也騰盖
偉觀非以為君之服御也王者之作不患土地之不闢
而患田野之不治不患城郭之不固而患民心之或二
故婁敬不以都洛為安吳起不以西河為美且瓊島之
春孰與仁政之冲融太液之秋孰與義風之激烈居庸
之疊孰與鎮重之主威西山之雪孰與貞白之臣節玉
泉之垂薊門之飛孰與教雨德澤之流布盧溝之月金
臺之照孰與道德輝光之煒燁子乃遺其精而究其粗
後其本而識其末豈足以狀天下之雄圖而昭神武之
創業者哉二子心服仰天歎息苐見明月流輝圓靈空
碧萬仞燕山一天星極
燕山八景賦(元)闕名
余嘗欲航槎泝析木之津匹馬踏燕山之雪觀帝都之
壯麗攬一世之豪傑將俾相如枚乘輩作賦擬兩都以
揚鴻釐著休烈而未能也客有以燕山八景而請賦者
余曰嘻子何遺帝王之盛德大業而翫心於文人才士
細娛之屑屑也邪客曰噫漸離擊筑非明良之賡歌也
千金駿骨非奉璋之峩峩也方今八紘為罝六合為羅
萬國一人四海一家雕題鑿齒莫不摩肩累迹拭目於
上國之光華也四時覽物之變化當代詞人之歎嗟蓼
蕭行葦皆足美先王之德澤又何必上林校獵之虚夸
者邪曰然則嶔嶔兮森森幕幕兮沉沉翳雜花兮琪樹
被芳藻兮瑤林違帟青兮咫尺隠岑碧兮丈尋春容兮
藹藹護瓊島兮隂隂水光兮冲融滌殘暑兮俱空柳輕
搖兮疎翠葉乍染兮新紅天邊來下兮黃鵠雲表先度
兮征鴻凉波兮太液白雲起兮秋風鳴雞兮啁哳朝馬
行兮蹄跋刺度石橋兮迢迢耿盧溝兮殘月玉獅影兮
零亂銀蟾光兮瑩徹色蒼蒼兮欲曙望紫雲兮宫闕凭
高兮晚眺夕陽回兮西照下赤雲兮崢嶸注金臺兮見
耀帶影兮飛朝陽之鴉決眥兮送上林之鳥帝城嚴兮
催鎻玉鞕爭門兮擾擾有山兮居庸疊蒼翠兮重重據
秦皇之舊築陪漢帝之新宫肅屯霜之萬騎銜乘乾之
六龍有山林兮玉泉山聳秀兮泉淵乍收兮殘雨挂雌
蜺兮連卷爛祥光兮流渚絢彩兮垂天胡僧欲以纏頭
而起舞壽君王兮萬年西山兮岧嶤雪花如席兮何年
飄嚴風冱兮不觧雖見晛兮難消不知白雪之白兮白
玉之白行人駐馬兮回頭望遙望迢迢兮薊門天風起
兮雲奔分龍瓢之一滴散急雨兮紛紛入帝城兮頃刻
灑九街兮無塵氛客曰猶未也賦此八景於以見四時
之景不同也覽此八景何以知九重之德無窮也曰然
則冰厓寒谷陽和俱到一瓊島也海無鯨波民安鴻澤
一太液也陽明煥發隂輝勇撤豈止盧溝之殘月也大
明當空燭於豐蔀豈此金臺之夕照也維城回互盤石
錯峙壯於居庸之疊翠也望慰時雨奔止淫風大於玉
泉之垂虹也百官精白以承休德庶可擬西山之晴雪
也九天垂雲四海立水又何啻薊門之飛雨也客曰唯
唯是為之賦
琅山賦(有序)(金)趙秉文
在易州境俗謂之郎君山峰巒秀拔頗似少華
尾箕之精琳瑯之英鍾竒孕秀琅山播形帝敕六丁移
來玉京六鼇負背三山蓬瀛崒兮直上劔拔崢嶸表兮
獨立霜秋氣横骨非肉附勢敵天勍呀然而門繚然而
城其門伊何竅鑿巨靈隔山見山蓊碧紛青素月夕啓
白雲晝扃其下雷峽隠隠&KR1478;&KR1478;石崖嵌空龍門天成孰
劖孰鑿不鶱不騰飛泉中來華擘河傾或遡而流或迴
而泓下赴兩洪砅轟雷霆百步之外不聞人聲藴藴隆
隆洞潭窈冥石席可據窪尊可銘浮雲悠悠千古此情
其城伊何繚以重&KR2060;疊嶂環抱中心砥平峩峩而仙巖
巖而亭有駢斯指有植斯屏摩雲障日韜河映星千態
萬狀不可殫名李白杜陵巨然道寧九原骨醉千日豈
醒瘦武盡隠老任墨卿一朝擲筆萬里騎鯨崆峒九華
天台四明迥絶人境虚標仙經神州奥區燕南福庭可
杖可屨或仕或耕信步陟降朝昏送迎春山水流秋空
月明巖泉夜落松風晩清游心太玄何慮何營
遊盤山賦(明)唐順之
惟隂陽之陶冶冥顛倒乎兩儀天星隕而為石駭滿山
之置碁搜萬象以效珍何殊狀而相亞或藉草而羊眠
諒仙術之幻詐或負嵎而虎蹲詫飲羽之神射或[危臬][危臬]
而欲走類靈鞕之叱咤或屹立而不動豈思婦之所化
既簇隊以縱横亦累卵而高下紆十步而九曲枉矢乎
石罅逮礧磈之歷盡忽拔起乎孤峰俯子孫之千億儼
高峙而稱宗倚禪宫而凝睇曠天宇之澄空向之紛紛
怪石忽若懷寳而藏弓但見夫萬木蓊翳而青蔥一勺
之泉大旱而不竭兮人言其下潛乎蛟龍女蘿薜荔紛
披而交映兮七十二寺隠見森羅乎其中疑有悲歌慨
慷之士不得志而自隠與夫仙靈逸客往來而相從欲
即之而無路兮時見一二野僧啓巖扉而鳴鐘侈佛廬
之繁夥歴歲久而不蕪饒萬樹之棃栗以衣食乎其徒
何叢木之岑鬱無一鳥之孤棲餘邊城之殺氣警羽鏃
而遐躋泉觸石而鳴筝松受風而響濤時琤琮而乍噎
倏悲吟而怒號憶連旬之巡歷饜金鼔之嘈嘈審聞性
之不異任羣籟之相遭適戃怳而延佇忽四山之暝色
謝耳目於送迎向僧齋而偃息恍夢景之如醒覺餘興
之未極晨起歷乎上盤境逾竒而路逾棘方蹐躬而俯
穿又縮足而仰捫驚半踵之在外愁欲度之猱猨得平
柯於高頂接雲間之飛翼山童秃而無木響草蟲之唧
唧岫遠拱而戟森岡近繞而弧彎乃下瞰乎城郭曾不
盈於一環類黃鵠之再舉見紆曲而覩圓方悲人生之
局促恒豐蔀以自藏眺溟渤之南匯孑碣石之中巉轉
秔稲於東吳駛萬里之雲帆笑卅鍾而石致曾不及乎
凌波之艬連岡北矚天設梐枑列墉分戍隔限戎虜把
都打來孰敢予侮嗤熟夷之桀黠乞哨卒之餘俎雖㷭
火之暫虞嶷金城之永固惟山勢之既極俄湧塔之天
造顯佛牙之光怪騰麗空之硨碯覽小道其若斯信精
神之為寳胡俛仰而成陳忽徬徨以回步悵中心之有
違足屢却而返顧與流泉以偕逝睠巖阿而長憶豈淹
留之無心畏簡書之偪仄
醫巫閭山賦(明)張升
繄馮翼兮厥初維玄黃兮孰分混鴻濛兮曠漭渺坱圠
兮無垠迨夫清濁既凝高下以位乾總運化坤儲流峙
瀦四海於四域奠九州於九地迺醫巫閭之為山獨巋
然於沙竁左環巨浸右瞰長城北斷遼海南抱神京三
州之所交會九夷之所屏營或高而昂或繚而曲或翼
以舒或戟以簇儼魚貫而鴈趐像指排而旒屬連乾磊
砢雄跨朔方氣壓鵾溟勢矯龍驤控并營之井絡鎮幽
冀之金湯𡵻霅陽之砥柱孕堪輿之竒祥根幾百里兮
蟠於后土壁數萬仞兮倚於圓蒼銳標蔭碣石之顛倒
景浸濡水之洋羌培螻之莫儔豈跬步之可量慨重華
之肇封亦千載之難忘嘗飛鞚而遐征指鳥道而直進
襲煙草之幽芳聆琴泉之雅韻雨花飄紅玉之碎露葉
點藍膏之潤谽谺峭壁森森開虎豹之關汨没遙岑矗
矗纚龍蛇之陣望石梁兮矯首盼雲梯兮轉瞬爾乃攀
古棧輓危闌青峰崒嵂翠崦巑岏層巖兀硉以下垂複
嶺岧嶤而上干牽蘿動琪樹之枝濯纓掬銀河之湍五
丁睥睨以智窮六鼇贔屓而力殫捫星辰之芒暈挹灝
氣之高寒棲予神兮華表劃長嘯兮雲端俯仰玄冥徘
徊絶頂望金陵兮慷慨顧金臺兮延頸萬壑擁香霧之
區四目盡招提之境聳紺宇於嵐光隠白屋於林影山
僧歸兮霱雲深仙客去兮草堂靜松柏鬱鬱含晩歲之
姿桃李芬芬媚芳春之景靡覆載之可容何英靈之遂
逞盖將呑泰華躡衡嵩鞕策會稽隳突崆峒彼王屋終
南之秀天台五老之工胡以方其綺麗比其豪雄也哉
爰考石室之經徵汗竹之紀封山濬川上肇於虞書祚
土分茅下接於元史功業圖於丹青險德昭於遐邇典
常之所具載王者之所禋祀是宜窮山嶽之環富極人
神之華美矣已而斜陽兮澹明緩步兮從容轉窈窕而
踰險忽邂逅而竒逢繚戟林之攢碧環罘罳之圍紅蔭
參天之老柏偃閉日之喬松界蒼痕之古砌即玄跡之
仙蹤潄漪瀾之清淺滌煩惋之心胷周旋步武左右登
陟雙闕對瞰以承霄合殿中施而鎮極複通㛹娟以韜
光夾窗玲瓏而炫色階級妥墮欄檻曲直重廊廣均列
戸齊一信靈祗之特異斯殊制之赫奕乃尋龜龍撥莓
苔摩石刻究從來我皇明之駿興訇宇宙而闢翕東漸
扶桑之津西被崑崙之域北暨黑龍之江南重白雉之
譯皆梯山而航海咸奉琛而贄璧收輿地歸版圖肆疆
理入尺籍匪兹山之高信無以表皇仁之盛匪皇仁之
大又何以顯兹山之德錫之以廟貌之隆厚之以圭衮
之秩豈惟障幅&KR0695;之巨屏亦所以張大君之休澤自今
於萬斯年等乾坤而並立乃為之歌曰瞻彼閭山維峻
巖巖摩蒼空兮肇封重華蟠於龍沙鎮天東兮光嶽儲
精維賢與能衛帝躬兮匪險伊德匪神伊人亮天工兮
煌煌休徵赫赫大明垂無窮兮
御定歴代賦彙卷十六
