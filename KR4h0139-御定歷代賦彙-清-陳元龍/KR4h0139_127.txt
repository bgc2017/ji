欽定四庫全書
御定歴代賦彙卷一百二十四
花果
梅花賦梁簡文帝
層城之宫靈苑之中奇木萬品庶草千叢光分影雜條
繁幹通寒圭變節冬灰徙筩並皆枯悴色落搖風年歸
氣新搖芸動塵梅花特早偏能識春或承陽而發金乍
雜雪而披銀吐豔四照之靈舒榮五衢之路既玉綴而
珠離且冰懸而雹布葉嫩出而未成枝抽心而插故標
半落而飛空香隨風而遠度挂靡靡之遊絲雜霏霏之
晨霧爭樓上之落粉奪機中之織素乍開華而傍巘或
含影而臨池向玉階而結采拂網戸而低枝七言表柏
梁之詠三軍傳魏武之竒於是重閨佳麗貌婉心&KR0570;憐
早花之驚節訝春光之遣寒裌衣始薄羅袖初單折此
方花舉兹輕袖或插鬢而問人或殘枝而相授恨鬟前
之太空嫌金鈿之轉舊顧影丹墀弄此嬌姿洞開春牖
四卷羅幃春風吹梅落盡賤妾為此斂蛾眉花色持相
比恒愁恐失時
梅花賦(冇序)(唐)宋璟
垂拱三年余春秋二十有五戰藝再北隨從父之東川
授館官舍時病連月顧瞻圯牆有梅一本敷葩於榛莽
中喟然歎曰斯梅托非其所出羣之姿何以别乎若其
貞心不改是則可取也已感而成興遂作賦曰
高齋寥闃歲晏山深景翳翳以斜度風悄悄以亂吟坐
窮簷以無朋命一觴而孤斟步前除以躑躅倚藜杖於
牆陰蔚有寒梅誰其封植未綠葉而先葩發青枝於宿
枿擢秀敷榮冰玉一色胡雜還於衆草又蕪沒於叢棘
匪王孫之見知羌潔白其何極若夫瓊英綴雪絳萼著
霜儼如傅粉是謂何郎清香潛襲疎蕊暗臭又如□香
是謂韓壽凍雨晩濕夙露朝滋又如英皇泣於九疑愛
日烘晴明蟾照夜又如神人來自姑射煙晦晨昏陰霾
晝閟又如通德掩袖擁髻狂飇捲沙飄素摧柔又如綠
珠輕身墜樓半含半開非默非言溫伯雪子目擊道存
或俯或仰匪笑匪怒東郭慎子正容物悟或憔悴若靈
均或敧傲若曼倩或嫵媚如文君或輕盈若飛燕口吻
雌黃擬議難徧彼其藝蘭兮九畹采蕙兮五柞緝之以
芙蓉贈之以芍藥玩小山之叢桂掇芳洲之杜若是物
皆出於地産之奇名著於風人之托然而豔於春者望
秋先零盛於夏者未冬已萎或朝甦而速謝或夕秀而
遄衰曷若兹卉歲寒特妍冰凝霜沍擅美專權相彼百
華孰敢爭先鶯語方澀蜂房未喧獨步早春自全其天
至若棲迹隠深寓形幽絶恥鄰市廛甘遯巖穴江僕射
之孤鐙向寂不怨悽迷陶彭澤之三徑長閒曾無愔結
諒不移於本性方可儼乎君子之節聊染翰以寄懷用
垂示於來哲從父見而勖之曰萬木僵仆梅英再吐玉
立冰姿不易厥素子善體物永保貞固
梅花賦(有序)(宋)李綱
皮日休稱宋廣平之為人疑其鐵心石腸及觀所著梅
花賦清便富豔得南朝徐庾體然廣平之賦今闕不傳
予謂梅花非特占百卉之先其標格清高殆非餘花所
及辭語形容尤難為工因極思以為之賦補廣平之闕
云其辭曰
固陰沍寒草木凍枯惟兹梅之異品得和氣而早蘇爾
乃結根蟠據擢幹横斜發青枝於宿枿未綠葉而先葩
素英剪玉輕蕊捶金絳蠟為萼紫檀為心藟方苞而露
重梢半裊而雲深凌霜霰於殘臘帶煙雨於疎林漏江
南之春信折贈遠於知音此梅花之大略也若夫含芳
雪徑擢秀煙村亞竹籬而絢彩映柴扉而斷魂暗香浮
動雖遠猶聞正如梅仙隱居吳門豐肌瑩白嬌額塗黃
俯清谿而弄影耿寒月而飄香嬌困無力嫣然欲狂又
如梅妃臨鏡嚴妝吸風飲露綽約嬋娟肌膚冰雪秀色
可憐姑射神人御氣登仙絳襦素裳步搖之冠璀璨的
皪光彩煜然瑶臺玉姬謫墮人間半開半合非默非言
溫伯雪子目擊道存或俯或仰匪笑匪怒東郭順子正
容物悟惟標格之獨高故衆美之咸具下視羣芳不足
比數桃李遜嫮梨杏推妍玫瑰苞羞芍藥厚顔相彼百
花孰敢爭先鶯語方蟄蜂蝶未喧獨步早春自全其天
至於功用已周斂華就質落英飄零結成青實鍾曲直
之真味得東方之正色傅說資之以和羹曹公望之以
止渴用其材可以為棟梁採為藥可以蠲熱煩又非衆
果之所能髣髴也爰有幽人卜居梁谿藝松菊於三徑
署蘭蕙之百畦丹桂團團綠竹猗猗植兹梅於其間庶
歲寒之相依嗅花嚼實侑此一卮頹然而醉不知天地
之高卑豈特泉石膏肓煙霞痼疾殆所謂未能忘情如
草木聊託物以娛嬉者乎
梅花賦(有序)(宋)朱子
楚襄王遊乎雲夢之野觀梅之始花者愛之徘徊而不
能舍焉驂乘宋玉進曰美則美矣臣恨其生寂寞之濱
而榮此歲寒之時也大王誠有意好之則何若移之渚
宫之囿而終觀其實哉宋玉之意蓋以屈原之放微悟
王而王不能用於是退而獻賦曰
夫何嘉卉而信奇兮厲歲寒而方華潔清姱而不淫兮
專精皎其無瑕既笑蘭蕙而易誅兮復異乎松柏之不
華屏山谷以自娛兮命冰雪而為家謂后皇賦予命兮
生南國而不遷雖瘴癘非所託兮尚幽獨之可原歲序
徂以崢嶸兮物皆舍故而就新披宿莽而横出兮廓獨
立而增妍玄霧滃而四起兮川谷沍而冰堅澹容與而
不衒兮象姑射而無鄰夕同雲之繽紛兮林莽雜其葳
蕤曾予質之無加兮專皎潔而未衰方酷烈而誾誾兮
信横發而不可摧紛旖旎亦何好兮靜窈窕而自持徂
清夜之湛湛兮玉繩耿而未低方娉婷而自喜兮友明
月以為儀歘浮雲之來蔽兮四顧莽而無人悵寂寞其
凄凉兮泣回風之無辭立何久乎山阿兮步何躊蹰於
水濱忽舉目而有見兮恍顧盻之足疑謂彼漢之廣兮
羌何為乎人品既奇服之昡耀兮又綽約而可觀欲一
聽白雲之歌兮歎揚音之不可聞將結軫乎瑶池兮懼
佳期之非真願借陽春之白日兮及芳菲之未虧與遲
暮之零落兮曷若充夫佩幃渚宫矧未有此兮紛草棘
之縦横椒蘭後乎霜雪兮亦何有乎芳馨俟桃李於載
陽兮倉庚寂而未鳴私顧影而自憐兮淡愁思之不可
更君性好而弗取兮亦吾命其何傷亂曰后皇貞樹豔
以姱兮潔誠諒清有嘉實兮江南之人羌無以異兮煢
獨處廓豈不可召兮層臺累榭静而可樂兮王孫兮歸
來無使哀江南兮
梅花賦(宋)楊萬里
紹興四祀惟仲之冬朝暖焉兮似春夕凄其兮以風楊
子平生喜寒而惡熱亦復重裘而厚幪呼濁醪而拍浮
嗔麟定之未紅已而月漏微明雪飛滿空楊子欣然而
歎曰舉世皆濁滕六獨清舉世皆暗望舒獨明滕也挾
其清而不洿終歲遯乎太陰之庭舒也倚其明而不垢
當晝閟其廣寒之扃蓋工於相避而凝於不相平也今
夕何夕惠然偕來皎連璧之迥映蹇欲逝兮裴徊吾獨
附冷火而撥死灰顧不詔二子之咍乎爰策枯藤爰躡
破屐登萬花川谷之頂飄然若絶弱水而詣蓬萊適羣
仙拉月姊約玉妃醼酣乎中天之臺楊子揖姊與妃而
指羣仙以問焉曰彼縞裠而侍練帨而立者為誰曰玉
皇之長姬也彼翩若驚鴻矯若游龍者為誰曰女仙之
飛瓊也彼膚如凝脂體如約素者為誰曰泣珠之鮫人
也彼肌膚若冰雪綽約若處子者為誰曰藐姑射之山
之神人也其餘萬妃皓皓的的光奪人目香襲人魄問
不可偏同馨一色忽一妃起舞而歌曰家大庾兮荒凉
系子真兮南昌逢驛使兮寄遠耿不歸兮故鄉歌罷因
忽不見旦而視之乃吾新植之小梅逢雪月而夜開
古梅賦(有序)(宋)吳龍翰
余家有古梅突兀富饒之旁枝榦連理而茂先曾伯叔
大父聮武巍科曾大父嘗作連理梅賦以見意余詩人
也與梅為膠漆交梅而至古標格愈不凡敬依韻扁吾
窩因為之賦其辭曰
忻故園之古梅兮燦珊瑚之寶樹懸瑶臺之明月兮的
皪瓊花玲瓏玉蕊矧鶼比翼乎鐵榦兮乃連理而薦瑞
顧此杈枒兮其仰斯逆其偃斯醉其高斯達其低斯跂
鶴膝崢嶸切切交峙蛟背突兀奔騰之勢或横枝照水
如紉蘭之湘纍或半樹粘雪如餐氊之漢使或荒山衝
寒孤根回暖如采薇孤竹君之二子烈士忼慨羇臣顦
顇茹鐵筋骨鏤冰腸胃乃導引其形軀兮如霧擁而雲
垂如鴻飛而虎踞故能曜其夜鶴之骨而枯其秋蟬之
蜕也若余者與伊納交廬其旁詔弟讀書對親奉觴呼
吸清寒嚥嚼清香而庶幾瀉吟筆之琳琅者乎
紅梅賦(元)袁桷
閑閑羽仙朝歸絳都冰渟雪峙湛焉澄居候寒圭之微
影察衆芳之榮枯草藏荄而永閟木脱葉以無徒彼陰
陽之眇密曷能返乎玄虚於是天迴景溫機抉候促吉
雲豐融美虹纚屬睠炎洲之嘉植淟乎其忍此垢濁也
儼蕊珠之揚靈貯初服於太素沐九芒之粹精蟠翠氣
以内護赬容耿以自持兮抱冲密而莫吐衣赤霜之羽
袍曳文錦之靈佩棄明月之寒璫綴飛瓊以為琲匪徇
色以自誇表昭質之莫昧凜世坌之如焚赩微慍以却
背惟深根固蔕之不可恃兮將求化以養晦繄煒煒之
滑稽懼夫惡朱者之見毁鵠日浴以鷇離鶴舞丹而希
壽念形色之莫踐徒變幻以眩售萬籟凝寂穆然長思
絢此的皪申之以辭辭曰貌充心明道之腴兮葆光罙
貞慎德樞兮渥丹自持惟受初兮不爍不騰莫可渝兮
時至神完吾其敷兮吾其敷兮物莫與俱兮
梅賦(明)徐渭
往予薄遊海外聞羅浮之勝而未得登焉蓋昔所稱入
夢之種不可得而見之矣涉冬出大庾見庾嶺之梅則
多麤理而絳襦者歟抵玉山人言東嶽之奇往觀焉則
見其孤生環古偃伏迴卷一花千葉並蔕數萼上竦而
扶疎者歟至於依山臨澗覆橋横野間松雜竹屋角牆
茨境非不美也未聞其走馬而征輿豈非品質靡異而
類别有區人固玩視其習而好言其殊爾其孤稟矜競
妙英雋發肌理冰凝榦膚鐵屈留連野水之煙澹蕩寒
山之月蕊一攢而集霞葩五出而争雪側披斷磧委朔
風其將吹忽上高空助凍雲之欲結杪數英之半掬中
萬斛之一摶古榦横肱玉龍遊而張甲編條聚腦白鳳
戢以梳翰珮玦繽紛何啻淩波之子肌膚綽約無言姑
射之仙趣將幽而見取豔以冷而為妍藴香氣於空表
弄皎色於霄端瘦影横窗&KR0751;然山澤素魂麗壁忽爾嬋
娟託使將傳寄江南之遐信隨風暗度報塞北以春天
羌笛一聲韻全飄於纖指素琴三弄神屢託於冰絃是
以古道清流墨工圖史或拗之為一窩亦種之於數里
圍棋酌酒相與偃卧其中落月迴風務印縱横之所彼
稱既醉逼清氣而不勝我則含毫占春光於長住斯亦
可謂一節之高而未足以盡曠然之意乃有巖居之徒
溪飲之老短褐黃冠龐眉壽考跨蹇策邛熱漿烹藻望
谷口以窮搜坐石頭而拂埽亦有遊心道德之儒含思
風雅之伯讀易說詩於其下詠歌作記當其處飛觥爵
於彌留顧徘徊而不去景得人而益增人因景而標致
斯風格之雅幽而韻調之殊異亦足以快心暢神洗鬱
破滯又何羡乎羅浮之奇而東嶽之麗且余觀夫梅之
為物也得氣之先得液之酸酸者木之正味先者序之
履端先則渾瀹龐篤含泰和而獨飽酸則甘辛醎苦受
何味而弗便含之飽者發斯盛便以受者和必完是以
先驅百卉遂占上林之苑均齊五味兼齊商鼎之鹽其
始也點綴文章洩天地之春於一夜其終也調和頤養
收天地之功於萬全曾不知其處寂寞而貞厲守冷素
以自恬悠揚乎松菊之圃盤錯乎水石之間風飇撼之
而不動瘴癘攻之而罔顚雪霰既零條枚益肄陰幽外
剥陽氣内漸迨花實之致用歴世味之飽諳何桃李之
弱質敢先後以齊肩苟天將降是人以大任察物理而
明其固然
少梅賦(明)胡翰
夫何一嘉植兮忽肖儀而孰主解余衣以盤薄兮馳余
思乎瑶之圃若有人兮獨立乎千古冰為魂兮玉雪其
度澹遺世以逍遥兮負姱節而不可拔恍頩然而一見
兮若經年之遠别散縞衣於空明兮駕飛龍以超忽情
惝怳以搖曳兮氣漫汗而魂霍歘雲蒸而飈厲兮紛又
繼之以雨雹撫陽關與喬如兮齊造化於一指驚建木
之既椔兮眷瑶華其何異覩㛹娟而凌波兮浩綽約乎
崇阿向北風而含韻兮承南服之冲和春渺渺兮何其
望美人兮天一涯折芳馨兮延佇將以遺兮所思大化
不停兮細入無垠高下散殊兮其機孔神服貞白以自
嘉兮今胡為此滋垢也豈隨時而變化兮懼夫人之逐
臭也豫章不辨兮樗中繩墨棄厥&KR1642;簵兮矢蓬以為直
憫衆芳之蕪穢兮天肅殺以威寒竊獨揆其中情兮豈
云異夫荃蘭何靈均之好修兮結佩纕而弗睇吾將斂
而就實兮和商鼎以進帝嗚呼勗哉兮保兹令美世莫
諒其真兮尚識其似
早梅賦(有序)(明)錢文薦
鄭都官谷才名夙負時望咸推僧齊已造謁因自舉其
早梅詩前村深雪裏昨夜數枝開谷曰數枝非早也何
似一枝齊已不覺下拜人遂以一字師稱之予令袁山
偶過谷墓荒榛阻轍落葉塞路訪古悠渺傷辰凝沍聊
憶一枝用攄短賦
何深山之蔽虧兮乃羣木之蒙叢霜封條而黯黮兮凍
結樹而玲瓏氣沉陰而背日兮聲蕭瑟其從風天既有
此慘戾兮人又益之以悽忡慮冥搜而伴孤兮憂遠涉
而途窮况葭灰之未變兮何梅信之能通若乃採芝幽
人栖煙素侣徧訪崖谷重尋澗沚肩聳驢背魂疲屐齒
何處枯枝發乎新蕊於是既遶籬而歴雪復沿壑而渡
冰望高標其意往瞰低影以眸凝思色香之有待恐消
息之無憑任蹋去而雲寂惟叩來而谷譍水激石以催
返岸頹沙其告崩懷未舒乎舉步感不絶於填譍其時
萬樹皆僵孤葩獨放有煙常繞無風忽颺雖居木末如
在天上聊破臘容稍解愁况亮樵子之莫窺知遊蜂之
未嚮羞避客而易掩態示人而難狀將採取而尚怯欲
持歸而猶讓幸凌波之洛神貽先春之佳貺則有深閨
殊麗曲房妙靡流盻簾隙沉吟帳底對雪欲前畏冷隨
止何意幽豔忽而到此方整襟以相待旋展鏡其獨觀
氣含清而吐馥姿作媚而迎歡乍插鬢而訝早頻露腕
而忘寒儻同心之見諒奚隻影之憂單㦧凜那可說岑
寂不須歎恐落羣芳後無人特地看
瑞梅賦為淮王題(明)胡居仁
白變而紅春氣融融天地設位而易行乎其中賴我王
之好學明此理之無窮信天人之一體實氣脈之流通
欲知修德之要當致乎慎獨之功善乎心廣而體胖使
嘉氣溢乎吾躬斯物瑞所以應乎外遠仰乎關雎麟趾
之風
憶庾嶺梅花賦(有序)(元)朱元薦
至元甲午予客燕山別庾嶺梅花且兩載矣天寒歲晏
旋思無聊悠然動尋梅之想嗚呼廣平見梅花於榛莽
之中尚喟然賦之况不見梅花可無一語以寄相思之
意乎東閣主人啓予言志感而成興遂作憶庾嶺梅花
賦其辭曰
倚髯箕踞掩卷微吟慨風沙之眯目撫歲月而驚心倏
憭慄其遠行窅羽絶而鱗沉憶梅花之不見渺予懷於
登臨迺出都門徐步坰野徘徊易水之上徜徉燕山之
下居庸鬱乎其積翠玉泉凜乎其如瀉訪金臺於荒丘
弔石鼓於黌舍呼斗酒以澆愁想一枝之瀟灑夕陽已
西新月如畫歸奚奴之背錦凌天風之返駕載行載歌
其樂陶陶歸斯就寢一枕逍遥夜夢羣仙扣吾寓屋迺
瑶其裾迺縞其服舞疎影之凌亂咳異香之芬郁若夫
新詩動興東閣回眸儼如何遜同在揚州玉蕊明皦幽
光留夜又如老坡松風亭下水影横動月香暗浮又如
逋仙湖山勝遊未問和羹先魁春榜又如沂公賦詩自
况或灑落如秦黃或豪邁如李杜或寒瘦如郊島或清
麗如徐庾其枕煙卧霞也芝商山之四皓其饕風齧雪
也氊羝窖之蘇武不可名狀難以枚數恍兮惚兮載言
孔嘉不玉而蕊不瓊而葩嗚呼噫嘻非花神邪昔廣平
以天姿麗質而此賦今吾獨以端人貞士而見嗟不然
何以山川之寂寞而能接魂夢之天涯詰其所以俛而
不答倏爾情親歡然意洽覺真味之相投環四座而相
狎且謂予言此行刹那汝位不高汝金不多何以山藪
之性情而歴乎宦海之風波是雖縉紳之推許不無蘭
茸之囂訛嗟一出之容易迨兩載之蹉跎獨不記山中
之索笑頹然醉月下而高歌嗟夫水之迢迢不足以寫
吾相思之情雲之緜緜不足以喻吾離愁之苦彼毁自
毁彼譽自譽玉堂金馬吾不為之喜茅舍竹籬吾不為
之怒付萬事於無心惟以天而出處乃若真心之長在
豈甘與草木而俱腐花神喜而言曰歲寒知心惟予與
汝子不歸來洞天誰主願請事乎鸞驂蚤乘風而高舉
惜梅賦(明)唐寅
縣庭有梅株焉吾不知植於何時蔭一畝其疎疎香數
里其披披侵小雪而更繁得隴月而益奇然生不得其
地俗物混其幽姿前胥史之紛拏後囚繫之嚶吚雖物
性之自適揆人意而非宜既不得薦嘉實於商鼎效微
勞於魏師又不得託孤根於竹間遂野性於水涯悵驛
使之未逢驚羌笛之頻吹恐飄零之易及雖清絶而安
施客猶以為妨賢也而諷余以伐之嗟夫吾聞幽蘭之
美瑞乃以當戸而見夷兹昔人所短顧仁者之不為吾
迂數步之行而假以一席之地對寒艷而把酒嗅清香
而賦詩可也
蠟梅花賦(有序)(明)賀裳
余觀世之可好者惟山川圖史卉木而已故屈平頌橘
沈約彈蕉張衡奏憶桂之篇宋玉製汎蘭之曲至若盧
傷棃病王惜梧寒周顒答詔止言紫蓼綠葵王勣裁書
惟論黃精白术潘岳板輿日依芳枳嵇康鍛竈時拂長
楊問藍田之公事哦句松間索彭澤之閒情漉巾菊下
凡以寄幽懷於香草抒豔思於名花古今一也余家小
樓三楹悉植蠟梅其下每葭灰乍起槐火初移垂簾則
疎影逾明閉戸而暗香自至凌晨吐萼非關武曌詩催
入夜舒榮無待王瓊藥擁嗟乎蓮稱君子菊名隠逸然
皆經霜即殞望雨先零若其涉凝沍而方開不與葦蕭
同敗避豔陽以先去恥從桃李争妍斯真有烈士艱貞
之節達人高蹈之風者也余嘗恨法曹麗句徒誇庾嶺
之枝鳳閣英詞止重孤山之種兹花頌述不及為小賦
以歌之
伊造物之敷葩兮至隆冬而愈奇秉幽貞之至性兮賦
娟潔之殊姿信朝榮為不久兮惟晩節為可持於時瓊
霰零玄冰結愁雲起而晝昏驚飇鳴而暮急萎芭蕉之
翠心碎茱萸之紫菂柳枝憔悴損張緒之腰肢蓉葉離
披褪文君之臉色爾乃含芬釀馥散艷傳芳垂頭唾雪
聳榦凌霜憐林樾之蕭條更裁蝶幔怨芳菲之銷歇獨
餽蜂糧漠漠幽香逐輕風而入幕離離倩影攜素月以
登牆玉貌塗金冰肌噴沉嫌傅粉之太白笑懷椒之不
馨效葵妝於秋坂竊蘭氣於春林清露晨流似隋殿之
甲煎朝沃蒼煙暮起豈魏宫之石葉宵焚若夫積陰乍
晴微和薦薰蕊已蘇而猶困枝既倦而難伸倚簷牙兮
欲寐偎欄角兮如顰苞惹輕塵趙合德臍藏麝屑萼濡
殘雨薛瑶英舌擁擅津遂有折歸幽閣貯以冰壺增綺
窗之窈窕助瓊座之芬敷客去而妄猜荀令夢回而疑
授蘅蕪固宜雀喜偷嘗鶯羞早避何巖桂之足儔諒庭
萱之難比豈若分寒枝於隴上空染啼痕傳豔魄於羅
浮惟霑醉膩重曰雲為幄兮月為茵露盥容兮風拂塵
交勁柏兮友貞筠驅寒沍兮引陽春終當移根游上苑
寧甘寂寞委荒榛
衰桃賦(陳)張正見
巖巖秀松吐桂榮松獨夭桃之灼灼輕擢采於寒縱爾
乃萬株成錦千林似葉苔畫波文花然樹色發秦源而
逸氣飄漢綬而流芳譬蘭釭之夜炷似明鏡之朝妝成
谿列逕光崖豔汜間真定之蒼棃雜房陵之縹李芬芳
難歇照曜無儔舒若霞光欲起散似電采將收既而風
落新枝霜飛故葉歎垂釣之妖童怨傾城之麗妾
桃花賦(有序)楊思本
自建安七子以來凡草木之可詠者時人咸為之賦而
桃花無聞焉晉宋諸君子徒賦其實於義非取張正見
衰桃之作又不足以盡桃之一二因為賦之
向林中之奇樹乃發艷於春時散玉衡之餘彩引度索
於千枝異房陵之縹李失真定之蒼棃芬曖露井靃蘤
華池丰茸豔汜錯落成蹊想夫紅萼初攅丹跗欲吐垂
條輕綴交枝密布既穠纖兮得中亦深淺而合度遠含
緋而送情近渥丹而掩嫭至如檀臉將舒粉腮微破紛
縕似醉葳蕤半鎻越女笑而含顰齊姬醒而猶卧若乃
嫩綠剪新嬌紅出態寫兩靨之臙脂發雙蛾之石黛枝
枝迸發石家歌舞千羣兩兩含情漢室妖嬈一對或縈
迴鳳之釵或挂倒龍之珮共憫默以無言著相思以不
解爾乃清露晨流輕煙淡繞嬌啼如霰朝眠怯曉誤新
妝而未成攬膚色而已耀至如若木停馭游氣坐銷繽
紛暖玉颯纚紅綃粘粉汗於翠鈿矗香鬒於步翹似望
日而欲訴復從風而俱笑若夫昳日正酣暮雲瞥現射
漢成星引霧如電横絓珊瑚之網側擁芙蓉之扇迷仙
路以無從約花關而獨掩爾乃輕雲隠隠細雨絲絲楚
襄夢裏漢武愁時魂煢煢以無端步珊珊其來遲其或
紫燕乍驚華騮初過同翠羽以飛翻將柔韁而并墮或
萎青苔或縈繡幕惜危樓之豔質驚廣袖之紅唾幾乍
雨而乍晴自風開而風落於是才人陌上少女閨中將
花怨綠攬鏡啼紅感芳時而自惜持可憐之誰同
桃花賦(有序)(唐)皮日休
余嘗慕宋廣平之為相貞姿勁質剛態毅狀疑其鐵腸
與石心不解吐婉媚辭然覩其文而有梅花賦清便冨
豔得南朝徐庾體殊不類其為人也後蘇相公味道得
而稱之廣平之名遂振嗚呼夫廣平文才未為是賦則
蘇公果暇知其人哉將廣平困於窮阨於躓然後強為
是文邪日休於文尚矣狀花卉體風物非有所諷輙抑
而不發因感廣平之所作復為桃花賦辭曰
伊祈氏之作春也有艷外之艷華中之華衆木不得融
為桃花厥花伊何其美實多臺隸衆芳緣飾陽和開破
嫩萼壓低柔柯其色則不淡不深若素練輕茜玉顔半
酡若夫美景妍時春含曉滋密如不榦繁若無枝妦妦
婉婉夭夭怡怡或俛者若想或閒者如癡或向者若步
或倚者如疲或溫黁而可薰或婑媠而莫持或幽柔而
旁午或撦冶而倒披或翹矣如望或凝然若思或奕偞
以作態或窈窕而騁姿日將明兮似喜天將慘兮若悲
近榆錢兮妝翠靨映楊柳兮顰愁眉輕紅拖裳動則褭
香宛若鄭袖初見襄王夜景皎潔鬨然秀發又若嫦娥
欲奔明月蝶散蜂寂當閨脈脈又若妲已未聞裂帛或
開故楚豔豔春曙又若息媯含情不語或臨金塘或交
綺井又若西子浣沙見影玉露厭浥妖紅墜濕又若驪
姬將譖而泣或在水濱或臨江浦又若神女見鄭交甫
或臨廣筵或當高會又若韓娥將歌斂態微動輕風婆
娑暖紅又若飛燕舞於掌中半霑斜吹或動或止又若
文姬將賦而思丰茸旖旎互交遞倚又若麗華侍宴初
醉狂風猛雨一陣紅去又若褒姒初隨戎虜滿地春色
階前砌側又若戚姬死於鞫域花品之中此花最異以
衆為繁以多見鄙自是物情非關春意若氏族之斥素
流品秩之卑寒士他目則目他耳則耳或以眤而稱珍
或以疎而見貴或有實而花乖或有花而實悴其花可
以暢君之心目其實可以充君之口腹匪乎兹花他則
碌碌我欲修花品以此花為第一懼俗情之横議我曰
不然為之則已我目吾目我耳吾耳妍蚩决於心取舍
斷於志豈於草木之品獨然信為國兮如此
碧桃花賦(元)戴表元
王贊公家既燬於火儼榛甓之遺墟紛風披而雨墮三
年亂定主人一還顧瞻咨嗟慘見心顔忽有異花煜於
甃間主人曰吁是何祥也問之居人居人不知問之行
路行路愕眙乃問野老野老曰此所謂碧桃花也胡為
乎來哉且其為花種之實艱土不溫而不鬯歲不遠而
不蕃覩厥種之瑰奇疑仙人之所植故花於桃者必紅
而此色獨白今主人逃空虛而遠適曾日月之未賒厥
甃燥剛厥礫交加偉尤物之突生誠可駭而可嗟野老
既去主人默然徘徊花間花若有言於是主人遽然而
悟色然而笑曰此非造物所以戲予者邪此非造物所
以慰予者邪一以為慰予則我也既履其殃一以為戲
予則我也方玩其祥長揚建章之苑太液未央之囿一
木之見村争獻妍而恐後當其供娛燕遊進幸俎豆土
壤飫乎醴肉丘隰眩乎組繡蓋有海西異域之植嶠南
遠驛之果勤追風之飛騎煩浮天之大舸敝累千萬人
之力僅易一盼之娛迨乎陵遷谷改時異事殊視茫然
之陳迹曾不足以自附於劫灰之餘顧樵蘇之見赦與
匠石之不誅反不如漆園吏之所羡若彼擁腫之不材
樗噫嘻嗟乎物有至妖而為累事有當戚而可欣大者
若此細胡足論惟夫環堵之室數弓之園雖故物之已
非而為我者自存訊鄰里之存亡對江山之無恙持壺
觴以相勞發歡愉於惆悵清風往來嗚鳥上下突焉階
除見此粲者矯焉若凌虚猝墜翕然若離羣獨至淡焉
若鋁容素膩將顰將蹙弔予厄而悲焉又若荼裳縞袂
將翺將翔幸予還而幸也迫而親之不可睇視若商山
之皓䰅眉秀偉忽不召而自來咸驚嗟而歎異又若西
山之陽孤竹之子亭亭冰映皦皦玉峙惋塗炭之在前
欲潔身而趨避也耿孤瑩於衆妍時臨風而興喟如是
花之吉祥將慰我而非戲噫嘻嗟乎物之無情妍媸美
醜待人而名亦有不待人而生人雖至靈悲歡喜戚觸
物而形亦有物莫之攖渺蘧廬於宿信任偶意之所之
蓋吾昔者之非去而今者之非歸尚安能以私心之察
察予一物之盛衰其來也無所期其泊也無所羇其瑰
然異也無毁無譽其皎然麗也無潔無緇與是花兮相
忘聊遺老兮庶幾
㮋李花賦(唐)陸龜蒙
試問花翁得㮋李之春叢移來砌下出自山中長霑澗
雨迥灑巖風曾不得次玉堂而展低豔承畫閣而逞微
紅虛在芳菲之數徒干造化之功弱植攲危繁梢襞積
一枝上能萬其膚萼一萼中自參其丹白且桃以夭而
蕣以華芍藥為贈兮芙蓉可嘉誰為剪緗綺碎明霞鳳
葆蔥蘢於水殿霓襟掩苒於雲車静倚庭楹徐飄蕊氣
落幽閨怨别之夢寫空谷遺榮之思初侍東陵聖母冶
態嫣妍近辭北燭僊人愁容倭墮嗟其結莓苔之地抱
林麓之姿蝶善舞而相掠鶯能言而見欺香憐墜少蔕
戀飄遲當杯者不顧守道者應知請看嵇康高士傳莫
信長安輕薄兒
御定歴代賦彙卷一百二十四
