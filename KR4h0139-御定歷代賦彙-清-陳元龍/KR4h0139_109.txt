欽定四庫全書
御定歴代賦彙卷一百六
仙釋
紫元賦(宋)葛長庚
客此身於寰中兮如鸚鵡之樊籠妙此道於象外兮如
鴻鵠之飛翀劙混沌於咸池兮呼飛廉而鞭豐隆謁元
始於玉京兮騎汗漫而泛空濛帝宓犧而國華胥兮子
栗陸而臣有熊家太極而亭寥泬兮女崑崙而塊衡嵩
師廣聃而鍊飛肉兮坐鶴脊以凌南華僕鬱壘而威幽
爽兮驅豕車而鎖北酆兄羲和而嫂后羿兮縛妖星而
斬流虹友羅睺而媒太一兮躡梵雲而履剛風醉瑶池
以歌洞章兮曳王母之霓&KR3268;卧琪林以聽雲璈兮借玉
皇之羽艨嗟大道兮久聾數空華兮無窮浥紫陽之甘
露兮灑五苦之夜魂鼓朱陵之丹光兮煆三尸之奰蟲
與造物兮翺翔並元氣而始終同大鈞兮笑語漱太液
之玲瓏以枸杞而為膾兮飣以靈阿之紫芝以茯苓而
為醢兮釀以眞阜之赤松掬寒泉兮踞古澗採飛霞兮
遡晴空製八錦兮尋偃月戲五禽兮舞神弓腰金璫而
膝珂珮兮訪太翁黃裳之翁養龍鉛而鍊虎汞兮運胎
仙朱橘之功叩天谷兮臂赤鳳俯玄潭兮馭神龍泥丸
氏兮長五解以云邈海瓊君兮眇大方其難逢追籛鏗
兮跳入玉眸之庭弔偓佺兮橫跨流鈴之衝闢曹溪兮
認鷺鸞甃華池兮植芙蓉威音已魄兮瞿曇死逹磨何
之兮盧能舂雪深兮二厫傅雷震兮五其宗槌拂語默
兮餽彼法之皮髓棒喝體用兮灑夫人之心胷谷神無
聲兮與氣以相似禪河有涯兮問津之不同付萬物於
一蟬兮殿五帝於靈臺了三世於半偈兮蟄百神於絳
宫控黍珠兮抉雞卵笑蟪蛄兮憶神農賾哉大玄兮守
之以礥微哉大易乎飬之以蒙南柯歸來兮雖孔神而
如幻蝴蝶栩栩兮剖藩籬而大通策三足之神烏兮縹
緲於空碧九鳳穆穆兮八鸞&KR1523;&KR1523;聲太霄景雲之鐘兮
驚綻閬苑金花之紅凭三級之朱楼兮望萬象於足下
而蕞太虚於目中如是而謂神霄之右卿青華之上公
者也
金丹賦(宋)葛長庚
身木欲槁心灰已寒願飛昇於玉闕必修煉於金丹乾
馬坤牛衛丁公於神室坎烏離兔媒姹女於眞壇絳闕
散郎清朝閒士使扶桑青龍奮翅出火而華嶽白虎飛
牙入水天爐地鼎三關造化之樞機月魄日魂一掬隂
陽之精髓鉛裏藏土汞中産金龜乃子爻蛇乃午象兔
為卯畜雞為酉禽四象五行不離乎戊三元八卦當資
厥壬朝旣屯暮旣蒙六爻有象夜必復晝必姤萬物無
心由是三性會合攢簇元宫二氣升降盤旋黃道惟一
味水銀纔變黑玉故七返朱砂乃成紅寶珠橘瓊榴交
梨火棗普天白雪翩翻紫府之清飈滿院黃花隱映丹
田之瑞草吾知夫抽添何物採取何地生殺有戶缺圓
有時以浮沈為清濁之水以間隔明動静之基養正以
抱一持盈而守雌舉世無人能逹此者終日枯坐不知
所之恩生害害生恩房躔見昴主中賓賓中主斗度回
箕嘗謂大道無言内丹非術玄珠垂象而陰裏抱陽德
嬰兒結胎而雄中含雌質君臣之間先後悔吝夫婦之
外存亡凶吉丁位之心癸位之張甲宫之女庚宫之畢
刑德生旺雖有否泰沐浴潛藏初無固必藥材觔兩東
西南北以歸中火候城池二八九三而為一如是則烏
極河車百刻上運華池神水四時逆流榮衛寒溫而鶉
火鬼井精神衰旺而玄枵斗牛子母函蓋身化心化兄
弟塤篪福修慧修六畫動爻見晦朔望弦之變二至改
度有蝗蟲水旱之憂眞人宇宙妙縱橫溪山歸掌握左
軍右軍自古仁義大隱小隱從今宫角風悄悄月娟娟
片雲孤鶴而長嘯一聲編書遺後學
燒丹竈賦(明)李東陽
龍集載戊星杓指申玉扉薦爽金飇汛塵南州封君當
弧懸之旦綃夢之辰翠織蔥蘢乎霧牖瑶環雜遝乎雲
茵野饋庭篚山藏海珍鳩杖主進錯然而前陳有一羽
客霓裳繡裾其容徐徐其步于于手并一器委諸坐隅
封君曰此物奚形而焉取名胡為而至於吾庭也客曰
昔者燧人鑽火神農制藥軒轅鑄器工倕操作是掇是
斲爰究爰度乃采青丘之黝購雞山之雘掘海隅之赭
糜蔥嶺之堊漬賁聞之湼剾上申之硌探石髓於神峰
浞盎漿於帝閣擷玉榮於峚山𢷬沙礫於盧莫眇窮硃
礤鉅撮碌&KR0008;旊埴陶坋捖垶煣璞幹旋蟻磨撐拄鼇足
外隆内霱下承上覆其形則非鬴非鬵不甗不瓿匪灂
以塗匪黚以黝㫄庣為崇直垜為袤弗薛而髻弗窳而
庮羶不涴於羊羹膏不沾於彘膳易牙之所不能用歐
冶之所不得取奥藏乎廣成之室神授乎安期之手吾
儕敢私持以為夀封君曰竈則然矣何名為丹其方孰
傳效孰與宣摻以貺我又安用焉客曰其用則鍊日煮
月納坤藏乾妙奪物性潛移化權其物則姹女嬰兒皓
虎蒼龍儕分耦合會乎其中其法則滲之以離坎飬之
以屯蒙液華池以為漿閉丸泥以為封羯火為之銷怪
山䕫為之歛蹤乃酌圜丘之赤泉咀沔塗之變木圭霞
實以為餐匕神樓以為服蓋有翼靈氛於兩肘睫倒景
於雙矚摩銅狄於城門算瑶籌於海屋者矣封君囅然
而笑曰有是哉惟厥有始賦形受氣五行為經三事為
利調劑為飲炰炙為飼膏液刀匕鍼磨砭焫攻袤為防
輔正為衛有一缺者是謂弗備若夫鶴算龜齡龐眉鮐
背不窮而達不色而瘁固有幽冥握其機衡冲漠司其
割制者也吾將以大塊為鼎元氣為嘘隂陽為水火寒
暑為朝晡作息為抽添之候弛張為闔闢之符咀仁義
以為華嘬道德以為腴樂余生以自適聽吾命之所如
諒兹物之足珍與斯言之匪誣亦聊以資張華之物博
助鄒衍之談餘豈竒貨之務寶眷高情之是與望賓階
而再拜韞我匵而藏諸客亦起而拜曰不腆敝物以實
華宇公旣受貺亦復受祜願公眉夀永錫純嘏維百千
禩為丹竈主
懷仙樓賦(宋)葛長庚
巍乎高哉斯樓位置上接層霄下臨無地宜羣仙之所
居日觴詠以為娛與造物以遊遨有青天兮為徒曉日
曈曨卷上眞珠十二欄干悉如金鋪翠煙藏山乍有忽
無晚風颯至琪林扶疏明月初上天籟虚徐松竹起舞
自然笙竽樓中仙子於此時也玉鑪金鼎妙香繞衣興
即舉酒醉即賦詩詩成大笑鬼神歔欷仙子自樂問天
何時至如霧雨空濛千巖顯晦平田萬頃白水汪濊一
望冥茫如江之滙星月交光空水澄霽下視女牆花木
蔽翳滿城樓臺飛燿天際及乎夜深清露飄草八表無
雲煙沈斗堕與彼畫閒玉雲在檐飛鳥啼斷落花廉纖
仙子呼青童命素娥捧翠盤薦金螺白眼視朱紫未許
飇塵高眇吟情其不極放草聖以舒豪覽江山以慨想
望虚無兮高遠嗟光景兮如流覺青春兮婉婉於是敕
六吏檄五官竄三尸於大淵殛六賊於崑崙嘯命風霆
歸奉絳君延羲娥於大庭友堪輿於無始烹天得滓鍊
道取髓蓋將把八空之氣御九極之風呼玉鸞以為轡
使瓊英以為容者也故闢斯樓於焉興懷夫樓之北鬱
然高岡則任敦於此乎仙樓之南紫氣在望則何氏九
仙於此乎得道樓之東鹿徑就荒榴洞猶存樓之西怡
山翠峙壇空井寒彼何人斯有志者事竟成也
鶴林賦(宋)葛長庚
浮虚空以為家兮森萬象於其庭養混沌以為子兮游
乎象帝之先跨八極以翺翔兮泛神風之浩蕩步大方
以汗漫兮采琪花之嬋娟轡九龍兮駕素月銜八駿兮
凌紫煙上挽天河於碧落兮下拽夜臺於黃泉吾將鞭
白鶴而過罽賓兮勒青牛而旅于闐鳴玉融之簫兮歌
太極鼓雲和之瑟兮舞胎仙登崑崙兮訪軒后之金柩
棲九疑兮覓舜娥之玉鈿麟洲縹緲兮鳳巢蓬萊清淺
兮桑田讓五芝之髓兮入昊天而馥馥掬八桂之漿兮
流華池之涓涓黃元眞人兮乘太霞羽鈴之珮紫虚元
君兮控夜光九丹之絃左扶桑兮右廣寒入天谷兮出
太淵此心兮秋鵬吾身兮冬蟬草羅酆下元之牒兮束
精爽於華漠翻鬱羅蕭臺之籙兮遡清邃於虚玄凭玉
樓兮窈窕唱霓裳兮蹁躚月地雲階兮青鳥不來霞都
煙閣兮紫瓊依然呼惡來兮召玄冥役阿香兮檄鳥嫣
飲九醖以酩酊兮坐斷延康之始劫撫三花以舒嘯兮
問訊龍漢之初年鍊日月兮煮璇璣聲雷電兮驚萬天
盎浮丘之背兮拍洪崖之肩喚漆園之夢兮究鹿苑之
禪胷襟兮全易物我兮純乾吾族兮大庭乃祖兮有顓
若有所得兮出華陽之派吾從所適兮乘海瓊之船窮
其裔兮來於籛鏗為我友兮其惟偓佺慰曲江之蒲兮
鞠茂陵之草偷大有之桃兮耕太華之蓮以滄海而為
硯兮命盤古而使磨字穹窿以為碑兮召儵忽而使鐫
契屢空兮芍藥悟一唯兮杜鵑大道死兮羲皇泣不周
崩兮女媧鳴哀大禹兮足胝笑神農兮髮氊宴瑶臺兮
問王母以索笑瀉金液兮顧閻老之垂涎侵帝座兮嚴
陵撩女星兮張騫緝槲錦兮蜉蝣之裸何如編蘭帶兮
蟪蛄之鳴誰憐已矣夫挈太古兮戲蟻國與造物兮下
芝田藻鳬松鶴兮自然之長短桃姬椶鬼兮何有於媸
妍悲紅塵以思蛻兮蟄須彌於芥子指蒼漢以言歸兮
放赤子於大千夫是之謂誰乎蓋太清之散吏而紫府
之剩員彼南方之鶴林子焉
麻姑賦(宋)葛長庚
片雲老仙枕五峰而眠無人間夢二十年白玉蟾從桂
林道衡山下大江以西登孱顔而拜之有黃冠師鄧適
軒會唯齋江逍遥小集逍遥山慨麻姑之去遠緬王蔡
其猶昔俯稚川濯丹之泉驗福唐遺簡之地丹崖翠壁
邈接太清碧殿紫壇風清月白樹色黯黮泉聲琤琮上
齊雲之峰按垂玉之亭花隂卧白犬松籟雜黃鶯雨滴
檐牙之溜風搖樓角之鈴有鳴倉庚有伐丁丁霜畦老
芝木煙苑多桂苓諗碧蓮之杳漠空四海之疇鄰柳眉
花面不成笑筍角蕨拳聊自伸池水成紋以羅縠海棠
落瓣如魚鱗啼鶯語燕不可聽矣昔者黃花姑戚姬南
直從麻姑之魚軒眇天風兮轔轔飯雲擘麟玳筵生春
黛娥歌賓雲之曲玉妃舞紫茸之茵但知笑吟終日兮
不知有蚩蚩之人憶昨夢歎前塵顧安得景從飇舉以
覓酒於鸞帳之下賦詩於鶴馭之前往聞驪姥以水飲
陳圖南又聞紫虚夫人以桂花與陳興明西王母以蟠
實戲曼倩予媿無德以儷之若夫先鸞後鶴彈壓天鈴
僛僛以娛仙懷浩浩以控飛轝得不為香案之下吏者
乎姑有耳寧不聽姑有心寧不矜否則鞭豐隆駕飛廉
以終其身呌東皇西母於瑶池問南鳥北兔於海濱揖
爽以揖浮拍闌以拍洪鏘玉佩兮丁東行太空兮逐冥
鴻醉忽醒醒忽有所思不能無所賦蓬萊清淺兮將桑
田矣天地未判之始父母未生之前曰不然又何從而
有昆明之劫灰
疑仙賦(有序)(宋)李覯
覯家盱江其西十里則麻姑山顔太師眞卿有記存焉
少北則麻源謝靈運詩所謂入華子岡是麻源第三谷
者也其山水清媚與神仙趾迹相附著在人口吻吾母
初無子凡有可禱無不至祥符元年夢二道士奕棋戶
外往視之其一人者取局之一子授焉遂娠及覯生十
餘歲從先父適田間宿東郊旣寐有人以書與覯方制
如牘表用黃其目曰王狀元文集夢中以為沂公之文
也就學以來果不甚魯或時開卷恍然憶念謂曾讀此
書再思之未嘗見也墨筆著辭雖未善顧出自然不多
勞力私心喜幸以所從受頗靈異而不敢言今兹年三
十有八矣乃用自疑作疑仙賦儒者不言仙蓋患乎傷
財舍生以學之者也苟異於彼宜無害賦曰
噫噫仙乎為有為無為天之居為地之廬為山之國為
水之都為古為今為智為愚為崇為卑為肥為臞與人
類乎與人異乎將天下之利乎將一身而已乎旣匪聞
而匪見我焉知其所如繄我之生卓犖瓌怪地氣殊絶
神休會合導愚心之趨驟犯古人之畿界攀或無高博
或無大戲鈞天之遺音冒慶雲之渥彩意靈物之所佑
幸速成於當代難得而易失者時哉青春走兮素髮催
衒金丹而不售撫道殣而銜哀然則何為而生何為而
來已矣夫嵩高降神生申甫收拾中興還聖主長庚入
夢生李白呌噪江南為逐客今之生我豈無意二者他
年終一得仙人若在金銀宫歸去來兮誰阻隔
詆仙賦(有序)(宋)宋祁
予旣守夀春覽郡圖得八公山故老爭言山上有車轍
馬跡是淮南王上賓之遺耕者往往得金云丹砂所化
可以療病因取班固書葛洪神仙二傳合而質之嗟乎
人之好竒而不責實也尚矣而洪又非愚無知者猶憑
浮證偽況鄙人委巷語耶作詆仙賦
憫兹俗之鮮知兮徇悠悠之妄陳常牽竒以合怪兮欲
矜已以自神操百世之實亡兮唱千齡之偽存彼淮南
之有將兮固殊刺而殞身緣内篇之丕誕兮眩南宫之
多聞謂八人者語王兮歴倒景而上賓餌玉匕之神藥
託此謳乎霄宸王負驕以弗虔兮又見譎於列眞雖長
年之彌億兮屏帑偃而念愆念斯事之吾欺兮聊反復
乎遺言號聖仙之靈稟兮宜常監德而輔仁不是察王
倨貴兮遽引内於天門已乃悟其非是兮胡為賞罰之
紛紜寧仙者之回惑兮無以異乎常人國為墟而嗣絶
兮載遺惡而不冺故盛傳其遺金兮證蹄石之餘㾗武
安陰語而前死兮更生偽鑄以贖論彼逞詐以㒺時兮
宜自警於斯文
栖霞賦送道人還山(金)趙秉文
粵有人兮襲芳華跡城郭兮志煙霞賦言歸兮杳何許
蹇遲迴兮徒延佇貝闕兮珠宫撫膝上兮絲桐高情兮
天外歸鴻靈宫兮玉紀玄都兮寶藏祝君王兮萬夀侍
玉宸兮天上辱莫辱於多憂樂莫樂兮無求望白雲兮
歸休三年胡為兮此淹留朝遊兮山南暮遊兮山北徙
倚兮亭上聊逍遥以終日日坐兮清暉臨深兮翠微西
山扶兮曉釀秋水樂兮朝饑山近兮多雨雲昏昏兮承
宇煙消兮霧散見恒茂兮遠樹樹斷兮天開鴈翩翩兮
南渡忽人歸兮鳥盡但空山兮日暮日暮兮浮雲滋目
極千里兮傷心悲山中人兮歸來白首不歸兮何時亂
曰山中人兮煙霞宅翠羽簾白玉額有友麋鹿兮侣猿
鶴飲清泉兮坐白石山中人煙霞衣青天成幄白露成
帷風為襟兮月為佩娛清暉兮憺忘歸山中人兮煙霞
語黑霓落手兮醉毫舞蓬萊山兮在何處乘清風兮欲
歸去
崆峒雪樵賦(明)宋濓
伊崆峒之拔起兮鎮嶠南之靈區翠旓繽其盪空兮播
顥氣之蕤綏章貢挾以北流兮盎土脈之滋腴穴遥通
於龍翕兮勢蟠亘於鬱孤信地維之奥宅兮為靈眞之
所都則有白鵝羽人黃堂丹士闢玉為房鑄金為黍仰
青帝之布帷撥赤霞而啓笥悼下土之坌濁凌剛風以
逕度惟彭城之仙子兮式爛柯之遺軌謂靈奕之可觀
兮意翩翩而遐舉裘翦鹿肌之花履約芝田之蕊巾割
湘雲之枝鞶點彩鷮之尾傷胡麻之未飯愛白石之堪
煮踰洞眞之石扉借修月之寶斧期緱笙之下臨兮庶
綠文之可授於時玄冬屆朔氣交水腹堅金莖高二鶴
夜語獨鳥晝韜莽六花之聚白合溟滓於空寥幻九清
之祕景闢太素之神苞奪人目精兮若流汞翻空而不
定一白無地兮如爛銀炫燿於霜臯瓊林玉樹疉穎聮
條柯頓亡於春綠蘤巧綴於晴梢乃陟瑶磴乃依冰樾
膚中寒而生鱗指屢僵而弗屈丁丁許許不遺餘力已
枯成采方長不折玉屑隨聲而輕堕霜莖倚雲而初積
束以九眞之赤藤附以千年之苓魄旣逍遥而詠歸忘
蕉鹿於今昔歌曰我采我樵兮太濛之野萬樹玲瓏兮
玉光照夜孰能相從兮與電旌而俱下於是築石竈繙
金經飬神火鍊黃寧汞生水虎之窟鉛出火龍之扄液
承太一之珠機運元華之精憑添坤之卦劵植鄞鄂之
丹城逮伐毛而洗髓致隂爍而陽凝種芝於瓊玉之山
折桂於廣寒之庭領衿佩於橋門集鵷鷺於王廷白簡
霜飛繡衣春明近一出而持斧使九夏之生冰定乘風
而來歸兮於瀛洲之先登隔人間之風雨兮遽真凡之
異程至若西鄰之子沈酣羶葷屏龜香曙笙火花春葆
階舞楚銀琯歌秦黃塵迷南華之夢敝屣嗤東郭之貧
樂鐘鼎之遺豔厭煙霞之近醇尚父釣渭阿衡耕莘或
封齊於東海或致君於華勲齊出處於一途肯變志於
屈伸世繽紛兮麗以新蠟代薪兮傷芳辰翻海水以為
霖兮曾莫濯夫游塵孰不化為胡燕兮依華榱之飛文
丹琴鳴夫空谷兮亦寥寥之一聞彈樵歌之逸響兮寄
綠綺於秋旻歌曰若有人兮在蘭厓止白虎為使陟崇
巇止皓毳迴飇敷天葩止虚白内朗絶纖瑕止仁斧義
斨龍鏘鳴止鵜膏匪施痂弗形止翦彼薪樗扶松柏止
飬賢大鼎熟以烹止天下為公大道行止遡風屹立思
盈盈止
澹漠賦(明)張宇初
粵太初之冲漠兮紛萬彙之資生爰混沌之始鑿兮列
儀象以為經根動静而始畫兮迭竒耦以五行曰圖書
之是則兮立三極以權衡時俯仰於浩渺兮互消長乎
生成維二五之妙合宛歴環樞而内凝絪緼以坱圠兮
煌燿而惚恍漠虚靜而恬逸兮求玄珠於象㒺湛一黍
之空懸兮儼雲蒸而霓朗抱規中以潛淵兮廓浮游以
&KR1697;瀁旋乾坤之復姤兮協降升以轅輞濯暘谷而遹皇
兮乘扶搖以沆漭策茝旆而聮蕙纕兮謁靈君於輝晃
嚥玉液與桂漿兮翳綝纚之鬱泱乃授予曰惟混茫兮
超澹漠乎寥闐是庸滌此淟涊兮返玄精於藴質駕黔
羸之曖曃兮御六氣之豐蔚貫離明以實坎晦兮乃弭
節而運一息何周始之無端兮曰涫灊而有倫期羨得
而遐舉兮由乃味乎醇真松喬矯而夀考兮奚椿柏之
與鄰彼豈信儉生兮潛崖谷之囏辛志冰霜之高節兮
眇幻有若漏塵豈紛華之謂美兮溺麤穢何由論慨予
生之蹇鈍兮徒留志乎昔芬漫先訓之紛糾兮悒余中
之莫伸怡徜徉樂大化兮薠蘅槁之隱淪棄訑謾而釋
策兮叩厖鴻乎問津絶桑濮之蛩嘒兮大音浩乎若聞
胡康匏之見寶兮又何顧乎商敦慨枘鑿之齟齬兮若
胡質於蕕薰向可眷㸌煟兮每希榮而歎悴孰不固予
異操兮仰老列之猶貴伊揚雄之守玄兮且美根而密
之矧屈子之遠遊兮亦中存其灝氣濬沈濁以虚待兮
聊漱鑿而猶豫遠姱嫽觀隅隈兮宜殉潔以蟬蛻惟賈
誼之哀鵩兮了死生以奚慮孰若遇厥泠風兮造列缺
之何繫外爾躬之附贅兮豈為物之蟊蝟薄晨星之寥
落兮徒餘光之衍洩悲埃壒之阨陋兮獨惶惶而憯惻
紉蘭佩而欲遺兮搴薜蘿以謇釋睇芳躅之欲追兮邈
高蹇而岞峈餐露華於菊英兮感質䪥而形踖齊物我
於稊米兮曠窮逹而奚恤仰威鳳之高翔兮曷德輝之
愔嬺懼跛鼈之跬躙兮騎轇轕而靡軾將求之以叩丹
丘兮詎知無言之玄默
隱眞賦(明)蔣德璟
削慧館眞雪貌風紋衫含蕉氣屐嚙松根饑煮石桃髓
香味勻金母不知以兒偷聞桃解人言此客仙半箕濮
狂冥羨安汗漫跨雲倒迴罩星暗換或譏蟄熊亦誚癯
鸛夷然當之似謗還讚遂乃荔柯結幔蓮花洗杯空青
林結瑪瑙雲開劈日組月吸電掬雷方瞳一角暫别還
來糅丹為飯㐲氣成胎常哂方朔偷非仙才若夫食螺
就空便了亦去四無人聲惟石與樹嶺似鷲頷洲如鸚
鵡亦復詈仙不如箕踞念古高民有名無事精以寶身
緒為衆茹寧能上天孑軀生翅新仙位卑骨傲難侍石
桃點頭余亦徑醉
廣寒宫賦(有序)(明)汪仲魯
按唐逸史異聞錄所載明皇遊廣寒宫事語多不同然
皆怪誕不經之辭也惟廣寒宫之所以得名則有可推
者蓋日陽精也主乎離月隂精也位乎坎日月運行而
寒暑生焉則是月也者以其配坎生寒而得名也歟世
言嫦娥居之者豈亦以陰柔為陽剛之配故有是說猶
乾父坤母之義也歟故託為素娥之辭作廣寒宫賦
夫何素娥之嬋娟兮爰託身於廣寒質團團而外融兮
心熒熒而内安念兹宫獨弘敞兮匪刻桷與丹楹瓦青
雲而上覆兮棟霓虹而中横靈星外峙兮泰階前平井
木東植兮兊金鏤甍爛璧奎以交映兮垣墉周乎列星
豈工師之巧思兮惟太一之玄精虚豁洞逹兮晃朗穹
窿照耀無方兮高明有容規天以為度兮環海以為疆
炯素肌之燁燁兮播下土而流光羌獨處此中宫兮感
四時之代序含柔姿而藴靈德兮朝晦藏而宵睹朒朓
警而朏魄充兮識盈虚之有數驚爽籟之潛發兮向清
飇以延佇露方瀼瀼呈白兮霜又淒其盈宇盼圓靈旣
雪凝兮顧柔祗復冰積甚泠光以無眠兮含翠輝而欲
滴何默默而靡言兮悼羣類之生生粵陽明之和煦兮
匪陰静其焉成志專專而靡他兮物巳遂而居貞豈宫
居而孤歎兮不貌飾而情更憕長位兹北坎兮配離麗
之明明彼兔蟾與桂樹兮固無取乎此也杵玉臼之玄
霜兮孰謂長生而不死也羿妃竊藥上逃兮旣怪謬而
匪經唐皇託以夜遊兮誕惟欺夫童冥儻極一理於天
人兮信吾廣寒之有徵辭曰日月運行寒暑生兮一寒
一暑歲功成兮配日惟月秉隂靈兮厥靈伊何匹妃惟
貞兮父乾母坤柔順以承兮位坎處中厥宫實名兮内
守不渝藴玄之精兮洞濟六合德耀斯宏兮嚴凜姿容
夜煜秋凝兮猗歟廣寒懸象著明兮
鹿苑賦(魏)高允
啓重基於朔土系軒轅之洪裔武承天以作主熙大明
以御世灑靈液以滂沱扇仁風以遐被踵姬文而築苑
包山澤以開制植羣物以充務蠲四民之常稅曁我皇
之繼統誕天縱之明叡追鹿野之在昔興三轉之高義
振幽宗於已永曠千載而可寄於是命匠選工刊兹西
嶺注誠端思仰模神影庶真容之髣髴燿金暉之煥炳
即靈崖以構宇竦百尋而眞正絙飛梁於浮柱列荷華
於綺井圖之以萬形綴之以清永若祇洹之瞪對孰道
場之塗迥嗟神功之所建超終古而秀出實靈祇之協
贊故存貞而保吉鑿仙窟以居禪闢重階以通術澄清
氣於高軒佇流芳於王室茂花樹以芳敷涌醴泉之洋
溢祈龍宫以降雨侔膏液於星畢若乃硏道之倫行業
貞簡慕德懷風杖策來踐守慮貞之重禁味三藏之淵
典或步林以經行或寂坐而端宴會衆善以並臻排五
難而俱遣道欲隱而彌彰名欲晦而逾顯伊皇輿之所
幸每垂心於華囿樂在兹之閒敞作離宫以營築固爽
塏以崇居枕平原之高陸恬仁智之所懷眷山水以肆
目玩藻林以遊思絶鷹犬之馳逐眷耆年以廣德縱生
生以延福慧愛内隆金聲外發功濟普天善不自伐尚
諮賢以問道詢芻蕘以補闕盡敬恭於靈寺遵晦望而
致謁奉請戒以畢日兼六時而宵月何精誠之至到良
九劫之可越資聖王之遠圖豈循常以明教希縉雲之
上升羨頂生之高蹈思離塵以邁俗涉玄門之幽奧禪
儲宫以正位受太上之尊號旣存無而御有亦執静以
鎮躁覩天規於今日尋仙哲之遺誥悟二乾之重蔭審
明離之並照下寧濟於兆民上克光於七廟一萬國以
從風總羣生而為導正南面以無為永措心於冲妙夫
道化之難期幸微躬之遭遇逄扶桑之初開遘長夜之
始曙顧衰年以懷傷惟負忝以危懼敢布心以陳誠效
鄙言以自著
淨業賦(有序)梁武帝
少愛山水有懷丘壑身羇俗羅不獲遂志舛獨住之行
乖任縱之心因爾登庸以從王事屬時多故世路屯塞
有事戎旅略無寧歲上政昏虐下豎姦亂君子道消小
人道長御刀應敕梅蟲兒茹法珍俞靈韻豐勇之如是
等多輩誌公所謂亂戴頭者也誌公者是沙門寶誌形
服不定示見無方於時羣小疑其神異乃羇之華林外
閤公亦怒而言曰亂戴頭亂戴頭各執權軸人出號令
威福自由生殺在口忠良被屠馘之害功臣受無辜之
誅服色齊同分頭各驅皆稱帝主人主尊極用其詭詐
疑亂衆心出入盤遊無忘昏曉屛除京邑不脫日夜屬
纊者絶氣道傍子不遑哭臨月者行産路側母不及抱
百姓凜凜如崩厥角長沙宣武公有大功於國禮報無
報酷害奄及至於弟姪亦罹其禍遂復遣桓神與杜伯
符等六七輕使以至雍州就諸軍帥欲見謀害衆心不
與故事無成後遣劉山陽灼然見取壯士驅虎器甲精
銳君親無校便欲束身待戮此之横暴出自羣小畏壓
溺三不弔況復姦豎乎若默然就死為天下笑俄而山
陽至荆州為蕭穎冑所執即遣馬驛傳道至雍州乃赫
然大號建牙竪旗四方同心如響應聲以齊永元二年
正月發自襄陽義勇如雲舳艫翳漢竟陵太守曹宗馬
軍主殷昌等各領騎步夾岸迎候波浪逆流亦四十里
至朕所乘舫乃止有雙白魚跳入䑽前義等孟津事符
冥應雲動天行雷震風馳郢城尅定江州降款姑熟甲
胄望風退散新亭李居士稽首歸降獨夫旣除蒼生甦
息便欲歸志園林任情草澤下逼民心上畏天命事不
獲巳遂膺大寶如臨深淵如履薄冰猶欲避位以俟能
者若其遜讓必復魚潰非直身死名辱亦負累幽顯乃
作賦曰日夜常思惟循環亦巳窮終之或得離離之必
不終負扆臨朝冕旒四海昧旦乾乾夕惕若厲朽索御
六馬方此非譬世論者以朕方之湯武然朕不得以比
湯武湯武亦不得以比朕湯武是聖人朕是凡人此不
得以比湯武但湯武君臣義未絶而有南巢白旗之事
朕君臣義已絶然後埽定獨夫為天下除患以是二塗
故不得相比朕布衣之時唯知禮義不知信向烹宰衆
生以接賓客隨物肉食不識菜味及至南面富有天下
遠方珍羞貢獻相繼海内異食莫不畢至方丈滿前百
味盈爼乃方食輟箸對案流泣恨不得以及温淸朝夕
供飬何心獨甘此膳因爾蔬食不噉魚肉雖自内行不
使外知至於禮宴羣臣餚膳按常菜食味習體過黃羸
朝中班班始有知者謝朏孔彦穎等屢勸解素乃是忠
至未逹朕心朕又自念有天下本非宿志杜恕有云刳
心擲地數片肉耳所賴明逹君子亮其本心誰知我不
貪天下唯當行人所不能行者令天下有以知我心復
斷房室不與嬪侍同屋而處四十餘年矣於時四體小
惡問上省師劉澄之姚菩提疾候所以劉澄之云澄之
知是飲食過所致答劉澄之云我是布衣甘肥恣口劉
澄之云官昔日食那得及今日食姚菩提含笑搖頭云
唯菩提知官房室過多所以致爾於時久不食魚肉亦
斷房室以其智非和緩術無扁華默然不言不復詰問
猶令為治劉澄之處酒姚菩提處丸服之病逾增甚以
其無所知故不復服因爾有疾常自為方不服醫藥亦
四十餘年矣本非精進旣不食衆生無復殺害障旣不
御内無復欲惡障除此二障意識稍明内外經書讀便
解悟從是以來始知歸向禮云人生而静天之性也感
物而動性之欲也有動則心垢有静則心淨外動旣止
内心亦明始自覺悟患累無所由生也乃作淨業賦云
爾
觀人生之天性抱妙氣而清靜感外物以動欲心攀緣
而成𤯝過恒發於外塵累必由於前境若空谷之應聲
似遊形之有影懷貪心而不厭縱内意而自騁目隨色
而變易眼逐貌而轉移觀五色之玄黃翫七寶之陸離
著華麗之窈窕耽冶容之逶迤在寢興而不捨亦日夜
而忘疲如英媒之在摘若駿馬之帶羈類白日之麗天
乃歴年之不虧觀耳識之愛聲亦如飛鳥之歸林旣流
連於絲竹亦繁會於五音經昏明而不絶歴四時而相
尋或亂情而惑慮或慆耳而堙心至如香氣馞起觸鼻
發識婉娩追隨氤氲無極蘭麝夾飛如鳥二翼若渴飲
毒如寒披棘舌之嗜味衆塵無有大苦鹹酸莫不甘口
噉食衆生虐及飛走唯日不足長夜飲酒悖亂明行㒺
慮幽咎身之受觸以自安怡美目清揚巧笑蛾眉細腰
纖手弱骨豐肌附身芳潔觸體如脂狂心迷惑倒想自
欺至如意識攀緣亂念無邊靡懷善想皆起惡詮如是
六塵同障善道方紫奪朱如風靡草抱惑而生與之偕
老隨逐無明莫非煩惱輪迴火宅沈溺苦海長夜執固
終不能改迍否相隨災異互起内懷邪信外縱滛祀排
虚枉命蹠實横死妄生神佑以招福祉前輪折軸後車
覆軌殃國禍家亡身絶祀初不内訟責躬反已皇天無
親唯與善人外清眼境内淨心塵不與不取不愛不嗔
如玉有潤如竹有筠如芙蓉之在池若芳蘭之生春淤
泥不能汙其體重昏不能覆其真霧露集而珠流光風
動而生芬為善多而歲積明行動而日新常與德而相
隨恒與道而為鄰見淨業之愛果以不殺而為因離欲
惡而自修故無障於精神患累已除障碍亦淨如久澄
水如新磨鏡外照多像内見衆病旣除客塵又還自性
三途長乖八難永滅止善旣修行善無缺清淨一道無
有異轍唯有哲人乃能披襟如石投水莫逆於心心清
冷其若冰志皎潔其如雪在欲結其旣除懷憂畏其亦
滅與恩愛而長違顧生死而永别覽當今之逸少想後
來之英童懷荆玉而未剖藏神器而存躬修聖行其不
已信善積而無窮永劫揚其美名萬代流於清風豈伏
強而稱勇乃道勝而為䧺
玄圃園講賦(梁)蕭子雲
曰天監之十七屬儲德之方宣惟玉帛之光盛信昌符
之在焉於是上照天下漏泉輪囷之氣吐煙日月之景
揚圓乃聖武之龍飛載為家於天下思承規於景數遂
長發而明社若重光於有周似二英於皇夏方前星而
列曜播洪鐘於胤雅去兹永福來即東朝文物是紀聲
名是昭發玄章於粉繢靡靑緌於翠翹鑾納那而垂藻
笳和鳴以承簫載錫其光令聞令望察情幄帳讓齒虞
庠性與天道言為珪璋詩史遥集禮易翺翔義華洛水
文麗清漳昔七覺之吐華高人天而為長道西被乎日
用法東流而未朗故授神莂於文昌寄寶船於明兩異
昔談而同世亦千年而影響聞填填之法雷見慧雲之
初爽眞如之軌旣接發揮之功巳躡開金泥剖玉牒削
蒸栗之簡採羅樹之葉石室靈篇南宫神篋所以一音
不已而待規重矩疊者矣惟至人之講道必山林之閒
曠彼柰園與杏壇深淨名與素王模清遊之浩瀁擬樂
賢之隆壯睿情杳然是焉供帳乃高談玄圃之苑張樂
宣猷之上觀夫靈圃要妙總禁林之䆗窱稟輦道之三
星躔離宫之六曜寫溟浚沼方華作峭其山則峛崺貏
豸硱磳譎詭坂墀嶻嶭夏含霜雪下則谿壑泓澄虹螮
降升上則青霄丹氣雲霞鬱蒸金華琳碧燭銀碝石藻
玉摛白丹瑕流赤周以玉樹灌叢紫桂香楓篔簹含仁
桃枝育蟲妙草的皪靈果垂葼長卿寒翠簡子秋紅崖
戴雲而吐雨木鳴條而起風中有蘭渚華池淥流濎濘
激水推移彌望杳冥倒飛閣之嵯峨漾釣臺而浮迥張
翠帷於鴻船泛羽旒於雀艇鳥則杉雞繡質木客錦章
戴勝吐綬鸀&KR3165;鷗香璧龜紫鼈鸊鵜鴛鴦風鳴日思高
廣浮長内則錢荇菱華菡萏散葩硉矹巨石濻湤碧砂
離簁比目累綺紅蝦漂青綸之蓑折蕩碧組之鬖髿銅
龜受水而獨涌石鯨吐浪而戴華所以藉園籞之壯觀
將髣像於毗耶於是清宫廣闢宿設宵張華燈熠燿火
樹散芒歛閃六尺蘢叢九光穎若流金之出沙嶼粲若
列宿之動天潢朝曭朗而戒旦雲依霏而卷簇輕輦西
園齊宫北囿文衛濟濟僧徒肅肅法鼓朗而震音衆香
馝而流馥亦有百獸旼旼穆穆雲車九層芝駕四鹿吳
姬楚豔胡笳燕筑常從名倡戲馬蹋鞠巡少陽渡紫複
繞崇賢瞰承禄揚散華之飄颻響清梵於林木燈王歸
而贈筵香積來而獻熟似衆聖之乘空若能仁之在目
旣而俄軒有睟肆筵授几高殿肅而神嚴微言欣而奏
理煥嘉語於丹青得親承於音旨智周物而為心情硏
幾而盡諦言超超而出象理亹亹而踰繫魏兩娛心之
談未足云晉儲眞假之理豈能逮史言乃載筆撰功請
事其職賦金相模玉式世旣聞甘露之言民已登仁夀
之域矣將奉瑶宫之軑陪雲樓之軾福穰穰委如山長
莫長永無極
修心賦(有序)(陳)江總
太清四年秋七月避地於會稽龍華寺此伽藍者余六
世祖宋尚書右僕射州陵侯元嘉二十四年之所構也
侯之王父晉護軍將軍彪昔莅此邦卜居山隂都陽里
詒厥子孫有終焉之志寺域則宅之舊基左江右湖面
山背壑東西陵跨南北紆縈聊與苦節名僧同消日月
曉修經戒夕覽圖書寢處風雲憑棲水月不意華戎莫
辨朝市傾淪以此傷情固可知矣啜泣濡翰豈攄鬱結
庶後生君子憫余此槩焉
嘉南斗之分次肇東越之靈祕表檜風於韓什著鎮山
於周紀藴大禹之金書鐫暴秦之石字太史來而探穴
鍾離去而開笥信竹箭之為珍何碔砆之罕值奉盛德
之鴻祀寓安禪之古寺實豫章之舊圃成黃金之勝地
遂寂默之幽心若鏡心之遠尋面曾阜之超忽邇平湖
之迥深山條偃蹇水葉浸淫挂猿朝落饑鼯夜吟果叢
藥苑桃蹊橘林梢雲拂日結暗生隂保自然之雅趣鄙
人間之荒雜望島嶼之邅迴面江源之重沓泛流月之
夜迴曳光煙之曉匝風引蜩而斯噪雨鳴林而翛颯烏
稍狎而知來雲無情而自合爾乃野開靈塔地築禪居
喜園迢遞樂樹扶疎經行藉草宴坐臨渠持戒振錫庇
影甘蔬堅固之林可喻寂滅之場暫如異曲終而悲起
非木落而愁如豈降志而辱身不露才而揚已鍾風雨
之掩靄倦雞鳴之聒耳幸避地而高棲憑調御之遺旨
折四辯之微言悟三乘之妙理遣十纏之繫縛祛五惑
之塵滓久遺榮於勢利庶忘累於妻子感意氣於疇昔
寄知音於來祀何遠客之可悲私自憐其何已
盂蘭盆賦(唐)楊炯
粤大周如意元年秋七月聖神皇帝御洛城南門會十
方賢衆蓋天子之孝也渾元告秋羲和奏曉太陰望兮
圓魄皎閶闔開兮凉風嫋四海澄兮百川皛隂陽肅兮
天地杳埽離宫清重閣設皇邸張翠幕鸞飛鳳翔晱暘
倏爍雲舒霞布翕赫忽霍陳法供餙盂蘭壯神功之妙
物何造化之多端青蓮吐而非夜赬果摇而不寒銅鐡
銀錫璆琳琅玕映以甘泉之玉樹冠以承露之金盤憲
章三極儀形萬類上寥廓兮法天下安貞兮像地殫怪
力窮神異少君王子掣曳曳兮若來玉女瑶姬翩蹮蹮
兮必至鳴鷫鸘與鸑鷟舞鶤雞與翡翠毒龍兮兮赫然
狂象奔兮沈醉怖魍魎潛魑魅離婁明目不足見其精
微匠石洗心不足徵其奧祕繽繽紛紛氛氛氲氲五色
成文若榮光休氣發彩於重雲奮奮粲粲燠燠爛爛三
光啓旦若合璧連珠耿耀於長漢夫其遠也天台傑起
繞之以赤霞夫其近也削成孤峙覆之以蓮花晃兮瑶
臺之帝室赩兮金闕之仙家其高也出諸天於大梵其
廣也遍諸法於恒沙上可以薦元符於七廟下可以納
羣動於三車者也於是乎騰聲明列部位前朱雀後玄
武左蒼龍右白虎環衛匝羽林周雷鼓八面龍旗九斿
星戈耀日霜戟含秋三公以位百寮乃入鳴珮鏘鏘高
冠岌岌規矩中威容翕無族談無錯立若乃山中禪定
樹下經行菩薩之權現如來之化生莫不汪洋在列歡
喜充庭天人儼而同會龍象寂而無聲聖神皇帝乃冠
通天佩玉璽冕旒垂目紸纊塞耳前後正臣左右直史
身為法度聲為宫徵穆穆然南面而觀矣人伎初會四
影高懸上妙之座取於燈王之國大悲之飯出於香積
之天隨藍寶味舍衛金錢麫為山兮酪為沼花作雨兮
香作煙明因不測大福無邊鏗九韶撞六律歌千人舞
八佾孤竹之管雲和之瑟麒麟在郊鳳凰蔽日天神下
降地祗咸出於是乎上公列卿大夫學士再拜稽首而
言曰聖人之德無以加於孝乎散元氣運洪鑪斷鼇足
受龍圖定天寶建皇都至於立宗廟平圭臬繡栭文楣
山楶藻梲昭穆叙樽罍設以覲嚴祖之耿光以揚先皇
之大烈孝之始也考辰耀制明堂廣四修一上圓下方
布時令合蒸嘗配天而祝文考配帝而祝高皇孝之中
也宣大乘昭羣聖光祖考登靈慶發深心展誠敬形於
四海加於百姓孝之終也夫孝始於顯親中於禮神終
於法輪武盡美矣周命維新聖神皇帝於是乎唯寂唯
静無營無欲夀命如天德音如玉任賢相惇風俗遠佞
人措刑獄省遊讌披圖籙損珠璣寶菽粟罷官之無事
恤人之不足鼓天地之化淳作皇王之軌躅太陽夕乘
輿歸下端闈入紫微
興唐寺聖容瑞光賦(以天地澄霽高相輝燭為韻)
(唐)李子卿
中國之至聖兮西方之大仙凝旒為出代之日立極是
分身之年不然者何以垂其拱而鏡清四海建其像而
燭耀三天故知有相無相而雙合前聖後聖而兩全不
儀形乎何以表三身之義不鎔範乎何以塞萬人之意
乃命鳬氏立法冬官蕆事寫眞於會玉之庭鼓鑄於布
金之地炎帝司火飛廉扇吹九天下觀百神㫄伺聲激
射氣憑凌殷爾而風雷怒囂然而雲霧蒸波旬下回禄
昇爍寶刹炘金繩忽星透而泉噴遂煙消而氣澄圓相
鏡開謂太陽新吐眞質山立乃胚渾初凝怡然花臺耀
此金髻睟容若動慈眼如睇清淨而青蓮始春圓明而
白月新霽光然照夜瑞有應於周王像乃見時夢豈慚
於漢帝旣營珠額仍輝玉毫見之者宜知極樂之近仰
之者誰識須彌之高心遂得於真正身豈有於塵勞乘
流者於焉捨筏滯縳者於此操刀夫其發靈光凝瑞相
異色傍射晴暉遠暢陽烏自耀於暘谷之中燭龍滅燄
於鍾山之上自有頂而咸覩歴恒山而遠望赤光照室
而多慙紫氣吐關而應讓於是百辟奔走萬姓知歸拂
塵而香雲自遍著人而花雨如飛莫不請施瓔珞願解
寶衣期誓心於相好聿求福於光輝由是我皇之作也
與聖同軌與道合躅降其象使天下有所觀播其光使
天下有所燭不言而人化不欲而人足泛兮墊溺之濟
巨川煥乎重昏之照初旭至矣哉法王之教將萬代而
嗣續
招隱寺賦(唐)劉乾
其始穿竹田以行﨑嶇詰曲十餘里而後至草木幽異
猱猿下來空谷無人水流花開寺門東向趾古構新茅
茨接於碧瓦畫牆見乎苔侵青山澹乎吾慮潭影空乎
人心噫予何來之晚也寺之東南山氣森肅泉名虎跑
石泓萬斛色若漬藍聲如戞玉下注三坎雷奔雪觸懸
崖赴壑而不危附川到海而氣足嗚呼竒哉古人之文
流出肝肺混混而不竭者甚有似於斯而今也不在於
僕舊聞有昭明太子此曾飬晦讀書於此安得起九原
而與之言哉忽然天風吹衣林木清嘯仙邪鬼邪萬竅
叫邪客有五人者攜壺促予披雲上征求所謂讀書臺
而弔之立孤峰以展眺探古洞而搜異拂蘚文之午封
悵石章之滅旣雲冉冉而閒飛松颾颾而晴吹驚怪木
之如龍悅鳥語之禪味悟我生之無始卑佛書之揭諦
假使昭明之猶在將謂此語之不易彼旣與未死而俱
往吾故乘元化而再至臺之上兮多月明臺之下兮古
道不可行茅山青兮練湖平美人不復兮我心如縈遂
與客躡雲根緣鳥道踞磐石而坐焉煙霞極目其平如
席殘陽一片萬屋露脊參蒼間赭如畫如織閱大塊之
文章歎斯游之竒跡已而悲風凄其四起暝色合乎寒
城客待予而俱返别遣謝乎山靈
江心墖燈賦(明)王光藴
繄甌江之帶郭湛萬頃之汪洋錯千峰而獻秀澂灝景
於扶桑中浮孤嶼勝甲大荒珠宫敞於溟澥金碧絢於
林塘雙峰峙而應宿浮圖並以摩蒼刻桷朱輪妙奪蓬
山之觀丹梯翠磴朗移弱水之光時夫殘霞收彩繁星
初芒煙霏曖於四岸風露淒於孤岡江妃掩霧於清瑟
估客載月於輕航渺滄波之無際黯夜色之微茫乃瞻
雙墖然以法燈曦輝晃夫靈曜閃爍燦乎玉繩切雲根
而掣電埽穹宇而破冥其千霄而上也熒煌縹緲若燭
龍之麗天而光生於蔀屋其倒影而流也波搖震蕩若
金蓮之出水而豔簇於芳汀浪駭蛟螭之避林迴烏鵲
之驚氣吐白虹之燄濙含神火之晶燭大千而洞毫髮
衞龍象而蕩氛腥涌舍利於支那之國□珠瓔於不夜
之城神五色於變幻嘘七寶而騫騰恍然藜於太一奪
摩尼於金庭彼衆生之墮落嗟苦海之沈淪紛煩惱為
波浪將夢覺而靡醒惟菩提之見證開覺路於光明一
燈一佛無滅無生萬燈萬佛無量無垠瑠璃為地日月
為旌祛羣蒙之業障畀炬火於迷瞪化外内於明徹奠
萬類於清寧若乃光照忠賢之膽輝生詞客之鋒幻致
文殊之現燄迷王謝之蹤靈光亘於千古流轉託於無
窮山川炳其精采元化混於濛冲睠兹燈之傳度溘上
乘之攸宗剖慧珠於淨土開明鏡於頑空挹回光而索
照曠萬象於虚中借玉毫而燭世期了悟夫玄同重曰
江之嶼兮卷阿嶼之流兮迴波表中流兮浮圖冠人天
兮嵯峨參寶炬兮森羅散天花兮瓊波照迷方兮消羣
魔集金仙兮瞻彌陀桑田海水兮若何法輪旋耀兮萬
劫不磨
御定歴代賦彙卷一百六
