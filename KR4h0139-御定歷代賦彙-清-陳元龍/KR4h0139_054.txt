欽定四庫全書
御定歴代賦彙卷五十一
典禮
藉田賦(晉)潘岳
伊晉之四年正月丁未皇帝親率羣后藉於千畝之甸
禮也於是乃使甸師清畿野廬埽路封人壝宫掌舍設
枑青壇蔚其嶽立兮翠幕黕以雲布結崇基之靈址兮
啓四塗之廣阼沃野墳腴膏壤平砥清洛濁渠引流激
水遐阡繩直邇陌如矢蔥犗服於縹軛兮紺轅綴於黛
耜儼儲駕於㕓左兮俟萬乘之躬履百僚先置位以職
分自上下下具惟命臣襲春服之萋萋兮接游車之轔
轔微風生於輕幰兮纖埃起於朱輪森奉璋以階列兮
望皇軒而肅震若湛露之晞朝陽兮衆星之拱北辰也
於是前驅魚麗屬車鱗萃閶闔洞啓參塗方駟常伯陪
乘太僕秉轡后妃獻穜稑之種司農撰播殖之器挈壺
掌升降之節宫中設門閭之蹕天子乃御玉輦蔭華盖
衝牙錚鎗綃紈綷䌨金根照耀以炯晃兮龍驥騰驤而
沛艾表朱玄於離坎飛青縞於震兊中黃曄以發暉兮
方綵紛其繁會五輅鳴鑾九旗揚旆瓊鈒入蕊雲罕晻
藹簫管嘲&KR1116;以啾嘈兮鼓鞞硡隠以砰礚筍簴嶷以軒
翥兮洪鐘越乎區外震震填填塵騖連天以幸乎藉田
蟬冕熲以灼灼兮碧色肅其芊芊似夜光之剖荆璞兮
若茂松之依山巔也於是我皇乃降靈壇撫御耦游場
染屨洪縻在手三推而舍庶人終畝貴賤以班或五或
九於斯時也居靡都鄙民無華裔長幼雜遝以交集士
女頒斌而咸戾被褐振裾垂髫總髻躡踵側肩掎裳連
袂黃塵為之四合兮陽光為之潛翳動容發音而觀者
莫不抃舞乎康衢謳吟乎聖世情欣樂於昏作兮慮盡
力乎樹藝靡誰督而常勤兮莫之課而自勵躬先勞以
悅使兮豈嚴刑而猛制哉有邑老田父或進而稱曰盖
損益隨時理有常然高以下為基民以食為天正其末
者端其本善其後者慎其先夫九土之宜弗任四人之
務不一野有菜蔬之色朝靡代耕之秩無儲蓄以虞災
徒望歲以自必三季之衰皆此物也今聖上昩旦丕顯
夕惕若慄圖匱於豐防儉於逸欽哉欽哉惟榖之恤展
三時之弘務致倉廩於盈溢固堯湯之用心而存救之
要術也若乃廟祧有事祝宗諏日簠簋普淖則此之自
實縮鬯蕭茅又於是乎出黍稷馨香旨酒嘉栗宜其民
和年登而神降之吉也古人有言曰聖人之德無以加
於孝乎夫孝者天地之性人之所由靈也昔者明王以
孝理天下其或繼之者鮮哉希矣逮我皇晉實光斯道
儀刑孚於萬國愛敬盡於祖考故躬稼以供粢盛所以
致孝也勤穡以足百姓所以固本也能本而孝盛德大
業至矣哉此一役也而二美具焉不亦遠乎不亦重乎
敢作頌曰思樂甸畿薄采其茅大君戾止言藉其農其
農三推萬方以祗耨我公田實及我私我簠斯盛我簋
斯粢我倉如陵我庾如坻念兹在兹永言孝思民力普
存祝史正辭神祗攸歆逸豫無期一人有慶兆民賴之
藉田賦(唐)闕名
帝王之德無以加於孝乎惟孝之理惟農是先我上皇
傳璽之二載聖主飛龍之四年日在陬訾祇事於九宫
之位時惟戊巳躬耕於千畝之田祥風發於耒耜瑞雪
掩於郊鄽萬姓顒顒若百川之朝海九宫濟濟如衆星
之麗天帝乃儼然蔭華盖被衮服戴冕旒佩瓊玉朱紘
炯以照燭藻繂紛其繁縟敬齊之色既肅肅以雍雍禮
樂之容亦皇皇而穆穆於是出甲乙之帳命先農之官
設庭燎而晰晰陳量幣而戔戔旌旄夾於翠幕簨簴列
於青壇然後華鐘撞焚燎舉馨香發乎聖躬烟煴感乎
寰宇常伯撰播殖之器宗人掌牲帛之數既金石而間
陳亦籩豆而静旅晨光漸朗湛露初晞告九天之事畢
將三辰之禮依帝猶懷神農之務穡想伯禹之彊理一
之日於是躬耕二之日於是舉趾秉金耦而顒若駕鐡
驪而禮矣將致美於粢盛遂盡力於耘耔望農祥之晨
正知土膏之脈起所寶惟穀故大飲以勞農所貴惟人
故躬耕以悅使俾夫三時不奪六府咸修遂放牛於藪
澤還却馬於田疇道方齊於雨粟化實遠於焚裘務穡
勸分顧勤於稷禹授時度地彌甚於殷周職乃分於九
鳸政不逮於諸侯豈非人和而物阜亦將力穡而有秋
是日命丞相廵行山林道達溝瀆因物土以分宜隨川
原而刊木畫為九野教種百穀實萬代之儲址况九年
之所蓄猶以為不躬不親庶民不信降趐車以徵求發
紅粟以恤賑綈弋不加於嬪御茅茨永慕於堯舜祭惟
司嗇蜡必田畯即異畝同穎豈獨瑞於往年象耕鳥耘
是錫羨於今運適有田父起而歌曰畇畇千畝兮理有
疆濟濟千耦兮稷既良躬三推兮供神倉分九鳸兮應
農祥粢盛普淖兮潔敬斯皇神之聽之兮將登穰穰
藉田賦(唐)李蒙
揉為耒剡為耜取其象也遠矣農為本食為天惟其利
也大焉聖人利器致豐躬親莫重於稼穡軌物勵俗敦
勸克厚乎率先於以奉神祗昭報之誠逹於以祈社稷
孝享之德宣則躬耕之義也從古已然皇帝勤惟國本
欽若人天所務惟農順動而取諸豫所寶惟榖時行而
應乎乾洎正月之吉日將有事乎昊天列千官於近甸
屯萬騎於遐阡當是時也其祭不戒而宿設其工職兢
以先後大禮備兮和樂陳嗇夫馳兮庶人走帝乃服蔥
犗乘御耦我疆我理禮正於三推必躬必親義存乎千
畝四輔冢宰六卿近臣大夫師長之族都鄙華裔之人
聖有作兮萬物咸覩人胥效兮天下歸淳且圖匱者於
其豐防險者於其逸有備所以無患克勤是用終吉三
推之禮廢則倉廩以之虚肆𤯝之恩廢則簡書以之佚
欽哉欽哉能事斯畢夫然則農功可大農扈允臧以農
為本兮國有常令以農率下兮人知向方亦既奉宗廟
亦既備蒸嘗一人垂訓兮萬國昌固有迷於日用于胥
頌美兮聲洋洋
藉田賦(以復收墜典以期農祥為韻)(唐)石貫
太皥御辰勾芒定位天子率躬耕之禮有司謹親載之
事以為帝藉斯闕皇猷久墜不修耒耜之功是墮粢盛
之義於是擇元日戒農期本千畝而敬矣齊三日以告
之然後内外清謐上下肅祗文物之儀備列戈鋌之衛
在兹猶窺紫禁共仰丹墀儼南面凝旒之所當東方欲
曉之時漏水聲盡爐香上遲俄而閶闔開羽儀展揚青
旗以肅事備朱紘而戒典上乃望靈壇御玉輦蒼龍整
駕以前導蔥犗遵途而右轉六轡齊舉八鸞啓行向綠
野公田之所至青郊展禮之方紺轅塞路青輅廵場叶
農經而授事指農正而告祥由是别土宜分彊理入滌
場而肆目撫御耦而舉趾遂乃執紅紖親黛耜四顧而
溝塍砥平三推而土膏脈起發生有在播殖兹始諸公
諸侯而次進或五或九而皆止見京坻之流衍可期覩
稼穡之艱難有以禮樂既備人神告休事雖兆於東作
稔以見其秋收豈獨親耕於甸内實亦種德於道周羣
臣乃伏輦而進曰臣聞歴代務農百王重穀陛下興古
典之已墜紹前修之不復故得人勤稼穡天降景福帝
曰予上事天地次奉祖宗惟舊章是率惟古典是恭今
將返鑾輅而宴於太寢又欲展禮而勞農
藉田賦(有序)(宋)王禹偁
臣謹按周制孟春之月天子親載耒耜藉田所以事天
地山川社禝先王醴酪粲盛於是乎取之恭之至也自
周德下衰禮文殘缺故宣王之時有虢公之諫秦皇定
霸鮮克由禮漢祖龍興日不暇給孝文孝景始復行焉
昭帝弄田亦其義也後漢永平中明帝東廵耕於懷縣
非古制焉魏氏親耕闕百官之禮盖草創爾晉武太始
之年略修墜典宋文元嘉之代亦舉舊章齊用丁亥之
辰梁以建卯之月後魏北齊沿革有異隋朝唐室文物
可觀太宗行之於前眀皇繼之於後自兹以降廢而不
行將煥先農必待真主皇家享國三十載陛下嗣統十
四年武功巳成文理巳定乃下眀詔耕於東郊百執悅
隨三農知勸禮官博士蹈舞而草儀甸師嗇夫歌詠而
供職方拾遺直史館王禹偁再拜而颺言曰耕藉之義
大矣哉千畝之田三推之禮所以教諸侯而事上帝率
人力而成歲功實邦國之彝章皇王之大典昔潘安仁
賦之於晉岑文本頌之於唐今王道行矣王藉修矣神
功帝業煥其有光宜暢頌聲以播樂府謹上藉田賦一
章雖不足形容盛德亦小臣勤拳之至也其詞曰
十四年兮帝業遐宣寰區晏然乃順考於古道將躬耕
乎藉田務本勸農稽前文而備矣事神教養舉墜典以
行焉萬國歡心而懌懌百官供職以虔虔草儀注於有
司議沿革於遺編築壇墠之三陛開阡陌之百㕓文物
聲名合禮經而有度旌旗衣服應方色而不愆既而屆
孟春擇元日太史先奏天子將出是月也遒人徇路星
鳥中律當東郊之迎春是東作之平秩皇帝於是即齋
宫辭帝室戒鍚鸞嚴警蹕乘青輅以有威儼朱紘而無
逸佩乎玉也懸黎之色蒼蒼載其旂焉干吕之雲鬱鬱
屬車負播殖之器後宫獻穜稑之實紅縻黛耜服蔥犗
以陸離縹軛紺轅駕蒼龍而飄歘太常之禮具舉司農
之屬各率甸師掌舍警御陌以惟嚴封人野廬設壝宫
而靡失於國之東千官景從風清塵而習習雨灑道以
濛濛時也木德盛陽氣充春芒甲坼青青兮蔥蔥春土
脈起油油兮溶溶冠盖蔽野珮環咽風狀浮雲兮隨應
龍旂幟張日車徒塞空若衆星兮環紫宫修農事以惕
惕襲春服之重重爾乃配少皥祀先農尸祝無媿豆籩
以供太牢之牲薦之而肥腯太蔟之樂奏之而舂容於
是修帝藉勞聖躬撫御耦以無怠履游場而有蹤將循
乎千畝之制豈止乎數步之中耕鈎盾之弄田但矜兒
戲修建康之春藉未煥農功有以見萬乘之尊三推而
舍或五或九降殺之義有倫爾公爾侯貴賤之班相亞
嗇夫灑種以斯畢庶人終畝而告罷千耦其耕煥乎禮
成播百穀兮率人力歌載芟兮揚頌聲將見乎餘糧棲
畝腐栗如京神倉令納乎黍稷以備粢盛廩犧氏收其
藳秸用餉犧牲親畎畝兮化被重民天而教行自得訓
農之實非貪慕古之名然後下青壇歸絳闕百姓知勸
羣后咸謁在鎬之宴啓歌虞之音發獻萬夀兮歡呼奏
九韶兮鏗越開三面以行惠宥五刑而審罰恩流於孝
弟力田德被於雕題辮髮興五土之利固必躬而必親
同三代之風復不矜而不伐大矣哉藉田之禮豈三年
而不為躬耕之義將百代而可知我所以舉久廢之禮
定不刊之儀慮弗勤於四體將有害於三時務農桑兮
為政本興禮節兮崇教資民乃力穡歲無阻饑神農斲
木之功我其申矣后稷播時之利我得兼之供秬鬯以
斯在介豐年而有期丕顯事天之禮誕歌祈社之詩祀
山川兮神鑒眀矣配祖考兮德馨遠而天錫純嘏用光
孝思乃作頌曰倬彼東郊公田是闢大君戾止言耕其
藉帝藉既修乃及公侯親爾來報勤爾田疇言采黍稷
祀於圓邱億萬斯年以承天休又曰倬彼東郊耕壇其
崇大君戾止言訓其農農功既督乃知榮辱爾家以給
爾人以足言奉烝嘗享於此屋億萬斯年以介景福
躬耕帝藉賦(眀)顧鼎臣
帝在位之八載兮大業朗以遐宣闢兩儀以作宇兮掩
六極以為鄽四時肇其順序八政飭而罔愆惟東南兮
薄海暨西北兮窮邊莫不去氈裘而襲弁帶服鎡耒而
止戈鋋猶且遡王業之本念民事之艱憲古昔以示勸
躬往耕乎藉田是月也星麗辰角日移參尾太皥司辰
勾芒佐理律應夾鐘節惟雨水當木德之在馭見斗杓
之東指膏霢漬於原隰協風被於蘭芷林含煙以蔥蒨
華綴露而旖旎長川瀁兮流碧芳草靡兮成綺倉庚忽
其有聲田務作而伊始羌萬井與千㕓咸戒期於于耜
先是乃命司空治館金吾視壇行宫起乎國東制作準
於星躔周垣遼而匝地閣道絡乎中天絳殿崔嵬而燿
景熛闕岌嶪而凌煙華盖螭翻而蠖略旋廊虯結而蜿
蜒青幄儼其雲駐翠幕颺而氛連有觀穡之崇臺隆嶐
崛嶫乎其間俯平疇於大野激流水於原泉闕方中兮
千畝亘四徼兮陌阡若天造而地設以待我聖天子之
幸焉爾乃即齋宫坐宣室儷朱紘戴青幘祝史正辭巫
咸獻吉瑶輅朝嚴金根宵飭服蔥犗於紺轅駕蒼龍以
縹軛後車備播殖之器中宫獻穜稑之實前旌裊裊依
然干吕之雲佩玉蒼蒼穆矣懸黎之色巳乃勾陳肅隊
招搖啓途六軍雷動萬乘風驅叱豐隆而扶轂呼蒙公
以附車乍鳴鑾以飆駭倏揚旆而景靡青縞繽紛於震
兊朱元飄颺乎坎離方彩錯其外列黃屋屹以中馳前
披雲以建纛後捎星而曳旂左綷䌨乎撓旃右幓纚兮
洪頤恍天旋而斗運矧岳轉與山移爾其五輅方行九
門乍啓雉尾繞以朱翬望東郊而直指似太陽之初升
瑞靄分其抱珥既而屬車轔轔纖塵弗驚花飛飛以夾
路草幕幕而侵輪似青帝之時行品物鬱以芳新若乃
千官景從車徒塞空飛盖結而如霞鳴佩咽其從風似
三垣之列宿旋繞依乎紫宫巳而崇卑在列直廬周設
循芳甸而徐轉紛綺繡其如纈以應龍之廻翔玄雲藹
而四合若其埜曠天清和鑾有聲絲管啁啾以嘲哳鐘
鼓訇磕以砰硡似春雷之啓蟄震百里而皆驚至乃士
女咸集耄倪沓至盻翠華之來臨歡聲騰而動地似百
川之赴海奔濤譎而聲沸爾乃享后稷祀天農奠蒼瑴
與玄醴燎芳桂與香藭太牢薦而肥腯太蔟奏而舂容
既用虔於祼鬯乃躬即乎田工於是京兆授鞭司徒獻
耜廵沃野之墳腴望平壤之如砥儼洪縻之在御撫紺
耒而成禮懷炎農之務穯想崇伯之彊理四顧而溝塍
鱗次三推而土膏脈起諸侯諸公咸以班而遞進或五
或九洎終畝而方止陟巍臺以遐眺觀萬民之舉趾一
人有慶既穆穆以皇皇百辟致辭復雍雍而濟濟大徇
之典將行享禮之讌斯啓時則有大宗伯捧策而進曰
臣聞民之天在食國之本惟民伊藉田之大禮實累代
之攸遵善乎虢公之言上帝之粢盛於是乎出民之蕃
庶於是乎生事之供給於是乎在和協輯睦於是乎興
財用蕃殖於是乎始敦龐純固於是乎成者也彼千畝
之不藉固取誚乎麟經伊元嘉與泰始亦徒具乎彌文
今我陛下應農祥而發令順陽氣以時行舉百王之令
典循列聖之法程藉千畝於畿甸勤萬乘以躬耕勸三
農以崇教本播四海而揚頌聲想餘糧之棲畝將腐粟
之如京載在國章既以示勤民之政藏諸御廩抑以薦
眀德之馨大矣哉此之為禮盖將邁前休而建極啓來
哲而為經者矣爾乃天子茫然而思辴然而嘻曰唯唯
否否卿知其一未知其二予竊感於兹行實有資於治
理是故邇陌井分遐畝繩直水縈帶以環注睇四封之
如一此亦予一人之奠域也霖雨如膏隕露如飴春苗
灑而綠淨秋隴滴而黃滋此亦予一人之施澤也菽雚
特畦禾黍異田任土宜而播殖亘廣陌與横阡此亦予
一人之軌物也藝此嘉植殄彼蠧蟊刈稂莠使靡遺樹
蘭杜於近疇此予一人之樹德遠慝也盖黍稷馨香籩
豆以飭者孝之則也三時不違唯農是卹者仁之錫也
度土任宜深耕易植者政之式也天子所以念稼穡之
艱難躬腁胝而無逸雖六府之孔修猶日慎乎一日豈
止於奉遺典而遵修慕前文而潤色者哉於是上宰元
臣載拜稽首奉萬歲之觴上一人之夀鑄玉冊於金縢
勒鴻猷以垂後遂作頌曰於惟上聖轄化權兮洪澤滂
潏溢八埏兮百祀咸秩禮則虔兮廼藉千畝國之原兮
朱紘蒼佩造彼壇兮帝既至止三推先兮三公九事墢
以班兮厥禮既成兆民喧兮勾芒太皡覿而歡兮百千
雜遝扶轄還兮農用震動庶殖蕃兮粢盛恪共盛所蠲
兮穰穰其瑞應罔愆兮百穀膴膴大有年兮耒耜萬里
息戈鋋兮如陵如岡萬福駢兮登羲越軒古無前兮天
子萬夀配彼天兮臣拜稽首頌斯言兮匪臣則文盛則
傳兮
擬聖駕躬耕藉田賦(眀)馬象乾
皇帝嗣服之七載也張天綱理地維恢帝驟廓王馳度
貞化協文恬武嬉滲漉周於遐邇威靈暨於華夷道德
嫓夫堯舜治理躋乎黃羲乃求掌故爰稽典儀文在兹
矣有其舉之維時夾鐘應候東作方謀陽氣上蒸土膏
潛流農祥晨正乎南極協風駘蕩於西疇勾萌逹而桃
始華品類育而鷹化鳩天子茂對時物慨然思曰民生
在食國事在農時至事起天運人從循哲王之遺規步
上古之高蹤將率先乎萬姓奚安居於九重乃命宗伯
定儀司空除地甸師清塵田畯具器挈壺諏播殖之辰
僕御備啓行之騎於是金門初敞銅漏既殘旭日纔臨
湛露未乾天子駕翠虯御青鸞乘玉輅出金鑾服蒼龍
之衮戴朱紘之冠曳輕霞之寶箑捲揭霧之長竿夾道
陳而霓旌擁周廬列而羽騎寒六飛動而香塵起干官
護而珂珮珊覩翠葆乎天上儼黃屋於雲端爾乃遵紫
陌以來思望青壇而至止念稼穡之艱難遡黍稷之伊
始旅我籩豆儐我簠簋祗祀先嗇以綏福祉牲醴腯兮
殽既登鬱鬯灌兮酒且旨祝史陳兮蕭艾升眀德馨兮
勾芒喜爾乃金絲迭奏鏞鼓偕鳴嘈嘈哳哳填填鍧鍧
地官進耒天子躬耕紺轅黛耜蔥轄縹衡一墢而青陽
動三推而黃茂生嘉種播夫穜稑執事徧乎公卿一以
勸稼穡一以供粢盛孝承乎宗廟仁逮於編氓匹思文
之率育陋鈎盾之虚名張古今之縟典續帝王之休聲
爾乃大禮成勞酒舉皇情暢需澤普金罍列犧象之尊
角觝雜魚龍之舞玉管下鳳凰桂醑傳鸚鵡洽歡心於
百辟播盛美於萬古是日也屬車載路觀者比肩侍從
勲衛之臣星羅輦轂都人士女之衆雲集郊㕓歡聲騰
而動地塵光起而蔽天咸舞忭乎盛世齊預卜乎豐年
及夫伶工徹樂有司告竣鴻卿唱畢鳳駕言旋佳氣浮
而九衢曀斂春風淡而雙闕霽煙羣工呼嵩者萬庶人
終畝以千天子猶凝神宥密養静穆淵時咨耆碩日御
細旃念有生之疾苦軫無告之顛連矇瞽進豳風之什
殿廷繪無逸之篇崇節儉則澣濯著議賑貸則逋負蠲
待凝丞若師保比誨䟽於韋弦無益之務戒於弗作不
急之官令在必捐宜乎仁聲遍九有恩光被八埏也重
曰於鑠維皇以乘乾兮既類於帝修藉田兮思樂甸畿
翠幕褰兮惟皇戾止萃輕軿兮親我穡事告牲牷兮執
耜舉趾遵遺編兮風行化馳覃幅&KR0695;兮禮明樂備信無
前兮赫赫中興過周宣兮
耕弄田賦(以宫裏為田勸率耕事為韻)(唐)王棨
漢昭帝之御乾時猶眇年能首率於農務遂躬耕乎弄
田理叶生知蚤識邦家之本事殊兒戲斯為教化之先
當其天駟既端土膏初起命開鉤盾之側將幸上林之
裏有司於是整溝塍修耒耜别置膏腴之所取法百㕓
旁觀齷齪之間如方千里帝乃駕雕輦出深宫展三推
而不異藉千畝以攸同且曰朕位極元首身慙幼冲每
訪皇王之業無先播殖之功未遂躬親於彼神臯之内
聊將樹藝於茲禁苑之中然後俯天顔擁農器向畎澮
以懋力對鋤耰而多思豈無宴樂不如敬順於天時亦
有遊畋莫若勤勞於農事是則非同學稼粗表親耕既
留心於東作寧無望於秋成環衛近臣盡起西疇之興
宫闈侍女微生南畝之情於時稼政既修稻人是率千
牛之列有序九扈之官咸秩神農舊務嘗廢於他年后
稷餘風復興於此日嘉夫戲或是戲為勝不為審殷阜
之由此知艱難之在斯自昔庸君多昩三時之務惟茲
少主能分五地之宜故得教化下敷皇猷上建人忘荷
鍤之苦俗有帶牛之願因知翦桐葉以命封未若耕斯
田而天下勸
千畞望幸賦(以將興墜典允屬聖期為韻)(唐)闕名
國重農事帝遵時令惟千畝之可親望三推而闡盛田
畯方勤於稟法甸師巳切於承命陽和初布庶平東作
以勸人逕術既端終俟南郊而見聖當其融風式協韶
景方遲金根為順動之馭菖葉表親耕之期度以地狹
難容足列公車之數顧其土膏潛動可陳農器於茲脩
隴惟直遐阡甚夷是宜率諸侯大夫以行乎周禮不可
使四年正月獨稱於晉時言瞻耒耜志惜墳衍謂畇畇
而足得天臨想澤澤而正宜春淺空為散地尚鬱新典
載芟未及勾萌之出何因一墢為期螻蟻之誠願展翠
幕猶閟朱紘未至當人力可借而成功使農祥失正而
奚利染場之履期剡剡以輕移撫藉之衣想襜襜而如
墜且夫事遵禮動法貴聖興顧井田之君是可出而偕
作懿初耕之帝宜其德以相成不然則無以知土宜慰
人欲使其穜稑克備粢盛乃足庶見其耘之耦一一具
陳必報乃求之倉纍纍交屬况以近甸堪樂元辰以良
借百步之疇冀停雲罕修三班之令期在月將如此則
樹德咸滋訓農惟允畢力克符於地事致誠不昧於畦
畛儻禮備而必行實以表乎仁之至義之盡
繭館賦(元)劉聞
繄坤后之奠位德上配於乾剛宜尊安之莫嫓匹垂拱
於無疆嗟勉勉之靡寧兮豈先勞於嬪嬙立婦道於天
下兮匪至勤其奚彰當時物之代遷兮撫春熙之載陽
感戴勝之和鳴兮矧柔桑之遠揚豈不思夫逸豫之為
娱兮念蠶事其敢忘飭妃御以同心兮尚服勤於懿筐
彼&KR0008;蝡之微生兮初若有而若亡羌繽紛其日滋兮亦
蜎蜎而有行忽三旬而獻功兮儼筥簿之是將慚内職
之賤微兮近君后之清光后翼翼以祗承兮曰三盆之
有常斯繭館之有典兮匪漢志之荒唐曕内地之深嚴
兮鳳幄騫而高張綺䟽散彩於雲霞兮文棟比隆乎穹
蒼挹和薰於上苑兮分淑景於長楊當后車之戾止兮
芳菲菲兮滿堂肅佩珥之環拱兮擁翟揄而煌煌非煙
郁其若烝兮探寶鼎之蘭湯怳曙星之磊磊兮浴紋波
之微茫粲玉潔以金輝兮眩滿目之天章手其盆而逾
恪兮不敢亟其敢遑禮有數而恐瀆兮心與繅而同長
曾畢事之憚勩兮想專能而廢讓願相成之在下兮加
黼黻而青黃被玉體以無斁兮穆將祀乎先王豈寸絲
之為潔兮致吾皇之齊莊庶神鑒之不遺兮荅靈貺其
穰穰與六合以同釐兮賴一人之夀康揆繭館之禮意
兮嗟漢氏之未詳惟茲禮之有初兮抑嘗稽夫公桑與
藉耕以並列兮豈但警夫怠荒昭勤敬於人神兮罄厥
忱而叵量慨墜典之僅舉兮何古風之凉凉彼弄田之
有耕兮徒游玩於未央矧掖庭之奥邃兮曾女紅之未
嘗宜繭館之盛制兮不與蠶室而同臧撫壼化之寥寥
兮徒頌美於永平之椒房也
繭館賦(有序)(元)楊撝
古者天子躬耕以供粢盛后親蠶以為衣服重祭祀也
漢之時躬耕之典常行親蠶之禮亦具則視以為勸農
桑之本藉田前有賦之者矣則繭館可不賦乎賦曰
若稽古昔禮重親蠶后受獻繭手盆者三固所以重祭
祀之服亦以敦裳衣之原維繅繭之有館槩古制之未
聞想其密邇公桑旁達内宫層構突兀廻窗玲瓏靚深
邃窈廓其有容風薰薰兮南來日融融乎西東夫人世
婦被之僮僮夙夜匪懈服勞其中雖主后之尊寵亦志
存乎女紅方春日之載陽桑柔柔其初綠念蠶事之當
興早巳勤於祓浴曾日月之幾何羌成功之我告服其
禕服載祗載虔保姆左右師傅後先鏘珩璜兮琚瑀儼
神明之在前違詩書越圖史造繭館畢蠶事爰舉首而
旁觀爛芳繭兮盈目或黃如金或白如玉嘉爾勤勞我
寧不勗繅所獻之毫芒手三盆而奚足曰禮制之孔嚴
恐過之而反瀆爰分布於諸宫俾繰繭而獻之告吾君
以成事命夏人而染茲夫以天下之大奉一人之私亦
有篚纊亦有貢絲何瑣瑣以争利得無愧於去織之公
儀黼黻文章繡裳衮衣於以享先王於宗廟祀上下之
神祗昭誠孝於無斁皆待是而有為豈無禽也必親獵
以登俎亦有黍稷必躬耕而盛粢匪盡已以致潔寧吾
心之敬虧君不能以自蠶茲誠后之責歟雖三繅之不
難要役志之在此俾吾民之有聞亦戒飭其婦子以至
尊而忘勞况吾曹之貧窶成天下之亹亹將不能以自
已家衣帛以忘寒疇無衣以卒歲誠興利之善機詎去
織之可擬慨兩漢之舊章惜名存而實廢嘉永平之能
行何禮文之誇靡竭鄙才以鋪張寓制作之初意今聖
人之在上心敬天而勤巳揆古今之禮儀將以時而畢
舉倘承乏於詞臣誓洗心而頌美
繭館賦(元)曾策
豐沛興雲萬方受圖開重熙於奕葉著儉德之宏謨既
躬耕以勸勤豐御廩之儲需念化下之有道又繭館之
異區爾其館之為制也不莊不麗匪雕匪斲弗事金碧
弗崇丹堊髣髴太古楝宇初作温温房櫳肅肅幃箔海
色曉而分曙天光垂而下灼迨夫蟄戶啓封蠶䖢受風
司晨展日内官盛容詔閨中之麗質掇上林之芳叢伺
眠食於三浹奏成功於九重輟椒殿之清燕勤茲事之
親供匪好勞而惡逸期黼黻於聖躬爛日月之昭彰鬱
璀璨於山龍稽古象以制作粲天章之蒙茸於以迓鴻
禧延景命昭儉素示丕敬是以居之者必可嗣皂綈之
徽音贊之者又足以續辭輦之貞静而後於斯館為稱
也夫何子雲舍是而賦長楊五柞之雄孟堅無知而詫
昭陽牆宇之盛遂使一代曠典僅紀於漢禮之足徵諸
儒摘之又以附會乎吕韋之月令吾嘗觀夫井幹麗譙
層城披香椒風嶕嶢而霞舉甘泉絢燠以雲翔炫金鋪
於繡戸煜朱彩於虹梁角道夾以縈紆周廬列以成行
迨後嗣之末造曾胡足與繭館而齊芳嗟夫神禹卑宫
黻冕致美堯階茅茨軒裳是理何帝王之恭儉華采衣
之靡靡豈不以文章者治體之由明服飾者等衰之攸
紀此繭館之為庸得以著名於漢氏之禮也猗歟皇元
聖繼神傳宫壼之内莫不有媯虞任姒之德又豈可以
漢之繭館而並言方今聖皇御歴郊禋肇舉爛五雲之
披披罄八荒而咸覩鯫生未敢盡繭館之鋪張行且造
明堂而獻賦
帝苑農蠶賦(有序)(明)廖道南
辛夘八月十七日恭遇皇上親祀帝社帝稷於西苑簡
命勲輔卿佐暨臣道南凡十一人充陪祀官禮成上御
無逸殿面諭錫宴既而周覽豳風亭駕始發臣猥以末
僚遭兹盛典天顔咫尺叨陪晉晝之榮帝眷殊常申錫
需雲之寵駿奔兢惕燕樂揄揚臣誠歡誠忭稽首頓首
上言伏以國之大事在祀與農民之厚生惟衣與食盖
耕桑為王業之本而土穀咸坤祗之靈稽古神農肇作
耒耜思文后稷率育來牟公劉古公紹厥勲王季文王
弘其緒惟成王守文武之基業故周公陳稼穡之艱難
在書則叙商之三宗以及於祖烈於詩則述豳之七月
而采其民風啓八百年有道之長遺千萬世無窮之利
厥後藉田廢而號公納牖敷言至於蠶績休而褒姒厲
階興刺勸懲具在龜鑑攸存歴考垂訓之格言實為傳
心之要法茲盖遇我皇上體天地之大生備聖神之至
德敦庸五禮郊廟之典告成軫恤三農軍國之需攸賴
敷求禹則徽煥堯章惟聖祖紹田功於中都之鄊惟文
皇啓邦土於西苑之地仰懷世德上感淵衷顧仁夀之
宫原可以樹桑而播穀御昭和之殿室於時撫景以揮
毫奎文燦爛乎龍光雲翰輝煌乎鳳翥對時育物相土
命官首營帝社帝稷之壇次建省耕省斂之所殿名無
逸恒操祇畏之心亭扁豳風益勵憂勤之志爰修蠶室
更築桑臺倉恒裕而百穀用登門迎和而諸祥畢至靈
鵲雙儀於皇闕誠哉孫子之昌嘉禾連穎於天田允矣
神祗之貺乃届仲秋之月爰諏穀旦之辰慶平秩之西
成追報賽於前古禮文裁於聖制孔惠孔時樂律發乎
宸章盡善盡美至誠克享明德惟馨伏望保泰持謙令
終有俶履豐思豫永觀厥成建皇極以福庶民遠邁周
王之盛懷重華而光列祖永孚虞帝之休臣謹撰帝苑
農蠶賦賦曰
繄皇眀之啓運肇農蠶以耕織惟王業其根本惟民生
其衣食曰無逸而乃逸茲先務之為急闢地利以無彊
法天道之不息惟我德祖爰卜京土衍顓頊之苖裔派
句容於江滸惟我懿祖隠約田里邁種德於幽潛穆玄
風乎太始惟我熙祖渡淮寓泗履險危以多難垂令聞
於不世迨於淳皇乃遷東鄊崇朴茅茨感異麥場靈應
駢臻而載震載夙祥徵長發而俾熾俾昌篤生皇祖受
天之祜乃聖乃神乃文乃武風雲景從而三靈協助日
月貞眀而五星順度惟歲壬辰鍾離之邨釋耒耜而造
邦歴百戰其繽紛惟歲乙未金陵之地盡彊理而經野
崇九鼎其贔屓惟歲丙午奠璧圜丘諭太子以穡事咨
農工之是憂惟歲壬子瘞琮方澤戒后妃以素服虞蠶
工之弗克惟歲戊申脈土發春躬耕藉田而噫嘻斯興
惟歲丁未禱雨致祭親涖雩壇而虔恭益至閱耘鍾山
乃步龍岡遵阡陌而於邁視襏襫其如傷觀穫後苑乃
召鑾坡輟警蹕而弗御詢菑畬之如何盖我皇祖首物
冠倫積功累仁欽天禮神養賢牧民而佑啓億萬載之
太平者誠務農蠶為之本焉者也惟我皇上同符祖德
丕顯文謨丕承武烈修六府而重土穀叙九疇而爰稼
穡歲惟辛邜月惟季春太昊司令勾芒應辰條風時來
而玄鳥降協氣日至而倉鶊鳴是月也日惟巳丑木宿
角垣乃駕鑾輅乃抗龍旛軫東作之伊始指西苑以來
觀於時歴文祖之宫原思開創之舊業乃召輔臣乃召
宗伯對時育物而胥豫胥游相土辨方而爰經爰畫爾
乃御昭和之碧殿臨太液之清波宸翰飛灑於雲霞天
章輝煥乎星河是即帝堯之問衢室而授民之時帝舜
之訪總章而敕天之幾也是月也日惟辛邜土宿畢觜
乃諏箠氏灼元龜諧簭人揲泰蓍相隂陽之攸吉區原
隰之咸宜於時昭告於列祖宣令於百工乃召司徒乃
召司空□師贊謀而土圭以測匠氏效力而水臬是從
爾乃營帝社以統五土營帝稷以統五穀敷施元始乎
乾化煦媪貞成乎坤育是即周雅之歌冢土而為國祈
祀戴記之紀王社而為民介福也廼又建無逸殿於仁
夀宫之前棟隆元吉材良孔堅藻繪敦素結構聯緜中
揭獻皇農家之詩以彰先德之兢惕旁列周書無逸之
篇以述古人之艱難於殿之前亭曰豳風飾不過華制
不侈崇奎圖赫奕鉅碑穹窿詠公劉之勤苦表姬旦之
精忠昭昭乎炳蔚如虎豹煌煌乎夭矯如虯龍也廼又
建迎和門於仁夀宫之東璇題映旭黻梲飛虹軒聳特
起周遭旁通仰穹端於泰清以達風露之氣俯壤倪於
泰寧以贊水土之功於門之南亭曰省耕平疇曠衍方
池湛清夙興自宫時往於亭鳩田畯其至喜勞農夫之
可矜靄靄乎翠華之先被鬱鬱乎黃茂之蔥菁也廼又
建恒裕倉於仁夀宫之北我黍與與我稷翼翼其崇如
墉其比如櫛乃求千斯倉以供神眀之祀乃求萬斯箱
以備軍國之實於倉之側亭曰省斂萬寶豐登百室充
贍夜漏向晨宵衣待旦嘉平秩之西成幸粢眀之足薦
忻忻乎免下民之怨咨蕩蕩乎孚上帝之申眷也其種
桑之園則於彼宫垣之西蔭綠樹之扶疎暢青陽之葳
蕤既培佳檿復翳茂桋薙氏芟其繁蕪柞氏䟽其荒荑
其採桑之臺則於彼軒墀之陽躋崇基之靈畤攀柔條
之遠揚取彼曲植執此懿筐儉勤取則乎邠女莊恪遺
戒於魯姜其飼蠶之室則於彼殿庭之隂屈鳳輦於嘉
月集蠶婦之如雲叢箔班班密葉臻臻帝純服之所自
出后鞠衣之所由成其繰繭之館則於彼蠶室之區含
天駟之真精監織女之靈輝七襄成章三盆就絲西陵
氏創其緒業宛窳氏淑其範規是故坤儀靜專以亮乾
元之化隂教眀章以宣泰陽之亨緬思古人實獲我心
葛覃樛木克成内治螽斯麟趾垂裕後昆其所關係者
大矣其所由來者遠矣猗歟盛哉我皇上之重農蠶以
為天下先也夫其成功於苑中也經始於春暮就緒於
秋仲樂庶民之子來歆百神之㒺恫其中則東有萬春
麗春永夀長春接珍膳而五穀馨西有延夀景福安喜
仁和御延和而百祿多其外則東有樂成崇智涵碧翫
芳俯臨漪而鳬鷖翔北有仁智介福凝和承光望廣寒
而草樹香乃若金鼇玉蝀積翠堆雲星橋迢遞於滄溟
金露玉虹方壺瀛洲危亭屹屼於玄邱擁翠飛香太素
歲寒華楣岋嶫於紫壇遠趣會景澄波映輝黛梁晻曖
於翠微至於兔園之山龍洞之泉環珮琮琤乎石林珠
璣絡繹乎水簾鯨海之嶼鷗沙之渚菰荇參差乎流洲
芝蘭芳郁乎平圃是皆我文祖經營之豐址是故務本
之訓德音在耳渢渢乎萬善之紀也我宣廟游觀之靈
囿是故織婦之詞嘉謨如舊眀眀乎三接之晝也我皇
上尊祖敬宗參天兩地駿烈邁乎百王鴻猷徽於萬世
是故祈禮行於春也克慎厥始報禮行於秋也允成厥
終樂章裁於聖制儀節定於宸衷至止肅肅有來雍雍
武貂蟬而簪纓整飭文鵷鷺而環珮舂容鳬鐘鼉鼓龍
篴鸞簫鑑鏘其並奏彩翬丹籥朱干玉戚綴兆其來同
三獻方升百禮既崇主拜於前臣拜於後覲天顔於咫
尺誠動於此幾動於彼致帝祗之感通昔者韶鳳儀虞
神龍啓唐赤烏開周玄鳥生商德盛者其福備祥多者
其國昌我皇上體信達順建中致和天惟降康而載錫
甘露地不愛寶而屢清黃河宇甸疊呈夫瑞麥天田彌
獻夫嘉禾靈鵲雙翔帝座兆前星之曜郊禖特舉仙源
澄少海之波迺知一敬立萬善備矣二氣和萬物育矣
三農成萬事具矣四靈至萬神應矣五福膺萬祀永矣
臣拜稽首以矢其音歌曰帝德高眀兮配天惟天資始
兮錫茲豐年帝德溥厚兮配地惟地資生兮登茲廣利
帝德秖慎兮法祖惟祖垂統兮申茲多祜帝德純孝兮
顯親惟親遺澤兮昭兹至文吁嗟農蠶兮帝苑西天施
地成兮萬國重熙噫嘻謨訓兮帝苑中祖澤親仁兮萬
世攸隆
勞酒賦(陳)江總
在陽春之仲序覽具物之芳菲帥公卿而播百穀親耒
耜而命三推開青壇於迥甸列翠幕於清沂乃遵執爵
之典爰降食苹之讌豁朱鳥之高窗啓黃龍之抗殿奏
帝鴻之萬舞動鈞天之九變顧曲私之亭育遞寒暑而
徂遷謬陳力而策駘豈酬恩於暮年
御定歴代賦彙卷五十一
