欽定四庫全書
御定歷代賦彙卷一
天象
天地賦(有序)(晉)成公綏
賦者貴能分賦物理敷演無方天地之盛可以致思矣
歷觀古人未之有賦豈獨以至麗無文雞以辭贊不然
何其闕哉遂為天地賦
惟自然之初載兮道虚無而玄清太素紛以溷淆兮始
有物而混成何一元之芒昧兮廓開闢而著形爾乃清
濁剖分玄黃判離太極既殊是生兩儀星辰煥列日月
重規天動以尊地静以卑昏明迭照或盈或虧隂陽協
氣而代謝寒暑隨時而推移三才殊性五行異位千變
萬化繁育庶類授之以形稟之以氣色表文采聲有音
律覆載無方流形品物鼓以雷霆潤以慶雲八風翺翔
六氣氤氲蚑行蠕動方聚類分鱗殊族别羽毛以羣各
含精而容冶咸受範於陶鈞何滋育之罔極兮偉造化
之至神若夫懸象成文列宿有章三辰燭曜五緯重光
河漢委蛇而帶天虹蜺偃蹇於昊蒼望舒弭節於九道
羲和正轡於中黃衆星回而環極招搖運而指方白虎
峙躆於參井青龍垂尾於氐房玄龜匿首於女虚朱鳥
奮翼於星張帝皇正坐於紫宫輔臣列位於文昌垣屏
絡繹而珠連三台差池而雁行軒轅華布而曲列攝提
鼎峙而相望若乃徵瑞表祥災變呈異交會薄蝕抱暈
帶珥流逆犯歴譴悟象事蓬容著而妖害生老人形而
主受喜天矢黃而國吉祥彗孛發而世所忌爾乃旁觀
四極俯察地理川瀆浩汗而分流山嶽磊落而羅峙滄
海沆漭而四周懸圃隆崇而特起昆吾嘉於南極燭龍
曜於北阯扶桑高於萬仞尋木長於千里崑崙鎮於隂
隅赤縣據於辰已於是八十一域區分方别風乖俗異
險斷阻絶萬國羅布九州並列青冀白壤荆衡塗泥海
岱赤埴華梁青黎兖帶河洛揚有江淮辨方正土經略
建邦王圻九服列國一同連城比邑深池高墉康衢交
路四逹五通東至暘谷西極泰濛南暨丹炮北盡空同
遐方外區絶域殊鄰人首蛇軀鳥翼龍身衣毛被羽或
介或鱗棲林浮水若獸若人居乎大荒之外處於巨海
之濱於是六合混一而同宅宇宙結體而括囊元運渾
流而無窮隂陽循度而率常回動糾紛而乾乾天道不
息而自彊統羣生而載育人託命於所繫尊太一於上
皇奉萬神於五帝故萬物之所宗必敬天而事地若乃
共工赫怒天柱摧折東南俄其既傾西北豁而中裂斷
鼇足而續毁鍊玉石而補缺豈斯事之有徵將言者之
虚設何隂陽之難測偉二儀之奓闊坤厚德以載物乾
資始而至大俯盡鑒於有形仰蔽視於所蓋游萬物而
極思故一言於天外
乾坤為天地賦(以取類著言神乎玄理為韻)(唐)陸肱
昔者聖人之作易也以乾為天以坤為地於乾則資始
羣品在坤乃資生萬類乾為竒矣以三而契彼天經坤
蓋偶焉以六而昭乎地位吾嘗仰以觀其氣俯以察其
區豈非乾者陽也坤者隂乎於陽乃天之德於隂乃地
之符亦猶陽與剛偶隂與柔俱於剛乃天之儀於柔乃
地之樞况乃取諸物以非真取諸身而非據是則取諸
上而彖象咸立取之下而吉凶斯著元亨之道配柔克
以同歸光大之名與沉潛而俱去於乾則易知可察至
健斯全其運也直其息也專為君而長為首而先為馬
以居要為男而體玄大矣哉確然示易若天之父萬物
焉於坤則簡能可立至順為理其闢也震其翕也止為
臣於主為腹於已為牛以當用為女而資始至矣哉隤
然示簡若地之母萬物矣故能酌此生植通諸鬼神究
其情於大壯播其義於家人否以知屈泰以知伸授以
復而其心見考之咸而其感陳亦何異分彼混茫清為
天而濁為地定其律吕宫曰君而商曰臣既生而太極
為初竝用而三才斯取彼策也三百六十此數也五十
有五所以準此知道采之立言列之而其象顯演之而
其卦繁蓋動静之二體總牢籠之衆門斯可謂明覆載
之德識化育之功故曰堯舜垂衣裳而天下治蓋取諸
乾坤
天賦(唐)劉允濟
臣聞混成發粹大道含元興於物祖首自胚渾分泰階
而立極光耀魄以司尊懸兩明而必照列五緯而無言
驅馭隂陽裁成風雨叶乾位而凝化建坤儀而作輔錯
落九垓岧嶤八柱燦黃道而開域闢紫宫而為宇横斗
樞以旋運廓星漢之昭回總三統之遷易乘五運之遞
來察文明而降祥瑞觀草昧而動雲雷託璇樞之妙術
應玉管之浮灰柔克斯高聽卑逾廣覆燾千容苞含(一作)
(包羅)萬象載光道德聿符刑賞既霆震而霜威亦春生而
夏長其功不測其變惟神大哉其施曠乎其仁周八紘
而化育籠四海而陶鈞雖感通而下濟終輔翼而無親
登大寶於上皇發神圖於下帝憑理亂而倚伏候昏明
而開閉遘堯舜以降禎休遇辛癸而呈祲沴歷成敗而
無爽在興亡而必契深機不測神化靈長雖覃恩於列
聖必歸功於有唐發星辰而效祉雜煙雲以降祥大猷
載洽景貺斯彰浹庶品以光被樂羣生於會昌軼大庭
而包太昊孕玄頊而掩朱襄見乾心之祚聖即靈運之
無方造化唯遠生成不極沾廣惠於禽魚預湛恩於動
植非測管以能喻豈戴盆之可識欣大賚於天成激長
歌於帝力
天賦(唐)闕名
彼蒼者天成形物先初鴻濛以質判漸輕清而體圓生
五材以亭毒運六氣以陶甄故使晦明相繼寒暑遞遷
遠眺其原兮亦極之無極近詳其理兮固玄之又玄諒
神功之罕測實靈造之自然徒觀其潛化不言惟德是
輔列九野而為號峙八山而為柱其為道也或比之以
張弓其入夢也或方之於漱乳憫鄒衍則嚴霜夏降應
陳實則繁星夜聚孔階遠而難登樂霧披而巳覩雖覆
繖之可嫓豈鍊石之能補美夫有功不伐無遠不蓋德
冠三才名參四大日朝上而疑璧河夜横而如帶破鏡
飛乎其所長劒倚乎其外違之則風雨差錯順之則隂
陽交泰况乎觀文察變害盈尚默則大著美於唐君慮
崩見譏於杞國徒瞻蕩蕩之體孰辨蒼蒼之色在玉衡
以齊政任銅史以司刻名既入於四知光鎮臨於八極
顧惟仰歎載之無力思斡運之莫原惟遠近之難識儻
聞鳴臯之響願奮垂雲之翼嗟天道之大哉非管窺之
可測
碧落賦(唐)翟楚賢
散幽情於曩昔凝浩思於典墳大初與其太始高下混
其未分將視之而不見欲聽之而不聞爰及寥廓其猶
槖籥輕清為天而氤氲重濁為地而盤礴爾其動也風
雨如時雷電共作爾其静也體象皎鏡是開碧落其色
清瑩其狀冥寞雖離婁明目兮未能窮其形其體浩瀚
其勢渺漫縱夸父逐日兮不能窮其畔浮滄海兮氣渾
映青山兮色亂為萬物之羣首作衆材之壯觀至妙至
極至神至虚莫能測其末莫能定其初五石難補九野
環舒星辰麗之而照耀日月憑之而居諸非吾人之所
仰實列仙之攸居爾乃遺塵俗務遐躅養空栖無懲忿
窒欲陵清高而自遠振雨衣以相屬七日王君永别緱
山之上千年丁令暫下遼水之曲别有懷眞俗外流念
仙家撫龜鶴而增感顧蜉蝣而自嗟乃鍊心清志洗煩
蕩邪凝魂於祕術馳妙於餐霞雲梯非遠天路還賖情
恒寄於緜邈願有託於靈槎
天行健賦(以天德以陽故能行健為韻)(唐)闕名
大哉乾元神不可測其内也剛其外也直直所以保合
太和剛所以運行不息故王者奉之而垂化君子體之
而進德者也原夫天者乾之形乾者天之名用九以則
得一而清名也者純陽之經形也者太無之精語其動
兮孰知其動語其行兮孰知其行得不詳其所由稽其
所以歴土圭以窮妙因渾儀而探理左出右沒不行則
何以變三辰之度上騰下降不動則何以為萬物之始
履柔兮居常配坤兮秉陽笠也誰覆弓也誰張四德雖
具未足以擬議十翼雖廣未足以披攘微乎哉得於幽
者道盛乎哉得於道者王緜緜若存戸樞不蠧較之則
火井易滅當之則金柅難固持剛靡失既兼柔克之資
用壯罔虧亦取易知之故是以為君為首為金為冰杳
冥兮不慮乎盈縮寂寥兮何有於騫崩喻彼成形是顯
飛龍之象精其致遠因推良馬之能且夫天也者陽乾
也者健窺之於裏則其象歴歴瞻之於表則其容慁慁
不言非涉於可名不拔方知乎善運大道非物豈容媧
后之功小說惑人何傷秦宓之論皇家恩流品物禮逹
上玄垂文明畫一之令秉神武不殺之權推之蕩蕩守
之乾乾為不知其異信所為親上而法天者歟
披霧見青天賦(以瑩然可仰無不清心為韻)(唐)王起
鬱彼宿霧蔽乎遠天霧晻靄以氣徹天清泠而色鮮仰
之彌高五里始分其杳爾積而能散三光忽映其粲然
昔人引之以喻見賢竒姿允叶美質相宣豈徒卷冥冥
之淨綠覿昭昭於上玄始其雜氛昏掩高朗霏微有色
散漫無象文豹去之而退藏螣蛇游之而來往將欲縱
遥睇滌煩想則蒼蒼大圓之色願豁其清明英英上德
之容亦如其瞻仰及夫收地表歇天衢啟晨光之有耀
闢麗景而多娛於是碧落如邇青冥若無既仰之而不
及將覯止而豈殊且欲蓋而彰人與天而合契不言而
信天與貌而相符則知賢為衆夥人不知兮蔽之孰可
天實悠久霧不披兮覩之則不故將通顯於幽情配美
於高明空蒙既同於席卷寥廓乃喻於冰清惟人也玉
立斯映惟天也管窺莫競既遐邇之無氛自心神而可
瑩狀煙消於幕幕始露澄潭凝塵洗之濛濛自開朗鏡
所以彰風采之異見光儀之盛异哉一言之美萬祀攸
欽陋決雲而觀劒小披沙而見金有美人兮青陽是仰
藻鏡斯臨自然比天於霄漢卷霧於沉隂亦何必觀樂
廣之容始欽重器信衛瓘之說方獲明心者哉
鍊石補天賦(以鋉彼堅貞將補其闕為韻)(唐)闕名
天何言哉有闕則補持五石而是用俾四時而能取成
乎圓象故資可轉之功定彼乾儀蓋俟至堅之主所以
禆覆燾仰周普磨礱入鍛成功豈濫於宋人緝綴為勞
至德何慙於山甫乾道甚明配彼清真類鼓鑄而可致
冀穹玄而是營石不能言默助無為之化天將假手潛
因妙用而成則知媧氏之為功也體物情立取法志生
眄悠遠而求則象規圓而作程小大寧遺俾隨形以溥
博嵳峩不墜皆投質於輕清若乃玄造呈材神功效技
他山以綴象帝自邇卿雲初觸當碧落以麗乎銀漢同
流激清霄而節彼天象又玄石質既堅究勤勞而日月
逝矣成廣大而星辰繫焉暖積素之煙尚疑苔點降如
絲之雨終若溜穿觀夫圓則九重功惟百鍊眷無親而
克敬當有道而可見言柔與剛崇高是將運有徒於晝
夜比為炭於隂陽織女停梭受支機於河漢荆人抱璞
嗟韞玉於穹蒼補之伊何以當其闕照悠悠於峻極驅
鑿鑿於超忽想夫取鍛之日排剛之時齟齬不安或表
艱難之步清明於外猶生錯落之姿正圓虚之廣矣下
長風而淒其是知補上天於鍊石蓋虚實之相資焉
天象賦(漢)張衡
垂萬象乎列星仰四覽乎中極一人為主四輔為翼鈞
陳分司内座齊飭華蓋於是乎臨映大帝於是乎游息
尚書諮謀以納言柱史記私而奏職女史掌彤管之訓
御宫揚翠娥之色隂德周給乎其隅大理詳讞乎其側
天柱司晦朔之序六甲侯隂陽之域其文煥矣厥功茂
哉環藩衛以曲列儼閶闔之洞開北斗標建車之象移
節度而齊七政文昌制戴筐之位羅將相而枕三台闢
天牀於玉闕乃宴休之攸御肅天理於璇璣執威權而
是預天槍天棓以相指内厨内階而分據雙三夾斗而
燮詣兩乙賓門而佐助爾乃天牢崇圉設禁暴之隄防
太尊明位擬聖公之寵章太陽接相以班跡玄戈撥杓
而耀芒勢微微而有象輔熠熠而流光薦秋成於八榖
務春采於扶筐天厨敞兮供百宰傳舍開兮通四方偉
天官之繁縟立疏廟之隆崇何大角之皎皎夾攝提之
融融七宿畫野以分區五宫立都而對雄既以歴於中
宫乃回眸而顧東觀角亢於黃道包分野於營中開天
門之燦耀揖進賢之雍容是推紀於變節是正綱於大
同其次則梗河備預招搖候敵泛舟亢池飛觴帝席周
鼎毓神天田豐籍按三條於平道賓萬國於天門置平
星以決獄列騎官而衛閽陽門守於邊險折威防於將
奔頡頏司於五聽車騎參於八屯望南門之峻關覿庫
樓之城府偃蹇列於四衡的歷分於五柱或藏兵而蓄
銳或重扃而禦侮煥蒼龍之中宿矚氐心以及房聽朝
路寢布政明堂爰俾其地于宋之疆粤若大火赫然天
王鈎鈐儼於鳳闕積卒穆於龍驤天輻備於舉輦鍵閉
守於關梁騎陣啟將軍之位從官主巫醫之職罰作贖
刑日為陽德二咸防非而體正七公議賢而糾慝陣車
雷擊乎其南天乳露滋乎其北彼貫索之為狀實幽囹
之取則歷龍尾以及箕跨北燕而在兹配四妃而有序
均九子以延慈龜曳尾而波泳魚張鱗而水嬉天江為
太隂之主傅說奉中闈之祠穅為簸揚之物杵為舂臼
之用天鑰司其啟閉丈人存其播種狗以吠盜姦回靡
縱却睇女牀前瞻天紀耀棘庭之金印粲椒宫之玉齒
中有崇垣厥名天市車肆中衢以連屬市樓臨箕而鬱
起帝座類候而獨尊侯臣光熙而燮理宗星派疎而遠
集宦者刑餘而近侍列肆與屠肆分行宗正與宗人同
峙帛度立象以量用斗斛裁形而取擬若乃眺北宫於
玄武洎南斗而牽牛賦象通犧廟之類司域應江淮之
洲建星含曜於黃道天弁寫映於清流河鼓進軍於嘈
囋兩旗夾道以飛浮天淵委輸於南海狗國分疆於北
幽雞揚音而顧侣鼈躍影而來遊天田臨於九坎羅堰
逼於天桴是司溝洫是制田疇遂聳睇於漢陽乃攸窺
於織女引寶毓囿搖機弄杼輦道清塵而俟駕漸臺飛
灰而候侣可以嬉游可以臨處瞻須女之繒室奄開邦
於會稽離珠耀珍於藏府匏瓜薦果於宸閨離瑜佩瓊
而袨服敗瓜委蔓以分畦其外鄭越開國燕趙隣境韓
魏接連齊秦悠永周楚列曜晉代分冏天津横漢以摛
光奚仲臨津而汎影既編梁以虹構亦裁輪而電警列
虚危於齊濟職悲哀與宗廟墳墓寫狀以孤出哭泣含
聲而相召敗臼察災而揚輝天壘守夷而駢照司命與
司禄連彩司危與司非疊耀伺禍福之多端總興亡之
要妙人掌詔以優游儼為人之質鈎主震而屈曲宛如
鈎之象車府息雷轂之聲造父曳風鑾之響杵軍給以
標正臼年豐而示仰土吏設備以司存斧鉞用誅之所
掌虚梁闃寂以幽閟蓋屋喧轟而宴賞天錢納賮以山
積天網憩輿而野饗北落置候兵之門八魁建張禽之
網瞻廟府於室壁諒有衛之封畿布離宫之皎皎散雲
雨之霏霏霹靂交震雷電横飛壘壁寫陣而齊影羽林
分營而析暉土公司築而開務天廏飛御而起機騰蛇
宛而成質水蟲總而攸歸動則飛躍於雲外止則盤縈
於漢沂迤奎婁之分野辨鄒魯之川陸豢馴獸於囿苑
隸封豕於溝瀆左更處東而掌虞右更居西以司牧立
囷倉之儲聚樹溷屏之重復司空主土以搜祥鈇鑕營
芻而薦畜軍南門列轅而遠出天將軍揚旗而示逐伊
王良之策馬則車騎之滿野蒙居河而路塞策裁鞭而
電寫閣道優游而據中附路備闕而居下自胃倉而昴
畢實趙地之交衢建旄頭而肅引畢罕車而迅驅卷舌
列天讒之表附耳屬天高之隅天高望氣天讒備巫卷
舌安其寂默附耳矜其諂諛天船泛影乎清瀨貯積水
而窺害大陵分光乎耀虚包積尸而如帶礪石資乎鋸
刃月宿歸乎太隂天街畫於戎野天阿察於山林天節
宣威於邦域天隂進謀於腹心天庾積粟以示稔天廩
備稷以祈歆天園曲列兮儲芳樹天苑圓開兮畜異禽
芻藁遵納秸之軌殊國曉重譯之音九斿排鋒以進退
軍井依營而淺深天關嚴扃於畢野諸王列藩於漢潯
何五車之均明而三柱之照煥納五兵於藏府圖七國
之邦貫天潢利涉以淪漣咸池浮中而渺漫闢峨岷之
沃壤睎觜參之曜形示斬刈以明罰收裦旅而獲寧參
旗懾於邊寇玉井通於水經座旗肅穆以昭禮司怪幽
求而發冥屏嫌於客厠咎於圊亦有天屎質黃效靈於
是仰東井之輿鬼覽西秦之伯邑質明祀而變生鉞淬
水而刑及四瀆斷江淮之候兩河占胡越之域水位瀉
流而迅奔天樽奠饌而翕集軍市通貨以圓綴五侯擬
議而衡立積水醖燕酬之勞積薪備牲庖之給野雞俟
兵而據市天狗吠盜而映漣闕丘擬乎兩觀水府司乎
百川狼援戈而野戰弧屬矢而承天老人祚主而秋煥
丈人通臣而夜懸子扶尊而眇邈孫孕緒而連緜惟天
社之赫若實勾龍之神焉爰觀柳以及張知周疆之爰
啟儼咮頸以分嗉奉滋嘗而賜醴觀夫軒轅之宫宛若
騰蛇之體交雷雨之靄靄列后妃之濟濟酒旗緝醼以
承歡内平繩愆而執禮爟含烽而諜寇實防邊之有俟
長垣崇司域之備少微彰處士之懿外厨調列膳之滋
天相居大臣之位天紀錄禽而獻齒天廟嚴祠而毓粹
天稷播五稼之勤東甌表三夷之類爰周翼軫厥土惟
荆驅風驛之千乘奏雲門之六英長沙明而獻壽車轄
朗而陳兵青丘廕於韓貊器府總於琴笙軍門坐甲於
軍閫司空掌土於司平矚太微之峥嶸啟端門之赫奕
何宫庭之宏敞類乾坤之闔闢五座參一帝之謀九卿
踵三公之跡儲以太子參之幸臣從官肅侍謁者通賓
郎將司戟於丹陛郎位含香於紫宸乃寄屏以持法控
端門之内闉明堂演化靈臺候神虎賁之徵猛士進賢
之訪幽人獻淵謀於諸侯儼營衛於常陳胡天漢之昭
回自東震而緜絡北貫箕而聯斗南經說而緯龠合乘
津而浮瓜分漂杵而泛閣歴玉潢以汪洋淪七星而依
泊惟木德之含精為歲星而明麗雖盈縮所察禍福攸
繫然而得之者隆失之者替祚明君而耀朗罰昏主之
光翳下為社靈上為天貴如夭胎而毁卵具職仁而施
惠迴騖愆期前馳舛契奮槍棓以示慝峙樓垣而表戾
粤若熒惑火帝之精每執法以明罰必伺災而告誠守
其邦而歲戰去其野而時清若虧信而廢禮則下乘而
上征居惟釁發合與憂并浮天讒而聳劒列蚩尤而耀
旌司危見而失國昭明出而起兵伊土宿之播靈為鎮
星而耀質尋所履為休慶視所居為貞吉廣邦徼而斯
留復軒宫而載出若崇奢而賤義則行虧而度失或含
丹而舉兵或噙黑而遘疾旬始發而候起獄漢明而主
黜彼金方之耀色有太白之垂文乃降神於屏翳實建
象於將軍如用兵而不察匪先逹之攸聞高出利於深
戰順指著乎宏勲苟恩義之不溥則禍福之攸分或飛
芒而蝕月或引彗而横氛六賊陳災而搆禍天狗殺將
而破軍咨太隂之稟粹粤星辰之攸揆乘四仲而顯侮
歷一周而匝履為用罰之淵謨為出師之令軌若淫刑
而縱欲則委孛而流矢白其角而表哀黑其規而應水
察函劒之相去候正旗之所指非其出而夏寒錯其宜
而將死於是究經緯之終始徵幽顯之機符昭晰兮為
人主之明鑑杳藹兮實冥祗之袐樞固聲聞而響集乃
形移而影趨若山石之旌處士谷風之應騶虞者也若
夫退寒暑而無舛中昏旦而不越畢露雲油箕躔吹發
亦有樞降軒而繞電景瑞堯而麗月雖肸蠁之難窮信
靈英之未歇嘉大舜之登禪耀黃星而靡鋒壯高祖之
遇時聚五緯而相從殷堪縱眺識曹公之潛跡李郃流
目知漢使之幽蹤荆軻入秦白虹貫日衛生設策長庚
食昴悲夫星隕如雨而周衰彗長竟天而秦滅蛇隨楚
而九域含嗟狗過梁而千里流血晉君終而婺妖見漢
帝圍而參暈結周楚滅而南衝晉齊殃而北裂自大辰
以及漢彰宋焚而衛爇或除舊以布新顯陳盛而姜絶
諒吉凶之有兆匪災譴之虚設固罔念而作狂在恭己
而成哲是以帝王之有天下也莫不分設其官式司其
告唐則羲和降察夏則昆吾演奥嘉殷巫之美服登周
史之雅號宋述子韋鄭稱裨竈唐昧與尹臯宣範甘德
暨石申垂誥故能下守職而恪恭上知變而無傲此希
夷之妙象豈蒙昧之私好有少微之養寂無進賢之見
譽參器府之樂肆掌貫索之刑書恥附耳之求逹方卷
舌以幽居且扃扉而絶駟豈臨河而羡魚望天門而屏
跡安知公卿之所如
觀象賦(有序)(陳)張鏡
易曰天垂象見吉凶聖人則之又曰觀乎天文以察時
變觀乎人文以化成天下然則三極雖殊妙本同一顯
昧雖遐契齊影響尋其應感之符測乎冥通之數天人
之際可見明矣夫機象冥緬至理幽玄豈伊管智所能
究暢然歌詠之來偶同風人目閱羣宿能不歌吟是時
也歲次析木之津日在翼星之分閶闔晨鼓而蕭瑟流
火夕暵以摧頹游氣眇其高搴辰宿煥焉華布覩時逝
懷川上之感步秋林同宋生之戚歎巨艱之未終抱殷
憂而不寐遂彷徨於窮谷之裏杖策陟神巖之側乃仰
觀太虚縱目遠覽吟嘯之頃凜然增懷不覺至理拔自
近情常韻發於宵夜不任吟詠之末遂援管而為賦其
詞曰
陟秀峯以遐眺望靈象於九霄覩紫宫之環周嘉帝座
之獨標瞻華蓋之蔭藹何虚中以迢迢觀閣道之穹隆
想靈駕之電飄爾乃縱目遠覽傍極四維北鑒機衡南
覩太微三台皎皎以雙列皇座冏冏以垂暉虎賁執銳
於前階常陳屯聚於後闈遂回情旋首次目文昌仰見
造父爰及王良傅說登天而乘尾奚仲託精於津陽織
女朗列於河湄牽牛煥然而舒光五車亭柱於畢隂兩
河夾井而相望灼灼羣位落落幽紀設官分職罔不悉
置儲貳副天庭延二吏論道納言各有攸司將相次序
以衛守九卿珠連而内侍天街分中外之境四七列九
土之異左則天紀槍棓攝提大角二咸防奢七公理獄
庫樓炯炯以灼明騎官騰驤而奮足天市建肆於房心
帝座磥落而電燭於前則老人天社清廟所居明堂配
帝靈臺考符丈人極陽而慌忽子孫嘒嘒於參嵎天狗
接狼以吠守野雞伺辰於參墟右則少微軒轅皇后之
位嬪御相次尊卑有秩御宫典儀女史執筆内平秉禮
以伺邪天牢禁愆而察失於後則有車府傅舍匏瓜天
津扶匡照曜麗珠珮珍人星麗玄以閑逸哭泣連屬而
趨墳河鼓震雷以&KR1503;磕騰蛇蟠縈而輪囷於是周章高
眄還旋辰極既覿鈎陳中禁復覩天帝休息漸臺可升
離宫可即酒旗建醇醪之旌女牀列窈窕之色輦道屈
曲以微煥附路立於雲閣之側其列星之表五車之間
乃有咸池鴻沼玉井天淵建樹百果竹林在焉江河炳
著於上穹素氣霏霏其帶天神龜曜甲於清泠龍魚摛
光以映連又有南門鼓吹器府之官奏彼絲竹為帝娛
懽熊羆緜絡於天際虎豹儵煜而暉爛弧精引弓以持
滿狼星搖動於宵端其外則有燕秦齊趙列國之名雷
電霹靂雨落雲征陳車策駕於氐南天駟騁步於太清
園苑周回以曲列倉廩區别而殊形内則尚書大理太
一天一之宫柱下著術傳示無窮六甲候大帝之所須
内厨進御膳於皇躬天船横漢以普濟積水候災於其
中隂德播洪施以恤不足四輔翼皇極而闡玄風恢恢
太虚寥寥帝庭五座並設爰集神靈乃命熒惑伺彼驕
盈執法刺舉於南端五侯擬議於水衡金火時出以成
緯七宿匡衛而為經暐曄昱其竝曜粲若三春之榮覩
夫天官之羅布故作則於華京及其災異之興出無常
所歸邪繽紛飛流電舉妖星起則殃及晉平蛇乘龍則
禍連周楚或取正於逢公或推變於衝午乃有欽明光
被填逆水府洪波滔天功隆大禹此則冥數之大運非
治綱之失緒蓋象外之妙不可以麁理尋重玄之内難
以熒燎覩至於精靈所感迅踰駭響荆軻慕丹則白虹
貫日而不徹衛生畫策則太白食昴而摛朗魯陽指麾
而曜靈為之回駕嚴陵來游而客氣著於乾象斯皆至
感動於神祗誠應效於既往爾乃四氣鱗次斗建辰移
雖無聲言三光是知星中定於昏明影度以之不差測
水旱於未然占方來之安危隂精乘箕則大飇暮鼓西
南入畢則滛雨滂沱譬猶晉鍾之應銅山風雲之從斑
螭於是乎夜對山水栖心高鏡遠尋終古悠然獨詠美
景星之繼晝大唐堯之德盛嘉黃星之靡鋒明虞舜之
不競疇吕尚之宵夢善登輔而翼聖欽管仲之察微見
虚危而知命歎熒惑之舍心高宋景之守正壯漢祖之
入秦竒五緯之聚映爾乃歷象既周相羊巖際尋圖籍
之所記著星變乎書契覽前代之將淪咸譴告於昏世
桀斬諫以星孛紂耽荒而致彗恒不見以周衰枉蛇行
而秦滅諒人事之有由豈妖災之虚設誠庸主之難悟
故明君之所察堯無為猶觀象而况德非乎先哲
管中窺天賦(唐)張仲素
管為物兮虚受天為體兮據安能因徑寸之内將窮轉
轂之端用當其無蒼蒼之色何盡微而不大恢恢之狀
則難故雖無私以居上信可因物而仰觀於是正瞻視
品清澄察九垠之際極一目之能髣髴其形難識翼摩
之鵠依稀其狀猶如背負之鵬或因夫窺牖是見且異
夫置階而升風息八方烟消四極默淳淳之靈嚮湛悠
悠之神域乃執輕管納麗則遙睇罔愆審窺不忒虚其
内雖高明之可分小其形胡廣大之能測故使蓋影多
掩笠形半匿月既滿而猶虧日將中而如昃掌握之内
安得容其九重咫尺之中豈能盡其五色且管之為質
也秉直天之為體也含虚天執虚而秉陽垂象管抱直
而利有用無信大小之有異亦遐邇以斯殊窺臨既加
徒云其至矣貞觀必得信安可測夫若然則固知事不
可以近圖遠物不可以小謀大小謀大則立而致尤近
圖遠則坐而賈害故方朔言也明俟時之難莊周著之
表游方之外客有勤學孜孜憂心悄悄服仁義而罔舍
守翰墨而自矯將搦管而是窺願天上之不遺微眇
管中窺天賦(唐)闕名
惟大也不可以小測惟高也難可以近知况窮天之至
象徒執管而潛窺驟景風激馳光電移迷蒼蒼之正色
杳的的而成規桂魄未圓餘輝來而尚溢陽烏當晝遠
色照而全虧當其懸象在天明眸在管環視而遠維不
極仰觀而長河若斷雲明滅而浮影時聚星曖昧而流
光倏滿紫微黃道斯蔽其縱横北陸南躔曷究其長短
觀其悠然遠象浩矣玄穹老氏守真不窺而自見禆公
億度屢中而無功况乎溥天四極之大依微徑寸之中
詎能分其經緯固且昧其變通若乃迢夜澄月高飇掃
霧衆形必流羣象斯布邈上下之遠邇夐東西之晷度
儔能算其盈縮孰可研於推步玄機莫覩徒騁離朱之
明大象都迷安徵平子之賦且夫莫細匪管莫高匪天
仰瞻而範圍斯昧垂覆而周流自遷則知德之微難以
片言語道之廣難以一理筌苟持此而不舍吾未見極
深而造玄者矣
三無私賦(以平上去入為韻)(唐)范榮
天得一以清地得一以寧日月得一以明聖人法之以
化成無私之謂莫之與京三者不忒天下和平天之道
也存乎至輕潛運而三光是麗不言而四時是行夏以
長春以生亭毒之德以無私覆為名地之義也為利至
廣大流百川細包草莽因金風而物成熟遇木德乃氣
騰上且無私載坤德存乎易象月之來日之往無幽不
燭有形斯仰其照無私實至明而稱朗若天地不能存
之以信則生成之理息日月不能存之以明則終古之
道爽苟不失歷羲和得其所掌我天子今之有是御因
無私以成心每宵衣以逹曙奉此三道守而勿去大象
是執選賢為急昭昭為大與天地而相參明明鑒下齊
日月而出入天光發乎幽滯仁聲振於潛蟄儔陽之德
因時行而有階起予者商想兹道而無級苟志斯道立
之斯立當軸者斯焉取斯何憂乎地芥之難拾
歷者天地之大紀賦(宋)蘇頌
昔聖王建官司地因象知天推歷用明於大紀考星咸
自於初躔合三體以為元成書最密舉二篇之定策備
數無愆古有善談載於前志因太初創歷之首述往聖
知時之義莫不究極象數精窮天地有時以記夫啟閉
有日以紀乎分至躔離弦望也於此而為正晦朔昏明
也於此而攸示下可辨乎斗建上靡差於辰次惟君審
璣衡之運所以緒正於元功使民知寒暑之來然後順
修於時利况夫歷為一歲之本紀明太極之基推精䘲
之至妙豈深思之與知必也迎辰以策定晷於儀帝舜
則羲和而分命顓頊則重黎而是司皆所以凖厥二氣
乘於四時聖有作也人皆度之制自清臺得舉正履端
之要職由太史盡觀文察理之宜若乃辰集於房月窮
於紀孟陬既協於月建攝提亦隨乎杓指國將班正朔
以為令王乃觀情性而順理章蔀元之書兮著於彼子
丑寅之正兮見於此可以察發歛於未然定舒慘之所
以推而生律子陽午隂而互分治以明時春作秋成而
是擬且夫天之運也日與星而代逢地之道也柔以剛
而莫窮非乃聖無以探其賾非立法無以舉其中我乃
錯綜氣候稽參變通起建星而運算故積歲以成功考
連珠合璧之辰得名尤邃應大吕黃鐘之統立道斯同
用能鈎校舊儀審觀新度成敗因之而遂紀氣節於焉
而可步於以極隂陽之大端於以備六五之中數亦何
異魯經比事舉二中以歲成羲易窮神合五位而象布
後王以是知歷象不可不審經紀不可不循或立元而
謹其始或節事而授於民馮相則致乎日月保章則志
夫星辰以定五十五數以通三百六旬所謂見道而知
治何患以天而占人彼為刻漏以考中星但紀曉昏之
度處璇璣而觀大運蓋明氣候之因猶未若測運動於
二儀齊往來於七政建乃星紀先夫筭命吾皇所以監
古歷之尤疏頒新書而考正天人之際因以明焉乃知
夫作者謂聖
五六天地之中合賦(以竒偶相合兹宋得中正為韻)楊傑
樸散太極形分兩儀天五得其中也地六從而合之數
各有常法乾健而坤順位皆處正併隂偶於陽竒聖人
述易幾微窮神高厚以謂地自二以至十天始一而終
九數相協而遵行義故得而悠久凡十有一畢乎道其
道皆然惟五與六合而中以中為偶大抵一闢一闔五
柔五剛八與三而契會四暨七以更相亦皆助生成於
品彙廣變化於無疆胡為數之五六獨合體於中央蓋
夫共播日辰日有甲而辰有子協為聲律聲上宫而律
上黃以中中其不中以正正其不正上全真宰之化下
遂羣靈之命氣降為味陶然覆載之間民受而生賦以
中和之性是所謂象有滋滋有數窮則變變則通名數
本堪輿之用交通為造化之功設在衆甫合夫大中二
氣始分類本從於三兩五位相得獨無黨於初終後世
商建五官周分六職經有五典士敦六德豈非取法於
高卑然後鑒人之得失觀而作服可為色以為章叙以
成疇故曰福而曰極定數若此至神在兹既可推以造
歷又可準而揲蓍亦猶三五異位而同功孔子述卦爻
之義一六共宗而在北揚雄明首贊之辭則知地數雜
而不純天數純而不雜物理深藴歲功周匝就五十有
五之中五六謂之中合
齊七政賦(以明主法天用齊七政為韻)(宋)周渭
天之垂象兮無臭無聲君之立德兮赫赫明明將同符
而合矩在璿璣於玉衡故運彼四時寒燠隨其建指齊
其七政有道感於無情故使黎民於變萬物由庚神不
袐其福地不愛其禎原其天斯覆兮地斯載播羣芳而
作主日陽德兮月隂靈俾五星而為輔諒無私於照燭
或任晦於煙雨國風可仰守官方贊於羲和人力不侔
杖策已疲於夸父夫能文者政乃不乏示寰瀛之大法
運天者道在於乾占日月之初躔既推歷以生律亦鈎
深而索玄徒觀其如璧之合如珠之聯甲子不迷符太
初之朔旦精意以享同肆類於昊天七政匪差萬邦攸
共採石氏之經聽疇人之頌遠而望也粲粲映非雲之
雲默而識之昭昭為非用之用歲在木而循度鎮居中
而不攜熒惑無犯於奮若太白莫陵於攝提將不盈而
不縮豈乍高而乍低故我后所以引唐堯而作式指虞
舜而思齊動於天兮德有一麗於天兮曜有七四海以
之升平千箱以之充實豈比見暈珥璚背之狀語怪變
雲氣之質非訓俗以齊人徒廢時而亂日客有從筆硯
而未逹懷忠信而待命望蒔蓂於朝階知如春之聖政
竊昧談天之辯庶俾觀象之詠
渾天賦(有序)(唐)楊炯
顯慶五年炯時年十一待制弘文館上元二年始以應
制舉補校書郎朝夕靈臺之下備見銅渾之儀尋反初
服卧疾丘園二十年而一徙官斯亦拙之效也代之言
天體者未知渾蓋孰是代之言天命者以為禍福由人
故作渾天賦以辨其辭云
客有為宣夜之學者喟然而言曰旁望萬里之横山而
皆青俯察千仞之深谷而黟黑蒼蒼在上非其正色遠而
望之無所至極日月載於元氣所以或中或昃星辰浮
於太空所以有行有息故知天常安而不動地極深而
不測可以為觀象之凖繩可以作譚天之楷式有稱周
髀之術者囅然而笑曰陽動而隂静天迴而地游天如
倚蓋地若浮舟出於夘入於酉而生晝夜交於奎合於
角而有春秋天則西北既傾而三光北轉地則東南不
足而萬穴通流比於圓首前臨胷者後不能覆背方於
執炬南稱明者北可以言幽何天與而不取焉遑遑而
更求太史公有睟其容乃旴衡而告曰楚既失之齊亦
未為得也言宣夜者星辰不可以闊狹有常言蓋天者
刻漏不可以春秋各半周三徑一遠近乖於辰極東井
南箕曲直殊於河漢明入於地葛稚川所以有詞日應
於天桓君山由其發難假蘇秦之不死既莫能知其說
儻隸首之重生亦不能成其算二客嘗亦知渾天之事
歟請為左右揚搉而陳之原夫杳杳冥冥天地之精混
混沌沌隂陽之本何太虚之無礙俾造化之多端南溟
玉室之宫爰皇是宅西極金臺之鎮上帝攸安地則方
如棋局天則圓似彈丸天之運也一北而物生一南而
物死地之平也影長而多暑影短而多寒太隂當日之
衝也成其薄蝕衆星傅月之光也因其波瀾乾坤闔闢
天地成矣動静有常隂陽行矣方以類聚物以羣分吉
凶生矣在天成象在地成形變化見矣部之以三門張
之以八紀其周天也三百六十五度其去地也九萬一
千餘里日居而月諸天行而地止載之以氣浮之以水
生之育之長之畜之亭之毒之蓋之覆之天聰明也聖
人得之天垂象也聖人則之其道也不言而信其神也
不怒而威驗之以衡軸考之以樞機三十五官有羣生
之繫命一十二次當下土之封畿中衡外衡每不召而
自至黃道赤道亦殊塗而同歸表裏見伏聖人於是乎
發揮分至啟閉聖人於是乎範圍可以窮理而盡性可
以極深而研幾天有北斗杓攜龍角魁枕參首天有北
辰衆星環拱大帝威神尊之以耀魄配之以勾陳有四
輔之上相有三公之近臣華蓋巖巖俯臨於帝坐離宫
奕奕旁絶於天津列長垣之百堵啟閶闔之重闉文昌
拜於大將天理囚於貴人泰階平而君臣穆招搖指而
天下春東宫則析木之津壽星之野箕為傲客房為駟
馬天王對於攝提皇極臨於宦者左角右角兩曜之所
巡行隂間陽間五星之所次舍後宫掌於蕃息太子承
於冢社宗人宗正内外敦叙於家邦市樓市垣貨殖畢
陳於天下北宫則靈龜潛匿螣蛇伏藏瓠瓜宛然而獨
處織女終朝而七襄登漸臺而顧步御輦道而徜徉聞雷
霆之隠隠聽枹鼓之硠硠南斗主爵祿東壁主文章須
女主布帛牽牛主關梁羽林之軍所以除暴亂壘壁之
陣所以備非常西宫則天潢咸池五車三柱奎為封豕
參為白虎胃為天倉婁為重聚旄頭之北宰制其邊陲
天畢之隂蓄洩其雷雨大陵積尸之肅殺參旗九斿之
部伍樵蘇之地出入於園苑萬億之資填積於倉庾南
宫則黃龍賦象朱鳥成形五帝之坐三光之庭傷成於
鉞誅成於鑕福成於井德成於衡執法者廷尉之曹大
夫之象少微者儲君之位處士之星天弧直而狼顧軍
市曉而雞鳴三川之郊鶉火通其耀七澤之國翼軫寓
其精南河北河象闕於是乎增峻左轄右轄邊荒於是乎
自寧乃有金之散氣水之精液法清渭之横橋像昆明
之刻石歲時占其水旱滄溟應其潮汐織女之室漢家
之使可尋飲牛之津海上之人易覿日也者衆陽之長
人君之尊天雞曉唱靈烏晝踆扶桑臨於大海若木照
於崑崙太平太蒙所以司其出入南至北至所以節其
寒温龍山銜燭不能議其光景夸父弃策無以方其駿
奔月也者羣隂之紀上天之使異姓之王后妃之事方
諸對而明水洽重暈匝而邊風駛裁盈蚌蛤則虜騎先
侵適鬭麒麟則暗虎潜值五星者木為重華火為熒惑
鎮居戊已斯為土德太白主西辰星主北俯察人事仰
觀天則比參右肩之黃如奎大星之黑五材以之致用
七政於焉不忒同舍而有四方分天而利中國赤角犯
我城黃角天之争五星同色天下偃兵趨前舍為盈退
後舍為縮盈則侯王不寧縮則軍旅不復或向而或背
或遲而或速金火犯之而甚憂歲鎮居之而有福觀衆
星之部署歷七曜而驅馳定天下之文所以通其變見
天下之頥所以象其宜然後播之以風雨成之以霜霰
或吐霧而蒸雲或擊雷而奔電一旬而太平感膚寸而
天下遍白日為之晝昏恒星為之不見爾乃重明合璧
五緯連珠青氣夜朗黃雲晝扶握天鏡授河圖若曰賜
之以福此明王聖帝之休符至如怪雲妖氣冬雷夏雪
日暈長虹星芒伏鼈隂有餘而地動陽不足而天裂若
曰懼之以災此昏主亂君之妖孽昔者顓頊之命重黎
司天而司地陶唐之分叔仲宅西而宅東後宋有子韋
鄭有裨竈魏有石氏齊有甘公唐都之推星王朔之候
氣周文之視日吳範之占風有以見天地之情狀識隂
陽之變通詩云謂天蓋高語曰惟天為大至高而無上
至大而無外四時行焉萬物生焉羣神莫尊於上帝法
象莫大於皇天靈心不測神理難詮日何為兮右轉天
何為兮左旋盤古何神兮立天地巨靈何神兮造山川
螟何細兮師曠清耳而不聞離婁拭目而不見鵬何壯
兮摶扶搖而翔九萬運海水而擊三千龜與蛇兮異其
短長之質椿與菌兮殊其小大之年鐘何鳴兮應霜氣
劒何仗兮動星躔列子何方兮御風而有待師門何術
兮驗火而登仙魯陽麾戈兮轉於西日陶侃折翼兮登
於上玄女何冤兮為精衛帝何恥兮為杜鵑争疆理者
有零陵之石聞弦歌者有蓋山之泉若怪神之不語夫
何述於此篇以天乙之武也焦土而爛石以唐堯之德
也襄陵而懷山以顔回之賢也貧居於陋巷以孔丘之
聖也情希乎執鞭馮唐入於郎署也兩君而未識揚雄
在於天祿也三代而不遷桓譚思周於圖䜟也忽然不
樂張衡術窮於天地也退而歸田我無為而人自化吾
不知其所以然而然
新渾儀賦(有序)(唐)李光朝
天垂象見吉凶聖人指象之法莫先於渾儀是以王者
將下理於萬人先上齊於七政軒昊之後分重黎二官
唐虞之日命羲和四子代掌其器以為人極聖作有程
必應其變故有謂之周髀蓋天謂之渾天宣夜用則假
於器妙則存乎人曰若開元天寶聖神文武皇帝以為
天有時時有變不可從舊更法而取新更之立革銅渾
無毫釐之差得精一之義引而上則邁於古推而下則
合於今非古之聰明神睿者孰能為之乎於是五緯連
珠兩曜合璧神輸祥瑞天降嘉生默而不談且慮樵夫
之笑言而未遠且陳君子之心遣於鄙辭乃為賦曰
國之神器名之渾儀法天之象知天之為雖考古以作
則亦惟新而成規琢璿為衡範金為蓋其狀則小其用
則大南極北極正其端隅上規下矩正其外内繚繞黃
道環迴紫宫斗居其北日起其東别度數於分寸之内
點星象於毫釐之中處動而能静妙同乎造化之意寂
無以為有用擬於隂陽之功有象必見惟幽是通乃知
近能則遠合下正則上同因之以言寶歷遂乃授乎人
時以通天下之志以斷天下之疑違之則失信之無欺
聖也智也念兹在兹四時以之咸序萬物以之攸理弦
望之候不愆寒暑之期可紀測天地之否泰知隂陽之
終始述作固稱於帝王司存乃歸於太史猗此成器為
國之寶通幽洞微贊我皇道
新渾儀賦二(唐)李光朝
夫象之大者曰天地理之廣者曰隂陽分八極懸三光
不言而化有形而彰雖羲氏代掌初聞乎欽若而疇人
離散覆亂其紀綱魏滅晉紹易齊為梁莫革其弊有失
其方將以事極則反否泰何常故渾儀之制而新之我
皇則天工協謀鳬氏畢至煽洪爐以效役鎔珍金以為
器列管之應一十二律罔極為期周天之列二十八宿
各分爾位然仰觀俯察以參以稽森羅乎象緯窮極乎
端倪視朔於初時必書於雲物履端於始歲如得乎攝
提候月既殊於蓂草測景方異乎土圭侔漢歷之黍累
不失同舜年之風雨不迷且如人之常性也重更改貴
因循罔知失善是與謀新更苟有利何憚釐革循苟有
失何必相因故天垂象聖人以審度歷乖次聖人以創
陳亦將利物安下適時補政齊上方之斗極為來代之
龜鏡其意既美於斯為盛恐貽誚於不談故形之乎賦
詠
御定歷代賦彙卷一
