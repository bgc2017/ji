欽定四庫全書
御定歷代賦彙卷七十六
宫殿
辟雍賦(漢)李尤
太學既崇三宫既章靈臺司天羣曜彌光大室宗祀布
政國陽辟雍巖巖規矩圓方階序牖闥雙觀四張流水
湯湯造舟為梁神聖班德由斯以匡王公羣后卿士具
集攢羅鱗次差池雜遝延忠信之純一兮列左右之貂
璫三后八蕃師尹羣卿加休慶德稱壽上觴戴甫垂畢
其儀蹌蹌是以乾坤所周八極所要夷戎蠻羌儋耳哀
牢重譯響應抱珍来朝南金大璐玉象犀龜
辟雍賦(以王者風教之本為韻)(唐)王履貞
辟雍之裁教化之方辟者象旋圓而不極雍者以流轉
而有常行於歷代創自前王崇此乃理廢之斯亡革斁
剗澆何莫由之而克著化人成俗靡不因兹而允臧公
宫之南靈臺之下赫巍峩以層構規制度於衆寡區别
遠采於虞庠經始不差於周雅闡揚學校旁求儒者温
良恭敬之士資於父以事師俊造茂異之倫必自朝而
逮野尊卑有秩禮教是崇取乎年均式序不以地高為
雄隨其局貴賤之義自别尚乎齒少長之儀有融然可
以闡皇化彰國風允叶扣鐘之教克成琢玉之功寧止
夫聞天者比於鳴鶴居陸者喻夫漸鴻而已爾其學習
以時詩書興教惟司成是典惟古則是傚詔夏弦春誦
俾民不僭養三老五更俾民知孝惟胄也太子齒矣惟
學也元后視之合語於此釋菜有時以崇其道以尊其
師俾百工允理庶績咸熙抑前古之是賴伊兹禮之是
持德貞行芳達其名以取譬泉流波注立其義而在兹
由是金革可偃淳樸斯返所謂深其流者濬其源茂其
末者固其本至矣哉辟雍之旨也大辟雍之教也遠可
同乎不騫不崩豈俾夫損之又損
辟雍賦(元)楊宗瑞
聖元誕膺天命德洽仁浹三陲晏然萬國臣妾神聖代
作武功赫然天啟聖皇乘龍御天登三邁五繼後光前
斂五福以錫庶民播仁風而胞八埏厭吏治而樂士賤
遠物而寶賢乃尚文德韜武功一制度作辟雍聲教被
乎遐爾隆運軼乎時雍其為制也璧月印海洄風舞漪
方壺屹兮中峙長虹爛兮四垂黌序秩兮奐輪簷甍翊
兮翬飛産三秀兮殿楹羅石鼓兮庭闈八戸闔闢兮乾
坤九楹儼雅兮壁奎鼓鐘頌其於樂振鐸宣其教辭玩
芹藻兮澄碧俯菁莪兮中坻澹文魚兮遊戲肅威鳳兮
來儀乃有髦士碩儒咸集於兹馴良喻兮德驥朋來況
兮總龜紛冠蓋兮後先翳裾佩兮陸離建嘉猷兮二典
擬鴻休兮六詩並追芳兮伊周齊接武兮咎䕫含咀繽
天之葩欬唾明月之珠是皆素丘園之賁而來賓上國
之輝者也至若萬乘戾止六龍馳馭日表淵穆天顔沖
邃百王駿奔千官肅懿以祀以饗禮嚴物備飲食三老
釋奠素王洞洞屬屬濟濟蹌滄耄倪仰聽而咨嗟億兆
嚮風而樂康在泮宫而宴樂陋魯侯而不齒圜橋門而
觀聽視漢世其孰昌乃進諸生論經史研治否推今古
色笑以教匪狎匪怒聖敬日躋恩渥時澍頌聲嫓夫韶
夏慚德薄夫湯武於是益窮致治爰發德音誕告多方
簡擢士林思臻霖雨之佐以協宵旰之心集天下之英
林軌行藝於京國鵾鵬奮兮南溟驊騮空兮冀北捫膺
拊心揮雲吐虹來游來歌載歌辟雍歌曰環璧水兮作
辟雍建文治兮啟淳風進多士兮表至公繄令德兮垂
無窮恢弘庠序之制作兮準酌成均之遺蹤固非後世
之所可擬倫兮宜與唐虞成周而等隆不然何以表皇
元萬億年太平之成功
辟雍賦(元)王沂
伊辟雍之權輿兮遐哉邈乎歌鎬京之雅詩兮記王制
之遺書靈臺傑兮共峙羌明堂兮同符據坤靈之體勢
兮豐層覆之渠渠高基屼其龐鴻兮棟宇磥硊而離疏
斥丹雘而不御兮惟儉質焉是圖規矩應乎天地兮包
元氣之緼如圓海縈流兮湯湯蔭環林兮扶疎洋洋兮
玄魚㿥㿥兮白鳥戲廣兮浮深樂我兮皇道藹藹兮多
士纓弁兮森森或弦兮或歌講古兮述今瞻明光兮岧
嶤君曾不乎幸臨於是召禮官以具儀協吉日兮辰良
建翠華兮旖旎馳飛龍兮騰驤太常舉兮裶裶和鸞鳴
兮鉠鉠髦士兮雲集乃幸乎澤宫伯夷兮相儀后夔兮
為工虡業兮維樅賁鼔兮維鏞聲硡隠以砰&KR1024;咸合雅
而投頌乃養三老事五更張大侯制五正緝熙以之而
宣揚皇風由是而流行同文王之有聲陋漢明之横經
蓋崇儒而尚德豈飾治而樂成原善首之所自宜六合
之咸亨也乃有兒齒台背之叟相與歌曰於樂辟廱人
子之宫文教誕敷四方攸同文教伊何穆如清風遹求
厥寧遹觀厥成臣拜稽首天子之功
辟雍賦(元)歐陽玄
皇風清寧人文盛開京師崇天下之本國學萃天下之
才粤若稽古爰自蒼姬始號辟雍昉歷代聲名之盛本
大射行禮之宫其規創於文武其度講於周公節觀者
於四面壅流水以環中若乃道閫邃嚴義闥軒朗澄源
止而不泥文瀾溢而不蕩肉好適半如璧之象兹乃辟
雍之初所以名狀也或在靈臺或在鎬京靈臺者為文
王所建鎬京者為武王所營兹乃辟雍之初非一地而
同一名也或習射兮觀德或養老兮興孝匯九有之俊
髦軌萬方之則傚兹乃辟雍之初非一事而同一教也
迹其建侯設鵠矩祫圓冠襄尺講事君之敬剡注視立
已之端斯則辟雍之習射天下之盛觀鮐背鶴髮尊傅
隆師祝噎以膳授几以咨斯則辟雍之養老天下之盛
儀誾誾啾啾伴奐夷猶覽上國之光華踵賢關之儁游
斯則辟雍之養士天下之名流有客聞之曰子於成周
之制講之詳矣於異代亦有所徵乎泝觀炎劉治盛繼
世臨雍再拜化及四裔要荒萬里就學遣質鼓鐘於論
以億萬計於斯時也辟雍亦可謂盛矣愚曰未然子徒
慕先漢之遺風若未覩今日之文治我國家聲教之所
暨也東踰若木之日津西探崦嵫之月竁南窮火維之
陬北際冰天之澨文軌之治既同弦誦之風四被視寰
海為一辟雍陶同宇為一庠序於是在天則應壁府圖
書之祥在地則産孔廟金芝之瑞蕆曲阜之特祠實飛
龍之首歲乃擇成均之師申胄監之制三年而科詔頒
文治蝟日星乎曠世之條風霆乎多士之氣將見自今
以始彼漢之億萬尚敢與今日同年而語哉大抵惟聖
人能盡君師之職惟吾道能並天地而存惟養賢為籲
俊尊帝之大務惟建學為化民成俗之大原睠此辟雍
屹乎本根固願為今日之賦者續古之頌被之和聲叶
之永言前以光八百年之成周後以開萬億載之皇元
泮宫賦(元)汪克寬
予幼好此竒服兮希前哲而進修曰侯邦之有學兮慕
泮宫而来遊何所獨無竒覽兮羌於此乎久留煥奎壁
之煌煌兮亶屬目而夷猶由義闥之軒朗兮造道閫之
嚴邃瞻崔嵬之層構兮趨廣袤之敞序登倫堂之博大
兮偉俊髦之是處聆弦誦之琅琅兮侈文物之煜煒歷
重階而拾級兮陟聖域之穹崇叩大成之鉅殿兮闢綺
疏之玲瓏拜素王之遺像兮儼龍卷之儀容想過化存
神之妙兮更千百年而愈隆步前除以徜徉兮覩泮池
之澄碧降殺於辟雍之度兮象玉潢之半璧蓄源泉而
不竭兮涵天光之昭晰茂藻芹之芬郁兮春意生生而
不息繄厥初之有作兮實肇造於蒼姬維東魯之建國
兮闡文服之攸施於赫公旦之有孫兮纘十有九葉之
丕基樂泮水而翱翔兮載龍旂之委蛇習大射而周旋
兮憬彼獻琛之淮夷序鄉飲而獻酢兮儼穆穆之威儀
多士漸摩而克廣於德兮紛總總而驅馳嘻魯叟之燕
坐兮亦龜蒙曲阜之遺規顧嘉名之昭揭兮盍考譜載
籍而有證也奚毛鄭之異詞兮吾將孰從而取正也抑
稽魯頌之訓詁兮謂東西南瀦水而北繚以周垣故徵
諸鑿沼之形狀兮探名號之本源若王制之推尋兮求
義理之斯存眷言政教之是頒兮溥德意之敷宣究字
書於會意兮蓋分判焉云爾班條章於此學兮俾民眎
則而興起半天子之制兮明尊卑之殊軌雖立論之無
同兮匪乖戾於本始蹇予未有知兮值昌運之文明八
埏春育於元元兮侈黌舍於列城彼魯申之采茆兮又
何足以揄揚於頌聲制禮樂以陶吾民兮固將軼成康
之太平歌曰猗歟泮宫之廓開兮興羣彦而蟬聯抑抒
意於鄙辭兮庶幾續周雅之遺編
孔廟賦(有序)(元)陶安
至正四年朝議以六事課守令增興學之目遴銓時望
為民師帥由是西河高侯子明以才被選明年守太平
始視事朝服謁先聖廟惟時殿庭弗葺廡敝門偪從祀
位置未合禮度而規制隘狹髹繪昏翳懼弗稱國家致
崇極之意乃建議改作徵學田積逋購材鳩工躬自董
督指畫匠石常臨視終日靡憚勞悴躬祇贊役冬無隂
寒遂復開廣基址大興棟宇塑像嚴華王宫之制其勢
倍蓰疇昔稱江淮之冠矣自侯理郡善政洊施而是舉
尤偉特蔚為斯文盛事蓋圖盡厥職不負委任視黃霸
教化潁川文翁建學於蜀同一轍焉昔者泮水之詩頌
美魯僖矧兹新廟落成宜有贊述輒譔孔廟賦用紀成
績昭示無窮雖不敢追嫓作者亦古詩之流也賦曰
天昌文運地獻靈基奠素王之奥居闢清廟之弘規法
紫宫乎北極抗陽位乎南離美成功於不日重報本於
明時斯蓋廓乎千古之偪陋聳一邦之崛竒者也睠惟
姑孰開壤江東溪流揚洙泗之波泮林藹鄒魯之風況
當車書之既同校庠之是崇煥經籍其牖民麗日月於
層空詔大成之徽稱仰垂範之玄功匪夫華構巍雄如
雲而翔曷足以尊帝王之師表道德之宗工夫何墁瓦
蘚蝕衮繡塵凝矩度失稽位序無徵玩歲因仍廢不遄
興丹虹逝兮梁木壞金爵去兮空觚稜斜持兮旁承岌
岌兮難勝目為駭視心為惕兢苟非神物之呵衛明靈
之倚憑亦將靡然而撓頽然而陵矣物因蠱而加飾事
遇終而始成洵美高侯受命天子灑御墨於金屏頒宸
恩於玉璽剖符内京守土南紀振榮光於兩轓撫淳俗
於千里肇當莅政之期首嚴告至之禮乃盥東榮乃服
深紫瞻堂廡之隘荒省疚懷而不巳於是會僚屬詢賢
儒考羣策恢雄圖緡帑久虚粟廩無儲發號屬邑勤徵
歲逋富若川委捷若神輸協良卜吉定方辨隅授全模
於梓匠遴巨木於林虞刳雲根於瑩窟範埏埴於洪鑪
霏屑噴而瓊霙集大冶躍而金煙嘘絶龍瓢之霪雨輾
烏輪於天衢斧斤翩翩繩墨緜緜矯枉而直削腐而堅
曉鍤雲合晝杵雷填勞者忘疲赴者忘旋俄而祕殿傑
聳穹址承甃飛梁奮蜺剛礎蹲獸欒櫨複結枌橑騰湊
丹楹列乎瓌材采桶揭乎纖繡怒螭掀吻於危甍翔龍
矯首於重霤芝栭藻梲之巧繪山楶荷枅之錯鏤俯深
坤於懸絶突中天而欲驟級層階於東西拱修廊於左
右褰雕簷之雲翼碧瓦燦乎煙鱗𤨏窗納景霞壁璘霦
中唐亘砥方墀琢珉風無纖塵雨無微津流紅光於晨
曦飇翠氣於晴旻啟櫺星於黃道棲列宿於朱閽視鑊
之庖設麗牲之碑存侯乃妥靈駿奔有赫宣尼負扆宅
尊申申夭夭有燕居之儀誾誾侃侃若在朝之容建華
旒以垂纊端大圭而卬顒享以上丁衣冠肅恭籩俎既
旅罍爵斯崇載鏗鐘鼓虡業維樅拊以琴瑟間以笙鏞
上公配食傳道得宗列速肖之羣賢秩諸儒其追並像
設孔嚴威儀俱盛絢采色之彰施爛紘璋其輝映彼蘭
陵之性惡莽大夫之符命宜同削於舒雱媿江都之醇
正偉滎濂之毓靈指無極於冥徑豫焉而顔洛焉而孟
間挺邵張庸奴馬鄭我徽文之紹統參休光於先聖咸
侑祀乎明庭啟衆心之虔敬爾其繚垣四周澄波半璧
杏壇蓊翠芹皋森碧跨蒼虹於橋門曳文綃於衛戟登
其堂者恍聞金石絲竹之音踰其閾者洞見黼黻珩璜
之飾文風振乎草木教澤被乎井邑青山興而鼓舞采
江迴而蕩潏乾坤交泰而絪緼氓庶環觀而悦懌若是
者豈非侯之力邪乃有鴻生英流方領圓袂自賓階升
周旋就位捧手而問曰方今明主御極登三邁五思皇
多士同符乎周文表章六經追蹤於漢武聲名文物充
溢寰宇務菁莪之育才挈斯世於隆古家塾黨庠之相
望春誦夏絃之畢舉故建官以闡教豐庖而具羞先生
詫宫室之牡麗窮葩藻之雕鎪未聞發揮乎大道不幾
馳騁於末流請為我抽其祕而啟其幽遂喻之曰子來
前藏修游息素有其地苟廟貌之弗嚴恐禮典之將替
今而進德有堂尊經有閣齋廬爰葺圖書有託導以窮
理治身之功勖以尊主庇民之學使來遊之彦鼔篋之
徒遵義途而步武擴仁宅而安居翱翔禮樂之藪饜飫
雅頌之腴考夏商之忠質嘉唐虞之都俞犧卦明乎消
長麟史寓乎褒誅稽漆書之科斗剔芸編之蠧魚玩文
詞於游夏探道奥於程朱埽莊列申韓之弊正馬班曄
夀之誣是知作新教化之原以副所任者舍侯其誰乎
問者語塞降階欲辭復授之以詩曰彤彤靈宇高侯所
營流離汗漫輝奕崢嶸於皇文宣集厥大成憲度百王
祀事孔明春秋戰國聖賢道晦晦於一時光於萬代日
月爾矇雷霆爾聾宜此報功制盛王宫配食維賢乃侯
乃公牲腯既充犧象有崇升歌登獻肸蠁豐融高侯曰
嘻訓女髦士我新是役爾立乃志麗澤講習尚勉毋墜
聞命欣躍敢負侯意既崇仞牆亦浚清沼蔭以嘉樹被
以蒼藻洋洋文魚躍躍飛鳥涵翔上下於樂至道巍兮
赫兮禎祥集兮侯之德兮垂無極兮
大成殿賦(元)陶安
遭文明之盛世兮流聲教以彌幅&KR0695;闢虎闈於璧水兮
示彛倫之所先校庠布乎郡邑兮咸在廟而清蠲巍乎
大成之禮殿兮嚴報本於文宣承后皇之嘉惠兮詔徽
稱以致崇摭鄒儒之微言兮盡盛德之形容總條貫於
金玉兮翕衆音之始終是曰大成兮視夷惠焉能同著
嘉名而有自兮侔制作乎王宫大江之南曰姑孰兮面
蒼翠之三峰溪流繚乎城邑兮藹洙泗之遺風湛清波
之半璧兮循橋門而沄沄蔚喬蔭於文檜兮發秀色於
蒼芹歲冉冉其屢更兮棟將撓而榱桷蠧澹煙蕪於黃
昏兮恐佳期之不吾遇苟作興之有俟兮亦何恨乎遲
慕思美人而忽見兮羌邂逅於南土駕五馬之翩翩兮
載雲旌而容與指泮水以弭節兮蹇將覲夫靈宇東階
兮肅升酌芳馨兮薦誠華扆塵兮衮龍翳中庭淒兮綠
草生澹觀者兮忘情獨侯心兮靡寧謂天地之廓大兮
惟聖道其服參帝乘龍以撫運兮儒化罔間於朔南宜
崇構以宅尊兮夫豈卑圖之所堪歲月逝而益圯兮將
承宣之我慚萃縉紳以詢兮恢新制而經營協靈辰以
遷主兮命梓人使效能擢良材於鄧林兮輦巨石於巖
扃百工繽紛以雲集兮隠斤斧之轟轟寮屬協心以贊
承兮曾不日而告成隆殿崛其山起兮象紫微之法宫
旅楹植立而絢丹兮飛梁駕乎長虹朱甍采桷翼其如
翬兮仰之高而彌崇信乎不可階而升兮夫何岌嶪而
嵸巃橑木蘭而楣辛夷兮煥玉題與金鋪鏤蒼珉以為
礎兮削文杏以為櫨敞寬平於赤墀兮納光景於綺疏
碧參差其萬瓦兮躍龍鱗於天衢其勢出類而拔萃兮
蓋將與造物而為徒溘埃風兮排雲類特立兮無羣干
元氣兮絪緼類太和兮萃於一身赫奕兮輝煌猶彷彿
兮文章倏雲譎而波詭兮象神化之無方具隂陽之闔
闢兮與日月其齊光晨燎設兮獻肴醑妥神居兮啟瑶
戶皇剡剡兮揚靈率雲霓兮來御肅上公兮列侑被赤
紱兮自天而下心悒鬱而未舒兮睠焉不能舍也位門
廉以協制兮建雄宏之厦也圭冕秩於東西兮挹道德
之遺芳五采彰施於五色兮粲繡繪於衣裳列星布乎
朱扉兮爛昭昭其未央士之誠敬有所瞻兮儼素王之
洋洋重曰春秋紛其多故兮傷周綱之久陵嘉尼山之
毓靈兮胡唐虞之弗興環遠轍以振鐸兮嘅無人乎我
聆踣祥麟於魯郊兮淚浪浪其忽零明王不作孰宗予
兮歸闡教於遺經開世道之隆平兮示人主之儀刑惟
熙朝之累洽兮躐漢唐而軼三代恢帝德之如天兮鼓
皇風於無外建人極以為標準兮孰若夫子事功之尤
大生民以来未有斯盛兮亦何啻乎羣山之宗岱宜悉
心以興學兮知化原之有在峙壯觀乎江表兮伊斯文
之有賴事畢兮功深丹堊煥兮鴞林登俎籩兮奏八音
吉日上丁兮神所歆嚴齋宫兮集衿佩播弦誦兮遊六
藝雲飛騰兮雨滂沛漸教澤兮被萬世誶曰孔子之道
集大成兮新廟奕奕揭鴻名兮厥高造天鬱崢嶸兮龍
章當陽儼穆清兮邦之具瞻侯所營兮億載文運日月
其明兮
尊經閣賦(有序)(宋)丁椿
寶慶旃蒙作噩余月之次日湪江老圃丁椿舟泊湘隂
矯首江下層閣輪奐質之邦人乃知邑大夫林公新建
於環庠且扁曰尊經少焉乘風一登俯視楚國山水於
雲霄之上真可以小魯小天下而無望洋之歎矣然則
公之惠邑士不其厚乎退而作賦以獻辭曰
伊南湘之故土跨重湖之上形眇山明而水秀號人傑
而地靈厥有學宫頫視滄溟新傑閣以撑漢揭巨扁以
尊經閣有梯雲攀檻而登眺斯閣且曰四望一空如遊
洞庭顧於六籍而何預遂以尊經而為名哉彼豈知闡
造化於八卦恢至道於四代詩歌近以志言禮樂是所
謂大又有一聖操賞罰於筆削以示萬世為賊之大戒
宜後世之所仰遵伊羣言何得而汨壊也迺有異端邪
說諸子百家無父無君之學紛起入佛入老之路太差
蝕杲日於爝火亂大吕於淫哇甚而荀揚之徒亦有純
疵之誇況夫專明於漢而不知同歸之道時文於唐而
誰為諸儒之倡混亂散亡者不得其真狂瀾既倒者莫
東其障嗟聖經之不尊也久矣此先聖所以在川上而
悵也於是闢土地使工師杞梓楩楠兮畢集欂櫨侏儒
兮各宜雄虹長亘如翬斯飛窮江天於萬里莽湖山於
一機後瞰汨羅之浸前望碧灣之溪引領羣岫者山名
白鶴底柱石流者洲號印龜汀渚錯落林木依稀則何
慊於岳陽之記又何媿於黃鶴之詩人謂先生寄登覽
之至樂豈識先生示學者之攸歸也蓋以其澎湃上流
收覽在目曰蒸曰瀟曰來曰漉吞漣川之一綫合清流
之幾曲由橋口而經此邦下黃陵而奔四瀆蕩蕩茫茫
而學海湯湯浩浩而朝宗豈不猶衆言淆亂而一折諸
聖百川汎濫而萬折於東先生於以明尊經之義學者
於以知統一之功然則今日設庠化邑而作是閣者豈
尋常開學校而誘人以利禄者同哉嗟夫逝者如斯有
本如是後世不得觀瀾之術徒有趨下之弊詞誇倒流
文擅翻水將簧惑於異說之紛推本原於聖經之理先
生不眩鳴絃之名獨得操刀之製於此而一正人心於
此而一明大義迨見學者知所宗師聖門可以徑詣遠
接洙泗之脈絡近啟伊洛之關捩他時所學見諸行事
將使後世之有賴何止一方之加惠昔人有曰孟氏之
功不下於大禹愚則曰尊經之功不下於孟氏也
觀太學射堂賦(以事變儀存猶以識禮為韻)(唐)周存
觀射堂之攸設知射侯之有以非取善於主皮蓋繹心
而正己故王用制之而諸侯是務擇以習焉而射宫觀
美莫不比乎禮樂和其容止將申明於德行必審固夫
弓矢皇家之闡化也稽古議酌前修兹宇既啟兹道惟
休職備乎司射事集乎司裘采蘋采繁乃施有度以熊
以豹寔命不猶是用外直諸體内正乎志循聲而發彼
有的得祭而益乎爾地苟斯義罔取或承之羞既於德
可觀則無不利豈徒稱善者五舉正者四誠有國之恒
規而擇賢之盛事曩者天下無虞羯胡生變動摇我區
域辛螫我方面救弊者權必反常以合道靖難者武故
訓人以知戰於是大閱禮行大射義息司馬無祭侯之
事梓人罷棲鵠之職蓋弛張之道因時而沿革之宜可
識方今寰海謐如以無事射堂巋然而獨存綵侯不張
而遠國來屬貢士不習而盛德必敦故夫五帝殊儀三
王異禮咸登太和與至理莫不雍雍而濟濟是知崇樂
非鐘鼓之器立德為正鵠之體也鄙生乎堯日選乎璧
池達弓矢之妙旨偉棟宇之宏規儻斯道而可復庶當
見擇之刑儀
玄武館賦(晉)張協
爾乃地勢夷敞既膏且腴環以翠林帶以赤渠尋厥先
之攸基實張氏之舊墟何魏后之周覽遂築館而起廬
既號玄武是曰石樓於是崇墉四匝豐厦詭譎爛若丹
霞皎如素雪璀璨皓旰華璫四垂接棟連阿崥嵑參差
朱戸青鋪幽闥祕閨於是高樓特起竦峙岧嶤飛甍四
注上槩浮霄直亭亭以孤立迎千里之清飇陽扉南啟
隂軒北達春牖左開秋窗右豁仰視雲根俯臨天末木
則楸梓夾路蓊蔚如林洪幹十圍修枝百尋
遊華林園賦(宋)裴子野
諒無庸於殿省且棲遲而不事譬籠鳥與池魚本山川
而有思伊暇日而容與時遨遊以蕩志正殿則華光弘
敞重臺則景陽秀出赫奕翬煥隂臨鬱律絶塵霧而上
征尋雲霞而蔽日經增城而斜趣有空巃之石室在盛
夏之方中曾匪風而自慓溪谷則沱潛派别峭峽則險
難壁立積峻竇溜闌干草石苔蘚駮犖叢攢既而登望
徙倚臨遠馮空廣觀逖聽靡有不通
雲堂賦(陣)江總
覽黃圖之棟宇規紫宸於太清何面勢之膠葛信不日
之經營仰一時之壯麗跨萬古之威靈吐觸石之竒色
混高堂之舊名若乃三階八戸百拱千楹瑩以玉琇飾
以金英綠芰懸插紅萼倒生於時木葉聲寒壺人唱靜
承露擎虚相風照迥天子乃下輦開宴出豫娛神文懸
日月思革風塵是附鳳之多幸媿屠龍之不真
靈囿賦(以仁及禽獸惠均樵牧為韻)(唐)徐元弼
代間秦餘地仍周舊俯皇都之近域有文王之古囿遥
縈林麓之表遠抱川原之秀沼莫辨於窮流臺靡遺於
層構往往歸鳥依依顧獸逢時之慶雖鍾思古之懷亦
疚當昔周德資始靈臺是新繚以斯囿洽其至仁使芻
牧畢入而獝狘皆馴目以靈知感通於異類大其囿見
惠洽於蒸人固以垂耿光本亭育無私公共而有俟勿
亟子來而以築不麛不卵仁叶於羽毛以薪以蒸惠昭
於郊牧覆露功博誠明感深遂天性於物性即人心於
已心白鳥不驚匪觀於狎物非熊已兆奚事於從禽嗟
乎遺址全平餘風可挹想千古之蹤未昧歎三代之英
不及猶欲恣窺臨淹佇立微茫似隔乎煙水邐迤半臨
於井邑見魚躍想坎窞於泉流聞鹿鳴訪陂池於原隰
竟以隂壑蕭條荒榛寂寥無人試問有路通樵悵望風
煙之景沉吟黍稷之苗今國家以崇古為心宗周是繼
且欲儲休祉降嘉惠園苑資靈囿之規宫室擬靈臺之
制是以愛物之誠溥好生之德均仁政潛施於上苑之
内靈德巳播於率土之濱然簡弋遊於暇日縱芻詞於
賤臣稽制度於盛王百里猶小嗣風流於前古千載為
鄰
九成宫東臺山池賦(有序)(唐)王勃
九成宫東臺地接間曠面山臨水爾其松峰桂壑紅泉
碧磴金石千聲雲霞萬色侍郎張公雅思沉鬱永懷梓
匠式侔仙造聿構靈㕓仙波成止水之源拳石儼干霄
之狀雖流波覆簣俯藉人機而布葉攢花妙同天繪僕
因暇日濫奉清埃敢抽南畆之才聊敘東山之事云爾
辭曰
若夫金臺妙境玉署仙居酌丹墀之曉暇候青禁之宵
餘驟冲情於月道飛峻賞於煙墟指山楹而思逸懷水
鏡而神虚既而仰瞻赬嶠傍窺黛壑複嶂煙迴攢溪霧
錯偉所用之兼濟想神宫之可作規疊巘於盤龍憲飛
泉於挂鶴覆簣而營巖磴浮芥而環洲㟧采拳石於溪
濱搴纖珠於綺薄萍浮楚江之蔕花轉崑墟之萼岫藴
玉而虹驚浦涵珠而星落美仁智之同歸信高深之縱
托爾其危岑漏影曲渚留寒高松偃鶴清篠吟鸞被蘭
丘而結佩照蓮服而披冠激坳堂於别溆引膚寸於危
巒若乃嶺横雞秀波連鳳液花鳥縈紅蘋魚漾碧綠衣
玄袵赬鱗翠額在林藪而同驩望江湖而齊適每至景
沉西㟧月下東濱峰深夜久潭靜秋新荷抽水蓋薜引
山茵雪芝獻液露菊傾津嗣南商之逸興有東海之遐
賓保林泉而肆賞混簪紱而同塵何濯纓之有地如攀
桂之無因
集賢院山池賦(唐)杜顗
鬱乎羣賢之林有山其秀有池而深幽流澹泞蒼翠嶔
崟千門下隔三殿旁臨引彤庭之佳氣涵碧樹之清隂
連緜芳草遊泳仙禽對石渠之鉛粉會金馬之衣簪宛
雲霞而在目眇江海而為心何扁舟之獨往何倒影之
遠尋懷我魏闕浩爾長吟山池之隂可以清吾襟山池
之所可以狎吾侣涼風忽起白雲時舉步苔岸之周流
藉松溪之積阻邈矣幽興颯然清暑乃登玉巒撫金渚
圖書載暇纓弁以序此焉遊處於兹宴語發菱花而不
能歸攀桂枝而久延佇日落池上雲無處所爾其秋風
既起秋興爰至見藤篠之幽娟弄石泉之明媚禁林餘
雨增曲霤之華清御苑晴煙借遥巖之積翠是以洗雪
煩想優游雅思嗟乎山中人兮猶未識池上蛟兮焉可
得顧蘭芳與菊滋從此賞兮無極
太平公主山池賦(唐)宋之問
粤若公主誕生皇家太平徵郡國以選號叶時雍之美
名孕靈娥之秀彩輝婺女之淳精虹美電熠蘭香玉清
稟金后之玄訓係列聖之聰明厭綺羅與絲竹愛瑶池
及赤城搆仙山兮既畢侔造化之神術其為狀也攢怪
石而岑崟其為異也含清氣而蕭瑟列海岸而爭聳分
水亭而對出其東則峰崖刻劃洞穴縈迴乍若風飄雨
灑兮移鬱島又似波沉浪息兮見蓬萊圖萬重於積石
匿千嶺於天台荆門揭起兮壁峻少室叢生兮劍開削
成秀絶蓮華之覆高掌獨立窈窕神女之戲陽臺爾其
樵溪釣浦茅堂菌閣祕仙洞之瑶膏隠山家之場藿煙
岑水涯繚繞逶迤翠蓮瑶草的皪紛披映江潯而爛爛
浮海上而纍纍迺之罘與衡霍豈吾人之所為向背重
複參差反覆翳薈蒙蘢含青吐紅陽崖奪景隂壑生風
竒樹抱石新花灌叢向若天長地久兮苔蘚合古往今
來兮林澗空始燕秦而開徑訪靈藥乎其中其西則翠
屏嶄巖山路詰曲高閣翔雲丹巖吐綠惚兮恍涉弱水
兮至崑崙杳兮宜乘龍梁兮向巴蜀壯岷嶓兮連屬鬱
氛氲兮斷續巖虚兮谷峻藏清兮蓄韻含珠兮藴玉衆
彩兮明潤芳園暮兮白日沉爽氣浮兮黛壑深風泉活
活兮鳴石葛藟青青兮蔓岑羅八方之竒獸聚六合之
珍禽别有複道三襲平臺四注跨渚兮交林蒸雲兮起
霧鴛鴦水兮鳳凰樓文虹橋兮彩鷁舟山池成兮帝子
遊試一望兮消人憂召七賢集五侯棹浦曲席巖幽鳴
玉佩兮登降列金觴兮獻酬未窮觀而極覽忽雲散而
風流於是乎上客既旋重扃嚴閉榜童儼而齊發綵女
分而為衛牽水葉兮張水嬉摘山花兮詠山圻燕姬荆
豔兮代所稀鳳舞鸞歌兮儼欲飛披煙弄月兮宵未歸
桂枝清霧兮濕羅衣奕奕濟濟夜旋玉邸隠隠崇崇朝趨
帝宫銀鑪翕習煙生霧集絳節繽紛揚光吐文行軒即
水去馬騰雲鏘鏘翼翼兮馳丹闕超超遥遥兮向紫氛
寵極兮慈掌情勤兮幽賞戀宸扆兮出入憶幽山兮來
往採朱萼兮山之側步蘭庭兮候顔色掇綠蘋兮于澗
潦宜家室兮叶仇好既而貞心内潔淑則遠傳詼談者
聞之而必勸缺薄者聞之而凜然況復淮王招隠秦主
隨仙弄紫房之琴瑟驅碧落之風煙賓屈宋於珠履引
鄒枚於玳筵秋葉飛兮散紅樹春苔生兮覆綠泉春秋
寒暑兮歲榮落林巒沼沚兮日芳鮮吾君永保南山夀
車騎往來千萬年
御定歷代賦彙卷七十六
