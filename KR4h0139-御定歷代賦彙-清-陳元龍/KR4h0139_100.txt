欽定四庫全書
御定歴代賦彙卷九十七
玉帛
金賦(唐)闕名
夫五氣降於五行五星均於五德助天地而為政體陰
陽之有則犧圖八卦之文所以化成禹錫九疇之道由
其平直分宗别序正位辨方春青夏赤羽黑宮黃育龜
麟之體貌焕鸞鳳之文章物庶幾而盡善然後從革而
能剛若夫寅亮陰德發輝秋令帝少昊而為主神蓐收
而在正生水尅木非無父母之儀承土伏火亦有謙卑
之性爾其於乾道則使候入青女光垂白陸寒陰作而
霜露濃殺氣横而風雨肅此金之節也爾其於坤道則
使麥苗含秀二粒同稃既收成於萬物復搖落於千株
此又金之功也爾其於王事則使出軍行師擁旄仗鉞
所以征叛逆而敷明伐此又金之威也爾其於人事則
使農夫業就商旅懋遷儲蓄邦家之重錢刀布泉之先
此又金之利也彼觀其山川含育之秘採掇工取之程
鎔鑄陶鈞之術雕鐫磨礪之形非一途而共貫實萬象
而殊名用之為鼎天下之至寶用之為劔天下之至精
用之為量天下之至信用之為鏡天下之至明亦有金
河金瀨金潭金穴金谷金陵金城金埒紫山重夷吾之
對光石訝胡人之別渤澥水之仙宫西北荒之神闕魚
龍雀鳥之玩鐘鼓樓臺之列皆具美於明圖豈能窮於
縷說余復何為長貧若斯揚雄之産非廣季布之諾無
移嫌衆口之銷鑠嘉同心之見知命舛時泰將通復否
徒效拙於凌霄實勞工於畫水無體物之竒策失緣情
之妙旨太冲三都分從陸雲之笑孟堅兩京甘受張衡
之鄙
金賦(以至寶堅剛無所爭也為韻)(唐)韋岫
山育良金世名重寶當用事於素節實稟靈於玄造由
是司歲之士敘秋之道其神曰蓐收其帝曰少昊相與
搜瑰異發鏗鏘取我於麗水淬我以輕霜用爾之寒可
以革溽暑之候用爾之勁可以摧烈火之剛遂重其珍
遂宣其利披沙之狀咸出從革之形悉至含宇宙則範
之以景名壓寰區則鑄之以神器其難得也黍累不棄
分銖是爭約人以懸市遺子以滿籝國用築臺之禮賦
揚擲地之聲或三緘而永保或一諾而必行斷以同心
斯為盡善鑠於衆口喻彼相傾是以王者之時令修彛
倫序泥封是用職貢有所垂衣守滿堂之誡命相興作
礪之語則金為世出兩示天與乃懷貪以恣攫重諾而
不捐鑽出䂮石斷樸攻堅大有鎔範小有雕鐫玩物既
奢其器用窮兵又縱於戈鋋則地將愛矣君胡得焉又
尅木之意深輔火之功寡傷水之閱世疾土之處下以
勁挺司一方以滅裂視四者曰吾常卓爾子不知也况
有百鍊之秀三品之殊藏之則潤屋可恃鍜之則切玉
如無子豈能馳善價入巨冶隨我躍於洪鑪
金精百鍊賦(以良冶所求在於精鍊為韻)(唐)周渭
有攻金之工兮求百鍊之精鋼涉越水之表登楚山之
陽目眇眇而有待心搖搖而不遑工曰礦斯得鍊斯力
夫何器之不良乃召風胡邀歐冶計日淹速商功衆寡
我心天縱我力神假鼓焱槖以喧豗轟雲鎚而上下金
火惟序載離寒暑光融融而燄燄疑雷擊以星流聲有
往而有還若唱予而和汝始於一而終於百鍊既存而
鍛乃舉成利器兮為國珍自私家兮獻公所於是礪以
越砥淬於江流燦龜文於夐絶射龍藻於清浮將四海
而是震豈千金而可求當赤帝之所提常聞逐鹿為庖
丁之所得未見全牛金從鍊兮白受采知成形之所在
金中選兮史亦書念逢時之不居故鍊金者非鎚鑪而
勿用選士者非考覈而何於且金生土土效禎鍊於代
代作程豈上決則凜然霜鍔下麾而炯若水精為邦如
之何莫大於通變為金如之何必資於鍛鍊雖蹈刃以
垂範諒申威而去戰俟袁宏之片言符薛燭之一見
披沙揀金賦(以求寶之道同乎選才為韻)(唐)李程
物有感者其沙之同流韜至精之未吐俟明鑒以來求
披隤沲歴汀洲期往而有覿必專而是謀若不克見何
遠不討大無間於洪流細寧忽於潢潦必因目擊信夫
川則效珍不假鏡臨所謂地不藏寶於戲未分美惡必
在妍媸當有期於慎簡幸無見於忽遺經營乎永昌之
日徘徊乎麗水之湄初若決浮雲搖星光之的的尺似
剖羣蚌貫珠彩之纍纍充一鎰而有待貫三品而方期
出輕漣而沈潛自照别麗景而光炅生姿洎乎沙之汰
之既堅既好斷之則同心斯得用之則從革是寶必資
作礪自同選衆以求仁曾是滿籝未若觀學而知道伊
昔識真者寡罕遇良工遺我於一撮之内混我於衆流
之中純固空知夫自守精英不得而外融與砂磧而雜
居則如雲積處礦璞而自異詎可雷同寶既有矣况於
人乎夫辨之掌握尚辱在泥塗則將排碧沙涉清淺雖
有懷於揀金庶不遺於片善今則藻鑒既朗庸將自謀
興公雅符於通論士衡猶患於多才不然者則懷寶而
退矣曷為體物而來哉
披沙揀金賦(以求寶之道同乎選才為韻)(唐)柳宗元
沙之為物兮視汚若浮金之為物兮恥居下流沈其質
兮五材或闕耀其德兮六府孔修然則抱成器之珍必
將有待當慎擇之日則又何求配珪璋而取貴豈泥滓
而有儔披而擇之斯焉見寶盪浸淫而顧盼指炫炅而
探討動而愈出將去幽以即明涅而不緇實既堅而且
好潛雖伏矣獲則取之翻渾渾之濁質見熠熠之殊姿
久暗未彰亦冀將君是望先迷後得孰謂棄余如遺其
隱也則雜昏昏淪浩浩晦英精兮自寶和光同塵兮合
於至道其遇也則散奕奕動融融煥美質乎其中明道
若昩兮契彼玄同儻或俯而不棄諒致美於無窮欲蓋
而彰故炯爾而見素不索何獲遂昭然而發蒙觀其振
彼汙塗積以錙銖研清暉而競出燿真質而將殊錐處
囊而纖光乍比劔拭土而異彩相符用之則行斯為美
矣求而必得不亦悦乎豈徒媚旭日以晶熒帶長川之
清淺皎如珠吐類剖蚌而乍分粲兮星繁似流雲之初
卷是以周詩作比而祈招即詠陸文可侔而昭明是選
若然者可以議披沙之所託明揀金之所裁良工何遠
善價員來拂以增光寧謝滿籝之學汰之逾朗詎慙擲
地之才客有希採掇於求寶之際庶斯文之在哉
披沙揀金賦(以求寶之道同乎選才為韻)(唐)席夔
寶之至者金實難儔何混質於微細每隨沙以沈浮不
耀其光誠觀而莫辨退藏於密故披而可求玄鑒在人
至誠斯保察晶熒於磧礫視隱映於潭島澹以冥搜靜
而窮討翻混濁酌澄浩得之為利雖云貨以藩身揀必
於精終是不貪為寶道以之至行無越思研精既辨取
舍奚疑浩浩同流詎謂衆難分矣專專匪惑盡可汰而
出之信多雜而不混何在小而見遺故得方以選才比
諸振藻符至人和光之德明君子知微之道豈止匪固
於窮思濫於中懷至寶竊玄功披隤沲而不厭積貨産
以未豐則情惟盜比而業與商同也徒觀夫敷彩汙塗
涅而不渝外濁如汨中明自殊養正以蒙潛雖伏矣從
人之欲道豈遠乎彼荆山採玉河上求珠刖雙足而未
偶冐萬死而爭趨匪曰能智是為至愚曷若隱而自彰
微而可辨常保質於堅重匪淪精而展轉以是為德則
和而不同以是為賢則舉不失選况今至珍必見朗鑒
恒開細無不察大無不該在沈潛而未耀求揀鍊而斯
來亦何必披鄱陽之沙方見為寶覽士衡之賦然後稱
才
披沙揀金賦(以求寶之道同乎選才為韻)(唐)張仲方
披流沙之至寶惟良金而可求諒稟質以相混信韜光
而莫儔處其汙而含潔潛其剛以產柔將陶甄以入用
在晶熒而必收爾乃發彼衆彩瑩然祕寶砂礫之下自
守其堅剛茫昧之中我得其精好遠邇必取纖微罔遺
泛隤沲以吐色洗蒙垢以成姿匪塵泥之足亂豈玉石
以生疑既乍明而乍滅在沙之而汰之同至人受汚以
不吝等君子藏光以俟時且流形厚地晦質玄造厥貢
取戒於不貪旁求必歸於有道然後百寶惟斥三品惟
崇美價初炫微明内融晦沈潛而不雜秉熠爚以潛通
將耀質而有異豈藏山之與同鑒裁無疲期必分於醜
好拂拭相借固不假於磨礱俾精鍊以作範庶從革以
成功亦何異夫才為物表道出常途標百行以卓爾摛
繁文而煥乎每和光而不昧居衆流而有殊善惡由兹
必分真偽於焉可辨雖知巳而見錄本良工而妙選將
永隔於下流且不遺於片善故明因特達道靡邅迴乍
披之而可玩亦求之而乃來同無脛而斯感豈衆口以
為猜今振藻以作賦而愧乎擲地之無才
金受礪賦(以聖無全功必資輔佐為韻)(唐)李程
惟礪也有克剛之美惟金也有利用之功利久斯尅猶
或失其銛銳剛固不鄰是用假於磨礱不然何以興喻
殷鑒譬后之聖金將有缺必假石以磨穎耀芒后若有
遺必資賢而礪節砥行使藐鋒無白圭之玷令德有黃
軒之盛取譬於攻金之工方期於政罔不正且夫利器
久翳銛鋒不全參差冰缺掩冉苔聮價減千金之直文
滅七星之躔非夫堅石之鍛乃礪乃巧匠之藏焉修焉
又安得而昭宣若乃君上初臨德聲未溥令不盡一名
不咸五筮微子牙之兆衮闕仲山之補非夫忠臣之扶
危持顛英俊之左弼右輔又安得而稽古乃知君與臣
兮相符金與礪兮相須離之而道斯遠全之而德不孤
故為金也光乎九牧為君也配彼三無是以工必利其
器君先擇其佐佐明則有融器銳則不挫光茫乎擬之
必斷恬澹乎立於無過亦何必俾鈍質不可礪俟昏德
以將衰如銛刀罔能歛其鍔如朽索無或紐其維然後
乃知利重乎磨損之又損為貴君宜乎諫善人不善之
資况今聖上欽明英髦迭出恭默思道曷高宗之可侔
輔弼納忠豈傅巖之攸匹宜乎哉超羲而越䕫勖而自
必
河上姹女賦(以陰陽變化靈而最神為韻)(唐)獨孤授
坤載靈物母之者金稟清英乎元化耀方色乎少陰將
善利以弘博豈難得而迥深河之水配融衍以表性女
之質齊婉潔而為心無脛而將無翼而翔靜波空而鏡
朗動星駭而珠光體之則剛柔可易形之則大小無方
爛其春冰莫能解之以明庶炯爾秋露孰能晞之以朝
陽以登真者尚其變我色則為黃為丹彼神則九鍊九
轉驗此金訣求諸大化理契斯伏可得而長存致乖而
飛莫知其所舍乃有志翹鴻寶心繫紫庭閟響岑寂棲
真窅冥赫珠光之炎上陶素質之陰靈苟還丹可以變
其骨非有力所能制其形飄然將駕夫雲螭渺然或觴
於瑶池望三山以增逝顧九野而興悲後天之術兮曾
莫勤斯朝菌之秀兮不其殆而夫以見索隱以明推晦
究精理其必然玩常情以多昧伊姹女之為美諒山經
之所最且其受制黃牙可效於物寧若虚聞綘雪莫耀
於代是將涉天潢者我道其津首雲路者我清其塵方
乘化以適道孰知夫所以能神
黃冶賦(有序)(唐)李德裕
蜀道有青城峨嵋山皆隱淪所託辛亥歲有以鑄金術
干余者竊歎劉向累世懿德為漢儒宗其所述作根於
聖道猶愛信鴻寶幾嬰時戮况流俗之士能無惑於此
乎因作賦以正之
漢武帝遭世界承平百蠻以寧自謂德盛堯禹功高湯
武聞昇龍於鼎湖乃甘心於虚佇有方士李少君譎詭
丕誕乘邪進取盛稱化丹砂為黃金可以登青霄而輕
舉時董大夫侍側帝曰子嘗知其術乎仲舒進曰臣唯
聞天地變化聖人鎔範方士之言以為紿誕至如圓方
為鑪造化為冶鼓風為橐熾陽為火玄黃之氣絪緼和
粹稟而生者為仁為智是以生寶實蕃終古不匱天地
之鎔範也若是及夫堯舜之化大道為鑪中和為冶聲
教為橐文明為火以法天為造以積賢為寶是以得其
鴻名後天難老至於仲尼為佐大莫能致猶鑄顔與冉
抵以極摯聖人之鎔範也取類若乃不務遠德營信祕
籙祈年永久以極嗜欲斯則不由於正道無益於景福
帝曰善乃罷方士而去之故得漢道隆盛令名不虧
錢賦(明)黃省曾
有物於此生於太昊取諸流泉非規非矩裏方外圓非
帛非粟日用首先不足而行匪翼而鶱什伍以居背腹
相聯虚中善受長於紀年好逐貪鄙恒遠聖賢芳者使
穢樸者使姦興災召戾昏智隕廉劇營務殖天下趨焉
舟波騎險鷙取孔艱巧聚必散廣溢易顛臣愚不識敢
請大賢乃謂之曰此夫肉幕周美而躬被文章者歟鑪
冶陶範而鎔鍊肖質者歟逆求悖出身斃名破求之不
息老而益篤者歟充羨者仇讐為戚單虚者密親且攜
目曰銅臭淆以錫鉛作偽欺世而盛顯者歟千文成貫
五銖為體凡今之人皆與終始是之謂錢理
碎珠賦(梁)吳均
寶月生焉越浦隨川標魏之美擅楚之賢既登席而趨
麗亦綴履而升妍豈銜恩以赴時獨皎珮而騰天瀛淮
激電甘海震雷明珠碎矣於川之隈視圓流而失轉見
折水之亡迴謝驪宮之瑞飾粉靈蚌之神胎若有人兮
聲茫昧芳徽斷兮明珠碎明珠碎兮愴何宣珠之形兮
不復全撫陸離之瓊珮弔幽翳之金筵豈照車與璿燭
但黃塵及寒煙聊歌曰玉山之津兮巳濡幽蘭之草兮
亦舒又聞珩璧之獨照不見掌上之明珠已矣哉若使
青雲之可尚當與碎珠之同棲
明珠賦(唐)王奉珪
歴衆珍以探美惟明珠之獨妍自然虚靜不假雕鐫光
熠熠以照物勢規規而抱圓西山之下隨珠星而隱見
東海之上逐明月而虧全故能色奪琉璃光射金玉鮫
人泣吳江之際遊女弄漢臯之曲在蜀郡而浮青居石
家而自綠無脛而至有感必通去映魏車之乘來還合
浦之中垂輕簾而璀璨綴蛛網之玲瓏然明鑒不渝竒
如何賞觀之則符彩溢目捧之則分明盈掌使野客取
於驪龍仙帝歸之象罔豈直水懷川媚夜光晨朗而已
哉偉夫宛轉周流通冥洞幽物有求於我我於物無求
是則文魚謝恩將我酬於漢室靈蛇報德將我荅於隨
侯則知珠之為用久矣為用深矣一丸則鶴贈於噲參
九曲乃蟻穿於夫子所貴藏於寶匣不可避於金市有
被褐之士懷而不厭敢向君以暗投請不驚於按劔者
也
海客探驪珠賦(以上下其手擘波及龍為韻)(唐)張隨
靈海洶洶爰有泉兮其深九重中有明珠上蟠驪龍難
犯之物兮不可觸希代之寶兮不可逢矧奫淪之莫究
曷揭厲之能從爰有海客賁然來適利實誘衷舉無遺
策乃顧而言曰見機而作不索何獲我心苟專而至寶
可取我力苟定而洪波可擘既覽川媚之容遂探夜光
之魄伊彼勇者吁可駭也俯身於碧沙泉底揮手於驪
龍頷下所謂明淺深斷取捨而巳觀其發跡潛往澄神
默想俄徑寸以盈握倏光輝而在掌初解磧礫訝潭下
星懸稍出漣漪謂川旁月上鄙鮫人之慷慨殊赤水之
罔象然則冐險不疑懷貪不思幸竊其寶幸遭其時向
使龍目不寐龍心是欺則必奪爾魄啖爾肌救蒼黃之
不暇何採掇而得之想夫人不亦危矣驗乎事良亦淒
其則知計非爾久利非爾有必以其道亮自至而無脛
是忽其生奚獨虞於傷手亦由貪夫徇財自貽伊咎君
子遠害唯儉是守故車乘見驕於宋客驪珠垂誡於莊
叟於戲我躬不保雖寶謂何彼險不䧟雖珍則那子産
常譏於狎水仲尼昔歎於憑河因政則來格感恩則匪
他漢武帝受報於昆明之岸孟嘗君反輝於合浦之波
豈與彼而同科哉驪龍之泉物不敢入緯蕭之子一以
何急其父乃鍛其珠勖其習能往也可及不能往也不
可及
珠還合浦賦(以不貪為寶神物自還為韻)(唐)尹樞
驪龍之珠無脛而至駭浪浮彩長川再媚迴夜光之錯
落反明月之瑰異非經漢女之懷寧泣鮫人之淚狀徵
既往莫究奚自偶良吏兮斯來遇貪夫兮則閟想夫旋
返之儀圓明可期輝如電轉粲若星馳光浦漵竄蛟螭
映沙礫晃漣漪在暗而投誠則悲路人未鑒沈泉而隱
亦常表帝者無為欣出處兮據德幸浮沈兮中規是以
特表殊姿潛懷有道中含逸彩上繫玄造醜當時之饕
餮應為政之美好真列郡之尤祥實重泉之至寶於是
焕清瀨輝淺灣奔璀璨走爛斑豈能與石前却隨流往
還泛連波之下盈一水之間而巳哉兹川兮始明老蚌
兮勿剖瓴甋兮罷笑瓊瑰兮莫偶抱圓質而胥既揚衆
彩而未久方載沈而載浮且曷澣而曷不玉非寶泉戒
貪實為國之司南誠感神德繄物在為政之不咈愚是
以頌其寶而悦其人美斯政而感斯珍想沿洄於舊渚
念涵泳於通津則知美政不遠嘉猷入神故中潛皎皛
下沈奫淪轉則無纇磨而不磷誠丹泉之莫擬諒赤水
之非珍苟或疑此為虚誕願徵之於水濱
珠還合浦賦(以不貪為寶神物自還為韻)(唐)陸復禮
珠行藏兮與道為鄰政善惡兮感物生神私以務貪必
去土而匿耀光之崇儉則還浦而歸淳我政無累匪求
而至宛若中流昭然明媚對三光而分色契一德而潛
致盈虚無朕不隨月魄以哉生往返有孚殊異奔星之
出使徒見其表跡罔知其奚自覩映水之新規謂沈泉
之初棄為人利也且一貫以稱珍與衆共之雖十斛而
不匱然知此珠之感唯政是隨當政至而則至偶俗離
而則離人而無道兮不去何以人而有德兮不復何為
止舊浦而可採同暗投而在斯質若纍纍疑點綴於霄
漢色仍皎皎終炫燿乎漣漪且夫彼邦政悖我則為不
居之物彼邦政閒我則能應道而還豈專巨蚌是剖實
惟無脛而走將不貪以共存非甚愛之能守浦之不吝
任變化以往還珠之圓來辨政理之姦不誠可以孚明
可以久處泥沙而有光知進退而不苟利用溥博何必
取之於龍頷報德弘多奚猶得之於蛇口其來也所以
輔正其去也所以戒貪警循良之夕惕俾傲狠以知慙
勿以珠為藴蓄勿以珠為珍好且還浦而難期且離邦
而難寶將守之而勿失在閑邪以存道
珠還合浦賦(以不貪為寶神物自還為韻)(唐)令狐楚
物之多兮珠為珍通其貨而濟乎人纔披沙以皛耀俄
錯彩以璘玢避無厭之心去在他境歸克儉之政還乎
舊津繇是觀德孰云無神相彼南州昔無廉吏富期潤
屋貪以敗類孤漢主析珪之恩奪蒼梧易米之利濫源
既啓真質斯閟從予舊而不遐諒天視兮有自孟君來
止惠政潛施欲不欲之欲為無為之為不召其珠珠無
脛而至不移其俗俗如影之隨爾其狀也上掩星彩遥
迷月規粲粲離離與波逶迤乍入潭心時依浦口驚泉
客之初泣疑馮夷之始剖依於仁里天亦何言富彼貪
夫神之所不沙下兮泥間韜光而自閑映石華之皎皎
雜魚目之鰥鰥豈比黃帝之使罔象玄珠乃得藺生之
詭秦主荆玉斯還繇是發潤洲蘋增輝岸草水容益媚
澤氣彌好川實效珍地寧愛寶隱見諒符乎龍躍虧全
非繫乎蚌老豈惟彰太守之深仁可以表天子之至道
觀夫杲耀外澈英華内含飾君之履兮豈不可照君之
車兮豈不堪猶未遭於采拾尚見滯於江潭雖舊史之
錄與前賢之談終思入掬以騰價永得書紳而厲貪於
惟明時不貴異物徒飭表者招累而握珍者難屈是珍
也居下流而委棄歴終歲而煙鬱望高鑒兮闇投幸餘
波之洗拂
商丘開冰得明珠賦(唐)王季友
專心所感偽物皆成若商丘之始泳得明珠於至精以
荷畚之窘揖乘軒之榮曾狎侮之不暇孰招延而有情
惟此翁者古之愚也存己性之任真謂人言之無假守
其抱朴之意不知翫人之事信河水之深曲是寶珠之
所置洪流沃日吁萬丈之層潭絶岸排雲抱千艘之險
地無鳥獸之敢近豈泥沙之可得何長舌之見欺遂投
身於不測膺騰於泉客之繳足跡於馮夷之域奫淪未
遠覺圓質之當捫滉瀁無涯見孤光之上逼於是握照
乘之珍出重泉之濱星輝耀掌雪彩環身當太陽之益
照射衆象而驚新虚白無瑕粲瓊華而納景清規半溼
炯冰狀而流津足使居常者駭異輕薄者居厚瞪睢盱
之拙目鉗胡盧之笑口不待驪龍之睡無勞巨蚌之剖
超萬頃而一合由素無而忽有彼非他能道在至信苟
志氣之克專實人靈之與進脱用心之疑惑必在物而
多吝故事無可否精求乃獲泉非合浦尚謂出其明珠
地比荆山固可營其拱璧彼移山於海飲羽於石皆非
自然之致力繄敢而後適
西域獻徑寸珠賦(以澤浸四荒非寶遠物為韻)
(唐)吕穎
西域遐方獻純精之天産申重寶之帝鄉豈不以至誠
感而靈必自順惟德動而坤珍莫藏不然何慕有於中
土而走無脛於外荒彼珠之靈積陰之魄稟金氣而堅
固韞河潤之耀澤布指而小大無差洞物而纖毫不隔
迥夜常滿初月每讓其圓明爽曙欲凝高星自掩其孤
白信殊方所秘亦希代難致奪夏璜以為美齊楚璧而
積異將配天光以輔三助皇明而照四積石峰峻燉煌
路遠馳輝於晦磧之中流晶於白日之晩將為表龍旗
而綴鸞輅必將誇池臺而耀宮苑殊不知以萬邦為慮
者此獻則違以三德為寶者此寶則非價越千金我當
俯念其十産光含徑寸吾將靜照於九圍乃遂沈泉而
反樸俾其媚川而自輝且立德者惟儉之本作貢者亦
土之任剖蚌而獻既不編於夏書為器成之尚有干於
時禁苟奪山川之精魄是虧雨露之恩浸所以前代有
訓不珍異物誇齊威者再論而皆慚求蘇則者一言而
自屈豈若我全明德體大道照耀也不假隨侯之珍貞
靜也自同罔象之寶由是化中國而及外夷如風之偃
草
鍛破驪龍珠賦(唐)李迪
彼津之叟兮愛子何多碎驪龍珠兮心亦匪他為教誡
之大者猗嗟乎其義則那夫此珠者寶之至也産乎北
海之重泉在乎驪龍之頷下海茫茫兮不測龍呀呀兮
若鬭當求利以輕生因没波而直透潛行伏踴既驚且
覯賣萬死以觸鱗幸一冐而匪宼父兮畜我子則告之
曾是憑怒無然小慈斤其珠而不納乃命石以興詞且
龍之得水變化無巳奮迅而江海沸騰一噴而雲雷四
起攫拏山石碎摽捎林木靡不遇睡之時必為齏粉矣
於焉抗手勃然瞋目當鍛孰云於徑寸贖罪寧論於十
斛因而鍛之星芒迸燭雖有虧於照乘亦無譏於毁匵
豈不知貴踰雙璧價重連城鬻之可以求富獻之可以
取榮將以謀孫翼子慎檢而行平窒苟偷之路安和性
命之情不然者罔象得之而何重天吳得之而何輕如
此則南華之道尊真經之教貴以證輕重之戒以拂夸
矜之累俾龍全難得之珠人獲不貪之利揚風激俗淳
源化被酌斯事之為言繄可以用之而無既
投人夜光賦(唐)梁德裕
士有作吏君之具臣玉無能以藉手貨不足於藩身曠
歲月緇風塵為大夫兮既屈因君子兮求伸載剖厥蚌
將投於人恐魚目以相衒乃龍頷以取真得徑寸之寶
是千金之珍表裏照爛晶光動澈體有象而至圓色無
瑕而自潔滿若墜露明如積雪高秋之夜月孤上長河
之曉星未滅懿此特達湛夫龍光掩趙璧十城之價合
吳鉤千戶之鄉不假琢磨自無白圭之玷匪同銷鑠乃
越黃金之剛願輝君之掌握而燭君之殿堂必將光輔
上台儀形大道慙魏車之承照哂夏璜之有考遇物則
遷從人攸好飾春申之履曰非難得之貨遷太守之邦
蓋是不貪之寶傳可歴代賞無溢尤復喜鑒於明哲敢
自陳於暗投勿以無媒按劒而相拒勿以無脛委地而
不收同作貢於楚國而便契於隨侯俾懷寶之君子盡
銷聲而莫遊
蟻穿九曲珠賦(以延一縷以尋之為韻)(唐)楊濤
蟻為質兮微渺珠有竅而虚圓苟一縷之是繫雖九曲
而可穿當通幽以洞微絲莫能貫俾有條而不紊蟻可
知先始蠢蠕以中出稍連緜而外延豈不以内彼鴻輝
曳兹纖縷纔容小往之徑乍見規行之迂入惟追典窮
瑩質以誠難途非履端觀巧歴而可數宛轉而進縈紆
是尋似登折坂之峻如出重泉之深始九折以漸達終
一貫而克任去似洞中方遊剖蚌之質動殊牀下奚聞
鬭牛之音是知聖者之使宛如窮理誠在小而罔遺俾
入微而有以蟻周遊而在内進必束身絲抽縷以貫中
出如繞指隔青縈而可見如遥遶而未巳苟非委實而
行之安得茹柔而展矣詰屈若兹周流出之當曲轉之
中才可容髮既旁通之後亦既牽絲苟柔弱之是引則
繚繞而莫辭雖云曲徑而入終殊在垤之時斯則貫纍
纍而匪匹達規規而如一求蹊而投彼夜光出室而曾
非時術兹蟲也小而近智故可以穿無纇之質
綴珠為燭賦(以有光照夕深宮朗然為韻)(唐)王粲
碧雲初合兮金烏已藏深宮欲暝兮歡娱未央因綴明
珠之彩將為列燭之光出寶篋以規圓呈姿璀璨入雕
籠而豔發香照熒煌當其竹箭迎昏蘭林向夕司烜氏
却朱火之耀守藏吏進驪龍之魄然後縈縷花抱籠紗
霧隔亦猶燎紅蠟而爇靈麻可得燒椒房而焕瑶席風
來不動凝四座之清輝夜久逾明貯一堂之虚白由是
價掩聯璐形疑列錢誠非其人火曰火可謂乎自然而
然本出蚌胎翻為龍銜於玉宇從離蛇口幾驚蛾拂於
瓊筵觀其布質闌干含輝晃朗分持而清夜星列迥舉
而寒軒月上纍纍交映曾無見跋之嫌爛爛相鮮誰起
偷光之想莫不揚彩金屋增華桂宫幕以煙綠布而燄
紅欄檻如曉杯盤若融孕美於瑠璃窗裏淪精於雲母
屏中是以名擅夜光功參庭燎妍醜無隱毫芒必照故
得結綠懸黎之寶不敢稱珍龍膏豹髓之燈於焉寢耀
且飾履者於義尤侈為簾者其功未深曷如倣此圓潔
資乎照臨遂使或怨長宵得縱秉遊之樂有居幽室不
生欺暗之心雖則魚目難儔金釭非偶終罹好寶之誚
不免窮奢之詬燭兮燭兮儒執智以為之視隨侯而何
有
御定歴代賦彙卷九十七
