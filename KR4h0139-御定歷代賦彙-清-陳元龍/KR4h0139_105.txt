欽定四庫全書
御定歴代賦彙卷一百二
書畫
畫像賦(有序)(晉)傅咸
先畫下和之像者雖其事在素定見其涕血殘刖之形
情以悽然至臧文仲知柳下惠之賢而不與立卞和自
刖以相證相去遠矣戲畫其像於卞子之旁特赤其面
以示猶有慙色辭曰
惟年命之遒短速流光之有經疾没世而不稱貴立身
而揚名既銘勒於鐘鼎又圖像於丹青覽光烈之攸畫
覩卞子之客形泣泉流以雨下灑血面而瀐纓痛兩趾
之雙刖心惻悽以傷情雖髮膚之不毁覺害仁以偷生
向厥趾之不刖孰夜光之見明人之不同爰自在昔臧
知柳而不進和殘軀以證璧
繪事後素賦(以五色成文彰之在素為韻)(唐)張仲素
畫繪之事彰施於文表其能故散采而設雜其暈故後
素而分運兹潔白之光綜彼深淺之色始其布濩終若
組織成山龍華蟲之美實曰當仁後黑黃蒼赤之采固
無慙德間精微而不亂蔚明麗之相得昭昭以著郁郁
斯皇發衆狀而逾出映繁文而益彰奪朱紫兮不能爭
其要汙白黑兮無以損其光於以界道斯能辨方昔實
瞻之在前昭其本始今為本者居上爛以主張素為繪
兮事惟從古禮於繪也義實斯取其素也同至淳之得
一其繪也合比象而為五理衆者寡予惟汝明無使輝
華自混庶使毫髮難并處皦昧之間造形則辨居有無
之際遇物皆呈雖欲勿用曷其有成乃知作繪者惟文
是務言詩者在理為喻故得盡飾之道不愆於素探周
禮冬官之職諧衛風碩人之詩爰遂事而乃睠幸全功
而勿疑質不勝文孰謂何先何後白能受采有以顛之
倒之胡未至而取誚豈卒獲而能期不有分布孰為文
彩恒起予於後進潤色斯存苟棄我於巳前人文焉在
美矣夫繪事之義所以刑萬邦而昭四海
繪事後素賦(以瑟彼玉瓚黃流於中為韻)(唐)闕名
穆彼作繪聞諸色工增乎華諒以文為質分乎像示非
素不終惟繪也成文不亂惟素也允執厥中盖以昭聖
人微論喻君子飾躬豈分黑黃與蒼赤列山龍與華蟲
巳哉古人以盼倩之姿彰敦樸之俗知女得其禮不專
於舜華士有其容或同於冠玉雖言詞為藻繪威儀為
朱綠自可果行不回持禮自勖亦猶布采者以質相從
為素者以絢相屬借如葉公之繪飛虯也蟠蜿騰驤非
素則其勢不揚漢氏之圖明妃也嬋娟窈窕非素則其
容不彰是以間其文彩布厥玄黃譬瀑布之界道如溝
塍之畫疆然後五色成文班簡而不雜遐方圖物賦鼎
而可詳且無文無質其比如櫛何貴專一之琴瑟不雜
不亂其間如繖自同流中之圭瓚既點綴而無遺亦聫
緜而不斷原夫染人獻色工人始謀巧心方逞濡翰方
流似刃地之無礙疑繭緒之方抽入衆色之中自分文
質發羣象之表如别薰蕕且殊受采之性寧有奪朱之
憂則知素之體也真繪之色也侈守厥貞白雜乎麗靡
理衆惟寡既以一而處多守樸不雕遂出此而入彼將
黼黻而奪麗匪組織之所擬别有彬彬向就屑屑行諸
志惟厲乃仁則依於期霄漢之振拔假詞賦為蘧廬讀
孔聖之言雖云由已承卜商之問終媿起予
古山水障賦(唐)沈亞之
挹清臣之嘉思兮信竦子以峭孤迴補籍之暇筆兮賦
他山於遺圖擲琨瑶於呐口兮若含冰以咀蘭惟古工
之包化兮啟羣峰於無間勢蹙巘以特起互騰排而上
干翠參差以玉立俱竦竦以攢攢於是澒以長瀾森以
怪木瑟汨慄飀淒煩蕩燠浸平繚於楚澤冶妖韶於陽
谷低霾横暝兮陳半腹夢雨神雲兮澹而不歸怨撦惹
乎巖曲縹蘚青蘺兮事幽澀細澗緜流兮洄噴噎山之
人兮夕㤀寐而坐忘興帷紺枝兮帶黃葛暖草被崖兮
垂綠髮翺鸞翔翠相追征兮振錦舒繡錯以明兮啼羈
酸雌裂眥吻兮風號穴怒寥而清兮山中之木何彫榮
兮
青出於藍賦(以純粹積中英華發外為韻)(唐)李程
藍藴嘉色青出其中諒究本而不異由入用而靡同渥
彩必因乎外發至精不得以内融暨乎時日既臻染人
云至備震方之正色遵周官之故事行採之際詎盈時
人之襜俯拾之時亦異炎洲之翠非取榮以翫悦將有
求於精粹比夫朱研而益丹劍淬而逾利惟英華是揆
惟混濁是棄曷舍彼而取此信本同而末異當時所營
盡彼精英被以純深之色總乎遷染之名隂隲四時輿
服因我而更御章施五采玄黃待我而後成初類含章
而潛伏今若開輝而發明豈不以蒼然之迹始分煥爾
之英久積研精逾麗昭章可覿謂玄之又玄符益之又
益則明珠之剖巨蚌美玉之出韞石彼皆異狀而竟殊
此則一變而不易且夫色無以加孰曰取實而去華光
不可昧必惟自中而形外故臻乎極而不失其色發乎
深而其用惟新積而成形等冰寒於水演而大義同絲
出於綸俾夫外則文為藻繢内則體合精純故煙生於
火配乎物情根於性本於仁子貢賢於仲尼莫知功倍
季孫富於魯國孰謂德均君子思端本而肇末恥後先
以超越故取斯而喻斯謂不悱而不發
畫山水賦(唐)荆浩
凡畫山水意在筆先丈山尺樹寸馬豆人遠人無目遠
樹無枝遠山無皴隠隠似眉遠水無波高與雲齊此其
訣也山腰雲塞石壁泉塞樓臺樹塞道路人塞石分三
面路看兩蹊樹觀頂𩕳水看岸基此其法也凡畫山水
尖峭者峰平夷者嶺峭壁者崖有穴者岫懸石者巖形
圓者巒路通者川兩山夾路者壑兩山夾水者澗注水
者溪泉通者谷路丁小土山者坡極目而平者坂若能
辨别此類則粗知山水之髣髴也觀者先看氣象後辨
清濁分賓主之朝揖列羣峰之威儀多則亂少則慢不
多不少要分遠近遠山不得連近山遠水不得連近水
山腰回抱寺觀可安斷岸頽堤小橋可置有路處人行
無路處林木岸斷處古渡山斷處荒村水闊處征帆林
密處店舍懸崖古木露根而藤纏臨流怪石嵌空而水
痕凡作林木遠者疎平近者森密有葉者枝柔無葉者
枝硬松皮如鱗柏皮纏身生於土者修長而挺直長於
石者拳曲而伶仃古木節多而半死寒林扶疎而蕭森
春景則霧鎖烟籠樹林隠隠遠水拖藍山色堆青夏景
則林木蔽天綠蕪平坡倚雲瀑布行人羽扇近水幽亭
秋景則水天一色&KR0609;&KR0609;疎林鴈横煙塞蘆裊沙汀冬景
則樹枝雪壓老樵負薪漁舟倚岸水淺沙平凍雲黯淡
酒帘孤村風雨則不分天地難辨東西行人傘笠漁父
蓑衣有風無雨枝葉斜披有雨無風枝葉下垂雨霽則
雲收天碧薄靄依稀山光淺翠網灑斜暉曉景則千山
欲曙霧靄霏霏朦朧殘月曉色熹微暮景則山銜殘日
犬吠疎籬僧投遠寺帆卸江湄路人歸急半掩柴扉或
煙斜霧横或遠岫雲歸或秋江晚渡或荒冢斷碑如此
之類須要筆法布置更看臨期山形不得犯重樹頭不
得整齊山借樹為衣樹借山為骨樹不得繁要見山之
秀麗山不可亂要顯樹之精神若留意於此者須心會
於玄微
誤筆成蠅賦(以象從誤致補之如真為韻)(唐)謝觀
曹氏之蠅因誤而致既失手以傷善乃象形而取類胡
能有定將飾非於寡尤變而從宜善奪真而不異原夫
裂素凝璧纖毫露鋒展霜花以雲薄墜松煙而漆濃於
不可為之處見不可去之蹤處小瑕之間義寧有怒居
大白之上汚實難從由是潤色成功從權善補逐手見
營營之狀隨筆長薨薨之羽乍若蟋蟀之居壁復類蠨
蛸之在戶然而迥立素絲不失毫釐侔止樊之貌類附
驥之姿當似是似非之前吾與點也於一顧一盼之際
默而識之將起枚生之說那虞翟子之悲然而就之不
爽酷得其象雖違心以著可悦目而賞隠映纖絺之内
囊螢處中附麗紃組之間牖蟲將上嗟乎巧以飾詐假
能亂真始自不材之點俄成有用之身捷捷幡幡誘讒
人之思發跂跂脈脈透輕綃而色新已而吳主是臨奇
工斯布左右歴覽徘徊周顧覩詩人止棘之體絶王思
立筆之怒迷邂逅之所致載揮拂以方喻將特模於手
成了莫知其筆誤懿夫汚不足誚瑕豈難除知過善改
巧思横舒卒能珍賞翫之不失成奇文而有餘彼田夫
之禾麥景山之鯉魚方之不如
誤筆牛賦(以從其誤著異質真成為韻)(唐)黃滔
王獻之繢畫彌精變通可驚失手而筆唯誤點應機而
牛則真成用是飾非既擅一時之妙持功補過爰垂千
載之名當其團扇羽輕素繒雲薄搦金管以如翦露秋
毫而似削莫不佇思翔鸞澄神丹鵲臨風緬想滿輪之
桂月鋪開對景歎嗟一點之松煙飄著隠映瑕匿依稀
漆濃既黑白之斯異顧東西而曷從南容之玷難磨空
傷往事曹氏之蠅可學遂展奇蹤於是逐手摛成隨宜
演出斯須亡墮落之所頃刻見下來之質筆為鋒也無
慙賣劍之年墨作池焉豈媿蹊田之日則知負藝通神
呈功駭人遽從無而入有俄背偽以歸真况乎烏文黛
暗駮彩花新兔翰初停旁起落毛之想鼠鬚尚對遥懷
食角之因足令飲潁牽懷飯秦動思坐驚踐葦之處立
驗放桃之地手捫而執紖罔殊衣惹而飾繒奚異經年
不去寧生䑛犢之心終日長閒豈有駕車之意所謂取
象於斯稱工在兹雖恨纖芒而到此終持妙跡以加其
矧復首尾曲盡毫釐莫遺示不用於秋深之日目無全
於縷斷之時桓温乃拂拭增驚周旋載顧徒見奇於手
巧了莫知其筆誤大凡遊藝之人無不却塵而埽汚
徵君洪崖子圖賦(以雲際長松以唐表貞節為韻)歐陽詹
矯矯徵君居幽行聞朗咏堯年之日棲遲姑射之雲英
英時傑好奇藝絶窺窮圖畫之能寫得隠淪之哲豈不
以懷材習技我韞跨俗之工履道全真彼有至人之節
者也觀夫杖藜載酒面石依松盡是山中之意全移物
外之蹤入室終窺知裂繒而畫出升堂始睇疑在野而
相逢實默如言如行實止蘿纖纖以垂帽草青青而藉
履洋乎令聞昭晰得其所由儼矣儀形髣髴知其所以
原夫賢達作範丹青立程將模前而示後必體物以歸
成服唯身表容實心旌對冰雪之顔覩蘭蕙之纓暗識
伯夷之潔遥憐虞仲之貞知身已謝看畫如生矜且復
莊若此辰之有識貪之與欲同在日之無情形如植以
亭亭衣如風而曳曳臨諸瑶席之上想彼雲林之際萬
物方秀千峰初霽神飄飄以自遠身悠悠而不繫我之
心矣惟賢允臧披圖畫於是日得夫君於此堂乃知君
之於德也大畫之於工也長畫非君無以展其妙君非
畫無以揚其光物有相假不其昭彰揆人事之美惡論
功庸之夥少伊畫也可以稱智者之先惟君也可以作
真人之表者也
圖畫功臣賦(以立定爾功惟克永代為韻)(唐)錢起
先帝之革隋也應歸運而大義舉獲仁人而鴻業集及
乎計伐錄功日不暇給寳玉不足以勸賞故茅土是封
鐘鼎不足以昭宣故圖贊是緝傳厥象於繪事壯崇臺
於天邑貔武之臣忽披雲而鶚視股肱之佐乃捧日而
山立何惟肖而斯在皆凛然而可挹初庶賢遇聖神器
未定天有彗兮歷象昏雲從龍兮川谷應帝曰隋失厥
御國將頽弛人心如惔王室如燬膺圖受籙明徵在予
保大定功克成伊爾由是十亂輔主三傑制戎敢敭休
命克贊聖功埽乾坤之墋黷濟品物之屯蒙闢天關而
七曜再朗迴地軸而萬寓來同暨王道清夷乃念兹而
在兹既艱難是毗亦四方是維享其勲力嘉彼令德懿
我武之雄成賴爾謀之剛克宜其藏勲庸於盟府圖冠
劍於紫極則是繪也其麗不億倬哉羣彦丹青彪炳列
盛服之暉華儼高居之祕静斜月在壁疑假寐以將朝
頽陽半軒同處隂而休影胡像設之既固將山河而惟
永則知我唐大賚光掩前載功高賜履追吕望於周年
鳥盡藏弓異韓信於漢代盛矣哉容貌方崇光靈不昧
墨竹賦(宋)蘇轍
與可以墨為竹視之良竹也客見而驚焉曰今夫受命
於天賦形於地涵濡雨露振蕩風氣春而萌芽夏而解
弛散柯布葉逮冬而遂性剛潔而疎直姿嬋娟以閑媚
涉寒暑之徂變傲冰雪之凌厲均一氣於草木嗟壤同
而性異信物生之自然雖造化其能使今子研青松之
煤運脱兔之毫睥睨墻堵振灑繒綃須臾而成鬱乎蕭
騷曲直横斜穠纖庳高竊造物之潛思賦生意於崇朝
子豈誠有道者耶與可听然而笑曰夫予之所好者道
也放乎竹矣始予隠乎崇山之陽廬乎修竹之林視聽
漠然無槩乎予心朝與竹乎為游莫與竹乎為朋飲食
乎竹間偃息乎竹隂觀竹之變也多矣若夫風止雨霽
山空日出猗猗其長森乎滿谷葉如翠羽筠如蒼玉澹
乎自持淒兮欲滴蟬鳴鳥噪人響寂歴忽依風而長嘯
眇掩冉以終日笋含籜而將墜根得土而横逸絶澗谷
而蔓延散子孫乎千億至若叢薄之餘斤斧所施山石
犖确荆棘生之蹇將抽而莫達紛既折而猶持氣雖傷
而益壯身巳病而增奇凄風號怒乎隙穴飛雪凝冱乎
陂池悲衆木之無賴雖百圍而莫支猶復蒼然於既寒
之後凛乎無可憐之姿追松柏以自偶竊仁人之所為
此則竹之所以為竹也始也余見而悦之今也悦之而
不自知也忽乎忘筆之在手與紙之在前勃然而興而
修竹森然雖天造之無朕亦何以異於兹焉客曰蓋予
聞之庖丁解牛者也而養生者取之輪扁斵輪者也而
讀書者與之萬物一理也其所從為之者異耳况夫夫
子之託於斯竹也而予以為有道者則非耶與可曰唯
唯
劉明仲墨竹賦(宋)黃庭堅
子劉子山川之英骨毛粹清用意風塵之表如秋高月
明淤戲翰墨龍蛇起陸嘗其餘巧顧作二竹其一枝葉
條達惠風舉之瘦地筍笴夏篁解衣三河少年禀生勦
剛春服楚楚俠游專場王謝子弟生長見聞文獻不足
猶超人羣其一折幹偃蹇斫頭不屈枝老葉硬強項風
雪廉藺之骨成塵凛凛猶有生氣雖汲黯之不學挫淮
南之鋒於千里之外子劉子陵雲自許按劍者多故以
歸我請觀謂何黃庭堅曰吾子於此可謂能矣猶有修
篁之歲晚枯枿之發春少者骨梗老而日新附之以傾
崖礜石摧之以冰霜斧斤第其曾高昭穆至於來昆仍
雲組練十幅煙寒雨昏迺為能盡之盖陽貨有若之似
夫子市人識之顔回之具體門人不知蘇子曰世之工
人或能曲盡其形至於其理非高人逸才不能辨意其
在斯故藉外論之梓人不以慶賞成虡痀瘻不以萬物
易蜩及其至也禹之喻於水仲尼之妙於韶盖因物而
不用吾私焉若夫燕荆南之無俗氣庖丁之解牛進技
以道者也文湖州之得成竹於胸中王會稽之用筆如
印印泥者也詩云鶴鳴于九皋聲聞于天妙萬物以成
象必其胷中洞然好學者天不能掣其肘劉子勉旃
静華君墨竹賦(元)郝經
甚哉物色之有異也不為丹青不為麗縟不為泉石不
為卉木墨於用而形於竹開太古之玄關寫靈臺之幽
獨儲秀潤於掌握貯冰霜於肺腹足乎心而無待於目
備乎理而不備乎物全乎神而不徇乎俗盖達者之有
天趣而以貞節為寓也若一葉一節施塗粉澤舒焉而
布煙慘焉而綴雪以規規之形似幸他人之目悦是里
惡之效顰惡足以知吾物色之說竹有竹外之形墨有
墨外之色故與可有成竹之論坡仙有心識之訣而潁
濱謂解牛斵輪心手俱滅而後至乎超絶詎庸陋固滯
者得厠其列也於乎静華琴書滿家雄侯玉胄振吐天
葩幽閑貞一瑩璧無瑕棄寵光而高蹈緬逸志於雲霞
湛虚室之太素曾不喜乎豪奢故其坐雲軒佇靈宇凡
蹤絶天籟舉吞八九之雲夢小渭川之千畝沛蕭蕭之
神寓植歲寒於毫楮埽胷中之全竹走筆下之風雨忽
穎脱而迸裂怒絶繃而掣去何此君之尚玄蔑青翠而
不處恍一夢於藍田幻兩身於湘浦措斧斤兮何地陋
淇園之漢武揮淚涕兮何從媿蒼梧之二女發四座之
清風驅半襟之煩暑欲折枝而不得懼真宰之或怒縱
入横出高森亞舞不步不武不繩不矩百千其狀劔拔
戟踞會於顰呻而得於盼顧豈畫工之屑屑於此焉而
得與神奇忽怳固不與萬物同化將落落兮終古則君
之玩物色寓天趣又豈紛紅縵綠所得同年而語哉亂
曰月府兮雲鄉戲墨兮淋浪震虩虩兮神篬筤列數幅
兮森中堂氣颯爽兮來三湘粤惟静華之比德兮秉貞
節兮凌霜
墨竹賦(元)袁桷
屹書林之邃清襲空翠以膏沐察羣芳之交妍糗紫芝
而不肉化蒼煙於寸穎皦森束其寒玉有客叩門指而
言曰夭夭申申吾不知其親悃悃欵欵吾不知其怨懼
獨立之潔矜徒三刖以自獻爰有童子擁篲以前曰東
南之美以植則繁大盡斲採小為烹煎曷扶其清孰庥
其生零西摧東山崩谷鳴取億及秭莫知可名惟我先
生念兹磅礴探玄窟之太和布靈根於眇邈取方諸於
承露和不死之至藥寄遺迹於須臾避玄冥之饕虐故
其凌風出塵廓兮如神承春飲鮮從兮如雲疾埽却顧
猶歐冶之鑄郢人之斤也且客獨不觀夫鑑之與形媸
妍修纖各窮其精惟静者能以燭至動而所謂詼譎變
幻乃足以核萬物之情望南山之崔嵬目九日而不瞬
匪好夸以衒奇良以解夫謏聞者之愠語未具先生振
衣坐忘與客相顧卷縑以酬一笑而去
竹坡圖賦(有序)(元)戴表元
潤韓仲文所居之竹坡薊李仲寔圖之剡源戴表元賦
之其賦曰
吾聞楚江之濆修竹如雲盖揚州之土植從古昔而巳
云有一俊人宅居其隈風煙徼遮雲霄去來騷騷乎若
環羣自束前麾幡而後羽騎翛翛乎又若離塵遠舉凌
貝闕而登瓊臺於時雪止筵敞風微帳開接鼓吹羅樽
罍撫羣隂之婆娑眺故丘之崔嵬弔古人之名園茂苑
穠花靚卉皆巳聲消而跡滅而吾區區之所玩悦獨鬱
然高出乎氛埃則豈不可為臨文感慨顧景徘徊者乎
或曰是亦寓爾物之於形久無不化金銷石糜川堙山
罅而况工力之所轉移塵土之所覆藉曾把玩不能須
臾而君胡為乎欲尋峴首之留連踵牛山之悲咤乃有
倜儻奇士恢疎通儒灑以秋兔之毫寫以冰繭之腴寢
玩食閱水攜陸趨内不爽身心之安而外無廢耳目之
娛觀其乍起忽仆如顰復笑攲煙偃露涵隂吐照縈紆
歴落曲盡其妙誠可以舒襟紳窺道要何必擬崑崙以
訪藥慕蘇門而聞嘯然後存浮居之勝觀快長年之清
眺主人於是齋形返息頽然如醺賦微言以三作期托
老乎此君
蘇李畫枯木道士賦(宋)黃庭堅
東坡先生佩玉而心若槁木立朝而意在東山其商略
終古盖流俗不得而言其於文事補衮則華蟲黼黻醫
國則雷扁和秦虎豹之有美不雕而常自然至於恢詭
譎怪滑稽於秋兔之穎尤以酒而能神故其觴次滴瀝
醉餘顰申取諸造物之鑪錘盡用文章之斧斤寒煙淡
墨權奇輪囷挾風霜而不栗聽萬物之皆春龍眠有隠
君子見之曰商宇宙者朝徹於一指計褚中者心醉於
九九言其不同識也胾鵬背而不蔕芥烹鼠肝而腹果
然言其不同量也彼以睢睢盱盱我以踽踽涼涼則懼
夫子之獨立而矢來無鄉乃作女蘿施於木末婆娑成
隂與世宴息於其盤根作黃冠師納息於踵若新沐而
晞促阮咸以赴節按萬籟之同歸昔阮仲容深識清濁
酒沉於陸無一物可欲右琴瑟而左琵琶陶冶此族不
溷不濁是謂竹林之曲彼道人者養蒼竹之節以玩四
時鳴槁梧之風以召衆竅其鼻間栩栩然盖必有不可
傳之妙若予也寄櫟社以神其拙顧白鷗之樂人深一
行作吏此事便廢懷稻粱以飴老就簪紱而成禽莊生
曰去國期年見似之者而喜矣况予塵土之渴心
東坡居士墨戲賦(宋)黃庭堅
東坡居士游戲於管城子楮先生之間作枯槎夀木叢
篠斷山筆力跌宕於風煙無人之境盖道人之所易而
畫工之所難如印印泥霜枝風葉先成於胷次者歟顰
申奮迅六反震動草書三昧之苗裔者歟金石之友質
已死而心在斵泥郢人之鼻運斤成風之手者歟夫惟
天才逸羣心法無軌筆與心機釋冰為水立之南榮視
其胷中無有畦畛八窗玲瓏者也吾聞斯人深入理窟
櫝研囊筆枯禪縛律恐此物輩不可復得公其緹衣十
襲拂除蛛塵明窗棐几如見其人
東坡居士畫怪石賦(宋)孔武仲
東坡居士長壯多難而處江湖之濱或夕休於巖或朝
餉於野或釣於水之湄或耕於山之上頎然八尺皆知
其為異人觀於萬物無所不適而尤得意於怪石之嶙
峋或凌煙而孤起或絶渚而羅陳端莊醜怪不可以悉
狀也蒼蒼黮黮碨碨礧礧以鱗鱗彼造物者何簡也此
賦形者何多也盖含之為一氣散之為萬貌非尺度所
裁量斧鑿所增損乃知夫作聰明捐志巧則其動作固
將有疑於神也乃濡秃毫闡幽思以心虚為無象以感
觸為太始混沌黔婁左右為之賓浮丘洪崖唯諾為之
侣移瞬息於千年託方寸於萬里其醉墨淋漓藏於人
家散於塔廟者盖有年矣一日止前騶款荆關解金龜
置紫綬而蒼顔瘦骨傑然如長松之臨歲寒舉酒而屢
釂仰屋而獨言曰吾之胷中若有嵬峩突兀欲出而未
肆又若嵩高太華乍隠乍顯在乎窗戶之下几案之前
亟命童奴展紙萬幅澆歙溪之石磨隃麋之丸睥睨八
荒運移雲煙不知泰山之覆於左麋鹿之興於前亦不
知我在此而人之旁觀一揮而皴蒼菌蠢之體具再撫
而幽深杳遠之意足如在武昌之麓二别之間是時朔
風號怒寒氣充斥日臨西雲倒射東北居士既得其象
又感其聲寫修纖與森蔚横斜出乎峥嶸悄乎如鳥雀
之將下泠然若幽泉之可聽乃有霜顋鐵面之翁瞪若
有覩卷之懷中居士無吝色無矜容淡若亡也豈以為
彼取之有限我應之不窮嘗聞之曰文者無形之畫畫
者有形之文二者異迹而同趣以其皆能傳生寫似為
世之所貴珍居士之文俊偉閎博紆餘姣好矣而又欲
從丹青之妙憂以此娛情歡以此寓笑盖將以賈誼陸
贄之奏凱之之畫摩詰之筆兼之乎一身故其動之為
風散之為雲斂之為秋舒之為春是何其視聽食息與
我略均而多才與藝如此此余之所以心醉乎斯人也
墨梅賦(有序)(宋)釋覺範
王舍人宏道家中蓄花光所作墨梅甚妙戲為之賦
水蒼茫而春暗村窈窕而煙暮忽微霰之濺衣驚一枝
之當路蔕團紅膏之蠟色染薔薇之露柔風飄其徐來
暗香滅而復著待黃昏之雪消看東南之月吐何嬋娟
之殷勤獻清妍之風度方其開也如華清之出浴矯風
神其轉顧盖天質之自然宜鉛華之不御也及其落也
如朝陽之奏曲學迴雪而起舞乃仙風之體自輕非外
夷之藥能舉也怪老禪之游戲幻此華於縑素疑分身
之藏年每開卷而奇遇如行孤山之下如入輞川之塢
念透塵之種性含無語之情緒豈君王寵我太甚致我
不得仙去者耶
墨梅賦(元)歐陽玄
伊江梅之受命泊與澹其相遭灼天地之太素亂水雲
兮齊高方三冬之搖落索羣木於秋毫怳迴溪與轉嶺
發孤映於蓬蒿枝苔封以瑩寒蕊玉切而華膏表萬有
以獨聖誰與子兮同袍何佳人兮黯然阻煙霧於林皋
豈皎潔之冒汚抑輝光之在韜彼翰墨之託寄亦何異
乎風騷撫尺素而太息心臨遠而忉忉何以慰兮空谷
瀉樽中之濁醪感外物之變化謹内志之持操物交物
以不染我與我而焉勞世不辨兮奚尤巳或戾兮焉逃
與昭質之自虧從見笑於繁桃於兹花其何有懼天下
之滔滔奚附意於守墨以傳誨於兒曹
樂水圖賦(元)袁桷
東坡先生脱遠遊之履衣紫絲之衣與黃冠師危坐息
機臨清泠之淵憩巨樾之隂意消言忘其得在心飛泉
琮琤寒源杳深悲塵寰之隘險抱奇璞而莫陳將以善
夫濟世之極樂至理以自新維兹水之無倪非智者莫
能以鑒彼河伯之好夸終望洋而浩歎繄西海之沉羽
竟其說以怪誕小大不同其病則通駭於所聞者忽所
見誠哀乎舉世之盲聾余嘗披神禹之地圖考先生之
轍跡而誦之方其發軔於瞿塘千里一瀉鑒燕安之酖
媒悟孤孽之非禍雖盛氣之飄忽巳足窮物理之化迨
其中年倦趨分符東土慨河流之奔駛城不没者三版
先生腁胝以先激而返之有以遏其性之征悍伊文登
之貝宫空百幻以自獻實精誠之冥通異然犀之獲譴
至於羣妖肆憎百怪相乘先生怡然而行試正命於巨
浸儼安流之無驚耿耿明夜乘桴南歸海若息波馮夷
效奇混六鑿於一噫信天地之不私匪深於水者其能
若斯耶玩王孫之游藝弄五采於素絲聽之而無聲即
之而若遺若然者欲以求先生之所樂無異畫餅之充
飢
隠居圖賦(有序)(元)袁桷
陳子築居唐奥之山復繪隠居圖摭其某水某丘之雅
名署於其旁以寓朝夕不忘之意每遇佳客輙指以示
若挽而使之游從於其間也間謂袁桷曰夫畫以髣境
畫之所不能及者吾雖知之而不能數與人言之且境
必有趣趣之精華非言不傳也子其為吾摭名以發其
趣桷不敢辭乃賦之曰
陳子倦游江湖整轅言旋顧瞻先廬徜徉里門四璧寒
寂頽然維藩詢闉闍之遺迹儼中堂之猶存弔零落之
舊叟撫徬徨之驚魂於是悲極而喜喜極復悟悟而言
曰人生一世惟静者智盛不可持玩不可恃三家之市
其行跂跂四達之衢其言姝姝一以巧為媒一以酖為
居吾懼其獨立而誰與趨拂龜以占兆於唐山之隅若
質而華若翳而明缺者如玦環者如城相其隂陽築室
繩繩被以杉松瀦以芡菱棄塵世之喧啾牖乾坤之清
明爰命雅客展以輕冰之楮化以五采之穎纖濃如春
曲直若領吐秀獻奇發牘炯炯鄰輞川之清妍敵草堂
之幽靚故雖逾江越嶠適市造朝挹兹粲者神凝吝消
有不待北山之移八公之招也客有言者曰擁裘而歌
者意率類於慨慷登高而賦者事常失於荒唐吾敢按
夫子之圖而代言其詳東越之區山水冠世發抉地靈
前王後謝維君之居敞若神界若乃石塘界其前雷峰
守其要馬嶺冠其巔羊巖負其奥周以青鮮横以磊砢
近若迎笑遠若却坐嶔&KR0886;何山挾輈以殿浮游閬峰振
弁以見上有石室梁纚参屬紛披寒苔聫絡怪木恍飛
仙之遺跡鑿幽竇以守獨前林杳靄丹光騰天伯陽一
去而不返玄鶴盤空而將還飲石室之寒露問山人之
何年然此特隠居之外美析而舉之有不可勝言者矣
晴原漲春千桃爛雲飛英滿溪織流成文支寒藤之瘦
骨度略彴之微險解瓢㪺泉一舉三咽藹桑麻之故交
争聚首而繾綣前有惠林濃綠婀娜投冠解襟翛然清
夏欣衆葉之敷隂訝楞梅之吐火秋畦離離黃菊斕斑
爰汎黍酒駐兹頽顔懷千古之處士酹悠然之南山歲
窮境空長木號風寒岑晃曜巋然中峰渟膏溢銀噴如
飛龍滙為澄潭窮髮鑒容烹以碧玉之鼎瀹以雲腴之
茗神清意寒語爽心冷盖將忘塵世之事而深以内省
也相彼雙門囿兹羣山清風常來客去不關圖書自娛
鄰社莫干有堂寬閒扁兹嘉名悼白雲之何往悲先友
之日零瓊樓舞空清曉萬變默坐以觀翕忽詭幻賓天
衢之出日駭青紅之紛眩鳥衝煙而辭枝兔驚林而絶
坂嶺濛濛而人度露漙漙而葉顫念哀鴻之相求時遺
我以好音緣小野之横岡花竹儼其成隂悵舉世之莫
從歌風雨之苦吟乃歌曰歲將晏兮莫留過故居兮懷
憂山坡陀兮四屬吾拮据兮以屋懼世德之顛隕兮習
肥遯以藎穀駕余驂兮屏營耕石田兮腹果究出處之
何心兮幸余髮之未化為我語山中之人兮吾將歸老
乎其下
廬山觀瀑圖賦(有序)(明)姚綬
成化十有四年戊戌秋仲姚子購得吳興趙孟頫所製
李白廬山觀瀑圖尺紙而匡廬五老宛如目擊妙入神
品國朝鉅公珠玉輝映誠古圖史中之奇品也爰賦以
為前驅
猗山高而澤下兮乃形勢之自然夫形與勢兮有脈理
之鈎連一氣通乎高下兮曰澤曰山高山而源兮下澤
而泉其為源泉兮隨山澤而潺潺惟匡廬之山兮名著
乎兩間其泉瀉兮山之巔曰為瀑兮匹素是縣莫窮其
幾千百仞兮而下走乎長川洗五老之蒼顔破香爐之
紫煙又將截飛鳥於半空起潛龍於深淵吐珠璣於翠
壑垂螮蝀於瑶天故其流也羌數百里而袤延盖弗知
何山之泉而可與之比肩話其潔也則如温潤之玉語
其直也則如矯激之絃若夫歙歘於迴風兮既飄林之
颯颯鏗鍧於挾雨兮復委澗之涓涓又豈銀河踰石梁
而倒挂夫乃雲濤濺隈隩而駢闐地固勝矣匪人曷宣
地因人勝匪辭曷傳昔有奇才是曰李白號長庚之星
精誕耿光之赫奕世或擬之以仙兮果自天而下謫敓
天孫之機杼兮於以工乎組織濯濯乎不可得而掩兮
絢文錦之五色倬雲漢以為章兮煥倒景於東壁埽人
羣之粃糠兮障狂瀾於湍激傷建安以來之綺麗兮道
或庶幾乎其有得遹金鑾之召見兮增斯文之價直於
高將軍而奴視兮烈烈秋陽胡清平之三章兮適足以
自來夫中傷鳳不留於阿閣兮燕獨飛於昭陽出君門
而即萬里兮遄播遷夫夜郎肆將縱觀兹瀑兮洞襟宇
於八荒吐天葩於一時兮潄蘭茝之芬芳茫乎其無津
涯兮步驟匹休乎子長咿嚶囁嚅兮何者得闖乎夫子
之門墻遂令此水兮名天下而聞百世洗夫子之酣醉
無聊兮尚有以沾被乎來裔彼荒唐於鯨月兮徒相因
於茫昧幾五百年而飛苕峩弁兮為山水之所萃式鍾
是秀於趙榮禄兮超有元之士類以文章緒餘而施之
朱鉛兮發天機於藻繪姑舉是圖紙僅尺餘促尋丈於
方寸宛山水之與俱白掀髯而兀立儼生氣之舒徐若
雪映目若風飄裾以騎從之相忘以天地為蘧廬軼王
維之逸駕恍蘇軾之憑虚迨我朝羣公之鑒賞兮抽祕
思於石渠一唱三歎而有餘音兮來清瑟之于于凛乎
端人望士兮博袖而克謹乎走趨不珷玞之雜厠兮以
璠以璵盖靡止適情於玩物抑亦可以醒心而起予亂
曰不有匡廬之瀑兮曷能來白之偉觀不有白之題品
兮孰壓廬阜之巑岏不有榮禄之鍾靈冥會兮孰付妙
理於毫端不有好古者之什襲兮孰保是古璧之克完
惟予後人曰慎藏之求之古人等而上之夷考其行以
尚友之喪志之戒其無殆而
岱宗密雪圖賦(明)姚綬
猗與泰岱維嶽之宗軼溟涬超鴻濛走鳬繹奔龜蒙干
乾元而直上奠坤維於大東肆燔柴以致望因吉土而
升中克禋嚴乎周禮登禪卑乎漢封既天下之為小豈
齊魯之班隆伊何參其崔嵬抑孰擅其尊崇曷徵求於
岣嶁匪幻惑於崆峒谷風扇而春綠海日生而朝紅澗
壑紛乎其争流嵫崦蔚乎其相通披豐草之委翳藹嘉
木之菁葱故於景也宜有蜜雪雲同一色霰集維業歘
爾飄揚霏微零亂激烈顛崖撲&KR0609;流泉明滅僕夫旋其
役車室人塞其傍穴爾乃牛羊下來飛鳥迥絶迺岡迺
巘高平瑩潔迺紀迺堂迂遠昭晰皎長風之玉樹凝大
塊之瓊屑若夫廟貌孔碩朱薨飛翬晃素光之玲瓏蕩
清景之依稀羌若墮棃花於夜徑沾柳絮於春衣金城
澹而失色銀海眩而生輝於斯時也剡曲之舟未返洛
陽之枕方安又豈知岱宗地位之若是其寬歟盤旋起
伏崒嵂巑岏仰止是圖行止斯干嗟攀躋之罔由托繪
事以縱觀在昔黃鶴山樵為州郎官高古意趣付之筆
端閱九寒暑始克告完由點染之神妙度布置之艱難
前保有者宛丘後人什襲愛護縑墨如新洞物情之靡
常齊理數之屈信嘅楚弓之得失擴襟抱於無垠粤維
雲東仙館所峙其中虚明儲古圖史壬寅夘月爰記得
此喜而作賦貂續先士為岱宗以敷陳夀作者於不死
烏乎維嶽降靈生周申甫屏翰於國煒煜於古篤生賢
哲世步其武如樵隠淪硏穎是伍發秘藏於庖犧首履
歴於神禹追輞川之逸駕闖北苑之藝圃故予覩天機
之流動惜良工之心苦予蓋將自游藝而充廣收造化
之衆府
出關圖賦(明)馬中錫
周綱解而莫理兮哲人晦而弗華念上士之同塵兮將
西入於流沙紫氣浮而前驅兮青牛駕而德車風泠泠
以為御兮天浩浩其無涯徐甲詗於前塗兮關尹出而
稽首五千言以留别兮億萬世而不朽詔蒙莊使接武
兮揖廣成而握其手瑶編煥而神守兮玉篆流而鬼泣
琅函貯而寳藏兮金鐍緘而珍襲與六籍同千古兮嘅
秦火之一燼而誰拾豈山川寳藏兮冥蛟龍之窟而俱
蟄夫何再傳而至河上兮舉後世遂流為異端嗟予生
之既晚兮弗獲躬御之而返其和鸞中國固亦樂境兮
至人隨寓而土安倘道可伸於宗周兮寧不勝蟻封之
呼韓不然容以造闕里兮相删述於杏壇胡為強衰老
之瞿瞿兮涉萬里之漫漫盖釋氏以西方為極樂兮學
仙者亦受其鼓簧類推所學以彼附兮甘與之並峙而
頡頏吾固知幻說之莫逃於洞識兮迹乃近似於相方
夫孰肯外形骸以究衷情兮固宜紛紛者之雌黃豈慨
慕於西周之全盛兮思訪尋於舊都厭濁世之粃糠兮
擇居而慎所如夫尼父不陋於九夷兮嘗欲觀海而乘
桴嗟吾道既不行兮彼都人士其來蘇神龍衰鳳趨舍
固自不同兮同自珍於長逝而遠飛惟所述則莫能以
盡同兮不專於言弘大而指玄微翼易明處豫之道兮
謂君子知諂瀆之幾及藏史之戒止足兮則又指殆辱
以為非予既誦服古訓兮敢跬步而或違撫斯圖而永
懷兮舍吾土將安歸
五松圖賦(明)楊守陳
客有獻華封之鞅掌慕栗里之盤桓睠三徑兮何許渺
雲海之漫漫興懷伊人欲審厥象一史儃儃偃宏之黨
始解衣而盤薄旋展素而從容灑墨成雨運毫生風忽
滿堂之撫掌見數子於雲泉之杪巖谷之中聫衽接纓
比肩文趾若喜而方親若怒而將離其數則滿百去三
盈七除二增戰國之一豪半宗周之十亂豈馬氏同氣
之常袁氏奕葉之公耶抑翰苑之嫓鳳燉煌之稱龍者
耶或曰此先秦之大夫也猶有春秋之遺韻三代之芳
風爾其輪囷偃蹇磥磈峥嶸盖所謂熊虎之狀虯螭之
形長鬛若楚人之相短髮若吳國之傖爛被練而組甲
紛執戟而持兵軒若賈勇俯若㰱盟促若同浴而抶紛
若並濟而争是其春秋之韻與若夫矯矯昂霄之姿挺
挺歲寒之節處至崇而不驕抱至剛而無虐文而不華
質而不俚澤而不濡泥而不滓羣居而不争中立而不
倚是其三代之風與余曰不然此十八公耳詩書之所
贊詠尼父之所褎揚其生也鍾乾坤之正氣其長也表
岱華之崇岡閱歴歲月凌摩穹蒼沐浴雨露之澤衣被
日月之光時乎不用則清風高節足以振崖壑而傲風
霜時乎用之則奇材偉器足以棟大厦而柱明堂也客
曰唯唯否否此吾三徑之故人也類睢陽之宋老似山
隂之漢叟秦皇帝不得而臣晉徵士不得而友昔與吾
若金蘭之交今與吾若參辰之宿爰求肖似之真以慰
離索之久也吾今辭斗禄却五漿解朝紱乘歸航將隨
五公者於廣莫之野無何有之鄉時取其秘寳而食之
將後天不老而凋三光於是衆等皆大笑冠纓索絶送
美人兮南浦探驪珠以贈别
歲寒三友圖賦(以君子三友直諒明多聞為韻有序)程敏政
成化癸已初冬予醉卧槎山小處夢遊江南籬落間為
人作三友圖賦覺而忘之獨記其韻時大雪方霽寒氣
襲人四顧窅然月色如晝想三友之不可見欲追賦未
能也同門友祠部李君景和攜此本求題因模倣舊遊
用以塞白而才疎詞拙不免為大方家所笑輙附此以
志媿云
瀛東子夢遊寒山之下暮江之濆渺長空之黯淡靄凍
雪之繽紛見籬簁之清景臭樸&KR0609;之奇薰爰有侃侃狙
公亭亭渭君攜江娥而並駕挾光景以三分予乃翼然
而趣囅然而喜慨紅紫之煙銷忽青白之鼎峙願締好
於一時請致頌於三子若夫勁節外聳虚心内涵陋晉
賢之數七卑蔣徑之徒三撫斑管以含情攀龍有恨挺
琅玕而結秀棲鳳無慙亦有冰骨囏容鐵心自守據山
枿以稱魁爱水仙而篤友半苞異味終為調鼎之資五
出蕃英的是散花之手亦有勢軋虯䰅力擎鼇極凌挂
月之高寒突排雲之孤直材斯鉅也將供梁棟之需性
孔堅兮不懼冰霜之蝕盖三子者豈終老於窮荒必晉
用於王國者也於是渭君戛然長鳴以告瀛東子曰吾
徒樂廣漠之居税囂煩之障照寒陂以容與對幽巖而
舒暢恐世鞅以來仍詎予言之可諒乃左引狙公右挾
江娥擊素節發浩歌歌曰佩聫娟兮山之阿歲云晏兮
霜霰多眷同盟兮保貞吉世炎涼兮將奈何瀛東子亦
依歌而和之歌曰月昏昏兮波沄沄喜執手兮悲離羣
謇三良兮望不極悵回首兮空梨雲歌畢相顧而散餘
音尚聞羌宿酲兮未解顧塵絆兮方殷託丹青以寄傲
何夢覺之足云也
楊梅圖賦(有序)(明)朱應登
吳人沈石田為楊梅寫生綠葉敷暢朱實纍然即而締
觀天趣溢發如江南盛夏見其熟時也田南山使君購
藏於家永以為好命應登賦云
維兹珍卉禀精於陽嘉后皇之錫類眷鶉火之遐方覆
赫曦之炎景沐瀼露之休光丹粼粼以即次綠蓁蓁而
含芳耀圓輝而外朗斂潤液而内藏始的皪以璀璨或
婑媠而低昂迺若長嬴開序朱明應候綠刺未脱丹實
巳皺吳都越壤有豐其族絡谷包山輪囷纚屬或絳如
綃或赤如縠或青如黛或碧如玉嫣者如愁鮮者如沐
纍者如貫並者如逐遲者未苞疾者先熟驪珠駢首夜
光溢目焜焜韡韡爛若龍燭掩奔星之流彩奪明霞之
灝魄鮫人見而宵泣翔禽駭而晝伏譬之魏侯照乘之
珠趙氏連城之璧勾漏丹砂之産金谷珊瑚之植雖剛
柔之殊體殆煜爚而同色至若河干水涯靡靡半垂髣
髴江妃解珮贈遺暑雨既零紅肌生粟又若王嬙畏寒
顰顣温風南來紫艷半開又若象罔赤水初回繁枝葰
楙一顆獨嫵又若息媯丹脣欲舉夜月皎映萬樹皆赤
又若廣陵燈火元夕鳥剥蟲穿落紅滿前又若馬嵬妖
血尚鮮肇服青而變緋儗官資之著令爰由酸而八甘
協五味之中正謂圓融以諧俗實精覈而懷勁悦衆口
而靡要盖天然以成性於是姣童媛女遨遊采掇擢纖
指於羅袖攘玉腕於跳脱扶輿猗靡揚袘戌削撫筠籠
之未盈盼柯條之漸薄點素裳而成絢互目成而相謔
若夫中使宣言上供見督揚翠華之羽旗挽黃龍之飛
舳欽厥苞於下里致款誠於上國寢園經薦天官獻新
内廷遍賜波及羣臣含桃辭寵素柰失御穠李慙出枇
杷寢妒於斯時也孰悲其不遇又若公子愛客廣堂豐
燕酒殽醉飽賓主俱倦而斯果在側莫不眩目而侈心
貪取而争羡覺煩憒之去體喜清芬之下咽然果木之
珍適口充腹苟為無饜名曰嗜欲欽軻生之制命鑒老
氏之知足聊用賦以廣之庶可以蠲乎殆辱
畫鶴賦(明)何景明
何匠氏之殊絶超丹青之矩度寫仙禽以逼真陋凡鳥
而不顧想意象而經營運精思以馳騖假孤致於墨華
得高標於毫素麗藻質以明煙揮風翎而刷霧倚粉壁
而駢頸引青林之雙步豈偶爾而髣髴真天然之神趣
偉兹羽之獨靈考仙經之遺篇鍾浮曠以化胎善導引
而延年志清迥而内真儀皎潔而外宣音獨唳以聞野
翼一飛而冲天見樊縶而恥嬰仰海嶠而思鶱朝翺翔
於玉林夕飲啄乎丹泉振玄圃之中秣閬丘之巔止必
擇地動不妄遷協雲簫而清囀隨蜺駕以遥旋厭倉鶊
之喈喈淄白鷺之涓涓豈能言之鸚鵡非好殺之鷹鸇
拂練光而凝想挹繪采而生憐松團碧蓋苔斷紫錢徘
徊竹下俯仰梅邊翮窮秋而益勁心寒歲而彌堅謝逋
仙於西湖展少保之青田乃若琴樽寡和山林無主翠
巘絶鄰華表誰語路杳杳以失雲庭栖栖而宿雨露淒
淒以霑階霜肅肅而入戶抗圓吭以長吟整修毛而獨
舞意衎衎而欲伸態昂昂而猶武續遺哀於絶絃悲弔
影於廢廡懷萬里之長風眺三湘之極浦憶煙水而葺
巢甘鴈鶩以為伍憩夜渚而葦寒食秋塘而蓼苦孰圖
畫之見珍惟網羅而受侮及夫上都富舍畫彩盈庭錦
燦爛兮金谷花窈窕兮朱亭刻犀象兮繡柱閑孔雀兮
翠屏徒流丹而映綠俱舍意而論形彼靈質之殊操羞
文章以自呈無俗狀以駭衆亦飛去而冥冥悵良工之
弗值羌誰識其高情撫斯圖以睇視久延佇而徜徉欣
物品之有遇見嗜尚之匪荒既獲佇於廣篋遂薦觀於
華堂儼縞衣而不驚騰玉羽而將翔怳映雪而偃蹇若
順風而飄揚集賓客以舉目顧軒盈而有光疑照景於
金閣訝棲霞於玉房吁嗟鳥類比之君子遇則霄漢失
則荆杞棄捐胡憂登庸胡喜非恃寵而乘軒亦何心於
傾市依日月於蓬壺隔塵沙於弱水聞玉笛之我招繞
珠樹而相倚感主人之畜養常反顧於千里凛風義之
莫渝重披圖而自矢
畫鶴賦(明)徐渭
朱冠縞衣四池墨緣鐵脛昂尻金眸夾顛長喙易渚圓
吭聞天秉寥廓之高抱小蒼莽之微鶱忽一舉而追九
萬之翼亦孤栖而養千歲之玄爾其焦山瘞銘桂陽避
彈道林縱歸揚州負纏乘軒衛國徒傳甲者之言聞唳
華亭誰共吳儂之歎由此觀之則形骸易泯不勝留影
之難楮墨如工反夀終身之玩爾其䑛筆和鉛徵精召
巧或磅礴而解衣亦凝澄而命草想仙羽而髣髴於青
田揮束穎而希冀其丹嶠則有翩然以臨劃焉凝佇矯
矯波間亭亭松際黃樓酒價全憑橘瀋而高赤壁夢回
徒憶車輪之翅乃若素壁纔粉朱門始光徐展玉輪高
懸玳梁數丈輕綃方挂瀑一雙語燕忽驚行灑孤雪兮
毰毸頂殷荔而低昂方拂欄而振翔亦將嘯而引吭贗
以為真儼致花之粉蝶久而始覺誤集障之蒼蠅然則
物固有神於繪而便於玩者矣又何必罔兩翼於蒼蒼
印賦(以王道正直執契理人為韻)(唐)趙良器
域中四大得一者王混同區宇端拱巖廊運元功而莫
測故神用之無方穴處巢居時尚傳於樸略結繩刻木
化始漸於昭彰暨夫扇澆薄事征討知慧出而下有大
偽忠信興而上失其道聖人以智周萬物仰觀俯考追
淳化於往初發鳥迹而爰造是鑄至堅之金騁至巧之
性方圓設象以迴合雕錯得宜而瑩淨其道恒其體正
其君者是效故有一於至孚王者是司故不待於嚴令
詳觀其貌且横且直文繚繞而外轉字連緜而内逼迹
處泥而髣髴容因朱而翕赩迫而察之若披彩畫之圖
遠而望之若散晴霞之色爾其大小咸準委曲相襲隨
時而行仗義而立羣吏則有慮其誕故合之而給天子
則不責於人故司契而執借如九命作伯三朝謁帝服
冠冕而去來佩印綬而有繼當司存之部領覽執事之
巨細罔不典常作師圖忱之子且契之不明訟之所起
契之既用人得而理豈徒中山張氏化墜鵲而初成餘
不亭侯感迴龜而相似光錫忠義若斯而已亂曰古之
善為道者非以明人執其左券欲使還淳故得永全太
樸不斁彛倫斯亦為政之機要何止更光於縉紳
御定歴代賦彙卷一百二
