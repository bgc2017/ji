欽定四庫全書
御定歴代賦彙外集卷二十
人事
静夀賦(有序)(明)朱應登
夫古詩之有賦蓋體物之辭也是故崧高蒸民之詠皆
以賦稱邃翁少傅公往在執政載軫羸老之疾屢上骸
骨之疏比今獲謝免家居筋膚外強神明内朗又其年
七十矣或以問之應登應登告之曰物理固然子奚昩
焉夫火處闇則延風颺之則靡冰在凌則堅湍激之則
澌此可以喻大也公往踐台輔之階執機衡之柄朝夕
論思日月獻納或廣忠諫以抒下情或順謀猷以宣上
德積憂增煩疾疢時作今也輟巖廊而蔽山水之居珥
冠冕而襲裘褐之士凝神飬性此焉遊息非至仁無軌
而有生匪攝也語曰仁者夀應登鄙人也罔知其他徵
公夀考無踰於此迺選義按部凝思操翰稱静夀賦云
辭曰
少傅既解機務退休於家飲食衎衎履素辭華春秋彌
高七十薦加今皇帝念稽謀之無從懷遺耉之孔遐也
迺輟其子中舍君於侍從之頃乞以文園之假乘以博
望之槎俾得歸而省焉是為踐祚之二年也於時月次
嘉平律中大吕條風振而抽芽淑氣盎其飄煦梅蓑蓑
以含葩柏毶毶而挺茂霏雪旋集暄不揜土公乃啓奕
奕之廣堂滌渠渠之周廡被以紫麛之裘曳以玄玉之
組嘉賓胥至升降有所爰命宰夫燔熊&KR0796;鼉炰豢烹羊
飛鱠散雪燖鴈截肪芳菰美蓴青筍紫薑芍藥之和糅
以苾薌薦九醖陳重秬歌間作紛屢舞振萊子之絢服
續狄康之清醑始逡循如未通中獻酬而有序肆絲竹
之激發紛羽爵之具舉終愷樂之令儀接歡宴於華炬
賓筵既醉肴核維旅客有避席而問者曰公起髫年歴
事羣辟登髦士於周典陳禮樂於虞秩總駕龍以駟房
奉推轂乎宸極賦政四方之供總巳百官之式遭閶闔
之開通蹠鉉台而上之惟泰階之侈闊運魁杓而從之
雍雍乎穆穆乎凡四十年於兹矣出建弓旌入承黼黻
允吉甫之文武庶康侯之蕃錫履舄出尚方之珍鼎爼
列大官之食若是乎其榮赫也公且居若有所思行若
有所疑容體外鑠精神内疲心怵惕而震盪足蹣跚而
鶩馳何所憂之多方抑畏寵而思危竊計就列之日每
半於在告之期也今迺投簪即散捐紱來歸擬龍潛之
在淵慕鴻漸之于逵年隨老以將至跡與心而稍違宜
其不逮於前時也何貌之悴者今以澤澹乎若春華之
榮神之渫者今以固充乎若朝旭之升足之痿者今以
健挺乎若寒松之值目之瞀者今以炯瞭乎若霄月之
瑩雖桑榆之非晩何曩今之異形鄙人未逹於此願因
子以見明應登曰子不觀諸物乎夫千里之馬鏤章而
華廏何如反真性於寬閑之囿百年之木犧樽而青黃
何如全純樸於廣漠之鄕子知引弓之用張而不知托
於弛者之強也知鼓鐘之斯鍠而不知藏於密者之隆
也且位高則多虞曷若辭其高而弗居功大則心小曷
若視其大之為藐是故處幽而含華者斯聖人之雅操
也抱竒而内光者亦道家之明教也公方究歲功之始
終燭物理之微妙靈臺湛其無滓寵利付之罔較所謂
静躁之途行止之義固巳洞然而不謬矣於是退而卜
居於江之涘據金焦之上游控京峴之雄峙日觀表其
傑靈鐵甕綏其福履引天塹於觴罍送海若於屏几凡
山川之所鍾固發祥而昭祉迺闢園以待隠亦考堂以
佚老周以禦侮之墉緹以燕居之署賁山莊而侣鴻鶴
跨石梁而稱丁卯選卉藝圃決泉穿沼駕小山之谽谺
俯清流之窈窕夾映帶之疎楊蔽㛹娟之叢篠林木蓊
鬱雲烟結糾恬鱗泳沫潛禽息瞟脩檐清穆而閑敞曲
牖靚深而奥窔凡所以騁耳目而資憩游皆足以輔神
明而登夀考此則公之澤兮固兮健兮炯兮所謂申申
夭夭從心而順道者也試與子計保傅之宣勞孰與更
老之崇養巖廊之跼蹐孰與林皋之骯髒夙夜之執競
孰與饐&KR2148;之躬祝退食之委蛇孰與饋酳之休享蘧瑗
隨時以舒卷孟軻與道而偃仰彼皆浮雲富貴飄風華
想公其斯人之儔與方將與之競爽也是以準玄功於
蓍蔡謝塵蹤於形器德恂恂其若&KR0008;心休休而罔忮貞
而不諒和而能介懲風人之素餐胡萬鍾之溺志信仁
者之必勇故一朝而去位明農終姬旦之心祖道踵大
疏之致初筵續衞武之章降嶽表申侯之瑞海内之士
喻公於龍者謂其泥蟠而天行喻公於鳳者謂其智隱
而時鳴豪俊豔其聲光黎庶想其儀形束帛去而復來
徒馳驅乎天使安車徵而不就空絓結於皇情故曰玄
默者守道之極清淨者游神之庭公行且楙商彭之上
夀擬莊椿之大齡雖愚小子亦莫得而名也而况徵其
迹於仕隱之硜硜者乎言巳客乃瞠目而視據几而思
涊然汗出浸滛於眉乃謂予曰休哉縷乎微子曷知微
子曷聞願廣子言賦之斯文
夀母賦(明)何景明
春仲之望為母夀節與父偕享時諸子舉觴諸婦進履
諸孫羅舞及女姪諸壻咸在少子景明前跪稱賦曰美
吾母之降辰兮惟歲月之協良當白日之鼎盛子值昭
灼之春陽華鄂鄂以含榦兮草萋萋以交莖獸駪駪於
原隰兮鳥雍雍而載翔秉明檠於中室兮徵豐膳於下
房薦五絲之文履兮舉九醖之芬觴矧翁甫之齊年兮
亦欣欣而樂康仰令則於家人兮夙孝著於宗祊固聖
善之慈惠兮爰日臻於嘉祥賦畢又稱歌曰惟南山兮
日遐母夀考兮休嘉秉春陽兮茂草列靈莖兮丹葩中
有萱兮芾芾言樹之兮堂背春榮滋兮秋華永忘憂兮
千歲於是衆咸稱夀乃命諸子婦孫女姪諸壻飲食無
不醉飽歡喜
夀成皋王賦(明)盧柟
梁孝王讌賓兔園相如在位王授簡於相如曰寡人夀
願為我賦之相如避席再拜曰唯唯夫壽天地之希齡
大王知夀然未聞王之夀大庶人之夀小也王曰庶人
之夀何如對曰庶人凡夥品類各異若夫竒商巨賈征
戍之客&KR2030;工浮游田父跼蹐黃冠玄牝緇衣閒適每遇
誕期佳思聿興殽酒矜設招致友生縟藻匪施淫碧無
傾帷幔起兮露色寒琴調急兮霜華凝曾為歡之幾何
旋紛擾而咿嚶若大王之夀元辰未届百司豫啓瓊珠
之宫金華之里象棲龜屏鸞茵犀几窮竒怪獸含香吐
馨雲氣四散化為仙靈綺麗慌曶奪人目精於是石渠
金馬之士遝坐駢至充乎後庭炮翠麟胹霜鯨宴素日
張金燈攘皓腕之鴛袖映繡柱之鴻筝調採菱之豔譜
發遏雲之新聲歌曰帝子降兮金井寒集瑶池兮驂白
鸞隮遐齡兮千萬歲與佳人兮長盤桓爾迺分曹投博
飛觥舉白促席交膝簪珥狼籍玉衡斜漢金虬水澀然
後斂儀肅容悄然言别揚旍離館迴鑾東闕此所謂大
王之壽非夫凡民所得擬也王迺釋位就相如坐以酒
觴相如曰寡人之壽若是其大微子之言寡人勿知也
是後益親幸以相如為上大夫
疾愈賦(晉)摯虞
余體氣不和飲食漸損旬有餘日衆疾並除饋食纖纖
而日尠體貌廉廉而轉損校朝夕其未殊驗朔望而減
本形容消而憔悴體質憊而狼狽内憂深而慮遠乃量
餐而度帶講和緩之餘論尋越人之遺芳考異同以求
中稽衆術而簡良會異端於妙門乃歸竒於涉㕓惟兹
藥之攸造寳明中之皆堅丸以三匕為劑服以四獻為
程勢終朝而始發景未昃而身輕食信宿而異量體涉
旬而告平
愈膏肓疾賦(唐)柳宗元
景公夢疾膏肓尚謂虛假命秦緩以候問遂伏身於堂
下公曰吾今形體不衰筋力未寡子言其有疾者何也
秦緩乃窮神極思曰夫上醫療未萌之兆中醫攻有兆
之者目定死生心存取舍亦猶卞和獻含璞之璧伯樂
相有孕之馬然臣之遇疾如泥之處埏疾之遇臣如金
之在冶雖九竅未壅四支且安膚腠營胃外強中乾精
氣内傷神沮脉殫以熱益熱以寒益寒針灸不逹誠死
之端巫新麥以為䜟果不得其所餐公曰固知天賦性
命如彼暄寒短不足悲脩不足歡哂彼醫兮徒精厥術
如何為之可觀醫乃勃然變色攘袂而起子無讓我我
謂於子我之技也如石投水如弦激矢視生則生視死
則死膏肓之疾不救衰亡之國不理巨川將潰非捧土
之能塞大厦將崩非一木之能止斯言足以喻大子今
察乎孰是爰有忠臣聞之憤怨忘寢廢食擗摽感歎生
死浩浩天地漫漫綏之則夀撓之則散善養命者鮐背
鶴髮成童兒善輔弼者殷辛夏桀為周漢非藥曷以愈
疾非兵胡以定亂喪亡之國在賢哲之所扶匡而忠義
之心豈膏肓之所羈絆余能理亾國之刓弊愈膏肓之
患難君謂之何以醫曰夫八紘之外六合之中始自生
靈及乎昆蟲神安則存神喪則終亦猶道之紊也患出
於邪佞身之憊也疾生於火風彼膏肓之與顛覆匪藥
石而能攻者哉因此而言曰予今變禍為福易曲成直
寧關天命在我人力以忠孝為干櫓以信義為封殖拯
厥兆庶綏乎社稷一言而熒惑退舍一揮而羲和匪昃
桑榖生庭而自滅野雉雊鼎而自息誠天地之無親曷
膏肓之能極醫者遂口噤心醉跼斂茫然投棄針石匍
匐而前吾謂治國在天子謂治國在賢吾謂命不可續
子謂命將可延詎知國不足理疾不足痊佐荒滛為聖
主保夭夀而長年皆正直之是與庶將來之勉旃
問天醫賦(有序)(宋)范成大
余幼而氣弱常慕同隊兒之強壯生十四年大病瀕死
至紹興壬申又十三年矣疾痛疴癢無時不有夏至前
一日得寒疾夢謁天醫省問荅了然獨未知天醫為何
神案晉書卷舌六星其一曰夭讒主巫醫而孫氏千金
書以日辰推天醫所在其是歟皆未可必也雖然吾疾
自是其有間哉乃叙其夢為問天醫賦
吳山之臞不達不聞有門常關日與病親歲值壬申亢
中於昏薄寒中之不良睡眠覺邪夢邪陸離紛紜神馬
具裝出於頂門驅風鞭霆莫知所從紫城翠樓千窗萬
櫳玉書垂芒天醫之宫中有一人瑶冠紫衣如帝如尊
衆真繞圍我瞻而思是其天醫者邪竊樂其名幸已我
疾次且而前再拜以出仰而稱曰蟣蝨之臣有鬱弗宣
幸遭聖靈利用乞憐願賜清閒聽臣苦言天生下人如
沙如塵長養安樂夀其天真臣獨多疾支離輪囷炎黃
之經厥病四百去半取半臣悉經歴五日一曳杖十日
一卧簀茁為痤疿潰為瘇癧遊為痺頑尼為否塞疏為
洞盪節為關格躁為囂呼静為爽惑榮衞挾寒而留行
溪谷流温而横溢襲於皮毛客於絡脉次於焦府盎扵
形色攣拳惰其四支䵟黣滛乎大宅百骸九竅無一得
適十巫遞進三醫更謁探金匱之寳藏紬玉函之秘策
方書堆於几案藥物庤於牆壁訪和扁以制度招桐雷
使炮炙參以天泉左右之運列以君臣佐使之職配合
者相須畏惡者相敵參术芝桂鉛汞乳礫果菜之英醪
醴之液萬歲之藟千年之珀莫潤於養血之茸莫濇於
委蛻之骼厭遠效於中和要近功於武力三建若燎五
毒若螫入口如荼下咽如戟燥剛以發舒酸苦以湧洩
杵臼無停鳴鐺鼎不暇滌暝眩酷烈疾戰縱擊外邪未
潰中氣先踣久立則蹐久行則躄語多則逆卧多則惕
先寒而裘未暑而綌席避風而五遷衣惡濕而再襞旦
欲興而三休夜將誦而九息聽蟻為牛視朱作碧中憒
憒其結轖頭岑岑而戴石人生世間居處飲食臣以病
故跬步榛棘春醅珠紅暑醴玉白翠瓤之瓜青房之菂
泫梨液之流膚滃橘泉之破隙臣𣣔過門而大嚼黃媪
推臣以避席清空泬寥霧旦霜夕駕牛西土騎鯨東極
納寒月於半領御罡風於兩腋臣欲褰裳而往從皓華
挾臣以辟易弱柳怪其早衰癭木嗤其多瘠怠侮出扵
家人煩勞困於僕役羣居之中軋軋厭厭狎者臣嘲疏
者臣嫌獨疚臣身不可任堪人之多疾自取自探不一
其凡大略有三其一者心根泄機命門喪阻眀消精敵
形弊神苦擲温玉以畀火奉甘餐而戲虎陰惑陽而化
蜮風落山而成蠱若是者得於晦淫命曰伐性之斧其
二者愁莫愁於生離痛莫痛於死别哭不淚而神傷歎
無聲而怨結魂欲升而中斷腸將思而巳絶孤憤為丹
心之灰隱憂為青鬢之雪若是者得於情鍾命曰蠧心
之孽其三曰深居奥處温燠窈窕重帷複幄風日不到
枵然如久繫之匏薾然如處陰之草玉體軟脆動輒感
冒若是者得於貴遊命曰煬和之竈凡此三者臣非有
之呻號弊尫誰職為之孰祟孰厲孰攻孰襲何方而來
何門而入抑嘗聞之造化為爐人物為象洪鈞無心大
放厥帑元陽之氣可斤可兩人受其中有瘠有䑋故有
稟生多艱形枯德腴委隨惰窳命也何如子房所以辟
穀長卿所以閒居士安散髮黽勉扶輿希逸惙惙疢與
生俱天實為之非人速辜臣也不肖殆類此乎地産之
藥方家之書媲寒配温僻違怪迂欲持人以勝天嗟慮
密而功疏竊聞大神天醫之王範圍堪輿運平隂陽起
死回骸斡旋天藏揉太和以為劑酌沆瀣而為漿噓碧
落以發英糜朝霞而薦芳神火氣簁日暾星芒度人千
億奮飛仙鄉賜臣刀圭刮摩膏肓濡枯充虛豐羸植僵
解臣朽骨濯臣腐腸宅胎仙以葆真凝虛白而發光碎
鼎槌罏破瓢褫囊脫兔彭殤之囿蛻蟬人鬼之場不老
不衰來歸帝傍臣之願也非所敢望語未竟仰聞太息
曰有是哉汝之憂也凡汝所苦可以理測凡汝所求吾
不汝嗇病自汝得造化吾知汝窮汝原何藥之為今即
汝身示汝三機隱几遐思載撫四維汝身塊然汝方火
馳甘寐於牀委骸陳尸夢遊何方悲啼笑嘻溘焉以死
烏鳶狐狸生汝安住死汝安歸形與化遷汝豈變移虚
空無傍奚所據依厥狀維何為青為黃為一為多為短
為長未病何形巳病何色癢疴酸辛誰覺誰識吾將遠
遊汝速返去試用我言周徧求汝脫焉得之解痼釋痾
不然巳矣將奈汝何叩稽玉階退而下歸形開神澂汗
濡寢衣嗚呼異哉為信為欺是邪非邪至今疑之
射病賦(明)黃省曾
晉昭公憯然弗樂憒然有疾四境不理紆體纍息偃之
則煩振舉寡力乃問簡子簡子不識董安于進曰臣聞
扁鵲者洞覽中藏以生枮起死名天下何不召諸迺奉
黃金萬鎰重錦百綺安車抗旍之渤海聘焉扁鵲至晉
引之紫宫延於玉房搴幃締察徐雅善詳首診脉候次
審厥色逡逡循循愕然而告昭公曰君王之病臣固知
之然其成也非一症積也非一日矣臣請為君王歴言
之可乎昭公曰唯唯扁鵲再却再進而言曰今君王之
病迺有目昏>不睹耳閉不聞潰乎若壞汨乎罔停其名
曰煎厥得之薰蕕邪正渚潭黑白嘉言讜謨孔貶以黜
小大近喪内奰中國復有蟯&KR0008;赤弱其族云九盤貫滋
大亡殞非久其名曰蟲蝕得之掊克在位蒸庶濡首土
田錢刀強梁者阜民靡有黎誰與為守復有火逆銷金
鬱其胷路上下關格食飲反吐其名曰痞膈得之瘝困
煢苦無以宣述仁賢擯野莫展忠臆多我覯&KR2188;不雨天
澤復有掉臂則掣興股則攣左引右控拘疹不安其名
曰筋瘛得之政如束濕科以箕斂深刑刻罰稅及雞犬
思彼樂郊水火庶遠復有血氣揮耗精神倦凋皮衍肉
脫不能終朝其名曰風消得之居無蓬牖耕無莽田民
鮮鄉著鴻鴈播遷土崩勢成厥禍昭然復有鰓鯉洞下
嬽嬽善利一有所饗十有所去其名曰餐洩得之宫殿
侈廣營役不休九府殫竭餼廩若流土木大滛繇子作
讎復有洒然被風軀半不遂肢弱掌戰艱苦興憩其名
曰痿痺得之外重内輕五大在邊栽養獷悍姑息自先
一旦除之厥變孔延復有慌慌㒺㒺冉冉侵侵昵之私
之逐捨不能其名曰鬼疰得之大佞若忠君倚股肱孚
灌骨髓執樞掌衡萬幾繇之鮮有不傾復有憤盈王滿
水氣陵侮區區之腹捫焉若鼓其名曰䐜脹得之貪臣
播虐豪門煽毒空夫包怒子婦吞哭極而潰泄天地反
覆凡臣所言果中君王之病否乎昭公曰寡人所苦一
如先生之言天苟不棄寡人得從先生以治南面有日
矣扁鵲出謂董安于曰君王之病非湯液醲灑之所及
鑱石案熨之可施必也徵五臣於虞廷借九人於周室
寄以調燮委之融和庶幾其可瘥也若在扁鵲則陌巷
之醫爾誠不能達曉君王之事
悼夭賦(有序)魏文帝
族弟文仲亡時年十一母氏傷其夭逝追悼無巳子以
宗族之愛乃作斯賦
氣紆結以填胸不知涕之縱横時徘徊於舊處覩靈衣
之在牀感遺物之如故痛爾身之獨亡愁端坐而無聊
心慼慼而不寧步廣厦而踟蹰覽萱草於中庭悲風肅
其夜起秋氣憯以厲情仰瞻天而太息聞别鳥之哀鳴
悼亡賦(晉)潘岳
伊良嬪之初降幾二紀以迄兹嗟兩門之不造備荼毒
而嘗之嬰生艱之至極又薄命而早終含芬華之芬烈
翩零落而從風神飄忽而不反形安得而久安襲時服
於遺質表鉛華於餘顔問筮賓之何期宵過分而參闌
詎幾時而見之目眷戀以相屬聽轍人之唱籌來聲叫
以連續聞冬夜之恒長何此夕之一促且伉儷之好合
垂明哲乎嘉禮苟此義之不謬乃全身之半體吾聞喪
禮之在妻謂制重而哀輕既履冰而知寒吾今信其緣
情夕既昏兮朝既清延爾族兮臨後庭入空室兮望靈
座帷飄飄兮燈熒熒燈熒熒兮如故帷飄飄兮若存物
未改兮人巳化饋生塵兮酒停樽春風兮泮冰初陽兮
戒温逝逍遥兮浸遠嗟煢煢兮孤魂
悼艱賦(晉)孫氏(鈕滔母)
伊稟命之不辰遭天難之靡忱夙無父之何怙哀殄瘁
以抽心覽蓼莪之遺什咏肥泉之餘音經四位之代謝
雖積祀而思深伊三從而有歸爰奉嬪於他族仰慈姑
之惠和荷仁澤之陶渥釋褧服以斬衣代羅帷以縞布
仰慈尊以飲泣撫孤影以協慕遇飛廉之暴骸觸驚風
之所會扶搖奮而上躋頹雲下而無際頓於悒之當春
望峻陵而鬱青瞻空宇之寥廓愍宿草之發生顧南枝
以永哀向北風以飲泣情無觸而不悲思無慼而不集
悼往賦(宋)黃庭堅
西風悲兮敗葉索索昭陳根兮秋日將落髣髴兮夢與
神遇顧瞻九原兮豈其可作我有悲秋之羽蟲兮自傷
時去物改擁舊柯而孤吟四郊莽蒼聲斷裂兮久而不
勝其歎音生平之梗槩兮欲蕭蕭而去眼將絶之言語
兮忽歴歴而經心謂逝者有知兮何喜而棄此去也謂
逝者無知兮誰職為此夢也憑須臾之不再得兮哀此
言之不予聽回廊窈窕月皓白兮無復曩時之履聲擥
平生之餘製兮香澤其猶未沬雖飄飄其日敗兮吾不
忍改其此佩愁薨薨其中予兮如醳酒之不化欻别離
之幾時兮誰與夏日冬夜自我先兮一無窮在我後兮
亦一無窮六七十便了一生兮何異木未之有狂風待
外物而造適兮固不若放之自得之場彼莊生之一缶
兮亦何異荀氏之神傷吾固知藏於天者至精交於物
者甚粗飲泣為昏瞳之媒幽憂為白髮之母憂來泣下
不可安排兮如孟津之捧土彼寒暑之寢化兮天地尚
不能以朝暮目煢煢而不寐兮夜亹亹而過中雖來者
猶不可待兮恐不及當時之從容
傷夭賦(魏)王粲
惟皇天之賦命寔浩蕩而不均或老終以長世或昏夭
而夙泯物雖存而人亡心惆悵而長慕哀皇天之不惠
抱此哀而何愬求魂神之形影羌幽冥而弗迕淹徘徊
以想像心彌結而紆縈晝忽忽其若昏夜炯炯而至明
傷魂賦(有序)(魏)曹髦
上師東征宗正曹並以宗室材能兼侍中從行到頃得
疾數日亾意甚傷之為作此賦
宗臣充於常伯體材藝而中良何旻天之不怙遘暴疾
而殞亡惟厥疾之初發若常疾之輕微未經日而沈篤
氣惙惙而耗衰岐鵲騁技而弗救豈藥石之能追精魂
忽已消散神眇眇而長違
傷逝賦(宋)鮑昭
晨登南山望美中阿露漙秋槿風捲寒蘿悽愴傷心悲
如之何盡若窮煙離若翦弦如影滅地猶星隕天棄華
宇於明世閉金扃於下泉永山河以自畢眇千齡而弗
旋思一言於向時邈衆代於古年逝稍遠而變體浸幽
眀而改時覽篇迹之如旦婉遺意而在兹忽若謂其不
然自惆悵而驚疑循堂廡而下降歴闈戸而升基服委
襟而褫帶器蒙管而韜絲志存業而遺緒身先物而長
辭豈重歡而可覯追前感之無期寒往暑來而不窮哀
極樂反而有終燧已遷而禮革月既逾而慶通心微微
而就遠跡離離而絶容白日藹而回隂閨館寂而深重
冀馮靈於前物佇美目乎房櫳徒望思以永久邈歸來
其何從結單心於暮條掩行淚於晨風念沈悼而誰劇
獨嬰哀於逝躬草忌霜而逼秋人惡老而逼衰誠衰耄
之可忌或甘願而志違彼一息之短景乃累恨之長暉
尋平生之好醜成黃塵之是非將滅耶而尚在何有去
而無歸惟桃李之零落生有促而非夭觀龜鶴之千祀
年能富而情少反靈質於二塗亂感悅於雙抱日月飄
而不留命倏忽而誰保譬明隙之在梁如風露之停草
髮迎憂而送華貌先悴而收藻共甘苦其幾人曾無得
而偕老拂埃琴而抽思啓陳書而遐討自古來而有之
夫何怨乎天道
傷美人賦(梁)沈約
信美顔其如玉咀清哇而度曲思佳人而未來望餘光
而躑躅拂螭雲之高帳陳九枝之華燭虛翡翠之珠被
空合歡之芳褥言歡愛之可永庶羅袂之空裁曾未申
其巧笑忽淪軀於夜臺伊芳春之仲節夜猶長而未遽
悵徙倚而不眠往徘徊於故處
傷友人賦(有序)(梁)江淹
僕之神交者嘗有陳郡之袁炳焉有逸才有妙賞博學
多聞才明敏而識竒異僕以為天下絶倫黯與秋草同
折今不復見矣既而陳書有念横瑟無從雖乏張范通
靈之感庶同嵇向篤徒之哀乃為辭曰
泫然沾衣兮悲袁友之英秀系神緒而作氏胤靈枝而
啓胄轢四代而式昌洎十葉而克茂友人之生川岫降
明峻調迥韻惠志聦情倜儻遠度寂寥靈素文攀淵卿
史類遷固譬如冬雪既潔將似秋月至徹乃上代而少
雙故叔世而曠絶弔蕙若之暫芳慟琬琰之永闕余既
好於斯友乃神交於一顧邈疇年之繾綣窈生平之遊
遇既遊遇兮可尋乃協好兮契心懷愛重於素璧結分
珍於黃金捨一代而笑淺訪古人而求深故高術而共
逕豈異袖而同襟爾挂情於霜柏我發意於冬桂擥千
品之消散鏡百候之衰替帶瑤玉而爭光握隨珠而比
麗披圖兮照籍抽經兮閱史共檢兮雒書同析兮河紀
既思遊兮百說亦窮精兮萬里愛詩文之綺發賞賦豔
兮錦起罄古今之寳賮殫竹素之琛竒信朝日之徒昃
屬夜星之空移覽秋實於西苑摘春華於東池蚤同歲
於上京未滿年於下國爾湘水兮深沈我前山兮眇默惟
音華與書酒伊楚越兮南北余結誼兮梁門復從宦兮
朱藩何人遥而困阻而天道之匪存凋碧玉之神樹銷
紫石之靈根永遠書於江澨結深痛於爾魂魂緜昧其
若絶泣縈盈其若結吝妙賞之不留悼知音之巳逝金
雖重而見鑄桂徒芳而被折百年一盡兮貴揚蕤於後
烈
傷愛子賦(有序)(梁)江淹
江艽字胤卿僕之第二子也生而神俊必為美器惜哉
遘閔涉歲而卒悲至躑躅乃為此文
惟秋色之顥顥心結縎兮悲起曾憫憐之慘悽痛掌珠
之愛子形惸惸而外施心切切而内圯日月可銷兮悼
不滅金石可鑠兮念何巳緬吾祖之赫羲帝高陽之玄
胄惜衰宗之淪沒恐余人之弗構覬三靈之降福竚弱
子之擢秀酷柰何兮胤卿那逢天兮不祐爾誕質於青
春攝提貞乎孟陬謂比方於右列望齊英於前修遰高
行之美迹弘盛業之清猷白露奄被此百草爾同凋於
梧楸憶朱明之在節顧岐嶷之可貴睨鑪帳而多怊瞻
戸牖而有慰奚在今之寂寞失音容之髣髴姊目中而
下泣兄嗟季而飲淚感木石而變哀激左右而隕欷奪
懷袖之深愛爾母氏之麗人屑丹泣於下壤傃慇憂於
上旻視往端而擗慄踐遺緒而苦辛就深悼而誰弭歸
末命兮何陳我過幸於時私爰守官於江潯悲薄暮而
增甚思纁黃而不禁月接日而為光霞合雲而成隂霧
籠籠而帶樹月蒼蒼而架林嗟奈何兮弱子我百艱兮
是尋驗纖帶之夜緩察葆鬢之朝侵惟人生之在世恒
歡寡而戚饒雖十紀之空名豈百齡之能要迅朱光之
映夜湛白露之凝朝指兹譬而取免排此理以自銷然
則生之樂兮親與愛内與外兮長與稚傷弱子之冥冥
獨幽泉兮而永閟余無愆於蒼祗亦何怨於厚地信釋
氏之靈果歸三世之遠致願同升於淨刹與塵習兮永
棄
傷往賦(梁)蕭子範
彼蘭菊之芳茂及蕖槿之榮色終於邑乎繁霜俱飄颻
於路側引輕華之微珍猶見嗟於有識况獨立之妍媛
信盈盈而挺植去倡家而來儀承君子之宴息摧麗容
而思進豈蛾眉之肯抑詠美媵而自箴歌忠妾而為式
痛妖姿之不留惜華年之中夭冀羆祥之永慶忽從飇
而先摽魂一逝而莫追夕有長而無曉惟君侯之惆悵
覽遺物而霑巾帷半垂而將下尚仿像而疑真懷方士
之良術顯有憑而致神
傷往賦(有序)(唐)劉禹錫
人之所以取貴於飛走者情也而誕者以遺情為智豈
至言耶予授室九年而鰥痛若人之夭閼弗遂也作賦
以傷之冀夫覽者有以增伉儷之重云
歎獨處之悒悒兮憤伊人之我遺情可殺而猶毒境當
歡而覆悲人或朝歎而暮息夫何越月而踰時太極運
乎三辰轉寒暑而下馳有歸於無兮盛復於衰猶昧爽
之必暮又安得而怨咨我今怨夫若人兮曾旭旦而潛
暉飄零日及之萼倏忽蜉蝣之衣川走下而不還露迎
陽而易晞思巳甚兮難絶見無期兮永思我行其野農
民桑者舉桉來饁亦在林下我觀於途禆販之夫同荷
均挈荆釵布襦羽毛之蕃麟介之微和鳴灌叢雙泳漣
漪薨薨者蟲蠢蠢伊豸遊空穴深兩兩相比何動類之
萬殊必雄雌而與俱物莫失儷以孤處我方踽踽而焉
如我復虛室目凄凉兮心伊鬱心伊鬱兮將語誰坐匡
牀兮撫嬰兒何所丐沐兮何從仰飴襦袴在身兮昔圍
差跌鞶囊附臂兮餘馥葳蕤誠天性之潛感顧童心兮
如疑嘵然有難繼之慕漠然減好弄之姿指遺袿兮能
認愬空帷兮欲歸我入寢宫痛人亡兮物改其容寳瑟
僵兮絃柱絶瑶臺傾兮鏡奩空寒爐委灰虛幌多風隙
駒晨轉窗蟾夜通步搖昏兮網拈翡翠芳褥掩兮塵化
蚷蛩閱刀尺之餘澤見巾箱之故封翫服儼兮猶具繁
華謝兮焉從想翩翻於是非求&KR0034;窣與冥蒙信竒術之
可致嗟此生兮不逢徒注視以寂聽恍神疲而目窮還
抱影以獨出紛百哀而攻中系曰龍門風霜苦别鶴哀
鳴夜銜羽吳江波浪深雌劒一去無遺音悲之來兮憒
予心洶如行波洊浸滛悵緣情而莫極思執禮以自箴
巳焉哉冉冉生死悠悠古今乘彼一氣兮聚散相尋或
鼓而興或罷而沈以無涯之情愛悼不駐之光陰諒自
迷其有分徒終怨於匪忱彼蒙莊兮何人予獨累歎而
長吟
傷心賦(有序)(周)庾信
余五福無徵三靈有譴至於繼體多從夭折二男一女
並得勝衣金陵喪亂相繼亡沒羇旅關河倏然白首苖
而不秀頻有所悲一女成人一長孫孩稚奄然原壤何
痛如之既傷即事追悼前亡唯覺傷心遂以傷心為賦
若夫入室生光非復企及夾河為郡前途逾遠婕妤有
自傷之賦揚雄有哀祭之文王正長有北郭之悲謝安
石有東山之恨斯既然矣至若曹子建王仲宣傅長虞
應德璉劉韜之母任延之親書翰傷切文辭哀痛千悲
萬恨何可勝言龍門之桐其枝巳折卷施之草其心實
傷嗚呼哀哉賦曰
悲哉秋氣搖落變衰魂兮遠矣何去何依望思無望歸
來不歸未逹東君之意空懼西河之譏在昔金陵天下
喪亂王室板蕩生民塗炭兄弟則五郡分張父子則三
州離散地鼎沸於袁曹人豺狼於楚漢或有擁樹罹災
蔵衣遭難未設桑弧先空柘館人惟一丘亭遂千秋邊
韶永恨孫楚長愁張壯武之心疾羊南城之淚流痛斯
傳體尋兹世載天道斯慈人倫此愛膝下龍摧掌中珠
碎芝在室而先枯蘭生庭而蚤刈命之脩短哀哉已滿
鶴聲孤絶猿吟腸斷嬴博之間路似新安藤緘轊櫝枿
掩虞棺不封不樹惟棘惟欒天慘慘而無色雲蒼蒼而
正寒況乃流寓秦川飄颻播遷彼官非官歸田不田對
玉關而羇旅坐長河而暮年已觸目於萬恨更傷心於
九泉至如三虎二龍三珠兩鳳並有山澤之靈各入熊
羆之夢望隴首而不歸出都門而長送對寳盌而痛心
撫玄經而流慟石華空服犀角虛篸風無少女草不宜
男烏毛徒覆獸乳空含震為長男之宫巽為長女之位
在我生年先凋此地人生幾何百憂俱至二王奉佛二
郗奉道必至有期何能相保凄其零露䬃焉秋草去矣
黎民哀哉仲仁冀羊祜之前識期張衡之後身一朝風
燭萬古埃塵丘陵兮何忍能留兮幾人
慰子賦(魏)曹植
彼凡人之相親小離别而懷戀況中殤之愛子乃千秋
而不見入空室而獨倚對孤幃而切歎痛人亡而物在
心何忍而復觀日晼晩而既沒月代照而舒光仰列星
以至晨衣霑露而含霜惟逝者之日遠愴傷心而絶腸
思友賦(魏)王粲
登城隅之高觀忽臨下以翺翔行遊目於林中覩舊人
之故場身既沒而不見餘迹存而未喪滄浪浩兮迴流
波水石激兮揚素精夏木兮結莖春鳥兮愁鳴平原兮
泱漭綠草兮羅生超長路兮逶迤寔舊人兮所經身既
逝兮幽翳魂眇眇兮蔵形
愍思賦(有序)(晉)陸機
予屢抱孔懷之痛而奄復喪同生姊銜恤哀傷一載之
間而喪制便過故作此賦以紓慘惻之感
時方至其倏忽歲既去其晼晩樂來日之有繼傷頽年
之莫纂覽萬物以澄念怨伯姊之巳遠尋遺塵之思長
瞻日月之何短升降乎階際顧盼兮屏營雲承宇兮藹
藹風入室兮泠泠僕從為我悲孤鳥為我鳴
歎逝賦(有序)(晉)陸機
昔每聞長老追計平生同時親故或凋落巳盡或僅有
存者余年方四十而懿親戚屬亡多存寡暱交密友亦
不半在或所曾共遊一塗同宴一室十年之内索然巳
盡以是思哀哀可知矣迺為賦曰
伊天地之運流紛升降而相襲日望空以駿驅節循虛
而警立嗟人生之短期孰長年之能執時飄忽其不再
老晼晩其將及懟瓊蕊之無徵恨朝霞之難挹望暘谷
以企予惜此景之屢戢悲夫川閱水以成川水滔滔而
日度世閱人而為世人冉冉而行暮人何世而弗新世
何人之能故野每春其必華草無朝而遺露經終古而
常然率品物其如素譬日及之在條恒雖盡而弗悟雖
不悟其可悲心惆焉而自傷亮造化之若兹吾安取夫
久長痛靈根之夙殞怨具爾之多喪悼堂構之隤瘁慜
城闕之丘荒親彌懿其巳逝交何戚而不忘咨余今之
方殆何視天之茫茫傷懷悽其多念戚貌瘁而尠歡幽
情發而成緒滯思叩而興端慘此世之無樂詠在昔而
為言居充堂而衍字行連駕而比軒彌年時其詎幾夫
何往而不殘或冥邈而既盡或寥廓而僅半信松茂而
柏悅嗟芝焚而蕙歎苟性命之不殊豈同波而異瀾瞻
前軌之既覆知此路之良難啓四體而深悼懼兹形之
將然毒娛情之寡方怨感目之多顔諒多顔之感目神
何適而獲怡尋平生於響像覽前物而懷之步寒林以
悽惻翫春翹而有思觸萬類以生悲歎同節而異時年
彌往而念廣塗薄暮而意迮親落落而日晞友靡靡而
愈索顧舊要於遺存得十一於千百樂隕心其如亡哀
緣情而來宅託末契於後生余將老而為客然後弭節
安懷妙思天造精浮神淪忽在世表寤大暮之同寐何
矜晚以怨早指彼日之方除豈兹情之足攪感秋華於
衰木瘁零露於豐草在殷憂而弗違夫何云乎識道將
頤天地之大德遺聖人之洪寳解心累於末迹聊優游
以娛老
知巳賦(有序)(梁)江淹
陳國之華者故吏部郎殷孚其人也博而能通學無不
覽雅賞文章尤愛竒逸雖志隱巖石而名動京師矣才
多深見氣有遠度雖安期千里不能尚焉始於北府相
值傾蓋無巳僕乃得罪嶠外遐路窈然始還舊都會君
尋卒故為兹賦以寄深哀
順祗效寳瀆靈會昌時雨種祉山雲降祥承瑶葉之餘
曖系金枝之末光聳孤韻以風邁鶱逸氣以煙翔故學
不常師而心鏡羣籍理不啓問而情照諸密採圖辨緯
遊璣訪歷潛志百氏沈神六經冥析義象該洽性靈儒
不隠迹墨無遁形既含道潤亦發才華采耀秋月文麗
冬霞有體有豔光國光家識包上仁義兼高行如彼清
波可挹可鏡又象沖室惟清惟淨氣擬北海情方中散
風流未輟盛名猶纂英馳芬激譽流聲滿我筠心而松
性君金采而玉相伊邂逅之未遇爰契闊於朱方丹瓊
譬而非寳綠蘭比而無芳每賞矜其如契貴懷允而不
忘亟閒席兮惆悵屢緩帶而從容論十代兮興毁訪五
都兮異同譚天理之開基辯人道之始終罄龍圖及鳳
書傾蒼冊與篆字儲西國之闕文採東京之逸記閱歆
向之舊旨闡鍾王之新意對楚漢之贍墨覽魏晉之鴻
策校遠近之真假削古今之名實每齊韻而等逕輒同
懷而共術吐情志而深賞忘年齒而隆眷擬余才兮前
華比余文兮後彦余結袂於山石君憑神於寒霰何遠
期之未從痛戢景其如電堂酒兮一塵暮燈兮萬春黛
草兮永祕朱丹兮何晨聞瑶質兮可變知余采兮一奪
唯華名與芳暉兮爭日月而無沫
憫孤賦(宋)晁公遡
有衞氏之君子兮鼻祖肇緒於初度靈根大於元莊兮
益植德而垂裕后皇揆其中情兮嘉耿介以作輔緜蟬
連而通籍兮逮五葉之踵武皇考生而謇直兮雜若芳
以為佩中既有此修能兮罹氛濁而不得試服銅墨於
巖邑兮迫洿瀆而繚戾鴟鴞迭翔千仞兮鸞畏嚇而增
逝甑窐薦於清府兮倭傀紛其徑侍惟謠諑之妒美兮
君猶天其何懟犬戎忽其吠堯兮肆齮齧猶未果進鉛
刀以禦衝兮衆固知其不可女嬃婉孌而來告兮聖亂
邦而不居昔予棄而今辭兮揆厥禮而弗渝皇考申之
怫鬱兮日食焉其可捨倚東蕃以出奔兮日重趼而百
舍奮大義以委命兮元戎感而就駕前茅蹶於寧陵兮
胡天命之不假獨立而彌厲兮遂結纓於此野夫差悼
於戕闔兮豈忘越之傷指眕盱啜泣於卞隕兮寧蹈敵
以偕死余殺身其非難兮實有慕於申子眷欲留此故
都兮懷維桑之攸止豹侁侁而眴關兮宇將顛而藩陊
心怔怔而横騖兮撰余轡於睢之陽朝發軔而南邁兮
慘去故而䀌傷睨帝閽以增遐兮日沈翳其無光岑石
摧其重輠兮豺狼跱夫中路夕惴慄而不寐兮晝徙倚
而環顧察九土之洪曠兮予何為此窘步介淮海之具
區兮幸去危而即安俄魏貍之涉泗兮赤囊翩其若翰
幼遭世之阨艱兮尚童羇而未冠後䝟貐之滛噬兮前
大江之奔湍睇鯢淵之赫怒兮枻將進而復止委虎蹊
以顛越兮恐齎恨而永巳冒危塗以徼福兮寄性命於
一葦陽侯憫予而奔屬兮濟中流之湯湯登句吳之崇
壤兮聊弭節而彷徨魂傖囊而稍寧兮卜予適其何方
蓍龜告予以坤維兮盍避世以違害惟厥土之側陋兮
藜藿曼其不採厭棼亂而願游兮問夫途之所在歲作
噩之杪冬兮霜雪凜其漼溰絶楚澤之泱灙兮天無風
而揚波陟三峽之峻阪兮陸紆軫而嵳峩曩予邑於浚
都兮安平原之曼衍絶垠忽其迫陿兮感失徑而悲惋
念世遺予清白兮特繾綣於賓戚逮窮獨而于役兮適
曠野其焉覿踵尼父之厄陳兮七日慘其不食搴木蘭
以繼粮兮腹雖潔而愈瘠顔有田以給飦兮陶環堵而
潛伏夫吾塊處無所兮餬予口其不足下鄉困而哀歌
兮微漂母吾其殆曾千金之獲償兮蘭委霜而先敗歲
月怳其遄逝兮視金靉巳勝幘豈不懷夫遺烈兮莫盛
於疇昔三歲進而賓興兮非吾宗其誰克豈來者之弗
勵兮降及予而若絶夜忼慷以雪涕兮恨放迹乎窮髮
俗務相之是習兮巫覡以為師聖閫莽其榛塞兮意惝
怳其何之粤子世有舊聞兮退紬繹而覃思歲常俾予
充賦兮求雖獲而忸怩女采薇而驚悸兮終即鹿而有
喜念墜緒之僅續兮撫初志其猶未義捧檄以娛親兮
善干禄之及時三千鍾而不洎兮在子輿其益悲矧下
秩之代耕兮蚤顛沛於百罹昊蒼何其不仁兮而畀予
以弱質衷坎毒而豈忘兮懼鞭冢其難必鑒伍尚之引
決兮曰無愧乎今之人顧毁傷其髮膚兮豈聖言之是
程百年倏其幾何兮徒抑鬱而終身
哀逝水賦(明)許相卿
哀哉水之為物也浩浩乎窮四海而委形混混乎歴萬
川而流行繄蒙泉之始發兮或檻出而旁通洎靈液之
啟祕兮亦壑趨而科從上無高之不自兮泝銀潢而為
蹤下無深之不入兮渺溟涬而為宫載四游以為極兮
涵九提而為封浴兩曜而出入兮吞列宿而為融瀰三
湘而漫七澤兮蕩垕靈而浥太空若迺時雨驟集潢汙
横流八埏伊阻平賦悠悠黃河逆上地軸横抽沮洳成
淵絶巘成丘禹功莫展丹績奚收及夫青娥告令白收
秉權洞庭葉下吳渚楓妍潢歸潦縮澤枯隰堅海斂而
碕露磧江收而渚呈壖其往奚歸其洩何宣吾但見其
亘古今繼日夜而東行而日益長往而不舍指虞淵以
為途兮迅方壺而遐征去益遠而返無由兮何西歸之
可憑謂尾閭之復宣兮氣益充而滀渟遂蒸蓊而上下
兮爰循環而相仍噫有是哉天地之生賴氣以成輕清
上浮重濁下凝浮凝定位天地以名流峙羅列二氣之
餘維斯水也一六之符氣入而盈氣縮而虛窮邃古而
一軌豈兹今之可疑鑒斯流之不返撫人生之胡為羌
朝露之易晞慨夕槿之就萎目睠睠兮若存魂飄飄兮
如馳豈夫人之諐殃兮將脩與短固有定數數固有之
兮吾且信其必由理而寓理既宰斯兮諒惟善之是留
胡於今之不然兮乃背馳而殊路兹既執款誠而履柔
淑兮獨中道而顛仆將修正之來咎兮抑此數適因時
而畀賦每撫膺而浩歎兮涕横墜而莫禦噫噓唏閨門
掩兮夜寥寂香徑空兮杳無迹青鸞沒兮金鏡塵寳猊
冷兮沈烟息中饋空兮伏雌在蘋藻芳兮寧復采哀招
九復兮魂不來白日忽兮晻靄渺深情於冥漠寄逝波
於東海托迅瀾而通勤瀝余衷而莫悔觸余目而增欷
覽予心之芥蔕水濺濺兮東馳日杳杳兮西飛送冥鴻
兮三歎息夫人一去兮何時歸
冢賦(漢)張衡
載輿載步地勢是觀降此平土陟彼景山一升一降乃
以斯安爾乃隳巍山平險陸刊叢林鑿盤石超峻壟構
大槨高岡冠其南平原承其北列石限其壇羅竹藩其
域系以脩𡑞洽以溝瀆曲折相連迤靡相屬乃樹靈木
靈木戎戎繁霜峨峨匪雕匪琢周旋顧盼亦各有行乃
相厥宇乃立厥堂直之以繩正之以日有覺其材以構
玄室奕奕將將崇棟廣宇在冬不凉在夏不暑祭祀是
居神明是處脩𡑞之際亦有掖門掖門之西十步餘半
下有直渠上有平岸舟車之道交通舊館思淵慮弘存
不忘亡恢厥廟壇子孫蒸嘗宅兆之形規矩之制晞而
望之方以麗踐而行之巧以廣幽墓既美鬼神亦寧降
之以福如水之平如春之卉如日之升
古冢賦(有序)(明)何景眀
城人掘土發得大冢壙兆規度頗極宏偉枯骨之外了
無餘藏銘誌湮滅年代莫考予為感焉作賦哀之
噫哉兹兆之夐遐兮啓構廣以復紆歴人代而幾何兮
又安知孰所居冥宫既已開掖門又巳除故域繚為城
兮脩隧踐以為衢檢神器之靡存兮視靈衣而無餘噫
哉遐兮渺以茫魂化逝兮魄銷亡朽骸殘兮紛縱横被
服素塵兮掩玄霜蔓草糾纏兮穢蘚生千秋萬歲兮孰
爾蔵槩生平之極娛兮奄大塊之飄塵駟馬不復御玉
羞安復陳彼充房之姣麗兮緬幽冥而孰親桂櫩蘭閣
委丘谷兮又安施夫黼帳與綺茵舞袖纚縱以何見兮
鳴瑟寂而無聞哀懸車之莫察兮怨脩夜之不晨怳榮
聲其遼闊兮痛素骨之翳綠榛嗟有生之必化兮胡彼
庸之長勤戚役役以趨世兮等飛蠅之與聚蚊日月忽
其不處兮矧焦顔以斃神匪往者之可鑒兮又安知夫
富貴之如浮雲
登北邙賦(晉)張協
陟巒丘之&KR0008;𡊇升逶迤之脩岅迴余車於峻嶺聊送目
於四遠靈嶽鬱以造天連崗巖以蹇産伊洛混而東流
帝居赫以崇顯山川汨其常分萬物化而代轉何天地
之難窮悼人生之危淺歎白日之西頽兮哀世路之多
蹇於是徘徊絶嶺踟蹰步趾前瞻狼山却闚大岯東眺
虎牢西睨熊耳邪亘天際旁極萬里莽眩眼以茫昧諒
羣形之難紀臨千仞而俯看似遊身於雲霓撫長風以
延佇想淩天而舉翮瞻冠蓋之悠悠覩商旅之接軛爾
乃地勢窊隆丘墟陂陁墳隴㟪壘棋布星羅松林槮映
以攢列玄木搜寥而振柯壯漢氏之所營望五陵之嵬
峩喪亂起而敗壞童豎登而作歌
登芒賦(有序)(晉)傅咸
左光禄大夫濟北侯荀公前喪元妃及失令子葬於西
芒有以感懷而作斯賦
何天道之難忱信厥命之靡常匪彼生之不辰亦大夫
之多殃惟濟北之初載夙遘閔而逢罹興瓜瓞之緜緜
飛英聲以風馳庶道家之克昌永保祚於螽斯愠無妄
之為災怨上皇之有違在德門之方隆乃降厲於元妃
蘭房闃其無主衆孤煢而莫依孔臨川以永歎趙有感
於九原覽登芒之哀賦諒聖賢之同情
感丘賦(晉)陸機
汎輕舟於西川背京室而電飛遵伊洛之坻渚㳂黃河
之曲湄覩墟墓於山梁託崇山以自綏見兆域之藹藹
羅魁封之纍纍於是徘徊洛涯弭節何干佇盼留心慨
爾遺歎仰終古以遠念窮萬緒乎其端伊人生之寄世
猶水草乎山河應甄陶以歲改順通川而日過爾乃申
舟人以遂往横大川而有悲傷年命之倏忽怨天步之
不幾雖履信而思順曾何足以保兹普天壤其弗免寧
吾人之所辭願靈根之晚墜指歲暮而為期
大暮賦(有序)(晉)陸機
夫生死是得失之大者故樂莫甚焉哀莫深焉使死而
有知乎安知其不如生如遂無知耶又何生之足戀故
極言其哀而終之以逹庶以開夫近俗云
夫何天地之遼闊而人生之不可久長日引月而並隕
時維歲而俱喪知自壯而得老體自老而得亡顧黃壚
之杳杳悲泉路之翳翳挫千乘猶一毫當何數乎智慧
徒假願於須臾指夕景而為誓忽呼吸而不振奄神徂
而形斃顧萬物而遺恨收百慮而長逝於是六親雲起
姻族如林爭塗掩淚望門舉音敷幄席以悠想陳備物
而虞靈仰寥廓而無見俯寂寞而無聲肴饛饛其不毁
酒湛湛而每盈屯送客於山足伏埏道而哭之扃幽戸
以大畢訴玄闕而長辭歸無途兮往不反年彌去兮逝
彌遠彌遠兮日隔無途兮曷因庭樹兮葉落墓草兮根
陳
御定歴代賦彙外集卷二十
