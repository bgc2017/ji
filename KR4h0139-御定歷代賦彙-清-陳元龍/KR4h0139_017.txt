欽定四庫全書
御定歷代賦彙卷十四
地理
蓋地圖賦(以聖德感通靈仙降獻為韻)(唐)錢起
有虞氏提地釐享天命光啓九有緝熙八政能使坤德
以寧祥符鍚慶神矣王母通靈感聖獻爾寳圖昌爾金
鏡嗣堯之美於斯為盛固知冥貺有則休明無極非天
私我有虞惟神歸於至德必將永其歷數寧惟錫彼封
域俾皇鍳之昭昭豈神明之默默諒可耀寰宇盛邦國
蓋地如何匪兹不克懿此圖籙實昭應感廣䜿亥之遐
步資重華之睿覧規方遠近微妙玄通致蠻貊於度内
出山川於卷中可以明四目達四聰易曰不出戶知天
下何莫假此神功徒稽其囊括也吞八極盡四溟霜露
所墜日月所經莫不總天目入帝庭嗤秦政得燕圖以
拓境小穆公夢鶉首以稱靈亦有周王御天漢君求仙
窮人力於宇宙遍轍跡於山川孰與夫高居深視探微
洞玄得地理於冥契擁神休以永年則知明德在兹景
福是降播頌聲以洋溢洎寰海與里巷美矣哉歷選列
辟符瑞鉅萬雖玄珪告成白環入獻曷若斯圖之用也
九土弘而庶績建
地賦(唐)劉允濟
元氣攸分太極斯判建三才以可久開二儀以貞觀偉
坤德之無疆恢地道之幽贊叶高明而資始孕沉潛而
剛斷空徵王母之圖竟勞䜿亥之算用能載九嶽振百
川蕩雲霧洩風煙羣物畢發衆象森然飛沉咸遂動植
斯甄五億十選二萬八千含靈應節蓄聖懷仙元命之
所包矣彝倫之所繫焉周易以為理契於牝墨翟以為
仁深於天由是開階立隧提衡建極置羲和之官列司
徒之職審其遠近辨其紆直廣輪之數不愆夷險之精
不匿用能峻市朝明甸侯既布井而陳邑亦列郡而分
州窪盈沃瘠之品原野墳衍之流歛跨萬俗兼該六幽
隔蠻壤限夷陬珍卉竒木之他族鱗介羽毛之異儔詭
怪畢備璀璨咸周銀臺瑤檻玄闕丹邱鄒衍之所不議
方朔之所難紬禎符應於河象災異紀於春秋爾乃禮
備玉衣葉隆金屋彌北渚而應慶邁東陵而誕福辭珠
璫屏綃縠配飛龍以凝順詠關雎以薦淑契明理於東
南想賢才於薖軸化漸蘋藻教敷穜稑詠麟趾而合符
比螽斯而繁育功宜右轉道叶上升遵四時以生殺順
六氣以陶蒸珍符顯見寳歷相仍我疆我理如坻如陵
徽猷潜暢禮節鬱興大鑪交泰庶績其凝用能祀列黃
琮禮配蒼璧揚義聲於農步飛仁風於禹跡服耒耜於
田疇偃戈矛於邊埸諒嬪則之廣被信輿圖之遠闢
山賦(陳)張正見
何神山之峻美諒苞結之所成東垂曰泰南服稱衡西
戎所擅北狄標名於是堯值洪流滔天襄陵禹敷水土
奠高刊木衆川既導羣岳自修潛通四瀆鎮壓九州森
羅辰象吐吸雲霧深不可測遠不可步於廓靈山長為
作固爾其為狀也則武當太和武功太白崑崙五門扶
寧三石峰高一萬峭峙三百登而眺之則千里無極俯
而臨之則萬仞難測映白鶴而同高混青天而共色
山呼萬歲賦(以大君升中維嶽表祥為韻)(唐)張仲素
天作大室巍乎蒼蒼立極正位含精降祥惟漢武之肇
祀聞嘉言之孔彰告盈數以不忒鬱希聲之載揚於時
五輅既臻千官畢會望嶄巖之絶壁升縹緲之華蓋排
羽衞於山前刻金石於天外諒精誠之至感致天地之
交泰於是騰洪音流翠靄始則類乎雷殷終不因於地
籟惟天祚聖谷得一而盈惟嶽降神聲至三而大夫其
登封則千古是追峻極而四方是維瑞載光於漢史德
且詠於周詩動合休徵有異坻頽之震響合靈祀且殊
大塊之噫是時也百神受職萬靈獻功霽山霧收山風
福穰穰於宇内聲隠隱於封中且啓迪之微延洪是表
因勒成而響答殊卜祝之占兆憑乎物陋石言之不臧
錫自天歎夢齡之尚少懿乎脗合散乎絪緼邈崇邱之
杳靄伊仰止而敷聞掩龜格與鳳降軼神光與慶雲獨
得乎數千百祀何慚於七十二君稽彼衆山咨夫四嶽
或泥金於杳靄或瘞玉於緜邈封並聞夫再三響未效
於清濁方今文物芬郁寰瀛廓澄我后克讓謙勤夙興
以故如山之夀式當如日之升所以下臣獻頌望翠華
之是登
山呼萬歲賦(以聖德潛融隂靈效祉為韻)(唐)韓鎡
岳則降神君惟作聖爰膺萬夀之福以奉一人之慶至
誠斯感瑞既發於希聲盈數足徵道方期於永命伊昔
漢德方至神人以寧展升中之盛禮備昭報之天經休
徵是格明德斯馨帝道昌而言作天心啓而昭靈諒惟
恍而惟惚覺非雷而非霆若自觀心數已超於卜祝匪
因騰口事全過於夢齡曾異石言方承帝祉人君肅穆
以傾聽羣后左右而驚視訝寂寂以無人每洋洋而在
耳數惟萬式彰悠久之期呼至三用表丁寧之旨瞻彼
維嵩極天比崇明神是處應感潛通降喜聲於碧嶂遵
密命於玄穹慶彼盛時巖嶺且聞於隱隱暢兹和氣人
心盡樂於融融天既輔於無親神方降於有德在肸蠁
而昭異禆聲明而莫測孰謂乎不識不知曷昭夫或語
或默懿其發兹大號騰彼弘音儆谷神之虛宅振山水
之高林周流崖巘散越嶔崟和清風之遠韻凝翠靄之
層隂若非報地承天恪慎克孝洋溢乎德澤布濩乎聲
教則何以跡追三五之蹤歲表十千之效囂然震盪忽
爾沉潛儼翠華而將下仰太室而廻瞻至矣哉斯前代
之盛事惟我后之能兼
泰山賦(元)郝經
粤大荒之播氣肇天一而為水滓沉澄而濁凝柔洞蕩
而剛峙故水載乎地地載乎山柢艮茁震冠海而起為
萬物之始終藏八索之首尾堪輿之骨壯真宰之形似
人皇九頭俶載於祀禹鑿益焚神力是試條而為三别
而為九祀而為四中維岱宗獨尊而雄盤踞萬古莫與
比隆衡固阜麗瘴海極熾融飇赫赫物燬其銳華固秀
拔金天肅殺一翠横秋萬化搴揠恒亦宏富天地闔戸
玄都幽府固隂寒沍粤惟兹山首出庶嶽其頂則呀突
乾維其足則亘抐坤絡奄東國之全勢孕日出之鴻爝
作帝孫而奕大混天胎而不鑿為有生之司命權天地
之槖籥露太初之面目愠巨靈之獰惡鼇六眷而矯首
龍七襄而奮角障大海使不流俾降邱以東作拒洪河
之奔湍俾回翔而北却三州得以完厚萬民得以土著
瞰臨冀魏軒輊恒趙背左燕遼夾右瀛鄗劈青徐之疆
畛包兖豫之封略壓吳頭而益重捽楚尾而欲割拉琅
邪而横&KR1405;控龜蒙而回躍瀹濟漯以為襟帶汶沂以為
約瀦大霈於雷夏洩厖澤於洙漷秦觀可以窺長安周
觀可以窺汴洛合沓九州之半覆壓數千餘里重覺魯
彊不為齊弱豈無他山高蹈磊落劔門則擅其重閉樓
石則肆其超卓天台則鬱其詭譎太行則亘其磅礴各
據地勢偃蹇岞崿如草昧之崛起據偏方而驕跋恃區
區之險固徼制外之封爵孰若兹山中華正朔建極啓
元衣冠禮樂天宇夷而皞皞王道裕而綽綽豈無羣山
紛紜交錯或繚徑之蛇結或垂巘之鷲啄或刀巖之櫛
疊或斷壁之牙遏或青蓮之天開或蒼屏之玉削如夸
徒與宵民極其力而相較客氣鼔其餘勇冶容盛其塗
抹孰如兹山衮冕黻珽朱絃疏越純粹中正崇高溥博
大哉乎聯延九重鬱如深宮巋其中峰見天子之雍容
前列如却後列如剝拱捧旋&KR0008;見百工之致恪云云亭
亭衆星北辰石閭社首百鷙一鶚既熢湧而豐隆復曠
豁而緜邈扶青帝之宮觀締玄臺之樓閣瀛洲邃其幽
深蓬壺敞其寥廓飛仙飄兮遨遊抱日月而遂樂采玉
芝之芳潤探先天之希闊御絶頂之長風眇天地於目
末閱扶桑之菌蠢幻魚龍之轇轕卵長鯨於雲根巢陽
烏於日脚蒼筤分其霽色鑠紅金於碧落羲和起其龍
馭駭萬國以開覺耆貺蓄而奕奕昭靈貯而灼灼豈徒
云乎高大乃與世而落莫豈呈竒而露異等尋常之巖
壑哉若夫觸石而雲膚寸而合崇朝一雨䁧旱弭虐卷
舒隂陽杳不可度有如是之神儲膏溢澤蒸為桑土衣
被天下民無寒苦播為陽春狐纊天宇發育萬物勾芒
彙庶信屈起伏如嫗如煦有如是之仁既高而大又神
而仁乃於嶽麓篤生聖人續太皞之統萃奎壁之真太
極再造四時復春藴而為道發而為文膏澤其民堯舜
其君德與山高名與山尊六經垂天與不死者存則又
與夫育蘭茝囿松椿出器車生鳳麟羨金錫之利藴珠
璧之珍者不既大矣乎宜乎唐虞盛典周漢極制巍巍
堂堂殷秩縟事後王後帝崇德報施繼繼承承垂於萬
世
岱山賦(有序)(明)蘇志乾
泰山五嶽之東嶽也天帝之孫羣靈之府主召人魂魄
世界貴賤修短之事又為岱宗羣嶽之長王者膺受符
命報告成功必秩而祭之七十二君嘗有事焉日月之
所隱避雲雨之所鬱蒸帝王之所升封聖哲之所鍾孕
億兆之所奔走品彙萬有之所蕃滋功化弘矣勝槩具
焉余以計偕緤馬山椒縱目眺覧五色炫煇四時翕備
遂為之賦以叩山靈
粤稽靈嶽峮嶫隂陽璿璣齊政角離伊疆晃煜玄枵歲
星位彰青徐兖鎮嵫釐東方巖巖矗矗以臨徬徨荷天
衢以拓宇恢地紘而張皇宣雝龢之瀏協靄絪緼之淳
光其狀則嵬崫屴崱㠥&KR1976;敞落嶙&KR2163;巃嵸&KR4307;巘&KR4310;&KR4120;其
曠洞緜邈則寥廓轇轕歙赩驤騰㟛岢馺娑窈窕嶒崚
亘以百六十里紆以五十餘盤譎坱圠而偨紛糾&KR3698;磡
而巑岏族雲氣幻宫闕盎合膚鯈&KR0034;浡梁父長白羅以
為輔濟河齊□骫以為臬三宫空洞帝座蓬玄胚胎元
命兼總羣僊府神閾鬼石室遼懸靈真九萬崷崪四千
封云云者霞蔚禪亭亭者雲聯丹房阿閣金牀玉几寳
策瑛圖蟲綠蝌紫出震奠卯木德王青玉繩上顯倒景
下經五祠三廟璚墄綺櫺金鋪獻曜觚稜□莖駕景福
之爣閬陋靈光之巋形碧霞敠&KR0008;其翬暎青帝奕翥而
軒亭爌琛璧與瑬&KR0034;翼瓀玟而瑲玎雕甍磊砢而鱗煥
朱楹熠爚以髹彤枅櫨戢孴而璀璨栭柱杈枒而絢翰
䨎崢嶸以俶儻侐懿濞以罨藏齕䑙舚而奮噬蹲躨跜
而骯髒於是日觀嶽峙則夜半天雞叫玉雞鳴出於暘
谷浴金漾精微茫掣電島嶼驚瞪扶桑拂景車輪紅晶
蕊淵出血陽烏炎明發皇耳目披盪心神天柱昂霄碧
落撐擎長劔直倚天外鼇極永藉弗傾開顥涆於參寥
垂文虹於蒼垠月朏庚方觀自西成三壺縣圭八鴻縈
襟瓠子帶衍滄海杯呈其山則鳳凰石閭徂來嶚羨石
馬象鹿青黃纚轉峯有丈人周秦互弁蓮花芙容屹屼
連卷石有試劔龍蟠虎踐臙脂紅門硉矹屹搢崑崙不
足比閬風不足戀其洞則水簾迎陽黃華䆗窱其紆餘
崖則僊影御帳鵓鴿嬋媛其枝旟嶺有青嵐黃峴十笏
絡㻬巖峪嵣㟐僊阯如如金陀椒子峛㟯趦趄弄月鎖
雲彌高僊閭走&KR2405;窞於杳淼軋蓊蒙而﨑嶇拱臺登僊
峙其隈鳳凰瞻魯踞其側天門玄武之瑰琦醴泉碾駝
之漻洫㴎泮梳洗濈欱以砏洋藥園僊寨碁布而繡織
橋步天以潄玉灣飲馬而忽雷井&KR0008;馨以渟泓澗滙溪
而汊洄大龍十八之盤詰迎天升中之徘徊瑶草琪花
之爛漫竒禽怪獸之兟焞秦松漢柏之蚴蟉大夫處士
之鬨豗爰有棃栗棗柿櫻桃林禽中黃文冠翼翼繁隂
石榴銀杏芍藥玉簮紫薇牡丹吐芳耀珍萱葵蘭蕙芬
披層嶔青芝赤箭遠志長卿太一餘糧鍾乳人葠黍稷
稻麥黃茂綠菁胡麻巨勝種各異名緜絲黂葛桐芽苔
清石焦黃白寳藏駢臻鷽鴇鴛鷺鸝鶩鸇鷹翡翠布榖
巧婦山僧獐狪貛兔斑文凝冰探之而靡竭按之而彌
深天地帡幪其籧篨日月升沉其戶牖烟霞玩弄其几
席風雨灑埽其墟藪超然而遠凝曠然周覧入無而出
有挾僊飛羽浴日御風問天而搔首握震旦於彈丸吞
雲夢者八九瞰青疇於獲麟之野連翠屺於辨馬之峯
祥洽五雲之太甲茅開三脊之丰茸北里鄗上彧彧蓬
蓬蒼麟赤鳳鰈鰈鶼鶼不求而自足不召而咸從搜河
圖赤符之緯䜟討玉牒石檢之玄蹤覓金泥銀繩之誥
籙演嶧亭云甫之登封郕有榮期之歌側無苛虎之哭
何逃聲於霖雨崩山之音亦兆符於巖巖墜雲之覆稷
邱濯質而煉形老父服朮而絶榖散神樓安期之七寳
崔文赤丸之馥餐芝餌石者安道於永嘉林檎繫裙者
列籍於僊族元氣浩瀚太虛無倪虎豹九關閶闔上梯
白榆析木揮手允擠玉京玄闕清微弗迷蕣華菱彩蔭
霞逼霓金波素舒飛璧淨奎遊河射目聚井霅題金翹
紅蕊靅靉朝隮播景風之習習霮紫露之穰穰濛濛乎
滲膏龍澤皚皚乎玉馬銀獐投蜺則化玉流彩齊騖則
披錦盝光生烟漠漠滃霧零霜泰階玉燭六氣調襄匒
匌乎坤軸乾門瀺灂乎祝融篸嶺硉矹乎嵩華二室洊
澱乎恒藩霍屏又何八海之瀿瀷十岳之躞騁怳敞乎
氣馬尻輪岑暈乎九垓八極濫觴乎員嶠壺嶺斟酌乎
神瀵水碧魁梧長者頎晳大人白毫金粟法流化津蔚
藍瑶水征僑隠淪霧光龍威煙客羽臣凌空栩栩扶搖
䟴䟴戴勝而出尊吉量以延辰祝餘迷榖鹿蜀猼訑麢
&KR2261;鸚鸓&KR2112;鵂羬脂鸞鳥載&KR0008;玗琈陸離嬰玉瑾瑜紅光
是司莫不輻輳而沓遝蠭午而充馳飄飄乎矯列缺以
輕舉䍚䍚乎汎磅礴於雲螭此亦天下之瑋麗壯觀也
爾其皇風載融帝道郅理鄂爗乎雲官緝熙乎鳥紀湳
㳌烽絶狼胥望巳有銘鼎糞車之醇無白雲黃竹之靡
八駿弢驊驥之乘諧媚杜䣙&KR0008;之啙屈軼生庭蓂莢挺
戺&KR1739;蒲飌搖瑞芝華起觟䚦騶虞循陸游沚龍盈孔沼
之流鳥駢三足之踦穆穆藹藹清寧康泰埒造化而受
功德二儀而躋大一人有慶兆民共頼皇哉皇哉猗歟
休哉是泰山靡記而梁甫靡□管仲之所不必諫長卿
之所不必書者也亂曰玄玄黠閟廓上真兮黼芾焜煌
散澄凝兮□□黅昦展庨豁兮&KR0008;&KR2425;邋邍終&KR2325;&KR2341;兮會
心爽塏鑿形骸兮洸洸蕩蕩豁我懷兮時聖道韙盛□
涯兮
日觀賦(以千載之統平上去入為韻)(唐)丁春澤
日之升也浴海而麗天嶽之峻也切漢而臨邊登高者
以致九霄之上愛景者欲在萬人之先其所惟一其仞
惟千伊風靈之有載彼日觀之存焉夫其夜刻未終曙
色猶昧彼窮高之極遠此有進而無退未辨昏明斯分
覆載屢聞鳴鴈猶隂沉而不覩忽聽晨雞即曈曨而可
愛於是漸出暘谷將離地維巖巒既秀草樹生姿氣則
赫赩人皆仰之其望也如燭其照也無私昔者帝王御
宇立極垂統封禪及此成功巡狩應其春仲莫不登兹
絶頂遐燭大明思煦嫗之義窮造化之精以為日象一
人之德嶽是三公之名信王侯之設險俾夷狄之來平
方今一德無為三光有象動植昭泰神祗肸蠁千巖瑞
色思效祉以爰升萬壑春雲欲入封而空上客有才乏
羽儀心思騫翥每積聚螢之志難登望日之處引領終
夕含情達曙知照燭之有期故躊躇而不去重曰日有
觀兮絶代獨立登之望兮無遠不及何太陽之至精莫
不專於出入
日觀賦(以斜對杳冥中宵見日為韻)(唐)丁春澤
泰嶽東南峯開一室傍接天路低臨曉日隠埋玉兔動
霄漢之微明曉報天雞越氛埃之迥出初其暝色蔥蘢
懸崖倚空獨出清虛之外遙分莽蒼之中隠霧猶白經
天漸紅披草樹以燈亂耀波濤而血融及夫林嶺寒消
煙雲色變星河寥落以初沒峯巒邐迤而徐見火動山
頂輪移水面穿暗隟以飛鏡歴幽窗而走電至若門宇
蕭條霜空泬寥晴開曙景暖入殘宵揚晶彩以赩赩散
芒角而飄飄露灑交薄風牽影搖觀夫望極天涯生從
地表扶若木之歴歴出窮隂之杳杳萬壑收暝千巖送
曉消古砌之晴雪動寒庭之宿鳥遥空冷滑傷寸晷之
難留碧嶂岧嶤望孤光而漸小拔地生疾騰空影斜氣
亂山燒光分水花絶壁孤危覺靈海之津狹炎輝咫尺
信長安之路賖既而背暘谷以徐來汎圓靈之不礙蒙
水氣以珠暗露松隂而璧碎霞色收錦天風斂黛披雲
闕之斜視豁天門而俯對依簷乍吐威生齊魯之間過
嶺逾明煦及草茅之内由是遠挂寥落高辭絶溟萬象
焜煌而畢照六龍夭矯以無寧安得足蹋聳峭手扶青
冥陳白晝之苦短請陽烏之暫停
日觀賦(明)唐肅
漢征和之四年帝親耕鉅定返駕泰山封禪既畢還朝
甘泉於是東方大夫上千萬夀巳而言曰臣等昨奉國
家告成岱宗因得覧觀於巖之東臣詢其名是曰日觀
其高莫窮上薄雲漢當宵分之未幾瞰蒼溟之有爛浴
初日於咸池詫人世之未旦蓋兹嶽之華精實天下之
竒玩也帝曰嘻若是則高矣極矣大矣特矣壯矣赫矣
駭矣惑矣子能抽秘思騁妍辭想像彷彿為余賦之乎
大夫乃置觴肅衽修辭而對曰臣聞玄黃肇分清濁殊
位玄精峙結限隔風氣山惟嶽尊嶽惟東最矧斯巖之
旁出奠㢲隅而特異東介邱之近連西石門之迥對眺
地壇之不遥俯天關之猶墜緣絙道之百盤猶可仰而
未至其為體也嶔崟崱屴嶻嶪岧嶤若鏟五丁若戴六
鼇矗乾運而莫極鎮坤維而不搖畝孰計其延廣仞孰
測其崇高雲煙在下羲娥可招宿星辰於廉隅吐風雨
於巖㟼飛猱之臂不得而陟巨鵬之翼不能以超蓋將
吞西華壓南衡駕中嵩軼北恒微九河其綫委小七澤
其桮盈彼王屋太行終南五老岷嶓鴈蕩之秀拔天台
會稽之竒峭不啻塠阜之爭雄培塿之呈巧斯俊偉以
絶倫諒形容之莫表若乃夜氣正寂隂魄既淪萬籟絶
響六合同昏悄漏刻之既平忽靈雞之一鳴睇東方之
漸豁窺赤曜之上騰丹轂微露赬盤欲呈踆烏刷翮以
習飛燭龍銜光而迅征走神丹於寳鼎擁玉帳於金鉦
爾其吐暘谷拂扶桑沸鯨波蕩洪荒圓規閃爍以上下
列彩絢爛而周章一沐而水府為之震搖再頮而蛟龍
為之遁藏淪重光而益晃澡五色而逾光赫赩璀璨曈
曨曄煌勢將歴九阿以朏明越曾桑而載驤當是時也
九州未明萬國猶晦羣動尚戢衆象莫會匪是山之獨
高曷斯覩之為快宜命名之有義昭靈異於紀載且臣
聞日者衆陽之宗大君之象出入以時昕夕靡爽故能
燭萬物而發生齊天地而彌朗况居至高者見理於未
形據太上者觀下於至深彼處庳而混濁孰先覩夫大
明故臣願於國家陳焉帝聞之曰善哉大夫之辭信覧
物足以知道因寓目可以契心故宣尼有小魯之歎孟
軻示觀瀾之箴苟惟遊觀之是樂夫豈聖哲之所任乃
喜而賦日觀之詩曰日觀穹窿太山東兮未曙而日覧
陽德兮居高察卑我其幾兮由闇處側豈人極兮大夫
乃賡歌曰帝出震兮東方破曾隂兮奠玄蒼登日觀兮
民樂康帝之德兮如陵如岡歌竟天顔悦怡聖衷攸啓
悟至道之昭晰念前行之或昧乃詔郡國詢政理培一
德以隆基明四聰以廣視收遠討之疲兵罷求僊之滛
祀大開明堂垂拱而治
登泰山賦(明)陳璉
巍乎高哉岱宗之為山也嶔岑磅礴峻極高崇為齊魯
之巨鎮奠后土之龐鴻蓋清淑之氣至此凝而不散乾
坤闔闢之機由此藴而無窮此其紀名載籍為羣山之
宗者乎宜乎廣也無朋高也無匹東蒙遜其森秀徂來
讓其紆鬱夾以梁父輔以長白巍巍之高四萬餘尺齊
州九點視猶螘蛭隂陽轇轕日月出沒煙霞嵐靄吞吐
鬱勃神竒靈異變化莫測揆耳目之聽觀曾不䆒其萬
一所以表七十二君封禪之壇為三千餘里鬼神之宅
也時余典司桂籍旋旆瑶京行尋洙泗思訪祖庭招白
雲而徑進乘飇輪而迅征既載臨於社首遂弭節乎巖
扃於焉披榛莽陟峥嶸雖一冒於垂堂償夙願於平生
信飛步之自然履嶮巇而如平喜上躋於天門紛鸞鶴
之來迎遂登絶頂以縱大觀東臨日觀之峰西陟月華
之巒肅瞻岱宗之主行尋封禪之壇玉牒何在金泥已
乾望仙山兮延佇撫秦松兮盤桓振塵衣兮巖際舒長
嘯兮雲端維時季秋金氣始肅天風號寒響振林木倏
陽光之熹微漸華星之燁煜嬉遊已契乎夙心棲息喜
安乎幽獨爰假榻於洞房喜清夢之方熟儼羣真之下
臨來麾幢之聯屬參以青鸞導以白鹿招我乎瓊臺宴
我乎瑶室擘麟脯以薦霞觴歌洞章而鳴絲竹從而遺
以玄圃之芝贈以崑崙之玉語以象外之言授以長生
之籙嘉會未終歸興何速倏焉璧月西流天雞吚喔琪
林飛烏玉關控鶴悵仙馭之迢迢夢蘧蘧而如覺是知
仙可遇而不可求道可悟而不可學孰能違正理越天
常而超冥漠也邪爰念岱宗鍾靈厚地望祭之名始於
虞氏歷代因之禮有常祀夫何封禪之名盛於秦漢諸
帝燦珪璧之有光紛壇墠之有制玉檢金書期存永世
豈知時有盛衰運有隆替覩遺迹之荒凉悼流光之易
逝壇壝荒兮綠草積碑碣老兮紫苔翳因登山兮弔古
增余心兮歔欷
迴鴈峰賦(以色峙晴空迴翔此際為韻)(唐)王棨
衡嶽雲開見一峯兮秀出崔嵬彼羣鴈以遥翥抵重巒
而盡迴豈非漸木有程宜從兹而北嚮隨陽既遠不過
此以南來觀夫蒼翠遐標嶔崟孤峙輕嵐侵碧落之色
斜影染晴江之水彼則俟時而動渺塞外以爰來此惟
無得而踰望巖前而載止拂此穹崇歸心忽同遇瀑布
而如驚飛&KR1508;映垂藤而若避虚弓絶頂千仞懸崖半空
遥觀增逝之姿似隨風退潛冥之意不為途窮蓋以應
侯無差來賓有則歛飄飄之雲翰阻巖巖之黛色亦猶
鴝鵒踰清濟以無因何異鷓鴣渡澄江而不得於時洞
庭木落雲夢霜晴肅肅方臨於鳥道嗈嗈俄背於猿聲
稍類乎王子乘舟已盡山隂之興曾參命駕因聞勝母
之名若夫壁立天南屏開空際信紫閣以難匹何香爐
之可嫓徒見其似恨山壍如悲迢遞遽旋遵渚之心倏
别參雲之勢殊不知識其分而不越守其心而有常若
戢藻以咀菱可居彭蠡若浮深而越廣自有瀟湘志在
養毛羽違雪霜何集九疑而棲息歷五嶺以翺翔大鵬
聞而笑之曰余北海而來南溟是徙高飛而萬里倏忽
下視而千峰邐迤嗟乎銜蘆違漠之羣年年至此
芙蓉峰賦(以峯勢孤異前望似之為韻)(唐)王棨
疊翠重重數千仞兮峭若芙蓉非華嶽之高掌是衡山
之一峰朝日耀而增鮮嵐光欲拆秋風擊而不落秀色
長濃懿乎嶷若削成端然傑起雖千尋之直上猶一朵
之孤峙聳碧空而出水無别倚斜漢而凌波酷似吐榮
發秀非因沼沚之中固蔕深根已在乾坤之裏徒觀夫
壁立莖直霞臨彩鮮上下邐迤而九疑失翠旁側參差
而五嶺迷煙秋夜彌高宛在金波之側晴光半露遥當
玉葉之前似吐江南如開空際高低鬪紫蓋之色向背
異香爐之勢劒雖合質非三尺之微茫石縱同規殊一
拳之璅細况乎高列五嶽光留四時名芳熊耳影秀峨
眉然而只可登也誠難採之幾處樓中送目有池塘之
景誰家林表凝情忘草樹之姿帳號既同冠形無異對
夏雲而競峭映花巖而增媚遂使娥皇曉望潛憐覆水
之規虞帝南巡暗起涉江之思由是楚澤隂遠湘流影
孤挺煙蘿之蔥翠寫䓿萏之形模本不崩而不騫誰人
欲拔若無冬而無夏何代能枯余嘗迥野遥分晴天遠
望見國風隰有之體嘉離騷木末之狀乃曰亦可以獻
君王之夀助山河之壯夸蛾二子胡不移來與蓮峰而
相向
二山賦(有序)(宋)孔武仲
武仲嘗從清源正敏仲祠南嶽登福嚴南臺寺既又泊
舟九江望廬山浩乎有遺世獨往志而未能也乃作二
山賦以寄之
衡之麓兮幽幽衡之泉兮斷流方歲晏之凝冱慘風雲
以悲愁忽青春之時至散沉隂以飄浮上玲瓏以交滴
下青蔥其若抽谷鳥語兮關關澗鹿鳴兮呦呦使君來
兮此時歴巖徑兮鳴騶奉尚方之寳炷擁北荒之輕裘
會時雪之未應叩嚴祠以精求星斗煥兮臨墀河漢沓
兮明樓佩淒瑲兮振玉冠璀璨兮鳴旒奉南帝與高真
若交與兮綢繆既畢事兮逍遥盍翺翔兮林邱路虹霓
之脊脅摘中天之斗牛松翳翳兮千幢竹樅樅兮萬矛
窺三生之晏坐尋魏閣之仙游興徜徉而未盡遂秣馬
而迴輈水悲鳴兮而惜客之去山迴環兮而邀客之留
顧人事之不可遂徒惝恍乎離憂公杌隉兮巴陵之車
我出沒兮重湖之舟望履於潯陽復登門於邗溝語款
曲兮有數迹浩蕩兮無由公雖寓兮天都心獨喜兮南
州謂古鄉亦無以異於傳舍閔世俗之人齪齪而拘囚
慕遠公之蓮社營淵明之秫疇我亦久思兮此邦奉先
子之松楸願歸來兮卜鄰偷歲月之優游挹明波於天
地摻高袪於浮邱浩乎遼哉斯樂不可得而言也彼何
為乎公侯衡山之往兮今不遑再廬山之居兮公其早
謀
祝融峰觀日出賦(有序)(明)顧璘
嘉靖丁酉仲冬幾晦姑蘇顧璘巡方至衡謁嶽神訖乃
登祝融宿上方翼曉觀日出景象特竒遂述而賦焉賦
曰
維南衡之崇嶽標祝融之危峰下蟠據乎厚地上峻極
於蒼穹匪丈引之可度盡他山其難比隆睇四極而無
蔽又何限乎寰中觀其嶔㟢崒嵂直上莫止捫歷參井
靡高弗至躡浮履霄帝居或指足踠汗慄不敢俯視何
其高也若乃斗杓既仄啓明未升漏刻已盡荒雞甫鳴
天莽蒼其一色泯萬動猶無聲謂日出其可覩乃跂望
於高亭爾其遊氛且凝灝氣欲豁萬里乍近沕沕穆穆
睠彼陽輪尚爾淵汨冥迷遼漠恍不可度少焉光景上
燭高漢舒白如火將炎大暗微晰羣望方勤目不移盼
積靄倏烈閃爍驚電駭指失叫乍見一綫漂沉搖曳湧
出波面燭籠外赤鳬卵中黃上殷下闇半吐半藏依微
滉瀁如覿海色水火交爭良久乃脱於是金烏高舉若
木影離羲和叱馭八表馳暉所可疑者視扶桑於咫尺
東曠望而無窮曰遲天之一度何環周之莫同參渾儀
與宣夜猶想像其若懵大哉天之為天也固致詰而難
終
衡嶽賦(明)俞安期
在昔黃帝辨位正疆咸取崇山表其五方湘江之隂荆
漢之陽乃有衡山位是離宫上直機衡之度殷朱鳥之
精曰維南嶽以奠火鄉灊霍為副其後匡廬佐理其旁
爾其山也遠而望之㠑&KR2750;嶒&KR1478;&KR4122;嶞崝嶸嵢嵾㟎&KR2515;&KR4311;
岇&KR3426;嶙亘坤絡掩天經噓雲吷霆直干乎太微之廷既
而入也峽崥峛崺&KR1132;嵼崴㠢欎岪㠌㞥萬谷千岐峯岑
疎密以離立岡嶺相屬而邐迤同邱共壑一雨一暘連
崖接岫或隂或陽雷電冬出凌雪夏藏衆態之變譎怪
靡常理不可會語不及彰於是跋碨礨蹀&KR3856;岓出嶄巖
入嶮巇翔燕頡頏之道蟠蛇迴復之蹊驟瞻已絶屢覸
若迷既前征而後折亦步隆而降卑畢歷夫磍碬之&KR0008;
䃡始逮乎厜㕒而上躋斯乃赤帝之所幸祝融之所棲
彼躙羣有而特上孰下載者而並之羌獨立以頫仰恍
履地首而巾穹窿肆馮夐以遐矚信目至而地窮川九
向以九背嶺五伏而五崇九嶷負百粤而禮極江漢領
九派而朝宗介巫黔而辨巴徼越南訛而延暑門夜日
觀乎海澨極星指乎地中其邇察兹山之全形度脈絡
之終始零陵挈其首洞庭濯其趾右掖夫夷之流左㪺
瀟蒸之委周環計之何啻八九百里其峰則岣嶁别起
紫蓋爭高石廪一闔天柱雙標芙蓉轢乎靈藥軫宿之
壓瑰霄雲密與雲夢旅列靈禽與翠鷲同翲耆闍狀類
乎竺國安期名託乎仙曹金簡映慧日而相耀屏障倚
雲居而周旋蓮花冠青岑之上華蓋導白石之前惠車
所棲之煉玉劉根晩遯之僊巖以逮白馬迴鴈吐霧煙
霞毛女巾紫碧岫日華雖羣形之殊肖孰不奮倜儻而
矜瑰異其鴻鉅以列名者總七十有二巖有黃帝之特
室神禹之齋房朱公九子夕陽夜光壇有青玉白璧洞
有朱陵抱黃又多仙靈之竒託化人之經行類傅會以
建號者致不可乎具詳其水則演㴸㳧&KR2027;浩漻&KR0008;㳁滮
滮沜沜沏沏氻氻始滭沸以瀎㴽既潨澴以急疾滲漉
則潛潤乎弱土歕薄則觸聲於危石或下墜若絡絲或
上縣若飄帛或盪瀾分流或潝濞相激百潭瀦而淵渟
千谿劃而溭淢池不墨而成黟泉不&KR0008;而為碧靈澗不
雨而澍溉雷泓不流而漰湱其石則硱磳䂺&KR0008;䃎䂦磊
砢凌兢砐硪傾若待扶聚若鳩族譎者鬼栽功者神琢
中有五金之璞維繳之碆礜&KR0008;雲母青雘絳砂玄䃜碧
砮青磷赤磏碝磩礇&KR2711;其木則杉梓娑羅杜棃楮㮿楓
楢栗椶椿檜儲㮨鬼桃女貞桂根榧漆郁郁芬質維檀
及榓往往而是匪松伊柏堙塹蓋顛黝黝鬱鬱噫氣類
槖籥之懷風夾道若旃幢之障日挾響則萬壑同鳴吐
萼則千邱互色若夫産於深谷植自平原葉糾結而榱
橠桻直上而森棽短猶數仞脩或十尋至於疎立□岑
托根阞石本澀縮而不長枝倍之以横出&KR2080;蜷臃腫檹
椸曲屈紛綸不一其有萬年之松枯使活之千年之竹
截甑可炊小而短者中杖可携青黃之精珊瑚之芝木
石之耳芋蕷之魁餌之澤悴兼可調饑又有紫茜可染
龍䰅可編蔊綴厓石荈編莎[田耎]神農所嘗之藥羽釋所
藉之粻諸莫不亘深而冒迥苟至者咸得而可將逮夫
瑶夷金卉琳腴玉漿赤瓊之髓五石之英太上所秘山
祗是護非棲心杳冥之輩窮跡靈奥之區者夫孰得而
可遻獸則黃斑之狼白銀之麏玄猿青兕兔鹿麂麖鳥
則白鷼蒼鵠&KR2873;鴷鸕諸鶺鴒鸅鸆鷩鴺鷓鴣羽不吝飛
蹄不吝趨各逍遥於幽突隨所赴而寧居其諸幽怪弛
張䕫罔跳嘯執書之老翁鳥颺之年少類齊諧之所編
然犀之所照實譚之而匪經將述之而寡要其宮室則
赤帝之居顝為豐傑儀紫宮以繚垣法象魏而表闕飛
樓岑疊乎四隅輦路矢行乎八達入南端歷左掖步丹
墀納文石金神提銳而旅陳玉女捧匜而分侍恭禮垂
旒洋洋在位目一其瞻心雪其穢容不肅而自莊精不
顓而自萃既而覧穹殿之鴻麗又目駴而心驚肇規制
之區畫儷峰數而作程崇以七十二尺列以七十二楹
文梁霓起以夭矯華榱蝟集而縱横綺錢周網層楶相
承鏤以四荒之獸倒以玉井之英朱塗電散彩飾霞蒸
曠爣閬以嵺嵟赫燁爓而晶熒乃其長廊九十六翼首
自端闈旁抵寢室紺碧其材繡繪其壁凡遊間燕樂優
俳戲劇展帙披圖擊鞠博奕農作女紅樵採漁弋揚杵
𢷬衣轆轤井汲加以奩香篝衣嬪御上直罔弗曲摹其
形態殫協榘乎洞清之筆其前環以百家之市其中貫
以三條之術右弼釋氏之寮左輔黃冠之宅二教並居
同門異閾粤自軒遊之駕虞巡之蹕以至舉柴而望及
乎遣使宣臆加帝王之尊稱比公衮之上秩庋縣牲牷
埋瘞圭璧禮以赤璋藉用茅席盛典於是乎臻百神於
是乎集靈臺侈於玄文寶洞宣於玉笈古今告饗之辭
猶載穹碑之勒故屢易受命而不忒考昔盛時睠彼圖
經萬夀靈虚安寳玉清光天銓德九真黃庭若此者稱
宮逮九為觀十八浮屠之居五十四刹及樓閣亭榭書
室講堂靈樞神屋竹院松房謂鴻紛而屹峙鬱被谷而
彌岡錯金碧於蒼翠侔乎甘泉與林光慨今昔之夐殊
返太始之鴻荒問新基而古號亦稱存而若亡㢒&KR0146;偃
壓十九付於無何有之鄉乃若方廣昉於天監上封改
於隋煬嶽麓蔭於星沙鴈峰起乎衡陽楚安垂明月之
下寳勝列香爐之傍白鹿踞武陽之里白鶴棲崇嶽之
鄉龍横覺海雞鳴上方雙峰淨居七寳大明道林崇果
高臺清凉爰及西明南臺福昌福嚴衡居會善天臺祝
先法輪多寳雲封湘南化成花藥攝受白蓮豈中墜而
末舉抑大圯而小延寧無肇建於後亦有盛踰乎前計
十存其七八而鐘磬之聲猶相聞焉其若開山海印衍
宗石頭或有賜號隋主服役金牛嬾殘思大林公十八
僧之儔又若白膠辟穀於雲隠雙子擷秀於靈芝太微
太案並依金母之殿景童丹霍分卜石室之棲帝女感
玄皇而飛遯華存慕至道而宅兹禮正飯靈草而顔駐
道全駕仙驥而軀飛赤精授經壇上郁之諷誦靈臺二
薛前後以息駕鳳仙幽獨而杜機彌明靈期寥師三清
之儕以棄俗為教居山為藪師清淨而友太和家彼岸
而戶淨土神皋靈窟固其所也穹厓䆳壑亦其主也然
自夏載探玉字之冊登蒼水之司剜鳥跡之碣紀治水
之辭及周之讓王采藥臻斯其後懷竒抉異之偉士逃
虚傲世之仙才司馬浮湘而至向禽結侶而來昌黎覯
决雲之會洞叟遂采霞之懷鄴侯英國劉氏三之若其
類也皆繭趾黧顔杭險梯艱里土或萬挾糒彌年或僻
居茹苦或冥索罹顛豈非冀倬詭之儻遇而神秘之或
宣參大塊之羣變易眸目之恒觀也哉乃有菰蘆之鄉
縫掖之士幼沈六義之淵壯結五嶽之志嗤婚嫁之待
畢乘筋力之未瘁至自天門之月焉逢敦牂之歲始歷
其一未覩其四意者較夫嵩華之與泰恒亮非隸其左
次綴往哲之闕章幷作頌而告之大庭氏之帝曰天作
有崈望禮既隆百神既同維南之宗誕裒厥靈靈亦駿
發蕃育萬物物亦昌達煌乎帝靈火德是興降昭厥禎
以畀我文明異顯帝德有炳有蔚華子之國黃離永吉
御定歷代賦彙卷十四
