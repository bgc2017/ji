欽定四庫全書
御定歴代賦彙卷五十六
禎祥
進白烏賦(唐)張說
咨大鈞之播氣在品物而流形有莫黑之凡族忽變白
而效靈感上人於孝道合中瑞於祥經若夫事出神妙
理以舒卷既集王屋飛隨帝輦捧日高翥迎風細轉識
句句於招呼每啞啞以吻吮以其雪羽霜毛冰清玉狀
拔奇綠林之下賞異紫臺之上瞰鳷鵲之紗窗把鳳凰
之衣桁恐同類之見嫉畏不才之速謗期委命於渥恩
豈願思於閒放惟聖君之靈囿物何遠而不臻有能言
而可重或善舞而取珍若隨驅而入獻與寳羽而為鄰
采朝噪之聲樂眷夜啼之曲新無芒距而躍武不鈎觜
以懷仁謝先容而特達却假飾以全真鑒深心於反哺
終報德於君親
白烏呈瑞賦(唐)裴度
翩彼靈烏賁然效質披圖牒而罔二叶邦家而得一備
體有光至真無匹宗廟薦敬帝王之孝克孚天地感仁
潔朗之容可述恥受彩以相混故莫黑而獨出上瓊樹
而若無下瑶階而乍失懷恩反哺方去去以凌雲養素
來儀且翻翻而就日觀夫載飛載止厥狀粲然不染而
成因心之孝以立匪召而至感物之道遐宣向皇風而
自舞與麗景而相鮮人且爾瞻既含章而效祉我無爾
詐乃見素以守全乃知王澤竭而退飛帝道通而無遏
彼明心兮不妄至知大節兮不可奪象潔白而攸歸知
愛敬之旁達懿夫不汙其色罔違斯道秀質安倚凝光
淨好美仁慈之及物故易色於昭昭惡赤黑之眩人乃
成形於皓皓且夫應圖咸若鄙皋澤之鳴鶴瑞聖不還
陋江湖之白鷴諒飲啄於仁義豈逃潛於阻艱所以其
出無常其來有素雲凝標於羽族玉潤合於王度常從
碧海隨杲日而悠揚今在華林偶盛時而瞻顧實由我
后敬之昭假皇矣光宅垂拱而燭幽以明禽鳥乃化玄
為白逗祥光而聿至望休氣以來格時哉時哉奮翹英
於紫陌
白烏呈瑞賦(唐)孟簡
驗白烏之祥牒告皇家之寳祚蓋由天子張至仁本太
素享宗廟而無爽薦孝敬而有度何常日浴翻皓體以
來儀曾異火流奚丹羽之可慕凌翯翯之白鳥類振振
之翔鷺禀純德而自甄誠衆色之難汙觀其皎皎奇狀
明明麗質霜毳潔朗玉姿閒逸不愛其瑞嘉載飛之可
瞻思效其祥見莫黑之如失寧爰企於往代可俯窺於
今日原乎孝理通玄格皇至虔惟烏感應其容昭宣抱
正色而道洽從反哺而名全不然則有威鳳之可紀何
白鳥之是傳樂而有聲且不棲於楚幕潔而成質故自
協於靈篇出林而日華亂動繞樹而月影相鮮嚮至化
而遠集想皇風而戾焉衆而何為悲子生之八九大而
無慮笑水擊之三千爾其超遥高翥來不可遏見歸飛
之薦臻誠愷悌之四達諒深仁之所化固至性之難奪
若乃載鳴嗷嗷浮彩皓皓受西方之精氣自洪爐而鎔
造遐想其蒼赤呈祥豈與乎雪霜同縞且夫仰稻梁而
自若彼徒寵夫仙鶴待馴狎而不還何必招於白鷴且
養素而委質非取容而強顔故下臣賀瑞而歌曰素德
式昭兮何舄奕玄質從化兮為潔白符仁孝兮叶佳冊
見祥瑞兮流聖澤
京兆府獻三足烏賦(以平上去入周而復始為韻)(唐)李雲卿
杲杲靈烏萃於神都耀彼殊彩呈兹異軀披拂四氣翺
翔九衢恥祥鸞之止棘慕儀鳳之棲梧瑞表孝紀名標
秘圖將有感而必集豈獨殷周與有虞觀其降自日域
戾於天府音諧雅頌動中規矩頡頏其質差池其羽步
芳草而三趾徐來遡祥風而六翮微舞珍奇莫測觀者
如堵諒兹禽之禎祥告我皇之福祜於是羅者既獲虞
人是薦貯以瑶筐登於玉殿凝睿想迓神盼孤飛砌上
似於雲際而遊獨立君前疑乎日中而見聖情不極念
兹莫黑彼應感而至我有道而得狎以馴擾安其棲息
夜啼玉壘聲雖入於舜聰曙喚瑶階心豈知夫帝力不
然者曷足以昭我皇之玄化表吾君之恭默是知國將
昌則降而為祥政或缺則歸彼扶桑天道不昧神心孔
彰豈有情在於斯烏固靈應昭乎彼蒼(原本缺二字)之旨既
集吾君之福祉與天地而終始儻不翦其毛羽願長飛
乎帝里
京兆府獻三足烏賦(唐)王顔
夫何赫赫之太陽忽降精於烏鳥乃呈瑞於皇王足應
乾之三數目耀日之九芒降天邑而於我李浴咸池而
自扶桑嘗空聞於前牒今實觀於殊祥天既無私祥何
能隱昭聖代之有應垂休徵之無盡瑞於帝室表大孝
於天衷獻自尹京驗長安之日近始至也衆羽駭集伊
人驚萃邁麟鳳之時見何鷹隼之能畏如深就日之誠
不效摶風之志願委質而入貢終依仁以馴致入銅籠
而戢翼向金殿而矯趐將告於休似對以臆由是憐楚
人之迷鳳陋越裳之獻翟小哉棲棘之鸞蔑矣應風之
鶂未如我陪日馭之出入遊天居之岑寂曩有赤而呈
美白以效靈俱非應乎殊貺亦或載於祥經終未如符
孝理之永錫昭寳運之康寧則如堯舜登極䕫龍夾輔
布政無偏惟賢是取故得感陽精於上帝贊隂陽於下
土光昭萬葉輝映千古良史當載美而記時謏才顧賡
歌而蹈舞
烏巢大理寺獄戶賦(以昔開元中刑措至此為韻)(唐)韓鎡
皇帝恩霑庶類道格玄功化覃於萬國之間苛慝不作
烏巢於圜扉之内囹圄知空載飛載止以雌以雄寂寂
無猜於牖下翩翩不去於林中足驗時清可知刑措廉
恥必格寬仁有裕垣深不阻於歸飛鑰動何驚於反哺
蒼鷹莫擊寧懷獄吏之憂疎網無加豈有虞人之懼夫
刀鋸勿用狴牢洞開顧叢棘而未下拂青槐而乍回拾
卵無聞於貪吏焚巢自絶於燃灰表異而居飲和而至
翻然用刑之處閴是無人之地中臺柏老顧棲息而難
安念室扃閒每飛鳴而自遂實由吾君信孚禽鳥澤及
黎元共履安平之路咸知仁育之恩向日寧憂於闔戶
知風不憚於襲門定國徒美於祥明何施善政冶長不
罹於縲絏豈見銜冤自然罔遇殘傷免於彈射曾無滅
趾之士不有抱關之客既生既育八九子以均安不識
不知四三皇於往昔是知政惟惠愛不尚威刑止夏臺
而自逸陋楚幕之不寧永夜風淒或徘徊於月榭逾冬
候暖欣寂寞於訟庭彼三足徒稱夫盛事素容虛美於
祥經懿夫昭德塞違柔遠能邇大無用於兵革細罔行
於鞭箠每夕宿而來斯寧夜啼而去彼昔周稱訟息漢
號刑清曾何足而致此
延州獻白鵲賦(以聖德遐及靈禽表祥為韻)(唐)王棨
我后君臨九有仁被諸華伊炳靈之白鵲倏效祉於皇
家變爾羽毛以表恩沾於飛走生乎邊鄙是彰澤及於
幽遐始其決越春巢輕翻素翼不類雕陵之異狀自受
金方之正色封人既獲羅氏潛藏且曰昔聞興詠於召
南今見呈祥於塞北斯乃發天慶昭皇德望雲將獻鵠
歸齊使之籠拜表初行雉别越裳之國既而臻鳳闕進
彤庭粉煥成橋之羽霜凝化印之形奚稽瑞牒克叶祥
經異丹雀之呈質同素烏之效靈帝嘉其賁然斯來皭
爾難及俾遂性以飲啄顧無羣而翕習由是繞樹星飛
依枝玉立乍捕蟬於上苑不羡鶯遷或報喜於丹墀何
慙鳳集故能彩迥羣類名超百祥播休徵於有截昭聖
祚之無疆月下南飛過銀河而混色風前東嚮映瓊樹
以增光若乃潛下庭隅遠分林表迷彼鳥之翯翯奪爾
駒之皎皎狼生殷代誠福應之未如魚躍舟中諒貞符
之尚小曾未若影度簾曙聲來殿深美掩條支之獻珍
逾隴坻之禽昔在遐方玉每扺於崑岫今以至德巢可
窺於禁林是知斯鵲來儀惟天瑞聖俾爾羽之潔朗彰
我時之清淨臣聞鴈有歌而雉有詩又安得不形於贊
詠
瑞應白鵲賦(有序)(明)廖道南
辛卯秋八月河南鄭府獻白鵲二上嘉兹靈瑞乃命禮
官蒐彝典諏吉辰昭告九廟薦呈兩宮仍宣示百官於
左順門諦觀賜以大庖珍膳臣伏考諸仁宗為儲皇時
有白鵲之瑞乃命宮僚撰表上賀楊士奇云與鳳同類
蹌蹌於帝舜之廷如玉其輝皎皎在文王之囿仁宗覽
之喜曰此真帝王家白鵲也仰惟皇上玄德格天至仁
育物惠霑羣動化被萬靈是故禽鳥感氣純白昭輝不
於異域於中州不於他所於宗室天之錫純神之介祉
於是乎有徵矣臣謹撰瑞應白鵲賦賦曰
肆后皇之純祐兮嘉申命其用休協氣絪緼於上玄兮
靈鳥翺翔於中州夫其始而鷇育也翳桑土之綢繆營
巢枝以結構嵩祗宛委以毓禎川若縈紆以埤厚醖釀
之以隂陽之元和煦媪之以鬼神之奇秀繼而習飛也
振羽翰於碧寥擬純白於素絲占易象而敦賁无咎徵
戴記而比玉斯輝其來儀也辭瀍澗之清泚飲河洛之
甘泉函以琱籠而翛翛其潔飼之琅實而皜皜其鮮爾
乃遵渚鴻之雲逵度澤鶴之煙皋漸彤墀而迴繞於鳷
鵲之觀入紫囿而振拂於翡翠之苕爾乃測銅虯之蓮
漏焚寳鴨之蘭膏啟宗宮而晻映於翔鳳之閣獻祖禰
而周遭於戴鼇之橋爾乃敞魚鑰於重闈列龍牀於夾
陛慈顔燕喜而頌騰於禁掖之庭壽極鸞迴而歌永於
鈎陳之地爾乃詔文辟之鵷班偕武衛之鷹揚薄言往
觀而振振若西雝之鷺亦既集止而蹌蹌如虞室之凰
於時覩天顔之歡霽灑宸翰以昭宣蒐靈囿於往蹟紀
殊禎於萬年臣拜稽首賡載歌曰繄軒皇兮御璿圖玄
扈來游兮文明孚翳舜帝兮協鈞韶彩鳳來儀兮化理
昭於皇文祖兮紹往聖靈鵲肇見兮受天之命於皇吾
皇兮紹烈祖靈鵲載符兮繩其祖武
白雉賦(有序)(元)劉詵
白雉之出必為太平故見於建武永平與成周之際皆
是時也五運各從所勝周漢皆尚赤為火德故周興而
白魚薦兆漢啟而白蛇獻符而白雉亦在周漢為盛白
金也豈非其所制伏者效順即為瑞與然周漢之瑞不
一而世稱越裳重譯特加顯則君臣具慶使然夫雉文
繡者也變為純潔非世道休明不及此其在元始亦為
白水真人發祥耳若出非其時而附會奸臣以取安漢
之號則豈足為靈物也哉作白雉賦
撫萬物之不齊惟具變於其天鵠不日浴而常皜烏不
日墨而常黔既各安於其素雖純質其猶足妍矧能其
天之所不能不待脛而千里以傳蓋有化而役之以為
異彼固莫知其然而然方周鼎之既定萬邦康而慶豐
年海堅泯而不濤六氣無盛衰之偏董六合以一龢果
何質之不遷乃有越裳萬里殊國迢迢三譯獻雉之白
林邑扶南暑涉寒蹶玉鞲失輝霜轡失色天空月朗雊
揚影滅閶闔曉登兩袂皆雪於是混瑶殿照銀闕過靈
臺而鳥愧其翯歴西雝而鷺恥其潔傾凡羽以無羣恨
征埃之猶涅夢華蟲之前身洗組繡之餘劫念光華之
不貸豈詠歌以自踖雖改容而廢常亦反素以為德委
微質於天地為至治之光晳吾聞五德相勝有順有逆
當赤精之麗空宜金質之從革故周漢之千年效禎祥
於一轍惟成周之至盛彌顯白於史策烏流屋而祥立
鳳鳴岐而瑞列皆天意之使然擅古今之奇絶儻效顰
於美新是媚奸之造物幸聖朝之在上集六合之奇祥
矧羽儀之無媿庶及時而翺翔
白雉賦二(元)劉詵
覽太極之妙化兮産靈物之何奇伊繽繽之仙雉兮孰
剪瑶瓊而為之姿惟南荒之極炎兮薄陰氣而相持疑
素娥之融液兮錐羽毛而不辭故炎以為絳冠紺蹠兮
隂以為霜翎雪衣遡玉京而鑄膚兮素蛾蛾而琢肌然
不能以超寥廓兮託人間以為依豈無見而偶出兮兆
治世之德禧惟成周之聖明兮烝至治於鳬鷖充協氣
之薰洽兮合宇宙以為祺海鯢伏而不波兮風不鳴條
而雨時衣裳皇皇而端拱兮萬國朝而賓四夷彼越裳
之垠絶兮渺萬里之航梯獻兹禽以為瑞兮羌能使其
天賦之移恍前夢之竄蠻兮拔文身之陸離徙千仞於
南溟兮為盛朝之羽儀望同羣之采采兮立縞素於繪
絺迥雪寒而月薄兮發孤鷕其誰知至漢中而後出兮
聊亦與世道而游嬉彼新莽之執以為樂兮固將以白
頭大夫而待之忽千載之不聞兮寧不老死於山巔水
湄豈風日之清明兮顧不驚猜於童兒誓重來之何日
兮指西風以為期幸麟趾之再應兮鳳喈喈而鳴岐舍
兹時而不隨兮復將何為為招雉之歌曰結金精兮搆
乾坤應明德兮儀九天慎爾時兮燕雀先
天驥呈才賦(宋)范仲淹
天産神驥瑞符大君偶昌運以斯出呈良才而必分目
迴紫電鬛妥紅雲星精效祥聿歸三五之聖龍姿挺異
不溺三千之羣是何降靈霄極薦夢中國啟天之命光
帝之德包羞兮御閑之十二屏跡兮駑駘之萬億曳吳
門之練不足以比容竭燕市之金不足以為直徒觀夫
汗血流赭連錢拂驄鮫瘦筋露鸞肥臆豐矯矯焉鯨躍
乎滄海昂昂焉鶴出乎樊籠契瑞圖之表述昭神化之
感通卒使伯樂居前駭千載之有德王良處右悲一旦
之無功得以馴致皇家駿奔帝苑厥生也足比乎房駟
之異其來也寧憚乎渥洼之遠雖稱德於絶羣豈伐勞
而一混首登華廏嘶風休憶於窮邊高騁康衢逐日詎
思於長坂豈徒矜半漢衒連乾必也瑞乎聖通乎天騰
志千里飛聲八埏歴金埒以騕褭奉玉勒以周旋日馭
如親合亞六龍之列瑶池若去請登八駿之先異乎哉
神物來宜天意純嘏掩逸足於千駟革嘉祥於一馬方
馳六轡且殊歸岳之流儻駕皇輿曷如負圖之者是知
造化之奇鍾焉在斯祥麟生而奚匹馴犀至而曷為寳
於大邦寧徇晉臣之請出於有道豈惟漢帝之時客有
感而歎曰馬有俊靈士有秀彦偶聖斯作為時而見方
今吾道亨而帝道昌敢昧呈才之便
交趾獻奇獸賦(宋)司馬光
皇帝御天下三十有六載化洽於人德通於神邇無不
協遠無不臻粤有交趾來獻其麟其為狀也熊頸而鳥
噣豨首而牛身犀則無角象而有鱗甚力其武其心則
馴蓋遐方異氣之産故圖牒靡得而詢於是降軺車之
使發旁縣之民除塗於林嶺之隘引舟於江淮之濱曠
時月而涉萬里然後得入覲乎中宸與夫雕題卉服之
士南金象齒之珍欵紫闥而坌入充彤庭而並陳於是
羣公卿士百僚庶尹儼然垂紳薦笏旅進而稱曰陛下
功冠邃古化侔儀極恭承神祇嚴奉宗稷純孝烝烝小
心翼翼出入起居不忘於訓典進退周旋必咨於軌則
體文王之卑服遵大禹之菲食宮室觀臺無礱刻之華
輿馬器用無珠玉之飾遊必備於法駕燕不廢於朝夕
此皆帝王所不能為而陛下行之尚不忘於怵惕是以
方内乂寧黎民滋殖垂髫之童耳皆習於詩禮戴白之
叟目不覩夫金革至於根著浮流跂行喙息無不翔舞
太和涵濡茂澤此殊俗所以嚮臻靈獸所以來格雖漢
室之初黑鷴貢於絶徼周家之隆白雉通於重譯殆不
足方也臣等謂宜命協律播之聲歌詔太史編之簡策
以發揮不世之鴻休張大無倫之丕績不亦偉乎皇帝
乃穆然深思愀然不怡曰吾聞古聖人之治天下也正
心以為本修身以為基閨門睦而四海率服朝衆和而
羣生悅隨故務其近不務其遠急其大不急其微今邦
雖康未能復漢唐之宇俗雖阜未能追堯舜之時况物
尚疵癘而民猶怨咨朕何敢以未治而忘亂未安而忘
危享四方之獻當三靈之釐且是獸也生嶺嶠之外出
沮澤之湄得其來吾德不為之大縱其去吾德不為之
虧奈何貪其琛賮之美悅其鱗介之奇容其欺紿之語
聽其諂諛之辭以惑遠近之望以為蠻夷之嗤不若以
迎獸之勞為迎士之用養獸之費為養賢之資使功烈
烜赫聲明葳蕤廢耳目一日之玩為子孫萬世之規豈
不美歟於是羣臣拜手稽首咸曰此盛德之事臣等愚
戇所不及陛下誠有意於此臣等敢不同心竭力對揚
而行之皇帝於是御棫樸之篇觀大畜之繇延黃髮之
儒顕巖穴之秀善有可旌無間於幽遠言有可采不棄
於微陋位非德而不升官無能而不授使稷契居左臯
夔立右伊呂在前周召侍後相與講經藝之淵源覽皇
王之步驟求大化之所未孚訪惠澤之所未究興民之
利若療夫飢渴除民之害若憂夫疾疚賜予簡而功無
所遺刑罰清而姦無所漏浮費省而物不屈於求須苛
役蠲而農不妨於耘耨使之夏有葛而冬有裘居有倉
而行有糗絲纊之饒足以養其老甘脆之餘足以慈其
幼地不加廣而百姓足賦不加多而縣官富道塗之人
恥爭而喜讓閭閻之俗棄漓而歸厚戶知禮義之方人
享期頤之壽然後旃裘之長頓顙而讋服祝髮之渠回
面而奔走靡不投利兵而襲冠帶焚僭服而請印綬於
是三光澄清萬靈敷佑風雨時若百稼豐茂休氣充塞
殊祥輻輳甘露霢霂於林薄醴泉觱沸於嵌竇華莖羅
植於階戺朱草叢生於庭霤鳳凰長離駢枝而結巢黃
龍騶虞羣友而為畜由是觀之則彼裔夷之凡禽瘴海
之怪獸皮不足以備車甲肉不足以登俎豆夫又何足
以耗水衡之芻而汚百里之囿者哉
白象賦(有序)(明)曾棨
臣聞天生瑞物以協休徵遠人嚮化實由有德乃永樂
二年夏六月安南來獻白象萬姓同觀百僚交慶臣叨
居館職得覩其祥敢不鋪張揚厲以昭盛世之宏休以
流鴻績於無窮哉謹拜手稽首而獻賦曰
維我高皇奄有萬方南踰丹徼東薄扶桑西被流沙北
窮幽荒囿幅員之至廣肇基業於無疆混車書於四海
敷禮樂於明堂於是玄菟黑濮青狄赤羌鳩密象胥譯
鳥言而獻欵雕題左袵泛鯨海以來王馳宛駒之蹀躞
矯龍馬之騰驤大貝蠙珠屢作充庭之實南金美玉率
為天府之藏所以功高於湯武德合於虞唐致治與前
古而比隆垂休亘萬世而彌彰者也聖皇嗣興聰明天
縱守太祖之宏規紹百王之大統奠宗社以廓清拔俊
良而登用聲教翕乎風行號令煥乎雷動際窮髮之遐
荒咸奔走而來貢維時蟾影向曙烏輪未升薰風微凉
纖塵不驚天顔肅穆御於紫清鏘韶鈞以間作耀天仗
而晶熒肅衣冠於百辟簉鵷鷺於羣英講論至治之要
敷陳聖道之精所以迓千年之景運而開萬世之隆平
者也曰有南交世居海甸貢巨獸以來庭色純白而罕
見爾其浮游海濱出没山谷天馴其心地擾其足齒感
雷以成文膽隨月而附肉藉茂草之豐茸蔭長林之樸
&KR0554;嗟衆狀之不殊何潔白而爾獨豈非中國之嘉應而
適見於南粤之荒服也若乃素質浮霜脩牙削玉感瑶
宿以儲精合金氣而孕毓眠沙而寒映雪山浴海而晴
翻銀屋天吳仰以睢盱陽侯俯而縮恧雖上國之匪求
豈蠻邦之敢畜整金轡以前驅絡瓊瑰而相屬遠南海
之炎囂挹中州之清淑瞻玉殿以奔趨進瑶階而俯伏
紛雪毳而低垂對瓊樓而駭矚映皎月以同輝承湛露
而載沐色逾漢室之兔質勝周王之鹿至若氣凌百獸
力雄萬夫將震驚於賁育顧失智於蒼舒烏獲旁觀而
踖踧飛廉却走而欷歔迨夫服金輅參玉輿負重寳聮
明珠衛虎關而並立導龍駕而羣趨既馴擾之足尚亦
安重而有餘飽青芻於靈囿扈仙蹕於天衢蓋將協嘉
祥於麟趾嫓仁厚於騶虞者歟繄聖皇之一德乃漸被
於八垠昭日月以宣朗溥天地之至仁顧卷髮之異狀
屢稽首而稱臣於以知明王之慎德而有以致四夷咸
賓也在昔成周有越裳氏乃涉滄溟以獻白雉垂簡策
之休光躋王會之盛世維我聖朝威德遠被不征而庭
不召而至兹交阯之炎荒實越裳之苗裔歸仁效順在
太祖之初年納欵稱藩當聖皇之嗣位雖夷狄之嚮風
諒聖德之所致忝侍從之微臣極形容之莫備慙賦述
之未工爰作歌以見志歌曰於穆聖皇兮堯舜重華混
一六合兮四海為家文德誕敷兮無有邇遐遠人來格
兮聲教攸暨南粤獻象兮其色孔異皇不寳物兮以德
為貴吁嗟爾象兮亦何幸而得覩中國聖人之世
上林白鹿賦(以君德至天珍物充囿為韻)(唐)李蒙
仰彼玄化稽乎典墳驗休徵於列辟知至理於有君遠
方圖物不寳旅獒之貢靈契潛感豈惟鳴鳳之聞降百
祥之昭晰和四氣之氤氲粤有奇獸言彰聖德賁然來
思載白其色才麌麌以呈貺不呦呦於野食謝仙家之
騰倚歸御苑而棲息於是上囿幽閒禁林清祕炯如玉
立皎若霜萃場町疃於池沙影光芒於山翠皇心愉兮
德所感衆目駭兮榮其至畫輻為飾能隨太守之車綠
繢稱珍可薦王侯之位且夫勁角昭勇縞色呈鮮應皇
家之盛德當聖運之承天足使殷帝之狼恥擅銜鈎之
瑞吳門之馬暫當曳練之姸其來也則天祚明德神推
有仁故以奇質表瑞非為育珍其擾也則一人有道四
海無拂故知以惠性含和寧將翫物宜其禎祥遠暢聖
範光充保康功於勿替彌大命於無窮賦曰玄化凝兮
神功就瑞獸格兮充君囿質皜耀以霜潔角淋漓而玉
秀恥射兔於東遊笑獲麟於西狩惟皇靈之介福固永
命而何究
上林白鹿賦(以君德至天珍物充囿為韻)(唐)蕭昕
大哉聖德望之如雲苑囿期廣動植惟分匪狙獷之獝
狘將煦育於氤氲伊生靈之遂性實咸若於吾君為白
鹿之呈瑞時或友而或羣夫其充牣禁苑喜樂王國庇
豐草而擇隂感食苹而懷德奮角觡以共觝粲珪璋而
混色將攸處以寢興非挺走而畏逼既而濯濯不羣呦
呦慕類狎威鳳以來格侶騶虞而必萃笑玄豹以深藏
哂飛黃而遠致貞姿麌麌若皓鶴之羣驚逸足駸駸齊
素翬而麇至然後飲刷銅沼咆哮瓊田忽往顧以騰倚
時決驟以周旋分形雪散曳影霜懸豈有虞之可即將
不羈於永年嘉禎祥之肸蠁知君德之屆天大矣哉固
當不愛其道不藏其珍我澤如浸我惠如春矧微貺之
不腆豈足彰乎至仁者哉伊兹獸之匪陋亦大塊之品
物感陶冶之相甄會禎祥之駿發將因質以受彩豈不
緇而自伐與芻狗之陶甄光圖牒之剪拂泱泱大風盛
德惟充嗟不識之狂簡願賡歌於帝功歌曰德由庚兮
羣物湊協嘉祥兮擾靈獸感訢合於天符遂充塞於君
囿
白鹿夾輈賦(以行春布和瑞□來格為韻)(唐)許季同
政洽於下物惟表神彼奔走之絶類忽馴擾而歸仁爾
來於輈豈陳力以效感我行其野將勸農以務春眷芳
林之濯濯偶大車之轔轔觀其煩足高步迴還左顧參
熊軾而左右分光望隼旟而疾徐有度惟德是擇惟賢
是輔觀皓影之來儀諒和風之克布暠皛真明霜濃雪
輕標玉質貫金精始呦呦而雙止終麌麌而偕行載馳
載驅軼輕塵於後乘乍騰乍倚驚逸騖於前旌映丹帷
之暉煥陪露冕之光榮懷仁於衛君之轂忘味於食野
之苹則福履攸綏神休是格翼戴高駕徜徉廣陌不驚
不懼彰爾性之閒和克皎克明契我躬之潔白躑躅徘
徊飲化而來政言可矣人詠康哉表靈慶而有同神鳳
狎馴養而不異龍媒懿彼僊都誕兹靈獸勁角昭勇鮮
光挺秀行而擇地恒町疃於道塗出或以朋靡棲息於
園囿老聃之御徒迷王母之乘何陋翦去煩苛敷陳惠
和蝗出境而奚爾珠還浦而其何曷若兹鹿擾於明義
覈其理而莫窮求其類而罕譬無心而應感不言而表
瑞豈止其效於賤微樂驅馳於仁智而已
白鹿賦(有序)(明)夏言
皇上龍飛之一紀承天建極駿德鴻烈震曜宇宙巍乎
炳然與二帝三王同盛於是休氣充塞禎祥並臻諸福
之物應德而見乃獻歲嘉月有白鹿至自靈寳太子太
保禮部尚書臣言拜手稽首曰夫白鹿者百禄也豈非
我皇受禄於天之慶哉謹獻賦曰
繄金方之靈獸産中嶽之神區按祥經以驗物表聖代
之休符孕瑶光以成象輸北海而應圖乍騰倚於山椒
忽振迅於天衢彼積壽於千齡毳將蒼而變白角未茁
而已然實氣化之所殖挺玉質以霜瑩耀晶熒之正色
超嶮絶而星奔野呦呦而苹食度朝關於函谷弭夕駕
於瑶池謝仙寰之岑寂望帝闕而來儀蹌百獸而率舞
衎嘉賓而賦詩感明王之在御豈虞羅之可羈昔飛黃
服皂於軒圖鳳鳥雝鳴於舜治商運啟而白狼遊漢道
亨而天馬至遇塗山之素烏貢越裳之皓雉紛榮燭於
往牒並垂光於來祀矧皇極之丕建協鴻化於神明夐
登三而咸五與泰初而齊名宜禎祥之總萃顯不世之
休徵保靈祚之孔殷來百禄而是膺遂作頌曰圓宰睠
命兮景福臻神物乃至兮孚皇仁登獻祖廟兮芳苾陳
鴻禎協應兮當上春周南麟趾兮歌振振於皇萬年兮
主百神永符寳祚兮光日新
瑞鹿賦(有序)(明)陳璉
自古帝王之興必有禎祥以明徵應麒麟鳳凰騶虞見
於文明之世者歴歴可考欽惟皇上自登大寳仁恩弘
敷禎祥疊見乃宣德五年冬有瑞鹿見於淮安海州守
臣以聞有旨命平江伯率軍校捕獲以獻其色純白其
性仁厚其高大異於常鹿按格物論云一千年為蒼鹿
又百年化為白鹿是鹿也蓋天地異氣攸鍾為聖人壽
考之徵昭昭矣臣忝居喉舌之司職當宣揚國家之盛
謹稽首頓首而獻賦曰
維聖皇之御歷敷仁恩於萬方啓鴻運之重熙衍國祚
於無疆來諸侯之玉帛集瑞世之禎祥淮海之陽孕兹
瑞鹿壽踰千齡中林攸伏皓雪其膚白玉其足瓊瑶其
角日星其目其性仁厚不驚不觸其步舒徐不棘不速
餐中野之萍蒿飲雲間之泉瀑濯濯之采絢於煙霞呦
呦之聲震於川陸惟天苑之可養豈人間之敢蓄方離
海島出現昌辰名著張宿瑞應天文匪山靈之敢閟偶
虞人之見珍守臣聞知馳奏嚴宸爰命元戎率彼虎賁
以畋以獵至於海濱瞻彼瑞鹿夐然出羣導以麛鹿衛
以麚&KR0874;噓以和氣護以祥雲神采異常難以備云望雕
籠而徑入不躑躅而安馴似脫跡於凡類而幸歸於至
仁既進金門陳於丹陛日耀霜姿風含雪毳荷重瞳之
榮盼致百辟之嗟異騰瑞氣於九霄沸歡聲於厚地顧
惟壽考之徵顯兹文明之世遂置御苑縱其游嬉或友
麟鳳或從靈龜或侶騶虞或偶文犀渴飲兮醴泉飢餐
兮瓊芝卧紫苔兮成茵嚥甘露兮如飴沐天恩兮湛露
鑑清影兮瑶池誠真僊之瑞獸應聖人之壽祺雖芙蓉
園之所獲宜春苑之所蓄者實不足以方之也誶曰質
潔白兮毓金精性仁厚兮保長生貢天府兮協瑞徵期
聖壽兮億萬齡
潞河逐鹿賦(有序)(唐)潘炎
景龍二年八月帝逐鹿於潞河惟河也深三丈闊倍之
鹿迫而入水因鞭而逐之水不及韉應弦獲鹿後騎入
者溺焉賦曰
大君于田兮巷無居人四鍭如樹兮六轡既均定俞騎
而百靈奔命騰雨師而四野清塵鳴獸駭殫川原飛伏
事非定霸不求陳寳之雞位在至尊故取中原之鹿驚
而決驟鳴不擇音將投身以赴水非順命而前禽駭浪
溢湧揮鞭電爍烏號滿月而方開驥足撇波而巨躍乘
流既濟赫怒中止斃駭鹿之一發振驚弦而未已洞胷
絶系左角右觭雖復驅兩&KR0008;而獲五豵發小豝而殪大
兕皆平陸之常事曾以踰此誰謂河廣一馬馳之大人
將興靈感若兹諒神明之所輔何後乘之可追從此繼
天而作主元元日用而不知
御定歴代賦彙卷五十六
