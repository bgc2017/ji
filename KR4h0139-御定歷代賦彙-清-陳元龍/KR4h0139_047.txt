欽定四庫全書
御定歷代賦彙卷四十四
治道
春秋元氣正天端賦(宋)黃庭堅
昔仲尼陳後王教化之本定舊史春秋之辭尊元氣以
書也據天端而正之編歲書以成文必加統始次陽中
之首月蓋謹明時當其號令絶於衰周筆削興於將聖
遵余制以昭其法撥亂世以反其正舉元首事固將謹
始以叙天書王次春又可承天而為政志在微密言存
後先自混茫之氣始見開闢之功全必變一以書年裁
成有法備首時之養物推本於天運行四序而繼繼無
窮鈞播百嘉而生生罔既不正其端則其功或息不書
其元則其本孰謂故辭總者大因一歲以稱名而歲始
於春兆三陽之微氣且夫將正其中莫不本於始欲探
其本莫不本於元故發明造化之首以顯著生成之恩
所以唐策劉蕡以體元而上對漢稱董子亦正本以為
言考天正則此為之元論主道則莫與之大裁一字以
垂訓惟萬世之永賴蓋隂陽為本故函三之氣為初而
制作有因見生物之功皆泰言其體而不叙法其體而
不完此有國所以大奉故後聖存而不刊書明天地之
長從而繫事詩為政教之始可以求端大哉凡欲有為
莫不取法元氣之始也故生三綂以相用元善之長也
故養萬物而不乏何以太陽發於春乎天者人君之檢
押
大禮與天地同節賦(宋)范仲淹
惟大禮之有節同二儀而可詳其大也通庶彙之倫理
其節也著萬化之紀綱貴賤洞分列高卑而不爽弛張
冥契制舒慘而有常稽彼前經察兹大禮其始則生乎
太一其極則至乎無體能長且久定上下而不踰原始
要終與剛柔而並啓觀乎施為人紀張作國維協五常
而有序齊萬物而無私隂陽節之於消長日月節之於
盈虧同異之儀向清濁而别矣往来之則於寒暑而知
之於是各執其中咸約其泰父子正之於内君臣明之
於外從無入有統乾道而長存自古及今配坤元而可
大則知節者禮之本禮者節之筌節假禮而其用斯顯
禮能節而其功乃全所以下蟠乎地上極於天是謂治
之本也抑亦出乎自然誰正北辰之居衆星拱矣孰定
東溟之位百谷朝焉彼以籩豆相參玉帛交致誠非禮
之節是皆禮之器必也變化從宜廣大悉備施於祀事
而不黷布於人倫而有次務於大者可安上而治民引
而伸之則規天而矩地大哉覆載之中其禮周通龍泳
而鱗蟲咸附鳳翔而羽族来同制作從時賦羣形而有
度周旋在我運四序而無窮國家樂導至和禮崇大節
統今古而咸備與乾坤而並列有以見聖人節而天下
寧知大禮之攸設
聖人並用三代禮樂賦(以皇猷昭宣禮宋樂備舉為韻)田錫
吾皇帝膺運承乾唯師古以為先化邦家而輯睦因禮
樂以昭宣雖三代令王稽沿革而殊矣而千齡聖運能
損益而煥然豈不以樂也者本乎天禮也者本乎地將
化民以成俗信有教而無類禮能加肅先俎豆之有儀
樂以導和宜笙鏞之大備昔夏后之御歷也憲章於舜
祖述於堯推歷稽人統之正用寅為歲首之朝牲用乎
驪能降神於肸蠁聲均大夏又何取於簫韶所以致皇
猷穆穆而王道昭昭又若有商之統天也以應天順人
惟干戈兮是舉以逆取順守致彝倫兮攸叙恭為禮本
嘉尚白於衣冠濩為樂稱表均和於律吕其以宗周之
致理也以道合乎地者稱帝仁合乎天者為皇能兼帝
皇之盛德是為聖哲之令王騂犢貴誠加以用宗彝之
鬱鬯黃鍾本律其始導天統於隂陽是知三王之救衰
弊而拯黎元也不相襲乎至音靡相沿乎大禮亦猶五
材迭用運元化以成功四序交新致歲功而有體今皇
上嗣位而致太平也前古之遺文必復百功之闕政皆
修以文章明備聲教同流明堂辟雍表尊崇於儒術宫
懸樂府方遠播於鴻猷矧今卜代緜於周姬登歌美乎
象箾方期駕玉輅於魯道封金泥於泰嶽遐方咸走於
梯航太史遠頒於正朔小臣稽首而稱之曰穆穆皇皇
有以見我宋之禮樂也
魯秉周禮所以本賦(以魯公之後基本周禮為韻)(宋)歐陽修
侯國修度時王著彝惟東魯之大本秉西周之舊儀曲
阜襲封率奉先規之盛鎬京遺法限為至治之基說者
謂惟王建邦裂疆分土禀正朔者歸於元后尊制度者
合於前古惟周之典世為大則惟魯之盛法為常矩及
夫姬道衰逸邦侯侵侮雖周公之才之美不行於時文
王之德之純盡在於魯述夫禮與時至教由治隆翊奉
孺子位為上公千乘之國仰有遺法數世之後敢棄元
功雖治邦治刑尚可未宣於祖業而教典教法猶能固
本於民風大德純純兮世不敢忘至文微微兮流而自
遠守茂典之惟永遵飛休而可損一變於道聖人之後
所以昌百世可知先王之法以為本且夫德固則邦化
法行則教流治而久於諸侯則莫若魯教而正於三代
則莫如周在隱桓之世力行純軌至定哀之後不棄芳
猷蓋固蔕以惟至以治人而可求彼雖發歎於詩人改
王室而作離黍何俟興言於聲子見易象之與春秋盖
夫與治同道罔不興安上治民莫如禮禮與邦化則莫
窺其枝葉法因時至則深蟠其根柢亦如齊有太公之
遺制定作民彝杞觀夏道之可知式成邦體嗚呼聖之
所治人不可追移茂實以參用著通規而有宜遂使化
民之議有所經理之大者治國之君無亂紀則而行之
大哉周世所行魯邦慎守秉其法為治之極則其文延
付而後故仲孫知魯而不可取者禮為本焉致邦儀之
含厚
五聲聽政賦(以聖人虚懷求理設教為韻)(宋)田錫
伊昔夏禹君臨兆民設五聲以羅列從萬務以躬親詢
采謨猷雖芻蕘之必逹敷陳忠讜因金石以来伸故德
如天贊功惟日新所以文命稱為聖人者也蓋以事堯
統天翼舜為理常率職於曠土遂成功於導水昊穹寶
運因王者以應期虞氏瑶圖乃禪之而在已莫不夙興
念理夕惕虚懷思納善之有益諒虚受以克諧冀以聖
功維達聰之與明目將令儉德比茅茨之與土階於是
筍簴文陳鼓鞞斯設泗濱之玉磬居次鳬氏之金鏞就
列被鳴鐸之在懸亦揚音而中節五音遞奏来直諫以
無疑衆善畢臻補皇猷而靡缺乃曰教我以道者振靈
鼉而獻謀咨爾以義者聞華鐘而采收考鞞者謂余以
獄擊磬者告吾以憂彼言事之激切在鐸韻之周流扣
擊以聞所謂乎同聲相應鏘洋有節罔殊乎同氣相求
是知居大寶以至公納嘉謨而設教有以見聖人以道
為體以天為貌必包納而弗厭蓋仁賢之可樂兢兢業
業敢弗躬而弗親穆穆皇皇寔是則而是傚美哉謙尊
而卑不可踰體道而受人以虚信君臣之共濟若魚水
之相於諫有五焉所以五器之音命爾德惟一也宜以
一言之善弼余故得天錫玄圭帝傳大政菲飲食以示
儉美黻冕而稱盛宜乎仲尼曰禹吾無間焉於以見有
夏之至聖也
禮義為器賦(宋)范仲淹
禮義交舉聖賢是崇既覩化人之要爰彰為器之功修
之於身豈晩成而是慮體之於政見日月之無窮前典
可稽格言斯啓假其器而宣其教尊其義而貴其禮本
於太一寧因雕琢之勞見無不為豈定方圓之體不速
而成與世作程於以致滿而不溢於以知用之則行見
者之謂智述者之謂明合二美以同歸皆能致用列五
常而共久何患易盈是以化彼邦家器兹禮義其美也
混而為一其設也分而為二助政教而可大貫古今而
不墜宣尼始問於周史雅契求新晉文首定於襄王允
符先利豈不以為君之柄也非禮何持立人之道也惟
義是資居上而不我遐棄化下而何莫由斯有之則安
在傾欹而莫覩聞而能徙信用捨以從宜是知彼器也
利乃生民此器也歸諸君子蓋用之而可資故喻之而
有以察其無體可㤀尚象之言執以衞身詎有假人之
恥念兹在兹無為而為但守執虚之戒難忘持滿之規
安上治民寧使乎小人乘矣見危致命豈惟乎長子主
之今國家稽古不忘宣風遐被其禮也同二儀之節其
義也正四方之志覆萬國而無疆通大道之不器
制器尚象賦(宋)范仲淹
器乃適時之用象惟見意之筌當制器而何本實尚象
以為先審彼規模雖因民而利也取諸法則必設卦而
觀焉究大易之指歸見上古之仁聖備其器則所以足
用存乎象則不失其正制皆有度為後世之凖繩用各
從人遂羣生之情性當其備物之始立意之端茹毛血
者憫疾傷之易及居巢穴者嗟燥濕之未安我乃臼杵
授時小過之文是則棟宇易俗大壯之法可觀其用不
窮觸類而長鼎鼐稽火風之義衣裳著乾坤之象弧矢
之作遇其暌而必施舟楫之功取諸渙而有往由是樸
斲之姿日益陶鎔之質星陳施於田疇則兆民所賴設
於禮樂則百代相因創自三皇誠利濟而可久體諸八
物故制作而有倫然則器之未興也民愚而俗弊器之
既興也人滋而事濟終成乎百代之利勿謂乎一時之
制登降有數取資於大衍之中追琢其章觀理於六爻
之際異哉有生於無不其然乎樸未散而器象一致樸
既散而器象萬殊有方有圓俄成形於梓匠無小無大
咸得意於羲圖於以見制器之方於以見尚象之義必
審有益之象豈陳虚設之器故曰聖人立成器以為天
下利
車同軌賦(以君德遐布夷夏同道為韻)(唐)白行簡
倬彼皇道大哉聖君窮厚載於宇宙俾咸駕於海濆故
得遥遥之形周八埏而匪間彭彭之響經萬國而俱聞
所以義在知方理資從式見軫轉而不阻諒輻輳而有
則弘濟之利既均美於三無順動之端方齊功於一德
是故逹於疆埸踐彼幽遐表合縱而道廣知轍迹而路
賒亦由誡於險去其邪推善御於有截被至治於無譁
殊途同歸方見域中之大引重致遠是睹天下為家然
則將利於時必徵所措既同轍而異履爰發軔而循度
周流勿越誠轉蓬之足施轥轢非逾將挂轊而可布至
若偈兮無外隱爾如斯念徵至而必繼嘉大同而在兹
固將混區宇會華夷始曳輪而寧虧遠邇終推轂而不
失毫釐觀其政之大者道亦斯假苟憑軾而知風矧擊
轅而合雅願踐履之奚到豈獨不東信應用之無疆寧
惟諸夏原夫建皇極開帝功三才既美九有攸同可使
循環如貫運動不窮四會五逹之莊悠然盡屆島夷卉
服之俗逖矣皆通爾乃庶政聿修遐方可討俾守位者
將順其理利轉者必會其道故車書而混同誠鴻業之
斯保
德車結旌賦(宋)宋庠
君有至德時乘大車當偃革以無外乃結旌而有初奉
駕陳儀采物雖資於備設鳴鸞示禮旂旒匪俟於垂舒
順考前經鋪聞往說謂戎事以既息貴君車之有結雍
容撫軾蓋藏飾以尚純肅穆展鈴詎垂旓而就列蓋由
抑乃盛飾昭夫令名雖冠品於輿服茂揚威於旆旌肅
軫無譁方歛藏於斿厲馳輪有度靡赫奕於綏纓且夫
禮有質文器隨用捨車號乎德則崇化於邦本旌結其
表則示人於天下意自象見名非人假君軒弭節孰訝
乎卷而懷之國乘制容益顯乎素為貴者是知車之用
兮充德以成大旌之飾兮輔威而孔昭既武怒之不作
信軍容而外銷組轡啓行陋邦旄之孑孑錯衡遵路殊
風旆之搖搖若然則動有彝儀文無異色雖嚴駕以備
物終去華而表德故使禮典攸重民瞻不忒皇皇整御
始中括於采章轞轞肅容豈外揚於藻飾用能上載明
德旁昭縟儀自駕言而戾止殊幅裂以藏之升降惟寅
僅比非心之屋章明盡屏寧同止獵之綏大矣哉邦禮
是崇帝儀資始實務德以垂教必收旌而昭理宜乎國
容備而兵器銷率由兹而盡矣
百工由聖人作賦(以工善其事由聖人作為韻)(宋)陳襄
統爾六職良哉百工何藝事以斯作由聖人而是崇辨
器成能自乃神而立制化材適用本惟睿以興功賾姬
旦之明文見冬官之盛典謂夫智之出也始創物以興
制工之立也乃成器而盡善嘉衆藝之勃興本聖謀而
丕闡攻金攻木資濬哲以裁成作舟作車由靈機而洞
顯自兹立器為利因材究竒雖大匠之述作皆往哲之
規為既執技而紛若誠取法以宜其所以鳬氏成鐘自
高辛而立範車人作耒本炎帝以垂規且夫國有四民
工分百事或居肆以成業或飭材而興利率皆因上聖
以資始致宏規而綽備依於法而游於藝肇自神謨智
者憂而巧者勞出由睿意豈不以工之立事者蓋本於
前修事之經始者必資於善謀伊衆制之雖盛非聖作
以奚由網罟以畋寔庖犧之肇用杵臼之利因熊氏以
垂休自然衆伎靡紛大模率正雖云乎代守其業但見
乎作者之聖亦由五聲兆黃鐘之律節奏爰彰大輅起
椎輪之姿雕幾罙盛此則藝能交舉物用具陳祖述雖
資於匠者經營率自於古人按乃度程寔聰明之制作
勤乎樸斲資睿哲之經綸噫夫世變澆漓時蠲朴略高
曾之矩交喪器用之資惟錯今上方稽古道而復淳源
立是工也體聖明之所作
耀德不觀兵賦(以明德尚道懷仁畏威為韻)(唐)張隨
惟先王享國建用皇極制五服而有序御四夷而在德
近不貢必先威讓之辭遠不庭則修文物之則所以止
干戈而重仁義遏寇虐而茂生植夫㓗其流者在於源
清成其外者在於内平以德則天下順以力則天下爭
故有武不黷有兵不征穆王之功何補謀父之言可明
將其修已以推畔曷若殺人以盈城於戲至理之時惟
德是貴柔其遠而不襲阜其財而不費以道義為干櫓
以禮樂為經緯是以文足昭武可畏借如舜帝在上苖
人不懷雖蕆事於伯禹終舞干於兩階然後七旬来格
庶績允諧周文既興崇國不道用戡時難以奉天討矧
勍敵而未悛爰因壘而自保然後再駕云服四方大造
蓋由德所賓信所親豈無五兵且懼於暴物况有七德
實在乎安人人勞所以損元氣物傷所以惻至仁迺凶
器攸興聖人匪尚車書既其混一牛馬於焉休放兵不
戢如火自焚德不修於君曷相所謂圖之大慎之微觀
兵何是耀德何非素翟南来而越裳重譯白狼西入而
荒服来歸夫欲朝萬國歸四海不可以逞弧矢之威
耀德不觀兵賦(以聖德照臨寰區清泰為韻)(唐)王棨
聲教斯播戎夷自平只在推賢而耀德豈由命將以觀
兵垂彼衣裳示朝廷之有序櫜其弓矢俾海内以惟清
皇帝以眇屬前聞遐觀列聖謂修文而可致其肅穆謂
立武必傷乎性命將欲来萬國之好去百王之病鴻私
玄澤常昭天子之仁豹略龍韜不授將軍之柄故得地
協三無風清八區混軌文於殊俗銷劍戟於洪爐况其
德乃車也兵猶火乎豈宜執以二三臨以下土安可封
其十萬擾彼邊隅所以修之為勤戢之不惑湯修而葛
伯斯服舜舞而有苖自格是知失德者由乎縱五兵偃
兵者在乎興七德今則朔野烽滅遼陽戍門堯心非樂
乎丹浦周馬已歸乎華山使跂行喙息之微咸躋夀域
見執銳披堅之役盡復人寰然後澤溢區中塵消塞外
四方㤀覆載之力百姓免殺傷之害雕題辮髮傾心而
俱喜予来率土普天鼓腹而悉歌時泰蓋由煦嫗仁廣
含弘道深慕羲農之化洽鄙湯武之君臨曉月彤庭共
覩乾坤之量秋風榆塞不聞金革之音斯乃帝道潛融
宸襟洞照得允文允武之體臻一張一弛之要可謂超
五帝而越三皇合二儀而齊兩曜
倒載干戈賦(以聖功克彰兵器斯戢為韻)(唐)王棨
欲廓文德先韜武功倒干戈而是載鑄劍戟以欣同千
里還師廻刃於戎車之上一朝偃伯垂仁於王道之中
皇上以心宅八紘威加四極有罪必罰無征不克旌旗
西嚮競納欵於中原鼙鼓東臨咸獻俘於上國然後軫
宸慮惻皇情萬姓苟宜於子視三邊可竢其塵清由是
罷師旅休甲兵干櫓勢傾壓雙輪而委積戈鋋色寢滿
十乘於縱横蓋以戰乃危事兵惟凶器欲令永脱於禍
機必使先離乎死地所以前鐏俄覩廻轅繼至虞舜舞
而曾用比此寧同魯陽揮以負来於斯則異既不授其
豹略乃長苞於虎皮諒櫜弓而若此詎返旆以如斯徵
彼禮經折軸苟聞於山立考諸易象盈車徒見其離為
豈慮自焚誠同載戢五兵從此以皆弭七德於焉而復
立遂使頑凶之子無日可尋更憐忠烈之臣徒云能執
故得殺氣潛息嘉猷孔彰以此懷柔而何人不至以此
亭育而何俗不康罷刃銷金道無慙於齊帝放牛歸馬
德寧愧於周王大矣哉因爾仁天用藏兵柄得東征西
怨之體見師出凱旋之盛小臣伏覩乎櫜鞬敢不歌揚
於明聖
鑄劍戟為農器賦(以天下無事務農息兵為韻)(唐)裴度
皇帝嗣位之十三載寰海鏡清方隅砥平驅域中盡歸
力穡示天下不復用兵於是銷鋒鏑而俶載南畞庤錢
鏄而平秩西成所以殄凶器降嘉生收禍亂之根本致
兆庶之豐盈者也既而清天步虚武庫劍鍔銷戟鋩露
嘗時出匣揮獷俗以来賓今日在鎔唯良工之所鑄長
鎩倏爾而從革覃耜忽焉而中度廢六月之遄征興三
時之盛務觀乎聚而改煎歘飛燄而涌煙從而再造將
分地而用天宜人之歌允符於假樂多稼之頌式合於
大田若夫弓戈櫜戢於寧歲牛馬放歸於豐年徒虚語
耳胡可比焉則知先利其器欲善其事俾汙莱之盡闢
由兵革之不試洪鑪既鍜失似雪之鋒鋩綠野載耕佇
如雲之苗穟昔用之而有所雖弭之而不棄矧國家以
教令為車徒故器械可得而無以道義為封域故戰爭
可得而息由是執帝堯之允恭復后稷之訓農理化資
於地力福祥致於天宗此乃慶自一人風行九野建中
於上返本於下下臣系而稱曰秦金狄兮未仁周無射
兮非雅豈若我后之重榖盡濟羣生於良冶
鑄劍戟為農器賦(宋)范仲淹
兵者凶器食惟民天出劍戟而鑄矣為稼穡之用焉我
武不施當四海和平之後公田盡闢啓兆民富庶之先
蓋以理定區中文經天下知無用於利器俾改作於良
冶以謂前王鋒鏑不得已而用之此日鎡䥓有以多為
貴者於是施巨槖發洪鑪索矛盾斂干殳鏌邪之鋒冰
銷於條忽轅門之器金鑠於斯須露穎者惟變所適餘
刃者復歸於無務材訓農假工人之鼓鑄備物致用取
田畯之規模不知我者謂我前功偕棄故知我者謂我
欲善其事繇是星陳畎畆之具日新錢鎛之類好戰者
隨之而挫銳力穡者因之而受賜器非求舊委六師征
伐之資日用不知增百姓耕耘之利足使上敦淳樸下
無戰争三農以之勸萬國以之平去故從新茂百穀而
寧同百戰深耕易耨闢五土而何愧五兵况乎清淨是
崇聲教遐被任甲胄於忠信施干櫓於禮義去彼取此
息南征北伐之勞小往大來變東作西成之器是知偃
武者除其禍亂勸農者臻乎庶饒五野之豐登時至四
方之戰鬭聲消與世作程鄙黃帝弦弧之智去惡務本
笑夏王鑄鼎之朝大哉聖政維新文德來遠務三時而
倉箱日益却十德而華夷草偃有以見我后易俗移風
敦天下之大本者也
有文事必有武備賦(以文事武備全才必兼為韻)(宋)李綱
刑作教弼文資武全惟兩器之兼用乃一道之當然欲
柔順之可行必須剛克致德禮之不易允賴威權原夫
夾谷之盟真儒相事謂敵國素稱於多詐而上策莫如
於自治兩君為好雖事多獻酬交錯之文具官以從必
武有豫備不虞之志豈不以文待燮友武懲姦回惟無
忘於經略乃克致於懷來勇不懼而仁不憂固並推於
達德文足昭而武足畏蓋有俟於全才德以服人義存
禦侮有所濟者以威之克愛無能達者以仁而不武雅
歌吉甫宜為憲於萬邦頌美僖公能昭格於烈祖下焉
為臣上焉為君不能全文武之道何以致久大之勳冠
履圓方載施佩玦之斷黼黻辨義式彰火藻之文有國
有家惟仁惟義雖誕敷於文德宜克修於武備所以六
卿率屬出分鄕遂之兵三時務農隙講蒐狩之利蓋以
治安之本在於文武之兼其相濟若火之於水其相待
若梅之與鹽勸賞畏刑以陽舒而隂慘揆教奮衛遂西
被而東漸大哉武之於文雖二而一藏於無用之用蓋
以不必而必方今四夷侵而中國微安得文武全才以
股肱於帝室
木從繩賦(以聖君順諫如木從繩為韻)(唐)王起
惟山有木惟木從繩繩舒卷而克正木堅貞而有憑杞
梓未分規矩假之以冥立斧斤斯運曲直欺之而不能
古人以政有得失俗有廢興因納諫之善喻為箴闕之
明徵當其懿匠員來瑰材旅進既陳之以糾纆將加之
以霜刃掌握初縈綢繆忽振尋尺曳而愈出分銖算而
底慎則椓之橐橐既砥平而履端伐之丁丁亦木開而
委順則明正不得不受曲直不得不容如獻替於百度
宜啓沃於九重繩墨之間既無違於目巧君臣之際固
宜警其面從然則上達四聰下延五諫比斯木之猶惑
待斯繩而作限廣狹有準短長無間自然巨川舟檝何
虞沈潛之憂大厦棟梁不貽壓覆之患有條不紊兮其
功有餘舉直錯枉兮可以行諸既爰究而爰度亦匪疾
而匪徐向若置而不用藏而不舒我有梓材坎坎之聲
奚自我有剞劂恢恢之刃焉如褭褭緒抽緜緜繦屬比
朱絲之在琴瑟若飛流之界山谷裁成廊廟之器剖判
隂陽之木自同絃直不為絲棼匪專美於成風之匠亦
垂訓於背誕之君雖鱗皴異質擁腫多紋散作輪轅小
大之宜不忒鑿為戸牖毫釐之度斯分所以喻謇諤於
後學昭輔弼於前文方今補衮惟勤和羹克正契君臣
以魚水以繩墨為龜鏡則考殷宗披說命未若賡歌於
元聖
木從繩賦(以木以繩直君由諫明為韻)(唐)張聖之
古之善諫者喻其心如繩直展成規於良木既折中而
經始必周流而牽復以其性有曲直固從乎彌綸以其
材有短長必由之盈縮故可彰其言兮直如矢喻其諫
兮從如水既應用而無方且適道而虛已為棆桷之無
繆成棟梁之有以舉直錯枉且明徑挺之心動而悦隨
不失縱横之理觀夫度彼山林直以絲繩既遵時而有
作乃底績而其凝斷長補短物無失性損上益下道罔
不興猶其善而惟變所適類夫諫而不命其承匪差毫
釐存乎楷式在操張而為務乃經紀以成德操端有準
希匠石以財成枉撓必從表王道之正直况夫準以綸
綍順乎節文不循枉以為利必適道而斯分假物而言
故引從繩之木樂諫為喻明乎則聖之君原其納誨之
謀觀其所由既規矩而有制豈文理而是求糾纆既施
足彰妙道之用衆材方正比夫從諫如流且夫獻直言
者必有備無患木從繩者叶執藝而諫故得明乎官以
相規人之無訕矧其不枉道以求用恒守道以為名匡
乎不正使其正規其不平使其平斯所謂不可欺於繩
墨乃得配乎權衡恭惟賦於說命知諫道之克明
明君可與為忠言賦(以明則知遠能順忠告為韻)(宋)蘇軾
臣不難見君先自明智既審乎情偽言可竭其忠誠虚
已以求覽羣心於止水昌言而告恃至信於平衡君子
道大而不回言出而為則事父能孝故可以事君謀身
必忠而况於謀國然而言之雖易聽之實難論之雖切
聞者多惑苟非開懷用善若轉丸之易從則投人以言
有按劍之莫測國有大議人方異詞佞者莫能自直昧
者有所不知雖有智者孰令聽之皎如日月之照臨㒺
有遁形之蔽雖復藥石之瞑眩曾何苦口之疑蓋疑言
不聽故確論必行大功可成故衆患自遠上之人聞危
言而不忌下之士推赤心而無損豈微忠之能致有至
明而為本是以伊尹醜有夏而歸亳大賢固擇所從百
里愚於虞而智秦一身非故相反噫言悦於目前者不
見跬步之外論難於耳順者有以百年而興苟其聰明
蔽於嗜好智慮溺於愛憎因其所喜而為善雖有願忠
而孰能心苟無邪既坐瞻於百里人思其效將或錫之
十朋彼非謂之賢而欲違知其忠而莫受目有眯則視
白為黑心有蔽則以薄為厚遂使䛕臣乘隙以彙進智
士知微而出走仲尼不諫懼將困於婦言叔孫詭辭畏
不免於虎口故明王審遜志之非道知拂心之謂忠不
求耳目之便每要社稷之功有漢宣之賢充國得盡破
羌之計有魏明之察許允獲申選吏之公大哉事君之
難非忠何報雖曰伸於知已而無自辱於善道詩不云
乎哲人順德之行可以受話言之告
從諫如流賦(宋)范仲淹
聖人以治歷乾綱思邁前王從忠諫而弗逆觀流水以
堪方每行補過之言曾無凝滯或得興邦之議寧昧激
揚矧夫内守宗社外臨華夏臣不興諫則君道有虧君
不從諫則臣心莫寫所以遵啓沃之致理若汪洋之就
下設樽以進似使其狎而翫之折檻弗誅寧見其蹈而
死者豈不以君之德也貴納諫而温恭水之性也美隨
流而順從故周旋而納善如蕩漾而朝宗詢彼芻蕘豈
愧束薪之詠聽諸藥石更疑浮磬之容莫不洞達四聰
旁求五諫上既資於獻替下寧生於謗訕聞言必信不
爭之勢何殊擇善以從就濕之情無間於以見萬乘之
主納賢以虛七人之職竭節而居又何煩於斷鞅豈有
悔於觀魚由是忠讜咸臻信智者之所樂俊賢是效見
臣心之亦如又何必轉圓取規從繩為軌但見弗違於
啓乃自可偕行於沔彼所以明虛受之功所以得上善
之旨及霤之士雖濡首而何傷補衮之臣思澣衣而可
美夫如是則咸歌不諱但見寡尤上下莫聞於闕政大
小皆罄於嘉謀威王之三賞屢行恩波下施晏子之一
言見用德澤旁流我后光被羣方柔懷多士陳謗木而
聽政建善旌而求理所以彰從諫之心率疏通而如水
折檻旌直臣賦(宋)李綱
士有敢諫君當體仁爰修飾於折檻以表旌於直臣收
電迴霜已寬斧鉞之戮葺隳因闕更瞻軒陛之新惟漢
朱雲希風汲黯偶賜楓宸之對因致龍鱗之犯指陳姦
佞願借尚方之刀退就誅夷遂折便朝之檻辱師傅之
貴雖曰敢言干雷霆之威自應可斬而天子能恕將軍
敢爭因免冠而致悟乃飾檻以為旌寬以納忠豈獨垂
萬世之訓闕而當宁更以致三墀之榮易令名以愧賢
詎能比跡藏斷罟以志諫庶可同聲原此狂生素稱義
烈雅有意於漢室故屢陳於主闕命駕徑去不為薛宣
而少留趣和藥來更助蕭公之引決惟直臣而徑行故
太剛而必折成帝淵默臨朝靚深謂陳善閉邪者小臣
之難事而尊賢從義者大君之用心難甘切直之言雖
加譴怒終懋矜容之德曲示承欽然而所求者名不務
其實文雖足觀質焉可述寵昭儀而絶皇嗣大斁天倫
恩元舅而殺王章遂傾帝室雖存折檻足為後世之規
實廢嘉言詎救當時之失豈不以簒漢室者必王氏佞
王氏者惟張侯以師臣而取信乃保身而自謀隄防禍
機實為國之至要拔去姦本期厥德之允修能克葺檻
之心何施不可深味借刀之旨豈謂無繇凡曰司聰皆
有言職欲致國家之治必盡箴規之益魏公獻疏乃切
論而危言賈生上書亦流涕而太息遇文帝太宗之君
必能褒崇於正直
如石投水賦(以仁義忠信公平能諫為韻)(唐)劉闢
聖之求賢也詳明水之受物也柔順石遇柔而不阻臣
俟明而必進漢祖興兮昌言納留侯輔兮皇威振喻石
水以興詞配鹽梅而稱雋堅脆性異應廣納而來投尊
卑禮殊致精誠而取信伊水為體既清而平猶君為德
既貞而明石豈自投假海納之弘量臣非苟進由天聽
而察誠用率於有類將感於無情虛而受者其理遠含
而容者其道行何幽邃之能間奚渺瀰之足驚夫國之
勃興必多賢智繼九臣之跡膺三傑之義煥發英藻呈
龍章與鳳姿敬宣嘉猷謂嶽生而天賜豈不由山有巨
石水有通津忽擊流以澎湃俄答響於奫淪雖源深流
長乃入無不至而體柔處潤則託有所因移他山之貞
質依上善之全仁夫水石之奥旨與君臣之等倫今天
子端居穆清時和海晏念投石之契爰求秉鈞思箴闕
之規載徵驟諫由是如石之義啓投水之情通彼以誠
應我亦符同懸天爵之榮獲斯人瑞尊五嶽之禮視乎
上公恒啓沃以為志方清明而在躬比石固業欽賢纘
功儻或水不周容石乃無由寓質君不虛已臣則曷能
推忠可以垂誡訓可以流德風則知聖既作兮政惟恒
石既投兮賢必澄敢獻良哉之詠願揚美於廉能
如石投水賦(以聖奬忠直從諫如流為韻)(唐)盧肇
石比臣心水猶君德誠見投而不阻如從諫而無極蓋
所以作仁聖思正直清逾萬頃能容落落之姿操或一
拳以造沉沉之色惟我聖后啓乎宸聰每以淡然之德
能取確爾之功言乎水也逾漢祖之虛受稱乎石也遇
留侯之盡忠是以王事竭誠羣臣報政具懷鑿鑿之美
允納洋洋之聖君心潤下已覃滂沛之恩臣志補天願
表堅貞之性故得朝廷肅穆上下交慶小伊傅以輸忠
配唐虞而比盛者也當其欲進嘉謀心懷隠憂思衮職
而有補隨諫鼓以來投於是咸趨丹陛若蹈洪流且推
誠而上達亦虛心而下求既乃契皇情承天奬介然允
臻乎浹洽渙若盡納其忠讜一言初進開龍顔而似激
圓波萬國皆聞入宸心而若流清響乃知窺日月之光
有虧必諫震雷霆之怒有諫必從雖磊落以難進乃廣
大而見容既無悔以無光子産徒言於狎水那將恐而
將懼韓非奚患於攖龍且夫瓊瑶為報而匪珍夜光處
暗而多患未若我喻水於盛德比投於納諫允當上善
之求勿謂下流之訕遂用握金鏡臨玉除忠言得進以
無隠聖慮每徵於往初如是則祥符出惠澤舒將無事
而無諫見寰瀛之晏如
如石投水賦(以聖奬忠直從諫如流為韻)(唐)白敏(中)
石明臣節水喻聖聰順投既因於納諫虛受必俟乎輸
忠從以讜言出清規而有中類夫貞節入碧浪以無窮
爰自人謀式彰天奬言必在乎能發道奚疑於虛往自
懷從善聞蹇蹇於股肱何異臨川運磷磷於指掌理既
符於水石事且契於雲龍佇啓心而是贊在虛己而能
容石投水而誠資手敏臣佐君而詎得面從當手敏則
水不傷清匪面從則君能立政嘉獻替而無爽幸遭逢
而有慶致至堅於玄奥象得以賢受可轉於清流因之
啓聖所以垂衣廣納側席深居言之者何常率爾聞之
者足以起予攻玉之形隨帝心之沃若補天之質應王
澤之濡如既而流謗靡行沉幾自得當持重而無撓冀
臨深而不惑逆於耳而順於心黜於邪而褒其直用礪
金於睿鑒渙汗潛通舉韞玉於恩波津涯莫測於是宣
教化罷畋遊開直道務旁求發揮諤諤之明節會合洋
洋之聖謀石以貞堅本無疑於虛擲水惟柔順安有阻
於暗投夫然則臣心磊落而上達君德汪洋而下流况
乎舟楫之道大行不侮不慢藥石之言盡入何憂何患
當道泰而人悦固河清而海晏彼漢高之用留侯未若
吾皇之納諫
大赦賦(有序)(漢)崔寔
惟漢之十一年四月大赦滌惡棄穢與海内為始亹亹
乎恩隆平之進也寔就而賦焉
以為五帝異制三王殊事然其承天據地興設法制一
也陛下以苞天之大承前聖之迹朝乾乾於萬機夕處
敬以厲惕然猶痛刑之未錯厥將大赦所以創太平之
迹旌頌聲之遠新邦家而更始垂祉羨乎將來此誠不
可奪也方將披玄雲照景星獲嘉禾於疆畆數蓂莢於
階庭攔麒麟之肉角聆鳳凰之和鳴農夫歡於時雨工
女樂於機聲雖皇羲之神化尚何斯之大寧
御定歴代賦彙卷四十四
