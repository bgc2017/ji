欽定四庫全書
御定歷代賦彙卷七十七
宫殿
艮嶽賦(有序)(宋)李質
宣和四年歲在壬寅夏五月朔艮嶽告成命小臣質恭
請作古賦以進臣俯伏惴慄懼學術荒陋不足以奉詔
正衣冠屏息竊誦宸製如日月照映至於經營終始與
其命名之意義備載奎文使執筆之臣徒震汗縮伏辭
其不能雖然臣之榮遇千載一時敢不祇若休命於是
虚心滌慮載拜稽首而獻賦焉其辭曰
偉兹嶽之宏厚兮固磐基於坤軸跨穹隆之高標兮俯
萬象於林麓一氣肇其吐吞兮割陰陽於晦昱信天造
而地設兮行聖心之神欲相美利於艮維兮膺儀載之
假福允定命以匹休兮同澗瀍之乃卜惟重熙兮累洽
固帝祚之無疆繄浚都之是宅陋周原之匪臧誠體國
之有制擬形勢而辨方伊岡聯與阜屬翼慶瑞兮緜長
仰黃屋之非心融至道以垂裳即崇山之奥區翳薈鬱
其蒼蒼紛川澤之沮洳限江湖之渺茫類曾城兮丹丘
仍飇馭之來翔鳴遼鶴於晝寂嘯巴猿於夜央靄煙霞
之超絶殆未邈乎康莊時萬機之餘暇頓六轡以高驤
逸天步之轍跡怡聖情而弗忘俾飛雲以川詠均草木
之有光軒重闉之敞敞植梅桃以時岡挺八仙之桂檜
漲潤氣以疏香屹舞手之竒石導風袂以前鄣仰奎文
之聖述如震慄乎春雷兼虞商之渾灝類雲漢之昭回
蟣蝨之臣不敢久以伏讀兮一再誦而心開燦八龍之
神藻覺虎卧之煤埃惟明光之絢練永作鎮於鈞臺俄
北行而少進驚汎雪之虚闢屏分翠綠以雙抗兮沃泉
中湛而凝碧伊留雲與宿霧佐清致於瑶席飲甌面之
瓊腴竚風生於兩腋登和容於射圃𢥠弧矢之神威流
芳馨於素華且舒嘯而忘歸撫跨雲之欄楯驚倚翠之
翬飛陟半山而前矚虚無亘其繩直聳凝觀而北列視
鑑湖之湜湜忽崢嶸而環合想圌山之嘉色敞玉霄之
閟洞仙真過而寓息冀鍊丹以服餌生身體之羽翼闢
瓊津與清澌望龍江而西東何茂修之夾植中演漾而
溶溶覿山莊之派別引回溪而曲通挹飛岑於秀發倚
躡雲之崇崇虚蕭閒之邃宇貯毫楮於厥中延勝筠之
宿潤發五蓋之游蒙無雜卉以周布端此君之迎逢委
檜陰之修逕出高陽之酒亭奉千鍾之湛露傾葵藿於
堯齡欲洗練其神宅耳潄瓊之泠泠度金霞而矯首介
亭屹其上征險羊腸於九折升雲棧而心驚有排衙之
巨石間珍木之敷榮為巉妙之絶巘類簫臺之玉京宜
帝真之下墮後電掣而雷鳴繼神光之燭壇響環珮之
琮琤何天人之無間本皇上之精誠路逶迤而東轉經
極目之蕭森下來禽之茂嶺披合歡之華林始祈真於
磴杪終攬秀於軒陰啓龍吟之虚堂面紫石之高壁分
竹齋於向背沸不老之泉液愛揮雲之翔鱗若騰躍於
天池踰萬松之峻嶺設兩關而嶔﨑垂濯龍之瀑布與
蟠秀而東馳憩練光以容與仰竒峰而登躋矧梅蘆之
二渚結雲浪與浮陽俄就夷而絶嶮復淵澄而沼方池
名鳳以號硯乃餘波之洋洋既流碧之霞錯又環山之
翼張嚴宏堂之三秀奉九華之玉真悵白雲之巳遠追
音徽之尚存壯阿閣以巢鳳擁萬木之巖春何漣漪之
颯爽仰拱霄之是鄰覿書館之幽致擅著古之佳名極
驚蛇而走虺知草聖之縱横臨清流而喜賦鄙秋風之
淫聲揭崑雲兮承嵐相岧嶤而抗衡彼會真之高館總
羣玉之邃清儼疎梅之盈萬常沐雨而披烟儷冰姿於
萼綠非取媚而爭妍駭白龍之噴激落銀漢於九天方
巢雲之入望亘黃果之緜連登絳霄以游目聳萬夀之
南山瀉烏龍之垂霤注鴈池於石間企雝雝之峻亭諒
絶塵而可攀欣藥寮之西闢藴丹華之秀巖羅玉芝與
雲桂産南燭之非凡下丁香之密逕有間植之松杉嗟
禾麻兮菽麥藝黍稷兮維艱開西莊以務本信農事之
匪間俯明秀之傑閣晞梅巖及春華偃霜風之老檜跂
鳳翼之攲斜蔭檀欒之芸館豁凝思之雅堂備上台之
珍文若星燦而霞章臣蓋聞赤縣神州之說方壺員嶠
之言既不周之具載亦同紀於崑崙定洪荒之無考宜
姑置而勿論窮山川於疇昔效子長之飛鶱登岱宗而
佇眙嘗歷井於天門瞻巍然之日觀視鳬繹之駿奔維
祝融之巨鎮鬱紫蓋之竒峰標赤城而霞起滴九疑之
翠濃觀羅浮與鴈蕩望廬阜之横空陟嵩高之峻極有
二室之重巒森峩峩之太華若秀色之可餐聳天平於
林慮睇王屋之仙壇何諸山之瓌異均賦美於一端豈
若兹嶽神模聖作總衆德而大備富千巖兮萬壑何小
臣之榮觀忽承詔而駭愕舍蓽門之圭竇詣鈞天之廣
樂驚蓬心與蒿目蕩胷次之煩濁欲麤窮其勝槩徒喙
息乎林薄蜂房櫛比視閭閻也垤蟻往來觀市人也縈
紆如綫貫汲流也布算縱横俯阡陌也累塊積蘇羅層
臺也翾飛蚊聚聽輪跡也其體穹崇旁日月也其用浩
博行變化也塵翳翳以電埽兮雲溶溶而承宇既崛起
以崷崒兮又盤互而深阻遠而望之則或抗戾以分暌
或附從而黨伍或跂然而仰或偃然而俯或相蹲踞或
相旁午迫而視之則或如躍龍或如虓虎或若會同之
冠冕或若隠翳之環堵或引援而維持或參差而齟齬
或名三竒或號太古萬形千狀不可得而備舉也而又
瑕石詭暉嶙峋巉巖靈璧之秀發於淮之北太湖之異
來自江之南伏犀抱犢紫金之峰凌雲透月瓊玉之巖
遂根拏而固結成聳翠之煙嵐植湘水之丹橘列洞庭
之黃柑盈待鳳之椅梧聳負霜之楩柟篔簹䈽篾橚矗
以森萃青綸紫熒曄曄而髿鬖遂凌岑而跨谷仰締構
於其間虹梁並亘旅楹有閒嘉玉舄之輝潤睇雲楣之
斕斑臨飛陛之揭孽淼平波之汪灣艤青翰投文竿却
龍舟而弗御規就橋而處安得玄珠於赤水仰神聖之
在宥推無為於象先擴充仁之天覆且帝澤之旁流復
上昭而下漏宜乎絶瑞殊祥駢至迭輳潛生沼之丹魚
萃育藪之皓獸神爵棲其林麒麟臻其囿屈軼茂而蓂
莢滋紫脱華而朱英秀何動植之休嘉表自天之多祐
臣又聞積水成淵而蛟龍生積土成山而風雨興皆物
理之自然豈人力之所能蓋嘗觀雲氣之靄靄時出没
而相仍作寰區之潤澤肇五穀之豐登霈為霖而復斂
挹虚壁之層層舉兹山之盡美詎可得而誦稱爾乃或
遐矚以寄情或周覽以託興衆彩迭耀臣目迷而不能
得視羣籟互鳴臣耳惑而不能得聽何神用之莫測使
凡氣之無定品物流形各正厥命如文王之在靈臺民
樂其有德武王之居鎬京物不失其性豈若左太華而
右褒斜為長楊之誇南丹水而北紫淵為上林之盛而
已哉夫昔唐堯訪四子於藐姑射之山周穆賓西王母
於瑶池之上是皆篤要妙而有輕天下之心務逸舉而
有和雲謠之唱蓋翠華之遠遊徒赤子之在望惟吾皇
之至神擴廣愛之遐想曾何遠於九重邁蓬瀛之清賞
得忠嘉之信臣協規制於明兩罄丹欵以爰謀念賢勞
之鞅掌迄成功於九仞說見知於天奬凡經營於六載
之間而為萬世無窮之休豈不廣哉
艮嶽賦應制(有序)(宋)曹組
臣伏蒙聖慈宣示李質所進艮嶽賦特命臣繼作顧臣
才短學疎豈能仰副睿旨進退惶懼不知所裁謹齋心
百拜以賦其辭曰
客有遊輦轂之下以問京師之主人曰東北之隅地勢
緜連岡嶺秀深氣象萬千不知何所而乃如此焉主人
曰國家夀山子孫福地名曰艮嶽客曰蓋聞五星在天
五嶽在地東有泰山甲於區宇下臨滄溟旁跨齊魯南
有衡山祝融紫蓋湘潭為址九向九背西有太華三峰
插天枕瞰函谷横斜渭川北則常山以限天驕大河朔
漠仰其岧嶤中則嵩高與天峻極襟帶河洛屏翰京國
復見兹於中都何前此而未識且山嶽之大天造地設
開闢之初元氣凝結是豈人為願聞其說主人曰清濁
既分爰具陰陽播之大鈞孰為主張是必造物區處維
綱今以一人之尊大統華夏宰制萬物而役使羣衆阜
成兆民而道濟天下夫惟不為動心侔於造化則兹嶽
之興固其所也而況水浮陸走天助神相凡動之沓來
萬物之享上故適再閏而歲六周星萬壑千巖芳菲丹
青之寫圖障也客曰嶽有五焉今益其一在於五行數
則差失主人曰客不聞五行在天乃六氣君火以名相
火以位寒暑運行曾無越次矧此有形創於神智生生
不窮悠遠之義然則五嶽視三公之官艮嶽為多男之
地乃其宜也夫何擬議客首肯久之曰吾見乎嶽之外
矣吾聞乎嶽之說矣獨有未詳孰知其中蓋禁鑰十二
皇居九重深嚴祕奥内外莫通願子陳其次第庶幾因
以形容主人唯唯曰其大則可以槩舉其細則莫能縷
數唯乘輿有時臨幸雖山嶽亦類於庭廡請先陳其巖
谷岡巒之體勢後狀其樓觀池臺之處所皆聖作而神
述盡宏規而傑矩夫艮者八卦之列位嶽者衆山之總
名高為峰則秀拔拱為岫則崢嶸霽色晩靜風光曉凝
陟崔嵬而直上俯磴道以寬平雜花異香莫知其名佳
木繁陰欣欣其榮唯特立於諸峰之右者乃主乎夀照
之以南極之星所謂山者如此淺若龍龕深若雲竇鎖
煙霞於杳冥留風雨於昏晝或秉炬而可入或捫扃而
可叩石磊磊以巉巖木森森而聳秀間則流潤雲蒸可
卜以陰晴之候所謂洞者如此為山之屏為洞之扃承
乎上則安若榱桷芘於下則覆若簷楹珍叢幽芳古木
長藤籠絡蔽虧高低相層鳥啼花發則春容澹蕩霜降
木脱則石角崚嶒所謂巖者如此兩山之間氣聚其中
衆木斯茂泉流暗通或重羅以暝晝或偃草而進風裊
長春之翠莖挺堅節之霜松每晨曦之照耀靄朝霧以
空濛所謂谷者如此又有岡則隠然而起勢連山谷殊
崒屼之峰巒類縈紆之林麓白雪照夜則寒梅盛開紅
雲嬌春則仙桃極目恍如望千畞之錦北巖之秀横若
壁壘亘若岡阜既草木以敷榮復地形之延袤迢迢大
庾隔絶遐荒落落萬松得名錢塘今移根於南北亦不
限於炎凉至若溶溶大波瀦為巨派其流則小其合則
大瑩上下之天光溉淺深之湍瀨有巨魚以潛波扈龍
舟而夾載岸容萬柳春風柔柯飛花滿空長條拂波或
趁景而移櫂或鳴榔而笑歌此之謂江者回環山根縈
帶竒石淺以蕩谷深以凝碧潺湲不窮流衍潄激汎桃
花之露紅浮洞天之春色輕鷗文禽棲息其側荷花不
斷雲錦舒張或聚而為曲沼或漲而為横塘煙梢露篠
交翠低昂此之謂溪者夫山洞巖谷岡嶺江溪既略陳
矣子獨不見樓有絳霄朱欄倚空跨晴雲之縹緲挂瑞
日之曈曨綺疏凝霧天香散風覺星辰之逼近如霄漢
之穹隆招飛仙於蓬壺揖素娥於蟾宫霓旌鶴馭税駕
其中又不見閣有巢鳳異乎高岡豈丹穴之瑞應無雄
構以翱翔即其軒楹架以傑閣芘五彩之鴛雛下九霄
之鸑鷟因太平之象會廊廟之人置酒大嚼歸美逢辰
續夏日之句頌南風之薰其北也諸山之上衆木之杪
俯雲壑之沉沉視煙霄之杳杳西瞻太行於晴霽東望
海霞於清曉山巃嵸石嶙峋挹長風之回玉宇導明月
之湧冰輪齋心嘗比於崆峒精禱每延乎上真見飄飄
之仙馭隨裊裊之青芬視其榜曰介亭有排衙蒼碧之
前陳者也因山高下周以迴廊如璧月之環坐復晴曦
之騰光玩牙籤之甲乙發寶書之祕藏徐遶砌而散步
間挾策而寓興花雖芳而晝寂鳥雖啼而人静傚隠士
之山堂取逸人之三徑其榜曰書館豈蓬戶陳編之可
並者也亭有勝筠周以美竹何禁籞之寶檻迸藍田之
叢玉已交戛而近砌復扶疎而出屋分月影之瑣碎聽
風聲之斷續遊塵不到清意自生目蒼雲之翳翳面霜
節之亭亭挺然不屈四時長青宸襟對爽因以貺名且
館曰蕭閒深庭邃宇來萬籟之清風無九夏之劇暑棲
寓懷之寶玩備宸章之毫楮前横江練傍列山莊或遣
乘槎而上漢或笑碣石而為羊超然燕處真逍遥自適
之鄉雜花爭妍紅紫相鮮或引繩而為逕或彌望而成
川錦繡照空而明煥風露散曉而香傳肅然行列若羽
林之萬騎粲然豔妝如宫女之三千四時之候參差不
齊異塵埃之桃李雜紛糅以成蹊斯號林華之苑見鏤
玉之珍題至若山莊竹籬蘿蔓蓊鬱睨綠筠之共茂夾
修逕而高出俯以愛蒼苔之承步仰以見雲梢之蔽日
軒亭欄檻各相方而榜名故扶晨散綺洞煥秀瀾隨所
寓而不一晴波融怡是為鴈池望風中之飛練接雲際
之虹霓南山巍然而蒼翠北渚湛若而漣漪聽雝雝之
下集觀肅肅以高飛朝離乎雪霜之野暮宿乎葭葦之
湄唯恩波之可泳豈隨陽之恨遲練以幽芳萼綠華堂
何玉顔之澹佇見竒姿之異常鄙江梅之尚紅陋蠟梅
之太黃得天上碧桃之露掩薰鑪清遠之香恍聖情而
異稟蒙天笑以增光故賜神仙之號闊珠戶而敞文窗
然而如此之類安能悉紀若夢遊仙髣髴而巳客曰子
之所陳心存意識或欲周知何從皆得主人曰人間天
下飛潛動植率在其中不可殫極姑陳述乎二三而巳
奚累言於千百非若子虚上林之夸大兩京三都之緣
飾顧難狀於言辭徒充塞於胷臆客曰姑置是事請質
所疑何一隅之形勢若千里之封圻主人笑曰嘻夫耳
目之不際何可以意測思慮之不至孰可以強知望壺
中者初不察其有天地遊武陵者亦豈意其有桃溪矧
都邑紛華之地藏十洲三島之竒客又曰蓋聞橘不踰
淮貉不踰汶今兹草木來自四方原莫知夫遠近物理
地宜請得而論主人曰天子神聖明堂頒制視四海為
一家通天下為一氣考其迹則車書混同究其理則南
北無異故草木之至微不變根荄於易地是豈資於人
力蓋巳默然運於天意故五嶽之設也天臨宇宙五嶽
之望也列於百神兹嶽之崇也作配萬夀彼以滋庶物
之蕃昌此以壯天支之擢秀是知真人膺運非特役巨
靈而驅五丁自生民以來蓋未之有客恍然聞所未聞
於是鼓舞歡忻頌詠太平等乾坤之永久
登瀛洲賦(有序)(元)蒲紹簡
按唐武德四年秦王開天策上將府闢舒宫西延文學
之士以府屬杜如晦記室房玄齡虞世南文學褚亮姚
思廉主簿李玄道參軍蔡允恭薛元敬顔相時諮議典
籤蘇勗天策府從事中郎于志寧軍諮祭酒蘇世長記
室薛收倉曹李守素助教陸德明孔穎達信都蓋文達
宋州總管戶曹許敬宗並以本官兼文字館學士分三
番更日直宿供給珍膳恩禮優厚秦王朝謁公事之暇
引見討論經籍夜分乃寂使庫直閻立本畫像褚亮為
之贊號十八學士得與選者時人謂之登瀛洲云今秋
闈取士命以為題謹再拜獻賦曰
鯨波沸兮底平鼇極峙兮不驚八紘揮兮氛翳合璧覩
兮重明開天策兮上府表蓋世之元勲翦羣雄而削迹
挽銀漢而洗兵嘘文燄於寒灰闢儒館於神京坤珍萃
乎華壤淵霆隠乎天聲於是攀鱗附翼之彦行鵷振鷺
之英咸游泳於瑶池儼翱翔於明廷觀其房以謀用杜
以斷成褚姚之博學孔陸之窮經兩薛起河東之俊二
李著國姓之貞敬宗按於民曹志寧綴於郎星少雲臺
之十將多元愷之二朋分六子以並直各三番而遞更
登以清都之幽邃給以天廚之竒珍贊以褚亮之珠玉
繪以立本之丹青杳風日之不到隔仙凡於幾塵此世
俗之所景慕而瀛洲所以得名也是洲也環以學海之
波聳以羣玉之峰芝田花島之參差靈卉異石之蒨蔥
圖書闡東壁之祕經史紬金匱之封振振公子之麟濯
濯人中之龍雍容偓佺之丰儀灑落喬晉之心胷以至
仁為却老之方乘浩氣為沖舉之功講論即吐納之妙
揖讓為屈伸之容清談霏乎瑞露長嘯吐乎長虹是皆
妙幕府之選儲將相之雄方將開太平以貽後世又何
羨於生羽翰而躡遺風彼秦漢之荒唐惑方士之愚計
望三神於渺茫引風舟而莫至是皆求仙山於㝢外而
不知瀛洲之在人世羌馳情於虚無而不知人傑之為
貴也當大明之麗空布天網於無際跨黃樓之鶴羽折
廣寒之蟾桂參霞佩於羣仙溘埃風於萬里化鵾鵬於
須臾望蓬萊於尺咫願刀圭之我分期凡骨之早蜕
登瀛洲賦(元)湯原
睇神彩於東方望神山兮海丘渺仙洲之鼎峙阻弱水
之西流海涓涓兮一碧塵汨汨兮九州以為人世邪野
馬不見其馳騖以為天宇邪鼇背屹立乎虚浮仙光繽
紛其隠雪瑶草綠縟而明秋禽星星兮仙語風肅肅其
冥搜跨員嶠之微茫兮天香藹乎玉室接方壺之縹緲
兮瑞霞明乎絳樓銖衣之子瑶裝之儔乘紫鳳駕蒼虯
控白鶴挹青牛約瑶母以商略挾子晉以夷猶羣喬松
兮此處輩偓佺兮此留斯清虚之士所謂瀛洲者而異
乎吾之所聞焉蓋嘗神遊太和之世聞道鴻濛之先想
鳳麟於舜苑御龍馬於羲淵而後知聖人之語常而不
語怪有國家者貴賢而不貴仙昔有唐之肇基偉秦王
之獨賢武功既以戡定禍亂之世文治所以粉飾太平
之年於是考石渠之故典訪文學之遺跡爰立館於宫
西貯游夏之儔匹若乃房玄齡之運籌帷幄杜如晦之
中心如一飛白之襃則虞世南之可尚披香之諫則蘇
世長之忠赤姚思廉之事君臨難不苟于志寧之居憂
見者歎息又有蘇勗褚亮李玄道之籌畫乎古今陸德
明孔穎達顔相時之討論乎典籍於是肅衣冠而羣處
鏘環珮而夜直若乃語立本以繪其像命褚亮以贊其
德雖一時之盛典實流芳於史冊想夫當時之制也詮
叢蘭於楚畹遴野鶴於雞羣燦兮若衰世之鳴鳳絢兮
若瑞世之卿雲飄乎若驚龍之夭矯粹乎若美玉之竒
珍蓋十有八人之在選也莫不胷吞乎雲夢學貫乎天
人納羣生於運量挹元氣於沖襟皆足以黼黻乎當世
潤色乎皇文奈何敬宗之超擢終微疵於等倫豈識鑒
之未遠抑心藴之難明斯白圭之小玷不能無遺恨於
後人方今明明在朝濟濟在位尚倒滄海而搜珠貝畦
六合而藝稷黍愚生方劘切於修齊治平之道而無慕
乎廣寒清虚之府方涵泳乎古今天人之學而無愛乎
橘叟麒麟之脯其瀛洲之匪遥惟先生之進取展鵾鵬
之壯圖簉鵷鷺之行羽依日月之末光踵稷契之步武
又何羨乎唐之瀛洲也哉
登瀛洲賦(元)王廷揚
歲在昭陽大淵獻時金氣横空瑞光標酉楚山列屏漢
江澄酒湖廣主人瞰橘叟之長洲即梅仙之故阜設禮
羅以賓賢來多士而論秀有生末至居客之右再拜而
請於翰林先生曰夫士之升於天衢猶仙之登夫蓬島
變化須臾飛騰邂逅今兹湖廣之額朒不十七盈不十
九而脗合乎登瀛之士者殆將夀斯文於不朽而期先
生以尚友乎先生乃俯而吁仰而喟曰仙凡隔境今古
殊途天策開府四海雲趨嫓美登瀛不亦厚誣稽之褚
生之贊參之立本之圖若河汾之高弟或亡國之价俘
若蔡若蓋若李若蘇曰顔曰薛曰于曰虞果孰哲而孰
否曾某賢而某愚昧遠猷與辰告僅執筆而操觚尚論
當時玉石碔砆謂房杜有廊廟之器而伍之以世長之
逆節謂孔陸有文學之美而糅之以敬宗之奸諛分番
丙夜曾不聞所講之何道參伍暇日夫何有於嘉謨比
晉陽於湯武之迹諉玄武於管蔡之誅秦王之慙德雖
多抑諸子之責有餘夫以布衣而圭衮其儔蓽竇而承
明其廬脱略公卿誇耀里閭固一時之浮榮非百世之
宏模遽瀛洲以為喻猶隔弱水而論方壺也厥今道闡
羲軒治軼唐虞環四海以為瀛奠九州以為區家崇孔
孟人法程朱遁山澤者皆席珍之士居鼎鉉者率列仙
之儒彼且陋洪崖而不友恥喬松之與徒又何有唐之
我汚哉今子歌鹿鳴而來也寧致吾君於唐虞三代乎
將期斯世於貞觀開元乎寧學顔子之學乎將與孔陸
二子比肩乎寧志伊尹之志乎將與房杜諸公周旋乎
寧入孝出弟佩仁服義以乾乾乎將巢雲飲露長往不
來以自全乎夫井鼃不可以語海小年突異於大年神
仙非儒者之所尚而功名亦道德之一偏瀛洲之事吾
既無取乎彼矣前之所云子將奚先先生乃捧手輯趾
拜且謝曰遇各有時士各有志時而汚隆志有同異遠
且大者既命之矣自今以往期下不負於所學上不負
於聖世
瀛洲亭賦(明)張鼐
夐哉邈邈乎白玉之堂紫薇之府金井涌醴泉以洗徑
石螭負赤文而開戶于焉休息兮乃亦沼而亦臺不作
觀游兮故非園而非圃有亭奕奕爰在堂左欄以曲檻
櫳以疎簾匝以華池激以清泉錦鱗濯戟其容與石龍
噴沫而蜿蜒黛柏兮鶴立而霄上古藤兮虯結而雲旋
翻紅藥兮玉砌映碧梧兮朱軒草隨意而鋪綠花不語
而解妍柳報春兮牆之畔鳥求友兮樹之顛物固會心
而自遠兮地亦迥絶而非偏夫誰錫之嘉名乃以比於
瀛洲之間也若夫不嶻而嶪聳乎天闕域則穹矣不丹
而碧駢乎奎壁度則衷矣寬兮綽兮日月豐矣寂兮寞
兮風景融矣金簡玉冊富弘璧矣圖書千秋盈石室矣
纓緌夷猶蘭芷集矣彈琴咏歌應金石矣斯固三山之
幻不足攀魄淵之渺不足睠漢東觀其未敞唐弘文而
猶儉也若乃奥密之區麗乎清虚大人所以滌性焉陰
陽之極宅於正則神明所以造物焉蓋聖祖握金鏡濯
文明導中和執粹精苞鹽孕梅琢玉鑄金成祖羅其躔
宿章后爍其金綸英皇新其雲搆世廟勒其徽箴惟列
聖之儲材於不貸兮乃以畢集於此亭也於是著作之
彦圖緯之儒息六月棲一枝博趣以物茂對以時朝市
咀煙霞之味冠佩享山澤之臞謝刀記而陰陽弗蝕其
内脱糠粃而得喪弗瘁其軀等息機兮木石齊造化兮
鳶魚灑灑空空&KR0034;&KR0034;活活其用物也如泉源之不竭希
希夷夷雅雅魚魚其觀世也類鏡照之不疲此之謂得
易之髓味道之腴欲辨而忘言獨解而自知者與是以
東陽和衷於四朝文達巷遇而抒忠長沙遵晦而濟變
新都定策而鉏兇文襄師武而權竒永嘉造膝以鞠躬
華亭安儲而繼志荆川覆實而程功夫惟二祖八宗浸
溉滋植而不有兮乃以獨尸於瀛洲亭之功也歌曰側
身兮帝居超氛埃兮清都思君子兮穆穆有美亭兮峩
峩又歌曰有求我兮亭之側何以報之兮恬愉為則一
念無營兮四海充塞上有重華兮下有卨稷井可汲兮
亦可食此亭不朽兮與皇明受福而無極
賜同遊西苑賦(有序)(明)費宏
皇上御極之十有四年秋八月望後二日聖駕出遊西
苑遣司禮監官韋霦召臣宏與臣時從至無逸殿皇上
御東翼室賜見諭以暇豫同遊之意遂命徧觀殿宇亭
榭臣得伏誦皇考恭睿淵仁寬穆純聖獻皇帝所作農
家忙律詩及皇上所題豳風圖長句與左右二碑再賜
入見諭以盡心匡輔有見必陳拳拳以薦進賢才民生
邊事為急又謂每歲奉慈宫出遊西海但行路祭之禮
為弗敬命臣等詣北閘口相地立祠賜對久之命賜酒
饌既辭而出又傳命令霦導臣等至清馥殿一遊因得
徧觀翠芬錦芬二亭及花卉松竹乃至北閘口湧玉亭
相立屋祀神之地折北迤邐循宫西垣徐步而歸臣頃
年家居側聞無逸創殿豳風搆亭仰見皇上留意詩書
知小民依於稼穡而欲恤其艱難一遊一豫惟省耕省
斂是務以勤居逸朝夕不忘所以屏嗜慾嗇精神而延
長聖夀固在於此所以施仁政結民心而鞏固皇祚亦
在於此誠萬世太平之基宗社生靈之幸也顧遠在山
林末由親覩其盛今蒙恩復用入朝未幾遂得被同遊
之寵愜快覩之願實千載一時之遇何其幸哉謹撰賦
一首鋪張其事蓋皇上之謙恭接下仁惠愛民比隆堯
舜高出近代臣總史事當傳萬世自不能巳於言也其
辭曰
由禁門而西出兮望岌嶪之新宫煥金牓之門懸兮上
輝映於層空殿錄書之無逸兮亭寫詩之豳風本姬籙
之攸昌兮發至理於周公惟王業之草昧兮率肇迹於
農功知民依在稼穡兮必軫念夫鰥窮仰吾皇之明哲
兮躡堯舜之希蹤豈成王之可望兮乃自抑而謙沖取
周公之訓戒兮獨閔閔於村農當八珍之前列兮念民
腹之未充躬三推於帝藉兮畞罫布而横縱斂嘉穀於
秋穫兮需御廩之常供勗后妃以親蠶兮欲稍習於女
紅繅柔絲以成帛兮備祭服之紉縫以乃勤而處逸兮
惟慎始而圖終屬秋氣之平分兮日未昃而方中忽鑾
輿之時邁兮乘御天之飛龍環太液而周游兮度柳陰
之垂虹召微臣而同樂兮曳委佩而景從前黼座而造
膝兮聽玉音之雍雍諭締搆之初意兮令寓目於西東
荷慰諭之拳拳兮勉匡輔而輸忠又縱觀於别殿兮步
徙倚而從容挹翠欄之芬郁兮賞錦檻之芳叢念微臣
之於此兮實千載之竒逢媿天恩之難報兮其何以仰
副乎宸衷祈雨暘之時若兮慶歲事之屢豐庶皇心寧
而聖體健兮荷百福之攸同瞻前星之輝輝兮協吉夢
之羆熊歴年邁夏而逾周兮豈但嫓盛於三宗
大厦賦(以君子用吉為韻)(唐)彭殷賢
遐觀邃古逖聽前聞北辰居正南面為君莫不茅茨土
階以恭儉而為度上棟下宇避燥濕以為文聲芳訏謨
乎五典德廣兆映於三墳迨乎纘戎天秩啓迪人羣以
為百堵仄陋不足以光先正九筵迫狭不足以垂景勲
於是資奥區而寫城闕憑大壯而列宫棼杞梓庀匠於
季穉林衡僝木於毫分既而工用其法人來以子鼛鼓
逢逢版築儗儗離婁督繩以為度般輸削墨而為砥侔
造化以制作越埃壒而資始珠網滴瀝而露垂丹刻翬
飛而霞起危簷矗以露斷高閣立而雲倚遠而望之莫
測其端倪迫而察之但驚其峻峙仰鵾鵬之不逮豈燕
雀之能擬於是發禮以釁之勵樂以樂之可謂休以令
聞垂之億秭者也既而馮陳就閒是遊是縱笑語卒獲
聲色攸重邀觀則環拜興舞命賞則夾道羅從以為一
生之歌斯笑斯千載之善禱善頌豈知海縣則天下所
有帝王則黔黎攸共固惟不節之嗟盖不知其所用也
豈與夫明主君臨邊鄙静謐儉以足用貴在無佚尚菲
陋卑宫室為無為以自保事無事以終日故得國家載
寧帑藏充實福祚乃於萬斯永子孫則百而逢吉屢降
哀矜之詔頻優耆老之秩斯可謂皇哉唐哉唐哉皇哉
而天地長久何三五之能匹也
大厦賦(以君子用吉為韻)(唐)郝名遠
昔者天地氤氲洪氣始分穴居野處獸聚鳥羣逮乎聖
人演卦垂文上楝下宇信宫室之取則紫微黃屋表巖
廊之在君爰制廣厦克崇景動崛起黃道孤横翠氛巋
峗穹崇若巨鼇負山出大壑巍峩岌嶪似神龍飛漢矗
長雲原其本也蕆事作圖成終慮始命班倕召王爾鏟
崱嶷平邐迤斬豫章之楩楠伐雲夢之杞梓關山百轉
水陸萬里江妃析藏捧明月而時來泉客辭波薦夜光
而至止於是規模具工徒庀經之營之載考載擬版築
既畢剞劂將巳邈矣層構仡然獨起觀其萬栱交撐千
櫨叢倚連甍軒昂以鳳翥飛龍夭矯而虹指麟次翼張
岑立嶽峙綺疏齊列洞戶相似翕赩殿烻煥爛倚&KR0034;山
梁藻梲蟠蛟螭於上楹方井圓泉姹芙蓉於倒水壯而
且麗豐不踰軌輪焉奐焉美矣盛矣懿其梁棟之任固
非斗筲之子夫成大海者百川所歸構明堂者多材是
共亦猶一人出兮百寮從爰建股肱而作輔當其無而
有室之用張公獻禱奚子作頌蓋亦美上古之淳朴防
後代之驕縱皇矣上帝臨下有秩六合清晏八荒夷謐
方將抑末敦本斲雕歸質異茅茨而立宇惡其飾以取
卑宫之名削土階而度堂起其厚而崇破觚之實猶且
明敭沈隠寤寐英逸燕雀聞而相賀鸞鳳來而應律思
與羣公卿士衆官庶匹議經濟之法度籌安危之得失
優哉游哉日慎一日斯乃國家之盛事嗟難得而賦述
獨有閒迹林野洗心蓬蓽想芳桂以淹留撫寒松而未
出希薦之於大厦保柱石之終吉
階賦(唐)礬晦
昔在軒后棟宇惟新摹諸大壯賴及萬人修宫室以齊
列起窗戶而相因然後横高階於左右次危級之相巡
上嵳峩而山起下崱屴而龍鱗生蓂莢於堯日舞干戚
於舜辰亦可以望聖帝升降觀享頥賓若乃憶趙妃之
嬌妒窮漢武之寵慾昭陽特起麗飾繁縟梁纏藻繡窗
綴丹綠砌鉛黃金階闐白玉使宫女而攢望聊優游以
自足下朱履而影亂參差度羅衣而香飛斷續亦有珍
物旁秀瓌竒四燭珊瑚碧樹弄晴風明月隨珠耀初旭
及夫陳后長信獨遭棄捐塵駮紫蘚庭鋪綠錢望金屋
而魂絶對玉階而愁連至其戰國云亂七雄相躔秦兵
大起圍邯鄲而巳合趙楚同會運籌策而未宣嗟兩君
之不決歎毛公之獨賢歷高階而直上挺長劎而無前
豈不以斯階之見陟光厥事而能全既而衆狀叢開竒
勢難纂或干天而上峻或盤空而不斷望之則意悦升
之則步緩對謝庭而玉樹中榮臨兔園而芳薇上滿覩
臺殿之要者實莫過於兹階美崢嶸之壯麗故作賦以
攄懷
柱礎賦(唐)王諲
稽古太初穴處巢居則大壯之垂象上棟下宇成其室
廬迨於中葉僭奢違道木衣緹緗土被文藻列蟠螭於
欄檻拖長虹於欀橑謂桂柱之不堅施柱礎以侔其夀
考相萬祀而一人偕天地而相保其始也徵士尚方聚
徒巖畔經迴溪之紆鬱梯嵳峩於天半披林離之修蘿
刮莓苔之爛漫曜雲霞之彩駮嘉錦章之輝煥圖嵌空
設妙筭或攻或鑿呌嘯相贊磓山成雷擊石火散初髣
髴而縷析忽砰&KR0008;以冰泮五丁力殫九牛流汗自彼幽
藪登庸華觀乃命王爾操繩公輸削墨規上成範方下
為則錯坎缺之參差開青熒之古色入紅壁對朱扉廊
迴月皎殿廣星稀隨風起潤逐日呈輝扣逶迤之環珮
拂迴旋之舞衣及夫荏苒時移崢嶸歲久堂惟荆棘塵
埋戶牖嗟建章之火流何金石之可守礎則不易人將
誰夀礎兮礎兮金堅固曾見深宫幾人故夫礎之為德
既堅且貞華而尚素晦而尚清象君子之待問扣之則
鳴誡在位之有式居必底平平則可久久則不傾無靳
固而守樸非昭章而眩明庶夫人之銳意覽兹物而篤
誠
御定歷代賦彙卷七十七
