欽定四庫全書
御定歴代賦彙外集卷三
言志
豪士賦(有序)(晉)陸機
夫立德之基有常而建功之路不一何則循心以為量
者存乎我因物以成務者繫乎彼存夫我者隆殺止乎
其域繫乎物者豐約唯所遭遇落葉俟微風以隕而風
之力蓋寡孟嘗遭雍門以泣而琴之感以末何者欲隕
之葉無所假烈風將墜之泣不足繁哀響也是故苟時
啓於天理盡於民庸夫可以濟聖賢之功斗筲可以定
烈士之業故曰才不半古而功已倍之蓋得之於時勢
也歴觀古今徼一時之功而居伊周之位者有矣夫我
之自我智士猶嬰其累物之相物昆蟲皆有此情夫以
自我之量而挾非常之勳神器暉其顧盼萬物隨其俯
仰心玩居常之安耳飽從諛之說豈識乎功在身外任
出才表者哉且好榮惡辱有生之所大期忌盈害上鬼
神猶且不免人主操其常柄天下服其大節故曰天可
讎乎而時有袨服荷戟立乎廟門之下援旗誓衆奮於
阡陌之上况乎代主制命自下裁物者哉廣樹恩不足
以敵怨勤興利不足以補害故曰代大匠斵者必傷其
手且夫政由寗氏忠臣所為忼慨祭則寡人人主所不
久堪是以君奭鞅鞅不悦公旦之舉高平師師側目博
陸之勢而成王不遣嫌吝於懷宣帝若負芒刺於背非
其然者與嗟乎光於四表德莫富焉王曰叔父親莫昵
焉登帝天位功莫厚焉守節没齒忠莫至焉而傾側顛
沛僅而自全則伊生抱明允以嬰戮文子懷忠敬而齒
劒固其所也因斯以言夫以篤聖穆親如彼之懿大德
至忠如此之盛尚不能取信於人主之懷止謗於衆多
之口過此以往惡覩其可安危之理斷可識矣又况乎
饕大名以冒道家之忌運短才而易聖詰所難者哉身
危由於勢過而不知去勢以求安禍積起於寵盛而不
知辭寵以招福見百姓之謀已則申宫警守以崇不畜
之威懼萬民之不服則嚴刑峻制以賈傷心之怨然後
威窮乎震主而怨行乎上下衆心日陊危機將發而方
偃仰瞪盼謂足以夸世笑古人之未工忘已事之已拙
知曩勳之可矜暗成敗之有會是以事窮運盡必於顛
仆風起塵合而禍至常酷也聖人忌功名之過已惡寵
禄之踰量蓋為此也夫惡欲之大端賢愚所共有而游
子徇高位於生前志士思垂名於身後受生之分唯此
而已夫蓋世之業名莫大焉震主之勢位莫盛焉率意
無違欲莫順焉借使伊人頗覧天道知盡不可益盈難
久持超然自引高揖而退則巍巍之盛仰邈前賢洋洋
之風俯冠來籍而大欲不乏於身至樂無愆乎舊節彌
效而德彌廣身愈逸而名愈劭此之不為彼之必昧然
後河海之跡堙為窮流一簣之釁積成山岳名編凶頑
之條身厭荼毒之痛豈不謬哉故聊賦焉庶使百世少
有寤云
世有豪士兮遭國顛沛攝窮運之歸期當衆通之所會
苟時至而理盡譬摧枯而振敗因天地以運動恒才瑣
而功大於是禮極上典服盡暉崇儀北辰以葺宇實蘭
室而桂宫撫玉衡於樞極運萬物乎掌中伊天道之剛
健猶時至而必諐日㒺中而弗昃月何盈而不闕襲覆
車之危軌笑前乘之去穴若知險而退止趨歸蕃而自
戢推璇璣以長謝顧萬物而高揖託浮雲以邁志豈咎
吝之能集擠為山以自隕歎禍至於莫及
士不遇賦(漢)董仲舒
嗚呼嗟乎遐哉邈矣時來曷遲去之速矣屈意從人非
吾徒矣正身俟時將就木矣悠悠偕時豈能覺矣心之
憂歟不期禄矣皇皇匪寧祗增辱矣努力觸藩徒摧角
矣不出戶庭庶無過矣重曰生不丁三代之盛隆兮而
丁三季之末俗以辯詐而期通兮貞士耿介而自束雖
日三省於吾身兮猶懷進退之維谷彼實繁之有徒兮
指其白而為黑目信嫮而視眇兮口信辯而言訥鬼神
不能正人事之變戾兮聖賢亦不能開愚夫之違惑出
門則不可以偕往兮藏器又嗤其不容退洗心而内訟
兮亦未知其所從也觀上古之清濁兮廉士亦煢煢而
靡歸殷湯有卞隨與務光兮周武有伯夷與叔齊卞隨
務光遁跡於深淵兮伯夷叔齊登山而采薇使彼聖人
其猶周遑兮矧舉世而同迷若伍員與屈原兮固亦無
所復顧亦不能同彼數子兮將遠遊而終慕於吾儕之
云遠兮疑荒塗而難踐憚君子之於行兮誡三日而不
飯嗟天下之偕違兮悵無與之偕返孰若返身於素業
兮莫隨世而輪轉雖矯情而獲百利兮復不如正心而
歸一善紛既迫而後動兮豈云稟性之惟褊昭同人而
大有兮明謙光而務展遵幽昧於默足兮豈舒采而蘄
顯苟肝膽之可同兮奚鬚髮之足辨也
悲士不遇賦(漢)司馬遷
悲夫士生之不辰愧顧影而獨存恒克已而復禮懼志
行而無聞諒才韙而世戾將逮死而長勤雖有形而不
彰徒有能而不陳何窮達之易惑信美惡之難分時悠
悠而蕩蕩將遂屈而不伸使公於公者彼我同兮私於
私者自相悲兮天道微哉吁嗟闊兮人理顯然相傾奪
兮好生惡死才之鄙也好貴夷賤哲之亂也昭昭洞達
胷中豁也昏昏㒺覺内生毒也我之心矣哲已能忖我
之言矣哲已能選没世無聞古人唯恥朝聞夕死孰云
其否逆順還周乍没乍起無造福先無觸禍始委之自
然終歸一矣
感士不遇賦(有序)(晉)陶潛
昔董仲舒作士不遇賦司馬子長又為之余嘗以三餘
之日講習之暇讀其文慨然惆悵夫履信思順生人之
善行抱朴守靜君子之篤素自真風告逝大偽斯興閭
閻懈廉退之節市朝驅易進之心懷正志道之士或潛
玉於當年潔已清操之人或没世以徒勤故夷皓有安
歸之歎三閭發已矣之哀悲夫寓形百年而瞬息已盡
立行之難而一城莫賞此古人所以染翰慷慨屢伸而
不能已者也夫導達意氣其惟文乎撫卷躊躇遂感而
賦之
咨大塊之受氣何斯人之獨靈稟神智以藏照秉三五
而垂名或擊壤以自歡或大濟於蒼生靡潛躍之非分
常傲然以稱情世流浪而遂徂物羣分以相形密網裁
而魚駭宏羅制而鳥驚彼達人之善覺乃逃禄而歸耕
山嶷嶷而懷影川汪汪而藏聲望軒唐而永歎甘貧賤
以辭榮淳源汨以長分美惡作以異途原百行之攸貴
莫為善之可娛奉上天之成命師聖人之遺書發忠孝
於君親生信義於鄉閭推誠心而獲顯不矯然而祈譽
嗟乎雷同毁異物惡其上妙算者謂迷直道者云妄坦
至公而無猜卒蒙恥以受謗雖懷瓊而握蘭徒芳潔而
誰亮哀哉士之不遇已不在炎帝帝魁之世獨祗修以
自勤豈三省之或廢庶進德以及時時既至而不惠無
爰生之晤言念張季之終蔽愍馮叟於郎署賴魏守以
納計雖僅然於必知亦苦心而曠歲矧夫市之無虎眩
三夫之獻說悼賈傅之秀朗紆遠轡於促界悲董相之
淵致屢乘危而幸濟感喆人之無偶淚淋浪以灑袂承
前王之清誨曰天道之無親澄得一以作鍳恒輔善而
佑仁夷投老以長饑回早夭而又貧傷請車以備椁悲
茹薇而殞身雖好學與行義何死生之苦卒疑報德之
若兹懼斯言之虚陳何曠世之無才罕無路之不澀伊
古人之慷慨病竒名之不立廣結髮以從政不愧賞於
萬邑屈雄志於戚豎竟尺土之莫及留誠信於身後動
衆人之悲泣商盡規以拯弊言始順而患入奚良辰之
易傾胡害勝其乃急蒼旻遐緬人事無已有感有昧疇
測其理寧固窮以濟意不委曲而累巳既軒冕之非榮
豈緼袍之為恥誠謬會以取拙且欣然而歸止擁孤襟
以畢歲謝良價於朝市
惜士不遇賦(有序)(明)伍瑞隆
古人之出處也由已今人之出處也由人由人者招之
則來麾之則去由已者無心於功名道可進則進可退
則退其實非由已也由道也孔子曰用之則行舍之則
藏又曰邦有道貧且賤焉恥也邦無道富且貴焉恥也
豈非由己由道之明訓哉惟其間有遇不遇存焉惟人
之用舍世之理亂同一感恩也而大小異一知已也而
淺深異當時孔子非不攝行相事孟子非不為卿而要
不可以為遇也自肅皇帝始致辨於王皇二字之義尊
之為師而至聖大賢始一遇於千古之下耳夫遇者非
由智非由力非由期約非由揣摩而忽然遇之之謂易
曰遇主於巷又曰過其祖遇其妣不及其君遇其臣此
遇之義也古人之行不一矣或出或處或默或語豈不
亦紛然其轍哉而其間高爵厚禄未必賢一命不沾未
必不肖遇者一言之義亦可容於暴主之朝不遇者全
行之瑜而不免棄於聖人之世故或以大德而制於小
德或以長才而困於短才或以經濟而屈於技能或以
文章而劣於佞幸或以廉謹而棄於多慾或以高閒而
擯於喧囂此在天則為時在人則為命馮唐李廣兩無
可争當是之時規不必圓矩不必方準不必平繩不必
直吉凶悔吝懸於奸邪僉小之手自非有至人者揭日
月而行將萬古如長夜耳伯夷柳下惠百世之師也而
使不遇仲尼則不過東魯之逐臣與西山之餓殍此卞
和所以抱泣而務光所以沉淵也太史公曰伯夷叔齊
雖賢得夫子而名益彰顔淵雖篤學附驥尾而行益顯
天地相遇品物咸章也姤之時義大矣哉董仲舒儒者
所為士不遇賦哀思傷毒司馬遷繼為悲士不遇賦陶
潛又為感士不遇賦千古悲凉倡和欲絶余生也晩無
三子之才而浮於三子之遇因援筆而續其篇使後之
君子鍳余之志哀余之命而因以弔三子之魂云爾賦
曰
噫惜乎傷心哉士之不遇若涉川之無舟若遠行之失
路欲進不可欲退未能望河山而隕涕弔風物而傷神
况安危之靡定屬貧賤而無親譬在鳥而為鳳超丹穴
而高飛却掩九苞而自晦與烏雀而同歸譬在器而為
琴張金玉而迴軫却寂寞乎朱絃避秦筝之豔引譬在
馬而為駿輕千里之行塵却不逢於伯樂服鹽車而苦
辛譬在龍而為惕恨進修之未能却德業之方成屬躍
飛之屢更譬在衣而為領挈襟帶以無餘却值綱維之
廢空存懷䄂之書譬在水而為海挹百川而會歸却要
荒而見棄藏蛟龍而莫知譬在山而為岱恣七十君之
迭主却一謝於秦皇永難期於漢武譬在金而為鐵發
干鏌之雄鋒却埋光於豐獄空流影於長虹譬在土而
為石亘五岳而骨起却守其硜硜之節莫顯其巖巖之
理譬在草而為蘭遡秋風而獨遠却閉阿嬌於長門而
謝陳王於秋阪譬在木而為松歷隆寒而不凋却一落
乎澗底誰引手於青霄譬在氣而為風洗天門於九重
却閶闔之深閉扇霾隂於四封譬在室而為棟抗一木
而支厦詎炎炎之將頽致隆隆之撓下譬在樹而為果
剥方窮而復新却失輿於君子反得廬於小人譬在筆
而為毫寫鬚眉於影響却墨海之無波絶兔鋒之蕭爽
譬在體而為眼攝一身之光明却浮雲之蔽日望長安
而涕零登蒼天而高舉兮乘衆氣而徜徉一覧而知山
河之本末再覧而周天地之圓方彼帝皇王伯之各有
所師兮豈日月星辰之靡有所將不降其志兮不辱其
身夷齊以還兮更屬何人悲哉連與惠之中倫中慮幸
哉虞與逸之中權中清仕止久速不可以預期兮往復
平陂不可以力争掩雲霞於天路吸沆瀣於瑶京諒斯
人之飛舉豈僕病而未能擁四色之蓮花列七重之寶
樹吾未適乎伊人豈宵行而畏露神龍之在九淵兮竢
風雲之推轂黃鵠高舉於千里兮詎無心於擇木常魚
之服非白龍之可襲兮雜縣之鍾鼓非爰居之所欽吾
將建明月之旗接回風之軫而息乎若木之隂
答陸倕知已賦(梁)任昉
原知已之時義故相知之信然乃貪廉之異貫奈勇怯
之相懸貪在物而成累怯在我而可甄既自得於為御
復甘心於執鞭矧相知其如此獨攬涕而潺湲雖有望
於已知更非謂其知巳信偉人之世篤本侯服於陸鄉
緬風流於道素襲衮衣與繡裳逮伊人而世載並三駿
而龍光過龍津而一息望鳳條而載翔彼白玉之雖潔
此幽蘭之信芳思在物之取譬非升斛而能量匹聳峙
於東嶽比凝厲於秋霜不一飯以忘過每三錢以投渭
匪蒙袂之敢嗟豈溝壑之能衣既藴藉其有餘又澹然
而無味得意同乎卷懷違方似乎仗氣類平叔而靡雕
似子臺而不朴冠衆善而貽操綜羣言而名學折高戴
於后臺異鄒顔乎董幄探三詩於河間訪九師於淮曲
術兼口傳之書藝廣鏗鏘之樂時坐睡而懸梁裁據梧
而錐幄既文過而意深又理勝而辭縟咨余生之荏苒
追歲暮而傷情測徂隂於堂下聽鳴鐘於洛城惟忘年
之陸子定一遇於班荆余獲田蘇之價爾得海上之名
信落魄而無産終長勤於短生饑虚表於徐步逃責顯
於疾行子比我於叔則又方余於耀卿心照情交流言
靡惑萬類闇求千里懸渴言象可廢筌蹄自默居非連
棟行則同車冬夜不長夏日靡餘肴核非餌絲竹豈娛
我未舍駕子已迴輿中飲相顧悵然動色邦壤雖殊離
會難測存異山陽之居没非要離之側以膠投漆中離
婁豈能識
贈任昉感知已賦(梁)陸倕
夜申旦而不寐獨匡坐而怨咨命僕夫而夙駕指南館
而為期學窮書府文究辭林既耳聞而存口又目見而
登心似臨淄之借書類東武之飛翰軫工遲於長卿踰
巧速於王粲固乃度平子而越孟堅何論孔璋而與公
幹或欲涉其涯涘求其界畔則浩浩淃淃彪彪涆涆譬
長鋏於鞘中若龍淵與蜀漢濟濟冠蓋祁祁儁逸有竊
風以味道咸交臂而屈膝或望路以窺門空升堂而入
室彼春蘭及秋菊尚蕪絶於衆芳矧重仁與襲義信遼
遼兮未央言追意而不逮辭欲盡而復忘竊仰高而希
驥忽脂車而秣馬既一顧之我隆亦東壁之余假似延
陵之如舊同伯喈之倒屣附蒼蠅於驥尾託明鏡於朝
光謂虚無而為有布籍甚於游揚於是柔條颯其成勁
白露變而為霜歲忽忽而遒盡憂與愛兮未忘聚落莖
於虚室聽羈雀於枯楊忳鬱悒其誰語獨撫抱而增傷
託異人以蠲憂賴竒文而愈疾索黃瓊之寄居造安仁
之狹室車出門其已歡無論銜杯與促膝譬鄒子之唫
松故未寒而能慄徒納壤以作高陋呑舟而為網值墨
子之愛兼逢太丘之道廣陪九萬以齊征激三千而同
上識公沙於杵臼拔孝相於無名非夫人之為感孰云
感於余情指北邙以作誓期鬱鬱於佳城
感知已賦(有序)(唐)李翶
貞元九年翶始就州府之貢舉人事其九月執文章一
通謁於右補闕安定梁君是時梁君之譽塞天下屬詞
求進之士奉文章造梁君門下者蓋無虚日梁君知人
之故也亦既相見遂於翶有相知之道焉謂翶得古人
之遺風期翶之名不朽於無窮許翶以拂拭吹嘘翶初
謂面相進也亦未幸甚十一月梁君遘疾而殁翶漸遊
於朋友公卿間往往皆曰吾久籍子姓名於補闕梁君
也翶乃知非面相進也當時意謂先進者遇人特達皆
合有是心亦未謂知已之難得也梁君殁於兹五年翶
學聖人經籍教訓文句之旨而為文將數萬言愈昔年
見於梁君之文弗啻數倍雖不敢同德於古人然亦常
無怍於中心每歲試於禮部連以文章罷黜聲光晦昧
於時俗人皆謂之固宜矣然後知先進者遇人特達亦
不皆有是心方知知已之難得也夫見善而不能知雖善
何為知而不能譽則如勿知譽而不能深則如勿譽深
而不能久則如勿深久而不能終則如弗久翶雖不肖
幸辱於梁君所知君為之言於人豈非譽歟謂其有古
人之遺風豈非深歟而逮夫終身豈非久歟不幸梁君
短命遽殁是以翶未能有成也其誰能相繼梁君之志
而成之歟已焉哉天之遽喪梁君也是使翶之命久迍
邅厄窮也遂賦感知已以自傷其言怨而不亂盖小雅
騷人之餘風也其辭曰
戚戚之愁苦兮思釋去之無端彼衆人之容易兮乃志
士之所難伊自古皆嗟兮又何怨乎兹之世獨厄窮而
不達兮悼知音之永逝紛余生之多故兮特愧於世之
誰知撫聖人教化之旨兮洵合古而乖時誠自負其中
心兮嗟與俗而相違趨一名之五稔兮尚無成而淹此
路岐昔聖賢之遑遑兮極屈辱之驅馳擇中庸之蹈難
兮雖困頓而終不改其所為苟天地之無私兮曷不鑒
照於神祗心勁直於松栢兮淪霜雪而不衰知我者忽
然逝兮豈吾道之已而
士伸知已賦(宋)蔡襄
古有云賤而達已者道必有裕貴而得士者禮必與鈞
意圖榮以高世朅游名於大人威鳳下而覽德微蠖屈
而求伸謂周公多才揮沐吐餐而延白屋顔子具聖砥
名礪行而附青雲故我浩氣集義遊於天真默守節而
無悶動會時而益振彬文薄乎河漢長算鶩乎臣鄰指
素絃而稟潔紉香草兮生春彼美君子風度瑰偉烏在
其蔓葛以均戚寧藉乎樹枌而接里夷廉嶷而索言詣
幽眇而均旨判桑植於異畦決斷涇於東水始傾崐而
娱玩遽倒廩而矜侈耽聖域以同奥秩皇塗而並軌雖
韜瑕可以取璧兼體可以收菲矧或太公蛻北海之居
安石翔東山而起我拒其歸誰執兹恥必使右雪苑之
席屣繡衣之履繩引堯舜以致君蒙合燕趙之多士苟
氣協而聲同偕克濟乎薰美者也且夫虹玉隠乎巉石
砒硃淪乎層漪麒麟非犬羊之比鱣鱏豈螻蟻之持沕
明淵而自得曷怵迫而外侈華屋千榱柔繒百帷積粟
乎京坻躍馬乎騧驪匪衷藏之雅尚羌得志而弗為何
藴諛以發顔何挾巧而讕辭宜乎厚德表世嘉聞蓋時身
享崇高之貴目瞻咫尺之儀謂巧株可萬乘之器廊廟
非一木之支得於道不伐乎衆公推於室不懵乎内私
舉巖穴而悚觀峩冠佩而來思上弗求焉無曰蔑當吾
取下弗進焉無曰胡為我知然則人之膠於今者或安
於近泥乎古者或昧乎通擇其粉墨之異考以宫商之
同射乃墉上熭宜日中鳴鶴隂而子和雕虎嘯而生
風不然則名位相雄師學相攻耕石田而待稔懷珍髢
而適戎故非五難而吐論和再刖而處窮嗟乎木秀林
而必摧士入朝而見嫉絳灌隠堤而賈遷椒蘭發機而
原黜子冉膏舌而墨幽臧倉圜晴而軻逸夜光明月招
訶按劒之年流水高山沉思絶絃之日在孤見之卓越
發羣蔽之豐密借如說困刑戮何擷其芳尹恬耔耨何
鋪其香若歲旱而澤及卒阿衡而自將惟聖哲之覯逢
俾業履之猗昌奚仕虞而弭廢由自戎而出亡秦何售
之而遂用遽厚之而遐疆仲負弩而仇君鮑何奪徽纆
與鋒鋩弗芥蠆乎左右麾千侯而拱天王設隕越於九
淵幾夷衽而易鄉甯倚輈而鳴嗌桓何寶其琅琅鬷肆
語而靡著向何悟而趨下堂伊郄勲之末圖胥何利乎
錫土越石娱薪以相佯嬰何次驂而奄取平負郭而久
貧何梯魏而康寓信鼓刀以周身何翼蕭而登輔節信
疲於游宦何怵心於皇甫正平厥於羈雌何衒能於文
舉亮覘時而晦身蜀何奮之於甽畝蒙署籍而委質吴
何抗之於卒旅謇斯類之有徒殫筠素而曷敘彼王公
之宏略豈數子智謀之能補畏遺德於冥鴻思灑恩乎
施雨向使失風雲之會構竒衰之伍或侘傺於草茅或
殲危於俘虜亘天地以寂寥尚何流嘉風而建英矩者
哉今兹有人遠陶聖世少齒鄉黌根雲英之節奏表畛
域而墾耕躋陵隅之峻&KR1005;泳垠涘之淵渟若夫名山首
乎黃老鬼谷譎乎縱横桑羊役乎術計商鞅刻乎刑名
姑還車而却步目吾肆之豐贏既披閩吳而僑貢未幾
唱第於天楹賦從軍兮南土天蓋五而回星莽萬端而
外騖愚幽墨而無營憶百趾以高附愚邅環而後行噂
譎辯以旁肆愚抑閼而箝聲紛結游以走譽愚友益而
盡傾親冒頤而雙白又齊伐乎大庭第假田不足以羞
旨烏敢蘄外物而薦榮晞往躅而結援坱回泬而崢嶸
介語默於蔀室其誰燭之而使明勾蘖牙於瘠壤又其
誰育之而使成豈云病畦而諂笑哀絃而賣名然世主
炎黃之化鼎連邴魏之風時乎時者難值旦復旦以親
逢儻率道而自進立誠知命抑在乎其中亂曰善知人
者豈古有而今無善求知者豈彼智而兹愚儻固其窳
而厚其薄必幽者綆而培者扶進抑時而退抑命爾其
守約而于于者乎
懷知賦(宋)張耒
嗟余生之苦艱涉世故而多違坌羣嘲而衆侮獨孑孑
其從誰嗟若人之好修外洵直而中竒挈余手而指津
謂余車之不迷遵常度以夷行正六轡而安馳嗟終日
而無禽曰固然而曷疑惟言動之合符若方圓於矩規
振高言於皇極流餘麗於竒辭沃道德以相酬心厭滿
而忘飢愛日月而畏别卒悠遠而多懷跂余望兮莫瞻
將駕言其從之何出門之多難頓我馬以嗟咨山叢叢
而造天車欲進而畏摧臨江湖以浮舟蛟龍鬱其揚鬐
路幽迥而莫通心鬱塞而增悲贈瓊瑶以致情恐所託
之吾欺惟至技之難投或舉世而莫知儻一遇而見明
蓋至樂之無儷彼取舍之迷方或骨肉而相遺苟我心
之不察雖至愛而何施故烈士之報知已或殺身而不
辭豈以生而易名誠内激而忘私風蕭蕭以戒秋蟬嘒
嘒而鳴悲白露漙兮夕涼庭木颯其先衰羈我馬於東
周蓋三歲其於兹老駸駸而來逼心鬱鬱而不夷顧所
樂之莫徙託宵寐兮庶幾酌尊酒以忘憂寫我心兮陳
詩
酬德賦(有序)(齊)謝朓
右衛沈侯以冠世偉才眷余以國士以建武二年余將
南牧見贈五言余時病既以不堪涖職又不獲復詩四
年余忝役朱方又致一首迫東偏冠亂良無暇日其夏
還京師且事讌言未遑篇章之思沈侯之麗藻天逸固
難以報章且欲申之賦頌得盡其體物之旨詩不云乎
無言不酬無德不報言既未敢為酬然所報者寡於德
耳故稱之酬德賦其辭曰
悲夫四游之代序六龍騖而不息輕蓋靡於駿奔玉衡
勞於拊翼嗟歲晏之尠歡曾隂默以悽惻玄武伏於重
介宛虹潛以自匿覽斯物之用舍相羣方之動植弔悴
軀於華省理衣簪而自敕思披文而信通散忿懣於胷
臆嗟民生之知用知莫深於知已彼知已之為深信懷
之其何己牽弱葛之蔓延寄陵風於松杞指曲蓬之直
達固有憑於原枲彼排虚與蹠寔又相嗚於林沚興伐
木於友生詠承筐於君子矧景行之在斯方寄言於同
恥求相仁於積習寓神心於名理惟敦牂之旅歲寔興
齊之二六奉武運之方昌覩休風之未淑龍樓儼而洞
開梁邸煥其重複君奉筆於帝儲我曳裾於皇穆藉風
雲之化景申遊好於蘭菊結德言而為佩帶芳猷而為
服援雅範以自綏懿前修之所勖昔仲宣之發潁寔中
郎之倒屣及士衡之籍甚託壯武之高義有杞梓之貞
心協丹采之輝被伊吾人之陋薄雖黼藻之何寘惟風
雅之未變知雲綱之不廓譬層棟之將傾必華榱之先
落翳明離以上賓屬傳體於纖萼周二輝而分崩擠九
鼎於重壑雖魚鳥之欲安駭風川而回薄微天道之布
新嗟員首其焉託余窘迹以多媿塊離尤而獨處君紆
組於名邦貽話言於川渚悵分手於東津望徂舟而延
佇慮古今之為隔豈山川之云阻賴先德之龍興奉英
靈之電舉事紫泥之密勿腰青緺而容與沾後惠以朅
來竟卒獲其笑語我艤舟以命徒將汨徂於南夏既勖
余以炯戒又引之以風雅若笙簧之在聽雖舒憂而可
假昔痁病於漳濱思繼歌而莫寫恩靈降之未己奉京
枌而作傅臨邦塗之永陌懷余馬於騏馵望平津而出
宿登崇岡而興賦顧歸幰之南回引行鑣而東驅何瓌
才之博侈申贈辭於萱樹指代匠而切偲比治素而引
喻方含毫而報章迫紛埃之東騖釋末位以言歸忽乘
驛以南赴連篇章之莫酬欲寄言於往句類鎩翮之難
矯似洞源之不注意搔搔以杼軸魂營營而馳騖爾腰
戟於戎禁我拂劒於郎闈願同車以日夜城望昏而掩
扉時遊盤以未極睠落景之徂輝苦清顔之倏忽吝歡
賞之多違排重關而休告知南館之有依驂識門以右
轉僕望路其如歸忘清漏之不緩惜曉露之方晞聞夫
君之東守地隠蓄而懷仙登金華以問道得石室之名
篇悟寰中之迫脅欲輕舉而舍旃離寵辱於毁譽去夭
伐於腥膻忽攜手以上征躋中皇之修迥巾帝車之廣
軾櫂河舟之輕艇歴星街之熠燿浮天潢之瀴溟機九
轉於玉漿練七明於神鼎吹萬化而不喧度千春之可
並齊天地於倏忽安事人間之紆婞哉
感節賦(魏)曹植
攜友生而遊觀盡賓主之所求登高墉以永望冀消日
以忘憂欣陽春之潛潤樂時澤之惠休望候鴈之翔集
想玄鳥之來游嗟征夫之長勤雖處逸而懷愁懼天河
之一迴没我身乎長流豈吾鄉之足顧戀祖宗之靈丘
唯人生之忽過若鑿石之末耀慕牛山之哀泣懼平仲
之我笑折若華之翳日庶朱光之常照願寄軀於飛蓬
乘陽風而遠飄亮吾志之不從乃拊心以歎息青雲鬱
其西翔飛鳥翩而上匿欲縱體而從之哀余身之無翼
大風隠其四起揚黃塵之冥冥鳥獸驚以求羣草木紛
其揚英見游魚之涔灂感流波之悲聲内紆曲而潛結
心怛惕以中驚匪榮德之累身恐年命之早零慕歸全
之明義庶不忝其所生
感物賦有序(宋)傅亮
余以暮秋之月述職内禁夜清務隙遊目藝苑於時風
霜初戒蟄類尚繁飛蛾翔羽翩翾滿室赴軒幌集明燭
者必以燋滅為度雖則微物矜懷者久之退感莊生異
鵲之事與彼同迷而忘反鑒之道此先師所以鄙智及
齊客所以難目論也悵然有懷感物興思遂賦之云爾
其辭曰
在西成之暮晷肅皇命於禁中聆蜻蛚於前廡鑒朗月
於房櫳風蕭颯以陵幌霜皚皚而被墉憐鳴蜩之應節
惜落景之懷東嗟勞人之萃感何夕永而慮充眇今古
以遐念若循環之無終詠倚相之遺矩希董生之方融
鑽光燈而散袠温聖喆之遺蹤墳素杳以難暨九流紛
其異封領三百於無邪貫五千於有宗考舊聞於前史
訪心跡於汙隆豈夷阻之在運將全喪之由躬遊翰林
之彪炳嘉美手於良工辭存麗而去穢旨既雅而能通
雖源流之深浩且揚搉而發蒙習習飛蚋飄飄纖蠅緣
幌求隙望爓思陵糜蘭膏而無悔赴朗燭而未懲瞻前
軌之既覆忘改轍於後乘匪微物之足悼悵永念而拊
膺彼人道之為貴參二儀而比靈稟清曠以授氣修緣
督而為經照安危於心術鏡纖兆於未形有徇末而舍
本或躭欲而忘生碎隨侯於微爵捐所重而要輕矧昆
蟲之所昧在智士其猶嬰悟雕陵於莊氏幾鑒濁而迷
清仰前修之懿軌知吾跡之未并雖宋元之外占曷在
余之克明豈知及之徒爾喟投翰以增情
感舊賦(有序)唐太宗
余將問罪東夷言過洛邑聊因暇景散慮郊畿流盼城
闕之間覩弱齡遊觀之所風雲如故卉木維新少壯不
留忽焉白首追思曩日緬成異世感時懷舊撫轡忘歸
握管叙情賦之云爾
惟端辰之餘隙屬凝隂於暮年時觀兵於九伐聊息駕
於山川登臨原隰悵望郊壥覽綺紈之遊踐觀疇昔而
依然地不改其城闕時無異其風煙想飛蓋於河曲思
解珮於芝田挾彈銅駝之右連鑣金谷之前薪指倏其
代謝舟壑俄而貿遷屬隋李之分崩遇中原之喪亂濯
龍變為汙池平樂化為京觀天地兮厭黷人神兮憤惋
遂收袂而電舉乃奮衣而雲翔據三秦兮鳳跱出九谷
兮龍驤揮寶劒之虹彩迴雕戈於日光埽欃槍兮定六
合廓氛沴兮静八荒昔總戎於藩屏今拱已於巖廊營
餘故柳壘有殘牆懷壯齡之慷慨撫虚躬而自傷觀世
俗之飄忽鑒存亡於宇宙林何春而不花花非故年之
秀水何日而不波波非昔年之溜豈獨人之易新故在
物而難舊歲月運兮寒復暑日月流兮夜還晝信造化
之常經孰聖賢之可救於是停輿郊郭極眺山川信兹
都之壯麗乃卜宅於姬年興亡兮代襲隆替兮相沿惟
在德而為固實棄道而難全仰煙霞兮思子晉俯浩汗
兮想張騫歎高蹤之靡覿嘉令譽之空傳聊憑軾而静
慮懷古人而悵焉况復氣結隆冬歲窮餘律對落景之
蒼茫聽寒風之蕭瑟雲散葉而無蔕雪凝花而不實霧
嶺斷兮疑連煙林疎兮似密節物同於前載歡憂殊於
曩日扣沉思而多端寄翰墨而何述
感舊賦(有序)(唐)岑參
參相門子五歲讀書九歲屬文十五隠於嵩陽二十獻
書闕下嘗自謂曰雲宵坐致青紫俯拾金盡裘弊蹇而
無成豈命之過歟國家六葉吾門三相矣江陵公為中
書令輔太宗鄧國公為文昌右相輔高宗汝南公為侍
中輔睿宗相承寵光繼出輔弼易曰物不可以終泰故
受之以否逮乎武后臨朝鄧國公由是得罪先天中汝
南公又得罪朱輪翠轂如夢中矣今王道休明噫世葉
淪替猶欽若前德將施於後人參年三十未及一命昔
一何榮矣今一何悴矣直念昔者為賦云其辭曰
吾門之先世克其昌赫矣烈祖輔於周王啟封受楚佐
命克商二千餘載六十餘代繼厥美而有光其後闢土
宇於荆門樹桑梓於棘陽呑楚山之神秀與漢水之靈
長猗盛德之不隕諒嘉聲而允臧慶延自遠祐洽無疆
自天命我唐始滅暴隋挺生江陵傑出輔時為國之翰
斯文在兹一入麟閣三遷鳳池調元氣以無忒理蒼生
而不虧典絲言而作則闡緜蕝以成規革亡國之前政
贊聖代之新軌捧堯日以雲從扇舜風而草靡洋洋乎
令問不已繼生鄧公世實須才盡忠致君極武登台朱
門復啟相府重開川換新楫羹傳舊梅何糾纏以相軋
惡高門之禍來當其武后臨朝姦臣竊命百川沸騰四
國無政昊天降其薦瘥靡風發於時令藉小人之榮寵
墮賢良於檻穽苟惛怓以相蒙胡醜厲以職競既破我
室又壊我門上帝懵懵莫知我冤衆人懀懀不為我言
泣賈誼於長沙痛屈平於湘沅夫物極則變感而遂通
於是日光迴照於覆盆之下陽氣復暖於寒谷之中上
天悔禍贊我伯父為邦之傑為國之輔又治隂陽更作
霖雨伊廊廟之故事皆祖父之舊矩朱門不改畫戟重
新暮出黃閣朝趨紫宸繡轂照路玉珂驚塵列親戚以
高會沸歌鐘於上春無小無大皆為縉紳顒顒卬卬踰
數十人嗟乎一心弼諧多樹綱紀羣小見醜獨醒積毁
鑠於衆口病於十指由是我汝南公復得罪於天子當
是時也偪側崩波蒼黃反覆去鄉離土隳宗破族雲雨
流離江山放逐愁見蒼梧之雲泣盡湘潭之竹或投於
黑齒之野或竄於文身之俗嗚呼天不可問莫知其由
何先榮而後悴曷曩樂而今憂盡世業之陵替念平昔
之淹留嗟余生之不造常恐墮其嘉猷志學集其荼蓼
弱冠干於王侯荷仁兄之教導方勵已以增修無負郭
之數畝有嵩陽之一丘幸逢時主之好文不學滄浪之
垂鈎我從東山獻書西周出入二郡蹉跎十秋多遭脱
輻累遇焚舟雪凍穿屨塵緇敝裘嗟世路之其阻恐歲
月之不留睠城闕以懷歸將欲返雲林之舊遊遂撫劒
而歌曰東海之水化為田北溟之魚飛上天城有時而
復陵有時而遷理固常矣人亦其然觀夫陌上豪貴當
年高位歌鐘沸天鞍馬照地積黃金以自滿矜青雲之
坐致高館招其賓朋重門疊其車騎及其高堂傾曲池
平雀羅空悲其處所門客肯念其平生已矣夫世路﨑
嶇孰為後圖豈無疇日之光榮何今人之棄余彼乘軒
而不恤爾後曾不愛我之羈孤歎君門兮何深顧盛時
而向隅攬蕙草以惆悵步衡門而踟蹰強學以待知音
不無思達人之惠顧庶有望於亨衢
擬感舊賦(有序)(明)王寵
正德辛未寵師事林屋先生於包山精舍凡再閱暑塞
而退迄今庚辰八年於兹矣乃復來山中作感舊賦其
辭曰
紛余慕夫好修兮潛大遒以游神漭江河之浩溔兮悵
欲渡而無津彼哲匠之巍峩兮揚日月於八垠折疏麻
之瑶華兮將以贈夫斯人亟戃怳而仰鑽兮又靡知其
所止紛虯龍之下土兮尺蠖蜷旋於泥滓車既殆而馬
煩兮阻山川而徙倚忽日月之我遒兮去冉冉而不已
經疇昔之故居兮志欿憾而顙泚漭淹留以無成兮將
復修吾初服佩長劒之陸離兮冠切雲而矗矗民生各
有所樂兮放吾道於空谷吸朝霞以為漿兮夕復餐夫
秋蘜苟矩矱之猶存兮冀來者之可追吾令羲和弭節
兮將以窮乎我師路漫漫其阻修兮殫吾生以求之亂
曰驂騑斯皇莫余好也洵彼前修為我導也海嶽嶄巖
何當造也長夜漫漫志懣操也矢心白日遵長道也
感遇賦(元)涂幾
歲週遭其在甲兮嗟吾行之不猶前熊羆之咆吼兮後
猿狖之啁啾朝裹足以憀慄兮夕燎薪其鬱攸編蒙茸
以當席兮薦唧咀以為羞紛百怪其並進兮類南冠之
縶囚涕浪浪其達旦兮雜雨霰而交流玄雲黯以承宇
兮氛霧密而蒙幬羌衆人之所惡兮曰先生其豈留相
頑童專佻狡兮增吾心之隠憂余修身以不忒兮諒彼
蒼其無尤懷連城之重璧兮乃捐棄於道周宜造物之
隕罰兮孰為余而見收欲隠忍以終處兮彼狙鹿其焉
能儔望泠泠之修竹兮中有&KR0886;崒之書樓集梁園之能
賦兮列佩衿以來遊招先生其來歸兮又何懷乎故丘
始雖渝而終合兮誠主人之好修吾今爰居先路兮命
鳳凰兮翼輈終音書之不可託兮遡長風以夷猶亂曰
世無人兮莫我知兮被褐懷寶卒自迷兮菉葹蒺藜取
充幃兮蘭有國香乃不持兮嗚呼噫嘻從古己然豈惟
余之慨兮
感宦籍賦(有序)(明)湯顯祖
今上丁酉三月余以平昌令上四年計如錢塘盪舟長
日篋中故有高士傳慨然尋覽之無存也童子故以宦
林全籍進余覽其書書官書名書地書號大若麟角細
若牛毛晰矣備矣反覆尋玩亦可以奮孤宦之沉心窺
時賢之能事感而賦之
有平昌之令尹淹結課以孤羈偶猶夷而懊悵暫循求
於展披頗有仙班㭕籙士品玄碑巾箱失檢記室忘攜
既宦林之有籍豈童子之無知因而取御業已忘疲歎
閱川而閱世何此書之可怡冠二京分列省之地界標
四季合匝歲之天時其地界也東緜遼掖西折涼巂北
逾代薊南極滇黎控中軸於長安剖河山而四維皆百
戰之所取豈一目之可縻署都官於南北擬周漢之東
西南簡曹而少務北備寀而多儀外則邊遥其腹幹切
其支臺省於焉受使州郡於焉稱知有斗僻以孤鎮亦
犬牙而交岐甫一逕以維絶或三會而扼竒下至一尉
一候險如三亳三危有兼有特孰正孰裨莫不禹迹陟
於周官堯封攝乎漢威猶恨缺紀官於朵衛失請吏於
交夷其天時也選則通急之殊其候推則例閏之譎其
期祕館視三年之學内徵以四稔為規奏計佹優而或
殿報政當遄而或稽卧疴者往來於浹歲予寧者去住
以彌朞或遑將而往返或奄息之早遲第有聞其必鐫
鮮存亡而闕疑覘邸報之日積直會計而改為是故日
歷終歲而猶把宦籍逾時而輒揮在近者摘新而賞實
市遠者豫舊以酬欺非春秋也筆削聖而竊取非易也
先後天而奉時時之為義大矣惟名與器隨之嗟夫大
鈞寫物皇極鑄人物與无妄人生有真吾有身而易寵
世喪遁而難貧是以羞其編戶榮乎縉紳然而布種詭
雜值候繽綸幸者乃為公侯之子卿相之孫前書厥考
有階有勲後列環衛如官如恩托江河而猥大依日月
而常新不必學書學劒自然允武允文又若駙馬都尉
一體天人在既冨其何費獲至貴而無勤次則納貲而
為郎亦以財而發身過此以往其勤可知矣清流之跡
奮以文詞則必没身乎藻綴燥吻於吟吚寒暑侵而靡
覺骨肉怨而不辭至如羽林隸策倉門學醫吏人讀律
中書臨池玄流理樂天文測璣莫不窮年竭晷立骨銷
肌彼殆胡為乎爾誠亦有所用之又其甚者作奸犯科
知無不為跂榮分僇迂平取竒皆欲争毫釐於此籍之
上附咫尺於半部之餘外有乘間觝戲能畫能棋微言
解頤說劒說詩日者狎客夜來祕師皆得遊大人以成
名指旁流而借貲下則緹騎惡子前魚弄兒一則如貙
如豺一則如韋如脂無足比數何所覬睨然而物有所
至事不可知買功爵於攫金之後乞告身於枕袖之時
經營衣錦踐躐綦絲在主爵而無靳咤剞劂以何遺第
云為之則是敢曰文不在茲嗟夫天下亦大矣仕人亦
夥矣有鳳凰之官則必有蟣蝨之使有金玉之音則必
有糞土之士巨海葺龍蚌以鋪文太華緫松榛而擾翠
散之人有十等合之天無二日天其平也不平人則不
一也而一不平謂何有一有多有終身於帝所有絶望
於廊阿有十年而不調有一月而屢加有微欹而輒振
有一蹶而永蹉有弱冠而峥嶸有白首而婆娑有受萬
金而無譏有拾片羽而為瑕有擁旃於華美有投牒於
荒厓有提鹺而擬方伯有守郡而無建牙有贍僮客而
鳴豫有絶父母而勞歌有長孫曾而襲珪有鬻子女而
還家有上壽而賜尊有自經於幽遐麗風者衎言笑而
加翼絶津者罄號咷而靡槎得時者隨俯仰而皆妙失
志者任語嘿以無佳徒使墨守者視此書而失據捷鬭
者指是刻以嚴誇智愚勇怯於斯乎盡銳貧冨侈嗇於
是乎交賖細則鑚如蚊蚋大則據若蛟鼉緩則穆如塤
篪急則慘若鋩邪親屬之榮悴以此人身之軒輊匪他
何必耆舊傳而特筆人物志以編摩第登名於仕版若
陟巘以盈科有規有矩如琢如磨諒有朝其必市想無
臣而不波乃有揚休山立籧戚駘駝姓名舛詭爵地參
差鸞視蟲其一粒豹覺鼴以隨窠苟有懷而未瞑緫奔
命於旁羅是故謁選則咳成雷雨議汰則委若泥沙地
貴則聯之以雲錦命賤則等之以風花至消詳於品列
益撫卷而增嗟名理儔而贗售功勤埓而盜夸等竒節
而抑真並文林而采革然則兹籍也蓋有朱紫異質淄
澠同和者矣迨其甚也且有人焉巧若窮竒昧若渾敦
名可以冠楚杌貌足以鑄神奸物論之所必去兹籍之
所獨存方災木而未已或閱季而彌尊亦有行若處子
智若耆舊望足以壓折非是才足以替獻可否謂周行
其必先視百爾而豈後比索名於右方復展轉而烏有
或置無人之境或寄冗從之藪冷之以所必灰障之唯
恐不走彼拙效其常然豈削籍之所朽徒使頑弱之人
覽兹籍也耀其貴如得如驚黯其賤如失如玷懲死灰
之不然慕積薪之所占身已沒其焉如貴及生而可豔
捐亢壯以和顔算幽憂而委念然則兹籍也能使人采
色飛舉道心沉亂可觸手而偶觀難淹神而久玩忽掩
卷而惘然吾亦多言之為幻矣
御定歴代賦彙外集卷三
