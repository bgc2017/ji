欽定四庫全書
御定歴代賦彙卷一百二十七
花果
安石榴賦(有序)(晉)潘尼
安石榴者天下之奇樹九州之名果是以屬文之士或
敘而賦之蓋感時而騁思覩物而興辭
余遷舊宇爰造新居前臨曠澤却背清渠實有斯樹植
於堂隅華實並麗滋味亦殊可以樂志可以充虚朱芳
赫奕紅萼參差含英吐秀乍含乍披遥而望之煥若隨
珠耀重川詳而察之灼若列宿出雲間湘涯二后漢川
遊女攜類命儔逍遥避暑託兹樹以柄遲遡祥風而容
與爾乃擢纖手兮舒皓腕羅袖靡兮流芳散披綠葉於
脩條綴朱華乎弱榦豈金翠之足珍實茲葩之可翫商
秋授氣收華斂實千房同蔕十子如一繽紛磊落垂光
耀質滋味浸液馨香流溢
安石榴賦(晉)張協
考草木於方志覽華實於園疇窮陸産於包貢嗟英奇
於若榴耀靈葩於三春綴霜滋於九秋爾乃飛龍啓節
揚飇扇埃含和澤以滋生鬱敷萌以挺栽傾柯遠擢沉
根下盤繁莖篠密豐榦林攢揮長枝以揚綠披翠葉以
吐丹流暉俯散廻葩仰照爛若百枝並燃爀如烽燧俱
燎皦如朝日晃若龍燭晞絳綵於扶桑接朱光於若木
爾乃赬萼挺蔕金芽承蕤蔭佳人之玄髻發窈窕之素
姿遊女一顧傾城無鹽化為南威於是天漢西流辰角
南傾芳實磊落月滿虧盈爰採爰收乃剖乃拆内憐幽
以含紫外滴瀝以霞赤柔膚冰潔凝光玉瑩璀如冰碎
泫若珠迸含清冷之温潤信和神以理性
安石榴賦(晉)張載
有石榴之奇樹肇結根於西海仰青春以啓萌晞朱夏
以發采揮光垂綠擢榦曜鮮熻若羣翡俱棲爛若百枝
並然煥乎郁郁焜乎煌煌仰映清霄俯燭蘭堂似西極
之若木譬東谷之扶桑於是天廻節移龍火西夕流風
晨激行露朝白紫房既熟赬膚自坼剖之則珠散含之
則冰釋
安石榴賦(晉)傅玄
鳥宿中而纖條結龍辰升而丹華繁其在晨也灼若旭
日栖扶桑其在昏也赩若燭龍吐潛光苞玄黃之烈輝
緣煒曄而焜煌發朱榮於綠葉時從風而飄揚
石榴賦(晉)夏侯湛
覽華圃之嘉樹兮羡石榴之奇生滋玄根於夷壌兮擢
繁榦於蘭庭霑靈液之粹色兮含渥霧以深榮若乃時
雨新晞微風扇物藹萋萋以鮮茂兮紛扶輿以蓊鬱枝
摻稔以環柔兮葉鱗次以周密纖條參差以窈窕兮洪
柯流離以相拂於是乎青陽之末朱明之初翕微煥以
摛采兮的窟㻧以揚敷接翠萼於綠蔕兮冐紅芽以丹
䰅赩然含蕤璀爾散珠若乃叢紈始裹聚葩方離潛暉
蜿豔綠采未披照灼攢列熒熒玄垂雪酲解䬼怡神實
氣冠百品以奇仰邁衆果而特貴
河陽庭前安石榴賦(晉)潘岳
仰天路而高睇顧鄰國以相望位莫微於宰邑館莫陋
於河陽雖小縣陋館可以遨遊實有嘉木曰安石榴修
條外暢榮榦内樛扶疎偃蹇冉弱紛柔於是暮春告謝
朱夏戒初新莖擢潤膏葉垂腴曾華曄以先越含榮&KR0008;
其方敷丹暉綴於朱房緗菂點乎紅䰅煌煒煒煒熠爚
委累似琉璃之棲鄧林若珊瑚之映綠水光明燐爛含
丹耀紫味滋芳神色麗瓊蕊遥而望之煥若隨珠耀重
淵詳而察之灼若列星出雲間十房同膜千子如一御
渴療饑解酲止疾既乃攢乎狹庭載阨載褊土階無等
肩牆惟淺壁衣蒼苔瓦被駮蘚處悴而榮在幽彌顯其
華可玩其實可珍羞於王公薦於鬼神豈伊仄陋用渝
厥貞果猶如之而况於人
府庭雙石榴賦(以平生少年日為韻)(唐)呂令問
公府洞豁羣木羅生歴衆芳而選妙得雙榴之美名擢
質森聳垂隂淒清埽危階之數級蔭閒庭之四平夾砌
駢羅則東西表賓主之位與時消息則寒暑任榮枯之
情故其異影同庇分芳對出夏景焯而開花秋氣結而
成實剖之則珠彩輝掌捧之則金光照日其生也雖雜
居幽逕之蘭其用也亦間若雕盤之栗若乃當公務之
總偶訟庭之要爰趨爰揖或長或少皆指而稱曰彼石
榴之所生何託根之至妙俯環廊之廻合拂危簷之窈
窱類甘棠之勿翦人縱去而猶思若李樹之無言蹊自
成而不召是以固其根榦美其華耀乍開軒而翠彩重
合甫褰帷而紅榮四照也或曰物惡近以招累事貴遠
而克全空遁幽以獨美抱甘香而自捐豈比夫善生者
託仁以遠害能壽者輔道以延年是以象君子之惠渥
故終保夫自然
矮石榴樹子賦(有序)(宋)梅堯臣
襄城縣庭下生矮石榴往來者異之余作賦寫其狀因
以自勵云
有矮石榴其高倍尺中訟庭儷戒石訪諸走胥云非封
植忽此生榮三傳歲歴密葉如蓋繁條如織葳蕤下垂
疲軟無力緗苞貯露纍纍仄仄下人俯視顚本可識雀
愧卑棲而不肯集兮故啾唧以矯翼偃偃盤盤若屈若
鬱紉紉結結非曲非直榦不足攀隂不足息夫何挺質
之可惑邪意為異與為妖與人以為異我不知其異曰
殊衆人之類類人以為妖我不知其妖曰乖衆木之翹
翹然而不生樊圃臺榭遊觀之所産茲堂下其有以警
而有以覩因形箋義庶將有補當革蔓衍之多枝無若
輭柔之不舉勿俾苞苴之流行勿使吏氓之輕侮勿淟
涊以自抑勿猶豫而失處勿闒葺以接卑勿上下之不
撫夫如是則異也妖也固弗取維戒懼斯主
蒲桃賦(有序)(魏)鍾會
余植蒲桃於堂前嘉而賦之命荀勗並作
美乾道之廣覆兮佳陽澤之至淳覽遐方之殊偉兮無
斯果之獨珍託靈根於玄圃植崑山之高垠綠葉蓊鬱
曖若重隂翳羲和秀房陸離焜若紫英乘素波仰承甘
液之靈露下歙豐潤於醴泉緫衆和之淑美體至氣於
自然珍味允備與物無儔清濁外暢甘旨内遒滋澤膏
潤入口散流
右史院蒲桃賦(有序)(宋)宋祁
癸酉之仲夏余受詔修書寓於右史院紬繹多暇裵回
堂除有蒲桃一本延蔓疎瘠垂實甚寡余且玩且唶以
為省戸凝切禁廷敞閒人不夭摧禽不棲啄與平原槁
壤有間匪灌叢宿莽所干而條悴葉芸不為時珍何邪
得非地以所宜為安根以屢徙為危封植浸灌信美非
願因為小賦代其臆對云
昔炎漢之遣使道西域而始通得蒲桃之異種偕苜蓿
以來東矜所從以至遠遂徧殖乎離宫去葱雪之寒鄉
託崤函之福地並萬寶以均載歴千古而舒粹玩之可
使蠲煩食之足以平志不由甘而取壞廼因少而獲貴
鄙柚苞之輕侻賤蔗境之塵滓粤何人斯殖我於兹託
深嚴之秘署切轇轕之文榱培孤根以膏壤引柔蔓乎
標枝泉石渠以蒙浸露金莖而並滋布凉影於月宫獵
重葩於禁颸蔽風廬之岑寂隠肅唱而逶遲彼得地而
逢辰宜欣欣以茂遂奚敷華而委質反慘慘而兹瘁乏
磊砢於當年讓紛華於此世是必野荄非曾掖之玩菲
實異太官之味困枳橘之屢遷歎匏瓜之徒繫亦猶鬱
柳有性不願桮棬之華海鳥取容非榮觴酒之饋胡不
放之巖際歸之壠隂上敷榮於樛木外結庇於緇林蒙
煙沐霧跨野彌岑豐茸大德之谷棲息無檎之禽保深
根以庇本誡繁實之披心窮天年以善育奚斤斧之可
尋亂曰階藥衒華堂萱爭麗枝以萬年為名木以五衢
稱瑞是皆託中涓以進孰荷鈎盾之為地結賞心以自
如非孤生之所冀
植橘賦(魏)曹植
有朱橘之珍樹於鶉火之遐鄉禀太陽之烈氣嘉杲日
之休光體天然之素分不遷徙於殊方播萬里而遥植
列銅爵之園庭背山川之暖氣處玄朔之肅清邦換壤
别爰幾喪生處彼不彫在此先零朱實不御焉得素榮
惜寒暑之不均嗟華實之永乖仰凱風以傾葉冀炎氣
之所懷颺鳴條以流響希越鳥之來栖夫靈德之所感
物無微而不和神蓋幽而易激信地道之不訛既萌根
而弗榦諒結葉而不華漸玄化而弗變非彰德於邦家
拊微條以數息哀草木之難化
橘賦(有序)(晉)潘岳
余齋前橘樹冬夏再熟聊為賦云爾
嗟嘉卉之芬華信氛氲而芬馥既蓊葺而萎蕤且參差
而橚矗已鬱鬱而冬茂亦離離而夏熟至如廣命賓客
歴覽遊觀三清既設百味星爛炫熀乎玉案照耀於金
盤故成都美其家園江陵重其千樹既見稱於陸言亦
標名乎馬賦
橘賦(梁)吳均
增枝之木既稱英於綠地金衣之果亦委體於玉盤見
雲夢之千樹笑江陵之十蘭葉葉之雲共琉璃而並碧
枝枝之日與金輪而共丹若乃秋夜初露長郊欲素風
齎寒而北來鴈銜霜而南渡方散藻於年深遂凝貞於
冬暮
瑞橘賦(有序)(唐)李德裕
清霜始降聖上命中使賜宰臣等朱橘各三枚蓋靈囿
之所植也臣伏以渡淮為枳由地氣而不遷吹谷生黍
信陽和之有感昔漢武致石榴於異國靈根遐布此西
域柔服之應也魏武植朱橘於雀園華實不就乃吳人
未格之兆也考於前史昭晰可知豈非天地同和羣物
效祉去蠻夷之陋獲近太陽感王化之威更承膏露草
木尚爾况乎人心漢宣帝宫館山澤意有所感必使近
臣賦之臣幼學為文忝列樞近敢稽首而獻賦曰
美南州之嘉樹受烈氣於炎德固一志於殊方遂不遷
於上國貞枝凝碧蔚湘岸之夕隂華實變黃動江潭之
秋色雜丹楓於溪畔映綠篠於巖側翡翠以之列巢鵷
鶵於焉棲息雖同霑於雨露竊自得於雕飾終獲譽於
皇明豈因人之羽翼感大鈞之獨運輸造化之玄力思
六合以同風採孤根而移植播元氣以茂育諒英靈之
不測逮乎霜飛文囿風落秦川金莖炫熀於朝日玉樹
青葱於霽天峩方壷之翠島列靈沼之清漣上蔚檉松
下秀蓀荃赩朱草與屈軼華紫芝與賓連靈卉必植而
嘉橘在焉碧葉獨潤金衣更鮮天漢之華星焜燿閬風
之珠樹粲然香若團於野露色疑炫於江煙既而大官
獻新奇果列筵非厥包之自遠何菲陋之莫傳樹隠方
塘比丹萍之初實盤映皎月與赤瑛而共妍東鄙孤臣
謬塵三事既乏和羹之用猶霑可口之味并食不割竊
愧晏嬰之知捧之以拜重感桓榮之賜度不朽於雪霜
永酬恩於天地
洞庭獻新橘賦(以湖海清和遠人修貢為韻)(唐)可頻瑜
洞庭之遠兮亘全椘而連巨吳路悠悠以窮塞波淼淼
而平湖遠國之奥壤中華之外區風土所宜兮四方各
異珍果斯出兮諸夏或無至於白商謝玄律改風落瑶
林寒生窮海枇杷落而將盡荔枝摘而不待然後浮香
外散美味中成照斜暉而金色帶曉潤而霜清圓甚垂
珠琪樹方而孰可味能適口玉果比而全輕在禹貢非
他於周制則那充厥包於林下發使者於江沱襄橙不
得而雜楚柚不得而和所獻者皆歎其美所貴者不以
其多歲崢嶸而已晚路崎嶇而自遠齊萬物以坌入離
本枝而不返其價可重其味可珍固綠蔕而未變施素
錦而猶新若夕發於南國已朝奉於北辰匪雕餙以自
媚實羽翼以因人獻芹者既非其匹敵獻桃者何足以
等倫豈比夫江北則枳江陵則洲隨樝棃而莫遂備職
貢而無由同碩果而已矣望君門兮阻修美哉植物斯
多結實兮衆斯橘也栽則隔乎淮浦生則主乎雲夢獨
專美於當今及歲時而入貢
洞庭獻新橘賦(以湖海清和遠人修貢為韻)(唐)仲子陵
皇帝垂衣裳而治萬國舞干戚而來九區包之橘柚至
自江湖歲以為常知方物之咸有時而後獻表庭實之
何無本其來則風秋洞庭霜落寰海元侯布教下吏旁
採碧林冬生大小異名已去霜蔕初辭綠莖然後盛以
瀟湘之竹束以江淮之菁背楚塞以西走望秦雲而北
征上方端想玄默深居穆清扇鴻鈞而不宰張大樂而
無聲閱彼要荒之貢得斯華實之英乃眀四目乃停九
歌朱紱方來以彰其道泰碩果可食以表其時和時和
在乎務本道泰在乎柔遠一果熟知百果之不荒一方
來知萬方之未晚橘之名也則珍橘之熟也惟新越彼
千里獻於一人丹其實體南方之正酸其味含木德之
純足以附荔枝於末葉遺檳榔於後塵然出自荒陬升
聞莫由煙波無巳歲月空流豈知夫湮沉可逹職貢可
修辭草澤以孤往入金門而見收物之因人也其則以
衆人之象物也豈不或中儻草木之可儔希成名於入
貢
柑賦(宋)謝惠連
嘉寒園之麗木美獨有此貞芳質葳蕤而懷風性耿介
而凌霜擬夕霞以表色指朝景以齊圓侔萍實乎江介
超玉果於崑山傾子節兮湘之區承君玩兮堂之隅濯
雨兮冐霜長無絶兮芬敷
玄棗賦(晉)傅玄
有蓬萊之嘉樹植神州之膏壤擢剛莖以排虚誕幽根
以滋長北隂塞門南臨三江或布燕趙或廣河東既乃
繁枝四合豐茂蓊鬱斐斐素華離離朱實脆若離雪甘
如含蜜脆者宜新當夏之珍堅者宜乾薦羞天人有棗
若瓜出自海濱全生益氣服之如神
棗賦陳後主
芳園列榦森梢繁羅蕊餘莖少葉暗枝多復有奇樹風
間臨月入夜影來未若丹心美實絳質嘉枝齊水華浮
鄭都彩垂雞心日映羊角風吹羞金盤於冰水薦玉案
於深杯此歡心之未巳方夢腸而屢迴
茱萸賦(晉)孫楚
有茱萸之嘉禾植茅茨之前庭歴漢女而始育閱百載
而長生森蔓延以盛興布綠葉於紫莖鶉火西徂白藏
授節零露既凝鷹隼飄厲攀紫房於纖柯綴朱實之酷
烈應神農之本草療生民之疢疾
木瓜賦(宋)何承天
美中州之嘉樹表閒冶之麗姿結靈根以誕秀傾朝日
以揚輝擢叢柯之冉冉布翠葉而葳蕤惟兹木之在林
亦超類而獨劭方朝華而繁實比沙棠而有耀當大厦
之方隆愧微榦之纖撓豈隠樸以幸全固呈才而不效
離用衆而獲寧永端巳以勵操願佳人之予投思同歸
以託好顧衞風之攸珍雖瓊琚而匪報
檳榔賦(有序)(明)黎遂球
檳榔生於海外予粤人喜雜蔞葉蜆灰嚼之婚姻之約
以表結言客粤者每不諳食且資嘲笑然攷食檳榔不
惟予粤人也晉劉穆之微時嘗造妻家已食畢求檳榔
妻兄弟曰君嘗苦饑何用此物及任丹陽尹召妻兄弟
以金盤貯檳榔一斛贈之然則往故吳俗所貴何以云
然予讀書之暇作賦爭之
美嘉實之貞烈含文采於炎方榦亭亭而直上枝扶舉
而疎張涉南海以流望見團蓋之彷徉摘鮫人之明珠
猶什襲而錦裝牽異卉而薦葉朋翡翠於越裳準削瓜
以成瓣或如錢而擲筐疑獺髓與玉屑並資嚼而得漿
擬漱石而礪齒勝含脂以為容於是集良耦邀上賓進
鯉尾獻猩脣調甘選脆嘉澹雪醇龍華代燭雞人遲更
觴羽倦而既醉德味飽乎大烹却易牙而不顧視杜康
以逡廵並牽裾與捧袂見微誠於華巾結方勝以象物
翅則蝶而首螓香儼含乎雞古液半飲而霞蒸酌腑臟
之損益導元氣以降升是以靡俗不珍無時不宜托吉
士以為友比白茅而包之指摽梅以興感佇斯焉之相
遺陳瓜果以穿鍼懸艾虎而續絲匪一端以調笑即懷
袖以寄怡在凝寒而擁背或立月而露滋忽温靄而如
醺惟丹丸之馥頤彼嚙脣與唼舌樂並枕於低帷暢同
心之蘭言相吞吐而氣佳笑貞士之苦節采松實而緣
阿分藜藿之我安適晚食而婆娑詠素餐以不怍歌無
酒而可酡從樂饑於衡門亦回味以旨多况鼎養之羅
列侑退食而委蛇
瓜賦(有序)(魏)劉楨
在曹植坐厨人進瓜植命為賦促立成其辭曰
布象牙之席薰玳瑁之筵憑彤玉之几酌縹碧之樽三
星在隅温風節暮枕翹於藤流美遠布黃花炳曄潜實
獨著豐細異形圓方殊務揚暉發藻九采雜糅厥初作
苦終然允甘應時湫熟含蘭吐芳藍皮蜜理素肌丹瓤
乃命圃師貢其最良投諸清流一浮一藏析以金刀四
剖三離承之以雕盤羃之以纖絺甘逾蜜房冷亞冰圭
瓜賦(晉)陸機
佳哉瓜之為德邈衆果而莫賢殷中和之淳祐播滋榮
於甫田背芳春以初載迎朱夏而自延奮脩系之莫莫
邁秀瓞之緜緜赴廣武以長蔓粲煙接以雲連感嘉時
而促節蒙惠露而增鮮若乃紛敷雜錯鬱悅婆娑發彼
適此迭相經過熙朗日以熠燿扇和風其如波有葛虆
之覃及象椒聊之衆多發金榮於秀翹結玉實於柔柯
蔽翠景以自育綴脩莖而星羅夫其種族類數則有括
蔞定桃黃㼐白摶金文蜜筩小青大斑玄骭素椀貍首
虎蹯東陵出於秦谷桂髓起於巫山五色比象殊形異
端或濟貌以表内或惠心而醜顔或攄文而抱綠或披
素而懷丹氣洪細而俱芬體脩短而必圓芳郁烈其充
堂味窮理而不䬼德弘濟於饑渴道殷流於貴賤若夫
濯以寒水淬以夏凌越氣外歛温液密凝體猶握虚離
若剖冰
瓜賦(晉)傳玄
調土下種播之有經應運侯時負甲徐生遂日就而月
將既成母而盤縈次落莫之密葉兮交逶迤之脩莖敷
碧綠之純采金華炳其朗明育之以人功養之以六氣
黃逾金緗青侔含翠雖貍首之甘美兮未若東門之奇
偉舊有蜜筩及青括蔞嘉味溢口鮮類寡儔一齧之頃
至三搖頭選美芳園重簡其珍披以吳刀承以朱盤中
剖而破雖分若完質兼五味氣美芳蘭愈得冷而益甘
兮怡神爽而解煩細肌密理多瓤少瓣豐旨絶異食之不䬼
瓜賦(晉)嵇含
世云三芝瓜則處全焉故植根玉巖潤葉飛泉攬之者
壽食之者仙是謂雲芝芙蕖振采擢莖玄瀨(原本闕二字)葩
映莫此為最是謂水芝甘瓜普植用薦神祇其名龍膽
其味亦奇是謂土芝乃剖甘瓜既淳且馨荒者饗之忘
困解酲流味通其五臟冷氣反其迷精
瓜賦(梁)張纉
惟兹瓜之實茂體太素之純精噏玄潤於浮霄含皇澤
於夏庭於是蒼春發歲天地交和乃啓沃壤是殖是播
納佳種於畦畹應時運而剖芽揮萌散蘖栽葉負柯蓊
茸鬱薈苯䔿婆娑晞慶雲以吐蕤仰旭日之敷花朝晞
重陽夕承朗月清露湛而宵降翔風穆以晨發振柯翹
之繞若顧惠風以滋悅感靈化而絪緼覩佳實之並結
始懷徵而苦發終感宫而甘通信不和而自馨與九鼎
乎齊功蔓草是藉密葉是蔽潛湫獨熟墮莖落蔕芬馥
酷烈氣暢雲際申狄不能詳其味隸首不能為之計昔
東陵之甘瓜美顯名於中古彼服閭之攸擔乃衆仙之
所賭美人神之同好何厥用之弘普惟令實於無窮永
可殖於靈圃
瓜賦(唐)康子玉
巫山之岡秦川之陽垂條引蔓布綠敷黃彌皋被野含
芬吐芳轉晨風之穆穆湛宵露之瀼瀼花葉則煜煜煒
煒文彩則焜焜煌煌錦繡為之失色霞日為之奪光遠
而望之粲兮爛繁星列兮曜長漢光色連延遥相煖廹
而察之瓞兮緜明璣盈蚌媚重泉大鱗巨介近相連細
雨流風每飄飄兮葉上遊蜂戲蝶時歴亂於花前爾其
大則三尺二升美則金漿玉實貍頭羊骹之字黃㼐白
摶之質感仙貴於孫鍾避世資於步隲異蔕表於前代
同心彰乎曩日既而横綺席會嘉賓琴罇逸賞海陸具
陳香分四座氣雜八珍既取類於母子亦取辨於君臣
欽哉彼美流玩不已何以剖之金錯刀何以澆之玉英
水邵平因植以著業阮籍託詞而興已非但留怨於戍
夫抑亦取誡於君子
御定歴代賦彙卷一百二十七
