明詩綜卷九十
翰林院檢討朱彝尊編
德祥(二十五首)
德祥字麟洲號止菴錢塘人洪武中住持徑山
有桐嶼詩集
(静志居詩話止菴詩原出東野意主崛竒而能斂才就格足與楚石季潭巾缾麈拂鼎立桑門)
(蒲菴以下要非其敵姚恭靖祥老草書歌云祥師只今為巨擘上與閒素爭巑岏錢塘山水甲)
(天下秀氣毓子為靈檀十年不出筆成冢中山老兔愁難安晴軒小試烏玉玦雙龍隨手掀波)
(瀾昨將一紙遠寄我天孫機錦千花攢願師勿置鐵門限從他需索來熱官縉紳相與歎莫及)
(便欲奪去加巾冠然則止菴之草書更妙絶時人矣)
車碌碌
車碌碌上山遲下山速前車行後車促後車不管前車
覆前車已覆無奈何後車碌碌何其多
芍藥
春去若亡國寸紅不可容一朝兩朝雨三夕五夕風萬
物不一色無以全其功芍藥是何本落在夏庭中
月夕看梅
梅花夜開香滿溪溪上月出風凄凄開門出溪看花去
落花流水無東西枝間月落且歸去明日看花還杖藜
送僧東游
坐罷南山夏東游思浩然與雲秋别寺同月夜行船一
路鐘聲裏千峰落木前西來有祖意不在普通年
九月八日旅中夜懷
秋逕花爭發寒燈客自傷别家將一歲明日又重陽鄉
俗誰同與詩情老未忘凉風舊池沼蕭瑟芰荷香
旅寓
九月尚絺衣故鄉胡不歸塞鴻聲一到江樹葉都飛路
晚逢僧少門寒過客稀自慚蘧伯玉又是一年非
晏起
宿雨何由歇春眠不肯醒燕來猶舊戶花落自空庭引
水平魚沼燒香繞硯屏齋中無别事閒寫幾翻經
秋塘
獨步秋塘上其如客思何蟬聲送風葉鳥影度凉波草
店三家酒菱船一道歌不堪回首處楊柳夕陽多
小築
日涉東園上余將卜此居草生橋斷處花落燕來初避
俗何求僻容身不願餘堂成三畝地秖有一車書
剪燭
風處搖金蛹煙時閃墨鴉寸心終不昧雙淚欲横斜漸
過分詩刻虚開報喜花剪聲初落指滿席散春霞
聽雨有懷
灑樹聲兼雪捎簷力借風每來寒夜後多在客愁中草
意閒門共燈情白髮同之人天一角的的似高鴻
夜歸寄東田隱士
觸熱嫌尋訪閉門如路窮手持東野集思與何人同候
雨坐櫩樹聽蟬得晚風因之過林叟歸步月明中
新秋有懷
得秋才一日秋意已紛紛凉覺水邊早聲先樹裏聞高
僧在西嶺短策不離雲我欲尋行跡恐驚鸞鶴羣
題海雲寺
香刹住中流初疑地若浮路從沙際入帆到樹邊收清
磬敲漁夜新書報橘秋洞庭西在望欲去更遲留
題鎮海樓
斯樓屢易名一上一傷情白屋多為戍青山半作城雨
中春樹出風裏晚潮生亦有歸鴉早閒啼四五聲
登富春永安寺
栗葉邨前石子溪青山一掩路渾迷也知谷裏多猿鳥
未信雲中有犬雞滿耳只聞諸澗響回頭方覺衆峰低
平生傾想今朝到願結茅茨在寺西
與姪自京還横塘故居
桑麻田在水邨中千里歸來共阿戎春水野航天上下
石橋林木岸西東階除點火兒童喜兄弟開門語笑同
二載客塵如夢事明朝溪上看飛鴻
過湖州
平生只想住湖州僻性迂情可自由一片水聲中倚杖
幾重山色裏行舟東林書卷貧猶買西塞綸竿老未收
緩得歸程過寒食杏花村雨聽鳴鳩
喜友過新居
柴門不向小溪開西阜山多稱不才柱杖前村新雨後
故人東郭買舟來山瓢遠慰何多幸竹逕相逢第一迴
從此熟來溪上路莫教行迹有莓苔
古懷
思尋海底人為乞珊瑚樹持栽此庭前顔色長不故
答香光居士
山北山南住雞聲隔一峰新詩忽寄到猶勝一相逢
許起宗見過
雨氣來山北茶香過竹西芙蓉花發處明日約扶藜
横塘寺
桫羅園裏好僧坊兵火年來事可傷白髮老人知舊跡
繞塘樓子十三房
題明辯之畫春江聽雨圖
歸來雙鬢各蕭然見畫猶能記昔年風雨一船曾泊處
借人燈火草堂前
題網魚圖
溪頭三月雨昏昏落盡桃花水正渾網得魚多滿家喜
賣時應不到城門
妙聲(十二首)
妙聲字九臯吳縣人居常熟慧日寺洪武初被
召蒞天下僧教有東臯錄
雨
密雲起崇朝飛雨灑高閣蕭瑟傍松檐逶迤帶煙郭坐
來池水深吟罷林花落已知禾黍秋不奈衣裳薄
送沈行恕
挾策事行邁言往五湖濱隂風結山岳落葉滿河津之
子忽已遠我懷將焉陳志士惜白日行客念蕭晨况兹
艱難際奪我心所親中情苟不移在遠猶比鄰毋為離
别苦庶以道自珍
水仙詠
百草秋盡死孤花麗巖阿芳心太皎潔歲事成蹉跎微
月步遥夜輕風生素波懷人豈無意路遠欲如何
題高尚書九江暑雨圖
尚書畫山山巃嵸九江秀色開森聳况當五月暑雨交
雲氣滃勃川光動五峰削出青如蓮綠樹仿彿聞吟猿
猶瞻謝眺青山宅不見米家書畫船何人出門面山立
頭上烏紗翠痕濕誰喚山東李謫仙來觀瀑布三千尺
於今戈戟亂如麻使我披圖一永嗟欲買沃洲歸共隱
江山如此屬誰家
新墳行
南山崔嵬青入雲將軍取山新作墳方春迫民就工役
路上白日無行人西家舊墳雙石馬一日驅來華表下
東家翁仲今尚存一朝移來在墓門葬期日薄云最吉
雞鳴而作夜不息新墳已成舊墳毁舊鬼銜冤新鬼喜
新墳舊墳無了期南山崔嵬終不移
題商德符山水
左山畫山延祐初山如何其佳有餘飛泉高挂白蝃蝀
竒峰爛發青芙蕖直疑齊東華不注又似塞北醫無閭
嗟哉好手不復得藏弆貴比英瓊琚
題焦元尚山水
淮陽先生愛畫山下筆萬里須臾間既開金刹依寥廓
亦有綠樹臨潺湲竹間鳥啼春雨歇洞口花落晴雲閒
知君高志在丘壑著我溪橋相往還
游石湖
近聞移居湖水頭蘭若下瞰滄波流獼猴夜偷錫杖去
鷗鳥日傍闌干浮揚州月照五湖白洞庭木落三山秋
相望只隔半江水安得贈之雙佩鈎
苦雨懷東臯草堂寄如仲愚
四月滛雨寒凄迷邊軍夜歸聞鼓鼙大麥漂流小麥黑
富家歎息貧家啼書囊留滯北山北草堂故在西枝西
焚香掃地蚤閉戶莫遣袈裟沾燕泥
發金陵
大船浮江江水清中流蕩槳鴐鵝鳴楚雲無情自西去
吳山不斷來相迎坐依北斗近人白卧見河漢當空横
舟中有客且勿語聽我竹枝歌月明
東臯雜興
三高祠西湖水東浦口水與長橋通人言此中可避世
來結茅齋如巳公
題畫
目極江南有所思餘不風雨落花時錢郎應恨春歸盡
獨倚東風寫折枝
至仁(二首)
至仁字行中自稱熙怡叟番陽人元末住紹興
崇報寺洪武初主虎丘寺有澹居稾
(詩話澹居稾為饒州路總管府判官皇甫琮廷玉所編僧克新序之嘗撰楚石行狀有云浙水)
(東西被召者十有六人余與西齋𤦺公夢堂噩公與焉則詩雖刊行於至正中而實登明初之)
(法席者也)
吳越兩山亭為尹本中縣尹賦
蕭然大夫新作亭吳山越山相對青天目雲霞耀西浙
石帆風雨來東溟王覇英雄何足數句踐夫差兩抔土
喜君亂後蘇蒼生白晝彈琴如單父
送厚元載遊會稽
江上楊花落孤帆度遠汀潮連滄海白山擁會稽青内
史籠鵝帖仙人放鶴亭登臨有新製毋惜寄林扃
元瀞(二首)
元瀞字天鏡(一云字天覺)號樸隱會稽人自稱會稽
山樵洪武中召至南京乞歸主靈隱寺羅禍謫
戍陜西有樸園集
重九(二首)
舊日重陽節唯尋麯米春忽經時到眼但覺老随人白
髮雖多難黃花不厭貧登高本無意蹤跡媿紅塵
故舊俱淪喪人情轉寂寥馳驅逢九日牢落是今朝把
菊難為醉囊萸興自消江鄉獨無頼風雨暗蕭蕭
清濋(一首)
清濋字蘭江天台人居天界寺晚主松江東禪
寺有望雲集
西湖曉行
海角曈曨日欲生山南山北淡煙横春風吹斷沙禽夢
人在綠楊堤上行
溥洽(一首)
溥洽字南洲山隂人上天竺僧洪武中為僧錄
司右講經歴左善世尋以讓道衍居右遭讒左
遷右覺義久之復右善世有雨軒集(潘次耕云遜國之事)
(因洽公之繋獄而疑其開剃猶曰君子可欺以其方也因從亡致身諸錄而行程歲月一一以)
(虚者實之難罔以非其道矣)
(詩話遜國之事國史太略野史過詳終成疑案程濟梁田玉等未必有其人史仲彬官翰林未)
(必有其事與其惑於從亡致身諸錄無寕信鄭端簡今言所述矣)
題山深草堂次王適齋韻
聞說平夷堡高居絶徼山牽蘿秋補屋伐竹曉開關欵
塞烽煙静歸田士卒閒都門回首處頻喜寄書還
普莊(一首)
普莊字敬中仙居人洪武中被召入天界寺歸
住徑山示寂於撫州
(詩話莊公自號呆菴作歌云呆菴呆道人不識世間秋與春無榮無辱無疎親讚亦不喜罵不)
(嗔雖以自訟其矜詡也多矣)
追和歸源老祖山謠
長林悉凋落刮地霜風吹道人不出山終年無所知一
心既空寂萬法將焉依海門明月上冷照枯松枝
至道(一首)
至道字物外臨海人住無錫之嵩山寺洪武中
被召尋乞還有夢室集
流翠亭
道人性沉静置屋層巒間四檐山溜瀉萬壑松濤翾清
秋爽氣集落日衆鳥還過客坐來久寂寥誰叩關
如蘭(三首)
如蘭字古春富陽人住持天竺寺永樂初召挍
鐫經律論三藏有支離集
(詩話古春與夢觀同游東維子之門東維子有送二上人歸三竺序其略云余在富春得山中)
(兩生曰蘭曰仁授之以春秋兵興潛於釋然皆用世之才夢觀為孝陵尊禮古春晚出嘗識于)
(忠肅於彌月時亦别古崖之流也)
琴清為胡若思教諭作
微飈灑練衣空庭夜寥泬凉葉生露華澄江上新月沖
襟澹無營孤桐絃白雪天秋萬籟鳴霜清百泉咽冥鴻
度湘雲威鳳出丹穴至音聽者稀幽思自超越悵然一
長吟烏啼漏聲徹
殊别峰習静卷
疾雷破山嶽大風揚波濤百川相蕩潏萬竅争怒號道
人聞自性六窗鎖猿猱喧寂兩忘念月出中林高
曉發
東風卷雨曉雲收兩岸雞聲送客舟柔櫓不驚沙上雁
殘燈猶照驛邊樓天連野水浮空闊斗轉銀河拂地流
遥望吳城何處是青山數點落長洲
懷讓(一首)
懷讓字不虚天童寺僧
尋竹隱寺
聞鐘識寺遥小徑緣雲入日暮下山歸秋衣不知濕
善學(一首)
善學號古庭吳人出家大覺寺元末主崑山薦
福明初居光福以寺僧輸賦違期徙贑州行至
馬當山示疾而卒有詩集(毛子晉云古庭長於五言如雲起猿聲斷)
(松高鶴夢危人疑天上坐鷗訝鏡中飛垣倒夜奔鹿草深秋聚蛇殿空容鳥入樹老引藤纏令)
(元遺山見之應解頤也)
宿晚村
眺望前村近桑麻路欲迷過田衣拂水緣徑屧沾泥遠
嶠寒煙合空林夕照低村翁留我宿也解說禪栖
自恢(二首)
自恢字復初(一作元)南昌人洪武初住廬山
偶成
金沙溪上柳條齊白鳥羣飛落照低十里荷花紅勝錦
好山多在畫橋西
題唐子華畫山水
江雲如雪樹高低竹裏人家傍水西滿地松隂春雨過
好山青佀若耶溪
無愠(一首)
無愠字恕中號空室臨海人出家徑山主明州
之靈巖再主台州之瑞巖忽謝事入松巖日本
來聘被召至闕下以老病辭留天界寺尋還鄞
之翠山
松巖襍言
山中十日九日雨樹頭青子落不住白犬尋蹤入草間
驚起竹雞飛上樹
智圓(一首)
智圓字鑑中錢塘人住寶幢寺
送僧還四明
遠移瓶錫秣陵城又逐秋風過四明白石清泉尋舊約
碧雲紅樹動離情路從朱雀橋邊去舟自丹陽郭裏行
惆悵客中頻送客更堪疎柳暮蟬聲
大本(一首)
大本字宅衡會稽僧徑山書記
送徐行正人材之京
鴻鴈來時澤國秋西風潮落大江頭蒹葭楊柳東西岸
楓葉蘆花遠近洲鐘阜煙霞千嶂出蓬萊宫闕五雲浮
丈夫勲業青冥上莫為鄉思易動愁
大圭(一首)
大圭字恒白晉江人泉州開元寺僧有夢觀集
(詩話恒白語法侣云不讀東魯書不知西來意此逃墨歸儒之言也嘗題山居云山色宜茅屋)
(松風滿飰盂湖中泛月云偶臨湖坐得嘉樹欲傍花行無小船均饒風致)
夏日同許氏兄弟遊龜山(山有大石下有歐陽詹讀書遺址)
閒情素乖俗樂彼中林居林居未云果幽賞意有餘出
郭多青山佳木亦扶疎並游得良友方駕從所如翠微
薄炎景蘿風汎凉裾雲逕步窈窕石門入清虚少留席
豐草綠縟綿以舒叢柯翳鳴鳥石澗清游魚形神一蕭
散疲勩亦已袪路緣龜巖東遂即歐陽廬懷賢仰高躅
撫蹟驚廢墟願留石中室畢誦人間書兹焉恐遲暮眷
眷空躊躇
淨圭(一首)
淨圭住磧里
游仙詩
縹緲仙山五色雲玉真飛佩度氤氲不應名字題仙籍
猶著唐家舊賜裾
德珉(二首)
德珉字伯貞號石窗洪熙間虎丘寺僧後居徑
山
秋懷
江潭葉落鴈初飛又見凉風到客衣日下浮雲迷北望
天涯孤棹滯東歸驚看秋草流年換夢憶青山故舊稀
明日一竿滄海去白鷗應笑未忘機
晚泊東湖有懷姚醉雲
水晚雲隂思渺茫若為孤棹泊横塘夢回明月人何遠
愁對殘燈夜更長别渚沙寒移宿鴈疎林葉響墮微霜
明朝有約新豐道載酒重過舊草堂
善啟(一首)
善啟字東白號曉菴長洲人主蘇州永定寺尋
主松江延慶寺授僧綱司副都綱預修永樂大
典有江行唱和詩集
(詩話曉菴早負詩名錢唐瞿宗吉賦牡丹詩師與對壘用一韻賦百首獨菴南洲交器重之嘗)
(被召纂修永樂大典書成告歸與上竺完公敬修北禪瑾公如珪白蓮車公指南舟中倡和有)
(江行詩一卷王汝玉序之按大典共二萬二千九百卷疑編纂之不昜而敬修詩云昔出當嚴)
(冬兹還及春暖盖不過數月事爾考當日賜鈔者二千一百六十九人則因編纂者多宜成書)
(之速矣)
十四日歸舟分韻
江黑饒煙嵐咫尺景難了臨發棹還停復恐天未曉怳
然隂翳開日出雲漢表旋吳地匪遥辭闕境云杳客愁
忽若遺吟緒自縈繞坐久望東南斜陽獨歸鳥
大冋(二首)
大冋字妙止會稽人鄞縣延慶寺僧預修永樂
大典
(詩話妙止詩格未高然已脫蔬笥氣)
懷友
谷風凄巳厲習習吹我襟微煙襲芳樹細雨沾高林雖
有一尊酒對此誰共酙迢遥故人遠矧隔瑶華音安得
駕黃鵠往論古與今緬懷思方續白日苦西沉
江邨夕照圖
江村水國幽雲樹半含秋落日曬漁網凉風吹客舟香
秔黃早刈碩果熟先收官稅供輸外民歌樂未休
懷瑾(一首)
懷瑾字如珪蘇州北禪寺僧又住嘉定保寧寺
為僧綱司都綱預修永樂大典
江行分韻
南徐百里近邦畿水滿春江一棹歸回首金焦在何許
落霞紅處白鷗飛
淨倫(二首)
淨倫字大巍昆明人正統中出家天順間參善
學於浮山晚住錫五臺示寂於京師顯通寺有
竹室集
(詩話竹室不以詩名往往饒中晚唐風韻五言如松皮山舍小石子野溪彎雨苔迷石徑山氣)
(冷龕燈七言如晴疊青山芳沼上冷懸紅日畫樓西半竿落日孤城遠千里分沙一水流到岸)
(舟横流水曲尋溪路入落花藤樹頭落子銜松鼠崖畔飛霜呌竹雞原上燒痕初過雨隄邊新)
(柳未拖泥黃茅恰好三間屋赤米看收數畝田亦可入李和父弘秀集也)
次喬武庫縉金山勝覽韻
妙高臺上昔年遊想徧山中景物幽出洞白雲含海曙
映窗晴雪湛江流好音常聽樹頭鳥相對不飛沙際鷗
西望金陵千古意蔥蔥佳氣帝王州
古佛巖
蒼松蟠古巖洞門鎖幽谷但逢掃葉僧不見銜花鹿
玄穆(一首)
玄穆淮陽僧
題焦山寺
獅子峰前放晚參直登絶頂縱幽探帆檣遠近迷蒼靄
樓閣高低鎖翠嵐水色倒涵天上下山形雄壓地東南
焦先去後巖扉古樹老碧桃春正酣
(詩話天順中鎮江同知府事常山張春命焦山寺僧弘慧輯寺中題詠止存宗泐二首及此詩)
寶明(三首)
寶明號月舟吳人治平寺僧(楊君謙云月舟詩能遠塵字亦清媚)
(貧而好客客至則罄資飲之)
次沈陶菴題石田有竹莊韻
東林煙月舊松蘿無復君來對酒歌千葉芭蕉萬竿竹
相思一夜雨聲多
游山舟中作
舟過横塘酒再沽行厨烹出四腮鱸好山都在西南上
一路推篷看畫圖
戲題
拆了鞦韆院宇空絲絲楊柳自春風薔薇不為人拘束
却過鄰家屋上紅
恩䥓(一首)
恩䥓字古田號友雲成化間蘇州嘉定護國寺
僧有集
送張逸人
楝子花開香雨晴乍逢還别若為情不知流水將人意
送過南沙第幾程
明秀(十首)
明秀字雪江自號石門子海鹽人祝髮天寧寺
晚居錢塘勝果山有雪江集(釋冬谿云石門秀禪師以詩名海上)
(游心騖精力追唐雅鄭少谷孫太白諸名流多所稱許)
(詩話王伯安謫龍場驛丞雪江送以詩云蠻煙瘦馬經山驛瘴雨寒雞夢早朝一時傳誦之斯)
(未為警策特以清越勝耳觀其遺集三卷流轉跌宕不失清江靈一之遺音臨終偈云一夜小)
(牀前燈花雨中結我欲照浮生一笑浮生滅亦彼法中所謂解脫者)
田叟贈朱可麓
早起飯牛犢落花春水渾雨中青箬笠溪上白雲村食
力古莘野全生今鹿門不知城府外何處有桃源
汎舟至桐口
路轉青村合山連赤岸斜夕陽飛燕子茆屋落桐花晚
墅聞孤笛輕舟閣淺沙前峰望不遠林暝欲棲鴉
送陳墨山還吳淞兼柬胡秋田
五茸城外月不見十年餘顧我曾遊地因君得寄書津
亭然夜火江市鱠鱸魚若見秋田叟還勞問起居
日暮
西閣日將夕川原生暮煙遠林歸倦鳥枯葉抱寒蟬野
岸漁罾外秋風戍壘前故人應念我定有尺書傳
楚江秋曉次石田翁韻
山川搖落露華晞野寺鳴鐘破曙暉千里人烟江郭静
數聲漁笛水禽飛寒催刀尺風霜早日遠關河信息稀
叢菊又開身在客長沙誰念未成衣
懷孫太白山人
階前黃葉堆欲滿湖上白雲閒自來千里秋風悲斷鴈
兩峰寒日憶登臺未能明月同移棹想見黃花獨舉杯
吟遍長松千萬樹南屏落日寺門開
勝果山中懷朱陳二翁
西閣暮鐘雲氣隂南山秋色故宫深半巖落日照江雨
萬里長風吹桂林喜見燈花頻入夢病憐物色獨關心
青天兩夜負明月黃葉思君祗自吟
雨中柬金近山
春雨黯黯芳事微經旬獨掩西巖扉花枝欲動寒仍勒
燕子初來濕不飛歲月豈知愁換鬢江山徒有泪沾衣
病夫起坐正憶汝混世随聲同是非
訪夏雲山
雲山老翁住南村抱病十日不出門留客細傾若下酒
遣懷閒弄膝前孫深林四月筍成竹古屋百年槐露根
鄉曲别來無限意白頭相對意忘言
西巖夏日
窑盤春雨中筍味殊勝肉數日不窺園南風吹作竹
普泰(三首)
普泰字魯山陜西人住京師興隆寺有棲閒集
(何仲默云魯山曠懷磊落善談世務不獨能演其教其詩亦皆自得)
(詩話魯山初見賞於楊君謙復見稱於李獻吉詩名籍甚然卑卑無甚高調)
秋晴
幾日豆花雨兹晨方見晴寒蟬依樹響秋蘚上階生山
脫雲尤翠池涵日更明西風催萬戶都作搗衣聲
寄楊君謙
都下聞歸鴈江東憶故人高山千里夢芳草十年春吟
苦先催老心安却耐貧吳門他日過書院許誰鄰
足獻吉秋風南北路相别寺門前之句
身世本如寄去留俱灑然秋風南北路相别寺門前
永瑛(二首)
永瑛字含章號石林海鹽天寧寺僧有石林集
(釋冬谿云石林禪餘景與意會朗吟自若其詩意到詞發類多率爾而幽沖暇豫自足陶寫蓋)
(適其適而不適人之適者)
山居志感
嘉蔬植我園好鳥巢我樹樹枯鳥驚棲園荒蔬委路寒
氣肅山林新芳颯然故物理有固然於何起欣惡
秋浦
白露下蒹葭秋汀尚有花數峰迴晚色一鴈落寒沙菰
熟供炊具鱸肥上釣槎月明吹笛去隔水是漁家
丈湛(四首)
文湛字秋江海鹽天寧寺僧有蘆葦亭稾
(詩話秋江詩亦清徹可云筆非秋而垂露嘗輯江海羣英集行世者也)
送王景仙
碧梧秋晚葉皆稀何事行人又遠違落日天涯千里别
西風江上片帆歸山城月出聞猿嘯候館霜清見鴈飛
此後定知難會面想思惟有淚沾衣
江上
江頭落日明江上西風起歲歲芙蓉花開落秋江水
綠楊紫燕圖
紫燕雙雙掠水濱綠楊嫋嫋不勝春朱門華屋知多少
認得誰家是主人
題畫
渡口漁家對碧峰柴門半掩落花風釣船日暮不歸去
只在江南細雨中
明詩綜卷九十
