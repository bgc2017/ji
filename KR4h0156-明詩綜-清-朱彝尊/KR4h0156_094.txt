明詩綜卷九十四
翰林院檢討朱彛尊編
高麗
(静志居詩話高麗文教遠勝他邦自元以前詩曾經大司成雞林崔瀣彦明父選目錄曰東人)
(之文凡二十五卷度必有可觀惜無從訪求今之存者僅會稽吳明濟子魚朝鮮詩選而已近)
(又有人為王氏諸臣白冤可謂發潛德之幽光矣予更證以高麗史東國通鑑東國史略殊域)
(周咨錄皇華集輶軒錄訂其異同補其疎漏論次稍加詳焉)
偰遜(一首)
遜回鶻人初名百遼世居偰輦河因以為氏家
世仕元順帝時中進士歴翰林應奉文字宣政
院斷事官選為端本堂正字恭愍王七年避兵
東來賜第封高昌伯改封富原侯有近思齋逸
稿
山雨
一夜山中雨風吹屋上茅不知溪水長祗覺釣船高
鄭夢周(三首)
夢周字達可高麗迎日縣人初名夢蘭又名夢
龍既長改今名恭愍王九年應舉擢第一人累
官政堂文學進三司左使改進賢舘大提學知
經筵春秋舘事兼成均大司成領書雲觀事初
封永原君加封益陽郡忠義君為李成桂所殺
梟其首于市籍其家後贈大匡輔國崇禄大夫
領議政府事修文殿大提學兼藝文春秋舘事
益陽府院君諡文忠有圃隱集
(詩話靖難君臣改修明太祖實錄因方孝孺而其父克勤循吏也乃沒其實黃觀景清修書傅)
(會選而削其名且誣方先生叩頭乞哀觀於鄭麟趾高麗史夢周圖李成桂不克為芳遠所殺)
(芳遠猶知贈官易名麟趾等亦直書其事是簒竊之芳遠賢于長陵而下國之史官勝于楊士)
(竒輩多矣可歎也夫)
感遇
人心如雲雨翻覆在須臾素絲變其色安能復厥初啞
啞羣飛烏集我中田廬雌雄竟莫辨涕泣空欷歔
使日本書懷
水國春先動天涯客未行草連千里色(一作綠)月共故鄉
明游說黃金盡思歸白髮生男兒四方志不獨為功名
偶題
赤葉明村徑清泉潄竹根地偏車馬少山氣自黃昏
李穡(一首)
穡字穎叔中征東省鄉試第一明年赴元廷試
擢二甲進士授應奉翰林文字累官政堂文學
封韓山府院君進位門下侍中與鄭夢周同謀
去李成桂放於韓州再放衿州徙驪興尋封韓
山伯卒諡文靖有牧隠集
早行
凌晨問前路曉色未全分帶月馬頭夢隔林人語聞樹
平連野霧風細繞溪雲異國堪愁絶南天無鴈羣
李崇仁(一首)
崇仁字子安京山府人恭愍王時登第官至簽
書密直司事同知春秋舘事李成桂簒立以鄭
夢周黨削職遠流有陶隠集
挽金太常
禮儀今太叔史學昔公羊四十人間世千秋地下郎空
庭餘敗草老樹逼(一作耿)斜陽俯仰成陳迹經過只自傷
李詹(一首)
詹洪州人恭愍王時及第授藝文簡閱三轉為
正言歴知申事
雜咏
舍後桑枝嫩畦西薤葉稠陂塘春水滿稺子解撐舟
權近(一首)
近初名晉字可遠一字思叔號陽村高麗秀才
有應制集
(詩話陽村至京師高皇帝優禮待之賜衣賜食爰命賦詩陽村先之以本國廢興之由道塗經)
(過之所次之以本國離合之勢山河之勝與夫鄰境之情形兼述東人感化之意既成精華炳)
(蔚音響鏗鏘帝覽之稱歎因命與劉公三吾許公觀景公清戴公德彛張公信輩偕游南北市)
(來賓重譯鶴鳴醉仙諸樓帝又賜以御製三詩此洪武丙子歲事建文四年春朝鮮恭定王李)
(芳遠令知申事朴錫下議政府鏤板以行於是嘉靖大夫藝文舘提學國人李詹暨奉使翰林)
(史官兵部主事金陵端木孝思均為作序而淮南陸顒番陽祝孟獻題詩其後焉陽村賜游酒)
(樓實錄未之載予所見應制集則天順元年朝鮮本也)
題鶴鳴樓
鶴鳴樓上久徘徊環珮珊珊緩步來已喜清歌和寳瑟
况看纖手奉金杯南臨帝甸山河壮北對天門日月開
得被内臣宣聖澤六街三日醉扶回
權遇(一首)
遇爵里未詳
竹長寺
衙罷乘閒出郭西殘僧古寺路高低祭星壇畔春風早
紅杏半開山鳥啼
金九容(一首)
九容初名齊閔字敬之安東人中進士拜三司
左尹與李崇仁權近等上書都堂阻迎北元使
竄竹州召為左司議大夫終成均大司成尋流
大理衞有惕若齋集
(詩話敬之年十六中進士國王命賦牡丹詩敬之居首既因諫迎元使被流扁所居曰六友堂)
(以詩酒自娛亦瀟灑之士也)
江水
江水東流不復回雲帆萬里向西開菰蒲兩岸微風起
楊柳長堤細雨來别夢遠迷箕子國旅愁獨上楚王臺
行行見說巫山近一聽猨聲轉覺哀
趙云仡(一首)
云仡高麗豐壤縣人恭愍王六年登第調安東
書記累轉閤門舍人以刑部員外郎從王南幸
遷國子直講歴全羅西海楊廣三道按廉使辛
禑三年起授左諫議大夫辛昌立召拜僉書密
直司事升同知恭讓王二年出為雞林府尹李
芳遠簒立授江陵大都護府使以病辭又拜簡
校政堂文學不授禄
(詩話云仡以典法郎退居尚州露隂山下自號石磵棲霞翁出入騎牛超然有世外之想及轉)
(判典校復退居廣州古垣江村營板橋沙平兩院自稱院主敝衣草履與役徒同勞苦李氏簒)
(立爵禄不受臨終自誌其墓云趙云仡本豐壤人高麗太祖臣平章事趙孟三十代孫恭愍代)
(興安君李仁復門下登科歴仕中外佩印五州觀風四道亦無聲績亦無過諐年七十三病終)
(廣州古垣城無後以日月為珠璣以清風明月為奠而葬于古揚州峩嵳山南銘曰孔子杏壇)
(上釋迦雙樹下古今聖賢人豈有獨存者可謂嶔竒跌宕之士考云仡仕恭愍朝非李氏得國)
(之後以鄭氏高麗史為正)
即事
荆門日午喚人開步出林亭石滿苔昨夜山中風雨惡
一溪流水泛花來
朝鮮
(詩話高麗朝鮮一也然王氏建國本名高麗迨李氏稱藩始更朝鮮未可以王氏死事之臣入)
(之朝鮮也今以李芳遠襲位之後諸陪臣别為朝鮮庶幾無戾通鑑綱目書法)
鄭道傳(一首)
道𫝊官右軍總制使芳遠立召為奉化郡忠義
君
重九
故園歸路渺無窮水遶山圍第幾重望欲遠時愁更遠
登高莫上最高峰
曹庶(一首)
庶嘗使明流金齒國道經五靈廟題詩
五靈廟
村南村北雨淒淒古廟靈風楊柳低十里江山看枕上
竹林深處午雞啼
鄭希良(一首)
希良爵里未詳
偶題
十年一劒遠平戎勲業蕭條歎轉蓬瘴氣曉來雲似墨
山容霽後雪為峰地連龍穴天多雨門對鯨波晝亦風
幾被故人吟桂樹客忩落莫傲歸鴻
朴原亨(三首)
原亨官戸曹判書調刑曹判書
(詩話天順元年使朝鮮者翰林修撰吳陳鑑緝熙太常博士會稽高閏居平三年奉使則刑科)
(給事中餘姚陳嘉猷世用四年奉使則禮科給事中海鹽張寧靖之原亨凡三充舘伴靖之贈)
(詩云朝鮮賢臣朴判書老成文物非凡儒蓋其國中翹楚也)
登漢江樓次張黃門韻(二首)
遠岫横如黛芳郊綠漸平歸鴉翻夕照啼鳥哢春晴暫
得新知樂還教别恨生關山逾萬里何處望燕京
春光方浩蕩嵐翠轉霏微雪浪搖歌扇汀蘭襲舞衣素
鱗時潑潑輕燕已飛飛景物看如此從教緩緩歸
渡大同江次韻
遠傳丹詔促行装暫駐星槎浿水陽江浦雪消春意動
郵亭日暖客懷長一杯且可酬佳節萬里無勞憶故鄉
野闊天低山似畫不禁詩思入蒼茫
申叔舟(二首)
叔舟字汎翁自右弼善歴禮曹判書積官至議
政府領議政以功封高靈君有汎翁集
(詩話考叔舟於景泰二年八月國人鄭麟趾進高麗史表修史官三十二人叔舟與焉書銜曰)
(中訓大夫集賢殿直提學知制教世子右輔德兼春秋舘記注官知承文院事臣申叔舟天順)
(元年官議政府右贊成四年進左議政成化七年十二月奉國令撰海東諸國紀書成作序書)
(銜曰輸忠協策靖難同德佐翼保社炳幾定難翊戴純誠明亮經濟弘化佐理功臣大匡輔國)
(崇禄大夫議政府領議政兼領經筵藝文舘春秋舘弘文舘觀象監事禮曹判書高靈府院君)
(臣申叔舟紀書日本代序及八道六十六州頗詳所著詩集二十卷孫從濩編寧都董尚書越)
(使其國為作序)
陽德驛
北塞歸遠塗千里度陵谷日暮投陽德舘宇半茅屋輕
風吹枯枝短垣依斷麓雨歇低行雲山深聽鳴鹿坐久
正蕭然清溪走寒玉遠客自無寐呼童剪殘燭
次韻登漢江樓
綺席登樓迥春江碧玉流早梅香澗曲芳草滿汀洲賓
主歡情洽江山喜氣浮良辰須酩酊莫惜更遲留
權擥(三首)
擥由吏曹判書累遷右議政
(詩話陳緝熙使朝鮮國人賦詩繼和者自朴原亨申叔舟外有若仁順府尹寳文閣提學金守)
(温領議政鄭麟趾禮曹參判盧叔仝禮曹判書洪允成兼成均司成金鈎金未左承旨曹錫門)
(而權擥為之作序書銜曰吏曹判書集賢殿大提學知春秋舘事後二年進議政府右贊成明)
(年進右議政其序略云詩者人心之感物而形於言也心之所感既不能無邪正故言之所形)
(亦不能無是非惟聖人在上則人皆親被其化以成其德有以得夫性情之正故其所感而發)
(於言者粹然無不出於正矣其持論頗中繩尺)
登漢江樓(二首)
南樓初縱目檻外俯長流雪盡落梅塢春深芳草洲湖
光晴灩灩山氣暖浮浮使節陪登眺斜陽更挽留
城南一樽酒相對暮山青小艇横前渡孤帆落遠汀江
雲連復斷主客醉還醒落筆龍蛇動高懷入窈冥
楊花渡次陳給事韻
山亭置酒近江湄興至頻傾白玉卮萬里歸來多客恨
一時登眺得神怡高標已覺冰霜操新調還聞白雪詞
北去他年如記憶也應飛夢到遐陲
尹子雲(三首)
子雲官都承旨
登漢江樓次韻(三首)
高軒時暫駐勝地許相招詩律吟邊改愁懷醉後銷汀
花經雨動岸柳受風搖忽起中流興春心付短橈
何處窮遐矚丹梯近百層陽坡先有草隂壑已無冰美
景時相引風懷晚尚仍欲成賓主好觴詠正堪憑
風光觸處好春氣望中微山淨濃如畫江深綠染衣夢
隨蝴蝶亂心逐野雲飛人世難開口惟須倒載歸
李克堪(一首)
克堪官左承旨
登漢江樓次韻
遲日晴方好和風暖更微山隂追禊事沂上換春衣劇
飲金卮滿清譚玉屑飛牆頭輕燕舞有意惱人歸
徐居正(一首)
居正字剛中議政府左參贊有北征稿
(詩話成化丙申祁主事順使朝鮮居正充遠迎使既為舘伴因時與倡和為序其北征稿北征)
(稿者天順庚辰居正奉王命入覲而作也順稱其博古通經長篇短章淵淵乎有本浩浩乎不)
(窮與中國之能詩者殊不相遠云)
即事
小沼如盤水淺清菰蒲新發荻芽生連筒引却前溪水
養得芭蕉聽雨聲
申從濩(一首)
從濩叔舟孫官成均直講
傷春
茶甌飲罷睡初輕隔屋聞吹紫玉笙燕子不來鶯又去
滿庭紅雨落無聲
許琮(六首)
琮字宗卿安興人由進士為吏曹判書積官至
參政府議政有尚友堂詩集
(詩話孝宗即阼之初以右春坊右庶子兼翰林院侍講寧都董公越工科右給事中上元王公)
(敞頒詔于朝鮮宗卿時為舘伴繼和之作綽有唐人風格句如春歸飛鳥外天闊落帆中細雨)
(全沉樹孤城半帶烟東風瓜蔓水斜日竹枝歌風急摶羊角波翻起鴈羣官橋晴曬網野渡晚)
(維舟俱清婉可誦董公為作序稱其音律諧暢蕭然出塵非虚譽也董公後仕至南京工部尚)
(書贈太子少保諡文僖王公亦仕至太子少保兵部尚書贈太子太保宗卿祖愭字原德官奉)
(嘗有梅軒集曾祖錦字在中官判書有野堂集見龔吳兩公序)
登浮碧樓次韻
渚草平如翦江雲濕不飛餘霞飄綺席新浪濺苔磯古
寺蘿垂壁漁家水浸扉眼前多少景惆悵客將歸
安興道中次王黃門韻
韶光如酒著人迷漫把霜毫取次題山北山南春雨歇
隔林紅日鵓鳩啼
登鳳山樓次韻
獨倚雕闌帽影斜客中衰鬢已非鴉不禁杜宇聲聲苦
啼盡東風第一花
松林晚照次韻
一村桑柘夕陽微芳草叢生柳絮飛已過蘭亭修禊後
風寒猶未著春衣
所串舘道中即事次韻(二首)
數株官柳野橋傍飛絮紛紛撲馬香江雨欲來龍氣黑
水風吹作十分凉
家在江南水竹村鳥啼花落掩柴門年年奔走東西路
坐席何由得暫温
成俔(一首)
俔西京觀察使
(詩話朝鮮兵曹判書魚世謙弘治元年序皇華集錄俔詩四首王尚書稱為成中樞又稱成同)
(知又為作風月樓記則云西京觀察使惜成化一朝奉使之詩無存未能詳考矣)
擬古
今日良宴會嘉賓滿高堂綺肴溢雕俎美酒盈金觴左
右燕趙姬眉目婉清揚朱絃映皓腕列坐彈宫商流年
雙轉轂倏忽鬢已霜相逢且為樂何用苦慨慷金張竟
何許纍纍歸北邙
成侃(一首)
侃爵里未詳
囉嗊曲
為報郎君道今年歸未遲江頭春草綠是妾斷腸時
盧公弼(二首)
公弼安州人官戸曹判書
(詩話弘治五年兵部郎中南昌艾璞德潤使朝鮮公弼充遠接使亦有詩贈荅知成均舘事洪)
(貴達序之)
開城太平舘次艾兵部韻
斜陽策馬過孤城想像當年玉作京國破山河渾似舊
時平民物不知兵春深古舘生禾黍水涸荒池插稻秔
往事悠悠何處問鶴歸華表月空明
鳳山樓次董内翰韻
畫樓登眺帽簷斜苔壁詩成字點鴉幽興未闌天欲暮
一簾疎雨落桐花
李荇(三首)
荇字擇之官議政府右贊善
(詩話世宗入繼大統嘉靖元年奉使朝鮮者翰林修撰歙唐臯守之兵科給事中涿州史道克)
(弘其時舘伴惟荇詩最多餘若金議政詮南議政衮鄭寺正士龍李寺副希輔尹承旨希仁徐)
(承旨厚蘇司成世讓李判書沆又不知爵秩者二人洪淑成雲皆有賡酬之作然必以荇為巨)
(擘焉)
開城舘次董圭峰韻
行行緜道路日日困風沙去壑悲流水投林羡暮鴉窮
冬催暖律宿草欲新牙更憶吾廬好寒梅幾樹花
過臨津江
臨津催早發問渡即清江緩擊中流節徐牽上水艭寒
魚依石竇曉日照蓬忩有客忘機坐飛來白鳥雙
荅鹿峰給事
歸袂怱怱不可攀銷魂祗是黯然間鹿峰正在千山外
鳳節全無半日閒今日預將詩作别他宵何忍月同還
此生難復陪清賞悵望雲霄玉筍班
李希輔(二首)
希輔字和宗由禮賓寺副正歴官同知中樞府
事有安分堂詩
蔥秀山次唐先生韻
客行值殘臘長程催短景天寒鬚易冰葉脫木無影揮
鞭發安城露濕衣袖冷迤邐度雲漢邂逅逢峻嶺緬懷
董學士曾此憩夐静突兀數尺碑其文信蔚炳往事浮
雲空幾年孤此境兹山真自幸四牡又來騁留詩繼前
賢頓覺仙凡迥而我苦駑緩古訓蒙不省何幸接詞源
飛流激奔猛涯涘不能窺况敢得要領無心和陽春有
懷徒耿耿願言借餘光破我心昏暝
次唐修撰夜宿太平舘醉起韻
雄辭海生波醉墨鴉翻壁無使我公歸於焉作佳客
蘇世讓(八首)
世讓字彦謙初官成均舘司成遷戸曹判書歴
議政府左贊成有清心堂詩
(詩話彦謙自嘉靖元年即與使臣唱和至十六年十八年凡三充舘伴詩雖平衍亦稱具品)
箕子操
天疾威兮不祚我商目窅窅兮未見日光主聖善兮我
無良欲瞑我目兮羞我先王吁嗟乎我寧為奴兮寧忍
發出狂
東方五章荅陳給事
維我東方有山蒼蒼有水泱泱君子戾止維其有章
我有嘉賓我心則愉貽我以佩琚
我有嘉賓既敬且久貽我以佩玖
何以報之報之以椒蘭有德斯馨唯以永歎
何以報之報之以芰荷服之無斁其樂如何
蔥秀山次唐先生韻
我並青山行山行信多景淵潭清見底杉檜翠交影况
當沍隂天風日淒以冷蕭蕭晚雨霽突兀見斯嶺巖巒
互迴合洞壑極冲静有如畫圖開不用丹青炳曩時董
學士探勝得真境眷兹心賞諧更將文字騁至今凜清
風未覺歲月迥賞音會有人二妙復來省陽春一繼和
筆力肆豪猛小子沗後塵盛事心已領攬舊又感今中
懷益耿耿沉吟久佇立前峰欲含暝
漢江陪宴
斷徑緣崖轉高樓面水開杯盤供宴賞歌鼓殷晴雷沙
遠迷烟樹潮逥沒釣臺江山如許勝應為使星來
荅鹿峰給事
珍重龍門豈易攀屢承清誨笑談間極知後會終無地
其奈前程苦未閒佳境總為忙裏過好詩空貯橐中還
明朝悵望雲山遠杳杳仙蹤隔鷺班
良策道中次韻
春隂釀雨欲淒迷長路愁衝滑滑泥奔霧逐風歸遠岫
亂流經野赴前溪潮從小浦平時上燕掠平蕪盡處低
高卷湘簾望山氣夕陽猶在短峰西
太平舘次韻
望眼山連北歸心月向西羈魂與别恨愁殺五更雞
初見杜鵑花次雲岡修撰韻
際曉紅蒸海上霞石崖沙岸任欹斜杜鵑也報春消息
先放東風一樹花
鄭士龍(一首)
士龍字雲卿鼎津人由内資寺正遷刑曹判書
歴漢城府判尹改戸曹判書再改吏曹判書階
資憲大夫有湖隂草堂詩集
(詩話雲卿嘉靖中五充舘伴道交禮接為羣公所稱唐守之贈詩云鄭子有詩才豈在鷓鴣下)
(龔雲岡則謂其沉著冲澹不為綺麗豔冶之辭有唐人之遺意嘗築十玩堂于鼎津十玩者竹)
(梅松菊水石并楮研筆墨而十也守之及史給事克弘皆為之賦詩及華亭張行人承憲奉使)
(國王刊其詩入皇華集俾雲卿序之謂古之詩人類皆有為而作未嘗為無益之辭是亦得詩)
(人之旨者也句如不謂交歡地翻成送别亭具饒韻致)
長虹
垂虹屈曲跨清波藻荇香中笑語過恰似松江三百尺
檥船聞唱采菱歌
金安老(二首)
安老字頤叔歴官議政府左議政領書筵監春
秋舘事兼弘文舘藝文舘大提學知成均舘事
階崇禄大夫有明虚軒集
(詩話朝鮮君臣最稱好事使者輶軒一至即命舘伴遠迎屬和詩章連篇累牘龔修撰用卿鳴)
(治吳給事希孟子醇於嘉靖十六年奉使國王遣陪臣十人陪讌漢江之上汎楊花渡登龍頭)
(峰縱觀江山之勝十人者金議政安老蘇判書世讓尹判書仁鏡金參贊麟孫沈判書彦光吳)
(判尹潔許參贊洽鄭判書士龍許參判沆朴承旨洪鱗皆國中名士此外復有金議政謹思尹)
(議政殷輔黃承旨憲朴承旨守良黃承旨琦鄭參判百朋開城韓留守胤昌京畿金觀察希說)
(平安道李觀察龜齡中樞李同知希輔咸有詩篇繼和極東國一時之盛皇華是集安老實序)
(之)
望遠亭次韻
幽興牽人惱遊蹄豈惜遥殘雲横浦口飛鷺割山腰江
穩開輕纜潮生沒斷橋異鄉歸思促心趁紫宸朝
漢江陪宴次韻
人間不信有丹丘漢水仙舟即十洲夕日蘸波紅漾漾
江烟連樹翠浮浮晴川有句還題壁長笛何人更倚樓
天上明朝遥悵望遐陬能復記兹遊
尹仁鏡(二首)
仁鏡由禮曹判書改戸曹積官至議政府領議
政
太平舘次韻
紅惜花飄岸青憐柳拂橋江風吹颯颯篷雨打蕭蕭簾
卷樓横笛山空谷響樵雙旌拚賞去回首海天遥
登漢江樓次韻
郭外澄江江上臺登臨頓覺隔氛埃遥山雲斂雨初霽
極浦波平潮又來明月似迎星使出輕帆須趁晚風開
佳辰佳境兼佳客乘興休停到手杯
金麟孫(一首)
麟孫官議政府左參贊
次韻别吳副使
臨分盡醉側烏紗長路高低日易斜好雨多情知滑道
輕風惜别解飛花留春縱欲兼留客戀闕其如又戀家
一去茫茫遼薊遠銀河何處問仙查
沈彦光(一首)
彦光字子求官吏曹判書
(詩話子求望遠亭詩有白鴈依寒渚青驢度小橋之句頗饒晚唐人風韻徐敬德花潭集有次)
(留守沈相國彦慶韻詩當是其晜弟)
太平舘次韻
春鳥花邊啼暮鴉樹頭宿何事遠遊人不秉良宵燭
許洽(一首)
洽參政琮之孫官至議政府右參贊
(詩話洽與弟沆俱有時名嘗集其先世詩號陽川世藳沆官吏曹參判兄弟皆執國政詩有漁)
(店日斜遥笛起海門風急曉帆開之句亦覺爽氣殊倫)
漢江陪宴次韻
綠水靈源自五臺新添好雨絶塵埃長洲芳草移船近
遠渚輕鷗避櫂來景物盡供今日興襟懷須向此中開
猥參勝引非吾分擬向巖前倒玉杯(國有酒巖酒流出其下)
金謹思(一首)
謹思官議政府領議政
别吳副使次韻
方空歲歲蹙輕紗半榻香烟一穗斜萬里往來蝴蝶夢
三春開落杜鵑花吹殘遠笛誰懷土過盡良辰不在家
日暮關山雲樹隔天津何處泊靈查
尹殷輔(一首)
殷輔官至議政府領議政
游漢江次韻
江上天然百尺臺澄波無綠鏡無埃茫茫極浦舟南北
渺渺長空鳥去來汀草有情吟外碧岸花隨意望中開
叨陪高會誠踰分乘興還須倒百杯
黃𤦺(一首)
𤦺由承政院右副承旨遷都承旨
開城
白駒難自縶青眼更離筵江海相忘處烟波欲暮天落
花飄醉袖芳草入吟鞭翰墨真餘事功名正妙年
金安國(一首)
安國字國卿號慕齋官刑曹判書至領議政有
慕齋集
(詩話使東國者前有張芳洲後有華鴻山皆中朝之詩伯鴻山至日舘伴十有一人非不每篇)
(踵韻然中律者寡矣十一人者議政府領議政尹殷輔議政府右議政金克成議政府左參贊)
(柳貫戶曹判書尹仁鏡吏曹判書成世昌禮曹判書李龜齡工曹判書尹世豪漢城府判尹鄭)
(士龍承政院都承旨黃𤦺左承旨申瑛及安國也鴻山留國中僅五日而返此見於皇華集者)
(不能多焉)
開城太平舘次韻
温鞵陵廢井空青種穄田荒但記名舊跡不隨時代滅
停驂落日一傷情
申光漢(一首)
光漢字漢之由吏曹判書官至正憲大夫議政
府左參贊兼知成均舘事弘文舘藝文舘大提
學同知書筵春秋舘事有企齋集
(詩話舊典使于東國必命儒臣給舍迨嘉靖二十三年恭僖王薨遣使改諡及賻改命司禮監)
(太監郭璈副以華亭張行人承憲於是中官偕行道塗無酬荅之作禮成而返乃緘詩以寄國)
(人爰有吏曹判書申光漢議政府右贊成柳仁淑成均舘司藝林亨秀禮曹正郎李洪男戸曹)
(參判沈連源黃海道觀察使權應挺相與追和之仍刊為皇華集一卷而鄭士龍為作序)
暮景
樹密深濃翠孤烟澹作雲前村聞犬吠暗路草中分
林百齡(一首)
百齡官議政府右議政
(詩話張行人既使東國諭祭恭僖王懌成禮而返明年榮靖王&KR0008;復薨於是别選廷臣遣行人)
(長安王鶴往賜祭及諡陪臣以詩贈荅議政府右議政林百齡禮曹判書尹溉工曹判書任權)
(吏曹參判慎居寬成均舘大司成李潤慶司藝崔演承政院右副承旨洪叙疇奉常寺僉正朴)
(忠元開城府留守李澯京畿觀察使宋騏壽而鄭士龍尹仁鏡申瑛李洪男亦與焉)
游漢江次韻
王室千年作翰藩欣聞使節頌聲喧登樓未倦陪歡賞
汎水還容接笑言舉網漁人貪似獺操舟穉子捷於猨
夷猶領得滄洲趣還向春風望故園
李潤慶(一首)
潤慶官成均舘大司成
漢江次韻
漢江形勝表東藩使節登臨鼓吹喧對景每憑詩遣興
通情猶借譯傳言忘機自幸參沙島隨世何殊束檻猿
回首風光堪遠矚雨催新綠遍郊園
李澯(一首)
澯官開城府留守
(詩話花潭集有贈留守李相國澯詩)
泛臨津江
臨津傳勝事駐節是仙舟烟羃沙邊樹風迴水面鷗笑
談情不淺詩酒興難收絶域萍蓬會無忘此日遊
徐敬德(二首)
敬德朝鮮生員有花潭集
(詩話花潭講學專以周邵為宗詩亦效法擊壤以金安國引薦授參奉力辭集中酬和者李相)
(國澯朴相國祐沈相國彦慶李留守龜齡金都事洪林正字薈沈教授義張教授綸趙上舍玉)
(沈别提宗元朴參奉溉而朴民獻頤正金漢傑士伸趙昱景陽金惠孫彦順以及黃元孫許太)
(輝等疑皆從游講學者也)
山居
花潭一草廬蕭灑類仙居山色開軒近泉聲到枕虚洞
幽風澹蕩境僻樹扶疎中有逍遥子晨朝聞讀書
靈通寺次題壁韻
松溪一路入青林林下禪居晝亦隂觸石泉流三面轉
倚天山色萬重深清歡直欲朝連夜勝引應難後繼今
數局枯棋談笑裏不知雲日已西沉
辛應時(一首)
應時官校書舘校理
(詩話隆慶元年以即位頒詔朝鮮歙縣許公國南昌魏公時亮持節以往是時恭憲王峘又薨)
(兩公返命共成詩一卷國中屬而和者止工曹判書朴忠元一人議政府左贊成兼知書筵春)
(秋館事洪暹序之曰小邦不幸兩公之來適丁大戚滿目愁慘無意於覽物輒題逐篇和進亦)
(非有喪者所當為所以倡之少而和之寡也於此足徵其為秉禮之國矣明年衡陽歐希稷以)
(行人奉使舘伴辛應時朴淳等始復有贈送詩焉)
送歐大行還朝
鴨綠江頭送櫂聲東風吹淚若為情人間離别傷今日
天上音容隔此生衡浦鴈迴驚遠夢洞庭春盡渺歸程
遥知萬里相思處南斗横斜片月明
朴淳(一首)
淳官吏曹判書
太平樓次歐公韻
來遊萬里魂應斷獨倚青冥思更賖天闊楚鄉飛客夢
路窮蓬海駐仙查山連睥睨雲長瞑春半池塘草欲花
簾外夕陽看漸沒消愁惟有醉流霞
李珥(二首)
珥德水人官議政府右贊成
(詩話吾鄉葵陽黃公以編修使朝鮮在萬歷十年八月自珥以下三人暨許状元篈皆充舘伴)
(者也)
辱編修黃公示沿塗之作賦呈
丁年行役記吾曾遼薊修途客念憑歴歴道邊孤店月
依依天上早朝燈身回蝸殼何由轉班入蛾眉不再能
玉署新詩分物色瑤臺指點一層層
送黃公還朝
長川冰雪覆寒沙此日愁聞入塞笳兩地雲泥分席上
一江南北即天涯徒勞永夜游仙夢漸遠明河貫月查
珍重詩篇兼贈處媿將燕石報瓊華
金贍(一首)
贍官吏曹佐郎
送别正使黃公還朝
月落關城鼓角鳴星軺夙駕向神京長江自昔分南北
兩地從今隔死生接塞凍雲迷别路亂山晴雪照行旌
那堪獨夜龍灣舘愁對寒燈夢不成
高敬命(一首)
敬命官司贍寺僉正
别正使黃公
好音無路托西歸心逐仙查自奮飛鴨水寒波添别淚
鶻岑晴雪點征衣謾將便面藏懷袖何計承顔御靮鞿
匏繋海濱身已老百年形影欲誰依
柳根(一首)
根字晦夫狀元自號隠屏居士有西坰集
(詩話蘭嵎諸公以萬歷丙午使東藩柳晦夫李孝彦許端甫為舘伴公攜有唱和詩卷歸墨蹟)
(今存予家)
萬歷丙午五月送朱蘭嵎太史還朝
玉節東來鳳詔頒暮春江上乍承顔高懷獨出形骸外
雅賞長存水石間目斷未堪魂夢遠形留只得鬢毛斑
相思别後如明月萬里清光不可攀
李好閔(一首)
好閔字孝彦探花樞相有五峰書巢集
郊院别席
西郊菡萏綠盈池折得芳華贈别離此去金臺情不斷
寸心真似藕中絲
許篈(三首)
篈舉進士第一萬歷壬午官成均司成
熊州引(一作牽情引)
熊州樓觀飛雲外白簡霜威凌皂蓋組練三千引繡衣
羅裙二八鳴珠帶九華之帳香氤氲寂寂瓊樓午夜分
苧里佳人嬌薦枕巫山仙子渺行雲牽情夢罷看歸路
别恨迢迢隔烟霧妾心苦作藕中絲郎意何如荷上露
錦水東西楊柳新往來愁殺斷腸人欲將心事寄青鳥
芳草年年空復春
謝編修黃公惠詩扇
越槖傳輕箑良工制作勞古藤分剡曲寒竹截湘皋灑
落留清什飄揚動彩毫書因逸少重價為謝安高自得
雙金贈還同一字褒年年火雲日長是憶仙曹
奉别正使黃公
迢遞飛旌入漢關鴨江晴雪展冰紈仙蹤已隔雲霄外
晤語猶存夢寐間中歲不堪頻送客此生難卜再承歡
空餘一握蒲葵扇分得清風兩袖還
許筠(三首)
筠字端甫篈之弟與兄皆舉進士第一自號白
月居士
送參軍吳子魚還天朝
國有中外殊人無夷夏别落地皆弟兄何必分楚越肝
膽每相照冰壺映寒月倚玉覺我穢唾珠復君絶方期
久登龍遽此成離訣關河路險巇秋郊方蠲熱此去慎
行休毋令阻回轍東陲尚用兵海嶠日流血須憑魯連
子却秦掉寸舌勿嫌九夷陋勉徇壯夫節
陪吳參軍子魚登義城
平野垂天末長江接海流雨餘多牧笛風急少行舟獨
鶴盤雲去雙鳬就渚浮相憐無限意空憶仲宣樓
晚詠
重簾隠映日西斜小院回廊曲曲遮疑是趙昌新畫就
竹間雙鶴坐秋花
金尚憲(四首)
尚憲字叔度有朝天錄
聞柝
擊柝復擊柝夜長不得息何人寒無衣何卒饑不食豈
是親與愛亦非相知識自然同袍義使我心肝惻
九日
黃縣城邊落日朱橋驛裏重陽菊花依然笑客鬢髮又
度秋霜
早春
水際城邊野馬飛漸聞宫漏晝間稀東風日日蘼蕪綠
塞北江南總憶歸
初至登州
南商北客簇沙頭畫鷁青簾幾處舟齊唱竹枝聯袂過
滿城明月似揚州
崔澱(二首)
澱字彦沉海州人進士有楊浦集(李栗谷云彦沉詩似丹穴)
(鳳雛聲纔出穴已足驚人讀之風露爽然殆非食烟火人語置之盛唐詩中亦無媿也鄭經)
(世云彦沉信口吐詞皆成瓊屑俊任叔英云彦沉服膺盛唐其詩清越逸)
(詩話彦沉八齡能詩年十八中進士二十二而沒嘗輕衫幅巾登鏡浦臺倚柱而吟大書于壁)
(曰蓬萊一入三千年銀海茫茫水清淺鸞笙今日獨飛來碧桃花下無人見國中疑為真仙許)
(篈愛而和之其逝也李廷龜申欽鄭協李綏禄趙纘韓具&KR0034;韓浚謙皆賦詩以悼□詩有云楊)
(浦烟花三月酒匡山風雪十年燈句亦自佳)
春日
楊柳依依江水生杏花如雪落無聲青霞卷盡畫樓出
中有玉人吹玉笙
贈人
碧溪哀玉響楓林山水孤懷恣遠尋仙子不來秋已暮
古樓斜日獨登臨
李廷龜(一首)
廷龜號栗谷
崔彦沉輓詩
有友今亡矣無端夢見之長尋臨訣語獨紀贈行詩宛
爾龍蛇字森然玉雪姿青山一坏土衰白淚雙垂
明詩綜卷九十四
