明詩綜卷十
翰林院檢討朱彝尊編
楊基(四十九首)
基字孟載其先蜀人居於吳為饒介客吳平安
置臨濠復徙河南旣而放歸起知滎陽縣謫鍾
離用薦為江西行省幕官坐罪落職居句曲山
中久之起奉使湖南廣右召還授兵部員外郎
出為山西按察副使進按察使尋被讒奪職供
役卒於工所有眉菴集(徐子元云孟載天機雲錦自然美麗獨時出纖)
(巧不及高之沖雅之王元美云孟載如西湖柳枝綽約近人情至語風雅埽地江東之云)
(眉菴詩穠麗纖蔚大有唐人風味劉顧玄言云廉訪才長逸蕩興多雋永方之錢雖未迨元)
(白斯有餘莊陳卧子云孟載如吳中少年輕俊可愛所乏雅李舒章云孟載如玉袖臨春)
(翩翩自喜舊王介人云孟載詞勝於詩其詠春草云六朝恨斜陽裏南浦新愁細雨中亦不)
(失為佳句也故靜志居詩話吳中四傑孟載猶未洗元人之習鐵厓亟稱之王元美卮言謂孟)
(載七律尚短柳如新折後已殘梅似半開時類浣溪沙詞中語予謂不特此也如芳草漸于歌)
(館密落花偏向舞筵多細柳已黃千萬縷小桃初白兩三花布榖雨晴宜種藥葡萄水暖欲生)
(芹雨頡風頑枝外蝶柳遮花映樹頭鶯花有底忙衝蝶過鳥能多慧學鶯啼且自細聽鶯宛宛)
(莫教深惜燕息悤春色自來皆夢裏人生何必在尊前燕子綠蕪三月雨杏花春水一羣鵝江)
(柳淨無餘葉在渚蓮池有一花開花裏小樓雙燕入柳邊深巷一鶯啼江浦荷花雙鷺雨驛亭)
(楊柳一蟬風山頂雪惟朝北在水邊春已自東來一路詩從愁裏得二分春向客中過春水染)
(衣鸚鵡綠江花落酒杜鵑紅高樹綠隂千嶂濕野棠疎雨一籬香立近晩風迷蛺蝶坐臨秋水)
(映芙蓉羅幕有香鶯夢暖綺窗無月鴈聲寒眉暈淺顰横曉綠臉消殘纈膩春紅小雨送花青)
(見萼輕雷催笋碧抽尖蠶屋柘煙朝焙繭鵲爐沉火□熏茶試填入浣溪沙皆絶妙好辭也然)
(其五言古詩足與季廸方駕集亦張企翺所編吾鄕項氏天籟閣藏有孟載手錄眉菴集六卷)
(中闕七言絶句以勘張本亦無大異)
感懷(六首)
蝮蛇冬未蟄靡草寒更生陽光泄為電地雷忽有聲上
天號令乖致此災異幷不然多殺傷兵氣之所成漢庭
免三公毋乃非政刑願言調玉燭仰見三階平
一女不得織三人欲無衣一夫不暇耕八口皆啼饑饑
寒迫于身誰能不為非西伯善養老仁人為已歸霜寒
草木落禽鳥相背飛民心亦何求在於得所依此理勿
暫失君子慎其微
鵲巢知避歲終為鳩所居巧者勞不足拙者安有餘溪
翁夜結網山人朝煮魚隆準入關中不讀半卷書當時
微張韓乃與勝廣俱大拙乃至巧巧者復何如
驊騮日千里亦在御者功向無造父能乃與凡馬同韓
彭覂駕材驅策遇沛公增本渥洼兒意不與項通豈獨
知馬難所貴御馬工駕御苟失宜鮮不敗乃翁蕭蕭帳
下騅千駟何足雄
鞲鷹斂六翮棲息如鷦鷯秋風颯然至聳目思凌霄英
雄在承平白首為漁樵匪無搏擊能不與狐兔遭長星
亘東南壯士試寳刀落落丈夫志悠悠兒女曹
東鄰夜從軍西鄰曉上官一為死别愁一為知已懽懽
者承新恩拂拭頭上冠愁者囑妻孥結束跨下鞍悲懽
何不同一危復一安黃塵障東華平地生波瀾朝榮夕
賜死轉盼異暑寒寄語承恩人莫歎從軍難
送謝雪坡防禦出郭團練
朝催築城夫暮點團結兵民民皆動搖一日十數驚所
賴官長賢撫勞得衆情防禦出郊來父老拜且迎垂髫
及戴白羅列車下聽官家百萬師自足與寇爭汝自守
汝鄉汝自保汝生閒暇苟不虞倉卒恐見傾我當徼汝
勞薄爾賦稅征父老共感激闐然動歡聲旌旗洎甲矛
五色稍鮮明豈惟備抄掠大敵固可嬰問君何能然子
弟衛父兄平川雨初收馬嘶鼓鼟鼟相送不同往極目
秋鷹横
送陳資深歸廣
丈夫輕别離投老欲入廣奈何干戈際萬里涉沆漭兹
城頗阜庶有女供奉養世亂得麄安胡勞問鄉䣊君言
苦無家一夕魂九往鄉書昨日至捧讀屢泚顙四喪寄
淺土未得掩諸壙雖云敝廬在誰復修祀享感兹歸意
迫無力猶勉強齒髮固已衰尚足嬰擾攘敢忘鄉土情
偷安戀兹壤吾聞重感激惜别復加賞天寒霜露繁摵
摵枯葉響水宿愼蛟螭山行避魍魎田園雖荒蕪果實
羅栗橡鄰居喜均還相邀具醅盎酒薄不得醉且復歌
慨慷人生還鄉樂無物堪比仿喜極繼以悲歡戚同反
掌翻思蘇臺月照女夜績紡此時父子情兩地同惚怳
安得混車書妻孥共羅幌玆事竟難期淚眼一悽愴我
家嘉陵江蹤跡久飄蕩亦欲問前塗逡巡覓西瀼
登靈巖和韻周左丞伯温饒大參介之
單艫集羣英席窄坐每盍煙横半掩寺木落全見塔斜
流出渠分曲徑轉溪合村妝妍醜竝野話悲笑雜童操
吳音聞僧作梵偈荅霜苔滑難躋露棘手易拉磴紆螘
綠樹扉敞蝸啓闔娛賓列五豆禮佛過三帀晴厓暝憂
雨秋洞寒疑臘窗攀盜果猨檐入避鸇鴿掬池萍沾袖
憩石蘚汚袖琴忘荒臺弄屧響回廊踏值險慮思筇得
竒即傾榼感深怒䰅磔愁極衰鬢䬃華年倏川駛雅量
浩海納嘯歌激欷歔雄辨肆交沓禪寂虛無量道祖清
靜蓋吅嚻蝸觸蠻變幻雀化蛤狂遊類飲酎薄宦避嚼
蠟終當謝塵鞅埽屋分坐榻
贈别龔行義
楚龔風雲姿璞素玉不瑑隻身躡雙屐十載食破研麻
衣閱冬春睥睨狐貉賤胷中何所蓄經史子集傳酒酣
文思涌強弩機發箭清真謝鉛鍤越女巧笑倩紆盤珠
九曲精粹金百鍊粲如星森羅勇若軍後殿吾黨多英
雄氣索皮肉戰西風忽歸來塵土吹滿面從容問所歴
搖首不復辯但云秋水清吳松淨如練方同華表鶴遽
作幕上燕去住何太輕弗得絆以綫君材非樗櫟名字
已交薦淵泉暫蠖屈霧雨終豹變賢逹坎坷多豪傑窮
乏先嗟予書中蠧髀消兩目眩朝騎瘦馬出夕飽藜與
莧志慙點爾狂質匪由也喭猥遭周秦厄不識舜禹襌
因君動遐想翅塌足若罥螺卮白磁罌聊為江渚餞回
首芙蓉花紛紛落紅片
與陳時敏别
近别會有期遠别易慘悽一人失意行衆賓顔色低相
顧各無語握手立大堤白沙飛輕煙赤草漫路蹊竈戸
八九家皮肉瘦且黧再拜謁官長鵠立無所齎孤廳如
荒郵壁落新補泥日没官吏散角角野雉啼歸來對寒
燈兒女相孩提雖云去鄉國喜不聞鼓鼙官卑職易稱
牛刀用割雞回首華亭鶴月白露淒淒
季迪病目醫令止酒因作此勸之
病目須飲酒飲酒調微疴氣血鬱不舒賴此酒力和所
以雷公方製藥用酒多活血必酒洗散鬱須酒磨製藥
旣用酒飲酒良匪他酒可引經絡酒能驅病魔病目不
飲酒此蓋醫者譌李白好痛飲不聞目有痤子夏與丘
明不為飲酒過飲酒旣無害不飲如俗何清晨呼東家
買置數斗醝爛醉瞑目坐滿面春風酡陶然物我忘夢
見孔與軻此藥豈不佳而乃止酒那我今勸君飲君意
無媕婀庸醫或見責請示眉菴歌
贈毛生
丈夫遇知已勝如得美官棲棲無聊中握手意便懽古
來豪傑人所就非一端狂言與危行初若不可干從容
兩陣間一語九廟安狐貉不外飾而足禦大寒嗟嗟隴
西李願識荆州韓
長洲春
縠波流暖雲花光艷綠薲津頭洗紅女蝴蝶上羅裙羅
裙秋水上明璫搖白槳飛下雙鴛鴦溘溘潮水響
滄浪波
入苑綠泱泱縠文融暖光東風吹白浪照見赤龍堂龍
堂負貝闕隂火春波熱鮫人賣髯綃夜夜唱明月
發南浦
開船别西山迤邐向南浦帆輕去自速初不用篙櫓蒼
蒼煙中樹槖槖響斤斧一女沙上汲衆漁洲畔語我行
歲云晏况復遠儔侶回首北歸鴻翩翩下寒渚
過小孤
大孤俯如盤小孤儼而立羣山如從使左右相拱揖孤
根屹撐拄萬竅爭噴噏瀏瀏隂風旋慘慘元氣濕江流
亘其下震怒莫敢汲洑為盤渦深馳作奔馬急躋攀或
失手一駛不可及我來值秋晩木落衆鳥集勿爨夜船
犀鮫人抱珠泣
望南嶽
我從匡廬來但覺諸山低嵯峩望衡嶽雲霄與之齊下
有赤蛇蟄上有朱雀棲仰瞻祝融拔俯揖紫蓋迷五嶺
皆培塿三江為涔蹄巍然南服尊嵩霍相提攜封秩崇
君稱諸神咸朝隮丹書篆寳册萬古封金泥百王重祀
典赤繅藉玉圭自非精靈通牲帛勞焚齎予方向遠道
無由陟層梯蒼蒼煙霞中喔喔聞天雞緬思昌黎伯恭
默開雲霓靈貺自昭格誠敬良可稽斯人久云沒感念
徒含悽
發衡州
五日白一髮十日皺一膚人生冰雪容終作鞾紋麤今
朝清鏡中已與昨日殊不憂鬚眉蒼但恐皮肉枯肉枯
亦常理所念非壯圖有親恩最深撫養勞勤劬憐我幼
失怙愛我如掌珠斯恩未及報不敢忘須臾書來得凶
問哀頓空號呼衣衾與棺斂弗得親走趨家山在萬里
那能返故都樹頭啞啞啼媿殺反哺烏有子初學言行
步要母扶已解索棃栗未知識之無重在託宗祀豈暇
問賢愚弟妹皆飄零遠在天一隅仲氏久無信夢中時
友于艱難斥鹵濱何以保微軀計工當已還毋乃東歸
吳童僕各分飛僅有赤脚奴竛竮苦肺疾終夜聲嗚嗚
憐渠亦觧事翦伐供樵蘇異鄉骨肉遠賴此相支吾嗟
我客梁楚隻身亦﨑嶇白晝畏豺虎夜防貍與狐所賴
筋力強竄伏幸無虞今年覺衰倦自怯行遠塗東風洞
庭波落日青草湖魚龍來欺人煙濤慘糢糊玆晨過衡
陽霽景差可娛桃花白練帶春水綠菰蒲感此顔色妍
暫使憂心甦萬事信有命撫膺長歎吁
湘江道中思常宗
暮江散微雨風定波自碧一鷺立不飛雙鴻遞相直餘
煙菱女唱新月漁郎笛此處忽懷人相思杳何極
遠浦歸帆
輕帆挂春風倒影湘江綠天低浦漵遠歸向誰家宿遥
指落花西黃陵廟前屋
洞庭秋月
湘水秋更清湘月秋更白光輝一相蕩水月不辨色何
處洞簫聲巴陵夜歸客
湘女
湘水旣瀰瀰湘山亦峩峩空明影上下但覺魚鳥多我
方駐輕橈聽彼湘女歌湘女佩幽蘭徐行拂青莎春風
吹衣裾芳香動微波淑質自妍麗不待綺與羅真修慎
所適窈窕山之阿盈盈青樓婦日暮將如何
清溪漁隐
清溪秋來水如練歷歷魚鰕皆可見綠蓑酒醒鴈初飛
風急蘆花吹滿面溪南一帶是青山逢著垂楊便可灣
謾道白鷗閒似我漁舟更比白鷗閒
聞蟬
眉菴四十未聞道偶於世事無所好尋常惟看東家竹
屈指十年今不到微軀之外無長物寒暑一裘兼一帽
妻孥屢欲升斗絶不獨無煙亦無竈身輕自笑可駕鶴
眼明豈止堪窺豹人情世故看爛熟皎不如汚恭勝傲
有瑕可指未為辱無善足稱方入妙此意于今覺更深
靜倚南風聽蟬噪
廢宅行
弓刀挂牆旗拂瓦行人過門須下馬日暮將軍縱酒歸
白棒横街人亂打朱門一閉春草積官印斜封泥涴壁
守卒收鰕屋後池鄰翁曬麥階前石簾幕當年盡綺羅
網絲顚倒腐螢多杏梁風雨丹青濕時有野鳩來做窠
樓臺易成還易廢前年猶是桑麻地
聞鄰船吹笛
江空月寒露華白何人船頭夜吹笛參差楚調轉吳音
定是江南遠行客江南萬里不歸家笛裏分明說鬢華
已分折殘堤上柳莫教吹落隴頭花
長江萬里圖
我家岷山更西住正見岷江發源處三巴春霽雪初消
百折千回向東去江水東流萬里長人今漂泊尚他鄕
煙波草色時牽恨風雨猨聲欲斷腸
秋霽雜賦(三首)
劉表知先主懷王識沛公未聞收夏口先已入關中今
古車書異興衰歷數同方驚雞作鳳當信騖非鴻
今日長洲苑秋風列羽旗不圖新約法復見舊威儀鼔
舞兒童樂歌謠父老悲煙埃方衮衮禾黍正離離
晩樹霜猶碧秋花雨未黃戎衣輕繡錦旅食尚糟糠驛
路千山隔河流一葦航毋憂兵不戰已定法三章
雨
雨急愁雲黑窗虛愛竹青石泉流細細山鳥去冥冥醉
裏傾荷葉飢來煮茯苓不知劉道士何用換鵝經
偶題
身嬾交游絶時危感慨新清江催短鬢芳草怨歸人花
落縱横雨鶯啼淡蕩春欲摇舟楫去波浪没平津
送王仲容之上海
薄宦依東海孤城隔戍煙花疎寒食後人遠暮帆前深
巷編蒲履斜岡種木棉毋煩厭荒寂微禄有畬田
寄海鹽楊砦官
海嶼通村險邊城出敵遥旗燈秋塞雨鈴柝夜溝潮士
飽爭投石農閒數舞箾毋令廢收穫高隴有枯苖
夏夜有懷
重露澄秋色輕風生夜凉碧看湖草亂紅愛渚蓮香有
弟徒相憶何人不異鄕悲笳在城上雙淚落衣裳
贈翟好問
笑爾山城隱柴門對縣衙酒資千畞苧生計一園瓜雨
步荷巾濕風吟蓆帽斜時時扶短杖看竹到東家
長沙雜詠
湘人愛樓居斜枕湘江起樓下倚闌人簪花照春水
夢綠軒
夢裏綠隂幽草畫中春水人家何處江南風景鶯啼小
雨飛花
吳中行樂詞
單羅小扇夾紗衣冠子梳頭插翠薇知是范家園裏醉
無人不戴杏花歸
紅綠蕉二仕女圖
兩樹紅蕉隔禁扉曉凉攜伴試羅衣金鈴小犬迎人吠
應怪秋來出院稀
故山春日
千花萬萼委塵埃只有荼䕷獨自開應是鄰家更零落
過牆蝴蝶又飛來
遇史克敬詢故園(克敬自長洲來因詢吳中風景大異往昔賦此以寓鄕里之思)
三年身不到姑蘇見說城邊柳半枯縱有蕭蕭幾株在
也應啼殺樹頭烏
贈京妓宜時秀
欲唱清歌却掩襟晩風亭子落花深坐中年少休輕聽
此曲先皇有賜金
到江西省看花次韻
生色屛風一面開輕羅團扇合懽裁深深院落青青柳
縱是無花也看來
鯉魚山阻風天甚寒雨皆成霰
江南天氣大無憑草色煙光暖欲蒸向晚鯉魚風乍急
盡吹小雨作春冰
望武昌(二首)
吹面風來杜若香離離煙柳拂鷗長人家鸚鵡洲邊住
一向開門對漢陽
春風吹雨濕衣裾綠水紅妝畫不如却是漢陽川上女
過江來買武昌魚
祁陽道中
疎煙小雨濕流光愁得楊花不暇狂半晌春晴便飄蕩
綴人簾幕上人牀
張羽(二十三首)
羽字來儀以字行更字附鳳潯陽人從父宦游
江浙兵阻不得歸遂居吳興元末授安定書院
山長明初徵起廷對稱旨擢太常司丞兼翰林
院同掌文淵閣事以事竄嶺外未半道召還抵
京知不免自投龍江死有靜居集(張企翺云國初以高楊張)
(徐比唐之四傑故老言不惟文才之似而其攸終亦不相遠眉菴盈川令終如一太史之斃同)
(乎賓王北郭雖不溺海僅全首領而非首丘先生投龍江又與照鄰無異噫亦異矣王元美)
(云張來儀徐幼文如鄕士女有質有情而乏體度程孟陽云靜居五言古詩學杜學韋各有)
(神理非苟然者歌行材力馳騁音節諧暢不襲宋元格調律詩清員渾脫不事雕繢全是唐音)
(頡頏高楊未知前後或謂張徐不及高楊此耳食之論也詩話來儀五古微嫌鬱轖近體亦非)
(所長至於歌行雄放駸駸欲度季迪前固當含超幼文跨躡孟載)
春初遊載山
雲羅横四海田野無遺英尚賴二三子共怡山水情煦
煦新陽動寥寥天宇清昔人稱四美玆晨遂成幷前登
高丘阻遥睇澄湖明憑林招遠風松檜自成聲俛仰天
地閒微軀良不輕安能自羈束坐使衆累縈處賤足為
貴抱素詎非榮逍遥解神慮庶以適吾生
春山瑞靄圖
鶯啼山雨歇前川綠正緐人家在深樹雞犬晝無喧澹
澹流水意依依田父言謾鼔木蘭楫往溯桃花源即此
堪結廬可以傲華軒
立秋日早泛舟入郭
連霖啓秋期金氣晨已兆溪雲合餘隂水霞相照耀登
艫泛凉飈乘流駕奔峭廻波蕩塵襟青山列遠眺蒲菼
迷森沉菱荷爭窅窕沙明衆女浣潭淨孤禽嘯端居積
百憂暫出窺衆妙好爵豈不懷衞生乃其要寄謝滄海
人如予可同調
擬過園隱阻雨
在遠每傷離在近還成隔飛雨渺無涯佳期悵難得人
寒市井空天晚江潮白知君掩閣卧終朝遲來客
金川門
兩山夾滄江拍浮若無根利石侔劒戟風濤相吐吞維
天設巨險為今國東門試將一卒守堅若萬馬屯吾來
犯清曉天空霜露緐列宿森在列北斗峭可援江光合
海氣溟涬神攸存俯視不敢唾中有蛟龍蟠浮屠者誰
子高居凌風幡下見渡口人擾擾蠭螘諠媿彼超世士
去去將何言(李辰山云是詩作於洪武甲寅未三十載而燕師從此入矣讀之可勝浩歎)
清口
豁達兩河口前與黃河通高岸忽斗折清淮匯其中甘
羅城在南韓信城在東一為秦人英一為漢家雄人生
有不死所貴在立功方其未遇時鹿鹿何異同時命苟
未會丈夫有固窮舍舟登高防歲暮百草空坡陀隴畝
閒一二老弱翁遺跡不可問但見荒榛叢行行重回首
目斷雙飛鴻
余將軍篆書榻本歌(即忠襄公闕也)
余將軍守舒州舒州之城大如礪長江西來繞城流賊
船如雲壓城破將軍提劒城頭坐劒未動虜已奔鯨鯢
蔽江江為渾孤軍六年二百戰王師不來城自存無兵
猶足戰無食安可支豈無愛妾與愛馬殺之不解壯士
飢力盡矢竭將奚為倉皇齚舌罵不已義士千人同日
死祗今還有盡忠池碧血清泠化為水將軍持節東州
時作此篆書形崛竒妙墨已隨神物化好事當時臨得
之雖非其眞意獨在垂金屈玉蟠蛟螭我拜重是忠臣
跡秦相雖古其人非鳴呼將軍此書配者誰請君摹取
浯溪石上中興碑
畫雲山歌
我昔曾遊廬岳頂欲上青天凌倒景山中白雲如白衣
片片飛落春風影雲晶晶兮花冥冥萬壑盡送洪濤聲
恍然坐我滄海上金銀樓觀空中明上清真人笑迎客
夜然桂枝煮白石手持鳳管叫雲開虎咆龍吟山月白
明發邀我升東峰導以絳節雙青童天雞先鳴海出日
赤氣照耀金芙蓉屛風九疊花茸茸霧閣雲窗千萬重
胡不置我丘壑中一朝垂翅投樊籠空留萬片雲挂在
清溪千丈之寒松愁來弄翰北窗裏貌得雲山偶相似
遂令殘夢逐秋風一夜孤飛渡江水夢亦不可到圖亦
不可傳不如早賦歸來篇山之人兮待我還安能齷齪
塵土閒坐令白雲摧絶無所歸青山笑我凋朱顔
米南宫雲山歌
古之畫法不復見六朝人物留遺譜後來山水出新意
二李三王差可覩洪谷之後有關荆營丘渾雄獨造古
華原處士志竒崛餘子紛紛何足數郭熙平遠疑有神
北苑爛漫皆天眞畫院宣和衆史集俗筆姿媚非吾倫
豈知南宫迥不羣一埽千古丹青塵神閒筆簡意自足
窈窕青山行白雲黃侯黃侯安得此元氣淋漓猶滿紙
晴窗拂拭對高秋怳忽神遊華山裏生兮畫癖奈此何
為子試作雲山歌珍藏什襲子須記世閒名畫今無多
李遵道墨竹歌
墨竹昉自何人始輞川石刻今餘幾後來蕭悅稍出羣
香山侍郎獨稱美洋州太守善寫真長帽先生差可擬
江南謾作金錯刀枝葉離蓰何足齒北方作者誇澹游
房山繼之妙莫比吳興公子最擅名同時亦數薊丘李
薊丘有嗣能傳家筆勢翩翩此其是一筆玉立無因依
風露淋漓猶滿紙想當塗灑發幽興靜對山僧北窗裏
江湖無人老成盡百藝荒凉今已矣展圖三歎墨君堂
秋聲滿座悲風起
唐子華雲山歌
前朝畫品誰第一房山尚書趙公子二公何以能絶倫
丘壑乃自胷中起由來書畫總心畫政自不在丹青裏
當時豈無劉與商屛障紛紜何足齒唐侯本是霅川秀
愛畫仿彿董與李長松平遠早已工更上歙州看山水
歸来却師郭咸寧參以房山勢莫比始知絶藝老更成
庸夫俗輩那知此此圖三尺誰為贈雲氣蒼茫石塊磊
牛羊未歸樵子出戸牖寥落蒼厓底寫成不題歲月字
要是頭白居鄕里乾坤浩蕩江海空後人未續前人死
為君題詩三歎息世上好手今餘幾烏乎尚書公子不
復見得見唐侯斯可矣
畫山水行(題趙待制仲穆所畫江浦歸帆秋林瀟灑二圖沈才幹所藏也)
古來名畫傳父子唐有二李蜀兩黃吳興公子冠當代
雍也繼之早擅場宋祖子孫盡龍種毛骨固是非尋常
珊瑚寳玦久零落空有妙藝傳文章至元天子親召見
徒步便賜中書郎奏圖每得天顔喜盛以金匱白玉堂
遂令世人爭貴重門戸雜遝如堵牆雍初騰踔晚一蹶
五陵豪氣無時忘吳姬越娥坐相擁始肯落筆揮縑緗
五日十日一水石屛障仿彿生輝光君家雙圖何所得
私印乃出牟陵陽一圖汗漫秋水闊鴈鴻排序投瀟湘
山僧悄尋孤寺遠客子喜甚高帆張一圖嵂兀衆峰出
疎林葉赤天雨霜消搖巾舄者誰氏可是商顔之綺黃
風塵澒洞二十載玉軸錦題多散亡圖書祗應天上有
人閒那得千金藏從來好事多成癖雲煙過眼如毫芒
君不見王家桓家勢盡時複牆走輬不得將何如城南
佳山水千巖萬壑摩青蒼與君對此飲美酒雖無南宫
北苑庸何傷
米元暉雲山圖
前代幾人畫山水逸品只數南宫米海嶽樓前北固山
頃刻雲煙生滿紙古云丘壑起心胷怳忽似與神靈通
素壁高懸卧清晝耳邊怳若聞松風怪底青山起毫末
森沉綠樹臨溪活仙人道士疑可招芝草琅玕俯堪掇
千里能移方寸間天機揮灑過荆關如今畫史空無數
對此高蹤詎敢攀
倪元鎮畫竹沈御史所藏
雲林之子有仙骨平生好潔如好色紛紛濁士等沙蟲
嗚呼瓚也何由得憶昔常登清閟堂鵲尾爐爇龍涎香
紹京妙墨僧繇画示我不啻千明璫人間萬事如飛電
洗玉池空人不見季子城東土一抔何人為著黔婁傳
繡衣使者騎青驄曾聽竹枝湘水東歸來見此若夢寐
巴陵洞庭生眼中江湖豪翰今零落君得此圖良勿薄
媿我題詩憶故人黃鶴題詩下寥廓
錢舜舉溪岸圖
憶昔至元全盛日天子詔下徵遺逸吳興八俊皆竒才
秀邸王孫稱第一一朝玉馬去朝周諸子聲名總輝赫
豈知錢郎節獨苦老作畫師頭雪白江南没骨傳者希
錢也得法誇精竒晴窗點染弄顔色得錢沽酒不復疑
今人祗知重花鳥豈識此圖奪天巧玄雲抱石雷雨垂
蒼山夾水龍蛇遶岸側溪回共杳冥蒲稗深沉映魚鳥
漁舟乍隨遠煙散客子競渡澄江曉自云布置師北苑
只恐庸工未深了卷餘更有魏公題字擬鍾王差未老
鄭侯得之恐神授使我一見喜絶倒雙溪流水清何極
城外南山空黛色文章翰墨何代無二子儔能躡其迹
為君題詩三歎息於乎古人難再得
胡廷暉畫
畫師我識吳興胡身長八尺蒼髯須目光至老炯不枯
藻繪萬象窮錙銖大兒十歲能操觚小兒五歲能含朱
得錢但供酒家需時復縱博為歡娱魏公家藏摘爪圖
妙筆奚翅千明珠胡一見之神頓蘇以指畫肚潛臨摹
落筆便與前人俱祝融撐空閣道孤朝雲暮雨相縈紆
中天碧瓦仙人廬下有桃源風景殊雞犬似是先秦餘
潯陽野客山澤臞自從喪亂遭窮塗幸逢治世容微軀
堯舜亦有巢由徒已辦小艇長䰅奴便欲往從漁父漁
江湖此境何地無(趙文敏公家藏小李將軍摘瓜圖歴代寳之常倩廷暉全補暉私記其筆)
(意歸寫一幅質公公大驚賞謂其亂眞由比名實俱進故詩及之)
青弁雲林圖
前代何人畫山水長安關仝營丘李華原特起范中立
三子相望古莫比亦有北苑與河陽後來作者誰能當
米家小虎出逸品力挽元氣歸蒼茫房山尚書初事米
晚自名家稱絶美藝高一代誰頡頏只數吳興趙公子
當時弭節匡廬峰曾寫太平興國之神宫五峰却立疑
爭雄臺殿突兀紛青紅中有雲氣隨游龍我對此圖卧
三日遂令竒氣生心胷亂來學士遭漂蕩文藝草草誰
能工筆精墨妙心更苦那得再有前賢風於乎乾坤浩
蕩江海闊使我執筆將安從
莘叔耕画梅雪軒(自注叔耕名野世居湖州蓮花莊)
好畫誰如莘棗強墮馬折肱猶未忘何年寫此寒林趣
精絶未數左手王屋裏何人坐吹笛似是南昌郡中客
曲終朔雪忽飛來開門滿樹梅花白
贈琴士
有客夜半來山中横琴坐石彈松風松風曲罷抱琴去
落月一聲天外鴻
聽老者理琵琶
老來絃索久相違心事雖存指力微莫更重彈白翎雀
如今座上北人稀
取勝亭感舊
細雨微消紫陌塵湖光冷落似無春朱門記得曾游處
楊柳青青不見人
竒天目山雍長老
天目之山青岧嶤道人縛屋青山椒白雲出山不歸去
春風吹老黃精苖
燕山春暮
金水橋邊蜀鳥啼玉泉山下柳花飛江南江北三千里
愁絶春歸客未歸
徐賁(二十七首)
賁字幼文其先蜀人徙居吳淮張開閫辟為屬
避去之吳興隱蜀山中洪武初用薦授給事中
改監察御史出按廣東改刑部主事陞廣西參
政遷河南左布政使尋下獄死有北郭集(王元美云)
(方伯體裁精密情喻幽深頗似錢郎客顧玄言云方伯詞采道麗風韻淒朗殆如楚叢蘭湘)
(君芳杜每多惆悵)
(詩話吕志學題幼文所畫山水圖謂肆筆道麗清潤而帶書法於詩亦然才氣方之高楊張三)
(君稍為未逮然詩法&KR1154;然森有紀律長篇險韻極其熨帖頗有類皮陸者張來儀先從吳移居)
(戴山以詩招幼文云吳興好山水子我盍遷居繞郭羣峰列㢠廻波一鏡如蠶餘即宜稼樵罷亦)
(堪漁結屋雲林下殘年共讀書幼文乃移居蜀山兩山蓋相望也)
猛虎行
爾虎從何來據住三叉口昨日啖東家豬今日噬西家
狗山中百獸不敢鳴白楊黃竹隂風生鄰家少年憑意
氣彎弓挂箭廵山行夜深月黑候虎出明朝荒草餘白
骨
農父謠送顧明府由吳邑陞常熟
我家茅屋臨官道前種桑麻後棃棗年年力作不違時
人有餘糧牛有草官長下車今五年老身不到州縣前
鄕無吏胥門戶靜家家盡稱官長賢大男入郭買田具
始知官長移官去來時憶向官道迎今日去時須送行
攀轅欲留留不止我民倉皇彼民喜殷勤再拜官道旁
願飲三江一杯水
柳短短送陳舜道
柳短短春江滿蘭渚雪融香東風釀春暖山長水更遥
浩蕩木蘭橈蘭橈向何處送君南昌去離愁落日煙中
樹
白蘋花送王汝器
白蘋花綠蘼草南風吹碧波五月湘江道行人勸酒離
緒多櫂女櫂郎歌櫂歌黃鸝啼時風景好大堤日落奈
君何君今去不可留山疊疊水悠悠
八月十五夜飲王擴相川别業得動字
風高海雲收月出天宇空今日寒暑均適與諸君共懽
深坐忘永契合飲易痛露螢寒不飛水鳥夜停哢山精
各潛匿銀蟾忽飛動亭亭廣寒桂不知何年種我欲問
嫦娥素鸞無由控佳節屢變更壯心久悾恫人生非仙
骨有樂當自縱惜無桓伊笛為爾作三弄
過荷葉浦
粼粼水溶春澹澹烟銷午不見唱歌人空來荷葉浦無
處寄相思停舟采芳杜
尹明府吳越兩山亭
長江接海門一水限吳越兩山鬱相對峰巒各羅列勁
勢爭吐吞蒸嵐互出沒尹君好游觀結亭山水窟闌干
出層巔細路縈百折崩石絡垂蘿老樹著棲鶻平生登
臨興盡為山水發不知嘗膽人此地幾征伐至今兩山
雲來往似奔突嗟余客江海所歷多竒絶何當上斯亭
長歌弔遺烈
蒼筤軒
小軒閟幽寂廻闌碧筠護寒色晴梟池垂梢晚縈露隂
凝訝煙積籟起知飇度瑟瑟含夕清蕭蕭澹秋素不有
虛心人何由同歲暮
菜薖為永嘉余唐卿右司賦
遠辭華蓋居來卜山隂宅乍到俗未諳久住地旋闢屋
廬尚朴純楹桷謝雕飾高營踞山跗深甃逗泉脈檐將
狼尾苫門用鼠筦織缺垣唯補蘿圮砌總蒙虉編籬限
邇鄰封枿表殊埸本來是野性豈是耽地僻學圃欲擬
樊為功敢侔稷寧惜勞外形自甘食餘力耕鉏限兒課
灌漑當僕役破塊何畇畇陳噐亦畟畟駕許俗士回屐
向鄰翁借筐筥織湘材鍬鍤鑄棠液卓钁鷹觜利負蓑
蝟毛磔俯仰疲桔槔沾灑漬襏襫循畦行策鑱偃林卧
攲石䥥披欲芟丘刈削竟驅礫值阜即為坡遇凹就成
洫堤崩防密葭竇隙拒亂棘地同農畞計區學井田畫
長畛縱復横曲渠廣還窄接流引餘清疏沼匯深碧架
桁秋實垂籬落夏蔓羃雨露加膏腴糞土發磽瘠識種
題裹藏辨類分行植蒔法常按譜候時即看歷蕨芽拳
握紫薑檗拇駢赤兩合憐蘮蒘叢生愛銚芅初□逬蟄
雷新薹長春䔩雀弁萒葉峨馬帚茾莖直蔩繁微瓞緜
瓠老枯瓣拆芍苖卷龍䰅藥幹擁牛膝黃獨雪晴收紫
藄露晞摘隂階茂菧苨下田豐菲蒠卷輪木耳垂攢刺
菱角射秋茄采更稀夜韭剪仍殖芝芳凝海瓊茭鬱點
池墨枸杞香可醪竹□熟堪腊石皮被柔藫土酥膾肥
菂細蓴入饌鱸鮮蔞雜羹鯽荼苦檗與儔菘脆冰為敵
菌櫨西蜀致苜蓿大宛得長縈荇帶流亂簇蔯絲繹芹
效野人獻瓜為天子副決明纔一方萵苣連數席璚縻
慰渴心玉延起羸疾蕈毒笑非喜芥辛泣詎戚盤根芽
薶壤脫穎笋穿壁擷香憐雞蘇折甘嗜燕麥粟腐切方
圭乳餅斲員璧孕子椶受刳贅耼石被馘兔目淘夏槐
鹿角芼臘炙菁託諸葛呼巢以元修斥(諸葛元修二菜名)莧襃
蔡守清薇怨周節逆邪蒿義所攘穢荽理堪啞薄利嘉
拔葵省謗惡遺薏窮餐虀酸黃儉啖薤留白閒情付田
園生意仰膏澤莢齊翠疑剪甲坼綠訝擘掩冉煙際姿
蔥蒨雨餘色始掇惜滓染載滌畏蟲螫新薦或在籩薄
湘亦須鬲求久漸投醝致爽遽沃醷不煩僚友送敬向
先聖釋對屠誇大嚼燕客忻小摘柈羞不過三甕菹當
飫百未能著蔬經安敢踰食籍旨蓄足山厨素供過香
積用兹卒歲年庶得勤朝夕賓魏徐見厭厄陳顔自懌
潔畚上恥汚造橋盜懷恤抱甕忿設機授書誚求益(用侯)
(君房徵嚴光事)縱馬因致憂呑蛭遂亡謫萬錢柳復乞片金華
還擲仕知吕姪妄居味鄭人識枕肱仲尼樂傷指范宣
扼鼎臑固云嘉食單亦足適敷淡分所安堪味欲易極
毋因口體累遂使愆民德
登戴山(在湖州臨湖門外二十里)
平田渺空曠孤岡忽高峙新松蔭其巔白石繚其趾初
登若嶄絶稍上乃如砥亭亭日晷側肅肅征鴻駛南招
天目雲北覽具區水比來局羈絆遊遨喜玆始同心良
可重懽言得佳士非惟外累遺沉憂亦成委薄暮聊旋
歸餘興會留此
種菊
蕭條齋舍前隙地頗高爽玆焉倦耘鉏而乃成廢壤邇
來學種竹始為驅草莽掩苒籬落間枝葉紛以長雖煩
灌漑勤亦藉雨露養秋香固所悅晚節益可仰匪曰表
隱名聊以備幽賞
荆山
荆山揭高厓塗山聳横㟧長淮出兩閒中斷見斧鑿於
焉束洪流浪起石鬭角誰能為此功在昔大禹作至今
遺廟存香火乃寂寞我來問邑人往事竟緬邈於時春
正深草木尚荒落登臨欲開襟覩玆反不樂
夀州
舟行夜達曙路入硤石口平山帶孤城一塔起高阜問
知古夀春地經百戰後羣孼當倡亂受禍此為首彼時
土産民十無一二有田野滿蒿萊無復識畎畞去程不
可稽欲望敢遲久
潁川
客程不論遠所求在隂晦惡風滿川來雨勢晚逾倍船
爭急流上寸進還尺退枯葭夾崩沙路轉數百匯颯颯
孤篷飛琅琅萬珠碎篙師左右呼坐客默與對去心雖
云迫前塗苦茫昧德星無後覩洗耳亦何在有懷仰高
風令人發深慨
盤子城
前登盤子城山隘勢欲迫路廻土峭絶傍夾千仞壁石
狀如矩斲巨細總方直無泉土脈死草木盡改色高巔
有堡障重門閉重棘隂慘行人險惡意叵易測信知狐
鼠輩得在此中匿我生好壯觀努力更攀陟立久日將
晡浮雲渺鄕國
天井關
峯迴抱深壑下視天鑿井昔人建重關扼險備邊警鍵
鑰久已絶垣石尚森整峨峨尼父祠門掩衆山靜曾聞
此回轍無復過斯境詢知鄕老言此事古未省餘氓數
家在破屋暮煙冷我行力稍疲景物不暇領且為投宿
來驚風夜愁永
渡沁
陸行長苦渴今渡沁河水奔騰走百灘聲遠聞數里我
來坐其涯肩擔欣暫弛不意山塢間偶得見清泚連朝
塵沙目豁爾淨如洗雖云倦行力對此亦足喜南風吹
青蒲白鷗忽飛起
沁水縣
一水隨山根宛轉流出迥灘聲繞縣門孤城數家靜風
土殊可怪十人五生癭土屋響牛鐸壁滿殘日景行遲
欲問宿連戸皆莫肯亭長獨見留半榻亦多幸呼童此
晩炊糲飯穀帶穎野蔌不可得敢望肉與餅塗行乃至
此儉素當自省
太隂山
巍巍太隂山厓壁拔嶄峭積水嵌層墟凜若太古造凍
深草木堅僵立勢難撓高寒横障空陽景未嘗到鄰有
羲和墓欲問莫可弔如何於此地獨不被臨照至今山
中烏性莫識晴昊聊為志其事因之發長笑
女媧墓
空山兩高冢媧皇此中葬焦土積層巘勢助殿閣壯大
哉補天手功出千古上至今鍊餘石火氣夜猶放轟雷
常祓護烈風日掀蕩隂林慘可畏怪木高數丈百鳥飛
繞枝欲止不敢向地靈氣所鍾祭禱土人仰經過謁祠
下幸獲拜神像
霍山
霍山古北鎮勢尊出羣麓山深異風景春盡樹未綠居
人苦多寒鑿土為住屋屋頂土元厚亦種麻與菽乃知
此方民猶有上古俗我欲拜其廟日斜去程促窯煙歛
暝色牛羊半歸牧征塗多嶮巘村館早尋宿
兵後過睪亭山
睪亭西去遠一過一淒然鴈宿蘆中月人歸草際煙漁
家多近水戎壘半侵田尚喜餘民在停舟問昔年
送曾伯滋赴西河將幕
上將初分閫儒官解習兵風旗春獵野雪帳夜歸營洮
水從岷下祈山入隴平知公能載筆草檄報邊聲
送朱知事
惆悵官亭酒如何送客頻尊前莫催别明日異鄕人
送吕庸南
雪色上征衣雲沙鴈自飛去家千萬里只解送人歸
送别沈德虔
江聲千里萬里客路長亭短亭後夜相思何處蘆花明
月沙汀
送張景則歸天台
浙江東去有明山路遠天台鴈宕閒我未得遊空悵望
送君鄕里喜君還
明詩綜卷十
