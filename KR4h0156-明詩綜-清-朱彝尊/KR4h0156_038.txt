明詩綜卷三十八
翰林院檢討朱彝尊編
呂柟(一首)
柟字仲木高陵人正德戊辰賜進士第一累官
南京禮部右侍郎贈尚書諡文簡有涇野集
天津
天津城外水浮天海口東來萬里煙遥見帆檣雲外落
却疑日月鏡中懸鶴巢不避波濤險蜃閣常依島嶼連
愧是乘槎銀漢客幾回吟望斗牛邊
景𤾉(二首)
𤾉字伯時儀真人僑居南京正德戊辰賜進士
第二仕至南京春坊中允掌國子司業事有前
溪集(顧華玉云中允詩主盛唐蕭散遺俗詞鋒沛發靡不中的陳羽伯云公詩瀟灑直)
(寫性情無論唐宋雲歐楨伯云伯時文法兩漢詩主盛唐與蔣子趙叔鳴朱升之號江北四)
(子)
(靜志居詩話前溪集久遂失傳從盧子明廣陵詩選錄得二首其與陳玉泉論詩云辭取達意)
(若惟以摹擬為工尺尺寸寸按古人之跡務求肖似何以達吾意乎蓋亦矯北地之弊者)
懷水部蔣子雲
棋局經旬隔壺觴勝引稀蕭條憐我輩鄰比有漁磯雲
竹晴還雨風花落更飛相期過山館小坐可㤀歸
送陳戸部南使
使節乘春色家園喜便過草堂寒雨細江堰晚雲多綠
柳臨岐折青驪傍酒歌仍聞赴吳會勝事更如何
王崇慶(二首)
崇慶字德徵開州人正德戊辰進士累官戸部
尚書贈太子少保有端溪先生集
送馬守之澤州
寂寞山城裏春風未有花野塘新水細茅店酒旗斜故
國音書斷長安道路賖何時共知已傾倒酌流霞
舟次德州
遠浦漁舟小寒天柿葉稀歸心正愁絶一鴈夕陽飛
唐龍(七首)
龍字虞佐蘭谿人正德戊辰進士累官太子太
保吏部尚書卒贈少保諡文襄有漁石集(王元美云)
(唐虞佐如苦行頭陀終少玄解顧穆敬甫云唐公詩若甲胄明光赫然耀日玄言云文襄)
(風度瓌爽頗臻古雅藩陳卧子云漁石五言本之少陵已陟籬漸窺堂奥)
(詩話文襄敭歴中外宦轍所至必有留題其詩長於五律句如鶯花邊地少風雨暮春多雲氣)
(雨中白山光鳥外青斷湟春水淺亂石曉山稠赤峽青冥外飛泉急雨中星臨河影動風入鼓)
(聲高野水流漁市山雲進郭門雪埋青兕呌霞引白駕飛細雨孤帆落疎燈兩岸明巖林遺魯)
(殿畎畝變秦川野鹿避人走山禽向我啼凍雲投浦宿倦鳥逐風迴百里郵程遠三更候吏稀)
(殘棋榕葉暑嫩醑菊花天巖置戍樓直峰懸鳥道斜客身病亦起短髮落還梳竹外青藜杖風)
(前細葛巾移松邀老圃失鶴問前村均有風致)
送李拱元歸田
春月白如雪春山青如銅楊柳未堪折歸客何悤悤三
徑命巾車五湖漾孤篷從兹謝塵鞅陶然隠者風廣結
桑麻交遠尋麋鹿蹤洪淵縱文魴遥漢短冥鴻嗤彼風
塵子胡乃長書空
雨懷(二首)
細細風前斷疎疎葉上聞亭臺隠山霧城郭入溪雲轉
益鄉愁亂還憐世事紛早秋身似雁天外獨思羣
萬樹秋雲裏孤山細雨時江泥沾落絮花霧困游絲懷
抱為誰好親朋已久辭東溪讀書處一水護青帷
冬至
天涯長至日燈下遠遊人薄禄家猶賴休官話未真歲
時愁不住形影自相親幸有梅花發寒香可結鄰
赦書坪渡渭
渭北津多柳荒荒野色連十家橋外市雙櫓峽中船冰
響潛魚聽沙明過鳥憐蹉跎歸色晚風雪又殘年
成縣馬融絳帳臺
太守傳經地幨輿趁月行栗亭秋雨歇魚峽夜川明竹
外雙旌出沙邊一吏迎荒臺迷絳帳失學媿諸生
送蔣石菴赴湖南
細雨移尊日溪亭送客時風塵千里别宇宙幾人知雪
夜山隂興春天渭北思老來鄉社裏杖屨更追隨
毛伯温(三首)
伯温字汝厲吉水人正德戊辰進士除紹興府
推官徵拜河南道御史歴按福建河南湖廣陞
大理寺丞擢都察院右僉都御史巡撫寧夏山
西順天回理院事陞右副都御史工部尚書改
兵部從駕南征加太子太保天啓初追諡襄懋
有東塘集
(詩話東堂數與夏公謹李獻吉方思道相酬和故其詩頗具風格)
鹽池驛留别張僉憲
共事未半載何當别悤悤對酒不能言沙磧驚寒風逖
矣西夏區邊儲恒不充霜早歲常歉役繁民多窮四時
勞守&KR1380;終日事臨戎衣單腹不飽目擊心以恫多君計
慮周每與愚議同正當期展布方念蘇疲癃慚余但謀
始仗君還圖終愍此邊塞苦慎勿隳前功
夜泊富陽
秋夜江風急樓船水月明汀洲散漁火煙樹隠山城雁
逐星河沒蟲依草岸鳴鄉心愁欲絶何處擣衣聲
鄰霄臺和丁近齋
殊方久客情能遣高閣同登意忽開遏日高帆過西峽
霾雲古樹壓南臺沙村近帶農田出海岸遥看湘舶來
醉下虚亭尋古迹斷碑危碣半莓苔
周金(一首)
金字子庚南京右衛籍武進人正德戊辰進士
累官太子少保南京戸部尚書贈太子太保諡
襄敏有上谷漁洋二稾
九日中山道中憶故園諸君子
攬轡川原秋日晴岳蓮高竝海雲生天涯佳節愁中過
塵世歸心夢裏驚懷李街頭船傍屋通吳門下水連城
登臨忽憶當時事落帽風流何限情
潘鑑(一首)
鑑字希古婺源人正德戊辰進士累官兵部尚
書兼右副都御史提督兩廣贈太子太保諡襄
毅有古泉集
餞家兄希仁
寒雁呌汀洲歸程不可留聊攜季路榼相送仲宣樓歲
晚荆門樹風微漢水舟鄉心吾欲折行役幾時休
奉謝中丞北湖公以丹砂見寄
郢雪催殘臘荆雲繫病身雁過南岳近書枉北湖頻梅
福非凡吏桃源别有春丹砂開寶訣攜我出風塵(陳達甫云)
(後半有逸趣)
寇天叙(一首)
天叙字子惇榆次人正德戊辰進士除南大理
評事進左寺副遷寧波知府歴應天府丞以都
察院右僉都御史巡撫宣府改撫治鄖陽再改
巡撫甘肅入為刑部右侍郎以憂歸補兵部右
侍郎有涂水集
題畫
十月梅花開已多蹇驢衝雪野橋過亦知金紫趨朝貴
奈此當前清興何
歐陽鐸(一首)
鐸字崇道泰和人正德戊辰進士歷官吏部右
侍郎贈工部尚書諡恭簡有恭簡公遺集
次萍鄉
明發宣風館秋隂得氣饒雲昏山欲斷泥濘路偏遥近
縣峰頭塔横江屋底橋舊時銅漏刻強半土中焦
王應鵬(四首)
應鵬字天宇鄞縣人正德戊辰進士累官右副
都御史協理院事有定齋集(李杲堂云先生詩渾涵高脫即置諸)
(開元之際可謂大家其視學畿内告誡諸生以為學先立志不得輕議正人長者自絶於名教)
(文章無徒仿摹字句其中索然致貽學術之禍一何深中後來學者之病痛切其言之也)
和淵明雜詩(二首)
神京四千里遥途今已逼楊柳何蕭蕭秋風吹長陌雲
深塞草黃露重秋江白仰視天宇寬俯覺微軀窄對景
斯悵神當秋頻作客忽憶四明山山中有舊宅
藹藹王朝士謀國如苞桑良穀非不多焉用存秕穅愾
昔宣尼子栖栖亦絶糧鼎烹不足致時運有隂陽義命
儻如此飢來非所傷白雲思故都皎月明東方安得夙
心人共此今夜觴
次瓜州有述
鑾輿將出狩邏騎已先征淮北三年水江西六月兵已
應經睿覽未許括蒼生直北天王地星河永夜横
曉發淮口
春江歴歴水悠悠一夜東風五兩收花信不知何地早
鄉書猶憶故園秋年來國是誰能定病起詩懷祗自愁
昨日六飛巡幸後已將寬法遍南州
韓邦竒(三首)
邦竒字汝節朝邑人正德戊辰進士歴官浙江
僉事轉山西參議擢僉都御史撫山西入為兵
部侍郎進南京兵部尚書以地震陷死贈太子
少保諡恭簡有苑洛先生集
送唐中丞撫蜀
聖主憂全蜀中丞出上台蠶叢横地出熊軾倚天開節
鉞分封陛風霜動柏臺莫辭前路險後命已相催
再過褫亭
野戍淒淒畫角山城處處寒砧最是秋風羇客不堪暮
雨鄉心
韓邦靖(六首)
邦靖字汝慶邦竒之弟時號二韓正德戊辰進
士除工部員外乾清宮災應詔陳言繫錦衣獄
奪官為民起山西左參議有五泉集(王敬甫云五泉古歌)
(詞浸淫初唐間逼漢魏七言絶句詩類少陵顧玄言云參議詩遒暢時有新語)
(詩話五泉心慕手追乃在大復比於西原南泠不足方之孟有涯李嵩渚似勝一籌)
晚坐
遥峰羅夕日高原藹秋隂天風自何來吹我芳樹林寒
蟬發哀調蟋蟀嗣其音歲月日以暮霜露日以深相思
不自遣無乃勞君心持君一杯酒聊以開鬱沈
聞雁
鳴雁蕭蕭下寒燈故故明角聲傳細雨雲色度高城兄
弟無書信乾坤有甲兵秋風歸未得見爾不勝情
寄楊侍御師文
逐客地雖僻故人情不疎已勞千里駕復覩數行書别
思梅花後春風蕙草初江亭一杯酒何日話相於
中秋同何仲默望月
令節他鄉酒關山獨夜情看花秋露下望月海雲生碧
漢通查近朱樓隔水明南飛有烏鵲作意向人鳴
聖駕西巡歌
渥洼龍馬屬天閑沙苑牛羊入大官八府三邊俱望幸
九重十月未回鑾
谷太監出軍歌
五千精銳下良鄉雲裏旌旗鬭日光諸將不知中使貴
夜來馬上别君王
方鵬(十一首)
鵬字時舉崑山人正德戊辰進士歴南京武選
郎擢山西提學副使以疾辭用薦徵拜春坊庶
子遷太常卿有矯亭集(周子籲云太常詩尚典雅不事雕琢)
(詩話矯亭古詩效陶近體學白頗饒自得之趣其自題小像云此像何人斯吳淞方矯亭頗記)
(前身事生可六七齡一疾遽夭死天地為晦冥蒼頭抱我哭諸婦慟拊膺其家乃城居面北高)
(檐楹臨街列屠沽隂風助哀聲思之宛如胙語及輒涕零性靈想不寐還復得此生乃知記憶)
(前身事匪獨鮑井羊環也)
感寓(二首)
昔從京師歸賀客來滿屋家人紛治具牽羊就屠戮斯
須立階除羊忽跪而伏亟命舍之去何忍見觳觫君子
充是心當使萬物育如何一命士分符作民牧誅求入
膏髓鞭撻爛肌肉置之囹圄中死者十五六安得如此
羊食飽卧林麓
縣尉謹修職屢受上官笞同僚狡而貪臺章交薦之泣
與妻子謀歸去寧寒飢夷蹠既莫辨守此復何為
知足吟(三首)
人見白髮悲我見白髮喜多少賢達人不見白髮死高
才李長吉有道文中子行年未三十相與歸蒿里吾生
已倍之對鏡宜莞爾
昔解晉皋組出處頗合宜不幸賤姓名誤為當道知有
詔落致仕再起職論思人皆為我榮我心獨不怡終然
野鹿性不能受銜羈蹤跡日以遠音問日以稀當道赫
然怒奮筆逐去之人皆為我惜我心樂不支豈惟全晚
節亦以釋羣疑地下見先子庶幾無媿辭
山谷忤時宰運貶至宜州僧舍不容居置之南戍樓無
奈風雨寒一疾竟勿瘳旁無期功親棺殮誰與謀予今
老牖下骨肉聚牀頭但見眼前樂不知身後憂康哉復
康哉地下從黔婁
紀異
壬辰孟夏月既望夜入酉東鄰李氏子年可十八九門
外聞作聲蓬蓬似鼓缶開門出視之四鬼捽其首踰牆
更越樹勢若風雷吼捽至野廟中亂被老拳毆父母競
號呼蹤跡竟無有親鄰各燃炬訪覓遍林藪夜半忽自
歸狀貌殊獰醜其身長丈餘見者駭而走入門還復短
瞪目但搖手母妻環問故稍語即閉口青紫色浮面縲
絏痕映肘僵卧三日甦不能記誰某此理終莫詰語怪
戒魯叟
西洲和時鳴韻
水雲深處卜幽栖不減䕫州舊瀼西寒雨渡頭孤艇沒
夕陽江上遠山低養馴白鴨當門浴種就黃蘆與屋齊
未識東山歌舞地祗將尊酒對山妻
留都將歸先呈未齋
羞將白髮戀京華已辦歸&KR0724;路不賖旋買雞豚投里社
敢驅鵝鴨惱鄰家春風枕上聞啼鳥秋水溪頭看泛槎
莫道山翁無一事借書沽酒亦生涯
生日招遠林
勞勞六十又三年半在愁邊半客邊假我餘生還對酒
與人多忤合歸田花前卧疾妨春事枕上敲詩失夜眠
此日江村期一醉淺沙深竹繫吳船
丙申新正試筆和舍弟韻
七十行年祗欠三清時無補自知慙輕寒枕上慵朝起
細雨尊前劇夜談春意熙熙人自樂病懷黯黯我何堪
賣花聲在東風外紅白江梅共一擔
偶作
靜掩荆扉送夕曛幾株殘菊散幽芬一燈影射青綾被
雙杵聲催白練裙老去閒思多舊事客來清話半新聞
酒錢藥價粗能備莫怪先生嬾賣文
方鳳(一首)
鳳字時鳴鵬弟同榜進士官監察御史有改亭
集(周子籲云時鳴負氣不肯詭隨於時肆志自適詩亦豪俊)
閒居
自入春來日日閒柴門無客晝長關枕書榻傍階前樹
對酒窗開屋後山葉暗新枝花盡落泥添故壘燕初還
近來識得全生術不放愁催兩鬢斑
邵銳(一首)
銳字思抑仁和人正德戊辰進士歴官太僕寺
卿贈右副都御史諡康僖有端峰存稾
荅程以道見寄之作兼簡徐用先
近得遼陽信含情仔細看念君同患難垂老各平安野
望餘沙漠邊愁重苦寒尺書艱往復惟有勸加餐
孫璽(一首)
璽字朝信平湖人正德戊辰進士官至山西按
察僉事以子植貴贈刑部尚書有峰溪集
關索嶺
萬里雲南路三年始得歸野梅渾破萼官柳半垂絲嶺
峻盤空險城尖疊石危邊疆據形勝天畔控諸尼
程啓充(一首)
啓充字以道嘉定州人正德戊辰進士任監察
御史贈光禄寺少卿
塞下曲
黑龍江上水雲腥女直連兵下大寧五國城頭秋月白
至今哀怨海東青
戴冠(七首)
冠字仲鶡信陽人(一云吉水人)正德戊辰進士授戸
部主事以建言貶廣東烏石驛丞起戸部員外
出知延平府改蘇州終山東提學副使有邃谷
集(俞汝成云仲鶡聲調宏邁話意勁拔慷慨激昂有古國士風穆敬甫云戴詩如丹崖綠)
(水澹然有味)
(詩話仲鶡與仲默同鄉里詩亦同調謂之具體可爾或言其五言律勝於仲默豈篤論乎)
曉發
村雞喔喔啼取火照行李隔籬謝主人出門渡溪水仰
觀羅浮嶺白雲猶未起
立春日舟中題
作客尚無地他鄉空復春舟中兒女大天末歲時新樂
事喧殊俗窮愁縛遠人椒盤懷故里腸斷白頭親
南夏
不作炎州客那知宇宙偏日車淹北戸火樹爍南天氣
溽乘宵雨雲蒸挾暮煙波斯夸白㲲出入不曾捐
寄王德徵登州
王子十年别封書萬里來乾坤知汝在涕淚向誰開海
國青春隔天隅白髮催相思一搔首獨上越王臺
人日游石磜
人日尋春到新隈新年物色太相催風吹燕子家家入
暖逼桃花樹樹開久住山林殊自適頻來峒客更無猜
黃柑白酒能消渴盡日松間坐不回
雨晴出左掖
北闕春雲散曉扉西山雪日弄晴暉雨聲恨不連三日
松樹須教過十圍歲遠玉螭書未有晝長金馬詔全稀
侍臣欲老惟疎放自歎從容退食歸
贈甘惠州
四百雲峯面面開使君花底放衙回人生豈必二千石
只看羅浮也合來
陸震(一首)
震字汝亨蘭溪人正德戊辰進士以車駕員外
郎抗疏劾江彬逮繫三杖而死嘉靖初贈太常
寺少卿
(詩話太常力批龍鱗九死不悔裹尸之後晝晦如夜海子水溢玉河七鐵柱齊折天變豈不足)
(畏耶詩存無多錄四十字一字一碧血也)
朝房待罪
驥尾思千里葵心託萬言一身曾許國九死敢㤀恩梅
福冠猶在朱雲檻不存空庭對明月古道照乾坤
祝鑾(二首)
鑾字鳴和當塗人正德戊辰進士以祠部郎諫
南巡廷杖仕至廣東布政使有篁溪集
感興
公輸構大厦一人操引繩羣工雖不同各各奏其能用
人不求備負荷隨所勝所以無棄材百堵由兹興或者
太區别聞之為撫膺
仙源
仙源何處來無乃自天上不然瀑布泉那得千萬丈
方豪(六首)
豪字思道開化人正德戊辰進士除崑山知縣
陞刑部主事諫南巡杖闕下起湖廣僉事進副
使有棠陵集(顧玄言云方詩多出少陵蹊徑深陸次友云棠陵與孫鄭衿契最)
(其才雖敏不及二子遠矣)
尋王粲樓故址
仙子乘雲去不還空餘詞賦落人間高樓試問今何處
故老相傳是此山極目平原空悵望側身塵界欲飛攀
漳沮秋淨征鴻下越客悲吟鬢已斑
游桃花寺
聽說桃花寺游人興不禁桃花今不見流水尚堪尋
看月
看月月轉明幽人寂無語山空秋夜長松露濕如雨
滄江吟
白髮滄江酒一尊丹楓赤壁自成村沙鷗汀雁真吾侶
垂老何曾識縣門
題畫
亂山兩岸一江横煙樹濛濛雨乍晴釣艇自來還自去
江風不動水禽鳴
鴛鴦湖
鴛鴦湖邊落日明荷花十里櫂歌聲丈人自折碧筒飲
醉看秦塘海月生
馬錄(二首)
錄字君卿信陽衛籍紹興山隂人正德戊辰進
士授固安知縣擢監察御史有百愚集
霸州城行
霸州城外水繞牆霸州城頭戍卒強四門高樓接煙霧
縈迴十里多垂楊去年豺虎滿天地此城南北皆戰場
至今落日照白骨血霑野草猶淋浪當時别縣人皆走
此城之人苦相守五馬使君身姓王募招壯士犒牛酒
遂令萬夫同一心彎弓罵賊不絶口固安與霸為鄰縣
此事分明眼中見乃知設險可守邦區區省費非民便
永清遇雨作
白日永清雨移時不肯休風前當檻落河漢近城流牛
馬誰堪辨蛟龍恐亦愁西歸途路失何處問孤舟
張綸(一首)
綸字理之錦衣衛人正德戊辰進士官按察使
僉事嘉靖初以議大禮謫戍雲南
錦衣獄中
重門扃夜月鈴柝轉深更客夢秋能作扉燈曉尚明君
臣今古義兒女歲時情起把青銅對愁憐白髮生
胡纘宗(二首)
纘宗字孝思一字世甫鞏昌人(一云山西文水人)正德
戊辰進士特授翰林檢討外補嘉定州判移守
潼川遷南戸部郎中改吏部出知安慶府調蘇
州升山東參政改淅江歴河南布政使以右副
都御史巡撫山東改理河道乘輿幸楚纘宗作
詩記事為戸部主事王聯所訐逮下獄尋放歸
有鳥鼠山人集(袁永之云先生詩出入漢魏其視昌黎少陵若弗屑者而亦未)
(始不合也謳王元美云胡孝思如嬌兒郎愛吳音興到即不必合板蔣仲舒云中丞天質)
(穎敏亦一關中之雋第命意淺率不足多傳)
(詩話孝思詩未入格顧沾沾自喜到處留題當永陵南巡作詩紀事有云穆王八駿空飛電湘)
(竹英皇淚不磨用事殊不倫乃刻之於石致騰讒者之口其得免死幸也謝山人榛贈詩云白)
(首全生逢聖主青山何意見騷人時孝思年將八十矣杖創呻吟猶占韻以謝其意氣有不可)
(及者然詩實牽率晉江王道思序之稱其宏深精毅盛歸美於秦風毋亦嗜秦人之炙者與)
擬古(二首)
驚喜君王至西華夜啓扉後車三十乘載得美人歸
(詩話康陵西幸悅樂戸劉良女遂載以歸貯之騰禧殿號曰夫人及南巡日帝期以中途召之)
(夫人脫簪予帝以示信帝騎過盧溝亡之大索不得也行至臨清念夫人召之以不見簪不往)
(帝不得已兼程抵潞河載夫人偕南寺觀幡幢列鎮國公號復繫以名夫人每得竝書嘉靖初)
(納南京給事中王紀之言俾盡撤去然夫人在途常諫帝游獵非專以色固寵者鳥鼠山人是)
(詩直書其事亦取禍之萌也)
上馬入黃城嫖姚典禁兵猶言恩寵薄下馬坐團營
丁奉(二首)
奉字獻之常熟人正德戊辰進士除行人歴南
京吏部驗封司郎中有南湖留稾
(詩話南湖詩不事鍛鍊興酣落筆往往暗合曩篇句如白蘋風外水紅葉雨中山徑轉花間月)
(山飛樹杪泉夜橋喧客櫂曉碓起鄰燈菜甲今朝雨蒲香隔岸風人當紅樹坐船觸白蘋行白)
(髮生秋日黃花惜暮年山寒松子落籬暝豆花深俱有風韻即嘔心撚髭者為之不過爾耳)
擬古
白日墜西山明朝出東海天地無終期萬物豈能待繁
花重露零高岸深谷匯昨見朱顔酡今看霜鬢改汎舟
登蓬瀛蓬瀛果誰逮
寄尤少卿宗暘
張翰歸時計亦疎秋風寂寞始登途不思五月清江上
已有鰉魚勝玉鱸
曾璵(一首)
璵字東玉瀘州人正德戊辰進士由戸部郎出
知建昌府有少岷存稾
(詩話王新建定寧庶人之亂吉安守伍公文定固稱首功同時贑州則當塗邢珣袁州則武邑)
(徐璉臨江則臨海戴德孺饒州則晉江林城廣信則閩周朝佐撫州則鄞陳槐建昌則少岷也)
(其師至雖有後先寔同力共濟少岷有收復南康功而不見錄纂修地志者皆沒其實故表出)
(之詩雖未名家亦清脫無塵氣)
南洲歌
南洲春早江蘺生南洲日長沙鳥鳴郎君莫向北湖去
不似南洲煙水平
錢琦(二首)
琦字公良海鹽人正德戊辰進士授盱眙知縣
歴南京刑部郎中出知臨江府調思南有東畬
集(顧玄言云臨江詩沖秀彌暢人彭子殷云公良詩舂容馴雅每入唐庭奥)
登獻花巖
獻花巖畔寺游子數登臨花發年年好巖深處處隂風
前收落果坐久換鳴禽世路何多事看山偶會心
過滁州
江北滁南數日程蕭蕭落木送秋聲夕陽滿地鳥飛絶
人在亂山堆裏行
凌楷(一首)
楷字端甫揚州通州人正德戊辰進士官(缺)部
郎中
高郵
孟城勞悵望煙樹一浮洲地濕人多病林寒葉易秋人
家留鳥跡國稅獨漁舟夜月珠光在多應照客愁
駱用卿(一首)
用卿字原忠餘姚人正德戊辰進士官兵部員
外郎
題韓信廟
逐鹿中原漢力微登壇頓蹙楚軍威足當躡後猶分土
心未猜時尚解衣畢竟封侯符蒯徹幾曾握手到陳豨
英魂漫灑荒山淚秋草長陵久落暉(李獻吉云此題淮隂廟絶倡也)
徐愛(一首)
愛字曰仁餘姚人正德戊辰進士除知祁州歴
官兵部郎中有横山集(黃太沖云文成之學得日仁而門人益親日仁)
(之亡文成有祝予之慟其詩力未深而不落凡俗)
紀遊
壁磴臨絶壑兼乘欲疲馬屢盤羊腸出還驚虎頷下逼
險悔初進稍縱覬復假如何窮探心阻困每未舍無端
覓憂虞中止固由我回思競利人何殊履危者
陸伸(一首)
伸字安甫太倉人正德戊辰進士官大理評事
河間道中
荒田殘雪啄飢鴉握粟謀炊野店家辛苦莫辭行路遠
冷風三日下牛車
田惟祜(二首)
惟祜字裕夫蕭山人正德戊辰進士有滄螺集
(詩話裕夫領解浙闈時名蔚起今則知者寡矣詩如王謝子弟雖未陶鑄毋論風流文采裙屐)
(亦自不同)
龍游至衢州
龍游至衢州景不殊蘭溪山少灘瀨多沙石成長隄溪
流時衝決兩岸無平蹊湍急舟行速水淺石可攜野曠
少人煙地瘠艱鉏犂泊舟無村市遇夜隨停棲幸無狂
客驚惟聞山鳥啼船定水汩汩篷疎風淒淒寤寐夢不
成候曉無鳴雞惆悵盼家山遥遥望中迷
晚登城樓懷友
江城天暝夕陽微拍拍輕鷗逐浪飛水郭煙光迷野屋
海天風色上征衣倚樓長笛家何在出浦扁舟人未歸
愁絶知心成兩地目隨征雁思依依
黃卿(一首)
卿字時庸益都人正德戊辰進士歴官江西布
政使有編茗集
三關書事
曾聞甲戌邊聲急白首追談足愴神子女牛羊充塞窟
旌笳駝馬暗風塵山埋戰骨雲長惨野哭驚沙草不春
舊日僨軍今甲第大廷持法是何人
童寬(一首)
寬字栗卿蘭溪人正德戊辰進士監察御史改
調平陽推官
雨花臺
阿師何術隕天花臺迥登臨望眼賖百里晴山圍帝宅
六朝芳草入僧家層層樹色寒煙合歴歴車聲古道斜
鐵鎖銷沈龍戰後落潮處處咽江沙
明詩綜卷三十八
