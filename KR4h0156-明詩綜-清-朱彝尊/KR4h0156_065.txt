明詩綜卷六十五
翰林院檢討朱彛尊編
李流芳(十一首)
流芳字長蘅嘉定人萬歷丙午舉人有檀園集
山中喜張魯生至同尋熨斗柄坐湖邊竟日而還
偶作
貪游不知止足力疲屢試起晩日當午偃曝聊自恣忽
聞故人來發我湖上意出門何翩翩兩足殊快利嘗聞
熨斗柄頗怪此名異昔年過其下髣髴已忘記今日天
有風湖山想竒致相與歴西磧山窮見湖勢沿流正縈
紆撫石得小憩飛湍擊嶒&KR1478;穹壁立贔屭洗出如削成
斗絶畏崩墜閃爍絢丹堊剥落疑文字傾厓側足過隂
壑緣藤縋燕磯與黿渚生平快游地遂儗兼勝槩怳忽
理夢寐高歌遏水聲浩蕩入胷次吾欲乘長風悠然向
天際惜哉多舟楫使我不得濟
過皋亭龍居灣宿永慶禪院同一濓澄心恒可上
人步月
每多方外游見僧即如故燈明一龕下夜長愜深悟不
知山月上千林已流素出門尋舊蹊愛踏松影路幽泉
洗我心微鐘杳然度
戲示山中僧侣
山居不須華山居不須大所須在適意隨地得其槩高
卑審燥濕凉燠視向背樓閣貴軒翥房廊宜映帶或與
風月通或與水木會卧令心神安坐令耳目快皋亭美
林壑中墖亦稱最一樓負山立圭竇如向晦山僧請余
住余性苦不耐勸令開八窗咄嗟變湫隘前楹布清隂
後戶攬蒼靄玲瓏稱人意蕭爽出塵界囅然謂山僧此
中固有解往往住山人不知山好在我昨居新菴結構
亦可怪居然仇凉風似欲杜靈籟古梅如老宿亭亭使
人愛其下安竈突柯條半焦壞悲哉冰玉姿坐受熏灼
害見之熱五内如身被桎械誰當共拯此移竈出樹外
面南闢小扉日與香雪對區區一緡費功德及萬倍吾
言不見用終為未了債
訪秦心卿溪上嬾園不遇有作
溪上好園亭君家聞最勝經過已卄年今始識三徑翳
然臨水間愛此飛閣映位置不在多貴與風物稱主人
意疎豁事事得真性我來不相值維舟柳邊暝見戴自
無須悠然發孤詠
贈别洞庭葛實甫
我懷洞庭月欲醉莫釐峰幽意久不愜高人今乍逢新
詩正堪把歸櫂阻相從却羨秋山下丹黃已萬重
黃河夜泊
明月黃河夜寒沙似戰場奔流聒地響平野到天荒吳
會日已遠燕臺路正長男兒久為客不辨是他鄉
訪慧法師於皋亭桐塢作
不見皋亭慧法師每勤書札慰相思蹉跎又作三年别
慙媿終無一往時忽憶虎溪成舊社且尋茅屋賦新詩
關門短櫂衝炎去黃鶴峰頭月上遲
元夕雨邀里中諸君小飲檀園燈下次伯氏韻
花邊樓閣月邊廊更愛繁燈照夜光雨氣無端先客到
檐聲應為和歌長城頭結綺人俱散邨裏迎神鼓不忙
且盡一杯酬令節泥深門外亦何妨
為陳維立題輞川畫
吾愛華子岡輞川流日夕如何舍此去傷心賦凝碧
雨中看梅西磧即事
邨園門巷逐花低藤蔓桑條咫尺迷花底泉聲認歸路
沿流直到石橋西
題畫似雪嶠師
千峰頂上只通雲一水人家别有邨直到前山蘭若路
清鐘落日不逢君
成靖之(一首)
靖之初名基命字毖于大名人萬歷丁未進士
改庶吉士授編修累官吏部侍郎進尚書入東
閣加太子太保禮部尚書文淵閣大學士贈太
保諡文穆有雲石堂集
送劉紫芝南還
遠别人情惜君歸更若何匡時憐道直涉世患才多路
柳催春去江風拂櫂過還應逢雨露且莫怨蹉跎
錢龍錫(二首)
龍錫字稚文號機山松江華亭人萬歷丁未進
士授編修歴中允諭德以少詹掌南京翰林院
升禮部尚書東閣大學士召進文淵閣加太子
太保致仕歸尋逮繫詔獄論斬得釋戍定海衛
久之還里卒于家有兢餘存稾
(靜志居詩話公始入閣思陵命定附魏璫諸逆臣案出黃羅囊示之且曰忠賢一豎何能為皆)
(外庭力為諂䛕至此囊中章疏悉媚奄人實蹟也公乃取以論罪分别重輕凡六等又慮罪人)
(狡辯因請於諸臣姓名下各注所犯俾服其心逆案既定黨人銜怨刺骨袁崇焕經略遼東入)
(見帝大言期以五年奏功公疑焉退而詣之曰子方略將何如對曰不外東江關寧雨路進兵)
(爾東江者島帥毛文龍也公曰舍關寧實地而問海道何與對曰譬如奕然局有四子東江其)
(一也可則用之不可則有以處之崇禎二年五月崇煥行邊至雙島召文龍至以餉金十萬犒)
(其師自與文龍登舟相視山海形勢酒間勾隊島帥麾下以邊警報者踵至崇煥乃疑曰吾軍)
(亦有偵探卒何以不一至此速吾行爾起數其跋扈拔尚方劒斬之聲其罪置帥而返全軍莫)
(敢譁也及大安口失事都城被圍崇煥勤王師至廷臣多言崇焕之殺文龍隂為主款地思陵)
(大疑尋有旨俾縋城入下之獄訊叛狀於是御史高捷劾公與袁同謀崇煥既誅御史史&KR1159;劾)
(公逮繫詔獄論斬有司設厰於西市將用夏言故事既而緩决左中允黃道周給事中劉斯琜)
(先後為公訟冤得釋戍定海衛居戍所九年乃還崇煥之死詳載本朝實錄操史筆者不可)
(不知)
初入翰林述志
皇風被奕葉師濟協重熙妙選金閨彦登兹白玉墀慚
予蹇劣士何幸沐恩私就將彌日月摹範承師資雕蟲
既云拙温飽匪所思獨此葵藿心耿耿誓不移念昔皇
祖日講藝恒孜孜天顔瞻咫尺密室奉疇咨衮德信多
補臣忠實在兹顧問久寂寞簪笏徒委蛇四郊漸多故
啓沃效者誰所願回宸照堂廉路不岐
題豳風七月圖
國本民生繫深思草昧存淳風懷墐戶美俗寫朋尊卜
洛從何始承邰信有源艱難開聖主告誡切文孫拭目
丹青麗賡歌雅什温思隨工瞽誦欣望闢虞門
楊漣(一首)
漣字文孺應山人萬歷丁未進士除常熟知縣
徵授戶科給事中歷禮科都給事中升太常少
卿擢右僉都御史進副都御史死璫禍贈太子
少保左都御史諡忠烈有集
(詩話六君子被逮周朝瑞袁&KR0008;顧三公以五月到北司魏楊左三公以六月到北司比較之日)
(六君子伏檐溜下楊居中左居楊之左魏居楊之右顧居魏之右周居左之左袁居周之左許)
(顯純初猶作爾汝稱旋竟呼名叱咤獄吏有稱犯官者顯純怒罵曰此等犯人爾何官之有其)
(刑具有械有鐐有棍有桚有夾棍遇比較流血灑地楊左魏三公先斃次袁次周次顧投繯而)
(逝是年六月詔獄土地祠前樹下生一黃芝六君子至日光彩映人環視適六瓣見者疑吉兆)
(顧公歎曰芝瑞草也而生於獄其妖乎未幾六君子皆斃於獄楊公之歸櫬也負以二騾其子)
(及一二蒼頭徒跣道上行路皆為飲泣云)
題柏子園青芸閣
官閣凌空汶水深金飇初動客登臨浮雲易改三山色
落葉先驚萬里心江上美人遺雜佩城南少婦拭清砧
繁臺兔苑今禾黍日暮憑闌思不禁
左光斗(一首)
光斗字共之桐城人萬歷丁未進士授中書舍
人擢浙江道御史升大理寺丞進少卿終左僉
都御史死璫禍贈太子少保右副都御史諡忠
毅有集
(詩話萬忠貞之死忠毅哭之以詩有云我有白簡繼君何能已與君同游杖下矣丹心留在天)
(壤間默默之生不如死是亦不媿其言者也詩多晩唐風韻如濕雲留野樹晴雪照征衣凍犬)
(迎人返飢烏下食齊一觴邀老友隨意發新歌過雨煤錢長將炎水價添野牆藤盖瓦村落樹)
(為橋問節驚初度思親改歲華疲驢衝道路破帽出都門宛然鄭都官姚少監遺格)
憶龍眠山居
卜築傍龍眠雲深一徑穿源窮纔見屋山盡忽開田芋
栗新栽得芻蕘任往焉笑余緣底事一别動經年
顧大章(一首)
大章字伯欽常熟人萬歷丁未進士除泉州推
官改補常州府學教授稍遷國子博士轉刑部
主事歴禮部員外郎出為陜西按察副使被逮
卒于獄贈太僕寺卿諡裕愍
(詩話楊忠烈攻魏忠賢人疑具草者繆文貞王莊毅攻客氏人疑具草者顧裕愍此兩公所以)
(不免也裕愍與弟大韶仲恭詩義妙絶時人詩特具體而已)
被逮道經故人里門
檻車塵逐使車轅一路知交盡掩門猶喜多情今夜月
斜窺樹隙照離尊
李標(一首)
標字建霞高邑人萬歷丁未進士改庶吉士除
檢討累官太子太保禮部尚書文淵閣大學士
題梁慎可墨香亭
古樣蕉衫白接䍦芳亭長日坐支頤焚香自悟無生訣
拈筆閒摹有道碑竹韻松濤清自遠花觚茗盌靜相宜
近來愛寫黃庭否好換新鵝浴小池
許令典(一首)
令典字稚則海寧人萬歷丁未進士官至淮安
知府有靈泉蠃史集
(詩話稚則一官不達意薄淮陽散髮歸田陶潛之屋不豐范蠡之舟偏小籃輿竹杖紙帳繩牀)
(雅饒樂趣所云愛官何似愛吾廬也詩取適意無意求工蓋本於香山擊壤)
題陳平叔陋巷
狹巷難容旋馬小池也愛籠鵝客來兒子教揖興到老
人自歌
馬德灃(一首)
德灃字以容平湖人萬歷丁未進士改寧國府
學教授入為國子監博士遷刑部主事歴郎中
卒贈太常少卿
曹園讌集
名園成勝引畫榼出疎籬不厭杯頻勸何妨席屢移暮
煙停客櫂宿雨亞花枝興劇忘歸去娑拖月上時
鄒維璉(六首)
維璉字匪石江西新昌人萬歷丁未進士除延
平推官徵授南京兵部主事歴員外郎中改吏
部坐削起南京通政司參議遷行太僕少卿以
僉都御史撫福建終兵部右侍郎有願學編宦
游友白導噫等集
述懷
羶塗難久居盛名寧久留所以鴟夷子五湖一扁舟應
無雄辨士俯徇燕客求四時忌成功急湍無安流美服
人所指權利倍添憂
古意
百年苦瞬息人事復乖違園中桃與李安能久芳菲天
風埽枯葉北雁忽南歸嗟我行役人年年戍金微觱㮚
自西來游子未授衣嚴霜墮關塞明月照孤幃兩地共
搖落兩情共欷歔
秋興
鴟梟得腐鼠輒以嚇鵷雛鵷雛飲清露高飛棲碧梧飄
然樊籠外野性常自如鴟梟即飽食能無畏張弧古云
鹿生山命已懸庖厨達人訪物理深藏賦遂初
初至夜郎
遠戍天涯事可悲疎狂真負聖明時誰言鴻鵠能千里
差喜鷦鷯託一枝草野數懸丹闕夢鄉園空望白雲垂
高山流水情堪詠已擬埋名老下帷
閨怨
妾恨憑誰寄君懷祗自知堂前雙燕子歲歲赴春期
陌上偶成
青青道傍柳轉眼忽成圍男兒客他鄉不知歲月非
徐從治(一首)
從治字肩虞海鹽人萬歷丁未進士除桐城知
縣改府學教授轉國子助教遷南禮部主事歴
郎中出知濟南府以山東按察副使分巡兖東
以布政司右參政分巡濟南加右布政使請告
歸起薊州兵備道尋加左布政使復移病歸再
起山東武德兵備道超拜都察院右副都御史
巡撫山東萊州被圍中飛礮死事聞贈資善大
夫兵部尚書賜祠曰忠烈有集
(詩話徐公平白蓮賊擒其魁徐鴻儒脅從四萬六千餘人悉赦罔治其奉命鎮撫山東詔駐青)
(州而公以叛軍將掠萊州特與防撫謝璉治守城具三宿而兵大至固守七月為礮石碎顱殞)
(於城上合乎以死勤事之祀典矣公孫曰全曰令均有文采以公遺詩三篇見示因錄其一反)
(覆誦之不異張中丞接戰春來苦孤城日漸危裹瘡猶出陣飲血更登陴之句也)
入萊州城被圍作
崇禎五年春帝命師中錫俾撫大小東星言事羈靮於
時二月朔告警馳羽檄叛軍無安巢掠地恣所歴萊牧
實要衝羣兇首矍踢雖有防守臣敝甲同袒裼詔許駐
青州欲往寸心惄萊民亦吾民不忍付焦溺單車指危
邦夫豈尚沽激須臾寇果臨疾風走沙礫孤城露南隅
三面受鋒鏑雲梯匪一層地道發重甓捷如猱升木多
於螘緣壁穴以穬熏尸臺縱火燔荻相隨八十騎騎騎
奮長&KR0008;自顧一書生乃當萬人敵援兵絶蚍蜉礮石轟
霹靂誰與生厲階失計遂貽慼一星燄不撲燎原衆斯
惕兩葉生不除須用斧柯析奈何肉食謀議撫不議擊
養癰久必潰累卵危終殈哀哉此邦人何讎委虺蜴效
死職所甘智已窮墨翟
沈聖岐(二首)
聖岐字千秋烏程人萬歷丁未進士除工部主
事歴員外郎中出知濟南府
送閔昭余出守漳南
閩南虎竹三千里苕水漁村二十年别後相思夢何處
刺桐花發海雲邊
即事送吳翁晉
百尺飛絲送柳花青春欲暮未還家揚鞭忽到鳴箏處
一笑初停白鼻騧
錢文薦(二首)
文薦字仲舉慈谿人萬歷丁未進士知新野宜
春二縣入為工部主事有麗矚樓集
(詩話仲舉論詩升少陵於堂置之首座青蓮次之高岑王孟又次之餘子隅坐侍酒而已自謂)
(吾輩於此不可不占一坐否亦湏坐兩廡中聆鐘磬管絃之盛然觀其製作未免懦鈍譬之於)
(樂僅比於柷敔椌楬焉爾至駮顧茂齊謂少陵詩窮後工以為非是詩至少陵窮固工不窮亦)
(工也斯言得之)
月下懷馮正子太史
夜坐林木清見此池上月羣峯忽已淨孤雲澹將没愁
深白鷺渚夢斷蒼龍闕望望曙河遥思君不可越
山居雜興
自埽閒房卧能令俗慮輕披簾邀乳燕挈榼赴遷鶯海
味梅魚滑山毛竹筍清湖天思盪槳恰喜報新晴
趙崡(一首)
崡字子函一字屏國盩厔人萬歷已酉舉人
(詩話子函好古撰石墨鐫華關中金石藉其題識詩不見醜尚存康王遺格)
茂陵
黃山歴盡見孤城城上樓高眼倍明芳樹寢園今北望
暮雲宫闕舊西京芙蓉晝冷仙翁露苜蓿春閒宛馬聲
回首長楊誇獵地何人得似子雲名
韓敬(一首)
敬字求仲歸安人萬歷庚戌賜進士第一授修
撰尋謫行人司副
題南陔山房
碧山初築澗之濱選石疏池位置新坐守庚申偕道士
橋名丁卯續詞人深情只託支頤笏時樣爭傳墊角巾
縱是漁師魚不賣暇從秋浦戲垂綸
張慎言(一首)
慎言字金銘陽城人萬歷庚戌進士官至吏部
尚書有泊水齋集
過洹水將入里有懷長安古人
洹水纔過丹水流客愁爭似水悠悠汀洲綠映征袍淺
桃李香迎語鳥柔耽靜計將書卒歲懷人豈但目三秋
歸來鄉里都如故晚計方思馬少游
王志堅(一首)
志堅字淑士崑山人萬歴庚戌進士官郎中
寄長蘅
吾觀仕宦人每每念丘壑雖復非真實兹意或間作譬
如酒食困番思茗飲樂病苟稍稍去旋復恣饞嚼嗟余
困折久本自甘濩落兹游非得已黽勉就人爵人生能
幾何胡為久熏灼寧為沙上鷗毋取籠中鶴
尹嘉賓(二首)
嘉賓字孔昭江隂人萬歷庚戌進士授中書舍
人升兵部員外出為湖廣提學副使有焚餘集
舟泊惠山夜坐思琴
昔年與之子把酒對瑶琴明月蒹葭浦秋江楓樹林擣
衣中夜緩落葉萬山深悵矣誰能理烟波不可尋
江上雜詠
河豚雪後春還淺刀鱭風來水已波擕酒江邊吹笛坐
看山何處出雲多
莊起元(一首)
起元字中孺武進人萬歷庚戌進士除浦江知
縣調蘭谿遷南戶部主事歴員外郎中出知撫
州府官至太僕少卿有漆園卮言
紫霞洞
石室何寥廓蜿蜒信地靈洩雲終古白豔草自然青軒
帝藏神鼎淮王貯道經翛然來物外思鍊羽人形
鄭之文(一首)
之文字應尼南城人萬歷庚戌進士授南京工
部主事歴郎中遷知真定府有遠山堂錦硯齋
集
金陵元夕
花下燈前出畫裙衣香一路暗氤氲不知南陌人如月
但道東門女似雲
王象春(十首)
象春字季木濟南新城人萬歷庚戌進士除上
林苑典簿遷南京大理評事歴工部員外改兵
部終吏部郎中有問山亭集
(詩話萬歷中年詩派雜出季木自闢門庭不循時習雖引關中文天瑞為同調然天瑞太支離)
(未免邪徑害田矣未若季木之無戾羣雅也題項王廟壁一篇比於謝參軍鴻門作更覺遒鍊)
(亡友潁川劉考功公㦷亟賞之幾於唾壺擊缺此非邪師外道之傳也)
山老鴉
山老鴉朝東暮還西過河拾杜棃日晩腹飽不歸去繒
繳已伏河邊樹爾腹已飽爾不知飽人之腹良足悲
打棗竿
打棗竿光瑩瑩(廣韻永兵切)岸上小兒赤身擎去而復來無
時停終日剝啄不盈升低枝已盡高枝熟我竿恨無三
尺六
空城雀
空城雀飛且止不營棲巢不哺子相呼莫向網羅死
書項王廟壁
三章既沛秦川雨入關又縱阿房炬漢王真龍項王虎
玉玦三提王不語鼎上杯羹棄翁姥項王真龍漢王鼠
垓下美人泣楚歌定陶美人泣楚舞真龍亦鼠虎亦鼠
送友人
郭外溪邊寺年來兩送行攀條猶在眼落葉已無聲憶
昔春山色能輕故國情好將詩酒約歸問魯諸生
謁岳武穆廟
衰草寒烟日暮時傷心瞻拜岳王祠君王自得偷安計
臣子應班痛哭師東海未填精衛死南風不競杜鵑知
由來和議非長策千古英雄恨莫追
硤石懷古(即崤陵)
真成箭括與車箱猶是千年古戰場想像國殤思蹇叔
時因風雨憶文王楚人一炬曾輕入薊馬長驅亦未防
三復青蓮蜀道曲休令所守化豺狼
石城月
金陵王氣未曾消水泊秦淮江上潮月到石頭城下好
碧雲紅樹聽吹簫
山家
山家香穄飽椿芽雨歇籬傍自種花割麥績麻旋剝棗
一年三度坐牛車
不落夾
慈寧宫裏佛龕崇瑶水珠燈照碧空四月虔供不落夾
内官催辦小油紅
馬之駿(三首)
之駿字仲良新野人萬歷庚戌進士除戸部主
事歴員外郎中降廣德州同知升應天府通判
調順天尋復官戶部主事終員外有妙遠堂集
(詩話仲良才頗縱横微嫌圭黍未合)
十方禪院
何處堪消夏非山即水鄉樹深渾欲暝花近反無香欲
晩波難綠迎秋木漸蒼市譁原未遠烟景乃微茫
秋日草橋作
白屋邨邨度青帘面面迎野溪殘雨入側樹早隂生棃
棗過橋色雞豚近市聲未論丘與壑出郭已多情
送劉四
别酒呼還輟欷歔百感俱兩年何事隔明日此身孤秋
水殘城郭清霜點驛塗故鄉歸總好高會復能無
陳翼飛(十五首)
翼飛字元朋平和人萬歷庚戌進士除宜興知
縣被劾歸有慧閣長梧二集巳未庚申辛酉壬
戌行卷
(詩話元朋牽絲百里遽挂彈文坎壈終身賴詩篇以陶冶集甚繁富幾與明卿伯玉爭多史取)
(一編惜乎未就觀其解組記自述與韓求仲偕游金山有詩僧慧秀攜沈孝廉虎臣札來謁韓)
(中稱引宜興吳徹如觸韓怒嫚罵吳不絶口以慧秀詩挂松枝上斥而遣之慧秀訴之於吳時)
(沁水孫尚書居相以御史督運漕吳嗾孫劾之代為草奏辭連鄒臣虎湯嘉賓黨禍既成元朋)
(一跌遂不復振矣近見後學與求仲臣虎元朋皆同籍而所選詩槩削去不錄嗚呼桑海既遷)
(猿鶴沙蟲悉化而雌黃藝苑者黨論猶不釋於懷可為長太息也)
齋居
白水浮官舍青山塞縣門案頭塵未積麈尾秃猶存莽
莽雲中樹瀟瀟雪後邨齋居春事少農務與誰論
温陵道中
九日山前路登臨病未能煙蘿從皛皛雲樹幾層層豹
犬柴門月人魚海市燈不堪聞杜宇匹馬過温陵
悵望
寂寂何多緒憑高魂易銷疎鐘蕭寺雨遠樹海門潮秋
月七千里春風廿五橋愁來頻徙倚蹋破小山寮
大湘灘
遮莫上瞿塘灩澦大如象不見建溪石連亘三千丈
甘露寺
山色乍有無江光遞明滅夕陽大道傍行人讀殘碣
清湖舟中
枯柳霜中鵲長烟雨後山人來吹笛罷獨立碧溪灣
落星石
白榆何夕墮危石青如此疑是酒星沉渴飲湖中水
馬當
廟鼓持芭舞蠻歌日易斜分風能送客不忍打神鴉
檀公壘
故壘青仍在符鳩白不飛長城他日壞衰草夕陽歸
横江館
横江館外雲津吏莫東指但為放舟行風波日如此
赤欄湖
朝泛赤欄湖暮宿黃金浦多少采菱船來問襄陽估
武昌西門
郎採白蘋花儂開青箬酒夜宿武昌城朝折西門柳
上元夜别
金鴈欹斜記昔年輕籠慢撚最堪憐四條絃索無端絶
一夕春風也颯然
茘支詞
梧州四月火山紅南海丹時黃雀風不及閩中焦核好
定應饞殺葛仙翁
無題
二月長安醉是鄉青樓繫馬拗垂楊可憐韋曲花如錦
惱殺相思賀二孃
賀萬祚(一首)
萬祚字孝延嘉興人萬歷庚戌進士授刑部主
事調南禮部轉郎中再調兵部出為山東提學
副使歴福建參政廣西按察使以江西右布政
使分守嶺北道有大業齋集(陳孟常云孝延詩寫情性質有其文)
周侍御行部
蘭臺使者舊知名攬轡從容江海情抗疏共看任伯雨
行軍還擬趙營平五花驄馬巡周道三輔黃圖歴漢京
不獨艱危憂水旱前籌更欲請長纓
朱大啓(四首)
先伯祖字君輿别字廣原萬歷已酉以秀水籍
順天鄉試中式庚戌賜同進士出身除南昌推
官擢吏部主事歴員外郎中崇禎初升太常少
卿轉太僕卿再轉大理卿遷刑部左侍郎贈尚
書有曼寄軒集
(詩話東漢風俗之厚期功之喪咸得棄官持服如賈逵以祖父喪戴封以伯父西鄂長楊弼以)
(伯母繁陽令楊君以叔父上虞長度尚以從父渤海王郎中劉衡以兄思善侯相楊著以從兄)
(太常丞譙玄槐里令曹全以弟廣平令仲定以姊王純以妹馬融以兄子皆以憂棄官輕舉至)
(晉而嵇紹拜徐州刺史以長子喪去職陶潛以程氏妹喪自免作歸去來辭自是而後古之道)
(莫之行也先伯祖掌銓東曹聞先文恪公之訃請於朝乞歸持服德陵允焉當時典禮者亦不)
(以為過斯國史所當附書於禮志者此事尚未百年今則父母之喪有不去其官者矣先文恪)
(以宰輔歸所遺僅墓田七十畆先伯祖五倍之恒曰吾官階三品而恒産倍蓰於保傅死何以)
(見叔父地下鄉黨傳其言數清門者必先吾朱氏焉先伯祖晩愛結方外社與秋潭萍蹤雪嶠)
(諸法侣游更唱迭和故曼寄軒集禪誦之言居多)
良鄉除夕(時改歲元旦崇禎紀元是日立春)
古驛逢今夕他鄉對故人椒盤囊底舊霜鬢客中新守
歲剛辭臘乾元早布春聖恩方浩蕩何必歎風塵
經海印廢寺
我行海子橋不見鏡光閣惟有青蓮花凉風吹又落
自信州還貴溪
小艇恰容膝輕帆下溜灘忽聞津吏語斜月挂江干
黃巖道中
萬樹棃雲白滿山桃花幾點破紅顔春風榖日黃巖裏
數遍峰頭不肯還
郭忠宁(一首)
忠宁字藎卿吳縣人萬歷庚戌進士除刑部主
事歴郎中改工部出知河南府調台州道湖廣
按察副使終陜西右參政有也園詩稾
渡江
飄然一櫂泝空明日午春潮尚未生回首江南增客戀
新晴鐘鼓潤州城
崔世召(二首)
世召字徵仲寧德人萬歷巳酉舉人知連州有
秋谷集
(詩話崔君令巴山有為魏璫祠請頌德詩者峻拒之遂被逮入都下獄崇禎初釋還補官桂東)
(尋司浙中鹺務詩頗清徹無塵坌氣)
昔昔鹽
妙舞低垂手聽歌昔昔鹽閨人雙淚迸遊子五湖淹水
餞春澌去階延月影潛嬌鶯藏樹澀弱柳覆堤纖西舍
徵簫板東鄰豔鏡匳燈孤煤漸剔被冷夢難懕雁過衡
陽斷雞催鼓角嚴碧桃花又落蒼蘚逕仍添帶減驚投
玦釵塵罷卷簾從來音信杳怕問卜書占昔昔曾相約
頻將舊語拈
重九章江門守風有賦(時將被逮)
黑雲照空秋氣昏章江城外逆水渾封姨鼓浪掀江豚
招招舟子亦銷魂酒罷問天天不言野雞午叫黃花村
誰家買醉登高原我已挂冠君落帽擢髮數罪難具論
孫元化(一首)
元化字初陽蘇州嘉定人萬歷壬子舉人從軍
贊畫由兵部司務進職方主事天啓末閒住崇
禎初起武選員外郎歴官都御史巡撫登萊吳
橋兵變坐失事論辟有水一方人集
(詩話初陽慷慨從軍歴三獨坐當崇禎初召還有兩頭蛇見里居樂在堂之南軒賦詩而行詩)
(中自况卒成妖讖其外孫侯開國語余公遺集凡百卷詩僅存數篇錄之以當志怪)
兩頭蛇
吾聞兩頭蛇其怪不可弭昔賢對之泣而我翻獨喜喜
者意云何以我行藏似蜿蜒不留停奔赴孰驅使當南
更之北欲進掣而止首鼠兩端乎猶豫一身爾蛇也兩
而一相牽無窮已混心腹腎腸各口頰脣齒畢生難並
趨終朝不離咫伸屈匪自甘左右何能以豈不各努力
努力徒縈絫殺一誠便一一殺一亦死兩存終奈何聽
之造物理
李衷純(七首)
衷純字玄白嘉興人萬歷壬子舉人選授如皐
知縣升南工部主事轉兵部員外出知邵武府
終兩淮鹽運使有激楚齋草(黃貞父云玄白詩博通而裁練藻麗)
(而瞻達上湖建安下逮大歷可稱通才學李本寧云玄白為如皋令治聲冠於江北文政事)
(四科遂居其二言陳孟常云玄白才高學博千不厭其多)
春懷
貔貅十萬下遼陽經略專征有侍郎殺氣正殷箕子國
捷書空奏日南王蠻天轉餉愁中絶異域孤軍蹈險亡
何似乘機歌杕杜壁堅青海制扶桑
登岱
層巒絶巘轉氤氲倒影凌虚日觀分方詫河山同帶礪
忽驚嘘吸總風雲珮環神女青霄度陸博仙人洞府聞
聖主明堂知欲啓將無重過稷丘君
送陳孟常太史奉使還朝
春風楊柳拂雙旌使者星軺返玉京一詔責躬憂漢主
九天持節識長卿花深禁苑分仙露月落宫城聽曉鶯
還念東南民力盡好從講幄達承明
浦口道中
今年十月氣尚暖江北宛似江南天未彫楊葉黃冉冉
欲吐麥苗青田田老農築場放犢卧少婦壓槽呼客前
長塗風景亦不惡馬蹄且踏寒雲穿
雨後
夜靜空山中鳥鳴知雨歇寂寂啓寒扉林端澹疎月
順昌道中
山如眉黛水如羅谿上人家繡戶多十五小姬催客酒
銀箏彈出伯勞歌
吳伯敷(一首)
伯敷字同文宣城人萬歷壬子舉人
燕子磯同梅禹金作
江落鮫人窟磯傳燕子名濕雲抛雨散凉月帶潮生白
浪浮虚閣青山挂斷城知君有高調流水若為情
李孫宸(一首)
孫宸字伯襄香山人萬歷癸丑進士改庶吉士
授編修歴左中允左庶子少詹事侍讀學士升
禮部右侍郎進尚書有建霞樓集(陳皇士云嘉靖以來作者)
(並起流派各别登壇樹幟者無慮十數家各執偏見更相訾謷要之不能歸於大雅先生以優)
(柔之韻抒穏順之詞純古淡泊藴藉深美)
龍池社集
未盡登高興重來結伴游江山仍舊識寒意改深秋席
地妨樵徑攀花作酒籌醉忘歸路遠還為夕陽留
曾楚卿(一首)
楚卿字元贊莆田人萬歴癸丑進士改庶吉士
累官禮部尚書
自芋原至車盤驛
數家烟樹鬱蕭森人語殊方莫辨音雲傍馬頭晴作雨
松横嶺口晝成隂關城晩色疎寒木古渡秋風亂夕砧
信宿淹留吾有意故園已在白雲深
葉燦(一首)
燦字以沖桐城人萬歷癸丑進士改庶吉士授
編修遷南國子司業歴左中允右庶子天啓末
削籍崇禎初起補少詹兼侍讀學士加禮部右
侍郎累遷南禮部尚書追諡文莊有天柱南中
廡下讀書諸集
抱病
别業空山裏孤燈獨夜身交游江上涘風雨病中人宿
鳥翻深竹溪流響亂榛居然成小隠日日白綸巾
李繼貞(二首)
繼貞字散尹太倉州人萬歷癸丑進士歴官兵
部右侍郎有萍槎集
五人詠
義士殺人都市中姓名不藏身不匿明知國法熾如爐
况是鉗網當羅吉挺身就吏不辭家無勞伍伯來相逼
此時上官方自功御此五人如束濕夜提鈴晝設棘五
人齒冷笑不必一尉一人抵於法自相匹即令倍償之
二三亦已畢何煩五命酬一賊但取無失大璫心人命
草菅何足恤臨刑駢首受青鋒相顧慷慨無變色嗟乎
五人生為義士死作神不然厲鬼除君側
猛虎行
山深月黑風怒號猛虎磨牙求汝曹子欲夜行何處逃
歸來有吏夜守門追捕如虎憂心焚雞豚鬻盡將兒孫
不忍老年見生别寧拚瘦骨為虎吞同是猛虎此有冠
騶虞見之徒心酸同是猛虎此有翼狡猊見之亦變色
行乎行乎擇害莫若輕倖脱虎吻留餘生
王心一(一首)
心一字純甫吳縣人萬歷癸丑進士由行人選
授江西道御史累官刑部左侍郎有歸田園集
上太行
驅車上太行山頑無竒石逶迤有千盤石磴轉偪側譬
如摩空鳥漸與青雲迫俯見蒼崖間春花間紅白山家
愛尺土縱横界如畫上有千年碑孔父留轍跡摩挲落
日遲返景射石壁祇慮豺虎驕解鞍投荒驛
繆昌期(四首)
昌期字當時常熟人萬歷癸五進士改庶吉士
授檢討歷左諭德死奄禍贈詹事諡文貞
(詩話六君子之獄多以攻客魏取禍文貞無言責而黨奄人者尤惡之蓋以善謀見嫉也文貞)
(與顧涇陽書云東漢南宋之事某感歎於中者久矣互相標榜豈士君子之幸哉又與楊大洪)
(書不肖歸矣便可不復出又與葉臺山云不入長安門不知世路之險且惡也是亦明哲之見)
(而終不免焉命矣夫)
賦得夏母篇書文太君障子(有序)
夏忠靖母廖夫人忠靖幼孤夫人教之嚴而愛
事姑甚謹姑病執其手語曰吾無以報汝願汝
壽過我子孫事汝如汝事我忠靖拜大司農夫
人年八十晉封太夫人三楊及胡祭酒諸公皆
升堂拜焉
忠靖掌邦計母廖尚皓首别殿賜宴歸高堂介眉壽是
時長陵中羣公並耆舊三楊列館閣胡公為祭酒連鑣
登母堂却行拜階右鏘鏘委佩聲肅肅奉觴走母也徐
唱言雍容三爵後上云主恩深報稱莫相負下云計臣
勞提挈視吾友嗟此良宴會明時信非偶誰與矢德音
乃在一寡婦養姑泣下泉持家敝箕帚尚書信卿才訓
迪自黃口蟲魚箋獨勞鈞軸教已久繇來孤貧兒往往
踐台斗
送門人程灝然
我已離羣久君能歲一來茶瓜談舊事水石坐新苔病
骨翻然醒愁容頓爾開且遲松際月莫聽暮潮催
賦得秋聲一雁飛
淅瀝金風動碧林瑶空獨雁助長吟聲寒絶塞三千里
影照長安一片砧秦隴雲横朝起笛瀟湘月冷夜聞琴
於今聖世銷烽火北海應無繫帛音
洪葆原丈關政報滿還朝
錦帆簫鼓出江湄水凍黃河驛路遲鄉味久應忘荔子
客情偏自憶蓴絲閶門柳色非前日長樂鍾聲似舊時
聞道使君廉載石江東父老望旌麾
周宗建(一首)
宗建字季侯吳江人萬歷癸丑進士除武康知
縣調仁和擢福建道御史巡按湖廣被逮死奄
禍贈太僕卿諡忠毅
(詩話魏進忠未更名日忠毅因冰雹即訟言攻之尋又上言乳母不當入宫引王聖趙嬈陸令)
(萱以為前鑒及德陵遣劉朝行邊又言内臣典兵有三不可九害以是客魏之黨皆怨公刺骨)
(曹欽程舊知吳江縣事遂希旨誣公削奪逮捕考訊九死無屈辭可云百鍊之鋼矣詩亦慨當)
(以慷)
感事
宫禁高皇誥尚存只今秉筆自言尊太阿已授宵人柄
(一作彤弓還待賢人禮)檮杌齊沾聖主恩舊定朝儀增禄秩新開
甲第擬侯門驚心流禍中原遍未許蒼生得叩閽
周順昌(二首)
順昌字景文吳縣人萬歷癸丑進士除福州推
官徵授吏部主事轉員外郎死璫禍贈太常寺
卿諡忠介有燼餘錄
(詩話忠介之逮在天啓丙寅三月校尉至知吳縣事陳文瑞持檄詣公公從容談笑入書齋理)
(圖籍見案有素楮為龍樹菴僧乞書者泚筆揮灑拂袖而出入縣廨越三日宣詔聚觀者累萬)
(人巡撫立於左巡按立於右諸生王節等肅而前曰大人有事地方詎不知吏部居鄉立朝者)
(今日人情如此明公獨不為青史計乎曷不據實上聞請外臺勘治撫按股栗不敢諾緹騎手)
(鋃鐺擲之地大呼囚安在衆怒奮躍而登攀闌折楯歐諸校尉詰曰旨何從出曰魏上公於是)
(衆共擊持偽旨者時大雨堂下萬屐齊擲緹騎伏撫按脇下一尉匿梁上驚墮而死是夜撫按)
(具疏告變捕十三人下於獄論五人大辟五人者顔佩韋馬傑楊彦如沈揚周文元文元公輿)
(丁也佩韋臨刑告知府寇慎曰囚等為周吏部死死於義非為亂也公既斃於錦衣獄歸葬白)
(蓮橋南馬家墩崇禎初吳人毁魏忠賢普惠祠購佩韋等頭顱合尸葬於是曰五人之墓太倉)
(張溥為作碑記先是御史倪文焕首劾公及敗畫見五人戎裝帶劍入其室須臾旌旆導公來)
(庭中石井闌忽飛起轟震而去亦異事也公子茂蘭字子佩嘗齧指瀝血書疏草訟公冤故邀)
(䘏典特優渥子佩高隠不仕鄉人私諡端孝先生其血書副本尚存於家予曾見之為跋其尾)
愁
獨坐雁聲急風高秋氣空家書千里外舊事一尊中北
地兵戈滿南園草木叢朝來看壯髮強半欲成翁
詠梅
春半梅將盡中庭尚一枝玉人何處是惆悵月明時
吳伯與(一首)
伯與字福生宣城人萬歷癸丑進士除戶部主
事歴員外郎中出為浙江布政司參議遷廣東
按察副使有素雯齋集(李本寧云福生詩簡遠曠達兼彭澤左司香山)
(眉山之長燕董思白云福生騷賦古律體齊梁之綺靡兼趙之悲壯黃貞父云福生曠懷)
(雄藻高岑韋柳惟所汲取而激越時近樊川標張子環云宛陵若梅文學禹金湯司成嘉賓)
(新領異各成一家君大篇短什時效切磋古體高朗近體遒逸不規規於形似)
(詩話福生素雯集雖無與竟陵酬和之作似亦降心從之者)
宿姑孰
作客休嗟滯浮生合自勞蘋花一枕對蘆荻片帆高生
計存書史鄉心寄酒槽夜來寒不禁換却舊綈袍
汪康謠(一首)
康謠字唐徵休寧人萬歷癸丑進士除諸暨知
縣降補順德府教授入為國子監學正遷戸部
主事歴員外郎出知漳州府終福建按察副使
有菉猗園詩集
東阿道中
高岸深藏谷頽垣曲帶溪草香風過隴土滑雨沾犂泲
水流終伏荒臺迹已迷前山不可極馬首暮雲低
沈萃楨(一首)
萃楨字君聚平湖人萬歷癸丑進士除工部主
事改南兵部歴員外郎中出知蘇州府遷福建
按察副使以參政分守蘇松道坐報吳江知縣
曹欽程貪墨罷尋落職起補湖廣按察副使轉
福建按察使以湖廣右布政使引疾歸
田園詩
不淺鱸魚興君恩許挂冠城隂三畝宅日暮一漁竿風
翮秋飛鴿花泥晩種蘭兀然微醉好高枕傍闌干
方尚恂(二首)
尚恂字威侯淳安人萬歷癸丑進士除刑部主
事歴員外郎中出知建寧府遷湖廣按察副使
謫真定同知改衛輝有玉磬齋詩集
焦山
危嶼江天峙烟光寫翠微吹波豚下上狎浪鳥翻飛客
與愁猿並僧呼老鶴歸潮痕出深樹片片濕征衣
曹操疑冡
漳水築荒臺臺荒銅雀失不知青蒼瓦後自何陵出
沈鳳超(一首)
鳳超字可凡鄞縣人萬歷癸丑進士除海陽知
縣遷工部主事道卒
自君之出矣
自君之出矣妝奩日掩塵君心如明鏡獨照眼前人
俞琬綸(二首)
琬綸字君宣長洲人萬歷癸丑進士衢州西安
知縣有自娛集
明朝别
醉子黃金卮一卮一番換明日山上山相思旦復旦
古意
不與子同行願與子同夢隨子夢所之相憐不相送
羅賓王(二首)
賓王字季作番禺人萬歷乙卯鄉薦仕為南昌
府同知有散木堂集
(詩話季作罷官歸築哭斯堂於里門或怪其誕然方其佐郡欲率師勤王居恒忼慨好談天下)
(事及陷身犴獄志不少挫詩歌多憤懣之詞亦竒士也)
辛巳三月寇陷襄陽弑襄藩逾旬破洛陽福藩死
之兩郡居民屠戮不可勝紀
文士侈言兵希取印如斗積誤非一朝寇至如拉朽召
募煩中樞司農勞稅畝竭粟養驕兵漸積成敝笱卒爾
襄陽城藩封失其守城陷鼓聲死日落大旗走曾聞賜
上方三載專征久勉死謝三軍徒為軍國醜嗟彼泄泄
人處堂不思咎悲憂草野人抱膝徒白首
春日送友人入虔州
旅雁歸不盡春風朝又過東郊一以别青草更如何客
舍炊榆火征衣換越羅關河莫回首楊柳暮烟多
崔培元(二首)
培元字辰長海鹽人萬歷乙卯舉人官青陽知
縣有横山草堂集
長安(二首)
陳寳開隆祀昆明辨劫灰古來成帝里今日自樓臺國
事紆西顧天威儼北來綢繆關陜地豈獨武臣才
鶉野天文布龍山地軸雄翦桐開國事累葉後賢功車
馬黃塵裏關河紫塞中從來興王地文物兩京同
明詩綜卷六十五
