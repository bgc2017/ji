明詩綜卷二十五
翰林院檢討朱彝尊編
楊翥(二首)
翥字仲舉吳縣人少與兄戍武昌為鄉校師仁
宗驛召授翰林編修歷修撰遷郕府長史景泰
初擢禮部左侍郎尋進尚書有晞顔先生集(陳闕)
(闕云先生詩若太羔玄酒不待薑桂鹽梅而至味自存)
黃岡阻雪
積雨既淫溢飛雪何漫漫經旬苦不止行子多悲酸悲
酸亦何事匪為饑與寒倚門累晨暮定省違承顔欲行
阻泥塗欲濟愁驚湍凍木號江介飢烏噪林端向風長
太息恨不生羽翰出門不自遂誠哉行路難
秋懷
肅肅凉吹發唧唧寒蛩吟春夏不自豫況乃秋氣臨時
序忽流邁感此百憂尋人生誠須臾華髮易為侵立名
亦素志為善實所欽塵事日紛擾進修力不任愁懷難
自遣徙倚高梧隂
(靜志居詩話晞顔集借之琴川毛氏有人為施鉛評云宜亟焚毁勿暴其短於後世可也未免)
(太過楊公長者當存其言以予所錄二首亦自成章)
范澄(一首)
澄字國清寶應人景泰庚午舉人
送别
酒盡津鼓喧風生浦帆亂山迴不見君夕陽在沙岸
柯潛(一首)
潛字孟時莆田人景泰辛未賜進士第一授翰
林修撰歷右春坊右中允洗馬遷尚寶少卿陞
詹事府少詹事兼翰林學士有竹巖集
(詩話漢有金馬石渠蘭臺東觀宋有總明陳有德教周則虎門麟趾北齊則仁壽文林唐則麗)
(正集仙開元中始定為翰林院其署與他公廨不同中有徘徊精舍四面步廊畫壁花塼假山)
(叢竹侈金鑾之密記建學士之新樓汴宋玉堂尤加藻飾洎乎南渡雖屬偏安而省舍一新濯)
(纓之泉滌硯之澗芸香之亭汗青之軒以及蓬巒松坡蘭畦芝館藥洞菊徑橘洲鶴砌儲圖史)
(輸墨於中故論者以詞臣為神仙之職也明初舊院有修竹林學士黃宗豫寄東里詩云一别)
(詞垣數月餘娟娟修竹近何如北京既建院設玉河橋西堂後有井劉文安所鑿也亭二間凡)
(八楹柯學士所築也井在左亭在右至今入翰苑者以劉井柯亭為佳話而堂後柏二株亦學)
(士所植李長沙選館受業於柯後李教習庶常以學士柏為題汪吉士俊有一日百回行樹底)
(之句李悵然有感衍為長歌云我行樹隂日千匝雨葉風技自蕭颯惟有諸生識我情旁人不)
(解空嘲狎我見先生種樹年我身尚短樹及肩枝蟠江山地可縮手斡造化天無權瓊臺翠閣)
(何森爽院柳庭花敢爭長芘蔭長留六月隂盤迴直與孤雲上材堪五鳳難為用根列九泉終)
(不枉零落青袍幾故人琤琮玉珮空遺響當時院長文安公柯亭劉井相西東百年遺愛豈獨)
(此此樹欲比人中龍柏猶如此我何似巳媿斑白非兒童名收榱桷有先後夀比金石無終窮)
(下堂再拜想顔色仰面正拂長髥風於是倡和成卷以貽學士之子使藏焉盖學士汲引後進)
(孜孜如不及二百年來樹猶勿翦勿拜至今想其文采風流僕嘗思文獻可徵而詞林掌故闕)
(焉不講在道中禁日會粹玉堂舊事自唐宋迄明撰瀛洲古錄一編弟子長洲陸肯堂請事)
(開雕謂刊成凡入院者必給一本庶知以古人自期斯文不幸陸生云亡至今藏之篋衍恐終)
(歸覆醬可歎惜也)
游囊山寺
下馬松關外行行過虎溪鍾鳴知寺近雲暝覺天低斷
澗流泉澀平岡古木齊何當(一作時)謝塵鞅此地卜幽棲
王㒜(一首)
㒜字廷貴武進人景泰辛未賜進士第三授翰
林編修遷侍講歷春坊右庶子改南京翰林學
士陞國子監祭酒擢南吏部右侍郎召為戶部
左侍郎陞南吏部尚書卒贈太子太保諡文肅
有思軒稾(李時遠云宗伯為詩清雅間出悲壯之音)
宿沛縣泗亭驛
維舟當泗水凉雨洗炎蒸砧杵孤城月漁舟别浦燈客
愁秋更甚鄉夢遠難憑千古龍飛地令人感廢興
楊守陳(三首)
守陳字維新鄞縣人景泰辛未進士改庶吉士
除翰林編修歷侍講洗馬遷學士擢吏部右侍
郎兼詹事府丞卒贈禮部尚書諡文毅有晉菴
桂坊鏡川東觀金坡銓部諸集(李賓之云文毅詩博采深詣典)
(則溫厚成一家言而愛君憂國感事寓物得諸三百篇者深)
(詩話文懿難經伉伉不屑拾淳熙諸儒遺唾而詩格深穩在唐宋之間其史館感懷詩云在古)
(左右史言動悉分書由漢至國初有官注起居不知自何歲史職曠成虚有故始闢舘編纂亦)
(紛如新人叙陳迹寧免闊且疎乂云崔杼弑其主直筆遭刑誅二弟相繼死南史猶特書古人)
(守一職往往思捐軀可憐今世士利害論錙銖蓋公留心史學嘗草疏言國史有三大闕事未)
(舉一靖難後不記建文君朝政及方黃死事諸臣一景帝巳復位號實錄猶附書稱郕戾王一)
(章疏留中者不獲登實錄宜宣付史館惜乎疏雖草而未及上也晚語徐少詹云平昔才無半)
(斗而勤作文飲僅數合而喜與客讌行不能里許而好游蓋雅人之習尚然矣)
游虎丘
出城纔數里巳到白雲間但見門臨水那知寺有山鍾
鳴僧出定林動鶴飛還石磴行行遍花宫盡啓關
贈周廷參張邵齡二知巳
客窗情思渺無涯麥隴蔬畦浥露華白屋三間連野寺
青苔一徑入鄰家晴煙亂繞庭中樹夜雨微沾戶外花
此地幽偏可乘興馬蹄來去豈嫌賒
春城遊宴詩
蝤蛑石首和椒橙新筍香甘帶肉烹非是老饕偏愛此
十年不歠故鄉羹
童軒(一首)
軒字士昂鄱陽人以天官學入欽天監家於南
京中景泰辛未進士以吏科給事中撫川寇謫
知壽昌縣久之以太常少卿掌欽天監以右副
都御史總制松江歷陞吏部尚書致仕有清風
亭稾枕肱集(周吉父云尚書九日詩云黃菊酒香人病後白蘋風冷雁來初草堂)
(夜雨生科斗花逕春風呌栗留均佳句也)
憶金陵
金陵佳麗地風景想依然城闕金湯固江山罨畫連晚
風樓上笛春水渡頭船惆悵曾游地而今又幾年
王越(九首)
越字世昌濬縣人景泰辛未進士天順中以御
史超拜右副都御史廵撫大同進太子太保兵
部尚書論出塞功封威寧伯佩征西前將軍印
尋加少保兼太子太傅卒贈太傅諡襄敏有雲
山老嬾集(李賓之云王公歌詩雄邁跌宕若不屑意而竒偉不羣崔子鍾云王公)
(詩明易通暢不事艱刻然氣象雄偉才思煥發王鳳竹云王公摛辭掞藻品格直逼盛唐其)
(忠君愛國之心懇惻流溢良由賦才之竒渾然天成不假匠鑿李時遠云威寧才思之美倚)
(馬萬言往往皆出新意使加以深沉之思豈一時操觚者所能及李舒章云威寧才思敏捷)
(奈其太率不脫兜牟之氣言周青士云威寧詩不雕不琢而符采奕然五如一杯今夕酒十)
(載異鄉人客裏有歸夢眼前無故人石橋平似掌茅屋小於船豆蔓穿籬過苔錢上樹生飛來)
(沙上鷺銜出水中魚夜吟山月小春夢海天遙七言如四面好山朝日觀一溪流水落天門雲)
(間雞犬迎游客雨後兒童埽落花一路草香都是藥滿林樹老盡生苔閒身未老休扶杖短髮)
(無多不受簪風向眼中吹出淚霜於髯上凍成冰愁人正似井中坐好客忽從天上來金縷且)
(聽新樂府鐡衣休話舊軍功亭前春雨一林竹溪上秋風兩岸蘆路隔三千餘里遠月經二十)
(四廻圓百年人得幾時健一歲月無今夜明自笑年來長送客不知身是未歸人鵲遺巢去鳩)
(先入蛛曳絲來蝶倒懸山下夕陽芳草路橋邊流水落花村當時只學魯男子今日不如阿大)
(夫莫笑買牛新學稼也曾騎馬舊巡邊不求工而未嘗不工也)
(詩話威寧功紀旂常盟申帶礪立功已足不朽而於詩沾沾自喜長篇奔放如快馬不受羈紲)
(未免有銜蹶之虞雖意在取法盛唐然往往流入擊壤一派其送周宗太詩云可憐相見未能)
(久無那匆匆又分手臨岐把袂且談詩何用尋常一杯酒古詩起於列國前孔子刪為三百篇)
(發乎情性止禮義所以音律皆自然後來風雅不復作獨有離騷味堪嚼秦漢巳下雖頗淳巳)
(食古人之糟粨盛唐取諸杜少陵西晉取諸陶淵明少陵忠義所感激淵明渾然而天成五代)
(之詩無足齒宋人之詩理而巳抑揚辭氣欠從容遂失溫柔敦厚旨元人之詩學晚唐巧者自)
(巧狂者狂大音元氣日凋喪詩道至此幾云亡又近體論詩云雕肝斲肺漫勞神語不求竒意)
(自新爾雅本無難識字離騷還有獨醒人蓋自道其所得也)
中秋對月用孟浩然韻
明月下空庭清光寒不濕褰簾坐來久忽見飛螢入空
懷寂無聊何處砧聲急對酒不成唫起向西風立
榆陵送武靖侯趙公還京
古人一日别常懷千里思況在天之涯而與君相離風
寒歲云暮夜永雞鳴遲悠悠行路難苦樂心自知人生
如浮雲聚散安可期君歸日以遠我歸當何時豈不念
鄉國顧此王事縻霜月滿孤城照見遊子悲
遊金龍池
雲深池水寒流出青山口雲水復何心鷗鷺自相友時
維秋氣凉佳節近重九侵曉解征鞍徘徊日將酉歷覽
古遺蹤因之問村叟叟云吾不知世遠人亡久文獻不
足徵請看池上柳遥遥數百年今亦半枯朽人生能幾
何少壯忽老醜往事無足論且盡杯中酒
見彗
野雉雊於鼎桑榖生於朝聖王務修德災患乃自消彗
星見東方垂象何昭昭天心愛人君君心胡可驕反身
當自責弭此天上妖轉禍以為祥一念之所招
金雀花
侯門愛金雀金雀顔色好化作枝上花凌春獨開早冶
遊亭館多芳容等閒老東風一飄零不及澗邊草
初度
今年四十八去年四十七明年四十九五十爭幾日逆
數六十來光隂彈指疾七十從古稀八十安可必所以
百歲人千萬不見一嗟哉宦海中悠悠良自恤
題蠲上人畫
好山萬仞高插空羣峰竝列青芙蓉大者突兀如盤龍
小者箕踞如蹲熊峰頭短樹亂如草凌霄獨立蒼蒼松
一重流水一重竹竹邊盡是山僧屋上方下界知幾重
銀杏紅椒滿空谷山中屋貯山中雲山中雲卧山中人
山中之人出山去畫裏看山秋復春
蜀中送項斯誠同年回京
白髮慈親七十餘不知消息近何如老來賴我供湯藥
别後憑誰奉板輿旅館夜長頻有夢故鄉路遠久無書
君歸正向門前過為報平安莫倚閭
鴈塔
慈恩古塔一閒登瘞鶴銘亡問寺僧舊壁遍題唐進士
遠烟多見漢原陵感懷巳寄無窮事縱目還須最上層
不省風鈴緣底語只今誰是佛圖澄
馬文升(一首)
文升字負圖鈞州人景泰辛未進士累官少師
兼太子太師吏部尚書贈太傅再贈左柱國太
師諡端肅有集
游桃源洞
桃花源接武陵溪咫尺仙家路易迷指點秦人舊蹤跡
蕭蕭方竹斷橋西
姚旭(一首)
旭字景𤾉桐城人景泰辛未進士授刑科給事
中天順間以言事謫判鄭州仕至雲南參政有
菊潭集
管叔城
管城廢址草茫茫屈指曾經百戰場但有鴟鴞鳴夜雨
不堪車馬送斜陽山含秋色迷孤舘樹引荒雲覆女牆
試上層樓頻悵望鎬京離黍總堪傷
沈珒(一首)
珒字公貴平湖人景泰辛未進士山東道御史
有橋門漫稾柏臺新稾
(詩話公貴少與兄公禮齊名公禮名琮中正統壬戌進士仕至廣州守兄弟居父母喪廬墓下)
(六年不肉食先後哀毁卒詔旌其宅曰孝行之門公禮詩有石窗漫稾予少日曾見之記有䆉)
(稏香生秋雨後桔橰聲斷夕陽前雨餘竹外僧歸寺日出松顛鶴下巢山花帶雨落成片野鳥)
(見人飛作羣之句今其集不復再覩矣錄公貴詩附識於此)
題漁隠故居
名落人間二十年一溪漁隠自悠然晚風楊柳堤邊笛
秋雨蘆花渡口船沽酒肯邀漁父醉枕蓑時伴野鷗眠
只今回首成陳迹贏得人稱似輞川
李應禎(一首)
應禎名甡以字行更字貞伯長洲人景泰癸酉
舉人授中書舍人仕至南京太僕寺少卿有李
氏遺集(李時遠云少卿詩朗秀沖間巳造中唐佳境)
(詩話少卿入太學中官牛玉請為塾師固拒之在中書日應制寫佛經進曰臣聞為天下國家)
(有九經不聞有佛經也不受命可謂婞直矣歸田後與吳原博史明古張子静輩賦詩聮句其)
(寄友詩云别墅圍棋常載酒晴湖泛月不張帆風流可想也)
東禪寺
松杉滿院風豆莢一籬綠不聞車馬喧時有高人宿
徐溥(一首)
溥字時用宜興人景泰甲戌賜進士第二累官
少師兼太子太師吏部尚書華蓋殿大學士卒
贈太師諡文靖有謙齋文錄(朱懋忠云文靖詩清潤和平足以鳴)
(國家之盛)
(詩話文靖詩不求工然如鳥跡平沙晚花香小徑春但使客長醉何妨酒屢賒綽有風致)
歸樂堂
十年游上國此日賦歸歟倦却風塵路來尋水竹居山
行春載酒門掩晝攤書薄暮投林鳥相看意自如
何喬新(四首)
喬新字廷秀一云字天笛江西廣昌人冢宰文
淵子景泰甲戌進士授南禮部主事改刑部歷
員外郎中陞福建按察副使改河南擢都察院
右僉都御史廵撫山西召為刑部左侍郎進尚
書卒贈太子少傅諡文肅有椒丘集
秋懷
白露悴百草玄蟬寂無聲庭柯歛新翠日夕寒螿鳴感
此時序易披衣坐前榮仰視天宇間銀河隔雙星一葦
亮可航相望未合并玄運亦多阻矧兹塵俗情援琴鼓
别鶴感我淚交零
登岳陽樓
雲窗月牖俯清流滿目山川快壯遊誰向江湖懷北闕
謾誇樓閣冠南州朱絃夜鼓湘靈瑟錦纜春廻楚客舟
欲起靈均歌九辨灃蘭沅芷徧芳洲
擬唐宫詞
花貌宫娃老掖庭承恩元不在傾城披香殿上開春讌
閒看羣姬弄化生
過故相第
門掩西風晝不開&KR2212;蝛滿壁粉牆頽庭前乳犬休驚吠
無復懷金暮夜來
謝省(一首)
省字世修黃巖人景泰甲戌進士南京兵部員
外郎出知寶慶府
山行
杖屨躋攀到九華不知何處是仙家高蹤一去無消息
惟有碧桃春自花
李裕(一首)
裕字資德豐城人景泰甲戌進士授監察御史
陞山東按察使轉陜西左布政召入為順天府
尹尋陞右都御史未幾調南京轉工部尚書改
吏部有餘力稾東藩倡和詩
渡楊子江
曉經楊子渡畫舸一帆輕潮湧金山寺雲連鐵甕城江
豚吹浪白海日照林明坐聽鍾聲發悠然物外情
張寧(十一首)
寧字靜之海鹽人景泰甲戌進士官禮科給事
中兩使朝鮮轉都給事中出知汀州府有方洲
集(徐子元云方洲高雅清俊得唐調無王元美云張靖之如小櫂急流一瞬而過復雅觀)
(恩蔣仲舒云靖之既離𤨏闥旋就乞身追念舊愴然興涕歌詩本於才敏終鮮沉思大槩一)
(時之雄終難百世之業葉顧玄言云方洲縱調騁情頗稱作者句如林經霜盡河冰近午開)
(殷璠所稱意新理愜斯得之矣)
(詩話黃門賦才捷敏不費沉思兩使朝鮮水館星郵留題殆遍陪臣朴元亨以刑曹判司為館)
(伴詩篇酬和殊不相下及偕登太平館樓黃門成七言長律六十韻元亨誦至溪流殘白春前)
(雪柳折新黃夜半風之句乃閣筆曰不能屬和矣使旋為大臣所忌出守汀州與岳文肅同日)
(拜命致仕歸而築方洲草堂於海澨疊石為山上有峰曰蒼玉曰拄頰曰小飛来巖曰宿雨曰)
(滴露洞曰歸雲坡曰蘭雪岫曰茶烟嶠曰咏月&KR0552;曰卓筆泉曰洗研池曰映山皆劖於石而通)
(目之曰一笑山家居三十年歌詩画筆與雲東逸史齊稱暮年無子有二婢子曰寒香晚翠剪)
(髮自誓不下樓者四十年有司以聞詔旌為雙節釋明秀詩云交剪雲鬟報主恩鏡臺花落洗)
(頭盆同心誓死方洲上霜月寥寥夜照門一時和者甚衆黃門嘗過杭州潑墨寫目送飛鴻手)
(揮五絃圖縱横潦草侍婢笑之題詩云閒尋敗筆作圖画小鬟立侍笑欲倒山頭頽似土灰堆)
(樹根亂若蓬蒿草所云小鬟殆即寒香晚翠乎)
重游金粟寺有作
溪廻通小艇山峻露層臺林葉經霜盡河冰近午開閒
雲僧出定舊雨客重來擾擾浮生路經過定幾回
感事
羽書昨夜報居庸百萬雄師下九重天子垂衣臨大漠
羣臣端笏扈元戎禁中巳乏回天諫閫外誰成闢地功
千古澶淵扶日轂令人長憶寇萊公
莫愁樂
金雀玉搔頭生來字莫愁自從歡去後不出石城游
南浦停雲
不見同心人相思渺雲樹記得别離時却在飛雲處
林良花鳥
竹樹晚淒淒天寒相傍棲春風疎雨歇飛上畫樓啼
園梅盛開
暖透孤根雪乍消冰花萬點綴寒條尋幽欲寄山中客
忘却西湖有斷橋
後浦漁歌
欸乃新聲度遠汀烟消日出樹冥冥年來悟得滄浪意
長近西堂竹下聽
題畫
查靄昏黃夜泊船鷓鴣聲裏雨如烟秋風不見平安信
夢斷湘江又十年
竹鶴老人畫
水烟山靄樹冥冥船在丹青畫裏行好是苕溪二三月
南邊雨落北邊晴
蘋花館
宿水停烟綠近牆繞門葭菼共蒼蒼寒香欲薦無人采
月落空庭夜有霜
寄余驛丞
南薰亭館晚相延屈指星霜又十年不是重來渾忘却
黃昏舟過驛門前
彭華(一首)
華字彦實安福人景泰甲戌進士改庶吉士累
官禮部尚書入直内閣以宫保尚書致仕卒諡
文思有集
明妃曲
抱得琵琶不忍彈風沙獵獵雪漫漫曉來馬上寒如許
信是將軍出塞難
丘濬(五首)
濬字仲深瓊山人景泰甲戌進士選庶吉士授
翰林編修歷侍講學士陞禮部侍郎進尚書加
太子太保入直文淵閣尋加少保戶部尚書武
英殿大學士卒贈太傅諡文莊有瓊臺會稾(李賓)
(之云公之學於詩固有所不屑專而實專門者所不逮程克勤云公詩如仙翁劍客隨口所)
(出皆足驚人雖雅俗正變體裁不一而格律精嚴不失矩度黃才伯云先生信口為詩語皆)
(警拔)
(詩話文莊於詩不事鍜鍊而矩度自合其與友人論詩絶句云吐語操持不用奇風行水上繭)
(抽絲眼前景物口頭語便是詩家絶妙辭其言未嘗不是第恐學者因之流於率易墮入定山)
(一派不可也)
擬古
依依重依依不忍生别離别離巳可悲況值秋風時柳
衰不堪折情苦不堪說願妾為小星君身化明月明月
貼天飛小星恒相隨月出星隨出月歸星亦歸莫學秋
胡妻相逢不相識生者固可慚死者亦何益
送廣東夏廉憲
當宁念遠氓塗炭日以極詔簡在廷臣往司風紀職僉
曰御史某秉德剛且直屬耳按左右風聲甚煇赫兵政
既以舉吏弊亦以革謠言聞遠近公論推第一無如斯
人可拜手答明勅天子曰俞哉起授三品秩天語重丁
寧綸命光舄奕百僚無間言相見咸唶唶而我嶺南人
慶幸倍千百預為鄉人喜從此得蘇息特恩許乘傳陛
辭行有日走也官禁近早有半面識中心久有懷臨分
忍緘默聊為陳本末幸與垂采擇惟兹東廣地冨麗自
古昔秦初巳内附漢後亦廣斥東西數千里十郡六十
邑衛所錯其間小大五十七憶昔全盛時承平久寧謐
家家有蓋藏人人各安適土著少流徙世業足資給士
族尚詩禮農家務耕織先期輸賦稅俛首供力役民不
受箠楚兵不識鋒鏑行旅不齎糧遠出不待吉昏夜絶
剽竊歉歲無行乞況復天氣暄地利多所獲三冬著苧
衣五月收新稙山畬少汙萊水田自潮汐舟游泛滄茫
火種燒屴崱曉包趁墟飯晴著登山屐海錯冨蚌蜆家
烹剰豚□文木生山林珍貨來蕃舶荔奴然火樹橘柚
垂金實閭右食素封田圃盛嘉植愛身寧破産終訟羞
曲筆遐邇總安恬公私舉豐殖逮及廿年來長吏恣胸
臆厚利動其中甘言誘其側欺彼民柔愚藐兹地遐僻
遂決禮義防大肆搏噬力把臂褫其衣抉口奪之食溪
壑填不滿氣燄撲難熄上下相師承前後遞沿襲豈云
無鷹鸇方自為蟊螣天門遠萬里無地訴冤抑致令仁
厚性化作兇險質弄兵潢池中延息苟旦夕外邪尋即
除中虛遂成疾蠢兹洞中猺窺伺乘閒隙始惟掠近地
稍稍出復匿迹彼素脆愞頓異戎與貊制伏本非艱而
我狃安逸武胄恥言兵文吏諱申賊縱虎出林薄延鬼
入居宅路有横草虞關無一夫搤長驅捲村落乘夜盜
城壁豈彼智有餘乃我法不立歲歲轉猖披邊境遭轥
轢脅從日漸多兇徒日增益居民就流散人烟渺蕭瑟
巳身不自䘏何暇問家室田蕪乏犢耕井渫無人汲萬
家春草青一望秋原赤禾麻種殆絶雞犬聲亦寂昏雨
燐火青凉月死骨白内地幸苟免因之困供億相扇咸
弗靖濡沫聊戢戢方今堯舜朝大臣總臯稷萬國俱時
雍一方獨艱阨九重赫然怒遣將擣其□天道信好還
王師本無敵鼎魚姑假喘穴蟻難藏迹行當見埽平星
穢永蕩滌却愁火然岡罔辨玉與石嗟爾嶺徼人罹此
殊可惜賈父來每晚謝令去不亟由來非一朝往者何
嗟及幸兹天日開光景方昭熠草木回生意山川增秀
色福星離紫垣甘雨隨丹軾指日下湞江持節鎮南國
先聲一以聞父老懽以泣迎拜古道旁應以手加額願
言明使君代天布仁德為我招殘魂為我肉枯骼為我
作保障為我剪荆棘為我開㗋吻為我插羽翼醫我眼
前瘡除我腹中□我寒衣以裘我饑食以粒生者受我
廛死者與我椑一夫或失所孰非使君責使君今巳行
行行去須急齊民正倒懸異類尚反仄如病望醫師如
旱望雨澤寄聲報吾人此公古難得瘴海行將清貪泉
不能惑佇看凋弊區復作全盛域(鍾廣漢云長篇銳氣不衰)
村行
萬里勞行役驅車趁晚晴鴉邊殘照遠雨外斷虹明山
徑高低路村舂遠近聲隔林人語寂一犬吠相迎
中秋有感
客裏逢秋景思鄉倍愴神依然今夜月不見去年人
秋思
水落淺灘石出霜冷疎林葉丹天外數聲過鴈人在高
樓倚闌
伍方(一首)
方字公矩嘉興人景泰甲戌進士知武岡州謫
戍柳州有柳菴集
(詩話公詎與張靖之丘仲深同年成進士三人莫逆時有倡酬靜之詩云丘仲深伍公矩元是)
(長安看花侣乂云江東雲渭北樹仲深不來公矩去望斷斜陽舊游處仲深亦有送公矩之柳)
(州詩云平生故人伍公矩少年學文今學武興來拔劍為我舞顧儂豈是噲等伍末云吳山高)
(兮粤水長南歸若見張給事引杯燒燭歌我送行章可謂篤同譜之義矣柳菴集予少日於金)
(明僧舍見之凡四冊曾覽一過今購之不復可得僅從㰎李英華集錄其一絶雖不見好存其)
(人可也)
畫竹
花點湘雲墮碧川翠梢零落帶秋煙歸篷記得曾看處
殘月黃陵古廟前
杜庠(一首)
庠字公序長洲人景泰甲戌進士除知攸縣罷
歸有楚游稾江浙歌風集
(詩話公序從張節之游同學者藐之節之贈詩云炳蔚虎豹文卓犖珊瑚枝學子因改視焉嘗)
(過赤壁題詩張汝弼竒之一時呼為杜赤壁仕既不逹汗漫湖海間自稱西湖醉老莓牆椒壁)
(過輙留題然不經意其可存者寡也)
寄吳中諸友
故園東望路綿綿一别何期竟隔年客思半消春酒後
鄉心都在夜燈前杏花村店西山雨楊柳河橋上苑煙
欲語平安歸未得自嗟身為薄名牽
彭澤(一首)
澤攸縣人景泰丙子舉人
春日雜興
春隂庭館晝生寒落葉游絲濕作團年少風流今減盡
牡丹開遍不凭闌
桑瑾(一首)
瑾字廷贊常熟人景泰丙子舉人處州府通判
横瀝口泊舟
浦外炊烟起柁牙岸頭茅屋是農家一冬苦雨全無麥
二月春晴未見花野渡至今濡馬足江潮久不露鷗沙
閒隨漁父談占候怕見朝霞愛暮霞
黃瑜(二首)
瑜字廷美香山人景泰丙子舉人長樂知縣有
雙槐詩集
井㠗(宋端宗御舟至此)
白雁過江南破更無一尺土可坐自閩入廣隨波流塵
沙暗天天亦愁黃蘆苦竹風颼颼鷓鴣雨中啼不休上
有深井山下有仙女㠗黑雲卷波白浩浩漁舟不到御
舟到鱷魚□揚蛟尾掉蒼天蒼天誰與告
(詩話是詩依南海歐奏孚所藏錄本與廣東通志所載不同)
城西劉王故院
江水東流西日斜劉郎綦跡尚天涯昌華苑外裙腰草
玉液池邊鼓吹蛙隔隴牛羊聞牧笛遥林烟火見漁家
當年翠輦宸遊地留與東風長稻花
陳贄(二首)
贄字惟成餘姚人以薦官儒學訓導入為翰林
待詔陞廣東參議遷太常少卿有蒙菴集(黃太沖云)
(惟成從鄉先生宋公傳張臺民得其詩法評者謂古詩逼陶柳近體駸駸乎盛唐)
晚發五溪
巴川移短櫂正值暮秋天客路猨聲裏鄉山雁影邊蒹
葭連晚渚䆉稏滿秋田風物雖堪戀其如歸思牽
蠻中
蠻溪雨過葉皆流落日猩猩啼樹頭高竹亂藤茅屋小
不知村落屬何州
劉英(二首)
英字邦彦錢塘人景泰中郡邑交辟以母老辭
有賓山集蕉雪稾竹東小稾湖山詠錄(程克勤云邦彦)
(孝友似黃山谷高蹈似魏清逸曠逹似楊鐵崖其詩精妥流鬯兼備衆體)
寶峰樓看沈啓南畫因懷畫中詩人存沒
尋僧重上寶峰樓撫景興懷不自由東海傷心諸老散
西湖回首十年游摩挲舊畫題新句慙愧青山對白頭
空負棃花一尊酒無人共載木蘭舟
載酒過湖
寒食清明次第來紫袍紅萼裹池臺東風似與人商略
最好花枝最後開
聶大年(五首)
大年字壽卿臨川人用薦為仁和訓導陞教諭
景泰初徵入翰林卒有冷齋集(俞汝成云夀卿詩尚襲元調)
(詩話聶大年掌教武林揭對聮示諸生云文章高似翰林院法度嚴於按察司以是見忤逹官)
(九年不調泰和王行儉掌銓衡以詩寄戴文進索画自叙十年始成大年題其後云公愛文進)
(之画十年而不忘也使公以十年不忘之心待天下之賢天下豈復有遺才哉語稍聞於王而)
(王不介意也天順初被徵入史局病中以詩别行儉曰鏡中白髮難饒我湖上青山欲待誰千)
(里故人分槖少百年公論蓋棺遲行儉得詩泣下曰大年欲吾銘其墓耳明日而大年卒行儉)
(為作墓志曰吾以大年之才必能自振故久不擬薦而乃止一校官邪大年諸體平熟惟絶句)
(小詩差有韻致比於劉泰士亨陸昂元偁馬洪浩瀾王澄天碧諸子似勝之)
題畫瓜
翠實離離引蔓秋西風凉露滿林丘東門尚有閒田地
千載無人說故侯
題彦顒畫中小景
水禽沙鳥自相呼遠近雲山半有無一葉扁舟兩三客
載將烟雨過西湖
題許上舍家梅花
西湖曾繫木蘭橈湖上殘雲雪未消報道南枝春信早
移船更近叚家橋
夏日次侃禪師韻
高亭暑夜景相和凉月絺衣挂薜蘿楊柳風輕湖面闊
不知何處藕花多
題仲昭竹
舍人老作鄖陽守尚愛揮毫寫竹枝絶似檥舟湘水上
鷓鴣啼斷雨來時
陳延齡(二首)
延齡初名壽字昌年嘉興人景泰中郡掾吏有
玉崖子集
題畫(二首)
洞庭微雨曉生波一櫂雲山客裏過綠遍蘼蕪歸未得
東風閒唱竹枝歌
楊花如雪正殘春新水茫茫浸綠蘋桃葉桃根何處是
東風愁殺渡江人
劉溥(七首)
溥字原博長洲人宣德初授惠民局副使後調
太醫院吏目有草忩集(王元美云景泰中稱詩稾者十才子而劉溥湯)
(胤勣為之首侮蔣中舒云溥詩如淮隂少年武健自足時欲人使少加揖遜亦一時名流)
(詩話劉原博湯公讓盛有詩名原博於除夕為劉主事廷美作終南進士行廷美懸之堂上次)
(日賀正客至爭裂門籍紙傅寫廷美笑曰此乃耗紙鬼也嘗語客云不讀二萬卷詩看溥詩不)
(得而公譲守宫詩出一時驚歎以為有神今觀之殊堪作惡時無英雄遂有十才子之目然就)
(諸子而論原博特多忠悱之言於彼法中差勝劉宗器贈詩云心事一於詩激發何慨慷靜中)
(聊自怡鬱抑賴舒暢短章既從容長篇亦跌宕府藏出珍竒鈞天奏空曠正如巨陂中魚龍交)
(蕩漾有時為我歌三歎而一唱未免矜譽過其實矣)
古意
美女出齊州容華世無雙修眉結輕綠麗目曼騰光鮮
紈被玉體明月綴兩璫巧笑發春華氣若秋蘭芳窈窕
高樓居宛在大道傍媒氏致千金琴瑟諧高張既製合
歡被復製合歡牀德義苟無虧恩愛永不忘
雜詩
仲秋凉氣肅白露下庭柯芳蘭委輕飇桂樹行復華俛
仰時節至生意迭以嘉理運本自然無為徒咨嗟人生
貴有道冨貴安足誇膏火一朝盡撫膺其奈何
晚過揚州
長安懸落照短擢尚孤征衰柳愁邊斷殘霞雨外明人
喧揚子渡鐘動廣陵城漸去鄉關遠凄然倍旅情
使回過獨石
邊城二月暗塵沙吹遍東風不見花天遠玉京旋日騎
水通銀漢繫星槎雲中路出高山險上谷雲連獨石斜
正是旅愁消未得夕陽樓外又鳴笳
江上别
相逢蘭渚潮長相送烟江日斜只說儂家易識門前一
樹棃花
題畫寄徐州陸九臯(二首)
别後重來未有期且憑圖畫寄相思秋風黃葉茅亭上
猶記逢君是此時
目極天涯酒半醒楓林斜帶遠山青故人家在秋雲外
百步洪邊水繞亭
湯胤勣(二首)
胤勣字公讓東甌襄武王曾孫授錦衣百戶轉
千戶景泰中命通問上皇歸進指揮僉事成化
初以參將守延綏戰沒有東谷集(王元美云湯公讓劉原博)
(如淮隂少年斗健作噉人狀)
(詩話徐元玉言於裕陵曰湯胤勣酒風漢耳鄒克明嘲以詩云湯家公子善夸詡好似蚍蜉撼)
(大樹文章光燄萬古長却說杜陵無好句當時公論蓋未盡輸心也程克勤為作傳稱其詩豪)
(邁奇崛名家退避豈其然乎然使不辱命死於疆場則誠豪傑之士矣)
游仙
月照參差海上峰飈輪度處滅行蹤玄冥宫裏通宵宴
傳得新方解豢(一作擾)龍
巨俠
獵火茫茫照四山青衣小隊射生還貂裘幾點輕盈雪
月照城門未上鐶
蘇平(四首)
平字秉衡海寧人舉賢良方正不就有雪溪漁
唱(陳廷器云二蘇旨趣高遠聲律和暢昭乎治世之音李時遠云平詩温柔敦厚自是可)
(人)
(詩話鄭谷鷓鴣崔珏鴛鴦謝逸蝴蝶袁凱白燕皆以一詩目之終身至蘇秉衡以繡鞵得名風)
(斯下矣即其南陌踏青春有跡西廂立月夜無聲二語乃本於瞿宗吉少時香奩之作所云燕)
(尾點波微有韻鳳頭踏月悄無聲也以吞剝而得虚譽忸怩巳甚而秉衡妄為大言謂宋一代)
(今體詩僅王禹玉元夕一律彷彿唐人高青丘詩二千首近體止吳女誦經一首可取爾當日)
(鄒御史克明作三夸詩以秉衡為首其次楊公讓其次劉原博克明名在十子之列在同調亦)
(不免嘲笑之他可知矣)
雜詩
彼美南國姝婉孌貞且良丹霞製為珮明月懸為璫白
玉蓄光采幽蘭含芬芳見者咸歎息不殊古姬姜世無
蹇脩氏玉帛誰為將默默處重闈何曾下中堂容顔豈
不好攬鏡徒悲傷但恐芙蓉花零落隨秋霜
寄金粟王公子
中夜百憂集攬衣起傍徨明月揚素輝列宿互低昂耿
耿河漢流肅肅鴻雁翔念我同心人渺渺天一方昔為
雙游魚今為孤飛凰援琴不成曲展轉憂思長豈無蕙
蘭花為君掇其芳道遠莫致之中懷徒自傷
塞上曲
戰馬聞笳鼓横行出塞門隴雲凝陣黑殺氣入邊昏決
策平沙漠捐生報國恩猶慙漢公主萬里嫁烏孫
班婕妤
一自辭同輦深宫草又生甘隨紈扇棄猶記玉階行明
月愁中影流鶯夢裏聲笙歌前殿夜教妾若為情
蘇正(一首)
正字秉貞平弟有雲壑集
江南旅情
天涯為客久生計日蕭條旅思(一作況)頻看月鄉心獨聽
潮春歸江上早家在夢中遥無限相思意東風白下橋
蘇直(一首)
直字秉忠平弟有蘭畹集
(詩話秉衡兄弟三荆同株無分高下)
送人東歸
東風官路柳依依目送鄉園賦式微晚渡雨晴孤櫂發
春江潮落遠人歸夢回野戍遥聞角家近滄洲獨掩扉
惆悵天涯同是客臨岐那忍又相違
蔣主孝(一首)
主孝字務本儀眞人徙句容有樵林摘稾
無題
鳳輦春游繡嶺宫閒庭小雨落殘紅貞元朝士知誰在
一曲琵琶月正中
蔣主忠(一首)
主忠字存恕主孝弟有集
芙蓉
清露下林塘波光淨如洗中有弄珠人盈盈隔秋水
沈愚(十一首)
愚字通理崑山人自號崆峒生有篔籟吳歈二
集
(詩話景泰十子才多下中通理特為翹楚同輩極其引重劉原博題其集云清如玉樹含秋霜)
(麗如五色雲錦張琅然天外度靈響一曲一奏春風香蘇秉衡贈詩云玉山才子東吳英丰姿)
(皎皎冰壺清胷中磊塊含元精騷壇少年推獨步天仙鬼仙何足數又云多君祗今英妙年巳)
(有新詩滿人口俊逸還凌鮑謝前清新肯落盧王後王善甫贈詩云玉山沈郎更潚灑芙蓉秋)
(水涵冰姿摩挲石壁寫新句毫端墨汁光淋漓虔州黃進士閏詩云多情才子惜春華樂府新)
(聲對客誇朱雀橋邊舊游路東風開遍小桃花誦之可想見其人矣余初見吴歈集錄其三詩)
(近東田學士示以先世手抄篔籟集私印尚存增益八首詩諸體皆清穏而絶句尤矯矯軼羣)
(在劉白之間題畫二首云汀蒲短短柳毶毶三月桃花水滿潭攜酒抱琴同一醉人生只合住)
(江南山邊臺榭水邊樓秋月春花足勝游平底畫船如屋裏人生只合住蘇州通理兄弟四人)
(愚魯質訥魯字誠學以學官弟子入場屋望見諸生蓬頭赤脚歎曰待士如此士可知矣遂走)
(出不復與試以文筆自娱嘗作劉過傳西楊見而擊節曰如此人當以翰苑處之或勸其入都)
(往謁不屑也訥字文敏中正統壬戌進士仕至福州按察副使卒于官仲季皆能詩所著集不)
(傳學士誠學之雲孫也與予同年入翰林述其家世本末如是)
閶門柳枝詞(二首)
小蠻能唱白家詞笑把纖腰鬭柳枝愁絶樽前春未老
風流太守髩成絲
枝枝搖翠綰香車占斷春風日未斜記得臯橋舊游處
綠烟深鎻泰孃家
舊游即事
冶城東畔舊亭臺寂寂朱扉映竹開一樹碧桃都落盡
去年蝴蝶却飛來
寄淮南
江南相望路迢迢風滿關河雁影飄最好鳳凰臺上月
共誰攜酒聽吹簫
過桃葉渡
江花含笑欲爭春江水籠烟柳色新商女停舟唱桃葉
東風愁殺渡江人
石頭城
谷口青鞵踏軟沙橋頭艇子載琵琶春風何處尋芳好
盧女門前幾樹花
金陵九日
京華風物近佳辰黃菊秋香漉酒巾欲上鳳臺同一醉
客邊誰是故鄉人
閶門夜泊
絲絲楊柳拂官河烟際樓臺隔岸多此夜闔閭城下泊
滿船明月聽吳歌
旅次送晏振之
西風孤櫂楚江濱烟水殘陽照白蘋底事送君情轉切
只緣身是未歸人
旅次石城
水落寒江露淺沙斷隄烟柳集昏鴉樽前冷笑陶彭澤
三逕秋香負菊花
陳宫懷古
景陽宫井積浮埃三閣遺基半綠苔惆悵後庭花落盡
黑頭江令獨歸來
鄒亮(一首)
亮字克明長洲人用薦授吏部司務遷南京監
察御史有鳴珂漱芳二集
(詩話克明受知於周文襄用況守伯律薦授官嘗撰詩宗韻海未就而卒自稱梅崖亦曰藻菴)
(居士病中自撰志銘謂脩短有數遺墓在長洲縣金鵝鄉志中不及劉湯諸子姓名非其所矜)
(式也)
長信宫
妙舞方承寵愁懷獨感傷金輿門外度紈扇篋中藏别
殿生秋月空階落晚霜凉飈如有意渾不到昭陽
王淮(二首)
淮字柏原慈溪人有大塊稾
(詩話伯原淹博號行袐書詩殊淺率)
寄吴廷圭
雁呌新霜九月時客邊節物倍淒其風吹敗葉藤纏屋
雨濕疎花豆壓籬八跪蟹肥村店酒一行鷺促野橋詩
待君流水柴門下共醉殘陽倒接䍦
秋夜書懷
破窗燈火黯淒淒一榻空齋抱影棲愁斷關河千里雁
夢回風雨五更雞田荒故國蒼苔遍路接長亭碧草迷
歎息此身緣底事十年蹤跡苦東西
王貞慶(一首)
貞慶字維善一字善甫定遠人駙馬都尉永春
侯寧之子有茗艼集
(詩話善甫懷慶公主所出生於侯門而能脫去紈綺之習築别業於聚寶山中闢一軒繞以桂)
(樹因自號金粟主人能書善飲酒名其詩曰茗艼集羊城陳廷器序之)
送沈崆峒歸玉峰
客從東吳來暫向金華住看遍京華春更憶東吳去秦
淮橋頭烟柳青執手臨岐别恨生扁舟後夜知何處月
色江聲無限情
明詩綜卷二十五
