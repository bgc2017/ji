明詩綜卷九十八
翰林院檢討朱彛尊編
(静志居詩話明制南北都各立教坊司北有東西二院南有十四樓其後南都舊院極盛成弘)
(間院中色藝優者結二三十姓為手帕姊妹每月節以春檠巧具殽核相鬭名為盒子會沈啓)
(南曾為作圖係以長句然青樓之題詠無聞也隆萬以來治游漸盛浙有沈水部某託名冰華)
(梅史以北京東西院妓郝筠等四十人配作葉子牌金沙曹編修大章立蓮臺新會以南曲妓)
(王賽玉等一十四人比諸進士榜一時詞客各狎所知假手作詩詞曲子以長其聲價於是北)
(里鮮有不作韻語者其偽真無由而辨識矣姑從諸家選本綴錄成卷)
趙麗華(二首)
麗華字如燕小字寳英南院妓自稱昭陽殿中
人
(詩話如燕父銳以善歌樂府供奉康陵如燕年十三錄籍教坊能綴小詞被入絃索予嘗得其)
(書畫扇楷法絶佳後題云乙卯中秋同西池徵君質山學士集海濱天香書屋書此竟聞任兵)
(憲在陸涇壩禦倭大捷奏凱回戈亦快事也沈嘉則為作傳有云趙雖平康美人使具鬚眉當)
(不在劇孟朱家下今即其題扇數語豪宕可知賦别一詩亦手書便面者)
荅人寄吳牋
感君寄吳牋牋上雙飛鵲但效鵲雙飛不效吳牋薄
席上賦别
妾舟西發君舟東頃刻天生兩處風此去雲山天際渺
寸心千里附冥鴻
朔朝霞(一首)
朝霞金陵妓
送人
秋風江上送君舟落葉江楓總别愁解纜不知人去遠
凭闌猶倚夕陽樓
姜舜玉(一首)
舜玉自號竹雪居士南京舊院妓
花源逢顧何二使君作
仙源凡幾曲夾岸桃花開忽漫逢劉阮殷勤勸酒杯
徐翩翩(一首)
翩翩字飛卿一字驚鴻南院妓有集
(詩話翩翩年十六時名未起學琴不能操縵學曲不能按板因舍而學詩謝少連於衆中見之)
(此陳王所云翩若驚鴻者也由是人咸以驚鴻目之有妹亭亭字若鴻亦慧黠翩翩晚嫁江隂)
(郁生郁卒還秣陵翩翩為尼居蓮子營小菴以老)
江隂送顧太學
一日發江口五日下長洲可惜送君淚不隨江水流
趙彩姬(四首)
彩姬字今燕南院妓(冒伯麐云較書容與温文清言楚楚徐孃老去枇杷)
(花下閉門居風流猶可想也)
(詩話今燕張幼于所狎名冠北里時曲中有劉董羅葛段趙何蔣王楊馬褚先後齊名所稱十)
(二釵也晚居琵琶巷口冶游少年號曰閉門趙四其才技頗勝諸人)
暮春江上送别
一片潮聲下石頭江亭送客使人愁可憐垂柳絲千尺
不為春江綰去舟
憶故居
柳絮春泥玉壘封珠簾深鎖暮烟濃分明記得雙棲處
夢繞青樓十二重
送幼于還吳門
花前雙淚濕衣裾把酒江亭落照餘此去吳門霜月滿
逢人好寄洞庭書
寄陳八玉英時留姑蘇
何處簫聲獨上樓傷心桃葉水空流一從南國春歸後
無復佳人字莫愁
馬守真(一首)
守真字湘蘭一字玄兒又字月嬌金陵妓有集
(詩話湘蘭貌本中人而放誕風流善伺人意性復豪俠恒揮金以贈少年感吳人王伯穀解墨)
(郎之阨欲委身焉伯穀不可萬歷甲辰秋伯穀年七十湘蘭買樓船載小鬟十五造飛絮園置)
(酒為壽晨夕歌舞流連者累月亦勝引也伯穀序其詩大略云秣陵佳麗之地青樓狹邪之間)
(桃葉題情柳絲牽恨胡天胡帝為雨為雲有美一人風流絶代問姓則千金燕市之駿託名則)
(九畹湘江之英輕錢刀若土壤翠袖朱家重然諾如丘山紅妆季布爾其搦琉璃之管字字風)
(雲擘玉葉之牋言言月露翻庭花之舊曲按子夜之新聲奚特錦江薛濤標書記之目金昌杜)
(韋惱刺史之腸而已哉曲中傳為佳話)
自君之出矣
自君之出矣不共舉瓊卮酒是消愁物能消幾箇時(姚園)
(客云誦之令人酸楚)
朱無瑕(一首)
無瑕字泰玉金陵妓有繡佛齋集
秋閨曲
芙蓉露冷月微微小苑風清鴻鴈飛聞道玉門千萬里
秋來何處寄寒衣
孫瑤華(一首)
瑤華字靈光金陵妓歸新安汪景純有遠山樓
稾
次韻汪仲嘉戲代蘇姬寄吳郎之作
由來歡愛說新知空結同心不自持山上蘼蕪寧再遇
西陵松柏詎相期羅襦明月君休繋紈扇秋風妾不辭
極目自憐春欲盡流鶯飛處草離離
崔重文(一首)
重文字媚兒一字嫣然南院妓
别黃玄龍
楓落鴉翻秋水明長橋獨樹古今情尋常歌板銀罌地
從此傷離不忍行
鄭如英(一首)
如英字無美桃葉妓
(詩話無美以韶豔聞曲中呼為妥十二妥其小名也詩筆流便但不暇持擇耳)
雨中賦别
執手難分處前車問板橋愁隨風雨長魂為别離消客
路雲兼樹妝樓暮又朝心旌誰復定幽夢任搖搖
景翩翩(二首)
翩翩字三昧(一作驚鴻)建昌妓嫁丁長發丁為人誣
訟于官景竟自經有散花吟
(詩話王伯穀題散花吟云閩中有女最能詩寄我一部散花詞雖然未見天女面快語堪當食)
(荔支翩翩家本盱江時游建安故伯榖誤以為閩中女子也時又有沙飄飄新都謝少連撰季)
(漢書成其友醵金賀之布席齊王孫第四方之士會者百人選六院麗人侑酒飄飄為冠評者)
(比之揚州蕃禧觀瓊花末有兩樹云)
襄陽蹋銅蹄
駿馬蹋銅蹄金羈豔隴西郎能重意氣妾豈向人啼
與蘇生話
十日平原飲三秋江上船一經搖落後明月幾回圓
薛素素(一首)
素素小字潤孃嘉興妓有異才數嫁皆不終有
南游草
(詩話薛五較書有十能詩書琴奕簫而馳馬走索射彈尤絶技也予見其手寫水墨大士甚工)
(董尚書未第日授書禾中見而愛之為作小楷心經兼題以䟦至山水蘭竹下筆迅掃無不意)
(態入神聞在京師挾彈走馬能以兩彈丸先後發使後彈擊前彈碎于空中又置一彈于地以)
(左手持弓向後以後手從背上反引其弓以擊地下之彈百不失一嘗置彈于小婢額上彈去)
(而婢不知江都陸無從歌云酒酣請為挾彈戲結束單衫聊一試微纏紅袖袒半鞲側度雲鬟)
(引雙臂侍兒拈丸著髲端回身中之丸並墜言遲更疾却應手欲發未停偏有致范夫人贈詩)
(云重開别院貯文君寳絡千金換翠裙非雨非雲香滿路前身應是薛靈芸尋為李征蠻所嬖)
(又嘗侍沈孝廉景倩巾&KR0808;其畫象傳入蠻峒酉陽彭宣慰深慕之費金錢無算致之不得也)
春日過茅山
參差臺殿閟靈蹤句曲茅君次第逢洞口鶴窺曾過客
日中人上最高峰華陽澗水桃千樹舊舘壇碑闕幾重
遥望金沙何處是浮圖千尺罩烏龍
張回(一首)
回字淵如一字觀若金陵妓
送别賦得帆影
勞勞亭上别無計共君歸一葉隨風去孤帆挾浪飛目
窮河鳥盡望斷浦雲非後夜相思處傷心隔翠微
羽孺(一首)
孺字素蘭一字静和常熟人生不識姓善音律
推律得羽聲遂以為氏後為人所殺有詩集
柳
草閣疎林迥簷前繞綠楊章臺憐御苑灞岸惜他鄉繋
馬青春晚藏烏子夜長玉關頻折贈離思斷人腸
周文(一首)
文字綺生嘉興妓(沈宛君云綺生初出平康終歸匪匹鬱志而死遺藁甚多)
(不傳良可惜也)
(詩話綺生善小詩沈純父林居端午召客呼之侑酒不至次日始來問其故曰昨偶席上賦詩)
(未就耳純父曰爾能詩試即景以五月六日為題綺生朗吟云酒剰蒲觴冷門懸艾虎新坐客)
(咸擊節由是詩名大起縉紳若高玄期李君實皆與酬和綺生嘗有句云掃眉才子多相忌未)
(敢人前說較書蓋自傷也近見鄉先達所選詩謂為松陵一元氏負之而趨悒鬱而死所云一)
(元氏者除名會元沈同和志學也予於乙酉冬猶及見之酒間談論援今證古娓娓不休亦未)
(至以五七言讀詞回環迄不能句第於帖括則全不解耳)
詠懷
幾點愁人淚不許秋風吹吹到長江裏江流無盡期
呼文如(一首)
文如小字祖江夏營妓與丘謙之綢繆和荅有
遥集編
詠庭中安石榴呈丘生
安石孤根託謝庭合歡枝上日青青懸知雨露深如許
結子明朝似小星
王微(六首)
微字修微揚州妓皈心禪寂自號草衣道人初
歸歸安茅元儀晚歸華亭許譽卿皆不終有期
山草樾舘詩集
重過雨花臺望江有感
春姿静東岑雲影結遥粲坐卧高臺空不知翠微半落
花自古今啼鳥變昏旦撫化良易遷即事聊成玩况乃
晴江開渌波正拍岸
有人以斷腸草寄怨予偶見戲反之
木名有連理草名有宜男花有枝並蒂禽有翼鶼鶼西
方鳥共命東海魚比目輕鸞千二百鴛鴦三十六相思
為唐殿合歡是漢宫雀屏開甲乙龍劒匣雌雄之子賦
斷腸稱物作苦語聊拈佳耦名其他未遑舉
夾山漾别陳仲醇
夾山寒水落木葉下紛紛斜日已難别扁舟况送君瑶
華一以折零落不堪聞為我題紈扇新詩寄白雲
仙家竹枝詞
幽蹤誰識女郎身銀浦前頭好問津朝罷玉宸無一事
壇邊願作埽花人
憶江南
寒沙日午霧猶含蕭瑟風光三月三撲地柳花新燕子
不由人不憶江南
湖上早起
中流何處聽雞鳴只看船忩烟霧生剛到五更翻睡去
急披衣起已天明
蔡彬(一首)
彬字清卿江都妓
贈别
傷情不奈出宜春遥見離亭倍愴神昨夜樓頭好明月
今宵分照遠行人
郝婉然(一首)
婉然字蕊珠京師珠市妓有調鸚集
鳳皇臺
雨過荒臺春草長浮雲暗處是斜陽杏花零落知多少
黃蝶翻飛野菜香
李貞儷(一首)
貞儷字澹如桃葉妓有韻芳集
月夜有懷
不見風前舊令君滿庭霜月白於雲仙居只隔清谿曲
此夜鐘聲應共聞
茹瓊(一首)
瓊錢塘妓許歸金華唐生生負約嘔血卒
元夕
湖南湖北雪初消畫鼓春幡總寂寥不是鄰家燈火近
那知今夕又元宵
楊宛(四首)
宛字宛叔金陵妓有鍾山獻正續集(茅止生云宛叔歸余)
(年纔十六能讀書工小楷其於詩游戲涉略若不經意然無枯澀之色鮮潤流利鍾廣漢云)
(止生之嬖宛叔類燕人之惑易安得時以蘭湯浴之)
(詩話止生得宛叔深賞其詩序必稱内子既以譴荷戈則自詡有詩人以為戍婦兼有句云家)
(傳傲骨為迂叟帝賚詞人作細君可云愛惜之至顧宛叔恒思背之秋懷詩云獨自支頤獨自)
(愁深情欲語又還羞從來薄命應如此敢比鴛鴦到白頭棘心已露矣止生亡後思倚國戚田)
(弘遇以其賄遷不期弘遇苐以衆人畜之尋俾其授琴書於季女甲申寇變宛叔攜田氏女至)
(金陵匿山村中盜突入其室欲汙田氏女女不從宛叔從旁力衛之遂同遇害詩如江清風定)
(候山碧雁來天亦稱佳句其行楷特工能於瘦硬中逞姿媚洵逸品也)
種桐
静居無寄懷種桐廣除内桐高盈丈餘風露相吸逮本
以遲鳳棲鳳棲不可再我聞古良士往往思其外預愁
斲為琴知音復誰在
哭侍兒湘雲
湘水千年在相雲去不回牀頭鍼線帖此後更誰開
春日有感
翠館紅樓白石橋高花低柳自飄颻畫闌幾處無人到
多少春光暗裏銷
次止生七夕見懷韻
遥遥望斷白蘋洲惟見銀河一派流那得閒情還乞巧
夢魂尋遍木蘭舟
顧娟娟(一首)
娟娟嘉興妓
(詩話娟娟居蘇小小墓東北短小穠粹妙歌舞雙鞾柔弱胡旋燈前觀者靡不歎絶間作小詩)
(以書法不工偶對人口占而已崇禎末年卒)
贈别
南國相思子西番篤耨香留君充雜佩休賭紫羅囊
明詩綜卷九十八
