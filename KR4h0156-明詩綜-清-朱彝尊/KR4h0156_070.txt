明詩綜卷七十
翰林院檢討朱彛尊編
錢允治(九首)
允治初名府後以字行更字功父長洲人穀子
有少室先生集
(靜志居詩話功父勤於汲古詩篇特勝乃翁)
題寒林鍾馗圖
千林木落歲欲更雪深雲黑啼鼯鼪耗鬼爭出噉人食
南山老翁知姓名袖中三尺秋水清攝衣潛向林中行
一時妖孽屏跡盡喘息不敢低出聲只今如何復縱横
盤踞津要如堅城那得老翁刓雙精磔裂血肉藏缾罌
坐使天路平如衡郊原林木連理生麒麟鳳皇兆太平
春臺熙熙日月明
春暮治平寺
經年不到湖上寺今日偶停山下舟碧山老僧往何許
紫薇舍人碑尚留樹杪忽驚湖在眼山坳却喜墖當頭
藤花開徧竹迸笋惜别步步空含愁
茱萸灣(吳王濞運&KR0034;舊河)
茱萸灣頭雨乍晴廣陵城北田方耕小艇出港白衣濕
高樓開窗玉腕横細草漠漠天際遠一水漾漾船邊清
客來空舉舊時話岸上垂楊蟬忽鳴
同汪魯二將軍登寶山看海
地軸東虧接混茫空明何處是扶桑青山一點孤城黑
碧月半輪殘照黃横海樓船天漠漠隔沙烟樹水蒼蒼
野夫却喜狼烽息醉飲將軍寶纛旁
送謝友可守順慶
五馬翩翩向益州三巴風景句中收天邊山色隨人轉
樹裏江聲繞郭流諭蜀有時還草檄籌邊無釁亦登樓
故交零落雙魚遠别酒殷勤勸不休
聞柳
一宿齋頭馬遂西秋風紫塞陣雲低黃鬚未學鮮卑語
丹竈誰封太乙泥此去可經藏甲隖何時重過浣花溪
宵來明月殷勤照霜落軍城聽鼓鼙
喜汪伯耳自桂林歸見過
金雞未放詎言歸細雨衡門忽款扉萬死可憐惟舌在
一官寧論與心違藤江瘴癘人行少桂嶺風烟客住稀
相見祇疑如夢裏濁醪不醉淚沾衣
寧夏兵變十韻次馬雲卿
要地鄰降帳邊人啟弄兵一時虧廟算萬里壞長城朘
削邊臣策艱難列較營自來愁債帥因此笑書生觀望
憂臣主安危係重輕變生元有兆事啟孰無名聲罪勞
天討知人荷聖明一夫懷憤發何日克期平紫塞消鳴
鏑彤庭罷請纓杞人東海上日日望澄清
楚江秋晚
揚帆指洞庭忽捩君山柁日出清霜稀秋江月方墮
周履靖(一首)
履靖字逸之嘉興人有梅墟雜稾
(詩話逸之夫婦能詩門内唱和鈔撮&KR0642;門廣牘刊行亦好事者流蓋先寒山趙凡夫偕隱者)
江上竹枝詞
夜來春雨溢春田江上䕷蕪遠接天赤脚漁娃晨入市
柳條帶雨串銀鯿
游及遠(四首)
及遠字元封閩人有小竹林草
曉發九牧嶺
嘶馬促行役出門星月稀松風吹短鬢竹露濕練衣鑒
水秋容淨緣厓足力微鄉關今日盡愁對嶺雲飛
野鹿園雜詠
潭水瀏其清芙蓉亂紅影白鴈一聲秋蘆花明月冷
汝陽曉發
殘月挂高樹秋林生遠風淒凉千里色都入客心中
醉中辭竹軒宗侯
夜雨度花谿風花踏作泥惜花頻喚酒未得過城西
潘之恒(二首)
之恒字景升歙人有金閶東游涉江諸集
聽錢二弟子馬生奏曲
鑾江侍女竸䨇聲半入吳城半越城總是西施歌舞地
江南何處不含情
春雨
流水浮香送畫船凌波何處不堪憐西来一片横塘雨
淨洗花容分外妍
婁堅(五首)
堅字子柔嘉定人貢生有吴歙小草
祁之柳二章分寄君實伯隅
祁之柳其葉油油自我送子于祁之洲佇立望之莫知
我愁豈不能言以寫綢繆我言斯永我心則憂乃如之
人洵美且修我之所臧人以為尤
祁之柳其葉爛爛自我送子于祁之畔佇立望之莫知
我怨豈不能言以寫嘅歎我言之長我心則亂乃如之人
洵美且燦人之所榮子以為患
巢湖
巢湖雖云險曠焉豁心胷於時雪初霽山高玉巃嵸衆
山亦邐迤拱揖相為容風帆頃刻過我目不得窮但見
連檣來横亘若垣墉忽憶草昧初義師起從戎至今廖
與俞廟食崇元功奈何濡須塢紛紛鬭梟雄非無爪牙
士所攀非真龍信知聖人作萬象開晦蒙
登虎丘寺閣
兹山寶薈蔚能使流目迷高閣出樹顛連峰亘其西平
生山中客今來始攀躋浮圖勢更高登之憚層梯聊此
窗間眺已覺飛鳥低平疇帶曲水遥見來時蹊高下各
有適物理將無齊
荅辰玉
憂來信無方奈何不自遣本無當世志食貧自黽勉生
人重嗣續吾後乃連蹇回思造物然有淚不令泫子意
吾能知浮雲有舒卷不然憂蒼生痛憤在儇淺我聞同
心人出處多異撰
吳夢暘(三首)
夢暘字允兆歸安人有射堂詩鈔
(詩話虞山錢受之諡嘉定程孟陽曰松圓詩老謂能照見古人心髓若親炙古人而得其指授)
(歎為古未有新安閔景賢輯明布衣詩推歸安吳允兆為中興布衣之冠是皆阿其所好不顧)
(千秋之公是公非以余觀二子之作以政則魯衛以風則曹檜陳詩者不廢斯幸矣)
送張去華走哭汝陽王胤昌宫庶
君不見南州孺子辟不起一朝徒步走千里英雄但可
輕浮名那可無心報知已張郎心事亦復然絮酒持將
哭泉裏自言不受他人知惟有汝陽王庶子出門滿路
吹蒺藜眼底誰為此人死更將肝膽何處明一片悲風
咽如水
送胡孟弢邑博之沅江
攜手情無極茫茫此别何一官猶俎豆滿地已干戈畏
路身難定騷人怨自多可堪寥落思木葉洞庭波
秋草
八月幽并百草黃還聞一曲奏清商關河今夜皆寒色
陵寢前朝但夕陽久客自然迷道路後時能不畏風霜
吳兒莫說漂零易未到邊頭古戰場
謝兆申(一首)
兆申字耳伯邵武人有謝耳伯全集
(詩話晉江黃監丞明立序耳伯集稱其喜交異人購異書摭異聞自墳典丘索經緯流略稗官)
(璅語靡不甄錄交游既廣槖中&KR1019;半以佞佛半以市書有三十乘留僧舍已散佚予嘗入&KR4239;購)
(其手鈔張伯雨詩與世所傳者迥别惜乎三十乘者悉蕩為烟塵矣耳伯詩非不銳意法古奈)
(其辭鬱而不舒蓋耳伯踰嶺游吳首以詩文請業於劉子威未免問道於盲宜其所就止此學)
(者擇師誠不可不慎爾)
别意
我行且登舟子莫徒離憂眷眷戀我側去去難久留歎
息成參辰愁思不可抽丈夫在四海譬彼水浮舟聚散
無定期感子敘綢繆
王野(三首)
野字太古歙人有覺非齋詩爨餘稾
雨雪曲
大漠雪漫漫天風入箭瘢平明沒馬足半夜折旌竿聲
疊鼓鼙暗光添劒戟寒鐵衣三十萬誰不憶長安
寄叔祖仲房
燕趙歸來二十春重遊吳楚白頭新如今海内無知已
到處江山哭故人
征夫怨
黃雲白草沒燕山百戰空存兩鬢斑試問征夫三十萬
幾人生入玉門關
范汭(十三首)
汭字東生烏程人有范東生集(吳凝父云東生苦吟收視反聽)
(馳情結思不傍古不緣今一字未安寸心幾嘔蓋神於法者姚園客云范東生詩如楊柳當)
(風嫋嫋有態髭韓子蘧云東生論詩不可一世意所不協張怒目諵諵詬誶及其苦吟收視)
(反聽思極窅冥多清微簡遠之句)
(詩話東生詩才嫺雅如靈犀結佩可以辟塵方之孟陽允兆諸君覺尢騰拔)
采蓮女
采蓮女采蓮涉溪水寧采田田葉采葉蓮有蕊莫采亭
亭花采花蓮無子
簡鄧遠游
日日何所待旁人應見猜油然碧草外獨上姑蘇臺西
子邈已去東風空自來茸茸桃李樹為問幾枝開
琴川夜泊懷孫齊之
野宿次鳬鷖青青荻笋齊潮痕隨月落山勢壓城低殘
夢風前柝歸心曙後雞還知高隱處只隔水東西
荆南送姚百雉還莆中
自蜀經三楚由吳下七閩到家君有日泥殺滯留人
盱江對月
新月出江干郵亭獨倚闌别家如昨日二十一回看
閩宫詞(二首)
露華如水蘸宫牆紅豆花兼茘子香多少蛾眉閒待月
九龍帳底貯歸郎
四條絃上按新聲半是先皇手教成舊事内人誰敢洩
春來燕子不呼名
送一公還天界寺
江流汨汨樹層層短笠空瓢去秣陵依舊青山風雪裏
蓽門深掩一龕燈
荆溪
亂水聲中繫艇斜月寒沽酒叩誰家仙源咫尺不知處
紅葉吹來如落花
春日訊吳允兆
遠樹微波黯不分闔閭城畔寄孤雲春來儘有還鄉夢
除却青山便是君
仲冬
仲冬之交氣不齊桃花李花開滿溪行人認是二三月
秪少黃鸝枝上啼
遇俞獻父
與汝垂髫共里閭别來不省六年餘情知一見又成别
猶勝逢人數寄書
松陵舟中遲錢受之太史
幾家閒夜停機杼支枕蓬窗風許許吹盡蘋香不見人
繞塘寒月鵁鶄語
吳鼎芳(三首)
鼎芳字凝父吳縣人後為僧名大香字唵㘕居
烏程之霞幕山與范汭交有披襟唱和集(韓子蘧云)
(東生苕産而僑寓吳門凝父吳人而栖禪苕上東生好浮大白高談雄辯凝父丰神藴藉恬淡)
(寡言其蹤跡雖殊而論詩相若)
靈峰山房夜起
寥寥青蓮宇起步夜方永蟲鳴四山秋鹿飲一潭靜圓
月當碧空孤塔立無影花落樹猶香竹深澗亦冷少焉
雲英散明星上高嶺
雨渡横涇懷孫惟化
東風作冷石湖船節屆清明倍可憐一日客程偏遇雨
幾家茅屋不生烟野田水綠迷楊柳古廟花深出杜鵑
寂寞横塘人去後吳姬歌舞自年年
北菴夜歸
欲暝未暝聞菴鐘出林入林辭遠公亂峰幾點白雲外
古路一條黃葉中版屋已高隔水月布帆正飽還山風
孤雛老樹自深夜䙰褷突兀柴門東
吳兆(十一首)
兆字非熊休寧人有金陵廣陵姑蘇豫章諸稾
(曹能始云非熊古詩學謝靈運沿及盧駱近體學岑嘉州字句少實姚園客云吳非熊詩如)
(清猨夜嘯斷續凄人)
(詩話非熊清而能麗綺而不靡最見賞於石倉其風調亦相儷)
阻風湖口登石鍾山作寄白下知已
川長已積勞風阻漸成疢離舟步少舒登山脰可引峰
垂似倒蓮石起如抽笋滙澤蕩無際潯江眺不盡烟含
楚岫微風送吳舠緊枝響山鳥聚葉密巖花隕渺渺春
目傷悄悄旅懷愍攘攘既獲譏栖栖亦負哂巖穴有遺
志寄我同心允
秋野閒行歸而有作
早榖已登場晚禾尚栖畝欣欣足慰饑望望非吾有荏
苒十年間蹉跎東西走結交吳楚士氣味少淳厚徒令
田園荒轉與琴書負歸來掩荆扉趨向寡親友日月忽
已除秋氣凋榆柳卒歲何寥寥凉風吹戶牖念往固已
遷嗟今將何守勖哉黔婁言斯志儻不苟
錄别
行舟櫂已駕斯須不相保弱子纔一齡就我懷中抱念
此傷人心皇皇何足道如何故鄉生不向故鄉老
春游曲
細雨濕春泥流鶯幾樹啼東風淮水曲落日長干西夾
道看馳馬圍場下鬭雞倡樓今夜醉月出管絃齊
西河子夜歌
新著杏紅衫試騎赭白馬馬驕堤路窄急為扶儂下
寄林古度
一與西湖别春風兩度來曾栖山寺裏日日待花開
登釣龍臺
秋色延高臺臺荒廟亦冷兩三樵牧兒投石試深井
姑蘇曲
寶帶橋邊鵲啄花金閶門外柳藏鴉吳姬卷幔看花笑
十日春晴不在家
暮春溪居
門前梧柳長新圍雨暗空林客到稀幾欲持竿溪上去
灘頭昨夜没漁磯
秋思
蒹葭霜冷鴈初還歸夢如雲只戀山一夜潺湲西澗雨
夜來秋氣滿人間
送友人游燕
離筵别櫂暮江濱紅樹青山映白蘋一過江南風景異
兩行衰柳送行人
沈野(四首)
野字從先吳縣人有卧雪閉戶燃枝榕城諸集
(詩話從先賣藥吳門曹能始賞其詩延致石倉園題所居之室曰吳客軒寒食絶句云驚心芳)
(艸上河橋雨後推窗見柳條廚下從來烟火少不知寒食是今朝最為詩人傳誦按孟雲卿云)
(貧居往往無烟火不獨明朝為子推伍唐珪云慙媿四鄰教斷火不知廚裏久無烟則前人久)
(已道之矣其樂府能盤硬語頗饒古意)
短歌行
推絃拂柱歌我浩曲浩曲未歌腸中躑躅河中有船不
載客還尊中有酒不令客歡世人結交安得常好他鄉
寄食安得常飽士貧者賤客久者貧不如歸去偕我故
人
子夜歌
門有車馬客姊妹易衣裳儂有好顔色那在紅粉妝
團扇郎
皎皎合歡扇郎持贈所歡本欲圖親近翻掩桃花顔
邊詞
塞上風高獵馬稀天山六月雪花飛閨人不解征人苦
直到隆冬始寄衣
石沆(一首)
沆字瀣仲如皋人有白雲居士集
江門
何處春偏勝江門自好風酒旗斜路口花信短牆東多
病一居士了鬟雙小童題詩嵩雒去可是白家翁
秦鎬(一首)
鎬字京汝南諸生有頭責齋詩
(詩話袁小修序頭責齋詩有云今人字皆兩字而京字獨一字自東漢以下無之矣然自漢以)
(降如顔之推字介李曇字雲劉乾字天羅靖字禮房玄齡字喬顔師古字籀張廵字廵孫晟字)
(鳳李條徐倫字堅毛欽字傑正難悉數也)
得顧朗生書
憶别如今日風霜歲五除亂雲長短夢斷鴈有無書江
暖漁揚子原荒獵孟諸相看衣帶隔獨立野躊䠧
米雲卿(五首)
雲卿字君夢湖廣人或云汴人徙家蘭溪後徙
居歸安之埭山
(詩話君夢晚寓吳興往來無定跡其撥悶詩云十年湖上社雙屐泖東山有子癡難教無家老)
(不還後卒于埭山之枮木菴)
詠荆卿
荆卿本神勇意遠度亦别酣飲燕市中歌哭以為節何
期燕太子罄折來相結禮殊報應重義感心遂熱紅爐
淬匕首繻縷試人血秦庭計不諧易水無留轍天命不
可為劒術何巧拙
歲暮江行
江海迷津日冰霜卒歲時天昏歸烏急川霽落帆遲故
國書空返窮塗道益卑坐來風雪變愁白鬢邊絲
瀫水移家
移家東郭十年前東郭移家又十年忍割烟蘿還地主
笑驅雞犬下江船鶺鴒原上風偏急鳥鵲枝頭月正圓
臨發不禁回首望并州桑梓自堪憐
秋柳(二首)
搖落天涯正此時蕭疎多見路旁枝一朝染露全無色
何處含烟尚有絲漢苑也應隨日短隋堤難道入秋遲
陰陰滿眼河山暮愁絶那堪帶雨垂
一夜西風那便凋他鄉何處不蕭蕭依稀有葉還無葉
搖落長條復短條難忘折來情脈脈更愁看去路迢迢
經過若問傷心地凉雨寒烟鎻灞橋
徐允禄(一首)
允禄字汝廉蘇州嘉定學生有思勉齋詩編
(詩話汝廉抗言持論具有經世之術詩則非其所長)
贈丁長孺中翰北上
浮雲滿天地君子意何如容容不可為矯矯亦多虞長
路自此始願言遵康衢安得執鞭弭從子以前驅
商家梅(一首)
家梅字孟和閩縣人
得家書
忽見平安字封題是老親自驚為客久不敢述家貧松
菊縱多故路塗惟一身臨風應不盡還問寄書人
宋珏(一首)
珏字比玉莆田人國子監生有遺稾
泊皖城三日懷白下故人
城依碎石岸依沙行遍城南乏酒家日暮客愁如白下
荻花風起似楊花
徐&KR0958;(十二首)
&KR0958;初字惟起更字興公閩縣人有鼇峰集(南損齋云)
(興公聚書至數萬卷所居鼇峰麓客從竹間入環堵蕭然而牙籤四圍縹緗之富卿侯不能敵)
(也其考據精覈詩自樂府歌行及近體無所不備)
(詩話嚴儀卿論詩謂詩有别才非關學也其言似是而實非不學牆面焉能作詩自公安竟陵)
(派行空疎者得以藉口果爾則少陵何苦讀書破萬卷乎興公藏書甚富近已散佚子嘗見其)
(遺籍大半點墨施鉛或題其端或䟦其尾好學若是故其詩典雅清穩屏去觕浮淺俚之習與)
(惟和足稱二難以此知興觀羣怨必學者而後工今有稱詩者問以七略四部茫然如墮雲霧)
(顧好坐壇坫說詩其亦不自量矣)
感秋
朝出北邙山夜歸北邙路北邙草芊芊纍纍總丘墓傷
哉九泉人一去無回顧往者既如斯來者復如故知愚
雖異類薶骨只數步貧賤何足悲富貴何足慕寄語賢
哲士令名自當務
投宿山家
清流抱孤邨秋意澹林木水急衝板橋山空響飛瀑殘
葉水邊黃危峰天際綠日暮何處歸人烟在修竹
送黃伯寵之秣陵
我從白門歸君從白門去去轍與歸輪相逢不相聚窮
冬百卉腓遊子遵長路黯黯鍾山雲蕭蕭秣陵樹峨峨
石頭城渺渺秦淮渡千里涉風波孤身犯霜露送子感
昔游勝事今成故離情不可諼慎毋乖尺素
送人臨邊
征馬嘶長路西山日欲斜送君臨絶域萬里盡風沙朔
氣摧秋草邊霜慘暮笳懸知榆塞上定憶故園花
宿界亭驛
兩月歌行役奔馳倦不勝澗多民病涉山疊客愁登百
草嚴霜殺孤亭驟雨崩五溪蠻地近明發到沅陵
驛樓送惟和兄北遊
夜靜江空欲上潮榜人催喚解蘭橈離腸禁得幾回斷
别夢不辭千里遥沙起交河陰漠漠風吹易水冷蕭蕭
關山迢遞何時盡此是他鄉第一宵
送康元龍之靈武
黃河官路黑山程羌笛横吹漢月明漠北烽烟三里寨
隴西鼙鼓十年兵燕鴻度塞寒無影代馬行沙暗有聲
後夜思君勞遠夢朔風吹過白登城
送沈廣文擢德清令
新懸墨綬謝青氊仙令栽花向霅川處處勸耕黃稻雨
邨邨收繭綠桑烟官清但飲雙溪水吏散閒尋半月泉
莫戀彈琴寬賦税司農方急水衡錢
樵夫祠
十萬王師盡倒戈秣陵非復漢山河一時總逐新纓冕
何處能容舊斧柯莫考姓名垂竹帛空留靈爽在烟蘿
荒祠近對秦淮水誰與招魂賦九歌
宫人斜
空山冥漠夜沉沉多少芳魂不可尋莫怨埋香在黃土
長門深比墓門深
田園雜興
春流一夜水平堤菱葉縱横荇帶齊分付兒童須愛惜
莫驅鵝鴨浴前溪
寄家兄書
年荒八口苦饑寒門戶支持事事難藥債未還官税廹
封題空自報平安
汪逸(二首)
逸字遺民休寧人有逋屋吟
(詩話遺民與馬時良仲良倡和里人目為華屋詩老)
蘧公池上
園經一雨再雨水接西邨北邨牧子驅牛避道僧雛讓
鶴譍門
丹陽道中别芳生
風過重陽易作寒去來俱泊此河干無端别路舟車異
一日楓林不共看
徐應雷(一首)
應雷字聲遠吳縣人有白毫集(丁長孺云聲遠詩本自然以率)
(真見平澹)
寄陸純孫
神魚樂深淵奚必易水潯威鳳集高岡奚必燕山岑登
臺眺大江蒼蒼楓樹林眷言懷吾友忼慨為悲吟鴻鴈
日南飛助我厲商音悲哉歲將晏况此天涯心
董斯張(十二首)
斯張字遐周烏程人國子監生有靜嘯齋集(韓人)
(榖云先生泛覽百家旁窮二氏伐山網海洵不世之才詩與年力相長不以風雨輟其音難與)
(吳喉楚舌同年而語)
(詩話遐周初學詩於趙廣業及入閩心折曹能始歸與吳允兆王亦房酬和是時公安景陵派)
(盛行浙西風氣不盡移易遐周洽聞周見與吾郡沈景倩略同詩亦相似嘗以所作投前守吳)
(季騧季騧寓書韓求仲云在郡兩年不識有董生吳興守眼可抉也近得渠見贈詩如飛天仙)
(人不著一烟火字其傾倒若是)
補昭人歌
人而無禮兮良足歎不見山中之狌狌口可以食亦可
以言
讀曲歌(二首)
儂如一絃琴獨絲纏相交歡如雙耳鼓慮為他人搖
十日不窺牖後園花放齊薔薇刺儂衣蛺蝶投儂懷
過桐江
薄暮櫂歌聲看山不計程江晴船作市地僻縣無城蜃
氣連虹暗龍腥雜霧生釣臺猶可望緩楫未須行
旅宿
亂山行未盡落照一溪斜畏客前峰虎投人暝樹鴉已
知魚罷市數問酒誰家計日新安路應餐白岳霞
山中偶作
秋草長於人小鳥時出入但聞樵者歌不見行人跡
夜泛西湖
放櫂西湖月滿衣千山暈碧秋烟微二更水鳥不知宿
還向望湖亭上飛
梅谿
雲似魚鱗壓市低竹簰載笋出梅溪逢人閒問崑山路
葛嶺西頭更向西
葛隖作
笋鞭横出欲穿籬松子纔生鼠不知細雨一林山鬼語
白鷗浴起葛公池
初夏
楊柳隂濃曳碧烟一溪不雨不晴天水樓處處凭紅袖
吳下新来茉莉船
薛岡(三首)
岡字千仞鄞人有天爵堂集(黃心甫云千仞篇中多用恒言讀之)
(不厭由其氣老詩李杲堂云千仞年八十集其平生元旦除夕為一卷起萬歴庚辰至崇禎)
(庚辰身為太平詞客六十年名重天下亦盛事也)
彭城寇(二首)
幸作六帝民賢聖歷在宥身老桑柘間不知有格鬭戈
戟何忽焉一朝易俎豆郡盜既&KR1123;起朝廷重介胄欲以
殺止殺血流汚宇宙借問宇宙中何民弗從寇民志如
奔湍撫我斯共后乃信吏政苛不在猛虎後堂上鮮蒲
鞭溝邊餘老幼何况臨刀俎提兵肯相救
髦齡苦行役况丁金革中艱難費輪楫弔古躋雲龍賊
至自淮南所過州里空頓兵桃山下意在窺二東洪河
不得濟賊計良已窮一旅儻躡後殲殪微遺蹤乃計不
此出妖蛟縱故宫清夜坐岑樓浩浩聞北風南山助烈
火天地為之紅國家養貔貅恃以戢狂鋒狂鋒不能戢
其誰恕乃躬無庸姦宄患所患求英雄道路有萬目看
敘賊退功
華清宫
繡嶺出烟邨宸游跡尚存離宫何處是流水至今温輦
路年深廢峰巒幸後尊空餘一片月猶似照朱門
顧同應(一首)
同應字仲從崑山人庶子紹芳之子承蔭入國
子監有葯房秋嘯二集(王平仲云仲從詩辭澹意遠有白雲自出山泉)
(泠然之致)
秋塞曲
寒星散落角聲哀紫塞秋高鴈字廻昨夜軍前占殺氣
羽書飛過赫連臺
唐汝詢(二首)
汝詢字仲言松江華亭人有編篷集
(詩話詩人形累者孫伯融跛偶武孟張節之謝荗秦眇祝希哲枝指何仲默秃笄其他不可悉)
(數至唐仲言無目李公起口啞耳聾兩君乃能勤於箋述不廢吟咏是難能也)
夜别陸長倩
悵别高樓酒易醒坐聞落葉滿沙汀春來儻憶同游地
無限垂楊夢裏青
留别沈茂之
風雅翩翩自不羣榮華入目總浮雲江湖此去無知已
蚤晩移家欲就君
李埈(一首)
埈字公起鄞人有盟鷗集
(詩話公起御史尚默之子生而耳聾十齡聞父訃號哭五晝夜遂瘖嘗發先世遺書縱觀之上)
(自國家典故名公鉅卿前言往行下及器物之微靡不譜其本末侯官曹能始合華亭唐仲言)
(作二異人傳一以耳治一以目治咸不惑於公安景陵之說世之號為詩家者反不如瘖聾之)
(指麾矣)
山陰晚泊
落日山陰道孤舟帶遠汀秋林紅葉重夕浦黑風腥客
夢碪前斷漁歌鏡裏聽來朝餘興在何處訪蘭亭
明詩綜卷七十
