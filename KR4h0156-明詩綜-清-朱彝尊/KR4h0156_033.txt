明詩綜卷三十三
翰林院檢討朱彛尊編
周用(十首)
用字行之吳江人弘治壬戌進士除行人授南
給事中陞廣東左参議遷浙江按察副使改山
東歴福建按察使河南右布政使以副都御史
撫南贑召還理院事陞吏部侍郎尋遷南京右
都御史進工部尚書改刑部復召入為左都御
史秩滿加太子少保轉吏部尚書卒贈太子太
保諡恭肅有白川集(王道思云白川俊才博學横行制作之林王伯榖)
(云公詩渾而雅清而質)
(靜志居詩話白川十齡能畫長師石田翁得其指授詩則别裁風格取法杜陵集中詩云畫品)
(仍游藝詩家特擅名丹青乃餘事金石自希聲散地方盤礴諸公孰老成輞川稱二絶早晚慰)
(平生蓋以摩詰自喻也余嘗見公畫龍戲浪穿山蜿蜒升降百年絹素雲霧猶濕至寫平坡放)
(犢亦不減史道碩厲歸真乃知公藝事兼能不惟以經濟文章重也)
清都
惟昔游清都眷兹固難忘此日復何日真宰垂謙光合
沓來天人羽儀紛成行被髮乘麒麟赤脚踏鳳皇層霄
何嵬嵬瓊宫互相望六丁啓九關稽首朝紫皇紫皇顧
之笑置我玉座旁當筵舉北斗為我酌酒漿一酌好顔
色再酌生樂康羲和鞭白日回車息扶桑夜半聞天雞
九州但茫茫
思古
古人不可見要見古人心羲皇日已遠河嶽徒高深焉
知千載後無人復思今為君歌所思清風激商音
恥菴
子車古有訓人不可無恥悠悠下千載聞者乃興起清
風濯厚顔伊人欲何俟西山伯夷薇東海魯連水願言
謝賢逹毋獨為君子
謝趙宗伯惠米蔬
一行作法吏俛首事案牘凡百慎期會惴惴憂覆餗朝
廷務寬大幸不蒙顯戮奪俸十二月一千九百斛平生
愧素飽遠謀鄙食肉薄罰分所甘入市求脫粟同年松
雪翁早歲辭厚禄有田西湖濱耕穫任僮僕豈惟充倉
箱亦以給賓族使者持書來顔色照牆屋傾奩流白脂
粒粒如選玉病夫笑開顔一月噉糜粥漑釜汲新泉為
報午炊熟推枕加一餐屬厭捫我腹勿藥信有喜便可
謝休沐尚懷緇衣詩為公且三復
耕雲
桐丘先生笑開口問我湖田不知畞一卷神農百榖經
今日居然落我手農夫十耦牛十角公家什一我什九
大田之稼歲十千與公歲歲為春酒
聞詔
哀痛開新詔孤臣海上還塵沙新肉骨涕淚舊江山罪
薄神明後生餘齒髮間君恩知莫報益厚野人顔
厓山(二首)
天王海上難為國猶恨祥興似景炎千里有心求馬骨
六宫無力挽龍髯已聞南劒仍開府何事前軍早解嚴
欲把椒漿酹坏土厓山風急雨纖纖
何人决策幸揚州可是諸公為國謀但肯十年嘗越膽
不妨九世復齊讎中原肉骨餘孤子諸將功勲待列侯
聞說舊時南渡後有人進講魯春秋
吳太常諸公九日前一日登清凉寺次韻
清秋何處廻高眼山寺遥臨江水濱滿地黃花聊避俗
誰家白酒未嘗新可憐明日是九日為問閒人能幾人
且與山靈修故事已傳西北静風塵
秋思
黯黯湘雲斷九嶷娟娟山月照峨眉西風楊柳渾搖落
莫向江亭賦别離
魯鐸(三首)
鐸字振之景陵人弘治壬戌進士改庶吉士以
編修使安南累官南國子監祭酒贈禮部侍郎
諡文恪有蓮北使交東廂諸集(李本寧云先生思深而不苦骨)
(勁而不厲情婉而不蕩事核而不僻氣平而不餒山林廊廟各適其體)
(詩話文恪以清德稱恒曰人嘗齩得菜根則百事可作君子以為名言歸田日築已有園于宅)
(東賦之曰其蔬則有芥苩葵莧蘆菔菠菘芥苗嶺表山藥土中春間剪韭秋高折蔥豆多豇扁)
(瓜備西東瓠較五石為劣芋譬蹲鴟狀同蘇子瞻所云我與何曾同一飽不知何苦食雞豚也)
(又曰安予分之所遇兮求予心之所好苟沒世其有稱兮奚外身而有校又曰人生信亦有涯)
(兮嗟世事之莫盡往者幸于免咎兮來者可諉于余分逹生之言猶恐修名之不立庶異乎莊)
(老之指矣)
古塔灘
古塔灘注山窪飛湍屈曲如奔蛇中流惡石故激怒跳
珠濺雪紛交加鏘鏘爭走萬甲士刺刺倒露千狼牙官
舟一葉百夫挽安危秪與毫釐差我時攀巖過絶壁四
顧莫非猨所家倦來坐石却俯看握拳吐舌生咨嗟九
龍山史好竒甚哦詩但道山水佳更嗔來日舍舟去磨
崖不及親䥴撾
鳬洲即事
見說瓜堪摘閒過洲上來小船風打去半日未能回
莊居漫興
田間事事雖畢村裏家家未閒惟有東湖隠者但從屋
後看山
徐問(五首)
問字用中武進人弘治壬戌進士除廣平推官
召為刑部主事轉郎中出知登州府調臨江遷
長蘆鹽運使歴廣東左布政以右副都御史廵
撫貴州拜兵部侍郎改禮部進戸部尚書諡莊
裕有養齋集山堂萃稾(俞汝成云尚書詩不刻鏤以為工然辭旨平正)
(足以諷人)
(詩話尚書五律清高深穏歌行如山雞野鶴自啼舞赤日照耀神仙宫懸厓石壁置臺觀凌虛)
(下瞰馮夷宫寒潮涌日下孤島潮回響聒晨昏鐘頗具謫仙風骨)
和孫太守朝望登毗盧閣
與客登層樓鈎簾瞰幽壑秋色動遥林千厓自空廓俯
視清川流或見沙鳥落凉飇拂襟袂閒雲漾飛閣書臺
藤蘚荒伊人久云邈餘香有叢桂三齅風前萼
歲暮
海濱歲云暮草木尚莽蒼玄枵隠化機羣蟄寂餘響誰
云果不食有復繼兹往充然天地心生息在反掌况乃
青陽交和風遍穹壤陽德嘉再亨吾亦觀吾養重關靜
喧囂性定道心長百年日斯征撫事集遐想惟當務崇
德不媿兹俯仰
夜發蕭灘
驛小臨官道沙長帶水城山於雲處没星過渡邊明𤨏
𤨏非初志營營嘅此生北堂凝望遠秋日萬重情
卧病
竟日還欹枕秋風動客歌青山愁處遠白髮病來多生
計只書卷故園空薜蘿時時問雙鯉欲寄洞庭波
早發煙渚
雨色江頭樹青烟夾路長遠村廻寂寞白鳥去微茫楚
客歸何日春江正可航因思雲嶠句心折不成章
何瑭(三首)
塘字粹夫懷慶衛人弘治壬戌進士改庶吉士
授編修轉修撰謫開州同知稍遷東昌府同知
陞山西提學副使改松江擢南太常寺少卿署
翰林院事歴工部右侍郎改戸部復改禮部陞
南京右都御史贈工部尚書諡文定有柏齋集
(詩話文定講學兼明禮儀樂律其撰許魯齋祠堂碑稱魯齋以躬行為急而不徒事乎語言文)
(字之間道以致用為先而不徒極乎性命之奥且言近世之士有志乎聖賢之道必留心性命)
(至于修齊治平之方義利取舍之分多忽而不省夫性與天道夫子罕言而四教之施必以文)
(行忠信則其先者可知已持論甚篤實詩特其餘事然如九日和韻從肺腑中流出此等作無)
(論字句之工不工也)
和郭杏東九日韻
重陽細讀黃花句懷抱因君一暫開杜甫當年長作客
陶潛此日定䘖杯殊方久廢登高興青眼誰憐濟世才
北望親闈腸欲斷塞鴻頻到少書來
題淮浦卷
長淮之水東南流美人家在淮上頭滄波碧石有深趣
朝史暮經無外求東風側耳聽黃鳥夜月卷簾招白鷗
畫圖一見擬相訪何處元龍百尺樓
李時(一首)
時字宗易任邱人弘治壬戌進士累官少傅兼
太子太師吏部尚書華蓋殿大學士贈太傅諡
文康有薇花堂集
夏日偶書
卜居地愛城西僻野水春來自作渠戸繞山光堪對酒
園收柿葉好供書青林雨過煙蘿濕碧沼雲生石竇虛
長者不聞門外駕小庭新草手閒除
葉相(一首)
相字良臣江都人弘治壬戌進士歴官刑部侍
郎贈右都御史
史江皋約游芙蓉莊阻雨
細雨芙蓉徑衝泥客到稀橋分平野闊江入曲池微花
怯寒輕堕鶯愁濕不飛高雲掩片月容易送春歸
林茂逹(一首)
茂逹字孚可莆田人弘治壬戌進士官至大理
寺卿有翠庭集
讀淮隂侯傳
帶礪盟寒霸業空將壇寂寞幾西風中原草樹薶秦鹿
雲夢旌旗出漢宫人代古今雙淚眼王侯天地一樊籠
赤松始識神仙侣圯下無慙黃石公
王尚絅(二首)
尚絅字錦夫郟縣人弘治壬戌進士授兵部主
事改吏部歴員外郎中出為山西左參政調四
川引疾歸補陜西遷浙江右布政使有蒼谷集
(李時遠云蒼谷詩嚴整可觀)
(詩話蒼谷結仲默為姻婭訂獻吉德涵子衡庭實粹夫諸君為衿契然其詩如入邪徑狹巷未)
(逹周行較之升堂入室之彦尚遠馬伯循序之止許其能取友可謂善于立言然其身後鄉里)
(私諡曰貞孝文子則文采風流雖不及諸君而孝行有足尚者獻吉贈詩云宏詞振宛洛一一)
(中音吕未免阿所好也)
土門
蒼蒼土門口日出逢樵叟問爾何事來山中苦無酒(蒋仲)
(舒云五絶如此一氣者勝)
送白德明之太原
十載高名專百里舊遊山水入新詩雲中樓閣開王屋
春水田疇繞晉祠
陳霆(三首)
霆字聲伯德清人弘治壬戌進士刑科給事中
正德初謫判六安州歴山西提學僉事有水南
集
墨布袍
游提刑抗節不仕
墨布袍粗且黑心中事背中墨宋時遺黎元版籍寒暑
晴雨寧暫釋直教蓋棺覆我首領纏我骨死不在閩廣
生苟依木石安能易彼章與黻俛首躬身福州伯
銀簪詞
沈回奴死節
爺孃養我身從小不出戸銀簪雖掠鬢荆釵未成婦蘆
港深深孰來此擾擾紅巾照溪水無門别逃避有計深
拜跽奴願從將軍奴尚真處子辰良日吉禮所重野合
私從世應鄙紅巾不疑身免辱愛生者衆愛死獨銀簪
不刺股銀簪不錐目咽喉三寸氣出入此氣一斷難再
續君不見元運衰海宇析人男子官柱國抱持馬足慌
拜賊頭上朝簪長一尺
潭水清
洪春春死節
儂本村田居無城又無郭賊多孰備禦賊少亦驅掠阿
爺到新市說有官軍駐官軍快殺賊殺賊賊當懼從爺
提攜行忍死事遷寓一朝賊四合兵將走不顧東鄰金
帛盡西舍娥嬢去獨存儂身走無及道旁空屋爺教入
兔面始藏伏猨臂巳持執驅至岸拉上船回思死清水
勝活汚瀆閒仙人潭深莫比一生事一口水
(詩話水南博洽著聞留心風教詩不苟作予錄其三篇稍加刪汰墨布袍者宋咸淳進士福建)
(提刑德清游汶魯望所服元初以遺老薦授福州總管固辭不就題袍背云前宋遺民今為百)
(姓雖雨晴寒暑未嘗解脫卒葬果山銀簪詞者德清女子沈回奴際元末兵亂匿蘆港中賊獲)
(之求合從容語曰我閨女也必擇日具禮乃可賊信之攜至營是夜拔頭上簪刺㗋死潭水清)
(者歸安女洪春春元至正十八年兵亂父引之避居新市賊至匿空舍中賊入將逼之女投水)
(死三事國史失載因具詮之)
孫偉(二首)
偉字朝望清江人弘治壬戌進士官至鶴慶知
府有鷺沙集(俞汝成云鷺沙詩有自得之趣而濟以精鍜信其可傳)
(詩話鷺沙詩格蒼老所惜未醇句如花邊釣艇閒依岸葉底潛鱗不避人三日泥穿東郭履六)
(年人住楚江城屠蘇又醉王正月童子不嫌吾舊廬澗底山泉攜甕出籬邊春雨課兒鉏大江)
(水漲孤城小遠道天寒一鴈稀夜久星河在檐宇天寒鴻雁叫滄洲屋邊晴雨閒禽識徑裏風)
(泉老竹當具饒骨力)
喜雨應吳大參
山下荒畬勢若焚山人望雨戴爐熏夜深初見月離畢
曉起忽傳江發雲造化驅雷從地出蛟龍卷海上天分
甌汚擬遂明農願敢作爭桑惱使君
留酌彭敬之
清江一月風兼雨那復過從問所親久别那堪經亂日
相逢還阻看花晨且將决戰東湖略細語躬耕南畞人
邂逅歸舟莫催急水烟猶殢岸頭津
俞泰(一首)
泰字國昌無錫人弘治壬戌進士歴官山東參
政有芳洲漫興集
題扇寄邊華泉
木葉迎風下孤亭傍水開何時尋舊約載酒過江來
范嵩(一首)
嵩字邦秀甌寧人弘治壬戌進士累官南京工
部右侍郎有衢村集
過太平府有感
滿汀芳草夕陽斜長恨春時不在家昨夜月明鄉夢醒
杜鵑啼上杜鵑花
徐泰(三首)
泰字子元海鹽人弘治甲子舉人授桐城教諭
改蓬州學正遷知光澤縣有玉池稾
賣婦謠
東家賣婦江南去西家賣婦江南去肝腸寸斷兩不知
涕淚并作河流注哭聲震天天地悲道傍觀者各淚垂
人生不幸遭此時他家食却五歲親生兒
西陵峽歌
兩山夾江如壁立千尋萬尋青鐵色江流如龍山罅來
動地雷聲喧白日山高不見飛鳥過舉頭青天一尺多
蒼藤古樹翳滿目沿厓亂石其奈磊磈巉巖何嗚呼峽
中之險險莫比昔嘗聞之今信矣商人重利却輕生吾
獨何為亦來此黃陵廟下不可游空舲塌洞尤堪憂十
前九却過一險百夫力盡顛厓頭垂堂遠游古所戒靜
言思之心膽駴中流欲歌行路難哀猨又起寒烟外
枝江道中
水落枝江道風高歲暮天挂帆煙雨裏惆悵入川船
顧鼎臣(一首)
鼎臣字九和崑山人弘治乙丑賜進士第一累
官少保兼太子太保禮部尚書武英殿大學士
贈太保諡文康有未齋集
憫雨
丁丑夏六月災變良有由不雨土膏竭萬木焦林丘一
雨浹旬朔日夜乃不休七月日五六氣侯如高秋雨意
轉蕩潏勢欲漂燕幽街市潢潦集淺深可方舟汩没閭
閻失縱横盆盎浮薪炭且莫購安辦米與麰哀哉彼窮
民衣食恃耕疇黍稷方垂花俄頃沉淵湫所存復幾何
公私尚誅求老羸力不克輾轉壑與溝妻孥互牽抱蓬
垢同繋囚且忍頃刻活未暇來日謀救死及扶傷哭聲
動城陬雞犬寂不聞但聞叫鵂鶹此變未可輕廣闊被
數州大都尚若斯僻壤焉能留少壮羅鉏犂行復事戈
矛細民本蟣蝨反面成虎彪往事足懲創弭變期交修
我時卧邸舍霑濡到衾裯起坐念蒼生汍瀾涕難收願
水洩尾閭上通天河流河邊有天孫來夕會牽牛肯以
下界苦愬與上帝不天聽或在兹蒼生其有瘳
謝丕(一首)
丕字以中餘姚人太傅遷子出嗣叔選弘治乙
丑賜進士第三除編修忤劉瑾削籍嘉靖初起
充日講累官吏部左侍郎
行藥歸
徙倚亭欄外何人共此杯春風知我意吹送小舟回
湛若水(二首)
若水字元明增城人弘治乙丑進士改庶吉士
授編修歴侍讀陞南國子祭酒禮部侍郎進尚
書改兵部諡文莊有甘泉集(顧玄言云先生詩醖藉逸秀得唐人)
(古澹處)
(詩話文以載道詩以言志不詭于道勿納于邪可也談理學者必借詩為證道之言若禪家之)
(拈頌說偈者然吾不得其解也司馬遷曰古詩三千餘篇孔子刪取三百五篇皆絃歌以合韶)
(武之音則匪獨關雎鹿鳴文王清廟也凡鄭衛之詩皆合於韶武者也屈子之離騷至欲詒高)
(辛之鳳皇留有虞之二姚捐玦于湘君湘夫人之下女其為無禮甚矣然志出乎正覽者謂其)
(爭光日月杜子之詩篇至比母后于褒妲而顯斥其明眸皓齒目椒房之戚為麗人而形容及)
(意態肌膚其亦不孫甚矣然志出乎正論者謂其一飯不忘君是說詩者亦觀其志之所存而)
(已不必盡出于道德之言也元豐而後理學風雅截然為二大約多祖擊壤言情之作置之勿)
(道如傍花隨柳何害于道程伯淳恐人之議之也緊接曰時人不識予心樂醉擁如花何害于)
(情黃才伯恐人之議之也亟注曰欲盡理還之喻古之所謂發乎情止乎禮義者今之所謂發)
(乎情必戾乎理學者也甘泉論詩推崇定山白沙以定山為精金千鍊謂詩法如是學者亦必)
(出于是吾誠不得其解也)
贈劉都閫
樓船簫鼓動秋清劔氣寒光下紫冥想得將軍經略暇
時時騎馬看潮生
送鄭汝高尹黟縣
黟縣縣前江可憐青山四塞上通天長官公暇鳴琴坐
不管桃花開縣前
顧應祥(一首)
應祥字惟賢長興人弘治乙丑進士累官南京
刑部尚書贈太子少保有崇雅堂集
(詩話尚書仕不廢學含經約史維日孜孜其在滇藩刊草廬吳氏尚書纂言萬里遺書鄭端簡)
(以序文商𣙜手蹟予及見之端簡為塗乙數語并疏大旨于簡端本今藏予家集中詩不無蕪)
(累王元美許其似白太傅亦微辭也)
海寇
高皇啓天運龍飛當九五萬國盡來王惟詔絶倭虜惡
其性狡猾外服心跋扈所以備之嚴兵防遍斥鹵後雖
容入貢來往亦有數奈何海濱氓趨利者&KR1123;午自決中
夏防勾引島夷部偵知我虚實公然肆侵侮攻城殺官
吏燎原損稌黍剽掠辱閨闈屠僇及乳哺結巢據險要
呼類益屯聚承平紈綺習詎識干戈苦聞風輒先奔墮
塹等盲瞽去年檇李敗惨極不忍覩浮骸滿溝渠行不
通商旅堂堂會城中三司列文武長驅且深入無人敢
撑拄坐令北關外一炬成焦土脅從半吾民如以翼加
虎元帥乃書生市兒充行伍縱有百萬家竟不能彀弩
見說賊兵來城門已先杜十室九逃竄止遺甑與釜算
緡科兵田招兵沿門戸東南財賦區中病在肺腑天子
怒按劍新命改督府彼倭干天憲凶殘久自沮會見一
埽平四方盡安堵
崔銑(一首)
銑字子鍾安陽人弘治乙丑進士累官南京禮
部右侍郎贈尚書有洹詞(穆敬甫云文敏著洹詞人知工文而不知)
(工詩近體豪雋竒古足與李何方駕)
(詩話洹詞不載詩篇其見錄于選家亦少予得公手蹟寄張子醇方伯者有上陵下陵諸作錄)
(秋風一首存豹半斑若云與李何方駕則未見其全不敢臆定也)
秋風
秋風何蕭蕭夜夜動林莽除畹本種蘭奈此艾蒿長
陸深(五首)
深字子淵上海人弘治乙丑進士改庶吉士授
翰林院編修遷國子司業進祭酒謫延平府同
知陞山西提學副使改浙江歴江西參政四川
布政使召為光祿卿改太常卿兼侍讀學士陞
詹事府詹事卒贈禮部右侍郎諡文裕有儼山
集(費子和云陸公詩歌雅而莊婉而諷左遷以後略無感時憤俗之意觀其發教巖詩云去)
(留俱有適吏隠欲中分此其心豈常有怨尤耶王元美云陸子淵如入貲官作文語雅步雖)
(自有餘未脫本來面目多陳卧子云子淵氣尚清拔學非深造輕淺之調)
(詩話儼山詩其原出于大歷十子平衍帖妥如設伊蒲之饌方丈當前雖遠羶腥終鮮滋味至)
(其折衷經史練習典章其所紀載可資國史采擇昔朱晦翁譏葉正則知古而不知今陳同甫)
(知今而不知古惟許吕伯恭克兼之儼山亦可無愧伯恭矣若夫正書似顔尚書行書似李北)
(海莫雲卿之論謂風力實出趙吳興之上自董尚書墨蹟盛行而儼山遂為所掩然尚書論書)
(法推為正宗世有張懷瓘估直未必定取董而遺陸也)
武鄉山中晚行
落日下西崦餘光在高樹水流青山中人行白雲處
歸塗絶句
日落山煙紫林深暝色寒殷勤問前路今夜宿新安
春日雜興
綠楊如綫草如茵紫竹肩輿白㲲巾不是為春禁不得
老來心緒最憐春
中歲
中歲山林頗有情柳條花萼弄春晴日長無事江門外
獨立斜陽看水生
留别所知
世間好事一百一春日麗辰三月三此地故人還故國
他時江北望江南
張邦竒(八首)
邦竒字常甫鄞縣人弘治乙丑進士累官南京
兵部尚書贈太子太保諡文定有集
感遇
我昔見媺人婉戀容色好貽我瓊玉鈎願言佩終老我
來旣已晚美人逝不返薄帷明月夜使我心悽惋芳蘭
何萎蕤采之將遺誰感彼媺人贈銜恩空淚垂
迎春
閉門終日坐不知天地春鴻鈞一以動百物相鮮新憶
昨凋落時梅李各有仁如今發生氣亦復資絪縕逹人
均四海愚者分比鄰嗟予二三友歡會當及辰我有一
尊酒可以陶吾真
送張君用之鶴慶
燕臺一尊酒送爾滇南行風塵萬餘里極目難為情故
人倏已散落日玄蟬鳴曾無别離色可以觀平生
送王宜學編修謫官三河驛
若華照四海靄靄凝浮隂揮之不可得憂心日欽欽嶺
南多嘉樹隆冬見青林去去遠垢氛聊以澄煩襟綠衣
無怨言白華多苦心願子崇明德永言終令音
遊方廣寺簡嚴太史
勝會臻名流竒探極幽藪但覓方廣真不問厓蹊陡越
險倩松喬躋危病賁黝巘絶疑天低阬深詫坤厚隂風
潑地寒清溪挂厓吼燕石晴復飛虯藤凍還走羣峰角
低昂亂石相牝牡獲勝古所歡行疲君莫咎君看廢寺
中釜塵僧骨朽朱張獨何人智勇名斯久
祝融峯
危峰踰萬仞衆峰不敢並到此得大觀超然稱心境捫
星或低頭望日不引領分明見員儀怳忽凌倒景時月
當坤隂霜林肅而静我欲回陽春叩此祝融頂
鷹逐鷺圖
我觀羣鳥中除却蒼鷹盡凡羽君不見黃金眸白玉距
凌空一下急於雨鷺鷥何不早竄伏到此驚奔向何許
憶昔在林皋翻飛矜羽毛羽毛雖好不中用憑君識取
真英豪
送王石沙侍御按閩
金門冠蓋下晴曛一騎青驄萬里雲明到閩山正秋色
玉簫吹向武夷君
徐縉(三首)
縉字子容吳縣人弘治乙丑進士歴官吏部左
侍郎兼翰林侍講學士諡文敏有集
(詩話文敏與獻吉仲默昌糓俱深攬環結綬之好詩雖平衍較王錦夫孟望之似勝)
送徐昌榖使湖南(二首)
鴻鴈惜離羣噭噭鳴不已如何平生親奄忽去千里懷
哉可奈何王事有端委城南走相送意逐東流水駕言
度前岡迤邐歴河涘道路阻且長嚴程自兹始贈子以
瓊瑶酬我一端綺
昔與子北征嚴霜拂貂裘今子遽行邁春水浮蘭舟永
懷會晤好重此離别愁出門望千里楊柳倏已抽想見
歲月積回首瀟湘秋遥窺九疑山近賦黃鶴樓嗟哉滯
一方安能從子游
感遇
朝旦别燕京景落憩吳船揚舲發潞渚伐鼓信洄沿芳
蘭已衰歇歸鳥紛飛旋䬃䬃風揚沙皚皚冰塞川黃雲
結四野白霧縈三邊顧瞻望城闕參差御飛軒撫化心
愴惻覽物淚潺湲行行指舊山稅駕從所便
周廣(一首)
廣字充之崑山人弘治乙丑進士以監察御史
劾錢寧貶懷遠驛丞移知建昌再謫竹寨驛丞
寧誅復官仕至南京刑部右侍郎贈右都御史
有玉巖集
遺辰州張尹
江口風逾急孤舟日已西多情江上月相送過辰溪
黃鞏(七首)
鞏字伯固莆田人弘治乙丑進士官大理寺丞
天啓初追贈少卿諡忠裕有後峰集(林雨可云先生詩直)
(而多思澹而自然)
山中吟
春山澹無姿春雲濕將雨隔林有人家知是雲深處雲
深山徑微欲往疑無路不如山中人只在山中住
襄陽即事
斷岸移沙觜江城倚漢濱山光餘照日花豔近逢春勝
地登臨遍東風感慨新不知耆舊傳更有姓龐人
冬日書懷
獨立蒼茫裏悠悠一轉逢風塵連歲儉湖海又塗窮野
曠飛鳶急沙寒落鴈空思君何處所斜日下簾櫳
謁潁考叔墓
封人千載後坏土覆孤墳天下誰無母如公亦愛君黃
泉歌大隧白谷翳寒雲曠世予心感西風日又曛
閔子祠
青山環故冢古木護朱闌師友諸科景親闈一子寒里
名今不改廟貌久猶完茅土雖封費終非季氏官
偶成
三十功名四十歸山林已自落塵機罪當萬里投荒服
恩許終身作布衣雨宿風餐歸路棘東封西祝諫書稀
扁舟不道江湖遠回首燕雲是帝畿
芋園發舟
西風又作扁舟客沽酒沙頭對夕暉岸轉青山背人去
江空獨鳥向人飛十年塵迹今衰鬢九月嚴霜尚裌衣
望極紫宸天萬里未容回首戀柴扉
孟洋(三首)
洋字望之信陽人弘治乙丑進士除行人選為
御史坐論張桂詔下獄謫桂林教授遷知汶上
縣再遷嘉興府同知陞湖廣僉事引疾歸旋起
山東僉事進參議轉陜西參政拜僉都御史廵
撫寧夏改理河道終南京大理寺卿有有涯集
(杜子材云望之標格氣骨頗有矩矱然王元美云孟望之如貧措大置酒寒酸澹泊不置腥)
(羶同穆敬甫云孟詩逸氣超羣横不可制與仲默生一區足稱二美顧玄言云大理調雅)
(詞綺高響竒絶仿彿天台石梁羅浮水簾不黃清甫云洋詩善叙事長歌宛轉相屬而意竭)
(但少遒耳)
(詩話左孝廉舜齊獻吉外弟也孟大理望之仲默外弟也左詩近膚孟詩太淺比于郎伯邈若)
(雲淵)
贈朱生
與子别離時乃在灕水陽灕水東西流往櫂無回檣還
顧桂山隈城闕鬱相望修衢帶廣陌車馬如雲翔子居
貧士里散帙空盈牀歲久塗路仄思心阻且長一朝時
運會奮飛游帝鄉戢翼復南旋問我來建康驚喜如夢
寐顔色各已蒼衷情未云極話言詎能詳行行度湘川
采掇多蘭芳無以遐遠故聊寄莫相忘
九日次邊青厓太常韻
落帽憐高興銜杯意轉哀葉辭霜後樹人上雨中臺為
客悲秋盡思鄉見鴈來百年幾佳節又負菊花開
荅高大和侍御寄書
舟過衡陽鴈已疎經年那得故人書一封忽漫來何處
千里殷勤問謫居海上青驄遥羡汝湘南芳草正愁予
清秋直北朝星斗回首雲山萬疊餘
殷雲霄(七首)
雲霄字近夫夀張人弘治乙丑進士授靖江知
縣調青田陞南京工科給事中有瀛洲芝田二
集(朱中立云石川詩得初唐體裁海嶽之竒氣也王元美云殷近夫如越兵縱横江淮間)
(終不成霸度穆敬夫云殷君與太白山人多倡和宜其風似之俞汝成云石川氣逸才雄)
(思竒語勁騷壇一勁敵也遠顧玄言云給事菁藻時髦才情遒麗李時云近夫豪雄逸宕)
(不羈之才)
(詩話近夫如傳寫手欲開生面而神采未工然風格自存終不作鋪眉苦眼求似)
感遇
孤鳥失其林日暮鳴且飛風枝棲未定摇搖將安歸中
洲有芳草慘澹少光輝舟楫蕩流波根株苦無依悲此
遠征人三代故鄉違萬里長塗間安知身是非東海有
釣綸西山可采薇悠悠迷方子誰能識其幾
長店
大風揚塵沙白日昏林丘前塗浩莫辨聊此停吾舟崇
岡蹲狐狸高樹鳴□鶹我欲驅之去惜哉無弓矛鸞虞
嗟已矣此輩今何求
夜登定山
朝泛桐江水夜躡定山石延蘿踞虎豹嘘波動潮汐俯
闞馮夷宫疑入羽人宅林静江有聲雲昏岸無迹懷哉
坐哀聽戚矣闕遠覿風勢依峰峻月色連江白飛鴻鳴
遠浦潛蛟舞深澤飄飄千里舟脈脈獨遊客乘桴嗟有
志棲巖悲失策薄宦竟何有幽期誰與適覺迷道有獲
含欲情無逆眷言詠白駒聊以慰今夕
宿江隂得太初書
侵晨發毘陵薄暮及江隂積雪明高原歸鳥喧前林孤
舟風雨夕大江雲霧深遥遥越鄉感脈脈游子心美人
隔江浦寤語安可尋情至物有合離析領瑶音愛賞欣
自古慕羣悲獨吟寄言狂歌客一尊待吾斟
虎丘寺
落日青山外浮雲滄海邊江山皆勝迹樓閣自人天碧
草生公塔丹厓陸羽泉平生獨往志欲老翠微顛
杜楊劉三君子擕酒過官舍次杜韻
縣齋微雨過蒼苔越客芳尊向晚開池畔好風驅暑去
松間明月逐人來三年戎馬身無定千里鄉書鴈未回
痛飲狂歌聊復爾不堪愁病兩相催
漫興
二月澄江春水深北孤山頭雲隂隂北孤山頭雲作雨
我欲渡江愁我心
倪宗正(二首)
宗正字本端餘姚人弘治乙丑進士選庶吉士
出知太倉州入副武選諫南廵受杖知南雄府
有小野集
題網魚圖
白白江波紅尾魚蒲花初發柳花疎江洲日暮忘歸去
江魚上網不知數風雨欲來猶不來篛笠且挂磯頭樹
為顧新山題畫用思道韻
久住水東溪欲往水西去一夜春草生溪路無尋處
孫泰(一首)
泰字時寅歸安人弘治乙丑進士官刑部郎出
知成都府改兖州有龍溪藏稾
(詩話龍溪守兖日康陵南廵中涓苛索供億力請以身充役時同里蒋公瑶守揚州衛民甚)
(扈從貴人相誡謂湖州人難犯及龍溪卒檢視篋中僅圖書數卷衣數襲而已蔣公廉節略同)
(今兩家子姓式微已甚信夫廉吏不可為也)
西江道中
九月菰蒲色尚清芙蓉深淺漾沙汀一行新鴈從天落
我欲圖歸作畫屏
索承學(一首)
承學字遜夫邳州人弘治乙丑進士戸部郎中
有桐岡集
西樓晚眺
在家無事不勞生暫倚危樓看夕晴雲裏樹含山外寺
渡頭人語水邊城荒村茅屋秋砧早野店漁家晚炊明
吟罷新詩還自和西風吹落塞鴻聲
安磐(一首)
磐字公石嘉定州人弘治乙丑進士改庶吉士
授兵科給事中進都給事中議大禮被笞免官
萬歴初追贈太常少卿有頤山集
(詩話公石集句最工惜所著頤山集詩話罕傳楊用修述其論詩之旨云唐之名家自立機軸)
(譬猶羣花各有丰韻乃或翦綵以像生或繪畫而傍引終非真也又云論詩如品花木牡丹芍)
(藥下逮苦楝刺桐皆有天然一種風韻今之學杜者紙牡丹芍藥爾其說足以解頤)
題畫
百里同雲雪滿篷冥冥那復計西東輕舟不畏邪溪水
朝定南風暮北風
張寬(二首)
寬字德宏太倉州人弘治乙丑進士廣東按察
僉事(周復俊云張公不以詩名而標韻自遠)
大駕南郊
行殿彤雲合晴郊綵仗攢鑪烟香細細羽扇影團團禮
樂從周典威儀盛漢官帝壇風露肅轉慮聖躬寒
早朝
曉日含青陸疎鐘散紫煙聞雞頻視夜騎馬獨朝天馳
道千官肅梯航萬國先御爐香不斷長繞翠華邊
周宣(一首)
宣字彦通莆田人弘治乙丑進士除常德推官
擢監察御史廵按山西諫南廵不死後出為山
西提學副使遷廣東按察使坐事免有秋齋集
聚書樓
樓外長河練帶斜河頭水氣欲蒸霞誰家艇子捕魚過
衝落小桃一樹花
林文纘(一首)
文纘字德緒候官人弘治乙丑進士歴官湖廣
布政司參議有潄芳集
再入計
冒寒發江郭隨衆述所軄驅車策駑馬夙夜不遑息行
山歴峻阪遡川履深澤昔來楓葉青今往霜林赤郡縣
本舊游轉盼非疇昔新知多遷除故吏半更易惆悵時
物移銅符猶未釋服役職所任詎歎如蓬跡耿懷抱微
誠天顔期再覿
田登(二首)
登字有年長安人弘治乙丑進士河南參政有
偶山集
明妃曲
明妃遠嫁靜邊塵一曲琵琶萬里身惆悵西風千古恨
封侯談笑是何人
巴東峡
晚泊孤舟春水生遠灘雙櫂片帆輕消魂一覺鄉心夢
卧聽四山風雨聲
方獻夫(一首)
獻夫初名獻科字叔賢南海人弘治乙丑進士
改庶吉士累官少保兼太子太保吏部尚書武
英殿大學士贈太保諡文襄有西樵遺稾
閒居和杜子美韻
問徑隨春草支筇入午雲歸來陶靖節多病沈休文花
氣單衣稱松隂小簟分悠然天地别白日絶塵紛
嚴嵩(十六首)
嵩字惟中分宜人弘治乙丑進士改庶吉士授
編修累官禮部尚書少師武英殿大學士有鈐
山堂集(張文邦云少師詩中典則其聲鬱律而不恌其出恬澹而有餘足以經緯風雅)
(仲王子衡云介谿詩思沖邃閒遠在孟襄陽伯之間唐虞佐云崆峒子評介谿詩曰淡石)
(潭翁評介谿詩曰逹逹者其辭和淡者其辭平和平之音其于古作者庶幾矣劉介夫云鈐)
(山集詩宣志理情和聲昭則渢渢乎魏晉遺音崔子鍾云惟中詩清婉而綺不浮其質孫)
(鷺沙云鈐山格致高古韻度深遠屬辭景中游情言外無近時膚脆之習而氣機員轉精采華)
(妙往往自見于繩法之外胷楊用修云介谿春容大篇寒瘦輕俗不入其次皇甫子循云)
(少師詩逹而和澹而平明潤而婉潔玄穆敬甫云嚴詩清竒固聲律家所不廢顧言云相)
(君多秀句大率多類錢劉贍陳卧子云嚴相氣骨清峭應制諸篇頗為雅特束濕寡自然之)
(致爾)
(詩話弘治乙丑殿試泰陵焚香祝天願得良輔不意是㮄乃有分宜吁可怪也然分宜通籍即)
(見知于獻吉仲默旋請假還里讀書鈐山者七年獻吉遠訪之山中作鈐山堂歌以贈于時子)
(衡華玉廷實子鍾允寧應德輩交相引譽又走使萬里索用修點定其詩可稱好事矣其與友人)
(贈荅詩云自非肉食相藏拙安所宜又云故園多所歡薄宦何為者贈相士顔生云本無蔡澤)
(輕肥念不向唐生更問年一似恬澹自持無意榮利者迨爰立之後驕縱貪黷忿懥慆滛失其)
(本心終以致敗暮年自序詩集云晚登政塗百責身萃回憶舊業如弁髦然觸口縱筆率爾應)
(酬不能求工亦不暇求工也對應德亦云少于詩務鍜鍊組織求合古調今則率吾意而為之)
(耳分宜能知暮年詩格之壞而不自知立身之敗裂有萬倍於詩者生日詩猶云晚節冰霜恒)
(自保昧心之言將誰欺乎而應德翻謂不煩繩削而合若湛元明一序讀之尤令人張目不意)
(講學者貢諛乃若是王元美樂府變云孔雀雖有毒不能掩文章殆平情之論乎)
贈友
北風吹層波高帆疾於馬矯首望雲山日夕到鄉舍親
友慰遠歸春杯正堪把故園多所歡薄宦何為者
阻雨不得登蟠龍
溪上風雨來䬃䬃篁竹亂油雲翳層峰對面隔霄漢鳥
道紆百盤龍門在天半佳期恨緬邈寒望增淒斷下馬
憩林居一顧屢長歎自無飛仙術安得凌絶觀
常甫憲副欽之翰檢與予先後登嶽欽之獨值雨
同賦
祠謁朝景暉峰登雲物變今朝山中客零雨罷(平聲)登踐
林深厓路窄幽賞不可遍磴滑危難步谷暗近莫辨兹
山號靈幻頃刻殊隠見叨余上晴巒萬状悉輸獻愧乏
摛毫賦琢句被厓蘚君侯擅風騷胸中富溪巘佳辭出
天巧不復勞洗鍊巖巒閟輝彩草樹迷蔥蒨豈被山靈
妒或遭造物譴並覯欣兹竒獨往惜已殿期君嗣芒屐
言保筋力健
金山
寺擁金山古江流碧海深千年此形勝詞客幾登臨波
浪浮香閣魚龍聽梵音晨風渡舟楫真有濟川心
西陵觀月
萬古秋天月西陵午夜看影流蒼柏罅光滿碧雲端節
序逢搖落山河對欝盤憑高瞻玉宇正憶鳳樓寒
冬閏和李宫諭
歲閏移隂律寒深值晚冬市飇連九陌樓雪俯千墉宫
醖閒能醉鄉書病嬾封虛慙殿門籍寂寞卧高舂
崔子謝病還懷寄
相送出郊寺獨歸愁郭門春城涉遠道朝雨戀芳樽幽
夢時或到素心誰共論若為經濟略歸卧水雲村
過彭城
十月彭城水臨觀勢渺漫客帆牽樹杪日夕畏風湍汴
泗流爭長魚龍卧未安無人守茅屋寂寞傍江干
發宜春風雨枉諸公出餞别後懷寄
出郭衆峰暝蕭蕭風樹鳴嶺危攀磴上橋斷涉溪行四
牡勤王事三湘問楚程郡齋山霧裏回望渺層城
盧溪謁周元公祠
古鎮無監稅高賢有奉祠位卑名德重世遠士民思風
月盧溪迥衣冠宋代遺停驂肅瞻拜敢惜去程遲
石期驛逢李明府
清苦東安令心期得共論官看銅綬貴貧惜布袍溫野
樹依巒嶂春江對驛門天涯一擕手風雨送離樽
謁孝陵
社稷戎衣定梯航玉帛朝睹河功戴禹瞻廟祀宗堯石
馬嘶空翠金燈照寂寥遥看鍾阜上御氣滿層霄
同徐郡侯登浚渠亭(渠在郡城西唐刺史李將順所鑿民賴其利目為李渠久)
(湮徐浚之築亭其上傍有龍祠)
徐侯亭子李侯渠水石新呈宿莽餘秋淨野田聞鸛語
雲深仙洞隠龍居驅馳暫駐三湘節登賦初陪五馬車
此日佳遊習池共他年故事峴山如
山塘
山塘深且廣邐迤抱山麓隔浦見人家依依桑柘綠
出仰山
鐘聲在山間客子出山去細雨濕春衣新寒入高樹
送顧使君華玉赴全州
吳客孤帆楚水涯碧雲千里度長沙湘山獨夜看明月
莫聽猨聲便憶家
明詩綜卷三十三
