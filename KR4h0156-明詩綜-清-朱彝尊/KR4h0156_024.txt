明詩綜卷二十四
翰林院檢討朱彝尊編
馬愉(一首)
愉字性和臨朐人宣德丁未賜進士第一仕至
禮部右侍郎兼侍講學士有澹軒集
題高漫士雲山圖
白雲縹緲亂山深最喜幽居傍翠岑茅屋幾家松栝繞
石梯五丈薜蘿侵門前流水通南浦邨外長橋接北林
有客抱琴何處至祗知來共歲寒心
蕭鎡(二首)
鎡字孟勤泰和人宣德丁未進士累官太子少
師戶部尚書兼翰林院學士有尚約集
(靜志居詩話蕭鵬舉學詩於劉槎翁當日宋景濓烏繼善劉仲脩交稱之宫師鵬舉之子家法)
(不墜)
樂隠為尹克俊賦
行愛溪中水坐愛溪上山冨貴非所願蓬門晝常關清
風天外來入我窗牖間豈無一尊酒可以銷憂顔葉落
驚秋徂鳥啼知春還既忘是與非寧復虞險艱雅志同
如此高蹤安可攀
題九鷺圖
宣德年間邊景昭彩色翎毛稱獨步近時林良用水墨
落筆往往皆天趣鴛鴦鳬鴈清溪流寒鴉古木長林幽
閒來得意即揮灑一埽萬里江南秋此圖九鷺真竒絶
散立清煙乍明滅日長坐久看轉親飄來點點青天雪
翺翔霄漢殊不驚欲下未下渾有情潛蹤獨趁水邊食
延頸忽向蘆中鳴吁嗟林生精藝有如此座客見之誰
不喜洞庭湘渚在眼前暝色慘澹凉飇起方今聖主覃
恩波四海山澤無虞羅悠悠羣鷺各自適雖有鷹鸇奈
爾何
林文(一首)
文字恒簡莆田人宣德庚戌賜進士第三累官
太常寺少卿兼翰林院學士贈禮部右侍郎諡
襄敏有澹軒集(謝山子云公詩多韻外之致與絅齋相去不遠)
秋景
水巳澄秋色峰看淡落暉鴈投寒渚下漁逐暮潮歸古
寺初鳴磬孤城半掩扉行人從喚渡舟子去如飛
方熙(一首)
熙字孟明莆田人宣德庚戌進士改庶吉士出
為潮州府通判
古别離
愁心不自聊撫我孤桐琴絲桐感人意絃急無好音拂
衣起歎息逍遥獨行吟遠望别離處江空煙水深
徐有貞(二首)
有貞初名珵字元玉吳縣人宣德癸丑進士選
庶吉士授編修歷春坊諭德擢僉都御史天順
初用奪門功拜華蓋殿大學士兵部尚書封武
功伯未幾下獄戍金齒尋赦還卒有武功集
(詩話武功羽林之作源出右丞)
羽林子(二首)
珠袍年少子名冠羽林中獨佩流星劔雙懸明月弓陪
游向何處還入華清宫
羽箭插腰間騂弓臂上彎自從來日馭長得侍天顔借
問歸何晚長楊射獵還
李賢(一首)
賢字原德鄧州人宣德癸丑進士授吏部主事
歴郎中擢兵部右侍郎改戸部旋改吏部進尚
書入直文淵閣終少保兼太子太保華蓋殿大
學士卒贈太師諡文逹有古穰正續集
(詩話内閣紅芍藥一本宣宗移自南大内植焉代宗增植二本左純白右深紅七年未花裕陵)
(復辟徐武功有貞許襄敏彬薛文清瑄李文逹賢同時入為學士中一本恰開四花其一久而)
(不落既而三人皆去惟文逹獨留明年春萌芽左二右三中一本甚多而彭文憲時吕文懿原)
(林□敏文劉文安定之倪文僖謙錢文通溥李侍郎紹黃講學諫同升學士凡八人文逹因約)
(花時共賞夏四月開八花是日講學不至明日復開一花僉謂講學當之文逹乃主賞花會賦)
(詩者四十人裒成一集蓋自宣德八年本院有文淵閣賞雪詩未有若是會之盛者至正德中)
(大學士梁儲楊一清猶有詩倡和嘉靖初長洲陸粲為庶吉士賦詩云此花初種自宣皇百曲)
(雕闌七實妝玉堂學士看花早賦成芸閣留詩草度其時遺種尚存其後不可問矣)
城上烏
城上烏啼月將落城外秋風起寥廓烏聲啼罷露華晞
曙色蒼凉照長薄都門車馬集如雲離筵勸酒何殷勤
酒闌人去櫂歌發明日烏啼何處聞
吳高(一首)
高字尚志歸善人宣德癸丑進士除刑部主事
歷員外郎遷福建參政
黃洞山
惠陽十萬家采薪皆此處荷葉蓋頭歸知是前山雨
姜洪(一首)
洪字啓洪樂安人宣德癸丑進士改庶吉士歷
修撰有松岡集
題画
碧山高樹雨初晴風動懸蘿雜鳥聲簾幕晝垂茅屋靜
幽人何處斸黃精
王誼(六首)
誼字内敬紹興山隂人宣德初待詔翰林預修
國史以子佑貴封工部右侍郎
(詩話内敬兄弟皆能遠師太白一時之希聲也)
古意
獻玉無良媒漂淪寡歡豫壯齡巳非昔馳暉日西騖嘉
木無榮柯修條亦成故一感式微吟吁嗟在中路
關山别意
蓮葉未青時沙頭話别離舟行期早發日晏未曾移遲
廻一何久念我平生友莫問去程遥且盡杯中酒君今
住何處萬里長城路路遠人迹稀黃雲黯朝暮隴阪歷
欹傾雙輪不暫停時聞嗚咽水流作斷腸聲驅車無少
息又度長蘆北八月鴈南飛天山草俱白横笛在高樓
關山月裏愁離人聽此曲白盡少年頭(魏楚白云學供奉長干詞得其)
(形似)
九日稽山懷古
山水自如昨古人今復誰雲煙謝家墅松栢禹陵祠聖
代身全老秋天景易悲毋將搖落意相對菊花枝
班婕妤
玉簟夜凉新秋蛾暗裏顰如何天上月獨照掌中人(宗子)
(相云幽思無限)
春思
山映簾櫳水映窗浣紗人在苧蘿江年年三月棃花雨
門掩東風燕子雙
画梅
揚州詩閣掩芳塵萬萼千葩冷照春十里珠簾一聲笛
東風腸斷倚樓人
王懌(三首)
懌字内悅紹興山隂人誼之弟正統初官溧水
知縣
江南意
郎居横江口妾住横江上生小慣風波蓮舟喜搖蕩蕩
舟蓮花灣花紅照人顔舉頭見郎來低頭隠花間花疎
不成隠相見還相哂都緣愁思深留連夕陽盡前浦伴
將稀那能不相違含情明月下各自櫂歌歸
班婕妤
自失傾城寵花顔落舊紅霜飛金屋冷月照錦帷空侍
寢昭陽日休辭玉輦同當知長信妾團扇泣秋風(周青士云)
(似劉方平)
段七孃
度曲千金賤凝妝一面紅聲迷銅雀妓豔奪館娃僮白
雪飄朱閣香塵散綺櫳淚湔司馬袖腸斷使君驄秋水
涵曈潤春山入黛濃弄簫驚紫鳳拂軫怨離鴻鏡展金
鸞月釵横玉燕風謝孃收鈿匣嬴女掩香筒石竹篸芳
髻芙蓉隠繡幪燈然珠樹側人醉錦蓮中粲粲星輝戶
微微露洗空幾年憐宋玉今夕遇韓馮密意蜂攢蕊芳
心蝶戀藂春牋封豆䓻羅帶綰芎藭步障重抛錦門鋪
疉綴銅曲闌裝翡翠高榭噪花蟲鸎睡煙濛柳烏棲月
浸桐銀觥休鑿落瓊箭起丁東客散歌屏冷香昏睡閣
融日高春夢覺嬌纈散花緵(陵麗京云全首非金荃亦非香奩頗似李長吉惱公)
(之作)
劉經(一首)
經泰和人宣德中新鄭儒學訓導
鳳皇臺
崇臺洧水濱昔有鳳皇集朝陽不復鳴荒基徒屹立漠
漠飛塵紅萋萋豐草碧鳳兮去不回使我空歎息
周旋(一首)
旋字中規永嘉人正統丙辰賜進士第一授翰
林修撰進侍講兼左春坊左庶子有畏菴集
霜林晚節圖
朔風何蕭蕭嚴霜亦浩浩維此歲載隂羣芳盡枯槁懿
彼松栢心堅貞長自保春風桃李花春雨蘼蕪草紛紛
競顔色第逞一時好
劉定之(一首)
定之字主靜永新人正統丙辰賜進士第三人
成化初以太常少卿兼侍讀學士直内閣進侍
郎卒諡文安有呆齋集(李賓之云劉文安不喜為詩縱其學力往往有)
(出語竒崛用事精當者文安公石云呆齋以淵博之學英敏之才發為章名蓋一時獨於韻)
(語若未解者然)
義山
家居禾川湄義山日對面悵未得登臨此心徒健羡今
春雪中来半塗足巳倦顧視萬坡陀茫然莫可辨巖蘿
冒飛霙林葉響急霰俛若赴井汲仰疑登塔旋竒觀豈
神助寒苦亦吾願日暮抵山麓小溪亂石濺僕夫指龍
湫時或出雷電信宿留山間隂晴巳千變仁里固有鄰
誅茅從所便嗟我四方人安得長眷戀
沈淳(一首)
淳字惟厚嘉興人正統丙辰進士官吏部員外
郎有拙菴集
閒居
天上抽簪萬里廻秋風黃菊滿籬開翟公不復為廷尉
姑負賓朋日往來
劉珏(三首)
珏字廷美長洲人正統戊午舉人除刑部主事
歷官山西按察僉事有完菴集(王濟之云完菴詩能以眼前語)
(道胸中事有唐人風)
朱仙鎮岳王祠
郾北師還事巳休憑誰重報靖康讐洛中故國非周土
江左新亭半楚囚和議自遺千載辱蠟書空送兩宫愁
傷心多少英雄淚付與漳河日夜流
泊舟垂虹橋
貰酒烹鱸敵暮寒垂虹橋上倚闌干行人笑指詩翁嬾
不到城中訪縣官
梅
歲寒相見在天涯玉色珠光帶露華笑殺玄都狂道士
種桃何不種梅花
戴璉(一首)
璉南海人正統戊午舉人官訓導以子縉貴贈
工部尚書
送梁瑾赴春闈
江亭日落鷓鴣啼酒盡沙頭惜解攜離思不堪成去住
宦情無那易東西清秋野戍聞寒角殘月山城聽曉雞
明日思君還北望暮雲煙樹晚悽悽
張和(三首)
和字節之崑山人正統巳未進士授南京刑部
主事進員外郎陞浙江提學副使有篠菴集(顧玄)
(言云節之寓目成韻風采蘊藉)
送劉文羽入京
臨岐一杯酒為君歌遠游人生如浮萍聚散焉能謀落
日照大江長風吹行舟江花與江水離恨同悠悠
過桐君山
霧斷山疑合川廻路忽分秋聲兩岸葉曉色萬峰雲旅
鴈衝帆度寒蟬隔水聞嚴陵遺跡在我欲問桐君
送龔進士文彦
雪後關河見鴈稀感時傷别思依依吳門煙月期同醉
天路雲山又獨歸官驛暮帆隨雨落江城寒鳥背人飛
京華此去誰先逹惆悵丘園只布衣
祝顥(一首)
顥字惟清長洲人正統巳未進士授南京刑科
給事中陞山西左參議轉右參政
夜宿無錫
辭家無百里離思巳紛紛旅泊今宵始鄉音此地分汀
沙籠宿霧星月挂疎雲回首寒山寺鍾聲杳不聞
成始終(一首)
始終字敬之無錫人正統巳未進士河南道御
史出為湖廣按察僉事有蓬菴觀光紀行等集
山家
竹籬茅屋似儂家細路緣江盡白沙落日叩門山客至
鷓鴣啼上石楠花
倪謙(一首)
謙字克讓錢塘人徙上元正統巳未賜進士第
三人累官南京禮部尚書贈太子少保諡文僖
有玉堂南宫上谷歸田等稾
題白鹿仙人圖
百尺松隂石磴重千年白鹿澗邊逢仙人月底吹簫去
知向緱山第幾峯
吕原(十首)
原字逢原秀水人正統壬戌賜進士第二除翰
林編修歷右春坊大學士轉通政司右參議仍
入為翰林院學士以母喪歸卒贈禮部右侍郎
諡文懿有介菴集(李原德云公端謹篤實士也詩有典則音律渾厚無纖巧)
(靡麗之態)
(詩話文懿不以詩名所為古風引伸曲喻不求工而自然精切此有德者之言也)
古風(十首)
天運無停機造物有消息雪見睍曰消日逢中乃昃飄
風固須臾暴雨亦頃刻溝潦寧常盈江河無久溢枯楊
華暫生朽壤茵虚植繁英易憔悴病葉早狼籍浮雲能
幾時初月豈終夕細推皆自然逹觀又奚惑慨彼聲利
徒擾擾竟何益
泰終否斯受賁盡剥乃續日中漸西移月盈竟東朒平
久鮮無陂往久靡不復樂極悲自來進銳退恒速安弗
持則危滿不損乃覆高位多疾顛厚味每藏毒至盛當
遭衰苦寒必生燠萬事無不然禍福相倚伏
通犀為角戕文豹緣皮剥蚌懷珠致剖麝含香被搏翠
因羽美殘龜以甲靈灼鸚鵡慧入籠鵰鶻鷙受縛鐸以
聲自毁膏以明自爍的張弓矢中林茂斧斤斫直木取
易摧甘井汲先涸忠直志常蹇聰明命多薄行高毁或
來事修謗或作取禍因天才君子當自度
薰蕕不同藏冰炭不同器枘鑿每齟齬蘭艾常嫌忌燕
禽肯戀吳越馬匪思冀水投石難入矛遇盾弗利道異
不相謀事殊不相為學古而居今落落與時背
隂陽匪齊盛日月弗並明五行難俱旺四時豈同更一
淵不兩蛟一池無二鯨鷙鳥少雙集猛獸稀羣行秦暴
楚乃弱吳強越乃爭鄰薄君必厚都大國始傾左長右
斯短首重尾即輕兩雄肯俱立兩貴弗相能讒進衆賢
退正消羣枉升四凶如不去元凱何由登保身在明哲
吾嗟古人情
木從繩則正薪受斧乃析輕重平以衡長短度於尺規
矩制方員繩墨司曲直浣布須賴灰攻玉必資石金就
礪方利火被水斯熄凡物有相制用之在人識
湛露晞於陽冰雪消以日咻出衆楚人齊傅窘無術爇
彼滿車薪杯水救奚恤一君子獨愛百小人羣嫉不敵
有如斯勢力固難必
泮林集飛鶚食葚懷好音惡人謹齋沐承祀亦居歆瓦
石變和玉鉛鐡成南金化惡以為美君子當存心
愛敬舍吾親德禮悖所事少者或陵長賤者或妨貴骨
肉情巳疎而篤朋友義妾媵欺令妻螟蛉剿同氣闒茸
列尊顯聖賢皆退避讒諛志得伸方正多遺棄盜跖稱
守廉伯夷號貪利不肖謂為賢不才謂為智用人積薪
然居高乃後至足上首顧下冠屨易其位曲鈎榮侯封
直絃斃路次黃老先六經大道俱埽地狼莠正繁滋芳
蘭亦憔悴本末既舛逆事理斯倒置君子安其常勿為
時軒輕
懷人寘頃筐卷耳采不盈爵禄靡入心飯牛有肥牲左
規右執矩方員豈竝成目明非兩視耳聰非兩聽心專
使二用智者亦鮮能
姚䕫(一首)
䕫字大章桐廬人正統壬戌進士累官禮部尚
書調吏部加太子少保卒贈少保諡文敏有䖃
矗堆稾
(詩話文敏久領容臺修明禮樂其於先賢祀典聞必舉行因錢長沙澍之請而建祠賈誼之井)
(因章布政繪之疏而樹碑比干之祠因商學士輅之章追封董仲舒等伯爵因左吏部贊之奏)
(而修護李泰伯之塋他若為金華四先生及劉因立祠皆有禆名教自公沒而程敏政建議於)
(前張孚敬順之於後舉凡戴聖劉向鄭衆賈逵何休馬融服虔鄭玄盧植王肅王弼杜預范寗)
(等一十三人從祀孔子之廡者皆罷之真天資刻薄人所為也文敏過忠州弔陸宣公墓賦詩)
(云一讀遺文數行淚拜瞻松栢不勝悲因而訪李吉甫白居易胡旦諸公皆謫此地問有祠否)
(土人為言故有今廢乃檢行嚢廩米一石倡之屬州守廣文修舉作詩以勉其成焉可以媿程)
(張諸老也巳)
下峽
瞿塘天下險巫峽勢相連夾岸千尋辟中流一罅天山
空無獸迹江逼少人煙唯聽鼕鼕鼓朝牽百丈船
韓雍(一首)
雍字永熙吳縣人正統壬戌進士累官總督兩
廣軍務右都御史卒贈襄毅有集
江行懷天全侗軒諸老
西江北塞嶺南壖奔走風塵三十年勇退未能心巳倦
專征纔歇夢猶懸自緣衰體纏多病敢向明時話獨賢
苦憶鄉園諸大老西風先泛五湖船
項忠(二首)
忠字藎臣嘉興人正統壬戌進士授刑部主事
歷員外郎中陞廣東按察副使改山東遷陜西
按察使陞右副都御史進左都御史刑部尚書
改兵部卒贈太子太保諡襄毅有藏史居集
(詩話襄毅以功業顯詩文罕傳其里居日結檇李耆英之會月一集於僧房道院中同會者雲)
(南布政司參議金禮敬之四川按察司僉事梅江文淵福建按察司僉事戴祜元吉漳州知府)
(姜諒用真武岡知州伍方公矩碭山知縣包鼐汝和通判楊彦和教授陳蒙福主之者公也會)
(始於弘治戊午春所賦詩文文淵彙為一集府學教授新淦蕭子鵬序之比於香山洛社云)
出清遠峽野望
行盡溪中路蒼茫見遠天歸猨啼(一作平林開)曉日飛鳥入
寒煙綠樹江頭驛黃茅郭外田孤懷無限思望斷白雲
邊
題宋徽宗画碧桃鸜鵒
五國城邊掩淚時汴梁宫闕巳無遺爭如鸜鵒知春色
獨占東風第一枝
商輅(一首)
輅字弘載淳安人正統乙丑賜進士第一累官
少保兼太子少保吏部尚書謹身殿大學士贈
太傅諡文毅有素菴集(李德恢云太傅詩寫性情雍容雅澹有陶韋風)
題春景山水
愛此佳山水春來景更妍四郊青嶂合孤岫白雲連地
迥輪蹄絶峰危石磴懸小橋臨曲澗逹浦接平田鬱鬱
林間寺潺潺竹下泉桑麻凝暮藹榆柳繞晴川寶殿凌
千尺茅堂敞數椽僧歸西嶺月漁鈞北溪煙倒浸沈波
塔閒横古渡船樓高平見日松老不知年鳥度浮嵐外
鷗飛落照邊吟笻芳草徑酒旆杏花天隔岸聞鶯語開
軒待鶴旋砌苔深染黛林籟細鳴絃有路通仙境無塵
遠市廛家山在圖畫觸目思飄然
葉盛(四首)
盛字與中崑山人正統乙丑進士授兵科給事
中出為山西右參政累官吏部左侍郎卒諡文
莊有涇東稾
(詩話文莊中外敭歷不遑寧居而見一異書雖殘編蠧簡必依格繕寫儲藏之目為卷止二萬)
(餘然竒祕者多亞於冊府二百年來子姓蕃衍瓜分豆剖難以復聚今披菉竹堂書目譬諸商)
(盤泗鼎要非近代物惜不可得而覩矣詩特餘事選家恒置不錄近其裔孫始重鋟刻行之然)
(有德必有言後之學者所當諷誦也)
題畫
綠樹青山漾碧流画中風景似揚州隔江明滅漁人火
出岸高低估客舟去燕來鴻千古事閒花野草一春愁
不知誰在紅塵外獨向蕃釐觀裏游
重送徐汝陽
繡衣驄馬珊瑚鞭看君文采何翩翩河梁話别未三月
天府論功今六年近郭好山碧於玉邊淮遠樹青堆煙
歸塗有懷須寄我莫惜便鴻雲錦箋
和尚原
和尚原頭日未西肩輿來此重攀躋可憐宋主功垂就
不道金人計巳迷往事巳隨深谷變青山還與白雲齊
道傍草樹凄風起疑是將軍鐵馬嘶
曲子驛
戎衣脱却下蕭關坐對環泉半日閒未是老來筋力倦
馬蹄歸自賀蘭山
史敏(一首)
敏字德敏淮安衛人(一云定海人)正統乙丑進士歷
官河南右參政
岳武穆祠
鄂國英風萬古存當時一死不堪論難將片石補天缺
空恨浮雲蔽日昏南渡自安新割據中原誰復舊乾坤
至今人過朱仙廟便對斜陽拭淚痕
劉昌(二首)
昌字欽謨吳縣人正統乙丑進士授南京工部
主事歷員外轉工部郎中出為河南提學副使
遷廣東參政有胥臺鳳臺金臺嵩臺越臺諸稾
(詩話欽謨無題五首不脫元人舊染而世顧稱之昔晉人之譏劉輿也謂輿猶膩近則汙人若)
(欽謨及瞿宗吉楊君謙張君玉之艷詩其不汙人也僅矣)
春眺
端居秉高志道與黃綺謀耿耿千歲懷安能一朝酬青
陽肇嘉節羲馭逝不留樹木發華滋綠葉揚芳柔上有
鳴春鳥嚶嚶求匹儔踟蹰不能寐攬衣起行遊況復有
良朋分若金石投攜手出西郭眷言山水幽祓除激清
波眺彼陟高丘西北臨廣路巍巍列飛樓誰人為燕會
交親結綢繆光景忽西馳娛樂殊未休豈不念合并欲
邁路阻修顧望勿復道回身駕輕舟折彼蕙蘭花聊以
忘我憂(繆天自云是篇特能絶去肥膩)
八月三日直内閣楊少保延話率口呈此
翠玉樓臺映碧虚上皇曾此駐鑾輿當時侍(一作官)從皆
能事只說相如有諫書
卞榮(三首)
榮字華伯江陰人正統乙丑進士官戶部郎中
有蘭堂集(丘念先云蘭堂集詩幾二千篇獨無五言古而五言近體亦少蓋非其所)
(長云)
林良雙鴈圖為王學士廷貴兄廷彦賦
林君善畫天下無海注墨汁傾金壺金門承詔屢揮灑
餘子碌碌非吾徒既不畫丹鳳棲碧梧又不畫文鴛依
綠蒲特作槐堂雙鴈圖凉風颯颯吹黃蘆一鴈俯啄秋
江菰一鴈翹首如相呼乘軒恥隨衛懿鶴化舄嬾逐王
喬鳬吾知林君有深意此圖將以比兄弟槐堂兄弟今
二難同德同心本同氣芳名豈但動一時勝事終當傳
百世丹青我巳重林君手足誰能似王氏宣王有道美
鴻鴈周公多才賦常棣顧予淺薄敢題詩三月紫荆花
底醉
寄隠者
曾訪巖棲處金鵝石榻前歌君紫芝曲和我白雲篇火
宿燒丹竈煙生種玉田林泉無限好三聘未幡然
歸來吟
日落春申港雲歸巫子門沙洲半江水楊柳數家邨
陳獻章(二十八首)
獻章字公甫新會人正統丁卯舉人用薦授翰
林檢討卒諡文恭從祀孔廟有白沙集(李賓之云白沙)
(詩極有聲韻有風致但世人未之擇耳造林待用云先生詩涵養粹完脫落清灑獨超物牢)
(籠之外而寓言寄興於風煙水月之間蓋有舞雩陋巷之風焉楊用修云白沙詩五言沖淡)
(有靖節遺意然賞識者少徒見其七言近體效簡齋康節之渣滓至於筋斗樣子打乖箇裏如)
(禪家呵佛罵祖之語殆是傳燈錄偈子非詩也王元美云公甫詩不入法文不入體又不入)
(題而其妙處有超出法與體及題之外者看俞汝成云白沙詩從擊壤中來當另作一家要)
(之藝林不可無者)
(詩話成化間白沙詩與定山齊稱號陳莊體然白沙雖宗擊壤源出柴桑其言曰論詩當論性)
(情論性情先論風韻無風韻則無詩矣故所作猶未墮惡道非定山比也其云百鍊不如莊定)
(山盖謙辭爾)
贈陳秉常
遠色霽初景清風振遥林子來入我室弄我花間琴正
聲一何長幽思亦巳深願留一千載贈子瑶池音
藤蓑
新蓑藤葉青舊蓑藤葉白新故理則然胡為浪忻戚扁
舟西浦口坐望南山石東風吹新蓑浩蕩滄溟黑須臾
月東上萬里天一碧安得同心人婆娑共今夕
拉馬玄真看山
宫府治簿書倥偬多苦辛文士弄筆硯著述勞心神而
我獨無事隠几忘昏晨南山轉蒼翠可望亦可親歲暮
如勿往枉是最閒人近來飲酒者惟我與子真能移柳
間舫同泛江門津
紫菊吟寄林時嘉
嚴霜百卉枯三徑挺秋菊綠葉明紫英微風遞寒馥懷
哉種花人杳在江一曲遺我盎中金南窗伴幽獨時無
續騷手憔悴誰當錄且脫頭上巾茅柴今可漉
秋興
西風振庭木虚堂夜蕭蕭攬衣步明月歸鴈雙飄颻天
地豈予獨知音不可招冥心析有合悵望空雲霄
有懷世卿
時雨日夕來郊原藹新綠白雲被重崖下映寒塘曲情
結竹上言魂銷井邊躅三年隔瀟湘書至不可讀
題新村書齋壁
茅棟依巖靜柴門斫竹通桑榆巷南北煙火埭西東一
逕漁樵入孤村井臼同鄰家得美酒吹笛月明中
晚步
水國秋先至江村晚更幽泥筌收郭索山網落軥輈凉
入社門樹隂連渡口舟獨憐經略地吾得放歌遊
龍谿寄馬元真
我家久住龍谿上說著龍溪便有情荔子不將棃鬭美
沙螺羞與蠏爭衡江村婦女蕉衫窄市巷兒郎木屐輕
漫與詩多誰和我樽前忙殺馬先生
重約馬默齋外海看山
春風擬進赤泥洲曾約看山共此遊落蕊忽過三月半
先生能復一來不不堪老我癡猶在且喜嬌兒病巳瘳
想得渡頭楊柳樹清隂閒弄釣魚舟
種樹
早雨山泥滑屐牙瘦藤扶路入雲斜東原綠映西原白
一徑松連兩徑花寒夜試看殘月挂東風須著短牆遮
江門亦是東門地我獨胡為不種瓜
訪客舟中
船頭載春酒船尾閣春沙恰到溪窮處山山枳殼花
九日
霜前淡淡花瓢内深深酒今日陶淵明廬山作重九
贈張叔亨侍御
天下原無事勞勞我有心相攜沙上語山月二更深
贈釣伴
短短蔞蒿淺淺灣夕陽倒影對南山大船鼓枻唱歌去
小艇得魚吹笛還
歇馬大徑山
數家煙火隔林塘一樹寒花晚自香黃葉冡頭聊歇馬
鷓鴣聲裏近斜陽
東軒獨坐
桃花寂寞梨花開山中薄酒三五杯村西有客可人意
風雨今朝期不來
社中
社屋新成燕子來山丹未落野棠開三三兩兩兒童戲
弄水扳花日幾回
梅花
沙籠寒月樹籠煙香徹龍溪水底天斜隔竹林窺未得
更尋西路上漁船
桃花
雲鎻千峯午未開桃花流水更天台劉郎莫記歸時路
只許劉郎一度來
柳渡頭荅鄉友
溪南溪北荔支垂五月荷花乍放時忽有酒船邀半路
三杯不記主人誰
大田看山
春泥沒屐大田潮溪北初經獨木橋千丈峰頭望東海
三山恰對杖頭瓢
留姜仁夫
雲去雲來等是浮獨凭高閣看江流南風莫送東歸客
更共江門一日游
彈子磯候默齋不至
軍人打鼓泊官船黑霧濛濛水下灘隔岸相呼不相見
竹籠牽火上桅竿
南雄讀羅一峰記書院文
丘墳何處草離離千里湖西夢覺時落日小池橋上路
催人下馬讀殘碑
鄒吏目書至有作
落花遥對石城春半篋殘書一病身茶筅粟缾供客盡
不妨人笑長官貧
落花
落花半落流水香鳴鳩互鳴春日長美人别我隔江浦
欲來不來空斷腸
古耶道中有懷
翠煙浮隴麥初齊社樹青青獨鳥啼何處相思不相見
木棉花下水門西
方謨(一首)
謨字昌言歸安人正統丁卯舉人由翰林院孔
目擢檢討
遊春
黃鳥嚶嚶啼水東柳絲千尺繫春風清溪小舫載歌舞
滿郭好花紛白紅有酒莫辭今日醉何人却是百年翁
請看十畝王孫宅芳草凄迷夕照中
岳正(一首)
正字季方漷縣人正統戊辰賜進士第三天順
初以左贊善兼修撰直文淵閣降欽州同知謫
戍肅州成化初復官未幾出為興化知府卒諡
文肅有類博稾(李賓之云蒙泉詩亦雅健脫俗)
(詩話季方謂作詩既要平仄又要對偶安得許多工夫頗以吟詠為苦而天眷之作亦復成章)
營建紀成詩(自序矢眷美營建也)
天眷皇明誕命高祖俯建萬方定都江滸如龍斯蟠如
虎斯踞以朝以會以享以祀逖矣厥謨欽于世世(一)天
眷皇明亦啓文祖為厥孫謀聿又胥宇碣石之西太行
之東有嚴厥宫四海是同(二)維帝即祚夙夜顧諟神既
受職民亦綏止乃繼乃述乃經乃營戢此土工為萬國
宗(三)有赫朝堂有翼廟廷𤨏𤨏公府總總偕興士方耕
矣女方筬矣曾是不驚奏功成矣(四)匪臣之功伊民之
力匪民之力維帝之則帝曰匪予文祖之德天相文祖
爛其營室(五)
劉珝(一首)
珝字叔温夀光人正統戊辰進士累官太子太
保戶部尚書兼謹身殿大學士卒贈太保諡文
和有古直先生集(徐時用云公書法飄逸行草尤長詩文清新流麗無矯飾)
(語能李賓之云公於詩興之所到筆不閣而無毫髮點綴呻吟之病)
(詩話文和詩率意塗寫不事翦裁亦間有合格處其送龍溪潘榮宗用詩云同年喜有九尚書)
(九尚書者眉州萬文康安循吉歴城尹恭簡旻同仁博野劉文穆吉祐之華亭張莊懿鎣尚文)
(三原王端毅恕宗貫莆田陳康懿俊士英其二則潘與劉皆正統十三年同榜也宗用仕為南)
(戶部尚書八人皆有易名之典惟潘闕焉)
白頭鳥
殘蓼枯荷八月秋枝閒獨立更遲留憐渠本是無情物
何事而今也白頭
汪回顯(一首)
回顯字汝光祁門人正統戊辰進士除戶部主
事出知惠州府
聞猨
使蜀三年未得歸青山樓閣倚斜暉猨聲久聽渾閒事
却笑巴人淚滿衣
鄭文康(一首)
文康字時乂崑山人正統戊辰進士不仕有平
橋集
(詩話平橋集文勝於詩嘗從徐立齋閣老借含經堂所藏本讀之愛其簡質有類石守道尹師)
(魯諸公詩亦藴藉)
寄海上韓杲
行盡清谿到水涯好山環繞故人家寥寥一犬柴門外
只隔橋東幾樹花
倪敬(一首)
敬字汝敬無錫人正統戊辰進士官監察御史
有月樓集
題画
溪雲靄靄樹團團溪上幽亭六月寒日暮看山人巳去
水禽飛上石闌干
(詩話宋毛珝吾竹題蘇子美滄浪亭詩云日暮客歸園館閉鷺鷥飛上石綦盤侍御題画作頗)
(與相類然知非蹈襲不妨竝垂也)
夏寅(一首)
寅字正夫松江華亭人正統戊辰進士除南京
吏部主事歷郎中陞江西提學副使參政浙江
遷山東右布政使有史詠紀行集(李賓之云東南士大夫每)
(不喜夏詩謂有頭巾氣也非王元美云夏正夫如鄉里老人衣錦見逹官不嚴麗但寒鄙可)
(厭)
(詩話正夫名亞欽謨方劉似勝)
宋家後葉如東晉南渡虔州更可哀母后撤簾行在所
相臣開府濟時才虎頭城向江心起龍脈泉從地下來
人代興亡今又古春風回首鬱孤臺
周鼎(六首)
鼎字伯器嘉善人正統中官沭陽典史有桐村
欵舫齋土苴集(都元敬云先生以文名浙西土苴集二卷詩不止是然不期驚)
(人而人自驚不期去陳言而陳言自無不去宋人惟山谷老人不隨人後說者稱其能出新意)
(若先生詩可傳巳利陸秀卿云先生雖文士而學務實用如議水鑿鑿不迂故金榮襄公薦)
(之謂可居館閣乃卒不遇姑託文以自見依隠玩世多鏗鏘幼眇之音其志亦可悲矣俞右)
(吉云伯器文勝於詩)
(詩話桐村開濟之略戎幕宣勞顧一尉白頭又遭薏苡之謗哀哉斯人實命不淑同時杜州牧)
(庠貽詩云功名巳覺邯鄲夢衰老猶耕谷口田汪縣令貴詩云白首九旬還向學黃梁一夢總)
(成虚吕太常㦂詩云斯文籍籍歸輿論何物區區戀抱關沈處士周詩云山縣軍書前吏迹墓)
(堂文字老生涯吳江史處士鑑詩云行誼故絶人文章復名世碑版照南州煌煌自無替集中)
(詩題有未死作云在塗嗟未歸行槖日巳貧正如風中絮未肯沒車塵嘲鴈云何地不虞網此)
(身非故鄉誦之使人心惻詩不見佳第恥拾人遺唾亦有志之士明古實師事之)
勸農
二月二日天作雨縣官府官齊出城白頭父老花間迎
亦有牧兒先馬行牛亦不避馬不驚饁者自饁耕者耕
東村西村鼓笛聲願得守令枉柴荆田家年来解留客
新婦炊秔姑磨麥
送黃給事使滿刺國封王
遠國來王日深恩冊拜時璽書中禁出天語使臣知路
指諸蕃近山行四牡遲故人青瑣夢無限五雲思
江行
萬里雲濤上孤帆一羽輕霜清天宇闊沙白海潮平山
寺欲浮動鄰舟偶合并瓊花尚無恙回首廣陵城
湯隂旌忠廟
墓木南枝說武林北來祠宇又湯隂鵑啼故國春何在
馬躙中原日巳深未死姦諛誰請劒至今忠義尚霑襟
千秋此地歸英魄風雨靈旗儼若臨
林和靖先生墓
一丘千古獨巋然只少梅花抱墓田結就巢居猶昨日
塑來鶴立自何年淡煙流水斜陽外芳草新亭古岸邊
欲去徘徊城月上裏湖猶有未歸船
冬夜
寶篆沈煙白銀屏燄燭紅不知窗外雪撩亂撥春蟲
王清(一首)
清字一寧合肥人世襲濟寧衛指揮陞廣東都
指揮死於寇難有建櫜集
塞上感懷
西風關外雪初晴懷古思鄉百感生玉帳枕戈人萬里
鐵衣傳箭夜三更夢回絶域烏桓地戰罷空山敇勒營
烽火微茫天路遠月中鴻雁起秋聲
郭登(十二首)
登字元登武定侯英諸孫景泰初官都督僉事
守大同以功封定襄伯英廟復辟謫戍甘肅成
化初復爵卒贈侯諡忠武有聯珠集(李賓之云國朝武臣)
(能詩者莫過郭定襄)
(詩話定襄力捍牧圉功存社稷聮珠一集繼父兄掉鞅詩壇西涯以為明初武臣之冠即其山)
(王楸樹諸篇力巳排奡至詠梟之作直兼張王韓杜之長豈惟武臣一時臺閣諸公孰出其右)
(錫山俞汝成乃謂可式後之為勲衛者是瞽者之言也)
題蔣廷暉小景
我家南山中柴門别經久不知今春来新添幾株柳清
江閒釣竹鷗鷺還來否對此忽相思長歌獨搔首
自公安至雲南辰沅道中謁山王祠
山王廟在山深處烏鴉亂啼烏桕樹神威猙獰怖殺人
朱吻長牙眉倒豎紅綃抹頭袍袖結手挼黃蛇啗其舌
短碑不題神姓名蕪詞漫書唐歲月隂風颯颯吹靈旗
夜聞甲馬空中嘶老巫開門馬無跡但見狐鳴鬼嘯鵂
鶹啼山前居民種禾黍歲歲求晴復求雨神靈不靈誰
得知老巫分明作神語往來行人多再拜爐中無香畏
神怪唱歌打鼓燒紙錢蒼鵝白羊朝暮賽還把殘餘抛
野草神喜歡欣烏亦飽老巫丁寧客無慮萬水千山放
心去
楸子樹(并序)
去歲于蒙太監家移栽此樹當就結實繁衍今
年春令巳深草木皆萌蘖而獨此枯瘁略無生
意土俗相傳以為栽樹當歲著花特餘氣耳來
歲則否必三年而後如故予甚信之偶數日伏
枕不出今晨就庭事啓窗則花巳爛漫比他樹
尤盛見者咸以為異予亦歡然以喜因賦長句
并識意云
窗前新栽楸子樹去歲移自東君家根深土凍重莫致
輓以兩犍載一車方經旬日即蓓蕾秋深結子如丹砂
人言此特餘氣耳來歲未必能芬葩我初聞之稍驚怪
重以土俗相傳誇今年春風巳撩亂千株萬卉皆萌芽
南山青翠遠可見獨有此樹猶枯杈我徵前言苦不樂
行憐坐惜恒咨嗟連朝病困閉門卧夢寐猶憶花如何
今晨勿藥彊起坐眊焉兩瞳如隔紗推窗一見笑絶倒
蔥蔥滿樹開成霞冰綃素錦誰翦刻小紅輕翠相交加
日光照耀春欲醉翩翩蜂蝶爭紛挐賓朋來觀繞百匝
共疑造化理則那花枝爛漫色更好詖辭輕易可信邪
豈非陽春有深意憐我老憊來天涯浮生過半身計拙
有足不及蚿憐蛇故教相伴慰岑寂豈敢與物爭豪奢
六年羈鰥入僧定但未落髮披袈□青裙小鬟别來久
淚眼垢膩首不珈巳聞桂蠧化胡蝶忍聽鸚鵡呼琵琶
花雖可愛不忍折無人插向兩髻丫鈎簾靜坐獨清賞
天明起看到日斜知音未遇寡懽趣有酒不飲惟烹茶
前年官司催入貢六千里路豈不遐移根天苑比瓊樹
有用未必過桑麻物生遭遇即珍貴便應壓盡諸般花
我慙不如花命好謫官五載辭金華住迥邊城氣蕭索
旦暮慽慽聞蘆笳自憐淺薄不足忌羣兒何以喙競呀
方圓鑿枘苦難入冠非薦角強觸邪古人明哲有深戒
省愆痛欲掩戶撾窮荒雖覺雙眼淨聒耳厭聽公私蛙
再歌南風終不競天驕吹脣魯婦髽羌兒雜遝近邊鄙
意態詭異聲嚻譁隂霾接旬不成澤嘊嘊恒欲噬我豭
麒麟獅子遠將至爾曹慎勿相邀遮馹騎東來䠞山倒
黃口學語聲咿啞羣公羅拜但垂手踐踏不啻蟲與鰕
人逃馬死金滿篋一擲何足挂齒牙我雖無位百憂集
終夜感歎心如瘥廿年蹤跡半天下把鏡自照兩鬢髿
老懷食蔗如食蠟豈但無味仍饒渣行路難行古如此
道多豺狼水鱷魦紛紛兒女競聲利左蠻右觸方爭蝸
金雞何日解羈去一竿歸釣吳江槎箕山潁水跡長往
漁蓑樵擔肩相摩閒看得意鼠如虎怕說病聰蟻間犘
黃雞紫蠏且慰意背癢正得麻姑爬羞將口腹累州里
未能不食如匏瓜猶勝夷齊待薇蕨園收芋栗兼棃樝
老農追隨種禾黍偶耕林下時燒畬心淳語直意真率
肝膽相照無疵瘕瑶臺璇室豈不好囁嚅較此猶爭些
囊中黃金尚餘幾壺乾酒盡還當賖頽然一醉玉山倒
世間萬事皆由他
梟
南山萬古雪六月地上冰崢嶸況當嚴冬氣尤冽萬物
僵立不識死與生陽烏戢其羽顔色慘澹無光晶朝朝
畏寒不敢出欲挽海水添長更氊裘蒙茸縮如蝟風沙
斷盡行人行老烏平時最饒舌攢毛縮頸飢無聲鴟鴞
獨何形無乃金鐵鑄使成白日在何處每到夜黑來飛
鳴有時呼嘯聲愈厲召號怪鬼徵邪精鳳皇凍欲死志
意無由平梟凶不可治怒癭空膨脝南村孀婦貧且苦
夫死未葬兒東征伏雌五離初解殼畏寒就暖聲咿嚶
土房穿漏窗戶破梟竟突入雞啼驚雛死腦盡裂雌僝
不能爭孀時睡䒐䒏欲起視夜無油燈乞鄰把火照昏
黑梟止未去勢欲相欺陵口吻尚流血兩目光睖䁬孀
髮竪股慄返走撲地魂飛騰有夫攘臂挾弓矢弗斬此
梟何以懲入門無所見但聞狐鳴鬼嘯寒氣颯□如凝
冰孀悲呼天涕垂膺卵此惡物當誰憎戟手詬社公媿
汝威稜稜雖云土木偶想亦欽名稱人皆祀汝作土主
安然坐視反不如梟能社公顔忸怩渥若朝霞蒸據案
呼吏兵卑官亦靈承廟食于此方乃被婦詬吾奚勝便
須封皂囊騎雲款天庭叩階瀝血天其矜不以梟磔死
吾道何由宏天門九重高且邃守以夜义威贔屭摳衣
趨蹌肅鳴佩以手奉扃心顫悸大閽倚棖方假寐瞠目
視之訶且詈汝官何曹直蟲臂清都森嚴可輕易社公
前致辭大閽巳知意鼎鐺尚有耳投鼠須忌器梟為天
驕子美惡各以類羽中豈無靈與瑞不及梟姿工嫵媚
乘昏伺暗察幽隱附耳連眉方倚比汝不知忌諱胡不
膠脣結舌亦足以自異彼喙若呀非汝利社公頓首前
此言得無愆天道本至公如何有憎憐苟不較曲直何
由辨媸妍以彼醜惡形乃竊造化權常聞上古時宰物
無頗偏禍淫與福善今豈不其然地行蒼生何啻千萬
億煩冤疾痛孰不號旻天渾沌苟未鑿何用呼吸百里
晝夜東西旋大閽笑絶倒以掌拍其肩小儒強解事未
悟磨兜堅汝胡不聞天地同一物不過一十二萬九千
六百年氣機消長豈常好清淳澆濁各各隨時遷天人
不同道此理可忘言語既復歎悔丁寧極密勿妄宣社
公涕漣如頫首但長吁載拜謝不敏攬轡回其車錫鑾
風泠泠墜地不須臾亟往告彼孀夜降桑林巫梟雖不
勝誅誰敢訐其辜朋儕相搆煽勢與天為徒母腦尚忍
啄何有于朱朱素餐抱深媿予亦思乘桴嗟爾門單戶
弱形羇孤從今慎勿與梟敵但須夜夜牢護雞巢雛
西屯女
西屯女兒年十八六幅紅裙脚不韈面上脂鉛隨手抹
百合山丹滿頭插見客含羞嬌不語走入柴門掩門處
隔牆却問官何來阿爺便歸官且住解鞍繫馬堂前樹
我向厨中泡茶去
保定塗中偶成
白壁何從摘舊瑕纔開羅網向天涯寒窗兒女燈前淚
客路風霜夢裏家豈有酖人羊叔子可憐憂國賈長沙
獨醒空和騷人詠滿耳斜陽噪晚鴉
甘州即事
黑河如帶向西來河上邊城自漢開山近四時常見雪
地寒終歲不聞雷牦牛互市番氓出宛馬臨關漢使回
東望玉京將萬里雲霄何處是蓬萊
客中春晚
遠塞書難寄空庭花自開舊巢雙燕子今歲不曾來
春日遊山偶成
林下扶藤杖溪邊整葛巾春風莫相妒不是折花人
口號寄涇州守李宏
渡了黃河又黑河春風秋月五年過涇陽太守如相問
更比來時白髮多
客中相見倍相親白酒黃雞莫笑貧君住淮南我淮北
如何不是故鄉人
甘州
甘州城西黑水流甘州城北黃雲愁玉關人老貂裘敝
苦憶平生馬少游(集本題作送岳季方還京前云登高樓望明月明月秋來幾圓缺多情只)
(照綺羅筵莫照天涯遠行客天涯行客離鄉久見月思鄉搔白首年年長自送行人折盡邊城路傍柳東望秦)
(川一鴈飛可憐同住不同歸身留塞北空彈鋏夢繞江南未拂衣君歸復喜登臺閣風裁稜稜尚如昨但令四)
(海歌昇平我在甘州貧亦樂下文云云)
明詩綜卷二十四
