明詩綜卷五十六
翰林院檢討朱彝尊編
羅萬化(一首)
萬化字一甫會稽人隆慶戊辰賜進士第一歷
官禮部尚書贈太子少保諡文懿有世澤編
(靜志居詩話唐宋科目繁多至明而始終所重惟甲第志科名盛事者首述吉水莆陽而於越)
(山隂自諸文懿大綬而後榜五發邑人居其三焉傳聞三公俱同席硯之友不可謂非盛事已)
擬此日不再得
落景無返輪奔星少回光綠髮不戀人轉眼化為蒼所
以志士心努力及方剛恒恐歲遲暮蘭蕙不得芳膏火
還自煎山木亦自戕我謀一以乖終身失其臧大道本
希聲至人貴含章豈其魚目珍而登君子堂登高豈無
梯濟深豈無航愚者貴速至聖人寳其常虚牖展素書
古人未云亡無為守躊躇徒貽過時傷
趙志皋(二首)
志皋字汝邁蘭谿人隆慶戊辰賜進士第三歷
官建極殿大學士贈太傅諡文懿有瀔陽詩集
早發錢塘
曉霧兼天白秋風一葦輕湖吞漁浦闊沙湧固陵平隔
座吳山遠揚帆越嶠迎蒼茫思無限天外忽鐘聲
贈太僕何石川
丈人三徑傍城隈不厭鄰翁日日来雙鶴竹間迎客舞
一尊池上為誰開采芝合共商山老作賦仍多洛社才
自笑登樓倦懷土暮天回首重徘徊
王家屏(六首)
家屏字忠伯大同山隂人隆慶戊辰進士歷官
禮部尚書文淵閣大學士贈少保諡文端有復
宿山房集
(詩話宋制祖宗翰墨儲藏於玉堂之署觀陳騤中興館閣前後錄道君墨跡俱存此康譽之得)
(題年年花鳥無窮恨盡在蒼梧夕照中之句也迨元而奎章宣文之閣舊典不改明則藏之大)
(内詞臣末由覩矣萬歷九年帝御文華殿宣召入直史臣五人文端居首其餘修撰則沈公𢡟)
(孝張公元忭編修則劉公元震鄧公以讚也既進見示以景陵御筆玄兔圖圜以淡墨作滿月)
(胎上有桂枝垂枝下藉輭草兔居其中並臻妙境諭諸臣題詩於軸并得用私印識之閱三日)
(詩成進御自首輔張文忠外凡三十有五人當日諷諫優游不事促迫綵花銀葉賜予便蕃自)
(永宣以来詞林盛事遇此罕矣長陵四馬詩世傳為江陵作今從館課集本正之文端立朝侃)
(侃不阿因一諫官力爭去位風節固不可及詩亦雍容和雅不失正始之音)
恭題文皇帝四駿圖
龍駒鄭村壩大戰胸著一箭都指揮丑丑拔
箭
天馬徕翼飛龍蹄削玉耳垂筒碧月懸雙頬明星貫兩
瞳文皇將士盡羆虎復有龍駒助神武流矢當胸戰不
休汗溝血點桃花雨壩上摧鋒策一功策勲何必減元
戎君不見虎士標題麟閣裏龍駒亦入畫圖中
赤兔白溝河大戰胸著一箭都指揮亞失帖
木拔箭
雷鍧鍧北軍来赤兔走黃雲開&KR1143;身超夾澗策足絶浮
埃白溝原頭振鼙鼓貫陣穿營猛如虎穆王八駿詎為
竒昭陵六馬應難數百戰間關未解鞍箭瘢還向畫圖
看只今四海昇平日誰識當年締造難
棗騮小河大戰著兩箭胸一箭後右曲池一
箭安順侯脫火赤拔箭
紫騮馬金駱月朝刷燕晡秣越俶儻精權竒超驤走滅
沒當年萬馬盡騰空就中紫騮尤最雄戰罷不知身著
箭飛来秖覺足生風北風獵獵吹原野長河冰澌血流
赭誰言百萬倒戈中猶有彎弧射鈎者
黃馬靈璧縣大戰後右曲池著一箭指揮雞
兒拔箭
軒后興應龍翔駕天駟乘飛黃迴頭看紫鷰顧影失超
光君王神武古来少萬里煙塵一劒掃馬蹄蹴處山為
摧何論陳暉與平保揚鞭渡淮淮水清金陵父老壺漿
迎從此華陽休駿足山河重整泰階平
初入翰林自述
生平未知學世路方多岐古人已不作古道猶可追願
言對青簡澹慮澄玄思宇宙皆吾事一念安可欺譬彼
機中素皎潔防其緇譬彼山下石孤貞堅自持文章乃
末技富貴非吾期出入感榮遘朝夕承師資遠心在霄
漢努力酬明時
朱賡(一首)
賡字少欽紹興山隂人隆慶戊辰進士歷官少
保兼太子太保吏部尚書文華殿大學士贈太
保加贈太傅諡文懿有集
薊門行
彍騎窺青海天兵出薊門白草邊城暗黃沙塞月昏悲
笳風外哽咽咽不堪聞
于慎行(六首)
慎行字可遠更字無垢東阿人隆慶戊辰進士
選庶吉士授編修歷修撰侍講左諭德侍讀學
士陞禮部侍郎改吏部拜禮部尚書入直東閣
卒贈太子太保諡文定有榖城山房集
(詩話東阿格律和平當正聲微茫之時能為是調即以詩高選亦堪作相)
晉陽男子行(隆慶己巳太原丈夫化為女子歌以識之)
太原有男子壯烈世所無身長九尺餘白晳好眉鬚自
負良家子募作材官徒腰中轆轤劒横擊當路衢并州
惡少年見之伏且趨一朝覽青鏡侘傺空堂隅三日不
出戸忽然見彼姝綽綽芙蓉顔盈盈玉雪膚蛾眉娟且
長高髻墮馬梳脫我金鎖甲繫我繡羅襦掛我白貂帽
珥我明月珠委心懷嬿婉不惜健兒軀昔為雲中鵠今
為水上鳬昔者一何厲常關十石弧今者何柔曼巧笑
傾城都仰視浮雲馳變化不須臾茫茫窺元運玄黃無
乃渝世人但云好不必稱丈夫
過雨
五月不知暑虚空颯似秋殘虹挂溪水片雨過城樓遠
樹斜陽駐深山夕翠流晚涼思枕簟絶愛北窗幽
秦淮
秋月秦淮岸江聲轉畫橋市樓臨綺陌商女駐蘭橈雲
裏青絲騎花間碧玉簫不知桃葉水流恨幾時消
送朱養淳太史冊封周藩
蓬莱闕下五雲飛桐葉封函出帝畿漢苑花香隨使節
河橋柳色上征衣天臨玉署恩偏渥星近銀河夜更輝
試向天津橋上望銅街無處不芳菲
送張洪陽學士請告南旋
長河南下水曾波吳楚青山枕上過行到潯陽江口望
應憐秋色故園多
少年行
錦帶珠袍綠臂韝相逢盡說富平侯南山夜獵春城晚
繫馬新豐舊酒樓
陳于陛(一首)
于陛字元忠南充人隆慶戊辰進士歷官太子
太保禮部尚書文淵閣大學士贈少保諡文憲
有萬卷樓稾
宣廟御筆馬
寳繪傳神駿權竒尺素收蹄攢雙碧玉文散五花虬赤
汗當沾臆黃金為絡頭天閑今萬匹何必按圖求
張位(一首)
位字名誠南昌人隆慶戊辰進士改庶吉士授
編修遷司業以糾江陵奪情謫徐州同知後累
官少保兼太子太保吏部尚書武英殿大學士
諡文端有叢桂山房彙稾
(詩話文端以持正忤江陵詩頗有憂危之語其詠射鵠云方寸能幾何當此亂鏃投冇感其言)
(之也既罷相於東湖杏花村建閒雲樓吟眺自娛晚探青原之勝汎舟螺川野服箯車登覽竟)
(日老僧不識為宰相題詩懷鄒魯瞻門人胡廷宴守吉安從寺壁見詩始知之是亦佳話)
七夕
塞月催砧急天風襲袂深星河良夜色牛女隔年心莎
逕流螢度花隂促織吟平生江海意荏苒二毛侵
裴應章(一首)
應章字元闇清流人隆慶戊辰進士歷官南京
吏部尚書贈太子少保諡恭靖有嬾雲集
豐嶺即事
倚仗危峰上煙霞嶂幾重逶迤盤古道絶勝引仙蹤露
滴晴天雨雲低半嶺松蓬壺何處是天際一聲鐘
范謙(一首)
謙字含虚豐城人隆慶戊辰進士歷官禮部尚
書贈太子少保諡文恪有雙柏堂集
初入翰林自述
聖人啓元運應龍協昌期萬物快先覩而我逢兹時抱
策獻天門鴻漸修羽儀木夭肆宏敞玉軸陳參差石渠
發中秘虎觀探幽竒淵源接師友得失隨箴規分隂期
共兢古道還力追願言謝紛華兼以息驅馳但令微忠
效無求虚譽垂庶幾大造化於以酬毫釐坐見乾坤泰
我亦贊無為
習孔教(一首)
孔教字時甫廬陵人隆慶戊辰進士選庶吉士
歷官南京吏部右侍郎
將進酒
將進酒客莫辭玉交杯金屈巵主人勸客揖且讓客言
我飲本無量有如法宮置酒監在前史在後此時徑醉
不及一斗州閭之會六博投壺男女雜坐盱眙歡呼爾
時醉可兩壺日暮酒闌合尊促席履舄交錯杯盤狼藉
羅𥜗襟解微聞薌澤當此時也能飲一石欷戲乎酒極
則亂樂極則悲萬事盡然高陽之徒安足為書有豐刑
亦有酒誥舌出禍入君子所悼主人休矣職思其居三
爵不又言毋我渝
田一儁(一首)
一儁字德萬大田人隆慶戊辰進士歷官禮部
左侍郎有鍾台遺稾
遲鄭郎不至
幽齋淨朝塵崇館紛晝靄涼葉隂已深疎花落猶在美
人来不来搔首空相待渺渺望河干青山出雲外
韓世能(一首)
世能字存良長洲人隆慶戊辰進士改庶吉士
除編修歷修撰侍講右諭德陞國子祭酒南京
禮部侍郎召入兼侍讀學士有雲東草
送友人南還
垂柳千條拂御溝上林春色鳳池頭如何張翰多歸興
不待秋風已倦遊
沈思孝(四首)
思孝字純父嘉興人隆慶戊辰進士累官都察
院右都御史兼兵部侍郎贈太子少保有行成
郊居西征陸沈諸稾溪山堂吾美堂等集
(詩話先生封事尤觸江陵之怒杖畢即加鐐鏁復下獄三日始僉解發戍既抵嶺南巡撫欲殺)
(之以媚政府遽以尺符召之行至恩平先生䄂七首示縣令曰巡撫必欲殺我我當與俱斃不)
(然伏尸軍府中令天下士大夫皆知巡撫所殺也縣令密以告巡撫得不死蔡副使文範作壯)
(哉行送之其歸也胡元瑞贈詩云荳蔲花前千里夢桄榔樹下十年人先生頗好賞鑒書畫言)
(者遂劾其以千金市王右軍真蹟一卷南箕貝錦可以意成也詩入瑯琊四十子之列晚交姚)
(叟士粦未免間作嗸牙語)
喻邦相同喻羨長至集恕醉軒
白雲邀上客黃葉繞貧居缸面沽来酒槎頭釣得魚山
川連越絶雞犬數秦餘一日千秋意相看老不疎
思家
長卧鳳城隈鄉心日夜催小人猶有母明主漫憐才木
葉千山雨江湖八月雷倚閭秋欲盡底事不歸来
清寧兩宮灾臣督諸軍入救上使小黃門賜以肴
四合酥與果稱是中有鳳仙橘小紅梨佳甚乃
藿食者所未嘗敬賦此以紀之
春盤分尚食天語遣黃門橘豈維揚貢棃堪大谷論股
肱悲未及口腹媿知恩獨荷焦頭賞能無負至尊
出都門
天高落葉繁匹馬上東門固寵寧臣節完名是主恩青
雲雙闕迥綠野幾家存滿篋匡時草攜歸覆酒尊
賈三近(一首)
三近字德修嶧縣人隆慶戊辰進士選庶吉士
改授吏科給事中轉戸科都給事中遷太常少
卿改督四夷館歷大理左右少卿南北光禄寺
卿以右僉都御史撫保定入為大理寺卿轉兵
部右侍郎有東掖漫稾(于無垢云石葵歌詩清爽疎宕咳唾立成)
冬日登嶽
遊目高寒處羣山擁岱宗登封迷漢艸徙倚有秦松萬
壑煙嵐合諸天紫翠重肩輿明月下上界已聞鐘
邵陛(一首)
陛字世忠餘姚人隆慶戊辰進士改庶吉士歴
官刑部左侍郎
過拜將臺懷古
千載遺蹤表故臺殘雲縹緲夕陽開三川佳麗興王地
百戰勲名大將才此日江山空草木當年壁壘半蒿莱
登臨不盡英雄恨風急寒沙過鴈哀
沈懋孝(一首)
懋孝字幼真平湖人隆慶戊辰進士改庶吉士
歷南京國子司業謫兩淮鹽運司判官起河南
巡撫未任有淇林雅詠
(詩話晴峰樂府句摹篇倣不脫歷下窠臼餘體斐然能於同中見異)
北固登望
北固樓前一笛風碧雲飛護建康宮江南二月多芳草
春在濛濛細雨中
朱孟震(四首)
孟震字秉器新淦人隆慶戊辰進士除南京刑
部主事歷郎中出知重慶府陞河南按察副使
累官通政使以右副都御史巡撫山西有郁木
生全集(任少海云使君詩閎鬯瀟灑了無塵俗氣陳于韶云秉器才情婉附流調鬯)
(發若孤桐朗玉自冇天律明張助甫云秉器詩爾雅深厚緣情達理吳卿云秉器負用世)
(才以餘力為詩諸體錯陳意匠所極才亦副之陳玉叔云秉器詩本於才體氣高妙)
(詩話秉器津津以詩家自許其在南曹結清溪社一時名士聲應氣求所緝楮談續談餘談述)
(先喆之舊聞綜同人之麗句可謂好事也已)
和答正甫
幽意苦不愜清歡良未期如何汾水上忽枉故人詩芳
草王孫路朱華帝子池相思隔年歲河漢正高垂
哭孔汝錫先生墓
殘歲龍蛇逼新阡雉兔過露隨朝槿盡風入暮蟬多坐
失千鐘酒情傷九辯歌夜臺無白日一慟欲如何
春日金沙寺訪羅孝廉元我
春水金沙是舊遊春風黃鳥況相求馬蹄一逕穿雲入
花氣千林帶雨浮詞客雄文巴蜀檄故人清興剡溪舟
草堂蹤跡今猶昔好為狂夫十日留
謁張桓侯廟
英姿颯爽氣雄哉恍惚晴霄風雨来一代君臣元伯仲
千秋祠廟倚崔嵬乾坤已限三分業熊虎空懷上將才
正是雲安春月夜杜鵑啼徹不勝哀
龔勉(一首)
勉字子勤無錫人隆慶戊辰進士除嘉興知縣
以憂歸補吳橋知縣陞南京刑部主事轉戸部
員外進郎中出知嘉興府遷浙江參政轉按察
使調山東遷浙江右布政使有尚友堂集(彭子殷云)
(子勤詩整暢可方錢劉)
送王會泉武庫出守永州
仙郎戎政擅才名簡命熊幡向楚城車騎舊瞻司馬節
襜帷新識使君旌九疑南接湘江遠五嶺東連粤路平
遥想行春風日好瘴煙消盡百花明
蔡文範(十首)
文範字伯華瑞州新昌人隆慶戊辰進士歷官
廣東布政司參議有縉雲齋稾甘露堂集
(詩話青門近體雄渾絶倫)
自瀛德至東昌道中雜詩
聞道張秋決先朝慮獨深為山名戊巳奉使失辛壬地
控支祈鎖天寒象罔沈誰知神禹跡疏鑿本無心
岳州馮觀察見招
澹澹鋪湘水依依見武陵雲隨天不動川靜水凝冰魑
魅愁神鼎魚龍怪佛燈夜深清梵徹何異普陀僧
太和宮
疆域連秦塞星辰入楚都英靈天地啓宮闕古今無禪
艸諸儒遜玄功萬國趨祠前瞻皂纛曾說贊文謨
送庫部朱陽和備兵甘肅
隂山雪墮紫貂裘使者行邊大漠秋陜右長城班定遠
胸中武庫杜荆州風吹獵火通甌脫篴奏梅花落隴頭
哈密至今無敢論知君躍馬看吳鈎
紅心驛值雪
雪色初驕冷萬家那堪風急更迴斜来從朔北還兼雨
去到江南定結花沙上紫騮嘶不度愁邊青鬢忽先華
荒村日暮平如練破却寒光數點鴉
遊南岳(二首)
縹緲仙臺紫氣浮煙籠玉座儼垂旒地包荆楚標南紀
江合沅湘向北流牲帛千秋周祀典衣冠五月舜諸侯
塵緣未斷慚仙骨金簡雲書何處求
赤帝高居小梵天衆峰羅列擁階前秋經絶壁風雷起
(有風雷洞)醉倚雙臺日月懸(上有望日望月二臺)誰道人騎黃鶴去我
今寒抱白雲眠莫言此夕非沖舉已隔人寰丈九千(誌載)
(祝融峰高九千丈有竒)
寳應湖
湖闊疑無地堤長亘若虹孤舟數點雨殺却日南風
望白鶴嶺
百里初見近十里轉見遠絶頂不分明白雲隨舒卷
溪漲發建陽
白日欲沒雲濛濛建陽城外雨澆空溪邊怪石不知數
一夜走入洪濤中
顧大典(三首)
大典字道行吳江人隆慶戊辰進士歷官福建
提學副使謫禹州知州改開州有清音閣集
得山東觀察報留别省僚
肅肅晨風吹明星帶徂兩平生攜手俱今乃殊風壤大
江一以遠日夕春潮長憶奉南皮游良時清尊賞華篇
想遺則淵調懷餘響朋僚既雨散世路即塵鞅去去不
可追臨風徒懭怳
苕溪春日
苕溪春深春欲歸柳絲拂地棃花落客子辭家已三月
春風初換越羅衣羅衣競試春江曲花外鶯聲斷還續
春心羈思兩相催愁見天涯春艸綠春艸年年伴客程
扁舟明日又孤征故園回首春雲隔江上春風空復情
送秦郡倅還楚中
一朝辭簿領千里返湘江棄置君何罪離羣我自傷春
風過夏口秋艸卧衡陽為報南来鴈音書好寄將
沈位(三首)
位字道立吳江人隆慶戊辰進士改庶吉士授
檢討有柔生集
(詩話虹臺詩麗以則惜不永齡中秋結語殆成纖也)
十二月二十一日獻俘
睿德通中夏天威震北隅遐方歸正朔欵塞獻新俘清
廟陳宏業彤庭顯秘圖五兵原不戰巨寇已行誅將相
多酬賞寰區盡大酺小臣叨侍從率武詠神謨
中秋
秋光長與翠華連況是中秋更可憐城闕影高雲裏見
芙蓉露冷沼中妍誰家笛弄江南曲幾處鴻飛塞北天
此夜清輝應莫負人生能見幾回圓
漁陽春望
二月春方半冷風日正長陌頭看柳色忘却在漁陽
張鏜(一首)
鏜號石渠吉安永豐人隆慶戊辰進士除東莞
知縣陞南工部主事歷員外郎中出為湖廣按
察僉事轉貴州參議
寄艾和甫謫戍西寧
荆南偶接故人書為悉關門近起居萬里獨看營外月
孤身誰念釡中魚辭劉徐恕心元苦折檻朱雲願不虚
秦地日聽邊塞曲楚歌相和調何如
喻均(四首)
均字邦相新建人隆慶戊辰進士歷官天津兵
備副使有山居集
陸中丞移書促入郭有事田間詩以陳情
龐公願負耒陶令甘荷鋤外物既不干誰能逸其軀朝
夕課童僕黽勉在田廬心事異昔人蹤跡與之俱咄嗟
不逢年高原化為渠穡事良已矣種豆山一隅羣雀苦
交啄持竿為敺除詎意小臧来乃接中丞書要我入城
郭高義有誰如頋念山中人生事各有須寧能舍田畝
忽此升斗儲殷勤謝来意禮數寬樵漁
春暮宿大觀樓簡士功及二三知已
閒居不適意觸事增煩憂振步出西郭登君江上樓滄
波漲初闊綠樹隂已稠煙雲綴遐岫蘭&KR0581;盈芳洲迥覺
心迹清轉見身世浮徘徊未能去衾枕聊淹留既以自
怡悅因之報舊遊
送方子及入計
凝霜沾浦樹冉冉歲欲晏君子意如何垂老仍薄宦一
卧艾子城六見秋花綻月米分故人日食藜與莧高志
慕翔鸞卑棲託斥鷃發軌謁承明蚤晚流皇盼白首感
睽離追餞臨寒澗握手慘無言側睇雲間鴈
請告書懷
夙昔浮雲意微官久欲休蹉跎身漸老丘壑願方酬海
日猶殘暑山風欲度秋盈盈河上水萬里送歸舟
方沆(二首)
沆字子及莆田人隆慶戊辰進士歷官雲南提
學僉事謫寧州知州有猗蘭堂稾(朱秉器云子及詩非大歷)
(貞元以上語不道天謝山子云子及心境高妙有然之趣)
秋汎
山合松楸晚沙寒橘柚秋坐看魚鳥近歷歷鏡中遊
次長沙懷賈太傅
楚雲萬里望京華賈傅南遷路未賖誰料逐臣今更遠
春風三月過長沙
唐文燦(一首)
文燦字若素漳州鎮海衛人隆慶戊辰進士除
行人歷官廣西按察僉事有鑑江享帚集
大行皇帝輓歌
憶昔河清日流虹叶瑞徵運隨真主轉紀逐盛時蒸七
世觀新廟千秋奉永陵耿光長照耀史冊紀中興
郭莊(一首)
莊字子莅鞏昌徽州人隆慶戊辰進士改庶吉
士授山東道御史督學南畿
賦得謁帝承明廬
丈夫重意氣束髮事周遊挾策日坎壈西風吹敝裘一
朝際風雲謁帝来神州出入承明廬交結盡英流雙闕
聳雲漢朱旗夾道周翶翔供奉客錦帶佩吳鈎相傳樹
勲名寧論沈與浮君看黃鵠志不為稻粱謀
帥機(一首)
機字惟審臨川人隆慶戊辰進士歷官南京禮
部郎中陞思南知府謫兩浙鹽運司副遷南京
刑部郎中有膳部集
秋懷
八月金氣深蕭瑟叩虚牝梧楸半離披朱華日就隕風
急度離鴻氣嚴感飛隼皎月正舒遲羲輪漸縮窘砧聲
動四鄰薄寒侵席筍清景誠足嘉惜此歲遒盡況復愴
松楸欲賦思歸引
鍾庚陽(一首)
庚陽字長卿秀水人隆慶戊辰進士除太平推
官入為大理評事遷工部主事歷員外郎中出
知鎮江府謫知廣德州終刑部員外有焚餘集
劉在南直指遷郴州余亦謫守廣德同發潞河投
贈
繡衣使者下蘭臺愁說雙旌潞水開自是聖恩寬逐客
却從謫宦見仙才山過衡嶽孤帆轉路入瀟湘鴈影回
余亦南行賦歸去秋風天末幸追陪
唐邦佐(二首)
邦佐字惟良蘭谿人隆慶戊辰進士知泰和如
皋儀真三縣入為刑部主事謫兩淮運司判官
轉贑州府通判遷知光州有比部集
感興
蟠曲惡木根不植太山岡婀娜孤生竹抽梢淇水旁佳
人好脩飾被服素羅裳感兹帛鴈會得充君子房絲蘿
引長蔓琴瑟淨高張合懽在令德容色豈足揚
塞下曲
曾隨驃騎度渾河雨雪天山夜負戈莫謂歸家貧到骨
黃沙白骨不歸多
張元忭(一首)
元忭字子藎紹興山隂人隆慶辛未賜進士第
一歷官左諭德兼侍讀有不二齋稾
杜轄巖訪吳公度
杜轄巖中人曲江舊同席未折彭澤腰早著東山屐栖
心老氏書結廬武夷側晴峰萬點青雲溪幾條白玄關
夾長松丹房架危壁巖頭露可餐巖下芝可摘猿鶴時
為羣車馬杳難即我本丘壑人聊作金門客煙霞夙同
好出處偶殊迹諦觀聲利場何似神仙宅四十已無聞
百年亦瞬息徒然赤松子巢居鍊形魄明發出閩嶺題
詩訂泉石
鄧以讚(一首)
以讚字汝德新建人隆慶辛未賜進士第三歷
官吏部右侍郎贈禮部尚書諡文潔有佚稾
思歸
星河雲氣淡萸菊露華清宦況慵兼病鄉愁斷又生入
秋偏遠夢逐日計歸程南鴈空中唳能禁此夜情
郭子章(二首)
子章字相奎泰和人隆慶辛未進士歷官都御
史巡撫貴州進兵部尚書有閩艸留艸蜀艸浙
艸晉艸楚艸黔艸等集
(詩話青螺敭歷外臺而著書不輟詩嫌合格者少然勝於輭熟者多)
紀夢
西南欃槍明占在川之播何哉井底鼃不知有漢大黔
中久愉恬崇朝忽摧挫聚黨嘯綦江一倡乃百和城市
走豻豺平原起堀堁天子赫斯怒命將出右个猥予在
田間未許支離卧馳驅竹王疆迅速等轉磨夜夢壯繆
侯車騎儼相過倒屣延之入席分賓主坐論賊無足虞
粃糠易揚簸巢幕暫偷安積薪以待莝及余入八番次
第密搜邏衝風籜乍卷利匕粉同挫豈專帷幄謀一一
神所佐從此半壁天蠻僰始退愞剙祠敬事侯擊牲進
香穤誰為報侯功銘詩我所作
舟中
三春滯水濆魚鳥狎成羣江濁流新雨山晴歛薄雲村
舂幽澗急岸艸夕陽薰何處城頭角偏令倦客聞
劉克正(一首)
克正字懋一從化人隆慶辛未進士改庶吉士
授檢討
春雪
乍覺輕寒薄太空凍雲舞絮一宵同點成簾幕渾成雨
飛入園林不待風萬里江山春寂寞九重宮闕玉玲瓏
仙郎天下聞高調一曲誰能和郢中
郭子直(一首)
子直字舜舉崇德人隆慶辛未進士除行人歷
官福建按察副使
采菱曲
采菱復采菱采采日已暮貪看馬上郎迷却花間渡
侯堯封(二首)
堯封字欽之蘇州嘉定人隆慶辛未進士授刑
部主事改四川道御史歷官福建參政有鐵菴
遺稾
第一禪林
自是禪栖第一林萬松迴合白雲深遠看麋鹿不知數
欲問禪居何處尋中天日月遞朝暮下界山河自古今
暫憩便疑塵世隔幾人曾此一投簪
劉虞䕫(一首)
虞䕫字直卿高平人隆慶辛未進士改庶吉士
歷官太常寺少卿兼侍讀學士掌翰林院事
苦熱行
燕山虚傳千丈雪昔乃苦寒今苦熱苦寒尚可禦苦熱
安所逃寒有重裘奥室足自庇熱雖袒裼心煩勞炎風
吹埃沸四野火雲布空日如赭長安衮衮車馬塵驅馳
道路何為者吾思仙人乃在閬風岑水晶宫闕琪樹林
安得從之御風吟攬子之袖開我襟念此已足清人心
吁嗟炎蒸三伏無歲無發狂大呌胡為乎
周光鎬(二首)
光鎬字國雍一字耿西朝陽人隆慶辛未進士
除寧波推官陞南戶部主事改吏部歷郎中出
知順慶府陞四川副使轉參政遷陜西按察使
擢僉都御史撫寧夏入為大理寺卿有明農山
堂彙艸
大梁道上
眺望中原路逶迤入大梁風塵馳朔騎節序改青陽衛
水浮煙黑沙河落日黃愁来看短鋏猶帶薊門霜
秋懷
靈關秋色白榆多九月霜風黑水河天外鴈鴻嗟阻滯
籬邊松菊怨蹉跎南来卭塞無烽燧西去臨洮走槖駞
此日三秦憂不細禁中親詔出廉頗
吳中行(一首)
中行字子道武進人隆慶辛未進士改庶吉士
授編修以建言廷杖為民尋起用遷右中允歷
洗馬管司業事進侍讀有復菴集
(詩話江陵奪情事在萬歷五年七月迨十月之朔彗星見大内火於是既望三日吳公疏上次)
(日趙檢討用賢疏上又次日艾員外穆沈主事思孝疏上江陵怒不可止而諸公均受杖矣方)
(杖時鄒進士元標疏復上一時士氣持正若是許文穆以庶子充日講官為吳趙二公餞鐫玉)
(杯一銘曰斑斑者何卞生淚英英者何藺生氣追之琢之永成器以贈吳公犀杯一銘曰文羊)
(一角其理沈黝不惜剖心寧辭碎首黃流在中為君子夀以贈趙公玉杯今不見犀者為吾鄉)
(何少卿蕤音所得余嘗飲此作歌)
賦得露凝仙掌
絳闕秋容靜金莖露氣長夜深方湛湛日出轉瀼瀼共
喜仙人掌能渟玉女漿願持方聖澤沾灑徧遐荒
史鈳(一首)
鈳字汝和餘姚人隆慶辛未進士改庶吉士授
編修
春晴
春光二月滿皇州半逐桃花入水流何事王孫歸未得
東郊芳艸自含愁
丁元復(一首)
元復字見心長洲人隆慶辛未進士除知陽信
縣擢山西道御史歷浙江布政司參議有片玉
齋存稾
早春過趙凡夫池館
幽栖何所定選勝得支硎檻底泉鳴玉天邊石作屏江
梅依磵戸谷鳥浴清泠千丈原頭瀑宜添一艸亭
鄭邦福
邦福字洪疇上饒人隆慶辛未進士歷官南京
太僕寺卿有采真遊稾
牛場坡
俯身牛場坡仰面臘笳嶺白雞(山名)帶雨翔老鴉(關名)入雲
猛如穿螺竅中復躋蝸角頂行地雖數舍計天不盈頃
從来汗漫遊覯兹殊絶景那知陟宦階巖嶮極無影
吳中立(二首)
中立字公度浦城人隆慶辛未進士授禮部主
事歸籍起尚寳司丞有吳音
浪吟
楚歌鳳兮鳳孔操麟乎麟空為世所瑞胡不全其真三
山有若木百歲無故人去覓逍遥子清湘采白蘋
舟行白下
江天澹秋色斜日照孤篷漁艇沿門繫蒹葭到處通鳥
飛帆影外人在鏡湖中始覺煙波叟浮家趣不窮
薛夢雷(二首)
夢雷字汝奮福清人隆慶辛未進士歷官雲南
按察使有彩雲集
發三山
倦遊萬里欲投閒未斷塵緣更出關七十二程重屈指
夢魂何處不三山
夜次弋陽
風塵何事只棲棲楚水茫茫去鳥低落日漸看人影盡
平沙如雪弋陽谿
熊敦朴(一首)
敦朴字茂初内江人隆慶辛未進士改庶吉士
歷官貴州布政司參議有謫居稾
得趙汝師太史書
章臺猶旅食珍重故人書自是飄零久非關記憶疎野
花紅更發官柳綠仍舒浩蕩乾坤意吾生總不如
馮時可(七首)
時可字敏卿松江華亭人隆慶辛未進士除刑
部主事改兵部歷員外郎中出為貴州提學副
使再補四川提學副使調廣西湖廣參政有北
征西征金閶石湖巖棲雨航等集(陳卧子云吾鄉元成可方)
(吳門劉子威)
(詩話元成詩極為後來詩人所詆就全集而觀甫田彌望稂莠汙莱獨五古一體尚有遺秉滯)
(穗可供捃拾以比劉子威翻覺勝之)
齋居雜述(二首)
兔狡能營窟鳩拙亦居巢兕虎入帝苑麒麟走空郊玉
石貌難分金錫質易淆三黜不必愚九遷豈必豪屈伸
由好惡人生在所遭鴻也費歌噫雄也費解嘲何如與
化遊小大並逍遥
白龍下清淵漁者射其目白龜使清江卜者刳其腹元
君違神夢上帝惡魚服風波一失所雲雨迷牽復芳艸
化為芻苦菜葅為蓄世事如轉蓬人情多反覆冉冉百
年中愁居何能淑
戊戌歸田雜感(二首)
箕斗不共垣有采相為光蘭蕙不共根有氣相為芳奈
何同居者各自生肺腸一笑亦見疑片語含鍼鋩不能
相慰勞安望相頡頏長林知天風大埜知天霜人生不
相知何用接杯觴
北風何其涼霜霰相與期薄暮侵衆卉芳鮮漸已辭玄
髮不堪秋忽覺變青絲翩翩飛蓬征愴愴遊子思浮雲
一出山安知其所之故交皆已貴故心誰為持酌水置
金罍為辨澠與淄
送張孝豐
浮雲不可駐遊子不能留驚飇逐駭駟歲月去何遒禦
寒安得裘濟河安得舟客處無與懽寧不思故丘
常山道中遇雨
東山詠零雨感彼歸途事今兹賦愁霖行役我伊始&KR0034;
&KR0034;業不堪滂沱末由止嶃嶃山彌高油油雲未已我車
淖方掀我僕顛莫起蜎蜎蠋蒸桑肅肅鴇集枳苦哉遠
征人重山復重水
建陽道中
趨程苦行遲遇景苦行速清晨發建陽重霧若雲簇載
馳且一舍始能豁我目清溪映明沙茂樹間修竹千山
開且合煙翠爭相逐飛梁若垂虹去艇如遊鶩竟日抵
甌寧應接難更僕人遠意如何良遊偏恨獨
方揚(一首)
揚字思善歙人隆慶辛未進士歷官杭州知府
有初菴稾
金山
虚閣疑無地琳宮别有天江空萬籟發僧定一燈懸七
澤吞吳楚孤峰自歲年乘風興不淺高眺已冷然
劉伯淵(一首)
伯淵字靜之號念庭慈谿人隆慶辛未進士除
泰興知縣遷工部主事歷員外郎中出為江西
按察副使以病致仕歸年百餘歲卒有灌息亭
集
(詩話念庭於隆慶五年釋褐萬歷十六年即引疾歸其八十初度自嘲詩云謂我歸田早假令)
(不早有何好幾人欲歸不得歸黃犬東門添懊惱謂合彈冠出陶令折腰八十日投閒已道宜)
(休三揣分真成不堪七及百歲思陵遣御史梁雲搆存問念庭猶健步迎於門外謝恩畢騰觚)
(飛爵了無倦容崇禎十一年事也吳興有顯者家居以厚幣乞言介夀念庭笑曰七十上夀毋)
(乃太早乎浙東西相傳以為佳話云)
園居
松際茅簷隔小橋水濱穿圃亦通潮得閒獨坐翻書卷
有客相過慰寂寥方竹歲深裁作杖大壺霜落剖為瓢
年豐飽喫青精飯莫問仙山路近遥
吳丕顯(一首)
丕顯字希文松江華亭人隆慶丁夘舉人承天
府通判有四留軒集
(詩話希文奕葉青門一官散吏廉能著聞相傳初補學官弟子製青苧為襴衫衫授兄子太僕)
(炯以及孫曾家有青苧亭至今存焉襴衫之製諸生服之洪武二十四年三易其式而後定用)
(玉色絹布為之寬袖皂緣繫縧垂襦其後漸易以藍罕用布者矣)
題襟江樓
纜解春江曉帆懸碧樹秋開窗千里月近檻一江流草
色迎芳渡歌聲逐去舟十年湖海夢猶自媿沙鷗
鄭學淳(一首)
學醇廣州順德人隆慶丁夘舉人選授知縣有
勾漏艸
園居
藥裹供垂老幽棲性獨偏每尋高士傳無復遠遊篇柔
櫓村煙外寒江夕照前沙鷗我與汝相對可忘年
梁岳(一首)
岳廣州順德人隆慶庚午舉人官知州
暮春燕京懷歸
長安春盡落花多越客思歸意若何節序幾從愁裏變
家園頻向夢中過西京形勝雄三輔北鴈音書隔九河
燕市酒罏堪取醉莫將留滯起悲歌
明詩綜卷五十六
