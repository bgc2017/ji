明詩綜卷六十
翰林院檢討朱彝尊編
黃居中(一首)
居中字明立晉江人萬歷乙酉舉人自上海教
諭遷南京國子監丞有千頃齋集
(静志居詩話監丞銳意藏書手自抄撮仲子虞稷繼之歲增月益太倉之米五升文館之燭一)
(挺曉夜孜孜不廢讎勘著錄凡八萬冊墳土未乾皆歸他人插架深可惋惜也)
寄兒
愛子遥相送臨岐轉憶家囊空嗟久客歲晏又天涯鬢
逐風塵短心驚道路賖離情兼旅思一倍惜年華
曾仕鑑(一首)
仕鑑字人倩南海人萬歷乙酉舉人歴官戶部
主事有慶歷公車二集
游羅浮
石室春同入龍宫夜不服青天雙瀑下明月二樓懸羽
蓋悲陳迹金書憶昔年相攜采芝叟勸酒鐵橋邊
吳大纘(一首)
大纘字于孝義烏人萬歷乙酉以官生中順天
鄉試
齋居感興
蒼蚪九重淵玄豹七日霧欲以媚幽姿非為傲睨故驛
請疲風塵夙夜謂多露廣游可成名無乃喪真素
陳邦訓(一首)
邦訓字彝父鄞縣人萬歷乙酉中順天鄉試被
黜後署海鹽儒學教諭官至漳州通判有玄感
軒集
閣上
雲合沙頭樹人歸浦口烟空山喧宿鳥小閣俯長川衣
短宜殘暑歌長入遠天南風吹几席不飲亦陶然
唐文獻(五首)
文獻字元徵松江華亭人萬歷丙戌賜進士第
一授翰林脩撰歴中允諭德右右庶子掌詹事
升禮部侍郎翰林院學士教習庶吉士卒贈尚
書加太子少保諡文恪有占星堂集
(詩話郭文毅坐妖書被逮人莫敢前文恪周旋患難不避危機當時稱為長者其治家整肅嘗)
(患江南子弟無家法貽書告誡二子長諱允恭字欽甫即彝尊之外祖也仕兩浙鹽運司副遷)
(石屏知州家藏殿試策神宗御題卷面瘦硬通神曾捧觀于占星堂上占星堂者文恪未第日)
(人或見奎宿於堂於是徐奉化獻忠作記孫漢矣陽克弘以八分書於門屏亂離尚存今已易主)
長安春日感懷
已覺吾衰久行藏未自由江鄉千里思夢醒五更愁鳥
自吟清晝花應笑白頭初衣頻取拭肯負竹林游
丁酉秋得請賜告
天意容棲遁烟霞入夢長淺才羞竊禄漸老學休糧戢
羽歸愚谷看人角智囊單車明日遠相似鴈隨陽
寄施起東丈為溧陽司訓
舊是文章伯居然弟子師絳紗傳舊業綠綬綰明時君
有施讎易吾慙唐勒詞空懷問竒意未敢問前期
登北固曉望
清晨凌曲磴一望攬雄圖天塹仍連楚雲帆半入吳遠
山籠日氣古寺隔烟蕪自覺登臨迥渾忘旅思孤
夜泊吕城
何處汀洲晩停橈信楫師雨餘霞散綺風静柳垂絲野
寺鐘聲後夜潮人語時勞勞遊子意隴笛不堪吹
楊道賓(二首)
道賓字惟彦晉江人萬歷丙戌賜進士第二授
編修累官禮部左侍郎兼翰林院學士贈尚書
諡文恪有集(何稚孝云公詩優柔悅懌而出之以鏗然之韻)
梧江即事
春水萬山低江城宿霧迷征帆天上下去路粤東西荒
逕餘亭障樓船急鼓鼙客心驚寂寞况復夜猿啼
别徐尉之任廣昌
遺愛苕溪上新綸楚水邊人疑徐孺子尉即漢神仙柳
色憐分𬒮春風動别筵當官三事在慎勿負先賢
薛三才(一首)
三才字仲孺鄞縣人萬歷丙戌進士改庶吉士
授兵科給事中累官兵部尚書贈太子太保諡
恭敏有集
春暮花圃即事
退食閒亭自委蛇憑軒忽漫問花期韶光已過九十日
闌藥纔舒三兩枝乍和酒香風細細長畱春色景遲遲
看來最是牽情處嬝娜晴絲百尺垂
黃汝良(一首)
汝良字明起晉江人萬歷丙戌進士改庶吉士
授編修歷官太子太傅禮部尚書掌詹事府事
有河干集
登樓作
一卧滄江十二秋今辰獨上望京樓邊城幾處臨風嘯
關塞何人裂土侯萬里難傳青海信千峰不散白雲愁
孤臣有淚向誰灑敢道歸田便得休
袁宗道(二首)
宗道字伯修公安人萬歷丙戍進士改庶吉士
授編修歴中允洗馬庶子贈禮部右侍郎有白
蘇齋集
(詩話嘉靖七子之派徐文長欲以李長吉體變之不能也湯義仍欲以尤蕭范陸體變之亦不)
(能也王百榖王承父屠長卿雖迭有違言然寡不敵衆自袁伯修出服習香山眉山之結撰首)
(以白蘇名齋既導其源中郎小修繼之益揚其波由是公安流派盛行然白蘇各有神采顧乃)
(頽波自放舍其高潔專尚鄙俚鍾譚從而再變梟音鴃舌風雅蕩然泗鼎將沈魑魅齊見言作)
(俑者孰謂非伯修也邪)
攜尊江上
郭外同君去清尊對水涯寒潮鳴草徑積雪晃平沙小
艇乘流急人家逐岸斜流連歸路晩高柳亂啼鴉
兩岸芙蓉
南垞與北垞岸遠渺難即此處好行舟面面芙蓉色
吳應賓(二首)
應賓字尚之又字客卿桐城人萬歷丙戍進士
改庶吉士授編修天啟初以理學召不赴加左
春坊右諭德魚翰林侍讀門人私諡宗一先生
有學易齋集
感興
雨氣澹將夕木末明殘霞流芳惜餘姿宛轉歸泥沙物
化一以遷歡樂為咨嗟根株既不定無乃空中華渺然
念獨往浩蕩隨無涯
題張洪陽閒雲館
賦就張平子飄然獨草亭回環一水綠高下萬山青避
世曾金馬焚香對石屛祇疑雲霧窟長護太玄經
王士昌(五首)
士昌字永叔臨海人萬歷丙戌進士歷官右僉
都御史巡撫福建有投荒草
出都
八口家同在提㩦出國門艱危心未剖慷慨舌猶存戀
闕原臣志投荒亦主恩長沙憐謫所不敢賦招魂
三義廟
遺像丹青蝕英名過客聞中原曾百戰大業竟三分旗
影搖山月爐烟結水雲恰逢邨社近盲鼓說遺文
武陵縣
武陵城北道十里接平疇沙際餘寒斂湖隂積氣浮叢
篁編作戶獨木剡為舟指點仙源近清溪分外幽
黔中雜詠
南服天垂盡銅標向此分洞中厖吠日天半犢耕雲蠻
語逢人譯夷歌到處聞干戈新戰後殘照幾家邨
分宜道中
野菊花黃楓葉丹衝寒日日據征鞍擔囊行旅休相訝
蠻尉於今屬漢官
李啓美(一首)
啓美字成甫一字念方豐城人萬歷丙戌進士
改庶吉士授檢討有李太史集(吳會甫云誦念方詩如野寺孤)
(鐘令人塵襟頓滌)
送王則之假歸
千里一相送郊雲黯不飛潼關何處是孤鴈獨西歸柳
暗秦川失天高隴樹微如何向岐路春草正芳菲
黃承玄(一首)
承玄字履常秀水人萬歷丙戌進士除工部主
事歴員外郎中出為湖廣參政調山東再補江
西進按察使遷河南陜西左右布政使升應天
府尹以右副都御史巡撫福建贈工部左侍郎
有盟鷗堂集
江上送陸伯生東歸
瓜步洲前歸思濃金焦忽送五更鐘一帆羡爾乘潮去
數遍吳山到五茸
王嘉謨(五首)
嘉謨字伯俞直隸豹韜衛人萬歷丙戌進士除
行人選禮科給事中官至按察使(畿輔詩存作布政使)有
薊丘集
(詩話伯俞五言頗熟選體第北人用韻恒以入聲雜上去讀故不多存)
述懷
脈脈泉初生粼粼冰始泮嘯歌念古人俯仰成愁歎貴
賤本無方乘時若有判草木滿中唐旨鷊巢其岸本欲
慕崇高迺為耳目翫
嶁兜橋
淵淵溪水中青蒲葉靡靡翳然林木間幽懷信予美細
藻唼潛鱗山梁雊文雉尋幽復遠涉濟勝良堪喜夕陽
忽西流平湖澹烟起慷慨賦新詩行歌出山市
西勾橋
微風何澹澹宿雨隨人飛遙望石梁前楊柳蔭重圍淵
壑寂無聲獨行向霏微寒芳自可藉寄賞幸不違徙倚
豐林間坦步徐言歸
盤山法藏寺
折坂殿懸厓悠然縱鞍韅緜緜谷口雲飄墮白如練峰
巒忽相冒竒石還驚眩大者數十尋小或等冠弁峰巔
有嵌宇歴歴皆可見永懷僧棲樂倍覺塵情倦稀逢采
芝侣獨立幾回盼
雙峯寺
遠眺翠微近雲木澹清姿石華浮半空飛泉激流澌其
陽饒怪石小大紛參差萬嶺鬱相錯孤雲停不移中峰
構翠龕一一能仁祠山僧衣蘿薜雜以松蘚皮導我磨
蒼崖覽古生遐思
沈瓚(三首)
瓚字孝通一字子勺吳江人萬歷丙戌進士除
南京刑部主事歴郎中出為江西按察僉事告
歸起補廣東僉事有静暉堂集(李伯遠云子勺詩格蒼以古致)
(沖以遠高者何減魏晉次亦不失為陳射洪)
(詩話子勺兄璟妙解音律撰南曲譜鄉里目為詞隱先生居家未嘗廢絲竹有子恒失學子勺)
(去官身為墊師教其兄子一門之内一選伎徵聲一尋章索句論者比之顧東橋兄弟云)
游元陽洞
朝雲漸歸山松風晝淒緊重巒散晴暉皎日麗阡畛矚
嶺目俱遙循巖步方窘一山别作阿亂石聚成囷徑穿
斧斤餘崖覆松蘿盡危磴曲緣澗近坡平中凖洞啓石
谽谺風高樹凌踳僧舍密綴蜂樵柯露棲隼居人茂花
竹過客甘蔬筍迴思廿載前此地名跡泯七日鑿混沌
一朝見玄牝境闢地孕靈氣開人示朕幽夢屢相關孤
笻自兹引為誦郗生言無貽謝公哂
山中雨行夜宿民家
好鳥知農候嚶嚶灌木間荒村無堠館樵斧出柴關雨
暗車前路雲埋屋後山虛疑檐澑急溪水夜潺潺
立秋日送行
石頭城下路三面是長江此地新秋色映君江上艭凉
風動衣𬒮飛雨灑船窗無事嗟行役臨流倒玉缸
潘大復(二首)
大復字徵復鳥程人尚書季馴子萬歷丙戌進
士工部郎中有毘山堂詩草
同朱文寧庶常觀海
烟波杳無際縱目喜同君雲外千峯出潮平各浦分競
探蝴蝶窟驚起鷺鷥羣浮白宜兹地蕭蕭日就曛
江行阻風得來字
孤舟泊風雨日夜聽喧豗石燕排空至江豚鼓浪來人
家少煙火田畝半蒿萊愁緒那堪破呼童發舊醅
徐熥(十九首)
熥字惟和閩縣人萬歷戊子舉人有幔亭集(張幼)
(于云惟和調匪偏長體必兼善力追古則盡滌時趨謝在杭云惟和才情聲調伯仲季迪)
送人游吳楚
津亭煙柳綠垂絲萬里關山匹馬遲去國正當秋盡後
登樓多在日斜時楚江草長悲鸚鵡吳苑花深走鹿麋
話訊何須共惆悵秋風摇落是歸期
旅次石頭岸
石頭城下水微茫回首鄉關驛路長瓜步煙波連斷靄
秦淮雲樹隔斜陽秋高落木迷村舍夜静寒潮到女牆
客裏愁心已如此一聞南雁更淒涼
金陵故宫
先朝遺殿閉塵埃零落空勞過客哀五夜銅壺乾罷滴
六宫金鎖澀難開翠華去後全無影羅綺焚餘尚有灰
弓劒盡埋烟雨泠椒房一半上蒼苔
金陵懷古
白門京闕舊山川朱雀烏衣夕照邊百代荒陵崩夜雨
六朝遺殿鎖秋烟臙脂歲久銷宫井苔蘚春深繡御筵
往事淒涼無限淚傷心最是建文年
閩王審知墓下作
玉輦何年去不回霸圖千古總成灰秋深兔穴依寒壟
歲久魚燈暗夜臺故國關河甌越在遺民蘋藻鼎湖哀
蓮花峰下黃昏月猶見三郎白馬來
送邵武李太守擢憲滇南
昆明池水静無波擁傳新從僰道過開府定能寬漢法
采詩曾不廢蠻歌趁墟滇客龍名市納欵蠻王象渡河
他日勒功畱片碣點蒼如黛石嵳峩
送王玉生
作客生涯薄依人去住難春光無限好空向異鄉看
客中寒食
去歲燕山道今朝劒水濱如何兩寒食俱作異鄉人
漂母祠
落落千金報悠悠國士心從今慙漂母不敢過淮隂
彭城懷古
雲龍山下鳥争啼戲馬臺前日欲西莫謂楚宫今寂寞
王孫芳草正萋萋
客中贈别
吳姬把酒唱離歌一片愁心奈别何莫怪相看頻下淚
江南春色已無多
丹陽遇陳十八
丹陽渡口遇同鄉欲語匆匆怨夕陽君返江南我江北
雲山千疊斷人腸
郵亭殘花
征途微雨動春寒片片飛花馬上殘試問亭前來往客
幾人花在故園看
酒店逢李大
偶向新豐市裏過故人尊酒共悲歌十年别淚知多少
不道相逢淚更多
元夕懷李伯賢
往事傷心倍可憐故人今夜渺雲天燈光月色鞦韆影
已隔春風二十年
送李子行太守謫茶陵
一官何事又投荒楚峽猿聲幾斷腸正是長沙遷謫地
不堪夜雨渡瀟湘
芋江驛樓送張四之白下
春風吹柳萬條斜此去金陵驛路賖不必相思當後夜
片帆開處即天涯
交河道中
黃沙漠漠馬驂驔北地春光久自諳不用褰帷縱遊目
斷無山色似江南
村中晩步
青山迴合抱清溪村徑隂隂鳥自啼落盡疎林秋色晩
水流楓葉過橋西
張文柱(二首)
文柱字仲立崑山人士瀹子萬歷戍子舉人臨
清知州(朱秉器云仲立詩清逸然多羇栖咨歎之語孫齊之云仲立高才燦發託意)
(幽玄正如冰壺秋月本宜著烟霞外迺強使適俗故少年即有憂生之嗟)
塞下曲
有鴈逐歸心無書返上林天山風不斷秋早雪花深白
草分秦甸清笳雜漢音將軍誇戰馬價重一千金
惜别
惜别復惜别殘更為爾遙青楓薄命葉黃柳斷腸條天
迥遲寒鴈江空急暮潮秣陵烟雨際畱得鬢蕭蕭
李鼎(一首)
鼎字長卿新建人萬歷戊子順天舉人有李長
夜泊桃源
迢逓憐行役其如客思何孤雲將短櫂十月渡黃河水
泊兼鷗宿霜清聽雁過更堪寒夜盡欹枕遠鐘多
塗中雜詩
一騎風塵裏千山縣郭東畏途逢落日别思對孤鴻仗
策心逾遠談詩氣更雄驅馳丈夫事不必恨飄蓬
高攀龍(二十二首)
攀龍字雲從無錫人萬歷己丑進士除行人謫
揭陽典史起光禄寺丞歷官刑部侍郎都察院
左都御史坐忤逆閹削籍被逮赴水死贈太子
少保兵部尚書諡忠憲有高景逸詩(陳皇士云先生詩無)
(意求工大約忬寫自得之志)
(詩話先生天下規矩援世翼教不以聲律自繩然與歸待詔訂金石契宜同心之言自成蘭臭)
水居
薄暮登樓四望遠疇時雨既降農人乍休乳燕来止鯈
魚出游萬族有樂吾亦何憂
卿集
寄題故園
三徑荒蕪久頻来入夢思空傳竹醉日不見柳眠時石
室藏雲滿山花帶露滋到家開北牖觸目是新詩
陶望齡(四首)
望齡字周望會稽人萬歷己丑賜進士第三授
翰林編修歷中允諭德遷國子祭酒卒諡文簡
有水天閣歇菴二集(黃貞父云陶子詩為韋為柳間似長吉)
(詩話周望早年詩格清越超超似神仙中人中歲講學逃禪兼惑公安之論遂變為芸夫蕘䜿)
(面目白沙在泥與之俱黑良可惜也)
旅次憶越中舊居
宴坐雲歸後開尊月上初春衫裁越布晩食飽溪魚白
鶴仙人箭玄夷使者書故鄉真可樂不是愛逃虚
送商叔護朱叔懋應試秣陵
仗劎他鄉意彈冠故友情秋風待行客落日事孤征尊
酒遠相命寸心言未傾思君似流水寄向石頭城
静坐吟
我愛山中坐恍若羲皇時青松影寂寂白雲出遲遲獸
窟有浚谷鳥棲無卑枝萬物得所止人豈不如之耕巖
飲谷水常得中心怡
夏日閒居
長夏此静坐終日無一言問君何所為無事心自閒細
雨漁舟歸兒童喧樹間北風忽南來落日在遠山顧此
有好懷酌酒遂陶然池中鷗飛去兩兩復來還
湖上閒居季思子往適至
正爾山水間念吾烟霞友春風吹微波日暮倚楊柳我
友惠然至童僕喜奔走相别歎幾時相逢慮非久所歡
得晤言欲言仍無有默默各自怡一室閒相偶夜深不
能寐明月在東牖
七哀詩
肅肅秋風深漫漫秋夜長中夜百感集攝衣步空堂俯
聽蟲聲悲仰視明月光物色一如昨舊人何茫茫歲月
日以疎髣髴日以亡一朝成永訣千載空相望靜心易
生哀遺情難為方願從夢中路抽身至其旁
諸公招飲石城隖
勝會寧可常勿惜此淹畱竹樹有嘉蔭班坐無俗流念
我平居日所愛在山丘願得素心侣引杯相勸酬今晨
愜幽興不醉將焉求未須敕太康此樂可忘憂卓哉斜
川人千載心悠悠
夜步
幽人夜未眠月出每孤往繁林亂螢照村屋人語響宿
鳥時一鳴草徑露微上欣然意有會無與共此賞千載
懷同心陶公調可仿
潮陽縣觀海
仲尼欲乘桴吾亦來海濱不作放逐客誰能得閒身澹
澹風日和蕩滌怡心神一笑萬象間偃仰得其真快哉
此日樂可以擬千春逝者只如斯世事徒繽紛安得無
家累終焉此垂綸
魯兩生
吾愛魯兩生面折叔孫子灑然揮之去身隱名不紀是
時風雲際豈不願膴仕大道吾所聞曲學有深恥從此
謝世人聊以保厥美
登子陵釣臺
西京亂有象佛士鬱不揚鄙哉通津子奄奄孔與張謙
默祗自衛貞剛乃銷亡士氣日凋喪國勢遂不強為彼
蟊賊資其心實先傷卓卓嚴子陵抗志輕侯王辭榮去
上國垂釣來崇岡高風一以振芳躅久愈昌迺知姱修
士與世為隄防
登華頂峯遂至石梁斷崖觀瀑布
晨策凌絶頂夕棲入浚谷攢峯插天表飛瀑掀地軸眛
險騖前賞升虚騁極目春風澹冲襟朝曦扇輕燠深桃
點澗紅弱柳抱溪綠想見桃源人胡麻飯應熟神仙不
可期念此媚幽獨
弢光靜坐(二首)
偶來山中坐兀兀浹旬餘澹然心無事宛若生民初流
泉當几席衆山立庭除高樹依巖秀修篁夾路疎所至
得心賞終日忻忻如流光易蹉跎此日良不虚寄言繕
性者速駕深山居
落日在平野悵然懷千秋緬彼臨安區當年棲王侯樓
臺何鬱鬱冠蓋紛相酬一朝世事盡百代成荒丘徒存
指點跡令人心悲憂何如蓬廬士偃息巖壑幽圖書共
朝夕花木逓春秋觴酌洽朋好卧起親鳬鷗豈不念世
故中心自有求生有無窮娛既沒名長畱
始歸
三旬通仕籍六旬始歸田中間立朝日未嘗淹三年拙
宦分自定遯世性所便每懷五湖志願棲一壑堅飛鳥
脱籠中游魚歸故淵豈誠異時好所好各有專驅逐車
馬塵何如松菊間晨起日三商夜坐月一天靜默契神
理夷猶翫簡編所務願不違至人樂已全
題歐陽宜諸素風堂
春風動庭草陳根坼新萌元化一以暢而我寧自縈浩
浩發情志悠悠念羣生物生自有涯秉心自有貞茅茨
已就治春畦復深耕蔬食聊自足萬事取不盈
謫居(并序)
余謫居揭陽官舍幽清庭有盆魚有竹石楹前
橊花灼灼不絶樹間小鳥交交弄語長至後謝
病杜門益無往來終日静坐讀易誦詩月明靜
夜活火焚香援琴小弄意興既極恬然而卧益
從容乎樂也賦詩志之
自昔悲羇旅局促亦奚為昭曠苟在懷憑運與委蛇嶺
海何必惡四時有丹荑我生一甲子即事多所怡華舘
絶塵氛水木澹幽姿好鳥時一鳴静藴流天機縱心八
極外欽之在幾微歴覽千古書此理不吾欺被服誠無
斁真賞欣自知持此以永念可用忘棲遲自非高堂戀
鹿門乃在兹
庚戌春月坡初成
浩浩月初上一坡正受之以我無營心當此獨坐時為
籌世中事無樂可代兹長林寒飇息春風藹如斯萬族
各萌動我心豈不知俯視方輿静仰觀圓象馳靈襟既
無際一形安足私持以畀大鈞榮悴非所思
遊鴈蕩山
昔我愛丘山名勝在夢想去去三十年塵事空鞅掌兹
遊愜始願千里遂獨往望山屢馳騖入谷轉疑怳仰
觀秋瀑飛俯聽潭流響陽崖峙雄突陰洞藏竒敞幽
尋碧澗底遐矚紫霄上春風蕩輕隂百里見開朗青丹
未可圖文翰誰能髣棲心願止託回首空悵怏勝地古
今存浮生俄頃賞安得結茅廬於此日偃仰
湖上
道人不識憂隤然罕所慮胷中有竒懷常得山水助時
乘酒半醺或值寐初寤獨往恣幽尋欣若有所遇有時
深林行穿徑忽失路有時湖上還看雲忘所務凝目孤
鳶歸傾耳細泉注所造趣未極原陸任昏暮非關耽清
娛曾是秉遠慕閒心始造理快意多失步嗟爾行道人
迫迫焉所赴
喜雨
六月旱既甚雨來亦不遲即看雲漠漠已覺黍離離興
劇惟需酒歡多且賦詩明朝應積水相與向東菑
引泉
次第竹根瀉相將得到家鳥啼春雨後流出滿山花
偶成
春來勝事逐時新早起風光倍可親忽見青天垂柳綠
此時愛殺樹邊身
馮從吾(一首)
從吾字仲好長安人萬歷己丑進士改庶吉士
授山西道御史歴官副都御史諡恭定有少墟
集
戊申暮春講學太華山中
嘉會來喬嶽良朋喜共游白雲時去住野鳥亦夷猶雨
霽千峰翠春深萬木稠山靈真有待吾道重千秋
林堯俞(十一首)
堯俞字咨伯莆田人萬歷巳丑進士改庶吉士
除檢討累官太子太保禮部尚書諡文簡有谿
堂集(何穉孝云先生歴官大宗伯牴牾權閹不能久安其位歸一歲而遂卒其詩温潤典)
(則瀏麗輕颺見若甚易而不知其磨錯之難卑不可抑高不可亢淺而有章深而不窮斯太和)
(之元音也)
(詩話陳文定善書嘗以南祭酒奏績之京王振致酒幣請書程子四箴文定書與之而却其幣)
(論者韙之亡友莆田林嘉璣字衡者述其從祖文簡公亦善書法魏忠賢敦請不與忠賢矯詔)
(命公題扁公大書畏天堂三字題曰禮部尚書某奉旨書時忠賢出餅㗖公云出手製公以南)
(人不慣食麪辭忠賢方銜之公遽請歸里陛見德陵謂曰長尚書乃欲歸邪賜之蟒玉以公儀)
(表頎而長也若兩公者明哲保身淵然不可犯士大夫當以為師林子又言公五言律原出右)
(丞誦谿堂集信衡者不我迋也)
三月三日棠林修禊
良辰維上已選勝遵水側灌木翳繁隂原疇免登陟長
川羡游鱗高雲睇歸翼羽觴催莫停陽烏漸西匿
七里灘作
雙笳引綵舟鳴榔下建德既經漁浦口還望定山色沿
流苦奔峭入峽驚偪仄寓目恣游觀舉趾罷登陟一酹
嚴陵祠清風邈難即如何謝人徒於焉解徽纆
聞黔中平志喜
皇風式九圍聲教暨邊鄙由來西南夷難用漢法理其
居雜編氓其道羈縻耳撫馭乖所宜騷擾孰為弭黔本
隸鬼方滇蜀相脣齒各自有君長號令亦齊止昨者糾
諸樊西川亂無紀况乃安奢酋水藺負堅壘目覩貴陽
城疊氊同折箠我軍寡且弱日夕呼庚癸相距及歲餘
如肉置諸几疾聲望外援割髮而噬指幸然捄兵至背
城判一死又逢賊氣惰乍合便披靡既以解重圍亦足
療瘡痏雖未極兵威庶幾禠不軌斯維社稷靈人力詎
至此但此全城功僉云李與史願懷往事虞勿生戰勝
喜如聞老鴉關去城僅五里
出黃河
纔過長淮口已見清河縣黃流昔澒洞兹焉束如箭更
值凍初開盪來冰數片量水僅尺餘輕舠常患罥買酒
澆龍神冀得南風便挂席就中央免入盤渦漩咫尺到
黃樓役夫辭帶縴
海東晩眺
暮春命巾車言憩青溪涘徘徊芳樹林夕陽已在水東
望窮扶桑波濤盪地紀日月互吐吞雲霞幻竒詭天吳
晝不發珠母宵疑徙島嶼急樓船春疇閒耒耜鯨浪幾
時平漁歌處處起
夏日集高梁寺
一逕隔流水沿洄到寺門瓢分香積供榻借給孤園山
雨來花氣松風斷鳥言淹畱未遽返暝色下高原
楓亭即事
落日楓亭驛秋風荔子園人烟山外盡漁榜夜深喧地
迥潮當寺僧閒月到門羣賢方䜿義吾意已忘言
山行
肩輿纔出郭倚杖即看山霜葉暗樵路寒花悽客顔石
門通鶴柵松嶺入雲關去去紅塵隔鳴禽時往還
立秋
苦積連旬雨况驚一葉秋亂雲低復合大火暗潛流商
意迴蘋末笳聲到枕頭寧須感搖落不斷是邊愁
送海印住華嚴寺
雞足峰前寺相違知幾年山僧今易主舊路尚依然地
遠黃茅瘴池分玉澗泉時來訪靈澈一榻伴雲眠
送陳汝鑑大行入京(是日為三月三日集棠林曲水)
共來修禊事及此送君行花雨林間散蘋風池上輕酒
攜何次道歌借米嘉榮解作陽關疊休賡第四聲
陸彦章(一首)
彦章初名彦璋字伯逹松江華亭人萬歷巳丑
進士繇行人累官南京刑部侍郎
歸次盧龍
帝城東抱海山重迢逓單車出萬峯秋色長風吹白(一作)
(塞)鴈歸心落日下盧龍
傅新德(二首)
新德字元明定襄人萬歷己丑進士改庶吉士
除檢討歴官國子監祭酒贈禮部右侍郎諡文
恪有集
送郭青字參藩巴蜀
殊方幾載歎離羣忽漫相逢又送君萬里江湖龍劒合
一尊風雨薊門分峨岷迥出天連雪棧閣平臨馬度雲
蜀相威名應不負他時消息好相聞
送董兵備衡水
帝城南望楚江開捧檄人看日下來萬里春光明使節
千年王氣接金臺雲連湘浦雙星度天盡衡陽一鴈迴
今日長沙同内地逢時翻羡洛陽材
馮有經(一首)
有經字正子錦衣衛籍慈谿人萬歷己丑進士
改庶吉士授編修歴中允諭德掌司經局轉庶
子後贈禮部侍郎
登嘉禧寺
高樓切天浮古木森在下峰峰開金碧四十二蘭若芳
林擁桃李怪石帖松檟人語曠不喧啼鳥無冬夏對此
懷巖耕局促何為者
黃輝(一首)
輝字昭素一字平倩南充人萬歷己丑進士改
庶吉士除編修歴中允諭德庶子少詹事兼侍
讀學士有怡春堂集
(詩話平倩盛有詩名而諸體未遒所謂似是而非者)
别汝鈍
使者分岐路迢迢越五谿一為孤鳳唱無復冷猿啼
方大鎮(一首)
大鎮字君靜桐城人萬歷己丑進士除大名推
官擢江西道御史遷大理寺丞歴左少卿有方
大理集
(詩話少卿與鄒忠介馮恭定高忠憲顧端文諸公講學首善書院書院毁筮得同人于野遂乞)
(休自號野同翁年七十廬母墓而終鄉人私諡曰文孝先生其歲杪聞召詩云仕途百折如浮)
(海客邸孤蹤似出家足以占所守矣)
塗太僕揆宇先生滇中寄書附答
白雲迢逓點蒼居十載關心萬里餘枕上西風孤客夢
天涯北鴈數行書黃花並憶漳河賦綠酒相從上谷車
夷蹠報施無定論燕山迷望轉踟蹰
陳所藴(二首)
所藴字子有上海人萬歷己丑進士除刑部主
事歴員外郎中調南文選司出為湖廣參政仕
至南太僕少卿致仕有竹素堂正續集
嘉善寺石壁
出郭探幽竒驅車詣長薄禪林一片石絶壁聳虚壑既
疑巨靈擘復類鬼斧鑿俯臨百仞崖飛度千尋閣斗酒
此盤桓與子聊斟酌人生會有盡奈何苦羈縛願言解
徽纆負耒采靈藥
得家報家園小山已成
小築堪招隱新成曲水潯此時頻夢寐何日遂登臨但
有風塵色空懸江海心故人相問訊應笑未抽簪
徐應簧(六首)
應簧字軒卿淳安人萬歷巳丑進士官至參政
有鳳谷集
遠别
荒郊微雨歇一夜生秋草曉起望行塵離愁滿懷抱渺
渺孤帆影迢迢萬里道回首故鄉心憑誰共顛倒人生
衣食足在家貧亦好榮枯代相嬗賢聖莫能保昨日東
隣花今朝淨如埽
山中雜詠(二首)
流水看不厭况兼溪上山倚闌終日坐紅葉擁柴關
欲訪南鄰居遙遙在何處隔浦見晴沙江村從此去
春夜夢吳心淵文學
昨夜從君歌竹枝醒來不記曲中詞徘徊獨望西泠岸
正是潮平月落時
晩春
曉起扶笻步水涯綠楊烟裏酒旗斜春來愁殺連纖雨
纔見開花又落花
幽居
陽翟幽居好納凉兩間草屋一株桑十年不出籬門外
誰識人間杜五郎
戈用泰(一首)
用泰字來陽平湖人萬歷己丑進士授淶水知
縣升南京刑部主事歴郎中有適適軒集
烟雨樓
平波四面八窗開盡日笙歌載酒來去矣詩人誰管領
年年烟雨自樓臺(樓為太守龔公勉建)
郝敬(一首)
敬字仲輿京山人萬歷巳丑進士知縉雲永嘉
二縣擢禮科給事中謫宜興縣丞再知江隂縣
稍遷行人司副有山草堂嘯歌(王百榖云仲輿詩削去雕鏤組)
(繢獨寫性靈)
(詩話仲輿難經伉伉詩非所擅)
讀春秋
五霸亂王章春秋實經始邦國有遺文修緝人臣禮筆
削非新義興亡沿舊史直道在人心毁譽吾何事後儒
謾譸張紛紛凡例起穿鑿隻字間褒貶悉由已匹夫為
素王何以懲賊子惟有孟氏言庶得遺經旨
章士雅(三首)
士雅字循之常熟人萬歷己丑進士除嘉善知
縣入為刑部主事改南工部有薄游小詠
湖上曲
白蓮花開秋水生蘭橈桂楫羅衣輕郎君試看花深處
兩兩鴛鴦飛不去
天雄道中
天雄自昔推雄鎮鎖鑰於今重北門河近白溝人不渡
關連紫塞戍常屯重隂卷雪冰還合朔氣吹沙日易昏
極目荒原無匹馬車輪何事促王孫
暮秋經舊游有感
傷心客子來還去况是重逢秋色殘落葉又從孤館聽
青山不似故鄉看頻年馬足征夫老此夕雞鳴去路難
猶憶驛門衰柳樹一枝曾是舊時攀
朱家相(一首)
家相字良輔侯官人萬歷己丑進士除江隂知
縣調揭陽再調長興
送馮南雍量移德清尹
炎海憐孤憤臨溪喜量移才非黃綬吏望重白雲司桂
枻渺然去春江空所思雲霄飛舄近遮莫數歸期
明詩綜卷六十
