明詩綜卷七十八
翰林院檢討朱彛尊編
楊廷樞(二首)
廷樞字維斗吳縣人崇禎庚午鄉試第一有古
柏軒詩集(徐孝若云維斗吾黨之李元禮房伯武也見義當前突怒無畏近讀其遺)
(詩人之云亡遂成千古之憾悲夫)
(靜志居詩話先生倡應社於吳中評隲五經文字張溥天如朱隗雲子主易楊彛子常顧夢麟)
(麟士主詩周銓簡臣周鍾介生主春秋張采受先王啓榮惠常主禮記而先生與嘉善錢旃彦)
(林主書後與復社幾社合領解之後聲譽日重門下著錄者二千人詩雖游好然如吉光孔翠)
(片羽皆足為珍且勝於服習竟陵派者多矣晚歲巖居忽罹維縶其舟中遺書云廷樞幼讀聖)
(賢之書長懷忠孝之志為孝廉者一十五載生世間者五十三年作士林鄉黨之規模肩綱常)
(名教之重任惜時命之不猶未登朝而食禄值中原之有難遂蒙禍以捐生其年則丁亥之歲)
(其月則孟夏之中方隠遯於山阿忽陷身於羅網時遭其變命付于天雖突如其来如亦已知)
(之久矣生平所學至此方覺快然千古為昭到底終為不没但因報國無能懷志未展終是人)
(臣未竟之事尚孤累朝所受之恩留此血衣以俟異日舟中矢志不能盡言末書四月二十八)
(日復系以十絶句文多不錄)
訛聞
世塗繒繳多結廬在窮谷神悴嗟樊雉心危怯庖鹿耳
目異驚喜早暮更禍福先憂累親朋失色觀奴僕共傷
衰德鳳應賦知命鵩且當飲醇酒勿向詹尹卜
舟中
野岸官橋路已蕪寒江暮雨客舟孤烟中帆影時開落
霧裡山光半有無宿鳥驚心猶未下哀猨引臂自相呼
淒其古渡黃昏候一點漁燈起荻蘆
劉曙(二首)
曙字公旦别字穉圭長洲人崇禎癸未進士除
南昌知縣未赴居父憂坐事械至江寧死于市
有節必居稾
乙酉八月十四夜匿影農家夢楊維斗作
襆被短簷下月華静窺帳子來入我夢顔色耿相向為
别亦已久不問别來狀互言白髮新慷慨復悽愴分袂
還踟蹰欹枕轉惆悵緬思定交日總角氣方壯文酒多
寄懷圭璧有微尚中原今陸沈吾道未淪喪亂離憶朋
儔雞鳴不能忘乃知君與友一氣相摩盪浩歌絶命辭
與子共酬唱所敦在宿昔存沒總依傍相期泰華顛千
秋訊無恙
烹悟泉因懷王克仲
相依謀已定相望意仍違清夢勞明月孤吟繞翠微分
泉甘苦共脱帽往来稀漸欲尋山徑秋風一款扉
顧咸正(五首)
咸正字端木崑山人崇禎癸酉舉人除延安推
官後死于難
(詩話端木文康曾孫與弟咸建咸受子天逵天遴父子兄弟五人後先授命可謂不愧相門此)
(外江陵有孫同敞别山嘉善有子棅仲馭而家叔祖成都府同知大定君永均與烈風中勁草)
(比節使後之作史者仿新唐書宰相世系撰表亦足以生色矣)
登華山
倚杖高臺萬里秋山川元氣共沈浮金神法象三千界
玉女明妝十二樓井鉞參旗皆北拱濁河清渭盡東流
愁看殺氣關中滿獨立南峰最上頭
落葉
亭皋秋色乍淒其葉葉枝枝悵别離靜院翻風人倦後
小窗敲雨夢驚時飄零漢殿哀蟬曲憔悴陳宫玉樹詩
却恐尊前歌舞罷故園楊柳又依依(沈山子云落葉詩題顧氏昆友竝作)
(而端木熨貼尤為擅場)
上方巖
層層白雲堆石屋架其上鳥雀靜不喧半空人語響
糊猻愁
人心險于山平地覆車馬猢猻亦何愁愁爾登山者
新製藍布袍口號
鐵甲縱横日綈袍寂寞時難將故鄉淚低向袖邊垂
夏完淳(十一首)
完淳字存古松江華亭人考功郎允彛子有玉
樊集南冠草(鍾廣漢云陳大樽選明詩存古年纔十餘爾而宋轅文援其論詩以)
(作序此時已許其作後進領袖矣迨十五從軍十七授命磨盾草檄不異老生宿儒信異禀也)
(詩話存古南陽知二江夏無雙束髮從軍死為毅魄其大哀一賦足敵蘭成昔終童未聞善賦)
(汪踦不見能文方之古人殆難其匹)
仿古
月出西南樓流光入幽室盈盈十五女綽約好顔色素
手響金徽一彈三太息激楚變清商悲惋難自抑本以
待遠人所遇非疇昔薰風蕩羅綺卧懷行旅客夢中迷
遠道疇能辨南北飛禽習習還疑是君行蹟征雲無歸
期彷徨淚盈臆
秋懷(五首)
祝融避炎陸金天肅秋駕玄蟬響高樹鶗鴂鳴深榭豐
草承露零朱華冒風謝蟋蟀變東榮素河轉西野自愧
蒲柳姿奄忽從物化久視多所悲疇能竟長夜
涼風何瑟瑟吹我遊子顔歷歷江上林流蟬鳴其間浮
雲西南征一去何時還駕舟淩洪波杖策窮崇山君子
不遑息小人豫以閒感激在溝壑敢念徒旅艱中夜起
百憂勞人獨長歎
秋色從西来風物自淒緊金飇辭炎暉玉露戒商軫鶗
鴂薄暮鳴幽蘭望秋隕零落在一時榮華若朝菌高從
巢父棲下與壺公飲靜觀百歲間無名以為準
耿耿秋夜光雲中覩靈匹漢隂無報章河陽有棄軛霧
裠結雲環瓊珮何歷歷佳期匪綺節妙會乃涼夕微露
鮮玉枝輕飇動雕翼餘光歘欲馳流景逝已迫黃姑九
秋期婺女三光隔仿彿靈駕回參差空夜織
愁人不能寐羅帳含月光涼風吹芙蕖習習生金塘絡
緯鳴參差瓊露凝玄霜柔條日以勁瑤草不復芳盛衰
各有時憂来浩無方玄髮忽改白使我身世忘(魏禹平云存古)
(秋懷諸作非謝非韓游衍自得)
精衛
惠風蕩芳樹有鳥鳴中林尾長羽翼短銜石隨浮沈崇
山日以高滄海日以深既無凌風姿延頸振哀音辛苦
徒自力慷慨誰為心惜哉志不申道遠固難任滔滔東
逝波勞勞成古今
楊柳怨
東風初度春江曲大隄花草參差綠昨宵烟雨盡傷心
今日鶯花空滿目有客扁舟迥自傷一江春色半垂楊
始知啼鳥皆牽恨不是征人亦斷腸
秋夜感懷
登樓迷北望沙草沒寒汀月涌長江白雲連大海青征
鴻非故國横笛起新亭無限悲歌意茫茫帝子靈
送杜于皇歸郢
分手金陵道相逢倍黯然鶯啼楊柳岸人在木蘭船客
路三千里征衣十二年計程歸夏口眀月兩回圓
寶帶橋
連天芳草青極浦獨揚舲歸鴈舟前落愁人夢裏聽花
光迷曉霧波影亂春星欲訪靈威穴孤帆入洞庭
葉尚高(一首)
尚高字而立樂清人温州府學生
(詩話而立兵後佯狂幅巾大袖行於市太守見而執之賦詩云云釋之不問丁亥二月上丁攜)
(水一杯采芹一束乘太守未釋奠哭於孔子之庭曰吾師乎吾師乎縱泰山之已頽曾林放之)
(不如乎太守至怒繫之獄迨五月四日語獄卒曰詰朝屈大夫沈湘之日吾其死夫俾具湯沐)
(至明自經而立詩無存市上所賦特游戲耳然亦孟棨計有功輩所當錄者)
上太守
北風袖大惹寒涼惱亂温州刺史腸何似蜉蝣易生死
得全楚楚好衣裳
林垐(一首)
垐字子野候官人崇禎癸未進士除海寧知縣
家居死事有恥齋集
為鄢德都畫竹
所南之蘭無土恥齋之竹無根想見百千年後熒熒紙
上血痕
瞿式耜(一首)
式耜字起田常熟人萬歷丙辰進士以右僉都
御史巡撫廣西死于難有寄傲集
遊虞帝祠次金道隠韻
祠宇蕭疎迥絶塵孤峰隨意著閒人窺雲應傍巢松鶴
破浪終同入釜鱗茶盌酒鐺全部史風篙月槳一江春
(予與子暇道隠扁舟泛月而歸)却憐嶺嶠曾無恙便託荒巖老此身(陸冰)
(修云向隅之語誦之淒入肝脾)
吳鍾巒(一首)
鍾巒字巒穉武進人崇禎甲戌進士除長興知
縣謫紹興府照磨升桂林推官
大庾道中
亂離何地度年華老至仍憐去路賖共指此心猶似水
相逢多說已無家關山寂寞行人少雲樹蒼黃落日斜
逆旅挑燈愁獨寐夢思應繞赤城霞
李向中(一首)
向中字豹韋號立齋鍾祥人崇禎庚辰進士除
長興知縣調秀水升車駕主事未任補職方舟
山下被執不屈死
題旅舍
雲外平林東郡天邊落日西峰悲涼此夕何夕燈火黃
昏店中
周世臣(一首)
世臣字穎侯宜興人崇禎庚辰進士除漢川知
縣以建言革職補永平府簡較升興化推官
游仙詩
圜丘列竒樹北海生神芝翡翠曜瓊圃潜鱗戲瑤池飛
泉供潄齒白石為療飢姮娥降洪響宓妃頷其頤隨烟
上三島飄風凌九疑持此傲下士投簪来遠期
余鵾翔(一首)
鵾翔字唱若號誕北辰溪人天啓乙丑進士除
金谿知縣調遂溪入為戶部主事歷員外郎以
布政參議守徽寧道轉山東遷浙江按察副使
調山東
聞劉念臺先生被放
皇威方震虩忠愛此時心抗疏回天苦憂時去國深雲
從歸路暗日為逐臣隂慘澹春明水秋蟬寂未吟
萬曰吉(五首)
曰吉字允康黃岡人崇禎庚辰進士崑山知縣
有東有堂詩四集
墖影園
半壁依青嶂千峰落翠微草堂冰雪路山鬼薜蘿衣斷
塔仍棲鴿荒岡亦採薇中原方格鬭坐卧掩柴扉
寒食
東郊朝日靜北郭暮烟遲燕不巢新幕花猶戀故枝懶
投分肉社羞逐鬭雞兒屏絶人間事緜田弔子推
送吾無上人返廬山
萬里秋聲急青楓古渡平潯陽潮自落楚岸月孤眀破
衲飢寒去芒鞵雨雪行爐峰遙在望惠遠定相迎
哭艾千子
膚髮臣無恙朝廷事已非斯文將墜地先死亦知機遺
業驚殊域孤魂戀舊畿酸風吹劍水丹旐暮雲飛
謝客
甪里先生小築居蕭然衾枕半牀書閉門覓句江湖外
濯足招魂雨雪餘夘酒動思千日醉辰瓜準擬一犁鉏
五陵公子多裘馬同學何人問草廬
朱日升(一首)
日升字君旭淮安山陽人崇禎癸未進士
弔宋叟
天高木落起憂思秋士悲歌正此時何處靈均尋舊蹟
臨風三歎薦江籬
李之椿(一首)
之椿字大生如皋人天啟壬戌進士除行人遷
吏部主事歷官尚寶司卿有指樹園集(朱雲子云徂徕)
(五律工秀起句尤用意如春曉淨江天青山入畫船家家楊柳靑車馬不曾停真不減唐人風)
(致)
虎丘弔五人墓
亂賦兒孫擁安危呼吸爭五人能就死衆正始俱生矯
逆原非詔拳凶不為名忠魂今尚在時映夕霞眀
項禹揆(一首)
禹揆字子毘秀水縣學生與李之椿同遇害
和定齋陳子閉關
聞道牆東客翛然避竹隂泥封清濁酒箋輟短長吟沮
溺耕焉耦求羊徑轉深看君同臭味可許獨幽尋
眭本(一首)
本字允立丹陽人明永子縣學生坐事死有務
菴集
和袁景文白燕詩
瑤海春深舊壘非水雲漠漠望依稀雪中曳縷飄紅去
月上窺簾傅粉歸莫以處堂怡玉羽豈將巢幕語烏衣
故宫别殿今何向冷落梨花影共飛
張煌言(二首)
煌言字玄箸鄞人崇禎壬午舉人
(詩話文信國至燕元世祖命具供帳如上賓既戮於柴市臨朝歎曰文丞相好男子不肯為吾)
(用殺之誠可惜也興朝之主待亡國之臣其恕若是聞公就執制府趙清獻公待之以禮慰勸)
(再三卒以不屈含笑受刑殮而葬之雷峰之右至今有包麥飯而祭者清獻之寬仁足以頌矣)
樅陽謠(二首)
八尺風帆百丈牽樅陽湖裏去如烟江南米價秋来長
喜殺桐艚賣稻船
沿湖下網蕩湖船網内纖鱗錦樣鮮燈火湖光兒女笑
魚秧種得不須田
黃周星(二首)
周星字九烟上元人育於湘潭周氏中崇禎庚
辰進士除戶部主事疏請復姓晚居湖州有芻
狗齋集
(詩話九烟晚變名曰黃人字曰略似又號圃菴又曰汰沃主人又曰笑蒼道人布衣素冠寒暑)
(不易人有一言不合輒嫚罵嘗賦詩云高山流水詩千軸明月清風酒一船借問阿誰堪作伴)
(美人才子與神仙年七十忽感愴于懷仰天嘆曰嘻而今不可以死乎自撰墓志作觧脫吟十)
(二章與妻孥訣取酒縱飲盡一斗大醉自沈于水時五月五日也又仁和陳叟繼新居於禾晚)
(節納石子懷中赴龍淵寺門潭中死均不失為申徒狄徐衍一流)
天台
勝蹟天台路移情入窅冥亂泉秋後寺絶壁古時亭槲
葉岸多濕蓮花峰更青白雲吾語汝且向石梁停
秋日與杜子過高座寺登雨花臺
被髮何時下大荒河山舉目共淒涼客来古寺談秋雨
天為幽人駐夕陽去國屈原終婞直無家李白只徉狂
百年多少凴高淚每到西風灑幾行
錢栴(一首)
栴字彦林嘉善人崇禎癸酉中順天鄉試以薦
除職方主事進郎中坐事死於市有白門集(俞右)
(吉云彦林貴公子性好結客復社未舉之先吳有應社彦林實倡之平生與卧子交最深卒同)
(其禍仲子不識女壻夏存古咸有神童之目存古年十七慷慨就死與婦翁白首同歸尤世所)
(難也)
(詩話吾鄉科第之盛數嘉善錢氏撫軍相國二房聯華接武相國有仲馭撫軍有彦林後先以)
(死勤事賢子弟固自難得)
七夕獄中作
對泣南冠度綺宵江鄉千里客愁遙雙星若識人間事
也定淒然罷鵲橋
徐爾穀(一首)
爾穀字似之嘉興人國子監生坐事被逮死白
門有畫水草堂詩稾
贈顔先生
萋萋芳草望中迷落盡棠梨水拍隄誰向扁舟憐别客
白雲相送板橋西
明詩綜卷七十八
