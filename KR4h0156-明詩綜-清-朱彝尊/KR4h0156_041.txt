明詩綜卷四十一
翰林院檢討朱彝尊編
舒芬(一首)
芬字國裳進賢人正德丁丑賜進士第一授翰
林修撰以諫南廵受杖謫福建鹽課司副提舉
嘉靖初議大禮再杖歸卒有梓溪集
(靜志居詩話舒公首犯逆鱗幾斃于杖其撰崇德李君墓志中書本末最詳謹抄撮于左始車)
(駕議以三月十九日壬子東廵祀岱宗歴徐揚抵南京下蘇州復泝江浮漢登太和山人情洶)
(洶懼變將相大臣多慫惠之十五日予率同館先上疏兵部黃鞏伯固陸震時亨疏亦上為太)
(宰陸完所沮是夕夏良勝于中萬潮汝信過予憤惋邀太常陳九川至署名明日吏部張衍慶)
(元承刑部陸俸天爵等疏亦入义明日禮部姜龍應賓兵部孫鳳鳴和行人余廷瓚伯獻等俱)
(連疏入時又有太醫院醫士徐鏊以醫諫車駕不果出矣癸丑上忽震怒下黃鞏陸震夏良勝)
(萬潮陳九川于錦衣衛獄以舒芬張衍慶姜龍孫鳳陸俸等百有七人跪午門外五日而行人)
(司疏不報以通政司壅之也乙邜余廷瓚等俱下獄丙辰同黃鞏等六人亦跪午門外五日梏)
(拲是日工部林大輅以乘等三人大理寺周子厚等十人亦連疏入丙辰俱下之獄亦梏拲跪)
(五日時復有金吾衛指揮張英言車駕出必不利肉袒戟刃於胷以死諫天威遂不可霽戊午)
(芬等一百有七人午門受杖四月已卯杖鞏等六人發徐鏊邊遠充軍林大輅周叙余廷瓚俱)
(受杖時死杖下者陸汝亨劉宗夏何孟循林質夫劉珏余伯獻孟子乾劉平甫李德卿詹敬子)
(李崇德十有一人崇德諱紹賢盱眙人以行人齎孝貞純皇后遺詔至徐州開讀時羣閹勢熏)
(炙率屬吏視州衛官偃然席班首君立紹左從容令去其席撝不得與職官同禮焉其文比之)
(實錄所紀尤詳詩頗涉理學語五言如江花迎載酒沙鳥避歸航菊黃三徑冷巖翠一松存七)
(言如水入柁楞流去響風吹魚網過來腥思家我亦愁千里為客誰能耐十年紅粉滿樓初入)
(趙青山百里尚圍燕芳草有情生夜雨夭桃如夢繞春山未如莊子舟藏壑欲買謝公墩結廬)
(高樹閒雲輕護鶴小橋新水淺通魚芹香華屋來玄鳥樹暗青山隱杜鵑誰為剪殘今夜韭獨)
(憐開盡故園花皆蔫然有致)
東流遇雨
歲晏東流縣江雲黯寂寥雨滋帆葉重風急浪花飄鴻
雁飛何遠蛟龍舞更驕客懷何處遣隔岸酒旗招
崔桐(一首)
桐字來鳳海門人正德丁丑賜進士第三累官
南京禮部右侍郎有東洲集
玉虛山行
是處瑶宫敞隨山羽客棲雲根百里路木杪萬重梯人
語鳴虛壑鷄聲報隔溪桃源知不遠欲往路仍迷
夏言(八首)
言字公謹貴溪人正德丁丑進士授行人歴吏
科都給事中改翰林侍讀學士累官少師吏部
尚書兼華蓋殿大學士後棄市追諡文愍有桂
洲集(顧玄言云相君優於詞自成别調頗多豔藻穆敬甫云夏公律法精嚴間出逸趣)
(應李舒章云文愍詩頗長制第有形模而少氣色)
(詩話貴溪游覽贈酬之作不及分宜而應制詩篇投頌合雅不若袁文榮之近於䙝也)
保定公館晝坐
重門掩長晝槐隂知午過瓦雀上階行青蟲抱絲墮公
暇亦憑几好風時入座終羡南村翁悠哉北窗卧
安鄉道中觀婦人插田
南村北村競栽禾新婦小姑兼阿婆青裙束腰白裹首
手擲新秧如擲梭打鼓不停歌不息似比男兒更膂力
自古男耕女專織憐爾一身勤兩役吁嗟乎長安多少
閨中人十指不動金滿身
無逸殿西壁詩應制
睿藻承遺訓農歌啟聖衷千秋無所逸七月詠豳風帝
學詩書在神謀制作同光昭文祖業原上有新宫
秋日同李序菴顧未齋張亭溪飲鄭氏莊
雨後沙全濕風前竹半斜野橋通細水秋圃映餘花出
郭悲塵鞅臨池憶釣槎清歌且終日應不問年華
夜泊吳江
月岸秋燈滅風湖夕浪翻橋連楓葉冷城帶水雲昏把
燭延津吏停舟次驛門漁歌起何處瀟灑數家村
漢川道中
晩市浮烟歛春洲曲水連遥燈林表亂圓月浪中偏犬
吠經村店蛙鳴逼稻田夜行三十里野興得蕭然
次薛西原
背郭茅齋僻沿堤竹徑斜杖藜逢野客酌酒共山家暖
日熏芳草寒流漾淺沙江村二三月歲歲足鶯花
象麓草堂初成和杜
水碧沙明洲渚迴籬深竹静草堂開風吹山木蕭蕭下
日落江帆片片來有客相過時載酒主人無事日登臺
愁看直北關山迥白草黃雲秋正哀
王邦瑞(一首)
邦瑞字惟賢宜陽人正德丁丑進士改庶吉士
累官兵部尚書贈太子少保諡襄毅有集
伏羌道中
曉發天水郡西行見城堡茅屋十餘家周垣亦百堵門
前挂弓箭牆上施樓櫓居處雜牛羊街衢塞糞土危峰
列戍臺疾騎飛傳羽一夕烽火至居人自比伍我從漢
中來悠悠思往古此地戎馬區從來多荼苦漢有隗囂
據唐為吐蕃部宋人扼金遼歲歲苦侵侮干戈如鼎沸
生靈飼豺虎皇天眷明德聖作乾坤覩窮塞入版圖混
一歸神武向來蹂踐場禾黍皆膴膴承平思預防綢繆
在牖戶勿使邊防弛宼入臨洮府
蔡經(五首)
經字廷彝候官人後復姓張正德丁丑進士累
官南京兵部尚書總督浙直軍務改左都御史
為趙文華所劾逮至京論死追諡襄愍有半洲
集
(詩話襄愍死非其罪郡志冤之國史白之虞山錢氏以為東南之論殊不然傳聞異辭不可不)
(覈以余所聞趙文華病篤命禱其平生所䧟六人襄愍其一則文華已心悔其誣且與楊忠愍)
(同日死於市公論亦可定矣其詩特清婉無拔劍横槊氣)
同漳源侍郎遊華不注峰并泛大明湖
平生慕幽曠雅懷避煩囂林園苟成趣亦足供逍遥况
兹出東郭雲物如相招羣山秀嬝娜一峰特岧嶤開筵
坐琳宇浩歌凌紫霄朋情藉軒豁客思翻飄颻睠言泛
運沼復爾移蘭橈窈窕遵玄浦逶迤渡七橋菰蒲水清
淺石竹風蕭條槐隂宿鳥下藻動潛鱗跳何緣對淑景
且幸聯高標因探歴城勝并采康衢謠
中山早行
客夢長不成鷄聲起偏早既無夜寐安寧似晨興好銀
河澹欲沉朱炎寂猶埽摇旆指秦關駕車歴周道古塔
振風鈴高槐護芳草對此忘驅馳翻以舒懷抱
己丑陪祀南郊
歲序南郊重齋居北闕虔金輿下霄漢寳篆裊雲烟肅
穆千官静歡呼萬姓傳天風引仙藥清切最堪憐
鵝湖道中
鵝湖山下春可憐野梅含雨柳生烟遊絲細細駐林杪
浴鷺悠悠飛水田物候催人如過客朔雲回首忽經年
征衣尚拂紅塵路悵望鄉關落照邊
蘭河曉渡
月落金城鼓角殘危關曉色拂雕鞍黃河渺渺中原隔
紫塞迢迢邊地寒西望旌旗連瀚海東來風雪滿臯蘭
萍蹤萬里休惆悵虎節龍沙亦壮觀
張岳(三首)
岳字維喬惠安人正德丁丑進士除行人疏諫
南巡受杖調南國子學正入為武選員外歷祠
祭郎中出為廣西提學僉事調江西謫廣東鹽
課提舉遷知廉州府轉浙江提學副使歴參政
以僉都御史撫治鄖陽改江西尋以右副都御
史總督兩廣軍務召入為刑部侍郎掌都察院
事復出總督楚蜀卒贈太子少保諡襄惠有小
山類稾
(詩話襄惠初釋褐與林希元陳琛談理學時目為泉州三狂始以言禮忤永嘉繼忤貴溪分宜)
(幸以功名終文治武功所至登績詩其餘技然如宛宛西飛日餘光照我裳江空流月華白石)
(光凌亂理深物有悟興極感相因幽篁迷舊蹊回蹬距飛轍微風萬里隂落日半江烟非熟精)
(文選理者不能作也)
留客亭
憑軒有所思所思在遠岑我有青絲瑟欲奏無知音萋
萋芳草色遲遲美人心佳期不可敦離憂故難任冥迷
風雨交歎息河梁深歸來卧山中浪浪涕霑襟願乘空
谷駒翩翩夕巖隂桂枝聊攀折芳馨日相尋山阿華歲
晏莫受霜霰侵
同翁夢山游三海巖
夙愛山水遊兹山屢延賞披雲入青冥巖屋岈弘敞玲
瓏開北戶峭壁排銀牓初駭溜石懸漸喜瓊芽長幽泉
時一滴毛骨森蕭爽壺觴屢獻酬清言激靈響天末多
風波陳迹成俯仰徒聞海上洲中宵勤夢想聊兹永日
留真性非外奬暝色望征途何由釋塵鞅
與夢山登欽州東城樓
登高易為感况兹萬里心高城餘百雉翠色前山深詰
屈水通海蒼茫日載隂美人隔宵旦末由攬芳襟舉手
招青鳥願託瑶華音青鳥不我顧瑶華日以沉耿耿還
自念有酒且共斟
許宗魯(二十二首)
宗魯字伯誠一字東侯咸寧人正德丁丑進士
改庶吉士授監察御史歴湖南按察僉事副使
太僕少卿大理少卿以僉都御史撫保定以副
都御史撫遼東有少華陵下遼海歸田等集(王元)
(美云許伯誠如賈胡子作狎游隨事揮散無論中節蔣仲舒云中丞五七言位置勻穩首尾)
(妥潔氣格麤備可當作手使更推思入玄取材進古得不渢渢其言哉黃清甫云許詩字句)
(嚴飭篇章方整得古人之格白溝之作弔古慨今辭意俱盡志士讀之求見深衷定當擊節可)
(謂無慙前作其近體雖多直語亦有爽氣曩秉鉞兩方戎事倥傯不廢文翰彌見其高)
(詩話少華諸體皆工寓和婉於悲壯之中譬之秦筝獨無西氣足與邊廷實王子衡竝驅)
渡白溝
昔運遘屯厄恒紀變參商南風日不競朔吹亦遠揚英
雄各乘御龍戰血玄黃矯矯平將軍獨立當中央張弧
射九日撫劍盼四方事去迹故隳志伸願已償朅來歲
月久道里未能忘仲生固有為忽死亦其常停驂覽故
壘雪涕履戰場清川帶瀠紆白骨浩縱横忱歎不能發
總轡歌此章
贈楊伯雨
昔與君為别乃在黃金臺高歌易水曲落日悲風來今
與君相逢乃在廣陵郡朔雪滿江湖冉冉歲華盡與君
昔紅顔雙鬢忽已素日月如逝川東流焉得住酌酒勸
君飲援琴為君歌起望長江雲澹澹垂綠波丈夫有心
期結交共終始南山青桂枝豈為歲寒死
已酉元日作
檢歷年華改看雲歲色新地天開泰日星斗建寅春去
國身何遠趨朝夢轉頻江湖與廊廟憂樂竟誰人
三月三日
上已今朝是風光異往時海雲成雪易塞柳得春遲目
極關山道情懸曲水詩誰能修禊遠一浣望鄉思
遼左雪中登樓
歲杪崇朝雪天涯絶塞城凍雲連海色枯木助風聲懷
土情無已登樓賦未成梅花南國思笛裏暮愁生
東岳
秩祀嚴東土明禋冠五宗金函神鬼籙玉簡帝王封海
湧中宵日巖留上古松何時凌嶻&KR1110;飛舉跨蒼龍
登岳陽樓
澤水含秋盛樓光向晩孤倚闌聞白鴈把酒對蒼梧楚
客悲今昔湘靈怨有無興來留賞地落日下平湖
零陵西亭同朱大參衮楊僉憲材賦
入洞探幽賾登臺散遠心雷聲帶雨重虹影射江深地
接三苗國天垂八桂林來游陪二妙詞賦總南金
自清溪泛舟出江與柯元卿話别
清溪澹無色客子放歸舟浦暗黃花雨江行白露秋故
人惜遠别尊酒話中流漸近銅陵縣青山動我愁
送馮子言還吳
夢寐東吳好相違幾歲華憐君理歸櫂秋色滿天涯醉
詠江樓月晴看海寺霞春來如憶我須寄早梅花
自毘陵如姑蘇
仙舟搖極浦驛路指吳門海氣春冬雜風潮日月昏鴈
回書不到家遠夢空繁總是江南好何如歸故園
晩渡黃河
落日西山暗洪河夏漲餘昏黃沉鞏洛浩渺極梁徐鼓
聽臨流驛燈看遠岸漁頻年在行役倚櫂一長吁
西苑
畫閣横青漢雕臺俯碧流苑雲低度雨宫樹早生秋水
抱芙蓉殿山連翡翠樓何須浮海外即此見瀛洲
徐氏南莊秋集
九月重逢閏一年秋未殘城南時載酒樓上復憑闌黃
菊霜前放青山雨外看病軀猶自可不畏倚高寒
立秋日曲江别業作
垂柳晝隂隂村居門巷深秋光來此日時序感吾心水
鳥浮沉浴風蟬斷續吟江臯餘暑在竹下且披襟
邊事
先皇神武竝周宣北伐親兵駐萬全飲馬幾思臨瀚海
銘功何止勒燕然龍沙夜静妖星落虎帳秋高漢月懸
分閫登壇諸將老至尊宵旰獨憂邊
石首昭烈廟
永安宫裏龍髯斷石首山頭寝廟孤三峽風烟沉王氣
千年營壘識雄圖時移玉殿丹青古雪暗滄江雁鶩呼
噓燼可憐延漢祚遺靈猶見禱荆巫
醫閭春望同李戶部
醫閭登眺倚雄邊遼左封疆指顧全山勢北來連靺鞈
海雲東盡辨朝鮮巖花競暖霏香雪塞草留春藹翠烟
公暇暫問淹永日喜無烽火報甘泉
登齊山樓
近郭危樓俯碧湍倦游孤客倚層闌淮淝山色尊前出
吳楚江流畫裏看旅思逢秋增短髩鄉心隨鴈過長安
黃花白酒登高日玉笛金笳起暮寒
班婕妤
妾命由來薄君恩豈異同自憐團扇冷不敢怨秋風
春興
野霽花爭發川長柳漸齊春光更何許多在杜陵西
城南游覽
楊柳今無渚芙蓉舊有園請看蒿里地即是樂游原
戴鱀(四首)
鱀字時重鄞人正德丁丑進士除刑部主事歴
官右副都御史巡撫四川有東石遺稾(李杲堂云中丞)
(擅經世才負氣高亢居官四十餘年關節不至其門權貴俱心憚之竟坐此三起三黜不得盡)
(其用論者惜焉其詩老健蒼凉是一作手)
感興(三首)
高梧有良質斲為雙綺琴疏絃映金徽冷冷發佳音一
彈薰風至更彈江月沉大雅久以寂志士寄幽吟坐令
衆喧息洞見太古心
蘭蕙種不長荆棘日以滋青青野中蔓引身百尺枝春
風一吹拂垂垂得其宜夭桃開上苑苦李道傍遺賦命
固如此物情胡不怡托根各有所聊用以自持
離離庭樹花風日正妍好翻翻辭枝葉忽已及秋杪君
子心百年小人計昏曉請君平生志慎勿事温飽
宣風公館作家書後用壁間陽明先生韻
雲外微紅見燒痕道邊寒水入溪渾此時日落楚山館
後夜月明何處村已近閉關猶道路偶逢傳札念晨昏
獨燒官燭看妻子卧聽郵更驚夢魂
胡侍(四首)
侍字承之咸寧人正德丁丑進士除刑部主事
進員外陞鴻臚寺少卿坐議大禮謫潞州同知
尋下詔獄論為民尋命復職有濛谿集(王元美云胡承)
(之如病措大習白猨公術操舞如度擊刺未堪)
(詩話承之詩原北地而五言頗近信陽弇州稱之云雖於風雅未縣合往往時材骨格殊亦不)
(失實)
宴王御史惟人山亭
别館秋城側高亭夕霧中疏簾通野色曲磴裊天風醉
舞招松鶴悲吟和草蟲平生習池興遮莫笑山翁
九日同陳魯南文徵仲劉希隱薛君采登海印寺
鏡光閣
湖景澄珠閣雲虹度石梁行攀雙樹杪坐對九華觴水
抱香城入山横紫禁長憑高不厭晩待月詠胡牀
送劉德徵守䕫府
國有蠶叢古城聞白帝雄龍蛇夏禹廟雲雨楚王宫羽
檄通南徼樓船進北風還令蜀父老喜得漢文翁
涼州詞
落日黃河水倒流沙場旌旆風悠悠新降番兒不解語
笛中吹出古涼州
陳文沛(一首)
文沛字維德長樂人正德丁丑進士除工部主
事歴郎中出知撫州府調蘇州遷霸州兵備副
使以陜西行太僕寺卿罷歸有世槐堂稾
懷遠堡和韻
峭壁樓危石徒杠漫遠沙河流隨溜曲樹影逐風斜客
枕移更鼓鄉愁起暮笳官齋何寂寞鄰舍兩三家
吳仲(一首)
仲字亞甫武進人正德丁丑進士歴官南京太
僕寺少卿有鴻爪集
送吳舍人使中州
茅土分封重天書十道開浮槎乘月渡飛舄倚天迴南
國王孫草西園驛使梅荆溪何處是遥在白雲隈
汪佃(二首)
佃字友之弋陽人正德丁丑進士改庶吉士有
東麓集
苑口别意圖為弋陽李生題
秋來苑口漲初生羨爾歸帆一片輕折柳離亭休弄笛
客邊禁得斷觴聲
雨行
落花飛絮踏成泥烟雨連纖日向西行客正愁行不得
鷓鴣偏傍馬前啼
林希元(一首)
希元字思獻晉江人正德丁丑進士官至大理
寺丞有次厓集
丁酉除夕有感
牢落天涯兩歲除夢中曾幾賦歸與聖朝未有寬恩詔
邊郡猶勞判事書忙裏不知殘臘去客邊惟覺二毛疎
椒盤此夜誰觴酒忽憶家鄉萬里餘
李士允(一首)
士允字子中祥符人正德丁丑進士歴官陜西
參政兼苑馬寺卿有山藏集
晩過劉中丞園
暝色延春徑烟花啟夜關綠深裴相野香滿白公山銀
燭回花底金壺侍竹間不妨山簡馬乘醉月中還
王漸逵(一首)
漸逵字用儀番禺人正德丁丑進士授刑部主
事建言不報乞歸隆慶初追贈光禄少卿有青
蘿集(洪舜臣云青蘿詩文如騏驥在御雖鳴鑾節奏而若滅若没之氣終不可掩)
(詩話青蘿詩無定格遣興即題鐵橋一絶直追蹤唐許碏閬苑花前之作)
鐵橋
狂客山中不費招瑶池春宴夜聞簫醉餘不記歸時路
曾跨青羊過鐵橋
曹嘉(一首)
嘉字仲禮扶溝人正德丁丑進士改庶吉士授
御史以言事出補大名府推官尋復官御史又
以言事下獄謫禹城知縣降茂州判官仍復原
職升山西提學副使終江西右布政使有漫山
集(王元美云曹仲禮如公孫大孃弟子舞劍頗見淋漓見其師者不覺愴然)
(詩話王元美撰卮言謂獻吉晩為其甥曹嘉所厄良苦而鄉黨之論不然朱秉器游宦餘談述)
(汴人語謂仲禮終身父事獻吉勿衰梓行舅氏集選吳下以善書名者繕寫獻吉兄孟和有姊)
(即仲禮母素與獻吉有隙恒不相見一日兄姊欲過獻吉獻吉喜劇盛供饌以竢比入門獻吉)
(出迓方揖孟和即踣獻吉于階兄姊交毆之時仲禮在都聞之惶懼不寧者旬日專人以書慰)
(獻吉是厄其舅者非仲禮矣仲禮好賓客所與游最密者詩則謝茂秦書則徐子仁奕則閻子)
(明嘗語茂秦云吾舅氏稱詩家練字不如練句練句不如練意練意不如練格蓋墨守舅說若)
(是以此知卮言亦有不足深信者)
次韻答空同舅氏
兩度微宮謫孤身絶塞行漢廷收墮淚蜀道軫離情玉
壘蠶叢國龍標劔閣城乾坤形勝地何處挂冠纓
王廷陳(三十五首)
廷陳字稚欽黃岡人正德丁丑進士改庶吉士
授吏科給事中諫南巡杖謫裕州知州尋下獄
免歸有夢澤集(皇甫子循云稚欽樂府古詩齊軌潘陸下擬隂何五律並肩沈)
(杜元俞汝成云夢澤詩清切不凡榮潤可愛言王美云王稚欽如良馬走坂美女舞竿五)
(尤自長城百穆敬甫云稚欽如阮嗣宗日坐步兵厨醉態出而自無寒酸語顧玄言云王)
(給事調高趣新頗多竒句如深谷綿蠻冷然幽響殆與高岑方軌蔣春甫云稚欽五言漸近)
(自然頗多佳境章陳卧子云稚欽爽俊故意警而調圓李舒云稚欽操筆不煩軒然鵠舉)
(儻宋轅文云稚欽才情麗逸加以沉思當不減徐昌榖)
(詩話稚欽逸藻波騰雕文霞蔚音高秋竹色豔春蘭樂府古詩既多精詣五言近體亦是長城)
(固以邈後凌前足稱才子)
擬矯志篇
蛟龍雖困不資凡魚(一作䱇鰍)鸑鷟雖孤不匹鶩雛雖有香
草當戶必除雖有仁人在敵必誅狐白雖美炎暑必置
舟車之用易地則棄蘭蕙不采無異蓬蒿干將不試世
比鉛刀以驥捕鼠曾不如貍餓夫獲璧不如得糜郭生
純臣魯連高士彼乃登臺此則蹈海寧直見伐無為曲
全寧渴而死不飲盜泉
放歌行
竊鈎者誅竊國者王仁義資亂道豈不臧(一解)伐秦者吕
襲楚者黃巍巍國君大盜在傍(二解)謂尺何短謂寸則長
此不可度彼何可量(三解)獸殪罟裂鳥盡弓藏智勇既殫
軀乃見殃(四解)䜛巧為忠直夫稱狂出門異趨毁譽曷常
(五解)樂不可極憂來無方游心沖虛以保壽康(六解)
妾薄命
春風轉蕙披蘭高臺曲榭中連經堂入奥張筵秦箏趙
瑟俱前鳴絃度曲雙妍輕舉紈袖僊僊宛若游龍翔鸞
翠盤金爵闌干呈能角技為歡種種厭射更端眼看陽
景西馳高張蘭燭承暉車倦馬怠不辭但歌不醉無歸
夜深坐促尊移含悰寫意向誰衆中色授君知願言竝
蔕䨇棲惡聞易别輕離佇立不勝傍徨獨宿寤言難忘
何以報君明璫起視銀河爛光牛女咫尺相望終夜不
成報章(陳卧子云調本子建聲情極合)
行路難
北風蕭蕭雨雪滂辭我親友之朔方中閨少婦走傍徨
勸君斗酒牽衣裳道路縱横多虎狼歲暮天寒百草黃
結髮本期不下堂君獨何為慕他鄉東流之水不西歸
宛轉蛾眉能幾時人生冨貴亦有命辛苦馳奔空爾為
子夜春歌
初華綿繡舒千林望如一懷春廢機杼縑素難成匹
子夜秋歌
貪看秋月光夜久不成寢四顧寂無人玉階有雙影
對酒歌(二首)
惠施已不作莊生寡所宣伯牙失鍾期抱琴誰為彈知
人誠不易知已良獨難周公輔王室管蔡乃流言骨肉
且不諒他人固宜然
人性稟静躁物則準方圓錐刀各有能情好各自妍隂
霽難竝祈恩怨豈兩全於此雖不容於彼獲所安人無
億萬身何能徧周旋兼濟聖不贍榮枯有自然富而如
可求尼父願執鞭
詠懷(四首)
兩儀立樞要萬事具紀綱智士運機權一童驅百羊羽
重金或輕尺短寸有長壯夫苟失據反為豎子傷獨繭
引六鼇纖繳連䨇鶬操持貴不謬得失詎有常始悟制
人術豈在多與強
擊鼓以求亡疾馳以逃影驅介以乘高驂蹇以求騁揮
刃喪其柄振衣失其領趨舍昧良圖存亡在俄頃
姬旦制冠裳萬古承其賁偶以衣狙猱奔騰裂且棄承
雲本妙音鱗羽爭辟易魯門鐘鼓聲轉使爰居悸物類
何繽紛人已非一致韙哉尼父言盍各言爾志
昔聞有游女逍遥翔碧潯交甫下請佩解贈情亦深可
遇不可持變化愁予心影滅佩亦失漢廣無由尋眄睇
絶髣髴徘徊逮夕隂青鳥忽來過貽我金石音憂思耿
難忘寫意於鳴琴自傷非儔類感激長悲吟
雜興
偏才互短長名家殊去取連城償燕石千金享敝帚不
識東家聖翻謂西施醜定價豈目前知已俟身後
閨情
種木期息隂結交期得心與君初㛰時安坐調瑟琴繫
我大秦珠貽我玳瑁簪擕手同車遊徘徊步春林俯拾
竝蔕花仰聽和鳴禽折芳交贈持言誓一何深寧期被
䜛妒棄我忽如沉曠歲不一接塵埃生錦衾明月入空
帷中夜坐悲吟發篋理故物淚下誰能禁
别張子言
我友駕言邁去去之朔方晨起促中廚為我具酒漿長
别在須臾且願盡杯觴昔為骨肉親比翼雲中翔今當
永乖違邈若參與商出門異鄉縣居世如朝霜世途轉
傾側良會安可常羸馬感人情哀鳴衢路傍悲風振喬
林颯颯摧中腸執手不能辭淚下霑衣裳恨無凌風翰
送子還故鄉
别曹仲禮(四首)
與君一為别晷度逝不停奄忽二十載親串日以零短
者已物化存者非壯齡况復異鄉縣散處如晨星但言
長相思豈意今合并顔髩各已改不易惟兹情孤鴻號
朔風黃鳥聲嚶嚶飛鳥戀儔匹况乃稱友生
别子大河測見子長江濱對面但疑歎含意慘莫陳豈
無新知歡念此同袍人攀留不須臾羲陽忽以淪奮身
思繫日天路邈無因安得附高翮一舉摩青旻飽者豈
念饑貴者羞賤貧薄終古所尤交誼貴在伸故心苟不
移何必會合頻慷慨即長路無為兒女仁
中夜起相送白露塗我襟低頭惜分手舉頭傷辰參斗
酒良不薄對之不能斟唧唧草間蟲助我揚悲吟為君
拭綠綺彈作清商音物理關人情淚下不可禁谷風刺
小怨孔公贊同心延陵輕寳劍高義垂至今親交信不
薄先民良可欽
冷冷山下澗童童山上松粼粼澗中石瑟瑟松上風波
逝石不俱飈奔松莫從物理相倚藉動息難可同與君
游宛雒矯若雙飛龍中道悵相失末路欣此逢既逢不
須臾去復當嚴冬霜霰集衡軛虎豹啼林叢子其愼桑
榆勞謙以令終
駕幸南海子
南郊初禮帝上苑復誇胡虎兕先聲伏車徒翼輦趨網
羅張一面部曲用三驅侍從羣臣在應知諫獵無
江上言懷(二首)
野闊風雲入天迴楚蜀通渚禽多白鷺巖樹半青楓哀
怨湘君曲平成夏后功晩來懷古意極目送冥鴻
平野蒼烟合高城白鳥過澤蘭懷楚客石竹隱湘娥谷
響歸樵唱江鳴發櫂歌夕陽葭菼外將奈暮愁何
楚眺
眺迴臨高閣三湘萬里餘草邊雲夢獵花下武陵漁白
日山川氣清秋水竹居仙蹤同霸業消歇總愁予
李沔陽自大梁經裕州因贈
雪夜梁王宴霜秋宋玉愁回瞻嵩嶽峙去逐楚江流少
室三花樹滄浪一葉舟南行正搖落知爾憶林丘
張子魚過訪
故人天上至清宴夜深開澤畔微芳度江臯暝色廻楓
林停翠幰月岸擁金罍正苦歡娛逼無令候吏催
生日有感簡同館漢東少泉二子
五十年來是行藏往日非因之念親舊存者亦幾希弧
矢心猶壮文章力已微操觚從二子衰薄謝餘暉
宴魏子園亭
池館名江國賓朋實楚材屏間烟霧濕鏡裏芰荷開鶴
以吹笙下漁因鼓瑟來邀(一作盡)歡須秉燭歌妓莫頻催
病中得顔子書并見示諸作
卧病當寒景空齋正爾思五禽終日戲雙鯉遠方貽久
著潛夫論初傳幼婦碑君才猶不用如我復何悲
春日山居(二首)
野曠林爭出花深徑屢迴春風芳草外亂水白雲隈燕
接飛蟲去鶯沾落絮來小堂宜竹護一一荷鋤栽
草動三江色林占萬壑晴籬邊春水至簷際暖雲生溪
犬迎船吠鄰鷄上樹鳴鹿門何必去此地可躬耕
山莊雜興(二首)
老夫諳稼穯次第葺園廬對酒惟田父呼門絶里胥桑
麻經雨後花竹宛秦餘如此生涯足何勞薦子虛
事去心逾壯年來迹轉孤濯纓臨漢沔安枕荷黃虞春
澗偏魚鳥秋窗近竹梧出逢鄰叟飲醉倩野童扶
聞箏
花月可憐春房櫳映玉人思緐纖指亂愁劇翠蛾顰授
色歌頻變留賓態轉新曲終仍自叙家世本西秦
病後答友人
一畆居連郢客鄉三年愁隔漢川長青山各有幽棲志
白雪遥傳寡和章自傍雲霞開藥圃不將塵土灑荷裳
洞庭雪後烟波闊花底乘舟到草堂
燕京元夕曲
香車一一渡星橋翠袖雙雙引玉簫但訝遊人爭辟易
不知夫壻漢嫖姚
江暉(四首)
暉字景孚仁和人正德丁丑進士改庶吉士諫
南巡杖闕下出為廣德州知州召授編修進修
撰升河南按察僉事有亶爰子集(陳卧子云景孚好怪合者)
(亦六朝之遺)
(詩話景孚穿文鑿句辭必自鑄其文有令綝閟始理訓闡詰範&KR0008;已邛臬揆原命稽彝九篇誦)
(之若神經怪牒蓋倣魁紀公而作王稚欽贈以詩云江生突兀揚文風千竒萬怪難與窮博物)
(豈惟精爾雅識字何止過揚雄古心已出丘索上邃旨或與神明通求深索隱不肯置一言忌)
(使流俗同令弟大篆逼鐘鼎絶藝恥作斯邕等生也為文遣弟書一出皆稱二難竝縱有楚史)
(不可讀滿堂觀者徒張目少年往往致譏評生也不言但捫腹讀未終篇覺殷仲堪之眸子裴)
(叔則之頰毛傳寫畢露矣景孚詩稍文從字順然豈可與稚欽竝稱耶)
别劉子謙
天運無停機變化一何速四時更迭謝寒暑互往復雷
霆促晝隂霜霰棲寒谷萬卉隨隙光安能久蕃育傷彼
蕙蘭花凋零竝蕭蔌芳蕕竟同岑賦命焉可卜
前上陵德勝門
先皇巡狩日此地即行宫拜舞千官肅飛揚八駿雄雕
弓開塞霧鼉鼓振山風今日緐華歇重過恨不窮
謁康陵
五柞淹珠葆千杉閟玉襦靈山鍾自肅虛殿珮仍趨雪
暗蛟龍蟄雲寒燕雀呼塵沙迷列岫何處訊蒼梧
感聞
南極雲山阻中天貝錦盈如何去與住俱似穽中行迂
拙甘衰病飄零寄友生秋風蓬戶底蕭瑟旅魂驚
馬汝驥(三首)
汝驥字仲房綏德州人正德丁丑進士改庶吉
士諫南巡罰跪闕下五日受杖出知澤州召還
為編修歴修撰國子司業南京右通政南京國
子祭酒升禮部右侍郎兼侍讀學士卒贈尚書
諡文簡有西玄集(王元美云馬仲房如程衛尉屯西營斥堠精嚴甲仗雄整)
(而士乏樂用之氣但顧玄言云侍郎優於律取法初唐尤多華整少情性耳黃清甫云仲)
(房詩整練似法顔謝隊仗森然且關中之産氣自不薄雖求之聲律未造其深亦不失高流也)
(有蔣仲舒云仲房詩沉理而無玄趣)
(詩話仲房派沿北地由其體純存滓窳而舍神明雖與稚欽齊稱去而千里)
酬明卿見遲之作
違時寡朋侣在世有羈縛雖抱投沙懷中欽臨海作美
人惠前顧軒車戒䨇駱探幽肆廣筵握炙行高爵宴晤
稽故懽告别附新諾沁渚既緜芊樓峰復聯絡捫蘿情
易暢攀桂興欲躍嚴程豈迂遠郵館祗淹泊復往瑶華
篇報桃恥凉薄吁嗟山水音非子諒誰託寄言儲醇醑
俟我乎偕樂
藏舟浦
鳳殿臨瑶水龍舟鏁白雲樓臺疑上漢簫鼓憶横汾地
豈昆明鑿波猶太液分昔年浮萬里蘭桂詠繽紛
芭蕉園
路轉山樓直園開水殿低碧荷春檻出紅藥晩階齊釣
石蛟龍隱歌臺烏雀啼翠華當日幸一道綠天迷
劉士竒(一首)
士竒字邦正廣州順德(一云龍門)人正德丁丑進士
除刑部主事諫大禮杖闕下遷郎中出知梧州
府歷山東右布政使
秋夜旅懷
為客方如晉還家復入秦音書徒屬望燈火自相親草
色連朝改砧聲向晩頻那堪千里外猶有未歸人
王謳(二首)
謳字舜夫白水人正德丁丑進士除工部主事
遷刑部員外郎出為按察僉事有彭衙集(王子衡云)
(舜夫如敗鐵網取珊瑚用力堅深得寳自少備康德涵云舜夫才情之妙近日罕覩典麗咸)
(機軸不凡蓋作者之雋也駮蔣仲舒云舜夫頗饒氣格兼多沉思惜其純相半如披沙㨂金)
(治璞取玉殊勞匠手)
(詩話舜夫詩多至千六百篇譬田甫田種豆成萁若苗有莠當屬關中下農夜行一篇其汙萊)
(之嘉榖乎)
夜行
夜行如在旦殘月清林光雲氣集深澗露華生早凉白
沙鬱浩浩翠壁凝蒼蒼寂歴松柏徑經過花草香鷄聲
互村落曙色動柴桑即事况多感離心含永傷
送姚方伯
野日流沙白山城落木黃秋來長送别何處折垂楊
汪應軫(一首)
應軫字子宿紹興山隂人正德丁丑進士改庶
吉士諫南巡廷杖出知泗州嘉靖初召復館職
授給事中出為江西按察僉事有青湖文集(葉仁)
(甫云先生以沉鬱澹雅之思出以温厚和平之詞譬之太羹味之正也)
(詩話青湖知泗州康陵南巡中使傳旨俾進美人善歌吹者奏言泗州僻左婦女不諳歌吹惟)
(民間醜婦能蠶儻納之宫中受蠶事庶於治化有禆遂寢事雖迂而實可傳也及卒鄉人私諡)
(日清憲先生蓋司諫為直臣牧民為廉吏講學為醇儒皆第一流也其論學詩云語道豈捐陸)
(扶世當從朱黯然思聖功二家皆真儒審擇於鵝鹿之間非偏黨陽明可知)
登浮峰寺
攝衣入空山白雲留我住我欲卧白雲白雲又飛去
王鳳靈(三首)
鳳靈字應時莆田人正德丁丑進士歴官參政
有筆峰存稾
次梁學泉吏部徐州舟中夜酌之作
石仄江逾勁峰迴日易斜歸鴻迷極浦飛鷺落平沙越
客同杯酒春光正柳花相看仍意氣行路莫深嗟
送林遷于得告還山
祖席初分酒半酡相看無奈故人何生憎柳色臨岐路
况聽春聲入櫂歌舊國雲山何處是他年風雨憶君多
祗園簪組能相絆未得相從訪薜蘿
次韻贈送鄧文溪刺維摩
青瑣黃門記昔遊諫書常出殿西頭須知九死當年事
豈分孤身萬里投瘴雨蠻烟仍壯節海雲江月重離憂
最憐號泣攀轅意誰為中原赤子謀
吳鼎(一首)
鼎字維新錢塘人正德丁丑進士歴官廣西布
政司參議有泉亭集
讀史有感
漢武雄才世莫倫輪臺一詔見天眞滿朝都入平津閣
猶有淮陽卧病人
陳良謨(一首)
良謨字中夫安吉人正德丁丑進士除工部主
事歴官貴州參政有天目山房稾
(詩話中夫生十月而孤母都夫人躬教之學既第奉母入京邸水涸卧小舟中夜呻吟母責之)
(曰貧生出入徒步若初入官便思安逸縱此一歸念吾立見汝敗矣中夫泣伏罪歴任以清介聞)
(田後入峴山社年已九十賦詩云夙駕侵寒露歸帆拂暮星興復不淺)
三窮辭為周侍御作
菰塘霜冷高烟平孤雁失偶中夜鳴深閨[婺-矛+牙]婦心獨驚
蘭膏無燄爆有聲盈盈淚落如斷縻妾心有苦誰則知
上有舅姑下有子與爾同生不同死
陸金(一首)
金字德如吳江人正德丁丑進士授工部主事
歴官江西按察副使
宿京口驛
風帆如馬過維揚滿目烟花路渺茫江上潮痕收暮雨
渡頭人影立斜陽十年季子裘應敝三月王孫草正芳
今夜月明京口驛計程應喜近家鄉
許相卿(四首)
相卿字伯台海寧人正德丁丑進士官兵科給
事中補禮科致仕有雲村集(董實甫云先生詩悲壯沉著格調高)
(遠)
(詩話雲村澹於宦情居紫雲山四十年風花雪瀑游屐遍於巖椒而不一入城市其卒也聞人)
(嘉言輓以詩云平生城市無䨇屐何物榮衰到兩眉蓋實錄也詩取適意集出其手刪自序謂)
(棄其脱遺不可讀者存其餘可讀者自題絶句云雲村病老語多嚨造次詩成䧽宋腔還溯開)
(元論風格拾遺壇上樹旌幢由今誦之諸體亦自清潤不全雜以宋腔也若老如舊歴渾無用)
(病戀殘燈亦暫明此則宋腔之佳者)
古意
新月生西嶺明河低遠林坐見大火中秋序忽見侵感
歎老將至徘徊勞我心勞心復誰語聊撫東廂琴調高
曲未竟寡和難為音矯首文江子何時宣此襟
諸弟夜集
獻歲閟霖潦今夕欣澄和况我遠行歸兄弟會匪他晏
晏言笑洽楚楚壺尊羅東風舉衣袖明月在庭柯一觴
再三詠舞影時婆娑荏苒百年内白日如投梭載懷秉
燭遊不樂如夜何
晩晴
苦雨連旬日初晴一振衣殘雲依海嶠新水到柴扉僻
性嫌山淺塵緣與世違斜陽疎樹裏清影石邊歸
霽色
霽色林廬晩愁吟野水灣斷雲虹外雨殘日鳥邊山海
字堪流涕朝班祗強顔獨嗟身世拙早見髩毛斑
楊士雲(五首)
士雲字從龍雲南太和人正德丁丑進士改庶
吉士授工科給事中歴戶科左給事中有弘山
集
(詩話給事未老抽簪自號九龍眞逸坐卧小樓訂尚書蔡傳之得失撰黑水集證自春秋以來)
(迄於元季歷代人物各詠以詩又取天文歷象律吕及皇極經世書地志皆分題成詠可謂好)
(學也已其詩原出白沙定山近取裁於楊用修同時吳懋以給事及王廷表胡庭禄張含李元)
(陽唐錡為楊門六學士六人皆滇産也)
四望謠
望蓬萊駕蒼龍棗如瓜獻木公
望崑崙驂白虎觴九霞進王母
讀尚書
二十八篇今自漢伏生授二十五篇古至晉梅賾奏二
十八宿外二十五宿又仲尼不可作誰復百篇舊
八月十五夜月
今夜中秋月當圓尚未圓人皆瞻白兔我欲問青天把
酒須來夕高歌似去年盈虛誰握算擬測子雲玄
春事龍關作
春事今過二月中登山載酒喜相同三點兩點社公雨
十番五番花信風子規啼血欲半夜蝴蝶掠香時一叢
醉餘白石高歌調日落水流西復東
曹弘(二首)
弘字毅之江隂人正德丁丑進士除知南豐縣
入為監察御史西川清軍以病還里有方湖集
御史馬子斝朱必東季明德陳良會主事林汝恒
俱以言事忤旨罷職謫官於其行詩以送之
海樹連雲暗燕花帶雨飛啼鶯三月暮逐客五人歸聖
代昭臣直危言犯主威賜環應有日留却舊朝衣
下夷陵
溪花丰茸溪雨凉雲水不分前路長山鳥一聲山竹裂
思君半夜發瀟湘
朱豹(三首)
豹字子文上海人正德丁丑進士知奉化餘姚
二縣擢監察御史出知福州府有朱福州集
送顧經歴之福建
京華倦羇旅憂思喜南天烟柳山頭驛春溪樹杪船官
清蓮幕静地暖荔枝鮮况值干戈少詩篇紀歲年
秋日遣懷
雲物蕭條僧舍荒砌封蒼蘚半迴廊坐來草樹俱搖落
望入關山更渺茫憂國淚邊秋色老思家夢裏雨聲長
臨風却羡天涯鴈去啄江南晩稻香
寄程以道
隴梅隄柳又春風客子光隂似轉蓬此日天涯千里隔
昔年花底一尊同西川蹤迹孤雲外南浦離愁細雨中
早晩瞿塘新水發雙魚煩爾下巴東
袁淮(一首)
淮字伯昭任邱人正德丁丑進士歴官知府有
汾淮泗西征諸集
秋夜宿堠馬驛寄舍弟渙
月騎停沙浦風林出驛樓青燈萬里客玉露九霄秋失
路添星鬢還家滯驛舟未成春草夢徒有越鄉愁
廖世昭(一首)
世昭字師賢懷安人正德丁丑進士除知海州
改國子博士卒于官有越坡稾
定光塔登高
寳塔層層上危欄面面開秋城圍野曲遠水接天迴日
射珠光迥風迎鐸響哀長安知萬里目斷朔雲堆
郭波(一首)
波字澄卿閩縣人正德丁丑進士戶部主事有
巖存稾
宿玶塘鋪
獨樹郵亭影千山征路塵東鄉今夜月偏照未歸人
明詩綜卷四十一
