明詩綜卷四十四
翰林院檢討朱彝尊編
姚淶(一首)
淶字維東慈谿人嘉靖癸未賜進士第一歴官
翰林院侍講學士有明山存稾
(静志居詩話文徵仲待詔翰林相傳為學士及楊方城所窘昌言於衆曰吾衙門非畫院乃容)
(畫匠處此何元朗叢說述之而曰二人只會中状元更無餘物衡山長在天地間今世豈更有)
(道著姚淶楊維聰者邪聞者以為快心之論然學士嘗與孫太初薛君采高子業相唱和且聞)
(山東李中麓冨於藏書特遣其子就學即微仲去官日躬送至張家灣賦十詩送别比之巍巍)
(嵩華至其贈行序略云自唐承隋敝設科第以籠天下士爵禄予奪足以低昂其人於是天下)
(風靡士無可稱之節者幾八百餘年然猶幸而有獨行之士時出其間以抗於世而天下之人)
(亦罔不高之求之唐則元魯山於宋得孫明復二子豈有高第顯位為可誇哉徒以其矯世不)
(湼之操好古自信之志足以風勵天下而一時名流皆樂為之稱譽焉耳今之世如二子者誠)
(難其人吾於衡山先生竊以二子比之而衡山之所造則又有出於二子之所未純者先生明)
(經術以為根本采詩賦以為英華秉道誼以為壇宇立風節以為藩垣蓋嘗聞之却吏民之賻)
(以崇孝也麾寧藩之聘以保忠也絶猗頓之遊以勵廉也謝金張之饋以敦介也不懾於台鼎)
(之議以遂其剛毅也不慁於輶軒之招以植其堅貞也此數者足以當君子之風而先生未始)
(以為異也聲震江表流聞於天子之庭先生亦烏得而逃哉曩者先生之貢於春官也朝廷錄)
(其賢拔而官之翰苑儒者共指以為榮而先生不色喜官僅三載年僅五十餘先生遽以南歸)
(為念吾每謬言留之而先生持益堅三疏乞歸竟得請以去先生其有悟於達人之指邪嗟夫)
(先生嘗試於鄕矣有司以失先生為恥而先生之名益高嘗官於朝矣銓曹以不能留先生為)
(恨而先生之節益重榮出於科目之外貴加乎爵禄之上罻羅之所不能取縶維之所不能縻)
(樊籠之所不能收彈射之所不能驚翩然高翔如鳳皇之過疏圃飲湍瀨回蒙汜下視泰山之)
(䲭啄腐鼠以相嚇者何不侔之甚也傳所謂難進而昜退昜禄而難畜者其先生之徒與自大)
(道既漓好惡立於一鄉而不可達於天下之廣毁譽徇於一時而不可合於萬世之公故吾之)
(論先生直以魯山明復為喻而使世之觀先生者不當以三吳之士求之也繹其詞傾倒為何)
(如者而謂學士有是言邪金華吳少君詩說謊定推何太史然則元朗乃好為誑語者世之論)
(者信何氏之說遂不錄學士詩未免偏於聽矣)
秋夜偶成
新凉沁苧衣楚客悲遲暮林葉墮寒颸皐禽警清露銀
河没半空秋影在高樹何處洞簫聲吹徧江南路
徐階(十三首)
階字子升松江華亭人嘉靖癸未賜進士第三
授翰林編修抗疏論孔子廟制斥為延平府推
官稍遷浙江江西提學副使入為司經局洗馬
歴升禮部尚書入直無逸殿尋入東閣辦事累
官少師吏部尚書建極殿大學士卒贈太師諡
文貞有少湖集(陳卧子云徐公經世之才其詩不專臺閣)
(詩話先祖妣徐安人為文貞公曾孫余少日登世經堂覩永陵手勅羅列梁棟間蓋得君久而)
(不衰罕有過焉者當日袁懋中於西内撰青詞湛元明為鈐山作詩序貽笑士林而公不露所)
(長讀少湖文集有醇無疵非諸公所易幾矣)
感興
烈風振黃塵長夜何颼颼浮雲東南來各有雨雪謀美
人金玉姿煢煢倚高樓寳玦雙明珠欲致道阻修嚴霜
瘁百草荏苒歲已遒寒暑互代謝日月無停輈至理諒
斯存耿耿生百憂冥冥雙飛鴻可望不可求
贈傳神蕭鴻臚
蕭君七年别來自江西湄以彼絶妙手寫我羸頑肌揮
毫捷風雨初不經意為須臾兩徐生竝出當前楣兒童
走相問何以更有兹我笑不為言視久竊自悲容顔醜
如此已見猶惡之旁觀盡才俊何由使愉怡請君為潤
色稍就嫵媚姿君怒不復譍我亦慚無辭誓終抱此醜
亟訂漁樵期
送考功朋石楊君赴留都
昔人賤榮達今人慕通顯所履非有殊中得異深淺欣
戚緣感生塵幻非實踐望賖情日悲理會境俱遣子年
二十強才器重瑚璉春明去不顧此意昔所鮮因之内
自媿孱鈍玷華選會當理歸楫長嘯謝軒冕
送司封仲芳楊子赴留都
哲人重道義朝貴不足縻丈夫志四方遠適非所悲如
何與子别悵悵不忍辭古道日淪替羣䛕紛追隨子獨
諒迂僻經訓相劘規去住忽以異麗澤安所資頽波無
停流靈耀亦西馳感此重念子何以慰爾知至理不外
得吾心實吾師願言勵操存千里同襟期
送沈進士子善尹鄱陽
治民如烹鮮此語傳自昔邇來才俊士古訓恥誦習譁
然煩其令藉口興與革遂令田野間奔走廢耕織朝廷
念元元置吏務安輯豈意更勞擾肥身重民瘠沈生起
巍科探討遍六籍况復有家教兹義諒能識鄱陽號樂
土近稍異往日撫摩還冨厚夙夜在努力高才如騏騮
千里初發迹康莊與曲徑慎哉審所適
送趙甥赴衛輝幕
汝母予之姊六年長於予予昔生十齡夜燭誦詩書汝
母執女紅竟夕與予俱兹事四十年想像昨日如頭顱
各已白相望天一隅每懷骨肉情中宵起嗟吁春來獲
見汝差足慰煩紆汝今幸有官汝母當怡愉汝本故家
子書香襲巾裾予衰媿忝竊早晩賦歸歟汝宜兩念此
奉法保民譽禄養儻能久庶報生汝劬舅甥共休戚贈
言不以䛕勖哉萬里程夙夜慎所趨
送王國完東歸
春色千門柳歸航兩月塗歲更鄉夢切客去草堂孤會
合期猶阻翻飛意不無瑁湖煩問訊松菊恐荒蕪
送曹一坡判長州
衡嶽已無鴈辰陽吁可知未愁會面阻豫計得書遲屯
戍煩兵力流亡苦歲饑若為宣帝澤遠慰故人期
瓜洲風雨不克渡江
未遂歸來願空驚歲月奔布帆三日雨茅屋數家村山
氣遥連海江聲近到門無緣得飛渡東望欲消魂
送顧起元甥壻之京
病中愁送客况復是殘年雨雪三更夢江湖萬里船天
垂龍塞没星接鳳城懸到得燕山路應書數字傳
廣信阻雨有懷子明弟
山國夜多雨冥冥氣不分石田寒貯水松逕濕蒸雲灑
密愁仍見聲微醒故聞西堂何處見知共惜離羣
分水關
峻嶺開閩服重關限楚氛星隨分野異地漸燠凉分人
語聽難辨山名得未聞所嗟南逝水不似北歸雲
横溪為彭允禎賦
横溪東去水迢迢虛閣重簷共寂寥山外夕陽低度鳥
雨餘春渚暗通潮寒空落葉書聲静秋草孤帆客夢遥
欲徙西湖湖上石為君乘月更吹簫
潘恩(四首)
恩字子仁上海人嘉靖癸未進士累官南京工
部尚書改都察院左都御史卒贈太子少保諡
恭定有笠江集(張惟静云子仁詩型範自然體裁各適已深入作者堂奥徐)
(伯臣云笠江詩祖盛唐充然自得大王元美云公詩根柢鄴中間及開元歷)
(詩話先大母徐安人為恭定公女孫所出予七齡時塾師課以屬對不協安人述舊事謂公六)
(歲能調四聲因以公所訂詩韻輯要授予自是知别四聲矣公詩凡風雅什樂府五言雜體靡)
(不擬又與高子業田叔禾相酬和知其用力深而取友之善也)
塘上行
綠蒲生中池其葉何蒙茸與君締昏媾焉知鮮有終三
月楊柳花飛泊隨春風入沼化為萍吁嗟無定蹤衝波
一相激葉葉自西東我心元不移君情忍中絶妾生禽
不如鴛鸞故成列妾生草不如絲蘿可高揭妾生木不
如連理枝糾結越鳥豈北翥吳江不西旋妾生一以棄
苦相誠可憐恨無奮飛翼委志畢君前
從庾嶺北歸至萬安縣舟中作
嗟余謬時網作吏入西粤飽歴五嶺雲四見梅花發草
樹冬常青嵐霧晝不歇徇禄歎迷方留滯慚英達駕言
適京師歸途嶺初越忽驚險阻盡俯視原隰闊白沙綴
疎星碧水澹華月乘流耳目新破浪精神豁鷗鳥會我
衷飛鳴恣怡悦雖牽行役悲吾躬庶可閱
當陽晩行
山行日有程中路速修軫牛羊夕下來嶺日忽以盡石
滑露華零木號風力緊野燒漸已微疎星忽而隱倦翮
怯途遥迷方憐步窘僕御慘不歡勞生况多疢撫時百
慮煎于役良足憫惜哉紱冕牽久負沮溺哂
湖上
西湖如練風日清西山屏障更分明上方金碧自相映
下界鼓鐘時一鳴槐柳青溪張席罷菰蒲白水放舟行
此時政切東南想怪爾浮雲空北征
鄭曉(一首)
曉字窒甫海鹽人嘉靖癸未進士累官南京吏
部尚書尋以右都御史協理戎政改刑部尚書
卒贈太子少保諡端簡有集
(詩話端簡公家法甚嚴遺訓子孫倡優不許入門違者以不孝論屏諸宗譜之外築别業於城)
(東北隅穿池中央四面種蔬藥賓客至者燕於池上百可亭亭陰有牡丹數本嘗與夫人玩花)
(豚一蹄魚一尾鷄子四枚酒三行而已嗣先妣孺人為公來孫予嘗讀書其地芋魁芥孫豆棚)
(瓜堰恍若深村今已屬之他姓矣公銳意經史學韻語不多作然曾刊鳴唐萬選絶句以行非)
(不留心風雅也)
彭城
彭城天下險萬里接河源落石東南斷飛濤日夜喧江
淮連絶島齊魯入平原寄語當關者征求無太繁
張時徹(七首)
時徹字唯静鄞縣人嘉靖癸未進士授兵部主
事改禮部出為江西提學副使歴福建參政雲
南按察使山東右布政使河南左布政使以僉
都御史撫四川再撫江西遷南京刑部侍郎改
兵部進尚書有芝園集(楊用修云芝園匠意鑄云唯詞色具體備江于順)
(静立格漢魏取材六朝而音節變調出入開寳之間情屬景生神在象外陳卧子云司馬樂)
(府頗有造構近體宛倩麗逸如層臺佚女意帶雲霞)
(詩話芝園樂府不規摹古人較之濟南覺勝五律頗近初唐七律潦倒麄疎無譏焉已)
彭彭者車(五章)
彭彭者車于彼河洲有美丹漆不以飾輈彼君子兮使
我心憂(一)彭彭者車于彼河側矯矯騏馵不以服軛彼
君子兮使我心惻(二)爾之弦矣衆維韋矣爾之石矣衆
維脂矣匪爾圖之狂維衆之迷矣(三)矢之既釋不可及
也錦之既張不可卷也我生有定終不可轉也(四)修爾
疆畎藝爾黍稷保艾爾生夙夜無斁如彼見龍時哉斯
匿(五)
秋胡行
衆鳥有匹胥遨以遊摯而有别實惟雎鳩彼誰者子矯
矯卿侯突而好我中心孔羞卿有婦兮妾有夫悅彼姝
兮曾雎鳩之不如兮(一解)倉庚喈喈春日載陽執我懿
筐采彼柔桑彼誰者子車馬龍驤含情流睇黃金是將
獸有穴兮鳥有林卿有金兮不如我有心兮(二解)明明
日月照臨下土女子有行畏彼多露誰彼者子繡衣朱
輅美也可悦不念其故山有木兮水有魚子不信兮孰
可與同居兮(三解)
北征雜詠(二首)
養鳥莫養鸞萟蔴莫萟蘭芳香難為用過美多憂患田
甲賤死灰白日摧冰山時運有來去禍福無定端周道
蕩如砥朱門競彈冠咳唾生風波誅奪在一言日月不
常盈人生豈得安栖栖巖穴士無為恥泥蟠
羲和無停軌寒暑更相易歲暮誰不歸獨為遠行客荆
榛當路衢烏鳶翔我側疾風吹沙塵白日忽以匿筋骨
既憔悴感此增怵惕悠悠赴壑鱗戢戢歸林翼物性有
如此行役不遑息閶闔不可攀閬風不可即果腹適莽
蒼浩蕩將安極
長安道
月曉(一作曙動)開長樂風清(一作鶯啼)遶建章龍媒馳道出鳳吹
彩旌揚繡陌生朱霧銅溝映綠楊渭橋春水漲日日浴
鴛鴦
齋居
紫闕風雲迥彤庭日月臨明禋昭代典肅戒小臣心雨
露春偏渥星河夜不沉長安千萬里應獻太平吟
閭閻曲
穀熟不到釡絲成不上身莫道江南樂江南愁殺人
歐陽德(一首)
德字崇一泰和人嘉靖癸未進士累官禮部尚
書贈太子少保諡文莊有南野集
送胡九峰改太常少卿北上
丹楓江上路送爾倍沉吟南北如相避誰從話此心漸
鴻遵月渚倦鳥怯雲岑孤負溪山約臨風撫素琴
馬坤(一首)
坤字順卿揚州通州人嘉靖癸未進士累官工
部尚書有石渚集
苦雨
南國春來不肯晴陰雲接地暗山城翻風何事鸛(一作鶴)
䨇下喚雨忽聞鳩一鳴處處蠶饑吳地妾牀牀屋漏杜
陵生鶯花三月空無頼獨掩柴門對短檠
朱廷立(一首)
廷立字子禮通山人嘉靖癸未進士除知諸暨
縣入為監察御史升南太僕少卿終禮部右侍
郎有兩厓集
杜宇
愁烟積雨過芳辰乍喜濃隂綠樹新杜宇多情啼不歇
山中可有未歸人
吳鵬(五首)
鵬字萬里秀水人嘉靖癸未進士累官吏部尚
書加太子太保有飛鴻亭集
(詩話尚書居里門不自韜晦以是鄉人皆惡之會有詔許佃浮屠廢寺為民居公子繼輸直於)
(官請佃楞嚴寺隙地且酬僧徒以白金四百兩因葺野樂園蓋與勢佔者稍有别矣園有堂曰)
(先瀛前為圃曰閒閒曰猗猗曰忘機曰都春門曰吾如所堂後有樓曰雲日樓前亭二曰潄芳)
(曰臨賦小沼環之左右齋各一曰悟真曰守虛園成尚書自為作記告誡其子謂宫室勿崇土)
(田勿闢與馬勿飾服御勿奢饔餼勿珍執業勿懈交遊勿濫鄉鄰勿競施予勿吝辭受勿苟觀)
(其出言也善方諸席寵滅義以惡終者亦有間也尚書詩文頗條暢特少警策當在徐沛拯民)
(之饑截漕糧數萬發之而後請命又敗永城賊師詔於五河膽略亦有過人者比於吳之陸完)
(差可恕爾)
潞河發舟
解纜催笳鼓青春萬里行烟籠堤柳密水泛野鳬輕獨
立思王事無才補聖明此心懷魏闕悵悵櫂歌聲
永平道中
疎雨未滑道秋風隨使軺磴危頻下馬溪斷不逢橋板
屋居何陋蒲蠻習更驕暝投孤舘宿寂寞聽鄰簫
夫椒山
夫椒山前孤草亭天風䬃䬃秋冥冥客來獨鶴忽飛去
七十二峰湖上青
舟行雜詠(二首)
山花瑣細蔟郵亭小艇漁歸水氣腥一路東風嘶去馬
土牆斜颭酒旗青
驛亭素壁上苔痕亭下奔流净不渾慣是秋河愁汎濫
漁家偏占白鷗村
屠大山(二首)
大山字國望鄞縣人嘉靖癸未進士累官兵部
左侍郎巡撫應天與倭戰失利被逮繫獄既而
釋歸有集(屠長卿云公歸田後與里中故人縱飲酒酣援筆作歌了不求工而往往)
(神來非詞人嘔心所得)
雜詠
古道有蒺藜行者戒經過新徑富桃李過客肩相摩古
道日以微新徑日以多江河逝悠悠歎息將如何
聞道
聞道黃河套年來勢不同驚塵昏陜右邏騎薄遼東五
月金符動三軍鐵馬雄何當清絶域再見幕南空
李仁(一首)
仁字元夫東阿人嘉靖癸未進士累官右副都
御史有吾西遺稾(朱中立云吾西清婉和粹有中唐餘韻)
茂欽至得德兆起居
不見黃生久天涯怨索居椒蘭懷楚客冰雪斷江魚白
日登山屐青春負郭廬虞卿能發憤會見早成書
李宗樞(一首)
宗樞字子西冨平人嘉靖癸未進士除諸城知
縣徵拜監察御史出為河南僉事歴僉都御史
撫河南
度居庸關
峻壁含雲迥飛湍接澗迴虛聞三峽險疑是五丁開荒
樹分天宇驚沙暗戍臺祗慚持節度豈是棄繻來
劉隅(一首)
隅字叔正東阿人嘉靖癸未進士授福建道御
史出為四川按察僉事坐謫稍遷永平知府升
河南副使進按察使以右僉都御史巡撫保定
終右副都御史有範東集(朱正立云範東意氣安閒辭旨沉快有杜)
(陵遺意)
過宿州
憶昔乘軺過霜飛楚甸清十年頻去國此日重含情浦
樹浮烟遠河流入海平山川望不極春草徧王程(一作伴孤)
(征)
李舜臣(二首)
舜臣字懋欽一字夢虞樂安人嘉靖癸未會試
第一由戶部主事改吏部歴考功員外郎出為
江西提學僉事改南國子司業轉尚寳卿久之
召為太僕卿有愚谷集(孔汝錫云愚谷詩優柔涵泳粹然一出於正)
(詩話李獻吉有九子詩李伯華仿之亦作九子詩以懋欽為首次以劉子素又次羅逹夫餘則)
(吕山甫熊叔仁唐應德趙景仁王道思潘子抑也子抑名高太原人王恭襄瓊女壻中嘉靖壬)
(辰進士以翰林編修建言罷官伯華詩所云貴人懷私憤假公得一逞也又詩云潘君氣最豪)
(權貴等鴻毛身廢談邊務家貧賣寳刀又云有書過千卷有田不一頃亦一負竒之士所著春)
(谷集不傳李伯華輯明雋僅錄其一詩而已近見晉人編仕國人文竟不及其姓氏惜夫)
初度友人過飲
乍喜高軒過還驚短鬢催相看俱老大相慰是歸來濁
酒家能釀黃花手自栽今宵踏明月莫惜醉中回
徐錦衣西園
暖日紅芳樹晴烟碧小溪春風二三月定有好禽啼
陸銓(五首)
銓字選之鄞縣人嘉靖癸未進士除刑部主事
諫大禮廷杖遷兵部員外轉禮部郎中為張孚
敬所忌出為福建按察副使歴廣西按察使廣
東布政使有石谿集
(詩話石谿論詩專以性情為主嘗曰宋人不能為唐唐人不能為漢魏時為之也其偶似者宋)
(之似唐唐之似漢魏爾故諸體不沿時習五言如鳥白雲中樹山青雨後峰亂帆争入浦羸馬)
(怯過橋越竹成遊轎吳蠶吐釣絲七言如山田雨足秋仍熟石室風高夏以寒絶壁有松人不)
(到深林無主鳥相忘沙頭水急潮初落山腹烟多雨未收野樹巢空驚鶴去淺沙船動覺潮來)
(輕便度嶺雙肩轎小巧穿橋獨櫓舟一别動經千里闊百年消得幾回忙皆非陳言也至若獄)
(中次季舉之韻云聖怒不妨為孝子狂言豈敢託忠臣庶幾哉忠厚之遺矣)
民謠
毁我十家廬構爾一郵亭奪我十家産築爾一佳城官
長尚為役我曲何時直本是太平民今願逐逋客
撥悶
修塗密春雨新水浮磽田灘聲起林杪浦色迷遠天溯
遊違水性力挽苦不前歸情逐飛鳥度日長如年前村
靄雲樹望久生夕烟來船翼䨇櫓疾若矢發弦勞逸迥
倍蓰遲速殊相懸事以乘機昜力因失勢捐引觸悟至
理何獨舟行然
湘湖與陳見吾同遊
陳侯慷慨作賦才置酒攜我湘湖隈湘湖去縣十二里
津吏伐鼓廚船開須臾山曠湖風發船頭噴浪聲如雷
酒酣日落鳬鷖亂振衣倚櫂登荒臺人言夫差昔困越
直待烏啄行成迴至今山脚號排馬天風颯颯吹枯荄
十年轉盼似昨日敗軍勝將同灰埃陳侯陳侯歸去來
登舟長嘯且銜杯眼前功名亦吳越吳越于我何有哉
再和宣明館陽明先生韻
五色晴江雨後痕亂峰雲氣月華渾邊陲萬里還通驛
盛世深山亦有村興至欲穿雙屐去愁來只對一燈昏
夜郎詩思知多少恐有當年遷客魂
清明
清明日薄晝陰陰籬外新秧短似鍼縛草象人田畔立
借他風力逐飛禽
顧夢圭(五首)
夢圭字武祥崑山人嘉靖癸未進士累官江西
右布政使有疣贅集
(詩話武祥清約自居有同寒素當參議粤藩賦詩云夏月行部至雷州思製一葛且復休冬月)
(行部至廉州思製一裘且復休故衣雖穿尚可補秋毫擾民民亦苦胡威之清何以過此吕仲)
(木擷梅花贈之曰武祥如此花矣聞者以為美譚)
擬古
雝雝雲中鴈八月徂南方念彼北風來怛焉懷稻粱九
月氣已淒十月繁冰霜生成(一作來)毛羽單高飛不成行
君門有鐘鼓聽之徒自傷
漷縣行
入城半里無人語枯木寒鴉幾茅宇蕭蕭酒肆誰當壚
武清西來斷行旅縣令老羸猶出迎頭上烏紗半塵土
問之不答攢雙眉但訴公私苦復苦雨雹飛蝗兩傷稼
春來况遭連月雨縣城之西多草場中官放馬來旁午
中官占田動阡陌不出官租地無主縣中里甲死誅求
請看荒墳遍村塢
珠池歎(幷序)
廉州平江青鸞楊梅池雷州樂民池産珠地也
先朝率十五六年或十年一採始得美珠上供
邇者三年再採珠已竭矣所得皆碎小藩臬有
司竝受詰責不知此物生息甚難取之太頻安
得圓美每採費舟筏兵夫以萬計頑悍之民因
緣為盜今雷廉凋敝已極採取不止將有他虞
余承乏攝此事儻議復採當疏聞聖明必不以
無益害有益也
漢家嬪嬙無麗飾南海逍遥養泉客昭陽新寵鬭新妝
照乘之珠苦難得孟嘗美政龔黃班今人反怨珠來還
璽書三年兩頒降驪龍赤蚌皆愁顔往時中官涖合浦
巧徵横索如豺虎中官去後璽書來誰訴邊陲無限苦
野老村童不著褌四山戎馬夜紛紛竹房無瓦缾無粟
猶折山花迓使君
感事
畫戟門前車馬稀東市灑血沾朝衣中台轉盼無光輝
華亭唳鶴聲哽咽月中空喚行人歸
謁康陵
早霧籠山暝新松匝殿稠三邊餘武烈八駿想神遊花
萼皇情遠衣冠歲事修傷心大官酒猶得獻千秋
高叔嗣(二十二首)
叔嗣字子業祥符人嘉靖癸未進士授工部主
事改吏部歴員外郎中出為山西参政終湖廣
按察使有蘇門集(廖鳴吾云詩人之有事於楚者若邊廷實之冲澹徐昌穀)
(之超逸李川父之脱灑高子業之奔放咸足被之廣奏登之升歌洋洋乎其盈耳也哉陳約)
(之云子業謝絶品流因心師古每有屬綴佇興而就寧復罷閣不為淺易往往直舉胸臆刮抉)
(浮華存之隱冥獨妙閒曠有蘇州之冲澹兼曲江之沉雅體王孟之清適具高岑之悲壯詞質)
(而腴興近而遠洋洋乎斯可謂之詩也已華蔡子木云蘇門詩在我朝當屬第一李伯云)
(何李雖是大家去唐却遠蘇門雖云小就去唐却近蔡白石王巖潭以為國朝第一其言雖過)
(要之不可盡非也葉王元美云高子業如高山鼓琴沉思忽往木盡脱石氣自青又如衛司)
(馬言愁憔悴婉篤令人心折又云高子業空谷之幽蘭崇庭之鼎彝也又云刻羽雕葉舍陳而)
(新吾推子業然不能諱其促獨王敬美云詩有必不能廢者雖衆體未備而擅一家之長如)
(孟浩然洮洮易盡止以五言雋永千載竝稱王孟我明其徐昌穀高子業乎二君詩有不同而)
(皆巧於用短徐以高韻勝有蟬蜕軒舉之風高以深情勝有秋罔愁婦之態更千百年李何有)
(時廢興二君必無絶響業吳明卿云獻吉仲默竝策上駟而馳中原子雖驂駕第緩轡後至)
(耳劉仞叔云蘇門思悟入玄詩在晉魏初唐之間顧玄言云參政詩若磊磊喬松凌風迥)
(秀響振巖谷工胡元瑞云高子業視李何後出而其五言之不欲作今人一字在唐不減張)
(曲江韋蘇州矣又云弘正五言律自李何外如薛君采之瀟灑温醇高子業之精深華妙置之)
(唐人毫無媿色然二君俱不能為七律高蓋氣意局所限薛由工力未加黃清甫云高詩綽有)
(見不假緣飾吐言成章誦之若落落直致而乘中自豐腴馬仲良云羊孚有言資清以化)
(氣以霏遇象能鮮即潔成輝四語可畫一子業也范介孺云子業多粼漣之致惜未竟其詣)
(陳卧子云子業沉婉雋永多獨至之言讀之如食諫果味不驟得又云子業詞存清曠意成淒)
(楚疎李舒章云子業衣如林清罄聽者振)
(詩話嘉靖初後生英俊稍稍厭棄李何子業以吏部郎謝病歸時獻吉留開封辭必摹古子業)
(自序讀書園稾謂本非所長而雖力摹之度必取調於衆其立意固殊讀其詩如食哀家棃止)
(渴雖爽而不伐性如以水精鹽進酒雖薄亦能醉人李中麓六十子詩於子業有云蘇門能入)
(室何李只升堂其傾倒也如此)
古謌
荆和當路泣良璞為誰明茫然大楚國白日失兼城燕
石十襲重魚目一笑輕古來共感歎今予益吞聲
再調考功作
引疾三上書微願不克諧徙官復在兹心迹一何乖軒
裳日待旦閶闔凌雲排入屬金馬籍出與羣龍偕積賤
詎有基履榮誠無階但惜平生節逾久浸沉埋既妨來
者塗誰明去矣懷鳥迷思故林水落存舊涯唯當尋素
業歸卧守荆柴(益藩潢南云委婉非俗客能道)
秋情
凉風吹庭樹蕭然已暮秋歲運空云往客行胡久留良
時每易失微志果難求餘光儻可積但空成山丘
病起偶題
空齋晨起坐歡遊罷不適微雨東方來隂靄倏終夕久
卧不知春茫然怨行役故園芳草色惆悵今如積
雨中簡子仁員外
積雨曠朝暮層城苦沉沉端居誰與言抱此懷人心一
為軒冕拘遂使名跡侵長媿玄豹姿隱霧南山岑君通
微妙理佇想開塵襟
簡袁永之獄中
本同江海人俱為軒冕誤子抱無妄憂余有多言懼昔
來始青陽今此已白露豈乏速進階苟得非余慕罪至
欲何言直以愚慵故衆女競中閨獨退反成怒追誦古
時人蒙冤誰能愬皇心肯照微與子齊歸路
元日同谷子延賦
雄都盛賓客車馬爭馳騖芳辰啟初年宴飲多所務不
知灌園身何為迷方誤郊館抗空壑山扉啟峻路良朋
平生歡就我今朝步城因竝舍登徑為穿林度微隂原
上明片日雲中霧青霞照深池白雪停幽樹共貪歲欲
新不厭日旋莫農田方在兹君豈數能顧(益王潢南云造語精綺)
叙懷
生長夷門郭往來莘野路家貧無良謀躬耕有遠慕始
窮伯王略遂覽生民故曰余本空疎當年恣高步慶彼
鳴鶴期忝此飛龍顧亦知敝帚材早享千金誤日月不
我留撫心慙往素(益王潢南云辭意俱古)
移樹道上
春園就蕪穢雜樹生蒙密不知雨露功長養何多術婆
娑使人憐斬伐終余恤乘時聊徙植于以託吾室交生
兩相當列映直如一轉令門巷新遂放鷄豚出修修原
上風團團村邊日紛吾本蹇劣兼爾抱憂疾敢學成都
桑而謀荆州橘願及垂隂成初志儻此畢
歸次南關驛
祗役忽于今徑塗宛如昨秣馬息荒林振車越重壑歲
暮滯還期客心悵不樂曰予本沉冥遭時乃濩落化海
異微禽蟠泥豈尺蠖方因遷斥餘始遂歸來諾逝將入
雲峰滅迹從所託
送别德兆武選放歸
燕郊秋已甚木葉亂紛紛失路還為客他鄉獨送君罷
歸時共惜棄置古常聞莫作空山卧令人望白雲
春夕同李考功道舊
下馬春庭夕明燈夜雨深人多新歲感日有故園心磨
滅名題柱淒涼賦賣金十年同省舊誰念各如今
賦得嶧山碑送李東升明府
秦皇千載後嶧嶺尚遺碑斷石青山路孤城滄海湄蕭
條餘霸氣磨滅想雄辭君到鳴琴暇應多弔古思
得張子家書
晩日照餘晴荒亭暗復明歸雲度深樹飛雨過高城蹇
劣慚當代棲遲笑此生空持一書札長歎故人情
雨後有懷子延
驟雨新秋晩微晴墟落間悠然抱藜杖率爾倚柴關空
壑纔容水流雲故滿山遥知城市裏應羡此身閒
西園再酬谷子延
茅屋還相見冬郊那可聞荒城連凍浦落照與寒雲遠
樹行時倚歸塗到處分留君終日語猶自日思君
武城漕河逢張使君憶考功舊寮
岸坼留餘照舟行稱晩風歸心千里倦行役一時同置
酒滄波上停橈綠樹中思君如河水何日不朝東
送别蕭司勲
柴門夜語罷惆悵出前林曉日孤村映秋風落木深别
來生白髮歸去換愁心還復茅檐下朝朝鳥雀吟
井陘道中
曉霜塗屋重寒日出林微改轍辭邊徼登車望帝畿深
山藏驛道巨壑斷村扉欲問前征侣迷津何處歸
晩趨忻口
雲峰聊極目立馬獨愁心豈直關山遠其如雨雪深笳
聲先入夜邊氣迥生隂疇昔長征意蹉跎力不禁
沁州張源舖
去國三年意還家此日心天寒客路永日暮衆山深沙
塞人偏老風霜馬不禁如何更萬里投跡楚江隂
送管平田先生頒封秦府歸省
五等周分國三王漢世家日聞敦帝族時見遣皇華剪
土仍鶉首疏邦自犬牙秦關通使節灞水渡征車過邑
恩難屢登堂禮更嘉何如北山客行役動長嗟
葉份(一首)
份字原學婺源人嘉靖癸未進士歴官山東提
學副使有蓮峰集(汪禹乂云原學詩平妥中有逸思)
夜泊壽春驛
萬里愁行客孤槎自使星人烟昏晩渡漁火亂風汀桐
柏長淮水松杉古驛亭誰家吹短笛淒斷不堪聽
周易(一首)
易字時伯蕪湖人嘉靖癸未進士歴官提學副
使有赤山集
春眺兼簡楊石巖
野曠春猶淺山明雪正殘楚雲棲樹濕淮雨過江寒酒
醒頻看劒愁深獨倚闌客從天上至猶道未回鑾
陸冕(二首)
冕字宗周崑山人嘉靖癸未進士除禮部主事
歴官陜西按察副使(周子籲云宗周律已廉介詩雅健清古)
西夏曲(二首)
秦關百二古稱雄寧夏山河襟帶同天險皇圖元自固
從前失策自和戎
校獵河西日未曛摐金伐鼓動風雲還軍飲馬長城窟
野馬黃羊各百羣
韋商臣(一首)
商臣字希尹長興人嘉靖癸未進士除大理評
事疏救議禮諸臣廷杖謫靖江縣丞累遷四川
參議有南苕集
(詩話南苕世為廉吏時以比胡威父子歸田後與蔣恭靖瑶劉清惠麟孫僉事濟蔡同知玘唐)
(主事樞陳參政良謨顧尚書應祥吳太僕龍朱太守懷幹張通政寰施知州佑李知縣丙吳副)
(使麟參政龍一十五人結峴山逸老之社雖饎㸑不給而春秋必赴能不改其樂云父厚字原)
(載中成化丁未進士仕至黃州同知有翠屏詩集不傳霅峰者名雲鳳烏程人官刑部主事蓋)
(續入逸老社者)
秋社和朱霅峰韻
近圃青千疊遙山碧四圍舟從天際至觴向雨中飛殘
暑蒲葵扇新凉薜荔衣更憐天欲霽返照弄餘暉
鄔紳(一首)
紳字佩之丹徒人嘉靖癸未進士有中憲集
寄汪水部淵之
憶昔河梁别春華委芳樹流光何迅速朱夏忽云暮園
林莎鷄鳴檐隙疎螢度向晩輟簿書中庭浥微露搔首
重踟躕無亦以君故使者舒城來多君眷南顧遺我以
先春開我以尺素殷勤報秋期江皋諧夙晤我欲往問
之蒼波渺烟霧悵望寂無言鳴琴寫情愫
陳褎(一首)
褎字邦進寧德人嘉靖癸未進士有騮山集
燈花
倦矣經年客歸與萬里家遠書期不至空自卜燈花
馮世雍(一首)
世雍字子和江夏人嘉靖癸未進士歴官徽州
知府有三石稾
赴滇南煙莊道中
碧嶂千峰合黃茅一徑開馬從危石度人自亂山來暝
樹靑溪濕寒雲白鴈哀漫停湘浦駕遙望漢江臺
劉汝松(一首)
汝松字貞吾歴城人嘉靖癸未進士歴官知府
送李進士之京
春風吹岐路朝日照高城青陽既駘蕩林薄亦芬榮之
子去安適迢迢入承明皇居一何麗雙闕凌太清白馬
振長緌丹陛羅羣英匪才慚寡用高步羡芳聲盛年志
四海豈徒夸令名
朱淛(四首)
淛字必東莆田人嘉靖癸未進士授湖廣道御
史建言廷杖放歸有天馬山房遺稾(林雨可云損巖下筆)
(清健一種疎宕之氣足以移人性情)
(詩話興國太后將至禮部議由東安門入覆議由大明中門入張璁曰雖天子必有母也焉可)
(由旁門入乎於是從大明中門入在永陵意中惟知有興國太后而已嘉靖三年值慈夀皇太)
(后誕辰有旨命婦免朝賀損巖上言興國太后朝賀既已舉行慈夀誕辰乃聞報罷事體相類)
(禮數頓殊臣切念武宗上賓蒼生無主當時為孝廟後者惟慈夀所欲立爾手提神器親授吾)
(皇孝宗在天之靈所以望陛下之事母后者何如天下臣民之心所以望陛下之事母后者何)
(如今乃旬月之間一舉一罷彼此相較形迹太分何以慰孝宗在天之靈副天下臣民之望疏)
(入永陵震怒匪蔣文定力救不能生矣同時疏諍者馬侍御明衡也二公可謂格君心之非者)
(損巖詩無俗韻誦之想見其人)
歲暮山中
種梅山逕邊下有牛羊道童豎恣攀翻糾纏昜枯槁殷
勤謝鄰翁愛此寒花好放牧須前山前山足豐草
飲黃石友人黃正可晩青亭和師山題壁
漫影落名山歲月累云周如何咫尺地兹亭今始遊小
草冐庭戶寒花明牆陬摵摵高樹聲蕭然似林丘西風
天欲暮雨意鳴靈鳩主人有好懷開尊更獻酬相與各
賦詩談笑銷百憂愛此同遊人俱維静者流盍簪誠足
樂萬事吾何求
贈豐山陳于廷
我愛豐山無俗韻時時來往小齋中野情自比天隨子
詩句多師陸放翁環堵蕭然無一物才名早已動諸公
長吟盡日不知厭興入冥冥海上峰
草堂前芙蓉正吐口占
清霜一夜老蒹葭牆角芙蓉漸著花猶憶昔年江上看
西風吹夢客思家
盧襄(一首)
襄字師陳吳縣人嘉靖癸未進士官職方郎中
有五塢山房稾
一谿
一道縈村曲何年有此谿微風生細浪過雨失平堤漁
溆舟相續仙源路不迷幽棲我亦戀夢繞石湖西
狄沖(七首)
沖字仲虛溧陽人嘉靖癸未進士歴官南京工
部郎中有春谿集(陳山父云春谿思致雋爽體裁各軌其度音調亦遒)
(詩話春谿歴仕不達晩乃為郎故其詩云官銜四轉轉萬里垂老始博尚書郎其詩清澈類楊)
(夢山特全篇合作者少)
臨淮思
淮之水兮清且瀏思若人兮情夷猶遡予舟兮夕逝願
從之兮靡由淮之水兮淸且駛思若人兮不能已抱多
病兮焉投隔淮湍兮千里淮之水兮洋洋睠我情兮難
忘永悠悠兮冬夕輾轉反側兮未央悲莫悲兮生别離
我思君兮君不知臨北風兮隕涕屬孤雲兮南馳
東寺竹
林鳥已春聲林竹尚寒影豈無竹外花愛此晩色静褰
蘿拂苔石透手弄清冷飛鼠迭相竄驚鱗時一逞慙非
海上翁動物見猶警
自銅仁至八盤
岧嶤度修坂窈窕穿林木野燒楓半枯隂厓草全綠獸
鋌或衝人鳥嚶如度曲羣猨不畏人聯臂下江浴人言
此道險欣籍吾方足肩輿吟且眺一一得所欲月出江
上峰夜上峰頭宿何似長安塗飛埃眯人目
德州道中
遠道嗟難到舟行觸凍流山城寒擊柝客夢夜封侯岸
鳥棲還警村狵吠不休篙人真楚産助力發蠻謳
谿上
原樹明殘日谿風埽斷雲衆山圍野竝一水向田分魚
戲推萍轉樵歌隔嶼聞隱居逢此地無事歎離羣
冒雨入白鹿
樹杪雨來風有聲肩輿且竝樹邊行路傍鳥去葛花落
水面魚遊蓮葉生山接流雲多變態澗添行潦亦争鳴
此來老子興不淺巾折衣霑踏草坪
喜晴
東郊奄奄雨意足南郭浮浮雲脚收鸕鷀刷翎水北岸
蜘蛛添網門西樓虹垂古澗青紅氣日射蒼波紺碧流
曾苦妨農何事喜桔槔閒卧夕陽洲
柯維騏
維騏字竒純莆田人嘉靖癸未進士官南京戶
部主事有藝餘集(謝山子云先生閉戶五十年放意著述自成一家詩以積)
(學勝人不易託)
(詩話宋遼金元四史惟金史差善其餘潦草牽率豈金匱石室之所宜儲希齋撰新編會宋遼)
(金三史為一以宋為正統遼金附焉升瀛國公益衛二王于帝紀以存統正亡國諸叛臣之名)
(以明倫列道學於循史之前以尊儒歴二十載而成書可謂有志之士矣其詩文曰藝餘者編)
(宋史之暇作也先是揭陽王昂撰宋史補台州王洙撰宋元史質皆略焉不詳至柯氏而體稍)
(備其後臨川湯顯祖義仍祥符王維儉損仲吉水劉同升孝則咸有事改修湯劉稾尚未定損)
(仲宋史記沉於汴水余從吳興潘氏鈔得僅存然三史取材紀傳則曾鞏王偁杜大圭彭百川)
(葉隆禮宇文懋昭編年則李燾楊仲良陳均陳桱禮樂則聶崇義歐陽脩司馬光陳祥道陳𤾉)
(陸佃鄭居中張暐職官則孫逢吉陳騤徐自明輿地則樂史王存歐陽忞税安禮王象之祝穆)
(潘自牧著錄則王堯臣晁公武鄭樵趙希弁陳振孫類事則徐夢萃孟元老李心傳葉紹翁吕)
(中馬端臨趙秉善劉祁述文則趙汝愚吕祖謙諸書具在以予淺學亦曾過讀其他宋金元人)
(文集約存六百家郡縣山水志以及野史說部又不下五百家及今改修文獻尚猶可徵予嘗)
(欲據諸書考其是非同異後定一書惜乎老矣未能也)
别黃道卿
繁霜肅野草廻飇振城樹胡為子遠行值兹歲云暮我
屨不出門為子臨岐路子驂亦暫停豈不以我故我如
蒿下鳥子如雲中鷺動息各有宜安得長會晤會晤不
須期努力慰所慕
宏路驛
雨歇江天净山迴驛路遲客愁新歲減風物故鄉宜花
事餘梅蕊樵歌綴竹枝祗慙司馬病深負好文時
豐坊(一首)
坊字存禮鄞縣人嘉靖癸未進士除禮部主事
以吏議免官家居坐法竄吳中改名道生字人
翁有南禺集(張惟静云存禮質稟靈竒才彰卓詭論事則談鋒横出摛詞則藻撰)
(立成士林擬之鳳毛藝苑方之逸駟然而性不諧俗行或盭中片語合意輙出肺肝相啗睚眦)
(蒙嗔即援戈矛相刺亦或譽嫫母為嬋娟斥蘭荃為薋菉㫄若無人罕所顧忌知者以為激詭)
(不知者以為窮竒也由是雌黃間作轉相詆諆出有争席之夫居無式閭之敬鶉衣繿縷濕突)
(不炊僮奴絶粒而逋亡賓客過門而不入顑頷窮獨以終其身不亦悲夫王元美云豐道生)
(如沙苑馬駑駿相半恣情馳騁中多敗蹶)
(詩話南禺釋褐後從其父學士熙諫大禮受杖闕下人方謂學士有子矣逮父卒戍所乃言非)
(父本意忽走京師上書請追崇興獻王宜稱宗入太廟永陵用其言而不錄其人也歸益狂誕)
(恃才傲物作偽欺人撰子貢詩傳申培詩說魯詩世學古書世學石經大學竄易經文别裁異)
(議一時若泰和郭氏京山李氏澄海唐氏多惑之而不知本邪說也芝園一序可當聲罪檄而)
(憐才美意寔寓其中此等人第作犬豕相遇可耳詩不必存錄而論列之期以祛後人之惑也)
十月十一日作
去國已逾紀玄節及兹臨修軌忽電逝壯懷終陸沉淒
淒寒露結慽慽悲風吟芳草委遙澤驚鳥翔空林朝飛
尚蠅羽夕寐惟蟲音馳情有斷簡卒歲無重衾餘悰奚
足道雲海勞予心
明詩綜卷四十四
