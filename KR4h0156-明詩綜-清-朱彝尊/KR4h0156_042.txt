明詩綜卷四十二
翰林院檢討朱彝尊編
陸釴(五首)
釴字舉之鄞人正德辛已賜進士第二授編修
出為湖廣按察僉事轉江西督糧參議山東提
學副使有少石子集
(静志居詩話崑山陸鼎儀鄞縣陸舉之其名同賜進士第二人同一從史館出為太常一從史)
(館出為外臺適相合也鼎儀盛有詩名詩却平平舉之不以詩名而詩似勝於鼎儀其督學山)
(東也見山東舊無通志而曰周公孔子百世之師也六經斯文之祖也泰山五岳之宗也此一)
(方文獻而天下古今之事備馬志奚可廢也乃編緝成書河山十二得公數言而增色矣)
建昌道中
赤阪揚塵霾朱飇轉炎熾下有修竹林清泉蔭凉翠行
子苦鬱蒸居者自幽憩豈為躁静分亦緣身世異東門
瓜已稀南山豆堪藝回車理故岑願言遂高致
愛峰篇
愛山愛孤峰峰高不可即誅茅卧其旁憑軒看空碧裊
裊金芙蓉海霞蕩日夕下有蛟龍盤波濤起淵宅浮雲
倏蔽虧白日慘無色蔽虧良有時我情終不易請看石
上蘿綢繆自今昔
妙高臺
石徑入迂迴高臺出林杪遠岫迎歸雲層巒礙飛鳥厓
崩樹交撐壇静花不埽凌風一振衣清曠絶塵抱仰接
烟霞重俯視樓觀小安得鞭蒼虯翛然下蓬島
錢塘懷古
黃屋南遷日蒼山結鳳樓可憐江海地曾是帝王州鐘
梵傳宫樹笙歌恣客遊寒潮自來往難雪古今愁
謁交山祠
丞相名高宇宙垂螺江合有報恩祠運移諸葛身殱日
義盡雎陽力竭時戎馬中原空下淚松林異代尚南枝
彌天碧草傷春色楚賦招魂有所思
張孚敬(一首)
孚敬初名璁字秉用永嘉人正德辛巳進士上
疏言大禮除南京刑部主事再上疏超擢翰林
學士陞禮部尚書兼文淵閣大學士歷少師兼
太子太師吏部尚書華蓋殿大學士贈太師諡
文忠有寶綸樓和御製詩蘿峰集
(詩話蘿峰不由史館起家特授學士又以議禮為持名教者所輕以是嫉詞林特甚尤惡詩人)
(文人八才子無得免者比諸夏嚴更覺深刻)
恭和御製翊學詩(聽講大學衍義作)
帝王治有道修身宜所先於皇聖天縱受命真自天陋
彼霸功小愛此王道平經筵講大學治法三代前乾乾
自不息安安而能遷升堂入其室登山陟其顚擴之保
四海泉達火始然卓哉真德秀義能衍斯篇微臣忝進
講膺服同拳拳
張治(三首)
治字文邦茶陵人正德辛巳進士改庶吉士授
編修以左贊善使交南進學士陞吏部左侍郎
掌翰林院事拜南京吏部尚書入為禮部尚書
兼文淵閣大學士加太子太保卒贈少保諡文
隱改諡文毅萬歷初復改諡文肅有龍湖詩集
(王元美云張文邦如藥鑄鼎燦爛驚人終乏古雅顧玄言云文肅才雄思贍抽緒錯彩岌然)
(衡岳之秀)
(詩話吳有洞庭山名也楚冇洞庭湖名也郭景純賦云爰有包山洞庭巴陵地道潛達旁通幽)
(岫窈窕蓋謂君山有石穴通吳之包山故包山亦以洞庭名酈善長注水經二湖俱以洞庭為)
(目誤也張文肅夜過洞庭詩云曉發吳閶門夕渡廣陵沚日暮江帆遲洞庭三百里微風澹無)
(波明月照天水隱隱見君山鐘聲翠微裏是吳地也而混於楚矣善長北人未柝南條諸水文)
(肅家茶陵與洞庭湖密邇豈得以君山屬吳耶)
雜興
望湖亭下水如天曾是宣皇賜幸年玉輦不來鳬鴈冷
一湖楊柳鎖春烟
發石鐘山望廬山
廬岳亭亭翠萬重懸泉千尺挂飛龍石鐘山下江如鏡
映出青天五老峰
送鍾時亭之南雍
霜落燕山萬木稀君行歲晩欲何依十年空獻君王策
猶向橋門著布衣
李默(二首)
默字時言甌寧人正德辛巳進士改庶吉士累
官太子少保吏部尚書兼學士贈太子太保諡
肅愍有羣玉樓稾
秋夜泊下邳值雨
濁河元楚塞古驛自秦城旅泊河山異飃零風雨生波
濤喧獨枕鐘鼓暗深更秋事方蕭索應知歲晏情
月下
鐘鼎非吾事神仙亦世稀停杯忽惆悵明月上人衣
黃佐(十一首)
佐字才伯香山人正德辛已進士改庶吉士授
編修出為江西按察僉事調廣西召入為左司
諫歴侍讀諭德國子祭酒少詹事兼翰林學士
卒贈禮部右侍郎諡文裕有泰泉集(屠文升云才伯詩會)
(詮條貫近體雄深麗逸旨遠格精樂府古詩兼總古今出規入矩張崇象云才伯博極羣書)
(而能反約於心其詩穎出流俗質鉅而力雄於陳師孔云泰泉摛詞酌雅取材於西京割正)
(李唐研精於南宋其言奥以文其思婉而微粹然一出於正王元美云黃才伯如紫瑛石大)
(似韎韐晩年不無可恨河顧玄言云性尚沖和韻含芳潤譬之龍躍懸鳳鳴阿閣輝映高絶)
(信足接武曲江格陳卧子云才伯亦窺見律)
(詩話文裕撰體頗正而取材太陳故格雖聳高而氣少奔逸然嶺表自南園五先生後風雅中)
(墜文裕力為起衰如黎維敬梁公實輩皆其弟子嘉靖中南園後五先生二子與馬蓋嶺南詩)
(派文裕實為領袖功不可泯也)
學古贈胡承之歸關中
翩翩䨇鳴鴈噭噭雲中飛娟娟蛾眉女札札流黃機棄
置不成匹歎息減容輝問女何所歎良人悵有違萬里
遥相望何由接音徽蕙樓鑒素月蘭燈曖虛幃身非驂
與服安得同車歸河清尚可竢會合何可希臨岐奏此
曲淚下誰能揮
碧梧丹鳳圖為黎侍御一卿題
鳳兮鳳兮爾來當何時知爾之德萬古長不衰不然上
天縱爾九苞羽安用毰毸為君不見桃蟲當日飛為鵰
脊令原上啼鴟鴞舄几几音嘵嘵室家恐為隂雨漂偃
禾風定杲日出岡上碧梧寒不凋爾於此時來和鳴叶
簫韶成王優遊君奭喜卷阿為爾歌且謠鳳兮鳳兮披
圖對爾起三歎久矣不夢周公旦咸陽宫前多枳棘何
用屑屑悲秦漢
南征詞(三首)
鳳野傳清蹕龍旌逼絳霄風雷随鼓角日月耀金貂躍
馬宜春苑呼鷹織錦橋何如穆天子空賦白雲謠
翠網張瑶浦黃旗漾碧流殷勤供廟薦蕭灑事宸游御
氣通鮫室祥烟化蜃樓魚龍應自喜何敢負王舟
柳映金陵暮花搖玉帳春江淮明礟火閶闔動梁塵祕
戲徵西域迷樓構北辰三千歌舞伎誰似掌中人
雨
膚寸雲初起彌天雨正狂魚龍空窟宅草木各輝光爽
氣連南紀愁隂接上方故山青未了歸夢此宵長
對月
江月初成鏡山城獨倚樓徘徊如伴客浩蕩更随舟陌
上清光滿樽前爛漫遊豈知離别後對爾轉添愁
彌羅閣秋望與馬子仲房
羽觀臨霄漢飇臺出薜蘿霞觴延客久琪樹受凉多日
色隱平楚秋聲連大河君看愜幽意吾醉即狂歌
春夜大醉言志
拔劒起舞臨高臺北斗插地銀河迴長空贈我以明月
天下知心惟酒杯門前馬躍簫鼓動柵上鷄啼天地開
倦游却憶少年事笑擁如花歌落梅(王元美云此公作美官也講學恐人得而持之故)
宫怨
上陽宫殿倚雲霞天外時聞度翠華魚鑰重重鎻窗戶
夜來春雨到棃花
采蓮曲
隔花相見兩徘徊蕩槳低頭笑不來䨇棲白鷺忽驚起
遥見浮萍一道開
王用賓(一首)
用賓字元興咸寧人正德辛巳進士累官南京
禮部尚書有三渠集
出塞
賀蘭山下羽書飛廣武營中戰馬肥壯士争誇神臂弩
打圍先射白狼歸
何棟(二首)
棟字伯直長安人正德辛巳進士選授河南道
御史調宜興知縣陞順天通判轉工部郎中歴
右通政太僕寺卿以左僉都御史撫大同左遷
四川參議用薦起右副都御史提督薊州加兵
部右侍郎轉左侍郎進右都御史有太華集
玉泉
鬼斧何年鑿仙源此日看濺珠翻石溜拂鏡漾晴瀾鸚
鵡春塘淨雲霞夕影寒分流入内苑故作九龍盤
登真覺寺浮圖
凌空垂寶塔披霧出銅盤影照青蓮色光寒白露團霞
標窺日近風洞洩雲寒静坐觀空界天花遶石壇
廖道南(一首)
道南字鳴吾蒲圻人正德辛巳進士改庶吉士
授編修歴侍講學士謫為徽州通判尋復職有
玄素子集(王元美云廖鳴吾如新決渠浮楚濁泥一瞬皆下)
(詩話鳴吾詩望之若精選體然其質鈍轄句束字易於滯涩)
静海遇張汝禎夜話
日夕繫蘭橈山城圍海縣嵐光互明滅水霧遞隱見凉
月鑒廣原靈飇振芳甸幽人抱遐心踟蹰夜將半仰觀
河漢流俯察昆蟲變側聞哀鴻音攜手淚如霰
童承叙(一首)
承叙字士疇一字漢臣沔陽人正德辛巳進士
改庶吉士授編修進侍講歴中允司經局洗馬
國子司業左春坊左庶子有内方集
(詩話庶子與張文邦廖鳴吾號楚中三才永陵雲以從龍侍臣遇之詩篇比廖差優論者擬之夏)
(秋水不可方物失其倫矣)
臨清雜興
健兒新殺雲中將彍騎長驅塞北塵遂使龍顔憂朔漠
遠分虎旅出咸秦推誠詎識皇心厚不戰應知廟略神
萬里風烟勞極目安危須倚近邊臣
倫以諒(一首)
以諒字彦周南海人正德辛巳進士改庶吉士
歴官南京通政司右參議有石溪集
(詩話嶺表科名之盛莫若南海倫氏自諭德文敘會試殿試俱第一其子祭酒以訓會試第一)
(殿試第二通參以諒鄉試第一與郎中以詵皆二甲進士出身然諸公文詠皆各有集傳者特)
(少其後人亦無繼起者昔王筠論家門謂崔氏雕龍不過父子兩三世非有七葉之中人人有)
(集如吾門者以是知古人所重者著述科名不足較也白山以訓自號穗石以詵自號)
舟中夜坐寄弟白山穗石
秦淮烟月蔣山雲回首金陵隔紫氛别浦停橈渾不寐
孤城吹笛詎堪聞春來花看同鄉樹嶺外鴻歸逐舊羣
何事人生獨惆悵百年岐路幾回分
張衮(三首)
衮字補之江隂人正德辛巳進士選庶吉士授
監察御史復改翰林編修歷侍讀諭德進侍讀
學士遷太常寺卿掌國子祭酒事左遷南太常
少卿終南光祿寺卿有水南集
奉和順之陽溪别業之作
千峰羅杖底選勝武夷㫄夜雨蘼蕪徑春風薜荔牆鑿
渠分海色種竹隱嵐光會發王猷興籃輿就辟疆
陪衍聖公祭先師廟
鸞鳳趨蹌地笙鏞迭奏時千春王者祀百世聖人師禮
器羣賢别宫牆數仞宜上公詩禮在釋奠有新儀
寄樊僉憲一賢
同是三湘放逐臣歸來猶自厭風塵長沙日落秋隂滿
愁殺當時痛哭人
王同祖(一首)
同祖字䋲武崑山人正德辛巳進士授翰林編
修進司經局正字遷國子司業有五龍山人集
(王元美云繩武詩往往朗秀玄著舂容爾雅)
涿鹿遇杜道士
晩渡桑乾水西風匹馬過寒城歸鳥急古道夕陽多邂
逅班荆地蕭條伐木歌悤悤更南北回首意如何
周祚(三首)
祚字天保紹興山隂人正德辛巳進士除來安
知縣擢給事中有定齋集(孫仲可云詩以拔去陳故為尚天保樂府)
(婉而厚古詩醇而鉅近體脱略纖冶非自空同出邪)
(詩話給事同懷兄弟四人皆取甲第而能不戀熱官遠師北地游心風雅即其不以門望驕人)
(可以停澆激薄矣集四卷玄孫工部郎襄緒刊行之)
雜詩
二儀愆恒運日月斯晦蝕隂陽靡協和風雨失其職天
道垂常象君子重刑式百揆理四時允為天子翼一物
苟失所憂懷動顔色邈哉古聖賢㫄招暨幽側重華闢
四門尼父取三益周公致太平吐哺不終食
吳偉畫冊為成中丞題
國朝畫師能悉數筆力孰過江夏吳眼前冨貴王侯無
故能瀟灑超其徒或時酒酣赤兩足亦或脱帽空頭顱
五岳四瀆生斯須一峰忽從天際拔九派真見江流趨
中丞何由得真蹟列方布冊看有餘清秋示我閭山下
白日宛坐仙人區由來神物易飛去九苞之鳳不在笯
昨聞九月雷電作滄海恐失珊瑚株
后峰
落日滄江返照來江光倒射碧山隈山人愛聽楓林響
月滿柴門未肯迴
張逵(一首)
逵字懋登餘姚人正德辛巳進士改庶吉士授
刑科給事中坐劾郭勛李福達謫戍遼陽卒贈
光禄少卿有義樂集
新年
&KR0008;甕三杯酒方牀一覺眠天涯萬里客如此過新年
謝蕡(一首)
蕡字維盛閩縣人正德辛巳進士除禮科給事
中以議大禮廷杖又劾張桂憸邪不可用奪俸
尋命出知太平府未上官卒于道隆慶初贈太
常少卿有給諫集
白沙月下感懷
野曠霜空萬木凋歲寒孤櫂傍清宵江聲永夜驚虛枕
月色中天上遠潮千里風烟勞夢想十年心跡媿漁樵
白沙翠竹情無奈玉宇瓊樓望轉遥
馬敭(一首)
敭字抑之上蔡人正德辛巳進士除兵部職方
主事改監察御史有蓍臺集
(詩話蓍臺有意法古特章句未遒)
阻雪張橋驛懷徐道長
人生如浮萍同生水一涯聚者忽焉散合併安可期豈
不憶王孫芳草迷路岐客持䨇鯉至云是美人貽與我
期何所乃在淮水湄忽忽玄雲浮雨雪一何滋駕言思
往從徑滑馬行遲相隔匪遠道無緣接高辭始願既已
違延竚益凄其
楊言(一首)
言字惟仁鄞人正德辛巳進士除行人擢禮科
給事中以言事廷鞫謫判宿州久之遷吏部郎
再謫知夷陵州三遷至湖廣參議落職有集(李杲)
(堂云先生詩婉秀明麗)
行舟次朱雲巖
迢迢山障月寂寂鴈汀秋百丈牽三老千峰送一舟窮
猨相叫嘯祭獺互沉浮不是巫山路空餘楚客愁
任淳(一首)
淳字元朴堂邑人正德辛巳進士官監察御史
野渡
潦深望不極問渡莫悽然漁笛蒹葭裏因風到客船
邵經邦(一首)
經邦字仲德仁和人正德辛巳進士除工部主
事改刑部署員外郎建言廷杖發鎮海衛充軍
有弘藝錄
(詩話永嘉以議禮驟貴繼為陸子餘所劾業勒歸矣尋即召還會陽月日蝕先生上言議禮貴)
(當用人貴公陛下私議禮之臣是不以所議者為公禮也夫禮惟當乃可萬世不易使所議非)
(公則禮可守也亦可變也可成也亦可毁也陛下果以禮為至當欲子孫世守莫若厚其賚予)
(全其終始以答議禮之功然後轉遷碩德置諸左右使萬年之後廟號世宗不亦美乎永陵震)
(怒既予杖復下獄發邊衛充軍明之列辟永陵猜忌之尤李襄愍以漢武帝唐憲宗發策猶難)
(免於瘐死矧以人主生前臣下輙敢預為擬諡乎沈孝廉景倩疑世宗二字默契宸衷遂從末)
(减亦未必然予謂先生幸言之於嘉靖初年爾使在西内營齋之日則斷不能保首領矣先生)
(詩少敦琢第七子盛行之日不治其流派正見鯁骨處)
四十明朝是
四十明朝是頻聞畫鼓撾殘燈持自照忽吐兩三花
敖英(四首)
英字子發清江人正德辛巳進士除南刑部主
事出為陜西提學副使改河南終河南右布政
使有心遠堂稾(熊閣泉云方伯詩興幽思遠盡絶蹊徑足稱名家)
塞上曲(二首)
軍中頻宴樂醉後擁雕鞍紫塞連天遠黃雲拂地寒羌
兒叱撥馬番女固姑冠逐隊營門立春風倚笑看
無定河邊水寒聲走白沙受降城上月暮色隱悲笳玉
帳旄頭落金微鴈陣斜幾時征戰息壯士盡還家
别業漫興
門對寒江舊不斜旋開三徑學陶家秋來不問登高節
日日攜壺醉菊花
輞川謁王右丞祠
蜀棧青騾不可攀孤臣無計出秦關華清風雨蕭蕭夜
愁殺江南庾子山
黃潤(一首)
潤字以誠晉江人正德辛巳進士官至參政
孟秋
玉衡指孟秋階前鳴促織光隂良易邁坐覺老來迫四
十道未聞眷言心孔衋空死讀書螢徒取譏有識迷塗
幸未遐周道矢焉直千里雖云遥終當勵餘力
田頊(一首)
頊字太素龍溪人正德辛巳進士歴禮兵二部
郎中湖廣僉事貴州提學副使有秬山集
即事
聞道迷陽宼東屯信不虛風雲隨戰伐天地日丘墟列
峒分旗鼓行營接羽書哀哀荷殳子生計本樵漁
吳檄(二首)
檄字用宣桐城人正德辛巳進士除襄陽推官
入官戸部主事歴武選郎中出為湖廣參議轉
山東雲南副使終陜西參政有皖山集
(詩話王道思官司封郎為當國者所不悅謫判毘陵嘉靖乙未三月之望朝士出餞於海淀者)
(八人唐順之應德陳束約之張元孝少室李遂邦良李開先伯華熊過叔仁吕高山甫其一則)
(用宣也海淀在阜成門外其地為張昌國園林昌國罹禍之後亭臺悉圯諸公置酒為之不樂)
(惟用宣詩先成所云絃管不隨流水奏綺羅應化暮雲飛者是也夏桂洲聞之遂劾元孝遂二)
(司官無事漫遊竟下獄七人者相次罷謫惟用宣幸免爾何元朗述顧東橋赴嚴分宜飲升堂)
(竞上産酒行嫌冷不堪既昜酒至又嫌太熱指顧揮霍不知有主人而分宜執禮愈恭因謂使)
(桂洲當此則東橋不免有䨇江之禍矣蓋嚴夏皆媢嫉而當時之論若似乎夏之傾䧟有甚於)
(嚴者觀伯華海淀詩序則桂洲西市之禍朝士未始不有快意者矣)
春日
黃鳥鳴高樹春聲滿鳳城憐予長作客聞此倍含情何
處步芳草出門逢友生東風随杖屨迢遞晩山晴
甲午冬過茌平聞吳叔羽癸巳五月卒哭之
南歸曾得蜀中書道爾平安守故廬茌縣忽聞摧折久
草堂翻恨往來疎家貧妻子應難給歲晩朋儔日已虛
都下送君成永訣忍看詞賦哭相如
張羽(一首)
羽字子儀崑山人正德辛巳進士刑部郎中有
集
雜言
蜀嚴好沉冥日食止百錢卜筮人所輕久之操彌堅君
子有所貴乃不在當年百世有知音何必鍾期然子雲
太區區譽之公卿閒卑哉益州牧乃欲吏高賢豈無王
侯貴敢言不敢言斯道誠兩得永為後世傳
陳大濩(二首)
大濩字則殷長樂人正德辛巳進士思恩府同
知有雙溪集
十五夜舟中對月
水國人初静江村月漸高九天開霽色百里見秋毫興
已懷鱸鱠官猶滯馬曹孤舟對清夜湖海思滔滔
朱仙鎮岳武穆祠
駐馬朱仙鎮傷心武穆祠誰憐宋社稷竟失漢旌旗星
墮天應憤師班帝豈知空餘祠外柏蕭索向南枝
浦瑾(一首)
瑾字文玉無錫人正德辛巳進士麗水知縣有
桂巖集
(詩話文玉晩而通籍牽絲作宰之官三日而病三月而徂故邵國賢深惜之詩如池萍漲雨青)
(浮岸鄰樹分隂綠過牆林迥微風生木末江空落日上簾鈎日斜天外初微雨雲薄樓西忽斷)
(虹頗與國賢同調)
閒居漫興
萬里橋東一草堂烏皮隱几竹方牀池萍漲雨青浮岸
鄰樹分隂綠過牆乳燕出時炊麥熟繭蛾飛後曝絲香
不知何處炎蒸在日日清風灑葛裳
張含(六首)
含字愈光永昌衛人正德丁卯中雲南鄉試有
禺山詩選(楊用脩云愈光未丱能詩及長博極羣書條入葉貫上獵漢魏下汲李杜)
(弗工弗庸弗似弗止然工於求古昧於適俗寄贈窮困節氣之交萬言不竭於通達周旋之友)
(片言即窮皆中繩墨)(任少海云愈光詩險怪詰屈不必王元美云張愈光如拙匠琢山骨)
(斧鑿宛然又如束銅錮腹滿中外遺言穆敬甫云張君藻麗精深殊有襟度顧玄云愈光)
(如蘭津夭矯騰逸浮空若鴻鴈不傳天外字芙蓉空照水中花銅柱蒹葭鴻鴈響鐵城烟雨鷓)
(鴣啼此例數篇非雕飾曼語㔩葉元禮云禺山詩如峽中女子野花山葉翠銀釵非不飾姿)
(弄髩拭粉游紅奈時作蠻語)
(詩話禺山雖北學於獻吉然詩不盡出其流派而一以用脩為歸觀其襞積字句乏自運之神)
(方之用脩遠不逮也)
戾蟲謠
嗟哉猛虎横行道阻我欲射虎誰藉我弩我欲殺虎誰
假我斧悠悠蒼天寧獨予苦
岐中
䕫州城下隂霏霏我寄客船他夜歸越舲蜀艇幾烏㮄
赤甲白鹽雙翠微烟蘿一帶野猨嘯石壁萬仞明星稀
三巴迢遞望三楚京洛紅塵愁滿衣
已亥秋月寄升菴
金馬秋風十載餘芙蓉深巷閉門居登樓莫作依劉賦
奉使曾傳諭蜀書卧病可憐天一柱獨醒無奈楚三閭
北來消息風塵斷白首滄江學釣魚
覽升菴舊時辭翰兼紓别懷
蕭條别館君為客寂寞荒村我閉關鸚鵡洲邊空作賦
鳳皇池上幾時還羈身萬里棲填海歸夢三更過蜀山
此地斷金俱白髮往遊傾蓋正紅顔
寄升菴
公子思歸幾歲華王孫芳草徧天涯樓頭豔曲包明月
海口新鉛蔡少霞(自注升菴近撰海口碑文極竒)光禄塞遥空遞鴈上
林枝好只棲鴉夢中記得相尋處東寺鐘殘北寺斜(顧惟)
(賢云集中絶唱)
春暮
春暮南溪花氣香亂峰驚蝶不成行漁竿在手不須放
釣得鯉魚三尺長
鄧黻(二首)
黻字文度其先松江華亭人徙常熟中正德丁
卯舉人
(詩話文度歌鹿鳴後喪母遂不上公車以通經博古為務嘗與客論文其大略云文章粹於經)
(聖賢以其精藴而形諸辭辭可以已聖賢必無事於作作焉者不得已也三代而下放臣棄婦)
(之辭讀之尤足以興感者性情也今之為文者無古人之性情與其所遇之時事辭與意背以)
(䛕為容以聚為約浮濫而無法則可以無作或言西京之文近乎古不知壞古人之文者揚子)
(諸人有貴焉書出陸子餘歸熙甫皆是之當嘉靖中伯安道思應德既往于鱗元美明卿伯玉)
(本寧之派盛行詩古文交失其真文度之論其力挽元氣者與詩亦崛竒不沿七子之習)
致道觀七星檜
琳宫何岧嶤爽氣凌青蒼中有古檜樹傳植自蕭梁歲
遠四樹存如斗酌天漿東株久已朽慶歷補其亡中株
麗瓊壇少日嬉其㫄今已翦不遺取斧斯其香兩株在
東南偃蓋覆修廊攢枝細而密葉聚如鍼芒兩株在西
南赤立膚無霜偃蹇捎殿角督力示堅彊北株最怪異
不與羣木行質幹盡屈鐵夭矯互低昂四檜皆左紐枝
柯鬱相望霽晴亦慘黯昏黑常晶光蜀廟青銅柏涿郡
羽葆桑圖經儼封殖况我桑梓鄉石田昔塗寫遺墨好
事藏聊復陳我歌我歌亦堂堂
雷殿畫壁
致道古仙都山水夙清美雷宫設像畫種種盡其技淳
古出遒逸意熊得深旨左壁挾風雲沙礫卷空起有神
操火具張目怒獰視當其燄所及妖窟泣神鬼右壁已
淋落雲氣來纚纚似聞轟雷車不遑掩其耳南壁雲參
覃電光閃復止有神被甲胄軀偉䫇舊紫執殳見真宰
如以職備使北壁方晦冥相去不辨咫有神手天瓢九
龍運其水勢欲翻河波雷伯鼓未已靈祠本清肅長夏
顙無泚入門見粉墨鮮不生戰葸乃知藝事能凝神始
臻理吳生貌地獄施帛日雲委惟以神妙故見者雜悲
喜兹事已千年遺跡久零圯兹壁雖尚完能保後無毁
誰為補圖人三歎遜前軌
汪本(一首)
本字以正歙人正德丁卯舉人有西巖集(王仲房云)
(以正童稚即解為詩弱冠挺興遂傳高唱潛思取境不落常情天不愛才壯即夭折惜哉)
(詩話十岳山人王寅輯新都秀運集以本詩壓卷稱其愁邊草木歇夢裏關山多之句蓋是時)
(新都風氣咸以篁墩為宗本獨以古為師故亟取之)
旅邸述懷
歲月秋將晩風塵鬢欲華孤雲天外影寒菊夢中花濁
酒賖難得滄洲興未涯何當返初服歸駕鹿門車
吳益夫(二首)
益夫字惟裕閩縣人正德丁卯舉人武學教授
有古迂集
晩歸
夕陽下西林草徑含暝色鳴蜩在深樹向晩猶不息歸
騎且遲遲中天雲未黑
喜晴
朝日麗郊原晴風動梧竹沙鷗不避人飛來傍船浴
于震(一首)
震字孔安餘姚人正德丁卯舉人知福安縣
罪言
北來軍壘幾時平官府無人解治兵豈謂干戈是凶器
本來樽俎屬書生麟符玉冊權空貴鐵馬金戈勢轉横
歎息廟堂天地隔白頭無路請長纓
管浦(三首)
浦(浙士登科錄作溥)字弘濟餘姚人正德丁邜舉人官
萊州府通判
送顧宗朝還孟城
龍江木落風亂鳴龍江水邊舟欲行玉缾酒盡不成醉
青杉淚濕難為情借問舟行向何處美人别我淮南去
海天渺渺孤鶴飛回首江東隔雲樹高堂一笑夀且康
弄雛載戲斑斕裳湖水梅花鬭清絶尋詩載酒還徜徉
我欲東歸歸未得風雨茅堂轉相憶故園迢迢千里餘
䨇鯉憑將寄消息(繆天自云平穩)
舟中雜興
江水白於練江花紅欲然長風一萬里吹送木蘭船
田家
豆花香暖木棉開禾黍高低秀作堆落日松風一樽酒
石壕無吏夜深來
吳天祐(一首)
天祐字吉甫豐城人正德丁卯舉人官知縣
和答同年徐豐厓
勞生會晤豈易得别十五年方一來故人幾人道相合
今夕何夕樽同開感君情深愈於舊使我樂極翻成哀
天空月明耿長夜梧葉蕭蕭飛露臺(周青士云坳體頽放漸近自然不知)
(者以為牽率然非解人不能也)
顧彦夫(四首)
彦夫字承美無錫人正德庚午舉人官河間府
通判有瀛海集
老年謠
婚嫁紛紛事俱了齒豁頭童容色槁縱是扶筇門外行
亦妨頓足風中倒白晝纔興更欲眠黃昏未飯先愁飽
著眼看花眼已花臨書戒草書皆草從容一笑淚反多
急遽數言心似擣此翁耄矣真可憐東抹西塗亦曾好
此身還可作典刑世事何須累懷抱君不見古來豪傑
多軒昂功業將成不能老
南村題柳君宗鎬卷
崇文門外四三里茅屋數閒村落裏犬吠花邊驚客來
鳥投樹底知風起主翁散步幽情多點簡菑畬早晩禾
歸來一飽有餘樂勢利炎炎如我何隔牆喚過鄰家叟
野菜随時斟白酒酒後齊聲唱竹枝不覺檐前挂星斗
和詠梅
官閣梅花冷亦開主家故暖賞春杯憑誰寄與人千里
許我來看日幾回竹外一枝風灑落琴中三弄思徘徊
如何不入靈均賦自古山林有逸材
淮隂祠
淮陰城下弔王孫心事昭昭不待論一飯尚能酬漂母
後來何忍負君恩
張綖(二首)
綖字世文高郵人中正德癸酉鄉試除武昌通
判遷知光州有南湖集(顧英玉云南湖詩操筆立就而尤工於長短句)
(率意口占皆合格調之朱子价云世文入楚後詩旨趣沉著超西崑畛域闖少陵之堂室)
(詩話南湖學詞曲於王西樓以此擅場詩其餘事如設菖蒲之葅縱有嗜者要非逸味)
秋雨
秋雨中宵滴寒蛩四壁吟燈前搔短髮誰會此時心
湖上
欲理木蘭舟且檥垂楊樹沙觜兩鴛鴦飛入前湖去
王希旦(一首)
希旦字維周候官人正德癸酉舉人官禮部郎
中有石溪集
僧院訪蔡可泉答莊石山來韻
我欲重來此君能幾日留居然人外境已似故鄉秋别
院幽芳雜諸天色界浮都無簪組意猶自問歸不
袁達(四首)
達字德修閩縣人正德癸酉舉人貴溪知縣坐
事詔下獄既釋補湖廣都司經歴有佩蘭集
幽懷
沖懷悦魚鳥放跡棲丘樊永息諠中想方知静者尊農
人談稼穡穉子牧鷄豚時有會心侶晤言孤樹根
獨行清澗濱覽物懷悽惻蘭生何芬芳草掩無顔色漆
割乃自為木伐先其直林深不可留哲人慎日昃
美人天一方遊子日千里相期青雲端乃滯滄江涘折
梅寄遠心結草酬知已野外號歸鴻淚下不能止
五月鶗鴂鳴衆草怨芳菲堅冰翕而至碩果存其微醴
酒嘉早決機肉迷先幾冥冥河上公流沙去不歸
杜華(一首)
華字子朴安仁人正德癸酉舉人有古山先生
集
丙子重過石上
五載今重至人間地亦幽坐深松月夜吟苦竹橋秋問
宅憐曾舍尋山憶昔遊主人無限意翻恐僕夫愁
董穀(一首)
穀字碩甫海鹽人正德丙子舉人授安義知縣
改漢陽有碧里雜存
宿靈璧連城鋪題
日暝鴉歸野色昏解鞍投榻向荒村欲聞清罄何由得
明月滿庭空閉門(自注縣出磬石)
方邦望(一首)
邦望字表民閩縣人正德已卯舉人惠州推官
有平洲集
(詩話表民與郭澄卿皆喜為詩林文恪謂郭學杜而短於才方學孟而學不足以充之鄉曲之)
(言不阿所好可使掌邦國之志矣)
春日别洪子
枝上曉鶯飛江亭春未稀輕舟移浦漵别酒惜芳菲風
急寒潮響天長遠岫微此時頻徙倚空憶謝玄暉
張鋐(一首)
鋐字叔治鄞人正德已邜舉人有鳳山稾
讀史
汾河簫鼓集樓船萬里巡遊瀚海邊但慕蓬山連弱水
豈知烽火達甘泉侍臣只奏凌雲賦詞客虛傳出塞篇
日暮五陵原上草古今回首一潸然
陶成(一首)
成字懋學寶應人正德間舉人
寄朱存仁
别來心事不堪聞細雨孤燈獨念君短髮漸看添亂雪
此身寧得化歸雲東風楊柳題歌扇夜雨琵琶醉舞裙
幾度江干空買櫂未知何日到淮濆
(詩話雲湖寫人物山水最工予嘗從喬侍讀子静處見之歎為絶品凌谿其女壻也計偕入都)
(雲湖語之曰聞張家灣某氏丁香花盛開子盍随我觀乎凌谿云去禮部試僅三日公無往雲)
(湖不許明旦凌谿他避雲湖乘箯輿徑去醉主人家五日㮄發凌谿中式比雲湖還鄉人醵錢)
(賀凌谿雲湖於席上畫丁香一本尤妙絶洵曠達之士也存仁即凌谿之友)
明詩綜卷四十二
