明詩綜卷四
翰林院檢討朱彝尊編
汪廣洋(三十一首)
廣洋字朝宗高郵人洪武初為中書左丞封忠
勤伯拜右丞相尋貶廣東有詔數其罪自縊死
有鳳池吟稾(宋景濓云右丞以絶人之資博極羣籍作為詩章從征伐則震蕩超)
(越在廊廟則莊雅尊嚴王徐子元云忠勤詩如瑶臺月明鳳笙獨奏元美云汪朝宗如胡)
(琴羌管雖非太常樂琅琅有致傳俞汝成云右丞氣骨雄渾語意爽朗卓然可顧玄言云)
(忠勤詞新調閒不失唐人大簡高穆敬甫云汪詩如春林舒葉嬌鳥羣飛又云朗有致構思)
(頗覺不苦)
(静志居詩話忠勤詩饒清剛之氣一洗元人纖縟之態五言如平沙誰戲馬落日自登臺湖水)
(當門落松雲傍枕浮懷人當永夜看月上疎桐對客開春酒當門埽落花天垂芳草地漁唱夕)
(陽村倒藤懸宿鳥絶壁挂晴霓暮雲生楚樹涼雨過邗溝碧樹藏蠻邏清歌發蜑舟江雲垂暝)
(遠楚樹入秋多濁酒傳杯重烏絲界紙勻岸沙留醉卧山鳥荅行歌晴光生北固暮雨隔西津)
(溼雲纏戍鼓高柳聚城鴉濁浪横衝海斜陽半在船雲木深藏廟淮流直到門沙明宜見雪月)
(上可行舟涼風吹雨過好鳥背人還春杯黃&KR1045;酒野飯碧芹羹欲往尋芝草因之采茯苓可入)
(唐人主客圖静居北郭猶當遜之毋論孟載也)
别知已
北風吹征帆飄飄西南馳山川聿修阻霜露忽淒其今
我遠行邁豈不念歲時翩彼晨飛鴻翱翔亦何之感我
同袍友慼慼懷仳離仳離雖可懷觴酒當載持各言崇
令德金石以為期
明發
膏車待明發逶迤上河梁親朋羅祖餞冠蓋燦成章條
風被原隰春日當載陽鳴鳥餘好音雜葩紛衆芳魴魚
始登薦旨酒屢充觴既醉復贐言欲去故傍徨維周仲
山甫王命慎所將夙夜無有懈庶幾終允臧斯言啓深
省勗哉何日忘
過宜興西㫃(廣韻於蹇切)
青青銅棺山下有郡西㫃㫃鹵居者多頗與市聲遠野
篠接深塢疎梅照清淺一丘與一壑安分良足遣我行
日驅馳適此遂遊衍
登忠勤樓聽久孚賀架閣彈琴
畫棟棲朝霞層檐宿秋霧振衣坐前楹援琴寫中素幽
泉鳴澗深落花傷春暮油然聞至音令人起遐慕
繁昌夾
繁昌夾繁昌夾口江流狹波濤洶洶雲冥冥蘆葦蕭蕭
風颯颯櫂郎三日無北風背牽百丈行澤中前歌未斷
後歌發野煙孤沒驚飛鴻繁昌夾流深幾許繁昌人民
夾前往苦竹截篙蘆縛舟打魚燒山自成趣人生處世
何者榮一褐足以安其生但得有溪可漁有土可耕何
用出入誇肥輕君不聞五陵公子多豪舉甲第連雲燿
飛翥朝聞鼉鼔擊春風暮見彤扉鏁秋雨
寄西掖諸友
玉簫吹鳳皇關月寫滄浪故國幾時到高樓今夜長候
蟲啼露壁涼葉下銀牀無限懷人意裁詩遠寄將
忠勤樓諸老夜直余時守省作詩寄之
西掖延秋爽高樓倚太清玉繩當坐轉銀漢近人明上
相思經濟諸公任老成不知前席夜曾語及蒼生
晚晴江上
江水鴨頭綠楚山螺髻青鷓鴣啼不盡花發樹冥冥微
風汎蘭槳落日過松亭勝境思彌愜漁歌隨處聽
登蔣山望江亭次韻
絶頂出華構有時來一登曾將六朝事閒問百年僧寓
目誠多感投身媿未能暫留林下夕江浦散漁燈
送院判俞子茂進兵番昜
江東風日晴把酒送君行好慰三千士將收七十城煙
花催疊鼓雲騎擁連營山國人争喜殊方自此清
寄崔元初
晴軒種竹罷好月到窗時坐我長松下歌君流水詩墓
田歸野雀疎雨落山葵偶值南來使殷勤寄所思
嶺南道中
過盡梅關路灘行喜順流潖江元到海横石不容輈嶺
樹垂紅果汀沙聚白鷗從來交廣地還是古揚州
灘行
灘上水平沙梭舟蕩落花吳儂不相識對面浣春紗
蘇溪亭
蘇溪亭上草漫漫誰倚東風十二闌燕子不歸春事晚
一汀煙雨杏花寒
山行
米家圖畫不易得今日見山如見之偶上層巒縱游目
不知駐馬已多時
江上(三首)
大山小山松樹齊千聲萬聲子規啼攬衣起舞夕露下
三更月落吳城西
褚磯口闊浪如山官船客船前後灣明日天晴大家喜
看我鼓枻中流還
象牙灘上百花開參差時復見樓臺翠香芹菜緣沙出
雪色鰣魚上水來
夜泊楊子橋
楊子橋頭夜泊船水波纔定月初圓不眠細數經行日
笑隔東風又一年
嶺南雜詠(五首)
牂牁流水碧潺潺潮落潮生草木閒一片海雲吹不起
越人遥指是崖山
鴈翅城東湧怒濤外洋水長蜑船高莫言昨夜南風急
今日登盤有海蠔
越鹽如雪賽吳鹽藷蕷初肥竹筍甜何事眉山蘇太守
只將雙蟹較團尖
村團社日喜晴和銅鼓齊敲唱海歌都道二年生計足
五收蠶繭兩收禾
蠻落人家厭食魚兒孫生長不知書桄榔滿種緣山邏
翡翠新收越海墟
涼州曲
琵琶初調古涼州萬壑風泉指下流好是貞元無事日
玉宸宫裏按新秋
竹枝詞
三百六十灘水清桃花春漲近來生催歸不待臨岐語
昨夜子規啼到明
東吳櫂歌(二首)
太湖茫茫水拍天吳儂只慣夜行船竹枝敲罷燈將滅
風雨蕭蕭人未眠
艇子搶風過太湖水雲行盡是東吳阿誰坐理青絲網
遮得松江巨口鱸
蘭溪櫂歌(二首)
涼月如眉挂柳灣越中山色鏡中看蘭溪三日桃花雨
夜半鯉魚來上灘
櫂郎歌到竹枝詞一寸心腸一寸絲莫倚官船聽此曲
白沙洲畔月生時
晚過青河驛
遡流西望渺如煙黃帽齊將百尺牽日暮雨來風浪惡
隔河撾鼓換官船
陶安(二首)
安字主敬太平府人元末為明道書院山長王
師渡江首率父老奉迎留置幕府歷左司郎中
出知黃州降桐城令移知饒州仍改知黃州召
為翰林院學士尋擢江西行中書省參知政事
卒于官贈姑孰郡公追諡文憲有知新稿江行
雜詠(俞右吉云郡公謀略文章孝陵推為第一詩亦拔俗五古未免冗長耳)
寄豐叔良
阿咸九月到寄我尺書看盡日不釋手空江頻倚闌鄉
山微雨外客夢一窗寒遥想林泉勝無憂寢食安
湖鄉
淝水新無警湖鄉頗有年稻田驅夜豕蓮蕩捕秋鯿邏
卒黃茅戍歸人白板船數家依綠樹斜日照炊煙
孫炎(三首)
炎字伯融句容人國初辟行省掾尋以省都事
總制處州會苗將叛被擒罵賊死追封丹陽縣
男諡忠愍有左司集(徐子元云左司詞氣豪邁類其為人渥洼神駒一蹴)
(千里馬王元美云孫伯融如新就銜步驟未熟時見輕快)
(詩話伯融至正中與天台丁復同郡夏煜皆以詩名下筆百紙立盡譎處似李長吉質處似元)
(次山在處時明祖命招致伯温伯温堅不肯出以寶劒遺伯融伯融作詩以為劒當獻天子封)
(還之伯温無以荅乃逡巡就見而李時遠詩統謂此劒左司家藏作歌以贈劉者誤也)
寶劒歌
寶劒光耿耿佩之可以當一龍直是隂山太古雪為誰
結此青芙蓉明珠為寶錦為帶三尺枯蛟出冰海自從
虎革裹干戈飛入芒碭育光彩青田劉郎漢諸孫傳家
惟有此物存匣中千年睡不醒白帝血染桃花痕山童
神全眼如日時見蜿蜒走虚室我逢龍精不敢彈正氣
直貫青天寒還君持之獻明主若歲大旱為霖雨
題好溪圖送憲使黃繼先
君乘馬望君來栝蒼下君乘舟望君來好溪頭好溪水
生玳瑁魚好溪水生明月珠好溪水生青珊瑚使君來
此月再樞惟飲此水無一需使君之清水不如臨别贈
君青絲轡隨君馬頭行萬里相思之心有如水
贈黃鍊師
留侯弟子有初平九歲從師往玉京天與數書皆鳥迹
家傳一劍是龍精瑶池桃核無消息海水桑田又淺清
我為紫芝歌一曲夜深相荅洞簫聲
全思誠(一首)
思誠字希賢上海人洪武十五年以耆儒召為
文華殿大學士兼左中允致仕有砂岡集
寄題玉山草堂
草堂中人天下竒昔聞盧鴻今見之鯨牙已出滄海底
鳳雛猶隱崑山陲村醪醉客飛鑿落竹牀卧月吹參差
相知何必曾相識畫裏題詩寄所思
鮑恂(三首)
恂字仲孚崇德人元末薦授翰林不就洪武四
年會試充考試官十五年詔徵耆儒入見命為
文華殿大學士固辭放歸有西溪漫稾(周青士云西溪)
(詩傳者絶少曩聞海鹽胡氏有刊本求之不得嘗見其題畫詩云山横紅葉晚寺鎻碧雲涼亦)
(佳句也)
(詩話湖州嘉興二志並云仲孚與安吉余詮上海全思誠高郵張長年四人就徵考實錄入見)
(祗三人其同徵一人未至乃登州張紳非思誠也又洪武四年會試仲孚以前貢士與翰林院)
(侍讀學士詹同同文國子監司業宋濓景濓吏部員外郎原本景道同充考試官是年主文官)
(則禮部尚書陶凱中立前翰林院侍講學士潘庭堅升聞也王元美别集所述未合)
寓感
迢迢漢川上有女麗且閒佩以雙明珠游戲清波間翩
然若飛鴻可望不可攀贈我翡翠羽報之以秋蘭徘徊
碧雲暮引領空長歎
題吳仲圭平遠圖
蒼山遥遥幾千里綠樹參差碧煙起雙帆忽從江上歸
影落斜陽濕秋水林陰蒼莽鳥不飛石徑蹭蹬行人稀
松根似可縛茅屋沙尾亦足容漁磯我嘗西遊倚江閣
極目長空入寥廓好山不肯過江來恨不乘風跨黃鶴
吳君畫手當代無落筆何年成此圖安能著我巖壑底
相覓老樵尋釣徒
盛叔章畫
煙濕空林翠靄飄渚花汀草共蕭蕭仙家應在雲深處
秖許人間到石橋
朱善(一首)
善字備萬豐城人洪武初官至文淵閣大學士
卒諡文恪有一齋集
遠别辭送餘干令李謙山
風淅淅兮雲悠悠木葉落兮天宇秋君胡為兮不返嗟
久客兮淹留攬西山兮秀色泛東湖兮弄明月樂莫樂
兮新知心奚忍兮輕别山有虎兮湫有龍勞余思兮忡
忡眇餘干兮何許揮五絃兮送孤鴻父老兮扶藜兒童
兮竹馬侯之去兮我心悲侯之來兮我憂寫桂櫂兮蘭
舟摻子袪兮夷猶南州雖好兮不可以久處嗟子去兮
何以慰我之離愁
宋訥(八首)
訥字仲敏滑縣人元季官鹽山知縣國初徵為
國子助教陞翰林院學士文淵閣大學士遷祭
酒卒于官正德中追諡文恪有西隱稾(李時遠云宋公)
(師道尊嚴為一代典型詩文渾健古雅同游諸儒皆推之)
(詩話高季迪之文蘇平仲之表箋泐公之詩當時文字之禍裂矣然其間遺民諸集類不避諱)
(當王師之入燕也若王原吉丁鶴年戴叔能陳敬初輩其詩詞指斥未易更僕數宋公身歷通)
(顯其過元宫諸詩悲涼酸楚雖初明通天之表子山江南之賦無以踰之他若華表柱頭相語)
(鶴秣陵江上獨歸鴻半船涼色潮生海兩岸秋風浪拍沙縛蘆密覆低低屋把竹輕撐小小船)
(野航招客買蓮子沙鳥驚人入荻花夕陽野飯烹魚釜秋水蒲帆賣蟹船斷壁野花迎客櫂壤)
(牆津柳曬魚罾句亦自佳)
壬子秋過故宫(八首)
離宫别館樹森森秋色荒寒上苑深北塞君臣方駐足
中華將帥己離心興隆有管鸞笙歇劈正無官玉斧沈
落日凭高望燕薊黃金臺上棘如林
萬國朝宗拜紫宸于今誰望屬車塵名聞少室徵竒士
驛斷高麗進美人朝會寶燈沈轉漏授時玉歷罷頒春
街頭野服儒冠老曾是花塼視草臣
黃葉西風海子橋橋頭行客弔前朝鳳皇城改佳游歇
龍虎臺荒王氣消十六天魔金屋貯八千霜塞玉鞭搖
不知亡國瀘溝水依舊東風接海潮
鬱蔥佳氣散無蹤宫外行人認九重一曲歌殘羽衣舞
五更妝罷景陽鐘雲間有闕摧雙鳳天外無車駕六龍
欲訪當時泛舟處滿池風雨脫芙蓉
五雲雙闕俯人間歲晏天王狩未還鸚鵡認人宫漏斷
水沈銷篆御牀閒朝儀無復風雲會郊祀空遺日月顔
莫向邊陲動戎馬漢兵己過鐵門關
萬年海岳作金湯一望淒然感恨長禾黍秋風周洛邑
山河殘照漢咸陽上林春去宫花落金水霜來御柳黃
虎衛龍墀人不見戍兵騎馬出蕭牆
清寧宫殿閉殘花塵世回頭換物華寶鼎百年歸漢室
錦帆千古似隋家後宫鸞鏡投江渚北狩龍旗沒塞沙
想見扶蘇城上月照人清淚落悲笳
雲霄宫闕錦山川不在穹廬毳幕前螢燭夜游隋苑圃
羊車春醉晉嬋娟翠華去國三千里玉璽傳家四十年
今日消沈何處問居庸關外草連天
詹同(十二首)
同字同文初名書婺源人元末為郴州路學正
遇亂家黃州仕陳友諒為翰林學士承旨歸附
後賜今名授國子(一云中書)博士累官吏部尚書改
翰林學士承旨諡文憲有天衢舒嘯(宋景濓云同文襟期)
(瀟灑濟以雄博之學故體物瀏亮鏗鏗作金石聲徐子元云同文赤色精金與鍮鉐自别)
(詩話同文與吳濬仲樂致和宋景濓齊名號中朝四學士吳樂韻語寥寥宋亦非其本色於四)
(子中遂為翹楚)
清江曲
清江水清峽水黃清江之上多綠楊浣花女兒立沙際
青裙白足如秋霜蜀山雪消十日雨一夜扁舟欲齊樹
兩岸猿聲不肯休送君流過峽川去
北邙行
纍纍北邙墳鑿石為虎羊憶昔葬此初爵封侯與王導
以方相氏飄飄銘旌揚紫車雜縞騎鐃鼓喧周行執紼
人如蟻哭聲動穹蒼相送至窀穸日暮下黃腸生既享
華榮死亦增輝光焉知千載後無人奠殽漿寶氣夜忽
露大盜發所藏不見馬鬛封但見白骨荒空留一斷碑
龜趺卧夕陽遂令往來者過此生感傷感傷亦何為生
死人之常陰陽有晝夜誰云無興亡萬物終消盡天地
復渾茫何史垂功名何世存文章金石且不堅豈獨人
久長
秋夜吟
桂樹叢叢月如霧山中故人讀書處白露濕衣不可去
題方壺水石圖
古壁之間屋漏痕淋漓元氣凝清渾道人山中守龍虎
十日不見煙塵昏拂拭填作一枯木下有碎石分崑崙
斷劒插入怪厓底老蛟迸出秋雲根神君怒立被玄髮
欲騎鐵驥超天門當時揮灑妙莫測鬼物驚走如星奔
青城仙伯絶筆久覩此髣髴其人存玄同隱者卧松雪
得畫遠寄來江村却憶麻姑洞口樹使人一夜勞心魂
題善原道韓幹黑馬圖
善家堂上書滿厨古今名畫頻卷舒我來一見韓幹筆
龍精自與凡馬殊玄鬛披披首渴烏紫瞳燄燄雙明珠
黑雲一片忽墜地房星半夜飛神都御溝流水柳千樹
圉人騎出拂春露黃金腰帶素花衣馬上回頭看飛絮
絲韁在手不敢縱追風恐過龍樓去君不見向來畫馬
只畫肉神逸之氣多不足幹遺真蹟世所稀使我見此
思天育善家兄弟一馬驄此馬真與麒麟同白璧玉斗
亦不換早晚持獻明光宫
送德安張用周遊廬山
匡廬山高雲氣多老木如石盤紫蘿松橋流水度金澗
我昔結屋山之阿桑落洲邊種柑橘蓮花峰下尋芝术
仙宫臺榭作比鄰每欲相從候丹術寄詩晝喚白猨來
巡杏夜驅玄虎出飛仙别去今幾年海上不見回樓船
思之夢繞瀑布水玉琴為奏冰絲絃張君多古學才器
何卓犖紛紛文狸赤豹間五色麒麟生一角朝辭白兆
山暮過黃鶴樓去觀五老峰翠色連天浮醉揮綠玉杯
笑贈珊瑚鈎商婦亭前歌窈窕灌嬰井上嘶驊騮讀書
白鹿之洞裏寫字洗墨之池頭匡廬清泉消百憂我所
樂處君當遊霓旌羽駕在丘壑相逢往往皆仙流與君
大藥駐光景人間回首三千秋
高暹獻天馬圖歌
蜀人高暹能畫馬令人往往愁龍化凡夫肉眼匪方歅
世間誰是識龍者前年曉御慈仁殿佛郎國之天馬獻
蘭筋虎脊渥洼姿長風西來起雷電侍臣傳敕貌真龍
周郎為圖圖最工玉堂學士揭曼碩早朝奏賦蓬萊宫
當時觀者集如堵敕賜金盤五色露天馬出馳海子東
但見中天黑煙霧君不聞太宗奔虹赤玄宗照夜白唐
初曾數江都王今之名畫亦難得吾聞高暹善草書墨
池向復飛龍駒黃鶴樓中獻馬圖藩王一見極所娛天
機翦取雲錦段玉盌分賜葡萄珠好去京師謁周郎應
見揮毫九天上翠華所駕皆龍媒何事江南繪屏障
出獵圖
朔風凜凜吹龍沙年年馬上長為家陰山大漠百草死
獵遍青海濱天涯旌旗裂盡霜華濕萬騎貔貅似雲集
蒼鷹歘起若飛電四尺神獒作人立什圍五攻兵法存
發蹤指示知何人豈無詭遇獲禽者誰能為爾鸞梟分
直將勇氣飽所欲寢虎之皮食虎肉生擒山下九青兕
射殺巖前雙白鹿日暮歸來雪洗箭血灑腥風滿河曲
穹廬散野如繁星凉月蕭蕭照平陸酪漿跪進瑪瑙盌
黃面奚奴眼睛綠明朝滿馬䭾斕斑蕃王喜生紅玉顔
焉知祝網三驅意但醉氍毹紫塞閒君不見暴殄天物
焚咸丘畫師之筆學春秋還君此圖長太息使我忽憶
比蒲蒐
題松鶴蔡先生家藏李伯時西嶽降靈圖(前二人騎行後)
(三人徒步狀若馳獵者其最後則有雲氣神人居中嗟夫禹鼎象姦齊諧志怪世或有之但恨無胥)
(臣之多聞子産之博物歷覽載籍未遑夷考模寫畫像為作短篇以俟知者)
龍眠居士畫入神展畫冥搜畫中意白日杲杲人出畋
長風蕭蕭雲拂地前有一匹雪色駥次有一匹玄花驄
兩人冠服何其雄若非將相應王公繁纓寶鞍金匼匝
各持羽箭懸雕弓後有三人總徒步蒼鷹黃犬行相從
雲中歘見光燦爛玉輅瑶輿下霄漢不駕紫鳳白麒麟
海犀天駟多竒玩鸞旌虎節旋低昂星仗霞幢互繚亂
無乃朝辭太華峰得非曉過雲臺觀輦中坐者真天人
冕珠龍衮儼昭煥金童玉女繽往來慶雲為馭天為階
長眉刷翠面如月知有道骨無塵埃令人可望不可及
恍惚雲中相出入衣霑玉井碧蓮香旗翻仙掌露華濕
我識泰山封禪書不識此畫當何如人言西嶽降靈圖
西嶽或有人間無
送黎蘭谷遊永川
舟子開帆日天風吹雪時關河歲將晏荆楚客何之水
接三苖國雲迷二女祠經過逢北雁應有寄來詩
題雲林丹房為葛元德賦
盤龍菴前翠可食道人鑿雲開竹房丹光出林如月白
石髓滿山連水香每聞向此采芝术欲往從君愁虎狼
展圖使我空歎息三十六峰清夢長
題山陰草堂
草堂正在匡廬山山陰綠玉相對閒雲從雙劒峰前下
潮到小孤江上還茶煙滿室寫墨竹花雨一簾觀白鷴
誰似南宫能篆古為君高置軒忩間
宋濓(五首)
濓字景濓浦江人元末用薦除翰林編修以親
老辭入仙華山為道士國初徵至授皇太子經
居禮賢館修元史充總裁官仕至翰林學士承
旨兼太子贊善大夫正德中追諡文憲有潛溪
翰苑芝園蘿山諸集(俞汝成云學士詩文俱著而文勝於詩然開國文獻)
(之傳集固不可闕者嚴王元美云宋景濓王子克雖以文名而詩亦整妥切顧玄言云公)
(文既博綜詩稍平易朗李舒章云公開國文士之冠猶襲元調朱詣云太史之文舍人璲)
(之書評者以本朝第一目之韻語則非所長集雖多不作可也)
(詩話王子克敘景濓集云古今文章作者未易悉數即婺而論南渡後有東萊吕氏說齊唐氏)
(龍川陳氏各自成家而香溪范氏所性時氏先後又間出近則浦陽柳公烏傷黃公並時而作)
(踵二公而起者為吳正傅氏張子長氏吳立夫氏當吕氏唐氏陳氏之並起也新安朱子弟子)
(曰勉齋黃氏寔以其學傳之北山何氏而魯齋王氏仁山金氏白雲許氏以次相傳胡仲申敘)
(王子克集云吾婺以學術稱者至元中則金公吉甫胡公汲仲為之倡汲仲之後則許公益之)
(柳公道傳黃公晉卿吳公正傳胡公古愚卓立並起而張公子長陳公君采王公叔善又皆彬)
(彬附和於下言文獻之緒者以婺為首稱合兩公之言繹之金華文章理學之源備於是矣景)
(濓於詩亦用全力為之蓋心慕韓蘇而具體者)
哀海東(有序)
客有吏於海東者以能擊貪暴聞然終用是受
誣嘔血死予友胡徵君為著哀辭一通予讀之
甚悲竊取其意作哀海東傷妷女二操使善琴
者彈而和之
我哀東海而思之苦彼何人斯猛噬如虎我不擊之我
民之憂縱不我與覆以我為仇蒼天雖高冤其有極非
血之嘔曷明心赤泱泱大風沈沈寒泉舍旃舍旃我尚
何言
傷妷女
有妷者女顔如舜英詆我以醜我其何傷眩白為黑古
亦多有自尤不遑敢誰之咎黃鵠飛來其音誾誾我心
苟安何戚弗欣天上地下命也奈何我焉知其他
灘哥石硯歌(有序)
朱舍人芾雅士也近見灘哥石硯禁中遂摹搨
一本裝池成軸懸之書齋命予作歌填其空處
歌曰
朱君嗜古米黻同三代彝器藏心胷灘哥古硯近獲見
驚喜奚翅逢黃琮研煤敷紙巧摹搨訪我一一陳始終
有唐四葉崇象教梵僧航海來番禺手持貝葉寫健相
翻譯華竺談玄空辭義幽深衆莫識當時授筆唯房融
硯中淋漓墨花濕助演真乘誠有功愛其厚重為題識
七月七日元神龍鬼工雷斧琢削古天光電影生新容
袤將四尺廣踰半作鎮弗遷猶華嵩涉唐入宋歲五百
但見寶氣浮晴虹南渡羣公競賞識氏名環列縈秋蟲
朔元雖以實内府棄寘但使煙埃封方今聖人重文獻
氈蒙舟載來江東風磨雨濯露精彩奉勅&KR3746;入文華宫
宫中日昃萬幾暇侍臣左右咸雲從紫端玄歙盡斥去
欣然為此回重瞳重瞳一顧光照日天章奎畫分纖穠
有才沈霾恨巳久石如能語誇竒逢維昔成周全盛日
兊戈胤衣并大弓藏諸天府遺孫子用以鎮國昭無窮
願將斯硯傳萬世什襲不下古鼎鐘上明文德化八極
下書寬詔蘇疲癃君方執筆掌綸誥願以此言聞帝聰
老臣作歌在何日洪武戊午當嚴冬
題長白山居圖
滿地雲林稱隱居燕泥汚我讀殘書五更風急鳥聲散
時有隔花人賣魚
宜興強如心避地而歸扁其居曰復初齋來徵予
詩
昔日欃槍照五兵今歸喜得見時平春風綠酒扶殘醉
斜立官橋聽早鶯
王褘(十一首)
褘字子充義烏人國初徵為中書省掾詔修元
史與宋濓同為總裁官書成拜翰林待制奉使
招吐蕃至蘭州召還改使雲南抗節死建文元
年贈翰林學士諡文節正統中改諡忠文有華
川玉堂二集(徐子元云子充詩亦純雅在俞汝成云忠文詩平易切實然當時)
(與宋潛溪首倡浙東功不可泯)
(詩話子充文脫去元人冗沓之病體製明潔當在景濓之右惟詩亦然)
南康郡齋書事
郡廨新落成繁木蔭階戺稍欣吏牘稀麤覺民事理檐
雀不相猜羣飲硯池水
長安雜詩(四首)
崔嵬終南山形勢甚磅礴西來挾崆峒東亘聮華嶽長
雲覆重巒紫翠入寥廓杞梓産深林龍蛇蟄幽壑淑靈
之所鍾宜有異人作如何千載間蹤跡轉蕭索姬旦不
復生三代己云邈後來王佐才勞我思景略
羣經載聖道昭昭如日星秦火一何烈燒燔滅其形漢
儒事掇拾區區補殘零雖然有遺闕其功亦己宏唐世
尚文學君臣益留情琬琰刻文字後先十三經謂兹金
石堅不與竹帛并自從鴻都後此刻最為精羅列黌舍
内奎璧映晶瑩我言金與石有時亦銷崩有形必有弊
斯理詎難徵安知聖人道所託非所憑天地共終始猗
歟罔能名
步出城東門穹然見丹牆不知何王宫金碧猶煒煌云
是元帝子分茅鎮此疆傳世僅三葉嗣胤今滅亡深宫
閟珍果回溝亂垂楊撫物足流盼感時忽凝傷自古有
興廢天道非茫茫
人生百年中窮通無定跡譬如風前花榮謝亦頃刻當
時牧羊豎尊貴今誰敵顦顇種瓜翁乃是封侯客丈夫
苟得時糞土成拱璧一朝恩寵衰黃金失顔色古昔諒
皆然今我何歎息
送許時用歸越
舊擢庚寅第新題甲子篇老來諸事廢歸去此身全煙
樹藏溪館霜禾被石田鑑湖求一曲吾計尚茫然
秦州
水積從天降山連與蜀通遺碑李廣宅廢寺隗嚻宫度
隴遲迴際游秦感慨中長憐少陵老曾此歎塗窮
澠池道中
九月忽又暮吾行祗自傷秋兼人共老愁與路俱長野
果迎霜赤園花帶雪黃故人相慰藉日晚引壺觴
春日繡湖與德元同行
十里華川上年來足勝游雨花林下寺風柳驛邊樓漠
漠芙蓉浦依依杜若洲平生身外事未許付浮鷗
吳江客中冬至日
十年奔走竟何依轉覺謀生事事非時序每驚愁裏換
家山長向夢中歸吳江歲晚寒波積楚塞天空鴻鴈稀
酒後登樓倍惆悵緇塵猶滿舊征衣
桐廬舟中
瀟灑溪山夢此邦輕風細雨過桐江川迴幾訝船無路
林缺時看屋有忩野果青包垂个个水禽白羽去雙雙
到家會值重陽節新釀村倍正滿缸
張以寧(十五首)
以寧字志道古田人元末官翰林學士承旨明
初例徙南京召為侍讀學士三使安南道卒有
翠屏前後集(陳廷器云學士詩沈鬱雄健者可追漢魏清婉俊逸者足配盛唐)
(徐子元云志道高雅俊逸超絶畦畛翠屏千仞可望不可躋王元美云學士韻語亦健氣格)
(少完凌穆敬甫云翠屏健翮風急疾無前)
(詩話承旨重峰送别一篇仿太白可稱合作李方伯楨題雙燕圖寄人詩云君家吟谿北我家)
(郡北西君家梁間燕我家梁間栖周尚書忱送人詩云我家白沙渚君家桐江頭我家門前水)
(亦向桐江流當皆從此出可知是作膾炙當時)
送重峰阮子敬南還
君家重峰下我家大溪頭君家門前水我家門前流我
行久别家思憶故鄉水況乃(一作何況)故鄉人相見六千里
十年在揚州五年在京城不見故鄉人見君難為情見
君情尚爾别君奈何許送君遽不堪憶君良獨苦君歸
過江上為問水中魚别時魚尾赤别後今何如
林志尹秋江漁父圖
江風搖柳雲冥冥小艚釣歸潮滿汀賣魚得錢共秋酌
白酒船頭青瓦缾樵青勸酒漁童舞擊甌唱歌無曲譜
船前野鴨莫驚飛我有竹弓不射汝
予别黃巖十又六年謭焉德薄父老當不復記然
區區常往來於懷也如晦上人來見語亹亹不能
休别乂依依不忍釋予不知何也賦此以贈
朗公相見廣陵春自云家世黃山人老夫疇昔黃山客
江海見之情轉親坡陀石上曾波雪遍海蓮峰白於月
新詩句句鬭清妍高誦長風動疎樾清晨言别索題詩
我衰詩減黃山時春潮日夕海門去歸報山中耆舊知
題海陵石仲銘所藏淵明歸隱圖
昔無劉豫州隆中老諸葛所以陶彭澤歸興不可遏凌
歊讌功臣旌旗蔽轇轕一壺從杖藜獨視天壤闊風吹
黃金花南山在我闥蕭條蓬門秋穉子候明發豈知英
雄人有志不得豁高詠荆軻篇竦然動毛髮
題句容同林景和縣尹子尚規登僧伽塔賦
嵯峨崇明塔拔地一千丈我攀青雲梯倏到飛鳥上微
風韻金鐸初日麗銀牓維時十月交葉脫天宇曠羣山
東南奔平川疊波浪雲間三茅峰圜立儼相向碧瓦浮
鱗鱗兹邑亦云壯雞鳴四關開攘攘異得喪塔中宴坐
仙憐汝在塵坱古時登臨人今者亦何往俯觀世蜉蝣
仰歎彼龍象乃知崑崙巔可以小穹壤同游皆雋英超
遥寄心賞霜飇天際來毛髮颯森爽太白去千年吾何
獨惆悵
嚴州大浪灘
東來亂石如山高長江斗瀉湍聲豪蛟鼉奔走亡其曹
青天白雲揚洪濤舟子撐殺白木篙長牽百丈嗟爾勞
側身赤足如猨猱舟中行子心忉忉山木巃嵸杜鵑號
夜飲醉歸贈王伯純是日王德容程予初同飲
歲云莫矣客不樂青雨亭前翫孤鶴城頭愔愔雲下垂
竹外騷騷風微作亭中王郎風格竒愛竹愛雪仍愛詩
開尊酒好客更好坐中王程俱白眉紅爐照閣生春霧
詩思騰騰天外去玉姬舞倦迴風來吹倒三山見瓊樹
馬蹄蹴響客歸時留我更盡金屈巵塵空祗覺乾坤白
飲醉那知賓主誰坐聞一聲兩聲折攜燈起看竹上雪
瑶華翠色森陸離人影燈老兩清絶却歸覓紙醉自題
烏啼舌寺風淒淒明年此夜知何處興發還應訪剡溪
題焉致遠清溪曉渡圖(致遠廣西憲掾子琬從予學)
今晨高卧不出戸歲晏黃塵九逵霧美人遠别索題詩
眼明見此清溪之曉渡溪旁秀林昨夜雨落花一寸無
行路歌欄桃葉人斷腸艇子招招過溪去紅日青霞半
晦明白雲碧嶂相吞吐詩成君别我亦歸此景宛是經
行處我呼九曲峰前船君帆正渡瀟湘渚鴈去冥冥紅
葉天猨啼歷歷青楓樹是時美人不相見我思美人美
無度美人之材濟時具我老但有滄洲趣他日開圖思
我時溪上春深采芳杜
送同年江學庭弟學文歸建昌
白髮江夫子青雲信獨稀故人長北望令弟又南歸庭
樹烏先喜江帆鴈共飛東湖春柳色到日上君衣
泊河頭水長
客路春將晚征帆日又曛深山昨夜雨流水滿溪雲渡
黑漁舟集村空戍鼓聞故園頻夢去植杖己堪耘
寄廣西參政劉允中
重臣授鉞殿南邦五月旌旗過上江青帶碧簪環畫省
綠沈金鎖護油幢峒丁萬笠春耕野海估千帆曉渡瀧
銅柱南邊相憶處尺書難寄鯉魚雙
杭州歌
西陵渡口潮水平十十五五放舟行樓中燕子慣見客
不怕渡頭津鼓聲
泊沽頭
楚客歸心河水流三更月暈長年愁沙河雨漲催開閘
半夜櫓聲無數舟
有感
馬首桓州又懿州朔風秋冷黑貂裘可憐吹得頭如雪
更上安南萬里舟
遇故人胡居敬臨江府送至新淦
翠竹蒼松映白沙清江西畔是君家明年歸路重相問
分食東陵五色瓜
劉三吾(四首)
三吾初名如孫字坦甫茶陵人元末提舉靖江
學洪武中用薦除左贊善陞學士三十年主會
試以多中南人坐罪戍邊永樂中卒有璚署春
坊北園知非化鶴正氣等集桐江俞藎知茶陵
合為坦坦齋集
(詩話學士元之故老其詩雖不中程足補庚申外史當張士誠在吳海運阻遏元主以御酒龍)
(衣請之不得及蘇州既平學士賦詩云姑蘇自王亦豪雄藩屏東南一旦空稉稻祗今誰阻遏)
(海門元與直沽通又云吳中既失無門戸海道長驅有舳艫盖猶覬元之未亡其云廉藺同心)
(如結好蜀吳異地豈俱亡則有感羣雄之失策至云萬年圖籍來江表一曲琵琶度塞門斯與)
(宋文恪過元故宫詩並其悽切矣)
餞周左丞
從戎江漢亦多年又領王師過極邊己展召公新土宇
載開馬援舊山川諸生俎豆陳兵後父老壺漿拜馬前
最是老儒淹滯久乞將骸骨早歸田
次蔡元禮過洞庭
翠湖渺渺共天寬過客登臨足觧顔兵後已非前殿閣
望中仍是舊江山涼雲隱映波光裏壊棟欹斜樹杪間
欲向黃陵懷帝子鷓鴣啼處雨斑斑
寄家
離别家山己數年故園桃李想依然東風客外歸心切
落日雲邊望眼穿龍虎衛前花夾道鳳皇臺畔水連天
丁寧為護溪邊石留取歸來繫釣船
墨竹
奎章閣老天邊字薊北山人霜後枝想見披圖明寫處
循離看罷落花時
魏觀(七首)
觀初名己孫字杞山蒲圻人洪武初就徵授平
江州學正遷國子助教歷兩浙都轉運使入為
起居注進太常卿翰林侍讀學士遷國子祭酒
尋兩知蘇州府事坐法死有蒲山牧唱
(詩話明初循吏政教兼行稱蘇守魏公其脩府學則宋景濓記之舉鄉飲酒禮則王常宗述之)
(乞言養老賓饌有儀三代以後不多見也其五言古詩念切民瘼纏緜悱惻不減元道州近體)
(亦清脫可誦當日高皇游觀上苑召與危素宋濓詹同吳琳同宴奉天門東紫閣謂曰前日送)
(卿還今日與卿飲何其樂也命各賦詩紀之亦稱殊渥矣乃緣誣善之人一言坐以惨法甚矣)
(君恩之不可恃也)
大同江口舍舟而塗抵繁昌四十里紀實
扁舟畏風濤上馬遵大路馬喜大路平騫然欲馳騖手
疲兩足痛縱逸恐顛仆呼奴執其轡控馭使徐步前村
望煙火稍遠得農扈蔬筍兼可求午膳當不誤少頃聞
病翁喚出蓬頭婦婦出拜且言窮苦日難度夫遠充民
兵兒小當遞鋪翁病經半年寒餒缺調護軍需未離門
活計不成作荒山要收絲荒畝要輸賦誅求里長急責
罰官府怒近來點弓兵拘貧放權富迫并多逃亡蒼黃
互號愬左右三五家春深失耕務紛紜下牌帖勾捉猶
未杜所言盡真悉俾我心駭怖兹行事咨詢拯恤懼遲
暮州縣嗟匪才瑣屑誠可惡喪亂民瘼深君王重憂顧
所以諭旨勤赤子相託付民為邦之本綏撫在完固胡
為重釗剥上德阻宣布明當抗封章為爾除巨蠧
建德縣三十韻
乘舟至建德頗愛山水清山水雖可愛人煙苦彫零種
麥當縣前迂徑入縣庭瓦礫存故基小小才有廳父老
匍匐來形影何伶仃再拜泣且言弊邑頻遭兵大則吳
楚交(陳與張)小則侯許征(阻兵者二人)逆彼族必夷順此身必
刑逃者凍餒連竄者疾疫并所剩無幾家家戶無全丁
爰從甲辰秋始見官府明令薄來撫綏曲盡父母誠流
離漸懷歸沈疴漸蘇醒田萊固多荒未免賦役徵里長
紛並緣科需取餘贏語意殊可憐推言慰其情去歲郡
守朝綸音細丁寧民為邦之本本固邦則寧今而重傷
殘救恤誠在卿譬猶澗中魚魚樂澗欲盈又如水載舟
水激舟必傾此道垂昭昭卿等當力行單乏捐冗條力
役止繕營治則待以寬罰則裁以輕耕稼勗有時教養
資有成苟或負所期憲度亟爾懲懇懇數百言官庶曾
共聽矧是半月餘捷音下三城疆土益廣遠禮樂逾作
興於叟宜勉㫋行將慶昇平
次韻陳廉使見寄
三月雰雰雨曾無兩日晴旅懷常寂寞佳節負清明野
樹暮雲合山溪春水平彭郎有音信處處避回兵
寧國溪上
轇轕山環水沿洄水繞山鳥啼山翠裏人語水聲間茆
屋連溪塢松舟繫淺灣村翁驅犢去溪女得魚還
遂安舟中
溪徑斜斜入柴門側側開一牛臨水立雙鴨避舟迴病
眼青山豁歸心白髮催何因蒓浦上野老共傳杯
都昌懷舊隱
江霧仍為雨山花故作容秋風餘鼠雀寒水落魚龍慷
慨心雖壯羈棲力己慵白雲蒓浦上悵望最高峰
夜宿江夏水驛將往衡湘留贈親友
茆屋江聲合松舟月色遲把杯頻改席翦燭共題詩攬
瑟清湘夜聞簫赤壁時美人千里外迢逓寄相思
吳伯宗(一首)
伯宗名佑以字行金溪人洪武辛亥初開科帝
親擢第一授禮部員外郎歷武英殿大學士尋
降檢討有南宫使交成均玉堂四集
(詩話閣老首科状頭自後西江人物繼起於是有狀元多吉水朝士半江西之諺予嘗購得是)
(科會試錄就試者一百八十九人中式一百二十人浙江三十一江西二十七福建二十二山)
(西一十三北平六河南廣東各五陜西四山東三廣西高麗各一直隸止二人考宋景濓會試)
(錄稱先是京畿遵行鄉試中程式者七十二未及貢南宫上求治之切皆采用之盖庚戌京畿)
(所取士先會試而授之官矣)
題李氏棲碧樓
唐有謫仙人風骨特高妙晚愛棲碧山閒心付登眺桃
花與流水目擊領其要遐觀窮有象幽討入無竅不知
誰相問但覺遺一笑聲落天地間松風紫鸞叫諸孫企
高躅異世頗同調璚樓睇空青銀牓生光耀予亦愛其
人臨風劃長嘯
危素(四首)
素字太樸金谿人仕元至翰林學士承旨洪武
初授翰林侍讀學士兼弘文館學士謫佃和州
有雲林詩集
梁國狄文惠公親廟詩
大江從西來萬里流湯湯維唐社稷臣勲業載旂常天
子在房陵女后御明堂晨聞牝雞鳴腥聞溢穹蒼猗公
秉忠義耿耿立廟廊周旋極黽勉論議忽慨慷載御卷
冕歸宗社赫有光豈徒保國祚實欲扶天常雲孫江州
牧(思聖)宫廟薦烝嘗豆籩孔嚴潔絲石載鏗鏘再拜久屏
息低徊想忠良作歌勸臣子百代踵遺芳
泊宫步門
人歸石城邊鳥沒白沙尾秋風涼蕭蕭波静月如洗水
鳬栖不定半夜猶飛起
後買琴歌為鄧旭甫作
鄧敦好琴如好色十年買琴不可得南城縣裏客攜來
百鎰兼金君不惜竹林踞坐江盈盈臨江三奏魚龍聽
蕭森巖壑秋氣肅洶湧天地霜風清商聲洋洋羽聲苦
月墮寒光君罷撫餘音寄意愁人心别思蒼茫正如許
為余再控白玉絃長謠楚語招飛仙招飛仙安得見獨
立乾坤淚如霰
期馮祥甫不至
寒山壓樓三日雨風卷崩雲亞高樹山人無事不下樓
空谷寂寥誰與語平生故人大馮君約之不來歲聿暮
歲聿暮君何之側聞他日撫州去又恐促駕江東歸梅
花千樹化為雪寄贈惟有長相思
明詩綜卷四
