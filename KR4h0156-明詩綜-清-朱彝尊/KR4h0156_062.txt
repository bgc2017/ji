明詩綜卷六十二
翰林院檢討朱彝尊編
朱燮元(一首)
燮元字懋和紹興山隂人萬歷壬辰進士除大
理評事累官兵部尚書兼右都御史總督川湖
雲貴加太師有恒岳遺槀
(静志居詩話太師儀表豐偉飲噉倍十餘人其莅湖南川貴土司以壺漿乾肉迎車前相接於)
(道公傾槃倒甕一無留餘衆皆驚歎曰此天人也相誡不敢出犯歲既久威望著於西南比之)
(蜀相諸葛云公詩不多作句如買得勞薪先煮酒不嫌疎鬢也簪花荒徼有誰憐白髮故園亦)
(自有青山越人至今傳誦之)
馬嵬坡
六龍回轡此重過遺恨秋墳掩韤羅南内蕭蕭風雨夜
淒涼應比夀王多
畢自嚴(一首)
自嚴淄川人萬歷壬辰進士官戶部尚書
塗次詠桃花
綠楊春樹蔭芳鄰中有夭桃别樣新馬上不煩頻指點
好花應笑白頭人
李騰芳(一首)
騰芳字子實湘潭人萬歷壬辰進士官禮部尚書
博望驛
孤亭瞰虚空危闌翼石壁亭亭數株松雲端發深碧起
視羣巒層溪光亂相射盤梯花倒看入閣煙相逼雨過
萬瓦鳴燈殘四邨夕疎星柳外明河漢看不隔去矣問
津人空思泛查客
劉一焜(二首)
一焜字元丙南昌人萬歷壬辰進士除行人擢
吏部主事歷郎中升太常少卿巡撫浙江
清蹕
清蹕歸何晩刊山紀漢功猶餘玄石碣竟堕鼎湖弓社
稷三犂後園林百戰中如何膏血盡辛苦事来同
寄題金山寺
長江流日夜縹緲一峰殊落景疑飛動盤根定有無雲
端清磬濕樹杪佛(一作聖)燈孤幾見登臨客扁舟下五湖
張五典(一首)
五典字和衷沁水人萬歷壬辰進士授行人遷
戸部主事歴員外郎中出為山東參議累遷大
理卿加兵部尚書贈太子太保有海虹集
送喬儆我
長路天涯外驅車背朔風三秋驚别鶴千里慕征鴻尊
酒荒城外關山落照中前程行色晩裘馬自匆匆
王愛(一首)
愛字仁甫宛平人(履歷注任丘人)萬歷壬辰進士除潞
安推官入為戸部主事歴員外郎中升陜西參
政進右布政使有息機園存稾
緜山道中
昔賢棲隠地兩壁盡高山入夏風應凛經春花未斑烟
猶遺俗禁廟許妒人還(平定州孃子關有妒女祠唐李諲作頌傳是介之推妺)立
馬看唐碣神林不可攀(神林大樹腹中有郭令公碑禁樵采)
蘇茂相(一首)
茂相字弘家晉江人萬歷壬辰進士除戶部主
事累官戶部左侍郎總督倉場尚書再加太子
太傅改刑部尚書
弔方正學先生
寧海侯城里停車意愴然風雲蕭瑟氣天地革除年臣
罪單辭定孫枝一葉傳龍山真突兀仿彿首陽巔
李本緯(一首)
本緯字君章錦衣衛籍曲沃人萬歷壬辰進士
除鞏昌府推官仕至山東右布政使有灌蔬園
集
登張掖甘泉樓
乍别酒泉郡来登張掖樓關雲排檻入塞水背城流夜
湧陂塘月寒生草樹秋凭高聽不盡羌管數聲愁
石九奏(一首)
九奏字伯成冀州人萬歷壬辰進士授大理評
事歷寺副寺正出知莱州府以憂歸補兖州升
開原兵備副使進右參政
春郊
三月長安花正飛長河隄畔柳依依獨憐芳草王孫路
立盡東風不肯歸
陳懿典(一首)
懿典字孟常秀水人萬歷壬辰進士改庶吉士
授編修歷少詹事有吏隠齋集
李公㢲招飲柰子花下
淑景春城暮聮鑣韋曲来共尋金谷墅同泛竹林杯縞
夜分穠李生香喻早梅不愁風雨至只恐暝鐘催
吳士竒(一首)
士竒字無竒歙縣人萬歷壬辰進士除知寧花
縣調歸安升南京戶部主事歷官陜西左布政
使遷太常寺卿有綠滋館集
(詩話太常留心國史革成副書藏于家遺稿為江都汪楫存貯較諸野史頗純正第稍略)
(耳詩特餘藝要非所長)
灧澦
孤根夾浪擁江間百二層巒片石關急峽倒流三峡水
高灘下指榜頭山形同牛馬心逾怖舟近魚龍膽詎豩
聽說風波前更惡來朝百丈費牽攀
謝肇淛(四十一首)
肇淛字在杭長樂人萬歷壬辰進士除湖州推
官移東昌遷南京刑部主事調兵部轉工部郎
中出為雲南參政升廣西按察使歷左布政使
有小草堂集(李本寧云在杭樂府豐約文質適得其中五古贍而不俳華而不靡)
(七古音節鮮明氣勢沈鬱五七言律長律比耦精嚴絶句意在筆先韻在言外舂容警策短長)
(合度大都率循古法而中有特造孤詣體無所不變變無所不盡今詩道向衰予將以在杭為)
(砥柱焉躅張幼于云在杭蓄藻于建安騰聲于慶歷希于少陵泛駕于長慶兼綜潘陸妙契)
(陶韋其辭宛以麗其氣雄以健其攄思優以雋其援事典以則其振嚮和以平既美才情尤深)
(寄興王屠緯真云謝君詩峭舊秀偉卓然名家伯㲄云在杭詩寄興微而綴詞雅取)
(調古而命意新秀若可餐沃其堪挹穆如温如以雅以南陸無從云在杭詩冲融婉至)
(深于性情)
(詩話在杭格不聳高而詩律極細其持論亦平如于鱗元美敬美子與伯玉皆所傾心漫)
(興詩云徐陳里閈久相親鍾李湖湘非吾鄰丸泥久已封函谷怕見江東一片塵徐指孝)
(廉維和山人興公陳謂文學汝大孝廉幼儒山人振狂是時景陵派已盛行而在杭能距)
(之又云石倉衣鉢自韋陶吳越從風赤幟高若問老夫成底事雪山銀海瀉秋濤此則在)
(杭自任匪淺矣)
示湘潼二弟
於戲小子各敬爾守無婦言是用沈湎于酒惟勤無斁
惟慎無咎惟德惟厚可以長久往者不可追聊毖爾後
於戲戒之天命不又
發真州别諸子
折板無安蹄風林少寧翼頽波既東徂熹光復西匿行
子逐轉蓬朝旰不遑息擬垂邗江綸仍脂薊門軾仰送
鴻雁翔俯攀楊柳色别緒如絲棼欲言涕沾臆早歲負
好修中道遭反側行止信盈虚風波安終極白璧委精
光何當重拂拭揮手從此辭他鄉復異域贈君以孟勞
持此長相憶
雨霽寄陳隠君
新晴動花氣鳥啼漳水春出門見芳草忽憶山中人種
藥斸雲母煮石炊松薪甲子誰能識空山無四鄰
寒夜感懷
凜凜歲云暮歸鴻浩南征客心渺天末役役哀吾生撫
劍中夜起碧宇何淒清霜氣襲四野素月流前楹寒燈
黯欲滅萬籟闃無聲欲奏思歸引淚與朱絲并調孤絃
易絶山鬼徘徊鳴浮生無期别離恨何時平
秋日邀龍君御同鍾伯敬林茂之賦詩君御將赴
湟中
營道寡高操大音謝俗機誰云京洛塵而能緇素衣前
蹤既云邈後會安可希斗酒自斟酌蟹螯秋正肥南陸
有殘暑西山無留暉不知松際月已挂花間扉雜坐忘
磬折緒談聞芬菲君今赴河湟戎馬生郊畿紅顔誰見
賞青雲願多違舊歡意未浹新離淚仍揮余亦倦遊者
因之歌式微
桃丘歲暮作
衡門杜俗轄時與參术親三旬九梳髮不知昏與晨早
來踐繁霜積霰紛成塵白日光慘澹氣色黯不伸始知
玄律窮黍谷無回春歲功忽云改勞生猶艱辛四鄰起
寒杵惻惻傷我神天地固有盡年華安足云
偕李元祉水部游蜀山
一水劃為山兩湖東西匯漕渠貫其中盈盈若衣帶西
湖漸成陸東湖淼無屆千頃碧琉璃風雲互變態中流
一卷石突起砥淜湃金鏡浮芙蓉銀盤捧螺黛荒祠久
零落花旛皆破敗雞柵倚龜跌燕泥凝佛背開尊面南
浦雲水澹相對魚艇散復集鳴榔出深瀨蒲荇交亂流
帆檣遶天外濤驚山影搖波漾日光碎怳如金焦間疑
在蓬壺内憑虚倏往還已隔人天界浮雲何時閒勝游
與居會回首空烟波疎鐘隠林靄
十六夜彭城對月
辭家席未煗望舒倏已圓初隠層峰外俄挂高城巔徘
徊麗絳闕㶑灧搖紫淵遠望杳無極忽覺在我前流輝
照綺席素波相澄鮮玉宇何淒清孤鴻唳中天寒江抱
平楚離離含輕烟美人天一方皓魄私自憐但恐佳辰
邁弦望自推遷胡為勞我心愁對江楓眠
安平宋尚書禮祠
文皇既定鼎上國勤灌輸汶流久湮絶負載勞牛車戴
村一以壩分水開龍渠畚鍤不再舉天府盈倉儲誰建
平成烈共城宋尚書挽彼澶漫流盈盈歸尾閭至今會
通河俎豆紛庭除白英獲侑食流慶及餘胥
劉尚書大夏祠
引黃濟汶水譬彼借寇兵龍性不恒馴况乃與之争百
年罕成績閭殫吾山平忠宣纘禹緒四載勞經營上流
既南絶猛勢隨東傾載下淇園竹永奠宣房名蛟鼉徙
窟穴柔櫓多歡聲沉馬不可再寄言厪守成
望點蒼山
點蒼十九峰一一芙蓉青緜亘百餘里疑張雲母屏鳥
道當太白鐵壁排高冥白雲遶其腹玉帶横萬釘一峰
一溪流奔卸如建瓴散入市廛間家家鳴琮琤遠近注
畛隰禾黍藉生成陰崖四五月積雪輝廣庭陽光照不
及力與造化爭北麓産文石玉質聲瓏玲濃澹合畫圖
蒼素何分明追琢豈天巧醖釀誠地靈馮河不可極乖
龍猶潛腥林巒非一狀蘭若棼連甍相對不數武空翠
盈窗櫺奇境趣自合絶域心所輕悠然獨長嘯忘此支
離形
送練中丞遺裔歸家(有序)
自金川門之變練公子寧以御史大夫抗節死
闕下闔門荼毒獨有侍媵抱匝歲子匿民間得
免展轉入閩為人傭保六世孫綺者為新寧陳
孝廉掌書記萬歷戊戌孝廉計偕入浙有江右
楊生應祥同舟先一夕生夢練公持刺謁已心
異之比入孝廉船見書記侍側雅晳不羣指問
何姓答曰練生心動叩之曰得非吾里練中丞
後乎綺不應而涕淚滿面生益疑駭窮詰之具
得其狀亟以百金為贈孝廉不受遣綺綺不肯
行曰以死殉國人臣之恒且九族赤矣歸將何
為生益賢之歸家具白當事者以幣来聘授以
衣巾俾奉公祠官為置田廬百畆一時聞者莫
不歎息泣下以為天道有知云
燕山日黑黃塵起金川門外鼓聲死長樂宫為瓦礫場
殿庭流血成海水御史大夫練子寧手持三尺干雷霆
覆巢自分無完卵一門百口歸冥冥事去人亡二百載
蘆荻蕭蕭餘故壘長陵松柏已十圍孤臣遺骨今安在
釣龍臺下水可楫新寧城東山嶻嶪灌園誰能識法章
傭肆猶堪藏李燮一日天迴地轉時千金購出練家兒
若敖之鬼終不餒行路聞之皆歔欷我登鍾陵山遥望
石頭城寧為孝孺死不作陳瑛生為君慷慨終一曲悲
風颯颯江波綠
少年行
鎖甲帶明犀輕裝出御隄銀牀調舞馬金距鬭鳴雞酒
向新豐醉花從杜曲迷春寒何處宿楊柳玉樓西
折楊柳
青樓大道傍垂柳復垂楊白馬黃金勒春風何處郎柔
支縈素腕香絮裛啼妝看盡年年别曲終空斷腸
丙申書事
羽檄飛千里天災及兩宫君王聞罪已社稷付談空海
汛乘春急山田望歲空孤舟有[婺-矛+牙]婦灑淚五湖東
谷里
谷里三家市仍為暴雨淹逢人無漢語入饌有池鹽溪
釣青鱗小村沽白釀甜亂峰相對晩空翠滿茅檐
十月吳江舟中晩望
年年改歲長為客無奈愁心付酒缸寒鴈背風歸越渚
孤帆帶雨下吳江黃知霜後柑三寸白起沙邊鷺一雙
日落洞庭天似水青山無數入雲窗
送孫子長之滸墅
度支使者𣙜吳關飽看姑蘇郭外山税減任教商舶過
吏稀長對戟門閒灣中銷夏留僧住橋上行春載鶴還
西望吳興衣帶水舊時玉筍已成班
安平署中述懷五十六韻
丘壑元吾好風塵力未勝謾言金馬隱翻作土牛乘賜
履三河遠封章六郡承幸無官長罵時有簿書仍地重
飛艘集曹閒老吏能抱河城似玦臨水署為冰北極通
幽薊南流控魯滕穆陵齊地壯淮甸楚天澄畚鍤冬還
舉秔稌歲屢騰郵籤妨午夢官舫促晨興面目隨人改
文章避世稱寧知貧是病轉覺愛為憎旅食愁新况離
羣憶舊朋彈棋時映竹開卷夜挑燈方外忘年友山中
結夏僧露華紅擘茘冰水綠翻菱逐電青絲騎排雲白
角鷹燕姬春釀壓趙女晩妝凝寶帶鳴條脱銀牀織毾
㲪夢迴香灺篆歌闋月藏稜玉笛吹横塞琱弧走射堋
鄰多窺宋玉酒或送王弘仗劒經吳苑觀濤過廣陵名
山皆蠟屐絶壑獨擔簦象闕通瑤極燕山應玉繩雲衢
隨地望天路得階升蜩鷽飛將奮駑駘價亦增詞猶慙
色絹宴已預紅綾捧日心常繫從雲氣倍蒸詎知鵷鷺
侣便隔鹿麋層綬忝郎官貴茵均刺史憑分符行郡國
簉羽後農丞未學操刀割彌深捧玉兢雲霄霜翮勁象
緯綵毫凌但欲深懷瑾何知遠避矰風雲變蒼狗天地
亂青蠅萋菲終安用蹉跎亦自應積薪甘似汲投杼更
疑曾舉世羞騈指何人問折肱沙蟲吹未了塞馬失何
曾白眼終難變紅顔轉自矜擬抛雞肋去勉就鶴書徵
冀北千金駿圖南六月鵬寒流河漭瀁秋色岱崚嶒北
郭竽長濫東山屐再登無勞沈璧馬祗惜費金繒楗恐
薪垂盡沙防岸善崩桃花無怒浪瓠子有荒塍樓迥隨
雲度亭虚任月昇榜師聲欸乃雉子髮鬅鬙蟻穴容周
弁龍門媿李膺全身看奕局守口固緘滕宿鳥知驚彈
傷魚已遠罾鴻心元矯矯蟲羽故䎖䎖趨舍寧無定升
沉固不恒長歌聊自適休弔&KR1476;溪藤
春怨
長信多春草愁中次第生君王行不到漸與玉階平
秋怨
明月憐團扇西風怯綺羅低垂雲母帳不忍見銀河
早行山中
驅車入雲烟連山齊雪色怪禽作鬼啼枯樹如人立
宿吳山寄長安舊人
春時相送出燕都秋到江南一字無半夜寒燈數行淚
滿天風雨下西湖
錢唐逢康元龍
黃梅細雨暗江關我入西吳君欲還馬上相逢須盡醉
明朝知隔幾重山
聞鐘寄曾人倩
十年去國夢滄浪夜夜鐘聲似上陽謾憶長安驅馬伴
東華門外月如霜
鼓山采茶曲
雨前初出半巖香十萬人家未敢嘗一自尚方停進貢
年年先納縣官堂
重過分水關
一水中分兩不回關頭原是望鄉臺不知客淚能多少
二十年中五度來
雨中度北峽關
溪流屈曲路巉巉細雨斜風轉不堪惟有馬頭雲霧裏
青山一片似江南
廬江道中見風沙
四野黃塵欲暮天行人駐馬淚澘然自從歸去江南路
不見風沙已一年
入齊界
楚山淮水苦風烟纔到滕陽又一天溝外短牆牆外柳
一條官路直如弦
渡汶河
霜飛月落野雞啼霧鎖長林水拍堤夾岸人家寒未起
孤舟已過汶河西
田真墓
汶河如帶日西斜禾黍荒邨四五家惟有田真墳畔樹
春風猶發紫荆花
淮上重送永奉
輕黃柳色綠烟含欲折行人自不堪兩岸棃花寒食雨
孤舟今夜泊淮南
夢作
白鶴屏寒月影稀水精簾卷篆烟微生憎柳絮如蝴蝶
撩亂春愁處處飛
春日遡汶河作
東風殘雪繫蘭橈滿目山川對寂寥記得門前春水滿
美人蕉壓赤闌橋
舟滯安山
百丈方舟一綫泉待風待閘兩留連客程莫笑蹉跎甚
拙宦何如上水船
葛陽道中雜詩(二首)
雨中新水漲平沙芳草連天鳥道斜隔水松門人不閉
斷橋流水紫藤花
烏桕成林稻滿畦新篘白酒配黃雞老農醉卧無人喚
日落子規頭上啼
醴陵
萍鄉西上萬山低路入湘南近五溪日暮東風吹雨急
連天芳草遮鴣啼
桃源道中
春風籬落酒旗閒流水桃花映碧山寄語漁郎莫深去
洞中未必勝人間
平壩
愁雲三月風滿溪一日一程西更西鬼門關外無相識
頭白老鴉朝暮啼
沈朝煥(二首)
朝煥字伯含仁和人萬歷壬辰進士除工部主
事調兵部歴員外郎中謫靖州知州升南京刑
部郎中出為四川按察僉事終福建參政有泊
如齋集(陶周望云伯含詩情務已出格由古造材富故詞博而工神完故氣和而暢)
(王伯穀云伯含詩才不為法所縳思不為調所泥龍君御云伯含使君守靖詩多温厚爾雅)
(不露牢騷悱惻不平之氣不曹能始云伯含詩體罔不該而才足以達意斤斤師古法而不)
(與古背馳)
立秋夜不寐
雨深催病葉不獨井梧飛侯到蟲先覺燈寒燼漸微感
時難穏卧未老漸知非枕上驚秋信明朝換客衣
禁馬
可笑東司馬官無一馬騎自遵臺長約却任吏人嗤捷
足已無路卑棲何處枝不如歸抱犢隨意隴頭宜
鄧原岳(一首)
原岳字汝高閩縣人萬歷壬辰進士除戸部主
事歴員外郎中出為雲南提學僉事終湖廣按
察副使有西樓存稾
儀真道中見桃花盛開感而賦之
偪側何偪側行盡江南又江北二月桃花爛漫開燦若
朝霞弄春色今年苦雨花較遲江北不如江南時但願
春風隨轉轂到處花開迎馬足
王樂善(三首)
樂善字存初霸州人萬歷壬辰進士除行人改
吏部主事有鷃適軒詩稾扣角集
五渠晩渡
野潦浮平楚扁舟續馬蹄揚鈴風漸緊落日望全迷林
暝漁燈出天空雁陣低叩舷歸意嬾情興屬幽棲
春宫曲
輦路春深細草連妝成空坐百花前昭陽昨夜誰承寵
聞道金錢賜董賢
秋宫曲
一從金殿鎖娉婷春鳥秋蛩祗自聽惆悵無心還乞巧
潛來花下拜雙星
袁宏道(二十四首)
宏道字無學宗道之弟萬歷壬辰進士除吳縣
知縣改京府學官國子博士遷禮部郎調吏部
移病卒于家有錦帆解脱瀟碧堂缾花齋華嵩
游草破研齋廣陵桃源敝篋等集(弟小修云錦帆解脱意在)
(破人執縛間有率意游戲之語或快爽之極浮而不沉情景太真近而不遠要出自性靈足以)
(蕩滌塵坌學者不察效顰學語其究為俚俗為纖巧為莽蕩鳥焉三寫弊有必至非中郎之本)
(旨也中陳卧子云石公才情本自流䴡薄李舒章云郎淺俗繆天自云公安之罪于堯)
(陵然啓竟陵者公安也王沈山子云近見有人論詩派之壊動以何李李竝舉以愚觀之王)
(可非何李似難輕議袁中郎詩云草昧推何李爾雅良足師則中郎亦不專非何李矣)
(詩話傳有言琴瑟既敝必取而更張之詩文亦然不容不變也隆萬間王李之遺派充塞公安)
(昆弟起而非之以為唐自有古詩不必選體中晚皆有詩不必初盛歐蘇陳黃各有詩不必唐)
(人唐時色澤鮮妍如旦晚脱筆硯者今詩纔脱筆硯已是陳言豈非流自性靈與出自剽擬所)
(從來異乎一時聞者渙然神悟若良藥之解散而況疴之去體也乃不善學者取其集中俳諧)
(調笑之語如西湖云一日湖上行一日湖上坐一日湖上住一日湖上卧偶見白髮云無端見)
(白髮欲哭翻成笑自喜笑中意一笑又一跳嚴陵釣臺云人言漢梅福君之妻父也此本滑稽)
(之談類入於狂言不自以為詩者乃錫山華聞修選明詩從而擊賞歎絶是何異棄蘇合之香)
(取蛣蜣之轉耶予於中郎盡汰其鄙俚之作存其稍用意者對之可以刮目矣)
横塘渡
横塘渡郎西來妾東去感郎千金顧妾家住紅橋朱門
十字路認取辛夷花莫過楊柳樹
折楊柳
豔陽二三月楊柳枝參差每逢雙燕子憶得别君時憶
得别君時遺君珊瑚枕君行佳麗地何人薦君寢
妾薄命
落花去故條尚有根可依婦人失夫心含情欲告誰燈
光不到明寵極心還變只此雙蛾眉供得幾迴盼看多
自成故未必真衰老譬彼後開花不若初生草
哀殤
弱腕繫金鈴青絲綰偏髻胸前兩繡囊猶作長命字欠
爾三斗乳償汝一升淚穉魂半尺餘荒荒投旅次我嘗
静坐思生死同一例子既先我行即是鬼先輩如彼排
場人尊卑乃相遞一去與一来孰知非天戲
潞河舟中和小修别詩次韻
小艇烟江雨長堤柿葉霜一洲魚子市千樹木奴鄉客
去尋空谷書来話酉陽繁華銷枕上家近吕仙堂
集平山堂用平山字為韻偕游者方子兩謝生
也
大業空遺事披圖咫尺間斜橋興廢水淡墨有無山野
老耕香澤妖狐學黛鬟荒亭猶故井馬上挈泉還
揚州曉泊
薄霧隨風盡寒霜對酒銷芋魁騰曉市蟹子落歸潮往
事瓊花觀新溝揚子橋雖然冨羅綺未必似前朝
送洪子崖之歸化縣
小邑無官長登臨費履綦方言從事譯山景隸人知廨
舍巢鸚鵡鄉田貢荔枝嵐光侵簿牘長日但圍綦
夏日泛舟
泛泛鵁鶄近深深雀鸛聞空潭不受暑野竹半捎雲公
子收行蓋佳人曬舞裙垂楊亂荇藻日色冷紛紛
登高有懷
秋菊開誰對寒郊望更新乾坤東逝水車馬北來塵屈
指悲時事停杯憶遠人汀花與岸草何處不傷神
江上
白霧迷荒楚青流帶遠空沙平晴獻雪樹老夜屯風曠
野眠饑兕孤洲落晚鴻布帆如屋裏何處有城中
學齋留梅子馬
踏盡高槐影青蟲落酒巾袖懷三月草衣浣一年塵夢
裏聽朝事杯中覓聖人貧厨非大祭未有肉留賓
别小修
瓜洲雲色蔽天昏腸斷金山寺裏猨狎客也須同海鳥
過江切莫食河豚幕中有主當持牘雪裏無錢且典褌
畫戟如林高丈五不知何處是朱門
託龍君超覓仙源隱居詩以寄之
雲石邨中且卜廬憑君為買一峰餘全栽芝菊為疆界
盡寫雲嵐入劵書門對仙童澆藥地巷通毛女浣花渠
閒中準擬天台去好伴劉晨間屋居
送鄒金吾游白下時寓武昌
將軍此日驟征輪楓葉蕭蕭漢水濱我已銷魂千里外
那堪重别故鄉人西風馬度離亭柳落日衣吹客舍塵
莫向勞勞亭上望秋江容易得沾巾
辛卯元日
滿城佳氣鬱玄霄海日如規上海潮率土再興弘治朔
百年三倍穆宗朝柳含初綠風前舞梅帶殘香雪裏飄
笑我疎愚非董子太平猶頌不鳴條
感事
湘山晴色遠微微盡日江頭獨醉歸不見兩關傳露布
尚聞三殿未垂衣邊愁自古無中下朝論于今有是非
日暮平沙秋草亂一雙白鳥避人飛
歸來
歸來兄弟對門居石浦河邊小結廬可比維摩方丈地
不妨揚子一牀書蔬園有處皆添甲花雨無多亦溜渠
野服科頭常聚首阮家禮法向來疎
擬宮詞
玉殿蓮籌夜未央内人傳旨出昭陽朝來剛赴西宮約
莫遣經筵進講章
江上
桃花春水滿江頭獨擁佳人翡翠樓誰抱琵琶江口上
聲聲彈出小梁州
經下邳
諸儒坑盡一身餘始覺秦家網目疎枉把六經灰火底
橋邊猶有未燒書
羅隠南齋中小集憶舊
珠樓曲曲貯仙娃一帶風窗十里紗記得中和門外路
女牆東去是伊家
桃花流水引
華陽巾子碧絛環紫府簾前舊押班阿母筵頭争一擲
醉中輸却小蓬山
宿朱仙鎮
祠前簫鼓賽如雲立石爭劖弔古文一等英雄含恨死
幾時論定曲將軍
江盈科(一首)
盈科字進之常德桃源人萬歷壬辰進士除長
洲知縣擢吏部主事歴官四川提學僉事有雪
濤閣集(袁中郎云進之詩才俊逸爽朗務為新切但有矯枉之過)
(詩話進之與袁中郎同官吳下其詩頗近公安派持論亦以七子為非特變而不成方者中郎)
(謂其矯枉之過所謂笑他人之未工忘已事之已拙文人通病大抵然矣)
讀張魏公傳有感曲壯愍事
子聖焉能蓋父凶曲端冤與岳飛同何人為立將軍廟
也把烏金鑄魏公
(詩話徐秀才善敬可一日語予曰周公謹小人哉張魏公朱子所父事何可毁也予曰公謹三)
(代直道之遺也宋之南渡將帥有人可以戰可以守自寄閫外之權于浚喪師動數十萬元氣)
(重傷譬諸孱夫不能復起矣浚於李綱趙鼎輩則劾之於汪伯彦秦檜等則薦之尚得云好惡)
(之公乎至曲端之誅與檜之殺岳飛何以異而讀史者務曲筆以文致端有可死之罪不過因)
(浚有子講學浚死徽國公為之作狀天下後世遂信而不疑爾中郎朱仙鎮詩已極悲惋不若)
(進之一詩露膽張目洎詩家之南董也已)
唐之屏(一首)
之屏字君公松江華亭人萬歷壬辰進士除常
山知縣
(詩話君公之官常山鄉䣊贈以馬力却之曰常山斗大縣官便自裝飾苟至三槐九棘更難踵)
(事增華既而中讒罷歸養親不復出)
登金山
一柱東南表地靈芙蓉萬古插清泠江淮潮色無邊白
楚蜀山光不斷青鯨噏風雷波自撼龍過樓殿雨猶腥
枕流無限滄洲意極目何妨我獨醒
學官上公車遷南京國子監博士
歸里
陳薦夫(二首)
薦夫名邦藻以字行更字幼孺閩縣人萬歷甲
午舉于鄉有水明樓集
海口城晚望
蒹葭藹藹樹蒼蒼平楚閒看益渺茫驛路遶山多落木
孤城臨水易斜陽潮逥近浦寒生雨鴈度遥天夜帶霜
暫息征鞍瀛海上烟波千里斷人腸
竹枝詞
荷葉田田柳色垂三船五船多女兒與郎暗約花間去
不唱竹枝知是誰
明詩綜卷六十二
