明詩綜卷六十六
翰林院檢討朱彛尊編
錢士升(一首)
士升字抑之嘉善人萬歷丙辰賜進士第一累
官太子太保文淵閣大學士
(靜志居詩話相君晚達爰立未久旋遂初衣薦丁亂離故其詩多鬱思)
南園即事
世情不到處獨寤寐歌時但有雲山入兼無樵牧知竹
光虚牖白花氣雜林遲不覺斜陽下鄰家起晚炊
劉榮嗣(三首)
榮嗣字敬仲曲周人萬歷丙辰進士除戸部主
事調吏部歷郎中累官至工部尚書總督河道
有半舫集
(詩話尚書銜命治河時駱馬湖潰運道填淤乃創挽河之議起宿遷至徐州别鑿新河分黃水)
(注其中以通漕運計二百餘里費金錢五十萬邳州上下悉河流故道濬之尺許皆沙掘之為)
(河經宿沙落河坎復平迨引黃水入波流迅急衝沙而下往往成淤明年漕艘至駱馬河潰流)
(適平運丁惟願入泇不願由新河尚書雖躬督之諭以軍法間有入新河者舟輒膠於是南給)
(事中曹景參上疏特糾落職提問下獄論辟獄未解而卒朝野之論以尚書河渠之任本非所)
(長皆誤信門客之說用違其才為可痛惜其後駱馬湖復潰舟行新河人頗稱便焉至其詩格)
(卑卑未能遠與古人方駕)
白石莊萬都尉園作
仙圃宜秋色相將戀夕曛松青新濯雨槐古舊侵雲竹
牖池光合山樓石翠分鳳簫遺韻在擬向月中聞
題畫(二首)
老去登臨怯杖藤好山不上最高層疎松幾樹斜陽裏
閒看巖前埽葉僧
灌木隂隂溪水斜溪頭鷗鷺浴晴沙春潮退後風生急
魚網船梢挂落花
彭汝楠(一首)
汝楠字伯棟莆田人萬歷丙辰進士除會稽知
縣入為禮科給事中累官兵部左侍郎贈尚書
讀黃維章辯疏有感
聞道欃槍未掩芒驚聞龍戰又玄黃赤眉豈遂移炎漢
白馬還宜鑒李唐君子獨為洵足恥黨人不與亦何妨
聖明自是如天宥黽勉同心定我王
潘曾紘(二首)
曾紘字昭度烏程人萬歷丙辰進士歴官僉都
御史廵撫南贑崇禎中提兵入衛卒於軍有芳
蓀館遺槀
大柳驛守歲
古驛逢梅發荒邨帶柳斜雪明難入夜山霽易蒸霞碧
篆消燈暈黃沙拂劒花男兒應有氣可復負年華
金陵感遇
花發垂垂歸興濃便教歸去若為容日邊潮合迷前浦
雨後煙開出數峰楊柳暗彫江岸笛松楸靜落寺樓鐘
閭閻三月音書斷夢入燕關第幾重
申紹芳(一首)
紹芳字維烈長洲人萬歷丙辰進士初任應天
府學教授遷南京國子助教升禮部主事歴郎
中調吏部出為山東按察副使累官戸部右侍
郎
送張玉笥中丞進擢總河
玄圭初錫自宸衷四載勤勞特借公開府夙推真使相
導河新命少司空舳艫風引桃花浪海甸雲興瓠子宫
何獨甘棠思召伯轉輸專倚酇侯功
方大任(一首)
大任字玉成一字逢吉桐城人萬歷丙辰進士
除元城知縣擢廣西道御史天啓末魏璫營生
壙僭侈踰制特疏糾之削籍崇禎初補官升僉
都御史巡山海關尋以副都御史撫順天有霞
起樓詩草
詠懷
束髮慕竒癖讀書萬卷餘游思緬邈場削跡棼華塗舉
世爭捷徑欣然笑其愚禀氣固已然改轍將焉如孔生
恥溝壑原子安桑樞素志亮有託斯人豈盡迂掩耳謝
時賢一心抱區區
張瑋(一首)
瑋字韋玉武進人萬歷己未進士除戶部主事
歴兵部郎中出為廣東僉事仕至都察院協理
院事左副都御史卒諡清惠有如此齋集
默思仲先約過詹所茶山園以事不偕小詩代訊
一徑寒雲似練開茶煙起處小車來獨憐久病閒雙屐
不踏孤山十畞苔
萬燝(一首)
燝字闇夫新建人萬歷丙辰進士除刑部主事
調工部歷屯田郎中首劾魏忠賢廷杖流血死
贈太常少卿追諡忠貞
(詩話天啓中忤魏璫慘死者先後一十七人萬公首受其禍公初任營繕主事轉屯田郎先管)
(寳源局而陵工其職掌也因内官監廢銅不發疏言其姦謂忠賢珠玉盈笥金銀滿屋何欲不)
(遂顧此廢爛銅器無足入其目而必一手握定者其設心以為不若是無以操天下之利權既)
(操天下之利權不難攬天下之政權臣有以窺其微矣疏入矯旨於午門杖一百奄人數十輩)
(&KR1123;擁牽衣捽髮而前杖後伏小璫於闕下掊擊錐刺踰四日而殞李忠毅上言曰燝死矣未報)
(國恩先填溝壑六尺之孤繞膝八旬之母倚閭旅櫬無歸游魂戀闕臣僚飲泣道路咨嗟然共)
(知非出於陞下之心也臣不暇為燝冤為陞下冤損好生之德負殺諫臣之名豈所以作忠勸)
(士哉夫人臣緘口以待遷厚利也危言以招戮實禍也身死而天下悲其忠虚名也舍保身家)
(榮妻子之計博此虚名饑不可食寒不可衣將焉用之况乎傷殘父母之遺體以從龍比於九)
(京人非僕隸法非訊囚罪至死刑命非草芥廷杖之舉殊失士心直俟公論明而䘏死錄孤嗟)
(何及矣被旨以瀆擾詰責蓋自公死忠賢知外廷之無奈彼何由是鈎黨之獄興而縉紳之禍)
(烈矣)
登黃鶴樓
我欲乘黃鶴飄然物外遊檻前懷古淚且為禰衡收
魏大中(二首)
大中字孔時嘉善人萬歷丙辰進士授行人歴
官吏科都給事中死奄禍贈太嘗寺卿諡忠節
有藏密齋集
(詩話忠節骨鯁之臣然頗留心風雅里人王屋布衣能詩公見其賦秋蘭作為之擊節值文會)
(公曰孰為賦秋蘭者起而復揖之布衣感公之知公被逮日徒步送之境外揮淚而别)
良鄉縣
彰義門西路桑乾古渡分長羈乘傳馬不斷出關軍沙
白迷荒戍城黃壓暮雲車牛徵到骨募派底紛紛
息游
一夜秋聲萬木寒乾坤何處足彈冠時名盡向黃金起
世事都堪白眼看已自故人嗟落魄更誰同病問加餐
風塵伏枕衡門穏行路於今轉覺難
陳熙昌(一首)
熙昌字逢時南海人萬歷丙辰進士除平湖知
縣擢吏科給事中
東湖雜詩
乍浦瀛壖曲遥連蘆瀝場迎船桑葉白繫纜菜花黃塔
影開初地鐘聲落上方孤城非鐵甕先事慎隄防
(詩話乍浦孤城如彈丸倭寇入犯之衝經國者不置重兵於其地綢繆牖戶之謂何陳公作宰)
(在太平之日先有隠憂矣予嘗過其地登湯山山舊有塔寺僧持疏募重建予亟語縣令已之)
(蓋洋船望見塔易指點入口之路不可不深慮也)
李泰禎(一首)
泰禎字道子海鹽人萬歷丙辰進士除龍巖知
縣調漳浦選授福建道御史巡按雲南有遠人
樓詩集
睡鴨
綠萍埽罷柳梢齊疎雨斜陽思轉迷此際池塘眠正穏
風花吹夢過橋西
曹守勲(一首)
守勲字熙載新蔡人萬歷丙辰進士知曹縣考
授浙江道御史出為陜西按察僉事歴陜西副
使
題韓淮隂釣臺
城隂片石俯淮流想象王孫此釣遊若問將臺何處所
未央宫殿總荒丘
李應昇(一首)
應昇字仲達江隂人萬歷丙辰進士除南康推
官擢福建道御史死奄禍贈太僕寺卿諡忠毅
有落落齋集
(詩話王紹徽撰東林點將錄阮大鋮名亦與焉大鋮初與李忠毅魏忠節相善及忠節補吏垣)
(大鋮疑忠節有意逐之遂結傅櫆黨於魏監忠毅猶憶舊交貽之書云昔正叔子瞻一生樹敵)
(到底同鐫黨籍之名若使蔡確之徒欲分收一人以去二君子必不願也可和可爭必不受小)
(人之攀援斯君子之品乃見而大鋮既投璫幕者已絶於諸君子矣及忠毅被逮於檻車賦詩)
(云細數知交在逍遥各一方魏齊方聛聣阮籍亦猖狂形影悲相弔音書夢已荒古人不可作)
(搔首問蒼蒼抑何其忠厚之深也魏齊指常熟魏浣初阮籍則指大鋮其後居南京諸生顧杲)
(等一百四十人草檄討之既而附馬士英得志導之重翻三案誅鉏正人僉士之反覆真同鬼)
(蜮雖有詠懷堂詩吾不屑錄之也已)
哭季弟
憶爾迎還櫂悲歌分外深逐臣生死日歸老弟兄心慷
慨歌聲發飛揚酒力任呼盧狂竟夕清夢到而今
黃尊素(一首)
尊素字真長餘姚人萬歷丙辰進士除寧國推
官擢山東道御史削籍被逮死詔獄贈太僕寺
卿追諡忠端有集(楊維斗云先生慷慨孤直詩篇激而不傷)
(詩話忠端以考選入都時門戶紛爭多以挺擊紅丸移宫三案占人向背客問公以三案如何)
(決擇公曰光宗棄羣臣久今上御極亦非一日三案皆往事恐朝廷所急不在此客無以難也)
(又曰上未登極之先移宫為是御極之後安選侍為是二者祗爭先後不分是非斯皆持平之)
(論惟公之立朝不亢不阿專事補救令楊魏二公從之禍豈若是其酷乎崇禎初死奄禍諸臣)
(止諡及高楊魏周四公論者多咎姚文毅之過刻公與萬左袁顧繆李及三周公久而易名諡)
(法守禮執義曰端君子以為宜文文肅作神道碑銘云於惟黃公憂來無方惕號同志戒其用)
(剛蓋得其實也)
春日早行
抗旌經古道暝色未全分漸隠林間月微生海際雲輕
隂開積翠細草落青芬誰破曈曈曉鳴禽客底聞
黃承昊(四首)
承昊字履素秀水人萬歷丙辰進士除大理寺
評事選吏科給事中歴刑戸工三科左右給事
出為河南按察副使加參政轉福建按察使有
闇齋吟稾(陳仲醇云闇齋詩高華而不傷氣幽微而不損神流便而不降格李君)
(實云闇齋風華婉麗詩品在開元大歷間)
閒居夜雨(二首)
夜半瀟瀟竹輕寒枕上侵明朝無别事風雨不關心
多少閒花草朝朝抱甕忙園丁今夜睡晏起亦何妨
過長溝見蜀山湖荷花沿堤二十里有作
雲山渺渺水滺滺香滿長堤物外秋只少若邪溪上女
乘潮一弄采蓮舟
塞上曲
鄉月多情伴我來沙場相對不勝哀明朝生死知何處
且解征袍醉一回
袁中道(五首)
中道字小修公安人萬歷丙辰進士授徽州府
教授遷國子博士升南京禮部主事歴郎中有
珂雪齋集
(詩話小修才遜中郎而過於伯氏)
述别為丘長孺
哀哀一孤鴻飛急向東邁傷哉金石交三載乃相會相
會能幾何一見不復雙子尚滯西陵我遂往鑾江鑾江
不忍别復有攝山行攝山不忍别逐子至冶城冶城不
忍别十日淹江頭飲子清泠酒卧子木蘭舟酸心一夜
風舉目三千路别矣可奈何含淚入城去
郢中送春曲
總以堂堂去何容緩緩歸隔溪鶯對語掠水燕雙飛野
草香沾屐修篁翠濕衣山花一樹好游女摘來稀
九日登中郎沙市宅上三層樓
滿眼傷心處誰能上此樓林煙迷蜀道帆影識吳舟硯
北人何在江南草又秋茱萸空到手欲插淚先流
七夕同彭長卿中郎
清談閒送可憐宵竹戶斜通宛轉橋白水青林秋澹澹
好風凉月夜蕭蕭貧來野客傷時序老去詩人怨寂寥
驚鳥不鳴更漏靜如聞銀浦弄輕潮
投贈太保蹇令公
三朝元老帝長城胸貯雄邊百萬兵太尉領軍陪漢相
上公分陜護周京卿雲不散投戈色夜雨猶聞洗甲聲
白袷青編無一事蕭然還是舊書生
彭汝諧(二首)
汝諧字原樂吳縣人萬歷丙辰進士有蔚菴逸
草
游桃源澗
碧澗山隈轉鳴泉樹杪懸桑麻緣屋字雞犬隔人煙客
避中峰雨僧安一宿禪桃花今又放相問世何年
從鄧尉山中還至虎山橋坐月
平林漠漠烟光齊花氣霏霏醉欲迷欸乃湖中小舟小
蒼黃日下西山西寒鴉飛盡渚涯闊白苧歌殘月影低
露冷霑衣萬籟靜吚啞邨落催晨雞
沈德符(八首)
德符字虎臣一字景倩秀水人萬歷戊午舉人
有清權堂集(陸叔度云先生詩發端必密疊韻不匱不踐王李之迹亦不操王李)
(之戈前無津筏之求後無瑕玷之慮蓋風人之流與朱雲子云虎臣大家然有流宕之句詩)
(雖不必拘拘漢魏盛唐而醖藉之與淺俗渾雅之與觕鄙不可不辨也)
(詩話孝廉生稟異質日讀一寸書所撰萬歷野獲編事有左證論無偏黨明代野史未有過焉)
(者其詩寧取公安竟陵欲盡反歴下瑯琊之弊故多豔字側辭雪颯星碎未免病於才多也)
秋暮咏懷
百歲電泡爾疇不慕長年究意命制之修短非我權玉
局出從地玉棺墮自天大丹紫汞鍊神鼎白石煎尅日
飛舉人不久歸重泉信哉服食誤以藥求神仙
人日
挑菜傳人日山邨樸未知雪深添酒劵風横緩燈期歲
事因貧略春光遇閏遲梅園縱深閉宜賞寂寥時
送李元白都運之揚州
度支聖世借前籌誰似江淮地望優宰相杜悰充轉運
司徒王導領揚州軍需西北勞臣勩民力東南國士憂
餫饋古來功第一進賢何待鄂千秋
苦雨
物候違朝爽山容失夕佳陽烏三舍避黑蜧百靈差故
恣商羊横先收魃鬼埋屋頽無可漏牆壞不須排廢沼
平多日新堤潰少厓衢高猶嚙屐巷溢或通&KR1097;暫步擔
&KR0034;遍徒行沒骭皆居如潛島嶼出似泛河淮耳欲生禾
穎塵難屑麥䕸浸畦浮菜甲墮坎沒松釵是垤俱鳴鸛
無㘭不産蛙飲泉偏沃蚓升壁但資蝸穴牖呼鄰酒乘
橇覓市鮭炊艱憎淅米薪濕喜枯荄圖史濡難展屏奩
潤易揩迂行甘躑躅愁坐廢詼俳護築宵加版存扉晝
墐柴其魚興浩歎乃粒軫孤懷議禮應雩禜祈晴儻祀
祡何時扇障日利屣上長街
邗城新曲
明月可憐宵曾聽教玉簫佳名二十四第一擣衣橋
天啓宫詞(一首)
二廣雙甄陣脚牢御營日麗戰雲高封章臺瑣俱休進
萬枽臨戎正内操(自注唐以左右神策軍為二廣)
歲除舊例幸椒房中尉今宵别上觴角觝互呈宫漏短
便陳庭燎御明堂
顧錫疇(一首)
錫疇字九疇崑山人萬歷已未進士改庶吉士
授檢討天啓中削籍崇禎初以原官起用屢遷
至禮部左侍郎升尚書有握日草
(詩話建文四年事蹟革除之後文獻俱不足徵相傳長陵用王景議葬以天子之禮然鍾山之)
(麓一坏安在祀典無聞則其說妄也其曰葬之西山既不封不樹矣安得又表曰天下大師之)
(塔要其說更妄也自弘治中禮部主事楊循吉首請追諡建文君隆慶初東莞布衣譚清海請)
(復革除年號告之高廟而追上建文君諡萬歷中通政使沈子木國子司業王祖嫡禮部尚書)
(范謙給事中楊天民御史牛應元先後進言得旨存其年號崇禎中繼以給事中張國維禮部)
(侍郎呂維祺給事中沈胤培駙馬都尉鞏永固而褒䘏之典久而未舉迨顧公典禮容臺始定)
(議建文君諡曰嗣天章道誠懿淵恭覲文揚武克仁篤孝讓皇帝廟號惠宗馬后曰孝愍温仁)
(貞哲睿肅莊烈襄天弼聖讓皇后尋追贈死節諸臣予諡贈太師者文學博士方孝儒魏國公)
(徐輝祖贈太保者兵部尚書鐵鉉禮部尚書陳迪刑部尚書暴昭御史大夫練子寧贈太子太)
(保者禮部侍中黃觀戶部侍郎卓敬副都御史茅大方贈刑部尚書者大理少卿胡閏贈詹事)
(者衡府紀善周是修贈禮部侍郎者翰林修撰王叔英贈副都御史者浙江按察使王良贈太)
(常卿者刑科給事中黃鉞贈太僕卿者御史高翔曾鳳韶蘇州知府姚善贈太僕少卿者知沛)
(縣事顔伯瑋贈大理少卿者谷府長史劉璟贈翰林待詔者金川門卒龔翊及伯瑋子有為贈)
(禮部員外郎者濟陽儒學教諭王省贈平陽伯者都指揮翟能贈含山伯者都指揮朱鑑贈指)
(揮使者燕山衛卒儲福諡文正者方孝儒諡文貞者黃觀諡文忠者王叔英諡忠襄者鐵鉉諡)
(忠烈者陳迪胡閏景清諡忠貞者練子寧卓敬徐輝祖諡忠毅者曾鳳韶王良諡忠獻者黃鉞)
(諡忠惠者姚善顔伯瑋諡忠愍者茅大方高翔諡忠義者儲福諡貞毅者周是修諡貞烈者王)
(省諡剛烈者暴昭諡剛節者劉璟諡襄烈者瞿能諡壯烈者朱鑑諡安節者龔翊諡孝節者顔)
(有為以上公論交孚此外得諡者又五十二人曰節愍齊泰黃子澄張昺盧原質葉福也曰介)
(愍胡子昭也曰忠愍俞逢辰也曰直愍宋徵也曰肅愍周璿也曰貞愍鄒瑾譚翼石撰陳思賢)
(也曰穆愍陳彦回林嘉猷也曰襄愍王度也曰果愍邊昇葛誠也曰翼愍金有聲也曰莊愍樊)
(士信張彦方也曰忠莊王彬也曰惠莊向朴也曰貞莊鄭華也曰毅節林英也曰莊節周季瑜)
(也曰惠節鄭恕也曰義節唐子清也曰忠節陳性善也曰忠介程本立也曰莊介韓永也曰忠)
(毅高巍也曰清毅郭任也曰毅直戴彛魏冕巨敬也曰端直程通也曰貞直杜竒也曰忠貞侯)
(奉也曰貞勤謝昇也曰貞確徐子權也曰貞達盧迥也曰貞穆林右也曰貞定甘霖丁志方也)
(曰剛烈連楹也曰端果龔泰也曰莊景陳繼之也曰果義黃謙也曰文忠陳忠也其中不無濫)
(及蓋不能不惑於野史之紀述然如梁田玉史仲彬輩不與則不可謂顧公無卓識也首陳其)
(說者萬公元吉惟是吾鄊高太常遜志䘏典闕焉後之君子覈其實而損益之可矣顧公致仕)
(歸晩入閩道出温州為悍帥所殺詩罕流傳錄其一絶句)
西湖
臨安宋故都荷花仍十里際曉湖光平鵁鶄鳴不已
侯恪(二首)
恪字若樸商丘人萬歷丙辰中會試已未殿試
進士出身改庶吉士授檢討削籍崇禎初起右
中允歴諭德庶子出為南國子祭酒有遂園詩
集
(詩話侯公以史官秉南董之筆為逆奄所惡晩又忤烏程移留都洵古之遺直也詩以大雅自)
(命嘗言詩自三百篇後存亡者三漢魏存矣六朝亡也唐存矣五代宋元亡也國朝正嘉存矣)
(今又亡也其持論深惡新體伸北地信陽而抑嘉靖七子尤痛詆公安竟陵流派云)
感時和張叔載
傷心日日賦登樓聽爾哀歌續四愁欲向風塵歸故里
不堪戎馬暗神州金錢歲入渾難計鎻鑰朝傳尚有求
辛苦先朝張相國于今零落楚江秋
送陳集生使南海
鳳闕春深柳乍齊王孫臺畔草萋萋看君絳節天南去
驛路晴花送馬蹄
丁乾學(一首)
乾學字天行宛平人萬歷己未進士改庶吉士
除檢討天啓中落職有擁膝齋集
送劉太史使朝鮮
漢殿遥齎詔一函香爐特許換朝衫天邊築館迎龍節
海上吹鐃遁&KR2268;帆問俗朱蒙時已改探竒𤾉谷日應銜
歸來撰得殊方志天外河流海外巖
陳萬言(四首)
萬言字居一秀水人萬歷巳未進士改庶吉士
有銒園集
出門
出門澹無營閒步郭北隅四野一何曠仰見秋雲徂微
風動蕭林殘暉息遠墟忽然霞氣新散綺照輕裾高歌
以忘憂薄言返故廬
苦雨
四月霪&KR0034;降五月不可遏祝融正司方雨師乃攘奪晴
雲乍卷舒倏忽變隂靄飛瀑寫層簷散絲起跳沫殷殷
雷轟車爍爍電排闥欹枕不成寐但聞鄰語聒晨起問
農事何以曳屨鞨呼童渡郊西為我鼓雙&KR0008;推篷瞰四
野洪水勢方割蛟龍成一氣桑海莽空闊田平疇盡淪
橧巢倚木末門吏追逋錢入室尚呼喝枵腹不能對相
向蹙眉頞此意隔九閽圖繪難具達安得沉石犀永使
洪濤閼
逢萌祠
炎精熄中葉閏位爭美新黃龍德有悔賢哲甘沉淪感
兹三綱絶大義疇能伸鴻飛貴先時冥冥謝弋人解冠
挂東都盡室逐海濱同時景明哲亦有梅子真寧為吳
門卒恥作秃髮臣二子不可作誰其嗣清塵
長夏憩澹止園
辭家謝塵慮結意在巖壑登高畏炎蒸園林寄幽託澄
湖逼遥岑仁智均所樂入徑參茂松環洲雜芳若灌木
挺喬榦疎篁解新籜中有百尺樓凭虚蔭寥廓青山四
壁垂雲氣屢迴薄朝汲葛翁水夕放支公鶴披襟步湖
湄飄風散花萼逃暑蕩蘭枻迎凉啓羅箔清宵寥無人
倚石縱䃲礴歸偃北窗隅三五映籬落覽化得沉冥感
遇任離索物理本如此俯仰亦何怍
吳麟瑞(二首)
麟瑞字思王海鹽人萬歷巳未進士除常州推
官徵授南京禮部主事轉吏部進郎中升湖廣
參政歴江西副使按察使右布政使以僉都御
史撫偏沅有哀鴻秋蟀諸集
除夕
歲盡愁無盡殘鐘客思微一官滄海遠萬里白登圍越
鳥栖初定燕雲信轉稀枕戈空待曉無術報宵衣
長安春興
塵封官柳眼猶迷黃鳥吞聲不肯啼二月羽書淹塞草
十年馬足負香泥長纓有策終難請短札多愁未易題
忽憶孤山此時節亂堆雪片斷橋西
玄默(一首)
默字會一靜海人萬歷己未進士除懷慶推官
擢吏科給事中歴戶科都給事升太常少卿以
都御史巡撫河南
泥溝驛
寒雲漠漠月初彎邨舍無人戶早關十二樓中愁積雪
不知人在賀蘭山
李吳滋(一首)
吳滋字如穀吳縣人萬歷已未進士知崇安德
清龍溪三縣遷南刑部主事歴郎中出知寳慶
武昌二府升湖廣按察副使有鳳棲閣詩集
送曹安祖假歸
陶然共事白雲司幾度追隨笑語時年齒偶成一日長
禪心同對十門師每分陽羡驚雷筴迭和青谿踏雪詩
君去冷曹方是冷閒居賦就寄無遲
高道素(九首)
道素初名斗光字明水一字如晦更字玄期嘉
興人萬歷已未進士除工部主事歴郎中以督
造桂府殿傾論死有景玄堂詩集(陳元孝云屯田詩俊逸朗)
(徹五顧茂倫云先生律清真舂雅)
(詩話水部才思兼人不以格律自拘古今詩皆超詣五律尤為長城當桂藩分建奉命將作南)
(方卑濕薄櫨甫新大璫亟事丹堊水部力爭不得既而雷震柱傾吏議周内遂罹顯戮聞者冤)
(之)
兖州道中寄内
黃沙蔽天氣白日無晶光寒雲何蕭條四野青茫茫驚
飇激車輪我馬亦玄黃憶昔出門去臨别重傍徨九月
無裳衣五月無糗糧酸辛各自愛努力願相望悠悠二
千里安得到汝旁中宵不能寐輾轉心憂傷
臨淮秋夜
鳴橈伐鼔漾回波美酒千鍾開櫂歌秦箏甫停越謳發
落日微風雙翠蛾芳年易盡瑶華晚白日朱顔愁不返
横笛他鄉未忍聞空齋獨坐成長歎
秋日寄沈無回
凉風起庭際簾幕迥秋隂一葉空階落孤燈獨坐深芙
蓉思遠道蟋蟀動愁吟誰念閒居客能傷遲暮心(鍾廣漢云)
(似高子業)
雪夜渡鎮江
江水寒猶激方舟夜未央驚濤沉鐵甕急雪下丹陽獨
坐親孤燭商歌送羽觴白門遥在望葭菼鬱蒼蒼(鍾廣漢云)
(似徐昌穀)
過清流關
設險何年事登臨四望賖天門閒虎豹地軸轉龍蛇王
氣枌榆社風煙博浪沙棄繻關下客懷古一長嗟(鍾廣漢云)
(似蔣子雲)
阻雨彭城驛寄懷李九疑禮部
乍失河隂樹難分淮泗山寒煙原上白秋葉雨中斑鄉
夢深宵斷琴聲永日閒遥憐和歌客相憶渺江關(鍾廣漢云)
(似邊庭實)
湘江旅懷
北渚初凉夕蕭條兩岸風煙波連漢口雲樹出湘中碧
草王孫路黃陵帝子宫此時愁欲絶不待暮潮東(鍾廣漢云)
(似何仲默)
衡嶽半山亭遠望
五嶺宗南嶽羣峰冠祝融路從山半合亭對海門空岣
嶁豐碑蝕瀟湘極浦通泠風如可御吾欲問鴻濛(鍾廣漢云)
(似王稚欽)
題真空寺壁
真空寺後雙松樹曾見先皇駐蹕初三讓豈宜臨便殿
百年猶共識遺墟離筵慣聽悲歌續佛火偏存浩劫餘
高坐道人無恙在願聞第一義何如
馬任遠(一首)
任遠字毅仲永年人萬歷已未進士除知葉縣
歴官戶部員外郎
抵蘇州
酒醒夢斷旅帆孤遠岸晴波戲浴鳬橋過横塘聞犬吠
綠楊影裏是姑蘇
徐伯徵(一首)
伯徵字孺臺海寧人萬歷巳未進士除南陽推
官尋改教授升工部主事歴郎中出知揚州府
有資敬堂詩集
孤山
為訪幽人跡乘兹暇日遊墓門無塑鶴山寺失安榴徑
愛煙霞夕屛開水墨秋要知白太傅到此也勾留
葉憲祖(一首)
憲祖字美度餘姚人萬歷已未進士除新會知
縣考選左遷大理評事轉工部主事坐建魏璫
祠不肯督工削籍崇禎初起南京刑部郎中出
為湖廣按察副使歴官廣西按察使
江行
杳靄中流二水分人傳此地弔湘君南天漸隠巴陵樹
西塞猶飛夢澤雲傍晩魚龍常涌沫隔江鳬雁自呼羣
年來已覺風波慣枕上漁榔處處聞
陸懷玉(一首)
懷玉字石含平湖人萬歷巳未進士授工部主
事歴員外郎中出知鎮江府遷湖廣按察副使
轉參政山東按察使福建右布政使
也園
種藥雲根已十年小園獨寤思悠然豈無幽徑通韋曲
亦有連山象輞川半砌苔衣清似水一池花石小于錢
歸來便是西疇長晩稻秋香滿社田
明詩綜卷六十六
