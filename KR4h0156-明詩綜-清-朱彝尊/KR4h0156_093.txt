明詩綜卷九十三
翰林院檢討朱彝尊編
(静志居詩話土司之目自古無之禹貢三百里蠻書旅獒周官職方氏記明堂位稱八蠻爾雅)
(稱六蠻其種曰黎曰犵曰狑曰獠曰猺曰獞各有大姓為之雄長明制仿元舊典分設官吏立)
(宣慰招討安撫長官四司初隸驗封後以其半隸武選嘉靖中申明舊典隸騐封者布政司領)
(之隸武選者都指揮使領之文武相維羈縻有術雖間有不靖旋即削平濊澤霑濡久而漸知)
(嚮學若黔之宋氏昆友滇之木氏祖孫各著詩文媲于風雅昔韋宗見秃髮傉檀歎曰竒才英)
(器不必華夏明智敏識不必讀書九州之外五經之表復自有人錄土司之詩明之聲教遠矣)
宋昂
昂字從頫號省齋襲貴州宣慰使與弟昱有聯
芳類稾(謝少安云宋氏所領部下多漢人易馴服凡里甲在官及儒學弟子員皆其民)
(也春毛大可云貴州蠻種不一有宋家蔡家相傳秋時楚子俘宋蔡二國人而放之南疆遂)
(為蠻)
(詩話洪邊宋家其先鎮州人遠祖景陽開寶間官節度使平定西蠻詔就大萬落樂開總管府)
(俾鎮其地歴十有四世曰阿蠻仕元官至昭毅大將軍靖江路總管佩三珠金虎符階榮禄大)
(夫平章政事柱國順元侯贈貴國公諡忠宣又三世曰欽洪武初内附授懷遠將軍世襲宣慰)
(使按貴州苗民五十一部安氏領四十九部長曰頭目宋氏領十二部長曰馬頭昂昱兄弟俱)
(能文昂詩有云采藥難尋蓬島路垂綸却憶鑑湖船疎砧殘月孤村夕衰草斜陽兩岸秋風靜)
(洞庭高浪遠月明揚子暮潮寒昱詩有云野戍清秋聞鼓角烟村日出露松杉數聲啼鳥憑欹)
(枕滿地斜陽深閉門卧聽笙歌來别岸起看鷗鳥浴前汀塤篪迭奏風韻翩翩試掩姓氏誦之)
(以雅以南莫辨其出于昩任侏離也)
送趙遜敏東歸
琴鶴先生樂自然故山歸去白雲邊門前柳憶陶元亮
洞口人迎葛稚川行色蒼茫林影外離情蕭索酒杯前
欲知别後相思意疎柳寒梅鎖暮烟
宋昱(一首)
昱字如晦號宜菴昂之弟
送汪公子還嘉禾
城上棲烏下女牆城邊行客醉壺觴一尊風雨秋蕭颯
千里關河路渺茫鄉夢已隨雲去遠離情空與日添長
憑誰為報南湖遠早晚還來理釣航
木公恕(五首)
公恕字恕卿笮人先本麥氏洪武中歸附賜姓
世襲麗江知府有雪山始音萬松吟卷
(詩話恕卿韶年讓爵隱於玉龍山南亭曰翠雪塢曰丹霞堂曰一鏡種桃藝竹環以山松又起)
(迎仙之樓日以吟詠為事中年將兵却敵功在邊隅永陵有御書之褒於時貴竹二宋未之或)
(先張禺山稱其朗潤清越李中溪謂其得樂府音節楊升菴許其體句俱新寫景入繪諸公之)
(賞音若是)
江邨
江上層雲合邨邨結暮隂漁燈半明滅風雨葦花深
病起
臨曉新梳髮呼兒卷幔紗平生行樂慣病起即看花
飲春會
官家春會與民同土釀鵝竿節節通一匝蘆笙吹未斷
蹋歌起舞月明中
春游即事
綫狨緩拽紅氍膩叱撥頻嘶綠巷深踏柳穿花還未遍
夕陽又抺樹頭金
種柳
雙楊初種幾經春始見長條已拂塵萬里綠隂堪作幛
一枝不許贈行人
木青(一首)
青號松鶴又號長春公恕曾孫卒贈中憲大夫
有玉水清音
(詩話松鶴詩不及曾祖而勝其子增增篇什雖倍然非卧子所云中土詩也)
移石草亭
萬松深窈處獨構此茅廬斸地移新竹通泉溜小渠琴
書常作侣木石與為居笑殺求名者磻溪一老漁
明詩綜卷九十三
