明詩綜卷八十七
翰林院檢討朱彝尊編
吳徹(一首)
徹字文通崇仁人為陳友諒用事嘗偵太祖軍
被獲命詠百馬圖黔其面目為詭譎秀才又賦
西山夜雨詩云云
西山夜雨
莫厭西山夜雨多也應添起洞庭波東風肯與周郎便
直上金陵奏凱歌
周所立(一首)
所立號盤谷臨江人仕陳友諒為草上梁文晚
就臨江教授
哭定位
綠錦池頭舊使君近傳消息不堪聞的盧竟死檀溪險
鸚鵡翻成鄂土墳蒿葉蕭條生夜月棠隂迢遞起秋雲
陳琳老大頭如雪無復軍前草檄文
(静志居詩話定位字子靜為陳友諒守臨江抗太祖師於鄱陽被殺)
饒介(一首)
介字介之臨川人元末自翰林應奉出僉江浙
廉訪司事張氏入吳杜門不出自號華盖山樵
亦曰醉翁士誠慕其名自往造請承制以為淮
南行省参政吳亡俘至京師伏誅
(詩話介之在吳延攬名士一時如陳庶子姜羽儀宋仲温高季迪楊孟載陳維寅維允虞勝伯)
(秦文仲皆與訂交自目為醉樵盖仕於淮張非本懷也)
丁未歲論書贈仲温
太白流西荒音響一何切蒼精散𤾉谷光彩爛昭晰靈
氣垂八芒雲漢自兹抉人文既開張象畫亦區别冥機
不自見直待智者發誰能懷遂初心焉悟皇頡閉門工
造車出門即合轍古人有成言得之盡毫髮流形歸自
然萬古字不滅將同造化功豈獨在書訣神哉嶽瀆經
鍊石補天裂
馬玉麟(二首)
玉麟海陵人張士誠據吳為参政城破死
虎丘和范文正公韻
綠蕪迷四野空翠擁千巖風過鶴鳴樹雲歸龍在潭雨
花翻寳座積石護僧菴此地如容我移家住水南
又次柳道傳韻
高城落日下樹擁半山青野鳥啼還歇溪雲散復停微
官猶是客對此暫忘形為愛生公石移尊上小亭
張憲(三十二首)
憲字思廉紹興山隂人仕張士誠為樞密院都
事吳平後變姓名走杭州寄食報國寺以死有
玉笥生集(顧俠君云思廉師事楊廉夫尤多懷古感時之作成化中安成劉釘序其)
(集曰思廉與鐵崖諸君同為一時能言之士當元季擾攘志不獲伸才不克售傷時感物而洩)
(其悲憤于詩可謂思廉之知已也)
(詩話鐵崖諸弟子才鋒犀利莫過張思廉讀其長歌波瀾横溢弟子不必不如師也元季居大)
(都雙橋里有火主簿騎騮馬過之指示思廉曰能騎此否思廉笑曰虎則不能若馬也吾則能)
(之矣適翰林承旨任闊台從騎三十餘自西而東既過思廉執策就馬足甫及鐙則已奮迅馳)
(突入翰林隊中羣馬辟易于烟塵中但聞翰林厲聲曰好馬南馳至雙橋越塹而過俯身就韁)
(韁比及手已馳過樞密院街矣遂縱轡至哈達門而回主簿訝思廉久不返騎他馬來追于天)
(師菴執手大笑竝轡歸飲漏下初鼓乃散鐵崖評其走馬歌云決非驢背詩人語洵足異也)
琴操
芒芒禹迹兮畫為九州侯伯牧守兮職貢是修其或不
臣兮天討罔偷胡今世兮敵國同舟嗚呼哀哉兮吾誰
與謀
子夜吳聲歌
朱雀街頭雨烏衣巷口風飛來雙燕子不入景陽宫
估客行(二首)
發舟石頭城繋舟梅根渚江月夜寥寥照見家人語
割裳製家書刺指題日月不知何時到但記今朝發
燭龍行
燭龍燭龍汝居隂山之隂大漠之野視為晝瞑為夜吸
為冬嘘為夏蛇身人面髮如赭銜珠吐光照天下天地
寬日月小烏兔盤旋行不了窮隂極漠無昏曉汝代天
光補天眇汝乃不知日被黑子遮月為妖蟇食五緯無
精光萬象盡奪色下民媕菼皆昏惑燭龍燭龍代天職
胡不張爾鬛奮爾翼磨牙礪爪起圖南遍吐神光照南
極補缺兔無損傷正畸烏不傾昃妖蟇黑子紛誅殛重
光重輪開萬國胡為藏頭縮尾窮隂北坐視乾坤黯然
黑乾坤若崩摧吾恐汝龍有神無處匿
夏盖山石鼓謠
臨平石鼓不自鳴直待蜀桐魚作形陳倉石鼓載文字
徒有鼓形無鼓聲夏盖之石或自鳴盖石一鳴三吳兵
嗚呼三吳十年厭干櫓不緣夏盖鳴石鼔
代魏徵田舍翁詞(有序)
鐵崖楊先生以殺田舍翁為文皇根心語盖徵
好直諫忤意者數矣是必有弗堪其直者故怒
曰會須殺此田舍翁不覺其言之出口也此則
是也然謂徵東宫臣節之虧故為太宗所薄而
呼為田舍翁者此則非也徵能入夢于太宗而
不能自明其事故代田舍翁詞補綴諫錄云
臣本山東農臣誠田舍翁臣以隋末亂出仕蒲山公蒲
山愎諫自用故臣言不用臣計不從百萬糧一日盡百
萬衆一夕空力屈事去歸山東臣義不忍棄故土事仇
充相隨西來朝真龍先帝不臣識大臣不臣通故臣上
書自請安山東山東歸皇圖授臣洗馬之職在東宫東
宫多不德兄弟不相容臣教太子翦黑闥親元戎又教
太子除陛下太子不臣庸太子既死先帝命臣聽陛下
處分臣安敢效匹夫小諒自與逆黨同陛下以臣盡心
所事赦臣死罪除臣祕書登臣政府爵位崇臣於是感
激時時進諫開皇衷陛下幸而時聽臣言以致四海太
平年榖豐使陛下功德及堯舜則臣心喜小有過失則
臣心忡是以不四年中而有三代風陛下初年誠心聽
諫故天耳聰今聽諫不逮昔故天耳聾往以未治為憂
故人心悅今以既治為安故威德隆往日用臣言賜臣
以黃金甕天廐驄輟殿材構臣屋與墉今日以人言仆
臣墓碑停臣子婚為惠胡不終喜臣則謂臣嫵媚惡臣
則詈臣田舍翁陛下不宜以喜怒毁譽損厥躬臣薦侯
與杜謂其才略雄臣豈阿黨預知其終凶臣錄諫疏草
前後三百封欲使後世知陛下能聽諫致時雍豈欲賣
直歸過為已功避嫌焚草徒足恭臣幸而身先朝露使
臣不幸恐不免隨比干侣龍逢獨不記臣言良與忠胡
為乎會須殺此田舍翁田舍翁豈畏死但惜陛下既殺
張亮又誅劉洎翦刈大臣如刈蓬臣不願陛下祠少牢
立仆石但願陛下飬氣質除内訌毋以喜怒存諸胷大
臣無災帝德穹社稷無虞王業鴻千秋萬歲為唐宗老
臣不諱田舍翁於乎老臣不諱田舍翁
聖母神皇詞
東風未燥昭陵土感業尼稱天下母(則天)唐室山河忽變
周李氏兒郎更姓武洛水泱泱出寳圖黃金爛爛鑄天
樞五王不入迎仙院二豎能忘受命符君不見漢家元
后號文母廟食從來姪祀姑
餞梁王
夀春殿延喜樓梁王欲歸天子留樓前百戲俳倡優百
官陪宴酬未休梁王上馬樓上頭梁王東歸天子愁天
子愁梁王喜鴟梟暗移傳國璽碭山王氣瓏瑽起皇后
捧金卮天子歌柳枝家亡國破無多時(楊廉夫曰讀此不覺涕泗横流)
(恨不剸刃賊臣以快其心)
發白馬
朝發白馬津暮及陳留縣兵事急星火驛程疾雷電左
挾弓右擎箭獨飛一騎報軍書百里王城馳急變丞相
鎮静材清談白羽扇天子蔽九重張樂絳宵殿内門三
日不得朝咫尺天威意徒戀三十萬衆解兵降錦繡封
疆成廣箭明日腥風彍騎來背城借一誰堪戰嬖倖竊
魯弓姦諛齎紀甗街璧牽羊事已非束手藩臣忘入援
收淚踏邊塵含悲别宫院回首東南漢月高淅瀝風沙
破顔面白草黃雲望莫窮西樓尚隔湯成淀木葉山前
下馬時青衣始悟降王賤使者來君不見
怯薛行
怯薛兒郎年十八手中弓箭無虚發黃昏偷出齊化門
大王莊前行劫奪通州到城四十里飛馬歸來門未啟
平明立在白玉墀上直不曾違寸晷兩廂巡警不敢疑
留守親姪尚書兒官軍但追上馬賊星夜又差都指揮
指揮宜少止不用移文捕新李賊魁近在王城裏
夜坐吟
蜻蜓頭落鐙花黑瓦面寒蟾弄霜色玉壺水動漏聲乾
夜冷蓮籌三十刻蓬頭兒子凍磨墨欲拾羇懷尋不得
起看庭樹響風箏斗杓墮地天盤側
吕梁洪彭越廟
黃河東南奔吕梁屹相向蕭蕭彭王廟淒然據其上空
山藐秋色衰草蔚長望荒烟薄殘陽柔櫓破寒浪彭王
古壯士志節素豪宕徒成百戰功不獲寸土葬哀哉虎
兕軀竟作桮中醬可憐黃金甲采繪泥土像佇想忠壯
魂隂風幾悲悵憂來不忍去駐馬更悽愴
任城道中
客行魯橋道路出毒山驛驅車上峻坂歇馬道傍石雨
來松樹暗風起荷葉白一笑歎浮生胡為倦行役
冬夜聞雷有感
陽氣渙不收棃花開九月無何玄冬夜火靈飛列缺疾
雷放匉訇大雨久不輟頑雲聚不散滛風赤如血蟲豸
不入藏龍蛇競出穴寒威變融煥四序失故節胡為數
歲中雷向盛冬發委靡不執柄遂為羣隂竊及其不可
忍奮迅始一決乃於涸寒時䃸磹未肯歇龍戰久不解
險難紛糾結既乖長飬意愈使威權䙝天怒不終朝王
綱有時裂何能堯吾君調理繼稷契先事誅權姦以次
及羣孽假爾霹靂車為吾左黃鉞普天新號令坐使萬
國悅煌煌世祖業中道復光烈
自臨安往富春過芝泥嶺示隨行李巡檢
平明升肩輿相與東西征浮嵐翳遠道宛在雲中行連
山互低昂曲折如送迎接天蔽喬木澗與風爭聲前登
芝泥嶺雨意漸覺晴曈曨日色薄蕭瑟衣裳輕畏途見
鹿角高砦屯鄉兵綵旗病目眩嚴鼔羇魂驚憑軾若夢
寐撫&KR1990;傷浮生顧謂李飛尉我行猶幾程
臨安道中先寄賽景初
朝入臨安山莫上由拳嶺周道無行蹤晴空斷飛影嚴
關固高柵疊嶂列危屏荒坰斜日淡虚市野烟冷息肩
坐茂樹瞑目發深省何庸(一作事)馬蹄塵兵鋒迭馳騁
秋日山寨校兵呈同列
露下草木空四山秋色峻起持餓鴟弓習作長蛇陣旅
分貙虎徒翼若鷹隼奮文成牙既禡血祭鼓亦衅日光
耀旗影霜威肅兵刃翕張更坐作勇怯失退進徐如磨
蟻沿忽若奔馬迅向背月輪偃孤虚斗杓運渭原識諸
葛泜水見韓信雖非勍敵遇敢忘出門慎堂堂固其遏
整整孰敢近哀哀白骨堆纍纍黃金印縱無東可平豈
患西難鎮誰為人中雄往雪天下憤盡取羈縻域帖然
作州郡
主家貓
主家畜一貓文采玳瑁光晨餐溪魚飽午睡花隂凉營
營溝中鼠白日亢我牀鼠東貓却西所恨不相當一朝
忽相當反為鼠所戕淋漓兩脣紐跼促四足僵呼奴起
擊鼠鼠去貓倉惶作炊實貓腹割裳裹貓瘡愛貓心雖
仁敗事流毒長所媿主家闇貓駑庸何傷
白頭母次徐孟岳韻
道旁哀哀白頭母西馬塍上花翁婦數莖短髮不勝簮
百結鶉衣常露股自言夫本業種樹一朝棄業從戎伍
荷戈南征竟不歸不知被殺還被鹵屈指十年音信斷
獨宿孤房誰共語家在錢唐古蕩東門前正壓官橋路
却憶夫在種花時春來桃李下成蹊自從夫死花樹折
錦繡園林成馬埒縱餘棃杏與梅茶無力入城供富家
富家遭兵亦銷歇金錢誰復收名花何况邇來新將相
一體好儉不好奢兵餘城市化村塢亂後名園作軍府
年年寒食杜鵑啼人家上冢西湖西時光荏苒昜飄忽
可憐誰拾花翁骨君不見海棠風楊柳雨牢落錦紋箏
凋零金鴈柱黃四孃家客漸稀蛺蝶飛來過牆去
為隱師題林若拙畫
阿師堂上生雲霧突兀峰巒起縑素玄雲靉靆濕丹青
積翠斕斑落庭戸漲空嵐起湧波濤噴石寒光飛瀑布
鐘昏烟寺僧未歸澗跨板橋人不渡黃茅幾簇尖頭屋
綠林一帶無根樹茸茸碧蘚雨乍晴恰恰黃鸝春欲暮
新水桃花溪上舟閒亭芳草沙頭路意匠潛移造化機
筆端想有神靈助尚書在昔已擅場弟子如今稱獨步
扺須指畫索我題不惜長篇為君賦
贈鐫碑王生歌
太湖之水通吳淞綠波冷浸青芙蓉巨靈神斧斫不去
帝命留與歴代賢聖鐫竒功竒功曠世信希有至德乃
可齊不朽嗟哉王生習此藝功德不逢長䄂手虞黃歐
揭牛毛多筆端佞語如懸河銀鈎鐵畫衒竒麗天下匠
石勞礱磨王生手握三寸鋼肥深瘦淺能自量神椎輕
重心應手白螙食鐵森成行詞嚴筆勁逼晉漢學士何
人美詞翰窅亭五采護龜趺峙立通衢人不看人不看
恐淚垂晉朝羊公今為誰高山深水苦自置後世誰人
想見之王生王生女當知功德豈在多文辭君不見延
陵季子碑上僅十字千載萬載生光輝
青山白雲圖
青山青青白雲白一尺小溪千里隔扁舟艤岸不見人
雞聲何處秦人宅桃花流水春粼鄰不識人間有戰塵
待得紫芝如掌大歸來甘作太平民
荅問湖源風土
湖源源上路東與浦陽連地勝藏春塢民居小有天秋
山紅入畫晴野白浮烟一道桃花水如今泊戰船
聞說
聞說江城破歸心夢裏驚肺肝從此熱手足近來輕春
事愁花朵晨齋怯鼔聲平生慕王猛今日莫談兵
聽雪齋
萬籟入沉冥坐深窗戸明微于疎竹上時作碎瓊聲撲
紙春蟲亂爬沙夜蟹行袁安政無寐欹枕漏三更
大都即事(二首)
三月西山道春風平則門繡鞍紅叱撥氊帽黑昆侖衣
襆分香裹壺缾借火温醉歸楊柳月綠霧掩黃昏
千步廊前月朦朧照御街風簷鳴寳鐸雷板耀金牌城
影平鋪地樓隂半上階誰家吹短調一夜亂春懷
投贈周元帥
玉帳臨江近金城鎮海遥鼔聲秋動地劒氣夜衝霄露
下星河白風高草木凋山寒旗獵獵沙静馬蕭蕭左廣
初傳駕西船已畏燒五離纔散鼠六博又成梟豪傑乘
時奮賢材早見招紫樞虚上座黃闥待清朝會見擒姦
操歸來醉小喬恩波門外柳長拂富春潮
書憤
離宫金翠化為烟土宇凋零舊幅員豈是相君酣醉日
况逢天子中興年武關兵馬全無信浯水文章久未鐫
白髮詩翁憂帝室長歌泣血拜啼鵑
畫扇
渴龍飲清江江水皆倒立風雨滿山來石楠半身濕
湖上
紅杏牆頭粉蝶綠楊窗外黃鸝何處春光最好蹋青人
在蘇隄
陳秀民(五首)
秀民字庶子温州人徙居嘉興仕張士誠為江
浙行中書省參知政事翰林學士有寄亭集
(詩話庶子僑居于禾朱漢翔篹檇李英華集以其詩壓卷)
灤陽道中
晨出建德門暮宿居庸關風鳴何蕭蕭月出何團團短
轅駐空野悲笳生夕寒我本吳越人二年客幽燕幽燕
非我鄉而復適烏桓前登桑乾嶺西望太行山太行何
盤盤欲往愁險艱寓形天壤間忽如水上船役役何所
求吾將返林泉
送遠曲
誰令車有輪去年載客西入秦誰令馬有蹄今年載客
過遼西車輪雙馬蹄四念君獨行無近侍婦人由來不
下堂側身西望涕沾裳恨不化為雙玉璫終日和鳴在
君旁
至武岡
家居猶旅食兒子復南征婁縣千江隔都梁百日行鴈
書天外遠馬角夢中生食禄非吾願何時復舊耕
邳州
青山一髮見邳州落日雲迷故國愁父老空傳黃石在
仙人已伴赤松遊乾坤不信無清氣河水胡為尚濁流
野樹昏鴉棲未定數聲哀角起高樓
姑蘇竹枝詞
吳門二月柳如眉誰家女兒歌柳枝歌聲嫋嫋嬌無力
恰如楊柳好腰肢
劉仁本(二首)
仁本字德玄天台人元進士歴官江浙省左右
司郎中佐方谷真謀議朱亮祖克温州被獲有
羽庭詩藁
續蘭亭會補參軍劉密詩(并序)
庚子春仁本治師會稽之餘姚乃相龍泉之左
麓州署之後山得神禹祕圖之處水出巖罅瀦
為方沼疏為流泉卉木叢茂行列紫薇間以竹
篁仿彿乎蘭亭景狀因作雩詠亭以表之合甌
越來會之士得四十二人同修禊事取晉人蘭
亭會圖詩缺不足者各占其次補四五言各一
首因曰續蘭亭會云
陽春沐膏澤草木生微暄靈圖發幽祕感此禹迹存衣
冠繼芳集臨流引清樽性情聊自適理亂復奚言
(詩話左司結續蘭亭會與者四十二人今名氏未能悉考詩僅存者左司而外都事謝理補晉)
(侍郎謝瑰鄉貢進士趙俶補参軍孔盛蕭山主簿朱右補餘杭令謝滕帥府都事王霖補王獻)
(之蕭山教諭諸絅補府曹勞夷平江儒學正徐昭文補府主簿后緜祕圖隱者鄭彛補山隂令)
(虞國嘉興路經歴張溥補鎮國大將軍掾卞迪天台僧自悅補任城吕系四明僧如阜補任城)
(令吕本東山僧福報補彭城曹諲詩皆醇雅絶類晉人特事在至正庚子後九年始建元洪武)
(諸君惟俶及右仕明故其詩不悉錄)
再往三山
去歲才從上海還今年又復戴南冠榕隂巷陌春風老
茘子樓臺宿雨乾幾處舊游重載酒十年往事一憑欄
回頭却羨天台道有客吹簫跨玉鸞
方行(三首)
行字明敏黃巖人谷真子有東軒集
題吳彦嘉所藏張秋蟾龍圖
張公畫龍人不識筆法遠自僧繇得挂向高堂神鬼驚
怳忽電光來破壁想當渤海開筆力元氣淋滛浸無極
吞吐日月天地昏摩蕩雲雷太隂黑江翻石轉窈莫測
雪濤卷空銅柱側洞庭扶桑非爾誰顛倒滄溟為窟宅
乃知前圖只數尺坐令萬里起古色何當置我君山湖
上之高峰聽此老翁吹鐵笛
楊柳詞(二首)
韶華無限暗中消搖蕩春光幾萬條却怪晚來風定後
雪花飛滿赤欄橋
曲江南陌亂垂烟勾引春風入管絃惆悵幾株憔悴盡
與人長繋别離船
明詩綜卷八十七
