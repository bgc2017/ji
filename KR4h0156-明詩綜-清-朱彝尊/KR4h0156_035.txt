明詩綜卷三十五
翰林院檢討朱彝尊編
何景明(七十八首)
景明字仲默信陽人弘治壬戌進士授中書舍
人轉吏部員外出為陜西提學副使有大復山
人集(顧華玉云仲默咳吐珠璣人倫之俊移康德涵云漢魏以降訖于開寳世代旣音)
(節斯異修詞之士能無惡厥趨斯已優矣復能引而上之不沉流俗若仲默者豈非鮮哉王)
(子衡云仲默侵風匹雅欱騷儷選遐追漢魏俯視六朝温醇典雅丰容色澤靡不備舉規治古)
(調無所不極淡崔子鍾云空同方雅簡默稍餙廉稜仲默恬溫孫不露才美李之雄厚何之)
(逸健宜學者尊為宗匠詩孟望之云是時關中李獻吉濟南邊廷實以文雄視都邑何君往)
(造語合乃力變之古自是操觚之士往往趨風漢魏矣徐子容云仲默昌榖咸懷雋才與獻)
(吉相頡頏而二子秀潤清藻微乏雄渾朝楊用修云仲默枕籍杜詩不觀餘家其于六初唐)
(未數數然也與予及薛君采言及六朝初唐始恍然自失然終不若其效杜諸作也黃勉之)
(云大復詩所謂使集者宣敬皇帝哀詔時作也家集者劉瑾柄國謝病還鄉時作也京集者直)
(内閣制勅時作也如喬景叔云國初詩尚襲元習宣正以來駸駸宋矣先生與諸君子一變)
(而為漢魏盛唐起千載之衰屹然一代山斗與樊少南云國朝詩文至弘治間極矣先生首)
(北地李子一變之古詩擬曹劉賦賞屈宋天下翕然從風盛矣哉千載一時也唐虞佐云仲)
(默詩探冥抉竒增華潄潤軋晉魏而上之一唱三歎有餘音焉任少海云仲默詩如黃鐘在)
(縣金石發作伶坊供奉之官莫不按宫商謹節奏其横放處如項羽提三尺劒出江東不必斬)
(將搴旗而登壇嘯咤千人皆廢斤徐子元云大復上追漢魏下薄初唐大匠揮羣工歛手)
(蔡子木云明興百六十年詩文迄無定體自先生崛起汝南與獻吉發憤詞林超覽古始乃排)
(斥羣疑歸之大雅何其雄也人穆敬甫云何詩清淑典麗鑑然瑩然真得風温柔敦厚之旨)
(柳李伯華云大復詩宗李杜文仿班馬字兼顔或與邊華泉李空同稱為海内三才或與崔)
(後渠稱為中州二俊或與關中諸公并吳下徐廸功稱爲弘德七子王元美云仲默如朝霞)
(點水芙渠試風又如西施毛嬙無論才藝却扇一顧粉黛無色又云仲默才秀于李氏而不能)
(如其大又云義取師心功期舍筏以故有弱調而無累句詩體翩翩俱在雁行又云李源風何)
(源雅風故長變以明志耳覩其深沉莽宕激昂鼓壮喑嗚㦧悽忽正而竒正若嶽崎竒若海颶)
(則李子哉是故少孫其緣情即象觸物比類靡所不遂壁坐璣馳文霞淪漪緒飇搖曳春花徐)
(發驟而如淺復而彌深疑無隃何子而上者夫百鳥集于詞林而二子雄飛或羊角而横舉或)
(順飇而肆翔其九萬里同也又云鳴鸞佩瓊萬象咳唾吾推仲默然不能諱其孱汪伯玉云)
(何李兩家遞為桓文鼓旗鼓號天下獻吉非規矩弗由先生則務底于化于時主典則者張獻)
(吉主神解者附先生要諸至言各有所當顧其相直若繩墨而相濟若和羹即言逆耳而心莫)
(逆耳視者勿察也性黃清甫云大復詩因意著詞就詞成篇故情沖逸興象閒雅曩與李公)
(共驟詞場並崇雅道李則氣勢為勝公則風度為優彭子殷云仲默朗音亮節惜年勿遐美)
(而未至今也拔觕豪之獻吉壓于其上天下其誰信之屠緯真云空同雖極力摹古天才故)
(高不没雄渾之氣大復雖不盡摹古法度故才都無纖豔之習此其所以並傳也顧玄言云)
(李何二學憲氣象弘闊詞采精確力挽頽風復增古雅遴材兩漢嗣響三唐如航琛越海輦賮)
(踰嶠琳闕珠房輝燦朗映各成一家繼而海内翕然景從爲明音中興之盛實二公之倡也二)
(公古體並出楚騷詞漢樂府而憲章少陵者近體猶酷擬杜李古勝何如屯雲出峽驚風涌湍)
(波瀾變幻層彩疊出何近勝李如石門寒瀑劒閣朝霞空中聲色高遠難攀薛君采云俊逸終)
(憐何大復麤豪不解李空同則何似勝李邪者胡元瑞云古今才人蚤慧者多寡大成大成)
(不必蚤慧兼斯二者獨魏陳思次則唐王子安明則何仲默二子風華神秀絶自相當然子安)
(尚沿六代綺靡仲默一埽千秋茅塞其識與功不可同日語也又云今人因獻吉祖襲杜意輒)
(假仲默舍笩之說動以雞口牛後為辭此未覩何集者就仲默言古詩全法漢魏歌行短篇法)
(杜長篇法王楊四子五七言律法杜之宏麗而兼王岑高李之神秀卒自成一家冠冤當代所)
(謂門戸堂奥不過如此古人影子之說以獻吉多用杜成句故有此規自是樂石非欲其盡棄)
(根源别安面目也又云李以骨力勝何以神韻超學何不至不失雕龍學李不成終類晝虎)
(江進之云何大復詩何嘗規規摹古然已逼古人陳卧子云仲默姿制嬴秀神氣和朗發徽)
(音吐芳訊令人有形穢之恥昔人稱王恭濯濯似春月柳又評禇書為瑶臺嬋娟庶幾近之詩)
(云有美一人清揚婉子迨將仿彿焉矣為曹潔躬云唐之士人稱輞川為詩天子浣花詩宰)
(相王諸體精緻毫髮無憾若是乎盡善盡美也杜硬語盤空頽唐潦倒若似乎未盡善也而王)
(聲價反讓杜數等問之解人會于心不能言其故也弘正間李何並起始而相應旣而相規李)
(扛鼎拔山千夫盡廢何霜葭玉樹照曜一時右何者美其醇而寡疵少李者指其生呑活剥不)
(知李正藉短以擊長而何即長反見短明鏡無塵不若月中有物雖稱勍敵然終遜李一籌)
(姚仙期云誦大復詩如聽雲中奏曲但覺洋洋盈耳孫豹人云大復五言句琢字鍊長歌滔)
(滔洪遠又復清爽絶倫五律全法右丞清和雅正七律自少陵以外無所不擬絶句獨不摹盛)
(唐秀峻莫比要之驟而如淺復而彌深兩言其定評矣沈山子云大復楚謠漢風魏製晉造)
(靡所不有)
(静志居詩話弘正間作者倡復古學同調六七人李何實為之長李以秀朗推何何以偉麗目)
(李其後互相牴牾何誚李搖鞞振鐸李誚何摶沙弄泥譬之針砭不中腧穴徒嘵嘵耳兩君皆)
(負才傲物何稍和易以是人多附之薛君采詩云俊逸終憐何大復麤豪不解李空同自此詩)
(出而抑李申何者日漸多矣)
短歌行
冉冉秋序肅肅霜露蓄我旨酒召我親故鳥歡同林水
歡同源矧我同鄉胡能弗敦耀靈西藏明燈在室更長
夜良可以繼日園有藝菊庭有樹蘭秋芳是悅春榮曷
觀高陵可升海水可測出門異路安知南北生年幾何
去者日多子不我樂聽我短歌(陳卧子云弱于曹公壮于子桓)
塘上行
蒲生寒塘流日與浮萍儔風波搖其根飄轉似客遊客
遊在萬里日夕望故州鶗鴂鳴歲暮蟪蛄知凛秋暑退
厭絺綌寒至思重裘佳人不與處圓魄忽四周房櫳淒
鳴玉紈素誰為收白雲如車蓋冉冉東北浮安得雲中
鴈尺帛寄離愁(陳卧子云婉麗清發不在建安下)
梁甫吟
君不見泰山高高梁甫在其半古來封壇禪地無宫館
厓崩壁坼鐵鎻斷秦碑漢碣何人看自從生人開九州
九十六帝行權謀虎豹啖食龍蛇憂朝翻暮覆作雲雨
立談坐笑生戈矛君不見田疆論功爭二桃齊門三丘
薶野蒿又不見魯連辭賞輕千金却秦救趙何雄豪眼
前無人辨曲直身後聲名更何益拂袖空憐蹈海心護
車枉負排山力梁生五噫歌莫哀東絶梁甫觀蓬莱千
年雲開錦繡壁五色日抱金銀臺瀛洲方丈列仙占文
成五利何能驗徐生入島竟不回博士儒生盡坑塹我
吟梁甫君振衣世路﨑嶇多是非琅玕芝草海岱曲釣
竿拄杖從今歸(沈道初云豪放不在太白下)
采蓮曲
急歌太短緩歌長清風夕回素雲翔雙鳬飛起向横塘
荷花不言空斷腸明月宛轉流西方月中白露霑衣裳
紅顔青鬢安能常萬歲為樂莫相忘
獨漉篇
獨漉獨漉驅車折軸不畏折軸但畏車覆芃芃者蕕生
彼中衢雖有蘭蕙當門則鉏同行竊金相顧道左我實
不知彼則畏我食荼知苦食梅知酸狐裘之敝可以禦
寒有虎斑斑伏于林下我欲射虎愧無勁弩肅彼北風
渡彼中流豈不懷歸與子同舟(宗子相云絶似古逸詩)
白紵歌
手中色絲舊所治青紅碧綠當自知衆中不語心向誰
感君厚恩私念之東流之水不西馳泰山在前不可移
紅顔白首奚足辭
行路難(二首)
牀有織綺箧有織素請君視綺還視素憐新不如莫棄
故樽中有酒盤有餐聽我為歌行路難衆中歡樂多志
氣豈知他人不得意白日有時不照地安得保君常不
棄(陳卧子云結句無嫌質直樂府本色也)
天河熒熒西北轉織女牽牛不相見由來天上亦别離
何怪人間有悲怨世情磷薄惡衰賤駕車騎馬有人羡
少年不得君愛惜紅顔勝人亦何益(吳明卿云悽惋)
俠客行
朝入主人門暮入主人門思殺主仇謝主恩主人張燈
夜開宴千金為夀百金餞秋堂露下月出高起視廏中
有駿馬匣中有寳刀佩刀躍馬門前路投主黃金去不
顧
車遥遥(二首)
寒雞喔喔知夜半鄰翁舂粱婦炊飯僕夫聞雞趣車起
欲明未明行十里火輪飛出扶桑霞羲和騎龍鞭日車
君看日亦無閒時我車安得常在家
車遥遥望望行塵滅但聞上車語不得下車别
秋江詞
煙渺渺碧波遠白露晞翠莎晚泛綠漪蒹葭淺美人立
(一作泣)江中流暮雨帆檣江上舟夕陽簾櫳江上樓舟中
采蓮紅蕅香樓前踏翠芳草愁芳草愁西風起芙蓉花
落秋水江白如練月如洗醉下烟波千萬里(陳卧子云輕秀之詞)
(不傷古質所以大雅)
雙燕篇
雙燕何翩翾飛去仍徊翔依依止畫閣繾綣鳴東廂昔
來屆陽節今去易寒凉祗恐秋風高海路多煙霜雙飛
入君戸雙棲在君梁被蒙君仁惠彈射不相妨養雛毛
羽成送雛還故鄉雖無黃雀報歲願巢君堂
種麻篇
種麻冀滿丘種葵冀滿園孤生易憔悴獨立多憂患當
行思故旅當食思故歡先機失所豫臨事多嗟歎升蕭
艾乃至鉏桂致傷蘭物理有相附疇能識其端斷金俟
同志抱玉難自宣結交良匪易君當圖未然(陳卧子云陳思君子)
(之遺)
易水行
寒風夕吹易水波漸離擊筑荆卿歌白衣灑淚當祖路
日落登車去不顧秦王殿上開地圖舞陽色沮那敢呼
手持匕首摘銅柱事已不成空罵倨噫嗟嗟燕丹寡謀
當滅身光也自刎何足云惜哉枉殺樊將軍
莫羅燕
羅雀莫羅燕燕飛在高殿殿高且深誰得見主人垂幕
高殿中燕来徘徊不敢通楊花落燕出啄童子張羅逐
黃雀黃雀入羅燕入幕
明月篇(有序)
僕始讀杜子七言詩歌愛其陳事切實布辭沉
著鄙心竊效之以為長篇聖於子美矣旣而讀
漢魏以来歌詩以唐初四子者之所為而反復
之則知漢魏固承三百篇之後流風猶可徵焉
而四子者雖工富麗去古遠甚至其音節往往
可歌乃知子美辭固沉著而調失流轉雖成一
家語實則詩歌之變體也夫詩本性情之發者
也其切而易見者莫如夫婦之間是以三百篇
首乎雎鳩六義首乎風而漢魏作者義關君臣
朋友辭必託諸夫婦以宣鬱而逹情焉其旨遠
矣由是觀之子美之詩博涉世故出於夫婦者
常少致兼雅頌而風人之義或缺此其調反在
四子之下與暇日為此篇意調若髣髴四子而
才質猥弱思致庸陋故摛詞蕪紊無復統飭姑
錄之以俟審音者裁割焉(陳卧子云此序深得風人之旨)
長安月離離出海嶠遥見層城隠半輪漸看阿閣銜初
照㶑灩黃金波團圞白玉盤青天流影披紅蕊白露含
輝汎紫蘭紫蘭紅蕊西風起九衢夾道秋如水錦幌高
褰香霧濃𤨏闈斜映輕霞舉霧沉霞落天宇開萬戸千
門月明裏月明皎皎陌東西柏寢岧嶤望不迷侯家臺
榭光先滿戚里笙歌影乍低濯濯芙蓉生玉沼娟娟楊
柳覆金隄鳳皇樓上吹簫女蟋蟀堂中織錦妻别有深
宫閉深院年年歲歲愁相見金屋螢流長信階綺櫳燕
入昭陽殿趙女通宵侍御牀班姬此夕悲團扇秋來明
月照金微榆黃沙白路逶迤征夫塞上行憐影少婦窗
前想畫眉上林鴻雁書中恨北地關山笛裏悲書中笛
裏空相憶幾見盈虧淚霑臆紅閨貌減落春華玉門腸
斷逢秋色春華秋色遞如流東家怨女上妆樓流蘇帳
卷初安鏡翡翠簾開自上鉤河邊織女期七夕天上嫦
娥奈九秋七夕風濤還可渡九秋霜露迥生愁九秋七
夕須臾易盛年一去真堪惜可憐揚彩入羅幃可憐流
素凝瑶席未作當壚賣酒人難邀隔坐援琴客客心對
此歎蹉跎烏鵲南飛可奈何江頭商婦移船待湖上佳
人挾瑟歌此時憑闌垂玉箸此時滅燭歛青蛾玉箸青
蛾苦緘怨緘怨含情不能吐麗色春妍桃李蹊遲輝晚
媚菖蒲浦與君相思在二八與君相期在三五空持夜
被貼鴛鴦空持暖玉擎鸚鵡青衫泣掩琵琶絃銀屏忍
對箜&KR1283;語箜篌再彈月已微穿廊入闥靄斜暉歸心日
遠大刀折極目天涯破鏡飛(沈道初云精神韻調駸駸軼少陵而方駕王盧)
(詩話初唐四子體今人棄之若土苴矣然其音節宛轉從六朝樂府中來初學者正不可不知)
(也仲默明月篇擬議頗工未墮惡道子美詩云王楊盧駱當時體輕薄為文哂未休爾曹身與)
(名俱滅不廢江河萬里流其論詩之指若此然則初唐亦豈可盡廢乎)
送張子
我視人之疚如哉我躬勿曰行弗動勿曰言弗用勿曰
我寡憚彼有衆(顧文玉云章法自楹杖二銘來)
清平令
清平縣之令不識何為者庭前長野桑庭後長山檟猛
虎上我城青狨啼我舍昨日出城去騎馬到部下部民
道遮之持刀殺其馬入門顧妻子所居無完瓦秋風吹
樹木白日落原野永夜空城中哀哀淚如瀉
平越
清晨發平越霧暗山益密僕夫各相戒路遠恐迷失薄
午游氣清參差衆峰出雞鳴溪谷中始見厓上日雲葉
分杳冥高原被華實秋風起叢林興感乃非一悠悠遠
行邁歴險難具述
城南婦行
城南有寡婦見客泣數行自言良家女少小藏閨房青
春嬌素手白日照紅妝父母偏見憐嫁我不出鄉前年
彌魯亂腥穢入我堂弟兄各戰死親戚俱陳亡嗟哉華
豔質忍恥罹兇強憂愁雲鬢變辛苦朱顔傷昨聞故夫
在消息通兩方百金贖我身三年歸舊疆歸來門巷異
人少蓬蒿長轉盼夫亦死兒女空在㫄薄田無耕犢寒
臘無完裳人生固有命妾獨遭此殃况復官軍至燒焚
廬井荒主將貪賄賂百死不一償朝廷自有法出師亦
有名妾身何足道無乃乖天常
泊雲陽江頭玩月
扁舟泊沙岸皓月出翠嶺開窗鑒清輝照我孤燭冷高
林散疎光遠渚接餘景縱横銀漢廻三五玉繩耿弦望
幾更易客行尚殊境佳期邈山嶽端坐令人省(沈山子云詩品)
(在大小謝之間)
五平五仄體
秋原何蕭蕭耳目去襍茸枯荷猶穿塘苦瓠尚抱隴寒
風吹空林落日照古冡徘徊觀陳蹤露下髮忽竦(孫豹人云)
(風雅互作襍體並生五平五仄亦具體也此詩不見平仄之迹乃運思之神更有七平七仄如吐舌萬里唾四)
(海七變入臼米出甲離袿飛髾垂纖羅梨花梅花參差開是也)
七夕
逝節忽不處佳夕復我臨神飇汎光蕙渥露霑華林𬗟
彼牛女會兹端竟難諶形影㦧相望胡由接徽音飄颻
翠龍駕髣髴青瑶簪長河坐移轉素波歛西沉靈彩歘
以晦游雲起層隂同歡戀膠漆異處悲辰參翹思慕遠
匹感此涕流衿(陳卧子云微詞雅奏不減惠連)
十三夜對月
閒居愛明月良節復與俱金魄麗秋闉皓彩揚雲衢澄
空斂霜煙清飇蕩中區徘徊廣庭内改席臨方除顧景
怵衷慮興心念居諸天道遞消長戒之在須臾懷謙可
久安盛滿豈恒居孰云質靡盈所貴光不渝
十四夜同清溪子對月
林塘枉佳客待月欣舉觴今夕勝昨夕已見生東方離
離絳霄側冉冉素雲揚踰時灝氣徹縣耀天中央仰視
渺難即忽覺在我㫄清池含微波左右浥流光月行固
當望人會何能常與子各鄉域邂逅臨此堂良時不屢
值明月安可忘醉歌荅永夕和我窈窕章
十六夜月
日夕城烟斂列宿出復多開軒望明月展席流素波員
輝雖少虧猶能遍天涯單居(一作翫)不為樂念遠徒咨嗟
美人越崇京高樓結綺霞浮雲暮長征何由覩光華迅
飇萬里至霜霧日以加坐憂桂枝歇委落同泥沙清輝
苟相照豈慮天路遐
十七夜月
更深月復明揚秀青雲端浮飇倏以寂長川静波瀾徘
徊廣除下白露棲崇蘭仰見城西樓廻光照文軒樓中
織綺女延頸獨哀歎哀歎未終已素河横西山逝魄不
長望玉貌寧久妍君毋吝光惠使我芳歲闌
擣衣
凉飇吹閨闥夕露淒錦衾言念無衣客歲暮方寒侵皓
腕約長袖雅步餙鳴金寒機裂霜素繁杵叩清砧哀音
緣雲發斷響隨風沉顧影惜流月仰盼悲横參路長魂
屢徂夜久力不任君子萬里身賤妾萬里心燈前擇妙
匹運思一何深裁以金剪刀縫以素絲鍼願為合歡帶
得傍君衣襟(陳卧子云蕙心蘭質綺羅如在元美所謂却扇一顧時也)
擬古詩
名都有高樓上入青雲端修城延曲隅阿閣交重闌佳
人理清曲當戸横朱絃揚音采霞裏令顔誰不觀賓客
會四座絲竹哀且繁日中車馬至薄暮皆來還聽曲各
言好知音良獨難
淒淒仲秋日百卉腓以殘凉風入階樹零露摧庭蘭明
月皎東壁昆蟲鳴草間孤鴻暮安適哀音揚雲端眷言
平生友振翮起(一作蕩)孤鶱遺我若逝波望子如高山託
忱在終始蓄久諒逾宣寸心不可移磐石誰謂堅
人生百年内胡為形所役登高覽九原但見松與柏徘
徊故里閭念我平生戚斗酒相存問度阡復逾陌上堂
展殷勤華燈永今夕何必傾庶羞濁沽聊與適朱顔難
可常鬚髮會當白徧觀四海人誰為不死客良時弗為
歡衰暮歎何益死者長不作生者長不息日月更相送
萬古安所極素絲有蒼黃岐路多南北在家常相問出
門安可測落木歸本根飛鳥戢羽翼客游在萬里終當
還故域
繁霜降秋夜膏火寒無光淒風舉帷幄素月流中房客
行在殊境(一作君子事行役)獨處誰與將仰視天上星羅列皆
成行牛女獨何辜煢煢守河梁嗟無臨風翼欲去不得
翔引領長太息涕泗徒霑裳
贈王文熙
行子夜中起月沒星尚爛天明出城去暮薄長河岸草
際人獨歸煙中鳥初散解纜忽以遥川光夕凌亂
津市打魚歌
大船峩峩繫江岸鮎魴鱍鱍收百萬小船取速不取多
往來抛網如擲梭野人無船住水滸織竹為梁數如罟
夜來水長没沙背津市家家有魚賣江邊酒樓燕估客
割鬐斫鱠不論百楚姬玉手揮雙刀雪花錯落金盤高
鄰家思婦清晨起買得蘭江一雙鯉簁簁紅尾三尺長
操刀具案不忍傷呼童放鯉撇波去寄我素書向郎處
(陳卧子云調古詞俊)
偏橋行
城頭日出一丈五偏橋長官來擊鼓山南野苖聚如雨
三尺竹箭七尺弩朝出射人夜射虎男解蠻歌女解舞
殺血祈年暗乞蠱沙蒸水毒草根苦上山下山那敢&KR2681;
蠢爾苖民爾毋侮虞庭兩階列干羽
寄李空同
黃河臘月冰十丈縱有鯉魚那得上楚天鴻鴈避霜雪
未得逢春難北向康王城邊沙草曛梁王臺上多暮雲
野人歲晚誰相對桐柏山中空憶君(陳卧子云盛唐)
官倉行
長棘周袤三丈垣高門鐵鎻緘兩關黃䰅碧衫下厫吏
白板朱書十行字帳前喧呼朝不休剪旌分隊聽唱籌
富家得粟堆如丘大車檻檻服兩牛鄉間餓夫立牆下
稍欲近前遭吏罵
吳偉江山圖歌
吳偉老死不可見人間畫史空嗟羡吾觀此卷江山圖
飄然意象臨虚無想當濡毫拂絹素酒酣落筆神骨露
萬里青天動海岳空堂白日流雲霧洲傾岸側波嶺銜
島嶼倒影翻源潭江邊萬舸一時發中流䬃䬃開風帆
崩濤湧浪勢難久漁子舟人各回首去鴈遥知七澤中
落花誤認三江口烟峯蒼茫貌二叟面髮衣冠頗麤醜
石林沙草恣點染舒卷滄洲在吾手憶昨弘治間偉藝
實絶倫供奉曾逢萬乘主招邀數過諸侯門京師豪貴
競迎致失意往往遭訶嗔由來能事負性氣轗軻貧賤
終其身嗚呼吳生不復得剰水殘山轉悽惻此卷流傳
天地間我即見汝真顔色
吳偉飛泉畫圖歌
長安獨過田子舍留我一翫飛泉畫絶壁如聞風雨來
晴天安得蛟龍挂吳生跌宕得畫理潦草落筆皆可喜
飛泉却出沓嶂間山即真山水真水客堂六月生晝寒
耳中髣髴高江灘源潭窈窕不可測波浪洶湧多竒觀
泉邊二老顔色異偶坐似是莊與惠萬里誰論到海心
百年詎識臨淵意偉哉田子今儒宗文標南指匡廬峰
不須對此更惆悵會觀瀑布青天上杉風松日隔縹緲
雲瀧雪灨何雄壮我常夢往神空向豈無吳生好手筆
為我寫寄廬山障(吳明卿云氣韻生動畫中山水人物歴歴知覩)
畫魚
大魚昂藏若人立衝波跋浪風江急㫄觀二鯉各有神
倏忽波濤隨出入中堂鬐鬛動杳冥坐久始識為丹青
青天萬里拂絹素筆力咫尺開滄溟禹門天池雲霧裏
白晝雷霆行地底何人有力移置此酒酣相視一改容
只愁化作三蛟龍(楊用修云雄竒排宕直踞少陵之壘可奪獻吉之幟)
子昂畫馬歌
學士宋王孫畫馬皆龍姿曾寫飛黃出天廏尚留雲影
落瑶池池頭馬官錦鞾袴緩鞚長牽時拂顧萬里精神
開絹素百年馬鬛生風霧吁嗟内乘無人識想見奔騰
過都國翠仗朱軒數往來金羈玉勒增顔色只今天子
罷南征乂聞東廵遼海城安得四馬忽然生登臺一顧
千金輕天上長隨八駿行(鄭平子云仲默畫馬二篇比之杜陵雄偉少遜而逸宕有)
(餘)
畫馬行
畫馬如畫龍縱横變化當無窮吾觀月山子落筆窺神
工曾向天閑貌十萬十萬意態無一同此馬傳來幾百
年古絹猶開沙漠風樹裏河流新過雨簇簇草芽寒刺
水圉人雙牽臨水邊草色離離亂雲綺令人疑到渥洼
㫄波底風雷鬭龍子細看不是白鼻騧恐是當朝獅子
花紫燕纖離各惆悵其餘努劣何足誇憶昔愛馬不惜
千金貨君王勤政樓頭坐奚奴黃衫雙繡鞾廐中騎出
樓前過紅帕初籠汗血香玉鞭輕拂桃花破吁嗟玩物
竟何益遺跡徒使丹青播只今烽大西北來沙場未聞
千里才千里才固有時回頭為問御者誰君不見古人
養馬如養士一飽能酬千里志今人養馬如養豚廏下
常摧蒺藜刺古之良馬何代無可笑今人空按圖
(詩話仲默題畫諸篇源出少陵匪徒貌似神亦似之)
辰溪縣
早發辰溪渡清川喜泛舟山城欹粉堞江驛映朱樓雨
驟沙頽岸天寒水露洲蠻音聞漸異迢遞動鄉愁
峽中
自昔偏安地于今息戰侵江穿巫峽隘山鑿鬼門深濁
浪魚龍黑寒天日月隂夜猨啼不盡淒斷故鄉心
月
片月中秋近輝光一歲無天清驚塞鴈夜冷落楓烏不
寐知宵永無言對影孤更深何處沒萬里墮江湖
殿試宿禮部和馬張二光禄喬直閣諸公
東閣春朝晚南宫夜宿深鎻闈猶月色開閤更松隂地
迥神仙接天低象緯臨諸君清廟作三歎有餘音(蒋春甫云)
(下字虚實俱鍊)
懷沈子
沈生南國去别我獨悽然落日清江樹歸人何處船十
年安陸舍數口太湖田想到鄉園日生涯亦可憐(沈山子云)
(極似襄陽)
十四夜
水際浮雲起孤城日暮隂萬山秋葉下獨坐一燈深白
露蒹葭落西風蟋蟀吟關山今夜月横笛有哀音
送曹端卿謫尋甸
逐客滇南郡雲天此路長高秋行萬里落日淚千行作
賦投湘水題書寄夜郎殊方氣候異去矣慎風霜(陳卧子云)
(似高常侍)
九日夜過劉以正别士竒
重陽愁獨酌深夜喜相過萬里惟秦客三杯亦楚歌霜
笳沈海月風鴈起滹沱醉别黃花去能忘白玉珂
送彭總制之西川
蜀道青天上岷山赤日西九重連授鉞萬里動征鼙開
府松杉静懸軍玉壘低知公安蜀計諸葛大名齊(楊用修云)
(森嚴莊重)
得五清先生客澧州消息悵然有懷
憔悴東都士吾師更可嗟三年為逐客萬里未還家暮
阻巴山雪春行楚岸花江湖無路覓流涕望天涯
(詩話五清先生内江人南京禮部右侍郎贈尚時書諡文肅劉公瑞也字曰德符山東按察僉事)
(斆之子中弘治丙辰進士正德丁丑以按察副使提督浙江學政明年六月廣購經史子集發)
(十一府儒學公貯備覽每冊隸書于序尾鈐以關防今各府俱散佚人間予每每見之惟湖州)
(府學尚多存者予家所抄施宿張淏會稽二志乃其所儲本也又嘗于峴山建三賢祠以祀唐)
(刺史顔公眞卿宋知州事蘇公軾王公十朋則己卯年事也留心風教若此可謂克盡其軄儻)
(學使者悉如公所爲士風吏治何難丕變予以為三賢祠在宜作栗主并祀公斯則賢有司之)
(責矣公有五清先生集十八卷又外臺集六卷訪之未獲故附識於此)
關門
虎衛關門迥龍沙塞曲深風雲時有氣日月晝長隂中
使西來訊千官北望心天塞漢宫闕翠蓋憶春臨(吳明卿云)
(氣骨清蒼宣陳卧子云似武皇在府時作)
觀兵(二首)
將帥俱分閫朝廷再剖符選徒皆虎士戰馬盡龍駒直
指黃河外長驅碧海隅感恩須此輩萬一為捐軀
組練回天地戈鋋白日搖王師一奮怒宼賦可潛消使
過傳金節軍行奏玉簫人言漢家將今是霍嫖姚
登堅山寺
西峰插天起絶頂寺門開雲裏一僧住山中無客來落
花平講席積草偏香臺我欲聞清梵焚香坐不回
武關
北轉趨劉壩西盤出武關微茫一線路廻合萬重山天
地幾龍戰風雲惟鳥還關門鎻溪水日夜送潺湲
中秋無月
月賞今年罷高樓獨客愁關山中夜笛江漢故鄉舟暗
雨捎檐入秋螢度檻流應知雲霧上天柱有人遊
昭烈廟
漂泊依劉計間關入蜀身中原無社稷亂世有君臣峽
路元通楚岷江不向秦空山一祠宇寂寞翠華春(黃清甫云)
(匪直僩詞亦存名教)
豔曲
御溝連上苑大道接平沙紫陌三千騎青樓十萬家城
中楊柳樹風起暮飛花
武昌聞邊報
傳聞彍騎近長安北伐朝廷已命官路繞居庸烽火暗
城高山海戍樓寒一時邊將當關少六月王師出塞難
先帝恩深能養士請纓誰為繋樓蘭(姚仙期云孝宗御煖閣語輔臣劉健)
(云臨陣以軍法從事所擬太重恐邊將起輕殺之漸此亦恩深能養士之一也)
溪上
溪上茅齋不掩扉西風初罷芰荷衣月寒沙柳蕭蕭落
天晚江鴻肅肅飛野客行吟水邊立家人沽酒夜深歸
相逢醉語休辭數城外黃花漸覺稀
答雷長史
十載寒氊鄭畫師風流文采更堪思朱門鼓瑟官仍逹
青殿揮毫出每遲百里風烟還薄暮孤城雨雪已多時
極知歲晚傷心切起傍官梅自詠詩
聞河南宼
檄書近報河南寇楚塞梁關轉戰空豈有兵車能遠救
即愁道路阻難通江淮城塹西南險嵩洛山川天地中
今日至尊憂不細幾時諸將捷音同
西海子
寺下烟波春不開苑中風浪隠樓臺泉源細繞西山出
雲氣深從北極來萬里乘查觀日月十年登閣望蓬莱
黃塵碧水須臾事莫使魚龍夜夜哀(吳明卿云雄渾遒逸陳卧子云意)
(景皆摹少陵)
小閣初開崔郭田三君子至
本買堂齋為客居敢扳冠蓋枉吾廬清風坐下高人榻
深夜門停長者車竹下凉蟾輝几杖花間螢火静琴書
黃門翰苑俱鄰近濁酒盤餐意不疎(穆敬甫云風致如月出石渠芙蓉散)
(華)
送雷長史
彤管先朝隨帝子白頭今日奉王孫漢庭亦羡相如美
楚客重看賈傅尊花下圖書開玉殿日高琴瑟在朱門
十年亭閣淮西宴腸斷梁王雪夜樽(陳卧子云潦倒遲暮寫得可念)
得獻吉江西書
近得潯陽江上書遥思李白更愁予天邊魑魅窺人過
日暮黿鼉傍客居鼓柁襄江應未得買田陽羡定何如
他年淮水能相訪桐柏山中共結廬
送施聘之侍御
海甸春風攬轡情燕關驄馬去還鳴繡衣霄漢花間出
錦纜江湖樹裏行近日西臺多諫草少年南國有詩名
别絃更憶風流調愁聽東城二月鶯(宗子相云綺語逸韻恍對王謝風流)
鰣魚
五月鰣魚已至燕荔支盧橘未應先賜鮮偏及中璫第
薦熟誰開寢廟筵白日風塵馳驛騎炎天冰雪護江船
銀鱗細骨堪憐汝玉箸金盤敢望傳
送衛推官之武昌
少年佐郡楚城居十郡風流盡不如此去且隨彭蠡鴈
何須不食武昌魚仙人樓閣春雲裏賈客帆檣落照餘
大别山前江漢水畫簾終日對清虚(穆敬甫云風度若鯉躍晴波鳥鳴春)
(谷)
獨立
獨立對花隂冥冥望河渚只見沙上烟不見烟中雨
盩厔清明日
獨樹桃花自發高樓燕子誰家可惜年年春色催人白
髮天涯
江南思
燈下雨鳴秋舫浦口潮廻暮鐘何處相思不見江南開
徧芙蓉
送韓汝慶還關中
華岳雲臺萬里情高秋落日眺秦城黃河一線通滄海
身在仙人掌上行
秋日雜興(二首)
野亭千橘未全黃青柿紅梨盡待霜南鄰老翁種橡栗
已見兒童收滿牀
紫蔓青藤各一叢野人籬落管西風郊扉遠絶誰能到
秋日蟲鳴豆葉中
明詩綜卷三十五
