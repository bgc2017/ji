明詩綜卷五十五
翰林院檢討朱彝尊編
陳淳(二首)
淳字道復後以字行别字復甫長洲人國子監
生有白陽集(張石川云白陽從游衡山稱入室弟子有雲林之瀟灑而無其癖同)
(石田之高潔而通於和所謂遠性風疎逸情雲上者邪錢功甫云先生詩瀟散閒雅恬憺自)
(然如梧桐半階月楊柳一簾風流水去無住停雲意自閒晚涼生竹塢新水溢花渠咸臻妙境)
(靜志居詩話白陽寫生全學石田詩亦倣之特少神解耳)
畫梅
風引上春香雪弄南枝色為有惜花心樓中莫吹笛
聞鳥
重重煙樹鎖招提野客来尋路不迷纔過板橋塵土隔
落花無數鳥爭啼
彭年(一首)
年字孔嘉長洲人有隆池山樵集(徐伯臣云孔嘉詩中含沈)
(鬱之思外被組繢之華聲調和平詞致暢越可謂風流自命者也王元美云彭孔嘉如光禄)
(宴使臣餖飣詳整而中多宿物)
(詩話孔嘉人品足亞徵仲何穉孝長歌云隆池處士彭孔嘉徵仲並軌吳人誇特詩不及)
庚申秋書事
内&KR1742;傳焚廿四坊錦雲花隊一朝亡渥洼未見来天馬
槃木無聞貢白狼此日朝廷思李牧他時文簿抑揚湯
運籌急為攄長策薄伐宜城古朔方
陸治(二首)
治字叔平吳縣人歲貢生有包山遺詩
(詩話叔平遊道復之門當時鄉曲之論謂詩得其興畫得其趣然叔平畫以工緻勝詩則與道)
(復同流)
治平寺納涼
竹根雨過石苔斑鐘梵蕭然晝掩關坐愛微涼生碧殿
忽看飛雨失青山雲分暝色来天外風卷潮聲落樹間
最是晚晴宜眺聽夕陽横抹蓼花灣
桃花楊柳舞鴨圖
二月吳淞水上灘柳絲風急絮漫漫詩翁賦罷閒凭處
花滿春池鬭鴨欄
錢穀(一首)
穀字叔寳長洲人有懸磬室詩
(詩話叔寳貧無典籍遊文徵仲之門日取插架書讀之以其餘力點染水墨超入逸品晚葺敝)
(廬題曰懸磬室王元美為賦詩所云空梁頗受落月色北窗靜竢涼風眠者是也手抄異書最)
(多至老不倦倣鄭虎臣吳都文粹緝成續編聞有三百卷其子功父繼之吳中文獻藉以不墜)
(與公瑕伯穀奔走相門者遠矣)
夜登虎丘次韻
遥憶梅花閣還思修竹林煙迷山徑窅雲鎖石苔深香
界期重宿筠亭擬更臨悠然停采艦燈火晚隂隂
居節(四首)
節字士貞吳縣人有牧豕集
(詩話商谷繩削斤斤不失晚唐家數)
晚坐
鴉背夕陽盡柴門暮色初山寒漸風露人語半樵漁落
葉聞碪急蘆花映日疎年年楚江上不見雁將書
雨後
綠嶼青林白練溪艸深市井路全迷雲將片雨歸何急
麥釀輕寒秀欲齊一水遥連蕭寺外千山不斷石橋西
欲營三徑添松菊立盡殘陽見鳥栖
重題自畫小景贈戴子文去畫時四十年矣
點染青山四十年寸縑不改舊風煙散人漫竊江湖號
未買松江一釣船
村居圖
茅簷日暖燕交飛雲過牆隂濕翠微中酒經旬掩關卧
蒼苔渾欲上人衣
周天球(一首)
天球字公瑕長洲人諸生
中秋長干曲
玉笙低引紫簫長不許商音斷客腸聽到月斜纔入破
飛来七十二鴛鴦
王懋明(一首)
懋明字僅初長洲人僑居錫山
毛氏樓居即事
為樓山郭外登眺起幽思片雨沈江暗孤煙上嶺遲鴈
還逢寄字花發滯歸期遠念吳山勝春遊恐後時
姚咨(二首)
咨字舜咨無錫人有潛坤集
桂亭為豫章萬隠君賦
南山鬱秋霽重巒桂花白高人愛巖棲躋攀理輕策覽
彼雲木秀悠然縱所適結亭青林端幽賞非矯迹冷風
吹霞裾涼月挂石壁襲芳和天倪餌實駐顔色淮南詎
可招此意良自得願貽瑶華音一慰山中客
西樓席上聽梨園琵琶戲贈
少年文采復風流適意吳山竟日留老去不忘歌舞興
琵琶猶載木蘭舟
周詩(一首)
詩字以言崑山人有虚巖集(皇甫子循云山人詩婉麗以會景俊)
(逸以宣情舂容以達氣真得古人之髓至王元美云周以言如中智芘芻雖乏根具不出小)
(乘語)
(詩話虚巖頻與皇甫昆弟酬和故派亦近之其言云詩之淵妙近體難工而鮮叛選體易似而)
(實離倩衣毛嬙借飾西子始勞髣髴終露本来作者既非匠心覽者又皆庸目乃曰甲幾魏晉)
(乙庶齊梁是何古人之多也斯言可鍼巵言詩藪之膏盲)
靈隠寺
靈隠何年寺青山向此開澗流元不斷峰石自飛来竹
覆空王苑花藏大士臺冥探有玄度莫遣夕陽催
唐詩(二首)
詩字子言無錫人有石東山房稾
九日登牛首山
牛首登高處黃花細雨前山深寒似臘江遠澹於煙寳
刹珠光淨金陵王氣連六龍曾駐輦聽話武皇年
采蓮曲
風微波不起日暮未迴船貪看鴛鴦鳥時時誤采蓮
沈仕(一首)
仕字子登杭州人刑部侍郎銳子自號青門山
人(王道思云青門樂府古詞雜咏遊適之作麗而有則風致藹然邊關諸詩意氣激發於聲)
(律之外殆雄心俠氣有不能自釋者邪中岳東伯云青門身本貴介志則清真野服山江遊)
(海覽新篇雅調遠邇齊稱翰墨丹青兼能游藝信乎野鶴之在雞羣祥麟之遊郊外)
村居春日
柳堰迷丹日蓬扉啓綠煙人閒啼鳥外興劇落花前野
色連三徑山光滿四筵鷫鸘如可解堪作酒家錢
陸楫(一首)
楫字思豫上海人承父深蔭入國子監讀書有
蒹葭堂稾
次韻送顧龍山南歸
官河春水送行舟君去匆匆不可留須信故園春正好
莫因風雨駐揚州
牟嘉叙(八首)
嘉叙字寅定黃巖人有霞溪漫稾(趙方崖云先生以布衣處)
(窮谷游情景物能自得師於語言之外而不越乎尺度矩矱之中)
擬古(二首)
驅車出門闌車行復遲遲百艸委霜露涼風正凄其天
寒道路艱問君將何之駕言往宛洛相從遊俠兒遊子
去萬里旋歸竟何時安得附飄風致此殷勤辭
灌木産崇岡鬱鬱蔽層丘芳艸依澗側託蔓相綢繆美
人隔遐方宜為君子仇未及登君堂歲月倏已遒慨彼
芙蓉花漫爛當清秋采采欲為贈道路阻且修願君保
明哲妾心亦何尤
遊江心寺登康樂亭子
輕舠截奔浪水國散微隂㳂洄眺孤嶼寳塔凌雙岑兹
遊夙有期始得遂幽尋淵室接梵語花臺遶龍吟滉漾
元氣中日華映珠林謝公有遺蹟孤亭俯江潯曠懷寄
玄賞海嶠振徽音清芬詎可挹高情傾古今西堂夢不
返池艸春自深
同方用晦遊西谷
褰裳涉西沚披莽散輕屩稍觀山川異煙火隔墟落沿
洄傍溪曲窈策入穹壑幽尋葛可捫晻曖路疑錯巖雲
冐巾幘霏翠灑林薄汲深俯重淵采秀踄崇崿坐聆伐
木音益感良遇樂返策復流憩逍遥展歡謔眷兹丘園
賞胡為就羈縛
漁家用從姪存勇韻
茅茨傍江口斷岸依漁梁榜舟蘆花渚閒歌和滄浪日
出水禽散風至蒲帆張青蓑濕不解卧看南山蒼
送馬斗南歸揚州
去年九月黃花秋邂逅與子城南遊高才磊落不易得
竟日尊酒情淹留三年為客風塵裏末路相逢即知己
禹穴探幽興未窮梁園作賦詞堪擬一别嗟余懷故丘
聞君亦欲尋歸舟萍蓬蹤跡本無定使我感慨增離憂
一片孤帆向何處日落雲横廣陵樹天姥峰前送月明
姑蘇臺畔聽鴻度江煙慘淡江草青衆賓估酒雙玉瓶
别君惆悵不忍去碧雲回首天冥冥
觀古壁畫山水歌
危樓百尺凌空起古壁丹青畫山水淨掃浮埃據榻觀
筆跡何人乃能爾想當盤礴時巧思妙入神胷中羅萬
象寫出皆天真迴峰疊嶂開嶙峋白波浩蕩渺無垠仙
人宮闕擁出碧雲裏宛如三山隔水無通津松間白鶴
呼不下却思整翮凌蒼旻超然風景異人世四時花木
相鮮新溪林冥密碧艸合又如花源有路通秦人蒼茫
遠勢尤莫測渤澥崑崙看咫尺一葉漁舟歸未歸洞庭
秋淨湘煙碧野橋沙岸曲徑通高樹下有長髯翁恍如
著我圖畫中手攜雲鑱倚青松萬籟不起千山空仰天
一嘯看飛鴻
青田溪上
月出高峰潮上灘叮嚀舟子放舟還蒲帆不掛春流急
又過前溪白鷺灣
陳體文(五首)
體文字仲約號寄委江隂學生有友錄稾(劉應谷云)
(寄委詩靡有承襲成一家言)
(詩話仲約早辭學宫肆志詩律築耕舍於郊西有田數十畝力耕而食賓至必治酒酒酣賦詩)
(詩有云得魚便覓酒有酒且留人如此即為樂何須復苦貧無魚亦無酒宜主不宜賓如此即)
(高卧何愁不及晨可謂達生之士矣平居詩不留草其友花左室見輒手錄之故名友錄稾五)
(言不為舊格所拘頗自超脫是時五岳十岳諸山人率以韋布效縉紳語未免可憎菰蘆中有)
(此人大是不俗)
雜詩(三首)
林間慈烏鳥哺母聲嗚嗚城上雙䲭梟破巢還啄雛韝
鷹飽食肉勁翮翻平蕪不擊城上䲭但擊林間烏
漢家有通儒窮經三十年腰下鮮尺組囊中無一錢出
門逢高車呵者當其前問之彼為誰牧兒新助邊
明鏡不在遠籹臺當目前只言他人&KR1126;長謂自已妍人
亦不能别鏡亦不能宣遂使效顰子翻希惑者憐
三月晦日作
造化如驅車春歸一何早本為天地客又復客中老榮
華已潛奪安得顔色好君看庭下花開者行當掃
宴起
老覺春無賴朝来起最慵鳥聲殘夢裏花氣宿酲中樓
日連城下池風過苑通却悲寒食節歲歲客江東
王襞(一首)
襞字宗順泰州安豐場人處士艮仲子自號天
南逸叟有東崖遺集
(詩話東崖隨父心齋之會稽傳陽明良知之學吳興沈秱贈之詩云念子賢者後至理早已融)
(譬彼三世醫指授寧無從詩其餘事然如一室風過雨三更月到窗好雨應宜早秋花不恨遲)
(坐雨新亭曉聞潮落月時老攜杖屨歸山谷閒看兒孫種水田亦有活脫之趣)
漫成
青春去何速白髮將奈何豈乏大藥資而不棲巖阿擾
擾苦勞生所得諒無多古人貴聞道道在焉問他
岳岱(一首)
岱字東伯蘇州衛人有漳餘子集
(詩話東伯集交友詩為今雨瑶華猶存次山篋中遺意)
征南
安南易姓舊相因封賜還應到海濱萬里版圖曾郡邑
殊方小醜亦君臣炎風毒霧煩諸將翠羽明珠入紫宸
想見乞降矜面縛天威此日轉陽春
方學漸(一首)
學漸字達卿桐城人貢生有連理堂集
(詩話方氏門才之盛甲於皖口明善先生實濬其源東南學者推為識志焉如東征句云豈謂)
(憑陵愁日本至勤師旅出中原宛然空同華野遺響)
白雲巖
磴道斜飛瀑巖花半入雲望中孤鳥沒天外一江分竹
柏山樓色旃檀石鼎熏軒然長嘯發清興好誰聞
方學箕(一首)
學箕字紹卿學漸從弟有卷石山房稾
劉慎吾贈石
怪石從何得玲瓏自可憐感君同白璧置我小窗前
張士瀹(一首)
士瀹字心父崑山人有張氏集
送人還京
臨岐一别酒惆悵故人違落葉雨中滿歸舟江上稀路
將天欲遠帆逐燕同飛去去還鄉落無勞淚濕衣
陳鳳
鳳字羽伯更字鳴岐無錫人有石邨稾(穆敬甫云山人)
(不務竒詭而意象悠然)
(詩話明詩人同姓名者甚夥然猶世代相去字里未同至金陵陳鳳字羽伯梁谿陳鳳亦字羽)
(伯兩君詩皆平平既無春城寒食之作可别韓雄始猶兩存終愁兩湮沒耳)
春夜阻舟尤村渡華子攜酒見訪
盤谷春雲覆竹扉夜船燈火宿霏微故人何意一尊共
野渡不堪孤鴈飛世路波濤渾不定客程風雨竟誰依
重来應待晴芳好柳絮桃花滿釣磯
宿尤邨渡同李思齊
寒煙蒼蒼溪路昏月出斷岸溪光分孤舟畏險不復渡
兩人對酌皆成醺苦憐白日易華髮所喜青天無片雲
櫂歌漁父杳然去縱横野水蘆花村
雨中客至
新水柴門漲碧紗孤邨煙樹隠漁家客来湖上偏逢雨
春到江南又見花沽酒隔鄰傳小甕打魚深夜出枯槎
浮生莫遣浮名誤醉裏還驚兩鬢華
朱察卿(四首)
察卿字邦憲松江華亭人有朱邦憲集
荆軻
七首無功壯士醜函封可惜將軍首秦廷一死謝田光
社稷何曾計存否不知秦王環柱時舞陽在前何所為
當時太子不早遣待客俱来事未知
對簿詩
日出雪不消天寒日亦冷蕭蕭枯楊下危牆見人影對
簿慚予来公門日延頸囚服僮僕嗤囊空吏徒屏懷刑
媿君子惡慝時自省嗟彼羣凶心持石待下井
雨中感懷
春雨久不歇春寒戀衣裳駟馬斷委巷蝸牛蠧空牆卧
讀感舊篇惻惻各悲傷人生貴適意所就何短長屠狗
足成名豢龍終亦亡虎鞟腐泥沙繭絲成文章物理有
盈虧人情空較量不如典春衣沽酒澆吾腸
江南
江南千里暗妖氛野哭家家不可聞落日羣狐窺白骨
荒林萬馬卧黃雲將軍不下征夷令使客空傳祭海文
試問九重宵旰處殿頭香氣正氤氲
吳擴(二首)
擴字子充崑山人有長吟閣稾貞素堂集(謝茂秦云)
(子充吐詞新麗不減唐人)
(詩話子充游大人以成名嘗於元旦賦詩懷分宜閣老其友聞之笑曰歷頭第一日懷中朝第)
(一品官循是懷人即歲除亦輪不到吾輩此可入啓顔錄嘉靖間山人若呂中甫謝茂秦之徒)
(排難報恩不無可取若子充所謂斗筲之人無足算也)
懷伯兄
老至無家别飄零何處邊音書嘗不定生死竟誰傳朔
鴈驚秋思隂蟲攪夜眠空庭孤月下顧影一潸然
漂母祠
賢哉一飯恩千載猶廟食如何漢諸陵寂寞生荆棘
鄭玄撫(一首)
玄撫字思祈歙縣人有梧野集
折楊柳
嬝嬝河堤柳年年送别離攀條不忍折拭淚強相持弱
態君應惜柔情妾自知春来愁幾許試看向南枝
汪寬(一首)
寬字子敬祁門人
鸚鵡
被寵翻遭縶能言太逼真主恩非不厚野性詎能馴去
國長憐爾呼名輒應人江南盛雲木何似隴山春
邵正已(一首)
正已字格之休寧人有玄石山房艸
(詩話格之尃精墨務詩亦斐然)
銅雀臺
寂寂銅雀望飄飄繐帳懸君王遺令日是妾斷腸年舞
影傷羅綺歌聲咽管絃西陵松檟冷日夕鎖寒煙
吳錦(一首)
錦字有中休寧人有吳有中詩集
送金伯謙北行
浮雲西北征客心渾不住到日屬秋深寒生灞陵樹
吳瑗(二首)
瑗字子欽歙人
采蓮曲(二首)
㳐㳐蘭槳鳴雙雙屬玉起不見采蓮人知在蓮花裏
采得雙蓮蓬中有百蓮子一一自生心外面空相似
吳瓊(二首)
瓊字邦珍休寧人有紫芝社稾
歲暮書事
海上猶多壘江東未息兵如何觀察使遽報武功成寒
沍凝春令隂霾蔽日明不堪黃浦路雞犬寂無聲
旅邸除夕
老至謀仍拙天寒酒易消冰霜愁裏過鄉國夢中遥一
歲秪今夜百年能幾宵病懷堪自遣無復歎蕭條
葉一清(一首)
一清字本靜祁門人(王仲房云本靜詩格稍落而意旨融洽)
遣興
頗怪逢迎嬾經旬不出溪草堂一夜雨新漲忽平堤翠
篠吟風細青靄壓樹低滄洲意不淺獨坐領鳬鷖
汪少廉(一首)
少廉字古矜休寧人有汪山人集
邊憤
漠南在昔王庭少内地而今戍鼓多何將突營騎白馬
先朝失計割紅螺虚令互市通蕃貢翻遣降王解漢歌
獨喜郭侯曾一戰十年瀚海不揚波
程柶(一首)
柶字来周休寧人有大石山人稾
東原
翠竹孤村舍黃花曲徑饒租完無吏過酒熟有鄰招碧
澗當門釣青山隔岸樵自慚非世用長得任逍遥
戴巏(一首)
巏字子京休寧人
得子秀兄避寇消息
問訊東吳使秋来尚避兵一身依短劒數口傍孤城旅
食應無定歸舟未有程此時正愁絶天末斷鴻鳴
程天符(一首)
天符字夢甫婺源人
飲酒
昨非未皆非今是未皆是是非皆茫昧寧知譽與毁毁
于我何悲譽于我何喜時對無極翁翛然鳴綠綺
張應文(一首)
應文字茂實蘇州嘉定人有巢居小稾
食新米作
人生欲無涯各各饜梁肉吾獨薄滋味一飽但饘粥屏
居事躬耕辛苦踰三伏瀰瀰白露滋栗栗香稻熟滌我
碌碡場納之杼與軸揚糠已隨風漬水乍離䉛欣欣婦
子語足比玉田玉力穡斯有秋薦廟乃嘗穀先民戒肯
播老氏尚實腹感彼桑田巫食新詎非福
張應武(一首)
應武字茂仁蘇州嘉定人有文起齋集
郊居雜言
屏居兮西郊學圃兮躬稼岸崟崟兮似山水沄沄兮遶
舍鳥嚶嚶兮鳴春草萋萋以迎夏芳菲兮及時有美不
来兮徂謝念我同學兮結珮拖紳紛車馬兮要津蓴魚
懷兮未得猿鶴怨兮無人曷歸来兮郊西劃松竹兮為
鄰晨耕兮午饁作盛世之逸民
張鑾(一首)
鑾字顯文萬載人多善行年九十三舉鄉飲大
賓夀百有七歲而卒
百歲作
石門茅屋野人家百番春風換歲華盡道長生緣辟穀
不知香飯有胡麻
范如珪(一首)
如珪字文瑞休寧人
江上
江上西風雨復晴菰蒲深處釣絲輕何人隔岸吹長笛
楊柳秋江一夜生
孫良器(一首)
良器字貢甫休寧人有九野稾(王仲房云貢甫詩才清思暢言)
(簡意微過姑蘇一首亂離在目讀之不覺悽然)
過姑蘇有感
東吳城外盡烽煙百姓流移半在船為問秋風舊来鴈
稻梁今剩幾家田
鄭孔庶(一首)
孔庶字子富歙人
雪後柬張碧川
吳橋殘雪漲新痕客舍無人閣酒尊不為寒梅覓春信
東風長日不開門
葉杲(一首)
杲字杲卿休寧人
旅次江夏
歲暮投南楚蕭然一旅身江山遥對酒鄉里少逢人細
柳舒殘臘疎梅報早春故園歸未得物候倏更新
汪子祜(二首)
子祜字受夫祁門人有石西集(吳園次云石西詞博而昌調清)
(而越)
貧病
夜讀朝慵起晨餐午未炊邇来貧亦樂真與病相宜過
受三彭錄游憑二仲隨科頭忘日暮倚杖步雲遲
獨行
日杲秋猶暑林棲鬢欲華獨行銷白晝得意見黃花稻
熟莖莖穗薑肥寸寸芽竹堤香漸近水次有漁家
李敏(一首)
敏字功甫休寧人有浮丘山人集
發盤塘
朝發盤塘㘭夕望平陽郭江空雨冥冥無風客帆落
郭第(一首)
第字次甫丹徒人隠於焦山嘗為嵩岱游有廣
篇(何元朗云次甫江月不可留山雲坐相失之句駸駸窺盛唐之室)
錢塘雨泊
一片迎潮雨錢塘泊岸逢煙明六和塔雲暗兩高峰茶
熟篷窗火香殘野寺鐘湖頭舊游路濕翠想高松
陸九州(二首)
九州字一之無錫人
荆溪
東風靜卷游絲長桃花吹落流水香美人照水芙蓉裳
蘭橈玉腕擊波去欲来不来空斷腸(鍾廣漢云語皆前人已道者而其章)
(法却合唐音)
半山
山深翠微寒飛花亂如雨輕風抽布帆落日在高樹
張文介(四首)
文介字惟守龍游人有少谷集
湖上晚興
日夕湖水佳波光皎如雪沿堤蹋花去獨行自怡悅浮
香時有無流螢乍明滅興盡櫂歸舟山齋照涼月
九日風雨登吳山亭子
今日復九日自憐猶未還巖亭足佳菊風雨亦躋攀漠
漠煙中寺冥冥海上山鄉園渺何處空佇白雲間
遣懷
一水斜通棧羣山曲抱城短簷殘雪色遠寺暮鐘聲茅
屋仍加稅天河未洗兵空懷太平策誰問魯狂生
吳江舟中
向夕問舟人吳江將至否須傍微月中繫船好沽酒
王應辰(一首)
應辰永嘉人
夜遊曲
燕舞起香塵鶯歌出絳脣直須滅銀燭恐有絶纓人
趙綱(二首)
綱字希大無錫人(黃勉之云希大寄李秀才二十字入唐人詩中未易辨也)
黃纛車
楚人拒滎陽漢事日以亟絳灌亦何為相顧徒失色紀
生何雄哉毛骨無所惜黃纛甘自焚赤龍乃得出如何
垓下平其功竟淪沒
寄雒陽李秀才
未得吳公薦空憐賈誼才年年三月裏相憶看花来
朱陽仲(一首)
陽仲以字行失其名遂寧人有青城山人集(李時)
(遠云文學詩聲調意境絶類中唐)
金溪曲呈方使君
金溪流水發新安一片孤帆兩岸山估客自吹龍女笛
路人遥指玉郎灘
余慶(一首)
慶字惟德固始人貢士有障風集
送吳隠君南還
可歎論交日翻成餞别時空江憐歲晚遠道念歸遲行
色關鴻鴈鄉心挂柳枝殷勤一杯酒相勸復相思
邊習(一首)
習字仲學歷城人尚書貢仲子有睡足軒詩集
(王貽上云弘正四傑惟何氏之後最大李氏次之徐氏有子伯虬稱詩吳中名載今雨瑶華而)
(仲子以尚書之胄食貧授徒有遺稾一卷薄暑不成雨夕陽開晚晴其佳句也)
雨止
訪舊歸来夕照中半天涼雨一溪風須臾雨盡浮雲斂
笑看兒童指螮蝀
禹龍(一首)
龍字子化揚州興化人
九日登高
佳辰何事恨相仍萬里高臺醉復登淮海煙塵迷客路
濠梁烽火照皇陵牙旗分閫原非將羽檄徵兵却到僧
遂使英雄增激烈不堪遲暮欲飛騰
官一䕫(一首)
一䕫字舜鳴平度州人官府同知有少泉詩集
九日
獨有幽懷客逢秋感慨深菊荒三徑雨荷老半池隂歲
月人間世神仙病後心北山高興在殊未罷登臨
張墾(一首)
墾字禹卿南昌人生員有白榆園稾
送仲逸同懋功太守遊滇池
滇南西去在天涯匹馬先看楚地花但有故人嚴僕射
杜陵隨處即為家
陸光宙(一首)
光宙字與嘗平湖人有鉏餘稾
(詩話與嘗隠居郊園與宗旭初暘璩之璞君瑕輩一十八人結文酒之社晚夢一道士持陶靖)
(節小像索題諦視之即已也題云在晉為淵明躬耕辭五斗昔以節自持今惟義自守千載復)
(歸来春風吹五柳曾識白蓮人遠公是吾友蓋十八人中有白蓮道人如本也翌日復作偈言)
(投筆而逝鄉之遺老至今傳之)
歸燕
萬里衡陽鴈春来又北征誰憐失羣影故作斷腸聲朔
漠風猶勁關山月自明素書吾欲寄須到雒陽城
姚兖(二首)
兖字叔信秀水人有玄岳山人詩集(王伯穀云山人詩清)
(真古澹不事藻繢)
興善寺訪戚希仲養疴西林禪房限韻
橋分龍藏北水接馬涇西一棹通祇苑孤笻引曲堤梅
同殘雪映竹覆濕雲低不淺陶潛興清尊許共攜
寄懷朱宗魯太醫
憶昔都城醉故人睽攜二十四迴春心隨明月長飛夢
目斷停雲欲愴神藏室書成周柱史丹箴筆紀漢宮臣
何時得副還山望芝草琅玕共采真
(詩話此贈先少保作也少保保御三朝曾撰太醫院志定陵親政後醫或進以金石劑起居未)
(安先公入視疾奏曰聖體病在肝腎宜寬平以養氣安靜以益精帝喜命大璫陸敬書之屏斯)
(叔信詩有丹箴句也)
戴乾(一首)
乾字元泉桐城人嘉靖中處士
述古
英雄一身存安有仇不報覆楚與復楚各不出所料後
此博浪椎報仇志未了進為漢廷傑退偕赤松老成功
匪所期封留豈足道
鄭坤(一首)
坤字順卿吳縣人有石南集(俞汝成云順卿詩賦有蕭散清逸之)
(風)
同王駕部遊慧山題秋聲小閣
輞川居士共襟期小閣登攀欲暮時山色可淹今日酒
秋聲還憶去年詩閒雲竹埽無留影老樹藤纏不剰枝
景物漸隨人事謝隔窗幽鳥未曾知
張虞卿(一首)
虞卿順天人
雜詩
青青江上艸關關洲中禽物類各有待因時樂相尋嗟
予久漂泊感遇情難任豈無他人好咸非心所欽所思
在遠道關河阻重深寒暑屢變節魚鳥空浮沈離憂共
誰語強坐彈鳴琴孤鸞與别鶴此曲傷人心
王叔承(十四首)
叔承初名光徹以字行更字承父晚更字子幻
吳江人有吳越遊閩遊楚遊嶽遊諸集
(詩話承父才情奔逸下筆不能自休其論詩不甚傾心王李大指謂事與景者天地所自有之)
(物偶遇而收之情與意者吾所本有之物偶觸而發之彼吾役也吾不彼役也斯言良是惜其)
(所作牽率者什九王元美序之稱其句就而色自傅篇就而用恒有餘驟讀之恍然若新既諷)
(之而又恍然若故王敬美序之稱其能以牛溲馬渤為藥餌嘻笑怒罵為文章蓋皆寓貶于褒)
(之辭而承父自負其才受二美之籠絡不覺也平情而論承父亦安能敵元美即就宮詞百首)
(而觀已遠出元美之下特其卷帙繁富不減弇州詩部爾當嘉隆間布衣稱詩若沈嘉則王伯)
(穀及承父三人咸以多勝人今歷年未久全集流傳日寡後世誰相知為重刊其詩者豈惟重)
(刊覽其全集而不欠伸思卧者亦稀矣奚以多為)
將渡江訪戚世秀阻風雲陽道中作
大江何茫茫晨風䬃已夕故人如浮雲可望不可即有
夢亦須臾寤言轉悽惻生别時易徂一日三秋隔袖中
懷素書零落餘紙墨區區方寸心相看皎猶昔
自桐廬入七里瀧出嚴州舟中懷古
入瀧還出瀧宛轉千盤經既登桐君廬復憩嚴子亭水
光鴨頭綠山色蛾眉青雲中雞犬隔天際鸞鶴停往往
至人宅選勝開巖坰舊壇秘光彩遺廟虚精靈朱鳥不
可見哀歌許誰聽
題陳從訓所藏惠崇溪山春霽圖卷
惠崇一詩僧宋首柴周尾丹青入禪觀别自通玄理能
於尺素間點染千山水昨登金焦興不孤陳郎示我溪
山圖畫家精工多近俗寫意得神形不足此僧妙趣種
種兼不滿三尺吳興縑針頭毫末密相接有如蟭螟寄
蚊睫或言工勝趙大年又云妙超展子虔只須三日坐
其下一花一草生意全乃知陳郎揮灑信有本恥與當
今畫家混我歌長句君莫嗤惠崇惠崇郎所師
水北菴醉歸書興
水深肥紫蟹稻熟美黃雞溪饌秋来賤酒人閒處齊醉
歸廬嶽社惱殺太常妻點檢明朝約野橋煙樹西
屯溪乘竹筏抵紋溪作
綠竹揚輕筏屯溪渡早暉魚梁羣鷺下石碓亂泉飛小
市環青麓長橋跨翠微前峰仙路近樹色滿秋衣
金陵艷曲
綠江天作塹翠嶺石為城柳暗黃金塢花明白玉京春
風十萬戸戸戸有啼鶯
揚州歌(二首)
二十四橋邊當壚最可憐妝成窺客坐不耐數青錢
東家女十三西家女十五夜半褰娘啼嫁與并州估
益卿簡寄家兄酒錢志感
異姓憐兄弟天涯寄酒錢急難那得汝我媿鶺鴒篇
觀音巖訊蘇道人適山頭虎
層巖飛茗煙道人正高坐牧童折山花笑指神虎過
西湖雜興
看花須近寒食看潮待過中秋二月十五花信八月十
八潮頭
荆溪雜曲(二首)
賣殘竹菌筍還来收罷蘭花蕙又開但焙茶芽先穀雨
不愁虎跡遍莓苔
蜀山山下火開窑青竹生煙翠石銷笑問山娃燒酒杓
砂坏可得似椰瓢
竹枝詞
白鹽出井火燒畬女子行商男作家橦布紅衫来換米
滿頭都插杜鵑花
黃姬水(一首)
姬水字淳父長洲人省曾子有白下高素二集
(王元美云黃淳父如比里名姬作酒糾才色既自可觀時出俊語)
送汪太學遊江都
千里王孫歸未能風雲意氣每超騰年来裘馬遨遊處
不是金陵即廣陵
王穉登(十二首)
穉登字百穀一字伯固長洲人國子監生有晉
陵金昌燕市客越青雀竹箭梅花什荆溪松壇
諸集
(詩話百穀詩亦華整第嫌肉勝於骨至袁文榮所賞色借相公袍上紫書生薄命原同妾等句)
(媚竈之詞近於卑田乞兒語矣近見選本甄錄太繁予刪其什九而風骨始刻露嘗鼎一臠未)
(為不知味也)
送吳郎遊金陵
兩地三春别孤帆千里愁君今遊帝里誰與共仙舟夜
雨連瓜步春潮滿石頭長干管絃地走馬莫淹留
送慧師還五井兼懷其故師楊伯翼
持鉢南歸去長天接遠汀未霜吳樹赤過雨越山青帆
外桃花渡函中貝葉經還將二泉水一酹子雲亭
婁東訪顧靖甫
訪爾山城下秋風一徑偏溪魚名箭鏃野菊類金錢艸
廢歸吳宅潮通入楚船馬鞍峰頂石把酒憶當年
看梅過玄墓山中
橋外花開日分明雪作圖不將他樹雜未有一家無多
處半青嶂香時過太湖濁醪元易得市遠亦須沽
送吳中丞之金陵
建業青山是帝都暫勞開府握軍符花間朱鷺鐃歌曲
江上黃龍水陣圖玉節中丞新盪寇樓船諸將舊平吳
不知燕子磯前地容得陳琳草檄無
邊警
琵琶洲上香山澳来往初通海上艖漸習文書通漢語
别居城郭慕中華餘甘却載西商舶吉貝先歸市令家
島寇須防勾引漸斧柯莫待翦萌芽
長安春雪曲
春風吹雪下桑乾添得城中一夜寒鳷鵲樓高消不盡
長安街上馬頭看
都下寒食
騎馬尋春春尚遲東風空自向人吹燕王城裏千株柳
寒食来看未有絲
望湖亭
亭邊楊柳水邊花落日行人正憶家不及江南湖上寺
木蘭舟小載琵琶
湖上梅花歌(二首)
山煙山雨白氤氲梅蕊梅花濕不分渾似高樓吹笛罷
半隨流水半為雲
虎山橋外水如煙雨暗湖昏不繫船此地人家無玉歷
梅花開日是新年
清明前一日慈雲菴訪怡菴上人
春風駘蕩日初晴與客尋僧入化城牆裏杏花牆外柳
始知佳節近清明
梁辰魚(一首)
辰魚字伯龍崑山人有遠遊稾
(詩話伯龍雅擅詞曲所撰江東白苧妙絶時人時邑人魏良輔能喉囀音聲始變弋陽海鹽故)
(調為崑腔伯龍填浣紗記付之王元美詩所云吳閶白面冶遊兒爭唱梁郎雪豔詞是已同時)
(又有陸九疇鄭思笠包郎郎戴梅川輩更唱迭和清詞豔曲流播人間今已百年傳竒家曲别)
(本弋陽子弟可以改調歌之惟浣紗不能固是詞家老手詩律猶未細觕能駢贍而已)
登西塞山訪張志和遺跡
晚登西塞山翛然出林薄諸峰自南来兹嶺獨岝㟧攀
援上蘿磴翠微搆蘭若清梵懸香林法鼓時間作零雨
飄巖阿殘雲卧松閣緬懷玄真子雅志甘寂寞雲鴻入
冥冥孤飛避繒繳風雨湖上歸浮名寄蓑箬斯人邈千
載高風滿寥廓伊余慕肥遯世故還束縛名境雖盤桓
猶未諧宿諾何時返初服於焉此棲託
夏口泛舟荆溪暮宿湖口
五月荆溪上驚湍走白沙風檣欹聽燕浪檝遠衝花山
勢通吳直溪流向月斜維舟見漁火深樹有人家
秦嘉禾(二首)
嘉禾字吾田桐城處士自號大龍山人有彭澤
稾
小孤山
砥柱從開闢中流自古今神龍常在窟怪木不成林絶
頂雲流影懸崖鳥過音吾題百丈壁仙跡倘相尋
汎湖
汎汎楓湖十里中薄雲細浪夜初融月明會聽雙龍起
我欲騎之到海東
汪泹(一首)
坦字仲安鄞縣人國子監生有石盂集
夜上嚴灘
上灘似牽羊下灘如走馬灘高月未出亂石怒流瀉離
離巖際星風雨聲在下夜久漁火明疑是披裘者
徐韋(二首)
韋字明佩江隂人國子監生有觀夢菴集
重經故居
荒臺欹側柳凋零故里重過悵獨行燕子不來花落盡
夕陽偏傍斷橋明
過復元從孫
銀蠟風多護錦屏飛觥不逐舞腰停當筵莫唱江南曲
白髮周郎已倦聽
沈倬(五首)
倬字道章吳江諸生以子琦珫珣貴累贈通奉
大夫有紀志稾
松際月
清風湖上来徐徐入松下風吹松子落拾之欲盈把月
出松際雲清光滿籬舍
題張師清望樓
曉色臨平野高樓屬斷雲連峯當戶入一水傍階分樹
影參差動禽聲上下聞主人方擁傳莫草北山文
送别
空城積雨煙霧深驛亭迢遞江沈沈桃花一樹感春淚
楊柳萬條驚别心燕趙古来多結客秦淮道上誰知音
丈夫意氣偶相得脫贈豈惜雙南金
月夜
明月吐夜光寒影在溪水山人抱琴来坐久秋雲起
花溪客舍
孤燈坐来昏凄其不成宿夜鸛忽驚栖翻飛入修竹
卓明卿(一首)
明卿字徵甫仁和人以太學生選授光禄寺署
丞有集(葉茂長云微甫詩華贍和暢才調過人)
江上别黎惟敬
執手河橋上遥天起片雲仙帆千里發客路一江分桂
嶺先秋色樟亭半夕曛家山到何日兩地惜離羣
陳九州(一首)
九州字維同江隂縣學生
夜泊荆溪
細柳湖邊岸青蒲水上舟星隨孤月動山入暝煙收鼓
枻聞漁浦懸燈見佛樓客途春欲盡歸思滿滄洲
王逢年(一首)
逢年字舜華初名治字明佐崑山人同祖之子
諸生有海岱集(王元美云明佐綿麗宏博纚纚不竭)
秋曉聞鴈
北斗横天秋夜闌朔雲遥度鴈聲寒夢回旅館燈初落
書寄衡陽葉未殘隠隠斷行迷極浦蒼蒼斜月帶長安
湘南塞北關情遠人倚青樓幾處看
汪時元(一首)
時元字惟一休寧人
九日舟中
秋風葉正飛江上逢重九人世幾登高寂寞黃花酒(周青)
(士云詩有不必深言而選家必錄者此作是也)
袁景休(三首)
景休字孟逸吳縣人
(詩話孟逸隠於卜肆殁後閩人林古度寓法水寺見孟逸夫婦停棺于寺傷其無子取摺叠扇)
(畫兩棺貯破屋中上雨傍風極悽慘之狀題詩其上有新安客見而憫之出私錢庀窀穸古度)
(又口授遺詩刻之成集余購之不得繡谷蔣氏藏孟逸墨蹟五翻凡十絶句亟錄三首孟逸夙)
(見知於沈嘉則其送嘉則詩云道上霜寒連白鴈馬頭木落見黃河殊有爽氣宜其訕笑詆諆)
(及劉子威侍御也)
入慧慶寺
新秋入古寺涼氣何清越樹杪夕陽微山蟬鳴不歇
春日過南城
黃鳥當三月城南景正繁桃花千萬樹不異武陵源
自江村望虎丘
兹山竒且麗迥與江村合幽人去復来斜陽在孤塔
王受甫(一首)
不知何許人詩載袁中道游居錄
題九山壁
一心貪與白雲期解帶歸来任所之每過名山經月住
蘇門山上更多時(袁小修云九山去輝縣十里上有斧劈石石上題詩後云嘉靖癸夘受甫)
(不知何人)
明詩綜卷五十五
