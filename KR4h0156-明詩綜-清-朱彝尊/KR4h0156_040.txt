明詩綜卷四十
翰林院檢討朱彝尊編
唐臯(一首)
臯字守之歙縣人正德甲戌賜進士第一授修
撰進侍講學士
明妃曲
黃金不買畫圖中從此春花閉漢宮到得君王識傾國
無人主議罷和戎
蔡昂(一首)
昂字衡仲山陽人正德甲戌賜進士第三除翰
林編修累官禮部左侍郎贈尚書有頤貞堂稾
送朱伯仁任四川行都司斷事
白帝秋風動烏蠻夕照含憐君游宦處地極勢西南殊
俗聊相問軍謀亦共參雄飛方自此休說鬢䰐鬖
霍韜(一首)
韜字渭先南海人正德甲戌進士累官太子少
保禮部尚書兼翰林院學士贈太子太保諡文
敏有渭厓文集
贈方棠陵用陶飲酒韻
張弓射飛鳥巧者猶能得君子履周道豈為多岐惑義
命良獨安行止順通塞遠之垂萬世近之範一國珍重
君此行時哉惟語默
劉儲秀(一首)
儲秀字士竒咸寧人正德甲戌進士繇刑部主
事累遷湖廣按察使歴戸部侍郎仕至兵部尚
書
送龍長史之武昌
荆衡山漠漠江漢水湯湯送汝從兹去何時到武昌楚
筵堪設醴漢署憶含香北上多鴻鴈音書好寄將
簡霄(二首)
霄字騰芳新喻人正德甲戌進士歴官南京兵
部右侍郎有蓉溪集
過雪垻番寨
雪垻傍流沙風煙幾十家蓬頭男&KR0146;菁編髮婦耕畬皮
甲張藤盾毛衣綴線麻也知天子使羅拜接江涯
潞河舟中作
潞水經年别風塵又覺非岸蘆迎櫂舞檣燕掠人飛澤
國魚梁竭江城候吏稀人煙沙草外一縷起斜暉
陸杰(一首)
杰字元望平湖人正德甲戌進士授兵部主事
諫南巡廷杖後遷陜西按察副使終工部侍郎
有集
客舍
行役殊無已其如歲晏何宦情因拙澹鄉夢入秋多月
巷千砧發霜天一雁過吾廬今夜好可惜掩松蘿
吳鎧(二首)
鎧字文濟陽穀人正德甲戌進士授行人擢監
察御史升福建按察副使歴陜西參政雲南按
察使終僉都御史
書營平侯祠壁
白草連天遠黃雲出塞平霜笳吹漢月寒笛弄秦聲北
海猶傳箭西戎未息兵屯田當宁意寧惜度金城
涼州
聞道涼州戍連年去未回健兒多戰死彍騎至今来白
骨紛無數黃雲慘不開龍城秋夜月羌笛不勝哀
林大輅(二首)
大輅字以乘莆田人正德甲戌進士以工部員
外郎諫南巡予杖繫獄謫判夷陵州嘉靖初起
江西按察僉事歴副都御史巡撫湖南自劾歸
有愧瘖集(林茂貞云二山詩在仕途者忠憤激烈無依阿取容之態在林居者沖適)
(雅淡無憤時嫉世之心要皆出於性靈非騷人墨客風雲月露之作也王應時云二山詩典)
(麗雋遠冞入堂奥云謝山子云林詩樸厚可比蔡忠惠林雨可二山詩鍛鍊而不傷自然)
(靜志居詩話二山與南泠最相契詩亦近之第稍遜耳品當在李川父孟望之之間)
弔馬伏波祠
野渡維江舸荒祠薦澗芹魚龍喧永晝日月照迷津阻
絶征蠻路艱危報主身只今嗟薏苡臨弔幾傷神
蔣子雲都水定居西長安門外
南泠三載賦閒居春日長安近卜廬苑樹飛煙分客榻
禁鐘浮月散朝車揚雄天禄多竒字方朔金門有諫書
相望西橋應不遠莫教風雨往来疎
林炫(四首)
炫字貞孚閩縣人尚書庭㭿子正德甲戌進士
歴官通政司參議有榕江集
傷歌行
楚人不識鳳謂是五色雞魯人不識麟謂是麕而蹄天
時苟不值賢聖終見嗤爰居避海風享祀將奚為寄言
明哲士樂命安蓬閨
有感用杜韻
將帥承新渥軍儲惜去年似聞千里霧猶蔽九重天貴
戚爭開府烽煙近到邊玉關何日閉遺恨自張騫
十四夜月
今夜揚州月清光已勝前遥升滄海外先到客亭邊雲
度同飄忽風来一灑然細瞻金粟影猶少半分圓
次韻贈朱青岡太守郊行
聞得農人語鶯花未足憐夕陽牛背笛春雨郭東田政
簡官如水時豐俗自便村村鳴社鼓歡喜說今年
孫存(一首)
存字性甫滁州人正德甲戌進士歴官河南左
布政使有豐山集
劉都幕泉亭
濫泉沸山巔氿泉迸山足一鷺飲東泉飛向西泉浴
周在(四首)
在字善卿太倉州人正德甲戌進士除知寶坻
縣擢陜西道御史歴官浙江右參政有燕京逮
事錄行臺紀興
(詩話善卿獨攄胸臆不事規橅正如繁音迭奏忽聆于蒍于曲縱無妙理具足清機)
悼陳司李(保定推官被姦民誣奏死于獄)
灼灼木槿花楚楚蜉蝣羽朝陽耀容華日夕不知處人
生非金石誰能不銷腐昨日同舍人今朝成糞土死者
已無知生者徒自苦獨坐掩圜扉哀哀淚如雨
秋夕感懷
月轉虚簷向夜闌孤臣不寐望回鑾重門擊柝聲何急
半壁殘燈影亦寒梁獄久淹書未上齊廷難遇瑟休彈
凌風欲借仙槎去天上銀河水定乾
初下詔獄作
薄宦叨民牧窮囚與寇鄰(撫監有官民之分官監稍潔予獨下民監與強盜重囚雜)
(處)不辭羅法網直恐玷儒紳縲絏嗟何罪遭逢慨不辰
鄒陽書未上賈傅策誰陳日有泥塗辱旁無骨肉親吟
鬚經鎖斷鞭血汚衣新野薤晨充饌乾蘆夜作茵亂蠅
沾食穢毒蝎螫膚辛厄似樊籠鳥危如涸轍鱗經旬忘
盥櫛長日足悲呻竊共人愁語徒勞吏怒嗔獨行良踽
踽羣吠尚狺狺薄力誅求困虚情鍛鍊真株連殊未已
文致竟無因理直終何補錢多信有神虎翻令傅翼象
莫顧焚身禍已延吾黨冤猶念此民病亡俱老弱瘦死
半飢貧地下多新鬼天涯少故人禁嚴消息絶家遠夢
魂頻自笑心如鐵相看淚滿巾尚祈欽恤詔指日下楓
宸
閨怨
江南二月試羅衣春盡燕山雪尚飛應是子規啼不到
故鄉雖好不思歸
桑溥(一首)
溥字伯雨濮州人正德甲戌進士歴官按察使
榆林道中
迢遞榆關道西風卷客旌寒沙迷古塞落日下孤城水
險遮蕃騎山高列漢營君王方偃武邊將莫言兵
顧可久(一首)
可久字與新無錫人正德甲戌進士歴官廣東
按察副使有洞陽集
秋懷
異域滄溟上孤城斥鹵中經過稀漢使託處雜黎戎最
苦黃茒瘴兼愁鐵颶風(集本作日遠天何際雲荒秋不窮)誰能忍羇旅
轉泊逐飄蓬
李濓(九首)
濓字川父祥符人正德甲戌進士授沔陽知州
遷寧波府同知終山西按察僉事有嵩渚集(廖鳴)
(吾云川父詞藻俊拔迥出塵表有俞汝成云川父詩率意走筆不事鍛鍊古朴風)
(詩話嵩渚集凡百卷最稱繁富然不甚剪裁其持論以明初吳中四傑為歸求其神似未免類)
(桓宣武之擬劉太尉也)
游呂公洞
窈窕呂公洞逶迤玉泉側澗流緬松門石梁亘雲壁始
入日匿影徐轉天漏白靈窟度縈迴細徑緣欹仄杖邊
霏漸分衣上霰微積紫芝敷異芬瑶草弄明色窮猨倒
窺人仙鼠飛避客遥遥薜蘿隂嫋嫋蒼翠夕金膏欣可
餐石髓恨難識意愜諸妄遺神超萬緣釋伊予事沈冥
夙負山水癖曩聞呂仙名兹覽修真跡丹爐滅灰燼石
牀有苔蝕一遊洞庭波千載杳消息珪組知爾忘煙霞
恣所適私哂名利心䠥&KR0887;竟何益
雪竇寺妙高臺
吾聞妙高臺海涌金芙蓉上有萬古苔虎豹留其蹤日
月挂天柱煙霞韜石峰所嗟異僧去寂寞青山鐘
含珠林
佛有舍利珠瘞之海東石夜来九龍爭風雨拔林柏六
丁紛呵護寶物安所宅至今月黑時光騰幾千尺
石竇
石竇海眼通乳泉四時洩仰睇杳而深誰剜翠屏裂青
噀千峰雲白含萬年雪膏砂原異竅鳥鼠或同穴
桃花坑
高僧飛錫地錦石名桃花吾非勾漏令乃此逢丹砂雲
中吠仙犬洞底流胡麻定有逃秦者人煙隔暮霞
太原中秋
紫塞中秋月青天萬里情他鄉一尊酒獨對太原城水
霧戎戎合隂蟲故故鳴雁門諸戍苦莫遣照邊營
春興
碧草城南路不分野人詩思正紛紜聊隨謝客尋幽壑
何必桓譚識古人春日苦躭新秫酒洞天思謁大茅君
東風吹起花如霰腸斷梁臺日暮雲
秋懷
瀟湘楓落鱖魚肥楚客懷歸未得歸頻憶鳳城詢北使
尚聞龍舸駐南畿驚心關塞旌旗動旅食江湖諫疏稀
本乏涓埃禆郡國擬將生事付漁磯
良鄉道中
沙雁衝車起洲鶯隔岸聞暮看霞氣近疑是漢宮雲
蔣山卿(九首)
山卿字子雲儀真人正德甲戌進士授工部主
事諫南巡廷杖謫南京前府都事歴刑部郎中
出知河南府改潯州再改南寧升廣西參政有
南泠集(顧華玉云子雲詩天才溢發可歌可感使將来者見之則凡餖飣其字雕刻其)
(文艱深其思拗曲其體不發于情而并氣格音節亡之者皆可怛然省矣俞汝成云南泠達)
(生有容德詩似其人咀王元美云蔣子雲如白蠟糖看似甘美不堪嚼顧玄言云參政才)
(華朗邁五言學杜恨乏竒語)
(詩話子雲詩如水精淨域盡埽游塵微嫌境太淺爾子三人孝常孝若孝彧皆能詩吳山遥入)
(戸江水近通渠孝常句也鴈度三更月烏栖獨樹霜孝若句也夕陽新雨後明月落潮時孝彧)
(句也雖未出羣亦自濟濟)
門有萬里客
門有萬里客駕言發京都問客京都来世事比何如公
車待詔士北闕新上書崢嶸片言合恩寵一朝殊升君
白玉堂上君黃金塗賜與出内藏宅第夾皇居華榱鏤
璧璫文窗結綺疏珠履竝侍從紫衣備走趨高門平旦
開飛蓋已填衢官爵入掌握才俊待吹嘘顧盼遺光彩
俯仰生榮枯貴盛豈不羨尊幸古来無天運相代謝日
月有盈虚時命苟未逢進取何所圖執戟疲揚雄文園
病相如今君守寂寞辛苦徒嗟吁(陳緯度云此篇蓋為蘿峰而作)
雜感
吾聞青海外赤水西流沙神人生鳥翼蓬首亂如麻出
入乘兩龍左右臂雙蛇中有不死藥竒麗更紛葩琅玕
墜珠英玕琪散瑶華雙雙交相并文文自交加我願從
之游萬里跡非賖但恐非人類夀命其奈何
夏日田園即事(二首)
沈沈夜来雨泱泱川上平田家趁時作驅牛急晨耕遥
遥阡陌間肅肅老少并札札耒與耜吚吚桔槔聲紆迴
野水入綿延禾稼盈劬苦事一時倏忽見秋成四體雖
云疲所貴惟此生此生各有分胡乃不自營寥寥千載
下寧知沮溺情
東菑耘事畢老翁自閒閒鼓腹何所知徘徊墟落間斜
日上高原一望江南山搴林玩柔荑涉澗弄潺湲欣然
適其適日黑始来還了無一可說呼兒掩柴關
燕歌行
清霜落木寒蕭森白日既匿光景沈關山迢迢絶信音
目極千里傷人心念君他鄉久滯淫長夜展轉憂難任
空閨寂寞愁錦衾涕零如雨不可禁泠泠纖指彈鳴琴
張弦促柱發哀吟月明洞戸流清隂涼風飄颻吹我衿
起看樹上雙棲禽雄鳴雌飛守故林我何煢煢獨至今
漷縣晚行
漠漠平沙闊荒荒白日低朔雲孤鴈度昏樹亂鴉棲戍
鼓聽猶隔村煙望欲迷關山有戎馬憐爾尚征西
八月十五夜懷京中舊遊
今夕那無月他鄉獨上樓兵戈添白髮幕府滯清秋對
酒傷前事尋詩數舊遊呼童把官燭漏盡不能休
送林以乘赴任江西僉憲(并序)
正德已夘上將南巡予與以乘孟循同上疏忤
旨下獄且被責貶而孟循死矣今上即位召還
京方忻會晤而以乘有兹擢感舊叙别愴然興
懷凡二十六韻
先帝昔巡幸小臣同上書事危攀折檻情切止乘輿未
得陳丹悃空令伏玉除天心那可問皇怒竟何如氛霧
昏霾久雷霆震擊餘傷魂逮囹圄鞭血濺衣裾半刺猶
憐爾孤遊孰起予聯翩嗟去國蕭索苦離居聖哲臨宸
極清明開太虚王綱重照洗姦孽盡誅鉏紫詔恩初降
蒼生憤始攄逐臣皆見召舊故復相於禁闥還通籍官
曹竝直廬感時唯涕淚歎逝重欷歔從宦心俱嬾求名
術本疎祗應旅進退敢望獨吹嘘翻怪無鳴鶴堪憐似
戲狙十年才易組六月便驅車去作長途别行將大暑
袪涼雲停碧樹渌水汎紅蕖南國秋風早西江白露初
霜威迎獬廌月冷改蟾蜍世路多欹側斯文有卷舒身
須混涇渭譽欲等璠璵霄漢看鷹隼江湖覓鯉魚與君
生死分分手一躊躇
南巡歌
萬乘回鑾出楚關遥聞鳳吹百花間聖心不為閒遊豫
千里河山一月還
薛蕙(四十四首)
蕙字君采亳州人正德甲戌進士授刑部主事
改吏部歴員外郎中以議大禮下詔獄尋復職
未幾罷歸屢薦不出有西原集(徐子元云君采俊麗康樂殆不)
(是過詞王子正云西原窮探載籍采擷英華程古摛超入魏晉晚乃刊落繁華潛心性命造)
(詣深邃自得實多今之人但知為詩人已耳風文徵仲云西原先生詩温雅麗密有王孟之)
(樂府歌詞追躅漢魏時何大復李空同文章重天下摛詞發藻凌轢漢晉朝野翕然尚之先生)
(雖稍後出而聲華望實略相曹耦子唐應德云薛詩從瞿老書来得虚靜語李西云西原)
(尚則元風聿袪末習潄羣籍之芳潤擷百氏之英旉一時詞囿邈焉寡儔王元美云薛君采)
(如宋人葉玉幾奪天巧又如倩女臨池疎花獨笑穆敬甫云薛公理學著稱詩亦有致顧)
(玄言云考功詩譬之馬飾金羈連翩躞蹀穏步康莊了無跼蹐之跡黃清甫云薛詩吐辭秀)
(潤布意密緻而調合作者名篇實多其咏懷則取法於嗣宗雜詩則準的於景陽游仙則規摹)
(於景純雖不逼似庶幾太康之音人蔣仲舒云薛詩如刻錦雲霞疊石島嶼欲以巧而擬自)
(然未及大觀能無激賞閒作沖澹若落花游絲情致可喜稍更骨氣便復無儔矣陳仲醇云)
(薛公詩一毫塵垢不入筆端由其胷中曠達無染故也陳卧子云君采詩如貴主初降雲軿)
(鸞輅縣珠編貝自然莊麗令沈山子云君采詩泓崢蕭瑟如鼓丘中之琴人神往鍾廣漢)
(云君采五言兼大小謝之長五律綜初盛唐之妙長句則效李頎長律則宗子美絶句小詩亦)
(多妙諧)
(詩話薛公南巡諍吏大禮正人條達詞華淵源理學古詩自河梁以暨六朝近體自神龍以迄)
(五季靡不句追字琢心摹手追斂北地之菁英具信陽之雅藻兼迪功之精詣卓然名家又云)
(君采年十二能詩王子衡謫判亳州賞之曰可繼何李故其詩云束髮從師王浚川文章衣鉢)
(幸相傳爾時評我李何似白首摧頽只自憐其與用修論詩云近日作者摹擬蹈襲致有拆洗)
(少陵生吞子美之謔求近性情無若古調直以沿流討源自許晩年究心講學於詩不師擊壤)
(尤人所難)
君子行
君子思危懼不終日衆人居安沒齒自逸君子思退如
迫于淵衆人思進如逐于田損益之變何其相反苟非
明智孰能及遠人知其終莫知其始吉凶之萌鮮不由
已上天無私何怨何親福不擇家禍不索人道有險易
事有從違嗚呼小子慎爾所之
善哉行
来日大難痛心疾首今日為樂莫懲其後大難如何昊
天不嘉吉凶有時人莫之知鹿之游斯在彼中野庖人
調和將以為脯翩翩白龍好是魚服豫且射之載中其
目少康出畋不復其舍戎王朝卧迺縛尊下式戒在斯
式備在終匪戒匪備害于其躬天命戾止匪夙則莫勉
爾在位無俾天怒
效阮公詠懷(七首)
翔鶤赴長飇翩翩戾高冥舉翮覆白日伏頸雲間鳴顧
謝野田雀黽勉營此生與子各殊塗無用相譏評
飄風振玄幕若木零朱華六龍匿西山濛汜揚其波翩
翩市中子於心太回衺不見顦顇色但聞慷慨歌卑危
誠未遠禍亂豈在多人人恤其私安能尚顧他已矣勿
重陳嗟予可奈何
朝登古臺上遥望大河隂朱明来自南隆暑倏已臨丹
霞曜陽景渥露霑玄林炎風振曾柯鳴蟬響哀音四時
代終始變化迭相尋盛長固殊昔遲暮方在今感物切
悲情愾歎傷我心
生才良不幸處世誠獨難揚蛾興妒階懷璧賈罪端靈
均既見放韓非亦自殘奉身失所從慷慨使我歎
天上何所有上有九重臺日月闢房牖河漢界兩階白
虎夾路隅青龍啾啾啼五嶽當束脯四海充一杯衣裳
被雲氣左右結雙蜺彗星垂為帶北斗束為觿舉足歴
顥蒼往往不復迷朝集扶桑東夕降若木西
守道遺榮利趨物喪其真詘伸難竝觀高尚良可倫不
見玄廬子精神已無存煌煌口中珠含此誰為珍富貴
焉足求甘我賤與貧
朝游東海上親見安期生袖攜麻姑書揖予上天行忽
忽從之去一舉陵太清白榆何歴歴桂樹亦青青朱爵
七十二鼓翼相和鳴玉女顧我笑執手戲紫庭萬歲同
娛樂天地長齊并
游仙
精衛填東海煢煢累形軀哲人匡宇宙天命不可須聞
有山林士棄世以自娛願言從之游齋潔練羽書丹池
可止渴晨餐咀雲珠度紀諒非難去去勿躊躇
贈孟望之(二首)
昔余與君子未見心相知邂逅在今辰果若平生時願
得結歡好贈子以新詩含意未及申行行復何之念當
從此去傍徨出郊畿行人倦往塗終言與我違倉卒執
手間歎息空相持媿無晨風翼送子起翻飛
踟蹰郊野外白日匿西山行人去有期安得久周旋請
為游子吟與子結纏緜憂来動人心惻愴不能言言念
平生友意氣非徒然行役不足辭貧賤非所憐君其篤
明信慰我心惓惓
田中築舍修治樹藝
莊生卧濠梁范子去海隅行止信難侔遠跡要不殊伊
予慕棲遁脫冠歸里閭卜宅近郊坰葺宇就田廬南榮
面崇岡北牖背幽墟雖非山水地取樂自有餘築牖仍
先趾穿池即故渠林木盡舊行圃畦皆曩區寡欲罕所
營衆美亦云俱爵禄無常位貧賤亦安居豈惟畏淹留
得以免憂虞懽此平生情永言焉可渝
丙子十月二十八日初發鄉邑述征有作
旅宦忝從事卧疴輟歸田俛仰似昨日荏苒踰三年末
路謝貞素積習慚寅緣整駕别鄉邑薄言重徂遷瞻途
背梁宋振策指幽燕昔往遺維縶今来就糾纏豈伊行
役歎畏此平生諐嬰世迫物累撫化懷冥筌齊契百年
内高揖千載前慮存跡匪虧意愜道仍全斯言俟明哲
因歌遂成篇
月夜坐憶
明月三五時流光千里外虚館風冷冷寒墀霜靄靄不
見南樓客徒憶西園蓋懽酒無盈觴憂襟有餘帶沈吟
靜夜思緬邈佳人會(陳卧子云俊雅)
詠燭
客醉北堂上花生夜戸中色亂歌梁月影弄舞衣風珠
簾照不隔羅幌映疑空願得陪長讌相看曲未終
雜詩(二首)
植草會成蔓種木當為株休咎豈虚生景響不相踰呂
生釣竒貨蘇子挾隂符六國假相印萬戸割名都一朝
計不售倉卒蒙罪辜狙詐適自困傾巧定焉如生時諒
非榮既沒辱有餘達人安貧賤貴欲弭禍樞
玉以采自斲丹以澤自銷高才耀當時荼毒竟相招傅
子感飛蛾張公喻鷦鷯思患豈不微履險果焉逃嗟哉
世路間覆轍常所遭千金憚垂堂胥靡易登高願隨方
外士杖策歸蓬蒿
舟中看雨
微照下亭皋輕雲翳川曲一望春波上蕭條煙雨綠餘
花飄近渚衆鳥喧深竹借問同行子何處停舟宿
日暮
日暮坐東軒直望西山曲白雲藹藹至雨我窗前竹兹
晨憚隆暑披衣廢朝沐徙倚乘夕涼清風散炎燠大象
斡流行變化一何速日新諒無取年長祗多辱古人善
補過嗟爾當自勗
北征
地闊塵沙外天寒霜露中燕雲常少日朔氣自兼風夢
斷南樓鳥愁隨北向鴻淹留憶攀桂辛苦歎飄蓬
九日同何仲默出郊
九日登高會同人載酒来寒城一以眺秋色正堪哀零
雨晨初霽浮雲午未開南飛有鴻鴈為爾立徘徊
答王允升省中對雨見憶之作
康樂愁霖唱平原苦雨詩故人歌此曲贈我慰相思薜
茘垂青閣芙蓉汎綠池今朝一樽酒最恨不同持
送毛敬父之廬州
北峽吞淮口東陵控海隅霍山分岳鎮肥水混濡須從
事之官遠觀風問俗殊廬江多小吏應候府中趨
七月十五夜對月
嫋嫋涼風夕紛紛零露時秋来看明月風露已如斯况
對西園酌兼懷康樂詩山中有桂樹今夜足相思
六月八日西闕遇雨
窈窕西清内參差水殿連歸雲向平樂飛雨集甘泉明
月裁班女迴風唱麗娟龍池初望幸来往木蘭船
重游蕭氏園
别此真如昨重游換物華粉滋曾倚竹紅淺舊看花沙
阪縈林曲山籬逐水斜城南咫尺路未覺往来賖
負郭
負郭茅堂小臨溪竹圃斜山樽移野客魚網曬鄰家荒
徑封殘雪疎籬透晚霞預思春到日著處種桃花
玄明宮後圃石山
出郭仙城近探幽福地遥珠林行窈窕錦石上岧嶤雲
裏仙人酒山中玉女簫蓬莱去何許東望海邊潮
村居
寂寞村居僻荒蕪草徑深飛蓬来曠野啄木響空林薄
落聊凝望清江正苦吟此生甘落魄自笑果何心
送周子賢按貴州
萬里牂柯路炎洲百粤南懸梯穿鳥道流沫下龍潭赤
坂黿鼉出玄厓日月含虹霓蒸海氣煙霧灑春嵐飛&KR1702;
緣篁竹垂猨墮石楠橘花香細細藤刺綠毿毿嶺外青
驄馭臺中白筆簪秦冠高鐵柱漢節照金函行邁應多
暇登臨素所耽江山吟謝客物色助清談送遠都無緒
憂時且不堪安危廷諍地遲子促朝參
送劉遵教赴河南僉事兼河北兵備
暫輟臺中妙兼分閫外名兩河開幕府萬里作長城卻
縠真堪帥穰苴本善兵追奔立表待傳檄據鞍成盜賊
空三輔煙塵掃北平閭閻無夜警部曲有春耕風勁吹
龍角雲輕抱翠旌遥瞻猛將氣偏逐使君行
寄崔内翰
病起身仍健秋来興不孤心情那可減肺氣欲全蘇蟻
穴依牀席蛛絲織畫圖褰帷窺物色倚杖理荒蕪撥悶
憑詩卷忘形付酒壺昔賢遺軌躅餘力誓馳驅良史傳
經術高才繼典謨赤鯨凌海水翠鳳上天衢仙籍通羣
帝文星近六符馬遷慙實錄劉向謝醇儒玄覽来神契
冥搜入奥區蓬莱披琬琰太乙下虚無顧我惟書肆知
君類說郛憲章崇闕里辭賦陋鴻都東魯宮牆閟西京
戸牖殊百家流汎濫六藝混泥塗未覩崩頽振深思筆
削扶飛騰愁失墜衰颯迫號呼落落親朋遠悠悠歲月
徂提攜如有分終願託微軀
送楊石齋
社稷功成後山林避寵年遭逢誰可竝出處獨超然反
側當前日經綸邁昔賢殷憂興聖主至治格皇天凶豎
同摧朽蒼生盡解懸廟謨隨指顧臣節見周旋智勇千
夫敵勲勞百辟先賞仍虚裂土名已重凌煙握璽慚周
勃揮金笑魯連急流嫌盛滿介石慕貞堅許國心恒切
還鄉興偶牽留侯初相漢樂毅晚辭燕異渥絲綸數高
風進退全草亭黃閣詔花簇錦江船水檻星橋側茅堂
雪嶺邊雲霞深綠野卉木富平泉事業存鐘鼎儀型照
簡編累朝瞻翊戴四海憶陶甄白首歸休記青春送别
筵衣冠望行色端不異登仙
寒食對雨遣悶
一百五日春已深閉門風雨晝隂隂乍飛燕子濕無那
欲折桃花嬌不禁歸去久淹滄海興愁来端擬白頭吟
天涯節序堪愁思(一作厭見繁華節)更遣蕭條斷客心
贈繼之
長安城中不可留風塵日日使人愁上書解綬我將去
拔劒出門君且休五岳登臨幾兩屐三江来往一扁舟
東西南北好行樂與爾相隨萬里遊
孫氏沱西别業
巴陵西来沱水深水邊樓閣長(一作自)隂隂黿鼉夜出洞
庭岸虎豹晝啼雲夢林鼓枻乍逢漁父笑搴舟時聽越
人吟卜居何日從公去擬向桃花處處尋(一作避地欲從何地隠買)
(山須就此山岑)
流觴渠
流觴泛激水手攬跳波濕恰怪杯行遲風吹忽相及
雲洞
洞門雙玉扇隔岫窺雲霧裊裊三石梁苔滑不敢度
折楊柳
三月盧龍塞沙中雪未乾朝来折楊柳春色憶長安
涼州詞
隴西西去抵涼州邊塞蕭條處處愁青草不生青海曲
黑雲常聚黑山頭
皇帝行幸南京歌
燕姬玉袖抱箜篌馬上常隨翠輦游春来照影秦淮水
愛殺江南雲母舟
雪
綠水初冰百子池飛花正滿萬年枝君王夜醉瑶臺雪
侍女冬歌白苧詞
春日漫興
二月黃鸝滿樹飛歌㗋宛轉世間稀謝公雖有東山妓
不及儂家金縷衣
顧&KR1729;(三首)
&KR1729;字英玉上元人璘之弟正德甲戌進士除南
京工部主事改兵部歴郎中謫知許州遷温州
府同知升山東按察僉事終河南按察副使有
寒松齋存稾
(詩話英玉為東橋從弟東橋詩有落魄吾家蘇季子風流南郡小馮君蓋謫牧許州時所寄也)
(東橋闢息園以延賓客載酒促膝諸亭朋簪滿座伎樂雜陳而英玉居隔一牆臨街小樓曰寒)
(松齋者坐卧其上訓童子以自給所謂名教之外别有風猷者邪)
再游石門洞
蒼然括東山百里縈青碧石門忽中斷窈窕開仙宅遥
窺日月深却轉煙霧隔中天屹樓居星斗挂几席芳巖
眩綺繡叢巘圍蒼壁山鬼不避人驚猨嘯窺客披榛上
孤亭竒觀壯心魄穹崖倚天懸瀑水半空射高流横雜
佩直下垂疋帛分作四山喧散為千頃澤初冬天未寒
晨曦映嵐赫重来意彌眷獨往任所適信美愜心期胡
為老行役終然脫塵網高舉凌風翮
游西山宿廣智寺待月
本来游客意欲與月明期碧海深何許清光望轉遲草
香聞露墜林暗見星垂幸對尊中酒殷勤坐不辭
夀州題壁
去郡今千里還家尚幾程春風楊柳色相送石頭城
劉天民(五首)
天民字希尹歴城人正德甲戌進士除戸部主
事諫南巡受笞闕下改吏部諫大禮又受笞歴
文選郎中調知夀州累遷河南按察副使改四
川以計典罷有函山先生集
(詩話函山諫草兩陳再笞闕下其調知夀州也故事京官外謫出都時以眼紗自蔽過部門選)
(人擁其馬不得前函山擲紗于地曰吾無媿於官俾汝輩見吾面目可耳蔡鶴江送以詩云元)
(祐黨人滄海外貞元朝士曉星前王耕原送以詩云君不見盤中紫脂蟹疇昔横行今安在又)
(不見坐上虎皮裀當年負嵎思殺人世間反覆那可數鄙夫何事用心苦蓋以刺讒人也晚又)
(以計吏罷憤懣不平恒逃于詞曲有云把俺這沒嫂嫂的陳平也串下一個招李中麓每稱之)
漳河
雲寒不離水騰作漳河霧葭菼稅嚴霜蒼茫未能渡斥
鹵際廣野望之迴積素憶昔趙魏時兵馬日馳騖公子
納遊俠結轍滿皇路佐國無定謀中原徒指顧享費壯
士金招延詞客賦豪華坐銷爍曾如草頭露坐食三千
人化為萬年墓哀哉丘中墟遺蹤遍狐兔
巴田
巴田不成井逐壟細開塍灌水分山溜燒畬去野艿三
時勤不輟八口飽方能寄謝當塗子民心未有恒
謝豹
謝豹豈人化哀鳴自可憐無端啼永夜不為客孤眠悄
悄風歸樹娟娟月在天訴深情轉劇血盡眼將穿
渭南道中用韻答黃汝厓方伯
隴水秦關道路均春風花柳著行新烏巾斜日久折角
白酒誰家堪入脣晚歲始醒蝴蝶夢故園今返鹿麋身
天涯尺牘勞相問猶是漁磯舊友人
宮詞
黃花細雨掩金鋪罷却鍼工一事無才報成雙又分去
人間博戲等樗蒲
鍾梁(一首)
梁字彦材海鹽人正德甲戌進士授刑部主事
進郎中諫南巡杖闕下尋出知濟南府乞歸用
薦補南昌知府有西皋集
感事
師老寒潮上民勞烈火中是誰司國計何以慰宸聰憤
世多才子平戎少令公杞人憂不細掩袂向東風
林春澤(二首)
春澤字德敷候官人正德甲戌進士授戸部主
事遷員外謫寧州同知歴吉安通判肇慶同知
召為南京刑部郎中出知程番府有人瑞翁集
(詩話百年上夀世曰徒然然或有過之者吾錄滕安卿詩既援崑山周大賓新昌呂翁粗舉其)
(本末矣候官林太守德敷百歲有司為建人瑞坊榮之集中喜玄孫生詩云傳家二十有三世)
(老我百年仍四春蓋即於是年卒萬歷癸未歲也德敷子應亮戸部右侍郎孫如楚工部右侍)
(郎)
次潞河作
朝發都城闉夕宿潞河舟雁落沙渚淨霜降菰蒲秋天
寒節物換河漢曉夜流回望郭隗臺黃金不可求廢興
已陳迹懷古心悠悠
中秋清源公署
萬里秋光旅夜清空庭倚杖轉傷情月明偏照干戈地
風冷唯聞鼓角聲東海魚龍俱寂寞南枝烏鵲尚飄零
天衣欲把思無力愁絶長安北斗城
陳九川(一首)
九川字惟濬别字竹亭又號明水臨川人正德
甲戌進士授太常博士坐諫南巡削籍世祖即
位復官遷儀制司員外轉主客郎中下詔獄謫
戍鎮海衛尋放還有明水先生集
(詩話明水釋褐忽曰漆雕開謂吾斯之未能信吾可自信與遂上疏請告歸謁陽明講學及官)
(博士與舒修撰梓溪夏員外東洲萬主事五溪共諫南巡一時有四君子之目既司主客為羣)
(小所憎重獲罪可謂信道之篤而九死不悔者也詩非所長亦小有韻致)
題桃源圖
偶攜鄉里入山川一隔塵寰幾百年世上祗言秦網密
桃源也有不租田
戴欽(一首)
欽字時亮柳州人正德甲戌進士官刑部郎中
有鹿原集
同諸公寺中對雪
入寺金沙淨開林素雪飛風含珠閣動花傍藥闌輝酒
伴能相覓春筵賞不違仙郎有高唱轉覺和人稀
張治道(四首)
治道字孟獨一字時濟長安人正德甲戌進士
授長垣知縣遷刑部主事有太微前後集(王子衡云)
(孟獨詩凌駕古今長篇如天馬行空壯王元美云張孟獨如罵陣兵瞋目揎袖果勢往李)
(時遠云孟獨七言優於五言一時關中諸公當出其下)
與薛君采夜話
入夜杯仍把論交淚暗揮醉憐山(一作城)月上愁對海雲
飛江漢三年阻風塵萬事非故鄉南北遠猶恨不同歸
聞雁
何事天南雁春来又北飛為憂霜雪苦轉見羽毛稀江
漢愁余阻瀟湘笑汝違雲霄蹤跡異空有淚沾衣
白鷺
沙頭白鷺鷥飛向青山閣日暮行人稀還向沙頭落
清明日
草沒尚書履花迷御史驄長安佳麗處偏在曲江東
明詩綜卷四十
