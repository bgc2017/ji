明詩綜卷六
翰林院檢討朱彝尊編
趙汸(一首)
汸字子常休寧人隠居東山元季輔元帥汪同
起兵保鄉井授江南行樞密院都事丙申内附
洪武二年召修元史書成不願仕還有東山集
(汪仲魯云子常詩因感發而形之詠歌雖不專乎是然長篇短哦亦不一字苟為也詹烜云)
(先生詩五言初學六朝後改習建安諸子及老杜近體則學唐人)
(静志居詩話東山環谷二先生俱以經學重尤研精春秋還谷守康侯之說東山學於黃楚望)
(首闢夏時冠周月之非不相雷同故陳敬初贈詩云君之博洽漢馬融春秋三傳以例通百源)
(雖異委則同二先生於吟詠均非所長趙差勝汪趙集歲久淪闕其裔孫吉士視摧揚州鏤版)
(以傳)
與葉宗茂遊山村
村北村南春事幽故人亂後得相求倉皇屢作經年别
邂逅能無一日留丁令歸時空有恨虞卿窮久不須愁
卜居共愛清溪好先向沙邊具小舟
汪克寬(一首)
克寬字德輔一字仲裕祁門人隠居環谷教授
洪武初召修元史書成固辭不仕有環谷集(孫豹)
(人云環谷七言古詩在長吉子瞻之間)
哀鄒山處士
大化無私兮猶埏埴之陶鈞跖何命之長兮回何命之
屯嗟哉斯人兮樸以醇夫何災疢兮四體不仁越星周
而弗瘳兮重子姓之悲辛丹青彷彿兮逌然笑顰魂胡
不歸兮鄒山垠
陳基(二十一首)
基字敬初臨海人仕元為經筵檢討歸值用兵
開行樞密府起為都事轉江浙行省郎中參張
士信軍事尋參太尉府軍事遷學士院學士吳
平召修元史賜金而還有夷白齋稾(顧仲瑛云敬初古文)
(詩章同輩雖極力追之不能及)
(詩話敬初家臨海丹丘之麓其在吳結小丹丘戴叔能為作記其詩亦叔能所編顧仲瑛輯前)
(後交友詩為玉山雅集柯敬仲以下即次以敬初詩謂同輩極力追之不及盖當時之月旦然)
(矣)
山高寄陸玄素
謂山高兮其上有天謂地厚兮其下有泉天不可升兮
地不可極我思古人兮為之太息古之人兮謂誰山之
中兮水之湄孤舟兮容與俯狎步兵兮仰招鴟夷非夫
人兮爾曷從之
雞鳬行
雞與鳬皆鷇育鳬愛水遊雞愛陸鳬昔未辨雌與雄毋
不顧之雞為伏雞渴不飲飢不啄以腹抱卵誰敢觸鳬
脱鷇雞鼓翼日日庭中求黍稷喌喌呼鳬使之食鳬羽
日䙰褷一朝下水不顧雞雞在岸鳬在水賦性本殊徒
爾耳雞知為母不知鳬恨不隨波共生死
刈草行
原上秋風吹百草半青半黃色枯槁城頭日出光杲杲
腰鎌曉踏城門道門頭草多露未晞爾鎌利鈍爾自知
一人刈草一馬肥馬不肥兮人受笞城中官廐三萬匹
一匹日餐禾一石
秋懷(二首)
羣動夜巳息秋聲適何從仰視天宇高微雲浩無蹤明
月在庭戶河漢上縱横既莫知所始何由究其終我獨
絃我琴微風入疎桐寫作清商調感慨意無窮
我有一樽酒獨酌不成歡豈無骨肉親悠悠隔河山亦
有平生友合并良獨難古人千載上世遠不可攀何如
與明月徘徊松桂間月既知愛我流輝照衰顔我亦知
愛月託心同歲寒長願玉宇淨河漢生微瀾此月不可
負此樽不可乾天地等逆旅流年若驚湍古人雖云遠
其言美芝蘭舉觴以和之對月長盤桓
待王子充未至
屏跡遠城闕幽棲向林阿永懷同心友褰衣起婆娑憶
昨走京邑彌年阻關河結客燕趙間頗覺增悲歌逸驥
謝羈紲冥鴻辭網羅所念聖哲遠中心良匪他夏屋蔭
嘉木芳池發新荷須君此弭節日夕共委蛇
夏日喜友見訪
兀兀少寤語悠悠多遠懷斂跡昉僧夏凝神企心齋美
人忽至止良友與之偕闃其類逃虚跫爾覯所諧跡邇
志彌愜情敦禮無乖衣褐貴懷璧屬辭慚類俳積雨霽
初夕清飇埽餘霾願言念幽獨日此憩朋儕
通州
渡江潮始平入港濤巳落泊舟狼山下遠望通州郭前
行二舍餘四野何漠漠近郭三五家慘澹帶藜藿到州
日亭午餘暑秋更虐市井復喧嚻民風雜南朔地雖江
淮裔俗有魚鹽樂如何墟里間生事復蕭索原隰廢不
治城邑僅可託良由兵興久羽檄日交錯水陸輓粟芻
舟車互聮絡生者負戈矛死者棄溝壑雖有老弱存不
克躬錢鎛我軍實王師耕戰並宜作惟仁能養民惟善
能去惡上官非不明下吏或罔覺每觀理亂原媿乏匡
濟略撫時一興慨悲風動寥廓
海安
淮海水為利轉運有常程積渠如積金守防如守城邇
聞渠隄壊水決如建瓴我軍賴神速僇力障頽傾舊防
幸己復新畚亦宜興古人慎舉衆日費千金并尅敵務
充糧足邊資力耕矧兹淮甸間沃野富吳荆草萊日加
闢餽餉歲彌增勿使土遺利坐令儲峙贏東南力可舒
根本計非輕欲弘中興治斯事力當行陋儒無長算觸
事有深情冉冉趨畏塗戚戚慎宵征
泰州
吳陵古名邦利盡揚州域舊城雖丘墟新城如鐵石昔
為魚鹽聚今為用武國地經百戰餘士恥一夫敵征人
還舊鄉下馬問親戚蹢躅慨蒿藜徘徊認阡陌桓桓霍
將軍出入光百辟位重言益卑功高志彌抑誓欲報仇
讎不肯懷第宅人羨到家榮驚喜争太息白日照旌旗
閭里有顔色皓首太玄經雖勤有何益
上樂
夕次泰州郭朝行上樂里密雨灑蒹葭秋風拂菰米頗
聞承平日魚鹽賤如水簫鼓樂叢祠謳歌動城市中原
正格鬭擊拆聞四鄙官道日蓁蕪生人□螻螘依依煙
際舟兩兩舟中子來往賣魚鰕出入官軍裏生長離亂
間不識紈與綺失喜見王師被服多華侈買物不計錢
僕僕更拜起何當罷戰伐萬國收戎壘山河歸礪帶車
書復文軌有地盡蠶桑無人不冠履腐儒亦何需歸山
守枌梓擊壤樂餘年此樂無窮巳
令丁鎮
水路由下樂前赴令丁鎮落日淡平蕪荒村帶寒燐曩
時富魚稻税薄民不困蓮芡每時豐亦足備饑饉江湖
歲或艱老弱行蠢蠢相攜就淮食不得辭遠近四野今
盡荒百畝無一墾鞠為鳬鴈區無復限封畛師行輜重
隨士飽筋力奮經費固有常變通亦宜論吾聞古賢將
羊陸開吳晉食足邊備多高標邈千仞
務子角
頻歲事行邁敢云筋力衰官軍渡淮海父老迓旌旗騎
士盡貙虎舟師皆水犀踴躍趨敵場謳歌雜華夷行行
務子角所過悉瘡痍草木未黃落風露巳淒其僕夫跽
謂我歲暮寒無衣故鄉日以遠道路實嶇﨑我方戒徒
侣師行有成期貴賤皆形役遑敢恤其私賴有同袍彦
議論各瓌竒有酒即共飲聊復慰羇離
海安過牌得風出爛泥洪
舟過海安牐路轉爛泥洪水行九十里泱漭趨秦潼月
黑星漢高四顧無人蹤縱有百尺牌不如數尺篷是時
天宇霽餘霞散晴空篙師無他術仰面呼南風夜來水
鳥鳴出沒西復東其聲類人嘔聞者思挽弓吾聞亦駭
異莫究吉與凶得非卑濕區窳池蚊蚋鍾暑夕唼人膚
蜂蠆尚可容此鳥號蚊母蚊吐利於蜂往往陂澤内雌
呼命其雄春氣一以和託巢蘆葦叢此鳥信可憎彼蚊
幸未逢所憂亡命徒持刃匿草中晝伏夜間伺為毒甚
斯蟲我方事師旅禁暴哀人窮此輩若不除厲民安有
終所過戒吏卒反覆開盲聾爾寔備官守責在兵與農
自古處邊圉盜戢商旅通陽德始發生人事宜肅雍簡
書雖有程我行憂慮從歎息行路難何由辭轉蓬
青絲絡馬頭送李彦章
青絲絡馬頭游宦古蘇州蘇州城東萬斛舟前年運米
直沽口送别江頭折楊柳承恩頭插上陽花錫宴尊傾
光禄酒江上今年楊柳黃辟書千里有輝光勇騎閫外
將單馬飽食閩中荔子漿閩中女兒歌白苧把酒勸君
起為舞將軍好文不好武自古閩中稱樂土
送李景先錄判
閶門柳枝短君行不可緩贈君不折揚柳枝勸君飲此
金屈卮丈夫將身誓許國何用當歌傷别為青絲絡鞚
黃金勒游宦鄱陽山水國何處春風最憶君琵琶洲上
䕷蕪碧
十六日鮮維值北風大作復泊北門
風急江難渡春寒雪更飄濟川雖有楫跨海恨無橋使
節辭吳近官軍去楚遥北門仍繫䌫山雨夜蕭蕭
寄玉山
江上秋陰日漸多思君不見奈愁何風高澤國來鴻鴈
露下汀洲落芰荷公子文章裁重錦美人衣袖翦輕羅
畫船亦欲溪頭去聽唱花間緩緩歌
婁江即事簡郭羲仲瞿惠夫秦文仲陸良貴兼寄
顧草堂
婁江江上樓居好滄海海頭城邑新蠻郎打鼓争起柁
鮫客捧珠思售人風燈照夜不數點霧月湧波才一輪
浮生會合豈易得看劎引杯寧厭頻
陸氏别業
窈窕西池一徑通赤闌如畫倚晴空風微燕雀飛塵外
日皎龜魚在鏡中入谷謾誇盤往復卜鄰宜住瀼西東
綠陰滿地新荷發猶勝開樽勸碧筩
題倪元鎮畫
西池亭館帶芙蓉雲水蒼茫一萬重此日畫圖看不足
滿簾秋雨夢吳淞
胡翰(十九首)
翰字仲申(一曰仲子)金華人國初以薦授衢州教授
召修元史成賜金帛遣歸有胡仲子集(宋景濓云先生)
(出言簡奥不煩而動中繩墨如夏圭商敦望而知其非今世物也朱叔英云仲申五言古詩)
(超然夐邁雖潛溪亦莫企及餘子何足道哉)
(詩話明初浙東睦有徐舫詩派甌有趙次誠詩選越有求漁鍾秀集而金華承黃文獻溍柳文)
(肅貫吳貞文萊諸公之後多以古文辭鳴顧詩非所好以詩論吾必以仲申為巨擘焉獨孤及)
(之論曰五言之源生於國風廣於離騷著於蘇李盛於曹劉漢魏作者質有餘而文不足以今)
(揆昔則有朱絃疎越太羹遺味之歎誦仲申五言正猶路鼗出於土鼓篆籀生於鳥跡庶幾哉)
(升堂之彦乎宜潛溪有學林老虎文淵鯨之目也)
湘筠辭
湘之山兮西迤湘之水兮東騖何箘簵兮孔多望不極
兮湘之浦帝子去兮雲中俾夫人兮延佇曾莫樹兮椒
蘭又莫搴兮蘅杜載雨兮載陰滔滔乎誰與度將以遺
予兮琅玕抱幽貞兮永固
鬱鬱孤生桐
鬱鬱孤生桐託根鄒嶧顛皎皎白素絲出自岱畎間一
朝奉庭貢妙合良自然桐以為君琴絲以為君絃中含
希世音置君離别筵征馬慘不嘶僕夫跽當前君行千
里道豈惜一再彈南風日渺渺清商動山川和者昔己
寡聽者今亦難
人生苦偪側
人生苦偪側莫處蠻觸間殺機起不測朝夕相構患尺
書下齊城丸土封秦關用意何﨑嶇舉世尚其賢湯泉
水長温蕭丘燄長寒天地有至性貧賤吾所安
擬古(四首)
一夕復一夕一朝非一朝昨見春花開忽覩秋葉飄人
非金石姿安得長不彫窮年事觚翰駕言遠遊遨手提
具櫑劍拂拭鸊鵜膏含精變光彩上薄青雲霄願君勿
棄置佩此長在腰南山有猛虎西江有長蛟斫蛟取猛
虎始貴非鉛刀
節節復促促雄鳴雌自續借問此何音有鳥人不畜三
文被身體五采爛盈目聲諧九成奏靈出衆羽族自從
阿閣傾再改岐山卜千年不來儀四野多&KR1409;贕世德誠
己微天路清且穆願因東南風吹度玉笙曲
千里不唾井與君相别難風塵雖異路恒願同悲歡在
金莫為玦在玉當為環聮以翠織成宛轉衣帶間相望
燕與越寸心良自堅日入己三商憂來翻百端遥遥託
清夢不知寒夜闌
日長自愛惜夜長復悽惻人生幾何時少壯巳非昔涼
風動萬里起念南與北山川路杳杳車馬去不息燕趙
高聲名荆揚壯材力仲尼七十說未遇身削跡為雲不
上天焉能雨八極
示項生
去日不可追來日猶可期朝采六藝英夕玩忘其疲海
是衆水積聖亦塗人為挾冊自有得焉用比皐䕫
游仙詩
夙志慕仙術笑傲人間春朝陪瑶池宴暮揚滄海塵道
逢安期生遨遊乘采雲粲然啟玉齒遺我紫金文天地
此中畢世人不得聞受之今十年留待逍遥君青鳥從
西來飛去扶桑津寄書久不到白首悲秦人
卧龍岡觀賈秋壑故第
宋祚移東南會稽國内地白日照城郭相君開甲第蜿
蜒卧龍岡高出列雉背審曲立萬楹增雄踰九陛飛拱
凌丹霞交疏激清吹上極高明居下有幽深隧棲甲戒
不虞為計亦己至以此忠社稷寧復憂隕墜揚揚昧所
圖擾擾復多制崦嵫日西薄祝栗風南厲魯港十萬師
聞鉦一聲潰木披本先蠧隄壊川如沛詩人謹厲階人
禍豈天意摩挲岡頭石零落重奎字山川一何悠蒼莽
鴻飛外舊時賀老湖酒船總堪繫吾寧慕賢達聊以抒
長慨
吕梁洪
河水趨山東四曠無險塞吕梁扼其衝凜若萬強敵水
勢與石鬭終古怒未息舟行齦齶間衆挽不餘力進始
踰跬步退忽落千尺長年起相語兹土神所職登祠奉
嘉薦拜跪陳下臆船頭勇牽纜檣表高挂席好風東南
來送我天北極叱馭誠足欽垂堂詎遑恤昔聞莊叟言
有山在離石懸水三十仞魚鼈皆辟易孰隳天地性遂
拯生民溺鴻飛九州野吾願觀禹迹
夜過梁山濼
日落梁山西遥望夀張邑洸河帶濼水百里無原隰葭
菼參差交舟楫窈窕入劃若厚土裂中含元氣濕浩蕩
無端倪飄風向帆集野闊天正昏過客如鳥急往時冠
帶地孰踵雈蒲習肆噬劇跳梁潛謀固坏蟄古云萃淵
藪豈不增怏悒蛙鳴夜未休農事春告及渺焉江上懷
起向月中立
書黃賀州平蠻事後
荆楚緜百越襟帶極遐裔連山限車轍外薄海無際風
氣何紛厖羣蠢動相噬古雖郡縣置畫地出租稅負險
恒自固犬牙植形勢聚若蜂螘來散如鳥鼠逝堯仁不
能覆往往思一薙懸兵萬里外暴露蒙瘴癘亦有内齊
民詿誤混狂猘巢穴牢弗破根本先自殪天遺槃瓠種
出入民患害聖哲戒不虞窮討諒非計皇靈冒下土赫
赫火俱厲日月所出入有生盡懷徠賓賀﨑嶇間苞檗
久聮締遣吏得黃侯為國開信誓王師不血刃緩頰下
椎髻列功奏天子璽書遠頒賚賜以大銀盌副之金帛
對嶺海數十城安得百其喙我聞范史言此属非難制
力弱校弄薄非可羌戎例漢廷慎擇守祝良復誰繼侯
今鬚盡白侯心甚豈弟分符浙水上應念東人勩蠻猺
尚有知東人敢忘惠作詩期不隕庶以示來世
西村老人隱居
振轡起陳力投簪遂辭禄吾今見伊人逍遥在郊牧令
節春載陽芳辰日初旭鳥鳴高樹顛牛飲澗溪曲翳翳
桑柘隂藹藹來牟熟耰耔返故畬經過候新躅高榻生
風涼綀衣無暑溽披帙欣自悟臨觴復誰属情真不肅
客意豁己忘俗列生談力命老氏貴止足
夜宿寶石精舍
出郭隨穉子薄暮投山扉葉落故園樹危柯風更悲勞
生各己息不知夜何其上人池閣中燈火深相依盈樽
豈無酒多病久不持啖我園中果飽我以豆糜出戶見
明月踏月褰裳衣悠悠故意長落落新知稀冉冉歲云
暮百爾慎所歸
京口紀行
大江風西來波濤一何浩我舟不得發徘徊越昏曉衡
運已朔易曜靈忽東杲早出南徐州草乾霜露少慘慘
沙塵飛軋軋車輪繞寒氣來薄人重裘僅如縞日高衆
鳥翔天末孤帆杳川流與岡勢合沓自回抱人生大塊
間孰能出其表勉為辛苦行益見顔色槁人言野多虎
前驅善相保顧非千金軀祗欲仗穹昊共子陳此情歸
來卧蓬島
南京遇蘇平仲編修
南州苦寒月雨雪久不雱風沙滿長道四顧心飛揚君
子有行役束書歸故鄉故鄉浙水上遠在天一方父母
及兄弟昔别今五霜我昨來自東音問不得將為言起
居好良足慰子腸巍巍帝王都濟濟人物場噦噦争先
鳴翩翩迺高翔六館走相送如失孤鳳皇惜兹歲華晚
眷彼川路長卧聽吳門鐘歸共越人航上堂拜家慶兄
弟同樂康歡言酌春酒拜舞迎春陽願言千文暉長照
百年觴
青霞洞天偕章三益僉事觀石枰
太末一為客倏忽三四齡常恐玄髮變未諧滄海情今
晨属休暇文彦皆合并方舟濟沙步飛盖指巖扃青霞
天之表赤日午正亭息陰無擇木抱渴無藏冰寧知大
火維有此真福庭巨石跨千尺如梁架青冥深疑地肺
開洞見天光明玉樹交左右禽鳥無一聲涼風度澗水
炎濁蕩然清昔聞偶奕者坐隱交心兵相持勢方急旁
睨耽若酲柯爛胡不歸海枯固其恒蠻觸遞翻覆大化
何由停不如飲美酒且置石間枰
送吕君采元史北平
又見陳農去遥臨析木墟山川遊幸後文獻亂離餘備
極傳聞異歸從直筆書百年殷監在盡獻玉階除
陶凱(二首)
凱字中立天台人至正丁亥鄉薦洪武初召修
元史除翰林應奉文字陞禮部尚書出為湖廣
參政致仕復召為國子祭酒以參政致仕
(詩話洪武元年帝既平定朔方金匱之書悉輸祕府冬十二月詔發所藏元十三朝實錄纂修)
(元史命宋濓王褘為總裁官徵山林遺逸之士凱與祁門汪克寬德輔金華胡翰仲申餘姚宋)
(元禧无逸臨海陳基敬初休寧趙汸子常新淦曾魯得之淳安徐尊生大年鄞傅恕如心新喻)
(趙壎伯友長洲謝徽元懿傅著則明高啟季迪寧波張文海及黃篪王錡凡一十六人相傳龍)
(溪林弼元凱亦與史局然余曾見内閣所儲林登州集其序傳均未言其修史盖林所修者禮)
(書也至大年詩集有送操琬公剡還鄱陽作其一云宿德高年史局尊經旬病廢想丘園相期)
(麟至方投筆忽報驪歌己在門幽谷便須從李愿空齋恨不閉何蕃芝山當戸青如舊笑把青)
(巒入酒尊其二云汗牛何啻三千牘奕葉相兼二百年太史網羅無軼事諸生緜蕝媿新編綠)
(陰畫永毛錐健青瑣宵分蠟炬連千里揚帆東匯澤也應回首會丹鉛潛溪亦有送琬詩云帝)
(曰元有史是非尚紛揉苟不亟刊修何以示悠久宜簡巖穴臣學識當不苟衮斧嚴義例執筆)
(來聽受使者行四方持檄盡蒐取非惟收譽髦最欲尊黃耉予時奉詔來君亦至鍾阜一見雙)
(眼明不啻蒙發蔀大啟金匱藏一一共評剖發凡及幽微勝辨白與黝奈何君有疾客邪于氣)
(母翩然賦式微使我心中疚則琬實與編摩者宋无逸寄潛溪詩云當時十八士去留各有緣)
(所云十八士者公剡居其一矣以先去故未得列名也是年秋八月書成丞相宣國公李善長)
(表上時克寬汸基元禧輩皆引歸不受爵仕者亦未盡通顯惟凱與魯位三九之列二公詩俱)
(罕傳祭酒長歌時雄放可喜)
長平戈頭歌
長安野人鑿地得古戈上有疑字歲久俱滅磨惜不能
如豐城古劒射牛斗吁嗟戈乎奈爾何但見青銅凝寒
暮煙紫月黑山深夜飛雨恨血千年猶未銷荒郊夜夜
啼冤鬼當年趙括輕秦人降卒秦坑化為土嗟哉趙亡
秦亦亡落日荒城自今古摩挲爾戈一問之令人為爾
生愁思何不以爾為鍾鐻何不以爾為鼎彝吁嗟戈乎
徒爾悲爾今還當太平世人間銷兵鑄農器願夀吾皇
千萬年終古不用戈與鋋
贈琴士施彦昭
君不見鳴琴無賞音伯牙絶絃仍破琴又不見斲琴無
良工焦琴終為爨下桐大江之南多好山孤桐往往生
其間武林城中百萬家斲琴施氏良足誇嗟哉施氏之
外無復人桐樹枯死終為薪今人好尚與古異人間雅
琴多棄置雅琴苦少秦筝多嗟哉施君將奈何
曾魯(一首)
魯字得之新淦人應召纂修元史編類禮書入
儀曹為祠部主事超拜禮部侍郎以病乞歸道
卒有守約齋集(徐大年云南京有博學之士二人以舌為筆者曾得之也以筆)
(為舌者宋景濓也)
(詩話侍郎在史館潛溪稱其補苴罅漏功景多既為志墓又贊其像云當議禮而考文較損益)
(於錙銖蓋其所長不在吟詠也詩稾失傳僅錄其送黃尊師還九宫山一首黃尊師者雙井人)
(涪翁八世孫也弱冠以門資襲爵為固始尉患風痺棄官有神師號金花君者曰吾能療汝疾)
(愈當為道士尊師許諾金花君以帛黏其膚焫灼之七日而起乃之興國九宫山為道士主欽)
(天瑞慶宫其徒千人太祖西平江漢尊師迎於鄂渚應對稱旨後八年召至南京命儀曹設燕)
(享之及還侍郎及潛溪俱送以詩潛溪詩曰崔崔九宫山翠蕤倚曾青飛觀峙後先宸奎爛晶)
(熒中有遯世翁霞衣佩葱珩仙徒一萬指執簡聽使令年來遘兵燹散走如流星翁獨牽青牛)
(尋雲自躬耕翠華幸江漢扈從森幢旌俯伏黃鶴磯再拜陳中情天日下臨照簪裳受餘榮今)
(又奉璽書翩然覲神京大官給珍膳法酒雙玉缾祗因逢景運重際泰階平致使方外士恩寵)
(霑鴻靈一旦賦歸歟行裾逐雲輕自言當弱冠綠袍佐山城風露感未疾離家煉黃寧藥烹日)
(月鼎符書龍虎經中氣昭象先玄覽極窈冥欲期啓泥丸翀飛出孩嬰名花滿皇都春風語流)
(鶯景物非不饒歸思竟纏縈芳歲去如矢逝波日堪驚純陽一銷鑠重隂遂相乘余聞重自媿)
(顛毛類枯莖逐物向役役棲身亦煢煢幸有一寸丹能與萬化并何時滴秋露相期注黃庭侍)
(郎則賦長歌中間敘尊師本末頗詳山為真牧張真君道靖鍊丹之所故詩有真牧之子世莫)
(儔之句其事不甚著故具書之)
贈黃道士還九宫山
我家羣玉山南陬君居蒙頂最上頭相望欲識嗟無由
搖搖心若風中斿君從少年慕遠游摩斥八極隘九州
下視起滅如浮漚九宫山高明翠虯真牧之子世莫儔
君居其間業清修五十餘載無悔尤翠華昔駐鸚鵡洲
承恩召對黃鶴樓敷陳屢荷天語酬大官醉以白玉甌
去年弓旌復旁搜麻鞵徑入朝冕旒神皐繁麗不肯留
還山日夜稽首求山中之人書遠郵雨餘黃獨苗新抽
琅玕芝草弄春柔不歸負此巖壑幽龍江送别情悠悠
鄉人歌作商聲謳
宋禧(四首)
禧初名玄禧字无逸餘姚人學於楊維禎洪武
初徵修元史有庸菴集
(詩話无逸有盛名詩見於選本絶少予購得其集句如欲雪未雪雲葉暗似暮非暮風花寒隔)
(河雞犬舂聲急繞屋田園豆葉肥九歲兒郎能負米半生客路未歸田當時未覺青山好此日)
(重來白髮多臘月雨連元日雨故鄉人作客居人借人几榻開漁舍送客壺觴出酒家秉燭山)
(林連夜宿思家道路幾人歸驚心世事三年後照眼梅花二月初且復殺雞留宿客未須采藥)
(入青山空中書寄仙人鶴月下詩成佛寺鐘臘雪己消三尺盡春潮初送一舟行試看墨本打)
(碑賣勝謁朱門冒雪歸十日看山坐西閣一春多雨怕東風惡客不來成好夢大兵已過定豐)
(年南山種樹人猶在東閣看花客再來勝地江山兵後見高天風雨客邊聞青春誰觧看花去)
(白髮真成秉燭遊身到名山頭巳白眼明秋日葉初紅惜春幾度行花徑載酒先期過草堂落)
(筆十年身後在懷人三絶眼中無梅梁水涸魚龍遠麥隴沙乾鴈鶩稀人曰畫陰開晚照老年)
(寒極愛春風艱難人事都非舊貧賤交情倍覺真黃葉又經秋夜雨青鞵曾踏歲寒冰南山臘)
(雪新年在東浦春潮昨夜來樹繞石頭知客路巖迴谷口見人煙鐘聲曾聽孤舟夜詩卷今題)
(落葉時二月江村三日雪百花時序半春陰對法流轉頗饒自然之趣其寄景濓學士詩云修)
(史與未後乏才媿羣賢強述外國傳荒疎僅成篇則自高麗傳以下悉无逸手筆覽元史者所)
(當知也)
看雲樓
孤雲何處來相對纔咫尺隨風出山去青天忽無迹往
來固無心幽人候朝夕高樓為徘徊無使長相憶
送友人
老去復相見别來今幾年窮鄉君再到多病我堪憐渡
水山雲薄當樓海月圓客邊愁送客頭白聽啼鵑
次韻徐性全同宿小山陳氏書樓有作
出郭天猶暖登山興獨深雨餘初衣褐秋盡未聞砧黃
葉經過處青燈故舊心客樓頻對榻倡和有清吟
四月十三日偕岑宗昭胡斯美及其徒弟斯敏游
宿竹山精舍明日題詩於壁而還
龍潭橋西山谷中茅屋住者皆樵農兵前送官大木盡
春後斸筍高峰重同行何人黑漆髮精舍有佛黃金容
三更月明五更雨子規來叫門前松
徐尊生(二十一首)
尊生字大年淳安人召修元史授翰林應奉文
字有懷歸稾
(詩話大年詩格清老譬諸畫手絶無鉛粉之飾顧諸選家多不甄錄何也其懷歸集中有授翰)
(林應奉詩云布衣昨日孤寒士翰苑今朝已授官幼有文章淹滯久老無筋力進趨難隨班香)
(案晨簪筆列坐宫門午賜餐早晚歸休宜引分免教白髮點金鑾則當日業通籍矣又呈崔尚)
(書五古則禮部尚書亮也大年雖自引求去而省臣留之續修庚申君史又編集禮樂書迨三)
(年九月大明集禮書成乃始得歸故歸舟詩云兩年留滯帝王州也至六年九月詔編日歷復)
(與纂修之列又固辭還山拂帝意出為陜西教授未行而卒或者又引睦州志謂曾授翰林待)
(制不就誤矣)
挂劒臺同楊廉夫作
荒臺多悲風下馬弔古人古人重意氣今人亦霑巾湛
盧化為土意氣千古存顧瞻四鄰交朝盟暮仇冤孰持
不言諾慰此泉下魂古人不可見今人難重論
朱太守祠
太守得意日五十當行年余年適復爾出山良自憐東
風過荒祠下車一慨然浮名亦何有千載隨飛煙富貴
非所願夢想東皐田
題番陽蔡淵仲散木菴
蒙莊古達士涉世熟憂患著書雖寓言垂戒非誕謾有
生勿為材祗以身試難杞梓堪棟梁何曾保枝榦彼樗
乃散木匠石眼不看終然老山林長將櫟為伴年夀齊
古椿傲睨寒暑換青黃亦所天豈異溝中斷一篇三致
意懇懇義相貫淺窺勿深求千載付浩歎就中一轉語
妙處最宜玩既全曳尾龜復殺不鳴鴈萬事貴無心倚
伏昧前算材與不材間至理須剖判舉似散菴人笑齒
為余粲
呈崔尚書
愚生何所長有若不材樹臃腫復拳曲蒙莊匪虛語大
患緣有身過客棲逆旅常懷溝壑憂寧軫經濟慮分甘
老山林誰復歎遲暮州司忽見臨驅迫出蓬戸欲行勢
倉皇不行恐遭怒東書竟登塗妻子那暇顧史筆豈所
堪努力強枝拄未免取謗譏何從得褎予金幣落九天
深慙聖恩誤陛辭許還山老不任馳騖硯田久己荒尚
可不歸去況予燕雀姿難簉鴛鷺羽樊籠久飼養反是
損天賦自秋俄及冬&KR0548;款曾屢訴情急鳴聲哀何啻啼
嬰孺恭惟及物心四海仰霖雨便期副所禱俾遂屏幽
素江頭買歸舟凌晨首先路
游上善觀
波綠新安江草青賀齊城出城偕逸侣涉江暮春行舟
維古岸迥徑轉深谷晴琳宫恣幽討從容振塵纓花砌
藹微馥松房颯幽聲偶值笭箵翁手挈溪螺盈餉因觀
主厚味許騷人并以兹雅趣愜彌使吾懷清杯觴竟綢
繆詩筆亦縱横浮生此暫聚忽散如煙輕遠送何依依
顧慙方外情
佩刀行(有序)
金華之永康有山曰雲巖拔起天半有巨舟藏
壑中舟尾翹出如蠆一釘墜巖下野僧得之以
遺張君孟兼製為佩刀銛利特甚尊生為作歌
神人藏舟半天裏絶壁㟏岈露舟尾錚然有物墮中宵
八觚崚嶒長尺咫野僧拾之歸張公化為夭矯蒼精龍
不知何世何年閟竒氣剸犀斷虎一旦生神通魑魅却
走妖邪空張公佩到蓬萊殿天上神仙驚未見青絲緱
懸白玉環當晝孤光搖冷電為君淬厲向盤根縱有青
萍何足羨他年辭榮歸浙山莫行金華赤松間精靈感
會起霹靂便恐飛去無時還
送宋君諤還明州
勞勞亭邊楊柳青新裁白紵歸衫輕我情頓似楊柳亂
君意已逐浮雲行一日相逢尚難别何況同居兩三月
君歸未久我亦歸歸家莫遣音塵稀
松江陸氏耕隠軒
吳下陸龜蒙超然太古風圩邊施蟹籪澤畔築牛宫香
稻三千頃高堂八十翁隱名逃不得傳過大江東
游鍾山過寶珠峰頂西軒贈浙僧慈隠
寶珠峰頂危亭角邂逅高僧失垢氛便啟軒窗臨絶壁
還留賓客坐層雲簷端優鉢千香樹肘後楞伽幾卷文
謾說空門無繫著也須攜手惜輕分
送田無禽任太原同知
無禽家世齊諸田學術乃自余忠宣迢迢之官太原郡
戀戀回首京都天三河從昔産豪傑貳守得子稱才賢
當筵不作慘别意一杯泛以黃花妍
婺源汪氏樵隠
芙蓉高嶺含清暉宣平之居近翠微斧斤丁丁響林薄
雲霧滃滃霑人衣石棋盤邊莫閒坐樵風徑裏當早歸
歸來絶不到城市自是世人相識稀
讀元史偶書
前朝實錄與修纂異聞可紀不可刪窮河直至星宿海
祭天遠在日月山笙名興隆雜鳳吹斧號劈正當龍顔
似兹前古殊未有偶吟一二資餘閒
(詩話或問大年讀元史詩中語因疏其事於左黃河之源元潘學士昂霄志之柯博士九思序)
(之陶徵士宗儀述之世祖至元十七年諭招討使都爾蘇佩金虎符以行自河州寧河驛度殺)
(馬關約五千里始抵其地越歲乃還言河源在土蕃朵甘思西鄙有泉百餘沮洳散渙粲若列)
(星以故名鄂端諾爾火敦譯言星宿也元史祭祀志憲宗即位之二年秋八月始以冕服拜天)
(於日月山王褘興龍笙頌序云輿龍笙者世祖皇帝所自作其制為管九十列為十五行每行縦)
(列六管其管下植於匱中而匱復鼓之以鞴自匱足至管端約高五尺仍鏤版作鳳形繪以金)
(采以圍管之三面約廣三尺加文飾焉凡大朝會則列諸軒陛之間與衆樂並奏每用樂工二)
(人一以按管一以鼓鞴以達氣出聲以叶衆音而樂之奏成矣輟耕錄云興隆笙在大明殿下)
(其制植衆管於柔韋以象大匏土鼓二韋槖按其管則簧鳴簨首為二孔雀笙鳴機動則應而)
(舞凡燕會之日此笙一鳴衆樂皆作笙止樂亦止劈正斧以蒼水玉碾造高二尺有竒廣半之)
(自殷時流傳至今者朝會時一人執之立於陛下酒海之前所以正人不正之意志雅堂雜鈔)
(云宣和殿所藏殷玉鉞長三尺三代之寶也後歸於金元史禮樂志元正受朝皇帝出閣侍儀)
(使引導劈正斧中行至大明殿外劈正斧直正門北向立俟兩宫升御榻劈正斧退立於露階)
(東故趙孟頫宫詞云天步將臨玉斧來葛邏禄迺賢宫詞亦云千宫鵠立五雲間玉斧參差擁)
(畫闌是也一器也而或曰斧或曰鉞按禮有朱干玉戚然則此即玉戚云爾)
七月六日生日有感
客中生日近七夕老子行年當五旬夢寐不忘林壑趣
形模難作市朝身己甘素髮欺凌我祗怕緇塵染汚人
歸去秫田秋正熟新醪爛醉甕頭春
稷下
春官承制促成書東觀遺編任卷舒草草便垂千載後
遲遲難俟百年餘淹中舊學文空在稷下諸生術本疎
浪說徐生善頌止懷鉛竊食媿何如
新年
江上年華與浪奔天涯心緒向誰論持竿本住桐廬岸
被褐偶來金馬門足躡風雲非老事鬢垂霜雪是愁痕
韭苗薺葉添新綠昨夜東風入故園
春望
浩蕩波濤海一涯紛紛平陸起龍蛇鵑聲只帶中原恨
燕子還思舊主家不見昔年遊賞伴愁看滿地落來花
傷情宋玉愁何限目極遥天日又斜
送博士錢子予還鄉
乞得成均老病身懸車便向鏡湖濱都人共羨楊司業
鄉友爭迎賀季真落絮繽紛攙别恨歸帆縹緲傍殘春
欲知後夜相思夢鳳闕西頭月色新
畫馬
白馬被朱韉牽來過御前憶曾何處見金水小橋邊
春山樵唱(二首)
共穿石徑踏春晴却向山腰分路行樹暗雲深莫相失
隔林遥認唱歌聲
春殘驟雨過蒼巒瀑流千尺響潺潺貪坐莓苔洗雙脚
牛羊歸盡不知還
歸舟雜詠
溪雲黯黯覆溪潭雲罅疎星見兩三半夜不知何處雨
遥看飛電閃淮南
謝徽(一首)
徽字元懿長洲人以布衣召修元史除翰林編
修改吏部郎中辭歸復起國子助教卒于官有
蘭庭集
題宋復古鞏洛圖
青山鞏洛舊林園仿彿昇平古意存雨外人歸秋葉浦
煙中鳥下夕陽村昔年題字宸光合(宋思陵題簽)今日披圖
野興繁風景西湖仍不異惟餘故老說中原
明詩綜卷六
