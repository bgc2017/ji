明詩綜卷八十四
翰林院檢討朱彝尊編
(靜志居詩話婦人詩集始於顔竣殷淳爰有徐陵李康成玉臺之編蔡省風瑤池之詠代加甄)
(綜韋縠才調集輯閨秀一卷宋元以降選家類不見遺明則酈琥之彤管遺編張之象之彤管)
(新編田藝衡之詩女史劉之汾之翠樓集俞憲之淑秀集周履靖之宫閨詩選鄭琰之名媛彙)
(編梅鼎祚之女士集靑泥蓮花記姚旅之露書潘之恒之亘史趙問竒之古今女史无名子池)
(上客之名媛璣囊竹浦蘇氏之臙脂璣蘭陵鄒氏之紅蕉集江邦申之玉臺文菀方維儀之宫)
(閨詩史沈宜脩之伊人思季嫺之閨秀集其文亦云富矣然靑黃雜揉真膺交錯近齊南王考)
(功士禄悉從考正為然脂集發凡起例有要有倫而予斯編亦稍糾羣書之紕繆焉)
郭貞順(一首)
貞順潮陽周伯玉妻明初師下嶺南指揮俞良
輔征諸寨之未服者貞順從伯玉居溪頭寨作
詩上之良輔覽詩大喜一寨得全
上俞將軍
將軍開國之武臣早附鳳翼攀龍鱗烟雲慘淡遍九野
半夜捧出扶桑輪前年引兵下南粤眼底羣雄盡流血
馬蹄帶得淮河冰灑向江南作晴雪潮陽僻在南海濱
十載不斷干戈塵客星移處萬里外天子亦念遐方民
將軍高名邁千古五千健兒猛如虎輕裘緩轡踏地來
不減襄陽晉羊祜此時特奉明主恩金印斗大龜龍文
大開藩衛制方面期以忠義酬明君宣威布德民大悅
把菜一笠誰敢奪黃犢春耕萬隴雲氂龍夜卧千秋月
去歲壺陽戍守時下車愛民如愛兒壺山蒼蒼壺水碧
父老至今歌詠之欲為將軍紀勲績天家自有如椽筆
願屬壺民歌太平磨厓勒盡韓山石
張紅橋(一首)
紅橋閩縣人膳部林鴻外室
遺林鴻
一南一北似飄蓬妾意君心恨不同他日歸來也無益
夜臺應少繫書鴻
田娟娟(一首)
娟娟工部郎木涇元經之室
慰元經
碧玉杯中琥珀光燈前把勸阮家郎不須苦憶人間世
萬樹桃花即故鄉
孟淑卿(一首)
淑卿蘇州人訓導孟澄之女自號荆山居士(徐昌)
(榖云淑卿詩零落已多其傳者直欲與文姬羽仙輩争長顧玄言云荆山居士之論謂作詩)
(貴脱凡化質閨人不可有鉛粉氣覽其詩果然魚玄機之亞也)
題畫
嶺樹盤雲上溪迴路轉斜晩來烟靄合何處問山家
陳懿德(一首)
懿德長興人移居仁和南康知府陳敏政之女
嫁同縣李昂(景泰甲戌進士)官至右副都御史(顧玄言云夫人)
(詩集頗富句如深院雪消芳草綠小園風過落梅多情致幽絶足為女郎之秀)
閩山道中
行盡山蹊路渺茫幾家茅屋對斜陽引泉竹溜穿厨入
墮粉松花遶舍香樵徑無人閒卧犢石田初雨漸分秧
平生頗有山林癖欲向溪邊結草堂
朱妙端(四首)
妙端字仲嫻號靜菴海寧人尚寶卿朱祚女光
澤教諭周濟妻有靜菴集(顧玄言云静菴籬落見梅詩可憐不遇知)
(音賞零落殘香對野人或譏其以所配非偶形諸吟詠予讀其鶴賦云何美人之見獲遂羈絡)
(于軒墀蒙主人之過愛聊隠迹而棲遲斯可謂怨而不怒矣咏虞姬云貞魂化作原頭草不逐)
(東風入漢郊何其詞義之烈烈也)
(詩話静菴詩頗流麗于歸之後移家海鹽故淑秀集明詩粹明詩妙絶俱作海鹽人)
白紵詞
西風蕭蕭天雨霜館娃宫深更漏長銀臺絳蠟何煌煌
笙歌勸酒催華觴美人起舞雪滿堂清歌宛轉飛雕梁
君王沉醉樂未央臺前月落天蒼蒼(方維儀云雖乏新奇而句句鏗鏘)
客中偶成
異鄉久為客風雨阻歸程兩岸數峯碧孤舟一羽輕篷
窗殘燭在烟樹早鴉鳴坐待東方曙依稀見海城(周青士云)
(極似郭良曉行之作)
竹枝詞(二首)
西子湖頭賣酒家春風搖曳酒旗斜行人沽酒唱歌去
踏碎滿隄山杏花
横塘秋老藕花殘兩兩吳姬蕩槳還驚起鴛鴦不成浴
翩翩飛過白蘋灘
馮銀(一首)
銀字汝白瓊山人教諭源之女歸同邑唐繼祖
有孝行
(詩話汝白讀顔子簞瓢陋巷舍書起而作曰吾雖居陋巷朝焉命僕以耕則有餘食矣暮焉督)
(婢而織則有餘衣矣暇與子觀書則有餘樂矣吾其與顔氏之子同儔哉臨高王同知佐為志)
(其墓稱其幾于知道云)
暮春
綠暗紅稀春已深嬾聽杜宇喚歸音凋榮何限人間事
獨倚篷窗數過禽
鄒賽貞(一首)
賽貞當塗人贈監察御史謙之女翰林編脩濮
韶之母封孺人有士齋集(潘景升云孺人詩文端嚴典雅惜幼之所)
(習長之所從皆在苜蓿齋中未免涉寒酸氣)
(詩話士齋女嫁費文忩公其詩甚庸都無林下風致)
中秋有懷
銀漢無聲夜夜清良宵忽感宦游情東山遙望人千里
想亦停杯對月明
潘氏(二首)
氏台州人山東副使潘應昌女貢士裘致中之
妻自號碧天道人有碧天道人存稾
水亭
園亭當水中兩岸蘆花沒夜久人未眠碧水蕩秋月
秋詞
翻翻黃葉落西風月滿池亭秋夜空黃菊酒香人已醉
白蘋江冷渡飛鴻
茅氏(一首)
氏太倉衛人陸震之母
賣宅
壁有蒼苔甑有塵家園一旦屬西鄰傷心畏見門前柳
明日相看是路人(顧玄言云寡婦賣宅之作志尚端嚴)
王素娥(一首)
素娥號檗齋紹興山陰人歸部吏胡節節死不
嫁
渡錢塘
風微月落早潮平江國新晴喜不勝試看小舟輕似葉
載將山色過西陵(顧玄言云思朗致新)
陸娟(一首)
娟華亭人陸德藴之女馬龍妻
代父送人還新安
津亭楊柳碧毶毶人立東風酒半酣萬點落花舟一葉
載將春色到江南
儲氏(一首)
氏泰州人大學士瓘女嫁興化舉人成學
雨後
夭桃灼灼倚窗前春色繽紛帶紫烟昨夜雨聲來枕上
惜花人醒不曾眠
屈安人(三首)
安人華陰人總督漕運右副都御史直之女嫁
參議朝邑韓邦靖封安人有集
(詩話安人早慧十齡刺繡聞父訓諸子盡得其解尋令賦詩悉合矱度其詩康德涵序之)
登江樓
登高樓兮見西風吹水之潺湲水東去以不回兮客思
歸其何年
送夫入覲
君往燕山去棄妾雒水旁雒水向東流妾魂隨飛揚丈
夫輕離别壯志在四方努力事明主肯為兒女傷君有
雙親老垂白坐高堂晨昏妾定省喜懼君自量珍重復
珍重丁寧須記將既為遠别去飲余手中觴莫辭手中
觴為君整行裝陽關歌欲斷柳條絲更長
述懷(自注是歲弟之燕妺歸商親在華下余居渭北)
淅淅北風起蕭蕭木葉稀寒花愁更發鴻雁獨南飛秋
入商山裏天長渭水西思歸歸未得悵望淚沾衣
馬間卿(一首)
間卿字芷居上元人少卿陳沂繼室封安人有
芷居集
苦雨
終日雨翻盆愁人欲斷魂嶺雲生屋角野水没籬根楊
葉藏深徑棃花静掩門聲聲偏入耳寂寞自朝昏
黃安人(二首)
安人遂寧人黃簡肅珂之女修撰楊慎之繼室
封安人(王元美云夫人寄外之作用修答和皆不及也陳卧子云其調雖别自是成)
(章字高寓公云夫人是詩才情殊勝特嫌韻重陽首句不如以湘字易之郎士元送李敖詩)
(云莫信潮湘書不到年年秋雁過巴東亦有本也)
(詩話美人娟娟隔秋水杜子美句也其雨怨朝陽阮嗣宗句也黃魯直寄蘇和仲詩用之曰美)
(人美人隔秋水其雨其雨怨朝陽楊夫人復用魯直語寄用修正陸平原所云襲故彌新者)
寄夫
雁飛曾不到衡陽錦字何由寄永昌三春花柳妾薄命
六詔風烟君斷腸曰歸曰歸愁歲暮其雨其雨怨朝陽
相憐空有刀環約何日金雞下夜郎(方維儀云不纖不庸格老氣逸)
寄升菴
嬾把音書寄日邊别離經歲又經年郎君自是無歸計
何處青山不杜鵑
李玉英(一首)
玉英錦衣衛人
(詩話正德中錦衣衛千戶順天李雄西征陣沒遺孤五人子二曰承祖曰亞奴女三曰桂英曰)
(玉英曰桃英諸子皆前妻所産惟亞奴後妻焦氏生焦欲圖親兒繼襲雄死令承祖往戰場尋)
(父骸骨覬其陷于非命而承祖竟抱骨以歸焦乃鴆死承祖支解而埋之又以桂英鬻豪家為)
(婢玉英頗知典籍年十六伶仃窮迫作送春詩簾云云又作别燕詩云新巢泥滿舊巢欹泥滿疎)
(欲掩遲愁對呢喃終一别畫堂依舊主人非焦指詩詞謂有外通等情俾舅焦榕執送錦衣衛)
(誣以姦淫不孝擬凌遲嘉靖四年夏差太監審錄罪囚凡有事枉人冤許行陳奏于是玉英具)
(本託其妹桃英齎奏訟冤疏略云臣年十二遇皇上嗣位遍選才人府尹以臣應選禮部憫臣)
(孤弱未諳侍御發臣寧家臣年十六伶仃無倚是以濫形吟詠感諸身心寄諸筆札蓋有不得)
(已而為言者奈何母恩雖廣勿察臣衷但玩詩詞以為外通拿送錦衣衛本官誣臣姦淫不孝)
(擬剮罪臣在獄日久有欺臣孤弱而興不良之心者臣撫膺大慟獄中莫不驚惶臣素不才鄰)
(里何無糾舉乃以數句之詩尋風捉影陷臣死罪臣之死固無憾十歲之弟毒藥鴆死肢解埋)
(棄果何罪乎臣母之罪臣不敢言凱風有詩臣當自責陛下俯察臣情將臣詩句付有司委勘)
(有無淫姦實情推詳臣母之心盡在不言之表則臣亡父母之靈亦可慰于地下矣有旨命三)
(法司會勘焦氏論斬玉英著錦衣衛選良才作配焉按玉英二詩本無闋涉而緹師乃坐以極)
(刑由是推之冤獄難以悉數矣)
送春
柴門寂寂鎖殘春滿地榆錢不療貧雲鬢霞裳伴泥土
野花何似一愁人
端淑卿(一首)
淑卿當塗人教諭端廷弼女儒官芮儒之妻有
綠窗詩稾(章元禮云淑卿詩旨醇而節和渢渢有致)
隋柳
煬帝宫中柳凋零幾度秋蟬聲悲故國鶯語怨荒丘行
殿基仍在空江水自流行人休折盡春日更生愁
斗孃(一首)
斗孃松江女子嫁姚生
(詩話斗孃送夫之詩見沈津吏隠錄)
送夫
遠逐風塵路遺書滿目愁思君不成寐河畔看牽牛(沈潤)
(卿云語意清雅)
毛鈺龍(一首)
鈺龍麻城人雲南按察僉事鳳韶之女嫁少保
劉天和孫守蒙夫死誓不踰閾鄉人稱曰文貞
夫人
(詩話節婦奉姑樓居不廢吟咏年七十九目無見猶使甥輩讀之句如桃花暮雨烟中閣燕子)
(春風月下樓詩句怕題新節序淚痕多染舊衣裳讀之哀動頑豔)
鏡
樣出秦宫製團團寶月迴虚空開物象心迹遠塵埃影
覆香羅帕光生碧玉臺繡囊鴛鳥並珍重嫁時裁
于太夫人劉氏(一首)
氏榖城人嫁府同知于玭文定公慎行母也
故城
暮雲深鎖故城春綠樹蒼烟舊白蘋昔日高樓雙燕子
定巢無處往來頻
楊文儷(三首)
文儷仁和人工部員外應獬女餘姚孫陞繼室
封夫人詩附見家集
(詩話孫文恪初娶于韓後娶于楊諸子登進士榜者四人太保吏部尚書清簡公鑨文中禮部)
(尚書鋌文和太僕卿錝文秉兵部尚書鑛文融皆楊夫人教之示文融詩云何待三遷教傳經)
(有父兄蓋謙辭也夫人精帖括斷決不爽相傳文融會試後錄其文呈母夫人笑曰淡墨雖書)
(第一未免齧筆似魚非文之絶品也或言夫人有髯年過百齡云)
秋日懷親
玉露沾花濕金風入幕凉天連秋水碧山帶晩烟蒼撫
景嗟時序懷親憶故鄉倚闌凝佇久心逐雁南翔
采蓮女
邪溪采蓮女日出蕩輕橈慣識溪中路歌聲入畫橋
聞徵瓦氏兵至
傳聞瓦氏勇超羣萬里徵來淨寇氛多少材官屯海畔
策勲翻仗女將軍
顧氏(一首)
氏崑山人顧茂儉之妺皇甫子循之甥嫁孫僉
事為婦(何元朗云春日一詩可置玉臺新咏中)
春日
春雨過春城春庭春草生春閨動春思春樹滿春鶯
鄧氏(一首)
氏眉山人訓導先健女適敘州戶部郎金寬
寄外
鎮日多愁屢廢餐閉門獨坐遣應難庭前别我春猶在
月下懷君春又殘萬點落花誰著眼一聲飛雁獨凭闌
夢回湘簟無消息更啓前書仔細看
王虞鳳(一首)
虞鳳字儀卿候官人有罷繡吟年十七卒
春閨
濃陰柳色罩窗紗風送鑪烟一縷斜庭草黃昏隨意綠
子規啼上木蘭花
姜氏(一首)
氏新建人廣西右布政使忻(嘉靖乙丑進士)女孫也嫁
諸生丁立祺
寄文學山居
何必入山深居然似漢陰雨殘雲在竹野曠日平林負
郭多幽事為農長道心芸窗開卷罷多是聽鳴琴
桑貞白(二首)
貞白號月窗嘉興人處士周履靖繼室有香奩
詩草
(詩話周逸之處士作詩不暇持擇宜其閨人亦然然紙閣蘆簾倡予和女偕隠太平之時亦樂)
(事已)
寄遠
日暮登樓強自歌陌頭楊柳望中多思君書劒天涯客
三月春光有幾何
春日即事
雨晴春暖百花香戲蝶游蜂各自忙也擬東郊踏青去
門前流水又斜陽
董少玉(二首)
少玉麻城周弘禴繼室有集(戚雲雁云少玉詩居然唐調王元)
(美云少玉詩清潤婉秀往往發於情而止於義有不盡為閨閤所束者方維儀云夫人詩詞)
(均有韻致)
憶别(二首)
憶别河橋柳青青送馬蹄妾心與羌笛無日不遼西
驛路花將發離亭柳漫垂凭闌無一事日日數歸期
屠瑤瑟(一首)
瑤瑟字湘靈鄞人禮部隆女年二十而夭
子夜歌
子夜夜轉長簾前月華吐只解歌調工誰識歌心苦
沈七襄(一首)
七襄宣城人修撰懋學女嫁屠隆子
自君之出矣
自君之出矣孤月鑒虚牖思君如飛花隨風不回首
袁彤芳(一首)
彤芳字履貞吳縣人參政年女自稱廣寒仙客
九日
玉露泣秋草金風凋晚蕖白衣三徑少黃菊一籬疎病
減登高興愁無寄遠書遙知二三子相向正愁余
王鳳嫻(一首)
鳳嫻松江華亭人解元獻吉之姊知宜春縣張
本嘉(萬歷乙未進士)之妻有焚餘草
空閨
壁網蛛絲鏡網塵花鈿委地不知春傷心怕見呢喃燕
猶向雕梁覓主人
陸卿子(五首)
卿子長洲人尚寶卿師道之女處士趙宦光之
妻夫婦偕隠寒山有雲卧閣考槃玄芝諸集
相逢行
白馬驕青雲金鞭拂紅霧相逢不問名各自東西路
擬陶
閒居寡世用性本忘華簪淥水盈方塘清風來茂林弱
魴戲漣漪野鳥鳴好音日夕時雨來白雲瀰高岑庭草
滌餘滋原野藹飛霖開顔散遥念濁酒聊自斟(陳卧子云不促)
(薄)
擬李白古風
重陰翳白日陽和轉淒薄霰雪何紛揉草木盡零落長
風終夜厲棲鳥將焉託游子敝貂裘居人羨藜藿所以
商山翁高舉往巖壑
贈毗陵安美人
去年花發毗陵道美人何處拾瑤草今年草綠姑蘇臺
美人此時花下來風吹羅袂香不定流波蕩漾光徘徊
不逐行雲作飛雨夢裏鉛華學神女坐久烟霞拂袂生
回眸愁向空中舉水遠山長不見君空聞樹上黃鸝語
山居即事
披榛越宿莽背郭隠花蹊月静妖狐泣松深怪鳥啼秋
山雲照戶春澗水穿堤飛作千尋瀑家家引灌畦
徐媛(一首)
媛字小淑長洲人范副使允臨之妻有絡緯吟
(桃園客云小淑詩文與陸卿子齊名然徐以綺麗勝才情稍遜于陸)
别曹孃
木落西風萬壑幽忍將離思為君留碧雞關外凄凉月
偏照蠻雲夜夜秋
文氏(一首)
氏邠州三水人長沙通判在中之女嫁葛氏早
寡守節力學有君子亭集
(詩話節婦為光禄太青之姊寡居作九騷以見志九騷者一曰感往昔二曰懷湘江三曰望洽)
(陽四曰矢柏舟五曰愀離幃六曰傷落花七曰臨雲歎八曰待月愁九曰撫玉鏡其辭有云覩)
(扶光之如箭兮哀歲月其難追拾朱英而太息兮時不再來悲朱顔其易改兮唯寸心之不衰)
(辭義俱雅有古人之則)
悼懷
青青山上松年華不可考灼灼園中花顔色不常好五
月鳴蜩至八月蝴蝶老感物有盛衰豈忍歸腐草
薄少君(一首)
少君太倉州人秀才沈承妻
哭夫
水次鱗居接葦蕭賣魚争米晩來囂河梁日落行人少
猶望君歸過板橋
姚氏(一首)
氏嘉興人自號青峨居士秀水范應宫之妻有
玉鴛閣遺稾
(詩話青峨居士詩屠緯真賞其清華流利陳仲醇尤稱之謂肝腸如雪能吟柳絮之詞志節凌)
(霜直擬木蘭之操筆牀茶竈不巾櫛閉戸潛夫寶軸牙籤少鬚髯下帷董子及其卒稾砧哭之)
(慟刊其遺詩及已哀悼倡隨之作傳之鄉里焉)
竹枝詞
卓女家臨錦水濱酒旗斜挂樹頭新當壚不獨燒春美
便汲寒漿也醉人
范壼貞(一首)
壼貞字淑英一字蓉裳吳縣人嫁吳氏有胡繩
集
烟雨樓圖
烟嵐無限雨中情遠近樓臺一望平吳苑草荒麋鹿走
越江春盡鷓鴣鳴長堤柳樹迷春渚白水菰茭繞郡城
最是晩來新月下萬家燈火隔湖明
明詩綜卷八十四
