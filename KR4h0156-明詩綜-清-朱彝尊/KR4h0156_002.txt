明詩綜卷二
翰林院檢討朱彛尊編
周定王橚(六首)
王高皇帝第五子洪武三年封吳十一年改封
周洪熙年薨著元宫詞一卷
(靜志居詩話元宫詞百首宛平劉效祖序稱周恭王所撰固為繆矣列朝詩集作周憲王亦非)
(也其自序云元起沙漠其宫庭事蹟無足觀者然要知一代之事以紀其實亦可備史氏之采)
(擇焉永樂元年欽賜予家一老嫗年七十矣迺元后之乳姆女常居宮中知元舊事間嘗訪之)
(備陳其事故予詩百篇皆元宫中實事亦有史未曾載外人不得而知者遺之後人以廣多聞)
(焉末書永樂四年春二月朔日蘭雪軒製按序所云元宮詞當是定王作考定王以洪武十四)
(年之國至洪熙元年薨序題永樂四年則為定王無疑矣)
元宫詞(六首)
大安樓閣聳雲霄列坐三宫御早朝政是太平無事日
九重深處奏簫韶
玉京凉早是初秋銀漢斜分大火流吹徹洞簫天似水
半鉤新月挂西樓
背番蓮掌舞天魔二八嬌娃賽月娥本是河西參佛曲
把來宫苑席前歌
月宮小殿賞中秋玉宇銀蟾素色浮官裏猶思舊風俗
鷓鴣長&KR1055;序梁州
江南名伎號穿鍼貢入天家抵萬金莫向人前唱南曲
内中都是北方音
興聖宮中侍太皇十三初到捧鑪香如今白髮成衰老
四十年如夢一場
蜀獻王椿(一首)
王高皇帝第十一子洪武十一年封二十三年
之國成都永樂末薨有獻園集
(詩話明開國諸王文學首稱蜀府孝陵恒以蜀秀才呼之惜獻園集罕傳於世王孫定王友垓)
(有集十卷曾孫惠王申鑒有惠園集惠王孫成王讓栩有長春競辰集成王孫端王宣圻有端)
(園集五葉皆有集著錄亦盛事也)
送方希直先生還漢中
岷山峩峩江水泱泱我疆我理俾我以康靡言匪衣靡
善匪得閱士孔多我敬希直侍我經筵不倦以勤非德
不言非道不陳職思其歸義不可奪采采者芹伺教如
渴爰秣其馬爰振其衣拜手稽首載辭而歸昔者之來
春日遲遲維今之歸凉風淒淒悠悠我心念子良苦爰
命詞臣飲餞江滸王道如砥旣歌且詠八月初吉抵于
南鄭沔彼江漢亦合而流瞻彼岷峨鬱其相繆心之知
矣臨别繾綣子如我思道豈云遠
湘獻王柏(一首)
王高皇帝第十二子洪武十一年封之國荆州
建文初或告王反王無以自明闔宫焚死諡曰
戾成祖更諡曰獻(朱睦㮮云王嗜學讀書開景玄閣以延士被服儒雅尤善)
(道家言嘗自號紫虚子)
太和山尋張三丰故居
張玄玄朝飲九渡之清流暮宿南巖之紫烟好山浩劫
知幾度不與景物同推遷我來不見徒悽然孤廬高出
古松頂第有老猿接臂相攀緣
遼簡王植(二首)
王高王帝第十五子洪武十四年封二十六年
之國遼東廣寧州永樂二年遷荆州二十二年
薨有遺集
(詩話簡王遺集五卷曾孫惠王恩鑙所刊大率不經意之作所與酬和程通鍾洪範林源曹鐸)
(吳鼎項允清朱&KR2719;胡俊王用才胡庭禮之徒咸無詩名宜其淮南自尊也)
暮春
鞍馬辭京去維時巳暮春殘花留舞蝶飛絮逐行人樹
暗啼黃鳥波澂躍紫鱗白雲晴冉冉瞻望重思親
秋江
楊柳渡頭烟漠漠峩眉山下水滺滺月明沙渚晚風急
漁笛一聲江上秋
寧獻王權(三首)
王高皇帝第十六子洪武二十四年封二十七
年之國大寧永樂二年移南昌正統末薨有采
芝吟
(詩話獻王助長陵靖難以善謀稱及徙封豫章頗多觖望晚乃折節讀書開雕祕笈囊雲廬山)
(之巔鼓琴緱嶺之上其有淮南八公之思乎)
宫詞(三首)
忽聞天外玉簫聲花下聽來獨自行三十六宮秋一色
不知何處月偏明
太液池中翻翠荷小娃學唱采蓮歌畫船不繫垂楊下
盡日隨風漾碧波
庭梧秋薄夜生寒誰把箜篌别調彈睡覺滿身花影亂
池塘風定月團團
漢庶人高照(一首)
庶人文皇帝第二子永樂二年封漢王十五年
之國樂安州宣德八年叛縶逍遥城死國除有
擬古感興詩
擬古
自古寺人職司閽供灑掃秦漢始撓政國本亦枯槁唐
初任猶輕高貴在天寳淪胥宣懿間神器猶顛倒門生
詆天子尊重壓元老社稷遂已墟羣閹那自保嗟哉太
宗業家奴壞王道後世宜鑒之慮患防須早
周憲王有燉(二首)
王周定王長子高皇帝孫洪熙元年襲封景泰
三年薨有誠齋錄新錄
(詩話憲園留心翰墨譜曲尢工中原絃索往往藉以為師李景文夢陽詩云齊唱憲王新樂府)
(金梁橋外月如霜牛左史恒詩云唱徹憲王新樂府不知明月下樊樓是也其詩不事嘔心頗)
(能合格梅花牡丹玉堂春一題動成百詠才思不窮誠宗藩之雋矣)
竹枝歌(二首)
五溪春雨杜鵑時桂嶺西風八月期一帶湘山南北路
請郎聽唱竹枝詞
春風滿山花正開春衫女兒紅杏顋儂家盪槳過江去
試問阿郎來不來
楚莊王孟烷(一首)
王昭王楨之子高皇帝孫永樂二十二年襲封
正統四年薨有勤有堂詩集
九峯寺
細路千盤迥高峯九疊竒松隂深入寺泉脈遠通池雲
鎻禪棲室巖鐫御製碑來游乘暇日林下盡幽期
魯靖王肇煇(二首)
王荒王檀之子高皇帝孫永樂元年襲封成化
二年薨有憑虛槀
(詩話魯藩别乘首載靖王詩但著集名詩有過甓社湖及游朝天宮登鍾山謁孝陵作知是王)
(朝南京時所賦詩)
江樓秋望
百尺危樓上憑高極杳冥水雲連楚白島嶼入淮青潮
起魚龍窟風生蒲蓼汀倚闌凝竚久目斷是滄溟
秋日江行
策馬行行出郭遥平沙水落未生潮楓林兩岸經霜老
紅葉無風落小橋
秦康王志&KR2318;(一首)
王隠王尚炳第三子愍王樉之孫高皇帝曾孫
也宣德三年以富平王進封景泰六年薨有默
菴集
送醫士凌漢章還苕
術傳盧扁字鍾王底事來遊便趣装熟路也知車載穏
清時何用劒生鋩雞鳴圅谷三更月楓落吳江兩岸霜
歸到苕溪尋舊侶畫船詩酒水雲鄉
楚憲王季堄(一首)
王莊王之子高皇帝曾孫初封武陵王正統五
年襲封八年薨有毓秀軒集
(詩話憲園夢筆符於文通述德同乎靈運九原可作寧媿河間)
衡山
衡山高峩峩根盤幾百里危峯插層霄巨岳奠南紀空
中紫蓋峰有若芙蓉蕊欲泛洞庭舟瀟湘正秋水
魯惠王泰堪(一首)
王靖王嫡子高皇帝曾孫成化三年襲封九年
薨有悔齋槀
春晴
膏雨初收日載陽眼前景物富韶光碧池一夜水平岸
紅杏數枝花出牆芳草不隨蓂莢換游絲欲共柳條長
海棠庭院偏明媚莫遣東風又作狂
魯莊王陽鑄(三首)
王惠王嫡子高皇帝玄孫成化十二年襲封嘉
靖二年薨有尊德堂稾
(詩話莊玉朱邸優游不忘恭敬情親棣萼於弘治癸亥聚兄弟于一堂王始倡七言近體二首)
(于是鉅野恭定王陽鎣樂陵宣懿王陽錧鄒平恭懿王陽鎕東阿榮靖王陽鏢鎮國將軍陽銖)
(陽鉞陽□陽鋑並和之工繪為圖左長史郁珍右長史石磐紀善芮鎬紀其事陽銖為作序焉)
(王有介山懷古作中一聫云古冢巳無雙鶴弔荒林猶為一蛇憐亦佳句也)
塞上逢故人
久歴風霜鬢欲華故人相憶各天涯幾年出塞常為客
今日逢君似到家薄酒暫宜酬雪月敝衣堪歎染風沙
明朝又恐河梁别愁聽江城奏暮笳
秋日閒居
地僻柴門靜不開明窗虚室絶塵埃應無酷吏催租到
忽有白衣送酒來坐聽風聲敲翠竹吟看日影上蒼苔
乘閒歲月心無累客至須留泛酒杯
江樓秋望
江城秋暮葉初飛獨上高樓望夕暉忽見一行沙鴈起
西風遥送片帆歸
唐成王彌鍗(一首)
王莊王芝址庶長子定王桱曾孫高皇帝玄孫
也初封穎昌王弘治二年嗣爵嘉靖二年薨有
甕天小稾
(詩話成王廣置精廬集國中俊秀子弟資給之俾肄業又闢蔬圃一區建養正書院泰陵頒五)
(經子史賚之迨康陵游幸王作憂國詩八章以諷暇則聫句藏春之塢開講保和之堂又精於)
(書法繪事皆入能品云)
久雨
春雨同秋雨輕寒作峭寒鶯聲猶謇澀花片漸摧殘宿
霧難開日層波正湧瀾韶華寧久戀轉眼惜春闌
唐恭王彌鉗(一首)
王莊王第三子成王彌鍗之弟定王桱曾孫高
皇帝玄孫初封交城王正德中薨諡恭靖後以
子宇溫襲王改稱唐王定諡曰恭有謙光堂詩
集
(詩話恭王下筆不能自休一韻每至百篇未免率易)
宮詞
長門芳草綠茸茸輦路年來草漸封怪殺海棠花上月
夜深偏照繡幃重
瀋安王詮鉌(一首)
王瀋莊王幼㙾次子簡王模曾孫高皇帝玄孫
也初封靈川王正德四年薨諡榮&KR1063;後以孫憲
王胤栘進封更諡安有凝齋稾(李騰鵬云王所作如太羹玄酒)
(不求濃麗而至味有餘令人嗜之不厭絶句更有新意)
春日有懷
小圃辛夷漸發芽禁城殘柳欲飛花最憐九十春光去
未遂還家只夢家
秦簡王成泳(八首)
王惠王公錫之子康王之孫高皇帝來孫弘治
元年以鎮安王襲封十一年薨有賓竹小鳴稾
(詩話王年十齡嫡母陳妃以唐詩教之日記一篇嗣位後日賦一篇三十年靡間至于延致士)
(大夫脫略勢分撤鷹房以剏儒臣之館闢隙地以益書院之基善行匪一許伯誠過墓詩云河)
(間明禮樂淮海好神仙則并留心服食之術矣旣薨紀善強晟挍刻其詩嘉靖初王孫定王惟)
(焯表上之詔送史館)
楊白花
楊白花隨風無定止飄然一去太無情飛度江南幾千
里可憐落水化浮萍浮萍無復隨風起宮中美人連臂
歌此情不斷如春水
折楊柳
靈州城下柳多被官軍竊猶餘拂地條更苦行人折今
君赴玉關將何贈離别
西城路
西城路半是平田半墳墓平田漸少墳漸多酸風苦雨
泣銅駝人生少年胡不樂世間那有蘇耽鶴
感寓(三首)
為善為君子君子喻于義為惡為小人小人喻于利所
喻旣不同善惡豈相類義利自兩塗理欲所由異譬之
食飲然而各有所嗜惡臭與馨香伊人自知味吁嗟義
利門慎毋迷厥志
仲尼初相魯魯人興謗辭子産聽鄭政鄭人亦毁之人
心苦不同衆口生瑕疵賢聖且不免吾人莫嗟咨
相君椒百斛領軍鞵一屋為利日孳孳于心苦無足貪
夫出見客佩鑰聲相觸算緡極錙銖餬口損饘粥恨不
馬重駒恨不牛兩犢家盈萬鎰金身兼九州牧憫彼心
太勞一笑捧吾腹
武功道中
五原三畤隔西東此地人言是武功楊柳池塘科斗水
杏花村店酒旗風農耕綠野春臺裏客在青山罨畫中
日暮官程催去馬樹頭微雨正濛濛
春游曲
新柳迎游騎飛花趁酒甌年年三二月爛醉曲江頭
肅靖王真淤(二首)
王恭王貢錝之子高皇帝來孫莊王楧玄孫成
化中封世子嘉靖五年甍以子定王弼桄襲王
追諡有星海集
(詩話宗正謀㙔稱靖王塞上曲旨趣沈雄王龍標不能過未免譽失其實要其風格駸駸唐人)
塞上
黃雲白草出關多颯颯風吹積石河少婦愁添閨裏思
征人淚落隴頭歌
步虚詞
瑶壇深處磬聲微羽客朝元午夜歸劒佩幾回翔碧落
天風吹冷六銖衣
瀋憲王胤栘(二首)
王惠王勛潪之子安王孫簡王來孫高皇帝晜
孫也自號南山道人嘉靖五年封靈川王九年
懷王胤榿絶奉勅管理府事十年進封二十年
薨有保和齋稾(謝榛云王素嗜談禪詩亦有妙悟李騰鵬云王詩沉著痛快)
(時出新語多得性情之正)
(詩話憲王以好學聞嘗上書乞内府諸書永陵以五經四子書賜焉枕上詩云展轉殊無寐深)
(秋感二毛城鴉催曉色庭樹起寒濤往事意何拙浮生心自勞河間今巳矣寧不愧吾曹蓋以)
(自勉云)
送汪内史南歸
滄江遠渚暮烟收南望千山樹色秋明日别君漳水畔
相思還上驛西樓
秋鴈
北來征鴈下寒塘水食沙眠足稻梁不寄行人一封信
却囙何事到衡陽
趙康王厚煜(五首)
王文皇帝第三子趙簡王高燧之來孫正德十
六年襲封嘉靖三十九年薨有居敬堂集(穆文熙云)
(康王詩雄渾迥出時作)
(詩話崑山鄭若庸曳裾王門康王從若庸所見臨清謝榛竹枝詞命所幸琵琶妓賈扣度而歌)
(之旣而榛過鄴偕若庸見王王宴之便殿酒行樂作王曰止命縆瑟以琵琶佐之曰此先生所)
(製竹枝詞也譜其聲不識其人可乎命諸伎擁姬出拜榛謝曰此山人鄙俚之詞請更製竹枝)
(以備房中之樂王曰幸甚榛力不勝酒醉卧山亭下王命姬以衽代薦承之以肱明日上新竹)
(枝十四闋姬按而譜之元夕便殿奏伎酒闌送客即盛禮而歸賈乎榛邸王嘗與榛聯句百卉)
(亭鄭謝之外若顧聖少仲春龍尤莊輩皆王客也平臺小山無此盛事)
擬秋夜長
漫漫秋夜長唧唧寒螀吟白露下青草悠悠傷我心傷
心耿不寐孤坐鳴素琴朱絃中斷絶轉軫悲餘音推琴
步微月仰見䨇飛禽緬懷牧犢子澘澘淚沾襟丰神宛
如在悵望空梁隂
戎宼
聞說西羌種今秋復宼邊三軍憂戰伐百里絶人烟衰
草依孤壘寒雲起暮天九重宵旰切何日下祁連
七夕後作
銀河昨夜渡牽牛玉露凉侵院院秋一葉芭蕉數聲雨
人間何事不堪愁
宮詞
薄鬢斜鬟十五餘妝成猶未下庭除納凉記得君王作
私把泥金小扇書
聞砧
瑶琴停響綠尊空何處寒砧擣月中最是今宵最愁絶
碧梧隂下粉牆東
益莊王厚燁(四首)
王端王祐㯽之子憲宗之孫藩封建昌府嘉靖
二十年襲封三十五年薨有勿齋集詠史詩
(詩話莊王留心理學序莫氏學業須知張氏理學類編陳氏道學傳趙氏學範以行又博覽經)
(史撰勿齋臆說正譌糾謬不異儒生欎儀王孫藩獻志稱其聲色珠綺一無所好盖天下之賢)
(王也集五卷弟崇仁王厚炫嗣封編輯以行分校者左長史張默右長史李敉)
春鴈
北上三湘路南辭七澤雲巳甘同出塞不忍更離羣永
夜空中唳幽人枕上聞汀洲爭宿處昧旦起紛紛
早秋
庭樹初飛葉天高爽氣澄檻花藏晚蝶簾竹聚秋蠅紅
熟枝頭棗青浮水面菱金風蘋末起頓喜失炎蒸
秋熱
節已過寒露秋陽尚逼人蒲葵仍在手荃葛未離身籬
落黃花綻階除綠草勻憂時占月令休咎竟何囙
新晴
連旬滛雨降今喜見朝暾徑路泥猶滑池塘水尚渾輪
蹄喧野市網罟曬漁村風埽殘雲歛青山復對門
蜀成王讓栩(五首)
王昭王賓瀚之子高皇帝晜孫正德五年襲封
嘉靖二十六年薨有長春競辰集(楊慎云成王懷古雜擬式)
(遵溫柔敦原之旨)
(詩話長春競辰集成都楊慎序之而升菴集不載宮詞一百雖題曰擬古然如翠華一去寂無)
(蹤疑諷康陵而作只恐君王道院行疑諷永陵而作也)
玉階怨
落日下西苑深宫風雨多定嫌蒼蘚滑玉輦不曾過
早秋
郊原正早秋露下蘆汀濕忽見一禽來只傍疎枝立
擬古宮詞(三首)
青春一去豈重來轉轂韶光日夜催三百六旬空悵望
朱門經歲不曾開
紫禁鴉啼曙色明麗譙隠隠不聞聲各宮装束焚香候
只恐君王道院行
新觀玉歴識正初泰運三陽藹帝居御座今安圓閣子
内中欲置女尚書
瀋宣王恬烄(二首)
王憲王次子高皇帝仍孫自號西屏道人嘉靖
三十一年襲封萬歷初薨有綠筠軒槀(穆文熙云宣王)
(音調超拔綽有陳思之風各李騰鵬云王所作和平爾雅諸體擅其長)
(詩話宣王逸思清才金枝之秀)
秋興
池閣蕭條竹徑通閒來幽興檢詩筒未須絃管翻新曲
自有琴尊對晚風斜日斷雲簾影外疎林落葉杵聲中
悲秋莫話當年事且向遥天數塞鴻
山行
為訪林棲叟何妨石逕長白雲生谷口處處藥苖香
瀋定王珵堯(二首)
王宣王之子高皇帝雲孫嘉靖三十七年封世
子萬歷十二年襲封天啓元年薨有修業堂崇
玉山房二稾(穆文熙云王詩音韻悠揚若扣洪鐘餘響不絶李騰鵬云王諸作)
(音節鏗鏘詞氣間適有韋柳風非富貴人所能道)
(詩話定王師呂時臣猶沈易之師謝榛也所師高下不同體製亦少遜)
擬古宮詞
聞道收遼左中宮上夀卮隨班春殿裏消息未全知金
縷麒麟服傳宣賜太師(李騰鵬云足稱大雅)
秋宫怨
月落湘簾錦瑟停西風高下度流螢不知今夜長生殿
誰看牽牛織女星
鄭世子載堉(二十五首)
昭皇帝第二子鄭靖王瞻埈歴四世為恭王厚
焥嘉靖二十七年建言時政降為庶人發高牆
禁錮隆慶元年赦回復爵王恭王子著樂書
補亡詩
南陔有風吹彼苞棘厥景婆娑欲静弗得孝子事親當
竭其力父母之恩昊天㒺極
南陔有風吹彼桑梓慕我父母終身敬止勖哉伯仲以
及娣姒恪爾晨昏絜爾甘旨
景薄桑榆日亦云暮父母俱存兄弟無故雖有至樂寧
不深慮一則以喜一則以懼
右南陔三首
嗟彼白華瑩然如玉君子立身必慎其獨無貽親辱
嗟彼白華瑩然如琇君子立身必謹所守無貽親咎
嗟彼白華瑩然如霜君子立身如圭如璋為親之光
嗟彼白華瑩然如雪君子立身清清絜絜庶無玷缺
嗟彼白華瑩然如冰君子立身戰戰兢兢庶無怨憎
右白華五首
彼華者黍彼實者稷相彼秋成時萬時億
彼華者黍彼實者麥時和歲豐囷盈倉積
彼華者黍彼實者菽農夫之慶邦家之福
彼華者黍彼實者麻君子愛民不驕不奢
彼華者黍彼實者禾君子愛物不溢不過
右華黍五首
天運元亨萬物由庚王道正直蕩蕩平平
寒暑以序雨𤾉以時百榖用成庶績咸熙
草木蕃庶鳥獸咸若仰覩鳶飛俯窺魚躍
習習景風甘雨其濛醴泉洩洩玉燭融融
右由庚四首
瞻彼崇丘積土成高相彼大海積水成濤
卷石積多其形嵯峩勺水積久勢若江河
寶藏貨財靡所不足積善之家必有餘福
鳥獸魚龍咸遂其性積善之家必有餘慶
右崇丘四首
肅肅令儀君子由之秩秩彛倫君子求之率性之道君
子修之
何謂彝倫父子有親君臣有義朋友有信兄愛弟敬夫
和妻順
君令臣恭父慈子孝夫妻相敬兄弟相好惠于朋友無
德不報
維物有則維民秉彝好斯美德由此令儀上和下睦皥
皥熙熙
右由儀四首
(詩話世子研精樂典按律審音察及銖黍歴辨劉歆何妥李照范鎮陳𤾉蔡元定之失近代若)
(李文利李文察劉濓張敔皆駮其非所著樂書歴論宜采入國史迹其補亡詩六篇櫽括古訓)
(比之夏侯湛束晳似為過之至於念嚴君之囚席藁門外因長幼之序讓國盟津尤非人所幾)
(及)
光澤榮端王寵&KR3262;(一首)
王遼惠王成鍊次子高皇帝來孫成化二十三
年封嘉靖二十五年薨有博文堂稾(何喬遠云王積書萬)
(卷世宗賜堂名曰博文)
登仲宣樓懷古
憶昔登樓日天涯事轉違計依劉表得書授蔡邕稀南
國方羇旅西京未解圍秦川空在眼公子乃忘歸
衡陽安懿王寵淹(一首)
王悼僖王恩鏏子高皇帝來孫弘治六年襲封
嘉靖十八年薨
登仲宣樓懷古
尋芳踐嘉約乘暇一登樓野樹連雲合清江繞郭流遺
文鄴下重舊井峴山留洵美開襟地無妨續勝遊
永夀恭和王東欓(一首)
王莊僖王誠淋子高皇帝晜孫弘治十年襲封
嘉靖十七年薨
正德己卯九日登說經臺
隱隱樓臺雲外重一溪活水過仙宫上師巳化青牛老
萬木驚秋墜晚風(顧炎武曰是詩刻石草樓)
武岡保康王顯槐(二首)
王楚端王榮㳦第三子昭王來孫高皇帝晜孫
也嘉靖十七年封有少鶴山人正續集
(詩話王詩平正無溢幅)
走狗烹
走狗烹走狗烹蒯生識鑒通神明漢基甫創身即死當
日假王何為爾相面止封侯相背貴無極淮隂聞言兩
耳逆婦人擅執生殺權猶豫自將身弃捐噫&KR1077;英彭尤
可憐
次鄒䘏部穎泉謝宴
小園一雨足次第百花開江白孤舟去天青一鳥來林
香時撲坐柳色競侵杯借問西鄰客懷人日幾回
德平榮順王胤榳(一首)
王瀋惠王勛潪之次子高皇帝晜孫嘉靖三十
七年封有集書樓稾(李騰鵬云王所作沉著嚴整不尚綺靡自饒深致)
送焦明府之鳳翔
馬首蠶叢路兹行亦壮游天青三峽曉雲碧萬山秋鷺
浴盤渦水猿啼古驛樓君才非百里早晚夢刀州
鎮康王恬焯(一首)
王瀋憲王胤栘第五子高皇帝仍孫嘉靖二十
四年封有西巖漫稾(穆文熙云王詩調高意永自是盛唐風味謝榛云)
(西巖題瞻遠樓詩江樓懸樹杪山色到窗中精拔有骨)
同呂二人話别
此會情何極明朝遽别筵霜清楓葉路秋老菊花天百
越家鄰海三垂地近邊相思應有賦月定幾回圓
保定惠順王珵坦(一首)
王瀋宣王次子高皇帝雲孫嘉靖三十八年封
有清苑山房集(穆文熙云王詩格調高古思致雋永當于貞元中求之李騰)
(鵬云王善書法其詩音格響亮)
春日游柏谷寺
曉霧危巖合烟蘿仄徑懸浮圖開佛日沙界接人天獨
鶴衝雲起愁雲枕石眠逃禪如可醉莫負杖頭錢
沁水昭定王恬烆(一首)
瀋簡王第八子悼懷王佶煴封沁水王簡王來
孫高皇帝晜孫也嘉靖二十五年襲封四十年
薨有遜學書院集
春日閒述
睡起情逾嬾烟蘿地自迷開尊惜遲暮片月挂松西
沁水王珵階(一首)
王昭定王子高皇帝仍孫隆慶元年襲封有滄
海披沙集(穆文熙云王詩丰神俊逸思致雅澹大歴前之調也李騰鵬云王所作)
(爾雅典麗蓋荆金楚玉也)
彰法寺
嶽勢何穹窿躋攀竟日至絶澗來巖椒沿洄轉幽邃其
陽開招提不知幾千歲宫殿羅虚空俯視下無地樵子
雲際行石罄風前墜境疑兜率天巖紀司空字日晏憺
忘歸暫遠塵煩累
安慶王恬爖(二首)
王瀋憲王第七子高皇帝仍孫自號西池道人
嘉靖三十一年封有嘉慶集(何喬遠云王于穆宗朝以孝敬旌)
(李騰鵬云王詩和平爾雅巳入作者之門)
夏夜寄懷謝山人時客汾陽
良夜孤清賞懷君倍黯然離居三歲似明月幾回圓紫
塞雲邊樹青山雨後天相思寫不盡寂寞有冰絃
聞砧
何處砧聲急空閨入夜聞哀音流素月寒響徹秋雲夢
斷盧龍遠天高白鴈分誰能將妾意萬里報夫君
慶成王慎鍾(一首)
晉恭王棡第四子濟炫封慶成王諡莊惠王安
穆王知熑之孫恭王之仍孫高皇帝之雲孫也
隆慶六年襲封有太霞稾(穆文熙云王以賢孝稱其器質敦厚醇雅)
(詩亦有體裁不失風人遺旨)
夏日登萬佛樓次朱使君韻
天半岧嶤峻閣開自公多暇興悠哉憑虛幾見空王在
結夏誰招使者來貝葉迎風翻鹿苑香雲散雨落蜂臺
倚闌欲和陽春曲慚愧登高作賦才
明詩綜卷二
