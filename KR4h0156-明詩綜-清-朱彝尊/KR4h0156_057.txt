明詩綜卷五十七
翰林院檢討朱彝尊編
李應徵(三十首)
應徵初名衷毅字伯遠嘉興人萬歷癸酉舉人
選授臨安教諭陞南國子博士有青蓮館澄遠
堂偶寄軒藿園寄苕薊易河梁兩都汗漫遊諸
集(皇甫子循云伯遠肆力風雅律詩時似少陵而風骨師心太白彭子殷云伯遠詩頓挫)
(激昂跌宕飛舞若鞭赤虬轡蒼螭而上下彩虹碧落之間鄧遠遊云伯遠意取師心法必摹)
(古其于諸體無所不工亦靡所不合設黃貞父云伯遠詩雄沉俊爽如驃騎之師不刁斗而)
(肅然不可犯于鍾漢廣云先生早察孝廉以才望自高既艱一第老就四門博士其詩取材)
(開寶匠法弘正是時七子之習變為呌呶公安之𣲖漸已淫永先生激彼頽波力返正始閎麗)
(悲壯卓然成家)
(靜志居詩話弇州標外榜前後五子而外廣為四十子若似乎此無遺賢矣說詩者)
(遇隆萬朝士或置不觀直以公安景陵繼七子之派不知隆慶諸臣已力挽呌囂)
(之習歸于平澹而定陵初年人皆修辭琢句出入風雅之林若吾鄉李先生伯遠若下鄭先生)
(允升吳中歸先生季思嶺南區先生用孺尤卓然名家而閩中徐惟和謝在杭曹能始均不為)
(楚咻所奪未見萬歷初之不及嘉靖季也學者取諸家詩誦之庶幾論世有權衡矣)
吳門逢袁履善先生却贈
凉風起蘋末落日開中園寒蟬聲嘒嘒飛鳥何翻翻顧
逢雲間叟而同江上言我昔與君别遠涉長水原今日
復見君乃在吳閶門閶門鬱雲興流焱激飛軒攜手登
兹樓時以散憂煩明月皎夜光有酒盈我尊開尊飲君
酒寸心聊復論丈夫重意氣迹遠道自存何必齊年齒
然後情誼敦願將結佩贈愧無雙瑜璠
八月十四夜赴沈中丞純甫約與范倩東生泛月
之苕上
頽照忽已匿閒夜增離情凉風扇薄帷白露塗中庭詠
彼蟋蟀唱眷言懷友朋佳期及三五圓景將漸生素書
忽見招方舟鶩前汀薄煙斂層霄皎月雲間升驚鵲既
飛遶來鴻亦哀鳴流輝照衣裳坐見秋江澄爽氣蕩瀾
澳沖魄涵虛明屬林方候滿委照知戒盈且勿論居諸
杯酒聊共傾芳洲思紉蘭極浦聞采菱不寐望所歡悠
然見菰城良覿在明發庶以慰深盟
寄御史大夫沈公純甫
誰謂芝桂芳指作葹與蕕誰謂西施妍而不如宿瘤姬
公避流言孔父蒙麛裘鳳德故不衰仁物竟奚尤睿鏡
有餘照慈杼無妄投亮懷百鍊操繞指非所謀勿以入
室故競彼戈與矛讒口任呶呶鎮之以休休泰山摩蒼
天不辭垤與丘滄海百谷王涓勺鮮棄流桃李故不私
藥籠亦見收交親誼所敦申言副咨諏
題清音閣贈朱君采
君采天下彦乘時奮遼廓身雖在軒冕志不忘巖壑朝
謝桓氏驄暮羅翟公雀結樓臨青苕憺焉守玄漠一水
既當戶衆山亦羅郭俯瞰激清泠仰熙矚崖㟧曠然招
遠風蕭疎振林薄幷入山水間情境兩寂莫綠尊時時
開清言復閒作心期契鴻冥世變付龍蠖達人操其權
神理或可託
秋夜歸自苕水泛月鶯脰湖寄沈子勺
朝辭若下城暮驅笠澤艑景物忽已改川原亦邈緬娛
目惟清暉百里同一眄月出梅堰高水落松陵淺曲渚
屢縈紆環洲遡迴轉澹澹波生煙遥遥雲没峴楓林霜
欲丹蒹葭露初泫境會心自恬神曠理逾顯同懷寄秋
水離念得所遣
述感
旭日不照地慘黯東南隅陰風西北來遂與浮雲俱昏
曉不復辨晦冥忽須臾雷霆擊高空雨雹集階除皇澤
亮已竭天威寧所須戾霄無逸飛逝淵寡潛魚貂璫搆
禍患豺虎當路衢宇宙雖云遥吾駕將安如
武夷吟為叔平姪賦
浙水猶未渡閩山安可越夜夢武夷君幔亭弄秋月顧
余莞爾笑相攜叩丹闕薜茘飄衣裾芙蓉墮冠髮吹愁
落空際步虛任超忽陡覺聞天雞明星高兀兀九曲杳
然失對汝清興發安能涉世網生死遞淪没何當乘飛
霞揮手謝仙骨
舟過松陵沈子勺邀同顧别駕王半刺諸公宴集
作兼呈長公伯英
扁舟遡廣澤蒹葭浩蒼蒼芙蓉被江隄間以秋蘭芳恍
如覿容儀曄曄舒其光美人忽見招沗竊登斯堂余遊
伯仲間常恐不得當匪云託肺腑所恃道誼長市交若
春華改葉隨秋霜苟能抱微衷乖離亦何傷所以一水
間落穆如相忘豈謂山澤臞無意偕巖廊跡遠心不遐
斯意兩不妨樂哉此良會周親情所康肴來俱異味酒
至無返觴新聲奏逸響妙伎呈中央主人詞壇雄樂府
兼擅場曲誤必屢顧按節知宫商此中有妙理奚必非
文章世多混真膺誰别否與臧吾將託優孟抵掌以徜
徉
雜詩(二首)
所居雖㕓市其後即我園三周水繞之水流何潺湲灌
木既羅戶密篠亦當軒境近心獨遠悠然忘世喧夜枕
鳴谿漁曉窗聞鳥言病不廢杯酒時時亦開尊適意不
在醉聊託餘生存
人生歡日少戚戚恒多悲每憂此身没身後無所遺所
以百年中役役無已時生時不行樂死復安所知墳墓
且不保智愚豈所期及此有盡軀壺觴聊自持秋雨日
以深秋草日以滋嚴霜倏將至不樂欲何為
長水雨中送董君謨還四明
谿雲壓林林氣黑長河黯淡無顔色大艑驅來笠澤風
一片歸帆雨中濕送君此去歸舊山東湖之水流潺湲
四明崇峯二百八一一峯尖如黛鬟董生瀟灑磊落之
才亦如此對之可以開神顔我歌四明送君酒何惜相
逢暫攜手便應喚汝董糟丘酒池之中可拍浮盡掃爾
我坎坷抑塞之窮愁丈夫意氣自有主為蛇為龍何足
數無錢但須典鷫鸘有酒便能賦鸚鵡少年得意多捓
揄却笑乃公爾何苦仰天大呌白日徂腐鼠那可驚鵷
雛男兒世間何事不可作但不能以此七尺為侏儒功
名富貴可以赤手博摧眉俛首胡為乎世人聞之皆掩
耳董生之前可語此酒闌歌罷君發船我亦還家渡長
水
歴陽
聖祖開基日淮南即舊邦六龍飛采石萬馬渡横江豪
傑爭挑戰轅門已受降雲山凝望處髣髴見旌&KR1242;
項王廟
落日陰陵道悲風百戰原當年意氣盡四面楚歌喧子
弟軍誰在春秋廟獨存江亭艤船處悽惻不堪論
横江
日落海雲超蒼茫倚棹看横江不可渡秋水正漫漫夾
岸青山出孤飛白鷺寒當歌有明月對酒莫辭乾
江行與蘇生别
葭菼正蒼蒼緣流水一方平沙連極浦斜日上危檣坐
惜故人别因悲江路長行行秣陵近回首各他鄉
人日峴山遣興
人日人為客春風春可憐煙波浮宅遠丘壑寄情偏柏
葉烏程酒椒盤下若鯿如從習池飲醉卧峴山前
正月十六夜畢孟侯至
春草忽已綠春潮寒到門喜從新雨後得共故人言小
婦調中饋殘燈續上元庭梅未搖落還擬數開尊
送沈嘉則之天台訪道士
秋水看疑合秋聲聽不分此時四明客去謁三茅君洞
壑深藏日峯巒盡入雲蒼茫煙樹裏笙隺幾回聞
廣陵送張孟竒
乾坤同作客千里任飄蓬況復離亭别蕭條落照中濤
聲揚子北寒色海門東去去煙波外無為歎路窮
送萬和甫歸里
亦知非遠别還復念孤征行色江天樹歸帆水國程北
風吹斷雁九月豫章城到日深愁汝凄其倦客情
聞王師東援朝鮮
材官十萬欲平倭司馬何如漢伏波殺氣曉連玄免郡
將軍夜渡白狼河還須直破伊岐島莫使虛傳枤杜歌
禮樂東藩箕子國王師急為洗干戈
釡山紀事
西來邊警日倉皇東望烽煙漲海黃持節不煩蘇屬國
和戎誤聽漢中行遂令綸綍虛丹鳳翻引旌旗指玉狼
莫道朝鮮猶未靖急將本算慎朝堂
送康元龍還閩時歸自海上
書生尊俎笑談兵幕府還聞倒屣迎九塞昔曾驅馬度
五湖今許放舟行海天雲樹無諸國客館鶯花檇李城
莫道倦遊歸計拙春風應念倚門情
重送萬和甫還江西
去歲今年兩度回寸心遥指白雲隈城頭擊鼓天未曙
江口候潮船正開望望美人南國遠凄凄孤雁朔風哀
明朝此地看山色愁絶還登百尺臺
春懷
衡門過雨淨疎簾愁對春江淚共添萬戶耰鋤連海岱
三苗戈甲遍巴黔和戎自詫長城險御馬誰知朽索纖
祀國憂懷殊不細起看林月步虛檐
舟中眺雪
俯仰迷江甸東南凍未蘇扁舟下遠水積雪斷寒蕪朔
氣連滄海窮陰混太湖瀟瀟兼霰密脉脉受風扶大地
遥浮越低空近壓吳山川紛莽蒼雲木半虛無雁路纔
分影鷗沙秪辨呼戢鱗潛素鯉側目逗饑烏色借齊宫
並音操郢曲孤披來朝練淨映處夜珠枯不用裁梁賦
偏宜入剡圖乍驚容鬢似却怪歲華徂臘漸回杓斗春
先到酒壚乾坤原浩蕩泥滓暫﨑嶇自笑寒暄態誰燃
造化鑪聖朝陽德在白日麗高衢
浪口渡
柳風吹浪花谿雲澹無色偶此爭渡人日夕未遑息
煙霞洞
古洞鴉路深杳渺不知處忽見煙雲來疑從此中去
館娃宫
不嗟亡國餘而憐竒豔絶翻得捧心人吳宫名未滅
十八夜宿煙雨樓初見月
雨氣連朝夕湖雲濕未收今宵看月色始覺過中秋
姚舜牧(一首)
舜牧字虞佐烏程人萬歷癸酉舉人廣昌知縣
有承菴詩集
(詩話承菴以厚德聞鄉里事難悉書研究六經各有疑問詩不專工然頗自喜)
自君之出矣
自君之出矣妾守深閨裏花落委泥中誓不隨流水
林章(十七首)
章先名春元字初文福清人萬歷癸酉舉於鄉
有林孝廉集(謝在杭云孝廉桀驁不羈才情楚楚信自可人曹能始云初文才)
(士不欲以庸孝廉是處好為人排難解紛乃以無心獲罪謝司寇出之縲絏之中適遼海有警)
(累上書進竒策願身列戎行鍊甲兵備緩急為嫉者所繩觸憲而死詩如客情如春草無處不)
(堪生無家逢寺好多病見僧親曉煙常帶雨夜月忽啼禽千山風雨裏一任子規啼皆絶酸楚)
(文周元亮云初才情悽惋)
少年行
君不見長安俠少年酒底高歌花底眠鬭雞走馬千金
散何曾盗箇官家錢一朝忽報邊烽起從軍不待别妻
子但言割地與和親不愁戰死愁羞死
春日送别
春風自多思奈與客情違楊柳頻催别蘼蕪不送歸千
山獨上馬一曲兩沾衣回首河橋道迢迢看落暉
吐漿臺弔淮南王英公
孤祠千載後不是漢人開劉項俱天意韓彭只將才九
江殘水過六國故山迴惟有啼鴉在黃昏下此臺
舟中别張仲豫
昨日淮陽客今朝江上還離亭一杯酒去棹萬重山雲
樹故人意風塵游子顔未知攜手處莫惜暫追攀
暮春登燕子磯懷古
揚子江南燕子磯楊花燕子一時飛六朝人物空流水
兩晉山川盡落暉草色遠迷爪步去潮聲暗打石頭歸
倚闌天際春三月惆悵東風動客衣
陳漢陽同年招飲晴川閣應城田功甫孝廉適攜
酒至余於功甫為初識而别漢陽則十年矣時當
七夕書以記之
木葉西風漢渚波高樓徙倚晚凉多十年易作人間别
七夕難為客裏過陳子榻前堪對酒田郎座上好彈歌
孤城漏下雙星見牛女娟娟正渡河
鄖城見黃序賓使君
雲雨交情此日偏與君相見可澘然豈無太守二千石
那有故人三十年冠為王陽彈不沗袍因范叔脱堪憐
舊時一片灤城月何似今宵漢水前
潛山送友還閩
草草相逢楚澤西紅亭綠酒又分攜人生底事憐雞肋
客路長教怨馬蹄舒子州前檉葉暗越王城外荔枝齊
十年歸夢如流水一夜隨君下建溪
送别
相送到江干凄其風又雨淚下沾君衣看君不能語
夜度恨這關
楚水東邊别路多秋風夜半動離歌迢迢恨這關前月
獨照行人過汴河
河水(二首)
河水灣灣遶大隄隄邊楊柳一時齊可憐折盡青青色
長送行人出水西
河水漫漫日夕流流將清恨到青州不知郎在青州不
妾在河西西盡頭
豔曲
百花臺上百花開妬柳驕桃一處栽惟有東風情最好
桃邊吹過柳邊來
憶仲姬
逢時把酒對紅顔親為拈花插翠鬟今日登高人萬里
教伊獨上望夫山
春日
春城柳色入東華莫惜驊騮過酒家記得去年江上别
風吹二十四橋花
渡江
不趁東風不待潮渡江十里九停橈不知今夜秦淮水
送到揚州第幾橋
元旦
千官春珮擁朝班萬國歡聲動聖顔獨有縲臣無祝處
隔牆遥拜孝陵山
孫繼皋(六首)
繼皋字以德無錫人萬歷甲戌賜進士第一歴
官吏部左侍郎有柏潭集
山中
山中無棟宇小屋但誅茅境僻人煙少林深虎迹交暗
泉通石竇炎日避松梢寂寞元吾事披襟誦解嘲
立秋日病
伏枕仍今夕開軒乍已秋高梧片葉落大火一星流楚
戶砧初動齊紈扇欲收因思故園鱠強起賦登樓
彗
十月彗星見一旬光丈餘銀河不用掃天意欲何如避
殿君王詔登臺太史書杞人憂國淚占夜幾踟蹰
送周計部餉邊
大漠平連薊北天向來前箸急籌邊將軍已佩通侯印
使者仍輸太府錢幾處鼓鼙閒落日何年烽火避甘泉
君行會有匡時略試問金城塞下田
丙子春夢得一聯足成一絶
落日船頭浪春風江上山家園幾千里却向夢中還
芙蓉湖
芙蓉湖邊楊柳斜家家啼鳥村村花水面歌兒搖畫舫
陌頭游女渡香車
余孟麟(一首)
孟麟字伯祥江寧人萬歷甲戌賜進士第二歴
官南京國子監祭酒有幼峯學士集
多病
多病門常掩深秋葉盡飛自憐初學廢遂覺故人稀鑷
白心虛壯還丹計實非不堪風露色猶著芰荷衣
孫鑛(二首)
鑛字文融餘姚人萬歷甲戌進士歴官太子太
保南京兵部尚書有居業編
(詩話月峯勤學過於士安慧業不如靈運觀其論詩有云韓退之於詩本無所解宋人目為大)
(家直是勢利他爾是何言與尸佼所云松柏之鼠不知堂密之有美樅者也)
雨
漠漠雲籠閣霏霏雨拂簷彈琴絃半緩收扇墨多黏古
礎方花潤高枝墜果甜此心無俗慮屋漏亦何嫌
舟行
天陰村逕黑渾迷舊時路忽逢岸上燈照見橋邊樹
趙南星(八首)
南星字拱極高邑人萬歷甲戌進士除汝寧推
官入為戶部主事改吏部歴員外郎中謫平定
州判官起太常寺卿尋陞工部侍郎拜都察院
左都御史進吏部尚書謫戍代州卒諡忠毅有
趙忠毅公集(姚孟長云夢白詩淋漓沉痛讀之如聞易水擊筑之音)
雜詩
騎馬出城門攬轡登高岡秋風凋百草原野何荒涼離
獸縱横馳饑鳥鳴且翔四望多古墳蕭蕭蔭白楊結根
連枯骨落葉滿墓傍泉室永寂寞無復白日光今古更
相悲奄忽若朝霜髑髏樂南面無乃非其常修名苦不
立死亦何足傷
宿雨
宿雨苦不開四望垂雲黑塗潦浩縱横阡陌不可識客
子駕言邁行行還自惻薄暮路轉修人馬同倦極高空
絶飛鳥況我無羽翼遠壑來悲風草木慘無色念彼白
駒詩喟焉長歎息
聞陳荆山方伯病免
解組亦常言斯人何其果纔見北來鴻俄聞南下舸故
人俱還山酒錢誰寄我嗟彼四海人何限不舉火拯物
豈不懷仕路方坎坷同心眇天末難鼓山陰柁酌我犀
角杯遥思澆磊砢(余曾寄荆山犀杯)
壬子仲春與梁升吉徐新周汪景從吳昌期及其
子貞復遊泲上取水烹茶
命侣遊南郊乃至泲之干春風澹未放薄衣尚微寒水
落出平沙中為新月灣抽蒲此偶坐西睇太行山淺流
開明鏡綺波生其間童子負茶鼎烹之瑩心顔自有泲
水來勝事良絶難俗人既無韻雅人未必閒我輩幸免
俗世務不相關濁河衆魚噞夙志非投竿
庚戌立夏日
旱氣翻凉冷司方改祝融家家田望雨日日土兼風轉
壑非能盜開倉未濟窮已知天意久不肯遽年豐
燕子
漸見年來燕子稀香泥何處戀忘歸竹亭草閣簾虛卷
樹杪雲邊影乍飛社日屢看時節爽舊巢忍與主人違
蕭條景物殊疇昔歎息林中事亦非
寄艾卿
懸瓠城頭坐日斜目隨鴻雁極天涯祁連風卷沙如霧
瀚海春飛雪作花擊筑可憐燕市月鑿空虛擬漢臣槎
已拚萬死投荒塞豈望金雞更憶家
寄象先兵部
長安歲晩雪霜頻林下應知忘故人此日音書那不寄
銀魚冬筍未嘗新
李三才(六首)
三才字道夫臨潼人萬歷甲戌進士除戶部主
事歴員外郎中謫東昌推官陞南禮部主事轉
郎中出為山東按察僉事歴河南參議副使調
山西入為大理少卿擢右僉都御史督漕運拜
戶部尚書有雙鶴軒鷦鷯軒二集
秋夜宿直
十載猶郎署蹉跎媿少年涼風迴樹杪白露下庭前漏
度三更雨燈殘五夜煙由来飛動意回首欲茫然
送許郎中轉餉薊密諸鎮
重鎮經行遠清秋離别難議和兼漢策轉餉命秦官朔
雁驚風下邊雲入夜寒都亭尊酒罷落葉滿征鞍
送姜仲文之徐州
轉餉君之楚為郎我滯燕一尊悲遠道並馬憶朝天雲
失西山樹江迷大澤煙相思若汴水日夜咽君前
送馬心易被謫南還
風雨金陵暮蕭然逐客舟酬恩空一劎去國正三秋岸
闊清風遠江深落照愁五湖知有興只此又何求
送諸博士夀賢量移過里兼懷顧叔時兄弟
秦關西望壯心驚風雪梁園送汝行漢帝有恩前賈席
書生何計請終纓金繒歲月方挑釁宵旰朝廷已論兵
若到江南逢二顧安危萬里想同情
謝杰(二首)
杰字漢甫長樂人萬歷甲戌進士除行人歷官
戶部尚書有北窗吟稾
煌煌京洛行
煌煌京洛維帝之鄉地交陸海人雜五方物態千狀靡
可籌量炙手可熱死灰或颺清商回換六月飛霜翟公
門第雀羅倏張衞青傔僕夕拜侯王黃金作埒白玉為
堂東鄰施戟北里鳴璫鄠杜惡少邯鄲名倡徵歌百萬
縱博千場時不可再樂不可常悠悠南陌纍纍北邙東
望上蔡西望咸陽黃犬既斃狡兔亦僵有德以昌無德
以亡周公之訓懔如探湯
死馬行
月月橋門進草束千束萬束猶不足朝朝死馬出橋門
五匹十匹紛相屬馬草日進馬日饑馬饑日死人日肥
圉人圉人焉用爾輩為草人上草將錢買屠夫領馬作
肉賣賣馬肉輸圉人馬死何能值幾緡有時草人轉向
圉人買得死馬草明朝又進橋門道
吕坤(三首)
坤字叔蕳寧陵人萬歷甲戌進士知襄垣大同
二縣為吏部主事歴員外郎中出參政山東按
察山西轉陜西右布政以右僉都御史巡撫山
東陞刑部侍郎有去偽齋集
雜詩(二首)
野水漸我車掀之出于淖夫豈避危途行險終違道萬
事有當然禍福安足保君子守其轍無論遲與早孔孟
恒固窮儀秦毋乃躁所得非所欲寧以落魄老
土偶象為人終復化為土物化還吾初此身了無苦自
予落蓐時覺饑寒痛楚不幸漸有知六氣滋外侮逆境
不須論快事奚予補勞勞空百年孰注南宫簿
别意
留妾一身在憐君萬里行夜來雙泪盡不忍到長亭
徐元春(一首)
元春字正夫松江華亭人萬歷甲戌進士歴官
太僕寺卿
靈谷寺訪月泉禪師
山郭尋僧出行行黃葉邊石泉秋聽急江月坐來圓興
豁長昏夜門開不住天時聞鐘磬發獨立萬峯前
楊四知(一首)
四知字元述祥符人萬歷甲戌進士除行人擢
陜西道御史歴大理寺少卿
高玄殿
高玄宫殿五雲横先帝祈靈禮太清鳳輦不來鐘鼓靜
月明童子自吹笙
邢侗(四首)
侗字子愿臨邑人萬歷甲戌進士除南宫知縣
徵授監察御史出為湖廣參議陞陜西行太僕
少卿有來禽館集(史紹卿云先生能文能詩能書能畫蕞會諸長擅絶兼品)
(詩話子愿雖有詩名為書法所掩其言曰詩盛于嘉隆七子以為盡詞人之變矣然效趨者高)
(趾促柱者急張往往不病而呻吟匪樂而強笑江河日下七子之盛七子之衰也蓋深中時流)
(之弊特其自撰不見脱穎耳)
竹馬歌為濟南太守檇李沈公作
使君五馬馬五色兒童竹馬馬以百朝朝遲公阡與陌
胡為不夙來令我父兄頭漸白
起居宗伯尊師于公
七上書移疾三經月改弦臣心霜露切帝命起居駢去
住違今日遲回易長年獨餘秋夕夢常繞汶陽田
走筆戲贈萬伯修使君
五花番馬鷫鸘裘夜獵歸來興未休教唱西涼新樂府
一時霜月遍幽州
古意再寄于田
零落鈿蟬出漢宫闌干雙淚背春風君王總署迴心院
再畫蛾眉恐未工
周弘禴(一首)
弘禴字元孚麻城人萬歷甲戌進士除戶部主
事謫無為州同知陞順天通判復謫代州判官
遷處州府推官轉南兵部主事歴尚寶司丞進
少卿三黜為澄海典史有澄海集
乙酉貶代州壬辰貶澄海俱旅宿高碑店
風塵何處問銜杯南海浮槎更可哀古道垂楊應笑客
逐臣何事又重來
游朴(三首)
朴字太初福寧州人萬歷甲戌進士除成都推
官入為大理評事官至湖廣右布政使有藏山
集
行役
驅馬上高山山高欲近天及到山巔上更有山在前高
山豈有盡客行良可憐
木綿菴
凄凄木綿菴賈相此裂腹矯矯鄭虎臣手代天行戮戮
死頗快人所恨死不速元兇僅就誅宋社亦已屋蒼生
尚含憤未得食其肉一夫恣胷臆九有被荼毒生竊片
時歡死作千世辱寄語當路兒此是前車覆
崇寧縣却酒
崇寧清酒如鬱金主人長跪留客斟客行欲飲迫程限
不飲傷此主人心春風爛漫遍山壑把酒澆花殊不惡
客還有酒應留連只恐山花已零落
范淶(一首)
淶字原易休寧人萬歷甲戌進士除城南知縣
入為刑部主事歷官左布政使有水堂吟
浣花溪
百花潭接浣花溪饒笑堂開傍水西新綻夭桃帶微雨
輕飛柳絮半沾泥尋芳力倦年非壯懷古愁多日欲低
回首白雲家萬里深林偏喜杜鵑啼
沈璟(二首)
璟字伯英吳江人萬歷甲戌進士官光禄寺丞
擬古答澤民
客從遠方来遺我一紈扇上有秋風詞讀之淚如霰颯
颯懷袖間悠悠異鄉縣會面詎有期凉燠代更變莫以
新相知棄捐故與賤
酬澤民見懷之作
何來雙鯉漢江頭江水西南萬里流高枕青山家負郭
開襟白日賦登樓洞庭葉下孤雲晚夢澤寒深五月秋
珍重芳蘭堪作珮湘臯搖落不須求
陶允宜(六首)
允宜字懋中會稽人萬歷甲戌進士除刑部主
事官止黃州府同知有鏡心堂集
蘄簟
簟出蘄州世所無五月六月繩牀鋪恍坐水閣眠冰壺
皇都炎熱逾江湖貴臣催簟如催租民情誰語州大夫
蘄艾
七年之病三年艾起死回生人所賴芃芃白葉功為最
麒麟山上王城在索取其中却其外出入頗煩閽者怪
何時斷種出野菜火病箠痕兩無害
蘄蛇
花蛇方頂尾甲指捕者刲腹投之水自脱腹胃淨如洗
大如竹箭長尺咫能却風攣化食痞方其出穴疾如駛
偶遭毒吻人立死我節食飲慎眠起諸邪不侵病良已
蘄龜
千年龜小象圍棋其甲翠綠毛毰毸置之盆水生漣漪
蚊蠅遠避塵自離壁頭牀足兒曹嬉不飲不食長如斯
求之艱難誰得之
麻城鵝
麻城鵝品光州右餌以膏粱兼菉豆肉色紅鮮滋味厚
取之為鮓進元后近年黃州失耕耨一鵝之肥幾人瘦
黃陂葛
楚人種葛不種麻男採女績爭紛挐黃陂所織尤精嘉
光潔勻細眼不斜皎如白苧輕如紗進之内宫傳相誇
雲綃霧縠無光華價值減少尺幅加織者十家逃九家
支大綸(一首)
大綸字心易嘉善人萬歷甲戌進士由南昌府
學教授陞泉州府推官謫江西布政司理問遷
知奉新縣有華苹集
信州公署
玉露楓林旅雁寒綠蕉分影入雕闌自憐兩度來江右
不是閒官即冷官
韓子祁(一首)
子祁字心堯平湖人萬歷丙子順天鄉試中式
除德安推官補贑州歴蘇州府同知有醯雞集
煙雨樓
層樓百尺點空濛柬指蓬壺一葦通春雨自添湖上碧
晚煙輕抹浪頭紅萬家煙火浮天外午夜星辰落鏡中
醉坐漁磯還獨酌却將鴛渚作鼇宫
龐一德(一首)
一德字與虔南海人知府嵩子萬歷丙子舉人
嘉魚知縣教授揚州有雙瀑堂稾
山家
入山亦已深居人一何稀百里三四家茅茨枕山陂爨
斫山木葉餉食道邊藜斜日羣行汲漏下未得歸籬門
麂眼疎所憂虎與羆居人已偃卧何由知客悲
明詩綜卷五十七
