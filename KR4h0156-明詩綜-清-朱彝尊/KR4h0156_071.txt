明詩綜卷七十一
翰林院檢討朱彛尊編
文震孟(二首)
震孟字文起長洲人天啓壬戌賜進士第一授
翰林修撰以言事鐫級崇禎初復原官歴中允
諭德掌司經局右春坊進少詹事以禮部左侍
郎兼東閣大學士卒諡文肅有葯圃詩稿(陳皇士云)
(文公詩不多作然不失臺閣氣象)
(静志居詩話文氏自温州守以來累葉風流儒雅為士林所推相國晚達早歸崇禎五十輔臣)
(骨鯁稱首烏衣子姓名節相繼不媿清門是難能也詩頗平縟擬古一章纏緜婉約庶幾屈宋)
(唐景之遺音乎)
擬古遠行
江之陽兮有嶼江之隂兮有渚朝而風兮夕而雨望夫
君兮渺何許春波兮悠悠日暮兮夷猶擥青桂兮為檝
搴木蘭兮為舟怳含思兮凝睇乘清風兮遠游遠游兮
上下載行兮載舍遵中流兮待君將寄心於遠者
蒋德璟(一首)
德璟字若椰晉江人天啓壬戌進士改庶吉士
授編修歴侍講諭德庶子掌司經局累官太子
少保禮部尚書文淵閣大學士有敬日草
至廣州聞黎捿志喜
重開幕府試琱戈七哨功成獻凱歌借問凌烟誰第一
漢家劒履賜蕭何
方逢年(一首)
逢年字書田遂安人天啓壬戌進士改庶吉士
除編修累官禮部尚書東閣大學士有雪滌
齋集
越來溪
層臺築五年高見三百里如何越兵来不知渡溪水
馮元飈(一首)
元飈字爾&KR0802;慈溪人天啓壬戌進士知澄海揭
陽二縣入為戸科給事中歴官兵部尚書
首善書院感舊作
維貞皇帝神授符詔出明光徵大儒有臣元標首應詔
誰並進者臣從吾一時諸儒相繼入王道蕩蕩民所趨
貞皇雖逝嗣王少譬之日出時未晡諸儒可謂睹上治
力崇正學開榛蕪請為天子建書院揭以首善天之衢
漢唐宋代何足數升堂入室泗與洙當使亂臣賊子懼
如陸有軌水有桴豈無贗鼎相錯列能由是路亦吾徒
越歲壬戌策進士臣飇蒙與諸臣俱二十為學志方壮
晨起盥潄遵修塗少焉諸儒次第入鳴鐘擊鼔聲錞于
衣冠肅對寂未語森若披古賢聖圖儒者寧盡闊世務
憂天往往多訏謨乃知名教自足樂照耀萬古焉可誣
彼譖人者亦太甚曰宋之敗由程朱封疆在今多事日
裦衣博帶何其迂輔臣向高為此懼手自伏疏陳青蒲
誰為此言告陛下當付之吏法當誅天子寬仁置勿問
忍見白日舞妖狐嗚呼諸儒死不恨宣尼栗主誠何辜
乙丙之際不可說故老欲哭徒嗟吁丁夘八月聖人出
讒者慄慄憂頭顱臣飇再入問書院門外細草翔啼烏
聖人豈不重經術時危未暇陳蒼瑚竊見京師富梵室
口語以唄拜以膜亦有高閣祀天主譚兵治歷喧齟壺
獨使書院屏勿事臣飇敢復惜微軀卿雲縵縵天子都
諸儒靈爽應未徂大道經天終有孚幸甚為念臣區區
(孫耳伯云京師首善之地琳宫梵宇鴟吻相望獨無學者敬業樂羣之地往時羅文恭徐文貞講學率借僧舍)
(誠大闕事也天啓二年御史臺諸公構書院一所於宣武門内東墻下南皋少墟兩先生朝退公餘不通賓客)
(不赴宴會輒入書院講學一時士風為之少變未幾逆璫用事郭允厚朱童蒙輩相繼論劾以講學為門戸及)
(楊忠烈劾魏忠賢疏上黨禍大作善類一空而御史倪文煥遂奏請毁書院棄先師木主于路左左壁有記為)
(葉公向高文董公其昌書並碎焉書院既毁逆祠乃建矣)
(詩話萬歷二十九年二月庚午朔天津河御用監少馬監堂進大西洋利瑪竇所貢土物時先)
(太傅文恪公掌禮部尚書事疏言會典止有西洋瑣里國而無大西洋其真偽不可知又寄住)
(二十年方行進貢與遠方慕義獻琛者不同且所貢天主天主母圖既屬不經而行李中有神)
(仙骨夫既稱神仙自能翀舉安得遺骨此韓愈所云凶穢之餘不宜令入宫禁者也乞速勒歸)
(國勿許潛居兩京與内監交往以致别生支節眩惑愚民疏進不報後其徒湯若望以其國中)
(歷法徵大統之差徐宫保光啓篤信之會大時雍坊所建首善書院鄒忠介馮恭定講學之所)
(董其役者周忠毅宗建吕工部克孝時先大父楚雄知府以任子除都察院照磨竹頭木屑實)
(司其勞書院成葉文忠撰記董文敏書之先大父業遷官故未書名于石也兩公講學事在天)
(啓二年既而御史倪文煥等詆為偽學疏略曰聚不三不四之人說不痛不癢之話作不深不)
(淺之揖噉不冷不熱之餅是年碎其碑暴之門外毁先聖栗主焚經籍於堂中崇禎初文煥伏)
(法院僅存宫保率若望等借院修歷署曰歷局久之西洋人踞其中更為天主堂至今不改矣)
(馮公是詩毋沗詩史)
倪嘉善(一首)
嘉善字迪之桐城人天啓壬戌進士改庶吉士
授檢討遷司業歴中允諭德有媚筆泉集
(詩話崇禎己巳帝幸太學賜倪公坐講周易泰卦又嘗侍經筵講論語益者三友帝問孰為益)
(孰為損對曰天子尚友在法堯舜而已帝為改容公太僕卿贈工部侍郎應眷之子太僕天啓)
(中請留楊左尋削籍者也)
九日
牢落家居久頻逢令節過秋聲聞鴈少霜意入林多幽
思驚時換山游奈雨何韋生高卧穏黃菊許誰歌
張有譽(一首)
有譽字誰譽江隂人中萬歷已未會試天啓壬
戌賜進士出身除南京戸部主事累官戸部尚
書加太子太保晚為僧居蘇州之靈巖
俞無殊移居光福山同顧茂倫樵水訪之不值留
贈
一逕逶迤入升階眼膜開當忩羅洞壑平地儼樓臺山
翠侵簷落花香拂案來扁舟同訪戴興盡尚徘徊
倪嘉慶(二首)
嘉慶字篤之江寧人天啓壬戌進士除戸部主
事歴戸科給事中晚為僧名函潛又更名大然
有靈潭集
(詩話倪公治賦之才崇禎戊辰在樞部上言國計入不敷出歲額缺至二百三十餘萬何以支)
(持其言瞭若指掌假令思陵此時聽公之言綢繆區畫則後此雖有水旱寇賊尚可緩於危亡)
(而惜乎不見納也既而兵科給事中劉徽疏請裁驛遞有旨裁十之三省郵傳銀六十萬公獨)
(昌言曰驛遞之說貧民不能自食者賴之裁之太過將鋌而走險此盜生之源也俄而李自成)
(果以驛卒被裁走入高迎祥隊中後遂以亡明朝野咸服公計慮之遠云)
獄中九日寄友人
禁柝方嚴晝掩扉登高作賦苦相違更無叢菊開籬落
只有飛霜上客衣九月吟蟲猶夜泣五年征鴈失南歸
山頭廷尉遥相望緊繋萸嚢送夕暉
驟雨
雨驟泉聲急雲涼樹色濃不知何處寺忽送一聲鐘
王錫衮(二首)
錫衮字龍藻雲南右衛人天啓壬戌進士改庶
吉士授檢討歴侍講南國子司業諭德庶子祭
酒以吏部左侍郎兼翰林學士
聖駕臨雍恭紀(二首)
乍挹方諸水來湘泮水芹金樞澹華月玉露展蕭辰俎
豆三千士都俞十九人公庭看萬舞未許羽衣陳
樸學皐謨古昌言聖主聆硬黃摹獵碣淡墨捧名經冑
子齊歡洽真儒足典型自今隆祀典長照簡編青
(詩話崇禎十四年八月太學當釋奠思陵有詔再臨辟雍於是罷遣閣臣及分獻官時能虎山)
(真人張應京適在都疏請入監觀禮尚書蒋公德璟暨王公咸持不可駮回十七日王公奉遣)
(祭夕月壇二鼓始詣國子監十八日夘初刻駕自長安左門出由崇文街至成賢街入廟門兩)
(公導帝升階坐御幄内官持金缾金甌金爐者六人天漸明行釋奠禮畢幸彛倫堂祭酒南居)
(仁講書臯陶謨自天敘有典至敬哉有土司業羅大任講易咸卦尋命賜茶文班自衍聖公及)
(閣部共一十九人武班三十八人分東西坐帝命禮臣將進士題名碑并石鼓悉摹拓進呈又)
(諭閣臣周程張邵朱六子不當槩置先儒之列乃定議改稱先賢云是舉也蒋公紀之特詳今)
(節錄以證王公之作)
文安之(一首)
安之字汝止夷陵人天啓壬戌進士改庶吉士
授檢討遷南國子司業歴中允諭德詹事有鐵
菴藳
山居漫興
一江烟雨理漁蓑筍笠長抛首自科薄醉久無中使促
夜歸須憚灞陵訶雲連西塞迴青嶂樹繞東流旋綠渦
為傍赤磯依舊隠月明堅坐扣舷歌
齊心孝(一首)
心孝字君求桐城人天啓壬戌進士改庶吉士
授編修
(詩話太史賦詩無多與女郎沙蘭英章文玉定情一物相貽拳拳叩叩宜其為情死也)
答女郎沙蘭英貽鴛鴦枕
含情少婦倚銀釭繡罷鴛鴦日滿忩解得世間離别苦
故將好鳥織成雙
姚孫榘(三首)
孫榘字心甫桐城人天啓壬戌進士知龍游晉
江二縣擢江西道御史謫上林典簿遷吏部主
事歴郎中累遷至尚寶卿有石嶺集
久雨新霽喜殷氏兄弟邀飲
閉門十日隂門外喧屐齒已聞前谿漲更見屬垣圮曜
靈胡匿輝風雨横如駛暮霞照東隅魚尾差可擬凌晨
下檐楹邂逅逢之子相邀卧甕頭一斗飲未已醉翁意
有在歌者聲且止
車中漫紀(二首)
茅店孤燈黯繩牀旅夢安不知一夜雪但覺五更寒際
曉山山白因風樹樹殘憂時誰紀瑞默坐卷簾看
初日照高樹前山霧始開怒飇一以發寒氣轉相催野
色遥難即羈愁莽欲來故人居不遠去去好銜杯
喬可聘(一首)
可聘字君徵一字聖任寶應人天啓壬戌進士
除中書舍人選授河南道御史有醉陶集
(詩話崇禎丁丑侍御巡按浙江既入境屬吏伏謁道左公首詢先太傅第宅吏以鍾秀坊對旌)
(蓋闐于藉袈之橋公自巷左舍車徒行百步入自門升階肅衣冠拜祠下復坦步出巷之右乃)
(升車鼓吹導以行余總角時目擊其事又六年武陵唐公紹堯分守嘉湖道入境亦展謁先公)
(祠則將及門而步入然禮容甚恭於時弟子敬其先師若是由今觀之正可綴入觚不觚錄也)
苦雨
雨喜及時好雲隂竟不開馬牛幾莫辨鷗鷺盡飛來茅
濕痕多漏沙崩響易哀田園生意盡排悶強持杯
黃宗昌(一首)
宗昌字長倩即墨人天啓壬戌進士知雄縣調
清苑選授山西道御史
(詩話三殿告成論功行賞長倩時官御史上言國家名器盡為閹寺收買腹心之助大行賓天)
(在八月二十二日而殿工行賞在二十一日正彌留大漸之時何暇出詔此輩直偽官爾詔令)
(指名長倩乃舉黃克纘霍維華吕純如等六十六人以對請盡行削除是亦勇於觸邪者已唐)
(諺五角六張作事不成七夕結句蓋用此語)
七夕有懷
危坐撫佳節蕭蕭但雨聲閨中兒女態天上别離情秋
入玄蟬急年侵白髮生所嗟垂老意張角總無成
吳振纓(一首)
振纓字長組歸安人天啓壬戌進士除中書舍
人考授廣東道御史有顛石齋詩集
棲賢看梅
萬樹惟一色半山堆白雲鳥啼村不夜香遠客先聞近
寺松隂合横枝澗影分誰家修竹裏簾外亦紛紛
(詩話詠物詩最難工而梅尤不易林君復雪後園林讒半樹水邊籬落忽横枝此為絶唱矣他)
(如疎影横斜水清淺暗香浮動月黃昏僅易江為二字以竹桂為疎暗是妙於點染者餘則蘇)
(子瞻竹外一枝斜更好高季迪薄暝山家松樹下亦見映帶之工高續古絶句云舍南舍北雪)
(猶存山外斜陽不到門一夜冷香清入夢野梅千樹月明村可謂傳神好手朱希真詞横枝清)
(瘦只如無但空裏疎花數點李易安詞要來小酌便來休未必明朝風不起皆得此花之神若)
(朱雍之梅詞黃晞顔之梅苑李龏之梅花衲釋明本之梅花百詠詩愈多而神愈遠矣侍御棲)
(賢之作實獲我心)
何萬化(一首)
萬化字宗元青浦人天啓壬戌進士授南京兵
部主事歴禮部郎中升福建提學副使轉右參
政終廣東按察使
(詩話宗元仕閩為制府畫策平劉香入楚同諸軍協力擒張普薇是亦開濟之才不徒以雕篆)
(見長者)
贈别
彩鷁銀燈此夜親相看莫惜酒杯頻明朝茅店風霜苦
縱有盈觴不醉人
金肇元(一首)
肇元字木公一字司杓東陽人天啓壬戌進士
除徽州推官入為工部主事調兵部轉員外出
為江西參議進副使遷福建參政
雨過鳳陽望祖陵
濠右鍾靈地關河迥未窮江迴雙闕北淮繞二陵東古
驛荆榛雨高原燕麥風遥瞻松柏路佳氣鬱青蔥
蕭士瑋(三首)
士瑋字伯玉泰和人中萬歷丙辰會試天啓壬
戌賜同進士出身除行人歴吏部郎中有春浮
園集(趙韞退云先生詩以才慧勝出入宋元)
客愁
不待秋風起思鄉念已生髮愁今夜白月好故園明孤
客人千里荒城鼓二更停燈沽濁酒屈指數遊程
春日送繆當時被謫南歸
正好留連日翻為惜别人憐君愁對酒作客怕逢春芳
草迷歸櫂啼鶯傍逐臣東風如有意莫遣柳條新
滁陽晚行
禾黍斜陽道秋風匹馬行古原荒霧白野水暮雲平酒
逐年偏減情因老更生不知今夜月何似故鄉明
宋玫(一首)
玫字文玉莱陽人天啓乙丑進士知永城杞二
縣事選授吏科給事中歷太常少卿大理太僕
卿轉工部右侍郎家居萊州城破被縛見殺
閨思
征人磧裏正思鄉八月看雲送鴈行生小不知門外路
如何飛夢到沙場
陸錫明(一首)
錫明字幼輿平湖人天啓乙丑進士除工部主
事歷員外郎出知常州府再知徽州府升江西
提學副使
白岳太素宫
天遣名山護紫虚芝泥曾到使臣車石幢隱見宫中線
碧瓦參差帝者居封禪有書非漢畤榔梅何地不秦餘
未須泛海尋靈藥水落花開自起予
郭紹儀(二首)
紹儀字汾仲平湖人天啓乙丑進士除當塗知
縣擢南京湖廣道御史有青蒲草
游仙詩
少室垂三花盈盈秀菌閣我驅一卷石偃蹇卧溪壑輕
隂斂素秋虚篁散紫籜自得枕中祕始知塵外樂容成
采玉芝抱朴煉五藥矯首鴻天長此志欣有託
同官李匡山成寶慈俱以疏劾輔臣被謫感而有
作
花莫盼武陵花酒莫飲烏程酒武陵花豔迷人目烏程
酒甘誘人口李公骨鯁天下竒壮志屹立山勿移此時
朝廷重鈎黨皂囊霜簡無遲疑成公凛凛氣雄發夜漏
沉沉整袍笏漳江學士孤鳳鳴慘澹萇弘碧流血成公
裂眥那肯平苦諫危辭三伏闕二公名義垂不朽二公
既去儒林醜武陵花烏程酒花殘酒歇終何有君不見
柳外東風動江樹輕薄紛紛飛作絮莫遣烏啼白下門
予亦飄然拂衣去
李模(三首)
模字子木太倉州人天啓乙丑進士除東莞知
縣選授雲南道御史以憂歸補浙江道謫南國
子典籍有碧幢集(王無異云先生同不失已異不傷物合乎易所云知進退)
(存亡而不失其正者)
鬼車謠
鳳皇將九子雝鳴何秋秋羽蟲三百六賦性多令攸奈
何有怪鳥一身伏九頭誰者齧其一灑血聲啁啾晦冥
乃潛出四野風不休人號犬亦吠滅燭收兒䙔同心如
禦寇懼其少溜留非徒祓不祥恨非陽鳥儔遺音雖遽
已戾氣猶嘘咻是關玄黃戰豈惟風雨憂吾聞多見可
此類安足仇豺狐並晝嘯前鶬後鴰鶖勞勞服不氏枉
矢焉能讎誓將叩閶闔桃茢殉九州
寒夜有懷
浩浩夜氣長霜風凛寒衾思來乍如髮繚繞不可尋清
夢倏飛越山海何崇深孤月懸青松鶴子多竒音戸牖
洞開豁中有綠綺琴
南思
畦丁忽報韭牙春對對河魨入饌新笑指蘆根堪續命
不須子細祝廚人
陸澄原(一首)
澄原字嗣端平湖人天啓乙丑進士除工部主
事歴員外郎謫順天府照磨遷大理寺副以兵
部員外被察閒住有芝房集
(詩話思陵初政職方首攻魏崔海内想其風采無難遽躋膴仕而乃厭薄門戸不屑附東林其)
(封事略云有市恩修怨舉劾失平者雖東林亦可謂之小人不得以楊左為護身之符有特立)
(獨行恪共厥職者雖非東林不失為君子不得以崔魏為陷人之穽又云臣寧寡援孤立為硜)
(硜之小人決不依草附木為疑似之君子由是見嫉於東林拒之惟恐不力一官蹭蹬被察而)
(歸放浪山水以詩酒自娛斯狂狷之流也詩亦不入鍾譚流𣲖)
溪外
短橋隠隠隔清溪溪外人家更向西行盡西溪人不見
一林脩竹畫眉啼
葉紹袁(一首)
紹表字仲韶吳江人天啓乙丑進士除武學教
授轉國子助教遷工部主事至郎中有遷聊集
甲申聞三月十九日之變
衡門薜荔久侵尋自媿才非抱膝吟逝水總流千古恨
夕陽空負百年心蒼生四海同仇切白髮三春憶主深
七日誰人牆下哭一回北望一沾襟
熊開元(二首)
開元字玄年號魚山嘉魚人天啓乙丑進士除
崇明知縣調吳江選授吏科給事中謫山西按
察司檢校遷行人司副以言事廷杖削籍遣戍
晚為僧名正志字檗菴居蘇州之華山有華山
紀勝集
(詩話魚山欲劾宜興適思陵許奏事者於弘政門召對及入見宜興侍側因言軍事而出既而)
(召見德政殿輔臣亦入乃言曰易傳有云君不密則失臣臣不密則失身臣所言願輔臣暫退)
(思陵諭曰輔臣管密勿熊開元前所奏卿等皆與聞可以不退是日不敢盡言思陵命草疏入)
(仍有茶果餅餌之賜迨疏入遂被收思陵怒且不測矣會姜公如農疏有皇上何所見而云然)
(乎等語怒益甚兩公受杖之苦用刑之慘其不死者幸也爰書既上思陵一曰讒譖輔弼再曰)
(讒譖隂狡三曰謗毁狡肆人皆疑思陵曲護宜興獨尹樞部宣子謂思陵時巳恚宜興命魚山)
(具疏者度必列款欲據之便按問及見疏乃曰如此不痛不癢思兩邊做好人邪蓋實怒其不)
(力參而反以誹謗大臣為罪非思陵本意也斯言得之宣子諱民興亦嘉魚人有菴園集詩務)
(詭異多牛鬼蛇神語不足存)
鳥道卧獅石
從來入蜀歎﨑嶇九折何如此路迂若是香林黑獅子
向前翻擲肯踟蹰
穿雲棧
盡日凝雲谷口封倦還飛鳥亦迷蹤何如近借齋廚鉢
鞭取耕烟白耳龍
(詩話華山在吳西偏相傳支道林銷夏之所劉宋時會稽守張裕舍宅為寺縣志稱南渡乾道)
(中祕書監張廷傑占為别墅然范致能有華山寺詩云五湖西岸孤絶處栴檀大士來同住蒙)
(泉新潔鑑泉明瀹茗羹藜甘似乳何須苦問蓮開未桂子菖花了今古三翁彩筆照青霞從此)
(他山都不數我今閒行作閒客暫借雲忩解包具魂清骨冷不成眠徹曉跏趺聽粥鼔乾道中)
(寺未嘗廢張氏别墅乃占斷閒田爾魚山紀勝詩序中仍沿縣志附疏於此)
朱治&KR0832;(三首)
治&KR0832;字子暇嘉興人天啓辛酉舉人選授肇慶
通判
(詩話子暇宣勞戎務一星卒殞天南生為進表之劉琨死作思歸之温序其詩不沿時習磊落)
(嶔竒至賣宅一律悽惻纏緜菤葹之草心實傷已)
麥章誾贈硯
麥君遺我硯采自羚羊峽鸜之鵒之眼審視碧光眨白
如蕉葉萌黑比魚雲壓中有青青花瑣細不可掐山川
藴精氣匠石變遺法雀斑幾點露䱉血兩邊夾外規直
且平中池淺而狹注兹水一泓三宿尚容歃我來吏端
州判牘日鈎押勞人何草草有時服韎韐頻年硯欲焚
是物不我甲朝來三摩挲貯以琉璃匣他日抽簪回篷
忩恣賞狎作詩崇禎年月涂歲協洽
胡將軍一青臨陣歌
將軍用槍如擲梭馬上殺賊功最多馬頭一卒鷙鳥過
往來拔刃誰敢何果下之馬山頭坡有時奪取紫橐駝
將軍神勇孰同科除是漢代雙伏波我書露布盾鼻磨
比田僧超壮士歌
得家報知敝廬已賣歎之
拮据經吾手書來已屬人一身猶長物四壁委微塵歌
哭今無地琴尊别有鄰庭梅應為我望絶嶺南春
楊文驄(六首)
文驄字龍友貴陽人天啓辛酉舉人崇禎中知
永嘉縣事歴官都御史有洵美堂集(刑孟貞云洵美堂詩)
(紆徐以導遠篤摯以達情引物連類廣博曼衍屢出靡涯而源流師法燦然可指史弱翁云)
(龍友詩沉澹淵遠有正始之音)
游太湖龍觜
晚色澹將夕探竒出林藪大龍與小龍礪齒震澤口鱗
而鬐鬛張㟏岈悉諸有落潮洗塗泥寒玉森戶牖淘沙
尋金書人各繋在肘吾欲窮其幽慮為鬼所守肅然袍
笏侍下拜不敢苟豈知層雲根乃勝洞天九
海上作
水驛將三宿茅茨近百家舉鉏刪濕葦迎月伴荒衙燈
下哀汀鴈潮頭漉浦鰕小民方疾走官税莫紛拏
宿木瀆
竟日秋光冷維舟寄古邨隔橋依榜火晚市辯方言水
已通湖氣沙看露樹根館娃談往事歌舞夢中喧
答陳司理卧子
峻節山隂道魚書過婺州遠人驚異數高論許同舟僻
壤蘭為國荒城竹作樓自憐隨去住淮海亦曾留
苦雨
海國重隂合凉飈五月寒淋漓欹枕聽朝暮倚簾看問
路空懸屐尋山欲墊冠獨憐黃鳥語終日自緜蠻
夜過練瀆
松風謖謖澗粼粼金鎖曾輝畫角新借問水犀三十萬
何如君子六千人
鄭龍采(四首)
龍采字聖昭歸安人天啓辛酉舉人婺川知縣
有高密堂詩集
(詩話聖昭雅尚清狂與烏程丁永鑑同舉於鄉酒分詩情最相親暱丁有為山閣詩大都北里)
(冶遊之作聖昭牽絲入黔謁楚撫何公騰蛟公欲留為監紀辭曰朝廷命某宰婺川不命參公)
(軍事也及解組過楚何已殉難既歸祝髮入卞山不復與聞世事句如長江無六月驟雨不崇)
(朝明月幾時上歸雲未得閒花飛晴見雪竹密畫垂隂殘雪重重白歸鴉陣陣圖暗泉蒙澗草)
(驚鳥落山花寺隨人意改身列上方閒戌荒遲夜柝人定話歸潮非蹈襲者所及)
小雨復止
小雨公然止車薪水一杯已經三伏盡更得幾時来鵲
尾搖晴樹螢光上濕苔終宵仍不寐傾耳聽殘雷
雪崖禪師向有法雲社約别後十年矣適晤在初
溟涬二師於天聖講席出示社中諸作因題
不作陶元亮攢眉為酒杯十年千里外二妙一時来聽
法知三藏瞻雲識五臺何時入林去同看白蓮開
方水檻漫作
竹裏孤烟直溪流釣未歸豆花鋪地白絡緯應時啼半
謝荷重發新紅葉漸微避人最宜遠或恐叩柴扉
采松花
美人采松花紛紛落黃雪花落松枝輕當風更搖曳
張次仲(七首)
次仲字元岵海寧人天啓辛酉舉人有待軒遺
集
(詩話先生晚隱郊廛高蠱上履二之節詩有真意不盡規橅古人)
月出
微凉今夕好月出正當門岸幘微風至鈎簾清露繁客
来宜卜夜吾醉孰留髠軟語勞紅袖頻催碧玉尊
天闕
東風吹大海日夜動孤城若木津難逮乘桴汛有程童
三千徐市士五百田横料得逢同調援琴移我情
北固山
登臨来北固俯視大江潯鐵甕人烟起焦山水氣深浮
沉天設險来往客何心一塹分南北茫茫自古今
寄陸真如
草綠風翻戸河平水繞村放船隨遠近隱几度凉温盆
貼新荷葉忩依老樹根悠然觀化理清興與誰論
屏跡蘇村漫題屋壁
鹽官城北郭溪東草屋蕭蕭寒雨中瓜架豆棚新築圃
長竿短笠老漁翁提攜小豎敲茶臼勞苦山僧理藥籠
吾老自應耽伏枕人前那敢說冥鴻
詠史
匕首投銅柱金椎中副車吾謀適不遂天意復何如
苔徑
苔徑路欹危幽人自来去但聞啼鳥聲不識鳥啼處
錢千秋(一首)
千秋字真長海鹽人天啓辛酉舉人有青崖集
過張王府基
落日張王府春風麥秀齊誰知沼吳士依舊越来溪(高皇)
(帝破吳師由湖州至)
錢嘉徵(一首)
嘉徵字孚于海鹽人天啟辛酉順天鄉試以國
子監生中副榜晚選授松溪知縣還自閩卒於
里有松龕剩稿
(詩話孚于以秋試留國門首上書論魏忠賢十大罪自漢東京宋南渡諸太學生後久無此風)
(節矣或勸其勿上孚于忼慨言曰虎狼食人徒手亦當搏之舉朝不言而草莽言之以為忠臣)
(義士之倡雖死何憾自是言者相繼而起元惡乃除信豪傑之士也)
福州口號
杜牧三生憶舊遊珠簾遮住一層樓此間真色無梳洗
蕙箭開時插滿頭
董守諭(一首)
守諭字次公鄞縣人天啟甲子舉人有董次公
集
(詩話次公於詩不屑寄人籬下然與風雅尚遠)
憶婁子柔
與君隔山川邈然託素臆静言想德容淵致若不測宛
然河汾生論文篤悃愊使我飢渴懷如飽秋稼穡斯文
儻我期願言求懿德
鉏用登(一首)
用登字百榖秀水人天啟甲子舉人
小園初成陳仲醇過
版築登登罷圖書處處遷茅柴過橋酒燈火到門船竹
徙上番雨荷開半兩錢醉吟無不可為我拂朋箋
沈弘度(一首)
弘度字公雅桐鄉人天啟甲子舉人有五願齋
集容餘軒稿畏吟小草
憶北園
頗憶衡門下幽居有北園覆檐新竹嫩滿地刺梅繁好
友時来過清琴每自援齊民有要術試驗老農言
池顯方(一首)
顯方字直夫同安人天啓甲子舉人
西湖
暮靄朝烟色轉濃微茫不辨是何峰堤花半上春人鬢
湖水長留昨日容逐粒禽魚争一隊同舟男女坐雙重
南朝歌舞沉荒草愁聽黃昏兩岸鐘
譚元春(二首)
元春字友夏景陵人天啟丁夘舉鄉試第一有
譚子詩歸(張文寺云伯敬入中郎之室而思别出竒以其道易天下多見其不知量)
(也友夏别出蹊徑特為雕刻要其才情不竒故失之纖學問不厚故失之陋性靈不貴故失之)
(鬼風雅不遒故失之鄙一言以蔽之總之不讀書之病也)
(詩話鍾譚並起伯敬揚歴仕塗湖海之聲氣猶未廣藉友夏應和𣲖乃盛行詩歸既出紙貴一)
(時正如摩登伽女之淫咒聞者皆為所攝正聲微茫蚓竅蠅鳴鏤肝鉥腎幾欲走入醋甕遁入)
(蕅絲充其意不讀一卷書便可臻于作者此先文恪斥為亡國之音也桐鄉錢麟翔仲遠友于)
(友夏恒言詩歸本非鍾譚二子評選乃景陵諸生某假托為之鍾初見之怒將言于學使除其)
(名既而家傳戸習遂不復言云)
讀曲歌
交歡久貝齒有時落歡獨長在口
得蜀中故人書
蜀川兵定人静老友天寒信来莫怪草堂深閉小橋邊
有門開
吳有涯(一首)
有涯字茂申吳江人天啟丁夘舉人崇禎中署
金壇教諭遷平陽知縣晚為僧隱鄧尉山
送張向之之京口
張子頭多白隆冬獨往還辭家一束被踏葉萬重山天
末兵方擾雲中詩自刪攜笻更何處笑别向昭關
張永禎(一首)
永禎字仲燦順天人天啟丁夘舉人
薊州道中
匹馬漁陽道休嗟行路難霜林無定葉秋水有餘寒白
雁飛初下明霞落未殘盤山凝望裏烟外出層巒
胡振芳(一首)
振芳字来子秀水人天啟丁夘舉人選授漢陽
知縣
歸里後碧漪坊黃氏要主童子塾
自返牆東宅何曾竈突黔已無五斗米笑脫兩鞾襜旅
夢安蕉鹿浮名上竹鮎從今兔園冊一任老夫潛
明詩綜卷七十一
