明詩綜卷六十七
翰林院檢討朱彝尊編
艾穆(七首)
穆字和甫一字純卿岳州平江人嘉靖中舉人
初仕為國子監助教萬歷初遷刑部主事歴員
外郎抗疏論張居正奪情廷杖遣戍西寧久之
起補光禄少卿轉鴻臚寺卿再轉太僕寺卿以
都察院右僉都御史廵撫四川有終太山人集
(靜志居詩話艾公與吾鄉沈純甫先生同論江陵奪情其謫戍一西一南艾公出都詩云病向)
(西風一促装寥寥征鴈塞雲長流沙萬里無愁遠去國孤蹤信若狂楚客江魚身可葬漢臣馬)
(革骨猶香青山到處皆吾土豈必湘南是故鄉是亦逹人之言西竄之後詩律頗效空同自公)
(而後南風多死聲矣)
聞有救獲赦不果
十年不向湘江返一疏翻為萬里行隴外儘令魑魅喜
日邊應有鳳皇鳴極知故態仍狂瞽須信天王自聖明
閒却綵衣誰為著塞雲邊月不勝情
甘泉塞上呈中丞侯公
青海灣頭調角聲賢王西牧欲横行塞門縱欵猶難測
斥&KR1380;無烽却不驚破膽爭傳司馬諭受降高築白狼城
腐儒未識麒麟画只道風塵易請纓
奉和岳州張兵備
握蘭虎署為郎日意氣相看獨有君擊節幾談天下事
建旄今領水犀軍幕中說劔雙龍動樓上停雲七澤分
秋色滿湖吟眺足銀魚何苦碧山焚
寄呈乾菴馬公拜相
繡裳蒼玉自丹霄風采今看表百僚帝謂山龍惟爾補
人期霖雨幾時調鳳池魚藻歡應合鴈塞狼烟燼盡消
流落扶風門下士玉關猶得比班超
别羅孝廉
江城傾蓋識清狂意氣翩然調更長歌罷竹枝空下里
賦成雲雨滿高唐蜀門秋盡啼猿急涪渚霜清白鴈翔
後夜思君出巫峽楚山巴月共蒼蒼
寄懷沈純甫戍金沙
衡陽那見鴈飛回庾嶺梅花幾度開謫後沈郎應更瘦
調同楚客不勝哀金沙潮落珠光動銅柱風清海月來
君在瘴鄉偏逸興新詩能為故人裁
遼東大捷進橐駝志喜
年來渤海不揚波忽聽遼陽奏凱歌白羽飛傳三箭捷
赤囊馳獻獨峰駝將軍絶勝嫖姚勇良馬何論大宛多
此日天聲應萬里合標銅柱白狼河
瞿汝稷(一首)
汝稷字元立常熟人景淳子承父廕由五府屬
歴郎署知黃州邵武辰州三府遷長蘆都轉運
使加太僕少卿致仕有冏卿集(曹能始云冏卿詩沿選體律絶)
(步趨唐人斐然成章)
送僧游五臺
欲叩三車奥還過五髻西飛雲先錫住怖鴿覓燈棲金
閣看長在珠林望不迷天花開處處知與石牀齊
屠本畯(一首)
本畯字田叔鄞人尚書大山子承廕官太常寺
典簿歴南禮部郎中出為兩淮運司同知移福
建運使有屠田叔詩草
(詩話田叔好詼諧詩多不拘格律晚節歸田愛客益甚&KR0034;豉蒜果觴客必盡歡守辰州日禁民)
(殺牛有唐生牒言家貧畜一牛不幸死請鬻其肉田叔度其偽也判以俸錢買牛葬之牽至乃)
(生牛因命小吏飯之及解官衣深衣騎馬出門州父老泣相送牽牛隨其後時人為作辰陽留)
(犢圖年既老好學不倦或曰先生老矣奚自苦為荅曰吾於書飢以當食渴以當飲欠伸以當)
(枕席愁寂以當鼔吹未嘗苦也因自稱憨先生亦曰豳叟起生壙于甬上撰狀及表年八十餘)
(乃卒至今甬東言風流儒雅輒首及之)
燕歌行
登君罘罳藻井之堂坐君龍䰅琥珀之牀贈君五明七
寶之扇酌君紫霞碧玉之漿烹鮮擊肥召吾客秦箏趙
瑟鳴我旁世上浮名亦徒爾安有五侯七貴能文章勸
君無言舌且藏
毛以煃(二首)
以煃字允奎吳江人萬歷中舉於鄉歴官慶遠
知府進按察副使致仕有審雨齋詩稾
邨居
丘壑偏宜謝幼輿清泉碧篠愛吾廬祗知幽絶堪高枕
未解窮愁好著書閒過山僧烹笋蕨倦從野老課菑畬
夕陽流水荆扉靜花滿清尊月滿裾
山陰王伯良久滯京師却寄
蛾眉十樣逐時新不是東鄰亦效顰况是浣紗溪上客
那能不憶浣紗人
吳詔相(一首)
詔相字廷承宣城人由舉人萬歷初知汝州有
吳汝州集
(詩話臨川湯義仍為廷承作傳述其生而不慧既就塾日記千言縣試令訝其幼謂曰童子豈)
(外黃兒邪應聲答曰明府比中牟令矣令竦然異之廷承嘗夢紫衣人指點一閣道中松柏蔥)
(青數里及知汝州果有閣道松林中歎曰命止此邪因慵於治事未秩滿稱病瘖去歸見其母)
(抱持大哭失聲疾遂愈丁母憂未終喪而卒存詩雖無幾近年編續宛雅者竟遺之惜也)
同張侍御有光汎舟分韻
桂櫂連朝發松雲卓午陰涼風轉蕭瑟細雨潤衣襟歌
酒狂無奈耕畬思更深晩來餘興在不厭再相尋
費懋謙(一首)
懋謙字民益鉛山人襲廕官南京都察院經歴
(詩話民益裙屐子弟綽有詩名兼善山水梅竹靑溪社集實首倡之相逢一篇源出繁欽楊方)
相逢行别吳中四子
與君相逢處乃在青溪濱何意溪頭柳能令傷客神與
君相逢處乃在邀笛閣何意笛中曲能令心不樂與君
相逢處乃在射堂上何意堂前月勞勞生夢想與君相
逢處乃在冶城宫何意冶中劔飛躍各西東我昔承清
盼君亦憐我姿願以朱絲絃報君青桐枝終日不成縷
對君空自持願以江干茞報君蘭蕙芳終日不成匊對
君空自將願以青玉盌報君金琅玕終日不成琢對君
倚長歎願以錦繡段報君貂襜褕終日不成章對君長
煩紆贈君愛流晷我亦慎區區所貴各努力聚散誰能
無中情既款款徙倚亦何須古人皓首言君諒我不殊
王敬臣(三首)
敬臣字以道長洲人參政庭子講學於吳以薦
授國子監博士學者稱少湖先生有俟後編附
詩
(詩話博士講學不立異同以躬行為本詩其餘事務去擊壤陳言更難得也)
古詩送陳憲副雨泉之任滇南
黃鵠翔四海潛虯樂泥蟠飛沉各異塗言就性所安公
行越萬里予留守故灘公勵王尊節九折驅無難予含
令伯誠有懷良未殫俱奮古人心咸思效寸丹臨岐申
贈言暌離何足歎相期慎明德歲晩同金蘭
感興(二首)
河伯侈秋水囂囂自矜誇一聞海若言頽然喪其多覆
載會有終百年能幾何營營靡朝夕所得皆塵沙哀哉
復哀哉是不可已邪
月圓還復缺缺矣又重圓圓缺相倚伏造化良自然萬
事皆如此孰能測其端君子通大道曠然釋嬰纏寸心
良已罄付之蒼旻天
莫是龍(六首)
是龍字雲卿以字行更字廷韓松江華亭人如
忠子以諸生久次貢入國學有莫廷韓遺稾(唐君)
(公云廷韓夙成捷悟不屑為沉深之思)
(詩話廷韓少謁王道思於閩道思贈以詩云畫舫夜吟令客駐練裙晝卧有人書然詩篇書法)
(皆不見出羣五律稍勝)
登潤州城樓
高閣俯城陰松篁一徑深晴雲搖海色夕梵起潮音古
戍關門斷山程驛道侵江流無日夜南望是鄉心
過滕縣
邑傳滕子舊爵序薛侯先壞地雖褊小君臣自井田禮
猶宗國秉舘想上宫連遺恨千年事何勞授楚㕓
送俞生之金陵
驅馬向斜日秣陵尋舊游人應草堂在月滿大江流春
燕投新社離鴻失故洲看君留别意不減落花愁
送陸生遊燕
小陸江東俊名先入洛聞猶能藉知已未可怨離羣燕
地春邊雪吳天野外雲翩翩徒羡爾西笑立斜曛
宿河口酒家
笑指停橈處烟荒一水斜邨旗招野客岸火認漁家淡
月微侵幕初潮淺映沙海天應不遠吾欲訪霛槎
贈任城故知
此别何疎闊風烟宛昔游馬頭芳草路柳外木蘭舟易
隔三年夢難期十日留任城今夜月閒殺酒人樓
鄔佐卿(一首)
佐卿字汝翼丹徒人有纏頭集
西津别妓
立馬江皋問暮潮片帆西上路迢迢人歸碧草離亭遠
賦罷青山夢雨消雲影飄零桃葉渡月華淒斷鳳皇簫
壚頭濁酒春堪醉還訪秦淮舊板橋
寗祖武(二首)
祖武字仲先吳江人以貢生官肇慶通判有迂
公詩草
(詩話别駕未晩投簪娛情泉石預營繭室自為之銘號曰迂丘嘗欲買木版以覆塵几思送死)
(棺所必需匠人告以元日往購則木商不計值且有酒果相邀别駕遂以是日就肆飲酒疈果)
(而回鋸木以覆几焉題詩云元日治凶具人情良獨難生以覆几塵死伴歸空山亦逹人之高致)
(矣别駕詩多率易錄其二首知非真迂者)
新安夜泊
芳草綠如此征塗尚未窮隔江商店火近市酒旗風人
語邨邨異溪聲處處同不須愁落魄人世總飄蓬
吳江竹枝詞
唐家坊藕太湖瓜消暑冰肌透碧紗水上納涼何處好
垂虹亭子看荷花
陶允嘉(三首)
允嘉字幼美會稽人承父大順廕官鳳陽通判
有澤農吟
(詩話幼美體弱然無塵坌之氣符離懷古一篇惜不令淳熙諸君子見之)
廣陵詞
桃花新雨後載月出䢴溝棗板江南曲筠簾撶子舟飛
飛雙燕子何處覓迷樓
符籬懷古
張都護殺曲端關中將士皆心寒秦丞相殺岳飛萬里
長城一旦隳婁室歡顔烏珠喜小朝廷復何恃長脚太
師吾何尤魏公九原知悔不
高邨謁漢高皇廟
高邨湯沐地下馬獨徘徊落日吹原廟歌風想舊臺新
豐雞犬去故土夢魂來猛士空煩憶韓彭安在哉
黃繼立(一首)
繼立字志學江陰人貢入太學官中書舍人
初夏
楊花初點渡頭萍十姊妹花紅滿屏門前忽見漁舟過
風送鸕鷀一陣腥
任山甫(一首)
山甫字夢榛休寧人自號五安山人承天府經
歴遷德安通判
和費民益韻
萬里事行役經年往復還愁多生白髮病久改朱顔不
厭沽新釀長思返舊山因君歎留滯窗外雨潺潺
襲勖(一首)
勖字懋卿章丘人以歲貢生官江都訓導轉威
縣教諭再遷開平衛教授有襲懋卿集
(詩話懋卿少貧牧羊豕山中手書卷不釋既而小吏誣其逋租受笞益發憤力學見李中麓以)
(詞曲名恥之銳意學古文辭時稱為醇謹君子)
立秋
烟雲黯慘仲宣樓荏苒年華逝水流白首鄉山千里外
滿城風雨又新秋
黃時(二首)
時休寧人縣丞有順堂集
白螺山吳大帝廟
螺山何嵯峨荆江走其下上有紫髯祠祈報滿邨社自
昔割據時炎劉失區夏聿求土宇寧遑恤名號假巴蜀
徵讖符許洛盛戎馬於焉割朱方鼎立足相亞虎既負
其隅龍乃戰于野哀哉爾汝歌誰永霸圖者來游陳我
辭渚蘋薦盈把
孟嘗君養士處
官橋垂柳嬝闌干古薛遺墟駐馬看食客三千容易散
至今惟說一馮驩
李德繼(一首)
德繼字子同鄞縣人由太學生選授光禄署丞
有借樹齋集
懷包參軍
極目西來山色秋但聞長笛不勝愁故人家在清江上
潮滿門前月滿樓
劉成美(一首)
成美字大卿漢陽人萬歷中舉於鄉由河源知
縣歴官蘇州府同知有閒閒草
南還道中
春去花齊落人歸路轉賖峰陰昏霧合樹影夕陽斜溪
隔循紆徑橋危度淺沙停驂聊對酒醉處即為家
卞洪勲(一首)
勲字世甫嘉善人司勲錫子官東鄉主簿有石
居集
歲暮述懷
戶外塵非隔庭前草不除枝方慚畫虎賦已就枯魚燈
影隨風蕩鐘聲帶雨疎半生無别嗜惟讀父遺書
田藝衡(一首)
藝衡字子秇錢塘人汝成子以歲貢為休寧教
諭有留青日札
月夜即席示座客
雲散江城玉漏遥月華浮動可憐宵停歌不飲君何待
試問當年李玉簫(自注玉簫蜀宫人愛唱王衍宫詞月華如水浸宫殿有酒不醉真癡人之)
(句)
謝三秀(十三首)
三秀字君采貴竹人萬歷間學官有雪鴻集(李本)
(寧云君采詩觸境生情緣情體物格整而不滯氣雄而不亢旨深而不晦致清而不蓴辭麗而)
(不浮此治世遺音也纖陳伯璣云君采造語渾成即偶入詞不失大雅)
(詩話君采詩甚清穩由其生於天末習染全無此黔人之軼倫超羣者)
城南江亭
旦發虹梁門暝投漁磯路春水半篙綠褰裳不可渡溪
深烟復深遥遥辨庭樹
晩汎蕭湖尋宋人虞仲房石壁
川光鬱初霽野航恰受客天空斷鴈哀水落寒沙積絶
峽響飛泉飄颻疋練白涼葉不禁霜楓林還槭槭輟櫂
湖之陰突兀見瑶碧怳疑太始雪拔地起百尺登眺極
人目了了晰阡陌胡為水窮處乃有此竒石昔聞避地
者於焉卜其宅愛兹雲木秀重以巖潭僻靡旦匪蘭橈
或時仍柘屐遺詠蝕苔紋風流已陳迹高躅杳難攀我
來徒惋惜商飈增暮寒旨酒若為適興盡鼓柁歸滄浪
黯將夕
蠻娃曲
蠻娃出戶筠筐隨琇子穿環帕裹頤東鄰女伴競相逐
四月深山采葛時葛葉萋萋葛藤綠挼葛為絲給春服
經絲易脆緯絲柔裂指猶嫌䌟不速破窗風急寒池生
流黃軋軋無停聲織成未敢問刀尺明日輸租應到城
到城杼軸歸公府吁嗟蠻娃亦良苦君不見北里春風
歌舞人曲罷羅裳棄如土
湯陰道上見楊花如緜戲作
古道多垂楊春殘花亦白毶毶隨晩風到地忽盈尺中
原凋敝民力微安得吹上流黃機若教織作機中素九
月何人不授衣
安莊夜聞警
鼙鼓中宵急愁聞戰伐頻數家出煨燼一郡入荆榛地
亂難為客塗窮恥傍人披衣待明發華髮鏡中新
邨行即事
十里荒邨路尋幽到薜蘿陂寒菰葉少籬晩豆花多廢
寺紛蟲網貧家靜雀羅老翁晞髮坐相對說兵戈
送吳使君攝八番郡事
才子漂零久今看治郡功地當三楚盡山到八番雄詞
賦霜毫裏桑麻露冕中孤城饒吏隠解帶聽松風
夜集薛葵軒明府西巖
曲磴穿叢篠風烟憶武陵飲能齊阮籍嘯或似孫登投
轄留山客呼船送嶽僧江城無堠火薄暮見漁燈
焦溪雨渡
遠岸平蕪綠寒流似若邪雨深人喚渡春老客思家野
葛牽青蔓溪藤落紫花浮名是何物漂泊又天涯
辰陽晩泊
春流似建瓴春色晩冥冥溪菜盤餐滑江魚匕箸腥月
來沙漸白烟歛樹猶青漁父方舟處聞歌媿獨醒
洞庭夜泊石門對月
平湖涵霽景涼月漾晴暉樹極長天盡雲歸别島微燈
前秋社燕夢裏故山薇誰念滄洲客飄零未授衣
西菴徑中萬竹翛然喜而賦此
負杖入深竹一盤仍一盤鄰僧分路去野客到門看不
雨夜尤綠無風夏亦寒素琴多遠思宜對此君彈
題趙文度畫西溪梅花
欲雪不雪天淒淒南枝北枝開漸齊因訪梅花過橋去
始知春在西溪西
王象艮(二首)
象艮字思上濟南新城人仕為姚安府同知有
迂園詩集(董思白云思止風華秀絶骨力沉鬱錯出大歴長慶之間公孝與云思)
(止舂容淹雅白真韋澹自然神合)
豫讓橋
義士負竒節所重在知己讓也慷慨流恩仇惟一匕將
以酬智伯勢必危襄子一往志不返肯以彼易此所重
者一言所輕者一死荒橋至今在過者猶興起立馬對
斜陽湯湯聽汾水
雨中登鹿角山宿趙荆石宅
厓古憑空閣崚嶒石徑斑龍源花外水鹿角雨中山幸
有心知共兼逢地主閒登臨無限意信宿不知還
徐成(一首)
成字竟之金華人仕為鎮國將軍
洞庭謁湘君廟
帝輦南廵竟不還亂雲愁絶九疑山空憐湘水通三楚
遥想蒼梧近百蠻墮淚有痕留竹上落花無夢返人間
千秋哀怨存遺廟悵望蘭旌不可攀
吳稼竳(七首)
稼竳字翁晉孝豐人維嶽子以例除南光禄典
簿累遷雲南通判有玄蓋副草又北征南諧滇
游諸稾
(詩話翁晉樂府如健兒騎駿馬左右馳突靡不如意近體頗合西崑歸自滇南里居極絲竹雲)
(林之趣自號大滌先生病革語其子以布衣幅巾斂謂如此庶足以見疇昔詩人於地下蓋以)
(貲郎自懲云)
礦山謠
朝采金暮采金草枯山根裂居民淚沾襟狺狺之犬昔
以吠夜今以給傳舍喔喔之雞昔以司晨今以飽游民
水衡積錢爛如土何不詔取中官歸御府
牆頭草
牆頭草秋零春復抽胡不生彼庭中生牆頭庭中無不
可惡木枝蔭我又豈無野田塍農夫二三月荷鉏將見
凌牆上趨難為階託根高固其荄牛羊欲食不得食牧
豎過之徒歎息
歲晏偶成
歲云暮矣風淒然豆萁零落南山田疎篁掩映半庭雪
獨鳥棲息中林烟溪上老翁索魚價壚頭女兒催酒錢
衡門暫啟一失笑復有僧雛來募緣
秋懷(二首)
金荆為枕紫荆牀已共秋塵委曲房燈下有情啼絡緯
機中無夢到鴛鴦明星爛爛愁天老爝火離離歎夜長
一樹桐花零落盡可憐梧子自經霜
重扃落葉迥相依羅袂無聲事已非寶鏡欲開鸞自泣
玉釵初斷燕猶飛旅葵未合生空井苦檗真堪染故衣
滿目清秋何所似白雲愁色遠微微
社日過山莊
背依叢竹面清溪茅屋蕭疎類瀼西兒子社錢無用覓
田家秋釀且相攜梁間已去將雛燕階下新行傍母雞
一束荆薪兼藴火不愁山路夜歸迷
金陵酒肆贈茅平仲
暮年看爾壯心孤落落酣歌擊唾壺但數一錢憐姹女
纔誇千騎笑羅敷棃花雨濕紅襟燕楊柳春藏白頂烏
欲向盧家借雙槳莫愁不是舊時湖
薛文炳(二首)
文炳字有孚嘉興人鴻臚署丞有調疴集
江城登望
三月清明近風光動客愁葉齊江柳暗雲暝石塘幽戰
伐悲新鬼登臨憶故丘南湖春欲暮羈思羡鳬鷗
閒居雜興
最愛江南小滿天櫻桃爛熟海魚鮮一聲布穀啼殘雨
松影半簾山日懸
王同軌(一首)
同軌字行父黃岡人以貢生知江寧縣
行山中
雨餘林氣靜山晩日光斜野店依孤樹邨橋卧斷槎馬
嘶遥澗水犬吠隔林花白首鉏雲者春風自一家
華善繼(三首)
善繼字孟逹無錫人仕為浙江布政司都事遷
永昌通判有折腰漫草
(詩話孟達詩不及其弟)
舟中述懷
高城片雨外倚櫂亂蟬鳴遠樹他鄉色浮雲過客情泉
甘知早竭木散得長生悔逐時人後空將骨肉輕
雨後
高樹留殘雨層城帶晩烟廚香菰米熟架滿豆花鮮未
改狂奴態還為長吏憐不因公事暇那賦白雲篇
春盡
即看春欲盡漸覺客衣輕燕以飛蟲下魚因落絮驚看
雲忘拙宦對雨憶躬耕最愛新移竹清風葉葉生
華善述(十六首)
善述字仲達無錫布衣有被褐先生詩稾(王元美云)
(仲達詩翩翩霞舉或艱或易忽沉忽揚瑕瑜互見不可為典要)
(詩話仲逹與兄善繼孟達竝有才名王元美列其兄於四十子之列而仲達不與焉觀其詩品)
(矜竒灑落幾欲御風而行一時詞客末或過之而元美序之謂不可為典要是亦拘牽之論已)
長相思
長相思相思長幾許黃河三三曲曲曲通牛渚巫山六
六峰峰峰度神女枯槎不來雲不雨夢落風波安可語
休洗紅
休洗紅洗紅紅可惜初洗猶作黃再洗漸成白紅芳既
去質亦移雖有茜草將安施
海樓篇
上客且歸休我歌送行舟君家近東海海中有瀛洲瀛
洲不可見但見金銀樓此樓誰為之無乃蜃氣浮相望
邈無梁引領成悲愁
濠梁篇
濠水清若虛鯈魚此中居鯈魚何所樂水闊忘呴濡莊
惠去已久懷古思有餘子是梁上人非魚諒知魚
雜詩
白髮白更長白花白更香春風一相見歲月久難忘君
耕石田熟余亦起羣羊
山中作
達士貴薄游幽人安坦步耿耿梧月初蕭蕭竹風暮握
蘭青厓陰采蘋寒水渡荷衣秋始製何用畏多露
答錢化臣
玄蟬餐清風長日鳴茂林蟋蟀飲繁露永夜莎根吟二
蟲夫何知聽者多苦心絃桐與無絃視之誰非琴曰余
室湖渚開口當遥岑既無簪組累又鮮轅馬臨終歲足
暇豫長謠散幽襟偶為好事傳詎取時名侵媿君錫嘉
譽撫已安可任
重送世叔
清樽可續沽孤舟且緩發款欵垂别語皎皎初圓月幸
自合一心無令歎華髮
庭草作花有感
中庭無嘉植青碧翳芳草秋至花亂開翠色亦自好既
不藉溉灌復無採摘擾無名且無種生意可常保
今夕行
今夕何夕露為霜湖中之水寒且蒼明月倒落水中央
遡游從之葭菼香雲山層層思難忘我有故人隔他方
三年不歸松菊荒誰謂河廣一葦杭爾獨胡為勞我腸
湖中之水歌
湖中之水常東流眼前無事不可愁貴如博陸死夷族
富如衛尉生斷頭勲如淮陰竟葅醢親如文信俄仇讎
唯有文章稱不朽高名往往垂千秋試尋名下人安在
左馬屈宋空土丘不朽者文朽者骨寸心枉作蛛絲抽
自古多才更多累我獨何為生煩憂
招隱吟和伯氏
招隱吟寒山蒼蒼日欲沉風來萬木皆蕭森飛泉激石
流清音聽之如玉復如金須臾月出罔兩侵猿鳴後林
鶴前林青松白露光淫淫珠璣墮地不可尋有美一人
薜茘襟横陳古昔三尺琴一指未下意已深廣陵之散
愁人心抵節高歌招隠吟
蟠桃思
蟠桃開花予共汝十日瑶池白雲語蟠桃結子汝棄予
萬里澤國紅塵居等閒便擲三千歲相憶那無一字書
旅懷
萬里秋將盡孤舟夜未殘獨愁成淚易清夢欲歸難鴈
落繁霜白鷗飛片月寒朝來行客鬢映水默相看
晩秋鄒靈壽見過
野田猶汎濫籬落亦荒蕪啟戶聞鳴鵲停舟散浴鳬愁
來說鴻寶酒後憶雕胡君定知朝事今年可賜租
寫懷
薄俗空相苦寒泉只自甘鶴應知夜半狙不喜朝三北
斗懸窗北南山横舍南從教斷來往端坐待鸞驂
梅守箕(九首)
守箕字季豹宣城縣學生有居諸前後集
(詩話梅氏一門羣從禹金最負時名嘗後先過王元美元美贈之詩云從誇荆地人人玉不及)
(梅家樹樹花季豹為禹金從父譽雖稍遜禹金然詠□諸作恐小阮亦當避席也)
招隠曲寄吳允兆
勝游不擇塗山棲不避幽魚鳥有本性何以異沉浮昔
者東方生金門可優游亦有嚴君平足跡謝帝州真情
愛松桂同器忌薰蕕輪轂淹泥淖樽俎潛戈矛流塵眩
目光魑魅走道周舍㫋盍言旋春草盈芳洲
詠懷(三首)
飛閣臨馳道櫺軒俯四隅遠望可當歸何以心不娛夾
巷叢灌莽第宅成丘墟魑魅嘯中林夜啼猿與烏密親
不我與我友不我俱拊劒明所懷託情於素書
愛極翻自疑驩極易以悲所以樂莫樂固在新相知皎
皎中天月虧盈尚有時惠思念疇昔忉怛無好懷歲暮
空堂上明星照我扉身各天一隅安知渴與飢慰我同
心人膠漆未可期
索處無適懷羣居興怨尤素交夙已盡闤闠起相仇甘
醴善逆人終始寧為謀同心託蕭艾一器戒薰蕕匿怨
而友人見鄙於左丘信哉朱穆言獲我心所求
雜感
獨坐不能寐振衣將遠行悲風自南來吹我榛與荆河
水何泱泱中有好鳥鳴我欲往從之惜哉已徂征白日
難少留年歲忽已傾願借明月暉流光燭我形
古詩(二首)
日月易流邁哀榮曾何期霜霰忽來集衆芳忽已辭物
象貴其新故心誰當持懷念如夙昔中情苦不怡人生
一世間離合亦有時超忽即變化展轉焉可知
郭東亦有墳郭西亦有墳登城一以望纍纍正相因狐
兔穿為巢魑魅託為鄰潛燐不自照幽路何由伸陰風
卷秋草日莫常悲辛
送吳允兆
秋氣何寥凓廓處羈旅間淹留蹇無成惆悵私自憐駕
車出行游願從吾所驩所驩良已篤情好若蕙蘭素風
飄廣路枝葉忽以殘結誠殊匪薄永久思弗諐敘意衷
所期令德思勉旃
贈祁羡仲(有序)
羡仲俠士能詘伸好竒筴少游豫章乏食即行
乞市中
客游小四海不裹千里糧城中乞食已忽醉胡姬旁縱
横狹路間褐夫視侯王吁嗟不逢時蓬累職所當
梅鼎祚(七首)
鼎祚字禹金宣城人國子監生有鹿裘石室集
(歐禎伯云禹金五言古蒼然骨立七言馳驟樂府時極杜陵之致近體氣純而完聲鏗以平思)
(麗而雅時王仲房云禹金詩確守風格乖僻不生竒宕作沈君典云梅叔子天才駿發詩)
(如王子晉來緱嶺清吹泠然)
(詩話禹金周見洽聞著書甚富詩乘文紀之外旁及書記小說兼精傳竒所填韓君平玉合記)
(為詞家所賞有云風中絮陌上塵歎韶光何曾戀人亡友王介人極稱之)
雜詩
智愚無常稱妍蚩無定容名德貴易立顰笑賤難工登
高疾赴響所處固已崇流俗快目前安得察其終
雜感
忽忽中不懌駕言陟高丘高丘臨四野湛湛長江流豈
不懷所歡欲濟無輕舟佳期曠何許歲月倏已遒蹟往
既非故撫來難豫謀俛仰千秋間涕下不能收
雜懷
鵾雞厲其羽玄鳥歸故鄉日夕凉猋發大火戢朱光陰
氣馴以至草木率焜黃九六代為窮龍戰血縱横堅冰
自有時聖人戒履霜
哭麻鴻臚
驚風下平楚白日歸虞淵彼此相代謝時至有固然所
以上知士往往不待年比歲在龍蛇汝命竟不延詎意
黃公壚倏忽成河山逝水豈顧反行雲何當還形神曠
不接而况尋笑言先後等斯須喟焉摧心肝
金陵寄王仲房
宛水一為别金陵再寄書王家桃葉渡秋日柳條疎客
久少知已吾將歸弊廬向君尋舊約百里共樵漁
金陵客懷(乙酉暮秋作)
恣意游能數多懷望轉迷清秋雙闕外佳氣二陵西鴈
已先霜下烏仍近夜啼都亭酒太惡不得醉如泥
九月八日城東樓晩眺寄史使君姑孰
落葉來鴻秋可憐孤城晩眺正蒼然向傳李白題詩處
重見玄暉在郡年霜後鳴碪千戶月風前哀笛一江烟
倚闌却憶龍山會誰共黃花插酒邊
梅蕃祚(一首)
蕃祚字子馬宣城人鼎祚從弟官寧鄉主簿有
涉江草王程草
(詩話子馬與季豹禹金同負詩名王元美詩較他羣從更高華蓋指子馬言也然非李父賢兄)
(之比)
重過道甫叔山居
谷口子真宅松蘿境自偏當窗懸衆壑隔樹見飛泉送
客柴門下尋僧野寺邊時時來取醉人道竹林賢
汪道貫(三首)
道貫字仲淹休寧人道昆弟有汪仲淹集(李本寧云)
(仲淹詩頡頏其兄才情節奏出入陶韋王孟間)
贈鄧孝孺
聞汝幽棲處澄湖一片明青衿生事拙白髮著書成澤
國堪高卧山田足耦耕華陽仙路近千古傍茅盈
鄉榜被放作
得路難如此飄零似去年曉風池上月秋水鏡中天咄
咄悲生事勞勞問酒錢啼猨與征鴈總使淚潸然
題扇
落日照前溪倒影映紅樹幽人不出山白雲自來去
汪道會(一首)
道會字仲嘉休寧人亦道昆弟諸生有小山樓
稾(李本寧云仲嘉秀色天然盡去雕飾)
過王百穀
秣陵三月柳含烟猶憶城南送酒錢雙槳暮潮桃葉渡
一尊寒食杏花天江門隔歲書相問吳苑今宵月再圓
執手莫須論往事傷心近廢鶺鴒篇
劉潤(一首)
潤字德祖歙縣人有鶴嶼集
寄王仲房
不見風流王石軍詩名湖海日相聞歸期漫阻黃梅雨
鄉思遥懸白岳雲千里音書秋後斷一江南北夢中分
潭園草罷閒居賦誰共清尊醉夕醺
劉澳(一首)
澳字本瞻潤弟
九日同葉茂長汪和叔登高燕集
九日他鄉菊未開相逢同上竹西臺江南木落千峰出
薊北風高一鴈回笑指青山懷杖履羞看白髮會歸來
明年此日難同賞烟雨何妨數舉杯
吳元樂(三首)
元樂字振之休寧人
春日有懷仲仁
獨行墟落間舊徑生芳草一見蝴蠂飛三歎青春好故
人不可同能無傷遠道
八月十二夜作
暝鐘初定後秋氣漸深時顧此蒼苔上泠然白露滋蛩
還依砌響月自隔林移不見素心者空懷夙昔期
湖上憶别
河橋三月水平津兩岸輕波漾綠蘋曾向此中傷遠别
故人今隔幾回春
産科(一首)
科字(缺)望江人由貢生萬歷中知通江縣事
茗山洞(羅隠曾隠此山有蓮花峰相傳仙人嘗憩其頂)
峰陰廻合擁青蓮詞客遺蹤尚儼然啼鳥故疑歌白雪
飛泉猶似奏朱絃林扉蕭瑟無塵躅石室逢迎有洞仙
安得向平婚嫁畢拂衣吾亦弄雲烟
明詩綜卷六十七
