明詩綜卷十二
翰林院檢討朱彝尊編
陶宗儀(四首)
宗儀字九成黃巖人少舉進士不中即棄去僦
居松江至正間累辭辟舉張氏開閫辟軍諮亦
不就洪武六年舉人才至京以病固辭得放歸
有滄浪櫂歌南村集(唐士絅云公以黍離麥秀之餘而有駿發蹈厲之氣)
(撫羇窮淪落之景而無危苦憤激之辭足以見其所存矣高二鮑云九成畫天台山圖自題)
(云予挈家避地雲間杜樹之北背負九峰皆平衍無竒每憶故山為作此圖所謂杜樹之北在)
(松江府治東北十餘里即今泗涇南村草堂之址在焉又名小栗里倪元鎮王叔明俱為之寫)
(圖予皆見之)
(静志居詩話南村練習掌故元朝野舊事藉輟耕錄以存其餘若草莽私乘游志續編書史會)
(要皆有禆史學入明自稱其居為小栗里雖好爵未縻然其集中詩如乙夘人日云天子居大)
(室念民日孜孜上帝昭聖心報錫以雍熙紀行詩云弭櫂中和橋僦舍千步廊報名謁鴻臚會)
(朝簉鵷行國安四方静君明六卿良聖德湛汪濊慶祚衍靈長入都門詩云虎踞龍蟠真聖主)
(天開地設古神州早朝詩云黼坐正中天咫尺叩頭丹陛益凌兢聞皇太孫即位詩云先帝逍)
(遥游碧落神孫端拱坐明堂九重綂握乾坤大萬國恩霑雨露香動植飛潛滋德色都俞吁咈)
(慶明良老臣舞忭南村底笑對兒孫兩鬢蒼竊謂此等詩可以不作可以不作而作之宜錄入)
(明詩矣)
折楊柳送夏西疇謫居大梁
折楊柳贈君别楊柳未折心已折丈夫落落志四方到
此誰能不鳴咽江南九月天雨霜鴈聲墮地秋風長出
門行行幾千里寒烟落日增離傷令嚴獨許擕家室藤
笈編花載書帙可憐身上千金裘阿㜷手縫鍼線密吾
聞中原百戰餘民物鮮少城邑虚君去結廬得幽勝便
可小擬西疇居荆榛塞路猛虎伏髑髏如山冤鬼哭願
言緩轡毋疾驅疾驅恐妨傷馬足折楊柳歌苦詞呼酒
酌君君莫辭黃河之水東南馳人生會合還有時
五里塘
破屋三家市扁舟五里塘冷波浮落照飢雀聚枯桑氛
祲乾坤戚兵戈道路長漂流無倚著何日定歸鄉
題王筠菴水村
垂楊舊種成籬落小徑初開近石矼夜雨漁舟添个个
晴沙鷗鳥下雙雙夢魂不到鳴珂里卜築何須濯錦江
沽酒鱠魚從野老高歌招隱壓新腔
次韻荅楊廉夫
移家正在小斜川新買黃牛學種田奏賦不騎沙苑馬
懷歸長夢浙江船窗浮爽氣清山近書染凉隂綠樹員
樂歲未教缾有粟全資芋栗應賓筵
舒頔(二首)
頔字道原績溪人元末台州學正明初禮聘以
疾辭不出學者稱為貞素先生有華陽貞素齋
集(唐仲實云公之為詩盤桓蒼古不貴纖巧織紝之習)
(詩話道原以貞素名齋雖絶意仕進然觀其集其如祀事詩三賢堂登源廟碑既孫其言未免降)
(志矣其自傳云先生喜歌詠或古風長律取意而足不蹈襲不求竒務在理勝又自叙云當飢)
(寒欝悒不堪于懷發而為哀怨憤切之語關乎風教繫乎世事槩見乎辭可謂得失寸心知矣)
(為苖民所苦一歌直寫胸臆絶少支辭第用韻太襍故置不錄)
繅絲歎
東家繅絲如蠟黃西家繅絲白如霜黃白絲出蠶口長
短繅出婦手大姑停車愁解官小姑剥繭愁冬寒向来
苦留二月賣去年索逋今未完手足皸瘃事亦小官府
鞭笞何日了吏胥夜打門穉耋生煩惱君不見江南人
家種麻如種田臘月忍凍衣無緶却過廬州換木棉
雨
黑雲壓天殷其雷白雨如注西南來於時我方高枕卧
池上菡萏花初開從渠雷昏與霧暗推起篷窗時一看
頃刻隂霾盡埽除幸免衝隄及破岸天風不來如鏡平
一輪明月海底生
謝應芳(九首)
應芳字子蘭武進人自號龜巢老人有龜巢集
(張志道云子蘭詩雅正純潔可與傅與礪相伯仲)
(詩話龜巢集未鏤板予得其手抄本一十八冊大半酬應之作所居龜巢一在滆上一在横山)
(先後有記其略云千歲之龜巢於蓮葉以葉為巢初不費經營之力也暇與田夫野老涉桑苧)
(之園過桃李之蹊瓦盆濁醪歌舞酬酢若曳尾泥塗者然雖巢外之樂其樂亦因巢而得也又)
(云予所至以龜巢名室蓋不以棟宇為巢而以天地為巢也峻宇雕牆莫知其光蓽門圭竇莫)
(知其陋誦其文可謂逹觀之士矣其上饒参政啓云辭親日下奉檄浙東紛紛服州縣之勞區)
(區益升斗之祿望蓬莱于滄海棲枳棘于慈溪謝張雲門啓云鮎上竹竿往歲之功名可笑龜)
(巢蓮葉近年之身世如浮則嘗仕于元者也)
歸故里
憶昔走避兵棄别鄉井去意將朝暮歸行行罷回顧安
知踰一紀方踏去時路四郊皆蔓草白日暝如霧披榛
訪閭里隔水拜丘墓傷哉鶺鴒原黃蒿走狐兔别墅破
垣在郵亭乃新作鄰兒二三輩衡茅晝扃戸初若不相
識熟視肖厥父坐久泣且言為我話親故什九死兵戈
餘亡不知處其詞吐未終我淚已如注對食不能餐相
期歸螘聚吾將語吾兒賣書買農具歸耕滆上田此心
庶無負
逸菴詩為吳子明賦
日高三丈餘先生睡初起澱山小湖邊草亭脩竹裏消
搖漉酒巾傲兀燒香几放鶴上晴霄觀魚戱春水世事
了不聞無勞洗吾耳
河魨
世言河魨魚大美有大毒彼美我不知彼毒聞已熟其
子小若芥俄可大如菽雖有膳夫經務使血出漉烹熝
一失飪禍至不轉矚西家昨留賓登盤偶欲速先聞笑
啞啞後乃號咷哭良由流涎饞豈是鬼伯促或言直一
死輕命重口腹溺愛多不明奚止此水族吾作河魨詩
逢人敢忠告
踏車婦
吳田水深三尺許猶是去年秋暮雨勸農使者催春耕
田甲頻撾水車鼓江村破屋能幾家家家婦姑俱踏車
蓬飛兩鬢赤霜脚亦有兒女雙髻丫淞江太湖愁滿眼
白汗霑衣足生繭車輪鹿鹿羊角轉水波翻翻龍舌卷
春來十日九日晴不聞鵓鳩呼雨聲牛毛微颸土未濕
辛苦又加三日程當家豈無夫與子打魚糴米去城市
城中禁米難出關田上忍飢還戽水四郊未種圍田榖
三邊催運官倉粟
吳下詠懷
近聞哀痛詔使者又江東兵革何時已車書四海同落
梅春雨後芳草夕陽中欲作菟裘計桃源路不通
贈慶别駕
台州别駕不之官烟水孤邨共歲寒偶有濁醪留晚酌
旋挑生菜簇春盤三年鄰里通家好四海兵戈行路難
且喜門前金色柳東風堪作畫圖看
伏日寄懷江浙高掾史
伏日常年苦炎熱今年伏日風雨凉官曹早出丞相府
賓客高會清暑堂垂楊繫馬綠隂淨畫舸采蓮紅粉香
西子湖頭歌一曲前身合是水仙王
雨中懷秦主簿
東門之東西市西人家屋頭啼竹雞新年十日九風雨
老子幾時能杖藜
寄徑山悅堂長老
每憶城南隱者家崑山石火徑山茶年年春晚重門閉
卧聽階前落地花
沈貞(十首)
貞字元吉長興人元末隱居横玉山之士林自
號茶山老人明初不仕有茶山集
(詩話茶山老人敦蠱上履二之節從白雲游始終不出方之楊廉夫輩呼来即来遣去便去者)
(如論奕然更高一品矣集五十卷惜不傳從陳編中搜得樂神曲一十三首不無冗長且多闕)
(文因汰其六稍為刪易補綴頗覺竒古)
樂神曲
樂神曲者擬楚辭九歌而作也吳人尚鬼祀必
以巫覡迎送舞歌登獻其辭䙝嫚禳災徼福不
知其分滋黷甚矣故為此辭以明鬼神之理禱
祀之意祛其荒滛之志焉
保我之民兮邑此方崇其墉兮浚其隍民不驚兮志定
眷靈修兮作民命隄楊兮結隂青青兮蔽林女牆堅兮
有郛有郭繞洄灣兮濠歸于壑靈之來兮玄都颺旂旌
兮若荼陳一豕兮兩羭載斟之兮百壺城兮隍兮吾永
無虞
右城隍
嗟靈伯兮御清泠洗袢歊兮滌炎蒸駘蕩兮春初舶趠
兮夏徂颼飀下兮木葉枯號空桑兮吹雪載塗靈之來
兮憑女巫女巫兮屢舞□簫兮伐鼓靈醉飽兮無怒蕭
蕭來兮䬃䬃去
右風伯
佩芳蘭兮擥芬椒潔新服兮綴珠玿駕靈螭兮翔重霄
要靈輅兮下迢迢我禾兮成役我田兮龜坼烈日兮驕
陽利行水兮熱湯靈之徠兮天外下土乾兮霑一漑維
靈布澤兮惠我無私嗟我民兮其敢斁思靈皇皇兮萃
只舞僛僛以醉止福禳禳兮歲復歲只
右雨師
月維仲兮日維剛肅齋宫兮神所藏靈輝輝兮垂佩儼
飛馭兮高蓋降靈雨兮來斯左有翁兮右有妃悵嘉期
兮難又羌永歎兮陳辭靈修修兮不語逝翩翩兮歸去
右社公
波震蕩兮具區既底定兮奠神之居芙蓋兮蔆車導翠
黿兮文魚神之來兮孰俱後子皮兮前靈胥與神游兮
湖之滸衝風息兮極浦有倡兮妙舞有冽兮清酤神飽
聿歸兮或返而顧灌吾田兮受神之祜
右太湖神
雄何為兮厲於鄉祀有時兮享有嘗赭白馬兮青蓋明
而無兮晦而在屏方相兮去儺神巫進兮舞且歌雄欣
欣兮遠逝不水旱兮不疵厲樂吾民兮世世
右鄉厲
兩旗兮分張舞輕風兮悠揚神之司兮我疆原田每每
兮立我青秧不稂不莠兮無虸無蚄時雨兮時暘俾百
榖兮登場維神兮降康報之兮肴蒸腯羊
右青苖神
桃花塢山行
青絲玉壺當馬提山花笑壓銀鞍低冷霧衮衮襲瑶草
暖風拂拂吹棠棃詩筆落紙興不淺醉眼傲人春自迷
幽禽應笑客狂甚飛入落紅深處啼
湖上
遠水晴山湖上村柳花飛雪擁柴門魚吹浪沫翻萍葉
鳥浴隄沙糝草根獨老一區揚子宅誰争三里謝公墩
清吟冷館無寥賴皓首空招楚客魂
陳墓嶺
陳墓憑高興倍增酒闌扶力強來登山禽下啄薔薇子
野鼠高懸薜荔藤夜雨長廊蕭帝寺夕陽衰草漢家陵
西風并入干戈眼猶憶高臺舊晾鷹
華幼武(二首)
幼武字彦清無錫人有黃楊集(俞有立云棲碧翁處患難流離)
(未嘗廢吟詠老而愈工要其胸中不以窮通得喪易其志槩可見矣其詩一以工部為法句不)
(苟造章不漫成務去其觕鄙而求其雅麗長篇舂容短吟潔淨有人所不及者)
(詩話彦清以貲雄于鄉陳子貞謂其愛詩甚篤而奪于多事題其集曰黃楊且云黃楊遇閏則)
(厄彦清能不為閏所厄則干霄聳壑予將承其餘隂之下矣其後宅燬于火始移吳郡繼遷海)
(虞又居吳江𤨏尾播遷吟詠不廢當明之初富家類多徙濠彦清獨以上中山王詩得免于禍)
(幸矣詩頗淺易曲林睡起二絶特工選家多不錄特表出之)
寄曲林
湖上春風也太顛燈前愁殺泛湖船故人何處聽春雨
應在江樓未得眠
睡起
梅子將黃杏子肥綠隂門巷客來稀南窗一枕睡初覺
胡蝶滿園如雪飛
貢悅(五首)
悅初名性之字友初世家宣城之南湖人號南
湖先生仕元為閩省理官明初隱居越之山隂
卒門人私諡曰貞晦有南湖集(李賓之云南湖詩清新可傳)
(詩話貞晦詩滑而不澀縱而不控固是雲林玩齋家法若越王臺作風作鳴潮吹雨散山如走)
(馬渡江來則警策也)
接曹孟圭
曲江新漲黃梅雨雨裏客船江上來對酒肯辭今夕醉
有懷能向幾人開歌傳皓齒香生席舞按纖腰月滿臺
縱是金吾嚴禁夜也須容我更遲廻
畫馬
天閑牽出許奚官飲罷春流未觧鞍記得曾陪仙仗立
五雲深處隔花看
畫蓮
吳王宫殿水流香步屧廊深暑氣凉長日香風吹不斷
藕花多處浴鴛鴦
題畫
桃花紅綻斷橋邊楊柳垂隂散綠煙記得少年曾取醉
玉人扶上總宜船
題菜
西風吹動錦斕斑曉起窺園露未乾三日宿酲醒不得
正思風味到辛盤
張昱(九首)
昱字光弼廬陵人遷杭元未行樞密院判官有
張光弼集(楊東里云先生詩氣宇閎壮節制老成而從容雅則稱其所傳)
(詩話光弼策張士誠之必敗作詩刺之云一陣東風一陣寒芭蕉長過石闌干只消幾箇瞢騰)
(醉看得春光到牡丹士誠招之不赴投以詩云山中棋局迷樵客溪上桃花誤釣船又云殘夢)
(已隨舟楫遠五湖春水一鷗飛其居在西湖夀安坊今之花市也貧無以葺廬凌彦翀草募疏)
(云昌黎寄玉川子首稱洛城破屋數間東坡題綠筠軒終比揚州纏腰十萬必能修我牆屋方)
(可有此室廬一笑居士在江西生為斗南望詩名優于張籍生計劣于陶潛囊無一錢之留家)
(徒四壁之立若非慷慨多助安得輪奐一新必欲取杜工部草堂貲何時可辦儻葺得楊太尉)
(槐市塾今歲無憂諸賢圖之名教事也後孝陵徵之京深見温接憫其老曰可閒矣遣還因自)
(號可閒老人嘗于酒邊為瞿宗吉誦已作歌風臺詩云世間快意寧有此亭長還鄉作天子以)
(界尺擊案淵淵作金石聲其詩派出西崑未免過于濃縟如萬斛春光金盞酒百年心事玉人)
(筝燒殘蠟燭渾成淚折斷蓮莖却是絲暮雨欲來銀燭上春寒猶在酒尊空星河織女從離别)
(海水蓬莱見淺清蛺蝶畫羅宫樣燭珊瑚小柱教坊筝自從玉樹成歌後曾見銅仙下淚來牡)
(丹開後春無力燕子歸來事可憐分司御史心先醉多病相如渴又生月色夜留江叟笛花枝)
(春覆市樓筝揚州城郭高低樹瓜步帆檣上下風令楊大年見之定把臂恨晚也)
少年行
看取木槿花朝榮夕已萎芳容有彫謝膩澤何所施夀
命如可長仙人今何之高堂有歌舞及此少年時
上巳日偕徐大章游智果寺
佳辰際上已屬此清明前春景已云晏風光猶未暄往
尋智果寺竟得參寥泉雲物豈殊昔人世自更遷邈哉
長公詠高吟憶當年吾輩復登臨花界何因緣古佛儼
香閣真詮積華軒境超萬念空道勝諸妄捐緬彼此會
難徘徊未言旋申章續芳藻冀或來者傳
白翎雀歌
烏桓城下白翎雀雄鳴䳄隨求飲啄有時决起天上飛
告訴生來毛羽弱西河伶人和尼齊能以絲聲代禽臆
象牙指撥十三絃宛轉繁音哀且急女真處子舞進觴
團衫鞶帶分兩㫄玉纖羅袖柘枝體要與雀聲相頡頏
朝彈暮彈白翎雀貴人聽之以為樂變化春光指顧間
萬蕊千花動絃索只今蕭條河水邊宫庭毀盡沙依然
傷哉不聞白翎雀但見落日生寒煙
(詩話陳雲喬云白翎雀生于烏桓朔漠之地雌雄和鳴自得其樂世皇因命伶人舒都隆製曲)
(以名之曲成上曰何其未有哀怨衰婺之音乎時譜已傳矣故至今莫之改陶九成云白翎雀)
(者教坊大曲也始甚雍容和緩終則急躁繁促殊無有餘不盡之意楊廉夫云白翎雀能制猛)
(獸尤善擒鴐鵝廉夫有二詩詠之張思廉王子充張光弼皆有作第雲嶠言製曲者舒都隆而)
(光弼獨云西河伶人和尼齊能以絲聲代禽臆微有不同)
惆悵
三山夢斷綵雲空幾把長箋賦惱公畫閣小杯鸚鵡綠
玉盤纖手荔支紅春衫汗裛薔薇露夜帳香回茉莉風
惆悵近來江海上却將鞍馬學從戎
繡毬花次兀顔廉使韻
繡毬春晚欲生寒滿樹玲瓏雪未乾落遍楊花渾不覺
飛來胡蝶忽成團釵頭嬾戴應嫌重手裏閒抛却好看
天女夜凉乘月到羽車偷駐碧闌干
感事
雨過湖樓作晚寒此心時暫酒邊寬杞人惟恐青天墜
精衛難期碧海乾鴻鴈信從天上過山河影在月中看
洛陽橋上聞鵑處誰識當時獨倚闌
如此江山清集同王仲玉陸進之吕世臣作
吳越江山會此亭暮春風景晝冥冥長空孤鳥望中沒
落日數峯煙外青不用登臨生感慨且憑談笑慰飄零
古今何限英雄恨付與江湖醉客聽
題揚州左史臣畫扇
后土祠前路金鞍憶舊游春風雙燕子渾似在揚州
臨平湖
船過臨平欲住難藕花紅白水雲間只應一霎溟濛雨
不得分明看好山
周砥(二首)
砥字履道吳人寓居無錫與宜興馬治游荆谿
山水有荆南倡和集(顧仲瑛云履道與倪雲林最相友善故其詩畫亦似之)
登西岡望龍池諸峰贈馬二山人
登臨不陟險緩步情始暢振衣西岡頭矯首一長望朝
陽匿光彩宿霧隠巖嶂廻風過林莽草木皆震蕩山人
地志熟指顧名所向窮歴吾豈能高情倚疎放平生煙
霞志配此丘壑尚思欲逃喧卑結茅計非曠緣知兵革
後已恐淳朴喪蕭條采芝意臨流重惆悵
春日
空山寂寂行人稀岡頭落花如雨飛罷琴惆悵不能已
故鄉寥落何當歸南去百粤羽書急北來三吳戎馬肥
安得龍驤擁戰艦埽除俘宼揚軍威
吳志淳(一首)
志淳字主一以字行無為州人仕元為翰林待
制濠泗兵起徙家豫章復徙鄞有環碧軒柳南
漁隠二集
(詩話待制草隸著名詩亦雅正虞道園贈詩云揮毫妙得中郎法倚席長吟老杜詩為名流傾)
(倒若此晚賦遣懷詩云為儒已入他州籍垂老頻收故國書誦之淒然增淪落之感)
小姑山
長江數千里屹立一峯尊開闢由神禹朝宗自海門魚
龍藏白晝星斗動黃昏祗有孤舟客歸心逐浪翻
顧觀(一首)
觀字利賓丹陽人仕元為星子縣尉遇亂流寓
紹興(劉彦昺云利賓詩可方秋露芙蓉頗王元美云觀送人詩重經白下橋頭路憶玄)
(都觀裏花吳江詩鴻鴈一聲天接水蒹葭八月露為霜此等語参之貞元長慶亦無愧色)
(詩話吳主一顧利賓入明未聞通籍然其詩編入劉仔肩明雅頌正音)
過吳淞江
吳淞三萬六千頃震澤與之俱渺茫鴻雁一聲天接水
蒹葭八月露為霜輕風漫颭漁郎笛落日偏驚估客航
我亦年來倦游歴解纓隨處濯滄浪
高明(一首)
明字則誠瑞安人元至正進士為處州錄事太
祖聞其名召之以老疾辭還有柔克齋集
(詩話顧仲瑛輯元耆舊詩為玉山雅集中錄高則誠作稱其長才碩學為時名流可知則誠不)
(專以詞曲擅美也世傳琵琶記為薄倖王四而作此殆不然陸務觀詩云斜陽古柳趙家莊負)
(鼓盲翁正作場死後是非誰管得滿村聽說蔡中郎是南渡日已演作小說矣聞則誠填詞夜)
(案燒雙燭填至喫穅一齣句云穅和米本一處飛雙燭花交為一洵異事也蒋仲舒堯山堂外)
(紀謂撰琵琶記者乃高拭其字則成别是一人按涵虚子曲譜有高拭而無高明蒋氏或有所)
(據俟再考)
宿詵公房曉起偶成
曉雨池上來微風動寒綠幽人睡初起開窗見修竹西
山帶層雲隱隠出林木境寂塵自空慮澹趣常足獨坐
無與言流泉下深谷
徐&KR3522;(二首)
&KR3522;字仲由淳安人洪武初徵秀才至藩省辭歸
有巢松集
(詩話識曲者目荆劉拜殺為元四大家殺狗記則仲由所撰也其言曰吾詩文未足品藻惟傳)
(竒詞曲不多讓古人蓋自知之審矣葉兒樂府滿庭芳云烏紗裹頭清霜籬落紅葉林丘淵明)
(彭澤辭官後不事王侯愛的是青山舊友喜的是綠酒新篘相拖逗金尊在手爛醉菊花秋比)
(于張小山馬東籬亦未多遜詩雖非所長然亦不俗)
除夕
我家四兄弟彫零半不完存者惟二人况復髮盡斑亂
離因析居破屋各數間薄田不周飢何以能當官我比
兄更劣運蹇家多艱中年再鼓盆豈特貧且鰥落落羈
芹宫空戴儒者冠池魚與樊鳥鱗鬛欲縱難邇來遂吾
志腰脚俱兩閒歸田理松竹手植青琅玕俯視庭下孫
皎皎雙玉環坐膝挽我鬚眉目如春蘭焉知匪丘冢天
道終好還晚年得細君所執供厨餐固無桃李姿端厚
勝小蠻客來供酒脯聊足盡主歡雪消楊柳陂春動梅
花山綠窗閒香閣獸炭燒春盤何如飲長夜燭短夜未
闌酒盡塤篪鳴慷慨出肺肝願言叙天倫相期永團欒
四月十七日喜王德剛過訪
故人去此久遠若天一涯雖曾入我夢未獲親見之胡
為忽叩門使我倒接䍦初逢固知喜動問還可悲杳絶
二十年人事想參差吾翁與若翁世世心相知今雖盡
物化眼見孫與兒其如年運囏我輩逢亂離昔為少壮
交今我窮誰依閭巷日蕭條十家九無炊向來車馬地
零落如殘棋我守先人廬強以一木支門閭設雀羅親
友過者稀焉知寂寞後君獨重來兹請君為我留為君
具酒卮醖發春泥封盞洗青花甆殺雞具餚脯作饌充
晨飢劇談善戲謔亹亹俱忘疲酒盡更起謀情到不復
疑君猶執謙退一飲三致辭人生無百歲焉能長娛嬉
浮雲無定蹤爝火無流輝黃河不西返白日長東馳與
君兩萍水暫合仍相違但守金石心後會終可期
姚璉(二首)
璉字廷用又字叔器歙人元季為理問所知事
明初與唐仲實同迎蹕于街口被顧問事見五
倫書
漁梁結屋
石梁之上姚家莊隔溪指點山蒼蒼飛樓傑閣非我事
翠竹老梅開此堂新豐雞犬歸未得韋曲桑麻如許長
三間茅屋吾老矣擕兒擬拜龐公牀
冬日
野人曝背向牆隈時飲茅柴酒兩杯滿階落葉渾不埽
拄杖去尋江上梅
唐仲實(一首)
仲實名桂芳以字行歙人元季南雄路學正明
初攝紫陽書院山長有武夷小稾
送湯生執中
薄暮雲已收微寒雨還作居人念睽離戚戚意不樂何
時竹屋眠共看燈花落
涂幾(一首)
幾字守約又字孟規宜黃人有涂子類稾
(詩話涂君于文高自矜許集有弔余文賦云負予才之宏異兮早卓倜而莫羣較錙銖于古人)
(兮又何數乎今之人而又云芰荷不可以為衣兮女蘿不可以為帶則匪安于遯世者也嘗撰)
(時事策十九篇上書孝陵自稱臣平生苦學見于文章時輩妄推謂當與漢唐諸文人略相先)
(後使居館閣紀述聖君賢臣之事業足以載當世而垂無窮亦大言不怍矣然其文頗牽率鄉)
(人鄒矩元方序之謂沉雄悲壮佚宕奔逸此欺罔之言也詩亦平平乏警策俗傳酒詩一卷或)
(云是幾所作)
兵後述懷
世亂遭漂泊塗窮轉寂寥每懷經濟業無補聖明朝歲
月戎機失風霜客恨銷故園春草綠隨意狎漁樵
李勝原(一首)
勝原字源澤當塗人明初保障鄉里立功有盤
谷遺稾
涇縣
古木荒碑對縣門數家烟火自黃昏河流故遶山邊市
驛路斜通郭外村煙雨園林梅結子春風籬落竹生孫
愁看市井蕭條甚喪亂曾經幾戍屯
黃樞(二首)
樞字子運休寧人洪武初被徵以躄免鄉人稱
為後圃先生有後圃存稾(游汝潛云先生詩温厚平淡所以可傳)
吳子芳楓林牧隠
露晞春草細林遠青楓長中有沮溺徒結廬先隴旁于
焉可耕稼自牧牛與羊搢腰笛竹短插笠山花香犢飽
夕言歸濯足澗月凉喟彼塵世人馬蹄終日忙横眠綠
草嫩肯羨金鞍光老農願卜鄰持鞭白雲鄉招手金華
仙與爾相翺翔
婺州竹枝詞
桃花雨晴春水生東風去船如箭行鯉魚活煮蘭溪酒
篷底醉睡江月明
吕不用(三首)
不用字則耕新昌人洪武初舉本學教諭以聾
辭自號石鼓山聾有得月稾(曾伯曼云則耕詩老邁放曠有傲世)
(不羈之懷蓋山林草木之秀傑者腐王叔雨云則耕長篇短歌無一語塵)
題顧雲屋雲山圖
我識東吳顧文學早歲丹青動黃閣揮毫得意傲王侯
霜刮虬髯面如削一自塗窮悲濩落旅食南州夢非昨
蛟龍為魚氣鬱勃散作春雲滿丘壑乾坤無地著茅茨
寫向雲根亦竒作荒林日色曉蒼凉古木風聲晚蕭索
首陽蕨根秋土深商嶺芝苖今寂寞看圖為問人何在
晚交駐意歸猨鶴
東山寺題樓壁
白雲幾曾散却作一樓貯明月夜夜來無人敢擕去
題送别圖
何處瞻衡宇西江烟水村彭郎磯上月送汝到柴門
沈夢麟(五首)
夢麟字原昭歸安人元末武康尹入明以賢良
徵不仕有花谿集
(詩話原昭元季隠于花谿劉伯温曾相依谿上贈以詩云杜陵老去詩千首陶令歸來酒一樽)
(及入明雖不受爵而校文閩浙者三同考會試者再故孝陵以老試官目之其分校閩闈在洪)
(武丙子歲當時同考官有劉子彦蒋文質劉季冶蘇鳳儀均有詩酬和今不能悉舉其名矣花)
(谿在歸安縣治東南七十里土人名曰花城原昭田産頗饒其子孫坐事謫戍田亦沒官歸于)
(誠意伯劉廌廌集中有花谿田舍詩云田間處處三楹屋門外家家半曲湖婦踏水車欹抱子)
(兒撐漁艇笑驚鳬想見風景之足以移情矣原昭詩格清穏特少警拔句)
余中
余中瀕海門望望斥鹵地居民多四散共享牢盆利昔
人生厲階於此置官吏搉鹽限程期立筴事鞭箠煙飛
朱火騰海立銀濤沸漉沙鉛淚凝椎甓瓊英碎天高歲
崢嶸草白北風厲玄雲閒萬竈積雪照千里陸輸車軋
軋水運舟尾尾雖云國課集民力已彫瘁蹇驢歴亭場
攬轡察地里大江繞長淮殺氣寒贔屭增科苟不息禍
亂恐未巳吾將叩閶闔悃悃訴微意狂言儻欺君薄命
有如水
野航
一室淨無塵門通畫舫鄰若分鷗鷺席能受兩三人江
水家家綠溪花岸岸春杜陵貪佛日隨意賦詩頻
中秋夜泊黃河
黃河滚滚浪翻盆百尺颿檣上下奔月色偏於今夜白
河源不改舊時渾雷行西北通天極風送蛟龍入海門
欲酹一觴歌九叙千秋萬歲禹功存
趙待制席上
春城飛絮日顛狂簾幕風微燕子忙醉後不知羅袖薄
牡丹花上月如霜
發華家步
華家步頭山作城溪中小船如奕行五更風雨到篷底
八十二灘春水生
滕克恭(一首)
克恭字安卿祥符人仕元為集賢院直學士遇
亂避地錢塘洪武初兩聘充本省考試官有謙
齋稾(李川父云先生詩律清婉頗有足觀)
(詩話崑山周夀誼一百一十四歲魏觀守蘇州舉為鄉飲賓新昌吕不用有叔祖百歲作百歲)
(老人歌其辭曰吾家老人一百歲盎盎晴檐曝鮐背自言生見宋餘黎元氏興亡身尚在大明)
(洪武聖人作坐沐雨露又七載蓋兩人皆生于宋歴元及明尚存信人瑞矣然兩人初無文采)
(表見斯猶草木之年爾若吾鄉鮑仲孚八十餘被徵以白衣充會試考官歸田久而後沒吳興)
(沈原昭錢塘寓公滕安卿皆以元廢官屢典文衡原昭年九十安卿至百有餘歲斯則儒林之)
(盛事也)
寄李提舉
錢塘經亂後應是減繁華遠信秋憑鴈鄉魂夜到家兩
江罹戰伐四海廢桑麻何日重攜手春風汴水涯
葉顒(四首)
顒字景南金華人有樵雲獨唱(顧俠君云景南自序所作詩以)
(為薪桂老而雲山高寒音調古而巖谷絶響故名其集曰樵雲獨唱長孫雍編次成帙曾孫戸)
(部尚書淇重刻之廣東布政使安丘袁凱為之序)
漁父曲
雨過暮雲收江空凉月出輕蓑獨釣翁一曲秋風笛宿
鷺忽驚飛點破烟波碧
秋懷次童中州韻
長空好明月燦爛今夕晴萬里皆月色四顧無人聲徘
徊下青松照我茅屋明我望長歎息悠然萬感生取杯
挹清光和此松露傾嚥之清肺腑快我平生情
九日寄興
黃菊香殘夜雨烏紗醉落秋風回首十年舊事亂雲流
水西東
月夜梅邊即事
香裏寒雲滿溪月明津渡人迷夢入江南舊路夕陽流
水橋西
張庸(九首)
庸字惟中慈谿人元季兵亂竊據者署為上虞
山長不就明初聘不仕有全歸集(烏繼善云處士律詩渾淪)
(雄偉鏗鏘典麗不待論矣其歌行性所喜而尤用意者如長江萬里其静也湛然一碧雲漢萬)
(里參錯其内及其怒也波濤奮迅蛟龍魚鼈出入其中而莫之測馮損之云先生與寓公都)
(事龍子高編修馬易之少監揭汯正字桂彦良為倡和交風晨月夕意有所到一于詩發之)
(詩話惟中高遯世之節然與龍提學子高桂正字彦良烏永新繼善諸君子先後往還酬和其)
(送胡維舟金陵歌云金陵帝都天下壮萬國會同天浩蕩昔年聘我我曾游曾上鳳皇臺上頭)
(則明初亦嘗受聘幣而未通籍者殆昔人所云隠不違親貞不絶俗者邪)
桃花牛歌為桃源山人王敏功賦
五陵年少五花馬兩耳生風汗流赭金絡絲韁白玉鞭
鬭雞每過長楊下桃源山人桃花牛青蒲為韉繩作鞦
不與年少爭風流來往桃源溪水頭桃源由來風景美
桃花無數亂紅綺花飛片片點牛身幾度春風吹不起
春風浩蕩日色和款款騎牛行且歌唐虞世遠知奈何
笑指落日如流梭君不見中原戰爭時已久白骨相撐
豺虎走五陵年少家何有流落江南衣露肘江南又復
兵甲興天下紛紛何日寧我欲騎牛亦向桃源去只恐
漁郎知住處
殺犬謠
君不見天媚蟇被蟇瞎人養虎被虎齧玉川作詩何激
烈主人養犬忘施恩一朝難作身取滅當時得犬一尺
高身上褵褷覆金毛朝夕呼之餧飼勞一月不見大如
獒金鈴懸項食人食家人睥睨那敢叱風吹簾影聞吠
聲日轉花隂見行跡毛色纔深親為剪舞裀容卧不教
卷犬心有恃挾其曹䑛鐺翻甕日驕蹇主家綺席羅高
堂豹胎熊掌雜羔羊厭犬之横蹴犬去利主之食齧主
吭壯士聞之氣憤結手揮金錘犬腦裂磔犬之肉祭犬
血主人之讎始一雪嗚呼世降忠義銷不獨人間犬作
妖項家有奴類如此試作王公殺犬謠
賣驢買牛歌為胡維舟賦
驢可以跨不可耕牛可以耕還可跨山人賣驢歸買牛
買得牛來頗同價溪雨初收水繞門山人曉耕溪上雲
土膏不覺秋成早香秫釀成新酒渾翻思養驢竟何益
空將芻豆飽其食軀小蹄薄終無力有時跳梁蹶側石
草深牛背穩於舟浩歌白石南山秋却笑哦詩㶚橋上
滿身風雪歸來休
腰帶鈴
腰帶鈴郵夫傳命風火生夜逢猛虎當前行銜入南山
鈴有聲鈴有聲被虎食夜夜山邊候人隙十里嚴程時
四刻後知來者還絡繹君不見官拾斷鈴重鑄鑼虎怕
鑼聲將渡河
行路難書所見
昨朝殺虎潘家園今朝殺虎蘆浦團獵人羽箭銅牙弩
連朝殺虎來送官送官歸去日將夕沙路紛紛皆虎跡
四山哮吼刮腥風手驚弩墮那能射君不見一虎死百
虎生行路難路難行
癸丑歲梅溪聞鵑
杜鵑生子百鳥巢百鳥哺之成羽翼飢鷹反目不敢親
百鳥亦自逃荆棘千年遺恨只自憐四野無營何處食
空將憤氣結春愁勸人歸去成何益我家只在鄞江頭
欲歸未歸汝知不有人正逐中原鹿無心更理梅溪舟
汝身胡不自歸去錦官城裏多高樹尾長翼短路復迷
雨横風狂春已暮且向庭前樹上棲莫向天津橋畔啼
丙午歲感懷
中原無限好山河都付尊前感慨歌斗酒十千愁裏醉
三春一半雨中過落花寂寞渾無數短髮飄蕭白更多
苦欲山深延暮景憑誰一舉魯陽戈
揚子江晚泊與同舟劉伯瑾諸公
東鄞倦客家何許北固鐘聲暝却聞小汛候潮船已泊
上弦看月鏡初分憑誰貰酒酬三益且自題詩詠五君
謾憶南湖垂釣處磯頭新水綠生紋
梅
拄杖尋春路不賖小橋流水野人家千年老榦屈如鐵
一夜東風都作花
藍仁(二十四首)
仁字靜之崇安人明初内附隨例徙濠尋放還
有藍山集(蒋師文云静之昆仲切磨塤篪迭奏和平雅澹辭意融怡語不雕鎪氣無)
(脂粉出乎性情之正而有太平之風惜其不列承明著作浮湛閭里傲睨林泉有逹士之襟懷)
(無騷人之哀怨即屢更患難而心恒裕如要其所作皆治世之音也張雲松云靜之詩平居)
(時優柔沖澹處患難則憤激而憂思交朋友則眷戀而情深箴規而意篤不怒罵不諛諂不蹈)
(襲以掠美不險怪以求竒麗則而不苟雋永而有餘深得詩史之遺意陳廷器云藍山詩力)
(追盛唐規員矩方靡不合度者蒋仲舒云二藍勢力相敵已入作之室)
(詩話二藍學文於武夷杜清碧學詩于四明任松卿其體格專法唐人間入中晚蓋十子之先)
(閩中詩𣲖實其昆友倡之藍澗仕而藍山隠其戲題絶句云朝野文章自不同壤歌何敢敵黃)
(鍾山林别有鈞天奏長在松風澗水中然其述懷詩云無才甘下位有識笑庸人又云何事漁)
(磯棄空煩鵲印隨又有甲寅仲冬攝官詩題則静之亦不終于山林者也集有蒋易張榘二序)
(易字師文自號橘山真逸嘗選皇元風雅予有其書榘字孟方自號雲松樵者静之贈詩云文)
(宗曾子固篆逼李陽冰惜其著作罕傳矣)
秋山懷友
天寒草木疎落日照平野孤雲西北馳獨鳥東南下仰
聆寒蟬悲俯見驚湍瀉物情自索寞秋色正瀟灑良朋
久相違離思何由寫
擬貧士(二首)
蠨蛸網我戸蟋蟀號我壁被褐不掩脛采薇豈充食歲
有飢寒憂巷無車馬跡豈知曠逹觀不以貧病迫昔聞
孔顔聖亦有陳蔡厄澹然忘世慮弦歌自朝夕
蓬門有一士被褐恒苦飢朝飲南澗流暮食西山芝雖
有二頃園蕪穢亦不治妻子共寂寞彈琴詠書詩荒林
積雪深古屋炊烟遲高卧自有適何必他人知
宿田家望武夷山
仙厓蓄靈異怪石盤空曲一水隔花村千峰入茅屋金
芝暖逾秀瑶草寒更綠雲中武夷仙一一顔如玉白馬
去不歸玄猨叫相逐昔陪丹丘侣酣歌紫霞谷雞鳴洞
天曉落月在林木空瞻仙子高舊夢那可續荒林激悲
風日入對樵牧佇立望歸雲觧衣田舍宿
暮宿田家作
木落天正寒山空日將暮荒林倦鳥歸亂水行人渡窮
年滯草莽短褐被霜露晚宿依田家主人情亦故汲水
泉滿澗燒竹煙在戸鐘殘溪上村月照階前樹濁酒初
潑醅嘉蔬亦時具且慰飢渴懷况諳村野趣老翁八十
餘有子没征戍秔稻歲莫收官司日加賦我願息兵戈
海宇重農務媿乏經濟才徒然守章句
正月十四日西山感興
久曠山水遊今晨願無違松林收殘雨郊園澹朝暉憩
澗弄清泚緣岡陟翠微池魚暖始遊巖花寒尚稀高人
坐空堂深竹對巖扉山中聞犬吠谷口見樵歸心賞適
有契仙遊詎能希賴此一樽酒暫然息塵機古來朝市
間榮華多是非所以首陽士白首尚采薇
風雨不已川流渺漫感事叙懷簡我同志
雲雷中夜興風雨逹清旦開門山木昏隠几波瀾亂鸛
鵲下空庭蛟螭上高岸舟航遠樹杪石壁中流半黍豆
或漂流蓬蒿乃滋蔓北風不埽除南海盡瀰漫迺知兵
戈氣鬱結久不散坤軸恐欹傾陽烏失光燦傷哉轉凄
凉涉世正憂患微躬媿鳥雀何由塞天漢
暮秋懷鄭居貞
季秋霜露降草木日已衰暮登城門丘遥望滄海涯鳥
鳲求其羣况在遠别離美人顔如玉夢寐恒見之飄蕭
紫鳳毛照耀珊瑚枝海水不可越丹砂詎能期灎灎杯
中酒泠泠桐上絲豈無一日歡念子來何時少壮難合
并流光倏如馳悠悠逝川歎渺渺停雲思
宿橘山田家懷蒋先生
蒼峰落日微白鶴秋風遠客路入疎鐘田家背山阪孤
烟桑柘寒歸鳥茅茨晚欲覓紫芝翁山深白雲滿
西山暮歸
凉葉墜微風秋山正蕭爽天寒獨鳥歸日夕百蟲響偶
從桂樹招遂有桃源想石磴闃無人山猨自來往
暮歸山中
暮歸山已昏濯足月在澗衡門棲鵲定暗樹流螢亂妻
孥候我至明燈共蔬飯佇立松桂凉疎星隔河漢
題鄭德彰員外所藏高彦敬畫楚江春曉圖
旭日未出羣山昏蒼茫楚江多白雲芳洲無人采蘅杜
落花飛絮春紛紛晴嵐滿戸漁家曉花枝髣髴聞啼鳥
巫陽夢斷三峽空湘渚愁深九疑小風流文采高尚書
如此江山歸畫圖平湖烟靄水空闊隂壑松檜天糢糊
左司郎官何處得高堂紫翠生春色是中疑有五湖人
一葉扁舟蕩空碧
雲峰秋霽圖為方煥賦
茅屋溪頭紅樹村石梁秋水清無痕枌榆過雨鳥鳴澗
秔稻如雲山對門老翁日高睡未起穉子讀書窗戸裏
干戈如此賦歛煩雞犬晏然鄉曲喜山中酒熟黃花開
仙人候我芙蓉臺雲林今夜好明月擬跨幔亭黃鶴來
贈武夷魏士逹
武夷山水天下無層巒叠嶂皆畫圖山川直疑渾沌鑿
秦漢而下靈仙都中天積翠開宫殿石壁虹光夜如電
鸞鳳常驂神姥遊猨猱共醉曾孫宴洞中别有昇真天
瓊林遺蛻如枯蟬露盤仙掌千年藥春水桃花九曲船
萬松岡頭羽衣客更入三山采真訣神游不計海天遥
夢覺長懷海天白歸來高隠萬年宫天香時降雙青童
道參元始鴻濛外身寄虚空象緯中嗟予久慕烟霞侣
天遣空山作詩苦清歌曾遶幔亭雲凍筆空題草堂雨
金丹儗就玉蟾分木葉西風鐵笛聞野老只知堯舜世
樵夫或遇武夷君
寄余復嬰
道士清溪住扁舟久未回井垂霜後橘門掩雨前苔鳬
舄長相候魚書杳不來虹橋他日宴又負紫霞杯
石村除夕
衰病身為累窮愁歲又除枕戈鄰境静卜宅遠村居海
舶追編戸山田責簿書應門兒不暇休問過庭疎
寄張兼善
故人卜隱依山寺野老遷居到石村濁酒近篘謀共醉
新詩未穏許同論南風吹笋初成竹宿雨移松已引根
肯向草堂尋杜甫百年地僻有柴門
病起偶成
春來春去總悤悤九十光隂卧病中緩步也愁平地險
加餐不與去年同生憎野草侵階綠可惜殘花過眼空
昨日鄰童偶相值不知何處一衰翁
寄雲松
雲松隠者巢居處上有屏山下藉溪花徑夕陽眠鹿豕
釣磯春雨集鳬鷖十年種术春林遠萬卷藏書草屋低
久欲相從叩羲畫負苓長往碧巖西
梅村與雲壑會宿
清泉白石趣難忘又得春前會草堂對酒先拚今夕醉
題詩還倚少年狂山林寂寞形容老冰雪間關道路長
共愛雞鳴聽山雨後期何處更連牀
小樓對雪有懷西山道人
西山白雪一丈深北風吹倒長松林千厓無人虎豹死
中夜有客烏鳶吟高樓此時最相憶弱水隔海知難尋
凡身毛骨更蕭爽願借黃鶴棲雲岑
雲壑寄惠黃楊木簪并詩
黃楊為木至精堅寸榦三春長未全偶乞餘材簪短髮
兼煩佳句寄衰年籜冠不用傍人正槲笠還宜覆頂圓
慚媿病軀梳沐少髼鬆雙鬢日高眠
賦網巾
白頭難掩雪霜蹤纖手穿成絡索同映帶暮年微矍鑠
遮藏秋色久髼鬆牽絲祗訝蛛臨戸覽鏡翻愁鶴在籠
便與黃花相見好不愁破帽落西風
(詩話網巾之制相傳明孝陵微行見之于神樂觀遂取其式頒行天下冠禮加此以為成人三)
(百年未之改然題詠者寡獨藍静之有三詩予錄其一焉其二詩謝劉蘭室見惠而作一云故)
(人于我最相親分惠青絲作網巾鏡裏形容如束縛眼中綱目細條陳少遮白髮安垂老轉襯)
(鳥紗障俗塵更與籜冠藜杖稱世間還有葛天民一云故人念我鬢毛疎結網裁巾寄敝廬白)
(雪盈簪收已盡烏紗著紙畫難如門臨寒水頻看鏡籬掩秋蓬不用梳昨日客來應怪問衰容)
(欲變少年餘)
題青山白雲圖
茅屋何人共住石林似我曾遊白雲只在半嶺青山誰
到上頭
王沂(八首)
沂字子與泰和人洪武初徵為諸王說書授福
建鹽運司副使以老辭歸學者稱為竹亭先生
後以孫直貴贈光禄大夫少傅兼太子太師吏
部尚書與弟佑俱以詩名有竹亭遺稾(烏繼善云子與)
(四言詩春容嫻雅如陶淵明五言冲澹瑩潔如魏晉齊梁七言宫詞情景悠遠如王建七律歌)
(行典麗鏗鏘莫非方軌盛唐諸君子之胡行簡云子與詩根于學問之功發乎性情正沖澹)
(高雅音韻鏗鏘卓然成家非世之琢句鍊字極意模仿者比彭聲之云先生五言迥出流輩)
(瑩如冬冰清如秋露馥如春蘭潤如夏籜歌行有天驥之馳驟無寒蜩之悲鳴而律絶之佳者)
(若秋水芙蓉映照初日清麗無塵東胡光大云子與詩舂容典則優入盛唐楊里云竹亭)
(先生于詩古體用意魏晉以上近體不肯出中唐下梁用之云先生昆弟肆力于詩與大梁)
(辛好禮楊伯謙上元周伯寧清江彭聲之豫章萬德躬倡詩學于東南觸景遇事凡可喜可愕)
(可怒罵可太息者一寓于詩音調格律之嚴必合于典則所傳二妙集者門人蕭翬所收輯直)
(十百中一二耳而鄒仲熙云先生之詩平澹簡遠如玄酒在尊自有至味非世俗夸靡相尚)
(者可企及也)
(詩話子與詩格清婉如水墨雲山絶勝調鉛殺粉)
題觀泉圖
毖彼泉水其清瀏瀏既出于山亦經于丘原則有坎陸
則有岐汪汪洋洋莫知所之奔壑西馳經天東注夫豈
性然勢激而寓歛此涓滴至于尋丈隨波同流惟海是
向彼觀泉者朋簪童琴洗耳其操濯纓其心鳴雨林臻
霏雪厓至時不待人圖不盡意漆園蒙莊妙契淵默君
子人與果行育德養正之功有漸無已勖爾後來是之
取爾
由竹垻望錦川桃李春色如畫有懷陳邑令
涉淺上輿梁憑高眺鄉縣灼灼桃李花層層遠皆見兵
餘草根盡此地芳菲徧氣暄雉雙雊景淑鶯百囀邑里
齒故繁絃歌俗丕變懷賢思如渴敷政速于傳孰是潘
安仁而猶宓子賤
九月十一日鄰宼逼境倉皇南渡感賦
鄰邑舉烽燧長驅宼南平中宵始聞警挈家遂遠行倉
皇具舟楫所志惟弟兄初營暫涉水將謂復還城歸塗
逼烟燄戎馬亂縱横父子兩隔絶慘哉生别情慈親力
疾起負掖同遐征飢分路人食渴飲田婦羹兒童不遑
息踽踽昧前程為謀苦不早臨難迺無營前事杳難測
逢人空涕零存亡有至理瞬息且偷生
望南屏山同吕仲鉉仲實作
游目南屏山逍遥稅塵鞅清溪亂流涉叠巘緣雲上輝
輝瀑泉落隠隠天籟響荒塗理通塞虚室靜弘敞中有
餐霞人長聆御風想不乘緱嶺鶴還顧漁郎舫芝草甘
若飴雕胡大盈掌雖為頽齡駐亦忌流光往永懷山中
遊觀化歴清賞
壬寅紀異同劉以和賦
壬寅仲春天雨雹南屏城中盡驚愕初從屋瓦亂崩騰
散入階除更跳躍兒童不識挽衣盛兩兩相看恣相謔
老年閱歴憂患餘却顧兒童淚雙落春秋咎徵不一書
兹事班班宛如昨自從兵變十年來澒洞風塵亘沙漠
奮當車轍小物為天理何嘗宥元惡竊聞李郭收兩京
元氣依然萃光岳旄頭夜夜燦中天風虎雲龍聖人作
嗚呼風虎雲龍聖人作吾徒勿憂在溝壑
過臨江訪彭聲之
金鳳州邊路維舟重憶君江虚秋氣入沙淨曙光分斷
鴈前汀起鳴鐘隔岸聞因過鑑池上詩思亂愁雲
小莊道中
客路千厓裏春風二月中虎蹄荒逕少鶯語故鄉同澗
水縈廻綠山花自在紅物華空滿眼去意只悤悤
秋江送别圖題贈黃通守允中
秋江木落楚天低目送歸船渡聶溪莫道浮雲千里隔
君山只在洞庭西
陳週(一首)
週字仲昌閩縣人布衣隠居石潭以子叔剛貴
封監察御史
倚竹歌
脩竹兮青青中虚兮外直素節兮貞姿寒暑兮一色泠
泠兮朝夕予舍之兮焉適
易恒(二首)
恒字久成廬陵人徙家崑山洪武中應薦至京
以老罷歸有陶情集(莫士安云久成年逾八十有四而能吟詠太平娛樂)
(晚節短句嶄絶長什沖融近體齊整不難步追先古周叔訓云久成五古優柔詳雅七古敦厚)
(舂容近體清新美麗誠為治世之音)
(詩話陶情一集邊幅太拘其示諸生詩云情婉味終涵雋永調高語不在矜持其所尚然也)
晚泊揚子江口述懷
落日雲山外孤舟野寺隂招魂悲楚些歌榜起吳音風
色洲前定江痕雪後深頻呼秣陵酒聊慰白頭吟
風雨憶瀼西
故園十畞瞰林塘花竹隂隂覆小堂好友肯來惟一二
老夫不出是尋常白魚寒鱠槎頭雪朱橘秋嘗屋角霜
雨雨風風歸未得空勞飛夢繞滄浪
逯昶(一首)
昶字光古修武人有逯光古集
(詩話光古詩學晚唐句如潭淨開天境山昏著霧巾樹枝猨挂折花片鳥銜來僧舍竹松院人)
(家瓜菜園雲來羣壑暗日下半川明秋色老棲樹夕陽明在山令賈島佛見之當亦點頭也)
舟下淮水
伐鼓下淮津川光廻暮色數峯雲外青一鳥沙上白悠
悠水驛浮颭颭風帆側舟人有嚴程知我歸朝客
韓奕(八首)
奕字公望吳人有蒙齋集
(詩話明初吳中高士三人一為長洲王賓仲光一為崑山王履安道其一則公望也三人皆隠)
(于醫仲光詩多俚率安道遊華山作詩一百五十首然無足錄者必以公望為巨擘焉)
秋齋
林居近冬候雨晴天已冷露蛩啼夕隂風竹亂窗影衰
來身自覺欲寡事斯屏偶此山中人清談坐宵永
夜訪隠者家
舍舟陟伊岸遠思一翛然幽人田中廬高柳當門前微
月照疎雨夜花静凉天相見惬始願懽言殊未眠
湖州道中
百里溪流見底清苔花蘋葉雨新晴南潯賈客舟中市
西塞人家水上耕岸轉青山紅樹近湖搖碧浪白鷗明
櫂歌誰唱彎彎月仿彿吳儂子夜聲
春望次韻
春城柳色幾家連厨舍多時似禁烟處處綠蕪生夜雨
村村白水落平田花稀野圃東風外人遠江天去鴈邊
盡日百花洲上路往來惟有一漁船
寄江隂夏翁
殘山剰水舊吳宫幾度相期杖屨同夜雨新晴桃葉渡
春寒已過杏花風人生暮景方多暇春事濃時一半空
邂逅逢人因問信酒船何日過湖東
春思
積雨柴門草色新一經白首又青春也知性癖難趨俗
却喜身閒不屬人冷食鄰家將禁火軟泥門巷不生塵
高懷誰肯同蕭散放櫂烟江采白蘋
雜興
一巷西風落葉半窗斜日殘書年老怕逢人事天寒不
出吾廬
惜春
漠漠晴光淡淡天山青水白景依然杜鵑啼處花如雨
白髮傷春又一年
王賓(一首)
賓字仲光長洲人有姑蘇雜詠
越來溪
吳人舊地越人開岸上誰將柳樹栽春水綠波三二月
畫船全是賽神回
明詩綜卷十二
