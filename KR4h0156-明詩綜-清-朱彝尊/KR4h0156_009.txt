明詩綜卷九
翰林院檢討朱彝尊編
高啓(一百三十八首)
啓字季迪長洲人洪武初召修元史授翰林院
國史編修官擢戸部侍郎放還尋坐法死有鳳
臺吹臺江館青丘南樓槎軒姑蘇雜詠等集自
選為缶鳴集景泰中吳人徐庸彙為大全集(王子)
(充云季迪詩雋逸清麗如秋空飛隼盤旋百折招之不下又如碧水芙蕖不假雕飾翛然塵外)
(横謝玄懿云季迪之詩緣情隨事因物賦形縱百出開闔變化其體製雅醇則冠裳委蛇佩)
(玉而長裾也其思致清遠則秋空素鶴迴翔欲下而輕雲霽月之連娟也其文采縟麗如春花)
(翹英蜀錦新濯其才氣俊逸如泰華秋隼之孤鶱崐崙八駿追風躡電而馳也吳原博云季)
(迪雄不敢當子美高不敢望晉魏然能變其格調足以髣髴韓柳王岑劉欽謨云季迪詩多)
(激烈慷慨雄偉竒古浩乎如大川之決防也鏘乎如洞庭之張樂也儵乎如幽壑之舞蛟也)
(李賓之云國初稱高陽張徐季迪才力聲調過三人遠甚百餘年來亦未見卓然有以過之者)
(季陳約之云洪武初沿襲元體頗存纖詞時則迪為之冠徐子元云季迪岱峰雄秀瀚海)
(渾涵海内詩宗豈惟吳下美楊用修云季迪一變元風首開大雅王元云季迪如射鵰兒)
(伉健急利往往命中又如燕姬靚妝巧笑便辟王敬美云季迪才情有餘使生弘正李何之)
(間絶塵破的未知鹿死誰手楊張徐故是草昧之雄勝國餘業不中與高作僕穆敬甫云高)
(詩竒拔爽朗可並唐之燕許特胡元瑞云國初稱高楊張徐季迪風華穎邁過諸人同時若)
(劉誠意之清新汪忠勤之開爽袁海叟之峭拔皆自成一家足相羽翼劉崧貝瓊林鴻孫蕡抑)
(其次也又云高太史格調體裁不甚逾勝國而才具瀾翻風骨穎利則遠過元人昭代初雅堪)
(禘禰之顧玄言云高侍郎始變元季之體首倡明初音發端沈鬱入趣幽遠得風人激刺微)
(旨足以嗣響盛唐高李時遠云季迪詩穠麗而無粉澤清新而復古優入盛唐何无咎云)
(季迪矩矱全唐獨運胸臆近體不無中晚纖弱之調尚沿元季餘風陳臥子云季迪詩如渥)
(洼生駒神駿可愛特未合和鸞之度耳轅李舒章云季迪如春池黃鳥游目可念宋文云)
(季迪妙有才情翩翩矯逸明初詩人允宜首推繆天自云季迪詩自古樂府文選玉臺金樓)
(諸體下至李杜王孟高岑錢郎劉白韋柳韓張以及蘇黃范陸虞揭靡所不合此之謂大家誦)
(青丘子歌其自負亦不淺矣)
(静志居詩話侍郎跌宕風華鳳觀虎視造邦巨擘所不待言而何仲默别推袁景文第一試合)
(諸體觀之袁自非高敵也世傳侍郎賈禍因題宫女圖其詩云女奴扶醉踏蒼苔明月西園侍)
(宴回小犬隔花空吠影夜深宫禁有誰來孝陵猜忌情或有之然集中又有題畫犬詩云獨兒)
(初長尾茸茸行響金鈴細草中莫向瑤階吠人影羊車半夜出深宫此則不類明初掖庭事二)
(詩或是刺庚申君而作好事者因之傅會也)
行路難
君不見盤中鯉暫失風濤登俎几君不見枝上蜩纔出
糞壤凌雲霄推移變化詎可測勿謂明日同今朝出乘
高車入大馬半是當年徒步者悠悠行路莫相欺為雌
為雄未可知
少年行
下直平明出禁門笑提博局伴王孫寶刀不敢將輸卻
明日沙場欲報恩
悲歌
征塗嶮巇人乏馬飢富老不如貧少美游不如惡歸浮
雲隨風零落四野仰天悲歌泣數行下(李時遠云不數漢魏)
阿那瓌
牛羊草漫野大帳天山下十萬控弦兒聞箛齊上馬(吳明)
(卿云伉健)
野田行
白楊樹下誰家墳火燒野草碑無文路傍尚臥雙石馬
行人指是故將軍當時發卒開隂宅千里送葬城東陌
子孫今去野人來高處牧羊低種麥平生意氣安在哉
棘叢暮雨棠棃開百年富貴何足恃雍門之琴良可哀
秋風引
嗟爾秋風胡為來哉奏商律兮瑟颯而悲哀叩喬柯而
隕葉埽廣路以清埃入班姬之永巷過襄王之高臺瑶
琴自鳴羅幃齊開馬蕭蕭而嘶起鴻噭噭以翔迴使崩
雲駭浪震蕩於白日兮忽欲去而徘徊客有懷鄉失職
而對此者恨盈襟而難裁但欲變天地之搖落不知感
節序之摧頽秋風生歸去來(鍾廣漢云善學太白)
秋江曲送顧使君
秋江月滿秋潮大江上行人待潮過别離休說渡江難
半日順風船穩坐楚江茫茫葭菼平使君來時雄雉鳴
子弟從軍隔江去幾家猶住夕陽城水田雖荒飯常足
芡米夜舂二十斛誰道繁華不及前戸無征稅官無獄
渡江渡江君莫留江北樂似江南秋
鑿渠謠
鑿渠深一十尋鑿渠廣八十丈鑿渠未苦莫嗟吁黃河
曾開千丈餘君不見賈尚書
城虎詞
候潮門開啼早鴉有虎忽入居人家母兒畏竄雞犬伏
排籬突戸誰能遮獰風動樹初哮吼驚起東營捉生手
怒拔長戈試一舂目光落地倀魂走南山藜藿深冥冥
白日横行誰敢攖何為離窟來城市牙爪雖全不能恃
君不見壯士遭急縛失路窮時亦如此
春江行
春江南北疑無岸綠草綠波連不斷一女紅妝出浣紗
恰如鏡裏見桃花裌衣猶冷過寒食雲度春隂半江黑
浦口風多潮正深輕舟搖蕩愁人心鷓鴣暮啼歸路遠
飛絮茫茫楚王苑
廢宅行
鳴珂坊裏將軍第列戟齊收朱戸閉里媪逢人說舊時
有廬被奪廣園池今年沒入官為主散盡堂中義宅兒
廚煙久斷無粱肉羣鼠飢來入鄰屋官封未與别人居
日日閒苔雨添綠曲閣深沈接後房畫屛生色暗無光
尋常不敢偷窺處守卒時來拾墜璫春風多少奇花樹
又有豪家移得去
牧牛詞
爾牛角彎環我牛尾秃速共拈短笛與長鞭南隴東岡
去相逐日斜草遠牛行遲牛勞牛飢惟我知牛上唱歌
牛下坐夜歸還向牛邊臥長年牧牛百不憂但恐輸租
賣我牛
養蠶詞
東家西家罷來往晴日深忩風雨響二眠蠶起食葉多
陌頭桑樹空枝柯新婦守箔女執筐頭髮不梳一月忙
三姑祭後今年好滿簇如雲繭成早簷前繅車急作絲
又是夏稅相催時
憶遠曲
揚子津頭風色起郎帆一開三百里江橋水柵多酒壚
女兒解歌山鷓鴣武昌西上巴陵道聞郎處處經過好
櫻桃熟時郎不歸客中誰為縫春衣陌頭空問琵琶卜
欲歸不歸在郎足郎心重利輕風波在家日少行路多
妾今能使烏頭白不能使郎休作客
里巫行
里人有病不飲藥神君一來疫鬼卻走迎老巫夜降神
白羊赤鯉縱橫陳男女殷勤案前拜家貧無殽神勿怪
老巫擊鼓舞且歌紙錢索索隂風多巫言汝壽當止此
神念汝虔賖汝死送神上馬巫出門家人登屋啼招魂
(陸冰修云如此章法入之張王樂府幾不能辨)
主客行
主人楚歌客楚舞落日黃雲鴈聲苦笑拂腰間寶劒光
美人滿堂色如土大兒北海人中竒小兒能讀曹娥碑
相逢且莫歎貧賤但願有酒無别離君不見平原墓上
生秋草國士無窮道㫄老
新弦曲
舊弦解新弦張冰絲牽愁六尺長寬急頻從指邊聽金
鴈參差移不定新弦響高調易促不如舊弦彈已熟憐
新厭舊妾恨深為君試奏白頭吟他日愁如舊弦棄泣
向羅裙帶頭繫
竹枝歌
楓林樹樹有猨啼若箇聽來不慘悽今夜郎舟宿何處
巴東不在定巴西
照田蠶詞
東村西村作除夕高炬千竿照田赤老人笑祝小兒歌
願得宜蠶又宜麥明星影亂棲烏驚火光辟寒春己生
夜深然罷歸白屋共說豐年真可卜
擬古(二首)
美人一相見遺我白玉環上有雙雕龍游戲在雲間持
此感深意佩結無時閒玉以比貞潔環以明不絶雲龍
永相從誰能使離别
黃鳥鳴春陽流芳滿西園攀條日已暮悵惋不能言禦
寒必重裘涉道須雙轅離居非君子何以解憂煩煩憂
日己積佳期日已失思君如蓬萊可望不可即區區儻
見察憔悴甘自畢
寓感(六首)
美女生貧家光豔人未識遠聘入楚宫揚蛾欲傾國朝
游瓊臺上夕侍金輿側奉歡擬千齡秋風失顔色銜恩
歸永巷貞意徒寂默高高天上星墮作水底石人事盡
如斯推移歎何極
志士徇功業貪夫詫輕肥亦有逃羣子矯矯與時違彼
此更共笑不知誰是非達人體自然出處兩忘機浮雲
游天表舒卷有餘輝
攬轡登太行遥望洛北州崤函正西峙黃河復東流百
城無遺堵雲煙莽相繆朝作冠蓋場暮為狐兔丘昔人
爭此地干戈迭相讎當其得意時連陌擁鳴騶百年奄
忽盡魂魄空來游曷見采芝叟冥棲無所求
裋褐乘蓽輅狐裘駕文車西門與北宫窮達一何殊彼
達矜己智此窮愧身愚東郭發至言兩惑各以袪厚薄
有定命巧拙果誰歟歸臥掩蓬室道存何所吁
頽陽在川上玄蟬夕鳴悲嫋嫋風起波翻翻葉辭枝曠
望天宇内泬寥此何時朱火已盈謝清商届其期覽鏡
忽自嗟綠鬢生素絲萬物有榮悴造化豈吾私
南山多浮雲北山有高樹因風暫來依風回復飛去兄
弟滿四海幾人此相遇握手交百懽分襟滋千慮蹤跡
不可常無為嗟去住
始發南門晚行道中
歲暮寒亦行征人有常期辭我家鄉樂適彼道路危酒
闌别賓親驅車出郊歧我馬力未痡已越山與陂回頭
望高城落日雲樹滋遭亂既少安謀生復多飢塗逢往
來人孰不為此馳遠遊亦吾志去矣何勞悲
早過蕭山歴白鶴柯亭諸郵
客起何太早村荒絶雞鳴況時江雨晦不得見啓明凌
兢度高關山空縣無城隔林聞人呼已有先我行側身
避徑滑聚足防厓傾衣寒復多風聒聒遠水聲千峰霧
中過不識狀與名嵐開見前郵始覺歴數程越禽啼楓
篁冷日傍午晴煙生沙墟寂葉落澗寺清登臨亦可悅
但恨時未平
聞長槍兵至出越城夜投龕山
列藩遏戎亂駐鉞實此州如何殺大將王師自相讎我
來亂始定城郭氣尚愁又聞有鄰兵倉卒豈敢留促還
出西門天寒絶行輈古戍暗雨雪旌旗暮悠悠野屋閉
不守澤田棄誰收居人且奔逃遊子安得休逶迤蒼山
去泱漭玄雲浮人虎爭夜行風榛嘯巖幽我徒戒相親
一失未易求飢食谷口栗寒燒澗中槱神迷路多迂再
宿達海陬雖嘗登頓勞幸免迫辱憂聖尼畏於匡嗟我
敢有尤但慙去越早不遂名山游
夜抵江上候船至曉始行
夜辭西陵館霜谷叫猨歇津卒未具舟天險不可越漁
商雜候渡寒立沙上月蒼煙隱遥汀益覺潮漲闊開橈
散驚鳬海色曙初發曨曨前山來稍稍後嶺沒中流聞
鼓角隔岸見城闕客路得奇觀臨風悶俱豁
登鳳凰山尋故宫遺跡
茲山勢將飛宫殿壓其上江潮正東來朝夕似奔嚮當
時結構意欲敵汴都壯我來百年後紫氣愁不王烏啼
壁門空落葉滿陰障風悲度遺樂樹古羅嚴仗行人悼
降王故老怨姦相蒼天何悠悠未得問興喪世運今復
衰凄涼一回望
宿湯氏江樓夜起觀潮
舟師夜驚呼隔浦亂燈集潮聲若萬騎怒奪海門入初
來聽猶遠忽過睇無及震搖高山動噴灑明月溼霜風
助翻江蛟龍苦難蟄應知陰陽氣來往此呼吸登樓覺
神壯憑險方迥立何處望靈旗煙中去波急
過奉口戰場
路迴荒山開如出古塞門驚沙四邊起寒日慘欲昏上
有飢鳶聲下有枯蓬根白骨横馬前貴賤寧復論不知
將軍誰此地昔戰奔我欲問路人前行盡空村登高望
廢壘鬼結愁雲屯當時十萬師覆沒能幾存應有獨老
翁來此哭子孫年來未休兵彊弱事幷吞功名竟誰成
殺人遍乾坤愧無拯亂術佇立空傷魂
舟次敢山阻風累日登近岸荒岡僧舍
高岸鳴枯桑湖陰北風厲寒濤洶我前幾日不得濟孤
舟恐漂蕩石根暮牢繫憂來厭閒卧近寺聊獨詣雀飢
殘林空人倦危磴細年荒無居僧樹死石門閉神傷卻
欲返微霰灑征袂窮冬已崢嶸故國尚迢遞仰看浮雲
馳東路阻歸計長歎復何言吾生信多滯
過峽石
硤石頗奇壯長河出連山絶壁兩岸開行舟過其間高
處誰解登隂藤裊難攀㫄垂雨痕古仰露天光慳不知
真宰意隨地設險艱一夫據蜀閣二世憑秦關賴此非
要區爭奪得少閒徘徊佇望久日暮飛雲還
登海昌城樓望海
百川浩皆東元氣流不息混茫自太古於此見容德積
隂漲玄濤萬里失空色鴻鵠去不窮魚龍變莫測朝登
茲樓望動蕩豁胸臆始知滄溟大外絡九州域日出水
底宫煙生島中國寬疑浸天爛怒欲吹地窄常時烈風
興海若不受職長堤此宵潰頻勞負薪塞況今艱危際
民苦在墊溺有地不可居澒洞風塵黑安得擊水游圖
南附鵬翼
秋懷(四首)
明月出遠林流輝鑒牀幃促促草下蟲催我索故衣起
歎秋夜長欲取鳴琴揮掩抑不成弄中心復乖違有懷
難自宣勿謂知音稀
涼風動幽幔高堂夜空虛明燈無與語聊讀古人書古
人亦何人使我不得如棄卷輒還臥終宵自欷歔
朝遊荒岡陲暮行空潭側我非楚大夫何有憔悴色良
辰思遠馳周道廣且直我馬力不前回駕仰偃息踟躕
阻脩竹日夕睇西北苟安非予志所懼時未識
弭櫂望江涘日落青楓林驚波駛且廣蕩漾浮雲隂靡
靡皋蘭衰嗈嗈渚鴻吟顧此凜節謝憂來忽傷心宋子
悲已多潘生歎彌深自古有此愁誰云獨吾今
出郊抵東屯(三首)
故鄉一區田自我先人遺賴此養吾懶不耕坐待炊霜
露被寒野屬當斂穫時年來徵薄入稅駕宿東陂今年
雖未豐亦足療我飢萬鍾知難稱保此復何辭
喌喌雞登場秋稼恨狼籍疎榆蔭門巷景暗燈火夕田
家雖作苦於世寡憂戚況當收穫景斗酒復可適所以
沮溺徒躬耕不辭劇
坐久體不適卷書出柴關臨流偶西望正見秦餘山野
淨寒木疎川長暝禽還此中忽有得怡然散襟顔遂同
樵牧歸歌笑落日間
顧榮廟(有序)
晉侍中顧彦先有墓幷祠在長洲之東久而廢
為淫祀縣令周君復之為賦是詩
軍司吳國秀神機夙超朗弱冠遊洛師已蒙南金賞崎
嶇諸王幕沈湎務遵養中罹廣陵艱計服匪誠枉風雲
一揮扇義旅臻同響事成恥言勲飄然理歸鞅晉社始
東遷羣賢悉收奬道謁真感會矯翼丹霄上德聞一代
稱跡泯千齡往時屯乏良佐英謨益堪想墳祠託荒郊
蕭條竝榛莽蕘童侵雨隧淫巫闖塵幌大夫過停轅式
瞻為含愴衣冠復故貌筵几陳新享寡劣忝鄉人因歌
表遐仰(李舒章云似謝康樂)
答張山人憲
聽君辛苦詞感我艱難情百年自有為安用文章名雞
鳴海光動車馬塵滿城相逢無新舊言合意自傾奉觴
置君前長歌發哀聲時平苟未得飲此全其生
澄景閣夜宴
王孫喜留宴開閣望明河是夕月微暈涼風池上多棲
禽翻暗叢駭魚動圓波清景厭絲竹雅詠答高歌尊酌
願勿間良宵易蹉跎預憂别在旦車馬層城阿
九日無酒步至西汀閒晀
高天無游氛秋氣自激肅離居時節變霜降未授服蕭
條野田間晨步聊遠矚悠悠寒川駛靡靡晴巒矗菊叢
有清香木葉無故綠親朋去我遠登高且連躅孤懷誰
知音惆悵臨水曲名酒不可尋歸來掩茅屋
贈談鬼谷數瞽師金松隱
我聞鬼谷子乃是古仙真避世青谿中不汙戰國塵著
書十三章當年授儀秦二子不善用竟皆殺其身瞽師
得異傳相去逾千春不為縱横說談數妙入神往年客
南都蓬門集朱輪下簾論玄理驚動金陵人歸來隱虞
山繞廬樹松筠誰言目無覩内照靈光新緬思大化根
生此下土民起滅千萬塗孰能究其因或愚騁結駟或
賢被懸鶉命也可奈何天道誰疎親世事昧守常毋使
徒紛綸
始遷西齋
乍懸南樓榻始布西齋筵西齋非吾廬幽淨亦可憐風
牖竹裊裊露庭菊鮮鮮圖史左右陳永日坐一氊婉孌
數童子哦誦當我前為爾竟寂寂低回欲窮年讀書將
何爲乃與始志愆進無適時材退乏負郭田我生非匏
瓜謀食有道焉苟得隨羣趨顧此不稍賢飲餘解衣臥
毋嘲腹便便
題陳生畫
前村夕陽明後嶺秋嵐積葉落露山村潮來沒江石遥
遥射鴈子慘慘聽猨客何事下征帆西陵渡頭驛
青丘道中
霖雨江暴溢奔流絶津涯茫茫野田白何由見春華居
人久已亡流萍滿其家昔我過此土極目桑與麻故道
不可尋舟行但蒹葭歲凶豈宜客四顧空長嗟
秋風
秋風屋外來落葉紛吾傍不出門幾日我樹如此黃但
覺成懶性焉知逝頽光朝餐止一盂夕臥惟一牀仲尼
欲行道轍跡環四方而我何為者不與世相忘
大水
吾鄉水為國自昔稱漏天今年尤苦霖冒此上下田老
農愁相告無有二十年東江入門流比屋如敗船夜臥
牀屢移晨炊釜常懸涼風吹蒲稗羣鵝鳴我前茫茫失
川塗出行竟回邅斯民欲昏墊天意豈不憐隂陽致乖
沴孰能究其然歲饑尚勿憂黽勉當食鮮
毛公壇
欲觀漢壇符東上縹緲峰葛花墜寒露夕飲清心胸月
出太湖水鶴鳴空磵松真境久寂寥蒼苔悶靈蹤嘗聞
綠毛叟變化猶神龍世人豈得見偶許樵夫逢攀險力
易疲探玄志難從歸去白雲外空聞仙觀鐘
吳桓王墓
朝出南郭門高墳鬱蒼蒼借問葬者誰乃是長沙王黃
腸豈不錮盜發取所藏金環出世間封樹無輝光緬想
衰炎際當塗逞姦強英雄失所據虎視誰敢當王初奮
穉孤英風凜飛霜談笑定江東賢豪歘來翔少假須臾
年足見霸道昌何爲困仇奴輕獵不自防天意豈佑魏
遽使斯人亡因觀感往事喟焉令人傷
虎丘次清遠道士詩韻
神仙不可羈乘螭躡雲漢豈將避嬴劉荒山事窮竄何
年東觀海一至此峰翫悠悠清詩傳窅窅遺跡漫我來
繼登臨長嘯幘初岸既秋煙蘿疎欲雨風竹亂夜深空
潭黑月吐石壁半龍驚汲僧來鳥喜游客散閣掩林下
夕鐘鳴巖中旦勝賞誰能窮今古付篇翰飛騰子何之
汩沒余可歎安得契真期超然豁靈贊
贈張主簿
離離平阜禾纂纂橫林棗客行愛樂土秋晚華亭道停
燭春紡遲鳴榜潭魚早借問何能然年來縣官好
龍門
龍門何崢嶸此地表奇蹟山分兩岸青天豁一罅白知
非禹功鑿想是鬼手劈長為風雨關開闔自朝夕深合
未吐雲對峙不崩石日光寒易傾苔色隂更積只宜過
此内便與人境隔始窺已幽深漸入尤險窄暗中把危
藤蜿蜒欲驚魄僧留看古刻敲火照絶壁晚聞松竹號
洶若波浪激不知神魚飛到此誰點額
天池
靈峰可度難昔聞枕中書天池在其巔每出青芙蕖湛
如玉女盆雲影含夕虚人靜時飲鹿水寒不生魚我來
屬始春石壁煙霞舒灩灩月出後泠泠雪消餘再汎知
神清一酌欣慮除何當逐流花遂造仙人居
劒池
干將欲飛出巖石裂蒼礦中間得深泉探測費脩綆一
穴海通源雙崖樹交影山中多居僧終歲不飲井殺氣
凜猶在棲禽夜頻警月來照潭空雲起嘘壁冷蒼龍已
化去遺我清絶境聽轉轆轤聲時來試新茗
練瀆
吳越水為國行師利舟戰夫差開此河艅艎試新練十
萬凌潮兒材比佽飛健鼓櫂激風濤揚舲逐雷電當時
意氣盈謂已無勾踐鷗避去沙洲龍愁閉淵殿恃彊非
伯圖儵忽市朝變臺上失嬌姿泉間掩殘面至今西山
月恨浸秋一片猶有網魚人時時得沈箭
松江亭
泊舟登危亭江風墮輕幘空明入遠眺天水如不隔日
落震澤浦潮來松陵驛緜緜洲漵平莽莽葭菼積凭闌
不敢唾下有龍窟宅帆歸雲外秋鳥下煙中夕欲炊菰
米飯待月出海白喚起弄珠君閒吟第三笛
南峰寺
樵歸衆山昏天峰尚餘景欲投石門宿更度西南嶺遠
聞雲間鐘蘿逕入寺永懸燈照靜室一禮支公影鳥鳴
澗壑空泉響窗戶冷對此問山僧何如沃州境
楞伽寺
夕陽西下嶂返照東湖水來尋古寺遊楓葉秋幾里叩
門山猨驚維馬林鳥起鐘聲出煙去半落漁舟裏楞伽
義未曉塵累方自恥欲打塔銘碑從僧乞山紙
支遁菴
閒登待月嶺遠叩棲雲關石室閉千載高僧猶未還殘
燈黃葉下古座青苔間不見跏趺影鶴鳴空此山
弔幽獨君
君本何代人姓名復為誰何年棄人間長眠此山陲荆
榛鬱蒙蘢孤墳上無碑游魂久未化哽咽還能詩人沒
乃歸滅憂樂豈復知君何獨煩冤猶有親愛思一死衆
所同已矣焉足悲陳辭為相弔此理君當推
剡原九曲(二首)
欲知溪流長百轉來越嶠舟行安能極嵐路入斜照清
景不足娛昔人豈辭詔石硯久難磨空林閉遺廟
入江水稍決霜降未可涉頻聞往來人出門即舟楫前
飛驚鷺遠下飲垂猱倢何處問興公風吹赤棠葉
早過南湖
湖黑月未出蒹葭露淒淒榜人識浦漵不畏荒煙迷殘
夢詎可續舟搖櫓聲齊開篷望天邊斗柄插水低津遥
未見樹村近纔聞雞自嗟遠遊人中宵走東西不如沙
頭鴈宛頸猶安棲
春日言懷
芳樹何靡靡鳴禽亦喈喈時物豈不好人事誠多乖憂
來臥閒房語笑孰與偕天道諒不昧薄願終當諧惟應
守貞靜有酒陶中懷
題畫鷹得嘯字
高風動古壁竦立見蒼鷂軒然欲飛揚嗟此粉墨妙秋
筋束老骨天寒勢逾矯腦枯草中兔氣盡櫪上驃健鶻
雖百餘凡材豈同調乾坤正肅殺怒氣號萬竅大野開
平蕪悲臺落殘照荒城有妖狐夜作猛虎嘯為君試一
擊壯士慙勇剽安能飽拳肉側翅隨年少
哭王隅
車行一輪摧鳥奮一翼傷人生失輔友誰當共提將相
逢豈無人不獲如子良朝遊羣彦林夕棄萬鬼鄉春風
吹南原百草萋以長呼君不歸魂割我欲斷腸豈不悟
生滅情至諒難忘
送程校理遊江上
風亭裊離菅草綠江水暮送此南浦人孤帆雨中渡别
觴足自緩前驛花滿路春叢戀山鶯晚絮迷汀鷺我今
獨愁居芳月誰與度佇立望遥波相思積烟霧(李舒章云娟秀)
至蓮村
昔愛茲里幽誓將構蓬廬孰云墮世網重到十載餘喪
亂喜獨完煙火靄舊墟柴門在深巷落日榆柳疎鄰翁
念契闊攜筐饋雙魚苦問客何事顔色與昔殊焉知涉
艱難多戚長少娛貧賤非所恥中情在閒居願翁勿相
誚終當遂吾初
移家江上别城東故居
人情戀故鄉誰樂遠為客我行豈得已實為喪亂迫淒
淒顧丘隴悄悄别親戚不去畏憂虞欲去念離隔雖有
妻子從我恨終不釋出門未忍發惆悵至日夕
我昔
我昔在家日有樂不自知及茲出門遊始復思往時貧
賤為客難寢食不獲宜異鄉寡儔侣童僕相擁持天性
本至慵強使賦載馳發言恐有忤蹈足慮近危人生貴
安逸壯遊亦奚為何當謝斯役歸守東岡陂
京師嘗吳秔
新秔粲如玉遠漕來中吳初嘗愛精鑿想出官田租我
本東皋民少年習耕鉏霜天萬穗熟恣啄從飢烏日暮
刈穫歸妻孥共懽呼茆屋夜舂急風雨江村孤晨炊滿
家香薦以出網鱸如今幸蒙恩遨遊在南都門前半區
田别來想已蕪長年盜寸廩補報一事無投匕忽歎息
飽食慙農夫
送周四孝廉後酒醒夜聞鴈聲
别時酒忽醒客去唯空舍風雪鴈聲來寒生石城夜遥
憶渡江船正泊楓林下
唐昭宗賜錢武肅王鐵劵歌
妖兒初下含元殿天子仍居少陽院諸藩從此擁連城
朝貢皆停事攻戰岐王一去梁王來長安宫闕生蒿萊
天目山前異人出金戈雙舉風煙開羅平惡鳥啼初起
犀弩三千射潮水歸來父老拜旌旗釃酒搥牛宴鄉里
擊裘駿馬驕春風錦袍玉帶真英雄詔書特賜誓終始
黃金鏤字旌殊功虎符龍節彤弓矢後嗣猶令赦三死
盡言恩寵冠當時天府丹書未逾此摩挲舊物四百年
古色滿面凝蒼煙天祐宰相署名在尋文再讀心茫然
古來保族須忠節受此幾人還覆滅王家勲業至今傳
不在區區一方鐵人生富貴知幾時泰山作礪徒相期
行人曾過表忠觀風雨斷蘚薶殘碑
送王太守遷雲間
男屠豬羊女釃酒共禱神祠留太守太守今年遷大州
除書已下誰能畱兩州相去無百里失君應愁得君喜
安得如君數十人一時盡福東南民
劉松年畫
樵青刺篙勝接槳船頭分流水聲響青山渺渺波漾漾
白鷗飛過時一兩載書百卷酒十壺日斜出游女兒湖
鄰舟買得巨口鱸醉拍銅斗歌嗚嗚此樂除卻江南無
送葉卿東還
聞君辭家今幾年布衣線斷芒鞵穿江湖夢迴燈火夜
聽雨每憶山中田兵戈忽斷故鄉路雖有兩足歸無緣
上書願雪父兄恥畫地聚米籌山川居然無成困逆旅
白日但看孤雲眠時人不容禰生傲坐客豈信毛公賢
黃金已盡酒徒散壯士反為兒女憐飢吟倚壁氣未餒
有似病鶻棲荒煙卻欲南遊探禹穴僕夫整駕雞鳴前
波濤翻江畏飢鰐霧雨連海愁飛鳶相逢誰肯問憔悴
山水自為窮人姸乾坤無家去何止飄泊不異迴風船
區區願君自愛惜今古遇合無非天亂離貧賤何足歎
王孫亦在道路邊我今豈少四方志讀書坐破牀頭氊
恩讎兩無欲誰報送子空歌寶劒篇
煑石山房為金華山人賦
山人不飯秔稻香笑指白石為餱糧金華之石猶可食
原是舊牧初平羊荆榛拾歸夜深煑自言久服能輕舉
但令隨處有雲根不問青天旱無雨我生無力耕西疇
硯田欲枯抱飢憂便當從君學此術絶勝乞米監河侯
夜發錢清
錢清渡頭船夜開黃茆苦竹聞猨哀客官釃酒水神廟
風雨滿江潮正來蒸飯炊魚坐篷底不覺舟行兩山裏
櫂歌早過越王城東方未白啼鴉起
獨遊雲巖寺寄周砥
城西諸山非不竒我遊獨與茲山宜紅櫻春開山後寺
白水夏滿山前陂幽居況與山不遠鐘鼓每到空齋帷
雨餘煙中落日下曳杖往讀頭陀碑兩岸蒼蒼日色古
枇杷樹高隂滿池殿燈欲昏上羣鼠塔鈴已靜蹲孤鴟
興來即遊興盡返迎送豈要山僧知困窮喪亂豈無感
正賴此境忘吾悲嗟君何為乃自苦破鞵短策塵中馳
挂帆能來亦未晚浦口三日南風吹
贈李外史
仙人飄飄若雲風來去儵忽誰能窮豈惟上界足官府
往往亦在塵埃中我欲尋真向五嶽亂後舊路迷榛蓬
天雞未鳴夜谷暗海鶴已去秋壇空丹崖碧澗瑶草歇
洞府一閟無由通陌頭驚逢李道士自說柱史為吾翁
傍人相傳解起死袖裏有丹如日紅我聞安期古策士
親見楚漢爭雌雄終然濁世不肯住渡海竟去先飛鴻
玄洲東望纔咫尺彩霞幻作金銀宫何當共赴食棗約
三花醉折春濛濛迴看城郭煙霧杳大笑下士真沙蟲
聽教坊舊妓郭芳卿弟子陳氏歌(時至正已&KR1344;歲作)
文皇在御昇平日上苑宸遊駕頻出仗中樂部五千人
能唱新聲誰第一燕國佳人號順時姿容歌舞總能奇
中官奉旨時宣喚立馬門前催畫眉建章宫裏長生殿
芍藥初開勅張宴龍笙奏罷鳳弦停共聽嬌喉一鶯囀
遏雲妙響發朱脣不讓開元許永新繡陛花驚飄豔雪
文梁風動委芳塵翰林才子山東李每進新詞蒙上喜
當筵按罷謝天恩捧賜纏頭蜀都綺晚出銀臺酒未消
侯家主第強相邀寶釵珠袖尊前賞占斷春風夜復朝
回頭樂事浮雲改瘞玉薶香今幾載世間遺譜竟誰傳
弟子猶憐一人在曾記霓裳學得成朝元隊裏藝初呈
九天聲落干人聽丹鳳樓前月正明狹斜貴客迴車馬
不信芳名在師下風塵一且禁城荒誰是花前聽歌者
從此飄零出教坊遠辭京國客殊方閉門春盡無人問
白髮青裙不理妝相逢為把雙蛾蹙水調梁州歌續續
江南年少未曾聞原是當時供奉曲朝使今年海上歸
繁華休說亂來非棃園散盡宫槐落天子愁多内宴稀
始知懽樂生憂患恨殺韓休老無諫傷心不見昔人歌
汾水秋風有飛鴈此日西園把一卮感時懷舊盡成悲
含情欲為秋孃賦愧我才非杜牧之
方隱君山園
吳興城南山水勝竹樹參差萬家映幽深誰似隱君園
車馬不來雞犬靜兩溪迴通柳港曲一峰立對柴門正
東西别墅憐更好孤櫂往來隨晚興總令種菜不種桃
新製長鑱木為柄家童頗解候天時鄰叟還能論地性
交交林路翳復開活活野泉流不定清晨聞鳥欣獨往
濃綠潑晴畦色淨老葉垂根孤蚓號殘英綴梗羣蠭競
乍縈新蔓喜籬長欲迸晚芽嫌土硬此時采擷自足飽
肯為食肝煩縣令古來名園悉可數金谷辟疆誇獨盛
鑿石圓開弄月池買花深作行春徑愛妾宵陪秉燭宴
狎朋晝接流觴詠長年懽樂豈知極回首芳菲屬他姓
只今誰解問遺蹤斷甓摧垣無一剰乃知厚業要德守
那得衰榮但言命君能勤儉遺子孫應有佳名書郡乘
憶昨行寄吳中諸故人
憶昨接交豪俠客意氣相傾無促戚十年離亂如不知
日費黃金出游劇狐裘蒙茸欺北風霹靂應手鳴雕弓
桓王墓下沙草白髣髴地似遼城東馬行雪中四蹄熱
流影欲追飛隼滅歸來笑學曹景宗新擊黃獐飲其血
皋橋泰孃雙翠蛾喚來尊前為我歌白日欲沒奈愁何
迴潭水綠春始波此中夜游樂更多月出東山白雲裏
照見船中笛聲起驚鷗飛過片片輕有似梅花落江水
天峰最高明日登手接飛鳥攀危藤龍門路黑不可上
松風吹滅巖中燈衆客欲歸我不能更度前嶺緣崚嶒
遠攜茗器下相候喜有白首楞伽僧館娃離宫已為寺
香徑無人欲愁思醉題高壁墨如鴉一半攲斜不成字
夫差城南天下稀狂遊累日忘卻歸座中爭起勸我酒
但道飲此無相違自從飄零各江海故舊如今幾人在
荒煙落日野烏啼寂寞青山顔亦改須知少年樂事偏
當飲豈得言無錢(陳臥子云跌宕淋漓李舒章云神似太白)
洞庭山
朝登西巖望太湖青天在水飛雲孤洞庭縹緲兩峰出
正似碧海浮方壺嘗聞此山古靈壤蛇虎絶跡懽樵夫
濤聲半夜恐魂夢石氣五月寒肌膚居人髣髴武陵客
戶種橘柚收為租高風欲起沙鳥避明月未出霜猨呼
中有林屋仙所都銀房石室開金鋪羅浮峨嵋互通達
别有路往非人塗靈威丈人亦仙子深入探得函中符
玄衣使者不暇惜欲使出拯蒼生蘇後來好事多繼往
石壁篆刻猶堪摹千年玉鼠化蝙蝠下撲炬火如飛烏
玄關拒閉誰復到似怪衣上腥塵汚勿言神仙事怳惚
靈蹟具在良非誣我生擾擾胡為乎坐見白髮生頭顱
久欲尋真未能去局束世故緣妻孥何當臨湖借漁艇
拍浪徑渡先雙鳬獨攀幽險不用扶身佩五嶽真形圖
夜登天臺埽落葉自取薪水供丹爐此身願作仙家奴
不知仙人肯許無
答余新鄭
前年吳門初解兵君别故國當西行有司臨門暮驅發
道路風雨啼孩嬰倉皇不敢送出郭執手暫立懷憂驚
我時雖幸脫鋒鏑亂後生事無堪營移家江上託他主
閒園借得親鉏耕春朝起沐日照屋野卉雜發鳴鸝鶊
思君萬里不可見對此涕淚如盆傾有壺當軒忍自酌
有句在卷邀誰評走投北郭問消息一客為我言分明
君初隨例詣闕下有旨謫徙鍾離城齎無囊金從無僕
棄家獨去何惸惸長淮黏天趣前渡牙眼怖客浮鼉鯨
到州鞠躬謁太守脫去官籍儕編氓城荒無屋寓來客
旋乞廢地誅蓬荆異鄉何人恤同患喜有楊子兼徐卿
日高破竈煙未起閉戶不絶哦詩聲去年聖恩念逐客
特賜拂拭加朝纓勅君赴汴聽銓擢路算舊驛猶千程
沙河無雨夏雲熱茆葦夾岸多蚊蟁舟中感癘得下瀉
刃攪腸腹聞咿嚶荒塗無藥相救療伏枕兩旬幾殞生
終藉神明佑吉士疾勢漸脫身強輕一官署作新鄭簿
捧檄已去詢田更我雖歴歴聽客語虚實未察憂難平
初春天子下明詔欲纂前史羅儒英菲才亦辱使者召
辭謝不得來南京日斜出局訪君舍草滿陋巷春泥晴
入門小女識父友延拜學訴艱難情且云父意念家遠
新遣兩卒來相迎須臾出君寄我札上有秀句如瑰瓊
自陳前事頗一一與客舊說無虧盈讀終呼卒問彼土
卒言幾年經戰爭河山蕭條縣雖小民少姦詐多淳誠
春秋古稱鄶子國溱洧水活魴魚赬雌兔咻咻草間走
雄雉角角桑顛鳴谷深稀逢種田者時有射戶棲山棚
霜天赤棗收幾斛剥食可當江南秔官來撫民務無事
鞭挂壁上無敲搒寒廳吏散獨坐嘯遠對嵩少當檐楹
聞之離抱頓舒豁如汲清露醒朝酲便因卒還寄君語
此邑小鮮聊試烹幸逢昌朝勿自棄願更努力修嘉名
吾皇親手擁高篲灑埽六合氛塵清海中篚筐已入貢
隴外戶版初來呈大開明堂議禮樂學士濟濟登蓬瀛
太廟冬烝薦朱瑟千畞春耤垂青紘用材不肯略疎賤
銖寸盡上天官衡況君磊落抱奇器不異一鶚秋空横
豈容久屈簿領下天道始塞終當亨文章期君歸黼黻
借問報政何時成
京師苦寒
北風忽發浮雲昏積隂慘慘愁乾坤龍蛇蟄泥獸入穴
怪石凍裂生皴痕臨滄觀下飛雪滿横江渡口驚濤奔
空山萬木盡立死未覺陽氣回深根茆檐老父坐無褐
舉首但望開朝暾苦寒如此豈宜客嗟我歲晚飄羇魂
尋常在舍信可樂牀頭每有松醪存山中炭賤地爐煖
兒女環坐忘卑尊鳥飛亦斷況來友十日不敢開衡門
朅來京師每晨出強逐車馬朝天閽歸時顔色黯如土
破屋暝作飢鳶蹲陌頭酒價雖苦貴一斗三百誰能論
急呼取醉徑高臥布被絮薄終難温卻思健兒戍西北
千里積雪連崑崙河冰踏碎馬蹄熱夜斫堅壘收羌渾
書生只解弄口頰無力可報朝廷恩不如早上乞身疏
一蓑歸釣江南村
張中丞廟
延秋門上烏啼霜羯兒曉登天子牀江頭老臣淚暗滴
萬乘西去關山長公卿相率作降虜草間拜泣如羣羊
當時不識顔平原豈復知有張睢陽孤城落日百戰後
瘦馬食尾人裹瘡男兒竟為忠義死碧血滿地嗟誰藏
賀蘭不斬上方劒英雄有恨何時忘千年海上見祠廟
古苔叢木秋風荒摩挲畫壁塵網裏勇氣奕奕虬髥張
巫歌大招客酹酒忠魂或能來故鄉
青丘子歌
青丘子臞而清本是五雲閣下之仙卿何年降謫在世
間向人不道姓與名躡屩厭遠遊荷鉏懶躬耕有劒任
羞澀有書任縱横不肯折腰為五斗米不肯掉舌下七
十城但好覓詩句自吟自酬賡田間曳杖復帶索㫄人
不識笑且輕謂是魯迂儒楚狂生青丘子聞之不介意
吟聲出吻咿咿不絶鳴朝吟忘其飢暮吟散不平當其
苦吟時兀兀如被酲頭髮不解櫛家事不及營兒啼不
知憐客至不果迎不憂回也空不慕猗氏盈不慚被寬
褐不羨垂華纓不問龍虎苦戰鬭不管烏兔忙奔傾向
水際獨坐林中獨行斲元氣搜元精造化萬物難隱情
冥茫八極遊心兵坐令無象作有聲微如破懸蝨壯若
屠長鯨清同汲沆瀣險比排崢嶸靄靄晴雲披軋軋凍
草萌高攀天根探月窟犀照牛渚萬怪呈妙意俄同鬼
神會佳景每與江山爭星虹助光氣煙露滋華英聽音
諧韶樂咀味得太羹世間無物為我娛自出金石相轟
鏗江邊茆屋風雨晴閉門睡足詩初成叩壺自高歌不
顧俗耳驚欲呼君山老父攜諸仙所弄之長笛和我此
歌吹月明但愁歘忽波浪起鳥獸駭叫山搖崩天帝聞
之怒下遣白鶴迎不容在世作狡獪復結飛佩還瑶京
(周青士云磊落嶔崟極其生動)
登陽山絶頂
我登此山巔不知此山高但覺羣山總在下坐撫其頂
同兒曹又見太湖動我前洶涌三十萬頃煙波濤長風
吹人度層嶂不用仙翁赤城杖峰迴秋礙海鶻飛日出
夜聽天雞唱中有一泉長不枯乃是蜿蜒神物之所都
老藤陰森洞府黑樹上不敢畱棲烏常年禱雨車來此
投金符靈旗風轉白日晦馬鬛一滴霑三吳巖巒蒼蒼
境多異樵子尋常不曾至探幽歴險未得歸忽聽鐘來
澗西寺此時望青冥脫略塵世情白雲冉冉足下起如
欲載我昇天行古來名賢總何有只有此山長不朽欲
呼明月海上來照把長生一瓢酒浮丘醉枕肱洪崖笑
開口秋風吹落浩歌聲地上行人盡回首
吳中逢王才隨朝京使赴燕南歸
江南草長蝴蝶飛白馬新自燕山歸燕山歸不堪說易
水寒風薊門雪朝邸空隨使者車禁閽不受書生謁一
杯勸君歌莫哀歸時應過黃金臺不見荒基秋來土花
紫伯圖已歇昭王死千載無人延國士
戎王追彘圖
前騎脫兔奔後騎驚鴻急火燒秋草獵場空一彘窮追
勢難及大小當戸左右賢衆中得雋知誰先君不見天
策將真天子馳一馬殪四豕
南園
君不見平樂館古城何處寒雲滿君不見奉誠園荒臺
無蹤秋草繁白日沈山水歸海寒暑頻催陵谷改皇天
大運有推移富貴於人豈常在請看當年廣陵王雙旌
六纛何輝光幸逢中國久多故一家割據誇雄強園中
懽遊恐遲暮美人能歌客能賦車馬春風日日來楊花
吹滿城南路疉石為山引泉為池辟疆舊園何足奇經
營三十年欲令子孫永保之不知回首今幾時繁華掃
地無復遺門掩愁鴟嘯風雨種菜老翁來作主空餘怪
石臥池邊欲問興亡不能語春已去人不來一樹兩樹
桃花開射堂踘圃俱青苔何須雍門琴但令對此便可
哀人生不飲何為哉人生不飲何為哉
夜聞謝太史誦李杜詩
前歌蜀道難後歌偪窄行商聲激烈出破屋林鳥夜起
鄰人驚我愁寂寞正欲眠聽此起坐心茫然高歌隔舍
與相和雙淚並落青燈前李供奉杜拾遺當時流落俱
堪悲嚴公欲殺力士怒白首江海長憂飢二子高才且
如此君今與我將何為
贈金華隱者
我聞名山洞府三十六一一靈蹤紀真籙金華秀出向
東南遠勝陽明與句曲樓臺縹緲開煙霞天帝賜與神
仙家靈源有路不可入但見幾片流出雲中花子房之
師赤松子三千年前亦居此飛行恍惚誰解尋漫說至
今猶不死松花酒熟何處遊瑶草自綠春巖幽羣羊臥
地散如石老鹿耕田馴似牛聞有隱君子乃是學仙者
自從入山中不曾到山下世人莫知其姓名以山呼之
不敢輕樵夫忽見苦未識只疑便是黃初平嗟我胡為
在塵網遠望高峰若天壤茯苓夜煑儻許餐鐵杖來敲
石門響
題黃大癡天池石壁圖
黃大癡滑稽玩世人不知疑似阿母㫄再謫偷桃兒平
生好飲復好畫醉後灑墨秋淋漓嘗為弟子李少翁貌
得華山絶頂之天池乃知别有縮地術坐移勝景來書
帷身騎黃鵠去來遠縞素飄落流塵緇潁川公子欣得
之手持示我請賦詩我聞此中可度難玉枕祕記傳自
青牛師池生碧蓮花千葉光陸離服食可騰化遊空駕
雲螭奈何靈蹟久閟藏荒竹滿野啼猩貍尋真羽客不
肯一相顧卻借釋子營茅茨我昔來遊早春時雪殘衆
壑銷寒姿磴滑不敢騎馬上青鞵自策桃笻枝上有煙
蘿披拂之翠壁下有沙石蕩漾之清漪晴天倒影落明
鏡正似玉女曉沐高鬟垂飲猨忽下藤裊裊浴鶴乍立
風澌澌匡廬有池我未到未省與此誰當奇掃石坐其
涯沿洄引流卮醉來自照影俯笑知為誰落梅撲香滿
接䍦暮出東澗鐘鳴遲歸來城郭中復受塵土欺十年
勝賞難再得恍若清夢一斷無由追朝來觀此圖惻愴
使我悲當時同遊已少在我今未老形先疲人生擾擾
嗟何為不達但為高人嗤漢南已老司馬樹峴首已仆
羊公碑唯應學道悟真訣不與陵谷同遷移仙巖洞府
孰最好東有地肺西峨嵋高厓鐵鎖不可攀援以逕上
仰望白雲樓觀空峩巍此山易上何乃遺便與猨鶴秋
相期欲借太乙舟夜臥浩蕩隨風吹洞簫呼起千古月
照我白髮涼絲絲傾玉醪薦瑶芝招君來遊慎勿辭無
為漫對圖畫日夕遥相思
媯蜼子歌(為友王常宗作蓋其號也)
媯蜼子乃是軒轅之裔虞鰥之孫混沌既死一萬年獨
抱太樸存竊伏在草野冥心究皇墳早逢三光五嶽之
氣乍分裂天狼下地䑛血流渾渾鹿走秦中原蛇鬭鄭
國門俎豆棄草莽干戈歘崩奔媯蜼子便欲東游渡弱
水沐髮滄海朝陽盆又欲西行泝河漢踰崑崙山橫川
阻兩地俱不可以往兮歸來掩戶臥旦昏蒔黍一區注
醪一樽妻給井臼兒牧雞豚不詰曲以媚俗不偃蹇而
凌尊作為古文詞言高氣醇温手提數寸管欲發義理
根上探孔孟心下弔屈賈魂其質耀金石其芳吐蘭蓀
叩虚答有響斲險成無痕陸珍雜水怪變狀弗可論幾
年兀兀不肯出坐待真主應運九五開乾坤鶴書自天
來幽隱初見拔使者遠造廬雞鳴起膏轄與纂金匱編
尚書為給劄姦魂泣幽冢下恐遭誅殺書成一代進紫
宸鸞旗羽衛夾陛陳閤門導謁稱小臣麻衣不脫拜聖
人捧函近前殿龍顔喜回春勅賚内帑之金與綺段其
文織作銀麒麟蒙恩乞還家以奉白髮親戴古弁垂長
紳自號山澤之臞民媯蜼子幸際明良時無為寂默坐
老東海湄青丘有客鈍且癡與汝欲結同襟期左鼓清
瑟右吹篪作歌共祝天子壽五風十雨萬國赤子同熙
熙
登金陵雨花臺望大江
大江來從萬山中山勢盡與江流東鍾山如龍獨西上
欲破巨浪乘長風江山相雄不相讓形勝爭誇天下壯
秦皇空此瘞黃金佳氣蔥蔥至今王我懷鬱塞何由開
酒酣走上城南臺坐覺蒼茫萬古意遠自荒煙落日之
中來石頭城下濤聲怒武騎千羣誰敢渡黃旗入洛竟
何祥鐵鎖横江未為固前三國後六朝草生宫闕何蕭
蕭英雄來時務割據幾度戰血流寒潮我今幸逢聖人
起南國禍亂初平事休息從今四海永為家不用長江
限南北
白下送錢判官岳
白門有垂楊復有春酒香此地逢君誰乃是錢少陽相
逢既沽白門酒相送還攀白門柳不向公車更上書卻
趨官署初垂綬日落淮水頭送君去悠悠梁王苑裏花
飛盡明日相思過汴州
題滕用衡所藏山水圖
滕君興在煙霞間遠遊十年今始還畫圖示我有層嶂
竟似何處之名山君言我初適東越酒船横渡鏡湖月
醉詠謫仙天姥吟海光欲曙清猨歇瑶草春已生便入
金華行道逢牧羊兒疑是黃初平從此西遊楚江水大
帆如雲挂空裏柁樓釃酒喚長風一日看山一千里不
聞東林鐘但見香爐峰波迷洞庭闊樹隔瀟湘重白沙
翠壁經過好就中幾度曾幽討麻姑壇上掃落花堯女
祠前薦芳藻晚客湖南逢鴈回登臨長上楚王臺天從
朱鳥峰頭轉江自黃牛峽外來蒐奇歴險今應倦默坐
舊遊空數遍時向明窗看此圖好山一一皆重見我聞
君言自歎嗟身如處女愁離家閉門讀書無半車髀肉
漸生空鬢華牀前塵土蔽雙屐何不踏之踐苔石幸逢
盛世道路平五嶽尋真皆可適便當往抱綠綺彈松風
行盡萬壑千巖中仙書探得金匱空歸來誇君重相逢
握手一笑吳門東
過胡博士郊居(胡善筮)
頭白蘭陵客幽居共一村老來吟力退貧去告身存夕
吹鳴棃葉秋泉注稻根時因來問筮獨叩樹間門
送張司勲赴寶慶同知
乍出司勲幕還乘别駕車按圖猶漢地輸布盡蠻家山
熱蛇懸樹江晴鶴浴沙郡樓回首處北斗近京華
贈鄰友
同居一塢中只隔水西東林近書燈露溪迴酒舫通放
鳬長合隊移竹每分叢只恐君徵起難期作兩翁
江上寄王校書行
寥落舊懽違江邊獨掩扉鄰家聞暮笛客舍試春衣宿
鳥歸山亂行人渡水稀相思比花絮斜日繞城飛
送謝恭
涼風起江海萬樹盡秋聲搖落豈堪别躊躇空復情帆
過京口渡砧響石頭城為客歸宜早高堂白髮生
晚登南岡望都邑宫闕
落日登高望帝畿龍蟠山下見龍飛雲霄雙闕開黃道
煙樹三宫接翠微沙苑馬閒秋獵罷天街車鬭晚朝歸
明朝欲獻昇平頌還逐仙班入瑣闈
送沈左司從汪參政分省陜西(汪由御史中丞出)
重臣分陜去臺端賓從威儀盡漢官四塞河山歸版籍
百年父老見衣冠函關月落聽雞度華岳雲開立馬看
知爾西行定回首如今江左是長安
清明呈館中諸公
新煙著柳禁垣斜杏酪分香俗共誇白下有山皆繞郭
清明無客不思家卞侯墓上迷芳草盧女門前映落花
喜得故人同待詔擬沽春酒醉京華
春來
客愁擬向春來減春到愁翻倍舊時走馬已無年少樂
聽鶯空有故園思日光皛皛濃熏草風力颺颺緩墮絲
霹靂溝南酒家路共誰來往問花枝
謁甫里祠
衣冠寂寞半塵絲想見江湖獨臥時遁跡虛煩明主詔
感懷猶賦散人詩釣船魚去雲迷浦鬭鴨闌空草滿池
芳藻一杯誰為奠鼓聲只到水神祠
遷城南新居
辛苦中年未有廬東西長寄一囊書未能避俗還依俗
堪信移居更索居葉滿鄰園煙羃羃竹連僧舍雨疎疎
何須許伯長安第此屋翛然已有餘
逢倪徵士
數千里外久相違十八灘頭偶獨歸自說病來辭幕府
只因愁絶念庭闈吳歌重把還鄉酒蠻布猶穿過嶺衣
話盡三年遊歴事滿庭風雨送斜暉
西塢
空山啄木聲敲鏗花落水流縱復横松風吹壁鶴翎墮
梅雨過溪魚子生尚有人家機杼遠更無塵土衣裳輕
斜陽已沒月未出樵子歸時吾獨行
送錢塘守
繁華莫歎異昇平到郡初煩露冕行幕下吏書催署字
湖中妓舫歇歌聲潮來兩渡皆侵岸日落諸山半入城
休沐南屛煩一到松間尋我舊題名
寄海昌李使君
海上波濤夜不驚使君雖老尚能兵荒煙白鹵家家竈
落日黃岡處處營人雜島夷爭小市潮隨山雨入孤城
明朝硤石山頭路我欲停車聽頌聲
次韻金文學送弟往海上
小陸賢如大陸賢亂離為客最堪憐横金海上知虚席
打鼓津頭看發船麥氣曉晴田雉鬭蘹香春暖野鵝眠
明朝夢斷生芳草風雨孤舟過練川
西寺晚歸
遠寺别僧歸隨鐘出煙嶺犬吠竹林間斜陽見人影
陶祕書廣陵送别圖
暮雨潮生瓜步春山樹繞蕪城惆悵離舟欲發江南煙
寺鐘聲
聞舊教坊人歌
渭城歌罷獨凄然不及新聲世共憐今日岐王賓客盡
江南誰識李龜年
秋柳
欲挽長條已不堪都門無復舊毿毿此時愁殺桓司馬
暮雨秋風滿漢南
秋夜同周著作宿婁浦
小廨寒依竹浦雲酒闌相對說離羣一聲新鴈誰先聽
今夜江南我共君
春思
愁兼楊柳一絲絲客舍江南暮雨時自入春來才思減
杏花開過不題詩
入郭過南湖望報恩浮圖
雨過春陂柳浪香布帆歸緩怕斜陽漁人為指江城近
一塔船頭看漸長
山中春曉聽鳥聲
子規啼罷百舌鳴東窗臥聽無數聲山空人靜響更切
月落杏花天未明
逢吳秀才復送歸江上
江上停舟問客蹤亂前相别亂餘逢暫時握手還分手
暮雨南陵水寺鐘
吳宫
芙蓉水殿屧廊東白苧秋來不耐風教得君王長夜醉
月明歌舞在舟中
(詩話季迪楚宫詞云細腰無限空相妒不覺瑶姬夢裏逢秦宫詞云掖庭無用恩難報願上蓬)
(萊采藥船魏宫詞云至尊莫信陳王賦那得人間有洛神思非不深第傷於巧不若吳宫之近)
(雅也)
雨中登天界西閣
青山樓閣楚江東自在蒼茫晚色中故國自遥難望見
不關春樹雨溟濛
送葛省郎東歸
金陵女兒踏春陽金陵客子正思鄉一杯況復送君去
目斷飛花江水長
宿蟾公房
一禽不鳴深樹煙明月下照高僧禪獨開西閣詠清夜
秋河欲墮山蒼然
雨中過山
春雲晻靄澗奔渾風雨行人過一村不似山家深竹裏
乳鳩啼午未開門
吳王井
曾聞鑑影照宫娃玉手牽絲帶露華今日空山僧自汲
一缾寒供佛前花
消夏灣
涼生白苧水浮空湖上曾開避暑宫清簟疎簾人去後
漁舟占盡柳隂風
明詩綜卷九
