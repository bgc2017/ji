明詩綜卷六十四
翰林院檢討朱彛尊編
張以誠(一首)
以誠字君一松江華亭人萬歷辛丑賜進士第
一授翰林修撰升右中允終右諭德有酌春堂
集
贈蕭大將軍移鎮漁陽
鳴沙城北接雲中千里飛狐一道通十萬健兒齊上馬
旌旗獵獵動秋風
王衡(六首)
衡字辰玉太倉州人萬歷辛丑賜進士第二授
翰林編修有緱山集(高孩之云辰玉詩清新踔越卒歸諸雅)
(靜志居詩話緱山才氣無前而韶年相酬和者不過陳仲醇一流臨終自訟曰吾於詩窺其藩)
(未造其域可謂得失寸心知矣惜也未盡其藴)
雨中徐州道上
鄉山看在眼愁向暮山生驛舍清明雨人烟芒碭城花
飛急流盡雲起大河平一路茫茫白歸心亂旅程
十月
此日田功晏未誅冬月茅雨收紅豆莢霜老木棉苞地
薄秋畦苦官新雜稅交君看窮鳥至歲暮亦登庖
十月十五日册封分藩
琅函五色下芝宫十月陽春驛樹紅夜半日輪重海上
天邊星影照江東老臣涕淚謳歌裏游子衣冠拜舞中
檢點退思真過計當年園綺幸無功
穀城
出山逢老人入山化黃石千載石人前紛紛拜行客
支硎即事
夜來月暈半無光今日風來不可當我勸游人且歸去
百花如雨下山塘
錢江浪淘沙
聞道山隂雪半消北連湖水下桐橋桃花浪起衝沙破
恰好東風上白鰷
鄭以偉(二首)
以偉字子夫上饒人萬歷辛丑進士改庶吉士
授翰林檢討歴左贊善右諭德左庶子少詹事
升禮部右侍郎進尚書兼東閣大學士加太子
少保有沍泥集
徵兵
羽書諸道召勤王羅幕營前送啓行隆萬邊兵恒十萬
薊門但付戚南塘
霜降疏請謁德陵
萬壑哀湍霜葉丹橋山劒舄碧天寒祾恩殿下千行淚
白髮當年舊講官
蔡毅中(一首)
毅中字弘甫光山人萬歷辛丑進士改庶吉士
授翰林檢討降麻城縣丞升行人司副遷尚寶
司丞降長籚鹽運司判官再入為行人司副改
國子司業進祭酒升禮部右侍郎兼侍讀學士
秋興
木落江空天氣清西風蕭颯雁南征浮雲暗逐年華變
岐路虛憐短鬢生千里關河懸客夢萬家砧杵動秋聲
崇蘭芳芷依然在何處江潭弔屈平
公鼐(二十四首)
鼐字孝興蒙隂人萬歷辛丑進士改庶吉士授
編修歷少詹事禮部右侍郎謚文介
(詩話言詩於萬歷則三齊之彦吾必以公文介為巨擘焉即其論詩大指云風雅之後有樂府)
(如唐詩之後有詞曲聲聽之變有所必趨情詞之遷有所必至古樂之不可復久矣後人之不)
(能漢魏猶漢魏之不能風雅勢使然也如漢朱鷺翁離之作魏晉諸臣擬之以鳴其一代之事)
(易名别調當極其長豈以古今同異為病哉後世文士如李太白則沿其目而革其詞杜子美)
(白樂天之倫則創為意而不襲其目皆卓然作者後世有述焉近乃有擬古樂府者遂顓以擬)
(名其說但取漢魏所傳之詞句模而字合之中間豈無陶隂之誤夏五之脱悉所不較或假借)
(以附益或因文而增損跼蹐牀屋之下探胠縢篋之間乃藝林之根蟊學人之路阱矣以此語)
(於作者之門不亦恧乎夫才有長短學有通塞取古今之人一一強同則千里之謬不容秋毫)
(肖貌之形難為覿面若曰樂府則樂府矣盡人而能為樂府也若曰必此為古樂府使與古人)
(同曹而並奏之其何以自容哉李于鱗曰擬議以成其變化噫擬議將以變化也不能變化而)
(擬議奚取焉又云律詩出於古詩而難於古詩七言後於五言而難於五言故七言於諸體中)
(最不易工古今長技惟杜氏耳杜氏之長則秋興懷古諸將數篇而已近世擬作甚多大率淺)
(率牽合觀者厭焉又贈邢子愿長歌云為君歴代選宗工前稱弘正後嘉隆北地雄渾真大雅)
(步趨盡出少陵下汝南俊逸誠天然邊幅姿態未全捐濟南匠心竒且麗藻繢無乃傷辭意武)
(昌才美謝諸君節制之師獨出羣東吳囊括靡不有利鈍未能免人口大抵明興只數家瑜者)
(從來不掩瑕餘子紛紛未易說擬議原非吾所悅丈夫樹立自有真何為效彼西家顰蓋力攻)
(摹擬之非然觀其七律仍以歴下為宗故有文章一代李滄溟之句同時名家者馮用韞于念)
(東王季木皆拔萃者也)
唐蒙有絲
唐蒙有絲不可以縫戴星有穀不可以舂天有匏瓜其
誰食之海有昆布其誰衣之飛鳥依人不可與語嘉樹
蔽身不可與處鶴飛于天其鳴在隂魚沉于淵其潛在
深
客從遠方來
客從遠方來貽我雙文禽置之巾箱中寶惜如兼金朝
夕供飲啄顆粒比璆琳羽翼日以長翻飛歸遠林去不
歸故棲來不懷好音聚散自恒理眷戀傷予心積羽投
洪波誰能定浮沉臨崖激翻車誰能論高深
詠古(二首)
齊糾亡公子乃有從死臣田横士五百臨難皆隕身西
京萬億衆符命爭美新古來稱得士惟在意氣真推心
置人腹豚魚亦相親
古人獲我心善達窮通理安危慮所居屈伸貴自巳已
貴可復賤中立常不倚衰至易生驕腊毒恒在美薛公
僅遺榮疏傅庶知止寥廓晞冥鴻矰繳安可擬
歸田雜詠(三首)
導汶自艾山南流達新甫東蒙配岱宗其首挈鄒魯一
山一水間幽勝略可數薄營本荒陬芟除闢宿莽雙溪
作襟帶連岡若環堵結屋八九間開徑數十武欹仄植
亭棧夷曠築場圃畚鍤連朝昏腁胝易寒暑但求静者
便不厭作者苦
避地恐不深吾必在汶上曠野多平疇游目足自廣南
岡一握中林麓稍森爽石壁拓精舍石門斸新壤陽崖
連隂峰遨遊愜心賞呼兒荷銚鎒攜儷治績紡既欣禾
豆登復見桑麻長八口可無饑亦足代禄養豈足規達
人庶幾屏塵想
遠遊得暫歸機事久方釋漸與朝市遠轉戀林野寂田
疇日以親風雨頗相習農人告及春欣然顧襏襫負杖
桑隂午荷鉏麥隴夕遶屋榆烟暝隔水棃花白遠目任
縱横安步隨偃息一區安蓬蒿一盂飽橡栗溪山本不
廉琴酒堪自適
擬杜遣興
人苦不知足有願何終極當其入天門猶未厭羽翼一
朝成蹭蹬唾井無復惜昔日李將軍灞亭人不識
秋夜
河之水清泠泠漾月色明空庭對牛女此夜情願為乾
鳥飛青冥相思宛轉何時平
濟河道中
汶水南通楚清河北帶齊故山雲淰淰長路草萋萋野
曠秋天闊峯高夕日低前村疑漸近轉盼暝烟迷
穆陵關
昔日齊侯履南疆盡此封諸山沂作鎮五岳岱為宗(沂山)
(亦名東太山)霸國猶餘業重關識舊蹤故園相去近回首海
雲重
棲霞邠都宫丘長春成道處
乘槎涉弱水陟降迄仙都石室誰開闢丹臺跡有無十
洲為近地五岳識真圖坐聽鸞笙晩勞峰天外孤
南竺感舊
鐘磬重巖裏楸梧亂石間水窮仍見水山近却無山感
慨因懷舊淹留為愛閒自嗟塵網繫雖倦不知還
過蒙隂舊城山家留飲
故堞依山麓相傳漢舊城桑麻千畝遍梧竹一邨平客
醉遲歸意來希重别情出門逢野老重與話躬耕
辛丑得第赴館年逾仕矣
釋褐明經暮操觚祕館嚴因知進士少(唐諺五十少進士)不遂
老夫潛慣見蒼龍礎(通典舉人獻充庭詩充庭初識蒼龍礎)仍攀翠羽簾
(洞冥記漢武帝招賢閣以翠羽為簾)傫然諸俊後白髮幾莖添
梁臺遇雨
不見梁臺月孤亭暮雨昏感時思艮嶽懷古問夷門苑
竹龍鍾發宫槐兔目存星軺疎應接白鳥對開尊
諸將
上谷漁陽拱帝京相連河外受降城一從塞馬來南牧
遂使王師罷北征絶徼尚傳青海箭中原新動綠林兵
主憂正值宵衣日誰向天山答太平
過漢高祖廟
豐南松柏晩蒼蒼漢祖遺宫古道傍父老祗今餘涕淚
風雲依舊各飛揚一抔事業歸陵土萬歲神靈在故鄉
却憶炎精銷歇後千秋王氣屬吾王
習家池
峴首岧嶤漢水長習家烟樹野亭荒羊公流涕山公醉
並枕殘碑卧夕陽
西郊金主釣臺
花石遺京陷戰圖薊門衰草釣臺孤不知艮岳宫前叟
得見南兵入蔡無
畿南問宋遼戰地
戰勝河東下薊丘高梁失御陣雲愁六飛不入燕山府
直見鑾輿到廣州
明湖獨眺
窄岸平橋萬柳斜半城春水半人家東風吹雨宵來急
一片鄉心到海涯
南樓
十二樓開列玉京分明天上落層城檐前寂寂三珠樹
半夜鶴飛枝上鳴
掖縣道中
齊疆行盡海雲生處處看山自問名麥秀漸漸桑柘綠
馬頭不見曲侯城
董光宏(二首)
光宏字君謨鄞縣人萬歷辛丑進士除刑部主
事歴員外郎中出為河南提學僉事轉參議副
使參政遷陜西按察使江西右布政入為順天
府尹升南大理卿致仕加南兵部右侍郎有秋
水閣集
補陀
東南澤國半往往饒異蹟大海峙補陀懸崖幾千尺層
波山震撼斷柎石蒼赤明滅九點烟超忽萬里舶翻風
鷙鳥退近岸亂帆擲西方有聖人東海乃其宅年來詔
使至旛幢颭巖石我亦飛渡來流覽感今昔摩挲薝蔔
花四望曉天白
許昌道中
青郊小雨裛游塵正是芳菲一半春花柳故園應共笑
主人歲歲作行人
許獬(一首)
獬字子遜同安人萬歷辛丑會試第一賜進士
出身改庶吉士授編修有許鍾斗集
孟夏陪祀太廟仿顔延之郊祀歌
皇祖於昭賓於帝里照臨萬方匪遠伊邇享祀苾芬陟
降來止其祀維何大輅玉几穆穆皇皇百辟卿士其德
馨香升聞不已皇祖居歆醉飽具起孝孫有顒報以繁
祉自今伊始
雷思霈(一首)
思霈字何思夷陵州人萬歷辛丑進士改庶吉
士授簡討有歲星堂集
北郊鷹房作
遼城金壘古鷹房羊角風沙接大荒野窟蒨無狐兔蹟
小池今有芰荷香黃鸝獨語遮深柳粉蝶叢飛戀短牆
千古幽州還禹甸卜年開統憶先皇
袁懋謙(五首)
懋謙字吉卿豐城人萬歷辛丑進士改庶吉士
授兵科給事中有虎溪詩選
擬古(二首)
行者日以行思者日以思日月相代謝荏苒踰歲時君
子在萬里獨宿誰與怡徘徊增感傷託夢通音徽音徽
不可接涕泣沾牀帷披衣還起立東西迷所之
熠熠花間螢照我庭東廂高飛不能起歛羽舒其芒云
是腐草化耀此玄夜長逢時被渥澤朽質自生光
山中晩歸
晨出後鳴雞夕歸先倦馬山烟已染衣望之在平野霞
光逐日散暝色浮空下追羣獨鳥飛韻壑奔流瀉事去
無中戀情來非外假入門誰為娛村釀聊可把
同年郭太素從廣陵攜姬人為白下之游賦别
白門花月可憐宵宛轉朱欄映畫橋怪得彩雲飛不散
玉人新度廣陵簫
東封日本歌
司馬頻年苦運籌東封擬解廟堂憂如今却似商人婦
愁水愁風望去舟
(詩話此嘲東明石尚書拱辰作也)
俞彦(十首)
彦字仲茅太倉州人萬歷辛丑進士除兵部主
事歴員外郎升光禄少卿有擬古樂府
(詩話少卿擬樂府自南北朝入亦是解人第篇幅稍長輒未合古此韓退之所云不造其堂不)
(嚌其胾者也)
企喻歌
新降吐谷渾齊唱部落稽唶汝勿復驕來聽企喻辭
琅琊王歌(二首)
金陵山四圍都城帝王住江水從西來淮水東南注
北面望琅琊可憐盡空闊鹿挺走他山復藉豐草活
淳于王歌
鬱鬱田中禾禾熟自成穗沉沉合歡帳獨寢不成寐
讀曲歌
與歡橋頭别楊柳纔垂絲空局不著子尋思未有棋
雍州曲
可憐南雍州形勝山四抱南湖與北渚都上大堤道
作蠶絲
蠶老變作蛹吐絲外成繭但見外綢繆中心無由見
自君之出矣
自君之出矣心惄如調飢思君如貪吏無有饜飽時
折楊柳
二月江水平春洲春樹生垂楊復垂柳新雨更新晴蕩
子年年别東風歲歲晴
捉搦歌
兩馬異力問輿騶兩絲異色問離婁兩狐異革問司裘
兩人異處問蹇脩
孫光裕(一首)
光裕字子長嘉興人萬歷辛丑進士除建昌知
縣補固始擢山西道御史升南光禄少卿有廉
善堂集
酌酒與求仲
君不見塞上翁失馬不足憂得馬不足喜禍邪福邪迭
相倚世事大都皆若此邯鄲婦嫁厮養兒宿瘤身入齊
宫裏紛紛好醜難具陳好醜由天不在人大夢之中還
說夢浮漚聚散蠖屈伸百年能得幾時樂十九憂愁病
與貧吁嗟乎侏儒飽欲死東方饑欲死才人坎壈自昔
然落落寧惟吾與子且須飲酒醉莫辭人生亦貴適意
耳
趙士諤(二首)
士諤字謇卿吳江人萬歷辛丑進士除會稽知
縣入為職方主事調考功司歷文選郎中遷太
僕少卿以僉都御史巡撫宣府有中丞詩選
送周蓼洲吏部
久繫中朝望嘉招慰物情不誇津地重獨喜市門清是
處成蹊徑憑誰秉國成渙羣今日事行矣慎持衡
來季方還蕭山
仿彿經過三十秋年年盼望越來舟幾番夜雨曾聮榻
何處春山不共游往事茫茫渾是夢故人落落總堪愁
老來轉覺難離别欲去還期十日留
蔡善繼(一首)
善繼字伯達烏程人萬歷辛丑進士除莆田知
縣調香山入為工部主事歴郎中改兵部出知
泉州府歴湖廣福建左右布政使有去去齋集
春日閒居
幽棲未擬絶塵寰楚帝橋西水一灣樹裏暗浮鄰寺塔
樓頭青入傍城山不緣好客寧沽酒祗為高僧遂出關
春鳥自鳴花自舞禪心竟日與雲閒
譚昌言(一首)
昌言字聖俞嘉興人萬歷甲午鄉試第一辛丑
進士知常熟婺源欒城三縣遷南兵部主事歴
員外郎中升福建參議提學轉山東按察副使
以參政卒于官贈太僕寺卿有狷石居遺集
(詩話譚公宰常熟識瞿起田於諸生中移婺源盡鐫徽國文公遺書儲之高閣課士子誦習迨)
(視學于閩杜絶請託試卷不假一人寓目皆手自甄綜案未發公子來省覲寄食旅店中不許)
(入廨嘗自謂此官可棄此案不可移蓋視學三年而鬚髮盡白矣分守東萊有濰令與遼將相)
(構遂以遼兵叛聞巡撫初蒞倉皇入奏檄登兵會𠞰登營多遼人偶語籍籍公大言曰遼將吾)
(將遼民吾民誰敢言發兵者入營握遼鎮李性忠手令馳箭諭濰營將士皆感泣毛帥在島門)
(舉朝交倚為重公獨以東江進兵為贋局曰此登寇爾公以積勞嘔血死思陵即阼䘏以死勤)
(事諸臣特贈公太僕卿公在留都結詩社讀史社詩愛孟襄陽第不多作)
贈吳興蔡叟
先生無俗侣野鶴與同羣奕對包山橘書開石室芸白
蘋雙槳渡紅葉五亭分高隠看誰似將無鄭巨君
徐禎稷(一首)
禎稷字叔開松江華亭人萬歷辛丑進士除刑
部主事歴員外郎中出知䕫州府遷按察副使
獨木橋
獨木橋林下渡蔓草徑山前路杖藜躡屐閒來去不怕
秋風與秋兩君不見六州都督三軍將轅門馬道廣十
丈飛虎風開赤羽旗盤龍日灼紅絲□世塗自合有翻
覆蒼茫眼㡳生陵谷北闕霜摧壯士心西郊雨暗孤臣
哭噫嘻東門黃天不肯牽赤血要灑咸陽阡
傅淑訓(一首)
淑訓字啓昧孝感人萬歷甲辰進士滁知濮州
調澤州入為工部員外進郎中出知平陽府升
山西按察副使尋提督學政歴陜西參政四川
按察使遷太常少卿累遷戸部尚書
題香積寺
平甸草鋪似繡高峰石削如門牛羊十里五里雞犬前
邨後邨
趙彦復(一首)
彦復字微生杞縣人萬歷甲辰進士官至湖廣
按察副使有趙微生詩選(汪明生云微生古詩有河梁之遺響下亦)
(不失寶歷流風近體詞以興成格由骨振寧律不諧不使句弱)
(詩話微生牽絲作宰不以簿書廢吟咏晩輯李獻吉何仲默王子衡孟望之薛君采高子業劉)
(子素張助甫謝茂秦九人之詩目曰梁園風雅而以已作附之以為獻吉籍本扶溝聚族於斯)
(婚嫁於斯長子孫於斯營丘墓於斯非梁人而何君采之先出自偃師而隸武平赤籍茂秦為)
(趙王客因卜居子孫遂留不歸鄴志載在流寓故亦入選中州之文獻得存其略焉)
雨
高雲不可即飛雨作泥塗多難詩篇減新凉病骨蘇貧
仍雞鶩食愚任馬牛呼往事庸堪問空嗟白日徂
黃儒炳(一首)
儒炳字士明廣州順德人萬歷甲辰進士改庶
吉士除編修歴右中允左諭德右庶子遷南京
國子祭酒升吏部右侍郎轉左侍郎兼翰林侍
讀學士有影木軒集
經始興江口
三楓亭下路不盡瘴雲鄉亂石千峰落斜階一水長樓
船通漢將鐃吹發陳王往事東流盡棲鴉遍夕陽
汪煇(一首)
煇字德仲休寧人萬歷甲辰進士改庶吉士授
編修歷官吏部左侍郎協理詹事府事
春日山行
過嬾倦宦遊歸來且多務命駕偶山行始叶泉石趣入
澗窮窈窕陟峰出雲霧細雨灑春寒輕風飄日暮俄為
桑門訪忽值友生顧蔬酌供野興晤言寫情素高原恣
遐眺幽徑暫閒步眷此永日歡信彼頽齡度城市苦氛
囂誰能舍之去
周炳謨(一首)
炳謨字仲覲無錫人萬歷甲辰進士改庶吉士
授檢討歴贊善諭德少詹事以禮部右侍郎協
理詹事府事卒諡文簡
登雞鳴山寺
琳宫突兀雞鳴嶺極目風烟天地寬山疊亂峰來北岳
水連千峽入桑乾誰人禾黍谿邊種幾處牛羊谷口看
塞下只今歌樂業幕南昨日到呼韓
吳應𤦺(一首)
應𤦺字景韓桐城人萬歴甲辰進士官大理卿
滇中有懷
南詔春深暮雨昏懷歸畏有簡書存三年雪鬢行荒服
萬里冰心答至尊永夜衰親頻入夢何時稚子一迎門
龍眠櫻筍聞無恙短褐黃冠是主恩
劉士驥(一首)
士驥字允良禹城人萬歴甲辰進士官檢討
長陵陪祀作
赤縣歸真主青山鎖故宫玉魚沉永夜石馬立西風霜
露秋容肅椒蘭祀典崇明禋鸞馭在濟濟駿奔同
魏濬(一首)
濬字禹欽松溪人萬歴甲辰進士官湖廣巡撫
墟上詩
紆迴巖徑轉嵯峨笑問蠻家第幾窠入市每衣芒木布
出門時唱浪花歌峒丁慣筈殲狐矢獞女能抛織貝梭
墟散盡投歸路去斷烟半隴罥荒蘿
沈珣(四首)
珣字幼玉吳江人萬歷甲辰進士授中書舍人
選山東道御史廵按貴州尋轉福建參政歴湖
廣按察使河南右布政司山東左布政使擢都
察院右副都御史巡撫山東有淨華菴稾
(詩話先伯祖贈尚書君輿公為沈公分校京闈所拔其後申以婚姻公之曾祖漢正德辛巳進)
(士伯位隆慶戊辰進士同懷兄琦珫從兄璟瓚先後皆衣柳汁釋褐門才之盛甲于平江而子)
(姓繼之文采風流代各有集則尤世禄之家所難矣晩愛逃禪所至廨舍輒事埽除或笑以為)
(傳舍何必乃爾公曰宛其死矣他人入室吾未見故廬非傳舍也其達觀如是詩頗圓熟略與)
(晜弟雁行)
春日懷長兄在燕
聞道幽燕地蕭條異故鄉沙昏天欲黑春半草猶黃馬
足衝霜冷鴻聲聽夜長今宵千里月飛夢舊池塘
鄚州道中
鄚州城北水連空蘋葉荷花處處風無數沙鷗飛上下
馬頭仿彿見江東
江南春
繁花紅映赤欄橋楊柳新隄繫畫橈三十六陂春水碧
滿船明月一聲簫
女郎綺生卜居江上
窈窕紅樓隔舊京重簾瑟瑟擁雕楹樓前咫尺官橋路
認得蕭郎白馬聲
王象晉(一首)
象晉字子進濟南新城人萬歷甲辰進士授中
書舍人遷禮部主事謫江西按察知事稍遷行
人司副轉禮部員外歴郎中出為浙江參政官
至浙江右布政使致仕卒鄉人私諡康節先生
言志
通籍三十年息肩猶未得靜中自尋思永夜勞轉側來
日苦無多胡不惜筋力富貴如浮雲百歲猶頃刻世塗
多險巇反覆無終極何不早挂冠戚友相親暱西塾課
兒孫東臯藝黍稷早畢公家賦早完私家債濁醪聊適
口麤糲堪供食八口可無饑四鄰好為德時而曳杖游
時而曲肱息一事不縈懷兩耳常緊塞用以怡吾神徜
徉華胥國
樊良樞(二首)
良樞字尚默進賢人萬歷甲辰進士歷官廣東
右布政使有三山二酉等集
暮春登滕王閣
江上春歸思渺然危欄百尺瞰寒烟美人南國銷芳草
帝子東風怨杜鵑半嶺孤雲銜落照一颿遠水淨浮天
月明十二樓頭曲夜夜吹簫到客船
登岳陽樓
楚館迢迢楚水長雨餘新漲下瀟湘九歌緩節迎河伯
千古傷心弔國殤肉食幾人憂社稷野謀無計奠疆場
衡雲莫障長安日搔首青天望帝鄉
祁承㸁(一首)
承㸁字爾光紹興山隂人萬歷甲辰進士授寧
陽知縣調長洲遷南刑部主事轉兵部歷員外
郎中出知吉安府京察謫沂州同知稍遷宿州
知州入為兵部員外歴河南按察僉事副使江
西右參政有澹生堂集
(詩話參政富於藏書將亂其家悉載至雲門山寺惟遺元明來傳竒多至八百餘部而葉兒樂)
(府散套不與焉予猶及見之其手錄羣書目八冊今存古林曹氏寺中所儲已盡流轉於姚江)
(禦兒鄉矣)
聞警
醫巫閭下水東流填盡枯骸剩作丘當局豈皆肉食鄙
傍觀寧盡杞人憂既知殘奕惟爭劫坐視危檣欲覆舟
可是樞臣饒遠策故將鎮靜作良謀
閻世科(一首)
世科字伯登太原人萬歷甲辰進士除湖州推
官入為主事歴郎中出知河間府轉布政司参議
楞伽臺
垂老投簪稳憑高對酒閒江風梳白髮海霧羃青山日
極秋天遠身依暮鳥還禹功遺跡在千載喜追攀
劉胤昌(一首)
胤昌字燕及桐城人萬歷甲辰進士知宜黃臨
川廣濟三縣遷南京大理評事歴官興化知府
有遷草覲草遊草(潘蜀藻云廷評詩不假思索衝口而出往往有逸氣間似)
(香山)
增城流杯石
增江有怪石形容類虎丘亦可坐千人而多巖厓幽曲
澗自天成或云鬼斧修仰承千丈泉驚湍變安流土人
不好事經年罕來游我行及暮春風日妍且柔結伴得
數子大半高陽儔脱舄坐曲澗杯盂任所投欲去忽復
往將沉還能浮徘徊若就人想為知已留觀者盡拍手
我意徒夷猶歎息下山去空坡驅牛羊
范汝梓(一首)
汝梓字君材鄞縣人萬歷甲辰進士除工部主
事謫酉陽宣撫司經歴累遷任襄陽推官入為
刑部主事歴員外郎中出知延平府拾遺謫襄
陽同知尋守襄陽卒于官
采蓮曲
風吹荷葉十里香采蓮女兒矜豔妝櫂聲驚起雙鴛鴦
雙鴛鴦何處宿白蘋灣紅蓼谷
戴耆顯(一首)
耆顯字令微桐城人萬歷甲辰進士禮部主事
有梳河集
南旺湖(古為陸地云即大野)
異代南湖水猶存大野名秋風一夕至蘆荻有餘清蕩
漾浮堤淨微茫入檻明時時隂雨裏髣髴魯諸城
明詩綜卷六十四
