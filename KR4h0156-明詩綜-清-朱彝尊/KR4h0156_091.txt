明詩綜卷九十一
翰林院檢討朱彝尊編
方澤(六首)
方澤字雲望號冬谿嘉善人秀水精嚴寺僧有
冬谿内外集(彭子殷云嘉靖開士以善詩鳴者三人谷泉福玉芝聚西洲念冬谿)
(子與之倡和古體上仿漢魏而律一以初盛唐為準晚乃旁溢稍及於錢劉皇甫諸家然力以)
(繩墨自維語涉織險輒擯去之猶法吏之慎守三尺嗜古者不以瓦缶雜鼎彛也)
(靜志居詩話冬谿詩格清純不雜偈語宜為唐應德方思道屠文升所稱)
古意
孟冬風始寒鴻鴈凌晨飛疇昔嘉樹林枝葉日以稀一
隨氣運變誰能覺其非賢者貴特達在遠諒不違君看
松柏姿歲晚長依依
泖月樓夕眺遲蔣白灘不至
飄風鳴軒櫺落葉辭高柯薄暮登層樓伊余心未和悠
悠遠天雲泛泛清川波去者曾莫留來者奄忽過千秋
旦暮事百歲寧足多但願狎所親歡至相與歌幽人期
不來奈此凉月何
送范菁山丈之雲南大理
北望雲霄迥南征道路長山逢驅象客地入卜雞鄉碧
海常飛霧青林不隕霜聖君勞禦遠非是漢文皇
送王翰林柘湖轉比部還京
滄海有才名青春賦兩京乍辭金馬署復作爽鳩行苑
柳深袍色宫鶯雜珮聲君王前席問應是為蒼生
寄平野上人
惠朗南歸後空山兩月過青春看已暮白髮近如何雨
外鶯聲遠風前柳絮多遥知清夢裏還繞舊烟蘿
仇生
仇生有父風能畫擅江東縹緲千峰勢巑岏尺素中坐
增吳苑秀不謝輞川工儻寫天台勝添余補衲翁
祖福(二首)
祖福號谷泉秀水龍淵寺僧後居無錫九龍山
雨宿西閣
浩蕩迷方客人淹江寺隈旅愁添夜雨歲事到寒梅滄
海無家問中峰有夢回燭花爾何事更傍客杯開
人日
鴛鴦湖頭新水生白龍祠前風日晴梅花作意開自好
柏葉向人殊有情南國十年多羽檄北山此日有柴荆
杖藜物色總春事回首江湖眼獨明
正念(一首)
正念號西洲秀水龍淵寺僧
燕京春暮寄山中人
鳥鳴不鳴山静花落未落春遲美人如雲天際芍藥空
留一枝
法聚(二首)
法聚號玉芝嘉興人始居海鹽資聖寺後隱武
康天池山有玉芝内外集
吳山秋望呈張侍御
子胥廟前江日晡越王城頭雲有無故宫臺榭幾黃葉
南渡寢園今綠蕪長笛關山瞻北固清尊魚鳥傍西湖
蕭蕭落木蒼郊外幾處寒烟破屋孤
江邨
殘陽在木末遠鳥沒孤嶼漁舟歸未歸吹笛芙蓉渚
圓理(三首)
圓理號雲東嘉興人出家天寧寺有雲東集
林居雜言寄同志
芙蓉謝春華鴛鴦念匹儔崇蘭委深谷枤杜生道周萬
物各有時百川無倒流感之傷我懷端已義所仇顧瞻
遠行客誰肯結綢繆請為林壑交得與爾同游終歲混
樵牧聊以忘世憂
慈雲嶺
仄徑攀蘿轉空山伐木聞兩崖危石抱衆壑細流分曉
竹含蒼靄春田護白雲回看萬松裏唯有鹿麋羣
招友人看芙蓉
一水澄於練孤芳錦作叢故將遲暮景開向寂寥中夕
露垂秋白江霞媚晚紅薄言方採掇持贈故交同
明周(一首)
明周號嬾雲潞安人居法住寺
送人還壺關
林花未吐怯輕寒人在天涯送客還千里好山迎馬首
白雲飛處是壺關
明曠(一首)
明曠字公朗崇德人住西林寺
秋興
大火倏以逝凉颸動幽林飛霞騁竒姿孤桐落秋隂願
言縱芳躅擥秀歴遥岑高視破宇宙曠焉開我襟靈籟
妙徵羽何必筑與琴感此事媮悅聊復送長吟之子出
世者俯仰增遐心
戒襄(三首)
戒襄字子成號平野海鹽天寧寺僧有平野集
長安壩上河道中
三月臨平山下宿沙棠一舟帆數幅清晨鼓枻看山行
兩岸垂楊春水綠岸上人家挂酒旗幾樹桃花映修竹
路人問我將何之我欲尋師向天目
杜鵑
夜向吳山宿朝從越嶺飛年年春欲暮催客淚沾衣樹
冷悲殘月川長怨落暉花時無限好猶道不如歸
曉過横塘
半幅蒲帆九里汀石湖秋水接天青舟人指點䕷蕪外
一帶遥山是洞庭
果斌(一首)
果斌號半峰嘉靖初住持天界寺有半峰集(顧玄)
(言云半峰詩多成於中夕沉思苦索而後得之對客揮毫非所能也正如南能腰石碓米已熟)
(但欠篩在)
(詩話半峰少從顧華玉游而詩未得其一體)
王十岳山房
小隱空山絶四鄰野雲孤鶴自相親誰知一徑深如許
猶有敲門看竹人
宗倫(一首)
宗倫字性彛芝溪人有覺隱遺風集
旅懷
東吳隔千里歸計尚茫然忽見梅花發他鄉又一年
德榮(一首)
德榮天台僧
題國清寺
竹院深深近翠微短簾容易墜斜暉香殘瓦鼎僧初定
月上松巢鶴未歸落澗祗供煎茗水洩雲留伴坐禪衣
客游正值春將半風落桃花片片飛
洪恩(二首)
洪恩字三懷上元人居長干寺有雪浪集
過安民卿秦淮寓館
安期東澥至暫向白門居綠酒稱從事紅妝用較書舟
移淮水月饌出晉陵魚聞道西林勝能無一榻虚
中秋日問主人病
十日佳期踐山園半畝宫雨收殘暑盡月出大江空背
屋一亭竹當門幾樹桐我來憐病榻數問主人翁
德清(四首)
德清字澄印全椒人出家南京報恩寺尋入五
臺棲牢山坐劾逮繋戍雷陽卒于曹溪有憨山
夢游東游等集
贈王德操
楚人疑鳳鳥仲尼愛麒麟豈不為世瑞所遇非所親耳
目素不接誰能辨其真之子抱竒思翩翩邈風塵迷方
日已衆微言難具陳撫膺發長歎衷曲誰為信出關豈
慕遠遯世甘沉淪良由知者希所以稱至人
抵雷陽戍(二首)
舊說雷陽道今過電白西萬山嵐氣合一錫瘴烟迷末
路隨蓬累殘生信馬蹄那堪深樹裏處處鷓鴣啼
萬壑奔流下千山積翠連帆飛五嶺驛猨挂九秋天客
路浮雲外鄉心落日前吾生猶未定江漢是餘年
題畫
風雨孤舟夜微茫草樹春茅簷驚犬吠定是渡江人
真可(一首)
真可字達觀吳江人(一云句容)世號紫柏大師有茹
退集
(詩話吾鄉楞嚴寺建自宋嘉祐八年至嘉靖間為勢家所占紫柏特興復之先從祖君升諱大)
(猷經營規度象設皆冶銅為之佛書三藏易梵夾為方冊鏤板貯之徑山流通宇内既而游大)
(房石經山進隋僧淨琬所藏佛舍利慈聖太后迎入宫中特賜紫伽黎俄而妖書獄起辭連入)
(詔獄死集中吳氏廢園作蓋即楞嚴寺基先叔祖中萬歷壬子舉人)
吳氏廢園
汾陽門第晉風流縹緲吳山感勝游今日松蘿誰是主
斷雲殘月鎖江樓
通岸(一首)
通岸字覺道南海人居光孝寺有栖雲菴集
曹溪雜詩
為愛溪山好無人祗自看萬峰青不斷三月雪猶寒乳
鹿藏深樹飛鳬過遠灘興來誰與晤長嘯碧雲端
法生(一首)
法生字化儀崇德人少林寺僧後居徑山
寄雲東
十年滄海共離羣三月風塵信未聞芳草閉門春苒苒
落花啼鳥暮紛紛歲華江上看流水世事人間喻薄雲
鴈宕天台何處所采芝捫葛幸同君
傅慧(一首)
傅慧字朗初寧波人居延慶寺
夜渡揚子
空江信淼茫月出水生光入浦潮如雨沾衣露欲霜天
清沙氣白夜静澥雲黃漸覺鐘聲動應知到上方
智觀(一首)
智觀字止先號蔚然江都僧雪浪弟子居吳興
雙髻峰有中峰草
山居漫言
板屋黃茅爛棲禪已十春更無孤鶴伴且免衆狙嗔天
地寧私我谿山不假人四分僧律在吾自率吾真
大壑(二首)
大壑字玄津杭州淨慈寺僧有吳詠
上方寺遲同游不至
湖光斜遶寺松影曲藏關颿過烟中樹僧歸雨外山井
梧秋更老橋蘚晚逾斑目極天涯盡扁舟不易還
蓀谷
曲磴餘蒼蘚危梁度碧雲山深溪屢合樹密徑斜分佛
火寒猶見僧鐘晝不聞空留争席處野老自為羣
通潤(一首)
通潤字一雨吳人居常熟有秋水菴集
將歸簡三如學公
曉起春寒甚思君巖上廬當門雪幾許倚杖興何如不
日理歸櫂無人傳别書臨行重相憶先此寄雙魚
斯學(五首)
斯學字悦支號庾山海鹽慈會寺僧有幻華集
(詩話庾山詩格清圓句如薄衾寒入夢細雨遠沉鐘白雲非舊主黃葉自前朝客來黃葉雨鬼)
(嘯白楊風太原山繞中條近小有天通上界寬均有幽致禪藻集載某居士稱之曰清冰勵操)
(栗玉明襟韻似道林不屑飬馬才優無可不愛除官可云賞譽之至)
雜詩(二首)
落日迫西崦吐月銜東島逝景故悠悠人世漫浩浩所
思耿中情憂愁惄如𢷬宴會苦不常容顔徒自老子有
鼓與鐘勿伐亦勿考一委溝壑中身名同腐草
披雲卧丘壑凌風稅籠樊芳節忽已邁朱明照前軒嘉
樹滋以綠幽草萋以繁丹藿耀庭戸黃鳥啼林園俯聽
石潭響仰視高崖暾佳期託縣圃遐想踰崑崙臨川有
長歎冀與智者言
秋夜與羅吉甫同賦
夕露鳴蟪蛄秋風動楊柳嘉候苦不常芳華詎能久真
境總會心萬理弗挂口寫此石上琴醉以山中酒
寄吳少君山人
知君好芳草荷芰半衣裳一别春山綠幾經秋葉黃海
門生片月江寺送殘陽曾有天台夢相攜度石梁
邊城晚眺
獨上層樓望欲迷滿城砧杵更悲悽河流曲抱内黃北
山勢遥連太白西落葉亂随秋雨下斷鴻斜引夕陽低
自來幽朔寒偏早繞樹啼烏未肯棲
寬悦(一首)
寬悦字臞鶴南京人居普德寺有堯山藏草
送歐楨伯工部
玩世藉微禄懷歸騐夙心一樽霜露冷三徑草堂深月
是初弦夜秋當欲暮隂蛩聲寒咽雨流入短長吟
如愚(一首)
如愚字藴璞江夏人少為諸生負俗為僧居衡
山尋居金陵碧峰寺有飲河稾石頭菴集
春日龍潭菴對雨
苔蘚空門外烟蘿夾徑隂春流一澗急寒雨數峰深鳥
倦還山翼雲遲過客心望中燈火起人語出遥岑
弘灝(一首)
弘灝字空波鄞人傅慧弟子(屠田叔云空波詩爾雅而調適)
(詩話上人朗初學詩于楊伯翼侍几杖於五井山伯翼遺草得𫝊皆其力也朗初以詩法轉授)
(空波及西來休遠時人以比支遁支亮支纖謂之一朗三支云)
秋江晚歸
流覽山川幽意多渾忘落日挂藤蘿潮催客子還家櫂
風送漁舟入浦歌深樹煙披連翠幕遠峰雲在失青螺
臨行笑指芙蓉發明日還期倚杖過
佛引(一首)
佛引字西來鄞人(屠田叔云西來詩温簡而開暢)
晚晴寄空波空明休遠
前邨收薄靄舍外雨新晴竹鼠争枝墜檐烏得食鳴峰
開餘日氣水咽過灘聲芋熟沙田早連朝憶友生
圓復(二首)
圓復字休遠鄞人(李杲堂云三支詩以休遠為第一此外又有萬詵希聲福)
(亮覺真道東起白宏演敬中皆延慶寺僧俱一時之秀)
山中
槲葉縫衣翠松花作飰香全生無長物辛歲有餘糧觀
瀑衣忘溼緣流路轉長偶然逢怪石趺坐一林霜
留别念空
問水尋山各自忙草鞋無底踏秋霜江南游遍還江北
何日能來共竹房
廣印(一首)
廣印字聞谷嘉善人居杭州開元寺
登毛公壇
黃屋辭仙闕玄關向此開驅雞何處去跨鶴幾時來殘
雪明丹井清霜肅古臺寒烟縹緲外一望一徘徊
廣潤(二首)
廣潤字等慈吳興人居雲栖寺終老虞山之拂
冰菴
晚泊南岸有懷吳允兆茅孝若客燕中
孤櫂倚江濆魚梁浦樹分北書曾未達南鴈最先聞碧
海生寒月空山冷暮雲不堪三逕遠何以慰離羣
蕪湖道中
江明分采石柳暗夾横塘驟雨菱芡亂輕風禾黍香秋
聲催鴈鶩暝色下牛羊遠道人烟少偏令游子傷
如清(一首)
如清字石浪城固人祝髮紫栢山尋居匡廬金
輪峰下有枯木吟
荅客問小徒到家消息
瓢笠星霜三月周計程應到錦江頭縱教雨雪羈行李
不在嘉州在簡州
圓㦂(一首)
圓㦂字心柏秀水天寧寺僧有青蓮居集
懷黃山吳仲玉
千里黃山别幾年冥鴻不見一書傳昨宵忽共殘燈夢
三十六峰青刺天
行忞(一首)
行忞字(闕)擇號復元湖州人有且止菴詩集(馮開)
(之云忞公詩清真孤迥如倪元鎮畫遠水疎林孤雲片石絶無酸餡氣)
(詩話忞公少出紫栢之門而不相下居於南潯與馮開之朱文寧董遐周尤仲弢輩結方外社)
(遐周稱其口不談貴介筆不流凡近文寧至謂字字作金光明色譽之未免過實)
吳江道中與陸叔度竝載晚至鸎脰湖别
斜日松陵道扁舟共汝還不期初握手旋復動離顔水
積猶餘岸雲多莫辨山宵來分寢處宛在漵沙間
如觀(一首)
如觀字藴虚海鹽人居雲岫寺有夢華幻住禪
餘等集
春日胡孝轅過崇福菴
肩輿人病足村路邈何長獨步入深院老梅生暗香霞
飛山欲暝風急蝶猶狂相送虎谿外悠然忘夕陽
如曉(二首)
如曉字萍蹤蕭山人栖隱天台石梁下晚居湖
上往來嘉禾有萍蹤道人巖艇草
天啟甲子朱廣原居士為余構巖艇于湖上九月
落成以詩招之
心期慧遠山中社興發張融岸上船最好鯉魚風信後
東籬無雨菊花姸
春暮
雨過郊原遍落紅柳絲無力繋東風春隂何處栖雙燕
寂寞梨花小院中
本成(一首)
本成字在久蘇州慧慶寺僧有嬾雲詩稾
早行
木葉墮寒溪軒窗月已西客心驚吠犬茅店乍鳴雞漸
覺人烟動相看馬力齊霜華前路滑不住亂鴉啼
實䚮(五首)
實䚮字可南吳洞庭山人
傷朱雲從
别君三日前書來期我顧别君三日後書來是君訃殷
殷易簀語一一見心素世事無了期頽陽易遲暮啼烏
竟夜啼啞啞感行路梅花手自栽門前落無數
蝦蝃嶺
君不見蝦蝃嶺崔嵬横截日無影特立太湖烟水中飛
鳥何曾至絶頂崩崖挂倒樹日久生莓苔飛瀑灑石壁
磴道鳴殷雷百步幾蟠曲去矣如復回蝦蝃嶺何年開
日見行人天上來
送燕
晚稻花香處西風送爾歸路長誰是主社遠漸無依故
壘殘烟斷虚檐落葉稀春來芳草遍莫忘舊柴扉
懷葛震父
虎峰言别後嬾與慢相兼已過探梅約翻因病酒淹孤
烟生石突飢雀下茅檐昨夜林中雪看山一卷簾
曉行
東林初日上羣壑開霧色樵夫先入山霜草見行迹
(闕)明(一首)
(闕)明字若昧廬山開先寺僧有空響集
堯山余氏溪上納凉
夏館苦煩熱策杖出東扉於焉臨曲澗趺坐憺忘歸嘉
木散清隂芳華揚素輝先秋蟪蛄吟薄暮鵁鶄飛情忘
境自適心寂理無違願言與同好丘壑長相依
明賢(一首)
明賢字履中常州人住鶴林寺有上方集
送僧歸梁溪
峰烟漠漠水雲低欲挂輕颿日已西江月照人人不住
隨風一夜到梁溪
圓信(一首)
圓信字雪庭更字雪嶠寧波人初住武康雙髻
峰後居徑山有語風稾
(詩話雪公造詣淵微與天童悟禪師同為禹門法嗣天童以巾拂付弟子一十二人再傳登獅)
(座者多至六百七十八人居士不與焉雪公終身不付一弟子手攜藤杖甚竒古或見之以為)
(難得雪公笑曰小大魔王動以拄杖拂子付人十年之後此物不中打狗謂悟公暨通容也將)
(示寂坐高齋俛見擔糞者過其下呼至授以拂子曰拏去趕蒼蠅可謂獨立不懼者已其居徑)
(山書亭柱云孤雲游此中萬山拜其下臨終偈云三間茅屋傍溪住兩扇竹窗關月眠均瀟灑)
(有致早秋對雨之作尤覺出塵)
早秋過朱子葵太守鶴洲草堂對雨分韻得飛字
方花礎潤晚凉歸隔浦蓮舟望漸稀林下自聞秋葉雨
燈前亦有草蟲飛巡檐半濕黃藤杖倚檻重添白苧衣
明發霅溪新水下前邨應沒舊魚磯
法藏(二首)
法藏字於密無錫人居常熟烏目峰有山居集
山居(二首)
覓得三峰好卜棲月凉松影到階齊山空萬籟由來寂
卧聽隔林啼竹雞
花落軍持入澗香寥寥淨域絶思量不知下界黃昏近
猶向西窗戀夕陽
海明(一首)
海明號破山四川人主嘉興東塔寺後入蜀有
破山語錄
(詩話張獻忠殺人之多較黃巢百倍自甲申正月犯蜀陷重慶悉斷民右手既破成都僣號大)
(西改元大順授其義兒孫可望為偽平東將軍監十九營李定國為偽安西將軍監十六營劉)
(文秀為偽撫南將軍監十五營艾能竒為偽定北將軍監二十營次年五月可望報一路殺男)
(子五千九百八十八萬女子九千五百萬定國報一路殺男子七千九百餘萬女子八千八百)
(餘萬文秀報一路殺男子九千九百六十餘萬女子八千八百餘萬能竒報一路殺男子七千)
(六百餘萬女子九千四百餘萬此外各營分勦川南川北所殺之數及獻忠偽御營殺人數目)
(自有簿記之不與焉於是四川之民靡有孑遺迨屯營于西充鳳皇山至自殺其卒日一二萬)
(人初殺蜀卒蜀盡則楚楚盡乃殺共起之秦人後令量之以度過不及者皆死駐西充時尚存)
(兵一百三十萬逾兩月劓刵宰割者過半矣相傳破山和尚嘗勸賊帥李止殺賊帥以羊豕進)
(曰和尚食此吾當封刃破山遂食之此破山之徒杖雪通醉載之語錄者綏宼紀略謂勸獻忠)
(誤也予友高念祖對予述之)
别石車禪師
欲别難為别西林落月銜且飛千里雪聊挂一風帆草
引石梁屐花飛金粟巖浮雲本無著何處尺書緘
通發(一首)
通發字師遠内江人有山居草
再過永慶寺
山涌孤城外舟行一水前落花柔櫓撥斜日斷橋連丈
室依林住雙扉倚竹偏再來情不厭知是主人賢
大璸(三首)
大璸字石公雲棲寺僧有石公詩選
初出江口
孤嶼天際浮連檣霧中出秋容肅驚飇潮勢盪落日凭
欄舒遠眸推窗散餘帙未能冥至理且冀綜道術吾生
定有涯誰能困蓬蓽
别馥菴
偶裂塵網出因為汗漫游愛兹山水縣與子成淹留朝
看白雲起暮聽江水流有時還策杖臨壑復登丘茅屋
多真意動息無所求心期既歴落顧此忘百憂好風西
南來羽翰生素秋臨岐一揮手意氣凌滄洲君還坐巖
壑幸無生怨尤
詠史
興慶宫西花萼樓五王簫鼓晝同游曲江宰相千秋鑑
纔得開元二十秋
性琮(一首)
性琮字白法嘉興楞嚴寺僧有剰草
夜坐
新凉微月上雜坐小庭前莫更燒明燭飛蛾絶可憐
讀徹(七首)
讀徹字蒼雪呈貢人居蘇州楞伽之中峰有南
來堂稾
將游黃山留别友人
孤舟明日發再宿皎公房莫惜通宵坐懸知此别長草
花黏露重山色入春黃遥指丹臺月心期一片霜
再至崇川
地盡應臨海天寒欲授衣月隨秋水上人共夜潮歸一
犬無聊吠羣鷗自息機橋頭燈火裏猶記舊僧扉
自吳門之雲間
春雨夜淹淹春波幾尺添背花搖短櫓礙柳揭高簾三
兩家邨落一行書酒帘華亭看不遠的的九螺尖
葑門化城菴留别社中諸友
相送了無意臨岐忽黯然回看吳苑樹獨上秣陵船春
老還山路江昏欲暮天白鷗休避我拍拍碧波圓
送朗癯入匡山
獨向匡廬去安禪第幾重九江黃葉寺五老白雲峰落
日啼蒼兕飛泉挂玉龍憑將歲寒意先報虎溪松
入林
入林不知深但覺衣裳冷新綠滿空山低頭不見影
雜詩
天氣秋晚晴坐看西山色前溪有故人草深行不得
契靈(二首)
契靈字仲光號佛石蕭山人居杭州理安寺有
山居詩
山居(二首)
屈曲山路長曾不見車馬鳥啼落日黃處處逢樵者
懸崖老樹枯樵斧不敢剨亂挂猢猻藤不知幾千尺
明澗(一首)
明澗字道間成都人
落葉
臨高觀遠浦愛此水氣清一葉欲辭樹百葉相隨鳴不
能同枯枝遂此幽禽情
明河(一首)
明河字汰如南直隸通州人
絶句
二月山容醒林端别有香心知春尚早蜂蝶一齊忙(一作)
(巳先忙)
弘句(一首)
弘句字致言歙人雪嶠弟子
東溪過朱子蓉
門外秋瓜蔓垂垂過板橋東溪一夜水竈下有魚跳
通藴(一首)
通藴字靈章臯亭山僧有巢枸集
寄周青士
作(去聲)詩賣米周青士白業還能精進無忽憶歲朝風雪
裏扁舟訪我到西湖
道源(四首)
道源號石林太倉州人居吳北禪寺有寄巢詩
集
(詩話石林好讀儒書嘗類纂子史百家為小碎集又以餘力注李義山詩三卷其言曰詩人論)
(少陵忠君愛國一飯不忘而目義山為浪子以具綺靡華豔極玉臺金樓之體而已第少陵之)
(志直其詞危義山當南北水火中外箝結不得不紆曲其指誕謾其辭此風人小雅之遺推原)
(其志義可以鼓吹少陵惜其書未刊行會吳江未長孺箋義山詩多取具說間駮其非於是一)
(時詩家謂長孺隂掠其美且痛抑之長孺固長者未必有心效齊丘子也)
早梅
萬樹寒無色南枝獨有花香聞流水處影落野人家雪
後留雲淡籬邊待月斜牀頭看舊歷知欲換年華
寄黃新都子羽
入蜀七千里一官行路難鳴琴知訟寡薄賦喜民安閣
道雲中見峨嵋雪外看遠書貽藥物不減握中蘭
題徐巢友玄洲
聞之上古人都不記寒暑來者問以年笑指花開處
湖邨晚興和陳確菴韻
芙蓉水面落殘紅尚有餘香逐岸風一片秋光描不得
翠禽時掠夕陽中
智觀(二首)
智觀字止先一字蔚然江都人有中峰草
山居(二首)
於世了無味戀兹湖上山萋萋芳草合寂寂小庭閒竹
筧分泉遠松林待鶴還閉門何不可誰耐日躋攀
新開百弓地已得曬袈裟朝暮狙公芋冬春鹿女花薄
寒風落木過雨海蒸霞堅卧從頭白何勞問歲華
廣化(一首)
廣化字無期嘉興人住持海鹽天寧寺有唾餘
集
晚次毘陵驛
城邊暮雨掩殘罾野店黃昏颭客燈風俗他鄉曾不辨
隔谿人指是毘陵
明懷(一首)
明懷字墨浪山隂雲門寺僧有寱言
雲門和王陽明先生壁間韻
偶入空巖遠扶笻趁鹿游為憐千嶂寂擬結一茅休漱
玉飛泉潤生雲抱石幽行吟溪上月清影逗林丘
明盂(二首)
明盂字三宜雲門顯聖寺僧
北塘散步
北塘行數里漸遠入雲根酒旆綠楊渡漁罾黃鳥邨泉
流長繞樹山色盡當門荒冢歸牛馬沙隄日又昏
病中送魏冰叔還寧都
石罅秋棠一節紅主人新病客堂空送君歸度翠微嶺
早有梅花小雪中
智誾(一首)
智誾字六雪江西瀛山寺僧有炊香堂文集
石澗
雪瀑交飛谷口喧石橋虎過漸黃昏瘦笻問我誰為伴
笑指攀厓下樹猿
無文(五首)
無文字貞白崑山鵠林僧有鵠林草(呼德下云貞白死時)
(年三十三遺詩僅六十餘首語新體潔雅近中唐摘其佳句即皎然齊已何多遜焉)
擬古
時俗好蔽美佩艾捐芳蘭天地一以閉賢者詎苟完白
璧獻楚人投棄身為殘伯牙失鍾子山水不復彈寥寥
千載間所歎知音難
聞雞
一聲天漸曉野外獨相親乍落城頭月旋飛馬足塵出
關仍有客起舞更無人舜跖分何易聞聲太息頻
將之潤州簡崑山諸子
囊攜贈什滿朋箋豈用臨岐更黯然瓦盋未謀前路食
草鞵先乞故人錢江山半壁全輸我風雪何心亦上船
他日若吟懷友句定驚深壑老龍眠
送嬾雲師歸滇
一身初越死生關萬里惟憑白足還怕說雨昏江上寺
愁逢花發夢中山心摧故國浮雲外淚濕春風岐路間
瓢笠天涯誰念遠無窮哀怨不能刪
過胡白叔舊居
衡宇依然沒草萊已無吟叟杖蒼苔夕陽一片疎籬下
幾點寒花獨自開
照影(三首)
照影字指月吳江江楓菴僧有鏡齋詩草
安慶
南北稱方鎮江淮接鼓鼙濤奔皖口急山壓土城低遠
戍生煙少飛帆入暮齊欲尋公瑾墓目落大龍西
聞角
哀角聲何切寥寥此夜長可憐南浦月更下北庭霜漸
起棲鴉翼應迴斷鴈行愁人難及曉一望海雲荒
蘭舟渡
蘭舟古渡已茫然雲外山横百瀆煙留得龍堂鐘磬響
寺門長泊洞庭船
道盛(一首)
道盛字覺浪閩人住金陵天界寺
(詩話浪公早登猊座聲動楚越之交白蓮之社不少宗雷青豆之房恒多龍象詩如清明微雨)
(後花鳥亂飛時苦竹長遮徑高松自護關足稱天籟清機也)
浴龍池
枕流漱石亦何心荇帶蘋花何處尋夜靜月明風在樹
坐聞泓下有龍吟
明詩綜卷九十一
