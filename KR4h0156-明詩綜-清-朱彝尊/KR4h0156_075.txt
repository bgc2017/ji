明詩綜卷七十五
翰林院檢討朱彛尊編
張銓(一首)
銓字宇衡沁水人萬歷甲辰進士除保定推官
擢浙江道御史巡按江西再按遼東陣亡贈大
理寺卿加贈兵部尚書謚忠烈有集
宜春臺眺望
臺以宜春勝登臨恰仲春竹風如款客花氣欲薰人山
色平依檻江流曲抱城昔賢棲隠處覽古倍含情
張振德(一首)
振德字季修崑山人萬歷丙辰以選貢知興文
縣事天啓辛酉死奢崇明之難贈光禄卿諡烈
愍
魚兜堡
逖矣南荒地居然小有天魚兜沈夾浦龍洞閟靈泉耕
鑿番歌稳追呼羽檄連遠臣憂主辱未敢賦歸田
張可大(一首)
可大字觀甫其先孝感人世襲南京羽林左衛
千戶中萬歷辛丑武進士歷官都督同知轉右
都督改南京左軍都督府管府事鎮登莱崇禎
壬申吳橋兵變回攻登州城破自縊諡壯節
書邊事
無端小草出登壇壯士徒歌易水寒枉把全師輕一擲
遂令宿將盡三韓腐儒誤國由房琯野老吞聲恨賀蘭
豈是彼蒼開殺運祗因人事自摧殘
陸夢龍(一首)
夢龍字君啓紹興山隂人萬歷庚戌進士除刑
部主事歷員外郎中出為廣西提學僉事轉江
西參議湖廣副使貴州參政廣東按察使降補
河南參議轉山東副使調陜西以參政分守固
原道崇禎癸酉戰死贈太僕寺卿諡忠烈
宿東林寺
禪房獨樹鳥爭棲月色冥濛霧漸迷曉起不知山路滑
西風吹雨過前溪
孫承宗(六首)
承宗字稚繩高陽人萬歷甲辰賜進士第二除
編修歷坊局以禮部右侍郎掌詹事府拜兵部
尚書兼東閣大學士奉命督師出鎮山海加太
子太保尋加少傅兼太子太傅文華殿大學士
再加少師兼太子太師予告回籍崇禎二年仍
起督師又三年復予告歸七年高陽失守入城
南老營望闕拜叱持繯者縊死贈太傅諡文忠
有南陽集(魏環極云孫公古風近體靡不本英分攄雄才高步作者之林而究無泥)
(於古)
(静志居詩話先生自任天下之重盡瘁師中司馬之檄方馳樂羊之篋已滿見危授命無媿全)
(人集中三十五忠詩蓋有感於璫禍而作三十五忠者趙尚書南星高總憲攀龍周侍郎炳謨)
(楊副院漣馮副院從吉何總督士晉左僉院光斗李御史應昇夏御史之今周中丞起元繆宫)
(諭昌期蘇考功繼歐張尚書問達汪侍郎煇丁檢討乾學鄧中丞漢袁御史化中吳總督用先)
(顧憲副大章王尚書紀魏給事大中鄒總憲元標王侍郎之宷周主事順昌夏文選嘉遇周御)
(史宗建周冏少朝瑞黃御史尊素劉知府鐸萬郎中燝吳御史裕中張都事汶趙宗伯秉忠公)
(侍郎鼐孟參軍淑孔也東林之君子已得十八九焉先生之言曰起三十五人于九京未必人)
(人大有勛烈而有勛烈者必此三十五人痛惜人才之至矣)
山海關
甲胄詩篇少乾坤戎馬多幻仍看海市壯擬挽天河塞
上人先老山頭月柰何羣雄驕語日一劒幾經過
潮
休嫁弄潮兒潮今亦失信乘我油壁車去向錢塘問
送友人
山城吹角月婆娑一派秋聲向客多已是愁中聽不得
那堪重唱渭城歌
閒圃
閒身終日比雲閒不為秋風棲碧山却訝枝頭雙白鳥
夕陽飛倦未知還
秋日飲寗氏水亭
孤閣臨流混太清烟波渺渺抱重城西風莫卷枯荷盡
醉客重来聽雨聲
哭門人李元冶
海内交游已漸稀眼前老友幾相依夜来驚有西園信
淚灑東風滿客衣
吕維祺(一首)
維祺字介孺河南新安人萬歷癸丑進士除兖
州推官徵入為吏部主事歷員外郎中告歸崇
禎初薦起尚寶卿改太常少卿進本寺卿提督
四譯館升南京戶部右侍郎兼都察院右僉都
御史總督糧儲進兵部尚書流賊陷潁州都督
趙世臣守清流關兵潰廷議多咎之奪職辛巳
洛陽陷被執不屈罵賊死事聞贈太子少保尋
諡忠節贈太傅
南庾即事
往事如譚虎先憂甚喘牛自煩前席召屢切北宸憂令
甲漕難截呼庚例始留徙薪君不信毋乃到焦頭
劉振之(二首)
振之字而強慈谿人崇禎庚午舉人署東陽儒
學教諭遷鄢陵知縣辛巳十二月城陷不屈為
賊支解贈太僕寺卿有畫溪近草冰壺先生遺
稾
(詩話先生初署廣文日以忠考勉諸弟子題官舍之署曰人熱難因吾鼎可愛又曰一片冰心)
(堪贈友滿腔熱血欲輸君其後捐軀最烈不食其言)
闞湖即事
秋容到處好碧水湛晴暉嶺樹隂逾密湖雲濕不飛亭
虚山易入野曠鵲忘歸戶外塵雖滿那能上芰衣
登青笑臺
樓隂倒映水潺潺簾卷空青鳥乍還一幅雲林難著筆
半沈半露霧中山
汪喬年(一首)
喬年字歲星遂安人天啓壬戌進士除刑部主
事累官兵部侍郎兼副都御史總督三邊死兵
難贈兵部尚書
商於懷古
路入商源萬壑回據鞍懷古思悠哉茹芝高士墳猶在
徙木姦雄骨已灰計絶楚援游客詐詩題秦嶺逐臣哀
古今得失俱陳迹惟有山花歲歲開
蔡道憲(二首)
道憲字元白號江門晉江人崇禎丁丑進士除
大理推官改長沙癸未八月城陷被執不屈為
賊所磔事聞贈太僕少卿諡忠烈有悔後集
(詩話江門自序悔後集云悔後者何前日妄作詩今而後悔也悔後而復有集者何吾但能焚)
(前日之詩今日之作且輯之以竢後日之再悔也其虚懷可見詩雖音節未諧而清婉越俗如)
(移竹已抽三尺筍種桃爭發一庭花又湘水清紫藤花落魚子生皆不失為佳句)
送堵牧游入覲
十月迎君南千里送君北一歲雙酒卮隨君變顔色誰
能入長安便無故人憶下有洞庭上湘江為我留君不
可得我在南君在北夢相思見顔色他鄉飯君強食歌
再歌中歎息
歲暮
美人無信至歲暮江梅白家住嶺西東何處寄相憶
馮一第(一首)
一第字椳公長沙人天啓丁夘舉人崇禎癸未
長沙不守走湘鄉將乞師酉陽以圖殺賊為賊
所獲斷兩手置營中一夕死
野望
江岸閒行處晴雲澹一天微風生遠樹吹送渡頭船
蔡懋德(一首)
懋德字公虞崑山人萬歷己未進士除杭州推
官入為禮部主事歷員外郎中升江西提學僉
事轉浙江參政累官僉都御史巡撫山西太原
城破自經于三立祠諡忠襄
月下步朱龍橋
長虹何夭矯獨跨萬山中一道来飛練千林壓冷楓歸
雲奔遠岫涌月洗寒空攬袂登高立憑欄望莫窮
金毓峒(一首)
毓峒字鶴沖保定人崇禎甲戌進士除中書舍
人擢湖廣道御史監宣大軍尋奉命督禁旅扼
畿南要害馳至保定登陴固守城陷投井死
早春雜詠
繫馬河濱及早春鳴鳩乳燕往来頻故園風景知何似
自愧東西南北人
范景文(三首)
景文字夢章吳橋人萬歷癸丑進士授東昌推
官擢吏部主事歷員外郎中移疾歸起太常少
卿尋以僉都御史巡撫河南升兵部侍郎轉南
京都察院右都御史尋升南京兵部尚書坐劾
時相除名為民已復起工部尚書拜東閣大學
士京城陷拜闕號哭投井死初諡文貞順治初
定諡文忠有冰餐堂草(陳皇士云范公詩古直豪邁稜稜露爽遇國步)
(艱難故多悽戾之辭)
(詩話啓禎之際秦聲變而至文天瑞楚調變而至尹宣子越吟變而至王季重正音掃地矣吳)
(橋博綜舊章領袖羣雅其詩發揚而不厲新警而不佻獨自成家不飲狂泉之水)
有感
天啓嗣祚年臺諫氣色盛憂危叫九閽所恃上神聖何
来連斥逐無乃累新政薄謫亦主恩敢廢天子命所虞
端一開庶言疑欲屏中璫思乘墉況可授以柄於惟我
神皇高拱握金鏡稍稍視下輕釀成結轖病今誰秉國
成借之弄機穽罪人佚顯罰反憾言官諍漆室抱深懷
能不心怲怲尚慎一怒加撫兹萬邦正
宿長清署中有感作
古驛昏鴉坐長塗病馬饑宵寒停柝早時亟啓關遲落
月三更信春風六日期年年行役苦兩度已於斯
過維揚
游子關情處江空白露秋客程初問水旅思怯登樓非
是瞻雲切還應見月愁鄉關歸夢裡一夜下揚州
倪元璐(一首)
元璐字玉汝號鴻寶上虞人天啓壬戌進士改
庶吉士授編修歷侍講南京國子監司業右中
允左諭德右庶子國子監祭酒升兵部右侍郎
改戶部尚書兼禮部尚書翰林院學士京師陷
自縊死初諡文正定諡文貞有憶草
(詩話歷日之頒明太祖定於九月之朔其後改十一月朔繼又改十月朔遂為定制是日帝御)
(殿比于大朝會士民拜于廷者例俱得賜倪尚書天啓中賦頒歷詩最為典重他詩過於新竒)
(不然也尚書晚築室于紹興府城南隅窗檻法式皆手自繪畫巧匠見之束手既成始歎其精)
(工時方患目疾取程君房方于魯所製墨塗壁默坐其中堂東飛閣三層扁曰衣雲凭闌則萬)
(壑千巖皆在舄下適石齋黃公至越施以錦帷張燈四照黃公不怡謂國步多囏吾輩不宜宴)
(樂尚書笑曰會與公訣爾既北行遂殉寇難閣順治初尚存曩嘗攜舍弟千里暇輒登焉今已)
(鞠為荒草矣)
皇極門頒歷作
鳳闕開彤旭猊爐散紫烟六階齊度緯七政轉璣璿甲
歷龍躔改寅賓象魏懸明時功在革資始義承乾黑帝
威初試青皇位早傳周官新月令甘氏舊星篇人繼羲
和後書成蓂莢前庚先三日戒貞下一元旋圖籙符垂
赤干支德應玄興王惟省歲太史又編年賜出黃星曜
披看綠字鮮因知天歷數如日起虞淵
孟兆祥(一首)
兆祥字允吉交河人天啓壬戌進士除大理評
事升吏部主事歷郎中謫行人司副尋遷光禄
寺丞轉少卿左通政太僕卿通政使官至刑部
右侍郎甲申三月守正陽門城陷不屈死贈尚
書初諡忠貞定諡忠端
(詩話孟公峻節自樹取忤中璫卒殉節于正陽門子章明顯之以進士觀政吏部視公殮畢亦)
(自盡時論翕然以為三百年特見之事初贈河南道御史諡節愍順治九年定諡忠僖其詩文)
(惜無存)
硤石
硤石分秦險郵亭日欲低未知山近遠已失路東西遠
水看烟起深林畏鳥啼鳳城何處是彌望草萋萋
凌義渠(一首)
義渠字駿甫烏程人天啓乙丑進士除行人選
授禮科給事中歷兵科都給事中升福建右參
政轉湖廣按察使山東右布政使入為大理寺
卿京師陷自經初諡忠清定諡忠介有使岷稾
(詩話凌公詩義見者解頤嘗與閔文學元京共排纂湘煙錄董上舍斯張稱其冷豔畢臚比之)
(吳均入東記及官禮垣封事四十餘上皆切中時弊温輔以吏才稱之轉外温既謝政入為大)
(理臨難之頃從容就義惟悉取平生撰述焚之為可惜也公清介特甚田廬一無所遺身後二)
(十餘年猶未井椁江都吳綺園次守吳興時夫人閔尚有園次肅拜堂下秋深矣尚衣葛衣練)
(帬退而歎息恒以鹽豉魚菽遺之且卜地葬公于驥邨之北為文祭之)
鄴中詩
微風入樹冷修修漳水依然咽舊流何處高樓思落月
久傳疑冢有荒丘佳人南國經春鎖公子西園愛夜遊
最是英雄多慷慨當歌今日好銷憂
施邦曜(一首)
邦曜字爾韜餘姚人萬歷巳未進士武學教授
遷國子監博士歷工部主事員外郎中出知漳
州府升福建參政轉四川按察使福建右布政
使南京光禄寺卿擢左副都御史殉國難初諡
忠介定諡恭愍
(詩話浙人不幸萬歷以来執政者前有四明後有烏程德清以是朝士不附東林者槩目之曰)
(浙黨此指一時阿比執政者而言則可爾東林諸君子全倚浙人助之人品蓋棺論定試觀建)
(文壬午崇禎甲申殺身成仁潔已自靖者惟浙為多順治九年定諡甲申殉難文臣計二十人)
(而浙居其六繼此授命者更難悉數浙黨之目庶幾可以一洒矣恭愍從容自經書其案云慙)
(無半策匡時難惟有孤忠報國恩蓋初不以詩名而自饒方格)
暮望
返照開西峽穿林度遠塘卑枝散高影遠岫駐餘光城
市歸人急江天宿鳥忙自傷遲暮客日日送殘陽
馬世竒(三首)
世竒字君常無錫人崇禎辛未進士改庶吉士
授編修累遷左春坊左諭德兼翰林院侍講甲
申京師陷自經死初諡文忠定諡文肅有集(陳皇)
(士云公詩舂容穠麗居然唐人風格)
(詩話馬公清德奉使諸藩餽贈一無所受比還朝夢中吟文信國詩從今别却江南日化作啼)
(鵑帶血歸蓋殉國之志已素定故先兆于夢云)
秦淮曲
萬騎南巡正德年内家前隊鐵連錢白衣舞罷乘鸞去
應有霓裳曲未傳
贈曹元宰守漳州
靈查秋泛海天涼五夜心懸燕寢香總為至尊憂社稷
漢臣何必薄淮陽
贈鄭少府之任
宦薄無妨吏隠尊清風一拂百年存流移滿目誰堪繪
念爾監門舊子孫
周鳳翔(一首)
鳳翔字儀伯紹興山隂人崇禎戊辰進士改庶
吉士授編修遷南京國子司業歷左春坊左諭
德兼翰林院侍讀都城陷自經死贈禮部右侍
郎初諡文節定諡文介有集(陳皇士云公詩清灑無館閣穠重之)
(習)
(詩話甲申三月之變文介授命獨遲十九日城陷語吳莊介云臣子義在必死然必一視大行)
(殯宫縞素慟哭方可無憾爾二十一日赴東華門茶棚下舉哀復匍匐至邸自經絶命詩云碧)
(血九原依聖主白頭二老哭忠魂時親猶具慶也於時大學士宜城丘公瑜集議朝房俄而賊)
(入亟走民家自縊為旁人所持不死次日賊蹤跡得之挾入窩舖求死不得賊帥劉宗敏刑辱)
(備加猶嫚罵不屈伺守者稍懈乃就縊論者責其濡忍至受羣盜之侮不得與忠臣之列文介)
(東華之哭既不受賊帥之拘而萬舌一辭免腐儒吹疵之論是天所以成公大節而公之素行)
(交孚于鄉國故也不其難哉)
舟中聞鴈
一葦秋横渡三江鴈引羣北来應幾日消息可相聞嘹
唳孤雲迥蕭疎夜色分當前渾欲訴木葉落紛紛
劉理順(一首)
理順字湛六杞縣人崇禎甲戌賜進士第一授
修撰升左中允甲申殉國難初諡文正定諡文
烈有劉文烈公集(陳皇士云考宋元以来狀元及第死事者於宋得三人何)
(㮚文天祥陳文龍於元得三人李黼泰不華李齊而明有五人靖難之時則有黃侍中觀土木)
(之禍則有曹文忠鼐北京之變則有劉公而浙東有余庶子煌江右有劉中允同升先後皆死)
(國事此亦科名人物之盛軼於前代者也)
(詩話劉公退朝賊騎猝入回寓舍書曰成仁取義孔孟所傳信公踐之吾何不然暨其妻妾竝)
(縊可謂不負科名矣詩多直抒胸臆不為體格所拘)
錢塘江遇雨
微雨来江上濛濛曉未收故園千里隔客夢一身浮烏
桕家家樹魚榔岸岸舟觀濤無不可須上幾重樓
吳麟徵(一首)
麟徵字来皇號磊齋海鹽人天啓壬戌進士除
建昌府推官丁憂起補興化徵拜吏科給事中
歷都給事中升太常寺少卿京師陷自縊初諡
忠節定諡貞肅有集
(詩話磊齋在八舍知無不言又明於當世之務不茹不吐柰與執政齟齬不用其謀嘗與伯兄)
(石匏書云朝廷之是非臧否無恒而所號為正人專以門戶聲氣為事疆場事日益決裂安之)
(若固然惟一人焦勞于上而已又云近日用人倏更倏換當事全無確見惟覘上意所在其餘)
(議論紛紜封疆事所以日壊良可歎也又云宜興敗後大獄頻興士大夫幾無生氣而言路更)
(甚弟幸免風波然欲積誠以冀匡救之萬一則未可得也又云闖賊破潼關直抵西安秦督三)
(萬師一潰無餘獻賊破長沙進逼袁州江浙震動吾鄉恐未能安枕天下事有不忍言者子姪)
(輩教以敦厚母事浮文為善於鄉黨足矣其言一一切中時弊臨終處置家事各有條理從容)
(不亂尤人情之所難能詩不甚敦琢其工者每涉傷時存其二首吉人之言不在多也)
送王昆華前輩使節歸省由楚入滇
益部占星信桐圭展萼親水瀠湘畹碧山入點蒼新休
沐西南里諮諏遠近人潘輿聞送喜日望使車塵(李子德云)
(全首清穏)
走筆招友人飲
玄亭今在否竹馬舊過尋尚憶人如玉那禁雪滿簪平
湖秋水闊板屋夜燈深莫更疎還往相看歲暮心
送葛無竒侍御按粤
刺桐花發粤山青一路爭看豸繡經迴鴈峰南望天北
五雲長傍使臣星
汪偉(一首)
偉字叔度江寧籍休寧人崇禎戊辰進士除慈
谿知縣選授翰林檢討甲申三月死國難贈詹
事府詹事初諡文烈定諡文毅
旅次述懷
于役逢蕭序停鞍已夕舂酒餘忘逆旅湖外憶高蹤挂
壁留殘火披衣候曉鐘故園今漸近白岳有雲封(沈山子云)
(大歷十子遺響)
吳甘来(一首)
甘来字節之瑞州新昌人崇禎戊辰進士授中
書舍人擢刑科給事中歷戶科都給事中甲申
死寇難初諡忠節定諡莊介
(詩話思陵死社稷周文介欲哭殯宫而後死莊介口然其言而亟歸寓自縊時因哭殯宫而受)
(榜辱者蓋不止丘輔一人是則莊介之識遠也甲申之變諫垣數十人或竄或辱或汙偽命死)
(節者僅莊介一人假踐文介之言安知不與丘輔同其辱乎君子論吳周兩公之死則先時者)
(得其正矣)
經彭澤
亦有東籬菊何人尚隠居夕陽催進艇殘夜擬焚魚物
變看多異名高謗未除懷歸無長物猶有一牀書
許直(一首)
直字若魯如皋人崇禎甲戌進士除義烏知縣
以母喪歸補惠来選授吏部主事歷員外甲申
三月死國難贈太僕卿初諡忠節定謚忠愍
絶筆
投筆翻然辭世行老親幼子隔幽明丹心未雪生前恨
青簡空留身後名
王章(二首)
章字漢臣武進人崇禎戊辰進士除諸暨知縣
調鄞縣徵授工部主事選陜西道御史以憂歸
服闋補河南道御史京城陷死之初諡忠烈定
諡節愍有公餘草
(詩話王公赴義最烈公餘草詩一卷序者以吉光一片喻之是年御史盡節者三人公與鄞陳)
(公良謨零陵陳公純德也聞有昆明趙譔字鎮所天啓甲子舉人除貴州龍泉知縣以禦土寇)
(功行取擢四川道御史巡視中城城陷為賊所械瞋日大罵賊刀仗齊下殺於白帽衚衕其死)
(與王公相類而遠方乙科無人為之請䘏國典野紀闕焉僅見於陳氏兩朝遺詩小傳特附書)
(之)
聖駕閱城
秋色當樓滿崇閫奠帝居虎門横雉堞鳳吹導龍輿峻
阪雲臨近封泉地絡舒翠華迴輦處嵩呼遍丹除
讀書篁川偶詠
竹裏起茶烟白雲堆滿屋何處桔槔聲園丁灌花木
成德(一首)
德字元修懷柔籍霍州人崇禎辛未進士榜姓
張有旨復姓除知滋陽縣事被逮杖謫久而赦
還補如皋知縣入為兵部主事轉員外郎甲申
殉國難贈大理寺卿初諡忠毅定諡介愍
(詩話元修牽絲作令不善事上官為守所揭巡按以貪酷聞被逮按臣及守温輔私人也元修)
(母張具本聲冤於朝隨温輔肩輿詬罵温輔恚甚言於思陵杖之午門前下錦衣衛獄發遣時)
(留家人居順義城破衆爭匿地窖中元修父文桂曰豈可男女雜入一窟中乎賊至遂遇害一)
(妹二妾皆自經及甲申就義母張暨一妹一妾亦俱縊焉絶句一首蓋謫戌日太行道中作也)
絶句
出山已定盟心語作令須思遣戍時但卷琴書賦歸去
莫因徇禄乞身遲
金鉉(一首)
鉉字伯玉留守前衛籍武進人崇禎戊辰進士
選揚州府學教授入為國子監博士升工部主
事尋改兵部甲申殉國難初諡忠節定諡忠潔
有集
(詩話思陵之去閹黨無異拔山曾不數年命張彛憲總理戶工二部錢糧出帑金别建公廨俾)
(諸司以屬吏之禮見金公再疏陳其不可謂以陛下迪簡之臣而今其罄折傴僂於刑餘之子)
(不亦羞朝廷而辱當世之士耶思陵卒不允也中官借驗火器劾公落職公笑曰吾去官遠此)
(軰如脱蟣蝨垢膩之衣豈不愉快遂與諸弟講古文辭尤精研易理壬午七月晦讀邵氏書題)
(其後曰甲申之春定我進退進雖遇時外而弗内退若苦衷遠而弗滯外止三時遠不卒歲優)
(哉游哉庶畢吾世又語其弟曰吾平生寡所好視棄官如揮涕唾今以巡城每過御河輒留連)
(不能去何也卒沈於是從彭咸之所居公志蓋已先走矣)
拜文信國祠下
復姤自天運臣道無終窮殉節士所恒寧足矜子功偉
哉一文士毅然任即戎棘行若履坦所在吟淒風一息
苟可奮安忍即瘖聾九死固所甘但惜炎運終堪嗟生
祭者不足語微衷
申佳胤(一首)
佳胤字孔嘉永年人崇禎辛未進士除儀封知
縣擢吏部主事轉員外降南京國子監博士遷
大理寺副升太僕寺丞都城陷投井死初諡節
愍定諡端愍有君子亭集
(詩話中公循吏治最中州及考牧近畿聞寇逼居庸郡縣望風奔潰或勸母入都慷慨流涕曰)
(固知京師不支如天子孤立何疾馳以入時三月十二日也徧謁大臣盡戰守策皆不省城陷)
(自投王恭厰井中其詩娟秀不嚻不浮近劉半舫一派)
贈郭子
下榻留征騎燒燈共客吟萬金烽火信一夜故園心世
事風塵老交情契闊深此行須鄭重兵氣滿山岑
王與胤(二首)
與胤字永錫一字百斯濟南新城人崇禎戊辰
進士改庶吉士授湖廣道御史巡視河東鹽課
陜西茶馬應天學政引疾歸甲申四月聞京師
陷暨妻子登樓齊縊死有隴首集(陳伯璣云侍御以建言忤)
(執政蕭然歸里聞難之日不以在野緩須臾之死即其短嘆微吟已可知其嚴氣正性紀伯)
(紫云先生忠孝大節日月爭光詩集僅存猶足挾風霜而鏗金石)
(詩話新城王氏科第最盛盡節死者亦最多崇禎五年吳橋兵變南趨時則保定同知象復暨)
(其子舉人與䕫死焉十五年城再破時則貢生與朋暨其子舉人士熊生員士雅死焉至是侍)
(御暨妻于孺人子士和又死焉王氏之門才甲一世矣)
對瓶梅作
鄉思那可禁況復逢驛使念我欲歸時已結垂垂子
西羌雜詩
紇干山下少人過大將行師按突何袖裏尚餘三尺練
歸来生繋角斯囉
王士和(一首)
士和字允協御史與胤子新城儒學生
(詩話允協死不違親與孟忠僖比烈其妻於崇禎壬午城破時先自經忠臣孝子烈婦萃於一)
(門尤難得也)
絶命詞
痛余生之不辰兮天滅我之立王我父母一聞之兮涕
滂沱以傍徨以身徇國難兮維千古之臣綱嗟反面而
事讎兮方臣妾之未遑哀世溷濁兮四維不張大地無
容身之隙兮願隨我父母歸于帝鄉
許琰(一首)
琰字玉重長洲縣學生贈五經博士
(詩話玉重青衿未受一命無必死之義而忠憤奮發始縊于家隨縊于福濟觀皆為人救解復)
(投胥門城壕時潞王舟泊城下遙望見之亟令水夫掖起抵家聞哀詔至宛轉悲號賦詩有一)
(箇書生難殺賊願為厲鬼效微忠之句絶粒七日而殁先玉重死者北京布衣贈中書舍人湯)
(文瓊聞帝崩煤山書衣帶云位非文丞相之位心則文丞相之心慷慨自殺又聞金陵有丏者)
(聞北京變摶膺大哭赴百川橋下死謝康樂詩所云本自江海人忠義感君子是也)
妾薄命
妾本名家子幼小受人憐感君明珠贈含笑意不前左
手執書策右手揮鳴絃皎皎明月光苦憶嘗纏綿恩情
恨不久韶華無盡年忍作待嫁衣甘為他人妍君故未
相知妾意殊不然有聲當徹天有淚當徹泉待醒深閨
裏風光寧久懸
王行儉(一首)
行儉字質行宜興人崇禎丁丑進士授南京戶
部主事歷郎中出知荆州府改重慶甲申六月
死寇難
(詩話張獻忠奪佛圖關用火具攻重慶時漢中已破瑞王来奔關南道陳纁及隴右士大夫挈)
(家從之城既陷賊俘巡撫陳士竒知巴縣事王錫暨太守王公縛之演武場將殺之俄而雷電)
(晦冥獻忠對天詬曰我殺人與天何涉架飛礮向天齊擊之既霽諸公皆遇害事載婁東沈荀)
(蔚蜀難紀略)
軍中口號寄諸弟
重關烽火陣雲寒回首鄉園道路難忽憶高堂清淚落
還將尺素報平安
沈雲祚(一首)
雲祚字予凌太倉人崇禎庚辰進士除華陽知
縣甲申死寇難有佀郊居存稾
塗中悼亡
一水東歸百里津每逢風雨便傷神而今帷帳辭秦淑
誰憶江邊行路人
尹伸(三首)
伸字子求宜賓人萬歷戊戌進士授承天推官
入為兵部主事歷員外郎中出知西安府致仕
起補陜西按察副使歷河南左布政使尋遷太
嘗卿張獻忠陷成都被執罵賊見殺
得黔報寄示兩子
仕宦通黔籍時比於放流頃者因戎馬反名才見收我
昨權出處曾慮當見投未即猨奔林已同鷹在鞲衰年
履瘴鄉病軀親戈矛中子不樂聞況使老妻憂惟予性
頗達死生同一漚炙額兼噴鼻壯夫昔所羞苟能了二
觀未必無一籌世法今頗解勉師老氏柔冠軍當辦戰
都護或深謀聲靈仗英主小醜何足劉虔勤奉簡書功
利不敢求畸人儻天幸為我營菟裘
叙南曲(二首)
七星歷歷面煙鬟千佛巖頭翠岫班水合雙江波浪闊
浮来墖影是東山
鎖江北渡入涪溪亂石叢篁路欲迷太史遺文殘碣上
武侯荒廟夕陽西
孫士美(一首)
士美字公粲松江華亭人天啓辛酉舉人知深
州事崇禎戊寅十一月州城被圍力盡死于官
一門殉難者十有三人事聞贈太僕寺卿
守城作
鐵騎繞孤城烽煙勢未平君親本至性南北總關情地
下難熏鼠原頭絶救兵(一作此日魚書急何時鶴唳清)寄言青史筆莫
載罪臣名
王佐聖(一首)
佐聖字克仲一字魯生長洲人萬歷壬子舉人
除知遵義縣事崇禎壬午城破死于難有緘庵
詩鈔
(詩話明季用人專拘資格吏部除目乙科多投之遠方如張公季修王公克仲劉公而強馮公)
(椳公殉節皆最烈豈惟千佛名經中人始可入顯忠錄耶)
幽蘭篇送黃子羽應召入京
芳蘭生空谷託根何孤清恥與羣卉伍修然挺素莖日
月沐秀華雨露滋芳英一朝辭中阿以之植蓬瀛風姿
益娟妙紉佩當瑤瓊允矣王者香不隨蕭艾榮
蘇瓊(一首)
瓊字赤友石埭人崇禎甲戌進士除知景州移
瀘州張獻忠寇蜀死于難有青城先生詩略
淮隂釣臺
駐馬淮隂道王孫劇可憐已無諸母漂猶剩一臺偏試
問藏弓日何如把釣年我来倍惆悵片石立寒煙
吴爾壎(四首)
爾壎字介子崇德人崇禎癸未進士改庶吉士
李自成陷京師從賊中脱歸依史可法軍死揚
州之難有滋蘭堂初集聶許堂遺草
(詩話先生間道潛行依史閣部軍中以身許國遇鄉人祝孝廉淵南還斷一指裹家書中遺其)
(親誓不空返卒死于兵平居曾撰死臣傳目曰仁書傳有小序各繫以古人曰湛身曰焚曰炮)
(烙曰炙曰自剄曰不食曰閉口曰雉經曰扼吭曰立稿曰没陣曰觸曰墜曰鴆曰烹曰葅醢曰)
(臠曰斬曰車裂曰磔曰鋸曰囊撲曰剥曰剖曰拉曰杖曰笞曰搥擊曰刺曰幽曰凍曰疽發背)
(曰慟哭統論之曰諸死者或假手于人或憤激自裁或罵賊畢命身死主寤者有之身死敵懼)
(者有之身死家破者有之身死名榮者有之要與禽息鳥視者遠矣其曰被犀甲操吳戈氣之)
(雄騰天河鶩廣野捐愛戚志之決頭匪恤我心赤我血碧長城雖壊白虹貫日則先生自道也)
(先生之死有故人殮其尸而寄棺于佛寺寺燬於兵火棺亦熸焉其家函所寄指葬之四明葛)
(編修世振入之昭忠錄并銘其墓)
我行其野(三章)
我行其野石田嶙峋荒原黯澹夐不見人黃埃接天有
狐侁侁隂風吹車慮掣其輪
相彼征駒尚求果腹嗟我人斯終朝無禄螟螣之生不
遺荏粟哀哉鴈戶載行載哭
我丁匪辰紛此百罹寇訌于郊僉曰撫之惟憸人是咨
俾大璫是司我行其野告哀以詩
秋風辭
秋風颯颯兮切素肌華林摧謝兮蛩螿啼綺席陳兮清
歌闌美人去兮何當還羽蓋飛兮龍媒乘發激楚兮箾
韶鳴采三秀兮餐玉英思緜邈兮遐征歲華荏苒兮何
時平
明詩綜卷七十五
