明詩綜卷九十五
翰林院檢討朱彛尊編
朝鮮(下)
林悌(一首)
(静志居詩話自悌至李仁老詩見朝鮮采風錄其官爵世次未詳姑系於此)
中和塗中
羸驂䭾倦客日暮發黃州可惜踏青節未登浮碧樓佳
人金縷曲江水木蘭舟寂寂生陽舘孤燈夜似秋
白光勲(一首)
縣津夜泊
旅泊依津口重遊屬暮年鐘聲隔岸寺人語渡湖船月
上蒹葭遠燈横島嶼連夜深風更急落鴈不成眠
崔壽城(一首)
驪江
日暮滄江上天寒水自波孤舟宜早泊風浪夜應多
趙希逸(一首)
謫中
歸心日夜關以東歸計即今還墮空一年春動萬里外
孤山月出千林中愁來但覺此身遠醉後不知吾道窮
瓊州雷州何許地古人今人同不同(張漢瞻云意致磊落)
林億齡(一首)
送友還山
塵土無憂染素衣蕭條石徑接柴扉飄然又作抽簪計
夢逐白鷗江上飛
竒邁(一首)
直禁詠懷
南山松栢幽北山烟霧深遊子暮何之庭樹生秋隂歸
雲度遥峰宿鳥横前林幽懷杳不極清風吹我襟(孫愷似云)
(韋柳遺韻)
金瑬(一首)
寄友
楊花落盡草萋萋楚客傷離思轉悽佳節一年寒食過
亂山千疊子規啼虞翻去國身全老王粲登樓賦幾題
相約天涯回白首昭陽江上夕陽低
申欽一(首)
寄友
廣陵三月已飛花漢水孤帆落日斜新結茅茨分洞府
欲隨麋鹿作生涯平波細雨催耕讀曲水游魚上釣义
舉世盡從忙裏過似君行樂獨堪誇
權韠(一首)
清明
淑氣催花信輕黃著柳絲人烟寒食後鳥語晚晴時老
去還多事春來嬾賦詩京華十年夢惆悵只心知
趙昱(一首)
贈鑑湖主人
十年長掩故山扉塵土東華幾染衣想得鑑湖春夜月
子規應喚不如歸
李孝則(一首)
烏嶺
秋風黃葉落紛紛主屹山高半沒雲二十四橋嗚咽水
一年三度客中聞
柳永吉(一首)
福泉寺
落葉鳴廊夜雨懸佛燈明滅客無眠仙山一到傷春暮
烏帽欺人二十年
魚無迹(一首)
逢雪
馬上逢飛雪孤城欲閉時漸能消酒力渾欲凍吟髭落
日無留景栖禽不定枝灞橋驢背興吾與故人期
李嶸(一首)
題僧軸
流雲山口草萋萋夜逐香烟到水西醉後高歌荅明月
江花落盡子規啼
金宗直(一首)
佛國寺
為訪招提境松間紫翠重青山半邊雨落日上方鐘語
與居僧軟杯隨古意濃頽然一榻上相對鬢髼鬆
李承召(一首)
詠燕
畫閣深深簾額低雙飛雙語復雙棲綠楊門巷春風晚
青草池塘細雨迷趁蝶有時穿竹塢壘巢終日啄芹泥
託身得所誰相侮養子年年羽翼齊
鄭碏(一首)
聞笛
迢迢沙上人初疑雙白鷺忽聞横笛音寥亮江天暮
朴文昌(一首)
題郭山雲興舘畫屏
萬頃滄波欲暮天將魚換酒柳橋邊客來問我興亡事
笑指蘆花月一船
李達(一首)
病中對雨
花時人病閉門深強折花枝對酒吟怊悵流光夢中過
賞春無復少年心
李植(一首)
泊漢江
春風急水下輕艭朝發驪陽暮漢江篙子熟眠雙櫓静
青山無數過船忩
朴瀰(一首)
平壤大同館題壁
高句驪起漢鴻嘉宫殿遺墟草樹遮惆悵乙支文德死
國亡非為後庭花
(詩話書序賄肅慎之命孔安國傳云海東諸國駒驪扶餘馯貊之屬武王克商皆通道焉按駒)
(驪主朱蒙漢元帝建昭二年始建國號)
姜克誠(一首)
湖堂早起
江日曉未生蒼茫十里霧但聞柔櫓聲不見舟行處
鄭之升(一首)
留别
細草閒花水上亭綠楊如畫掩春城無人為唱陽關曲
惟有青山送我行
姜渾(一首)
贈妓
雲鬟梳罷倚高樓鐵笛横吹玉指柔萬里關山一輪月
數行清淚落伊州
金淨(一首)
旅懷
江南殘夢晝厭厭愁逐年華日日添鶯燕不來春又去
落花微雨下重簾
鄭知常(一首)
醉後
桃花紅雨鳥喃喃繞屋青山間翠嵐一頂烏紗慵不整
醉眠花塢夢江南
李仁老(一首)
題杏花鸜鵒圖
欲雨未雨春隂垂杏花一枝復兩枝問誰領得春消息
惟有鸜之與鵒之
李子敏(一首)
子敏未詳何官(姚園客云萬歷庚戌仲秋值朝鮮貢使遇人贈高麗紙扇上題)
(有詩稱辛丑秋東岳李子敏作)
賀聖節詩
九逵初日五雲覃虎拜彤庭百辟參黼黻星辰璇極北
梯航玉帛越裳南河清適際千年一嵩壽齊呼萬歲三
遐壤小臣陪舞獸内尊偏倚主恩酣
朝鮮主試官(一首)
嘉靖七年朝鮮人遇風飄至南通州被拘于守
禦所訊之乃其國主試官有詩
詩
白浪滔滔上接空布帆十幅不禁風此身若葬江魚腹
萬里孤臣一夢中
蓀谷集詩(五首)
不詳其名
渡清川江
安州城外水如天立馬沙頭喚渡船帆帶晚烟依草岸
鴈迷殘日下蘆田長塗旅客思歸計向老筋骸憶少年
始信在家貧亦好近來雙鬢轉蕭然
題清道李家壁
南來數月計多違節序如流已授衣旅舍不堪黃葉落
暮天遥望白雲飛沙梁鴈下寒江渚門巷烟深苦竹扉
唯有同來野僧在病吟相對話西歸
客懷
此身那復計西東到處悠悠逐轉蓬同舍故人流落後
異鄉新歲亂離中歸鴻影度千峰雪殘角聲飛五夜風
惆悵水雲關外路漸看芳草思無窮
贈樂師許憶鳳
雙眉覆眼鬢蕭蕭曾捻棃園紫玉簫移向瑶臺彈一曲
曲終垂淚說先朝
悼亡
妝奩蟲網鏡生塵門掩桃花寂寞春依舊小樓明月在
不知誰是卷簾人
梅月堂詩(一首)
和鍾靈山居詩
蛺蝶雙雙舞藥畦薔薇架架采登梯一叢枸杞花初徧
五椏人葠葉已齊翠竹林中香麝睡紫荆枝上畫眉啼
千峰昨夜疎疎雨不分南池漲入溪
洛師浪客(一首)
安定館北驛
四月關門路風沙氣慘悽河邊春鴈盡林外曉鶯啼去
國魂長往思家意轉迷羸驂經左道今日向安西
無名氏(一首)
沈駙馬碧波亭
貴主華亭入翠微碧窗朱栱有光輝春來波暖魚龍出
夜久星疎烏鵲飛海上乘查時貫月江邊積石舊支機
當筵勸酒先投轄不醉應知客不歸
月山大君婷(一首)
(詩話婷詩一首見吳子魚朝鮮詩選近有人云應是朝鮮女子按說文廣韻均不載有婷字惟)
(玉篇有之注徒寧切和色也樂府詩集漢辛延年羽林郎篇不意金吾子娉婷過我廬娉婷字)
(並用始此江南弄和云陽春路娉婷出綺羅喬知之詩明珠十斛買娉婷杜甫詩不嫁惜娉婷)
(劉長卿不知娉婷色回照今何似韓愈詩砧影伴娉婷白居易詩明妃風貌最娉婷李商隠詩)
(娉婷小苑中羅虬詩大都相似更娉婷則唐人固相沿用之載考丁度集韻娗或作婷可補廣)
(韻之闕采風集收婷詩婷上冠以月山大君字當是東國尊稱殆非民間女子也)
古寺尋花
春深古寺燕飛飛深院重門客到稀我正尋花花盡落
尋花翻為惜花歸
成氏(一首)
竹枝辭
瀼東瀼西春水長郎舟已去向瞿塘巴江峽裏啼猿苦
不到三聲已斷腸
俞汝舟妻(一首)
别贈
恨别逾三歲衣裘獨禦冬秋風吹短鬢寒鏡入衰容旅
夢風塵際離愁關塞重徘徊思遠近流歎滿房櫳
趙瑗妾李氏(二首)
(詩話瑗官學士承旨死倭亂妾李自號玉峰主人詩如兩兩鸕鷀失舊磯銜魚飛入菰蒲去是亦其佳句也)
采蓮曲
南湖采蓮女日日南湖歸盪槳嬌無力水濺越羅衣無
心却回櫂貪看鴛鴦飛
自適
虚檐殘漏雨纖纖枕簟輕寒曉漸添花落後庭春睡美
呢喃燕子要開簾
許景樊(五首)
景樊字蘭雪篈筠之妹適進士金成立後成立
殉國難遂為女道士有集(陳卧子云許氏學李氏而合作有盛唐之)
(風外藩女子能爾可見本朝文教之遠)
(詩話明閨秀詩類多偽作轉相附會久假不歸如今日相逢白司馬樽前重與訴琵琶吳中范)
(昌朝題老伎卷也詩載皇明珠玉而謬云鐵氏二女寒氣逼人眠不得鐘聲催月下迴廊三泉)
(王佐宫詞也詩載石倉詩選而假稱宫人媚蘭泉流不歸山羅文毅作而謂甄節婦詩誰言妾)
(有夫高侍郎作而謂章恭毅母他若忽聞天外玉簫聲寧獻王權之詠權妃即指為權貴妃作)
(風吹金鎖夜聲多羅翰林璟之詠秋怨遂誣為王莊妃詞甚至析情字為小青弔青冢者過孤)
(山而流連託聯句於薛濤刻濤集者綴卷尾而剞劂助談小說貽笑通人吾於許景樊之詩見)
(其篇章句法宛然嘉靖七子之體裁未應風教之訖符合如是不能無贗鼎之疑也)
望仙謠
王喬招我游期我崑崙墟朝登玄圃峰遥望紫雲車雲
車何煌煌玄圃路茫茫倏忽凌天漢翻飛向扶桑扶桑
幾千里風波路阻長吾欲舍此去佳期安可忘君心知
何許賤妾徒悲傷
次伯兄高原望高臺韻
層臺一柱壓嵯峨西北浮雲入塞多鐵峽霸圖龍已去
穆陵秋色鴈初過山迴大陸吞三郡水割平原納九河
萬里登臨愁日暮醉憑青嶂獨悲歌
次仲兄筠高原望高臺韻
崔嵬雲棧接青霄峰勢侵天作漢標山脈北臨三水絶
地形西壓兩河遥烟塵暮卷孤城出苜蓿秋深萬馬驕
東望塞垣鼙鼓急幾時重起霍嫖姚
效崔國輔
妾有黃金釵嫁時為首飾今日贈君行千里長相憶
雜詩
精金明月珠贈君為雜佩不惜棄道旁莫結新人帶
安南
(詩話安南曾為郡縣漸文治者深而其國人詩選家多置不錄予從李文鳳越嶠集擇其詞旨)
(馴雅者著於篇)
國王黎灝(一首)
灝一名思誠天順四年國人所立卒私諡淳皇
帝僭號聖宗
送錢學士溥歸朝
五嶺天高瘴霧開詔書飛下越王臺萬年重紀黃龍瑞
九譯争看白雉來曉日珠厓標柱在秋風銀漢使查回
吾君若問交南事久已傾心仰上台
黎景徽(一首)
景徽文職大頭目僭左僕射
奉贈錢學士
紫殿承恩入夢頻歸鞭裊裊向天津赬袍色映千山曉
玉節光回萬井春五嶺風輕金勒緩三湘月白錦帆新
夜闌宣室如前席為道交南共帝臣
阮直(一首)
直爵里未詳
送錢學士歸朝
曉日初開瘴霧空歸程馬首正秋風知音豈限珠厓北
惜别那禁珥水東上國有人還獻納遐方無事賴帡幪
他年兩地如相憶萬里懸情寄塞鴻
黃清(一首)
清僭吏曹侍郎
送錢學士還朝
公望端堪邁俊豪遠持使節效賢勞九霄日月瞻依近
萬里江山興詠高别酒頻斟情戀戀歸心莫遏水滔滔
自從回首天南後幾度懷人正鬱陶
黎念(一首)
念大頭目
送湛内翰還朝
綸音讀罷紫泥封回首蓬萊第一峰望外交關千里月
夢中帝闕五更鐘星查迢遞歸程遠雲樹參差别思濃
南浦吟成憑寄語滔滔江漢共朝宗
阮澤民(一首)
澤民爵里未詳
送湛内翰還朝
目送星軺萬里旋那堪惜别思淒然交關此日分岐後
南北春風共一天
安南使臣(一首)
題南康縣南野
鼓報黃昏各泊船咿咿軋軋櫓聲連一雙鳬鴈滄江外
幾箇人家楊柳邊紅日落殘鈎挂月白雲卷盡鏡磨天
安南萬里朝天客暫借郵亭一夕眠
占城
貢使(二首)
進貢初發占城
行盡河橋柳色邊片帆高挂遠朝天未行先識歸心早
應是燕山有杜鵑
江樓留别
青嶂俯樓樓俯渡遠人送客此經過西風揚子江邊柳
落葉不如離思多
(詩話近峰聞略載占城使臣寓蘇州之天王堂問葵花何名人紿之曰一丈花也即題詩曰花)
(於木槿渾相似葉比芙蓉只一般五尺闌干遮不住獨留一半與人看按此乃寶應陶成題李)
(西涯舘中葵花之作)
日本
嗐哩嘛哈(或作荅黑麻一首)
(詩話高帝惡倭不恭示以欲征之意日本進表辭頗不遜命嗐哩嘛哈上表帝問其風俗荅五)
(言詩既而絶其貢考日本疆域時拓地八道六十六州六百一十三郡八十二浦宜其不知漢)
(大而云國比中原國也若其人多壽就國王論如神武天皇一百二十七歲孝昭天皇一百十)
(八歲孝安天皇一百三十七歲孝靈天皇一百十五歲孝元天皇一百十七歲開化天皇一百)
(十五歲崇仁天皇一百二十歲垂仁天皇一百四十歲景行天皇一百有六歲成務天皇一百)
(有七歲神功天皇百歲應神天皇仁德天皇俱百有十歲雄略天皇百有四歲降年之永中土)
(所希所云人同上古人言雖大而非夸矣惟是國俗無冠國王但著烏帽直而頂圓銳高半尺)
(以綃為之男女笠用蒲或竹或椙木謂為唐制度夫豈其然至若天皇之子娶於其族夫死妻)
(立兄死妹立子死母立何禮之有明祖絶其貢使不亦宜乎)
荅大明皇帝問日本風俗
國比中原國人同上古人衣冠唐制度禮樂漢君臣銀
甕篘清酒金刀鱠紫鱗年年二三月桃李自陽春
普福(一首)
宣德七年倭船入貢凡九艘其使普福迷失於
樂縣沙嵩藤嶺獲解
被獲歎懷
來游上國看中原細嚼青松咽冷泉慈母在堂年八十
孤兒為客路三千心依北闕浮雲外身在西山返照邊
處處朱門花柳巷不知歸日是何年
中心叟(一首)
叟日本使臣
弔郭璞墓
遺音寂寂鎖龍門此日青囊竟不聞水底有天行日月
墓前無地拜兒孫秋風野寺施香飯夜月漁燈照斷魂
我有誄歌招不返停船空見白鷗羣
(詩話葬師言禍福多本於景純之經然試與百人分謀之無一人同者所云龍穴砂水向背如)
(枘鑿齟齬之不相入其說業已難擇加以日者配以年神方煞吉神祗百二十凶神倍之規避)
(實難以是不克葬者多矣世傳景純墓在金山足過於詭竒沈啓南詩氣散風衝豈可居先生)
(埋骨理何如日中數莫逃兵解世上人猶信葬書如叩晨鐘寐者可以發深省矣中心叟墓前)
(無地拜兒孫一語亦足發笑詩載廬陵胡經用甫金山志志成於正德辛巳文待詔徵仲序之)
無名氏(一首)
春雪
昨夜東風換北風釀成春雪滿長空棃花樹上白添白
杏子枝頭紅不紅鶯問幾時能出谷燕愁何日得泥融
寒冰鎖却秋千架路阻行人去不通
釋天祥(三首)
寄南珍
上人居處僻心與石泉清道在從違俗身閒不用名空
階松子落雨徑蘚花生怪得稀相見年來懶到城
長安春日
何事長安客春來思易迷樂游原上草無日不萋萋
榆城聽角
十年游子在天涯一夜秋風又憶家恨殺葉榆城上角
曉來吹入小梅花
釋機先(二首)
送别
天書召賈生匹馬出滇城白首相逢處青雲送别情山
經巫峽盡水到楚江平好獻治安策殷勤荅聖明
挽逯光古先生
昨日來過我今朝去哭君那堪談笑際便作死生分曠
達陶徵士蕭條鄭廣文猶憐埋骨處西北有孤雲
明詩綜卷九十五
