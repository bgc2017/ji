明詩綜卷八十九
翰林院檢討朱彝尊編
梵𤦺(三十首)
梵𤦺字楚石小字曇曜象山人居海鹽天寧寺
明初徵至京建法會賜座第一有北游鳳山西
齋三集
(静志居詩話楚石僧中龍象筆有慧刃淨土詩累百可以無譏和寒山拾得豐干韻亦屬游戲)
(讀其北游一集風土物候畢寫無遺志在新竒初無定則假令唐代緇流見之猶當瞠乎退舍)
(矧癩可瘦權輩乎愚菴智及輓章云麻鞵直上黃金殿鐵錫時敲白下門誦之足以豪矣當日)
(孝陵所賜袈裟及鉢至今尚存海鹽天寧寺中即上人所築西齋也)
擬陶
新蟬何處來鳴我高槐隂流水欲入屋好風自開襟牀
頭一束書壁上三尺琴琴以散哀樂書以通古今所幸
車馬稀非邀里人欽虚名如北斗有酒不能斟縱洗爰
居耳寧知鐘鼔音
西津
月滿潮來盛天空野望低樹侵吳甸北帆入楚江西俊
鶻秋方下慈烏曉更啼即看霜露及風景已凄凄
贈江南故人
煑茗羹羊酪看山駐馬檛地椒真小草芭欖有竒花塞
月宵沉海邊風晝起沙登高望吳越極目是雲霞
上都(四首)
突厥逢唐盛完顔與宋鄰君王饒戰略公主再和親異
域車書會中天雨露均皇朝真一統御歷正三辰
塞外疑無地人間别有天宫墻倚樹直御榻愛花偏正
想爐熏滿遥知漏點傳輪臺方奉詔版築更求賢
夜斗低垂地秋河近著城有灰開月暈無扇減風聲角
奏梅花早杯傳竹葉清尚衣綿欲折高殿雪初晴
萬國初無外諸羌更在西閤門朝見雪亭障晚開鞞天
子黃龍府將軍白馬氐錦袍凉似水銀甕醉如泥
開平書事(六首)
射虎南山下看羊北海邊築城侵地斷居室與天連墨
黑沾衣雨沙黃種黍田自從為帝里無復少人烟
地勢斜臨北河流穩向東龍庭行萬里虎路遶三嵕羌
女裁皮服奚兒挽角弓長吟對落景獨坐感飛蓬
舊俗便弓馬新霜稱綺羅平原芳草歇古戍暮雲多翠
䄂調鸚鵡金鞭制駱駝上樓看月得無酒奈君何
北海何人到西天此路通尋經舍衛國避暑醴泉宫盛
夏不揮扇平時常起風遥瞻仙仗簇復有綵雲籠
夜雪沙陀部春風勅勒川生涯惟釀黍樂事在彈弦不
用臨城將何須負郭田雙鵰來海外一箭落天邊
孤城横落日一望暗銷魂天大纖雲卷風多積草翻有
田稀種粟無樹強名村土屋難安寢飛沙夜擊門
漠北懷古(十首)
世祖起沙漠臨軒銷甲兵羌中一片地秦後幾長城象
膽隨時轉駝蹄入夜明何湏待秋獵不必問春耕
曠野多遺骨前朝數用兵烽連都護府柵遶可敦城健
鶻雲間落妖狐塞下鳴却因班定遠牽動故鄉情
北向無城郭遥遥接大荒舊來聞漢土前去是河隍野
蒜根含水沙蔥葉負霜何人鳴觱篥使我涕霑裳
無樹可黃落有臺如白登三冬掘野鼠萬騎上河冰土
厚不為井民淳猶結繩令人思太古極目眇平陵
吾聞窮髮北此地即天涯夏有九河凍春無三月花清
凉非枕簟富貴是雲沙愛爾捐居室長年到處家
曠望重關外蕭條萬里餘未嘗營粒食終不好樓居謬
甚英雄事茫然草昧初大人饒畜牧隨分有穹廬
漢使騎高馬唐兵出近關前臨蒲類海却上浚稽山帝
號垂千古軍聲盖百蠻初無功可紀只有劒須殷
每厭冰霜苦長尋水草居控弦隨地獵刳木近河漁馬
酒茶相似駝裘錦不如健兒雙眼碧慣讀左行書
北入窮荒野人如曠古時天山新有作耶律晚能詩地
坼河流大峰高月上遲自言羊可種不信繭成絲
遠客停驂處平沙落日時塞蓬穿土早河柳得春遲欲
乳羊求母頻嘶馬顧兒朔方多雨雪南望是京師
烏桓
烏桓第一州白雲亂三秋不盡邊雲起無情塞水流兔
銛蒙氏筆狐潔檜君裘自笑成癡坐何期作遠遊
黑谷
北去終無極南還未有期猶嫌江路遠不與土風宜晚
翠看盧橘春香憶楚葵兹山吾可老飲水噉棠梨
當山即事
水草頻移徙烹庖稱有無肉多惟飼犬人少只防狐白
毳千縑㲲清尊一味酥豪家足羊馬不羨水田租
曉過西湖
船上見月如可呼愛之且復留斯須青山倒影水連郭
白藕作花香滿湖仙林寺遠鐘巳動靈隱墖高燈欲無
西風吹人不得寐坐聽魚蟹翻菰蒲
贈王使君
君持使節過繩橋已遣蠻方感聖朝良將未誇班定遠
大臣猶數盖寬饒川香野馬銜青草雪暗天鵝避皂鵰
西出陽關九千里歸來莫惜鬢蕭蕭
燕京(二首)
高昌王子出京師手把春風軟柳枝贈與臨洮遠行客
雲沙漠漠見何時
西山水落甕山浮無數人煙簇上頭好種荷花三十頃
中間更著采蓮舟
宗泐(三十七首)
宗泐字季潭臨海人洪武初舉高行沙門居首
命住天界寺尋往西域求遺經還授左善世有
全室集(徐大章云季潭學博才瓌詩不淪於枯寂在江湖則其言蕭散悠遠適行住坐)
(卧之情在山林則其言幽夐簡澹得風泉雲月之趣在殊方異域則其言慨而不激直而不肆)
(極山川之險易風俗之媺惡其詩衆體具矣揚朱伯賢云泐公識地高邁調趣清古風度悠)
(昂然若霜晨老鶴聲聞九皋澹乎苦清廟朱絃曲終三歎王達善云潭公詩章渾涵汪洋千)
(彙萬狀而一以理為主來顧玄言云泐公博遠古雅詩從陶韋乘中當代弘秀之宗也)
(詩話洪武十四年六月開設僧錄司掌天下釋教事曰善世曰闡教曰講經曰覺義左右各一)
(員府設僧綱司都綱有副州設僧正司僧正縣設僧會司僧會明年四月以戒資為左善世宗)
(泐為右善世智輝為左闡教仲羲為右闡教玘太朴為左講經守仁為右講經來復為左覺義)
(宗鬯為右覺義先是九年春孝陵幸天界泐公住持斯寺賞其識儒書知禮義命畜髭髮髮長)
(數寸矣欲授以官固辭帝親作免官說時宋學士景濓好佛帝目為宋和尚泐公好儒帝呼以)
(泐秀才嘗奉詔製讚佛樂章帝嘉歎賜和平日所作詩晚奉旨佚老歸鳳陽之槎峰帝降書曰)
(寂寞觀明月逍遥對白雲汝其往哉其後僧智聰坐胡惟庸黨詞連泐及來復謂泐西域取經)
(惟庸令說土番舉兵為外應有司奏當大辟詔免死孝陵御頒清教錄僧徒坐胡黨者六十四)
(人咸服上刑惟泐得宥盖受主知者深矣止菴讀其西游集賦詩云一字一寸珠一言一尺玉)
(其推重若此)
雜詩(三首)
我自來涇川星歲已再周託兹山水勝謂可成遲留奈
何物外牽撫事心悠悠久知世道惡奚事仍夷猶璚林
有竒鶴未嘗識羅罦翩然覓靈鳳接翅崑崙丘
夜久無與適塊然坐空堂白鳥一何多營營來我傍静
言聊假寐遂以襲單裳噆膚猶可忍聒耳諒難當晨星
耀東廡明月墮西廂念爾能幾何滅跡於朝陽
落葉委通衢紛然無人掃但覩新行迹不見舊時道古
木倚道旁亂藤絡其杪歲暮雖青青終非本容好世人
懷往途悟此苦不早振衣無後期來從漢隂老
送裕上人歸天台
我家赤城東不識華頂嶠遠道送君歸昨夜夢中到崖
泓有泉瓢竹室留茶竈珍重山中人拂衣願同調
冬夜憶清遠道初二兄
夜深霜氣寒窗月皎如燭鳴鴻尚遐征孤鶴亦驚宿念
我平生親悵焉&KR0978;心曲四明是何處苕溪如在目異方
詎能通遠道何由縮十年無一字嗣音如金玉白髮漸
欺人晤言安可卜
辛亥新歲程處士見過常熟别墅臨别賦詩
獻歲春未迴風雨連十日荒村少朋驩窮巷絶人跡程
君汎扁舟茅齋破幽寂遠來見真情疑言忘永夕顧惟
艱難際出處各有役世紛日相纏誰能念疇昔因君尚
道誼臨别增太息獨棹去茫茫空瞻海虞碧
暮過賞溪
日暮衆鳥歸孤雲亦還山市人爭渡息小舟沙際閒我
屋西峰下半出青林間鐘聲&KR0978;深念無為尚塵寰
答夏景瞻
昔居賞溪曲訹迫靡所侵衲衣挂石壁燕坐長松隂子
來慰幽寂語念相知深孤雲十年别明月千里心而我
亦何事投迹此禪林向來結茅地回首空青岑寧知江
海遠遇子復在今百挫志矯矯猶能發狂吟清辭入古
調一鼓熏風琴吁嗟衆響作過耳無留音
出峽圖
瞿塘水如馬五月不可下兩舟何處來披圖一驚詫前
行稍趍平勢若閒暇者後來方履險衆篙不停把巖迴
古木披峽束哀湍瀉嗟爾駕舟人安危在操舍
雨花臺送客
梁日雨花臺近在城南陌不見講經人空林澹秋色登
高俯大江目送千里客白鳥下滄波孤帆遠山碧
焦山寺鑑師臨江軒
一峰如鉅石屹立江水中寳刹蔚崇構勢與山爭雄若
人於此住超然塵外蹤開軒當水面下瞰馮夷宫魚龍
近几席波濤蕩襟胷有時天宇淨倒影清若空燕坐觀
衆有起滅殊無窮一念寂不動嗒焉心境融焦先邈千
載遺丹射林紅浩歌倚闌夕明月生海東
送瑄上人
揚舲下大江江寒欲飛雪高帆天際遥獨鴈雲邊沒煙
波渺何之倏忽成楚越遂令白首人年華感消歇
不羈行贈吳客
倜儻不偶世落魄江海游雖來京國久不謁公與侯仙
人五城高彩雲十二樓天街看明月一身風露秋翩然
下揚子棹歌發吳謳太湖三萬頃鳬鴈中沉浮且作拍
浪兒赤脚坐船頭笑指闔閭墓千古成荒丘
墨竹行
平生不識雲心子墨妙通神有如此眼中何處修竹林
湘水邊頭煙雨裏長林蔽虧天為隂鷓鴣啼斷江沉沉
六月南風晝不熱人家住在叢篁深九疑山帶蒼梧野
翩翩帝子雲中下鳳鸞飛舞虯龍驤羽葆毶㲖翠堪把
我昔曾行賞溪曲兩岸波光漾寒綠萬玉森森一徑遥
溪口清隂到山麓今朝看圖政自憐畫圖身世俱茫然
雲心骨化丹陽土吁嗟墨妙何人傳
短歌寄魏仲遠
夏盖湖吞上虞浦魏君家在湖邊住岸花磴草幾春秋
白鳥滄波自朝暮知君愛客仍好竒畫船載酒如渼陂
櫂歌中流日將夕璧月湧出青琉璃嗟哉隱居端有道
世上無如閒處好王充遺蹟尚可尋賀老風流良不少
去年聽詔來京國識君臉紅頭半白别懷空與水東流
海燕江鴻斷消息今朝聞有東州船尺書欲寄心茫然
福源精舍地最偏安得與君湖上相周旋
賦一曲亭送趙本初待制致仕歸越
鑑湖一曲亭猶在風物千年長不改賀公去後趙公來
山水無情若相待當時季真得賜歸黃冠未必全忘機
爭佀今朝玉堂老還鄉仍著宫錦衣鑑湖水闊吞平野
酒船直到亭階下荷華晚日照尊罍楊柳春風拂簷瓦
題天童萬松圖
小白市太白峰二十里松居其中一徑隂隂翠羽盖半
空矗矗蒼髯龍太白之峰分九隴壯哉千古之佛宫香
雲不動梵唄合樓閣倒影清池空左菴昔年此說法山
谷答響撞鉅鐘只今九重城裏住夢魂夜夜鄞江東錢
塘有客曰王蒙為君寫此千萬松座間慘慘起隂霧屋
底䬃䬃生清風何來禪子松下度長衫大笠攜一笻亦
有緇徒三四公青林路口衣裳紅我初展卷欲大呌海
上湧出高巃嵸雲端縹緲下玉童有路似與天相通自
憐平生不一到吁嗟老矣將焉從還君此圖袖手坐有
目只送南飛鴻
聽泉軒為藏無盡作
若人有耳唯聽泉泉聲入耳長涓涓穿林出澗度妙曲
萬古不斷冰絲弦此聲不來耳不往中自寂然遺外響
青燈照壁夜沉沉獨倚軒窗月東上
送瀾法師歸雲門
故山從此去何日更相逢獨倚千峰閣閒聽六寺鐘石
牀流水繞蘿逕落花封會有東歸興來尋雲外蹤
故涇縣徐典史挽歌
白髮神仙吏黃塵八十齡竟同華表鶴俄失老人星甕
盡牀頭酒埃生案上經今朝來哭處墓草未全青
與徐伯廉再往南陵
又向南陵去復攜良友同人煙千嶂裏客路百花中雉
雊初晴日鸎啼滿樹風漸知精舍近清磬出林東
登多景樓
水際一峰出飛樓倚泬寥煙雲連北土風物見南朝山
勢臨淮盡江聲入海消偶來閒眺客憑檻興偏饒
送王叔潤
平涼來又去官滿復之宫塞晚黃雲合邊秋白草寒有
儲諸將喜無訟遠人安萬里關山月吟詩獨自看
登相國寺樓
冬日大梁城郊原四望平雲開太行碧霜落蔡河清欲
問征西路兼懷弔古情夷門名尚在無處覓侯嬴
發扶風
曉發扶風縣雲低欲雪時長河王莽寺獨樹馬超祠營
窟炊煙早牛車度坡遲非熊無復夢渭水自逶迤
過鳳翔
驅車過鳳翔驛路入汧陽地接戎羌遠山連蜀隴長平
岡秋樹綠重谷晚風凉明日關山道登高望帝鄉
到河州
自發烏思國於今數月過雪中臨黑水冰上渡黃河裘
覺青貂敝經煩白馬䭾玉關生得入定遠喜偏多
和徐大章登南天竺山樓韻
徐君為愛南竺幽登此塢口之飛樓鄉山數點海東際
客路十年湖上頭澗泉翛翛落静夜風葉淅淅吹高秋
便當倚檻和新作為報主人須少留
錢塘懷古
欲識錢塘王氣徂紫宸宫殿入青蕪朔方鐵騎飛天塹
師相樓船宿裏湖白鴈不知南國破青山還傍海門孤
百年又見城池改多少英雄屈壯圖
偶作一首
新作方池水未平晚晴獨自繞池行好花都向雨中盡
幽鳥忽來林外鳴科斗黑時初種藕鴨頭綠處欲生萍
匡山舊業閒料理更結茅亭此計成
偶作次王以中韻
拄笏高人塘外居作詩直與古人如偶從荷芰香邊得
閒向篔簹節上書白露濕階凉氣早青燈照壁雨聲疎
曉來不署金吾事帶劒承明去直廬
湘皋煙雨圖
翠䄂湘江曲秋林淚點斑冥冥煙雨裏不見九疑山
次白以中西塘即景
落日雞鳴埭何人射雉回北湖山月上相送暮鐘來
山中小景
四山一片秋色埜客獨坐茅亭渡頭紅葉如雨石上長
松自青
送人歸南昌
紅顔綠髮暎春袍三十年前白下橋亂後重逢天竺寺
相看如夢說前朝
秋塘小景
西風昨夜到南塘楊柳蒹葭色轉蒼飛鳥獨來荷柄立
不教凉露滿蓮房
觀吾子行别仇山村詩作絶句弔之(子行詩云劉伶一鍤事徒)
(然胡蝶飛來别有天欲語太玄何處問西泠西畔斷橋邊)
吹簫人去竹房空海内猶憐翰墨工最是西泠橋畔路
淡煙疎柳夕陽中
來復(九首)
來復字見心自號竺曇叟豐城人元季航海至
鄞止定水寺洪武初召至京太祖覽其詩褒美
賜金襴袈裟授僧錄司左覺義詔住鳳陽圓通
院坐胡黨凌遲死有蒲菴澹游二集(顧玄言云復公富於)
(題咏并多感慨所乏幽淨)
(詩話蒲菴與全室齊名然不及全室遠甚盖全室風骨戍削而蒲菴未免癡肥也)
胡侍郎所藏會稽王冕梅花圖
會稽王冕雙頰顴愛梅自號梅花仙豪來寫遍羅浮雪
千樹脱巾大呌成花顛有時百金閒買東山屐有時一
壺獨酌西湖船暮校梅花譜朝誦梅花篇水邊籬落見
孤韻恍然悟得華光禪我昔識公蓬萊古城下臥雲草
閣秋瀟灑短衣迎客嬾梳頭只把梅花索高價不數楊
補之每評湯叔雅筆精妙奪造化神坐使良工盡驚詫
平生放蕩禮法疎開口每欲談孫吳一日騎牛入燕市
嗔目怪殺黃髯胡地老天荒公已死留得清名傳畫史
南宫侍郎鐵石腸愛公梅花入骨髓示我萬玉圖繁花
爛無比香度禹陵風影落鏡湖水開圖看花良可吁咸
平樹老無遺株詩魂有些招不返高風誰起孤山逋
赤壁圖為胡允中賦
江空水落寒無波倚天赤壁高嵯峨雪堂老蘇從二客
攜酒夜載扁舟過中流扣舷發櫂歌有酒不飲當如何
鱖魚三尺鱠白雪臨風細酌金叵羅酒酣耳熱歌再起
直遡空明三百里一聲孤鶴横江來明月在天天在水
酹月呼嫦娥仰天聽天語洞簫吹徹廣寒秋却挾飛仙
共高舉人生行樂須及時昨日少壯今日衰功名自昔
等炊黍英雄徒為曹瞞悲畫史獨何心丹青託千載江
雲山月想登臨彷彿圖中見風采後來游賞豈乏賢文
章不如元祐前萬金詞賦爛星斗追逐騷雅光聮翩先
生别去陵谷遷漠漠宇宙迷荒煙臨皋鶴夢骨可仙誰
同此樂消閒年
游石湖蘭若(二首)
荷花蕩西湖水深上有蘭若當高岑客吟時見猿鳥下
僧定不聞鐘磬音雨香秋林橘子熟雲落空磵棠梨隂
閒來掃石坐竹裏静與山人論素心
五龍之峰雲作屏雙崖削出芙蓉青何人磵裏拾瑶草
有客松間尋茯苓林風不驚虎卧石山雨忽來龍聽經
吳王臺榭今寂寞秋香薛荔花冥冥
次韻王敏文待制燕京雜詠
南風吹到運糧船萬斛香粳倍上年傳敕漕臺添氣力
賜金多辦太平筵
鴨綠微生太液波芙蓉楊柳受風多日長供奉傳新譜
教舞天魔隊子歌
秋滿龍沙草已霜射鵰風急朔雲長内官連日無宣喚
獵取黃羊進尚方
西湖雜詩(二首)
芙蓉灣口綠隂斜吹笛何人隔彩霞驚起沙頭雙翠羽
銜魚飛上刺桐花
流觴亭子鳳山阿都護行春小隊過笑擲金錢花底醉
玉簪彈出白翎歌
守仁(二十八首)
守仁字一初號夢觀富陽人四明延慶寺僧住
持靈隱洪武中徵授僧錄司右講經升右善世
有夢觀集
(詩話明初詩僧有二南洲一温州人名文藻一山隂人名博洽有二無言一越人名明德一不)
(知何許人名至訥夢觀道人亦有二一晉江人名大圭一富陽人名守仁石倉曹氏乃誤合為)
(一仁公詩諸體皆合有云盡抛身外無窮事遍讀人間未見書可謂有志者也相傳南粤貢翡)
(翠仁公進詩云見說炎州進翠衣網羅一日遍東西羽毛亦足為身累那得秋林静處飛太祖)
(怒曰汝謂我法網密不欲仕我耶幾不獲免按此詩不載集中當出好事者附會使誠有之必)
(不敢進呈也)
待月軒為式藏主作
月出青松林照我松下戶牀前光未滿裴回更延佇蓮
漏下初更綠煙散東塢浩歌步中庭衣露濕如雨
秋夕病中
夕雲斂中天月出萬象正九野聲影消平湖湛寒鏡驚
風著露草栖螢光不定嘗新感時物金氣颯已應扶羸
捲前幔銷肌怯虚静憂來復就枕蕭條發孤詠
題錢選畫
太華青蓮高千仞苔壁古招提隔層雲孤逕入深塢鐘
鳴谷口風木落溪上雨何處夜猿啼歸帆下秋浦
弘上人蓄秋山圖
萬峰霜晴翠如洗峰㡳行雲度流水西北高樓爽氣邊
江南落木秋聲裏蒹葭潮長魚在梁白鷗飛盡天茫茫
松根丈人讀書處時有疎鐘來上方仙槎影没銀漢遠
木末芙蓉為誰剪何處凉風送客船歸來似是東曹掾
東曹頗笑未識機挂帆直待鱸魚肥山川搖落已如此
不信草露沾人衣平生畫手不可遇坐閱新圖得真趣
題詩寄與沃州僧吾亦買山從此去
題方方壺畫
方壺老人年九十醉把金壺傾墨汁染得蓬萊左股青
煙霧空濛樹猶濕危橋過客徐徐行白石下見溪流清
仙家樓館在何處雲中彷彿聞雞聲古苔蒼蒼煙景暮
藥草春深滿山路招取吹笙兩玉童我欲凌風從此去
題趙希遠畫蟠松玉兔圖子昂趙公鑑記
天水王孫重豪素愛寫蟠根萬年樹上有徂徠五色雲
下有中山雙白兔清隂散作秋滿林咫尺高堂起煙霧
丹桂吹香野菊黃玉葉金枝亂無數迢迢錦水泛蒼鳬
漠漠青天飛雪鷺人間畫手非不多自是王孫得真趣
浮玉山人列仙侣雅與王孫同出處妙畫題來字字真
兵後收藏乃竒遇宣和遺譜世莫傳艮岳荒凉風景暮
眼中人事已非前畫裏山川尚如故老我披圖一愴然
落日長歌弔南渡
金山寺
神禹開天塹中流碣石存蓬萊分左股灔澦失孤根驛
騎催官渡風帆拂寺門甕城燈火近鐘鼓報黃昏
寄鐵厓先生
先生謝客居東里使者傳宣拜下牀樂府謾推梁子範
禮經須問魯高堂酒須挏馬來光禄賦到龍旗說太常
賜老鑑湖猶有待山隂茅屋未凄凉
答倪元鎮
禪榻清談屢有期茶煙想見鬢絲垂春風水榭停蘭槳
夜雨何山寫竹枝甲煎沉香都入夢新蒲細柳總堪悲
鸊鵜飛處重相憶擬和樊川五字詩
過張侯舊宅
畫戟門開宿草新一過此地一沾巾歸來燕子驚新主
開到梨花又暮春雨榻無因連海曲星槎何處泊天津
夢中相見猶平昔翻訝傳來信未真
題耕隱為王子安作
讀殘書卷雨聲稀耕破春雲晚色微瓦缶自傾蒼朮酒
金貂不換綠蓑衣江花未落秧針短隴草初深繭栗肥
翻笑義熙陶縣令田園荒後始知歸
次韻沈文舉忽見梅花
看梅曾感故園情每到開時别恨生舊樹已從兵後盡
新枝忽見水邊横夢迴山閣梨雲白月滿江城畫角清
欲寄西湖早春信楚天霜冷雁無聲
題畫
積雨平原煙樹重翠厓千丈削芙蓉招提更在秋雲外
只許行人聽曉鐘
懷友
湖草青青上客舟辛夷花老麥初秋一春多少懷人夢
半在鄉山雨外樓
題柯博士竹
元統才人總寂寥奎章遺墨尚風標鈞天夢落江南遠
腸斷雲中紫玉簫
風雨歸莊圖
濕雲漲斷隔溪山依約茅堂碧樹間好是鏡湖秋雨裏
陸家莊下載書還
書珉上人壁
五年一度見西崑舊雨來人半不存只有高梧三十本
春風依舊長兒孫
題杜少陵像
關山雲冷笛聲秋一曲南征感舊游滿地月明雙鬢雪
斷腸今夜望鄜州
陳檜
吳楓楚柳逐煙空陳檜依然護梵宫可惜禎明歌舞地
後庭無樹著秋風
蘆子渡
百里晴沙江水長蘆花風起碧天凉客舟會泊西城下
滿地砧聲兩岸霜
万金(一首)
万(一作力)金字西白吳人元末住持瑞光寺洪武
初召入禁庭奏對稱旨總持法會事住天界寺
有澹泊齋稾
乙巳清明泊舟柳胥浦
柳胥浦上綠楊邊客裏清明繋客船莫遣桃花作紅雨
且看榆火散青煙笙歌漫說承平日耕稼深期大有年
邂逅農人且相慰軍儲無限望吳天
夷簡(一首)
夷簡字易道號同菴宜興人住持杭州淨慈寺
又主南京天界寺除僧錄左善世
鍾山法會詩
千騎東華玉輦來春官詔許五王陪近臣共說天顔喜
收得桫欏樹子回
(詩話洪武四年冬十有二月詔徵江南高僧十人詣京師命欽天監筮日就鍾山太平興國禪)
(寺建法會以薦國殤泰厲御製文宣諭天下禁屠宰明年春正月辛酉昧爽帝服皮弁臨奉天)
(前殿以表授禮部尚書陶凱出午門鼓吹前導至寺用梵法白而焚之癸亥帝搢圭面佛初奏)
(善世之曲再奏昭信之曲三奏延慈之曲舞以應節四奏法喜之曲五奏禪悅之曲夜半六奏)
(徧應之曲徹豆七奏善成之曲諸樂章皆出宗泐所撰勅僧寶金施摩伽陀斛法食十高僧者)
(宗泐來復梵𤦺守仁万金清濬曇噩慧日居頂及夷簡也建會之日天雨桫欏子於山中次日)
(有詔皇太子諸王同觀故夷簡詩及之清濬字天淵居頂字玄極俱黃巖人濬徵授右覺義頂)
(亦徵授僧錄司慧日號東溟住天竺山曇噩字無夢主國清寺噩題華頂云山翠濕衣晴亦雨)
(井華寒齒夏猶冰曹娥江云去越王城三十里到曹娥渡八分潮詩頗磊落惜無全篇合格者)
良𤦺(三首)
良𤦺字元璞吳人住天平山之龍門又主檇李
興聖寺(楊廉夫云琦公既究禪理兼通儒學能詩其餘技耳)
七月既望玉山草堂分韻得爽字
草堂凉夜延清賞石徑楓林秋颯爽鄰屋不同南北院
稻畦真似東西瀼彈琴石上風生衣載酒船來月蕩槳
青山自與白雲期莫遣移文謝來往
月浦道中
江似三巴曲星隨獨樹斜客行猶轉柁秋盡尚迷家白
漲寒沙霧紅生曙海霞故人驚會面老大惜年華
口占
柳隂新月上銀盤入坐清輝落酒寒莫把閒情聽絡緯
露華已濕玉闌干
法智(一首)
法智吳山僧
過安慶弔余忠宣公
浮屠高出暮雲低雉堞遥連碧樹齊茅屋人家兵火後
樓船鼙鼓夕陽西大江千里水東去明月一天烏夜啼
欲酹忠魂荒冢外白楊秋色轉凄迷
(詩話余忠宣輓詩方外作者四人非空惠恕祖皦法智惟智詩為佳)
廷俊(二首)
廷俊字用章號嬾菴鄱陽人(一云樂平人)至正末主
西湖淨慈寺洪武元年示寂於鍾山有泊川集
送僧歸洞庭
每憶華山寺高居俯洞庭煙中飛鳥白波面亂峰青賈
舶朝依岸禪房夜不扃最憐霜後橘金子爛熒熒
有渡
有渡方舟小無家道路長大荒天渺渺滄海日茫茫水
母浮還沒風鴛出復藏不須寒雁呌客意已凄凉
懷渭(二首)
懷渭字清遠南昌人洪武初奉詔至鍾山退居
錢塘有竹菴外集
送一初上人遊武林
舞鳳飛龍若箇邊天涯送遠獨凄然江山南渡降王宅
風雨西陵過客船蹋雪馬塍春買樹鬭茶龍井夜分泉
落花寂寞東歸日煙嶼冥冥呌杜鵑
寫扇贈明上人
太湖六月暑氣微龍宫佛屋相因依蜃嘘翠霧作樓閣
鮫織冰綃鳴杼機鐘磬無時空外發笙簫幾處月中歸
投閒儗向上方住共看滄波白鳥飛
克新(三首)
克新字仲銘自號江左外史鄱陽人元末住嘉
興水西寺洪武初召至南京奉詔往西域招諭
吐蕃有雪廬南詢稾
初至檇李
通越門中逢故人爽溪橋上送餘春燕飛官巷桃花老
鶯囀江亭楊柳新行李風塵千里道緼袍天地百年身
未聞淮海休兵甲回首關山一損神
次韻方推官感興
鴛湖風雨曉吹晴野曠天高秋氣清鳳詔早頒南國使
龍旗新動朔方兵關河千里民初息吳越三年賦始輕
戮力邦家戡禍難釣灘何處濯吾纓
西湖景
蘇子隄邊楊柳春湖中簫鼓畫船新誰知歌舞繁華地
回首東風戰後塵
自悅(一首)
自悅號白雲天台人居餘姚之燭溪洪武初徵
至南京賜歸住杭州靈隱寺
續蘭亭會補任城吕系詩
崇阿撫神秘微風扇和淳靈雨既云沐品彙區以陳蘭
苕擢中沚葩萼媚芳辰散懷得真契引觴答熙春
福報(一首)
福報字復原臨海人住四明智門寺洪武初被
召賜還
續蘭亭會補彭城曹謹詩
柔條扇微風輕波漾晴旭羣彦此委蛇鳴條集中谷列
席依巖隈飛觴隨水曲緬懷古先哲庶以繼遐躅
如阜(一首)
如阜字物元餘姚明真院僧洪武初徵至南京
卒於天界寺
(詩話物元居雪秘山自營精舍宋无逸述其略云吾鄉雪秘山物元上人所營有軒曰入翠曰)
(逍遥有室曰觀樹有篷曰雪蓬有閣曰怡雲曰西閣西閣之前有隙地植茶曰苦茶原植薇曰)
(紫薇坡日離卉林日芭蕉亭閣之右偏有大沼瀦山泉而溢竇垣下入溝溝廣四尺泉流紺而)
(潔經閣前不絶通溝植蓮有小木梁跨其上曰白蓮港港之前有地可遊息曰琅玕塢塢之左)
(偏有小屋可宴坐曰桐隂舍其流循舍下注石竇以出而瀦於垣外曰白鷺池其曲曰鸂鶒灣)
(殿閣池館皆曲盡其妙當元之季隱居之士多治園亭結文酒之社方外自師子林外若阜公)
(者可稱好事矣)
續蘭亭會補任城令吕本詩
禊飲秘圖湖天氣淑且柔傳觴祭曲渚濯纓臨芳洲纖
條亂風樹幽葩落晴溝衆賓亦以樂正忘塵世憂
明詩綜卷八十九
