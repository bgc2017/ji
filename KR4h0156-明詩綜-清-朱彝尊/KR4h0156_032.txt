明詩綜卷三十二
翰林院檢討朱彛尊編
許讚(一首)
讚字廷美靈寶人弘治丙辰進士累官少傅兼
太子太傅吏部尚書文淵閣大學士贈少師諡
文簡有松皋集
感遇
主人凌晨起灑埽坐當楹屋東有茂樹其上鴟梟鳴主
人心所惡彷徨廵檐行亟命伐此樹庶幾遠惡聲僕言
梟可射樹伐難再榮毋以小失大事當論重輕
劉麟(一首)
麟字元瑞本安仁人先世以武功襲南京廣洋
衛副千戸遂家焉中弘治丙辰進士除刑部主
事歴員外郎中出知紹興府削籍徙居湖州起
知西安府擢雲南按察使謝病歸尋起太僕寺
卿遷副都御史廵撫直隸復引疾再起大理寺
卿改刑部右侍郎陞工部尚書卒諡清惠有南
坦老人集(王元美云元瑞詩如癡女兒能織鴛鴦自謂藝絶改繡鳳皇更無此鳥可)
(以發笑)
(靜志居詩話尚書由二千石登三九之列數棄官以去好為山水之游流寓長興之南坦自號)
(坦上翁與孫山人一元龍僉事霓及苕中名士吳珫施侃等結詩酒社號苕溪五隠年八十餘)
(被褐坐小舟赴峴山會人不知為鉅公也嘗請浚川預作墓銘可云逹天知命者矣顧華玉贈)
(詩云琴鶴居何定蓴鱸味獨偏王履吉寄詩云鸞鶴諧真賞瑶華贈遠人孫太初詩云閉門句)
(好杳殘後擣藥聲高月上初其風流可想見也)
南坦讀書臺
盡洗侵輿竹來聽轉壑泉萬花齊映谷五柳欲飛緜弱
子將迎婦鄰翁許借錢讀書臺下雨種玉比藍田
陶諧(一首)
諸字世和會稽人弘治丙辰進士累官兵部左
侍郎贈尚書諡莊敏有南川漫游稾
(詩話南川詩未知津數與空同酬唱吾服其膽)
晚宿峽石
迢遞羣山合逶迤一徑通半村無夕照空谷自天風轍
亂㟏岈上年衰道路中客懷增闃寂新月翳疎桐
劉玉(十二首)
玉字咸栗萬安人弘治丙辰進士除知輝縣入
為御史歴南京左僉都御史董江防後至刑部
左侍郎有執齋集(楊用修云公古詩歌行妥帖排奡入古作者之室五七律)
(雖唐人何多讓焉)
(詩話康陵南廵將臨靳文僖喪詞臣撰祭文均不稱旨御製文云朕居東宫先生為傅朕登大)
(寶先生為輔朕今南游先生巳矣嗚呼哀哉當時代言之臣咸歛手歎息嘉靖中王新建没執)
(齋侍郎作祭文云嗚呼公之才拔乎其萃嗚呼公之學出乎其類嗚呼公之功疇克似之嗚呼)
(公之夀竟止于斯亦可謂言簡而意盡矣執齋當宸濠之變正理江防馳檄師中與喬莊簡犄)
(角克固疆圉其功有足錄者詩頗娟秀絶塵比于莊簡似過之)
夜坐
暝色閟琴書開軒對明月微雨卷薄雲疎星粲成列孤
蹤棲鳥定羣響蟲聲歇緬懷塵外人高枕宵鐘徹
祕獄
牆隙風來無蹤翻書卷衣袂使我燈燄閃爍如青蟲嗟
風伯來何從清明明庶成化工乾坤大噫土囊小胡為
牆隙如吹筒嗟嗟風伯省厥躬
百舌
百舌鳥何佻巧啼遍上林音裊裊雌䧱喚雨雄䧱晴鷓
鴣欲住鵑欲行一鳥一舌尚難定爾有百舌能無爭人
生言出慮禍入一言之失駟不及三寸舌在中禍機唶
爾百舌無是非
志怪
紀歲丁丙戌夏四月廿六靖浪之民家黃牸身孕犢一
項而二首各具口耳目五月十四日丙申金壇農婦生
怪人頭方四角面青而六眼高額凹鼻獠牙鳥喙如山
精手足一節具一爪墮地鬼叫連三聲歘然起走擊乃
斃創見此怪吁可驚七月望仍丙申日異牛又産南陽
邑二首相同項亦分心肺雖分身尾一聞之嗟嗟稽占
書無乃世降生形殊反身修德天可格祥桑枯死安無
虞
石鍾山歌
石鍾山何高哉雙巖競秀江之隈初疑端人秉笏立朝
署又疑靜女把鏡臨妝臺長江萬里如奔馬彭蠡淵泓
匯其下乾坤陶冶質本虛波濤撞擊聲非假春風浩蕩
秋月明蛟龍鼓舞鯨鼉鳴或如巨鏞震東序或如棧劇
和琴笙水石相搏豈人力石鍾千古留佳名山僧叩石
誇竒絶南音含胡北清越山川靈異石偶同至理寧容
三寸舌我來訪古將誰從酈元李渤東坡翁枕流洗耳
了無得倚闌目送雙飛鴻忽憶高皇此停蹕龍旗一埽
羣兇畢鐘乎鐘乎爾善鳴為予汛埽磨厓石
聞甘肅有警寄榕溪公
驛吏傳邊報羌人犯肅州極知兵士苦誰解聖明憂調
集晨分竈供輸夜唱籌早期青海靖定遠舊封侯
寄咸肅兄
江頭日日候歸船南北東西路幾千旅館夢迴常徹夜
故園書去動經年愁連郢樹雲初合思入湘潭月又員
莫道少年堪久别高堂華鬢亦蕭然
越王臺
章澻江流去不回江邊今有越王臺年深往事憑誰問
春盡野花空自開落日每隨孤鳥沒好風時送片帆來
登臨却喜青山在猶勝阿房化刧灰
顔瓌墓(顔公沛令廬陵人也建文末死)
社稷安危隻手支綱常輕重此心知未驅玄武門前騎
巳拔丹陽鎮上旗千古夷齊真義士百年忠孝有佳兒
荒墳偏灑行人淚泗水東流無盡時
蓮花澱
平堤一望盡湖光橋北橋南路短長漁父水中圍曲箔
行人冰上引拖牀
送行
日日都門送别離道傍楊柳巳無枝西飛白日東流水
不放行人住少時
懷歸
鑑湖之水清且漣中有二頃桑麻田故人有約不歸去
老却黃花又一年
黃衷(三首)
衷字子和南海人弘治丙辰進士歴官兵部右
侍郎有矩洲集(鍾仲實云矩洲歴官所至皆有題咏晚年謝事丘皋寄興不倦)
(其詩整而俊婉而有則宏博而不肆)
(詩話矩洲詩無根核興到筆酣閒與曩篇暗合若野練晴飛孤嶼白木棉春試小枝紅白酒河)
(橋花底社黃螺沙市蜑家兒處處短垣圍牡蠣家家生計種扶留鳥際忽開衡岳寺林端恰下)
(灌江船桐木歸來津口渡楊花飛過驛南樓状南中風景歴歴在目)
益陽紀事
潭州楚南郡獷黠俗易敝伊昔炎宋時控禦恒署帥惟
我神聖朝綏靖亦數世去年五百峒椎牛立赤幟居氓
棄業走行旅盡心悸俄聞益陽菁倡亂渠首二敢叛假
息恩遂揭怒車臂豈緣科率煩厥咎在長吏我時移鎮
來集議詢根蔕米聚山川形陣列犄角勢團夫里抽壮
甲長家舉義風霆驅號令狼兕各殲殪鷙猛安可常覆
轍戒前事慎爾血氣軀毋使腰首棄
萬縣
川東十數州此地事征榷鹺販浮大航蠻賨日交錯算
緡及銖釐刺穎倒囊橐追惟作法誰主者及倅幕先王
御盛世賦稅且云薄未造計舟車諒非明哲作刀錐將
盡爭何以捄民瘼厲禁如可除商旅永和樂
雨
自從人日雨漠漠浹旬連漸綠磯頭草仍迷夏口船雷
聲喧浦近農事憫時先楊柳東門色春寒幾度眠
湯沐(一首)
沐字新之江隂人弘治丙辰進士除崇德知縣
入為御史累官大理寺卿有廷尉集
秋日寫懷
黃菊秋來已滿籬青山于我久相期孤燈對酒不成醉
遠道逢秋更覺悲祗恐病侵垂老日不妨貧過未官時
沅湘欲趁東歸櫂竹杖芒鞵任所之
陳霽(一首)
霽字子宇吳縣人弘治丙辰進士改庶吉士授
編修忤劉瑾勒致仕瑾誅復館職歴國子監祭
酒有玉堂成均歸田諸稾燬于火僅存葦川集
藏于家
(詩話祭酒古之遺直爲史官時面責劉瑾謂古者刑不上大夫大廷非行杖之所且言劉公健)
(謝公遷皆顧命大臣君無故一旦去之恐非所以保貴富之道瑾對以廷杖正統年有之公曰)
(此姦邪王振所為爾瑾爭曰王振死士木之難忠臣非姦邪公作色曰此賊幾覆社稷何忠之)
(有瑾曰編修借王振罵我邪銜之欲置公死地以丁母憂僅免其後又劾江彬幾為彬所陷歸)
(田澹退尤人所難詩草被焚從其裔孫錄手稾一首)
過楊二郊居
白石芳郊路清谿舊竹扉橋通湖水近樹入隴雲微蘋
葉漂波冷鱸魚上釣肥村醪沽不遠落景未言歸
熊卓(三首)
卓字士選豐城人弘治丙辰進士授平湖知縣
徵拜監察御史有熊御史選(王元美云熊士選如寒蟬乍鳴疎林)
(早秋非不清楚恨乏他致唐顧玄言云侍御才華警拔一句一字酷尚初巳得王楊風采特)
(少深致清穆敬甫云熊詩如西子解顔萬夫婉孌黃甫云卓詩所存最少不過四十篇出)
(自北地所刪殆無遺珠矣而不足以振然其短調楚楚亦自清發)
(詩話張光世集為康德涵所定熊士選詩為李獻吉所刪兩君俱有才名不應牽率若是疑所)
(汰者金而所存者沙矣)
送王衍之還陜和廷實韻
擾擾郊門道沙寒驛路微烟花行客晚京洛故人稀野
岫孤雲没春山獨鳥歸秦川隠關塞一望一沾衣
出居庸
沙上望行人日暮愁心絶江南四時春邊地五月雪
送客城南
楊柳河橋外春風倒玉壺離情不可道江路滿蘼蕪
趙鶴(二首)
鶴字叔鳴江都人弘治丙辰進士歴官山東提
學副使有具區集(顧華玉云叔鳴詩恥凡語于古愛謝靈運于唐愛孟郊于)
(元愛劉因嘗曰此道不宜淺淺則庸冗下矣其登泰山金焦諸篇言言自作更不隨人真凌駕)
(千古膽也)
(詩話李獻吉登岱詩日抱扶桑躍天横碣石來宗子相稱之謂有芥視岱宗斗量滄海之致若)
(叔明山壓星辰從下看海浮天地自東廻亦警句也)
登岱
一上遥岑萬丈蒼天風應為襲衣裳雞鳴往往看初日
人語時時到下方雲暗鐘聲連海樹春浮花氣入山堂
扶藜不淺登游興祗怪輿丁喚客忙
蓬萊閣觀海
蓬萊高閣晚凉開倦客乘凉坐未回不住鳥聲衝雨過
有時龍起帶潮來愁雲尚識田横島仙月還虚漢武臺
回首夕陽瀛海上一尊懷古獨徘徊
汪循(一首)
循字進之休寧人弘治丙辰進士官順天府通
判有仁峯文集
老去
老去心還競春來花又新未應行樂地偏愜少年人
戴銑(二首)
銑字寶之婺源人弘治丙辰進士官南給事中
以論劉瑾削籍贈光禄少卿
武城晚眺
野曠蒼烟合城昏白日斜羃隄千樹柳負郭萬人家小
舫明漁火高樓隠暮笳寂寥江上立羇思滿天涯
經古鄚州
城勢尚蜿蜒風光異昔年民垣官舍瓦兔穴戰場田古
樹無秋色殘碑有暮烟興衰亦常理臨眺却淒然
朱諫(八首)
諫字君佐永嘉人弘治丙辰進士歴官贑州知
府調吉安謝病歸有蕩南集(俞汝成云君佐詩多自得之趣不規)
(規于聲調格律)
(詩話蕩南近體足自名家)
清明日泊揚子江
楊柳夾江青東風潮正平雲間旋蜃市沙際聽鼉更萬
水俱東逝孤舟更北征不知時序改今日是清明
入清河
柳葉初凝綠桃花正滿林河流移故道海色變層隂午
夜一帆月征人萬里心風沙吹欲老短髮不勝簪
寓江心寺
孤嶼清秋夜星河萬里查江山如有約雲水暫為家白
髮隨鷗鳥輕舟采石華秋風動歸思淅瀝響蒹葭
冬日奚蘭室老友見訪喜而有作
江村寒月客來稀坐對梅花半掩扉燈火最憐清夜話
溪山偏愛舊人歸酒樽欲盡還堪瀉世路無情巳息機
相見不須悲白髮山林鍾鼎總成非
章孝夫鴈麓山莊
隂隂竹樹繞山根石徑雲深蕩北村無數落花浮水面
盡隨鷗鳥到柴門鈎簾静對千峰月種藥新開五畞園
長日南窗事高卧謾將風景說桃源
瑶川新漲同魏海南泛舟
草煖風和二月天江南鰕菜不論錢前溪昨夜添新漲
一葉中流范蠡船
夜坐
金爐火盡不聞香銀燭無光春夜長想見落花千萬朵
盡隨風雨下池塘
寄曾良用
幾度南樓坐夕曛十年消息隔江雲歸來又向江頭别
只見梅花不見君
黃相(一首)
相字弼甫莆田人弘治丙辰進士有一溪集
槿樹花歌
日出花始開日沒花巳落明日花開笑落花不知向暮
還如昨人間勢利自有時田竇相傾徒爾為獨不見東
陵瓜逹人守法奚咨嗟子如不我信聽歌槿樹花
唐錦(一首)
錦字士絅上海人弘治丙辰進士除知東明縣
入為兵科給事中歴江西提學副使有龍江集
近山
卜得幽居傍翠屏澗泉偏愛枕邊聽曉來嵐氣衝簾入
濕透牀頭相鶴經
唐寅(九首)
寅字伯虎一字子畏吳縣人弘治戊午舉南京
鄉試第一坐事下獄放歸有六如居士集(顧華玉云)
(伯虎棄落之餘益任放誕殉節體物託興歌謠㒺避俳文務諧里耳雖作者不尚其辭君子可)
(以觀其度矣性祝希哲云子畏詩初喜穠麗臨仿白氏務逹情佳者多與古合袁永之云)
(子畏築室桃花塢中讀書灌園家無儋石而客常滿坐風流文采照映江左謂人生貴適志何)
(用劌心鏤骨以空言自苦故其著述多不經深思語殊俚淺王元美云唐伯虎如乞兒唱蓮)
(花落其少時亦復玉樓金埒)
(詩話六如淪落明時恒賣畫為活故其詩云領解皇都第一名猖披歸卧舊茅衡立錐莫笑無)
(餘地萬里江山筆下生又云青衫白髮老癡頑筆硯生涯苦食艱湖上水田人不要誰來買我)
(畫中山誦之悽然足以悲矣然于畫頗自矜貴不苟作而詩則縱筆疾書都不經意以此任逹)
(幾于游戲此袁永之輯其集僅存少年之作實末足以盡其長余於集外從畫卷錄其留題絶)
(句八首饒有風致未至如乞兒唱蓮花落也)
驄馬驅
悠悠驄馬驅道阻歲云晚豈無同袍士念子不能飯木
落辭故枝去家日以遠鳴雞戒前塗夕暝猶策蹇筋力
巳非舊淚下不可卷
題雲山煙樹圖
雲山烟樹靄蒼茫漁唱菱歌互短長燈火一村雞犬静
越來溪北近横塘
贈感慈鄒先生畫
騎驢八月下藍關借宿南州白塔灣壁上殘燈千里夢
月中飛葉四更山
呈何先生畫
青雲閣榭泉聲隔黃葉關河鴈影來别有詩人好懷抱
西風雙鬢一登臺
曉起圖
獨立茅門嬾拄筇鬢絲凉拂豆花風曙鴉無數盤旋處
綠樹枝頭一綫紅
野寺
野寺空林落照低微鐘烟樹使人迷逢僧只道山門近
不覺穿雲又過溪
雪景
重重樓閣凍雲連煙樹蒼茫帶瀑泉一夜空山千丈雪
草玄人在玉壺天
墨菊
故園三徑吐幽叢一夜玄霜墮碧空多少天涯未歸客
借人籬落看秋風
題畫
日長深閉竹廬眠席下猶餘紙裹錢檢點雞棲牢縛草
夜來有虎飲山泉
劉龍(一首)
龍字舜卿襄垣人弘治已未賜進士第三累官
南京吏部尚書贈太子太保諡文安有紫巖集
送謝同年邦用之湖廣僉憲
曲江花底記同遊十五年來鬢欲秋楚國旌旄新寵渥
謝家人物舊風流君山雨霽簪螺髻漢水春深漲鴨頭
樽酒巳空山巳夕微茫煙樹隔仙舟
林廷㭿(一首)
廷㭿字利瞻閩縣人弘治已未進士歴官太子
太保工部尚書贈少保諡康&KR1063;有小泉稾
江南曲
鳥鳴花樹繁春滿江南道不見花下人但坐原頭草
蔣瑶(一首)
瑶字粹卿歸安人弘治巳未進士由御史出知
荆揚二府累官工部尚書加太子少保卒諡恭
靖
(詩話康陵南廵近侍希帝意旨欲刷民間女子恭靖公知揚州府事語江彬等曰揚州女子少)
(多受聘不便奪之無已則知府一女在得旨斯進耳乃罷時山隂汪清憲先生知泗州中使傳)
(旨令進美人善歌吹者先生奏言泗州婦人荒陋無可應勅臣向民間訪桑婦儻納之宫中俾)
(受蠶事庶于治化有禆事亦得寢二公彊直頗相類而康陵未嘗震怒亦足見帝德之寬大矣)
(相傳駕旋時恭靖為彬等繫于舟中三日不食驅今送駕所騎馬受奪止攜一被墊驢背夜則)
(寝焉抵臨清徒跣行岸上康陵遥望見之曰是蒋知府邪可速遣還方得免維揚人感之入髓)
(春秋尸祝至今恭靖以宫保尚書予告林居者二十年入峴山社詩不多作惟秋社一律僅存)
丙午秋社和我齋半溪聯句韻
湖上閒居繫遠心羣公蘭楫幾回臨衣冠聚處多鄉里
存没筵前換古今野寺浮橋煙樹暝斷碑斜日蘚苔侵
從教津鼓催歸數且倚窪樽亭柱吟
孫緒(一首)
緒字誠甫故城人弘治已未進士歴官太僕寺
卿有沙溪集(李時遠云沙溪瀛洲才子所作清新典麗足以名世)
(詩話沙溪無用閒談足資國史之采擇詩不見佳)
居庸關官舍
一徑中開萬里横居民無地問農耕霜催木葉晚山赤
雨溜石苔秋水清沙鳥遠從天外度寒蛩苦愛夜深鳴
峯巒徙倚休回首何處孤雲是故城
王守仁(十首)
守仁幼名雲生字伯安餘姚人弘治己未進士
授刑部主事改兵部坐救戴銑忤劉瑾杖闕下
謫貴州龍場驛丞旋復南京刑部主事改吏部
歴員外郎中遷南太僕少卿轉鴻臚寺卿拜左
僉都御史廵撫南贑陞右副都御史論平宸濠
功擢南兵部尚書封新建伯卒贈侯諡文成從
祀孔子廟庭有陽明先生集(王元美云伯安詩少年有意求工而)
(為才所使不能深造而衷于法晚年歸于道學尚為少年意象所牽不能渾融而出于自然自)
(負若兩得而吾以為幾于兩堕也又云王伯安如長爪梵志彼法中錚錚動人穆敬甫云王)
(公功業學術振耀千古固不必論其詩而詩亦秀拔不可掩其殆兼舉哉又云王詩如披雲對)
(月清輝自流優顧玄言云先生經國大手博學通逹詩非所然有幽思逸致陳卧子云文)
(成才情振拔少年頗擅風雅自講學後多作學究語遂不堪多錄)
(詩話新建勲業氣節文章皆可甲世特多講學一事䜛言惟興彛尊少聞先君子之言矣心齊)
(顔子之學也良知不動心孟子之學也大學思復戴鄭之舊定論冀息鵝鹿之爭仁智之見各)
(殊楊墨之歸斯受其後流而為禪者門弟子之過也今就先生之詩觀之其過濂溪祠云瞻依)
(多少高山意曾向圖中識面真讀易詩云乃知先天翁畫畫有至教題武彛壁云溪流九曲初)
(諳路精舍千年始及門示程畢二子云紫陽山下多豪俊應有吟風弄月人則先生何嘗立意)
(樹幟張弧與洛閩諸儒異乎乃訾訾之口以先生學術未純并先生大節疑焉皦皦素絲欲染)
(為緇彼譖人者亦太甚矣)
山石
山石猶有理山木猶有枝人生非木石别久寧無思愁
來步前庭仰視行雲馳行雲隨長風飄飄去何之行雲
有時定游子無還期有生豈不苦逝者長若斯已矣復
何事商山行采芝
諸生
人生多離别佳會難再遇如何百里來三宿便辭去有
琴不肯彈有酒不肯御遠陟見深情寧予有弗顧洞雲
還自棲溪月誰同步不念南寺時寒江雪將暮不記西
園日桃花夾川路相去倏幾月秋風落高樹富貴猶塵
沙浮名亦飛絮嗟我二三子吾道有真趣胡不攜書來
茆堂好同住
寄友用韻
懷人坐深夜帷燈曖幽光耿耿積煩緒忽忽如有忘玄
景逝不處朱炎化微凉相彼谷中葛重隂殞衰黃感此
客游久經年未還鄉伊人不在目絲竹徒滿堂雲深雁
書杳夢短關塞長情好矢無斁願言覬終償惠我金石
編徽音激宫商馳輝不可即式爾增予傷馨香襲肝膂
聊用中心藏
别湛甘泉
行子朝欲發驅車不得留驅車下長坂顧見城東樓遠
别情已惨况此艱難秋分手訣河梁涕下不可收車行
望漸杳飛埃越層丘遲回岐路側孰知我心憂
古道
古道當長坂肩輿入暮天蒼茫聞驛鼓冷落見炊煙凍
燭寒無燄泥爐濕未然正思江檻外閒却釣魚船
興隆衛書壁
山城高下見樓臺野戍參差暮角催貴竹路從峰頂入
夜郎人自日邊來鶯花夾道驚春老雉堞連雲向晚開
尺素屢題還屢擲衡南那有鴈飛回
元夕
去年今日卧燕臺銅鼓中宵殷地雷月傍苑樓燈彩淡
風傳閣道馬蹄廻炎荒萬里頻回首羌笛三更謾自哀
尚憶先朝多樂事孝皇曾為兩宫開
龍潭夜坐
何處花香入夜清石林茅屋隔溪聲幽人月出每孤往
棲鳥山空時一鳴草露不辭芒屨濕松風偏與葛衣輕
臨流欲寫猗蘭意江北江南無限情
寄浮峰詩社
晚凉庭院坐新秋微月初生月滿樓千里故人誰命駕
百年多病有孤舟風霜草木驚時態砧杵關河動遠愁
飲水曲肱吾自樂茅堂今在越溪頭
山中示諸生
桃源在何處西峯最深處不用問漁人沿溪踏花去
周倫(一首)
倫字伯明崑明人弘治己未進士累官刑部尚
書贈太子少傅諡康僖有集
雨霽登馬鞍山
春暮日始霽尋幽憩山牀洞壑石衣冷幡幢松雨香悠
然倚雲閣極目塵沙場
張琦(七首)
琦字君玉鄞縣人弘治己未進士除南大理評
事歴寺正陞興化知府歴福建左參政致仕有
白齋竹里館二集(王元美云張君玉如夜蛙鳴露自極聲致然不脫淤泥中)
(李杲堂云先生詩吐咀山川驅使雲鳥草木與一時詞人絶不同)
(詩話白齋于李何詩教盛時别出機杼尃以宋人為師句如人到闕年一過客吾當十日九揮)
(毫千村土犬月照雨半夜江魚潮入田天上星辰離舊次夢中山水作真游離歌對酒無三叠)
(殘暑先秋退一分十里長亭留短樹滿天晴日落黃沙濕螢燄竹火依火疲馬出郊山復山路)
(入林低潮裹樹山行月黑虎窺人殘年滯雪開新歲五日敲冰過一州古刹今僧相見少新篁)
(舊竹長來齊水邊地冷苔生髮山外民貧竹有花入之誠齋安晚集中猶上駟也弇州方之夜)
(蛙鳴露說者以為過而白齋出郭詩云一部新詩一部蛙則作者先以自喻矣)
遊長山
偶偕羣從遊騎馬秋山冷笑語應谷聲揚鞭亂江影入
山尚未深而有山棲境紅子落長藤蒼苔覆眢井短棘
刺我衣朔風吹我領飢腹覓蕨根健步出松頂樵人四
五家炊烟忽生暝問樵何處山云是丹霞嶺黽勉越崇
岡豁然見高景飛鳥盪胷至浮雲暗生脛陟高原自平
可以發深省
黃昏步溪上見煙月可愛
明月在天煙在溪煙中看月無光輝沙禽熟眠潮未響
野火歴亂船初歸天邊楊柳誰家樹烟月相含不知數
此時幽景記不真莫是江南夢歸路
次夜又步溪上
月夜不減昨夜好秋霽家家夜飯早蔓青芋子白酒香
土門竹舍黃花老農談悠悠静可聽皆說官家今太平
斗斛上倉不過槩差船點馬無兼丁翁哺弱孫婦抱子
依依相對桑麻裏我願明月常此光不照離愁照歡喜
秋晚登君山
十年兩醉君山酒山下民風似昔年青帕茜裙耰麥女
銀鱸紫蟹入村船霜焦葉破猶藏寺江浦沙高未作田
病骨登臨尚彊健坐聽湘瑟弄湘煙
梨園教曲圖
梨花千樹雨初收上苑春風吹未休新製樂章音調澀
勅教依舊唱伊州
合和驛南望彌望皆白土
當時戰血有餘腥白土經年草不青留得遺民幾家在
夕陽村裏掘蕪菁
溪家
紫絮茅花飛入門淺溪幽響出籬根溪家老婦閒無事
落日呼歸白鼻豚
都穆(一首)
穆字元敬吳縣人弘治己未進士授工部主事
歴禮部郎中乞休加太僕少卿致仕有南濠詩
略(顧華玉云少卿文簡古有法詩雖故爾沖泊竟非俗韻胡孝思云元敬詩宗陶孟)
(詩話祝希哲九朝野紀徐昌榖剪勝野聞往往紀載非實惟都少卿南濠文跋西使記金薤琳)
(瑯聽雨紀談事必稽核蓋篤學之士也相傳吳中有娶婦者夜大風雨滅燭徧乞火無應者衆)
(皆曰南濠都少卿家當有讀書燈在叩其門果得火齋居乏食笑曰天壤間當不令都生餒死)
(先民風節如是詩無足錄存豹一斑)
吳江竹枝詞
雙櫓□船無比輕耳邊惟聽踏車聲龍王堂下風波惡
誰似儂心耐得驚
張鳳翔(一首)
鳳翔字光世洵陽人弘治己未進士除戸部主
事移病歸卒年三十有伎陵集
(詩話伎陵集洵無足錄蒙叟誚獻吉黨護作傳然其集本獻吉評點初不假借不以為近俳即)
(以為太實或譏其篇章雖多事重意複或評其藴蓄有餘變化未至惟卷未數篇云流動工緻)
(所謂吾見其進也是無異師之視弟子若其文有擬彭澤士夫送陶潛解任歸序詆之曰此篇)
(疑未覩歸去來辭而作則侮人太甚矣蒙叟黨護之論殊不其然)
宫詞
社燕花梢翠尾分玉樓斜度語朝曛卷簾忽趁東風入
誤落芹泥濕鳳裙
謝廷柱(六首)
廷柱字邦用長樂人弘治己未進士除大理評
事歴官湖廣按察僉事有雙湖集
(詩話邦用詩如犀塵在握淨埽游塵)
水亭夜坐
今夜月上遲前夜月上早有月景固佳誰識無月好天
高衆星明涼意在庭草風輕螢照樹夜定魚在藻毛髮
動蕭爽塵襟滌煩懆時序倏將代浮生嗟易老北鴈今
已南游子在遠道昨夢江田村石林淨如埽獨坐望海
亭把酒看雙島
茶園市伍家候大廵
微風散輕隂日色在雲裏出郭天氣佳游衍心自喜肩
輿歴青原瀰瀰見溪水農家住林藪前山若屏几因話
田與桑欣然憶鄉里
九月六日早發新化
出郭問前路度溪望千峰曉雨送薄寒碧嶂廻秋容人
言秋思悲我愛山色濃歸興儻如此宦情渾已慵故園
黃菊花正及茱萸鍾佳節不負人江海愧浮蹤
過彭澤縣
挂帆過匡廬檥舟向江縣彭澤舊知名淵明今不見巖
松露沾蓋堤柳風拂面雖非當時物過客生愛戀公如
素玉姿不以緇湼變又如瑶臺鶴凡鳥亦知羡我欲賦
弔詞清詩公所擅我欲酹一觴薄酒不堪薦漲澤曉乘
舟秋濤夜馳傳區區葵藿心𤨏𤨏芹曝善因公懷昨非
歸里今得便
夜泊石門
斜陽皂林驛暗月石門橋雨暴桑難葉煙村柳未條客
懷空耿耿春事竟寥寥今夜舟中夢閩山翠欲漂
宿永峰不果踰十里改宿桐林
數程過百里天色已黃昏客問溪頭館農歸樹裏村雞
豚各籬落烟火幾柴門乘夜求安枕桐林更上原
明詩綜卷三十二
