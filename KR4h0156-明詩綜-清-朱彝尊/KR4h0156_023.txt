明詩綜卷二十三
翰林院檢討朱彝尊編
廖駒(一首)
駒閩人有彊恕齋槀
思親
戎馬何時歇奔馳倦此身青燈孤館客白髮倚門人書
信連年絶家山入夢頻歸來未有日回首一沾巾
李孟璿(一首)
孟璿名均海鹽人以薦官府學訓導有南莊集
(静志居詩話海鹽半邏劉長卿詩所云半邏鶯滿樹也近市有吕冢土人相傳是吳孱陵侯蒙)
(所葬考之吳志荆州記蒙卒於公安葬於蒲圻則非蒙冢明矣按漢季黃巾之亂吳有許昇妻)
(吕榮不辱於賊為所殺麋府君歛錢葬之嘉興南地名義婦堰然則冢為榮之冢也南莊西溪)
(兄弟實居於是予少日欲編緝檇李先民詩李布衣麟友為二李族孫錄其宗譜所載南莊西)
(溪詩各數十乂有李景孟詩一卷今已亡之僅就英華集中兄弟各錄一首景孟中景泰甲戌)
(進士求其詩不復可得附識於此)
擬古
卞氏有美璞采之荆山中至寳不先剖獻君乃至公玉
人何嫌猜三獻兩見刖抱之發長號淚盡繼以血宋人
貴凡石得之梧臺東周客視之笑本與瓦甓同忠言翻
見惡藏之愈深固自誇天下珍和璧安足覩嗟哉優與
劣賤目豈能别
李季衡(一首)
季衡名平孟璿之弟有西溪集
蘇臺
姑蘇臺畔舊長洲江水無情只自流人去不生歌舞夢
客來空動古今愁烟光漠漠孤城晚樹色蒼蒼故壘秋
不獨凄凉眼前事越王宫闕亦荒丘
徐璲(一首)
璲字德熙
秋日江館寫懷
水國天寒樹影稀西風又見鴈南飛郢中白雪無人和
湖上青山有夢歸獨對浮雲傷往事驚看秋草又斜暉
十年浪跡烟波外滿眼塵氛未拂衣
朱純(三首)
純字克粹紹興山隂人
登龕山
長江限吳越形勝一何雄島嶼蒼茫外乾坤浩蕩中江
連理日霧汀暗走沙風忽起乘桴歎滄洲不可窮
怨詞
井上梧桐樹密葉何沉沉傷心昨夜月照見雙棲禽
天寳宫詞
落盡宫花輦路荒鑾輿西狩嶺雲長詞臣休望金雞赦
蜀道艱難勝夜郎
李勖(一首)
勖字文勉紹興山隂人
送春
彊對東風酒一尊留君無計黯消魂綠波芳草汀邊路
飛絮殘陽柳外村鶯倦語時渾寂寞客傷離處又黃昏
寒燈孤館何曾寐山雨蕭蕭獨閉門
李仲訓(一首)
仲訓號峴山南昌人仕至吏科給事中
西臯詞
酒熟黃雞肥後月圓丹桂香時誰道先生無事半醒半
醉題詩
賀承(一首)
承字宗振蘇州人
湖鄉佳處為朱昌年題
湖鄉佳處足幽棲路入蒹葭望欲迷一水遠連天上下
幾家如在瀼東西紅塵市迥人稀到綠樹春深鳥自啼
何日編茆居此地杏花春雨看扶犁
高璧(二首)
璧字貴朋紹興山陰人有遯菴槀
秋日逆旅送友人
七澤波濤險三邊道路窮生涯同汎梗蹤跡歎飛蓬晚
色平蕪外秋聲落木中毋將衰颯淚臨别灑西風
春草宫
宫花已寂寞宫柳亦凋零惟有宫前草春來依舊青
胡紀(二首)
紀字大年舒城人永樂甲午舉人歴官山東布
政司左參議
(詩話大年以孝行聞父母之喪俱廬墓次猛虎引避羣鹿來馴有司旌表其門平生以詩畫書)
(得名稱淮西三絶)
寄懷翁復初(二首)
曾對東風倒玉壺花前痛飲醉相扶湘山此日君思我
苦竹叢深聽鷓鴣
别後茫茫歲月催眼看花謝又花開相思莫道書難寄
落鴈峰前有鴈來
王佐(二首)
佐字汝學臨高人正統丁卯舉人高州同知有
雞助集
瓊州(二首)
斷虹飲海日光移西北雲屯少定姿颶母呼風千里至
三間茅屋可能支
五指分山析四州那盆峻嶺却當頭一支瀉下朝東水
去與瓊州作上流
俞膺(一首)
膺富陽人
(詩話富陽春江隄在縣南莧浦至觀山三百餘丈皆壘以石縣令李濬所築歲久圯宣德十年)
(知縣事吳堂允升重築之民感其惠更名吳公隄云)
吳公隄歌
富春建邑臨濤江江聲日夕相舂撞颶風秋來簸銀屋
海若欲使蛟鼉降蛟鼉降遲海若怒桑田往往棲鷗鷺
幾人縮手空嗟吁謂是天閽杳難訴吳侯請命不憚勞
隄成却恨來何暮老翁扶杖城南行喜見髫年舊游路
錢塘己祀眉山蘇富春今拜番陽吳乃知興廢有前定
賢守賢令無時無賢守賢令無時無憑誰畫作雙隄圖
陳延齡(二首)
延齡冨陽縣丞
妙智寺
永安山高一萬丈妙智寺建三千年古澗泠泠瀝蒼雪
畫樓面面開青蓮老猨果熟占一壑怖鴿燈暝依諸天
老夫登臨發長嘯風露滿身寒不眠
大安院
詩人假榻古蘭若松風澗水相泠泠優婆塞傾椰子酒
須菩提譜蓮花經龍鱗樹老雨中翠佛髻山高雲露青
借問金仙渺何許香臺去後三千齡
黎公弁(一首)
公弁字之冕臨川人舉明經正統中授臨潁教
諭調蒲圻有蓴川雜詠
金疊山
青山天際來勢若雙飛蛾平明宿雨收嵐氣生林阿非
煙亦非霧炫日金碧多流鶯緩語處坐愛春風和
沐璘(三首)
璘字廷章定邊伯昂之孫贈都督同知僖之子
官至右軍都督特進榮禄大夫有集
滇南即事(二首)
自昔梁州域西南路盡通碧雞名岫遠金馬故關雄羅
婦裙花布蒲蠻臂柘弓聖恩同覆載處處樂時豐
萬山藏古砦六詔雜諸蠻僰女頭籠帽番僧耳墜鐶啖
蛇傳土俗屠犬祀神姦更有西戎種輕生性最頑
午日
蛇首裝船十丈長船頭鐃鼓間笙簧百夫劃漿齊聲去
阿瓦城河沸似湯(李分虎云阿瓦國王每夏五月以舟師會諸小國於江上都督沐璘作詩)
(至今傳誦之)
廖俊(一首)
俊字文英號竹崖蒲圻人中景泰元年鄉試授
漢州學正調嘉定州有芙蓉百詠
(詩話竹崖為漢州學正一日過開元寺聞諸僧誦經音韻朗然歎曰不愈於學生乎乃擇其年)
(幼者四人趙杲方璧周冕張敖置之先賢堂中朝夕誨之後杲舉進士璧冕俱領鄉薦而敖亦)
(由貢生為府通判再調嘉定手植海棠於學賦詩云曾於雨裏覓蒼苔幽洞移來手自栽枝幹)
(巳成人欲去好花他日為誰開每賓興以花盛開為驗云)
西良湖
南邦遺跡在西良鳬鴈依然滿石梁我向浮洲臺上立
不勝惆悵到斜陽
潘亨(四首)
亨字從禮淮安山陽人景泰丙子舉人同知武
昌府事有冰壑先生遺稾(余子華云冰壑老人詩麗而雅郭克諧)
(云冰壑之詩雋而不露深而不僻質而不俚渢渢乎大雅遺音)
(詩話冰壑詩格高聳比於十才子似覺軼倫)
北固晚眺
極目蒹葭外西風白紵凉殘霞隨野鶩落日送颿檣水
接蓬萊近山連楚越長六朝遺恨在誰為管興亡
七里灘
怒濤催遠客帆落釣臺陰夜雨他鄉夢秋風何處砧渚
煙籠樹杪澗水入溪深中有垂綸者茫茫不可尋
蟋蟀
愁對燈前影時聞牀下聲要知因物付何用不平鳴斷
續許多意淒凉無限情誰家急砧杵海内已休兵
聞子規
﨑嶇蜀道馬行遲到處空山有子規愼莫夜啼枝上月
思家正是夢回時
張振(一首)
振字孟起嘉興人
貧居
青眼交遊覺漸稀側身天地可相依若知白石眞堪煮
何待黃精為療飢己過禁煙無熟食不因沽酒典春衣
蒼苔碧草侵階長高卧空齋晝掩扉(周青士云孟起貧居之作曲盡窶人)
(情狀誦之若有鬼捓揄於劉伯龍之側也)
楊範(一首)
範字九疇鄞人有棲芸槀
鏡川
斜日一輪山上頭輕霞片片漾波流平蕪野岸碧千畆
喬木人家紅半樓沙鳥廻翔將下宿田夫祓濯欲歸休
漁舟各己收緡去漸有燈明蘆荻洲
韓永(一首)
永字景修嘉興人
詠梅次竹鄰
昔訪逋翁宅牆頭露半梢因吟暗香句行過段家橋
盛寅(一首)
寅字起東吳江人太醫有流光集
暮春雜詠
青青楊柳拂簷牙杏酪香來客念家惆悵墓田吳苑曲
幾年寒食在京華
周德行(一首)
德行嘉興人自號農圃居士
寄泮水諸公
早年曾許筆如杠老我於今興已降作客渾如錦江杜
攜家未遂鹿門龐沙鷗睡熟原相並梁燕飛來偶自雙
昨夜夢魂歸别墅富春山鎻白雲窗
許穆(一首)
穆字士深松江華亭人
送邵昇遠之官吉州
京華相見惜分攜歌罷驪駒思欲迷獨客自憐留日下
一官君喜向山西天涯月落聞雞唱驛路花開聽鳥啼
想得到州春未晚柳條垂綠草初齊
沈恒(一首)
恒字恒吉長洲人
題劉廷美畫
十載天涯作宦遊黃塵飛滿紫貂裘歸來不歎長塗險
猶寫關山萬里秋
岑琬(二首)
琬字公琬餘姚人有雪崖集
聞鶯懷戚學正在滄洲
我有故人在滄洲思之不見心悠悠木蘭為楫沙棠舟
南來鼓櫂乘中流嚶嚶好鳥如相求載飛載止鳴不休
願以盟言結綢繆為予一洗離居愁何以報之青琳球
松陵道中
野闊煙凝樹湖深水近田了鬟挑菜女獨櫓賣魚船鳥
去青山外帆收古驛前孤吟看北斗戀闕竟忘眠
陳雝(一首)
雝字惟肅海寧人
葛嶺懷古
山上樓臺湖上船平章醉後嬾朝天羽書莫報樊城急
新得蛾眉正少年
錢曄(一首)
曄字允輝常熟人浙江都司經歴有避菴集(李賓)
(之云江陰周岐鳳多技能坐事亡命扁舟夜泊曄投以詩岐鳳得之大慟江南人至今傳之)
贈澄江周岐鳳
琴劒漂零西復東舊游清興幾時同一身作客如張儉
四海何人是孔融野寺鶯花春對酒河橋風雨夜推篷
機心盡付東流水惟有家山在夢中
陳顥(一首)
顥字漢昭嘉興人有竹鄰集
立春
蕭條書劒客邊身望望歸期過立春宫柳漸黃梅己白
東風應笑未歸人
張愖(二首)
愖字汝誠鄞縣人有東臯集
四月三日
未盡傷春酒一杯微風吹雨又南來浮雲心事何曾定
逝水年華更不回數尺雞頭添穉竹一簾鼠耳長高槐
博山無火清香度何處薔薇昨夜開
贈天童詩僧讓公
自聞方外說天童夢繞青山十里松珍重能詩老支遁
尋常結社勝爐峯傳書度海朝憑鶴擊鉢臨江夜擾龍
今日東風花縣裏解衣留偈得從容
李廸(一首)
廸字叡迪鄞縣人
郊游
栗杖風前處處扶林花掩映失前途兒童也喜尋春客
說與東村賣酒壚
張肯(二首)
肯字繼孟吳人有夢菴詩稾
沈如美所畫美人圖為徐文輝作
流蘇綴綵鴛帳寒金鴨不飛香縷殘新霜撲簾白如粉
啞啞烏啼金井欄芙蓉屛開睡初醒守宫淺褪胭脂冷
玉釵慵整雙鳳凰春愁壓翠蛾眉長
送人之官嶺外
曉裝帶雪出吳門惜别休辭酒滿尊邊徼一官同謫宦
平安萬里即殊恩月明好度梅花嶺雨過頻穿槲葉村
想得龍城公退後故鄉風景與誰論
杜瓊(二首)
瓊字用嘉吳縣人自號鹿冠老人又號東原耕
者卒門人私謚曰淵孝先生有東原集
挽陸徵士
蕭蕭白楊樹瑟瑟鳴西風嚴霜隕百草草下哀寒蟲方
當歲徂邁那堪悲送終平生結交好一旦隔音容魂氣
竟何之遺軀返幽宫挽棺向西麓去去不復東斜照寒
無光頑陰蔽羣峰隧道一深閉千秋恨難窮徘徊不能
去灑淚心忡忡
采菱圖
苕溪秋高水初落菱花已老菱生角紅裙綠髻誰家人
小艇如梭不停泊三三兩兩共采菱纖纖十指寒如冰
不怕指寒并刺損只恐歸家無斗升湖州人家風俗美
男解耕田女絲枲采菱即是采桑人又與家中助生理
落日青山斂暮烟湖波十里鏡中天清歌一曲循歸路
不似邪溪唱采蓮
秦旭(九首)
旭字景暘無錫人有修敬先生集(趙柱野云先生詩因事成)
(言遇景命賦直吐胷臆風骨自存之程克勤云公詩醲郁峻整諸體咸備李賓云公詩得)
(肯綮能作驚人語)
(詩話景𤾉五峰之父五峰於天順間通籍景暘詩名著於鄉䣊久矣成化壬寅結碧山吟社於)
(惠山之麓與者十人陸勉懋成高直惟清陳履天澤黃祿公福楊理叔理李庶舜明陳公懋行)
(之施廉彦清潘緒繼芳其一則景暘也時舜明年八十六景𤾉八十五天澤八十三懋成八十)
(二惟清七十九公禄七十三叔理七十二行之六十九彦清六十一惟繼芳年未五十諸公彊)
(之入社其後享年八十餘是時常熟馬紹榮宗勉榜其門長洲李應禎貞伯扁其堂旴江左贊)
(時翊名其亭同邑邵寳國賢為之記長洲沈周啟南為之圖江左傳為佳話吟社九人皆處士)
(獨景𤾉以子貴封武昌知府行之好著書故景𤾉詩云先生豈特天趣高著書厭嚼前人糟後)
(於宏治元年上所著書大要謂尚書周易大學中庸注失經迷臣有一得頗能析理通政使以)
(奏内自稱庶人且穿鑿害道乞正其罪泰陵命焚其書押遣還鄉事載實錄而談修惠山古今)
(考遺之)
傷春詞簡繼芳
東風陣陣花狼籍老夫鈎簾空歎惜狂來扶病欲出門
門外春泥深一尺徐家園裏葛家樓回首繁華逐水流
安得紅顔生羽翼玉笙吹上崑崙丘
苦雨簡立夫
鵓鳩雙雙啼屋角細雨斑斑晴復作碧水蒼苔野外昏
挑燈坐聽簷花落輕寒側側透重扉番把羅衣換裌衣
出門可奈春泥滑孤負西山筍蕨肥
雨齋簡惟清
瀏瀏竹間雨瀟瀟窗外鳴小池收暑氣疎柳作秋聲鬢
雪蒙頭冷腰金照眼明年光太怱廹何處學長生
酬黃公禄
春城無伴獨徜徉江草江波帶夕陽同學幾人千里夢
相思一日九迴腸東吳文社今寥落南國音書孰寄將
遙想杏花軒裏客習池蹤跡久荒凉
寄公禄
海内新詩久不聞東樓高卧思紛紛窗含竹色清如許
人比梅花瘦幾分銀燭翠壺歌白苧畫船春水載紅裙
昔年樂事俱陳迹愁對孤燈更憶君
松菴避暑
秋燈禪榻鬢絲絲行樂鄉山也自宜草閣共招溪上月
茶爐重和卷中詩牧之有意尋春早靈運無緣入社遲
且與諸公相對飲風流不减會昌時
送人還京
青楓江上葉蕭蕭汴水淮雲去路遙宫燭漸低鄉夢斷
家山將近客愁消霜寒鐡甕秋聞柝月落揚州夜聽潮
厚禄故人如問我白頭甘作惠山樵
與懋成惟清公禄叔理舜明山行歸途有作
落梅風急放湖船六客逍遙是散仙雪白河豚新入饌
鵝黃楊柳未成綿松菴相地開詩社花市留衣當酒錢
寄語諸公愼終始莫因勤怠誤流年
題畫梅
沙際春煙濕未消落梅風急送輕橈江邊有客尋詩去
應在西湖第六橋
明詩綜卷二十三
