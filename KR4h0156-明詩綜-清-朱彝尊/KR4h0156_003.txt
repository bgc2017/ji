明詩綜卷三
翰林院檢討朱彝尊編
劉基(一百四首)
基字伯溫青田人元進士洪武初官至御史中
丞論佐命功封誠意伯為胡惟庸毒死正德中
追諡文成有覆瓿集犂眉公集(楊維新云子房不見詞章玄齡)
(僅辦符檄公勲業造邦文章名世可謂千古人豪徐子元云青田鈞天廣樂聲容不凡開國)
(宗工不在兹乎以陳彛仲云洪武間高侍郎先鳴文成次之固咀其精華窺其堂奥王元)
(美云劉伯溫如劉宋好武諸王事力旣稱服藝華整見王謝衣冠子弟不免低眉又云明興立)
(赤幟者二家而己才情之美無過季迪聲容之壮次及伯溫當是時孟載景文子高輩實為之)
(羽翼而談者尚以元習短之謂辭美於宋所乏老蒼格不及唐僅窺季晚然是二三君子功力)
(深重風調諧美不得中行猶稱殆庶翩翩一時之選也穆敬甫云劉公詩如乘風載響音徽)
(遠播汪胡元瑞云青田才情不若楊孟載氣骨稍減忠勤以較張徐諸子不妨上座何穉)
(孝云伯溫詩沿元習其精者學韓退之卧蒋仲舒云劉詩如河朔少年充悅忼健陳子云)
(文成雅辭微傷缺體婉弱令人思留侯之貎少王介人云文成詩純正較之四傑雖縱横)
(遜而似覺寡疵詩陸冰脩云伯溫早見知於虞道園道園稱其云發感慨於情性之正存憂)
(患于敦厚之言是不可及若其體製音韻無愧盛唐其推奬至矣特不與楊廉夫顧仲瑛輩結)
(詩酒之社然視四傑十友皆後進也犂沈山子云誠意樂府古詩勝近體覆瓿集勝眉公集)
(固當與季迪爭長並驅王元美以劉次於高胡元瑞以劉為高之羽翼要非篤論至何仲默以)
(袁景文為明初詩人之冠則置二公于何地乎鍾廣漢云文成論詩謂今天下為詩者取則)
(於逹官貴人而不師古此語深中元人之病試讀公集中詩皆有古人之一體可謂善于師古)
(者也)
(静志居詩話樂府辭自唐以前詩人多擬之至宋而埽除殆盡元季楊廉夫李季和輩交相唱)
(答然多構新題為古體惟劉誠意銳意摹古所作特多遂開明三百年風氣其五言古詩專仿)
(韋左司要其神詣與相伯仲諸體均純正無疵若二鬼一篇直欲破劉义之膽矣公在元時有)
(和王文明絶句云夜凉月白西湖水坐看三台上將星好事者遂傅會之謂公望西湖雲氣語)
(坐客云後十年有帝者起吾當輔之此妄也當公羈管紹興時感憤至欲自殺藉門人穆爾薩)
(抱持得不死明初旣定婺州猶佐舒穆嚕宜生拒守即其酬和詩句如中夜登高樓遥瞻太微)
(座衆星各参差威弧何時正鴻鴈西北來安能從之飛周[婺-矛+牙]不恤緯楚放常懷闕却秦慕魯連)
(存齊想田單蓋未嘗終食忘大都也是豈預自負身為佐命者邪其題太公釣渭圖云偶應飛)
(熊兆尊為帝者師則公自道也世人多以前知目公至凡緯䜟堪輿若披肝露膽等書皆指為)
(公作豈其然乎)
思美人
雨欲來風蕭蕭披桂枝拂陵苕繁英隕鮮葉飄揚烟埃
靡招搖激房帷發綺綃中髮膚㦧寂寥思美人隔青霄
水渺茫山岧嶤雲中鳥何翛翛欲寄書天路遥東逝川
不可要芳蘭華日夜彫掩瑶琴間玉簫魂睘睘心搖搖
望明月歌且謠聊逍遥永今宵(顧玄言云出入騷雅)
寒夜謠
今夕何夕歲聿其徂草木彫落山川縈紆瞻彼鴻雁拂
翼天衢雝雝和鳴載悠載徐雖無羽翰心與之俱華月
出雲青燈在隅歌以寫懷云何其盱
秋懷
喓喓草蟲慄慄其股歲暮如何爾獨良苦瞻望日月緜
緜我愁如彼逝矢一往不留嗟爾小子時不再得匪緡
曷魚不藝胡稷蕭蕭草蟲烈烈其音歲暮何為祗攪我
心
思歸引
山高高兮可以望四方胡躋爾巔兮不見我故鄉歲云
暮兮無衣裳車罷馬羸兮僕夫頓僵水有蛟鱷兮陸有
虎狼吁嗟奈何兮惟懷永傷
墻上難為趨行
弱水不可以航石林不可以車人生貴守分牆上難為
趨茫茫八極内狹徑交通衢紛紛皆轍迹擾擾論錙銖
焦原詫齊踵龍頷夸探珠片言取卿相杯酒興剪屠機
事一朝露妻子化為魚林間有一士蓬蒿翳窮廬種稻
十數畞種桑八九株有酒且飲之無事即安居孰知五
鼎食聊保百年軀悠悠身後事汲汲復何如
夜夜曲
冬夜恒苦長夏夜恒苦短短長相蔽虧殷勤望推輓紉
茅作繩繩易斷汲水作池池易旱故鏡塵昏難遠照故
衣絮敝無新暖西風嫋嫋吹桂枝白露點苔黃葉滿
東飛伯勞歌
南飛鷓鴣北飛鵠黃昏雞鳴白日燭珊瑚石上栽兔絲
鴛鴦獨宿枯桑枝永夜凉蟾入羅幕蟬翼不如秋鬢薄
寒塘露蓮千葉紅可憐零落空隨風
走馬引
天冥冥雲濛濛當天白日中貫虹壯士拔劒出門去手
提讐頭擲草中擲草中血漉漉追兵夜至深谷伏精誠
感天天心哀太一乃遣天馬從天來揮霍雷電揚風埃
壯士呼天馬馳横行白晝吏不敢窺戴天之恥自古有
必報天地亦與相扶持夫差徒能不忘而報越棲於會
稽又縱之始知壯士獨無愧魯莊何以為人為
長安道
長安道送盡芳菲到枯槁人生衰盛苦不嘗何異長安
道旁草漢家將軍初拜官門前上客車班班一朝勢衰
煙燄歇車輪無聲馬蹄絶明年有詔封冠軍依舊車馬
來如雲
鳴鴈行
雝雝鳴鴈鳴逹旦舉翼相連拂雲漢平原漠漠生野烟
鴈飛只向江南天江南十月多禾黍一半輸官半供汝
明年二月歸養雛雛成又望江南去
隔谷歌
戰鼓咽悲風弓折不可把弟兄隔谷不相聞咫尺人間
與泉下丈夫誓許國殺身非所憐兩心本一氣何能坐
相捐登埤四顧望慷慨肝膽裂不見救兵來但見繞城
鐵甲光如雪飛禽在羅網尚或念其飢身為高官馬食
粟忍見手足居重圍相彼鴻與鴈亦各顧匹儔挽弓射
一猨羣猨拔箭聲啾啾鳥獸且有情人心獨何尤嗚呼
田家紫荆雖微木不忍聽君歌隔谷
冬暖行
孟冬十月暖桃李花盛開蝴蝶草間出飛上花枝來蝶
知愛花為花出不知冬暖無多日霜風一夕花作塵墜
粉飄黃愁殺人
築城詞
君不見杭州無城賊直入台州有城賊不入重門擊柝
自古來而况四郊多警急愚民莫可與慮始見說築城
俱不喜一朝城成不可踰挈家却向城中居寄語築城
人城高固自好更須足食仍足兵不然劒閣潼關且難
保獨不念至元延祐年天下無城亦無盗
畦桑詞
編竹為籬更哉刺高門大寫畦桑字縣官要備六事忙
村村巷巷催畦桑桑畦有增不可减凖備上司來計點
新官下馬舊官行牌上却改新官名君不見古人樹桑
在牆下五十衣帛無凍者今日路旁桑滿畦茅屋苦寒
中夜啼
瑯琊王歌
駿馬須好鞍強弓須勁箭將軍不知兵健兒空自健
薤露歌
人生無百歲百歲復如何古來英雄士各已歸山阿(鍾廣)
(漢云音韻悲凉初讀之嗚咽再讀之慷慨)
懊憹歌
白鴉養雛時夜夜啼逹曙如何羽翼成各自東西去(宗子)
(相云古韻凄調)
玉階怨
長門燈下淚滴作玉階苔年年傍春雨一上苑牆來
長門怨
白露下玉除風清月如練坐看池上螢飛入昭陽殿(宗子)
(相云不作怨語怨已自深)
感懷(四首)
驅車出門去四顧不見人回風卷落葉颯颯帶沙塵平
原曠千里莽莽盡荆榛繁華能幾何憔悴及兹辰所以
芳桂枝不争桃李春雲林耿幽獨霜雪空相親
啾啾草間雀日隨黃口飛争先赴稻粱寧顧野人機便
便善柔子懷利近相依但慕春荑好不見秋霜霏驅車
逐走鹿中路忘所歸豈不愛其躬天命與心違古道今
已矣感寤空涕歔
結髮事遠游逍遥觀四方天地一何闊山川杳茫茫衆
鳥各自飛喬木空蒼凉登高見萬里懷古使心傷竚立
望浮雲安得凌風翔
槁葉寒摵摵羅帳秋風生悽悽候蟲鳴嚦嚦賓鴻驚美
人抱瑶瑟仰視河漢明絲桐豈殊音古調非今聲沉思
空幽寂歲月己徂征
感時述事(八首)
十羊煩九牧自古貽笑嗤任賢苟不貳焉用多人為師
行仰供給州縣方告疲差徭逮所歴添官有權宜奈何
乘此勢争先植其私百私並效尤貨賄縱横飛列坐隘
公堂號令紛披離名稱到輿隸混雜無尊卑正官反差
出道路不停馳徇禄積日月官吏之所希此輩欲何求
朘剥圖身肥世皇一宇宙四海均惠慈盗賊乘間發咎
實由官司云何未悔禍救焚用膏脂姻婭遂連茹公介
棄草茨農郊日增壘良民死無期天關深虎豹欲語當
因誰
先王制民産曷分兵與農三時事耕稼閱武在嚴冬亂
略齊憤疾戰伐厥有庸那令異編籍自使殊心胸坐食
不知恩怙勢含威兇將官用世襲生長值時雍豈惟昧
韜略且不習擊&KR2678;悍卒等驕子有令亦無從跳踉恣豪
横鼓氣陵愚惷所以喪紀律安能當賊鋒崩騰去部曲
蟻合尋歸蹤時方務姑息枉法稱寬容寧知養豺虎反
噬中自鍾國家立制度恃此為垣墉積弊有根源終成
腸肺癰何由復古道一視均堯封
豢狗不噬禦星馳募民兵民兵盡烏合何以壮干城百
姓雖云庶教養素無行譬彼原上草自死還自生安知
徇大義捐命為父兄利財來應召早懷逃竄情出門即
剽掠所過沸如羹總戎無節制顛倒迷章程威權付便
嬖賞罰昧公平飢寒莫與恤銳挫怨乃萌見賊不須多
奔潰土瓦傾旌旗委曲野鳥雀噪空營將軍與左右相
顧但目瞠此事己習慣智巧莫能爭廟堂忽遠算胸次
猜疑并豈乏計策士用之非至誠德威兩不立何以御
羣氓慷慨思古人惻愴淚霑纓
五谿舊三苖蛇蚓相雜處其人近禽獸巢穴依險阻起
居任情欲鬭狠競爪距未能識君臣且不顧子父所以
稱為凶分北勞舜禹先朝慎羈縻㒺俾來中土胡為倏
而至馳驟如風雨見賊但趦趄逢民輒俘虜腰纏皆金
銀衣被俱繡組所過惡少年改服投其伍農家劫掠盡
何人種禾黍盗賊有根源厥咎由官府任將匪能賢敗
衂乃自取竒材何代無推誠即心膂誰哉倡此計延宼
入堂宇割鼻救眼睛於身竟奚補浙西耕桑地百載安
生聚自從甲兵興徵歛空柚杼疲氓真可憐忍令飼豺
虎追憶至元年憂來傷肺腑
虞刑論小過夏誓殄渠魁好生雖大德縱惡非聖裁官
吏逞貪婪樹怨結禍胎法當究其源剪鉏去根荄蒙蘢
曲全宥駕患於後來濫觴不堙塞滔天谷陵頽總戎用
高官沐猴戴母頧玉帳飫酒肉士卒食菜薹未戰已離
心望風遂崩摧招安乃倡議和者聲如雷天高豹關遠
日月照不該俱曰賊有神討之則蒙災大臣怨及己相
視若銜枚阿諛就姑息華紱被死灰姦宄爭效尤無風
自揚埃嘯聚逞強力謂是爵祿媒黎民亦何辜骨肉散
草菜傾家事守禦反以結嫌猜慟哭浮雲黑悲風為徘
徊赤子母不憐不如絶其胚養梟逐鳳皇此事天所哀
胡為尚靡定顛倒䏶與頦春秋戒肆𤯝念此良悠哉
八政首食貨錢幣通有無國朝幣用楮流行比金珠至
今垂百年轉布彌寰區此物豈足貴實由威令敷廟堂
喜新政躁議違老夫悠悠祖宗訓變之在朝晡瞿然駭
羣目疑怪仍捓揄至寶惟艱得韞櫝斯藏諸假令多若
土賤棄復誰沽錢幣相比較好醜天然殊譬彼絺與綌
長短價相如互市從所取孰肯要其觕此理實易解無
用論智愚矧兹四海内五載横戈殳赤子投枳棘不知
所歸塗一口當萬喙脣縮舌亦瘏導水必尋源源逹流
乃疏藝木必培根根固葉不枯慎勿庸邇言揚火自焚
軀尚克詰戎兵丕顯厥祖謨
惟民食為命王政之所先海鹺實天産厥利何可專貪
臣務聚財張羅密於氊厲禁及魚鰕鹵水不得煎出門
即陷阱舉足遭纏牽炰烋用鞭箠冤痛聲相連高牙開
怨府積貨重姦權分攤算戸口滲漉盡微涓官征勢旣
廹私販理則然遂令無頼兒睚眦操戈鋋出没山谷裏
陸梁江海邊横行荷䉂籠方駕列船舷拒捕斥後懦爭
彊夸直前盗賊由此起狼籍成蔓延先王務廣德如川
出深淵外本而内末民俗隨之遷自從甲兵興奄忽五
六年借籌計得喪耗費倍萬千回憶至元初禁網疎且
平家家有衣食畏刑思保全後來法轉細百體皆拘攣
厚利入私家官府任其愆大哉乃祖訓典章尚流傳有
舉斯可復庶用康迍邅
秦皇縣九宇三代法乃變漢祖都咸陽一統制荒甸豪
雄旣鏟削瘡痍獲休宴文皇繼鴻業垂拱未央殿累歲
减田租頻年賜縑絹太倉積陳紅圜府朽貫線是時江
南粟未盡輸赤縣方今貢賦區兩際日月竁胡為倚東
吳轉餉給豐饍徑危冒不測勢與蛟龍戰遂令鯨與鯢
掉尾乘利便扼肮要國寵金紫被下賤忠良怒切齒姦
宄競攀援包羞屈政典尾大不可轉聖人别九州田賦
揚為殿中原一何膴所務非所先豳風重稼穡王業丘
山奠夫征厲未習孰敢事游燕哀哉㒺稽古生齒徒蕃
羡一羹而食十何以奉征繕長歌寄愁思涕淚如流霰
(程孟陽云感時諸詩可謂詩史追配杜老邁元白矣)
旅興(十四首)
秋氣肅萬物百蟲競號鳴蟪蛄最可憐切切悲其生屣
履步庭除素月員且明翫之不可掇渺焉忽西傾回身
掩房闥愴怳煩慮盈太息以終宵展轉難為情
窮巷屏人跡開門見青山青山似故鄉客子何當還蟪
蛄日夜鳴綠樹亦已殷白日駛西征浮雲不可攀安得
生羽翼奮飛出玄間
雨來羣山暗雨過羣山明山明猨鳥喜山暗猨鳥驚歲
暮隂風起白日西南傾寒蟬枝上號阜螽草間鳴人生
非草木能無感中情
别離多苦懷三年當百載來者非所知往者今安在浮
雲旦夕起白日薶光彩天地亦有形豈能長不改
忡忡坐虚室曖曖日向暮空烟歛曾岑暝色半高樹緬
邈起遐思逍遥散輕步嬋娟天上月的皪草間露物情
豈異昔人事殊非故芳歲不可淹衰年况多慮諒無彭
鏗術頽齡那能駐
人生如浮雲聚散無定期驚風一飄蕩各自東西之粲
粲陵苕花凄凄寒露時浮雲不可駐顧盼空齎咨
青青瀟湘竹漪漪被寒水遊子如飛蓬佳人曠千里登
高左右望但見黃塵起鳳皇翔不下梧桐化為枳傷懷
不可道憂念何時已
吾觀穹壤間萬變皆有窮何如順天道原始以知終清
晨攬衣起絺綌生秋風雝雝鳴雁來灼灼酸棗紅悵焉
念所思悲感集予衷佳期在何許瑶草成枯蓬佇立望
日月勞心極&KR0885;&KR0885;
烏鳴朝啞啞鵲鳴暮啾啾聞鵲旣不喜聞烏復何憂世
人務苟得君子絶外求滄浪迅風波無風即安流胡為
自冰炭以貽逹者羞
寒燈耿幽幕蟲鳴清夜闌起行望青天明月在雲端美
人隔千里山河杳漫漫玄雲翳崇岡白露凋芳蘭願以
綠綺琴寫作行路難憂來無和聲絃絶空長歎
泊舟嚴子瀨遥望仙華山中有騎羊人皓齒赬玉顔餐
霞飲沆瀣坐石濯潺湲長嘯起天風落日為之還悠悠
隔雲雨杳杳不可攀
日落天氣凉逍遥步庭墀蟋蟀已在宇鴻鴈來何遲少
壮輕遠游衰老傷别離念我親與友各在天一涯音容
兩契闊悲歡絶相知鎩羽懷舊林葺鱗思故池百年能
幾何逝者無還期俯仰增感歎有懷當語誰殷勤託宵
夢聊用慰所思
久旱草不生一雨青滿地新荑與舊枿好醜各自媚喈
喈黃鶯吟習習玄鳥至閒庭人跡稀白日澹清氣平生
孟公綽庶足無妄覬但願長若斯撥置身外事
秋高潦水涸旻天亦凄清枯籜響悲音羈蟲振餘聲曀
曀落日暉慘惨游子情風林無定枝馳車鮮安旌自媿
匪賢逹默默嗟其生
遣興
避地適他鄉息肩謝羈束生事未有涯暫止聊自足南
園實清曠可以永幽獨曾樓面羣山俯見湖水綠襍英
被郊甸魚鳥得棲宿登臨且慰意未暇計遠躅聖賢有
遺訓知命夫何卜
琴清堂詩
亭亭嶧陽桐斲為綠綺琴縆之朱絲絃彈我白雪音虛
堂夜迢迢華月耿疎林鳳皇天上来虯龍水中吟曲罷
起太息無人知此心(周青士云神似蘇州)
晚同方舟上人登師子巖作
落日下前峯輕烟生遠林雲霞媚餘姿松柏澹清隂振
策縱幽步披榛陟層岑槿花籬上明莎雞草間吟凉風
自西來飀飀吹我襟榮華能幾時搖落方自今逝川無
停波急絃有哀音顧瞻望四方悵焉愁思深(謝茂秦云逸韻飈舉)
(幽思泉發)
新春
昨夜東風來吹我門前柳柳芽黃未全草根青已有鵓
鳩屋上鳴勸我嘗春酒我髮日已白我顔日已醜開尊
聊怡情誰能計身後
和舒穆嚕公得令字
勾芒發陳根北斗轉東柄衆星各參差威弧何時正好
生雖聖心明刑亦王政哲人慎謀始斯焉獲終慶徒言
兩階舞可以懷逆命不見三危山萬里竄梟獍世德異
唐虞民情好爭競那無跗扁醫尚有膏肓病波濤地軸
&KR1142;虎豹天關夐雨露當春滋風霜及秋勁誰能奉明王
順天行號令
送布延子夀赴廣西憲幕
離維荆衡南迤邐走蠻徼民風雜猺蜑地勢帶蒙詔迢
迢商周前風水絶纖竅後王務廣土懷柔倚攻剽羈縻
非本情疲疴復誰療大明侔日月幽裔靡不照化育之
所加欣榮及蓬藋憲府僶百司選擇自廊廟偏方異習
俗賦性實同調培養自殊塗激揚貴知要願言崇令業
以繼南國召
望武夷山作
飲馬九曲溪遥望武夷峯長林抱廻合丹厓造空濛浮
暉澹寒翠水木皆曼容薄游限塵務促景尼竒蹤緬懷
紫陽子千載誰與同瓊佩邈烟霧石函閟遺封羈猿怨
幽澗飛蘿冒芳叢瑶琴空流泉桂枝徒秋風悵望佳期
阻纏緜憂思重殷勤尺素書願寄雲間鴻
早發建寧至興田驛
雞鳴戒晨装上馬見初日露泫葉尚俯霧重山未出客
塗得霽景緩步非縱佚矧兹歲有秋高下俱穎栗牛羊
散原野鵝鴨滿阡術懷抱旣夷曠神情自清謐寒花蔓
籬落候蟲響蒙密霞標青楓林雪綻烏臼實幽覽雖云
遽佳趣領已悉我行固無期况乃塵事畢
自衢州至蘭溪
秋郊歛微雨霽色澄人心振策率廣路逍遥散煩襟疎
烟帶平原薄雲去高岑湛湛水凝碧離離稻垂金薺麥
霜始秀玄蟬寒更吟幽懷耿虚寂好景自相尋心契清
川流目翫嘉樹林歌傳滄浪調曲繼白雪音仙山在咫
尺早晚期登臨
壬辰歲八月自台州之永嘉度蒼嶺
昨暮辭赤城今朝度蒼嶺山峻路屈盤峽束迷晷景谽
谺出風門坎窞入天井冥行九地底高闞羣木頂瀑泉
流其中豃若洩溟涬哀猨嘯無外去鳥飛更永僕夫怨
跋涉瘦馬悲項領盗賊逭天誅平人遘災眚佇立盼嶔
岑心亂難為整
夢草堂遣懷
即事在自得強歌非正音所以春草句聲價重兼金若
人千載下遺響邈難尋凄凉一池塘賴爾得至今我來
當杪秋天淨横潦沈枯荷有餘馨衰柳無殘隂鼓鼙響
未已山水意徒深感時念兄弟惻愴傷我心
在永嘉作
高屋集飛雨蕭條生早寒我來復幾時明月缺已團浮
雲蔽青天山川杳漫漫狐狸嘯悲風鯨鯢噴重瀾孤鴈
號南飛音聲凄以酸顧瞻望桑梓慷慨起長歎願欲凌
風翔惜哉無羽翰中夜百感生展轉不遑安枯荷響西
池槁葉鳴林端寥寥天宇空冉冉時節闌舉俗愛文身
誰識章甫冠河流未到海平陸皆驚湍旗幟滿山澤嗚
呼行路難
晨詣祥符寺
上馬雞始鳴入寺鐘未歇草際起微風林端澹斜月僧
房湛幽寂假寐待明發松徑斷無人經聲在清樾
發安仁驛
雞鳴發山驛天黑路彌險烟樹出猨聲風枝落螢點江
秋氣轉炎嶂濕雲難歛佇立山雨來客愁紛冉冉
題山水圖
江上何所有高低千萬峯結廬覆以茅取足聊自容綠
樹旣蓊鬱清溪亦油溶地僻無車馬猨鳥多相從日落
沙際明寒烟澹疎松蒼茫雲霞外隠見青芙蓉悠然一
舸還好景時獨逢歸來山月出古刹鳴昏鐘
别峯和尚方丈題唐子華山隂圖
連山走坡陀大谷入晻曖屋藏深樹中路出巨石背烟
雨時有無澗壑互顯晦輕盈曳飛綃縹緲沃浮黛雄梁
矯脩鼉騂璧駮文瑇崢嶸紫霞高屈曲白水匯隂森神
鬼宅奮迅龍馬隊風雲氣象寬日月光炯碎借問此何
鄉或有捐余佩荅云越山隂信美無與對自從永和來
燕游推勝槩佳人去不還盛集嗟未再唐令實好竒掇
拾歸畫繪上人遠公徒我亦淵明輩會晤屬時艱觀覽
增慷慨故園没灌莽舉足蛇豕礙放歌自太息激烈驚
厚載
寄江西黃伯善兄弟
我思美人乃在洞庭之陽彭蠡之隂衝波亘天三百里
離恨比之應更深揚瀾咆哮左蠡怒白日慘慘玄猨吟
欲往從之憤余心黿鼉臲卼不可以駕風摐摐兮雨滛
滛望厭原之飛烟邈匡廬之高岑虹旌兮翠羽昌容兮
鳳皇舞荍衣兮茝襟玉笙吹兮紫鸞音望不見兮悲莫
任
徐資生華山圖歌
華嶽插天七千丈丹厓翠壁開仙掌壁間擘出黃河流
大禹以之分九州河流衮衮赴溟漲華嶽拔出天河上
雲宫霧窟疑本無石室金臺儼相向玉泉高通玉井津
中有蓮實如車輪世人肉食未羽化可望不得聊相親
高堂晚晴圖畫展眼明一見心目遠世間塵土今紛紛
吾當拂衣卧山雲
夏夜台州城中作
江上火雲蒸熱風欲雨不雨天夢夢良田半作龜兆坼
秔稻日夕成蒿蓬去年海賊殺元帥黎民星散劫火紅
耕牛剥皮作戰具鉏犂化盡刀劎鋒農夫有田不得種
白日慘澹衡茅空將軍虎毛深玉帳野哭不入轅門中
健兒鬭死烏自食何人幕下矜竒功今年大軍蕩淮甸
分命上宰麾元戎舞干再見有苖格山川鬼神當效忠
何為旱魃還肆虐坐令毒沴傷和冲傳聞逆黨尚攻剽
所過丘壟皆成童閫司恐畏破和議斥&KR1380;悉罷雲邊烽
殺降共說有大禁無人更敢彎弧弓山中悲啼海中笑
蜃氣繞日生長虹古時東海辟孝婦草木枯瘁連三冬
六月降霜良有以天公未必長瘖聾只今幅員廣無外
東至日出西太蒙一民一物吾肺腑仁者自是哀瘝痌
養梟殈鳳天所厭誰能抗疏回宸衷夜凉木未挂河漢
海嶠月出光玲瓏仰視皇天轉北斗嗚呼愁歎何時終
陳彦德以畫見贈詩以酬之
君不見昔日米南宫又不見今時趙學士能將翰墨爭
鬼工天下流傳名父子栝蒼處士身姓陳小郎英俊尤
可人欲收大地入掌握筆意所到如有神曉移小幅來
贈我紅日滿窗花婀娜開軒展視心眼寬如在岳陽樓
上坐湖波吹烟入遠山君山乃在湖中間蒼梧九疑隔
湘浦孤雲目斷幽篁斑漁舟一葉來何處巫峽雨昏啼
鴂暮澤畔行人久不歸沙上輕鷗自飛去陳公子聽我
歌深林大谷龍蛇多蓬莱三島可避世欲往其奈風濤
何
題富好禮所畜村樂圖
我昔住在南山頭連山下帶清溪幽山巔出泉宜種稻
繞屋盡是良田疇家家種田恥商販有足嬾踏縣與州
西風八月淋潦盡稻穗櫛比無蝗蟊黃雞長大白鴨重
瓦甕琥珀香新篘芋魁如拳栗殼赤獻罷地主還相酬
東鄰西舍迭賓主老幼合坐意綢繆山花野葉插巾帽
竹箸漆椀兼甆甌酒酣大笑雜語謔跪拜交錯禮數稠
或起頓足舞侏儒或坐柏手歌甌簍傾盆倒榼混醯醬
爛漫霑漬方未休兒童跳躍坐諠譟執遁逐走同俘囚
出門不記舍前路顛倒扶掖迷去留朝陽照屋且熟睡
官府亦簡少所求寧知宴安含酖毒耒耜一變成戈矛
高門大宅化灰燼蓬蒿瓦礫塞道周春燕營巢在林木
深山露宿隨猨㺅三年避亂客異縣側身天地如浮漚
親朋阻隔童僕散疏食水飲不自謀有時惝怳夢閭里
驚覺五内攢百憂君家畫圖稱絶妙鑒别曾遇柯丹丘
想應臨搨出祕府筆意精到世罕儔村歌社舞自真率
何用廣樂張公侯太平氣象忽在眼令我感愴涕淚流
近者鄉人來報喜今歲高下俱有秋豺狼食飽卧窟穴
軍師已運招安籌人情自古共懷土况乃霜雨凄松楸
神龜且被豫且困予所勿念天我尤積薪厝火非遠計
誰能獻納陳嘉猷長江波浪接淮泗白日慘澹騰蛟虯
天下農夫總供給隴畞不得安鉏耰市中食物貴百倍
一豕之價過於牛魚鹽菜果悉買米官幣束閣若贅瘤
朝餐僅了愁夕膳誰復有酒澆其㗋循環天運往必復
邪氣暫至不遠瘳此生此景須再覩引領悵望心悠悠
寄宋景濓
我思美人乃在仙華之山山前夜半挂河漢天津兩旗
俯可攀我欲從之阻河關初平不來白羊死瘦骨蝕盡
莓苔頑風沙蕭蕭隔人間玄霜日夕凋玉顔有鳥有鳥
丁令威側身下上空孤飛女媧石墜鼇脚折海水散作
雲霏霏山中有竒樹一華一千秋美人何不折寄我使
我歎恨長凝眸深沉洞谷山鬼集隂氣六月冰霜留嗟
哉美人誰與儔明年定約赤松子與爾羣峰頂上遊
二鬼
憶昔盤古初開天地時以土為肉石為骨水為血脈天
為皮崑崙為頭顱江海為胃腸嵩嶽為骨膂其外四岳
為四肢四肢百體咸定位乃以日月為兩眼循環照燭
三百六十骨節八萬四千毛竅勿使滛邪發洩生瘡痍
兩眼相逐走不歇天帝愍其勞逸不調生病患申命守
以兩鬼名曰結璘與鬱儀鬱儀手捉三足老鴉脚脚踏
火輪蟠九螭咀嚼五色若木英身上五色光陸離朝發
𤾉谷暮金樞清晨還上扶桑枝揚鞭驅龍抶海若蒸霞
沸浪煎魚龜煇煌焜燿唘幽暗燠煦草木生芳蕤結璘
坐在廣寒桂樹根潄嚥桂露芬香菲啖服白兔所擣之
靈藥跳上蟾蜍背脊騎掐光弄影蕩雲漢閃奎爍璧葩
花摛手摘桂樹子撒入大海中散與蚌蛤為珠璣或落
巖谷閒化作珣玕琪人拾得喫者胸臆生明翬内外星
官各職職惟有兩鬼兩眼晝夜長相追有物來掩犯兩
鬼隨即揮刀鈹禁制蝦蟇與老鴉低頭屏氣服役使不
敢起意為姦欺天帝憐兩鬼暫放兩鬼人閒娭一鬼乘
白狗走向織女黃姑磯槌河鼓褰兩旗跳下黃初平牧
羊羣烹羊食肉口吻流膏脂却入天台山呼龍喚虎聽
指麾東巖鑿石取金卯西巖掘土求瓊葳巖訇洞砉石
梁折驚起五百羅漢半夜撥剌衝天飛一鬼乘白豕從
以青羊青兔赤鼠兒便從閣道出西清入少微浴咸池
身騎青田鶴去採青田芝仙都赤城三十六洞主騎鸞
翳鳳來陪隨神□清唱毛女和長煙裊裊飄熊旂蜚廉
吹笙虎擊筑㒺象出舞奔馮夷兩鬼自從天上别别後
道路阻隔不得相聞知忽聞寒山子往來說因依兩鬼
各借聞始知相去近不遠何得不一相見叙情詞情詞
不得叙焉得不相思相思人間五十年未抵天上五十
炊忽然宇宙變差異六月落雪冰天逵黿鼉山上作窟
穴蛇頭生角角有岐鰐魚掉尾斫折巨鼇脚蓬萊宫倒
水没楣欃槍枉矢爭出逞妖怪或大如甕盎或長如委
蛇光爍爍形躨躨叫鹿豕呼熊羆煽吳回翔魌魑天帝
左右無扶持蚊蝱蚤蝨蠅蚋蜞噆膚咂血圖飽肥擾擾
不可揮筋節解折兩眼□不辨妍與媸兩鬼大惕傷身
如受㮄笞便欲相約討藥與天帝醫先去兩眼翳使識
青黃紅白黑便下天潢天一水洗滌盤古腸胃心腎肝
肺脾却取女媧所摶黃土塊改換耳目口鼻牙舌眉然
後請軒轅邀伏羲風后力牧老龍吉泰山稽命魯般詔
工倕使豐隆役黔羸礪斧鑿具鑪鎚取金蓐收伐材尾
箕修理南極北極樞斡運太隂太陽機檄召皇地示部
署岳瀆神受約天皇墀生鳥必鳳皇勿生梟與鴟生獸
必麒麟勿生豺與貍生鱗必龍鯉勿生蛇與&KR1414;生甲必
龜貝勿生蝓與蜞生木必松楠生草必薺葵勿生鉤吻
含毒斷人腸勿生枳棘覃利傷人肌螟蝗害禾稼必絶
其蝝蚳虎狼妨畜牧必遏其孕孳啓迪天下蠢蠢氓悉
蹈禮義尊父師奉事周文公魯仲尼曾子輿孔子思敬
習書易禮樂春秋詩履正直屏邪攲引頑嚚入矩規雍
雍熙熙不凍不飢避刑遠罪趨祥祺謀之不能行不意
天帝錯怪恚謂此是我所當為眇眇末兩鬼何敢越分
生思惟呶呶向瘖盲洩漏造化微急詔飛天神王與我
捉此兩鬼拘囚之勿使在人寰做出妖怪竒飛天神王
得天帝詔立召五百夜叉帶金繩將鐵網尋蹤逐跡莫
放兩鬼走逸入欽巇五百夜叉个个口吐火搜天刮地
走不疲吹風放火烈山谷不問杉柏樗櫟蘭艾蒿芷蘅
茅茨燔焱熨灼無餘遺搜到九萬九千九百九十九仞
幽谷底捉住兩鬼眼睛光活如琉璃養在銀絲鐵柵肉
衣以文采食以麋莫教突出籠絡外踏折地軸傾天維
兩鬼亦自相顧笑但得不寒不餒長樂無憂悲自可等
待天帝息怒解猜惑依舊天上作伴同遊戲(程孟陽云公樂府多)
(似太白少陵間學張文昌王仲初此又在盧仝馬異間竒怪直仿彿昌黎矣)
過南望時守閘不得行
客路三千里舟行二月餘壮顔隨日減衰鬢受風疎蔓
草須句國浮雲少昊墟愁心如汶水蕩漾遶青徐
殺氣
殺氣乾坤黑隂氛日月黃已成心曲亂不復鬢毛蒼夜
哭城笳裏朝烟野戍傍扶傾無郭李何地尚耕桑
望孤山作
返照千山赤寒煙一島青羈心霜下草生態水中萍黃
屋迷襄野蒼梧隔洞庭空將垂老淚灑恨到滄溟
青絲馬
蹀躞青絲馬艱難赤伏符窮隂歲欲暮落日鬼相呼見
鴈愁心裂看天淚眼枯殷勤夜深月還照旅魂孤
古戍
古戍連山火新城殷地笳九州猶虎豹四海未桑麻天
迥雲垂草江空雪覆沙野梅燒不盡時見兩三花
客路
客路秋風裏扁舟夕照時渚鴻魚復陳江樹井陘旗衰
朽嗟誰與愚蒙荷帝慈山中牧羊子歲暮爾相期
不寐
不寐月當戸起行風滿天山河青靄裏刁斗白雲邊避
世慙商綺匡時愧魯連徘徊懷往事惻愴感衰年
夏日雜興
曾樓迢遞俯清郊天際羣山檻外交日暖水禽鳴哺子
風輕沙燕語尋巢綠荷雨洗藏龜葉翠竹烟寒集鳳梢
可歎仲宣歸未得苦吟終日倚衡茅
二月七日夜泊許村遇雨
漫喜晴天出北門還愁急雨送黃昏山風度水喧林麓
野樹翻雲動石根宿麥巳隨江草爛新泉休共井泥渾
魚龍浩漫滄溟闊澤畔誰招楚客魂
二月二十三日自黃岡還杭塗中作
日照江邊春樹林繁花亂葉感人心花間蛺蝶漫多事
葉底杜鵑非好音舉目山川成皓首側身天地一霑襟
解愁惟有尊中酒疾病年來己厭斟
春興
深春積雨感年芳暮館輕寒透客裳翠柳條柔先改色
紫蘭花冷不飄香山中虎豹人烟少海上樓臺蜃氣長
燕子新來畏霑濕一䨇相對立空梁
次韻和新羅嚴上人秋日見寄
愛汝精藍抱翠微青松綠竹共依依龜臺落日明霞綺
鰻井寒潮長石衣銀杏子成邊鴈到木墀花發野鶯飛
鐘殘永夜禪心定一任秋蟲促杼機
宿賈性之市隠
今年冬雨不作雪屋頭鳥聲渾似春絶憐草色綠鋪地
可愛梅花白照人時物己迎新歲換交情空向異鄉親
忽思昨夜殘燈裏錯認還家夢是真
次韻和孟伯真感興(二首)
五載江淮百戰場乾坤舉目總堪傷己聞盗賊多于蟻
無奈官軍暴似狼綠水青山人寂寂長烟蔓草日荒荒
弟兄零落音書絶腸斷春風鴈一行
無用文章豈療飢勞生筋骨己支離窮愁杜甫家何在
落魄陳平志未竒草澤狐狸三窟固江湖波浪一帆危
故園春色年年到綠葉紅花好為誰
感興
二月江南雪始飛吳山寒色動征衣莫尋花徑防泥滑
且掩衡門待日晞弱柳先舒應自損蟄蟲己出更安歸
乾坤處處旌旗滿肉食何人問采薇
廢雲山堂有感(堂在府治聽事後郡守退食之所)
雲山堂畔垂楊柳曾見新堂結構成一吏傳言奔里役
幾家掩淚輟農耕花明粉黛春開宴月照樓臺夜按箏
破瓦斷塼今滿地綠莎青草為誰生
次韻和林彦文在縉雲見寄
十年井邑化為墟滿眼荆榛塞路衢雞犬真成天上去
神仙不復好樓居風凋野樹無棲鳥水落池蓮有涸魚
欲訪軒轅問消息太微風雨隔清都
丙申歲十月還鄕作(三首)
故園梅蕊依時發異縣歸人見却悲花自别來難獨立
人今老去復何之未能荷鍤除叢棘且可隨方著短籬
等待熏風暄暖後枝間看取實離離
手種庭前安石榴開花結子到深秋可憐枝葉從人折
尚有根株為客留枳枸悲風吹白日若華高影隔青丘
壊垣蟋蟀知離恨長夜凄凉弔獨愁
小舟衝雨清溪上雨密溪深宿霧昏游子到家無舊物
故人留客欲空尊荒畦蔓草纏蒿草落日青猨叫白猨
語罷不須還秉燭耳聞目見總銷魂
聞盗過界首季君亦蒙訪及以詩唁之
妖星何故犯奎躔鶴上雲霄鯉入淵宼退喜聞曾子反
書焚尚賴伏生傳虀酸并與青氊去瓜苦空餘綠蔓牽
慚愧北郊湯博士白鹽赤米數相憐
贈西巖道元和尚
西巖寺裏雲巢子不到人間幾十年杖錫野猨迎路側
談經山鬼立燈前塵飛劫火青春夢雪滿長松白日眠
近得淵明入蓮社興來時復有詩篇
愁感代哭
燕鴻北去又南來斷壠荒岡幾劫灰慈母磯寒風落木
望夫石老雨添苔江流定與天河合客淚還經地底回
未必春光便銷歇白華猶發燒殘梅
感興
百年強半已無能愁入膏肓病自增千里江山䨇白鬢
五更風雨一青燈繁絃急管誰家宅廢圃荒窰昔代陵
不寐坐聽雞唱盡素光穿牖日華升
江上曲
數樹垂楊綠水邊問郎何不繫蘭船浦沙新漲看山遠
半夜月明無杜鵑
題沙溪驛
澗水彎彎繞郡城老蟬嘶作車輪聲西風吹客上馬去
夕照滿川紅葉明
送鮑生之閩中
青青芳草夾長堤漠漠輕烟送馬蹄他日相思建溪上
棠棃花發鷓鴣啼
絶句漫興
莫道花開便是春莫言沙漲即成津北風過了東風起
愁殺江頭待渡人
江行雜興(二首)
馬當之山中江中其下乃是馮夷宫良宵月出江水底
行人喜值天無風
九龍山西西日沉江雲壓地生層隂汀洲無人蘆葉響
哮虎一聲風滿林
過閩關(二首)
關頭霧露白濛濛關下斜陽照樹紅過了秋風渾未覺
滿山秔稻入閩中
峻嶺如弓驛路賖清溪一帶抱山斜高秋八月崇安道
時見棠梨三兩花
過蘇州(二首)
姑蘇臺下垂楊柳曾為張王護禁城今日淡烟芳草裏
暮蟬猶作管絃聲
陌上清歌最可聽誰知此是斷腸聲就中更有楊枝曲
恨殺昏鴉及曉鶯
有感
魚鹽充牣稻梁肥誰寤繁華是禍機日暮無人唁亡國
寒鴉猶帶夕陽飛
明詩綜卷三
