明詩綜卷七十四
翰林院檢討朱彝尊編
王留(一首)
留字亦房吳人穉登子
淮北道中
沙灘高下浴鳬鷖新出菰蒲綠未齊移橘過淮應化枳
種楊當路半生稊船頭鼓角頻逄驛河上金錢浪築隄
醉後無端千里夢直隨明月到深閨
茅維(一首)
維字孝若歸安人有菰園集(屠緯真云孝若天才絶高於體靡所)
(不合季陳仲醇云孝若詩韶秀清華絶無累句梅豹云孝若陶鑄古人篇琢句磨情旨諧)
(暢)
早秋寄允兆
秋風難作客匹馬欲南歸隴塞黃雲合江淮紅葉稀干
戈愁獨卧鄉國夢全非已卜刀鐶約滄洲可拂衣
盧原(一首)
原字原甫南海人有五湖游草
甘露寺望金焦
北固山頭寺崔嵬瞰大江縱無甘露下應有毒龍降陳
迹羊為石新雛燕入窗望來浮玉近遥對碧峰雙
卜舜年(四首)
舜年字孟碩吳江人嘉興縣學生有綠曉齋集
郊社迎神曲
旦旭兮曈曚神鴉起兮雲中沐予髮於蘭湯兮振予衣
於蕙風潔齋俟兮土公土公不來兮憂心忡忡
黃浦晚渡
殘照收黃浦孤舟何處依沙昏秋雁落潮滿夜漁歸薄
海山川曠前塗廬舍稀帆輕天路近直與鶴俱飛
冬夜垂虹橋
卸馬垂虹畔深宵感慨增橋明霜正下江遠月初升吏
醉城無柝僧歸塔有燈王風京路阻欲詠媿無能
湖上送别
西風奮枯林潮沸盛湖晚淚眼對殘陽看君行漸遠
姚士粦
士粦字叔祥海鹽人國子監生有蒙吉堂詩集
薛潤孃七夕生日
生逄烏鵲渡河秋乞巧今番免上樓莫訝眼邊多俗物
天孫亦祗嫁牽牛
張屈(二首)
屈字醒公長沙人處士鄉里私諡貞節先生有
醒公詩集(邢孟貞云醒公詩高寒類孟東野幽渺過之讀之使人不懼金孝章云)
(醒公汲幽梯峻返之沖澹希夷不可方物)
山居懷金文裕
江光映林際纖月微微落冥冥静夜鐘沈沈響深閣言
念君子交於道信不薄空谷常感懷終不我離索
弔古
弔古不疾哭欲哭聲已吞嘗瞻吾自苦對世不敢言中
夜望星斗失序何足論至人竭精力能使移崐崙夏月
落天霜方報君子恩
邵昇遠(一首)
昇遠字子近松江華亭人
田家樂為陳孟言賦
香稻收花穗已齊幽棲渾似瀼東西萬竿修竹千叢菊
十角黃牛五母雞婦起炊糜朝出饁客来留榻夜分題
橙黃蟹紫新醅熟日日何妨醉似泥
沈弘之(一首)
弘之字茂之蘇州嘉定人有清溪草堂詩稾(李本)
(寧云茂之近體含蓄不露得唐人之遺風)
濟寧舟中望月憶家
野曠天連水登艫四望寬家逾千里隔月訝兩回看客
裏光相對閨中影自寒郵籖計程速定已夢長安
施武(十三首)
武字魯孫别字百靈長洲人崇禎間游于滇有
楚游草西覽篇
(詩話魯孫孝子佯狂翫世善草書鄭孝廉士敬謂曰君書直逼二王不雜唐宋以下筆法魯孫)
(大喜於同人廣坐中徧題箋扇呼士敬曰君頗知書吾書究誰似士敬謬曰今日書不見佳魯)
(孫瞠目左右視擲筆而去嘗語人曰吾於詩極力摹擬古人僅可雜之王仲初集中耳今吳人)
(罕有知之者處士金侃亦陶藏其稾經候官曹能始墨筆點定予亟錄十三首滇黔風景可得)
(其大㮣焉)
烏雅關
朝上烏雅關暮下烏雅關老烏啼啞啞行人還未還
關索嶺
高嶺呼將軍將軍祀其上行人仰望時白雲隔千丈
相見坡
上坡面在山下坡山在面相見令人愁不如不相見
鳳羽詞(鳳羽山名)
鳳羽低連鄧睒川山頭流水屋邊田額尖新樣姑姑帽
五月羊皮帶汗穿(鄧睒詔名姑姑帽滇人皆以羊皮繫額寒暑皆披)
街子詞(滇中以作市曰街子逄辰亥戌未日為期)
豬街纔罷又龍街蠻女牽羊入市来背上擔兒嘗慣負
胭脂落盡小桃開
土官出山詞(土官唯參謁官長始冠帶居常但用皂綾青布裹頭)
嗚嗚牛角滿山陂腰下横刀弩箭隨雜部椎頭皆束帛
皂綾纏額長官司
煮鹽詞(滇中鹽井四唯黑白二井課稅甚多餘不及焉)
使君不及鬱林廉舊例逡巡新例添白井爭如黑井好
一斤水煮半斤鹽
出獵詞
秋高出獵草根枯漫縱韓盧不用呼新襲土官誇武健
側身馬上獲雙狐
歸化詞(滇中山茶天下第一唯歸化寺者其本合抱花大如盂國初已前物也往来宦遊羇)
(客留别交好至此莫不墮淚)
鴛鴦夢斷綵樓空馬首蕭蕭故向東歸化寺前多少淚
年年三月蜀茶紅
麗江詞(麗江府即古笮國地也地寒五榖稀少惟産良金毛布之類方伯用貢金必索其直)
(從来直指公皆不按其地聽之而已人皆耳上貫環好衣紅與西域相類)
麗江水繞雪山寒郡縣羈縻異國看千里羅些(地名)無貢
賦黃金有價不輸官
永昌詞(永昌古哀牢國也國初流配獨多吳人故語言風俗宛似南都為滇之首郡)
漢武窮邊開永昌哀牢部落散丁當流人不學花蠻語
城郭風煙半建康
寶井詞(寶井在姚關萬里外非容易至販寶者止于緬中交易緬中多瘴癘除三冬與初春)
(通夷者不敢出)
緬中花落滿蠻山千兩鴉青馬上還寒食雨飛防瘴癘
漢人不敢出姚關(鴉靑寶名時適有是寶重一兩三錢價三十貫)
賣雪詞(大理蒼山雪六月不化市上女郎賣之猶吳下之賣冰也)
雙龍關裏百花香銀海逶迤抱點蒼六月街頭教賣雪
行人錯認是瓊漿
鄒潾(二首)
潾字中朗秀水人縣學生
江行望廬山作
亦知山有寺咫尺見雲封瀑布千尋水香爐何處峰向
晴微見樹卓午詎聞鐘来往驅塵事深悲負短笻
武陵
仙源應不記年華洞口今開幾樹花若使重来津可問
扁舟我亦願移家
卓人月(二首)
人月字珂月仁和人貢生有蕊園集
(詩話珂月才情横溢所撰續千文稳帖而竒肆詩亦不為格律所拘)
泊烏鎮不寐作
逆風逼歸期今夕寄淺港月出人不知閉戶若蠃蚌遠
寺燈微明未罷老僧講良久喔喔聲荒雞引其項
贈女鬟紅衣
石家醋醋喜穿緋裹手擎觴率意飛坐上恨無姜石帚
長歌一曲惜紅衣
華淑(三首)
淑字聞修無錫人
雜詩
斲木為車其半為輪車自招搖輪何苦辛
洞庭西山
圓湖比滿月青山猶挂影晴隂網輕瀾深翠積遥嶺瀠
洄柔櫓前如魚狎藻荇戀彼楓柚香丹黃點妍靚終期
宅此居一樓一舴艋舴艋石公遙樓當銷夏冷竹木待
襟裾烟霞開簿領
消夏灣
平湖添一曲風色遂全幽晴泛亦疑雨山居猶在舟橘
橙垂戶戶菱芡聚洲洲不信偏宜夏暄涼儘可游
林雲鳳(三首)
雲鳳字若撫長洲人
(詩話若撫當鍾譚燄張之日守正不回詩篇極其繁富惜知者寥寥困阨終老相如遺草已不)
(可問矣)
行路難
上客且莫餐聽歌行路難茹荼知味苦食梅知味酸蜜
中亦有螫棘中亦有蘭人情反覆君自看泣者未必慼
笑者未必歡曲如羊腸鬱以盤令我喟然摧肺肝
韓淮隂廟
韓侯遺廟在過客不勝悲未請真王印先收大將旗功
忘百戰後恩報一餐時何似清淮上終身把釣絲
憂邊
絲綸閣下議東征為遣元戎出大明邊月曉懸弓劍影
朔風秋散鼓鼙聲滄溟萬里波臣國紫塞三千浪子兵
奏凱未聞糧援絶不知平壤幾時平
項真(一首)
真字不損秀水儒學生貢入國子監有西湖草
(詩話不損以門才自豪兼綜今古文深為李長蘅聞子將所賞有御史巡按至浙試士子文經)
(書發題外俾作一詩題是賦得多雨紅榴折不損書法絶倫以行草縱筆寫之同學慮御史必)
(怒咸為不損危而御史竟拔置第一益自負儻&KR1733;不羈入修門坐事瘐死于獄予嘗見其為閨)
(人銘梳奩曰人之有髮旦旦思理有身有心奚不如是筆法極其飛舞繹其語殆亦非真狂生)
(也)
社集分賦得竹林
入林非任達懷抱良有託把臂愜同志痛飲戀狂藥修
竹何蕭蕭微風籜已落故叢擢纖枝碧影墮杯勺盤桓
不能去嘯詠或間作管絃非所好況乃靈鼉咢仰視飛
鳥翔醉眼空寥廓契此考槃趣謝彼彯纓縛寄語道旁
子沈冥與爾各
謝夢連(三首)
夢連字孟草長洲人有遺詩(陳玉立云孟草詩使事必穏標韻必)
(諧以金孝章云孟草遠絶時調詩自然為宗不失唐人風韻)
送友人游天台
細雨蘼蕪綠扁舟渡若邪春流飛竹箭暮靄隔桃花佞
佛何妨酒游仙莫問家儻憐人外癖分我赤城霞
治平寺寓友人攜酒見訪
吾友攜尊至開門黃葉深斷雲孤岫冷斜日半湖隂獨
往無千古相期有寸心行行難以别明月在長林
秋夜
木葉始微脱庭空蔭薜蘿誰云秋氣慘我愛夜涼多林
逗纖纖月雲浮澹澹河坐深人境寂新鴈一聲過
何大成(一首)
大成字君立常熟人
抵䕫州覓少陵草堂
成都草堂今若何且向西瀼飽經過亂山不斷烟雨色
匹馬時聽巴渝歌峽中長年布帆穏驛路官長油衣多
吳趨老人真好事貪訪遺蹟空蹉跎
邵濓(一首)
濓字茂齊常熟縣學生(馮已蒼云邵君詩清曠玄澹)
雨
終日雨如絲連山芳草碧庭際孤雲屯遙村暮煙積野
渡行人稀圓沙一鷗白寂莫想晤言誰破蒼苔迹
屠應韶(一首)
應韶字韶甫秀水人有松吟草
贈歌童
弱質偏姚冶清歌意獨新未須聞别調梁上已飛塵
李翹(二首)
翹字時實松江華亭人有樵雲居稾
感遇
幽蘭出深谷冰雪揚芬芳夭桃得春風榮華耀朝陽萬
物各有時盛衰詎可量君子重制行通塞夫何傷對此
遲日嘉且進花前觴
寓言
松柏有蔦蘿生死共依附柔弱不自持垂垂百尺樹草
木匪金石榮華寧久駐摧折非所期飄零更誰顧
丘遂(一首)
遂字叔遂嘉善人初為僧字凡可中年以口舌
忤鄉里貴人反儒服補縣學生有丘叔遂詩草
江上雜詩
竹筏歸從柳外汀鸕鷀隊隊晚風腥漁師不避豆花雨
翻脱蓑衣覆酒瓶
吳拭(三首)
拭字去塵休寧人有遺稾(徐武子云去塵慷慨重然諾中年以結客)
(傾其家晚栖吳市尋避兵虞山困戹死其詩自出機杼決難泯沒朱子蓉云去塵夙饒于貲)
(破産結客贈予手製糜丸不啻沈珪對膠也客金陵遍題十寺廊壁七言如花雨巳過寒食後)
(風箏又傍社壇斜蠻鄉有夢三千里閩海無書二十年半偈歲深香積飯一番春老木綿衣移)
(家轉近寒山寺探篋惟餘秋水篇衣上露涼飄桕葉鬢邊霜重壓蘆花誦之神采溢目)
苦寒
嚴霜摧百草北風何其涼我愁豈在躬憂此道路長忽
忽行役中不復知景光凝冰屬仲冬萬物咸閉藏吾非
寒號蟲乃思驕鳳凰躊躇三歎息落日照路旁
無題和斗生(二首)
海外雲生碧浪隂頳鱗蒼鴈總浮沈寥寥天漢雙星小
寂寂梨花一院深貞玉有光還易見明珠無定杳難尋
輕鸞欲繡愁無力除是靈芸七孔鍼
巫山遠在暮雲中愁隔春燈一點紅莫道金刀難翦水
須知紈扇也驚風化為蝴蝶飛纔竝除是鴛鴦睡不同
最是游絲無賴甚又牽春去過牆東
沈章(六首)
章字宗玉嘉興人國子監生有苧莊集
(詩話上舍為亡弟千里婦翁詩頗崛竒所居苧莊略彴相通環以水竹余嘗讀書其地今其二)
(子皆登鬼錄遺書莫可問矣)
示弟漣
蠭則有蛹蠶則有績矧伊人兮胡不爾德(一解)昔我先人
實懋厥功靡不夙夜克纉其宗(二解)伊余懷兮程是稼穡
一經不遺以永朝夕(三解)朝斯夕斯日月言邁令聞或忒
我心匪懈(四解)人亦有言聲類是求相彼蒼鷹氣化為鳩
(五解)淵冰在前惕焉戾止繩墨在御敢以勗子(六解)
淮隂侯祠
淮水十㪷泥半石行人入門三歎息王孫功高天下疑
赤龍雌雉俱慙德前有渭水後桐廬進則不足退有餘
曷不歸釣城南魚
靈谷寺看梅
下馬看碑度孝陵山椒十里樹層層半開香氣清於水
一路人家靜似僧春動粉鬚都化蝶夜寒花片欲成冰
思憑一枕羅浮夢月白煙黃睡未能
岱宗次吳秋圃師韻
四十里程半日行下觀鄒魯井中耕樹從樵口標秦漢
人與繩籃託死生澡髮不知何處雨曝衣猶及上方晴
東風無力吹雲去抹斷齊州水一泓
隋隄懷古
邗溝新碧晚濤平楊柳曾遮殿脚行誰道雷塘歌吹歇
月明重按玉簫聲
天池寺
竊栗猿雛戲法幢天池中劈石門雙深山不是無燈火
解惜飛蛾夜觸窗
邵德生(二首)
德生字大生平湖人崇禎中儒學生有清聞軒
稾
夜度清遠峽
枕上不見山但聞水聲駛自非山百尋水急那如此
楓亭
草樹隨方别楓亭故有楓故鄉烏臼樹霜色更深紅
陸夀國(一首)
夀國字靈長長洲縣學生夭卒鄉人私諡孝簡
子有嶺雲集
虎丘春步
好鳥語芳樹春山遠近看攀厓振蘿策度塔跨雲鞍縞
袖翔飛燕青箋賦木蘭雨餘客去後新月上欄干
吳道約(一首)
道約字博之一字亞侯桐城人縣學生有大易
山房稾
懷方子恒
王孫别去草萋萋江麓殘煙送馬蹄我念故人腸斷絶
小橋流水夕陽西
沈嗣貞(一首)
嗣貞字紀常秀水縣學生有荀草堂集(譚梁生云紀常)
(諸體俱臻典雅)
秋夜
適館聞衙鼓歸家聽寺鐘欲為僧苦寂未作吏先慵夜
永蘭膏減秋深玉露濃此中忘去住城市有高蹤
李肇亨(三首)
肇亨字會嘉嘉興人太僕日華子有寫山樓率
圃夢餘諸草
(詩話吾鄉鮮巖壑之勝然園亭之參錯水木之明瑟舟楫之沿洄縱游覽所如而不倦萬歷以)
(来承平日久士大夫留意圖書討論藏弆以文會友對酒當歌鴛湖之集譚梁生偕會嘉和之)
(先後賦詩者三十三人事未百年而閭閻故老已莫能舉其姓氏玉杯錦席之地皆化為宿草)
(荒煙惟李氏寫山一樓尚未椒飛粉落宛然靈光之在魯錄珂雪之作不禁憮然)
秋興
溪樓閒眺望秋思滿林塘潦水茨菇爛西風䆉稏香晴
光翻去鳥野色動寒螿問詢東籬菊還須後夜霜
題宋人江泊圖
愛見江邊樹蕭疎落照前遠峰分霽色小塢共寒烟鴈
迹留沙渚猿聲到客船十年湖海夢今日倍依然
西泠寓室
露氣横疎柳香風送晚荷不知湖面闊止覺四山多
駱雲程(二首)
雲程字天游一名雨禾字穉孫嘉興人有廣禽
言
布穀
脱却破袴衣著新莫著故新人紈綺舊荆布貴易交富
易婦朝還朝暮還暮人生肯繫如匏瓠
鳳皇
節節足足雌鳴雄續不集于梧不集于竹栖棘斯危在
笯則辱雄兮雌兮何德之衰兮
譚貞和(一首)
貞和字誾仲嘉興人贈太僕卿昌言次子
社集分賦得金谷
日月長麗矚溪山餘素期别廬欣賞間更復賓主宜監
軍曠高懷祭酒澹塵思盤礴澗道上澗冽荇參差竹柏
既峭倩藥草復繁滋觥飛罍交錯絃急管威夷迢迢錦
步障晃晃珊瑚枝姬侍列雲屏倡舞喧相追豪侈極人
目俱言此會稀席終方奏序興往各稱詩遺韻珍當年
勝游示来兹不負歲寒約意氣歡足持
譚貞竑(一首)
貞竑字立生貞和貞良之弟有清音閣詩草
南屏歸艇遇雨
望裏南宫潑墨山小窗殘燭放舟還從容畢竟輸漁父
藕葉菱花泊淺灣
秦徵蘭(八首)
徵蘭字楚芳常熟儒學生(徐大臨云近傳天啓宮詞百首乃琴川秦)
(秀才辭而同里陳悰攘為巳作公然鏤板行之)
(詩話德陵實錄為黑頭爰立者所攫天啓四年七年事遂爾遺佚秦秀才宫詞捃摭禁庭瑣語)
(頗稱詳核第合而觀之嫌其述客魏居多而事關德陵者寡不無微憾耳)
天啓宫詞(八首)
紅粉排班玉輦旁西園花柳踏春陽中宫侍從偏無幾
窄袖高鬟一樣妝(自注張后性淡静愛憎稍與衆異客氏教宫人效江南作廣袖低髻尤為)
(后所厭薄春秋佳日駕幸西苑等處坤寧宫侍從多不踰三四十輩其妝束如圖畫所見古人像客氏往往目)
(笑之)
石梁深處夜迷藏霧露溟濛護月光捉得御衣旋放手
名花飛出袖中香(自注乾清宫丹陛下有老虎洞不知所始洞背為御街洞中甃石成壁可)
(通往来上嘗于月夕率内侍賭迷藏為戲潛避其内諸花香氣上所篤愛時采一二種貯襟袖間故聖駕數武)
(外輒識之以芳芬襲人也)
内河環遶禁城邊疏鑿清瀾勝昔年好是南風吹薄暮
藕花香拂白鷗眠(自注神廟靜攝年久紫禁城内河壅淤不通德陵復令疏浚之春夏之交)
(景物尤勝禽魚菱藕儼若江南)
聖主多能絶代姿罷朝常是運斤時裕妃笑指燈屏問
雕到寒梅第幾枝(自注裕妃未罹禍時宸眷獨寵上好雕鏤木器護燈小屏八幅手刻寒雀)
(爭梅戲畀諸少璫令鬻之仍諭以御製之物價須一萬翌日如數奏進大悅)
琉璃波面浴鷗鳬艇子飛来似畫圖認著君王親蕩漿
滿隄紅粉笑相呼(自注上數偕中官汎葉舟于西苑手操篙櫓去来便捷)
美人眉黛月同彎侍駕登高薄暮還共訝洛陽橋下曲
年年聲遶兔兒山(自注兔兒山即旋磨臺乙丑登高聖駕臨幸鐘鼓司掌印官執板唱洛陽)
(橋記攢眉黛鎖不開一闋次年復如之宫人知書者相顧疑怪非特於景物無取語意實近不祥也不期月而)
(鼎湖龍逝矣)
風掠輕舟霧不開錦鱗吹裂綵鰭摧須臾一片歡聲動
捧出真龍水面来(自注乙丑端午駕幸西苑用綵繒飾小舟首尾為龍形上手持划具同少)
(璫劉思源高永夀蕩漾橋北怪風忽起雲霧四塞舟覆二璫渰死管事譚敬匍匐赴救扶駕出水)
冰鴨銀苗院院同鵲橋衣卸巧山空晚涼供罷波羅蜜
去看河燈萬點紅(自注七夕節各宫立乞巧山子宫眷衣鵲橋補自初一起至十四止中元)
(節食銀苗菜藕之嫩芽也冰鴨先一夕煮熟凝成膏者甜食房進供佛波羅蜜西苑作法事放河燈已上數條)
(宫中舊例惟宫人内宫深夜相攜看河燈則辛酉後事也)
吳天泰(二首)
天泰字謐生秀水人歲貢生有星帶草堂集
示族子
人生各分定如面異黔晳讀書求仕宦運數杳莫測不
如事田䱷勤苦但食力我家本清門中葉浸流失相將
習游閒遂乃離樸質流覽五服遥頗喜見諸姪水國采
菱魚陸海種秔秫上可奉高堂俯足寧家室少游嘗有
言款段與下澤鄉里稱善人庶幾念祖德
題周仲吉畫
雪色滿天地扁舟傍深谷危峰入層雲幽意動遐矚溪
橋凍未澌老鶴立寒木
吳麟玉(一首)
麟玉字稚禎别號雪翁秀水縣學生有醉月聽
溪二軒詩稾
邨居
屏跡市㕓外烟邨聊索居貧無乞米帖嬾有絶交書松
下近調鶴雨餘新種書更添數竿竹遮却往来車
徐淮(一首)
淮字愛竹嘉興縣學生有愛竹軒詩
宿金粟寺
昨歲曾游此莓牆墨尚新雨花長似粟觀海更無津下
榻便行客烹茶費主人(時查孝廉寓此瀆書)年来稀戰伐鼉鼓但
迎神(鼔係孫權所留)
徐仲選(一首)
仲選字華海一字鶴友海鹽人國子監生有鶴
友詩稾
(詩話鶴友近體刻意學陸務觀)
水邨
照檻晴光眼未迷瘦藤斜影度橋西沙頭白鴨黃鵝睡
籬畔瓜棚豆架低屋似魚船疎荻繞亭如僧笠稚松齊
此鄉風景真堪戀只合攜缾坐菜畦
嚴紹宗(一首)
紹宗字隨翁無錫人有鳩緣集
新秋廷鳴移具小樓待月
秋至杳無跡颯然風滿林倚樓羇客思呼琖故人心紅
葉疎簾冷青蘋小院深月明今共賦心事兩浮沈
曾元良(一首)
元良字君山秀水人有烟波集
秋柳
俄驚搖落渭城邊悵望遙隄絶可憐病葉幾能經驟雨
柔條猶自鎖寒烟從教歌院頻翻譜忍見郵亭更折鞭
淒斷新霜板橋曲衰荷相伴曉風天
高秉蕖(二首)
秉蕖字友葵松江華亭人縣學生有潤照堂詩
湖隄
舍館意未安游覽力已猛披衣出芳原蒼翠周四屏琳
宫千百尺嶻&KR1110;吞顥景蘭若非一居鱗次若萬井旋窺
大佛寺却失龍象整其陽枕江濤其隂負修嶺步步異
前蹤行行惜去境斷橋曾不斷石隄相與永綠柳何葳
蕤間之桃與杏柔颸翦綺縠密葉含藻荇羣秀欣有託
萬象紛然炳歎息蘇長公千載若俄頃江山不改舊風
月誰為領撫景念往昔令人發深省
淨慈寺
維艄綠楊岸爰命理輕策從者四五人鈎衣防亂石南
屏鬱岧嶤琳宫寄崒嵂柱礎錯互置梲栱向背出檻鳳
威羽翔幢龍鱗甲拆法象有三身應真計五百伊昔夀
禪師于此布法席言銓雖已繁圓鏡乃歸一我来祗樹
下髣髴天竺國碧篠吐笙簧青松韻琴瑟口分茵陳飯
手展貝多帙逆風發旃檀香氣何馝馞非無豪士豪為
憚律僧律徙倚澹忘歸山空落紅日
沈文煇(一首)
文煇字履亨嘉興縣學生有瓜田遺稾
西莊
乍喜人烟别都無俗客喧漸能諳稼穡不復厭雞豚仄
徑苔梅古疎籬竹屋存東塍近僧院清磬報黃昏
繆師伋(一首)
師伋字孟思嘉興人
九日
黃菊東籬下還逢九日開今朝尊酒盡無復白衣来(周青)
(士云調合)
顧玘徵(一首)
玘徵字文玉嘉興縣學生有讀書臺稾
感舊
烏衣門巷舊游非王謝堂前燕子稀有客有客莫遑處
式微式微胡不歸乾坤萬里愁雲合風雨三秋落葉飛
極目天涯誰與語釣篷思老一魚磯
嚴焞(二首)
焞字子尹常熟人有南虞小草
(詩話子尹詩律頗細如詠雪云竹上有聲如雨夜庭中無月亦明時令永嘉四靈見之定把臂)
(入林也)
長相思
長相思在夢中自君之出羅幃空窗前淅淅来朔風滿
天霜雪鳴孤鴻楓林青兮關塞黑終然萬里魂難通長
相思何時終
初夏偕顧魏二子游西關
散步西郊任所之雨餘新綠倍濃時同游此日還同散
明日分飛各不知
曹臣(一首)
臣字野臣歙人有鬼訂集
郝公琰墓下作
郝之璽今已矣憶君棄我已三年一棺裹骨黃泉裡我
欲呼君君不起慘栢悲松聲聒耳幾莖瘦草不成叢是
我頻来淚澆死
湯傳楹(二首)
傳楹字子輔更字卿謀吳縣學生有湘中草
倚樓
天影一何澹空庭無雜喧暮山隨靄沒黃葉帶鴉翻無
徑不秋草與鄰同小園偶然搔首處竟夕未能言
渡口别
一水盈盈便渺然夕陽搖落渡頭船長堤燈火人歸後
回首西樓盡暮煙
馮元仲(一首)
元仲字次牧慈谿人有天益山房詩集
題晏常侍祠
嗚呼晏常侍石室存道統上像皇帝三其左周召孔宋
之四大儒一一接其踵峩峩殿三楹像皆刻石奉四壁
龕者五分標五經緫古人所未聞此是我作俑猗彼何
人斯卓哉儒者勇
(詩話都城西山弘教寺傳是正德間中貴晏忠所造寺前有澗過澗壘石為門題曰道統門石)
(殿三楹上琢三皇五帝三王像左鑿周召孔孟諸聖賢右鑿周程張朱諸儒像别一石龕以藏)
(五經殿外一石亭壁列鐘簴干戚錢鎛弁裳之屬左龍馬馬毛旋五十五數具一如河圖右龜)
(龜甲四十五數具一如洛書東堂三楹壁列忠臣龍比以下孝子曾閔以下若干人按元史泰)
(定二年中書省言養給軍民必藉地利世祖建大宣文弘教寺寺賜永業當時已號虚費今遺)
(蹟已無可考觀晏公祠石象禮器制度渾朴不類明時匠人所鑿且元於儒釋初無所分疑寺)
(即宣文弘教之遺址晏忠特從而修飾之爾金華姜給事應甲詩云空山石祠堂落穆跨深壑)
(肖像古聖賢高下坐淵漢殿墀列龜龍如出自河洛煌煌先儒語所為忠孝作性理累百卷題)
(壁見大略歷覽感吾心人傳晏公鑿厥志在尼山高邈得所託媿哉彼檀施釁血塗丹雘則竟)
(以為常侍所鑿次牧亦沿其誤至云古人所未聞此是我作俑不知祠宇列聖賢像始於文翁)
(踵於趙岐漢之遺碑若司隷校尉魯恭荆州刺史李剛從事掾武梁祠皆有刻石聖賢像非作)
(俑比也)
丁元公(一首)
元公字原躬嘉興布衣晚為僧號願菴
(詩話原躬負竒恒與俗齟齬書畫俱入逸品兼精籕篆詩亦不屑作庸熟語)
題畫木芙蓉
吹遍鯉魚江岸風露條霜蕊一叢叢謝家池上秋容(一作)
(空)闊十里長隄間白紅
喻應益(一首)
應益字叔虞新建人
滕王閣
飛閣千年勝跡留層巒遠水檻中收萋萋岸綠王孫草
湛湛江平帝子洲煙樹尚含羅綺怨風濤不散管絃愁
飄零莫縱登高目門掩斜陽獨下樓
馮夢龍(一首)
夢龍字猶龍長洲人由貢生選授夀寧知縣有
七樂齋稾
(詩話明府善為啓顔之辭間入打油之調雖不得為詩家然亦文苑之滑稽也)
冬日湖邨即事
蒹葭一望路三义遥認莊窩去路斜舟響小溪過蟹舍
屋頽高岸露牛車輕霜隄柳餘疎葉暖日村桃早放花
平野蕭條聊極目遠天寒影散羣鴉
明詩綜卷七十四
