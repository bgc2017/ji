明詩綜卷八十
翰林院檢討朱彝尊編
張鹿徵(四首)
鹿徵字瑶星後更名怡亦作遺應天人都督可
大子以府學生承廕歴錦衣衛正千戶甲申陷
賊不屈受刑潔身歸隠居攝山不出自號白雲
道者有古鏡菴詩内外集
(靜忘居詩話山人生時囿中鹿亦産子因名鹿徵而以瑶星為字崇禎間曾仕錦衣故其六十)
(初度詩云當年執戟侍明光親見彤雲捧玉皇也山居鈔書頗多著述甚富予所見者僅玉光)
(劒氣集謏聞正續筆數種而已曩造其山居見案頭有手抄宋李張炎叔夏詩集一卷今其遺)
(書不可復問詩亦流傳者寡矣)
友人移居
居市厭市嚻入山苦山僻非山非市間卜兹五畝宅到
門水一灣眠沙鶴一隻遥望鐘阜巔雲霞幻朝夕乍見
雨脚沉忽焉晴絮襞主人如冥鴻高舉不可弋丘壑盪
心胸花竹恣夷懌何時載酒過為君理雙屐
送萬年少歸淮陽
握手與子别勸子進一觴風日何黯澹道路阻且長舉
世矜中行無復狷與狂達人志寥廓世事等粃糠濯足
臨溪水散髮晞朝陽溪水日東流歸彼百谷王朝陽隠
豐蔀昏曀鮮晶光擾擾棼絲中誰為振其綱慨彼北風
詩虚邪徒自傷
雜詩
淺水平沙路淪漣繞一邨夢回天地老亂後友朋存芳
草生幽澗新鶯語小園看山廣武後久不望中原
送葉榮木入閩
野鶴孤蹤道士顔層林千里入閩關不知烏石峯頭路
可似江南雨後山
薛暨(一首)
暨鄞縣人縣學生有面牆小稾
夏日
水閣虚凉枕簟清榴花栀子覆窗明綠隂滿地日卓午
卧聽鵹黃啼一聲
陸璉
璉字茂璩吳縣人兩中武科甲申後削髮居蓮
子峯下自號了緣道人有楓江遺稾
題徐元歎落木菴
栖巖有精舍窈窕挂藤蘿天與幽人占山偏落木多連
峰當戶立一澗遶門過近有離騷作非因學楚歌
張紀(一首)
紀字齊方崑山人振德子承廕錦衣衛所千戶
挂冠歸有槩菴集
江邨春望
春風爛漫遶天涯曳杖江邨攬物華身在故鄉仍是客
心從安處即為家貧來生計號寒鳥病後居諸赴壑蛇
更得幾年還健在青門常種邵平瓜
吳璵(一首)
璵字于庭休寧人國子監生
荅閨人寄懷
東風妝閣厰檐牙春鎖重扉樹樹花自是王孫歸未得
漫隨芳草到天涯
龔賢(一首)
賢字半千上元人
百苦
百苦不一樂中宵夢忽清有家長作客到老尚謀生牆
月背人下野風空自鳴明朝渡江水前路未休兵
楊焯(二首)
焯字俊三吳縣人
秣陵雜詠(二首)
形勝瞻天闕飄零問故宫金笳淮水北玉露蔣陵東百
戰黃圖盡重來紫氣空西京耆舊在辛苦說關中
西望窮牛渚中流雙闕分征帆江外斷鼔角夜深聞地
擁龍山雪天連鵠塞雲開平飛渡處寂寞百年勲
戴冠(一首)
冠字峩仲一名易字南枝紹興山陰人有釣臺
詩集
(詩話峩仲高人與徐孝廉昭法結物外之契嘗賦釣臺詩累百首託以見志裒而成集覽之未)
(免牽率友人續示集外詩四首錄其一焉)
釣臺懷古
已分垂綸老此生山田是處可躬耕遠攜仙女全家隠
深悔羊裘大澤行一夜星辰凌帝座九重貴賤見交情
請看七里瀧中水未到錢塘徹底清
張穆(一首)
穆字穆之東莞布衣有鐵橋山人稾
酬客
吾本羅浮鶴孤飛東海東寧隨南翥鳥不逐北來鴻坐
愛千年樹高逾五尺童乘軒亦何苦隨意水雲中
温良(一首)
良字叔子一字散宜烏程縣學生有大愚詩稾
冬日游景谷
塞原林壑静獨往暮雲生嶺雪兼山遠河冰激石鳴修
篁翻鳥影古寺報鐘聲塵壒無由到臨流罷濯纓
汪中柱(一首)
中柱字為石歙縣人杭州府學生有光霽軒集
唐栖夜泊
停橈繫淺岸寄迹似飄萍稻黍平疇熟魚鰕晩市腥殘
烟籠古樹遠火映迴盍旦爾何意勞人枕上聽
紀映鍾(一首)
映鍾字伯紫上元人
城邊路
城邊路歌舞處十年變為墓十年犂為田十年成淺渡
曾傳燦(二首)
傳燦字青黎寧都人有止山集
淮隂釣臺
漢高櫟釡羹劉毅子鵝炙古人恩與仇遂乃在飲食至
今漂母祠朱甍耀霜日
夜坐
古樹搖寒風空牀對羇旅夜坐寂無人孤燈竄蒼鼠
陳祚明(二首)
祚明字嗣倩仁和人有稽留山人集
北征雜詩
秦郵湖曲路夜半獨行舟月出光于水蟲鳴響似秋荻
蘆明遠岸城闕漾中流更照篷窗裏蕭蕭映白頭
送劉石生歸秦中
送爾難為别迢迢惜遠征君言不得意匹馬返西京冰
雪辭燕市烟花入渭城計程逢改歲千里客裝輕
陸嘉淑(四首)
嘉淑字冰修海寧人有辛齋遺稾
(詩話冰修崇情遠跡高酣長謠文采風流溢于賓座晚雖藏身人海而青蓮在泥心終不染)
中秋
長記中秋月當年坐夜闌祗今雙鬢影畏向一輪看節
序驚心換光輝到面寒清尊不堪把哀樂本無端
登縹緲峯
樹杪輕輿去復留百盤初盡午烟收岡巒委地低全見
墟市浮空翠欲流輕浪受風搖别島斷雲兼雨失前洲
山根處處堪垂釣何日滄浪具一舟
姑蘇懷古(二首)
離離春草射臺迷苦酒城荒舊築低一夜虎丘山下雨
萬株楊柳綠初齊
戰殘江郭楚公旗野笛吹過短簿祠山上有城人不識
蛇牀花滿舊時基
韓純玉(十一首)
純玉字子蘧歸安人修撰敬少子有蘧廬詩集
(詩話中吳韓君望西吳韓子蘧皆輯明一代之詩君望曰詩存子蘧曰詩兼惜其書均未布通)
(都二子先後奄逝其家人故友不復肯出恐終歸覆醬而已)
雜感(二首)
穠矣棠棣華開當芳春時緐霜將洊至何為發高枝霜
飛一何早花開一何好但恐忘憂萱化作斷腸草
蓼蟲及桂蠧甘苦各自安賦性固有在分定不可干我
珮雖言雜豈充椒與蘭
游黃龍洞望太湖
登山水始白映水山更青山水相照曜萬象無遁形遥
天覆笠澤遠岫浮洞庭羣峰七十二散布如漂萍遊雲
變湖影長風吹漻泠中多萬斛舟揚颿無時停東流趨
瀚渤北望窺支硎直欲傲廣漢豈止欺濁涇崖端冠危
石崔巍復瓏&KR0785;混沌不自惜穿鑿疑五丁險怪駭神鬼
鬱積生雷霆深淵開絶頂習坎類井陘井收原勿幕天
闕終未扃神龍在其下屈伏猶蝘蜓潛雖勿當用時或
肯效靈春秋虔祀典歆享惟德馨遺黎苦旱魃好雨亦
既零吾來恣憑眺徙倚觀翠屏漁歌和樵唱風磴連雲
汀時見莓苔際古人曾勒銘撫掌笑伯益失載山海經
題張鐵橋畫馬
鐵橋年已七十五醉裏蹁蹮拔劒舞餘勇猶令筆墨飛
迅掃驊騮力如虎維縶蕭蕭古白楊四蹄卓立明秋霜
昂然顧盼氣深穏風鬉霧鬛非尋常用之疆場一敵萬
如何閒置荒坰畔壯心烈士悲暮年永日披圖發長歎
鼠晝遊
嗟爾穿墉物晝遊安所之見人空有禮出穴竟無疑五
技未曾有兩端宜自持漫漫失長夜此去亦堪危
春日過金陵
策馬丹陽道行人白下來山青龍虎地草綠鳳皇臺舊
苑花仍發新亭客自哀蒼茫風景異懷抱幾時開
菱湖晚泊
望望武陵城扁舟兩日程遥峰天際沒孤月霧中生澤
國長多盜荒邨亦駐兵昇平何日事把酒壯心驚
楚歸歲暮江行雜詠(二首)
久泊忽開艐鄰舟欸乃同沙明千里雪帆借半江風皖
口之京口吳宫望楚宫溯洄尋往跡泯滅亂流中
一舸乘流下臨風望玉臺遠帆如不動近筏忽浮來水
過潯陽急山從建德開長江天作塹此際重徘徊
寓興國寺作
擔簦栖古寺倚杖識殘碑栢樹傳神禹桃花祀息媯尋
幽歸路晚望遠下山遲浩浩長江水東流到幾時(自注興國)
(寺古栢相傳大禹手植息夫人廟在桃花洞稱桃花夫人)
起戧(江中順流而下逆風使帆也)
江舟強于邁風水力相爭潦尾循環見波心曲折行持
盈看往復濟險任縱横閱世從吾術危塗處處平
楊炤(二首)
炤字明遠先世清江人移家長洲補縣學生有
懷古堂詩選(顧與治云明遠詩一往超詣出人意表)
(詩話明遠詩評者比之雪山醍醐吾嫌其太滑)
長蕩春汎
春心不自抑率意為歡賞既洽尋山興復生涉江想恰
當風日佳悠然進蘭槳綠楊映垂垂黃鸝鳴兩兩此時
盡一尊浩歌激清響遙望秦餘山開懷對西爽斜陽半
邨戶遠岸挂漁網逶迤出前浦蒼蒼月初上
戲詠
顔子陋巷居安貧固為好萬一受命長簞瓢至於老此
時白髮翁非肉則不飽百年常飢劬無乃太枯稾
安夏(二首)
夏字大已無錫人有九龍山樵詩
雜興
日日雙扉掩經旬罷整冠夕陽僧寺遠秋雨女蘿寒有
竹深藏屋無花強倚闌新來緣病嬾不上釣魚灘
初秋寄友
年年秋水碧連天望斷楓江釣雪船彭澤柳絲疎野岸
邵平瓜蔓冷湖田謀生計拙重憐病排悶詩多或廢眠
牢落故人空入夢豈徒雙鬢轉蕭然
方授(一首)
授字子留桐城縣學生有秦川草
野外
野外無拘束青鞵東復西山行憑一杖草宿慣雙谿滑
想流匙飯甘餘入饌雞何時與兒子隨意得幽栖
俞南史(一首)
南史字無殊吳江人
僧舍尋武伯不值
竹戶蘿關一徑深獨來惆悵對空林寒梅白徧春山曲
只在花間不可尋
顧樵(一首)
樵字樵水吳江人
題吳儀部讀書處
軒窗面水晝常開嶺樹千重入座來二月山城飛燕子
銜泥先到讀書臺
鄧森廣(一首)
森廣字東之桐城人崇禎中貢生有杲園集
巫山高
巫山峭石與天齊巫山峽裏白雲低行人莫向巫山路
猿到巫山亦夜啼
陸繁弨(一首)
繁弨字儇胡一字拒石錢唐人
晨步韜光道中示移暉上人
苔徑凌晨步籬花帶露垂溪雲流不盡海日起何遲往
事每多悔他生未可期不如歸白社杖履日相隨
馮愷愈(五首)
愷愈字濟仲一字道濟慈谿人元飇子有涉江
錄西江詠
贈别方爾止
豐山西距蜀山東廿載賓朋聚散中賸我孤遊尋舊壘
把君好句弔秋風雨侵水榭更籌澀淚逐歌筵蠟燼紅
斗酒更要連日醉老年兄弟幾宵同
舟中寄六弟
家園花事總參差舊種新栽繫遠思木筆纔移成玉樹
櫻桃小接是垂絲曾教隴鳥分明語未絡珠藤一兩枝
憑仗六郎勤看取三三徑裏好題詩
榕堂雜詩(三首)
紅牌祖訓甚分明進講詞臣合講經白日雷霆臣萬死
尚聞天語喚先生(黃公道周平臺召對事)
片語誰傳人不死一時萬口沸都城嚴霜獄底黃詹事
捧血淋漓寫孝經
蘆花殘月幷蕭蕭曾囑金風玉體調華表夢中先得路
歸魂只溯海門潮(孫公碩膚没于海外葬蘆花洲上丁丑春公與計偕夢身卧狀元坊下南)
(宫既捷常歎其無徵及窆骨處乃國初張狀元墓道也公昔投子手札有金風方厲玉體善調之語)
謝晉(一首)
晉字無可晚更名孔淵會稽儒學生
贈余若水城南隠居
宇内忽岑寂草木黯不芳獨有歲寒姿勁節凌清霜平
居慕栗里松菊猶未荒此生但飲酒笑傲同羲皇時會
既已殊意計難可量遥遥北郭望淒風起白楊故知年
夀永不若名行章哲人秉嘉德自使寵辱忘屈伸歸里
道出處隨天常葛巾漉糟粕短櫂歌滄浪古人不可即
日月長杳茫
錢肅潤(一首)
肅潤字礎日無錫人有十峯草堂集
和徐㮤之九日雨阻堆山園居
閒居今日易行路古人難舟楫江方永干戈枕不安遠
烟千嶂合積雨一天寒此際逢重九茱萸未忍看
陸世儀(一首)
世儀字道威太倉州人有桴亭稾
夜泊鹿城
渡頭星月暗離思滿歸舟此夜聞風雨山城一片秋
顧超(五首)
超字子超吳縣人
(詩話韓高士洽有明詩存選本其最心折者子超之長歌大約兼仿温飛卿李長吉而神明之)
(惜其全稾求之不得吳徵士景果偶得鈔本錄其五詩當崇禎之際吳俗談詩者多惑於楚人)
(之咻以空疎蕭寂相尚若子超之出入經籍卓然羣雅之遺)
葑山亭
鶴艇蕩鷗沙游人在空曲年年采香處露冷蘭苕綠憶
昔風雨中高窗幾回宿
鄭駙馬冡
南國織錦愁花草春如翦騕褭女蘿叢隂風落紅蘚非
無十畝宫漸逐耕犂轉石馬嘶入潭金蠶不成繭夜半
玉簫鳴焄蒿發淒泫
東邨
包山名勝聞九州可以卜居非一丘昔人競誇西蔡麗
吾來獨愛東邨幽黎紅柰紫櫻桃赤雨後落花分五色
腰䥥手甕鮮游民出入無非灌園客桃源去俗僅一塵
孤花片水猶迷人此間高峙浪千尺無怪從來少問津
梅花(二首)
香雪伶仃瘦莫支玉壺冰滿漏遲遲寒生紙帳春多夢
影過銀屏風倒吹遥憶斷橋無月夜最憐蕭寺閉門時
棃花白燕空惆悵前後相思兩不知
凍碎玻瓈片片冰珍珠簾外雪層層飲教月落重開閣
坐到星殘不用燈谷口去年曾送客嶺頭今日又逢僧
江山無限留情處幾欲攜家竟未能
鄭女冢
自湔金粉割紅緜桃杏無顔五百年晉日尼師皈白佛
唐家貴主事金仙春寒宿草猶迷蝶露濯空桑欲化蟬
幾處禁烟人涕淚玉棺風雨但聞鵑
(詩話鄭駙馬冢在洞庭山駙馬生女示疾不嫁舍身為尼葬于山中釋寶唱比牛尼傳晉土比)
(丘尼自洛陽竹林寺淨檢始唐會要睿宗第八女金仙公主入道蝶用韓馮事蟬用齊女事用)
(古却似玉溪生)
蔡仲光(三首)
仲光字大敬蕭山人
涼州辭
賀蘭千嶂朔風秋萬里黃河入塞流滿地悲笳邊月冷
最傷情是古涼州
排遍
水調聞歌淚滿裾思君遠戍十年餘秋來無數南飛鴈
不寄雲中一紙書
送趙魯存北還
蒼茫秋色滿江關客子菰蘆鼓擢還河北諸君猶健否
近聞半入太行山
項聖謨(一首)
聖謨字孔彰秀水人
客虎丘中秋無月
驚心吳楚客倏忽度中秋明月生何處微風倚寺樓孤
吟淹北渚極目望西疇夜静風傳柝江皐動遠愁
侯檠(一首)
檠字武功嘉定人
酬别徐季白
滄江倚櫂且高歌游子銜杯意若何亂後飄零親戚少
天涯蹤跡别離多已悲楊柳愁中折况遇賓鴻客裏過
握手相期須努力風塵十載莫蹉跎
明詩綜卷八十
