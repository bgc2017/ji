明詩綜卷三十六
翰林院檢討朱彝尊編
徐禎卿(五十首)
禎卿字昌穀一字昌國吳縣人弘治乙丑進士
除大理寺左寺副降國子監博士有迪功集又
有歎歎焦桐鸚鵡花間野興自慙等集(李獻吉云昌穀)
(諸詩温雅以發情微婉以諷事爽暢以達其氣比興以測其義蒼古以蓄其詞擬義以一其格)
(悲鳴以泄其不平參伍以錯其變即有蹊徑厥儷鮮已顧華玉云昌穀專門詩學究訂體裁)
(上探騷雅下括高岑融會折衷備兹文質取充棟之草刪存百一至今海内奉如圭璧所謂雖)
(多亦奚以為也獻吉乃云守而未化故蹊徑存焉豈其然歟又云弘治間詩學始盛獻吉仲默)
(昌穀各有所長李氣雄何才逸徐情深皆準則古文鍛琢成體鄭繼之云昌穀年二十外厭)
(薄吳聲一變遂與漢魏盛唐作者馳騁上下今之世絶無而僅有者也年三十選平生所為文)
(曰迪功集今行於洛陽者獻吉多為更定失昌穀真蓋獻吉雖與同調其丰神氣魄自有不相)
(能者矣之文徵仲云昌穀古體合作近體非所好而為輒工皇甫子浚云李何矯一時之)
(弊為中興之冠而不能不泥其跡故仲氏子安於詩獨取迪功皇甫子安云徐君繼軌二晉)
(標冠一代又云會諸氏之長以追六代迪功其庶幾乎皇甫子循云弘德之間李何諸子追)
(述大雅取裁風人一時藝林作者響臻同好景附咸足馳騁海内而徐君亦高步江左獨綜菁)
(英莫可瑕纇非其佳穢自得去取過嚴乎雪王元美云徐昌穀如白雲自流山泉泠然殘在)
(地掩映新月又如飛天仙人偶游下界不染塵俗又云昌穀如六翮搏風三危吸露快爽種種)
(不可名狀又云昌穀少即摛詞文匠齊梁詩沿晚季迨見獻吉始大悔改其樂府選體歌行絶)
(句咀六朝之精音采唐初之妙則天才高朗英英獨照律體微乖整栗亦浩然太白之遺昌穀)
(之於詩也黃鵠之於鳥瓊瑶之於石松桂之於木也又云昌穀自選迪功集咸自精美無復可)
(憾其五集係少年時語舞陽絳灌貴後向人稱其屠狗吹簫為佳事寧不泚顙又云絶塵行空)
(吾推昌穀然不能諱其輕又云吳中如徐昌穀詩祝希哲書沈啓南畫足稱三絶王敬美云)
(詩有必不能廢者雖衆體未備而獨擅一家之長如孟浩然洮洮易盡止以五言雋永千載並)
(稱王孟我明其徐昌穀高子業乎二君詩大不同而皆巧於用短徐能以高韻勝有蟬蛻軒舉)
(之風高能以深情勝有秋閨怨婦之態更千百年李何尚有廢興二君必無絶響歐楨伯云)
(博士洗盡蕪辭天然妙麗金源人詩清廟瑟三歎齋房芝九莖庶幾似之項子長云昌國華)
(而不靡質而不俚深而不晦壯而不怒約而精騁而中節宜其崛起江南雄視中土顧玄言)
(云迪功豪縱英裁格高調雅馳騁漢唐之間婉而有味渾而有迹獨悲夫長轡既驟窮途忽蹶)
(顧未盡肆力耳心黃清甫云迪功取模古調用鑄今詞工逾嘔妙幾换骨力振東吳之靡爭)
(長北郡之雄雖卷帙寂寥而篇章簡鍊至降格為律用思尤深開元以下難與為儔恨其早殞)
(未究厥志士胡元瑞云弘正間詩流特衆然皆近逐李何選升之近夫獻吉派也華玉君采)
(望之仲鶡仲默派也昌穀雖服膺獻吉然絶自名家遂成鼎足獻吉譏其大而未化蹊徑存焉)
(何元朗謂獻吉詩比之昌穀蹊徑尤甚王長公謂昌穀所未至者大也非化也世以何王為篤)
(論西王伯穀云弘正間詩流輩出李君赤幟於關徐子白眉於東海李資弘亮徐學精深長)
(才絶力則徐不逮李古色清聲則李不逮徐臨草昧之頃難少李君今全盛之時當多徐子)
(穆敬甫云徐詩如皋蘭猗靡脩竹嬋娟足稱雅致宜與李何方駕蔣仲舒云昌穀詩韻本淸)
(華調復古秀雖何李亡易也足傅伯俊云先生奪赤幟於北地信陽之間鼎而居其詩憲章)
(三百律襲漢魏濯祓六朝蹈詣天寶外集多穉年綺語尚沿吳習猥以名重槩傳而不知瑕瑜)
(不類也其陳卧子云迪功有詩無多乃與二雄鼎足觀談藝皆深造之言宜其短章片語無)
(不連城也又云昌穀似與仲默同源然仲默俊逸昌穀矜貴又自有殊宋轅文云昌穀如秋)
(夜銀河爛爛垂地又云何李刻意少陵迪功獨宗太白神到之作自成一家不若嘉靖七子同)
(派也鞭李舒章云迪功神致俊爽如天廏飛龍不加策自然駛邁用寡用虚獨有所長王)
(貽上云明弘治間李何崛起中州吳有昌穀為之羽翼相與力追古作一變宣正以來流易之)
(習明音之盛遂與開元大歷同風家周青士云李何專主學杜昌穀兼師盛唐諸此後薛君)
(采蔣子雲王穉欽高子業華子潛皇甫昆弟皆清婉成音各極其致雖非昌穀流派而風調實)
(自昌穀啓之麗沈山子云吳中詩派自高季迪倡之風華整克兼唐宋元人之長其後劉昌)
(謨輩漸流入姚冶吳源博王濟之返之於理遂類宋詩沈啓南能以澹宕出之尤為拔俗顧陳)
(海士選明詩竟遺之以其調近於宋也昌穀既見獻吉悔其少作然所操仍是吳音第洗除少)
(日浮豔字句歸於六代三唐而已未嘗北學於獻吉獻吉譏其蹊徑未化職此故歟)
(靜志居詩話迪功少學六朝其所著五集類靡靡之音及見北地初猶崛強賦詩云我雖甘為)
(李左車身未交鋒心未服顧予多見不知量此項未肯下頗牧既而心傾意寫營壘旌旗忽焉)
(一變是時李何並陳未決雌雄迪功精銳無多能以偏師取勝遂成鼎足其詩不專學太白而)
(髣髴近之七言勝於五言絶句尤勝諸體興慶池頭送君南下等作雖龍標太白復生何多讓)
(焉又云人所應有盡有人所應無盡無大復是也人所應有盡有人所應無不必盡無空同是)
(也人所應有不盡有人所應無盡無迪功是也三雄真鼎足哉又云樊少南與康德涵論詩而)
(曰初唐詩如春園草木雜生未放之花含蓄渾厚生意勃勃盛唐則淘洗鉏治條理可觀生意)
(稍薄矣近日名家冠絶海内自許古人之上或失之觕者稜角峭厲而乏温柔敦厚之旨或失)
(之易者流麗光澤而少含蓄渾成之趣所以然者孜孜於杜未嘗引而上之也陳約之為高子)
(業作序而曰子美有振古之才故雜陳漢晉之辭而出入正變初唐襲隋梁之後是以風神初)
(振而縟靡未刊今無其才而習其變則其聲觕厲而畔規不得其神而舉其辭則其聲闡緩而)
(無當彼我異觀豈不更相笑邪繹兩公之言若與北地信陽均未愜意然則李何至嘉靖初聲)
(燄漸歇作者已有違言惟昌穀莫有訾之者麟洲稱李何有廢興徐高必無絶響其知言之選)
(乎)
雜謠(二首)
夫為虜妻為囚少婦出門走道逢耶孃不敢收東市街
西市街黃符下使者來狗觫觫雞鳴飛上屋風吹門前
草肅肅(陳卧子云此紀正德五年八月之變)
壊我民居田樹子桐與檟桐檟何青青素車不得下(李舒)
(章云謠語極蒼茫)
鷂雀行
白鷂捉黃雀斜盤下九天豈知南山側復有虞人弦一
發中雙翼忽斃青雲端行人皆撫掌仰視落飛翰弓矢
懸馬頭少年坐雕鞍持歸咸陽市百鳥爭聚觀美酒白
玉缸肉腊黃金槃樂哉今日宴四座俱萬年(黃清甫云鷂雀一篇)
(足以上抗西京下視子建殆千載之希聲也)
白紵歌(二首)
三星爍爍花滿堂素腕盈盈出洞房垂羅映縠耀明妝
皦若雲中開月光流情盼君君莫忘停歌節舞進玉觴
願君安坐夜未央
旨酒千壺列東廂美人如花嬌北堂高歌合舞聖世昌
願得歡娛永未央脂車秣馬且踟蹰百年之會忽須臾
東流之水西飛烏今我不樂何為乎
(詩話樂府宜以不求似似之讀此益見滄溟坼疈古人之非)
古意
空為郢中客不見郢中吟美人高堂上自奏山水音帝
子葬何處瀟湘雲正深寂寥誰共賞江上獨傷心(宋轅文云)
(清婉有古風)
倡家詠效何遜
簾櫳秋未晚花霧夕偏佳暗牖通新燭虚堂響落釵淅
淅鳥棲樹明明月墮懷相思不可見蘭生故繞階(鍾廣漢云)
(此昌穀少作置之玉臺集中其誰能辨)
舟懷
(詩話舟懷以下三詩絶似青丘生)
天曠多樹林日赤溪路永我行一何勞窈窕坼川嶺湍
流好石鬭沙礫與舟鯁行行指前棲望望不得逞火雲
漸曖滅蟬鳴空山靜奄忽青松間了了挂員景一與幽
賞遇遂使煩慮屏先書謝廬僧為埽香爐頂
留别都城諸同志
對酒忽不樂悵然懷别離别離結中勞眷彼長路岐苒
苒郊河樹曖曖關門祠佇望瀟湘水先與秋風期鴻鴈
雲中來噭噭使人悲懷哉爾方集恨矣予當辭
吳江橋亭遊眺
郡右多麗山湖南富鮮水溶溶蒼樹浮漭漭白煙起中
土屹裒城重波泛人市出郭接修梁垂穹貫遥沚上有
臨流溝高風衍清祀百匯引虚明諸州拆表裏隠約雲
中檣紛紜隰間耔宵澄月色闊風遠漁歌靡空睇眇不
極瑶胷盪餘滓悟彼扁舟人傷此塵代子
送熊士選侍御
壯士樂長征門前邊馬鳴春風三月柳吹暗大同城蘆
溝橋下東流水故人一樽情未已遥天飛盡隴頭雲唯
見居庸暮山紫羨君鞍馬速流星予亦孤帆下洞庭塞
北荆南心萬里佩刀長揖向都亭
寄顧華玉
去歲君為薊門客燕山雪暗秦雲白馬上相逢脫紫貂
朝回沽酒城南陌燕山此日雪紛紛祗見秦雲不見君
胡天白鴈南飛盡千里相思那得聞(朱子蓉云源本太白去歲何時君别)
(妾一篇而不覺其摹擬之迹可謂善學古人)
青門歌送吳郎
吳郎醉嗜長安酒落魄自言為客久走馬頻看上苑花
回鞭幾折青門柳青門曈曈魚鑰開乳燕游絲相逐來
柳下雕鞍留别袂花間酒琖覆蒼苔浮雲去去辭城闕
芳草連天那可歇野店春風聽早鶯關河曉樹懸新月
千里淮流雙畫橈廣陵驛前逢暮潮落日歸帆揚子渡
青山家對伯通橋吾家流水原非隔宛轉胥臺通巷陌
草長難尋仲蔚居林深不辨陶潛宅清溪屋下可垂綸
復有蓴羹足獻親君歸儻食冰絲膾為念羇棲塞北人
(陳卧子云似勝李頎)
贈王淵之
十月狂風吹白雪長安城中地欲裂朱門酒壚紅炙天
空裏璚花旋消滅由來都國盛繁華青雲絡繹滿仙車
浪說黃金賜寒士爭言白璧謁侯家驕矜意氣遥相羨
片善朝推蒙夕薦待詔虚沈金馬門傳宣直上麒麟殿
王郎濩落爾何求千里乘驢被黑裘空論作賦稱才子
未肯低眉事貴游知君不得逢楊意終媿明時老督郵
(譚舟石云調亦平平氣却深穏)
觀伯虎寄贈子容洞庭山圖因求作廬山障子
丹巒氤氲拂空起素練平鋪洞庭水迴溪笑指毛公家
忘却滄溟幾千里我隔廬峰夢紫煙嘗騎白鹿上青天
煩君貌出仙人掌西寄長安向日邊
彭蠡
茫茫彭蠡口隠隠鄱陽岑地湧三辰動江連九派深揚
舲武昌客興發豫章吟不見垂綸叟煙波空我心(陸冰脩云)
(襄陽遺韻)
在武昌作
洞庭木葉下瀟湘秋思生高齋今夜雨獨卧武昌城重
以桑梓念淒其江漢情不知天外鴈何事樂南征(李舒章云)
(八句竟不可斷)
登支硎山樓
谷寺憐幽密兹棲表麗觀煙雲連壑動竹樹入門寒獨
往迷前徑憑高遲所歡時聞有清磬遥出暮林端
送友人還吳
陽月隨陽鴈遥從塞上來北人江北望不見隴頭梅坐
下楊朱淚吟為莊舄哀聊傳數行札千里送君回(王于一云)
(不失唐人風格)
嘉禾道中
檇李城何在蕭條草樹存未醒吳苑酒已動越鄉魂問
水來天目看桑過石門愁聞鶺鴒語寧聽楚山猿(俞右言云)
(道吾鄉風景者多矣方萬里出戸即乘船徐昌穀看桑過石門語似淺而實深)
月
故園今夜月迢遞向人明只自懸清漢那知隔鳳城氣
兼風露發光逼曙鳥驚何事江山外能催白髮生(朱子蓉云)
(此詩却學杜)
秋日懷李郎中及邊熊二子
秋興因高賦雄才憶省郎山川思不極雲樹莽蒼蒼對
酒知時變看花感别長如何霜後鴈猶未達瀟湘
逢蠻使語
五嶺馳蠻使三秋達薊京北來江草盡南眺瘴雲平鄉
夢清猨隔邊心旅鴈驚辛勤萬里札懷笥未宜輕
送許補之還丹徒
憐君揮手去匹馬向南天旅病青山外鄉心落日懸燕
關變積雪淮柳動新煙驛路重雲裏相思易隔年(陳卧子云)
(五六新挺)
送廬陵楊二尹
何卑執戟謝京華却愛河陽縣裏花不為遠師招白社
擬從勾令覓丹砂青天挂席浮明月螺水迴舟勝若邪
莫學南昌隠君子離羣獨拂五雲車
贈别獻吉
爾放金雞别帝鄉何如李白在潯陽日暮經過燕市客
解裘同醉酒壚傍徘徊桂樹涼飇發仰視明河秋夜長
此去梁園逢雨雪知予遥度赤城梁(王元美云得崔沈琢句法陳卧子云)
(果為神到之作)
送盛斯徵赴長沙
昔愁越嶲千峰仄轉入巴渝萬里賖豈料聖恩憐賈誼
猶煩佐郡出長沙蠻中瘴遠三湘水江畔春逢十月花
遥聽岳陽樓上笛可能回首憶京華
寄杭東卿
西湖十月煙水平梅花參差千樹明越王城畔氣應早
林逋宅邊江更清驛使章臺空寄别霜天玉笛暗霑纓
故人若有揚州興為聽春鴻白雪聲
送耿晦之守湖州
遠下吳江向霅川高秋風物倍澄鮮鵁鶄菰葉翠相亂
錦石游鱗清可憐郵渚撾頻津吏鼓漁歌唱近使君船
吳興峴山足勝事漢水襄陽空昔賢
鳳鳴亭
鳳鳥期不來瑶華幾銷歇唯有山中人吹簫弄明月
香圃
露華散平林月明在寥廓時有天風來冷然桂花落
古意
我有木蘭舟欲作三湘客不愁湘水深但畏湘中石
内中偶述
朱筥殊方貢黃旗使者回内園春未到青筍渡江來
答獻吉
花發平章宅鶯啼省樹春殷勤花鳥意愁殺獨遊人
大道曲
長安樓閣互相望戸戸珠簾十二行綠水過橋通酒市
春風繫馬有垂楊
羽林少年行
寶馬平馳過夕隂飛丸遥墮掌中金不知富貴緣何事
偏動青樓瞥見心
擬古宮詞
興慶池頭漏未闌棃園弟子曲將殘花前更進涼州伎
無那西宮月色寒
春思
渺渺春江空落暉行人相顧欲霑衣楚王宮外千條柳
不遣飛花送客歸
湘中曲
湘州草深鶗鴂鳴湘江水清多杜蘅月明伊軋中流槳
好似湘娥鼓瑟聲
送蕭少府
矯矯雙鳬塞隴分武夷殘雪半春雲玉洞只愁仙隠去
洛陽花下不逢君
送顧馬湖孔昭(二首)
巴東明月巴西歌兩岸梅花羌笛多一曲停橈雙淚落
猨聲三峽若為過
錦水由來勝若邪蘭橈三月泛桃花巴兒見客能歌曲
蜀女明妝笑浣紗
安南歌送沈使君
烏蠻灘上煙水聲伏波廟前秋月明夜半津人挽舟上
夷歌偏動望鄉情(陳卧子云渾成)
送蕭若思
送君南下巴渝深予亦迢迢湘水隂前路不知何地别
千山萬壑暮猨吟(宗子相云直是供奉龍標風調)
將發夏口
鸚鵡洲邊生暮煙旅人南望思依然盡道巴陵湖水闊
秋風莫渡漢陽川
望行人(二首)
秋原迷望草芊芊幾樹荒鴉落照前驛使回時曾寄語
西風早晚渡秦川
綠蕪平野暮天低遠色蒼蒼路不迷昨日鄰家歸後信
行人只隔灞陵西
弔徐姬詩(并序)
金陵有徐姬者善屬詩早死余嘗聞其句云楊
花厚處春隂薄清冷不勝單裌衣頗愛其有婉
思以詩弔之
繞廊吟罷楊花句欲覓楊花樹已空日暮街頭春雪散
杜鵑無力泣春風
楚中春思
遵義門前暮柳斜武當城裏欲棲鴉行人獨立宮牆外
又見空園落杏花
濟上作
兩年為客逢秋節千里孤舟濟水傍忽見黃花倍惆悵
故園明日又重陽
邊貢(二十六首)
貢字廷實歴城人弘治丙辰進士授太常博士
擢戸科給事中遷太常寺丞出知衛輝府改荆
州陞湖廣(一云山西一云河南)提學副使召拜南京太常
少卿遷太僕改太常卿提督四夷館進南京戸
部尚書有華泉集(朱中立云華泉之作雖不逮李何然平淡和粹孝廟以前)
(海嶽之才無其倫比逸袁永之云李何徐邊世稱四傑李雄健何秀徐精融邊朴實故並有)
(盛名輝映當代四公殆藝苑之精英也邊稍不逮秖堪鼓吹三家耳湛元明云華泉嫻於才)
(書必如晉文必如韓詩必如杜以此收聲於時何元朗云世人推何李為當代第一予謂空)
(同關中人氣稍過勁未免失之怒張大復俊節亮語出於天性亦自難到但工於句言而乏意)
(外之趣獨邊華泉興象飄逸而語亦清圓故當共推此人王元美云邊廷實如洛陽名園處)
(處綺卉而不必稱姚魏又如五陵裘馬千金少年項子長云弘治四傑其才各有所長李天)
(才雄健徐陶冶精融何藻思透逸邊朴實有餘而華采不足胡元瑞云弘正並推邊徐何李)
(每怪邊品第懸遠胡得此稱及讀獻吉送昌榖詩是時少年誰最文太常邊丞何舍人仲默贈)
(君采亦有十年流落失邊李之句則李何於邊正自不淺予細閱當時諸家若仲鶡德涵敬夫)
(子衡詩皆非所長華玉升之繼之士選輩或調正格卑或格高調僻獨邊視諸人差為諧合不)
(得不爾又云邊顧朱鄭之流派流甚正聲調未舒歌行絶句時得佳篇古風近體殊少合作)
(鄭敬甫云邊司徒詩清婉流暢朗朗有致産黃清甫云邊詩詞旨凄婉調亦入雅歴下之無)
(以過之越在太常蜚聲藝苑時獻吉主盟羣英為輔君其一也俞汝成云華泉調逸情真氣)
(舒音亮不假深求自得風人遺韻尤陳卧子云廷實粗率未除然時見精詣五言稱長城)
(宋轅文云尚書才情甚富故能於沈穏處見其流麗陸冰修云廷實篇法亦整但格律未遒)
(當與華玉子衡伯仲譬諸才傑獻吉淮隂侯也仲默鄼侯也昌國留侯也邊顧朱鄭樊酈絳灌)
(之徒也世乃躋邊三家稱為四傑生乃與噲等伍三君有遺憾矣)
(詩話華泉諸體不及三家獨五言絶句擅場昔宋吳江令張達明與客論詩其言曰詩莫難於)
(絶句尤莫難於五言欲其章短而意長辭約而理盡華泉庶足當之大復贈詩云陽春誠獨步)
(清廟徒三歎以絶句論邊亦無媿於三家也)
贈友
春陽初獻歲芳樹日以青送遠及近郊何由申我情我
情方鬱紆君駕不可停瞻彼飛鴻翼聯翩共遐征奕奕
雲中河爛爛川上星中原渺難遂佇立以屏營
分韻再送文熙
夜久河漢横春堂别燈黯風凄鳥初動露重花猶斂明
發不在兹重關為誰掩
答石峰見懷之作
斗柄當西南河漢東北傾零零露華白皛皛天宇晴微
風度廣隂熠燿時復明卉木日已黃秋氣日已清念子
理素瑟苦調多離聲嗷嗷失侶鴈泛泛隨波萍會合固
有期此日難為情
次韻贈李子行之如陳
迢迢阻歡宴戚戚傷離居離居結中懷鬱鬱慘不舒若
人美無度貞抱沖以虚朝為同朝客夕暮隔林墟林墟
積秋霖流潦不可除四野晦蒼蒼行行安所如驅馬臨
大道瞻顧空踟蹰
運夫謠送方文玉督運
運船戸來何暮江上旱風多春濤不可渡裏河有閘外
有灘斷篙折纜腰環環夜妨鼠日妨漏糧冊分明算升
斗官家但恨倉廪貧不知淮南人食人官家但知征戍
苦力盡誰憐運船戸運船戸爾勿哀司農使者天邊來
送馬欹湖赴湖南提學
征馬帶落日出門君已遥層城不隔夢夜夜盧溝橋盧
溝橋邊車簇簇故人却在城南宿誰令相見轉多情翻
恨遲行不如速江漢風煙遲早春關山雨雪暗邊塵臨
岐莫動殊方感余亦東西南北人
題豐内翰愛鳬樓
春鳬呼其侶拍拍戲芳渚一鳬忽驚人羣鳬共高舉回
翔集城下點點散如雨愛鳬主人今幾秋夕陽空上望
高樓憑闌獨送千里目平沙莽莽寒煙綠
張夏道中遇雨短歌示同行希尹諸子
南山北山雨如注寒風䬃䬃吹山樹中河水發行子愁
褰裳欲渡且復休黑霧蒼雲蔽村舍咫尺誰能辨牛馬
嗟哉出門百里行路難我今胡為在中野
出郭將訪希準郡伯懼暮而返却寄
駕言江口出却至水西還遠道空回首重門欲上關斷
雲低白鴈斜日近青山欲採瑶華贈仙舟不可攀
和答胡可泉郡伯
籍籍胡安慶新聲滿舊都詎知金馬客翻領玉麟符退
食還經史登樓即畫圖昔賢憂樂地元只在江湖
送都玄敬
驅馬别君處秋隂當暮生林柯無靜葉江鴈有歸聲綠
水閶門道青山建業城未能同理櫂延佇獨含情
次獻吉留别韻
初春郊甸積雪滿客子出門岐路長征車杳杳去不息
關柳青青殊未央却望秦山懷故道即歸梁苑亦他鄉
十年京洛交游地日夕風煙思渺茫
留别貞菴
隂隂汀樹起秋煙冉冉溪花接暮天歸鳥獨衝淮甸雨
離人新上汶陽船病餘藥物求芝术老去心情託簡編
他日會傳招隠賦緘封應寫渡江年
送劉約中之金陵
君到石城邊應看石城樹樹杪百尺臺是儂行樂處(蔣仲)
(舒云詞直截而意婉曲)
贈别甯子
白日就長道清秋凌大河非關燕趙别相送一悲歌
西園(二首)
朝看長白山暮看長白山山色有朝暮吾心常自閒
庭際何所有有萱復有芋自聞秋雨聲不種芭蕉樹(王元)
(美云芭蕉豈可言樹芋豈庭中佳物且獨無雨聲乎俱屬未妥若作自憐秋雨滴不復種芭蕉或作自聞秋雨)
(聲不愛芭蕉色覺意尤深婉)
(詩話杜牧之詩一夜不眠孤客耳主人窗外有芭蕉呂居仁詩如何今夜雨只是滴芭蕉張安)
(國詞點點不離楊柳外聲聲只在芭蕉裏無名子詞窗外芭蕉窗裏人分明葉上心頭滴古之)
(愁夜雨者多以蕉葉為辭高荷大芋非所憎也元美誚廷實芭蕉不可言樹然維摩詰經云是)
(身如芭蕉樹而不堅固是芭蕉未始不可名樹元美之言過矣)
雜詩
月色沙上澹山雲天際浮春江萬里闊獨見一漁舟
題畫(二首)
鳥啼青石岡日照紅泥坂杳杳雲外鐘山僧獨歸晚
近浦寒潮落平沙返照紅不嫌歸路晚家在板橋東
迎鑾曲(四首)
金陵自古帝王都碧石清江一畫圖列聖百年虛想像
鑾輿曾到此間無
自采民風問老農微行不遣近官從那知天子關天象
到處雲成五色龍
弓如滿月向江開箭插寒潮卷浪迴水上黿鼉莫深避
我皇元為射蛟來
潮落江門煙水秋雲帆月下過揚州兩京馳道三千里
夾岸垂楊接御溝
柳塘雜興
御溝東畔柳成林一水盈盈十里隂白馬青衫橋上客
春來多少故園心
山行即事
陵薯青青生午煙山渠㶁㶁響春泉白頭宮監松陵下
閒說英皇北狩年
康海(五首)
海字德涵武功人弘治壬戌賜進士第一授翰
林修撰尋以救李夢陽坐逆瑾黨落職為民有
對山集(張孟獨云對山詩以興致為先格高詞俊足以凌駕古人羽翼騷雅張文邦)
(云對山既弘詩規又開文運時仲默獻吉敬夫號海内三才而公尤獨步王元美云康德涵)
(如靖康中宰相非不處貴恇擾粗率無大處分王敬美云對山五七言詩間多率意之作直)
(攄胸臆或韻至便押不必盡麗典則不穆敬甫云德涵詩有極佳者乃為友人置而錄遂有)
(長吉之恨子俞汝成云對山文勝於詩陳卧云對山粗率殊無足觀)
(詩話德涵坐援獻吉遂挂清議歸田之後耽心詞曲其小令云真箇是不精不細醜行藏怪不)
(得沒頭沒腦受災殃從今後花底朝朝醉人間事事㤀剛方徯落了膺和滂荒唐周旋了藉與)
(康論者原其心而悲之沒時家無長物腰鼓多至三百副留心風雅之日少宜其所就止此爾)
滸西别業同承裕升之作
還耕愜初願揖世返空林雖非志士理已獲靜者心嘉
賓青雲客枉駕忽相臨攜酒共斟酌張絃揚妙音義厚
情自叶道合契滋深漪漪湋川水幽幽南山岑相值不
相樂奈此逝者侵
觀禾
我來彭麓下坐愛青山色雨過忽新涼蒼煙望無極秋
禾行欲成豈畏驕陽逼壠畝綠如屯原隰少螟螣同欣
有年樂詎知天子力
對客
絲竹憐吾嬾尊罍待汝來片雲霄漢沒叢菊小籬開積
雨難相過當歌莫謾迴請看秋草色黃滿建章臺
鹿苑懷太微
鹿苑何王殿明時尚賜秦芳林春礙日幽草晝眠麏畎
畝餘生計乾坤信此身西京誰欲賦韋曲有詞人
四月十九日宴東侍御園亭醉中走筆
燕家小妓石榴裙笑酌酴酥把似君玉面未能花底出
瑶箏先向月中聞
王九思(五首)
九思字敬夫鄠縣人弘治丙辰進士選庶吉士
授檢討調吏部主事陞郎中坐劉瑾黨降夀州
同知尋勒致仕有渼陂集續集(李伯華云渼陂因懷陳致寄景)
(道情出入風雅騷選之間振迅開元天寶之上王元美云敬夫如漢武求仙欲根正染時復)
(遇之終非實境太樸不雕之風)(俞汝成云渼陂礧磈廓落有穆敬夫云敬夫工於小詞而)
(詩亦不落元宋體頗謂兼才惜乎遊春一記自遠風雅也顧玄言云敬夫才雋思逸銳於綺)
(麗譬之湖外碧草海東紅雲流彩奪目)
(詩話康王並以樂府擅長而詩鮮合作王差勝康樂府亦爾)
對酒憶康五
林棲鮮儔侶芳醑聊獨親繁香媚晴(一作旭)景嘉賓及兹
辰習習谷風發萋萋卉木春黃鳥鳴枝間翩翩求其羣
對此豈不樂念彼同心人室遠心徒勞追趨靡所因安
得驂雲霓頃刻馳見君
聞盜賊且至登夀州南城樓野望兼示避盜諸君
子
極目川原外無言自愴神雲山晴見楚煙樹遠浮秦平
地干戈滿臨風羽檄頻西飛羨歸鳥隨意過城闉
滸西莊春日行樂詞
金馬當朝彦銀魚隔歲焚高棲丹鳳麓閒卧碧山雲湘
瑟春風度秦箏月夜聞太平無一事只合醉朝醺
亳州
出門二月已三月騎馬陳州來亳州暮雨桃花此客館
春風燕子誰家樓簿書堆案不相放太守下堂仍苦留
浮名羈絆有如此媿爾沙邊雙白鷗(周青士云頽唐有致)
十四夜月與李二獻吉飲
萬戸秋風碪杵哀殊鄉今夕故人來竹間涼露蕭蕭下
樓上浮煙細細迴地僻柴門無過客家貧樽酒有餘醅
疎簾碧簟須同醉明月青天為爾開
王廷相(十九首)
廷相字子衡儀封人弘治壬戌進士選庶吉士
改兵科給事中以言事謫判亳州拜監察御史
巡按陜西為鎮守廖鑾誣奏下獄再謫贑榆縣
丞稍遷寧國同知歴四川按察使拜副都御史
巡撫四川入為兵部侍郎都察院右都御史進
兵部尚書提督團營仍掌院事加太子太保卒
謚肅敏有家藏内臺二集(薛君采云先生詩豪氣太露其工者較之)
(古人不啻過之威王元美云王子衡如外國人投唐武將坐禪儀解悟中不免露抗浪本色)
(玄穆敬甫云王詩如飛廉煽吹白羽失涼孔顧言云司馬學古才辨特嫻古體如闕里檜)
(泰嶽秦松蒼秀挺鬱樂黃清甫云浚川詩貴達意不避險直多擬古府欲返真樸未見其工)
(君采出其門下所謂青出於藍也宋陳卧子云子衡詩有沈鬱之思壯麗之色轅文云子)
(衡莊雅有法長於五言若近體則元美所云武人坐禪者是也)
(詩話浚川敭歴之暇銳意詩文非徒扶大雅之輪抑且抉羣經之奥而又見善如不及其序空)
(同子詩稱其掩蔽前賢命令當世秦漢以來寡見其儔然空同名成之後目空四海觀送昌榖)
(之湖湘詩述一代人文之盛有云是時少年誰最文太常邊丞何舍人三子而外並不及浚川)
(隻字也鄭繼之未嘗謀面乃有句云海内談詩王子衡春風坐遍魯諸生宜浚川見之有知已)
(之感於繼之身後賦少谷子歌焚其稾於燕望閩再拜歌云彼時才傑游帝傍信陽之何棠陵)
(方大梁翩翩李川甫吏部薛生尤擅長於空同亦未齒及不無憾焉矣他日作遣興十首其一)
(云昔吟吳下徐昌穀幻出斯文百代先其二云逸氣誰當鄭善夫其三云康子文章迥絶塵其)
(五云大復天才冠兩都其六云後來誰擅六朝竒君采分明别綴詞其七云散逸長年何粹夫)
(獨於空同則云疏越朱絃大雅沈始知清廟有遺音峽江迫阨湍瀾出可是空同太劇心殆有)
(微辭焉信乎恩怨之難㤀也浚川詩格諸體稍觕惟五言絶句頗有摩詰風致下亦不失為裴)
(十秀才崔五員外)
蘄民謠(四首)
有芃者艾生我土七年之病得者愈五内失調邪作主
當貴耽慾乃自取艾縱有靈將奚補我欲言之上官怒
龜帬生毛綠的的大如錢貴如璧養來盆中水凝碧細
人之玩有何益
白花蛇誰教爾能辟風邪上司索爾急於火州中大夫
却逼我殺爾種類絶白花不生禍胎滅
龍鬚作席光電電暑眠不及蘄陽簟涼如水滑如藤一
簟幾工能織成官府取之只一聲有價無價誰敢爭
赭袍將軍歌
萬夀山前擂大鼓赭袍將軍號威武三邊健兒猛如虎
左提戈右跨弩外庭言之赭袍怒牙旗閃閃軍門開紫
茸罩甲如雲排大同來宣府來
九日安陵同蔡成之發舟
亢帆安陵浦泛舸清川潯渚枉倦迴沿厓傾詫﨑嶔寒
原變淒候浮靄散層隂落日隠叢薄孤霞冐平林雖同
佳人娛屢興游子吟曠達獲自古維縶慚在今緬懷籬
下菊結念丘中琴川塗渺無緒風波浩難任
秋日巴中旅行
巴東秋氣早行客已悽悽江險深三峽雲寒暗五溪中
原無鴈至異國足猿啼况近烏蠻塞連年尚鼓鼙
旅思
野雲蕭蕭逐我迴西從閬苑東蓬萊偶傳靈藥足自寶
持示世人番見猜不知黃鵠幾時到縱有素書誰與開
旅食淹留斷消息故園風雨空池臺
春草謠
塘上艸離離照妾春羅衣待君君不來滿庭螢火飛
秦川雜興
古陵在蒿下啼烏在蒿上陵中人不聞行客自惆悵
初見白髮
日日風塵色勞勞簿領身不知清鏡裏已作二毛人(蔣仲)
(舒云愾歎愁絶)
漢上歌
宜城出美醖載入習家池山公去已久醉殺襄陽兒
宮怨
夜輦昭陽月春筵上苑花不成供奉日枉自學琵琶(宗子)
(相云如泣如訴)
閬中歌
天闊浮煙迥沙平落照低春江同在眼只覺異巴西
漫興
一琴几上閒數竹窗外碧簾戸闃無人春風自吹入
巴人竹枝
楊花作雪草連天郎下荆吳又一年江上浣紗郎不見
問郎錯問下江船
泊嘉善縣
千峰萬峰廣德路晝行夜行湖州艭七十五橋今過盡
畫船明日入松江
宣州歌
河瀝溪頭伐鼓行五湖渡口櫂歌聲怪來畫舸如飛去
一百八灘春水生
金陵歌
山到金陵龍虎分大江環抱日生雲千年宮闕存遺事
猶有都人說建文
明詩綜卷三十六
