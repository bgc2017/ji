明詩綜卷十六
翰林院檢討朱彛尊編
劉仔肩(三首)
仔肩字汝弼鄱陽人洪武初用薦應召至京
(静志居詩話汝弼一應鶴書旋集都人士詩為雅頌正音而以已作附之殆游大人以成名者)
(是時許中麗仲孚則編光岳英華偶桓武盂則編乾坤清氣頼良善卿則編大雅集沈㢲士偁)
(則編明詩選雖擇焉不精然草昧之初干戈甫戢風雅未墜於地至今得存不可謂非羣賢揚)
(扢之力也)
贈張時敬還荆南
隨牒適荆土倦游滯京畿謀生苦拙訥事與心恒違朋
儔一疎闊山川復閒之音問曠莫逹何為遽来斯世故
有變遷歲月成推移顔藻減丹渥衣塵化為緇稍欣披
雲霧復覩聫珠璣意惬苦不早情深發彌遲夕語厭促
漏晨遊恐斜暉論舊已慨歎况乃重乖離春草滿南浦
時花匝郊圻乖人無為懽感物悲路岐昔别已三載重
来復何時幸兹書軌同遠邇無不宜逸足志四海羈禽
戀故枝言念屬緐翰聊以叙所思
春曉曲
紫絲複帳流蘇結雲母屏風疊香雪門前嬌柳乳鴉啼
暖漏丁丁曉將徹花枝入簾紅尚小蘭露著衣香不歇
江南行客歸未歸芳草春風滿城闕
望闕口號
閶闔排雲玉(一作寳)殿開千官鳴珮(一作鵷鷺)早朝回不知誰
獻升平(一作王襃)頌得奉君王萬夀杯
陳謨(二首)
謨字一德號心吾泰和人明初聘脩禮書辭歸
有海桑集(劉子高云先生鉅篇大軸流播郡邑幅巾野服翱翔山水之間門生兒子)
(扶携後先使人望而敬之狎而愛之可羅子理云先生詩文出入古今變化不測)
(詩話徵君大德遺民雖應弓招未縻好爵楊東里梁不移皆其弟子洪武庚戌曾校文廣東則)
(孫仲衍乃其所取士矣又嘗主奉新清節書院講席其没也蘇平仲輓以詩云道德宗前代詩)
(書啟後人胡光大詩云文章漢彝鼎聲價魯璠璵楊詩云純明程伯子灑落邵堯夫染詩云立)
(志希濓洛研精續考亭諸公推許若是其論詩云稱詩者曰寂寥乎短章舂容乎大篇短章貴)
(清夐纏綿涵思深遠造其極者陶韋是也大篇貴汪洋閎肆開闔變化不激不蔓超乎人者李)
(杜是也韓退之蘇子瞻二公雄渾傑特非絺章繪句之比此詩之至也知言哉)
游天慶觀登衆妙堂(堂有玄元像竒古而蘇公小大二碑及居士泉皆廢蓋戍)
(卒居之)
琳宫宅兜年䙝汙衆妙門試窺擣衣砧上有眉山文上
堂羅兒婦下堂飼雞豚塑像古且竒稽首玄元君端居
燕穆清誰使居人羣亦有居士泉澄源為之昏那無一
寸膠可洗千丈渾
聞道
聞道潼關下黃流似海深由来天設險過者日傷心漢
殿芝房冷唐陵玉甃沉不應有佳氣鬱鬱尚如今
金信(三首)
信字中孚金華人以茂才舉不就隠居自怡人
稱漫吟先生有春草軒集
(詩話中孚為鐵厓入室弟子嘗序其詩云金華金信從予游於松陵澤中談經斷史於古歌詩)
(尤工如古琴操趙壁辭荆卿篇博浪椎月支王頭飲器歌其氣充其情激其辭鬱以諧吁信之)
(詩有法矣今鐵厓所稱諸篇皆不可得見惜也阮元聲金華詩粹謂仲孚於明初召入中書省)
(進講經史以實錄考之蓋至正戊戌年事)
洞庭曲
浩蕩太湖水東西兩洞庭吹簫明月裏龍女坐来聽
湖上望蘇臺水與青天遠長風送飛帆忽到長洲縣
太陽嶺淨刹菴
林綠生晝寒蕭然水晶域今日復重来青苔見行迹雲
生身上衣月照松下石坐久聞疎鐘空山未眠夕
邾經(三首)
經字仲誼仁和人元進士有玩齋稿
(詩話仲誼元之舊臣沐景顒編滄海遺珠以其詩壓卷蓋明初徙滇者也)
春陪吕志學曾彦魯劉仲原同登虎丘賦呈居中
長老
虎丘山前新築城虎丘寺裏斷人行梵僧自識灰千劫
蜀魄時飄淚一聲漸少松杉圍窣堵無多桃李過清明
向来游事誇全盛曾對春風詠太平
(詩話虎丘詩集一卷王高士賓所錄吾鄉項氏萬卷樓藏書也中載仲誼是詩同時和者吕敏)
(志學云山上樓臺山下城朱旗夹道少人行曾朴彦魯云闔閭冢上見新城無復行人載酒行)
(僧寧居中云公餘聯騎入山城老衲追陪得散行又周南老正道有至正丁酉冬督役城虎丘)
(詩八首一云奉檄趨功城虎丘一云四疊新城遶澗隈一云百萬城春落杵齊虎丘築城吳人)
(亦鮮有知者予嘗泊舟山後見遺址尚存)
題映雪圖
夜雪明書几寒風入縕袍如何燒鳳蠟只解醉羊羔
絡緯圖
牽牛風露滿籬根淡月疎星夜未分燈下有人挑錦字
機絲零亂不成文
郭文(一首)
文字仲炳號舟屋滇中詩人(楊用修云滇中詩人永樂間稱平居)
(陳郭郭名文號舟屋其詩有唐風三子遠不及也其登碧雞山太華寺一聯云湖勢欲浮雙塔)
(去山形如擁五華来一時閣筆信佳句也但全篇未稱耳)
(詩話舟屋竹枝詞顧仲瑛編入玉山雅集則是詩元季已流播矣用修稱是永樂間人其集既)
(不可得無由臆決偶閱柯暹東崗集附錄滇南别意詩則平居陳郭四人之作皆存焉平名宣)
(武林人居名廣海昌人陳名謙吳人東崗䟦云郭居皆武士中賢者郭善詩文征南將軍都督)
(沐繼軒璘師之居精吏事總府辟掌簿書數十年得官陳官鎮撫有詩名宣則松雨先生子也)
(黔府西塾薦升廣南府通判所云松雨先生者知藤縣事顕字仲微考東崗引疾去滇在景泰)
(二年七月别意詩即是年之作郭於元時撰竹枝入明八十四年未必尚存用修雖稱見其全)
(集竊疑竹枝非集中詩玉山雅集所載當别是一人也)
竹枝詞
金馬何曾半步行碧雞那解五更鳴儂家夫婿久離别
恰似兩山空得名
吕誠(二首)
誠字敬之崑山人
閠月二十四日陪館士秦文仲陸良貴奉省臣命
祭劉龍洲先生墓
黃鵠磯頭風雨秋中原一望使人愁羣臣誰決和戎議
九廟猶銜誤國羞慨慷魯連寧入海淒涼王粲重登樓
荒崗四尺先生墓再拜酹之雙玉舟
感興
静室無塵少客過新篁隂曳小坡陀朝来始悟春歸盡
風裏楊花似雨多
鄭昂(四首)
昂字處抑温州平陽人有密菴集
閠八月歸故山
負郭曾無二頃田何由辦得買山錢秋風八月又八月
客路一年還一年鸞鳳俱垂赤霄翅麒麟不受黃金鞭
功名富貴真細事只問平生不問天
棲遲
棲遲久慕王官谷飄泊仍依謝客巖貧賤誰能從趙孟
行藏我已卜巫咸冥鴻豈解投矰弋老馬惟思脫轡銜
却笑杜陵生計拙晚將身世託長鑱
感懷
王粲淒涼仍去國杜陵老大竟飄蓬荆州豈免依劉表
蜀道終須謁鄭公三禮賦成追昔日七哀歌罷起秋風
青青亦有江南草鸚鵡洲邊恨不窮
小景
水驛山橋四五里楓林茅屋兩三家何人踏雪尋僧去
潮退春船閣暮沙
范再(一首)
再字續卿休寧人有緝齋耕隐稾
乙卯冬自陕回至中年夜與牛車同行故題驛亭
我經中牟道夜竝牛車行何人問牛喘鞭撻勢伶仃更
罹軛下苦犢兒隨母鳴車夫為我言吾家懷慶城来此
數百里執役難具名流囚與軍裝日夜不少停黃昏伴
牛卧飯牛到天明漢月皎千里風霜淒十程牛死急應
官欲哭還吞聲白刃尚可蹈蒼天終無情吾家有老父
日暮還力耕無糧可充飢無衣可蔽形行人聞此言泣
下如雨傾我亦征塗間垂老重飄零何時息干戈時康
歌太平
沙可學(一首)
可學永嘉人元進士行省掾
(詩話楊廉夫有送沙可學序其略云某官来總行省事求從事掾之賢能者首得一人焉曰沙)
(可學氏又得一人焉曰高則誠氏又得一人焉曰葛元哲氏三人者用而浙稱治三人者天府)
(登其賢書大廷榮其高等而拜進士出身賜任州理佐理之職者也可學僅存詠懷詩蓋憶庚)
(申君北狩而作首句指賈魯挑河言也)
詠懷
疏鑿功成王氣衰九重端拱尚無為貪夫柄國忠良没
巨敵臨郊社稷危萬里朔雲沙漠漠六宫禁御草離離
金輿玉輅無消息腸斷西風白鴈飛
游莊(一首)
莊字子敬
所聞有感
塵飛鹿走力難任廵幸沙邊悔恨深鳥篆未經銜軹道
龍文先自徙汾隂空傳行在淪孤憤無復寰區遏八音
聖德神功俱泯滅英雄千載一沾襟
(詩話此詩蓋聞庚申君之訃而作也是歲庚戌北元人諡曰惠宗其子嗣立於應昌改元宣光)
(頒示高麗高䴡不奉詔故云無復寰區遏八音既而北元主走和林没諡昭宗見鄭麟趾高麗)
(史)
王旬(一首)
旬字子宣
(詩話高季廸以詩得妻王子宣亦以詩得妻子宣宫詞諸家多誤作王叔明詩謂仁和俞友仁)
(見此詩歎賞曰唐人得意句也遂以其妹妻之考凌彦翀柘軒集有悼王叔明室張氏詩云結)
(髮為夫婦齊眉若主賓山同黃鶴隱書逼彩鸞真蘭樹人皆羨蘋蘩爾獨親情傷坦腹者臨穴)
(重沾巾則叔明娶於張非俞也故定以為子宣作)
宫詞
南風吹斷采蓮歌夜雨新添太液波水殿雲廊三十六
不知何處月明多(高廷禮云婉麗絶似王龍標李時遠云盛唐音響所謂千首不為多一首)
(不為少也陳卧子云亦杜牧李益耳何遽盛唐然景調俱佳嚴蓀友云子宣宫詞不可謂不工矣然不若薩天)
(錫之入妙也薩詩云清夜宫車出上央紫衣小隊兩三行石闌干外銀燈過照見芙蓉葉上霜)
李鐸(一首)
鐸字振道隴西人
(詩話吳人徐逹左良夫司訓建寧游乎武夷寫九曲欋歌圖書昔賢吟詠於前自紀其後復屬)
(同人題句卷後題者隴西李鐸臨川劉廉浚儀趙友士西甌馮回括蒼張思齊鉅鹿林熙樵川)
(蕭子和龍伯章隴右李裕三山周闕甌寕葉俊人建安楊恭葉季原蘇垶葉銘葉勝李佑龍虎山)
(梁鵠凡一十八人續題者良夫兄子徐濟及青城王璲也良夫居太湖之濱光福市闢耕漁軒)
(以延名士集其詩文為金蘭集其好事亞於顧仲瑛云)
題徐良夫九曲櫂歌圖
徐君江海人雅有山林想遠遊賦幽尋徘徊脫征鞅長
揖虹橋仙飄飄欲偕往牽舟泝岸廻著屐緣厓上萬壑
風泉渟層巖土化長采鸞載玉笙隠隠遺清響幻迹杳
難窮真源豁而敞永懷紫陽翁欣然契心賞
馮回(一首)
回字景淵福寕州人
武夷大王峯
亭亭大王峯壁立何嶢屼昔聞武夷君於兹脫真骨鳳
駕杳不還虹橋忽焉没惟餘巖際松年年挂秋月
葉俊(一首)
俊福寧州人
武夷
武夷山下萬年宫九曲溪頭一棹通流水落花尋古道
平林過雨見羣峰幔亭人去雲連壑華表仙歸月滿松
正好相期問丹訣天風午夜客船東
汪德懋(一首)
德懋名天應以字行休寧人環谷東山弟子
和商山書院諸公韻
覆雨翻雲已十春恨無詩酒對芳辰秦疆再世終歸漢
周弱何人共戍申邊境旋聞烽火息南風喜見稲花新
為霖更得成豐歲願作陶唐擊壤民
田子貞(一首)
子貞寧波人
題安分軒圖
一室蕭然萬慮忘幽棲真似斛斯莊春晴野澗多藜藿
秋晚山田足稲粱待富却慚居易拙送窮應笑退之狂
看君已在羲皇上老去從教白髮長
趙次誠(一首)
次誠字學之樂清人有雪溪集
早梅
江南冬十二月溪上梅三兩花載取小舟香影月明獨
櫂回家
杜伸之(一首)
伸之温州人
感興
吾昔搓長絲繫彼渭川竹直鈎魚不吞何以充吾腹此
心苟無嗜藜藿亦自足寧使不得魚吾鈎終不曲
李應期(一首)
應期字均饒瑞安人有菌翁集
寄吳彦升
積雨連朝過客稀亂紅墮地綠隂肥江南祗是歸耕好
水遶孤村燕子飛
范宗暉(二首)
宗暉以字行寧波人
(詩話范君詩載滄海遺珠亦徙於滇者)
古意
積雨可沉舟羣輕能折軸巧言必譸張利口多翻覆苟
不塞其源涓流蔽川谷
稂莠終亂苖珉瑜頗相類君子與小人顔面亦不異辨
之如不早斯為名德累
李道生(一首)
道生字本立休寧人有清意味集
雨後
山中曉起喜新晴杖屨尋詩獨自行幾樹好花春盡發
隔溪流水夜来生游絲拂地應千尺啼鳥喚人時一聲
趁暖田家曝蠶種明朝節候是清明
劉逢原(一首)
逢原字資深會稽人
挽鐵厓先生
已矣楊夫子春秋天下名醉生唐李白節死晉淵明雲
暗九山碧水洄三泖清游魂招不返悽惻故鄉情
周翼(二首)
翼字子羽無錫人
中秋與楊氏昆季泛舟鵝津
八月十五夜何其鵝湖漾舟人未歸水生金浪兼天涌
雲度青冥傍月飛鴻鴈沙寒微有影芰荷秋冷不成衣
故人一去渺何許黃鶴舊磯今是非
鴈来紅
翔鴈南来塞草秋未霜紅葉已先抽綠珠宴罷歸金谷
七尺珊瑚夜不收
王中(五首)
中字懋建(黃俞邰云洪武辛亥進士有沁水王中甲戌有同安王中未知即其人否)
(要不敢以臆定也)
中秋述懷
潦倒羈棲客傷心兩鬢華塗窮惟有淚世亂更無家暗
雨聞寒鴈悲風急暮笳艱難今一槩何處問生涯
天下兵長鬭山中客未歸塞鴻南度早星使北来稀草
草年光換悠悠世態非自憐同社燕幾處傍人飛
黃家洲客舍留别
數載俱流落相逢鬢已秋生涯同寂寞書劒祗淹留沙
闊隨天盡江平帶日流别離殊不惬回首思悠悠
田家雜興
煙火中林静秋風歲律賖清霜催橘柚落日照蒹葭石
經通流水山橋卧古槎武陵非境外不必問桃花
泊鏡口
日暮風濤穏扁舟泊此隅雲山歸夢杳鄰舫語音殊片
月寒江永平沙旅鴈孤無才合漂泊不敢恨窮塗
陳安(二首)
安字克盟
中秋有感
畫省曾陪冠蓋游華筵詩酒宴中秋星河不動天如水
風露無聲月滿樓皓齒纖腰催象板珠簾涼影上銀鈎
於今寂寞江城暮烏帽西風歎白頭
題高理瞻所藏小景圖
昔年為客楚江邊雨霽江南二月天楊柳畫橋深淺水
桃花春岸往来船新篘白酒浮杯釅旋買青魚出網鮮
因見畫圖驚舊夢東風吹面鬢蕭然
錢子義(一首)
子義無錫人
題畫
夕陽淡淡雨絲絲遠浦長天欲暝時腸斷楚山春雨後
鷓鴣啼向女郎祠
梁蘭(七首)
蘭字庭秀一字不移泰和人贊善潛之父有畦
樂先生集(王希範云先生飬高丘園攄悠遠之思著為詩歌曠然有古高士之節)
(王逹善云畦樂先生之詩出於自然默契靖節於千載之上胡若思云誦先生詩蕭散閒淡)
(之趣悠然於篇詠之間雅鄒熙仲云梁君隠居樂道其詩冲澹閒有自得之致)
西畦自適
守拙一圃閒衡從五畞餘藝麻在高丘雜以果與蔬春
至百草生趁晴聊荷鉏筋力豈不勞蕪穢亦以除家人
會知我慰以酒滿壺偶坐斟酌之日落西山隅歸来北
窗下我心一事無
留别楊分昭
君還既不久我行復有期憶昨君未歸日久徒憂思忽
聞車馬来僮僕走相隨入門一會面酌我金屈卮人生
最歡樂莫若新相知歡樂苦不長明當與子辭大夫且
行役敝車日驅馳吾徒本貧賤奔走何足悲但恐後来
時君將復何之
題素扇
團圓復團圓月圓尚有虧致身君懷袖無有盈虧時知
君重貞素采色亦不施物微幸相親願言常自持寒暑
固代謝用舍適其宜古来婕妤怨此意君諒知
荆湘道中
江入瀟湘近山連楚塞高兩厓如積鐵一水不容舠慣
客寧辭遠藏身豈憚勞同門多宦遠漂泊媿吾曹
寄劉珪
春日已多夏日臨軥輈晝啼苦竹深野棠雨餘新水綠
石壁樹杪浮雲隂安知天地有終極不覺歲月還相侵
我思劉郎何可見徒使遲廻勞寸心
寄呈東原公劉子彦
北闕前年一上書歸来高卧楚郊墟西風短褐雙蓬鬢
落日空山一草廬道直不殊梁太傅賦成端擬漢相如
别来又是春三月盡日逢人問起居
客舍秋雨
燈前細雨夜初闌枕上聞雞夢轉難壯節豈因今日改
旅懷纔向故人寬江天雨色連窗白草樹風聲入室寒
景物已殊歸計遠殘年飽飯共相看
陳絅(一首)
絅字簡文嘉興人布政約弟
題畫
五湖煙水渌生波一葉扁舟鼓枻歌愁殺故園戎馬後
千章喬木已無多
陳緝(三首)
緝字熙文絅弟(沈客子云四陳之中熙文詩秀舊可誦直逼晚唐)
和大兄八月十四夜月
桂老金為粟蟾孤玉作團明朝應更好此夜不勝寒弟
妹他鄉共關山幾處看南飛有烏鵲未得一枝安
春日
湖頭誰復載吳娃鷗鳥多情戀白沙涪萬春深無杜宇
武陵何處有桃花雨餘石燕晴歸穴市近山&KR1123;午報衙
看到前朝丞相墓野人翻土種桑麻
竹枝
贈君曾出雙南金别君曾彈紫綺琴斷金還比阿儂意
斷絃持比阿郎心
鄭瀱(一首)
瀱字仲飬浦江人
(詩話浦陽義門有三其一黃氏自度至逢吉其一王氏自茇至子覺皆止數世而已惟麟溪鄭)
(氏族大且久先世自滎陽徙歙再徙睦州其居麟溪自淮始淮之孫綺乾道中賜號冲素處士)
(朝請郎新淦晏穆志其墓是為義門第一世綺之子聞聞之子運運之子政政之子德璋德璋)
(之子文融文融嗣子欽仲養蓋欽之叔子也凡十三世一千六百六十餘年逮元季明初門才)
(益盛曰深曰濓曰源曰濤曰泳曰渙曰淵曰湜曰濟曰洧曰濟曰淏曰沂出處不齊先後以才)
(行著一門羣從又有櫄梴杕枋材彬榦楷模桐柎棠機柏栻木皆為士林所重於是公卿大夫)
(先後詩文貽贈者編為麟溪集二十二卷洵盛事矣嗟乎江湖日下耰鋤德色箕帚踞罵其不)
(為秦人之續者幾希錄義門子姓詩為之三嘆)
海棠仕女圖
東風蕩漾百花潭翠袖迎風酒半酣好鳥隔窗催曉色
美人殘夢到江南
金敬德(一首)
敬德樂清人
鄭宜州蘆花淺水亭
新築茅亭也自幽闌干曲曲面滄洲一簾花氣都成雪
片石潮㾗祗没鷗客醉有時迷夜泊月明無處覓漁舟
老夫亦有滄浪趣便欲移家住上頭
吳子莊(一首)
子莊温州平陽人
小景
杖藜日日看芝山山下浮雲共往還昨夜小溪新水漲
釣船流到寺前灣
黎昶(一首)
昶字伯輝清江人
同安謠
黃雲漲空雪欲飄長江落日生暮潮同安城頭獨延佇
悲風拂鬢寒蕭蕭布蓬老翁年七十鶴髮鶉衣道傍立
倚笻為我說興亡含憤未言先涕泣前朝值亂戍守奔
土豪割據何紛紛攻城拜將争殺戮同安頼有余將軍
將軍秉心盡忠義訓練民兵久精銳城邊掘壕深百丈
城上嚴更列旗幟朝廷消息久莫通江襄羣盜矜豪雄
樓船萬甲氣如虎戎衣染遍秋江紅將軍此時力匡國
執銳開關屢迎敵鐵騎交馳白日昏雕戈上指青天拆
樅陽門前殺氣高奮身寧辭征戰勞江淮黎庶半為鬼
僵死卧骨填空壕同安拒守經七歲破圍不見官軍至
銅柱難成馬援功睢陽不屈張廵志一朝羣盜登城闉
揚鞭百里飛紅塵疲兵裹割不能戰計窮豈願圖全身
將軍挺身出帥幕竟逐飛星陣前落半夜精靈出戰營
千秋廟食依江郭聖人一出寰宇寧鳳麟應瑞黃河清
當年逃亡命如蟻豈期年老逢昇平荆棘連雲戰争地
近来茅屋方成市山鳥如呼耆舊名江流尚帶英雄淚
當年繁華何足論聞翁此語傷吟魂樓臺盡隨灰燼滅
人物風流今幸存尊前感慨應未已宦情總付東流水
長歌因賦同安謠留與他年入詩史
梁關(一首)
關字用行會稽人
哀余左丞
世人孰不死死義心所安苟非明至理捐軀誠獨難偉
哉青陽公忠義為肝膽伊昔奉朝命宣慰淮西藩遭世
方板蕩荆襄肆兇殘公時在安慶寧忍視民患率衆力
拒敵奮怒髮衝冠抗節守孤城援絶糧饋殫勢廹不獲
已慷慨就清瀾妻孥亦同逝恥受汚辱干我昨聞其風
嘅然發長嘆丈夫有如此何媿天地間遠繼張許流千
載名不刊
王珙(一首)
珙字廷珪常熟人明初處士有竹居詩集(王汝嘉云)
(竹居道者詩無雕琢浮靡之習有渾厚淳雅之氣張宗海云處士治生富贍構幽居於深竹)
(之中詠歌其情思詩皆和平之語治世之音人徐以恭云先生詩富麗清竒如秋月春雲起)
(景仰萬李世賢云王君卜宅於虞山北之蕭溪植竹竿容與其中興之所寄輒形吟詠其詩)
(和平典雅質不近於俚淡不流於枯)
(詩話竹居治生之餘不廢吟詠華幼武一流也詩嫌太熟)
溪橋晩步
日日隂雲思寂寥偶因新霽過溪橋不知門巷春多少
柳外一聲婆餅焦
陳川(一首)
川天台人
題夏圭溪山清遠圖
我家東南丘壑好曲折雲林護危杪澗沙流水春自香
石楠碎葉秋如埽縳柴野橋松雨涼鳴鐘破寺茶煙杳
山椒茅亭如笠大石脚魚舟似瓢小人家制度太古前
雞犬比鄰往還少酒杯吹香小店門落日漁樵多醉倒
六年不歸長夢見白髮忘情負魚鳥晴窗見畫三摩挲
舊夢微茫今了了不知何處得此圖覺我山居殊草草
安得溪南寫石田更携妻子從兹老
陳汝楫(一首)
汝楫字濟明蒲圻人洪武初舉明經授徽州府
通判轉泰州茶馬司謫知渭南縣遷廣平知府
桃花泉
桃花流水合荆溪夜雨春波拍斷隄偶爾今朝出門望
平疇雉雊麥初齊
李弘(一首)
弘字德庸蒲圻人洪武十九年授本縣訓導遷
國子助教
西良湖
蕩舟歸去月黃昏湖上人家半掩門漁笛數聲何處起
冷香一樹玉梅根
王叔舟(一首)
叔舟浮梁人洪武中以獻雪詩授徽州同知
三月三日雪應制
柳絮飛還早梅花落太遲天顔多喜色瑞氣滿瑶池
明詩綜卷十六
