明詩綜卷二十一
翰林院檢討朱彝尊編
魏驥(一首)
驥字仲房蕭山人永樂乙酉舉人由松江訓導
累官南京禮部尚書致仕卒年九十有八諡文
靖有南齋前後集(鄭窒甫云公性好吟詠矢口適情不求雕飾自然雋永)
(静志居詩話文靖仕宦四十年官階二品年近百齡可稱嚮用五福其文極醇雅詩雖非專長)
(亦頗藴藉)
秋興
秋高風露凉明月滿庭戶輾轉不能眠起縱階前步美
人天一方何時遂良晤相思惄中腸坐覺年華暮
柯暹(一首)
暹字啓暉一字用晦池州建德人永樂乙酉年
十七領鄉薦明年預修大典尋選入翰林知機
宜文字進玄兔詩授戸科給事中坐言事出知
永新吉水二縣歴官雲南按察使有東岡集(劉上)
(静云東岡詩文奇崛出人意表清瑩無滓云吳與儉云用晦詩思深沉而幽永宋爾章東)
(岡詩清淡古雅得意處追蹤盛唐)
九日次黃學士韻
客塗逢九日景物為誰賒此地己無酒故園空有花翠
微亭下路采石驛邊槎未卜重過日臨風獨歎嗟
林眞(一首)
眞字汝寔號木菴莆田人遷居閩縣中永樂乙
酉舉人以薦選庶吉士侍書經筵出知慈溪江
寧宜興三縣
粤王臺
屠龍人去幾時歸空有高臺對夕暉回首舊時歌舞地
年年春草鷓鴣飛
林環(一首)
環字崇璧莆田人永樂丙戌賜進士第一授翰
林修撰陞侍講有絅齋集
(詩話侍講未第之先縱酒自放雖在玉堂詩無臺閣氣)
題林泉清致
春山佳氣多白雲滿芳樹幽徑絶塵蹤落花映深戸微
雨灑林落東風長蘭步之子招不來滄洲日將暮
陳全(五首)
全字果之長樂人永樂丙戌賜進士第二授翰
林編修歴侍講署院事有蒙菴集
(詩話果之五言專法韋柳)
夢游匡廬山
夢寐游匡廬晞髮五老峰長天散氛翳削出金芙蓉林
谷轉深邃溪迴路彌通澄江波澹澹霽日花濛濛隂澗
長瑶草陽厓明藥叢樓臺霄漢上雞犬煙蘿中杳渺逢
羽人相期躡仙蹤覺來玉堂迥仿彿聞疎鐘丹梯如可
接共汝巢雲松
送陳廷器歸長樂
置酒新亭上親賓儼成行蘭肴雜肥鮮綺席羅瓊漿顧
兹繾綣情樂飲各盡觴中筵忽不懌援琴撫清商絲桐
易為感離思擾中腸驪歌首前塗僕御促行裝故鄉渺
何許路繞川原長願為晨風翼送子東南翔
送叔韜兄歸長樂
攜手出都門悵然千里心悠悠河橋上送子歸故林川
原翳衆綠灌木澄幽隂滄波渺離思黃鳥鳴好音吾家
南山下白雲澹遥岑别來幾何時歲月忽巳深誓將從
君歸焉能辭華簮遥持一書札因之南飛禽
挽蘇伯厚先生
寒暑有代謝節序忽蹉蛇夫子乘運化悽愴將奈何生
存簪組榮死歿歸山阿向來歡娛人零落亦已多西日
不返照逝川無停波戃忽魂若存感慨成悲歌
送人尹江右
窮冬正蕭索離思苦悤悤風雨孤帆别琴尊幾日同雪
晴淮水急雲盡楚天空花縣絃歌暇題詩寄塞鴻
謝瑾(一首)
瑾字庭蘭鄞人永樂丙戌進士除刑部員外郎
歴郎中出知平陽府遷廣西按察使有蝸濡集
(李杲堂云蝸濡集於腐題爛句中時作驚人語)
黃陵廟
黃陵帝子昔嬪虞絃斷南薰凰影孤紅盡淚痕傳翠
竹青來魂氣隔蒼梧秋風衡岳沉鴻鴈暮雨湘江怨
鷓鴣明月三千年後夜九疑雲冷夢應無
曹閶(一首)
閶字冀成江夏人(一云黃巖人)永樂丙戌進士官監
察御史
(詩話侍御楚産登科錄可考而謝方石采其詩入赤城集中期東里一篇情致纏綿髣髴謝監)
(南樓風調)
期楊士奇不至
羈旅無友生何以慰懷思有客筮適我芳辰以為期深
叢鳥雀喧窮巷牛羊歸相候清路傍冠佩來何遲我肴
既云具我酒亦巳持雖無德與女寫心良在兹子寧不
我即佇望增戱欷仰觀列宿行羨此明月輝令德衆所
慕彼留知為誰諒無好賢誠空負緇衣詩
尹鳳岐(一首)
鳳岐字邦祥吉水人永樂丙戌進士官翰林侍
講
送兄廣東參政應奎
价人藩閫寄旬宣五嶺南行遠著鞭曉日紅亭留别酒
秋風黃葉下瀧船青連橄欖千家雨黃觸桄榔萬井烟
珍重平生清節在不妨引滿酌貪泉
苗衷(一首)
衷字秉彝定遠人永樂辛卯賜進士第二累官
兵部侍郎兼翰林院學士入直内閣進尚書贈
少傅諡文康
楊思敬東郭草亭讌集
芳春倏云暮暇日鳴玉鞘羣公夙有約駕言適東郊冷
卿遠相迎會此文字交開筵俯亭沼次第陳觴肴疎花
粲檐前好鳥鳴樹梢睠兹百物遂樂飲恣歌嘲
(詩話鴻臚卿大興楊思敬築草亭於東郭自正統丙辰始歲會文學名流極觴詠之樂自後遂)
(為都城飲餞之地西王尚書詩所云柳隂嘶過馬花塢駐行車者也其後又於崇文門外十里)
(許據渾河之支流有地二十頃以二頃為南園鑿塹環之繚以重垣中植桃杏諸果雜蒔花卉)
(池種芰荷菱芡退朝邀諸鉅公燕集其地則東王尚書有序紀之)
錢習禮(一首)
習禮名幹以字行吉水人永樂辛卯進士選庶
吉士除簡討歴侍讀學士陞禮部右侍郎卒諡
文肅有應制集詞垣續稾歸田稾
(詩話王元美以錢文肅六典文衡為明盛事考文肅永樂甲辰業為會試同考官宣德丁未再)
(入會埸分考而正統丙辰己未兩次殿試皆充讀卷官辛酉復為順天主考是主文衡者十次)
(矣其詩雖非作家然亦無塵坌氣)
新橋和余簡討韻
初月生遥甸長流遵枉渚方舟泝長河宵分及前侣維
梢戒孤征懸燈照清語秋衾夢不成隕籜紛如雨
林衡(一首)
衡字宗器閩縣人永樂辛卯進士御史
賦得江村片雨外送沈空同
片雨江村外霏霏暗去程輕(一作細)沾芳(一作行李)草濕遠入
斷烟輕歸鳥愁邊没離情别後生不堪凝望處迢遞失
關城
熊槩(二首)
槩字元節吉水人永樂辛卯進士榜姓胡除御
史出為廣西按察使調廣東宣德初擢大理卿
廵撫兩浙及蘇松諸郡陞南京都察院右都御
史召掌院事兼署刑部事卒於官有芝山居士
集
雨後江行
早出餘杭郭微茫曉色開畫船江上别綠樹水邊迴酒
為離人勸詩因細雨催故人凋謝久惆悵不勝哀
塗中述懷簡張憲副用中李布政昌祺
北闕黃門客南宫粉署郎新詩凌鮑謝妙翰繼鍾王儤
直趨青瑣讎書向玉堂遭逢懷聖主眷顧倚儲皇超擢
之南越旬宣共一方分符來上苑持節去遐荒匹馬炎
蒸路雙旌瘴癘鄉豺狼應遁跡恩澤巳宣揚桂嶺開秦
塞蒼梧拓漢疆野人疎制度蠻俗少冠裳曉白溪多霧
冬青樹不霜四時榕葉暗五月荔支香交誼憐君篤鄉
情媿我凉别離寧有恨會合豈能忘傾蓋酬知己分簮
祗自傷明朝故園雨回首思茫茫
杜桓(一首)
桓字宗表金華人永樂辛卯進士官趙府紀善
有艮菴集
北山草堂和韻
厭彼塵俗喧愛此清幽景雨餘山色佳日落松隂冷不
見草堂人白雲三萬頃
馬鐸
鐸字彦聲長樂人永樂壬辰賜進士第一除翰
林修撰有玉巖集
送徐主事孟晞回澄江
京華二月柳垂絲送子南行惜别離陌上看山愁對酒
風前握手倦吟詩雲連鐵甕人烟迥月滿丹陽客櫂遲
粉署嚴程應待汝莫因鄉國緩來期
林誌(一首)
誌字尚默閩縣人永樂壬辰賜進士第二除翰
林編修歴侍讀有蔀齋集
菊莊
别業依南山投閒忽成趣白露朝欲晞黃花滿籬戸餐
英慨前修采之恐遲暮苦無三徑資眷此歸來賦
鄭閻(一首)
閻字公望閩縣人永樂壬辰進士授安陸州學
正改無為州終廣信府學教授有抑齋集
懷林鴻
寒月照古樹朔風吹城樓如何咫尺居致我千里愁俯
景暫自遣浩歌誰為酬思君若逝水朝暮長悠悠
陳鎰(一首)
鎰字有戒吳縣人永樂壬辰進士官至榮祿大
夫太子太保都察院左都御史諡僖敏有介菴
集
(詩話僖敏開濟之才韻語非其所務湯尚書潛菴稱其文有組舞磬控之樂顧遺集罕傳予從)
(其裔孫彦瑜所見之錄詩一首)
懷慶道中
風捲塵沙驛路迷人家遠近樹高低如何河北風光别
春半猶無一鳥啼
陳循(六首)
循字德遵泰和人永樂乙未賜進士第一除翰
林修撰累官戸部尚書少保兼太子太傅華蓋
殿大學士英廟復辟戍鐵嶺尋放還有芳洲集
(詩話裕陵復辟吴人盛誇徐元玉社稷之功然奪門二字豈可示天下後世李文達之言當矣)
(予嘗見少保訟冤疏手稾具陳元玉之讒斯亦纂國史者所當知也少保詩絶意規摹饒越石)
(清剛之氣)
開平
灤河河北開平府云是前朝故上都萬瓦當年供避暑
孤城此日事防胡龍岡夜照烏桓月鳳輦時廵敇勒區
何處登臨最愁絶李陵臺上望平蕪
客寓懷來有詔自行在達京師候謄黃不至有感
往時載筆侍清班玉帳頻先覲聖顔一自病中離闕下
頓分天上與人間近聞頒詔先歸國久候謄黃未出關
咫尺日畿誰報喜西風目斷白雲閒
野望(二首)
遠違車駕踰三月久抱衾裯滯一州南郭幽居嗟影獨
西風落日使人愁天空絶塞飛鴻度草滿平原獵騎遊
何似桑乾南下水萬山深處出盧溝
欲就邦人詢往事百年耆舊己無存猨啼暮雨佛山寺
鶴怨秋風香水園萬仞倚天瓊岫小一泓迸石玉泉温
(温水在懷來西北三十里)太平自是多耕牧禾黍牛羊日滿村
鷗閣
縣城南面開高閣正俯清江對翠微名勝尚憐如往日
登臨常想到科暉閣中諸老仍何在水上羣鷗只自飛
茅屋龍洲終遜此何年重許叩林扉
東軒
半畝溪山舊卜居往來塵跡自應疎春風門巷花開後
曉閣軒窗日上初頻理琴尊留上客閒攜燈火讀遺書
時平隱逸皆徵用丹詔行看下玉除
高穀(一首)
穀字克用揚州興化人永樂乙未進士累官少
傅兼太子太傅工部尚書謹身殿大學士贈太
保諡文義
送倪廷用致政歸嘉興
青雲遺宦轍白首賦歸田舊著宫袍卸新裁野服便草
堂留月色花徑隔塵緣陶令門前柳春來好繫船
牟倫(一首)
倫字秉常宜賓人永樂乙未進士任監察御史
以諫謫甘肅
留别京師諸友
行行策馬去皇畿落木高原獨鳥飛天上故人青眼在
蜀中諸弟素書稀秋風故隴雲連棧夜月清笳霜滿衣
白髮蕭蕭身萬里不知别後竟何依
鄭珞(一首)
珞字希玉侯官人永樂乙未進士選庶吉士改
授刑部主事出知寧波府有訥菴雞肋二集
送高時旭還閩
祖帳連芳草征帆挂夕曛鄉心閩海月客夢楚江雲候
館雞聲早平沙雁影分懸知霄漢上早晩薦雄文
陳輝(一首)
輝字伯煒閩縣人永樂乙未進士任貴州按察
司僉事陞廣西副使有琴邊清唱
旅次武林期叔剛修撰不至
寓宇閟幽寂羈懷轉凄其况兹梅雨候值此麥風時閒
登溪上樓悵望吳天涯長風卷潮來倏忽銀屋移潮水
尚有信我行豈無期緬懷同心人惻然起遐思
周叙(一首)
叙字功叙吉水人永樂戊戌進士改庶吉士授
編修歴修撰侍讀陞南侍講學士有石溪集
送袁欽誠
少壯辭家去從師千里遊雨深廬岳樹天接漢江流夜
誦分漁火朝吟倚客舟遥知重會日春滿帝王州
金誠(一首)
誠字誠之番禺人永樂戊戌進士授工部主事
改刑部有集
江行(一作王佐一作董良史今從韓辿粤音)
江水悠悠江路長孤鴻啼月有(一作帶)微霜十年蹤跡渾
無定莫更逢人問故鄉(蔣仲舒云可仿唐人渡桑乾之作)
黃閏(一首)
閏字期餘信豐人永樂戊戌進士有竹居集
擬唐人長安春望(一作空福謝復古詩)
南山晴望鬱嵯峨上苑春游玉輦過天抱帝城雙闕迥
日臨仙仗五雲多鶯聲盡入新豐樹柳色遥聞太液波
漢主離宫三十六樓臺處處起笙歌(宗子相云全是盛唐風調)
晏鐸(一首)
鐸字振之冨順人永樂戊戌進士改庶吉士授
福建道御史以言事謁上高典史有青雲集(李時)
(遠云振之詩温柔典麗自是作家)
(詩話振之采明初詩為鳴盛集惜未之見花月金陵十四樓之句盛傳於時或云在宣德十才)
(子之列今其詩存者甚少格調平平僅與海寧三蘇伯仲按俞憲登科考名在永樂十六年李)
(騏榜三甲第三十五人何出光蘭臺法鑒錄稱是永樂十三年進士十五年由庶吉士授福建)
(道御史廵按兩京畿山東以建言謫上高典史吾鄉沈孝廉德符野獲編謂是永樂二十二年)
(庶吉士傳聞異辭當以登科考為正也黃才伯撰翰林記謂永樂甲辰科庶吉士不可考題名)
(止書四人其一方復乃壬辰進士王道方懋德甲辰登科錄並無其人弇州别集載六人野獲)
(編云其實二十人然六人之外所增益者如劉濬張觀乃壬辰榜周安乃乙未榜沈善李敬木)
(訥曾泉盧璟及鐸乃戊戌榜萬碩王璉乃辛丑榜初疑孝廉偶誤及閱劉文安所撰劉實傳稱)
(實從周學士功叙學書經用以舉進士時宣宗皇帝方隆儒術合前科丁未是科庚戌後科癸)
(丑進士共選得二十八人比列宿數以先朝選士亦嘗若是也然則合先後數科同選庶吉士)
(實始於永樂間矣孝廉熟精掌故日讀一寸書考證極詳是非亦不謬惜其書未刊行於世)
九峰山行
曲徑沿流上下蒼苔白石磷磷落日惟聞啼鳥空山更
少行人
劉鉉(一首)
鉉字宗器長洲人永樂初以善書徵入翰林中
庚子舉人授中書舍人陞兵部主事擢翰林侍
講累官少詹事卒贈禮部左侍郎諡文恭有假
菴集(李原德云劉公詩古澹舂容自有餘味往吳原博云文恭著作不以險怪為工往)
(於和平簡澹之中寓温純典雅之意其文徵仲云公為詩一字不安更數月必改定矜慎若)
(此)
送杜亞卿赴南京
一尊傾罷雨瀟瀟客思離情總未消廿載禁林同侍講
五更青瑣共趨朝西風鴻鴈南歸急落日雲煙北望遥
此際送君無限意蕭疎楊柳玉河橋
曾鶴齡(一首)
鶴齡字延年泰和人永樂辛丑賜進士第一歴
官南京翰林院侍講學士有松臞集
羅知州之交趾分韻得北字
惆悵杯酒閒踟蹰衢路側邇别情所難况君遠行客行
客適何許南交乃絶域山川阻且修匹馬獨登陟丈夫
四海志萬里猶咫尺苦辛諒不辭所思在明德俯視川
從東仰睇星拱北還朝會有期側竚聽消息
薛瑄(二十一首)
瑄字德温河津人永樂辛丑進士除御史歴大
理少卿累進禮部左侍郎兼文淵閣大學士卒
諡文清從祀孔廟有河汾集(蔣仲舒云文清以理學名其詩則非)
(宋調)
(詩話文清讀書錄專以宋儒為師其詩有云吾意六籍外尚多古人書一朝秦燄烈焚蕩無遺)
(餘掇拾煨燼者補綴誠區區訛關固巳多盡信寧非愚獨有羣聖心昭哉難翳如多謝宋諸老)
(萬世開迷塗宜於詩亦宗擊壤矣而集中五言醇雅有陶孟韋柳之風予嘗謂宋之晦菴明之)
(敬軒其詩皆不墮宋人理趣未見有礙於講學又何苦而必師擊壤派也)
擬古(二首)
孤桐生龍門檿絲出東國相合為素琴不離君子側清
彈何悠揚遺音為發越中涵千古心養彼至人德云胡
變新聲哇淫日淪惑舉俗逐時好誰能稱在昔萬事亦
復然不獨琴與瑟
庭竹生凉飇明月從東上候蟲草根鳴夜静聲愈響逍
遥步階除悠然起遐想三皇五帝時淳朴竟焉往王風
降黍離禮樂委榛莽反覆千載間雜霸迭相長是非垂
不冺勝負在俯仰令人意難平撥置聊自廣
古詩(二首)
水火非無功焦溺亦由此君子得其操小人迷所止四
海豈不遥發軔良自邇薰風愜民心黃竹蕩人耳善惡
反手間胡不慎其始
七百卜公旦萬世期咸嬴豈不同所願天道有虧盈岐
山麟鳳集函谷虎豹爭趨舍乃如此大運焉得并蓬萊
舟始泛博浪車己驚遂使三秦士不獨驪山坑巳矣勿
復言九宇皆炎精
秋日雜詠(二首)
庭樹生秋風微凉入衾枕久客得無思遠意復誰諗道
腴足充餐天和可當飲以兹撥離憂僻好安所稟大義
自古來旋覆吾巳審
翻翻高荷葉秋雨生微凉豈不懷遠道撫時坐空堂何
以為我懽簡策多遺芳古人不可作古道不可忘兹理
將無墜欲語墮渺茫安得忘言子相與傾一觴
荅趙彬
美人生南國艷色世所稀明眸一回顧草木生光輝我
行重嗟惜便欲攜同歸贈以青玉案貢之黃金扉如何
久契闊此念將無違
雜詠
古劍匪新器古瑟匪新音雖無適俗態知巳在所尋充
子佩服美感子淡泊心藴匵固有待無悶良可欽
游習家池
谷口一徑入蒼山四邊開中有習池水水碧無纖埃泉
源初噴薄交流遂瀠洄飛鳥鏡中度行雲天外來微風
一蕩拂林影久徘徊寒光空心性俯翫何悠哉愛此不
能去載歌寫中懷
游君山寺
爲愛湖中山遂尋山下路取徑彌幽遐涉澗亦回互石
磴足莓苔青林雜烟霧前行如有窮嵐嶺乍分布招提
壓重湖千里周一顧孤峰四無垠形氣自依附山僧復
導我窈窕更徐步疎籬野蔓懸老圃寒泉注逕轉山房
深重與絶境遇白雲檐外生清風竹間度庭花雜無名
歲晏色猶故澄心得妙觀忘言契良晤愛此林壑清遂
薄塵俗務重來待何時尚子畢嫁娶
渡雙溪
雙溪始合流厓渚遂經復洄潭一鏡平秋影空寒綠野
渡得孤航山家帶喬木適意方自兹前呵戒童僕撫景
重悠然誰能和斯曲
東平行臺有竹翳於惡木荒草命僕芟治嘉植乃
遂詩以紀之
生平若愛竹義若君子交兹軒忽見之俄頃漆在膠振
衣步其下周覽增鬱陶惡木一何多蔓草一何饒翳此
破苔筍撓彼凌雲梢命僕恣翦伐得辭斤斧勞除惡貴
絶本藴崇及溝壕荒穢既了了凉風亦蕭蕭修莖遂生
植嘉蔭愜遊遨作詩紀顛末庶為同心謠
穆陵關
危哉穆陵關高出衆山頂地勢愈覺寬天宇相迴迥林
木何蕭森首夏風色冷山樓試一登眺覽恣遐騁沂岱
環西隂淮海接南嶺齊州走北川扶桑控東影道里會
一門山川挈要領緬思千古前豪伯互吞并齊履空復
然秦蠶已侵境干戈被長巒生民困魚鼎於今天道旋
四裔守安静山行晝悠然水宿夜無警顧我觀風人符
節得屢秉作詩紀兹行傳與山將永
瀘川古意
三蜀古名郡瀘川古名州我來值殘暑偶此數日留新
秋忽改節凉風漸颼飀逍遥散前除仰視天宇周征鳥
去不息白雲亦悠悠佳人渺何許重林蔽層丘秋日復
西邁大江自東流良辰不我與古道曠莫酬願聞瑶華
音行矣旋吾輈
襃斜道中
襃斜一何長深谷自迤邐雲木青無邊羣峰各峻峙鳥
道緣厓顛危棧架江涘冥冥叫子規決決響溪水累日
山峽中陟降亦勞只自我入蜀門今逾一年矣既乏督
辨能兼負素餐恥而况鬢髮蒼胡寧不知止上章乞解
綬詔許感不已雖云此谷險且遂北歸喜
過徐州
去年春正月南泛彭城舟今歲值秋暮北上遡長流蹤
跡信往復景物愜觀遊風寒堤柳落波減岸石稠白見
高城堞蒼出遠山丘何處戲馬臺仿彿燕子樓化遷無
停軌事往不可求陳迹竟泯泯虛名但悠悠覽今亦懷
昔發聲遂成謳
苦雨
凉風䬃䬃雨聲急出門跬步苦沾濕山城拂地雲霧深
河渚交流潢潦溢田夫野婦坐歎息園中有棗不可食
况復離離禾黍垂及時不得收地力一年百事望秋成
秋成奈此淫雨積誰哉為我誅雲師宛見青天行白日
久雨遣懷
秋來常苦雨風氣早生寒小鳥投林急高鴻下食難奔
流淹古道密霧隱前山試誦停雲句中懷獨未寬
武陵曉泛
今朝風日好來泛武陵溪碧水寒依岸蒼林遠護堤沙
光搖野馬人語散鳬鷖二月桃花發還應處處迷
黔陽山中
景好寧知是異邦竹籬茅舍枕蒼江吏情更有山林趣
綠樹門前畫戟雙
竹枝歌
錦官城東多水樓蜀姬酒濃消客愁醉來忘却家山道
勸君莫作錦城遊
于謙(十三首)
謙字廷益錢塘人永樂辛丑進士除山西道御
史擢行在兵部右侍郎罷為大理寺少卿景陵
踐阼拜兵部尚書加少保英宗復辟棄市成化
中贈太傅諡肅愍後改諡忠肅有集(陸子淵云于公有社)
(稷功其詩亦足冠冕時輩道夏時正云詩文多至千篇皆填撫餘間車馬塗寄興之作及秉)
(邦政不復經心所見僅一二爾語皆自胷次流出思親戀闕憂人及物眷眷不忘溢於言表)
(詩話少保社稷之臣其詩特多秀句如風來疎牖銀燈暗月轉高城玉漏遲紫塞北連沙漠去)
(黃河西繞郡城流野花偏向愁中發池草多從夢裏生千里逢人俱是客十年持節未還家鳥)
(飛不過巖頭石人渴難尋澗底泉風約闇雲難作雨渠分流水不成河炕頭炙炭燒黃鼠馬上)
(彎弓射白狼天外青山圍故國雨中黃葉下空潭皆意態自然不煩雕琢其論詩曰詩豈易)
(言哉發於心形於歌詠盡乎人情物變非深於理而適於趣則未易工也觀其持論造詣深矣)
自歎
我生四十餘己作十年客百歲能幾何少壯難再得今
朝太行南明日太行北風雪敝貂裘塵沙暗金勒寒暑
互侵凌凋我好顔色齒牙漸搖脱鬚髮日以白位重才
不充况此遲暮廹早賦歸去來庶免清議責
暑月將自太行廵汴
三晉衝寒到中州冒暑回山川元不改節候自相催綠
樹連天暗丹葵向日開太行雲縹緲搔首意徘徊
游春
滿路香塵起尋春思欲迷樹晴鶯出谷溪暖燕銜泥玉
勒嘶芳草青樓瞰大堤風光無限好都在畫橋西
春日大風感懷
遠塞足風沙春深不見花層冰猶度馬弱柳未藏鴉易
醉愁邊酒頻歸夢裏家凭闌一搔首心緒亂如麻
除夕夜坐感懷
秉燭焚香坐不眠夜長難到五更天懷人此際隔千里
為客明朝是十年遠道風霜今老矣故園梅柳想依然
椒盤獻歲知誰共獨把深杯對影傳
秋風
蕭蕭入夜動清商披拂園林草木黃快意埽除天下熱
何人吹送枕邊凉荻花楓葉愁江渚蓴菜鱸魚憶故鄉
萬里碧天雲散盡衝開征鴈不成行
偶題
倦鳥投林處斜陽在樹枝薄雲收未盡山雨乍晴時
春夜
長風送華月照我庭前樹宿鳥忽驚飛雙雙背人去
平陽道中
楊柳隂濃水鳥啼豆花初放麥苗齊相逢盡道今年好
四月平陽米價低
上太行
西風落日草斑斑雲薄秋容鳥獨還兩鬢霜華千里客
馬蹄又上太行山
夏日憶西湖風景
湧金門外柳如煙西子湖頭水拍天玉腕羅裙雙蕩槳
鴛鴦飛近采蓮船
暮春客塗即景
雨中紅綻桃千樹風外青搖柳萬條借問春光誰管領
一雙蝴蝶過溪橋
擬吳儂曲
憶郎直憶到如今誰料恩深戀亦深刻木為雞啼不得
元來有口却無心
劉球(一首)
球字求樂更字廷振安福人永樂辛丑進士授
禮部主事改翰林侍講以忤王振矯旨下獄死
景泰初贈翰林學士謚忠愍有兩溪集(李時遠云忠愍)
(金舂玉映如月璸天犀人共寶之)
山居
水抱孤村遠山通一徑斜不知深樹裏還住幾人家
陳叔剛(一首)
叔剛名棖以字行閩縣人永樂辛丑進士官翰
林修撰遷侍讀有絅齋集(錢原博云侍讀詩沖和贍麗諸體各極其)
(妙)
松坂
亭亭萬松林别構僅容膝席隂無冬春簾翠自朝夕主
人愛松風静聽意自適清吟到夜分明月在巾舄是非
曠不聞煙霞已成癖我有小山謠期君謝閒逸黃鶴遊
青冥汗漫不可即
萬節(一首)
節字資中安福人永樂辛丑進士除知榮昌縣
入為御史遷廣西按察副使有雪坡集
漁村夕照
獨槳村西漁艇重門樹底人家夕照平蕪遠近小橋流
水横斜
張楷(三首)
楷字式之慈谿人永樂甲辰進士授江西道御
史出為陜西僉事轉副使擢都察院右僉都御
史有和唐集(徐子元云式之和唐所謂服堯之服惜其自作殊不疾意蔣仲舒)
(云中丞遍和唐詩可謂捧心效顰究其才致亦一時之彦也)
(詩話中丞和唐不獨律詩踵韻而已至歌行古風并上句亦和之同時餘姚陳贄維誠亦然登)
(黃鶴者必賡崔顥之章宴滕王者必仿子安之體人雖至愚不愚於此矣其在閩提督軍務除)
(夕作詩云亂離何處覓屠蘇濁酒三杯也勝無又云除夜不須燒爆竹四山烽火照人紅為言)
(者所劾而罷此殆非和韻詩宜其中禍後舍和韻不復作也)
漢宫曲
日暮上簾鈎春花壓翠樓忽聞宣召急羅帕掩箜篌
江南曲
忽得三巴信郎歸未有期只言風浪險不是薄情兒
江南春
滿川啼鳥怨殘紅水郭春園柳絮風春雨一番江水闊
草痕將綠到吴中
明詩綜卷二十一
