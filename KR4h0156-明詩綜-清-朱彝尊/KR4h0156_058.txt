明詩綜卷五十八
翰林院檢討朱彝尊編
沈懋學(三首)
懋學字君典宣城人萬歷丁丑賜進士第一授
翰林修撰追諡文節有郊居遺稾(王元美云先生詩文不名)
(一家縱横捭闔往往出人意表)
(靜志居詩話君典少任俠兼精技勇能上馬舞丈八矟嘗出塞縱觀飛狐花馬險塞突為彍騎)
(追至幕南君典挾一矢命中其黨乃不敢追既登狀頭是年第二人即江陵相君子嗣修江陵方欲)
(引以相助會奪情之舉君典貽書嗣修謂相君天子師表奈何棄綱常飽人以口實嗣修恧不)
(能答也又貽書李尚書養河辭頗激切養河發書嘻笑而已君典迺與吳編修子道趙檢討汝)
(師謀各上疏吳趙受杖去官而君典疏草為人所持不果進然江陵業恨其異已而海内皆服)
(其風節矣君典四十而夭年壽不將命爾而王元美作墓表屠緯真作傳欲傅會曇陽子昇真)
(之確至以妖夢厚誣光明磊落之君典是豈愛人以德者邪)
次别曾直卿太史
年來多病檢方書夢入雙溪把釣餘賈誼豈能收涕淚
嵇康元自愧麤疎翻愁草色春將晚却笑桃花錦不如
戀别可堪風雨夕江天搔首坐躊躇
署中聞子規
一片愁心託杜鵑望中隴樹斷蒼煙歸人只是歸難得
白髮相催又隔年
贈沈孟嘉訪開之湖上
初陽臺上紫雲停何處璚簫入夜聽載酒看花歌白苧
直教明月下西泠
曾朝節(一首)
朝節字直卿臨武人萬歷丁丑賜進士第三授
編修歴侍講諭德進侍讀學士少詹事升南禮
部右侍郎掌翰林院終禮部尚書諡文恪有紫
園草
方正學祠
祠堂開木末宛在闕庭前縗絰舊君服離騷絶命篇已
知心匪石肯汙筆如椽瓜蔓抄雖毒遺文百世傳
馮琦(七首)
琦字用韞臨朐人萬歷丁丑進士改庶吉士授
編修歴侍講右諭德左庶子少詹事升吏部侍
郎卒贈禮部尚書諡文敏有北海集(陳卧子云宗伯經術)
(之士其詩雖未冥搜亦能象合)
結交行呈楊公亮時公亮止酒
寒不作堂上燕饑不作韝上鷹韝上威稜豈不峻一飽
即掣非人情親極難為疎貴極難為賤長平未罷賓客
去何必貴賤交情見君不見步兵廚君不見濬沖壚長
安車馬夾道趨雲雨翻覆無時無君今不醉胡為乎
送伯楨侍御之川中憲副
間何闊逢諸葛行且止避御史御史今年三十幾廌繡
翩翩帶金紫聖主真憂萬里外使君建節三巴裏刑天
舞干亦自豪精衞填海空復勞黃河懸水三十仞呼風
亂度難容舠嗟嗟王郎汝何往古來得失如反掌長安
大路多摧輪況乃蜀道青冥上蜀道之難難於天不如
歸問桑麻田振衣獨上三峯顛塵埃野馬何茫然君不
見雁門菟郡伊與鹿南陽畫諾亦見逐世間萬事誰能
卜汝為遠臣恩巳足
邢太保破倭功成以大司馬筦留鑰過家省覲太
夫人
雲霄漢闕頒新命豐鎬周京奠舊邦九列獨高蒼玉佩
六師爭擁碧油幢横戈絶域春浮海擊楫中流夜渡江
聖主憂先根本計留侯籌策況無雙
恭陪聖駕步禱南郊紀盛
龍武新軍罷勾陳御路開紅塵都不掃留待雨師來
題萬玉山房
本是瀟湘人最愛瀟湘竹何處丘中琴歴歴瀟湘曲
題閼氏畫像
紅妝一隊陰山下亂點酡酥醉朔野塞外爭傳孃子軍
邊頭不牧烏孫馬
送魏懋忠
擊筑高歌興未孤暫分離恨作歡娛不知後夜相思夢
得及今朝醉裏無
余繼登(三首)
繼登字世用號雲衢交河人萬歷丁丑進士改
庶吉士授檢討累官禮部尚書贈太子少保諡
文恪有澹然軒集
(詩話文恪詩指陳時事鏗竒磊落卓然名家其在容臺值國儲未建災變頻仍雷擊太廟樹南)
(都火太白經天秦晉齊皆地震西寧鐘不扣自鳴紹興地出血公俱直言無諱先公册封周藩)
(公詩惟以旱熯為憂不失古人贈言之義聞公先是使周藩渡河舟膠柁折公告于神曰使臣)
(縱有罪神敢震驚龍節亦有佚罰維神實圖利之禱畢而波恬若有翼舟以濟者斯亦異矣)
送朱太史養淳册封周藩
昔予祗行役驅車向中原中原饑饉餘氛祲日以煩白
骨亂如麻黯然銷神魂朱門鬱蕭條哀哀諸王孫君今
復持節翩翩過夷門不知周孑遺今有幾家存況今旱
為虐五月黃塵昏知君負經濟雅志念黎元當其授簡
時應為廢朝餐莫以董賈筆虛負鄒枚言願賡雲漢篇
歸來達至尊
送張伯任都諫閱邊
開城古雍州漢家朝那地迢迢控諸番可以斷右臂一
從和議成關門久不閉無復念軍興祗聞增歲幣壯士
卧干戈邊城罷烽燧豈不息戰爭詎可銷兵器籓籬不
復施豺狼日窺伺去年戎馬來三軍同日斃所過無雞
豚哀哉肆吞噬天子頻西顧疆吏盡更置君從掖垣中
叩閽數言事聚米悉邊情一一當上意藉爾青瑣賢出
作行邊使周覽昔戰場白骨尚委棄四野無人煙那能
不隕涕誓將廓垢氛何以壯軍勢君其賈餘勇時方待
高議好上金城略永垂秦川利甘學汲公戇寧顧漢庭
忌得君借前籌庶同指掌易
放歌
余雲衢汝亦堂堂七尺軀二十脱穎薦鄉書三十挾策
計吏俱玉堂金馬此何地容汝久玷承明廬從汝執經
已三載天子不肯臨石渠吁嗟乎汝既無封侯骨拜相
鬚謾言虎可繡龍可屠屠龍繡虎竟何益況汝冥頑一
技無汝不見轅下駒一旦受君牧與芻為君萬里爭馳
驅少府金錢等膏血太倉粟米煩徵輸念汝何功敢竊
食十二年費官家儲去夏一病幾長徂汝今不去將安
需衞河之滸茅可誅且營菟裘為汝居貴何須誇趙孟
富何須羡陶朱從今且自脱樊笯三家市裏逡巡酒五
畞園中觳觫車免使微名挂朝簿耕田鑿井歌唐虞
鄒元標(二首)
元標字爾瞻吉水人萬歷丁丑進士觀政日以
建言謫戍召授吏科給事中復以言事降南刑
部照磨升南兵部主事改吏部歴員外郎中罷
起大理寺卿升刑部右侍郎終都察院左都御
史贈太子太保吏部尚書諡忠介有存真集
(詩話先生晚總西臺入朝而躓御史前糾失儀先文恪公進言曰元標在先朝直言受杖至今)
(餘痛未除也德陵意解此事實錄不載附識於此)
簡羅公廓給諫
老去交情重懷君意轉深廿年青瑣客同賦白頭吟突
兀千秋意蹉跎萬古心嚶嚶聞好鳥相喚出幽林
送俞定所起大名
久别相看慰所思送君空有淚臨岐黃沙白草無窮恨
不獨尊前感别離
楊起元(一首)
起元歸善人萬歷丁丑進士官吏部侍郎
送黃雲崖宿州掌教
前月乘輶車經過睢陽驛慨然思古人入城訪遺跡西
去二百里張許今廟食秉彝在人心誰不好懿德君今
涉雎流傳經聚逢掖文藝何足云忠孝為標的國家根
本地土風最當植丈夫萬世名勉之在一息
嚴一鵬(二首)
一鵬字汝化無錫人萬歷丁丑進士除行人以
貴州道御史按廣西以浙江道御史按浙江以
福建道御史按山東歷官刑部左侍郎贈尚書
有二知軒詩稾
(詩話尚書達尊居三特賜存問賦詩雖不多調故清徹有長孫福孫最善易著易通義頗發先)
(儒所未發惜未刊行其次中允繩孫也尚書稾流傳者寡從中允所抄得之)
吏隠齋懷孫龍涵
分袂愁何恨開函喜不禁三年羈旅思千里故人心日
落梁溪暮花殘魯地陰天台如有賦雙鯉莫浮沉
清明日賈弘菴棲隠園社集
春風吹拂柳絲斜佳節相攜感物華共有錦囊題白雪
未須金管勸流霞人行磴道初如蟻日落湖帆盡載花
散步踏芳歸任晚城南猶有未棲鴉
馮夢禎(十一首)
夢禎字開之秀水人萬歷丁丑進士改庶吉士
除編修終南京國子祭酒有快雪堂集
(詩話馮公儒雅風流名高三席歸田之後間娛情聲伎箏歌酒讌望者目為神仙中人詩亦不)
(蹈時習五古能盤硬語尤見意匠經營同譜若沈君典屠緯真皆不及也)
結交篇(有序)
余少時友周生彦雲嗣交賀生伯闇庚午癸酉
余與彦雲相繼登鄉薦丁丑余以南宫舉首官
翰林中遭廢棄壬辰出山赴南司業癸已擢掌
南翰其明年甲午伯闇始舉于順天乙未成進
士官行人而彦雲猶未釋公車功名之遲速變
幻如此今年丁酉秋余為南祭酒幾二年所而
彦雲自里中見訪時余苦痁方上乞骸之疏會
有詔使臨則伯闇也我三人廿年中離合不知
凡幾忽有此晤喜不自勝遂成此篇
憶年十五六眼空心膽麤三人笑相暱意氣凌萬夫轉
蓬三十年飛沉不同塗賀子初牽紱周生尚公車劣余
最先達典胄山水都撫疾新乞骸逐痁猶向隅明主有
餘戀故人不我疎賀子忽持節周生未返廬三人共形
影嘉會在須臾升沉豈有常離合難可拘努力崇德音
皓首願無虛
仲春湖上登覽與叔宗同賦
春至嘉卉榮氣和長薄絢遵渚洽淪漣升隄媚蔥蒨遠
近生態殊昏旦物候變高下柳盡舒參差桃始炫鳴禽
選秀木時女步芳甸朋儔或回睇舟陸諧所便勝情欣
有託日夕遺深眷
題東山許氏小樓
為樓枕東山山翠常滿樓非徒自怡悦亦以娛朋儔璧
月當綺窗白雲漾丹丘我來秋色晚不惜十年留南墉
如可闢兼得狎海鷗
若下
夙昔眷幽溪于今凌漭瀁引艇及朝暾瀠洄淹夕漲乍
進離煩嚻少焉益蕭曠岸仄交濃陰林缺露青嶂瞻岫
集遥姿睇漣延近狀改步款蘭疇陟憩紆迴望地偏俗
駕牢侣勝游蹤暢朱羲不遽頽沉懽將無蕩
五十篇(四首有序)
昔人云五十之年忽焉以至悲始衰也今歲丁
酉八月廿二日乃余五十懸弧之辰鑒止足之
分傷流光之駛有懷家園思投簪笏乃賦斯篇
五十忽焉至頽齡始自兹懸弧眷秋辰稱觴來故知余
本靜者流夙好敦書詩散性在丘樊竊禄慙軒墀鐘鼓
享魯郊海鳥終不怡鍾阜洵云美豈若還山茨
山茨結林麓其陽面清池清池曲且廣高楊夾路垂層
樓貯圖史密室藏姜姬出門即湖山興到惟所之偶逢
漁樵侶談謔忘歸期人生行樂耳須富貴何時
富貴反多憂貧賤未足卑靈龜戀泥中雄雞憚為犧李
斯具五刑牽犬一何悲陸機西入洛鶴唳聽無期無才
足完身功高跡轉危所以賢達人拂衣恒恐遲
拂衣謝塵氛舊侣時相追披素詠新賞開帙渙所疑豈
不戀圭組天爵無磷淄豈不戀子孫清白自可貽觀民
計已極從道安足嗤申毫著斯文聊以適吾私
餘不溪回舟寄訊章元禮吏部是日雪
吏部才名舊瓊瑶昔見貽山川聞問隔日月鬢毛衰身
退仍憂國家貧但賦詩迴舟緣興盡風雪寄相思
珠簾洞
帝遣銀河垂虛簾蕩空淥我欲買娉婷問爾乞三斛
無題
琉璃硯匣鎮隨身彩筆揮來字字新他日長門如有恨
千金詞賦不求人
王士性(一首)
士性字恒叔臨海人萬歷丁丑進士除知確山
縣事擢禮科給事中終太僕寺少卿有五岳游
草
惡溪道上聞猿
惡溪不可涉地險亦何心石觸雲根出灘迴蜃窟深繁
霜沙際白落月渡頭陰豈異巫陽峽清猿兩岸吟
魏允貞(一首)
允貞字懋忠號見泉南樂人萬歷丁丑進士除
荆州推官選授山西道御史歴官右副都御史
兵部右侍郎巡撫山西
(詩話見泉以直節聞相傳其子廣微甫登賢書來省其父見泉閉之廨中不許就禮部試曰此)
(破犂犢也一得志必隳我家聲矣後果然詩近觕疎論者謂遜其弟懋權)
岳陽樓
洞庭天下水岳陽天下樓誰為天下士飲酒樓上頭
徐桂(一首)
桂字茂吳長洲人居餘杭萬歷丁丑進士袁州
推官有大滌山人詩集(李本寧云茂吳咏物以六朝之才情具三唐之)
(格調興馬仲良云自弇州殁而禹航徐茂吳先生代詩靡所弗工而詠物之章可稱名家)
(詩話徐君詠物詩最繁富正如盈擔魔合羅僅供村市癡兒騃女把翫而已)
送義公結廬天台
海上棲禪境披雲訪石橋一缾依澗壑疎磬落山椒華
頂經年雪松門半夜潮預愁支遁去誰與共逍遥
張維新(一首)
維新字憲周汝州人萬歷丁丑進士除冠縣知
縣擢兵科給事中歴湖廣按察副使
萬壽節早朝
六位龍飛日千官虎拜年嵩呼聞漢殿華祝戴堯天綵
仗清霜肅金爐紫霧連不才班侍從踧踖冕旒前
陳泰來(一首)
泰來字上交平湖人萬歷丁丑進士除順天府
學教授遷國子監博士升禮部主事歴員外謫
饒平典史泰昌即阼贈光禄少卿有員嶠集
(詩話員嶠年十八舉于鄉十九釋褐歸娶賜内府金花燈籠知平湖事劉抑亭贈以對聯云秋)
(進士聯春進士大登科後小登科鄉里榮之而公以氣節自許居太學忤江陵因三王並封面)
(質太倉于朝房又疏請建儲既因計典疏救孫鑨謫饒乎典史陛辭就道賦詩有直道不緣三)
(黜改孤忠或受九重知卒時年三十有六耳謫歸日夢至一山羣仙咸集賦詩云凉風拂拂白)
(雲收宦海年年幾日休翦紙作驢輕撥刺桃花洞口笑淹留相與樂甚㫄一仙云汝乾凌子也)
(後一年當再會于此覺而以乾凌子自號踰年而没)
客中午日
客裏端陽也自娛呼童沽酒汎菖蒲家園咫尺汀蘆外
艾虎朱絲事事無
顧紹芳(五首)
紹芳字實甫太倉州人萬歷丁丑進士改庶吉
士除檢討歴左春坊左贊善兼編修有寶菴集
(詩話實甫工於五律不露新穎矜鍊以出之頗有近於孟襄陽高蘇門者)
同公亮敬承茂仁郊游
共道尋春好兼之出郭幽林塘三月暮休沐幾人游樹
樹陰初合溪溪澹不流從來耽野趣即此是滄洲
即事
小閣上干霄幽人野望遥澹雲清曉樹疎雨綠春苗天
闊前朝寺風多隔浦橋心期竟何託鐘磬日蕭蕭
喜陸彦先至
常憶秋風裏離尊共黯然所期寧此日相見忽經年白
眼時人過青山旅夢牽懸知有新語羞屬蒯緱篇
山亭閒居
豈有避人意經秋長閉關蕭然松下戶對此城中山得
雨深林映隨雲倦鳥還漸諳丘壑理聊復養衰頑
舟行即事
願得三千里飛帆一夜還生憎衞河水十步九成灣
沈自邠(五首)
自邠字茂仁秀水人萬歷丁丑進士改庶吉士
授檢討歴修撰有沈修撰詩集(蔣馭閎云先生詩風格端麗意)
(調諧適合乎風雅之正)
送徐洪陽侍講使荆
送别青門外雙旌去路賒楚天高擁傳江瀨隠浮槎赤
社開王胙金莖憶帝家上林新賦就雲夢未應誇
白下留别賀伯闇
高閣經旬别孤帆此日開風塵催作客花鳥負銜杯細
雨白門樹浮雲江上臺相期不相見愁思轉難裁
送高藎卿少參
驛騎花前發東風二月過漢家新節鉞秦地舊山河津
樹關門合春雲渭水多西臺誰領袖咫尺望鳴珂
謁關忠義張桓侯祠
赤伏符難再三分志未伸江山千古恨祠廟百年新事
業歸龍戰飛揚憶虎臣雄風今尚在灑淚向高旻
馬文莊公輓歌
美諡殊恩錫東園祕器分濟時功尚在接武事仍聞丹
旐飛燕雪清笳斷隴雲西州徒有恨曲罷淚紛紛
朱維京(一首)
維京字可大萬安人萬歷丁丑進士歴官光禄
寺丞有光禄集
度飛虹橋
鯨海遥涵一水長清波深處石為梁平鋪碧甃連馳道
到瀉銀河入苑牆晴綠乍添垂柳色春流時泛落花香
微茫迥隔蓬萊島不放飛塵入建章
沈九疇(二首)
九疇字箕仲鄞縣人萬歷丁丑進士除刑部主
事稍遷至郎中以按察副使提學江西歴官江
西左布政使有曲轅居詩集
(詩話箕仲以詩名重鄉里人有持所作謁文恭者輒笑曰家弟安知文奚不就我族父嘉則以)
(豐對樓詩屬余君房論定君房報書云吾於詩僅窺其籓未入其室此事終當屬君家箕仲於)
(是嘉則詩經其刪敘及掌江西左轄有中使來司𣙜先檄諸長吏迎勅箕仲宣言曰勅諭中使)
(非勅守土吏也例不當迎中使為氣沮一日中使移書自稱予箕仲叱其使曰往惟高皇帝起)
(吳時曾稱予若中貴人何敢爾中使大懼立造謝其直節自遂亦文恭所不如也)
善哉行
今日樂兮來日可悲天迴地游人莫之知(一解)彼絃我歌
會少離多明星可掇肅駕經過(二解)三十六輻輪輪相復
但惜馬蹄不惜車軸(三解)
雨中簡吳山人汝震時居鐵柱觀
倚柱看黃鳥窺檐拂翠條吾衰春亦去汝病興還饒山
色樓中雨江聲郭下潮何如平楚外煙柳赤闌橋
楊德政(二首)
德政字公亮鄞縣人萬歷丁丑進士改庶吉士
除編修出為福建參議遷副使調廣西陜西提
學歴山東參政福建按察使有夢鹿軒稾
苑田觀穫
南風吹城闕西苑鳴桑鳩帝畞雨露偏田畯職亦修維
時麥稼登滿地黃雲稠播植良苦艱喜見千倉收皇情
念民依感之紓殷憂願以庾廩資勤息覃遐陬詠哉七
月篇庶幾追成周
河西阻風戲示同行者
失路依依獨問津楊花飄蕩撲征輪東風正似郵亭吏
只解迎人不送人
蘇濬(三首)
濬字君禹晉江人萬歷丁丑進士除南京刑部
主事尋改工部轉禮部員外郎出為浙江提學
僉事歴陜西參議廣西副使貴州按察使有三
餘集
曉發界河
客路逢秋杪中原曙色分無情原上草不斷嶺頭雲醉
月懷梁苑觀風過汝墳楚天看漸遠何處問湘君
卧病
華髮星星短浮雲冉冉流客中千里淚夢裏五湖秋肺
病傷春盡商歌入暮愁浮沉君莫問大壑一虛舟
哭王恒甫茂才
何處悲風急凄然獨掩扉斷雲空莫莫宿草故依依一
夢愁如昨千秋事已非青山堪共老垂老忽相違
陸懋龍(一首)
懋龍字啓原鄞縣人萬歷丁丑進士除合肥知
縣選授兵科給事中歴刑科都給事出為湖廣
參政
小院
小院幽陰似井間風枝墮地點苔斑何時鏟却重檐去
露出西南一角山
丁此吕(一首)
此吕字右武新建人萬歷丁丑進士歴官湖廣
布政司參政有世美堂稾
雨中望勾漏
迢遞策敝車言尋稚川子風雨何淒其蕩然滌塵滓濛
濛山下雲泠泠峽中水雲水幽以深徑路憑誰指丹竈
突無煙白石徒齒齒至今不可攀邈焉懷斯理我家西
山陽許令實同里玄都計非遥赤縣更伊邇沖舉遽難
期沉淪恒自恥孺子儻可言請為公納履
周汝登(一首)
汝登字繼元嵊縣人萬歷丁丑進士除南京工
部主事謫兩淮運司判官遷順天府通判轉南
兵部主事出為雲南參政有海門先生文錄
恭聞册立皇太子諸王亦以是日受封志喜
震索從天授年將德共宜尊師開閣早問寢出宫遲太
后殷勤誨諸王次第隨微臣棲隴畞萬里想威儀
孫成泰(一首)
成泰字允交平湖人尚書植子萬歷丁丑進士
除知道州遷蘇州府同知入為刑部員外歴郎
中升饒州知府調邵武再調福建鹽運司同知
以按察副使整飭大名道
送尤司訓
送君湖上正斜曛楚水吳山咫尺分今日莫辭杯底醉
數聲風篴片帆雲
吳安國(七首)
安國字文仲長洲人萬歷丁丑進士除真陽知
縣調永康徵授刑部主事歴員外郎中出為寧
波知府升本省副使有葆光軒稾今是堂集(屠緯)
(真云文仲詩語不必琢惟其骨勝辭不必靡惟其趣長才與情宣意將格會劉玄子云文仲)
(近體有大歷家法之何穉孝云文仲高不亢卑不抑導泉注頓之山安)
遊武夷
十年懷名山薄游未能至弭節偶兹辰探竒始欣遂層
峯抱迴合長林引深邃煙霞鎖冥濛指顧詫靈異玉函
閟遺封勝跡符往記洄沿九曲溪溪溪落空翠水木澹
澄暉冷風送餘吹登高兩稱絶幽期愜遐企願謝區中
緣浮生永斯寄
秋日偕孫太史萬都諫王比部侯奉常趙大行郊
游憩禪寺得遠字
嘉辰值休沐晴郊恣游衍秋色淒以清深懷託所遣回
飇振叢樾閒雲入幽巘眷言二三友同心自繾綣垂楊
十里陰清流一溪轉稍憩初地偏頓覺塵心遠歸鑣故
夷猶移觴欲忘返何當置丘壑一笑謝軒冕
領郡出都留别諸君
明時忝嘉招薄游謝遠度孤衷夙寡諧恬漠有遐慕結
交二三子實以賢豪故覽古窮皇墳摛華託毫素本乏
希世資還甘守遲暮襆被辭舊廬分襟阻清晤徘徊戀
餘樽慷慨即長路
雲崢丈邀登清源山
出門欲看山山翠忽在眼俄從平野登旋傍迴溪轉層
崖屢攀援仄徑縱凌緬雲氣抱石幽煙霏隔林淺地主
何風流開尊向絶巘情同永嘉適藻擬宣城撰塵蹤有
離析高情自繾綣執手千古懷兹山亦齊峴
元日紀事
曉飾嚴城禁宵傳獄市驚閉門空大索出柙已横行桃
梗難除惡椒觴罷賀正爾曹堪一笑吾自掩柴荆
登北固山甘露寺
寺憶南朝古山横北顧遥千峯圍鐵甕雙髻擁金焦隔
岸維揚樹空江建業潮高樓信多景秋意獨蕭條(寺有多景)
(樓)
江行
江樹浮疑没江雲散復凝疎燈明極浦處處有魚罾
徐三重(二首)
三重字伯同松江華亭人萬歷丁丑進士除刑
部主事有天真齋草
(詩話伯同甫含雞舌遽返鶴沙息軌杜門研朱讀易其叔子禎稷出守䕫州畏家誡之嚴不寄)
(一物賦詩云丙穴有魚堪作鱠因風不敢寄高堂足徵其守之介矣)
送友掌教射洪(二首)
莫歎青氊作客寒聖朝猶是重儒官鼎烹鼎食知多少
誰似先生苜蓿盤
江流欲盡是巴西巫峽荆門煙樹迷遥計客帆行到處
亂山斜日子規啼
張敬(二首)
敬字爾和淄川人萬歷丁丑進士除中書舍人
遷禮部主事有儀部集
(詩話明初駙馬家有學錄嘉靖六年以禮部主事金克厚授都尉謝詔經書後遂因之主事教)
(習駙馬者爾和其一也爾和不以詩名所作寥寥附文集之末聲律未能悉諧然頗有生趣如)
(曇花侵斷壁木葉響空廊鷺下啄寒蕈猿垂颭古藤故人滄海隔歸夢白雲深亦自流暢)
聞雁寄王侍御
搖落聞征雁連翩向海隅行分絶塞闊影入夕陽初鼓
角寒城急關河短鬢疎那能千里别不寄一封書
寄王汝賓
山房黏石壁蒼翠暮煙收野水亂流合沙禽幾點浮人
歸槲葉寺月映蘆花洲白露澄江闊故園何處秋
朱應轂(二首)
應轂字德載濬縣人萬歷丁丑進士除東阿知
縣擢貴州道御史尋改山東道御史巡按貴州
再改雲南道御史巡按淮揚卒于官有槐石集
(詩話德載近體亦自羅羅清疎)
中秋登東阿城樓
東郡逢佳節南樓上小梯窗迎歸雁近坐覺遠峯低魏
闕燕山北黎陽魯甸西清輝真可戀不寐信烏啼
東流泉
清流環曲徑翠色映遥岑山靜少人跡林深多鳥音雨
餘雲破練月上酒浮金千里來知已同游愜素心
鄧汝楫(二首)
汝楫字原剡江陰人萬歷己卯舉人官慈利知
縣調龍門
晚行
澧上驅車晚前塗日已傾寒禽依古木山鬼瞰荒坪路
入村烟直燈分野燒明不勝寥落恨況復歲華更
將至清源作
清源看不遠暮色遂征途寒入蕭蕭樹身隨泛泛鳬扁
舟漁火亂明月水天孤苦受微官縛高陽愧酒徒
張修德(一首)
修德字季成江隂人萬歷己夘舉人
下第歸兖州道中遇雨
雨横風狂三月天長塗遊子倍澘然鄉心對酒渾無賴
倦馬衝泥苦不前委地落花空寂寂隨人舞燕故翩翩
自憐輸却山窗客一枕玄經日晏眠
馮大受(一首)
大受字咸甫松江華亭人萬歷已夘舉人有竹
素園詩集
登岱
直上中峯頂方知泰岱尊岡巒迴地軸星斗挂天門孤
嶂秦皇碣清池玉女盆仙人雲外度白鶴日飛翻
陸長庚(一首)
長庚字元白平湖人萬歷庚辰進士知六安廣
德二州升刑部員外進郎中改南吏部歷官江
西左布政使遷應天府尹南京通政司使
感興呈景陽兄
林藪原吾志年来遠市朝青山歸計穏白髮壯心凋夢
逐翻風蝶名成覆鹿蕉小窗休沐暇閒步誦逍遥
龍膺(一首)
膺字君御武陵人萬歷庚辰進士除徽州府推
官謫温州府學教授稍遷國子監博士升禮部
主事復謫兩淮鹽運判官轉鞏昌通判歷同知
遷南戶部員外郎進郎中出為按察僉事歷參
議副使仕至南京太常卿有九芝集
南歸聞雁
征人家近住瀟湘楓葉初丹橘柚黃憑爾先將歸信寄
莫言風雨隔衡陽
石崑玉(一首)
崑玉字汝重黃梅人萬歷庚辰進士除戶部主
事歴郎中出知饒州蘇州紹興三府升山東按
察副使轉福建參政以右僉都御史巡撫大同
有石居士集
燈市
燈市百貨藂類聚還分局雜沓掩塵埃穹窿象山谷滿
城恣意觀履舄時交觸側肩趁友朋轉盼遺童僕樓上
樓下人徙倚自相矚佻佻白面郎囊裹金如粟訪古幷
探竒十僅償其六本擬快于心㫄觀容有蹙為君話所
從原出巨家櫝向購此場中而今在此鬻佇看市道間
何事無翻覆物類火傳薪人寰風轉燭拚諸海陸珍權
與豪華畜姑數杖頭錢來酣春酒熟
姜士昌(一首)
士昌字仲文丹陽人萬歷庚辰進士除戶部主
事歴員外郎中出為陜西提學副使遷參政卒
贈太常少卿有雪柏堂稾
春日郊行
金張亭館帝城邊北里南鄰競管絃山鳥日來游客醉
曲池芳草自年年
余寅(二首)
寅字君房一字僧杲鄞縣人萬歷庚辰進士除
工部主事轉禮部員外歴郎中出為陜西提學
副使遷山東參政入為太常少卿有農丈人集
(詩話君房自負古文然與作者尚遠其於詩自謂涉其藩未窺其奥亦自知之明相傳少日夢人曰)
(君命同孔子年至七十三無恙後二年奉川産一麟持獻太守太守使吏來白君房曰吾其死)
(夫未幾果卒萬八處士斯同嘗語予云)
魯橋村
半景臨墟塢雙榆闢里門秋風吹巷陌落日喚雞豚野
外桑麻闊山中父老尊喧喧村釀集賽鼓正黃昏
送包明臣之任潮陽簿
七閩路盡是潮州莽蕩風煙漲海頭溪洞水腥常作霧
桄榔葉暗不知秋琵琶洲畔蛟為窟甲子門前蜃是樓
只有羅浮山色好蕭齋長得破羇愁
王德新(一首)
德新字應明安福人萬歷庚辰進士除南京兵
部主事改刑部坐建言為民起補南工部遷光
禄寺丞有儆所先生集(王希泉云光禄韻鬯神怡珠媚玉輝巋然風人)
(雅致)
期登羅陽
羅浮煙雨滿空山千仞崖藤尚可攀煮石眠雲誰禁得
律僧翻羡老夫閒
葉初春(一首)
初春字處元吳縣人世居洞庭自號吳西主人
萬歷庚辰進士除廣州順德知縣擢兵科給事
中歴戶禮二科左右給事建言為民天啓初追
贈光禄寺少卿有吳西佚稾
(詩話先太傅文恪公兩主鄉闈辛卯江西則吳西葉公為副丁酉南畿則福清葉公為副皆齊)
(心一契關節不到者南昌徹棘之後葉公游讌必俱嘗偕過鐡柱觀羽士言是許旌陽鎖蛟處)
(先公以豫章城築自灌嬰而李白詩有浪動灌嬰井潯陽江上風之句辨此井即是滕公遺跡)
(葉公大以為然先公賦五言有云潮生浪亦動疑是灌嬰井我言殊怪牒給事默心領蓋紀其)
(事也既而先公掌容臺建儲之疏公私凡七十上最激切者劾鄭國泰一章而定陵不以為忤)
(葉公以爭豫教再疏去官進言固有幸不幸也葉氏流芳錄二卷載公疏草及門弟子輓詩公)
(之韻語流傳特寡留别徐少南一律手書存少南族孫上舍惇復所楮墨漫漶以意補其闕字)
(存之)
梁谿留别徐少南
直北三千里郵籤第一程渾忘相送遠誰道别離輕驛
火抽帆宿河冰策馬行不知游子夢仍戀闔閭城
邢雲路(一首)
雲路字士登安肅人萬歷庚辰進士知繁昌汲
臨汾三縣升兵部主事由員外出為河南僉事
歴參議副使終按察使
西湖竹枝詞
裏湖外湖春水深斷橋不斷入湖心郎在外湖唱吳曲
妾在裏湖吟越吟
彭夢祖(一首)
夢祖字應壽全椒人萬歷庚辰進士除戶部主
事歴員外郎中出知雲南府調南康升浙江按
察副使進參政致仕有彭應壽集
登岱
空濛寶殿俯長天萬里中原亦緲然水落山根先入濟
夜凉斗柄欲捎燕松陰曾濕秦時雨玉筴長封漢帝年
好借西風為羽翰圖成五嶽杖頭懸
車大任(三首)
大任字子仁邵陽人萬歷庚辰進士除南豐知
縣歴南禮部郎中出知福州嘉興二府升浙江
按察副使進右參政有囊螢閣草(屠緯真云子仁詩色華而)
(不豔音俊而不靡妙得詩家所賞而不犯詩家所忌足稱擅場陳玉叔云子仁詩有風致而)
(不傷于境有才情而不泥于氣和平温厚得古人之遺)
(詩話子仁見賞于吳明卿明卿贈之詩曰靈均忼慨追三后太史憑陵陟九疑子仁深自喜也)
(詩頗閒放無局促態)
金谿苦雨
咫尺金谿道年來幾度過郵程千里急鄉夢五更多雨
色迷芳草風聲走濁河泥塗軒冕意去住欲如何
送吳求叔還蒲圻
我留君且住盡日醉春醪作客修長鋏歸心慰大刀片
帆淮浦遠匹馬楚山高莫負重來約相思夢寐勞
與臨清武雙溪
十載相逢漳水濱與君同醉異鄉春誰知今日清源道
又向天涯别故人
袁年(四首)
年字子壽吳縣人萬歷庚辰進士除南京兵部
主事歴員外郎中出知青州府遷江西按察副使
轉雲南參政有觀槿齋集
(詩話子壽五言雖少精詣不墜胥臺家法)
白水道中
驅車上山巔俯瞰人如蟻及從澗底行仰觀亦同此地
位有崇卑所見因乃爾林端宿鳥鳴天際浮雲起前村
可息肩澄心會玄旨
荆江感懷
浩浩荆江流要渺望不極風雲倏迴翔日月自出沒勢
合巫峽通地分吳楚坼豈不稱天險中原非所亟吳蜀
多英雄交爭遂相迫豺虎白晝嘷吞噬安所惜烈士負
孤忠震怒天為戚千載垂芳聲至今有餘赫臨流惻愴
滋涕泗霑巾幘
豫讓祠
智伯已亡後誰復君父讎傷哉一豫讓寧為刺客流恩
深國未報形毁心獨留成敗不足料僇辱非所憂願為
知已殉恥同肉食謀橋下試一擊厠中仍再投虀粉志
始畢此外庸何求嗟嗟二心人過此良足羞
雨宿一雲寺
蠟屐候新晴攜尊陟西嶺松間聒濤聲樹杪挂瀑影雲
起日欲晡雨來山亦冥徑窄怯笻躋林寒覺衣冷言投
方外居因嘗雨前茗堂懸燈一粟門擁墨千頃鳴禽寫
幽泉頓使萬慮屏
楊于庭(一首)
于庭字道行全椒人萬歷庚辰進士除濮州知
州徵授戶部員外轉兵部郎中有楊道行集
贈李修吾轉南祠部
見說君王已賜環金陵亦在五雲間兩都爭識神仙吏
三禮仍居侍從班伏枕鄉心懸碣石挂帆秋色照鍾山
謝公墩上重回首絶代風流尚可攀
董嗣成(六首)
嗣成字伯念烏程人萬歷庚辰進士除禮部主
事歴員外郎中建言削籍有青棠集(謝在杭云伯念古選)
(憲章陶謝近體沐浴岑王如藐姑射仙人餐風飲瀣)
詠懷
高臺多悲風深坻多秋草男子志不伸咄咄縈懷抱盛
年不可留誰能常壽考尚平游名山婚嫁苦不早我思
采紫芝逍遥以終老
湖中夜泊效謝體
落日沉遠樹寒煙出孤城湖中鸕鷀起沙際蟋蟀鳴社
鼓發初響漁燈漾微明遥岑漸以没但見蒼煙平空水
饒雨色雲林散秋聲未深宋玉悲良懷遠公盟獨步縱
遐矚曠焉寄微情
發青陽驛
條風啓征塗于邁自旭旦覽古舒遠懷解紱謝微絆廣
衢殘雪開遥甸芳荑散遠揚既載敷谷禽亦時囀尚游
達者心點狂聖所贊唐風詠山樞感物有餘歎
嚴道澈過訪不值寄懷
河漢光皎皎照我彈鳴琴寂寂感物候白露霑我襟絃
絶不復調良夜空沉沉抱此孤桐還藉以寄知音
賦得關山月
晚角開金鏡清笳落曉鈎關河今夕影迢遞幾人愁瀚
海殘冬夜平沙古戍樓誰能歌出塞腸斷玉京秋
渡江
搖落長干道凄凉楓葉丹殘霞連海盡細雨入江寒楚
樹帆前没吳山夢裏看鄉關悵回首長路正漫漫
臧懋循(四首)
懋循字晉叔長興人萬歷庚辰進士官南京國
子監博士有負苞堂詩選
(詩話何元朗臧晉叔皆精曲律元朗評施君美幽閨出高則誠琵琶之上王元美目為好竒之)
(過晉叔謂琵琶梁州序念奴嬌序二曲不類則誠口吻當是後人竄入元美大不以為然津津)
(稱詡不置晉叔笑曰是惡知所謂幽閨者哉嘗從黃州劉延伯借元人雜劇二百五十種又購)
(得楊廉夫仙游夢游俠游冥游彈詞悉鏤板以行序言鄭若庸玉玦張伯起紅拂等記用類書)
(為傳竒屠長卿曇花道白終折無一曲梁伯龍浣紗梅禹金玉合道白終本無一散語均非是)
(且言汪伯玉南曲失之靡徐文長北曲失之鄙惟湯義仍庶幾近之而失之疎其持論齗齗不)
(爽詩亦不墮七子之習故雖從元美讌游不入四十子之目亦磊落之士也)
送茅孝若應舉
握手離堂夕椒盤與菜盤春風吹遠道游子入長安玉
躞裝詩軸黃金飾馬鞍桂枝行可掇計日為彈冠
得吳載伯書却寄
昔有三秋雁曾傳萬里書開緘先涕淚跪讀更何如白
髮添愁鏡黃金罄客居不知相見日還隔幾年餘
望亭夜泊
向暝投何所依微識望亭客舟今復至津路昔曾經瑟
瑟風吟樹離離雁度汀翻令鄉思逼數起視明星
答汪仲嘉
客路經春侣伴稀故鄉回首淚霑衣不知若箇吹長笛
一夜梅花似雪飛
章嘉楨(四首)
嘉楨字元禮德清人萬歷庚辰進士累官大理
寺丞有姑孰集南征集中林草
書座右
見鹿指成馬聞蟻以為牛明乃戒獨任聰亦何深求谷
風方習習草萎萬木秋瞻彼江漢波鱗甲鮮安流我愛
曹平陽醇酒以忘憂
三湖(丹陽石臼固城)
水落三湖漘洲渚若阡陌水至三湖連彌天浩浩白怒
濤漂田廬驚風斷塍埒豈無赬霞照覩之慘胷臆亦有
蓮與芰不充饑者食民力疲隄工民命寄河伯湛酤湖
之陰精禋冀昭假
齊雲山下溪行
白岳朝真罷乘桴下小溪急湍清見底芳草踏成蹊傍
樹山樓出眠鷗浦漵低不須歌越調落日到城西
勸農
溪邊千嶂朝含雨竹杪一鳩午喚晴雲漏日明油壁暖
吏人打鼓勸春耕
張恒(十三首)
恒字伯常蘇州嘉定人萬歷庚辰進士知茶陵
興國二州入為刑部員外郎出知饒州府再知
建昌歴按察副使升太常少卿有明志稾
(詩話伯常自序其詩謂語不必工意不必遠古不必合今不必離生不必名没不必傳聊明吾)
(志而已矣又曰譬諸候至而物鳴若有使之而不能已者以寫其優柔憺蕩之思數語非知詩)
(者莫能言也宜其古風磊落近體亦安詳比於同邑四先生似覺挺拔)
合歡詩
庭前雙瓊樹嘉實何離離鳳皇忽來巢載鳴復載飛鳥
常比其翼樹亦連其枝宛若夫與婦燕爾良亦宜綢繆
結深心嬿婉要終期登樓操瑟琴音響一何諧人生在
志合豈必及宴私和德家乃昌泰交亦若斯
百感詩(六首)
渚鴻不登木蓼蟲不集芥物性寧可移足已復何待處
卑夷即適茹苦習亦快魯享爰居悲衞軒野鶴駭藿食
而衡棲自顧亦云太處身勿蘄高但置風塵外
射干生山頭挺幹故不長叢蘭發澗底隨時播幽香高
下殊所託物性自有常富貴多疵辱貧賤愉且康負乘
為寇媒考槃古所臧素心苟無瑕跧伏道彌光
富貴世所希不如賤與貧得喪在須臾轉盼殊戚欣居
卑無隕墜處約離垢紛賜憲既異軌管華豈同倫丘園
有餘賁抗志罔不伸揚衡閱世俗營營多僇民
肅后秉睿哲於赫振乾剛永嘉既爰立密勿謨孔良言
念撫鎮臣縉紳雜貂璫一朝決宸衷峻此閽寺防悉令
還埽除無使穢封疆厥謀貽神孫昭然垂典常猛虎入柙
中縱之騁康莊祖武近可繩聖心應不忘
青蠅何營營趨利百其孔採榷徧山海方輿為之動妖
狐導猛虎城市日接踵帑金高於山源竭川流壅大決
誰為防哲士心獨恐盡吸羣民脂蒿目悲林總渙居寧
可期滿覆胡弗悚
宣聖昔惡佞末俗佞乃尊小佞佞以言大佞佞以文富
貴止好䛕工拙不復分䛕生眩屏幛䛕死媚丘墳稱引
豈不工清論淆且棼裒之費緗帙曷若烈火焚
仲夏偕阮步文孫子極遊麻姑山
良遊信多幸申約晨忽霽采真實天假選勝情亦銳攀
陟凌烟空雲霞生衣袂古壇隠松間紅泉響天際曠焉
見田疇知否有井税已覺雞犬殊時聞鸛鶴唳神仙何
悠悠人代倏云逝千秋不可知遐覽有深契暮野烟霏
霏宵巖星暳暳幽討愜予懷世緣脱如篲
步文子極偕遊從姑
峩峩靈峯石雙拆若初判鑿磴纔受趾陟崖迥迫面鐘
磬出雲端杖屨入天半眷此清和月萬象俱蔥蒨日晃
搖沙金林疎出江練蜿蜒圍暮嶺森錯分晴甸軍山聳
孤髻麻瀑飛一綫俯視何蒼茫俄頃嵐光變古今杳相
接登覽時哲換嘉會洽懽悰長懷託文翰
荆州
迢遞長征客徘徊故郢墟風烟平野闊沙月大江虛峽
近啼猨切天寒落雁疎蕭蕭荒草遍惆悵楚宫餘
憶槎上舊居
千古浮槎處吾廬乃在兹雲沙重護宅潮汐宛通池野
鳥啼花徑漁人唱竹枝白衣諸故老伏臘互傳卮
喜雨
赤魃驕何甚辛勤父老情民惟依稼穡身可代犧牲雨
應迎龍至雷和賽鼓鳴自非天澤徧何以謝蒼生
涼州詞
壚頭酒熟葡萄香馬足春深苜蓿長醉聽古來横吹曲
雄心一片在西涼
張萱(六首)
萱字孟竒博羅人萬歷壬午舉人授殿閣中書
歴戶部郎中有西園全集
(詩話孟竒熟於典故周見洽聞著書頗多其在西清重編文淵閣書目具載卷帙補前人之闕)
(漏惜乎香廚所存已失其什九矣)
茱萸灣懷古
茱萸灣頭蘆荻花秋風高日蒸紅霞夜深打鼓負鹽去
潮平軋軋鳴歸艖竹西歌吹杳何許垂楊兩岸黯不語
一聲江笛叫江樓劃斷寒雲不知處
邗溝懷古
不盡邗溝水微茫日夜流潮連揚子渡烟接海門秋樹
影浮荒堞蟬聲到客舟興亡無限意落木共悠悠
過亡友韓伯舉故居
主鬯依難弟遺文起後人一生唯好客到死不言貧門
巷渾如昨池臺倏已新青山空滿地痛絶未埋身
贈馮慕岡華省衷何玉峴南還
往事誠顛覆今皇自聖明孤臣瀕萬死中詔賜餘生司
馬能逃腐弘羊正待烹已聞干象緯不用借公卿
自廣濟至瀫水
峭帆斜日挂危檣疊鼓呼風亦太忙却聽舟人話潮信
欲乘新月汎錢唐
漁
籬隄時築亦時崩野水曾侵竹幾層一任漁郎竹根宿
夜歸猶得借漁燈
何三畏(二首)
三畏字士抑松江華亭人萬歷壬午中順天鄉
試選授紹輿推官有芝園居廬集鳳山拜石堂
稾(陶周望云士抑詩備諸體不尃一家今唐元徵云士抑揚扢風雅有餘藴綜敘古有餘)
(采辨晰名理有餘味使董思白云士抑居廬詩如哀螿勞雁人聞而泣下)
贈蘇爾宣卜居吳門
金閶南市北市虎阜前山後山天色不風不雨先生獨
往獨還
金山寺口占示徐澤夫兼寄諸友(先是澤夫北行余同友人餞席)
(至是乃同發)
金山頂上三竿日揚子江頭一度春記得故鄉同送别
如今也别故鄉人
來知德(二首)
知德字矣鮮梁山人萬歷壬午舉人以薦授翰
林待詔有釡山詩集
(詩話待詔歌鹿鳴諸書不詳年歲詢之蜀人言是嘉靖中而黃徵君俞邰分撰明史藝文志注)
(云萬歷壬午或有所據姑從之俟再考相傳待詔隠萬縣之求溪二十九年注易始就今其書)
(盛行而詩非專務易義亦非創獲蓋僻在一隅罕見羣儒之論述此自信之過遂蔑視諸先輩)
(耳)
春風辭(二首)
春風起兮花殘有美人兮江干三年不見兮路漫漫遠
莫贈兮木難歲崢嶸兮將暮心惆悵而難言及榮華之
未落曷不驂夫翠鸞使我執手兮盤桓
春風起兮花落有美人兮江閣三年不見兮路渺漠遠
莫致兮金錯日窅窅兮下山竹紛紛兮解籜及青春之
未徂曷不跨夫黃鵠使我並坐兮偕樂
明詩綜卷五十八
