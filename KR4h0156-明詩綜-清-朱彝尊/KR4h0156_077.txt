明詩綜卷七十七
翰林院檢討朱彛尊編
黃道周(一首)
道周字幼玄一字螭若漳州鎮海衛人天啓壬
戌進士改庶吉士授編修歷中允以言事鐫級
俄落職尋起官以諭德掌司經局再遷少詹事
協理府事與經筵講隨謫江西布政司都事逮
至京廷杖下詔獄遣戍福藩稱制進禮部尚書
南京既下猶督師出婺源師潰執繫故尚膳監
不屈丙戌二月死於市有大滌函書浩然咏
(靜志居詩話詞臣無言責居无咎无譽之地需次待遷而已迨石齋先生入翰苑與上虞同年)
(倪文貞公俱自任天下之重崇正去邪盡忠補過引裾折檻九死不回先生詩所云親從霹靂)
(推車過又得滂沱自在春蓋實錄也及退而講學於杭則大滌洞天於閩則蓬莱峽少長咸集)
(遐邇具来監史主賓琴瑟鐘磬庶幾濓洛之遺風焉先生璣象之學辭義深奥後生或昩其指)
(歸詩才亦未免踳駁要其光燄不啻萬丈也曲周路皓月過銅山弔先生詩云道德公自重文)
(章公自深若夫軍旅事似非公所任用違其才此百世所惋惜者)
西湖忠烈祠迎送神曲
雷鼓闐兮龍在野雲離披兮龍血下龍上天兮星無光
椒楈媮兮蘭不芳靈之集兮四國鴻八蹄兮驎九翼淩
滄澥兮拍白日蹌徂征兮何不得息歸休兮此堂水周
兮中央寒雞葅兮菖蒲羅百珍兮瓊漿驂素虯兮騑文
鴦柅靈車兮縶靈馬執靈袪兮淚盈把珮琚兮灑灑晝
不足兮宜宵夜維舟兮鏤筵新夫君兮王正年靈參差
兮無後先澹眉鬚兮馭青天靈何為兮中悁悁
路振飛(一首)
振飛字見白曲周人天啓乙丑進士除涇陽知
縣選授四川道御史累官漕運總督右副都御
史後入閩自縊于邵武山寺
除夕
仗劍以從戎自憐轉自喟黔驢欲噬虎病馬思追驥匡
濟術渺然進退兩無致漂泊海舟中面目亦堪恚天心
或垂憫俾全名與義寸衷百慮嬰竟夕不成寐雞鳴又
一年歲月悲空棄(譚梁生云柄國酬知之日乃作此垂首喪氣之語足見不昧心人)
彭期生(一首)
期生字觀民海鹽人萬歷丙辰進士歷官江西
按察副使分巡湖西守贑州城亡自縊有弱水
山人詩集
(詩話先生與楊萬諸公力保孤城死之日守備楊大器潛收其尸瘞于萬安縣之百家村仲子)
(孫貽訪其遺骸未得久之鄉人胡樞知萬安縣事一夕夢先生語曰遺骸在縣境君能歸之故)
(鄉幸甚會大器之友曾堯㫤亦以狀白樞樞資遣之至海鹽家人詰其事皆合子女旋以血漬)
(遺骨俱沁入乃慟哭葬之說者比於思歸之温序焉)
送秋
悲秋秋去轉堪悲枉復登臨賦楚辭遠壑水殘斜照斂
荒原煙冷朔風吹天邊白鴈迷消息月下清砧感别離
蟋蟀似能占物候寂寥一夜傍牀帷
姚竒胤(二首)
竒胤字有僕錢塘人中崇禎庚辰會試癸未進
士除南海知縣後死贑州之難有草玄堂詩集
秋夜
遙夜苦無寐起視明月光涼風天上来隨月入我堂披
衣步前除獨立以徬徨蟪蛄既已鳴鴻鴈亦来翔感此
時物變怨彼去日長生非金石姿安得恒壽康憂来不
可輟慷慨吟此章
遊虎丘
高丘窈窕恣幽探席展諸天坐蔚藍聽徹疎鐘歸櫂動
半塘漁火泊城南
劉同升(二首)
同升字孝則吉水人祭酒應秋子崇禎丁丑賜
進士第一人授修撰謫按察司知事尋復官守
贑州死
(詩話劉公與楊萬諸公固守贑州或云城未陷先病卒或云城破死之傳聞異辭再考)
由百花溪登玉笥山
朝看山出雲暮看雲入笥山行若無蹊恰有青童至指
點絶壁間仙臺藏勝地藤枝匪易攀屐齒猶可置日午
聞雞鳴巖椒啓金字出險坡漸平劃然人境異連峰涌
下界撲面聳層翠因過丹竈房縱覽紫微志白花雨外
明紅果林間墜晚食供芋魁晨鐺倒茶櫃坐久慵下山
踟蹰想真寄塵網詎得辭幽期偶然遂
句曲山中
地肺通幽處泉流決決聞山形同一已仙籍注三君衣
潤恒燒术人来欲贈雲青童煩指點十賚拓遺文
楊廷麟(八首)
廷麟字伯祥清江人崇禎辛未進士選庶吉士
授編修改職方主事軍前贊畫降調起補編修
死贑州有兼山集
(詩話伯祥慨忼淋漓特取材未純故辭多鬱轖)
懷楊進士
青青東門阪上有藤蘿結願得一心人白首無磷湼周
才慎所處不敢居明哲開戶見性情羣動齊巧拙翔烏
安其巢離獸營彼穴萬物各為友吾生何所悦名山豈
易求耦耕效長桀
諸葛武侯祠
霸氣西南日嘗聞屢出師才為王者佐學與古人期柏
剩一孤樹桑移八百枝中原仍帝魏遺恨史臣辭
示城兒
歸舟今日遠西望獨沾巾骨肉天涯闊山川枕席親誦
詩思有汝好學或如人以此發深省鄉書不厭頻
别葉侍御
渾水橋邊寺北田行縢東去雨連緜桑邨古渡沙移岸
茅屋人家鳥就烟江左衣冠悲楚澤淮西烽火接秦川
更聞羣盜郊原遍欲下潯陽萬里船
秋興(四首)
北湖菱葉近漁家烟浦荒荒鴈路斜濕鳥立沙聞社鼓
野人當戶飼田瓜月明露上蒲萄蔓夜靜風生莨蕩花
悵望故園溪外渡一聲横&KR1055;冷蒹葭
司戶祠前一騎回邊烽未舉嫚書来漢臣獨有和戎策
楚子誰稱執政才半壁但愁軍餉乏三關不覩陣雲開
最憐風雪盧龍塞換取牙門酒一杯
彊弩將軍七萬營銀鞍金甲耀東征市兒果銳輕言戰
上相安危慎用兵海鳥自啼狼虎嶺妖星空照鳳凰城
河西百里無消息又道青山夜火明
漢家歲歲戍居延新築渾河北斗邊文學未諳鹽鐵論
公卿誰進度支錢高城寒聽菰蒲雨戰骨秋枯苜蓿田
壯士不聞還易水至今賓客淚澘然
萬元吉(一首)
元吉字吉人南昌人天啓乙丑進士授潮州推
官補歸德再改永州入為大理評事遷兵部主
事出知揚州府歷太僕寺卿監軍江北死贑州
游月巖謁周元公廟
中歲不聞道汎汎逐萍梗緬懷先哲型沈憂不出熲兹
来矙巖月鬼斧鑿天影尺竇洩素雲一星射瑤井物理
竟何如遐蹤忽深省元公昔幽憩萬慮悉以屏隂陽動
静初澄心得妙領於焉瞻遺廟百世尚嚴整冥心無極
前衣露遍清泠
梁朝鐘(二首)
朝鐘字未央廣州順德人崇禎已夘舉人有喻
園集
題畫兼寄友人
㶚陵山色動秋風開遍黃花九月中每憶江南帶霜樹
夕陽疎葉渡頭紅
陳子壯(二首)
子壯字集生南海人萬歷已未賜進士第三授
編修天啓末削籍崇禎初以原官起用歷諭德
詹事升禮部右侍郎進尚書家居殉難有雲淙
集
耕籍禮成恭紀
天子親行畆微臣相秩宗清塵傳蹕靜瑞靄出郊濃高
柳喧靈鵲華芝結衮龍普天應有兆九穀在三農
春日侍諸父泛舟桃花塢
欲作郊居即瀼西紅芳十里勝金堤不知南漢千年苑
更入東風幾曲溪負局客來籬犬吠和歌誰伴乳鶯啼
清時羣從多游好豈是秦人世外迷
陳邦彦(三首)
邦彦字會斌廣州順德人貢生以兵保清遠師
潰死于難有巖野集
(詩話巖野僻居嶺南與黎美周歐子建陳喬生以文章聲氣遙應復社卒殺身以成仁其南上)
(草自序云商聲曼歌慨當以慷亦各言其志也又臨命歌云書生漫談兵時哉不我與君子誦)
(其詩而悲之)
南雄道中逢霍階生
病後無顔色秋深有遠行漸於鄉土隔翻遣故人驚歸
思珠江道前塗白下城嶺梅殊未發貽贈若為情
重别葉公士
大雅風斯遠知音世所稀他山情獨切兩地夢俱飛楚
塞丹楓暗吳門翠岫微祇憑文賦在萬里未相違
雨夜宿吳潮泗江閣
去家五百里相過重鄉音客路樽前語江流檻外心風
連三峽暗雲隠二禺深莫作登樓賦柴扉尚可尋
明詩綜卷七十七
