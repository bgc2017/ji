明詩綜總集類
提要
(臣)等謹案明詩綜一百卷
國朝朱彝尊編彝尊有經義考已著錄明之詩
派始終三變洪武開國之初人心渾朴一洗
元季之綺靡作者各抒所長無門戶異同之
見永樂以迄化治沿三楊臺閣之體務以舂
容和雅歌詠太平其弊也冗沓膚廓萬喙一
音形模徒具興象不存是以正德嘉靖隆慶
之間李夢陽何景明等崛起於前李攀龍王
世貞等奮發於後以復古之說遞相唱和導
天下無讀唐以後書天下嚮應文體一新七
子之名遂竟奪長沙之壇坫漸久而摹擬剽
竊百弊俱生厭故趨新别開蹊徑萬歷以後
公安倡䜟詭之音竟陵標幽冷之趣么弦側
調嘈囋爭鳴佻巧蕩乎人心哀思關乎國運
而明社亦於是乎屋矣大抵二百七十年中
主盟者遞相盛衰偏祖者互相左右諸家選
本亦遂皆堅持畛域各尊所聞至錢謙益列
朝詩集出以記醜言偽之才濟以黨同伐異
之見逞其恩怨顛倒是非黑白混淆無復公
論彝尊因衆情之弗協乃編纂此書以糾其
謬每人皆略叙始末不横牽他事巧肆譏彈
里貫之下各備載諸家評論而以所作靜志
居詩話附於後雖隆萬以後所收未免稍繁
然世遠者篇章易佚時近者部帙多存當亦
隨所見聞不盡出於標榜其所評品亦頗持
平於舊人私憎私愛之談往往多所匡正六
七十年以來謙益之書巳澌滅無遺而彝尊
此編獨為詩家所傳誦亦人心彝秉之公有
不知其然而然者矣乾隆四十六年四月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
