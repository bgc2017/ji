明詩綜卷七十六
翰林院檢討朱彛尊編
黃端伯(五首)
端伯字元公建昌新城人崇禎戊辰進士除寧
波推官改杭州歷禮部郎中南京既下死于市
有瑤光閣集
(靜志居詩話元公近體瀏亮雖注意逃禪都無蔬笋之氣絶命辭云欲識分身處刀山是道場)
(靈運可以作佛矣)
從軍行(二首)
萬里長城北蕭條白草荒風沙吹不去秋色正茫茫日
冷行空壘天低壓戰場别来一回首何處是家鄉
遼落蕭關外隂風萬馬肥至今勞北顧何敢念東歸列
戍傳金柝寒沙卧鐵衣戰場春不到白雪作花飛
山隂道中
夙昔流觴地回溪曲曲盤遙憐沙月迥漸覺海天寬暮
色横烟暝春隂閣雨寒自耽泉石趣無夢到長安
建德道中
青天霜氣迥匹馬立平沙遠道風千里寒城月萬家亂
山盤徑險深樹引堤斜夙昔悲秋意偏於作客賖
夜泊龍湖登仙居閣
閣夜鳴風迅江天度月寒石林幽獨到沙路暝相看倒
樹斜懸壁驚濤急下灘長懷仙境勝便欲棄儒官
徐汧(一首)
汧字九一長洲人崇禎戊辰進士改庶吉士授
檢討歷贊善諭德庶子升少詹事家居投水死
三月十九日
珍饌精鏐賜講筵每逢令節主恩偏十章書未陳金鑑
九逝魂猶戀細旃社稷風雲誰奏曲園陵霜露已經年
龍髯回睇橋山遠玉匣珠襦不忍傳
顧咸建(一首)
咸建字漢石崑山人崇禎癸未進士除錢塘知
縣死于官
詠落葉
杖策滄江思不禁乍逢搖落一驚心迎風野鳥當枝坐
泣雨寒蛩抱葉吟掃徑空餘千樹曉卷簾獨對萬峰隂
幽居一夜聽蕭瑟片片隨流不到林
陸培(一首)
培字鯤庭仁和人崇禎庚辰進士除行人家居
死難
(詩話大行風概自持卒蹈桐隖之節曩與陳公朱明以文社不相能大行既就義陳公亦赴越)
(江以死曰吾生何面目見鯤庭於地下今兩公竝祀忠烈祠)
絶命詩
誰謂朝廷一命輕行人使節本皇明春秋官叙諸侯上
周禮班從司馬名雍國尚慙收采石荆胥無計泣秦兵
蕩隂徒有湔衣血烈帝孤臣恨未平
祁彪佳(一首)
彪佳字幼文紹興山隂人天啓壬戌進士除興
化府推官選授福建道御史巡按蘇松改南京
畿道以大理寺丞轉巡撫應天都御史謝病歸
乙酉閏月自投寓園池中死
(詩話祁公美風采夫人商亦有令儀閨門唱隨鄉黨有金童玉女之目其司理莆陽也慮閩人)
(語近侏&KR0867;預遣人潛往買二麁婢詢其鄉音及升廳事胥史多操土語侮公公佯不知浹旬後)
(按籍遍召在官人至一一聲其罪衆驚以為神迨入為臺諫即進封事略云凡文武内外大小)
(諸臣必使之安其位而後各盡其心邇来六卿九列之長詰責時聞引罪日見因而周章急遽)
(救過不遑竊恐當事諸臣悚於嚴旨冀以迎合揣摩善保名位臣所慮於大臣者此也人材中)
(下參半藉上感發其忠義鼔舞以功名今司道有司或欽案之累由人或錢榖之輸未足降級)
(住俸什居二三必至苟且支吾急功赴名之心不勝其掩罪匿瑕之念臣所慮於羣臣者此也)
(陛下聞鼓鼙而思將帥之臣儻得真英雄即推轂設壇夫豈為過一或奬拔之術未盡則冒濫)
(之竇將萌臣所慮於武臣者此也陛下深懲惰窳特遣内臣撫按之事多令監視正恐同罪同)
(功反使互蒙互蔽開水火之端其患顯啓交結之漸其患深臣所慮於内臣者此也其言切中)
(思陵時弊故其後亡國卒由此數端云公嘗治别業於寓山極林壑之勝乙酉閏月六日坐園)
(中題其案曰圖功為其難潔身為其易吾為其易者聊存潔身志含笑入九泉浩然留天地又)
(書曰已治棺寄蕺山戒珠寺可取以斂我是夜兄子鴻孫侍側夜分不寐公第曰君子之愛人)
(也以德逮鴻孫倦隠几步至放生碣下投水昩旦猶整巾帶立水中子理孫班孫葬之園旁舍)
(池館為寺塑公像于堂至今存焉)
豐莊
為愛農家樂莊居築圃場秧鍼霑雨足稻子過風香北
郭依桑樹東皋接藕塘主人多種秫春酒足壺觴
劉宗周(二首)
宗周字啓東紹興山隂人萬歷辛丑進士授行
人遷禮部主事歷光禄寺丞尚寶少卿太僕少
卿引疾歸尋補右通政削籍起順天府尹再引
疾歸起工部左侍郎以左都御史掌都察院事
乙酉六月不食死有蕺山詩集
(詩話先生家居恒服紫花布衣士大夫爭效之布為長價吳江趙士諤知會稽縣事嘗問先生)
(疾造榻前出而歎曰豈意今日得覩管幼安萬歷丁巳京察議及先生士諤時為考功郎爭曰)
(劉大行之清修人所不堪此士諤之所親見者乃止吾鄉吳太常磊齋於天啓壬戌登第之前)
(夢一隠者誦文信國山河破碎風漂絮身世浮沈雨打萍之句問其姓名曰劉宗周也太常不)
(省□念臺先生以儀曹郎知貢舉相見驚訝其後交契靡間甲申之變太常死之逾年先生里)
(居絶粒旬有四日而終遺詩云信國不可為偷生豈能久予嘗造先生廬堂不過十笏京兆干)
(旌尚存思陵曾賜勅云蔬食菜羹三月不知肉味敝車羸馬廿年猶是書生先生當之信可無)
(怍)
出通州用友人韻
策蹇何所之遭時亦云厄一步一回首四郊營壘迫大
道宜如矢青天萬古闢從此遂已而身後令人惜
酬别長安故人
弱柳千章鎻鳳樓春風送客不勝愁杜門重憶十年病
束髮誰先天下憂銷鑠壯心吾自老傍徨歧路子何求
却教空谷傳驪唱落日浮雲滿帝州
温璜(一首)
璜初名以介字于石烏程人崇禎癸未進士除
徽州府推官乙酉六月死于官有貞石堂集
(詩話温公少孤母陸孺人鞠之破屋一間無帷帳姑沈病且死同坐卧一板箱種火煨粥以為)
(食教其子讀書姑卒孺人哀毁如子天啓七年公請于有司聞于朝詔旌其節孝又一十八年)
(而公成進士年六十矣司李徽州聞國難恒引佩刀嘆曰此身當付汝及城破先殺其女寶德)
(次殺妻茅妻女皆延頸就死乃自刎公初名以介注名復社第一集不以兄在相位見擯于清)
(流後禱夢於于忠肅祠夢忠肅語之云子不當名以介宜更曰璜遂更焉陸孺人著有家訓行)
(於世)
寄友
靈隠峰前手暫攜千章新綠子規啼眼邊流水春重到
别後停雲思幾迷俯聽露珠傳點畫驚聞藥裹急刀圭
殷勤簡付遺方法茹澹安緣緩杖藜
左懋第(一首)
懋第字仲及莱陽人崇禎辛未進士除澄城知
縣選授戶科給事中歷刑禮兵三科升太常少
卿巡撫都御史以兵部右侍郎兼都御史督師
河北充通問使不屈誅
(詩話左公將北行貽書姜給事埰大略謂國遭大故二東不聞有斷頭穴胸以報故君者彼鄒)
(魯仁義之稱安在懋第此行是懋第死日也既入燕卒以閏月十九日死于市新城王尚書士)
(禎池北偶談云公母徐海寧儒家女甲申京城陷從子懋泰載以歸行至白溝河仰天歎曰嗚)
(呼此張叔夜絶吭處也呼懋泰前責以不能死國且曰吾婦人身受國恩不能草間偷活寄語)
(懋第勉之勿以我為念言訖而死蓋出都不食已數日矣是母是子前史亦不多見)
道上
歸鴻昨夜過紅葉見秋深念我籬邊菊思君石上琴舍
車眺水色倚樹聽風音舊業荒東海悠悠此際心
徐石麒(十五首)
石麒字寶摩青浦籍嘉興人天啓壬戌進士除
工部主事削籍崇禎初起補南禮部尋改吏部
升南尚寶卿應天府丞歷吏部尚書有可經堂
集
(詩話冢宰歸田之日築堂于郡榜曰可經人不解其故及乙酉城被圍公度必不能守步自東)
(門入城破自經于堂始信公之就義立志已久蓋與昔賢止水之意脗合焉公古今詩俱新警)
(不作規撫蹈襲之語鍾嶸詩品以落花依草喻丘遲公實似之)
贈同鄉朱六符
予本同圃蒿飄在天一端咫尺枌與梓邈若霄漢間翔
鳥憩前林猛虎戀故山傷兹遠遊客中夜積悲歎忽遇
故鄉友驚喜相盤桓把臂問舊事耆舊半摧殘憂根長
愁條淚下如奔湍樽酒非不旨安能起沈歡幸君到故
園為我傳平安
憩古墓作
郊游無名山荒丘且踏屣古木既叢叢豐草亦靡靡隔
葉隠幽禽清音啼不已石馬被文韉翁仲夾而侍不能
驅牛羊朝暮齧其址此中陳死人井椁安足恃所以楊
王孫裸身無乃是
送錢車駕左遷歸里
依依鍾山雲坦坦石城道驅車出龍關送我昔所好舟
子且停橈聽我歌草草巧仕有别材置身青雲表夫子
天下士紉佩祗蘭藻忽失上官意飛章注下考粲粲當
塗子片言由意造散宜策獻姝季路曾請禱柰何堅弗
應深文任顛倒平生久要者棄置迹如埽豈曰無蹇修
洵美非吾寶長嘯歸去来形容豈枯槁君家錫山下門
徑鬱蘿蔦雲乳發冽泉雪花散香稻潔白養高堂此樂
詎可討臨别重躊躇申言豁懷抱
謝劉太史湛陸惠詩
予曾過大梁臨風懷伊摰秉耒耕莘疇遽抱唐虞志一
民不時雍内溝發深思此道久已陳夫子願躬試文行
動至尊頭龍親簡置既窮太乙竒復發鴻寶祕早晚宜
相麻天下乃得治麒也啙窳人所受盈其器承乏白雲
省爰書失聖意投荒分所宜而況僅播棄譬如纍碁者
纍高勢自墜烽火滿近郊逐臣正遷次感君懷芍藥題
扇以相遺奄然蓬蒿人儼若佩華璲此情何可酬此念
何可寘頓令松柏心白首欲自刺
臨鏡
攬鏡照病顔不知鏡裏誰似鬼有微息似人無雙頤似
客貌何似是我何其羸展轉不能視掩鏡還自悲頭顱
今如此百年寧所期安仁三十二玄鬢已成絲而況三
十三於潘更長之江南多早衰昔人已如茲假令彭與
籛臨殁等殤兒夭夀何足異尻輪惟所宜昔人有明訓
樂天復奚疑
苦寒行在句曲道上
天寒敝絮僵如鐵車輪乍轉車聲咽歷過千山萬山雲
時飄三點五點雪皮膚蝟縮毛髮張蹇驢蹄滑愁道長
暮烟一點青句曲鞭梢遙指此中宿
明月行懷王大基生
今年月是去年月去年人作今年别去年對月兩相將
今年對月腸斷絶腸斷絶兮起傍徨中宵重露如凝霜
綠錢盈階時草芳縈予懷兮不能忘丈夫骯髒寧有淚
已覺&KR0609;&KR0609;沾衣裳歲如馳兮不我與望美人兮天一方
仰天歌兮夜將旦明月黯黯兮沈垂楊
曉發新州
江抱新州碧沙仍舊日黃難期晴雨色莫辨水雲光逆
旅便風俗征人漸老蒼平生我任達久矣破行藏
次團江
下馬團風滸烏林舊戰場楚弓沙月白吳壘戍雲黃鑑
影涵天遠襟流束地長江聲疑有恨如欲訴興亡
黃州晚泊
赤壁雲初暝烏林日漸紅波搖兩岸火人語隔江風夢
鶴捎天路然犀逼水宫天寒游子意清夜月明中
望匡廬
突兀此何處匡君廬亘天黛浮五老壁青入九江船慧
遠林中寺康王谷口泉苻生今已老誰與買山錢
過安慶
百戰舒州地英雄久寂寥潯陽懸暮色滄海落歸潮楚
竹然魚子汀蘆宿鴈寮金陵行且近不斷瑞烟飄
池口有懷
黃鶴池邊鶴金雞石上雞乘雲千載去落月幾回啼不
見仙人蹟空傳過客題蕭條暮江上腸斷楚天低
次蕪湖
倚櫂鳩茲邑山光雜水氛估檣蟠郭遠市語隔江聞烟
氣凝為霧歌風散入雲古来佳麗地無日不紛紛
夜發靜海抵直沽
禾黍高低弄夕曛檣燈零亂破黃昏樹蒸夜氣三分雨
帆裹秋烟一葉雲靜海金鉦鳴古戍直沽牙閫駐新軍
援遼已竭東南力何日辰韓報策勲
張翃(一首)
翃字叔韓秀水縣學生城破整巾襴南向正席
坐兵以刃臨之罵不已遂遇害
鶴夢
百禽正嘈雜此鶴獨孤眠奮翮豈無俟藏神亦偶然庭
中人寂寂松下月娟娟知入寥天去緱山何處邊
項嘉謨(一首)
嘉謨字向彤一字君禹秀水人有讀選堂詞賦
集(譚梁生云向彤阮仲容謝幼輿一流詩篇都雅簡勝)
(詩話向彤投筆遠游渡河出塞尋入閩登武夷曹能始錄其詩入十二代詩選乙酉閏六月城)
(破束平生所著詩賦于懷投天星湖死子翼妾張從焉向彤墨林之孫賦性儻蕩不羈中歲産)
(落歲辛已年飢糧絶從父以五斗米貽之妾張為執爨知向彤不甘澹泊以二升米易乾魚進)
(飯向彤怒曰乾魚豈可下箸耶復以米三升易炙雞乃飯予家與向彤鄰竈婦述之以為笑謂)
(是帬屐子弟栗果少年而視死如歸可敬也已)
晚次薌溪
人家遠見女牆頭客到城邊盡繋舟薄暮寒蟬聲未歇
心隨楊柳送殘秋
錢應金(三首)
應金字而介一字仙上嘉興縣學生城破走村
居游兵掠郊野見其髮未開剃遂見殺有古處
堂集
(詩話而介雅以詩詞名而今存者無幾)
屺閣贈周幼文
謖謖山上松磊磊澗中石託根非不深所貴在貞白白
華志養親陟屺怨行役懷古徒悠悠瞻母時脈脈綺疏
闢南楹抗言恣墳索曲鍼不受磁腐草不受珀冰霜歲
云晏至理在琴冊
沈甫受蝶花居秋色詩
沈郎八詠世爭誇草色庭中不讓花秋氣逼人清入夢
夢騎蝴蝶到君家
邘溝
烟荒月淡古邘溝淮水遙連江水流六代繁華餘腐草
至今螢火照揚州
侯峒曾(二首)
峒曾字豫瞻蘇州嘉定人天啓乙丑進士除南
兵部主事調吏部歷郎中出為江西提學副使
轉廣東右參政調嘉湖道升順天府丞歷左通
政使乙酉秋縣城破赴水死
(詩話萊陽宋公繼登備兵嘉湖夜有白猿竊其衣冠服之攂鼔升廳事時海寧袁秀才株留公)
(幕中猿入卧室披其帷秀才大懼公命隸卒環守而猿之往来如故也予童子曰偕諸昆弟行)
(精嚴寺街人爭聚觀謂猿方坐鐘樓啖果予審視獨未之覩其後納言至止猿乃潛蹤又常熟)
(時敏知海寧縣事夜草爰書有女子侍側磨墨問從何来曰鬼也敏既擢給事中代之者候官)
(林垐鬼自是不復至侯公林令俱忠臣以此知邪不勝正理有然者)
晚行餘杭山中
解鞍一散步羣峰亂將夕浮嵐羃遙青喬柯拂深碧須
臾落霞散銀紫紛狼籍尋蹊得絶澗驚潨互歕射有如
翠蛟舞飛下三千尺一步一回顧已覺耳目易此景宜
急追一失難再獲
送表弟楊維斗解元上公車
赴隴徵書有曠恩仍偕計吏謁金門時危漸覺科名薄
道在還知禮樂尊老子甲兵今孰仗嗣宗臧否不輕論
冰霜歲晚孤征夜襆被應知手綫温
侯玄演(二首)
玄演字幾道通政峒曾子
雜詩
道喪向千載百家日浸淫如彼鍠磬歇逐響遺其音元
宰何微茫悠悠費追尋世皆尚彫飾未敢明此心微言
會將絶太息空撫襟
和新柳詞
秦淮雪濘緩春晴十里烟隄綠未明早是酒旗歌板地
隔江風浪卷蕪城
侯玄潔(二首)
玄潔字雲俱亦通政峒曾子
癸未九日寓崑山
肺病經三月秋深寄古祠近山寒更早多雨菊翻遲漸
減文章樂能忘寇盜悲今朝無客至令節有誰知
示智舍
天王十五年来事孤客三千里外人望闕尚留年少哭
哀時偏見異鄉春坐愁南郡征輸日行過江黃戰伐塵
直北大荒空草木春風生事又黃巾
黃淳耀(十二首)
淳耀初名金耀字藴生蘇州嘉定人崇禎癸未
進士乙酉家居城破自縊有陶菴詩集
(詩話陶菴精於書義融會九經諸史審擇而出之當崇禎之季方以駢麗相尚不知者以為陳)
(言予叔父芾園先生獨賞心擊節盡以其稾授予讀之久之而漸有稱焉者如雅頌得所樂有)
(堂上堂下之分又孔子未嘗刪詩伯鯀未嘗誅死皆至當之論乃邇来選家以其未盡合乎朱)
(子之集注章句痛加塗抹是何異於下士之聞道乎詩亦堅厚無懦響由不惑於楚人之咻然)
(也)
和陶飲酒
朝光入山樓棲烏已驚喧攬裘暴新陽暖氣無頗偏仰
視天宇清得我檐前山山中出岫雲變滅何時還我心
正惆悵默與風鈴言
和癸夘歲始春
舊榖滿場圃知子良非貧糟牀注春醪酬汝四體勤開
軒一笑粲莫適為主人荈牙花乳香鱠縷銀絲新咄嗟
行酒炙童僕皆欣欣中原有格鬭行子勞問津不能濟
時代甘與農圃鄰逝辭謝景夷来就劉遺民
和乙巳歲三月
西崦有佳花首春烟霧積良游阻塵鞅耿耿懷在昔野
寺流晨鐘雲林矯風翮湖山光皎鏡千里如不隔之子
天機深平吟謝形役一持金石韻如與清賞易幽悰方
悁劬況復暫離析寄言山中人參取庭前柏
和歸田園居
家無環堵宫所至思買山何異俟河清人夀期千年安
得如古人采山復臨淵敬受十賚文賚以北阪田巖棲
高百層老屋餘三間湖江流東西竹木榮後前中央置
講堂文史浩如烟歌風復蹈雅樂志忘華顛此意恐蹉
跎飛光去閒閒畫餅不可食詼諧聊復然
和擬古(三首)
亭亭采桑女清光映城隅羅衣出纖手皎若春荑舒芳
風何飄颻薄暮歸重廬行子皆歎息願言與之俱空簾
隔星漢白露委蘼蕪淵意不可道蹇修定何如
步上姑胥臺悲風来大荒古墳何嶣嶢下有黃金堂寶
衣化寒灰月露浩茫茫前朝割據時復作繁華場侯王
及厮役聚斂歸北邙感此拔劍舞青山為低昂秉燭方
視夜歘忽明東方我非好名人亦起羊公傷
弱年見承平自謂長如兹一從更事来世已非前時雕
虎横井陘黃流混澠淄杖劍出門去行行復狐疑路逢
季主儔問彼龜策辭龜策不我告黽勉自研思仁義心
所安皇天吾不欺瀉水置平地東西任所之撫琴操猗
蘭亂之以佹詩
野人(二首)
野人嘆息年歲惡池中掘井井底涸飛蝗引子来蔽天
辛苦將身事田作朝廷加派時時有哭訴官司但搖手
歸逢吏胥狹路邊軟裘快馬行索錢
野人嘆息朝無人朝中朋黨如魚鱗十官召對九官默
篋中腰下皆黃銀不知何人理隂陽頻年日食四海荒
我欲上書詆朝士又恐人呼妄男子
虞山喫虎肉作
猛虎入山山氣惡腥風倒射巖石落兩三村甿不識虎
謂是旄牛未生角扼虎之吭擥虎尾虎驚不及施牙觜
東海無煩赤刀制南山已報白額死老夫羈旅春盤空
短衣匹馬行山中坐分羹臛飽欲死拔劍四顧吾何功
邨甿邨甿莫倉卒儒冠為爾頻衝髮人間真有猛於虎
勸爾拔身辭虎窟
次韻酬别張子石
百丈牽江一線平勞君客裏念歸程即看去住誰能料
可是分離莫漫輕白鳥背飛星子驛朱旗遙颭石頭城
船窗日把詩篇坐香草含風處處生
張貞白有離世之志作别廬舍詩見示予反其意
留之
瓜廬小結在塘坳城市翛然即遠郊谷為愚公寧避辱
亭因揚子不辭嘲鳴螿秋盡猶緣砌舞燕春深亦認巢
莫愛雲松棲絶壁山中依舊要誅茅
龔用圓(一首)
用圓字智淵蘇州嘉定人天啓辛酉舉人嘉興
儒學教諭(侯雍瞻云先生司鐸嘉禾先伯兄方應備兵之命俾攝郡司馬事寇盜屏)
(息迨聞南都不守挂冠歸里城破兄弟赴水家人入城蹤跡之於大柳樹下有二尸相抱持其)
(一肘間懷印則先生兄弟也邈哉先生千古為烈矣顧端木云疁城既破龔博士智淵與兄)
(用廣弟用厚猶子元韶元朋元增及閨閣殉節者五人先生苦心學殖篇章頗富惜散佚不傳)
湖上遇同年朱子暇
一見相攜話舊遊湖光汎汎斷橋頭寒烟迷却西泠路
還向當壚問酒樓
馬元調(一首)
元調字巽父上海儒學生僑居嘉定人稱簡堂
先生
從師遊棲霞寺
吾昔遊棲霞同人催北渡未識山中僧那辨山下路巖
澗迷東西欲記恒恐誤先生理舊遊小子愜所慕
黃毓祺(二首)
毓祺字介子江隂學生有大愚老人遺集
畫竹引贈朱白民
長風從天来吹我魂飛飛飛飛上謁天帝扉天帝問我
何所欲不願為人願為竹帝笑黃生無乃太癡竹有何
好而爾願之我不願截為竿大魚小魚慘不歡我不願
截為杖化龍君山之湖上我不願截為簫鳳兮鳳兮不
可招我亦不願娥皇女英哀哀攀我泣重瞳馭遙叫不
得朱白民朱白民願伊為我一寫真貌我形似兼精神
所以願為竹不願復為人
不寐憶元兄南行
暗風吹雨夜蕭森布被繩牀冷不禁老别匪徒三日惡
淡交奚止十年深案頭飢鼠縱横出階下寒蛩斷續吟
遙憶孤舟蘆荻岸有誰同我此時心
夏允彛(二首)
允彜字彛仲號瑗公嘉善籍松江華亭人崇禎
丁丑進士除長樂知縣以吏部行取補考功主
事旋歸里乙酉南京下自投池水死
(詩話幾社六子瑗公以經義見長詩非專尚然其撰長樂志境有孝子節婦必賦詩以旌之集)
(中樂府未嘗不合古人也野史述瑗公授命在乙酉五月第集有練川五哀詩按練川城潰乃)
(是年七月五日瑗公尚存則止水之投當是松江失守之日爾)
襄陽踏銅鞮
辛苦襄陽女織縑還織素縑成身上衣素作風帆布
黃進士淳耀哀詩
黃子不偶生大雅寡諧俗羽儀乍高翥結綬匪所欲黃
雲暗蒼梧北風號大陸烽火滿吳關下邑勢彌蹙緬彼
二三子登陴自躑躅城郢既已乖號秦又誰告處死良
獨難苟生何能淑吁嗟烈士心伯仲互相勗威鳳既在
羅恥與凡禽逐未知没者悲但見存者辱存没兩茫茫
思君不可贖
眭明永(一首)
明永字嵩年丹陽人崇禎壬午舉人選授華亭
儒學教諭乙酉八月三日松江城破自經不死
投泮水被執不屈見殺有世經堂稾
臨江觀古意(即今懷闕樓)
煬帝飛樓届紫霄檻拍長江接海潮三千殿脚南巡汴
百萬舟師東下遼晉陽戈甲從天起仁夀宫中泉作醴
檻外楊花依舊飛千里桑田隔江水
顧咸受(一首)
咸受字幼疏崑山人天啓甲子舉人縣城破死
于難
落葉
天半淒清鴈字斜箇人無賴小窗紗三分秋色三分雨
半似霜容半似花忽送離愁迷曲徑暗隨幽夢度平沙
無情最是堪腸斷不為蕭條惜物華
梁于涘(一首)
于涘字飲光江都人崇禎癸未進士除萬安知
縣陣没
竹西亭
茱萸灣水渙渙上有孤亭峙高岸而今冷落荒烟斷遊
人不来蒼鼠竄問竹西人不辨惟有隴上舊耕夫五十
年前說曾見
麻三衡(二首)
三衡字孟璿宣城人選貢生屯師姑山兵潰被
執死于市
(詩話孟璿注名復社遽賦無衣陳安未克生還狼瞫已得死所詩如落日照荒野亡猿懷故林)
(魂銷分劍日心折覆巢時草閣新寒入江邨落雁多一身去鄉土雙淚滿滄洲吳兒望歲唯呼)
(雨楚客憂生盡憶家夢回塞北雙流淚家在淮南獨倚樓萬山茅屋白雲滿十里句溪紅葉飛)
(殊自超超朗朗)
贈錢聖月
不寐成搔首蕭然獨寤歌霜天砧響急庭樹雨聲多酒
力三更緩愁心萬緒過錢郎戀明主獻賦意如何
春興
三月新雨歇春流始到門叢筠連晝暝新燕掠波翻山
靜鹿無跡林香風滿園中原多轉戰幾處欲招魂
沈夀嶤(一首)
夀嶤字景山宣城縣學生死于難
即事
幽棲如久客日暮起啼烏橘實寒猶在梅花凍欲無聞
鐘山寺遠聽雪夜燈孤賴有牀頭酒長吟可不沽
王養正(一首)
養正字聖功泗州人崇禎戊辰進士除海鹽知
縣以憂歸補秀水謫河南按察司簡較升襄陽
推官入為刑部主事歷員外郎出知南康府遷
江西按察副使建昌既下縶至武昌遇害有漫
吟等集
對菊
仙人授錦囊中有百年草本是駐顔丹人間不知寶
胡甲桂(一首)
甲桂字秋卿崑山人崇禎已卯副榜除南昌通
判遷永州同知以道梗未赴改廣信城破被執
不屈幽之别所自經死
夜泊常山
淙淙灘響上舟遲到面山容未即移更喜月明迎短櫂
吳吟細聽隔船詞
祝淵(二首)
淵字開美海寧人崇禎癸酉舉人有月隠先生
遺稾
(詩話崇禎壬午先生伏闕申救劉公宗周時未識劉公也及公罷歸始著錄稱弟子附舟南還)
(已而緹騎逮入詔獄寇逼京師有詔赦出比城陷太常卿吳公麟徵殉之先生視含殮護其喪)
(歸塗遇吳吉士爾壎斷一指寄其家先生為攜歸留都既下先生葬其母尋自經死會劉公絶)
(粒公弟子王毓蓍自投柳橋下遺書于公謂慎無為王炎午所笑師弟之死蓋不出三旬也)
西湖月夜(二首)
落月鱗鱗水面浮露華濃滴桂叢秋不知何處鳴柔櫓
驚起一雙雪色鷗
佛火漁燈漸寂寥推篷起坐已中宵夜来極浦灘聲急
知入西泠第幾橋
李待問(一首)
待問字存我松江華亭人崇禎癸未進士乙酉
八月保松江城中流矢死
卧子招飲卧龍山蓬萊閣
故人留牘少酒坐亦從容俯視湖一曲不知花幾重澄
煙天鏡水哀壑禹陵松身在蓬萊閣千巖第一峰
明詩綜卷七十六
