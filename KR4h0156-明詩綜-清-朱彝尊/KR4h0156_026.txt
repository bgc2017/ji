明詩綜卷二十六
翰林院檢討朱彜尊編
彭韶(九首)
韶字鳳儀莆田人天順丁丑進士除刑部主事
歷官都察院右僉都御史廵撫蘇松召入為大
理寺卿累轉刑部尚書卒贈太子少保諡惠安
有從吾滯稾
(靜志居詩話彭公以左僉都御史廵視浙江兼理鹽法憐亭戶之苦繪八圖上進各系以詩雖)
(未盡工然有元次山舂陵示官吏二詩風骨若臨江詞一篇慷慨激烈信足以起頑懦其云後)
(來姦佞儒巧言自粉飾叩頭乞餘生毋乃非直筆蓋指修實錄者而言攷高皇帝實錄一修於)
(建文元年五月至三年十二月書成再脩於靖難後至永樂元年六月書成迨九年復修至十)
(六年五月書成文皇帝實錄脩自洪熙元年五月至宣德五年正月書成四次纂脩總裁楊東)
(里一人均與焉即如書傳會選許觀景清寔預纂脩之列今刊本猶書其名而實錄去之則建)
(文諸臣在洪武中嘉言懿行㮣從刪削而顛倒其是非可知巳彭公所指斥殆為東里言之乎)
經進鹽圖詩(八首)
兩浙山水鄉古稱天地藏西望出吳淞東行踰鴈蕩利
孔非一塗鹽征為海王泉布充京儲芻糧助邊餉庶哉
用物宏生意不復暢薪桂與炊玉晨昏增感愴敝屋棲
寒蘆新畬倚孤嶂懷土思依依承家如草創
右鹽場圖
山木非不佳林麓非不㢋百年生聚繁分業薄如紙朝
夕斧斤入不待黃落矣近伐嘅山童遠入虞虎兕肩重
何足辭突黔良藉此而況煮海功昏夜無停止菹薪苟
不力公私亦何倚歲歲事辛勤猶勝棄桑梓
右山場圖
海壖咫尺地一望如掌平材木不生植草莽徒敷榮廣
牧良有害泛取亦難成瓜分結亭戶表絶自經營繁霜
一以降百物俱彫零芻蕘忽萃止芟縛無留行輦運積
官所來歲事煎烹負荷非為苦願言公課登
右草蕩圖
旭日朝沮場欣兹風色競錢鎛密如鱗沙塗平似鏡汲
曬足灰泥層層白相映易地聚成堆再淋鹹始盛方池
藉以茅小竇暗通阱蓮實重且堅浮浮力能勝祗恐山
雨來一簣功未竟殷勤守餘瀝坐待滷池定
右淋滷圖
鹺液泛清泠牢盆戒脩潔分番忽後時及此旺煎月一
勺盡傾瀉萬竈俱焚爇沈沈紅霧收蹙蹙晴波竭斂之
白盈箕凝華燦如雪點檢入公私中心更煩熱荆妻慰
苦顔摩挲汗流血却歎戍邊人垂老有離别
右煎鹽圖
(詩話煎鹽之法惟海濱居民悉之書生多未詳也惠安是詩巳具其槩然不若施宿會稽志所)
(載靡有剰義今節錄於後云會稽亭戶煎鹽法以海潮沃沙暴日中日將夕刮鹻聚而苫之明)
(日又沃而暴之如是五六日乃淋鹻取滷然後試以蓮子每用竹筒一枚長二寸取老硬石蓮)
(五枚納滷筒中一二蓮浮或俱不浮則滷薄不堪用謂之退滷蓮子取其浮而直若三蓮浮則)
(滷將成四五蓮浮則滷成可用謂之足蓮滷或謂之頭滷然石蓮試以滷取最後升者為足蓮)
(足蓮乃可驗滷有無足蓮者必借人巳騐蓮滷較蓮之輕重為之然後為審編竹為槃槃中為)
(百耳以篾懸之塗以石灰纔足受滷燃烈燄中滷不漏而槃不焦灼一槃可煎二十過淋下滷)
(水或以他水雜之但識其舊痕以飯甑盖之於中㧒去面水至舊處元滷盡在所去者皆它水)
(或以甑簟隔之亦可以他物則不可分矣孔融論云敝簟不能救鹽池之滷意蓋指此練化術)
(云飲食過鹹以飯簟竹數條炙之著其中則汁便澹蓋未易以理推也覽此讀惠安諸詩可以)
(豁然無滯義矣)
小汛風日好大汛潮汐平袖長應善舞課羡易為征歲
歉伊誰知寧分雨與晴衣食豈不急國計良非輕擔石
四面至倉庾一朝盈鹽官唱簿歷折閱頻呼聲況乃逃
亡多荒額重加徵展限諒未允努力事餘生
右徵鹽圖
三邊乏儲峙良賈勞委輸償以搉海利子母多贏餘水
膏易消耗蔀屋難貯諸多年積逋欠折算盡錙銖渺渺
太湖畔盈盈東海隅雪山壓巨浪風帆恣所如每資藜
藿食亦薦王侯厨誰念味中苦搔首空躊蹰
右放鹽圖
近寶固貧國厚貨亦貧民滷丁有常賦催目何紛紜侵
耗歲巳久夤緣具虛文商算無從給鞭箠不堪聞富黠
自當爾哀此顛連人稱貸不見售絲榖無餘新寬減逢
優恤感激謝皇仁滄海未終竭更始重辛勤
右追賠圖
臨江詞
臨江右名邦佳麗傳自昔豈不産異人為兹壯顔色云
何百年間不見有遺跡館人聞我言掩袂長歎息叩之
至再三欲語還踧踖為言有姦臣名字不記憶(闕十字)
内臺司風紀適遭陽九厄飛簡論曹
魏戮力事討賊膠固不知幾祗顧順與逆(闕五字)
竒禍嬰六戚兹事有始末賤子請(闕)一神考早謝世太
孫推正嫡母妃開平家元勲載帝室隠然九鼎重姻婭
萬人敵嫌隙一以開讒言肆罔極居然尾不掉大都勢
耦國時有黃奉常(子澄)輕佻故無匹伴讀東宫中論事時
造膝一旦削王侯怱徨何太亟細人暗大體國釁此焉
隙漁陽動地來六軍盡股栗齊公(泰)為司馬折衝乃其
職堂堂正正旗誓書嚴紀律内相方夫子(孝孺)早學冨經
術倚馬草檄文樞機資密勿又有黃門陳(迪)自少稱英
特餘者亦黨人我今半遺失當其自靖時鼎鑊甘如蜜
之死矢靡他萬古常昭晰父母且不顧爵祿何能易寄
語謝諸親怨尤意何益所貴士明志萬死奚足恤後來
姦佞儒巧言自粉飾叩頭乞餘生無乃非直筆聖人順
天命四海瞻堯日爾胡守戅愚甘心取族滅不覩解與
胡乘時附鳳翼恩寵日以加聲名垂簡策
徐貫(一首)
貫字原一淳安人天順丁丑進士授兵部主事
歷員外郎中出為福建參政遷本省右布政使
山東左布政使拜都察院副都御史廵撫遼東
召入為工部左右侍郎進尚書加太子太保卒
贈太保諡康懿有餘力稾
贈别張世禎
故人成久别邂逅客都城夜雨方論舊春風又送行鄉
關頻入夢雲樹遠含情迢遞清溪上相思對月明
王佐(一首)
佐字廷用天順巳卯舉人福州衛籍官訓導以
子鼎貴封都御史有三留稾
宫怨
芙蓉帳冷減容光愁荷熏籠嬾著牀寒氣逼人眠不得
鐘聲催月下廻廊
(詩話廷用是詩載集中候官曹能始十二代詩采之游用之夢蕉詩話謂南寧伯毛舜臣留守)
(南都灑埽舊内見别院牆壁多舊宫人題詠年久剥落不可辨識其一署曰媚蘭仙子書即此)
(詩末二句也當出好事者傅會不然裕陵定都北京之後康陵未南廵以前安有宫人以廷用)
(詩書之南内壁乎)
張元禎(一首)
元禎字廷祥南昌人天順庚辰進士累官吏部
左侍郎兼翰林院學士掌詹事府事天啓初追
諡文裕有東白先生集
游東郊
招提回首日沈西十里香風送馬啼不是習家池上飲
傍人休笑醉如泥
沈暉(一首)
暉字時暘宜興人天順庚辰進士累官右副都
御史廵撫河南有豫軒集
夏夜悼亡
青雀西飛竟不歸芙蓉猶剰舊羅幃山齋十日黃梅雨
誰與熏籠夜焙衣
鄭紀(一首)
紀字廷綱仙游人天順庚辰進士累官南京戶
部尚書有東園集(林雨可云東園詩得力于靜故能舉止安雅)
(詩話尚書無詩名然如古塹斜連江樹沒飢烏低傍野人飛橋頭雨歇溪初溜天際雲收山漸)
(多亦自琅然可誦)
送林慎學之官
相送東郊去秋雲驛路寒秖因為客久欲别故人難馬
向花間度琴攜竹外彈歸來不覺晚月色滿吟鞍
秦䕫(十一首)
䕫字廷韶無錫人天順庚辰進士歷官江西右
布政使有五峰遺稾(邵國賢云廷韶詩始馳騖中唐久之得其風格既而)
(學杜復參諸蘇黃以下數家故所就如此謙程克勤云公詩清麗豐蔚不名一家錢與云)
(廷韶詩流麗有唐人風)
東安道中
南人喜乘舟鞍馬非所便自我離京師陸行苦迍邅長
驅竟終日黃塵暗幽燕平原莽千里四顧無人煙況兹
冬欲暮寒風正凄然霜嚴裂肌膚指直不得拳僕夫亟
告勞長跪向我前下馬語僕夫窮塗湏勉旃丈夫豈兒
女壯志恒在邊微勞詎足惜去矣行策鞭
送人還松江
金陵城中花滿煙金陵陌上酒如泉送君臨岐一握手
欲别未别心茫然疋馬遥遥向東去黃金作鞭光照路
長安雖好不如家翹首吳門隔烟霧君家遠在雲水鄉
正近吳王舊獵場海錯登盤玉脂滑鮮蓴出水銀絲長
荒亭鶴去空塵跡三高祠前秋月白惜君未得從君行
斜日無言正愁寂
登觀瀑亭
麻姑之泉天下名有泉不可無此亭奔流直下蒼崖裏
千丈玉龍飛不起鏗金碎玉聲潺潺恍惚置我匡廬間
銀河句好續不得日暮悠然騎馬還
同金廣信宗器遊番湖
番湖水落秋容冷碧色澄鮮三萬頃樓船嗷嘈何處來
十幅蒲帆弄秋影霜晴九月葭葦枯芙蓉著花秋滿湖
吳興巳遠郭熙老誰為寫此秋江圖汀洲遠近迷雲樹
東去滄波急如注康山一髮天際横傳是先皇洗兵處
當年血戰湖水黃日月照耀旌旗光鼎湖龍去不復返
只有雁鶩飛茫茫天開大澤雄今古氣撼東吳及南楚
巴陵洞庭何處邊目斷潯陽送樓櫓北風獵獵握雙旌
此行竒絶如登瀛風波平地不須起向來魂夢今猶驚
浩歌蓬底還搔首却憶同行信州守萍水飄零盡白頭
相逢且醉餘干酒
贈虞永錫赴金庭塾館
西溪先生頭半白十年常作金庭客慣說金庭山水清
嗟余俗眼何由識新春示我山水圖金庭乃在東南烟
浪之具區洞天福地仙所都靈芝瑞草無時無危峰倒
插青天孤下涉阻險連重湖秋風颯颯吹黃蘆白波漫
天鴈鶩呼沙頭二老翁衣冠一何偉烏沙籠頭髮垂耳
笑看雲山弄雲水就中一叟豪且雄恐是近世天全翁
領客嘗遊湖水東脫屣冨貴尋崆峒英賢遺迹轉眼空
好事寫入兹圖中不然胡為避世士被服却有今人風
余生亦愛金庭好對畫題詩心懆懆會約先生作勝遊
他日風流成四老
和謝武選齋居
長樂疎鐘曉龍墀細柳春天香飄御仗紫袖引才人萬
乘求賢切諸公奏疏新幸逢虚巳日忠讜在忘身
過高郵
四顧無山色蒼茫入望遥城池百戰在魚蟹四封饒小
市黃茅店孤邨白板橋停舟問民俗風景頗蕭條
久雨
劔外天常漏江南雨亦多隂雲連晦朔潦水接江河漫
說禾生耳還聞麥化蛾憑誰問元宰調燮意如何
南山小隠
茅屋住山丘丘中事事幽茶香和雨摘果熟帶霜收石
鏡當窗見山泉隔幔流何時謝軒冕來伴竹林遊
望泰山
中天積翠鬱重重勢入青冥望不窮山上白雲今古是
漢王虚信起封中
賞芙蓉
獨倚秋風取次開小園攜酒幾番來勸君莫惜花前醉
昨日主人安在哉
陸釴(一首)
釴字鼎儀崑山人天順甲申賜進士第二授翰
林編修遷修撰陞太常少卿翰林侍讀時與張
泰陸容稱崑山三鳳有春雨堂稾(李賓之云張亨父陸鼎儀)
(未第時皆有詩名亨父天才敏捷竒思硬語人莫攖其鋒鼎儀稍後作而意識超詣凌空徑趨)
(擺落塵俗雖或矯枉過正弗恤也)
(詩話鼎儀與西涯同登第西涯時年十七鼎儀瓊林醉歸詩所云行過玉河三百騎少年爭說)
(李東陽是也西涯好推挽人才求詩者至填塞戸限乃賦詩以止作詩鼎儀聞之失笑戲作八)
(止詩貽之西涯申雞酒之約未踐也會謝鳴治陳師召促西涯題詠西涯遂渝止詩之約偕謝)
(陳兩公載酒鼎儀邸舍李明仲羅亨父亦至即席分韻詩成書之卷軸鼎儀又嘗與陸文量飲)
(朱懋暹宅有教坊弟子王秀侑觴夜深風冽琵琶絃屢斷主人以洞簫繼之秀舍絃按拍清歌)
(數曲歌詞有學士波字盖方言也鼎儀為賦詩紀其事有醒後空慙學士波之句當日諸公逢)
(太平盛際翰苑風流經過輒成勝引予嘗過北平孫侍郎蟄室獲覩西涯陵祀歸和鳴治騎字)
(韻詩和者數十人裝成行看子足稱玉堂嘉話也鼎儀邸在新堤今巳不知其處)
三月八日與亨甫歸自城西
參差宫樹殿東西樹裏青山落日低回首旌旗猶未足
晚來風起玉河堤
李東陽(五十七首)
東陽字賓之茶陵人天順甲申進士改庶吉士
授編脩累官少師兼太子太師吏部尚書華蓋
殿大學士卒贈太師諡文正有懷麓堂前後集
南行北上諸稾(徐子元云長沙大韶一奏俗樂俱廢中興宗匠邈焉寡儔獨擬)
(古樂府乃楊鐵崖之史斷此體出而古樂府之意微矣穆敬甫云李公才情兼美於何李有)
(倡始功大似唐之燕許易王元美云李西涯如陂塘秋潦汪洋澹沲而見底裏又云長沙公)
(少為詩有聲既得大位愈自喜攜拔少年雅俊者一時爭慕歸之雖模楷不足而鼓舞攸賴長)
(沙之於何李也其陳涉之啓漢高乎又云嚮者於李賓之擬古樂府病其太涉議論過爾翦抑)
(以為十不得一自今觀之竒旨創造名語疊出縱未可被之管絃自是天地間一種文字若使)
(字字求諧於房中饒吹之調取其字句斷爛者而模仿之以為樂府如是則豈非西子之顰邯)
(鄲之步哉於胡元瑞云成化以還詩道旁落唐人風致幾盡隳獨文正才具宏通格律嚴整)
(高步一時興起何李厥功甚偉是時中晚宋元諸調雜興此老砥柱其間固不易也又云國朝)
(詩流顯逹無如孝廟以還李文正楊文襄石文隠謝文肅吳文定程學士凡所製作務為和平)
(暢逹演繹有餘覃研不足自時厥後李何竝作宇宙一新矣顧玄言云文正以大雅之宗推)
(轂後進學既該博詞亦宏麗天陳卧子云文正網羅羣彦導楊風流如帝釋人雖無與宗派)
(實為法門所貴含陳元孝云西涯樂府得古詩之遺風刺竝見蓄可味使人自得於言外别)
(為一格奚而不可)
(靜志居詩話文正宏奬羣英力追正始由其天材穎異長短豐約高下疾徐滔滔莽莽惟意所)
(如其自序謂耳目所接興況所寄左觸右激發乎言而成聲雖欲止之有不可得而止者此自)
(得之言也昔賢以大謝繁蕪為累大陸才多為患此翁亦然若其擬古樂府因人命題緣事立)
(義别裁機杼方之楊廉夫李季和輩似遠勝之至或剛而近虐簡而似傲文之佳惡文正蓋自)
(得之矣)
申生怨
十日進一胙君食不得嘗讒言豈無端兒罪誠有名兒
心有如地地墳中自傷兒生不如犬犬得死君傍天地
豈不廣日月豈不光悲哉復何言一死以自明
緜山怨
五蛇上天一蛇蟄緜山經月火不滅君王恩重翻為讎
不如放作山中囚君王有臣一非少貪天之徒但自保
臣心見母不見君誰言母死非君恩今辰何辰夕何夕
留與千秋作寒食
屠兵來
兒勿啼屠兵來趙宗一綫何危哉千金賣兒兒不死真
兒却在深山裏妾今有夫夫有子死兵易立孤難九原
下報無慚顔趙家此客還此友穿何故亡盾何走誰言
趙客非晉臣當時嬰杵為何人
新豐行
長安風土殊不惡太公但念東歸樂漢皇真有縮地功
能使新豐為故豐人民不異山川同公不思歸樂關中
漢家四海一太公俎上之對何悤悤當時幸不烹若翁
淮隂歎
營門書開齊犬吠蒯生相人先相背古來鳥盡良弓藏
近時刎頸陳與張功成四海身無地歸楚楚疑歸漢忌
極知猶豫成禍胎時乎時乎不再來君王恩深辯士走
淮隂胸中血一斗婦人手執生殺機赤族不待君王歸
君王歸神為惻獨不念秋毫皆信力
殿上戲
殿上戲丞相嗔丞相勿嗔吾弄臣臣可弄不可狎節度
不來臣巳殺君王有道臣職遂細柳營中親按轡
文成死
文成封五利封神仙只在東海東文成死五利死天下
神仙皆妄耳漢家武皇帝者英昔何懵矣今何明君不
見百年身萬年計前秦皇後唐帝
姦老革
姦老革天下能有多許賊潼關以東大有人悔不盡殺
東都民民不欲多多即亂安得龍舟數千夫八萬君不
見江都城外人圖儂那能更到丹陽宫
卿勿言
卿勿言朕自思南詔覆師君不知卿勿憂朕自保范陽
弄兵苦不早卿邪誰邪高與楊非姚非宋還非張有言
如此尚不用豈有藥石鍼膏肓君不見咸陽老人能直
諫何曾得覩君王面
青巖山
青巖山甄郎高風不可攀禄山使者封刀還入東京見
黃蓋帝敇偽官階下拜鄭虔貶死王維生故人獨有蘇
源明君不見舞象悲啼樂工哭賊斫工尸分象肉
司農笏
司農手中無寸鐵奮笏擊賊賊腦裂賊雖未死氣巳折
奉天天子雙淚横十年棄卿真負卿臣身區區勞記憶
平原太守曾未識
十六州
契丹助晉兵一號三十萬晉人報契丹一數一匹絹三
十萬絹未足惜一十六州空棄擲遂令宋統成偏安中
原以北無幽燕金元相承二百載慟哭衣冠化兜鎧至
今五鎮接三邊不備西陲備東海
安石工
端禮門金石刻丞相手書姦黨籍長安役者安石工不
識人賢愚但識司馬公卑疎不敢預國事幸免刻名為
後累匹夫憤泣天為悲黃門夜半來毁碑碑可毁亦可
建蓋棺事久乃見不見姦黨碑但見姦臣傳
參謀來
新將代舊將去參謀來軍有主受命犒不受戰參謀行
真獨斷宋家養兵二百秋大功竟屬書生收翻令媿死
劉揚州君不見陜西歸來笏畫地遺恨他年六州棄
兩太師
和議是塞外蒙塵走天子和議非軍前函首送太師議
和生議戰死生國讐死國恥兩太師竟誰是
花將軍
花將軍身長八尺勇絶倫從龍渡江江水渾提劔躍馬
走平陸敵兵不能逼主將不敢嗔殺人如麻滿川谷徧
體無一刀鎗痕太平城中三千人楚賊十萬勢欲吞將
軍怒呼縳盡絶罵賊如狗狗不狺檣頭萬箭集如蝟將
軍願死不願生作他人臣郜夫人赴水死有妻不辱將
軍門將軍侍婢身姓孫收尸葬母抱兒走為賊俘虜隨
風塵寄兒漁家屬漁姥死生巳分歸蒼旻賊平身歸竊
兒去夜宿陶穴如生墳亂兵爭舟不得渡墮水不死如
有神浮查為舟蓮為食空中老父能知津孫來抱兒逹
行在哭聲上徹天能聞帝呼花雲兒風骨如花雲手摩
膝置泣復歎雲汝不死猶兒存兒年十五官萬戸九原
再拜君王恩忠臣節婦古稀有嬰杵尚是男兒身英靈
在世竟不朽下可為河嶽上可為星辰君不見金華文
章石室史嗟我欲賦豈有筆力回千鈞
尊經閣
尊經閣閣高不可攀前有文宣宫後有鍾陵山
玉堂下直
岸幘斜陽下疎林開遠山新凉灑衣袂爽氣清容顔林
端見初月素彩生雲間褰裳步花影欲動愁闌珊向來
竹林遊暫到巳復還寧知一畞内迥若離市闤浮生且
為樂及此一日間
陳玉汝所藏朱澤民畫
睢陽書家流作畫如作草松根石峻嶒健筆凌絶島垂
蘿飄人衣盤石坐不埽鳴琴聲差差石籟風稍稍君看
蕭散姿稱彼林下老遺縑百年内嵐氣濕不槁陳郎湖
海情得此恨不早我生不學畫入眼分醜好嘗觀耆舊
傳歎息風流少此意君獨知丹青安足道
師召席上餞邵文敬戸部使淮安得作字
玄雲鬱重隂霖雨久逾大平田偃頽波萬彙同一挫纍
纍黍穗落百畞不盈箇淮陽舊宜麥未足供甑磨稊稗
價亦增誰能問稉穤官租苦未給生理安可作城市多
游民山林有遺餓流離及溝壑去住總無那地連兩畿
邇業恐千家破近聞恩詔下巳放今年課漢臣發諸廪
唐法通百貨王事須賢勞地曹有良佐名辭鴻臚籍檄
自尚書座行哉車馬艱詎免泥塗涴東南民力竭要使
皇仁播官雖問升斗職豈在揚簸平生翰墨場珠玉生
咳唾簿書劇裁决餘暇得酬和羣情恣幽眇品類入摉
邏德澤乃膏腴文章比穅莝舉世輕迂譚兹言我當坐
偶託平生交因君識吾過君當策勲伐極力起貪懦聊
因贈行什預卜還朝賀
題王維詩意圖
平田渺成湖仲夏月多雨汀鷺濕不飛林鶯澀還語邨
煙多乞鄰饁餉常及午紫門無鎻鑰出入隨杖屨白鷗
似相識亦足忘爾汝王丞詩家流畫格亦天與君看百
代遺摹搨尚如許吾生慕丘壑偶此繫冠組試問松下
翁幾人同出處
送錢先生致仕得臆字
成化巳亥冬公來自南國維時龍興節奉表宸旒側入
朝未浹辰具疏寫衷臆臣年七十二鬚髮不復黑乞身
謝圭組歸老東南域願為南極星中夜常拱北時當太
平世聖夀千萬億臣雖在畎畞永荷陛下德聖皇眷耆
舊曰汝予輔翊古稱老成人豈獨賴膂力吾嘗奬休退
卿意誠悃愊加官號冡宰名位班九棘貤封及三世兹
典尤絶特公章再入省請解尚書職臣方避華要而敢
蒙顯陟王言重丁寧公意增感刻願書歸榮字堂扁揭
華織江山佳麗地從此生顔色再拜送公歸臨風遠相
憶
困暑次韻白洲
高堂遞晴隂炎熇氣呼闞燔同洪爐然溽入厚地黯繁
星夜方搖淫雨晝仍濫炎光石成焦暝色山帶黶羲輪
燄赫赫雷轂聲轞轞龜坼行在田濤翻坐平檻占風想
乾鵲吠日驚蜀㺌彼浴空羡鳬吾冠不如&KR2222;甘泉冷將
濯惡木繁可斬惔心甘獨勞炙手竟誰犯周扇懷仁風
陶窗仰清範雖無簿書煩頗覺餐食減顰為窮兒愁怒
作壯士喊亦有歲寒交綈袍義思范豈無雪夜訪杯酒
情憶湛天時手中環世事波上艦晚尋東籬菊秋種南
山豏思君正報熱有袂不可摻
賀鼎儀遷諭德得檢字
華蓋天穹崇青宫地深儼同時侍從臣一一皆妙簡陸
君偉文行不抗亦不諂銛如囊中錐穎脫不受掩年勞
秩屢遷德諭官曷忝名厪黼扆記薦豈公卿剡平生耐
官職寵極翻自斂須知啓沃功不獨事編檢姓字符鼎
彝文章歸琬琰非才獨慙予同第名久玷交游二十年
道義足薰染攀躋竟何能時歲驚荏苒勲業乃攸期榮
光詎相艷努力當壯齡時哉此其漸
示用兒效玉川子作
夜坐苦不樂作詩示用兒用兒爾何來來自東南陲自
言廣西人州縣巳忘遺但知姓李氏世業本巫醫家有
三頭牛有田可耘耔當年靖州蠻作亂勞王師夜聞狼
兵到勢若虎與貔我耶被殺死血肉交淋漓我孃亦被
擄存亡未可期官司簡少俊閹割隨俘纍用克年十三
廣顙身尫羸生來左目瞖幸免殘膚肌紅船載白粲驛
遞來京畿兵曹奏名籍給配在有司臣愚本無功恩與
公侯齊用兒亦何物御筆蒙親批彤庭頓首謝髫丱歸
提攜煮羹為汝餐縫帛為汝衣役不忍汝勞過不忍汝
笞居遣用兒侍行令用兒隨殷勤語子姪慎勿陵虐為
丁寧戒僮僕疾病相扶持細思先皇德欲報何能追賜
生尚必畜況此非豚雞今皇兩僮賜本出思恩夷岑梁
年十一吳也二歲差渠視汝為兄汝可弟視之班行若
鴻鴈戲弄吹塤篪渠小不足責汝長教所宜用兒爾來
前訓汝好言詞清晨起必早日暮眠當遲操畚埽廳堂
汲水澆園畦客來捧茶果客去收書棋有口莫喫酒酒
醉死路岐有手莫做賊做賊送頭皮人生無貴賤但問
所從誰長為官人奴勝作獞與黎用兒爾誠騃告汝汝
不知垂頭睡莫對吾自吟吾詩
習隠(二首)
咿啞復咿啞隔牆聞水車車翻水汩汩如在東鄰家當
軒理嘉樹傍檻移新花一澆潤枯槁再濯無塵沙濟川
恐無用學圃良非差房山有南畞海子餘西涯安得謝
簪纓悠悠送年華
暑雨忽新霽曾軒開碧山浮雲避素月夜色明松關流
螢遞隠見宛在深林間埽石坐彈絲天風下鳴環瓊樓
正在望佇立難為攀
夜過邵伯湖
蒼蒼霧連空冉冉月墮水江湖日浩蕩行役方未巳羈
棲正愁寂況乃中夜起
長江行
大江西來是何年奔流直下岷山巔長風一萬里吹破
鴻濛天天開地闢萬物茁五嶽四瀆皆森然帝遣長江
作南瀆直與天地相周旋是時共工怒觸天柱折遂使
后土東南偏女媧補天不補地山崩谷罅漏百川有崇
之叟狂而顛坐看萬國赤子淪深淵帝赫怒罰乃罪神
禹來乘四載驅大章走豎亥黃龍夾舟穏不驚直送馳
波到東海朝離巴峽暮洞庭九派却轉潯陽城縈紆南
徐萬餘里更萬餘里通蓬瀛君不見黃河之水天上下
其大如股空縱横長淮清濟出中境曷敢南向爭權衡
千流萬派𤨏𤨏不足數雖有吐納無虧盈下亘厚地上
摩高空日月出沒蛟龍所宫奇形異態不可以物象但
見變化無終窮或如重胎抱混沌或如顥氣開穹窿或
如織女拖素練或如天馬馳風騣空山怒哮飽後虎巨
壑下飲渴死虹或如軒轅鑄九鼎大冶鼓動洪鑪風或
如夸父逐三足曳杖狂走無西東或如甲兵宵馳聚嘯
滿山谷或如神鬼晝露萬象出入虚無中吁嗟乎長江
胡為若兹雄人不識無乃造化之竒功天開九州十有
二山南北竝峙江流其間堯舜都冀方三苗尚為頑魏
帝倚天歎征吳但空還吁嗟乎長江其險不可攀古来
英雄必南騖我祖開基自江渡古來建國惟中原我宗
坐制東南藩始知天險不足恃惟有聖德可以通乾坤
長江來自西極包人寰環帝宅吾來何為為觀國汎吳
濤航楚澤壯神功歌聖德聖德浩蕩如江波千秋萬歲
同山河而我無才竟若何吁嗟乎聊為擊節長江歌
風雨歎
壬辰七月壬子日大風東來吹海溢崢嶸巨浪高比山
水底長鯨作人立愁雲壓地濕不翻六合慘澹迷乾坤
隂陽九道錯白黑烏兔不敢東西奔里人蒼黃神屢變
三十年前未曾見(正統甲子歲)東邨西舍喧呼遍牒書走報
州與縣山豗谷洶豺虎嘷萬木盡拔乘波濤洲沈島滅
無所逃頃刻性命輕鴻毛我方停舟在江臯披衣踞牀
夜復晝忽掩青袍涕雙透舉頭觀天恐天漏此時憂國
況思家不覺紅顔坐凋瘦潼關以西兵氣多蘆笳吹塵
塵滿河安得一洗空干戈不然獨破杜陵屋猶能不廢
嘯與歌世間萬事不得意天寒歲暮空蹉跎嗚呼奈爾
蒼生何
夜過仲家淺閘
日維乙未月丙戌青天無雲月東出舟人喧豗夜濤發
翻沙轉石紛出沒是時水淺舟在地牐門崔嵬晝方閉
牐官醉睡夫走藏倉卒招呼百無計民船棄死爭赴牐
楫倒檣摧動交碎舟人號咷乞性命十里呼聲震天地
我時兀坐驚舂撞攬衣而起心傍徨同行無人僕隸散
獨與船底相低昂攀崖陟磴不得上咫尺如在天一方
流行埃止信有數向來蔑視淮與江霜風欺人衣袂薄
呼童酌酒累數觴燈殘酒醒牐亦過北斗墮地天茫茫
送平江伯陳公總督脩河兼簡劉都憲時雍
黃河西來忽東決張秋舊堤先受齧奔波赴海勢不停
百里漕渠一時泄官船賈舶如山壅河底沙乾日欲裂
九重南顧回舜瞳三命中朝持漢節陳公舊是恭襄孫
奕代簪纓萬人傑爭誇仙種非凡材復道家傳有真訣
兵符夜檄鯨鯢走將令晝驅雷電掣指揮能事天地回
坐計功成同解結時方六月霖雨多地苦沮洳況炎熱
民窮到骨聲徹空忍使鞭笞汗成血極知國計須元氣
乍可因時治癥噎比聞水發舟巳通暫遣丁歸待農輟
三犀永作洪濤鎮一蟻不潰金隄穴古來大事當遠圖
豈論竹頭兼木屑慣從前史鑑興衰巳聽高譚能激切
湖南中丞久奉使頗覺憂勞成耄耋因公寄謝平生友
自媿官曹容逸拙
靈壽杖歌
吾聞武當之山四萬二千丈半在雲根半天上不知三
十六宫何處稱絶竒産出靈株非一狀蛟螭蟠挐露頭
角熊經樹顛虎山脚根盤節錯相紏纏含風飽雪經炎
寒九年洪水之水浸不殺十日之日暴烈何時乾梯懸
磴接跬步不可上誰采青璧紅琅玕見之羡者不容口
錫以嘉名曰靈夀爪之不入行有聲金可同堅石同久
吾家此物舊所有神與相扶鬼為守自從病足跛曳不
得前巳覺山林落吾手一病經旬不出門手中此杖嗟
猶存下牀欹足立不定此時託子以為命不顧四體無
微疴但願謝病歸山阿左扶右策夾以二童子下可涉
園徑上可凌坡陀願裁萬本截萬杖窮崖隂谷生森羅
靈兮壽兮此物儻可致直遣四海赤子頭雙皤
題黃宗器秋官所藏何太守山水圖
濕雲浮空山欲動亂壑回峯互吞湧當溪獨樹雨冥冥
青苔覆地春陰重深山白石幽人居鈎簾寂寂坐看書
竹橋入林野有簌草閣傍水門無車行人細路隔山脚
曳杖前登後還却浦口輕舟信往還鐘聲遠寺空寥廓
此中可釣亦可耕不然且濯滄浪纓酒酣夢覺兩相失
此興豈獨憐丹青風流太守何侯筆三十年來巳蕭瑟
君今愛惜須久傳予亦題詩坐終日
劉尚質南樓題王舜耕山水圖
溪聲潺湲雜林壑山勢蜿蜒去還却浮雲欲起未起時
半在溪頭與山脚入空高鳥飛欲盡背屋斜陽慘將落
更無剰地與閒人縱有紅塵何處著南畞老翁雙鬢斑
筆法頗似高房山少年豪宕老疎放往往醉墨留人間
平生畫癖兼山癖一見此圖三歎息媿我不如樓上人
日日開窗看秋碧
張侍御世用所藏山水圖歌
秋山日落川氣黃樹影下映寒潭蒼叢篁入林豁蒙翳
石角路轉山東岡茅堂對山復面水高者可屐深可航
閉門却埽動經月落葉委地苔覆牆豈無山客跨款叚
亦有孺子歌滄浪吾生早覺簪組累十年丘壑成膏肓
畫圖仿彿見此景褰裳欲渡川無梁空堂五月熯如火
使我鬱塞廽中腸安得盤陀一片石坐醒殘醉生餘凉
君今持節行萬里要遣霜雪清炎荒請看窮谷最深處
或有隠逸藏聲光揚清激濁付公等吾欲拂衣辭太倉
書蒙翁先生書畫卷後
蒙翁書法天下豪坐驚風雨隨波濤有時意匠入幽眇
力與造化爭纖毫仰觀千年俯一世紛紛弄筆皆兒曹
書家論定價亦定須識我翁人品高戲將水墨灑縑素
如飫梁肉甘醯糟殘山剰水世莫覩流落數紙青蒲萄
一登翁門遂隔世齒頰未獲霑餘膏如遊神山見石髓
頃刻再往不復遭莆田鄭郎得寶藏明珠雜佩金錯刀
摩挲兩眼百過讀使我涕淚盈青袍三年留玩一朝去
久假似覺歸心勞泰山東頽日西墮欲往從之中鬱陶
詩成起立歲將暮空庭短髮空蕭騷
徐用和侍御所藏雲山圖歌
何人醉寫雲山圖浮雲澒洞山糢糊空明射地日漏影
稍覺林樹開扶疎平原蒼莽不知處忽有細路通榛蕪
茅堂枕山半閣水卷幔正對前峰孤幽人深居不出戸
縱有鄰舍無招呼低頭把卷苦吟諷語暗不辨楚與吳
中流櫂歌似相答欲斷未斷聲嗚嗚雲多水闊望不見
知是滄洲舊釣徒長安六月晴復雨若非塵土還泥塗
城中見山如見畫剛可髣髴求形模山猶可見水莫涉
尺潦豈足容長艫十年舊遊憶南國歲月催人非故吾
鸚鵡洲前漢陽樹此景此詩今有無因君此圖意披豁
便欲買櫂遊江湖
華山圖歌為喬太常宇作
嗟哉此山吾不知其幾千丈兮但見巍然屹立乎天中
中有三峯聳拔而直上部位離立西南東諸峰羅列在
其下有似長老隨兒童縱令立表以識不得算雖有記
里之鼓難為功我聞上古之世開鴻濛沙水盪汩相結
融融者為泥滓結者為石為山峰石堅山積理亦爾試
看崛拔斬削别有造化之神工山名五岳此其一特出
似異衡與嵩天門重重隔煙霧鐵鎻懸厓引長路摳衣
欲進苦不前十步行時九回顧山腰流泉如瀑布仙掌
撑空若承露虎踞龍蟠各有形鸞鶱鶴舞紛無數置身
忽在中峰頂極目乾坤莽回互秦關蜀徼阸塞豈足論
遥指扶桑最高樹噫吁嚱自有天地兮即有此山萬物
代謝兮山巋然古人今人到者相接踵誰復騁步窮其
巔我生好古厭塵俗險絶獨慕昌黎韓昔年南遊復東
眺二嶽只尺不一攀有客西來詫我以大觀歌聲上徹
秦雲端畫圖指點向空廓巳覺天上非人間喬生喬生
如此好竒者世不可以多得安得與子一日遍歴千巑
岏
王孟端竹長卷
九龍山翁興豪放手持蜿蜒青竹杖酒酣怒擲江中流
化作一龍長數丈一龍躍起一龍隨倏忽羣龍駭奔浪
穿沙觸石連雲霧頭角森森各相向其間小者稱籜龍
鱗甲蛻盡風神同人道此翁善劇戲造化乃在指掌中
君不見九龍山翁去何許九龍山上多風雨素壁空堂
杖影寒夜半無人作龍語
鍾欽禮雲山圖為史都憲天瑞題
江南畫史誰專門會稽老鍾清且温圖成長練置急雨
筆墨滅盡風神存陽厓隂谷半明翳上有煙雲時吐吞
深林蓊鬱石塊磊野水不斷天無痕當其得意每自許
傲睨恥受王公尊勾餘拙翁善墨竹(史號勾餘一拙)二者異法
須同論謂渠畫格自有派房山之子南宫孫手持此圖
自東海海色尚帶扶桑暾千巖秋聲萬壑樹只尺不辨
東西邨幽亭野集者誰子似有賓主無琴樽問之不答
若莞爾物外别自成乾坤我生愛山復愛竹對此病目
開餘昏君看巖谷最深處好著數箇蒼筤根
題丁御史同年墨竹走筆長句
浙江之東縣新昌乃在千巖萬壑之中央側身重足恐
無路五步一澗十步岡君家茅屋此卜築白石叢抱青
篔簹西接林薄南通塘低者出地高出牆江南此物賤
如草買種不費鍤與筐野生石迸小如指一夜風吹還
尺強煙鉏雨櫛歲屢改舊葉換盡新梢長青苔白石淨
如埽吳紵越羅生雪霜脫巾箕踞坐其下野叟林夫相
與狂吹洞簫飛羽觴鳴玉琴舞霓裳隂風䬃䬃左右至
耳熱不受秋山凉醉中恍惚無定所顛倒萬籟隨宫商
忽如壯士入沙場鐵騎夜蹙隂山疆不聞鼓角動但見
矛戟森開張忽如仙人來帝傍翠環金節聲鏘鏘不聞
鸞鶴呌但見雲中雙鳳皇蛟龍起舞鬼陸梁復如扁舟
渡瀟湘九疑山前鷓鴣泣二女聞之雙斷腸是時騷人
醉半醒孤棹萬里回滄浪十年宦游隔江海此興落落
何由償深知良工心獨苦愛畫不減青琳琅往時王孟
端近者夏太常二公之畫世所藏此物何為在君堂君
心自有百鍊剛見此意氣俱飛揚烏臺退食宴佳客看
竹不礙肩輿郎我當攜琴載雙鶴坐子林間青石牀
錢唐江潮圖為喬少卿希大作
錢唐江頭江倒流中有潮聲號萬牛堆銀如山雪如屋
遠影滅沒當空浮千峰將頽樹欲秃海若服栗天吳愁
來船歡欣勢自下瞬息千里無淹留去船乘危貴得正
力盡一過且復休躋攀分寸偶失手頃刻下飽黿與鰌
由來咫尺不自覺遠望不敢凝雙眸客来未到膽巳落
借問同行還見不何人嬉笑欲起舞越東老翁搔白頭
羣兒招呼或助呌倏忽過耳風颼飀達士遐觀得竒賞
七澤五湖同一漚天道虚疑月盈缺世情妄假人恩讐
復將險巧作戲劇鄉里少年誇善泅潮來潮去亦何意
人間萬事良悠悠我時渡江不相值空對燕客談杭州
壯懷高興兩莫遂三十五年秋復秋誰將妙思入畫本
似與造化爭雕鎪酒酣月落不知處夢醒尚作江南遊
題湖山春晚圖
湖船著水平無舵篷上使篙篷下坐山光四面錦屏開
橋影中天彩虹卧輕鴉拂樹還千點老鶴呌空時一箇
宴客遥將綺席隨游人不惜青鞵破江南風物今餘幾
看画題詩兩無那却恐湖山画不如他年自買扁舟過
子昂画馬卷
翰林學士真天人平生書画皆通神自言少小嗜毫素
寸紙遍作雲煙㾗老來意態盡物理画馬欲過曹將軍
此圖似出西域種骨法權竒氣軒聳將身蹴地跼不前
矯首見人驚欲踊燕家死馬猶堪賣況此風神解飛動
在野須教一顧空登臺未覺千金重崔郎愛畫復好竒
向來得此信且疑為渠指點是真跡老我聰明非昔時
圖窮忽見銀鈎筆復訝驪珠海中出江南贗本今巳多
入眼自須分甲乙世人得者惟見一至寶逢時故難匹
從此高堂展玩頻明窗淨几無長日
題許廷冕職方畫
路轉循岡背橋回傍水根幽人不到處茅屋自成村浦
樹經秋落山鍾向晚昏偶然一攜手相與倒芳樽
太皇太后輓歌詞
北郭車塵遠西陵樹色重地棲華表鶴雲逐鼎湖龍命
使三時奠空山半夜鐘他時駿奔地冠佩想追從
九日渡江
秋風江口聽鳴榔遠客歸心正渺茫萬古乾坤此江水
百年風日幾重陽煙中樹色浮瓜步城上山形繞建康
直過真州更東下夜深燈火宿維揚
胡忠安公輓詩四十韻
文廟臨朝日英皇復辟年我公台鼎貴臣職始終全舊
錫恩榮傍仍居侍從員皂櫜繁出入彤陛儼周旋擾擾
羣疑會皇皇四牡篇路應窮地軸歲屢變星躔(公受密命廵視)
(四方前後十有七年)曉謁班留筍宵歸炬擁蓮至今天上語不遣
外人傳少海驚波定金縢密疏虔論功同李泌辱命豈
張騫南國非旁郡東僚亦左遷獻陵貽睿想宣室問遺
賢典禮煩咨岳為舟憶濟川廟廊資治理帷幄贊兵權
討逆東平漢從征北過燕從容陳俎豆談笑却戈鋋仗
鉞風塵際留司雨露邊兩曹兼掌握三少累登延紫誥
蛟龍織珍羞玳瑁筵篆分銀印細花簇錦袍鮮棨戟城
西第桑麻海上田雲霄三接近優遇一時專綠野家山
在丹心聖主憐挂冠雙鳳闕歸櫂五湖船老子元知足
陶朱不愛錢弟兄頭總白賓客戸常闐面受婁公唾身
無董氏弦恩魚隨綱散馴犬上階眠(公有犬當庭卧公出入必避之)碑
板尋常見醫方次第詮甕留京口釀缾引惠山泉壽愷
堂何媿忠安諡有焉相台秋正拆卿月夜虚圓異骨殊
凡品前身本解禪(公自言天池和尚後身)浮生過九十空界出三
千海内文章伯人間冨貴仙姓名兒女說簪笏子孫聮
桃李當時盛葭莩後代連高山嗟仰止先輩巳茫然日
月居諸裏江湖涕淚前賦詩禆國史詎有筆如椽
吉安府
山勢西來斷江流北去平萬家深樹裏聞是吉州城
見月
野宿秋雲暝溪行曉霧寒歸心與明月夜夜到長安
西園秋雨詠苔
豈不愛佳客畏人踐我苔西園十日雨三徑不曾開
慈恩寺
水繞湖邊樹花垂石上藤長來寺前坐不識寺前僧
嘉杭道中
煙籠近浦沙白雨急長溪水渾一夜江頭潮滿釣船撐
到柴門
春園雜詩
三月三日佳麗辰五十五年衰病身閉門一枕午時夢
江草江花無數春
長沙竹枝歌(二首)
馬殷宫前江水流定王臺下暮雲收有井猶名賈太傅
無人不祭李潭州
江頭彩旗耀日明船上撾鼓不停聲湖南樂事君記取
五月五日潭州城
謝鐸(一首)
鐸字鳴治天台人天順甲申進士選庶吉士授
編修歷官南京國子祭酒移疾歸起為禮部右
侍郎掌祭酒事卒贈禮部尚書諡文肅有桃溪
淨稾(李賓之云方石詩沈著堅定非口耳所到)
桃溪
淺水難容櫂繁花自作邨分明幽絶地不是武陵源
倪岳(一首)
岳字舜咨由錢唐徙上元中天順甲申進士累
官太子少保吏部尚書贈少保諡文毅有青溪
集
新春感事
烽火邊城鼓角悲黃沙漠漠北風吹關山遠隔雲中戍
車馬新屯灞上師賈誼有才思報國杜陵多病尚憂時
侍臣誰有如椽筆擬撰燕然第二碑
劉大夏(一首)
大夏字時雍華容人天順甲申進士選庶吉士
改兵部郎中歷官右都御史總督兩廣拜兵部
尚書卒贈太保諡忠宣有東山集
(詩話忠宣謀猷是經王室倚賴李景文東山草堂歌九重移榻數吕見夾城日高未下殿英謀)
(密語人不知左右微聞至尊羡明良景象百世猶起遐思)
送别
離筵酒盡淚霑衣别後憑誰問是非午夜夢回明月在
天南天北共清輝
姚綬(七首)
綬字公綬嘉善人天順甲申進士授監察御史
謫知永寧縣告歸有榖菴集
(詩話吾鄉丹丘先生成化中以侍御謫知永寧縣集中永寧有感簡周縣諭詩云孤臣漂泊萬)
(山中家住鴛鴦湖水東為縣底湏論地僻謫居應不笑文窮五株柳樹無端綠一點榴花作意)
(紅百八灘頭船可買思蓴何必待秋風遂以母老辭歸今府縣志但云出知永寧而近人選詩)
(集加一府字誤矣吉安秩官表可稽也先生初號榖菴居大雲寺之東亦號雲東逸史又自稱)
(蘭臺逸史天田老農上清仙吏嬾仙仙癡紫霞碧月翁家有振衣亭出乘滄江虹月之舟粉窗)
(翠幕吹竹彈絲望者以為水仙画書詩皆逸品戶部郎江隂卞榮贈詩云西崦新為墅東橋近)
(在坰太常卿同郡吕㦂贈詩云兩屐登山輕上下一橋分宅作東西尚書烏程閔珪贈詩云松)
(徑埽雲招野鶴画船搖月貫晴虹皆實錄也先生吟情甚敏今榖菴集所載不及什一吾宗寒)
(中上舍購得先生七律多至二百餘乂從書画家儲藏真蹟所見尤不少念遺集為先生手定)
(故集外詩不多錄云)
前有尊酒行
前有一尊酒俎豆亦共之青春未晚日桃李花開時且
懽娱無刺促尊若空酒再續
有所思
我思不在天上虎豹之九關我思不在海上三神山山
芩芃芃繞晴麓隰榛翳翳沿清灣朝煙散兮雙鶴外夕
月落兮斷猿間跂予望之心孔殷奈何可望不可攀吁
嗟西方美人兮何日還
飛龍引
龍不可騎帝騎之鼎湖一去無還時髥拔墮弓五雲裏
小臣空抱烏號悲飛龍飛龍何不載帝還宛移天宫之
樂來人間勾漏朱砂鍊作丹俾我人人竊服亦得永保
冰玉顔望龍仰天歌此曲君不見龍來復
溪居
水暖鵁鶄浴花香蛺蝶飛青絲聊繫酒白苧巳成衣溪
闊容蘭槳林深著板扉留賓將薄暮猶待釣魚歸
湖上雜言
桃李漫山白間紅繞湖樓閣晚煙中客船慣向灣頭泊
不畏波濤夜半風
追次張伯雨韻
春暮雨晴池水添夜深池面漾新蟾刺桐花影毿毿動
不省虛亭是隔簾
贈曹竹西畫并題
白下追遊記昔年青山如畫樹如烟郭家歌舞楊家酒
一度尋思一悵然
張泰(一首)
泰字亨甫太倉人天順甲申進士選庶吉士授
檢討遷修撰有滄洲集(李賓之云先生詩縱手迅筆衆莫能及及其凝)
(神注思窮深騖遠一字一句寧闕然而不苟用晚乃益為沈著高簡之辭而盡斂其峭拔奔洶)
(之勢蓋將極于古人而不意其遽止也為唐元薦云成弘間藝苑則以李懷麓張滄洲赤幟)
(而和之者或流于率易)
游江詞
仙人天上好樓居門外離離種白榆一曲洞簫吹向月
夜深驚起海中烏
倪輔(一首)
輔字良弼平湖人天順甲申進士歷官湖廣參
政有類劇藏稾
題竹送昌世僉憲四川
春明門外斷秋風夢隔煙花紫禁中何處竹枝傳别調
子規殘月在巴東
陳音(一首)
音字師召莆田人天順甲申進士官至太常寺
卿有媿齋集
重九會白雲觀分韻得然字
長春宫觀鎻寒煙駐馬斜陽老樹邊白鶴不歸雲影外
黃花仍放酒杯前空餘譚馬王劉像莫辨龍蛇虎兔年
燕子蹉跎重九至西風落帽一凄然
沈棨(一首)
棨字元節平湖人天順甲申進士歷貴州參政
有頤貞集
再遊清溪
再發扁舟興兹游不厭重溪山元有約昆弟且相從北
渚水銜月南臯雲在松誰云秋意晚猶及采芙蓉
閔珪(一首)
珪字朝英烏程人天順甲申進士累官少保兼
太子太保刑部尚書贈太保諡莊懿有集
題翫芳亭
羣芳掩映草亭虚知是元龍舊日居滿地綠隂新雨後
一簾香霧午風初屏開屈戍春無際人倚闌干畫不如
容我數來閒坐久愛臨流水看芙蕖
明詩綜卷二十六
