明詩綜卷二十七
翰林院檢討朱彜尊編
吳與弼(三首)
與弼字子傳臨川人天順初以薦徵至京拜左
春坊左諭德辭不就有康齋集(婁克貞云先生詩本乎情性原)
(於義理發自得之藴)
(靜志居詩話龜山之出由蔡氏未足為龜山玷也聘君薦自石亨與聘君何損焉獨是鶴書一)
(至亟令弟子表迎恩之橋綠雲之山建皇華天使集慶之亭焚芰裂荷惟恐不速而又䟦石亨)
(族譜自稱門下士則龜山義不屑出此也詩亦俗劣非惟不及白沙方之定山亦不逮)
牧轉岡
仄磴陟崔嵬沉吟不知去塵襟一蕭散逸興迷雲樹梅
殘誰氏花麥漲朝來雨樵牧東西來雜坐迭相語預期
明日晴重作看山侣
黃嵐坑
連山桃李開晴光爛如許寧知明日花不有今宵雨
宿湖頭
野闊雲爭暝江空雨未休問程須策馬燈火宿湖頭
蕭子鵬(一首)
子鵬字宜沖新淦人以薦授嘉興府學教授有
雲丘子集(梅文淵云郡博蕭先生從康齋吳聘君游歸結菴玉笥山麓與新喻胡希)
(仁永豐羅應魁南昌張廷祥新會陳公甫諸君子皆友善弘治改元詔徵遺逸郡守汝寧戴瑶)
(薦於朝三原王公恕禮遇甚厚除郡學教授其詩文體製不一而本諸性命道德之懿溫厚和)
(平而豪邁跌宕寓焉論戴孟常云先生得康齋先生正傳而上下議則有一峰東白白沙諸)
(公故其詩文不徒以琢切雕鏤為工造楊國祥云先生詩文皆自胸中流出其立意辭一根)
(於理辭逹氣和雖動輒百言少有離於道者)
(詩話雲丘先生聘君高弟交於白沙東白一峰東海諸公亦與鏡川雲東相酬和詩專學擊壌)
(體其秉鐸吾鄉也有自警并示士子詩云天下無棄物世間無棄人糞穢可滋禾木朽堪為薪)
(牛弊製弓革蠶老吐絲綸吾人一自棄無物為比倫農桑墮其業終歲遭饑貧工商廢其職貨)
(食靡有因士焉失其學安得成厥身朱門産餓殍白屋回陽春萬事毁於逸百藝精於勤人能)
(不自棄可以辭汙淪所宜揭諸座右又歲晚寫懷云披殘霜鬢方驚老開到梅花又是春則不)
(失為擊壤集中佳句也先生司教時百廢具舉集有思樂堂記在朋倫堂後則太守黃懋所建)
(也有尊經閣并夫子燕居記則太守佟時貴所修也有西麗橋記則知秀水縣韓旭請於御史)
(吳而告成者也餘若楊文璧之迎碧軒梁德輿之鶴臯梅文淵之冰雪堂戴孟常之環翠軒余)
(敬之之松楸皆有記存集中顧柳琰趙瀛劉應鈳等修府志槩不采錄因附識於此)
欲遊羅浮不果
羅浮青壓海門東雲淨江樓入望通四百峰頭千樹雪
夢魂飛渡月明中
俞誥(一首)
誥字汝欽嘉興人以父吏部侍郎山任官給事
中出知南康府
盼項文祥不至舟抵於陵夜泊
相去不百里相思愁萬重於陵城下泊夢斷五更鐘
李蕃(一首)
蕃字文盛桐鄉人天順八年貢士官平樂府照
磨(周青士云篔先世居千金圩在殳山之麓清江貝先生避地之所先生子翺翔䎘皆有才)
(名村民慕之多讀書自好天順中有李照磨蕃善詩鄉里至今傳桐花開到邑侯門之句餘若)
(沈韶州榮希仁范貢士庸彦常陳吏目紀彦綱仲貢士剛叔堅董教諭序大倫皆圩産也當日)
(諸君豈乏著作惜乎冺然無聞矣)
桐溪
萬年禹鑿東連海百折清流曲抱村風浪不驚魚鳥靜
桐花開到邑侯門
張彝(一首)
彝字天常海鹽人天順中以貢授晉州判官
晉州述懷
微官何事久殊方回首田園業漸荒多病一年三乞老
思歸十夢九還鄉椿隂巳散遼陽月雁影空分海國霜
幾度休衙獨凝睇夕陽西下路茫茫
沈樾(一首)
樾字元茂平湖人天順間布衣有樗軒稾
懷方孔明
梅風吹雨日綿綿綠漲陂塘巳拍天為念故人生計薄
一篙春水種湖田
羅頎(二首)
頎字儀甫紹興山隂人
從軍行(二首)
悠悠陟山阿當暑草木焦溪獸苦炎熱獨行向我號南
望建嶺巔嵬嵬一何高赤日熾如焚岡阜自不毛持謝
邦族間遠役無乃勞
獨行越荒溪尸積溪流丹四郊何蕭條慘戚秋日寒回
顧望脩塗淒風集高巒拔劎起哀歌流涕傷朱顔悲哉
城南詩古今同所歎
錢洪(一首)
洪字理平常熟人有竹深遺稾
送徐守民歸浙之常山
壯游湖海幾經年老氣凌雲雪滿顛詩思巳成芳草夢
歸心又上木蘭船長亭人折春前柳驛路梅開雪後天
萬壑千巖舊形勝酒尊茶竈向誰邊
陳鑾
鑾字廷和湖州人
題桃花鷓鴣
瑶池三月正春酣淺綠深紅雨露含莫唱鷓鴣新樂府
座中有客是江南
鎦師邵(三首)
師邵字師邵紹興山隂人績之子有半齋集
五馬圖
渥洼水中産龍馬房星之精自天下星奔電掣勢莫當
豈比尋常駕轅者竹批峻耳鐵作蹄雄姿颯沓精權竒
日行三萬等歷塊未許八駿相追隨今觀此圖凡五匹
畫史經營各臻極就中一匹是真龍異質殊形人莫識
滄溟氣含雲霧凉蹴齧顧盼思騰驤神竒變化在頃刻
素壁高堂安可常
趙魏公畫馬
浚儀王孫善畫馬神妙不在江都下朝退從容白玉堂
意匠經營自揮灑我觀此圖誠偉哉清光夾鏡雙瞳開
古來騏驥不易得此匹乃是真龍媒尾如流星汗成血
萬里飛騰宜電掣長風颯颯生四蹄百丈層冰蹴應裂
雄姿眼底苦不多時無伯樂奈爾何駑駘伏櫪飽芻豆
坐使神物成蹉跎君不見才高往往困泥滓世上英雄
亦如此
萍
乍因輕浪疊晴沙又見回風擁釣槎莫怪狂蹤易漂泊
前身不合是楊花
陳寬(二首)
寬字孟賢吳人檢討繼之子
題燕穆之楚江秋曉圖
五更人語覺潮生估客帆檣候曉行樹色未分雲夢澤
雞聲巳動漢陽城天空畫角吹霜盡月落銀河入斗横
欲問楚南千古事至今江水為誰清
題先祖畫
綠水園中舊蓽門清風喬木至今存千金遺墨人間得
腸斷題詩到子孫
陳完(一首)
完字孟英寬弟有簡齋集
錢塘懷古
邊塵卷地北風遥泥馬南來駐六橋汴水故宫猶有月
海門沙漵寂無潮銅駝夜泣霜華冷銀雁秋飛王氣銷
五國城頭魂不返傷心誰賦楚辭招
朱應祥一(首)
應祥字岐鳳松江華亭人
絶句
江面微風鴻浪開鳥聲啼過釣魚臺暖雲欲送桃花雨
一片隂從柳外來
祝祺(一首)
祺(或作淇)字汝淵海寕人以子萃貴封刑部主事
旅中元日
異鄉一夜換風烟屈指關山路八千正是欲歸歸未得
看人兒女拜新年
趙廷玉(一首)
廷玉字芝巖崇德人以入粟補官有芝巖集
金臺留别
笑拂緇塵出帝畿一尊重與故人違青雲紫禁辭仙仗
白鳥滄洲戀釣磯夜雨尚存三徑菊春風仍采故山薇
舊游天上如相憶萬里關河有雁飛
賀麟(一首)
麟字文徵嘉興人
楊白花
楊白花隨風飛青春漸老胡不歸化為浮萍將安依美
人聮臂歌未歇宫樹烏啼冷秋月
張德政(一首)
德政字平子杭州人流寓南皮國子監生有餘
生草
送客
旅食正蕭條況别知音者空抱流水琴獨立斜陽下
姚翼(二首)
翼字廷輔嘉興人有桂巖集
春日與懷用和游鴛鴦湖
鴛鴦湖上春波平鴛鴦飛入菰蒲鳴秀州女兒肌骨輕
蘭舟蕩漾微風生何人打鴨鴛鴦驚春雲遶郭花冥冥
夕陽落盡初月明誰家小閣聞調筝
送人之京
送客京華去江干落日斜百年雙短髩千里一浮槎柳
色河橋雨鶯聲驛路花明朝相憶處雲樹渺天涯
陸琦(一首)
琦字公璐嘉善人有友蘭集
梅花
雪壓寒香凍未消江城歲晚轉蕭條冷雲漠漠知何處
夢到西湖第六橋
周漳(一首)
漳莆田人號小溪官河橋主簿有夢草集
寄弟瑩
年來無處避征塵況復衰遲值暮春千里綠蕪江上路
一簾疎雨夜深人白雲鄉國回頭遠青草池塘入夢頻
兩載分攜歸未得強將封鮓慰慈親
蘇大(一首)
大字景元休寧人嘗輯洪武以來詩為皇明正
音
(詩話景元學于趙子常故冨春李玉昂贈詩云東山儒者師先生能繼續其所輯明詩正音度)
(有可觀惜訪之不得也)
江樓晩眺懷朱孝常
殊鄉歎行役登覽更淒其落日家千里故人天一涯渚
烟漁父艇江樹水神祠遠道交游少憑誰慰所思
朱彰(一首)
彰字有常嘉興人
暮秋偶成
老去逢秋髩巳霜石田茅屋半荒凉商歌一曲人誰聽
疎雨南山豆葉黃
陳昌(二首)
昌字穎昌平湖人有菊莊集(沈客子云我郡自清江㢲隠後風雅)
(衰落四陳三李之餘無聞焉至正統天順間而始盛一時如陳菊莊外嘉興有姚榖菴海鹽有)
(張芳洲嘉善有周桐村皆卓然成家菊莊吾里先喆才思藻麗長於七言惜其集不傳)
題江湖勝覽圖
馬卿子清而癯狂非狂迂非迂不愛養浮丘伯之黃鶴
不愛釣任公子之巨魚年來只愛江湖居江湖風月足
清興筆牀茶竈尋常俱船頭紅拂唱巴曲船尾黃帽歌
吳歈歌吳歈唱巴曲妙舞清商間絲竹白日歡游殊未
足復擬黃昏秉銀燭風帆催送寒山鐘直向垂虹橋下
宿
送吳素行之廣西
廣州南望海冥冥百丈牽江幾日程鯨浪打船風正惡
蜃灰塗屋雨初晴蠻巫祭鬼憑雞卜島戶編氓事象耕
此去化成皆樂土尉佗不敢更言兵
錢文(一首)
文字章靖無錫人諸生試不遇遂隠居不出有
鶴叟詩集
新宅
安穏茅柴屋數間起來開眼見南山千帆白日牆頭過
一鳥青天樹杪還
顧潤(一首)
潤字廷尚崑山人
送王景方歸杭州
闔閭城外送歸航流水何如客思長巳遣停杯傾别酒
還教攜手上河梁白蘋漁浦迷秋色紅樹官亭帶夕陽
最是不堪凝望處青山無數隔錢塘
盧儒(二首)
儒字為巳崑山人中書舍人
遺安堂為周文伯題(二首)
鼴鼠飲河流鸒鳩槍枋榆適意巳云可多營徒為虚黃
鵠起高翔遨遊升天衢忽逢弋人繳墜翼難再舒退者
止足全進者忘其軀
衛生不求盈稍足遂愜意服厭成都錦飯舍山陽穄春
熟收繭絲秋成斂禾穗田翁笑相語秫酒聊同會秉耒
因時暇翰墨欣游藝多遺一籯金徒為子孫累
鍾政(一首)
政字里無攷
揚州
樹繞人家水繞城何郎去後若為情不知東閣梅花處
(一作盡)二十四橋空月明
陳景融
景融字菊逸嘉興人
答姚景升
露冷催砧杵風高急鼓鼙登樓回首處目斷塞鴻西
史傑(二首)
傑字孟哲湖州人大河衛百戶有韤線集
竹石圖
雨餘苔石淨無泥翠影參差夕照低記得推篷湘水曲
滿林秋色鷓鴣啼
蕪城别唐宗吉
揚子橋頭漲淥波分攜無那故人何明朝相憶重回首
莫厭江雲嶺樹多
魯道(一首)
道淮安人
送孟繼之歸梁州
尊酒荆門客南征古道平雲連神女廟山繞夜郎城越
嶲開荒服滇池隠旆旌相思日千里腸斷夜猨聲
姚綸(一肯)
綸字允言嘉興人
修竹仕女
瑶臺無信託青鸞一寸芳心思萬端莫向東風倚修竹
能禁翠袖幾多寒
劉玒(一首)
玒字公縝海鹽人有西林集
秋望
天迥黃雲斷林空古木疎遙憐漢庭使千里寄邊書
滕鸞(一首)
鸞字朝儀海鹽人有翠厓集
秋日寫懷
秋色靜柴扉山光鎻翠微紫牽江荇帶紅落渚蓮衣卧
病無人問思家有夢歸相看沙上鳥去住兩忘機
丘吉(七首)
吉字大祐歸安人有順信齋集
(詩話瞿宗吉以香奩八題見賞於楊廉夫自是以後從而效之拾西崑之唾餘雜以鼓詞院曲)
(之穢字誦之欲嘔吳人劉欽謨倡無題詩初不見好而一時和者紛紛衆推吳興丘大祐為最)
(故沈啓南贈詩有西漢人材東閣外六朝詩句北窗中之句大祐無題五首中云只解詩中嘲)
(阿輭寧知花底活秦宫絳桃成子花無色銀燭燒心淚有㾗在彼法中差勝而全首未工他詩)
(若楊柳一堤沽酒路木蘭雙楫載書船吳淞東去皆連海天目西来總是山斜日半林金翡翠)
(青雲千尺玉浮圖白鴉谷口霜摧栗黃鶴樓前水到門簾外雨多龍洞漏屋頭松老鶴巢稀山)
(家雲濕長垂箔水館風多不置窗醉筆題詩蕉葉遍夕陽催酒玉缾空青山無雪梅花後細雨)
(生寒燕子前賀監酒船湖左右杜陵茒屋瀼西東消磨盆盎茅柴酒姑負烟霞榔栗條野寺夕)
(陽銀杏葉水村凉雨石楠花松葉微風三竺路荷花細雨六橋船又題岳鄂王墓云南國有人)
(論歲幣中原無日見官軍頗有思致大祐自號執柔道人賦才最敏同郡詩家如唐庠惟周唐)
(廣惟勤張淵子靜沈祥彦庠皆奉之為師友故當時推許有吳興領袖之目也)
折楊柳
牽馬綰青絲上馬折楊柳願作馬尾蠅遠近隨郎走
擬古
青青澗畔松緜緜谷中蘿悠悠遠道人珊珊雙玉珂道
遠有返轂川逝無廻波游魚懷清淵逸鳥思高柯昔慕
蕭與嬴今作羲與和白駒不可駐朱顔尤易磨皎皎合
歡扇文采鴛鴦羅隨君願終老其奈秋風何
楊梅
楊梅獨出吳興異龍井名高味不同饞客幾嘗山雨濕
佳人一笑玉盤空羞看月下櫻桃色不數釵頭荔子紅
更擬明年同采摘要將華髮待熏風
初度日
去歲山城酒一尊今年無恙醉柴門不知有限生辰酒
合得田家幾瓦盆
畫山水(二首)
翠滴松梢雨乍收山光半為白雲留江邊可惜無人住
閒却蘋花一岸秋
樹樹秋風響澗阿夕陽收處暮霞多何人艇子苕谿上
唱得吳儂子夜歌
春夜
香燼銅爐火不增一牀寒被卧春冰不知明月將人夢
去落江樓第幾層
懷悅(一首)
悅字用和嘉興人以納粟仕
(詩話用和輯士林詩黃徵君俞邰言有十卷予購之五十年始得之止上下二卷而巳詩家大)
(率吴越之産所常唱和者其居在相湖之南曰柳莊亦曰柳溪故自號柳溪小隠又號相湖漁)
(隠姚允言詩云風流絶勝輞川莊又云雨衣自織青蒲葉烟艇長維綠柳根蘇秉衡詩云簾卷)
(夕陽吟對酒窗臨流水坐看鷗皆題其草堂作也别有東莊曰釣魚所曰觀蓮亭曰清風榻曰)
(白雪窩曰載春舫曰耕雲堂曰栽桑圃曰采菱灘丘大祐賦八景詩贈焉又有北花園姚廷輔)
(有懷氏北花園宴集詩復有水亭名雪艇大祐詩醉倚蘭干俯春水是也有齋名鐵松岑公琬)
(詩移得徂徠一蓋青是也有軒名月波陳漢昭詩湖上華軒瞰碧瀾是也其自題鐵松齋詩云)
(青衣開尊傾翠濤詩成落紙飛霜毫園亭詩酒之會極一時之盛而允言有送用和納粟之京)
(作又有冠帶從容新帝澤之句則知當日以納粟入官蓋冨而好事者濮樂閒之流也今以相)
(湖在望葭菼微茫舊迹不可復問矣)
開徑
開徑深林裏莓苔綠到門山多雲壓樹溪曲水通村補
屋交藤蔓疏渠破石根抱琴何處客過我共芳尊
魏時敏(一首)
時敏莆田人官無錫縣丞改桃源有竹溪詩稾
寄周隺洲太守
風雨越江邊郵亭對夜眠鄉心孤島遠客夢一燈懸訪
舊懷他日論時記昔年離魂將别夢幾度到臨川
王仲煇(一首)
仲煇字里未詳
(詩話仲煇詩題王孟端墨竹真蹟後自稱曰東軒有紫電清霜習武之餘二私記)
題王舍人墨竹
我本山野人夙抱烟霞疾何處慣經行松篁與泉石晴
窗偶看琅玕圖淋漓醉墨傾金壺崇岡怪石相高下冷
雨疎烟半有無數竿晴渭川日暖春風輕數竿老嶰谷
千年霜雪飽數竿欹楚江歲晩寒風吹數竿側淇澳秋
深雨蕭瑟千竿萬竿難盡名林巒仿彿清風生交枝直
榦平安態勁節虚心君子情對此怡然樂清賞撫卷無
言發遐想烟雨濛濛語鷓鴣詩懷長在湘江上
朱翰(二首)
翰字漢翔嘉興人有石田清嘯集(湯新之云漢翔以教書為)
(業以養其母事母孝交朋友信性情得其正故發而為詩多温厚和平渾然天成而無雕琢藻)
(繪之跡廷徐孟時云漢翔詩句法音響咸似乎唐胡俊云朱君隠居鄉校一志於詩嚴潔)
(雅澹無凡近追琢氣味是亦善鳴者也)
(詩話漢翔詩太圓熟不脫兔園冊子然留心風雅輯郡人詩為檇李英華鄉黨典型藉以不墜)
(其功不可泯也)
題畫
南游匡廬山不知幾萬丈盤回直至香爐峰五老高高
儼相向初疑三山屹立東海中又疑青天削出金芙蓉
世人蹤跡不到處物色匪與人間同天梯石磴無窮極
一片寒凝古苔色千歲桃花别樣紅四時瑶草非常碧
就中有逕深復深白雲洞口猿哀吟一聲長嘯白日晩
神仙渺漠無由尋須臾下來心目爽便欲移家擬重上
東風回首塵茫茫明月滿天勞夢想
送楊少府貶柳州
洞庭秋色對衡山一路猿聲夕照間湘浦舟行何日到
羅池人去幾年還烟村土屋連孤壘嶺樹松牌界百蠻
自古中朝通使節莫因流落歎衰顔
周瑾(一首)
瑾字汝成秀水人朱翰弟子
南湖即事
湖水空明靜不波蕩舟人遠夕陽多秋來無限相思意
欲采芙蓉奈晩何
朱存理(二首)
存理字性父長洲人有野航漁歌鶴岑集(楊君謙云)
(性父居吳葑門之外左圖右書一吟一咏或應親友之求或寫胸臆之見率皆簡淡高古有味)
(有法不落穠麗枯澀之境其詩未嘗自匿恒亦流布人間而知之者蓋鮮何元朗云野航葑)
(門老儒在荻扁王氏教書與主人晚酌罷主人入内適月上野航得句云萬事不如杯在手一)
(年幾見月當頭喜劇發狂大呌扣扉呼主人起詠此二句主人亦大擊節取酒更酌明日更請)
(吳中善詩者賞之大為張具徵戲樂留連者數日吳中舊事其風流致足樂也)
(詩話性父晚年募刻巳詩疏曰嘔心少日巳無錦囊之才流淚終年空有碧雲之歎髮白因其)
(搜索雌黃費我推敲抹去若干存來十一欲望收拾在後子孫莫若流傳先自朋友其情甚為)
(可憫祝希哲贈詩云書抄滿篋皆親手詩草隨身半在舟沈啓南題稾云雖止百篇諸體備不)
(拘一律大方諧惜乎其稾罕傳矣)
支硎山再餞文交木太守
崇嶺逹深邃芳漪激寒泉言尋支公蹤閱歷成千年鶴
飛遠青冥有亭尚巋然草木屬孟夏山水尤清妍祖餞
此云再廣林啓長筵
泛吳江
一帆風便到吳江江上飛來白鳥雙舟子飯時吾夢覺
起看新月坐篷窗
倪光(一首)
光字應奎鄞縣人有味易詩集(李杲堂云先生感土木之變學)
(孫吳書講劔術既久無所合乃更學易學者稱為味易先生古詩效初唐音格流麗近體不減)
(王右丞句如路柳官橋晚山花野店春平林藏宿霧疎雨帶春潮真不亞盛唐也)
(詩話相傳味易能前知游京師於楊文懿邸中有中使突至先生見一雀自庭樹集于地巳還)
(集樹即謂使曰頃來得非因失馬邪六日當復使大驚文懿質之對曰雀踴躍物也去樹而集)
(於地舍所依也還集樹復其所矣初集自北而南水數六故曰六日當復又問馬色曰以水克)
(火當黃而近于黑中使曰然客有問婦將産者傘忽裂其人失色先生曰傘忽裂則小人見君)
(得子矣其學蓋本於邵氏觀梅數詩特娟秀不襲擊壤惡派)
宿清村
地闊江流險天空山勢高望鄉雙淚落為客一身勞斜
日飛沙鳥西風動野蒿一舟依岸宿深竹夜騷騷
燕遺民(三首)
遺民字逸德自號雲谷老人蒲圻人累以賢良
徵高卧不起
(詩話遺民詩頗蒼老惜遺集無存僅從通志總志中錄得三首而巳)
感興(二首)
寥落湖山曲憑誰話起居出門惟水石相見但樵漁酒
熟還堪漉園荒欲自鉏久深泉石想早晚賦歸與
泉谷煙花淨林塘暑氣清幽花籬落見好鳥竹間鳴禾
黍皆豐稔桑麻自長成還聞茅屋底燈火讀書聲
九日
細雨柴門靜青山客路長黃花應笑我無酒過重陽(繆天)
(自云語不在深悠然自遠)
章珍(一首)
珍字文重鄞縣人(李杲堂云文重以布衣宿望為里中五經師不媿真隠)
無題
溪橋春水生新蒲綠堪把茅屋掩松雲斜陽鳥飛下
陳&KR1846;(一首)
&KR1846;江隂人以善楷書舉歷官按察僉事
題湖州慈感寺
過溪纔百步橋轉入禪關高閣斜臨水平林遠見山波
光隨鳥度秋色共雲閒深愜幽人趣遲留忘却還
黎擴(二首)
擴字大量臨川人以薦授貴池訓導升蘇州府
學教授
西壩草堂為廬陵宋内翰賦
聞說西谿上春風小院開野蠶成繭盡江燕引離廻竹
裏圍棋局荷香沁酒杯晚凉疎雨過隨意步蒼苔
送人還盱江
新凉生白苧游子倍悽然客思秋砧外鄉心旅鴈前西
風千里道斜月五更船亦有還家夢隨君到汝川
張淵(一首)
淵字子靜歸安人有鴻墩集
(詩話子靜孝子也母失明朝夕䑛之父好飲醉或罵詈則握髯請解長跪移時里黨稱之晚游)
(四方與沈啓南史明古僧月舟最善湖州勞太守鉞府志其手筆也其居在雙林之鴻墩故詩)
(集以是名)
題白石翁畫虞山古檜圖
虞山老檜三株青斗壇半掩招搖星道人丹成化鶴去
三檜夭矯飛龍形是誰手植經千載曾見昭明讀書在
幾廻天上葬神仙不獨人間變桑海古人今人繞樹行
古今人去樹長生乃知勁氣合元化不與凡木爭枯榮
長洲老石好異者百里攜杯游樹下浩嗟天下有樹此
樹無我去此樹何人圖三日經營雙眼力滿空蒼翠移
真跡鶴骨蚪筋左紐文雷裂霜皴古秋色日暮袖歸歸
不得滿山風雨山靈惜居然贈與卧雲人長嘯寒風生
石壁於乎石君詩画天下知此筆尤為天下竒勸君風
雷當掩戸恐化蛟龍擘空去
程文杰(一首)
文杰字思周休寧人有湖山吟稾
行路吟
有酒且莫斟聽我行路吟風霜滿面塵滿襟古皆然匪
獨今我勸君君毋怒今人行是古人路古人一去豈再
來笑殺今人不回顧朝行吟山沉沉虎狼關隘龍窟深
暮行吟木隂隂江南鷓鴣無好音行人莫道行路好多
少行人路中老
詹貴(一首)
貴字存中休寧人有竹南集
商婦吟
莫作商人婦商人慣别離門前竹王廟日日卜歸期
莫藏(一首)
藏字用行(士林詩選作恒)海鹽人有素軒佩觿二集
閨怨
雲母屏空怯曉寒懶臨青鏡舞孤鸞滿庭風雨無情思
開到棃花不耐看
莫遯(一首)
遯字用嘉藏弟
登六和塔
浮圖百尺倚天開落日珠林鳥雀哀王氣巳銷龍戰後
山形猶似鳳飛來茫茫雲海迷蓬島渺渺江湖接釣臺
回首西湖倍惆悵南朝陵墓盡蒿萊
陳金(一首)
金字用礪海鹽人博野知縣
寒食書懷
江上客居三十年每逢寒食一凄然青山笑人不歸去
白髮滿頭徒自憐茅簷幾處插楊柳棃花半開聞杜鵑
身世﨑嶇杜陵老夕陽風浪洞庭船
劉泰(二首)
泰字士亨錢塘人有菊莊晚香二集
湖上暮歸
小&KR1042;䭾醉踏殘花柔綠隂中一逕斜日暮歸來問童子
春衣當酒在誰家
小景
雲溪一帶淨無沙門對青山是我家幾日不來亭子坐
東風開過紫藤花
王寬(一首)
寬字敬敷東陽人龍南教諭有建南稾
解任歸書草萍驛
三月草萍驛風花點客衣春山啼杜宇也道不如歸
舒鑑(一首)
鑑字孔昭自號東海釣叟紹興人有恪齋集
寄雲城知巳
琵琶洲畔白雲城紅樹千行隔短亭塵迹自悲衣欲化
故交誰復眼長青江空木落雁初度院小燈殘酒半醒
終夕相思不相見碧山寒月照疎櫺
羅養蒙(一首)
養蒙吉水人
感興
勲業飄零梅子真江山誰與訪遺塵艱難獨不悲前事
慷慨徒勞憶故人太乙圖書元在漢東周禾黍半歸秦
晴天玉笥秋風上欲薦蘋花淚滿巾
李宗(一首)
宗字德紹江隂人有雪窗家藏集
望亭驛和唐李從一韻
迢迢野草接青蘋一望淒然淚滿巾幾處樓臺荒舊業
五湖風月屬何人寒烟半鎻江村晩野鳥空啼驛樹春
惆悵亂離前代事不堪寥落總成塵
施鈞(一首)
鈞字則天紹興人
謝太傅祠
晉室將傾不易支先生出處繫安危山間紅袖從游日
天下蒼生望起時風暖松亭春載酒月明花墅夜圍棋
轉頭樂事無尋處空拂青苔讀古碑
時用章(一首)
用章常熟人
遠回吳中
挂席看山興不孤西風吹我近姑蘇城高暗壓要離墓
水闊遥連范蠡湖野店喚沽雙酘酒漁舟爭賣四腮鱸
故鄉咫尺明朝到十載離愁一旦無
喻省(一首)
省字伯唯南昌人常州府同知
送友人
梅花殘雪照晴川立馬郵亭思惘然媿我飄蓬仍薄宦
與君分手正殘年一樽行色沙頭酒千里鄉心月下船
垂老莫言歸計拙綠編研北是良田
張鎬(一首)
鎬寧波人
為李景陽題便面
高樹落凉隂幽溪漾晴碧山雨夜來多苔痕上磯石
陳㷆(一首)
㷆字惟大(一作文厚)閩縣人有棲雲集
攬秀樓
何年構此山之東八窗相對山花紅桐山居士老解飲
何當置我新樓中
顧寧(一首)
寧字季康鳳陽人自號夢鶴生
入山雜言
杖藜入山中悠然澹忘歸白雲靄前途行行穿翠微林
幽鳥聲寂地僻人跡稀惟時歲云暮黃葉紛以飛石罅
寒泉鳴草根朝露晞撫景自怡悅暫忘塵世機石壁挂
我巾松風吹我衣將期二三子於焉歌采薇
李達(一首)
逹字兼善自號竹圃道人青田人
過臨江府
故人别後思何堪獨倚河亭酒半酣自笑不如雙燕子
春風先我到江南
吳敏(二首)
敏字思德號柚莊吳縣人
洸河
洸河水落秋風早菱葉蕭疎菱角老河邊漁船如缺瓜
白頭夫婦團圞好往來賣魚兼賣菱官府近無漁課徵
夕陽醉卧風吹罾
沽頭牐
浮葦生根上陡厓牛羊原隰有人家繰車聲響南風裏
棗樹青青落白花
王昇(一首)
昇字廷禮號玉澗生長洲人
讀曲歌
朝憶復暮憶展轉無消息芙蓉顛倒生蓮子中心側
杜嗣昌(一首)
嗣昌字繼文號勉齋吳縣人
(詩話正統中吳郡徐庸用理取永樂以後詩編為湖海耆英集一十二卷大約吳人居其什九)
(其發凡云斯集之作間取亡友杜繼文姑蘇集中者而合成之今繼文姓名吳中罕有知者無)
(論其遺書也長洲馬□公素輓詞云寄我詩為遺世物養親錢作葬身資包山蔡昇景東輓詞)
(云半世才名一丘土六經事業九重泉蓋亦篤學之士詩雖不見好錄以存其人)
題畫
秋風嫋嫋露團團朱箔銀樓鎻夜寒一曲鳳簫明月裏
玉人何處倚闌干
徐章(一首)
章字德彰號省軒吳縣人
貧居
薄田日巳荒舊業日巳替困蒙三十年良由寡生計人
非無交游貧賤易相棄周周與蛩蛩飢渴尚相濟所以
簞瓢人傲焉不狎世處之苟能安其樂有真意
曹侃(一首)
侃字仲雍號竹齋烏程人
(詩話仲雍詩集罕傳其詩有摹張來儀青弁山居圖贈鳳林嚴十七蓋永宣間善山水竹石者)
(也予聞之鄭芷畦云北宋有曹孝子清嘗代父重辟刑於金陵涌白沫尸泝流還家至今專祠)
(頖宫其子孫散居苕東之西陽村族最蕃多務農桑罕通文墨湖海耆英集云仲雍苕東人豈)
(其苗裔邪同時有曹謙字鳴吉亦能詩)
寫竹贈戴山黃方伯
昔游湘浦泊蘭橈萬玉森森宿雨消記得推篷凉夜永
月明一曲紫鸞簫
任道(一首)
字里未詳
畫菜
露芽烟甲曙光寒紫翠漙香濕未乾記得花時曾病酒
玉人纖手薦春盤
明詩綜卷二十七
