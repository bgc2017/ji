清惠集卷三
明劉麟撰
奏疏
開言路以衞國體疏(工部觀政時上)
竊聞天下猶一身也朝廷腹心也公卿百執事四肢也
諫官耳目也欲使腹心安固必四肢耳目各舉其職苟
視聽不廣則手足無措而心腹為之不寧欲兼所愛必
兼所飬也故言路之通塞生民之利害關焉天下之安
危係焉臣等聞之古先哲王嚮明而治天下使瞽獻典
史獻書列士獻詩庶人傳語近臣進規親戚補察公卿
比諫工執藝事以諫冀在得聞其過而已今之給事中
御史職專於是正惟耳目之司也故國家政務彼皆得
聞之聞而有見彼皆得言之君人者飬其聰明納其忠
藎鑒其心作其氣使其遇事敢言無所畏避亦兼所愛
則兼所飬也但居是官者言苟切直則不見用而身危
必得罪於一時不切直則不可以明道必得罪於後世
若夫忠亮之士慮不顧身寧得罪於當時而不忍得罪
於後世此切直之言所以上聞於明主也蒙死而竭智
人臣之心果何為耶仰惟我太祖高皇帝稽古定制設
六科十三道等官綸音下降使封駁之章疏上進使執
奏之政治得失事機大小悉許論列凡以廣視聽而决
壅蔽亦以曩時瞽史近臣規獻之類也列聖相承一遵
成憲凡民間利病無不周知百三十年海宇乂安良以
此耳皇上即位以來明目達聰虚懷納諫天下舉欣欣
然以承休德將一紀于兹矣邇者科道等官以言事冐
干天威臣等來自疎遠未知所言何如但人臣事君有
官守者修其職有言責者盡其忠彼職當言路因其官
守盡忠納言夫復何故使所言有理固當采而行之設
或過當豈宜深罪今天威震動臺諫一空見者側目聞
者寒心四海之内誰不解體恐自此忠直骨鯁之士退
䜛諂面䛕之人進承順風旨羣下雷同倘事關利害誰
復為陛下言之乎耳目蔽塞心腹病生災害之來何可
云喻臣等無官守言責之寄不宜關得失之辭但臺諫
既設則朝廷之得失在臺諫臺諫既虚則朝廷之是非
在天下况臣等荷作飬之恩濫側士流嘗念儒者當以
天下事為已任故不敢避鈇鉞之誅輒敢越職論事誠
非為諫官惜為天下國家之大體惜也伏願皇上垂恩
採納將各官早賜赦原俾其還職供事一以開諫諍之
門一以杜奸欺之漸天下幸甚萬世幸甚
久病妨政懇乞休致疏(雲南按察使時上)
臣係南京廣洋衛右所副千戸下應襲舍人祖貫江西
饒州府仁安縣籍由弘治九年進士歴任今職依期到
任管事正德十一年二月内得患痔漏脾泄等病至本
月二十九日因病頗甚不能公座大小事務一切理辦
不前偹由關司轉呈本處鎮廵等衙門委官署管司事
將臣患病緣由查勘明白各另回報施行本年四月内
臣病勢轉加自度不堪任事已將所患病症并臣入任
以來遷除本末具本陳乞致仕差家人抱奏一向在任
調理延今三箇月有餘不惟原患諸病不減又且新加
喘𠻳日夜不寧盖因久病氣血俱虚邊方水土不服顧
兹沉劇愈難望其平復况本司刑名卷吏久己委官署
管臣冇合得俸糧亦已行司住支若不再乞天恩容臣
預先起程還鄉切恐病益日深死日益廹萬里閒關微
臣將不得生致骸骨而去事或至此於臣可悲於治何
補如蒙再勅吏部將臣查令致仕如臣病勢漸急久候
艱難容臣預先起程且行且藥憐臣苦楚不必治臣之
罪使其得歸終難救藥則臣目瞑故鄉有依之鬼也幸
獲苟存則臣心欣欣皇天再造之人也是臣生死皆不
勝感戴聖恩之至矣
乞免查撥田莊以安民心以重畿輔疏(以下廵撫保定)
(時上)
查訪得各府皇莊先年各差太監旗校人等管理皇親
功臣各亦設有管莊僕佃人等領種希勢取寵者撥置
并吞争競不明者朦朧投獻而地土之在小民者日侵
月削有司莫敢誰何小民日見逃亡畿内彫零亦已太
甚自聖明登極諸弊一新前項管莊人員通行裁革原
係投獻地土盡歸業主仍令所司徵銀解部係各宫主
者差官類進係皇親功臣者赴部告給公私相全上下
交愛二年以來事體穩便况此項田地佃種既久或昔
雖鹻薄而今則肥饒或昔曾灘窪而今則坦夷其原佃
之人又經蓋有房屋種有樹木或祖孫相守或姻婭相
聯俱難於摘離勢逼遷逐恐成激變且先年皇親功臣
蒙賜地土踏勘丈量恣肆溪壑加以不才郡縣曲為奉
承無頼佃僕巧侍逢迎遂將左右民田因而一槩吞噬
力弱者流離殞斃能言者奏訴纏綿又有愚悍之徒聚
衆逞兇殺人搆禍今軍民人等又有原差主事坐守割
取莊田兼以近日螟蝗蔽天迷野毁食禾稼互相驚疑
怨口嗷嗷臣既得之聞見不容緘默夫空閒地土虚名
無據自撥置争吞之計行而吏民拱手於昔朦朧投獻
之私作而版籍失真於今民有逋迯之籍國有空閒之
名豈真有所謂蕩然無人之境坐待所司舉以畀人哉
慨自招佃以來民方得業疆場桑梓之訃勞廬墓畎畆
之工費翕翕融融相慶一時不謂旋即奪之如雀在叢
如魚在水而忽有異物撲之情何以堪莊田之賜以臣
觀之若陛下以股肱之肉而啖心腹之疾必欲盡飽禍
不忍言臣不圖聖明在上而有是事也臣又惟攘索無
厭者寵幸之大戒鍚予有漸者保全之至恩伏望皇上
斷自宸衷割恩以義將陳萬言等奏討莊田盡行裁抑
諭令萬言等自省寵禄之厚比之未遇之時豐約何如
苟或足供家衆將今賜田莊暫且停免待後子孫繁衍
禄食不敷從實具奏方纔議撥猶為未晩必不得已勅
下戸部就將各官類進銀兩約量查給仍將原差主事
行取回京則民心以安國本以固而所以重畿輔厚貴
戚者亦兩得矣
存留預備倉糧以濟艱危疏
嘉靖二年九月初一日奉勅會官賑濟内開北直隸地
方災傷重大人民困苦若不及時賑濟必致流為盗賊
貽患匪輕今特命爾照依戸部題准事理會同廵按御
史選委廉能幹濟官員分投親詣所屬被災地方逐一
查勘災傷輕重分别等第作急具奏分豁仍通將各司
府州縣倉庫見貯預備贜罰米穀麥豆銀兩盡數查出
先儘被災極重次及稍輕地方極貧下戸老疾無依者
驗口賑給務使人沾實惠地方無虞欽此欽遵外照得
先任都御史周季鳳調馬前去征𠞰河南地方流賊王
堂等後因騎傷數多該兵部議行將本撫贜罰紙價折
解賠補本官遵行查無銀兩將各府州縣預備倉糧行
令賣銀折價夫預備倉糧民之大命各該有司不以民
事經心平居措理本自不多今又盡行變賣是非棄糧
實以棄民况本年夏秋俱各無收人情汹汹發帑開鹽
賣官鬻僧此其時也顧乃廢已蓄之儲償擅調之費萬
一地方有事守空城以捍多盗指畫餅以賑流民則往
時平寇之功盡為今日殃民之患塞翁失馬在翁為福
而行人得牛邑人之災翁計得矣邑有何罪此誠安危
所係有難以曲從者當時兵部議賠止謂銀兩未及倉
糧殊不知大駕廵行羣姦横索加以王堂之擾雖解京
有名之物亦以移借無算豈復有餘錢在官以此前官
計無所出只得糶糧賠馬夫吝馬不能成功固蒙假借
於前時而賣糧無以安民又復貽憂於今日及至兵興
盗起借馬如前亦勢所必至盖馬完而事作矣前項倉
糧未賣者臣不敢賣已賣者臣不敢解今奉旨整兵防
禦三關又奉勅會官賑濟二者並行百用不足既不助
災又復盡取是雖許焦頭爛額而以曲突徙薪為第二
義也艱難之際力所不堪伏望皇上軫念將前項己未
賣糧俱許存留各該倉庫以應兵民之急將馬價寬至
年豐容臣陸續處補臣今亦不敢輒忘馬事如今年二
運馬價折銀來文頗遲民以徵收本色重價及至上納
俱有餘銀又查得各州縣先年餘剰均徭未追數足其
倒死馬戸經今一年以上不曾飬馬省下草料之費又
係本馬惟正之入已行各官查算俱為處補之計但今
未有的確數目其均徭銀兩地畆草料又奉有勅文賑
恤相應暫止委的黃放白催一時理辦不前所以不能
不懇懇於聖明寬假之仁也乞勅兵部將變賣倉糧等
物計議停止賠補騎傷馬價少候年豐及容臣將嘉靖
二年二運備用馬價餘銀無馬孳牧空戶地畆草料先
年未徵餘剰均徭酌量民力陸續查追頗冇次第即行
照數起解如此則馬價不過藏之外府而地方永保無
虞矣
地震疏
據直隸天津三衛指揮使司申據天津三衛隂陽生文
章等呈稱嘉靖三年八月二十三日戌時初刻自東北
方起西南方去地震聲響如雷將官舍人民居住房屋
震動人皆驚恐等因呈衞轉申到臣訪得臨近州縣亦
有此異各處未見申報除另行外臣聞災之日痛自修
省及行撫屬各府州縣并境内都司衛所兵備守備等
衙門大小官員勉修職業省刑緩賦積榖練兵清查囚
禁固守城池凡百痛加修省外臣又竊惟聖明在上地
道失寧豈無其故誠使中和克致位育不愆則坤厚胡
為而震伏望皇上愓然警畏勤學修政惇德召和則庶
幾轉災為福實宗社無疆之福也
均驛傳安人心扶公論杜私情以免偏苦疏
准都察院咨於刑科抄出直隸真定府靈夀縣義頭等
社軍民等籍秦憲等奏前事續該本縣民王宗等奏為
復舊規平驛傳以蘇民困事俱奉聖旨都察院知道欽
此欽遵合行抄詞粘連備咨廵撫保定等府都御史劉
煩查照各奏情詞並弔原會議册卷到官從長勘處要
見從昔何如創制迄今救偏補弊應否可行務在逐件
逐項擇取年老知識備加延訪畫為中正以協官民緣
係地方重情期在公不廢役下不累衆近不避議遠不
貽難所貴融前人立法中難料之弊以通其艱及近時
矯枉中可取之力以資其困事完希將酌處過停妥緣
由咨報等因臣即會同廵按直隸監察御史任洛王鈞
查得國初編定驛傳法制詳明處置停當固無可議但
時異勢殊民貧數極驛遞之宜今非昔比所以都御史
周廵按御史王琳宋鉞彭占祺前後計處雖稱公議實
本輿情其御史郭楠亦曾會議但中止不曾具奏今檢
案間有存者所以中間當增則增衝要免於誤事可减
則减僻静不致傷財馬數盈縮量力調停之規銀兩多
寡均適緩急之用計地徵粮可以免馬頭獨累之苦募
人當應可以絶官吏求索之私已經議處周詳計慮停
當奏行兵部題奉欽依遵行日久至若禁私交以絶興
販改夫役以充實用處南馬以甦土民公支應以免兼
害四事亦已改正照舊施行見今眞定順德廣平大名
四府驛遞流通軍民有便始雖有言皆出於豪強射利
者之主唆終乃無詞又原於司府州縣奉行之有則所
以輿情允恊土俗相因仍照原題奉欽依内事理欽遵
施行其河間保定二府入站地畆河間府原係徵糧地
内報出船站每畆出錢多至百文少亦不下五六十文
驢站每畆出錢二三十文馬站每畆出錢五七十文地
畆原無彼此而出錢却冇多寡所以議將保定河間二
府革去站地名色比照真順廣大四府合用驛傳銀兩
酌量多寡俱於徵糧地内各自通融徵派保定府每畆
徵錢一十五文五分真定府徵錢一十一文順德府徵
錢七丈五分大名廣平河間三府各徵錢五文立法本
無不善奉行乃有不至河間官吏查照失真止將徵糧
地畆開報却將入站地畆遺落至於徵錢又止於糧地
徵取反將站地遺棄又將所屬原編鄚城新中等驛並
長蘆楊村等遞運所原額人丁出辦驢頭水夫共一百
九十一頭名俱各失於查徵却又將船隻水夫馬驢頭
疋減削過多而保定府亦將原額徵糧地畆不曾盡數
報出以致二府徵糧地内出錢太多所以物論沸騰人
情思舊今查據河間府申稱該府所屬驛遞每年實徵
站銀一萬八千七百四十六兩四錢七分八釐若將所
屬州縣原編鄚城新中等驛長蘆楊村等遞運所原額
丁夫一百九十一頭名照舊徵收工食共該銀二千二
百九十二兩却將原額站地共九千三百五十三頃四
十三畆九分九釐三毫五絲三忽六微每畆徵銀一分
七釐五毫九絲一忽九微共該徵銀一萬六千四百五
十四兩四錢七分八釐二項銀兩通論該銀一萬八千
七百四十六兩四錢七分八釐正與原議站銀之數相
合保定府申稱該府所屬原額徵糧地三萬五千八百
八十九頃七十一畆四釐五毫五絲三忽漏報地九千
四百八十五頃八十七畆二釐二毫六絲七忽照今該
每畆止該徵錢九文比照前議每畆各减銅錢二文五
分俱各相應改正但嘉靖三年站錢嘉靖二年隨糧徵
派已經給驛應用卒難改易合無候至嘉靖四年悉從
今處又查得新中驛之在河間委的道里本近使客頗
簡涇陽驛之在保定委的道里頗遠衝繁本甚當時取
彼易此不為無見今雖河間路已平復使客衝繁而不
在其下若欲均處以應兩設或移西補東此必告勞及
查兩地俱為腰站止設驢馬車輛接濟送迎别無支應
但使上下兩驛驢馬增多則其中之役自減驛雖不設
物力用舒合無將涇陽驛亦照新中驛革去遺下馬臝
兩路均分除原係各該驛遞刪削而未改正歸原額其
原係改正馬驢等項即查涇陽新中上下四路&KR0801;海鄚
城金臺翟城四驛酌量繁簡如法分派亦足以完其迎
送之急凡此改處事宜俱候會奏命下之日通行保定
河間兩府堂印正官選委廉能幹濟官員分投前去先
將涇陽驛馬驢車輌查驗明白應歸還者照額發還應
改撥者從公撥派遺下幇馬各照原編銀額徵收解送
各府填實循環轉候驛傳之急通融撥補涇陽驛驛丞
驛吏照例起送改撥别選别參公廨一所查係原設涇
遞舖照舊添設舖兵一名地方一名就彼看守以為往
來使客飲食止宿之處不必更動其河間原額人丁徵
辦驢頭水夫工食并原額站地應徵銀兩各查原認之
數照冊照卷審派隨糧預徵倘有額外供應本數不足
方將徵糧地畆量徵銅錢一文二文濟其缺乏但不許
仍前過多其保定府地畆續報數多站錢减派已少再
審相同即將先議加重之數一切革去俱不許有虧原
額仍出給榜文明示小民俾各知寬减再將各州縣額
數通行造報改刊附入原册以憑查考如此區處真定
順德廣平大名四府久無異議河間保定二府又各從
輕涇陽驛官吏雖裁而東西兩路馬驢充足揆之情法
頗皆曲盡蓋救偏補弊事非得已而革故鼎新民用小
康俱由老年知識之人懇告廹切今復詢訪大略相同
原行所謂通融資次誠解倒懸於艱難困敝之餘也若
行之數年時乖勢異又有窒礙出於臣等意料之外仍
舊審編卷簿具存猶為未晩伏乞聖明裁處
清惠集卷三
