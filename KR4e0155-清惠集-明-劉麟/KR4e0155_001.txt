清惠集卷一
明劉麟撰
詩
四言古詩
述懷五詠
今我樂矣敘舊以賢瞻彼眀德不以厥年生事匪多尺
宅寸田暮色惟瞑返照復鮮君子保終夕厲愓然載我
玄酒踐彼初筵悠悠我心無懷葛天
其二
今我樂矣塵勞靡夕俯仰褒然乾坤歸宅冠盖各天妻
孥在側知已辰星道途掃迹空谷足音使我太息返照
入林牛羊是則
其三
今我樂矣自春徂秋高人用息志士廼愁終風急雨恐
撼吾樓樓有眞人邈不可求求而得之泛我輕舟三山
何許垂老一遊石川野航曰予銷憂龍驤虎變挾小九
州
其四
今我樂矣爰即我謀陂塘雨足上下其流百年垂盡寄
興孤舟華胄玉臺浮遊石頭羣隂蔽空百神在樓此夕
何夕夢遊九州初隨枕蝶終執沙鷗興倦而覺再夢再
憂空谷多鬼其聲啾啾
其五
今我樂矣漸解塵緣藏修還謐始於今年八十有六十
一師籖同生之士艾耄涸然我孫森森玉立滿前仰憶
宗祧瓜瓞綿綿升高有屐臨流有船邀我良友矢我新
篇退休於室守真尚玄不忮於人不求於天詔爾後人
勿忘勿愆
五言古詩
山中奉答孫太初
望古復望古駕舟行遠空浮雲日夕盡天光上下同潛
鱗入淵微歸鳥正西東亭亭夫容花凄凄風露中羣情
各有適至理將在躬日月去已多憂傷來無窮臨流一
濯足顧影見雙蓬歌我水上心答彼巢居翁
答太初和韋蘇州
道存甘拙守時艱慙幸生在昔繆有寄所至皆名城感
彼民物憂違我泉石情一朝印章解歸來讀且耕年登
衣食足心閒文字精側身鷗鷺中塵網何由攖
動静語
客言動静機相禪苦不了無私動亦得無欲静逾妙動
静能幾時去去勿復道
携琴&KR0008;古
疎疎子賤子千載一單父斯民不忍欺厥治登太古問
渠何所修得賢以自輔談笑黃虞間豈復問齊魯孔鐸
本夙聞舜絃時一鼔赤子爾何知所欲在慈母吾施既
春陽物化若時雨至今梧桐枝金徽照寰宇
秋社次苕溪吳大參韻
舉世重豪華何人愛幽獨達哉晉處士遠心寄松菊物
理本尋常道勝乃芬郁前哲流其風吾生踵其躅貰酒
箬水頭援琴峴山曲青錢掛高笻紫團出深竹籊籊渭
之濱猗猗淇之澳徐徐柳外嬉欵欵花邊肅道義常交
儆聲利久不辱燁燁長生桃輝輝内光燭觴詠集浮洲
形骸歸寓屋逍遥本今夕分㩦在明旭
社韻
天壤冇勝事其逢或千春顒昂復藻雅天興何彬彬鋪
觀同生志天實亨厥屯文明鬱然起大半充詞臣即有
未遇者清修常苦辛頗厭東吳富不道西越貧龐然自
宜俗安問桃花津社中諸長老玉立高嶙峋引翼並眉
夀几杖集今晨鳴絲雜揮毫晤語恊眞醇一會義已正
再會心彌親相觀各有得退食如見賓翩翩穴鳳翥光
華動星辰樂善不吾棄垂死善吾身天目無茂草太湖
有揚塵精英一以聚千里成荆榛斯言苟不輕請問商
巖人一朝食君食為霖如有神嗟嗟委巷樂遠遊不獲
伸安得如椽筆大刻垂蒼珉燕鴈年年社銘名日日新
我德如廣川毋為物所湮
讀書臺
暮色常如斯孤眞保終吉愛此嘉樹林倚杖數晨夕有
時高鳥下馴擾不吾避好音醒遠心文羽耀眞憩昏鴉
結侣歸燒燈猶未食耽幽有餘興减食非所惜逾八又
五年吾生過其歴無事此堧中古期或可必舉觴祝吾
樹願樹五千尺何必莊家椿得氣各有適
和文内史陸春官
清時兩文伯表裏吳門居三生契晤後八袠衰頽初揮
毫引星漢飛珮入雲墟佳境本已寂芳塵未全疎衮褒
信未度鼎勒良有餘酒醒對蕉綠葉盡還一書
寄文衡山
戲馬非芳春征鴻逆新暑去住本無心隱顯不成侣令
德自有隣予美胡獨處東野昔為隂渭城今欲雨假寐
始難任沉憂終不去夜發吳門書晨集清溪路中多鶴
髮人待子聯膝語一誦虎林偈何人不延竚
書逸老詩冊
歲晩田園歸遂遠䕫龍軰弁嶺若天紳亭亭日相對紫
翠中有精静應得其槩朝舒五色霞飡之益五内感彼
造物者遺我平生愛氣序日已遷兒女日已大尚齒登
君堂耉老自成會宿約引壺觴晨興理冠帶椽筆洒雲
根樓船蕩湖靄客操如意鈎擊我珊瑚碎青蓮白蘋洲
銀刀紫花瀨何如安期生鶴背不可載
神樓
天生樓上翁百年渾是病遭時或振步顛沛干吾正中
歲幸投簪有物如造命擇栖苦不早乞湖何必鏡吳興
逸老成春秋迭觴詠從此作行窩東南稱獨盛契哉文
内史繪樓孤且夐謂我居其中懷葛失其静從此不復
下得酒歌明聖問余何所得樓中有真性
次陳魯南韻
民社關身地淹留廊廟心能將製錦意和曲比鳴琴鸞
鳳有文翮低回枳棘林食我中園竹貽我希世音覧德
起翺翔來歸阿閣深春光照城郭桃李成繁隂雨餘清
樹枝團團明月岑懷君妙生殖古道重相尋
柬吳甘泉處士
聞園臨廣壑蔓草帶蒹葭歸來理荒穢繞屋皆桑麻䁱
起惜芳時抱瓮清澗涯露下百卉長羣蔬亦惟嘉陶翁
南山豆邵子東門瓜一身在力食外物何由加
贈沈竹里
我愛竹里子身世一秋蟬吟風興自足吸露心充然下
有榖食者生荷主人憐亦有草食者依依戀平阡豈不
競肥腯何由更高騫嗟余感君誼撫已思齊賢平生志
寡慾老為衆物牽卓哉無欲地咫尺不可攀聞君重文
會切磋如有傳為余辨斯惑拜領春風前
神樓漫詠二首
青嶂隱澄潭鍾靈自太古結樓翠微間雲中啟朱戶風
簾半在鈎月射人高步安期不可期霑濡惜多露
其二
七十已無友百歲誰知心獨往日欲暮悲歌天地隂卜
居謝人境結樓深復深殘軀幸有託安得揮黃金
寄甘泉
為圃何汲汲所樂在煙霞露下剪青紫或取黃金芽朝
朝厭芳脆時時易魚蝦舉觴清澗曲一醉當山花今晨
共誰酌明夕去君家及爾各強健言笑歡無涯幽求苟
如此曰以忘紛華
桂竹歌
桂香何冉冉不以春吹嘘竹枝何青青不以寒卷舒所
以學道者愛惜如璠璵軒忩當其下琴書與之俱感彼
賦命偏忘此生計疎修途既坎壈短景又玄虚老色朝
無賴秋聲夜有餘荆南王子燦於世竟何如
招石川入社
結知自臺省僻境亦窮追君年睿而富我骨衰以遲拙
劣世遺矣昏塞君忘之暌離本多岐會晤幸有時佳名
超九棘古誼冠諸耆三吳得白石握手登黃羲米舟書
與畫良足解我頥請與此心誓金蘭歡不移
與李半溪
翀翀五湖水水滸多遺老官罷各來歸優游遵故道驚
塵方蔽空無一掛懷抱永謝車馬喧但知衣食好社飲
已再三嘆想苦不早
其二
古今重八袠何幸懷君年余也湖心水君如水上船大
風揚其波千尺不敢先俯仰社及社唱酬篇復篇鳳聲
雲日表蟬號風露前耕桑本一曲杖履得相牽多聞已
諧約直諒不違天飲酒或取適放懷空萬緣此誼幸不
孤瑚璉同一川烈烈青州守吐氣成雲烟前年入我室
百斛甘我泉自云招南村慷慨沽十千今晨踐斯約逸
興揮蠻箋月斜褁足去天地俱茫然臨别敢一博一安
還一遷吕望及衞武何如𣆀與籛東施與西施異代知
誰賢
七言古詩
輓王封君
一心齋古高雲多瀟灑衣冠在耆耋許身孝義日月懸
傳家節操珪璋潔三槐蔭鬱敷廣堂裁培雨露瓜初瓞
槐生直幹當清霄槐有深根下盤結如旦如曾自本源
生封死諡推前烈秋風瑟瑟吹白楊秋草芊芊帶孤碣
鶴馭飄颻去不還杜鵑啼盡寒江雪
覆陳魯南
我居深山真木石一年易過如一日人生難得白髮時
且許於今髮已白髮白有方可再黑感君惠我不死術
百年總與一日同世間豈有夀多百青山白雲天外天
一日一醉與君别
竹鹿歌與張石川
每過城市常嘘嘻此竹此堂懽不疑仁和酒肆貂可解
蘇晉禪床龜可支年年兩醉若天造一日一社無人知
朵頥解醲夙所鄙雕蟲綺麗晩不宜老人至樂在無事
良朋適興相追隨彼此生兒頗不惡兩家門戶粗支持
幾人負米可糊口幾人弄筆粗解頥名山秀水取便得
抹月披風飽即嬉仰學蝸涎力已倦俯逐蠅利心不羈
與君擇勝論中曲切切偲偲艾復耆儦儦俟俟媒和侣
瑟瑟亭亭連理枝同生交儆聚其畔朝燕夕楚將焉為
富貴豪華等蜂蟻營營擾擾真堪悲握手桑榆日西下
放舟大壑山之陲窪尊輪囷亦何有勸酬莫計黃金巵
有時酒渴得甘露蟬吸湑湑清入脾酌露夀君君莫訝
金莖仙掌青天低頌君直擬淇園物青青如簀常猗猗
懷葛之民渺何許有斐君子眞吾師盟神默祝九十五
清歌抑戒酬吾師
七袠詠
我生忽忽逢稀年回看故路如飛湍點檢同生多變遷
高塜壘壘成古阡入山結屋招𣆀籛丹訣久昧無真傳
欠伸偶作邯鄲眠鶴背飄搖牛女邊八洞高張無一仙
問之皆稱元節賢邀趨玉帝鴛班聯覺來蒿榻生寒烟
暮捲西風梁月懸南國諸公修白蓮貴遊清福能兼全
有書切勿言歸田上天下天皆杳然
和李半溪社韻
寄言同社諸人賢莫訝嵇康習性偏眼前樂事取便得
身後浮名何足傳千峰好拾金光草片石今生玉井蓮
有酒不醉本凡士著書取勝非高玄張騫曠遊最竒絶
中夜揮毫白日眠
與彭西巖話舊
清溪道士何所之有客擔簦溪水湄吾亦東堂坦吾腹
仰淑諫議酬吾私此時門牆二三子循循雅飭仍偲偲
大夫持鐸梁州去踰河蹈海紛多岐彭君索居寡儔侣
穿楊屢蹶心凄其天王赫怒事征討助邊小試勲名竒
成均卒業歷年所一官遠授鄱之涯銅章墨綬贊名郡
蓮幕風清行采詩高堂日暮泣相送但道兒歸不可遲
春去秋來衣未改一笑登堂鄉井疑太守欲留留不住
百姓攀車車已馳俸錢可數恰五日宦囊惟有商山芝
我亦鄱産賀未得相見惟言禄可辭東堂舊遊星欲曙
秋高見菊聊追隨嗟吁彭君不可羈天留一脉尊其師
山靈一首
恢恢大造垂深仁九死老翁今七旬俯仰三才慙有身
人心為主道為賓敗國亡家三孽臣曰貪曰痴一曰嗔
更迭為祟興災迍浸滛六氣來往頻分張六賊常相因
邇來理攝偶不臻危機一墮與鬼隣忽返靈根一綫新
再見區宇一芳春出凡擺俗守爾真結廬京野披荒榛
探幽秉道收元神鍊精鍊氣初浹辰蕩滌諸魔如掃塵
清静無為游至淳夢中如見三茅君手把丹書申復申
覺來知失桃花津山靈不厭羲皇人
六旬夀誕
飄飄天路躋元始𦕈能視兮跛能履中歲騫騰華屋居
老去盤桓石兜死石兜安穩亭内光八窗洞達唯圖史
陳睡陶酣庾亮樓人境不喧心遠耳一笑青雲足下生
苦盡逢甘良獨喜過去流光不用追向來短景今方是
天授蓬壺三十三曲中颺袖從風起閱盡乾坤勝事歸
長生寶籙成仙紀亭中端坐嚼蟠桃金門方朔今如此
山居静飬
古來明哲守厥身天下國家難比倫有欲無欲恒守眞
仙珠道玉保抱頻澹泊無為康我神蟠龍翥鳳孰可馴
華山枕畔華胥人纔聞避紂復避秦天然一曲桃花津
擷蔬和甘泉韻
我家旨蓄須遇霜連根拾取無青黃黃者初熟本時食
青入海沙成宿藏道人齒决事可做大官手拔不逾香
肥甘與此同一飽底用形役令心忙憐我初年負鼎俎
每持此味升巖廊美芹自知堪獻主鹽梅己見能興商
一從棄置等葑菲蝦莱滿船成獨狂百年饘粥無多瓮
頓消心火生清凉
與吳甘泉
六月凄其萬木彫斧斤斬伐皆柔條蚩尤怒觸天柱搖
十日並出天無霄援弓力射九已消一陽獨運亨以昭
擊壤老子興歌謠才思湧發如江潮吾聞古帝稱唐堯
治功巍巍德澤饒許由在下貧無瓢甘心寂寞難為招
䕫龍稷契苟已足訏謨豈必須芻蕘
與李半溪
寧親夏凊正炎暑抱孫上塚集儔侣簮徽世世與物同
以禮為坊君不處孤琴伴鶴如賤貧冰蘖自甘君不去
三年問道一日傳坐㤀遺照多竒語紫壇玉笈天上天
絳河珠斗遥瞻佇
五言律詩
湖南結社
夏木成隂後春蠶作繭時暮碑新賜誥橋柱舊題詩鄉
酒淹情素官燈照鬢絲報君歸去業結侣飲雲巵
赴社次韋南苕韻二首
馳光迎素節過雨眺蒼凉眷德羣賢集揚休百代芳簪
組味何薄湖山氣正昌飛塵能變海不到聚星堂
其二
投間身轉貴飬拙道彌尊百戰開文圃玄窺向法門取
適人難老相觀道自存雙鳬隨燕至同醉衆春園
野蔬亭
幽居得自怡插槿看成籬日夕荷鋤倦天晴抱瓮遲此
中多道氣真味少人知市遠盤飡足齋心剪露葵
寄庾梅山
讀書胡不仕取樂在郊坰茶烹玉川屋酒熟司空亭逾
七頭初白加旬眼倍青尋真寒不廢騁望醉還醒
柬貞菴
郊壇轉墟曲飜愛客藏深傍水憐春候歸城怯晩隂短
髮年年别清齋夜夜心曹園花發後誰此共幽尋
答王履約
短髮半成絲歸田幸不遲色相花三逕風神竹幾枝息
機愁市近取適怕天知盡日窮幽勝躋攀似少時
答王履吉
病目恨烏絲臨書較已遲涸池常積垢俗穎慣生枝白
下髯仙老清溪子晉知年來王履吉獨契愛鵝師
聽溧陽織
客久全諳俗人勤不但耕造端猶舊學恤緯象吾生華
戸熒熒火空村軋軋聲卧聽隣姥織無限斷機情
懷吳耆舊
已渡横塘水歸舟茶磨峰别墅新移竹清江正落楓古
衲三生石疎燈半夜鐘忽聞耆舊去飛夢帝橋東
凝香寢
室小已成趣豪吟客未來祥光窺戶牖芳響出蒿萊參
辰駒過隙三五兔生隈守墨凝香枕焉知葛與懷
社中
愛此文字飲衣冠千里同好德競為主忘年恥作翁頌
禱言皆應賡歌句轉工終筵惟敬慎監史愧無功
哭施邦直二首
未閣太初淚再哭菁陽君甲科遭泰運旅襯逐歸雲詩
律晩逾細道情常出羣不堪同眺處相望起高墳
其二
别日青山約開堂屬病身竹間來作主天外候歸人勝
事驚壇社煩冤詫鬼神如何玉樓記横奪在交親
雞鳴寺習静二首
寺僻塵緣斷冬暄病骨強扶笻臨仄逕揮麈得禪床近
侍乘槎急賢人問字忙我行無一事吹笛向滄浪
其二
詩篇收寺古石勢帶湖寒白雪終難和丹霞信可飡落
葉深埋磴煙苕曲隱欄經過人未識予著鹿皮冠
蚓蟠
一丘無四隣鹿豕轉相親讀書臺半圮埋筆冢初新種
蕉渾得意刻竹恐傷神生事苟如此何年更問津
憶慧逃禪
老衲歸真久前山春草青古鉢仍留飰疎燈不照經暝
色寺門月晨光佛殿星舊時香火伴滄海見孤萍
成隱莊
死去眞無事生來又苦忙短髮淹湖郡傷心問溧陽萍
水夢初覺匏瓜意不忘社空梁月在愁思滿滄浪
閒居
撤屏從山色開門待雀羅已與妻孥遠無煩賓從過積
雨雞聲近流塵鼠跡多龍珠辨亦苦光影發雲窩
酌故人有感
鄉井多才俊暌違奈老何著論人羣少修文地下多得
意不能薦感時聊自歌酒杯有深味百歲幾經過
南坦讀書堂
盡洗侵輿竹來聽轉壑泉萬花初映谷五柳欲飛綿弱
子將迎婦隣翁許借錢讀書臺下雨種玉比藍田
憶故人
恨别秦淮水思君夢過橋文章空白下道義立清高貧
病勞相恤衰頽幸見招今年花甲遍鄉信轉迢遥
贈吳宗魯貢士北行
積雨報新晴蘭舟結侣行十年淹泮壁一旦謁承明夢
中愁說夢名外始知名魯城沂水綠春服喜初成
咏年
花甲從頭數逢人却問年愛身輕世味得道重林泉減
禄真成福聊生况有田同年誰獨健長憶看雲眠
飽嬉
官罷年年稔深居物物情花前見乳燕柳下聽啼鶯閒
門得鳳字濁酒薦魚羹常日飽嬉處石牀雲氣生
渡江
宦遊三十載不到此江頭蜃氣增吳潤雲容帶楚愁浪
立星河近鯨搖身世浮狂飈碧樹隕春老不如秋
山居
鐘定添香坐雞前宿火眠競辰聊散帙入已即逃禪永
日圖南榻輕風范蠡船若無風雨病不負古稀年
東聞一山二首
耕稼苦不飽皇天意若何渥恩忠士少清福善人多取
適尊三戒息機消百疴泰道本無事鹽梅空自和
其二
雞犬下柴扉桑榆轉夕暉力食知今是酣觴過古稀杪
秋辭藥物中夜攬裳衣道情無著處風竹正依依
詠竹屏
老圃無穿鑿多君自作屛初萌兒女象解籜弟兄情風
戛鳴璫近煙棲翠幄横老人逢細字為爾早篝燈
與吳甘泉三首
抱病多沉思開懷喜奉君黃花雨外夕白髮社中人酒
泛諸峯綠詩傳五字新&KR0008;&KR0008;忽不語幽賞向誰論
其二
重陽不風雨芳宴更逢君采菊年年節登高處處人病
與山形瘦愁隨鶴髮新鳴絲間清吹向晩為誰論
其三
自家五湖上弄水輒㤀歸落日看蓬鬢臨風澣故衣食
貧隨自省傳病見官稀舍比林和静寒梅對掩扉
贈耿郡伯
晩歲河梁别驚塵失雁行宦遊多慨感君至有輝光物
潤班班雨天晴夜夜霜漢廷還汲黯猶自重淮陽
與李半溪二首
文字百年飲衣冠千里同好事競為主忘年恥作翁欲
禱言皆應賡歌句轉工終筵能淑慎監史愧無功
其二
我欲占春飲紆衡心事同懸知傳舍客未卜主人翁酒
熟先扳醉詩成莫問工交深敢自慰名教有微功
飛玉臺成
眠雲初構寢歌鳳築層臺披豁三光入虚涵萬象開看
花能獨坐秉燭喜重來真人騰日問飛玉到山隈
凝香寢成二首
天上元無寢書邊舊有臺爽氣朝朝入翔雲面面開一
叟披裘坐羣公駕鶴來異香乘紫氣浮動碧雲隈
其二
臺小已成趣豪吟客未來首山當戸牖散帙出蒿萊迎
駒過白隙送兔下蒼隈脉脉凝香卧焉知葛與懷
霽宇
旴望本無期烟雲斂盡時輕風燕雀語麗色鳳凰枝鄴
架書攤徧謝屐去何遲古初一披露真宰不能知
清惠集卷一
