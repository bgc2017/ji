清惠集卷十二
明劉麟撰
附錄
部劄
禮部為比例乞恩請給䘏典以光泉壤以勵臣節事今
填以字四千二百十三號勘合照會浙江布政司比號
施行須至照會者一件比例乞恩請給䘏典以光泉壤
以勵臣節事祠祭清吏司奉本部題本司案呈奉本部
送禮科抄出致仕原任工部尚書今故劉麟妻淑人王
氏奏臣夫麟南京廣洋衛官籍江西饒州府安仁縣人
由弘治九年進士歴刑部主事員外郎郎中紹興西安
知府陜西參政雲南按察使因病奏准回籍調理正德
十六年六月内皇上登極行取陞太僕寺卿嘉靖元年
奉詔推恩封夫三代欽封臣為三品淑人嘉靖二年陞
都察院右副都御史巡撫保定等府地方四年四月内
陞工部尚書八年六月内為應詔陳言事蒙欽准致仕
臣夫自歸田里銜載天恩至老彌篤不意於四十年四
月初二日身故切念臣夫存日筮仕先朝恭遇聖上拔
擢任使歴官中外凡一十二任自入仕以至致政凡四
十五年頗效勤勞平生清苦苟延八十七歲備叨榮寵
實踰涯分臣伏覩大明會典并見行事例凡兩京二品
文官病故咸得贈諡祭葬查得已故工部尚書韓邦竒
劉龍等各病故伊妻伊男具奏俱蒙聖恩賜以贈諡祭
葬臣夫事體委與各官相同伏望皇上洪慈擴天地覆
載之恩霈雨露霑濡之澤乞勅禮部查照前例一視同
仁賜給贈諡祭葬則天恩覃被於存殁而臣之子子孫
孫不勝感戴於無窮矣等因奉聖旨禮部知道欽此欽
遵抄出到部送司行准吏部文選清吏司手本回稱本
官歴官陞任與奏相同及准考功清吏司手本回稱本
官歴官正二品俸方及一年未經考滿至嘉靖八年自
行陳乞致仕並無被劾等因回報到司查得大明會典
并見行事例兩京二品文官致仕病故者祭二壇工部
照依品給差官造墳安葬及查得先為比例乞恩贈諡
事節奉孝宗皇帝聖旨今後有乞恩贈諡的恁部裏還
要斟酌可否來說務恊公論不許一槩徇情比例濫請
該科記著欽此又查得南京兵部尚書韓邦竒致仕病
故伊男韓仲譔奏乞䘏典該本部覆題奏欽依准與祭
葬贈諡去後今該前因通查案呈到部看得原任工部
尚書劉麟致仕在家病故係在京文職二品官員今伊
妻王氏奏乞祭葬贈諡除贈官移咨吏部施行外今照
例與祭二壇合候命下行翰林院撰祭文江西布政司
轉屬支給官銀買辦祭物香燭紙就遣本布政司堂上
官致祭工部照依品給差官造墳安葬所據乞要賜諡
一節為照本官守潔行端才竒學贍令譽久馳於仕路
清修尤重於鄉評出處無疵始終一節易名賜諡似亦
相應但恩典出自朝廷臣等未敢擅擬伏乞聖裁等因
嘉靖四十三年十月初五日太子太保本部尚書兼翰
林院學士李等具題初七日奉聖旨是劉麟准與祭葬
還與他諡欽此欽遵隨該通政使司連狀送據監生劉
牖告稱伊父致仕工部尚書劉麟原係江西饒州府安
仁縣籍寓居浙江長興縣病故奏請恤典蒙禮部覆題
奉欽依准給咨該工部勘得父寓浙江病故是的題覆
造葬差官俱行浙江去後所有贈諡祭文恐悞行原籍
往復不便伏乞准送禮部祠祭清吏司併行浙江以便
欽遵施行等因到部送司案呈到部擬合准行為此合
就連送仰付該司類行浙江布政司轉屬支給官銀買
辦祭物香燭紙就遣本布政司堂上官致祭仍將用過
官銀開報戶部知數毋得因而科擾不便連送到司合
付精膳清吏司煩為類填施行
諭祭文(二道)
維嘉靖四十四年八月乙丑朔越十三日丁丑皇帝遣
浙江等處承宣布政使司分守浙西道石參政張柱諭
祭致仕工部尚書劉麟爾性資直諒才識瑰竒始擢賢
科遂聞讜議刑曹歴試郡牧馳聲秉憲參藩廉能益著
僕臣再起實簡朕心爰自撫臺薦登卿佐曩因興建遂
陟司空薦進羣才底成嘉績方深毗倚遽懇歸休養素
丘園躋于大耋典刑攸屬胡遽淪亡追念英賢良深悼
惜渙頒恩數加秩易名諭祭遣官併營兆域茲惟異渥
爾尚歆承
維嘉靖四十四年歲次乙丑十二月己丑朔越二十七
日庚寅皇帝遣浙江等處承宣布政使司右參政張柱
諭祭致仕工部尚書劉麟爾剛介持身忠勤體國屢膺
召用薦致崇階抗志遺榮清勤益勵稽謀在念胡遽隕
亡日月不居倏臨窀穸爰思往勩載渙渥恩諭祭爾靈
尚其歆服
生銘
資政大夫兵部尚書兼都察院左都御史儀封
王廷相譔
南坦劉先生元瑞者性資澄朗才志儁逸羔羊素絲清
操拔俗乃今世之人豪也嘗以書遺予曰執事風範清
峻古雅深服麟心故向往惻惻老不能忘四月看花九
秋送客繾綣尚如飛絮白髮無情前路逼矣奈何哉没
世無聞虚辱浚翁之知大可惜也竊嘆明公於僕誠有
欠事點檢往年報示之書尚在雖地下亦得執以奉白
不但已也生銘亦可大傳亦可目可瞑在茲矣百年嚴
憚切磋不與草木俱化不有望乎不然匪人之徒謂麟
為愚謂公為謾亦斯世不平事也不知明公何以處我
浚川子曰嗟乎人之所至惡者死也生為誌銘近死之
道者也先生乃弗避忌命予撰之非道達天人超邁於
世懷之表者能之乎禮曰君即位而為椑歲一漆之藏
焉不禁也先生今年七十來日尚多請為生銘亦古制
椑云耳乃據狀論叙先生登弘治丙辰科進士庚申除
刑部河南清吏司主事歷陞本司員外郎山東清吏司
郎中陞紹興府知府在部時以事觸忤逆瑾至郡摘拾
詿誤廢為編民正德庚午詔復原官知西安府事歲餘
丁父憂去甲戌陞陜西布政使司右參政戊寅陞雲南
按察使疾作疏上准回籍調理辛巳起為太僕寺卿嘉
靖癸未陞都察院右副都御史巡撫保定等府地方舊
疾復作四上疏得允歸丁亥再起改大理寺卿戊子改
刑部右侍郎尋陞工部尚書己丑秋七月以議奏停罷
蘇松等處織造内臣忤旨勅致仕辛卯會安陸大雨顯
陵殿宇滲漏以興工在視篆時追論落職閒住此先生
歴官始末可舉而覩者如此為員外郎時奉勅錄囚畿
内且夫囚有負枉者拘於成案而不獲伸事有隱僻者
偏於先入而不能白倘非憫衆之仁探幽之智孰能别
其是非真假以為重輕乎先生乃執法折中游心明察
以求至真之擬奏論疑獄免死者一百三十七人減放
流徒以下者萬六千有竒在工部時一惟以節財惜費
為念凡有徵取及興大役皆考據前典大而議罷次而
議減遭際聖明在上多所允行雖弗悦乎任事者之心
而軍民賴以休息多矣先是四司銀貨各在所司畜之
收放出納各任司屬歲久出入多寡艱於考稽先生乃
疏奏創建節慎庫一區逖在部後總移四司所蓄藏之
又請以本部侍郎一員都察院御史一員同監臨之由
是銀物公具宿弊剗除此亦大釐革之政也辛夘工部
災累世公帑獨全連年南北郊宫寢大工屢興俱不煩
徵取天下調度咸舉非先生創茲永圖何克爾耶前後
罪廢及謝病凡四退歸皆寓長興之瀆南坦足跡少游
城府嘗與太白山人孫太初龍霓吳充陸崑結社於苕
溪乃號苕溪五隱云息跡衡門充志箕山世恒以偉遁
幽人贊之及退而歸返商原之耕甘谷口之臥放志遺
榮不索索以應世真抱道而逸者矣然而自筮仕以逮
懸車中間賢人君子累疏薦論何啻數十此亦有所根
系非漫然而已蓋以先生秉精執之德有中幾之慮措
諸政事活民益國然爾夫天之欲祚者智巧所不能為
人之欲為者鬼神時有所奪彼怵迫貪鄙之徒望富貴
以趄趦假時勢而引拔雖明景於人寰終失步於聖途
道義淪迷又安論禍福之舛錯哉先生出處清正之節
屢退屢歸絶無非間如此不亦為世衡凖乎按狀先生
遠祖子春宋睦州知府七世祖曰良卿者始居江西之
安仁遂為安仁人曾祖泰者山西朔州衞某所正千戶
祖亹南京鷹揚衞後所副千戶贈亞中大夫太僕寺卿
性慎儉端介授官未逾年而卒祖母孫氏封太宜人贈
太淑人年二十有五而鷹揚公逝營營勤苦藁寢糲飯
者四十餘年父蒼南京廣洋衞右所副千戶封武略將
軍贈亞中大夫太僕寺卿襲官後進武學刻勵讀書通
小學四書史略將鑑諸籍性行澹素不事荒嬉有文士
所不及者母蔣氏贈太淑人繼母曳氏封淑人配王氏
封淑人男子二長牖娶處士吳甘泉之孫次序聘都御
史王涵峯之女女子一適南京戶部尚書周約菴之子
仕孫子五某某並皆佳秀孫女四先生晩年間棲道養
乃契乎内修之術曾示予曰辱教提挈綱維因求所未
示自夫六火六符進退升降並皆返照内觀於竅煉於
玄關幸而藥得火行加以日月騐於天機有應當一一
奉塵門下同心凋落緬惟夙昔静閱凡今此神已翩然
浚儀之曲矣造物者於吾徒或别作處分未可知耳又
曰僕一夕體氣異常暢爾如醉醇酒盡日乃已不知此
何祥也此後日益徤勝不敢告人浚川子曰嗟乎此非
崔公得氣之驗乎四體百骸真元透達經絡浸浸毛孔
蘇蘇如酒熏灼由是觀之先生所得將不謂神矣乎漢
太史公曰老子夀百六十歲或言二百餘歲以其修道
而能壽也其然乎予觀先生廉澄好修風流而文雖孤
處虚奥而天地萬物變化之委瑣冥昧靡不灼覩洞辯
施而行之無所不極其政由經術澤被齊民人弗思之
邪謀猷禆國帑藏充積克襄大工人不嘉之耶軒黻華
芬浮埃流雲弗競弗珍非有道者能之耶乃為銘銘曰
觀之日赫赫在天臨照九寰孰不戴瞻夜亦光燦光去
人遠人自不見先生始終之政術似之觀之月神氣虚
通精魄大明逆行而盈所以久生先生延生之道術似
之匪日匪月燭龍爝火亦可以恃其能安與論君子之
大成乎
墓銘
資善大夫兩京刑部尚書長興顧應祥譔
大司空南坦劉公既卒家無餘貲厥冢嗣牖扶柩權厝
於夏駕山祖塋之次三越歲矣公之配王淑人始聞於
朝在朝諸臣咸謂公始終清節宜加殊典請於上贈太
子少保特諡清惠諭祭者二命工部遣官治葬事如制
先是公存日擬於所居後弁山之麓營壽藏未就至是
牖乃從治命卜日改葬而索予銘墓中之石予素受公知
又聮姻也義不容辭乃叙而銘之叙曰公諱麟字元瑞
一字子振系出宋睦州守子春後十二世祖良卿自南
陽徙居安仁遂為江西安仁人國初諱泰者率萬人歸
附授山西朔州衞正千戶傳子孟庸失職永樂初庸子
甫復以軍功授山西平陽衞副千戶尋改南京鷹揚衞
三傳至亹為公大父亹傳蒼公之考也改廣洋衞俱以
公貴贈亞中大夫太僕寺卿母蔣氏贈太淑人繼母曳
氏封太淑人公生長金陵年甫十九應弘治壬子南畿
鄉薦丙辰登進士適臺諫官俱以言貴戚事下獄公與
同年進士吾湖玉厓陸君崑抗疏救免聲譽遂起丁蔣
淑人憂服除授刑部主事遷員外郎奉勅慮囚畿内畿
内事多掣肘公不避不阿平反者咸當其精人益賢之
尋轉郎中正德戊辰陞紹興府知府莅任五十餘日中
貴劉瑾修舊怨矯制褫公職公迺益貧是時玉厓陸君
為南道御史亦以言事罷職為民遂與同歸於湖吾邑
甘泉吳君珫慕公名珫固巨族也招致之締為婚姻公
寓長興始此時浙臬僉憲西溪龍霓亦罷官來寓及關
中詩人孫一元相與結社謂之五隱瑾敗起公知西安
府聞廣洋公訃奔歸扶柩葬吾邑夏駕山公遂定居南坦
以南坦自號服闋陞陜西布政司參政邊報急或擬加賦
公曰靖邊以衞民也民可先困乎議者沮而軍興亦不
乏尋陞雲南按察使甫至即以疾告詔許回籍調理外
官無養病例蓋殊典也歲辛巳今上登極召為太僕卿
嘉靖癸未陞都察院右副都御史巡撫保定等處復以
疾歸公雖淡于仕進而廟堂求公益切丁亥復召為大
理卿戊子改刑部左侍郎時四郊之功方興起部難其
人乃以公為工部尚書公言於銓曹辟瑰才充司屬百
度具舉又奏建節慎庫歲一查盤工部錢糧從此出入
有經公素不悦于中官以議蘇松織造事忤旨罷歸復
以顯陵宫殿滲漏波及勒令閒住後以建儲推恩始得
致仕公雖退而名益彰部使者及當道論薦人才者必
首公以無中援竟不起主政一菴唐君倡為峴山社會
公與湖中林下士夫歲一再會乘一扁舟來往郡大夫
物色訪之始得一見見亦不談公事方會時適一權臣
經過遂避去平生善反觀内照之術秘不以告人嘗自
謂造物者當别有處分人亦以仙骨竒之年八旬餘遠
涉江湖往安仁謁墓如少壯然末歲屢得危疾一日命
大書論語曾子浴乎沂一段懸於寢所朝夕相對怡然
自得人莫測其所以復得疾竟無一語及家事而辛時
嘉靖辛酉四月朔之二日也距生之年成化甲午九月
二十八日享年八十有八配胡氏南康大長公主曾孫
女封安人贈淑人繼王氏南京禮科給事中辣齋公之
女南京大僕寺少卿南原公之妹也封淑人子男二長
即牖長興縣學生援例娶吳氏館陶知縣綋之女甘泉
君之孫也次序溧陽縣學生娶王氏都御史涵峯公之
女皆側室田出女一胡出適高州知府周仕南京戶部
尚書襄敏公約菴之廕嗣也孫男十一祼卿娶江西布
政司參政丘君孫女祠卿娶縣丞施偉女禴卿娶周時
康女衮卿娶河南布政司參政吳君孫女祜卿娶鳳陽
縣丞鍾世臣女俱縣學生襲卿娶吳績女齋卿未聘祚
卿聘崇德縣舉人朱曉女禂卿聘縣丞沈雷孫女禎卿
祥卿俱幼未聘孫女十二一適曹州同知顧應元子縣
學生思約予之猶子也一適縣學生某一適太學生李
鷁一適進士繆希亮孫大敦一適貴州布政司參政繡
山陳君子縣學生履贇一適福建布政司參政石岐吳
君子縣學生政均一許聘潘志恭子景懋一許聘太學
生沈世卿子一許聘禮部儒士李倫子春先一許聘呈
貢縣知縣宋諶子用中餘未字曾孫男二騶虞驩虞尚
幼曾孫女六幼未字公平生尚氣節以文學馳名于時
律詩步驟盛唐選擬漢魏字法羲獻雖短牘數字亦不
苟作時出謔語亦皆雋永有味片紙隻字人得之以為
至寶末年一意静養求之者俱不應故不留稿嘗欲建
樓居無力文内翰衡山為繪一圖名曰神樓騷人墨士
争詠之衣冠必法古制不知者以為異處異母弟鳳極
其友愛尤薄俗所難者一時士夫以風節著者閩有見
素林公吾邑有公指不多屈也予憶弘治末初沗進士
觀政刑部羣寮之中有清癯而善談論者詢諸人曰此
河南司副郎建業劉君元瑞也初中進士公差便道過
南都即與守備内臣相抗因而獲譴蓋公之風節天性
如此予心識之不圖晩歲乃托交於公云銘曰猗與坦
翁金陵之傑發身賢科制行修潔筮仕西曹畿甸祥刑
不茹不吐鑑空衡平出守海邦忽遭廢斥前劉後劉並
美血食參藩于陜持憲于滇飄然而歸若將終焉身在
山林名在當宁入為僕卿出為巡撫三仕三隱聲名益
彰廷尉卿貳垂紳廟堂大工方興公為起部弊絶風清
節慎有庫難進易退君子之常不久於位於公何傷壽
考令終孫曾濟濟恤典褒嘉光榮故里生薄萬鍾食報
於後埋玉名山千古不朽
墓表
榮禄大夫太子太保工部尚書豐城雷禮譔
大司空南坦劉公於嘉靖辛酉四月初二日卒于家享
年八十有八其子長興庠生牖赴闕控情蒙上賜祭葬
贈太子少保諡清惠罔不羨公禄位名壽始終俱全近
代所希有也初公年七十具狀求宫保儀封王公為生
銘至年八十又請太宰甌寧李公為傳今牖以予與公
同鄉又沗掌冬曹事繼公後持生前銘傳并銀臺崑山
張君寰撰公履略求表其墓予念公在工部首創節慎
庫革弊源至今賴有所持循忍冺前聞不思所以表之
耶公諱麟字元瑞江西安仁人也祖簡三公襲伯祖廣
洋衞千戶遂家金陵父蒼嗣官俱以公貴贈太僕寺卿
祖母孫氏母蔣氏俱贈太淑人繼母曳氏封淑人公性
資澄朗弱冠領弘治壬子卿薦丙辰登進士第同歸安
陸崑觀政虞衡時外戚張氏貴幸頗驕横骩法科道龐
泮等交章論劾旨下詔獄拷治甚急公與陸崑抗章申
救大意謂通治道而來諫議古帝王之盛節一旦沮壊
後有利害誰復敢言敬皇為之霽威獄寖解尋丁蔣淑
人憂扶柩歸葬安仁赤塘祖塋示不忘本也制終除刑
部主事進員外郎以才選錄畿内囚公執法折中不拘
成案所疏雪冤抑無慮數百人事竣轉郎中正德戊辰
擢守紹興漢劉寵故處也抵郡躬理簿書清刑獄裁供
億甫五月民皆嚮方逆瑾銜公在部時以事觸忤及出
守又不修謁掇郎中瑣事廢為編氓郡人扳呼如失父
母集千金為贐公笑曰勤苦諸君吾治不逮前劉敢蒙
一錢惠耶既去越人肖公像為小劉祠求太宰海日王
公華紀其績于石家居值歲祲無旦暮儲士大夫相率
嘆曰可使劉元瑞至是耶湖州吳子珫施子侃慕公道
誼迎公入湖相與論道蒙山之董塢關中孫太初方僑
寓宜春龍霓亦徙居遂結雅社為湖南五隱未幾瑾誅
起西安陜民戴之猶越也歲餘丁廣洋公憂都憲藍公
章憂其無以為喪檄諸司治車馬之資公却不受會宸
濠搆亂弗克歸安仁遂於吳興夏駕山安厝服闋遷陜
西參政屬關内饑民數入寇朝遣貴臣督兵議軍餉將
加賦秦民諸司莫敢持異公曰不可靖邊本以為民今
若此内難亦可慮也貴臣變色曰憂民者獨參政耶公
不答適陜有赴闕陳訴者命下公共圖其便議遂寢公
乃覈侵漁括逋負邊儲竟以不乏踰年擢雲南按察使
謝病歸嘉靖更化起為太僕寺卿時值繼母曳淑人疾
留妻家侍公獨旅寓每退食焚香如坐禪室元輔石齋
楊公一日過其門見雙藤倚戶飄香載道問曰此為誰
曰劉卿也石齋歎賞遣人致意而去尋擢都察院右副
都御史巡撫北圻公飭勵屬官節財用存贓贖為備荒
禦敵計畿甸以寧因疾作四上疏得允歸逾三年丁亥
再起大理寺卿尋陞刑部左侍郎會工部尚書缺推公進
補公遇事不設嫌咨白吏部進退其屬凡銓除者悉訪
才廉充任先是四司銀貨各在所司蓄之出納各任司
屬自擅弊日滋率難稽核公上疏創建一庫逖在部後
刷四司之財貯之特銓主事一人與御史一員同典出
納又請侍郎一員專稽其數上加奬賜庫名曰節慎自
是財無虚耗司屬亦免於贓敗部每歲内府二十四監
局上供料價并不時題𣲖輒淆典式不受覆覈公考據
前章或議罷或議減不輒循又擇其甚者十二事條上
得旨裁之省費十之四五中貴人用是切齒會己丑秋
七月上遣近璫督造龍袍于蘇松公謂監局自有常供
請停便忤旨勅致仕辛夘安陸大雨顯陵殿宇滲漏以
興工在視篆時追論落職閑住公自退歸寓居長興之
瀆南坦一室頽如家無貯積郡守萬君雲鵬往候之重
其清貧為築讀書臺邑令楊君上林又為之建堂曰廣
心堂有亭曰澣露因阻涉乃駕橋於門曰龍津斂德嘉
遯盡謝生事非慶弔不至城郭都邑之政無鉅細絶口
不談公卿臺諫推公行誼頻薦於朝有述以相告者公
若罔聞焉滿室惟圖書數卷朝夕省玩有所得輒書屏
間久之屏表裏斑如尤恐衰暮有過舉平生盡棄之扁
於室曰志率勿使氣勝門無俗轍獨文儒至則展所蓄
諸名家翰墨欣賞終日曰吾堂不寶金玉不襲文繡敢
以此侑觴晩歲好樓居寡力自營索其友文翰林徵明
繪神樓圖字之曰高明所廣其義集古詩十六題以自
况又題其楣間曰半壁時觀我羣峰日可賓蓋蕭然超
脫於風塵之外其于文沖泊雅澹中有竒崛氣皆冥與
神會詩擬盛唐書法宗羲獻以還尺牘片簡人争寶之
及山居日久心鏡澄徹妙契玄理以故聰明色澤彌老
不衰至辛酉歲忽一日命書曾點暮春者至詠而歸一
段懸於正寢朝夕相對怡然自得人莫測其故至四月
初二日無一語及家事神清氣爽而逝視所懸暮春而
歸乃前知也初配胡氏南康太長公主曾孫女封安人
贈淑人繼王氏南京禮科給事中徽之女南京太僕寺
少卿韋之妹也封淑人子二長即牖娶館陶縣知縣吳
綋女次序溧陽縣學歲貢娶南京右副都御史王守女
皆側室田出女一胡出適陜西苑馬寺少卿周仕南京
戶部尚書襄敏公金之廕嗣也孫男十一孫女十二曾
孫男二曾孫女五予嘗閱公素履前後罪廢及謝病凡
四如蟬飲露而蛻有終焉之志朝廷屢以恬退徵進
至大僚而公亦随事盡職求利國安民於權歘禍患不
能攝沮是其進也足以匡時其退也足以表俗不為世
衡凖耶王宫保稱公孤處虚奥而天地變化萬物之委
瑣冥昧靡不灼睹洞辨施而行之無所不極李太宰又
稱其彬彬文質君子是皆觀公之深者予因表於墓以
風後人使知屢進屢退如公者終不失步於聖途矣
小傳
資善大夫吏部尚書建安李默譔
坦翁年八十餘常披褐扁舟往來太湖間湖中人不識
也入城郡輒繋舟峴山隱處郡大吏造請不能得予自
浙左轄被召過湖物色遘之則前司空劉公麟也司空
晩居故鄣之南坦不知者輒呼為坦上翁云翁字元瑞
本安仁人先世以武功起家累調南京廣洋衞副千戶
世敦德誼至翁始以經術舉應天登弘治丙辰進士是
時外戚張氏貴幸頗驕横骩法臺諫擊之逮治甚急翁
與同年歸安陸崑抗章申救敬皇為之霽威事尋解稍
除刑部主事進員外郎以才選錄畿内囚所疏雪冤痛
無慮數百人老吏謝弗及轉郎中擢守紹興漢劉寵故
處也在郡精核廉敏甫五十日郡聲大和逆瑾銜翁出
守不修謁猶掇郎中時瑣細廢為編氓郡人争致贐翁
曰勤苦諸君吾治不逮前劉敢蒙一錢惠耶既去越人
肖翁像為小劉祠語在太宗伯王公華記中時與湖吳
珫施侃龍霓及崑定交因徙居於湖山人孫太初亦以
羇旅入社湖中風雅稱中興焉瑾誅起知西安遭内艱
去郡其得秦人心與郤賻賵無異越時服闋遷陜西參
政屬關内饑虜數入朝遣貴臣督兵將厚賦興軍諸司
莫敢持異翁曰靖邊以為民也饑年加賦内難獨不可
䘏耶使者色沮會有赴闕陳訴者命與參政共圖其便
議遂寢翁亦嚴覈侵漁括逋負邊儲竟以不乏踰年擢
雲南按察使謝病歸嘉靖更化起為太僕寺卿擢副都
御史巡撫北畿復引疾章三四上始得請時論方高翁
才節再起為大理卿尋陞刑部右侍郎陞工部尚書水
衡泉貨之府高潔士頗避之公咨白吏部選才廉充曹
任仍請築外帑刷四司之財貯之特銓主事一人與臺
臣同典出納上嘉翁意賜庫名曰節慎自是財無氾出
吏有廉名實自翁始凡工部上供率關内府所見徵輒
淆典式不受覆覈翁條上最甚者十二事得旨裁之中
貴人用是切齒會上遣近璫督造龍袍于蘇松翁謂尚
衣自有常供請停便上以為忤勒令解職久之猶以顯
陵工薄遽奪官追前過也翁既斂德嘉遯益遠世紛里
中竟若不知有公其于文能以沖泊雅澹之詞發瑰瑋
竒崛之氣窈渺之音穠纖之色皆冥與神會書法宗羲
獻以還尺牘片簡人争寶之至與人談謔往往出微辭
臻玅趣雖蒙孺俚生咸樂自近云早參玄理兼達天命
嘗請浚川王公廷相預作墓銘今聰明色澤彌老不衰
其天全也惟不貪生故能長生信矣心慕樓居無力築
作友人文内翰徵明為寫層樓圖遺之常懸置北壁下
命之曰神樓賓至則陳法書名墨以為娛叩以時事即
不答公卿臺僚騰章交薦翁不知也雅性清約蔬布自
喜獨事繼母曳遇異母弟鳳尤篤恩禮先人田盧悉以
委之其不以豐約累志如此初翁僦居溧陽予嘗遣門
人候之翁引至臥内見四壁惟掛書數束他無長物又
二十年觴予于峴山逸老堂了無宿具臨以乳羊博市
沽風雨蕭蕭欣然達夜惟其真也默所觀古今人好名
檢者或缺理略富文藻者或寡風節兼之實難若翁者
彬彬文質君子也翁二子牖序克世其家所著詩文奏
議凡若干卷贊曰坦上翁自為郡守至大卿數棄官以
去朝廷慮不時起輒以右職徵之國家獲尊賢之名士
大夫慕恬退之節天下莫不歌詠盛美蓋見素林公俊
以來所希睹也晩節齟齬膏屯未施豈不惜哉默以為
翁掞文似公幹治財似士安剛介不撓似器之至於廉
約省素家無貨積位列三事以功名始終此與東牟劉
祖榮何以異哉世稱二劉不其然乎
履略
奉議大夫通政使司右參議崑山張寰譔
南坦翁劉公麟字元瑞江右安仁人也晩居吳興之南
坦學者尊稱之曰南坦先生先世以武功授山西平陽
衛後所副千戶嗣世改南京鷹揚衛又嗣選賢調廣洋
衛俱副千戶自鷹揚公家金陵翁生於金陵弱冠領弘
治壬子鄉薦丙辰登進士第與同年進士歸安陸崑觀
政虞衡時外戚用事蒼頭驕横干紀怨聲載路科道
官龐泮等交章論劾上怒悉下詔獄臺諫一空以中書
併刑部主事等官視其篆中外駭懼陸乃颺言曰是可
諫矣翁時奮激首與聮名具奏大意以為通治道而來
諫議古帝王之盛節一旦沮壊後有利害誰復敢言雖
坐停格獄亦寢解尋丁内艱歸制終授刑部主事門無
私謁以資陞員外郎奉璽書錄囚畿内畿内多貴倖獄
事重大部議以翁領之至則布德盡下周歴遠攬邊鄙
悉到大辟重囚辯問者若干情可矜罪可疑者若干事
無証佐可結正者若干通計死囚全活者共三百九十
有竒輕罪囚奉例減等釋放流徒笞杖供明寬免若干
共一萬六千四十有竒事竣陞郎中正德戊辰出守紹
興于時逆瑾擅權士大夫遷除者必候謁翁獨不往捧
檄遂行履郡以廉勤公恕率其民簿書不厭刑獄不滯
共億不濫誠心貫於庶政甫五月而民皆嚮方諸司賢
之中官銜之掇拾細故廢為編氓旨從中下下之日郡
士民奔走號呼如失父母集千金為贐笑曰昔寵一錢
吾與寵孰多若等謂古今人不相及耶麾之去越人頌
德肖翁之像為小劉祠謂可以嫓美劉寵云大宗伯海
日王公華紀其事於石今郡中刻有遺愛錄時翁歸值
歲祲斗米百錢家有饑色士大夫相率曰可使劉元瑞
至是耶于是崑適以逮繫至南都慰惜尤勤吳子珫施
子侃皆慕翁道誼忻然迎之入湖相與論道蒙山之董
塢關中孫太初方僑居于湖談說玄理詫相見之晩會
龍子霓亦至遂結雅社為湖南五隱吳子得翁契分尤
加締為姻好未幾逆瑾誅起翁知西安陜民戴之猶越
也遭内艱訃聞即日就道藩臬諸大夫交異之陜之僚
屬偕其民集千金為賻卻之如越都憲藍公某憂其無
以為喪檄諸司治車馬之資翁又卻之會江右藩國之
變弗克歸安仁乃葬先大夫于吳興石鼔山南服闋遷
陜之參政是歲關陜饑戎馬内侵朝遣貴臣執峻法臨
之議軍餉將厚賦秦民諸司唯唯翁曰不可靖邊本以
為民今若此内難亦可慮也使者變色曰憂民者獨參
政耶翁不答時陜民已有詣闕赴訴者朝議特命翁參
預餉議使臣為詘加賦之議遂寢乃精覈儲政大抑侵
漁正賦不瘉邊餉亦足自是政聲彌著逾歲擢太僕卿
時繼母曳淑人疾家累留侍翁獨旅寓每退食焚香如
坐禪室首相石齋楊公廷相一日過翁之門見雙藤倚
戶飄香載道驚問曰此内為誰曰劉卿也公嘆賞遣人
致意而去尋擢巡撫真定翁禦戎設險儲蓄任人畿甸
以寧病復引歸又三年改大理卿尋改刑部侍郎會工
部尚書缺以翁進補命下之日羅峰閣老曰古者司空
作相天下事共理幸毋多讓翁遇事不設嫌又咨白冡
宰進退其屬郎吏皆俊髦乃益展布百度用貞部供費
極繁浩舊不治藏出入細吏領之坐是國計潛耗翁創
議曰古者愛民必先節用財貨國脈民命所係乃疏于
上請治藏乃可鳩工度材區畫備具復言於上曰用財
宜節取民宜慎上嘉納之賜名節慎日計視籍月計視
日歲計視月皆御史與其屬共理之自是貪鄙者無所
容君子謂其理國如家度越前代又造作咸關大内者
二十四監局率縻費不恊典式歲計浮汎無慮萬萬翁
擇其甚者凡一十二事條陳疏上得允大約節省者十
五于是中貴人不便皆切齒會上御龍袍段疋不任監
局之舊命所親信者出造於蘇松翁以為非舊議罷之
上已俞而尋悔卒以為忤勅致仕實嘉靖己丑之歲云
入仕四十年而生理不踰中人栖於坦上一室頽如也
郡守萬君某往候之病其隘為築臺始有臺邑令楊君
某載酒往共酌病其隘為起堂始有堂巡按御史張君
某為樹綽楔未幾火周君某將捐金復之翁力辭周不
能強楊紀其事銘諸石楊為亭始有亭居澗谷之間楊
數臨訪因病涉乃架橋於門始有橋臺曰讀書堂曰廣
心亭曰澣露橋曰龍津林居苟完盡謝生事夙無寵姬
外無歌童帑無厚儲庖無珍味韋布猶書生惟灌畦賦
詩為樂非慶弔不至城郡郡邑之政無巨細悉屏不聞
門無俗轍獨文儒有至則傾倒盡歡翁性孝友事繼母
若所生異膳宿肉月朔必冠帶見誕日率諸子弟拜祝
堂下獻幣陳殽極歡淑人安其養淑人卒襄事必誠必
親繼母弟鳳勿與外事先大夫遺有屋盧悉以付鳳一
無所取宦歸以俸餘買田益之二胤子牖序咸若于訓
臧獲數輩僅給灑掃而已論交海内名士嘗曰吾居山
中久孫太初吳甘泉凌練溪諸君子並逝陳棟塘又僻
處吾有離索之嘆聞海濱浦伯兼南金醖籍明達有行
義吳之彦吾之益友也今為湖郡博殆天畀之乎翁所
蓄諸名家翰墨嘉賓至輒具陳欣賞終日曰吾堂不寶
金玉不襲文繡此有觴敢以此侑君子謂其為大雅云
至於進退之節尤謹諸御史推薦德望必以首稱翁聞
之無喜色有後進陟樞要者又夙有交與謹避之有貴
重臣取道于湖翁若勿聞也者而亦不言故讀古書有
所得輒書屏間久之屏表裏斑如自咏曰山堂刺繡五
紋披實自譽云又曰士人身如處子幸自獲不敢從人
若有過舉將盡平生棄之扁於室曰志率弗欲氣勝之
也翁晩歲好樓居寡力自營索其友文翰林徵明繪神
樓圖字之曰高明所廣其義集古詩十六題以自况索
予用韻日夕燕息其間若不知在人間世也自題其楣
間曰半壁時觀我羣峰日可賓軒之内曰内光亭儲書
滿架日課諸孫其中皆青雲器也註釋丹經種種凡若
干萬言不輕以示人翁今大耋將臨齒髮無恙步履視
少壯與知己者言雖終夕忘寐謂翁善攝生其信然乎
寰不敏自筮仕濮守受知于翁翁時以大中丞巡撫真
定陟少司寇為翁屬吏待之殊禮陟大司空剡薦首及
期以遠到頻年招我入社共持晩節翁之律已如對嚴
師蒞官如臨上帝平生大德無慙細行亦謹孔子所稱
君子人與孟子所謂大丈夫云云者可以儗諸其倫使
翁久於其位晉握台衡功在社稷豈云小補海内蒼生
締望日勤而當道之剡薦無虚歲君子謂其出處關係
吾道之重輕念翁於寰分雖僚屬義兼師友知翁者無
逾於寰敬為述其履略尚徵鉅公名筆為之立傳亦足
以垂世訓云
大司空南坦劉公神樓頌
余任部郎轉知池陽郡南歸時適南坦劉公八&KR1030;初度
蘇内翰文衡山先生同集壽燕繪寫層樓圖為公祝曰
翁嘗心慕樓居無力築作今值上壽徵明無以為賀繪
公神像於層樓之上命之曰神樓祝公如僊為之歌曰
僊人謾說愛樓居咫尺丹青足卷舒坐守黃庭幽闕迥
讀殘真誥夜忩虚游心物表疑無地寄跡空中樂有餘
一笑欄干不成倚浮雲奄忽意何如南坦公欣然拜而
納之曰誠余之素志也因步韻作歌曰塵勞今日始樓
居興逐閒雲共卷舒直以躋攀酬揖讓更憐吟眺得玄
虚蝸蜒已作栖神計蜃氣能傳結搆餘黃鶴不來心獨
苦赤霄飛步定何如喜意盈溢又為之歌曰客指紅雲
教卜居中天樓觀本安舒常迎紫氣朝看日獨御玄風
晩步虚六鑿已收還五内一塵不到養三餘東遊欲問
乘桴叟由也相從恐未如載賡載歌以嘉以樂一時人
文之盛香山洛社無專美矣毘陵大司農約菴周君與
翁姻婭執爵進祝且為謔言以語文翁曰神樓之繪南
坦公誠無負矣但斯樓上不繋天中不倚人下不負地
空空洞洞無階可循無級可升南坦居之不已危乎座
客皆鼓掌一笑時寶應射陂朱子介宰烏程尹亦執爵
而祝曰藩洵知南坦翁之樓之神矣願效晉魏詠言以
歌之歌曰神樓一何峻神樓峻而安胡不京洛遊畏彼
峽路間峽路誠﨑嶇險于太行山歌以言志神樓峻而
安凡六闋三吳縉紳家忻慕風雅之盛步韻而詠者無
慮數百餘章鄉民具瞻莫不嘆曰有官鼎鼐無地樓臺
南坦公之謂乎翁答曰吾山居搆一茅亭題曰盤之中
蓋取李愿盤谷之意也盤中詠時事俚語曰結屋誅茅
住白雲道懷元不愛囂氛郭侯(武定侯勲)夏相(桂洲言)同朝士
最好光華最誤人亦斯樓之實境也時浙有開府劒門
趙炳然者知翁精力尚壯與一菴唐主政二老奏聞起
用翁聞之曰吾將洗耳於盤水之隈又恐有飲牛上流
者尤以為諐也臥我於神樓之下耕而食鑿而飲帝力
何有於我惟應和侍翁杖履最久先君矩齋公與翁志
同道合聲聞於上朝議有陳恪劉麟冰清玉潔之許一
時寮采莫不嘆賞揄揚不幸先君以大廷尉遘疾弗起
而南坦作誌銘曰時維思齊以頡以頑公不瓦合吾不
毁方公不黷貨吾不厚藏公不茹柔吾不吐剛其契洽
有如此應和思展孝德以叙通家因作神樓頌以志公
之碩德曰惟公正直之氣卓越之才清白之操藻翰之
魁揭英標於末俗駕逸軌於先民羔羊素絲其節槩清
霜紫電其精神耿介特立古泊清真敭歴中外秉節三
朝方筮仕觀政即疏救言官輔臣罔不遜服繼奉命恤
刑多疏雪冤痛老吏咸謝弗及出守紹興遺愛有集一
錢配饗臥龍有祠抵觸奄奸奪職編氓越民追號如喪
考妣大義既白西安再膺交章論薦郡守越級而陞藩
參三載亢旱莅任是日而霈甘雨天人交格撫按側目
時正饑荒邊釁復遘朝遣内臣加賦充餉諸司莫敢持
異公力寢朝議而征斂不及於瘡痍多方賑貸而邊餉
又得以充給陜民戴之猶越民也隨陞滇南臬憲以外
官而奉旨養病殊典異恩會嘉靖龍飛而行取太僕超
擢不次撫臺風動乎列弼司空翊贊乎國鈞炳幾先於
創庫節慎有徵釋班匠於濫役民隱是恤清解納以塞
弊源掊剋屏跡清監局以遏内濫帑藏充盈革織造之
内差外無聚斂免莊田之汎及下有規程憂國奉公始
終一誠帝咨宰臣僉曰忠清擬諸冰玉朝宁標名忤觸
權奸甘約終身正急流而勇退披坦上之荒榛超然物
外神樓寓情案有竒書門無雜賓葆靈光以内視探玄
理於無垠綜九流之奥旨潄六藝之芳津文章山斗人
物權衡主湖南之雅社寄晩節於松筠角巾卉服布韋
如初田廬可以息躬即不置棟宇山川可以寓目即不
設臺榭子孫可以稱家即不問生理圖史可以娛志即
不嗜絲竹世物一無所繫而於交好則澹如也寵辱一
無所驚而於進退則裕如也非慶弔不履城市非詩賦
不集燕會高臥林丘蕭蕭一室望道虚懷亹亹不息論
議邁乎衆見歌咏迥乎凡格縱怡情於和洽而語以時
事則正色發逸思以優游而聞以家政則不懌清苦性
成無求自得聞其風者真足以廉頑而立懦飫其德者
若有以茹甘而飲醇至其殁日身無為殮考其生平卓
有高標誠天地之間氣生平之竒傑者也前巡按御史
龐上鵬題其墓曰駿業鴻名洋溢朝野清風高節表正
鄉閭大學士李春芳奏其諡曰本官守潔行端才竒學
贍令譽久馳於仕路清修尤重於鄉評出處無疵始終
一節奉蒙先帝嘉納賜諡清惠蓋與夷齊並美矣公之
受知於上下者固如此愚不敏辱公知愛之深敬叙而
贊之以為頌尚有俟於史氏之秉觚云賜進士出身嘉
議大夫河南布政司左布政使前奉勅提督河南學政
眷生陳應和謹頌
六不朽陳應和述
清惠公任工部時為國朝樹不朽之業凡六事歲癸丑
應和官屯田郎署仰公遺業守而弗失揆厥事原皆公
視篆時所剏因著述之以表其忠懇沈實及蒙玉音贈
諡清惠曰爾性資直諒才識瑰竒剛介持身忠勤體國
良有以夫
一
首建節慎庫國家經費出入錢糧皆工部所轄舊制四
司分庫冒濫無紀司官多以贓斥公奏建總庫一區請
名曰節慎逖在部堂之後每季奏請臺臣同典出入嗣
是國費有經官無冒濫未幾工部災四司皆燼惟節慎
庫獨存累世帑藏得以保全故薦公者皆曰創庫有幾
先之見云此最關乎國計之至大者而公不朽之績與
國同休矣
二
革班匠之濫役以活生靈舊制天下匠籍每戶各抽一
丁間關萬里往役京師凡為金銀銅鐵錫木石機皮裁
縫泥水等項無慮數百萬人每夫給付花欄大票内開
本丁姓名年貌籍貫并輪該上班年月日期失此票者
問發邊衞充軍夥聚京師閑散無據朝廷用之有限乃
濫役於中貴權幸椒房戚畹三公九卿各衙門扮作輿
皂跟随老死他鄉轉於溝壑俾父母兄弟妻子不及一
面清惠憫之奏准釐革舊制令天下匠籍各科匠班銀
兩每丁若干解京聽憑僱募畿民為之其往時濫役之
輩皆撤歸原籍寧家其子孫世免奔走死役之苦皆公
一念育民之仁達於聖聽而致之於袵席之安今其制
在各郡縣安而行之不知伊誰之力比時惟衛涯霍韜
擊節嘆賞曰今日方有工部尚書云千百匠役皆懽忻
鼔蹈而歸是公之陰德與此制同垂不朽矣
三
清解納以塞弊源事凡工部所屬解京錢糧每歲無慮
數百萬緡各處司府吏胥收解員役乘機冒破者無可
稽查多致先科者被侵未解而後徵者累積國費不給
而民脂日耗清惠燭之奏請立循環簿二扇凡本部應
解銀兩開載於簿各該巡按御史出京即領一扇覆命
時到部稽查本院巡任年月解過若干未解若干以騐
賢能又令各郡縣官每三載應朝各帶工房書吏一人
聽部清查解納以塞弊源自是錢糧有稽而監收冒破
之弊塞矣
四
清查内帑錢貨以遏内濫大内二十四監局自國初到
今積貯朽爛侵冒等弊未經查覈向來部曹官員恒為
身圖不敢稽及内臣以為國計清惠公剏始具奏凡皮
張盔甲銅鐵等項計一十二條奏准應查究者查究應
更換者更換應新增者新增搜剔靡遺而内帑之弊袪
矣凡此有禆於國是遑計近侍之搆怨由是迹不於朝
矣
五
查革蘇杭差遣織造内臣以恤民隱凡内臣出京必致
侵剋官錢糜爛百姓清惠公憫之奏謂凡天下守土之
官一應起徵錢糧皆得領解到京守奉批迴無誤何獨
織造一事必欲差遣内臣以滋冗濫况尚衣自有常供
織造舊有定制合於本地方差委府佐貳官監織督造
就令本官領解到京一體守奉批迴可免侵費十之五
六此民隱之當恤者疏上中貴人銜之矯旨勒令致仕
今覩兩朝恩詔各有免差織造之條其有見於清惠之
忠謀也乎
六
奏革莊田以甦民困事先是正德末年中貴權幸椒房
戚畹王府勲尉之家莊田無慮數百萬頃近畿之民重
困之清惠公奏准定制無得恃勢踰越以致剥民自是
權貴斂跡而民困得甦矣蓋公之風裁正直不以身之
進退榮辱為念而惟以民之疾苦存恤故不阿於近習
有如此孰非其忠勤體國之心哉余故紀其實以志不
忘云
雲南按察使告病乞休該巡按雲南監察御史
宋批詳
看得本官稍有不安就行勇退固潔已矣如蒼生何稔
知本官素抱誠明之學久昭平反之政前守紹興德愛
已見於生祠近尹京兆撫字更孚於閭里轉茲臬憲正
宜大展謨猷用副委任豈可遽以小疴輒欲歸休知賢
未舉在我已不勝汗顏有道勿施在伊亦難以辭責仰
司即便請擇明醫及時調理候病痊之日視事繳
清惠公像贊
猗歟異人狀貌若愚静以照物動以需時事不安排意
無拘泥平心率物任理無為常欣欣而適不戚戚而悲
單褐無求不隕穫於貧賤三命循牆不充屈於富貴兩
為郡守而愛民若子弟屢秉鈞衡而疾惡如鴟鴞事之
無害於義肯少同乎俗大節所關大道攸繋確乎山嶽
之不移家無儲而置之若棄人有善而進之恐遲祁寒
暑雨小民怨咨則憂形於色邊靖民安國家無虞則喜
發於詩對妻子而無私囑御衆庶而忘町畦問之鄉人
曰若人也初不見其異也問之國人曰若人也久而信
其無偽焉問之天下曰清而不耀志而晦微而臧其允
蹈之君子與所謂在位無赫赫之光而去每見思弱冠
登朝同子期之練達年踰八十問學不廢效武公九十
而箴規扁曰南坦蓋以著其志坦以南稱不忘其所産
之地亦紫陽稱新安之義云孔曰君子坦蕩蕩蕩蕩故
坦迺公固有之德愚推廣其義居天下之廣居仁育萬
民包四德尚當以天民為青史纂焉賜進士中順大夫
知湖州府事前廣西道監察御史餘干及泉李頤謹贊
巡按江西監察御史朱勘送饒州府安仁縣鄉
賢祠祝文
萬歷十六年歲次甲子三月甲申朔越三日丙戌巡按
江西監察御史朱鴻謨謹以特羊菓品香帛之儀致祭
於崇祀鄉賢清惠南坦劉先生之神曰惟公嵩靈夙粹
發正氣於西藩宿象輝纏擅文明於南省巍科早掇主
政榮登賦性剛方即一諾而不苟宅衷蹇諤縱百折而
不回任越守百日而抗違閹逆之譴參陜政初辰而霖
格四年之旱愛鍾民瘼生祠儷一錢之英碑勒臥龍甘
棠詠萬民之頌清譽赫乎鵷班德望颺於鳳陛位躋八
座忠貫三朝剏節慎大庫而公帑無災革織造内臣而
誅求悉寢直道忤時致政南歸怡情山水樂志烟霞辭
金當道真松栢凌霜絶足公庭惟葛巾適體一筯虀鹽
無異蔬食水飲五賢詩社何殊弄月吟風誠所謂進有
所為退有所樂昭代偉臣三朝元老也壽歷頤期考終
僊逝仰荷渥恩特隆葬祭之典聿加美諡榮膺清惠之
稱孤貞沐此以褒嘉泉壤承茲而炳燿鴻謨等幸獲觀
風於斯地禮當瞻拜於下塵深惟表揚之政職所當先
慨夫忠節之英世不恒有今者大彰公道博採輿情闡
幽光於既久紹祀典於方新卓卓高標此日香生俎豆
輝輝駿烈他年祀永宫黌覩往勩而興思恭陳薄奠風
後賢於仰賴敬表微忱尚饗
知紹興府劉侯去思碑記
漢劉寵為會稽太守及被徵去任山陰有五六老叟自
若耶山谷間出人賫百錢以送漢史傳其事不過曰簡
除煩苛禁察非法又曰犬不夜吠民不見吏而已此外
别無赫赫之功足以竦動人之觀聽今去漢千數百年
寵猶廟食茲土百姓猶歌思不忘正德戊辰六月刑部
郎中劉侯元瑞擢守吾郡甫五十日輒罷官去百姓徬
徨如失父母乃日會聚於神祠佛宇祈禱卜筮謀所以
留侯者而不得則相與聮名列狀赴愬於部使者以求
復侯之官不可得又相與罷市易捐已貲將不遠數千
里走京師以聞於天子以求復侯之官卒不可得則又
相與扶持老稚填郭溢衢追送至數十里外侯數停舟
麾謝衆猶擁遏不忍舍去道路觀者莫不嘖嘖稱嘆以
為數百年來之所未見世嘗言今之人不古若即侯之
去任視寵之去會稽豈相遠也或謂侯之在郡纔五十
日而止即其五十日之所設施雖有良法美意亦豈能
家至而戶到雖吾夫子綏來動和之化其相魯亦必誅
少正卯禮却萊兵三月而民始歌誦之侯在吾郡未嘗
見其按一貪暴旌一善良也直以廉公儉約弗擾于民
而已耳固未始有一日勸懲之功而吾民視侯乃有千
百年固結之愛使侯久於其任得以究其抱負設施則
民之愛戴思慕又不知何所底極也且寵之去任被徵
歸朝侯之去任被黜歸田其榮辱懸殊也而百姓之送
侯者所至千百成羣不止五六老叟而縉紳士夫又倡
為詩歌以送之都邑游居之良山林隠逸之彦又從而
屬和之聮為大卷輯成巨帙視人賫百錢以送者義利
夐絶謂今人之不古若豈其然耶孔子曰斯民也三代
之所以直道而行也侯惟以三代之民視吾民而吾民
亦以三代之民自期待而近世厲民自養者往往牴牾
吾民以愛憎為毁譽是果何謂耶侯既去郡百姓思之
不置則有相與謀肖侯之象立祠於卧龍山麓蓋將尸
祝而俎豆之祠既成耆宿王行輩過吾家而告之曰知
侯之真悉侯之美宜莫如公者願俾一言勒之貞石以
永吾民之思予曰古之循良不嚴而化不令而從所居
民愛所去民思生有榮號殁見奉祀侯其庶幾矣雖然
衣冠儼然使人望而知愛敬者侯之像萬目所快覩也
其有無形而可以感孚民心於永永者侯之德百姓不
能忘也然有形乃無形寓則民之肖像立祠樹碑雖非
侯之心實衆之願也予何敢辭遂為之記侯名麟南京
人由弘治丙辰進士起家至今官百姓稱為新劉云系
之以詩曰嘅惟越郡僻處海隅厥田下下載於夏書厥
民愿朴迺農迺儒迺賈於市迺旅於途服勤終歲僅足
食衣吏政張急民命靡依漢吏劉寵治稱循良民用弗
擾遺愛甘棠歴千百䙫清風日渝以暴濟虐邦本畢逋
天子踐祚歲維戊辰劉侯繼牧字我越人盡蠲衆瘼易
虐以仁前創後述是祖是孫始時和買害甚天災侯平
物估商價悦來始時徭役歲無月虚侯䘏其力閭閻晏
如越人徤訟鼠雀相猶侯潔其源乃清其流越人畏吏
如虺如蛇侯室其穴雞狗不譁疇昔公讌越舞吳謳侯
躬儉約屏去伶優疇昔賦稅誅求羡餘侯謹權量民樂
貢輸侯在泮宫講禮說詩濟濟多士是式是儀侯莅轅
門恤軍練士赳赳武夫戴如父母越人有言我侯至誠
狡猾譎詐罔敢不情越人有言我侯執法頑嚚暴悍咸
若厥則民方懽慶而遽罷歸如兒方乳奪我母慈凉凉
行李蕭蕭去騶扳轅臥轍願侯少留侯不可留其歸甚
亟悠悠我思曷有止極蜀留詠儀魏祠梁公峴首悲祜
異世同功清江之滸龍山之陽兩祠對峙屹乎相望侯
德在民侯像在廟清風邈然後來孰紹正德戊辰秋九
月吉旦賜進士及第資善大夫南京吏部尚書致仕前
詹事府少詹事兼翰林院學士經筵日講官同修國史
會典餘姚王華撰
清惠集卷十二
