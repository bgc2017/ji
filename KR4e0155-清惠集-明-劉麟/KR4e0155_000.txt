清惠集目錄别集類五(明)
卷一
詩
卷二
詩
卷三
奏疏
卷四
奏疏
卷五
奏疏
卷六
奏疏
卷七
序
記
卷八
碑
墓誌
墓表
贊
祭文
卷九
書簡
卷十
書簡
卷十一
雜著
卷十二
附錄
(臣)等謹案清惠集十二卷明劉麟撰麟字元
瑞一字子振江西安仁人後流寓長興子孫
遂隷籍焉弘治丙辰進士官至工部尚書初
麟觀政工部時即與同年陸崑抗疏爭諫官
下獄事及為紹興府知府又以忤劉瑾褫職
後官尚書卒以爭蘇松織造為宦官所擠而
罷蓋始終介介自立者其自紹興歸也依其
姻家吳珫於長興與孫一元文徵明等往来
倡和世傳徵明神樓圖即為麟作也是集凡
詩二卷奏疏襍文九卷附錄一卷麟曾孫&KR0034;
陛所編萬歷丙午湖州知府無錫陳幼學刊
之長興朱鳳翔為序稱其文出入秦漢詩則
駸駸韋杜譽之固未免太過至稱其標格高
入雲霄胸中無一毫芥蔕故所發皆盎然天
趣讀之足消鄙吝則得其實矣是亦文章關
乎人品之驗也乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
清惠集序
當世廟初旌别大僚御屛所書冰清玉潔者二人一為
尚書劉清惠公麟一為大理卿陳公恪陳歸安人世稱
矩齊先生是已劉豫章人先從安仁徙建業慕吾湖山
水清遠復卜居吾邑東山之坦上因號坦翁云不佞鳳
翔少時聞諸先達公杜門絶軌臺使監司守令之車轍
盈門不得一見惟佳時勝日與高士吳甘泉孫太初諸
公扁舟往来菰蘆間人望之若神仙已復睹公家所藏
神樓圖知公居萬山中欲搆一樓而不可得文太史徵
明繪是圖以贈一時名公歌詠盈幅已復讀公所撰峴
山浮碧亭碑記文最爾雅其所傳尺牘書法人間重如
璣璧及索公全集大都散逸即陳大理公子方伯公應
和有所摭次亦以垂槖故寢梓適錫山筠塘陳公來守
吾郡詢及郡中典刑慨然有當于清惠公遂徵其集幸
伊曾孫&KR0034;陛藏若干卷文則䟽鬯簡直出入秦漢詩則
駸駸韋杜蓋公之標格高入雲霄胸中無一毫芥帶故
所發皆盎然天趣讀之足消鄙吝恍若濯魄冰壺澄心
玉井者想公之在朝耿耿大節如忤逆璫瑾首倡節慎
庫等事足垂不朽守越甫五十日而百姓歌思尸祝之
王學士華為去思記比之劉寵至今稽山有二劉祠公
歿且五十餘年而其剛介絕塵之姿孤高軼世之品凜
凜猶有生氣筠塘陳公固公臭味公之集若有待於今
日語云豐城之劍合於延津信然哉信然哉萬歴丙午
秋七月既望朱鳳翔序
