鵝湖集卷三明龔斆撰
詩
觀早朝
玉案分香下九關彤墀端笏列千官屠蘇且爲新年飲
象魏何妨浹日觀五色雲間簾影曙萬年枝上雪花寒
可憐鐵甲邊頭將舞蹈山呼耿寸丹
行素齋
百年隨分度光隂性道淵源夙所欽紫閣彤樓春藹藹
竹籬茅舍午沈沈蠻荆不廢鍾儀奏陳蔡何慙季路心
此外全非天賦予肯論朝市與山林
耕樂為蕭大有題
秧滿平疇花滿川犂牛將犢傍花眠鷺鷥飛斷横塘雨
布穀啼開野樹煙瓏上一蓑如昨夢隆中三顧是何年
莫因微禄淹山邑負郭今閒二頃田
題永思卷為考功某人作
寄跡銓曹歲月深思親時復一霑襟風雲不隔關山夢
霜露難忘簠簋心古道白楊聲獵獵西風荒草思沈沈
旨甘久絶梧楸遠投筆長嗟屺岵吟
為朱允升題盤谷序後
黟上先生舊隱居登山臨水樂何如放懷不待盈樽酒
投老仍躭滿架書鶴唳松間時對客騶鳴道上幾回車
昌黎莫漫歌盤谷留與閒身共卷舒
題蒼雲軒
滿谷篔簹綠未乾古苔深鎖萬琅玕無心隔斷千山曉
不雨翻成六月寒碧榦初齊猶繞繞清隂如染自漫漫
渭川煙景今猶昔誰復相從賦考槃
題祝洞天薌溪小景
林屋隂深鎖綠苔碧山當戶小樓臺眼前此景不易得
客裏好懷先自開鬼谷已難求彷彿天冠猶解寫崔巍
靈峯未必無佳處怪底遊人不再來(鬼谷天冠皆薌溪山名靈峯則上饒)
(之山也)
為謝氏題椿桂
聞昔燕山種德深靈椿丹桂兩隂隂一樽好為嚴君夀
三釜終酬令子心竹帛流芳傳舊史丹青遺畫見新吟
謝公不念蒼生苦高卧東山自古今
碧雲軒為程有恒别駕題
太行西望路漫漫一片孤雲正好看尚有鶴書求放逸
那無鴈字報平安宦情犖犖傷心苦歸興遥遥見面難
何日綵輿迎養處斑衣庭下足清歡
題句容宰王氏槐軒
蟬聲凄斷午忩凉嘉樹隂深夾道傍雲影翠連書幌暗
風花黃襯馬蹄香牛刀漫試絃歌静蟻夢初酣歲月長
亦有雄文堪黼藻它年重上晉公堂
題雙桂軒
小山佳樹愛幽深並秀聯芳不作林一逕露華秋冉冉
兩忩雲影晝沈沈天風浩蕩清無際月窟凄凉醉不禁
寄語吳剛莫相惱須教接葉布庭隂
題凝霏軒
凝霏掩冉山㠝岏歘忽變化渾無端春陽弄霽曉光白
暮隂閣雨秋意寒簷前樹色翠欲滴戶外野花紅不乾
風塵澒洞久莫到何時一借凭闌干
為吳端題静學軒
境息塵空泰宇清祇將經史寄高情四時門館無私謁
半夜池臺有月明座客争誇吳季子幕賓元是魯諸生
蘭階桂苑春長好底用黃金遺滿籯
題煑詩軒
高人心不負幽期小結華軒要煑詩夢熟池塘春晚後
酒醒窗戶月來時大羹不和杯中味獨繭長繅甕裏絲
誰謂㶚橋吟更苦蹇驢風雪夜歸遲
聞說名軒意最佳詩成端欲咀英華微吟聲遶羊腸陌
得趣香分石鼎茶墨沸秋濤濡棐几句融春雪透梅花
熟來不費推敲力誰遣松風潄齒牙
題洪都寫韻軒贈道士傅梅巖
瑶館玲瓏結綺忩星姝曾此遇仙郎紅塵失脚烟霞遠
青簡留心歲月長墨漬春雲池水黑朱凝秋繭露華香
金華不遠人間路說與休文恐斷腸
凉翠軒
故人結屋嚴灘上小小軒忩自不同風捲雨聲來枕簟
樹移山色傍簾櫳秋清未覺鸞簫遠歲久應嫌鶴帳空
無限好懷歸未得懶題安字寄征鴻
蘭室為隱君子題
一别靈均九畹荒高名千載為誰芳秋花亞佩瓊琚冷
曉氣穿簾雨露香似有閒情依㵎谷那無清夢到沅湘
半年有箇同心友與爾同登魯叟堂
聞喜歸朝為雲南太守楊大本題
近分旌旆守藩維強把征袍换綠衣越巂北來天路遠
牂牁南下客船稀黃堂酒散燈花落鈴閣香銷蟢子飛
遥想杏花春雨裏鵲聲争報遠人歸
聽春雨為茅山道士思親作
茅山聽雨結茅茨意恐紅塵惹鬢絲步鶴紫苔春滿徑
鳴蛙綠水夜平池秔稌已足菑畬願衣線能忘簠簋思
綵袖魚軒今已矣黃冠野服總相宜
溪山舊隱為王宗禹題
彭澤江邊柳莫栽銅陵茂宰亦歸來山中白酒何時熟
籬下黃花幾度開林静朝朝麋鹿過磯空日日鷺鷗廻
某丘某水猶堪指只恨如今半草莱
掀篷圖寄友人
水邊何處覓芳菲記泊孤山月影微杖屨不須求澗谷
畫圖應遣入屛圍含章半掩春嬌面姑射低垂雪色衣
江上重逢休問語别來何事久相違
雪夜觀胡貳令本道詩藁因題
久别可人胡貳宰近來詩思夐無同坡因海外文偏好
杜向秦州句轉工漂泊有誰窺梗槩艱危自古見英雄
乾坤怪得無清氣却在溪山浙水東(時本道之訟未直尚留葛溪)
商山四皓圖
白髮相看歲月馳高原深谷路逶迤巴卭霜後應無橘
商洛春深正有芝秦漢運移終不仕唐虞世遠欲求之
高風不為儲皇出羽翼雖成事可疑
題遊騎挾彈圖
平明挾彈出新豐馳過宜春小苑東百囀流鶯深樹曉
一番新雨落花風路迷禁草連天碧衣染宫桃照日紅
欲識平原公子意豈無遺恨五陵中
題蕭可復隱士窈窕尋壑圖
綠鬢蒼髯雪不侵蕭然肯與世浮沈溪山自得煙霞趣
霄漢寧知雨露心㵎底秋高黃獨美松根春暖茯苓深
柴桑有路無人識竹杖芒鞵到處尋
題朝陽讀書圖送吴伯亮之官武陵
茆屋書聲何處尋五峯旭日到林隂梧桐早漾疎簾影
葵藿潜傾曉露心過隙白駒憐景急語梁玄燕識春深
柴關好為吾儕掩莫遣秋波思入吟
題明皇出獵圖(錢舜舉畫)
皇州春滿雪消遲正是君王出獵時輦路塵昏雙鳳闕
掖垣鸎繞萬年枝雲飛黃鵠鷹初健月滿雕弓馬載馳
却憶内園供奉日鹿銜花去已無知
題范蠡扁舟圖
戰勝歸來萬慮輕不將身世累浮名五湖儘有閒風月
兩國今無舊甲兵遠祸高飛鴻鵠羽忘機深結鷺鷗盟
春風拂柳吳江上莫為西施一動情
月中桂
自植蟾宫不計春開時風露滿衣巾簮花亦有乘鸞女
倚樹元無待兔人萬斛天香浮海㝢一枝雲影礙冰輪
霜寒蠧盡吳剛老穩歴凡間世刦塵
松
歴盡人間幾刦灰要將真節抗徂徕皴皮向日龍鱗繞
直幹凌雲鶴骨摧琥珀地深神變化茯苓根暖熟栽培
棲身不是安居穴梁棟應須屬大材
螢火
化形腐草復何求飛去飛來得自由松逕黑時青燐出
村塘密處火星流露華不濕輝輝夜月色那欺點點秋
羣聚沙囊光可燭茅齋空費讀書油
紅梅為張邦秀題
鶴膝横空綠玉翹頂朱新試不全嬌香凝暈臉春先轉
暖溢丹砂雪易消殊色未知逢驛寄羣芳須譲賜緋朝
早知塞北無人識别寫新詞付麗譙
竹夫人二首
萬古湘娥淚不乾南薰誰想又承歡炎天似愛冰肌好
日暮翻疑翠䄂寒脉脉閨情羞粉黛依依青夢倚琅玕
可憐一榻風漪滿猶憶虚庭宿鳳鸞
近見依依引鳳凰不因炎暑沐恩光玉肌涴汗漣漪碧
素體含風粉黛香魂夢凄凉驚歲月淚痕零落謝君王
天寒自保堅真節莫倚長門怨夕陽
夢故室
絃絶誰憐孤鶴飛鏡空無復綵鸞棲丁寧舊話生前别
損濕殘粧夢裡啼郢樹煙邊魂欲斷楓林青處路應迷
客中為爾添愁思杜宇聲乾山月低
挽魯修隱士
已慕高情厭市朝又看騎鶴上青霄延陵不惜留神劍
宋玉何堪賦大招商嶺雲深芝翳翳小山月冷桂蕭蕭
寒泉秋菊如堪薦擬向風林借一瓢
投分憲萬僉事三十韻
聖代敷文教臺官肅憲綱吏塵清上國化雨沐炎方華
衮曾親補龍泉肯鈍鋩心腸堅鐵石聞望美珪璋冰皎
當空月春隨滿路霜羽儀專楚地威望振饒陽壓水朱
旗穩浮波彩鷁長自天垂德澤連郡仰休光持斧先求
雋埋輪竟劾梁廟廊聲譽藹寰宇姓名香大本需培植
斯文藉主張尊經傳魯史論道對虞庠喚友林鶯切推
賢泮藻芳明明修禮樂濟濟重綱常往昔來徵辟愚蒙
頼舉揚曉星隨去棹春雨濕行裝天意憐衰朽人心樂
退藏不才淹歲月多病愧冠裳忝竊三年禄寧窺數仞
墻仲由先入室賈誼亦升堂宦拙官宜冷形勞鬢已蒼
於時復何補揆道更難忘皂帽真慵裹青衿匪自強斯
須成濩落積久見荒唐寡與朋簮少恒飢稚色涼致身
難即鹿處世若亡羊客詫工齊瑟人歌類楚狂途窮遭
白眼時難厄黃楊趨走非吾事飄蓬豈異鄉銘心知賞
激拭目覩明良
夀馬太守長律三十四韻
海岱英雄地青齊霸主州大才天所靳名士古無儔籍
甚家聲遠淵焉世德求儀型追往哲文雅邁前修光武
那慙援常何屢薦周與時俱上下隨俗漫沈浮已得清
貧趣寧知富貴羞荆山藏卞璞豐縣秘吳鈎呂尚先垂
釣長沮未輟耰秖能穿鐵硯寧復敝貂裘治代文明晝
徽音渙汗秋隱居求所志徵士拔其尤畫省陪尊爼彤
庭拜冕旒旌麾辭上國繡斧按遐陬貪墨成深遯疲勞
得少休共能歌德政誰復快恩讐命駕黃牛峽揚舲白
鷺洲瞿唐高不顧蜀道險無憂牢落憐工部精忠羡武
侯傷心斜谷口懷古瀼西頭渤海情初浹膠東志未酬
分符雖足賀遮道竟無由陋郭那淹足平波且順流饒
陽迂宦轍彭蠡駛行舟綠埜耕桑樂黃堂禮數優民心
懷惠愛士論見歌謳尊酒介眉夀雄文賦遠遊聯翩伸
祝頌交錯獻觥籌有道朱顔駐無心鶴髮留靈椿蒼翠
晚丹桂綠隂稠美化行江漢儒風盛魯鄒芹宫鶯睆睆
萍野鹿呦呦澤潤涵淵海風行速置郵鳳池需獻納麟
閣待謀猷(馬守密人名真由湖廣憲僉遷綿州知州就任除廣信知府喜吐納金丹之衎)
遊鍾山寺
野樹遷鶯合官橋信馬通亂山晴入畫連觀曲成虹岸
篠藏春碧林櫻墜晚紅客行青嶂外人倚翠樓東迢逓
經禪塔迂廽謁閟宫梵天花繚繞宸翰玉穹崇蘭氣栴
林霧茶香鷲嶺風草眠分下鹿雲射散歸鴻覇業銷沈
裏江河指顧中幾人增感慨千古見英雄
元日見馬御史貫
千里山城御史過共看飛旆擁鳴珂履端自覺時方泰
布令欣逢吉始和驄馬行春驕蹀躞豸冠簮曉鬱嵳峩
紫薇香藹鳳毛集翠栢影斜烏尾訛民厚只今無獄訟
官清何處不弦歌横經每亦思南郡破敵真能繼伏波
甘雨普天膏澤下清霜盈路早寒多光分雲漢三秋月
𣲖出崑崙九折河詩向玉堂携綵筆酒從丹扆倒金荷
渥洼澒洞來天馬牛斗光芒接太和聖代文章歸黼藻
人心禮樂在漸摩春臺未必無冰蘗寒谷争知有薜蘿
淺薄匪才甘自棄蕭條吾道竟如何寤言幸竊斯文庇
蚤夜銘心誓弗磨
西巖樵隱
一入西巖路杳茫華陽句曲漫蒼蒼霧霾荒磴青苔黑
風滿石床高樹凉幽谷鶯啼花似錦柴門犬吠月如霜
觀棋邂逅歸何晚换酒從容醉不妨雲倒懸崖棲虎豹
竹臨哀壑度笙簧鄰人愛覓胡麻飯野老宜分白鹿裳
道在豈辭筋力倦迹疎猶恨姓名香餐芝歲久渾商洛
採蕨春深自首陽稚子晨昏陪笑語良朋鷄黍問行藏
輕蓑短笠情偏好大纛高牙勢久忘亦有楩楠供雨露
那無松栢困牛羊相逢一一煩珍愛材大終期任棟梁
柬劉子縉省郎
何處還堪一舉杯城南風軟少塵埃青山滿郭遊人醉
芳草迎車使者來村店野橋郊遠近禪宫仙館路縈廻
落花隨意飄紅雨飛絮多情點綠苔詩思漫因臨眺得
笑顔非為管絃開琅峯曉日光如洗靈岫春雲雪作堆
樗櫟每慙淹薄宦菁峩今喜育英才轅門有鵠彎弧出
泮水無芹採藻回檣燕留人渾不斷杜鵑啼血莫相催
山中亦有桃千樹何必劉郎去後栽
夀黃貳守琮七言長律十六韻(九月九日)
西浙澄波浸五湖平江王氣壓三吳故家禮樂新文運
澤國山河舊覇圖昭代賢才誇奕世中州清淑出名都
雲高北海翻鵬翼塵滿南陽識鳳雛羣史六經那輟誦
萬言九制不操觚場中策對三千字天上名傳第幾臚
匹馬春風行隴華雙旌夜月過延鄜煌煌肘後懸金印
濟濟腰間綰玉符中部琴堂思撫字上饒鈴閣聽傳呼
溪山冰玉平安好錦繡文章世代無童子何知親較藝
老儒猶幸借嘘枯九年已喜陪高義一見真如謁大巫
南極星辰光照室重陽時節慶垂弧芳馨杳藹羅椿桂
翠碧交加映竹梧珠玉未須辭瓦礫蘋蘩非敢薦潢汙
夀觴欲折黃花泛不與陶潜共酒徒
襍詠四首
看山隨意出城東歸路行吟思不窮微月滿橋煙浸水
朔風吹起暮天鴻
故人别去我遲遲東望音書迥不知寒意逼人歸興懶
市橋煙雨立多時
行盡郊原不見梅一時鄉思上心來故山遥憶鵝湖路
傲雪凌霜幾樹開
越王臺上鷓鴣啼七里岡頭滑滑泥欲識故人無限意
晚煙疎柳畫橋西
臙脂梅
不著京塵染素衣賞心還自愛芳菲晚來東閣無詩興
帶得紅粧馬上歸
舊是僊人萼綠華手持絳節弄朝霞何人與换南枝骨
冷蘂疑餐伏火砂
紅梅花
冰雪姿容舊寫真一枝曾寄隴頭人相逢若問真消息
為說江南别有春
離述陂
懵騰醉眼未全醒厭聽栖鵶逹旦鳴欵叚踏穿楊柳月
快人拂面曉風輕
