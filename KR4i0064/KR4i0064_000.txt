五代詩話詩文評類
提要
(臣)等謹案五代詩話十卷
國朝鄭方坤撰方坤有全閩詩話別著錄初王
士禎欲作五代詩話僅草創而未成其門人
務尊師說遂以未成之本傳鈔闕漏實甚體
例尤疏宋弼嘗補其缺遺而刊之然弼平生
篤信士禎非所著之書不讀故于舊籍遺文
仍多未睹後方坤得士禎殘稿於歷城朱氏
病其未備乃採摭諸書重為補正原本六百
四十二條之中刪其二百一十六條增入七
百八十九條共成一千二百一十五條凡所
增入仿宋庠國語補音吳師道補正戰國策
之例各以類相從次於本條之下凡國主宗
室一卷中朝一卷南唐一卷前蜀後蜀一卷
吳越南漢一卷閩一卷楚荆南一卷宫閨仙
鬼緇流一卷羽士鬼怪一卷雜綴一卷其中
有尤而效之者如原本載羅隠謝表殷文圭
啓事本為四六駢詞無關吟咏他若李氏藏
書太原草檄和凝之詅癡符桑維翰之鑄鐵
硯徐寅之獻過大梁賦直成雜事無預於詩
一概從刪殊有廓清之力而李後主跋懷素
書亦無關詩事乃錄之不遺原本方干鄭谷
唐球諸人上連唐代方坤既已刊削而司空
圖之不受梁官韓偓之未食閩禄例以陶潛
稱晉仍是唐人列之五代亦乖斷限至潘慎
修獻宋太宗詩劉兼長春節詩宋事宋人一
併闌入尤泛濫矣又如蘇軾演陌上花晁補
之撰芳儀曲李淑題周恭帝陵宋徽宗書白
居易句雖詠五代之事實非五代之人一概
增入則詠明妃者皆當列之漢詩賦雀臺者
悉應入之魏集自古以来無斯體例貪多務
得方坤亦自言之矣至於江南江北舊家鄉
一首江表志以為楊溥馬令南唐書以為李
煜嘲宋齊邱喪子一詩夢溪筆談以為老瞽
樂工漁隠叢話以為李家明如此之類不一
而足前後並載既不互註又不考定亦屬疎
舛然採摭繁富五代軼聞瑣事幾於搜括無
餘較之士禎原書則賅備多矣固詩家之所
取資也乾隆四十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
