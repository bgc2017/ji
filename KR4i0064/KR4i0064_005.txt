五代詩話卷五
兖州府知府鄭方坤撰
吳越南漢
羅隐
隠字昭諫新登縣人本名横凡十上不中第遂更名始
謁武肅王不見用以所為夏口詩標於卷首云一箇禰
衡容不得思量黃祖漫英雄王覽之大笑因加殊遇復
命簡書辟之曰仲宣遠託劉荆州都緣亂世夫子辟為
魯司寇只為故鄉王初授鎮海節度命沈崧草謝表盛
言浙西繁富以示隠隠曰今浙西兵火之餘日不暇給
朝廷執政方切賄賂此表入奏豈無意要求耶乃請更
之略曰天寒而麋鹿常遊日暮而牛羊不下朝廷見之
曰此羅隠之詞也及為賀昭宗更名表曰左則虞舜之
全名右則姬昌之半字當時京師稱為第一(吳越備史)
羅隠與桐廬章魯風齊名錢武肅崛起以魯風善書札
召為表奏孔目官魯風不就執之後以羅隠為錢塘令
因宴賦詩一箇禰衡云云自是始厚之(古今詩話)
隠字昭諫餘杭人隠池之梅根浦自號江東生為唐相
鄭畋李蔚所知畋女覽隠詩諷誦不巳畋疑有慕才意
隠貌寢陋女一日簾窺之自此絶不詠其詩(全唐詩話)
唐人尤重進士其末也如李振勸朱温一日殺司空裴
贄等百餘人於白馬驛蘇楷駁昭宗諡李山甫教樂從
訓害王鐸一家三百口皆不得志於場屋者為之乃至
巢寇亦進士也科目之弊如此當時惟羅隠有詩名屢
擯於名場然逢世亂離依錢氏以庇身未嘗失節五言
云四海霍光第六龍張奉營此必是諸鎮皆封王賜功
臣號及岐汴劫質天子之時又云陪臣無以報西望不
勝情又聞幸蜀七言云静憐貴族謀身易危惜文皇創
業難尤有惓惓本朝之意(後村詩話)
羅昭諫咏松曰陵遷谷變須高節莫向人間作大夫其
志亦可悲矣唐六臣彼何人哉昭諫說錢鏐舉兵討梁
見通鑑其忠義可見視奴事朱温之杜荀鶴猶糞土也
(困學紀聞)
曾庭聞曰羅隠京口見李侍郎有句云屈指不堪言甲
子披風常記是庚申未若溉堂夀晏夫人詩雖然眉夀
逢丁酉只是心傷憶甲申轉語之妙(溉堂集)
吾杭附郭錢塘縣舊有吳越時羅江東隠手植海棠一
本王黃州元之嘗題詩云江東遺跡在錢塘手植庭花
滿縣香若使當年居顯位海棠今日是甘棠觀此則杭
州海棠亦香矣不特昌州然也但恐詩人重稱過實徒
誇其韻不能慰彭淵材之恨耳(蓉塘詩話)
鄴都羅紹威學隠為詩自號其文為偷江東集青州王
師範遣使齎禮幣求一篇隠以詩寄之曰盛業傳家有
寳刀况聞餘力更揮毫腰間印綬黃金貴卷内文章白
雪高宴罷佳賓吟鳳藻獵回諸將問龍韜登壇甲子纔
三十猶擬回頭奪錦標王得詩大喜昭宗欲以甲科處
之有大臣奏曰隠雖有才然多輕易明皇聖德猶横遭
乎譏謗將相臣僚豈能免乎凌轢帝問譏謗之詞對曰
隠有華清詩曰樓殿層層佳氣多開元時節好笙歌也
知道德勝堯舜争奈楊妃解笑何其事遂寢(唐詩紀事)
顧雲依淮南高駢隠譏之夏飲於海風亭雲曰青蠅被
扇扇離席隠遽曰白澤遭釘釘在門隠在浙幕沈崧得
新榜示隠隠題其末曰黃土原邊狡兔肥犬如流電馬
如飛灞陵老將無功業猶憶當時夜獵歸又昭宗欲以
甲科處隠有大臣舉隠華清宫詩云也知道德勝堯舜
争奈楊妃解笑何其事遂寢(詩話總龜)
隠有江東集十卷其詩自光啓以後廣明以前海内亂
離乘輿播遷艱難險阻之事多見之賦詠時魏府節度
使王智興學隠詩自號詩卷為偷江東集(吳越備史)
鍾陵妓雲英隠舊見之一日譏隠猶未第隠嘲之曰鍾
陵醉别十餘春重見雲英掌上身我未成名君未嫁可
能俱是不如人(全唐詩話)
宣宗時相國令狐綯最受恩遇而怙權尤忌勝已曾以
故事訪於温岐對以其事出南華且曰非僻書也或冀
相公燮理之暇時宜覽古綯益怒之乃奏岐有才無行
不宜與第會宣宗私行為温岐所忤乃授方城尉所以
岐詩云因知此恨人多積悔讀南華第二篇又李商隠
綯父楚之故吏也殊不展分商隠憾之因題廳閣落句
云郎君官重施行馬東閣無因許再窺亦怒之官止使
下員外江東羅隠亦受知於綯畢竟無成有詩哭相國
云深恩無以報底是事柴荆以三才子怨望即知綯之
遺賢矣(北夢𤨏言)
令狐滈趙公綯之子也登進士隠以詩賀之趙公謂滈
曰吾不喜汝及第喜汝得羅公一篇耳(唐詩紀事)
錢氏時西湖漁者日納魚數觔謂之使宅魚其捕不及
額者必市以供頗為民害一日羅隠侍坐壁間有磻溪
垂釣圖武肅索詩隠應聲曰吕望當年展廟謨直鈎釣
國更誰如若教生得西湖上也是須供使宅魚武肅大
笑遂蠲其役(閒談錄)
江東集中有淚詩云自從魯國澘然後不是奸人即婦
人未詳其所出及觀孔叢子言子高遊趙平原君客有
鄒文李節者與子高相友善臨别文與節流涕交頤子
高徒抗手而已其徒疑之子高曰始吾謂二子丈夫乃
今知其婦人也曰二子之泣非耶曰二子良人也有不
忍之心其於敢斷必不足矣曰凡泣者一無取乎子高
曰有二焉大奸之人以此自信婦人懦夫以泣著愛觀
此始解其說(藝苑雌黃)
藝苑雌黃云宋玉為高唐賦載巫山神女遇楚襄王盖
有所諷也而文士多效之者又為傳記以實之時而天
地百神舉無免者余謂欲界諸天當有配偶有無偶者
則無欲者也唐人記后土事以譏武后耳余謂武后何
足譏也而托之后土亦大䙝矣後之妄人又復填入樂
章而無知者遂以為誠是也小說載高駢事云駢末年
惑於神仙之說吕用之張守一諸葛殷等皆言能役使
鬼神變化黃白駢酷信之委以政事用之等援引朋黨
恣為不法嘗云后土夫人靈仇遣使就某借兵馬並李
筌所註太白陰經駢遽下兩縣率百姓具葦蓆千領畫
作甲馬之狀遣用之於廟庭燒之又以五彩箋寫太白
陰經十道置於神座之側又於神帳中塑一綠衣年少
謂之韋郎故羅隠詩有韋郎年少今何在端坐思量太
白經之語今勅令中亦嘗禁止淫媟之詞然蕃釐觀中
所謂韋生者猶在故伊川先生力欲去之豈非惡其瀆
神耶(漁隠叢話)
羅隠梁開平中累徵夕郎不起羅衮以詩寄之曰平日
時風好涕流讒書雖盛一名休寰區歎屈瞻天問夷貊
聞詩過海求向夕便思青𤨏拜近年尋伴赤松遊何當
世祖從人望早以公臺命卓侯隠答曰崑崙水色九般
流飲即神仙憩即休敢恨守株曾失意始知緣木更難
求鴒原謾欲均餘力鶴髮那堪問舊遊遥望北辰當上
國羡君歸棹五諸侯(摭言)
隠下第詩曰名慙桂苑一枝綠鱠憶松江滿筯紅惟應
鮑叔深知我他日蒲帆百尺風(談賓錄)
潤州甘露寺有塊石狀如伏羊形製略具號恨石相傳
孫權常據其上與劉備論曹公壁間舊有羅隠詩板云
紫髯桑盖兩沉吟恨石空存事莫尋漢鼎未分聊把手
楚醪雖美肯同心英雄已往時難問苔蘚何知日漸深
還有市㕓沽酒客雀喧鳩聚話蹄涔時錢鏐高駢徐温
鼎立三方潤州介處其間隠此詩比平時所作亦差婉
而有味也(蔡寬夫詩話)
羅隠詩雖是晩唐如霜壓楚蓮秋後折雨催蠻酒夜深
酤亦自婉暢可諷(稗史彙編)
杜荀鶴錢塘别隠詩云故國看看遠前程寄在誰五更
吹角候一葉渡江時吾道天寧喪人情日可疑西陵向
西望雙淚為君垂(唐詩紀事)
許渾集中佳句甚多然多用水字故國初士人云許渾
千首濕是也謂如洛中懷古詩云水聲東去市朝變山
勢北來宫殿高若其他詩無水字則此句當無愧於作
者羅隠詩篇篇皆有喜怒哀樂心志去就之語而卒不
離乎一身故許渾千首濕人以羅隠一生身為對又云
杜甫一生愁似優於前矣(桐江詩話)
隠老不遇有歸五湖詩云江東日暖花又開江東行客
思悠哉高陽酒徒半凋落終南山色空崔嵬聖代也知
無棄物侯門未必用非才一船明月一竿竹家住五湖
歸去來(唐詩紀事)
進士劉贊贈隠詩云人皆言子屈我獨謂君非明主既
難謁青山何不歸年虛侵雪鬢塵枉汗麻衣自古迯名
者至今名豈微(唐詩紀事)
藝苑雌黃云羅隠牡丹詩云自從韓令功成後辜負穠
華過一春余攷之唐元和中韓弘罷宣武節制始至長
安私第有花命斸去曰吾豈效兒女輩耶當時為牡丹
&KR0694;羞之不暇故隠有辜負穠華之語(漁隠叢話)
唐羅隠與周繇分深謂隠曰閣下有女障子詩極好乃
為絶唱隠不喻何為也曰若教解語應傾國任是無情
也動人是隠題花詩隠撫掌大笑(抒情詩)
洪州楊軒詠牡丹曰楊妃歌舞態西子巧讒魂利劍砍
不斷餘妖鍾此根光華日已盛欄檻豈長存寄語尋芳
者須知松栢尊羅隠曰若教解語應傾國任是無情也
動人二人用意不同如此軒詩雖撚風花而有警戒(虞齋)
(廣錄)
前輩作花詩多用美女比其狀如曰若教解語應傾國
任是無情也動人塵俗哉山谷作酴醿詩曰露濕何郎
試湯餅日烘荀令炷爐香乃用美丈夫比之特出類也
而吾叔淵材作海棠詩又不然雨過温泉浴妃子露穠
湯餅試何郎意尤佳也(冷齋夜話)
詩人詠物形容之妙近世為最如梅聖俞蝟毛蒼蒼磔
不死銅盤矗矗釘頭生吳雞鬭敗絳幘碎海蚌扶出真
珠明誦此則知其詠芡也東坡海山仙人絳羅襦紅紗
中單白玉膚不須更待妃子笑風骨自是傾城姝誦此
則知其詠荔支也張文潛平地碧玉秋波瑩綠雲擁扇
青搖柄水宫仙女鬭新粧輕步凌波踏明鏡誦此則知
其詠蓮花也如唐彦謙詠牡丹詩云為雲為雨徒虛語
傾國傾城不在人羅隠詠牡丹詩云若教解語應傾國
任是無情也動人非不形容但不能臻其妙處耳(漁隠叢話)
羅隠中秋不見月詩云只恐異時開霽後玉輪依舊養
蟾蜍本於盧仝月蝕詩然尤簡明(後邨詩話)
建德有金雞石羅隠題云金雞不向五更啼石遂破裂
有雞飛鳴而去(纂要)
世傳隠出語成䜟閩中書筒灘玉髻峰皆留異迹而黃
滔贈隠詩亦云三徵不起時賢議九轉丹成道者言(十國)
(春秋)
羅隠題杜甫集云楚水悠悠浸耒亭楚南天地兩無情
忍教孫武重泉下不見詩人說用兵(南部新書)
羅隠詩只知事逐眼前過不覺老從頭上來此語殊有
味(彦周詩話)
題是封禪寺昭諫身居亂世故起句曰盛禮何由覩竒
哉句也三四周南太史淚蠻徼長卿書好豈可全不用
事善用事者不冗(瀛奎律髓)
羅隠雪詩云曉窗呵筆尋詩句一片飛來紙上消格雖
不高亦小巧可喜(漁隠叢話)
羅隠送竈詩云一盞清茶一縷烟竈君皇帝上青天玉
皇若問人間事為道文章不值錢當今之選非錢不行
自唐已然豈獨今日王季重有無不可買謠上好黃錢
童生買起到狀元絶大元寳童生買起到閣老即此可
以覘時矣(堅瓠集)
羅隠詩極淺俗有江南曲云江煙濕雨鮫鮹軟漠漠遠
山眉黛淺水國多愁又有晴夜槽壓酒銀船滿綳絲採
怨凝曉空吳王臺榭春夢中鴛鴦鸂鶒喚不起平鋪綠
水眠東風西陵路邊月悄悄油壁輕車嫁蘇小竒麗可
比温李然亦不多得也(筆精)
余舊見顔持約所畫淡墨杏花題小詩於後仍題持約
二字意謂必其所作因閱唐宋類詩方知是羅隠詩持
約竊之耳詩云暖氣潛吹次第春梅花巳謝杏花新半
開半落閒園裏何異榮枯世上人(漁隠叢話)
五代十國詩家最著者多有唐遺士韋正巳體近雅正
惜出之太易義乏閎深杜彦之俚淺以衰調寫衰代事
情亦自真切黃文江力孱韻清呢呢如與人對語羅昭
諫酣情飽墨出之幾不可了未少佳篇奈為浮渲所掩
然論筆才自在偽國諸吟流上餘即不乏片藻付之自
鄶(唐詩統籖)
記云鸚鵡能言不離飛鳥猩猩能言不離禽獸羅隠詩
云猩猩鸚鵡無端會長向人間被網羅(五色線)
白居易詠老柳樹但見半衰臨此路不知初種是何人
羅隠咏長明燈不知初點人何在祗見當年火至今語
似祖述而用法一順一倒不同(唐詩統籖)
羅隠謝裴廷翰詩卷曰澤國佳人唯粧半面營邱辨士
或獻空籠(摭言)
羅隠留金山云老僧齋罷關門睡不管波濤四面生孫
山云結字孤峰上安禪巨浪間亦可亞張祐詩(詩話總龜)
裴筠婚蕭楚公女問名未幾便擢進士第羅隠以一絶
刺之詩曰細看月輪還有意信知青桂近嫦娥(摭言)
唐昭宗播遷隨駕伎藝人止有弄猴者猴頗馴能隨班
起居昭宗賜以緋袍號孫供奉故羅隠有詩云十二三
年就試期五湖煙月奈相違何如學取孫供奉一笑君
王便著緋後來梁簒位取此猴令殿下起居猴望殿陛
見全忠徑趨其所跳躍奮擊遂令殺之唐臣媿此猴多
矣(幕府燕閒錄)
羅隠詠紅梅詩云天賜臙脂一抹腮盤中風味笛中哀
雖然未得和羹用曾與將軍止渴來此却似軍官宿娼
謎也(丹鉛錄)
今人諺語多古人詩瓜田不納履李下不整冠曹子建
詩晩飯少吃口活到九十九古樂府句待予心肯日是
汝命通時唐太宗詩何人更向死前休韓退之詩公道
世間惟白髮貴人頭上不曾饒杜牧之詩事向無心得
章碣詩世亂奴欺主年衰鬼弄人海枯終見底人死不
知心杜荀鶴詩一朝權入手看取令行時朱灣詩自已
情雖切他人未肯忙裴說詩日出事還生武元衡詩難
將一人手掩得天下目曹鄴咏李斯詩終日醉醺醺張
籍登金山寺詩林下何曾見一人靈徹詩忍事敵災星
司空圖詩但有路在上更高人也行龔霖詩長安有貧
者為瑞不宜多羅隠詩但知行好事莫要問前程馮道
詩在家貧亦好戎昱詩大樹大皮裹小樹小皮纏庭前
紫荆樹無皮也過年宋僧行持詩但存方寸地留與子
孫耕賀仙翁詩此去好憑三寸舌再來不值半文錢張
叔仁送謝疊山入燕詩(堅瓠集)
士人於棋酒間好稱引戲語以助談笑大抵皆唐人詩
後生多不知所從出漫識所記憶者於此公道世間惟
白髮貴人頭上不曾饒杜牧送隠者詩也因過竹院逢
僧話又得浮生半日閒李涉詩也只恐為僧僧不了為
僧得了盡輸僧啼得血流無歇處不如緘口過殘春杜
荀鶴詩也數聲風笛離亭晩君向瀟湘我向秦鄭谷詩
也今朝有酒今朝醉明日愁來明日當勸君不用分明
語語得分明出轉難自憐飛絮猶無定争解垂絲絆路
人明年更有新條在撓亂春風卒未休采得百花成蜜
後不知辛苦為誰甜羅隠詩也高駢在西川築城禦蠻
朝廷疑之徙鎮荆南作風筝詩以見意曰昨夜筝聲響
碧空宫商信任往來風依稀似曲才堪聽又被吹將别
調中今人亦好引此句也(搜采異聞錄)
自唐末無賴男子以劄剌相高或鋪輞川圖一本或砌
白樂天羅隠二人詩百首至有以平生所歷郡縣飲酒
蒱博之事所交婦人姓名齒行第坊巷形貌之詳一一
標表者時人號為針史(清異錄)
余僑家後圃有一大井是武肅王外祖家舊物井上有
文曰於維此井渟育坎靈有莘有邰實此儲英時有長
虹上貫青冥是惟王氣宅相先徵爰啓霸王奠妥蒼氓
沛膏慚澤配德東溟臣羅隠謹頌(楓窗小牘)
羅隠隸書君平井碑在永昌縣嚴樂院後文曰水不可
以撓為清也神不可以俗慮寧也字大類岣嶁禹碑井
東南可五十步即君平墓碑曰蜀莊之壟惜破壊道士
翛然出舊搨云亦隠書又絶似孟德隠以詩名字工妙
又如此乃知古文人無不善書也(成都集記)
隠寢疾武肅王親臨撫問題其壁云黃河信有澄清日
後世應難繼此才隠起續末句曰門外旌旗屯虎豹壁
間章句動風雷以紅紗覆其上其後果無文嗣所著江
南甲乙集(吳越備史)
羅塞翁乃錢塘令隠之子為吳中從事善畫羊隠以詩
名於時而塞翁獨寓意於丹青亦詞人墨客之所致思
也(宣和畫譜)
杜建徽
杜建徽字延光新登縣人仕吳越為丞相春秋高尚能
騎射嘗從擊毬於廣場興酣有宿中箭鏃自臂中飛出
人皆壯之徽為詩自叙曰中劍斫耳缺被箭射髀過為
將須有膽有膽即無價(吳越備史)
林無隠
林鼎字煥文閩人也父無隠鼎生於明州大隠村初刺
史黃晟頗好禮士無隠依之有詩名嘗為詩云雪消二
月江湖闊花發千山道路香知言者以無隠必生貴子
鼎仕吳越果至丞相(吳越備史)
劉魯風
劉魯風江西投所知為典謁所阻因得一絶曰萬卷書
生劉魯風煙波千里謁文公無錢乞與韓知客名紙生
毛不為通(詩話總龜)
自貞元後唐文甚振以文學科第為一時之榮及其敝
也士子豪氣罵吻遊諸侯門諸侯望而畏之如劉魯風
姚巖傑柳棠胡曾之徒其文皆不足取余故載之者以
見當時諸侯争譽於文士此盖外重内輕之牙蘖如李
益者一時文宗猶曰感恩知有地不上望京樓其後如
李山甫輩以一名一第之失至挾方鎮劫宰輔則又有
甚焉者矣一篇一韻初若虛文而治亂之萌係焉余以
是知其不可忽也(全唐詩話)
屠瓌智
徐綰許再思之亂也刺史高彦遣子渭與瓌智入援渭
曰今日不利彦曰赴君父之難何以吉辰為瓌智排案
起曰違主命不忠畏縮不前無勇死忠死勇丈夫分也
偕渭直抵靈隠山賊壘敵勢方張甚合圍數匝二人自
朝至日晡轉戰數里身創百處時或奮力一呼手搏賊
魁數人即馬上刅之矢盡援絶以空弮拒敵伏發竟同
為所害時年五十有二武肅王閔其忠命以衣冠招魂
而葬瓌智嘗有咏志詩曰輕身都是義徇主始為忠至
是遂符其䜟(十國春秋)
元德昭
元德昭字名遠撫州南城縣人仕吳越忠獻王至丞相
理家以孝愛聞每時序置酒環列幾席者凡四從嘗為
詩云滿堂羅綺兼朱紫四代兒孫奉老翁(吳越備史)
高英秀
高英秀者吳越國人與贊寧為詩友口給好罵滑稽嘗
譏名人詩病云李山甫覽漢史云王莽弄來曾半破曹
公將去便平沈定是破船詩李羣玉咏鷓鴣云方穿詰
曲﨑嶇路又聽鈎輈格磔聲定是梵語詩羅隠云雲中
雞犬劉安過月裏笙歌煬帝歸定是見鬼詩杜荀鶴云
今日偶題題似著不知題後更誰題此衛子詩也不然
安有四蹄贊寧笑謝而已(西清詩話)
沈韜文
吳越司賓使沈韜文有遊西湖詩云(首句闕)菰米蘋花似
故鄉不是不歸歸未得好風明月一思量武肅遂授以
湖州刺史(古今詩話)
皮光業
皮光葉最躭茗事一日中表請嘗新柑筵具殊豐簪紱
叢集纔至未顧尊罍而呼茶甚急徑進一巨甌題詩曰
未見甘心氏先迎苦口師衆噱曰此師固清高而難以
療饑也(清異錄)
吳越王時宰相皮光業每以詩為已任嘗得一聮云行
人折柳和輕絮飛燕銜泥帶落花自負警策以示同僚
衆争嘆譽裴光約曰二句偏枯不為工盖柳當有絮泥
或無花如此論真得詩之膏肓矣(漁隠叢話)
皮光禹
光禹業五七言詩賈閬仙之儔也有燒平樵路出潮弄
海山高之句作者多許之(葆光集)
黃夷簡
黃夷簡閒雅有詩名在錢忠懿王俶幕中陪尊俎二十
年開寳初太祖賜俶開吳鎮越崇文耀武功臣遣夷簡
謝於朝將歸上謂夷簡曰歸與元帥言朕已於薰風門
外建離宫規模華壯不减江浙兼賜名禮賢宅以待李
煜與元帥先朝者即賜之今煜崛強不朝吾將討之元
帥助我乎無為他謀所惑果然則將以精兵堅甲奉賜
向克常州元帥有大功俟江南平可暫來見保無他阻
一慰延想耳固不久留朕執圭幣三見於天帝豈敢自
誣即當遣還也夷簡受天語俛首而歸私自籌曰兹事
大難王或果以去就之計見决於我胡以為對逮歸見
俶因不匿盡以天訓授之遂稱疾於安溪别業保身潛
遁夷簡山居詩有宿雨一番蔬甲嫩春山幾焙茗旗香
之句(玉壺清話)
扈蒙
杜詩嬋娟碧鮮静碧鮮出文選吳都賦玉潤碧鮮正謂
竹也五代扈蒙作碧鮮詩得名(猗覺寮雜記)
胡擢
胡擢不知何許人善狀花鳥風格甚高博學能詩氣韵
超邁飄飄然有方外之志嘗謂其弟曰吾詩思若在三
峽之間聞猿聲時又嘗吟曰甕中每醖逍遥藥筆下閒
偷造化功其高情逸興如此一遇難狀之景則寄之於
畫乃作草木禽鳥亦詩人感物之作也(圖畫見聞志)
唐鄭綮云詩思在灞橋驢子背上胡擢云吾詩思若在
三峽聞猿聲時也余少在廣陵作論詩絶句其一云詩
情合在空舲峽冷鴈哀猿和竹枝用擢語也後壬子秋
典蜀試歸舟下三峽夜泊空舲月下聞猿聲忽悟前詩
乃知事皆前定爾(分甘餘話)
張瀛
張瀛碧之子也事廣南劉氏官至曹郎嘗為歌贈琴棋
僧同列見之曰非其父不生其子詩曰我嘗聽師法一
說波上蓮花水中月不垢不淨是色空無法無空亦無
滅我嘗聽師禪一觀浪溢鰲頭蟾魄滿河沙世界盡空
空一寸寒灰冷燈畔我又聽師琴一撫長松喚往秋山
雨絃中雅弄若鏗金指下寒泉流太古我又聽師棋一
著山頂坐沉紅日脚阿誰稱是國手人羅浮道士賭却
鶴輸却藥法懷斟下紅霞丹束手不敢争頭角(雅言系述)
黃損
黃損龍德二年登進士第喜作詩讀史云逐鹿走紅塵
炎炎火德新家肥生孝子國霸有謀臣帝道雲龍合民
心草木春須知烟閣上一半老儒真(雅言系述)
損連州人作公子行云春草綠綿綿驕驂驟暖煙微風
飄樂韻半日醉花邊打鵲抛金盞招人舉玉鞭田翁與
蠶婦平地看神仙又出山吟云來書初出白雲扄乍躡
秋風馬足輕遠近流連分岳色别離嗚咽亂泉聲休將
巢許争喧雜自共伊臯論太平昨夜細書雲色裏進賢
星座甚分明(雅言系述)
鷓鴣詩云而今世上多離别莫向相思樹下啼(零陵雜記)
淡塘在永州北三十里其水有九十九源長興初黃損
為永州團練副使求為别業有詩云傍水野禽通體白
釘盤山果半邊紅(零陵雜記)
虔州布衣頼仙芝言連州有黃損僕射者五代時人僕
射盖事南漢未老退歸一日忽遁去莫知其存亡子孫
畫像事之凡三十二年復歸坐阼階呼家人其子適不
在孫出見之索筆書壁上云一别人間歲月多歸來人
事巳消磨惟有門前鑑池水春風不改舊時波投筆竟
去不復留子歸問其狀貌孫云甚似影堂老人也(東坡志林)
謝諤
謝諤家南康舍前有溪兒時嘗夢浴溪中有人以珠一
器遺之曰郎吞此則明悟矣諤即吞細者六十餘顆及
長善為詩進士裴說選其善者六十餘篇行於世(稽神錄)
五代詩話卷五
