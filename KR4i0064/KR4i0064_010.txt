五代詩話卷十
兖州府知府鄭方坤撰
雜綴
墨鴉詩
幽薊數州自石晉敗入戎後懷中華不已有使北者見
燕中傳舍壁畫墨鴉甚工旁題詩云星稀月明後皆欲
向南飛(古今詩話)
汾晉野語
汾晉村野間語曰欲作千箱主問取黃金母意謂多稼
厚畜由耕耘所致(清異錄)
江州墜紙
胡則守江州堅壁不下曹翰攻之危急忽有旋風吹文
學之紙墜於城中其詞曰由來秉節世無雙獨守孤城
死不降何似知機早回顧免教流血滿長江翰攻䧟江
州殺戮殆盡謂之洗城焉(江表志)
上邽山棺銘
王承檢乾德時官秦州刺史築防蕃城至上邽山下獲
瓦棺内無屍惟存舌一片肉色紅潤堅如鐵石復有髑
髏一中藏古錢一枚有二蠅振然飛去下得石刻篆字
曰大隋開皇二年渭州刺史張崇妻夫人王氏年二十
五嫁於崇三年而娠惡其妊娠遂卒銘曰車道之北邽
山之陽深深葬玉鬱鬱埋香刻斯貞石煥乎遺芳地變
陵谷嶮列城隍乾德丙年壞者合郎是歲為乾德六年
丙子歲合郎故承檢小字也(十國春秋)
揚州塜銘
蘇洪進揚州版築發一塜不顯姓名刻石為銘曰日為
箭兮天為弓射四方兮無終窮但見天將明月在不覺
人隨流水空南山石兮高穹窿天人墓兮在其中猿啼
烏呌烟濛濛千年萬歲松栢風(江表志)
建陽塜銘
熊博為建州刺史寓治建陽嘗乘舟江上見山岸崩囓
處有棺將墜博使人往視之則有銘焉其詞曰筮卦吉
龜卦凶三十年後洪水衝欲䧟不䧟被藤縛欲落不落
被沙閣五百年後遇熊博博感嘆為移葬他里後仕至
工部尚書(湧幢小品)
伏龜山鐵銘
江南保大中秋八月伏龜山圯得一石亟長二丈闊八
寸中有鐵銘文云梁天監十四年秋八月葬寳於是銘
背有引曰寳公嘗為此偈大書於木版之上以白巾幕
之人或欲讀者必施錢方得一讀讀畢覆之當時名臣
自陸倕王筠姚容而下皆莫知其旨或問其意答云事
在五百年後非今也至卒日乃書其偈同葬之以志其
事銘曰莫問江南事江南自有憑乘鷄登寳位跨犬出
金陵子建司南位安仁秉夜燈東鄰家道闕隨虎遇明
徵其字皆小篆體勢完具無缺落處當日二徐韓張之
徒亦不能解其意至李氏國亡好事者稍稍尋見其意
蓋應在江浙也後主丁酉生又以辛酉年卽偽位是乘
鷄登寳位之應至甲戌年國破是跨犬出金陵之應時
曹侯翰按甲於城南是子建司南位之應潘太師美統
兵於城北是安仁秉夜燈之應後二句亦未見其旨至
戊寅年淮海王錢氏舉國入覲方驗其東鄰之句俗諺
云家道闕者是無錢也所云隨虎者蓋戊寅年矣又淮
海王小字虎子(采異記)
仙壇䜟
蕭梁有王覇者王氏遠祖也居福州怡山為道士常云
吾子孫當王於此方乃為䜟瘞壇下光啓中爛柯道士
徐玄景劚地獲其詞曰樹枯不用伐壇壊不湏結不滿
一千年自有系孫列又曰後來是三王潮水蕩禍殃巖
逢二乍間未免有銷亡子孫依吾道代代封閩疆解者
以潮水蕩禍殃謂潮除禍患開基業也巖逢二乍間謂
陳巖逢潮未幾而亡也代代封閩疆謂潮與審知兩世
也(十國春秋)
寳誌銅牌
梁沙門寳誌銅牌多䜟未來事云有一真人在冀川開
口張弓在右邊子子孫孫萬萬年江南李璟名其子曰
弘冀吳越錢鏐諸子皆連弘字期以應之而真宗諱正
當之(詩話總龜)
漣水軍瓶字
周顯德歲漣水軍使秦晉崇修城獲一瓶黃甆黑文成
隸字云一雙青鳥子飛來五兩頭借問船輕重寄借到
揚州(稽神錄)
道宫石字
顯德中世宗嘗營一道宫於皇城之西工人發得石一
片上有字云瑞雲靈跡鎮梁東他日多應與古同歲月
遷移人事改再來閒處又興工後題道士任守真記帝
讀之歎異(十國春秋)
度世歌
後周至真觀小蠻橋下掘得石碑刻度世古玄歌云始
青之下月與日兩半同升合為一大如彈丸甘如蜜出
彼玉堂入金室子若得之愼勿失(全蜀藝文志)
楊柳枝
今黃鐘調有楊柳枝曲仍是七字四句詩與劉白及五
代諸子所製並同但每句下各增三字一句此乃唐時
和聲如竹枝漁父今皆有和聲也舊詞多側字起第三
句亦復側字起聲度穩耳(碧雞漫志)
喝䭾子
洞微志云屯田員外郎馮敢景德三年為開封府丞檢
澇戸田宿史胡店日落忽見三婦人過店前入西畔古
佛堂敢料其鬼也携童王侃詣之延坐飲酒稱二十六
舅母者請王侃歌送酒二女側聽十四姨者曰何名也
侃對曰喝䭾子十四姨曰非也此曲單州營妓教頭葛
大娘所撰新聲梁祖作四鎮時駐兵魚臺值十月二十
一日生日大娘獻之梁祖令李振填辭付後騎唱之以
押馬隊因號葛大娘及戰得勝日始流傳河北軍中競
唱以押馬隊故訛曰喝䭾子莊皇入洛有歌此曲者謂
左右曰此亦古曲葛氏但更五七聲耳李珣瓊瑶集有
鳳臺曲注云俗謂之喝䭾子不載何宫調今世羽調宫
有慢句讀與古不類耳(碧雞漫志)
錢氏琴銘
李㢲伯云先公得雷威琴錢氏物也中題云嶧陽孫枝
匠成雅器一聽秋堂三月忘味故號忘味云為當代第
一(西溪叢話)
南唐硯滴銘
李仲芳家有南唐金銅蟾蜍硯滴重厚奇古腹下有篆
銘云捨月窟(左足心)伏棐几(右足心)為我用(左後足)貯清泚(右後)
(足)端溪石澄心紙(頷下左右各三字)陳玄氏毛錐子(腹兩旁各三字)同
列無譁聽驅使微吾潤澤烏用汝(腹下兩旁各七字研北雜志)
汪少微硯銘
東坡云余家有歙硯底有欵識云吳順義元年處士汪
少微銘之松撡凝煙楮英鋪雪毫穎如飛人間五絶所
頌者三物耳蓋研與少微為五耶(漁隠叢話)
瘞筆銘
趙光逢薄游襄漢濯足溪上見一方磚類碑上題字云
秃友退鋒郎功成鬢髮傷冡頭封馬鬛不敢負恩光獨
孤貞節立甎後積土如盎微有苔蘚蓋好事者瘞筆所
在(清異錄)
硯山
寳晉齋硯山圖右此石是南唐寳石久為吾齋研山今
被道祖易去中美舊有詩云研山不易見移得小翠峯
潤色裛書几隱約烟朦朧巉巖自有古獨立高崧巃安
知無雲霞造化與天通立壁照春野當有千丈松崎嶇
浮波瀾偃仰蟠蛟龍蕭蕭生風雨儼若山林中塵夢忽
不到觸目萬慮空公家富奇石不許常人同研山出層
碧崢嶸實天工淋漓上山泉滴瀝助毫端揮成驚世文
主意皆逢原江南秋色起風遠洞庭寬往往入佳趣揮
掃出妙言願公珍此石美與衆物肩何必嵩少隱可藏
為地仙今每誦此詩必懷此石近余亦有作云研山不
復見哦詩徒嘆息唯有玉蟾蜍向余頻淚滴此石一入
渠手不得再見每同交友往觀亦不出示紹彭公真忍
人也余今筆想成圖彷彿在目從此吾齋秀氣尤不復
冺矣崇寧元年八月望米芾書余二十年前嘉興吳仲
圭為畫圖錢塘吳孟思書文後携至吳興燬於兵偶因
清暇默懷往事漫記於此(輟耕錄)
米海嶽研山是南唐寳石其圖及得失始末具陶南村
輟耕錄第六卷中初為寳晉齋物薛紹彭易之元章詩
云研山不復見哦詩徒嘆息唯有玉蟾蜍向余頻淚滴
因筆想為之圖元梅花道人吳仲圭又畫硯山圖癸辛
雜識云米氏研山後歸宣和御府流落台州戴氏家此
石今在朱竹垞太史所所謂華蓋峯月巖翠巒方壇玉
筍上洞下洞龍池諸勝宛然皆具上有寳晉齋三篆字
及襄陽米氏世珍印(居易錄)
南唐李主研山後歸米元章米與蘇仲恭學士家易北
固甘露寺海嶽菴地宣和入御府事詳避暑漫鈔後又
四百餘年不知更昜幾姓而至新安許文穆家已而歸
嘉禾朱文恪余戊辰春從文恪曾孫檢討彛尊京邸見
之真竒物也檢討請余賦詩旣為作長句又題一絶句
云南唐寳石劫灰餘長與幽人伴著書青峭數峰無恙
在不湏淚滴玉蟾蜍後二年復入京師則研山又為崑
山徐司寇購去矣今又十五年不知尚藏徐氏否青峭
數峰蓋用南唐元宗語元章旣失研山賦詩云研山不
可見哦詩徒嘆息唯有玉蟾蜍向予頻淚滴皆用本事
也(香祖筆記)
澄心堂紙
建業澄心堂卽今内橋中兵馬司遺趾也李後主時製
紙極光潤滑膩往往書畫多藉之故劉貢父詩云後人
聞名寧復得就令得之當不識梅聖俞詩云靜几鋪寫
無塵埃又詩云堪入右軍跡慙無幼婦辭劉原父云斷
冰折圭作宫紙王文正公云魚涸肯數荆州池余嘗獨
步月下至内橋上因誦諸詩想見此紙之妙(稗史彙編)
澄心堂紙乃江南李後主所製國初亦不甚以為貴自
劉貢父始為題咏又邀諸公賦之然後世爭貴重貢父
詩云當時百金售一幅澄心堂中千萬軸後人聞名寧
復得就令得之當不識歐陽文忠公詩云君不見曼卿
子美真奇才久矣零落埋黃埃君家雖有澄心紙有敢
下筆知誰哉梅聖俞云寒溪浸楮舂夜月敲冰舉簾勻
割脂焙乾堅滑若鋪玉一幅百金曾不疑東坡云詩老
囊空一不留一番曾作百金收又從宋肇求此紙云知
君也厭雕肝腎分我江南數斛愁(王直方詩話)
秘色窰器
陶器始舜時三代迄秦漢所謂甓器是也近世不貴金
玉而貴銅瓷遂有秘色窰器乃錢氏有國日越州燒進
臣庶不得用故云秘色然陸龜蒙詩云九秋風露越窰
開奪得千峯翠色來如向中宵承沆瀣共嵇中散闘遺
桮則越窰又非始錢氏(筆衡)
吳越杜詩
晁氏常於中壼緘線纊夾中得吳越時人寫本杜詩諱
流字之類乃盛文肅故書也如日出籬東水絶句六首
乃九首其一云漫道春來好云云(詩話雋永)
五代詩格
唐末五代俗流以詩自名者多好妄立格法取前人詩
句為例議論蜂出甚有師子跳擲毒龍顧尾等勢覽之
每使人拊掌不已大抵皆宗賈島輩謂之賈島格而於
李杜特不少假借李白女媧弄黃土搏作愚下人散在
六合間濛濛若埃塵目曰調笑格以為談笑之資杜子
美冉冉谷中寺娟娟林外峰欄干更上處結構坐來重
目為病格以為言語突兀聲勢寒澁此韓退之所謂蚍
蜉撼大樹可笑不自量者耶(蔡寬夫詩話)
三鄉和詩
會昌時有題三鄉者曰余本若耶溪東與同志者二三
紉蘭佩蕙每貪幽閒之境翫花光於松月之亭竟晝綿
宵往往忘倦洎乎初䈂至於五換星霜矣自後不得已
從良人西入函關寓居晉昌里第其居迥絶囂塵花木
叢翠東西鄰二佛宫皆上國勝游之最伺其閒寂因遊
覽焉亦不辜一時之風月也不意良人已矣邈然無依
帝里方春光景東邁涉滻水歴渭川背終南陟太華經
虢略抵陜郊揖嘉祥之清流面女几之蒼翠凡經過之
所皆曩昔讌笑之地銜冤加歎舉目魂銷雖殘骸尚存
而精爽都失假使潘岳復生無以悼其幽思也遂命筆
聊題終不能滌其懷抱絶筆慟哭而東時會昌壬戍歲
仲春十九日也詩曰昔逐良人西入關良人身殁妾空
還謝娘衛女不相待為雨為雲歸舊山和者十人其二
失傳王祝和三鄉詩云女几山前嵐氣低佳人留恨此
中題不知雲雨歸何處空使王孫見卽迷劉谷三鄉詩
云蘭惠芬芳見玉姿路傍花笑景遲遲苧蘿山下無窮
意併在三鄉惜别時李昌鄴三鄉詩云紅粉蕭娘手自
題分明幽怨發雲閨不應更學文君去泣向殘花歸剡
溪王滌三鄉詩云浣紗游女出關東舊跡新詞一夢中
槐陌柳亭何限事年年迴首向東風李縞三鄉詩云當
時王謝兩風流王子沉淪謝子愁歸思若隨文字在路
傍空為感千秋高衢三鄉詩云南北千山與萬山軒車
誰不思鄉關獨留芳翰悲前跡陌上恐傷桃李顔張綺
三鄉詩云洛川依舊好風光蓮帳無因見女郎雲雨散
來音信斷此生遺恨寄三鄉韋冰三鄉詩云來時歡喜
去時哀家國迢迢向越臺待寫百年幽思盡故宫流水
莫相催(唐詩紀事)
保俶塔
湧幢小品云杭州有保俶塔因錢忠懿王入朝恐其被
留作此以保之稱名者尊天子也後誤為保叔至有保
叔緣何不保夫叔情何厚丈夫疎縱饒决盡西湖水難
洗心頭一點汚之詩今古流傳誰為杭之婦人灑此奇
冤也郎仁寳云咸平中僧永保化緣築塔人以師叔稱
之故名塔曰保叔又霏雪錄以為保所塔不知何據(堅瓠)
(集)
别號
曲子相公晉和凝也判詩博士五代王仁裕也秦婦吟
秀才蜀相韋莊也五代周張昭遠好學積書萬卷號書
樓張家五代蔣維東好學能屬文隱居衡岳從而受業
者號山長五代唐帝謂史虛白曰真處士風月主人蜀
歐陽彬也皂江漁翁蜀張立也南漢劉龑才人蘇氏通
經史宫中呼為蘇大家蜀黃崇嘏號女狀元(賓退錄)
五代詩話卷十
