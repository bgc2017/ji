元音遺響卷八元胡布撰
五言聯句
下山與諸公宿丘愚宅偕劉二紹聯句
佳友接良覯名山惬幽期方欣樽俎異(紹)少息登頓危
樓宇豁秋杪(布)星河澹清輝遥旻度寒吹(紹)爽氣浸棟
衣公幹懷古驩(布)延陵企遐思朗吟黃鶴篇(紹)倒瀉金
屈巵浩有萬古意(布)而舒千載悲飛觴竟華筵(紹)妙舞
弦朱絲咸籍抱異材(布)過庭美蘭芝汝南負重器(紹)雅
量涵澄陂不辭清夜閒(布)但惜白日馳各厲鴻鵠志(紹)
毋矜兒女私艱虞方薦臻(布)哀樂本相持有遺事兼濟
(紹)藴真諒惟時申章勖前脩(布)篤誼敦明規令終在黽
俛(紹)久要謝瑕疵尚顧離别懷矢言金石辭(布)
七言聯句
中秋後三日偕表兄劉紹由上藍經龍塘尋訪
普彦清隱居于資福之麓留宿聯句
晨霏澹沲雨毿毿(紹)首路聯鑣過上藍(布)遥嶂白雲生
木末(紹)美人秋水望江南(布)子真舊谷時難覓(紹)康樂
名山性所躭(布)湖海盍簪樽酒夕(紹)幾人相共寫憂惔
(布)
再聯韻三首柬彦清知已
支離江海鬢毛毿(布)為愛丘樊隱蔚藍(紹)茒屋石田孤
嶼外(布)竹林莎逕一溪南(紹)渭莘雄業何能致(布)箕潁
閒情好共躭(紹)顧我艱難安出處(布)感君交誼共憂惔
(紹)
其二
烏帽西風兩鬢毿遠尋高隱叩精藍(布)山騰玉氣風雲
表地插金精象緯南(紹)盖世勲名情愈薄居閒耕釣老
逾躭(布)遊從剰有東林興已覺羈心散内惔(紹)
其三
落落喬松翠羽毿沄沄溪脈淨于藍(紹)秋風鴻雁来天
外野艇鸕鷀繞舍南(布)從古飯牛知寗戚于今呼鸖有
盧躭(紹)相逢何幸居林下悶世愔愔適自惔(布)
彦清次韻
碧山凉樹甫毿毿秋入澄溪水似藍彈鋏不無居稷
下摛文何有賦江南東山屐齒尋常補北海樽醪夙
昔躭枉沐高軒連璧至草堂今夕釋憂惔
回途有懷彦清知已聯句(四首)
涉江歸路采芙蓉悵望佳人莫我從(紹)高樹絶涼紅葉
暗遠山秋淨白雲封(布)冥冥寥廓翔威鳳湛湛淵&KR1343;隱
蟄龍(紹)此意祇應陶令解東籬千古企孤蹤(布)
其二
馬頭飛雨濕征衫来到幽居思不凡(布)一榻卧雲茒屋
靜五松環逕古苔緘(紹)青精老去同誰飯黃獨肥時祇
自劖(布)乘興不嫌来往數重攜琴鶴度秋岩(紹)
其三
江鄉雲物澹秋容(布)靜者幽居得過從(紹)三逕鞠存高
士節(布)千齡松恥大夫封(紹)名高日下知鳴鶴(布)道隱
隆中憶卧龍(紹)自慰鄙懷欣遠覿(布)孰能肥遯慕遐蹤
(紹)
其四
西風涼氣透輕衫(紹)馬上看山自不凡(布)半嶺夕陽鴻
雁度(紹)一川秋色水雲緘(布)靈芝為約高人賦(紹)琥珀
還從野老劖(布)終古為霖期大澤(紹)旁求何必問商巖
(布)
次聯句韻三首柬彦清知已嘯軒暨劉二紹表
兄并述已志
空山松柏翠交毿上拂寥天氣蔚藍閩嶠金城通表裏
軍峰砥柱障東南風雲夢老三生石龍虎丹成十月躭
猶向塵勞歎淹泊秖應和樂滌歊惔
重陽後一日偕表兄劉二紹過饒季和宅留飲
聯句
蒹葭零露曉瀼瀼(紹)酒熟山中訪草堂(布)芳宴夙承酬
令節(紹)菊花今已過重陽(布)雕盤白雪翻魚鱠(紹)玉盌
清風飲蔗漿(布)自信朱陳風俗美(紹)酣歌千古意難忘
(布)
四言
清綏黃孝子詩
予童時聞鄉里黃一真尋母事又見鄉先生頌之以
文章詩長罹于艱去亂一紀涉歴北南知父母兄弟
妻子之暌違于兵也天下之廣有甚焉者嗚呼國家
一有不幸忠臣孝子出矣忠孝之在天地猶金鐵之
在火百鍊而不為所移非貞剛堅挺之質不足當之
天常之所攸宜非異能也季世淪惑徵諸矜譽悲夫
己亥歲黃諸孫古愚求詩入帙予獨感壬辰以来天
下之為人子者不愧黃一真幾希乃追為之詩曰
民彜自天理亂義存蹈危何靦死無傷恩惟皇建國一
視同仁革宋踐阼兵下南藩俘掠不道擴靖中原曰黃
氏母奔亂愛身道遠息薄客三十春兒大知禮痛母不
還發廣大願緇衣髠顔越歴海甸走達荆蠻渚宫襄郢
如跬步間孝感天致大義昭貫歘下汝州知母所安子
見母喜母念子難彛倫世表骨肉天完佛力道心克踰
孔艱迎致千里生養死全旌門渠渠兵後巋然曰予生
晚後數十年目逆頌文耳流事傳何意丁危迹踐憂患
聖訓昭昭服膺拳拳寸心二者百感紛干再歌屺岵翹
企首山得不愧怍天下孰先春蘭其芳寒菊其鮮猗黃
母子尚薦九泉
南風歌
至德交孚生物暢茂以洽萬民愠解財阜賡歌責難卿
雲象德鼚軒鼓舞俊乂在側授受休光仁被八表前王
聖哲後世夢杳
白雲謠
昔觴瑶池八駿躨躨惟皇夀穀以冀後来思予東歸和
洽羣黎去不復野山川儼而駑駘雄雄御策天飛八駿
云逝顧所望非
送鴻墩
流目寥青八風揚揚揮弦心遠去翼天長蹇予冲曠寓
不稽方培塿何知情澹坐忘一周俯仰萬象駢羅文光
吞啖日月盪摩首川浩浩壅決洪波九萬一息不盈嘘
呵道卷體蔵曰嬰山樊恬養取適維昧所安六合謭隘
塵芥寬閒行雲悠悠援琴載彈
六言律詩
走筆賦六言(二首)
萬里慈親塞外三秋倦客天涯鴻溝白日塵滿龍闕青
雲路賖父老悲風錦樹將軍古血銅花十年戰骨秋草
一枕漁樵歲華
其二
江海情親鶴氅風塵淚灑龍淵西憶庭闈雲下北望長
安日邊射策金門有願勒勛銅柱何年半生忠孝未遂
浩志淹留豈然
元音遺響卷八
