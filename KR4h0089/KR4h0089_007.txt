元音遺響卷七元胡布撰
五言絶句
子夜變歌(十首)
劈碎短竹笻誰能居山峰峰生山中央磊磈刺心胷
其二
打殺雙鴛鴦催死到白頭白頭不肯飛守分合當休
其三
相思如江水東流不向西東流有迴轉相思見歸時
其四
春蠶掛門口抱絲到莊前鏡昏不見面施朱紅可憐
其五
儂愛芙蓉花如何拔花根花乾綴枝蒂老死守紅痕
其六
出門無所道尋龜卦憂惱見龜猶自可無龜當奈何
其七
蒲是無心蒲藕是荷根蒂蒲花見散亂蓮子結心苦
其八
汲井不能乾井深望瓶還雖是轆轤轉手繩見泉難
其九
船自當風信失怨浪顛傾牽絲繩大柁竿長難支撑
其十
愛歡人共道遇歡夢暫見心是九疑山腸作車輪轉
墨菊
彭澤歸来後緇塵點鬢絲烏紗漉酒罷掛在菊花枝
曉望
憑虚御旦氣曠望當高臺水白將天去雲紅挟日来
把釣
八十鼓刀翁風雲渭水逢三千六百釣一釣取齊封
自君之出矣(四首)
自君之出矣鸞鏡黯無光不嫌紅粉汚持底試新粧
其二
自君之出矣不是怨空閨勲庸久未立封章那可齊
其三
君勞王事日妾事舅姑心别離千萬年恩情生死深
其四
憶别翻成夢愁寒預寄衣穿衣見妾面得信似君歸
夢中作
拂拭紫霞裾騰身白玉京天空雲氣冷夜半露華生
雪夜作
羽帳梨雲白虚窗霽雪明正當長夜裏只道日光生
聞并州旱
江水解牽愁愁心百折流憑將無限淚灑雨向并州
七言絶句
山中雜興(十首)
山如奔馬水遊龍獵獵雲霞錦綺重一覽九州明望眼
天高日朗豁心胷
其二
壯心登涉不辭危俯愛熙和遂物私忽漫青雲生步履
便從西北補天維
其三
登山有屐水乘舟匹馬籃輿任遠遊磊磈滿懷艱步履
只堪青眼睇浮休
其四
歸来江上鼓雲和曲罷泠風振珮珂惆悵無人將逸操
鏡天秋淨月明多
其五
坐深清興滿林塘老樹隂濃比屋涼自足一巵澆磊磈
茒齋高枕到羲皇
其六
高天鴻雁翼秋清海宇紅雲去路明傳語鯤鵬今幾息
南圖空闊豈無情
其七
銀漢浮楂八月寒河源清淺共誰看鑿空攜石歸来後
從此天機不得安
其八
澄清真欲剪鯨鯢壯氣威稜力未疲更竭五湖翻四海
大甦枯槁洗瘡痍
其九
求田問舍拙謀為百事無營足養頥賴有清明方寸地
靜如秋肅動春熙
其十
朗朗心田物我同相忘塵世與山中浮雲淨掃秋無際
璧月光華徹太空
遊仙詩(十首)
眇軀天地寄蜉蝣囊括虚丸位斗牛流目紫霞三萬里
泠風一息廣寒遊
其二
松花久服羽毛輕鶴上璚簫弄月明拂拭紫宫磨鏡石
中天端坐待河清
其三
濟隂園客事蠶桑草實充飢五色香怪得繅絲繭如甕
織成星斗滿衣裳
其四
天高地下杳難攀欲詰皇人溟涬間仙境清虚塵世濁
深仁何事棄浮寰
其五
竦身徐步達清都下視茫茫歴劫汚欲倒天瓢澆九域
人寰合返古初無
其六
霓旌閃閃絳臺微緩引空歌啓玉扉玄鹿脯延千歲夀
冰蠶絲織六銖衣
其七
遥遥閶闔綠金門路近璚林玉氣温北望鳳巢雲萬頃
拂天珠樹倚崑崙
其八
錦段囊琴憶楚明瑶箏幾曲受飛璚八風從律諧宫徵
廣樂鈞天九奏成
其九
蒼龍天矯迎黃帝白鶴飄颻道紫皇自得金精和五氣
便將呼吸納三光
其十
玉貌長年浩養頥金風午夜透簾帷太虚一氣恢無象
元始非予却認誰
奉寄二兄
兄奉慈闈傍楚山弟勤王命客閩關人生忠孝行天下
千里渾如跬步間
夢中作
雲裾縹緲躡飛霞路入玉京仙子家瑶階長日碧闌靜
一陣狂風掃落花
虬鬚客
羣雄圖䜟已多門餘子無過將相尊不入長安經卦肆
白騾依舊向中原
明皇吹笛圖
綠玉昭華别有名自從吹曲戰塵生三郎曾灑伊州淚
凝碧池頭弔海青
絶句(二首)
蘆荻花殘豆葉黃秋風八月雁南翔年年墜露漙枯木
老樹何心耐九霜
又
碧波千里漾浮漚畫槳驚飛入亂流莫漫水村煙霧裏
虞羅多在釣磯頭
久隂
江南冬暖不知寒長把晴雲帶雨看如今累月愁隂合
轉盼青天白日難
發澹湖
鶴林輕霧散餘寒翠竹交隂不礙冠十里曉風花作陳
亂飛梅雪擁征鞍
劉紹宅題芭蕉
碧玉盈盈翠袖寒月明秋影盼青鸞雲緘不展芳心嫩
怨向西風泣露團
再刻竹(二首)
玉鸞雙引綵雲中劒羽泠泠灑碧空一曲昭華明月裏
飛璚無力任秋風
又
翡翠啼煙亂晚青斜穿璧月過瑶屏雙成九弄玲瓏玉
同躡金苞紫鳳翎
有贈
三珠樹底紫鸞笙九弄參差玉譜成青鳥不来明月冷
六銖衣薄怯秋清
月夜鳳山笛聲
月光如水寫秋空長笛悲来萬里風不是山高去天近
那因吹入五雲中
得陳堯咨胡璉書知故交存殁悵然賦此
三千里外書能到五六年間事已非今日徒將天下淚
倚天傾作萬珠璣
答孫行簡見寄(二首)
自分青萍閟紫芒誰論鐵筆厲秋霜銀箏不是彈明月
悶向空山泣鳳凰
又
時来軒冕可能逃君有長才信所遭莫遣蒲輪恐山客
山中松桂訝旌旄
題畫
自從贏得五湖身白眼江干笑問津只道五湖風浪惡
狂流更有濟川人
返棹圖
歸来江上有扁舟相伴閒身狎白鷗棹向江東訪徐庶
無端談笑取公侯
蒼松圖
綠竹如雲草閣寒門前流水五湖寬長松自挺山林氣
莫作當年柱石看
有感
雲林遥隔鹿門山長路囂塵倦往還自信龐公遠城府
不因名姓在人間
題畫(二首)
華髮歸来著素冠碧山秋興楚天寬自從閒却風雲手
江漢經綸理釣竿
又
綠水青山草澤春悠悠舟檝寄閒身五湖淪落無知已
畫裏䲭夷識故人
丙辰十月初五日發龍江
羈人得遣如承檄日暮登舟似到家烏鵲定傳天外喜
慈闈今夜占燈花
畫馬
當時造父為誰容變幻風雲有類從一自穆王窮轍跡
天閑何處覓真龍
墨菊
陶潛宅是右軍家移得秋芳共歲華金質曉凝煙霧重
東籬爛漫墨池花
紅梅
半酣姑射臉烘桃玉笛風清絳雪高買得鮫綃重著色
猩猩血染赤霜袍
題二牧死節卷(栢君夀疊子初)
國士從容盡節秋二公忠倡起遐陬三山明月清漳水
一樣丹衷萬古流
天鵝
斷岸蘆花撲浪腥一雙棲泊向長汀鶱飛未欲凌霄漢
豈傍蓬蒿畏海青
富春垂釣圖
軒冕泥塗本異名論交一宿去天庭十年老我江湖夢
祇向圖中覓客星
題畫
江上琴聲水面風空山流響振霜鍾平生心手南薰曲
鼓向潛淵起蟄龍
牛自牧畫竹寄馮宗泰求題
蒼鸞七葉紫金苞露冷葳蕤憶舊巢分得一枝来嶰谷
掣鰲竿上化龍梢
方壺畫竹寄周知州
太守題封金瀣沆壺仙折寄玉琳琅鳳翎幾葉瀟湘露
留作高軒九夏涼
送聶尚文赴選
衛國諸孫國士風九苞華采麗蒼穹都將久蟄林泉志
散作為霖澤物功
題方壺半窗風雨竹
折得琅玕幾葉青泠風入手翠濤輕金苞不展湘蕤露
灑向秋窗作雨聲
題方壺畫江雲渭樹寄黃子邕
壺子慇懃畫裏詩寄来工部慰相思都將魏闕風雲意
散作湖江汗漫期
送黃伯章應辟
潁川遺德懋諸孫廊廟璠璵白玉温此去挟書千萬乘
好將忠孝繼賢門
陳本初應辟
昭代才華出頖宫元龍豪氣拂秋空致君堯舜須儒術
好建良臣濟世功
棲雀圖(二首)
章臺羅綺錦成團花柳繁隂有彈丸何似空山荆棘裏
春風穩借一枝安
又
跳出穠芳萬錦團暫棲榛棘避金丸上林無限間關者
不似山樊夢寐安
次韻孫作大雅思歸四絶各述已志
學得條桑種薄田竹溪茒屋鳳山前青雲長得三珠樹
碧落飛来一道泉
其二
浩蕩乾坤寄此身苞蘆蝦菜戀江村自從天爵拘名節
只合經書遺子孫
其三
老去虚心將勁竹饑来返哺愛慈鴉忠貞孝友無消息
惆悵南天白日斜
其四
壯髮飄蕭四十踰羈艱何意問陶漁為屠白額除民患
每掣金鰲備饌厨
次韻倪雲林自題竹石小畫
筆底天章迥不羣寫生羞說李將軍空林著得林貞魄
笑殺師雄媚縞裙
題風煙雪月梅(四首)
翠羽聲殘夢覺時昭華玉琯曉參差璚林昨夜春寒淺
貌得梨雲不受吹
其二
羅浮仙子黯香魂筆底陽和水墨痕多事縞衣蒙玉質
三千弱水又黃昏
其三
玉屑盈盈玉瓣低陽烏東上醉如泥寫真好似楊生手
璚樹千秋翠羽啼
其四
瑶葩萬樹俯清江宵魄寒回玉笛腔不是金波吹瀲灧
肯分清影到書窗
題宋好古横披竹
鳳翎蕭瑟吐寒芒碧玉分隂剪剪香試啓横窗看月色
清風天籟起瀟湘
題錢舜舉折枝桃
五陵春色巧胚胎桃李家山取次開不惜月中攀桂手
寫他長者折枝来
漫興(四首)
石林環抱白雲村曲沼潛通活水源莫訝山中富葩藻
春風萬彙藹蓬門
其二
家住雲林結翠微故交寥落過門稀滄江夜色樵漁罷
水月虚明送客歸
其三
學得䲭夷世外遊雲濤天壤寄安流五陵書劒隨行李
頭白江湖一釣舟
其四
江海風塵瞇壯圖故山生計在樵蘇年来金土皆同價
辭賦雖工肯賣無
題出山便面
琴劒西遊幾日還秋風疋馬度江關石門松籟休回顧
不為蒼生不出山
蕭翼賺蘭亭圖
唐皇智取誠何在蕭翼諛成計已深傳笑畫圖因玩物
君臣千古戒欺心
昱方畫寄無盡無盡轉贈遠峰遠峰求題
昱方佳製寄傳翁持比璚瑶貺遠峰不是無言一轉語
風雲毫素起蛟龍
三友雙雀圖
三友自矜霜雪操雙禽穩借歲寒枝鶱飛未欲當隂慘
共待陽和布物私
九龍圖(三首)
陽九亨貞德正中甦枯澤物瑞年豐祇應毫素圖神器
不遣風雲訝葉公
其二
寰宇無塵海不波忽然隂慘出羣魔漁民損物成何事
周處雄才世上多
其三
天池潛躍久無聞用九非時豈有羣似是筆端千古意
摩挲老眼識風雲
題畫
冉冉行雲翳太空竟無霖雨作年豐毒龍不挽天河水
徒使蒼生怨化工
雨後泛舟有作(二首)
隂霾亘日黯愁寒深藉狂風為掃殘此夕月涼蘭棹穏
寥天雲氣共誰看
又
雲消四裔淨無塵忽漫青天萬彙新驟雨狂風不知處
五湖明月屬閒人
松谷詩
好從巖穴養貞姿大厦傾頽豈易支此去化龍蟠后土
千秋西北障天維
元音遺響卷七
