元音遺響卷十元劉紹撰
秋懷(十七首)
竟歲寡歡緒時閒俯東軒秋風意蕭瑟愛此寒榮妍曄
曄浥朝露芳馨比荃蘭飡英豈無志值此冰霜堅忽與
念榮悴俛焉默無言
其二
忽忽犬宇内殷憂日如麻十九不稱情有懷浩無涯節
至風物美孤芳澹清華輝林散愁悰起舞西日斜生死
一夜旦大耋奚庸嗟
其三
萬物付定命詎云憂賤貧舉觴問青天孰若陶吾真夷
叔餓首陽千載寂不聞終古今歸盡念之獨傷神
其四
緬俗結紆軫易初吾弗為臨流采香薄日與佳人期舉
世厭芳草薰蕕以同施撫襟悵余懷策駕臨海涯聞有
魯連子千金棄如遺高情倘可起攜手斯與歸
其五
少年厲猛志振翮慕高翥奄忽歲月徂壯心無復豫力
綿氣就耗撫事日增慮枕險莫安寐憂虞懼前路凄其
念華髮僶俛惜馳騖猶有丘首思從誰嘆遲暮
其六
大化日旋運羲娥去悠悠俛仰宇宙間身命誰能留迷
復眚在已不耕寧有秋雞鳴起為善思與大德儔朝露
竟幾何悵然日增憂
其七
夙抱尚林壑浮榮非素謀一命已七載伐檀誠自羞晨
出北郭門浩然思清秋黃虞翳榛莽落日馳耕丘惟餘
故鄉念慷慨興悲謳
其八
攜手上濠梁慨然憶莊周魚我不復辨達生亦悠悠但
見飛鳥翔荒煙映寒流烏鳶啄腥腐鸞鳳聲自由感此
涕無已咄哉嘆行休
其九
萬象日昭著三光自無私古今何寥寥人道常相夷為
善未有應為惡殆不疑昏昏昧靈臺慘慘誠可悲默爾
重吾感天定人焉違
其十
全理日茫昧人情溺其私達生苟不然在世復幾時秋
釀比隣熟寒華滿東籬稱意且謀醉綠鬢終成絲
其十一
夜中起長嘆仰視明月輝驚雀栖不定吾生亦何依彈
劒拂秋蓮含悽步前墀秋霜草華落歲月詎我稽感往
事難復念来情亦悲無將契玄理委順斯不疑
其十二
擥涕以佇擬邈然懷太初洪荒不可模樸散今何如智
詐日成偽荆榛塞莊衢羣邪沸湯火嗜慾戕乃軀語德
去以遠諐中匪良圖雲咸世無奏孰洗哇淫汙
其十三
隂陽鼓靈籥日月如轉丸窅窅神化運誰能測其端春
暘美萬物秋露凄以寒乘時變榮悴天道終何言
其十四
高步視六合河山邈悠悠浮雲西北来慘淡增我憂世
乏稷卨儔皇皇將焉求乾坤妙閶闔元氣浩不收經綸
信有待明哲奚淹留自非遺世士何能守斯丘
其十五
藝蘭十餘畝種蕙連崇岡荷鉏理荒穢恒恐摧幽芳穆
穆膏露滋飄飄靈風翔俟我將采刈佩服期不忘
其十六
晨興步前除欎彼佳樹林上有好鳥鳴索羣揚哀音興
言念我友高誼明斷金如何久離别不得同夙心投袂
出東郊浩歌盼西岑悽悽廣陵散惻惻梁父吟丈夫貴
壯健毋俾徒荒淫
其十七
磷磷澗中石蕭蕭松上雨美人采三秀歲晏孰華予凄
其念遠道薄暮澹延佇秋風愴我懷澄雲日凝宇泠然
參差發悵望大江浦帝子不我期中情竟何與所嗟頃
筐意周道渺何許遺玦謾馳思沈憂忍終古
雜詩十首示宰獻
夜中見明月臨牖御清輝涼飊忽以起草樹聲自悲怫
欎暫延佇援琴不能揮繁愁尚何訴但覺雙淚垂回身
入空房零露沾我衣離鴻亦何苦塌翼寒相依
其二
朝出北郭門暮登西郭山不見采薇人倚松但何言涼
風振林薄密雲翳岡巒凄凄鶗鴂鳴心事如波瀾舉世
不尚異酺糟豈非難諒持獨醒理尚友三閭賢
其三
洛陽昔云盛豪貴聯華裾甲第冠京邑田園極膏腴出
則富車馬入將倚金輿臺輿被錦繡聲價凌三衢一朝
大運摧荆棘銅駞居烜赫不復見榮枯同翳如
其四
飛飛南来鳥薄暮無宿棲銜哀迅中野午夜聲轉悲壯
志困冰雪蕭條羽毛摧乾坤豈不廣周道今無歸枳棘
富羅網泰山益巍巍托身忍云失失路誠不辭
其五
日暮懷所思涉江采芳澤飄飄蘭蕙花春氣滿南國如
何同心人言笑千里隔采之不成遺中道寘愉懌凄風
忽悲鳴鶗鴂聲惻惻恒恐芳意摧榮華不常得
其六
西城高崔嵬華閣翼雲起闌干倚霄漢戶牖納霞綺彼
姝者誰子抱瑟中自理一彈振林木再響韻流水凄清
回宫商觀者餘涕泗誰能為賞音世乏鍾期子
其七
驅車北邙道墓門欎纍纍嘆彼泉下人冥冥即長途松
蘿蔓荆棘狐兔凌丘隅千載不復生榮名竟何如人生
信如寄日月寧居諸及時當惕厲毋俾同丘墟
其八
少小事遊侠西遊咸陽中金張不躡跡趙李何能從走
馬逸絶景挽弧墜飛鴻心知不稱意尚友来山東黃塵
忽以起白日驚鴻濛壯意竟何遂浮生成轉蓬猶餘固
窮節不愧千夫雄
其九
朔風雨寒雪庭戶颯以凄佳人閨中處日夕愁孤幃良
人客燕趙歲月久不歸榮華恐難恃會合知何期思惟
極長夜夢想若見之如何千秋懽夢覺忽爾違何能同
飛鸞去住偕君飛引領意難釋沈思涕沾衣鳴雞夜將
旦惻惻誰能知
其十
房星耀西極天馬産渥洼龍媒世難得被策来中華伏
櫪器未展忽云軛鹽車峨峨西蜀山九折道里賒日晏
勢頽迫束芻不云加棄擲道南谷長鳴若咨嗟誰能卒
惠養猶可凌風沙
存誠齋
潛鱗泳淵深游翼摩高蒼積實塞天地流行極昭明寥
寥太初人一氣涵混茫成性善自持藴真保其臧子觀
思無邪靈府何煌煌碧津湛華月太宇昭天光我願沐
咸池乘雲憩扶桑逍遥卧松雪暨爾歌瑶章
送開學臣還河南
解綬違辟雍揚舲赴京洛長雲驚歲晏别我愧離索興
懷靡夷届餞宴悲執爵鴥彼盼飛翰高馳已寥廓嵩丘
古竒勝瑶華翳叢薄空谷歸白駒從誰賦場藿紛吾梏
形縶宿抱詎如昨悵望紫芝歌投情寄猿鶴
題豐城送别圖為張叔通賦
秋暘散林木霽景生繁隂華蕊被汀岸輕雲冠遥岑眷
戀客遊子登艫屬江潯張筵俯洪流别鵠凄朱琴賓飲
豈不盡舉觴思煩襟廣厦構梁棟多才美南金翰飛仰
青冥九萬徵在今歡好良有極来鴻睇遺音
送王潤之官陕西
遠宦入秦關雞鳴肅征袂咸陽秋莽蒼古水咽清渭登
臨盼形勝立馬慨興廢落日照終南行人在空翠凄涼
鄉國念慘淡遊子意孰和莊舄吟遐思眇天外繄余契
金石惜别勞夢寐何所更持情臨分乏瓊珮
送王貞念之官泉南
大厦攬羣材明庭集時彦皇恩暨東海宰牧惠遐縣鵷
鸞異棲棘刀尺舊裁練游刃恢有餘審機中無眩卓魯
世所希龔黃眼中見紛吾契傾盖喜子勤覿面接愛畏
暌離凝情遲祖餞江楓丹落日野菊黃遠甸孤帆天末
杳驚雁雲中斷佇立思蒼茫臨風寄孤嘆
鍾山曉晴圖為尚書生陳宗進賦
靈崖多幽姿朝日射翠微丹黃冒其顛絳氣蔚以彌璨
璨梵王宫朱甍儼崔嵬雲光發天藻綴戶紛陸離遐瞰
極鴻濛元和囿天倪瓊英灼三秀玉樹交春荑我願酌
石髓駕言候安期天門正鳴鳳菶菶梧桐萋
華峯晴翠圖為牟銘賦
素抱白雲志未諳林壑居關山緬河華夙昔悲馳驅奔
峭入天府斷崖當空虚青冥倚臺高仙掌開芙蕖及此
勞夢寐憑軒疑畫圖林巒翳青蒼赤氣紛扶疎彷彿玉
女祠霓旌曳雲衢鳬舄如可借終期陟蓬壺
送錢仲宜入陜
仗劒事西遊雞鳴度函谷黃河駭奔浪三華時在目雲
霞爛仙掌旭日照高陸停策望咸陽平蕪際天綠悲涼
過秦賦惆悵清渭曲百二壯山河興亡成轉燭我歌歎
行邁秋氣紛落木遺玦寄遥思懷人美如玉
鎦季鵬山水圖
杳杳叢桂咏悠悠紫芝歌青山豈不美歲月良蹉跎寂
寞異城曲蕭條負微痾迴巒倚空青崿嶂中嵯峨飛霧
洒遥雨層林翳岩阿側見滌煩抱願言與經過牽迫緬
脩途濯英想流波佳人邈何許遲暮思如何終期侣麋
鹿獨往依雲蘿
題陳思禮如在堂
大孝慕父母百年即崇晨黃泉邈難及欎欎何能伸惕
想結沈憤呼天路無因升堂儼戚容帷箔悲流塵罔極
恩難報忍云死吾親肅肅見羹墻欬音日如聞菽水尚
得奉肝腸以酸辛躑躅弗遑舍靈思怳繽紛永念膝下
歡事亡終我身
皇甫志道雙桂軒
嘉樹日競爽月華散秋林天香下層雲圓影結繁隂延
佇中林士徘徊尚友心虚堂耿中夕晤對成沈吟自聞
燕山謠或契郄氏忱雨露日夜滋芳馨歲年深希聲雖
寡和終竟有知音山人賦招隠行且投吾簪
送危於幰教授安慶
皎皎明月珠熒熒珊瑚樹承恩出畿甸典教任文署長
波駕征楫鮮袂望江路煙景際平蕪空濛見楚雨緬懷
舒古城夙昔守王度遺烈儼威容孤忠共誰賦玄成家
業舊振鐸弘化澍相望極我思三山水雲暮
送李端甫歸覃懷
典教出中州趨庭憶河縣長波瀉天塹掛席過淮甸游
雲澹飛雨碧樹欎葱蒨豈不煩爾思臨衢極深盼繁華
貴知止道養沐殊眷日暮念遊方升堂慰情戀論交我
無晚結分誠婉孌悵望王屋雲懷人夢中見
送李致周之廣西
選秀詣公車承恩任民寄要章聿南騖穀旦傷解袂都
門供帳設水驛郵籖備繁吹過行雲驚飊速行旆蒼梧
眇遐嶂巨浸極荒裔孰起虞舜思聯綿九嶷翠隨陽笑
南雁局促轅下志同是肝肺存滄溟深别意
思故齋
至道日炳煥靈臺本無私昭昭君子堂棣萼時相輝粤
此尚持一居恒敢忘思靜息冀有養動察無自欺藴真
含元和微瑩存天彜觴豆日接愛肅雍應塤箎豈不念
逸豫於焉勉夔夔般樂有聖訓緝熙法前規永言相爾
室式用陳抑詩
藥石齋
美譽成疢疾嘉言信良規齋居藉藥石古訓安敢違俯
仰則先哲脩名保恒彜知非念行邁聞過慎所思善惡
紛在鑒閑邪貴知幾緬彼邪佞子攖心喪天倪讒諛一
投隙令德從磷緇屋漏尚不愧箴言求抑詩通山有嘉
澤允矣君子思
玄默齋
解知居化先葆真遊物表嗒然吾喪我道在匪昏窅緬
觀四時運萬象紛以兆天體竟何言神行日星皎偉兹
順性命靈府謝棼擾斂華杜德機冥蹤却虚矯羌吾導
壹氣囊括中窈窕極覽鄰泰初無聲契幽眇尚欲保靜
專因之寄玄要
題蘭石
(缺)
擬古(十首)
竅鑿混沌死人情迷至公忠信有不偶端行見途窮嘅
爾七尺軀便娟難取容宿秉耿介節邪毗紛異同大庭
何遼哉磊塊煩心胸
其二
天地盜萬物萬物更盜之匪盜不成功東陵亦無時所
以巢居子軒裳不能羈高度跨世外澹然守無為桎梏
有形内但為此人嗤
其三
萬物本乎心天人理無違中和致位育舉此臻雍熙遥
遥三五人去我胡倏而巧偽滋變幻秉時蹈危機卓矣
我尼父喟然欲居夷
其四
清商變炎候霜露凄庭蕪歲晏行且至微情莫能攄獨
坐念遠道雞鳴夜將徂浮雲莽空荒遊子誰與居引領
睇關塞寸心豈云疎
其五
大鈞運神氣萬彙各有形弱肉竟強食曷如無厥生吾
觀虎狼徒牙爪紛縱横麟鳳世乃稀孰云保休貞惻爾
憶善類終悲梟獍行
其六
落落大宇内古今浩無窮人夀竟幾何孰能觀厥終萬
變日紛更羣行遂汚隆夷叔乃饑死佞壬恒取容我願
吸瑶翠後天老崆峒一觀善惡定康哉返淳風
其七
疇昔登燕臺南望緬江介黃雲塞中區秋氣薄恒岱所
悲霜露迫眷此歲華改落葉日夜飛離獸翩翩邁欎欎
孰得言愁思渺天外
其八
楩梓居鄧林崢嶸山谷間中道夭斧斤多才實為患秦
斯悲東門園綺走商顔綵繡非不美為犧誠所憚惟彼
樗櫟夀浮雲良可嘆
其九
大道日昭昭物情無所遁圓方奠高下布指知尺寸天
經孰能昧撓我澄源溷心出妖孽生焦灼自成困廓爾
保靈臺兼山吾止艮
其十
勢詐溺流俗翕張相雌雄棧棧荆棘場廣術難我容傲
志孰藪澤巢林仰高風遺榮保精誠憑化觀始終坤用
了不秘氣機妙相從守此豈云亢寧悲吾道窮
易水渡
朝發良鄉城驅車經易水沙鳴風飛揚日晏雲四起登
臨弔荆卿惻愴悼前軌尚想擊筑情捐軀報知已畏天
小事大為國資道揆曷展匹夫雄居焉圖寸七燕丹事
不成秦帝當世恥至今河流聲鳴憤猶未已我行慕英
俠悲嘯哭山鬼死者不可生嗟哉田光子
涿州
抱介恥儇媚離尤滋慨慷扣閽道無由惻惻辭帝鄉寒
冬百卉腓驅馬踐嚴霜晨過涿鹿城驚飈恍沙場息徒
用税駕遐眺臨空荒羣山從西来千里横青蒼倚劒事
悲咤令人憶軒皇蚩尤今則亡戰伐何茫茫落日笳鼓
發連營旌旆揚吾行竟何之流止嗟殊方
樓桑地故宅近廟
落景被層阿崇朝悵行邁停驂得遺廟瞻仰時再拜中
堂神物憑古壁蟲蘚壊龍袞尚依然英風緬如在因思
炎祚微四海嘆横潰斯地産斯人含弘際光大凄其志
興復飛羽才敵愾天命苟不違曹瞞豈其對我来千載
後感激魚水會喬林動靈飊隂洞秘玄怪尚想樓桑存
童童狀車盖時危兵革浩往蹇昧前戒英傑孰可期陳
詞致深酹
真定城
客行抵燕南獨夜車軋軋斜月耿流光繁星動天末逶
迤出深壁彷彿見城闕擊柝接耳聞哀笳向晨發維時
重圍解二鎮兵禍結吞噬徇乃私邊隅忍流血防虞此
何謂國恥殊未雪感此意惘然悲歌激林樾
滹沱河
夙駕違鎮都客行有前期蓬飛歲將晏恨恨臨高岐長
河動我前夾岸流水澌需次向晨渡馬鳴遊子悲天寒
野無人世梗道路疑豈無故鄉懷辛苦曷得辭貧賤本
吾分險艱庸自持嗟哉雲臺勲千載今得知
邯鄲
訪古慕英俠壯遊過邯鄲連山飛翠来馬首如揚瀾貫
酒呼美人浩歌弔平原天空響雲濤野闊凌孤翰憶昔
致多士蛾眉去無難賓筵燦珠璣簫鼓清夜闌報效豈
無人鶱翻濟時艱蹇我匪脱穎懷賢邈難扳干戈浩縱
横長路方漫漫感激詎有已登車摧肺肝
磁州市
高原黯平蕪霜重日色死客懷增悲辛行邁日靡靡汾
陽跨邢衛雞犬接閭里隱賑富人煙漁鹽喜成市岐亭
向朝泊接淅事薪水貫酒慰我徒停驂縱遐視側聞西
州事唇齒莫相倚列戟滿潼關并吞詎能已
同陳仲宣臨漳眺三臺感賦
暮雨灑平陸渾漳飛急流停車訪遺趾蕭瑟餘煙丘憶
昔炎運否黃星射中州虔劉矯天威叱咤風雷愁構此
睨霄漢憑軒攬壯猷蜀棧小諸葛三江卑仲謀歌鍾綺
筵開冠盖紛夷猶詭計棄土苴姦圖照千秋誰憐狐媚
情總遺石氏羞老我詠梁甫臨河思綢繆緬懷分香悲
敢與西伯儔鬼魅嘯林慮西陵風木颼干戈愴物色行
役吾增憂
羑里祠
陳跡使人感天秋一登臨高堂肅遺像孰識千古心伊
昔植昏暴披猖肆邪淫宫鄰縱金虎大聖逢幽禁縲絏
豈我罪天行敢無欽鞠躬待王誅苦節明斷金遐想狴
犴艱圜扉欎森沈天昏慘無人殺氣吹冥隂怨慕日罪
已明夷以沈吟至今臣道難帝命惟棐忱明祀仰萬古
我行適幽尋蘋蘩愧無奠肅拜偕朋簪白日照殷甸霜
風疑遥岑高歌昌黎詞感嘅徵在今
鄴下述懷
殘壘宿歸雲鴉鳴滿長洲驚風日夕起倒捲漳河流借
問客遊子蓬飛幾時休沙塵暗長淮風雨迷舊丘獻業
不得意征車曾少留此邦古名都控帶綿西州井竈列
萬家甲兵當戎蒐以守足固禦以功伐先謀在昔雄武
人憑城逞英猷蟻封曹瞞冡塵滅高懽樓陳迹竟已矣
登臨眇予愁側聞轅門開將令嚴如秋斬牲誓貔虎建
旆揮蚩尤三明集幕下一羽開遐陬獻馘諒有冀寢兵
可前籌而我尚落魄龍鳴動吳鈎功名倘有遂買棹隨
輕鷗
曹瞞疑冡
懷古意激昂河山去逶迤曹瞞世已矣遺冡何纍纍大
陸晝晦晏驚飈蕩殷圻我行倦中野登望興遐思國步
屬艱難委身濟傾危丈夫功業立忠孝銘常彜漢賊不
兩立雄姦當世知遺骸委黃壤千載孰忍欺我欲假六
丁伐兹使平夷一洗狐媚恥無將行路疑
殷大師比干墓下
層城帶河流坑坎延邐迤城門一凝望突兀孤墳峙故
老向我言曾聞比干死商辛昔昏戾社稷見傾圯直諫
有斯人龍逄事堪擬想當批逆鱗誠惻吐臧否改過冀
君情捐生非為已先王我同出去此吾焉止顛覆忍見
之含悽向泉裏我来屬多難感激在千禩靖獻人自謀
忠仁孰能企摩挲仲尼書朗詠道傍誄玄隂黯中陵莽
蒼寒吹起他日牧野師誰憐商鼎徙
孟津
飲馬臨盟津濟河俟横舟天空浪濤急歲晏風雲愁懷
古睇平皋神州浩悠悠憶昔誓白旄師征遏虔劉軒裳
不期来飛旆迷層丘伐暴奉天吏来蘇慰民憂至今川
嶽輝尚識鷹揚秋桓武頌日遠興亡嘅殷周干戈未偃
息洶洶悲洪流
清化鎮
驅馬出衛郊羈離嘆流冗窮冬天雨雪所歴涉深恐兹
晨過名鎮井屋河山拱天外見戍樓雲旗晝飛動江淮
事綿邈關陜勢奔洶大厦孰得扶時艱百千孔棲幽緬
龍卧上乘驚鶴寵行矣拂青萍悲風鼓餘勇
福昌寨在宜陽西
崤澠通宜陽中條勢聯絡嶄巖福昌寨岡阜相倚薄上
平衍千畝下瞰延清洛喪亂設重關哀笳間鳴柝我行
愧青歲憑覽感今昨秋色滿南雲寒聲殷寥廓蒼茫嵩
潁思寂寞采芝約孰與濟時艱含凄嘆淹泊
河南露寳寨近嵩州鳴皋地
搏壁上層峰乘雲躡天關風濤鼓羣有九野何漫漫二
氣無端倪隂陽自循環河山拱中區萬古情不刊而我
一粟微覽之意茫然天地則瘡痍風塵暗荆蠻連山黯
巫衡殺氣迴飛翰感往豈不慼悲来愴朱顔
白馬峯在河南西
名山奠中區突兀倚天半振衣登雲梯奮志凌汗漫攀
蘿出絶頂高步跨飛翰元氣畫淋漓羲娥遞昏旦凝然
嵩華敵遐眺越江漢聯絡走龍蛇南行勢無斷吾思平
泉逸况乃值紛亂黃鵠招不来憑崖發深嘆
宜陽洛南山二十里至楚家莊
洛南多青山走勢連二室幽林石巃嵸谷轉峯&KR1293;欎我
行觸奔突登頓迷徑術沍溜發岩光寒隂籠白日况聞
避地人陶復相比密喪亂各因依偷生餘臲卼兵戎幾
時已撫事傷孱質山空魍魎號石裂蛇蟒出豈復慰曩
懷行行悵如失
屺思軒
甫晬失所恃終天抱餘悲羈艱屬行役感物寧不思晨
發踐嚴霜迢迢陟崔嵬鄉閭眇關河無母吾焉歸憶昔
在襁褓劬勞念慈闈成人靡由視下土應含悽眷此意
難釋兒生亦何為聿瞻風木號白日無停枝血淚骨中
出夜臺杳難期側聞著存訓企彼詩中詞名室示旅瑣
敢云忘恩慈揚顯尚有志懷我重民彜
來德堂
樹棟非一尋築臺非一尺綿綿詠瓜瓞長發由厚積偉
兹誇名宗衍慶表先德奕葉方著華所因誠自昔基深
業從大淵浚流以益何善不流光家聲宜赫奕矧伊奉
嘗蒸華構先塋側默佑克有馮名堂敢忘澤析薪貴負
荷敷播冀成穡来者尚滔滔雲仍幸無斁
晚翠堂
斂跡抱幽貞仰喬托高木遥軒挹飛爽壯節時自勖菀
兹虬龍姿盤踞出空谷落落千丈隂冰霜散繁綠孤雲
自棲泊野鶴與吟宿不逐桃李顔飄颻古城曲多君守
中素砥行跨流俗堅白恥磷緇高風企孤竹秋濤響天
末華月照蘿屋亦欲振余衣相從斸黃獨
送李鉉應辟
勸駕起英賢首途肅征旆都門冠盖盛穀旦惬良會繁
箏愴離曲清吹動浮靄飛雨濠上来淮隂殷蕭籟我歌
思寥廓子舞情慷慨九萬竚南圖蜚英振文代
守節卷
壹志礪誠操歲寒心不移歸酅企前軌粤有先民彜憶
昔結嬿婉百年以為期貞剛皦秋陽造次日靡違慨君
溘先露妾生亦何依撫棺罄悲號同穴分所宜君母儼
在堂君兒且孤遺妾死自不重含哀奉親慈爾来三十
年終養義弗虧兒長克成立銀章映中闈足以慰所天
黃泉豈無知板蕩感周道柏舟風已微申章愧麟筆于
以敦澆漓
落雲軒
華頂拂秋影陽林澹初暉山雲落層軒爽氣吹岩扉默
爾契心賞横琴當翠微飛蘿結松暝雨色涵清池信美
子雲宅載醪將問竒
雲蘿山房
䆗窱會幽谷夤緣度迴谿長蘿分杳冥雲氣恒霏霏眷
此賦場藿心和無町畦羡爾事耕鋤斂志時息機翠靄
拂巖戶開軒延夕暉鶴鳴聞九皋暝色生遥圻洗酌適
吾適懷人奏金徽商顔豈獨遠矯首歌紫芝
養浩軒
正氣塞吾體粤余抱剛貞所保詎不全欿然疑懼并卓
爾配道義私忘中自生精衷孰可撓以直曷不勝嘅彼
鑿厥智羣邪日交萌撫已一有怍清明豈流行善養著
軻訓反身亦由誠無將事業棄百體諧天經
紀善活水軒
雲構倚中谷檻泉溢清池澄源日漼只汩汩恒如斯相
彼著道體鳶魚同躍飛往者或以息来者寧若兹所以
君子人于焉契天機勵精尚不已進德維緝熙潢潦嘅
無本純誠匪容私猗歟川上嘆行健功難虧
紀善志古齋
渾沌日以鑿無懷世湮淪鴻飛去我久孰復還龐淳我
志慕玄古泰初以為鄰居恒中守樸服食遵先民一德
中自樂天行順彜倫慨彼益流偽雕文昧天真薰蒸灼
原燎淫蠱疲形神道喪邈難續伊懷誰與伸卓爾體冲
素冥機謝人羣耕餘韻土鼓于以歌熙春
寄金德進助教
杪歲去京國窮冬忽焉臨喬林替繁蔭虚硤餘哀音肅
肅鴻雁度遥遥霜霰侵撫襟諒成嘅揆往寧繼今良友
阻脩道索居思難任長淮捲飛濤白日時載隂婉嬿冀
有托孰為諧夙心式瞻庶不鄙炯誡期来箴
送黃伯益應辟
即聘與計偕鶱翻屬昌期祥麟久在野靈鳳来何遲蔚
此九苞羽神光分陸離覽輝應鳴韶千載誠一時煌煌
紫宸宫虎衛森彤墀龍衮日當宁懷賢如渴饑君才師
賈生磊落胷中竒夜半即前席跪敷當有禆秋雨霽廣
漢征車日南馳彈冠集英游獻酌臨淮湄朋好固繾綣
簡書亦難稽雲程會九萬鵾化看天池
尚友齋
古道日遼闊神交千載心齋居肅遐尚六籍窮追尋賢
聖儼生存名言式規箴寥寥景高行進取期斷金勤厲
我所則匪邪吾弗任德機恒躍如釋度誠所欽耕野伊
志大居仁顔樂深仰瞻冀踵武投分徵在今
集陶句奉秋壁
結髮念善事驅役無停息遲遲將回步玄髮早已白嚴
霜結野草落葉掩長陌顧瞻無匹儔素抱深可惜與子
相遇来歲月忽已積竒文共欣賞載醪袪所惑願就留
君住樂與數晨夕一形佀有制正爾不能得常恐大化
盡前途漸就窄且為陶一觴是咨無不塞
贈王繼遠
俶儻負竒氣夙聞英達風千金啻一羽高視平原雄腰
佩虎鞶囊劒華煙芙蓉推仁務拯溺急難哀途窮肝膽
信所託恩成恥言功而我澹蕩人悲歌仰冥鴻相逢古
鍾離倒屣論心胷長淮幾萬里瀉入滄溟東季布重然
諾魯連邈遐蹤臨岐忍把袂别思凌飛蓬
題畫(二首)
碧嶂拂霜雪華堂俯清漪輕飈左右至婉孌芙蓉披隱
几看歸鳥鳴絃當落暉無應志肥遯習靜中忘機
又
嘉木結繁蔭山房抱秋隂開門白雲入爽氣吹森沈惆
悵飛羽夕清歌對孤岑誰歟賦招隱興發丘中琴
江風山月亭
華月上蘿壁江風澹疎櫺金波泛遥渚長夜秋泠泠蕭
瑟瀛海思悲歌緬雲屏無彈五十弦恐有蛟龍聽
次韻荅秋壁
種蕙冀連岡採蘭思滿握冰霜歲云邁遲暮竟何托憶
彼鳳與鸞乘時思飲啄重華世難見高舉際冥廓揆余
胡栖栖孰與乘軒鶴素飡諒為恥飽食慚黍穱俛仰視
古人托身寧不怍欎念結芳馨終悲隨燕雀
題巢居
介行志丘樊斂華日棲約茒堂甫容膝養素契貞樂松
雲拂窗牖蘿薜結帷幄崖月照鳴琴天風振寥廓因懷
大庭世渾沌時久鑿搆此即巢居淳風誰復作從流厭
雕鏤恬思致玄爵惟彼一枝安蕭然甘淡薄
題學圃
大患為有身百年總云遊榮辱自外至謫居亦何尤朝
旦致吾勤山園薙荒幽荷鋤豈不倦生理子兹謀時雨
夜来過連筒引泉流葵根日已長庶用供晨羞食力良
自苦安時固無求申言委天命敢嘆吾行休
送官還鄉
采采誇鳳毛振振賦麟趾鳴珂久梁苑典璽歴朱邸丰
容霽秋月朗譽藹芳芷秀發看妙年鄒枚誠足擬一朝
識盈虚道養尚知止援例告還山飄颻返桑梓淮雲澹
清夏飛雨戒行李取别向親知浮雲棄如屣晨風駕飛
鷁祖席湛清醴潮汐見相思因之懷浙水
懷友古詩
懷友枉銀鉤思親虔手澤人倫各惟盡有子表先德伊
昔屬離居天涯意蕭索停雲慨千里洒翰寄芳墨繾綣
結遐悰斯懷見膠漆誰云人事異歲月有存没書到感
人亡悲吟徒愴惻所欣幸天祜文嗣餘世嫡相見付遺
言哀哀淚横臆彜常古攸重鞠育恩罔極字字起親思
時從見顔色珍蔵貴瑜瑾百歲矢無斁薄俗尚可敦濡
毫著民則
秋壁以詩荅友人
夙予尚交友雅志思德馨孱愉謝煩鄙粤惟君子并投
分五十載哲人嘅晨星念兹步前除不見蘭蕙青卓彼
傲霜露歲寒挹孤榮冲素諒有惬老懷誰為傾感之用
投贈舉世無獨醒俛仰憶湘纍先猷孰為程飡英願同
賦庶以慰竛竮嗟爾造化狭壑舟豈吾情無將陶公句
菊為制頽齡
送陳訓導丁内艱還閩
泣血促晨駕北風襲麻衣捫心子何痛無母將焉歸愴
怳歴淮漢徬徨出郊畿關河渺萬里挹此終天悲憶昔
志四方顯揚思有為瞻光豈不美乃爾成長離違養罪
莫釋九泉杳難期興懷孰可寫魂魄寧靡知永感慕純
孝難忘蓼莪詞惟因情事展聿有昭恒彜
穆清堂
嘉木繚周垣曲地蔭叢薄華堂澹初旭昭昭紛沃若鳴
弦寫幽曠屬詠接芳酌風至穆以清高興蕩喧濁因懷
柴桑遠道在匪冥漠感物時自欣千齡兹有託
具慶堂
椿榦菀寒翠萱葩豔朝暘東風澹微和白髮悦且康酌
酒介眉夀斑衣映華堂南陔式用續繁祉宜未央申章
餘孝思為爾增慨慷
居易軒
履坦順吾事素行率彜常艱貞矢弗替委命容匪臧嘅
彼務捷鬭靈臺昧天光邪淫日窘步荆棘迷康莊守分
未喪義依仁謝讎殃安時諒無尤至理炳以章機械業
所恥簞瓢樂難忘興文著居易養德宜斯堂
綠筠軒
大隱向城偏開軒種修竹青雲覆炎夏蕭洒森翠玉天
聲動靈籟雨色散芳沐始惬君子心高閒繼前躅嗟嗟
武公遠發興在淇澳貞操孰切磋堅持念幽獨秋清石
闌爽華月簾隂綠安得和鳳吟從君鼓玄曲
畸軒
矩行守良彜瞻睇誇特異剛貞曷不偶俛仰亦何悸了
觀大宇内得喪逐聲利在理已多違同流適增穢獨醒
吾未厭直道焉不遂酬酢諒匪難侔天湛中慮丘軻嘗
坎壈箕潁誠足企嘉遯嘆畸人漆園非傲吏
繹求賦
作聖屬睿思操行炳嚴訓心官有所主淺計吾敢徇昭
兹方寸危善惡機亦隱寅念日有加脩為分跖舜繄其
仰遺德事至從審順理緒固淵微細尋虞悔吝夸毗誕
厥志妄作遘瑕釁弗慮胡有成披猖隕先聞多君秉純
儉思遠憂弗近於燦述繹章存誠期自奮
送鍾州判任光州
純湛溢龍光璵璠騰寳氣彙征拔茅茹賢俊紛在位鍾
侯文江彦展采效才藝蜀棧著休聲優遷從内地美兹
淮壖州碩畫諧佐治耕墾務存常應為振煩弊江風石
林落山晚雲濤翠行矣莫辭勞貽蘭見交義
賦得浙江送别
大江蟠東區雲塹限吳越連檣互来往利涉由兩浙壯
哉潮汐勢神怪日隳突萬鼓喧海門驚濤捲飛雪緬思
䲭夷浮沈魄欎忠烈白馬躍中流時猶見旌節君歸且
前渡落日蘭棹發弔古豈無懷悲歌向山月
送舍人歸姑孰省墓
遊宦久王宫田廬悵榛翳慈闈九原恨丘隴誰與治晨
興欎南望雨泣傷掩袂謁告遂言還攀號展情事登途
適長夏飛旆拂空翠冠盖擁都門遥遥攬征轡江澄采
石月目斷青山寺(缺)揮毫寄離思
送王生省兄回閩
愛至路方永别難辭重陳淮山引征棹越鳥隨歸人雨
酌意繾綣風琴念殷勤無應二難恨去住餘悲辛
題春江送别圖
碧草滿江南雜花迎遠渚東風晚来急立馬向漁浦歌
餘折楊亂别思黯清酤落日照蘭(缺)許
題大隱處士卷
足跡事深栖潛光謝瑕垢仰天曠高志養素非不偶紛
吾瞰流俗甘分依畎畝朝與麋鹿游循常未貽咎務光
邈千里巢許斯尚友歲晏不逢人清謌時擊缶孤風悵
流邁峻節世希有述德聿有懷青冥仰崇阜
惜隂軒
績學企聖賢勉脩力難任飛光不我與逝者何駸駸念
彼日孳孳俛焉競流隂朝餘搴芳蘭夕擥中洲岑春秋
奄代序少壯豈重臨迫爾欎中腸操行明斷金東升眷
初暘西景慮載沈常恐白髮至菁華難繼今惕勵著乾
象希天聖猶欽興文惜居諸允矣勞我心
哭陳助教
滄江咽寒流白日黯精魄勁風摧危柯嘅念我心識憶
昔奉末契論交託胷臆脩名用斧藻砥行藉虔飭離居
能幾何豈謂子永隔沈綿嬰宿患千載尚窀穸遺形嗟
莫紹隕涕傷毁璧知已今則亡吾生亦何益
雲林讀書所
層石屹青冥懸藤施喬木嵐光雜雲氣迢遞起中谷若
人志肥遯山崦宜卜築時聞縱經史展卷樂幽獨琴清
月當几雨過泉潄玉鳴鶴忽以聞天風激林麓因懷武
夷棹雪漲春濤綠安得抱遺篇從君結茒屋
送光州鍾尚賢州判之京師
展采佐名州攄中樹政績勤勞越三載報政上京國軺
車駕言邁飛旆拂空碧鵬運緬天池三千從奮擊蹇余
本鄉曲交好非夙昔傾盖論素懷羈艱託胸臆凉雲薄
淮嶂悲管觴日夕無念居者思秋期重難覿
四明嚴氏於先塋之側作堂祀其祖考名曰永
思裔孫敘班良矩求題為賦此
一氣接吾身人生本乎祖游魂歲年遠丘壠翳榛莽以
兹軫余念愾慕耿終古邈矣九原深昔容復何覩幸斯
敞華構昭穆爰以敘時祀致我思蒸嘗奠清酤嗟嗟焄
蒿意謦欬如在戶誠至乃著存余懷孰云侮深基仰来
德祉錫昌厥緒永念極滄溟千齡繩祖武
友梅軒
哲人契嘉遯觀物怡我情薄俗嘅汚鄙眷焉慕幽貞咨
爾異衆芳蕭條向巖坰冰霜不磨湼歲晏恒敷榮尚友
實我志素懷惟德馨載瞻春陽臨百卉日以萌豈無桃
李華輕薄未足稱投分與孤結申章副脩名
思親圖
碧嶂拂煙樹林園翳春暉東風吹白華念我来何遲憶
昔去膝下不云長别離違懽踰歲年慘慘焉不悲晨發
陟層丘游雲邈天涯霑襟愴余懷好爵焉敢縻王事日
靡盬歸心悵依依南陔庶可續永以存吾思
送傅元宗歸金川
應辟入天府辭榮歸故鄉高年願加飡千里遥相望憶
昔未識子知名自詞場獻珍羞卞和山谷猶含章暨此
文運啓高岡鳴鳳凰詔書下求賢作者鏗琳琅君才稱
老成桃浪翻雄芒吐論繼董賈摛文麗班揚雲路闊萬
里乘時冀翺翔屯難胡不虞抱痾耿中腸乃爾念丘首
西還沐恩光子月北風厲長途浩冰霜買帆向明發逆
浪開舟航匡阜轉彭蠡西山屹南昌旬月定到家梅花
滿山莊木落崖谷裏行體形色康縱觀適閒情白髮當
壺觴我有紫芝咏雲林思難忘耦耕豈無懷默爾情自
傷行邁有餘興春来煩寄將
黃伯聲小立池上
碧嶂過微雨殘陽在疎林蕭蕭池上風拂彼丘中琴萬
物妙容與誰歟知我心
醉後同伯聲有賦書竹上
默默契真想悠悠息塵機青山如故人與我中林期歌
鼓玄籟作飄蕭白雲飛蒙莊稱達士千載今何之但得
飲中趣毋勞嗟夕暉
又
廓落天地心蹉跎丘中賞古人不可見千載吾獨往嗟
嗟鳶魚趣妙領非外奬醉裏默無言沈思結玄想
成知縣東洲隱居
海甸峙雄姿長洲延迤邐神飈散初旭草樹紛靃靡若
人企商皓斂華外聲利茒屋僅數椽安時思樂止閒情
狎鷗鳥遠近澹煙水飛爽跂遥岑寒聲靜中起顧予束
塵務咄咄嗟未已安得泛滄波浩歌林壑美
風木亭
子道貴終事百年欎沈憂羈孤自童丱罔極恩難酬晨
起陟岵謌徬徨睇松丘攀號仰風枝白日無時休木性
豈不靜寒聲故颼飀慨兹愴余懷血淚徒交流天乎獨
我棄欲養親難留漠漠下土厚冥冥夜何求無將終古
恨上與皋魚儔
元音遺響卷十
