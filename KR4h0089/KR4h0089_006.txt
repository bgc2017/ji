元音遺響卷六元胡布撰
七言律詩
崇仁義渡
水流南國渡皆同不似崇仁有古風渡口亭田思遠業
官家父子濟川功蓬瀛脈絡三山合閩粤車書萬里通
豈但口碑傳盛事恩波涵泳表無窮
次韻崇仁鄧伯恭知縣見寄
南陽聲譽早蜚揚模範恢恢企素王大邑鳴琴遺德
化中天列宿爛文光雨添荻磵千林潤門倚春山萬彙
張珍重新詩將逸操遠貽藂桂賦高堂
新霽後登城樓
長江脈脈瀉隂雷八表雲銷萬馬来南挹軍峰天柱壯
東臨閩嶠地維開典章遺物逃秦火草樹餘春長楚材
何必新亭淚如雨孤臣孽子豈凡才
學劒
學劒無成效蠧魚空將然諾重璠璵一雙白璧酬知已
萬兩黃金積古書雛鳳雅音希瑞世卧龍迂計失苑廬
宋人才辨非無識燕石分明玉不如
延平
延平神物久淪亡玉匣鉛刀耿夜光自此東門無獵犬
懸知去國有屠羊寰中日月驅流電海上風雲擁大
荒向子素来諳曲調不勝聞笛感山陽
題方壺雲崖圖為后山湯導師賦
一片生綃萬里同高堂相對似山中崖堪作柱支寰宇
雲欲為霖布太空金碧光搖閩嶂日松杉聲韻虎溪風
陶潛靜裏觀心法蓮漏何煩問遠公
為史天然題方壺畫
半幅冥濛灑閴寥小山藂桂便堪招嵐飛絶壁千峰曉
日麗中天萬祲銷威鳳有巢饑啄竹祖龍無穴蟄通潮
披圖老矣滄洲思擬學天然樂一瓢
天馬圖為張希悦題
駿骨稜稜火鬛分鐵連錢映五花文江南豈有真龍種
冀北當空萬馬羣我昔天閑瞻步武人今墨素識風雲
披圖惆悵憐神物四海猶思汗血勲
山中
石林苑屋久相依半畝松隂護釣磯自有隴狐延上客
不教山鳥怪儒衣清江南下星河近白日西流草樹微
莫把柴關掩秋色恐妨孤鶴夜深歸
即景
霞綵星文綺疊層萬山金翠與憑陵川涵落月寒光早
雲淨遥天旭日升北極九門通虎豹南圖一息起鯤鵬
非關松菊招陶令本為蓴鱸返季鷹
臨清樓詩(樓在會稽吳越兩山間)
高樓百尺俯澄灣落日憑虚縹緲間石壁倚風青鳥下
鸞簫吹月玉龍還霸圖猶在英雄夢雲氣俄連吳越山
何限興亡眼前事五湖煙水不相關
怡雲閣詩為夏簿煥賦
白雲城郭接苑簷寄迹何妨吏隱兼總向宅邊栽五柳
還從畫裏覓陶潛舊編翠竹裁長笛新染紅牙刺短籖
且共區區眼前事明時有道諒何淹
偶書(四月四日)
綠竹藂藂護暖沙清溪岸岸帶疎花東風故壘迷雙燕
斜日方塘吠亂蛙天地無情悲物化江湖遺恨泣龍蛇
壯懷未欲憑流景徙倚青霄淬鏌鋣
送人從軍
漠漠黃沙障曉氛離離紫塞立中軍三邊虎旅風雲
氣七尺龍駒錦繡文齊國金貂加上將漢家銅柱表竒
勲朝廷自獻平戎策苑土終當驗爵分
去國
去國軒軒眷治隆為農寂寂願年豐投金空學屠龍技
拖玉深慙縛虎雄斷石土花誰試劒荒臺雲樹自歌風
微軀恨不凌霄漢六合乾坤入望中
次韻輔州尹長民得消息天使罹禍
羣方凋瘵力無餘載毒登年古不如塞上新聞輕使節
江南故老望征車許身豈有空攘袂螫手何能遂補苴
望斷五雲瞻帝闕欎葱佳氣接青徐
次韻張廣文奎得京師消息
八荒分壤列諸侯十歲侏儒擁道周玉壘秋雲浮霸氣
金鉦夜月起邊愁自慚劇孟成虚譽恥為燕丹作浪游
只合歸山袖龍劒吹簫醉卧木蘭舟
釋悶
千金裘弊黑貂寒萬里身嗟蜀道難鐵甲虎賁三窟外
玉京龍闕五雲端可憐陋巷空彈鋏不見都門有掛冠
贏得江湖雙白眼英雄只好暫時看
銅瓶(按古詩原誤編)
石床封翠琉璃冷苔花血漬鴛鴦頸迴鸞交綺闒京綃
疊字連環倒螭影瑶華碧井落夢房轆轤秋聲停夜梁
婺娥雲纖亂青淚薤圍裂金絲斷繫
老圃
老圃葵花曉露稀北堂萱草映朝暉一年春事愁邊過
三谷青山夢裏歸聞道楚關無信使中興漢業有光輝
黑頭不愧梁江總已旁鷗波築釣磯
萬松亭詩為獨孤子雲賦
隂隂桑梓石塘斜梧竹林深隠者家素壁嵐光欺野色
春江雲影散簷花萬松亭繞冲天鶴九曲池通貫月楂
猶共老僧分半榻崑崙峯頂鍊丹砂
曉起
一并雨聲鄉夢殘越羅翡翠耐春寒遥知叔夜頻搔垢
底事逢萌懶著冠千古雲龍心總碎十年塵土鏡羞看
長風渺渺青冥闊惟待圖南臂羽翰
吳城即事
浮槎隠隠逐飛蓬一脈潮来萬水通暫止行雲將霧雨
欲憑孤鴈駕天風千秋王氣麋臺冷百里邊聲雉堞空
今古興亡固如此青山何似愧英雄
自遺
自遺銅墨倦飛翰但拂塵埃著舊冠過雨山為磨劒石
排雲竹是掣鰲竿地窮大海三江盡天在方池一曲寬
何限胸吞九雲夢舉頭紅日見長安
淮隂侯墓下
殘嬴鹿馬望夷宫亭長恩威起沛中肉食果能天下計
布衣何得草間雄恢宏漢業孤墳在覆戴齊王尺土功
回首五陵斜日遠行雲萬點亂秋空
近聞(二首)
銅駝金谷剪蒿萊文物衣冠塹劫灰天下魯連羞帝業
江南馮道竭奴才九關蛇虎乘驅掃千古雲龍即會垓
好向空山望牛斗天文垂曜景圖迴
又
金臺寥落並燕山王氣纏綿虎豹關龍去鼎湖遺劒在
鶴飛緱嶺載笙還興唐大位臨藩邸復漢雄才涉草間
想見霓旌擁行在五雲紅日照天顔
自從
自從先帝視同仁四海謳歌萬歲春豈謂衣冠輕剏業
不教蛇虎啖生民百年興復乘元氣一舉存亡在大臣
夙昔賢才負雄略早披天日展經綸
奉答空山處士胥叔丈
何必顔坏鑿曠冥誰從蔣逕倚空青萬花潭水架溪屋
九曲雲山環草亭大角流光搖璧月中天幕翠點瑶星
枯桐剰有南薰曲彈向秋風獨鶴聽
雪
白龍鱗甲逐西流碎剪瑶華夜不收八面玉峯開素壁
萬家銀樹倚璚樓天連弱水三千里人在梅花第一洲
幾擬山中尋皓鶴又傳江上失浮鷗
訪陳通守介不遇
谷口獨尋陳漷洲紫荆門巷萬杉稠靈山杳接虎龍氣
銀漢或同江海流塵匣夜寒剸象劒敗垣雲濕釣鰲鈎
元龍亦枉山城駕誰卧乾坤百尺樓
久隂
萬山浮嵐生夕冥老樹撼雨龍鱗腥匝地雲煙連北粤
滔天波浪出南溟夢回孤枕家何在花落殘燈酒乍醒
一擬狂風掃隂氣明看旭日海門青
陪江漢常允小鳳岡登眺
麗日横空淑景開凌風長嘯挹中台江如匹練排雲去
山似羣龍擁翠来三月煙花低草樹一培城郭小樓臺
王維更有江南思剰把新詩畫裏裁
題把釣圖為嚴作義賦
碧石嶙峋繞四周冥冥啼鳥數峯秋幾株古木干雲上
六月寒泉徹海流狂客袖歸搏虎技脩竿坐擁掣鰲鈎
箕山本避唐堯讓笑指圖中問許由
山城即事
一道河流碧繞城纍纍雉堞表干旌殘民避虎當官道
甲第圖麟列將營驟雨来時白日黑游雲斷處青天横
對此有懷如土梗不堪孤劒匣中鳴
俠烈
馬如疋練過吳門杯酒相逢貴片言藥經利已無論命
汗血過霜不染痕一死何慚諾公子千金聊報飯王孫
冰霜萬里交河道獨騎西来惱吐渾
臨川吳道士清谿詩
青瞳仙子延陵孫鍊丹羊角之東原華盖山當磨劒石
臨汝水合洗頭盆鞭龍或擊黃金勒馭鹿多凭紫氣軒
黍珠去地只十丈第一峯頭尋九門
綠竹
綠竹秋花啄野禽鳳凰何處憩清隂東山戀客蒼生老
南浦遺珠碧海深計拙豈無投鼠器力窮空有望鰲心
青冥善養冲霄翮快覩剛風擊捷音
無題
湘江脩竹淚斑斑惆悵重瞳去不還黃道星辰環北極
蒼生霖雨在東山長江䲭革風波遠落日漁歌草澤閒
天壤相逢無限恨強將軒豁破愁顔
觀獵
弧矢晶晶獵騎驍草中狐兔半魂銷饑鷹自足隨黃犬
倦鶴何知訝皂鵰東里歸心晴嶂遠南天望眼楚雲遥
平生擊搏無才力不敢彎弓向九霄
冠山隠居為虞還淳賦
聞道年來只閉關紅塵不涴綠蓑閒回光𢷬治周鄞鄂
隱水金花遂退還靜裏風雲雙白鶴望中今古一青山
冠山境與清都接會躡泠然指顧間
古木幽篁圖為藍世康賦
掣鰲已長連雲榦泛海將刳貫月楂培塿靜忘身世小
湖江寬受洑流斜鮮雲拂曙迷青靄涼月分秋到白沙
林下可能容杖履擬攜琴鶴過東家
答劉惟學見寄
半生鼻息吐虹霓袖握文光太乙藜江海十年歸震蕩
弓刀千里事提攜無端忌器難投鼠有計開關恥學雞
顧我匣中雄劒在感君詩思啓愚迷
周柏夀隠居詩
學律窮經事已譌鶱飛回首畏矰羅潛蛟入海風濤靜
来鳳成巢竹實多爨下枯桐當雅操山中藂桂擬招歌
移文不愧重来客千古高情意若何
楊將軍竹所詩
將軍玉立萬琅玕九夏清風草閣寒裁管試吹来鳳操
培根欲拂掣鼇竿南州文物交游盛北海樽罍氣宇寬
頗怪草玄終日裏笑談帷幄四民安
答楊恭叔見寄
抱璞燕然計不諧傾財楚館事多乖連城白璧憑誰售
百鎰黃金祇自懷蟲蠧文章淹壯志魚龍江海愧英材
感君高誼垂青眼磊磈心胷得少排
題芝峯春曉圖
翠微清梵曉琅琅靜裏鐘聲徹上方金粟樓臺通海氣
紫芝雲樹發天香道林神駿誇騏驥康樂名山詠鳳凰
聞道玉機虚講席西来意旨印東堂
廬山圖
路入匡廬望紫霄雲開紅日射山椒喫茶先到東林寺
送客不過虎溪橋斷岸水雷留宿艇近村煙火候歸樵
畫圖老眼成陳迹拂拭蒼松欲掛瓢
答吳志夫見寄
海内衣冠頌德聲八閩文物舊知名巢由有道全高節
李杜多才集大成白璧連城方售價黃河千古待澄清
蒲輪肯為蒼生起早使簫韶學鳳鳴
王若水畫笋竹桃雀圖
綠隂籬落引遊絲景物春融萬彙遲老翠拂天無並榦
嬌紅照日有爭枝毫端點染成幽鳥淛右風流好畫師
昨夜小軒披尺素東風淑氣藹簾帷
次韻劉二紹見寄夢中之作(二首)
鶴氅寬裁白袷袍泠風直擬太清遨揮戈駐景陽光合
舉手捫天步武高一氣化機號地籟八紘端倪析秋毫
鳳麟洲渚今清淺箕踞何妨濯翠濤
又
綠玉星冠紫綺袍片雲孤鶴事天遨神仙子晉飛鳬遠
湖海元龍卧榻高方寸淵涵虚湛鏡斗牛囊括影吹毫
自從識得先天學半夜中峯湧海濤
鶴仙枯坐再用韻(二首)
東平仙吏我同袍綠鬢歸休歎浪遨經世文章江漢闊
閒居氣岸海天高胸中萬卷餘孤憤身外千金杪一毫
自信天池窮渤澥鯨鯢終古駕雲濤(右奉柬)
又
閩楚歸来脱戰袍列仙通籍友盧遨青天劒氣龍光老
明月簫聲鶴背高山水餘清分坐榻風雲遺夢散吟毫
夘金肯借青藜杖共陟蓬壺看雪濤(右自述)
又用韻二首奉答
虎盤囊映赤霜袍獵獵霞裾稱遠遨星漢河源窮博望
魚龍江海識琴高崆峒老去詮龜筴閬苑歸来翳鳳毫
自向漆園逢傲吏耳根玄籥鼓風濤
又
夢裏雲霞覲赭袍飛煙冉冉紫京遨璚林碧玉三田暖
仙掌黃金一柱高化氣贅疣歸大幻剛風身世翼輕毫
甦枯不用天瓢滴挽取銀河瀉瀑濤
送安上人住資聖入覲
雪霽南天楚水新慈航北上泛通津呈橈已擬千人渡
見影方傳一脈真猊座香雲開梵宇龍河花雨覲楓宸
垂聲已慰藂林望資聖堂中萬劫春
慧明二上人皆次鄙韻見贈二首僕復用韻成
二首答之
高僧語默道機新每向迷塗示要津總羨惠能通末著
那知迦葉得初真丹山鸞鳳依黃道玉殿簫韶奉紫宸
直指倘蒙登野老玲瓏巖畔碧桃春(右答慧上人照空)
又
皎皎寥天璧月新流光大地燭迷津已堪息影觀漚泡
不用當臺覓鏡真道上紗籠騰石馬眼中金屑瞇楓宸
荆州此日神交意爛漫曇華劫外春(右答明上人皎然)
璉上人主太平誠實願力金碧一新用韻美之
兜率重開此土新黃金樓閣是通津仁周世諦含諸有
體絶孤圓湛一真凡聖混融超法網君臣和合藹崇宸
會看萬善菩提果五葉葳蕤大地春
入理問所作(先生以高蹈有忤時政被謫)
羅網還堪致鳳凰亭亭飛影企朝陽南圖已分添希有
西狩何勞獲不祥暗室撫心無少愧覆盆瞻隙有餘光
青冥我有冲霄翮奮激清風灑八荒
獄中元夕(丙辰歲)
思親淚盡血俱流綵服心違滯楚囚燈月不孤囹圄夜
梟鸞何憾網羅憂楚家亡狖延林木殷子明夷顧匹儔
不有司空發冤獄經天紫氣幾時收
次韻饒晟秀才見贈(二首)
壯歲扁舟去五湖浮雲身世卷還舒空懷慷慨濟時策
底用太平封禪書雲水閒情天宇闊乾坤高榻世塵疎
掣鼇留得長竿在縮手林泉學釣魚(右自述)
又
飽聞龍卧蟄江湖天壤閒雲與卷舒祖訓百年高士傳
韋編千古聖人書多君武庫詞鋒勁老我文魔世梗疎
九萬亨衢當拭目風雲終化北溟魚(右奉答)
次韻余樵谷見寄(字南坡)
青年儒素耿孤蹤師表賢才服事恭四海言窮羞說劒
千金技老困屠龍月来高樹軒居靜春到空山草木濃
同是隱淪知此意為君揮灑散憂悰(右自述)
又
羨子衡茒守定蹤神交道義意彌恭草深平野騎蒼鹿
雲滿清溪放白龍大角英芒遥拱衛少微光燄拂高濃
自從披誦新詩後悵望南坡企逸悰(右奉簡)
還山
壯遊千里歎孤蓬中道知非返故藂浪有才名聞海内
秖憑生計在山中清明一掬神仙氣然諾千金國士風
不是久無仁及物卷舒心事與雲同
黎川李反正有詩表兄劉紹為和章徵余次韻
(二首)
江海棲蓬十載餘故林歸興在幽居早聞綵服趨庭孝
晚積牙籖插架書泉水清甘刳竹引莆田腴潤帶經鋤
新詩剰有超然志陡覺心胷磊磈舒
又
知君生計有贏餘藹藹桑麻繞竹居林下交游還結伴
山中種植已成書苔磯春水誰緄舫蓆帽秋風自荷鋤
此意秖應同逸者寸心天壤(缺)
次韻黃文彦見寄(三首)
達兼恥在英雄後獨善身當道義尊敢藉文章鳴大雅
勉為賢哲仰諸昆隠居弘景甘棲遯著論虞卿厭坐樊
林下閒情天壤闊飛潛何羨北溟鯤
其二
經濟有時何憚晚文章於道未為尊皋夔王佐如心膂
伊吕師臣儼弟昆黃石蟻封隨土壤素書魚蠧在山樊
惟餘晉室清狂客漫有才華擬謝鯤
其三
相從泉石敢辭煩友誼從容德望尊寂寂委金稱管子
琅琅鏘玉識元昆歌龍大澤君舒憤放虎窮山我息樊
自信南圖運鶱翥風雲終古縱遊鯤
次韻劉二紹見寄感興近體(二首)
𦕈軀中立體無為入道由誠亦有涯常以恕心忘彼咎
更于慎獨發吾私風雲化感仁兼濟靈雨亨貞澤溥施
天爵克脩歸有道名言昭晰豈吾欺
又
雲卧天行信有為昭昭立極渾無涯二儀孚洽元功溥
萬有熙和化育私消息氣機乘理運縦横象緯柄文施
黃中濯濯期通直慎獨持端貴不欺
徵君(二首)
山林鐘鼎兩忘情推分天和足養榮胷宇同仁閒宰相
文章有道富書生鵬摶一息周天運龍卧千江得月明
試鼓無弦彭澤操自然鳴鶴九皋聲
又
投分林泉遺世情自膺天爵被身榮倫儕豈但齊三士
氣岸何如魯兩生秋水襟期通汗漫春風庭戶藹虚明
不嫌太古天然調玄籥參差萬籟聲
村居即事
百折青山老樹村一川雲氣護柴門空濛矯矯垂天翼
江海滔滔活水源蔬飯神清忘肉食茒堂心穏傲華軒
英雄過眼迷荒土莫怪先生學灌園
宜陽道中
禾黍離離長野田風煙漠漠度平川樓臺萬戶居無主
租賦三農課有年䲭革沈浮將范蠡銀潢消息斷張騫
荒村踸踔從迷逕還憶長安在日邊
峩冠
峩冠左袒白羊裘時向煙霞混道流勲業無情風過耳
神仙有分雪盈頭飄飄身世雙龍劒蕩蕩乾坤一月鈎
攜取枯桐彈别鶴碧波如練楚江秋
鳳岡曉望
曙色蒼茫四望昏榑桑雲錦眩朝暾一襟灝爽凌天
宇萬里風濤息海門大化範圍包宇宙𦕈身中立柱乾
坤平生經緯陽和力八表終當被晏温
感興(二首)
元包混沌儼胚胎清濁纔分化理開一氣曲成森萬有
二儀中立具三才修齊道擬前賢並位育功由自已来
如此聖人能事畢就中羲畫見深培
又
天位穹窿地勢低中間交媾育羣黎陶鈞汗漫乾坤洽
吹萬參差物我齊四海涵濡杯勺水九州埏埴彈丸泥
自從囊括成功用一氣循環表路蹊
予既為冲齋李先生賦南杲之詩威雨吳先生
偕冲齋聯璧而至方喜二妙過我適有事城
府茶話怱怱及二君子訪彦堂黃先生書樓
彦堂與予有衛國之約俱不果延欵相視悵
惘且期重来口占近體以謝并確前盟柬三
君子
雀啄空庭梧樹涼衣冠聯璧過林塘愧無魯酒延清話
謾有新詩賦草堂雄劒夙聞成許諾(缺)輝光
汪汪叔度隣居好道義交從數不妨
再登鳳岡有作
南天漠漠楚江明八表光華際太清身在兩間為砥柱
望窮千里抱金城寥寥宇宙如無客獵獵風雲似有情
誰識謝公珍重意東山高卧計蒼生
次韻臨川許謙維翰見寄(二首)
湖海才名白髮多歸休丱角舊行窩寰區浩蕩推兼濟
胸宇清明足飲和談道為誰揮玉塵趨時從自笑金鵝
相從愧我為疵癘珪玷由来尚可磨
又
木桮清潤稱藤槃草屋幽深卧榻安琪樹拂雲丹鳳老
洞簫吹月玉龍寒著書未試圯橋履倣古猶裁薛縣冠
此去瀛洲如可約秋風攜手駕青鸞
答洞陽道者
廣脩爭似學無為息得貪求是子時禍若許禳天受諂
福如可致道容私萬殊不别根荄在一念初萌影響隨
若到此途猶有步無中光景自家知
答中孚道者(二首)
體為居宅四肢親神氣完全是主人内守謹嚴防物誘
中虚靜定發天真英英道萼三田煖拍拍仁風萬象春
光景本然如此好熙熙未讓葛天民
又
得失場中掉臂行陶然人我兩忘情虚懷應物非同俗
端坐澄心是養生姤就中孚成渾沌離消無妄見光晶
君如不識庖犧畫太極轘轅本異名
訪艾逸虚不值(二首)
高士棲神石室遥獨騎玄鶴訪參寥長生寳笈繙金軸
延夀丹泉汲玉瓢一縷簫聲空裏聽千山雲氣望中消
無因把臂琴窗夕共話桑田看海潮
又
羽軿飛騖適無方過客留延坐紫房玉盌瑶花新練乳
寳鑪雲篆夙煎香寰中雅致林泉勝世外高蹤日月長
遥睇青山覿神采泠風重約覲虚皇
對酒偶書(四首)
高樹黃雲際遠天秋風鴻雁滿長川孔融北海無消息
安石東山有歲年夷散自應躭道味經綸誰復踵常編
塵埃回首知何限物色幽懷到酒邊
其二
氛祲冥冥歲月深鏡中華髮苦相侵非關志士淹忠憤
自信仁人蓄素心經緯有程稽往古英雄無夢慨来今
惟憑淺酌澆愁酒舒嘯束皋碧玉岑
其三
平生仁願及蒼生齟齬憂思殆玉成枯槁未甦霖雨在
烽烟暫息海田更榑桑麗日光華近芒碭游雲氣宇清
且共芳樽澆磊磈南天昨夜泰階平
其四
當杯入手莫辭頻一曲清歌四座春世外雲天皆自得
胸中海宇遂同仁曼容不飲期成學崇質留行慰養親
猶待德輝来下日金苞並照羽儀新
次韻劉二紹過上藍訪友(二首)
海嶠東邊眩錦暾幽尋應到上藍村山中酒儗流霞豔
席上人如美玉温琴操九皋招獨鶴劒歌遥夜倒芳樽
東平佳句張公谷遲我留題次小軒
又
天上星辰識少微人間隱者芰荷衣千章老樹雲成幄
四面青山玉作圍肖象有懷求築野非熊無夢到漁磯
淮南不盡登臨興朗詠招歌策馬歸
偕表兄劉二紹訪友留飲求書因而有贈(二首)
龍安豪客氣如龍秩秩賓筵異味重少室山林無俗氣
桐江水石有遺蹤能詩總羨劉公幹不飲休嫌邴曼容
最愛野亭梧竹裏牙籖文史足三冬
又
歸来一榻卧松雲徙倚簷峰對夕曛月滿溪山尋虎迹
秋空牛斗識龍文多君早負青雲器老我狂書白練裙
不是山隂逢道士可能乘興換鵝羣
次韻劉二紹菊節日與友興雲嶠登高之作
他鄉此日共登臺八表微茫望眼開江海歲時佳節換山
川雲物杪秋来風琴清宴驩朋集鶴髮高堂憶子迴
枉辱親親敦世好望雲慚舉菊花杯
遊正觀寺次劉紹韻(二首)
黃花樵悴倚東籬碧草廉纖蔓曲池入室早逢僧慧可
来遊還共鄭當時山川佳氣寰中勝雲水高蹤世外期
今日上方隨喜去秪應祗樹採三芝
又
綠竹新編護檻籬清泉緩引放生池拈花已得單傳意
彈指何妨出定時牧笛斜陽黃犢下釣臺秋水白鷗期
相攜喜共煙霞賞况有淮南詠紫芝
遊福山寺
老樹繁隂瑣閴寥飛湍百折窵岧嶤仁深苦海非無筏
度廣迷津亦有橋薝蔔花林行處見醍醐甘露坐来招
絶勝惠遠青蓮社何必匡廬望紫霄
入山後復次前韻
鷲嶺風雲護閴寥繡峰雲樹倚岧嶤人疑廬阜邀蓮社
磵似天台跨石橋陶令已諧開士約虞人何薦大夫招
遥瞻錫影迴蒼峡始覺鈴聲下紫霄
返棹圖
野人自愛住江干綠鬢歸来一榻安好樹成林多杞梓
狂流入海息波瀾欲從范蠡尋歸櫂更向任公覓釣竿
如此青山明月夜扁舟無那劒空彈
王鶴林造墨
聞道鶴林王墨卿松煙金屑乳瓊英分来羽客丹砂和
借得嫦娥玉杵成九域輿圖增煥發千秋紀載覩文明
憑君莫入編修館唇吻雌黃失正情
元音遺響卷六
