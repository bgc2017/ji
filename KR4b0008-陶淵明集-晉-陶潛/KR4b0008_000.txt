陶淵明集别集類一(晉)
提要
(臣)等謹案陶淵明集八卷晉陶潛撰北齊陽
休之序錄稱潛集行世凡三本一本八卷無
序一本六卷有序目而編比顛亂兼復闕少
一本為蕭統所撰(案古人選定之本亦謂之撰故文選舊本皆題昭明)
(太子撰而徐陵玉臺新咏序稱撰錄豔歌凡為十卷休之稱淵明集為統撰蓋沿當日之稱)
(今亦仍其原文)亦八卷而少五孝傳及四八目四八目即
聖賢羣輔錄也休之參合三本定為十卷已非蕭
統之舊又宋庠私記稱隋經籍志潛集九卷又云
梁有五卷錄一卷唐志作五卷庠時所行一為蕭
統八卷本以文列詩前一為陽休之十卷本其他
又數十本終不知何者為是晚乃得江左舊
本次第最無倫貫今世所行即庠稱江左本
也然昭明太子去潛世近已不見五孝傳四
八目不以入集陽休之何由續得且五孝傳
及四八目所引尚書自相矛盾決不出于一
手當必依託之文休之誤信而增之後諸本
雖卷數多少次第先後各有不同其竄入偽
作則同一轍實自休之所編始庠私記但疑
八儒三墨二條之誤亦考之不審矣今四八
目已經
睿鑒指示灼知其贗别著錄于子部類書而詳辨
之其五孝傳文義庸淺決非潛作既與四八
目一時同出其贗亦不待言今並刪除惟編
潛詩文仍從昭明太子所定釐為八卷雖梁
時舊第今不可考而黜偽存真庶幾猶為近
古焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
陶淵明集原序
夫自衒自媒者士女之醜行不忮不求者明達之用心
是以聖人韜光賢人遁世其故何也含德之至莫踰於
道親巳之切無重於身故道存而身安道亡而身害處
百齡之内居一世之中倏忽比之白駒寄遇謂之逆旅
宜乎與大塊而盈虚隨中和而任放豈能戚戚勞於憂
畏汲汲役於人間齊謳趙女之娛八珍九鼎之食結駟
連騎之榮侈袂執圭之貴樂既樂矣憂亦隨之何倚伏
之難量亦慶弔之相及智者賢人居之甚履薄冰愚夫
貪士競之若洩尾閭玉之在山以見珍而終破蘭之生
谷雖無人而自芳故莊周垂釣於濠伯成躬耕於野或
貨海東之藥草或紡江南之落毛譬彼鴛雛豈競鳶鴟
之肉猶斯雜縣寧勞文仲之牲至于子常寗喜之倫蘇
秦衛鞅之匹死之而不疑甘之而不悔主父偃言生不
五鼎食死則五鼎烹卒如其言豈不痛哉又楚子觀周
受折於孫滿霍侯驂乘禍起於負芒饕餮之徒其流甚
衆唐堯四海之主而有汾陽之心子晉天下之儲而有
洛濱之志輕之若脫屣視之若鴻毛而況於他人乎是
以至人達士因以晦迹或懷瑾而謁帝或被褐而負薪
鼓枻清潭棄機漢曲情不在於衆事寄衆事以忘情者
也有疑陶淵明詩篇篇有酒吾觀其意不在酒亦寄酒
為迹者也其文章不羣辭彩精拔跌宕昭彰獨超衆類
抑揚爽朗莫之與京横素波而傍流干青雲而直上語
時事則指而可想論懷抱則曠而且真加以貞志不休
安道苦節不以躬耕為恥不以無財為病自非大賢篤
志與道汙隆孰能如此乎余素愛其文不能釋手尚想
其德恨不同時故加搜校粗為區目白璧微瑕惟在閒
情一賦揚雄所謂勸百而諷一者卒無諷諫何足搖其
筆端惜哉亡是可也并粗點定其傳編之于錄嘗謂有
能觀淵明之文者馳競之情遣鄙吝之意祛貪夫可以
廉懦夫可以立豈止仁義可蹈抑乃爵禄可辭不必傍
游泰華遠求柱史此亦有助於風教也
陶淵明集總論
蘇東坡曰吾於詩人無所好獨好淵明詩淵明作詩不
多然質而實綺癯而實腴自曹劉鮑謝李杜諸人皆
莫及也
東坡曰所貴於枯淡者謂外枯而中膏似淡而實美淵
明子厚之流是也若中邊皆枯亦何足道佛言譬如
食蜜中邊皆甜人食五味知其甘苦皆是能分别其
中邊者百無一也
黃山谷跋淵明詩卷曰血氣方剛時讀此詩如嚼枯木
及緜歴世事知決定無所用智又云謝康樂庾義城
之詩鑪錘之功不遺餘力然未能窺彭澤數仞之牆
者二子有意於俗人贊毁其工拙淵明直寄焉持是
以論淵明亦可以知其關鍵也
山谷道人曰寧律不諧不使句弱用字不工不使語俗
此庾開府之所長也然有意於為詩也至於淵明則
所謂不煩繩削而自合者雖然巧於斧斤者多疑其
拙窘於檢括者輙病其放孔子曰寗武子其智可及
也其愚不可及也淵明之拙與放豈可為不智者道
哉道人曰如我按指海印發光汝暫舉心塵勞先起
說者曰若以法眼觀無俗不真若以世眼觀無真不
俗淵明之詩要當與一丘一壑者共之耳
山谷曰退之於詩本無解處以才高而好耳淵明不為
詩寫其胸中之妙耳無韓之才與陶之妙而學其詩
終樂天耳
胡仔苕溪漁隠叢話曰東坡在潁州時因歐陽叔弼讀
元載傳歎淵明之絶識遂作詩云淵明求縣令本緣
食不足束帶向督郵小屈未為辱飜然賦歸去豈不
念窮獨重以五斗米折腰營口腹云何元相國萬鍾
不滿欲胡椒銖两多安用八百斛以此殺其身何翅
抵鵲玉往者不可悔吾其反自燭淵明隠約栗里柴
桑之間或飯不足也顔延年送錢二萬即日送酒家
與蓄積不知紀極至藏胡椒八百斛者相去遠近豈
直睢陽蘇合彈與螳螂糞丸比哉
胡仔苕溪漁隠曰鍾嶸評淵明詩為古今隠逸詩人之
宗余謂陋哉斯言豈足以盡之不若蕭統云淵明文
章不羣詞彩精拔跌宕昭彰獨超衆類抑揚爽朗莫
之與京横素波而傍流干青雲而直上語時事則指
而可想論懷抱則曠而且真加以貞志不休安道苦
節不以躬耕為恥不以無財為病自非大賢篤志與
道汚隆孰能如是乎此言盡之矣
陳后山曰鮑昭之詩華而不弱陶淵明之詩切於事情
但不文耳
陳后山又曰右丞蘇州皆學陶正得其自在
楊龜山語錄曰淵明詩所不可及者冲澹深粹出於自
然若曾用力學然後知淵明詩非著力所能成也
朱文公語錄曰晉宋人物雖曰尚清高然箇箇要官職
這邊一面清談那邊一面招權納貨陶淵明真个是
能不要此所以高於晉宋人物
朱文公語錄曰作詩須從陶柳門中來乃佳不如是無
以發蕭散冲澹之趣不免於局促塵埃無由到古人
佳處
朱晦菴曰陶淵明詩平淡出於自然後人學他平淡便
相去遠矣某後生見人做得詩好銳意要學遂將淵
明詩平仄用字一一依他做到一月後便解自做不
要他本子方得作詩之法
朱晦菴又曰韋蘇州詩直是自在其氣象近道陶却是
有力但詩健而意閒隠者多是帶性負氣之人為之
陶欲有為而不能者也又好名韋則自在
葛常之韻語陽秋曰陶潛謝朓詩皆平澹有思致非後
來詩人怵心劌目雕琢者所為也老杜云陶謝不枝
梧風騷共推激紫燕自超詣翠駮誰剪剔是也大抵
欲造平淡當自組麗中來落其紛華然後可造平淡
之境如此則陶謝不足進矣今之人多作拙易詩而
自以為平淡識者未嘗不絶倒也梅聖俞和晏相詩
云因令適性情稍欲到平澹苦詞未圓熟刺口劇菱
芡言到平澹處甚難也李白云清水出芙蓉天然去
雕飾平澹而到天然處則善矣
劉後村曰士之生世鮮不以榮辱得喪撓敗其天真者
淵明一生惟在彭澤八十餘日涉世故餘皆高枕北
窗之日無榮惡乎辱無得惡乎喪此其所以為絶唱
而寡和也二蘇公則不然方其得意也為執政侍從
及其失意也至下獄過嶺晩更憂患於是始有和陶
之作二公雖惓惓於淵明未知淵明果印可否
西清詩話曰淵明意趣真古清淡之宗詩家視淵明猶
孔門視伯夷也
蔡寬夫曰柳子厚之貶其憂悲憔悴之歎發於詩者特
為酸楚卒以憤死未為達理白樂天似能脫屣軒冕
者然榮辱得失之際銖銖校量而自矜其達每詩未
嘗不著此意是豈真能忘之者哉亦力勝之耳惟淵
明則不然觀其貧士責子與其他所作當憂則憂當
喜則喜忽然憂樂兩忘則隨所寓而皆適未嘗有擇
於其間所謂超世遺物者要當如是而後可觀三人
之詩以意逆志人豈難見以是論賢不肖之實何可
欺乎
陸象山曰詩自黃初而降日以漸薄惟彭澤一源來自
天稷與衆殊趣而淡薄平夷玩嗜者少
陸象山又曰李白杜甫陶淵明皆有志於吾道
真西山曰淵明之作宜自為一編以附于三百篇楚辭
之後為詩之根本準則
魏鶴山曰世之辯證陶氏者曰前後名字之互變也死
生歲月之不同也彭澤退休之年史與集所載之各
異也然是所當考而非其要也其稱美陶公者曰榮
利不足以易其守也聲味不足以累其真也文辭不
足以溺其志也然是亦近之而其所以悠然自得之
趣則未之深識也風雅以降詩人之辭樂而不淫哀
而不傷以物觀物不牽於物吟咏性情而不累於情
孰有能如公者乎有謝康樂之忠而勇退過之有阮
嗣宗之達而不至於放有元次山之漫而不著其迹
此豈小小進退所能窺其際耶先儒所謂經道之餘
因閒觀時因静照物因時起志因物寓言因志發詠
因言成詩因詠成聲因詩成音者陶公有焉
休齋曰人之為詩要有野意語曰質勝文則野蓋詩非
文不腴非質不枯能始腴而終枯無中邊之殊意味
自長風人以來得野意者淵明而已
雪浪齋日記曰為詩欲詞格清美當看鮑昭謝靈運欲
渾成而有正始以來風氣當看淵明
楊文清公曰按詩中言本志少說固窮多夫惟忍於饑
寒之苦而後能存節義之閑西山之所以有餓夫也
世士貪榮辱事豪侈而高談名義自方於古之人余
未之信也
按邢寬曰靖節先生以義熙元年秋為彭澤令其冬解
綬去職時四十一歲矣後十六年晉禪宋又七年卒
是為宋文帝元嘉四年南史及梁昭明太子傳不載
壽年晉書隠逸傳及顔延之誄皆云年六十三以歷
推之生於晉哀帝興寧三年乙丑歲(張縯云先生辛丑游斜川詩言)
(開歲倏五十若以詩為正則先生生於壬子歲自壬子至辛丑為年五十迄丁邜考終是得年七十六併)
(記之)
按張縯曰梁昭明太子傳稱陶淵明字元亮或云潛字
淵明顔延之誄亦云有晉徵士潯陽陶淵明以統及
延之所書則淵明固先生之名非字也先生作孟嘉
傳稱淵明先親君之第四女嘉於先生為外大父先
生又及其先親義必以名自見豈得自稱字哉統與
延之所書可信不疑晉史謂潛字元亮南史謂潛字
淵明皆非也先生於義熙中祭程氏妺亦稱淵明至
元嘉中對檀道濟之言則云潛也何敢望賢年譜云
在晉名淵明在宋名潛元亮之字則未嘗易此言得
之矣
