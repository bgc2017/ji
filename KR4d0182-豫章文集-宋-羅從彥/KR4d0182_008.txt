豫章黃先生文集第八
黃庭堅魯直
古詩五十首
武昌松風閣
次韻文潛
宿黃州觀音院鍾樓上
謝何十三送蠏
崇寧二年正月己丑夢東坡先生於
寒溪西山之間予誦寄元明觴字
韻詩數篇東坡笑曰公詩更進於
曩時因和予一篇語意清竒予擊
節賞歎東坡亦自喜於九曲嶺道
中連誦數過遂得之
次韻吴可權題餘干縣白雲亭
鄂州節推陳榮緒惠示㳂檄崇陽道
中六詩老懶不能追韻輒自取
韻奉和
頭陀寺
道中聞松聲
中秋山行懷子興節判
再登蓮落嶺懷君澤知錄
崇陽道中
晚發咸寧行松徑至蘆子
庭堅以去歲九月至鄂登南樓歎其
制作之美成長句久欲寄遠因循
至今書呈公悅
養鬪雞
顔徒貧樂二首
以酒渴愛江清作五小詩寄廖明略
學七兼簡初和父主簿
四休居士詩三首
過洞庭青草湖
晚泊長沙示秦處度范元實用寄明
略和父韻五首
次韻元實病目
勝業寺悅亭(兩福巖一作阻)
離福嚴
花光仲仁出秦蘇詩卷思兩國士不
可復見開卷絶歎因花光爲我作
梅數枝及畫煙外遠山追少游韻
記卷末
書磨崖碑後
浯溪圖
太平寺慈氏閣
題淡山巖二首
明遠庵
去年三月清明蔣彦回喜太守監郡
過其玉芝園作詩十六韻二侯皆
有報章今年三月余到玉芝園記
錄一時次其舊韻
三月辛丑同徐靖國到愚溪過羅氏
脩竹園入朝陽洞蔣彦回陶介石
僧崇慶及余子相步及余於朝陽
巖裴回水濱久之有白雲出洞中
散漫洞口咫尺欲不見介石請作
五字記之
代書寄翠巖新禪師
戲荅歐陽誠發奉議謝余送茶歌
到桂州
以椰子茶瓶寄上德孺二首
和范信中寓居崇寧遇雨二首
乞鍾乳於曾公衮
武昌松風閣
依山築閣見平川夜闌箕斗插屋椽我來名之
意適然老松魁梧數百年斧斤所赦今參天風
鳴媧皇五十絃洗耳不須菩薩泉嘉二三子甚
好賢力貧買酒醉此筵夜雨鳴廊到曉懸相看
不歸臥僧氊泉枯石燥復潺湲山川光輝爲我
妍野僧早飢不能饘曉見寒谿有炊煙東坡道
人已沉泉張侯何時到眼前釣臺驚濤可晝眠
怡亭看篆蛟龍纏安得此身脫拘攣舟載諸友
長周旋
次韻文潛
武昌赤壁弔周郎寒溪西山尋漫浪忽聞天上
故人來呼船淩江不待餉我瞻高明少吐氣君
亦歡喜失微恙年來鬼祟覆三豪詞林根柢頗
搖蕩天生大材竟何用只與千古拜閣像張侯
文章殊不病歷險心膽元自壯汀洲鴻鴈未安
集風雪牖戸當塞向有人出手辦兹事政可隱
几窮諸妄經行東坡眠食地拂拭寶墨生楚愴
水清石見君所知此是吾家祕密藏(作遺像閣像一)
宿黃州觀音院鍾樓上
鍾鳴山川曉露下星斗濕老夫梳白頭潘何塤
箎集
謝何十三送蠏(顗)
形模雖入婦女笑風味可解壯士顔寒蒲束縛
十六輩己覺酒興生江山
崇寧二年正月己丑夢東坡先生
於寒溪西山之間予誦寄元明觴
字韻詩數篇東坡笑曰公詩更進
於曩時因和予一篇語意清竒予
擊節賞歎東坡亦自喜於九曲嶺
道中連誦數過遂得之
天教兄弟各異方不使新年對舉觴作雲作雨
手翻覆得馬失馬心清凉何處胡椒八百斛誰
家金釵十二行一丘一壑可曳尾三沐三釁取
刳腸
次韻吳可權題餘干縣白雲亭
曩誰築孤亭勝日有感遇永懷劉隋州因榜白
雲句遺老不能談新陳忽成屢綠隂斤斧盡華
屋風雨仆吳侯七閩英宰縣有眞趣絃歌解民
愠根節去吏蠧材收佛宫餘工有子來助厦成
燕雀賀水滿鳬鴈翥四海名士來一笑佳客聚
雲與碧山留雲隨清江去斯須成蒼狗皆道不
如故至人觀萬物誰有安立處寄語吳令君但
遣糟牀注
鄂州節推陳榮緒惠示㳂檄崇陽
道中六詩老懶不能追韻輒自取
韻奉和
頭陀寺
頭陀全盛時宫殿梯空級城中望金碧雲外僧
&KR0766;&KR0766;人亡經禪盡屋破龍象泣唯有簡栖碑文
章巋然立
道中聞松聲
蟠空作風雨發地鳴鼓吹日晴四無人聲在高
林際伊優兒女語蹇淺市井議我欲抱七絃寫
此以卒歲
中秋山行懷子興節判
俗物常偪塞令人眼生白永懷洛陽人談詩論
畫壁青山吐秋月阻作南樓客但歌靡盬詩賞
此無瑕璧(作眼生角眼生白一)
再登蓮荷嶺懷君澤知錄
邑下羹不和幕中往調護紛爭非士則各使捐
細故頗憶郗參軍能令公喜怒應知鞅掌車歷
盡崔嵬路
崇陽道中
張公少爲令愍俗有遺書左販洞庭橘右擔彭
蠡魚歌奔中夜女歸抱十年雛(韻借一)近歲多儒
學仁風似有初
晩發咸寧行松徑至蘆子
咸寧走蘆子終日喬木隂太丘心灑落古松韻
清深聊持不俗耳静聽無絃琴非今胡部律而
獨可人心
庭堅以去歲九月至鄂登南樓歎
其制作之美成長句久欲寄遠因
循至今書呈公悅(澤)
江東湖北行畫圖鄂州南樓天下無高明廣深
勢抱合表裏江山來畫閤雪筵披襟夏簟寒胷
吞雲夢何足言庾公風流冷似鐡誰其繼之方
公悅(作閣閤一)
養鬪雞
崢嶸已介季氏甲更以黃金飾兩戈雖有英心
甘鬪死其如紀渻木雞何
顔徒貧樂二首
衡門低首過環堵容膝坐四旁無給侍百衲自
纏裹論事直如絃觀書曲肱臥飢來或乞食有
道無不可
小山作友朋義重子輿桑香草當姬妾不須珠
翠糚鳥烏窺凍硯星月入幽房兒報無炊米浩
歌繞屋梁
以酒渴愛江清作五小詩寄廖明
略學士兼簡初和父主簿(虞世正一)
將發沔鄂間盡醉竹林酒二三石友輩未肯弃
老朽借問坐客誰盧溪紫髯叟此翁今惜醉舊
不論升斗
平生思故人江漢不解渴誰言放逐地燒燭飲
至跋憂予先狗馬勸以愛膚髮有罪當竄流但
懼不得活
廖侯勸我酒此亦雅所愛中年剛制之常懼作
灾怪連臺盤拗倒故人不想貸誰能知許事痛
飲且一快
竹林文章伯國士無與雙比來少制作非以弱
故降景陽機中錦猶衣被丘江時時能度曲秀句入新腔
斯人絶少可白眼視公卿每與俗物逢三沐取潔清
我亦漫浪者君何許同盟試問盧溪叟猶得多可名
四休居士詩(并序)
太醫孫君昉字景初爲士大夫發藥多不受
謝自號四休居士山谷問其說四休笑曰麤
茶淡飯飽即休𥙷破遮寒暖即休三平二滿
過即休不貪不妬老即休山谷曰此安樂法
也夫少欲者不伐之家也知足者極樂之國
也四休家有三畝園花木鬱鬱客來煑茗傳
酒談上都貴游人間可喜事㦯茗寒酒冷賓
主皆忘倦其居與予相望暇則步草徑相尋故
作小詩遺家僮歌之以侑酒茗其詩曰
富貴何時潤髑髏守錢奴與抱官囚太醫診得
人間病安樂延年萬事休
無求不著看人面有酒可以留人嬉欲知四休
安樂法聽取山谷老人詩
一病能惱安樂性四病長作一生愁借問四休
何所好不令一點上眉頭
過洞庭青草湖
乙丑越洞庭丙寅渡青草似爲神所憐雪上日
杲杲我雖貧至骨猶勝杜陵老憶昔上岳陽一
飯從人討行矣勿遲留蕉林追獦獠
晩泊長沙示秦處度范元實用寄
明略和父韻五首(温湛)
昔在秦少游許我同門友掘獄無張雷劒氣在
牛斗今來見令子文似前哲有何用相澆潑清
江渌如酒
范公太史僚山立乃先達發揮百代史管以六
經轄投身轉嶺海就木乃京洛仲子見長沙且
用慰飢渴
秦郎水江漢范郎器鼎鼐逝者不可尋猶喜二
子在相逢唾珠玉貧病問薪菜豫愁帆風船目
極别所愛
往時高交友宰木已摐摐今我二三子事業在
燈䆫秦范波瀾闊笑陸海潘江願兹秉經術出
仕榮家邦
少游五十策其言明且清筆墨深關鍵開闔見
日星陳友評斯文如鍾磬鼓笙誰能續鳳鳴洗
耳聽兩甥(謂爲甥秦范相)
次韻元實病目
道人嘗恨未灰心儒士苦愛讀書眼要須玄覽
照境空莫作白魚鑚蠹簡閱人朦朧似有味看
字昏澁尤宜懶范侯年少百夫雄言行一一無
可柬看君眸子當瞭然乃稱胷次常坥坥如何
有物食明月淚睫隕珠衣袖滿金篦刮膜會有
時湯熨取快術誠短君不見岳頭懶瓉一生禪
鼻涕垂頥渠不管
勝業寺悅亭(兩福巖一作阻)
苦雨巳解嚴諸峯來獻狀不見白頭禪空倚紫
藤杖
離福嚴
山下三日晴山上三日雨不見祝融峯還泝瀟
湘去
花光仲仁出秦蘇詩卷思兩國士
不可復見開卷絶歎因花光爲我
作梅數枝及畫煙外遠山追少游
韻記卷末
夢蝶眞人貌黃槁籬落逢花須醉倒雅聞花光
能畫梅更乞一枝洗煩惱扶持愛梅說道理自
許牛頭參巳早長眠橘洲風雨寒今日梅開向
誰好何況東坡成古丘不復龍蛇看揮掃我向
湖南更嶺南繫船來近花光老歎息斯人不可
見喜我未學霜前草寫盡南枝與北枝更作千
峯倚晴昊
書磨崖碑後
春風吹船著(斫音)浯溪扶藜上讀中興碑平生半
世看墨本摩莏石刻鬢成絲明皇不作包桑計
顛倒四海由禄兒九廟不守乘輿西萬官已作
鳥擇栖撫軍監國太子事何乃趣取大物爲事
有至難天幸爾上皇跼蹐還京師内間張后色
可否外間李父頤指揮南内淒涼幾苟活高將
軍去事尤危臣結春秋二三策臣甫杜鵑再拜
詩安知忠臣痛至骨世上伹賞瓊琚詞同來野
僧六七輩亦有文士相追隨斷崖蒼蘚對立久
凍雨爲洗前朝悲
浯溪圖
成子寫浯溪下筆便造極空濛得眞趣膚寸已
千尺只今中宫寺在昔漫郎宅更作老夫船檣
竿插蒼石
太平寺慈民閣(衮同登晩與曾公)
青玻瓈盆插千岑湘江水清無古今何處拭目
窮表裏太平飛閣暫登臨朝陽不聞皂蓋下愚
溪但有古木隂誰與洗滌懷古恨坐有佳客非
孤斟
題淡山巖二首
去城二十五里近天與隔盡俗子塵春蛙秋蠅
不到耳夏涼冬暖揔宜人巖中清磬僧定起洞
口綠樹仙家春惜哉次山世未顯不得雄文鑱
翠珉
淡山淡姓人安在徵君避秦亦不歸石門竹徑
幾時有瓊臺瑶室至今疑回中明㓗坐十客亦
可呼樂醉舞衣閬州城南果何似永州淡巖天
下稀(作凹回一)
明遠庵
遠公引得陶潛住美酒沽來飲無數我欲醉眠
卿且去只有空瓶同此趣誰知明遠似遠公亦
欲我行庵上路多方挈取甕頭春大白梨花十
分注與君深入逍遥游了無一物當情素道卿
道卿歸去來明遠主人今進步(溪僧道卿浯)
去年三月清明蔣彦回喜太守監
郡過其玉芝園作詩十六韻二侯
皆有報章今年三月余到玉芝園
記錄一時次其舊韻
春生瀟湘水風鳴澗谷泉過雨花漠漠弄晴絮
翩翩名園上朱閣觀後復觀前借問昔居人岑
絶無炊煙人生須富貴河水清且漣百年共如
此安用涕潺湲蔣侯真好事杖屨喜接連車載
溪中骨堆排若差肩厭看孔壬面醜石反成妍
感君勸我醉吾亦無間然亂我朱碧眼空花墜
便翾行動須人扶那能金石堅愛君雷式琴湯
湯發朱絃但恨賞音人太半隨逝川平生有詩
罪如痼不可痊今當痛自改三釁復三湔
三月辛丑同徐靖國到愚溪過羅
氏脩竹園入朝陽洞蔣彦回陶介
石僧崇廣及余子相步及余於朝
陽巖裴回水濱久之有白雲出洞
中散漫洞口咫尺欲不相見介石
請作五字記之
意行到愚溪竹輿鳴擔肩冉溪昔居人埋沒不
知年偶託文字工遂以愚溪傳柳侯不可見古
木蔭濺濺羅氏家瀟東瀟西讀書園笋茁不避
道檀欒搖春煙下入朝陽巖次山有銘鐫蘚石
破篆文不辨瞿李袁嵌竇響笙磬洞中出寒泉
同遊四五客拂石弄潺湲俄頃生白雲似欲駕
我仙吾將從此逝挽牽遂回船
代書寄翠巖新禪師
山谷青石牛自負萬鈞重八風吹得行處處是
日用又將十六口去作宜州夢苦憶新老人是
我法梁棟信手斫方圓規矩一一中遥思靈源
叟分坐法席共聊持楚狂句往作天女供嶺上
早梅春參軍慙獨弄
戲荅歐陽誠發奉議謝余送茶歌
歐陽子出陽山山竒水怪有異氣生此突兀熊
豹顔飲如江入洞庭野詩成十手不供寫老來
抱璞向涪翁東坡元是知音者蒼龍璧官焙香
涪翁投贈非世味自許詩情合得嘗却思翰林
來餽光禄酒兩家水鑒共寒光予乃安敢比東
坡有如玉槃金叵羅直相千萬不啻過愛公好
詩又能多老夫何有更横戈奈此于思百戰何
到桂州
桂嶺環城如鴈蕩平地蒼玉忽嶒峨李成不生
郭熙死柰此百嶂千峯何
以椰子茶缾寄德孺二首
碩果霣林梢可以代懸匏携持二十年煑茗當
酒肴我今禦魑魅學打衲僧包聊持堅重器遺
我金石交
炎丘椰木實入用隨茗椀譬如楛石砮但貴從
來遠往時萬里物今在籬落間知公一拂拭想
我瘴霧顔
和范信中寓居崇寧遇雨二首(寥)
范侯來尋八桂路走避俗人如脫兔衣囊夜雨
寄禪家行潦升階漂兩屨遣悶悶不離眼前避
愁愁已知人處慶公憂民苗未立旻公憂木水
推去兩禪有意開夀域歲晩築室當百堵它時
無屋可藏身且作五里公超霧
當年游俠成都路黃犬蒼鷹伐狐兔二十始肯
爲儒生行尋丈人奉巾屨千江渺然萬山阻抱
衣一囊遍處處或持劔掛宰上回亦有酒罷壷
中去昨來禪榻寄曲肱上雨傍風破環堵何時
鯤化北𬈑波好在豹隱南山霧
乞鍾乳於曾公衮(紆)
寄語魯公子金丹幾時熟願持鍾乳粉實此磬
懸腹遥怜蠏眼湯已化鵝管玉刀圭勿妄傳此
物非碌碌
豫章黃先生文集第八
