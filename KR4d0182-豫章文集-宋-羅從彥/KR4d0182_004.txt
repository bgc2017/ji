豫章黃先生文集第四
黃庭堅魯直
古詩五十首
和荅外舅孫莘老
次韻子瞻送李采
次韻子贍和王子立風雨敗書屋有感
次韻子瞻寄眉山王宣義
聽宋宗儒摘阮歌
次韻文潛同游王舍人園
次韻定國聞子由臥病績溪
博士王揚休碾密雲龍同事十三人
飲之戲作
荅黃冕仲索煎雙井并簡揚休
再荅冕仲
戲荅陳元輿
再荅元輿
次韻冕仲考進士試卷
演雅
戲荅趙伯充勸莫學書及爲席子澤解嘲
戲書秦少游壁
次韻孫子實寄少游
次韻荅秦少章乞酒
贈秦少儀
次韻子實題少章寄寂齋
送少章從翰林蘇公餘杭
便糴王丞送碧香酒用子瞻韻戲贈
鄭彦能
詠史呈徐仲車
宿舊彭澤懷陶令
臥陶軒
次韻吴宣義三徑懷友
送劉季展從軍鴈門二首
題宛陵張待舉曲肱亭
送張天覺得登字
戲和荅禽語
和邢惇夫秋懷十首
次韻子瞻題無咎所得文與可竹二
首粥字戲嘲無咎人字詠竹
次韻文潛休沐不出三首
和游景叔月報三捷
謝景叔惠冬笋雍酥水梨三物
再荅景叔
出城送客過故人東平侯趙景玲墓
寄尉氏倉官王仲弓
和荅外舅孫莘老
西風挽不來殘暑推不去出門厭鞾帽稅駕喜
巾屨道山鄰日月清樾深牖戶同舍多望郎閑
官無窘步少監巖壑姿宿昔廊廟具行趨補衮
職黼黻我王度歸休飲熱客觴豆愆調護浩然
養靈根勿藥有神助寄聲舊僚屬訓告及匕箸
尚憐費諫紙玉唾灑新句北焙碾玄璧谷簾煑
甘露何時臨書几剥芡談至莫
次韻子瞻送李豸
驥子墮地追風日未試千里誰能識習之實錄
葬皇祖斯文如女有正色今年持橐佐春官遂
失此人難塞責雖然一閧有竒耦博懸於投不
在德君看巨浸朝百川此豈有意潢潦前願爲
霧豹懷文隱莫愛風蟬蛻骨仙
次韻子瞻和王子立風雨敗書屋
有感(適)
婦翁不可撾王郎非嬌客十年爲從學苦淡共
堙厄燕雀嗤鴻漸犬羊睨麟獲遇逢涇渭分瞼
夢春冰釋平生五車書才吐二三策已作謗薰
天金朱果何益君窮一䆫下風雨更削跡詩工
知學進詞苦見意廹俗情傲秦贅婦舍不煖席
南冶從東家不聞被嘲劇師儒並世難日月過
箭疾公今未有田把筆耕六籍
次韻子瞻寄眉山王宣義
參軍但有四立壁初無臨江千木奴白頭不是
折腰具桐帽棕鞵稱老夫滄江鷗鷺野心性隂
壑虎豹雄牙須鷫鸘作裘初服在猩血染帶鄰
翁無昨來杜鵑勸歸去更得把酒聽提壷當今
人材不乏使天上二老須人扶兒無飽飯尚勤
書婦無複褌且著襦社甕可漉溪可漁更問黃
雞肥與癯林間醉著人伐木猶夢官下聞追呼
萬釘圍腰莫愛渠富貴安能潤黃壚
聽宋宗儒摘阮歌
翰林尚書宋公子文采風流今尚爾自疑耆域
是前身囊中探丸起人(九一作)死皃如千歲枯松枝落
魄酒中無定止得錢百萬送酒家一笑不問今
餘幾手揮琵琶送飛鴻促絃聒醉驚客起寒蟲
催織月籠秋獨鴈叫群天拍水楚國羇臣放十
年漢宫佳人嫁千里深閨洞房語恩怨紫燕黃
鸝韻桃李楚狂行歌驚市人漁父挐舟在葭葦
問君枯木著朱繩何能道人意中事君言此物
傳數姓玄璧庚庚有横理閉門三月傳國工身
今親見阮仲容我有江南一丘壑安得與君醉
其中曲肱聽君寫松風
次韻文潜同遊王舍人園
移竹淇園下買花洛水陽風煙二十年花竹可
迷藏九衢流車馬相值各怱忙豈有道邊宅靜
居如寶坊幅巾延客酒妙歌小紅裳主人有班
綴衣拂御爐香常恐鶗鴂鳴百草爲不芳故作
龜曳尾頗深漆園方初開蝸牛廬中置師子牀
買田宛丘間江漢起濫觴今此百畝宫冬温夏
清凉身閑閱世故宇靜發天光安肯聲利場牽
黃臂老蒼張侯筆瑞世三秀麗齊房作詩盛推
賞明珠計斛量掃花坐晩吹妙語益難忘重游
樊素病捧心不能糚來日猶可追聽我歌楚狂
次韻定國聞蘇子由臥病績溪
炎洲冬無冰十月雷虺虺及春瘧癘行用人祭
非鬼巫師司民命藥石不入市溪弩潜發機土
風甚不美蘇子臥江南感嘆中夜起聞道病在
牀食魚不知旨寒暑戰胷中士窮有如此此公
天機深爵禄心已死養生遺形骸觀妙得骨髓
后皇蒔嘉橘中歲多成枳佳人何時來爲天啓
玉齒湔祓瘴霧姿朝趨去天咫諸公轉鴻鈞國
器方薦砥矢詩寫予心莊語不加綺
博士王揚休輾密雲龍同事十三
人飲之戲作
亂雲蒼璧小盤龍貢包新㨾出元豐王郎坦腹
飯牀東太官分物來婦翁棘圍深鎖武成宫談
天進士雕虚空鳴鳩欲雨喚雌雄南嶺北嶺宫
徵同午䆫欲眠視濛濛喜君開包輾春風注湯
官焙香出籠非君灌頂甘露椀幾爲談天乾舌本
荅黃冕仲索煎雙井并簡揚休(裳)
江夏無雙乃吾宗同舍頗似王安豐能澆茗椀
湔祓我風袂欲挹浮丘翁吾宗落筆賞幽事秋
月下照澄江空家山鷹瓜是小草敢與好賜雲
龍同不嫌水厄幸來辱寒泉湯鼎聽松風夜堂
朱墨小燈籠惜無纖纖來捧椀唯倚新詩可傳本
再荅冕仲
丘壑詩書雖數窮田園芋栗頗時豐小桃源口
雨繁紅春溪蒲稗沒鳬翁投身世網夢歸去摘
山鼓聲雷殷空秋堂一笑共燈火與公草木臭
味同安用茗澆磊隗胷它日過飯隨家風買魚
貫柳雞著籠更當力貧開酒椀走謁鄰翁稱子本
戲荅陳元輿(軒)
平生所聞陳汀州蝗不入境年屢豐東門拜書
始識面鬢髮幸未成老翁官饔同盤厭羶膩茶
甌破睡秋堂空自言不復蛾眉夢枯淡頗與小
人同但憂迎笑花枝紅(新囗一作)夜䆫冷雨打斜風秋衣
沉水換薰籠銀屏宛轉復宛轉意根難拔如薤本
再荅元輿
君不能入身帝城結子公又不能擊強有如諸
葛豐法當憔悴百寮底五十天涯一秃翁問君
何自今爲郎便殿奏賦聲摩空偶然樽酒相勞
苦牛鐸調與黃鍾同安得朱轓各憑熊江南樓
閣白蘋風勸歸啼鳥曉䆫籠男兒邂逅功補衮
鳥倦歸巢葉歸本
次韻冕仲考進士試卷
少來迷翰墨無異蟲蠧木諸生程藝文承詔當
品目牀敷設箱篚賦納忽數束變名溷甲乙謄
寫失句讀晝䆫愛白駒夜几跋紅燭鈎深思嘉
魚攻璞願良玉談天用一律佔畢厭重複絲布
澁難縫快意忽破竹聖言禆曲學割裘綴邪幅
注金無全功竊發或中鵠翟公辟雍老薪槱茂
棫樸御史威降霜行私不容粟吏部提来鑒片
善蒙采錄博士刈其楚鍂量頗三復因人享成
事賤子眞碌碌
演雅
桑𧖟作蠒自纏裹蛛蝥結網工遮邏燕無居舍
經始忙蝶爲風光勾引破老鶬銜石宿水飲穉
蜂趨衙供密課鵲傳吉語安得閑雞催晨興不
敢卧氣陵千里蠅附驥枉過一生蟻旋磨蝨聞
湯沸尚血食雀喜宫成自相賀晴天振羽樂蜉
蝣空穴祝兒成蜾蠃蛣蜣轉丸賤蘇合飛蛾赴
燭甘死禍井邊蠹李螬苦肥枝頭飲露蟬常餓
天螻伏隙錄人語射工&KR0877;沙須影過訓狐啄屋
眞行怪蠨蛸報喜太多可鸕鷀密伺魚蝦便白
鷺不禁塵土涴絡緯何嘗省機織布穀未應勤
種播五技鼯鼠笑鳩拙百足馬蚿憐鼈跛老蚌
胎中珠是賊醯鷄瓮裏天幾大螳蜋當轍恃長
臂熠燿宵行矜照火提壷猶能勸沽酒黃口只
知貪飯顆伯勞饒舌世不問鸚鵡纔言便關鎖
春蛙夏蜩更嘈雜土蚓壁蟫何碎瑣江南野水
碧於天中有狎鷗閑似我
戲荅趙伯充勸莫學書及爲席子
澤解嘲(叔盎延賞)
平生飲酒不盡味五鼎餽肉如嚼蠟我醉欲眠
便遣客三年窺牆亦面壁空餘小來翰墨場松
煙兔穎傍明䆫偶隨兒戲洒墨汁衆人許在崔
杜行晩學長沙小三昧幻出萬物眞成狂龍蛇
起陸雷破柱自喜竒觀繞繩牀家人罵笑寧有
道汚染黃素敗粉牆誠不如南鄰席明府蛛網
鎖硯蝸書梁懷中探丸起九死才術頗似漢太
倉感君詩句喚夢覺邯鄲初未熟黃粱身如朝
露無牢強玩此白駒過隙光從此永明書百卷
自公退食一爐香
戲書秦少游壁(觀)
丁令威化作遼東白鸖歸朱顔未改故人非微
服過宋風退飛宋父擁篲待來歸誰饋伯勞鸜
鵒妃秦氏庭烏八九子雅烏之兄畢逋尾憶炊
門牡烹伏雌未肯增巢令汝棲莫愁野雉疎家
雞但願主人印纍纍
次韻孫子實寄少游(端)
薛宣欲吏雲季氏或招閔此公胷中秋萬物被
收攟賣藥偶知名草玄非近準才難不易得志
大略細謹士生要弘毅天地爲蓋軫驥來鹽車
驂井下短綆引難甘呼爾食聊寄粲然辴誰能
借前籌還婦用束藴吾聞調羹鼎異味及枌槿
豈其供王羞而棄會稽笋
次韻荅秦少章乞酒(覯)
朝事鞍馬早吏曹文墨拘初無尺寸補但於友
朋疎豈知簞瓢子卧起一牀書炙背道堯舜雪
屋相與娱步出城東門野鳥吟廢墟頗知富貴
事勢窮心亦舒詩來獻窮狀水餅嚼冰𬞞斗酒
得醉否枵腹如瓠壷亦可召西舍侯嬴非博徒
贈秦少儀(覿)
汝南許文休馬磨自衣食但聞郡功曹滿世名
籍籍渠命有顯晦非人作通塞秦氏多英俊少
游眉最白頻聞鴻鴈行筆皆萬人敵吾蚤知有
覯而不知有覿少儀䄂詩來剖蚌珠的歷乃能
持一鏃與我箭鋒直自吾得此詩三日臥向壁
挽士不能寸推去輒數尺才難不其然有亦未
易識
次韻子實題少章寄寂齋
虚名誤壯夫今古可笑閔屍裹萬里歸書載五
車攟安知衡門下身與天地準秦晁兩美士内
行頗修謹余欲造之深抽琴去其軫寄寂喧閧
間此道有汲引獄戶聞笞榜市聲雜嘲辴二生
對曲肱圭玉發石藴小大窮鵬鷃短長春椿槿
欲聞寂時聲黃鍾在龍筍
送少章從翰林蘇公餘杭
東南淮海惟揚州國士無雙秦少游欲攀天關
守九虎但有筆力回萬牛文學從横乃如此故
應當家有季子時來誰能力作難鴻鴈行飛入
道山斑衣兒啼眞自樂從師學道也不惡但使
新年勝故年即如常在郎罷前
便糴王丞送碧香酒用子瞻韻戲
贈鄭彦能
食貧好飲嘗自嘲日給上尊無骨相大農部丞
送新酒碧香竊比王家釀應憐坐客竟無氊更
遭官長頗譏謗銀杯同色試一傾排遣春寒出
幃帳浮蛆翁翁杯底滑坐想康成論泛盎重門
著關不爲君但備惡客來仇餉
詠史呈徐仲車(積)
諸葛見益州釋耒荅三顧川流恨未平武功原
上路杜微對諸葛輿致伹求去傾心倚經綸坐
上漫書䟽白鷗渺蒹葭霜鶻在指呼借問諸葛
公何如迎主簿
宿舊彭澤懷陶令
潛魚願深渺淵明無由逃彭澤當此時沉冥一
世豪司馬寒如灰禮樂卯金刀歲晩以字行更
始號元亮淒其望諸葛抗髒猶漢相時無益州
牧指撝用諸將平生夲朝心歲月閱江浪空餘
詩語工落筆九天上向來非無人此友獨可尚
屬予剛制酒無用酌杯盎欲招千載魂斯文或
宜當
卧陶軒(爲晁無咎作)
陶公白頭卧宇宙一北䆫但聞䆫風雨平陸漫
成江卯金扛九鼎把菊醉胡牀城南晁正字國
器無等雙日月麗宸極大明朝萬邦假版未通
班曉嚴夢逄逄萬卷曲肱裏胷中湛秋霜亦有
好事人叩門提酒缸欲眠不遣客眞處更難忘
次韻吴宣義三徑懷友
佳眠未知曉屋角聞睛哢萬事頗忘懷猶牽故
人夢采蘭秋蓬深汲井短綆凍起看冥飛鴻乃
見天宇空甚念故人寒誰省杼與綜往者天一
方日月老賓送往者不可言古栢守翁仲
送劉季展從軍鴈門二首
劉郎才力耐百戰蒼鷹下韝秋未晚千里荷戈
防犬羊十年讀書厭藜莧試尋北産汗血駒莫
殺南飛寄書鴈人生有禄親白頭可令一日無
甘饌
石砆谷中玉子瘦金剛窟前藥草肥仙家耕耘
成白璧道人煑掘起風痱絳囊璀璨思盈斗竹
畚香甘要百圍到官莫道無來使日日北風鴻
鴈歸
題宛陵張待舉曲肱亭
仲蔚蓬蒿宅宣城詩句中人賢忘巷陋境勝失
途窮寒葅書萬卷零亂剛直胷偃蹇勲業外嘯
歌山水重晨鷄催不起擁被聽松風
送張天覺得登字
張侯起巴渝翼若垂天鵬歷詆漢諸公霜風拂
觚稜去國行萬里淡如雲水僧歸來頭益白小
試不盡能湖海尚豪氣有人議陳登持節上三
晉邦刑寄哀矜公家有閑日禪窟問香燈因來
叙行李斬寄老崖藤
戲和荅禽語
南村北村雨一犁新婦餉姑翁哺兒田中啼鳥
自四時催人脫袴著新衣著新替舊亦不惡去
年租重無袴著
和邢惇夫秋懷十首(居實)
殘暑已俶裝好風方來歸未能疎團扇頗復製
秋衣高蟬遽如許長吟送落暉相教促女功莎
蟲能表微
曩時高唐客暮雨朝行雲隂居懷天匹楚觀夢
紛紜我欲覩光儀齊明炷爐薰天高萬物肅誰
爲帝子魂
七均師無聲五和常主淡芸芸歸此妙一德貫
眞濫夢臨秋江水魚蝦避窺瞰明月夲無心誰
令作寒鑑
王度無畦畛包荒用馮河秦收鄭渠成晉得楚
材多用人當其物不但軸與薖六通而四闢玉
燭四時和
相如用全趙留侯開有漢名登泰山重功略天
下半讓頗封韓彭事成群疑泮天道常曲全小
智驁後患
慶州名父子忠勇横八區許身如稷契初不學
孫吳荷戈去防秋面皺鬢欲疎雖折千里衝豈
若秉事樞
謝公藴風流詩作鮑照語絲蟲縈草紙筆力挾
風雨萬里投諫書石交化豺虎世方用賢髦先
成泉下土
今日吕虢州堂堂古遺直許國輸九死補天鍊
五色頗修諫員缺人壽無金石西風壯士(夫一作)淚多
爲程顥滴
吾友陳師道抱瑟不吹竽文章似揚馬欬唾落
明珠固窮有膽氣風壑嘯於菟秋來入詩律陶
謝不枝梧
邢子臥北䆫吟秋意少悰讀書用意苦歐血驚
廼翁安得和扁輩爲浣學古胷肺熱今好否微
涼生井桐
次韻子瞻題無咎所得人與可竹
二首粥字戲嘲無咎人字詠竹
十字供籠餅一水試茗粥忽憶故人來壁間風
動竹舍前粲戎葵舍後荒苜蓿此郎如竹瘦十
飯九不肉
地下文夫子風流絶此人能和晚煙色幻出歲
寒身馬鬛松成拱鵝溪墨尚新應懷斲泥手去
作主林神
次韻文潛休沐不出二首
風塵車馬逐得失兩關心惟有張仲蔚門前蓬
藋深自公及歸沐畢願詩書林墻東作瘦馬萬
里氣駸駸
與世自少味閉關非有心戎葵一笑粲露井百
尺深著書洒風雨枯筆束如林蘇公歎妙墨逼
人太駸駸
和游景叔月報三捷(師雄)
漢家飛將用廟謀復我匹夫匹婦讎眞成折箠
禽胡月不是黃榆牧馬秋幄中已斷匈奴臂軍
前可飲月氏頭願見呼韓朝渭上諸將不用萬
戶侯
謝景叔惠冬笋雍酥水棃三物
玉人憐我長𬞞食走送厨珍不自嘗秦牛肥膩
酥勝雪漢苑甘寒棃得霜冰底斲春生笋束豹
文解籜饌寒玉見他桃李憶故園嚵獠應殘遶
䆫竹
再荅景叔
女三爲粲當獻王三珍同盤乃得嘗甘寒下繞
藜莧腸令我詩句挾風霜小人食珍敢取足都
城一飯炊白玉賜錢千萬民猶飢雪後排簷凍
銀竹
出城送客過故人東平侯趙景珍
墓(令蠙)
朱顔苦留不肯住白髮政爾欺得人嬋娟去作
誰家妾意氣都成一聚塵今日牛羊上丘壟當
時近前左右嗔花開鳥啼荆棘裏誰與平章作
好春
寄尉氏倉官王仲弓
嘨臺有佳人玄髮鑑笄珥登高歌一曲聽者傾
城市門無行媒迹草木倚憔悴人物方渺然誰
能委圭幣
豫章黃先生文集第四
