豫章黃先生文集第十四
黃庭堅魯直
贊八十首
江氏家藏仁宗皇帝墨蹟贊
錢忠懿王畫像贊
王元之眞贊
東坡先生眞贊三首
寫眞自贊六首
張大同寫予眞請自贊
張子謙寫予眞請自贊
故僰道廖君畫像贊
故江陽楊君畫像贊
故陳氏畫像贊
喬令眞贊
文勛眞贊
李冲元眞贊
宋喬年眞贊
宋宗儒眞贊
陶元居士贊
史應之贊
麟趾贊
笻竹杖贊
義松贊
三笑圖贊
倦鶴圖贊
席子澤槃礡圖贊
趙景仁彈琴舞鶴圖贊
胡逸老吴生畫屏贊
易生畫獐猿猴貛贊
畫墨竹贊
畫牧牛贊
畫馬贊
黃庭畫贊
觀世音贊六首
江南李後主夢觀世音像贊
了觀師繡觀音贊
龐道者繡觀音贊
十六羅漢贊十六首
見翰林蘇公馬祖龐翁贊戲書
淸涼國師眞贊
木平和尚眞贊
南安巖主大嚴禪師眞贊
南安巖主定應大師眞贊
黃龍南禪師眞贊
大潙喆禪師眞贊
五祖演禪師眞贊
慧林冲禪師眞贊
法雲秀禪師眞贊
泐潭乾和尚眞贊
泐潭我和尚眞贊
長蘆夫和尚眞贊
雲蓋智和尚眞贊
仰山簡和尚眞贊
黃龍清和尚眞贊
大通禪師眞贊
寳梵大師眞贊
江氏家藏仁宗皇帝墨蹟贊
昭陵仁聖與天同功不刻不雕萬國文明日月
照臨無有隠側一酒之雨澤及萬物簡言易從
易言易知皇祖有訓下如四時雷聲不作天地
淵默遺黎懷仁霣泣翰墨
錢忠懿王畫像贊
文武忠懿堂堂如春中有樗里不以示人雷行
八區震驚聽聞提十五州共爲帝民送君者自
崖而反以安樂其子孫九萬里則風斯在下眇
大物而成仁
王元之眞贊
天錫王公佐我
太宗學問文章致于匪躬四方來庭上稍宴衎
公含瓦石責君堯舜采芝商洛以切直去惟是
文章許以獨步白髮還朝泣思軒轅雞犬&KR1851;鼎
群飛上天
眞宗好文且大用公太阿出匣公挺其鋒龍怒
鱗逆在廷岌岌萬物並流砥柱中立古之遺直
叔向以之嗚呼王公其尚似之
東坡先生眞贊三首
子瞻堂堂出於峨眉司馬班揚金馬石渠閱士
如牆上前論事釋之馮唐言語以爲階而投諸
雲夢之黃東坡之酒赤壁之笛嬉笑怒罵皆成
文章解羈而歸紫微玉堂子瞻之德未變於初
爾而名之曰元祐之黨放之珠厓儋耳方其金
馬石渠不自知其東坡赤壁也及其東坡赤壁
不自意其紫微玉堂也及其紫微玉堂不自知
其珠厓儋耳也九州四海知有東坡東坡歸矣
民笑且歌一日不朝其間容戈至其一丘一壑
則無如此道人何
岌岌堂堂如山如河其愛之也引之上西掖鑾
坡是亦一東坡非亦一東坡槁項黃馘觸時干
戈其惡之也投之於鯤鯨之波是亦一東坡非
亦一東坡計東坡之在天下如太倉之一稊米
至於臨大節而不可奪則與天地相終始
眉目雲開月靜文章豹蔚虎炳逢世愛憎怡怡
立朝公忠炯炯
寫眞自贊六首
余往歲登山臨水未嘗不諷詠王摩詰輞川别
業之篇想見其人如與並世故元豐間作能詩
王右轄之句以嘉素寫寄舒城李伯時求作右
丞像此時與伯時未相識而伯時所作摩詰偶
似不肖但多髯爾今觀秦少章所畜畫像甚類
而瘦豈山澤之儒故應臞哉少章因請余自贊
贊曰
飲不過一瓢食不過一簞田夫亦不改其樂而
夫子不謂之能賢何也顔淵當首出萬物而奉
以四海九州而享之若是故曰人不堪其憂若
余之於山澤魚在深藻鹿得豐草伊其野性則
然蓋非抱沈陸之屈懷迷邦之寶既不能詩成
無色之畫畫出無聲之詩又白首而不聞道則
奚取於似摩詰爲若乃登山臨水喜見清揚豈
以優孟爲孫叔敖虎賁似蔡中郎者耶
吏能精密里行婣䘏則不如其兄元明而無元
明憂疑萬事之敝斟酌世故銓品人物則不如
其弟知命而無知命強項好勝之累蓋元明以
寡過而知命以傲世如魯直者欲寡過而未能
以傲世則不敢自江南乘一虛舟又安知乘流
之與遇坎者哉
或問魯直似不似汝似與不似是何等語前乎
魯直若甲若乙不可勝紀後乎魯直若甲若乙
不可勝紀此一時也則魯直而已矣一以我爲
牛予因以渡河而徹源底一以我爲馬予因以
日千里計魯直之在萬化何翅太倉之一稊米
吏能不如趙張三王文章不如司馬班楊頎頎
以富貴酖毒而酖毒不能入其城府投之以世
故豺虎而豺虎無所措其瓜角則於數子有一
日之長
道是魯直亦得道不是魯直亦得是與不是且
置且道喚那箇作魯直若要斬截一句藏頭白
海頭黑
似僧有髮似俗無塵作夢中夢見身外身
張大同寫予眞請自贊
秀眉廣宇不如魯山槁項黃馘不如漆園韜光
匿名將在雙井談玄說妙熱謾兩川枯木突兀
死灰不然虛舟迕物成百漏船
張子謙寫予眞請自贊
見人金玉滿堂而不貪看人鳳閣鸞臺而不妬
自疑是南岳懶瓚師人言是前身黃叔度
故僰道廖君畫像贊(并序)
廖君翰字仲良治生有猗頓之材知子有朱公
之智初居郁鄢而遷于僰道推郁鄢之田以業
其兄買止於夷戸即其人以耕稼不征其財力
數年遂役屬數百家而富以千倍乃大治産居
延儒學以爲子師禮游士以爲子友命子琮爲
進士遂登嘉祐二年進士第戎人仕於朝自琮
始君年三十以郡吏與夷戰於馬鳴溪敗績自
没水中流數里或獲以舟得不死後五十年而
爲士大夫家有家法居戎州第一君夀七十九
而終里人愛之故有畫像于夀昌院後三十年
琮以承議郎致仕家居贈君某官思配前人之
德乃新畫像之室而請余爲之贊
廖君僕遫卒享五福其艱其勤天畀戩穀治生
之材可以治邦知子之智可以使能耋老于鄉
以福孫曾在爾後人思其艱勤思其好賢維衣
食之源瞻像思孝勿墮其教
故江陽楊君畫像贊(并序)
楊君存道累世以儒學知名薦於鄉乃登治平
四年進士第於予爲同年進士其爲人孝弟慈
祥其文學鄉先生以爲可宗其爲吏不愧古之
長民者不幸年四十九而卒其葬也予爲贊其
畫像以教其鄉縣之子弟云存道諱從居江陽
久矣莫知其所從遷也贊曰
顯允臨卭吏師文宗能者述之德宇恢恢疎而
不失有物實之於義當然確乎不奪強者屈之
愛民如子曰予用威誰其䘏之圖像如生雖不
能言誰敢忽之其事在人歲月其逝勿墜失之
後有南董詢事考言尚其筆之
故陳氏畫像贊
女歸能婦義止宜家誰其向道探深見遐入古
人室立妙法句自履實地告人悟處忽爾心疾
累歲狂癡爲忘我難使人厭之迨其解化莊語
告戒堂堂夫人凌鄭同派
喬令眞贊
抱璞而居其誰别玉喬君不獻自尊兩足窺其
獄戸視其邑庭吏無重糈民有頌聲提平如砥
持廉如水觀其中公清有餘相其㒵固凡人耳
文勛眞贊
榮如辱如誰喪誰得萃如嗟如不見聲色爲吏
不殘去其敗群好賢喜士黽勉而勤子克家吾
稅駕舍几而寢漠然即化眉目在圖慰爾時思
藹然粹温似無恙時
李冲元眞贊
冶百鍊之金而中黃鐘之宫琢无瑕之玉而成
夜光之璧可用饗帝可用活國師曠不世而無
聞韞櫝藏之而無悶士亦何得於山林旡勛而
藎穀也故肥遯
宋喬年眞贊
士之坎壈以其智多因坎壈以爲師用其多以
見已相遭於功名之會圖像麒麟獨行於寂寞
之濱照影溪壑大者四時爾小者風雨爾豈眞
我哉
宋宗儒眞贊
宋子勃窣心有古鏡朝四暮三爲笑不競放一
捻一猶著禪病探丸起死味藥知性憂患不入
乎杯中抱胡琴而風聽若乃脫冠祖裼捫蝨應
客目如愁胡拊髀而呼是必追橡栗於雲抄探
水月於江湖然後快於心與
陶兀居士贊
眉山吳元祥得意於酒與世相志者史應之贊
之曰兀兀陶陶陶陶兀兀是醒是醉布衣簪紱
涪翁乃名之陶兀居士而增贊之
兀兀陶陶借書借不得陶陶兀兀問字問不得
是醒是醉佛也會不得布衣簪紱有人扶便得
史應之贊
眉山史應之愛酒而滑稽對鄙不肖醉眼一笑
司馬德操萬事但好東方戲嘲驚動漢朝窮則
德操逹則方朔天地一壷不膠者卓應之老矣
似愚不愚江安食不足江陽酒有餘
麟趾贊
麟有趾而不踶仁哉麟哉有定而不抵仁哉麟
哉有角而不觸仁哉麟哉今之人一朝之忿以
觸人滅身辱親嗚呼人中有獸獸中有人
笻竹杖贊
厲廉隅而不劌故竊比於彭耽之夀屈曲而有
直體能獨立於雪霜之後伯夷食薇而清陳仲
嚥李而瘦涪翁晝寢蒼龍掛壁涪翁履危心如
鐵石窮山獨行解兩虎爭終不使卞莊乘間而
孺子成名
義松贊(洪州西山翊眞觀)
西山之松有歲寒之質懷其同氣耶既分矣復
合而爲一涔霠雲雨老大霜雪匠石輟斤樵夫
歎息人之同氣去本末遠宰上之杞蔽芾成陰
有其干戈日尋余不知其何心
三笑圖贊
二豪之所爭不滿三隠之一笑三隠之所笑不
解耶舍之顔耶舍之印霧鎖雲埋九年面壁此
印方開
倦鶴圖贊(歸鶴余題曰倦鶴圖子瞻畫石伯時爲作)
偉萬里之仙驥羾九關而天翶亦倦飛而歸止
矧人生之嗟勞飢食北山之薇蕨寒緝江南之
落毛安能作河中之桴木寧爲籬落之繫匏
席子澤槃礴圖贊
百遇毒而成醫九折臂而信道慈子而長人之
幼愛親而夀人之老蓋嘗飲長桑之丸而得耆
域之草此天地之仁氣也而席子以遊方之内
知萬化之如今忘一世之遺我臨流濯足脫帽
箕坐寄槁竹以孤唳哂秋葉之驚墮此天地之
義氣也而席子以遊方之外觀壑若陵對卿若
兵客或箴之曰俯仰之間禍之橐也虎不可暴
河不可乘席子笑而應之曰此天地之強陽氣
也誰能以久生於是方噓竹莩緻膜眼吟弄風
月使客忘返吾但怪其多能不窮不知去方朔
之近遠
趙景仁彈琴舞鶴圖贊
無山而隠不褐而禪聽松風以度曲按舞鶴而
忘年鏗爾舍琴而對吏忽坌入而來前察朱墨
之如蟻初不病其超然
胡逸老吳生畫屏贊
兩虎戲搏文章露千林號風雷欲雨慎勿私鬭
傷爪距豺狼野干即當路
易生畫獐猿猴貛贊
穴居木處相安以飲食生渴飢愛憎無師而自
能其皮之美也自立辟其肉之肴也故多兵風
林霧壑伐木丁丁雄雌同聲去之遠而猶鳴彼
其不同臭味故眴目而相驚惟蟲能蟲惟蟲能
天余是以觀萬物之情
畫墨竹贊
人有歲寒心乃有歲寒節何能貌不枯虛心聽
霜雪
畫牧牛贊
鼻之柔也以繩牧之心之柔也以道牧之縱而
不蹊人之田其惟皂服之
畫馬贊
御與馬相得維予止作萬里不日而復士志於
學則亦無息以師友爲轡策及其至焉維爾力
黃庭畫贊
君誦黃庭内外篇本欲洗心不求仙夜眎片月
墮我前黑氣剥盡朝日鮮一暑一寒久自堅體
中風行上通天亭亭孤立孰旁緣至哉道師昔
云然既已得之戒不傳知我此心未虧騫指我
嬰兒藏谷淵言未絶口行已旋我記其言夜不眠
觀世音贊六首
海岸孤絶補陀巖有一衆生圓正覺八萬四千
清淨眼見塵勞中華藏海八萬四千母陀臂接
引有情到彼岸涅槃生死不二見是則名爲施
無畏八風吹播老病死無一衆生得安隱心華
照了十方空即見觀世音慈眼設欲眞見觀世
音金沙灘頭馬郎婦
自心海岸孤絶處戒定慧香補陀伽觀身實相
淨聖尊自度衆生大悲願一一漚漚鏡本空八
萬四千垂手處夢時捉得水中月親與彌猴觀
古鏡
聖慈悲願觀自在海岸孤絶補陀巖貫花纓絡
普莊嚴度生如幻現微笑有一衆生起圓覺即
現三十二應身壁立千仞無依倚住空還以自
念力
以法界印印諸善根以平等印普印諸業八萬
四千母陀臂諸佛承我稱提刀八萬四千清淨
眼衆生依我成正覺補陀巖下白花風月照海
漩三昧底
聖慈悲願觀自在小白花山住道埸海漩三昧
覺澄圓三十二應施無畏有一衆生發大心願
度我身及舍識萬仞峯前撒手過觀音豈復異
人乎
敬禮補陀巖下水邊十方三世無不現前願我
亦證空覺極圓處處悲救火中生蓮
江南李後主夢觀世音像贊
補陀巖中大慈聖滄浪石上觀生死南州麽聖
師子王感夢白衣施無畏夢回洒筆具光相照
鏡還與我面同當時若會照鏡句放下江南作
閑客
了觀師繡觀音贊
六合内外若有不觀音處則此絲縷不能堅固
横此三十二應共此一光明聚了觀觀音自知
金針落處知落處女媧補天夜夜雨
龐道者繡觀音贊(并序)
道者侏儒從山谷累年自謂予云家富於財父
母死無兄弟年三十不嫁聞山谷食素遂盡散
其貲與族人作頭陀從山谷不衣帛不臥榻一
齋之外水亦不飲
八萬四千唯兩臂三十二應無來往悲觀一切
造諸業慈觀諸業熾然住清淨觀時無本根幻
影重重蒙古佛有能出世自觀音即受老翁無
畏施
十六羅漢贊十六首
第一尊者賓度羅跋羅墯闍崑
崙兒奉金匣國王坐前瑠璃花
盆正坐左右手作印前有香印
小僧奉鉢國王取火燃香印
大阿羅漢賓度羅奉持末後如來印日中一鉢
千家飯處處作佛事饒益以我身心五分香作
光明雲雨大千取火燃香世界主能遍法界唯
心辦
第二尊者迦喏迦伐蹉迦濕彌
羅國王坐(正一作)右手作印坐前瑠璃
盆花崑崙奴奉經匣國王作禮
佛記一切賢聖衆皆以無爲有差别如來乃至
阿羅漢同入涅槃三昧海二乘設不見此理是
則波旬顛倒想稽首迦諾迦伐蹉看花結印同
無相
第三尊者迦諾迦跋釐墮闍合
左右手作印胡奴奉經小僧持課
駕羊超出風火宅跨兔求度生死河昔乘如來
初方便自徹海漩三昧底三乘如來悲願力身
如光影現十方持經不染文字相是名第一離
欲者
第四尊者蘇頻陀左手持經小
僧傾瑠璃瓶水飲虎
斑斑之獸本山林升堂入室作輿衞小僧奉施
軍持水弭耳來受救渴供胷中猛虎自調服是
故異物成一家我觀閻浮提衆生同牀猜忌若
冰炭
第五尊者諾矩羅阿氏多西面
彈指胡奴執印杖小僧奉瑠璃
器中有兩孔雀尾
稽首具六波羅蜜稽首得無生法忍稽首佛敕
久住世稽首救世不倦者天上人間福田施心
無高下依佛慧遍與有情作功德故受孔雀墮
尾供
第六尊者跋陀羅住在耽没羅
洲面西坐疊左右手國王奉如
意小僧合掌
能以一切聲聞佛能以法忍出世法宴坐分身
應十方不取涅槃自饒益伏住泥沙觀止水中
有菩薩清凉月無明風起作浪波方會如來同
覺海
第七尊者迦理迦執白拂小僧
奉匣胡奴濾水
佛光影中大杜多八萬細行滅塵勞愛護有情
如眼目胡奴來供濾水囊手持白拂起清風奉
持所聞佛直指小根魔子欲横戈弓折箭盡皆
消霣
第八尊者伐闍羅吠多羅指顧
有所言小僧作香篆胡奴奉香
篆臺肩掛淨水寶缾
百和香中本無我光透塵勞一一法佛法本從
空處起炳然字義照太空以此一香應發心東
方出日西方雨我今稽首伐闍羅是眞離欲阿
羅漢
第九尊者戍博迦住在香醉山
中執羽扇胡奴奉金爐小僧奉
來禽
香醉山中夏木陰來禽磊磊承風霧山鳥衝飛
墮聖前小僧澡雪羞時供胡奴知是說法時故
奉金爐聽時事有說法相無言說無說無聞是
眞說
第十尊者半託迦住在三十三
天長眉持數珠小僧合十指天
王獻鈴杵
厖眉寂默坐空禪萬年一念無緣促手珠猶作
奢摩他寄迹普賢修萬行梵天來獻瑜伽具問
人親見世尊來撥開眉目示梵王諸天皆得法
眼淨
第十一尊者羅怙羅持經小僧
奉經帙國王跪坐
一身入定多身出屈申臂頃四天下如世篋藏
諸有物及以絲縷舞土木小兒贊歎或恐怖耆
老智者但袖手佛說神通方便力度脫衆生具
功德
第十二尊者那迦犀那持印杖
小僧合掌胡王獻七寶
四十九年大教主波旬請故入涅槃佛身常尋
法界住非其境界故不見未法衆生尠福田衆
魔染衣汙戒律稽首那迦住世間令我常生遇
佛想
第十三尊者因揭陀振金錫龍
擾坐下國王獻鈴
如來寶仗降魔相慈悲威怒震十方毒龍帖耳
收雷霆逆鱗可摩若家狗我法未嘗惱衆生不
令肆毒生恐怖但以本來悲願力情與無情共
一家
第十四尊者伐那婆斯受國王
獻寶塔國王胡跪胡奴奉塔坐
八萬四千寶浮圖不如一念心清淨惟此有相
檀施福三塗八難所依怙佛以一花示迦葉笑
中有刀世不解而以法盡付諸人深藏寶骨待
梅里
第十五尊者阿氏多奉手爐國
王注水灌蓮花盆小僧奉花
萬山相倚碧巑岏靈鷲一峯聖賢宅如來往昔
經行處林泉鳥獸皆迊向清淨眷屬千五百無
日不聞鍾磬音閻浮提中大福田蓮花會上菩
提記(作回匝一)
第十六尊者注茶半託迦合掌
受龍女獻珠案上設鈴杵小僧
奉手爐
持軸山中大慈聖普應諸供作佛事雖設大鈴
金剛杵如世休馬櫜弓矢龍女來獻九淵珠無
心奉施無心受清淨之衆見尋常相視還如土
木偶
見翰林蘇公馬祖龐翁贊戲書
一口吸盡西江水磨却馬師三尺觜馬駒蹋殺
天下人驚雷破浪非凡鱗馬祖龐公水泄不通
游鯈方樂科斗生角
清凉國師眞贊(休語摘裴)
寶月清凉寂照法界以沙門相藏世間解谷響
入耳性不可爲青蓮出水深不可窺萬象紛披
花開古錦啓迪群氓與甘露飲哲人去矣資何
所參即事之理塔鎖終南
木平和尚眞贊
一尺三寸汗脚草鞋掛龍牀角他日清凉半座
果然未忘禮樂一一漚裏木平稽首一漚前覺
南安巖主大嚴禪師眞贊
石出山而韻自丘壑松不春而骨立冰霜今得
雲門柱杖打破鬼窟靈牀其石也將能萬里出
雲雨其松也欲與三界作陰凉此似昔人非昔
人也山中故友任商量
南安巖主定應大師眞贊
定光古佛不顯其光古錐透穿大千以爲嚢臥像
出家西峯參道亦俗亦眞一體三寶彼逆我順
彼順我逆過即追求虛空鳥迹驅使草木教誨
蛇虎愁霖出日枯旱下雨無男得男無女得女
法法如是誰奪誰予令君威怒免我伽梨既而
釋之遂終白衣白帽素履須髮皤皤夀八十二
與世同波窮巖草木枯腊風雨七閩香光家以
爲祖薩埵御天宋有萬姓乃錫象服名曰定應
黃龍南禪師眞贊
我手何似佛手日中見斗我脚何似驢脚鎖却
狗口生緣在甚麽處黃茆裏走乃有北溟之鯤
揭海生塵以長觜鳥啄其心肝師乃退藏於密
待其化而爲鵬與之羽翼九萬里則風斯在下
矣自爲鑪而鎔凡聖之銅乃將圖南也道不虛
行是謂無功之功徧得其道者一子一孫而已
矣得其一者皆爲萬物之宗工以丹墨得皮得
骨我以無舌贊水中月
大潙喆禪師眞贊
即邪是正即藥是病乞水指井乞飯與甑殺人
如麻出邪命定而得正命尸羅清淨而八萬四
千清淨是謂毗盧遮那正法眼藏以平等印封
之以僧伽梨蒙之無心者來彈指門開聖凡不
盡金鎖生苔丹青回互南北呈露影落千江誰
知月處
五祖演禪師眞贊
問道白雲端蹋著自家底無心萬事禪一月千
江水路逢摩登伽石上漫澆水赤土畫簸箕也
有第一義誰言川䖃䕢具相三十二
慧林沖禪師眞贊
廓然豁爾師不自知工何能寫睟然衎爾工以
爲眞師不謂之假金然玉爾物自賓之木然石
爾孰能親之維丹青不能新之其孰能陳之
法雲秀禪師眞贊
法雲大士天骨巖巖如來津梁我實荷擔手捉
日月斷取莊嚴國土入此佛土位置城南有目
無目疑聖疑凡擊大雷霆布灑甘露大圓鏡中
慈悲威怒維此象法依正法住後五百歲亦莫
予敢侮誰爲請主世界主女
泐潭乾和尚眞贊
平常心是道南泉只眨得眼菴内人不見菴外
事趙州猶是檐板秋豪不穏方丈前萬仞深坑
但到牢關柱杖子天下横行平如鏡面實如石
師子借問是誰泐潭道人萍鄉老子
泐潭我和尚眞贊
枯木突兀傲睨萬物頂門上眼正法中骨
長蘆夫和尚眞贊
松枯竹瘦是其歲寒也山高水深不可犯干也
取多國土莊嚴此土如陶家手也拂除方丈置
榻而坐一不受也首出萬物淵默雷吼寂寥者
之參也若夫以法界印印毛印海則驚僧繇而
走巫咸也
雲蓋智和尚眞贊
哆哆啝啝搭猱左科喫十方飯唱快活歌任疎
慵没禮數趕則去招則住住似著衫去如脫袴
禪徒苦口勸和光捏聚虛空要泊路
仰山簡和尚眞贊
不戒而六和恭敬不禪而十方清淨不學而文理
井井不吏而施於有政夀八十餘閱人三世孝
於塔廟勤力勤禮百室崇成檀者亹亹齊始如
終薪窮於指耋老而精明豐肉而神清和同而
不濁退屈而不陵是謂大雅之士惜乎其不發
諸朝廷
黃龍清和尚眞贊
黃河徹底凍白髮通心白雖有顧陸手百巧畫
不得
大通禪師眞贊
前波法涌後波大通大通法涌徹底澄空圓照
願海千漚一實圓通法流滔天沃日三世一念
十方見前銅崖鐵壁不可攀緣見即彈指蹉過
萬年大則偏圓異位通則眞假同源觀者著眼
是傳非傳
寶梵大師眞贊
穆然而肅蚍尼藏也熙然而温同塵相也默然
而說法中龍象也知文知武染衣將相也淵然
而深飽儒術也悠然而思入詩律也鉢囊如空
不受實也室中生光無長物也十有七年爲法
城塹也五十八夏圭璋無玷也嶄然而秀出火
宅也漻然而化薪火息也子孫繩繩奉承丹青
眸子睟明吾觀其役物之智神手微笑人挹其
臨財之清
豫章黃先生文集第十四
