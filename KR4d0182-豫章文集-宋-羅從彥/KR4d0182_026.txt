豫章黃先生文集第二十六
黃庭堅魯直
題跋
書陶淵明責子詩後
題李白詩草後
跋書柳子厚詩
跋劉夢得淮隂行
跋劉夢得竹枝歌
跋劉夢得三閣辭
書徐會稽禹廟詩後
跋子瞻醉翁操
跋子瞻木山詩
跋子瞻送二姪歸眉詩
跋東坡樂府
書王元之竹樓記後
書筠州學記後
題韓忠獻詩杜正獻草書
跋雷太簡梅聖俞詩
書劉景文詩後
書歐陽子傳後
書所作官題詩後
跋招清公詩
題古樂府後
題意可詩後
書林和靜詩
書王知載朐山雜詠後
題所書詩卷後與徐師川
書邢居實南征賦後
書邢居實文卷
跋所寫荅小邢止字韻詩并和晁張
八詩與徐師川
跋王愼中胡笳集句
跋歐陽元老詩
跋高子勉詩
題王觀復所作文後
跋胡少汲與劉邦直詩
書洞山价禪師新豐吟後
跋王介甫帖
書王荆公贈俞秀老詩後
書玄眞子漁父贈俞秀老
跋贈俞清老詩
跋俞秀老清老詩頌
跋二蘇送梁子熙聮句
書秦覯詩卷後
書陳亞之詩後
書鮮洪範長江詩後
跋元聖庚清水巖記
題王子飛所編文後
書陶淵明責子詩後
觀淵明之詩想見其人豈弟慈祥戲謔可觀也
俗人便謂淵明諸子皆不肖而淵明愁歎見於
詩可謂癡人前不得說夢也
題李白詩草後
余評李白詩如黃帝張樂於洞庭之野無首無
尾不主故常非墨工槧人所可擬議吾友黃介讀
李杜優劣論曰論文政不當如此余以爲知言
及觀其藁書大類其詩彌使人遠想慨然白在
開元至德間不以能書傳今其行草殊不減古
人蓋所謂不煩繩削而自合者歟
跋書柳子厚詩
予友生王觀復作詩有古人態度雖氣格已超
俗但未能從容中玉珮之音左準繩右規矩爾
意者讀書未破萬卷觀古人之文章未能盡得
其規摹及所揔覽籠絡但知玩其山龍黼黻成
章耶故手書柳子厚詩數篇遺之欲知子厚如
此學陶淵明乃爲能近之耳如白樂天自云效
陶淵明數十篇終不近也
跋劉夢得淮隂行
淮隂行情調殊麗語氣尤穩切白樂天元微之
爲之皆不入此律也唯無耐脫萊時不可解當
待博物洽聞者說也(作挑菜時後見古本)
跋劉夢得竹枝歌
劉夢得竹枝九章詞意高妙元和間誠可以獨
步道風俗而不俚追古昔而不愧比之杜子美
䕫州歌所謂同工而異曲也昔東坡嘗聞余詠
第一篇歎曰此奔軼絶塵不可追也
跋劉夢得三閣辭
此四章可以配黍離之詩有國存亡之鑑也大
槩劉夢得樂府小章優於大篇詩優於它文耳
書徐會稽禹廟詩後
越州應天釋希圓姑蘇人避地甬東所居小房
即琅耶山頂也山下有井井有鰻[魚黎]魚水有盈
縮與江潮相應甚多靈怪按爾雅山有穴爲岫
今季海詩云孤岫龜形在乃不成語蓋謝玄暉
云䆫中列遠岫已誤用此字季海亦承誤耳按
楚詞云收恢台之孟夏恢大也台即胎也言夏
氣大而育物也今言高閣無恢炱直言無暑氣
耳似不合古語爾雅云夏爲長嬴長嬴即恢台也
若言高閣無長嬴可乎能奴登切獸名熊屬足
似麈鹿絶有力故有絶人之才者謂之能能不
來切三足鼈也今於來字韻中用法士多瓌能
乃是僧似鼈耳然魏晉人作詩多如此借韻至
李杜韓退之無復此病耳壯大壯之壯牡牝牡
之牡規模稱牡哉必壯字誤晝爾魏晉人用字
亦多如此蓋取字勢易工不復問字之根源如
古人書槗橋直直皆不成字
跋子瞻醉翁操
人謂東坡作此文因難以見巧故極功余則以
爲不然彼其老於文章故落筆皆超軼絶塵耳
跋子瞻木山詩
往嘗觀明允木假山記以爲文章氣旨似莊周
韓非恨不得趨拜其履舄間請問作文關紐及
元祐中乃拜子瞻於都下寔聞所未聞也今其
人萬里在海外對此詩爲廢卷竟日
跋子瞻送二姪歸眉詩
觀東坡二丈詩想見風骨巉巖而接人仁氣粹
温也觀黃門詩頎然峻整獨立不倚在人眼前
元祐中每同朝班余嘗目之爲成都兩石笋也
跋東坡樂府
缺月挂疎桐漏斷人初定時見幽人獨往來縹
緲驚鴻影驚起却回頭有恨無人省揀盡寒
枝不肯棲寂寞沙洲冷
東坡道人在黃州時作語意高妙似非喫煙
火食人語非胷中有萬卷書筆下無一點塵
俗氣孰能至此
書王元之竹樓記後
或傳王荆公稱竹樓記勝歐陽公醉翁亭記或
曰此非荆公之言也某以謂荆公出此言未失
也荆公評文章常先體制而後文之工拙蓋嘗
觀蘇子瞻醉白堂記戲曰文詞雖極工然不是
醉白堂記乃是韓白優劣論耳以此考之優竹
樓記而劣醉翁亭記是荆公之言不疑也
書筠州學記後
中書曾舍人作高安學記極道學之所由廢興
論士大夫之師友淵源常出於一世豪傑之士
至於長育人材而成就之則在當塗之君子其
言有開塞一可以爲法戒而所託書畫不工學
者因不能玩思於斯文後二十有七年柳侯爲
州政優民和乃礱故刻而謀書於予予告之以
舍弟乘雅善小篆通六書之意下筆皆有依據
可與斯文並傳柳侯則以書謁乘於紫陽而刻
之初有獻疑者曰今士大夫不知古文十室而
九夫篆固面牆之書耳又安能發揮曾子之文
章耶柳侯曰曾子之文章豈希價於咸陽而稚
鋒於稷下者哉三代之鼎彝其字書皆妙蓋勒
之金石垂世傳後自必託於能者吾爲學古鉤
深者謀不爲單見淺聞者病也予觀柳侯可謂
好古不流俗者矣柳侯名平武陵人字子儀於
是爲左朝請郎
題韓忠獻詩杜正獻草書
杜子美一生窮餓作詩數千篇與日月爭光永
州僧懷素學草書坐臥想成筆畫三十年無完
衣被乃得自名一家死者不可作今觀尚書令
韓忠獻公詩太師杜正獻公作草安用忍如許
窮餓
跋雷太簡梅聖俞詩
余聞雷太簡才氣高邁觀此詩信如所聞也梅
聖俞與余婦家有連嘗悉見其平生詩如此篇
是得意處其用字穩實句法刻厲而有和氣它
人無此功也
書劉景文詩後
劉景文樞密副使盛文肅公之壻於先妣安康
郡君尚爲文人行然景文不以尊屬臨我以翰
墨文章見謂親友余嘗評景文胷中有萬卷書
筆下無一點俗氣往歲東坡先生守餘杭而景
文以文思副使爲東南第三將東坡嘗云老來
可與晤語者凋落殆盡唯景文可慰目前耳身
後圖書漂散余亦須髮盡白今對此詩令人氣塞
書歐陽子傳後
高安劉羲仲壯輿序列歐陽文忠公之文章論
次荀卿楊子雲之後又考其行事爲歐陽子列
傳余三讀其書而告之曰昔壯輿之先君子道
原明習史事撰十國紀年自成一家今壯輿富
於春秋筆端已有史氏風氣它日當以不朽之
事相傳也昔司馬談之子遷劉向之子歆班彪
之子固王銓之子隱姚察之子簡李大師之子
延壽劉知幾之子餗皆以繼世功在汗簡而舊
史筆法之美劉氏再顯今使壯輿能盡心於春
秋之舊章以考百世之典籍斧藻先君子之凡
例著是去非則十國之事雖淺筆法所寄自當
與日月爭光壯輿尚勉之之楚而南轅道雖悠
遠要必至焉
書所作官題詩後
元祐三年閏月十七日少章携此澄心堂紙問
余疾於城西余方病瘍意慮無聊爲寫比來戲
效諸生作數詩余爲兒時見進士劉韶用烏田
紙寫賦嘗竊笑以爲用隋侯之珠彈雀使韶今
在豈免一笑耶
跋招清公詩
草堂鄭交處士隱處也小塘芙蕖盛開使雞伏
鴛鴦卵與人馴狎不驚畏老禪延恩長老法安
師懷道遯世雖與慧林夲法雲秀同師頗以討
飯養千百閑漢爲笑也清公少時蓋依之數年
嘗教誨道俗云萬事隨緣是安樂法清公云如
安禪師心無簡擇可愛可欽舟中晴暖閑弄筆
墨爲太和釋智興書
題古樂府後
古樂府有巴東三峽巫峽長猿鳴三聲淚霑裳
但以抑怨之音和爲數疊惜其聲今不傳余自
荆州上峽入黔中備嘗山川險阻因作前二疊
傳與巴娘令以竹枝歌之前一疊可和云鬼門
關外莫言遠五十三驛是皇州後一疊可和云
鬼門關外莫惆悵四海一家皆弟兄或各用四
句入陽關小秦王亦可歌也
題意可詩後
寧律不諧而不使句弱用字不工不使語俗此
庾開府之所長也然有意於爲詩也至於淵明
則所謂不煩繩削而自合者雖然巧於斧斤者
多疑其拙窘於檢括者輒病其放孔子曰寗武
子其智可及也其愚不可及也淵明之拙與放
豈可爲不知者道哉道人曰如我按指海印發
光汝暫舉心塵勞先起說者曰若以法眼觀無
俗不眞若以世眼觀無眞不俗淵明之詩要當
與一丘一壑者共之耳
書林和靜詩
歐陽文忠公極賞林和靜疎影横斜水清淺暗
香浮動月黃昏之句而不知和靜别有詠梅一
聮云雪後園林纔半樹水邊籬落忽橫枝似勝
前句不知文忠公何緣弃此而賞彼文章大槩
亦如女色好惡止繫於人
書王知載朐山雜詠後
詩者人之情性也非強諫爭於廷怨忿詬於道
怒鄰罵坐之爲也其人忠信篤敬抱道而居與
時乖逢遇物悲喜同牀而不察竝世而不聞情
之所不能堪因發於呻吟調笑之聲胷次釋然
而聞者亦有所勸勉比律吕而可歌列干羽而
可舞是詩之美也其發爲訕謗侵陵引頸以承
戈披襟而受矢以快一朝之忿者人皆以爲詩
之禍是失詩之旨非詩之過也故世相後或千
歲地相去或萬里誦其詩而想見其人所居所
養如旦莫與之期鄰里與之游也營丘王知載
仕官在予前予在江湖浮沈而知載已没於河
外不及相識也而得其人於其詩仕不遇而不
怒人不知而獨樂博物多聞之君子有文正公
家風者邪惜乎不幸短命不得發於事業使予
言信於流俗也雖然不期於流俗此所以爲君
子者耶元符元年八月乙巳戎州寓舍退聽堂
書江西黃庭堅責授涪州别駕戎州安置年五
十四
題所書詩卷後與徐師川
徐師川往時寄紙數軸求予書公私多故未能
作報前日洪龜父携師川上藍莊詩來詞氣甚
壯筆力絕不類年少書生意其行已讀書皆當
老成解事熟讀數過爲之喜而不寐小舟遨兀
又箱篋中尋紙不得輒書龜父此紙奉師川老
舅年衰才劣不足學師川有意日新之功當於
古人中求之耳
書邢居實南征賦後
陽夏謝師復景回年未二十文章絕不類少年
書生語余嘗序其遺藁云方行萬里出門而車
軸折可爲霣涕今觀邢惇夫詩賦筆墨山立自
爲一家甚似吾師復也日者閱國馬問諸圉人
曰千里駒往往不及奉輿斃於皂櫪駑蹇十百
爲群未嘗求國醫也聞之喟然曰吾惇夫亦足
以不朽矣
書邢居實文卷
余觀學記論君子之學有夲末等衰人雖不能
自期壽百歲然必不躐等如水行川盈科而後
進耳小學之事雖若糜費日月要須躬行必曉
所以致大學之精微耳吾惇夫才性高妙超出
後生千百輩然好大略小初日便爲塗遠之計
則似可恨後生可畏當欣慕其才而鑒其失也
跋所寫荅小邢止字韻詩并和晁
張八詩與徐師川
邢居實字惇夫才器甚過人未嘗友不如已者
治經行己未嘗一日不用其心使之成就可畏
也因隨州寄詩來詩律極進故和荅之如此後
八詩頗得意者故漫錄往或詣潘洪諸友讀之
往時曾寫二十許篇與魏道輔和荅詩贈德延
不審嘗見之否或不曾見續當錄云
跋王㥀中胡笳集句
湓城王寅㥀中擬半山老人集句胡笳十八拍
其會合宛轉道文姬中心事甚妙㥀中文士孝
友清修年三十八未嘗知女色葷羶不入口一
粥一飯三十年奉身如山中頭陀初無玷缺山
中人初不接世事故其行易持觀㥀中詩語所
道閨闥中意不應是鐵人石心然能自護持如
此所以爲難
跋歐陽元老詩
此詩入陶淵明格律頗雍容使高子勉追之或
未能然子勉作唐律五言數十韻用事穩貼置
字有力元老亦未能也
跋高子勉詩
高子勉作詩以杜子美爲標準用一事如軍中
之令置一字如關門之鍵而充之以博學行之
以温恭天下士也
題王觀復所作文後
王觀復作書語似沈存中它日或當類其文然
存中博極群書至於左氏春秋傳班固漢書取
之左右逢其原眞篤學之士也觀復下筆不凡
但恐讀書少耳如梓州生陳子昂之文章趙蕤
之術智皆所謂人傑地靈也何必城南有錦屏
山哉余意錦屏山但能生富貴人耳
跋胡少汲與劉邦直詩
夢魂南北昧平生邂逅相逢意已傾楚國山川
千疊遠隋堤煙雨一帆輕我無健筆翻三峽君
有長才肅五兵同是行人更分首不堪風樹作
離聲(十月丁丑年)
胡少汲後生中豪士也讀書作文殊不塵埃
使之不倦雖競爽者未易追也同是行人更
分首佳句也邂逅相逢意巳傾已道了劉三
十一矣
書洞山价禪師新豐吟後
余舊不喜曹洞言句常懷涇渭不同流之意今
日偶味此文皆吾家日用事乃知此老人作百
衲被歲久天寒方知用處浮山注解雖爲報大
陽十載之恩又似孤負新豐老人耳文會上座
乞書此篇欲刻諸石與同味者傳之因書老夫
於此興復不淺
跋王介甫帖
余嘗評東坡文字言語歷劫贊揚有不能盡所
謂竭世樞機似一滴投于巨壑者也而此帖論
劉敞侍讀晩年文字非東坡所及蝍蛆甘帶鴟
鴉嗜鼠端不虚語
書王荆公贈俞秀老詩後
秀老蓋金華俞紫芝道意淳熟然建隆昭慶道
人謂秀老百事過人病在好說俗禪秀老以爲
知言也秀老作唱道歌十篇欲把手牽一切人
同入涅槃場雖未見策名釋迦之室然林下水
邊幽人衲子往往歌之以遣意於萬物之表厭
而飫之使自趨之功亦過半矣來者未知秀老
觀荆公所贈六詩可知其人品高下也初僧仁
擇刻六詩於揚州禪智寺眞覺堂而秀老弟紫
琳清老又欲刻之東陽涵碧亭嘉其伯仲清尚
故書
書玄眞子漁父贈俞秀老
金華俞秀老物外人也嘗作唱道歌十章極言
萬事如浮雲世間膏火煎熬可厭語意高勝荆
公樂之每使人歌秀老又有與荆公往反游戲
歌曲皆可傳長干白下舟人蘆子或能記憶也
此漁父計秀老必喜之輒因清老遠寄幸可同作
跋贈俞清老詩
俞清老舊與庭堅同學才性警敏無所不能喜
事而多聞白頭不倦談諧戲弄則似優孟東方
朔之爲人然資亦卞急少不當其意使酒呵罵
又似灌夫盖寬饒以是忿愠欲祝髮著浮圖人
衣曰免與俗子浮沉予曰公能少自寬俗子安
能爲輕重去而與祝髮者游其中雖有道人亦
如沅江九肋鼈爾與俗子爲伍方自此始清老
蓋疑之至今云
跋俞秀老清老詩頌
秀老清老皆江湖扁舟不能受流俗人拘忌束
縛者也往者金陵見與荆公往來詩頌言皆入
微道人喜傳之清老往與余共學於漣水其傲
睨萬物滑稽以玩世白首不衰荆公之門蓋晚
多佳士云
跋二蘇送梁子熙聮句
大榮大辱能生死人(叔才)二物不竝以撓厥眞(子美)
之子病悶腸如車輪(叔才)勞憂到母餓寒著身(子美)
世俗鹵莾輒置莫親(叔才)文殺光艷伏不得伸(子美)
悽吟哀號酸入四鄰(叔才)夜計破午若燕作秦(子美)
腹憤軋軋胷竒陳陳(叔才)淮國晚嶺吳渠春津(子美)
去謝夙藴歸逢故辛(子美)雌火相丑刮鑿遯屯(叔才)
駕風鞭霆以脫凡鱗(子美)
景祐元年仲春子美於蜀綾紙上楷寫字極
端勁可愛叔才蓋才翁舊字此篇不見於家
集略計雄文妙墨流落人間者必千數百紙
二蘇文章豪健痛快如此潘陸不足吞也
書秦觀詩卷後
少章别來踰年文字亹亹日新不惟助秦氏父
兄驩喜予與晁張諸友亦喜交游間當復得一
國士然力行所聞是此物之根本冀少章深根
固蔕令此枝葉暢茂也
書陳亞之詩後
岷山之發江僅若甕口淮出桐柏力能泛觴卒
之成川注海以其所從來遠也學問文章震耀
一世考其祖曾發源必有自陳氏昆仲多賢是
中將有名世者觀吏部公之詩可謂源清矣
書鮮洪範長江詩後
余昔聞蜀人有魯三江者號稱能詩士大夫多
宗之今觀閬州鮮長江詩不甚愧之也雖切磋
琢磨之功少而渾厚之氣幾度其前矣昔方士
袁天綱見閬州錦屏山題其石曰此山磨滅英
靈乃絶然子在中朝唯聞陳文忠公家世出才
士嘗疑山水之秀豈獨鍾於陳氏耶其沈淪草
萊困頓州縣抱才器而與糜鹿共盡者可勝道
哉今觀鮮長江之才所謂困頓州縣者也使之
學不盡其才名不聞於世亦其鄕之先逹士大
夫之罪也蓋道不明於天下則士不知擇術道
不行於天下則民之毁譽不公豈獨士大夫之
罪哉其所從來遠矣鮮氏唯以閬中爲族姓其
散漫於兩蜀者皆以閬中爲祖余試問鮮氏所
自出皆不能自言或云出於鮮于後去于而爲
鮮以余考之非是蜀李壽時司徒鮮明用事專
廢立其鮮氏之祖歟
跋元聖庚清水巖記
彼險而我易則傳說熙然於版築之間無驁世
不顧之譏彼易而我險則虞芮二子釋然於岐
山之下得遷善不爭之美由是觀之險易之實
在人心不在山川夫竒與常相倚也險與易相
乘也古之人正心誠意而游於萬物之表故六
經我之陳迹也山林冠冕吾又何擇焉因聖庚
論好竒履險故發予之狂言
題王子飛所編文後
建中靖國元年冬觀此書於沙市舟中鄙文不
足傳世旣多傳者因欲取所作詩文爲内篇其
不合周孔者爲外篇然未暇也它日合平生雜
草蒐獮去半而别爲二篇乃能終此意云
豫章黃先生文集第二十六
