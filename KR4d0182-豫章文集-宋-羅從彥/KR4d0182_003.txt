豫章黃先生文集第三
黃庭堅魯直
古詩五十首
贑上食蓮有感
贈鄭郊
寄裴仲謨
送鄭彦能宣德知福昌縣
顯聖走庭枸杞
平隂張澄居士隱處三詩
雙井茶送子瞻
和荅子瞻
子瞻以子夏丘明見戲聊復戲荅
省中烹茶懷子瞻用前韻
以雙井茶送孔常父
常父荅詩有煎點徑須煩綠珠之句
復次韻戲荅
戲呈孔毅父
以團茶洮州綠石研贈無咎文潛
晁張和荅秦覯五言予亦次韻
常父惠示丁卯雪十四韻謹同韻賦之
次韻荅曹子方雜言
次韻子瞻武昌西山詩
和荅子瞻和子由常父憶館中故事詩
謝公定和二范秋懷五首邀予同作
謝送碾賜壑源揀牙
以小團龍及半挺贈無咎并詩用前
韻爲戲
次韻子由績溪病起被召寄王定國
祕書省冬夜宿直寄懷李德素
次韻荅邢惇夫
次韻張仲謀過酺池寺齋
送謝公定作竟陵主簿
贈送張叔和
次韻秦覯過陳無己書院觀鄙句之作
次韻子瞻送顧子敦河北都運二首
餞子敦席上奉同孔經父八韻
次韻寄晁以道
次以道韻寄范子夷子默
僧景宗相訪寄法王航禪師
送李德素歸舒城
謝王仲至惠洮州礪石黃玉印材
題松下淵明
次韻子瞻詠好頭赤圖
詠伯時虎脊天馬圖
詠伯時象龍圖
題竹石牧牛
觀伯時畫馬
記夢
贑上食蓮有感
蓮實大如指分甘念母慈共房頭&KR0766;&KR0766;更深兄
弟思實中有么荷拳如小兒手令我憶衆雛迎
門索梨棗蓮心政自苦食苦何能甘甘飡恐腊
毒素食則懷慙蓮生淤泥中不與泥同調食蓮
誰不甘知味良獨少吾家雙井塘十里秋風香
安得同裘子歸製芙蓉裳
贈鄭郊
高居大士是龍象草堂丈人非熊羆不逢壞衲
乞香飯唯見白頭垂釣絲鴛鴦終日愛水鏡菡
萏晩風淍舞衣開徑老禪來煑茗還尋密竹逕
中歸
寄裴仲謨(綸)
交游二十年義等親骨肉風雨漂我巢公亦未
有屋寄聲來問安足音到空谷我家輦轂下薪
桂炊白玉在官與影居衣綻髮曲局天機行日
月春事勤草木念公篤行李野飯中道宿驚沙
卷旍旗烏尾訛城角騷騷家治具夫子且歸沐
作書寄後乘爲我遣臣僕起居太夫人并問相
與睦
送鄭彦能宣德知福昌縣(僅)
往時河北盜横行白晝驅人取(入一作)城郭唯聞不犯
鄭冠氏犬臥不驚民氣樂秖今化兵作鋤櫌田
舍老翁百不憂銅章去作福昌縣山中讀書民
有秋福昌愛民如父母當官不擾萬事舉用才
之地要得人眼中虚席十四五不知諸公用心
許魯恭卓茂可人否
顯聖寺庭枸𣏌
仙苖壽日月佛界承露雨誰爲萬年計乞此一
坏土扶疎上翠蓋磊落綴丹乳去家尚不食出
家何用許政恐落人間采剥四時苦養成九節
杖持獻西王母
平隂張澄居士隠處三詩
仁亭
無心經世網有道藏丘山養生息天黥蓺木印
歲寒德人牆九仞強學窺一斑張侯大雅質結
髮闖儒關踦嬴或諧偶老大嘗囏難築亭上雲
雨日月轉朱欄牀敷聽萬籟我家頗寬閑牧牛
有坦塗亡羊自多端市聲鏖午枕常以此心觀
復庵
舂糧出求仁行李彌宇宙久客渺愁人馬飢僕
夫瘦歸來一丘中萬事不改舊禾黍鋤其驕牛
羊鞭在後隱几天籟寒六鑿忽通透
亨泉
水德通萬物發源會時亨伏坎非心願成川且
意行棲遲林丘下欲濯無塵纓杖藜逢載酒一
瓢酌餘清
雙井茶送子瞻
人間風月不到處天上王堂森寳書想見東坡
舊居士揮毫百斛寫明珠我家江南摘雲腴落
磑霏霏雪不如爲公喚起黃州夢獨載扁舟向
五湖
和荅子瞻
一月空回長者車報人問疾遣兒書翰林貽我
東南句䆫間默坐得玄珠故園溪友膾腹腴遠
包春茗問何如玉堂下直長廊靜爲君滿意說
江湖
子瞻以子夏丘明見戲聊復戲荅
化工見彈太早計端爲失明能著書邇來似天
會事發淚睫見光猶隕珠喜公新賜紫琳腴上
清虚皇對久如請天還我讀書眼願載軒轅訖
鼎湖
省中烹茶懷子瞻用前韻
閤門井不落第二竟陵谷簾定誤書思公煑茗
共湯鼎蚯蚓竅生魚眼珠置身九州之上腴爭
名燄中沃焚如但恐次山胷磊隗終便(作湏平声)酒舫石
魚湖(君山青疾風三日作大浪不能廢人運酒舫元次山石魚湖歌曰石魚湖似洞庭夏水欲滿)
以雙井茶送孔常父(武仲)
校經同省並門居無日不聞公讀書故持茗椀
澆舌本要聽六經如貫珠心知韻勝舌知腴何
似寶雲與眞如湯餅作魔應午寢慰公渴夢吞
江湖
常父荅詩有煎點徑須煩綠珠之
句復次韻戲荅
小鬟雖醜頗糚梳掃地如鏡能檢書欲買娉婷
供煑茗我無一斛明月珠知公家亦闕掃除但
有文君對相如政當爲公乞如願作書遠寄宫
亭湖
戲呈孔毅父(平仲)
管城子無食肉相孔方兄有絶交書文章功用
不濟世何異絲窠綴露珠校書著作頻詔除猶
能上車問何如忽憶僧房同野飯夢隨秋鴈到
東湖
以團茶洮州綠石研贈無咎文潛
晁子智囊可以括四海張子筆端可以回萬牛
自我得二士意氣傾九州道山延閣委竹帛清
都太微望冕旒貝宫胎寒弄明月天網下罩一
日收此地要須無不有紫皇訪問富春秋晁無
咎贈君越侯所貢蒼王璧可烹玉塵試春色澆
君胷中過秦論斟酌古今來活國張文潜贈君
洮州綠石含風漪能淬筆鋒利如錐請書元祐
開皇極第入思齊訪落詩
晁張和荅秦覯五言子亦次韻
山林與心違日月使鬢換儒衣相詬病文字奉
娱玩自古非一秦六籍蓋多難詩書或發冡熟
念令人惋秦君銳本學驥子已血汗相期驂天
衢伯樂嘗一眄士爲欲心縛寸勇輒尺懦要當
觀此心日照雲霧散扶疎萬物影宇宙同璀璨
置規豈惟君亦自警弛慢
常父惠示丁卯雪十四韻謹同韻
賦之
春皇賦上瑞來寧黃屋憂下令走百神大雲庇
九丘風聲將仁氣豔豔生瓦溝寒花舞零亂表
裏照皇州千門委圭璧撓日不肯收元年冬無
澤穴處長螟蟊兩宮初旰食補衮獻良籌有道
四夷守無征萬邦休耆年秉國論涇渭極分流
輟耒入班品逸民盡歸周股肱共一體間不容
戈矛人材如金玉同美異剛柔政須衆賢和乃
可疎共吺改弦張弊法病十九已瘳王指要不
匿蝕非日月羞桑林請六事河水問九疇天意
果然得玄功與吾謀此物有嘉德占年在麥秋
近臣知天喜玉色動冕旒儒館無它事作詩配
崇丘
次韻荅曹子方雜言輔
酺池寺湯餅一齋盂曲肱懶著書騎馬天津看
逝水滿船風月憶江湖往時盡醉冷卿酒侍兒
琵琶春風手竹間一夜鳥聲春明朝醉起雪塞
門當年聞說冷卿客黃須鄴下曹將軍挽弓石
八不好武讀書臥看三峯雲誰憐相逢十載後
釡裏生魚甑生塵冷卿白首太官寺樽前不復
如花人曹將軍江湖之上可相忘春鉏對立鴛
鴦雙無機與游不亂行何時解纓濯滄浪喚取
張侯來平章烹茶煑餅坐僧房
次韻子瞻武昌西山詩
漫郎江南酒隱處古木參天應手栽石坳爲尊
酌花鳥自許作鼎調鹽梅平生四海蘇太史酒
澆不下胷崔嵬黃州副使坐閑散諫䟽無路通
銀臺鸚鵡洲前弄明月江妃起舞襪生埃次山
醉魂招髣髴步入寒溪金碧堆洗湔塵痕飲嘉
客笑倚武昌江作罍誰知文章照今古野老爭
席漁爭隈鄧公勒銘留刻畫刳剔銀鉤洗綠苔
琢磨十年煙雨晦摸索一讀心眼開謫去長沙
憂鵬入歸來𣏌國痛天摧玉堂却對鄧公直北
門喚仗聽風雷山川悠遠莫浪許富貴崢嶸今
鼎來萬壑松聲如在耳意不及此文生哀
和荅子瞻和子由常父憶館中故
事詩
二蘇上連璧三孔立分鼎少小看飛騰中年嗟
遠屏風撼脊令枝波寒鴻鴈影天不椓斯文俱
來集臺省日月黃道明桃李清晝永時平少犴
獄地禁絕鼃黽頗懷修故事文會陳果茗當時
羣玉府人物殊秀整下直馬闐闐杯盤具俄頃
共醉淩波襪誰窺投轄井天網極恢疎道山非
簿領何曾歸閉門燈火坐閑冷欲觀太平象復
古望公等賤子記後車當煩煑湯餅
謝公定和二范秋懷五首邀予同
作(悰)
西風一葉脫迹已不可掃巷有白馬生朝回焚
諫草誰云事君難是亦父子間所要功補衮不
言能犯顔
四會有黃令學古著勲多白頭對紅葉柰此搖
落何雖懷斵鼻巧有斧且無柯安得七十絃奏
此寒士歌
采蓮涉江湖采菊度林藪插鬢不成妍誰憐飛
蓬首平生耦耕地風雨深稂莠謝公遂如此永
䄂絕絃手
往日孫陽翟才可任遺𥙷季強如摧枯食蘗不
知苦屬者缺諫垣時論或未許儻可假一邦使
民作鄒魯
用智常恨耄用決常恨早推轂天下士誠心要
傾倒海宇日清明廟堂勤灑掃何爲陳師道白
髮三徑草
謝送碾賜壑源揀牙
矞雲從龍小蒼璧元豐至今人未識壑源包貢
第一春緗匳碾香供玉食睿思殿東金井欄甘
露薦椀天開顔橋山事嚴庀百局衮司諸公省
中宿中人傳賜夜未央雨露恩光照宫燭右丞
似是李元禮好事風流有涇渭肯憐天禄校書
郎親敕家庭遣分似春風飽識太官羊不慣腐
儒湯餅腸搜攪十年燈火讀令我胷中書傳香
已戒應門老馬走客來問字莫載酒
以小團龍及半挺贈無咎并詩用
前韻爲戲
我持玄圭與蒼璧以暗投人渠不識城南窮巷
有佳人不索賓郎常晏食赤銅茗椀雨斑斑銀
粟翻光解破顔上有龍文下棋局檐囊贈君諾
已宿此物已是元豐春先皇聖功調玉燭晁子
胷中開典禮平生自期莘與渭故用澆君磊隗
胷莫令鬢毛雪相似曲几團蒲聽煑湯煎成車
聲繞羊腸鷄蘇胡麻留渴羌不應亂我官焙香
肥如瓠壷鼻雷吼幸君飲此勿飲酒
次韻子由績溪病起被召寄王定國
種萱盈九畹蘇子憂國病炎蒸臥百戰山立有
餘勁斯人廊廟器不合從遠屏江湖搖歸心白
髮侵老境艱難喜歸來如晴月生嶺仍懷阻行
舟風水蛟鱷横補衮諫官能用儒吾道盛上書
抵平津蠹藁初記省至今民社計非事頰舌競
方來立本朝獻納繼晨暝人材包新舊王度濟
寬猛必開曲突謀滿慰傾耳聽斯文吕與張泉
下亦蘇醒天聦四門闢國勢九鼎定身得遭太
平分甘守閑冷天津十年面想見頎而整何時
及國門休暇過煑茗燒燈留夜語鴻鴈看對影
但恐張羅地頗復多造請唯此禮部公寒泉甃
舊井謫去久羸瓶召還汲脩綆大任決齋宫陛
下天統慶日月進亨衢經緯寒耿耿西走已和
戎南遷無哀郢誰言兩逐臣朝轡天街並王子
竄炎洲萬死保軀命還家頰故紅信亦抱淵靜
稅屋待車音掃門親帚柄行當懷書傳載酒求
是正端如嘗橄欖苦過味方永
祕書省冬夜宿直寄懷李德素
曲肱驚夢寒皎皎入牖下出門問何祥岑寂省
中夜姮娥携青女一笑粲萬瓦懷我金玉人幽
獨秉大雅古來絶朱絃蓋爲知音者同牀有不
察而況子在野獨立占少微長懷何由寫
次韻荅邢惇夫(居實)
爲山不能山過在一簣止渥洼騏驎兒墯地志
千里岷江初濫觴入楚乃無底將升聖人堂道
固有廉陛邢子好少年如世有源水方求無津
涯不作蛙井喜兒中兀老蒼趣造甚竒偉(異一作)過閱
王公門袖中有漫刺别来阻河山望遠每障袂
斯文向千載有志常寡遂後生文楚楚照影若
孔翠不應太玄草睎價咸陽市雨作枕簟秋官
閑省中睡夢不到漢東茗椀乃爲祟聞君肺渴
減頗復佳食寐讀書得新功來鴈寄一字
次韻張仲謀過酺池寺齋(詢)
十年醉錦幄酴醿照金沙欹眠春風底不去留
君家是時應門兒紫蘭茁其牙只今將弟妹嬉
戲挽羊車忽書滿䆫紙整整復斜斜平生悲歡
事頭緒如亂麻苟禄無𥙷報幾成來食嗟喜君
崇名節青雲自有涯我夢江湖去釣船刺蘆花
江濱開園宅畦蔗蒔棃柤夢驚如昨日炊玉困
京華公來或藜羹愛我不疵瑕深念煩鄰里忍
窮禁貸賖夜談簾幕冷霜月動金蛇即是桃李
月春蟲語交加我亦無酒飲一室可盤蝸要公
共文字朱墨勘舛差非復少年日聲名取嫮姱
諸阮有二妙能詩定自嘉何時來煑餅蟹眼試
官茶
送謝公定作竟陵王簿
謝公文章如虎豹至今斑斑在兒孫竟陵主簿
極多聞萬事不理專討論澗松無心古須鬛天
球不瑑中粹温落筆塵沙百馬奔劇談風霆九
河飜胷中恢疎無怨恩當官持廉且不煩吏民
欺公亦可忍愼勿驚魚使水渾漢濱耆舊今誰
存駟馬高蓋徒紛紛安知四海習鑿齒拄笏看
度南山雲
贈送張叔和(塤)
張侯温如鄒子律能令隂谷黍生春有齊先君
之季女十年擇對無可人箕帚掃公堂上塵家
風孝友故相親廟中時薦南澗蘋兒女衣袴得
補紉兩家俱爲白頭計察公與人意甚眞吏能
束縛老姦手要使鰥寡無顰呻但回此光還照
已平生倦學皆日新我提養生之四印君家所
有更贈君百戰百勝不如一忍萬言萬當不如
一默無可簡擇眼界平不藏秋毫心地直我肱
三折得此醫自覺兩踵生光輝團蒲日靜鳥吟
時鑪薰一炷試觀之
次韻秦覯過陳無已書院觀鄙句
之作(師道)
陳侯大雅姿四壁不治第碌碌盆盎中見此古
罍洗薄飯不能羹牆隂老春薺唯有文字工萬
古抱根柢我學少師承坎井可窺底何因蒙賞
味相享當牲醴試問求志君文章自有體玄鑰
鎖靈臺渠當爲公啓
次韻子瞻送顧子敦河北都運二
首(臨)
儒者給事中顧公甚魁偉經明往行河商略頗
應史勞民又費之國計安能已成功渠有命得
人斯可喜似聞阻飢餘惡少驚邑里啓鑰探珠
金奪懷取姝美部中十盜發一二書奏紙西連
魏三河東盡齊四履此豈小事哉何但行治水
使民皆農桑乃見眞儒耳
今代顧虎頭骨相自雄偉不令長天官亦合丞
御史能貧我四壁無愠可三已昨來立清班國
士相顧喜何因將使節風日按千里汲黯不居
中似非朝廷美太任錄萬事御坐留諫紙發政
恐傷民天步薄冰履蒼生憂其魚南畝多被水
公行圖安集信目勿信耳
餞子敦席上奉同孔經父八韻(文仲)
日永知槐夏雲黃喜麥秋同朝國士集賜沐吏
功休祇園冠蓋地清與耳目謀晴雲泛茗椀飛
雹落文楸一客衆主人醉此顧虎頭虎頭持龍
節排河使東流厥田惟上上桑麻十數州計功
不汗馬可致萬戶侯
次韻寄晁以道(說之)
河漢牛與女咫尺不得語歡然共秋盤以兹不
忘故我友在天末問天許見否雲雨隔九關日
月不我與念君坐臞禪守心如縛虎頗思携法
喜舉案饁南畝不聞犯齋收猶聞畫眉詡良爲
鼻祖來渠伊爲伴侣我有桂溪刀聊憑東風去
次以道韻寄范子夷子默(正思正平)
鼓缶多秦聲琵琶作胡語是中非神竒根器如
此故范公秉文德斷國極可否至今筦樞機大
度而少與蟬嫣世有人風壑嘨兩虎小心學忠
孝鄙事能壠畝持論不蘧蒢奉身謝誇詡頗知
城南園文會英俊侣何當休沐歸懷茗就煎去
僧景宗相訪寄法王航禪師
抱牘稍退鳬鶩行倦禪時作橐佗坐忽憶頭陀
雲外人閉門作夏與僧過一絲不掛魚脫淵萬
古同歸蟻旋磨山中雨熟瓜芋田喚取小僧休
乞錢
送李德素歸舒城
僧夏莫問塗麥秋宜煑餅北寺旬休歸長廊六
月冷簟飜寒江浪茶破蒼壁影李侯爲我來遽
以歸期請青衿廢詩書白髮違定省荒畦當鉏
灌蠹簡要籖整挽衣不可留決去事幽屏天恢
獵德網日饎養賢鼎此士落江湖熟思令人癭
胷中吉祥宅膜外榮辱境婆娑萬物表藏刃避
肯綮人生要當學安燕不徹警古來惟深地相
待汲脩綆
謝王仲至惠洮州礪石黃玉印材
欽目
洮礪發劒虹貫日印章不瑑色蒸栗磨礲頑頓
印此心佳人持贈意堅密佳人鬢凋文字工藏
書萬卷胷次同日臨天閑豢真龍新詩得意挾
雷風我貧無句當二物看公倒海取明月
題松下淵明
南渡誠草草長沙想艱難松風自度曲我琴不
須彈遠公香火社遺民文字禪雖非老翁事幽
尚亦可觀客來欲關說觴至不得言
次韻子瞻詠好頭赤圖
李侯畫骨亦畫肉筆下馬生如破竹秦駒雖入
天馬圖猶恐眞龍在空谷精神權竒汗溝赤自
有赤烏能逐日安得身爲漢都護三十六城看
歷歷
詠伯時虎脊天馬圖
筆端那有此千里在胷中四蹄雷雹去一顧馬
群空誰能乘此物超俗駕長風逸材歸轡勒歲
在執徐同
詠伯時象龍圖
上黨良家子挽強如屈肘三十讀春秋豈爲莎
車首誰言馮光禄不如甘延壽雖無千戸封乃
得六龍友
題竹石牧牛
野次小崢嶸幽篁相依綠阿童三尺箠御此老
觳觫石吾甚愛之勿遣牛礪角牛礪角尚可牛
鬪殘我竹
觀伯時畫馬
儀鸞供帳饕蝨行翰林濕薪爆竹聲風簾官燭
淚縱横木穿石槃未渠透坐䆫不遨令人瘦貧
馬百菣逢一豆眼明見此五花騘徑思著鞭隨
詩翁城西野桃尋小紅
記夢
衆眞絶妙擁靈君曉然夢之非紛紜䆫中遠山
是眉黛席上榴花皆舞裙借問琵琶得聞否靈
君色莊妓搖手两客爭棋爛斧柯一兒壞局君
不呵杏梁歸燕空語多柰此雲䆫霧閣何
豫章黃先生文集第三
