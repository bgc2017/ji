䂊章黃先生文集第三十
黃庭堅魯直
題跋
題傳神
跋范文正公帖
跋范文正公書伯夷頌
跋范文正公詩
跋种大諫墨迹
跋顔魯公壁間題
跋高獲敬公傳
跋江記注墨迹
跋歐陽公紅梨花詩
跋朱侍郎奏藁
題知命弟書後
跋所書杜子美小詩後
書天姥吟遺溤才叔
書徐德占題壁後
跋子瞻祭胡屯田文
跋王荆公禪簡
跋歐陽文忠公廬山高詩
跋東坡詩
跋歐陽元老王觀復楊明叔簡後
跋黃侍禁墓銘
跋砥柱銘後
跋匹紙
跋僧齊己詩
書贈王長源詩後
書枯木道人賦後
跋周元翁龍眠居士大悲贊
書無名師息心銘後
寫蔡明遠帖與李珍跋尾
跋元祐間與三妗太君帖
題舅氏李公擇墓柱
書舊詩與洪龜父跋其後
書梵志翻著韤詩
題刀鑷民傳後
書贈晃師
題傳神
道是魯直也得道不是魯直也得道似魯直也
得道不似魯直也得世間八萬四千究竟誰分
皂白
跋范文正公帖
范文正公書落筆痛快沈著極近晉宋人書往
時蘇才翁筆法妙天下不肯一世人惟稱文正
公書與樂毅論同法余少時得此評初不謂然
以謂才翁傲睨萬物衆人皆側目無王法必見
殺也而文正待之甚厚愛其才而忘其短也故
才翁評書少曲董狐之筆耳老年觀此書乃知
用筆實處是其最工大槩文正妙於世故想其
鈎指回腕皆優入古人法度中今士大夫喜書
當不但學其筆法觀其所以教戒故舊親戚皆
天下長者之言也深愛其書則深味其義推而
涉世不爲吉人志士吾不信也
跋范文正公書伯夷頌
范文正公書伯夷頌極得前人筆意蓋正書
易爲俗而小楷難於清勁有精神如斯人不
必以書立名於來世也然翰墨乃工如此
蓋喜多能雖大賢不免焉
跋范文正公詩
范文正公在當時諸公間第一品人也故余每
於人家見尺牘寸紙未嘗不愛賞彌日想見其
人所謂先天下之憂而憂後天下之樂而樂此
文正公飲食起居之間先行之而後載於言者也
跋种大諫墨迹
神明逸天下高士郭有道之流軰也使其翰墨
無以過人得其遺迹猶可想其風度况筆精墨
玅耶
跋顔魯公壁間題
余觀顔尚書死李希烈時壁間所題字法然流
涕魯公文昭武烈與日月争光可也正色奉身
出入四十年蹈九死而不悔禄山縱火獵九州
文武成禽魯公以平原當天下之半朝廷勢重
頼以復立書生眞能立事忠孝滿四海不輕用
人國史載之行事如此足以間執讒慝之口矣
汝蔡之間所謂建諸天地而不悖質諸鬼神而
無疑使萬世臣子有所勸勉觀其言豈全驅保
妻子者哉廉頗藺相如死向千載凛凛常有生
氣曹蜍李志雖無恙奄奄如九泉下人我思魯
公英氣如對生面豈直要與曹李爭長邪
跋高獲敬公傳
余嘗怪蔚宗不以高敬公入獨行傳而載之方
術蓋敬公使鮑汝南北出至三十里亭而致雨
其言不類儒者爾雖然董生以術厭勝水旱班
孟堅不列於眭京之間善論人也如敬公操行
知識豈可以方術域之耶
跋江記注墨迹
往時見歐陽永叔梅聖俞石曼卿蘇子美詩喜
稱道江鄰幾常想見其人後二十餘年乃得與
起居君之孫端禮季共游季共甚藝而強於學
蓋前人之風聲氣習猶在也今又得起居遺墨
觀之忠厚之氣藹然江氏當寶傳之
跋歐陽公紅梨花詩
觀歐陽文忠公在館閣時與高司諫書語氣可
以折衝萬里謫居夷陵詩語豪壯不挫理應如
是文人或少拙而晚工至文忠少時下筆便有
絶塵之句此釋氏所謂朝生王子一日出生一
日貴者耶余雅聞文忠謫夷陵得通判西京留
守事朱叔庠作太守遂無逐臣之色然竊怪文
忠與尹師魯書云到官作庭趨始覺身是縣令
心嘗怏怏此處及來荆州見朱公之孫乃知朱
公已解印去至京師復來守峽州及見文忠與
朱公别紙云近日還止縣舍方審復臨舊治爲
乍到凡事未定不果遠出界首迎候乃渙然不
疑亦知朱公於舊僚之意甚篤也
跋朱侍郎奏藁
朱公前朝老成引年謝事隠約丘園猶不忘天
下之故曹公云老大勤學唯吾與盛孝章爾老
不倦學誠難得人余觀近世侵尋於富貴者往
往埋沒於酒桮歌舞之中不省家事況憂國乎
(作袁伯業盛孝章當)
題知命弟書後
知命弟江西豪士也意氣合其臭味極力推挽
之不遺力有味其言之也至不合其意雖衣冠
貴人唾辱之如矢溺亦自以廢疾如支離䟽攘
臂於稠人廣衆中物亦不能害之作小詩樂府
清麗可愛讀書不多亦會古人意年不能五十
遂以蓋棺每見其遺墨令人霣涕
題所書杜子美小詩後
荆州孫惇夫以幕客攝領涪州郡中肅然徐察
之事事修舉它日正官未必能爾也爲留兩日
恨識之晚以卷軸求書一旦爲書三軸此壹卷
起士腦灘下至酆都而畢余舊作薦士詩云挽
士不能寸推去輒數尺才難不其然有亦未易
識亦并寄於此
書天姥吟遺馮才叔
河南馮才叔雖與無一日之雅而往作象郡太
守而予之同祖蕭氏妹爲其夫棄之象而薄游
湖湘江淮逾年不歸并蕭之所生母餓於象女
弟刺繡履抺以養其姑久之兄弟奔竄不能來
顧省之崇寧之元乃自象州取而歸云非得馮
太守則爲嶺表之餒魂矣故予雖未識才叔已
心許之爲急難之友矣才叔以此紙來乞書因
爲書太白天姥吟豪壯之語遺之
書徐德占題壁後
豫章有二豪傑雷霆一世世父長善外兄徐德
占相望五十餘年舅甥略相似長善以文章德
占以手略出於深山窮谷而揭日月於萬夫之
上長善年三十二德占年四十大命霣傾使人
短氣予過宿章明揚追遠堂下觀德占字雖一
時戲笑語猶仿佛見其忠厚之氣
跋子瞻祭胡屯田文
庭堅晚進不及識執中公而東坡之文叙述自
少迄老言其事師取友殊不草草藏器待知終
不見用可信其爲士君子也元祐中余歸妺於
河南張塤叔和執中公蓋塤之外祖也故遂識
執中公之子峽州太守公達公達治郡政雖嚴
而不苛事雖整而常暇其論熙寧元祐以來改
易更革天下之大故利病得失去彼取此所以
云爲者使人聽之賓主不倦而忘歸也以是知
東坡之所云孺子肖君世有令聞非虚語也其
曰百鍊之剛日膾千牛惜乎匣餘刃而不試也
天下嘗患才難有之又未必用可勝歎哉
跋王荆公禪簡
荆公學佛所謂吾以爲龍又無角吾以爲蛇又
有足者也然余嘗熟觀其風度眞視富貴如浮
雲不溺於財利酒色一世之偉人也莫年小詩
雅麗精絶脱去流俗不可以常理待之也
跋歐陽文忠公廬山高詩
劉公中剛而外和忍窮如鐡石其所不顧萬夫
不能回其首也家居四十年不談時事賓客造
門必置酒終日其言亹亹似教似諫依於莊周
净名之間年八十而耳目聦明行不扶持蓋不
得於彼而得於此也若廬山之美既備於歐陽
文忠公之詩中朝士大夫讀之慨然欲税塵駕
少揖其清曠而無由而公獨安樂四十年起居
飲食於廬山之下没而名配此山以不磨滅錄
碌而得志願者視公何如哉
跋東坡詩
東坡在潁州時因歐陽叔弼讀元載傳歎淵明
之智遂作此詩淵明隠約栗里柴桑之間或飯
不足也顔延年送錢二十萬即日盡送酒家與
蓄積不知紀極至藏胡椒八百斛者相去遠近
豈直睢陽蘇合彈與蜣蜋糞丸比哉建中靖國
元年六月庚戌伏追涼於護國院與余洪範同
來修公出此卷戲題
跋歐陽元老王觀復楊明叔簡後
歐陽元老好學幾於智篤行幾於仁居其鄉使
人遠罪與之處使人寡過(獻)
王觀復窮而不違仁達而不病義讀書學文必
以古人爲師造次顛沛必求知義者爲友(蕃)
楊明叔不病陋巷而樂其義不卑小官而盡其
心強學不已未易量也(皓)
跋黃侍禁墓銘
伯祖侍禁以先侍御贈尚書職方員外郎本以
儒學自將而直天禧之詔下科進士皆補三班
借職蓋與石曼卿同升也雖仕宦不達其在施
州能使徼外蠻畏威改過可知其不錄錄矣至
於與伯父晦甫論遷番禺城非是而名震子京
師諸公翕然稱之朝廷亦向用公也使少得耆
老至今在朝平生經術亦得少見於此宗族且
託庇焉萬里之塗車軸折於中道未嘗不痛惜也
跋砥柱銘後
余觀砥柱之屹中流閱頽波之東注有似乎君
子士大夫立於世道之風波可以託六尺之孤
寄百里之命不以千乘之利奪其大節則可以
不爲此石羞矣營丘王蕃觀復居今而好古抱
質而學文可望以立不易方人不知而不愠者
也故書砥柱銘遺之
跋匹紙
建中靖國元年十月戊子荆州之沙市舟中久
雨初霽開北軒以受凉王子飛兄弟來過適有
田氏嘉醖問子飛子均皆不能酒而子予自贊
曰能因濯余古銅瓢滿酌飲之曰飲此則爲子
書匹紙子予請盡之既而一舉覆瓢示余因爲
落筆不倦是日子予雖醉而狂語皆無流俗之
談亦可以觀其不凡也
跋僧齊已詩
齊已胡氏子本益陽人高氏據有荆州延已居
龍興寺給月俸遂作渚宫莫問十五篇以自見
蓋巳初捨俗入大潙山參禪猛利持律清苦晚
歲牽情於詩遂作荆州僧正以老故有未謝侯
門去之句爾十二郎見過定是高家郎君此絶
句高勝翰墨亦可愛
書贈王長源詩後
王長源安貧好義簞食瓢飲妻奴不免飢寒而
未嘗作可憐之色向人夫人能自重其在官必
能愛民惜當路未能拭目也相見於京師忽忽
不得盡平生朋友之意長源告行會小人年來
苦頭眩不能苦思因而廢詩輒以舊詩十許爲
贈長源若行登山臨水亦可以代勞歌耳
書枯木道人賦後
南充李長倩骨清而氣秀是臺閣中人也於世
俗事窺其藩而不入據其鼎而不嘗也其於儒
學必將升其堂而嚌其胾者也長倩之參軍事
於黔中也會余以罪竄逐在此其相見如兄弟
親戚之謦欬其側者也然公庭以簿書期會爲
見功林下以草木蒙密爲得計其勢常離而不
合相從之日少其間相從而相語又希矣於其
解官而西也慨然佘病不能作詩巳十年矣故
書余與子瞻曩所作賦以贈别
跋周元翁龍眠居士大悲贊
吾友周夀元翁純孝動金石清節不朽雖與日
月爭光可也其言語文章發明妙慧非爲作使
之合蓋其中心純粹而生光耳少時在廬陵與
之同僚此時元翁尤少年已能重厚抑畏無兒
子氣遂濟登兹茂叔有子蓋豫章生七年便知
其有棟梁用耳
書無名師息心銘後
梁左補闕宗殆以文學行義知名梁之亡也殆
棄其官族出家號無名後周欲奪其志命大臣
以美官誘之無名自陳宗國顚覆反俗有七不
可誓言哀切遂不奪之又賦五苦詩詞意高潔
時多傳寫觀息心銘似其晚年所作亦似悔其
少日刻意於文章耶因僧知海請書此篇以刻
石爲叢林雜學者之戒故爲書之
寫蔡明遠帖與李珍跋尾
戎州舊吏李珍小心而辦事家有水竹亭館亦
能婆娑風月不甚出圭角於羣吏間余之竄戎
州使君彭道微故人也又與之有連每遣珍來
調護余逆旅之事無不可人意及余蒙恩東歸
珍亦用年績當赴吏部復調護余行橐下荆州
不漏毛甲余以疾留荆渚珍告余而西珍之勤
恪似不愧蔡明遠也故戲書魯公明遠帖與之
跋元祐間與三妗太君帖(之妻李布公達)
庭堅幼少從學外家張夫人飲食教誨之有母
之道焉食貧隨官南北盛德未報往得罪棄於
黔州而夫人捐館舍不得盡哀於銘旐之前未
嘗不隕涕也何人表之妻出舊書讀之愴然崇
寧元年九月甲申繫舟繁口庭堅題
題舅氏李公擇墓柱
元祐六年十二月壬申甥黃大臨來祭墓下厥
甲戌庭堅叔達乃克來哭嗚呼清明豈弟友安鄉
黨正色立朝謂篤不忘而陸沉如此嗚呼誰其似之
書舊詩與洪龜父跋其後
龜父筆力可扛鼎它日不無文章垂世要須盡
心於克已不見人物臧否全用其輝光以照本
心力學有暇更精讀千卷書乃可畢兹能事
書梵志翻著韤詩
梵志翻著韤人皆道是錯乍可刺你眼不可隠
我脚一切衆生顚倒類皆如此乃知梵志是大
修行人也昔茅容季偉田家子爾殺雞飯其母
而以草具飯郭林宗林宗起拜之因勸使就學
遂爲四海名士此翻著韤法也今人以珍饌奉
客以草具奉其親涉世之事合義則與已不合
義則稱親萬世同流皆季偉之罪人也
題刀鑷民傳後
陳留江端禮季共曰陳留市上有刀鑷工年四
十餘無室家子姓惟一女年七八歲矣日以刀
鑷所得錢與女子醉飽醉則簮花吹長笛肩女而
歸無一朝之憂而有終身之樂疑以爲有道者也
書贈晃師
老晃相識三十年竊意巳落鑊湯中輸它牛頭
阿旁余南遷道出葉縣繫馬廣教寺中見晃如
平生問渠何術自濟乃能如此晃笑曰吾飲酒
時十方世界皆同一味吾㗖衆生時皆令入無
餘涅槃而滅度之閻老子不管你口辯
豫章黃先生文集第三十
