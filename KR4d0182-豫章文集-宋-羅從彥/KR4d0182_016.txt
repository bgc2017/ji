豫章黃先生文集第十六
黃庭堅魯直
序三十五首
洪氏四甥字序
晁氏四子字序
陳氏五子字序
訓四從子字序
陳師道字序
文安國字序
趙安時字序
國經字序
張光祖光嗣字序
周渤字序
楊㮣字序
訓郭氏三子名字序
錢培字序
唐節字序
田益字序
黃育字序
羅中彦字序
侍其鑑字序
元勛字序
宗室子渢子沆字序
胡宗元詩集序
畢憲父詩集序
王定國文集序
小山集序
陳公廙說病詩序
龐安常傷寒論後序
道臻師畫墨竹序
翠巖眞禪師語錄序
雲居祐禪師語錄序
大潙喆禪師語錄序
翠巖悅禪師語錄後序
福州西禪暹老語錄序
李大耕大獵字序
宋完字序
刻杜子美巴蜀詩序
洪氏四甥字序
洪氏四甥其治經皆承祖母文城君講授文城賢智
能立洪氏門戸如士大夫蓋嘗以義訓四甥之名曰
朋芻炎羽其友為之易名往往不似經意舅黃庭
堅為發其藴而字之江發岷山其盈濫觴及其至於楚
國萬物並流非夫有本而益之者衆邪夫士也不能
自智其靈龜好賢樂善以深其内則十朋之龜何由
至哉故朋之字曰龜父秋黃騄耳之駒一秣千里御良
而志得食君埸苗蹇&KR1042;同軒其在空谷生芻一束
不知埸穀之美也能仕能止惟其才可仕可止惟其
時何常之有哉故芻之字曰駒父火炎高丘珉石共
盡和氏之璞王者之器温潤而澤晏然於焚如之
時蓋火不炎無以知玉事不難無以知君子故炎之
字曰玉父鴻雲飛而野啄去來不繆其時非其意不
自下故其羽可用為儀非夫好高之士操行潔於秋天
使貪夫清明懦夫激昂者何足以論鴻之志哉故羽之
字曰鴻父既字之又告之曰曾子曰未得君而忠臣
可知者孝子也未有治而能仕可知者修士也二三
子捨幼志然後能近老成人力學然後切問問學
之功有加然後樂聞過樂聞過然後執書冊而
見古人執柯以伐柯古人豈眞遠哉
晁氏四子字序
物無不致養而後成噐況心者不器之器乎其耳
目與人同而至於窮神知化則所養可知矣觀頥
自求口實内外盡矣合者行之不合者思之思者作
聖人之具也舜何人哉故字端頥曰聖思察表者思
影不知左者永諸右以其所願乎君以撫民知臨者
也知臨者可以端委而聽民矣盛車服而載之士
民之上徒貴之而已乎教不倦而思無疆也故字端臨
曰教思波流衮衮萬物並馳其不隨者匪金石歟彼
徒自重而猶若是況物不能遷者乎昔之知常者
能人能天能明能昏更萬變而獨存故字端常曰
永思有本之水其志於海也蚤夜以之是以聖學
者貴夜行日之晉也亨乎大明萬物效之形名非
以其健行故邪君子崇德以競時樂思無期忘
其髮之化而維好德之思故字端晉曰敏思
陳氏五子字序
陳氏五男子制名以五行之物始於天一生水
而止於金蓋因天道起於北方而成歲之序
曰崇居中孚宜又以智仁禮信義嫓夫而字之
豫章黃庭堅曰君子之名子也以德命為義於
此合矣故為具其說易大傳曰智崇禮卑崇效
天卑法地蓋周萬物而不遺智之德也欲極高
明故智言崇孟子曰居惡在仁是也路惡在義
是也居仁由義大人之事備矣仁固人之安宅
人有不願居安宅而中路以託宿者乎君子居
天下之廣居體仁而巳矣故仁言居周官曰以
天産作隂德以中禮防之以地産作陽德以和
樂防之蓋天産精神也隂德心術也精神運而
心術形焉無過不及而一要於中者禮之節文
也故禮言中易曰中孚信及豚魚孚者信之心
化也信不素顯同室致疑及其孚也異物敦化
故信言孚禮曰君子之所謂孝也者國人皆稱
願焉曰有子如此可謂孝矣仁者仁此者也義
者宜此者也蓋義者萬物之制也君子務本時
措萬物之宜而巳矣故義言宜雖然之五物者
故參相得也播五行於四時其治不同同歸於
成歲仁義禮智信雖所從言之異要於内視反
聽克已以歸於君子而巳矣今夫水上下與天
地流通周乎萬物智也天下之至柔仁也馳騁
天下之至剛義也無心於遲速盈科而後進信
也善下百谷故能為百谷王禮也今夫仁微子
去之箕子為之奴比干諫而死曲直皆遂焉木
之理也無求生以害仁有殺身以成仁金之決
也非禮勿視非禮勿聽非禮勿言非禮勿動火
之政也無欲而好仁無畏而惡不仁水之事也
造次必於是顛沛必於是土之守也明此二端
三者得矣一則五五則一也然欲求深則去本
遠用意過當則善失真吾生也有涯用以隨無
涯之知智之敝也君子質而巳矣何以文為仁
之過也嫂溺不援禮之棄也父攘羊而子證之
信之賊也避兄離母而居於陵義之罪人也故
太高則不情太下則易溺君子所以亹亹焉爲
夫節會肯䋯又如此也天下之道術未有無當
於五物五物待是而後立者其惟好學乎
訓四從子字序
楩柟豫章之樸斵琱以爲器其本質美維匠之
師字元明之息樸曰匠師一人基德三人受禄
常棣秀於同枝燕兄弟之思字覺民之息棣曰
思燕狂狷可以語極與仁同質其歸無咎近天
子之光字天民之息極曰無咎札去千乘之國
仁滿天下仲尼嘉之書延陵季子字知命之息
札曰季子
陳師道字序
師道陳氏懷璧連城字曰無已我琢為萬乘之
器維求王明我則無師道則是我其師道者即水而為波
高明一路入自聖門觀已無巳而我尚何存入
以萬物出以萬物寂寥法窟伏與用其律其入無底其出
無竅是謂要妙噫來陳子在汝後之人則不我
敢知我觀萬世未有困於母而食於舅嬪息巢
於外舅無以昏晝文章滿脰士之號窮屋瓦無
牡造物者報而天無壁以為牖不病其傾維有
德者能之(作頎傾一)
文安國字序
洹水文安國悅虎豹之文方雕其毛而澤於南
山之霧雨將以希時文之思致身為萬乘之器
黃子字之曰子家而告之曰學若是也不及質
盍嘗與言其本雖物不同量吾不心化而欲奏
族庖之刀是螳蜋用其才者也事是君為容悦
安社禝以為悅楬日月而求之四方其去道遠
矣至於以詩禮發家疲於世故之追胥而反於
家人藏器於戶牖收息至踵則萬物皆投戈而
受命矣一人失家不免鄉曲笑天下失家恬以
為當然吾欲莊語恐以此得罪困於石據于蒺
䔧與不同量者為有方者也虎兕出於柙龜玉
毁于櫝中與不同量者為無方者也此兩者同
出於安而危之始也女巧組繡雖若雲漢衆雌
而無雄者也故莫若歸求其本質之柔者能有
所不爲則剛氣之弱者不從於無益則強知柔
之剛者觀水知弱之強者觀弓弛以此嚮道六
通四闢而安樂以天下爲無略之域子之家也
又安用建鼓而求之詩云子室翹翹予尾翛翛
風雨所漂搖未聞道之心照物不徹隨流而善
堙不倚則不立世故憂患之風雨能傾動人吾
子勉之矣
趙安時字序
合肥趙安時學士大夫也其質甚美黃庭堅謂
之少莊以尊其名且告之曰莊周昔之體醇白
而家萬物者也時命繆逆故熙然與造物者游
此其於禮義君臣之際皂白甚明顧俗學世師
窘束於名物以域進退故築其垣而封之於聖
智之外彼曾何足與談大方之家嘗試相與言
其土梗五石之瓠浮江湖以相適我殖擁腫之
樗謝斧斤之不若感栗林之戮而不庭者三月
寧貸粟於縣令而畏楚國相可謂知已矣知迹
之不可以得履知斵輪之妙於手其學也觀古
人之不可傳可謂知言矣觀本於濠上之魚絶
意於郢人之斤知死生不入虞氏之心魯國之
儒者一人可謂知人矣知新生之犢之無求凡
亡之不喪其存柙于越之劒而不試游發硎之
刃而不見全牛弃智於垂涎之蟻得計於伏涔
之魚可謂知天矣雖然吾又未嘗言其莊語也
少莊自澡雪於塵滓之中蟬蛻於俗學之市而
權輿於君子之方必不能規市人之履迹而責
三倍之贏故吾直告以大道之一忽少莊四顧
徘徊則萬蠒吐緒矣逮其旁皇四逹必能因莊
生之所言知其所未嘗言者
國經字序
余弟安世之子壻曰國經其友字之曰敦常經
則常也於義無所發明為更其字曰端本而說
之曰太玄曰南北為經東西為緯古者為屋無
不面南冬夏無不得宜織者正機則經南北矣
匠人營國國中九經九緯九涂九軌蓋取諸此
經者所以立本緯者所以成文也忠信以為經
義理以為緯則成文章矣易大傳曰正其本萬
事理差以毫釐謬以千里故字經曰端本古之
善學者取之左右逢其原立於本故也
張光祖光嗣字序
張公載之二孫其仲曰光祖其季曰光嗣皆好
文學其季與山谷游事賢而友仁可好也其仲
因季而與山谷通書而問字於山谷山谷曰古
者公子公孫能世其家者以王父字為氏今公
載之二孫皆賢故以其王父字别之字光祖曰
載熙字光嗣曰載暉又為之彰其說古之人以
為行其所知則光大不在於它在加之意而巳
夫其行義可以追配前人光祖之謂也其功烈
可以遺其子孫光嗣之謂也詩曰學有緝熙于
光明緝熙亦光明耳夫能廣其光明惟學而巳
易曰君子之光有暉吉夫充實而無憾則其光
有暉矣故字之如此念祖不熙則責之學遺後
無暉則責之行予以強學力行責二子它日不
使予為不知言可也
周渤字序
輒奉字曰惟深頗與名相稱滄溟渤澥所以能
無不容惟其深而巳傳曰惟深也故能通天下
之志此德人之事業也彼得一先生之言則暖
暖姝姝惟其淺而已拗堂之上覆杯水焉置杯
則膠矣未嘗鉤致巳之深遠安能通天下之志
哉古之人能知殊塗而同歸百慮而一致者無
它焉盡已之學而已
楊槩字序
清江楊槩問字於黃子黃子字之宰平而語之
曰槩無列於五量五量待是而後平聖人之作
日工也生平於衡而五量受法焉五量官入不
能自平則命槩為之師槩國器也是宰天下之
平與物交而懷市道以相傾人情不能無然也
由龠合而受之至於禹不能計取與之家皆責
贏焉彼安能以不欺維槩也中立而無私天下
歸心焉非以其無心故耶今夫學至於無心而
近道矣得志乎光被四表不得志乎藏之六經
皆無心以經世故耶曰然則願聞性命之說黃
子曰今孺子緫髮而服大人之冠執經談性命
猶河漢而無極也吾不知其說焉君子之道焉
可誣也吾子欲有學則自俎豆鍾鼓宫室而學之
灑掃應對進退而行之曰是可以學經乎曰吾子
強學力行而考合先王之言彼如符壐之文可
印也韓非曰先王有郢書而後世多燕說夫家
奮私智而講無詔之書幾何其不為燕說吾久
不喜作書生語因楊君聊復談故并書之
訓郭氏三子名字序
郭英發見其三子而乞名余名之曰基垕&KR2003;而
英發請其說告之曰老子曰九層之臺起於累
土累土為基而功不已增臺崇成忠信者事之
基也有忠信以為基而濟之以好問強學何所
不至哉書曰厥父基厥子乃弗肯堂矧肯(御名太上)故
名曰基字以堂父梁有疑獄國中半以為當罪
半以為不當罪雖王亦疑聘陶朱公而問焉朱公
對曰臣有二璧其徑相若也其色澤相若也而一
者千金一者五百金王曰徑與色澤相若而價倍
何也朱公對曰其一側而視之厚兼寸是以其價
千金王曰善哉賞疑則從予罰疑則從去也夫物
薄而可以曠日持久者未之有也孔子曰躬自
厚而薄責於人孟子曰仁人之安宅也故名曰
垕字以宅父日月之行微矣積而成萬年于不
可紀惟其不巳也昔北山愚公欲平太行王屋
操蛇之神懼其不巳也謁之於帝帝爲遷之於
朔東雍南夫不已者神所畏也淮南子曰浮空
一&KR2003;體具衆微衆微從之成一拳石積此以往
巋然成山故名曰&KR2003;字以山父又祝之曰咨爾
堂父忠信惟汝既基而堂奄觀百堵咨爾宅父
薄不可狃仁以爲宅安往不垕咨爾山父一塵
爲初學而不已泰華爲徒惟爾英發務殖三德
爾子似之不稼何穡厲夜生子求火燭之恐其
似己尚三復之
錢培字序
歷陽錢揔過其家庭而受大夫公之命曰吾世
不繁黍稷柔嘉是集於汝躬汝力學慎行日篤
不迷以對我宗祊今命汝曰培其夙夜承之其
義蓋取天之生物必因其材而篤焉栽者培
之所以寵嘉而勸之耳培稽首奉名而問字於
豫章黃庭堅字之曰茂世而說之曰培者深根
固蔕而枝葉遂焉故美實載於崇成之時忠信
以為地孝友以立苖夙夜匪懈以致其人功求
其友聲以深其雨露實方實皂實堅實好以見
其有秋也螽斯詵詵兮宜爾子孫振振兮以見
其後嗣之多賢而忠厚似汝也水盈科而進故
朝宗于海日月之行微故踐四時而成歲書曰
茂哉草木茂也達其亹亹焉果能此道矣遂有
世家其誰曰不然
唐節字序
唐節字守之曹公子臧曰聖達節其次守節其
下不失節雖不能聖敢失守乎當公子負芻之
時諸侯欲去負芻而立子臧子臧曰為君非吾
節也去而奔宋既定曹君也自宋復歸於曹盡
致其邑而野處作人若子臧可以無憾矣
田益字序
韓城田益字遷之黃庭堅以謂不足以配名更
之曰友直田子曰益者三友何獨取諸此庭堅
曰夫友直者三言之長也千夫之諾不如一士
之諤誠得直士與居彼且不貸吾子之過切磋
琢磨成子金石使子日知不足雖然取直友猶
有四物有直而終於直者有直而似於曲者有
曲而盜名直者有曲而遂其直者邦有道如矢
邦無道如矢此直而終於真者也子為父隱父
為子隱此直而似於曲者也其父攘平而子證
之此曲而盜名直者也或乞醯焉乞諸其鄰而
與之此曲而遂其直者也其二端可願其二端
不可為吾子擇之益友常以是觀之
黃育字序
會稽黃渥與庭堅皆出於婺州之黃由七世以
上失其譜以年相望與渥相近也故復以昆弟
合宗渥之言曰異時與我同昭穆者皆以今隷
字形同類為名唯渥未之得今願攺曰育敢以
字請庭堅曰古者生以字尊名殁以誄易名易
名之實有宗也有勸也其治在後人尊名之義
有宗也有勸也其治當其身今曰懋達以配育
名則宜夫草木之茂亹亹以勸四時及其日至
而立於成功之會非深根固蔕得其養故耶彼
達於道者不可以窮故獨立於萬物之表而無
終始以今不出閭巷之智望之相去遠矣然孟
子以謂聖人與我同類者何耶今舉一粒之種
則曰是與太倉同類人之聞之也見色而爭慮
清氣平則聞命矣蓋長育以逹其才故也榖之
育苗也達於粢盛水之育源也逹於海君子之
聞道也達於天地之友蓋聞道者必明於權銖
兩低昂與道翺翔稱天下以此不以萬物易已
由是觀之病于夏畦曾子難之未同而言仲由
不知君子以直養氣而已氣者萬物受命而效
形名者也懋達乎勉之在邦必達在家必達
羅中彦字序
延平羅中彦問字於予予字之曰茂衡茂衡曰
願遂教之黃庭堅曰道之於天地之間無有方
所萬物受命焉因謂之中衡稱物低昂一世波
流洶洶憤憤我無事焉叩之即與為賓主恬淡
平愉宴處而行四時死生之類皆得宜當是非
中德也歟惟道之極小大不可名無中無徼以
其為萬物之宰強謂之中知無中之中斯近道
矣精金躍於鑪曰我且必為莫耶其成果莫耶
矣人也破世俗之糾纏自躍於造化之鑪曰我
且必聞道化工於我何有焉鑪錘之柄安能禦
之哉茂衡曰今之言道者奚獨不然曰以聖學
則莫學而非道以俗學則莫學而非物詩云人
知其一不知其他
侍其鑑字序
侍其純夫之孫曰鑑骨秀而氣清應對機警純
夫謂涪翁曰此孫老夫婦甚愛之幸為我與之
字它日使知學問涪翁字之曰彌明而說之曰
物材美火齊得然後成鑑鑑明則塵垢不止明
雖鑑之本性不以藥石磨礱則不能見其面目
矣況於下照重淵之深上承日月之境者乎學
者之心似鑑求師取友似藥石得師友則心鑑
明矣求天下之師取天下之友則彌明矣
元勛字序
河南元氏世典名教仕不得軌(執一作)其宗盟不著(囗囗一作)
大儒之效生子嗜學㝅菟有彬鶴游于鶩昂昂不
羣乃翁祝之曰其受命子先君子闢楊墨以昌
斯文散齋七日致齋三日而號之曰勛則問字
於太史氏太史氏曰懷道者不爭贏實若龜玉
進道者不觀歲行若日月有居成功之心則不
逹自智而敖不能則不逹(弗逹一作)故三釁三沐之而字
之曰不伐昔在伯禹荒度土功九河三江四海
會同七年三過其門風雨櫛沐啓呱弗子民乃
粒食而不伐不矜故天下莫能與之爭暖姝以
一聞為足河伯以秋水自多是其弗忍弗容惟
未嘗聞伯禹之風不伐曰若先生之言嚮也誠
有之今則謝之矣請誦斯言殁而後巳
宗室子渢子沆字序
宗室子渢子沆問字於豫章黃庭堅庭堅曰渢
者風與水相遭不期於文而成文者也君子之
文若是故字子渢曰長文沆者天地清明之氣
及物而成澤者也君子之澤若是故字子沆曰
彦澤長文彦澤故東平侯景珍之子景珍學問
琢磨能下師友雖風旨動於眉宇左右趨之而
折節由禮類臞儒家士視其富貴無以自多知
尊於萬物者在此不在彼也長文彦澤生晚不
及識其先君子之美故因字而告之尚其能似之
胡宗元詩集序
士有抱青雲之器而陸沉林臯之下與麋鹿同
羣與草木共盡獨託於無用之空言以為千歲
不朽之計謂其怨邪則其言仁義之澤也謂其不
怨邪則又傷巳不見其人然則其言不怨之怨
也夫寒暑相推草木與榮衰焉慶榮而弔衰其
興託高遠則附于國風其忿世疾邪則附于楚
辭後之觀宗元詩者亦以是求之故書而歸之
胡氏
畢憲父詩集序
河南畢公憲父以事功知名治郡甚得民所去
民思之然不知其能詩也憲父没後其子平仲
得其平生詩若干篇以示豫章黃庭堅且曰為
我序其先後之次庭堅持歸讀之三日夜漏常
下三十刻所乃盡得其所謂因以郡縣為類少
壯耆艾為次秩序為三卷歸使藏其家而告之
曰此公自以為不逮其意故不嘗多以示人也
者庭堅實始以吏事至於廬陵奉簿領上府比
它吏屢得燕見聽說條理貫穿六藝百家下至
安成虞初之記射匿候歲種魚相蠶之篇鼻嚏
耳鳴之占劾召鬼物之書無不口講指畫使疑
者冰開虛心者滿懷歸而未嘗不歎也今觀公
詩如聞荅問之聲如見待問之來按其筆語皆
有所從來不虚道非博極羣書者不能讀之昭
鳴皆若有謂候蟲是也不得其平則聲若雷
霆澗水是也寂寞無聲以官商考之則動而中
律金石絲竹是也維金石絲竹之聲國風雅頌
之言似之澗水之聲楚人之言似之至於候蟲
之聲則末世詩人之言似之今夫詩人之玩於
詞以文物爲工終日不休若舞世之不知者以
待世之知者然然其喜也無所於逢其怨也無
所於伐能春能秋能雨能晹發於心之工伎而
好其音造物者不能加焉故余無以命之而寄
於候蟲焉清江胡宗元自結髮迄于白首未嘗
廢書其胷次所藏未肯下一世之士也前莫輓
後莫推是以窮於丘壑然以其耆老於翰墨故
後生晚出無不讀書而好文其卒也子弟門人
次其詩爲若干卷宗元之子遵道嘗與子爲僚
故持其詩來求序于篇自觀宗元之詩好賢而
樂善安土而俟時寡怨之言也可以追次其平
生見其少長不倦忠信之士也至於遇變而出
竒因難而見巧則又似予所論詩人之態也其
然公世家吏治與所藴崇不為人知庭堅既作
銘詩刻之下宫又論其學問如此載之家集
王定國文集序
元城王定國灑落有遠韻才器度越等夷自其
少時所與游盡丈人行或其大父時客也生長
富貴其嗜好皆老書生事而不寒乞諸公多下
之其為文章初不自貴珍如落涕唾時出竒壯
語驚天下士坐大臣子不慎交游奪官流落嶺
南更折節自刻苦讀諸經頗立訓傳以示得意
其作詩及它文章不守近世師儒繩尺規摹遠
大必有為而後作欲以長雄一世雖未盡如意
要不隨人後至其合處便不減古人定國富於
春秋崎嶇嶺海去國萬里脱身生還邂逅江濱
斗酒相勞苦但以罪大責輕未有以報君為言
鬱然發於文藻未嘗私自憐此其志未易為俗
人道之王良秣驥子而問途氣已無萬里矣恐
觀者以為定國之所以垂世傳後者如是而已
故為序見之定國名鞏文正公之孫懿敏公之
子癸亥八月壬辰序
小山集序
晏叔原臨淄公之莫子也磊隗權竒疎於顧忌
文章翰墨自立規摹常欲軒輊人而不受世之
輕重諸公雖愛之而又以小謹望之遂陸沈於
下位平生潛心六藝玩思百家持論甚高未嘗
以沽世余嘗怪而問焉曰我槃跚㪍窣猶獲罪
於諸公憤而吐之是唾人面也乃獨嬉弄於樂
府之餘而寓以詩人句法清壯頓挫能動搖人
心士大夫傳之以為有臨淄之風爾罕能味其
言也余嘗論叔原固人英也其癡亦自絶人愛
叔原者皆愠而問其目曰仕宦之連蹇而不能一
傍貴人之門是一癡也論文自有體不肯一作
新進士語此又一癡也費資千百萬家人寒飢
而面有孺子之色此又一癡也人百負之而不恨
已信人終不凝其欺巳此又一癡也乃共以為
然雖若此至其樂府可謂狹邪之大雅豪士之
鼓吹其合者高唐洛神之流其下者豈减桃葉
團扇哉余少時間作樂府以使酒玩世道人法
秀獨罪余以筆墨勸淫於我法中當下犁舌之
獄特未見叔原之作耶雖然彼富貴得意室有
倩盻慧女而主人好文必當市購千金家求善
本曰獨不得與叔原同時耶若乃妙年美士近
知酒色之娱苦節臞儒晚恨裙裾之樂鼓之舞
之使宴安酖毒而不悔是則叔原之罪也哉
陳公廙說病詩序
熙寧丁巳五月河北路轉運副使尚書金曹陳
公知儉公廙出桉部大河左並海而還衝暑飲
冷愛護小失宜而得赤目疾其初可以調御膳
飲時節起居而無疾也創之欲蚤愈故中更兩
醫而例無善狀其治劑皆大寒蒙翳左目幾廢
司明之官而已廼寤盡逐諸醫屏去湯熨之齊
還藥其本蓋十數日而後平因說身疾為人破
迷列為十章邪徑旁行至於大道司南既正四
方晏然歷階升堂親履實地不立正位寂寥無
依此所謂困於心衡於慮而後作形於色發於
聲而後喻者也
龐安常傷寒論後序
龐安常自少時善醫方為人治病處其生死多
驗名傾江淮諸醫然為氣任俠鬪鷄走狗蹴鞠
擊毬少年豪縱事無所不為博奕音技一工所
難而兼能之家富多後房不出戸而所欲得人
之以醫聘之也皆多陳其所好以順適其意其
來也病家如市其疾巳也君脱然不受謝而去
之中年乃屏絶戲弄閉門讀書自神農黃帝經
方扁鵲八十一難靈樞甲乙葛洪所綜緝百家
之言無不貫穿其簡策紛錯黃素朽蠧先師或失
其讀學術淺陋私智穿鑿曲士或竄其文安常
悉能辨論發輝每用以視病如是而生如是而
不治幾乎十全矣然人以病造不擇貴賤貧富
便齋曲房調護以寒暑之宜珍膳美饘時節其
飢飽之度愛其老而慈其幼如痛在巳也未嘗
輕用人之疾嘗試其所不知之方蓋其輕財如
糞土而樂義耐事如慈母而有常似秦漢間游
俠而不害人似戰國四公子而不爭利所以能
動而得意起人之疾不可僂數它日過之未嘗
有德色也其所論著傷寒論多得古人不言之
意其所師用而得意於病家之隂陽虚實今世
所謂良醫十不得其五也余始欲掇其大要論
其精微使士大夫稍知之適有心腹之疾未能
卒業然未嘗游其庭者雖得吾說而不解誠加
意讀其書則過半矣故特著其行事以為後序
云其前序海上道人諾為之故虚右以待
道臻師畫墨竹序
墨竹出於近世不知其所師承初吴道子作畫
超其師楊惠之於山川崖谷遠近形勢虎豹蛇
龍至於蟲蛾草木之四時日月列星風雨水火
雷霆之神物軍陳戰鬪斬馘犇北之象運筆作
弮不加丹青巳極形似故世之精識博物之士
多藏吳生墨本至俗子乃衒丹青耳意墨竹之
師近出於此往時天章閣待制燕肅始作生竹
超然免於流俗近世集賢校理文同遂能極其
變態其筆墨之運疑鬼神也韓退之論張長史
喜草書不治它技所遇於世存亡得喪亡聊不
平有動於心必發於書所觀於物千變萬化可
喜可愕必寓於書故張之書不可端倪以此終
其身而名後世與可之於竹殆猶張之於書也
嘉州石洞講師道臻刻意尚行欲自振於溷濁
之波故以墨竹自名然臻過與可之門而不入
其室何也夫吳生之超其師得之於心也故無
不妙張長史之不治它技用智不分也故能入
於神夫心能不牽於外物則其天守全萬物森
然出於一鏡豈待含墨吮筆槃礴而後爲之哉
故余謂臻欲得妙於筆當得妙於心臻問心之
妙而余不能言有師範道人出於成都六祖臻
可持此往問之
翠巖真禪師語錄序
石霜山中有三角虎孤游獨坐萬木生風至於
千里無人草深一丈有一人料其頭而得道是
爲黃龍慧南有一人履其尾而得道是爲翠巖
可真南之子孫江西湖南若揭日月而真得子
晚所乳之子是為潙山道人慕喆林棲谷隱堅
密深靜霜露果熟諸聖推出枯木朽株雲行雨
施然後翠巖之道光明蓋翠巖之入石霜適遭
一吼凡聖情盡參承咨決徹佛徹祖行住坐臥
亘古亘今行川之水無不盈之科走盤之珠無
可留之影十聖三賢當路亦須草偃風行四方
八面俱來無不投戈散地金章五句具在可知
然明月夜光多逢桉劒陽春白雪難為賞音維
黃龍罷參之客必遣之曰百鍊真金直須入翠
巖鑪韛今坐鎮諸方龍吟虎嘯者無不稱翠巖
室中之句以接大根器凡夫而叢林號為真點
胷者蓋同門數老雖目視耽耽文采炳煥似從
慈明法窟中來實不解石霜上樹之機耳各夢
同牀不妨殊調冷灰爆豆聊為解嘲云耳
雲居祐禪師語錄序
佛言我於一切法無執報得常光一尋身真金
色乃至三十二大人相八十種隨形好一一皆
對妙因固知釋迦老子不會祖師禪今有人灰
頭土面而種種光明遍照卑濕重遟而進道猛
利超過百萬阿僧祇劫哆哆啝啝而法音如雷
如霆慧辯如雲如雨跛跛挈挈而十二時中遍
往十方國土調伏衆生如來油花脱子全無用
處不可是超佛知見倒用如來印也此語若傳
山北山南必且懷疑起諍若問是誰但向道是
雲居祐老子若有人問言句内識此老子言句
外識此老子不可道不即言句不離言句對諸
方說如來禪也我觀此老子雖不設陷虎之機
大空升堂小空入室雖不結羡魚之網烏鵲遷
巢龍蛇避宅子湖狗口裏剌得手祕魔巖义下
有出身路所以鏡有山鬼之形妙於不見骨銜
波旬之鏃本自無瘡若人信得及萬株杉裏方
藏影若信不及五老峯前又出頭此老子是無
為無事人何須鄙夫百千偈贊諸人還會麽巨
鼇莫戴三山去吾欲蓬萊頂上行
大潙喆禪師語錄序
喆禪師烹佛祖鑪韛鍜十地鉗椎坐大潙山孤
峯萬仞倒用魔王之印追大軍於藕絲孔中全
提金翅之威取毒龍於生死海底擊毒塗鼓死
却偷心傳法蝮蛇命與雪山藥吐却室中密語
野狐涎若相如之璧無瑕不但二十五城十方
一契盡為祖業驢負麟角羊蒙虎皮來者崢嶸
皆納敗闕向潙山去者合如是去從潙山來者
吾則有以驗之昔石霜山中生二虎其一為黃
蘖南其一為翠巖真黃蘖之虎乳數子皆哮吼
一方弭伏百獸而翠巖之虎生一夔是為喆禪
師余不能盡贊其道而以印於余心者書之潙
山語錄之後後世僧中有董狐深知正法眼藏之
樞紐能持直筆使雅頌各得其所必將有取於
斯文
翠巖悅禪師語錄後序
翠巖悅禪師者青山白雲開遮自在碧潭明月
撈漉方知鐵石霜崖強弓劈箭不受然燈記自
提三印正宗假令古佛出須下一椎定當前則
激惠南老子出泐潭死水而印慈明後則勸祖
心禪師撥大愚寒灰而見黃蘖看儂兩著雖天
下棋客受先破此一塵與四海禪宗點眼有懷疑
者是不肯山谷道人擬欲全提且救取無為居士
福州西禪暹老語錄序
佛以無文之印密付摩訶迦葉二十八傳而至
中夏初無文字言說可傳可說真佛子者即付
即受必有符證印空同文於其契會雖逹磨面
壁九年實為二祖鑄印若其根器不爾雖親見
德山捧如雨點付與臨濟天下雷行此印陸沈
終不傳也今其徒所傳文字典要號為一四天
下品盡世間竹帛不能載也蓋亦如蟲蝕木賓
主相當偶成文爾若以為不然者今有具世間
智得文字通者自可閉戸無師讀書十年刻菩
提印而自佩之矣故曰神而明之存乎其人苟
非其人道不虛行怡山暹老初寄瓶鉢於古田
時人不識也曾福州子固拔於稠人之中授以
西禪而道俗皆與之團蒲曲几於今十二年矣
暹之徒淨圓以其言句求予為序引予問淨照
禪師以為其人有道心知子莫若父也聞予此
言必不驚也至於錄開堂升座之語以續祖燈
則其門人之志也
李大耕大獵字序
東川李任道名其二子曰大耕大獵任道務學
之良師求益者之畏友也以道耕而囷無積粟
以德獵而庭無縣肉故用楊子雲耕道而得道
獵德而得德者為之字任道之命其子不在於富
貴榮顯而在於道德可謂父父矣涪翁字大耕
曰無息大獵曰無待而說之曰咨爾無息惟日
行其所聞如恐不及咨爾無待不可道於人之
前者身弗行也然後可謂子子矣
宋完字序
僰道宋君完曰完也有志從學於先生之門而
未能自克出從市井之嚻葷然其有味而常見侮
於人入聞先生之言淡然其無味而常見敬於
人二者交戰敢問其故涪翁字之曰志父而命
之曰志父來前士唯無志則不可學誠有志乎不難
追配古人矣戰市井之嚻又何難哉古之言曰不以
物挫志之謂完季扎子臧不以國挫志泰伯虞仲不
以天下挫志是以搢紳先生于今尊之夫志者戰不
義之良將也不怒而威不言而信揔百行而出戰可
謂堂堂之陣未有能當其鋒者矣而况市井之嚻曲
巷之好頻頻之黨酒食嬉戲相追逐者乎詩云豈不
爾思室是遠而子不邇求豈有執戈而禦之者乎
刻杜子美巴蜀詩序
自予謫居黔州欲屬一竒士而有力者盡刻杜
子美東西川及夔州詩使大雅之音久湮没而
復盈三巴之耳而目前所見錄錄不能辦事以
故未嘗發於口丹稜楊素翁拏扁舟蹴犍為略
陵雲下郁鄢訪余於戎州聞之欣然請攻堅石
摹善工約以丹稜之麥三食新而畢作堂以宇
之予因名其堂曰大雅而悉書遺之此西州之
盛事亦使來世知素翁真磊落人也
豫章黃先生文集第十六
