豫章黃先生文集第六
黃庭堅魯直
古詩五十一首
題小猿叫驛(知命)
笻竹
次韻李仼道晚飲鎖江亭
再次韻兼簡履中南玉三首
次韻仼道食荔支有感三首
廖致平送綠荔支爲戎州第一王公
權荔支綠酒亦爲戎州第一
謝楊履道送銀茄四首
送石長卿太學秋𥙷
贈知命弟離戎州
姪柜隨知命舟行
次韻王斌老所畫横竹
次韻謝斌老送墨竹十二韻
用前韻謝子舟爲子作風雨竹
再用前韻詠子舟所作竹
戲詠子舟畫兩竹兩鸜鵒
次韻荅斌老病起獨游東園二首
又和二首
又荅斌老病愈遣悶二首
從斌老乞苦笋
楊明叔惠詩格律詞意皆薰沐去其
舊習予爲之喜而不寐文章者道
之器也言者行之枝葉也故次韻
作四詩報之耕禮義之田而深其
耒明叔言行有法當官又敏於事
而䘏民故予期之以遠者大者
庭堅老懶衰墯多年不作詩巳忘其
體律因明叔有意於斯文試舉一
綱而張萬目蓋以俗爲雅以故爲
新百戰百勝如孫吴之兵棘端可
以破鏃如甘蠅飛衛之射此詩人
之竒也明叔當自得之公眉人鄕
先生之妙語震耀一世我昔從公
得之多故今以此事相付
楊明叔從予學問甚有成當路無知
音求爲瀘州從事而不能得子蒙
恩東歸用蛟龍得雲雨鵰鶚在秋
天作十詩見餞因用其韻以别
題榮州祖無大師此君軒
青神縣尉廳葺城頭舊屋作借景亭
下瞰史家園水竹終日寂然了無
人迹又當大木綠隂之間戲作長
句奉呈信孺明府介卿少府
戲贈家安國
題石恪畫嘗醋翁
題子瞻畫竹石
題晁以道雪鴈圖贈惠洪
題小猿叫驛(知命)
大猿叫罷小猿啼箐裏行人白晝迷惡藤牽頭
石齧足嫗牽兒隨淚錄續我亦下行莫啼哭
笻竹
道人手插兩三竹使君忽來唾珠玉不須客賦
千首詩若是賞音一䕫足世人同處但同流一
絲不掛似太俗客來問我有何好道人優波遠
山綠
次韻李任道晚飲鎖江亭
西來雪浪如炰烹兩崖一葦乃可横忽思鍾陵
江十里白蘋風起縠紋生酒杯未覺浮蟻滑茶
鼎已作蒼蠅鳴歸時共須落日盡亦嫌持蓋僕
屢更
再次韻兼簡履中南玉三首
李侯詩律嚴且清諸生賡載筆縱横句中稍覺
道戰勝胷次不使俗塵生山繞樓臺鍾鼓晚江
觸石磯碪杵鳴鎖江主人能致酒願渠久住莫
終更
江津道人心源清不繫虚舟盡日横道機禪觀
轉萬物文彩風流被諸生與世浮沈唯酒可隨
時憂樂以詩鳴江頭一醉豈易得事如浮雲多
變更(變更一作喜)
鎖江亭上一樽酒山自白雲江自横李侯短褐
有長處不與俗物同條生經術貂蟬續狗尾文
章瓦釡作雷鳴古來寒士但守節夜夜抱關聽
五更
次韻仼道食荔支有感三首
一錢不直程衛尉萬事稱好司馬公白髮永無
懷橘曰六年怊悵荔支紅
今年荔子熟南風莫愁留滯太史公三月照江
鴨頭綠六月連山柘枝紅
舞女荔支熟雖晚臨江照影自惱公天與蹙羅
裝寶髻更挼猩血染殷紅
廖致平送綠荔支爲戎州第一王
公權荔支綠酒亦爲戎州第一
王公權家荔支綠廖致平家綠荔支試傾一桮
重碧色快剥千顆輕紅肌撥醅蒲萄未足數堆
盤馬乳不同時誰能同此勝絶味唯有老杜東
樓詩(重碧酤春酒輕紅擘荔支杜子美宴戎州東樓詩云)
謝楊履道送銀茄四首
藜藿盤中生精神珍𬞞長蔕色勝銀朝來鹽醯
飽滋味已覺瓜瓠漫輪囷
君家水茄白銀色殊勝垻裏紫彭亨蜀人生𬞞
不下箸吾與北人俱眼明
白金作顆非椎成中有萬粟嚼輕冰戎州夏畦
少𬞞供感君來飯在家僧
畦丁收盡垂露實葉底猶藏十二三待得銀包
已成穀更當乞種過江南
送石長卿太學秋補
長卿家亦但四壁文君窺之介如石胷中已無
少年事骨氣乃有老松格漢文新攬天下圖詔
山採玉淵獻珠再三可陳治安策第一莫上登
封書
贈知命弟離戎州
道人終歲學陶朱西子同舟泛五湖船䆫臥讀
書萬卷還有新詩來起予
姪柜隨知命舟行
莫去沙邊學釣魚莫將百丈作轆轤清江濯足
䆫下坐燕子日長宜讀書
次韻王斌老所畫横竹
酒澆胷次不能平吐出蒼竹歲崢嶸臥龍偃蹇
雷不驚公與此君供忘形晴䆫影落石泓處松
煤淺染飽霜兔中安三石使屈蟠亦恐形全便
飛去
次韻謝斌老送墨竹十二韻
古今作生竹能者末十軰吳生勒枝葉筌宷遠
不逮江南鐵鉤鎖最許誠懸會燕公洒墨成落
筆與時背譬如刳心松中有歲寒在湖州三百
年筆與前哲配規摹轉銀鉤幽賞非俗愛披圖
風雨入咫尺莽蒼外吾子學湖州師逸功已倍
有來竹四幅冬夏生變態預知更入神後出遂
無對吾詩被壓倒物固不兩大(根至梢極小者一一鉤世傳江南李王作竹自)
(惟柳公權有此筆法勒成謂之鐵鉤鎖自云)
用前韻謝子舟爲予作風雨竹
子舟詩書客畫手睨前輩挹𬒮拍其肩餘力左
右逮摩拂造化罏經營鬼神會光煤疊亂葉與
世作者背看君回腕筆猶喜漢儀在歲寒十三
本與可可追配小山蒼苔面突兀謝憎愛風斜
兼雨重意出筆墨外吾聞絶一源戰勝自十倍
榮枯轉發機生死付交態狙公賦七芧勿用嗔
喜對此物當更工請以小喻大
再用前韻詠子舟所作竹
森削一山竹壯士十三輩自干雲天出草莽肯
下逮虚心聽造物顛沛風雨會榮枯偶同時終
不相弃背誰云湖州没筆力今尚在阿筌雖墨
妙好以竹鶴配國工裁主意冷淡恐不愛子舟
落心畫榮觀不在外耆年道機熟增勝當更倍
祖述今百家小紙弄姿態雖云出湖州卷置懶
開對非公筆如椽孰能爲之大
戲詠子舟畫兩竹兩鸜鵒
風晴日暖搖雙竹竹間相語兩鸜鵒鸜鵒之肉
不可肴人生不材果爲福子舟之筆利如錐千
變萬化皆天機未知筆下鸜鵒語何似夢中胡
蝶飛
次韻荅斌老病起獨游東園二首
萬事同一機多慮乃禪病排悶有新詩忘蹄出
兔逕蓮花生淤泥可見嗔喜性小立近幽香心
與晚色淨
主人心安樂花竹有和氣時從物外賞自益酒
中味斸枯蟻改穴掃籜笋迸地萬籟寂中生乃
見風雨至
又和二首
西風鏖殘暑如用霍去病疎溝滿蓮塘掃葉明
竹逕中有寂寞人自知圓覺性心猿方睡起一
笑六䆫淨
外物攻伐人鍾鼓作聲氣待渠弓箭盡我自味
無味宴安袵席間蛟鱷垂涎地君子履微霜即
知堅冰至
又荅斌老病愈遣悶二首
百痾從中來悟罷夲非病西風將小雨涼入居
士逕苦竹遶蓮塘自悅魚鳥性紅糚倚翠蓋不
點禪心淨
風生高竹涼雨送新荷氣魚遊悟世網鳥語入
禪味一揮四百病智刃有餘地病來每厭客今
乃思客至
從斌老乞苦笋
南園苦笋味勝肉籜龍稱冤莫採錄煩君更致
蒼玉束明日風雨皆成竹
楊明叔惠詩格律詞意皆薰沐去
其舊習予爲之喜而不寐文章者
道之器也言者行之枝葉也故次
韻作四詩報之耕禮義之田而深
其耒明叔言行有法當官又敏於
事而䘏民故予期之以遠者大者
魚去游濠上鴞來止坐隅吉凶唯我在憂樂與
生俱決定不是物方名大丈夫今觀由也果老
子欲乘桴
道常無一物學要反三隅喜與嗔同本嗔時喜
自俱心隨物作宰人爲(謂一作)我非夫利用兼精義還
成到岸桴
全德備萬物大方無四隅身隨腐草化名與太
山俱道學歸吾子言詩起老夫無爲蹈東海留
作濟川桴
匹士能光國三孱不滿隅竊觀今日事君與古
人俱氣類鸎求友精誠石望夫雷門震驚手待
汝一援桴
庭堅老懶衰惰多年不作詩已忘
其體律因明叔有意於斯文試舉
一綱而張萬目蓋以俗爲雅以故
爲新百戰百勝如孫吴之兵棘端
可以破鏃如甘蠅飛衛之射此詩
人之竒也明叔當自得之公眉人
鄉先生之妙語震耀一世我昔從
公得之多故今以此事相付
窮竒投有北鴻鵠止丘隅我已魑魅禦君方燕
雀俱道應無芥蔕學要盡工夫莫斬猨狙杙明
堂待棟桴
楊明叔從子學問甚有成當路無
知音求爲瀘州從事而不能得予
蒙恩東歸用蛟龍得雲雨鵰鶚在
秋天作十詩見餞因用其韻以别
平津善牧豕佽飛能斬蛟終藉一汲黯淮南解
兵交楊子有直氣未忍死草茅引之入漢朝誰
爲續弦膠
楊君清渭水自流濁涇中今年貧到骨豪氣似
元龍男兒生世間筆端吐白虹何事與秋螢爭
光蒲葦叢
事隨世滔滔心欲自得得楊君爲已學度越輩
流百坐捫故衣蝨垢襪卷汗黑睥睨紈袴兒可
飲三斗墨
清靜草玄學西京有子雲太尉死宗社大鳥泣
其墳寂寞向千載風流被仍昆富貴何足道聖
處要策勲
桑輿金石交既别十日雨子輿裹飯來一笑相
告語楊君困簞瓢諸公不能舉儻可從我歸沙
頭駐鳴艣
山圍少天日狐鬼能作妖睒閃載一車獵人用
鳴梟小智窘流俗蹇淺不能超安得萬里沙霜
晴看射鵰
元之如砥柱大年若霜鶚王楊立夲朝與世作
郛郭觀公有膽氣似可繼前作丈夫存遠大胷
次要落落
虚心觀萬物險易極變態皮毛剥落盡唯有真
實在侍中乃珥貂御史即冠豸顧影或可羞短
蓑釣寒瀨
生貴賤如看鏡晚知直語觸憎嫌深藏幽寺聽
鍾磬有酒如澠客滿門不可一日無此君當時
手栽數寸碧聲挾風雨今連雲此君傾蓋如故
舊骨相竒怪清且秀程嬰杵臼立孤難伯夷叔
齊采薇瘦霜鍾堂上弄秋月微風入絃此君說
君家周彦筆如椽此君語意當能傳
青神縣尉廳葺城頭舊屋作借景
亭下瞰史家園水竹終日寂然了
無人迹又當大木綠隂之間戲作
長句奉呈信孺明府介卿少府
青神縣中得兩張愛民財物唯恐傷二公身安
民乃樂新葺城頭六月涼竹鋪不涴吳綾襪東西
開軒蔭清樾當官借景未傷民恰似鑿池取明月
戲贈家安國
家侯口吃善著書常願執戈王前驅朱紱蹉跎
晩監郡吟弄風月思天衢二蘇平生親且舊少
年筆硯老桮酒但使一公轉鴻鈞此老矍鑠還
冠軍
題石恪畫嘗醋翁
石媪忍酸喙三尺石皤嘗味面百摺誰知聳膞
寒至骨圖畫不減吳生筆
題子瞻晝竹石
風枝雨葉瘠土竹龍蹲虎踞蒼蘚石東坡老人
翰林公醉時吐出胷中墨
題晁以道雪鴈圖
飛雪灑蘆如銀箭前鴈驚飛後回眄憑誰說與
謝玄暉休道澄江靜如練
贈惠洪
吾年六十子方半槁項頂螺忘歲年韻勝不
減秦少覿氣爽絶類徐師川不肯低頭拾卿
相又能落筆生雲煙脫却衲衫(衣一作)着蓑笠來
佐涪翁刺釣船
豫章黃先生文集第六
