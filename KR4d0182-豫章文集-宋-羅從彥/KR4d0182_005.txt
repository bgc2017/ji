豫章黃先生文集第五
黃庭堅魯直
古詩七十首
考試局與孫元忠博士竹間對䆫夜
聞元忠誦書聲調悲壯戲作竹枝
歌三章和之
效王仲至少監詠姚花用其韻四首
戲荅王定國題門兩絶句
荅許覺之惠桂花椰子茶盂二首
戲荅陳季常寄黃州山中連理松枝
二首
姨母李夫人墨竹二首
王才元惠梅花三種皆妙絶戲荅三首
王稚川旣得官都下有所盻未歸予
戲作林夫人欸乃歌二章與之竹
枝歌本出三巴其流在湖湘耳欸
乃乃湖南歌也
次韻子瞻子由題憩寂圖二首
劉晦叔許洮河綠石研
寺齋睡起
王立之承奉詩報梅花巳落盡次韻
戲荅
自門下後省歸臥酺池寺觀盧鴻草
堂圖
頥軒詩六首
賈天錫惠寶薰乞詩子以兵衞森畫
戟燕寢凝清香十字作詩報之久
失此藁偶於門下後省故紙中得之
戲詠蠟梅二首
題子瞻寺壁小山栝木
題子瞻枯木
題伯時畫揩蛘虎
題伯時畫觀魚僧
題伯時畫頓塵馬
題伯時畫嚴子陵鈞灘
題劉將軍鴈
戲題小雀捕飛蟲畫扇
題畫孔雀
睡鴨
小鴨
竹枝詞二首
子旣作竹枝詞夜宿歌羅驛夢李白
相見於山間曰予往謫夜郎於此
聞杜鵑作竹枝詞三疊世傳之不
子細憶集中無有請三誦乃得之
行次巫山宋楙宗遣騎送折花廚醖(命知)
萬州下巖
次浮塘驛見張施州小詩次其韻(命知)
題瘦驢嶺馬鋪(命知)
上南陵坡(命知)
謫居黔南五首
考試局與孫元忠博士竹間對䆫
夜聞元忠誦書聲調悲壯戲作竹
枝歌三章和之(朴)
南䆫讀書聲吾伊北䆫見月歌竹枝我家白髮
問烏鵲他家紅糚占蛛絲
屋山啼烏兒當歸玉釵罥蛛郎馬嘶去時燈火
正月半階前雪消萱草齊
勃姑夫婦喜相喚街頭雪泥即漸乾已放游絲
高百尺不應桃李尚春寒
效王仲至少監詠姚花用其韻四首
映日低風整復斜綠玉眉心黃䄂遮大梁城裏
雖罕見心知不是牛家花
九疑山中萼綠華黃雲承韤到羊家眞詮蟲蝕
詩句斷猶託餘情開此花
仙衣襞積駕黃鵠草木無光一笑開人間風日
不可耐故待成隂葉下來
湯沐冰肌照春色海牛押簾風不開直言紅塵
無路入猶傍蜂須蝶翅來
戲荅王定國題門兩絶句
非復三五少年日把酒償春頰生紅白鷗入群
頗相委不謂驚起來賓鴻
頗知歌舞無竅鑿我心塊然如帝江花裏雄蜂
雌蛺蝶同時本自不作雙
荅許覺之惠桂花椰子茶盂二首
(彦先)
萬事相尋榮與衰故人別來鬢成絲欲知歲晚
在何許唯說山中有桂枝
碩果不食寒林梢割而器之如懸匏故人相見
各貧病猶可烹茶當酒肴
戲荅陳季常寄黃州山中連理松
枝二首(慥)
故人折松寄千里想聽萬壑風泉音誰言五鬛
蒼煙面猶作人間兒女心
老松連枝亦偶然紅紫事退獨參天金沙灘頭
鎻子骨不妨隨俗暫嬋娟
姨母李夫人墨竹二首
深閨淨几試筆墨白頭腕中百斛力榮榮枯枯
皆本色懸之高堂風動壁
小竹扶疎大竹枯筆端眞有造化鑪人間俗氣
一點無健婦果勝大丈夫
王才元惠梅花三種皆妙絶戲荅
三首(棫)
城南名士遣春來三月乃見臘前梅定知鎖著
江南客故放綠梢春晚回
舍人梅塢無關鎖携酒俗人來未曾舊時愛菊
陶彭澤今作梅花樹下僧
病夫中歲屏桮杓百葉緗梅觸撥人拂殺官黃
香有思滿城桃李不能春
王稚川既待(得一作)官都下有所盻未歸
予戲作林夫人欸乃歌二章與之
竹枝歌夲出三巴其流在湖湘耳
欸乃乃湖南歌也(乃音藹欸音襖)
花上盈盈人不歸棗下纂纂實已垂臘雪在時
聽馬嘶長安城中花片飛
從師學道魚千里蓋世成功黍一炊日日倚門
人不見看盡林烏反哺兒
次韻子瞻子由題憩寂圖二首
松含風雨石骨瘦法窟寂寥僧定時李侯有句
不肯吐淡墨寫出無聲詩
龍眠不似虎頭癡筆妙天機可並時蘇仙漱墨
作蒼石應解種花開此詩
劉晦叔許洮河綠石研(昱)
久聞岷石鴨頭綠可磨桂溪龍文刀莫嫌文吏
不知武要試飽霜秋兔毫
寺齋睡起(二首其一東字韻元酺池寺睡起)
小黠大癡螳捕蟬有餘不足䕫憐蚿退食歸來
北䆫夢一江春月趁魚舡
王立之承奉詩報梅花已落盡次
韻戲荅(直方)
南枝北枝春事休榆錢可穿柳帶柔定自沈郎
作詩瘦不應春能生許愁
自門下後省歸臥酺池寺觀盧鴻
草堂圖
黃塵逆帽馬辟易歸來下簾臥書空不知繡鞍
萬人立何如盧郎駕飛鴻
頥軒詩六首(并序)
高君素作頥軒請予賦詩予爲說其義曰在易
之頥觀頥自求口實其傳曰觀頥觀其所養也
自求口實觀其自養也單豹巖棲谷飲有孺子
之色而虎攻其外張毅擎跽曲拳養人間之譽
而疾攻其内養虎者不以全物與之牧羊者去
其敗羣視其後者而鞭之養鷹者飢之是謂觀
其所養庖丁不以肯綮嬰其解牛之刀痀僂丈
人不以萬物易蜩之翼匹夫之志不可奪於三
軍之帥是謂觀其自養觀其所養盡物之性也
觀其自養盡已之性也詩云如切如瑳如琢如
磨求盡性而巳君素樂善能賢將求學問日新
之功故作頥軒以養其正吉乃以觀頥自求口
實六字作詩以勸戒之
金石不隨波松竹知歲寒冥此芸芸境回向自
心觀
知足是靈龜無厭乃朵頥虚心萬物表寒暑自
四時
無外一精明六合同出自公能知夲原佛亦不
相似
辱莫辱多欲樂莫樂無求人生強學耳萬古一
東流
樞機要發遟飲食减味厚漁人溺於波君子溺
於口
涇流不濁渭種桃無李實養心去塵緣光明生
虚室
賈天錫惠寳薰乞詩予以兵衞森
畫戟燕寢凝清香十字作詩報之
久失此藁偶於門下後省故紙中
得之
險心游萬仞躁欲生五兵隱几香一炷靈臺湛
空明
畫食鳥窺臺宴坐日過砌俗氛無因來煙霏作
輿衞
石蜜化螺甲榠樝煑水沉博山孤煙起對此作
森森
輪囷香事巳郁郁著書畫誰能入吾室脫汝世
俗械
賈侯懷六韜家有十二戟天資喜文事如我有
香癖
林花飛片片香歸銜泥燕閉閤和春風還尋蔚
宗傳
公虚采蘋宫行樂在小寢香光當發聞色敗不
可稔
牀帷夜氣馥衣桁晩煙凝瓦溝鳴急雪睡鴨照
華燈
雉尾映鞭聲金鑪拂太清班近聞香早歸來學
得成
衣篝麗䊵綺有待乃芬芳當念眞富貴自薰知
見香
戲詠臘梅二首
金蓓鎖春寒惱人香未展雖無桃李顔風味極
不淺
體薰山麝臍色染薔薇露披拂不滿襟時有暗
香度
題子瞻寺壁小山枯木
爛腸五斗對獄吏白髮千丈濯滄浪却來獻納
雲臺表小山桂枝不相忘
題子瞻枯木
折衝儒墨陳堂堂書入顔楊鴻鴈行胷中元自
有丘壑故作老木蟠風霜
題伯時畫揩蛘虎
猛虎肉醉初醒時揩磨苛蛘風助威枯楠未覺
草先低木末應有行人知
題伯時畫觀魚僧
横波一網腥城市日莫江空煙水寒當時萬事
心巳死猶恐魚作故時看
題伯時畫頓塵馬
竹頭搶地風不舉文書堆桉睡自語忽看高馬
頓風塵亦思歸家洗袍袴
題伯時畫嚴子陵釣灘
平生久要劉文叔不肯爲渠作三公能令漢家
重九鼎桐江波上一絲風
題劉將軍鴈
滕王蛺蝶雙穿花東丹胡馬歕胡沙祁連將軍
一筆鴈生不並世俱名家
戲題小雀捕飛蟲畫扇
小蟲心在一啄間得失與世同輕重丹青妙處
不可傳輪扁斲輪如此用
題畫孔雀
桄榔暗天蕉葉長終露文章嬰世網故山桂子
落秋風無因雄雌碧雲上
睡鴨
山鷄照影空自愛孤鸞對鏡不作雙天下眞成
長會合兩鳬相倚睡秋江
小鴨
小鴨看從筆下生幻法生機全得妙自知力小
畏滄波睡起晴沙依晚照
竹枝詞二首
撑崖拄谷蝮蛇愁入箐攀天猿掉頭鬼門關外
莫言遠五十三驛是皇州
浮雲一百八盤縈落日四十九度明鬼門關外
莫言遠四海一家皆弟兄
古樂府有巴東三峽巫峽長猿鳴三聲淚
霑裳但以抑怨之音和爲數疊惜其聲今
不傅子自荆州上峽入黔中備嘗山川險
阻因作二疊傳與巴娘令以竹枝歌之前
一疊可和云鬼門關外莫言遠五十三驛
是皇州後一疊可和云鬼門關外莫言遠
四海一家皆弟兄或各用四句入陽關小
秦王亦可歌也
予旣作竹枝詞夜宿歌羅驛夢李
白相見於山間曰予往謫夜郎於
此聞杜鵑作竹枝詞三疊世傳之
不予細憶集中無有請三誦乃得之
一聲望帝花片飛萬里明妃雪打圍馬上胡兒
那解聽琵琶應道不如歸
竹竿坡面蛇倒退摩圍山要胡孫愁杜鵑無血
可續淚何日金鷄赦九州
命輕人鮓甕頭船日瘦鬼門關外天北人墯淚
南人笑青壁無梯聞杜鵑
行次巫山求楙宗遣騎送折花廚醖
攻許愁城終不開青州從事斬關來喚得巫山
強項令插花傾酒對陽臺(知命)
萬州下巖
空巖靜發鍾磬響古木倒掛藤蘿昏莫道蒼崖
鎖靈骨時應持缽到諸村
次浮塘驛見張施州小詩(知命)
歎息施州成老醜當年玉雪瑩相照舊時去天
一尺五今日萬里聽猿叫
題瘦驢嶺馬鋪(知命)
老馬飢嘶驢瘦嶺病人生入鬼門關病人甘作
五溪臥老馬猶思十二閑
上南陵坡(知命)
風餐水宿六千里蛇退猿愁百八盤上得坡來
揔歡喜摩圍依約見峯巒
謫居黔南五首(天句摘樂)
相望六千里天地隔江山十書九不到何用一
開顔
霜降水反壑風落木歸山冉冉歲華晚昆蟲皆
閉關
冷淡病心情暄和好時節故園音信斷遠郡親
賓絶
山郭燈火稀峽天星漢少年光東流水生計南
枝鳥
冥性齊遠近委順隨南北歸去誠可憐天涯住
亦得
豫章黃先生文集第五
