豫章黃先生文集第二十四
黃庭堅魯直
碑銘碣十五首
吏部侍郎魏公神道碑
全州盤石廟碑
南園遁翁廖君墓誌銘
瀘南詩老史君墓誌銘
黃龍心禪師塔銘
福昌信禪師塔銘
圜明大師塔銘
法安大師塔銘
智悟大師塔銘
非熊墓銘
叔父和叔墓碣
蒲仲輿墓碣
宋粹父墓碣
徐長孺墓碣
章明揚墓碣
吏部侍郎魏公神道碑(代李尚書作)
魏公諱瓘字用之三司使尚書禮部侍郎贈大
尉諱羽之次子贈兵部尚書諱遂之孫贈禮部
尚書諱昌之曾孫章聖皇帝以太尉任計臣十
有八年有勞擢試公以吏事公幼少以風力聞
更中外任使其治威嚴請老去位家居教子弟
以所聞夀七十有一以禮始終子縯等十有一
人奉公之喪葬於夀春以公初室下蔡縣君繼
室新安縣君兩刀氏祔焉翰林侍讀學士張瓌
唐公旣銘其墓吴興陳舜俞令舉又狀公躬行
吏考告於太史氏其後若干年公子綸以材擢
守吉州思似其先人請作歌詩刻于墓隧謹按
公之世出授氏於畢萬由漢衮州刺史衡以來
三十九傳至公名士望人不絶史公能不替引
之宜有金石勤無憾某兩娶司農卿諱琰之女
司農於公母苐也惟公立朝蒙天子識拔更守
十二州五將使節事實皆可紀士大夫多傳之
故以姻亞道公之美而無嫌其詩曰
維鉅鹿侯繇萬有魏昭獻桓簡功利長世文武開國
師用賢智有興鄭公正觀同功謩作司徒繩其祖風
胡服變夏衣冠南犇太尉初筮起歙婺源陪臣
仕主有庸有勲公守校書未冠試吏開封倉曹
初無避畏象魏燒燈猝嗟視成内侍少公僚事
擅征公以書聞論罪請懲詔取付吏府中大驚
公守循州不夷拊之除用人士俾調養之土不
菽麥令無賦之恤刑邕桂遂領轉輸男女質沒
蜑戶口租計免請糴夷夏以蘇淮蔡江湖大河
南北無有遠邇愛民䘏國少常金魚持節番禺
吏宴姑息民媮蒲魚塹海新城竇墉作瀦工十
一萬公私告臞人言無戎公迄奏功遷諫大夫
猶以誚公蠻掠五管盡銳廣府汲者負戸五旬
不去廣人堅壁用竒走賊謗者歛衽天子歎息
侍郎工曹學士集賢還公廣州予兵五千公調
兵食佐王貔虎望公旌旗兒得父母逃逋四歸
稟給惸嫠部吏封冢道無僵尸公作京尹政達
巨室子弟卧家吏史不覿察獄色詞取諸懷中
及其機祕隙不容風有嬰其芒齒牙爲猾飛語
上聞放越待察訖無秋毫奉公如家天子休之
寵賜勞嗟議塞商胡道河六塔是非分廷詔公
閱實歸報不可卒用初謀捐二百萬商胡北流
致師蠻荆公議撫納王師禦戎不交曲直奮其
武功禽獸獮之終以公策迺子順來廣府任土
荔子蔗霜餘歸執政脩用歲常有凶史沆告公
包賄詔使按劾以凶即罪荆州澶滑進官吏部
爲開南陽持節安撫歸節請老杖藜角巾婆娑
夀陽教子弄孫八公巖巖淮水繞宅風聲鶴唳
燕御賓客旣壽而臧可思不忘脫身風波委蜕
於堂公之宴私左右書詩温恭好賢白首不衰
庖丁之刀遇事恢恢餘地不試則有偶竒嗚呼
鉅鹿誰之不如同功一體多執事樞公窺其處
曾不容車印章纍纍天奪鬼瞰啓予手足公則
無憾楚望霍丘其隂維淮作公寢宫無有壞隤
墓門有詩來者詔之在予後之人其有能子亦
有能孫聿脩其似之
全州盤石廟碑
盤石廟者在州之西乃故全州使君王侯廟也
王侯故魏城人而家開封諱世行字祖道文武
自將得知已晚用不盡其才而威惠著於清湘
者也治平初天子勵精聽斷立考課法進退州
郡文武吏於是全久不治湖南安撫使吴中復
轉運使杜植判官宋迪提點刑獄楊寧奏言路
分都監文思副使王某嘗任全州都巡檢儂智
高反邕管時其歸師將犯桂州而北掠以獠衆
壓全境吏民皆欲空壁出走某調民城守提兵
阨灌陽亦會官軍破賊民至今以爲老幼不失
業王某之功願擢守全州天子從之侯入境全
民驩呼迎道侯之爲州樂易明白順民之欲除
其所惡無動人耳目事而州以大治流逋四歸
樂生興事邑居野處皆不畏吏問其父老王候
之善政云何對曰前時公廚以十數卒爲白望
漁奪於市又以十數卒爲河巡脅取行商榷賣
三渡貧民或終日不得往来開内外官邸禁民
無得私舍盡奪鋪戸鹽以私牙吏歲調民之封
貴連賀取魚苗畜之官池又採斑竹箭簳以應
使客之求吾侯以律令從事積年之弊一日蠲
除我知此而已問其士大夫對曰吾侯爲邦勤
民不倦而其僚走職潔巳無瑕而其吏畏賕治
夫子廟興民學表孝子廬興民行治軍有犯無
隱聽訟立決無留侯之子獻可登進士第民持
酒相慶曰吾父宜有子也及侯卒於位民罷市
相弔曰天奪吾父乎初民欲爲生祠而侯不聽
歿而民作廟于西盤石寺隅臨官道歲十八祠
之由是而觀王侯誠良吏其享民蒸嘗也宜全
之士民欲刻石頌侯功德且願薦之聲歌使子
孫報事不忘久不得其所託後二十餘年獻可
以材擢西作坊使知瀘州乃遣吏走黔中道全
民之意噫循吏之無稱久矣故樂道王侯之政
使來者有所矜式又爲詩遺全民以王侯記并
刻之王侯終文思副使太原郡開國侯今以子
贈左中散大夫王侯爲吏所至多可稱述弗著
著其所以有廟於清湘者其詞曰
清湘奫沄兮上盤石作侯寢廟兮宫室丹碧事
侯如生兮不以金帛丘在含山兮侯安此宅全
山之下兮松栢蒼蒼至于雲來兮日遠日忘我
民奉侯兮歲歲烝嘗羔豚孔時兮魚有鯉魴黃
甘綠橘兮薦清酒鼓坎坎兮吹參差侯愛我民
兮乃下享之風爲舟兮雲爲馬嬉于川兮獵于
野千秋萬歲兮無棄此邦爲來者師兮我民受嘏
南園遁翁廖君墓誌銘
庭堅以罪放黔中三年又避親嫌遷置于戎州
未至而訪其士大夫之賢者有告者曰王默復
之廖及成叟其人也問復之之賢曰復之學問
文章爲後進師表褒善貶惡人畏愛之激濁揚
清常傾一坐鄕人之爲不善者必悔曰豈可使
復之聞之問成叟之賢曰事父母孝敬有古人
所難邃於經術善以所長開導人子弟以爲師
保能以財發其義四方之遊士以爲依歸竊自
喜曰雖投棄裔土而得兩賢與之游可無恨至
戎州而訪之則二士皆捐館舍矣未嘗不太息
也會成叟之子鐸以進士王全狀其先人言行
來乞銘遂叙而銘之叙曰維廖氏得姓于周至
唐乃有顯者唐末有仕於犍爲不能歸留爲蜀
人至遯翁五世矣大父君諱翰辤不受父祖田
宅以業其兄而自治生因爲戎州著姓生二子
曰璆曰琮璆有文行而不得仕琮以奉議郎致
仕恩遷承議郎累贈翰至宣德郎璆有子曰及
是謂遯翁遯翁天資魁梧性重遟不兒戲長而
刻意問學治春秋三傳於聖人之意有所發明
不以世不尚而奪其業元祐初乃舉進士至禮
部有司罷之而不愠也居父喪卒哭而哀不衰
猶有思慕之色奉其母夫人温清定省能用曲
禮使其親安焉士有負公租將就杖者遯翁持
金至庭曰願以此輸逋錢免廢一士有司義而
從之土俗病者必殺牛祭非其鬼遯翁嘗病親
黨皆請從俗禱焉遯翁曰不愧於天吾病將巳
天且劓之於禱何益里中嘗薦士應經明行修
詔者上下皆以爲可遯翁獨不可旣而不果薦
識者以爲然年四十遂築南園曰吾期終於此
遯於人而全於天不亦可乎則自號南園遯翁
幽居獨樂非其所好姻家鄰室不覿也如是數
年年四十有五而卒復之哭之曰天奪我成叟
吾衰矣娶河内于氏生三男二女男則鐸次構
次桐長女適進士李武次在室鐸以元符元年
十有一月壬申葬遯翁於僰道縣之錦屏山於
是母夫人年七十三除喪而哭之哀曰諸子孫
事我豈不夙夜亡者之能養不可得巳嗚呼可
謂孝子矣銘曰
嗚呼遯翁遯於人乃其不逢全於天乃其不窮
初若泛也考於仁而同中若隘也考於義而通
卒而不病於孝藹然有古人之風
瀘南詩老史君墓誌銘
維史氏遠有世序自唐尚書吏部侍郎嚴從僖
宗入蜀生德言爲山南東道觀察支使因不能
歸占籍於眉山生光庭孟氏時試大理評事知
應靈縣應靈生著明嘉州軍事推官嘉州生溥
見蜀之亂遂不出仕號江陽隱君江陽生回能
詩自號知非子知非生宗簡名能知人善料事
自號天和子天和子實生詩老詩老諱扶字翊
正少則篤學能詩紹知非之業以貧干試於眉
州又干試於開封府皆見絀乃游瀘州杜門讀
書士大夫之子弟多委束修于門遂老於瀘州
妻子或謁不足君熙然曰會當有足時自守挺
然不妄取與有挾勢利而求交者雖鄰不覿也
其見刺史縣令鞠躬如也未嘗有私謁旣晩莫
不及仕進閑居無一日廢書尤刻意於詩登臨
樽酒率嘗吐佳句壓其坐人故士君子推之曰
詩老云夫人楊氏生二子銳鎮一女嫁進士王
庸繼室杜氏生四子鑄銅鎬銓君卒以紹聖三
年四月某甲子享年若干葬以元符二年正月
癸亥其兆在瀘川之上白之原自天和而上
皆葬眉山而葬瀘川自君始鎮有文行瀘川學
者宗之竭力大事而來請銘遂銘之銘曰
人皆汲汲仰掇俯拾商財計級脅肩求入君獨
徐徐書耕筆鋤我躬則臞我心則腴緼袍後秃
藜藿不肉哦詩滿屋金革匏竹瀘川洋洋樅栝
其岡勒銘詔藏尚其嗣之昌
黃龍心禪師塔銘
師諱祖心黃龍惠南禪師之嫡子見性諦當入
道穏實深入南公之室許以法器爲之道地雲
峯文悅發之脫略窠曰游戲三昧翠巖可眞與
之住持黃龍山十有二年退居菴頭二十餘年
元符三年十一月十六日中夜而没葬骨石於
南公塔之東住世七十有六年坐五十有五夏
賜紫衣親賢徐王之請也號寶覺大師駙馬都
尉王詵之請也初南雄州始興縣鄔氏(鄒氏一作)子為儒
生有聲年十九而目盲父母許以出家忽復見
物乃往依龍山寺僧惠全全名之曰祖心云明
年與試經業師獨獻所業詩比試官竒之遂以
合格聞雖在僧次常勤俗學衆中推其多能久
之繼住受業寺不奉戒律且逢撗逆乃棄去來
入叢林初謁雲峯雲峯孤硬難入見師慰誨接
納師乃決志歸依朝夕三載終不契機告悅將
去悅曰必往依黃蘗南禪師師居黃蘗四年雖
深信此事而不大發明又辤而上雲峯會悅謝
世於是就止石霜無所參決因閱傳燈至僧問
如何是多福一叢竹多福曰一莖兩莖斜僧云
不會多福曰三莖四莖曲此時頓覺親見二師
歸禮黃蘗方展坐具南公曰汝入吾室矣師亦
踊躍自喜即應曰大事本來如是和尚何用教
人看話下語百計搜尋南公曰若不令汝如此
究尋到無用心處自見自了吾則埋没汝也師
從容游泳陸沈於衆時往諮決雲門語句南公
曰知是般事便休安用許多工夫師曰不然但
有纖介疑在不到無學如何得七縱八橫天廻
地轉南公肯之巳而往謁翠巖翠巖貶剥諸方
諸方號爲眞點胷見師即云禪客從黃蘗師兄
處來未見有地頭者箇嶺南子却有地頭汝能
久住吾亦不孤負汝師依止二年翠巖沒後乃
歸黃蘗南公分座令接後來及南公遷住黃龍
師往就泐潭曉月講學蓋月能以一切文字入
禪悅之味同列或指笑師下喬木入幽谷者師
聞之曰彼以有得之得護前遮後我以無學之
學朝宗百川中以小疾求醫章江院轉運判官
夏倚公立雅意禪宗見楊傑次公而問黃龍之
道恨未即見次公曰有心首座在章江公能自
屈不待見南也公立聞之亟至章江見師在僧堂
後持經問曰非心公耶對曰是揖坐而歎曰達
磨一宗將掃地矣因劇談道妙至會萬物爲自
已及情與無情共一體有犬臥香案下師以壓
尺擊香案曰犬有情即去香案無情自住情與
無情如何得成一體公立不能荅師曰才入思
惟便成剩法何曾會物爲已公立於是參叩鄭
重南公入滅僧俗請師繼坐道埸化俗談眞重
規疊矩四方歸仰初不減南公時然師雅尚眞
率不樂從事於務五求解去乃得謝事閑居而
學者益親謝景温師直守潭州虚大潙以致師
三辤不往又屬江西轉運判官彭汝礪器資起
師器資請所以不應長沙之意師曰願見謝公
不願領大潙也馬祖百丈以前無住持事道義
相求於空閑寂寞之濱而已其後雖有住持王
臣尊禮謂之人天師今則不然掛名官府如有
戸籍之民直遣五百追呼之耳此豈可復爲也
器資以此言反命師直由是致書願得一見不
敢以住持相屈師遂至長沙蓋於四方公卿意
合則千里應之不合則數舍亦不往其於接納
潔已以進無不攝受容有匪人不保其往至於
本色道人參承諮决鑪鉗椎厥功妙密故其
所得法子冠映四海雖博通内外而指人甚要
雖直以見性爲宗而隨方啓迪故摭内外書之
要指徵詰開示使人因所服習克已自觀悟則
同歸歸則無教諸方訾師不當以外書糅佛說
師曰若不見性則祖佛密語盡成外書若見性
則魔說狐禪皆爲密語南公道貌德威極難親
附雖老於叢林者見之汗下師之造前意甚閑
暇終日笑語師資相忘四十年間士大夫聞其
風而開發者甚衆惟其善巧無方普慈不簡人
未見之或生慢疑謗承顔接辤無不伏膺庭堅
夙承記莂(承夙記一作嘗)堪任大法道眼未圓而來瞻窣堵實
深安仰之歎乃勒堅珉敬頌遺美其詳則見於
師之嫡子惟清禪師所譔行狀銘曰
鹿野孤園衆千二百空寂而住時至乞食法王
啓運三界爲家皆是吾子實無等差宴坐經行
無資生物病而須乳侍者行乞泐潭百丈住成
法席國不入禪禪不入國末法住持以食爲宗
王官作牧驅羊西東師嘗一出歲行十二鍾魚
轟轟如垢不靧脫梏以往娑婆林丘龍蛇混居
雷藏電收抱道在旁不誰不汝及其震驚萬物
時雨師之於道日行大空譽日之明勞而少功
福昌信禪師塔銘
禪師名知信出於福州閩縣蕭氏蕭氏以捕魚
爲生師幼則根慧觸事疎通無憂恚疑懼撫會
而言或非里中語隨父兄在江濱輒從網中棄
所得魚久之父兄爲易業年十三乞身於親去
家爲釋子奉持頭陀甚苦山行夜逢虎師祝之
曰使我得披如來衣作世間眼者當不害我虎
因背去年二十有六乃誦經應格得僧服平居
與衆勞侣共一手作衆作少休師則問道常有
大禪老記師當爲法幢蓋所游非一師最後入
夾山遵之室遵雲門偃之曾孫含光匿跡如愚
似鄙惟叢林中行甚深智者可知耳師之入室
不陟階漸如石投水如箭鋒相直如印印泥其
深禪妙句自有錄余嘗書其後云維福昌信老
峭立萬仞壁於夾山影中印全提般若者也師
之接人不爲驚濤險崖閞鎖閉距然非相應者
終不得其門而入今其書具在可考而知也在
夾山任直歲典座餘十年蓺杉松滿山水陸不
耕者皆爲田住福昌寺二十一年其初草衣木
食寢飯破屋數間於今廣厦不知寒暑齋供數
百人師隨事莊嚴不懈如一日或勸師安用苦
色身以徇事緣宴居養道可矣師曰一切聖賢
出生入死成就無邊衆生行願不滿不名滿足
菩提師之密行不愧斯言云元祐三年閏十二
月已酉不升堂庚戍湯浴更衣辛亥臥疾問曰
蚤晩曰正午矣起坐而逝閱世五十九夏坐三
十三以其月庚申道俗門人數百葬師於福昌
善禪師塔之左江陵居士劉瓘以狀來請曰禪
師道眼清淨戒地堅密願得石文以告來者則
爲銘曰
巍巍堂堂首出萬物泯泯默默與衆作息誰其
信之我有密迹具此眼者百世同轍稱性之印
印空成文林泉市㕓有子有孫大行所薰骨亦
不朽出見世間千萬年後
圜明大師塔銘
大師號無演出於天彭張氏幼童英烈不甘處
俗年十五弃家事承天院寶梵大師昭符符記
之曰此子它日法中龍象也年二十以誦經落
髮受首楞嚴經於繼舒舒没卒業於惟鳳文昭
受圓覺經肈論於省身受華嚴法界觀起信論
於曉顔受唯識百法論於延慶凡此諸師皆聲
名籍籍師必妙得其家風然後巳又從諸儒講
學於書無所不觀於文無所不能至於曲蓺學
則無所不妙解清獻趙公始請師登法席師於
楞嚴了義指掌極談席下道俗如飲醇酒無不
心醉如肉貫串處處同其義味蓋於此一經心
融形釋出入内外篇籍風行電擊無不如意又
嘗問道於禪師惟迪惟勝師默然心許曰此自
在吾術内矣又作大悲觀世音化相宇以崇閣
極天下之竘工珍材二十餘年乃成人以爲莊
嚴之冠不知師之游戲也中年喜葛洪内篇延
異人譎士將以丹石伏物皆爲黃金或取其金
而畔去師不悔不怒它日遇之禮之如初此可
以觀其德性也寶梵既没二親又耄期去世乃
謀南游曰吾聞南方大士有若祖心有若克文
有若善本皆命世亞聖大人也不可不行觀道
焉元符三年五月道出戎州始識之卓乎偉哉
其非凡器也是歲四月甲辰渝州覺林禪院不
疾而去化僧臘五十有七其法子曰圜曰雨曰
觀曰燈曰印曰夲曰顗以其年十月丙午奉師
遺骨藏於寶梵師塔之西而來乞銘銘曰
蛻蟬于東歸骨于西皆我法界不憾不疑諸子
矯矯不尚有造其能似之
法安大師塔銘
禪師號法安出於臨川許氏幼謝父母師事承
天長老慕閑年二十誦經通授僧服則無守家
傳鉢之心求師問道不見山川寒暑初依止雪
竇重顯顯没則依天衣義懷雖蒙天衣印可猶
栖法席數年同參皆推上之法雲禪師法秀尤
與之友善以經論入微爲同業參玄入不二爲
同門故也辭天衣又探賾鉤深靡不經歷年三
十有七歸在臨川初受請住黃山之如意院破
屋壞垣無以風雨師住十年大厦崇成僧至如
歸乃謝去下江漢杭二淛上天台四明泝淮汶
而還所至接物利生未嘗失言亦未嘗失人白
首懷道蕭然無侣倚杖於南昌又受請住武寧
之延恩寺延恩父子傳器貧不能守之初以爲
十方始至草屋數楹敗牀不簀師處之超然縣
尹裴士章欲糺合豪右爲師一新之師曰檀法
夲以度人今不發心而強之是名作業不名佛
事裴以師苦口因上不爲師亦住十年凡安衆
之地冬燠而夏涼鍾魚而粥鍾魚而飯來者息
焉以元豐甲子歲七月命弟子取方丈文書勿
復料簡商略爲聚如共住僧數人與其一則示
微疾其八月辛未終于寢室閱世六十有一年
坐四十有一夏弟子普觀營塔於後山距寺百
步師平生常教勸人萬事隨緣是安樂法師之
居延恩人視之不堪其憂於是法雲秀常有衆
千數百說法如雲雨所居世界莊嚴其威光可
以爲兄弟接羽翼而天飛也以書招師云云師
發書一笑而巳予舊聞禪師爲有道而陸沈者
每歎息其無傳晩得友道人惟清清之言曰我
初發心實在延恩安公告戒策勵如父母師友
中心以謂凡住山者法如是爾及游諸方罕遇
如安公者以是提耳之誨不忘於心若安公名
稱利養實不能與天下衲師爭衡然此自不滿
安公之一笑公可作石置安公道場使來者知
住山規矩當如是於是追跡行李揔其化緣起
滅如此而繫之以詞詞曰
三際十方心田一契威音以來諸佛所印其中
種子皆夲來法東西相付唯證乃知證得祖契
如是而住爲萬物主是故無諍若有造作無印
之契妄認界畔如空如海維此契心有無根樹
問其所在則伏冒佃由初不知自夲自根懷藏
僞契筭其丘角一九非九謂傳密記目盲爲幻
醫窮子眼披如來衣作大妄語見地不直與萬
物訟見境崢嶸故多諍論土牛耕石終不得稻
堂堂安公是大田主絶學無爲終日修行出入
生死無作無造法住法位無有爭地布慈悲雲
雨一味法飛蝗蔽天赤旱千里而我境界萬物
有年鑿井耕田不荷帝力安公法爾一切亦爾
安公道場來者敬禮
智悟大師塔銘
聖壽禪院僧明教大師慧表寶月大師慧雲狀
其師懷謹行業始終求乞銘予聞謹游王公戚
里四十年委金帛如山未嘗留一錢褚中度門
人百八十有二禮其勤舊而教養其罷不能内
外無間言其趣操類賢士大夫是宜銘故叙而
銘之謹賈姓開封民家母劉氏方娠夢旛干出
青囊中占曰干出於囊萬夫之望兒不爲家人
子去家而有光及謹生而骨相與閭里兒異九
歲依普明道者歸恭出家經梵禪律無所不學
落髮而左右普明於緣事盡心力不愛一毫普
明没即以謹知院事謹於經行輙作佛事皆赫
赫成就治平中普明所作僧伽浮圖壊謹力新
之至於躬土木之功未嘗過人之門聞者傾施
其半縣官任之閱二歲而崇成繚以周廊複屋
十倍其初費萬萬計於是詔廢印經院以經
板十六萬卑謹刻印賜之兄謹賜服號名及它
錫予皆以行業聞不錄錄因人也僧夏五十有
九住持二十有八年如出一日生以大中祥符
辛亥九月丁酉没以元豐乙丑十月戊寅而葬
以其十一月庚申其浮圖在祥符縣樊村之崇
臺云表有謀略處煩而知務雲佐謹夙有力謹
没衆皆推院事莫敢承曰非表則雲而表與雲
又孫辟相先以是益知謹之賢銘曰
維智悟祥於天爲法器不家傳謝斯文以游方
維德機與事會勞而不伐丘山其成之下仞其
有稛載而歸之以躬爲律杖履其信之孔欣孔
時乖寡者順之以彼易此士夫或吝之有似有
續我銘以洵之
非熊墓銘
非熊豫章黃氏仲熊其名非熊其字也先大夫
之幼子以至和歲乙未月乙酉日丙申時辛卯
生於臨菑先大夫以歲月日時叄伍以歷家爲
吉祥以爲門戸所寄兒時黟黑腯肥甚可念先
大夫捐館舍於康州非熊方四歲爲其幼孤太
夫人不忍以嚴治之故非熊知學最晩然性資
豪舉落筆成文不肯爲人下於儒生藝事無所
不學雖不造微要皆略能也家貧嫁四女弟以
故兄弟例婚晩伯氏元明賣大父時田爲非熊
取舒城趙氏婚礼成而非熊不說竟棄去由是
頗浮沉於酒中亦自恃其命曰我生日在申辰
在卯歲庚午天地合我終富貴得意婚大家於
是自強屏酒不游刻甚琢磨欲以怪竒鉤致禄
仕久之宗室汝州防禦使仲爰聞其家世欲以
女予之而非熊不幸病死矣得年三十有六有
銜不祛此日者誤之也嗚呼非熊欲仕而不耦
難婚而無後孤先大夫之心予兄弟執其咎無
所歸怨維其不壽
叔父和叔墓碣
黃氏自婺州來者諱瞻以策干江南李氏不用
用爲著作佐郎知分寧縣分寧吳楚地大牙相
入處也著作爲縣使兩地民不得相侵陵水旱
相移食故湖南馬氏亦授以兵馬副使將楚兵
者二十年其後吳楚政益衰著作乃去官游湖
湘間久之念山川重深可以辟世無若分寧者
遂將家居焉而葬於白上著作生元吉豪傑士
也買田聚書長雄一縣始宅於脩溪之上而葬
於馬鞍山馬鞍君生中理贈光禄卿光禄始築
書館於櫻桃洞芝臺兩館游士來學者常數十
百人故諸子多以學問文章知名黃氏於斯爲
盛而葬於雙井光禄生茂宗字昌裔昌裔高材
篤行爲書館游士之師子弟文學淵源皆出於
昌裔祥符中國學試進士以木鐸賦有司以王
交爲第一而黜昌裔昌裔抱屈歸次尉氏遇翰
林學士胥公偃見昌裔賦大驚與俱還以昌裔
賦示考試官曰使舉子能爲此賦何以處之皆
曰王交不得爲第一矣胥則以實告諸公相顧
絕歎考校時實不見因懷賦上殿有詔特收試
及試礼部參知政事趙公安仁翰林學士劉公
筠擢昌裔在十人中授崇信軍節度判官巳而
流落不耦卒餘杭而葬於雲岩潭上崇信生育
是爲和叔和叔爲兒童時(童兒一作)伯氏長善將諸兒出
敖天驟雨長善問諸兒日在而雨落翁與媪相
撲此何等語和叔率爾對曰隂陽不諧耳長善
大喜因命策和叔馬先諸兒和叔博記覽爲文
辭立成性眞率論事無所迴避稱奬子弟文行
如出於已嘗試於有司不利因不復出力田治
生守先人之業獨至今其平居田間亦未嘗廢
書雖不光顯能世家矣享年五十有一有文集
若干卷娶游氏子男四人曰公麟曰公虞曰公
驥皆爲進士曰仲愈早卒女二人適建昌錄事
參軍余宏進士夏鬲和叔卒於熙寧二年八月
而葬以其十二月兆于脩口之原元祐八年十
二月諸子乃克礱石碣於墓上庭堅實泣叙始
終而爲碣係之以詩詩曰
家有藏書使人多聞先人之澤束手不温嗚呼
和叔白首方冊泉涌於筆不疚於吃萬金之産
一子傾之前無以局之後無以承之嗚呼和叔
司田以迹我耜我穡以燕孫息脩水&KR1343;沄源若
甕口達于江漢不閉其久嗚呼和叔松檟在亹
澤爾本根茂于子孫
蒲仲輿墓碣
府君諱遠猶字仲輿本河中寶鼎人在唐爲仕
家從僖宗幸蜀而失其官遂爲成都民故曾大
父勲大父裕父亮皆老于田府君少而能賦與
女弟幼芝俱有聲於劒南幼芝嫁成都張俞學
問文章與其夫抗行而府君亦登慶曆六年進
士第中州士大夫聞蒲君與女弟並時有文以
比前世班固馬融翁然稱慕之府君詞賦甚嚴
學詩易太玄皆從蜀之大儒講授有師法命竒
不耦爲綿竹尉移集州梓州司理繼丁内艱皆
不行服除久之不出益自刻苦於文學不以不
逢故懟而沉浮田里間也父老期以遠大後數
年乃勸之就調河南尉薦爲臨晉令移閩清令
病緩不能拜移疾去而沉舟於長風沙幾死旅
次齊安蘄春蓋二十餘年有田不能百石遂以
耋老亦可以知其寡求而易足也有文十帙藏
于家生於大中祥符之辛亥歲没以元祐之壬
申年夫人張氏尚書駕部郎中和之之女前府
君三年卒葬蘄春南之瀆山下二男曰穆曰稷
二女嫁眉山陳綱河南王蒙亨前一歲自爲石
誌曰人謂我不逢我豈不自知生不病寒餓年
踰八十亦乾坤中一幸民矣死則以兹石埋我
穆等既奉治命以明年正月二十八日舉府君
之柩合於張夫人之丘又乞文於其友黃庭堅
碣於墓次俾來世勿翦其松柏焉
宋粹父墓碣
宋粹父殁後二十有四年其子澤乃克葬于葉
吾友陳祐純益實爲之銘澤與其黨謀曰先人
中明而表晦旣得陳先生銘諸幽又得吾舅氏
文碣於墓其可以無悔乃來乞文謹按宋氏管
城人有諱白者爲翰林學士承旨吏部尚書贈
太尉謚文安公者君之曾大父也以文章顯於
時其後儒學稍衰至君天資朴茂蚤失皇考虞
部君居喪治葬故有成人之風人曰文安其有
後乎安貧養母不治生業篤於詩書或顚倒冠
裳而性淡然於流俗而追古人與之游或見笑
於閭巷而長者稱之伯父光禄君欲仕以官君
不受而推其兄琬巳而舉鄭州進士第一享年
三十一不及仕而卒夫人管城張氏生一男子
澤也張夫人與余皆戶部尚書李公擇之甥故
澤謂余舅也余少與龍城王逹夫該海昏洪德
父民師李安詩攄及粹父游皆外兄弟也其人
皆有操行蓺文於子有切磋之益今皆弃余而死矣
而余白首落蠻夷中衰棄不復能文喜澤之能持門
戶爲宋氏故與碣文君諱斑粹父字也其文曰
猗嗟宋子柔而不廢重而不忮不規其細不瘝
其義惟其閑閑是其桓桓閑閑可及也猶有齅
焉桓桓不可及也子不疚焉
徐長孺墓碣
徐長孺姑蘇孝友文學之士也幼少刻苦讀書
多見博聞不肯下首作當時進士語故數不利
於有司乃刻意作詩得張籍句法娶江南高士
劉渙凝之之女亦有賢行熙寧初與夫人歸寧
于南康不幸病卒于婦氏年四十矣有兒曰武
才數歲劉夫人念兒幼未可歸乃旅殯于南康
之僧舍後十五年武始能扶其柩歸于六合是
時君母彭城太君劉氏春秋高莫敢議窀穸事
崇寧二年彭城旣合葬于金紫之塋劉夫人及
武乃亦葬君其縣之馬鞍山君諱彦伯長孺字
也父諱執中尚書屯田郎中以季子戸部侍郎
彦孚贈金紫光禄大夫金紫初室龍圖閣直學
士鄭公向之女繼室尚書職方郎中劉公立言
之女長孺鄭出也戶部劉出也使武能立長孺
門戸以葬祭者皆戶部之志也於是武以戸部
任爲永州司法參軍武有二子曰望曰說孩童
而機敏劉夫人耆老康強乃謀曰汝先人不可
以不銘故使來乞銘而碣諸墓則叙而銘之謹
按徐氏初非姑蘇人唐末避亂去彭門而家于
揚州之六合者旣數世矣而金紫遷姑蘇雖田
宅在姑蘇猶反葬于六合云銘曰
生故之艱不可忍言無禄無年有銜下泉其子
其孫尚迪有造刻詩墓門俾來有考
章明揚墓碣
章君庭字明揚分寧縣之石䩤人石䩤與余所
居雙井阻一溪余在雙井明揚略無三日不來
來則嘂嘑劇飲夜醉驅馬涉溪而歸未嘗見其
有憂色也余家有急難明揚未嘗不竭蹷而趨
事且笑且飲而事皆辦鄕有鬪者明揚必揚臂
於其間排難解紛使皆意滿謝不直而去余嘗
與鄕長者評其人似長安大俠高陽酒徒顧天
下安平詼詭譎怪之士虚老田野亦無足怪也
元符之元夏六月明揚之子如壎以書走戎州
来告明揚死矣且曰將死謂如壎以余之死累
黃魯直余爲之出涕而爲文碣其墓其文曰
鄙夫苦反平地蹇嵼明揚坦坦鄙夫嗟咨戚老
羞卑明揚熙熙鄙夫乾没刮利次骨明揚安拙
鄙夫在堂校短量長明揚一觴醉不憒亂簡不
廢弛稽古不售教子雪恥四十蓋棺人謂之短
吾謂之長彼囂耋老人謂之壽吾謂之殤夫人
某氏羞其蘋藻如壎如箎尚克有造石䩤之峨
松竹造天卜宫其洄何千萬年
豫章黃先生文集第二十四
