豫章黃先生文集第十五
黃庭堅魯直
頌九十首
具茨頌
曹侯善政頌
清閑處士頌
王厚頌二首
荅楊明叔送米頌
謝張寬夫送椶栮頌
乞笋於廖宣叔頌
奉約宣叔頌
戲荅宣叔頌
清醇酒頌
醇碧頌
安樂泉頌
玉醴頌
荔支綠頌
笻竹頌
澄心亭頌
白蓮菴頌
了了菴頌
休堂頌
退堂頌
拙軒頌
贈嗣直弟頌十首
和程德𥙿頌五首
贈劉靜翁頌四首
再荅靜翁并以笻竹一枝贈行四首
再荅并簡康國兄弟四首
曉賢師續佛壽頌
覺範師種竹頌
荅雍熙光老頌
又荅寄糖霜頌
沙彌文信大悲頌
鐵羅漢頌
枯骨頌
髑髏頌
葫蘆頌
缺月鏡頌
還神岡圓首座戒刀頌
題永首座菴頌
勸石洞道真師染袈裟頌
贈成都六祖沙彌文信頌
寄六祖範和尚頌
羅漢南公升堂頌二首
為慧林沖禪師燒香頌三首
為黃龍心禪師燒香頌三首
雨花巖頌
伏仙巖頌
補陀巖頌
題高節亭頌
彭女禮北斗圖頌
頌取之左右逢其原
書蔡秀才屏風頌四首
具茨頌
帝省具茨在國南屏篤生韓公輔天子聖文
武韓公其德庭方靡職不宜乃宣力四方四
方維則歸補我衮職西羌不庭王師濯濯奏
功不時公請命行公出撫師王師矯矯羌戎
震驚其藪澤是狩復我王土將築於河之滸
人亦有言功不在初其潰於成隂有齒牙以
猾覆城天子聖神知我公孔武公雖歸止四
方以無侮京師之屏公曰維許樂土赫赫王
命北門是處公治北門有條有葉夷根披節
蝥賊是伐惠及鰥寡日用飲酒萬有千載樂
公夀考公御宴喜樂酒温克賓秩醉飽柔嘉
維則維公之德萬有千歲畀公遐福陟彼具
茨松柏孔碩若濟巨川維舟檝是度瞻彼具
茨有渰其隂如彼歲旱視公作霖公至北門
河潤九里公歸本朝萬物露雨帝顧具茨公
歸廟堂為天下師傅於大隗有光於大隗有
光公壽考無疆
曹侯善政頌(并序)
曹侯者嘉祐中爲益陽令有善政既去而民思
之以地寒故州將及監司皆不能推挽致之要
津以盡其才久之亦馴致爲尚書比部員外郎
知賓州以殁殁時其子堯封財五歲其文書皆
族人藏去爲火所傷盡失其事特有後知益陽
縣事齊術參酌民言爲異政錄錄其大槩予三
讀而悲之夫曹侯之政徹機械而去虎是難能
也至於惠民之政是可能而人不爲也曹侯之
政不可使無傳故作頌鑱之益陽縣中蓋曹侯為
縣御吏嚴而不殘使民寬而不弛納民賦租不
以累其僚雖新雨既晴雪雲隂曀未嘗閉倉庫
而不受租一斗者輸一斗租一石者輸一石吏
卒不能與民為難民皆歌舞而歸異時大駔儈
仕家子與吏為姦以官為市攬納以制民之命
輸五斗者當入十於此皆逃入它境舊令尹死
官下其子堙替為隷貧甚為人傭書侯與資令
納婦不幸病死侯又斂之民有家産而無男以
二女囑其弟而死其弟凍餒其二女且役之過
時而不嫁侯捕其弟杖之擇愿民壻其二女析
其父家産之半而業二壻侯至之始其邑多虎
所在設機穽日以得虎而虎暴不息侯曰是為
政之罪命盡去機穽未踰月負販山行水宿不
逢虎也觀其人善政必多尚按齊君所錄如此
曹侯郴人諱靖字中立内行孝友當官所至有
績頌曰
曹侯輟耕學于上國進士起家為吏有績雖窶
人子孔武且碩我惠我威養民如子我勤我暇
不借吏史虎暴人境肆作機穽侯曰徹之病在
乎政惟此戾蟲廼與政通風林岑蔚征夫不逢
我作頌聲與民歌之不誣方將俾勿磨之
清閑處士頌
至樂山中嘉木之樾有人天游風雲為馬鷗鷺
為舟有詩客李發字之曰清閑處士而蜀有豪
士王當以為蓋謝敷之流其清也不登市井之
隴其閑也不齅王公之鉤傲睨萬物逍遙一丘
身與長松共老名與北斗俱休涪翁曰名之不
稱實也久矣吾子何以是為哉書潞則失涿謂
鷹則化鳩故一以我為馬一以我為牛蓋有有
其實而不受亦有無其實而固求者也常試為
吾子道清閑之致乎水之為物甚寒而極清鬱
為堅冰得温而釋遍利諸生雲之為物無心而
出岫穴風休雨息反一無跡我觀古人以是為
則若夫汙泥濁水與蛙同生不溷其清自探井
臼日耡荒徼未嘗不閑惟有道者能藏於天吾
子何處焉清閑曰我無所用於世而從所好惟
水雲與之忘老何敢以為有道涪翁曰&KR1851;痔十
乘曹商自優非君清流商財計得白圭擬國以
閑為慝雖然同一大夢達者先覺方在蟻垤憂
樂計校也世無公孫僑孔仲尼誰辨夢覺亦曰
舉世溷濁惟我獨清萬法本閑而人自擾擾爾
王厚頌二首
八風動摇人不閑五羖自鬻鬢毛斑文章書畫
當富貴惟有如今至樂山
夕陽盡處望清閑想見千巖細菊斑人得交游
是風月天開圖畫即江山
荅楊明叔送米頌
買竹為我打籬更送米來作飯用此回光反照
佛事一時成辦不湏天下求佛問取弄臭脚漢
謝張寬夫送㯶栮頌
菜茹之品椶栮君乖龍割耳鱉脫帬張子羞我
助貧餐桑鵝楮雞不足云曲肱一飽南風薰萬
事於我如浮雲
乞笋於廖宣叔頌
龍蛻骨掉蒼尾餘戢戢漫蛇虺棄雨中心爛死
携長鑱戴篢子可盡髠馘在耳
奉約宣叔頌
貴魁梧賤瑣尾強分别蚿憐虺雨新霽月未死
欲循城將數子煩置酒摘蒼耳
戲荅宣叔頌
探龍淵履虎尾别狐貉辨蚖虺頭雪白心灰死
老斲輪不教子君聞此當洗耳
清醇酒頌(為李才叟作)
清如秋江寒月風休波靜而無雲醇如春江永
日游絲落花之困人借之以涪翁清閑鑒此杯
面渌本之以李叟孝友成此甕中春
醇碧頌(并序)
荆州士大夫家菉豆麴酒多碧色可愛而病於
不醇田子醖成而味厚故予名之曰醇碧而頌之
田子綠麴妙在蒸蓼女酒兀者美生其手挹
彼而清注兹無聲其香馥郁悅可飲者如春霡
霂清不病醨多不疾人誰其吐之百室之醅醇
碧惟帥老夫不飲評以鼻慧
安樂泉頌(并序)
鎖江安樂泉水味為僰道第一姚君玉取以釀
酒甚清而可口又飲之令人安樂故予兼二義
名之曰安樂泉并為作頌
姚子雪麴杯色爭玉得湯郁郁白雲生谷清而
不薄厚而不濁甘而不噦辛而不螫老夫手風
須此晨藥眼花作頌顛倒淡墨
王醴頌(為廖宣叔作)
北郭子竹林居醖玉醴撥浮蛆味橘露色鵝雛
春盎盎想可㪺魚枕蕉正關渠來問字儻借書
掃三徑待雙魚
荔支綠頌(為王公權作)
王牆東之美酒得妙用於六物三危露以為味
荔支綠以為色哀白頭而投裔每傾家以繼酌
忘螭鬽之躨觸見醉鄉之城郭揚大夫之拓落
陶徵君之寂寞惜此士之殊時常生塵於尊勺
笻竹頌
偉卭崍之美竹初發跡於䍧牱有山而不險有
水而無波金聲而玉節故貫四時而不攺其柯
郭子遺我扶余澗阿坐則倚胡牀棐几行則隨
青笠綠蓑吾衰也久矣親爾畏友予琢予磨百
世以俟聖人而不惑則涪皤不負笻竹危而不
扶顛而不持惟笻竹之負涪皤
澄心亭頌
菩薩清涼月游於畢䆒空衆生心水淨菩提影
現中忍觀伏塵勞波澄泥著底八風動地來塵
勞還復起覺海性澄圓浪時無不渾即渾即澄
徹箇是涅槃門
白蓮菴頌
入泥出泥聖功香光透塵透風君看根元種性
六䆫九竅玲瓏
了了菴頌
方廣菴名了了了了更著菴遮又要涪翁作頌
且圖錦上添花若問只今了未更須侍者煎茶
休堂頌
頭上安頭如何得休殺佛殺祖方得桉堵北鬱
單越西瞿耶尼事同一家喫飯著衣向上一路
千聖眨眼韓信打關張良燒棧
退堂頌
愚者日進智士日退象蹋恒河徹底過大千世
界百雜碎愚人尋文弄章句更覓中間及内外
拙軒頌
覓巧了不可得拙從何來打破沙盆一問狂子
因此眼開弄巧成拙為蛇畫足何況頭上安頭
屋下蓋屋畢竟巧者有餘拙者不足
贈嗣直弟頌十首并序
涪陵與弟嗣直夜語頗能明古人意因戲詠云
人皆有兄弟誰共得神仙故作十頌以記之此
二句唐赤松觀舒道士題赤松子廟詩也
饑渴隨時用悲歡觸事真十方無壁落中有昔
愁人
去日撒手去來時無與偕若將來去看還似不
曾齋
正觀心地時絲髮亦無有却來觀世間冬後數
九九
涪陵薩埵子直道也旁行亦嚼横陳蠟不愛孔
方兄
江南鴻鴈行人言好兄弟無端風忽起縱横不
成字
萬里唯將我回觀更有誰初無卓錐地今日更
無錐
江南十兄弟長被時一共夢時各自境獨與君
同夢
雖受然燈記不從然燈得若會飜身句彌勒真
彌勒
向上關捩子未曾說似人困來一覺睡妙絶更
通神
往日非今日今年似去年九關多虎豹聊作地
行仙
和程德裕頌五首
貧子還家作富兒糞箕苕菷未曾遺人人欲問
草書意懷素從來自不知
鵬飛逼塞滿空虚蚊睫安巢却有餘臘月火燒
三界盡從來灰裏撥真如
山河大地目前機横按吹毛更不疑萬里無人
無寸草凍山亭上與誰期
如來刹刹與塵塵北斗南箕透法身金粟默然
軻好辯唱歌須是帝鄉人
石田耕種難成稻茶蓼栽來只苦辛萬物一家
真富貴使君見後却清貧
贈劉靜翁頌四首
鄭明舉贈劉靜翁四頌勸之捨俗出家詞旨高
邁玩之不能釋手然靜翁在家出家無俗可捨
因戲作四頌以贈行
念念皆空更莫疑心王本自絶多知艱勤長向
途中覓掉却甜桃摘醋梨
一缾一鉢非難辦住得山時更莫來千年糞掃
堆頭物優鉢羅花特地開
萬緣空處真如佛八面風中不動尊困便横眠
饑喫飯十方無壁又無門
淨名龐老揔垂須君幸元無免破除心若出家
身若住何須更覓剃頭書
再荅靜翁并以&KR1999;竹一枝贈行四首
南鴻北鴈年年客有箇生涯主不知撼動從來
憂樂事夜䆫風葉響棠梨
栽松道者身先老放下鋤頭好再來八萬四千
關捩子與公一箇鏁匙開
一笻九節添行李用得人間處處尊只要上山
行飽飯莫將風雪打人門
萬事實頭方穏當十分足陌莫蹺除困來展席
日裏睡讀盡空中鳥跡書
再荅并簡康國兄弟四首
瞿曇不解祖師機却許貍奴白牯知道人只要
貧到骨沈却黃金賣笊籬
妙舌寒山一居士淨名金粟幾如來玄關無鍵
直須透不得春風花不開
須彌椎打虛空鼓撼得毗盧海月昏四海無波
安樂住陳家松下小柴門
日中一飯蒙頭睡黃葉堆門莫掃除夜半枕前
師子吼起來燒却野狐書
曉賢師續佛夀頌
曉賢師講席中蕭洒人也欲乞於檀越度兩出
家兒續佛夀其意甚美故為作頌道之
養子續佛夀非為養色身棒打石師子只要實
頭人出家無王因不得正命食是真出家兒不
費秋毫力講得天雨花說得石點頭人人是檀
越負命者上鉤
覺範師種竹頌
簡池覺範道人城東道友也今在簡州景德院
其家風十二時似趙州東院西也種竹兩枝於
宴坐軒中山谷老農作頌
往在江南住竹山道人兩歲三來訪聽風聽雨
看成龍牛羊折角入朝餉簡州城東刮地寒手
種檀欒三兩竿竹成要作無孔笛若有靈龜一
任鑚
荅雍熙光老頌
獨弄參軍無鼓笛右軍池裏泛漁舟豈知劒外
雍熙老收得黃巢折劒頭
又荅寄糖霜頌
遠寄蔗霜知有味勝於崔浩水精鹽正宗掃地
從誰說我舌猶能及鼻尖
沙彌文信大悲頌
通身是眼不見自已欲見自已頻掣驢耳通身
是手不解著鞭白牛懶墯空打車轅通身是佛
頂戴彌陀頭上安頭笑殺涪皤
鐵羅漢頌(并序)
峨眉山之下蟆頥津之淵有百鍊金剛鑄成二
怖魔開士人物表儀隨世尺度其中空洞不留
一物叩之鏗然應大應小香塗刀割受供不二
沈之水則著底投之火則熾然水火事息二老
相視而笑涪翁曰吳兒鐵人石心吾不信也二
老者真鐵石耳乃為之頌曰
人言怖魔像非金亦非鐵若作世金鐵開士亦
不現禪坐應念往一鉢千家供順佛遺敕故不
宣示神通有為中無為火聚開蓮花無為中有
為甘露破諸熱魔子目怖畏我無怖畏想或欲
坯鎔之為巳冨貴梯頼世主慈觀虎兒失爪角
或得野狐書有字不可讀狐涎著其心字義皆
炳然却來觀六經全是顛倒想今世青雲士慎
莫作此解
枯骨頌
清揚巧笑傾人城驕氣矜色增我慢無始時來
生死趣八萬苦業所依止皮膚落盡露拴索一
切虚誑法現前不見全牛可下刀無垢光明本
三昧
髑髏頌
黃沙枯髑髏本是桃李面如今不忍看當時恨
不見業風相鼓擊美目巧笑倩無脚又無眼著
便成一片
葫蘆頌
大葫蘆乾枯小葫蘆行酤一居金仙宅一往黃
公壚有此通大道無此令人老不問惡與好兩
葫蘆俱倒
缺月鏡頌
瞭然以破鏡贈與上座涪翁為之作頌
月墜鏡中無滅無生月雖缺半影像圓成
還神岡圓首座戒刀頌
平生受用三尺吹毛歡喜斬勑拾得孟勞夢中
喚起猶自忉忉我王庫中無如是刀
題水首座巷頌
奪得胡兒馬便休休嗟李廣不封侯分明射得
南山虎子細看來是石頭
勸石洞道真師染袈裟頌
丈夫出家當被(披一作)壞色衣蜀僧袈裟多似苾芻尼
輕羅縐縠染成春衲絲撩蜂引蝶唯欠遠山眉
贈成都六祖沙彌文信頌
塵是文信界是沙彌積塵成世界析界作微塵
界喻人天果塵為有漏因塵因因不實界果果
非真因果皆如幻堂堂出世人
寄六祖範和尚頌
範公頭上著枷涪翁脚上著杻且共彌勒過冬
閑坐地爐數九
羅漢南公升堂頌二首
寶積拾得漏貫錢古佛堂前狗尿天東山日出
西山雨露柱搥胷哭破船
黑蟻旋磨千里錯巳蛇吞象三年覺日光天子
轉須彌失眼衆生問演若
羅漢南公塔頌
一點墨漆元無縫罅羅漢雲居天上天下出入
奮迅三界無家以除惱禪打鼓弄琵琶沈却法
船留下戽斗欲得不沈戽乾劄漏
和朱宏夫真妄頌
須彌說法大海聽南箕吹折北斗柄蟭螟千眼
照世間保君通達真妄竟
荅檀君送含笑花頌
檀郎惠我花含笑借問凝情笑阿誰一世茫茫
走聲利閻公捉定始應知
戲荅寶勝甫長老頌
易拔蒼龍角難參寶勝禪林泉飽枯澁煙月唱
清緜笑出黃龍手慵扶阿夘肩持刀欺寡婦盗
佛鑄私錢月黑踰城夜風高放火天解嗤昭覺
老檐屎汙心田
和斌老悟道頌
終日忙忙本圓覺只為魔強令法弱不疑更問
決疑龜無病還求除病藥昔人夢中見捕逐兩
手無繩元自縳黃鸝臨夢啼一聲白日當䆫始
知錯
送賢師往瀘州為兩驅烏乞度牒
錢頌
一鳳將兩雛往乞五色羽誰有大勢力成此拮
据心若無出家心勤苦難成就俱令發弘誓誰
不起慈悲
解瞌睡頌
文殊吐酒臥觀音被杻械普賢盜鑄錢釋迦扇
鑪韛範上座殺牛黃魯直害癩
&KR3984;字頌
嘗有老僧暴背於後架作此&KR3984;字示之問會麽
示不會因以為頌
齋餘睡兀兀占盡簷前日不與一甌茶眼前黑
如漆
為慧林沖禪師燒香頌三首
昨夜三更狗吠雪東家閉門推出月是渠覺海
性澄圓衲子殺人須見血
多年破衲不勝針一曲胡笳無古今往日聞韶
獨忘味守株人在月西沉
西瞿耶尼開靜北鬱單越受粥慧林也唱雲門
曲去年臘月六十六
為黃龍心禪師燒香頌三首
老師身今七十六老師心亦七十六夢中沉却
大法船文殊頓足普賢哭
一拳打破鬼門關一笑吐却野狐涎四海崢嶸
龍象衆鼻頭只用短繩牽
海風吹落楞伽山四海禪徒著眼看一把柳絲
收不得和風搭在玉闌干
雨花巖頌(彭澤三巖)
孤峯中流分江南馬當大雷無一帆波濤掀空
鳥不度天花雨我讀書巖
伏仙巖頌
生死浪中涅槃宅與人同罪亦同白誰令避世
作聾盲獨來寒巖伏石壁
𥙷陀巖頌
脩羅身量等須彌入藕絲孔逃追北補陀巖下
不戰人八萬魔軍皆解甲
題高節亭頌
松風竹雨共談空樓閣參差古疊重急水灘頭
道人住亦如前佛在因中
彭女禮北斗圖頌
白足禮江沙七星在雲表洗心無一塵缺月西
南曉
頌取之左右逢其原
取之左右逢其原香嚴臘月火燒山對面謾人
猶佇思打得香嚴也是閑
書蔡秀才屏風頌四首(壬午歲)
武寧縣中蔡老子能棋能酒又能詩胷中百萬
多羅藏不向人間說是非
接人高下但唯唯笑語相随不作難此翁胷次
有涇渭事不可處執如山
此翁家世印纍纍平生俯視造物兒堪笑癡人
不省悟猶說此翁真箇癡
讀經一字禮一拜瘦骨稜稜忘苦辛看伊冷澹
教人笑定作閻浮百歲人
豫章黃先生文集第十五
