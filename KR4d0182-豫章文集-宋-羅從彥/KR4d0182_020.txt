䂊章黃先生文集第二十
黃庭堅魯直
表九首
代司馬丞相進稽古錄表
代孫華老謝御史中丞表二首
代李野夫亳州謝上表二首
代李公擇遺表二首
代宜州党皇城遺表
謝黔州安置表
奏狀三首
修神宗實錄乞外任奏狀
戎州辤免恩命奏狀
再辤免恩命奏狀
雜著十五首
莊子内篇論
論語斷篇
孟子斷篇
勸學贈孟甥
解疑
董隱子傳
書萍鄕縣廳壁
黔南道中行記
眺深道祝詞
徐氏二子祝詞
覺民對問
全璧字說
侍其佃字說
評李德叟詩
書倦殼軒詩後
表九首
代司馬丞相進稽古錄表
臣光言竊以九州四海一日萬幾將察知民物
之性情蓋布在文武之方册雖歷年多而舉其
大要則用力少而見夫全功恭以皇帝陛下
富有春秋弭寧方夏念終始典于學於緝熙單
厥心延登老成親近勸講發論語章句探經蓺
之同歸誦寶訓丁寧憲祖宗之不易本有如是
實惟濫觴惟稽古堯舜之舊章惟信史春秋之
成法高山可仰覆轍在前其興亡在知人其成
敗在立政或當艱難之運而不能師用賢智或
有惻隱之意而無以照知忠邪載籍之編患乎
太漫鑒觀之主力不暇遑敢用芟夷略存體要
由三晉開國迄于顯德之末造臣既具之於歴
年圖自六合為宋接乎熙寧之始元臣又著之
於百官表乃若威烈丁丑而上伏羲書契已來
對越神人可用龜鏡悉從論纂皆有依憑緫而
成書爲稽古錄二十卷因仍書局繕寫奏篇兹
冒昧以上陳助聦明之遠覽(中謝)恭惟太皇
太后陛下定九鼎以守天下之公器乘六龍以
御古今之正權思齊之功啓佑聖學過物之濟
燕及宗祧至於法弊於凉而攺爲官非其人而
變置御戎之策上下措國之勢安危據舊以鑒
新去彼而取此陶成萬化柬在兩宫七廟垂無
疆之休微臣與不朽之業干冒宸扆臣無任
代孫莘老謝御史中丞表二首
臣覺言耳目之官紀綱所寄得人則百僚用
憲舉枉則庶職不凝豈圖眷求猥及孱朽臣(中謝)
伏念臣師心孤陋賦性朴愚宣力三朝螻蟻之
心未報親逢二聖犬馬之齒既衰智已尠而見
事遲才已拙而於用少補皂衣之缺空慙折檻
之忠拜青瑣之門未有迴天之力執銓衡無山
濤之識侍帷幄無史魚之風忽被除書進丞執
法方虞官謗更益寵驚此蓋伏遇皇帝陛下
淵默以行四時文明以首萬物有知人不蔽之
福有念功無疆之休憐其後凋收置近列惟是
言責實難人才黑白分明仰恃聖心之虚佇米
鹽細碎敢塵天聽之崇高雖自誓言終憂隕越
司繩宫省之中清道輦轂之下領職甚要用才
匪輕豈伊冥煩遽叨任使(中謝)伏念臣非窮理
極深之學無經遠濟務之材諸生策名華髮在
服昔荷先朝之識拔今蒙二聖之眷求待罪諫
垣初無功於𥙷衮典司選部曾莫效於澄源徒
以天資重遲或許敦厚帝前講勸日近清光猥
錄微勤辱兹虚授此蓋伏遇太皇太后陛下
對越七廟緝熙百工至公無私大明不蔽直道
而行於民上有譽則試之官能察知孤臣無有
比德故因乏使式付中司雖責重而憂深然主
聖則臣直知人不易旣依日月之明聽言則難
敢忘藥石之報一心自誓九隕為期
代李野夫亳州謝上表(二首)
臣莘言懷中奪宣城之綬以畀從官望外得亳
社之符益慙小醜不勤傳舍既見吏民問父老
殫於財力之餘宣朝廷惠于鰥寡之意天實咫
尺郡為股肱中謝伏念臣才資下中學術淺陋
沈迷簿領久從州縣之勞清問下民晚叨刑獄
之寄在官曠守以殿投閑會開天臺愼柬人物
被先朝之識拔假郎位者歲年自狀短長無禆
分寸為國宣力尚辦一城與民持平則有三尺
輒傾肝膽昧冒高明伏遇皇帝陛下一日萬
機六通四闢知人之福順于宗工䘏民之深寄
在牧守察其勤舊善於撫綏致兹蕞爾之材獲
奉欽哉之詔臣敢不烹鮮期於不撓牧羊去其
敗群使蚊負山何錙銖之能力以塵足岳亦臣
子之至情
護田閱歲初無尺寸之功乞郡治民已懼再三
之瀆幸天從欲守國近藩奉宣詔條慰拊鰥寡
(中謝)伏念臣刻鵠之學纔能類鶩割鷄之技不
任解牛頃將命江湖之行所云補米鹽而已遭
逢先帝制作文昌迪知九德之材祗承六典之
任實以蹇淺誤蒙洗湔雖懷松栢後凋之心顧
有蒲柳先衰之質惟兹外補不俟終更伏遇
太皇太后御聖人之時持天下之寶柬百執事
以熙帝載重二千石以共民功謂臣早趨州縣
之勞既習為吏付以股肱之郡儻能牧人不以
望輕遂兹器使臣敢不疚心獄訟勸課農桑迄
收塵露之勤少荅乾坤之造
代李公擇遺表(二首)
依日月之末光未殫報國愒桑榆之晩景忽慟
窮塗輒輸將死之言儻動蓋高之聽(中謝)伏念
臣生長孤外遇逢聖明學淺而智卑才拙而用
少先皇帝攟收流落湔祓塵泥擢登清禁之班
許以經遠之噐二聖臨御四門穆清無補㳙埃
薦蒙轡策長地官術不足以富國丞御史忠不
足以回天少寬素食之憂得備維藩之寄重分
虎節出拊刀州雖受命即行驅馳夙駕而短生
無禄隕越路隅猶結戀於清時敢獻忠於未瞑
伏願皇帝陛下尊事耆老延登俊良緝熙六
藝之光明靈承七廟之謨烈盡子道以法舜之
孝師天常以體堯之文國家膺無疆之休微臣
釋没齒之憾
仕而服休雖效挈瓶之智沒而獻直猶希結草
之忠未沬須臾之期少陳迫切之願(中謝)伏念
臣學則無友於國仕則無閱於朝智常病於遠
謀器適宜於近用遇蒙先帝擢寘周行登備
諫工言不足以成務出將使指事不足以分憂
天秩六官妙選羣吏收臣江湖之外進列文昌
之班汔終元豐之年久司宗伯之典天地立極
日月並明不能退藏復叨任使髮白於民部曾
莫裕於邦財心盡於中臺亦何功於衮職重以
直書延閣勸講露門請郡以避素飡籲天而從
私欲會乏蜀川之守遽叨使節之行承命載驅
猶憂靡及雖犬馬自弛於鞭策而蒲柳聿至於
冰霜忍死路隅敢輸忠藎伏望太皇太后陛
下昭事上帝而畏其變清問下民而察其微以
包荒爲用材之方以柔遠爲御戎之策師用古
訓而難壬人勤國家一日之幾貽宗社萬年之
慶臣雖死之日猶生之年
代宜州党皇城遺表
惟孝惟忠生則縻於榮禄立功立事没猶戀於
明朝伏念臣本以書生起從戎旅孝經論語承
習於家傳三略六韜講聞於軍幕略知事君之
義漸識用兵之機無路進身占名小校初從禆
佐稍達聽聞大臣薦論謂其了得邊事救書戒
諭許以臨敵制宜強虜在前矢石如雨群蠻坌
入戈盾成林至於萬死一生不敢瞻前顧後遂
因將領委以郡符感極命輕功微禄過重念臣
禀生河曲老在嶺南顧齒髮之凋零因土風之
弊惡闔家瘴癘終歲號呼老母終堂墨衰猶在
少孫殞命薪火未寒臣之衰殘逮兹殞越將成
異物猶仰清光伏願皇帝陛下千年膺撫世
之期百禄受宜民之慶永錫蒼生之福尚推枯
骨之仁臣無任
謝黔州安置表
臣庭堅言昨蒙恩責授涪州别駕黔州安置已
於四月二十三日到黔州公參訖者聖恩寬大
善貸曲成刳心隕元未足稱報(中謝)伏念臣草
茅下士詩禮小儒漸階清塗厠列文館誤蒙器
使孤奉國恩罪在至愚刑兹無赦有司議獄期
從鈇鉞之誅明主原心終全螻蟻之命雖投裔
土猶得為人此蓋皇帝陛下有天地好生之
心有堯湯不蔽之福旁開用命之網或漏吞舟
之魚顧兹未死之年皆是再生之日罪深責薄
感極涕零重念臣萬里戴天一身弔影兄弟濱
於寒餓兒女未知存亡不敢每懷惟深自咎窮
鄕多怪苦霧常隂木石為親柳或幾於生肘日
月在上葵敢忘於傾心報德無階惟忠與孝臣
無任
奏狀三首
修神宗實錄乞外任奏狀
伏念臣日者蒙恩待罪著作討論史事預聞聖
朝大典實以為榮而臣才不逮人讀書有數見
聞淺陋無助闕遺黽勉素飡已糜歲月重以老
母年垂七十寢飯須人朝請坐曹義當夙夜退
則有虧子職進則無𥙷公家敢申犬馬之情仰
望乾坤之造伏望聖慈除臣一江淮合入差遣
問民疾苦得以效於吏功將母旨甘或少禆於
孝治臣無任
戎州辭免恩命奏狀
臣昨於元符三年五月蒙恩自責授涪州别駕
戎州安置復宣義郎監鄂州在城塩稅并還所
奪勲賜以江水汎漲不可下峽至十月又准告
復臣奉議郎簽書定國軍節度判官廰公事臣
以久客瘴地抱疾累歲年衰病侵加以去年弟
妹凋喪幾至無生十二月方得發戎州貶所建
中靖國元年三月至峽又准告復臣朝奉郎權
知舒州事至四月至荆南又准尚書省劄子已
降告命除臣吏部員外郎乘遞馬發來赴闕而
臣到荆南即苦癰疽發於背脇痛毒二十餘日
今方少潰氣力虚劣重以累年脚氣拜起艱難
全不堪事方陛下始初清明萬國歸往蕩滌瑕
垢登用賢畯如臣材輕智短罪棄之餘誤蒙哀
憐洗滌驅策實深遭逢徼幸望雲就日之心而
臣天賦孤寒百疾所攻冒昧寵光清議可畏輒
傾螻蟻之誠上瀆天聽欲乞免前件恩命除臣
江淮一合入差遣假之數年儻漸完復尚堪黽
勉自誓糜捐伏望聖慈特賜憫察臣出於誠懇
别無希望臣只在荆南取候朝旨謹錄奏聞謹奏
臣所乞差遣如太平州無為軍一處實於私
計爲便自荆南至臣所居分寧縣不遠臣已
一面前去展省墳墓即迴荆南聽候朝旨
再辭免恩命奏狀
右臣六月二十二日准尚書省劄子奉
聖旨不許辭免已除吏部之命臣即時治行有
日上道會臣亡弟所遺三男因病連失二子臣
亦不勝哀惱伏暑傷冷併作羸疾累日委頓不
可支持已分霣于溝壑幸得醫藥稍復蘇醒只
今四體唯骨都不堪事度不三兩月不得復常
不免以蚍囗性命之情再干冒天地生成之造
乞除臣江湖一合入差遣免於犇馳或至顚越
道上重念臣與趙彦若范祖禹三人同時得罪
竄逐二子已爲異物不獲親見盛明臣以蠢愚
強顔猶在伏蒙陛下湔祓收用一歲四遷臣非
木石實未知報稱之所豈敢䀝睨詔除慢不恭
命恭惟陛下體堯蹈舜光宅天下不蔽之福無
疆之休是以草芥賤臣敢竭愚衷昧冒再請它
日或有繁難任使臣當刳心隕首不愧初筮謹
具狀奏聞伏望聖慈曲垂聽許
臣前狀嘗乞太平州無為軍一處非是沽激
實出至誠此郡公事少可以養疾圭田厚有
補家貧臣以兄弟流落六年婚嫁多失時節
今日得此於臣足以辦事非恃朝庭尚記姓
名臣不敢昧冒如此
雜著十五首
莊子内篇論
莊周内書七篇法度甚嚴彼鵾鵬之大鳩鷃之
細均為有累於物而不能逍遥唯體道者乃能
逍遥耳故作逍遥游物之不齊物之情也大塊
噫氣萬竅殊聲吾是以見萬物之情狀俗學者
心窺劵外之有企尚而思齊道之不著論不明
也故作齊物論生生之厚動而之死地立於羿
之彀中其中也因論以為命其不中也因論以
為智養生者謝飬生而飬其生之主幾乎無死
地矣故作飬生主上下四方古者謂之宇往來
不窮古者謂之宙以宇觀人間以宙觀世而我
無所依彼推也故去挽也故來以德業與彼有
者而我常以不材故作人間世有德者之驗如
印印泥射至百步力也射中百步巧也箭鋒相
直豈巧力之謂哉子得其母不取於人而自信
故作德充符族則有宗物則有師可以為衆父
者不可以為衆父父故作大宗師堯舜出而應
帝湯武出而應王彼求我以是與我此名彼俗
學者因以塵埃粃糠據見四子故作應帝王二
十六篇者解剥斯文爾由莊周以來未見賞音
者晩得向秀郭象䧟莊周爲齊物之書涽涽以
至今悲夫
論語斷篇
論語一書孔子之門人親受聖言雖經秦事編
簡斷缺然而文章條理可疑者少由漢以來師
承不絶比諸傳記最有依據可以考六經之同
異證諸子之是非學者所當盡心夫趨名者於
朝趨利者於市觀義理者於其會論語者義理
之會也凡學者之於孔氏有如問仁有如問孝
問政問君子者衆矣所問非有更端而所對每
不一蓋聖人之於教人善盡其材視其學術之
弊性習之偏息黥補劓之功深矣古之言者天
下殊塗而同歸百慮而一致學者儻不於領會
恐於義理終不近也近世學士大夫知好此書
者已衆然宿學者盡心故多自得晩學者因人
故多不盡心不盡其心故使章分句解曉析詁訓
不能心通性逹終無所得荀卿曰善學者通倫
類蓋聞一而知一此晩學者之病也聞一以知
二固可以謂之善學由此以進智可至於聞一
知十由此以進智可至於一以貫之一以貫之
聖人之事也由學者之門地至聖人之奥室其
塗雖甚長然亦不過事事反求諸已忠信篤實
不敢自欺所行不敢後其所聞所言不敢過其
所行每鞭其後積自得之功也夫不仕無義也
子使漆彫開仕對吾斯之未能信而孔子說蓋
漆彫開在聖人之門聞義雖甚高至於反身以
自誠則未能篤信其心未能篤信則事至而不
能無惑以不能無惑之心適事而欲應變曲當
不可得也此漆彫開所以不願仕也先王制禮
行道之人皆有三年之愛於其父母而宰予欲
於朞祥之中食稻衣錦引天下至薄之行自以
爲安漸漬孝弟之說不爲不久豈其無所忌憚
吐不仁之言至於如此蓋若宰予者其先受之
質薄自其至誠内觀實見三年爲哀已忘而強
勉爲之者將欲加厚其質而不可得故不敢少
自隱匿方求孔子之至言以洗雪其邪心以窮
受薄之地不暇恤人之議已也豈其不仁者欲
見於一時之言而近仁者將載於終身之行古
之學者所自得於内而不恤其外凡如此也此
所以有講有學有朋友切磨以相發明非為文
章可傳後世辯論可屈衆人而發也其所聞於
師與自得於心者如此方其學於師也不敢聽
以耳而聽之以心於其反諸身也不敢求諸外
而求之内故樂與諸君講學以求養心寡過之
術士勇之不作久矣同與諸君勉之
孟子斷篇
由孔子巳來求其是非趨舍與孔子合者唯孟
子一人孟子聖人也荀卿著書號為祖述孔氏
而詆訾孟子以為略法三王而不知其統蓋荀
卿見孟子道性善言必稱堯舜義不見諸侯其
迹與孔子不合故云爾曾不知前聖後聖所謂
合若符契者要於歸潔其身者觀之孟子論孔
子去魯不知者以為為肉其知者以為為無禮
乃若孔子則欲以微罪行以微罪行此聖人之
忠厚非孟子不足以知之學者彼知孟子率以
是觀之其智不足以知孟子安能知孔子然則
荀卿所謂知孔子者特未可信聖人無名而淳
于髠以名實求孟子固不足以知之荀卿曾未
能遠過淳于髠也楊子雲曰孟子勇於義而果
於德知言之要知德之奥非苟知之亦允蹈之
言雖不多以子雲之言行反覆考之足以發子
雲之知言司馬遷號稱博極群書至如論伊尹
百里奚皆不信孟子此所以得罪於子雲也由
孔子以來力學者多矣而才有孟子由孟子以
來力學者多矣而才有揚雄來者豈可不勉方
將講明養心治性之理與諸君共學之惟勉思
古人所以任已者
勸學贈孟甥(埸扶)
軻闢楊墨功愈於禹仲子論詩汔紹厥緒喜鑿
言易亦自名家一姓幾墜光綿其瓜嘉出江夏
處濁而清河潤九里外孫淵明雲卿浩然爰及
郊簡三詩連蹇尚書則顯咨爾孟孫望洋漢唐
其勤斯文對前人光
解疑
或議涪翁御奴婢不用鞭囗能慈而不能威涪
翁笑曰奴婢賤人不過爲惡而詐善慢令而詐
恭當其見效在前雖我亦不能不怒退自省不
肖之狀在予躬者甚多方且自鞭其後又何暇
捨已之沐猴而治人之沐猴哉或曰孔子曰小
懲而大戒小人之福然則非歟涪翁曰然有是
言也不曰不教而誅謂之虐不戒視成謂之暴
慢令致期謂之賊乎今之用鞭囗者有能離此
三過者乎昔陶淵明爲彭澤令遣一力助其子
之耕耘告之曰此亦人子也善遇之此所謂臨
人而有父母之心者也夫臨人而無父母之心
是豈人也哉是豈人也哉
董隱子傳
董隱子隱於乞人從人乞於南康市中與酒無
不飲未嘗見其醉連敗紙蔽後前衣穿結不周
腹背風雪人挾纊戰栗其面有孺子色視衆人
之所嚴如涕唾人以世俗所重利要之不滿一
笑也或祈嚮願聞其方則曰無能乞爾無它言
皆玩人然狂而不悖高安劉格道純晚得之與
為禮甚愿為置酒解衣衣之與言或時語不狂
自道宿人年三十六矣熟視二十許人也道純
得疱瘡如蓓蕾潰肌膚岑岑痛晝夜生數十隱
子為和齊五日良已異日隂與方士約買藥煑
丹砂期未至語不聞侍旁隱子又來飲起握道
純手曰冶金鑄銀奔馬即死禍乞一榼酒行歌
而往曰歸飲吾同舍明日遣人問安留榼語旁
乞人去矣數日客見之於潯陽猶寄聲别道純
不了其來之始其去以庚申正月二十三日
書萍鄉縣廳壁
庭堅杭荆江略洞庭涉脩水徑七十二渡出萬
載宜春來省伯氏元明於萍鄉初元明自陳留
出尉氏許昌渡漢沔略江陵上䕫峽過一百八
盤涉四十八渡送余安置于摩圍山之下淹留
數月不忍别士大夫共慰勉之乃肯行揜淚握
手為萬里無相見期之别蠻中九年白頭來歸
而相見於此訪舊撫新悲喜兼懷其情有不勝
言者矣余之入宜春之境聞士大夫之論以謂
元明盡心盡力視民有父母之心然其民嚚訟
異於它邦病在慈仁大過不用威猛耳至則以
問元明元明嘆曰天子使宰百里固欲安樂之
豈使操三尺法而與子弟仇敵哉昔漢宣帝患
北海多盜賊起龔遂為太守及入見見其老而
悔之遂進而問曰北海之盜陛下將勝之耶將
安之耶然後宣帝喜見於色曰張官置吏固欲安之也
余嘗許遂以為天下長者也夫猛則玉石俱焚寬則公
私皆廢吾不猛不寬唯其是而已矣故榜吾所居軒
曰唯是而自警庭堅曰夫猛而不害善良寬而不長姦
宄雖兩漢循良不過如此萍鄉邑里之間鴟梟且為鳳
凰稂莠皆化為嘉榖矣因書之屏間以慰别後懷思庭
堅之來以崇寧元年四月乙酉而去以是月之己亥
黔南道中行記
紹聖二年三月辛亥次下牢關同伯氏元明巫
山尉辛絃堯夫傍崖尋三游洞繞山行竹間二
百許步得僧舍號大悲院才有小屋五六間僧
貧甚不能為客煎茶過大悲遵微行高下二里
許至三游間一徑棧閣繞山腹下視深谿悚人
一徑穿山腹黮闇出洞乃明洞中略可容百人
有石乳久乃一滴中有空處深二丈餘可玄嘗
有道人宴居不耐久而去厥壬子堯夫舟先發
不相待日中乃至蝦蟇碚從舟中望之頥頷口
吻甚類蝦蟇也予從元明尋泉源入洞中石氣
清寒流泉激激泉中出石腰骨若虬龍糾結之
狀洞中有崩石平闊可容數人宴坐也水流循
蝦蟇背垂鼻口間乃入江耳泉味亦不極甘但
冷熨人齒亦其源深來遠故耶壬子之夕宿黃
牛峽明日癸丑舟人以豚酒享黃牛神兩舟人
飲福皆醉長年三老請少駐乃得同元明堯夫
曳杖清樾間觀歐陽文忠公詩及蘇子瞻記丁
元珍夢中事觀隻耳石馬道出神祠背得石泉
甚壯急命僕夫運石去沙泉且清而歸陸羽茶
經記黃牛峽茶可飲因令舟人求之有媪賣新
茶一籠與草葉無異山中無好事者故耳癸丑
夕宿鹿角灘下亂石如囷廩無復寸土步亂石
間見堯夫坐石據琴兒大方侍側蕭然在事物
之外元明呼酒酌堯夫隨磐石為几案牀座夜
闌乃見北斗在天中堯夫為履霜烈女之曲已
而風激濤波灘聲洶洶大方抱琴而歸初余在
峽州問士大夫夷陵茶皆云觕澁不可飲試問
小吏云唯僧茶味善試令求之得十餅價甚平
也携至黃牛峽置風爐清樾間身候湯手㧫得
味既以享黃牛神且酌元明堯夫云不減江南
茶味也乃知夷陵士大夫但以貌取之耳可因
人告傳子正也
晁深道祝詞(改字之道後名詠之)
吉月榖旦晁氏深之字爾深道發書祝之咨爾
深道聖學無蚤與其闖於門不若觀於奥昔在
至人行深道時照藴處空萬物君之魚涔在淵
深則不獲井有寒泉短綆不食深器者工深稼
者農深利者賈世守者為宗宗其一家出門則
病焉深於道者不官三宗者聽焉窮則帶索達
則華衮惟學無止自深其本
徐氏二子祝詞
徐氏二子緫髮承師爰卜令日冠而字之孟氏
曰麐其仲曰麑字麐子西字麑次西咨爾子西
孔作春秋當一王法文成致麐啓迪後覺一角
儀儀游聖賢宅出於西狩爰瑞聖功疑若可羈
豈其犬羊謂予不然視經卒章咨爾次西孟孫
得麑授秦巴西歸而求麑與兒女嬉曰予不忍
其母既予之矣荷戈逐之頃也以傅其子樂羊
殺敵恐怨不深啜其子之羹三軍椎鋒卒取中
山魏侯賞功而疑其心人而棄夲效我以忠及
巇與同賈子求通子是以知巴西之罪賢於樂
羊之功昔在孺子生芻一束少長卑簿之域躬
此盛德其在有功遭世險傾九死不悔以持刑
平先民載德以篤後慶爾尚對于前人緝熙爾
姓惟爾東鄉厲夜生子驚鄰請火不能待旦恐
其似我終身為悪願其不已若彼饕彼嚚亦包
終身之羞而無一日之樂耕而鹵莽爾苗則楛
耘不竟草秋稊滿筥爾蓻其禾天不能黍惟爾
東鄉日篤于孝母慢游是好惇爾詩書以迪有
造俾麐與麑是則是效
覺民對問
弟仲堪温恭而文好學之氣方愛日而未倦也
庭堅字之覺民覺民曰願遂聞之應之曰自勝
之謂強能任之謂堪聦莫宜於反聽明莫宜於
内視強莫宜於自勝古之人能披析萬物獨見
本眞能自勝巳然後有形有物皆為服役故其
自任曰吾天民之先覺者也吾將以此道覺斯
民也古之人未聞此道則發憤而忘食聞之則
樂以忘憂守之則不知老之將至覺民曰我始
於何治而可以比於先民之覺問之曰若善琴
何自而手與弦俱和曰心和而已若善篆何自
而手與筆俱正曰心正而已曰然則求自比於
先民之覺獨不始於治心乎覺民曰詩云思無
邪思馬斯徂其斯之謂歟曰然遂書而贈之
全璧字說
長林全君璧問字于涪翁翁字之曰天粹而告
之曰璧者成器之玉也其温潤縝密清明特達
天之粹美也體圓而性剛又其天德之純也夫
名者實之賓也有其實然後受其名而無愧昔
者舜在父子兄弟之間遇人之不幸而舜盡其
心於孝友使頑嚚誕傲蒸蒸而為善不至於姦
曾參之事親盡力以養其志此孝之粹也傅說
之事君也勸人君終始典于學魏鄭公之事君
也造次顛沛責善責難終其身而不勌此忠之
粹也柳下惠與鄉人處國人不穪天下樂之此
和之粹也季子辭國而䘏吳之社稷子臧辭國
而與曹之存亡此清之粹也是皆清明在躬有
玉德者也若夫有好學之意而不求明師不近
畏友喜君子之名而不舍糼志不出下流則是
珉而非玉也彼珉之為物似温潤而不澤也似
縝密而不栗也是以君子賤珉而貴玉惟天粹
之質可以琢磨而成器故子為之言
侍其佃字說
戰國時風聲氣俗之陋也故曰力田不如逢年
善仕不如遇合涪翁攺之曰農當力田有時乎
逢年士當事道有時乎遇合故字佃曰仲年
評李德叟詩(秉尋)
孫莘老嘗以德叟詩一軸示予曰子試為我評
之子對曰再過普惠七言石人道中表字韻國
朝以來能者不過一二人而已韓退之所謂横
空蟠硬語妥帖力排奡唯此詩足以當此語昔
嘗見其汲汲浚源今又見其金玉井幹矣莘老
大以為然
書倦殼軒詩後(洪玉父軒名)
潘邠老蚤得詩律於東坡蓋天下竒才也予因
邠老故識二何二何嘗從吾友陳無已學問此
其淵源深遠矣洪氏四甥才器不同要之皆能
獨秀於林者也師川亦予甥也比之武事萬人
敵也因五甥又得潘延之之孫(子真)雖未識面
如觀虎皮知其嘯於林而百獸伏也夫九人者
皆可望以名世予猶能閱世二十年當見服周
穆之箱絶塵萬里矣
豫章黃先生文集第二十
