甲乙集卷第四
餘杭羅隠昭諫
詩
詠月
湖上風高動白蘋暫延清景此逡巡隔年違别
成何事半夜相看似故人蟾向靜中矜爪距兔
隈明處弄精神常娥老大應惆悵倚泣蒼蒼桂
一輪
宿荆州江陵館
西游象闕媿知音東下荆溪稱越吟風動芰荷
香四散月明樓閣影相侵閑欹别枕千般夢醉
送征帆萬里心薜荔衣裳木蘭檝異時煙雨好
追尋
撫州别阮兵曹
雪時天外見諸峯幽軋行輪有去踨内史宅邊
今獨恨步兵廚畔舊相容十年别鬢疑朝鏡千
里歸心着晚鍾若不他時更青眼未知誰肯薦
臨卭
新安投所知
少年容易捨樵漁曾辱明公薦子虚漢殿夜寒
時不食宋都風急命何疎雲埋野艇吟歸去草
没山田賦遂初長劒一尋歌一奏此心爭肯爲
鱸魚
江邊有寄
江邊舊業半彫殘每軫歸心即萬端狂折野梅
山店暖醉聽村笛酒樓寒只言聖代謀身易爭
柰貧儒得路難同病同憂更何事爲君提筆畫
漁竿
送友人歸夷門
二年流落大梁城每送君歸即有情别路筭來
成底事舊遊言著似前生花荒懶認詞人會門
在空憐烈士名至竟男兒分應定不須惆悵谷
中鸎
湘中見進士喬詡
吳公臺下别經秋破虜城邊暫駐留一笑有時
堪解夢數年無處不同遊雲牽楚思横漁艇柳
送鄕心入酒樓且酌松醪依舊醉誰能相見向
春愁
上霅川裴郎中
貴提金印出咸秦蕭灑江城兩度春一泒水清
疑見膽數重山翠欲留人望崇早合歸黃閣詩
好何妨戀白蘋自是受恩心未足却垂雙翅羡
吳均
錢塘江潮
怒聲汹汹勢悠悠羅刹江邊地欲浮漫道往來
存大信也知返覆向平流任抛巨浸疑無底猛
過西陵只有頭至竟朝昏誰主掌好騎赤鯉問
陽侯
送人赴職任褒中
物態時情難重陳夫君此去莫傷春男兒只要
有知己才子何堪更問津萬轉江山通蜀國兩
行珠翠見褒人海棠花謝東風老應念京都共
苦辛
臨川投穆中丞
試將生計問蓬根心委寒灰首戴盆翅弱未知
三㠀路舌頑虚棹五侯門嘯煙白狖沉高木擣
月清砧觸旅魂家在碧江歸不得十年漁艇長
苔痕
早春送張坤歸大梁
蕭蕭羸馬正塵埃又送歸軒向吹臺别酒莫辭
今夜醉故人知是幾時迴泉經華岳猶應凍花
到梁園始合開爲謝東門抱關吏不堪惆悵滿
離杯
東歸途中作
村橘蒼黃覆釣磯早年生計近年違老知風月
終堪恨貧覺家山不易歸别鴈客帆知岸落遠
程霜葉向人飛買臣嚴助精靈在應笑無成一
布衣
送進士臧濆下第後歸池州
賦成無處換黃金却向春風動越吟天子愛才
雖仄席諸生多病又沾襟柳攀灞岸狂遮袂水
憶池陽渌滿心珍重綵衣歸正好莫將閑事繫
昇沉
湘中贈范鄖
丹桂無心彼此諳二年疎懶共江潭愁如酒盞
終難捨老覺人情轉不堪雲外鴛鸞非故舊眼
前膠&KR0238;是煙嵐勞歌一奏霜風暮擊折湘妃白
玉簮
寄張侍郎
衰羸豈合話荆州爭柰恩多不自由無路重趨
桓典馬有詩曾上仲宣樓塵銷别跡堪垂淚樹
拂他門懶舉頭一種人間太平日獨教零落憶
滄洲
渚宫愁思
楚城日暮煙靄深楚人駐馬還登臨襄王臺下
水無賴神女廟前雲有心千載是非難重問一
江風雨好閑吟欲招屈宋當時魄蘭敗荷枯不
可尋
閑居早秋
槐杪清蟬煙雨餘蕭蕭涼葉墜衣裾噪槎鳥散
沉蒼嶺弄杵風高上碧虚百歲夢生悲蛺蝶一
朝香死泣芙蕖六宫誰買相如賦團扇恩情日
日疎
建康
潮平遠岸草侵沙東晉衰來最可嗟庾舅巳能
窺帝室王郎還是預人家山寒老樹啼風曲泉
暖枯骸動芷牙欲起九原看一遍秦淮聲急日
西斜
送舒州宿松縣傅少府
離江漠漠樹重重東過清淮到宿松縣好也知
臨浣水官閑應得看灊峯春生綠野吳歌怨雪
霽平郊楚酒濃留取餘杯待張翰明年歸棹一
從容
經故洛陽城
敗垣危堞跡依稀試駐羸驂吊落暉跋扈以成
梁冀在簡書雖問杜喬歸由來世事須翻覆未
必餘材解是非千載昆陽好功業與君門下作
恩威
夏州胡常侍
百尺高臺勃勃州大刀長戟漢諸侯征鴻過盡
邊雲闕戰馬閑來塞草秋國計巳推肝膽許家
財不爲子孫謀仍聞隴蜀由多事深喜將軍未
白頭
寄進士盧休
半年池口恨萍蓬今日思量巳夢中遊子馬蹄
難重到故人罇酒與誰同山橫翠後千層綠蠟
想歌時一燼紅從此客程君不見麥秋梅雨遍
江東
贈■先輩令狐補闕
中閒聲跡早薰然阻避鈞衡過十年碧海浪高
終濟物蒼梧雲好巳歸天花迎綵服離鶯谷柳
旁東風觸馬鞭應念凄涼洞庭客夜深雙淚憶
漁船
送秦州從事
一枝何足解人愁抛却還隨定遠侯紫陌紅塵
今別恨九衢雙闕夜同遊芳時易失勞行止良
會難期且駐留若到邊庭有來使試批書尾話
梁州
湖州裴郎中赴闕後投簡寄友生
錦帳郎官塞詔年汀州曾駐木蘭船禰衡酒醒
春瓶到柳惲詩成海月圓歌蹙遠山珠滴滴漏
催香燭淚連連使君入拜吾徒在宣室他時豈
偶然
秋日泊平望驛寄太常裴郎中
蘋洲重到杳難期西倚郵亭憶往時北海罇中
常有酒東陽樓上豈無詩地清每負生靈望官
重方升禮樂司聞說江南舊歌曲至今猶自唱
吳姬
西塞山
吳塞當時指此山吳都亡後水孱顔嶺梅乍暖
殘粧恨沙鳥初晴小隊閑波闊魚龍應混雜壁
危猨狖正姦頑會將一副寒蓑笠來與漁翁作
往還
秋日汴河客舍酬友人
梁宋追遊早歲同偶然違别事皆空年如流水
催何急道似危途動即窮醉舞且忻連夜月狂
吟還聚上樓風煩君更枉騷人句白鳳靈蛇滿
袖中
東歸
仙桂高高似有神貂裘弊盡取無因唯將白髮
期公道不覺丹枝屬别人雙闕往來慙請謁五
湖歸後恥交親盈槃紫蟹千巵酒添得臨歧淚
滿巾
廣陵李僕射借示近詩因投獻
朝論國計暮論兵餘力由隨鳳藻生語繼槃盂
抛俗格氣兼河岳帶商聲閑尋綺思千花麗靜
想高吟六義清天柄巳持堯典在更堪回首問
緣情
重過三衢哭孫員外
爛柯山下忍重到雙檜樓前日欲殘華屋未移
春照灼故侯何在淚瀾汍不唯濟物工夫大長
憶容才尺度寬一慟旁人莫相笑知音衰盡路
行難
篋中得故王郎中書
鳳里前年别望郎丁寧唯恐滯吳鄕勸疎杯酒
知妨事乞與書題作褁粮苹鹿未能移海曲縣
花尋巳落河陽九原自此無因見返覆遺蹤淚
萬行
淚
逼臉撗頥咽復勻也曾讒毀也傷神自從魯國
澘然後不是姦人即婦人
子規
銅梁路遠草青青此恨那堪枕上聽一種有冤
由可報不如銜石疊滄溟
姑蘇臺
讓高泰伯開基日賢見延陵復命時未會子孫
因底事解崇臺榭爲西施
王濬墓
男兒未必盡英雄俱到時來命即通若使吳都
由王氣將軍何處事殊功
京中晚望
心如野鹿跡如萍謾向人間性一靈往事不知
多少夢夜來和酒一時醒
寄竇澤處士二首
蘭亭醉客舊知聞欲問平安隔海雲不是金陵
錢太尉世間誰肯更容身
鼇背樓臺拂白榆此中槎客亦踟蹰牢山道士
無仙骨却向人間作酒徒
甲乙集卷第四
