盤洲文集卷第四十五
章奏五
乞出第一劄子(十一月十六日)
臣聞棟楹楶梲材之大小不齊者若梓人以棟爲楶
以梲爲楹則覆壓之患當在朝夕聖主用材顧豈梓
人之比然此言雖小可以喻大臣蕞爾疲駑自幼以
綴文爲業志在塵竊一第而巳不自意留落之後誤
叨眷知擢在華近若使之掌制代言自視猶可勉強
今承人之乏遂超邇列而使之謀王體断國論天下
之人皆謂不勝其任黽勉數月曾無㳙埃之𥙷直情
徑行浸積仇怨内之旣不能識拔實材使之穆穆列
布以助成勵精之治外之又不能消弭姦究致令民
弗奠居而無鉏治之策揆之漢法當在石慶切責之
科儻或強顔患失則誤國之罪誅之無益伏望陛下
推天地之大恩憐斗筲之無用曲賜保全許臣上印
綬而去庶幾不妨賢者之路干冒威顔臣無任(奉御筆降)
(詔不允不得再有陳請)
第二劄子(十七日)
臣昨早具劄子乞解機政跼蹐踰夕未聞天旨不避
斧鉞再輸情悃㐲念臣一介疵賤初無致君澤民之
學仕於州縣米鹽靡密畏簡書理獄訟尚猶少有所
長今驟居高位掌樞獨久而政路贊襄上無台揆軍
國重事豈非材嘗試之地小智曲見乖繆浸彰加以
心力凋耗事至輒忘若視蔭空餐不能知難而退則
罪愆日積將不可赦伏望睿慈察其不逮賜之歸田
則未淪溝壑之前皆銜恩之日月洊瀆宸嚴臣無任
戰灼俟命之至取進止(奉御筆再降詔不允)
第三劄子(十八日面進)
臣比殫誠悃冒犯咫顔傴拜恩私再降温詔銜感之
深淪胥心髓伏念臣疎遠冥頑孤立無援偶因清燕
浸簡宸衷擢之禁途馴至政地奏啓之際每蒙嘉奬
臣受陛下之知不爲不厚常謂粉身糜骨不足圖報
夫犬馬尚能戀主顧臣豈應輕爲去就以忘陛下隆
天厚地之恩但以臣材局𥚹淺智識蒙昧旣無嘉猷
遠畫可以振起治功而不量其力欲抑僥倖以奉陛
下正紀綱守法度之訓所慮積日累月寖招衆悪進
無所𥙷虚負使令此臣所以日夜恐懼不安其位傾
瀝肝鬲冀回天聽伏望聖慈曲賜矜允三瀆嚴威死
有餘罪臣無任戰灼悸汗之至
辭免除右僕射兼樞密使劄子
臣伏蒙聖恩除臣尚書右僕射同中書門下平章事
兼樞密使特降中使宣押臣赴都堂治事臣聞命震
驚罔知所措竊以人主居崇高之位一日萬幾獨以
論相爲職盖用人賢否關國重輕繫民休戚非百執
事之比必有負王佐之材隆巖右之望者斯能副眷
注之意古之人居畎畒之中樂堯舜之道其尊主庇
民之業皆素定於胷次故逹而在上發其緼蓄可以
使是君爲堯舜之君使是民爲尭舜之民功烈著於
當世名譽垂於無窮若是則居其位食其禄仰無所
愧俯無所怍如臣者翰墨腐儒断無它技智效一官
猶懼不及乃使之代天理物其覆餗可日月冀制命
旣傳群聽巳駭伏望
陛下曲回淵鑒洞察赤情圖任人英勿嫌反汗庶幾
微臣得逃非據之大譴不至重爲天下後世之所詆
訾干犯天威臣無任
乞薦舉監司郡守劄子(十二月十六日)
臣聞内治之急在乎官得其人今州縣之間儻監司
郡守皆賢則職事修舉下無蠹弊属吏之能否如鏡
燭形無所逃隱自數年以來非不開薦舉之路而風
俗未變挾私勝公干請奔競曲爲題目剡章所譽非
其親舊則是蒙恩託契之家或甲乙宛轉更相酬報
名爲公薦多是私心故薦牘雖交於公車有司亦視
爲文具置籍中書未嘗舉行臣以駑下偶𥙷台輔之
闕見識不明聞聽不廣遠近人材臣不能知其一二
若賢者退而家食仕者不稱其職臣則有罪欲乞令
侍從臺諫兩省官舉風力堪爲監司吏能堪爲郡守
者各一人三衙知閤舉材武可守邊者一人舉而不
實甘坐其罪俟舉牘旣集臣與同列采其名實相稱
者一一除授或未有窠闕則簿錄以待有闕日先除
各於除書内稱列所舉者姓名它時若有治行著聞
則乞推進賢之賞若所舉之人或進對不稱旨或爲
臺諫論列或爲監司案劾或爲百姓訟訴驗治有狀
隨其罪之大小具舉者姓名取旨必罰若宰執徇私
隱而不奏者亦乞懲戒庶幾實材輩出振起治功天
下幸甚取進止
以霖雨乞罷政第一劄子(乾道二年三月)
臣伏見季春之月天多隂晦而盛寒如冬大雨仍降
𧖟麥秧苗俱有損壞仰軫聖慮致於玉食頻去葷味
爕理如此罪將安歸而又僕僕祈求羞對輿皂儻或
患失不去必致人言伏望睿慈特賜譴絀庶幾可以
調玉燭而格豐年干冒宸旒臣無任(御筆霖雨稍多未至有害於𧖟)
(麥降詔不允不得更有陳請)
第二劄子
臣以斗筲之資竊台輔之位夙夜危懼莫知逃責之
計涉春以來常隂爲沴禱笁宫以迎𣑽像放房緡而
蠲門稅一見至再矣爕調無狀靡所錯躬上之則使
太官屏常珍而進𬞞饌下之則使農夫紅女懷耕織
之憂臣之罪多矣隆恩天覆不即策免臣上章自劾
拱聽威命而宸札矜容置嚴譴降詔之訓異於常
典銜感隕越不欲自赦伏懇聖明施行漢法罷遣歸
田圖任異材俾熙帝載則和氣可召啓證可消矣干
觸天聽臣無任戰待罪之至
再乞罷任劄子
臣材劣能下無足算錄誤叨眷知超居宰揆力小任
重自料必致㒹隮比以淫雨爲害抗章請罪仰蒙聖
恩拊以温詔今早再瀝誠懇又勤天奬使之安職公
議不貸遂玷霜簡仰負陛下使令之意雖九死無以
塞責伏望睿慈令臣解罷機政以聽譴罰之命干犯
咫威臣不勝震灼之至
辭免觀文殿學士第一劄子
臣伏聞已降制命特授臣觀文殿學士提舉江州太
平興國宮任便居住臣驚傳恩旨感涕横臆伏念臣
不材無取誤蒙簡拔輔政旬月曾蔑𥙷報孤負任使
浸積過諐竄流遐遠乃法之宜豈期優恩曲垂軫䘏
使之奉祠還鄕已爲大幸書殿隆名所以寵老臣碩
德之去豈凡庸罪戾之人可以叨此非常之渥若或
冒處益重疾㒹伏望聖慈特賜追寢庶使危蹤免抵
大譴干犯宸嚴臣無任■■■■之至
第二劄子
臣伏准閤門降制告一道■■■■(云云)臣仰窺制
命感涕交流伏念臣竊位台衡秋毫無𥙷小器盈滿
福過災生罪愆旣彰難逃清議儻非聖明憐惻則尸
諸兩觀未足塞責臣自聞寵渥巳瀝懇辭跼蹐至今
未蒙追寢夫書殿美名真祠優禄皆非臣所當得若
或貪居冒受則大譴大何益重㒹覆伏望聖慈特賜
處分所有告命臣未敢祗受
辭免知紹興府第一劄子
今月二日伏准遞到尚書省劄子七月十八日奉聖
旨除臣知紹興府臣跽聞寵命不勝戰兢伏念臣材
力緜薄智術乖疎比自入朝獨叨眷遇超居宰揆爕
理無功百謪旣盈罪當竄殛聖恩寬大委曲保全奉
祠還鄕纔踰兩月敢謂軫記不忘即加選用捫襟感
泣何以論報念稽山密拱行闕實惟雄藩豈伊罪戾
之餘可堪師帥之任伏望聖慈改授真材用恊群議
免使孤蹤重罹顛沛干冒宸嚴臣無任隕越俟命之
至
第二劄子
臣近具奏劄辭免知紹興府恩命今月二十二日准
都進奏院遞到詔書一道伏蒙聖慈降詔不允者臣
伏讀聖訓感涕交流伏念臣疎庸之資嘗試無狀狼
狽去國方此省愆宸眷不遺屢垂簡記亟加抆拭付
以大藩仰惟天地之隆恩即當聞命而引道載念陪
京之重夙稱謀帥之難而臣聞望素輕譴何未久深
虞曠敗復累生成輒瀝愚衷洊干洪造伏望睿慈憐
其無用許令依舊奉祠庶休田里之居獲享治安之
樂所有恩命臣未敢祗受干犯天威臣無任感戴戰
懼俟命之至
除紹興第一手劄子(八月四日)
臣入朝二年居輔弼之官十閱月以駑鈍無用之資
識不足以燭微才不可以任重獨蒙陛下眷知異等
寬其不逮之罪温顔殊禮常賜稱奬臣殫智竭誠亦
欲盡死以報柰何福過灾生招致人言上惑聦聽聖
恩寬大不忍竄逐使得以祕殿真祠優游里閈臣方
懼叨縻廪稍無所云𥙷豈意簡記之隆付以近鎮驚
懼感泣不可具言巳瀝忱誠懇祈寢免臣犬馬戀軒
之情雖食息不敢忘隆天厚地之恩但以得罪去國
不敢以奏牘輙至冕旒之前今者旣蒙睿慈再加收
用故敢略披梗槩臣螻蟻賤微銜戢恩渥何以圖報
干犯宸嚴臣無任戰懼之至
第二劄子(八月二十二日)
臣近貢免牘扣九&KR1377;伏蒙天慈賜之温詔臣素叨
眷遇之異仰惟選用大恩便當即日上道特以會稽
近藩衆所指目而臣罪譴之餘去國未幾若或貪榮
疾趨必致重遭譏詆輙敢稽留詔命復布悃誠巳別
具奏劄乞賜施行伏望聖慈察臣愚衷赦其再瀆之
罪臣干犯宸嚴不勝戰懼之至
第三手劄子
臣比辱誤恩俾守輔郡荐殫誠悃弗獲俞旨不敢重
干威聽巳祗拜告命取信州路自衢入婺迤邐到越
謹具奏禀伏乞睿照
第四手劄子
臣今月二十一日准省劄奉聖旨令臣疾速前去之
任臣自叨除命以言者方在要路實有所畏兩具免
牘塵紊淵聽仰蒙詔旨不允臣方敢治行偶臣以感
冷卧疾稽留數日遂至再勤聖訓臣已即日就道㐲
望睿慈特賜原赦
到任手劄子
臣叨拜恩除去■城不遠天日在望犬馬結戀之心
非不願一瞻清光少殫懇悃蓋以人之多言必有譏
議故不敢陳乞過闕今已到越視事唯知鞭策駑鈍
庶幾少副任使之意瞻望闕庭臣無任感恩激切之
至
盤洲文集卷第四十五
