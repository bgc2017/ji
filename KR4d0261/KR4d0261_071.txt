盤洲文集卷第七十一
祝文五十七
台州謁先聖文
昔先聖之門以政事居文學科之右盖能推惠浹民
與區區鎪章彫句者端有間然某綴第詞林進汙群
玉之府便親露請來貳此邦而初試民政日夜惟念
未能深燭厥理然罄心究精問可省否不敢少負所
學效職之始是申祗告惟先聖監之
謁諸廟文
郡丞所以貳守一圻之事實關掌焉某備數道山私
請得外以來爲是邦之佐雖心乎斯民不敢有負而
初試從政大懼莫克逃責佩章之初是用澡思控誠
以祗見于祠下惟神尚佑之
造閣告土地文
昔下邳趙興每至官舍必移穿改築故犯妖禁而爵
禄益豊漢史書之某附贅郡貳公宇仍幕寮之舊陋
冗叵居獨東偏有地掌許因芟薙榛莽作小閣焉暇
日可以放目遠覽復廢𬞞畦以植雜花而䟽池其間
以冀縱步徜徉之適隂陽家或以拘忌爲言而延袤
無幾不可避屯取休大懼畚築之非獲戾于上下神
祇是敢援趙興之事以請惟聦鑒其寬貰之
辭先聖文
某未更州縣條章弗之習再歲任職誦所聞不敢念
其私偶逃吏議而去不敢不告
辭諸廟文
某佐州再歲於公無抄忽之𥙷而一身免疾且不以
罪斥得偕婦&KR1178;問昔塗以歸神之惠我亦私矣更書
有期陳酒拜况
禱蒼山神文
昔王陽不度卭崍九折之阪遂成孝子之名某以父
遠謫亟欲歸侍避天台數驛之迂昌蒼山萬仞之險
事與昔殊心乎其親則同也問塗未幾仍日之雨如
注瞻空默祈頼神之靈屏翳夕休溪殺其漲故朝得
以涉進而止于兹山之麓而雲雺屯羃不見巔岫天
光韜而未登念鳥道嶄絶旁臨䆳壑或雨興于上淖
艱于下盡室百有餘指將必有僨越之患惟神興哀
終此大德
謝鬲湖神文
家累千金不垂堂坐國有六職實禁川游故馮河而
死者兹謂輕生而近墻不立者然后知命比浮一葦
遽絶重湖中流而遇風波雖噬齊之無及明神能出
雲雨庶稽顙以能通爰瀆龍顔冀安鯨浪果獲監觀
之助遂無淪溺之虞平昔萌心謂魯連之可蹈從今
束手與范蠡以相忘瞻覆轍之在前乘扁舟而知懼
非因噎爲之廢食盖吹韲所以懲羹敢尋前言輙邀
靈駕物云不腆效祭獸之報焉意則無它異操蹄而
祝者
祈晴文(巳下二十七首係代廣帥作)
凛秋將半愁霖弗休穡者懷憂居者告病奔走丐貺
豈無明靈惟神之尊大庥此土願借威力一掃隂氛
時暘舒光吏得逭責磬折祠下惟神臨之
謝晴文
下潦上霧積旬弗巳民以爲戚吏職其憂惟神聦明
歆荅如響鑪煙方布氛曀巳清坐致謳吟一變窮慘
神功如此豈望報乎泂酌揭虔以謝靈貺
祭勾芒神文
天子命我盡牧南海之民農人告予將有西疇之事
念銅虎謹班春之職出土牛示嗣歲之期敢恭明神
以庇此土俾曰暘曰雨之若致如茨如梁之收
祭風師文
大塊噫氣扇物功溥入律之初祀事逌舉五日應期
無肓無颶
祭南嶽廟文
暮春三月有司率故事並走于群祠惟帝之靈放于
四海粤分實有別宮焉庶幾徼福使瘴癘熄滅雨風
節調民獲寕壹而吏可以捄過惟帝其鑒臨之
祭南海神廣利王文
諸侯祭其封内山川古制也惟神築宫專祠實尸南
海之戚休民之奉事虔不敢怠暮春之吉祀有常典
庶幾徼神之福使瘴癘熄滅雨風節調民以佚居吏
得以捄過惟神其聽之
祭十賢文
惟公咸以抗節之舊流德南紀吏民奉事久而益虔
則公之所以庥于此土雖千百年猶昔日也春律之
季祠以徼福
祭王中令文
某自廣易閩道出曲江謁文獻張公經祠而我外王
大父列祀西室盖公歛惠斯土雖數十百年烝嘗之
禮不替某獲分餘蔭而幼失所恃棘風寒泉之思無
一日忘也今瞻卬像貌愴然有感念瓦缺壁穿丹青
陊剥遂以私錢諉邑官葺飾因陳牲酒之薦惟公其
鑒之
禱南海神廟文
大凡一封之内神受命于天吏受命於君以分幽明
之柄其責等也某材智無長濫受牧民之寄夙夜自
勵靡敢留事今歴三時矣獨是盗賊未能滅心纍化
盖此邦岸大海扁舟出没易於反掌習俗相煽輕死
抵法化之弗銷而刑之弗懲也是用齋洗露誠乞靈
于神惟神之靈大福此土庶頼威力潜變愚民使之
悛悔自新不復爲多㯍大櫂之計山行海宿如出坦
塗吏責旣逃而神之更生斯民施則甚博
祭勾芒神文
三載鞭春寕復一牛之愛群心望歲甫興九扈之期
徼于明神監此泂酌願相賣刀之俗益侈求箱之儲
禱南海神文
嶺之東雨暘不時炎涼玄變煙嵐四起中之則病故
遠宦者以瘴癘爲憂某奉藩于此鞅掌簿書夙興暮
休不無勞瘁衝昌之患而盡室數百指起居飲食安
能自適厥中念非明神默相則何以弭災得吉今躬
謁祠下是用私有禱焉庶幾仰借威靈之護使一門
長穉無呼醫問藥之事異時秩滿咸遂安歸則皆神
之賜也瀝懇控誠神其鑒聽
秋祭諸廟文
秋灰斯飛季月琯兮人無札瘥嘿呻歎兮可以卒歲
汙邪滿兮匪靈之祐曷臻此兮鳴䶵拊鼔崇報事兮
物云不腆酒則旨兮春秋蘭菊芬芬継兮不嚬以笑
靈旣來兮永庇我民祓凶烖兮
禡牙文
維年月日具官以清酌之具禡于軍牙之神國家仁
民偃革不用邊亭十載無戰闘聲有蠢叛黥嘯于章
貢憑陵城郭假息扇凶某把麾東廣寔揔師衆皇帝
有命發兵循潮往扞嶺阸用固吾圉繕甲摩劒前茅
有行典有禡祭不敢不虔匄神之佑覆其妖巢不煩
接刃螳斧自衂無使逋誅貽恥于神急急如律令
祭南海廟文
昔儂獠嘯凶長驅數郡鋒摩番禺藉神之威不能搖
毒遂釁鍾鼓而斯民免蹀血之患綸函寵封以荅隂
相嶺以南戶知之惟神之靈放于四海豈限彼疆此
界哉今章貢叛黥嬰城連三月矣生齒何辜淪胥塗
炭天戈雲集未奏膚公豈神能摧孽獠于前而不能
殪魁渠于今也施明靈以助王師左翦右屠母俾假
息鄰封洗兵則吾之境内益奠枕矣
祭勾芒神文
迓木官之御序告耕耘旣飭之期出土偶以揮鞭無
觳觫可憐之狀揭虔徼祐望歲祈豐鑒斯蕰藻之微
賜以餘粮之喜
荅祭颶風文
往歲夏秋颶風三作發屋拔木瀕海諸郡皆病之迺
季秋月朔有赤青氣見于東方人指以爲颶母越九
日乙未箕伯扇怒濟以疾雨蓬勃之勢張甚惟前事
之可慮也因齋心有禱頼神之力曾不崇朝雨斬風
迴害弗及物瀝酒以謝吏其敢後
奉安天王文
在天寳時神能出威靈有功于西域始詔天下策祠
高墉今五羊繕治城堞念像設晻昧是加粉飾及其
畢功瀝酒以告惟神永庇我民以扞外侮
春饗諸廟文
春律之抄農事繁興馨爐瀝觴格神乞靈時雨時暘
無災風潦瘴癘消殄五糓旣好神其賜之指期以報
禱東廟文
某洊歲牧人頼神之力糓稼胥熟抱鼓稀鳴得以捄
過而瘴癘不作民樂其生往者贑黥狐鳴嘗有禱焉
果得隂相姦鈇槯毒大庾以南無遁逃蹂&KR1011;之患某
今去終更財八旬浹說者謂閏歲多瘴敢徼終惠使
盡室數百指及期安歸仰瀝丹欵惟鑒聽之
立夏東廟祝文
每歲立夏守臣承天子命有事于廟今祝冊及期不
至竊意章貢道梗奉之者或有失墜不敢廢常乏祀
躬以犧幣致告俟冊至當嗣走祠所惟神鑒臨之
秋饗諸廟文
秋箭且盡凡封内血食之祠有司彌祀之所以爲民
效西成之報也惟神庇之至于今矣說者謂逢閠必
瘴念苑黃惟時不可不慮敢因報有禱俾無菑無害
左餐右粥優游衣褐則神之加惠我民有終矣
奉安南海王文
惟神以聦明正直庇南海之民凢有疾病憂戚靡不
奔走徼祐城之南有別宮焉比因繕堞鼎新祠房而
像設昏剥遂加崇飾練日之良妥靈薦馨惟神有靈
永福斯土
奉安十賢文
子城東北隅有屋數楹列晉唐刺史十人之像皆有
清節善政可以矜式後來宜世世血食無愧偶因颶
風瓦飛棟折非甘棠勿鬋之意旣新雉堞遂葺祠宇
飾像設以吉日具牲酒再拜妥靈惟神視今如昔永
庇我民使踵後塵者無曠職之責則所以報事益虔
矣
奉安土地文
惟神有祠于守居之西實司此土而血其食久矣仍
年以來楹桷漏罅風雨不除圖像䵝昧弗稱祭薦迺
(葺廼飾以)日吉陳牲酒以告神其臨之
謝舶船風便文
大賈乘巨舸往來蛟龍滄溟之中一瞬千里風稍失
便則淪溺破碎不可捄非神相之安能布帆無恙今
也歸檣洎步人免魚腹之葬而珍寳雜襲所以冨國
甚腆則報可忘乎酒旨牲碩惟委鑒焉
廣州辭廟文
某庇官番禺行足三禩頼神之祐歲穰盗化使緜薄
得逃大何而私室衆累不嬰苑黃草青之疾今天子
不以爲不材復使治閩問塗有期陳牲酒以謝惟神
終惠之
辭南海神文
某司南粤之印自秋涉春者三神職其幽某職其明
非神福之則安能歲登盗革訟希事集使得逭譴何
之域其私則數百指之累老者康少者遂所謂茅黃
草青之瘴絶不復染今天子不以某菲薄材下復使
司東粤之印戒行有日罄折謝況尚期長途終此隂
相
荆門謁先聖文
某誦聖人之書垂四十年游宦之日居其半䜛巧陻
阨一紀家食始得臨民於一障不敢以遠且小而忽
之也班錄之初敢不祇告
謁廟文
某駑猥無取冒恩典城實與神分幽明之柄其不能
撫摩凋傷而徇巳之私神當降之罰至若時雨暘弭
疾癘神不可以不助之也
祈雪文
涉冬少寒天且不雨非時雪以鎮之則開歲必有癘
疫之患方卜日致祈如巳響荅固嘗示&KR0813;紛之兆矣
磬折以禱神其聽之
謝雪文
荆門不見雪距今四歲一禱而三日再白神之爲賜
大矣馨鑪瀝觴何足言報
祭勾芒神文
推天駟以觀祥不愆舉目出土牛而首事何惜碎身
率属乞靈爲農祈糓願鑒汙邪之祝使歌華黍之詩
祈晴文
雨自暮春至今或歇或作三其月矣農雖得麥而不
能暴出也使腐爲飛蛾是與不賜之收等耳神歆
此土忍而不恤之耶
祭武安關王文
某結髮讀史固巳仰王之忠烈矣玉泉窮山而精爽
不鄙之至于今血食嶽降之日遠邇奔走猶生之年
某貧不擇禄水陸之塗三千里而至此外有官事之
責内有長穉疾病之慮引領企踵而心巳馳於彭蠡
之陽矣印紱所絆不得進拜祠下敢具巵酒以薦惟
王其右之
徽州謁廟文
某奉天子命易守兹土佩印之三日踵故謁于祠
下神當時其雨暘消除水火盗賊疫癘之事以隂相
于上私而不公神則殛之
麥秋矣雨不止則穟卧而損其收也蠶蔟矣日不出
則蛾將飛而繭無以暴也歉歲之後俟來麰以捄而
紅女徒勞將無絲可貿也二者垂成神不終惠何以
彰廟食之靈也吏聞惟腥可罰可斥而民不可以不
卑矜也
謝晴文
某以雨害蠶糓乃甲寅遟明奔走乞晴登車之始雨
足未断謁祠而返人巳徹蓋不旋踵清風起於東北
掃除重隂化蒸溽而清涼青天白日衆所瞻仰吏則
不德何以感召惟神有大威靈曰暘而暘如反覆手
巵酒一肉何足拜況
謝雨文
歙在群山中厥土燥乾水不可瀦六七月之間十日
不雨則閔閔然有無年之憂越五月乙巳雲霓不作
禾巳秀亡以趨澤方齋心瀝辭將以癸亥拜手祠下
乃壬戍之晝驟雨相仍犁明復有沛然之賜肥瘠霑
足人用欣然神有厖恩何以言報
祈雪文
三冬屢有雪意或雲同而解或霰集而止或雨過而
霽去春不再旬若終無六出之祥則民必有癘疾吏
不敢默齋心乞憐惟神其相之
辭廟文
某倉臺旬歲無𥙷秋毫兹蒙誤恩擢之郎位且緫軍
賦于京口啓行有期拜況而去
鎮江謁廟文
某從事筆墨心計闊疎猥蒙誤渥督餉京口數道出
兵饋餉艱梗乏興之罪懼不可逃仰祈隂相以濟國
事涖職之始敢不告虔
奉安土地文
惟神職兹土舊矣廟宇下窄禱賽弗蠲吏卒裒財一
新楹桷偶有土木之役因盡徹旁屋稍遷爽塏得日
妥靈敢薦薄具
辭廟文
某給餉二年偶逃大譴天書横及俾歸班列具舟將
行拜況于廟
紹興謁文宣王廟文
某罷政還里方省愆咎誤恩遽及來守稽山涖篆之
初敢以敬告
謁諸廟文
某受命守藩㳙辰涖篆仰徼隂相敬薦清觴
禱廟文
東儲有疾天子是憂並走靈祠式祈隂相有司奉命
即日投誠願垂擁佑之慈遂迓康寧之福
諸廟祈晴文
閏秋淫雨殆且盈旬矣多稼垂成而壞之豈不重可
憂也神之血食于此久矣其忍不救之耶變隂爲晴
易於反掌奔走乞靈惟神其聽焉
再祈晴文
揆辰虔禱僅逢數日之晴改月連隂復苦半旬之雨
天時若此歲事柰何敢逃再瀆之非期救一方之患
謝晴文
七八月之間旱蓋爲常歲之憂五六日至于旬連有
愁霖之害嘗控誠禱遂開積隂願終賜於鑒臨俾無
傷於刈穫
辭廟文
某守越踰年曠官是懼上章引疾拜命奉祠言歸有
期瀝觴以謝
盤洲文集卷第七十一
