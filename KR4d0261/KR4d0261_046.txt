盤洲文集卷第四十六
章奏六
請祠劄子
臣蒙恩守越亦旣半載不敢飬高尸禄事無巨細必
躬必親將期寸效仰副器使而到官以來偶與風土
不相宜無月不有寒疾氣血頓襄髭鬢俱白近因冒
冷每夕出汗飲食减少筋骸羸瘁自節假之後在告
又踰半旬深惟輔藩重寄非卧痾之地若或因循曠
㢮必致不免大譴夙夜憂懼心如焚灼欲望聖慈察
臣誠悃賜臣祠禄以歸休里巷庶幾訪求藥餌不致
遂委溝壑干犯天威臣無任戰懼俟命之至取進止
秀王夫人薨慰劄
臣恭聞秀王夫人奄忽薨逝仰惟聖情不勝哀痛臣
忝居舊弼密邇宸居不獲隨班稱慰臣瞻望闕庭無
任屏營之至
慰莊文皇太子奏劄
臣恭聞皇太子奄忽薨謝驚傳凶訃無不慘傷仰惟
陛下篤天性之愛念國夲之重聖情悲切何以勝處
臣忝居舊輔嘗邇班聮追想慈仁篤厚之德金昭玉
粹之姿含酸飲泣不能自巳恨以身在外服不得奔
走儲宫哀臨伏望陛下歸之天數特抑哀悰臣瞻望
闕庭無任屏營之至
請祠弟一劄子(八月十日)
伏念臣待罪會稽行且滿歲竭力奉職僅逃曠㢮緣
郡治鑿山作室夜氣與平壤迥殊臣孱劣之軀早襄
易病秋風稍緊便巳伏枕而比年以來目昏花而不
明耳作聲而重聽視燭下之牒訊庭前之訟頓覺費
力日以滋甚儻不退休息將遂淪於鬼錄加之妻
息婦孫之衆呼醫求藥項背相望今戒寒在辰惴惴
然有故疾之憂若又卧痾則廢事&KR1986;官必致大譴是
敢披瀝胷臆仰投君父㐲望聖慈赦臣罪戾許臣奉
祠而歸少賖殞踣之期實出乾坤之造干犯宸嚴臣
無任戰慓俟命之至
第二劄子
臣比殫誠懇覬望叢祠天庭未聞俞允重念臣
治越以來黽勉職守訟訴不曾淹留囚繫亦復稀少
而蠲削饋遺省節費用錢榖粗有儲積支遣不致闕
乏非是託故避難苟求安便特以蒲柳之姿望秋先
襄深恐入冬又復多病兼孥累之衆率皆不伏水土
藥褁開心略無虚日盡室於此不寧厥居臣之事君
靡容有隱輙犯再瀆之誅復披悃愊庶幾得遂前請
若或聖慈未聽臣投閑置散則恐便鄕去處別有使
令乞賜選擇尚期罄竭圖報萬一塵紊聖聦臣不勝
皇懼待罪之至取進止
自劾劄子(一八日)
臣近者累章乞祠蒙恩降詔不允巳具奏牘欲申前
請忽見李大正罷章臣又不能自恕輙敢復千威聽
臣㐲見今日仕宦莫難於作縣臣所領郡獨會稽李
大正其吏材治績爲八邑之冠臣嘗草薦章乞行旌
擢未及投進緣其人賦性■■肯任怨以革弊拒却
請託摧抑豪右雖諸監司■■亦奉法追治略不假
借故人多怨之自柳大節到官中懷私意輕信䜛言
多方捃拾皆無事實却■去年二月本縣推排不合
减退浮財及今年五月内務和買必有情弊令婺州
追押錄以下十餘人鞠勘李大正旣經朝省聲冤乞
移獄未見施行臣遂與之備申蓋所惜實材能吏無
辜冤抑即非容庇姦贓與之爲地今柳大節巳遭論
列將及兩旬旋作日前按章罔上行罰以伸其私憤
所謂和買即是轉運司備坐都省批下朱申狀所乞
依上虞三縣例自物力十五貫均敷臣爲見此事係
葉顒知上虞縣日所行百姓旣以爲是攀援有請朝
廷旣令施行州縣豈敢違拒臣旣巳依禀行下亦曾
榜示諸縣候人戶有詞訴即類聚看詳續行申明改
正今來柳大節以此歸過於李大正而劾之大正旣
已放罷臣亦不能無罪臣巳先次發遣家屬歸鄕將
職事牒以次官主管見今家居待罪㐲望聖察特賜
罷黜施行干犯宸嚴臣不勝震懼之至取進止
奏水潦劄子(八月二十八日)
臣今月二十七日得轉運司報奉聞聖旨累次詢問
浙東被水傷損禾稼仰見陛下憂民之誠意伏念臣
所管新昌&KR0792;縣因閏月中旬大雨接連台明諸山相
継發洪下流至曹娥江又值潮大内外水勢相合故
三縣臨溪皆遭水患臣巳將公使激賞庫儲積到錢
一萬貫撥入常平案專充賑䘏支用差司戸何萬同
縣官逐一相視量損壞屋宇支錢修蓋計闕食人戶
給散錢米訖自此數旬之内連併淫雨雖三次祈禱
得晴不三數日又復雨作遂致水潦前後盈溢有滂
江鄕分巳即時差官開掘塘岸泄放緣會稽數邑少
有高卬地叚農民併力撩救收刈所積濕稻又復生
芽在田者皆爲水損目今祈禱再得晴霽巳三日盡
皆乘急攤曬打簸若自此無雨尚可收拾殘零稻穟
統計紹興八縣田畒除早稻中稻豐熟外晚稻居十
分之四今來所損約巳一半夲旬軍人打請正當霖
雨未晴之際每石米價頓增一貫雖取會到逐縣被
水鄕分明具回申投運司未有田畒子細數目依條
八月三十日人戶投狀即行覈實檢放伏乞&KR0790;照
契勘諸縣發洪水去處因暴水衝擁沙石坍毀田
畒復爲溪坑非數十年逐旋鋤■不可復耕及有
潮水衝打坵角入江者自來轉運司只是枝蔓行
遣不肯從實倚閣致使農民無由納稅實爲經久
之害俟看踏到田叚數目别行具奏伏乞聖察
再奏被水人戶劄子
臣近遣官往上虞新昌&KR0792;縣振䘏水災逐一循行了
當緣山水夜至衝去茅屋弱婦幼子死于非命共四
十九人各巳等降給錢使之修葺葬送自六貫至一
貫共計六百三十六家巳令諸縣將被水下戶見欠
稅租官物並各住催據所欠數臣將公使激賞庫錢
代爲了納其闕食人戶巳催促抄劄實數即行支米
賑濟所有因雨水浸損禾稻之家各巳受狀分差官
屬檢視訖伏乞睿照
試驗㨂汰人劄子(戊子正月二十二日上二月一日依)
臣近准樞密院行下史正志陳請令諸路將㨂汰使
臣銓量人材非老弱者具名申上夲府共有一百五
十餘人臣將㨂選到人躬親看驗亦有年未五十身
無疾病可以從軍者却稱係筆吏出身不習弓馬乃
是竄名冒賞分明臣竊謂近歲軍賞泛濫無以矯革
此等人旣巳寄名得官隨踵離軍便與真隷行伍人
一等注授添差■遣俸禄相継更不待闕終身徼幸
誠爲太甚臣愚欲乞行下諸路向後㨂汰使臣到任
並令知通兵職官逐一子細試驗其年未五十非有
廢疾之人若或不習弓馬即發回吏部令與在部人
衮同理名次差注庶幾履行陣傷矢石之人有以甄
別伏望睿察更賜如臣言可採乞賜施行取
進止
再請祠劄子
臣待罪會稽于今一歲有半去秋累上奏牘祈匄叢
祠仰蒙大恩疊賜詔札時方水潦四溢糓直頓增人
情嗷嗷朝不及夕臣懼有避事之嫌黽勉就職所幸
踰冬涉春米價如舊人不告病境内無流冗之患宿
麦在野就熟有期臣以衰瘁之軀不安風土疾疹相
継願欲少休伏望睿慈曲賜矜容俯從誠情儻它時
別有使令不敢辭避干犯天威臣不勝跼蹐戰越之
至取進止
謝宫觀劄子
臣駑劣之質略無所長猥叨誤知躐居宰路調鼎三
月自誓竭誠奉公仰報恩紀而才疎智淺曾蔑㳙埃
之𥙷䜛言不恕以爲罪積丘山非陛下特垂昭鑒則
投荒不足以塞責去國不久即忝輔藩之寄雖欲抑
強去惡力圖薄效而翫日積久復無尺寸之功聖恩
寬大俯從懇請遂獲奉祠以休衰瘁伏聞近者弟邁
進對曲蒙齒錄復■天奬貸其罪戾未忍弃捐臣銜
戢恩遇徒深感泣自顧非才雖碎首捐軀安能圖報
天地之大德臣旣拜勑命巳即指塗益遠觚稜不勝
瞻天戀聖激切屏營之至
奏旱灾劄子(八月十二日)
臣仰惟陛下焦勞圖治勤恤黎元講求民瘼不啻飢
渴一聞休戚即日罷行患在士大夫畏縮自愛不肯
道其實故下情鬱而不逹聖澤壅而不流古之人雖
在畎畒而有封章之獻至或嬰逆鱗而不顧此風久
不聞矣臣不材無取嘗玷宰路非芻蕘庶人之比也
居閑故里目之所覩耳之所接不忍斯民曰趨無告
流亡損瘠莫之拯捄若私有遐心茹而不吐尚饕祠
官之禄以自活其妻拏是曾狗馬之不若也故不避
譏議不憚譴何矯首九閽披寫愚戅伏望陛下少垂
意焉臣比讀邸報伏見陛下以江西湖南旱暵側身
禱祈屏徹葷味又令帥臣監司汰擇守令德至渥也
臣謂江東兩郡之旱亦江西湖南之旱也陛下必不
慮遠而忘近恤彼而緩此特未逹于天庭爾及覩七
月下旬施行洪潭兩路賑恤旨揮猶未及乎江東兩
郡豈有司奏牘或未詳盡不能感動天聽耶臣於是
不謀於人而謀於心不慮其身而慮其災輙敢犯分
言之臣之鄕邦自去夏五月至于今春曾無終日好
雨故陂塘所瀦之水甚鮮並水之田僅能車畎播種
至于高卬之田種不土入者四境之内居三之一自
春接夏或累曰或盈旬間得小雨尚或不能破塊壤
地龜坼早稻焦枯其瀕水低田有歲收千石米者今
有百石之糓若是者蓋無幾也通六邑之中百分不
穫一二自夏接秋惟六月甲子得數刻之雨旣不瀐
潤亦不周徧節過白露驕陽轉甚晚稻又復槁矣常
歲八月民種蕎麦可充一兩月粮異時飢饉得蘿蔔
雜菜和米作糜亦可度日皆以久乾土硬而不可種
自此不雨則來年麰麥特未可望小民艱食或有携
妻子赴井同死者或有聚衆強糴而相殺傷者或有
逢縣尉而持刃拒抗致憲司傳以爲賊而出兵掩捕
者前月提舉官史俣入饒州界親見流民襁負係道
俣恨無以留之今去者紛紛至于卒歲將十室九空
何以爲邦自來水旱未嘗早晚絶粒所闕廩食不過
開歲數月饒州去秋已小歉今年早禾不穫自季夏
而食闕若秋冬之交有雨澤有人力可以蓻麥逆數
成熟尚有七八月期士民上戶鮮有隔年之儲猶無
以自贍其家故耕夫轉徙所不遑恤率是交還牛犂
泣辭而後去所留牛犢無水可飲無稈可積不保其
存也田家營榖作種尚且艱難若人牛又闕則向去
春耕益爲可慮盖今歲之旱起于饒州若池之建德
東流與饒境相接者亦薄旱饒之德興浮梁安仁數
村與徽信相接者則微有所收江東之旱惟饒與南
康兩郡出境則江洪以往亦旱也父老七十歲者云
自歷年以來所未嘗見今州縣若不免租則有田者
無以輸納若放苗不收則州縣何以給遣切聞饒州
有前年樁留三萬石米巳借充官兵月粮所餘止有
萬石朝廷捐以與之不過可支一月見在常平義倉
二萬餘石併得去年儲粟賑贍尚不能足盖六邑窮
民有籍于官者二十萬戶且約一家三口家得石粟
僅能飽其一月之腹爾儻官無餘粟野有餓莩歸之
天災無可柰何可也不得巳有秩者暫閣奉稍亦可
也飢餓之民散而之四方不至聚而掠奪爲盗幸也
數千營卒一月無粮其肯俛首餒死乎臣區區過計
非私於鄕邦而然也恐它日重貽旰食之憂故具述
凶歉之實以聞不敢妄及臆說伏望聖慈察其心而
信其言捄其災而弭其患臣不勝戰汗待罪之至
貼黃臣居鄕田疇至少大熟之年所收不過千石
四子因官置到共有數百石通一歲秋苗纔百有
餘石非是營私飾說前件所奏尚猶不盡瑣碎若
朝廷密遣人察問有一欺誑甘伏罔上之罪伏乞
聖察
劾管璆奏劄(庚子八月六日進入九日管璆降兩資其舉狀令吏部退還)
臣久去軒陛不勝大馬之戀伏見陛下留意薦舉閞
防再三然法出姦生弊不可革臣切謂朝廷行黜陟
之政臣下寄刺舉之權惟前宰執有舉無刺眼見姦
蠧吞聲切齒今舉吏有罪不容緘隱伏望聖慈少賜
睿覽臣今年二月二十日以去年第四紙改官文字
薦舉饒州樂平丞管璆續次持書鋪筆帖來云奏狀
以五月十七日到闕限期甚迫遂揩改作二十六日
投進旣至考功爲銓吏點檢問難乞將奏檢移易日
子前來符合管璆委曲懇禱臣語之曰書鋪爲蛇畫
足自奸罪譴尋常州縣換赤曆移月日固或有之此
乃需章若旋易日辰便爲罔上不敢相從不謂管璆
自將元檢輒行改換盗用官印行賂計會巳得放散
敢爲如此它日進步何所忌憚豈可保任終身臣巳
具狀申部乞追人根治臣數發之罪伏匄淵覆曲賜
