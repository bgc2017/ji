盤洲集卷第九
雜詠下
金燈
燈焰旣埋光幽蕤不露黃阿誰驢喚狗爲我問花王
百結
體輕難受雨枝軟不禁風全頼結蟠力能超造化功
後庭花
月滿臨春閣雲隨張麗華鬲江雖度曲破國不因花
凌霄
天借憑依便雲霄若可凌莫教風拔木却羡水飄萍
杜鵑花
山深啼杜宇濺血染花心閬苑未歸去不妨留鶴林
玉胡蝶
贊皇襃簇蝶京洛古來希一陣雄風起穿林粉翅飛
苔(亦名綠錢陸龜蒙石竹詩而今莫共金錢鬪買斷秋天是此花)
赤憎賓舍滿雅稱落花留縱使金錢好如何買斷秋
虞美人草
尤物鍾芳草虞兮柰若何動搖緣體弱非是感悲歌
睡足亭
露重宿䊋凝地偏春睡足卜夜到横參却湏高舉燭
黃海棠
漢宫嬌半額雅淡稱花仙天與温柔態䊋成取次妍
垂絲海棠
脉脉似崔徽朝朝長看地誰能解倒懸扶起雲鬟墜
孤松
昂霄蒼鬛五獨立幾寒暑不肯在雞群自然羞噲伍
菱灣
食芹知獻君嗜芰不忘親大節全忠孝勞心思古人
芡曲
芡槃平羃水鴈喙飽吞風剖&KR1109;珠驚坐清談拳屢空
林珍亭
主林時獻供它壤昔移根秋後收棃栗傾奩得弄孫
櫻桃
園官來獻孰萬顆滴階紅綠李高名品湏知論未公
蒲萄
虺蔓奮長湏纍纍明月珠休傳釀酒法萬一誤分符
雪棃
魁然飣坐珍落刃雪分身酒渴思吞海加籩縱臾人
鵝棃
新鵝借顔色甘蜜添滋味憶得賞花時闌干帶春淚
林禽
蒙潤碧千顆迎曦紅半頰閱古憩鵝池牽連青李帖
竹村
一任筍侵疆何妨鞭礙道千戶廣侯封三家結村保
竹屋
棟梁無一木眼㡳盡龍孫千畝清隂合出門人灌園
灌園亭
好手善和羹非才當抱甕加點苜蓿盤丁寧及時種
西瓜(癸亥年先公自北方帶歸)
萬里隨膚使分留三十年甘棠遺愛在一見一澘然
罌粟
美豔亞群花千罌倒儲粟飲客醍醐漿可以代醽醁
瓊報亭
珍物再三投英瓊脩永好以兹君子德不作衆人報
木瓜
碩果宣城得花膚易地無上樓要脚徤不假瘦藤扶
矮桃
結子卑枝繁成蹊長策捨飽殺騶朱儒誰牽果下馬
崑崙桃
滿樹鳩(上聲)盤茶曾開勝錦花奪胎春薄相刻畫攪詩
家
朝天李
長柯渾直上茂葉不横生縞夜心傾藿朝天荷美名
破核李
葦綃欹鼠穴翠質臨螬井自破核不鑚通行冠可整
嘉慶子(壬午年仲弟使虜遇此果熟帶其核歸種)
雪豔燕脂萼京都核遠來遊人初識面不作李花猜
繭甕亭
倚檻課條桑作繭看成甕我亦效吳蠶踏破愁清夢
沃桑陌
植桑非一日斬伐良不忍亦欲後人知愛竒仍務夲
六枳關
分付司花女誰何六枳關少年輕薄子驅去勿教還
碧鮮里
勁節舊梢雲新添老大根何年居此里著處長兒孫
柞林
柞樹何人種成林不亂行漢家全盛日宫殿對長楊
桃李蹊
粲爛九張機交加五雜組蜂蝶勝於人東來又西去
凌風臺
老根呈冷豔鼎立傲剛風危坐曾臺久衰顔得酒紅
蒼鶴
吭赤羽毛蒼華亭雪羞比昂昂警露仙飜作遼東豕
馴鹿
&KR0687;&KR0687;忘野性掉尾草中眠寄語射生戶深山空歲年
猿
擲果心頻喜攀條臂暗通有懷清遠峽雲斷玉環空
野綠堂
緣流排勁草盈野鞠長蘆煙樹高低見如開平遠圖
壁立萬仞(野綠五石屏)
立壁無蹊徑纖塵不可留若知心匪石那復爲身謀
千巖萬壑
屏開山弄巧巖秀壑争流漫作剡中夢難尋雪夜舟
橫坤一練
滄浪東入海神禹了天功誰解聞鷄舞來招擊楫風
疊嶂
愚公移疊嶂神助到盤洲細問昭亭路今非風馬牛
月娥留照
星稀天隕露山静谷生風萬古雲中月炎涼無異同
隱霧軒
平昔慕文豹管窺纔一斑誰言披宿霧吾欲老兹山
豹巖
九仞基人力千峯奪地靈日長頻柱頰霧暗可藏形
楚望樓
魯詹尊岱嶽楚望指江流地占山川勝小哉雲夢游
巢雲軒
羌廬騰爽氣非霧擁樓居夜鶴能知我鷦鷯甚起予
駐屐亭
長林勞屐齒植杖解冠衣覓句題青竹不知孤鶩飛
郊扉
尺五蠙洲境繩樞每日開抱關無約束俗駕望風廻
濠上
大魚緩揚波小魚輕觸芰魚樂我能知我來魚不避
野航
短蓬收輯濯欄楯占濠梁受得兩三客更添垂釣郎
龜巢
眼看蓮葉巢藏六可論交但得滄洲趣何嫌蝘蜓謿
魚
心嫌大吞小不忍喚漁蓑皺月年年減潜淵漸漸多
白龜(張籍詩天欲雨有東南風南溪白龜鳴窟中)
往作清江使身遭七十鑚南溪今自在魚鼈報平安
綠毛龜
青髯千歲壽綠髮九江希巢葉相漸染沙邊曳水衣
澤芝亭
花開常比兩葉巧或盈千獨步南風裏繁英媿在前
雙頭蓮
駢花先緫角一體素同心可是鴛鴦瑞于飛幻碧潯
重臺白蓮
綠房韜紫的玉片踴重葩公論評優劣難私解語花
多葉紅蓮
步有凌波襪掌爲承露盤尚嫌花片少千葉映朱欄
槐
花黃秋欲半昔歲一番忙謬應魁三象深慚王氏堂
流憩庵
日日來無數周流足也疲安排憩策地准擬曲肱時
欣對亭
臨清莫三歎對景非一欣緩踏溪南路怕驚鷗鷺群
錦雞
冠距山雌比誰來斷蜀機斕斑兼衆采似戲老萊衣
溪鶆瀨
籠寬毛不損境熟意能馴自得寒江樂何憂采捕人
拔葵亭
㕓中饒菜把足以給盤飱不逐露葵去定遭脩竹彈
容膝齋
寸地有别天斗牖無長物吾身容易安此膝不可屈
芥納寮
地戰兩蠻觸氣吞九雲夢何以納湏彌是中甚空洞
夢窟
世事一場夢山棲冬復春花邊侣胡蝶不省宰官身
椶
剖心青掌露蓬首紫髯垂花孕魚堪饌枝重鳥不窺
木竹
竹葉木枝柯葱青光可鑑桃竹最名浮自知蕭洒欠
蘭
清馥畏人知辭山便泣𡵨請將紉雜佩不去傍蛾眉
藥畹
自笑桑榆景猶貪草木滋煙霞成痼疾良藥豈能醫
仙茅(臨江許仙觀所出庾嶺亦有之羊食之者爲乳羊)
許仙初拔宅靈草迸香茅能使羊無血云何命在庖
黃精(一名鹿竹亦名莬竹)
葉細渾疑竹叢輕却象花果然能辟榖誰不護萌芽
&KR1048;蕪(其根芎)
菲菲芳襲予采采葉敷碧捐軀陸羽經箝口陳琳檄
芷
爲愛草中香靈均詠葯房行山踏蛇虺繫肘有名方
地黃
塞耳可治聾下咽多去病九曝不辤勞蚤衰諳藥性
茱萸
覽盡輞川圖擊節茱萸沜九日秋子來黃花爲酒伴
玉虹洞
天晴玉連蜷洞邃香吞吐趁逐壯丹時游人推不去
綠沈谷(杜詩苔卧綠沈槍皮日休竹詩一架三百夲綠沈森冥冥)
塞翁馬論谷山房谷名竹千駟後無聞一竿清亦足
聚螢齋
廣野螢如織涼郊書好觀借光須繼晷莫遣案頭乾
螢
得夜不韜藏飛星亂草塘都緣光影誤無路出書囊
美可茹亭
勿誇萬錢食可畏五鼎亭采山逃後悔碧澗有芹羹
蕨
塊破擎拳出盤行轉眼空捄荒非小𥙷粉骨不言功
(辛夘大荒村人掘蕨根搗粉謂之烏糯頼以脫死者甚衆)
薺
犯寒青匝野信手各盈䄡不與草争長聽教荼比甘
筍
出羖瘞五皮獲麟髠一角煑簀太憨生非關渠善謔
雲起亭
水窮雲四起出岫夲無心莫負蒼生望湏爲旱歲霖
西戶
行樂惜分隂或風雨有疾細數一年中戶開能幾日
山居二十詠
山居
經始得山居幽尋跡不疎自開溪上徑花露泣前魚
竹坡
有圃無脩竹其如借宅何寧忘三月味不厭此君多
芝榭
築榭芝山麓仍年再産芝欲求茹芝法巳與赤松期
樵徑
松釵藏曲徑林浪積枯枝足了園炊用何湏壞扊扅
茶丘
半世别玉州夢憶仙人掌經丘獲鎗旗清思飄雲上
栗嶺
霜栗大如拳皺開穰獻熟借問嘉卉山何如白鴉谷
茅軒
翦茅聊復爾步屧欲何之風捲三重去危簷雀護兒
蜂廬
分(去聲)窠能擇地識路自尋花不候譙門鼓群飛晚
趁衙
情話齋
意到非饒舌情親易解頥或時鐺脚坐不效劒頭炊
榴花城
榴豔對枯笻西來解后同折花羞鬢白未插巳顔紅
錦被堆
錦衾鋪綠野山麝可曾眠蕙帳塵凝席花殘鶴惘然
頳桐(一名百日紅)
花涵百日紅色到三秋重葉大好題詩叢卑難集鳳
雙魚
犀角透魚龍石肌藴星斗亦有無情花枝頭魚貫柳
薔薇
竹外霞爲幄花間錦作籬離宫多怨女吃吃竟亡隋
迎春(一名黃雀兒)
桃杏正酣酣光春當仲月吐豔旣後時嘉名安可竊
長生草
經時久枯槁得水即青葱起死醫無藥返魂香有功
雲松關
葉生新易舊歲寒凋獨後不改四時柯賢言非聖耦
山樊
蘂碎葉傷多風韻弗娱目獨抱絶塵香無心出幽谷
躑躅崦
一氣浹群芳漫山躑躅黃有誰相領略自解度春光
草野
發生寧有種滋蔓妨人路不得十月霜掃除難盡去
盤洲文集卷第九
