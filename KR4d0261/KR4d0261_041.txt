盤洲文集卷第四十一
章奏一
論人戶差役劄子(除江東提舉上殿)
臣伏覩元祐中旨揮合役空閑人戸不及三番處許
令雇募蘇軾上言謂聖恩欲使百姓空閑六年紹興
二十六年六月一日續降旨揮批朱者歇役止於六
年便與白脚人比並再差行之數年民受其利近因
宣州一鄕上戸絶少下戸極多守臣奏請夲欲不候
歇役六年即再差上戶有司看詳誤將歇役六年旨
揮便行衝改遂致上戸却稱朝廷改法是以鼠尾流
水差役必欲差遍白脚始肯再充當差之際紛紜争
訟下戸畏避多致流徙蓋上戶稅錢有與下戶相去
百十倍者必俟差遍下戶則冨家經隔數十年方再
執役臣前守徽州且以婺源一縣言之有差及一貫
稅錢者民間哀訴誠爲可念臣愚欲望聖慈將紹興
二十六年旨揮依舊施行庶使細民鼓舞德澤取
進止
貼黃臣謂役法全在守令得人若付之胥吏則舞
文生弊不可勝言今若施行歇役六年旨揮亦有
合關防事件謂如一郡之内上等五戸稅錢五十
貫中等五戶稅錢三十貫各曾應役下等戶並稅
錢五貫以下係是白脚若以歇役六年再差稅錢
在上之人却恐中等五戶僥倖再差不及如有似
此去處乞令自第一戶差至第十戸然後再差第
一戶所貴役法均平上下稱便
乞勿禁繫大獄干證人劄子
臣仰惟
陛下哀矜庶獄視民如傷丁寧欽恤前後曲盡而州
縣之吏未能盡體好生之德不無冤滯以干和氣臣
伏見諸縣徒以上罪雖有結解期限而吏胥利於追
逮求覓或一年或數月始以解州又數月或半年方
能結案或囚徒番異則又未可預料其囚以身犯法
禁繫固宜獨是事發之處或在邸店或在道路一時
偶與相逢之人見其鬪毆死傷便爲證左相隨入獄
雖供責巳具而獄吏或以無保識或以別州縣慮其
再追不至例皆同拘牢戶同解夲州直候結案無番
異方得釋放蓋證左之人多是它州商賈與村落農
夫或有老親弱子別無它丁必候其人營販作業始
可生活一遭禁繫動緜歲月其家啼飢號寒遂擠溝
壑其身或苦疾病因而瘐死無罪隕命深爲可憐臣
愚欲乞聖慈嚴下州郡應諸縣所追證左若供責巳
具限一月先與召保知在或村落農夫在市無人保
識即令押下夲都知在或它州縣人即傳押付夲土
隨其鄕部召保施行皆不得别爲苛留聽令從便經
營日食若罪囚到州辭情異同或移獄別州鞠勘必
湏再追證左並委長吏取緊要人量行點追如或違
戾常令提刑司覺察按劾重寘于罪提刑失察者諸
司互舉之庶使無辜之人不致久留縲紲其家不致
窮餓就死以副陛下愛民止辟之意取進止
乞許逃業子孫贖産劄子(紹興三十二年建康上殿)
臣伏見頃歲江鄕之民多因荒旱遷徙淮甸北遭虜
騎之擾復還故鄕而所棄祖産皆爲官司估賣雖欲
復業巳不可得扶老携幼茫然無歸所謂田園悉移
於形勢之家但用低價計會十不償一至有指名投
狀請佃入巳而量輸稅租者於官旣無所得於民乃
有深害徒以惠兼并力勢請託州縣之人揆之物情
未見其可仰惟陛下聖德仁恩光被四表&KR0579;怛忠厚
之意拳拳爲民蓋巳度越唐漢況於凋瘵流徙之餘
僅存軀命王政所施莫此爲急臣愚欲乞睿慈下諸
路揭榜断自紹興二十八年以後凡州縣所賣逃産
如元業人及其子孫願以元估官價就贖者仰即日
寄庫納錢給據還産如係承佃者並行給還其牛種
之類係買戶續置者則還其主如或怙強恃勢尚復
非理執占州縣徇情迁延不爲理取許經朝廷越訴
仍專委提舉常平官覺察奏劾如有犯者必罰無赦
庶幾垂盡之民仰霑德澤不致轉擠溝壑以副陛下
視民如傷之意取進止
乞罷諸路抵當庫劄子
臣竊謂戎車旣動支費倍增賦入有限生財極難納
粟入官旨揮今巳半年縣邑至有計苗一石歛錢一
千以資貼上戶者酒坊預借亦將三月州縣多有追
呼鞭治留之縲紲者而江東一路方得十一萬緡生
財之難如此臣伏見諸路常平抵當母慮百萬貫始
欲輕息利民而出納者邀留需覓得之不時故民間
不復與官爲市率皆官吏作弊以麤悪之物抵質高
繦久而不取遂成失陷所存見緡又掌之者那兊侵
借今江東一路共有夲錢十五萬貫而所名息錢纔
二千餘貫臣愚欲乞睿慈將諸路抵當庫並行减罷
所有見在錢物限日下盡數起發如有侵兊並勒填
𥙷庶幾少贍軍旅之費取進止
乞添緫領江浙財賦字劄子(任淮東緫領日)
臣聞名不正則言不順言不順則事不成臣所居官
以淮東入銜而置司鎮江府所拘催錢米並是江浙
諸州向來只有鎮江一軍則元科撥錢米足可支遣
自用兵以來淮上增添宿衛軍馬及李寳一軍並是
鎮江緫領所應副雖蒙朝廷科撥錢物而州郡頑慢
官吏各以不相臨統藉口視文移爲故紙公然占恡
不以軍事爲意雖朝廷屢有指揮許按發違慢去處
及浙西官亦許通行薦舉但官名未正終是號令不
行且以李寳及宿衛司所屯淮上軍馬計之每月所
費錢二十萬貫米料四萬石截日終已那兊支發過
錢壹伯萬貫文米料一十六萬石而所科撥諸處錢
物但有平江府發到錢一萬貫文常州鎮江府發到
米六萬石錢一萬九千貫其江東諸郡月樁錢並不
按月解發巳拖下五十萬貫臣切恐秋冬之間或邊
塵未息淮上必湏增戍若不預行樁積則緩急之際
無以措置如江浙州郡玩習弛慢無所忌憚必致失
事臣已條具州郡少欠數目申尚書省乞取旨行下
令如期起發外臣愚欲乞依鄂州緫領官例於銜内
添緫領江浙財賦四字所有違慢去處乞依前後已
得旨揮將當職官奏劾取旨重行黜責人吏即追呼
断勒其它事件只乞依元來已得申請更不敢別有
增添陳乞庶幾官名旣正可以督責應辦不致有悮
軍期干犯宸嚴俯伏俟罪取進止
乞令漕臣備辦餽運舟船劄子
臣伏見諸路緫領官只以科撥爲職其餽運之事則
漕臣所掌自海州被圍内外闕食所運錢粮淮南漕
臣則以殘破之後舟揖未辦爲辭隨軍轉運又稱官
係浙漕不能於淮東辦船爲辭並要臣夲所徑行津
運臣以駑鈍之材誤蒙使令不敢避事曠職到官數
日間節次起發米四萬石錢九萬貫銀二萬兩馬料
一萬石並是臣措置舟船般運徑到楚州塩城縣交
卸入海所發綱運有在運河阻淺者又親到楊州尋
雇客船盤減前去其泗州軍馬錢粮亦有臣夲所綱
運徑行裝運至軍前者目今遇它州綱運到來未敢
下卸逐急可以勸諭令渡江前去應副急闕當間暇
之時一方用兵津運巳是費力竊恐秋冬之間兵革
未息饋餉愈多如臣夲所有綱船可以撥發及客舟
可以就用臣自當體國同共津發若它州別有綱運
到來漕司仍前推避盡要臣夲所津運必致有誤軍
期臣愚欲望聖慈嚴切行下淮東漕臣及隨軍轉運
令先期廣辦舟船以備將來餽運不管推托致令誤
事取進止
過江催發米綱劄子
臣被受今月二日聖旨處分海州軍食事臣雖巳科
撥米斛過江竊慮入閘之後或舟大水淺無船盤減
官司不着緊催趕依前留滯有悮軍前指凖臣遂於
次日躬親過江至瓜洲方見齊侁武琪綱相継入閘
及到楊州拫刷得朱實張受兩綱米壹萬一千石各
已於今月三日以前經過前去外有張球梁平兩綱
共米一萬一千石内有一船裝二千石者阻淺在城
内撑駕不行臣遂面見向子固即時措置尋雇到客
舡二十一隻共五千料用一十三隻盤減臣隨行支
與地里雇錢三百餘貫仍更支錢一百貫文付兩綱
押人添助其他篙梢口食差使臣吴弼坐押巳於初
七日申時起離楊州訖尚有用不盡舡八隻存留在
岸巳移牒強友諒候後綱有阻淺舡隻即行盤減星
夜趕發前去有轉運司差幹辦公事周伯駿前去塩
城縣措置海舡臣訪聞前任知縣龔尹曾有官造多
槳舡二十餘隻及𥙿口羊家寨有海舡數十隻臣巳
令周伯駿訪存在詣實勸誘使用臣緣夲所見計置
張子蓋軍馬合用錢粮并據楚州申張玘人馬亦已
到漣水縣合要科撥粮食臣若更行起發至前路却
恐妨曠夲職巳於初八日巳時回歸鎮江府訖取
進止
過江措置津運劄子
臣今月初五日戍時准今年五月二日尚書省劄子
節文爲海州被圍諸軍闕食等事五月二日三省同
奉聖旨令洪适龔濤強友諒體認軍期急闕火急科
撥躬親措置津運星夜前去如少有違悮當重寘典
憲人吏決配仍具巳起數目日時聞奏臣昨於四月
十九日被受省劄奉聖旨除淮東緫領臣於二十日
起離池州至當月二十六日到任交割職事聞海州
被圍慮恐軍士乏食即時檢索山東粮運案牘理會
緣自海州被圍以後未見隨軍運副龔濤移文措置
般運雖前緫領官徐康撥下張受朱實兩綱米一萬
一千石令往楚州塩城縣分付龔濤津運入海尚未
離鎮江府岸臣深慮粮食不継海道或阻風濤不可
預期遂再於四月二十八日根刷得新到宣州廣德
軍張球梁平兩綱并四月三十日齊侁武祺續到兩
綱通前六綱共計米三萬三千五百九十石節次前
後差使臣丁用獄子王恩管押過江牒淮南運副強
友諒再差使臣催趕至塩城縣交付龔濤津運入海
如有綱舡重大運河淺澁不能通行即令用小舡般
博據強友諒五月初二日申已交割得張受朱實張
球梁平四綱差使臣朱德催趕前去訖今所准聖旨
指揮令火急科撥躬親措置津運臣今再於鎮江府
榷貨務樁管錢銀内裝發錢六萬貫銀二萬兩并裝
發馬料一萬石及改撥宣州吕青押到米一萬石前
去應副李寳諸軍食用外臣躬親渡江催督漕臣同
共趕發别具奏聞次
支解圍軍兵犒設劄子
臣恭准聖旨令倍支海州解圍軍兵犒設及節制軍
馬行下支散宿衛前軍回歸人犒設一次臣取會到
夲軍見管五千一百六十人其四千七百四十三人
係同張子蓋到海州解圍其四百一十七人係在楚
州不曾過淮之數臣將到海州人倍支在楚州人各
支一次犒設臣昨聞今春所犒軍士有統將隱没不
霑朝廷實惠者致使介胄辛苦之人不無怨望又有
增添冒濫之弊臣遂堆垜錢銀在鎮江府丹陽館諭
統兵官分列隊伍臣躬親就館逐一點名當面支散
雖自來犒設例是折銀臣竊見軍士暴露之久當此
隆暑班師道過鎮江不能久留若得銀子倉卒難賣
見鏹無以應急使用臣輙將軍兵三貫以下犒設之
人盡支見錢其使臣三貫以上者即以分數支折兼
鎮江府前軍右軍太平州武鋒軍先係遣發應援海
州被圍在城及張子蓋到城下其前項軍馬並皆出
城同共追襲立功今各同張子蓋大軍回歸雖五月
二十四日旨揮未曾該載臣輙行比附倍支訖欲望
聖慈特賜指揮施行
盤洲文集卷第四十一
