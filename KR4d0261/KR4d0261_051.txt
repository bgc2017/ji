盤洲文集卷第五十一
申省狀二書五
荆門軍論茶事狀
某近巳條奏敷茶之弊而私憂過計又恐勘當不許
以今年從便住賣之數立爲新額只申嚴法禁行下
則使斯民不霑寬恤之實惠必不得巳權時之宜不
致虧失經費又不重困民力使官民兼濟則某有愚
見伏望鈞慈赦其狂瞽之罪某夲軍見排造戶籍再
三與民戶較量謂朝廷以寬恤爲政若以利害申明
必降指揮不許違法均敷但恐客人遽失高價故意
遏絶不來致令夲軍虧折歲額欲行申請乞給降茶
引夲軍自行勸誘上等稅戶依客人入納官錢之數
就軍買引自往隣近土産處收買堪好真茶以實價
分均食用咸謂若得如此施行民戸自往買茶免得
虚費高價亦爲民利某之狂愚欲望鈞慈特賜减損
荆門軍歲額以其數每年徑就提舉司請引至夲軍
從長招誘客人或民戶筭請只依元引收頭子錢外
更不別收勘合等錢俟至歲終本軍以其錢買銀赴
提舉司或鄂州緫領司交納則於兩縣之民買引得
茶之外每歲實减錢一萬五千餘貫此其爲利不鮮
如蒙從某所請乞自紹興二十九年爲始俟指揮到
日若春季巳批發過客人鈔引乞許理作今年之數
仍乞下提舉司於鈔引上朱批係是荆門軍筭請之
引只得前來本軍住賣以免侵紊他州歲額兼乞下
提舉司告示産茶去處除本軍朱批鈔引之外却不
許別用客人他引批指前來本軍以免攙奪給降引
數於法鈔引許留民間九年今旣本軍人戶自行買
引却恐當年未必便能一一買茶欲乞本軍每年只
是趁納給到引價錢其住賣倒引乞隨逐年多少申
繳庶使公私兩便如是向去戶口繁盛比及承平商
旅通行見得從便可以趁額則乞許以後守臣申明
朝廷自依常法更不逐年給降又緣荆門小壘難得
銀子尋常貢賦多是擔錢至荆南府買銀今每年至
提舉司請引及管押人納銀有㳂路脚乘等費若不
立下些小縻費恐官司別無所出巧作名目因緣多
取於民某面問民戶欲令每斤增收五文省作縻費
使用皆稱情願出備若於外官吏別行增添收取並
乞計贓坐罪
復解額申省狀
本軍據軍學進士張禮等一百二十九人陳狀稱夲
軍舊解額五人靖康元年范如圭任彦直高敡田憣
然扈夔同年發解范如圭見任利路提刑任彦直見
任恭州監稅頃因劇盗以荆門爲巢穴軍治鞠爲荆
棘人民死徙略盡至紹興五年收復方以武臣作守
驅除虎狼鳩合遺萌始有人煙至紹興七年省部會
問靖康元年終埸人數紐取立額其時夲軍土人逃
散未歸知軍胡修武不以儒生爲意只就軍城據流
寓陳天將供稱靖康年有二百二十人終埸其年就
江陵府附試遂以四十四人解發一人續後本軍士
人漸歸却見解額人數異同遂於紹興二十一年經
轉運司及夲軍陳訴稱在承平時夲軍初未曾及二
百人終埸之數蒙追問陳天將供稱係是應天府流
寓人當來實不曾就荆門取應靖康年科埸蓋是一
時公吏且欲回報上司令天將妄亂供報所有夲軍
士人除建炎紹興之初兩次無人取應外紹興七年
江陵府附試終埸七人解發一名至紹興二十六年
終埸四十六人亦只解發一名今來士子蒙朝廷養
育作成垂三十年巳及承平人數緣本軍去江陵一
百八十里貧者乏於褁粮而幼者父母不容遠去遂
使每次不能盡往附試致見人數不增只以一人備
數乞行申明復額某遂取責到本軍紹興二十六年
鄕飲酒除疾患不赴人外有八十八人成禮并見今
係籍學生共一百六人并會問到隣近州府體例江
陵府以省記到靖康元年數係十人七分取一人紹
興七年終埸五十二人解發三人紹興十七年終場
一百六十六人解發十一人巳復舊額峽州靖康元
年係八人取一人紹興七年終埸二十人解發三人
紹興十四年終埸七十三人解發五人巳復舊額歸
州靖康元年係七人五分取一人紹興四年終埸二
十人解發三人紹興十年終埸二十九人解發四人
巳復舊額復州靖康元年係十二人取一人紹興十
年終埸五人解發一人紹興二十六年終埸三十人
解發三人某撿照本軍公案有紹興二十一年内取
責到靖康元年發解人高敡主簿供稱當年終埸係
是六十五人并見存鄕貢進士丁庭瑞亦係靖康取
應之人所供符同其陳天將供㐲妄報文狀具在可
考某切聞胡文定父子俱在荆門寄居故朱内翰之
類遠來就學如朱内翰胡侍郎皆是荆門預薦登科
所以荆門士人師授頗有淵源今旣解額頓窄又附
試他郡憚遠不能盡行致令薦送數損無以激勸有
阻遠方士人進修之意某又伏覩紹興重修薦舉法
備載紹興四年指揮緣淮南兩路無靖康元年終埸
之數只比附泰州之數權立諸州解額每十三人解
一人今湖北諸郡並是十五人以下解發一名不應
荆門獨以四十餘人爲額顯是多寡不均如江陵府
只是憑據人吏省記立額本軍見存靖康發解取應
之人可驗不誣巳將會到諸州府解發人數錄白申
納禮部淮備取索照會訖謹具申尚書省伏望鈞慈
憐念遠方士人乞將紹興二十九年科埸比附夲路
隣近州軍體例別賜詳酌改立解額行下
代上宰相書
某鹿鹿么䯢至愚極陋蹤跡草芥顧不足進陳于帝
師大丞相之前僥覬觀采之萬一然伏自思念在熙
豐時曾門躋身綸闈勸講帝幄在政和時大門籠宇
内之財爲天子侍臣不肖之孫隤其家聲無可云者
而天借之幸名絓官牒猥受化工之賜漕臺鍾官洊
居部使者之屬雖翹材大館所以羅致英雋而蕞尔
姓名得塵拔士之錄亦十有七年某也佩山嶽之施懷
抄忽之報刻肌鏤骨矢心自誓亦不敢輙處衆人之
後退惟陽春播物(莩者解者)無不蒙被寵光吐葩颺榮動
搖和風拱把之本根至于能蔭牛馬柔條弱蔓亦能
上凌青霄發生之功何能遽數士於斯時託身鑪錘
朝泥塗而暮雲漢造化之力與春等耳今欲軋滯思
飾瑣說抒憔悴可憐之情顧小巳區區之私夫何足
以仰瀆威尊竊念窮而呼天理所必致捨恩門而不
進一辭則鼠肝蟲臂何所自託耶重念某寅緣世及
饕竊禄仕雖裘冶之緒不敢廢而材智駑下不能見
穎濫巾王官庇身大邑罷精耗神日懼奉職捄過不
給蓬徙塵走幸終瓜戍得逭萬坐之罪而孥累猥衆
退無負郭上腴可以耘耔代禄仰首搖尾希筆端膏
澤庶幾復尋故步少逃州縣之勞以免溝壑之填仰
惟某官天命隆㨂爲時宗臣衅甲歸馬泰山四維功
業卓偉固巳鏤景鍾書金匱非某趢趗所能鋪張梗
槪厥今太平無象物物遂性動植飛潜鼓舞覆燾之
間遐邇耄穉共壤而擊豈門墻賤士不能澤吻一鳴
自求斗升之水是敢犯嚴肆言以累埏埴冒觸等威
某下情不勝戰灼待命之至
代上前執政書
某仰惟聖天子奮乾剛旋太阿尺一招賢慨乎如不
及并謀兼智以濟登解絃上治自台鼎侍橐諫官御
史臺郎儒館無有大小楹然一新鴻儀鷺序皆乙亥
前斡棄沉淪之耆傑外而价藩近鎮亦暫屈舊老敷
和蘇枯剗磢淄粃然後入都卿相之位恭惟某官以
碩德垂典刑以昌謨翼帷幄簡于細旃燁于汗簡舊
矣蠅營醜正積年居東天日清明人人詹冀霖雨寄
足方面寔儲巖石之望宜告舍人趣治相國裝行即
召矣某材品凢下無尺寸瘉人低佪壁壒星終其二
視王公大人如參辰麗天可望而不可親又安有覿
顔色之温侍謦欬之重者乎竊謂閤下鄕者西府遂
持國秉則陽春膏澤可以窮垓匝宇而槐府潭潭某
也雖欲下望塵之拜所不可得是閤下昔者之用乃
天下之幸某之不幸也訪蘇耽之仙跡上義帝之故
城而某廼得與遐萌小吏企末光而承餘澤是閤下
昔者之未用乃某之幸天下之不幸也今兹綸札鼎
來使貂之𬒮相屬歸輔九五雍容槐楓之上退而謀
國門墻尊嚴雖欲介郴陽之旣見復邇泰階戞戞乎
其難哉僥幸閤下撫封江右卓馬少駐某餬口番城
距高牙一衣帶水幸之再來天也捨此時不干館人
望履幕非鄙則病是敢促櫓絶湖趑趄輿皂下陳以
覬鉅公一眄之榮若夫穆天縡經國體措天下泰山
之安則其規撫巳素定閤下之胷府某一介愚瞀無
以效渤海議曹之獻至於白涸轍之狀鳴負丞之賤
又不敢墨筆操牘譊譊以溷稜威伏惟閤下貰其罪
而與其進焉干犯鈞嚴某下情不勝戰懼之至
與朱舍人書
某比獲撰屨辱賜南遷詩一編一百有四首自曲江
過曹溪抵東衡州凢三日垂二百里右手執帙左手
持轡目注心存哦誦乎齒吻不知林巒之所歴嚶哢
之度耳也昔屈大夫受䜛於楚長吟澤畔離騷章句
上追詩雅然桀紂羿澆等事反復致詳雲霓悪草之
諷尤夥後之廢放者其寫悲寓懷之語必含怨刺雖
韓退之爲時宗師柳子厚文映古今猶有雙鳥訓狐
之詩宥蝮愬螭之文中書丈人以贍學偉辭爲甘泉
望臣良筆嫓遷董大冊落常揚遠徙曲江八變寒暑
它人必憂懟亡聊日夜企而望歸我公乃買園葺亭
培薙自適一編之詩皆與諸郎快壻邦人之可語者
投壷圍棋登臨所賦語工而意和格高而辭樂無欎
欎不平之氣芽於中而發於外也其賢於人如是夫
豈久留此者耶某不肖不能窺見彷彿姑以所歎授
圉人持歸以獻
三省與虜帥僕散忠義書
王抃來歸伏奉緘誨反復曲折備見勤誠玩味再三
不勝欣荷伏惟元帥丞相爲社稷之重臣兼將相之
大任明良胥會言聽計行生靈戚休係乎轉眄
皇帝仰奉兩宫俯憐赤子感大國尋盟之意捐弃細
故務在曲從誓書悉如來戒信使亦令啓行歲輸銀
絹見巳計置起發商州舊疆更不靳吝但以兹夏先
歸四郡繼有渡淮之役今俟使命回程寢兵休士便
行交割係虜之人即令有司刷會續當實告以遵嚴
約無事繁辭歲律將周神明隂相躋民仁壽同享升
平垂譽無窮天下幸甚
三省與虜帥紇石列志寧書
比布訊緘遂勤誨牘風埃匽薄審閫制之賢勞神明
扶持喜天休之滋至念二儀以好生爲德盖百戰者
不祥之兵脩此齊盟出於初議中因曲見或爲矛盾
之言致此數年未講衣裳之會兹聆嘉報不替舊歡
仰衛社之大忠感睦鄰之高誼巳遵要束無復異同
雖遠方有雙鯉之書豈殫情素使兩國若一家之子
永戢仁私膽遡惟深敷云曷罄
盤洲文集卷第五十一
