盤洲文集卷第四十七
章奏七
繳太史局轉官劄子(十月初三日批旨楊覺民等轉官恩例候試𥙷)
(直長了日收使)
臣准中書門下省送到錄黃一道爲太史局靈臺郎
楊覺民等四人依醫官能說例該遇覃恩轉官令臣
書行者
右臣取會到太史局遷轉資格自局令至直長共九
階並係十年無過犯方許下磨勘諸靈臺郎滿二年
遇直長有闕必湏試曆筭科方許轉行近者朝請至
中奉大夫該遇覃恩亦曾引例得轉行一官因臣寮
論列並作减四年磨勘其伎術官於赦文中初無轉
官之文而靈臺郎必須經試方可轉直長縱使合轉
一官正與朝請大夫以上一同若輙攀醫官例暗得
轉行則爲靈臺郎者盡皆不試而遷誠爲冒滥今來
欲乞將楊覺民等依武臣轉官法與减五年磨勘所
有錄黃臣未敢書行謹錄奏聞伏候勑旨
繳侯進詞頭劄子(十月十二日御筆依奏三省進呈委方滋根究詣實)
(具情犯聞奏)
臣准中書省送到武功大夫鎮江水軍統領侯進降
官詞頭令臣撰詞進入臣昨在鎮江守官聞軍中稱
說侯進帶官錢五萬貫往湖北買木數年無歸意就
峽州宜都縣起造大苐招聚倡樂宴會奢僣縱使兵
卒陵虐居民奪其物産用竹纜馬船横截江流聲鼓
鳴鑼邀遮客旅決打號令強拘簰筏一方苦之甚於
豺虎都統官累曾催督遷延不回今係荆南帥臣李
道因民旅陳狀告訴不法事件及校尉胡振甘反坐
之罪訴其聚集亡命圖畫入川地形恐有不測李道
備申朝廷送提刑司差官體究雖多從闊略而欄截
客旅等事並是詣實戶刑部看詳恐追人路遠淹延
刑禁遂降一官放罷臣竊見聖断方欲痛治姦贓之
吏如侯進以官鏹數萬緡逗留不歸肆其兇暴少有
此比兼李道申侯進初到便經帥司陳狀乞將民間
夾江林木盡行批號倒伐不許占恡帥司不從至於
出榜禁約可見無所忌憚只降一官太爲輕典今若
釋其害民之罪則侵盗官錢所不可縱臣愚欲乞行
下都統司抄籍家貲令荆南帥司拘收屋業送就近
鎮江府取索干照根究錢物依新降旨揮断罪施行
所有制詞臣未敢撰入取進旨
繳王之望結局轉官劄子(十一月四日當晚進入次早御筆依)
(奏)
臣伏覩十月二十六月指揮淮西宣諭司結局其官
吏軍兵並依汪澈例等第推賞令開具申尚書省取
旨臣伏見汪澈督師襄漢之時強敵對壘嘗交鋒刃
一行官吏頗亦憂危及寇退師還以次行賞第一等
轉兩官第二等轉一官更减二年磨勘第三等轉一
官選人亦有改官者當時清議尚以爲過今歲淮西
外無邊警如一府官吏坐受恩賞竊恐屯戍之人不
無怨望儻俟其開具姓名始行封繳不若寢之於未
然庶幾免開徼幸之端所有前降旨揮臣雖巳書行
欲望聖断更賜詳酌施行
繳李迥差遣劄子(十一月七日御筆將上)
臣准中書門下省送到錄黃一道右宣教郎李迥差
監行在左藏東庫臣伏覩見行條制初改官人惟有
出身許授學官其餘必湏注授知縣親民差遣盖慮
仕進之人不歴州縣它時除用不能通曉民事此萬
世不易之良法也間或寅緣干請有得宫觀以脫親
民之官者公議猶或非之今李迥係用臣緫領所薦
舉文字於今年八月改秩若便作京局釐務官則破
法起例盖自此始雖係臣門生難以容私緘默所有
錄黃臣不敢書行取進止
繳王若鈍用居廣恩例劄子(十一月十一日次日御筆依奏)
臣准中書門下省送到錄黃一道皇兄岳陽軍節度
使居廣乞以初除開府儀同三司合得親属占射差
遣恩例與將仕郎王若鈍收使十一月八日奉聖旨
差監文思院上界臣仰惟陛下以任子之冗尚思更
張之術今必令銓試入官乃所以使世禄之家頗知
務學不敢徼幸門蔭便萌彈冠之心檢照隆興元年
四月指揮初出官選人不許用父祖親戚應合淂恩
澤免試雖見任宰執亦不許陳乞回授若放行王若
鈍一人則継踵而來無以救官冗之弊矣欲望聖断
特賜追寢巳降指撣所有錄黃臣不敢書行取進止
繳巫伋召命劄子(十一月十九日上即日御筆依奏封付洪某)
臣准中書門下省送到錄黃一道十一月十八日奉
聖旨巫伋陳俊卿吕廣問王時升並召赴行在臣伏
見春秋之時諸侯互相争戰其覘國者不論其地之
大小兵之強弱惟視其人材如何故朝多君子則敵
不敢伐兹已然之明驗也如巫伋者才學識見政事
操履略無一長徒以諂事秦檜爲之鷹犬故能躐取
大官今廢退十年議者不以爲屈寄寓無錫縣專以
私酤爲生裒聚無頼爲害一邑方多事之際雖販繒
屠狗之人果有所長亦不應弃若其無用何所取材
雖云嘗爲執政有此虚稱初無時望品其人物誰不
過之召節一馳取笑中外秦檜殘黨如汪勃章复宋
樸之徒與伋初無優劣近因言者奪其三人復職若
伋收召則勃复之流人皆冀其復用矣伏望聖慈特
賜鑒察所有錄黃臣未敢書行取進止
繳汪汝嘉等差遣劄子(閏十一月六日當日御筆依奏)
臣准中書門下省送到閏十一月二日錄黃一道數
内汪汝嘉差知荆門軍李琛差知永州宇文仔差知
卭州臣伏見汪汝嘉昨因手刃表弟李穎停官編管
數年之後交結秦檜親黨復還仕版幹辦諸軍審計
日常躬親捽毆公吏遭臺章放罷禀性兇麤不知懲
創李琛之守婺州專以刻剥爲政苞苴秦檜之門恃
勢妄作减尅軍兵請給幾至生變郡人有寧與猛虎
遊莫遇李婺州之語劾罷巳久自知潜伏今巳七十
有餘耄昏戒得宇文仔新授果州通判意欲别營差
遣妄訴于都堂稱有女嫁知州丁訥之子合行迴避
省部送夲路勘會詣實未到間有丁訥之弟丁顔亦
訴于朝稱兄訥本京東人寄居湖州三子皆未娶夲
宗並無人與宇文氏連姻妄冒如此何以臨民臣愚
欲乞令汪汝嘉李琛終滿今任宮觀宇文仔依舊果
州新任差遣所有錄黃臣未敢書行取進旨
繳趙密恩數劄子(閏月八日當日御筆依奏)
臣准中書門下省送到錄黃一道閠十一月六日奉
聖旨趙密巳除少保依前崇信軍節度使落致仕權
殿前司職事所有合得恩數等並依楊存中昨除少
保日巳得指揮施行臣取會省部條格即無三少初
除恩數向來楊存中係特降旨揮依簽書樞密院事
例今來趙密元因致仕得除少保近之再仕議者謂
當納還三少始合禮法恕者則謂其權掌禁兵若三
衙休息諸帥回歸密必依舊請老雖不納少保可也
今若無故而輙依前比後省二緘默放行恐不免於
清議所有錄黃臣未敢書行取進止
繳莫汲編修官劄子(閏月十二日次日御筆依奏)
臣准中書門下省送到錄黃一道閠十一月十二日
三省同奉聖旨莫汲除樞密院編修官臣伏見秦檜
專權之久至其末年欲禽取天下賢士大夫而誅戮
之檜雖奮殺人之心必有負屠宰之材藴虎狼之性
挾戈矛之刃者爲其用而檜之志始可逞也張常先
之謀張宗元莫汲汪召錫之圖趙令衿凢是數人適
檜之死令衿軰始免於刑戮
太上皇帝更化之初即日竄之嶺海天下之人以比
四凶陛下踐祚覃曠蕩之澤此軰始得生還正當奉
頭鼠伏杜門苟活不自齒於薦紳可也雖古有使過
之文朝廷抆拭丹書何時無之至若此等凶人縱使
有荀孟之學班馬之文亦不可以其才而復用蓋廢
錮一人使世之嗜進喜禍者不敢萌吞噬忠良之計
所以銷姦賊於未然之前也若汲者雖以試藝登高
第而不自愛惜與■■諸人同科若碌碌州縣塵埃
之職猶之可也豈宜擢使足入中都列属西府而出
入省掖從容宰輔之間耶除命一出衆論必駭臣不
敢避怨爲人禁害使後之士有以懲戒覆車之轍而
修爲君子之歸也辟猶虎豹豺狼當放之於深山廣
谷之中若置之苑囿則騰擲圈檻不可復制矣所有
錄黃臣不敢書行取進止
繳余堯弼職名劄子(閏月十四日當日御筆依奏)
臣准中書門下省送到錄黃一道信州奏左中大夫
余堯弼爲筋力襄憊不敢久竊祠禄乞守夲官致仕
閠十一月十三日奉聖旨復龍圖閣學士致仕令臣
書行者臣伏見章复因致仕復龍圖閣學士言者論
列併與汪勃宋樸而奪之今纔數月爾尭弼復託疾
請老亦得此職夫老龍之去端明一間耳異時執政
無瑕而退僅得端殿豈有積愆久廢之人一命遂居
六閣學士之首者此除若行則同類者又將群起而
不可遏在秦檜時堯弼以臺諫而爲鷹犬坐政事堂
而伴食其無用而易制盖勃复一流人也今勃复失
之於前而堯弼得之於後一予一奪有損陛下緫核
之政是使握齪之士知可以竊位於一時而不妨叨
榮於末路則隳喪名節争巧宦以希進矣所有錄黃
臣未敢書行取進止
繳莫汲計議官劄子(閏月二十四日次日御筆改幹辦公事)
臣近於今月十二日以莫汲除樞密院編修官嘗論
其謀殺趙令衿之罪具劄子封駮即蒙御筆依奏継
有沈介薦章稱其智略縱横才力明敏乞授一光州
差遣或制置司職任使之招諭皇甫倜餘軍及收復
光州㐲覩御筆莫汲可差充沈介属官至二十日執
政批旨却作勘會湖北京西制置司合差參議官二
員奉聖旨莫汲差充計議官候立功效日陞擢所有
莫汲過愆臣不復縷數以瀆天聽但汲元係左從事
郎坐罪編管化州更大赦放令逐便臣取會吏刑部
赦後即不曾叙復元官自用兵以來有都督府樞密
督視府江淮宣撫司荆襄制置司川峽及兩淮宣諭
司若宰執開幕府則從官作參贊其它官属則有參
議多係卿少郎官及曾歴監司郡守者爲之其次則
有幹辦公事准備差遣應是選人只作准備差遣近
歲莫汲在虞允文制置司亦是准備差遣今忽超躐
常制新立官稱聞者驚異其事自來臺諫彈擊給舍
繳駮之人未嘗隨踵收用或有它時澡濯而起者其
初必與降等差遣盖示洗垢弃瑕之漸今汲因臣封
駮反升等創置官名以寵之又許以它日陞擢則臣
語言妄發實有不合封駮之罪雖蒙聖度優容臣實
何顔尚居禁掖臣等待朝殿乞對巳三日居家自訟
不敢入省欲望聖慈特賜黜責庶幾後日居兩省者
不敢輕議朝廷用人得以懲戒冒犯天威臣不勝戰
汗之至取進止
盤洲文集卷第四十七
