盤洲文集卷第三十三
小傳
嘉濟廟碑
虔州直東絶貢水再百舉武翬然雷岡之上者曰嘉
濟廟入齋廬有古碑二其一唐宣宗八年進士楊知
新所立題曰石固王碑其一吴楊溥九年節度使李
德誠所立題曰昭靈王之碑其傳在漢初廟于崇福
里灌嬰過之神見于山至大中時民周諒被酒墜崖
下賈符爽㳂長汀舟覆咸得神以存相與立屋徙祠
于此我宋嘉祐二年易故而新之圖像宫庭革陋改
作十萬戶乞靈尸其戚休水旱致告應在漏刻異之
尤者屢書于石于板于壁具在宣和年賜重封
主上中興諸神受紀詔以廣澤崇惠顯慶爲今王廟
得額則自大觀始紹興十九年番陽許公再爲邦伯
時江西荐饑人畫無俚弄兵椎剽巢閩南兩粤之
界上村落居甿相聚保山澤贑江三百里櫂不晝鳴
行陸者北逹廬陵南隃領方盱衡相賀其夏且大旱
公齋洗磬折禱祠下者三神私於公北魃賜雨高卬
浹治槁稼蘇醒歲以稔聞嘄謼之群乃自毀鋒刃弃
窟而室洗獷爲和其明年復大穰方地千餘里夕扉
罷扃米斗錢不滿百治安之風如王始封嘉祐時公
濟明以勤郡無留事召大姓二十立庭下曰來邦人
日夏閔雨上下惴惴神不我荅則民流於盗安得高
枕而卧廟老矣不除風雨是飲其德也皆曰諾不然
某何以生此心乎神欲壹有所出久矣時衆推心計
闓敏者二人曰張銳曰郭文振命以糾帥辭不能乃
分一番紙如其人之數書其二爲正副字雜封之令
曰得墨者職如書各取其一開之則得書者此二人
也公喜曰神與心通豈由人哉衆皆喜即其日官助
錢十萬公又捐其私以倡出削牘爲䟽人人争施無
一分纖嗇心二人具記木石瓦甓下至髹堊之物先
以家財二百萬分付十八人者皆奔走市買不踰月
合凡所得又贏其半工傭有程不役以公不掊於私
起八月癸丑閱二百有一旬有六日而畢屋墻崈崈
畫繪光明山增昔容林祉無盡城内外小大擊鮮釃
酒再拜慶成歌以迎神曰貢之水兮會章而下東有
栩兮山鑿鏬企新宮兮夥神之爲王沈沈者有酒如
江兮在斝有牲如山兮樂侑以雅徯神之來兮臚驩
亘野妥且娭兮沛風馬巳事又再拜爲送神之歌曰
醊神兮叩神捎魖兮父母我民水不湓溢兮旱不
惔焚我穡之好兮我粒之陳枹鼓卧兮蠭無屯馨賽
具兮子又孫歸福我公兮無圻予過而聞之竊謂虔
爲盗淵非一日積怯吏視魚肉唫呻猶越人瘠一不
以寘褢猛者日尋干戈而乍伏乍嘯莫得蹤緒譬之
毒草妖鳥不可勝去孰知吾許公弭盗自有神助乃
爾耶案神能效異於灌將軍則當先秦血食自古諸
布諸嚴之属綴祝官者甚衆至漢或存或毀後人巳
不能名其神獨神庇於遠歆於遠更數千百年介然
有祠所憑久而靈其理宜也故申之以銘曰
石疑其氏以固爲諱逢灌而傳涉唐則遷新廟莫莫
許公所作始佗臣漢有使無戰灌定豫章至贑之鄕
規欲取粤恐坐專伐屑然有聞瀝酒還軍舊載南征
失誣相仍継歌以詩用破群疑
休寧縣校官碑
學之名自帝有虞始涉夏子至周而選造棘寄之法
大備稽之經傳獨魯泮水鄭鄕校廑傳猶未能免子
衿之刺三代尚爾况後世乎漢興詔令長擇其民上
属所二千石遣詣太常受業博士弟子員多至千人
而名存實亡諸儒但顓門教授士之講肄於學官者
舍文翁之蜀亡稱焉郡尚爾縣可知也夲朝大振文
治更三四世而天下縣始皆得立學蓋黨庠遂序之
遺意然千室之邑間者闕然不誰何敗屋數椽立先
師象廑能行春秋祭菜事庠聲序音泯如也新安領
百里者六休寧最大宜有學而亦無以應令爲見大
夫者併肩立莫肯垂意肯垂意者又病力不足紹興
六年南蘭陵陳公尉縣實能以經術文章起人慕心
凡邑秀民争北面講席戶内人滿率坐戶外後至或
以無地莫能聽則相與言曰師如是吾䓁不于學可
乎乃度地於縣南以差出錢爲夏屋五十楹殿居中
問荅有堂退息有舍門廡炮湢榱桷井井口體百須
無器不具基於次年春正月成於秋八月又斥其贏
買書千餘卷陳公日日來與諸生論說自尭舜至孔
子不脫口一經指畫輙得翰墨畦逕邑故應鄕書士
不半百自是常過八百人拔第于廷者踵相躡休寧
之人益以鄕學爲先務蚤夜弦誦洋洋秋秋有洙泗
之風後二十有二年予爲其州邑中彦鄞尉吴稱道
校官始末求書其事于石越數日貢士陳篆與其輩
行九十有八人紛袍歴階請益堅予學無夲原不足
以增所聞提筆紀實殆不可固拒嗚呼士之學者非
以絺繪章句爲梯禄利也修其身有以及諸人齊其
家有以化於鄕諸君以孝悌之道行于閨門讀聖賢
之書逹則措之事業必有大過人者然後爲一國之
善士夫呻其佔畢而行如市人吾黨之恥也今編列
民不知遜畔折劵之說争錐刀之末以投缿爲能至
不幸有沸鼎之謗諸君當以所聞於師者爲其鄕一
洗之
盤洲老人小傳
盤洲老人洪景伯名某初名造字温伯亦字景温饒
州人高祖行第八妣章氏夫人曾祖考少保妣何氏
紀國夫人祖考太師秦國公妣董氏秦國夫人考徽
猷閣直學士兼直學士院贈太師魏國公謚忠宣妣
沈氏魏國夫人洪族夲居徽州唐末避亂徙樂平之
東七十里曰巖前曰洪源凢百餘家世世業耕桑高
祖志操不群力教二孫欲振起門戶自巖前常以幹
至郡去郡四十里曰滃港舟過之愛其水朝山遠可
卜宅兆於是每歸必以魚塩遺主人雷氏歲久浸熟
秋成則買榖百許斛分寄諸家嘗置酒聚其族曰誠
慙歲以榖相溷欲謀數丈地自作倉以貯可乎皆曰
諾獨一叟持不可或言叟性木彊不可回唯婦言是
畏因餌嫗雙縑嫗譙其夫曰洪八翁往來吾里如骨
肉求一片地奈何不與叟即呼人書劵相授高祖疾
革命家人曰葬我必於滃港倉下後世青紫當不絶
後十六年當元豐乙丑伯祖給事中始以進士起家
又三十年政和乙未忠宣公繼之又二十七年紹興
壬戍某同元弟遵中博學宏詞科後三年乙丑仲弟
邁繼之給事之後官者七今一人存忠宣之弟姪官
者九今兩人存子孫曾孫官者二十六今二十二人
存皆高門澤也忠宣在南荒常歎曰秦氏置我死地
曾祖潜德燾後禭章無因齎恨泉下矣某旣點西府
納所當轉官匄高祖䘏典且奏臣下延恩雖極三世
稽之故事亦有特貤之伯叔父表兄弟者
上惻然賜可諸公議以大夫告第會同列銜曩隙諷
中書閻舍人安中爲繳章謂人臣贈四世僣也某聞
之即上䟽乞寢前請且俟罪閻亦坐它事即譴斥差
之毫氂不獲伸先志而彰祖德初忠宣連仕浙部因
寓秀州及持節使虜某時年十三奉秦國歸鄕以俸
入在秀州侍魏國以往凢九年魏國棄諸孤仲舅博
士公使奉喪來無錫依外氏以葬時河南復爲王土
嘗擬宰臣賀表以齊人歸鄆讙之田對宣王復文武
之土舅氏愛其語謂某曰甥若加鞭不休詞科不難
取乃同二弟閉門習爲之夜不安枕者餘歲旣試偶
中選宰臣進讀制詞
太上皇曰父在遠其子能自立可與陞擢遂得勑令
所刪定官次年爲正字忠宣南歸即去國某以奉親
自列得通判台州甫終更英州之禍起台守撰彈文
迎秦意秦嗾言官上之坐免官又九年忠宣薨服闋
知荆門軍徽州提舉浙西江東常平以戶部郎緫淮
東軍馬錢粮符離甲申之役緣淮列戍襁負來歸者
𬒮相属共億之費數倍左支右吾僅逃乏興就遷司
農少卿還朝以太常兼權直學士院又權禮部侍郎
元弟罷同樞時相爲某蘄去天語令安職後三日與
右正言尹穡宿直同賜對選德殿
上謂穡曰洪某爲人温粹文詞有用論事皆可行褒
奬至再三穡出驚歎曰聖眷乃如此言者知旨意於
是無相撼心閱月遷中書舍人兼直學士院如故湯
𡵨公策免聞侍御史晁公武嘖有語相擊因奏乞身
上曰前日公武云湯思退有罪而卿稱之爲大臣制
詞中無譴責一語乃其死黨朕曰朕令作平詞非其
罪公武執彈章在手乞留榻後巳却之且徙置戶部
矣胡騎嵌淮不退王師未解嚴某獨當内外制兵事
反覆書詔填委或一日屢易旣尋盟首爲賀生辰使
上謂副介龍大淵曰前日洪某侍玉輅上見其容貌
甚悴豈有聲色之奉邪方欲大用之可往諭朕意令
其自愛某荅之曰家素無侍妾近以法服執綏車輅
撼頓失其常度只尺天威有戰慄之色所以顔狀如
是使還爲翰林學士仍兼中書舍人輔臣奏自來無
翰苑下兼西掖者
上曰洪某在後省甚振職且要其整頓綱紀故事給
舍繳駮施行者皆封付三省秦塤提舉太平宫某奏
秦檜欺天盗權戕害忠直當錮其子孫若一人奉祠
則其黨皆有彈冠之興源不可開即時御筆依奏
乃封付某明日召對
上曰所論秦塤甚當異日有繳奏只批敕以來不湏
聮章雖朕意所向而不可行者但論之盈旬乞免兼
&KR1348;
上曰執政有闕朕今用卿遂僉書樞密院
上語二參政曰三省事與洪某商量早朝遂不先退
東西府同班奏事自此始閱兩月除參知政事中旨
朱彦宗知婺州某執奏彦宗雖故翊善子娶長公主
女家居婺州此命若出將駭物聽遂改泰州四閱月
拜尚書右僕射兼樞密使術士薛言中出入御史劉
貢門下同貢子爲人求官於樞密使汪明遠事泄汪
送之臨安會奏事
上譽貢能治錢塘寄囚事云適巳擢爲殿中侍御史
某因白其過且言除書未啓當封還
上曰卿如此無隱向來宰執所無貢遂罷道人皇甫
坦以方技進嘗與右史陳天與同坐客舍典謁者導
陳先入坦怒不同升厲聲咄罵奮而來前探懷出一
餅相遺某擲之地曰君誠有道者何不學吕洞賓韜
光塵外而僕僕朝市正雖仙食非所湏麾使出翼日
某奏通國以神仙待皇甫坦不識聖意以爲何如人
上笑曰頗能布氣治病爾昨日中宫賜以酒陛辞時
巳大醉言不倫所以如此某在位才百許日春多雨
上迎天笁佛請霽天厨進素食某以爕調無狀獨章
乞罷出
上慰諭使安職諫議大夫林安宅侍御史王伯庠巳
乘間見攻上隨事詆之安宅至居家待罪遂以觀文
殿學士提舉外祠明日
上謂參政葉子昂曰宰臣奉公守法純誠不欺近年
無如洪某者臺諫搜索細故不存公道安得如此人
而用之某嘗指陳殿中御史張之綱之失
上以謂敢理會臺諫事獨立無私終夕爲之喜旣而
劉貢又去故言者相憾不遺力不數月除浙東安撫
使林時在政地語人曰洪某若來奏事即避之俄而
殛于筠某到越歲有半復奉祠時仲弟在西掖
上曰觀文在朝肯宣力林安宅懷姦不能容今以三
請去姑從之有大藩闕即復用矣旣歸得負郭荆棘
之地百畝雙溪夾岸列岫如屏障尋花問柳移徙封
植風亭月觀以次興作杖屨消搖心忘其歸天光委
照察浸潤謗傷使得終老丘壑幸矣哉因葬萊婦效
漢人立雙闕綴小傳刻其上
盤洲文集卷第三十三
