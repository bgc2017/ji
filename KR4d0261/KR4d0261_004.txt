盤洲文集卷第四
詩五十六首
送范子芬赴浙東機幕
男兒三十冨春秋況復才華出輩流傳家不墜右丞
相入幕少佐東諸侯梅花頗惜詩人去草色正牽行
客愁脩禊蘭亭訪陳迹應懷同醉仲宣樓
送季元衡教授赴調
三年淹講席斗酒動離情此去登臺省諸公熟姓名
驊騮看地絶鸞鳳爲時鳴春日西湖上煩君一寄聲
送石初平歸四明
析別梁谿七換春海邊相過意能勤袴𥜗不羡千金
子簡策無慚萬石君豪氣掀雷須給札他時修月待
揮斤鏤衢又揖東風去情話無人可夜分
送李相之提幹閩中十二韻
官柳訖春事落絮東復西門外高軒過行行將何之
七閩繍衣屬非如州縣卑少留長者轍酌酒語別離
五年宦他壤一面即故知辯囿麈仍落詩壇襟屢題
撞鐘問今古邃然五緫龜迢迢千里去風過衫裳吹
我亦及更書歸耘楚江涯河梁携手歎參辰後難期
曼倩寧自衒長卿固同時征途愼勿遽會看軺車馳
題左逹功秀才桂香齋
小齋面蓬瀛昴霄得雙桂黃卷對聖賢欣然有餘地
筆端妙言語挾此波瀾勢熒熒百鍊剛自是青蓱器
衝星不我識鉛刀且争利于今修月手益振陵雲氣
明年廣寒宮聲名郄詵似歸來八桂鄕浮丘挹仙𬒮
還李舉之太平廣記
稗官九百起虞初過眼寧論所失誣午枕黑甜君所
賜持還深媿一瓻無
酬光吉叔用前韻見寄
怨鶴今誰侶馴鷗詎可親頗思同渌酒久已厭紅塵
歸夢常通夕微吟漫惜春床頭易在否觸手不應新
次韻蔡瞻明雨中書懷
梅雨冥冥晴復隂小軒終日起歸心自憐宦業初何
𥙷獨喜交情久益深憶得微醺看錦瑟媿無好語比
南金青山千里江南路它日郵籖幸見尋
贈傳神陳秀才
舉世人心別端如面不同山川險難測筆墨思何工
未索形骸外聊先阿堵中自憐無骨相不到漢南宫
次韻向憲見贈三首
理財無管晏言利析秋豪吐論千人廢摩空六翮高
未簪安世筆先佩吕虔刀楚澤東風勁寧辭攬轡勞
四望荒樓觀登高動土思山川相映帶桃李巳紛披
漢節人重仰黃陂世莫窺三章堆錦繍唐突古西施
河東空有賦人不道楊雄貴賤雲泥鬲寅緣井邑同
平番依列宿談笑霽威風終頼帡幪力能成尺寸功
次韻向憲道中偶成
四牡馳原隰侯邦害必除疲民端可念苑舍未如初
消息三春異創痍二紀餘君王心在遠諭意倚相如
聞景嚴弟遷西掖并寄景盧
俛仰梁谿歲幾寒向來墨沼巳中乾傳家紫橐榮三
子得路青雲喜二難爵位方知稽古力論思當使覆
盂安自憐骨相宜塵土那得絲言動筆端
次韻向憲留題荆門惠泉卒章見及
對泉一洗心如水誦詩三歎顙有泚字比渴驥駸駸
來文如翠㶑鱗鱗起皇華轍跡環諸道濟物良籌載
襟抱䨇泉復見等故人竹馬兒童半羸老吾君豐澤
要下流慚愧長瀾力不侔一方始此一滴潤千畝長
有千鍾收去瘼未盡惠未施可使剜肉生新痍塵埃
滿面語甚悪虚辱逢人說項斯
獨步惠泉用石刻中韻
拂崖看古字倚策仰前英雕章細細讀清思源源生
文傳峴山石句敵渼陂行一字或華衮五言有長城
林蟬衆作噪下里羞混并坐令蕞爾國宇内渾知名
兹泉發地脉有玉潜山庭神龍職何護老蚌呈煌熒
楚人力水耨倚沼仍畦瀛觱沸晝復夜輸出無窮聲
演迤清漢接旋折數日程膏潤亘原陌糓價年年平
非才忝敷惠下考乃爲榮疲民未擊壤循吏難聮横
獨行挹淸泚誰與論丹誠銷憂頼季雅遣興煩客卿
信美非吾土千古仲宣情
楊元素題蒙泉詩云源有雌雄分碧白注謂
南泉色白爲雌因爲之解嘲二絶句
小孤寧有匹織女自無家浪比人間世增添白玉瑕
雄風波不動雌霓影空垂欲洗蒙泉謗須刪蜀客詩
曲水
杯去渾無勇退時偶然遇坎亦安之不教坐有獨醒
客便與投醪倒接籬
金蓮
綠衣黃裏水蒼笄朝暮凌波步武齊一種清高樂泉
石移根不肯汚塗泥
古柳
異時古木蔽巖阿去盗來兵厄斧柯老柳如龍壽千
百獨全煨燼傲清波
同姚當可胡元質錢舜仁張昭甫遊上泉
避暑遠簿書尋幽踏菅蒯寒泉浮玉根巨石開眼界
靈湫幾千年洗盡塵土礙老藤走長蛇茂木欹翠蓋
掃葉坐水旁可喜此風快炎雲不能神潜蚪祕竒怪
滿酌白玉鍾嚥甘猶沆瀣何如習家池舉鞭同倒載
次韻朱宣州見寄
十載䔥䔥麋鹿姿那知出守得同時黃山白水空孤
諷疊嶂雙溪屬好詩擊柝暁傳邾子國舉鞭春到習
家池只今霖雨思賢佐會見絲綸下玉墀
謝景高兄惠魚蠏
霜風激水蠏舍寒漁火獻俘淸夜闌不亨五鼎若賖
死使之骨醉尢加餐尺半之魚鱗六六同入糟丘隨
小牘鼎來兼味口流涎可使盤中食無肉潯陽從事
姿南金高山調古誰知音寧同娵隅作蠻語生憎郭
索多躁心簷頭雪消春有意洗盞開尊宜一醉持螯
頗憶左手同尺素不妨時遣使
送唐左史紙墨
黃山竒峰三十六聳壑壽松多節目真工曲突掃芳
煤介圭拱璧陳玄玉淛河千里兹濫觴萬糓之皮搗
冰霜肌理細膩色白晢蜀網剡藤難鴈行使君來自
岷峨麓曾賦客卿朝奏牘細字不作蠅頭書高文冨
有牛腰軸向來平步第一螭勇退宛在番之湄陶泓
毛穎幸旅進快寫元和聖德詩
送李泉
周人九府有圜法漢京金布在令甲炊炭治鎔多亂
真紛紛輕薄如榆莢即山不復私下臣張官置吏幾
王春君子謂之阿堵物方兄不知何許人十羊九牧
其弊近談何容易趣銷印事權頓使歸民曹鼓鑄伊
誰察諸郡詔書豤豤修廢官諸公争言隃度難向來
矯枉亦太過疇咨英俊乘輶軒鼎新能事推心計貫
朽不須夸古始共瞻使者振繡衣曾見真人興白水
荀卿自有冨國篇高視管蕭宜併肩錢流地上小小
爾便合論思雨露邊
江州塵外亭
使君人物風塵表亭下纖埃遠白蘋佳傳𬗟懷方外
友漫郎端是社中人山光水色長排闥鵠侣鴻儔已
卜鄰莫語軟紅車馬客香鑪峰下有遺民
喜景徐作小圃因懷東閣二絶句
數頃澄湖練有光小亭處處得疎篁夢中春草多佳
句一洗塵埃速寄將
白白朱朱手自栽兩年憶著滿林開莫教童稚輕攀
折惜取濃隂待我來
次韻董伯魯
讀破群書有遠謀逢時便可動凝旒不辭巖邑千山
險肯作鈴齋十日留辯舌未容蠡測海歸心已夢蝶
爲周松關萬一逢佳友爲說相如故倦游
端午日應賢小集戲用坐中語
短檠長憶桂巖東翰墨新來莫論功日日簿書成俗
吏星星鬢髮逼衰翁公祠難緩三人帶小壘聊吟一
馬騘共飲昌蒲修故事山肴野蔌是家風
次韻黃子餘惠雙井茶二首
荻花楓葉醉爲鄕每憶臨分一鼎香枉費光隂驚老
大略無治行媿循良歸心來往雞豚社淸思消磨鴈
鶩行且喜弦歌餘樂地好詩句句挾風霜
峰横萬仞臨雙井調護旗搶春怕深白雪有芽鷹作
爪黃梁無夢蝶何心聞名可信非虚語知味端如賞
好音秖欠谷廉一杯水未能相就盍朋簪
送范至能
愁雲暗千山欲雪意未歇雨脚侵夜分鷁首勇朝發
軟紅英俊林定不冗干謁磊落胷中書高談傾上笏
結駟映天街登瀛有仙骨摩娑先友碑姓名或湮沒
却顧浮丘亭寄聲頻日月
次韻王偉文二首
山城碌碌負魚符尺五家園好坦途可惜光隂迷簿
領漫無惠露到樵蘇雞豚小社元相接鷗鷺新盟不
敢渝莫話彈冠仍結綬秖宜襏襫與夫須
衒石難夸和氏埸揮犀久避蓋公堂筆端風雨真無
敵紙上寒温細作行結屋競傳千畝竹奉祠聊對一
爐香朝中環賜無虚月遥想眉黃己效祥
次韻程觀過
山城寂寂簿書稀梅際春風一夜歸忽喜烹魚中有
得恍然揮麈久相違折腰豈愛蘄州竹問漢須尋織
女機竒絶黃山待佳句何時小雨濕征衣
和州
歎息和州事腥羶未易除驚濤飲胡馬壯士葬江魚
列戍俱奔命斯民不奠居元戎猶擁鉞資斧定何如
三將
鼎立淮南將胡來競退師折衝潜白羽告捷閙黃旗
巳報瓜洲敗還驚采石危邊防恃天塹百萬豈熊羆
胡虜
胡虜猖狂甚妖星近日畿俄聞佛狸死不得帝羓歸
虎旅空增竈狼狐爲解圍人人說恢復進退在投機
詹氏仁壽軒
脩竹林林貫四時厖眉扶杖到期頥子孫長憶當年
事留取軒楹客賦詩
道中懷景盧
宦路多暌別春游鬲弟兄頻年再登陛十日又離京
吏責倉臺少官曹省闥淸床頭何夕月冷話聽殘更
闡陽驛二絶句
略略春晴天亦慳雷驚雨作轉頭間浮雲又逐東風
起不見前山出髻鬟
觸石泉聲高下聞曾將兩耳洗埃塵相逢尊酒今誰
侣細草靑花是故人
次韻范守翠微亭
帶郭長堤十里春是中佳處外風塵層層危磴渾依
舊一一高亭巳斬新領略江山初縱目剪除荆棘不
勞神携壷一笑須投隙官事何時可脫身
次韻施德初遊齊山
詩塵誰復數齊梁小杜文章楚大邦曾爲黃花酬九
日至今陳迹擅三江新亭高下依喬木遠岫參差進
曲牎著屐與君時茗飲後車何必酒盈缸
再賦
向來胡馬遠跳梁奔命紛紛不一邦景物何期新斸
壑夢䰟猶自怯防江看山小隱紅蓮幕批敕須臨靑
瑣牎無事肯來文字飲爲將紅酒倒鵝缸
喻江寧欲遺蘄笛辭之
蘄州美竹今古名白雲吹裂笛一聲臞儒所對筆墨
客長物虚尋疎比僧還君不用君莫怪綺牎辦得千
金買誰與移根到草堂它日風來聽天籟
烈士
烈士死知己交情重同心反眼如不識怨深恩更深
憶昔邂逅初一諾百黃金口血顧未乾舊盟何許尋
景盧自右史假北門出畺再用前韻
漢節螭拗出青氊映父兄天方摧醜虜人巳望神京
使指今兹重邊塵定可清歸來陳口伐蓮燭問嚴更
聞應賢景高文特少張景孫同客景盧官舍
使回親舊集虎穴問穹廬半夜櫪喧馬高秋盤進魚
真成聚東井誰復話南徐底事桃源客新來書也疎
左舉善求草堂詩
孤山佳處着茅廬飽看雲煙自卷舒莫向淮南戀戎
幕松關恐有絶交書
次韻景裴贊喜農扈之除
北固金焦顧眄中裴回於此再隃冬徒勞金糓供諸
將未有田園問老農且喜邊亭罷歐脫不須水戰習
蒙衝九卿巳媿班行忝敢向明時歎不逢
荅木緼之用前韻見寄
魁星秀句挾東風便覺陽春變盛冬媿我供軍儕絳
灌羡君汲古到羲農北隣再講衣裳會京口今爲冠
蓋衝已具扁舟勇歸去粲花清論度難逢
得江樓
官事何時了憑高思豁然逐江開北戶望岫頓脩椽
繁卉渾相亞新篁便可憐歸心入春夢巳遶故山前
花信亭
解報花消息江邊有好風吹香四時別問訊幾人同
梅塢難藏白桃蹊豈借紅但能長檢校定不酒尊空
小雨同裴弟深甫堅上人登新亭次韻
移梅種竹趁陽春舉目江山發興新曲檻疎牎那草
草飛簷碧瓦巳鱗鱗鼎來好語酬佳景更有高僧話
净因步屧躊躇烏亦喜不嫌風雨墊冠巾
春雪再作戲成絶句
常年窮臘無一白盈尺冬來巳屢書底事天公太手
熟又同春絮到階除
寄題陳阜卿揔秀堂
佳麗并包地曼花子夜香望中團野色塵外發天光
小隊高牙駐輕裘淸嘨長故應堂上燕相與賀雕梁
盤洲文集卷第四
