盤洲文集卷第七十五
墓誌五
韓承議墓誌銘
韓氏自忠憲公以進士起家在仁宗朝參大政其稱
甚崈贈太師諱億有子八人逹者半曰知制誥諱綜
曰司空康國公謚獻肅諱絳曰門下侍郎諱維曰司
空崇國公謚莊敏諱縝襲貂駢簮天下尊企莊敏生
太中大夫贈正議大夫諱宗武正議生奉直大夫通
判洺州贈朝議大夫諱璆是爲君之考君諱黯字少
汲其先盖真定人自忠憲居京師遂著籍君藉蔭入
官調萍鄕尉禽盗满品遷右承奉郎僉書連州判官
廳事改廣西轉運司主管文字通判廉州肇慶府德
慶闕守遂攝府事又攝南恩州六遷至右承議郎紹
興二十三年正月戊戍卒年四十九妣榮氏曾氏皆
贈恭人娶李氏大理寺丞處廉之女封孺人二子長
元鼎次元龜元龜先亡君性精敏遇盤錯自喜以興
利去害爲巳任見居官選愞者與民之所戚若疣贅
在體必欲抉去之猾惡吏脅息不敢爲非然根於忠
厚嚴而不刻在桂辦職有聲一時上官多聞人争令
出其門下在廉關决得其平德慶守貳交惡事廢不
振君至剔磢一新初公量踰制輸一耗三吏復並緣
乾没典負者肆其擾君毀量息弊檢覈常賦無所漏
失遂罷貢金之歛朘折租之直仁枯鋤彊公私盈足
瀧水陁氏淵藪流逋奪民田鹵子女設牢檻榣毒一
方莫敢牾君捕置于理百姓件其治行匄諸臺聞之
俾即真時連帥方公雅材君相與推挽請于朝報未
下至南恩不數月而死方公既遣君之猶子護柩念
其子少而故鄕未能歸也則爲買地于廣之番禺縣
王置原凡窀穸之事具爲區處以其年四月庚申葬
之復具石俾文而納諸壙使其孤異時瞻拱木議歸
葬有考焉銘曰
韓胄諸姬顯于宋之興垂祉續休代有名公卿裁犀
断蛟君發其硎曷卑以材而嗇厥齡有欝彼阡知已
所營後人其昌視文斯銘
第三子墓銘
予佐天台郡罷有日聞家君謪英州理装亟行時弟
三子病創甫痂落次婺女内子病且棘呼七男女與
之訣獨是子傷鯁不自勝憩旁榻涕泗交下既少間
予取捷道趍家君寓所及之豫章諸子奉其母還吾
鄕閱月有執書汗而前者言吾子創之毒未蕩治隆
暑登道邪熱中藴痁遂痢咽不粒者浹辰矣居頃之
別膝下回見吾子尫然存其骨喜吾之歸則強内糜
飲匙匕必吾親授斯湏不許離去日&KR0628;則命乳保拂
笙枕以俟如是者二十日氣垂盡猶取松桃薦茗以
進我忽曰我頭瘮然隙中得無風耶掖之起絶矣吾
子名摺字習之五歲齒二兄從師即加巾不肯丱䯰
爲小兒狀誦書酬對必欲偕仲氏或疾病休止則咨
惋以爲不能及苗而不秀命也夫其生以紹興十年
九月之六日其亡以十七年八月之六日明年某月
某日葬之滃潭祔祖之塋也父鄱陽洪某爲之銘曰
婺女之泣豈將與母暌乎豫章之役豈忍死以俟吾
之歸乎孰知夫彭殤夭永之齊乎則吾能無悲乎
叔父常平墓誌銘
紹興十九年八月壬戍前提舉福建常平事洪公卒
得年六十既歛猶子某日往哭退將比輯公之胄出
官行俾其孤逸求聲於文者誌之逸拜曰逸將以今
之十一月壬寅蕆大事苟遠取逹官聞人懼不及期
敢以屬吾兄某辭不獲乃爲之文曰昔包犧氏既衰
共工氏以水紀伯九域共氏其後也後世避怨爲洪
氏在吳有廬江太守矩在唐有集賢學士孝昌五季
亂始自歙徙名數於饒之樂平又七世始家鄱陽諱
某於公爲曾大父生贈中大夫諱某代有芬懿薰範
䣊閈中大生公之考諱某至給事中終徽猷閣待制
荆湖南路安撫使贈左光禄大夫政和中給事公歷
三院御史拜瑣闥立朝八年公入國子學磨礱涵浸校
官第文屢占異䓁以蔭授承務郎監在京草埸淮寧
府工曹以給事憂去没喪監洪州苗倉江寧府司錄
京東制置司幹辦公事通判密州劇賊丁一箭王大
刀衆數十萬掀郡邑圍城七日矢石旁午樓櫓摧塌
公登陴勵衆矢着右股無懾容乃造氊笆木架爲蔽
扞守者頼之夜遣壯士火營毀其攻具賊不酬欲而
去密人德公歲時蒸嘗之入通判江州未行丁張夫
人憂没喪主管江州太平觀台州崇道觀四滿秩又
通判鄂州未行擢提舉兩浙市舶賜五品衣魚遷提
舉福建常平茶事福州民張圓覺自言遇鍾離先生
授以五花杖因&KR1524;髮從浮圖教頗能談人往來證甌
粤禨鬼媚佛一咻千煽閧然神之謂之張聖者扶携
耊稚丐庇澡雪至暍殕道上無退心嘗欲作建州大
中寺齊民罄委貲積日薦百万惡少年板名伍中潜
有不逞謀它在位者冘豫福禍茹不敢宣公斧其杖
迎刃而碎惑者始靖遂以狀聞驗治抵法攝行憲事
半歲多所平反公自少棲心禪宗在建康日從南遁
銓公遊嘗夏行縣犁明陟山日初吐輿人呼蓋聲受
虚谷豁然有得遂稱一了居士板輿飬缺即坦坦無
宦游意庵居窮山蒲茵楮帳而巳嘗識于壁曰山居
不問人間事飽飯支笻看𥙷籬不治官簿十有四年
朝廷休之起貳武昌先葬元配於城東懷德鄕之上
福里公自爲壽藏閩川代還乃簡材市甓欲營道院
於墓側曰軒裳非我嗜也將晦遠人事常羊餘景不
幸遇疾既亟家人欲禱釋老氏公曰死生夜旦爾何
禱爲將易簀召薦福道行師與語世間法寄禄七遷
至承議郎既納禄轉右朝奉郎公諱昕字光佐母張
氏永嘉郡太夫人三娶皆王氏前孺人真定府路安
撫使贈少師夲之女通書能文尤尚笁典盛年去粉
黛之飾自號寂照道人次孺人提點江西刑獄汝舟
之孫亦先公沒今孺人其娣也男右從政郎鑄錢司
檢踏官逸五女長居室次適左迪功郎建州州學教
授李綺餘尚幼孫男三榗檬女四公色温氣平喜
愠不形於顔口無讇言接貴賤尊卑一如聞人一長
不啻己有在閩部中官属有獲譴其長者必曲爲營
護凡居官不爲驚人耳目事以壓衆牽譽去咸思之
爲銘曰仕不汲汲西都之揚丁年聞道襄陽之龐晚
遻其時弗高厥飛人以拙歸一笑領之天不祉公公
則無憾琢辝于石式欵其坎
趙孺人墓銘
有宋賢宗室女出自永熙陵蓋漢之六世孫湖南部
使者士鵬之第五女年十有八爲我伯父桂林郡通
守番陽洪公諱昭之冡婦江西部使者屬諱壽卿之
継室有淑行馴德詣于上下人不見其愠容予群從
兄弟三十人君爲丘㛐合貴賤指三千譽之一口&KR0666;
表州里聞者皆賢之凡十三年而寡人以君華年妍
狀必不久於洪氏旣三年湖南公守臨川遣其弟迎
之車乘鮮明甚都既至綺寮廣厦絲竹攅耳頥指如
意方擇賢士爲匹偶君誓而弗許曰姑老矣二子童
騃不敢以累老者父母百方不能奪俄豤請而歸入
門欣然不以見紛華而改其操桂林公沒世久王夫
人齊家井井有條序而貲橐不豐江西君無同父弟
闑以内惟婦姑數穉人其&KR1254;漻不可一朝居而君泰
如也時節宗戚相問遺君不少闕厈簮珥囊衣自辦
不以告其上或遺之鮮衣必獻諸姑有副而后敢服
姑疾煑藥進膳不懈夕則侍寢有間而后敢退掃一
室夙興誦旁行書巳則閱稗官說有他出二子誨其
箴縷之事常在側家塾晚休必使誦書于前其遣閑
謹獨之術如此與諸姒不啻若同産以斯湏不見面
爲懷遲明女奴絡繹訊興寢狀既盥接踵省問移晷
不忍散否則争相迎致趣之者𬒮相屬步搖所向和
氣隨之東往則西怨曰奚爲後我無少長剛柔咸慕
而歸象之女嫁矣其節益堅紹興二十八年七月巳
巳食於姑前失匕筯而瞑年三十有八尊卑内外哭
之過乎哀槦其息也㯍其庶也右承務郎汪德䡥其
倩也次年十一月甲申封於郭外土湖之隂其皇辟
之宫也昔魯襄公三十年宋災火至伯姬之宫左右
請避之伯姬以不見保傅之姆夜不下堂遂死于火
孔子賢而閔之其卒其葬巳見於春秋又書其謚又
書其送葬之卿盖汝墳漢廣之風日衰鮮克以禮自
防况於諸侯之女乎今臣室名門華衣螘食圖史不
關其心悍妬奢淫者多矣况於天子之裔乎此而不
銘孰可以銘銘曰怨耦偕老冶容壽考緘恨重泉嗚
呼天道
鄭宜人墓誌
有素冠踵門遥望文書銜䄂謁入則孫君某老也升
自賓階予敷席肅之坐作而曰某老不孝之罪上通
于天每生衰絰中不可復名爲人昔者母氏常曰吾
與汝兩家大父俱以儒學射科帥節州符丕受光渥
汝必強學趾美母作前人羞某老年益長業益不成
以墜我母訓既調建昌司理參軍母氏則曰彼染珥
茟之俗多椎埋姦典獄之責重汝狹中不善媚上官
弗戒且賈旤某老又墜母訓不能書紳三省考满未
得代遭誣成獄以囚服往母氏方枕疾聞之寖劇某
老碎心齰舌懼不一見慈顔即日取爰書自誣而母
氏終不能起鉅創沉痛不若速化跼蹐天壤何以贖
莫大之釁獨求文納壙使壼範振白於後庶幾少塞
凱風寒泉之思復念曾大父太中公繇臨眗徙江陵
有田荆門而少師公墳墓在焉吾父客番陽十五寒
暑與公里門相望今陸走二千里泣血護櫬歸窆大
父之塋之側復在公封内敢以銘爲請予既際孫氏
父子於吾鄕又將假守其鄕無說以辝乃受其狀而
叙之曰宜人鄭氏嚴之建德人左朝請大夫知宿州
諱弇之孫江陵丞諱續之子左中大夫徽猷閣待制
鄜延路經略安撫使贈少師諱琦之婦右朝請大夫
知汀州祖善之妻四男長某老以建昌故貶秩一等
爲右從事郎次彭老右迪功郎監南嶽廟先卒次亨
老將仕郎次永老二女子長嫁進士李良翰次未笄
孫男二人女二人凡爲孫氏婦四十有五年從夫爵
三受封自孺人爲宜人以紹興二十七年四月十六
日終其壽六十次年十一月甲申葬于荆門之長林
縣白楊鄕柘子步初宿州以女女少師有賢行是爲
越國夫人孫氏嘉夫人之德欲締好於鄭越國廼擇
其姪以室其子宜人在家警慧柔靚不流侈習喜圖
史箴戒之書既嫁不以世&KR0666;而簡尊卑之禮謹謹婦
道不見缺虧省問燠寒抑搔苛癢退則臨滫瀡薑桂
之事宗族稱焉靖康之難汀州官于汾寇至將閉關
宜人曰老姑鬲遠必子孫爲憂事急矣母特俱死君
守職不可出我則擕帑去之遂蒙犯犲虎﨑嶇走家
越國相持以泣倚門之念猶不替宜人委曲寬曉居
亡何汾州更盡還當是時微宜人老者幾不能生盗
亘江漢盡室順流而下旅食三郡伏臘不腆宜人衣
麁食惡不槩懷及汀州三仕半刺史家道少振宜人
益霜儉服飾不事鮮好持不殺戒豆無貳味信釋家
者之說旦旦取其書誦之訓子弄孫仁浹婢御無毫
髮冒疾心汀州老於宦途多内助也予聞宜人甚愛
厥子而建昌亦孝世無鍾離公弗使脫幽圄以憑歛
其肯惻然於陸氏一杯羹乎哀哉乃爲之銘曰
孰衊其子使母戚以死闕地其從姑兹惟受祉
盤洲文集卷第七十五
