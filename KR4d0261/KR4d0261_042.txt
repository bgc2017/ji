盤洲文集卷第四十二
章奏二
招安海賊劄子三
今月二十七日據海船徒黨丁十二潘成陳十二賫
到頭首人殿前司遊奕寨效用王先等狀稱各有老
小無所供給兼爲請受不平逃走鄕下作買賣爲活
爲見官司收捉緊急難以存居因而往海同百姓一
行人船只借過往船隻米粮供給口食即不曾劫盗
官司物件先爲見今年四月内得蒙都督相公鈞旨
羌出朱清訓練張弼秀才㳂海招安作過之人仍賫
夲府黃旗一面上書江淮都督相公招安在海作過
人船并牓文㳂海處貼掛是先於今年五月十八日
在海洋行使舟船到地名洋山收取水漿喫食只見
土豪陳立舍前貼掛牓文係是江淮都督相公鈞旨
招安榜上稱說日前在海作過罪犯一切不問是先
當時收榜上船說諭衆船首是江淮都督相公有榜
招安船衆人伴即便依隨先等有船一十隻計八百
餘人當日行使舟船到大七洋内仍見諸處寨下官
船不計其數隨後趕捉先等船隻至晚日夜失䑸各
自分散不知衆船下落先今賫押人船二隻面闊一
丈八尺計一百六十餘人舡上有軍噐家事等投獻
都督相公府充水戰軍前使用先船内有老小單身
難爲看管乞差夲府訓練官前來㳂路管押人船到
府參候指揮臣以事非夲職不敢輒受令徑詣都督
府投狀其人云在明州時便有意招安但以路遠難
通來時船主令抱狀投告緫領恐前途艱阻身到行
府不得乞緫領所差人管押人船前來不願官軍同
去臣憐其來歸却恐軍將貪功妄行擒捉遂受狀羌
人押兩名取船押一名往都督府方欲遣行之間忽
云一人在路爲水軍所擒一人以此潜匿不敢出臣
恐其人猜畏舟復藏避遂請到水軍統制馮湛詢問
事因馮湛云海道與賊船十隻相值獲其三隻追五
隻至明州洋沉船而遁其兩隻不知下落今所投即
此兩舟是日馮湛管押捉到賊黨入城在路逢見同
伴一人遂行擒下馮湛旣押所擒一人到臣官舍所
藏人亦隨後前來臣遂喚三人到馮湛之前馮湛欲
借船一隻管押兩名前去取船其人云只乞緫領差
人自行駕船限在來日到岸馮湛見其言如此遂稱
更不前去臣所慮官軍利其財物别致生事或賊黨
驚疑移舟它往遂更不令馮湛管押又慮其人反覆
再三以美言啗之云汝軰多因商販折夲無路得食
不得已求生國家愛惜人命夲無殺意番人投降尚
自各與官職多方存恤况汝皆是夲朝人民都督府
已有旗榜招安汝軰遠來自投定作好官不湏疑慮
更生它心其人拜謝臣各巳犒設即差夲所使臣任
慶同兵級三名管押潘成陳十二前去取船及差人
管押丁十二前去都督府臣候船到即親至江頭拘
收軍器以錢物酒肉等第犒勞令鎮江水軍差人防
邏聽候都督府指揮臣候船到別得具奏外
第二劄子
今月二十九日酉時夲所差去使臣承節郎任慶取
押到招安人王先海船二隻到岸船面闊一丈七尺
在船首領以下一百四十七人内五人元係軍身餘
人並係温台州等百姓各是少壯雖王先稱願充水
軍使喚其間多有驅虜到人巳申取都督府旨揮或
行㨂放或候防秋事畢發遣臣逐一撫存犒設錢米
酒肉差鎮江水軍防護不致生事其船欲到鎮江府
數十里外逢見都督府緫轄福州海船使臣王城硬
將旗榜令受夲人招安拘欄占奪不肯放行臣親至
江頭差撥水軍步將范浡西津巡檢劉憲文及弓兵
等人六次催取方始發遣前來其船内有紙甲一百
一十副槍刀弓弩旗鼓等軍器共一千五百六十八
件並係王城強奪前去見行追取所有逐人單名器
甲細數已開具申三省樞密院
第三劄子
臣准都督府劄子令將海船王先虜到人放令逐便
臣今月三日躬親至江頭喚上在船上人逐一審問
數内孫元等二十七人各乞歸鄕再令王先審辨稱
係是新近虜到之人即非元来徒伴並各供責文狀
臣巳支散錢米出給公據放令逐便訖其見在人除
首領三十三人外其餘梢工水手八十五人雖亦有
係虜之人緣在賊中日久各自欣然願充水軍並皆
強壯臣見行差人管押前去樞密使行府聽候指揮
會計軍儲劄子
臣契勘淮東分戍諸頭項軍兵及新到步軍司人馬
除就鎮江支請外月用錢十二萬七千餘貫米四萬
石馬料六千石臣取會到諸州見管數目筭計至九
月十五日終泗州有樁積米七萬石未係支遣之數
海州有米四萬六百石可給軍食一年有錢銀會子
五萬貫料七百石可支一月諸州共有米十四萬四
千石可支至十二月終有錢銀會子二十七萬貫可
支至十一月中旬有馬料七萬七千石可支一年並
係臣夲所節次改撥前去緣鎮江倉庫目今儲積及
諸州未到錢米並皆不多難以預樁淮上七月之費
今等待續到綱運及那减鎮江錢米趁未閉閘起發
過江准備歲前支費必無少闕所有來年軍用如遇
閉閘則依去年例候江東綱到就撥往瓜洲卸入新
倉令淮南漕臣宋曉措置津運或綱運不到則令陳
漢用浙西舟船將鎮江錢米運在瓜洲津發所有漕
運必不致有誤軍期但軍前非泛支用並是就支大
軍錢物不可掯約臨期旋行措置科撥㐲乞睿照
戍兵請給驅磨阻滯劄子
近准御前劄子戒敕幇勘戍兵借請因驅磨欠剰阻
滯事臣巳即時取到粮審院狀奏報訖臣尚懼聲說
未至詳盡仰勤聖慮臣契勘鎮江諸軍出戍自來不
曾借請亦不分擘劵曆每遇差出即都統司量遠近
以人數移文緫領所預勘兩月或三月錢米每軍逐
將攅類姓名造成劵旁發到粮審院即時批放或出
戍日久則又接續再勘除月粮米折麥錢并新添錢
米存留飬贍老小外其預勘銀子及公據係出軍之
日就鎮江一頓支請轉變錢物置辦路費及分留贍
家其二分見錢及口食米即就軍前逐旬支請至次
月全軍過勘大曆夲將即以出戍人預勘過錢米自
行按月回落及軍馬還歸逐月隨衆勘請若回歸在
預勘月分之内則以熟旁改界就鎮江支請更無合
併驅磨及回納不該欠剰等事與它處軍馬體例不
同或遇起發急速夲軍造劵不及臣尚有先次借支
應副者不敢使之怨望失所㐲望聖慈特賜睿照取
進止
論招軍之弊劄子(隆興二年自淮東赴行在供職上殿)
臣竊謂自古大有爲之君志先定則事必成然而事
貴乎成不貴乎速高宗伐鬼方三年而克之越王至
于二十載然後刷會稽之耻方策所書明驗可考今
日中興之事非無機會然而未遂恢復之功者豈以
兵未強而財不豐耶臣世受國恩無以𥙷報幸獲進
望清光不識忌諱輒以夲職而進狂瞽之言伏望陛
下赦其罪而聽之臣伏見今之士卒老疾幾半今之
錢糓枵竭可憂軍兵日得百金分其半以出戍旣不
能給其家又不能餬其口邦用無餘難以增益臣愚
欲乞選從臣銜威命徧至諸軍汰其老疾計所减之
數量均百金之人庶其驩心踴躍銳氣增倍或謂兵
貴虚聲何自苦而示寡此徒自欺爾又諸軍之籍虚
僞相仍今旣未能一洗舊弊則新弊不可不革軍效
涅刺其來巳久掌兵者尚猶盗贏餘以爲田宅之資
苞苴之奉況蕩然不加繩察乎效用日得之鏹三倍
於兵故近年應募爲兵者甚少而爲效用又不刺手
雖有臣寮申請而將帥不復遵行姑以楊州帥司言
之所謂效用陸百拾肆人歲費大農錢幾㭍萬緡米
陸阡石但能挾弓負劒助帥臣騶從爾又鎮江大軍
一日發營中子弟數百輩喝名于緫領所便入武勇
伍中若今日稱甲明日稱乙何以辨之臣愚欲乞先
降詔旨赦其虚昌之罪命所遣官凡未刺者俱刺之
淮郡所招令都統司擇偏禆分掌每滿百人則行撥
隷而兼聽所招帥守節制仍乞在内則承旨司在外
則緫領官季以新招之數申上有違新降三七分招
軍旨揮必罰無赦如是則兵可習而強財可省而豐
此而不革則軍籍益僞國費益屈無以善其後矣伏
望聖斷謀之大臣盡革積習之弊庶幾千慮一得少
副陛下中興之志干犯宸嚴臣不勝萬死
論東人來歸事宜劄子
臣嘗委曲詢訪東人來歸之故或亡命山澤爲彼指
名者或仍年旱蝗不能捄死者或親故南來牽連訹
誘而至者其人盖以無兵刃衣甲不可嬰強虜之鋒
故欲藉王師歸雄其鄕報復剽掠伸其素志然扶老
携幼流徙失業口累之衆者衣食不能自給間有所
携皆輕價以售之貧者則三五爲群收㭘弃菜於巷
陌之間官雖計口給粟一家不踰五斗兵將又或折
辱之恐無以固結其心近者鎮江有裒錢買舟欲逸
而獲者臣慮其日夜企而望歸迫於飢寒計出無聊
乘隙伺便反以爲害欲望聖斷思患豫防參酌漢五
屬國晉宋僑置郡縣之宜專設官吏使之各有司牧
懷我樂土不致蜂蠆作於懷䄂天下幸甚取進止
納供軍綱目劄子
臣駑鈍無庸誤被使令緫軍賦于江淮之上值師旅
增益財用窘闕黽勉二年僅逃罪戾今蒙恩歸班凡
供軍之事不敢枝蔓吏文以瀆乙覽敢刪取綱目爲
要略一編納之閤門㐲望聖慈俯賜宣索取進止
轉對劄子
臣准御史臺牒輪當今年五月一日視朝轉對湏至
奏聞者右臣仰惟陛下踐阼以來務崇儉德始講郊
丘之禮專以誠意交神塞明車輿儀衛下至官吏賜
予率從撙節臣職在太常不容箝嘿切謂古今不相
㳂樂金石八音不入時俗之耳故通國無有習其藝
者而聽之則倦且寐獨以古樂用之郊廟爾昔者竽
工鼓員不應經法者孔光何武蓋嘗奏罷於漢代前
史是之今所用鼓吹警埸諸工凡一千一百五十有
九人有司巳乞三分減一獨是肄習踵例尚存九十
八日夫驅游手之人摐金擊石不當律令顧亦安能
使鳳儀而獸舞而所用日給之繦爲緡一萬三千三
百有竒誠爲虚費臣愚欲望聖斷只令肄習一月亦
可以成聲中節不致闕事殆督費之一端也謹錄奏
聞伏候勑旨
禮部論王振服色劄子
臣契勘夲部見行右宣義郎致仕王振乞引用覃恩
改轉服色事朝廷送下指緣夲人元係靖康元年
於客人處買到代州納白米空名將仕郎𥙷帖經開
封府書填續因男修武郎王洙遇恩累封至宣義郎
昨來吏部勘當檢准紹興十三年旨揮納錢及六千
貫之人許行注授無人願就殘零闕據夲人齎到紹
興七年行宫吏部告示照得係納錢及六千貫之人
依前項旨揮合行出官某切詳所繳行宫告示係夲
人自陳稱有朱鈔見得納米價錢當時吏部爲無元
書填官司申狀及公據令依去失法召知識官二員
委保方許參選夲人一向不曾召保到部若使可以
注授殘零窠闕出官必無緣陞改至承務郎以上可
以該得服色恩例所乞難以施行取進止
盤洲文集卷第四十二
