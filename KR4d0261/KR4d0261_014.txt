盤洲文集卷第十四
内制四
賜少保觀文殿大學士充醴泉觀使福國公
陳康伯辭免判紹興府不允詔
卿道藴夔龍名參魏邴久處中而當軸能亮采以惠
疇懷赤松之游遂輕元宰享綠野之佚旣閱三時睠
岳狩之輔藩起巖瞻之舊德幾禡牙而爲重兹擊柝
之可聞尚馳稱疾之章未動趣裝之意先一州而後
天下巳有媿於是言潤九里而福京師豈遂忘於斯
世即期引道勿事循墻
賜知樞密院事兼參知政事賀允中乞依舊
致仕及還納前後錫賜恩數不允詔
卿夙鍾踔絶之材内抱經綸之志鍼膏肓於泉石惠
然肯來訪謀謨於廟堂酌焉不竭政頼同寅之助庶
圖再造之勲又欲挂冠曾不暖席豈朕尊賢之礼有
所未至而卿致主之道亦不克終勿輕去就之懷有
負倚毗之意
賜左僕射湯思退辭免都督江淮軍馬不允
詔
夫有文事必有武備孔子所以克齊無智名而無勇
功張良用之興漢雖戰陳不逮胡簋之學而籌策自
高帷幄之中顧方略之何如豈儒術之無益卿臨機
有斷燭理甚明巳能制勝於兩楹何憚啓行之十乘
惟善致君者必欲立事恐不知我者謂之辭難宜略
撝章以圖成效
賜少保崇信軍節度使趙密辭免落致仕權
殿前司職事不允詔
昔馬服善兵能成閼與之績營平雖老不憚金城之
行以卿久護周廬屢專勇爵必能追於鼻祖尚有志
於膚公廼出異恩俾還舊服無謂掛冠之後遂忘持
戟之忠其體春懷勿拘辭避
賜太傳寧遠軍節度使醴泉觀使和義郡王
楊存中辭免同都督江淮軍馬不允詔
朕留神以治軍政拊髀而思古人命丞相以董師將
展百籩之餞有元戎而共服更增十乘之光卿甲令
稱忠太常紀績閑(御名)深遠洞龍弢應敵之機福艾竒
厖得虎頭食肉之相當兵革未能休息豈英傑可以
韜藏謀上將以貳元台賢長城而開大府幾萬全之
良策成七德之畯功渙命巳行謙辭勿講
賜左諫議大夫淮西宣諭使王之望辭免參
知政事不允詔
卿乘駟馬車入蜀十年之間徧持使節兵民疆埸之
事無遠近巨細皆知之而學可以伸其志文可以暢
其說材可以任重致遠謀可以見微炤隠邦家之桀
君子之光也諭指淮壖邊備甚設奏函鼎來輟食嘉
歎與其外治於軍政不若歸恊於廟謨蔽自朕心躋
之兩地夫君臣遇合千載一時趣裝亟來勿執謙槩
賜吏部侍郎淮東宣諭使錢端禮辭免兵部
尚書都督府參贊軍事不允詔
夫能折衝者君子之謀不避難者忠臣之職卿受任
撫邊悉心盡慮城隍兵甲芻粟之事處之善矣朕以
交隣之始將帥之心未一故建督府以重其權命爾
爲大司馬以贊之庶幾制勝定功舉無失策再三稱
疾朕何望焉
賜左僕射湯思退乞罷機政不允不得再有
陳請詔
大丞相所與朕决中外之計以身爲天下安危者也
君臣之間無纖介猜嫌何爲連章直欲歸印朕焦心
勵精内修政事遏衝固圉外治軍旅以文武二柄剸
属任一相庶幾邇安遠粛奠枕于京使朕仰有以奉
慈闈之歡俯有以遂元元之樂則卿亦有無窮之聞
也夫忠臣在甽畝猶不忘其君卿圖回廟堂任重濟
難勞亦至矣無謂大雅保身而輕爲此去就也
賜左諫議大夫充淮西宣諭使王之望再辭
免參知政事乞宮觀不允詔
卿禀川嶽之暉有公輔之器英名擅乎中外奥學逹
乎古今經武整軍憂遂寬於旰食料敵制勝明盖察
於秋豪旣疆夲以折衝能運籌而合意俾參大政冀
展壯猶有德進則朝廷自尊詐謀斯寢真儒用而天
下無敵治效可成其報非常勿牽至再之請
賜給事中吴芾辭免吏部侍郎不允詔
士君子公耳忘私當官而行烏有親䟽阿曲之患然
三尺法大爲之坊非爲端人正士■也爾能養剛
大之氣素擅直方之名甫入東臺正賴紏駮輔臣有
連必無偏黨援此再䟽(■)甚力朕亦不欲使汝破
律造端也小天雖高抑汝要路夫何辭之有
賜參知政事王之望辭免督視江淮軍馬乞
致仕不允詔
朕以境土分裂宿憤不攄顧瞻中原未嘗一日忘於
心仰禀慈謀俯從廷議屈意尋盟固巳逆料其不成
也夷狄無厭竟爲戎首卿習知邊瑣智略縱撗揆策
運籌吾見剛者鈞軸之拜所恃有爲今禦侮捍衝機
不容髮非揖遜捄焚從容拯溺之時以卿憂國之忠
吞敵之氣必能言不復避事視師之命舍卿而誰
勿淹引道之期何俟清邊之效
賜左僕射湯思退乞罷機政不允詔
昔越勾踐苦身焦思圖報疆吴謂鎮撫國家親附百
姓蠡不如種故舉國政属之種而使蠡治兵甲之事
内外得人終刷會稽之耻今櫎狄尋戈犯我邊鄙雖
卿受任董師前有成命念排難圖全在予左右其責
甚大一相之動易搖非奠枕于京之計也慮之
再三權其輕重俾往代此行舉棋不定朕則有
媿委而去之豈君臣同患之義乎
賜湯思退辭免觀文殿大學士不允詔
卿再相積年忠勞備至塞氛孔熾尚頼畫策出竒之
助悠然而去朕甚惜之規殿美名所以增衮衣之光
亦卿之舊物也過刑沖牘豈諒朕懷
賜楊存中辭免都督不允詔
朕以敵人犯塞師衆在邊欲專緫統之權用注安危
之意凡吾戍役咸聽指麾庶三令五申之明無十羊
九牧之患以卿老於戎事積有智名必能展於壯猶
遂克成於韙績徽章巳播輿誦謂宜益肩衛社之忠
勿講循墻之避
賜陳康伯辭免召赴陪祠不允詔
朕有懷英衮竚顯相於郊禋巳播明緡俾復持於國
秉兹披前牘難廢細書勿稽命駕之期終覬奉璋之
助
賜兵部尚書錢端禮辭免端明殿學士簽書
樞密院事不允詔
朕疇咨雋望入贊神機冀攄帷幄之謀用應甲兵之
問兹披來牘乃徇撝文况當多壘之秋豈是循墻之
日亟其承命副我虚懷
賜顯謨閣學士虞允文辭免端明殿學士同
簽書樞密院事不允詔
朕以敵國阻兵塞悪非有厭難折衝之材者豈
足以居夲兵之地以卿文而兼武所慮甚長疇昔視
師决舟中之勝名巳知於江淮草木矣曁使陜蜀臨
荆襄驅馳兵間洊開莫府料敵之策整軍之術盖從
容於胷中廼稽輿言俾贊宥畫撝章來上非我欲聞
賜陳康伯辭免尚書左僕射不允詔
朕外治邊虞内虚相位區處甲兵之問不勝宵旰之
勞望卿之來以日爲歲卿以經邦元老固當與朕同
憂拯溺捄焚非規行矩步時也
賜參知政事周葵生日詔
月律就盈星躔分秀篤生哲輔能攀房杜之名申錫
恩朌用介喬松之夀
賜吏部侍郎吴芾辭免敷文閣直學士知臨
安府不允詔
王城雜五方之民彊陵弱衆暴寡京尹威望不立則
姦宄椎埋無復忌憚况有撓其前掣其後者非剛毅
自信未易以辦治稱也卿屢把麾符威而不猛有興
利除害之政有蘇枯摘伏之聲典治吏銓浸耘蠧弊
彈壓輦轂直差易耳内閣峻職庸示寵光母守沖懷
亟圖善最
賜草土沈介辭免特起復元官顯謨閣直學
士知鄂州兼鄂岳江黃州漢陽軍㳂江制置
使不允詔
夫忠孝臣子大節朕豈固欲奪人陟屺之哀而遂廢
凱風之詩也盖公家之事有急於私壼則君子當權
其重輕不以報親追遠之情而忘憂國事君之志雖
欲躬曾閔之行然移孝爲忠古人盖有變礼而不可
免者今胡馬南牧闖我四鄙襄漢亦交鋒刃惟長江
上流所以襟帶東南也思得有文武威風善方略者
往當一面庶幾遏衝禦侮寬我&KR0628;食廼建使名俾臨
沔鄂疇咨中外無以易卿勉爲朕行勿復固避
賜陳康伯再辭免尚書左僕射詔
夫天子以論相爲職得賢可以永安人臣以憂國爲
心有疾猶當彊起若濟川必俟舟楫如作室難虚棟
梁明良相湏今古不易朕猥以菲德仰承燕謀惟
我大儒首陪初政迨兹多事無出舊人雖老成當遂
其燕間顧内外適丁乎紛糾所資忠計用集治功况
宰臣未至而先除在國朝絶無而僅有宜思注意之
重勿以卧痾爲辭日冀兼程副予虚竚
賜參知政事周葵乞賜黜責不允詔
卿輔朕踰年肅敬有守明於治亂忠無隠情贊襄政
機罄竭勞瘁方今内治未舉外寇孔熾政頼股肱之
老同寅恊恭計安天下上書引咎是章朕之未燭也
勉安厥位圖所報焉
賜敷文閣直學士王剛中辭免翰林學士兼
給事中不允仍特免迴避祖諱詔
卿學博古今文摛黼黻有潜藩師氏之舊實儒黨人
材之英使之潤色於訓辭可以追蹤於典誥仍司封
繳所頼論思兹覽遜章具知沖守謂祖名之相犯在
官稱而有嫌惟公義當奪夫私情况王制可屈其家
禮唐李賀不舉進士巳爲韓愈所譏畢士安之居北
門弗避義林之諱勿拘撝節即服恩綸
賜王剛中辭免改除禮部尚書兼給事中直
學士院恩命不允詔
昔帝舜之戒伯夷曰夙夜惟寅直哉惟清朕以卿直
清之操比方前哲旣&KR0548;避家諱屈以玉堂之直矣秩
宗虚位用尊禁聮夫批敕視草而决聚訟之議儒者
之榮何以過此往哉惟欽勿復謙固
賜周葵辭免資政殿學士不允詔
君子逹而在上居台輔之位使朝廷尊安遐邇頼福
名遂而歸嘯傲丘壑以松竹爲藩籬以鷗鳥爲朋儔
進退俱榮豈不超然有餘𥙿哉卿望傾後學屢上要
津遵道而行不合則去晩陟政地熟聞嘉謨所頼贊
襄以格上治而賦歸甚勇指疾錮辭挽之再三不得
而強規殿美職厥有彛章成命巳朌勿勞謙避
賜陳康伯辭免兼提舉玉牒所監修國史提
舉編類聖政不允詔
夫修玉牒之文約金鐀之史纂慈闈之政皆國家信
書大典垂之不刊非鴻儒比良遷董者未易居其職
上台典領厥惟舊矣機務之隙母以筆削爲勞也
賜郭振辭免捧日天武四廂都指揮使不允
詔
十月巳夘胡人絶淮始禍我濠焚我盱台吞噬我楚
迭我合肥蹂躪我固始侵掠我舒城虔劉我臨滁睥
睨我六合我師分布于兩路而攘郤之功無聞焉卿
許國盡忠奮勵士卒搴旗斬將首奏膚公有進死而
無退生捷音旣騰爲諸將軍之倡冠職交戟非曰賞
功何必撝詞以遏成命
賜陳康伯辭免長男偉節除直祕閣次男安
節賜同進士出身不允詔
夫寓直道山有登瀛之美列名科籍如折桂之榮要
路由此權輿士林之所歆豔卿柱石之老邦家之光
肯力疾以造朝見竭忠而憂國顧無優禮可示婘懷
旣給扶獲上於禁墀故䟽寵用霑於子舍盖祖宗嘗
行之事在簡牘具存其文荐覽來章力辭異數當勉
承於恩意勿固執於撝情
賜沈介辭免權兵部尚書不允詔
朕以卿資兼文武材出等夷運籌可以折衝整軍必
能固圉卑之名節奪爾倚廬闑外之事則制之剸属
荆襄之任舟中之指可掬也仍揔江淮之師方妖祲
之未清顧詐謀之難測勉思至計以解外憂惟兹常
伯之遷實允輿人之誦當體艱難之寄勿爲傴僂之
詞
盤洲文集卷第十四
