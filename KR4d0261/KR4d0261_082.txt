宋尚書右僕射觀文殿學士正議大夫贈特進洪公
行狀
曾祖炳贈少保
曾祖母何氏贈紀國夫人
祖彦先贈太師秦國公
祖母董氏贈秦國夫人
父晧徽猷閣直學士贈太師魏國公謚忠宣
母沈氏贈魏國夫人
本貫饒州鄱陽縣年六十八
公諱适字景伯其先徽州人唐末避亂徙樂平之洪
巖世以耕桑爲業自高祖府君(士良)篤義方之訓力
教子孫每以事過郡至滃潭愛其山朝水挹可卜宅
兆則鄭重求之立庾屋其上爲往來貯儲地疾革命
家人曰葬我必於彼後世青紫當不絶越十六年爲
元豐乙丑長孫給事中(彦昇)遂以進士起家是爲公
伯祖又三十年政和乙未曾孫忠宣公繼之是爲公
皇考又二十七年紹興壬戍公與介弟丈安公(遵)中
博學宏詞科後三年仲弟今敷文閣待制同脩國史
(邁)繼之給事之後官者七忠宣之弟姪官者九子孫
曾孫官者二十六忠宣嘗歎曰秦氏置我死地曾祖
潜德燾後而禭章無因齎恨泉下矣公初除執政即
當轉官匄高祖䘏典
上惻然從之諸公議以大夫告第旣有尼之者遂寢
公爲兒時巳穎異十餘歲曰誦三千言忠宣連仕浙
因寓嘉禾及使虜公年才十三巳能顓任門戶事属
胡騎犯吴間關奉秦國魏國挾五弟三妹歸鄱陽指
衆食貧忠宣奉入在秀復迎挈以往凡九年而魏國
棄諸孤忠宣又久留朔方公茹悲含辛破涕自力以
奉秦國之歡躬帥二弟刻意問學爲文自出機杼皆
中程度一時名人多折輩行與之交外氏居無錫公
奉魏國之喪往依以葬時河南復爲王土嘗擬宰臣
賀表有宣王復文武之土光啓中興齊人歸鄆讙之
田不失舊物之句仲舅博士沈公(松年)一見竒之勉
以爲宏博之習初用出使恩得脩職郎監南嶽廟調
嚴州錄事參軍浙西提舉常平司幹辦公事旣以詞
科賜第宰臣進讀制詞
太上皇曰父在遠其子能自立爲可嘉宜與陞擢差
遣於是爲勑令所刪定官改左宣教郎入祕書省爲
正字才數月忠宣南歸以直忤秦檜即去國公以奉
親自列通判台州將終更忠宣有英州之謫台守與
公不相能公嘗行縣至黃巖令以繫囚十數輩匿堂
廡間詭以獄空告公坐令聽事聞大呼聲即詰視諸
囚皆叫號稱冤因備其事申諸司歸白守守以爲不
關白長官撰彈文迎秦意秦諷言官上之坐免官往
來于英以奉忠宣温凊里門聚食數百指皆卬給於
公公處之怡然凢九年而忠宣薨服除起知荆門軍
以惠愛爲政首奏便民四事大氐以均敷茶額錢所
出甚於常賦茶商執害民之柄而託吏爲姦民力重
困官田以附種爲名而不稼納租麹引失立法之意
而重疊出鏹大禮代它州之貢而多方取辦乞罷行
之又荆門自兵火後學校廢㢮遇大比則附試江陵
解額五才得一慨然以作成爲巳任力請於
朝由是軍得自解發額亦稍增其舊改知徽州先是
朝廷立賞鬻官田當路急於受賞督迫甚峻属邑一
切望風公下車民競赴愬公曰賞可慕民獨不可愛
耶乃戒属邑有虐吾民者必劾巳而使者罷去民卒
得寬郡多訟分産不平者公究其端以官印關書吏
倍有邀索民寧匿關而憚費以故成訟公下令許民
持關立庭下不以蚤莫即時呼吏印給之無毫髮費
舊訟頓息其簡易近民率如此提舉淛西常平茶塩
事詣
闕且對適文安知平江府引嫌當避乃移節江東嘗
奏論役事其略曰
元祐旨揮合役坐閑人戶不及三番處令雇募蘇軾
謂聖恩欲使百姓空閑六年是以紹興二十六年之
旨歇役六年者與白脚同行之數年下戶得以寬佚
間者宣州守臣有請欲不候六年再差上戶有司誤
以歇役六年之文衝改下戶畏避多致流徙蓋上戶
稅錢有與下戶相去十百倍者必俟差遍下戶則冨
家經隔數十年方再執役臣守徽州以婺源一縣言
之有差及一貫稅錢者民間哀訴誠爲可念乞仍行
二十六年旨揮庶使細民鼓舞德澤又如一都之内
上等五戶稅錢各五十千中等五戶稅錢各三十千
各曾應役若以歇役六年再差恐中等五戶僥倖終
免乞自第一戶差至第十戶然後再差所貴役法均
平上下稱便人以爲切中役法之弊江東實鄕部公
又嘗兼提點刑獄事風采凛然不可干以私逆亮敗
盟有
旨令㳂江監司條具恢復事公上奏謂逆亮旣殞大
定僣號未必諸國服從若能仰順天時遣使歸疆則
王師不血刃而得土宇實天下之幸萬一虜衆尚強
自淮以北別無争立之人則宜多遣有膽力人密傳
詔檄使中原義士各取州縣因以卑之王師但留屯
淮泗募兵積粟以爲聲援不必輕涉其地以務力爭
俟蜀漢山東之兵數道俱集見可而進遲以歲月必
有機會可乘恢復故地何翅破竹庶幾兵力不頓可
以萬全
車駕親征至建康因上殿陳言江鄕之民以旱荒而
遷徙淮甸比遭虜騎之擾復還故鄕則所棄之産巳
爲官司估賣形勢之家貨者十不償一佃者量納租
課無𥙷於官而有害於民乞斷自紹興二十八年以
後凢州縣所賣逃産許元業人子孫以元估價就贖
專委提舉常平官覺察
太上襃予甚飾時待制爲右史受命迎使客入對
太上顧其副張掄曰洪某三子其材皆可用公激烈
初心念先志之未酬每思盡瘁曰邊防曰民兵曰防
江曰積粟曰賑濟流民皆次第爲
朝廷言之除尚書戶部郎中緫領淮東軍馬錢糧當
海州解圍又有符離甲申之役㳂淮列戍襁負而歸
者踵相躡供億之費數倍於曩時公以書生從容心
計略不見其趣迫之色有
旨犒解圍軍兵而鎮江府前軍之右軍與太平州之
武鋒軍以在圍中獨不預公從權比附且倍其賞軍
士莫不驩呼又以便宜招安海道嘗爲過者又謂㳂
邊巳招納降胡若使之飢寒失所則必怨望如䔥鷓
巴一家餘二十口劵錢最多日不過千六百金尚不
給用則其餘可知乞將巳有官人與給料曆進勇副
尉與依武勇給劵四口或五口以上亦與添給口食
其臨事機識大體類是緫所建治京口名雖淮東而
所緫多江東淛西財賦嘗奏乞以淛西江東財賦入
銜勿復增薦舉添官属庶名正事順可以辦集又嘗
請於
朝皆爲戶部所沮公登政府始請行之淮東至今蒙
頼就除司農少卿隆興二年二月
召還改太常少卿權直學士院旋又兼權禮部侍郎
上初講郊丘之儀公建議合進胙
德壽宮及改定樂章并郊回用雅樂與减樂工之冗
員(皆當)於禮而適於時文安公罷西府公亦上章求去
上諭令安職復遣中使賜以珍茗越三日與右正言
尹穡同
賜對選德殿
上顧謂穡曰洪某爲人温粹文詞有用論事皆可行
襃獎至于再三穡出驚歎曰
聖眷乃如此言者旣攻文安雅不欲公留及是始無
相撼意閱月除中書舍人湯丞相(思退)罷免公當制
侍御史晁公武嘖有語公露章求去且乞身於
上前甚力
上曰前日公武謂思退有罪而卿稱之爲大臣制詞
中無譴責語乃其死黨朕曰朕令作平詞非其罪公武
執彈章在手乞留榻後巳却之仍徙置戶部矣時虜
再犯淮甸羽書狎至書詔填委
上焦勞至夜分不寐或夕召或細書咨訪公獨當内
外制視草之餘應
詔密啓默當
上心始淮上斥堠不明將帥無申發文字公奏乞預
隄防海道又乞降
親征詔以激勵士卒虜旣尋盟首爲賀生辰使
上謂副介龍(大淵)曰前日洪某侍玉輅見其容貌甚
悴豈有聲色之奉耶方欲大用之可諭意令自愛公
附奏曰家素無侍妾近以法服執綏車輅撼頓失其
常度只尺
天威有戰慄之色報國之軀敢不自愛旣越境虜遣
同簽書宣徽院事高嗣先接伴嗣先之父司空嘗有
德於忠宣者故見公加敬且詢先世甚詳公因遜謝
相予驩甚頗得虜要領以歸乾道元年五月除翰林
學士仍兼中書舍人輔臣奏例無翰苑下兼西掖者
上曰洪某在後省甚振職且要其整頓綱紀秦塤提
舉太平興國宫公奏秦檜欺天盗權戕害忠直當錮
其子孫若一人奉祠則其黨與皆有彈冠之望所謂
一葉不去將尋斧柯者矣
上即從之故事給舍繳駮施行者皆封付三省是奏
乃以付公明日
召對
上曰所論秦塤甚當異日有繳奏只湏批敕以來不
湏聮章雖朕意所向而不可行者但論之如繳論巫
伋之不當被召余堯弼之不當復職莫汲之不當除
編脩計議官議者皆以爲當未嘗一爲親故干求除
授有改秩而避免作縣別得差遣者雖門下士亦不
置以故人服其公盈旬乞免兼職
上曰執政有缺朕今用卿旣因繳馬監崔良輔轉官
事
上數稱善至乞令大臣討論賞典處
上云卿今自作執政可以討論六月除端明殿學士
簽書密院事
上語參政錢公(端禮)虞公(允文)曰三省事與洪某商
量蚤朝遂不先退東西府同班奏事自此始詣
德壽宫謝
太上皇曰
上用卿爲執政朕亦謂從官中無逾卿者卿父精忠
今人臣所無朕嘗謂蘇武不能及頃歸自虜中欲除
執政爲秦檜所忌擠排使去上天有報卿兄弟相繼
輔政公每遇奏西府事必極意展布至三省則終不
敢出位盡言一日偶及皇甫倜軍告乏戶部秪將樁
積錢應副
上云無分三省事卿有所見第言之八月除左中大
夫參知政事十二月拜左通奉大夫尚書右僕射同
中書門下平章事兼密使明年三月久雨
上迎天竺佛請霽减膳却葷公以爕理亡狀獨三上
章乞罷免且面奏求去
上曰春間自是多雨卿奉法守公近年宰執所不及
第安職臺諫因論列
上隨事諭之諫議大夫林安宅至居家待罪遂以觀
文殿學士提舉太平興國宮明日
上謂參政葉公(顒)曰宰臣奉法守公純誠不欺近年
無如洪某者臺諫搜索細故不存公道安得如此人
而用之公自西府至相位才旬月而進呈之際多所
開陳大氐以誠實不欺爲主見有負於國害於民者
必正色拒之寧己任怨而必欲使
君立於無過之地用人第取實才不采虚譽可予不
以疎而棄不可予不以親而私有受薦而終身不知
所自者
上嘗曰今日可謂存公道卿等所擬無不當可見留
意選擇公奏蔣芾嘗語臣復省無題目臣云前此見
行事有特字者皆是非法今不敢下一特字自然無
可論繳
上曰蔣芾亦有此言因奏臣到政府數月見
陛下行事未有不循典憲者今蔣芾尚欲降特旨時
常思
祖宗故事更願
陛下思其所言益崇
聖德
上曰朕與卿等共守之
上欲幸白石教埸閱三衛軍馬公奏云閱武固有名
第聞三衙潜儲鷹犬外人以爲出獵又聞凖備麞鹿
傳之遠方恐損
聖德
上曰朕意不如此於是戒諸將不得以鷹犬自隨用
兵後調度不給獻議者欲復免行錢
上曰曹泳所行惟免行一事至今人以爲是今日豈
可不及曹泳継是有乞借房緡收職田立宮觀嶽廟
額添交子增乳香之直令諸郡獻羡餘者
上以爲傷圃大體公亦力贊以爲不可行
上欲親見問郡守以觀能否公奏乞降旨去闕期半
年令奏事之任自是一經睿鑒能否判然諸郡多得
良二千石時有輔郡守獻言欲如漢太守許上計
上問可行以否公曰漢法令長吏守丞歲終上計大
略似今攅帳耳郡守不可以自來惟嚴助以漢廷切
責乞奏三年計不可行人以爲善對然
公始爲執政即奏减機速房吏人它日又奏乞降
旨不得存留三省并密院額外吏人將上承旨司謝
襃者至漏舍堅請存留王興祖等四人襃之子梓實
在四人中公奏
朝廷久不治吏互相循襲無所忌憚乞與放罷編管
上然之戶部吏有稽慢公亦懲治不貰侍郎林安宅
上章待罪
上曰断一二吏何至如此雖
聖明可恃而群小固巳愠矣又安宅乞降度牒千道
限廣東一季盡鬻公奏諸路分科甚擾乞减半付漕
司俾從民便無得分下諸郡
上深以爲然馬司治馬甲買牛皮五千五百而
御前又買五萬内侍復傳
旨下工部買十三萬公奏淛西去年水潦漕司期限
逼民多殺牛納皮
上曰如此却是公然使人殺牛軍噐所妄計耳秪買
一萬奏曰
陛下務農重榖恤民如此天下幸甚
中旨朱彦宗守婺公奏彦宗雖故翊善子而娶長公
主女家居婺此命若出恐駭物聽尋改知泰州殿中
侍御史張之綱論不差陳宋霖華初成事以初成姓
名藏之章䟽中公奏白其事
上取履歷視之明日曰華初成數放罷又嘗勒停年
巳及豈可復使爲郡卿敢理會臺諫事可見無私朕
終夕爲之喜監察御史劉貢初除公嘗於
上前譽之有術士薛言中出入貢門因爲人求官於
密使汪公(澈)事泄送臨安府會奏事
上稱貢能治錢塘寄囚事云適巳除殿中侍御史公
因斥其過且言除書未啓當封還
上曰卿等如此無隱向來宰執所無貢遂罷去皇甫
坦以方技進嘗與右史陳(良祐)同坐客舍謁者導陳
先坦怒不同升盛詈謁者奮而來前遽出懷中一餅
以獻公擲之地曰君誠有道何不爲吕洞賓韜光塵
外而僕僕朝市正湏仙食非所願麾使出翌日奏曰
通國以神仙待皇甫坦不識
陛下以爲何如人
上巳先知昨日事咲曰頗能布氣治病爾昨日中宫
賜之酒陛辤巳大醉語言不倫故如此凢公之所行
人多爲之岌岌而公奮已直前無所回避林安宅旣
登諫坡或勸公爲去就以避之公曰
主上聖德遠過漢唐之君士患不逢時今身登宰輔
恨無以報國苟一日留有竭吾愚爾吾於安宅異同
國事也患失非所計訖墮其口去國不數月除知紹
興府淛東安撫使在越一歲有半爲治得大體而無
廢事不求治賦而用自足吏畏民愛至于今思之請
祠以歸提舉臨安府洞霄宮待制在西掖
上曰觀文在朝肯宣力林安宅懷姦不能容今巳三
請祠矣姑從之有大藩闕即復用矣公旣歸素不爲
求田計問舍之外得負郭地百畒翦除荆棘列岫如
騖雙溪上下引以爲蘭亭曲水之飲洲渚窈深花木
映帶位置臺榭隨力興作野服瘦笻終日婆娑其間
人視之不知其爲丞相也目其地曰盤洲一卉一椽
㫮有題詠雜親朋醻倡爲一帙曰盤洲編平生澹泊
老猶嗜書不倦晚歲爲文益古軼出西京之上尤好
漢隷略去筆墨畦逕而落紙典刑深得東京用筆意
治越之暇訓釋考證博極古書爲隷釋一書廿七卷
嗣有附益爲隷續廿一卷其後時有刪潤合釋續爲
一而是正之以属越帥刊行爲書史失去不復存副
夲公每以爲恨有文集一百卷藏于家淳熙十一年
二月二日薨于正寑公自撰遺表至是上之
天子震悼贈特進官其後如格爵至鄱陽郡開國公
食邑五千二百戶實封二千六百戶娶沈氏封萊國
夫人左中大夫(復)之孫即太學博士(松年)之女魏國
夫人之姪先五年薨公爲墓銘效漢人立雙闕因自
作小傳俾後人刻其上男九人槻朝奉郎通判興州
柲承議郎通判光州槢蚤亡樇文林郎池州建德縣
丞樌宣教郎知隆興府武寕縣桴故承事郎楹承奉
郎監漢陽軍酒稅槺亦亡㮋承奉郎監台州商稅務
女三人長欲嫁而卒次歸及之次嫁承議郎知袁州
宜春縣薛紹孫二十人倬承務郎監筠州新昌縣酒
稅儼伋皆承務郎伋監舒州山口鎮偲傃俌僑佺俣
侃傒傅佃僴仔俅儉儔伉一未名孫女十人長適迪
功郎隆興府武寕縣主簿楊汝明次將仕郎權當國
次承務郎監鎮江府江口鎮稅張履信餘皆在室將
以明年三月甲申葬於郡四十里徐村之原合萊國
墓興州君錄公事狀俾及之詮次以備太史氏之采
擇公爲緫賦属文安擇壻及之爲隆興元年進士實
文安領貢舉公以文安之言信之不疑一見即相器
重出疆辟使爲属既而以疾辤虞雍公在政府復兩
學官闕欲以及之及之辤公曰兹我意也可以見子
之所存矣顧錄錄州縣且二紀有負期待前年冬解
秩分宜紆道往省公喜見顔際從容餘月垂别戀戀
閱月未再而公之訃聞矣嗚呼今尚忍言之及之自
登公門頗聞忠宣公之往行爲詳而公之忠鯁誠實
實似之與人交無長語而情好周盡收拾孤幼周䘏
賤貧爲己責而不爲己恩薦舉必首寒素不爲勢利
所奪涉於欺誕者雖巳舉而猶劾之郊當奏長孫念
渭陽之恩未報密以表弟沈自強之名聞
命下子弟族黨方知之終其身餉客不隨俗之好惡
爲侈具書札往復不貸一荷幅溢語閑居十六年未
嘗通朝士書雖宰執除拜賀緘亦不講晚遇
英主驟登宰輔曾幾何時而祕殿珍祠優游綠野
天日臨照始終不渝非公之忠實不欺疇克爾耶諸
子禀公之訓悉從常調試邑顓厚能自持諸孫詵詵
多秀發或者用不盡之器業其在於斯乎待制方膺
上異眷顓付史事及之辤不獲命乃摭其凡而次叙
之若其詳則有公之奏藁語錄在公初名造字温伯
一字景温云謹狀
淳熙十二年十一月日壻奉議郎幹辦行在諸軍審計司許及之狀
宋宰相贈太師魏國洪文惠公神道碑銘
少傳觀文殿大學士致仕益國公食邑一萬三
千六百戶食實封五千戸周必大撰
公姓洪系出共工氏後避仇以洪易共三國有廬江
太守矩唐有集賢學士孝昌五季自歙徙饒州樂平
又七世始居鄱陽隱德田閭至公高祖士良力教子
孫以學愛滃港山川而置倉焉命其子曰它日葬我
倉下青紫當不絶後十六年元豐乙丑孫彦昇果以
進士起家事徽宗歷三院御史至給事中徽猷
閣待制遂爲大家公之曾祖諱炳贈少保妣紀國夫
人何氏曾祖太師秦國公諱彦先給事弟也妣秦國
夫人董氏父諱晧政和乙未進士後徙樂平之洪巖
仕至徽猷閣直學士贈太師魏國公謚忠宣母魏國
夫人沈氏公初名造字温伯一字景温後改名适字
景伯幼穎異日誦書三千言忠宣公自嘉禾司錄應
選使朔方公年十三巳能任家事率五弟三妹奉祖
母及母避亂歸饒母亡復過嘉禾食忠宣之禄日夜
帥長弟文安公遵次弟翰林學士邁種學績文至忘
寢食用父出使恩𥙷修職郎監南嶽廟調嚴州錄事
參軍浙西提舉常平司幹辦公事紹興十二年與文
安公同中博學宏詞科宰臣進呈所試制詞
高宗曰父在遠子能自立可嘉宜與陞擢遂除勑令
所刪定官後三年翰林公亦中選由是洪氏文名滿
天下改左宣教郎入秘書省爲正字才數月忠宣公
歸自朔方以忠言忤秦丞相檜斥𥙷鄕郡公亦出通
判台州將滿而忠宣公以散官謫英州台守觀望擬
彈文納當路轉示言者以爲風聞坐免官往來嶺南
供子職閱九年秦薨忠宣北歸亦道卒服闋起知荆
門軍公才智有餘臨民惠愛二十八年應詔上寬
恤四事凡公私以例取民錢歲數千緡悉除之郡久
爲盗區大比士附江陵試解額僅存五之一公作成
日衆乞自闢試闈稍還舊額継有登科者改知徽州
會鬻官田監司慕賞迫州縣公獨寬之初至訟析産
不平者紛然公曰此吏求賂不印關書之過也命人
戸母拘早晚齎書庭下立爲印給其訟遂絶爲政得
要類此范文穆公成大來爲戶椽公一見知其遠噐
勉以吏事暇則商搉著𫐠自是范公官業文筆高一
世每德公云擢提舉浙西常平茶塩會文安公守平
江易江東路嘗兼提點刑獄蓋鄕部也持正不私風
采振厲二十二年車駕視師金陵公因朝覲言夲
路昨旱荒民逐食淮甸復困虜兵今雖懷鄕而田産
官巳斥賣不則給佃乞斷自二十八年後許業主若子
孫用估價贖還天語褒飾再三時翰林被命迎使
客上曰洪某三子皆可用也公於是歴陳邊防民
兵積粟振民等事朝廷益知其才除尚書戸部郎
中緫領淮東軍馬錢粮孝宗即位海州解圍符離
用兵供億繁夥公心計周密暇𥙿如平時會有旨
犒海州之師鎮江及武鋒軍有實在圍中而不與名
公比附倍給以便宜招納海道逃卒歸之督府歸正
者接踵而來或無以贍其家因公奏乃計口添支公
謂官以緫領淮東爲名而財賦實隷浙西江東乞以
兩路入銜後公登二府竟行其說迄今便之隆興元
年就遷司農少卿明年召貳太常兼權直學士院又
兼權禮部侍郎上初講郊祀公乞進胙德壽宮
及改定樂章汰樂工冗員人謂與時兩得之七月文
安公罷西府公即求去上遣使賜茶諭令安職尋因
夜直同右正言尹穡召對上稱公温粹文詞有用
論事可觀穡先頗睥睨公知上眷乃巳九月除中
書舍人内直如故湯丞相思退免侍御史晁公武論
公草麻無譴責語公亟請外上曰公武言卿黨思
退朕謂平詞出朕意固却其章仍徙戶部侍郎矣方
羽檄交馳書詔填委或夜召或細扎咨訪公獨當内
外制時時奉詔言事如乞防虞海道降詔親征多
契聖心大用之意巳定虜既講好首命公爲賀生
辰使虜遣同僉書宣徽院事高嗣先接伴自言其父
司空有德忠宣相與甚歡得其要領以歸乾道元年
五月除翰林學士仍兼中書舍人大臣奏翰苑不應
下兼掖垣上曰洪某在後省振職欲其整頓綱紀
耳秦塤予祠公執不可上徑批依奏封以付公明
日賜對宣諭曰卿論秦塤甚當雖朕意所向不可行
者弟言之巫伋被召余堯弼復職莫汲爲密院編修
官公皆繳奏而止又奏免外制上曰執政有闕朕
將用卿公因繳馬監崔良輔轉官乞令大臣討論賞
典上極稱善且曰卿且執政自可討論六月遂除
端明殿學士僉書樞密院事上諭參政錢端禮虞
允文曰三省事與洪某商量東西府始通班奏事公
赴德壽宮謝高宗曰上議用卿吾謂從官中
無踰卿者况卿父精忠古今所無頃欲大用阻於秦
檜今卿兄弟相継入輔此天報也八月以左中大夫
參知政事十二月拜通奉大夫尚書右僕射同中書
門下平章事兼樞密使公自僉樞旬月入相感激異
知任怨革弊以誠實不欺爲主人才可用疎遠不棄
不然雖親舊弗予上每稱其心存公道進擬無不
當公奏中書舍人蔣芾語臣無事可繳臣荅云凡降
旨云特者皆非法今一切無之上曰芾亦及此且
謂特旨宜審公奏陛下動遵成憲願思芾言益崇
聖德上曰朕與卿等共守之駕幸白石教場閱
三衛軍馬公前奏將帥有潜蓄鷹犬備狩獵者
上即呼諸將戒諭初議召見郡守觀其能否公言舊
惟見闕賜對今乞勿拘闕遠近並令半年前奏事之
任遂爲定制二千石多得人矣公自執政即奏减機
速房吏三省樞密院母留額外人有承旨司謝褒者
力乞存留四人其子在焉公怒取旨編置政府久
不治吏上欣然以爲允戶部事有稽慢公追主令
治之侍郎林安宅上章請罪既又欲給度牒千道付
廣東期一季盡鬻公請减半仍戒科擾安宅滋不悅
馬軍司乞牛皮五千餘爲馬甲御前拋買五萬工部
別得旨市十三萬公奏數多限迫上曰軍噐所
妄計是使人殺耕牛也弟買一萬而巳中批朱彦宗
知婺州公言此資善堂翊善朱震之子雖可與郡然
彦宗娶潘氏乃婺州長公主家遂改泰州二年殿中
侍御史張之綱論陳宋霖當與差遣而潜附所厚華
初成於其中公發其姦上視初成履歴曰屢放罷
又嘗停官且年已及豈應與郡卿敢及臺諫可見無
私朕終夕爲之喜劉貢初除監察御史公贊上得
人會術士薛言中同貢子爲人求官於樞密使汪澈
汪送有司上未知也早朝上稱貢能治錢塘寄
囚已批出遷殿中公與執政及薛言中事且云除書
未啓當封還上曰卿等如此無隠向來宰執所無
之綱尋以憂去貢遂罷方士皇甫坦謁公公薄其禮
坦怒云云公責之曰君誠有道胡爲出入宫禁妄談
禍福耶明曰公奏通國以神僊待坦陛下謂坦何
如上巳知公責坦笑曰頗能布氣治病昨日宫中
賜酒醉語巳無倫矣公旣疊忤言路適林安宅爲諫
大夫或勸公引避公曰吾與安宅異同國事也
上知吾忠豈可患失逆爲去就乎適春霖公引咎乞
退上曰春自多雨卿弟安心安宅遂與臺官合辭
論公上不聽安宅至家居待罪公亦力請上不
得巳三月辛未除公觀文殿學士提舉江州太平興
國宮而謂參政葉顒曰宰臣奉法守公誠實不欺無
如洪某重違言者耳不數月起知紹興府浙東安撫
使治得大體復勤小物軍民安之閱歲有半提舉臨
安府洞霄宫時翰林在西掖上語之曰賢兄三請
祠姑聽暫閑公素不營産業自越歸得負郭地百畒
因列岫雙溪之勝位置臺榭引水流觴種花藝竹命
曰盤洲一掾一卉題詠殆徧安居十有六年身名俱
榮子孫滿前近世備福鮮及公者淳熙十一年二月
辛酉薨于正寢前自撰遺表上之享年六十八爵鄱
陽郡開國公食邑五千二百戸實封二千四百戶初
贈特進諸子遇恩累贈太師魏國公娶沈氏太學博
士松年女追封魏國夫人母夫人之姪也先公五年
薨葬郡四十里徐村之原公爲墓名效漢人立雙闕
因自作小傳俾後人刻其上明年三月甲申諸子奉
公柩合葬焉男九人長槻朝請大夫新知贑州江南
西路兵馬鈐轄次柲朝請大夫新知南劔州槢早亡
樇朝請郎權發遣長寕軍樌朝請郎前軍器主簿
桴故承事郎楹朝奉郎新知慶元府定海縣槺早亡
榀通直郎前權僉書荆門軍判官廳公事女三人長
早卒次適通奉大夫同知樞密院事許及之女前卒
次適朝散大夫兩浙西路提點刑獄公事薛紹孫二
十四人倬承議郎江南西路提點刑獄司幹辦公事
儼故承事郎知常德府龍陽縣丞伋奉議郎荆湖南
路提舉茶鹽司幹辦公事偲承事郎新知江州瑞昌
縣傃承事郎俌承事郎新提領建康府戶部贍軍酒
庫所幹辦公事僑俁侃承務郎新監建康府戶部大
軍庫門傒承事郎新權僉書漢陽軍判官廳公事傳
將仕郎佃僴仔俅倹儔承事郎新監無爲軍崑山鎮
伉俊仁俶承事郎佑儆倓女孫十二人適文林郎前廣
南西路轉運司主管帳司楊汝明修職郎新無爲軍
巢縣主簿權當國通直郎兩浙東路提舉常平司幹辦
公事張履信鄕貢進士程洋承務郎張鐩將仕郎邢
諤將仕郎王待問進士高俶迪功郎新信州弋陽縣尉
王元春餘在室曾孫男五人芾藴藺將仕郎薳荀曾
孫女一人公器業早成與人交誠實無浮禮文華天
賦濟以力學步驟經史新竒冨贍兄弟鼎立自成一
家罷政後論著益多四方傳誦有盤洲集八十卷眈
嗜穎隷古爲纂釋二十七卷隷續二十一卷屢加刪
潤合爲一書將踵歐陽文忠公集古錄趙明誠而下
弗論也必大早與文安及翰林同朝公由常平入對始
識公又嘗與贑州爲僚金陵故其子孫以副樞許甥
狀請碑墓道先是太常以文惠易公名文固然矣壬
辰夏予奉祠過饒適連年水旱流移系道公宗支繁
庶或不自給人人言相君賙我且及恤貧巳責事甚
詳夫居家均惠若此在公固可知矣遇蔭𥙷捨長孫
密奏表弟沈自強酬渭陽之恩命下乃知是皆宜書
銘曰
思文孝宗雲漢章天有臣洪公
優於代言孝宗神武志平醜虜
公踐帷幄言整軍旅帝方克勤
如日運行公緫衆職甚稱上心
帝推至公天無私覆相業伊何
才能是授謀皆予同德惟乃知
周旋二府僅越三時保釐東郊
注想未替歸心浩然何待奉計
榮名燕居十有六年爲而不恃
五福天全燁燁斯文振振厥後
詩以聲之公乎不朽
