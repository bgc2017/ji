盤洲集卷第八十
樂章
盤洲曲
帶郭得盤洲勝處雙溪水月榭間風亭疊嶂横空翠
團欒情話時三徑參差是聽我一年詞對景休辭醉
正月到盤洲解凍東風至便有浴鷗飛時見潜鱗起
高柳送青來春在長林裏綠萼一枝梅端是花中瑞
二月到盤洲繁纈盈千萼恰恰早鶯啼一羽黃金落
花邊自在行臨水還尋壑步步肯相隨獨有蒼梧鶴
三月到盤洲九曲清波聚脩竹蔭流觴秀葉題佳句
紅紫漸闌珊戀戀鶯花主勺藥擁芳蹊未放春歸去
四月到盤洲長是梅黃雨屐齒满莓苔避濕開新路
極望綠隂成不見烏飛處雲采列竒峯絶勝看廬阜
五月到盤洲照眼紅巾蹙勾引石榴裙一唱仙翁曲
藕步進新船鬪楫飛雲速此際獨醒難一一金鍾覆
六月到盤洲水閣盟鷗鷺面面納清風不受人間暑
彩舫下垂楊深入荷花去淺笑擘蓮蓬去却中心苦
七月到盤洲枕簟新凉早岸曲側黃葵沙際排紅蓼
團團歌扇疎整整爐煙裊環坐待横參要乞蛛絲巧
八月到盤洲柳外寒蟬懶一掬木犀花泛泛頗黎盞
蟾桂十分明遠近秋毫見舉酒勸常娥長使清光满
九月到盤洲華髮驚霜葉緩步遶東籬香蘂金重疊
橘綠又橙黃四老相迎接好處不宜休莫放清尊歇
十月到盤洲小小陽春節晚菊自争妍誰管人心別
木抄蔟芙蓉禁得霜如雪心賞四時同不與癡人說
子月到盤洲日影長添線水退露溪痕風急寒蘆戰
終日倚枯藤細看浮雲變洲畔有圓沙招盡雲邊鴈
臘月到盤洲寒重曾冰結試去探梅花休把南枝折
頃刻暗同雲不覺紅爐熱隱隱綠蓑翁獨釣寒江雪
一歲會盤洲月月生查子弟勸復兄酬舉案燈花喜
曲中人半酣添酒留羅綺車馬不須喧且聽三更未
阮郎歸
澄清閣下藕如船扁舟曾采蓮向來辛苦疊青錢而
今知幾年人去也客凄然酒泉添淚泉一杯今夜
且留連断腸芳草邊
浣溪沙(席上別王巨濟先是两姬免冠王奪两秩継以章罷)
丹桂飄香巳四番杖藜携手自今難黯然離恨满江
干壁上两冠元是䜟花前雙韻幾時彈中秋後夜
與誰看
满江紅
暮雨蕭蕭飛敗葉增添秋色登高會癡風吹散山居
嘉客人世難逢開口笑老來更覺流年迫到如今黃
菊满園開無人&KR0933;珠履湊銖衣窄縈翠䄂催牙拍
索松兒添半戰酣相嚇橘綠棖黃時節好舞停歌罷
門墻隔酒醒時枕上一聲雞東方白
鄭憲席上再賦满江紅
累月愁霖知今夕是何天色秋老矣芙蓉遮道黃花
留客長有霜螯來左右誰言櫪馬能煎迫眄高穹重
疊起頑雲星難&KR0933;羅綺盛軒牎窄心巳醉肩須拍
更十分行酒再三相嚇鳳詔十行歸路近桂華千里
明年隔趁閑時樓上共凝眸蘆花白
臨江仙(盤洲餞漢章)
兩載綉衣頻駐節金蓮曾印青苔匆匆歸去夀瓊杯
曲終揮别淚江上片帆開記得秋霄山吐月酒酣
同上層臺杖藜何日解重來想思憑過鴈飛送一枝
梅
景盧以米書眉間一點黃之曲餞送鄭憲因
用其韻
舉目霜林葉葉黃使星歸騎未須忙煙鬟千疊弄殘
粧内殿恩光承雨露外臺風力挾冰霜應懷三徑
雜花香
席上再作
不見丹丘三十年青山碧水想依然自驚綠鬢巳蒼
顔月在柳梢曾徑醉雨荒院菊有誰憐繡衣歸與
故人言
生查子(姚母壽席以龜游蓮葉杯酌酒)
碧澗有神龜千歲游蓮葉七十古來希夀母杯頻接
綉衣牽綵衣喜慶相重疊龜紫看孫曾鶴髮何湏鑷
生查子(枕上作)
貪看端木花難辦銷金帳庭下舞瓊瑶飛到湏眉上
衰病不禁寒對景頻惆悵夢寐到凌風倚著青藜杖
鷓鴣天(席上賞牡丹用景裴韻)
莫問甘醪濁與清試將一酌破愁城海棠過後荼䕷
發堪嘆人間不再生心巳老眼重明嫣然國色帶
朝酲耳邊聽得蘭亭曲一詠流觴巳有名
鷓鴣天(十九孫入學因作小集景裴有作次其韻)
兩塾絃歌日日春不容坐席更凝塵常思芳桂攀燕
竇未見童烏継子雲流慶澤仰家尊捄荒隂德過
于門從師巳是平原客毛遂懷繃作弄孫
好事近
春意漸盈盈牎外小桃堪折若問得人憐處是輕顰
時節主人特地出紅粧不要雲心月三徑雖然冷
淡有采蓮舟楫
满江紅
春色匆匆三分過二分光景吾老矣坡輪西下可堪
弄影曲水流觴時節好茂林脩竹池臺永望前村綠
柳蔭苑詹雲封嶺蜂蝶閙煙花整百年夢如俄頃
這回頭陳迹漫勞深省吹竹彈絲誰不愛燒琴煑鶴
人何肯盡三觥歌罷酒來時風吹醒
满江紅(立夏前一日景盧借坡公韻)
雨澁風慳雙溪悶幾曾洋溢長長是非霞散綺岫雲
凝碧脩禊歡游今不講流觴故事何從覓待它時水
到却尋盟籌輸一燕舞倦鶯吟畢春肯住纔明日
池塘欠綠皺小荷争出童子舞雲渾悵望吾人提茟
誰飄逸記去年脩竹暮天寒無蹤跡
满江紅(和徐守三月十六日)
雨過春深溪水漲綠波溶溢桃李是楊花吹絮草茵
凝碧駒隙光隂身易老槐安夢幻醒難覓筭六分春
色五分休纔留一鴈䳱静文書畢塵外趣壷中日
喜蘭亭修禊郊坰忺出合璧連珠同歗詠怒猊渴驥
尤清逸酒斟時梁上暗塵飛無痕迹
满江紅(荅景盧)
衰老貪春春又老尊罍交溢凝目處清漪拍岸四山
堆碧白也論文情最厚維摩示病心難覓到盤洲車
騎太匆匆觴浮一春再見官期畢歸路近長安日
奉清時明詔迭回更出上殿風霜生頰齒元龜獻替
圖無逸記而今杖策過溪橋留行迹
又(黃堂席上荅太守)
燕寢香凝官事了詩情充溢歸後院花容争媚柳眉
添碧老子胡牀常自歎輕裙長䄂從何覓探城樓此
際夜如何更籌一人巳老春將畢臨曲水纔旬日
快朝來雨過魚兒争出淡酒一杯空酩酊黃堂千騎
真安逸問朱轓何日到丘園聮綦迹
又(席上荅葉)
百計留春春不住愁懷填溢争如對寳梳壓鬢翠環
鋪碧紫綬金章都是夢雲廬花塢如何覓勸金杯淺
笑傍賓筵湏均一前夜月新離畢收澁雨呈紅日
荷主人情厚五雲齊出一顆櫻桃天付與數声水調
人飄逸歎荒園三月百花殘無蹤迹
南歌子(雪中和景裴韻)
閠歲饒光景中旬始打春擁爐看雪酒催人梁上不
曾飛落去年塵未暇巾車出何妨舉盞頻斜川日
月巳成陳想得前村仙子晚粧勻
南歌子(呈葉憲)
多病都緣老寒隂可惜春栽桃種竹怕因循移轉藍
輿藤杖未開門真率湏如約安排欲效顰莫將筝
笛損精神自有啼鶯舞鶴解隨人
又(示景裴弟時葉憲明日真率)
頑徤輸村老嬉遊付後生七旬纔有五清明湏趁良
辰美景遶園行雲意將飛雪天心未肯晴難將性
命作人情只合擁爐清坐閱毉經
又(喜晴用前韻)
住得如篩雪方欣有脚春誰云三尺不湏循若是詩
僧月下許敲門鉅竹多中断殘梅競小顰畦丁說
與主林神掃洒板橋前徑待吾人
示裴弟
強作千年調難踰五度春脊令継踵漫相循休要關
心藥裹也扄門蕙帳銀杯化(自謂)紗牎翠黛顰(謂弟)
焼香試問紫姑神一歲四并三樂幾多人
南歌子(寄景盧)
南浦山羅列東湖水渺瀰主人好客當過時斗轉山
横時候醉如泥莫管鶯声老從它柳絮飛野園春
色別無竒船上有花多酒未湏歸
好事近(席上用景裴詠黃海棠韻)
睡足淡梳粧喜見詩人元白不學豔紅妖紫壊花仙
飛格湏知玉骨夲天然不是借人力准擬小春重
看望秋灰無射
卜筭子(太守席上作)
五鳳望中仙五馬人間貴舞態歌聲盡出群烏鵲廵
&KR0585;喜昨夜值狅風痛飲元無味說與譙門慢打更
却怕催歸騎
满庭芳(辛丑春日作)
華髮蒼頭年年更變白雪輕犯雙眉六旬過四七十
古來希問柳尋花興懶拈笻杖閑遶園池尊中有青
州從事無意喚瓊彛人生何處樂樓臺院落吹竹
彈絲柰壯懷銷鑠病費醫治漫道游魚聽瑟絃綠綺
山水誰知盤洲怨盟鷗間闊瘞鶴立新碑
酬徐守
風&KR2898;花間雨慳柳下人人懶拂愁眉年荒省事投&KR4040;
井中希架上舞衣塵積絃索断筝鴈差池南柯夢轉
頭陳迹飢鼠穴空彛新年官事少秋蛇春蚓重疊
烏絲更出竒花判百病都治報道行厨辦也烏鵲喜
龜鶴前知更書近鵷行浸遠長對去思碑
酬葉憲
殢酒銷愁逢埸作戲何曾擇地伸眉詩筒來往如我
與君希喜得青春有閏添日月欵曲臨池盤洲有山
肴野蔌安用設雞彛老來空自笑一頭梳雪两鬢
吹絲便常逢社飲聾不堪治曾就新年真率花神報
蜂蝶皆知東風惡江梅欲盡薦福莫轟碑
和葉憲韻
柳徑花臺熙熙春動游人珥墮簮遺枯藤到處綠刺
惹冠衣雪後園林更好瓊作佩香满横枝廵&KR0585;久留
連一笑不管午隂移盤洲今雅集皇華飛盖揮麈
遟遟覺龜魚增價草木生輝梁上不教塵落談文字
酒散星希明年好玉津隨駕回首記襟期
再贈葉憲
同病相憐凍吟誰伴漫懷舉按齊眉槐安夢境一笑
自來希未到斜川見雪春飲半尚壓銅池今思古拊
盆擊筑蠆鼎問䕫彛何時天意解並遊花塢旋掃
珠絲對壷中閑日冗牘休治四坐同盟情話飛玉麈
萬事多知杯盤省淺斟隨意真率視前碑
荅景盧遣懷
蝴蝶夢魂巴蕉身世幾人得到厖眉十分如意天賦
古今希晝日猥叨三接摩鵬翼曾化鯤池槐隂下深
慚房魏那敢作封彛鴈行争接翅北門炬燭西掖
綸絲幸歸來半世園路先治漁唱樵歌不到鶯燕語
何畏人知編花史脩篁千畝封植具穹碑
酬趙泉
春日花畦雪迷筠塢柳梢未肯低眉泥深路滑車馬
往來稀平地瓊琚盈尺冰凍解膽水如池皇華喜增
添泉貨不鑄尚方彛光隂駒過隙髭髯如戟容易
成絲把詩盟長講酒病休治两两垂螺舞徹藏羌管
人巳潜知檣烏轉錢流地上襃詔便刊碑
酬趙憲
當國無功歸田有分四山濃抹煙眉春雲多變清晝
惠風希欲踵蘭亭故事溪水漲簮盍鵝池臨脩竹一
觴一詠考古到辛彛當時龍衮側親聞臚句天語
如絲謾三年博士局冗争治底事綉衣留滯青天瑞
奴隷皆知迎歸詔鸞臺鳳閣名記壁間碑
再作
草閣煙横花蹊雨潤傷春誰畫鴉眉藥囊未减尊酒
自然希堪嘆雲和桂壁絃半絶鼠嚙龍池投壷罷馮
欄玩古羅列父丁彛龜巢添綠皺殘梅片片新柳
絲絲恨風狂折竹鶴病誰治自信年衰景短甘冷淡
應也天知塤箎奏清歌醉墨一一上圭碑
景盧有南昌之行用韻惜别兼簡
司馬漢章
雨洗花林春回柳岸窗間列岫横眉老來光景生怕
聚談希何事扁舟西去收杖屨契闊魚池流觴近詩
筒暫歇焉用虎文彛良辰懷舊事海棠花下笑&KR0933;
垂絲歎五年一别萬病難治幾處綉衣塵迹歌舞地
烏鵲曾知君今去珠簾暮捲山雨拂崇碑(漢章作山雨樓景盧)
(爲之記)
再作寄景盧
舊日盤洲藏鉤卜夜松兒笑㨂雙眉老人好静此樂
數年希尚記乘舟西遡樓卷雪曾到雷池今非昔畏
寒閉戸弃擲夏商彛入春踰两月輕烟非霧細雨
如絲任風頽花架不憚裝治想得醉吟滕閣家園事
争觧詳知歸來好猿驚鶴怨孤負輞川碑
望江南(荅徐守韻)
嗟故歲夏旱復秋陽十雨五風皆定數千方百計爲
災傷小郡怎禁當勞拊字惠露洽丁黃田令炊煙
常蔽野居民安堵不離鄕祖道免齎粮
再作
傾蓋侣古語誦鄒陽曲水一觴今意懶陽關三疊重
情傷離恨落花當人截鐙歸騎莫倉黃誰肯甘心
迷簿領不如䄂手傲家鄕高枕熟黃粮
雪中得西江月
小室坐氊重疊紅爐獸炭交加一巵村酒吸流霞牎
外寒威可怕心在盤洲種柳眼看密雪飛花銀杯
縞帶不隨車江上漁簔難畫
再作
席上酒杯難减鼎中藥味頻加老人争得臉如霞鏡
裏衰容人怕&KR0585;溜盡成冰柱前村變却梅花瓊瑶
破碎爲行車凍雀盈枝堪畫
盤洲文集卷第八十
