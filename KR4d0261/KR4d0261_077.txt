盤洲文集卷七十七
墓誌四
慈塋石表
太夫人沈氏常州無錫人祖諱宗道贈朝請郎考諱
復仕至朝奉大夫贈左中奉大夫妣令人陳氏政和
五年先君及進士第太夫人之兄太學博士松年在
京師聞先君名定昏焉先君既調官與太夫人歸鄕
家故貧有妹未行太夫人傾奩中装資遣之先君官
浙東西奉祖母安輿太夫人承顔色一以順朝晡所
食寒燠所衣節適盡志祖母即時病視絮湯液不去
側夜分不脫衣倦則假寐建炎三年先君奉使朔庭
時祖母年出七十方寇盗旁午外無寧居泊家秀州
長子适財十三穉兒多未免懷不敢以家事辤繄太
夫人是頼它姬有子太夫人恩之有過於已出者一
姬甚嚚以太夫人鍾愛其女意小不懌故笞辱之以
撓太夫人啼聲一聞則蹙然見顔面必俟其嬉戲復
常乃悅終不少譴其母盖其仁厚出天資行於自然
未嘗有所彊勉數數然也生理既薄所仰以給者唯
先君奉入衣服飲食取財足至諸子買書或捐錢數
萬不靳訓之曰爾父以儒學起家爾曹能一人趾美
我不恨嘗爲之迎師千里外雖隆寒盛暑不使輟叔
氏之妻既移夫於他門矣復失匹無所於歸太夫人
并其母畜於家不與娣姒時異訖又嫁廼巳平生靖
重口不挂人之過差心不念人之舊怨左右僮侍不
聞一厲聲見一怒色盛德著于閨庭放乎鄕黨遠近
戚疎識與不識講太夫人賢以爲口實紹興八年十
一月二十三日不疾而終享年五十初先君宦吴久
又寓秀男女昏嫁在焉太夫人稍儲奉餘買田一㙻
於舅氏倉卒棄刀筥鄕關回遠莫能辦歸計諸子禀
舅氏指護櫬往無錫以明年十一月辛丑葬于縣開
化鄕白茅山之原窆之四年先君持節南歸祖母故
無恙所留九男女皆在旁而太夫人獨下世先君痛
之常欲反柩於鄕而隂陽以爲吉卜不克徙後十二
年先君薨諸子用治命不敢祔二塋相望千五百里
春秋祭祀弗洒弗掃遵通判常州日以行縣數上塚
适使浙西即移官廑得一拜墓下前年遵守吴門始
能立屋數十楹於墓道西居僧以職香火邁官于朝
從督府江上継廷勞使客且報聘六往來縣中皆以
王事奔命不獲往松秋結戀爲諸子無窮悲今适在
京口尺五拱木扁舟三日事爾而又不能孤墳異縣
懼數世之下樵蘇之不禁也乃書石表諸隧上陵湮
谷變知其爲鄱陽洪氏慈塋尚勿圯也太夫人以先
君恩封令人贈碩人以遵入翰苑贈淑人以四子恩
追封鄱陽郡夫人以遵入樞府進博平郡始時執喪
者子孫十人歴二十六年唯它姬子邈不幸死凡男
女孫曾其存者三十有九盖子十五人八男七女适
遵邁以太夫人薨後始中博學宏詞科遂饕官榮蒙
禄仕而三釡之飬不洎矣悲夫适今爲左朝請大夫
戸部郎中緫領淮東軍馬錢粮遵左中大夫同知樞
密院邁左朝奉大夫前起居舍人逖右承議郎鑄錢
司主管文字遜右宣義郎浙西安撫司准備差使邃
迅皆右承奉郎女三蚤卒次嫁右從事郎董公衡公
衡卒更嫁左朝奉郎楚州通判余執度次嫁右承直
郎王駜次嫁將仕郎臧棟次許嫁同進士出身朱晞
顔孫二十四人十四男十女槻柲樇楀樌桴楹槹栶
&KR3031;椿㮋機楠槻右迪功郎湖廣緫領所幹辦公事柲
右修職郎樇將仕郎楀右從事郎與柲皆監南嶽廟
樌將仕郎槹右承奉郎許嫁之二女壻左承事郎僉
書平江軍判官木待問左迪功郎饒州司戸許及之
曾孫四人男曰忱先君諱某終徽猷閤直學士鄱陽
侯賜謚忠宣累贈太子太師
羅尚書墓誌銘
公羅氏諱汝檝字彦濟其先自豫章辟五季之亂徙
家于歙遂爲歙人曾祖諱仁昇祖諱承吉考諱舉以
公故累封至右朝請大夫羅夲春秋時小國在襄之
宜城又徙荆之枝江偃姓皐陶之後國近楚後爲楚
所并苗裔遂氏其國涉晉訖唐間見史策其名未彰
徹至公而羅氏始大公強記妙言語年十六貢辟雍
角出儕類鄕先生胡伸爲司業每對客誦其文博士
毛友龍雅好古能於稠衆中辨所作第政和二年進
士教授郴州眉山唐庚見其詩擊節賞之改興國軍
永興丞遭母胡宜人喪後爲池州儀曹歴江東轉運
司幹辦公事通判江州擢樞密院計議官又通判鎮
江府監登聞鼓院除大理丞遷刑部員外郎以次面
對謂飬子之禁不寬則殺子之風不革請因貧困而
以襁葆之子與人者母拘以異姓占奏詳盡即拜監
察御史不閱月遷殿中侍御史撫州兩陳四繫獄誤
論輕罪者死公上䟽冤傷之始詔天下断死刑守以
下引囚問姓名鄕里然後决廷議防守江淮異同乖
戾公言大駕幸臨安以江爲墻壁淮爲籬落二者備
䓁耳今武昌至當塗營壘相望淮濆獨山陽一軍非
策也劉錡以孤軍郤敵于順昌它師亦踊躍争奮請
更戍以休其衆間諜各私其畺封言人人殊請西府
擇一謹信者緫其事江西群盗窟穴潮漳之間蹤捕
者不越境請三路憲臣通洽之戶部符■郡折民戶
紬絹一縑八千請從其便輸本色或以田業多寡率
財供軍公言州縣有被災害什四以上及盗賊未衰
息者若雷同箕歛則民不堪命官吏以趣辦受賞者
請刪其科又乞調武人作兩淮守置都統制以護湖
北諸屯革竄名賞籍人以勸立功者遷起居郎權中
書舍人遷右諫議大夫兼侍講上問或謂春秋無襃
然乎對曰春秋上法天道春生秋殺若貶而不襃是
有秋無春也上曰自王安石廢春秋學聖人之旨寖
不明近日得其要者胡安國與卿爾中官梁邦彦用
藍珪例免减借月廩外戚錢愷用潘長卿例落階官
公皆論其不可又請奬用五嶺進士以風厲遠學遷
御史中丞條陳治獄理財宣詔握兵之弊皆中時病
或請下州郡分椽属比輯續降條法施行之公言祖
宗畫一之法悉出仁恕艱難以來竒請它比有罔密
文峻之失其便於後者宜䟽爲令否則削之馬院官
占冨陽沙田爲牧地馬不至而民代輸如故公請還
其地予民遷吏部尚書兼侍講東朝歸自朔方天子
以孝治天下廷中持橐而奉親者公及魏公良臣林
公待聘凡三人公在經幄上屢問卿父安否嘗以當
遷一官易緋魚爲親寵居頃之以父母春秋益高豤
求便郡奉甘旨除龍圖閣學士知嚴州三衙卒入州
境捕民爲兵公執其人歸之有鈐轄始至遺鞍馬縑
帛之物甚腆公郤之巳而果有私請白烏集黃堂其
僚欲奏瑞不許居三歲匄閑提點江州太平興國宫
四其任築室烏聊山之陽䟽巖&KR1263;壑亭榭爽曠父子
白首鄕䣊榮之歲在戊寅大夫公即世公執喪茹哀
後二年五月丁亥薨年七十盖紹興二十八年也積
官左朝請大夫既謝事進一秩訃聞贈四秩長子遇
明堂恩贈左通奉大夫爵新安郡侯邑戶一千五百
實封三百三淑人吕氏王氏俞氏後二年三月乙酉
葬于縣之寧仁鄕汪龍原以俞淑人祔六男子今皆
除喪矣(長某)右通直郎湖北安撫司主管機宜文字籲
右宣教郎主管崇道觀頡右承奉郎監泉州市舶務
頌右承務郎監鎮江府排岸願右承務郎監饒州景
德鎮頮右承務郎監臨安府新城稅二女子右從政
郎荆南節度推官胡昌右奉議郎僉書常德軍節度
判官俞穡其壻也孫男十三人表臣右承務郎監宣
州水陽鎮厖臣右修職郎㜈州蘭溪簿元臣介臣克
臣信臣世臣力臣似臣阜臣縉臣正臣扈臣女三人
曾孫男二人公形貌頎碩音如鴻鍾上嘗謂其南人
似北平生寡嗜好於物無所玩自以布衣起閭巷服
飾皆事朴素與人交不強相取下對人言若恐傷之
或有片善稱之不容口可以推轂則舉手不以爲難
其學問醇正茟力雄徤言必關於教化不出竒以譁
衆取寵前後論諫數十百篇反復詳盡粹然皆忠厚
之說入朝八年以令名始終不一遭詆訾有東山猥
藁二十卷奏議八卷外制二卷藏于家始某舉博學
宏詞公實持文衡及徦守新安公殯在堂入哭之慟
諸孤㨕然來謁銘誼不得不諾去郡之明年乃克爲
之銘曰
羅以國氏鼻祖咎繇晉唐有人未都大僚朅朅尚書
超軼系譜搴翔帝城自結當宁臺評諫紙霜凝茟端
語妙鶠閣弊革天官論思十載名聲寡雙河圖峻職
釣瀨輔邦七十執喪華髮素韠終始宦歧瑩無一失
汪龍之陽松栢布布四山如厲永閟冠屨
俞淑人墓誌銘
龍圖閣學士新安郡侯贈左通奉大夫羅公諱汝楫
之夫人湖州安吉俞氏女也曾祖諱汝尚屯田郎中
贈左正議大夫祖諱温父朝議大夫贈少師考諱俟
敷文閣直學士吴興郡侯贈右宣奉大夫紹興二十
八年年五十七以八月二十五日終積封淑人又二
年三月乙酉合葬于徽州歙縣汪龍之原淑人柔嫕
簡静幼不嬉弄暗誦孟莊諸子書知婦人法度之事
刀尺縫絍不學而工母和義郡夫人陳氏性嚴淑人
垂髦在旁遇其笞怒妾媵必委曲營護譴者多頼以
免吴興公綉衣持斧過江東聞新安公之賢以淑人
配之新安公茟耕起家尚儉朴門中無華靡之飾淑
人來自冠族處之晏如前夫人有四子愛均己生新
安公在諫垣御史府吴興公以從橐尹京兩家鼎貴
金狨照映淑人出覲其親有侍䣛之孝入翼其夫有
齊眉之敬左右内外不一見其驕奢之色新安公退
而里居淑人則進其子于學晨昏定省必問所以修
業狀俱卓然有立嗚呼其賢如此四子頡泉州市舶
務頌鎮江府排岸願饒州景德鎮頮臨安府新城稅
頡右承奉郎頌以下皆右承務郎孫男五人女一人
某既爲新安公作銘其子復以淑人之銘爲請乃銘
曰父兮顯顯夫兮振振其生也何恨山兮聮聮水兮
緜緜有子兮營其仟
萊國墓銘
萊國夫人姓沈氏諱德柔常州無錫人左中奉大夫
諱復之孫太學博士諱松年之女魏國夫人之姪年
十有六歸于洪氏爲太師魏國忠宣公之冡婦尚書
右僕射同中書門下平章事觀文殿學士鄱陽公某
之夫人事魏國甫三年自嘉禾奉匶至無錫治葬時
魏公留北庭予家八弟妹食指稍衆夫人職其憂厥
後魏公落南予從天台歸亦遭秦氏廢錮又往來䣛
下家用益不足一衣一縑無不質諸人如是一星終
夫人不戚戚也暨天日清明予起典州歴侍從持鈞
樞間八年夫人六拜恩封至賜國于萊始訢訢信眉
償已往困未嘗以榮渥自大予從會稽歸得別墅于
城隂築臺觀蓻花竹夫人喜同其遊臨水看山常至
日&KR0628;歸則孫枝詵詵含飴足樂捬育僮幼極其慈愛
不幸枕疾七寒暑以淳熙六年八月二十一日薨年
六十有一夫人性和易口不道人長短故中外娣姒
疎近族婣終始無違言昏嫁叔妹五盡心不諱勞斥
器物簮珥弗少靳病中自辦歛具衣衾䄄褥一一皆
備身後事則無片語及之予素惡錢糓米塩之問闔
門百口伏臘瑣碎率皆夫人區處故梱内之事略不
累予方寸得以涉園忘歸嗚呼而今而後無助我者
矣男子九槻承議郎通判德安府柲奉議郎江西安
撫司主管文字樇文林郎江東茶塩司幹辦公事樌
宣教郎主管仙都觀桴承事郎楹承奉郎監泉州市
舶務㮋承奉郎二蚤世女子三長欲嫁而卒次嫁宣
教郎知分宜縣許及之先二年卒次嫁宣教郎知鄱
陽縣薛紹孫男二十倬儼皆承務即伋偲傃价僑佺
俣侃傒傳佃僴儋仔俅儉儔伉孫女十以八年十月
辛酉葬于鄱陽縣懷德鄕之徐村銘曰
蘋蘩詩缺松檟成列百歲之後與子同穴
盤洲文集卷第七十七
