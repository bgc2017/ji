方齋存稿卷八
明林文俊撰
誌銘祭文
明山東兖州府推官馮公墓誌銘
嘉靖庚寅七月卄七日蘄州馮公以疾卒於正寝明年
三月某日葬州之清善里佑興山祖塋之次其孫鄉貢
士天馭方歸匄太學奉廣東按察使張公齊狀詣予請
銘墓按狀公諱翺字時舉號雷崖世居蘄州曾祖某祖
某父某母陳氏公穎敏強記年十四補州庠子弟員屢
躓場屋以貢入太學試京闈又不利正德某年授山東
兖州府推官治獄寬恕民有其父死而誣為怨家所殺
者獄久不决公至郡廉得其狀召諭之曰汝父實病死
汝不速殯顧欲緣是以䧟人於罪耶縱成獄亦必啟棺
騐眎殘傷遺體汝其忍之乎其人聞之兄弟相向號叩
首伏罪一郡皆稱其明承委督所屬逋賦例有賂遺或
以告公驚曰此何例召賂者亟以還民否且抵罪於是
邑惴惴奉法所督賦常先列郡而集踰年告老歸郡守董
君旭為勇退圖贈之公事親孝為諸生時旁舍火起公
自外望見亟馳歸入負母及取先世告身以出餘無所
問巳而火亦尋滅居父母喪哀毁成疾既免喪忌日必
哭四時祭薦必豐歸自兖州他無所營惟以治先塋及
祭器為急二弟早卒為卜地營葬如禮而撫其孤不異
巳出族姻故舊婚喪不能舉者皆周之家有多景樓晚
年日與賓客觴咏其中或閉戶焚香燕坐怡如也卒年
若干配羅氏有淑行先公八年卒子男四鵰鶚鸞鷺女
二適某某孫男七天馭天騄天驊天駿天駟天馴天(闕)
皆業儒孫女六銘曰
穴趾埈墉其成易毁弇腹侈喙其出易匱嗚呼
雷崖德浮於位為家孝子為郡廉吏廉不近名
孝有錫類嗚呼雷崖我銘無愧
洪母太安人吳氏墓誌銘
太安人吳氏贈主事洪公南湖仲謹之配今紹興知府
珠之母也正德丁丑十月卄二日卒卒之四年辛巳珠
舉進士為戶部主事明年以尊號恩贈為太安人珠既
歸襄事又自狀其行速予銘按狀吳出宋狀元叔告太
安人之父諱朝器母曰陳氏幼有至性年十八歸南湖
公逮事先姑姑常稱其所為以勵諸婦姑既老代綜家
政一毛不入私室奉其身及子女甚凉而所施率厚南
湖公不治生業又常鬻田貸金以賑人之急家以故落
而好賓客好施與不倦太安人密為區畫以佐其費公
兄弟多先物故則又贊公買地葬之一切經費多出太
安人公弗知也珠幼慧公以舉之晩也甚慈之太安人
嚴督之學曰汝不思成叔父之志乎叔故鄉進士剏也
珠力學有名正德癸酉取鄉解于是公巳歿太安人率
以拜祠下教且泣珠亦泣丁丑下第歸至家太安人疾
巳革聞珠聲急下牀抱以泣曰吾兒至矣越數日竟卒
年五十九男二長珠由郎中出守以文行器識稱娶佘
封安人次琨娶朱女三長適翁渠卿次適趙以新又次
適翁槃者側室陳出孫男三應奎應壁應參孫女四南
湖公存日嘗自營夀竁於其兄弟墓側既成以為不祥
曰必改卜也太安人垂絶語又及之嘉靖乙酉珠改營
紫帽山西淙白水之坑頭之麓以四月十七日以二柩
合窀從先志也銘曰
洪出忠宣其後必興遥遥華胄南湖是承惟南
湖公其殖既厚有吳相攸亦會之遘顯命伊始
千里分麾自昔奚為惟後之貽兆于牛眠協于
廟食永世烝祀惟以考德
故福建右布政使致仕晉階資善大夫澤西杭公
墓誌銘
嘉靖甲午閏二月八日澤西杭公卒春秋八十有三公
之董學于閩也文俊猥出門下辱陶甄焉竊禄以來違
逖門墻餘二紀矣前年公以八十自夀詩并手簡遺予
其字細楷不類老人書謂夀且未艾也乃遽至是乎訃
至南京予哭於寢為文祭之後數月封走使者來告遠
日願為幽室之銘嗚呼予胡忍弗銘按給事毛君憲狀
公諱濟字世卿其先自中州來居於杭后從宜興東霞
埠始祖邦愷再徙今百瀆里在笠澤之西故公自號為
澤西幼穎異十歲能為詩長從鄉先生卜從大遊博綜
經史貫穿百氏為文下筆沛然與弟都憲公淮皆以文
學見重三吳弘治壬子年四十一領應天薦明年第進
士授吏部稽勛司主事進考功司員外郎冡宰喬公宇
時為郎中公與協心共事考覈臧否允愜時望進稽勲
司郎以親老乞歸省亡何陞福建按察司副使督學政
以善俗作人為己任教人必先經術而本於德行以身
先之士習翕然丕變當署司印或以儒生易之公揆情
定法狴無滯囚老吏驚服使者飛章薦之當軸以舊銜
抑不以聞久之陞布政司右參政值汀漳用師屬公督
餉曲慮周防寇不能掠鈔軍食饒給踰年賊平分守邵
武威行惠敷吏民畏愛之大方伯朝政京師公當攝印
適交承吏盗印去公不為意既而得之封識宛然人以
其量似裴中立竟坐是調廣西尋丁父憂服除補河南
左參政分守南陽南陽地近湖襄流民雜處且多豪強
公開示以禮而裁抑以法衆皆帖服宗室以䜛欲置人
於死公曰吾不能殺人以媚人力争不可竟釋之陞福
建右布政使閩人聞公再來懽聲溢路既至輕徭省賦
民困為之甦醒有賂鎮守市舶議造海船者臬司亦為
所惑公獨抗議以為不可其事遂寢正德丁丑以年及乞致
仕優游林壑將二十年兩遇覃恩階晉至資善大夫公
為人戅直剛方言動必以禮與人交不為媕婀取容有
過則面斥之然胸次洞達坦夷不設機械故人雖憚其
嚴而樂親之居官任職不避怨嫌尤以冰蘖自勵
為吏部時監司有以千金求脱重辟者叱而去之
既致仕屏跡不至公府鄭御史慕按部至常求見不
可得以楮金為遺問禮固辭不受清撡類如此雖貴
不畜姬侍年六十三喪内子遂不復娶居常獨寢一堂
命童子侍盥櫛而已事親至孝間得美味親未嘗不敢
先嘗居喪不以衰廢禮友愛諸弟出入必階遠出公以
老用兩人舁都憲公常衣冠徒步從後鄉人賢之卒之
前一日偕諸弟泛舟飲酒賦詩樂甚約明日遊蓼莪庵
比曉攬衣下床問霽否趣家人治具忽噤而遊聞者皆
悼惜之曰善人亡矣故舊門人有千里來會哭者郡邑
大夫臨弔致賻襚以明年某月某日葬某山之原從先
域也曾祖敏祖徵父倫封吏部稽勛司主事母王氏贈
太安人配王氏封安人子男一太學生封也文行不忝
其父孫男三惟銳惟銑惟純孫女五自少至老手不廢
書為文章典則莊重如其人尤長於詩所著有澤西稿
聯句集若干卷銘曰
杭世緼善雌伏弗愆委祉禪體慶澤蜿蜒乃及
于公昂昂軒軒志惟慕古學乃沂源爰自稽勛
出秉文蟠身為型範教豈空言晉參省政遂長
薇垣公曰退哉無若觸藩乞身于朝飬高丘樊
其所未食以貽子孫歲時之佳或琴或樽山躋
溪泛偕其弟昆金舂玉應詩編討論流風所被
薄俗為惇嗟公齒德邦人所尊水之渤澥山之
崑崙今則已矣問于九泉刻詩墓門公乎永存
故淳安縣知縣姚君墓誌銘
姚氏先世光州人在唐俊傑偉兄弟皆登第稱三龍者
始入冓居泌園元右丞都副使崇再徙涵江三世鍳又
從湖洋塘之電陂即今所居君曾祖紹秩祖資德父封
君商皆緼德不仕委祉于後故君與弟御史鳴鳳及其
子推官虞先後第進士封君以御史貴蒙恩封南京太
常寺博士一門簮纓蟬聯冓人榮之君諱鳴鸞字景雍
八歲能屬文御史少四歲亦穎敏甚封君歲延師教之
君進則質疑於師退以所聞授弟家庭之間自為師友
學益長進正德庚午領鄉薦庚辰與季父今郡守正同
捷春闈屬武宗南巡未奉廷對明年今天子嗣統臨軒
策士君登進士第試政兵曹首上疏言七事一曰崇聖
學以端治本謂古今近臣蔽主必以聲色娛其耳目陛
下宜法祖務學鍳前代興亡之跡絶外好斥嬖佞則本
正而化行二曰明典禮而抑驕縱謂禮莫先於正名今
尊崇之典議者紛紜宜早為裁定而戚畹怙勢奪民産
其風尤不可縱三曰立紀綱以肅朝政謂國朝正統以
來内臣王振曹吉祥劉瑾相繼濁亂朝政及各處鎮守
索貨害民皆宜預為之處四曰清言路以審取舍謂正
德末年臺諫沮氣今宜開言者之路其言毋足採者置之
則取舍當五曰保聖躬以固國本謂國朝之制太子未
立親王不遣之國自劉瑾蓄逆在京師不留同姓國本
空虚宜復祖宗之舊六曰敬大臣以隆國祚時大臣有
繫詔獄者故云七云汰僧道以闢異端其言皆鯁直不
避忌諱聞者壯之是冬當選以親老䟽乞近地校官以便
禄養不聽除知浙之淳安縣先是經費外多無名之徵
上下肆為乾沒民瘵滋甚君至立為減革歲所省不貲
當道嘉之取以試他郡豪家賦不時輸貽累貧民君以
理曉諭不從則痛繩以法自是邑無宿逋民免於累縣
丞李才死非命為直其冤且葬以衣冠雖忤用事者不
恤先時大旱三月至是忽大澍遠近霑足人謂之洗冤
雨歲歉發廪賑饑全活者數萬人淳俗厚嫁女故生女
多不育君嚴論財之禁申舉女之諭俗為之變生女多
以姚名之淳遂之間有銀冶上生毒草争者不勝輒服
草死訟無虚日君塞冶薅草争遂息君事練而才優雖
政務叢沓而從容酬應常若無事以暇日脩邑志葺廟
學及壇壝祠墓之類既成皆自為之記在邑三年百墜
具興惠化旁洽邑人刻碑頌德巡按御史潘君倣薦
於朝嘉靖丙戌考績至京歸遘疾以是歲四月三十日
卒德州泊頭鎮享年四十君之喪過桐江舊民迎哭不
勝悲相與設奠致賻禭送至數百里而後返邑師生以
君治行白於浙當道覈得實祀於名宦而冓復祀君於
鄉矣嗚呼君雖短世而兩地廟祀血食無窮此豈可以
百年論脩短者哉君事親至孝既仕恒以親老不及養
為恨與御史君極友愛一衣之華一味之甘必共之如
是者盖終其身家譜久不脩為訂訛補漏族人頼之與
人交忠信不欺對妻孥御子弟無惰容媟語君之内行
脩飭如此宜其設施見於外者卓卓乎度人遠也配董
孺人同邑處士某之女治家嚴而有則在官所隨事規
益君得其助盖多君之殁也孺人及二女在側皆以哭
君致疾已而長女先卒葬丹陽石羊村至吳江孺人繼
卒為是歲六月二十六日享年四十有一子男三長虞
今為鎮江府推官治聲籍甚次夏平海衛學增廣生次
殷孫男一君以嘉靖某年某月日葬某山之原董孺人
祔前事推官致君御史君狀以速銘於予予悲君之志
不得大施於時也因其自號亦云而為之銘曰
嗟若雲乎郁郁紛紛蕭索輪囷其出岫也吾不
知其何心其散去也吾不知在山之阿抑河之
濆乎噫歲方旱熯物如惔焚雲乎雲乎夫既從
龍而為霖矣胡不普厥施而膏之屯吁嗟乎云
鄉進士范君墓誌銘
甄寧范生德卿以嘉靖乙未八月十有七日卒於家君始
得疾自度不起即為書告其尊甫今南京少司空衢村
公詞若訣别者公得書憂悸不知所為惟禱於鬼神問
於卜筮而已既浹月凶問果至公卿以下皆往弔慰公
對客涕汪汪下明日具䟽乞歸謀其葬事預屬同邑鄉
進士楊生應詔為狀而以請銘于予予于公忝有鄉好
義不可辭爰為序次而銘之曰范氏先世居汝陽唐乾
符中有仕閩者值黃巢亂因留建州子孫世家焉君曾
祖某祖太學生某贈中憲大夫廣東按察司副使父衢
村公嵩起進士洊官至大僚為時碩人娶唐恭人無子
側室吳氏生君於宣州官舍因名曰宣字德卿幼穎敏
出語驚長老同郡太僕少卿楊公亘試之嘆曰竒材也
因許妻以女年十三隨宦河南少司馬王公珝時為參
政試以唐主賜徐世勣李姓論伸紙拈筆數千言立就
出經入史新意湧出王公命之歸補郡庠生嘉靖壬午
年十七以易經領鄉薦上春官不利卒業胄監益淬勵
為學六經子史下至星歷地理諸書靡不淹貫為文章
善往復馳騁不為步驟所縛而必歸於理祭酒司業得
其所試竒之特加敬禮尤注意天下事凡屯田馬政漕
渠邊防皆嘗考究具有成說歴歴可行不幸未及試年
三十得羸疾以卒於乎有足悼哉君早喪生母鞠于適
母唐恭人愛如已出公宦遊四方恭人留治家務君在
膝下左右承順動求愜意事無巨細咨而後行恭人歿
哀毁骨立喪葬悉遵古禮與異母弟某特相恭愛某有
小過公欲撻之君即跪為救觧盖其孝友之篤如此平
日服食簡約賙人之急出貨刀猶棄粃粺族婣故人顧
恤尤至初公以大中丞撫蜀蜀邇番夷連歲用兵君奉
書於公曰兵凶器也傳曰師之所處荆棘生焉自古善
制邊者不師而不殺惟大人慎之又常寓書勸公早歸
曰願大人毋過為子孫計嗚呼此豈尋常士大夫家子
弟所及哉君娶楊氏少師文敏公六世孫先一年卒有
子一人曰學詩生八齡矣女二人長許聘滕氏子某君
卒明年卜某山之原日食卜葬以某月某日又食遂以
其日穸銘曰
疇之沃矣爰有嘉榖既芟既柞而胡不穫山之輝
矣爰有良璞既磨既琢乃毁于櫝惟君之系休
聲世繼以及司空令德豈弟毗國克忠牧人以
惠施及胤嗣有慶實延不位不年孰訊于天惟
躬不然後將多賢何以徵之閟辭幽阡
東石談君配蔡氏墓誌銘
孺人諱秀字榴卿姓蔡氏松之上海人西山先生之後
處士某之女年十七歸同邑談氏為東石君之配東石
名田其尊考侍郎彛庵公始擇婦於蔡氏孺人方在髫
齒特為所竒既來歸執婦道謹甚姑太淑人張氏愛之
教以詩書輒能記不忘浣滌縫紉饋食之事必躬任之
太淑人老且病恒語人曰吾十年之生孝婦所致也及
卒孺人哭之幾毁侍郎公慰以詩及侍郎公歿哭亦如
之惟時東石業舉子家事屬焉綜理周密凡歲時伏臘
賓祭之供至於米鹽之細具有條序不以煩東石東石
以其故得肆于學為古文詩歌日以有名然試輙不利
孺人慰之曰斯命也已東石年三十八尚未有子孺人
勸立兄子為後其上太學也出鐶釧内之袖中曰願以
此置妾生子也東石如其言果連生四子及兄子破産
束石怒甚孺人多為好語觧之兄子夭死撫其二孤尤
恩仍分産與之人以為難東石喜賓客樂交遊孺人戒
媵侍日治具餉之雖歲入無贏弗計孺人生男多不育
僅一女甚慈之然衣食必均諸子人莫能辦嘉靖乙丒
五月二十七日疾既革猶處分家事語畢而逝略無怛
化意春秋六十子男四賓之宬之家之寧之孫二琥珜
女六長適光禄卿陸公男太學生棐即孺人出次適學
士沈公曾孫太學生載采次適尚寳卿張公孫堯允次
適都給事張公男琨餘幼未聘東石以庚寅冬十月葬
之鶴坡談氏青山自為狀次其世出行事命棐來請銘
予聞東石名二十年今觀其狀孺人之行如此則孺人
之賢亦女流不易得者寧不稱其為配矣乎銘曰
猗歟孺人允迪壼彛由婦而母克孝以慈顯允
君子葭有文辭伊疇翊之曰得其孋弗偕于榮
命也則尸閟銘幽墟庶永其垂
故南京戶部郎中進階朝列大夫致仕澹庵方公
墓誌銘
予少聞先生長者言吾冓先輩有郎中方公者恬退不
嗜榮進居鄉敦行古道俗化之予願執鞭焉而恨生之
晩比在京師公之孫禮部郎中瀾間語予曰先祖之行
族伯父參政公逵已摭為狀然未有誌于石者今請先
生追為之可乎予曰近世士大夫率有銘以葬然不數
年形迹澌滅鄉里不復省記其姓名者多矣公葬雖無
銘至今將六十年談誦盛德者若出一口然則公豈恃
銘以為不朽者哉雖然予聞公之賢倘因吾子之請得
執筆銘公墓乃所願也瀾聞之遽以狀請按狀公諱迪
字從善號(闕)嗚呼公於是時年老而官淹然且挺然
特立不肯附麗故人以規進取斯其為前輩君子之風
乎性無他嗜惟喜讀書六經子史百氏靡不蒐究為文
章典則温厚詩宗盛唐致政家居不營貲産惟與騷人
韻士唱和于松臯荔圃間竟日忘倦然多不存稿既歿
子孫搜葺散逸僅得一二曰澹庵稿藏于家平居造次
必在禮法無惰容媟語子弟嚴憚之成化某年某月某
日卒正寢享年七十有二初娶顧氏贈宜人再娶鄭氏
皆有歸子男四銘曰
禮以為馭德以為輿行乎康衢坦坦舒舒世之
所趨我則徐徐豈獨司馬政府無書夀水之上
既懸巾車食惟先疇居有敝廬彼仕而休腴田
廣居曰可長存轉瞬而墟論世攷德孰與公如
我銘匪䛕公永有譽
監察御史鄧君墓誌銘
奉新鄧君顯麟字文瑞正德甲戌進士授行人司行人
己夘之春武宗將南巡君偕同官切諫謫國子學正今
上嗣位收復舊職未數月擢浙江道監察御史差視長蘆
鹽法還兼掌鹽政亡何奉命巡按湖廣將滿得竒疾䟽歸
就醫至家踰月以嘉靖戊子三月十一日卒於正寢君
天資高邁幼知嗜學既仕不廢經史為學正時京闈聘
典文衡鍳别公明所收多名士其為御史也初理長蘆
鹺政已著能名及按湖廣未入境已廉得吏之貪鄙及
事之為民害者既至立黜罷之民吏驚服彭明昶叛督
軍討平之事聞賜白金綵幣軍中冒功妄械平民君察
知其誣立破械釋之所全活者甚衆比謝病歸德君者
密走送至數千里皆哭而别居家孝友與人交表裏一
致性剛果遇事是是非非不為脂韋媕婀以取媚於俗
盖年四十五而卒曾祖某祖某考某泉州府學訓導以
君貴贈監察御史母某氏封孺人君娶同邑某氏亦封
孺人男二長廉甫邑庠生次寬甫孫男一廉甫等將以
某年月日葬君某鄉之原先事以狀授予從子景輝來
請銘景輝宦于其邑凡君施于家儀于鄉者歴歴能道
之若其施之朝廷者焯焯在人耳目予與君仕同朝聞
之最久又不必徵之狀而後信也宜為之銘銘曰
吁嗟鄧君良柱下史出采民風入司邦紀泛駕
之足期邇遐軌誰其厄之不使千里卜藏斯丘
萃和延祉春秋來拜濟濟孫子猗歟盛德百世
烝祀
明故中順大夫直隸太平府知府熊公墓誌銘
公諱蘭字天秀姓熊氏相傳為楚子熊繹之後世居南
昌枌塘灣入國朝始徙今板湖高祖德讓洪武中為江
右十八才子之冠徵至踰期出監泉州税德讓生素敬
素敬生資直贈承德刑部主事生昭以公貴封文林郎監察
御史公早負雋才刻勵問學治詩切理脩文不事雕琢
最為提學二泉邵公所知正德辛未舉進士授行人司
行人奉命犒師于東南比還朝擢福建道監察御史出
理河南鹺政歲終代還以外艱嘉靖壬午服闋赴闕改
河南道巡按廣東亡何擢直隸太平府知府至郡五日
坐䜛落職盖公出處終始之大致如此公精敏闓䟽遇
事立可否在河東值鹺政積弊之餘剗剔爬梳弊端窒
穴諸所條畫皆可經久行之至於興學勸士毁梓潼像
以祠先賢尤有補於風教都御史張公檜特䟽薦之還
以材兼數道有大事待公而决公素為逆藩宸濠所忌
正德己夘濠逆謀寖露乃繫公之父及弟姪輩于獄以
箝公口公聞之哭曰事已至此吾不言則誤國言之則
速父兄之禍為之奈何乃具以濠必反狀告其同年御
史蕭君淮而屬蕭君奏之又因所知密白東敞具以其
事聞上大怒詔捕濠諸用事者已而降勅遣中使大臣
往諭之使者及境濠果反不踰月竟敗初濠見蕭君䟽
不知其謀出於公故公之父兄幸免於難君子謂公之
為是忠與智俱焉其在廣東窮歴嶺海所至旌廉黜貪
洗冤澤物潮州衛指揮王某或誣以失律當斬繫獄十
餘年公訊知其冤并其黨數十人皆得末減性剛介當
官直道而行法所當按雖達官要人未嘗寬貸人服其
公然竟坐是遭䜛以廢嗚呼惜哉公以嘉靖戊子六月
二十六日疾終于正寢享年五十八以己丑十二月二
十四日葬本里之楊園後五年奉禮部主事張公鏊狀
徵銘於予將追納諸幽予與公同年交契最厚故不得
辭銘曰
温温為人揭揭為吏和而非同介而非異内持
臺諫不撓不搖出按郡邑魑魅潜消蠢爾逆藩
敢窺神器結援内交謀深劉濞公首攫之奮不
有躬惟君惟親展也孝忠古之遺直謂公則有
惜也不容横罹䜛口伊誰為之惟命則然曷永
其傳閟名幽阡
明故尋甸知府進階亞中大夫績溪戴公墓誌銘
績溪戴公與予同第正德辛未進士自官南省與予别
十四五年矣去歲冡子嘉猷自烏程尹召入為給事予
因得聞起居乃未浹歲而訃至矣追念今之世篤行如
公者少也而今已矣則予之悲豈直以同年故舊之私
也給事君將奔喪歸襄事屬刑部郎中葉居份為狀來
速予銘嗚呼予奚忍弗銘按公諱祥字應和自幼嶷然
有異質弘齋府君深器之年四十七始舉進士為行人
司行人奉使長垣王府恪事慎儀王禮異之贈賄一無
所受秩滿進司副頃之陞南京工部屯田員外郎以外
艱歸服除值今天子嘉靖初元改戶部尋陞禮部精膳
郎中皆在南京亡何陞雲南尋甸知府引疾乞致仕既
歸五年以覃恩晉亞中大夫公之為戶工二曹郎也或
疑公以曹事為溷公笑曰人自溷曹耳益勵清撡常禄
外不苟取一芥及為禮曹政務清簡公退則閉齋誦讀
而已致政之後不入城府杖屨所及非槐溪書院則靈
川草堂耳居閒惟課子孫讀書及脩訂先世譜牒餘無
所問邑大夫歲舉鄉飲延公為大賓常不赴嘗有論薦
于朝者竟弗起公嘗言學貴力行不貴空言近世學者
卒能談道性命及考其所至不戾于聖賢者少矣故公
之為學踐履之功多於講論及其教人亦必以是焉嗚
呼斯其所謂篤行君子者乎公生於某年某月某日娶
胡氏稱賢配封恭人子男二嘉猷丙戌進士在外稱賢
有司立朝為良諫議文學器識士大夫稱之次嘉謨邑
庠生銘曰
惟名所在擾擾競馳公務晦迹罔覬人知自道
弗明嘵嘵力辯公恥空言要以自踐奚而弗
宜官止一麾奚既歸老子在𤨏闈德厚食微慶
叢孫子琢辭於阡以詔千祀
明故戶部主事鄭君暨配陳安人合葬墓誌銘
予與鄭君宗獻同領鄉薦正德戊辰君第進士除戶部
主事明年以疾卒家貧子稚聞者傷焉去之二十年當
嘉靖己丑其長子絅起進士又主事戶部矣予見之喜
鄭君有子也而問其母則即世與君俱葬矣於是太息
久之絅因泣請曰先人雖就窀穸未有銘絅也懼無以
白潜垂遠敢以累執事予應曰諾爰徵都憲蘖谷王公
大用狀而銘之序曰鄭氏其先興化縣人君高祖德驥
洪武中以尺籍隸興化軍徙冓城南之石門曾祖文永
再徙城東祖商父逸庵公崇皆有隐德君諱瓉字宗獻
莊重寡言舉措必以禮平居物物無忤至抗俗嫉邪則
義形於色自以迂戅不能徇俗曰世之愚莫我若也號
愈愚子性孝友幼時讀書將就寢必造逸庵公牀下問
起居晨興亦如之書過目即成誦下筆為文簡當平實
而歸宿於理在郡庠試輙居首名公貴人争迎為塾師
束脩悉以養親及贍其同産無私儲焉既為主事分曹
太倉時逆瑾虐方熖凡財賦所出入地靡不搜索君以
清脩獲免已而齎鏹宣府其羡悉入於官歸至京數日
病卒垂絶謂配陳安人曰吾父喪在淺土吾母老子幼
今且死天乎後事惟汝是頼又顧絅勉以力學養母目
遂瞑是歲己巳又九月卄九日也年三十四家無羡錢
假貸以為殮具弔者無不出涕陳安人同邑玉山村人
父陳珪母周氏年十六歸君守禮食貧婦道脩具君登
第之明年迎至京師甫半歲而君歿殮之日將以死從
既而私自計曰吾即死吾願畢矣誰為飬吾姑鞠吾兩
穉子其若遺言何乃忍弗死以其喪歸之又明年哭其
姑時家益貧蘖谷公言于當道助之葬乃克葬君及舅
姑三喪當其時安人竭力襄事朝夕食惟饘粥而已二
子幼多疚疾日持瓣香禱于神無故不令出中門夜則
篝燈課之誦讀嘉靖壬子絅舉于鄉安人喜曰吾可以
見夫子于地下矣亡何寢疾其卒以是歲九月二十日
年四十六後以絅貴蒙恩追贈安人云墓在城南廣化
寺之東丁丑君窆乙酉安人祔二子長絅字子尚文行
克肖其父在戶部有籍籍聲娶訓導陳洧女封安人次
紹郡庠生既孤蘖公妻以女曰吾與汝父有宿言銘曰
吁嗟鄭君國之良士而仕而學望實並峙誰則
尸之而止於此吁嗟安人是有儀軌于拮于据
毗夫成子命之不淑而亦已矣玉埋于山劍躍
于水其光不滅于百千祀惟躬弗嬴後多受祉
明贈文林郎冓田縣知縣坦庵王公暨配孺人黃
氏墓誌銘
南京刑部主事王君鉅一日持程節煌所為其父母事
狀蹐予門泣而請曰鉅之先考坦庵公暨先妣黃孺人
之歿久矣乃久未克葬者非故緩也以為葬不得地使
吾先人體魄不得寧于地下則寧慎焉雖越禮而踰期
弗敢計也今既卜得地于某山之原將以某年某月日
奉柩合窆敢丐幽室之銘王君嘗知冓有惠政冓人得
之予又辱君知契是銘宜以屬予予亦不得辭也按狀
公諱齊玉字世濟早歲喪父與弟相玉奉母胡孺人謹
甚有豪僧奪其先世墓地公時方弱冠慨然曰是可已
乎與叔念一訟于官竟復之叔喜曰王氏有子公事叔
如父事無巨細必咨而後行友愛其弟當折産時荒頓
田園陳敗器皿悉自取之而讓其美者于弟人以比鮑
宣云弟嘗遭疫舉室潜逃公日夕在焉或勸之曰弟同
胞也吾將安之親注藥療之其卒也為治喪具以殮哭
之哀甚時諸孤尚稚公視如子顧恤周至且為之禦其
其外侮君子謂於是乎孝友也為人忠厚坦夷耻啟口
及人過失聞人之善則亟譽之其為耆老也里有争訟
者不之官往往詣君取直得一言則皆解去有餽謝者
笑而遣之歲嘗旱豪右擅水利公往以理為之曉譬羣
黨屈服利遂均其為鄉里敬信類如此喜閱古史能究
知其治亂成敗之說尤好吟哦不廢寢食嘗讀易履道
坦坦有契於心因號曰坦庵其稱之者不以姓字亦曰
坦庵云正德己巳九月初九日以疾卒于正寢年五十
九配黃孺人諱福璋同邑某之女居家克孝以睦既歸
公則移其孝於姑移其睦於娣四時享祭及大賓燕親
尸中餽不以為勞應猝理紛大小各當賻喪恤貧急如
饑渴宗䣊咸稱賢焉後公十三年以正德辛巳三月三
十日卒年七十三子男二長傑次鉅女一適某孫男二
元勛元煦孫女二長許少司馬莪峯潘公次子國子生
鑾次許某惟王氏之先散處南北其居婺之三槐嶺自
諱異始十有二傳至觀奴觀奴生文享嘗刲股以愈母
疾又嘗還亡金金郎鄉人以其有是兩事稱為孝廉孝
廉生敬保即公之父而自公祖父以上敦本力善者累
世矣然未有顯者及鉅既長知學公汲汲延師教之期
光顯其門戶黃孺人尤善教每篝燈夜讀則治絲枲其
旁以守之訓勵甚至嘉靖乙酉鉅以璧經領應天府鄉
試己丑第進士治聲籍籍會郊祀霈恩遂得贈公文林
郎冓田縣知縣黃氏贈孺人云鉅方有聲曹署識者謂
其有遠到而公與孺人克膺貤典未已也予故銘諸幽
室以俟銘曰
王氏自姬源深且厚太原中去支分𣲖剖來居
三槐世既云久雖伏弗曜德則多有乃及坦庵
履道無咎其道維何曰孝與友矧有良嫓德維
公偶揭揭曹郎政學是茂帝曰汝嘉汝賢父母
恩賁丘墟嗚呼不朽瞻彼三槐手植惟舊我銘
昭德尚徵爾後
明故封太孺人張母氏銘
銘曰孺人之賢惟天所假自其來嬪人無尤者承夫孝姑
儷者或寡以鑄其子如金在冶昔也謂何蓬門
于野今也謂何門有車馬禄養恩封備乃純嘏
天亦視人報如施舍鬱鬱丘原樹之松檟百世
展拜于兹墓下
故南京國子監典簿黃君銘
銘曰貌之癯言之迂行之廉隅是為君子之儒我銘非
䛕閟于幽墟已矣乎徒使過者為之長吁也
祭文
祭見素林公文
嗚呼自三代以降光岳分裂士生其時或尺短而寸長
或此優而彼劣長詞苑者或功業不足稱負大節者難
必其細行之無缺嗟惟我公海内名流當代英杰氣鍾
川岳之靈學究天人之賾器之利則百試而不摧守之
堅雖屢挫而不折故自為郎署斥妖僧其始入疏也已
與家人而預訣當是時懦夫見之而靦顔奸邪聞之而
吐舌既而起廢荐歴中丞彌節江右則首按賕吏之罪
衆憚其威嚴隂抑逆藩之權人服其明哲雖䜛人窺伺
其旁而公堅白之質終不可磨以湼也泊乎被召征蜀
公於是時初釋衰經起任金革兩三年中勞瘁百端心
力俱竭卒之保全兩川剪平遺孽而蜀人之德公者固
宜為廟祀而像設也晚遭明主召司邦刑淑問如臯陶
忠誠同稷卨及不合而求去也雖以天子勉留言路合
疏終不能挽公之轍故嘗竊論之公之律己冰玉不足
為其潔也公之立朝金石不足為其烈也公之出處青
天白日不足為其光明而川赴矢發不足為其勇决也
嗚呼公今已矣其精忠大節貫乎天日者萬世如見而
浩然之氣固將乘箕尾薄風雲而與三光同其明滅也
遺表上聞天子愴懷公卿嘆息道路興嗟士林失色况
鄉邦晚出有如某等者固嘗奉教于公矣安得不為之
衋然而相與揮淚以嗚咽也尚饗
祭南京兵部侍郎石峯陳公文
嗚呼壺山峩峩蘭水溶溶惟公之生間氣所鍾揭揭其
行温温其容摛華發藻蔚為詞宗手提文印士樂陶鎔
俄落臺職賈禍以忠皇威孔赫既殛元兇公乃叙還剖
符專墉檇李之治可攝黃龔乃副臬司尋參潘省淹有
歲年公耻干請誰其汲引為垂長綆遭帝初元賢登兇
混公晉中丞憲節是秉不懦以弛不殘以猛剔蠧鋤奸
滌冤宥𤯝帝謂廷尉非公莫宜守職逾年嘉聲孔馳遂
貳司馬國鑰攸司威攝凶暴德洽&KR1137;嫠邦人是賴天子
是毗方期入拜為朝羽儀胡天降厲而止於斯嗚呼世
有貎直其中叵測公惟至誠外無矯飾亦有險薄巧擠
隂嗾公每伸手援拔幽谷惟古君子公實其儔懷公不
見俾我心憂緘辭寄酹有涕横流尚饗
方齊存稿卷八
