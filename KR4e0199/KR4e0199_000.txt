山海漫談别集類五(明)
提要
(臣)等謹案山海漫談三卷明任環撰環字應
乾號復菴長治人嘉靖甲辰進士歷知廣平
沙河滑縣遷蘇州同知以禦倭功擢按察司
僉事整飭蘇松二府兵備道山東右參政事
蹟詳明史本傳是集為其鄉人庾璵所刻凡
文二卷詩詞一卷環禦倭頗著竒蹟當時皆
以為賞薄不足酧勞其遺集久散佚其子孫
搜求輯錄所得不及十之一仍名曰山海漫
談從其初也其文既得諸殘燬之餘故有見
即收不暇銓擇多潦草應酧之作然就其存
者論之古文皆嶄嶄有筆力且高簡有法度
其中如蘇門雙節記重修白雲茅屋記重修
文廟祭噐記啟明山先生書雖不免參襍俗
格至于送蕭西泉朱蒲西二序德風亭滑縣
行館二記與王南崖荅王東臺二書皆絶非
明人文集以時文為古文者雖置之作者間
可也詩如槎泛星河秋作客劒横滄海夜談
兵之類亦間有可觀而冗俗者多則其後人
編次失于刪汰之過也然環之為人無愧忠
孝亦不必以韻語䋲之矣乾隆四十二年十
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
