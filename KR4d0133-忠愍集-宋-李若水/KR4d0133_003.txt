







　　欽定四庫全書

　　忠愍集卷三　　　　　　宋　李若水　撰

　　詩(五言近體)

　　題趙進夫勝軒詩

　　山色堆藍重水光拖練寒主人看不足終日凭欄干

　　齋居

　　翠石黏雲濕寒巖帯蘚深樹函懐古意水印讀書心
經濟神猶在幽棲逕可尋青氊吾舊物税駕卧山隂

博士舉陳東秀才雪詩云已成堆積勢應費埽除
功句甚佳惜不見其全數日雪作無事輙用其韻

　　寒意連朝進祥霙萬里通潔身原有道潤物又成功餘
靄猶吞日狂飊漫走空田翁鉤膝語貧裏幸年豐

　　送行

　　去意浮長汴離懐詠曉燈明時非不遇幽黜坐無能嵗
月驚雙鬢林泉許曲肱從今藏羽翼敢復覬飛騰

　　種荔枝核有感


　　荔子欲傳種他年養老饕試將千顆植已喜寸萌髙豈
耐雪霜苦空慙澆灌勞何殊茂陵客藏核種蟠桃

　　别向徳深

　　嵗晚霜風勁束裝千里行别離交義重老大宦情輕歧
路共人逺關山空月明旗亭有濁酒揮淚與君傾

　　次韻髙子文留别

　　之子欲西笑我懐難具陳從來妙風雅此去脱埃塵擬
倩杯中物暫留燈下人可堪分手處月色半林新


　　途中

　　馬足疲長路林端霽色開客程經十驛村酒只三杯病
葉迎秋落踈雲送雨回何當旋故里趂日坐墻隈

　　次韻髙子文秋盡懐歸

　　把酒送秋去此懐難具陳十年江海夢一几簿書塵自
歎栖栖者誰憐落落人淵明歸思切籬菊帯霜新

　　太行道中

　　千山倚竒峭十日寄登臨宇宙蜂房小功名虎穴深詩

多馬上得家只夢中尋頭白䨇親健飄零寸草心

　　次韻李嗣表夜坐

　　霜梧一葉落塵鬢㡬莖秋夜乆燈仍暗人閒室自幽文
書遮眼具仕宦活身謀此話有誰領寸心横百憂

　　次韻髙子文村居

　　幽人厭城市結屋近松蘿一笛秋風急千嵓晩照多竹
根鄰叟醉牛背牧兒歌笑殺青雲友朝紳換短蓑

　　詩(七言近體)


　　次韻宋周臣留别

　　行旌此去隔關山頓覺幽齋笑語䦨後夜月明空似水
孤桐横膝向誰彈

　　秋日書齋

　　晝閑人静睡相尋幽鳥時時薦好音喚起新秋一襟恨
南窻揺膝費孤吟

　　夜坐

　　暮涼浮座暑光微竹底風來暗舉衣假寐不知清夜乆

掛簷星斗向人稀

　　春日郊外

　　毿毿官栁緑藏鴉傍郭人煙三五家見説今年寒食好
踏青歸路看梨花

　　誰家臨水亞朱扉樓外風閑栁線垂昨夜濛濛春雨小
杏花開到背隂枝

　　次韻髙子文

　　歸計茫然殊未涯倦游日乆似無家十年燈火有何效

贏得眼前生眩花

　　用張濟川所舉詩韻漫作

　　經霜落葉金堆地過雨竒峯碧滿門要識豐年在何處
牧兒横笛下煙村

　　次韻王深之二首

　　事縱未涯心已老山雖許逺夢能歸團蒲穏坐亦不惡
捫虱工夫趂早暉

　　酒薄僅能浮頰赤燈寒故意學山青新來鼻觀無遮礙

覺得功名一味腥

　　次韻張濟川二首

　　澗底戰骸霜雪枯籠煙萬瓦半荒墟流離赤子馬前泣
爭問九重知也無

　　父老霑襟訟不平千嵓鬼哭亂泉聲烏鳶誤飽忠義肉
㸃檢戰功誰眼明

　　喜雪

　　皇家有道嵗不惡雪花如絮千里飛老農誇殺麥本緑

一杯湯餅令汝肥

　　次韻公實兄途中

　　斷雲横碧暗平野落照曵紅明逺村囘首半天雲破處
一眉新月報黄昏

　　從趙彦特求茶

　　飯餘日影轉修廊欹枕桐花堕小牕為覔春風洗殘夢
要令詩思敵澄江

　　西遊


　　緑暗紅疎春事休此身孑孑又西遊不堪囘首斜陽外
一片黄雲萬古愁

　　次韻馬循道春懐

　　何郎風味梅花痩楚客孤髙蕙草芳二子寥寥去人逺
一編青竹姓名香

　　次韻倪巨濟春懐

　　青衫一領縛閑身飽識官街肥馬塵昨日友生雙鯉至
怪人不憶故溪春


　　近郭一㕓殊未涯不堪眼底又春華宦游趂食負慚色
大似田頭拾粒鴉

　　江行值暴風雨詩

　　風狂雨暗舟人懼自委神明志不邪投得葦灣波浪息
岸頭煙火近人家

　　次友人韻題墨梅

　　南枝春色弄㣲温記得清香撲酒樽今日相逢隔煙霧
揚州殘夢足銷魂


　　題觀城驛壁

　　半篙寒碧秋垂釣一笛疎風夜倚樓多少巫山舊家事
老來分付與東流

　　次韻舒伯源雪晴偶書四首

　　朝陽飛影戰餘寒樓上髙人乆屈蟠想見倚欄三盞後
醉横詩眼與天寛

　　化工錯玉滿京都尚有癡雲似積酥馬上官人凍顔赤
擁爐還羨老生無


　　雪意融融旋作泥故山應是費攀躋而今把笏謝樵子
馬踏御街聞曉鷄

　　銀濤萬頃漲煙村寂歴茅簷上曉暾春傲餘寒邀不住
夜來偷入杏花園

　　雪後二首

　　黄沙苦染鬢毛斑乞得瓊瑰一寸慳徑欲南樓試鶴氅
拍天清氣月如環

　　玉霙著砌曉斑斑天惜豐年特地慳爽氣一屏山倚碧

冷光千疊水囘環

　　睡覺

　　布衾紙帳餞殘冬老眼俄驚曉日紅好夢追尋忘首尾
但聞窻外竹揺風

　　百井寨次髙子文留題原韻

　　破籬殘屋是誰家一片斜陽萬㸃鴉駐馬岡頭無處問
漙漙清露濕黄花

　　歸家


　　半載長安客意寒一鞭歸興舊家山妻孥問我成何事
買得虚名滿世間

　　春日途中

　　一川晴日破春容栁絮桃紅赴望中莫喜芳辰又來到
少年能耐㡬東風

　　題畫扇

　　坡頭霜木秋半老沙際水禽時一雙乞我短篷歸去好
醉聴夜雨卧荒江


　　次韻張濟川夜雪二首

　　雪彩鱗鱗照夜徂化工游戯翦輕酥竹聲揺破夢千里
蓬跡轉來天一隅寒壓短檠花自落風驚别浦鴈相呼
平明携杖前溪去誤入仙人白玉壺

　　天公應恐㸃瓊葩先遣飛亷卷惡沙才短謬將身許國
嵗寒還是客成家故鄉親友馳清夢老境文書眩碧花
須信玉妃儀衛肅砌蛩庭鵲静無譁

　　次韻倪巨濟詩換怪石


　　紛紛兒輩只輕肥不愛籠煙小黛眉唯有幽人負髙韻
為憐竒物直新詩塵埃不染溪山夢冠盖政妨麋鹿姿
何日茅簷列千嶂倚藜細看碧參差

　　送宋周臣赴殿試

　　近侍傳呼到集英參差宫殿曉霞明丹墀日對三千字
雲翼風髙九萬程天子臨軒應動色諸生閣筆總銷聲
臚傳指日承新渥千佛名經第姓名

　　寄題艾惠夫容膝軒詩


　　鄉人極口誇吾友誇道斯來葺妙居東晉風流千載後
南牕瀟灑數椽餘無腸可著猶貪酒有眼能看肯廢書
記取魯人學栁下不須辭米賦歸歟

　　又次韻司空彦修送行

　　僕夫已飯車已巾再拜别君愁始新一事未成雙鬢秃
百年能㡬半生貧雲山不斷駸駸暮花栁無邊在在春
它日還家稍安穏杖藜相過莫嫌頻

　　次韻馬循道遊長安東池詩


　　詩老逢人細細誇一溪春色定能佳東風無意秀芳草
野鳥不言銜落花拍拍濃愁渾似酒悠悠短夢不禁茶
接䍦倒著歸來晩千古風流繼習家

　　次韻李元量見贈

　　先生學業自無雙當代聞人共歎降文采羨君髙楚夢
詩聲笑我類吳江槐花過雨金堆砌山色經秋碧滿窻
一幅珠璣照塵眼龍文端信筆能扛

　　送何文植趨京


　　問君何日赴神京明日揚鞭數去程風雪一天行客恨
關山千里故人情銅臺曾見三都賦金闕行傳二陸名
自許孤髙謝凡客從今有酒對誰傾

　　次韻髙子文途中見寄

　　人生半在客途中休著狂蹤比斷蓬别後夢煩莊叟蝶
邇來書誤子卿鴻月同千里水雲隔天各一涯談笑空
趂取重陽復詩社要看紅葉醉西風

　　次韻李子建懐歸


　　寸心已老自宜休誤别雲山嵗㡬周疎逺驟依雙鳯闕
清貧僅剰一貂裘與人不偶縁方鑿於世無求類直鈎
何日張㠶旋故國坐呼明月醉江頭

　　書懐

　　戎馬南來乆不歸山河殘破一身㣲功名誤我等雲過
嵗月驚人還雪飛毎事恐貽千古笑此生甘與衆人違
艱難重繫君親念血淚斑斑滿客衣

　　偶成


　　自憐疇昔抱癡頑不慣黄埃日跨鞍荒徑露霑旗尾潤
幽窻塵銷筆頭乾半林殘照人煙晩一笛秋風鴈影寒
還有田園得歸去誰能俯首縛㣲官

　　次韻張濟川雪

　　雲將剪水戲㣲茫草木非春也自芳坐上落來千片急
鬢間添得數絲長氣淩詩骨牋毫健味借茶甌齒頰香
乆客天涯衣縫斷夢魂合眼到親旁

　　聞卞氏舊有怪石藏宅中問其遺孫指一廢井云

盡在是矣井在室中牀下不可得見乃賦此詩

　　昔人遊宦乆江湖怪石嵌空駭里閭一井深藏縁底事
百年不出待潜夫棄捐泥土性仍在睥睨林亭氣漸蘓
㣲物廢興猶有定此生窮逹澷長吁

　　與沈信翁對飲憶雍節夫髙子文

　　北門昔日吾三友今日樽前得一人雍老滑稽垂白首
髙郎文雅最青春一飛小篆追秦相兩吐新詩近楚臣
落落星辰各千里請君休説恐傷神


　　與諸公遊葆真宫

　　晏坐芸堂情太幽仙家有地供閑遊冷官經月未嘗醉
好景向人那得愁宫殿風清鶴翅冷池塘水白荷花秋
尊前不樂定癡煞明日簿書堆案頭

　　秋懐

　　滿眼羇愁不可裁西風樓閣獨持杯一檠短夢尋家去
萬瓦新霜逐雁來富貴未涯身半老雲山何處首空囘
呼兒滌硯酬佳句試我胷中隠隠雷










　　附録

　　建炎贈官誥詞

　　敇節義士之大閑能忘身而殉國爵禄國之砥石宜懋
賞以報功肆加䘏典之崇越進彞章之限故朝奉郎吏
部侍郎賜紫金魚袋李若水操履端重學植粹醇儒館掄
才早膺選任從班入侍旋被采求屬鄰敵之内侵數授
辭而出使勤勞靡憚誠慤勿欺念國難之非常駭敵情
之不測二聖遭北遷之阨大綂有中絶之危奮不顧身

義形於色仁必有勇知處死之非難慾焉得剛信茍生
之可愧忠義之節無與比倫逹於朕聞為之涕泣是用
寵以輔臣之異數躐陞秘殿之隆名賻物具儀賞延及
子昔段秀實笏擊朱泚顔杲卿面折禄山簡册有光精
爽如在維爾英烈追配古人魂其有知服我休命可特
贈觀文殿學士餘如故

　　建炎元年五月九日奉聖㫖故吏部侍郎李若水忘身
為國至死不懼忠義之節無與比倫達於朕聞為之涕

泣可特贈觀文殿學士與子孫恩澤五人賜其家銀絹
五百匹兩

　　建炎賜諡誥詞

　　敇朕灼觀古昔歴考忠賢凡見危致命之秋多仗節死
難之士世無倉猝擾攘之變人有媮懦委靡之心茍貪
其生鮮蹈於義誰與忘軀而殉國我其録徳以褒功故
朝奉郎試吏部侍郎賜紫金魚袋贈觀文殿學士李若
水出入敵營始終漢節威武不屈意氣自如嗟志節之

靡它宜旌嘉之首及載稽諡典式究僉言危身奉上謂
之忠佐國逢難謂之愍於昭大節以示寵光慰爾九原
之忱為吾百辟之勸可特賜諡忠愍餘如故

　　書後

　　靖康禍變敵騎長驅四郊多壘猛不可當所在望風土
崩瓦解欽宗皇帝擢先公於庻官兩持使者節入尼瑪哈
軍誓欲捐軀以濟艱危青城之死素定於胷中非一時
不得已而為之者於戲人誰不死先公之死酷矣頤已

解舌已斷猶奮罵噴血終至於身首異處當此之時天
地為之變色日月為之無光戰士為之嗟惋敵帥為之
羞畏先公已死適我大父母皆耄年故事迹中畧其所
以死重貽二老人之深憂也獨秭歸費守樞為先公文
集序今鋟木於蜀中能不沒其實得以取信至乾道中
諸父淪亡因於祕稿中又得其遺事始盡事之本末淳
懼嵗月侵尋世不得而知之他日當列諸朝祈補史之
闕文先公雖死謂之不死可也孤浚淳泣血書











