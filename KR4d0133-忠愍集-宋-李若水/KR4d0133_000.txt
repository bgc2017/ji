







　　御題李若水忠愍集

　　主和誤國罪奚辭即使弗和禍亦隨(或謂若水初亦頗主和議卒能慷慨
殉節足以自贖夫以和議為非自屬正論苐彼時宋勢日弱金勢日強求和固適以自趣其亡即不請和亦未
必能禦敵而幸免於禍非有識者未昜見及此耳)慷慨捐軀誠可尚詩文成集
合教垂浩然之氣塞天際不幸而生革命時全彼忠還
申已義事非得已慘何為

　　若水厲志不屈捐軀以成其忠克全臣節亦其生辰
之不幸然大金當革命之時自非若水之所得而抗

殺之以全其名亦即以申己之義其事本非得已苐
解頤斷舌處之太慘金將尼瑪哈實不免過當夫金
宋在當時猶敵國也若明永樂簒逆於不附已者横
加誅戮則皆其本朝臣子且洪武所留貽者乃俱戕
賊不顧其於天理澌滅殆盡甚且投鐵鉉於鑊剥景
清之皮則殘忍慘毒尤非人類所為向每為之不平
兹論李若水事因併及之



　　欽定四庫全書　　　　　集部三

　　提要

　　忠愍集三卷　　　　　别集類二(宋)

　　(臣)等謹案忠愍集三卷宋李若水撰若水本
名若氷欽宗為改今名字清卿曲周人靖康
初以上舎登第由太學博士厯官吏部侍郎
從欽宗如金營以力爭廢立不屈死建炎初
贈觀文殿學士諡忠愍事迹具宋史本傳書

錄解題載李忠愍集十二卷葢以其追諡名
集劉克莊後村詩話作忠烈集當由傳寫之
誤宋史藝文志作十卷考書錄解題稱後二
卷為附錄其死節時事宋志葢但舉其詩文
其實一也若水當金兵薄城之時初亦頗主
和議于謀國之計未免少疎而卒能奮身殉
節搘拄綱常與斷舌常山後先争烈使敵人
相顧嘆息有南朝惟李侍郎一人之語其末

路足以自贖史家以忠義稱之原其心也其
詩具有風度而不失氣格其文亦光明磊落
肖其為人南宋時蜀中有鋟本劉子翬屏山
集有題忠愍集詩詞極悲壯今原集不傳兹
就永樂大典中所散見者掇拾編次釐為三
卷以建炎時誥詞三道附錄於後其子淳跋
是集云秭歸費守樞為先公作文序能不沒
其實今費序已無惟淳䟦僅存亦併附諸篇

末雖蒐羅非復蜀本之舊然唐儲光羲詩格
古雅其集亦裒然具存徒以茍活賊庭身汚
偽命併其詩亦不甚重至於張廵所作僅聞
笛及守睢陽兩篇而編唐詩者無不采錄豈
非以忠孝者文章之本耶今若水詩文尚得
三卷不止廵之兩篇矣殘編斷簡固皦然與
日月争光也乾隆四十六年九月恭校上

　　總纂官(臣)紀昀(臣)陸錫熊(臣)孫士毅


　　總　校　官　(臣)　陸　費　墀


















　　欽定四庫全書

　　忠愍集目録

　　卷一

　　劄子五首

　　表七首

　　啟五首

　　書四首

　　序一首


　　說三首

　　銘一首

　　卷二

　　古體詩五十八首

　　卷三

　　近體詩六十二首

　　附録誥詞



　　忠愍集原序

　　世人之所甚懼者惟死耳嗟夫鄙哉死亦何足懼也古
之人有不肯輕用其死者曰吾未獲死所茍獲其所尚
何懼夫袵席之上足以死飲食之間足以死畏怒厭溺
皆足以死與其死於是數者孰若死於忠義忠義死之
所也雖然非烈丈夫疇克能之忠愍李公死於靖康之
變英烈皎然千古不冺今讀公之遺文則知公之忠肝
義膽毎毎發於篇詠而見於書疏一旦蹈白刃而不懼

者盖其平日之志如此故嘗論之以為忠愍公之文章
如顔魯公之字畫剛方勁正不折不沮之氣開卷凛然
雖使不知其事者見之亦足以知其為忠臣義士噫古
人已矣孰謂語言翰墨不可以見士之節操也哉慶元
戊午六月朔旦文林郎安慶軍節度推官趙希齊謹書




