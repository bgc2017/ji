







　　欽定四庫全書

　　忠愍集卷二　　　　　　宋　李若水　撰

　　詩(五言古體)

　　雜詩六首

　　風流李東山磊落孔北海身逐煙雲飛名與日月在彼
哉世上兒平生抱慙悔雖云官爵髙當以佌䔩待

　　門前誰剥啄云有故人至殷勤具鷄黍莫辭今日醉人
生若飊馳世事等鱗次區區百無益杯酒差可貴故人

首肯之愛吾言有味

　　一飽百念休挈席坐朝陽陶然四肢春興與飲酒長夢
蝶鼻聲小捫虱衣縫(缺)雖非北牕下亦足傲羲皇

　　相如貧立壁淵明老林邱文字照千祀何人與之儔我
生造化間一萍寄洪流收心短檠底要偕古人游

　　明月如幽人邈有出世姿吾欲從之游開門曵藤枝得
酒袖自舉賞此一叚竒人生貴行樂戚戚竟何為君看
李太白髙風謝塵羈


　　禦暴如禦冦愛民如愛子豈不有公卿脆弱非所倚吾
君儻擇賢何病不可理

　　諸刹以水激磑磨殊可觀為賦此詩

　　疊石壅寒𣲖滿流㵼迴溪誰將方便智成此圓妙機輪
輻互髙下波濤鬰翻飛磨牙遞旋斡磑杵紛昂低玉粒
已粲粲瓊花亦霏霏術存機械巧利澤成博施試語漢
隂老使知渾沌非惟當善用心功與天地齊

　　離家


　　曙風入修簷宿靄度遥嶺游子戀庭闈延此須臾景臨
行懶加衣上馬晨煙冷歧路白日忙氣候清夜永前途
寡親友所晤唯瘦影長風儻或借逸翰當少騁不然早
旋歸柴門保孤静

　　獄平堂

　　掌獄貴持平萬議不能破夫子乃名堂無愧横案坐皇
家羙化醲小人亦寡過朱墨儻餘暇不妨歌楚些

　　緑漪軒遇雨與任才仲定韻賦


　　才到緑漪軒逸興小寰宇岸斜水自環樹缺山為補眼
界萬象入佳處難悉數天公厭人閑惱以催詩雨涼飊
拍窻户殘熾敢予侮雲脚漏夕陽反學新月吐麈尾散
銀毫茶面噴雪乳兹游神所靳而我已多取何時理扁
舟歸作雲山主

　　中秋不見月二首

　　明月如君子隠見自有時頑雲巧障之光耀不得施賞
心無復樂對酒翻成悲樹頭號秋風日夜無停期胡不

驅頑雲放出玉一規而乃窻几間空將亂帙吹

　　明月自不老古今同一時尋常賞心薄萬里清光施兹
夕反雲翳庭烏亦長悲人生得意處毎毎乖所期神仙
不可學富貴不可規此心恐未了付與秋風吹

　　平川道中

　　客子結征衣伺明鞭痩馬時平路無虞年豐村有社歸
鴈嘶層雲飢烏啄平野牆花初壓枝橋栁已盈把春㟁
坐漁人曉隴來耕者風埃政無聊懷抱何由冩


　　秋風

　　疎風舞天際坐覺秋容開新凉萬金直竟從何許來修
梧脱老葉摵摵投空階故人𣺌雲水音徽諒難諧政恐
嵗華晚便與人意乖脱巾漉初熟聊以洗此懐

　　送公實兄赴省試

　　吾君邁周王於今盛文化學郎紛萬軰戰藝雙闕下公
乎筆如椽風雨供飛灑燕楚何足吞此行定應霸三世
守墨莊一朝騰紙價况值求賢秋宣室政延賈輕雲飛

隴頭車輪去如馬快哉上林春杯酒須勤把

　　謁束先生廟

　　弔古懷騷人接轡黄榆路疎風吹廣原馬首飛埃度荒
祠止道旁古木寒鴉聚入門煙素横虚壁丹青汚再拜
休廡下追誦補亡句興餘歸袖翻低雲掛秋暮

　　次韻和友人竹石

　　厚徳鎮囂浮才髙謝羈束所賦雖不均而皆堪比玉此
君非俗姿終朝看不足客至亦忘歸裊裊茶烟緑


　　受誓戒

　　秋月浄如璧影著烏㡌寒殘夢未辭睫疲駑兀難安龍
津橋下路燈火半斕斑中䑓門已敞風細簾幕乾有司
謹苛禮髙人窘㣲官(案此首疑有脱誤)

　　書懐

　　客裏百無營一室等方丈行藏沙漠邊志節煙霄上歸
思入新吟閑愁付佳釀何當把瘦藤江山樂清放

　　題畵


　　羃羃䕶雲衣巉巉露山骨老木依蒼嵓宻布䕃清樾乞
我片席地脫巾露華髪横竹呼秋風脩藤歩眀月兹焉
甘終老夢斷帝京闕何必學王郎昂首但拄笏

　　次韻雍節夫留别

　　東風政揺蕩百鳥争春鳴長亭楊栁弱廣陌芳草平游
子動行色辛勤奔皇京利名悲末路合散笑浮生望望
陟前陂隕涕空含情勉哉振長䇿扶揺雲翼輕

　　東風一戲劇㑹使紅緑争粲粲墻角花朝霞翦芳英自

憐氷雪志猥與桃杏并未應素節改但覺羞顔頳孤標
翳塵土疎香掩蓬荆遊蜂頗知已飛遶千囘輕其奈逐
臭夫對之白眼横主人情不薄愛君成瘦生今來攝從
事吏課殊少程何時把杯酒一洗千枯榮

　　次韻李子建春雨

　　𤣥雲駕雨來垂垂勢未已雙袖貯疎凉六幕浄餘滓錦
飄風撼花玉逗水循軌窻峯碧㠝㠝隴麥青靡靡詩人
筆欲髠行子歩難跬虀鹽老青衫文字亂烏几咄咄怪

書空嗚嗚熱浮耳不肯卧南陽剛學蟄龍起

　　何徳休設氷茶

　　火雲撲不滅餘熾欲燒天江山散白日草木含蒼烟瑠
璃八尺浄邀我北窻眠但問風雌雄姑謝酒聖賢明氷
沃新茗妙飲誇四筵休論水第一凛然香味全凉飈生
兩腋坐上徑欲仙塵襟快洗滌詩情拍天淵凴君盃勺
許置我崑閬前搜攪玉雪腸醖釀雲錦篇

　　次韻李子建苦熱


　　金鎔日影活絮擘雲態癡石膚然欲碎禾末焦自萎絲
脆蛛停網花枯蜜守脾竹粉欠新潤溪毛收故滋瓠尊
資酒釅蘄席便軀肥土膏龜坼裂雨勢淚漣洏革履委
弗御葛巾欹不持松陰良可就逭暑旋題詩

　　夜坐與髙子文分韻得月字

　　笑問空中雲乞我今夕月我是方外人得此清興發翩
然駕黄鵠飛入白銀闕

　　言志


　　我拙畏吏事觀書度晨夕過眼輙成誦掩卷不再歴荒
怪探禹宂幽邈窺孔壁俯首滯銅印朋儕屢貽責皇朝
采疏逖龐洪流慶澤英俊藹雲趨參𨽻金門籍而我老
紅塵棄置誰復惜徑欲賦歸歟吳門晦聲跡

　　秋懐

　　西風響牕扉炎火煩一掃天清露華滋妍碧謝庭草旅
懐良獨難缺月窺簷間呼兒漉新酒强欲朱衰顔

　　鷗鳥戀江湖麋鹿戀林藪十年異鄉客臨風一搔首田

園幸好在三徑荒稂莠何當愜歸興短鉏還入手

　　破扇委髙壁病骨蘇微凉羅階竹千挺秀質頎而長呼
奴約疎箔牕几延翠光欠伸睡稍足夕影上東牆

　　疎筠易秋威冉冉受風雨芙蕖抱枯香頳顔羞不遇草
木自衰榮嵗月誰寒暑老人岸烏紗清坐閲今古

　　風髙天宇寒朝來幾鴻過長鋏訴新懐短檠續舊課霜
梧觸階稜鏗然警癡坐吾髪半已白功名况么麽

　　風細雲動鱗雨餘山弄姿淵明短籬下漸覺秋芳萎嵗

華任自老酒杯亦須持種種愧古人此段差可期

　　楚客賦秋風表表千載師衙官生惡謗此語將誰欺我
欲踐逸軌毎苦抽思遲譬彼欵段足焉能馳險巇

　　今古等朝暮宇宙同咫尺安得坐忘人相從游八極神
仙六鰲背富貴一蟬翼君其儻悟此在在獲所適

　　詩(七言古體)

　　蓬萊行

　　君是神仙人應識蓬萊路願將塵土客共向蓬萊去蓬

萊髙髙東海東煙波𣺌𣺌鞭飛龍窻間棊罷一笑許扶
桑倒影千度紅刀圭絳雪從君得天風泠泠吹兩腋竊
桃小兒竟安在乘駿天人何處覓尚聞金母呼衆靈瑶池
夜晏千雲軿金檛玉斧散光景鳯歌鸞舞流芳馨低頭
再拜謝君力謝君洗我塵土腥千嵗還家作鶴語朝市
不知人姓丁

　　次顔博士遊紫羅洞五首

　　愛君秀句輕封侯恨不捧杖從君游髙人豈合世間著

紫羅洞邊能少留我今癡坐數椽底飽閲炎凉祇如此
何當一葉弄雲濤鷗鳥請盟波影裏顔郎才思天下無
亦與我輩同朝晡故鄉蕭疎不堪説秋風落日號羣狐
百年駸駸行且樂不必華堂圍繡幕爛醉出門霜月孤
荷鍤休随任填壑

　　長藤呵路多公侯我輩不應來宦遊平生流涎向雲水
此心已往形獨留黄沙霏霏烏㡌底三載長安飽嘗此
何如閑把一莖絲坐釣澄江月明裏採芝仙人今豈無

踏遍山腰日已晡白雲可衣蘭可佩禦寒不必思豐狐
人生此段差可樂風御徑須游六幕夜深何處鳯簫聲
留得餘音傳萬壑

　　休著青衫謁五侯徑覔拄杖山中游故山别來鬢毛秃
一飽累人成乆留碧嶂巉巉雲影底儻得破茅甘老此
孤猿野鶴舊時聲却到主人清夢裏嚢中試檢一錢無
但吟秀句忘朝晡子夜沈沈甕無蟻秋風䇿䇿裘非狐
得遂清閑貧亦樂矯首飛鴻度天幕隔溪應復有幽人

踏月相從嘯林壑

　　自憐無骨可封侯漫來學省陪英游逸興未忘河朔飲
羇蹤已分周南留乆負雲山竟縁底百指飢寒良坐此
鬢毛蒼蒼已難揀何時却到雲山裏休問歸嚢金有無
采芝酌水延朝晡未要學仙跨威鳯况肯作詩嘲訓狐
藜杖芒鞋樂復樂老藤懸花當羅幕月明須上最髙峯
横竹一聲秋萬壑

　　金印如斗封王侯何如爛澷江南㳺山能不老閱今古雲

自無心忘去留我似孤松蟠澗底斤斧之餘流落此輕
便却羨無根蓬随風直上青霄裏壺中變態何所無色
色畧同朝與晡千里飛蠅政縁驥百獸畏虎元非狐置
是休論且行樂明月張燈天展幕更持北斗㪺酒泉澆
我胸中萬邱壑

　　謝人惠魚兎蠏

　　昔時藜莧田隴頭近時虀鹽學舍裏腹不成癭腸有雷
何郎萬錢其敢企當年守株披褐衣亦嘗臨淵羨赬尾

餘力種黍延霜螯計拙謀粗何足紀罷官三月突無煙
兩親白頭欠甘㫖此身分為飢所驅旋秣羸驂訴知已
蓬萊髙人愛詩客邀坐緑齋嘗玉蟻敢嫌寸禄消息遲
數品珍羞供一喜秦丞相追上蔡遊張歩兵對秋風起
盜鄰吏部手持盃三子風流未當鄙還家掃甑洗刀砧
大飫老饕沾婢使邇來送米鄰無僧長是覆羮窮有鬼
區區一飽豈易得何時㯽榔澡吾恥君不見魯公從人
乞鹿脯留得銀鉤照千祀猶勝金馬避世人九尺長身

饑欲死

　　贈疊山老匠

　　山翁七十頭如雪胷中泰華巧盤折平生兩手展不盡
臨老更欲矜竒絶吾家有堂面危壁衮衮黄埃眼界窄
呼來摶沙淺拂黛倐驚突出千峯碧倚藜矯首一長吟
蕭然徑與人寰隔何當諱姓吳門去踏徧東南萬山脊

　　送唐彦英

　　一鞭行色黄榆路望斷遥天垂地處嗚嗚流水如有情

瀉我離愁向東去

　　竹宫長句

　　斷雲托月天南東夢魂初下蓬萊峯遶街敲金戒天曉
烏㡌遡凉奔竹宫神明之囿嚴且䆳踵門已覺塵凢空
温温妙友隔窻語徐徐好日當庭紅案頭書帙萬卷富
門外簾影三秋風東家所慎盖先此小人曷敢不精𠂻
緋衣賛者趣行事升降拜起莊㣲躬丁東環佩衆泉咽
熒煌星斗千炬烘瘦羊端笑古人細肥馬暫逐兒曹雄

指日欃槍落天外告廟還看禮更豐

　　村婦謡

　　村婦相將入城去呵之不止問其故我聞官中新糶米
比似民間較錢數常平常平法甚良先帝惠澤隆陶唐
願爾官吏且勤守無使斯民流異方

　　伐桑歎

　　村家愛桑如愛兒問爾伐此將何為㡬年年荒欠官債
賣薪輸賦免鞭笞來春葉子應不惡鄰家宜蠶有衣著

我獨凍坐還歔欷長官打人血流地

　　春日途中

　　詩書學郎風騷客奚奴控馬黄塵陌頽陽半嶺促歸鴉
斷雲無意横山碧樹頭白塔孤城小東風㡬度行人老
夾路桃花春雨餘落紅萬㸃無人掃

　　村家引

　　村翁七十倚柴扉手障夕陽望牧兒牧兒歸來問牛飽
屋東㡬畝田未犂鄰老相邀趂秋社神巫簫皷歡連夜

明年還似今年熟更拚醉倒籬根下

　　贈陳承務

　　白馬津北千里疆郡縣交錯棊布方廣平僻峙黄流旁
蓄兵萬指紅滿倉守將恃才政弗臧公掊私取貪如狼
扼兵之喉奪其粮掊克帑藏資晏荒羣兇呌呶計則狂
敢以寸草驕太陽遂擁鷙猛為主張遂嚴綂押分隊行
遂排武庫擇刃鋩絳巾繡裳馬龍驤縻執守將如驅羊
面疏隐惡衆踣傷傳呼戒關戍城隍枚計豪户恣刼攘

金珠之餘重弗將老稚踐蹂紛驚惶潜掛巨索投壕墻
小斯流血大仆僵或坐暗室遮屏牀或走曲巷雜病尫
九重聞之駭非常急詔將士趨衡漳鯨奔虎吼未就韁
擇肉而食誰敢當陳侯半世眈文章再随計吏觀國光
才則有餘命不償時吐憤氣干穹蒼古人一言靖猾强
牋簡萬世名飛揚誰能幽窻勘鈆黄俯與羣蟻争毫芒
乃袖空手赴賊場吾有寸舌充劔槍剖析禍福聲琅琅
儻昏不從死亦昌輦錢五萬倡厥鄉少頃倚疊平山岡

徽長鉤大餌鮮香彼其喁喁果争嘗戢牙伏爪威弭藏
再拜稱謝君䇿良徑取渠帥衆共戕氛霾卷剥清風颺
萬室相賀歡聲長㣲斯人兮吾俱亡姓名朝夕奏未央
帝曰太守乏恵康㡬使赤子罹禍殃予嘉汝節敵秋霜
錫之京秩厲勤王圖厥後效吾所望忠義之風乆㣲茫
君今與古争煌煌我作此詩備遺忘㑹有史筆流芬芳

　　農夫歎

　　傷哉野老村下居瘠田㡬畝聊自鉏卒嵗辛勤輸税外

倒囷試量無斗儲牽衣索飯兒啼苦婦姑相將挑葉煮
携家趂食奔四方拚却餓死官路旁

　　醉中偶題

　　小人拙直頗近真放論動取兒曹嗔何似飲醇澆舌本
醉來卧唱江南春

　　徐太宰生日(并序)

　　中興之運天地所開間出之才時數有待恭惟某
官躬行直道世仰清規國人皆曰賢宜處具瞻之

地宰相自有體莫名坐論之功運既協於唐虞治
當還於三五垂紳正笏固已折四裔不順之心擲
簡揺毫行將紀萬世非常之績某早瞻熒座肇入
鴻鈞㑹逢維嶽之辰敢後如岡之祝

　　潭潭相府開日邊瑞光錯落勝非煙珊鞭皂㡌千騎聨
袖中各有崧髙篇惟公妙年少比肩筆底詞藻爭春妍
千佛經上名髙懸層霄未許孤鴻騫牛刀稍奏驚九天
召對紫殿席為前舌本治道如湧泉重瞳屢矚眷予偏

駸駸臺省難淹延徑躋政府持論堅彼姦不容外蕃宣
寺人炎炎國柄専力嘗抗之甘下遷吾道不行乃命邅
豈能俯首學阿諞青雲斜飛二十年皇家累聖寳籙傳
太平推在商周先金人穹帳鄰幽燕覘我弛備紛振鞭
長驅近甸羅戈鋋赤子枕藉吁可憐肉食者鄙議拘攣
金帛寳玩平山巔併割三鎮充垂涎縣官聰明新位乾
捜舉真相窮八埏公鎮北門惠化沿左右國人皆曰賢
賜環歸來胡不遄父老泣把衣裙牽白麻䟽詔光台躔

挈提宇宙歸陶甄西北兩路尚控弦雖有盟好數棄捐
民貧到骨瘼未痊宿弊如毛費除蠲仁祖良規人所便
熈豐法誤今判然斡旋鴻鈞須至權規規小手徒自纒
昔欲裕民反招愆兹其時矣盍勉旃無使治行専潁川
上天有意扶危顛俾公之夀自綿綿不須辟榖學神仙

　　開徳天王䑓詩

　　還家十日坐井底北風吹我上髙䑓亭亭寒日光彩薄
幕空雲影低徘徊半折老木卧崖腹銜枯野鵲時飛來

沙眯客眼展不盡雉堞向我争崔嵬故人天涯雲水隔
蠻榼酒壺聊自開胷中壘塊澆不散旁人已嘲紅滿腮
西湖百歩水作界北城萬瓦煙成堆十年黄土涴雙足
把笻今日踏霜苔登髙能賦我輩事莫惜淡墨留牆隈
後日重來拂石坐山隂陳迹空自哀

　　謝劉徳謙惠疊翠峯詩

　　我聞劉綱古僊子此郎無乃渠耳孫平生邱壑有真趣
脱口誤與兒軰論杖藜乗興遶山腹撥碎松影尋雲根

一拳疎翠萬巒足見之驚喜雙頰温挈來珍䕶等完璧
浸以清泚供金盆窻前細看坐忘食冷碧尚帯煙嵐痕
斗量明珠問君買刮我十年塵眼昏莫學衛公作癡計
苛戒直欲傳後昆髙懐脱落萬事細一笑付余無吝言
手捫心玩挽歸興夜來清夢驚哀猿

　　歸家

　　隴頭一片白雲飛僕乎束裝吾欲歸故人故人莫强挽
篋中流塵昏綵衣綵衣雖昏尚堪著庭前兒戲慈顔樂

官髙如天印如斗問君此樂應還有

　　夜坐瓶忽成韻作詩記之

　　虚堂夜坐燈㣲明家無婢子誰學笙徐而得之笑絶倒
數杴爐火圍短罌君勢炎炎方得計縁底不平為此鳴
詩人耳冷教坊樂蟲歌蛙吹聊娛情天公有意慰酸冷
勺水便成鸞鳯聲抽牽狂緒挽不斷呼兒漉酒飛銀觥
須臾火盡竟何有枕書酣卧衰顔頳尚疑魂夢帯餘想
齁齁鼻息旁人驚


　　捕盜偶成

　　去年宋江起山東白晝横戈犯城郭殺人紛紛翦草如
九重聞之慘不樂大書黄紙飛敕來三十六人同拜爵
獰卒肥驂意氣驕士女駢觀猶駭愕今年楊江起河北
戰陣規繩視前作嗷嗷赤子隂有言又願官家早招却
我聞官職要與賢輒啗此曹無乃錯招降况亦非上䇿
政誘潜兇嗣為虐不如下詔省科繇彼自歸來守條約
小臣無路捫髙天安得狂詞裨廟畧










