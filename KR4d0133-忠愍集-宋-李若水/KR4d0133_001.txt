







　　欽定四庫全書

　　忠愍集卷一　　　　　　宋　李若水　撰

　　劄子

　　使還上殿劄子三道

　　臣等被命奉使山西先至皇子軍前館伴首詰三鎮及
所欠金銀歸朝官嵗幣四事及見皇子不言嵗幣但言
先將歸朝官所欠金銀來至頭段事尚待尋思頭段事
大事也意謂三鎮及見國相専議三鎮無一言及嵗幣

歸朝官至於金銀不惟不言且深以為諱或言或不言
或同或異要之大槩不過此四者臣等熟計之如歸朝
官徒費禄廪終不為用玩而留之惟以速禍前既下詔
遣還不當復吝况金人堅索此輩不若與之以從其請
臣等復恐將來别生事端已先説所以損傷之因彼既
信而不疑矣故云據見在底教來臣等論歸朝官者如
此嵗幣春既不與秋亦復然朝廷必謂既已用兵幣何
可得然用兵之説歸罪將帥持禮議和遣使不絶初未

嘗明與之睽也豈有不與之理臣等恐朝廷惜今嵗之
幣但語之以講和之後必不虧少彼意亦不深校臣等
論嵗幣者如此城下所許金銀臣等初不知其確數既
見館伴乃知如此之多遂言當初使人不量朝廷有無
信口允諾今庫藏已竭更無可措置彼亦知其無有故
云若果是無時以它物凖折臣等論金銀者如此三鎮
祖宗之地且陵寢在其中所係甚大臣等固已恭依聖
訓曲致租賦之説彼云既割三鎮則租賦自属大金如

何更將来折臣等復以息生靈繼盟好永逺無窮之利
動之而其意確然終未諧契仍云已令王汭將意㫖去
也不復如皇子尚有尋思之語去就決擇惟在宸斷區
區所見尚恐未盡更望陛下參酌王雲劉岑所説以揆
王汭之情令侍從官以上聚議早為之圖無使長驅深
入以成不支之勢則天下幸甚取進止

　　臣等竊見朝廷自來遣使未嘗不以皇子為重國相為
輕凡百禮數亦如之臣等到彼兩處備見情狀殆與傳

聞之辭有不必盡同者人但以皇子族屬最近故特重
之然昨至城下暴聲逺聞矜露其功有䟦扈之勢國相
為堂叔又為左副元帥位在上論其功亦相等而皇子
極輕驕頗有易與之迹國相嚴整毎多固拒之詞故皇
子要歸朝官而國相不及皇子欲尋思三鎮而國相確
然不許皇子索金銀甚切而國相反以為諱嘗以此異
同質之於館伴則怫然曰此事一般莫是貴朝看得别否
其㣲意似憾待之有差也又宻問其給使在真定寨中

者曰此事只由皇子在太原寨中者曰皇子常來此間
取禀雖云各䕶其所事已見有相軋之象前此嘗聞皇
子忌國相下太原而功出已上故有欲和之意今則國
相所陷城邑增多而其規模之大事體之重則又過之
伏望陛下屈己為民度時權勢均其所以待遇之禮庻
使交孚不害和議大計取進止

　　臣等自深州入金人亂兵中轉側千餘里回至南關凡
歴府者二歴軍者二歴縣者七歴鎮寨者四並無本朝

人馬但見金人列營數十官舍民廬悉皆焚燬缾罌牖
户之類無一全者惟井陘百井夀陽榆次徐溝太谷等
處僅有民存然已蕃漢雜處祇應公皂皆曰力不能支
脅令拜降男女老幼陵鑠日甚尫殘窮苦狀若幽隂間
人毎見臣等知來議和口雖不言意實赴愬往往以手
加額吁嗟哽塞至於流涕又於山上見有逃避之人連
綿不絶聞各收集散亡士卒立寨栅以自衛持弓刀以
捍敵金人屢遣人多方招誘必被勦殺可見仗節死義

力拒敵兵真有戀君懐上之意竊惟河北河東兩路涵
浸祖宗徳澤垂二百年昨因蔡京用事新政流毒民不
聊生繼而童貫開邊燕雲首禍捜民膏血以事空虚丁
壯疲於調發産業蕩於誅求道路號呼血訴無所塗炭
枝梧誰其捄之陛下嗣位之初力行仁政獨此兩路邊
事不已未沐醇醲之澤今戎馬馮陵攻陷城邑百姓何
知勢必脅從而在邑之民無逡廵觀望之意處山之衆
有激昂死難之心可謂不負朝廷矣臣等哀斯民之無

主服斯民之有義愧起顔面痛在肺肝以陛下憂民之
深愛民之切而主議用事之人前後誤國陷之死地可
為流涕可為痛哭言而及此實觸忌諱然臣等區區忠
孝之心目擊其事不忍不以上聞伏望陛下深軫聖衷
薄采愚説下哀痛之詔慰民於既往思勇決之計拯民
於將來庻㡬上答天心下厭元元之望取進止

　　駁不當為髙俅舉掛劄子

　　臣承本寺告報開府儀同三司簡國公髙俅卒皇帝合

掛服舉哀輪當臣賛導臣謹按俅以胥儈之才事上皇
於潜邸夤縁遭遇超躐顯位巧佞貪恩訖無補報属者
金人渝盟逼侵近境所以不即奏功正坐軍政刓敝士
不賈勇俅乆握兵柄實與童貫分内外之寄厥罪惟均
貫已逺竄天下稱快而俅未就典刑遽以訃聞僉論謂
當追褫官秩示不終赦而有司守常乃復以縟禮加之
甚非所宜也夫聖人之制禮本以飾情今俅之死中外
交賀人君以天下之情為情其不戚然決矣無此情徒

為此儀非聖人制禮本意也若謂官職隆重法應如此
自當貶黜以為姦䛕之戒若謂擁䕶上皇有勞則蔡攸
等與俅一體何獨撓法於俅况兹盛典非大功徳不稱
而忍以俅穢辱哉臣備員太常實當議禮之職竊有管
見不敢不言

　　再論髙俅劄子

　　臣嘗具劄子論列髙俅不當屈萬乗之尊行舉掛之禮
雖未䝉施行然稍緩擇日之期豈愚者一得偶契朝廷

之意見在擬議間邪雖然臣區區所言不為舉掛設實
欲大正典刑盡褫官爵永為老猾巨惡之戒盖不褫官
爵則舉掛之禮不當削不削舉掛之禮則贈官之典議
諡之法恤亡之賻送𦵏之儀皆當踵行之臣既言其端
勢有不可不盡言者謹按俅以市井之流嘗充胥史之
役論其人則甚賤也恃愚矜暴數被杖責考其素則甚
兇也事上皇三十年朝夕左右略無裨益其事上則阿
佞也席寵饕榮峻躋顯官子孫弟姪或塵政府玷從班

兒童被朱紫媵妾享封號膳奴廄卒名雜仕流其䝉恩
則僥冒也竊持兵柄嵗月滋乆撫恤無恩訓練無法占
役上軍修築第宅或借權貴以締私歡軍政不飭若頺
垣然金人所以長驅郊甸者蓋度吾無以待之也雖三
尺之童皆知童貫髙俅隳壊軍政之過也貫已竄矣而
俅可赦乎按情定罪當示鞭尸之辱而反加之茂渥大
拂輿論或者謂俅整兵南邁擁䕶上皇有勞此固俅之
巧黠曲為補過之計然上皇廵幸實俅等致之罪擬邱

山功㣲毫髪豈足相償傳曰天網恢恢踈而不漏此而
赦之恐不足以懲誤國之姦也臣竊怪朱勔孟昌齡父
子昆弟皆已斥逐而俅之全家叨逾寵赫不在朱孟下
豈臺諫偶未及之邪抑有力者為之地邪中外洶洶莫
知其故臣適因賛導之職妄伸彈駁之詞尚慮前日所
陳簡略未盡不足以囘朝廷之聽遂疏本末而備論之
伏望博采師言申明邦憲追奪品秩聊警已沈之魄如
此則不惟寢舉掛之禮而贈官之典議諡之法恤亡之

賻送𦵏之儀皆可得而罷矣臣以職事所牽輙忘固陋
不識樵芻末議可補廟堂之萬一乎

　　表

　　賀册立皇后表

　　玉牒傳芳已隆天徳椒房襲慶復正坤儀此典一行有
情胥悦(中賀)臣聞禮本夫婦詩始后妃虞以媯汭而興夏
有塗山之助於昭聖世克舉彌文雍雍䄖翟之儀藹藹
關雎之化恭惟皇帝陛下聽斷兩月已隆萬世之基勤

儉一身不備六宫之數爰賢内冶用協外朝共承天地
之休永作邦家之福臣親聞盛事陪奉清光願與華封
同上多男之祝肯令姬室獨推太姒之徽

　　賀太上皇帝表

　　㳙日惟良配乾之大宫闈衍慶海㝢騰歡臣聞詩推王
化之基易著家人之象人倫所繫風化之原故二女嬪
媯而虞道彰太姒配姬而周業顯不遇重熈之旦誰還
上古之風恭惟太上皇帝陛下徳浹家邦道光宗社既

傳寳位以隆萬世之休復正柔儀俾長六宫之教臣素
䝉睿眷親覿彌文欣逢千載之庥倍切萬年之祝

　　謝太上皇帝表(五道)

　　宣麻禁殿沸輿論於清班列職宗藩煥彌文於陋品莫
反已行之命勉膺不次之恩(中謝)伏以漢典疏封爰重犬
牙之制周詩載詠式形麟趾之風而臣素非元軌之無
長敢效陳思而自試徒借本支之勢寵越衆人欲增磐
石之基威張萬國其委属之誠良厚而孱陋之質何堪

甚非所以愛之適足滋其過也傴僂以受跼蹐而慙此
盖伏遇太上皇帝陛下與物為春付一元於自造配天
施澤躋萬彚於咸蘓况兹公姓之㣲宜被寵光之末臣
敢不激昂素節黽勉後圖雖天地之恩茫然莫報而犬
馬之力死而後休

　　出而就邸盖循典禮之常因以加封迺本眷私之厚辭
章屢上渙號難收(中謝)伏念臣猥以凡資得逢熈運素乏
間平之譽僅逃蔣虢之譏雖有幸以承休奈無階而自

試情均草木徒霑雨露之多力比蚊蝱但覺邱山之重
寵光下燭愧汗旁流此盖伏遇太上皇帝陛下既髙傳
位之風猶軫惇宗之念致令愚息曲被皇慈臣敢不永
遵詩禮之規盡洗貴驕之氣飲氷食蘖持以終身摩頂
捐軀期於報國

　　辭莫大之貴既追二帝之風渙非常之恩乃錫萬民之
福時惟陋品亦玷褒章祇受以還凌兢失措(中謝)伏念臣
幸出神靈之系常親天日之光才朽難鐫徒費過庭之

訓功㣲如綫輙叨立社之封荷寵數之洊臨撫㣲躬而
增惕漢朝七國惟誇土地之雄唐室五王但紀晏私之
盛載觀此典百倍前聞兹盖伏遇太上皇帝陛下昭至
徳以齊家煥多儀而睦族遂枉不貲之眷曲加無用之
才臣敢不謹守義方益勤忠孝大恩不報竟同造化之
難名㣲志何施願盡筋骸而後已

　　唐虞徳盛誕髙揖遜之風魯衛恩隆肇舉褒崇之典靡
容愬避惟積凌兢(中謝)伏念臣鍾性不靈賦才無用擁邱

山之福生長於宸闈蔑毫髪之功施張於明代粤自勝
衣之日已䝉錫土之封豈意睿慈復増寵數外領藩維
之任内參鼎席之班祗受無名循省増愧兹盖伏遇太
上皇帝陛下視禹規而與子大器有歸體周道以惇宗
至仁無外遂令孱𤨏亦冒休榮臣敢不謹言動之㣲懋
義方之訓惟將忠孝仰答生成

　　授天下於元嗣道徳彌隆被海内以洪恩乾坤比大歡聲
和氣萬里一情(中謝)臣聞堯禪重華迫於巳老唐稱三主或

出非誠惟輕天子之權乃見聖人之度恭惟道君太上
皇帝陛下與天同體以道為心憂勤二紀之餘退託萬
機之務離明下燭實大器之有歸需澤旁流暨遐荒而
無間篤宗廟朝廷之福藹黄童白叟之歌臣乆侍軒墀
屢煩鞭策屬有負薪之疾尚稽解紱之安雖天子必有
尊當盡欽承之禮為人臣止於敬敢忘宣布之勤

　　啟

　　通江陵制帥李尚書啟


　　上卿作牧威震十連下里承流任叨半刺頋陸陸貧驅
而至此有恢恢宏覆以臨之已遂合符敢忘奏記恭惟
某官洼驥崑鳯之瑞隋珠和璧之珍出有其時生之有
地光足以連五星而合日月志在乎馳千里而絶雲霓
端卿得之羽儀朝廷賛皇惟此經綸天下盖三絶之兼
有何一第之足云克對前芳信非凢種在荷槖論思之
已乆宜藻旒眷注之彌深入則總喉舌之司出則壯股
肱之郡命令行乎鈇鉞之下顔色動於旗幟之間西清

真學士之名上不輕予南平都制置之號昔所未聞念
邊圉驛騷之餘倚元戎鎮撫之重肆裒異數式懋逺圖
恵愛流浹於江湖聲名播揚於邊裔凡從容制勝皆詩
書禮樂之功使端委秉成實社稷宗廟之福某誨規無
取學製奚堪驅牛上太行愁絶欹危之歩騎驢到京邑
難追英俊之游與其争名於朝争利於市之多憂孰若
遜畔而耕遜路而行之為勝勉持弱植來佐雄藩亦欲
俾庻民相安田里之間豈特與太守平分風月而已所

幸託二天之廣或容效一日之長以時問大府之起居
禮其敢廢毎嵗考諸州之能否恩則有歸

　　謝髙少卿啓

　　落州縣而紆黄綬甚灰進取之心㧞塵泥而覩青雲驟
沐薦揚之力顧豈私於同氣殆欲振乎頺風姑叙所遭
非敢為謝竊以浮雲富貴棄唾功名雖有道者可輕亦
渉世之不免有無多寡自歸造物之權予奪升沈毎假
鉅公之手斯風未冺則暮取温造而朝㧞石洪吾道不

行則近舍皇甫而逺求居易念人才之得失係國體之
盛衰本朝所以廣收攬之方大臣所以慎審察之舉必
觀其人之有用庻委以事而不隳况填英彀之虚宜擢
士林之秀如某者才雖㣲而志廣識雖陋而學勤分不
逮於古人覬少追乎前輩名教之中有樂地非茍知之
州縣之職徒勞人聊復爾耳頃去南昌之任遂成西笑
之行非無炙手可熱之門庭恥作揺尾乞憐之𤨏碎
丹心自許白眼誰投㸔杜鏡以雖頻處毛錐而未

脱須借齒牙餘論以為根柢先容獲見諸公猥收一介
况京師諸夏之本游宦所榮而太學賢士之關選才尤
遴濫及不腆敢謂無因此盖伏遇某官秀氣横霄英標
冠世讀書不再已俯拾於賢科游刃有餘復屈留於卿
位胷中雲夢皮裏陽秋以臧否人物為心以推輓賢能
為職如愚等軰亦置門闌意欲同升情㡬自代敢不韋
弦其戒氷蘖其操上不負於清時下不孤於素學為知
己而死敢持向背之心有惇史以傳誓立軒昂之節


　　謝吏部尚書舉自代啟

　　知音有素復被於薦揚代斵何堪徒增於愧惕竊以道
義凋䘮賢愚混并自衒自矜相忌相軋近舍皇甫湜盖
生於玩習之情親見楊子雲豈復有推褒之意自非具
青白眼擅月旦評以臧否人物為心以推輓賢能為職
則何以展同升之義全類舉之能如某者襲河山朴野
之風嗣父兄勤苦之業氣節抵摧而莫振詞學淺陋而
弗工祇縁場屋之文猥與門䦨之客兹乃録其名姓借

以齒牙傅六翮於鳲鳩欲責九霄之舉寛十駕於駑馬
許陪千里之行仰属意之甚勤頋匪才其曷稱雖例循
故事以為進用之階而公及寒蹤實忝特逹之賜此盖
伏遇某官氷壺照物玉尺持躬以静退䝉君相之知以
謙損獲士夫之譽名光萬國靡遺尺寸之長職總羣才
泛取一毫之善其如不腆乃辱相推敢不効力歩趨益
韜器業不以今世而背古人之道不以晩生而忘前軰
之風此志甚迂難為俗人言也惟恩至大當以國士報

之

　　謝鄧觀文舉狀啟

　　録録之才無取方懼譴訶汪汪之量有容逺䝉收採同
僚展慶舉族銜恩竊以游宦者君子行道之方薦賢者
大臣報國之職牽於勢利則請託之風熾人才所以或
遺銳於進取則亷恥之節衰風俗由之而敝自媒自衒
甚哉妾婦之低顔相忌相傾鄙矣市㕓之瑣態賢不肖
混然乆矣士大夫奚所望焉㑹逢有道之辰翕致得人

之盛據要津者既勤於推轂沉下僚者乃企於登門上
下惟道義之求賢能争功名之赴如某者未有竒節亡
以逾人雖㣲卓犖之才漫養剛方之氣文章小技徒費
精神塵土㣲官空糜嵗月撫鍾琴而浩嘆看杜鏡以增
悲此生無補於清時至死有慚於造化念孤寒之無地
雖揺尾而誰憐恐富貴之逼人毎撫膺以自許予之不
遇天也道之將行命與殆非枉己以求知偶亦因人而
獲進此盖伏遇某官熈豐舊徳社稷元勲推古人明俊

之心膺天子大僚之命不以道義自髙而兼收於片善
不以勲業自大而俯取於㣲勞遂俾庸流亦叨清舉敢
不惟勤涖職克慎持躬庻因華衮之褒少躡青雲之路
不期人謝惟張安民之公心無負己知亦越石父之鄙
意

　　代人謝李憲舉狀啟

　　讀書無效晩沐君恩游宦何堪復叨公舉自知其愧人
指為榮竊以道義君子之本心功名丈夫之餘事求有

道而得有命用則行而舍則藏此士大夫立己之方亦
明天子育才之意茍惟山仰富貴芥視亷隅但知揺尾
以乞憐不頋轉喉而觸諱雖兒童其必笑曾市井之弗
如上負朝廷下辜民吏何以裨禮義之化何以致職業
之修如某者潦倒儒生風塵俗吏游詞塲者二十載屢
玷能書登仕路者三四年毎虞官謗簿書堆積獄訟紛
挐惟恤為心擬解成湯之網持平有法敢私于氏之門
不獲三釜以及親尚賴一經而教子星星白髪強陪新

進之游冉冉紅塵時引故山之夢豈期賢者不廢朽人
輙令樗散之餘亦被衮褒之賜此盖伏遇某官家傳相
業天賦英才富貴功名早遇風雲之㑹文章翰墨乆騰
珠玉之光爰自攬轡以來毎以搜才為念雖如某者亦
寘門䦨敢不克慎猷為祇承教約少惜桑榆之景益堅
氷蘖之誠頋父子之庸才並䝉收録仰邱山之重徳當
誓糜捐

　　書


　　上何右丞書

　　某嘗謂紀綱之壊政教之敝風俗之衰號令賞罰之不
信人才之卑弱皆上之人舉措設施徒采虚名不究實
效學士大夫企戀官爵莫能諌止乃復呵擁而從之日
馳月騖浸以至此幸而早悟尚可復救不爾有不可勝
言者前日之勢是也盖堯舜禹湯文武周公之成烈載
於書詠於詩雜見於傳記雖豐隆炳耀若日星然至今
光芒不替而其事甚簡易近人情切物理天下可以共

行萬世可以常守初無髙誕荒邈不可企望之跡周衰
私智横議者出此道墜地漢興力扶而舉之漢末復墜
歴魏歴晉歴陳歴隋莫能舉至唐力扶而舉之唐末接
乎五代則亡矣不特墜地而已也天厭喪亂眷命有徳
藝祖以勇智之資不世出之才袪迷援溺整皇綱於既
紛續道統於已絶其創法立制不以某事堯舜三代常
為之而必行某事晉宋齊梁嘗為之而必去務合人心
趨於至治逮仁宗之纉承持以勤儉鎮以清静撫以忠

厚仁愛百官守職四民安業戎馬無犯邊之警日月風
雨無薄蝕變怪之象邱嶽川瀆昆蟲草木無頺涸夭死
之禍黄童白叟涵泳太平超超乎周成康漢文景唐太
宗之時矣得如曹參者守之而治寧有衰替邪熈豐間
王安石以辯詐之才揺神考之聽假先王之道行商鞅
之術乃取祖宗良法美意變弄求新廟堂紛争道路竊
議骨鯁大臣如文彦博韓琦司馬光之徒亦莫能囘其
説於是銓新進小生數十輩之附己者行新法於天下

又出己意作三經新義字説以籠學者以困天下英豪
之氣自崇寧初蔡京用事嚴䕶而確守之其有言新法
不便者目為姦黨有外新義字説之學者目為邪説小
則削職貶秩大則走瘴嶺錮海島一時耆舊嘗與之争
者零落既盡而後生自兒時誦習王氏之文以浸以漬
莫有悟其非者及入仕則以疲靡已熟之學行乆安不
復疑之法雖間有挺然特逹之士欲破拘攣之議少出
自得之見而朋儕已笑嫉之况苛禁在前復有甚可畏

者邪鳴呼痛哉新法行而天下之膏血盡矣新義字説
行而天下之心術壊矣夫人君之所以治天下以有民
所以共治以有士今也摧壓困折之如此紀綱安得而
不壊政教安得而不敝風俗安得而不衰號令賞罰安
得而信人才安得而不卑弱頃者金人渝盟直抵闕下
廟堂之上錯愕相頋懦將疲兵望敵輙北不得已遣使
議和索甲與乙曾不假借金帛寳玩公私為之兩貧又
割三鎮以饜其請整軍而還所過劫掠一不敢與之校

國勢刓殘皇威不暢社稷㡬危觀所由來王安石撼其
根蔡京剪其葉新法之便不便到此不可誣也上皇比
下詔曰搢紳賢能陷於黨籍政事興廢拘於歲年追惟
已愆悔之何及終云並依祖宗之法盖悔行新法之過
也主上即位體上皇之詔念覆車之戒招徠俊傑列置
左右盖欲一新宇宙再造太平如徐太宰以人言用吳
少宰李樞宻以册立之功用耿門下以舊人用聞閣下
與唐中書許樞宻以三鎮不當割力言用兵用都俞廟

堂極一時之選天下企然望除數十年之宿弊復祖宗
之法有日矣而宿弊未盡除祖宗之法未盡復不能無
疑某竊謂外人疎淺不審朝廷之意妄為此云云也然
世之病者方病時往往追恨向之嗜欲之過飲食寒燠
之不節幸而少瘳則傲然忘之者多矣某於數公無一
日之雅獨閣下任執法日常瞻履舄之光頃又嘗進拜
於門下輙復袖書上謁願聞宿弊未盡除祖宗之法未
盡復之説豈戎事方急未暇於此邪抑因時制宜有不

必盡除盡復者邪兹事甚大國家之休戚是係而某輙
慮焉誠為過矣雖然古人有樵夫談王道畎畝不忘君
之論此亦士大夫之職也閣下無以為僣試與之語恐
有取萬一焉

　　上聶尹書

　　某竊謂教化不綱士氣刓缺至此極矣盖自崇觀以來
士大夫習尚王安石拘忌軟熟之學目濡耳染日改月
化浸乆浸陋莫有悟其非者故一切務為躁競而亷静

者寡務為阿佞而堅正者寡務為苛刻而仁厚者寡務
為緘黙而慷慨論事者寡間有英特秀邁之士挾負天
稟髙自標擢不牽於楚咻不畏於蜀吠而欲追附古人
前輩之列又不過盜蘓子瞻黄魯直等一時游戲之語
稍加翦飾為文采耳揺麈清談無裨世務其有勤職事
者笑為俗吏論兵刑者指為不祥及朝廷利害則掩耳
流汗必以為狂為癡上下相襲逺近一軌晉之虚曠唐
之浮夸兼而有之人才荒落風俗頽靡如人之表肥而

不知其中無足恃也使之遇大難當大任決大策建大
勲蔑有濟矣故屬者金人渝盟直薄城下廟堂無良謀
疆場無善戰生靈屠戮枕藉千里金帛寳玉嶽峙川流
婦人女子飲泣北邁又增嵗賜割三鎮以填谿壑之欲
而索未已也國有人焉其至是乎雖然當諸國分裂時
而齊猶有管仲燕猶有樂毅趙猶有亷頗李牧以扞強
敵以扶弱緒而謂今日全無人哉是必或伏於山林或
屈於州縣或廢於罪譴或見忌於朝廷顧簡㧞之何如

耳恭惟閣下以典贍之文躐英雄之彀以強敏之才簉
功名之位曩職教事於相而某洺人也竊聞瓌竒之譽
比到都下嵗未及閏而閣下已參從列矣旋尹京兆以
忤權貴被斥識者髙之今兹復來人争先覩屬太學生
陳東以伏闕負謗甚危而閣下力救之夫一太學生至
㣲也而言路之通塞是係君子小人之勝負是係宗廟
社稷之安危是係故人喜陳東之敢言重閣下之肯助
也頃嘗傳閣下有不次之除或者笑曰此公才譽太盛

人必忌之既而止還舊物雖彈壓之任需神明之斷天
子委屬勿以資屈為嫌而外議云云猶謂忌者為之也
前所謂伏於山林屈於州縣廢於罪譴者不可槩舉而
見忌於朝廷者閣下之謂也今國勢不競正人才是急
某輩羇賤寡助既不得騁矣如閣下者又復如此將何
覬乎儻以其言有情試召而與之語恐有取萬一焉

　　上吳少宰書

　　某竊謂公道不行乆矣賢俊老於孤寒爵禄私於權貴

雍容軒陛者顧乳臭之未除翺翔臺館者曾丁字之不
識假色苴以為進用之階佞宦寺而無亷恥之節如此
之輩穢我周行凡有識知莫不嗟恨間有剛方純懿端
亮恢逹英特之士才堪世用徳符人望勢冷援薄影沈
聲匿或廢於林泉或落於州縣或陷於黨與或詿於典
刑或委於空閑冗散無用之地翦剔松筠珍尚蒿棘吁
可歎哉比者金人入境中外騷然國勢刓敝皇威不揚
上皇憂之日召廷臣咨求至計往往杜口結舌流汗相

顧惟閣下首決大策援立聖明離位中天萬物咸覩固
足以慰生靈之望挫敵人之氣傳國家億萬世無疆之
休矣天子慨然登閣下於揆路盖欲整頓朝綱收還威
柄疏煩擾之令捐苛刻之政斟酌祖宗休徳以拯元元
則夫近參獻納逺扞邊陲或觀風於一路或専對於四
方以至臺省寺監之司郡縣之職尚多曠乏豈不以人
才為急某河朔之鄙咀嚼經史組織文章積有日矣牽
絲之始作尉北門抗塵走俗殆非夙志側聞皇家廣張

科目鉤致豪英遂耘舊業復試有司持衡者過謂斐文
無近時襲蹈衰薾之氣擢寘選首即䝉朝廷以儒館處
之未幾以道經窠闕罷其初得之不以勢不以利不以
親戚故舊其罷之也又不以罪待命半年未䝉收録雙
親垂白二兄三弟既有婦又有子矣血屬二百指朝夕
嗷嗷曾不得一飽雖非前所謂松筠之比者其術業智
慮豈全落衆人之後伏遇兵氛弭戢朝路光明公道復
行人才輩出而貪庸險佞者鉏汰不暇素負卓犖之行

忠鯁之稱者雖困躓埃塵謫伏烟瘴汲取湔用靡聞虚
日此某所以撼頭自許不卜而前也惟覬閣下博采輿
論俯照羇蹤無使一夫有失所之嗟四海有不滿之望
實寒士之幸

　　上李樞宻書

　　某嘗謂君子小人之質如南北之方如水火之性如中
國邊方之風俗非教化所能遷爵賞刑威所能革故前
智而後愚初賢而後繆古人弗信也舜之時有八元八

凱又有四凶特其善者十六惡者四耳夫舜之教化亦
明矣爵賞刑威亦審矣終不能使四㓙與元凱並而流
放竄殛随之甚哉小人不可以為君子也君子深閎醇
懿端雅精嚴小人矜露險賊傲佞狂逸君子以社稷蒼
生為計小人惟一身之是謀君子以天下後世為心小
人惟目前之是務君子一措慮一發言惟恐不合人心
不當事理持節義以兢兢守聲名之皎皎而小人一切
不顧也故用君子天下日入於治用小人則隳壊缺落

卒至於不可復救君子小人之不同也如此而自古人
君孰不欲興治而除亂崇君子而黜小人然擯斥誅逐
毎及於君子而穹位濃禄毎加於小人考之信史十傳
而九豈君子剛方為難用而小人柔佞為易入也邪閣
下負逸羣之才薄世禄之寵雍容學校毎居俊造之先
其拾髙第履華途固所合得也宣和初水厄京城不知
所自上天譴告有識興嗟宰執畏縮而不敢言臺諫緘
黙而不敢論庻官百執事又以為非我之職獨閣下抗

章敷奏以忤㫖獲罪天下雜然稱曰此鳯鳴朝陽之舉
也流水壅而益湍嘉榖耘而愈茂今兹再用朝野慰望
故金人渝盟中外震駭多士在庭憤汗無語閣下與少
宰吳公同決大策輔立聖明以係生靈之望以激士卒之
心以挫敵兵之鋭以扶宗社之休未㡬氛埃澄息宇宙
廓清使天下復有太平之漸豈非大有為之明效哉夫
君子小人各以其類進一君子用天下欣然相賀非賀
君子也賀天下也一小人用天下戚然相懟非懟小人

也懟天下也閣下入政府才數月而素有正直之操忠
讜之譽者于于焉而來矣某北方之寒士平昔仰古人
前輩之風佩父兄師友之訓雖不敢輙以君子自期幸
不為小人之歸頃嘗中有司選備員學官尋即坐罷日
淺位卑不克攄展故志氣尚鬱於方寸之地而譽望不
出乎學校朋友之間朝廷未必盡知之罷任半年不䝉
采取雙親垂白日有凍飢之慮是以不暇韞櫝求售於
道側也况今國家多事聖主側席惟人才是急如某者

恐不在棄捐之數儻未以為然試與之語而進退之

　　序

　　送閭邱時舉序

　　部使者之薦賢也有公有私而其得之也有榮有辱余
嘗評之有狃於勢而薦之者有啗以利而薦之者有悦
以諂䛕迫以親舊而薦之者其薦之也私也非公也其
得之也辱也非榮也非此族也其薦之也非私也公也
其得之也非辱也榮也閭邱時舉之宰元城也恩威並

隆而民以畏愛應之令行法舉百里帖然邑之父老咸
加意為禮未知與魯恭卓茂輩孰伯孰仲部使者能之
辟為属吏將倚賴焉猶以為未盡其才而效未侈也乃
薦於朝然則其薦之也非狃於勢者也非啗以利者也
非悦以諂䛕而迫以親舊者也可謂公矣而公之被是
薦也可謂榮矣明天子在上躬側席之勤切切然以人
才為念而二三執政又能體上意招延英彦而峻處之
公聲名溢宇宙計諸公争欲得之門下其亦慎所擇哉

異日之榮固又有大者焉余於是乎序之亦奚以愧

　　説

　　是故法象莫大乎天地變通莫大乎四時懸象著明
莫大乎日月崇髙莫大乎富貴備物致用立成器
以為天下利莫大乎聖人探賾索隐鉤深致逺以
定天下之吉凶成天下之亹亹者莫大乎蓍龜

　　大易既判萬象乃滋奠之為天地運之為四時照之為
日月尊之為富貴體之為聖人神而藏之為蓍龜至理

所存各擅其大何以言之揭衆妙於太虚敷萬形於厚
載仰觀俯察上下同流法象莫大於是故曰莫大乎天
地春至矣夏仍之即華而秀秋至矣冬仍之即斂而㝠
一化無際萬古不停變通孰大於是故曰莫大乎四時
凝至精以斡隂陽之機闡妙用以周晝夜之度飛光馳
耀宇宙生白縣象著明孰大於是故曰莫大乎日月天
地也四時也日月也道之在天者也一堕域中必有其
位富貴者其位也必有其人聖人者其人也又必資之

神物蓍龜者其神物也有道者視富與貧等貴與賤等
盖嘗指以為浮雲矣而此乃言於聖人之先者惟富可
以致大利惟貴可以操至權富貴也者聖人所以行道
之器也而可少乎而可弗尚乎故曰崇髙莫大乎富貴
凡自然而可用者物也加飾焉而用之者器也備物致
用嫌於未盡也故又立成器以為天下利經言舟楫弧
矢之類是也百工之事智者作巧者述非必聖人也而
聖人為大故曰備物致用立成器以為天下利莫大乎聖

人賾雖秘猶可取也故探之隐則未見有非探之所能
得者故云索深雖奥猶可及也故鉤之逺則相絶有非
鉤之所能至者故云致夫蓍龜而若此則既神矣決災
祥於善惡之先審禍福於倚伏之表天下之吉凶豈容
有不定背惡而向善避禍而就福天下之亹亹豈容有
不成故曰探賾索隐鉤深致逺以定天下之吉凶成天
下之亹亹者莫大乎蓍龜雖然聖人觀天地之宜順四
時之序考日月之行又有位焉足以設施吾道亦云至

矣而必終之以蓍龜者禍福吉凶與民同患兹誠不可
廢也後世腐儒識趣猥陋瞢不見道遂斥易為卜筮之
書嗚呼惜哉

　　聖人立象以盡意設卦以盡情偽繫辭焉以盡其
言變而通之以盡利鼓之舞之以盡神

　　著於簡册謂之書發於辯説謂之言藴於思慮謂之意
書不盡言以言滋衍而難窮也言不盡意以意祕宻而
難逹也雖然聖人著書立言所以揭示妙道流於萬世

端為夫昩昩者設也而吾之意不盡奚益故孔子自設
問曰然則聖人之意其不可見乎言有可見之理如下
文所敘云心有所感而意生焉意有所麗而情偽分焉
言又敷意而昭情偽者也天地一指也萬物一馬也故立
象以盡意道有君子有小人徳有吉有凶故設卦以盡
情偽以卦象示人猶慮人之弗曉也又為之繫辭以盡
吾所欲言者也此易之為書也其所以為書則有無窮之
用不測之機變而通之以盡利則無窮之用也鼓之舞

之以盡神則不測之機也利猶有所利也神則利之而不
庸故曰利用出入民咸用之謂之神今夫語易而至於
神亦至矣豈書言所能域者故孔子首言書不盡言言
不盡意望學者儲精方寸直造自得處且以為信書而
守陳言者之戒也

　　巢烏説

　　有鳥曰烏者以羣聚而架巢庭之樹有日矣余室其下
伺之甚熟其勤者巢始基而惰者憚取薪之艱毎視勤

者之往也而攘焉旋取旋失而巢不就勤者病之或雄
或雌似隂約其一䕶之而後往前惰者衆脅之不已而
䕶者力不勝乃遁迨相呼而至也而巢虚矣其復巢之
而攘之也亦然其它巢者之相攘也亦然其惰者所據
後為尤惰者之攘之也亦然日夜飛噪環遶其上不歇
其飛也似相搏其噪也似相詬其環遶也似相追嗚呼
毛翮爪吻之物非若人之勇力也謀詐也而且若是則
夫人之宅顯位處髙爵而欲免乎忌奪傾失也難矣哉

難矣哉

　　銘

　　歙硯銘

　　受水也不富似吾量取墨也不鋭似吾才其重也不能
随人以偕行似吾游宦之不巧其頑也不肯因時而少
變似吾處世之不囘












