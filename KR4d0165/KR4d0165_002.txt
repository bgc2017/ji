三餘集卷二宋黃彦平撰
五言律詩
田家春日二首
緯竹梁溪面誅茅舍道旁臘收冰下紙春課社前薑露
草牛羊長風花杖屨香人生但如此官獨為誰忙
遲日芳衆草微風被野田荒山有吠犬窮屋亦炊煙花
已清明近茶將榖雨前供輸了官事麤糲任吾年
石祈晚泊
江樹繁隂合江流漲沫渾歸舟帶圓月倚棹並衡門表
表浮屠迥連連睥睨昏梅花騰遠響楊柳想新翻
臨川投贈
主計懷蕭相臨民起次公履聲元自識環賜固宜蒙便
覺長安近寧論茂苑雄别詩無好語虚忝薦賢中(黃嗣深)
翰林逼華蓋天策視瀛州哀痛扶興運從容贊廟謀終
篇常稱愜兩郡却淹留更試平原爾方看相且侯(汪彦章)
今代昌黎伯琳宫尚陸沉極知延閣峻仍記掖垣深簡
古元和樣精微正始音居然合廊廟過聽著山林(韓子蒼)
發策魁丹陛摛文重禁林麒麟鞭縷玉菡萏燭搖金事
與京塵改愁將瘴髮侵東還應晚合未用歎升沉(莫夀朋)
大通鋪
寒食祇數日春光猶一分風煙明杲杲鶯蝶鬧紛紛館
地紅鋪繡汀洲綠妬裙芳馨有誰遺吾欲降東君
還自豫章寄謝胡帥承公
陸贄揮毫敏廉頗仗鉞頻人言綏遠俗吾念隔中宸虎
落新軍睦鷄翹舊望親玉堂清夜直學士固應真
文獻尊皇祖樞機屬老臣中庸鎮夷夏精䘲極天人嗣
武躬戎服邊頭亦戰塵毋云予小子家國待經綸
翰墨南州士弓刀北府兵幾年聞戰伐兩地費經營傖
父吳兒笑儒冠武弁輕人才廣收拾歸共致升平(侍郎前守)
(鎮江)
誤解陳蕃榻慙升賈誼堂絲綸今典誥鐘鉉古銘章窺
豹迷深隠攀龍漫激昂鼎梅同臭味妙語更難忘
胡帥見和用韻再寄
本朝求治切大府課功頻葵藿長傾日槐楓遠被宸深
心憐父老慈訓念君親奉計他時事仍看漢相真(趙丞相去)
(洪不一年大拜)
喬木猶春色名家亦世臣安危思有寄文武不無人翰
墨昭前烈功勲踵後塵八蕭終鼎鼐二賈且絲綸
國步誰為梗民生乃見兵選賢丞相府持節伏波營健
筆千鈞重先鋒一鳥輕征南多興緒相憶暮雲平
挾書游北闕發策列東堂遽駭豺狼怒因潜虎豹章已
應長寂寞無復變軒昂公若登台輔平生或不忘
冬至節假賦愁隂喜霽
愛日明朝至寒雲此夕同預知鵶啄雪先驗鳥呼風鄉
國追隨外年華感嘆中清愁將濁酒斟酌併成空
日出湖山麗寒銷草樹芳裙腰先蕙碧粧額次梅黃目
極綿綿道心清細細香南枝春不淺東閣興難忘
石埭道中
地勢方呈險溪流不得平濤頭開沸白石齒聚寒清納
納三江暮油油萬壑傾澄清渾莫測泯默諒無聲
弱水
弱水三千里仇池十九泉頗疑仙境界不隔世山川海
闊雖無地壺深别有天何因霜雪後一壑獨蒼然
次韻朱希真贈别
白頭纔半刺黃卷漫三餘鬢秃絲難理詩工錦不如登
山靈運屐下澤少游車子念從吾隠吾能授子書
偶伴浮雲出還尋倦翼歸泝流扶楚施長夏及荆扉故
國荒喬木勞歌厭采薇本非求獨往要自隔羣飛
歲晚楚亭集唐句
百丈牽江色連檣並米船樵蘇喧晚渡鷗鷺浴晴天問
舍慙元德登樓憶仲宣司存兼吏隠别有一山川
輦路生春草雲安有杜鵑羈棲投老日邂逅中興年紀
鳳初年逼遷鶯霽景鮮愁寬卑濕地欣對豔陽天
故人亭
寒裏花開晚霜餘葉落深雲天迷遠望山水費登臨瑟
鼔英皇怨沙沉屈賈心高名前後事苦調短長吟
宿新喻縣戲為俳體
短短長長柳疎疎密密杉秧深先熟稻葉貴再眠蠶禦
暑烏油傘傷春白紵衫鄉風儘江右魂夢莫湘南
妙音方丈
彌勒同龕夕維摩示病情爐殘文武火燈暗短長檠耿
介游良苦温柔夢不成顰眉挑錦字相憶恨高城
感事寄懷王彦舟侍郎蘇景謨大夫
藨蓘年仍惡畊桑命亦微原頭買茶去江口換魚歸顧
影行猶畏全生計已非五陵遊俠客裘馬本輕肥
絶壑慚懷寳清時自貢珍光芒殷地發斤斧響山臻經
畫煩才吏餘贏逮細民尚應來漢使金碧儻能神
燕市人初去遼城鶴共飛兵戈雖向息閭井已云非險
阻千山路艱難百口歸扶携兼老幼吾見亦依依
明月人千里青陽歲又除曲江行有債幸舍出無輿細
寫蠅頭字遥看鴈足書長江不可厲幽意若為攄
泊舟兜率寺呈王承可
檣燕驚三疊刀魚送兩旗雨籬花淡泊風岸柳參差晚
並知名寺同尋沒字碑摩挲幾來者沿泝總何之
龍用中宵壯風揚廣岸波不堪簉鴛鷺合作傍黿鼉寂
寂靈妃瑟滔滔孺子歌微君澄練手如我布帆何
王子才軍中有道人鬻筆既售而去笑曰吾姓
名在管中破視有細字曰李洞長求之不復見
矣
車馬相逢地龍蛇雜處中從容李洞長遊戲管城公墮
履方圯下跳壺已閬風還同賀水部乘興看行宫
南歸宿西禪寺
靈輒三年宦何蕃間歲歸風塵為吏苦天地禀生微廪
粟難餬口園蔬亦樂饑誰令浪奔走南北敝征衣
送黃司錄
異縣傷流落同官及老成詩書尚家法譜系更宗盟歲
暮一樽酒陽春千里行雙旌定何處撫字振新聲
雪銷南國瘴花徧北枝梅華髮天邊老微陽樹底回未
知身外事聊覆掌中杯檢點樽前客明年幾去來
七言律詩
池州府石埭縣
腰輿徑度遠人村猿鳥聲中日易昏山合翠屏迷出入
路隨流水聽潺湲駕崖鑿壁花無主洗雨梳風暖自繁
只欠相逢具鷄黍便從人說到桃源
約建德蔡令游梅山晨起微雪
長年蹤跡困塵埃幾向名山勒駕回閒約訪僧尋野寺
飜成踏雪看官梅岫雲要是無心出溪月猶能有興來
竹折松欹更愁絶不妨吟賞助清哀
青回沙際草先知稍傍芳林上故枝野寺殘僧微雪後
凍雲寒鴈共來時不愁眼裏無詩本却要胸中有畫師
已拚入城官長罵留連風物得歸遲
吳虎臣獻書行闕
山北山南煙靄横破煙啼鳥已催耕能來夜雨連床語
大似春風不世情琳館陸沉吾已老金門寵辱子方驚
集賢學士應相謂詩客形容太瘦生
聖節有感
漫說南風入舜絃傷時撫事益悽然愔愔新綠愁鴝鵒
悄悄殘紅拜杜鵑心折更聞胡部曲眼明那復御爐烟
蒜山瓜步江南北寳鑑經囊若箇邊
已酉人日
寒梢發穎斗臨寅玉燭初調七日春稍稍江雲欲回雁
醺醺花發巳撩人敵來莫道長安近老去空驚甲子頻
南渡諸君且書劒北宸雙闕正風塵
送楊當時䕫漕
桃花浪穏布帆張漢節新除蜀郡郎自昔儒林無别墨
只今文苑有他楊碧雞回谷光靈遠白狗稠灘道路長
我亦郎潜歸未得故溪幽夢炯鷗行
丁未南徐燈夕
王正三五漫佳節濁酒寒燈且眼前無復鼓歌祠太一
真成烽火照甘泉疎梅欹雪遥相憶淡月籠雲也自圓
北極朝廷知不改起占天步亦茫然
重過京口
江北江南形勝地憶傷遊子少年心波分楊柳愁邊碧
月帶薔薇笑裏隂鐵甕只今雖料理金山久已罷登臨
寄聲瘞鶴巖頭字莫厭龍蛇萬里深
宿東流縣威神寺
雪梅風柳破韶光又撲征塵宿淨坊壊壁老師真數面
隔年題字故斜行王春三月向人好禪誦六時銷日長
來往區區秪如此桃花應亦笑劉郎
讀邸報有感
江城留滯鬢毛斑六縣三年幾往還遷客東流驚建德
懷人秋浦更齊山平生深愧田園志陳迹真成俛仰間
同學少年都上道欲將長鋏向誰彈
曉發東流如建德途中作
聽風聽水東流寺為雨為雲建德山拍枕波聲猶在耳
參天秀色不違顔春來草草纔正月柳内時時見一斑
虀臼工夫渾未有藁砧行李巳來還
送何端卿帥瀘
何侯石友平生事傅粉風流詎可同誰使擁旄三峽外
不留持橐五雲中啼猿此去欺殘月回鴈因來託便風
亦念人生行樂爾且拈重碧擘輕紅
人物當年盛學宫笑談嘗許小人同分襟短艇江湖去
回首觚稜涕淚中却叙簷花聽夜雨又還菰菜動秋風
秪應黃屋收京了邂逅東華踏輭紅
三月十三日步至杏亭
禪房幽討有誰期竹徑穿花蝶不知山擁暮寒斜照裏
樹含芳思欲開時和風第放千林喜勝日閒成一叚竒
何必紅塵汚人後始從簫鼓看繁枝
五言排律
南部
南部風流志東山窈窕容詩牋元襞彩史筆近書彤花
月妖時見閨房美間鍾夢蘭宵有證吞蘂露添濃稍訝
釵分髻還憐鏡隠胷吹簫儀彩鳳遺策駐游龍會是雲
間墮真成月下逢光風開荳蔻鈿履上芙蓉湘岸傳虚
瑟昆廷學晩鐘瓌姿隨月滿綺思殢春慵亂絮飛何遠
繁花影自重紅裳明洛浦白雨濕巫峰織女期清漢宜
男結綠茸丹書多避忌銀葉竟怔忪每遂西瑶宴長防
北斗舂屏深金屈戌珮響玉玲瓏閱古柔情極紬書逸
興濃燭還通德侍研有雪兒供(按此詩疑非完篇)
七言絶句
田間春晩
麥苗初種今如許少日行遮雉子斑看舞翠綃三百頃
却須花絮了春閒
淺白深紅小睡餘夢殘春去綠扶疎更無蜂蝶憐膏馥
時有嬌鶯隠自呼
清溪解䌫用秀才甫韻寄杜藏用
九華晴雲今日隂清溪漲水夜來深蒼梧哀泛湘妃瑟
白藕秀出姮娥簮
長年三光占嶰筒笑語天回西北風高城遂隔不足道
只憶齊山幽桂叢
宿坡書事
决决沙泉取次流小堤閒貯一奩秋莫將霞鶩飛飛影
認作蘭成萬斛愁
擬栽垂柳待棲烏招買風光計巳疎只有碧蘆馴白鳥
繫愁縈恨不關渠
歡喜口號
紛紛番偽漫成羣淮北淮南結塞氛破走仙官三萬騎
秪煩前隊夜义軍
殘魄遊魂讋復猜焚舟棄甲總頭回天家會遣楊無敵
磨斧銜枚夜半來
愁見淮隂打陣來白氊玄甲倒如摧山東降卒時時說
說道番人怕背嵬
從來漢將說張韓泗水流澌浴鐵寒待泝隋河趨洛口
却登㶚岸復長安
占著商山接華山兩京渾在笑談間樵蘇按堵人甘寢
别隊官軍入武關
蜀茶互市入西番番馬來嘶渭水寒為報堯峰吳少保
徑招屬戶會長安
何必翠虚捎魍魎且看白旆掛麟猊幾年待著龍蛇歲
便是乾坤交泰時
侍臣秖道天顔喜掩骼還俘更苦心邊戍要教迎刃解
聖恩先作漏泉深
初到池州沿檄阻風麻步
悲風林際萬牛鬭驚浪江間百馬奔舟歸指點淮南岸
桅折船漂何處村
貴池魚味不復美秋浦猿聲自昔哀南人官此欲歸去
為問北人來不來
石鐘寺
秀發九華晴景摧頽五老蒼顔暮雨朝雲佳處小姑依
約烟鬟
朔風驅水作狂瀾眼裏廬山脚到難少待須臾莫倉卒
卸帆聊憩石鐘山
宿香嚴寺
章原暝邊龍會宿塔嶺尖處胡孫愁且並山腰欹側過
莫從高頂望神州
天生忠孝程伯禹國有老成黃嗣深山北山南時一過
閒雲野鶴故人心
歸途次韻
霏紅點點胭脂雨唾碧濺濺罨畫溪送客歸來問山館
一聲啼鳥日平西
村落人家柳過墻舞腰曾共小姑長點粧拂黛留相學
卷葉吹蘆莫漫狂
寒食猶須數日間楚亭才隔幾重山歸時便有桃花否
試擘華牋問曲欄
隔年重到浯溪路旌旆行疎鬢雪添幸有江山供弔屈
愧無耆舊詠來廉
春風喬木浯溪寺指點溪流問故家庭下巳無書帶草
步頭猶有水仙花
湘桃亦作春風面與拭中原淚眼看舊染天香悲麥秀
續書王夢失槐安
巫山生女不必醜湘樹開花也自紅為問黃塵奉驕子
何如青歲嫁東風
楚山雲日晝昏昏歎息皇妃尚有村鼓瑟聽渠悲帝子
凭肩那得學天孫
逢人怕作宣明面為米誤折淵明腰光隂客裏深相憶
泉石家山特見招
剰水殘山明竹屋暖風晴日倩桃花輕羅小扇親曾見
花外青帘是酒家
清明
去國扊扅悲往事還鄉笳鼓愧前修十年過計千章木
一寸離心萬斛愁
