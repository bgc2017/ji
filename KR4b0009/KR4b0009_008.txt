箋註陶淵明集卷之八
與子&KR0770;等䟽
告&KR0770;俟份佚佟天地賦命生必有死自古
賢聖誰能獨免子夏有言死生有命冨貴
在天四友之人親受音旨發斯談者將非
窮逹不可妄求壽夭永無外請故耶吾年
過五十少而窮苦每以家弊東西游走性
剛才拙與物多忤自量爲巳必貽俗患僶
俛辭世使汝等幼而飢寒余嘗感孺仲賢
妻之言敗絮自擁何慙兒子此旣一事矣
但恨隣靡二仲室無萊婦抱兹苦心良獨
内愧少學琴書偶愛閑静開卷有得便欣
然志食見樹木交蔭時鳥變聲亦復歡然
有喜常言五六月中北牎下卧遇凉風暫
至自謂是羲皇上人意淺識罕謂斯言可
保日月遂往機巧好疎緬求在昔眇然如
何疾患以來漸就裵損親舊不遺每以薬
石見救自恐大分將有限也汝輩稚小家
貧每役柴水之劳何時可免念之在心若
何可言然汝等雖曰同生(曰一作不)當思四海
皆兄弟之義鮑叔管仲分財無猜歸生伍
舉班荆道舊遂能以敗爲成因喪立功他
人尚爾况同父之人哉穎川韓元長(名融)漢
末名士身處卿佐七十而終(集本作八十)兄弟
同居至于沒齒濟北汜(音凡)稚春(晉書氾毓字稚春)
晉時操行人也七世同財家人無怨色詩
曰高山仰止景行行止雖不能爾至心尚
之汝其慎哉吾復何言
東坡曰吾於淵明豈獨好其詩哉
如其爲人實有感焉淵明告&KR0770;等
䟽此語盖實錄也吾真有此病而
不蚤自知半世出仕以犯大患此
所以深愧淵明欲以晚節師範其
萬一也
趙泉山曰或疑此䟽規規遺訓似
過爲身後慮者是大不然且父子
之道天性也何可廢乎靖節當易
簀之際猶不忘詔其子以人倫大
義欲表正風化與夫素隠行怪徒
㓗身而乱大倫者異矣
又曰吾年過五十少而窮苦每以
家弊東西游走當作年過三十按
靖節從此十一年間自潯陽至建
業再返又至江陵再返故云東西
游走及四十一歲序其倦游於歸
去來云心憚遠役四十八歲荅龐
參軍詩云我實幽居士無復東西
緣若年過五十時投閑十年矣尚
何游䆠之有
東塾燕談曰淵明與子&KR0770;䟽余嘗
感儒仲賢妻之言(集本作孺今徙漢書)敗絮
自擁何慙兒子此旣一事矣但恨
隣靡二仲室無萊婦抱兹苦心良
獨内愧按范曄後漢書王覇傳覇
字儒仲又列女傳覇少立高節光
武時連徵不仕覇與同郡令狐子
伯爲友後子伯爲楚相而其子爲
郡功曹子伯遣子奉書於覇客去
而久卧不起妻怪問其故覇曰向
見令狐子容服甚光舉措有適而
我兒蓬髮歴齒未知禮則見客而
有慚色父子恩深不覺自失耳妻
曰君少脩清節不顧榮禄今子伯
之貴孰與君之高君躬勤苦子安
得不耕以養旣耕安得不黃頭歴
齒柰何忘宿志而慙兒女子乎覇
屈起而笑曰有是哉遂共終身隠
遯又嵆康高士傳求仲羊仲皆治
車爲業挫廉逃名蔣元卿之去兖
州還杜陵荆棘塞門舍中有三徑
不出唯二人從之游時人謂之二
仲亦載三輔决錄又劉向列女傳
楚老萊子逃世耕於蒙山之陽莞
葭爲墻蓬蒿爲室衣緼飲水食菽
懇山播種五榖或言於楚王曰老
萊隠士也王使人聘以璧帛不來
王遂駕至老萊之門老萊方織畚
王曰願先生臨之老萊子曰僕山
野之人也不足以守政王復曰願
終變先生之志老萊子曰諾王去
有間其妻戴畚挾薪而來謂老萊
子曰是何車跡之衆也老萊子曰
楚王欲使吾守楚國之政妻曰子
許之乎老萊子曰然妻曰妾聞之
可食以酒肉者可随以鞭捶可授
以官禄者可随以鈇鉞今先生食
人之酒肉受人之官禄此皆人之
所制也居乱世而爲人所制能免
於患乎老萊子遂随其妻至於江
南而止
祭程氏妹文
維晉義熙三年五月甲辰程氏妹服制再
周淵明以少牢之奠俛而酹之嗚呼哀哉
寒往暑來日月寖疎梁塵委積庭草荒蕪
寥寥空室哀哀遺孤肴觴虚奠人逝焉如
誰無兄弟人亦同生嗟我與爾特百常情
(謝玄傳痛百常情作迫非)慈妣(庶母)早世時尚孺嬰我年
二六爾纔九齡爰從靡識撫髫相成咨爾
令妹有德有操靖恭鮮言聞善則樂能正
能和惟友惟孝行止中閨可象可傚我聞
爲善慶自巳蹈彼蒼何偏而不斯報昔在
江陵重罹天罰(晉安帝隆安五年秋七月赴駕還江陵是冬母孟氏)
(卒)兄弟索居乖隔楚越伊我與爾百哀是
切黯黯高雲蕭蕭冬月白雲掩晨長風悲
節感惟崩號興言泣血尋念平昔觸事未
遠書䟽猶存遺孤滿眼如何一往終天不
返寂寂高堂何時復踐藐藐孤女曷依曷
恃焭焭遊魂誰主誰祀柰何程妺於此永
巳死如有知相見蒿里嗚呼哀哉
祭從弟敬遠文
歲在辛亥月惟仲秋旬有九日從弟敬遠
卜辰云窆永寕后土感平生之游處悲一
往之不返情惻惻以摧心淚愍愍而盈眼
乃以園果時醪祖其將行嗚呼哀哉於鑠
吾弟有操有槩孝發幼齡友自天愛少思
寡欲靡執靡介後巳先人臨財思惠心遺
得失情不依世其色能温其言則厲樂勝
朋高好是文藝遥遥帝鄕爰感竒心絶粒
委務考槃山隂淙淙(在宗切水声也)懸溜曖曖荒
林晨採上藥夕閑素琴曰仁者壽竊獨信
之如何斯言徒能見欺年甫過立奄與世
辭長歸蒿里邈無還期惟我與爾匪但親
友父則同生母則從母(從音縱爾雅曰母之姊妹爲從母)
相及齠齒(齠与齔義同毀歯也家語曰男子八歲而齔齠音條齔音櫬)
並罹偏咎(靖節年三十七母孟氏卒是偏咎爲失怙也)斯情實
深斯愛實厚念疇昔日同房之歡冬無緼
褐夏渴瓢簞相將以道相開以顔豈不多
乏忽忘飢寒余嘗學仕纏綿人事流浪無
成懼負素志歛策歸來爾知我意常願携
手寘彼衆意每憶有秋我將其刈與汝偕
行舫舟同濟三宿水濱樂飲川界静月澄
高温風始逝撫杯而言物久人脆柰何吾
弟先我離世事不可尋思亦何極日徂月
流寒暑代息死生異方存亡有域候晨永
歸指塗載陟&KR0561;&KR0561;遺稚未能正言哀哀嫠
人(寡婦也)礼儀孔閑庭樹如故齋宇廓然孰
云敬遠何時復還余惟人斯昧兹近情蓍
龜有吉制我祖行望旐翩翩執筆涕盈神
其有知昭余中誠嗚呼哀哉
自祭文
歲惟丁卯律中無射天寒夜長風氣蕭索
(音瑟)陶子將辭逆旅之館永歸於本宅故人
悽其相悲同祖行於今夕羞以嘉𬞞薦以
清酌候顔巳冥聆音愈漠嗚呼哀哉茫茫
大塊悠悠高旻是生萬物余得爲人自余
爲人逢運之貧簞瓢屢罄絺綌冬陳含歡
谷汲行歌負薪翳翳柴門事我宵晨春秋
代謝有務中園載耘載耔廼育廼繁欣以
素牘和以七弦冬曝其日夏濯其泉勤靡
餘勞心有常閒樂天委分以至百年惟此
百年夫人愛之懼彼無成揭日惜時存爲
世珍没亦見思嗟我獨邁曾是異兹寵非
巳榮涅豈吾緇捽兀窮廬酣飲賦詩識運
知命疇能罔眷余今斯化可以無恨壽涉
百齡身慕肥遁從老得終奚所復戀寒暑
逾邁亡旣異存外姻晨來良友宵奔葬之
中野以安其魂窅窅我行(窅烏了切深目也)蕭蕭
墓門奢侈宋臣儉笑王孫廓兮巳滅慨爲
巳遐不封不樹日月遂過匪貴前譽孰重
後歌人生實難死如之何嗚呼哀哉
此文乃靖節之絶筆也
東坡曰淵明自祭文出妙語於纊
息之餘豈涉死生之流哉
箋註陶淵明集卷之八
