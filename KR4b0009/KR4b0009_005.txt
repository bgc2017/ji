箋註陶淵明集卷之五
桃花源記(并詩桃源經曰桃源山在縣南一十里西北乃沆水)
(曲流而南有障山東帶鈔鑼溪周回三十有二里所謂桃花源也)
晉太元中武陵人捕魚爲業(漁人姓黃名道真)緣
溪行忘路之遠近忽逢桃花林夾岸數百
步中無雜樹芳草鮮美落英繽紛漁人甚
異之復前行欲窮其林林盡水源便得一
山山有小口髣髴若有光便捨船從口入
初極狹纔通人復行數十步豁然開㓪土
地平曠屋舍儼然有良田美池桑竹之屬
阡陌交通雞犬相聞其中往來種作男女
衣着悉如外人黃髮垂髫並怡然自樂見
漁人乃大驚問所從來具荅之便要還家
設酒殺雞作食村中聞有此人咸來問訊
自云先世避秦時亂率妻子邑人來此絶
境不復出焉遂與外人間隔問今是何世
乃不知有漢無論魏晉此人一一爲具言
所聞皆歎惋餘人各復延至其家皆出酒
食停數日辭去此中人語云不足爲外人
道也旣出得其船便扶向路處処誌之及
郡下詣太守說如此(太守劉歆)太守即遣人隨
其往尋向所誌遂迷不復得路南陽劉子
驥高尚士也聞之欣然親往未果尋病終
後遂無問津者
嬴氏亂天紀賢者避其世黃綺之商山伊
人亦云逝往迹浸復湮來逕遂蕪廢相命
肆農耕日入從所憩桑竹垂餘蔭菽稷隨
時藝春蠶收長絲秋熟靡王稅荒路曖交
通雞犬互鳴吠爼豆猶古法衣裳無新製
童孺縱行歌班白歡游詣草榮識節和木
㐮知風厲雖無紀曆誌四時自成歲怡然
有餘樂于何勞智慧竒蹤隠五百一朝敞
神界淳薄旣異源旋復還幽蔽借問游方
士焉測塵囂外願言躡輕風高舉尋吾契
唐子西曰唐人有詩云山僧不觧
數甲子一葉落知天下秋及觀淵
明詩云雖無紀曆誌四時自成歲
便覺唐人費力如此如桃花源記
言尚不知有漢無論魏晉可見造
語之簡妙盖晉人工造語而淵明
其尤也
東坡曰世傳桃源事多過其實考
淵明所記止言先世避秦乱來此
則漁人所見似是其子孫非秦人
不死者也又云殺雞作食豈有仙
而殺者乎舊說南陽有菊水水甘
而芳居民三十餘家飲其水皆壽
或至百二三十歲蜀青城山老人
村有五世孫者道極險遠生不識
&KR1069;醯而溪中多枸𣏌根如龍蛇飲
其水故壽近歲道稍通漸能致五
味而壽益㐮桃源盖此比也使武
陵太守得至焉則已化爲爭奪之
埸久矣常意天壤間若此者甚衆
不獨桃源
胡仔曰東坡此論盖辯證唐人以
桃源爲神仙如王摩詰劉夢得韓
退之作桃源行是也惟王介甫作
桃源行與東坡之論合
桃花源記言大元中事詩云竒蹤
隠五百韓退之桃源圖詩又以爲
六百年洪慶善曰自始皇三十三
年築長城明年燔詩書又明年坑
儒生三十七年胡亥立三年而滅
於漢二漢四百二十五年而爲魏
魏四十五年而爲晉至孝武寕康
三年通五百八十八年明年改元
太元至太元十二年乃及六百年
趙泉山曰靖節退之雖各舉其歲
盈數要之六百載爲近實而桃花
源事當在孝武帝太元十二年丁
亥前數年間任安貧武陵記直據
竒蹤隱五百之語輒改爲太康中
彼不知靖節所記劉子驥者正太
元時人
歸去來兮辭
余家貧耕植不足以自給幼稚盈
室缾無儲粟生生所資未見其術
親故多勸余爲長吏(令長也)脫然有
懷求之靡途會有四方之事(銜建威命)
(使都)諸侯以惠愛爲德家叔以余貧
苦遂見用于小邑(當時刺史得自采辟所部縣令)
(而版授之故云)于時風波未靜心憚遠役
彭澤去家百里公田之利足以爲
酒故便求之及少日眷然有歸歟
之情何則質性自然非矯勵所得
飢凍雖切違巳交病嘗從人事皆
口腹自役於是悵然慷慨深媿平
生之志猶望一稔當㰸裳宵逝(詳序)
(意其艱窶就仕可知)尋程氏妹喪于武昌(任廣)
(云程氏妹從夫姓也)情在駿奔自免去職仲
秋至冬在官八十餘日因事順心
命篇曰歸去來兮乙巳歲十一月
也
歸去來兮田園將蕪胡不歸旣自以心爲
形役奚惆悵而獨悲悟巳往之不諫知來
者之可追寔迷途其未遠覺今是而昨非
舟遥遥以輕颺風飄飄而吹衣問征夫以
前路恨晨光之熹微(日欲暮也)乃瞻衡宇載欣
載奔僮僕歡迎稚子候門三逕就荒松菊
猶存(三輔决錄云蔣詡舍中竹下開三逕唯故人永仲羊仲從之遊也)携
幼入室有酒盈罇引壷觴以自酌眄庭柯
以怡顔倚南牎以寄傲審容膝之易安園
日涉以成趣門雖設而常關策扶老以流
憩時矯首而遐觀雲無心而出岫鳥倦飛
而知還景翳翳以將入撫孤松而盤桓歸
去來兮請息交以絶游世與我而相違復
駕言兮焉求悅親戚之情話樂琴書以消
憂農人告余以春及將有事於西疇或命
巾車或棹孤舟旣窈窕以尋壑亦﨑嶇而
經丘木欣欣以向榮泉㳙㳙而始流(始音試)
善萬物之得時感吾生之行休巳矣乎寓
形宇内復幾時曷不委心任去留胡爲乎
遑遑兮欲何之冨貴非吾願帝鄕不可期
懷良辰以孤往或植杖而耘耔豋東臯以
舒嘯臨清流而賦詩聊乘化以歸盡樂夫
天命復奚疑
歐陽文忠公曰晉無文章惟陶淵
明歸去來兮辭一篇而巳
李格非曰陶淵明歸去來兮辭沛
然如肺腑中流出殊不見有斧鑿
㾗
朱文公曰其詞義夷曠蕭散雖託
楚聲而無尤怨切蹙之病
休齋曰詩變而爲騷騷變而爲辭
皆可歌也詞則兼詩騷之聲而尤
簡䆳焉者漢武帝作秋風辤一章
三易韻其節短其聲哀此詞之權
輿乎陶淵明罷彭澤令賦歸去來
而自命曰辭迨令人歌之頓挫抑
揚自協聲韻盖其詞高甚晉宋而
下欲追躡之不能然秋風詞盡蹈
襲楚辭未甚敷暢歸去來則自出
機杼所謂無首無尾無終無始前
非歌而後非辭欲断而復續將作
而遽止謂洞庭鈞天而不澹謂霓
裳羽衣而不綺此其以超乎先秦
之世而與之同範也
韓子蒼曰傳言淵明以郡遣督郵
至即日觧印綬去而淵明自叙以
程氏妹喪去奔武昌余觀此士旣
以違巳交病又愧役於口腹意不
欲仕久矣及因妹喪即去盖其孝
友如此世人但以不屈於州縣吏
爲高故以因督郵而去此士識時
委命其意固有在矣豈一督郵能
爲之去就哉躬耕乞食且猶不恥
而恥屈於督郵必不然矣
東坡曰俗傳書生入官庫見錢不
識或怪而問之生曰固知其爲錢
但怪其不在紙褁中耳予偶讀淵
明歸去來辭云幼稚盈室瓶無儲
粟乃知俗傳信而有證使瓶有儲
粟亦甚微矣此翁平生只於瓶中
見粟也耶
五柳先生傳
先生不知何許人也亦不詳其姓字宅邊
有五柳樹因以爲號焉閑靖少言不慕荣
利好讀書不求甚觧每有會意便欣然忘
食性嗜酒家貧不能常得親舊知其如此
或置酒而招之造飲輒盡期在必醉旣醉
而退曾不吝情去留環堵蕭然不蔽風日
短褐穿結簞瓢屢空晏如也常著文章自
娛頗示巳志忘懷得失以此自終
贊曰
黔婁有言不戚戚於貧賤不汲汲於冨貴
其言兹若人之儔乎(黔婁註見前)酬觴賦詩以
樂其志無懷氏之民歟葛天氏之民歟
藝苑雌黃曰士人言縣令事多用
彭澤五株柳雖白樂天六帖亦然
以子考之陶淵明潯陽柴桑人也
宅邊有五柳樹因號五柳先生後
爲彭澤令去家百里則彭澤未嘗
有五柳也予初論此人或不然其
說比觀南部新書云晉書陶淵明
本傳云潜少懷高尚博學善属文
嘗作五柳先生傳以自况先生不
知何許人不詳姓字宅邊有五柳
樹因以爲號焉即非彭澤令時所
㘽人多於縣令事使五柳誤也豈
所謂先得我心之所同然者與苕
溪漁隱曰沈彬詩陶潜彭澤五株
柳潘岳河陽一縣花皆誤用也
晉故西征大將軍長史孟府君傳
君諱嘉字萬年江夏鄂人也曾祖父宗以
孝行稱仕吳司馬祖父揖元康中爲廬陵
太守宗葬武昌新陽縣子孫家焉遂爲縣
人也君少失父奉母二弟居娶大司馬長
沙桓公陶偘第十女閨門孝友人無能間
鄕閭稱之冲默有遠量弱冠儔類咸敬之
同郡郭遜以清操知名時在君右常歎君
温雅平曠自以爲不及遜從弟立亦有才
志與君同時齊譽每推服焉由是名冠州
里聲流京邑大尉穎川庾亮以帝舅民望
受分陜之重鎮武昌并領江州辟君部廬
陵從事下郡還亮引見問風俗得失對曰
嘉不知還傳當問從吏亮以麈尾掩口而
笑諸從事旣去喚弟翼語之曰孟嘉故是
盛德人也君旣辝出外自除吏便步歸家
母在堂兄弟共相歡樂怡怡如也旬有餘
日更版爲勸學從事時亮崇修學校高選
儒官以君望實故應尚德之舉大傅河南
禇褒簡穆有器識時爲豫章大守出朝宗
亮正旦大會州府人士率多時彦君在坐
次甚遠褒問亮江州有孟嘉其人何在亮
云在坐卿但自覓褒歴觀遂指君謂亮曰
將無是耶亮欣然而笑喜褒之得君竒君
爲褒之所得乃益器焉舉秀才文爲安西
將軍庾翼府功曹再爲江州别駕巴丘令
征西大將軍譙國桓温參軍君色和而正
温甚重之九月九日温游龍山參佐畢集
四弟二甥咸在坐時佐吏並著戎服有風
吹君帽墮落温目左右及賓客勿言以觀
其舉止君初不自覺良久如厠温命取以
還之廷尉太原孫盛爲諮議參軍時在坐
温命紙筆令嘲之文成示温温以着坐處
君歸見嘲笑而請筆作荅了不容思文辭
超卓四座歎之奉使京師除尚書刪定郎
不拜孝宗穆皇帝聞其名賜見東堂君辭
以脚疾不任拜起詔使人扶入君嘗爲刺
史謝永别駕永會稽人喪亡君求赴義路
由永興高陽許詢有雋才辝榮不仕每縱
心獨往客居縣界嘗乘舡近行適逢君過
歎曰都邑美士吾盡識之獨不識此人唯
聞中州有孟嘉者將非是乎然亦何由來
此使問君之從者君謂其使曰本心相過
今先赴義尋還就君及歸遂止信宿雅相
知得有若舊交還至轉從事中郎俄迁長
史在朝隤然仗正順而巳門無雜賓嘗會
神情獨得便超然命駕逕之龍山顧景酣
宴造夕乃歸温從容謂君曰人不可無勢
我乃能駕御卿後以疾終於家年五十一
始自緫髮至于知命行不苟合言無夸矜
未嘗有喜愠之容好酣飲逾多不亂至於
任懷得意融然遠寄傍若無人温嘗問君
酒有何好而卿嗜之君笑而荅曰明公但
不得酒中趣爾又問聽妓絲不如竹竹不
如肉荅曰漸近自然中散大夫桂陽羅含
賦之曰孟生善酣不愆其意光禄大夫南
陽劉躭昔與君同在温府淵明從父太常
䕫嘗問躭君若在當巳作公否荅云此本
是三司人爲時所重如此淵明先親君之
第四女也凱風寒泉之思寔鍾厥心謹按
採行事撰爲此傳懼或乖謬有虧大雅君
子之德所以戰戰兢兢若履深薄云爾
贊曰
孔子稱進德修業以及時也君清蹈衡門
則令問孔昭振纓公朝則德音允集道悠
運促不終遠業惜哉仁者必壽豈斯言之
謬乎
讀史述九章(余讀史記有所感而述之)
夷齊
二子譲國相將海隅天人革命絶景窮居
采薇高歌慨想黃虞貞風凌俗爰感懦夫
箕子
去鄕之感猶有遟遟矧伊代謝觸物皆非
哀哀箕子云胡能夷狡童之歌悽矣其悲
管鮑
知人未易相知實難淡美初交利乖歲寒
管生稱心鮑叔必安竒情雙亮令名俱完
程杵
遺生良難士爲知巳望義如歸允伊二子
程生揮剱懼兹餘恥令德永聞百代見紀
七十二弟子
恂恂舞雩莫曰匪賢俱映日月共飡至言
慟由才難感爲情牽回也早夭賜獨長年
屈賈
進德修業將以及時如彼稷契孰不願之
嗟乎二賢逢世多疑候瞻寫志感鵩獻辤
韓非
豐狐隱穴以文自殘君子失時白首抱關
巧行居災忮辯召患哀矣韓生竟死說難
魯二儒
易代随時迷變則愚介介若人特爲貞夫
德不百年汙我詩書逝然不顧被褐幽居
張長公
遠哉長公蕭然何事世路多端皆爲我異
㰸轡朅來獨養其志寢跡窮年誰知斯意
東坡曰讀史述九章夷齊箕子盖
有感而云去之五百餘載吾猶識
其意也
葛常之韻語陽秋云淵明讀史九
章其間皆有深意其尤章章者如
夷齊箕子魯二儒三篇夷齊云天
人革命絶景窮居貞風凌俗爰感
懦夫箕子云去鄕之感猶有遟遟
矧伊代謝觸物皆非魯二儒云易
代随時迷變則愚介介若人特爲
貞夫由是觀之則淵明委身窮巷
甘黔婁之貧而不自悔者豈非以
恥事二姓而然耶
箋註陶淵明集卷之五
