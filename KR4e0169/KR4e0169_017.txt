苑洛集卷十七
明韓邦竒撰
乞恩休致事
山東等處承宣布政使司右參議臣謹奏為乞恩休致
事奉聖旨吏部知道吏部行山東布政司留疏遺巡撫
都御史陳公鳳梧奏薦略曰臣伏見右參議韓邦竒秉
恬退之節抱經濟之才偶因脾疾之攻遂起思親之念
既上疏以乞休即促裝而就道伏望皇上軫念人才難
得將本官暫令致仕以遂其恬退之節病痊起用以盡
其經濟之才吏部覆題奉聖旨韓邦竒暫准致仕病痊
之日有司奏來起用
乞恩休致事
山東等處承宣布政使司右參議臣謹奏為乞恩休致
事奉聖旨吏部知道疏遺
再乞天恩休致事
謹奏為再乞天恩休致事奉聖旨吏部知道疏遺致仕
間陞副使
懇乞天恩休致事
山西等處提刑按察司副使臣謹奏為懇乞天恩休致
事吏部覆題奉聖旨韓邦竒准致仕疏遺
乞恩休致事
南京太僕寺丞臣謹奏為乞恩休致事奉聖旨吏部知
道吏部行南京太僕寺留疏遺
十分病危再乞天恩休致事
謹奏為十分病危再乞天恩休致事奉聖旨吏部知道
吏部行南京吏部留疏遺
乞恩休致事
大理寺左少卿臣謹奏為乞恩休致事吏部覆題奉聖
旨韓邦竒不准致仕疏遺
久病不時舉發再乞天恩休致事
謹奏為久病不時舉發再乞天恩休致事臣見年五十
五歲陜西西安府同州朝邑縣人由進士歷任今職臣
先因感患勞瘵之疾已於去年十月十七日具奏乞休
吏部題奉欽依不准致仕臣復用藥調理未曾全愈感
恩思奮扶疾而出自後不時舉發入春以來遂加沉劇
臣疾留連困苦前奏備陳其狀不敢再瀆天聽伏念臣
才質凡庸自入仕以來五蒙罷免自分終身里舍幸而
遭際聖明三起臣於廢病之餘歷擢臣以華要之職臣
雖粉骨碎身無以仰答恩遇而臣福緣淺薄驅策不前
無可效㳙埃之地伏望聖慈矜臣病篤容臣休致使臣
得送骸骨於鄉土則臣不勝感戴天恩之至為此具夲
專差親齎謹具奏聞嘉靖十二年二月(闕)日聖旨韓
邦竒不准致仕
舊疾大作乞恩休致事
吏部為舊疾大作乞恩休致事考功清吏司案呈奉本
部送吏科抄出欽差提督鴈門等關兼巡撫山西地方
右副都御史韓奏臣見年五十七歲陜西西安府同州
朝邑縣人由進士歷任今職臣素有痰濕之疾不時舉
發入秋以來遂加沉劇晝則頭眩困卧夜則發熱盗汗
兩目腫赤精神短少飲食日减形體日削察其病勢終
不能愈况臣身任巡撫責寄民兵任大責重豈衰病之
人可卧治哉伏念臣一介書生荷蒙眷遇秩至三品官
至都御史感恩圖報際時宣力臣之本心而臣才微命
薄福過生菑遂至如此雖犬馬之心無已而蒲柳之資
早彫苟為勉強就列必取尸素之罪矣伏望聖恩容臣
休致則臣此後一日餘年皆聖恩之所賜是臣之一身
進與退均荷大造之仁也臣不勝感戴天恩之至等因
奏奉聖旨吏部知道欽此欽遵抄出送司案呈到部看
得本官才望素隆地方倚重暫爾有疾難擬休致合咨
貴職煩為查照施行須至咨者嘉靖十四年九月十七
日
舊病大作再乞天恩休致事
謹奏為舊病大作再乞天恩休致事臣疾危迫前疏已
具不敢再陳煩瀆聖聽伏念臣迂腐拘儒遭際聖明三
起臣於廢病之餘歷擢臣以華要之職負此海嶽之恩
未有㳙埃之報匪躬委命臣子之分也况當羣賢彙征
之時臣雖愚下豈無奮庸之念但臣疾委實日加沉劇
不能驅策而在外巡撫之官責任重大居則綜理政務
出則巡歷地方豈衰病之人所能勉強哉伏望聖明矜
臣久疾察臣愚誠容臣休致則臣不勝感戴天恩之至
為此具本謹具奏聞嘉靖十四年九月三十日奉聖旨
韓邦竒不准致仕
久病不痊懇乞天恩休致事
謹奏為久病不痊懇乞天恩休致事臣素有痰濕之疾
不時舉發巳於去年八月十二月内二次乞休伏蒙聖
恩不准致仕臣感恩思奮強起視事乃自今年交春以
來日加沉劇即今腰膝酸痛兩目赤腫夜則盗汗不眠
晝則昏沉困欝飲食减損形體消弱蓋臣疾起於火熱
入春木旺遂至如此交夏火盛難保生全矣伏念臣入
仕以來仰荷聖恩優沃天高地厚嶽重海深正當少竭
犬馬之勞用伸芹曝之願而臣福緣淺薄遂至如此雖
瞻天戀闕須臾未忘而氣乏力憊驅策難進故敢復陳
血誠懇瀆天聽伏望陛下矜臣久疾容臣休致使臣得
遂首丘之願則臣不勝感戴天恩之至為此具本謹具
奏聞嘉靖十五年二月(闕)日(吏部移咨以大義責之)
久病纏綿調治不痊懇乞天恩休致事
謹奏為久病纏綿調治不痊懇乞天恩休致事臣於去
年八月間舊疾復作具疏乞休十月間再疏乞休伏蒙
聖恩不准致仕臣扶疾辦事殊不能支於今年三月二
十五日三疏乞休至今未蒙該部題覆顧臣病委係沉
劇留連調理已經改歲藥餌全未即功伏念臣遭際明
時荷皇上覆載之恩瞻天戀聖感恩圖報之心臣前疏
已備披瀝血誠不敢復陳以瀆天聽但臣病日深一日
無望生全况臣身後無述事之子出門乏資旅之人誠
恐自此不起遂至遺櫬他鄉良可哀也伏望皇上矜臣
久病察臣愚誠容臣休致使臣得遂首丘之願則臣不
勝感戴天恩之至為此具本專差親齎謹具奏聞嘉靖
十五年四月二十七日
久病危篤調理不痊乞恩休致事
謹奏為久病危篤調理不痊乞恩休致事臣素有痰濕
之疾不時舉發近於去年八月間赴邊隨帶綿衣數少
比至十一月間夜趨寧武關偶遇大雪衣薄感寒用藥
調理留連至三月初旬方得少愈因旱少雨臣勉強赴
城隍廟祈禱遂致勞復即今晝則畏風戰慄夜則盗汗
發熱且兩耳聾閉百事健忘至於目流冷淚鼻引清涕
則又人所共見也蓋以衰暮之年當此大病又不得專
意靜養生全且難保矣况望其精神復舊而可居官理
事乎伏念臣一介儒生叨蒙恩遇官至九卿三品雖效
死於職分所當然但臣身為巡撫責寄民兵既已衰病昏
憒久則事廢法弛遺患地方所係非輕也伏望聖明憫
臣衰病察臣愚誠容臣致仕臣不勝感戴天恩之至為
此具本專差親齎謹具奏聞嘉靖十七年三月三十日
久病不痊再乞天恩休致事
吏部為久病不痊再乞天恩休致事該本部題考功清
吏司案呈奉本部送吏科抄出提督鴈門等關兼巡撫
山西地方都察院右副都御史韓邦竒奏臣以舊病大
作於本年三月三十日具奏乞休未准該部查覆臣疾
危廹之狀衰弱之態不得已之情前疏悉具不敢重覆
煩瀆聖聽伏念臣一介書生遭遇聖明官至九卿三品
雖粉骨碎身不能圖報聖恩之萬一但臣疾委實留連
日久不愈始以醫藥繼以灸火皆不見效即今昏沉困
卧晝夜呻吟且又心牽官事憂懼不寧愈加沉劇一旦
遺櫬異鄉情實可哀臣幸身際明時當賢智奮庸之際
而臣福緣淺薄遂至於此伏望皇上矜臣衰病察臣愚
誠容臣休致使臣得遂首丘之願則臣不勝感戴天恩
之至等因奏奉聖旨吏部知道欽此欽遵抄出送司案
呈到部看得提督鴈門等關巡撫山西地方右副都御
史韓邦竒奏稱有疾乞要休致一節為照本官人品豪
邁強學且文遭際聖明陟官中外卓有令聞方當精力
未衰之年正期奮庸一面之寄但感患前疾日久不痊
以故屢奏乞休詞意懇切况本官兼理軍機邊務委非
卧病所宜相應議處合無候命下准令本官回籍致仕
調理員缺另行推補待病痊之日有司具奏起用庶有
用之才不致終棄可惜但係巡撫重臣去留恩典出自
朝廷臣等未敢擅擬伏乞聖裁緣係久病不痊再乞天
恩休致及節奉聖旨吏部知道事理嘉靖十七年六月
二十五日太子太保吏部尚書許等具題本月二十七
日奉聖旨韓邦竒既有病著致仕欽此欽遵擬合就行
為此合咨貴職查照本部題奉明旨内事理欽遵施行
須至咨者嘉靖十七年六月三十日
衰病不能供職懇乞天恩休致事
吏部為衰病不能供職懇乞天恩休致事考功清吏司
案呈奉本部送吏科抄出刑部右侍郎韓奏臣見年六
十七歲歷任今職臣禀賦素弱疾病時常舉發乃於今
年六月内因中濕熱兩耳出膿用藥調理膿止而耳遂
重聽聲稍低微即不能辨臨事接物有如癡呆深為未
便况又痰火上攻頭腹生瘡發熱盗汗食减不寐時當
金水之交尚且如此春來木火旺相難保生全矣伏念
臣一介書生累蒙聖恩擢臣至六卿之佐雖粉骨碎身
不能圖報於萬一而臣福緣淺薄不遂犬馬微誠伏望
聖慈俯憐臣疾容臣休致使臣得遂首丘之願臣不勝
感戴天恩之至等因奏奉聖旨韓邦竒不准辭吏部知
道欽此欽遵抄出送司案呈到部擬合就行為此移咨
貴職煩為查照欽依内事理欽遵施行須至咨者嘉靖
二十四年十月初七日
七十多病乞恩休致事
吏部為七十多病乞恩休致事該本部題考功清吏司
案呈奉本部送吏科抄出參贊機務南京兵部尚書韓
奏臣見年七十歲係陜西西安府同州朝邑縣民籍由
進士歷任今職臣伏覩大明會典一欵内外大小官員
年七十者聽令致仕欽此欽遵今臣年已七十於例相
應致仕况臣素有痰濕之疾不時舉發每發則潮熱盗
汗頭眩神昏卧床動經一二月即今暮年尤甚伏念臣
一介書生遭際聖明登仕四十二年歷官二十六任位
至尚書海嶽洪恩未有涓埃之報竭力效勞是臣本心
而臣年既如此病復如此驅策不前徒懷感戀且南京
實根本重地而尚書有參贊之責誠非七十多病之人
所能堪也伏望聖明容臣休致則臣既得逭尸素之罪
復得遂首丘之願矣臣不勝感戴天恩之至等因奉聖
旨吏部知道欽此欽遵抄出送司案呈到部看得參贊
機務南京兵部尚書韓遵例奏稱七十多病乞要休致
一節為照本官敭歷中外才望素隆年雖七十精力未
衰尚堪供職遽難准理但係南京堂上二品官員去留
出自朝廷非臣等所敢定擬伏乞聖裁緣係七十多病
乞恩休致及吏部知道事理未敢擅便嘉靖二十七年
二月二十六日太子太保本部尚書聞等具題本月二
十九日奉聖旨韓邦竒不准致仕着照舊供職欽此欽
遵擬合就行為此合咨貴職煩照本部題奉欽依内事
理欽遵施行須至咨者嘉靖二十七年三月初四日
衰病不能供職懇乞天恩休致事
吏部為衰病不能供職懇乞天恩休致事該本部題考
功清吏司案呈奉本部送吏科抄出參贊機務南京兵
部尚書韓奏臣見年七十歲由進士歷任今職臣自幼
氣體虚弱疾病時常舉發動輙卧床數月今衰暮之年
每疾雖愈精神不能復舊亦自然之理也今年三月感
瀉痢之疾一月有餘方愈即出供職六月間面目皆腫
至八月間復感瘧疾留連二十八日未得全愈臣心不
安勉強復出供職至今瘧疾復作飲食日减寒熱往來
徹夜不寐盡日呻吟藥不即功况臣年七十耳暗不能
聽微聲目昏不能視細字神短不能憶往事夫神者一
身之主耳目者聰明之用今既如此復加之病日久事
廢勢所必至也况留都本兵重任而又加之參贊大責
豈衰病之人所宜居哉伏念臣以一介草茅荷蒙聖恩
官至尚書雖粉骨碎身尚不足為㳙埃之報竭力思效
本臣素心而臣衰病至此誠不足以勝重而負大也伏
望聖恩俯察臣誠容臣休致使得遂首丘之願則臣不
勝感戴天恩之至等因奉聖旨吏部知道欽此欽遵抄
出送司案查嘉靖二十七年二月内該本官奏為七十
多病乞恩休致事該本部議照本官敭歷中外才望素
隆年雖七十精力未衰等因題奉聖旨韓邦竒不准致
仕着照舊供職欽此已行本官欽遵照舊供職去後今
該前因通查案呈到部看得參贊機務南京兵部尚書
韓奏稱衰病不能供職乞恩休致一節為照本官歷有
年勞素負才望雖稱有疾尚堪調治况奉旨留用未久
遽難准理但係南京堂上二品官員去留出自朝廷非
臣等所敢定擬伏乞聖裁緣係衰病不能供職懇乞天
恩休致及奉欽依吏部知道事理未敢擅便嘉靖二十
七年十一月二十二日太子太保本部尚書聞等具題
本月二十五日奉聖旨韓邦竒准留用欽此欽遵擬合
就行為此合咨貴職煩照本部題奉欽依内事理欽遵
施行須至咨者嘉靖二十七年十一月二十五日
衰弱不能供職懇乞天恩休致事
吏部為衰弱不能供職懇乞天恩休致事該本部題考
功清吏司案呈奉本部送吏科抄出參贊機務南京兵
部尚書韓奏臣見年七十一歲由進士歷任今職緣臣
禀氣素弱自幼多疾年逾七十衰殘特甚先於嘉靖二
十七年正月内七十循例具奏乞休該吏部題覆伏蒙
聖旨韓邦竒不准致仕著照舊供職欽此欽遵臣即扶
病任事至本年十月内疾復大作臣再具奏乞休亦該
吏部題覆伏蒙聖旨韓邦竒准留用欽此欽遵臣感激
屏營望闕叩頭恭謝天恩勉強供職外但臣兩耳重聽
兩目欠明於心實為不安於力實亦難支臣衰殘之狀
前奏已具不敢復陳上瀆聖聽伏念臣疾時作時止或
有愈時至於耳暗目昏力弱則臣衰暮之年當日甚一
日無復回少之時矣且臣官為尚書四司屬官每日升
堂禀事不但一時一事而已臣聽欠聰應答一或有差
誤事不小况臣又兼參贊之責儻或有機密重事若高
聲大言豈不宣泄而衙門時有奏本字畫謹細臣必映
對日光方能看視一入暗室即不能見矣臣遭際聖明
官至尚書感恩圖報是臣本心而臣福緣淺薄衰殘至
此臣亦不勝其自傷矣伏望聖明俯察臣誠憫臣衰殘
容臣休致不勝感戴天恩之至等因奏奉聖旨吏部知
道欽此欽遵抄出送司案呈到部看得參贊機務南京
兵部尚書韓奏稱衰弱不能供職乞要休致一節為照
本官敭歷中外才望素優况精力未衰雖稱有疾尚堪
調理遽令休致似為可惜但係南京二品堂上官員去
留出自朝廷非臣等所敢定擬伏乞聖裁緣係衰弱不
能供職懇乞天恩休致及奉欽依吏部知道事理未敢
擅便嘉靖二十八年五月初六日太子太保本部尚書
聞等具題本月初八日奉聖旨韓邦竒既精力未衰著
照舊供職欽此欽遵擬合就行為此合咨貴職煩照本
部題奉欽依内事理欽遵查照施行須至咨者嘉靖二
十八年五月初九日
衰年耳暗目昏不能供職懇乞天恩休致事
吏部為衰年耳暗目昏不能供職懇乞天恩休致事該
本部題考功清吏司案呈奉本部送吏科抄出參贊機
務南京兵部尚書韓奏臣見年七十一歲陜西西安府
同州朝邑縣人由進士歷任今職伏念臣一介書生遭
逢聖主官至尚書雖粉骨碎身無以酬洪恩於萬一竭
力圖報臣之本心但臣禀氣素弱年過七十衰殘特甚
痰瘧時發困乏護牀耳目視聽皆失其思臣為尚書之官
各司屬官每日每事公堂禀說臣既重聽應答一或有
差誤事不小然此高聲尚可聽聞至於臣之兩目本年
四月間右目忽然失明精有白點曈人不照已成殘疾
今於十月初左目昏花初則不能辯細字既而雖常行
文移字面亦不能辯用藥點服幾一月皆不見效居官
而視聽如此其職隳事廢必然矣臣入仕四十餘年歷
官二十餘任雖懷犬馬之心未有涓埃之報而臣福緣
淺薄遂至廢疾臣瞻天戀闕伏枕流泣不勝其自傷矣
伏望聖明俯察臣誠憐臣衰病容臣休致使得遂首丘
之願則臣不勝感戴天恩之至等因奏奉聖旨吏部知
道欽此欽遵抄出送司案查嘉靖二十七年二月内該
本官奏為七十多病乞恩休致事該本部覆題奉聖旨
韓邦竒不准致仕著照舊供職欽此本年十一月續該
本官奏為衰病不能供職懇乞天恩休致事該本部覆
題奉聖旨韓邦竒准留用欽此嘉靖二十八年五月内
又該本官奏為衰弱不能供職懇乞天恩休致事該本
部覆題奉聖旨韓邦竒既精力未衰著照舊供職欽此
已經咨行本官欽遵去後今該前因通查案呈到部看
得參贊機務南京兵部尚書韓奏稱衰年耳暗目昏不
能供職乞要容令休致一節為照本官敭歷中外才望
素優近因衰病節次具奏休致累奉明旨留用今復奏
稱前因情詞懇切似非得已合無准令致仕惟復别有
定奪但係南京二品堂上官員去留出自朝廷非臣等
所敢定擬伏乞聖裁緣係衰年耳暗目昏不能供職懇
乞天恩休致及奉欽依吏部知道事理未敢擅便嘉靖
二十八年十二月十三日本部尚書夏等具題本月十
五日奉聖旨韓邦竒既屢奏衰病情詞懇切准致仕欽
此欽遵擬合就行為此合咨貴職煩照本部題奉欽依
内事理欽遵施行須至咨者嘉靖二十八年十二月十
七日
苑洛集卷十七
