苑洛集卷二
明韓邦竒撰
賀封考功郎中思竹錢公七十序
嘉靖丁未公夀七十視聽聰明精神凝固顔色清潤髯
髮始斑言動若強仕人公子銀臺大夫景山公迎養南
都初景山官天官勲部公封承德郎署員外郎景山官
考功封奉政大夫郎中十月十二日初辰也羣公畢賀
賀皆以文景山復以文屬余夫人固貴於夀矣夀而匪
福者累福矣福而匪德者辱故人有年夀有福夀有德
夀惟德則尚夀也箕子演疇用昭福極首之以夀而曰
貧極曰疾極曰憂極斯不亦累矣乎累奚以夀申之以
富康寧而曰惡極曰弱極斯不亦辱矣乎辱奚以夀故
以攸好德終焉夫苟好德則其夀千萬世未已也公今
七十猶健期頥未艾兩膺封典勅誥焜煌厚蓄好禮榮
享祿養景山孝竭無方百順迎和可謂夀而福矣公之
初封也皇帝勅曰行履端方操持謙慎事親惟孝教子
惟忠丕誕鍾仁之本大開積善之基其再封也皇帝制
曰厚善在躬隱於世緒榮及夀康斯作德之報使非公
好德之篤輝光何以上聞若是耶箕子又曰遵王之道
是訓是行公其有之昔伏生九十傳經於漢張萬福八
十振直於唐文彦博八十有五平章於宋自漢以來千
七百年間九十若八十不知幾千萬人而三公獨以夀
名謂雖至今存可也是尚夀也公自是而往上感聖褒
下衍素履善與年進老而不回重以景山之賢崇階峻
封必極顯揚仰追古人永辭後世盖無量也豈止為百
年之身而已哉公世官隂陽正術以父號竹隱故取思
竹自號云
送王侯東歸序
丙戌部使者分行天下督邊税王侯告最部使者旌焉
陳牲加幣益以庶品侯考檄而納之民曰此盛舉也盍
大其烹乃盛為供張於廳事士大夫銘功於旌常賀焉
明年丁亥院使者代天子西廵華嶽謂侯為侈將按之
侯曰知縣誠有罪焉耳時之通禮知縣不能違也院使
者曰禁酤充閭發者當之何謂通禮哉乃告之刺史方
伯刺史方伯曰人情也請原之院使者曰吾法官也安
用情為請如法於是刺史方伯下之郡守郡守曰此非
太甚復請於院使者而院使者復以法辭遂罷侯官侯
行矣吾邑人曰侯以功獲罪惜也夫禍福相為倚伏造
化弗可先知得馬而折肱折肱而免戍侯之被旌也謂
升騰有日矣抑孰知其為戾階乎侯之歸也又安知無
隱福哉侯亦可以自慰矣昔朱浮下河東解印綬去者
三十人三賢者誤入焉士之升沉有命從古皆然侯亦
可以自慰矣
一田贈公卻金序
贈公西川柱史方君父也一田公號也卻金公卻負公
者金也古之人出則人食其力居則自食其力惟田為
本商若賈君子以為貨殖云夫厥土黃壤田之上也歲
取十千田之獲也若乃廣斥之田雖耕耨耰播人力無
以施其工風雲雨露天澤難以神其化其能厚獲矣乎
故農者務上田云公既以一田自號復自贊曰天包無
外而歛之一掬地載無餘而量則不足義守而疆畎修
仁涵而榖種熟然則公所耕者方寸之地乎存仁思義
黃壤之心自修天啓百善基之矣仁若義也於公郤金
事見之有逸馬入公廐公言之官秣以待主逾年有男
子云馬主也遇馬於閑毆牧僕奪馬去居數日而僕死
男子大懼懷金求免公郤之男子愈益懼益百金叩首
求納公欵誠譬慰固卻之男子始信公感謝去出而頌
曰使公子孫世世顯貴也夫秣馬待主而男子毆僕奪
馬負公多矣數日僕死以報無道我匪彼穽當之人命
夫復何辭此誠死生危急之際也百金至重餽以贖辜
必無後虞人情所易動也公不加怒而辭卻之夫仁者
不乘人之危義者不利人之有公得不謂之仁且義耶
疆畎修而榖種熟殆不愧於自贊者耶是故恩愛溥於
家庭行誼達於鄉國九族化焉四境式焉有本者如是
爾然則公所務者田之上上真黃壤者也西川柱史負
豸乘騘異時而卿而相潤身潤國以潤民推公所獲以
食天下其顯揚於公者無既也是豈十千之富徒潤其
屋者耶所獲厚矣人力天澤盖兼得之故為之序且贊
曰務廣田之田者荒務廣心之田者昌男子者頌於兹
而證
夀特進少師大學士嚴公七十序
嘉靖己酉春正月二十有二日少師大學士介谿嚴公
夀登七十百僚羣辟罔不忻慶皆為文以賀而南都諸
君子共圖為公祝竒曰惟上天篤夀名臣惟名臣克享
天心惟聖主篤任名臣惟名臣克堪主德惟天最難諶
非至平通徹三極而無間天曾不私夀之周公人臣之
極也尚曰天休滋至惟時二人弗堪天心豈易享耶惟
聖主最難遇聖主者不世出也而又備高天下之德縱
高天下之才富高天下之學人臣者非其噐冠朝臣而
絶百工何以克堪其任使哉自昔繼世之主莫盛於成
康非召公永篤棐三朝之夀何以成刑措不用之化非
畢公永弼亮四世之夀何以成道洽政治之休有周八
百年之祚自此基焉天夀之主任之臣成之也然則名
臣之夀將以夀國家夀萬民豈一身之慶一人之祥哉
公躋七旬精神内固氣血循軌耳目聰明步履輕健顔
色清和其晉接也天威嚴重公參侍移日比出殿庭諸
侍者皆困乏疲躓公獨從容舒泰若無所事事者驗今
徵後百歲即今日也非天所以篤夀乎公者能若是哉
今天子聖神應運中興才兼勲華德極廣運學貫精微
羣臣少當其意者每嘆真才之難得而獨於公特加懋
眷盖公自拜大宗伯即蒙異數入侍西禁預參機密及
簡貳輔每蒙獨召顧首輔有莫得預聞者晉首輔恒虛
貳輔不設以專其任運籌帷幄都俞吁咈和若鹽梅親
猶父子密札下問日至數四或字而不名位特進祿一
品幾十年來恩禮日隆聖天子萬夀無疆公盖與咸休
矣然天豈私篤夀於公聖天子豈私篤任於公哉公之
所以奉答而對揚盖有高出於羣僚之外者公幼為江
右竒童自布衣時學已成名即抱台輔之望既而登進
士入翰院讀中秘書乞木石居進修涵養則益淵懿宏
肆矣公才浚明敏達冠絶時髦每召對或面授筆札裁
答随應造膝詰問應對如響無不中事幾可上心者定
大事决大疑從容數語當事之邦轉危為安幾否而泰
矣聖天子勵精率作責效臣下明無不照莫遺於纖悉
法無不施無間於崇卑一不克宅即加詰究中或有甚
難處者公潜默之轉移牖巷之遇納曲折調劑鎮定解
紓盖有人不及知者昔人謂夏忠靖惟天與祖宗知之
公之隠惠惟天與聖天子知之至於公樂與之量受人
之虛不倦之勤勞謙之恭真得元輔之體是故天夀之
聖天子任之今聖天子至治大化恭已南面於以夀國
家於億萬載之長今天下之民用協式見安享太平咸
登於仁夀之域抑誰之力歟是公一身之夀其衍而為
國家天下萬民之夀其所以酬聖主者皆所以答天休
也古人謂通於天下之謂達然則公之夀不謂之達夀
已乎
送大司徒松泉夏公之南都序
古之大臣負康濟之才者必於其難而見之書曰若游
大川會其難也易曰利艱貞濟難之道也稽之古昔事
有所窮則經畫之難時有所扼則展布之難人習於縱
則振起之難非名德君子曷以濟之戶部司天下錢榖
而南戶部則總南都之錢穀前南司徒䟽陳部政之難
備極其狀盖天時告災歲有所逋而年支有常額必取
盈經畫難也窮則變變則通力不能以自專而勢有所
不行展布難也仕南都者咸以清暇自居安於無為上
之人一或督率之嚴則目為多事怨議橫生振起之難
也今歲春南司徒告員缺大宰䟽名上請天子簡公畀
之命下之日廷臣共喜以得人慶吏部司大夫高君諸
僚以公及予皆故部屬也將贈公以文屬予嘗觀古之
人當其窮也坐視浩嘆不能自溢於常法之外既制於
時又參之已則吾之所司十已去其四五矣忿積習之
頽而無㢲入之漸人孰能堪不幾於用罔耶此難之益
難也已惟公敭歷中外幾四十年自部屬歷藩臬總制
運儲副貳兩京司徒卿宦跡徧宇内聞望滿士林兹行
也運弘濟之才竭大作之忠鎮以素昔之重望窮弗能
困時弗能扼人固徯志以趨命當書之難而行易以濟
之昔之難者今則易然南都之儲無足虞矣經有之公
其成周建無窮之基亦有無窮之聞此正留都之業端
有望於公焉是則聖天子簡畀之意也諸大臣明揚之
意也諸君子贈言之意也
賀太守吳公初辰序
十一月十日公初辰郃陽尹李君豸介書請文賀且曰
我公之撫助我也情同造化豸心感之非文莫宣今適
其誕日也謹圖之我苑洛先生焉苑洛子曰施之厚則
感之深感之深則形於言言不足以盡其情也則宣之
於文自夫羣分類聚之情見人之所施者異而其所感
者亦不同故德同道合彈冠結綬則謂之朋是為君子
之施感淫比曲附二天三窟則謂之黨是為小人之施
感朋進而邦則榮懷黨進而邦則杌&KR1150;泰之初九曰拔
茅茹以其彙初九方進而二九即隨之世之所以泰也
否之初六亦曰拔茅茹以其彙初六方進而二六即隨
之世之所以否也始而一人之公私終而一國一世之
隆替感施時義亦大矣自李尹之治郃陽公之治吾西
安也甫三載藩臬之旌奬撫按之薦剡交上遞下殆十
餘章謂李尹治行為諸邑最謂公治行為諸郡最是故
公以李尹為賢而好之李尹蒙公之澤而感之則可見
公非作好李尹非阿私善善者同是公而已矣昔周公
以寅畏天命為夀之基夫與賢之公畏天之大者也天
下之泰可以致之况一身之泰乎公壽耋期可徵也
贈孫子子魚謫南川序
孫子子魚謫南川將行苑洛子攜樊子恕夫孟子汝熙
趙子子春趙子汝完弟汝度子汝聰子汝翼子往餞焉
主賓既洽罇俎畢陳汝聰子曰清商初發星河在天征
車不可留矣苑洛子曰時哉觴之汝翼子曰臨長河而
出涕望霸陵而銷魂悲莫悲於生離者矣苑洛子曰情
哉觴之汝度子曰遼海之車既駕而子安之雅麗斯陳
衡州之役既行而嘉州之清新繼出吾有詩以壯子魚
之行矣苑洛子曰文哉觴之汝完子曰感牛山而起舞
臨陽關而三疊吾將歌以侑觴矣苑洛子曰壯哉觴之
子魚避席而言曰金罍已過玉山將頽鯨也不勝德酌
矣鯨也不佞弗若於時弗徇於人志遠而程阻心勞而
寡與情發於既醉感生於長别悲夫於是樊子振袂而
言曰吾聞子魚之治洪洞也夙興而夜寐可謂勤矣薄
斂而節用可謂廉矣澤施而仁博可謂惠矣兹行也何
以昭黜陟而示懲勸哉孟子曰有是哉千章之木風不
停自㓗之士毁常至孟軻見沮於臧倉子路見愬於伯
寮勢也命也烏足異哉趙子曰有是哉好惡情也邪正
類也吾聞憲官之按山西也龍湫子端溪子白閣子世
之所謂賢人君子也而憲官皆論劾之王參政李僉事
舉世之所共棄者也而憲官皆薦揚之情也類也子魚
之劾其如情類何哉子魚捧觴再拜曰諸君子之愛我
各盡其情矣至矣極矣其將何以命我哉於是樊子師
錫苑洛子曰是惟苑洛先生哉苑洛子曰智慧生於疢
疾生全出於憂患困窮拂欝玉汝於成南川雖小有民
人焉有社稷焉冉求之足民言游之禮樂孰非可師者
詩曰他山之石可以攻玉子魚之謂乎於是子魚翻然
喜惕然警充然若有所得曰謹受教矣在坐者執友郭
君景華請書之於卷苑洛子曰可子魚名鯨同進士出
身
賀魯府典寳封徵仕郎刑科給事中王公八十序
公給舍復軒君父也今年夀且八十矣公經明行飾早
負廣譽以博士諸生拜魯王典寳才豐而位儉道亨而
程阻人多惜公而公顧泊如也王沖年豪飲於羣臣時
加狎戲或怒而呵之公輙以禮強諫王察其忠實不怒
錫祿米文幣焉後益多導䛕王者王益驕公曰是豈特
醴酒不設哉即去魯會國僚皆被逮公獨超然不累既
歸絶迹城市獨與鄉耆賢者樂其日用後學儀式焉二
月九日公初辰也越五月有二日太廟工成禮備皇上
推恩臣下封徵仕郎刑科給事中復軒君僚傅巖王君
石峯李君練溪胡君松溪李君近山羅君以公受封之
慶適八十之期咸以為榮稱賀焉以文命余夫夀者天
人相待者也基於天成於人天者一而人者二是故天
篤者夀德格者夀和迎者夀夫或弗既其天者人伐之
也或自勝其天者人致之也二者未盡矣是故古人原
諸天謂命禀於初非人所移盖清純鍾其氣凝定毓其
質則沴戾弗侵夀自享矣然強德篤義天乃自成千人
共指真懿必晰盖嚴恭寅畏堅實精明則血氣循輔精
神内固上可以奪神功改天定下可以保命原奉初有
孔子所謂大德者夀也語有之和樂丕應導迎善氣者
夀盖受之天者完履之德者盛矣苟拂逆日困於心憂
虞時衡諸志所謂大者或為之搖焉是故往無弗利動
無所忤優游豫悦歲月自供盖人之迎者又所以為天
之助也斯三者一係之天一係之已一係之遇是故兼
有之難矣公今八十康強若壯固天錫以難老也為士
而修為臣而忠見幾用哲安恒秉義其德不亦成乎給
舍君弘噐遠到陟要登榮賁勲名於盛世先諧孝於庭
闈服養固已無方矣自給舍君而下四子十五孫者桂
芳蘭茂又皆休昭堂搆志紹箕裘克類而弗墜焉二曾
孫者雖孩提在襁然已玉粹珠輝可玩而樂也然則公
舉目咸順適怡悦之境無違厄干犯之戚所謂導迎善
氣者公且膺之是故夀矣傳曰聖人在位而王道得人
多夀今公生際明時躬逢大典龍章焜燿章服輝煌華
階美銜一時均錫其所以慰適其心者又導迎之至也
公之夀自是盖無量矣余聞之西極之山有玄鶴焉雲
身而朱頂千年而羽始齊盖得義氣之精者也東極之
山有靈木焉赤章而翠葉三千年而實始成盖得仁氣
之精者也然皆生於烟霞之外長於雲霄之中畢羅彈
射所不驚斧斤樵採之不及其得於培養者亦沃矣是
故觀諸物理云故曰夀者天人相待者也因書以為序
送邃谷子詩序
邃谷子謫嶺南與余遇於越海之上萍會他鄉相看若
夢締歡言於促膝掩離涕於交頥悲喜可知矣昔送邃
谷子赴北山之役謂歸期當三月也比邃谷子還余已
得罪出判平陽白樓滄海動隔關河又三年余來按兩
浙邃谷子則蕭蕭江上身為逐客矣於時潮平江闊日
白天青傷歲序之易流慨升沉之靡定舉目山河之異
回首故里之思感時追昔悵然興懷且悲余生事茫茫
後會知何地耶詩以送之
贈龍湖張公簡命禮部尚書兼文淵閣大學士序
天下之重天子主之輔弼之臣佐理之輔弼者經綸寅
亮式百僚熙帝載懷萬國鎮四夷旁迓平治弘濟艱難
百責攸萃任至大也古今皆崇重之而我國家尤極其
選非才猷超衆品聞望振一時莫得與焉歲戊申元輔
以員缺聞且請簡賢以自副上報曰少待盖皇上嚴惟
圖治其難其慎不與他官例也今年春元輔再請上報
曰俞命冢宰合文武臺諫集議北闕下疏名上請上親
首簡公俾與元輔協恭命下之日朝野懽騰謂皇上之
明克宅克俊謂公之簡賢於夢卜而南都諸縉紳尤習
公而儀式者也為文賀焉非賀公也為天下賀也夫輔
弼之任誠重矣然上有三接之寵則下必有十朋之益
而位極百僚之首則必才極天下之全古之人固有戡
定削平勲盖一世者顧有悔於乾又其有清修峻節名
高千古者乃括囊於坤此一偏之長而非全德之噐惟
乾之九二普施於利見其德文明也惟坤之六二不習
无不利其德直方大也迓衡於乾弘濟於坤乾坤大用
非全才君子孰能與於斯哉乾易為也而悔坤難為也
而利才之全與不全故耳輔弼重任非全才君子孰能
與於斯哉公蚤歲大魁天下固已俯視一世矣繼覽中
秘書為天子門生涵養極研浩乎大成週遊館閣敭歷
中外幾三十年作日大望日隆士林快覩竒受知於公
最久備參公論其治身行已之道撫世酬物之宜因中
求正即事授理虛盈伸縮天下之事在其消息之中且
留心世務近自都邑遠至邊陲於凡錢榖戎馬鹽法水
利地理星歷莫不考究盡其精詳細大不遺非所謂全
才者乎畢命曰惟公懋德克勤細物迓衡弘濟以副經
綸寅亮之位以成奮庸富有之業非公孰能與於斯哉
夫難致者位難有者才難際者時載觀今古雖大聖大
賢終身不遇位不能以必得也賢人鍾間氣而生如麟
鳳之不常出才非可以常有也雖宅俊之賢居可效之
位克由繹之以盡其能而後可成用協丕式之治時不
易逢也公際乾道大明之盛時受知聖主簡擢元輔以
康濟之全才居輔弼之重位可謂古今極難得者矣其
將明揚天下之士翕受敷施使小大各得其位共效用
於明時永保平治之休而無艱難之虞上以酬聖主之
知遇下以答天下之仰望固公之責也書曰四海之内
咸仰朕德時乃風又曰敢對揚天子之休命荅其師以
是為公望且以為公賀故曰非為公也為天下賀也
送判府歐公此歸序
公吾邑侯之父戒日將北歸矣吾邑諸君子以公兹來
也實禆化理匪直空行爰動念懷之情載興詩歌之頌
而𦕈末贈言之旨亦如斯矣越惟辛卯之春吾侯敷政
甫及六月庶事浚明兆民忻戴既竭在公之忠思展庭
闈之孝於是迎公於梓里就養於花封維公子雖貴顯
不忘庭訓吾見其慈也維侯承歡朝夕養以大邦吾見
其孝也由是基履之貞標凖斯建紹聞是衣敷錫無疆
吾邑之民盡懿則於天衷儀典刑於神會孰不為父咸
興慈焉孰不為子咸興孝焉夫豈但一人之慶一家之
榮而已哉是不必考聲教於絃歌求阜厚於倉積而侯
之治亦有徵矣昔昭明之化原於家庭鳴鳩之教本之
父子則吾邑之民不言而化不令而行者是盖風火之
機動於威孚之下和平之休速於山澤之感自弗能已
矣傳曰不出家而成教於國公及侯之謂歟載惟諸君
子於公齒毛遐隔非芝蘭之交勢分相懸無瓜葛之附
而瞻戀之懷油然不忍者豈非沐侯之德深感侯之德
至而然歟古之人飲泉思脉見玉懷山凡吾人四境晏
然五品不斁者孰非侯之澤公之教哉故公之來也吾
人仰之公之去也吾人思之
贈大方伯松崖方公致仕序
人臣以進言為忠士以勇退為義忠者臣之大節義者
士之美行言矣無補於當時退矣不關於世教斯亦泛
言苟退耳復何足以為忠為義哉歲乙亥冬浙江守臣
假和賣以媚貴近公為大方伯方伯掌一方財賦出納
無不由焉守臣召公語之故且侈言貴臣之能生殺予
奪人以挾公公固執不可守臣強之益急公嘆曰吾受
一方之寄乃不能為國永圖為民敷錫則亦已矣顧欲
聚歛以奉人容身為邪即上疏乞歸避居私室於是郡
邑竟不能違集數萬金於藩司别藏已而朝廷以公素
有時望弗即允俞公乃復起視事守臣將取所集金獻
之公故弗即給密具疏上聞辭旨甚激切留中不出公
以諫不行義不可留復乞歸朝廷乃出公疏行之特旨
命公起公三疏竟辭去於是朝廷從諫之聖遇臣之禮
公事君之誠致身之道兩盡其美而無負矣嗟夫朝廷
之德浩乎乾坤之大公之節巍乎泰華之高斯民熙熙
然獲萬金之賜又有如霖雨膏澤之潤而海内達而臣
文而士莫不頑聞之廉懦聞之立足以書之史冊風乎
當時傳諸後世為一代之榮也豈公一身之忠一人之
義耶雖然忠不忘君義不絶物以時考之方將大有所
為其誰能遐棄於公哉公今歸矣其思所以酬時以荅
天休者乎若曰兹行也可以茹芝而避穀矣則非予之
所敢知
贈南考功正郎沱村史子考績序
南部考功郎中史子三年考績入覲史子先為監察御
史廵按湖廣正法度忤權貴外調者幾年今稍遷至郎
中史子為人直而不激廉而不耀正而不諒外和内剛
樂易而能執宦遊所至風裁昭聞秉德治行表表在人
耳目官箴士脩無弗與也又焉用考哉經言考績其為
中人而立乎必率作而後舉必稽察而後見中人也夫
其無待而興聲實見於世上下信之遠邇揚之若史子
儔者焉用考哉聖人不得已而立此考法激中人也古
之人立德立言光垂於百世士且然矣而況於有位者
乎後世且然矣而況於當時者乎使虞廷當時皆如五
臣焉用考哉於如伯鯀僝功如共工异若僝不足憑也
而考法立焉俾人畏而警慕而勉成中人也我國家辨
官論材上稽唐虞三代之制損益裁度用集大成三年
初考六年再考九年察其繁簡咨其高下視其身言進
陟有差亦以待中人也若夫茂才異等則又不俟再考
迪簡而超遷焉如吾史子又焉用考哉初嘉靖丙午史
子為主事時大冢宰奏薦主事可吏部近大冢宰又薦
郎中可行省參知政事然則史子果無用考也此行也
史子其晉升矣序以贈之
贈邑侯王君奬勵序
我國家稽古率作黜陟幽明内則冢宰外則憲臣憲臣
舉冢宰酌而陟之憲臣刺冢宰酌而黜之舉刺者激勤
怠關進退最重典也嘉靖己亥監察何公督鹽已一載
吾邑王侯治朝邑將三載監察雖開院山西然陜之西
安河南之河南諸郡縣盡屬按治監察一載得代將入
覲舉刺羣屬舉憲二旌與奬也吾侯獲奬焉陳牲兼幣
肆筵張樂明揚于衆示異等也且曰侯之賢宜聞於朝
綸詔有限則監察舉止山西而陜西河南弗得舉也先
是監察唐公李公皆嘗列牘薦侯于是二尹張君三尹
王君蓮幕劉君曰侯自此升矣請文以贈夫勸而後有
為非君子之志也非勸而有為亦非君子之志也君子
者正誼不謀利明道不計功是故觀其所由而君子之
情見賞罰無章是非不明儀物不備是故君子不可以
虚拘故慶賞者鼓豪傑之心納天下於善二帝三王之
所以不廢者也是故車服庸功懋賞勤者勵而怠者興
矣夫侯才乂士也非見利而進必勸而始趨於善者也
夫侯才乂士也沮之而強顔就列斥之而忍心弗去侯
能不思所以高蹈哉故曰非君子之志也由是而志得
伸行有孚令聞益達將以施於一邑者大施焉故曰侯
自此升矣
贈大司寇貞庵周公考績歸南都序
南京大司寇貞庵周公考績至京師既竣事陛辭將歸
朝卿大夫因公西臺和韻之章賡而贈之竒也公門下
士乃為之文惟有虞氏三載考績成周氏六服大明當
其世作百工於惟時倡九牧而其喜古今稱治莫盛於
虞周惟我國家稽古建官遠宗其道近通其變百七十
年以來上下交脩中外勵翼雍熙太和之治虞周而降
孰有盛於我國家哉惟公弼亮三世夷險一節所以輔
成我國家之盛者兹考也其大略也然公之已考者六
而其未考者三公始尹新安也脩廢墮剔蠧弊發政愛
民揆文振德養道浮於天災聲教浹於士類稱循良焉
繼為御史也止中宫之佛事上閫外之便宜薦直泰於
廢閉劾奸興於幸寵又其大者恥屈身於權瑾之門始
罷其官繼中以禍介然而弗移稱風節焉嘗丞大理矣
稱平恕焉又嘗兩拜都御史矣稱貞肅焉又嘗兩拜部
侍郎矣稱浚明焉今為大司寇敭歷兩京聲望益隆於
是天官卿引公於奉天門下北面稽首對百僚以揚休
面九重而奏最天子曰都往即乃司於是春官卿奏言
公功棐篤既賁及於先人宜慶延於後嗣天子曰俞勿
替舊典於是公自孫碩膚引年謝事天子曰咈爾精爾
力爾尚康強其勿困哉此公之已考者天下之所共知
者也其未考者竒則獨知之公宰相器也竒昔嘗事公
而察其所安公有容無我斂多能而若無他技相度也
棟隆井洌可大受而克勤細物相才也厚重如山弗可
激之怒弗可媚之喜相節也當今明天子寤寐元老公
方懋厥德異時朝廷下白麻之詔置之黃閣之地公竭
十朋之益以酬三接之寵相與保國家熙和之治於千
萬年者諸君子之所望也朝廷簡賢圖治之意也是為序
贈掌教王君九載考績序
士風之不振也久矣夫司政者治官也司教者儒官也
是風化之由也官義則士習從之官利則士習亦從之
官者又士之由也今歷數十年以來環數千里之地吾
未見夫言義之官言且不聞而況有為之者乎治官教
官之弊也久矣而司教者為尤甚始則官壞其士終則
士壞其官官士相尋風化益壞昔余德輝以為弊端謬
種不可不亟拯而力救之朝議為之太息識者以為名
言作而振之弗在貞一君子乎君燕産也少事經義壯
試文闈晩謁天部繼教海豐教華陰教華陰亦既二載
矣將赴冢宰考績華之諸生介郝生誥來問序贈君誥
曰君之教華陰也義以為尚利弗之急貧者富者敏者
魯者沈潛者高明者同仁視之二年間終始惟一故士
懷之上與之士懷之故羣聚而保留之上與之故奬書
屢下焉夫信君倡之義也其亦時之僅見者乎華之士
他日當有感動而興起者矣昔成化中吾邑師有榆次
翟方氏吾邑侯有南陽蘇槃氏翟師以義教蘇侯以義
治吾邑式化厥訓人才軰出若雷大名之剛毅若周廣
平之醇懿若郭盧氏之介直是皆聞義勇為見利而恥
者也是皆翟師蘇侯之啓教也然則華之士不有興起
者乎君兹行也陟而為治官則將尹一邑焉陟而為教
官則將教一郡焉蘇侯治之則也翟師教之則也則夫
一邑一郡之士又將有興起者矣奚獨華之士乎誥余
門牆友也其言足徵乃為之序
贈張乾溝序
世固有不言而能行無名而抱實外樸而中華者不可
忽也醫士張乾溝者其近似乎世亦有高談竒論以衒
其能陽秘隂露以神其術使病家視之如造化有生覆
之功考其用則殺人者非挺與刃也又張之罪人矣予
年十四學醫十年來未得其要蒲多醫楊某者其著聞
者也予堂弟病迎楊至予素慕之陳罇爼列管絃舟於
縣南之蓮池賞花釣魚以樂楊從容問曰予聞醫之道
其要在究病源察脉理識藥性審天時然乎楊曰此其
綱耳病源莫要於究虚實虚虛實實者死補瀉得宜可
生也脉理莫要於察生尅生生尅尅者死子母相乘可
生也君臣佐使藥性之要也君以主之臣以輔之使以
行之而反佐之功不至則驕溢横出者死或一君而四
佐或三佐而二君察其受病之淺深可也五運六氣天
時之要也氣運凉病雖温加温藥氣運温病雖凉加凉
藥凉一於温温一於凉死矣詳是四者而醫道備矣予
曰然楊又曰病有三百六十目脉有三百六十度藥有
三百六十種時有三百六十變予頗厭其太拘楊曰使
君知醫之經傳乎内經本草其經也秦越人淳于意華
陀孫思邈劉河間李東垣諸家所著其傳也且誦其書
甚悉予人心服其博記再思曰凡楊之言皆予所知者
予之治病無起死回生之功楊其能度越人乎心復疑
之堂弟勿藥恙耳疾愈而楊去楊自高其術非隆禮厚
資不能致正德丁卯予病甚百計迎楊來并蒲之名醫
數人環視嗟嘆弗能治有張乾溝者自言能愈疾張形
容朴野衆皆笑之楊問曰汝能究病源察脉理乎曰不
能汝能識藥性審天時乎曰不能楊曰汝皆不能來何
為者張曰但能愈疾耳乃出藥十餘丸楊曰此丸之後
更何藥乎張曰無楊曰此疾愈後調理尚須百貼張不
答諸醫知予疾難治也託張而散予弟五泉大夫計無
所出持藥告諸天曰吾兄之病篤矣而命醫者又山人
也惟神其佑之藥進而予蘇明日煩懣不能寐張以竹
葉糯米麥門冬煎湯與之而安問餘藥曰米粥少加白
煑肉耳遂辭去又二十年予撫晉陽感秘結疾藩臬諸
君子召楊至且為之先容曰博聞廣記羣醫不能及也
乃誦其所謂究病源察脉理識藥性審天時之槩藥兩
劑弗即功予却藥三日事急矣晉王遣典膳送雜牲數
品典膳自言能醫出開結枳實丸三十枚楊笑曰我用
防風通聖散大黃朴硝尚不能行枳實豈推陳致新者
哉予以其藥品雖無益亦無損試服之明日而通予呼
典膳而問之典膳顧楊曰君不思防風通聖散之名乎
傷寒用防風以發表防風善結中用硝黃佐之耳非推
蕩之劑也楊默然去二事相去二十年如合符節漢人
曰為治不在多言顧力行如何耳又曰萬石君家不言
而躬行此之謂也然後知天下之事自有真豈惟醫哉
豈惟醫哉予自晉陽謝事歸張老矣因書以贈之
賀沈母太宜人八十序
太宜人鳳崗廷尉沈公母鳳崗貴封太宜人今年二月
七日年八十矣夫七十稱古稀矧八十乎是可賀也太
宜人貞静恒一老執内則是固凢知德者所樂道矧鳳
崗為人子而又篤孝者乎初鳳崗為給舍時歲在戊戌
太宜人夀七十然其時太宜人先以太慶覃恩封太孺
人矣鳳崗有友二人焉趙太史氏尹太史氏撰沈太孺
人夀文賀焉故今八十以文屬苑洛子苑洛子者亦鳳
崗友也為之序曰山藴粹而玉生玉既孕而山潤前人
之善慶必垂於後後人之善福亦延于前斯物理之自
然天道之必至吾于是徵之沈氏世德云故有太宜人
之德則有以篤鳳崗之賢有鳳崗之賢則有以衍太宜
人之夀人孰無母母有夀者孰有太宜人之德人孰無
子子有貴者孰有鳳崗之賢惟太宜人閑閑静女實兼
士行絲枲不停其機卷册恒在其側義撫伯氏之孤順
緩贈君之怫奉先祠之獻享而盡其誠隨中饋之豐儉
而致其潔蚤脩婦德孝竭翁姑中罹大變獨持家政晩
收母教訓子大成是以振沈氏之中衰膺褒封之盛典
夀高八十不杖不扶自是耄而康期而健盖無量也惟
鳳崗幼有至性夙承世訓學以充英毅之資才以運碩
膚之用富羣業於翰苑益十朋于諫垣得金矢於廷尉
一時聲望雅重士林異日為名卿為賢相所必至也古
之孝子有一念誠懇能延親年起親疾者矧鳳崗之賢
謂無介於太宜人之壽不可也趙太史曰樹德明道以
光壽於太孺人千萬世者仲子之責也其斯之謂歟古
之賢母有斷機模灰而子以大顯者則鳳崗之賢固皆
太宜人之餘慶也尹太史曰不知仲子之賢盍觀太宜
人身教之全其斯之謂歟太宜人姓張氏泰州名族父
兄皆舉進士為時名人沈氏雖中衰然故名族也故進
士公以太宜人歸贈公贈公亦以鳳崗貴贈給事中厚
蓄未暉強仕而殁所謂中罹大變者也仲子鳳崗之行次
贈大參喻君之雲南序
君余巡浙時屬友也以河間守參知滇南政事初我國
家内置中書省設參政以貳平章外置十三行省設官
如中書參政以藩臣重且要之官舉職者為難君兹行
也其能舉是職而無負哉夫人固有未行而知其能事
固有未為而知其成非億中也驗其已然而決其將然
耳孔子曰吾之於人也誰毁誰譽如有所譽者其有所
試矣余其有以試君而驗之也哉君昔尹臨海也以循
良稱而余時巡浙東是故嘗與之矣君昔按關内也以
清肅稱而余時伏里舍是故嘗被之矣君昔守真定也
真定為畿輔大郡當天下要衝守是郡者鮮無失墜君
剔弊蠧興廢蠱平理政訟應酬賓旅不期年而真定治
被其澤者懷出其途者悅言天下郡守者必以君為最
而余適自關内趨京師道真定焉是故嘗見之矣其治
河間也猶夫真定也而益宏以領是故嘗聞之矣語有
之善規者必能圓善矩者必能方天下之理一也滇之
民固臨海關内真定河間之民滇之事固臨海關内真
定河間之事以尹臨海者治滇則惠施矣以按關内者
治滇則威行矣以守真定河間者治滇則庶政浚明矣
是故可以舉職而無負也夫宦成而怠心生治成而易
心生名成而驕心生古之人鮮克有終者多矣君慎之
敬之讓之如臨海時關内時真定河間時胡怠胡易胡
驕焉以已然而驗將然以已然而保將然皆自夫君也
君將行矣君之僚某某脩故事當以文贈河間侯徐子
銘余門牆友也且以君為予舊屬友來請序君諱茂堅
號月&KR0008;
贈衛侯奬勵序
我國家統馭羣工大明之典總之一人越在外服惟兹
憲臣獲專揚刺故一檄之下榮比十朋而超階允升於
兹邁迹能者膺之廣譽歸焉我朝邑行鹽解池爾然東
臨大慶防於西據太平窰子鹽利天成取之靡盡轉販
之徒羣趨若市奸日以滋訟日以繁私日以蕃公日以
削衛侯曰吁其咎在民其責在我我既在兹蠢兹麗罰
兹義罔赦乃嚴其禁多其邏有獲者笞繫之輸徒之獄
成而讞於是人鮮冒法解商四達昭聞於上巡鹽院使
曰都孰如令賢承我者鮮憲綱明明有典有冊懋爾能
選爾勞罔勸厥勸諸屬罔勸署之休詞備以盛物匪幣
帛之榮實顯爾之能匪牲卣之馨實勞爾之成爾令休
享侯既奉檄吾邑諸獻將紀之旌常焉予惟唐虞明庶
以功車服以庸我祖宗稽古圖治不僣不濫今天子綜
核勵精嚬笑是重憲臣業業奉法莫敢爽侮侯兹承兹
厥惟光哉匪侯匪教侯亦有造匪侯匪澤侯亦邁種厥
德院使之錫各脩其職而已矣易有之益用大作命自
上宣或得之而勵或得之而肆侯其勵哉書有之乃汝
教工下承其命宜德則興勸爽德則興怠侯宜德哉諸
獻曰可以為侯贈矣遂書之侯名傑山西夏縣人
贈太守鄧君奬勵序
初君未下車也同人問焉予曰是能舉職者乎同人曰
何以知之夫江漢始流人知其必致海者其源大也干
將莫邪在匣人知其必利者嘗試故也君昔教榆次而
化行晉之兩院使奏書旌之甫三年而擢清水尹清水
治最秦之兩院使亦奏書旌之擢守吾同天下之道一
而已安有善於教而不善於治良於治清水而不良於
治同哉君既涖政未期年繡衣使者以為賢下檄奬之
冠花襲幣生牲庶品秬鬯二卣且曰顯示於衆咸俾見
聞風百辟也初兵司集諸侯兵大閱朝邑君遣僚貳率
其鄉兵至士氣精明器械整肅諸侯兵莫不望而稱服
曰此同州兵也兵司大悅報最於繡衣君之奬者本兵
司推薦之力也君余戊子主考京畿鄉試所取士也往
賀焉君避席問政蓋感知遇圖報稱也告之曰為政之
道中而已矣嚴以立法而寬以行之惠以澤民而義以
裁之廉以持已而約以助之才以集事而敬以將之恭
以接士而誠以率之詞訟不以聽斷為察而務清簡可
也催科不以速辦為能而期完足可也興革不以無益
病衆而急先務可也由是數者而無倦政有不立者乎
同諸士曰吾鄧侯克邁先生訓請銘之旌常為侯賀且
為侯望焉
贈馬母許孺人八十序
母孺人副憲馬公元配翰林吉士君母以副憲公官諫
垣封孺人云歲丁未予入賀吉士在告中圖歸養焉予
就省之謂實授歸未晩也吉士辭謝予曰一日之養勝
三公吉士是也得命歸今年母孺人壽八十六月十八
日初辰吉士予戊子主考京闈文場友為文兼幣賀焉
初副憲公自諫垣左遷揭陽丞稍遷至滇南副憲滇南
者世云萬里雲南也母孺人皆從副憲公又詿誣圜土
數年比得釋歸而上天降割矣母孺人方中年當大變
獨持家政辛苦萬狀然猶勤節致積延師於塾訓吉士
學既成而吉士病正德丁丑嘉靖丁亥病皆危甚護牀
越歲乃興悟當病時凡起卧藥食母孺人日夜護持若
嬰兒乃又辛苦萬狀吉士曰非母則一朝冺滅母實再
生也夫母以慈為道者也母孺人中遭家變竭力訓子
猶母德之恒也至於吉士兩遭危疾得母以平母孺人
實再劬勞矣蓋慈之慈者也子以孝為道者也吉士色
養志養甘旨之奉顯揚之道猶子職之恒也至於棄官
就養若將終身其人情所難乎蓋孝之孝者也即是二
者母孺人壽百年可期也稽之載籍植德篤祜自我聰
明天道也裒多益寡稱物平施天道也古有富人術者
謂其不壽富人侈費享年始中身而資盡壽延九十母
孺人婦德式内固宜偕老齊眉矣而中道煢煢無天誰恃
吉士竭孝抱德固宜平格壽母矣而又辭不貲之富貴
以奉朝夕凡為母孺人也母慈子孝持此二不盡之積
則知母孺人壽百年可期也
賀汪母太宜人七十序
太宜人四子長春谷君南京太常寺卿次宗凱君戶部
員外郎宗伊君兵部主事宗召君中式舉人主事君今
為叔氏中丞公嗣太宜人丙申歲以春谷君南京給事
中時封太孺人戊戌歲以戶部君工部員外郎時封太
宜人今年壽七十十二月十八日初辰也人子於親所
深願者惟壽為重人必壽而后能享多福子之孝於親
者惟顯揚為大是非以其富貴榮之也因其子之賢且
貴而親之善以彰況婦德之貞隠在閨壼尤不能不賴
於子古之賢母隨業京師丸熊佐讀非其子為名賢為
名卿孰為鏤之方冊傳諸後世哉太宜人四子皆賢貴
則太宜人之德可徵而其壽之無涯者亦可徵矣夫壽
者得之於天全之於人傳曰命稟於有生之初非今所
能移言天道也又曰敬則堅實精明者壽和則怡悅豫
樂者壽言人道也天隂陽剛柔雜糅絪緼固有脩短之
不齊率其固有完其本真不自絶於天者寧幾人哉太
宜人年及七旬康強若壯步履輕健不杖不扶望者不
知其為老人其得於天者固已厚矣方其從父在室女
德幽閑及其釐裝於歸婦道飭謹中柄内政母儀孔式
針絲烹餁不學而能孝經女訓授卷即通翁姑悅其孝
妯娌讓其恭鄉閭範焉兹不以敬乎春谷君員外郎君
主事君舉人君伯仲四難金玉交輝聯翩科甲照耀省
寺祿養色養孝竭無方夫一子之貴人所難得況四子
皆貴乎一子之賢人所難得況四子皆賢乎賢者未必
貴貴者未必賢况貴而且賢乎太宜人善獲其祥子迎
其志處達順之地怡悅豫樂可知矣春谷君已陟崇階
柄用指日員外郎諸君駸駸晉顯歷階可待異時樹勲
業於明時垂芳華於簡冊太宜人名因之而顯豈特隠
於閨壼而已哉太宜人四川彭縣尹汪公元配憲長楊
素菴之孫教授楊桂溪之女
贈戶部副郎李君之南都序
嘉靖丁未君來守吾同同古馮翊也先漢之遺風猶存
又益之君有弗治者乎明年而報政又明年行省諸平
章行臺諸刺史郡太守皆稱其能薦之都院使監察院
使亦皆素聞君薦之於朝下之冢宰冢宰亦素聞君明
年遷南京戶部員外郎君僚二守董君節判常君州幕
喬君述其舊治之良欲文乎新政之道焉請文於予夫
古之君子所遇有尊卑為治無二道治身治人治家治
國一而已矣而况於舊與新乎可以治同者弗可以治
部乎君之治同也儒以飾吏庶務彬彬有藝道焉剖決
酬答案無停積得果義焉臨民發政上交下接緩急適
宜圓通無窒識達理焉夫藝而流則文果而流則忽達
而流則隨實以濟文曰藝詳以濟忽曰果介以濟隨曰
達昔孔子論門弟子曰由也果賜也達求也藝於從政
乎何有君能酌而用之同之治也何難乎今夫驥未馳
而知其致千里者惟伯樂為然已致千里雖常人亦知
其為驥也驗舊徵新可以治同弗可以治部乎且州守
之職百責所萃崇五教典三禮若百工作人才理錢榖
詰刑名治甲兵諸曹之政無不總之但所治廣狹之不
同戶屬之任錢榖一事耳可以治同弗可以治部乎雖
然治道雖同而規模條貫或異其用故金一也龍泉之
利不可施之以鑿石百斤之杵不可用之以剥雀所司
不同也守有君道焉伸縮予奪抑揚高下隨接而應皆
由乎已宏大闊略皆其用也部屬之分有臣道焉上有
司徒亞有左右大夫輕重若毫釐長短若分寸多寡若
合勺皆取裁於堂官無得而專焉以君之才無施不可
也是為序
苑洛集卷二
