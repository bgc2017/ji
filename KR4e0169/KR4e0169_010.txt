苑洛集卷十
明韓邦奇撰
妾薄命
昔郎年少時妾在蘭閨中見郎錦城西綠駬嘶春風
妾作郎家婦郎行萬里舟妾心無所願欲作長江流
妾不如春月花開到郎側郎心匪飄風妾無傾城色
桃花紅復紅江水深復深花紅強似面水深不如心
流螢度珠簾秋夜長無極為郎製羅衣淚痕密如織
妾始嫁郎時永言受郎恩但得郎舟回妾願鎖長門
歲序不可轉六月或清霜郎豈無歸日時復理紅裝
買劔曲
千金買寶劔百金裝赤鞘意欲獻上方騎馬長安道
劔拔風塵昏囊貯血肉腥古来游侠兒一擲雙丸青
瀚海憶&KR1456;珉天山起&KR0911;鼓落日照轅門將軍怒如虎
年少氣亦俠常思萬戸侯磨刀桑乾河欲唱大刀頭
金印大如斗旌旗百尺高不上燕然山不插侍中貂
少小事戎行生長亦朔漠君恩重如山鐵衣輕如葛
朔風蕭蕭來七月如深秋馬騰槽邊嘶笑取金絡頭
男兒介胄身死葬崑崙山却笑班將軍生入玉門關
玄庵
大化運氣機綱維不可測至性有淵源於人見天則一
覺明真境西方談空色啟關走龍虎揮神凌八極是非
千萬載大易重消息
雜意
崑崗峻且崇鑿出雙玉華磨之勞沙石堅好無纖瑕製
為雙玎璫組以雜玄黃其價且萬鎰以佩君子裳
貴陽長靈杉千章百尺高秋來動風色雲外起天濤負
此棟梁材生之萬山隈世無魯公輸千載委荆萊
金門多良竹春風生新枝猗猗青且堅薄言一采之物
用各各殊感之重嗟吁或為虞廷簫或為吳姬竽
灼灼檻中花日結紅芳友惜此妍麗資隳折佳人手幽
草澗邊生春發秋還榮三嘆犧牛身使我淚沾纓
晉溪
峩峩太原山混混晉溪水山有合抱材水有蛟螭起合
抱作棟梁蛟螭興雲雨棟梁無條枝雲雨或愆期造化
有不能物豈無參差奮飛從神龍未必乏行施遽命許
旌陽我心實傷悲
渭濱叟
西伯本事商後車載老人豈期牧之野空有十亂臣我
獨負鷹揚談笑誅商辛峩峩首陽山其下渭之濱
渭水至首陽山下東入河夷齊餓死首陽山
周公居東周公聖人又王室懿親進退之際天
下安危係之被䜛居東二年餘召公太公未嘗
發一言援釋及成王卜風雷之變得周公請命
之書二公猶以為不知聖人舉動未易言也
周公王懿親進退係安危居東二年餘四海皆嗟咨二
公位阿衡未見出一詞王以風雷變出郊親逆之各各
懷忠誠二公心始知
成王悟二公之心白矣
鵑聲至
洛陽鵑聲至爾意亦何勤宋室諸縉紳誰為達紫宸莫
謂禽無知性或靈於人負爾數聲血千載徒悲辛
徐世勣世勣與褚遂良同受太宗顧命曰佳兒
佳婦皆以付卿後高宗欲廢皇后立武氏遂良
不可世勣勸成之世勣以其孫敬業有滅族相
使入林麓縱火焚之敬業倉卒無所逃引佩刀
剖馬腹匿腹内火過浴血出後敬業討武氏之
罪不克死之遂族徐氏
宗室殺欲盡汙穢蒸宸扆太宗托孤心是誰亂唐紀智
哉浴血兒火燒不能死火燒兒不死于以見天理
敬業死徐族不滅
駱賓王武氏簒唐改號周然知任狄梁公武氏
欲以天下與武氏梁公曰陛下以天下與太子
則千秋萬歲後血食於太廟若與武氏未聞姪
為天子祔姑於廟者也乃移中宗於東宫後五
王擁立中宗勒武氏還宫初武氏臨朝時駱賓
王佐李敬業討武氏罪不克死之
狄梁回兇牝房州還東宫敬業伸大義揮戈振群蒙烈
烈賓王檄如日當天中寧為敬業死不立狄梁功
張紫巖浚當時立主和議浚始終不從宋儒與
之曲端以直遂見誅岳飛以忤觸見擠
黃閣主和議紫巖志恢復聽之真可人誰有孔明腹曲
端既已誅武穆見忤觸試使當筵舞再蒙宣和辱
既不能令又不受命
殷謝浩不出衆曰深源不起當如蒼生何安不
出衆曰安石不起當如蒼生何後天子徵浩桓
温辟安皆起
深源與安石皆為士望宗天子徵浩入于以抗桓公嗟
嗟桓晉間誰復識變通智哉東山子蒼生戲高崧感此
殷謝事成敗論英雄
高崧餞安於新亭戲曰昔安石當如蒼生何今
蒼生當如安石何
人不歸
憶我莫苦吟苦吟傷子心寄子莫忘歸忘歸失我依清
清在山泉忽為九仞淵流水不復返我心日慘慘
客自河曲來寄我雙鯉魚長跪接鯉魚或有尺素書剖
魚乃空腹使我心成疽生此女子身不如委溝渠
金臺送士人歸關中
朔風驚客耳歸興難攀牽遊韁繫長柳帶劍登祖筵把
酒共嘆息逼側何足憐霜雪蔽天地征裳獨蹁躚衆芳
滿洲渚老鴈新饑還君志在商嶺浩歌出幽燕閑雲落
南浦野鳥入青天誰愛黃金臺不必重凄然
檗谷王侍郎圖
王子自閩來揪愀顔色枯須臾隕雙淚語我檗谷圖旻
天覆下土林鴉亦哺雛我獨失其怙懷抱泣呱呱哀此
北堂人青春撫遺孤中道復棄捐旻天降虐膚晨鷄入
省視煢煢鮮盤壺今也稍豐裕肥甘逮妻孥敝廬多寒
暑簟裀無褐蒲冠裳錫雙誥安得奉桑榆旻天覆下土
不聞予號呼桐棺薄如墨土淺且墳壚兹能讀喪禮空
有龍虎區朝露零春華秋霜寒如鋪牲醴亦嘉旨安得
奉庖厨旻天覆下土胡戾獨予誅空山栢如金其味苦
如荼茫茫風木恨直與乾坤俱聞之重感傷為君歌且
都努力樹名德毋愧曾閔徒
東郭遺叟雷給舍翁
給舍展綃帙示我遺叟行讀之三嘆息乃識虚與盈遺
叟尚玄德位獨弗稱情給舍珪璋器唾手公與卿遺叟
吳臯彦早歲負才名持筆謁天曹文章冠群英今觀畿
輔地遍野甘棠生温温清苑判施澤先孤惸挺挺松栢
資虬枝霜雪勁嗤被鶯與燕視我同春榮玄鶴已千仞
刷羽雲霄鳴郭東有梅竹良友堪同盟相隨詠舞雩心
與賢聖并
富陽民謠
富陽江之魚富陽山之茶魚肥賣我子茶香破我家采
茶婦捕魚夫官府拷掠無完膚昊天胡不仁此地亦何
辜魚胡不生别縣茶胡不生别都富陽山何日摧富陽
江何日枯山摧茶亦死江枮魚始無山難摧江難枯我
民不可蘇
獄中集古東岩同扉
天地身何往故鄉不可思蕭蕭北風勁慘慘中腸悲多
病久加飯開懷無愧辭眼前列杻械報主爾何遅
右一寄杜位二赤谷三江村四送方書記五雨
六詠懷七草堂八有感
徘徊虎穴上性命由他人漂梗無安地塗泥任此身浮
生看物變薄宦走風塵烱烱一心在天高難重陳
右一寄贊上人二懷鄭司戸三征夫四送陵州
路使君之任五又示兩兒六贈别何邕七嚴武
八奉贈鮮于京兆
赤縣昔同遊忽在天一方危時暫相見鬢髮各已蒼隂
風千里來歲暮有嚴霜人間夜寥閒落月滿屋梁出處
同世網涕淚濺我裳平生方寸心嫉惡懷剛腸痛憤寄
所宣激烈思時康皇皇太宗業道德仰今王丈夫誓許
國志士懷感傷吾道正羈束真宰意茫茫
右一贈蘇四徯二成都府三送舍弟赴齊州四
贈衞八處士五吳侍御江上宅六壯遊七夜聽
許十誦詩八夢李白九鄭公虔十柳少府十一
舟中苦熱十二壯遊十三義鵠十四夏夜歎十
五北征十六洛城玄元皇帝廟十七前出塞曲
十八贈李四丈十九觀水漲二十遣興
樓角凌風迥夜深露氣清今夕復何夕寂寞壯心驚故
國十年别轉衰病相嬰妻子隔絶久萬里正含情惆悵
年半百何得尚浮名鴟鴞志意滿豺虎正縱横麟鳳在
赤霄赤驥頓長纓志士淚如水忠臣氣不平挺身艱難
際萬古一死生感恩義不小永懷丹鳳城
右一東樓二玩月呈漢中王三贈衞八處士四
歲暮五客居六春陵行七述懷八客夜九立秋
後題十水檻遣興十一病栢十二久客十三幽
人十四述懷十五聽楊氏歌十六嚴武十七送
韋評事十八詠懷十九送盧侍郎二十送覃二
判官
右集杜
感激平生意此心誰見明與君歌一曲一半是秦聲
右一贈易秀才二鄴中王大勸入石門山三將
進酒四觀胡人吹笛
狂風吹古月腸斷白楊聲寒雪梅中盡空歌懷友生
右一司馬將軍歌二上留田行三宫中行樂詞
其七四九日
燕臣昔慟哭千載為悲辛聖代復元古如君何足珍
右一古風其三十七二古風其四十八三古風
其一四效古其二
鴈度秋色遠林光淡碧滋長歌盡白日不覺鬢成絲
右一摘蒼耳作二與賈至舍人三遊南陽白水
四上三峽
鬱悒獨愁坐煙蘿欲暝時秦雲起嶺樹及此有相思
右一酬崔五郎中二遊昌禪師山池三登新平
樓四遊秋浦白笴歌
獻納青雲際狂言非至公何由返初服美酒沽新豐
右一答高山人二挂席江上待三過盧郎中四
效古
歲落衆芳歇秋來百草生萬重關塞斷慷慨淚沾纓
右一太原早秋二贈閭丘宿松三奔亡道中四
經亂離後天恩流夜郎
昔獻長揚賦風雲四海生遭逢聖明主禮樂秀群英
右一答杜秀才五松見贈二讀諸葛武侯傳贈
崔少府三書情贈蔡舍人雄四留别金陵諸公
潛虬隠尺水海鳥知天風霜鬢兩邊白出門悲路窮
右一贈别舍人弟臺卿之江南二贈任城盧主
簿三贈友人其三四贈從兄襄陽少府皓
蹭蹬遭䜛毁空懷戀主情賢人當重寄或冀一人生
右一贈張相鎬其二二觀胡人吹笛三贈昇州
三使君忠臣四繫尋陽上崔相渙
朔雲横天高遠海動風色蕭颯望中來摧殘梧桐葉感
歎發秋興蒼然五情熱長安如夢中雲山萬里隔前期
浩漫漫落日歸心絶生事如轉蓬一官已髮白昨日東
樓醉綠楊正可折今兹大火落已屬流芳歇壯心惜暮
年歲光屢奔迫天地一浮雲生死殊飄忽李斯上蔡門
窮途方慟哭張翰江東去清風洒蘭雪世路今太行非
時將安適結心寄青松千春卧蓬闕且復命酒樽浩歌
待明月
右一酬崔五郎中二早秋贈裴十七三玉真公
主别館四塞下曲其四五峴山懷古六古風其
五七送陸判官八望夫山九登敬山亭南望懷
古十蘇武十一贈從兄少府十二贈韋祕書十
三魯中東樓醉起十四書懷寄從弟十五將遊
衡岳過雙松亭十六送崔十二遊天竺十七玉
壺吟十八淮南卧病書懷十九贈别從甥高五
二十憶崔郎中宗之遊南陽二十一留别于十
一兄逖二十二古風其五十四二十三送張舍
人之江東二十四别魯頌二十五擬古其七二
十六擬古二十七望黃鶴樓二十八天台曉望
二十九春歸終南山松龍舊隠三十春日醉起
言志
空名適自誤寡識冒天刑應念投沙客多愧魯連生感
此三嘆息淚滿逐臣纓白日在青天為君前致辭我本
草間人幸遭聖明時投軀寄天下遠為千載期一度浙
江北茫然使心悲世路成奔峭萬姓危朝霜修蛇横洞
庭獨坐傷激揚六駁食猛虎剪棘樹蘭芳獻書入金闕
著論談興亡浮雲蔽紫闥虹霓掩天光黃金消衆口青
蠅遂成冤其事竟不就小節豈足言松栢本孤直虬龍
盤古根瑶草寒不死猶懷明主恩
右一經亂離後天恩流夜郎二望鸚鵡洲三贈
漢陽輔錄事四聞李太尉大舉秦兵五遊大山
六觀番人吹笛七還山留别金門知已八書懷
贈南陵常贊府九讀諸葛武侯傳十詶崔郎中
十一鄴中王大勸入石門山幽居十二尋魯城
北范居士十三贈上判官十四送王屋山人十
五經亂將避地剡中十六獄中上崔相十七荆
州賊平臨洞庭言懷作十八贈從孫義興宰銘
十九送張秀才從軍二十叙舊贈江陽宰二十
一金門答蘇秀才二十二贈别舍人弟二十三
古風其三十七二十四答高山人兼呈權顧二
侯二十五送薛九被䜛去魯二十六書情贈蔡
舍人雄二十七贈張相鎬二十八贈從兄襄陽
少府皓二十九古風其十二三十贈宣城趙太
守悦三十一送郄昂謫巴中三十二同王昌齡
旅第
右集李
齋居時隸司徒卿
奉天承帝戒東省肅齋居竹蔭春階月燈明夜榻書天
風傳禁漏郊露濕鑾輿清曉朝班事兢兢整珮琚
暮鴉巢樹定春望正漫漫月夜地曹靜風郊天仗寒萬
年周社稷百辟漢衣冠深愧書生腐惟餘一寸丹
九日邀石泉大司寇
虛館晝無事秋光驚客心疎籬三逕菊斜日萬家砧行
役嗟歸鴈幽情望遠岑缻中有桑落相對一豪吟
萬里荒城暮三秋使節來共攜杜陵酒同上越王臺俊
逸知高興疎狂愧菲才過從能幾度早晩鷺車回
春崗
崗自嵩高發春來旺氣生卿雲千樹合修竹萬竿清漢
野曾龍卧周岐有鳳鳴地靈久融結今日見鍾英
送唐中丞撫蜀
聖主憂三蜀中丞憲府開西南全勝地經濟出群才節
鉞辭楓陛風霜動栢臺鷺車應早發聞有御中催
送梅溪
寒江歸去晩秋樹望中疎霜没金蟾影風傳玉鴈書青
山依别浦白髮對征車相送萬餘里思君入夢初
送光禄大夫王子之南都時以九廟功成遷
聖皇崇孝理恩命被儀臣帝里龍蟠舊仙槎鳳覽新十
年負才略九廟見忠勤暫爾留都試行當侍紫宸
萬給舍擢山東少參
畫舫春江渡臺高鳳欲翔風生青𤨏闥花靜紫薇堂報
政聞齊魯封章動廟廊經綸應不負咫尺仲尼鄉
送錢銀臺自考部之南都
考功天部客長嘯出春明祖席開燕閣繁花發帝城晩
風催去舫新月照行旌聖主思弘化應還召賈生
盧秋官辭京部之南部為親也
帝里青春好千家桃李開君翻辭玉闕誰不愛金臺望
切秋雲迥心驚暮日催即今承彩服朝夕奉霞杯
詩寄端溪一首
端溪天下士高卧在林泉四海蒼生望千年道學傳聖
皇今側席君子好彈冠王佐明時彦風流陋謝安
節婦義女為楊侍御題
悲風起天暮開帙感雙真綠藿偏傾日芳梅未識春三
秋深夜雨百折歲寒身誰秉如椽筆休令漫泯淪
西盤冡宰奏功入京
北闕趨環佩南都報治成百僚師揆度四海仰均平輕
舸過天蕩高標拂月明此行應簡在天子舊知名
浙上送邃谷無涯白石入廣五泉明農今復見
子傷哉獨為四子耶
知已半零落生離幾愴神忽逢洛下客亦是嶺南人時
事頻相問憂心未敢陳京華四千里回首一沾巾
送劉司訓罷歸蜀
萬里川南道秋深感慨多漢江衝雨渡棧道拂雲過對
月應懷友臨杯且浩歌到家問黃菊三逕長青蘿
再過霍州
此地吾嘗治風塵幾度遊道隨汾水折雲擁霍山浮昔
往黃梅雨今來白鴈秋萍蹤倦行役何處是滄洲
平遥夜坐
漠漠荒城暮飄飄旅笛哀坐看寒燭盡愁絶夜更催冀
北花爭發秦西鴈不來歲華容易改春盡且塵埃
同戈懷古
英俊同戈地隋唐百戰秋晉陽戎馬歇瓜步錦帆收風
野平沙合霜林落葉稠更憐金水碧咽咽下徐溝
送高都御史總督南糧儲
留都根本地國計仰臺臣民力東南竭天菑遠近臻(傳曰)
(饑饉洊臻)聖皇思博濟君子抱經綸獨嘆陽城拙空勞撫字
仁
麗水道中答慧岩
驅車下麗水倏雨發微凉晴樹遙偏綠秋山晩更蒼關
城嚴虎豹郡邑少豺狼更喜薇垣使春風滿婺陽
聞舍弟下獄
邸報封章事敷陳與世違怪來明主怒原是小臣非事
業千年遠存亡一葉微高堂雙白髮如我只宜歸
出獄至蒲
驅車下蒲坂雲樹見吾家覆苑堤堤柳沿河曲曲花生
還仍故國客去幾天涯不寐今宵月鷄鳴問渡槎
詔獄自浙至京未嘗頃刻釋三刑
五品監司貴朝廷法不私一封瀆明主十口累相知黃
卷春扉靜青燈夜榻遅舊聞胡憲使此日慰相思
胡先在錦衣獄
懷慧岩嚴江夜半之别在於夢寐之中覺而視
之但見孤舟搖搖烟波浩浩於天涯之外回首
仙舟殆不能為懷却恨當初萍聚處只將歡會
作尋常耳小詩見意幸賜俯和以慰客情
畫舫潮來别孤帆夜不眠寒江烟浩浩秋野草芊芊客
病經三月天涯又一年薇垣新月上今夕最堪憐
具慶受勅繼母也
東署多勞績褒封感聖明錦雲宫墨淡寶篆玉香清雨
露椿萱秀恩波泉壤榮高堂春酒綠悲喜可勝情
送焦少師閣老致仕
聖主咨元老封章遽乞歸黃麻心尚壯白髮願何違事
業存青史勲階冠紫薇泌陽富花鳥相對好忘機
懷友
關西一羇旅燕北苦孤吟夢落沙樓月魂消灞水心思
君無藥力念爾獨情深湖海孤舟夜秋來風雨侵
聞車駕幸北邊
聖主思弘業揚兵出紫宸天威凌瀚海殺氣薄秋旻鏖
戰有邊將奇勲多近臣傳聞奏凱日還欲下三秦
獄中對棋
畫地為棋局相看趣亦深推移惟信手勝負不關心得
著知秦漢收枰嘆古今達人觀物變志士惜分隂
獄成坐獄誹謗
獄吏傳招下文羅亦大深青蠅聞點璧黃口果銷金欲
效燕人哭應悲楚澤吟神靈存九廟堪獻小臣心
孫羽士太初關内人隠於浙江西湖之上
羽士關中産高名遠近聞洞賓通變化太白富詩文華
岳三峯月終南萬壑雲西湖歌舞地簫鼓日紛紛
雲中道
景物邊城異多愁旅更增風高聞晝柝(白日擊柝)日薄結秋
冰(八月有冰)渡水愁沙陷(桑乾河沙忽然陷人馬陷下俱無蹤跡)登山畏石崩
(度陵山疎土嵌石大石忽崩下人不能避)晩來孤館宿燃木即為燈
晩至沁州書懷
昔歲蒲關度淹留直至今病來改蓬鬢春到益鄉心萬
壑迷寒雨孤城隔遠林須臾悲角起悵望一沾襟
畢尹祈雨有應
夜半隂雲合滂沱應候霖參天萬竿玉遍地一犂金歌
舞斯民樂精誠大尹心五行洪範傳感應驗于今
慶源堂松臯閣老
舊趾留遺澤新堂起慶源河泉自星宿山脈發崐崘𣲖
到函關大峯惟嵩嶽尊精靈鍾勝地閥閱冠中原瑞氣
通黃閣天星照紫垣一門三宰相兩代八賢孫聲實心
名在勲功汗簡存師臣(松臯老先生也)榮極品大作答皇恩
送介溪宗伯承天祀陵
達孝隆追王天恩顯大倫星槎勞使節圭璧奏皇仁犧
酌靈神格鸞刑至敬伸登歌周禮樂奔走漢儒紳歷歲
松楸古凌空殿閣新荆衡萬馬下江漢九龍馴期會隆
昌運精英毓聖人宸碑光御翰寵命被詞臣問俗周郊
甸觀風駐駱駰民情與吏治還望達楓宸
靈石道中
汾水環靈石蒼山落日程攢峯寒霧結宿莽暮烟生牧
笛横牛背樵歌雜鴈聲夕陽催去騎綠樹遶行旌墜葉
三秋思飄蓬萬里情家山漸喜近人語似秦城
褫亭道中
雲際千巖落照荒村幾樹輕烟暗水聲聞澗底流鶯啼
傍花前
落日旌旗摇曳晩風鼙鼓填諠新柳滿堤春色長楊夾
道黃昏
再過禠亭
初去煖風綠柳重來冷雨黃花天末數聲塞鴈庭前滿
樹寒鴉
野戍凄凄畫角山城處處寒砧最是秋風羇客不堪暮
雨鄉心
盤石道中
萬里久淹海嶠一官又到春初花鳥更添客思雲山還
滯鄉書
聞說南荒溽暑原來海國寒多盤石桃花未(闕)長安春
色如何
苑洛集卷十
