苑洛集卷三
明韓邦竒撰
河中書院記
苑洛韓子河中書院記曰河中書院者故東嶽祠也世
人言五嶽皆有神獨泰山神主地下死人人之死者皆
隸泰山不與他嶽比故其祠遍天下蒲有祠在州東三
里所州人率以歲六月歌舞爲會以樂神云爲其死者
之父母親戚觧脫即弗樂神神且苦其死者之父母親
戚云九川吕子云禮教不興而惟鬼之務有司者之過
也今夫泰山非蒲人所可私事也古者禮德則祀食功
則祀然制無僣神而饗無滛鬼也夫擊鐘鼓釃牲醴羣
巫在前三老在後使其婦人女子羣集而奔走焉此天
下之弊俗也夫魯有杏壇絃歌之聲至漢不輟何則教
化行而禮譲之俗可作也語曰弗琢弗光弗闡弗明言
教化之行自上倡之也故導則易流嘘則易爇勢使之
然也孟子曰經正則庶民興庶民興斯無邪慝矣吾將
正其經焉吕子毁其祠以為河中書院生徒入院而習
業者幾百餘人吕子曰今夫學者羣居而相議也窮志
而竭思月月而程之卒歲而計功凡以為道也舜之告
禹曰人心惟危道心惟微惟精惟一允執厥中道之至
也夫蒲舜之居也故度德而較功莫舜若也清如殷伯
夷叔齊大如文中子王通正如文清公薛瑄善人如黃
覇諸子皆于德莫可貶少而功及于蒲者也吕子遂即
書院為祠以祀舜以下吕子者嘗為吏科都給事中舉
劾無所避忌而留中不出人所不及知者尚多至於甲
戍之䟽指陳時事略盡尤非人所敢言丙子冬中者出
為蒲州同知吕子毁東嶽祠為書院也乃在明年五月
云得屋殿寢廊廡凡若干間以其中殿為重華殿重華
者即以祀舜配食者即伯夷叔齊王通薛瑄凡四人以
東堂為名宦祠名宦者凡四十三人漢黃霸周堪田延
年杜詩劉祐史弼杜畿晉王濬路述薛善元淑隋楊尚
希楊弘丘和党君素唐杜楚客蒋儼陸象先顔真卿徐
弘敏姜師度郭子儀韋陟宋晁補之范仲淹范純仁趙
尚寬朱夀昌錢晦孫載游師雄郝仲連金張萬公巴圖
嚕完顔策丹額克元劉天孚拜珠哈雅靳克忠國朝康
茂才徐政張廉邵童曹端西堂為鄉賢祠鄉賢者凡四
十七人周段干木漢姚平司馬遷暴勝之胡建晉張華
魏皇甫遐敬珍隋薛濬陳孝意趙綽敬肅張文詡唐吕
子藏敬播羅道宗柳範柳澤吕諲裴晃柳芳薛珏盧操
楊巨源樊宗師馬存亮胡証薛逄趙匡司空圖宋柳開
李興姚宗明侯仲良金強伸王廷筠龐整侯小叔田世
英李獻甫陳元凱裴居敬國朝薛魯張福馮祥衛述楊
瑩以旁殿為講堂五所以露臺為尊經閣以餘屋居生
徒已而太守又盡取其舊屋而葺之為坊牌四為甎門
一有扁為井二有亭檢閒田二百有八畆為祀養作新
屋若干間又與同知為文告以諭意為條約以勸生徒
太守者甲戌進士王君治蒲有聲民悅而安之先是時
太守適廵下邑不視州事故同知得自治書院事然卒
成之者太守也於是太守與善之美翊正之功又可尚
已昔者河水為患父老乃為河伯娶婦西門豹令鄴乃不
為河伯娶婦而穿三渠以濟民民獲其利至漢時乃毁
令所穿渠為馳道夫賢者作法不肖者疑焉君子所為
衆人固不識也故曰善作者不必善成善始者不必善
終言繼之者之難也二君之為書院也誠美矣予懼其
他日之為鄴令之三渠也後之人可不念哉可不念哉
劉烈女祠堂記
烈女既歿三十年苑洛子為之傳有二十年郜侯始建
祠考而祠焉既而伐石構亭將請文撰述本末而郜侯
以卓異徵矣既而紀侯敷奏至京受郜侯之托歸而言
之王侯陳侯永終是圖夫自光岳氣分人無全節雖芹
宫碩士類朝燕闕而暮秦庭矧蘭室麗人能却魯金而
完趙壁斯亦不足崇之廟貌薦之牲牷勒之&KR1456;珉銘之
彛鼎者乎此郜侯所以興思仰止表樹于前而王侯紀
侯陳侯所以濟美恊心緝成於後也烈女者朝邑龍門
村人也幼有至性長不踰閑從德度人針絲絶類雖目
不知書而心涵大道足不履外而情見大觀若夫色雲護
翠竹於階異樂擁仙娥入寢此又其母誕烈女之祥而
兆之夢寐者也天人之際靈秀之鍾亦豈尋常也哉烈
女幼字里舍兒未往之家而里舍兒死烈女聞之易服
不食涕泣請徇乃復自謂死得其所重於丘山義或未
諧自同溝瀆往就諸卞偉而質焉偉曰異哉斯女也夫
歸妹天地之大義從夫倫理之宏綱顧恒一之風久而
不作而大過之行俗之所駭雖子之甚善如衆之所笑
何烈女曰天下之理是而已矣苟即乎此心之安又何
恤於萬口之騰哉乃改女餙脩婦容縊而死焉嗟夫西
周之迹熄而鄭衛之風行麀聚之羞閭閻相望雞鳴之
想風雨猶存故再醮之婦釐装以自悅五姤之女冶容
以媚人烈女雖綠藿之傾惟陽是尚而芳梅之隕於春
未知乃能舍生取義殺身成仁抑又何所為歟且其就
死之際詳擇所托雖化聖大賢之從容無以加此彼烈
夫志士之感慨者未足論也非所謂得死非難處死為
難者乎昔五泉大夫將採拾烈女之事入于縣誌執其
傳而泣曰斯人也所謂建諸天地而不悖質諸鬼神而
無疑百世以俟聖人而不惑者也嗚呼斯言也盡之矣
夫其高標峻節絶操清風使君子興悲方之至理則千
百世而下可徵矣夫仲尼臨河傷類而悲燕士適越見
似而喜烈女之行尚矣郜侯王侯紀侯陳侯秉彛好德
之心興賢翊正之志亦不足稱歟祠堂正堂三間門房
一座偉監察御史識高而行正故烈女質焉郜侯名相
澤州人王侯名思賢樂平人俱大尹紀侯名年曹縣人
二尹陳侯名廷桂五臺人三尹五泉大夫里人韓邦靖
苑洛子者韓邦竒作是記者也
高先生祠堂記
先生姓高諱翔洪武中以明經拜監察御史靖難之師
至江上先生遂革除之義云邦竒自為兒童時往往聞
父老稱說先生事感慕咨嗟輙泣下數行顧以文典未
徵徒識於心未敢稱述會見侍御張君芹備遺錄載先
生姓名官稱適五泉大夫韓邦靖為朝邑志爰命次序
先生事于書而先生之事始白於人人矣當洪武時高
皇帝甚眷注先生先生所奏事無不關國家幾事當上
心者及革除文皇帝素間先生乃召先生欲用之先生
以衰服見語又乏膚敏左右遂兵之嘉靖元年冬部侯
來尹吾邑樂節慕古咨詢文獻惟日孜孜邦竒乃以先
生語侯侯曰嗟乎世俗之敝也久矣計利者忘義謀家
者負國孰有殺身成仁如先生者哉夫當革除時變通
之士比之惟初受他吉者多矣而過涉滅頂先生乃蹈
之夫褒死者所以勸生者起頑懦而激民風相之責也
乃建祠肖像於五衢之地俾過者居者咸有式焉事竣
乃屬邦竒為文勒之石夫先生之沒至今百五十餘年
而表樹之典始興於今日者豈前人好德之心或有間
歟徒以先生為主之忠發於吠堯之節故論者往往以
為非時之宜耳昔者武王孟津之會順天應人夷齊乃
叩馬而諫使當時非太公之言則夷齊亦刃下人也其
后亦竟餓死于首陽之阿千百世之下武王不失為聖
夷齊不失為賢然則祠先生者又何過焉練子寕方孝
孺張鷃庵與先生同事者也子寕祠于江西孝孺祠于
台州鷃庵祠于富平又永樂時有朝貴變姓名為子寕
諱者文皇聞之曰使子寕在朕固當用之於是乎見聖
人之本心矣然則祠先生者又何過焉
大理左寺題名記
余大理左寺諸君子伐石礱之為題名碑以文屬余夫
石以題名文以述旨將以彰往昔昭後世示勸戒也夫
名者名也名之題也名斯立焉孔子曰君子疾沒世而
名不稱焉君子弗求名亦甚惜名也然名不貴苟得故
君子篤實而輝光請以名實為諸君子告大理古廷尉
刑官也昔周書訓刑大要有五曰清曰公曰明曰勤曰
仁此五者刑之則而名由以成者也是故奉禄而訖富
清也則有清名循法而弗撓公也則有公名微暧情偽
之必燭明也則有明名剖斷無滯以由慰勤也則有勤
名匪削以入弗縱以出仁也則有仁名否則獲貪名焉
否則獲私名焉否則獲昏名焉否則獲怠名焉否則獲
慘刻之名焉善哉名之題乎懼哉名之題乎諸君子於
名也宜無所苟矣是故忘名而名者名之上者也為名
而名者名之次者也偽於中而餙名於外焉名亦末如
之何已諸君子於名也宜有所擇矣經曰人無水監當
于民監張釋之于定國賢名至今焉張湯杜周厲名至
今焉誠如是也千百世之久史為之碑而人心之公為
之記雖無是石若文焉可也諸君子其圖名於碑之外
乎建是碑者寺正孫裕寺副陳京吳㻞評事馮惠潘高
李文鳳而為之文者余也余與諸君子又興事題名之
首尤人所指者其於名也可不慎諸是為記
郃陽張侯救荒之記
歲辛卯當陽九之餘占之維旱雖多方受之而郃陽惟
甚郃陽為北山之坂去大河北洛五六十里或七八十
里地高而土堅地高則恒風雲氣弗能交故恒陽土堅
則不能受澤微雨則滋而随焦大雨則奔流趨下地斥
為溝直扺两河之濱而後已獨潤雨而久禾乃生故他
邑皆旱而郃陽之旱為甚侯有憂之稽之民謀之士籌
度於心得救荒之策四焉惠而不費簡而不擾本之人
情而無所拂請之撫臣撫臣佳賞令推行之侯乃停不
急之訟罷泛常之役節浮冗之費循行周察專意撫安
於是亡者復餓者興郃陽之旱雖甚於他邑郃陽之民
則安於他邑夫災厄天數也救災人事也天弗可逃人
定則勝傳稱大猷之世無災非無災也雖有災弗能害
如無災郃陽之旱焉能為侯之災乎經曰鮮以不浮於
天時於侯有徵焉侯名道山西洪洞人嚴而不虐敏而
果足以推行其仁爱之心云郃陽之士若民為之立石
乃請記侯余門牆友也素知其賢因以是書之
同州重修州廨記
吾同郡侯唐公既新郡廨於是二守劉君漢倫節判張
君朝宗贊郡岳君溥共立石以記其事請予為記是役
也自經始及告成閱再歲正堂五間東西夾室各一間
東西幕各三間東西廊各十五楹後堂六楹退思堂六
楹皆極敝而更新之若創建也正德初予謁州大夫見
廨宇傾圮適大雨州火夫傘於廳執事者棚席於廊余
出而問諸民民曰太守貪不暇為也正德末余再謁州
大夫其傾圮視昔加甚則風日弗能蔽矣余出而問諸
民民曰太守廉不肯為也夫君子之治國也如治家使
其家之敝壊若此克家之子寕肯坐視哉夫貪則已矣
幸而廉顧乃避勞傷之嫌慮侵尅之誣使公居廢頓至
不可息何其爱身者甚重而爱國者甚輕也君子之心
固如是乎皆非也嘉靖三年予復詣州謁侯見其煥然
更新翼然壮麗矣予出而問諸民民曰太守賢百廢興
焉然則侯斯舉也非所謂治國如治家者哉乃復問其
費曰以千百計問其工亦曰以千百計夫費以千百其
用侈民將怨曰太守之取民也有道奚其怨工以千百
其役繁民將怨曰太守之役民也有節奚其怨夫用民
之財而民不以為貪役民之力而民不以為勞侯胡以
得此治國如治家公也惟公也故民服民服故忘其勞
且費也固宜民以侯為賢也亦宜夫如是則亦何害於
廉哉侯姓唐氏名相字舜夫大寧都司營州中屯衛軍
籍順天府薊州平谷縣人侯之善政多矣此指其振廢
之一節云
澄城縣重脩文廟記
余生華岳之下長而遊齊魯陟泰岳遊晉代陟恒岳遊
梁豫陟嵩岳遊荆楚陟衡岳歴吳越觀於甌閩足跡將
遍天下凡梵宇琳宫巍然壯麗有上擬廷闕者類皆其
徒為之乃閱孔廟視學宫頽敝剥落甚者不庇風雨今
官於郡縣者獨非孔氏之徒與且琳梵之脩建國有禁
例若廟學又孰從而禁之哉侍御鄭公謫尹是邑未朞
年政通民和乃撤文廟學宫而重新之神有依而士有
業羣情大悅於是學教諭訓導率諸生來問記若公者
其真孔氏之徒歟余讀宋史至循吏傳意其人必吁吁
煦煦無所動於民也及觀其治行乃肅紀綱正法度闢
田野實倉庫捕盗賊濬水渠繕城池抑兼併脩武備謹
置郵禮百神興學校於是嘆史臣之有識也若公者得
不謂之循吏也哉公之素善余已備識於樵樓記其行
已立政皆孔氏之徒也豈特廟學之脩而已哉使琳梵
之徒見之亦將嘆曰吾軰方行天下獨見鄭公耳公諱
光溥山東益都人起家進士
重脩城隍廟記
我太祖高皇帝誕膺天命為百神主洪武元年詔天下
郡縣建城隍廟封爵有差以帝以王以公以侯以伯五
等以爵不應經意改稱本號司官民善惡凡吏於其土
者始至必齋宿廟舍先與神誓而後視事祀孤魂則以
神主其祭盖寄以幽明之責誠要神也古不載祀典唐
李陽冰一為縉雲城隍廟碑其文不過三數行然亦非
制也我高皇帝始著之令典徧祀於天下聖謨幽潜神
道設教之心度越百王矣吾邑城隍廟成化中祥符李
公英增拓之弘治中南陽蘇公槃重新之嘉靖初澤州
郜公相再新之二十年來朽蠧剥落日就頽圮今劉公
始加脩復夫有司之職治民事神二者而已然惟賢者
則敬神否則自絶於神何敬之有故賢者惟恐神之不
靈不肖者惟恐其靈也賢者潔已爱民弗得於人將求
之神是故惟恐神之弗靈無以鑒已之誠不肖者黷貨
虐民外欺乎人必忌乎神是惟恐神之靈以燭彼之隐
然神之靈不可昧也自廟之建垂百七十年而中間長
於斯佐於斯幕於斯不知其幾而脩之者四公盖皆循
良令也故於神崇焉是役也不取之民不取之官於有
罪者從惟輕之典以示罰故用而不費成之速而民弗
知勞劉公諱尚義晉之汾州人以名進士拜監察御史
謫判秦州稍遷至今職其先大父諱志嘗丞朝邑亦以
廉著云
思萱堂記
情有所感弗能已則有思思之甚而無所泄則必有所
寄古今之人或為之碑或為之臺或為之觀皆所以寄
其情而泄其思也然情之真思之篤有弗可以物釋弗
可以理慰弗可以命喻則惟親耳此仁人孝子窮天終
地而罔有所極者也王母任孺人卒其子生璦生璇生
珙既盡其哀矣殯矣葬矣為之誌為之表矣思之不置
乃為之堂且為之扁乃又請余為之記夫王生之思是
盖出於天衷之弗能自已者也乃若思其居處思其笑
語思其所樂思其所嗜念念而思哀哀而慕朝夕如見
焉此人子之常耳王生其知所以慎思乎夫父母之於
子無所不用其情則子於父母當無不致其思節飲食
謹動息履薄圖全思其疾之憂也澄心志勵操行博施
於禮爱思不虧體以遺辱也勤儉立其本輯睦逹其用
思以用宏家賁也樹功名闡經濟用光佑啓思所以顯
揚也慎此四者可以為子矣否則雖嘔心而出子道何
加焉孟子有曰大孝終身慕父母王生其勿遷乎瑷璇
珙皆學生瑷璇余門牆友也乃為之記
仇氏安貞堂記
易坤傳曰安貞之吉應地無疆安順也貞正也順而正
婦之道也地道也坤道也仇氏名堂之義盖取諸此仇
氏為潞大族爰及高祖給事君始範于家内外是正子
孫嗣守之五世矣今惟宿州吏目君楫瀋府儀賓君森
又撝張其緒于是作堂以申教曰有序曰同心曰安貞
登堂各有訓言每旦會集以禮長而誨幼則于有序堂
男之會食則于同心堂而安貞堂則女之會食之所也
有序同心訓語載仇氏家傳安貞之訓曰昔我高祖勞
于作家詔我後之人凡我内人勿竊勿妬勿不順勿迷
夫子勿多言以幻是非而二我骨肉有一于此庸壊我
高祖之訓將舉禮議法以行夫仇氏之家既已正矣吏
目君儀賓君思皇思武篤叙弗已者以懼夫極而變久
而湮將永終之難圖也夫貞又固也固者所以永終者
也考之于易漸之女歸則正始之貞家人之無攸遂則
從夫之貞恒之從一則終身之貞察夫是三者而女德
備矣又家人上九曰有孚威如終吉朱子曰正家久遠
之道也然則家之正固在于女之貞而所以為之則者
主家者也仇氏之訓諸家也而并庸是以告之而後之
人克嗣服之又何患乎終之不可圖哉仇氏取易之義
名夫堂吾故始終以易告焉吾邑侯王公數言仇氏之
家訓也吾以是詳于仇氏而為之記
朝邑縣大慶關創建戍城記
大慶關新城既成周圍一千二百步高二丈五尺厚下
三丈頂二丈關士耆老介國子生趙子瓘來問記夫集
事非難得才為難才得而事舉矣負才者多知要者鮮
才而不知其要則事僨矣故曰人存則政舉言得才也
所惡於智者為其鑿言不知要也廣陵之盜人莫能治
天下以為難張綱一至而平之鯀之才雖虞廷諸臣亦
皆推譲而卒汨陳其五行是豈才之不足哉易曰易簡
而天下之理得矣然則治平之道易簡而已矣易簡者
才而知要之謂也甲辰歸正人數言北敵欲擁衆下平
陽掠蒲坂渡河西入關内人情洶洶大中丞北村路公
相山川察形勢謂夏陽以北两崖山險敵不能渡南至
潼關曠然平地而朝邑大慶關其衝也謀築城以戍之
且慮工大難舉非得人不足以圖成察庶僚惟吾郡二
守朱公也委重焉公至甫一月西北二工告成余問諸
民曰功大而速民其苦矣民曰無苦也朱使君平易近
人不作刑威順衆情布公道與士庶父老圖謀議擬用
人若已惟善之從䟽食之餘躬親勸閱故民忘其勞焉
若公者可謂達易簡之理矣彼悻悻呶呶者舞機變眩
智能中藏私慝毒痛生民何益哉余家食來既病且懶
未嘗出里門聞公善而私往觀之公聞之邀余入坐曰
淳哉朝邑之民數千人一呼而至無脫役無惰工官不
勞而功速成余駭然而驚愴然而嘆曰吾入仕來幾四
十年凡蒞乎民者皆苦民之難治而怨忿之而公獨歸
德於民焉異哉斯言鬼神聽之予出而問諸士何朱公
之不尤民也士曰先儒有言無求取於人則不尤人宜
公之歸德於民也公其逹易簡矣乎既而工皆告成士
民又曰料丁夫公僉𣲖先後勞來以播民和則二尹王
君相成之力也終始給事則本關廵檢黃鑑高陵典史
耿臣余曰皆實錄也遂書以為記朱公諱光霽句容人
王君諱戟觀城人
木軒墨跡記(弘治甲寅)
木軒余友也其締交也志合陳雷情投膠漆之好墨跡
者木軒漫筆也及其别也白樓滄海不勝雲樹之思偶
檢箧笥中得墨跡焉展而玩之明珠拱璧猶照顔色乃
装潢成軸而懸之且為之記木軒浙東天台人也秀稱
人傑粹禀清資余關内長春人也志在四方情篤友誼
乃於弘治中歲維壬子月應黃鐘相遇於福州南臺之
上夫两浙三秦相違萬里非西北東南之極乎矧夫岊
水圜瘴江之滸三山俯烟海之洋南臺之區又千餘里
矣於是乎異國萍逄同心蘭契盍簮脩伐木之情傾盖
結斷金之友夫豈偶然而已哉余常聞天台山水之盛
佳麗瑰竒甲於天下心切慕之而身未之登臨也與吾
木軒交如入芝蘭之室倚瓊玉之屏則固神暢於建標
之霞心沃於界道之水冰雪逼人清凉透骨矣夫申毓
嶽降眉濯蘇生地靈則人傑吾不知赤城之為木軒而
木軒之為赤城也斯時也余與木軒年各二七髻未纓
冠問道登蕭朱之門論文分王楊之席晝倚芸忩夜燒
薰篆未嘗頃刻之相違也而梅亭風雨之宵時酬麗句
芋原鶯花之候每倒芳樽盖五年於兹焉一旦碧簫吹
月聲斷陽關錦瑟華年歌殘南浦烟帆畫舫木軒之北
下也夢繞荆門雨盖雕鞍𦕈末之西歸也魂銷㶚水物
存人遠覩物思人爱其人而亦爱其物見其物而如見
其人墨跡之記也如此
王氏世德記
善必積而後大澤必衍而後長古今世家名族類則然
矣今讀王氏乘而知吾友友山子之所以大也王氏自
善以來稱善世自聚以來占仕籍而友山子興玉季金
昆桂枝寳樹聮翩科甲光耀士林可謂盛矣孰非友山
子之餘乎王氏乘者友山子子潼谷府伯自述其家世
之典因以問記云王氏之先本大梁人自善始避亂居
朝邑之伯子村善以下無可考幾世而生佐佐生聚以
材選歴永濟奉新驛丞調全州局大使性仁信寕受人
欺不疑人也聚生斌以邑掾授中牟典史居守官廉中
牟人頌之以子貴贈戶部主事斌生卺字汝噐成化辛
卯中式入太學司成丘公試其文佳甚噐重異諸生弘
治庚戌登進士歴官戶部郎中屡上封事謫阿迷州同
知遷和州知州調亳州稍遷至蘇州府同知免官歸太
史王渼陂稱其負志挾氣吞吐風雲排擊山嶽謂卿相
可立致也所著有養浩論綱目兵法子六朝璽字國重
監生有氣岸不苟屈用世之志老而不衰故號益壮齋
母歿廬墓三年朝雍字仲和即友山子也初名朝㻾丁
卯秋試夢甕去底榜出為今名盖監臨易之也别號友
山子授嚴州府推官歴澤州知州懷慶府同知陞南京
戸部員外郎郎中山西按察司僉事疾作潼谷君迎養
府邸卒友山子擇言而發慎行其餘資性英懿才識宏
逹富有淑乎生徒敦睦刑於家室盖儒者之行非以文
學論也其治嚴及澤也法嚴行恕政平訟理上信其賢
下懷其惠涖而畏且爱之去而思且頌之盖循良之治
非以功名論也所著有燕石稿板行之朝流字仲冕丁
丑進士授三河知縣調鹿邑陞宿州知州未任卒三河
權銳故里也時銳貴震天下生殺予奪出於造次仲冕
守法不阿屡忤其意故調史官韓苑洛稱其當正德時
羣閹擅權疇敗倫斁天下靡靡而歲寒顯後彫之資風
急見獨搖之操仲冕其人也朝望字德輝縣學生早卒
朝&KR0034;字季良乙酉鄉進士授獲鹿知縣調永清朝璋國
重二子三策生員三獻友山子五子三省字誠甫所謂
潼谷府伯也癸未進士歴官保定府知府年甫四十餘
以疾懇乞歸歸來誦讀述作亹亹不倦如書生三知三
益三畏俱生員三至三恕仲冕子二三俊生員三傑德
輝子三譲季良子一三復朝璋二子三聘三友潼谷君
子傳鄉進士登第時年甫弱冠也王氏自善翁著姓朝
邑世有聞人時稱顯族而諸生粹美敏秀皆可大成潼
谷君時雖養晦然徵諸今昔文學政蹟山川其舍異時
膺薦而興名位建立豈有量哉至如友山子即其所至
使生春秋時可預速肖七十子之列當先漢時雖與龔
黃同傳可也可謂淳且大矣嗚呼王氏其盛矣乎自佐
翁而下世次刻之碑隂自德輝而上行業載之誌表兹
不詳書云
郃陽增脩城學記
郃陽王侯增脩城學既即工侯僚属暨郃士大夫介司
訓楊君琳茂才禇子鏜來請記夫城垣固地方重務在
今日尤所當先學校固六事首政在郃陽尤所當急初
自庚子以來北敵入雲中掠至太原入上谷掠至完縣
入上郡掠至鄜延辛亥春歸正人傳言敵欲犯三原撫
臣檄下郡縣戒嚴郃陽故城女牆土歲脩歲損民苦其
役閱視使者至飾以灰而使者又不時至或妨稼穡侯
易以磚城故有損薄增築之郃陽古形勝地也被山帶
河環以深塹得人以守雖數萬之敵環攻歲月亦末如
之何也書曰申畫郊圻慎固封守以康四海是豈泛然
興作而已乎郃陽自乙酉以來脫鄉榜幾三十年吏於
土者每下視之神宫學宇傾頽至不蔽風雨侯徹而新
之且為通道已酉中式者一人郃陽古人材區也自周
卜子夏漢司馬遷之下代不乏人
苑洛集卷三
