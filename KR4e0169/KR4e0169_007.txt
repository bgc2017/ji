苑洛集卷七
明韓邦竒撰
長蘆都轉運鹽使司運使進階嘉議大夫劉公墓
表
正德初聞代之陽有劉鐵漢者公也秉猷持憲直躬逆
時獲罪權奸濱死無悔幸而人謀效義天神協靈得再
生焉當是時也羣宦擅權瑾尤肆虐頥指為皇制聲動
即天章喜愠回生死呼吸撼乾坤干心忤意則汗瀦宫
牆希旨承顔則金紫嗣世迫脅海内燻煽朝廷文章之
士牙籖錦軸頌德者盈几介胄之夫首功汗級呈勲者
填門比當大賀之時適瑾有私家之慶公卿百執事嵩
呼舞蹈於丹陛者十惟八九而稽首崩角於瑾前者則
濟濟㒺缺焉是何時也公何人也而與之抗昔東漢黨
錮之禍如爐如鑊孔褒以投主爭死皇甫規以無名耻
生千載壯之皆成仁取義之志公無愧焉嗚呼可以表
其墓矣丙寅公總理遼東糧儲兼屯種瑾初擅權正急
于貪或告瑾曰文官富有惟邊郎耳瑾明言指意而公
弗從瑾怒械至京師枷號示衆時枷重法嚴晝夜監守
雖親友莫敢近他枷者多十日餘即死獨公枷月餘不
死時公同郡王沉庵者以死侍側日夕不離公曰我死
其職分也如君何王終不去方枷時有黃冠者至公邸
遺家人藥一丸曰日剥一分服之盡則難脱是日公夢仙
人自霄而下以一丸藥納之口覺而口尚有藥香監守
者俱言見老人送藥忽不見於是喧聞九市上達朝堂
而西麓張太宰乘此異言之瑾得釋為民後太宰又言
宜起用以示公道遂授監察御史未幾而瑾敗朝野稱
為鐵漢云若夫公幼而悟長而文持已之行正家之教
範鄉之義涖官之政所當書者不具書而獨取公處死
生大節彰彰於時者為世楷法云公諱繹字以成號斗
山姓劉氏山西太原府代州西關人也登成化丁未費
宏榜進士初授戶部主事歴郎中改監察御史陞河南
衛輝府知府陞長蘆都轉運塩使司運使進階嘉議大
夫云
前嘉議大夫都察院右副都御史九川吕公
墓表
九川公飲恨而卒其友朝邑韓苑洛發其隠摭其大及
取名士潘子高之論痛哭流涕長太息表其墓曰書曰
善降祥又曰天難諶公關中即俊即宅之賢也懷安攘
之志抱忠亮之節藴貞懿之學秉廉介之操中遭震撼
放遺終身道遠而位促光已輝而弗續志士至今傷之
公之撫遼陽也清屯田裁冗役嚴號令禁奸宄按豪雄
料丁力將築邊墉以遏侵軼一二渠兇魁罪懼將必當
大法惑衆倡亂而公危矣初公以左布政起復入京故
事必先補原職而後徐遷之先相以公國士也不可以
常調拘陞副都御史巡撫遼東及變上近貴以先相故大
怨誤以公為先相與因欲罪之憲使者又不為公申有
詔收繫公詔獄使者至遼陽諸兇并使者笞辱之林侍
郎廷昂奉勅勘公事諸兇閉之憲使者出帑金大賚乃
啟門且撫慰諸兇謂公必重坐盖圖悦諸兇心隠其械
詔使窘侍郎弗以聞而公果重坐遠戍憲使者以平定
論功超遷矣公平生建立如何而枉罹横尤若此祥邪
非邪天邪果難諶邪然公議無泯時士林扼腕嘆息位
雖褫而名弗損身雖屈而道則亨後公之嗣子光于科
甲顯于庠序繩繩未艾擠公者今安在也天難諶邪非
邪公今已矣傳於史冊罪也功也是邪非邪嗚呼可以
徵矣吾友潘子高曰正德間閹宦武夫相繼盜弄國柄
生殺予奪頥指氣使當其時勢摧威刦中外風靡士大
夫依阿涊淟以保身全妻子鮮有能自立者公于時明
目張膽數侃侃論天下事不置建儲保治諸疏讀之凛凛
使人毛髮竦立疾風勁草狂瀾砥柱公之謂與大同數
逆而失處諸鎮效尤焉為政者往往務為姑息不敢下
一令伸一法遂使狂狡之卒裒兇鞠頑待釁而動養患
貽戚至于今未已也公以身任其事務改絃而更張之
天若厭禍公得大行其道豈惟遼左永清即大同諸鎮
亦當警懾知有朝廷矣乃志未就而變即作獨使公一
人當之豈非天哉語有曰非常之元黎民懼焉及臻厥
成天下宴如也人徒見公受禍之慘而未覩宴如之效
乃併大同諸鎮事置不講藩鎮之鑒其不遠也已有志
于天下者其無忽諸此乃公之隠而且大者也吾恐後
世莫察其情焉故表而出之公之子南京刑部郎中顒
再拜泣血登之石若公之詳載之誌銘不具書公諱經
字道夫號九川姓呂氏陜西慶陽府寧州人也起家進
士授禮科給事中歴吏科都給事中調山西蒲州同知
詔起陞山東布政司左參政歴按察使左右布政陞都
察院右副都御史公生于成化丙申十二月初八日卒
于嘉靖甲辰十一月十五日享年六十九歲云
國子生西河趙子墓表
西河子諱瓘字汝完姓趙氏别號西河諸友以其周於
文學呼為西河子關内馮翊之朝邑大慶關人也未弱
冠入為縣附學生以朱子詩屢應秋試補廪膳甫五年
朝廷用輔臣議令天下郡縣選懷才抱德之士充歲貢
西河子應例上春官遊國學歴部事天官考勤籍入仕
版選期已届而西河子卒矣其師尚書韓苑洛表其墓
曰聖賢豈匏瓜哉傅說之版築膠鬲之魚塩何其屑屑
也古之人惟求得其本心初不拘於形迹生民之業無
問崇卑無必清濁介在義利之間耳庠序之中誦習之
際寧無義利之分耶市㕓之上貨殖之際寧無義利之
分耶非法無言也非法無行也隠于干禄藉以沽名是
誦習之際利在其中矣非其義也非其道也一介不以
與人一介不以取人是貨殖之際義在其中矣利義之
别亦心而已矣西河子之鄉萬餘家皆習商賈苦艱于
息不益西河子笑曰何若是之艱哉吾聞之苑師曰馬
援微時人不知名乃自表其能千金散而復積世有無
用之儒者哉不數年起家數千金而人莫窺其所自也
西河子文章典雅楷書深入顔室持已莊接人恭信而
無偽默而寡辭若拘迂之士而其通敏闊略又如此可
謂達矣孔子曰賜也達於從政乎何有漢司馬遷氏作
史記述貨殖詳子貢事而深崇之是非喻于利也存魯
之業在是矣使西河子得郡邑而治之廉魯之業豈多
讓哉顧止于是而已矣豈不深可惜哉其子邃勒之石
邃雖不事典籍居喪如禮哀痛若弗能盡者西河子可
謂不死云
贈中大夫光禄寺卿馬公墓表
公諱貴字尚賓以字行號靖川姓馬氏三原丁村人也
正統癸亥公没弘治甲子冡宰端毅王公表其墓嘉靖
癸巳以孫谿田子貴推恩贈官皇帝若曰處士貴光禄
卿理之祖父也篤孝友于家庭化良善于里黨優游不
仕人稱靖節之風授受有徒世仰河汾之化其贈中大
夫光禄寺卿理者谿田子也谿田子思所以昭皇恩光
先德也故再表其墓以文命予曾祖仕禄服田求志祖
彦真膂力絶人能舉牛馬逾垣度險徙居王村元亂避
兵淳化山中卒全其家洪武四年天下大定乃返王村
村人盡死於兵廬室盡燬乃徙丁村云祖妣徐孺人太
原同知眭嚴先生女也父仲良仁讓謹飭口不言人過
失與人交久而敬之處鄉里犯而不校嘗有野鴿羣集
所居廬若忘機者將卒出末命一編皆篤厚親故鄰里
之說子孫至今珍存云妣傅孺人生公予讀馬氏家史
而知谿田子所以大也夫湍不急則淵不深畜不極則
發不輝光馬氏自仕禄以來篤行可欲代為善人及公
則日新充實益弘世德使當時置之廊廟之間加之蒸
民之上其施為建立豈不道光富有哉乃竟抑而莫伸
隠没岩穴乃今谿田子興焉急而淵畜而發孰謂非公
所不盡哉請詳論公世而表其墓公幼而靈俊徐孺人
教之學乃日夜誦讀太原遺書即能曉識大意家貧弗
能時具紙筆常以荻畫地學書及長友同邑杜知府棠
張教諭顯石處士彦華高處士銘切磋講輔考尋載籍
上稽天文下測地理中極人事然未有指歸也一日徐
孺人語之曰吾聞之爾太原外府君道在中庸不必旁
求也公悟遂專意中庸師處士敏深于中庸者也又相
與研極中庸之理公南居丁村處士北居巷村間有石
橋每相過講有遺論送各期于橋則止一夕自巷村歸
論難不已不覺其曙也忽見行人過始别去鄉人因曰
分襟橋久之於六籍兩間無弗見中庸而日以自學舉
以教人者皆中庸也吉士解栖霞嘗就問退而嘆服贈
公詩有公生質類顔淵之句一時學士大夫皆尊信之
公于中庸盖手舞足蹈矣永樂中詔舉隠遺有司以公
應詔不就公能用周易六壬皇極諸書占事知來皆竒
驗事親孝父病藥不即功乃割股肉和羹以進疾遂愈
時杜知府師處士皆親喪廬墓人稱三孝子云公生于
洪武二十七年甲戌卒于正統八年癸亥年五十預知
卒期語門人曰某日日入時大風吾歸矣果如期卒葬
于丁村之幞頭田杜知府所相地也門弟子服心喪歲
時拜掃其墓涇陽周銘者過墓必拜告所如還反面公
所著有語錄一卷周易雜占一卷中庸講義一卷配張
淑人古有恒言探數原者鬼忌泄天機者神嫉由漢以
來京翼李郭之流皆能察兆知先洞照今古禎祥妖孽
毛髮莫逃然卒不能自有其身嚴君平邵堯夫盖能將
之以德則鬼神之道自我出矣如公者方且慶延嗣世
綿綿無窮豈特身安而德尊也哉御史大夫何栢齋謂
當與君平堯夫同傳信矣予又謂中庸之旨原誠明于
天道致精一于人心其極至于位天地育萬物公能升
其堂而窺其大焉雖與程朱之徒同傳亦可也益見谿
田子之興源流深長矣
奉政大夫承天府同知許公墓表
公弘治甲子舉人歴任承天府同知卒于官父拙庵翁
與我先君同登成化戊戌進士公又我省試同年盖世
好也乃為之表其墓公諱世昌字順德號東崖姓許氏
陜之澄城人拙庵翁諱英歴官至刑部郎中母楊太宜
人公幼孤鮮兄弟伯叔既長勵志勤學比登鄉試尤日
孳孳屢試南宫竟不第以太宜人老謁選吏部授太和
知縣迎母就養知縣七年太和大治為諸邑最都院使
院使奏書旌之章凡五上省平章行御史臺諸司下檄
奬之者三十二于是拙庵翁贈奉議大夫楊太宜人亦
獲封嘉靖乙酉轉開封府判捕盜不朞年地方寧謐院
使又旌之丁亥陞順慶府同知起程日汴父老遮道拜
送抵順慶適廣安賊勢猖獗殺官吏攻城甚急公領民
兵直抵廣安圍乃解蜀榖不熟而廣安饑尤甚死散者
甚衆公夙夜圖賑救之策頼以活者千計民乏種及牛
具公告于當道給種買牛而荒蕪闢矣府素苦水城屢
崩民且歲苦修役院使者召公圖之乃開渠西山以泄
水而患息院使大加稱重命立石紀其功委署涪州小
河一帶盜賊蜂起公奉檄勦平都院使設太平宴以勞
之且上其功賞白金二十兩公念太宜人年高蜀道險
遠不能迎養懇䟽陳情終養及太宜人病公奉湯藥夜
不解衣及卒哀毁踰禮三年不越戶限服既闋且皇皇
然如新喪復除承天府公益勵清操盡心職務車駕南
巡公適署府事百責艱大夙夜奔勞至于昏斃復蘇者
幾時又改修陵寝開築城池建立觀廟添設司衛皆取
辦于府兩院使方列牘共薦而公因勞遘疾不起矣兩
院使諸司憫公廉貧卒于王事各給傳騎送抵家公生
于成化戊戌三月十五日卒于嘉靖庚子四月三十日
享年六十三歲公姿容秀整沉毅敏達強學修行衆方
以大科顯仕望之及入仕前後旌奬幾四十章而竟止
于是是固南宫失選銓曹論格也而其享年亦竟止下
夀天亦不可恃與謂之何哉
提督操江南京後軍都督府都督僉事陳公墓
表
正德甲戌余以按察僉事巡兩浙公正位浙閫盖始識
公别公二十年而公卒又十五年余參贊南京機務公
孫府學生應龍來問表盖公治命也公謹重周詳内機
智而外温醇與人交夷險通塞不易其初盖士大夫多
好公而公亦聲稱籍甚官至樞府榮封三世云公諱璠
字汝玉號思古浙江湖州府安吉之荆溪鄉人高祖諱
興洪武初實授百戶没于陣曾祖諱翼盖白溝功陞都
督同知祖諱文襲金吾右衛指揮同知改温州衛正統
間盖平鄧寇功陞浙江都司都指揮僉事父諱綱襲指
揮同知貌偉才達人謂可繼白溝之爵乃年強仕即殞
殁成化丁未公嗣職年甫十七也掌衛事盖十八年而
温衛稱振舉弘治甲子以都指揮體統行事總浙江糧
運乙丑武皇繼統推恩授署都指揮僉事丁卯總理屯
局庚午揚州等處備倭寇衛有缺官俸鈔及歲入餘利
向涖事者盖多入私家公盡籍為公費又查革冒濫軍
糧歲計盖四千八百餘石壬申流賊猖獗公為統帥時
武弁多濫及無告者為功次有邏卒誤獲防守卒六人
喜報公立辯釋之癸酉推浙江都司軍政掌印丁丑實
授都指揮僉事盖錄孝豐湯毛九功己卯充參將協同
漕運尋有宸濠之變奉勅符旗牌關防不妨運事鎮蘇
松常鎮四府地方公既受命查革冗濫歲省軍儲盖萬
五百餘石復查局不事事者當之罪初公領部檄調集
兵馬聽候迎駕及是宸濠就擒上受賀班師大燕公與
焉有文幣白金牌花之賜太倉鎮海嘉興三衛軍餘四
百名貼守金山衛蔡廟港崇明所軍人五百名防守潭
子港皆支行糧然潭子港已坍入江軍猶影射支糧蔡
廟港附近衛城公皆議革罷每歲省糧盖三千五百四
十石嘉靖壬午推南京大教場坐營丁亥改團營果敢
營坐營尋奉勅充參將通州駐劄驗給官銀兼修河道
省車脚餘銀盖二十四萬有竒解戶部發太倉收貯陞
俸一級兼賜文幣辛卯陞授署都督僉事南京後府僉
書壬辰奉勅不妨府事提督操江兼理巡捕公以江防
重務舊無符驗關防不便行事䟽請允給推恩實授都
督僉事追贈祖父如其官甲午春三月公卒賜葬于永
嘉宋萬山之原祭一壇云
叔祖考武清縣知縣墓表
越惟成化之末中幸持權汪直梁昉威勢傾宇内寵貴
震朝廷公卿長跪稽首奉命唯謹頡頏振瑾雖永銳而
下不論也畿邑武清軍屯皇庒徧四境最稱難治我叔
祖美髯豐面身長玉立動止儼雅器度莊偉天官卿簡
畀而尹之時昉牧馬斯地為害百端叔祖不為應付昉
怒縛里正懸高杆以示之曰知縣豈不見此叔祖乃擒
昉頭目者亦杆而懸之曰釋里正則釋頭目矣昉不得
已釋之昉至京言叔祖不稱武清遂罷歸自是杜門不
出縣尹以禮致之不能子堂叔繼宗適應里正役尹故
苦里正以為叔祖必可致乃曰彼縣官自苦里正於我
何預焉竟不見後尹愧悔言之分守車平章平章曰尹
差矣致賢豈以威力哉率尹踵門請數次始一見示初
我先君兄子也生而孤表伯李公貞姊子也少失母叔
祖躬撫教之先君登進士貞亦中鄉試先君諱紹宗官
至按察司副使封中憲大夫贈通議大夫右副都御史
云叔祖性介直執義蹈矩動以禮檢見子姪亦具大衣
庶幾可謂幽獨無愧影衾言不妄發色不假人見世之
多文飾者則以為詐云近世評品人物類以膚敏為高
下歴觀前古興衰撥亂類非脂韋智巧之人所能堪叔
祖侃侃諤諤終於放逸夫豈有所不足哉大學謂家齊
而後國治我叔祖藏居田里成教於家我先君表伯孤
哀無告者也皆至成立今我韓氏聯翩科甲衣冠濟濟
皆我叔祖之餘也使其授之以政作人之效豈不至于
大行哉顧泯泯而没世莫得而述焉漢之張綱李膺豈
不能翊贊皇猷澤潤生民直方之不能行從古皆然也
即其所至家人威如之吉矣惟晉五允升上合豈不難
哉豈不難哉叔祖諱倫字秉彛天順七年以蔡沉書鄉
試中式云
裕菴處士曹縣紀君墓表
紀氏之先田不滿三百畆及處士之身有田三千粟萬
石金千斤曹稱大家惟紀氏處士曰吾苟富矣夫富務
施不施則人怨富務與不與則力孤富務恭不恭則衆
嫉人怨衆嫉力孤而且富禍之媒也家之索也將如富
何經曰富而禮天祐之吾將祈天焉於是積義儲以資
婚喪建瓜室以待疾病設途爨以濟行旅而懷之者多
上交官府貴人下結州閭豪傑而翼之者衆内修宗族
外禮鄉賓而愛之者溥懷多則譽發矣翼衆則勢順矣
愛溥則行達矣處士曰吾往利矣是歲也麥兩穗瓜兩
葉牛兩犢馬兩駒而財貨倍入焉於是處士曰吾修之
人而得之天矣行弗可怠也福弗可恃也乃修堰張河
葺青華開元二寺焚負劵賑窮乏捐數百緡焉壬申之
變流賊劉七入于曹圍處士不忍害惟求名馬處士弗
與或曰賊勢淫矣郡縣且不能支也君族危在旦夕奈
何惜馬哉處士曰賊干紀而命旺夫助賊殺人非仁也
資馬為亂非法也旺則焉敢賊怒焚其居君子曰吾以
處士惠人也乃知義矣處士諱旺字恭明别號裕菴山
東曹縣人也生于永樂十七年正月二十八日卒于正
德八年七月十二日享年七十四歲朝邑縣丞子年書
之石以表公墓
文林郎四川道監察御史嚴君墓表
嘉靖己酉十一月十九日君卒于京邸既歸葬越明年
十二月君弟殿試天祐請表其墓先是君抵予書曰疾
勢留連啟候緣疎予以為無藥恙耳訃聞悲嘆累日夫
造化之不齊將安問也以君所負應止于是耶嗚呼傷
哉君諱天祥字叔善號雙洲姓嚴氏吾關内馮翊之朝
邑望仙觀人也嚴氏之先唐嚴思善之後世居長眷之
西原思善初諱譔後以字行或曰唐有梓人節度使嚴
譔贓私狼籍得罪誅而節度從祖震又封馮翊郡王史
氏重思善厚德避譔嫌稱以字思善有大節善推占武
后時來周峻法思善獨尚寬平全活者甚衆來周疾之
謫交趾後稍遷至著作佐郎兼太史令官至禮部侍郎
子向為鳳翔尹今西原有思善墓祠云向曾孫諱威遷
望仙觀父諱堯黼母李孺人君生而靈異穎悟過人八
歲能熟誦大學論語即通大義邑侯部君循良吏也素
重人才見君大加竒賞厚遺之十二入縣學受學於叔
父堯黻君講習經書至忘寝食而堯黻君又俊乂士也
君盡得其學堯黻君又以渭北趙永州之賢命君從之
遊是夜永州有竒夢焉歲試兩魁諸生僉憲開州劉君
珂有精鑒得君卷曰嚴生國士也於是遠近無不推先
嚴生者本僉憲賞識之力也庚子中陜西鄉試第六刻
經義為多士程甲辰登秦鳴雷榜進士觀政刑部授絳
縣知縣期年而絳治人知向化野無盜賊案無停積獄
幾空虛有兇犯毆傷人股致死者累檢傷股人骨無他
君取二股骨察其形色長短新舊不同大訊之兇犯具
服盖吏仵受兇犯賄潛以他人枯骨易之寡母告子不
孝君廉得母與僧姦狀憐而釋之亦不治母曰子母之
際難言也撫按有疑獄輒以付君惟明克允君之治絳
也不以刑罰為威而以廉故不苛而豪猾畏不以賑費
為惠而以靖故不擾而民衆懷不以戒令為期而以信
故不勞而庶績熙而君又敏達勤慎故並其有土厥鄰
環三晉而郡縣者七十餘絳縣治行第一撫按共聞于
朝戊申徵拜四川道試監察御史明年實授未幾疾作
彌留卒遡君生于正德甲戌某月某日至卒得年三十
有六君性孝友五六歲時每遇美果食必先奉母既長
朝夕惟以承歡父母為念母病泣跪進食呼天而禱父
落一齒持之泣累日嘗因事諫父父怒以履踏其面笑
而受之父乃感悟天祐多病飲食湯藥必親嘗之學每
有所得必以語天祐居鄉謙謹重法禮鄉人愛之及為
御史遺書家人曰凡居鄉必順天理合人情毋挾勢凌
物利已損人常以天字安在眉頭行無不利矣初絳平
陽富邑君三年間俸薪外分毫無取去絳時僚屬士民
争以進饋皆不受曰取予士人之大節豈以在絳去絳
而遷其守乎昔兩漢取士以孝廉為首成周效邦君養
恬為先夷視君履居身之珍治絳之美兩無所歉云
清軒處士富平紀公墓表
公諱鶴字霄鶴號清軒言鶴唳清也世為西安富平盖
村里人没已久矣曾孫道將於嘉靖十八年十一月初
三日舉二代之喪而葬焉道予門牆士也請表其墓昔
三代盛時德藝兼用下及兩漢猶存一二廉叔度以家
僕存主孤遂舉民牧治行稱平民安頌作傳列青史名
垂千古藝何有焉近代專較文藝是故篤行之士泯没
遁世矣聞公事親孝養生送死㒺不以禮哭母終而喪
明勤父疾而傷生其處兄弟之間尤為恭友析産自取
其薄饒沃歸於兄弟撫育族孤有室成業至于捐粟以
濟歲凶煑粥以活餓殍則又行義施於鄉黨者也若公
者得不謂之篤行之士哉俾寄之百里之命即無赫奕
之聲其視世之取高科司郡邑貪黷肆賊機械巧中誘
惡傾善欺上毒下蕩然無復廉恥者遠矣然竟泯没遁
世焉公生于正統元年三月初三日卒於成化二十年
八月初四日得年四十有九配趙孺人子男一女一孫
男四曾孫男八女八玄孫男七女四公惠人也身儕於
齊民夀甫過五十人謂天道亦無知矣今觀公狀子子
孫孫繩繩衆多間有聞人孰謂天道果無知哉
堂弟縣學生韓汝聰墓表
華木千葉者多不實靈駒千里者多難牧天地有憾造
化靡齊人亦莫得而詰也痛哉吾汝聰弟多才而位弗
偶資秀而嗣弗續且不以中夀已矣嗚呼痛哉汝聰諱
邦達字汝聰陜之西安朝邑之南陽人也我韓氏本慶
陽府安化縣人宋元以來世以武貴至元中葉以金牌
萬戶鎮蒲關關今隸朝邑又數世卜壠於邑南馬坊頭
規模宏碩松栢十數種種皆百株壠外供祭田百畆吳
彦常者世佃其田取租每歲清明辦牲品餘租供族之
生員後稍稍為田隣侵而吳亦隂賣之正德中乃計見
田三十七畆與彦常姪雄為符書供租如故事初洪武
初髯祖者始罷武階為齊民亡入洛南縣家史失其名
但相傳髯祖云後念朝邑壠在焉携長子平輔祖歸朝
邑留餘子於洛南今其族亦甚繁盛云又四世至祖顯
奉政大夫刑部郎中贈通議大夫都察院右副都御史
配張淑人初封太安人繼封太宜人贈淑人旌表節婦
生伯父珏義官伯母白孺人生汝聰少穎敏美姿容先
中憲府君愛之取為子以蔡沉書補縣學廪膳生後伯
父以余兄弟四人俱登名仕版伯父八子獨汝聰乃復
取回子之初汝聰赴同州歲試伯父偶得暴疾急召汝
聰歸已易簀不能言汝聰號哭計無所出跪吮伯父喉
中痰出乃張目一視曰汝歸矣遂卒汝聰謙讓能忍納
交時豪門多長者車轍然嚴毅有智略人多畏而不敢
犯里中有争皆赴愬多不之官一判則人不敢再辭再
辭則傾財助直者必令勝白孺人之喪遠近賢傑無弗
弔送者宗人以為吾韓氏駕海之梁云生于弘治庚戌
七月十七日卒于嘉靖甲辰八月初七日享年五十四
歲先以嘉靖二十三年十一月二十五日葬于新阡縣
南西原之上因略摭其世系行實梗槩表其墓云
故蒲城雷公墓表
公既卒子介一行人既自為誌納諸幽壙矣嘉靖壬寅
介一卒孫縣學生洵溥予門牆友也將葬介一請文以
表公墓公諱太初字本仁姓雷氏世為陜之西安蒲城
人今聖天子龍飛改元誕恩公以夀官公幼淳謹以孝
恭聞讀書僅能紀家務性狷介寡合故異趨者頗不悦
而同道者則愛重之慎取與畏法義見非分之物必懼
焉若凂成化初西邊用兵官府給金購糴寬限以召商
人争趨之公獨不領金衆曰值高限遠竒貨可居也奈
何弗取公不答逾年徵糴以年之稔也倍其數且輸之
邊死從者殆百家後部糧甘肅衆以官值易市冀規厚
利公獨齎本色同行者笑其拙抵肅而兵殷用急部使
者比杖日且二三四邊一時不能貿易有司督併妻子
捶楚無完膚至破家以償一日昧爽偕同里數人適野
途中偶坐者見來疑其捕已也不暇取所携走見遺金
一袋衆競分之公獨不取且曰異哉亡金客見諸君分
金而弗顧恐有他故且非分之物得之不祥越月監司
獲盜諸分金者皆為盜指誣而被刦家又皆識其為家
金也竟無以自白斃於獄正德中縣侯劉東岡大謨以
御史謫循良尹也以公負鄉望辟為鄉飲賓不就劉親
身至其第卒亦不赴劉甚高之平生凡與鄉人論談每
以力田教子守分為先家政外則課子讀書泊然静處
而已公生于正統六年辛酉閏十一月二十六日卒于
嘉靖十三年甲午六月初四日享年九十有四子雨所
謂介一也正德甲戌舉進士為行人司副以縣令致仕
朱子曰求利未得而害已隨之惟仁義則未嘗不利也
公不領糴金不貿官金不分遺金人皆嗤其愚也卒之
衆皆亡身破家而公獨安樂焉信利義之相去遠矣因
詳書以表公墓為世之貪利而不思害者之鑑云
贈文林郎河津縣知縣逸恬樊公墓表
公歿且二十有六年矣子得仁以監察御史擢四川行
省參知政事將表其墓以文問予予觀樊氏世德知樊
氏之必興也予迨交公公精神秀爽資性聰敏心意豁
如也田園廬室苟合苟完不戚戚以求美不妬勝不曲
徇苟志同情適暢飲終日若遺棄生事者得仁則剛毅
而通達浚明而仁厚久要不忘有古人風尹河津按直
隸民懷士頌聲望卓然故觀公則知今日有得仁觀得
仁則知樊氏之大將不止今日矣公諱勛字功甫號逸
恬馮翊朝邑之北石村人也以得仁為河津時贈文林
郎河津縣知縣父清齋公為榮縣典史時川蜀盜起清
齋公部餉松茂病甚公代領卒事為諸郡邑先榮尹下
堂迎勞上官以詩對旌之會清齋公入覲至湯隂寒病
不汗公解衣温抱如是三日猶不汗且不食夜夢老翁
曰是病得艾愈乃迎艾醫分痛炙病果愈其事母嚴王
楊繼母望仙楊皆以孝聞公雖不卒學然曉識大義初
成化乙巳歲大饑清齋公欲公以例入監公辭曰一子
侍養典章也以才自貴顯者尚乞歸况以粟易官為邪
且迎伯父義及諸從兄弟就食於榮又樊朗者伯父遺
腹子也清齋公撫至成立畀之婚室田業公亦體父志
友愛之冬月鄉人有寒者公解衣衣之其人請計值後
償公曰勛賣衣者邪配楊孺人亦以得仁官封云
四川瀘州吏目屈君墓表
君諱泰字道隆姓屈氏本楚公族也漢高帝徙齊楚豪
傑於關中遂為華隂人世居義合里祖諱韶縣學生入
太學祭酒司馬公詢合六舘試之每魁多士謁選吏部
授山西隰州同知有仁政祖妣李孺人考諱弘仁以君
兄都御史西溪先生官刑部時封員外郎天性淳雅言
行不苟曰朱子我師也吾大者弗能乃弗能遵小學耶
楷書遒勁類歐陽詢仗義輕財愛人謙已鄉人式焉妣
李宜人亦以西溪先生贈君生八月而李宜人卒育于
李孺人同知公既守廉不苟取比謝事歸又適成化乙
巳之荒西溪先生已為學生君力田供養父兄弗暇業
儒稍裕則長矣就吏一考嘆曰吾家世以儒而吾以胥
史何為者哉不赴調縣尹謁同知公勸之進後授河南
永城縣典史署縣事時西溪先生督撫淮揚縣里正懼
君依勢為威多歛銀麥餽之君皆叱却正旦各里循故
事具白金為節儀弗容進一人偽言參禀入于堂擲金
於地疾馳去君追還付之流賊猖獗撫司發銀千兩為
軍需君與暢進吏者方易其半賊至城陷盡焚之吏謀
曰既焚無稽餘銀五百若通纂入完案誰則知之君厲
色曰國家多艱又因以為利即子孫乞於市亦不為此
縣有國戚二張素横遠近趨媚君獨弗禮家衆大不平
欲辱之一人曰渠西人素剛安肯甘受則損威多事矣
幸庵彭公總制河南知君檄供事軍門屢獲功賞總制
凱還論功奏陞四川瀘州吏目欽賞白金縀疋羊酒瀘
蜀大郡也憲司治焉民俗好訟憲司有難决事輒下君
後巡撫大臣行瀘税多欠下君典徵事民素畏君皆完
大桀某收侵數千石君廉實某懼懷二百金求免君不
聽竟置於理時營建宫室採大木千餘章巡撫及採木
司空選能幹官解木君與焉水手解戶千餘人往返日
費總萬餘咸君主支無纖毫不明瀘之分界居民倚兩
郡影射尤習刁悍官亦弗能禁君嘗&KR0681;槐牙鎮鎮分界
處也有囂民立公側言詞悖慢問之曰富順民也究之
實瀘民百餘人持械器譟至君呈兵司治以法自是無
梗民矣庚辰春思封公年高致仕歸家居十餘年安分
自律非公事不入城郭君居官十年餘里居十年餘業
業謹篤如一日可謂難得也已公生于成化三年十一
月初四日卒于嘉靖十二年五月二十九日享年六十
有七瀘士吳子莫曰屈南衙不好士人獨與子莫善因
飲從容叩之南衙曰泰行素為士人輕動曰胥史也泰
仰之若天日及泰遊歴四方見官于郡縣者貪殘巧中
教奸詆善發財黷貨動以萬計民有一怨言立亡身破
家剥民之脂膏以媚權貴賢人君子無如我何者百計
凌之以張已威類皆士人也泰又心疑之子莫不覺擊
几長嘆曰若此者視南衙取與不苟強禦不畏也奚啻
溷厠哉君子縣學生徵請以表其墓
湖廣高竅巡檢司巡檢贈文林郎山西襄陵縣知
縣尚公墓表
正德丙子六月十八日公卒坵淺土越三十餘年嘉靖
辛亥二月二十六日公子主事君薰等葬公于縣東高
原祖塋之左朝邑韓苑洛表其墓曰北條之水有長河
西合於崑崙東分為九河九曲圜乎華夷北之水惟河
為大也南條之水有長江上連乎洞庭下會于彭蠡一
水限乎南北南之水惟江為大也人見河之大則仰思
星宿之海人見江之大則仰思岷陽之泉納漢沔受蘭
賓萬流奔趨遡流而源汪洋淜湃可知矣使河非星海
則行潦耳將朝盈而夕涸使江非岷泉則雨集耳將秋
澤而春乾安能其大若是乎傳以顯揚為孝之大者非
以其子之賢可以盖前人之過愆非以其子之貴可以
榮前人之封號潛德幽行前人冥冥之仁因是而可徵
也古之人三公奕世楊氏放雀之仁著矣九卿顯名于
氏治獄之仁著矣公雖歿矣公之嗣子若蘭若薰若芳
聯翩仕籍而薰以進士為部屬芳以鄉舉為縣令二君
才名濟濟異日崇階大拜未可量也非公隂德之隆何
以致是夫隂者人不得而知也若顯德著聞或以名彰
或以位貴或以禄富身積其德身受其報非隂也必蓄
德盈缶泯然無聞於終世然後不盡之福衍及後人而
前之善始著焉公位不過下士禄不過代耕名不過見
知於閭里使非二君亦曠野蕭然一荒塜耳故觀公者
當觀於崑崙九河洞庭彭蠡以遡於星宿之海岷陽之
泉可也若公居官而守官箴居鄉而篤鄉誼居家而肅
家政如状之所列人之所知者特沱潛既道灉汳支流
耳不足以盡公也易曰積善之家必有餘慶盖以子孫
之慶歸前人之善焉公諱達字伯通姓尚氏關内西安
之武功人以掾士授山東青州府永阜倉大使改授義
河馬房草厰大使改授湖廣高竅鎮巡檢司巡檢以薰
襄陵縣知縣三年考績贈公如其官生于正統乙丑六
月初五日卒于正德丙子七月十八日享年七十二歲
云
大中大夫陜西布政司右參政北澗王公
墓表
公道富而施不既職舉而位不究行脩而人不知中遭
毁阻放逸没世寒泉弗汲君子心惻焉於是尚書韓苑
洛表其墓曰夫登山者不必至其巔但峯巒翠抱有花
有竹有松有栢可息可亭即勝地也涉泉者不必至其
源但瀦匯清深有荷有菱有蝦有魚可舟可釣即佳境
也登仕版者位無崇卑克宅為賢職無小大就列為稱
公始稽鈔關繼監兊運會計稱當習蠱盡剔督理邊餉
出納惟允芻糧充足三軍感悅當其時節鎮大臣至與
之商確邊機謀議撫政而元戎參佐莫不稱嘆敬服其
浚明亮采溢於常職之外又如此此其主事員外郎中
舉職于部屬者也自郎中進參議分守關西開司平凉
平凉多宗室且驕横淩轢官府侵虐小民公均禄糧以
治其本根刑撥置以翦其羽翼姻眷比附者連坐以法
由是豪強歛跡官民不擾胡店有劇寇大肆劫掠公擒
其渠魁釋其脅從地方以寧撫臣上其事天子嘉其功
金幣羊酒均錫焉由參議進副使振揚風紀一道澄清
乃承祖母之重繼接祖父之喪哭奠殯窆必誠必信虞
祔祥禫一遵古禮起復河南尋進參政整理驛傳關内
稱平而公罷歸矣此其歴藩臬而舉職于外臺者也使
其進節鎮陟卿相則其贊襄陳力豈不如今日哉彼負
重而棟撓實美而鼎折一䌇之外失足則隕百泓之中
逼視則陷又惡用登蓮華之峯問崑崙之西哉夫鈔關
監兊皆貨利之所藩參臬副皆顯要之官至於大同邊
郎羡餘每巨萬而開中招買之利動輒不貲公始終冰
玉自持無毫髮誣染又常以士廉女㓗一虧終玷訓其
諸弟姪則其自處可知矣而當道以簠簋不飾論罷公
官夫瓠巴鼓瑟至感流魚奏之王門誰為之聽故卞氏
之璧徒抱泣于中野而已士之見知古今為難人不知
公豈足異哉雖然方田王公之状南澗楊公之誌歴歴
可述漁石唐公謂之中流砥柱異時觀風者采之布之
天下傳之後世孰謂人果不知公哉昔貞晦先生没世
而名不稱唐儒申之曰天至高而卑聽鬼神至幽而明
聽天知之鬼神知之何謂名不稱哉嘗聞之水深而波
易動木高而風易搖方田謂公方正自持不習諂媚是
故有以招之矣然合抱之良蛟龍之生胡損焉公姓王
氏諱納言字允忠號北澗山東淄川人正德丁丑進士
孤時思時鍚登之石
文林郎長夀縣知縣贈承德郎工部虞衡清吏司
主事趙先生墓表
先生卒且三十餘年矣嘉靖壬子子永州太守渭北公
粤若稽古撰述懿行請吾友四川行省少平章渭野樊
子為之状參贊尚書苑洛韓子童時習知先生素履状
又實錄也于是表其墓曰士君子胸懷脫落而無所閉
藏資性淳懿而恥為機械制行坦夷而不為隠怪此居
身昌後之道希賢進德之基也今觀樊平章所述亹亹
千餘言凡先生生而家士而庠出而官處而鄉平考無
遺大率若此所謂脫落淳懿坦夷者皆先生之所長閉
藏機械隠怪皆先生之所恥也世固有雄才宏略談笑
以揮天下之事而胷藏險陂又其有高視闊步問學自
修托跡于孔孟而内實荏汚人見其飾功揚名登榮陟
顯或者峻視于先生而不知皆先生之罪人也先生以
是而孝于親以是而友于兄弟以是而尊賢取友以是
而敦本崇質立教于延津以是而省刑薄歛敷治于長
夀以是而周貧濟急敦睦于鄉閭是故父母安之兄弟
友之朋友與之學日光大教日弘敷民日感懷鄉閭敬
而慕之矣以先生之實則雖有服大僚可也乃位不過
郎官名不過鄉士人謂善無徵也而渭北公通達明敏
強學飭躬服先生之教益弘其業登名鄉試賜第黃甲
官部屬終郡守宦跡所至卓有令聞而先生以渭北公
官工部時贈承德郎虞衡清吏司主事然後士君子之
報始伸而先生之心慰矣先生諱龍字虞臣己酉鄉試
中式授河南延津縣教諭陞四川長夀縣知縣配仇安
人渭北公諱儒字席珍號渭北云
苑洛集卷七
