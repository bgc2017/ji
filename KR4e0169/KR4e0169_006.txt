苑洛集卷六
明韓邦奇撰
叔祖考朴菴府君暨叔祖妣陳孺人合葬墓誌
銘
惟我韓氏世揚武烈肇基有宋邁迹先元鎮于蒲關封
兹朝邑至于髯祖志違膚敏守東陵之節樂首陽之薇
始罷武階齊于編戶我先祖平輔府君不違光德得春
府君乃構肯堂惟我高祖府君恭克類惟肖不隕厥問
惟我曾祖府君整聿將厥家用宏兹賁曾祖生五子長
我伯祖考府君希孟次我祖考奉政大夫府君顯次我
叔祖考武清令府君倫次即我叔祖考朴菴府君次我
叔祖考府君俞朴菴府君靈俊越人芝玉是粹我曾祖
曰都惟家之慶命之曰英字以世傑爰擇名族卜于媒
氏媒氏曰都惟陳孺人其德恒一乃召六禮敬戒歸焉乃
弗弔天毒降災中遭家變我祖考府君方踰弱冠奄
忽捐殞我先君中憲府君紹宗晬未及周呱呱而泣而
我曾祖乃復倦勤于家集諸祖考分授以事曰希孟汝
綽而惠其司吾出納庶不召讐敵于鄉倫汝敏而秀其
勤于學庶光吾宗英汝謀而紀其行貨于商庶將苟美
俞汝勤而茂其視我田疇庶有京積怡如威如庭無間
言故我先君雍容力學臻于大成諸祖考擁翊之功于
兹宏矣惟我朴菴府君玉立長身沉毅善智既奉我曾
祖之命遠服賈酌財費修宗族之恩廣鄉閭之義外禮
賓親交納當世貴人而吾韓氏益以大矣又嘗先身解
阨士之難煑穀活殍人之饑返枉判之田誅不義之僕
望廬息爭者之訟迎門多長者之車而我朴菴府君令
聞廣譽蓋于一鄉矣惟我陳叔祖妣貞柔淑慧婦道是
修妯娌說其恭則孝可知矣臣妾感其惠則慈可知矣
我朴菴府君行聞既成則其内助可知矣易曰男正乎
外女正乎内吾韓氏之興不有由哉子男一續宗娶仇
氏繼孟氏女四長適謝誾次適仇便次適白儒次適賈
宗學孫男六邦憲縣學生娶許氏邦忠國子生娶王氏
邦樹承差娶趙氏仇所出邦召生員邦望邦本尚幼孟
所出曾孫邦憲男一仲讓生員聘李氏女二采蘋字生
員樊藻采繁邦忠男仲謙聘樊氏仲講聘程氏仲誦聘
孟氏女二采蓮采芃朴菴府君生于正統庚申正月二
十日卒于嘉靖二年九月二十一日壽八十有四陳叔
祖妣生于正統己未四月二十五日卒于嘉靖四年七
月二十五日壽八十有七銘曰維嘉靖乙酉十二月有
六日我叔祖考妣往即幽堂阡于垣中域彼四方裁肪
切玉佳氣鬱蒼惟吾叔祖考妣之德吾族其將永昌
西河散人墓誌銘
西河散人郭守道自號也散人者散散之人八極之表
漈落之淵舉萬物莫得而拘焉乾坤不得覆載我日月
不得照燭我雨露不得霑濡我四時不得寒燠我隂陽
五行不得化育我究其本真歸諸大源莫容莫破莫得
而名焉又其次爵祿不能維繫我貨利不能引誘我功
名不能羈絆我寵遇横逆不能感激我若千仞之鳳萬
里之鵬飛翔扶搖于天衢之外人孰得而攀之散之義
大矣守道自號也何居考其言論幾于窺次散之意乎
守道天資異越胷襟脱落觀其外循循乎若無懷氏葛
天氏之民也叩其中其莊南華列玄洞之儔歟郭氏關
之大族祖父以來中衰矣守道裕然自適若無不足者
既老猶不長尺寸初里人以守道之能能大郭氏者勸
之營産業為妻子計守道曰法聞之斯世羈棲之宅也
夫婦偶合之情也兒女邂逅之恩也吾身性真之主也
夫羈棲者至暫也性真者至重也偶合之情邂逅之恩
至輕也夫營全於至暫之寓者愚戕至重以趨至輕者
惑法弗能智亦安敢愚法弗能哲亦安敢惑法不敢愚
且惑故不敢勞勞然以傷吾真也有詈守道於市者若
罔聞知人或為之怒曰郭守道何有於豎子耶顧為之
辱於市守道曰人之所爭者勝也彼詈吾吾固勝矣今
夫人於羣衆之中曰某德之表也則將欣然而悦之矣
某德之棄也則將忿然而怒之矣彼無故而詈吾於市
彼德之亡衆所耳目也彼固自詈而頌吾德矣焉用較
有司兩舉鄉飲皆不就或謂之曰鄉飲禮法之所在也
深衣幅巾所以示成德也斯固榮名之所在而鄉里之
所崇矣守道曰誠若此異乎吾之撰夫禮法者性之縲
絏也巾服者身之桎梏也榮名者人之䧟穽也若之何
而被縲絏荷桎梏自蹈於䧟穽之中歟初張居士王伯
利者關之善士也中興王氏公納交而崇讓之長老或
謂守道曰郭氏子何崇二氏之深也無乃羡其能而見
其有乎守道曰然顧法無所利也夫矜不能而妒勝已
避已嫌而遠善人常情也惟有度者能無妒能不避也
法焉有度心寔好之矣一日與鄉老泛舟而觴一叟澘
然泣下守道亦泣焉守道曰吾叟何悲也叟曰吾傷夫
流水之無盡吾生之易窮也吾始成童吾祖父携吾舟
於斯固若是之湯湯也吾壯而客於江湖之外幾往而
幾歸固若是之湯湯也古今之代謝生死之相繼吾如
水何哉守道曰叟過矣夫往者過來者續叟見水之無
盡也然過者過矣過者未嘗續也焉用悲叟曰子亦何
悲也守道曰吾見叟之悲而悲之又以見物我之同情
矣水與吾固一體也又何羡於彼乎正德丁丑十二月
十一日守道疾革呼諸子曰生寄也死歸也如久客於
外而得返鄉園樂莫大焉諸子可勿深哀遂卒年八十
三守道諱子法守道其字也吾朝邑大慶關人配張氏
子男二長侃起家幾萬金秦府典膳關雖幾千家莫侃
並焉娶趙氏繼娶張氏次爵克佐侃守業娶王氏女一
適李倫先卒孫男五孫女七侃之子希孟娶潘氏希閔
聘張氏一適商人樊會一適商人王廷祿一適庠生韓
邦達一適商人楊鼎爵之子希曾娶衞氏希冉聘王氏
希顔未聘一適秦府典膳姚本源一適商人何騰一幼
未字銘曰守道又有言曰地無撮勺之土天無呼吸之
氣江河巍巍而高泰華滔滔而逝晝昏昏而夜昭昭象
兩翼而鶴兩齒茫茫宇宙孰生孰死載觀斯言亦散之
旨
茂才趙生仲禮墓誌銘
嗚呼痛哉吾仲禮萬人之傑也今遽已矣夫死生修短
常理也吾不傷之吾傷夫其志也仲禮不知余之不肖
也謂行已之學治平之業在兹矣篤信而深依之探其
志蓋欲凌跨董賈比迹關閩奮乎百世之下也廼竟不
售嗚呼痛哉仲禮諱天秩字仲禮世為吾朝邑泊子村
人父世榮亦從余學母馬孺人仲禮生而靈異幼而端
楷里之士夫父老每曰趙氏兒行不左右顧惟以目視
鼻未嘗見與人交一言其族祖省試子春謂其天生道
學不假修習書一過目記憶不忘博通五經子史諸大
家文章而周易尚書兩經能為舉子業尤精易占六歲
時世榮遣其兄天叙就師仲禮亦欲往世榮不許乃終
日不食世榮從遣之每誦讀雖暑夜世榮已起將農穫
而燈猶未熄每奪其燈令寢焉年十五余歸自晉陽仲
禮請從遊世榮以其幼恐無受教之地乃涕泣固請來
學時於周易已精且熟余以春秋以來論式示之數日
後課一題即單襄公論陳亡體也甚奇之自是學愈勤
無故足不越閾不妄與人談立曰光隂可惜也庚子治
尚書纔五十日而亦精且熟余乃言之太守兄及紫陽
諸弟召令誦說終始不訛一字試以義若老於尚書者
共驚以為神乃謀以族孫女妻之癸卯春鳳泉王公歲
試即以尚書魁多士余每語諸生古人建立事功多在
少年知孫策殁時纔二十七他日再言之仲禮曰所遭
之不同也使天秩當其際豈肯令孫權保有江東哉余
嘆曰此武侯志也是歲秋闈不第歸途次感疾抵家三
月而卒仲禮静淵沉毅人莫窺其際余未見漢黃叔度
當亦不過是也而竟以夭殁嗚呼惜哉痛哉仲禮生于
嘉靖甲申十月十九日卯時卒于嘉靖癸卯十一月二
十九日未時年纔二十耳事天叙友愛特重天叙亦以
奇童竝名先卒無子仲禮奉嘗焉初馬孺人數夢兩紫
龍入室即飛去二子生生而皆夭此其徵也配韓氏無
子以堂兄天祐子光業嗣銘曰余嘗觀關中形勝西自
崑崙發脉落於三輔長河自西北而南華嶽諸山自西
而東會於潼關水口纔丈餘耳關鎻之密結構之巧天
下莫並也京兆扶風漢唐來名賢相望而朝邑又氣止
之地顧少聞焉意謂必有建功立德之賢待時特起及
見吾仲禮謂文武之器將相之業在是矣乃又少折豈
渭洛二水界破天心邪且三水皆崩走不常故氣之聚
也則賢才生其散也則隨之而殁如吾五泉大夫靈陂
雷子往往皆然可恨哉嗟吁乎紫龍飛兮何日歸兮吾無
淚可揮兮
傅太宜人墓誌銘
太宜人卒子武庫大夫學禮余同鄉友也往吊焉學禮
衰麻哀泣稽顙請銘初武庫居諫垣弗能緣時俯仰左
遷當外補以太宜人年高將力田侍養終身焉伏里舍
已七越歲屬洪洋趙公撫陜武庫舊僚也因勸駕而武
庫有難色太宜人覺之曰吾兒之不出以我故邪我尚
徤能隨汝養武庫奉命服官政比遷武庫郎中而太宜
人日思少女武庫急欲告歸而繫籍于公不得遂時相
知者又以武庫資當叙遷可便道侍歸武庫朝夕以是
慰太宜人太宜人亦雅欲見武庫遷也時吏部方擬武
庫補方面而選司以武庫内艱員缺告乃相與歎惜云太
宜人姓王氏陜西慶陽之真寧著姓清江提舉司提舉
公諱道之女贈奉政大夫兵部武庫司郎中傑公之配
也聰惠貞静甫八歲授以内訓諸篇輙領悟提舉公特
愛之提舉公官清江時翁諱得才以將仕階官南都贈
公隨侍豪俊有遠志遂合二家之好云贈公既大度不
事家人生業而又廪于庠肆力于學太宜人濟以勤儉
故家不告匱及贈公擯于提學益養浩頥真超然自得
有遺世之志凡家政小大咸太宜人綜理姑李孺人臥
病十餘年侍奉周旋順適無方孺人忘其苦云將仕公
李孺人相繼殁襄事皆倚辦太宜人故當時人稱贈公
之行飄然若忘機者本太宜人内助之德也初武庫幼
時贈公謂太宜人曰是兒性格難馴與其過懲而傷莫
若預導之教乃命出就外傅入則太宜人示之以禮夜
則口授以句讀又親札影本以課倣書武庫君學既通
乃脱簮珥為束修以就明師及武庫中式鄉試登進士
入仕籍而太宜人又善節理生事家稍裕即留意於周
貧濟急云女工中饋事事精鑿尤謹内外非至親未嘗
接面自為父為母為姑未嘗一日或怠贈公既捐館舍
武庫勸其勿親家政頥養天年惟女工則未嘗暫衰曰
我有所事事則心安而樂不以為勞也太宜人生於成
化十二年八月二十二日卒於嘉靖二十五年八月二
十一日享年七十有一子男一即武庫娶黃氏贈宜人
繼駱氏孫男一女四武庫扶柩歸將安葬於贈公之原
銘曰母以成子為慈非煦煦吁吁之謂也太宜人於武
庫也始教之學終命之仕而武庫生得榮祿養病得侍
湯藥沒得奉治命可謂孝矣皆太宜人成之若其他内
則懿行固女德之恒也維嘉靖丙午朔吉武庫奉太宜
人之柩歸於慶之陽爰啓贈公之壙乃窆而藏鬱草茂
林有崇其崗玄垂朱翔長發其祥
南京刑科給事中首山史公墓誌銘
首山子道豐而位儉體達而用阻志士至今心惻昔首
山子官南都居諫垣也竭節致忠伸志就列侃侃然彈
射勿畏高明巧中者指宗室傷之而首山子罷蓋正德
中也比及天日既朗心跡已白而首山子病天下知首
山子者日望其愈而興者衆矣乃留連二十餘年而竟
不起天於首山子何饒於賦而靳於施邪嗚呼賈生屈
于長沙仲淹老于河汾從古則然哉公姓史氏諱魯字
宗道號首山子山西平陽蒲之大族也曾祖諱仲謙祖
諱全義官考諱臣南陽府經歴封給事中妣馮氏封孺
人公幼聰悟初授書讀聲朗朗即通曉大義顧莊雅不
同羣兒好學不倦雖暑夜且就燈火學既成章而尤精
舉子業弘治戊午以尚書魁鄉多士入太學祭酒方石
謝公校六館士而公為監元曰與監元者性理之學也
正德戊辰登進士授鎮江府推官時羣閹擅政上下交
征吏治多苟且公治其尤者數人而一郡肅清江東訟
者皆願之公曰史青天也然又決久冤之獄而人祀其
惠寢懷金之謝而衆服其廉裂大宰之刺而人莫干
以私三年而政成頌興當道交章論薦之曰循良吏也乃
擢給事中比當權瑾之後言路久塞公乃以諫議為己
任彈射皆當世貴人蓋自吏部尚書而下二十餘人既
而又劾參贊司馬及守備太監曰表裏擅權淫朋也寧
藩宸濠逆節已萌人皆知之然濠權術巧中嬰之者奇
禍立至又以離間典重在省在廷無敢言者公乃首發
其奸曰濠必為變無疑也又上疏請省國用以節民財
蓋前後二十餘章劉駕部讀之曰此切當世之務俊傑
之見也會師臣不合於幸寧寧嗾稔奸枉狀訐師臣守
備太監素善稔奸因簒公名于狀曰給事中師臣門下
士也遂罷歸公素敦孝友事封公孺人終身仁若孺人
卒卧地枕塊感疾風濕痿痺幾傷生處其弟知縣君周
情同憂喜人以為難乃又艱關脱封公之難南都極迎
養之懽生則構堂而奉沒則建祠而祀嘗誨諸子曰孝
弟者仁之本也未嘗刻意為詩文然自典則爾雅絶腐
脱俗所著有首山集曰學務自得文藝末也為人坦夷
平易弘人之度素優終身未嘗與人有睚眦絶口不言
人短不較人惡高知州瀹貪狠悖德尋常視公及事敗
士民盡欲害之圜圍其第公問遺如常瀹祈曰知州罪
則滔天矣奈妻子何惟仁人是望公允其託圖全歸之
或以為過厚曰犯而不校學者所當師也與人恭雖卑
賤亦為抗禮曰均是人也初公既里居閉門掃軌不事
請謁惟與諸生商確義理校勘古今為物我進修之圖
公素不營産業凡俸薪又不入私室歲少歉妻子不免
饑寒或鬻田圃具粗糲充腸而已然未嘗有所怨故蒲
人曰貞庵之後惟公一人貞庵者蒲産楊少參也清介
慎取與蒲人重之君子曰首山子可謂安貧樂道者也
公生於成化癸巳八月二十七日卒于嘉靖己亥五月
二十七日享年六十七歲配王氏封孺人先公卒繼吳
氏齊氏子男四長資治州學生先卒娶李氏資教鄉進
士娶馮氏繼姬氏次資化州學生娶李氏資世聘王氏
女六長適王尚忠次適王元從次適庠生楊鏞次適庠
生傅弘烈次適范學誥次字許敬孫男五女六曾孫女
一資教等將以庚子十二月二十五日與王孺人合葬
於東原程胡莊之兆資教持狀來問銘銘曰經有之天
道福善禍淫首山給舍國士也當其給舍時彈射無所
顧忌可謂忠且直矣窮其藴抱豈歉於古之經世君子
哉乃未及五十而病病二十年而没位不過郎官福不
繼於廪祿天果不可諶與首山之子粹美宏碩有首山
風殆將興乎經有之積善餘慶天之福首山其慶在嗣
邪然則首山未為不伸也首山之陽青青者薇有斐美
人終以之歸高原膴膴隴佳者庚巍巍馬鬛上有薇生
張雲霄墓誌銘
正德己卯四月三日雲霄以瘡卒年五十一卒之一日
弔者千人焉哭皆盡哀出皆嘆息皆謂雲霄善士也其
疾若斯其年若斯人又烏用為善哉嗚呼其為人可知
矣雲霄諱鳳字雲霄世為朝邑大慶關人自祖父來
以貲雄于關皆素食修讓好施樂德鄉里稱積善之家
必與張氏云父貞齋諱質配郭氏繼配辛氏許氏俱先
貞齋卒郭氏生雲霄張氏至貞齋尤克光大其世弘治
乙丑貞齋卒張氏燬於盗貲産幾盡焚殁者數人雲霄
早年倜儻任放不事家人生業貞齋既殁又遭家中衰
内乏兄弟外鮮宗親乃痛自刻厲盡反舊好不數年家
至幾萬金於是睦鄉黨禮親友交納達官貴人張氏又
大振云雲霄性温雅終身未嘗與人競人見者皆愛重
之配禇氏先雲霄卒繼配劉氏子男二梧娶蕭氏栢尚
幼女二一聘韓仲祥一聘王義皆劉所生也雲霄疾為
左撘肩瘡百餘孔狀如蜂絡治法宜托裏表外清火散
毒乃不三日醫顧針破之令兩人力擁瘡鮮血迸出腫
應手而起瘡遂大發勢固已危迫又一醫連用牽牛巴
豆諸劑利數日而血氣大憊瘡遂内潰不可為矣蓋二
醫者本市井游惰素不通方脉偶隨方外士得一二偏
方鄉里小疾幸得效彼遂自以為能而至此也先是三
月十日雲霄來會時尚無恙余告之曰觀雲霄之色惘
而怠枯而鮮華疾將作矣歸且慎之雲霄謂隂上舍曰
我尚善飯韓公謂何既而復曰往年韓公謂郭景華景
華病月餘今又謂我我其殆哉居五日而疾作又十餘
日遂至大故使雲霄因余言即藥於未病既發即求良
醫付之遽至此哉可哀也已故因誌雲霄並書此以為
謹疾而命醫者之戒書曰天降威罔非惟酒究其極莫
非命也夫梧將以是月二十二日葬雲霄於關之西原
來問銘銘曰張氏世善之家也雲霄善士也而所遭若
此人所憾於天地固如此邪或曰季世之天災祥固難
諶矣非邪是邪伯道無後諸曹皆賢幽遠難知有憾也
天惟此令名千載有傳
處士一菴尚公暨配郭孺人王孺人合葬墓
誌銘
公卒子道余門墻友也捧同邑趙殿試九經狀來問銘
公諱秉彛字天性姓尚氏别號一菴山西平陽府夏縣
師村里人也曾祖考諱達祖考諱宣父諱釗母孫孺人
公幼即敦朴不為欺誑及長見尚氏中衰也嗣爾股肱
幹蠱用譽家以大饒曰不理其家非孝也人而不孝非
子也弗孝弗子吾懼之矣吾自食其力豈望而罔之者
哉公又以興家莫大於教子命道習舉子業督責之嚴
奬掖之愛恩慈義方兩盡之正德丁丑謂道曰爾裒然
儒華之中而弗能秀也而又弗克於農也其將若之何
吾聞苑洛子者授生徒於河西爾往從之苑洛子為蔡
沈尚書傳義二十卷俾道誦習焉嘉靖丙申遇例冠帶
復其家一人有司舉鄉飲固辭不就曰冠帶恩詔也以
夀吾年八十吾安焉鄉飲大典也以德吾何以堪之壽
而靡德古謂之辱不亦羞典矣乎人益與其質公年九
十殿試往候之至其家僮僕訢訢子姓肅肅公雙目炯
然辭氣雍雍步不用杖坐不傾欹雅若儒適若僊殿試
曰斯翁也非中畜而外發者乎春秋名卿賢大夫視其
國君諸侯容貌辭氣吉凶卒不爽即公容止公之福壽命
定於天者固多而德將於人者不可誣也公雖敦本不
求人知闇然日章自莫能掩云公生於天順二年正月
十二日卒於嘉靖二十八年十月初七日享年九十三
歲配郭孺人先公卒無出繼配王孺人閒閒静女克慎
中饋事翁姑處妯娌教子婦撫僮僕上下無間言也生
於天順八年五月初十日卒於嘉靖二十八年十二月
十八日享年八十六歲夫婦皆享高壽偕老同年而卒
亦世之鮮見者也子男一即道以尚書應貢入國學娶
田氏繼娶韓氏繼娶鄭氏女二長適觧輔次適韓哲孫
男三長惟勤業農娶盧氏次惟肖業儒娶盧氏次惟馨
幼女三曾孫男一篤女二道將以是年十一月十三日
合葬公及郭孺人王孺人於村北新阡之兆銘曰内有
善外日彰生有善没則揚公雖闇然有銘章夫婦壽同
年亡埋玉處鬱葱蒼垣裁平取公幽堂
監察御史楊公墓誌銘
公諱本深字季淵號西村陜之延安膚施縣人也楊氏
之先本廬州府人曾祖順隨高伯祖武德將軍旺戍關
中為西安官籍後順游延安覽山川壯偉愛之徙膚施
祖春父威蜀府教授贈奉政大夫南京戶部郎中母白
氏贈宜人以公兄本源貴也公七歲入小學弱冠充府
學生有文名癸酉以書經魁鄉薦試南宮聞贈公之變
奔喪歸未幾宜人繼卒公自贈公宜人始卒及虞祔祥
禫皆以禮每南宮不第輙闔戶讀書曰人事未盡也足
不履市肆公門乃竟弗第曰命矣乎癸巳謁選吏部授
湖廣荆州府推官苦節砥行淡泊無異儒生凡訟至庭
數言即允兩造俱服然後平反數四恐懦者不得盡其
情也石首奸民佐貪令肆虐歲復饑饉民囂然不寧公
往署邑事撫賑之捕奸民抵法四境寧肅後新令至歸
民遮道泣留一邑傾動時土夷叛兵備鄭君氣命公往
撫至則召其酋長宣布朝廷威德諭以順逆禍福羣夷
聽命他如釋陳顯華之枉破王允節之奸士民至今誦
說嘉靖戊戌考績北上屬官贐餽者不閱封却之太守
李公笑謂公曰楊公畏四知耶故荆人數清白吏謂鮮
與公為儷者己亥擢貴州道監察御史庚子奉命巡視
京通倉儲去奸剔蠧夙弊頓革凡運領不法者論治之
辛丑敵大犯山西公條陳設伏禦敵方略乃論劾總撫
大臣毁櫃之罪上嘉納之是歲巡按山東見東人勞瘁
不忍峻治雖憲體甚嚴每以慈惠行之故所歴郡縣民
皆安堵不擾若無顯貴人臨者惟貪吏則不少假借也
壬寅得敵諜者云賊欲掠臨清臨清天下水陸之衝財
貨所聚也乃與都御史曾公會議築羅城是役也有生
人之道民亦子來不日即工事聞命銓部候擢京寺仍
有白金文幣之錫甲辰再按畿輔是秋敵犯紫荆公會
撫鎮請命調軍分布關要敵掠完縣而去乙巳刷卷京
畿道蓋御史之極選也非資深望重不得與乃丙午四
月二十四日庚戌無疾正衣冠危坐而逝公友愛誠朴
季弟本潔孤弱撫育成立本潔又卒遺孤甫七歲復撫
育之愈於已子姊適董氏夫亡家貧二子飄泊迎之任
奉養焉自生員至末世廉潔自持取與不苟世俗紛華
亦無所好訾笑言動必慎矩度宴居獨處如對賓客凡
接人待物退焉謙抑居官所至問民疾苦不設方畛若
和樂易與者然持法嚴肅人不可犯云銓部將錄公功
而超遷之而公逝矣公生於成化丁未三月二十六日
距卒享年六十歲配甄氏贈孺人繼配忽氏太守忠之
長女封孺人子男二長吉府庠生粹美可成立娶劉氏
次兆府庠生娶劉氏女三長字岳某次字恩生馬某次
字艾某孫男一女二尚幼吉奉公之柩歸里將卜日以
葬以公友兵部郎中傅君狀來問銘銘曰惟士之廉以
端百行惟官之廉以立百政抑抑監察冰玉自持爾吏
一貪百惡從之一夫横行萬民何罪非故爾言實妨我
惠行憲之風佐府之仁威德時出庶幾斯人
大梁驛驛丞張君墓誌銘
君諱繼宗字述之姓張氏華隂大員里人祖微以詩經
中鄉試授山西興縣儒學訓導封奉政大夫工部都水
司郎中祖母陳氏贈宜人父壽剛稜善執彊直不隨以
禮記中鄉試初太原為晉故地秦郡縣天下公子王孫
皆為編戶而長吏顧其故民心忿不平其俗剛勁勇敢
好謀善傾而三晉公族又多至西漢時猶訐告至二千
石太原屬邑固皆難治而榆次悍訐特甚其人任俠使
氣好勝恥屈長吏稍不平即羣聚而排之有䧟其身家
者不特罷官而已雖銓司亦以為憂夀候銓京邸舍時
榆次令缺同舍生榆人也謂壽曰舍長可吾邑令既而
果令榆次同舍生設酒饌候賀壽至大怒曰我為榆次
令生為榆次人乃敢浸潤我令家人拉之地壽手杖之
即徙居他舍治裝令家人荷兩担壽杖而步至保定榆
次丞遣夫騎迎夀夀杖却之至榆次申丞不當起夫騎
迎令坐之法既視事獲殺人盗贓仗既明堂階左掘一
坑埋盗至肩大挺碎其首死擁土為墳又有不孝子母
告之供實令不孝子買一棺來立杖殺之埋堂階右亦
為墳左右纍纍相對曰張知縣不用大明律其法如此
自是嚴刑峻法有犯痛治之不少假借榆民股慄饔飱
惡草九年一節成化二十二年行取自是榆次始可治
初榆次羣俠苦夀束縳不敢肆百計搜羅無所得成化
庚子鄉試檄壽外簾羣俠於赴省必由之途設謀䧟之
求貌類壽者偽曰知縣輿馬傘蓋夫隸棨戟皆如知縣
前驅者一人至他縣大家謂主人曰今日榆次縣主至
可得密室為舘主人素聞壽名盛饌以候前驅密曰縣
主久清苦今乘此差欲假數日娛樂可備一歌者既而
知縣至主人侍飲至更初從容謂知縣曰某有家樂暫
令侑觴知縣笑曰勿令人知會一人走入擲白金十兩
於地曰賞樂趨出知縣追問何人其人遠跪不前曰某
里長也急起去知縣笑曰刁弟子明日知縣去主人不
知其偽也適壽受巡按檄勘事他邑由他途入省久之
俠告里長科銀里長初故不服刑乃言官問科銀何用
曰知縣賞樂婦耳按察使疑之又以壽入省未經此途
計得其偽狀事乃白俠首捶死窮治其黨壽至京授工
部主事歴員外郎郎中工部事涉内府權貴人多干請
有權貴人不知壽也託壽為攬頭地壽對使者大罵手
裂其帖曰今番且將就再來者我早朝面奏天子自是
無敢請託者人以壽刑人之狀呼為張扯鑚名聞孝皇
一日上幸後山壽巡視皇城刑人大内聲徹御座上問
之左右以張郎中刑人對上笑曰從渠扯鑚中使或謂
壽曰上在後山壽大呌曰今日是何節令幸此何為中
使驚走郎中六年不調致仕歸母詹氏封宜人君美髯
長身喜修容儀由承差授大梁驛丞大梁為天下要衝
河南行省平章且建治大梁百司分列行旅輻輳前後
丞往往弗稱使任多罷去驛丞獨無所違失於是遠近
多稱說驛丞者汴有黠盜流劫郡縣主盜司弗能禁官
民以為憂道使者言於都院使院使曰吾察羣吏獨張
驛丞勇敢多智可屬盜事乃有檄檄驛丞果捕獲之又
數數得偽印兩院大喜共表薦驛丞能九年致仕歸守
臣使得乘傳入關寵異之嘉靖戊子歲大饑君戒家人
勿得徵羣逋曰此周貧之時也一婦亡金釵君之野獲
之亡釵婦覺亡返哭於道君呼婦與釵人稱惠義云君
生于景泰乙亥十一月二十六日卒於嘉靖己丑十月
二十四日享年七十有五配邊氏子男四長璿生員娶
陳氏次璣娶王氏次玉娶石氏璣玉俱太學生次衡承
差娶楊氏女六長適叙州府知府趙儒次適生員馮時
欽次適朝邑縣生員李聘次適王廷新次適生員史廷
謨次適承差潘錡孫男八女八將以今年十一月二十
八日葬于城東南祖塋之次來問銘銘曰人言華隂張
丞家居三十年豈直閭里畏服前後華隂尹崇敬之禮
如顯人不與他丞等是必有以致之矣人固貴自立非
以爵與位言也亦郎中公遺澤之未斬歟
登仕郎臨汾縣主簿幽齋雷君暨配劉氏合葬墓
誌銘
君余同舍友也資容秀美性質温雅語言進止循循然
謙抑而中節與李明經聘相友善同舍生皆以遠大期
之亦甚愛且重焉君諱復亨字自坤號幽齋西安同之
朝邑縣西關人也高祖昇昇生曇曇生時時生霓鄉試
中式歴官淮安通判配聶氏生君年弱冠補縣學生歴
試秋闈不第正德中援例入國學國學生亦皆愛重君嘉
靖四年授山西臨汾縣主簿治易州厰事厰司厚利前
後官皆罪罷君日夜兢惕翼翼供職三年還治臨汾時
境内盗黃鍾等劫掠居民聚散無常遠近騷動君設法
捕之藩臬知君能檄君主盗事盡擒獲藩臬下牲幣奬
勵邑東有高橋年久塌損行旅病涉君修復之邑人立
石紀其功佐縣事三四年間臨汾人甚安便之而君不
能媚上官乃罷歸歸之日民哭送之既家食亦惟事田
園安日用之常耳配劉氏幽閒有婦德繼娶徐氏尤為
貞淑十五年來事君如賓君病篤焚香誓天願守恒一
及君卒喪祭大事皆其經營也君生於成化十四年五
月二十三日卒于嘉靖十五年正月十九日享年五十
九歲劉孺人生於成化十八年九月二十一日卒于嘉
靖元年七月初一日享年四十一歲子男三長儒生先
卒次汝震以侍君疾亦得疾君服未闋亦卒娶魏氏次
汝化聘劉氏皆劉出孫男一子魯將以是年九月二十
九日合葬于新塋來問銘銘曰君雖不究於科目文則
斐然位雖卑而守職則惟汝賢追昔好而志此期後世
之有傳
純齋處士楊公墓誌銘
楊氏之先本華隂人元亂徙朝邑街子里至處士蓋七
葉矣而徙祖名字無傳祖耀贈衞經歴祖妣曹氏封太
孺人父寅應歲薦為富峪衞經歴三考署上上授徵仕
郎陞四川嘉定州同知母李孺人處士名錦字尚絅號
純齋性誠篤喜恬静見顯貴人若里之惡少謹避去曰
物有所弗合也志有所弗樂也軒然負氣之人孰能為
之應哉與物無忤自童及老未嘗至訟庭曰忤則争争
則訟君子胡争也鄉鄰有鬭若將凂焉或強質之則為
之判白兩争皆允曰擾擾焉非居身之珍也昧昧焉非
直諒之道也如斯可也有某氏兄弟相惡枉狀其姪死
罪羣軰皆擠之潜賂處士請共証焉處士弗許曰夫子
欲之而以命錦人急之謂何欲因以為利有如天道矣
初徵仕宦富峪與嘉定也道路險遠曹太孺人老弗充
從處士事之謹曰傷哉吾父之志王事靡盬不遑將母
也撫教二子甚嚴少有拂經即正色弗與言二子謝過
始解曰吾懼夫嘻嘻之吝霜凝則日烈楊氏立於斯楊
氏毁於斯二子其圖之事其兄隆友其弟訓導縉驛丞
䕫怡怡然終身不衰曰是帝之明也鞠之哀也敢弗敦
與御羣僕嚴而有恩曰是亦人子也饑寒休苦弗與人
同情哉處士生于天順二年七月十四日卒于嘉靖八
年十一月二十四日享年七十有一配劉氏子男二長
時雍省祭官文而矩容儀彬彬搢紳之流也娶王氏次
時禮壬午舉人粹而立雅而一經明而行舉其將大楊
氏者哉娶孟氏繼娶仇氏陳氏女一適本村馬居全孫
男二曰瓊曰瑶孫女四一字嚴氏一字屈氏一字賈氏
一幼時雍兄弟將以明年二月十一日葬處士於陽昌
村祖塋左之新兆來問銘銘曰吾友程君範言處士天
資甚美言行多暗合論其世信然程君又言嘗觀華隂
楊氏之族譜謂楊氏漢太尉震之後世次甚詳謂渭北
有十七房處士族蓋其一乎楊氏之源遠矣
光禄寺良醢署署丞李公暨配東孺人合葬墓誌
銘
公諱宗禮字天節姓李氏陜西西安府同州朝邑縣嚴
伯村人也父政以公官贈光祿寺良醢署署丞母常氏
贈孺人叔諱本御用監太監英皇時賜蟒衣玉帶歴憲
孝武三朝皆蒙眷遇奏公為嗣公幼習舉子業弱冠選
充縣學生鄉試不第援例入國學司禮監歴事附選給
假歸累入鄉試不第謁選吏部授鴻臚寺序班朝儀閑
習無差尺寸武皇登極公充正使捧詔之雲南公通敏
善交人堂官同僚多為延譽序班六年餘選部將擬陞
知縣公雅不欲出尋陞光祿寺典簿廳錄事公大家故
克慎取與廳事又皆理堂官薦之部陞本寺良醢署署
丞三年考績父母獲贈焉御用公年八十餘乞致仕孝
皇遣中使送歸私第公事之甚謹御用公喜愛之呼為
四哥而不名御用公卒公營葬事禮儀極其觀美守制
三年蕭單二嫂浮坵於都城西門外公擇地葬之初御
用公期公必登科目公思承其志聞明師益友必趨講
席每應試偕同忩友行路費飲食皆公自備既入仕招
延賓客卿士大夫有慶餞禮必主之公雖西山之遠必
輟公事往從云公生于成化丙戌三月十三日卒于嘉
靖甲申八月十九日享年五十九歲配東氏亦以公官
封孺人東氏故大家孺人父俊又善經理家事遂以貲
雄孺人生于成化己丑十二月二十一日卒于嘉靖壬
辰正月初二日享年六十三歲子男三長德源援例授
府照磨娶韓春桂吾妹也皆先孺人卒側室張氏無子
以族子守稱嗣次德澄錦衣冠帶總旗娶䕫州府知府
劉公孫女皆先孺人卒繼娶王氏側室京張氏無子以
堂姪慶祺嗣次德滋先孺人卒娶都轉鹽運司運使華州
東公女女一適邑庠生王廷祐孫男一即守稱娶東氏
慶祺娶蕭氏女年十四貞烈飲毒死京張出京張者京
師人也夫亡年少尚書苑洛為之傳曰將不詳書其事
烈女之心無考也將詳書耶甚非烈女之志也推烈女
之心寧無書焉庶烈女之心慰矣古今烈女多矣事之
難處情之難決如烈女則古今所無也嗚呼傷哉吾之
為此一字萬涕矣守稱將以是年十月初十日合葬公
及東孺人于祖塋之右來問銘銘曰吾每思公家事嘆
惜而求其故不能得也公善士也平生無作一傷害事
未嘗有傾擠心公卒時子孫濟濟比孺人卒皆殞滅無
存苑洛乃拂衆情而立守稱然後援例而立慶祺不然
公已矣因以銘之庶後之君子思而得其理焉
處士權公暨配党孺人合葬墓誌銘
公卒子朝卿余門墻友也捧吾友王殿試一治狀請誌
銘公諱景魁字時仰號質菴姓權氏世為吾朝邑人先
居江家社遷許村後遷八里莊高祖諱秉中曾祖諱士
祖諱福父諱祥世皆務本食力母王孺人初權氏以貲
雄朝邑後稍衰焉公甫弱冠祥公知公之能立也以家
政付之公振奮而起不數年權氏復中興八里莊言富
族必列權氏公剛稜豪宕里人咸畏服有不當公意者
輙示以聲色即其人惶恐不自安必悦公而後已里有
争訟必質公既判定無能違者然見人有貧困患難必
思周援公嘗曰有親者不可不知醫方書本草不離左
右親病自擇藥餌將進必親嘗莊雖數百家俗競藝黍
稷遠服賈鮮修文學公獨教朝卿業儒卒以成立暮年
有司延為鄉飲賓一預後辭不至曰吾安能以高年僕
僕於樽俎之間哉公性勤儉家雖完美且自抱甕視汲
量入為用曰成之不易保之惟艱也殿試又引吾友廣
文劉公羆之言謂公雖不試典籍而質美暗合若高陵
大川羆未嘗登其麓涉其波安能測其中之有哉廣文
論篤人也其言足徵云公生于成化壬辰十二月初三
日卒于嘉靖庚戌十一月二十六日享年七十九歲孺
人姓党氏亦本邑營田莊名族父澤母史孺人孺人工
針刺務績紡納酒醬以供祀事事烹飪以待賓客奉翁
姑孝處妯娌和教朝進等慈而不溺權氏中興孺人有
力焉殿試曰女德婦道母儀皆無歉焉生于成化戊子
七月十七日卒于嘉靖庚戌二月二十四日享年八十
有三子男三長朝用掾士早卒娶張氏次朝進娶麻氏
次即朝卿廪膳生員累應秋試娶張氏女三長適周銘
次適高寸心次適高守已孫男四濟經娶王氏寓經聘
党氏建經未聘明經未聘女二俱未字朝進等將以明
年辛亥二月二十四日合葬公暨孺人于先塋之次銘
曰權氏名族世以貲雄既而中衰振起于公公行侃侃
剛稜豪岩莊數百室誰敢不讓謂孝在醫從事岐黃親
當有疾湯藥親嘗衆逐末利我敦文教彬彬朝卿邁迹
儒校幽閒静女君子是逑母儀克盡婦道孔修酒醬烹
飪針刺紡績權氏中興孺人有力歲當庚戌同年而歸
偕老齊眉世之所稀
處士任君墓誌銘
余為諸生時君亦充華隂學生因識君於庠舍又十餘
年而君就隱德又三十年而君卒矣四十年間忽忽如
昨日嗚呼傷哉初君遣其子今舉人代伯來就學且曰
昔嘗聽朝邑韓先生說易明且盡令人恍然有悟我心
慕之汝往從遊焉至是代伯持狀來問銘君諱傑字漢
臣世為華州人高祖真避元亂來遷居華山之西甕峪
口再遷於東里村遂家焉真生士中士中生壽官昉昉
生耆老鏜鏜配袁氏生君資性秀敏年十一選充生員
弱冠能詩文善楷書三十而名弗耀嘆曰儒冠誤人一
至此矣吾安能欝欝與人較藝終身哉遂告歸里舍然
誦讀書史終身不怠暇則於居前隙地射鵠為游息或
邀里之善士從容談飲娛樂焉君有雅度性惻隱有宰
事才一男子投君就役後盜叔氏金誣君寄藏也君易
産償後盗金事白衆喜趨告君亦卒不自明人曰此今
之直不疑也里有死不能葬者君出貲以助不足則請
同志共襄其事人曰此今之范麥舟也里有斂散衆必
歸君則甚平人曰此今之陳孺子也嘗謂代伯曰讀書
以四書五經性理子史為要文以典實潔暢為美泛博
浮逞無益也有司知君累請為鄉飲賓不就壬寅冬感
疾癸卯春復起夏疾再作卒君生於成化戊戌七月初
七日卒於嘉靖癸卯六月二十一日享年六十有六配
李孺人先君卒代伯自為之銘納之幽壙云子男四進
忠娶王氏進孝娶張氏出承堂叔生員朝嗣代伯娶牛
氏繼丁氏甲午舉人代倌娶袁氏生員女三長適王道
次適史吉次未笄孫男五簡娶楊氏筏聘史氏笠筥笴
俱未聘女七長適承差石汝静次字史權餘未字曾孫
一攘兒進忠等將以本年十一月二十日開母壙合葬
焉銘曰厚其積不獲其伸慶弗於其履於其嗣人晦其
名利王賀之貞永終吉鬱鬱佳城
席君墓誌銘
蒲士秦子克明謁余曰吾蒲有百口同居者席君銘也
克明義之今既卒矣敢以狀聞左右夫秦晉之俗敝也
久矣父母尚存兄弟異産而席君豈易得哉可以銘矣
君諱銘字克新姓席氏號玉臺山西平陽府某縣東靳
里人也遠祖國初戌蒲州守禦千戶所有諱清者始顯
名配陳氏生秉德配張氏生魁配樊氏生貴配郭氏生
祥號竹村配賈氏生君君幼時學舉子業不成又不喜
農耕曰丈夫苟不能立功名于世抑豈為汗粒之偶不
能樹基業于家哉于是歴吳越遊楚魏泛江湖懋遷居
積起家巨萬金而蒲稱大家必曰南席云自是崇義讓
惇宗族睦鄰里親友賑貧恤乏解紛息訟成人之美納
交當世君子雖蒲之州大夫所將軍不以行伍衆庶待
之而席氏之家聲益振孝于親刑于室友于兄弟義以
訓子姪故今百口同㸑無間言無二志臧獲盈庭亦無
争者既老以家事付子日與一二知契杖履山水間優
遊閒雅風度若儒士有司乃延為鄉飲賓初正德中君
蓋以竹村之命援例冠帶云君生于成化十七年正月
二十九日午時卒于嘉靖二十一年四月二十七日戌
時享年六十有三配張氏子一遇春國子生娶張氏繼
史氏女六長適文深次適梁志高吳剛王粹俱商人羅
鳳梧郭嵐俱州學生孫男二長東聘賈氏次上遇春卜
以是年九月葬君于城東石莊村新阡之兆銘曰昔淮
隂資身無策敵人輕之馬援自示其能千金散而復積
然則從事于貨殖之疇者非特以利裕也銘亦州閭之
雄傑也哉至于百口同居可謂好禮矣
外孫廪膳生南陽張士榮墓誌銘
吾尚忍銘吾孫哉舉筆輙肝腸寸裂然吾孫隱而未見
蓄而未泄孰能詳哉古人謂一字一涕吾為是銘一字
千涕且萬涕矣吾孫姓張氏諱士榮字仁亨號南陽世
為關内馮翊朝邑陽村人後其父徙寺後社南陽者吾
里名也吾孫生于南陽長于南陽學于南陽且置莊于
南陽將卜築焉未卒前五十日病亟其母始携之歸寺
後然朝夕猶取南陽水飲食之蓋自落地至歸真皆南
陽也號南陽者不忘南陽也不忘南陽不忘吾也死者
有知神其在南陽乎此吾所以哀痛之無已也吾豈不
達死生之故哉高祖諱藝配雷氏曾祖諱軏配王氏祖
諱瀚配蕭氏父騰蛟累應秋試充歲貢母吾女外祖吾
參贊機務尚書外祖母張淑人吾孫幼有至性三歲時
見庭前舞者屏後側身效之見吾拊琴歸以兩手作勢
告其母爺爺如此吾聞之嘆曰此孟母所以三遷也九
歲時讀尚書至璿璣玉衡章蔡傳引張衡渾天儀說吾
曰此書舉子多不讀吾孫曰安有書而不讀者乎吾授
之明日再授不肯過吾恐其幼不能悟命姑讀過泣三
日曰我不知如何過吾試告之吾孫即以竹篾葦筒為
一儀象以呈吾大奇之以是知前此所讀書皆知其義
矣十三四時即暢達三場文字侍吾遠宦於外不及就秋
試嘉靖己亥年十七提學龔笑齋取應秋試乙巳吾在吏
部問吾孫致太平之道對曰今之舉子業與前代不同五
經四書傳註皆祖宗之制律例者國之成憲今庠序之士
為文不詳傳註郡縣之吏治獄不依律例昔周王訓官
曰其爾典常作之師祖宗制度尚違越如此況望其學
古議事者乎欲致太平必先正此二者蓋致天下之治
者在郡縣之吏而他日為吏者皆庠序之士也吾與一
厚僚贊美一大臣吾孫於屏後聽之客去謂吾曰適聞
所論兒殊未喻大臣與言官不同言官遇有朝廷缺失
即當言大臣審其必能見納然後可言若明知其不能
行身徒殛竄自取虚名使朝廷添一過舉四海加一瘡
痍非大臣忠愛之實也吾曰然則如之何孫曰以道事
君不可則止吾他日以二事告契僚大驚曰此豈尋常
舉子之見哉丙午吾淑人病孫朝夕侍湯藥吾命應秋
試不肯行屢促之不從吾怒治装繻嚴遣之明日孫跪
曰兒今陳情吾曰陳何情孫曰祖母病矣而欲從事於
功名得失孰輕孰重哉晉天子異代之君李密逋播之
臣密尚得陳情養祖母今爺爺不容孫子陳情何也伏
地痛哭吾亦泣姑允之淑人病亟孫哀號呼天計無所
出割股肉為羹以進又嘗所出否及淑人卒孫哀毁踰
禮既殯始應秋試不第回扶柩歸京師至吾家三千里
冬寒孫露卧柩傍既葬虞祔祥禫考古禮行義服三年
初吾自撫晉陽歸視穡感癘疾坐于廳命孫召淑人語
對曰祖可入祖母不可出吾曰我病不能孫驚仆于地
口鼻出血左右扶起入告淑人淑人聞其言見其狀亦
驚仆孫出視其祖入視其祖母往來號呼不覺披髮徒
跣淚血滿膺食頃吾蘇衆為束髮顔面孫曰真愈邪安
我邪吾曰取粥來孫喜見顔面然痛定思痛淚下如雨
紫陽弟曰今日遑遑惟士榮耳預營葬地於吾墓之側
曰異日身後以便服勤於地下云己酉病不終殤庚戌
病亟吾悲泣孫正色曰死生有命既而曰天下事未可
知借言死生尚未定止吾悲也至卒井井不亂嗚呼吾
孫遽至是邪痛哉痛哉吾孫事父母孝而有道母不喜
飲酒終身不近壺觴祀不飲福歴覽羣書尤精于蔡子
壁經及朱子周易占于凡律歷天度樂器龜卜方藥之
屬皆究其樞要遠識宏見出人意表有經理之才事無
巨細處之能當其則沉機應變淵深莫測善用自牖遇
巷之謀故行無不利而少沮逆然動必以理論必以正
無或拂經焉吾意其必為國家宣力乃竟止于是也惜
哉惜哉吾孫生于嘉靖甲申六月初八日卒於嘉靖辛
亥正月十一日得年二十有八配趙氏繼李氏男一可
賢未聘女一字生員許三畏長子爾立銘曰吾孫既没
渭北趙先生以書來弔曰張子士林仰重德性閒雅漢
之黃憲未或先焉哀傷之過宜有之矣讀斯言也吾孫
庶自慰於地下乎悠悠蒼天謂之何哉胡奪爾年胡富
爾才胡富爾才胡奪爾年謂之何哉悠悠蒼天
王安人墓誌銘
予述提刑孫大夫王安人狀流涕閣筆者數四傷哉春
風不見桃李實欲養而不逮古人所以深悲哀嘆也安
人當王氏中衰以閨房弱質舉王氏一門烏獲之任憂
勤勞悴年五十餘尚未亨利竟殞殁焉後十三年而子
太守君崇古登大科又三年太守君以刑部主事蒙覃
恩贈安人勑曰以孝睦為令婦以愛勞為慈母遺澤有
加而榮養不逮良可悼也孫大夫曰綸綍煥然足光閫
德謂非天錫之報耶古人謂天道雖悠遠而終不僣信
夫安人姓孫氏封刑部主事素菴主公元配也蒲清白
著姓父諱某號坦菴時稱長者母王孺人安人生而閒
慧柔嘉少與諸姊妹從孫姑馮孺人居静默無競温然
自淑馮教以女工鍼縷纂組輙盡馮巧而又時或過之
馮甚喜愛謂王孺人曰是兒幽良妙麗必為人家内則
也長歸素菴公事翁姑孝處妯娌和視素菴弟妹若同
胞翁敬齋公授鄧州訓導旅資不給安人脱簮珥充費
奉姑張孺人同至任敬齋公遷魯山教諭兩任歴十二
年敬齋公有士望遠近樂于交遊素菴公日召工匠製
器用安人既無妯娌又乏婢僕晝則外應賓客樽爼工
食内供翁姑羞膳夜則治諸子衣履備極苦辛張孺人
每憐念之安人久益竭力故敬齋公得樂于冷宦素菴
公得專意貨殖而安人疾作矣敬齋公致仕歸安人久
違父母暨獲見益增悲感然無一言述其勞翁姑乃數
數言之戚黨以贊其賢小姑景孺人少折遺孤甥方在
抱姑素鍾愛小姑哭不已安人亦有女在抱取孤甥同
乳之而愛護有加以慰姑哀思家口既衆情性靡一又
無蓄積素菴公經營四方每數年始一歸中間坎坷拂
抑人所不堪安人順受之雖素菴公亦不盡聞素菴得
以保和兄弟終始無間者安人内助有力焉敬齋公暮
年多病損食安人每饔飱極其謹潔惟恐不當意聞少
餟即喜動顔色張孺人久病痺不能舉手安人親為理
髮足病瘡每痛發安人以手砭摩張孺人每對人言其
孝勞輙至泣下父母相繼卒安人雖哀痛特甚而不廢
翁姑之禮翁姑相繼卒安人相素菴公襄事虞祔祥禫
祀必馨潔安人痛姑之殁數謂嫂氏言每憶從事三十
年間居家隨宦備極窘瘁輙咽噎不能語或夢姑呼其
理髮痛哭失聲事素菴公終身順正素菴公亦禮重如
賓性本勤儉樸素親課諸子讀書不令少逸有過必聲
其狀責治之衣令蔽體食令充腸而已見家人溺愛者
曰非兒女之福也諸女皆命先讀孝經曉其文義而後
及女工中饋畜子婦特慈未嘗少令知勞每憂長子崇
義未嗣後育一孫疹發安人驚悸疾益而卒時太守君
未冠諸女在閨素菴公又商于外親戚内外罔不悲嘆
曰耕而未食蠺而未衣可哀也已安人生于成化丁酉
十二月十九日酉時卒于嘉靖丁亥十二月二十六日
未時享年五十二歲崇義等將以嘉靖辛亥十一月十
二日啓安人之壙與素菴公合葬焉嗣世詳具素菴公
誌兹不再書銘曰蒲有淑女君子儷之威如交愛式昭
母儀一身之微當王氏衰劬勞盡瘁芩蘖自持天道明
明爾嗣穀穀爾德孔那受天之祿王氏赫赫實爾之福
爾積爾遺如岳如瀆食不三牲祀陳五鼎鶴表興悲龍
章錫寵松楸蒼蒼高塚纍纍他年太史為寫宸碑
苑洛集卷六
