苑洛集卷十五
明韓邦竒撰
薦舉地方賢才事
謹題為薦舉地方賢才事臣惟人才之生也固有數其
習養而成也尤難得大抵人之材質不甚相遠惟習與
養耳習養則達習養之久則成夫習養於數十年之久
而廢之於一旦誠為可惜此古人所以有人惟求舊之
說也臣於所屬地方得三人焉是皆習之於歴任而養
之於累年大可以康濟一時次可以浚明庶政而不可
久棄者也原任都察院右副都御史張潤才猷宏遠而
譽望素隆持守堅定而涵養已久原任巡撫遼東都察
院右副都御史成文秉公持正再蹶而氣不衰氣碩才
優一誠而人皆與原任通政使司右通政党承志獨立
不阿而無攀附之私斂華自韜而有在中之美臣又訪
得各官家食以來杜門讀書不事干謁造詣益深習養
益進鄉評攸重士論咸惜焉如蒙勅下該部再加訪察
如果臣言不妄將張潤等特賜起用則人材不至於輕
棄而於治道不無少補矣緣係薦舉地方賢才事理未
敢擅便為此具本專差親齎謹題請旨嘉靖十五年十
一月二十五日
北敵大舉深入官軍奮勇追殺斬獲隊長徒衆首
級奪獲戰馬軍器等事
謹題為比敵大舉深入官軍奮勇追殺斬獲隊長徒衆
首級奪獲戰馬軍器等事據守備偏頭關指揮使楊璲
呈嘉靖十五年十月十四日戌時據平寇城傳事夜不
收走報本日卯時大舉敵人約有二萬餘騎進入大邊
磨兒山往南行走後有灰塵不斷十六日丑時據原差
夜不收走報哨至平寇衛哨得前敵十四日至地名團
城子下營離平寇城十里十五日起營由担子山往南
去訖等因得此即時馳報蒙巡撫山西右副都御史韓
某會同鎮守山西副總兵傅鐸調統遊擊將軍祝雄營
有馬遊兵官軍二干餘員名并本職偏關有馬官軍一
千二百餘員名十六日申時至八角堡哨得前敵十六
日辰時分從朔州前後寨起營由温嶺灰泉梁等處越
過本鎮疆界本日申時至寧武關地方義井坪下營復
蒙副總兵傅鐸料得北敵衆舉深入必侵鎮西岢嵐等
處為害差人掣調寧武關守備蔡希倫帶領有馬官軍
一千餘員名八角守備萬山帶領有馬官軍四百餘員
名合營起行間十七日午時哨得前敵由羊房紫塞入
山越過支鍋石隘口徑往寧武關地方三馬營等處去
訖蒙副總兵傅鐸發號統領本職并遊擊祝雄等各家
兵馬本日酉時由八角起行至十八日黎明到於寧武
關當蒙副總兵傅鐸與遊擊祝雄分哨兩路並進本日
未時至地名分水嶺迎據夜不收走報哨見大舉敵人
在於地名三馬營等處下營分遣敵人四散搶掠得此
蒙副總兵傅鐸申嚴號令會合遊擊祝雄身先士卒督
率官軍急進本日申時至三馬營地方其衆遙見人馬
披戴盔甲擺列營陣衝突前來蒙副總兵傅鐸督令本
職等鼔舞官軍各用鎗砲弓箭骨朵奮勇爭先射打内
一人身長六尺披戴明盔堅甲即若鐵人當先指示衆
兵與官軍交戰良久當被本職部下小旗薛資才撲入敵
陣將隊長砍重落馬餘敵棄營潰散我軍乘勝追殺就
陣斬獲首級掣奪旗號戰馬軍器等件及將敵人營巢
躧奪彼欲窮追天晩恐墮敵計收兵就彼下營將其行
道路堵截十九日黎明其衆披戴盔甲張打旗號復來
衝突塵土蔽天矢注如雨蒙副總兵傅鐸督率本職等
當先迎敵衝戰數十餘陣敵見兵馬強勁内一人勒馬
荅話我是大同人你是那裏人馬令通事回荅是偏關
并老營堡人馬其人說不曾搶了你地方你將我大頭
兒父子都殺了又殺了我許多兵卒衆人號泣討路放
過去罷我軍布置營疊周密無隙可逃輒由地名酒務
溝登山沿梁從黃土坡直抵樓子山徑奔黃花嶺遯去
當將收獲被擄牛羊驢畜就彼召主認領訖二十日卯
時據寧武關陽方堡坐月夜不收走報十九日申時復
進敵人三萬餘騎到於朔州前後寨直抵陽方二墩紅
崖兒止營長三十餘里備報得此蒙副總兵傅鐸揆度
此敵動靜接踵前來必有深入之謀故意緩我兵馬東
援決定西侵移兵寧化城探敵向往二十一日報到前
敵仍由温嶺過界至義井大小辛莊下營探知五所寨
按伏步兵有備二十二日起營分為三股不敢四散擡
營徑往西走蒙副總兵傅鐸統領本職等各枝兵馬急
由支鍋石口從鞦韆溝黃花梁到於五所寨二十三日
跟襲敵蹤追逐其衆遙見兵馬灰塵大起本日夜起營
由木奎溝蒿溝梁石豁子等處往北去訖二十四日未
時分馳至地名鄧家山被收後精騎敵人約有一千餘
騎披帶盔甲衝突前來蒙副總兵傅鐸并遊擊祝雄身
先士卒督令官軍齊力射砍連衝數陣敵人敗遁就陣
斬獲首級戰馬軍器等件其衆見得本鎮兵馬連日鏖
戰又見大同遊擊趙綱尹堂領兵繼後聲勢聮絡不斷
往北且行且戰我軍追逐不捨本日酉時其衆由岩頭
寺等處出於三邊外下營蒙副總兵傅鐸統兵於南溝
梁下營與之對壘其衆本日夜三更時起營由馬頭山
遁出邊外二十五日將其拆邊垜口砌完固收兵於老
營堡二十六日領兵全勝回關為此今將斬獲首級有
功官軍分别衞所職役并奪獲戰馬軍器理合具呈伏
乞施行等因續據鴈門等三關遊擊將軍祝雄手本為
傳報鄰封大敵深入侵越地方官軍奮勇殺敗其衆斬
獲隊首奪獲戰馬軍器等事開據坐營都指揮僉事王
言呈開本營斬獲首級有功官軍分别首從備開衞所
職役并奪獲戰馬軍器等件及重傷旗軍追殺緣由前
來等因節據寧武守備蔡希倫八角守備萬山各呈開
前項月日與大敵交戰各部下斬獲首級戰馬軍器等
件數目到臣據此案照先為傳報鄰境大敵侵越地方
官軍迎敵斬獲首級戰馬軍器事據偏頭寧武八角守
備指揮楊璲蔡希倫萬山各呈開本年九月十七日大
舉敵人由巖頭寺等處進入至二十三日統兵追殺斬
獲首級戰馬及奪獲被擄牛羊緣由并遊兵坐營都指
揮僉事王言呈開本月十七日至十八日本官領兵與
大敵對敵攻戰奪獲戰馬重傷陣亡官軍數目到臣除
將前項奪獲被擄牛羊召主認領取領附卷及通行各
官從公查勘敵人經過地方搶擄頭畜損折官軍數目
有無隠匿仍取各官不致扶隠甘結呈報以憑會議參
究去後及照節該臣遵照兵部題奉欽依隄備事宜又
經會發各關步兵續該臣會帖行鎮守山西副總兵傅
鐸將偏關春班官軍仍留預先分布各該關隘營堡按
伏備行各關守備等官各將沿邊一帶地方緊要城堡
修築城垣隘牆挑穵壕塹坑窖及將所部兵馬嚴加整
搠鋒利戰具分布要害地方按伏堵截又該臣會同鎮
守山西副總兵傅鐸行令遊擊祝雄所統兵馬合營隨
其向往追襲截殺及調發寧武關下班官軍及選操餘
丁新置馬軍前去靜樂天門關忻口等要害之處按伏
遏殺中外布置嚴密外今據前因會同鎮守山西副總
兵傅鐸議照敵人糾集各部落羣類屢次大舉侵犯地
方形勢比往甚有不同頃復進逼深入腹裏全無顧忌
臣等仰仗皇上神威遠布及該臣等預先設伏兵馬收
斂人畜堅壁清野烽火嚴明督調遊擊守總等官提孤
兵臨大敵日夜奔馳鏖戰出奇邀擊追殺斬獲隊長并徒
衆首級二十九顆掣奪旗幟四桿戰馬六十九匹軍器
三千四百一十二件支躧奪敵人營巢除將首級送巡
按山西監察御史紀驗馬匹給軍騎操軍器發山西都
司貯庫節次敵人出沒地方有無被擄人畜并損折官
軍通候查勘明實另行具題外為照殺敵有功官軍臨
陣奮勇斬獲首級奪獲戰馬軍器功雖不多然敵風大
挫士氣少振再照副總兵傅鐸平昔之謀勇素優臨陣
之機宜咸當故能提一旅之孤軍挫數萬之強敵遊擊
將軍祝雄先因應援大同主兵皆潰身被數傷而鏖戰
不衰今以合兵本鎮褁瘡奮出挺身先鋒而遂致斬獲
伏望皇上軫念邊兵效勞以寡敵衆勅下兵部將有功
官軍照例奏請陞賞傅鐸祝雄量加賞勞以示激勸則
官軍奮勵將來大功可期敵患可彌矣緣係北敵大舉
深入官軍奮勇追殺斬獲隊長徒衆首級奪獲戰馬軍
器等事理臣等未敢擅便為此開坐具本專差親齎謹
題請旨嘉靖十五年十一月二十七日
自劾不職乞恩罷黜舉劾將官不能遏敵以致殘
傷地方事
謹題為自劾不職乞恩罷黜舉劾將官不能遏敵以致
殘傷地方事照得臣提督所屬地方本年八月二十五
日敵人深入繁峙縣地方搶掠九月十八日深入鎮西
衞五所大寨地方搶掠十月十七日至靜樂縣界又入
寧化所等處搶掠十月二十二日又該鎮守山西副總
兵傅鐸差夜不收口報大舉敵人不知其數前後聯絡
三十餘里又入鎮西衞地方搶掠又准鎮守山西副總
兵傅鐸手本開稱遊擊祝雄部下斬首七顆守備楊璲
部下斬首一十五顆守備蔡希倫部下斬首四顆守備
萬山部下斬首三顆共二十九顆臣俱先後具題訖其
各地方失事緣由除繁峙縣地方臣先行分守冀寧道
查報未明駁行復勘五所大寨寧化靜樂鎮西等處臣
行山西按察司僉事查勘至日另行具題外參照鎮守
山西副總兵傅鐸既受三關之重寄不能却深入之敵
鋒遊擊將軍祝雄偏頭關守備楊璲寧武關守備蔡希
倫八角堡守備萬山代州守備王臣均有提兵之責各
有失事之罪緣各官雖稱衆寡不敵及有斬獲微勞然
功罪自不相掩再照臣以一介迂腐之書生叨居提督
之重任乏禦侮之長策致地方之殘傷功則出於他人
失則由於自致鰥曠之辜宜坐典守之責難辭法所不
容罪當萬死伏望皇上憫臣愚昧將臣先行薄賜罷黜
將各官仍行巡按御史查勘明白具奏勅下該部酌量
功罪另行議處臣不勝待罪恐懼之至緣係自劾不職
乞恩罷黜舉劾將官不能遏敵以致殘傷地方事理未
敢擅便為此具本專差親齎謹題請旨嘉靖十五年十
二月初二日
大慶事
謹奏為大慶事仰惟皇上聖德格於皇天乾坤鍾乎秀
氣於本年十月初六日荷帝之休恊時之吉皇子篤生
焉惟達孝顯於昌後肆元嗣誕於光前益增九廟之輝
榮大衍萬年之胤祚寰瀛忻忭臣庶懽騰况臣昔侍經
筵之時曾忝春宫之職下情喜躍萬倍尋常臣謹吉服
望闕叩頭拜疏稱賀緣係大慶事理為此具本專差親
齎謹具奏聞嘉靖十五年十二月二十五日
擒斬賊徒地方已寧事
謹題為擒斬賊徒地方已寧事據山西按察司分巡冀
南道兼理潞安兵備僉事方日乾呈問得犯人賈得鳳
等招由并參呈到臣卷查嘉靖十五年八月初五日該
山西按察司分巡河東道兼理兵備僉事王世隆呈為
宗室謀害父叔放火殺人事臣會同前巡按山西監察
御史趙元夫具題前事隨委山西都司都指揮使紀振
統兵前去相機剿捕及行山西守巡冀寧等道嚴督府
衞州縣隄備并陽曲等王府教授查各宗室因何事故
興此逆謀又恐賊勢窮促奔逸鄰省隨即會行陜西河
南北直隸撫按衙門遇有侵犯一體剿捕并明立賞格
曉示催督該道等官追剿間本年八月十六日僉事王
世隆呈稱賊徒張世朝等擒斬地方已安仍該臣會同
巡按山西監察御史趙元夫巡按山西等處監察御史
沈鐸各具本題知及坐委山西按察司整飭石隰兵備
僉事朱旒親詣地方查勘有功失事人員未報本年九
月初三日又准兵部咨職方清吏司案呈奉本部送兵
科抄出臣等題前事奉聖旨該部知道欽此欽遵該本
部看得山西撫按等官都御史韓某等題稱山西陽曲
王府鎮國中尉知&KR0008;等因與父叔有讐要行謀害潛養
強盗逯得儒等糾同西河王府奉國將軍表寨并指揮
張世朝等四十餘人進入伊父府内打開軍器房搶出
盔甲放火燒毁官民房屋殺傷軍民人等府衛軍兵隨
即追捕已獲知燋及擒獲逯得儒等拘繫監候内有宗
室及指揮張世朝等奪門而出一節為照前事干係宗
室及地方重情除巡按官查勘明白徑自具奏定奪但
内稱各賊奪門而出况平陽地方連年荒歉若勢迫利
誘則人心易搖訪得指揮張世朝極其兇惡無頼不早
捕滅未免貽患地方所據前奏相應議處合候命下之
日本部差人馬上齎文與巡撫都御史會同巡按御史
督同該道守巡等官并都司紀振整率軍兵民快隨賊
向往設法剿捕務在目下盡絶以靖地方慮恐宗室在
内衆賊假借位號官軍畏法不敢擒剿必須先降明旨
處分庶為便益等因覆題奉聖旨是便差人馬上齎文
與撫按等官著整搠兵快隨賊向往設法剿捕務在目
下盡絶以靖地方宗室在内的一體擒挐不許畏避誤
事欽此欽遵又經會行委官僉事朱旒與該道僉事王
世隆查勘間十月二十日據委官僉事朱旒與該道僉
事王世隆各將查過前項事情招參前來臣恐事情未
悉併行僉事方日乾覆勘間今據前因會同巡按山西
監察御史覆詳明白除首惡宗室知&KR0008;知燋指揮張世
朝生前猖亂俱各死斬再難别議外參照強盗犯人見
在賈得鳳等三十六名俱以狠惡之性隂助亂逆之謀
聚衆殺人肆行無忌焚倉劫庫極其兇殘俱問斬罪照
例梟首但李景堂等雖各監故若不嚴伸乎國法何以
警戒於將來合將各犯斬首與張世朝周名馬亢兒首
級一體梟掛情法相應人心稱快及照充軍犯人劉江
等一十四名擅入王府教誘為非設局開場騙財賭博
揆於見行條例俱當邊衛充軍看得西河王府奉國將
軍表寨叨居宗室罔知祖訓之遵陽曲王府信都鄉君
儀賓鄭志海濫厠王賓甘作逆儔之黨且各助成虐燄
拒敵乎官兵鼔舞羣兇殺傷乎民快情犯深重人心怨
憤但表寨於被執之後揚言投首原非悔悞之本心鄭
志海於事敗之餘棄馬奔逃特為苟免之私計宜坐惟
均之典難同末减之條相應參奏查照重典施行再照
巡按山西監察御史趙元夫警報一聞會發官軍以剿
捕而兼出招安之策巡按山西等處監察御史沈鐸賊
衆猝至督發官快以應援而遂致斬獲之功二臣者風
紀振揚法令清肅分布於關山津渡而把截之甚周傳
報於本省鄰封而防禦之極密以是各賊戰則不能奔
則無地原賊之就擒則二臣之功賞宜從厚者也先任
山西布政司左參政今陞湖廣按察司按察使高叔嗣
親臨戢理反側以安山西都司都指揮使紀振直抵摉
除亂蘖俱盡平陽府知府李檟督率官兵以應敵併力
防禦而成功本府通判陳實冐鋒向往而義不辭艱運
司副使張雲鵬發兵應援而勢因振舉臨汾縣知縣趙
統以義倡民市人為之樂戰以身應敵餘賊因之克平
平陽衛指揮僉事崔憲戚銘身當士卒之先斬獲兇魁
之首本衞指揮使王鉞閑住指揮同知孫廷相並奮敵
愾之勇均收野戰之功曲沃縣主簿劉廷瑚安邑縣縣
丞郭守中臨汾縣典史黃誥臨事不避艱危捕賊俱多
得獲以上各官勞績可嘉亦當重賞以勸有功者也太
原左等衞指揮同知等官劉勝陳彬李承祖陳价頓登
竹勲平陽衞指揮同知崔崇引兵赴調而摉捕未盡之
奸平陽衞右所正千戶李滄王廷臣副千戶王鈺前所
副千戶楊遇先盧桂後所正千戶李賢百戶李俊因事
效勤而阻遏方張之勢以上各官亦應量賞以酬有事
者也又照巡捕平陽衞指揮同知錢鍾平陽府檢校李
大綸臨汾主簿高桂職膺巡捕事欠防閑既蹈興戎之
變難辭失事之愆陽曲王府教授見任田鳳去任劉沄
登牒不審冒亂宗枝又與西河王府今丁憂教授安睿
署印典膳楊杲輔導無方深負職業平陽衞守門鎮撫
丁鸞後所百戶何大寧右所百戶孫富專司啟閉之責
全乏譏察之嚴賊入而不知防賊出而不能拒俱屬有
違律合提問但錢鍾李大綸高桂陣前各有微勞限内
舉見捕獲以功論罪似應准贖又與田鳳等俱犯革前
及劉沄安睿在任犯罪去任事發緣表寨係宗室鄭志
海係儀賓高叔嗣等俱有功官員田鳳等俱王府官錢
鍾等俱軍職均乞聖裁強賊賈得鳳等俱重刑牢固監
候待報施行已斬獲強賊張世朝周名馬亢兒首級并
監故李景堂等俱梟首示衆已解散未獲李良等行令
各該府衛州縣嚴限巡捕官兵緝拏外緣係節奉欽依
是便差人馬上齎文與撫按等官差整搠兵快隨賊向
往設法剿捕務在目下盡絶以靖地方及并擒斬賊徒
地方已寧事理臣等未敢擅便為此具本專差親齎謹
題請旨嘉靖十五年閏十二月二十五日
教職親老懇乞調任以全禄養事
謹題為教職親老懇乞調任以全禄養事據山西平陽
府蒲州猗氏縣儒學申准本學教諭宋剛關等因備關
學司擬合就行為此今將孤身遠任不能禄養事干切
已緣由理合申乞裁照轉奏調任施行等因具申到臣
看得所申教諭宋剛關稱母年八十相離原籍二千餘
里家貧不能顧養乞要調任附近以便養親一節為照
本官家貧親老為禄而仕今親年八十原籍去任所二
千餘里辭禄而歸養則貧無以資就禄以迎養則力不
能致心實可哀情非得已况我國家設官以來司教之
職亦有除授本省者改選附近法亦相應仰惟皇上躬
行大孝以化天下天下臣民歸其有極所謂堯舜帥天
下以仁而民從之者宜乎本官於此不能自己也伏望
皇上憫其孝思之心體其不得已之情勅下該部將本
官改選附近地方如此則不惟本官仰荷皇上曲成之
德圖報之誠益加效竭而凡為人子者亦將益興其孝
矣緣係教職親老懇乞調任以全禄養事理未敢擅便
為此具本專差親齎謹題請旨嘉靖十五年閏十二月
二十五日
乞恩迴避事
謹奏為乞恩迴避事照得臣因所屬三關地方大敵深
入殺掠人畜見該科部官員查勘臣以一介書生叨居
重任不能運安攘之策以致地方殘傷雖萬死不足以
塞責荷蒙聖明不即加斧鉞之誅命官查勘臣雖粉骨
碎身不能仰荅洪恩於萬一然於法於義臣當迴避蓋
臣之所當迴避者有二也一則科部官查勘必須委官
必取地方人等結狀臣既在任行事則委官地方人等
脫有分毫欠實難免顧忌之疑其咎皆在於臣也一則
臣與他邊都御史不同他邊都御史所管止是邊境地
方事務臣乃兼管山西腹裏一省三府一十六州七十
縣以十分為率計之邊事不過十之二而腹裏之事則
有十之八臣既被勘則人心玩易法令難行臣雖竭力
趨事終難展布雖靦顔就列心實欠安臣恐日久職隳
臣之一身名節罪戾不足惜遺患地方所係非輕也伏
望皇上軫念邊腹地方容臣迴避不候交代回還原籍
聽勘則臣不勝感戴天恩隕越待罪之至緣係乞恩迴
避事理為此具本專差親齎謹具奏聞嘉靖十六年正
月初三日
恤災固本事
謹題為恤災固本事案照先該兵部奏奉欽依内事理
行令各處鎮守總兵巡撫内外官員嚴督所屬守備等
官查勘所守地方但有緊關要害城堡墩臺等項坍塌
者量撥官軍修理堅完之日將脩過工程數目開報查
考等因已經通行偏頭寧武代州三關并八角守備指
揮使楊璲等各將所守地方邊牆墩堡關隘但係緊關
要害去處應脩應補等項工程務要脩理堅完回報以
憑會奏去後今據各官呈開嘉靖十五年正月起至本
年閏十二月終止各將脩補并創立過各項工程數目
到臣會同鎮守山西副總兵傅鐸查勘相同外為此開
坐具本專差親齎謹具題知嘉靖十六年二月二十日
公薦舉以備任用事
謹題為公薦舉以備任用事准吏部咨該本部題文選
清吏司案呈奉本部送吏科抄出太師兼太子太師武
定侯臣郭某奏嘉靖十五年十一月二十五日臣郭某
臣李某臣夏某欽蒙皇上召見於文華殿西室荷蒙聖
明品題文武官員每以人才不足任用為嘆臣惟天生
一世之才自足一世之用除見任外即今文武大小官
員充軍為民冠帶閒住及致仕去任者有所犯或情輕
律重者有誤犯罪遣者有因考察所司誤聽人言或平
生鯁介不能奉承致人左道者原所劾者後雖自覺其
非亦無可奈何矣况又有吏部題准嚴例不許奏辯所
以考察黜退有才者不得復用虧枉者不敢辯理至於
大禮大獄被黜之人大赦在所不原仰見皇上惡惡之
嚴垂戒之遠但其中有專主者有附和者有佐貳及屬
官不得已而隨從者譴謫日久自新無路情重者固難
輕宥若果出不得已才識可用者亦許從公推舉如蒙
聖明開天地再造之恩將臣所奏前項事情乞勅府部
九卿科道等官及南京各衙門并各處巡撫巡按各舉
所知備開來歴不拘名數或奏聞於上或咨送該部類總
奏請簡用皇上求賢之心庶不負矣等因奏奉聖旨吏
兵二部看了來說欽此欽遵該本部議處合候命下通
行兩京府部九卿科道及在外撫按官查照本官奏内
事理從實舉奏等因覆題奉聖旨是欽此欽遵備咨到
臣除原任都察院右副都御史張潤成文通政司使右
通政党承志臣先已舉薦外臣訪得臣所屬地方原任
南京兵部尚書劉龍久侍經筵繼膺參贊才猷茂著學
行素聞特以用一人之非買一魚之細見論而罷豈非
所謂以二卵棄干城之將者哉原任都察院右副都御
史陳璘歴任以來聲名耿耿抱籌邊馭衆之才有謹身
務實之行及膺巡撫之任適當難處之時七疏求歸而
未能一被人言而遂罷先任南京福建道監察御史今
閒住江西按察司僉事賈世祥歴官未久失德未聞直
以互相糾劾之時遂致吹毛求疵之舉年富才清未可
遽棄况三臣者家食以來讀書力田不事干謁鄉評攸
重士論咸惜縱有微愆悔悟已深矣伏望皇上俯念人
才難得勅下該部再加訪察果如臣言將劉龍等起用
庶人才不至於輕棄而三臣之心迹亦得自明矣緣係
公薦舉以備任用及奉欽依内事理未敢擅便為此具
本專差親齎謹題請旨嘉靖十六年六月初八日
軍情敵中走回男子傳報軍情乞討火器以防侵掠事
謹題為敵中走回男子傳報軍情乞討火器以防侵掠
事據守備寧武關地方以都指揮體統行事指揮同知
雷澤呈稱蒙臣發下偏頭關守備程九疇解到來降敵
人周禄哥子等三名到職依蒙隨拘本關通事段子倉
等番語審得周禄哥子等俱係陜西寧夏鹽池人自幼
搶去在敵牧放馬匹聽得衆敵人們說有小王子因北
敵烏梁海無子小王子要將他兒子與烏梁海做子承
襲他說要合兵一處馬肥草茂時入南朝來搶等因具
由呈報到臣據此卷查先為敵中走回男子事據偏頭
關守備程九疇呈稱嘉靖十六年五月十六日申時據
大邊永安墩坐月夜不收馬士友等伴送敵中走回男
子周禄哥子等到職審得俱係陜西鹽池人於嘉靖元
年正月内被敵人搶去今夏在於河東邀放孳牧大小
母子馬匹見得衆敵人醉了偷赶馬四十五匹乘空得
脫騎赶前來在敵營時聽得彼中每說到馬壯時候來
要報讐搶殺等情前來除會行三關遊擊守備守堡等
官修堡練兵比常十分加謹隄備外會同鎮守山西三
關副總兵右軍都督府都督僉事看得寧武關守備雷
澤呈稱審得周禄哥子等說稱自幼搶去在敵牧放馬
匹聽得衆敵人們說有小王子因北敵烏梁海無子小
王子要將他兒子與烏梁海做子承襲他說要合兵一
處馬肥草茂時入南朝來搶報讐一節議照雖係傳聞
之言未必可信要之敵中有此深謀故走回人口得以
聽知雖彼未必决來然防之不可不預臣聞烏梁海者
所謂黃毛敵人是也勇悍倍於北敵世居北敵之北先
屬北敵後乃背叛彼此互相讐殺數十年來殆無虛歲
每當北敵深入我地則烏梁海必率領精銳襲其巢穴
北敵憚之今乃議要連和合兵來搶必有奸人為之謀
畫其為秘計亦異矣古云外國相攻中國之福也果如
人口之言則外國連和豈非中國之憂哉况敵性本自
勁勇又挾報復之忿且欲連和羣類合勢而來是必簡
聚精強以圖深入以快慘殺為邊疆之害不淺矣再照
中國長技火器為上北敵所畏亦火器為最而火器之
中佛郎機鋴尤為便利邊關之地所以自衛攻敵者惟
此是恃也伏望皇上軫念邊方勅下該部將見貯佛郎
機鋴發送一千付聽臣等分給各城堡以防敵至如此
庶幾有備無患而邊境有頼矣地方幸甚臣等幸甚緣
係敵中走回男子傳報軍情乞討火器以防侵掠事理
臣等未敢擅便為此具本專差親齎謹題請旨嘉靖十
六年六月初八日
苑洛集卷十五
