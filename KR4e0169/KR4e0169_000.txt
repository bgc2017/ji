苑洛集别集類五(明)
提要
(臣)等謹案苑洛集二十三卷明韓邦竒撰邦
竒有易學啟蒙意見已著錄是集凡序二卷記一
卷誌銘三卷表一卷傳一卷策問一卷詩一卷
詞一卷奏議五卷見聞攷隨錄五卷乃嘉靖
末所刊汾陽孔天允為之序當正嘉之際北
地信陽方用其學提唱海内邦竒獨不相附
和以著書餘事發為文章不必沾沾求合於
古人而記問淹通凡天官地理律吕數術兵
法之屬無不博覽精思得其要領故其徵引
之富議論之核一一具有根柢不同綴拾浮
華至見聞考隨錄所紀朝廷典故頗為詳備
其間如譏于謙不能匡正之失及辨張綵阿
附劉瑾之事雖不免小有偏駁而序次明晰
可資考据其他辨論經議闡發易數更多精
確可傳盖有本之學雖𤨏聞雜記亦與空談
者異也乾隆四十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
