論學繩尺總集類
提要
(臣)等謹案論學繩尺十卷宋魏天應編林子
長註天應號梅墅自稱鄉貢進士子長號筆
峯官京學教諭皆閩人也是編輯當時場屋
應試之論冠以論訣一卷所錄之文分為十
卷凡甲集十二首乙集至癸集俱十六首每
兩首立為一格共七十八格每題先標出處
次舉立說大意而綴以評語又略以典故分
注本文之下盖建陽書肆所刊歲久頗殘闕
失次明福建提學僉事游明訪得舊本重為
校補又以原注多所訛誤併為考核增損付
書坊刊行何喬新椒邱集有是書序今本不
載盖佚脱矣考宋禮部貢舉條式元祐法以
三場試士第二場用論一首紹興九年定以
四場試士第三場用論一首限五百字以上
成經義詩賦二科並同又載紹興九年國子
司業高閌劄子稱太學舊法每旬有課月一
周之每月有試季一周之皆以經義為主而
兼習論策云云是當時每試必有一論較諸
他文應用之處為多故有專緝一編以備揣
摩之具者天應此集其偶傳者也其始尚不
拘成格如蘇軾刑賞忠厚之至論自出機杼
未賞屑屑於頭項心腹腰尾之式南渡以後
講求漸密程式漸嚴試官執定格以待人人
亦循其定格以求合於是雙關三扇之說興
而場屋之作遂别有軌度雖有縱横竒緯之
才亦不得而越此編以繩尺為名其以是歟
紹興重修貢舉式中試卷犯點抹條下有論
策經義連用本朝人文集十句之禁知拘守
之餘變為剽竊故以是防其弊矣然當日省
試中選之文多見于此存之可以考一朝之
制度且其破題接題小講大講入題原題諸
式實後來八比之濫觴亦足以見制舉之文
源流所自出焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
論學繩尺論訣
諸先輩論行文法
東萊吕公(祖謙)云論各有體或清快或壯徤不可律看
做論有三等上焉蔵鋒不露讀之自有滋味中焉
步驟馳騁飛沙走石下焉用意庸庸專事造語看
論須先看主意然後看過接處論題若玩熟當别立
新意說作論要首尾相應及過處有血脉論不要
似義方要活法圓轉論之段片或多必須一開一合
方有收拾論之繳結處須要着些精神要斬截論
之轉換處須是有力不假助語而自接連者為上若他
人所詳者我略他人所略者我詳題常則意新意常
則語新意深而不晦句新而不怪筆徤而不粗
語新而不常
戴公(溪)云史論易粗宜純粹性理論易晦宜明白
破題欲切而當欲明而快破題結題是終始着力處
原題貴新講題貴贍立論講題是鋪叙有條處
接題須援引結題須壯徤據古文為文法立已
見為新意議論貴含蓄譬喻貴警拔以題用事
貴不迫以意用事貴不露
陳公(亮)云大凡論不必作好語言意與理勝則文字自
然超衆故大手之文不為詭異之體而自宏冨不為險
怪之辭而自典麗奇寓於純粹之中巧蔵於和易之内
不善學文者不求高於理與意而務求異於文彩辭句
之問則亦陋矣故杜牧之云意全勝者辭愈朴而文愈
高意不勝者辭愈華而文愈鄙山谷云好作奇語自是
文章一病但當以理為主理得而辭順文章自然出羣
拔萃
林公(執善)云作論當如文與可畫竹皆先有成竹於胷
中若胷中無一篇成說逐步揣摩旋生議論安有渾成
氣象
吳公(琮)云省闈多在後兩場取人諺云三平不如一冠
若三場皆平平未必得若論策中得一冠場萬無失一
至如方州試固以第一場為主至於定去留時亦多以
後兩場參攷蓋有第一場文字不相上下則於此辨優
劣也
又云論須熟考上下文然後立說主張要在題目外題
目却要在主張内方是好文字
又云會做論人只是借他題目說自家道理
又云論無定格而有定體意欲圓辭欲輕冐頭是說主
張源流要議論多於事實行文又欲轉換處多
厚齋馮公(椅)論一篇之體鼠頭欲精而銳豕頂欲
肥而縮牛腹欲肥而大蜂尾欲尖而峭
又云論題有問人物優劣者若必與之辨優劣則其說
難得出倫又有置優劣於不足辨而别立一議論者如
徐邦憲公卿賢良文學之議孰優陸唐老開元輔佐孰
賢論是也此格最高
又云破題貴簡而切當含蓄而不晦一句兩句破者上
也其次三句又其次四句者漸為不得已破題上所用
字皆是一篇之骨無虚下者後面亦須照應
又云破題上當只用題目上字者須就用不須外求字
代之蓋其字自是一題之主若别求字代非惟難得適
用亦緣破題之後又不可不用題上主字者又要回顧
破題字則自有妨筆處
又云破題以下數句極難最要明快轉得怕緩緩便喫
力言幾句要着工這裏不起人意便費力承題最要
起時提掇得是若是時後面自不費力這裏差了便一
向費力
又云小講處最怕緊怕繁絮最要徑捷去得快却不得
苟簡不可失之直又怕幾句疊排文字每結句之乎者
也要照前後不可重了小講中又怕意思頭項多便
為他累纔到中間旋旋入其他意來者便喫力要知利
害可節則節可總則總小講中且要斟酌詳略恐是
實事題便要入題最忌前後重複或前面已詳則入題
處便得省文法或未詳則入題處却不可略
又云冐頭於破題上不曾用得題目上字則於一兩行
後必着入又却不可驟若驟則又圭角須漸漸引入方
渾融若不來中間入則須就承題直上主意亦然破上
未見則承後漸漸轉入可也冐子中自破而下纔𢾗
句或一二行三四行便入題者須斟酌蓋是題目恐有
難說者亦有當叙源流者則承後略包幾句便與他入
題然只是史題如此冐子布置便是講題規模又忌
有重複語意冐子中語最忌圭角忌重滯最宜渾融
宜輕峭宜清快
又云冐頭貴簡勁明切圓活警策不喫力不費辭不迂
危公(稹)云論中使譬喻須一句比喻一句使實事為上
格如俞汝諧魯一變至於道論有云學弈方勤而鴻鵠
將至(譬喻)女樂既受則聖人不容於不行如章穎孝文
幾致刑措論萬物群生而一物獨枯則造化非全功舉
天下皆化而猶有未化者焉則君子非全仁滿堂燕笑
而未免向隅之泣(譬喻)海内興於禮義而斷獄數百吏
猶有藉手焉此論是也如瑟之方絃而求雅頌之師玉
之未琢而不試於拙工之手此類未為上也
吳公(鎰)云作史題論講中不須多本題題事若多叙則
苟有百事亦須叙百事非要法也不若取其事之大節
者舉之而已故公作高帝無可無不可論論中止以封
功臣一事言之
用字法
如治天下審所尚云孰為利孰不為利孰為害孰不為
害何不曰孰為利孰為不利孰為害孰為不害以此推
之可知用字法
論體有七
一圓轉二謹嚴三多意而不雜四含蓄而不露
五結上生下其勢如貫珠六首尾相應其勢如擊
蛇七結一篇之意常欲有不盡之意如清廟三嘆有
遺音
止齋陳(傳良)云(節要語)
認題
凡作論之要莫先於體認題意故見題目則必詳觀其
出處上下文及細玩其題中有要切字方可立意蓋看
上下文則識其本原而立意不差知其要切字則方可
就上面着工夫此最作論之關鍵也
立意
凡論以立意為先造語次之如立意高妙而遣辭不工
未害為佳論苟立意未善而文如渾金璞玉亦為無補
矣故前輩作論每先於體認題意者蓋欲其立意之當
也立意既當造語復工則萬選萬中矣
造語
造語有三一貴圓轉周旋二貴過度精密三貴精奇警
拔凡造語警拔則當於下字上着工夫蓋下字既工則
句語自然警拔矣
破題
破題為論之首一篇之意皆涵蓄於此尤當立意詳明
句法嚴整有渾厚氣象論之去取實係於破題破題不
佳後雖有過人之文有司亦不復看
原題
題下正咽喉之地推原題意之本原皆在於此若題下
無力則一篇可知或設議論或便說題目或使譬喻或
使故事要之皆欲推明主意而已
講題
講題謂之論腹貴乎圓轉議論備講一題之意然初入
講處最要過度精密與題下渾然使人讀之不覺其為
講題也大凡講題實事處須是反覆鋪叙方得用語圓
轉又須時時繳歸題意方得緊切如小兒隨人入市數
步一回顧則無失路若一去不復反則人與兒兩失矣
初學論者最宜加審
常疑陳武章穎論未嘗有腹但題下便是講題此
正二公高妙處但人不知其入講題耳近鄭昉亦
從題下便說去大類講題而正講規模隠然不易
使證
講後使證此論之常格今則不拘蓋今之為論多於題
下便使事引證正講後但隨事議論則或證之而正使
事證題者蓋寡然初學者不可不依常格善使事者但
一二句至三五句而題意已瞭然前輩嘗謂學者使事
不可反為事所使此至論也
結尾
結尾正論關鎻之地尤要造語精密遣文順快蓋精密
則有文外之意使人讀之而愈不窮順快則見才力不
乏使人讀之而有餘味凡為論未舉筆之前而一篇之
規模已備於胷中凡結尾當如反覆如何議論已寓深
意於論首故一論之意首尾貫穿無間斷處文有餘而
意不盡若至講後而始思量結尾則意窮而復求意必
無是理縱求得新意亦必不復渾全矣
福唐李先生論家指要
論主意
主意一定中間要常提掇起不可放過
論間架
間架布置前後證據須要明整㓗净却不要似策策文
方論文圓策文直論文峻策文易論文險相對句多非
格也
論家務持體
論家務持大體拈起一字鎖屑說出似乎作賦最是文
病
論題目有病處
題目有病處切須回護如子謂武未盡善周公未盡仁
知不善回護便小了聖人又漢唐君臣互有得失先包
容抑揚予奪或始揚而終抑奪而終予貴得其當也
論用字法
前輩用字皆與題稱如讀顔拭齊晉比子儀論便見奮
發意讀鄭祖逖奇節論便見復讐意
論制度題
凡古來制度古人皆曾有攷究了非待今日始見立說
當本之古人文意則當出已見此所謂奪胎換骨之妙
論人物題
其人若有未純處不可罵盡雖罵題切須婉順不可直
突便罵起有可出脱處便湏為之回護
全篇總論
論頭恰似初狀題有是處有不意處當且含洪說不可
說太盡不可說太直不可說太泛亦不可太拘題下
或本意起或用證起或辨難起或連論頭便徑說去本
意起貴乎轉換不要重復用證起貴乎的切不要牽強
不可叢雜辨難起貴乎是當不可泛講連論頭下徑說
去貴乎有議論不可率略論腹接乎題下之間此乃
要眼所在過度處在此引上生下入末意處不要勾得
做段一節高一節自然有末意上也
歐陽(起鳴)論評
論頭
論頭乃一篇綱領破題又論頭綱領兩三句間要括一
篇意承題要開闊欲養下文漸下莫說盡為佳欲抑先
揚欲揚先抑最嫌直致無委曲講題舉題只有詳略兩
體前面意說盡則舉題當略前面說未盡則舉題當詳
繳結收拾處要緊切前後相照
論項
題下多有體先看主意如何却生一議論起來或行數
句淡文或立意用事起或設疑反難起要之初學發軔
設疑為易後用事證佐則不枯
論心
如漢唐君臣論以帝王君臣作權衡如荀揚論以孔孟
作權衡如帝王論用天地譬喻等形容
論腹
鋪叙要豐贍最怕文字直致無委曲欲抑則先揚欲揚
則先抑中間反覆惟意所之大概初入須是要寬緩結
殺處要得緊而又緊
論腰
變態極多大凡轉一轉發盡本題餘意或譬喻或經句
或借反意相形或立說斷題如平洋寸草中突出一小
峯則聳人耳目到此處文字要得蒼而徤聳而新若有
腹無腰竟轉尾則文字直了殊覺意味淺促
論尾
如第八韻賦相似賦末韻多有警語如俳優散場相似
前輩所謂打猛顐出却打猛顐入或先褒後貶或先抑
後揚或短中求長或衆中拈一或以冷語結或以經句
結但末稍文字最嫌軟弱更須百丈竿頭復進一步
林之起嘗曰論者卵也或者則曰不過要圓子謂
命題似黃立意似清行文似幕造語似殼意要包
題文要涵意語要蔵文故黃在清裏清在幕裏幕
在殼裏向無爾多包褁則不成卵何有於圓
陳國俊曰(南渡前人)論似卵夘本圓故論亦要圓圓則
有首尾題似黃黃本濁濁則不冷淡清本清故意
亦要清清則不混雜幕薄而微見其清故文亦要
薄而微見其意而不晦焉殼硬而外護其幕故語
亦要雄徤而外護其文則不至於委靡而衰薾焉
林圖南論行文法
有抑揚有緩急有死生有施報有去來
有冷艷有起伏有輕清有厚重
揚文(凡欲揚必先抑)
如高文寬仁結人心論云且高帝初年民無蓋蔵天子
&KR0008;駟不具將相猶用牛車文帝之時未甚相遠當時備
具蓋無以供二三千里之旱數百萬之兵後元四年迨
末年猶語百官率意思邊以足民食其民間之窘乏也
為如何宜其為無聊而咨嗟愁嘆夫何一三章之約一
山東之詔虚文空言似於民無補者而秦之父老方且
大悦扶杖而聽詔者感泣焉為當時之民者猶以斗米
萬錢賣爵不給而至此何為所可憂者而乃為是之喜
無亦不情乎
三章之約山東之詔不可謂之虚文空言蓋欲揚
高文之功故先抑而言之此所謂揚文也
抑文(凡欲抑必先揚)
如陳秉白先王取民之法論云惟先王見高識遠亦知
夫車徒萬乘冨有天下山河社稷朝廷宗廟侍御僕從
為之奔走服役凡民之奉我者亦足矣彼其一田廬一
疆場一市肆一舟車桑麻榖粟瓜匏果蓏布帛絲枲麄
良重厚所入亦甚細而其贏亦甚微又况仰事俯育社
閭嘗新春秋之祀送往迎來弔死問疾蓋亦無幾使郊
祀社稷宗廟百神之祀可闕賓客庖厨百官廪給匪頒
好用之費可去自十二至二十而吾聖人不以及民惟
其數者之不能無聖人於是有不得已者又况佽布質
布總布罰布㕓布雖歛於㕓人而實歸於泉府以貸舉
民之無貨與夫貨滯而不售者非特以足國用也
先張皇先王甚多冨貴蓋揚之也而後抑言民之
所入所贏之微細焉此所謂抑文也
急文
如焉周言天下事論題下云嘗觀古人之於事不徒曰
事而已而必曰職事云者豈非有職於此然後有事於
此吾而不職於此亦無所事於此事之利害事之得失
吾必不習熟乎此於此而冐言之非淺迫而無謀則迂
緩而不切者也是以幾敗乃事此高帝之所嫚罵而孝
宣深不喜夫士者亦其時宜之不達也是非吾之求避
乎事也(此一句上引下如風中帆過不覺其快)
緩文(前論後面說魏鄭公等之言與周無異處)
夫言則同諫則同史官異周而不及數子何也(此處是緩)且
天下之所謂異之者亦曰不常有之云爾今而猶有道
此者非周獨擅其論也史臣而異周則亦必可以異數
子史臣而不異數子則於周亦不得以獨異也今而反
之苟非臆說以私予則必有深意於其間吾嘗質的而
稽考之然後知史臣之所以異周者與周之所可異果
非數子比也蓋徵於是時位則諫議也元素則三品也
季輔則御史也封德彛則遷僕射禇遂良則記起居彼
其乘人之車載人之事其於天下之利害得失固已講
究而習熟矣
使不知緩文者於史官異周而不及數子何也下
直接云吾嘗質的而稽考之無天下之所謂異之
者一段則無曲折了惟有此一段然後見我之從
容而不迫緩文如折腰急文如蜂腰但實則為
體浮則為文聚則為體散則為文
死文
如韓信申軍法論冐子曰成天下之治者必思所以維
持一代之計知其成矣而樂於因循苟且而弛一切維
持之計此庸主之所苟安明主則慮其激天下之變而
趍於亡矣死文夫天下之為兵者必齊民之中桀點而
難制者也方天下之潰潰然吾將乘時而起以求濟其
所欲非桀黠難制之人則不可然而所發既效所成既
就挾其尊貴之勢以巍乎士民之上則向之從我以馳
驅者不能無翹然自喜之心而其桀黠難制者豈不思
以冀其所非望哉
先輩戒人不得作死文道盡其意言到此而不能
再發者謂之死文
生文
如孔子用於魯論冐子曰所抱負者大則其所設施者
必不小(生文)人情不甚相遠吾而大有得於此其所設
施亦必滿吾意而副吾之抱負則可苟不滿吾意而不
負吾之抱負吾肯以其所得者而輕用之耶
使不知生文者必曰抱負者大所施設者小君子
措焉即意直而無曲折不可復起惟長於文者故
宛轉道曰所抱負者大所設施者必不小夫必不
小之下看如何說皆道得緣其引語而意未盡也
報施文(亦名顧兔文)
如范德廣王者取民之法論曰吾嘗觀先王之世貢而
徹之法雖設亦以郊祀宗廟之禮賓客百官之奉不可
闕其所謂匪頒好用者使其是數者而不關聖人之慮
所謂法者聖人不設也而民亦自耕焉食焉豐焉給焉
仰事而俯育養生而送死陶陶然何有於帝力而聖人
亦得以遂其太古之化而天涵地育也惟其於禮不可
闕於奉不可後於是而有不得已者(以上是施文)殆至於秦
(以下是報文)不審先王立法之意夫力耕亟戰以取天下豈
秦人能執干戈而備耒耜哉則凡今日尺地莫匪民力
六國既平正宜與之休息以答其向者畢力為上之心
奈何頭會箕歛取民之數二十倍於古自力耕紡績者
曾無蓋形自饟之具所謂先王之法殆不如此民亦甚
不堪也然當時猶不敢萌異心者正以先王之功德在
人未遠尊君敬上之誠未泯於天下之心是以舒徐容
與以俟其後迨夫驪山阿房之役再舉閭左之戍發之
殆盡役費並起民知無可為者於是有不諱之意
折腰體(漢梁冀妻能為折腰步因以為號釋之曰足不在腰下做出論體尚且動人想)
(當時態度為絶)
如武帝雄才大略論曰平城白登間七日不食高帝病
之以干戈未寧不能報也以有易無之書䙝嫚之甚吕
后忍之以瘡痍未蘇不能事也所謂親踞鞍馬馳射上
林按轡徐行式車勞士殆有講武之虚名而何嘗設施
尺寸於他日景帝蓋深懲於東宫往來之日干戈之事
併與絶口於平定之後焉二君雖曰其資仁柔不能舉
也蓋亦涵養之未至焉嗚呼(折腰在此)天其或者將有時乎
吾聞墻之頽也以雨不頽於浸滛之際而頽於雨止之
後火之然也以氣不然於吹嘘之始而然於氣息之餘
故曰將欲取之必故予之將欲翕之必故張之鳩漢之
憤不萃漢之靈烏能毓武帝之資美盖亦又一文景焉
嗚呼天意其有在也向之不能報者今干戈寧矣向之
不能事者今瘡痍蘇矣向之不能舉者今涵養至矣嗚
呼時之至者又如此為武帝者又將如之何盖嘗論之
非武帝之能雄其才大其略天實為之時實佐之
使不知折腰體者纔到蓋亦涵養之未至焉下必
接曰至於武帝干戈寧矣不可不報也瘡痍蘇矣
不可不事也涵養至矣不可不舉也(榕溪嘗謂做論不可多刦)
(撮如此等文乃刦撮也)
蜂腰體
如公儀仲舒之才如何論題下云才有二有才學之才
有才能之才才能之才根著於内者也才學之才粉飾
於外者也外者浮内者實浮者無用者也實者有用者
也是故子夏以未學為學子路以何必讀書為學夫子
以餘力為學是非有貶於學而以學為不可也(蜂腰在此一句)
有民人焉社稷焉吾學其為社稷人民之事可也君也
父也朋友也吾學其為致身竭力信言之事可也孝弟
也謹信也愛衆也親仁也吾學其為孝弟謹信愛衆親
仁之事可也是雖不學其外而學其内不學其浮而學
其實不學其為無用而學其為有用焉
使不知蜂腰體者於夫子以餘力為學下必須曰
夫人之於學學之於才猶播之於穫也有是學然
後有是才今以不學未學餘力為學無乃怠人為
學之意而不開之以成才之才耶是不然有民人
焉有社稷焉然後言如此多少費力公以一言輕
道過來又不緊又不慢纔使折腰體便壞了若耶
於餘力為學便接曰有民人焉去是謂抱脚者也
是豈不失之緊
掉頭體
如吳行可唐虞成周之法論云且天下之大民物之衆
生齒之繁私心邪慝險情姦狀蠻詐百端懾之以刑威
之以法多為之防閑而嚴為之備具其弊猶不可遏况
縱而便之其無乃非所以為天下者豈聖人樂於因循
苟且而無政耶抑過於寬仁而不知所謂相濟者耶吾
聞(掉頭在此)君民一體不容異觀燭理未盡往往知愛已而
不知愛民耳目鼻口情好嗜欲就利而避害好安存而
惡危亡夫豈相遠今夫無故而拔一毛則九骸為之竦
震爪髮之落似未甚切已者而必為之掩護愛之嗚呼
父母遺體誰其不靳聖人者亦惟揆夫人情而行其所
以立法之意
使不得掉頭體者於豈聖人樂於因循苟且而無
政耶抑過於寬仁而不知所謂相濟者耶下必為
抱脚體接曰聖人豈樂於因循者豈不知以寬濟
猛者蓋亦憂民之心出於内者至不得已而防之
如此等接其流趍下故陽若不顧而掉頭說君民
一體去讀者正凝神欲觀其收拾又却别頌去使
之搜尋一餉然後得其意旨所向蓋容易示其意
則彼以為淺近必也深蔵固秘邀勒艱難彼然後
不敢以為易得
吳行可曰掉頭體似折腰而非折腰似雙關而非雙
關折腰則緣上意而生語此不緣上意而别生語
於收拾處方牽上意而入文也雙關則平分兩脚
意要偶語要齊有似破義中以一脚收此雖兩脚
意不要偶語不要齊不須中生一脚但以下脚收
上脚也
單頭體
如韓信申軍法論云方秦之潰豪傑相視而起於中州
者劉項其尤者也羽以虐高祖以寬羽以詐高祖以仁
天下雲合響應樂從高祖者非其臣服聽從之以蓋一
時樂其有寬仁之資方是時不敢以嚴繩之恐其不樂
於嚴而怨已也不敢以詳拘之恐其不安於詳而去已
也吾欲滅項氏一天下而有怨已去已之人烏乎齊故
凡所以指揮號召者皆待以不苛而奔走躑躅者亦樂
於自便迨夫項氏既滅天下既一不苛者易至於無畏
而自便者每至於無恥以桀黠難制之人而加之以無
畏無恥之心一旦見布衣草莽之人而居天下不可及
之貴必有激於中者矣激於中而形於外則天下之患
紛起而難平猶昔也帝不欲於其難平者制之而於未
發者制之不於其言語告戒者制之使之不為亂而於
嚴明曲折者制之使不敢亂吁此信軍法之所以申也
此高帝維持天下之大計也
意在高祖便舉項羽以為頭意在於自便便舉寬
仁以為頭所謂一引一結單頭體也
雙關體
如方能甫光武以柔道理天下論中間曰人情不甚相
遠當其定天下則吾用剛何者敵國未降軍壘未靖不
有干戈何以平當其治天下則吾用剛柔相濟何者承
祖宗積累之餘生齒繁庶天下無事然人民亦不能無
奸巧焉故德教不可不加而刑罰亦不容寢不然則何
以濟然而使天下之果未定也而吾固用剛也吾又何
求焉使天下之果已治也吾則剛柔相濟吾又何求焉
若夫以為未定則猶定以為已治則未治干戈不可以
復施德教則未暇及而刑罰亦不能以遽行其將如之
何吾聞人君出而應天下其說有三一曰定天下二曰
理天下三曰治天下而其為天下之說亦有三不用柔
則用剛不用剛則剛柔相濟今也於其未定猶定已治
未治之間君子亦可以覘其時干戈德教刑罰之不宜
用君子又可以用其所必無所謂以柔理天下者乎
先開其剛與剛柔作兩門關取柔放其中開其定
天下治天下作兩門關取理天下放其中是之謂
雙關體
三扇體
如黃詮顔淵仲弓問仁論云且天下之所謂問皆其未
有所得而不知者也不然出於所得之未深以二子為
未有所得耶則三月不違夫子盖嘗稱顔子矣仁而不
佞是亦或人問雍也於夫子焉以二子所得為未深耶
則為邦南面何等事業而夫子輕以許人也然則二子
未有所得固不可謂二子所得之未深尤不可彼其所
以問豈亦知其有所得與夫所得之未深將以自衒與
然而一領克已之誨在邦在家之誨請事斯語之語盖
逡巡退避各以下敏自謂出於至誠而無矯辭飾貌者
若以此而致疑於二子母乃猶不可吾嘗再三反復而
論之而得其說天下固有不知而問者若二子則非不
知也固有知之未深而問之者若二子則不可以為知
之未深也自衒於人而矜已之所得以矯飾而發問者
天下亦不為無此若聖人之學則出於誠實况又二子
焉則可待之如是薄耶吾聞仁道之大盖有不勝其重
而致其遠者夫子蓋未嘗輕以許人果如子路寧許以
千乘之國而不許以仁藝如冉求寧許以百乘之家而
不許以仁言如公西華寧許以束帶立朝而不許以仁
能如子貢聖門知二之高弟夫子蓋嘗語以一貫之學
得聞其一而不得其全回與雍也蓋親於聖人之側自
當時之事知仁之為道與夫子之所以許人者如此固
雖有所得與夫深於其所得者其敢認以為吾有而且
安焉吾而認以為吾有與夫深於所得者未害也萬一
於他日之所設施尚或愧於聖人則雖有貽悔遺恨將
無及焉
設以為未有所得又設以為所得未深又設以為自
衒是之謂三扇體
征鴈不成行體(亦名鴈斷羣體)
如阮霖馬周言天下事論中間曰蓋嘗稽周之傳攷周
之言而觀其所謂天下之事大率不過昭孝道求賢而
審官罷徭役以崇節儉省營為而薄賦斂終之以抑諸
王之寵而奪其權重敕史之任而遴其選如此而已矣
史之所以異者豈以為當時無能道此焉吾觀太宗作
層觀以望昭陵而魏徵有獻陵之譏其與周勸帝以昭
孝道一也(此先道人名後道所言之事)是豈無能道此者太宗疎君
子而昵小人而魏徵有善善而惡惡審罰以明賞之請
其與周勸帝以求賢審官一也是豈無能道此者周之
言曰(變文)罷徭役以崇節儉省營為而張元素亦嘗舉章
華乾陽之事以警帝罷役高季輔亦有願愛其才惜其
力無使單竭之請是豈有異於周之言哉是豈無能道
者哉抑諸王之寵而奪其權重刺史之任而遴其選此
周之言也(又變文)及封德彛諫帝王之諸子亦曰爵命頒
而力役崇而且有以天下為私奉之誚得人則家安佚
失人則家勞翅是又褚遂良以刺史民之師語帝焉(此後)
(一段又變先道所言之事後言人名)是豈無能道此者哉夫言則同諫則
同史之異周而不及數子何也
提起六件事若分為六脚即太冗直若分為兩脚
即太長惟是分作四脚不長不迫使不知此文格
者不道四個其與周勸帝某事一也便道四個是
豈有異於周之言哉惟公高人故分作兩脚道段
段變文不同
鶴膝體
如陳惇修孔子用於魯論云為聖人者其將隕淪其所
抱負而甘與草木俱萎乎其將坐視春秋之末民病而
不一援手乎聖人於此亦必有所不得已而不暇計非
屑就者吾觀佛肸之召不可往明矣而聖人必欲往焉
弗擾之召不可往又明矣而聖人又欲往焉甚而至於
九夷之居南子之見使魯果不足以用聖人者然而有
民人焉有社稷焉况亦周公伯禽之後聖人之化未衰
一變至道吾聖人嘗許易於齊矣是以未能盡以設施
堯舜禹湯文武之事然而豈不猶愈於佛肹等乎嗚呼
此聖人用魯意也故嘗以為聖人盖憂世之心切悼道
之不行魯何足以用聖人也昔者嘗怪孟子去齊宿晝
之事(此一段是鶴膝)夫以道事君可則就不可則去孟子既以
齊為不可矣去之是也然遲遲吾行三宿出晝若猶有
所就者大節果如此其何以免景丑氏之疑而後世之
議紛紛焉且孟子何為而然耶盖嘗三復而得其解去
齊者孟子之本心宿晝者孟子之有所憂也夫出彊載
質三月無君則皇皇然亦君子仁人之用心而急於為
天下者每如此非曰所有懷於爵祿也齊宣雖不足與
有為然而猶能信用孟子似亦無過於此今而既以為
不可就而去之矣去而之他果有能我用吾固何求焉
然而吾道之大每每不為時君所知今而去齊矣烏能
必他國能如齊以用我也此孟子所以難於去齊之意
而非有所就也學者苟能知孟子難於去齊之意則知
夫子甘於用魯也
自入孟子處乃鶴膝體所謂鶴膝者猶接花木者
必用鶴膝枝乃易成也論本是孔子乃用孟子插
入來故如接花木而用鶴膝枝也
