坡門酬唱集卷十五
宋邵浩編
東坡
和陶飲酒詩二十首
吾飲酒至少常以把盞為樂往往頽然坐睡人見
其醉而吾中了然蓋莫能名其為醉為醒也在揚
州時飲酒過午輒罷客去解衣槃薄終日歡不足
而適有餘因和陶淵明飲酒二十詩庶以髣髴其
不可名者以示舍弟子由晁无咎學士(晁无咎名補之時通)
(判揚州)
我不如陶生世事纏綿之云何得一適亦有如生時寸
田無荆棘佳處正在兹縱心與事往所遇無復疑偶得
酒中趣空杯亦常持
二豪詆醉客氣擁胸中山漼然似冰釋亦復在一言嗇
氣實其腹云當享長年少飲得徑醉此秘君勿傳
道喪士失已出語輒不情江左風流人醉中亦求名淵
明獨清真談笑得此生身如受風竹掩冉衆葉驚俯仰
各有態得酒詩自成
蠢蝡食葉蟲仰空慕高飛一朝傅兩翅乃得粘網悲啁
啾同巢雀沮澤疑可依赴水生兩殼遭閉何時歸二蟲
竟誰是一笑百念衰幸此未化間得酒君莫違
小舟真一葉下有暗浪喧夜棹醉中發不知枕几偏天
明問前路已度千金山嗟我亦何為此道常往還未來
寧早計既往復何言
百年六十化念念竟非是是身如虚空誰受譽與毁得
酒未舉杯喪我固忘爾倒牀自甘寢不擇菅與綺
頃者大雪年海波翻玉英有士常痛飲飢寒見真情牀
頭有敗榼孤坐時一傾未能平體粟且復澆腸鳴脱衣
裹凍酒每醉念此生
我坐華堂上不改麋鹿姿時來蜀岡頭喜見霜松枝心
知百尺底已結千歲竒煌煌凌霄花纏繞復何為舉觴
酹其根無事莫相羈
芙渠在秋水時節自闔開清風亦何意入我芝蘭懷一
隨採折去永與江湖乖斷絲不復續斗水何足栖不如
玉井蓮結根天地泥感此每自慰吾事幸不諧醉中有
歸路了了初不迷乘流且復逝抵曲吾當回
籃輿兀醉守路轉古城隅酒力如過雨清風消半途前
山正可數後騎且勿驅我緣在東南往寄白髮餘遥知
萬松嶺下有三畆居
民勞吏無德歲美天有道暑雨避麥秋温風送蠶老三
咽初有聞一溉未濡槁詔書寬積欠父老顔色好再拜
賀吾君獲此不貪寶頽然笑阮籍醉几書謝表
我夢入小學自謂總角時不謂有白髮猶誦論語辭人
間本兒戲顛倒略似兹惟有醉時真空洞了無疑墜車
終莫傷莊叟不吾欺呼兒具紙筆醉語輒錄之
醉中雖可樂猶是生滅境云何得此身不醉亦不醒癡
如景升牛莫保尻與領黠如東郭㕙束縛作毛穎乃知
嵇叔夜非坐虎文炳
我家小馮君天性頗淳至清坐不飲酒而能容我醉歸
休要相依謝病當以次豈知山林士骯髒乃爾貴乞身
當念早過是恐少味
去鄉三十年風雨荒舊宅惟存一束書寄食無定迹每
用愧淵明尚取禾三百頎然六男子粗可傳清白於吾
豈不多何事復歎息
嘵嘵六男子絃誦各一經復生五丈夫戢戢丁欲成歸
田了門戶與國充踐更普兒初學語玉骨開天庭淮老
如鶴雛破殼已長鳴舉酒屬千里一歡愧凡情
淮海雖故楚無復輕揚風齋厨聖賢雜無事時一中誰
言大道遠正賴三杯通使君不夕坐衙門散刀弓
何人築東臺一郡坐可得亭亭古浮圖獨立表衆惑蕪
城閱興廢雷塘幾開塞明年起華堂置酒弔亡國無令
竹西路歌吹久寂默
晁子天麒麟結交及未仕高才固難及雅志或類已各
懷伯業能共有丘明恥歌呼時就君指我醉鄉里吳公
門下客賈誼獨見紀請作鵩鳥賦我亦得坎止為樂當
及時綠髮不可恃
蓋公偶談道齊相獨識真頽然不事事客至先飲醇當
時劉項罷四海瘡痍新三杯洗戰國一斗消強秦寂寥
千載後陽公嗣前塵醉卧客懷中多言笑徒勤我時閱
舊史獨與三人親未暇餐脱粟苦心學平津草書亦何
用醉墨淋衣巾一揮三十幅持去聽座人
欒城和
我性本疎懶父母強教之逡巡就科選逮此少年時幽
憂二十年懶性祇如兹偶然踐黃闥俯仰空自疑乞身
未敢言常愧外物持
人言性本静不必林與山世雖有此理知誰非妄言自
我作歸計於今十餘年低回軒冕中此語愧虛傳
世人豈知我兄弟得我情少年喜文章中年慕功名自
從落江湖一意事養生富貴非所求寵辱未免驚平生
不解飲欲醉何由成
秋鴻一何樂空際乘風飛秋蟲一何憂壁間終夜悲憂
樂本何有力盡兩無依物生逐所遇久行不知歸少年
氣難回老者百事衰聊復沃以酒永與狂心違
昔在建成市鹽酒晝夜喧夏潦恐天漏冬雷知地偏妻
孥日告我胡不反故山一来朝廷上七十不知還有寓
均建成且志昔日言
夢中見百怪一一皆謂是醉中身已忘萬事随亦毁此
心不應然外物妄使爾安心十年後此語知非綺
開卷觀古人誰非一世英骨肉委黃壚冺滅俱無情憧
憧来無盡擾擾相奪傾驚雷震朱夏鮮能及秋鳴得酒
且酣飲問誰逃死生
明月出東墻萬物含餘姿孤蟬庇繁隂衆鳥栖高枝解
衣適少事捫腹知亡竒朝與羣動作暮復何所為此時
不自有日出還受羈
尺書千里至輟食手自開將卜東南居故鄉非所懷勿
言湖山美永與平生乖鴻雁秋南来及春思故栖蛟龍
乘風雲既雨反其泥兄弟通四海叩門事雖諧直道竟
三黜去國終恐迷何如自衛反闕里從參回
羌氐忘君恩戰鼓驚西隅邊候失晨夜驛騎馳中途詔
書止窮征諸將守来驅敵微勢可料師競力無餘防邊
未云失憂愧懷安居
脩已以安人嗟古有此道平生妄為得忽忽恨衰老年
來亦見用何益世枯槁逡巡事朝謁出入自媚好報君
要得人被褐信懷寶斯人何時見即上歸耕表
春旱麥半死夏雨欣及時出郊視禾田父老有好辭秋
隂結愁霖似欲直敗兹冥冥人天際景響良不疑精誠
發中禁愍默非有欺雞號日東出乃令民信之
天厨釀冰池搖蕩畏出境衰年雜羸病一醉百不醒鸞
臺異諸曺有政非簿領頽然雖無責固謝出囊穎回首
愧周行羣英粲彪炳
淮海老使君受詔行當至居官不避事無事輒徑醉平
生自相許兄先弟亦次東南豈徒往多難嫌暴貴白首
六鄉中嚼蠟那復味
去年旅都城三月不求宅彼哉安知我争掃習禮迹三
已意無怨心伏鷙鳥百無私心如丹經患髮先白功名
已不求餘事復何惜
家居簡餘事猶讀外景經浮塵掃欲盡火棗行當成清
晨委羣動永夜依寒更低帷閟重屋微月流中庭依松
白露上歷坎幽泉鳴功從猛士得不取兒女情
南方有貧士狂怪如病風垢面髮如葆自汙屠酒中導
我引河水上與崑崙通長箭挽不盡不中無尤弓
清秋九日近菊酒皆可得永愧陶翁飢雖飢心不惑懷
忠受正命賦命本通塞斯人今若在可與同事國惜哉
委荆榛忍飢長嘿嘿
我友二三子兼有仕未仕青松出林秀豈獨私與已歛
然不求人而我自罍恥臨風忽長鳴誰信日千里江行
視漁父但自正綱紀持綱起萬目魴鱒皆可止老成日
就衰所餘殆難恃
諸妄不可頼所頼惟一真内欲求性命油然反清淳外
將應物化致一常自新商於四父老攜手初逃秦翻然
感漢德投足復踐塵出處蓋有道豈為諸吕勤嗟我千
歲後淡然與之親還將山林姿俛首要路津囊中舊時
物布衣白綸巾功成不歸去愧此同心人
文潛和十九首(鄙性嗜酒親朋所知也紹聖丙子得官明道寓居宛丘職閒無)
(事終日杜門人知其好飲也或饋之酒不問寒暑日輒數酌飲雖不多而樂則有餘因讀)
(淵明飲酒詩竊愛其文辭而慕其放逹因次其韻嗟余與淵明神交於千載之上者豈敢)
(論詩哉直好飲者庶幾耳得詩一十九首又缺一首共存一十八首)
我欲常飲酒俗事苦奪之飲酒不得醉何如未飲時顛
倒衆譏笑佳處正在兹念此雖杜門濁醪日常持
出門憚應接俗事多不情對酒輒拜辭好禮以求名嗟
嗟名幾何曷足善爾生共處一泡中倏忽風濤驚好飲
信無補不飲亦何成
我久喜文辭思與鴻鵠飛老来覺非是念昔正可悲買
金鑄杜康百拜誓歸依晉陶與康伯九原吾與歸涉世
苦不諧多病身早衰惟有尊中君不與我心違
處樂非縱情處静非避喧豪夷與枯槁彼各據一偏悠
然獨樂處在我不在山羲皇迹已遠三酌呼可還一樽
每獨睡不待賓客言
所嗜人不得一物百非是猶有尊中酒道勝無敢毁彼
哉譏謗者誑口而信耳當憂十八隔罰此繆語綺
自庇無一椽道人分半宅屋西羅古殯寒草無人跡纍
纍長與少豈復待年伯鵶飛朝樹疎蟲弔宵月白平生
或不飲至此方知惜
曹參漢賢相掾吏亦豪英四海付醇酒乃真知物情亡
秦餘毒烈一洗百壺傾和氣薰醉人金革乃不鳴卑卑
談治道陋矣洛陽生
種樹東簷下雨来發幽姿微陽動九地光彩變新枝榮
衰一以異枯槁易神竒消息天使然人功徒爾為杜門
沽酒飲高懸吾馬羈
里有好事者我往尊輒開我亦為之盡每往亦開懷尚
慮數見厭動作旬月乖今晨起苦晚獨坐見烏棲冬温
雪作雨里巷苦多泥且復閉門坐開卷理多諧誰知無
言中獨性不自迷得意復終日弭車不復回
弱歲慕世名中年頗探道世間無非苦病死與生老相
尋無窮已遞代作榮槁竒哉竺乾書百遍愈讀好汙泥
雖云濁本不害吾寶酒雖破净律吾事在律表
昔嘗罹厄疾一卧輒踰時念無所歸咎乃誓與酒辭那
知偶不死持杯復飲兹既飲輒為盡快哉復何疑神暢
病自去此說信不欺藥石傷天和此方吾笑之
世間有醉鄉百世本一境欲遊不待駕但畏足病醒其
鄉無限界亦不阻巖嶺隂陽無疾癘風俗盡箕潁君往
余請從無待宵燭炳
酒盡輒起沽躭然待酒至呼兒挈樽杓未酌兀已醉譬
如念醯醢流液不待味醉容失揖讓醉語少倫次坐客
皆搖頭知希故我貴
兒童居宛丘里巷昔所經重来三十年落魄竟何成叩
門問長老主人多已更蕭蕭城南道松栢拱墳庭念此
久興歎遊不待鷄鳴悠然且飲酒聊以慰平生
歲晏霰雪集客庭號北風老人不復出兀坐小齋中忽
然身且老惜此歲時窮一弛不復張吾身如挂弓
淵明酒不足種秫猶可得無秫酒須求時人嘲我惑寧
當且酣醉謹勿疑通塞似憎獨醒人豈有禁酒國酩酊
忘對言滿引常默默
樂天好飲者少亦登貴仕八年潯陽謫學道乃忘已與
時雖寡怨行已終有恥抗顔立朝庭放志傲閭里優游
禍福間出處皆可紀乘流與偕逝遇坎輒復止酣歌盡
百年天理端可恃
吾知李太白瀟洒本天真一飲三百杯不問漓與醇子
雲亦好飲白髮事亡新竒窮易投閣區區賦劇秦兩賢
竟誰樂千載同埃塵平生事百懶而獨於酒勤生事萬
緣疎而獨於酒親皇皇魯尼父隠者笑知津我欲去即去
柴車不勞巾但飲百年中不愧飲酒人
无咎和
少賤足可喜險阻更嘗之為親謀斗粟無意出競時緬
焉效一官報國方在兹寧當不恤緯對酒懷憂疑學道
恨力淺中遭世網持
沈飲非荒宴凛然忽頽山或人欲問事已醉不能言古
来亦如此名字垂千年但問酒中適豈計飲者傳
陶公羣于人而無人之情詩豈世外語世語不可名東
坡憐此翁同調但隔生形光来戶屨真處人不驚得酒
自醒醉放意無虧成
園林日夕好花繁時鳥飛少年玩芳物不飲成坐悲只
今未白髮念昔已依依紛華戰吾道决勝當有歸挫銳
培其根外槁中匪衰念方終日行輜重安得違
一眼異青白口語来啾喧酌一不酌一用意何其偏誰
似子孫子高栖蘇門山時随嶺雲出又與林鳥還平生
但長嘯獨為嵇生言
高賢衆所懷衆理應取是如何濟衆事難成復易毁功
成身無與天運亦復爾軒裳役羣愚兒曹眩文綺
庭前兩古柏凌霄粲其英問此誰榮枯雪霜見其情榮
枯何足計有酒還自傾熟寐暫展轉覺来一蟬鳴歸休
但如此便足了平生
功名有天命美好無定姿雲夢未足吞聊可巢一枝同
時金門士文學多瑰竒幞被向淮海酣放遽爾為車蓋
豈不榮野馬不受羈
城東故鹽渠自昔誰所開似說全盛時邈焉一長懷穿
渠引江水此計未為乖千帆競暮入集浦如鳥棲萬疇
分白浪嘉稻擢新泥恐此太多事且當寄嬉諧疏通養
魚鳥花柳共低迷時時載酒往江上亦忘回
大明唐来寺廢苑西南隅青松拱高阜﨑嶇有微途肩
車病我皂一馬良可驅衆木媚深壑氣薰時雨餘此焉
可數醉何用葺吾居
蘇公士冠冕復似郭有道知士未逹間趣操保耆老精
鋼試九火勞倦容不槁為州第飲酒况此年歲好藏鋒
避世故輕敵喪吾寶時来用毫末勲業自世表
東漢有兩士才智炫一時三公往訪事卧疴亦見辭偉
明獨不然小道安取兹斯人似水鏡與世破昏疑憂國
不為身百世那可欺舉杯相歡屬是事亦置之
齋居忽若遺不識身與境頗疑酣中似奈爾輒復醒東
坡自云然挈世一裘領是事吾有師安得囊出穎指窮
火已傳豈待得薪炳
安昌漢耆儒樂飲侈亦至東坡儉不固少飲得徑醉愚
敢效戴崇正復思其次旁通獲親愛公亦安所貴便坐
時一巵彭宣寧寡味
幼聞錦江春欲訪子雲宅叩門問竒字便掃四方迹青
雲看一鶚凡毛愧累百勞公諭伯業齒堅頭未白何當
擺俗累歲月可惋惜
王道無偏黨此語聞諸經高賢如大海亦以衆流成文
饒歎維州刀鋸人所更相如後私怨此語驚秦庭小人
慮事疎妄意鹽車鳴安得如江酒洗我塵垢情
淮南夏早收晚秧亦含風連艫似雍絳千斛輸吳中使
君飲酒樂歲美關梁通安得天下人俱忘楚人弓
十年一麥禾此歲亦難得寄語吾州人不飲良大惑經
時無死市吏責亦可塞先生門弟子佐守同一國舉杯
日相屬有句安得默
堂堂門下公英發自初仕卷舒固以時出處不為已朝
廷登儒輔德禮民有恥岷峨更峥嶸清風在閭里獨醒
固不惡既醉又可紀成王訪落時百室賦盈止吾儕為
國謀私愛不足恃
黃子似淵明城市亦復真陳君有道舉化行閭井淳張
侯公瑾流英思春泉新高才更難及淮海一髯秦嗟予
竟何為十駕晞後塵文章不急事用意斯已勤平生不
共飲歎息無與親問道伯昏室何人獨知津各在天一
方淚落衣上巾歸休可共隠山中復何人
坡門酬唱集卷十五
