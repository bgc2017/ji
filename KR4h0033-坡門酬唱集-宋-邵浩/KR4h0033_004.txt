坡門酬唱集卷四
宋邵浩編
東坡
遊徑山
衆峰來自天目山勢如駿馬奔平川中途勒破千里足
金鞭玉鐙相回旋人言山住水亦住下有萬古蛟龍淵
道人天眼識王氣結茒宴坐荒山巔精誠貫山石為裂
天女下試顔如蓮寒窗暖足來朴朔夜鉢呪水降蜿蜒
雪眉老人朝叩門願為弟子長參禪邇來廢興三百載
奔走吳會輸金錢飛樓湧殿壓山破朝鐘暮鼓驚龍眠
晴空偶見浮海蜃落日下數投村鳶有生共處覆載内
擾擾膏火同烹煎近來愈覺世議隘每到寬處差安便
嗟余老矣百事廢却尋舊學心茫然問龍乞水歸洗眼
欲看細字銷殘年(龍井水洗病眼有效)
欒城次韻
去年度江愛吳山忽忘蜀道輕秦川錢塘後到山最勝
下枕湖水相縈旋坐疑吳會無復有扁舟屢出凌濤淵
今秋復入徑山寺勢壓衆嶺皆摧顛連峯沓嶂不知數
重重相抱如青蓮散為雲霧翳星斗聚作潭井藏蜿蜒
欽翁未到人迹絶千里受記來安禪荒榛野草置茅屋
坐令海賈輸金錢至今傳法破煩惱飽食過客容安眠
解裝投錫不復去紛紛四合來烏鳶或言此處猶未好
海上人少無煩煎天台雁蕩最深秀水驚石瘦尤清便
青山獨往無不可論說好醜徒紛然終當直去無遠近
藤鞋竹杖聊窮年
自徑山回得吕察推詩用其韻招之宿湖上(吕名仲甫)
(字穆仲丞相文穆公蒙正孫)
多君貴公子愛山如愛色心隨葉舟去夢遶千山碧新
詩到中路令我喜折屐古來軒冕徒操捨兩悲慄數朝
辭簪笏兩脚得暫赤歸來不入府却走湖上宅寵辱吾
久忘寧畏官長詰飄然便歸去誰在子思側君能從我
遊出郭及未黑
宿望湖樓再和
新月如佳人出海初弄色娟娟到湖上㶑㶑搖空碧夜
凉人未寢山靜聞響屐騷人故多感悲秋更憀慄君胡
不相就朱墨紛黝赤我行得所嗜十日忘家宅但恨無
友生詩病莫訶詰君來試吟咏定作鶴頭側改罷心愈
疑滿紙蛟蛇黑
欒城次韻
朝從徑山來泱莽徑山色莫從湖上歸滉漾湖光碧借
問泛湖舟何似登山屐高懷厭朝市遠去忘憂慄目向
幽人青顔從濁醪赤塵埃解羅網宇宙為安宅油然了
無營此意誰能詰嗟予别離久欲往徒反側留滯亦何
為空驚突深黑
孫莘老求墨妙亭詩(先生墨妙亭記云熙寧四年十二月高郵縣孫莘老自廣)
(德移守吳興明年二月作墨妙亭於府第之北取自漢以來古文遺刻以實之)
蘭亭蠒紙入昭陵世間遺迹猶龍騰顔公變法出新意
細筋入骨如秋鷹徐家父子亦秀絶字外出力中藏稜
嶧山傳刻典刑在千載筆法留陽冰杜陵評書貴瘦硬
此論未公吾不憑短長肥瘦各有態玉環飛燕誰敢憎
吳興太守真好古購買斷缺揮縑繒龜趺入坐螭隠壁
空齋晝靜聞登登竒蹤散出走吳越勝事傳說誇友朋
書來乞詩要自寫為把栗尾書谿藤後來視今猶視昔
過眼百世如風燈他年劉郎憶賀監還道同時須服膺
欒城次韻
高岸為谷谷為陵一時豪傑空飛騰身隨造化不復返
忽若野雀逢蒼鷹當年碑刻最深固風吹土蝕消無稜
遺文漫滅雨中迹翠石斷裂春後冰古墳欲毁野廟廢
行人不去征鞍憑書生耽翫立風雪飢驢厭苦疲奴憎
愛之欲取恨無力旋揉翠墨濡黃繒不如好事孫太守
牛車徙置華堂登遶墻羅列耀珪璧罷燕起讀留賓朋
却思遺迹本安在原隰處處荒榛藤田夫野老誰復顧
鬼火夜照來寒燈廢興聚散一如此反使涕泗沾人膺
望海樓晚景五絶(樓在杭州舊治中和堂北太平寰宇記樓高十八丈唐武德七)
(年始置)
海上濤頭一線來樓前指顧雪成堆從今潮上君須上
更看銀山二十回
横風吹雨入樓斜壯觀應須好句誇雨過潮平江海碧
電光時掣紫金蛇
青山斷處塔層層隔岸人烟喚欲譍江上秋風晚來急
為傳鐘鼓到西興
樓下誰家燒夜香玉笙哀怨弄初凉臨風有客吟秋扇
拜月無人見晚粧
沙河燈火照山紅歌鼔喧呼語笑中為問少年心在否
角巾欹側鬢如蓬
八月十七日復登望海樓自和前篇是日榜出余
與試官兩人復留五首
樓上煙雲怪不來樓前飛紙落成堆非關文字須重看
却被江山未放回
眼前燭暗細行斜考閱精強外已誇明日失杯君莫怪
早知安足不成蛇
亂山遮曉擁千層睡美初凉撼不譍昨夜酒行君屢歎
定知歸夢到吳興
天台桂子為誰香倦聽空階夜點凉賴有明朝看潮在
萬人空巷鬭新粧
秋花不見眼花紅身在孤舟兀兀中細雨作寒知有意
未教金菊出蒿蓬
欒城次韻
山色潮聲四面來城中金碧爛成堆不愁門外嚴扄鎖
終日憑欄未擬回
湖色蒼蒼日向斜煙波萬狀不容誇畫船人去浮紅葉
石徑僧歸躡白蛇
樓觀爭高不計層嗈嗈過鴈自相譍錢王舊業依稀在
歲久無人話廢興
荷葉初乾稻穗香驚雷急雨送微凉晚晴稍放秋山色
洗却濃粧作淡粧
白酒傾漿膾斫紅晝遊未厭月明中樓高只辦聽歌鼓
不見遊人轉似蓬
八月十日夜看月有懷子由并崔度賢良
宛丘先生自不飽更笑老崔窮百巧一更相過三更歸
古柏隂中看參昴去年舉君苜蓿盤夜傾閩酒赤如丹
今年還看去年月露冷遥知范叔寒典衣自種一頃豆
那知積雨生科斗歸來四壁艸蟲鳴不如王江長飲酒
(王江陳州道人)
欒城次韻
先師客陳未嘗飽弟子於今敢言巧敗墻破屋秋雨多
夜視隂晴過畢昴齏鹽冷落空杯盤且依道士修還丹
丹田發火五臟暖未補漫漫長夜寒我生疲駑戀莝豆
崔翁遊邊指北斗唯有王江亦未歸閉門無客邀沽酒
(宛丘道人王江好飲酒去冬遊沈丘遂不歸)
是日宿水陸寺寄北山清順僧二首
草沒河堤雨暗村寺藏脩竹不知門拾薪煮藥憐僧病
掃地焚香淨客魂農事未休侵小雪佛燈初上報黃昏
年來漸識幽居味思與高人對榻論
長嫌鐘鼓聒湖山此境蕭條却自然乞食遶村真為飽
無言對客本非禪披榛覓路衝泥入洗足關門聽雨眠
遥想後身窮賈島夜寒應聳作詩肩
欒城次韻
雲氣連山雨瀉盆莫投僧舍欲關門暫時洒掃寬行役
終久﨑嶇入夢魂煩熱暗消秋簟冷蒸濡未解夜燈昏
二年遊宦多勞苦何日相從得細論
野寺蕭條厭客喧雨披脩竹亂紛然已因無食聊從仕
深悟勞生不問禪未至莫憂明日事偷閒且就此宵眠
天明歸去芒鞋滑雖有藤輿懶上肩
將之湖州戲贈莘老
餘杭自是山水窟側聞吳興更清絶湖中橘林新著霜
溪上苕花正浮雪顧渚茶芽白於齒梅溪木瓜紅勝頰
吳兒膾縷薄欲飛未去先說饞涎垂亦知謝公到郡久
應怪杜牧尋春遲鬢絲只好對禪榻湖亭不用張水嬉
再用前韻寄莘老
君不見夷甫開三窟不如長康號癡絶癡人自得終天
年智士死智罪莫雪困窮誰要卿料理舉頭看山笏拄
頰野鳬翅重自不飛黃鶴何事兩翼垂泥中相從豈得
久今我不往行恐遲江夏無雙應未去恨無文字相娱
嬉(黃庭堅莘老壻能文)
欒城次韻
宦遊莫向長城窟冬冰折膠弦亦絶吳中臘月百事便
蟹煮黃金鱸鱠雪京城舊友一分散近憶吳興須滿頰
世事反覆如翻飛今日共鯀前益垂畏人但恐去不遠
適意未覺歸來遲借問校讎天祿閣何如江海同遊嬉
吳中田婦嘆(一本有和賈收韻四字)
今年粳稻熟苦遲庶見霜風來幾時霜風來時雨如瀉
杷頭出菌鎌生衣眼枯淚盡雨不盡忍見黃穗臥青泥
茒苫一月隴上宿天晴穫稻隨車歸汗流肩頳載入市
價賤乞與如糠粞賣牛納稅折屋炊慮淺不及明年飢
官今要錢不要米西北萬里招羌兒龔黃滿朝人更苦
不如却作河伯婦
欒城次韻
久雨得晴惟恐遲既晴求雨來何時今年舟楫委平地
去年蓑笠為裳衣不知天公誰怨怒棄置下土塵與泥
丈夫強健四方走婦女齷齪將安歸塌然四壁倚機杼
收拾遺粒吹糠粞東鄰十日營一炊西鄰誰使救汝飢
海邊惟有鹽不旱賣鹽連坐收嬰兒傳聞四方同此苦
不關東海誅孝婦
遊道場山何山
道場山頂何山麓上徹雲峰下幽谷我從山水窟中來
尚愛此山看不足陂湖行盡白漫漫青山忽作龍蛇盤
山高無風松自響誤認石齒號驚湍山僧不放山泉出
屋底清池照瑶席階前合抱香入雲月裏仙人親手植
出山回望翠雲鬟碧瓦朱欄縹緲間白水田頭問行路
小溪深處是何山高人讀書夜達旦至今山鶴鳴夜半
我今廢學不歸山山中對酒空三嘆
欒城次韻
兩山相負為峰麓流水重重注溪谷遊人上尋流水源
未覺﨑嶇病雙足山深下視雲漫漫徑垂石底千屈盤
松林隂森白日靜忽驚人世如奔湍客行不避苦寒出
僧定端居不下席人生嗟與草木同置身所在由初植
堂中白佛青髻鬟氣象冲淡非人間坐令遠客厭奔走
徑欲築室依空山木魚桹桹夜將旦星斗欹斜掛山半
行役有程未可留將出山門復長嘆
新城道中二首
東風知我欲山行吹斷簷間積雨聲嶺上晴雲披絮帽
樹頭初日掛銅鉦野桃含笑竹籬短溪柳自搖沙水清
西崦人家應最樂煮葵燒筍餉春耕
身世悠悠我此行溪邊委轡聽溪聲散材畏見搜林斧
疲馬思聞卷旆鉦細雨足時茶戶喜亂山深處長官清
人間岐路知多少試向桑田問耦耕
欒城次韻一首
春深溪路少人行時聽田間耒耜聲飢就野農分餉黍
迎嫌尉卒閙金鉦閒花開盡香仍在白酒沽來壓未清
此味暫時猶覺勝問兄何日便歸耕
山村五絶
竹籬茒屋趁溪斜春入山村處處花無象太平還有象
孤煙起處是人家
煙雨濛濛雞犬聲有生何處不安生但教黃犢無人佩
布榖何勞也勸耕
老翁七十自腰䥥慙愧春山筍蕨甜豈是聞韶解忘味
爾來三月食無鹽
杖藜裹飯去匆匆過眼青錢轉手空贏得兒童語音好
一年強半在城中
竊祿忘歸我自羞豐年底事汝憂愁不須更待飛鳶墮
方念平生馬少遊
欒城次韻
山行喜遇酒旗斜無限桃花續杏花與世浮沉真避世
將家漂蕩似無家
塍間白水細無聲日暖泥融草不生似恐田家忘帝力
多差使者出催耕
旋舂紅稻始經䥥新煮黃雞取次甜無慕無營人自樂
莫將西子愧無鹽
升平事業苦匆匆未信浮名到底空何用橐駞朝塞外
試聽碌軸語場中
貧賤終身未要羞山林難處便堪愁近來南海波尤惡
未許乘桴自在遊
獨遊富陽普照寺
富春真古邑此寺亦唐餘鶴老依喬木龍歸護賜書連
筒春水遠出谷晚鐘疎欲繼江潮韻何人為起予
欒城次韻
塵埃日已遠斗擻更無餘寺到逢門入詩成信手書山
深僧自樂路遠故人疎訪盡前朝景它年一告予
自普照遊二庵
長松吟風晚雨細東庵半掩西庵閉山行盡日不逢人
裛裛野梅香入袂居僧笑我戀清景自厭山深出無計
我雖愛山亦自笑獨往神傷後難繼不如西湖飲美酒
紅杏碧桃香覆髻作詩寄謝採薇翁本不避人那避世
欒城次韻
披榛入山山路細鐘聲出寺門將閉石苔冉冉上芒鞋
草露漙漙著衣袂野人茅茨苫竹屋終身局促無生計
天公未爾長困人春田米盡秋田繼老妻稚子亦自樂
野草山花還插髻長笑人間醉未醒終老辛勤漫欺世
與臨安令宗人同年劇飲
我雖不解飲把盞歡意足試呼白髮感秋人令唱黃雞
催曉曲與君登科如隔晨敝袍霜葉空殘綠如今莫問
老與少兒子森森如立竹黃雞催曉不須愁老盡世人
非我獨
欒城次韻
晚歲事遊宦相從未嘗足羡君四海皆兄弟棧中直木
不容曲臨安老令况同科相逢豈厭樽中綠潦倒誰憐
澗底松歲寒尚有霜前竹聞道渠家八丈夫它日歸耕
免幽獨
癸丑春分後雪
雪入春分省見稀半開桃李不勝威應慚落地梅花識
却作漫天柳絮飛不分東君專節物故將新巧發隂機
從今造物尤難料更暖須留御臘衣
欒城次韻
春雪漫天密又稀勾芒失據走靈威故欺貧窶冬裘盡
巧助遨遊酒盞飛林下細花添百草階前輕素剪新機
老農先解憂桑柘九月家人當授衣
坡門酬唱集卷四
