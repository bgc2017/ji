坡門酬唱集卷十六
宋邵浩編
東坡
和陶擬古九首
有客叩我門繫馬門前柳庭空鳥雀噪門閉客立久主人枕
書臥夢我平生友忽聞剥啄聲驚散一杯酒倒裳起謝客夢
覺兩愧負坐談雜今古不答顔愈厚問我何處來我來無何有
酒盡君可起我歌已三終由來竹林人不數濤與戎有
酒從孟公慎勿從揚雄﨑嶇頌沙麓塵埃汙西風昔我
未嘗逹今者亦安窮窮逹不到處我在阿堵中
客去室幽幽鵩鳥來坐隅引吭伸兩翮太息意不舒我
生如寄耳何者為我廬去此復何之少安與汝居夜中
聞長嘯月落荒榛蕪無問亦無答吉凶兩何如
少年好遠遊蕩志隘八荒九夷為藩籬四海環我堂盧
生與若士何足期杳茫稍喜海南州自古無戰場竒峰
望黎母何異嵩與邙飛泉瀉萬仞舞鶴雙低昂分流未
入海膏澤瀰此方芋魁儻可飽無肉亦奚傷
黎山有幽子形槁神獨完負薪入城市笑我儒衣冠生
不聞詩書豈知有孔顔翛然獨往來榮辱未易關日暮
鳥獸散家在孤雲端問答了不通歎息指屢彈似言君
貴人草莽棲龍鸞遺我吉貝布海風今歲寒
馮洗古烈婦翁媪國於兹策勲梁武後開府隋文時三
世更險難一心無磷緇錦繖平積亂犀渠破餘疑廟貌
空復存碑版漫無辭我欲作銘志慰此父老思遺民不
可問僂句莫予欺犦牲菌雞卜我當一訪之銅鼓壺盧
笙歌此迎送詩
沉香作庭燎甲煎紛相和豈若炷微火縈煙嫋清歌貪
人無饑飽胡椒亦求多朱劉兩狂子隕墜如風花本欲
竭澤漁奈此明年何(朱初平劉誼欲冠帶黎人以取水沈)
鷄窠養鶴髮及與唐人游來孫亦垂白頗識李崖州再
逢盧與丁閱世真東流斯人今在亡未遽掩一丘我師
吳季子守節到晚周一見春秋末渺焉不可求
城南有荒池瑣細誰復採幽姿小芙蕖香色獨未改欲
為中州信浩蕩絶雲海遥知玉井蓮落蘂不相待攀躋
及少壯已失那容悔
欒城和
客居遠林薄依墻種楊柳歸期未可必成隂定非久邑
中有佳士忠信可與友相逢話禪寂落日共杯酒艱難
本何求緩急肯相負故人在萬里不復為薄厚米盡鬻
衣衾時勞問無有
閉門不復出兹焉若將終蕭然環堵間乃復有為戎我
師柱下史久以雌守雄金刀雖云利未聞能斫風世人
欲困我我已安長窮窮甚當辟穀徐觀百年中
蕭蕭髮垂素晡日迫西隅道人憫我老元氣時卷舒歲
惡風雨交何不完子廬萬法滅無餘方寸可久居將掃
道上塵先拔庭中蕪一净百亦净我物皆如如
夜夢被髮翁騎麟下大荒獨行無與遊闖然欵我堂高
論何峥嶸微言何渺茫我徐聽其說未離翰墨場平生
氣如虹宜不葬北邙少年慕遺文竒&KR1086;揖昂昂衰罷百
無用漸以圜斵方隠約就所安歛退還自傷
海康雜蠻蜑禮俗多未完我居近閭閻請先化衣冠衣
冠一有恥其下胡為顔東隣有一士讀書寄賢關歸來
奉親友跬步行必端慨然顧流俗歎息未敢彈提提烏
鳶中見此孤翔鸞漸能衣裘褐袒裼知惡寒
佛法行中原儒者恥論兹功施冥冥中亦何負當時此
方舊雜染渾渾無名緇治生守家室坐使斯人疑未知
酒肉非能與生死辭熾哉吳閩間佛事不可思生子多
穎悟得報豈汝欺時有正法眼一出照曜之誰為邑中
豪勤誦我此詩
憂來感人心悒悒久未和呼兒具濁酒酒酣起長歌歌
罷還獨舞黎麥力誠多憂長酒易消釋去如風花不悟
萬法空子如此心何
杜門人笑我不知有天游光明遍十方咫尺陋九州此
觀一日成衮衮通法流竿木常自隨何必反故丘老耼
白髮年青牛去西周不遇關令尹履迹誰能求
鋤田種紫芝有根未堪採逡廵歲月度歎息毛髮改翛
然玉露下滴&KR0377;投滄海須牙忽長茂枝葉行可待夜燒
沉水香持戒謹無悔
和陶雜詩
斜日照孤隙始知空有塵微風動衆竅誰信我忘身一
笑問兒子與汝定何親從我來海南幽絶無四隣耿耿
如缺月獨與長庚晨此道固應爾不當怨尤人
故山不可到飛夢隔五嶺真遊有黃庭閉目寓兩景室
空無可照火滅膏自冷披衣起視夜海闊河漢永西窗
半明月散亂梧楸影良辰不可繫逝水無由騁我苖期
後枯持此一念静
真人有妙觀俗子多妄量區區勸粒食此豈知子房我
非徒跣相終老懷未央兔死縛淮隂狗功指平陽哀哉
亦可羞世路皆羊腸
相如偶一官嗤鄙蜀父老不記犢鼻時滌器混傭保著
書曾幾何渴肺灰土燥琴臺有遺魄笑我歸不早作書
遺故人皎皎我懷抱餘生幸無愧可與君平道
孟德黠老狐姦言嗾鴻豫哀哉喪亂世梟鸞各騰翥逝
者知幾人文舉獨不去天方斵漢室豈計一郗慮昆蟲
正相齧乃比藺相如我知公所坐大名難久住細德方
險微豈有容公處既往不可悔庶為來者懼
博大古真人老耼關尹喜獨立萬物表長生乃餘事稚
川差可近儻有接物意我頃登羅浮物色恐相值徘徊
朱明洞沙水自清駛滿把菖蒲根歎息復棄置
藍喬近得道常苦世褊迫西遊王屋山不踐長安陌爾
來寧復見鳥道渡太白昔與吳遠遊同藏一瓢窄潮陽
隔雲海歲晚儻見客伐薪供養火看作棲鳳宅
南榮晚聞道未肯化庚桑陶頑鑄強鑛枉費塵與糠越
子古成之韓生教休糧參同得靈鑰九鐰啟伯陽鵝城
見諸孫貧苦我為傷空餘焦先室不傳元化方遺像似
李白一奠臨江觴
餘齡難把玩妙解寄筆端常恐抱永歎不及丘明遷親
友復勸我放心餞華顛虚名非我有至味知誰餐思我
無所思安能觀諸緣已矣復何歎舊說易兩篇
申韓本自聖陋古不復稽巨君縱獨慾借經作巖崖遂
令青衿子珠璧人人懷鑿齒井蛙耳信謂天可彌大道
久分裂破碎日愈離我如終不言誰悟角與羈吾琴豈
得已昭氏有成虧
我昔登朐山日出觀滄凉欲濟東海縣恨無石橋梁今
兹黎母國何異于公鄉蠔浦既粘山暑退亦飛霜所欣
非自誷不怨道里長
欒城和(時有赦書北還)
大道與衆往疾驅秪自塵徐行聽所之何者非吾身却
過白鶴峯鷄狗來相親築室依果樹有無通四鄰安眠
豈有足良夜惟恐晨晨朝亦何事倦對往來人
莫言三謫遠歸路近庾嶺誰憐東坡窮垂老徒北景幸
無薪炭役豈念冰雪冷平生笑子厚山水記柳永孜孜
苦懷歸何異走逃影吾觀兩蠻觸出縮方馳騁百年寄
龜息幸此支牀静
我來適惡歲斗米如珠量何時舉頭看歲月守心房念
我東坡翁忍飢海中央願公勿言飢稷卨調隂陽玉池
有清水生肥滿中腸
故山縱得歸無復昔遺老家風知在否後生恐難保似
聞老翁泉曾作泥土燥窮冬忽涌溢絡繹缾罌早此翁
終可信明月耿懷抱從我先人遊安得不聞道
幽居如蟄蟲雷雨驚奮豫無根不萌動有翼皆騫翥嗟
我獨枯槁無來孰為去念兄當北還海闊煎百慮往來
七年間信矣夢幻如從今便築室占籍無所住四方無
不可莫住生滅處縱浪大化中何喜復何懼
嘗聞左師言少子古所喜二兒從兩父服辱了百事佳
子何關人自怪餘此意看書時獨笑屢與古人值他年
會六子道眼誰最駛衣鉢儻可傳田園不須置
舜以五音言二雅良褊迫變風猶井牧騷人遂阡陌周
餘幾崩壊况經甫與白嶇嶇收狂瀾還付濫觴窄二莊
涇渭雜恐有郭象客壁藏待知者金石聞舊宅
大道如金石六經所耕桑家傳易春秋未易相粃糠久
種終不穫歲晚嗟無糧念此坐歎息追飛及頽陽天公
亦假我書成麟未傷可憐陸忠州空集千首方何如學
袁盎日把無何觴
五年寓黃閤盛服朝玄端愧無昔人&KR1086;謬作竒章遷(牛僧)
(孺亦貶循州)還從九淵底回首百尺顛身世俱一夢往來適
三餐天公本無心誰為此由緣從今罷述作盡付逍遥
篇
吾兄昔在朝屢欲請會稽誓將老陽羨洞天隠蒼崖(兄已)
(買田陽羨近張公善卷二洞天)時事乃大謬寧復守此懷區區芥子中
豈有兩須彌舉眼即見兄何者為别離尻輿駕神馬孰
為策與羈弭節過蓬萊海波看增虧
紅爐厄夏景團扇悲秋凉來鴻已遵渚去燕亦辭梁冰
蠶懷凍藪火鼠安炎鄉曲士漫談道夏蟲豈知霜物化
何時休歎息此路長
和陶停雲(并引)
自立冬以來風雨無虚日海道斷絶不得子由書
乃和淵明停雲詩以寄
停雲在空黯其將雨嗟我懷人道修且阻眷此區區俛
仰再撫良辰過鳥誓不我佇
颶作海渾天水冥濛雲屯九河雪立三江我不出門寤
寐北窗念彼海康神馳往從
凛然清癯落其驕榮餽奠化之廓兮忘情萬里遲子晨
興宵征遠虎在側以寧先生
對奕未終摧然斧柯再遊蘭亭默數永和夢幻去來誰
少誰多彈指歎息浮雲幾何
欒城和(并引)
丁丑十月海道風雨儋雷郵傳不通子瞻兄和
陶淵明停雲四章以致相思之意轍亦次韻以報
雲跨南溟南北一雨瞻望匪遥檻穽斯阻夢往從之引
手相撫笑言未卒捨我不佇
晚稻欲登白露宵濛人飲嘉平漿酒如江(雷人以十月臘祭凡三日)
(飲酒作樂)我獨何為觀成於窗欲詰其端來無所從
欣然微笑是無枯榮手足相依所鍾則情情忘意消神
凝不征可以安身可以長生
䟦扈飛揚誰非南柯運歷相尋憂喜雜和我游其外所
享則多拔木之深其如予何
和陶歸去來兮辭(并引)
子瞻謫居昌化和陶淵明歸去來辭蓋以無何有
之鄉為家雖在海外未嘗不歸云爾
歸去來兮吾方南遷安得歸卧江海之澒洞弔鼓角之
悽悲迹泥蟠而愈深時電往而莫追懷西南之歸路夢
良是而覺非悟此生之何常猶寒暑之異衣豈襲裘而
念葛蓋得觕而喪微我歸甚易匪馳匪奔俯仰還家下
帷闔門藩垣雖缺堂室故存挹我天醴注之窪罇飲月
露以洗心飱朝霞而眩顔混客主以為一俾婦姑之相
安知盜竊之何有乃掊門而折關廓圜鏡以外照納萬
象而中觀治廢井以晨汲滃百泉之夜還守静極以自
作時雀躍而鯢桓歸去來兮請終老於斯游我先人之
敝廬復舍此而焉求均海南與漠北挈往來而無憂畸
人告余以一言非八卦與九疇方飢須糧已濟無舟忽
人牛之皆喪但喬木與高邱驚六用之無成自一根而
反流望故家而永息曷中道而三休已矣乎吾生有命
歸有時我初無行亦無留駕言隨子聽所之豈以師南
華而廢從安期謂湯稼之終枯遂不溉而不耔師淵明
之雅放和百篇之清詩賦歸來之新引我其後身盖無
疑
欒城和(并引)
予謫居海康子瞻以和淵明歸去來之篇要余同
作時余方再遷龍川未暇也辛已歲余既還潁川
子瞻渡海浮江至淮南而病遂没於晉陵是歲
十月理家中舊書復得此篇乃泣而和之蓋淵
明之放與子瞻之辨余皆莫及也示不逆其意焉耳
歸去來兮歸自南荒又安歸鴻乘時而往來曾奚喜而
奚悲曩所惡之莫逃今雖歡其足追蹈天運之自然意
造物而良非蓋有口之必食亦無形而莫衣苟所賴之
無幾則雖喪其亦微吾駕匪良吾行弗奔心游無垠足
不及門視之若窮挹焉則存俯仰衡茆亦有一尊既飯
稻以食肉撫簞瓢而愧顔感烏鵲之夜飛樹三繞而未
安有父兄之遺書命却掃而閉關知物化之如幻盍捨
物而内觀氣有習而未忘痛斯人之不還將築室乎西
[門@里]堂已具而無桓歸去來兮世無斯人誰與遊龜自閉
於牀下息眇緜乎無求閱歲月而不移或有為余深憂
解刀劎以買牛拔蕭艾以為疇蓬累而行捐車捨舟獨
棲棲於圖史或以佞而疑邱散衆說之糾紛忽冰潰而
川流曰吾與子二人取已多其罷休已矣乎斯人不朽
誰知時時不我知誰為留歲云往矣今何之天地不我
欺形影尚可期相冬廪之億秭勤春隴之耘耔眎白首
之章韍信稚子之書詩若妍醜之已然豈復臨鏡而自
疑
少游和
歸去來兮眷眷懷歸今得歸念我生之多艱心知免而猶
悲天風飄兮余迎海月炯兮余追省已空之憂患疑是
夢而復非及我家於中途兒女欣而牵衣望松楸而長
慟悲心極而更微升沉幾何歲月如奔嗟我宿昔通籍
壁門賜金雖盡給札尚存愧此散木繆為犧尊屬黨論
之云興雷霆發乎威顔淮南謫於天庖予小子其何安
歲七遷而五譴越鬼門之幽關化猿鶴之有日詎國光
之復觀忽大明之生東釋纍囚而北還灑天漢而一洗
覺宇宙之隨寬歸去來兮請逍遥於至遊内取足於一
身復從物兮何求榮莫榮於不辱樂莫樂於無憂鄉人
告余以有年黍稷欝乎盈疇止有敝廬泛有扁舟濯余
足兮寒泉振余衣兮古邱洞胸中之滯礙渺雲散而風
流識此行之匪禍乃造物之餘休已矣哉桔橰俯仰無
已時舉觴自屬聊淹留汝今不已將安之封侯已絶念
仙事亦難期依先塋而洒掃從稚子而耘耔候杜康之
廢祠補由庚之亡詩為太平之幸老幅巾待終要奚疑
文潛和(并引)
子由先生示東坡公所和陶靖節歸去來辭及
侍郎先生之作命之同賦耒輒自閔其仕之不
偶又以弔東坡先生之亡終有以自廣也
歸去來兮行世不偶余曷歸其出無所為喜兮舍去而
何悲眄一世之無與兮古之人逝莫追求不疚於余義
兮又奚恤餘子之是非彼好惡之罔極兮或顛倒其裳
衣顧吾涉之已深兮媿哲人之見微吾歸甚安無所事
奔既守吾室又杜吾門一氣孔神兮於中夜存納至和
於靈根兮挹天醖於玄尊既充溢於幽闕兮亦粹然而
見顔往有坎而兹夷兮昔或危而今安將從化人於西
域兮面藏吏於函關將以一世為芻狗兮廢與興吾厭
觀彼福禍之一源兮必兹出而兹還彼自以為無隙兮
何異夫石槨之桓歸去來兮吾悲斯人不返兮豈招仙
聖與之遊昔惠好以好音忽遠去而莫求余曷異於世
人兮初為哽塞而增憂彼錢鎛則深藏兮盍視夫已墾
之田疇萬古芸芸共逝一舟半夜而失旦號其丘畏達
觀之誚余沛已泣而不流悟榮名之取憎兮善斯人之
獲休已矣乎萬物之作各其時吾獨與時而去留豈或
能力而違之既往莫或追來者尚可期蓋雨暵之在天
豈吾稼之不耔彼蜀雄之必傳作猶愧於書詩嗟身屈
而道伸於斯人兮曷疑
无咎和(并序)
辭長而歌短歌有和辭無和也言語文章隨世
隨異非擬其辭也繼其志也作者七人矣辭曰
歸去來兮吾無以歸奚以歸既身不足以任責畏首尾
而心悲慕往昔之經世嗟吾力之莫追彼辭位而灌園
豈吾今之獨非雨冥冥而荷笠榛莽莽而褰衣我行野
而視天覺㝢大而身微乃矜䖟蚷止驅息奔背隍築室
面坂植門三綬縱褫圖書尚存忘瓠落之可憂比浮海
之為尊躒太初而游意弊無極而彫顔反國蝸而自足
俯巢幕而亦安解余轡之沃濡兮脱余牽之間關識鳥
鳴而物華陶陽氣以流觀悟息淵而消枝亦墐戶而俱
還惟文字之幼工則雖老而桓桓歸去來兮彼河濱之
善游或往學而喪生復裹粮其安求善陶生之達情不
與世兮同憂實迷途其已遠懼斯人之莫疇或待兔守
株或遺劍刻舟雖成事之不說聚悔踰於山丘庶西方
之至言聊反聞而逆流守一静而為君亦何往而不休
已矣乎一晝一夜成四時子之歎川逝不流頽光不可
使東之韓終王子喬汗漫難與期俯寸田之荆棘曷不
旦耘而暮耔悲在堂之蟋蟀慙不樂於唐詩悟死生之
如夢亘今古而無疑
坡門酬唱集卷十六
