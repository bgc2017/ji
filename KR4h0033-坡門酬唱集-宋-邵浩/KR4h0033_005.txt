坡門酬唱集卷五
宋邵浩編
東坡
病中遊祖塔院
紫李黃瓜村路香烏紗白葛道衣凉閉門野寺松隂轉
欹枕風軒客夢長因病得閒殊不惡安心是藥更無方
道人不惜階前水借與匏樽自在嘗
欒城次韻二首
掃地開門松檜香僧家長夏亦清凉公庭多事久來厭
靜處安眠計甚長脩竹填窗藤簟綠白蓮當戶石盆方
香厨晚飯紅粳熟忽憶烹雞田舍嘗
澗谷新晴草木香野情消散自生凉雨添山色翠將溜
日轉松隂晚更長病客獨來惟有睡遊僧相見亦它方
還家煩熱都消盡不信醫王與藥嘗
與述古自有美堂乘月夜歸
娟娟雲月稍侵軒瀲瀲星河半隠山魚鑰未收清夜永
鳳簫猶在翠微間凄風瑟縮經弦柱香霧凄迷著髻鬟
共喜使君能鼓樂萬人爭看火城還
欒城次韻
飲闌鐘虡欲移軒香霧猶殘金博山明月飛來松嶺外
遊人散落馬蹄間城嚴畫鼓初傳角路暗山花自落鬟
清境暫時都不見夜深人靜始來還
立秋日禱雨宿靈隠寺同周徐二令
百重堆案掣身閒一葉秋聲對榻眠床下雪霜侵戶月
枕中琴筑落階泉﨑嶇世味嘗應遍寂寞山棲老漸便
惟有憫農心尚在起占雲漢更茫然
欒城次韻
世故紛紛誰復閒蛟龍不雨獨安眠人間已厭三秋旱
澗底猶慳一掬泉廟令酒肴時醉飽田家糠粃久安便
憂心未已誰知䘏更把爐香試一然
與周長官李秀才遊徑山二君先以詩見寄次其
韻二首
少年飲紅裙酒盡推不去呼來徑山下試與洗塵霧癡
馬惜障泥臨流不肯渡獨有汝南君從我無朝暮肯將
紅塵脚暫著白雲屨嗟我與世人何異笑百步功名一
破甑棄置何用顧更憑陶靖節往問征夫路
龍亦戀故居百年尚來去至今雨雹夜殿闇風纏霧而
我棄鄉國大江忘北渡便欲此山前築室安遲暮又恐
太幽獨歲晚霜入屨同遊得李生仄足隨蹇步孔明不
自愛臨老起三顧吾歸便却掃誰踏門前路
欒城次韻
我兄東南遊我亦夢中去徑山聞已熟往意穿雲霧夢
經山前溪足冷忽先渡舉頭雲峰合到寺霜日暮香厨
饌巖䔩野徑踏藤屨平生共遊處蹇足躡高步﨑嶇每
生胝眩晃屢回顧何年棄微官攜手衆山路(得此詩後夢與兄同)
(遊山中故為此篇)
除夜病中贈段屯田
龍鍾三十九勞生已強半歲暮日斜時還為昔人歎(樂天)
(詩云行年三十九歲暮日已斜)今年一線在那復堪把玩欲起強持酒
故交雲雨散惟有病相尋空齋為老伴蕭條燈火冷寒
夜何時旦勌僕觸屏風飢鼯嗅空案數朝閉閣臥霜髮
秋蓬亂傳聞使者來策杖就梳盥書來苦安慰不怪造
請緩大夫忠烈後高義金石貫要當擊權豪未肯覷衰
愞此生何所似闇盡灰中炭歸田計已决此邦聊假館
三徑粗成資一枝有餘暖願君更信宿庶奉一笑粲
喬太博見和復次韻答之
百年三萬日老病常居半其間互憂樂歌笑雜悲歎顛
倒不自知直為神所玩須臾便堪笑萬事風雨散自從
識此理久謝少年伴逝將遊無何豈暇讀城旦非才更
多病二事可并案愧煩賢使者弭節整紛亂喬侯瑚璉
質清廟嘗薦盥奮髯百吏走坐變齊俗緩未遭甘鷁退
並進恥魚貫每聞議論餘凜凜激貪懦(愞同)莫邪當自躍
豈復煩爐炭便應朝秣越未暮刷燕館胡為守故丘眷
戀桑榆暖為君叩牛角一咏南山粲
二人再和亦再答之
寒雞知將晨飢鶴知夜半亦如老病客遇節常感歎光
隂等敲石過眼不容玩親友如摶沙放手還復散羈孤
每自笑寂寞誰肯伴元達號神君(晉循史喬智明字元達)高論森
月旦紀明本賢將(段釋之本將家)汨沒事推案欣然肯相顧夜
閤燈火亂盤空愧不飽酒薄僅堪盥雍容許著帽不怪
安石緩雖無窈窕人清唱弄珠貫幸有縱横舌說劍起
慵懦二豪沈下位暗火埋濕炭豈似草玄人默默老儒
館行看富貴逼炙手借餘暖應合苦思歸登樓賦王粲
和頓教授見寄用除夜韻
我笑陶淵明種秫二頃半婦言既不用還有責子歎無
絃則無琴何必勞撫玩我笑劉伯倫醉髮蓬茒散二豪
苦不納獨以鍤自伴既死何用埋此身同夜旦孰云二
子賢自結兩重案笑人還自笑出口談治亂一生溷塵
垢晚以道自盥無成空得懶坐此百事緩仄聞頓夫子
講道出新貫豈無一尺書恐不記庸懦陋邦貧且病數
米銖稱炭慙愧章先生十日坐空館袖中出子詩貪讀
酒屢煖狂言各須慎勿使輸薪粲
欒城次韻
京東分東西中劃齊魯半兄來本相從路絶一長歎前
朝使者還手把新詩玩憐我久别離卷帙為舒散誰言
窮陋邦得此酬唱伴相逢傾蓋間晤語何旦旦宦遊少
娱樂纏縛苦文案能於王事餘時作楚詞亂譬如近膏
油未肯忘濯盥賢豪真勉強功業畏繚緩伊余獨何為
舊籍西南貫竊祿未遑歸自笑嗟已懦方當四海寒戀
此一寸炭主勌客欲留逡巡要奪館奈何獨見收軟語
強温煖此意定難酬還予授子粲
魯直見子瞻粲字韻和答三人四返不困而愈
崛竒輒次舊韻寄彭門三首
公材如洪河灌注天下半風日未嘗攖晝夜聖所歎名
世二十年窮無歌舞玩入宫又見妬徒友飛鳥散一飽
事難諧五車書作伴風雨暗樓臺雞鳴自昏旦雖非錦
繡贈欲報青玉案文似離騷經詩窺關雎亂賤生恨學
晚曾未奉巾盥昨蒙雙鯉魚遠託鄭人緩風義薄秋天
神明還舊貫更磨薦禰墨推挽起疲懦忽忽未嗣音微
陽歸候炭仁風從東來拭目望齋館鳥聲日日春柳色
弄晴暖漫有酒盈樽何因見此粲
人生等尺棰豈耐日取半誰能如秋蟲長夜向壁歎朝
四與暮三適為狙公玩臭腐暫神竒喑噫即飄散我觀
萬世中獨立無介伴小黠而大癡夜氣不及旦低首甘
豢養尻脽登俎案所以終日飲醉眼朱碧亂無人明此
心忍垢待濯盥仰看東飛雲只使衣帶緩先生古人學
百氏一以貫見義勇必為少作衰俗懦忠言願回天不
忍斆吞炭還從股肱郡待詔圖書館投壺得賜金侏儒
餘飽煖寧令東方公但索長安粲
元龍湖海士毁譽略相半下床臥許君上床自永歎丈
夫屬有念人物非所玩坐令結歡客化為煙霧散武功
有大略亦復寡朋伴詠歌思見之長夜鳴鶡旦東南望
彭門官道平如案簡書束縛人一水不能亂斯文嫓秬
鬯可用圭瓚盥試求活國醫何忍棄和緩開疆日百里
都内錢朽貫銘功甚俊偉那見儒生懦且當置是事勿
使冰作炭上帝羣玉府道家蓬萊館曲肱夏簟寒炙背
冬屋暖只令文字垂萬世星斗粲
魯直次韻答舒堯民
君開蘇公詩疾讀思過半譬如聞韶耳三月忘味歎我
詩豈其朋組麗等俳玩不聞南風絃同調廣陵散鶴鳴
九天上肯作家雞伴晁子但愛我品藻私月旦官閒樂
相從梨栗供杯案門靜鳥雀嬉花深蜂蝶亂忽蒙加禮
貌齋戒事搢盥問大心更小意督辭反緩君才於用多
舞選弓矢貫聰明回自照勝已果非懦我如相繪事素
質施朽炭古來得道人非獨大庭館晁子已不疑冬寒
春自暖繫表如藥言擇友得荀粲
魯直再和寄子瞻聞得湖州
天下無相知得一已當半桃僵李為仆芝焚蕙增歎佳
人在江湖照影自娱玩一朝入漢宫掃除備冗散何如
終流落長作朝雲伴相坐欲面論坐起雞五旦身慚尸
廩祿坐罪未見案公文雄萬夫皦皦不自亂臧榖皆亡
羊要以道湔盥傳聲向東南王事不可緩春波下數州
快若七札貫椎鼓張風帆相見激衰懦空文不傳心千
古付煨炭安得垂天雲飛就吳興館魚饜柳絮肥筍煮
溪沙暖解歌使君詞樽前有三粲
往在東武與人往返作粲字韻詩四首今黃魯直
亦次韻見寄復和答之
苻堅破荆州止獲一人半中郎老不遇但喜識元嘆我
今獨何幸文字厭竒玩又得天下才相從百憂散隂求
我輩人規作林泉伴寧當待垂老倉卒收一旦不見梁
伯鸞空對孟光案才難不其然婦女厠周亂世豈無作
者於我如既盥獨喜誦君詩咸韶音節緩夜光一已多
矧獲纍纍貫相思君欲瘦不往我真懦吾儕眷微祿寒
夜抱寸炭何時定相過徑就我乎館飄然東南去江水
清且暖相與訪名山微言師忍粲
雪後書北臺壁二首
黃昏猶作雨纖纖夜靜無風勢轉嚴但覺衾裯如潑水
不知庭院已堆鹽五更曉色來書幌半夜寒聲落畫簷
試掃北臺看馬耳未隨埋沒有雙尖
城頭初日始翻鴉陌上晴泥已沒車凍合玉樓寒起粟
光搖銀海眩生花遺蝗入地應千尺宿麥連雲有幾家
老病自嗟詩力退空吟冰柱憶劉叉
謝人見和前篇
已分酒杯欺淺懦敢將詩律鬭深嚴漁蓑句好真堪畫
柳絮才高不道鹽敗履尚存東郭足飛花又舞謫仙簷
書生事業真堪笑忍凍孤吟筆退尖
九陌凄風戰齒牙銀杯逐馬帶隨車也知不作堅牢玉
無奈能開頃刻花得酒強歡愁底事閉門高臥定誰家
臺前日暖君須愛冰下寒魚漸可义
欒城次韻
麥苖出土正纖纖春早寒官令尚嚴雲覆南山初半嶺
風乾東海盡成鹽來時瞬息平吞野積久欹危欲敗簷
強付酒樽判醉熟更尋詩句鬭新尖
點綴偏工亂鵠鴉淹留亦解惱船車乘春已覺矜餘力
騁巧時能作細花僵鴈墮鳶誰得罪敗墻破壁若為家
天公愛物遥憐汝應是門前守夜义(是歲京師雪尤甚鴟鳶墮死如積)
玉盤盂二首(并序)
東武舊俗每歲四月大會於南禪資福兩寺以芍
藥供佛而今歲最盛凡七千餘朵皆重柎累萼繁
麗豐碩中有白花正圓如覆盂其下十餘葉稍大
承之如盤姿格絶異獨出於七千朵之上云得之
於城北蘇氏園中周宰相莒公之别業也而其名
俚甚乃為易之
雜花狼籍占春餘芍藥開時掃地無兩寺粧成寳瓔珞
一枝爭看玉盤盂佳名會作新翻曲絶品難尋舊畫圖
從此定知年榖熟姑山親見雪肌膚
花不能言意可知令君痛飲更無疑但持白酒勸佳客
直待瓊舟覆玉彛負郭相君初擇地看羊屬國首吟詩
吾家豈與花相厚更問殘芳有幾枝
欒城次韻
千葉團團一尺餘揚州絶品舊應無賞傳莒國遷鐘虡
移憶胡僧置鉢盂叢底留連傾鑿落缾中捧擁照浮圖
強將絳蠟封紅萼憔悴無言損玉膚
故相林亭父老知出羣草木尚何疑無多産業殘花藥
幾許功名舊鼎彛豐豔不知人世别佳名新換使君詩
明年會看花尤好剝盡浮苞養一枝
寄黎眉州
膠西高處望西川應在孤雲落照邊瓦屋寒堆春後雪
峨眉翠掃雨餘天治經方笑春秋學好士今無六一賢
(君以春秋受知於歐陽文忠公公自號六一居士)且待淵明賦歸去共將詩酒
趁流年
欒城次韻
眼看狂瀾倒百川孤根漂蕩水無邊思家松菊荒三徑
回首謳歌沸二天簿領沉迷催我老春秋廢格累君賢
隣居屈指今誰在一念傷心十五年(轍昔侍先人于京師與希聲鄰居太)
(學是時公之亡兄與二亡姪皆在今十五年而在者惟公與僕二人言之流涕)
送碧香酒與趙明叔教授
聞君有婦賢且廉勸君慎勿為楚相不羡紫駞分御食
自遣赤脚沽村釀嗟君老狂不知愧更吟醜婦惡嘲謗
諸生聞語定失笑冬暖號寒臥無帳碧香近出帝子家
鵝兒破殼酥流盎不學劉伶獨自飲一壺往助齊眉餉
趙既見和復次韻答之
長安小吏天所放日夜歌呼和丞相豈知後世有阿瞞
(曹公自言參之後)北海樽前捉私釀先生未出禁酒國詩語孤
高常近謗幾回無酒欲沽君却畏有司書簿帳(近制公使酒過)
(數法甚重)酸寒可笑分一斗日飲亡何足袁盎更將險語壓
衰翁只恐自是臺無餉
趙郎中往莒縣逾月而歸復以一壺遺之仍用元
韻
東鄰主人遊不歸悲歌夜夜聞舂相門前人閙馬嘶急
一家喜氣如春釀王事何曾怨獨賢室人豈忍交謫謗
大兒踉蹡越門限小兒咿啞語繡帳定教舞袖掣伊凉
更想夜庖鳴罋盎題詩送酒君勿誚免使退之嘲一餉
魯直用韻送碧香酒戲贈鄭彦能
食貧好酒嘗自嘲日給上尊無骨相大農部丞送新酒
碧香竊比主家釀應憐坐客竟無氊更遭官長頗譏謗
銀杯同色試一傾排遣春寒出帷帳浮蛆翁翁杯底滑
坐想康成論泛盎重門著關不為君但備惡客來仇餉
坡門酬唱集卷五
