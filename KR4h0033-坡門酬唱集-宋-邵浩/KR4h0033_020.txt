坡門酬唱集卷二十
宋邵浩編
欒城
韓幹三馬(李伯時所藏)
老馬側立鬃尾垂御者高拱持青絲心知後馬有爭意兩耳微
起如立錐中馬直視翹右足眼光已動心先馳僕夫旋作奔佚想
右手正控黃金羇雄姿駿發最後馬回身奮鬛真權竒圉人
頓轡屹山立未聽決驟爭雄雌物生先後亦偶爾有心何者能
忘之畫師韓幹豈知道畫馬不獨畫馬皮畫出三馬腹中事似
欲譏世人莫知伯時一見笑不語告我韓幹非畫師
東坡次韻
潭潭古屋雲幕垂省中文書如亂絲忽見伯時畫天馬
朔風胡沙生落錐天馬西來從西極勢與落日爭紛馳
龍膺豹股頭八尺奮迅不受人間羈元狩虎脊聊可友
開元玉花何足竒伯時有道真吏隠飲啄不羨山梁雌
丹青弄筆聊爾耳意在萬里誰知之幹惟畫肉不畫骨
而況失實空餘皮煩君巧說腹中事妙語欲遣黃泉知
君不見韓生自言無所學廏馬萬匹皆吾師
魯直次韻
太史瑣窗雲雨垂試開三馬拂蛛絲李侯寫影韓幹墨
自有筆如沙畫錐絶塵超日精爽緊若失其一望路馳
馬官不語臂指揮乃知仗下非親羈吾嘗覽觀在坰馬
駑駘成列無權竒緬懷胡沙英妙質一雄可將十萬雌
决非皂櫪所成就天驥生駒人得之千金市骨今何有
士或不價五羖皮李侯畫隠百僚底初不自期人誤知
戲弄丹青聊卒歲亦如閱世老禪師
魯直再次韻
于闐花驄龍八尺看雲不受絡頭絲西河驄作蒲萄錦
雙瞳夾鏡耳卓錐長楸落日試天步知有四極無由馳
電行山立氣深穏可耐珠韉白玉羈李侯一顧歎絶足
領略古法生新竒一日真龍入圖畫在坰羣雄望風雌
曹霸弟子沙苑丞喜作肥耳人笑之李侯論幹獨不邇
妙畫骨相遺毛皮翰林評書乃如此賤肥貴瘦渠未知
况我平生賞神駿僧中云是道林師
五月一日同子瞻轉對
羸病不堪金束腰永懷江海舊漁樵對牀貪聽連宵雨
奏事驚同朔旦朝大耿功名元自異中茅服食舊相要
一封同上憐狂直詔許昌言賴有堯
東坡次韻
跪奉新書笏在腰談王正欲伴耕樵晉陽豈為一門事
(唐温大雅與弟彦博對掌華近高祖曰我起晉陽為卿一門耳)宣政聊同五月朝(正元中詔曰自)
(今後五月一日御宣政殿與文武百僚相見)憂患半生聯出處歸休上策早
招要後生可畏吾衰矣刀筆從來錯料堯
奉使至涿州神水館寄子瞻四絶(十一月二十六日是日大風)
少年病肺不禁寒命出中朝敢避難莫倚皂貂欺朔雪
更催靈火煮鉛丹(馬上作李若芝守一法似有功)
夜雨從來相對眠茲行萬里隔冰天試依北斗看南斗
始覺吳山在目前
誰將家集過幽都逢見邊人問大蘇莫把文章動蠻貊
恐妨談笑卧江湖
北廷一意向中原言語綢繆禮亦虔顧我何功慙陸賈
槖裝聊復助歸田
東坡次韻
老人癡鈍已逃寒子復辭行理亦難要到盧龍看古塞
投文易水弔燕丹(余昔年辭免使北)
羝羊代馬得安眠窮髮之南共一天又見子卿持漢節
遥知遺老泣山前
氈毳年來亦甚都時時鴃舌問三蘇(予與子由入京時北使已問所在後)
(予館伴北使屢誦三蘇文)那知老病渾無用欲問君王乞鏡湖
始憶庚寅降屈原旋看蠟鳳戲僧虔隨翁萬里心如鐡
此子何勞為買田(時猶子遲侍行)
寓居六詠
手植天隨菊晨添苜蓿盤叢長憐夏苦花晚怯秋寒素
食舊所愧長齋今未闌殷勤拾落蘂眼暗讀書難
山丹炫南土盈尺愧西京所至曾無比知非浪得名未須
求别種尚欠剥繁英行復春風度天涯眼暫明
隣家三畆竹蕭散倚東墻誰謂非吾有時能惠我凉雪
深聞毁折風作任披猖事過還依舊相看意愈長
弱榴生掩冉插竹強支义旋疊封根石能開著子花扶
持物遂性綴緝我成家故國田園少何須恨海涯
大雞如人立小雞三寸長造物均付予危冠兩昂藏出
欄風易倒依草枯不強後庭花草盛憐汝計興亡(或言矮雞)
(冠即玉樹後庭花)
西隣分半井十口無渴憂歲旱百泉竭日供八家求艱
難念生理沾足愧寒流比聞山田婦出汲爭羣牛(山中澗谷)
(枯竭汲者每苦牛奪其水一人出汲輒數人持仗護之)
東坡次韻
堂前種山丹錯落馬腦盤堂後種秋菊碎金收辟寒草
木如有情慰此芳歲闌幽人正獨樂不知行路難
詩人故多感花發憶兩京石榴有正色玉樹真虚名粲
粲秋菊花卓為霜中英萸盤照重九纈蕊兩鮮明
幽居有古意義井分西墻誰言三伏熱止須一杯凉先
生坐忍渴羣囂自披猖衆散徐酌飲逡巡味尤長
先生飯土塯無物與劉义何以娛醉客時齅砌下花井
水分西鄰竹隂借東家蕭然行脚僧一身寄天涯
東齋手種柏今復幾尺長知有桓司馬榛茅為遮藏近
聞南臺松新枝出餘僵年來此懷抱豈復驚凡亡
新居已覆瓦無復風雨憂榿栽與籠竹小詩亦可求尚
欲煩貳師刺山出飛流應須鑿百尺兩綆載一牛
過姪寄椰冠
衰髮秋來半是絲幅巾緇撮強為儀垂空旋取海棕子
(蜀中海棕即嶺南椰木但不結子耳)束髮裝成老法師變化密移人不悟
壊成相續我心知茅簷竹屋南溟上亦似當年廊廟時
東坡次韻
天教日飲欲全絲美酒生林不待儀自漉疎巾邀醉客
更將空殼付冠師(前漢高紀注云薛有作冠師)規摹簡古人爭看簮
導輕安髮不知更著短簷高屋帽東坡何事不違時
寓居二首
東亭
十口南遷粗有歸一軒臨路閱奔馳市人不慣頻回首
坐客相諳便解頥慙愧天涯善知識增添城外小茅茨
華嚴未讀河沙偈偃仰明窗手自披
東樓
月從海上湧金盆直入東樓照病身久已無心問南北
時能閉目待儀麟颶風不作三農喜(是歲海無颶風)舶客初來
百物新歸去有時無定在漫隨俚俗共欣欣
東坡次韻
東亭
仙山佛國本同歸世路玄關兩背馳到處不妨閒卜築
流年自可數期頥遥知小檻臨㕓市定有新松長棘茨
誰道茅簷劣容膝海天風雨看紛披
東樓
白髮蒼顔自照盆董生端合是前身獨栖高閣多辭客
為著新書未絶麟小醉易醒風力軟安眠無夢雨聲新
長歌自誷真堪笑底處人間是所欣(柳子厚詩云長歌返故室自誷非所)
(欣)
所寓堂後月季再生與遠同賦一首
堂背有芳藂花開不違月何人縱尋斧害意肯留枿偶
乘秋雨滋冒土見微茁猗猗抽條穎頗欲傲寒冽勢窮
雖云病根大未容拔我行天涯遠幸此城南茇小堂劣
容卧幽閣粗可躡中無一尋空外有四鄰匝窺墻數柚
實隔屋看椰葉葱蒨獨茲苗愍愍待其活及春見開敷
三嗅何忍折
東坡次韻
幽芳本長春暫瘁如蝕月且當付造物未易料枯枿也
知宿根深便作紫笋茁乘時出婉娩為我暖栗烈先生
早貴重廟論推英拔而今城東瓜不記召南茇陋居有
遠寄小圃無闊躡還為久處計坐待行年匝(子由明年六十)臘
果綴梅枝春杯浮竹葉誰言一萌動已覺萬木活聊將
玉蘂新(世謂此玫瑰花)插向綸巾折
浴罷
逐客例幽憂多年不洗沐予髮櫛無垢身垢要須浴顛
隮本天運憤恨當誰復茅簷容病軀稻飯飽枵腹形骸
但癯瘁氣血尚豐足微陽閟九地浮彩見雙目枯槁如
束薪堅緻比温玉長齋雖云淨閱月聊一沃石泉澣巾
帨三釡煮桃竹南窗日未移困卧久彌熟華嚴有餘帙
默坐心自讀諸塵忽消盡法界了無矚怳如仰山翁欲
就潙叟卜猶恐墮聲聞大願勤自督
東坡次韻
理髮千梳淨風晞勝湯沐閉息萬竅通霧散名乾浴頽
然語默喪靜見天地復時令具薪水漫欲濯腰腹陶匠
不可求盆斛何由足(海南無浴器故常乾浴而已)老雞卧糞土振羽
雙瞑目倦馬𩥇風沙奮鬛一噴玉垢淨各殊性快愜聊
自沃雲母透蜀紗琉璃瑩蘄竹稍能夢中覺漸使生處
熟楞嚴在牀頭妙偈時仰讀返流歸照性獨立遺所矚
未知仰山禪已就季主卜安心會自得助長毋相督
東坡借韻賀子由生第四孫斗老
今日散幽憂彈冠及新沐况聞萬里孫已報三日浴朋
來四男子大壯泰臨復開書喜見面未飲春生腹無官
一身輕有子萬事足舉家傳吉夢殊相驚凡目爛爛開
眼電磽磽峙頭玉(李賀詩云頭玉磽磽眉刷翠杜郎生得真男子)但令強筋骨
可以耕衍沃不須富文章端解耗紙竹君歸定何日我
計久已熟長留五車書要使九子讀(吾與子由共九男孫矣)簞瓢
有内樂軒冕無流矚人言适似我窮達已可卜蚤謀二
頃田莫待八州督(吾前後典八州)
雨中招吳子野先生一絶(循州作)
柴門不出蓬生徑暑雨無時水及堂辟榖賴君能作客
暫來煎蜜餉桃康
答吳和二絶
三間浰水小茅屋不比麻田新草堂問我秋來氣如火
此間何事得安康
慣從李叟遊都市久伴藍翁醉畫堂不似蘇門但長嘯
一生留恨與嵇康(子野昔與李士寧縱遊京師與藍喬同客曾魯公家甚久)
東坡次韻
馬迹車輪滿四方若為閉著小茅堂仙心欲捉左元放
癡疾還同顧長康
江令蒼苔圍故宅謝家語燕集華堂先生笑說江南事
祗有青山繞建康
陪子瞻遊百步洪
城東泗水平如席城頭遠山涵落日輕舟鳴㯭自生風
渺渺江湖動顔色中州過盡石縱横南去清波頭盡白
岸邊怪石如牛馬銜尾舳艫誰敢下没人出没須臾間
却立沙頭手足乾客舟一葉久未上吳牛回首良間關
風波蕩潏未可觸歸來何事嘗艱難樓中吹角暮煙起
出城騎火催君還
東坡次韻
平明坐衙不暖席歸來閉閤閒終日卧聞客至倒屣迎
兩眼蒙籠餘睡色城東泗水步可到路轉河洪翻雪白
安得青絲絡駿馬蹙踏飛波柳隂下奮身二丈兩蹄間
振鬛長鳴身自乾少年狂興久已謝但憶嘉陵遶劍關
劍關大道車方軌君自不去歸何難山中故人應大笑
築室種柳何時還
坡門酬唱集卷二十
