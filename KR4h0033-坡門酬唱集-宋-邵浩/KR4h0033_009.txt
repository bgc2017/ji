坡門酬唱集卷九
宋邵浩編
東坡
杜介送魚
新年已送黃封酒舊老仍分赬尾魚陋巷關門負朝日
小園除雪得春蔬病妻起斫銀絲鱠稚子歡尋尺素書
醉眼朦朧覓歸路松江煙雨晚疎疎
欒城次韻
天街雪霽初通駟禁籞冰開漸躍魚十尾煩君穿細柳
一杯勸我芼青蔬寒樽獨酌偶逢客佳句相酬不用書
江海歸來叨禁近空令同巷往來疎
狄詠石屏(狄詠樞密使武襄公青之子與先生同館伴遼使)
霏霏點輕素𦕈𦕈開重隂風花亂紫翠雪外有煙林雪
近勢方壯林遠意殊深會有無事人支頥識此心
魯直次韻
翠屏臨研滴明窗翫寸隂意境可千里搖落江上林百
醉歌舞罷四郊風雪深將軍貂狐煖士卒多苦心
武昌西山(并引)
嘉祐中翰林學士承旨鄧公聖求為武昌令常遊寒溪
西山山中人至今能言之軾謫居黃岡與武昌相望亦常
往來溪山間元祐元年十一月二十九日考試館職與聖
求會宿玉堂偶話舊事聖求嘗作元次山窪樽銘刻之
巖石因為此詩請聖求同賦當以遺邑人使刻之銘側
春江渌漲葡萄醅武昌官柳知誰栽憶從樊口載春酒
步上西山尋野梅西山一上十五里風駕兩腋飛崔嵬
同遊困卧九曲嶺褰衣獨到吴王臺中原北望在何許
但見落日低黃埃歸來解劍亭前路蒼崖半入雲濤堆
浪翁醉處今尚在石臼抔飲無樽罍爾來古意誰復嗣
公有妙語留山隈至今好事除草棘常恐野火燒蒼苔
當時相望不可見玉堂正對金鑾開豈知白首同夜直
卧看椽燭高花摧江邊曉夢忽驚斷銅環玉鎻鳴春雷
山人帳空猿鶴怨江湖水生鴻雁來請公作詩寄父老
往和萬壑松風哀
再次前韻
朱顔發過如春醅胸中梨棗初未栽丹砂未易掃白髮
赤松却欲參黃梅寒溪本自遠公社白蓮翠竹依崔嵬
當時石泉照金像神光夜發如五臺飲泉鑒面得真意
坐視萬物皆浮埃欲收暮景返田里遠泝江水窮離堆
還朝豈獨羞老病自歎才盡傾空罍諸公渠渠若夏屋
吞吐風月清隅隈我如廢井久不食古甃缺落生隂苔
數詩往復相感發汲新除舊寒光開遥知二月春江闊
雪浪倒卷雲峯摧石中無聲水亦静云何解轉空山雷
欲就諸公評此語要識憂喜何從來願求南宗一勺水
往與屈賈湔餘哀(韋應物詩云水性本云静石中固無聲如何兩相激雷轉空山驚)
欒城次韻
我遊齊安十日回東坡桃李初未栽扁舟亂流入樊口
山雨未止滛黃梅寒溪聞有古精舍相與推挽登崔嵬
山深縣令喜客至寺荒蔓草生經臺黃鵝白酒得野餽
藤床竹簟無纖埃可憐遷客無人見共怪青山誰為堆
行驚晚照催出谷中止亂石傾餘罍古今相望兩令尹
(謂元結與鄧君也)文詞灑落千山隈野人豈復識遺趣過客時
為剜蒼苔五年留滯屐齒秃一朝揮手船頭開玉堂却
憶昔遊處笑問五柳應凋摧滿朝文士蚤貴達馮陵霄
漢乘風雷入參秘殿出華省何曾著足空山來漂流邂
逅覧遺躅耳中尚有江聲哀
魯直次韻
漫郎江南酒隠處古木參天應手栽石㘭為樽酌花鳥
自許作鼎調鹽梅平生四海蘇太史酒澆不下胸崔嵬
黃州副使坐閒散諫疏無路通銀臺鸚鵡洲前弄明月
江妃起舞襪生埃次山醉魂追髣髴步入寒溪金碧堆
洗湔塵痕飲嘉客笑倚武昌江作罍誰知文章照今古
野老争席魚争隈鄧公勒銘留刻畫刳剔銀鈎洗綠苔
琢磨十年煙雨晦摸索一讀心眼開謫去長沙憂鵩入
歸來杞國痛天摧玉堂却對鄧公直北門喚仗聽風雷
山川悠遠莫浪許富貴峥嶸今鼎來萬壑松聲如在耳
意不及此文生哀
文潛次韻
靈均不醉楚人醅秋蘭蘼蕪堂下栽九江仙人棄家去
吳市不知身姓梅東坡先生笑二子一丘便欲藏崔嵬
脱遺簪笏玩杖屨招揖魚鳥營池臺西山寂寞舊風月
百年石樽埋古埃洗樽置酒招浪士荒墳空餘黃土堆
但傳言語古味在一勺元酒藏山罍鄧公歎息為摩撫
重刻文字蒼崖隈五年見盡江上客兩屐踏遍空山苔
謝公富貴知不免醉眼來為蒼生開長虹一吐誰得揜
六翮故在何曾摧横翔相與頋鴻雁寶劍再合張與雷
山猿澗鳥汝勿怨天遣兩公聊一來豈知屈賈終不遇
詩賦長遣後人哀
无咎次韻
雪堂蜜酒花作醅教蜂使釀花自栽堂前雪落蜂正蟄
恨蜂不採西山梅漫浪飲處空有迹無酒可沃胸崔嵬
不知幾喚樊口渡五見新歷頒清臺鄧公昔歎不可挽
素衣未化京雒埃山中相邀阻笻杖天上對直同金罍
只今江邊春更好漁蓑不曬懸墻隈百年變化誰得料
劍光自出豐城苔老儒經濟國勢定近臣獻納天顔開
蜀公亭上别公處花柳未逐東風摧尚容登堂譚落屑
不愧索米腸鳴雷固知流落本天命何必挽引須時來
九關沉沉虎豹静無復極目江楓哀
送楊孟容(墨迹刻石成都府治題云送楊體先知廣安軍)
我家峨眉隂與子同一邦相望六十里共飲玻瓈江江
山不違人遍滿千家窗但苦窗中人寸心不自降子歸
治小國洪鐘噎微撞我留侍玉坐弱步欹豐扛後生多
高才名與黃童雙不肯入州府故人餘老龐慇懃與問
訊愛惜霜眉厖何以待我歸寒醅發春缸
魯直次韻(子瞻詩句妙一世乃云效庭堅體盖退之戲效孟郊樊宗師之比以文滑)
(稽耳恐後生不解故次韻道之)
我詩如曹鄶淺陋不成邦公如大國楚吞五湖三江赤
壁風月笛玉堂雲霧窗句法提一律堅城受我降枯松
倒澗壑波濤所舂撞萬牛挽不前公乃獨力扛諸人方
嗤點渠非晁張雙但懷相識察牀下拜老龐小兒未可
知客或許敦厖誠堪壻阿巽買紅纏酒缸
送顧子敦奉使河朔
我友顧子敦軀膽兩俊偉便便十圍腹不但貯書史容
君數百人一笑萬事已十年卧江海了不見愠喜磨刀
向豬羊釃酒會隣里歸來如一夢豐頰愈茂美平生批
敕手濃墨寫黃紙會當勒燕然廊廟登劍履翻然向河
朔坐念東郡水河來屹不去如尊乃勇耳
魯直次韻二首
儒者給事中顧公甚魁偉經明往行河商略頗應史勞
人又乏費國計安能已成功渠有命得人斯可喜似聞
阻飢餘惡少驚邑里啟鑰探珠金奪懷取姝美部中十
盜發一二書奏紙西連魏三河東盡齊四履此豈小事
哉何但行治水使民皆農桑乃是真儒耳
今代顧虎頭骨相自雄偉不令長天官亦合丞御史能
貧安四壁無愠可三已昨來立清班國士相顧喜何因
將使節風日按千里汲黯不居中似非朝廷美大任錄
萬事御坐留諫紙發政恐傷民天步薄冰履蒼生憂其
魚南畆多被水公行圖安集信目勿信耳
郭熙畫秋山平遠(潞公為跋尾)
玉堂晝掩春日閒中有郭熙畫春山鳴鳩乳燕初睡起
白波青嶂非人間離離短幅開平遠落落疎林寄秋晚
恰似江南送客時中流回頭望雲巘伊川佚老鬢如霜
卧看秋山思洛陽為君紙尾作行草炯如嵩洛浮秋光
我從公遊如一日不覺青山映黃髮為畫龍門八節灘
待向伊川買泉石
魯直次韻
黃州逐客未賜環江南江北飽看山玉堂卧對郭熙畫
發興已在青林間郭熙官畫但荒遠短紙曲折開秋晚
江村煙外雨脚明歸雁行邊餘疊巘坐思黃柑洞庭霜
恨身不如雁隨陽熙今頭白有眼力尚能弄筆映窗光
畫取江南好風日慰此將無鏡中髮但熙肯畫寬作程
十日五日一水石
次韻張昌言給事
馮顛久已欹殘雪戎眼何曾眩落暉朔野按行猶雀躍
東臺暝坐覺烏飛(道家有烏飛入兔宫之說)漫誇年少容吾在(樂天詩云)
(猶有誇張少年處笑呼張丈喚殷兄)若鬭樽前舉世稀待向崧陽求水竹
一犁煙雨伴公歸
欒城次韻
還家未暇拂塵衣擕被重來趁落暉省戶鳴騶久分散
宫槐栖鵲共翻飛周廬見月風霾静斜漢横空星斗稀
多病心身怯清禁故山依約夢西歸
次韻三舍人省上(三月二十九日作明日駕幸景靈宫)
紛紛榮瘁何能久雲雨從來翻覆手怳如一夢墮枕中
却見三賢起江右(曾子開劉貢父孔經父皆江西人)嗟君妙質皆瑚璉
顧我虚名但箕斗明朝冠蓋蔚相望共扈翠輦朝宣光
武皇已老白雲鄉正與羣帝驂龍翔獨留杞梓扶明堂
欒城次韻
君不見西都校書宗室叟東魯高談鼓瑟手偶然同我
西掖垣並立曉班分左右龍文百斛世無價(屬二公)瓦釡
枵然但升斗諸兄落落不可望兩季幸昔分餘光大孔
奮飛如南鄉聯翩羣雁相追翔渠家冠蓋猶堂堂
次韻曾子開從駕二首(子開名肇子固幼弟舉進士入舘閣編修國史)
街槐綠闇雨初勻瑞靄香風滿後塵清廟幸同觀濟濟
豐年喜復接陳陳雍容已饜天庖賜俯伏初嘗貢茗新
輦路歸來聞好語共驚堯顙類高辛
入仗魂驚愧草萊一聲清蹕九門開暉暉日傍金輿轉
習習風從玉宇來流落生還真一芥周章危立近三槐
(學士班近執政)道傍倘有山中舊問我收身早晚回
再次韻
眼花錯莫鬢霜勻病馬羸騶只自塵奉引拾遺叨侍從
思歸少傅羨朱陳衰年壯觀空驚目嶮韻清詩苦鬭新
最後數篇君莫厭擣殘椒桂有餘辛
憶觀滄海過東萊日照三山迤邐開桂觀飛樓凌霧起
仙幢寶蓋拂天來不聞宫漏催晨箭但覺簷隂轉古槐
供奉清班非老處會稽何日乞方回(時方闕會稽守)
欒城次韻
萬人齊仗足聲勻翠輦徐行不動塵夹道歡呼通老穉
從官雜遝歎徐陳旌旗稍放龍蛇卷旒冕初看日月新
天遣雨師先灑道農夫不復誤占辛(農家常以上辛占麥辛深則麥熟今)
(年正月八日得辛而雨不時應駕未出一日初得雨麥始有望)
衣冠雙日欵蓬萊簾脱瓊鈎扇不開清曉連驚三殿啟
翠華遥自九天來晨光稍稍侵黃蓋瑞霧扉扉著禁槐
千兩翟車觀禮罷歸時滿載德風回(是日内外命婦皆會景靈仰瞻三宫)
(肅然雍穆不言而化諸公之家有能言之者)
欒城再次韻
病起江南力未勻強將冠劒拂埃塵木鷄自笑真無用
芻狗何勞收已陳行從鑾旗風日細側聽廟樂管絃新
誰知四載勤勞後并舉成功祚泣辛
宸心惻惻念汙萊南籞西池閉不開長樂鳴鞘千乘出
顧成薦鬯萬方來從臣暗泣新宫柳父老行依輦路槐
雙闕影斜朱戶啟都人留看屬車回
次韻劉貢父省上
密雲今日破郊西疎雨蕭蕭未作泥要及清閒同笑語
行看衰病費扶攜花前白酒傾雲液戶外青驄響月題
不用臨風苦揮淚君家自與竹林齊(貢父詩中有不及與其兄原父同時)
(之歎然其兄子仲馮已為起居舍人)
再次韻
當年曹守我膠西共厭餔糟與汨泥自古赤丸成習俗
因公黃犢免提攜生還各有青山興病起猶能小字題
莫怪歌呼數相和曾將獄市寄全齊(貢父為曹州盜賊皆奔鄰境蓋嘗有)
(詩云從教晉盜稍奔秦)
欒城次韻二首
流落江湖東復西歸來未洗足間泥偶隨鵬翼培風上
時得衙香滿袖攜落筆逡廵看儤直醉吟清絶許分題
相望魯衛雖兄弟終畏鄰封大國齊
掖垣不復限東西賓客來衝霧雨泥白酒黃封開㶑灔
朱櫻青籠落提攜五花愧我連書判三道高君免試題
誰遣松蒿同一谷凌雲他日恐難齊
次韻張昌言喜雨
二聖憂勤忘寢食百神奔走會風雲禁林夜直鳴江瀨
清洛朝回起縠紋夢覺酒醒聞好語帳空簟冷發餘薰
秋來定有豐年喜剩作新詩準偹君
欒城次韻
已收蠶麥無多日旋喜山川同一雲禾黍趁時青覆壠
池塘流潤渌生文兩宫尚廢清晨集中禁初消永夜薰
倉粟未空民望足深耕疾耨肯忘君
魯直次韻
三雨全清六合塵詩翁喜雨句凌雲垤漂戰蟻餘追北
柱擊乖龍有裂文減去鮮肥憂玉食徧宗河嶽起爐薰
聖功惠我豐年食未有涓埃可報君
坡門酬唱集卷九
