坡門酬唱集卷十
宋邵浩編
東坡
次韻劉貢父西省種竹
要知西掖承平事記取劉郎種竹初舊德終呼名字外
後生誰續笑談餘(昔李公擇種竹館中戲語同舍後人指此竹笋云李文正手植貢父笑曰)
(文正不獨繫筆亦知種竹耶時有筆工李文正)成隂障日行當見取笋供庖計
已疎白首林間望天上平安時報故人書
欒城次韻
竹迷誰定知迷否趁取滂沱好雨初栽向鳳池吹律處
斸從芸閣殺青餘迎風一嘯朝回早弄月相差直宿疎
應怪籍咸林外客相看不飲作除書(仲馮方作左史必與貢父並直於此)
次韻劉貢父獨直省中
明窗畏日曉先暾高柳鳴蜩午更喧筆老新詩疑有物
心空客疾本無根隔墻我亦眠風榻上馬君先瑣月軒
共喜早歸三伏近解衣盤礴亦君恩
欒城次韻
簾深巧為隔朝暾竹密時能引雀喧朝罷宿酲還續夢
静中諸妄稍歸根坐曹聞道仍分省出沐誰當與並軒
竹簟茅簷他日事重因遺詠記君恩
次韻劉貢父所和韓康公憶持國二首
夢覺真同鹿覆蕉相君脱屣自參寥顔紅底事髮先白
室邇何妨人自遥狂似次公應未怪醉推東閤不湏招
援毫欲作衣冠表盛事終當繼八蕭(唐蕭氏自瑀及遘八宰相)
閉戶端居念獨深小軒朱檻憶同臨燎鬚誰識英公意
(英公為其姊作粥燎鬚曰吾與姊皆老矣能幾進粥)黃髮聊知子建心(子建與楚王彪别詩)
(云王其愛玉體俱享黃髮期)已託西風傳絶唱且邀明月伴孤斟他
時内集應呼我下客先判(平聲)醉墮簪
欒城次韻
霜風瑟瑟卷梧蕉燕處超然夜寂寥羽客信來丹鼎具
石淙夢斷水聲遥赤松作伴誰當見黃鵠高飛未易招
劍履終身定何益勤勞付與沛中蕭
愛君憂世老彌深特操要須得失臨晚歲飛騰推有德
故鄉安稳信無心小邦近似西山隠元氣終當北斗斟
聖主方求三世舊老臣何止一遺簪
次韻劉貢父叔姪扈駕
玉堂孤坐不勝清長羨枚鄒接長卿只許隔墻聞置酒
時因議事得聯名機雲似我多遺俗廣受如君不治生
共託屬車塵土後鈞天一餉夢中榮
欒城次韻
一經空記弟傅兄舊德終慙比長卿扈駕聯翩來接武
登科先後憶題名竹林共集連諸子棣萼相輝賴友生
他日都門俱引去不應廣受獨華榮
書晁補之所藏與可畫竹三首
與可畫竹時見竹不見人豈獨不見人嗒然遺其身其
身與竹化無窮出清新莊周世無有誰知此凝神
若人今已無此竹寧復有那將春蚓筆畫作風中柳君
看斷崖上瘦節蛟蛇走何時此霜竿復入江湖手
晁子拙生事舉家聞食粥朝來又絶倒諛墓得霜竹可
憐先生槃朝日照苜宿吾詩固云爾可使食無肉(吾舊詩云)
(可使食無肉不可使居無竹)
魯直次韻二首
十年供籠餅一水試茗粥忽憶故人來壁間風動竹舍
前粲戎葵舍後荒苜蓿此郎如竹瘦十飯九不肉
地下文夫子風流絶此人能和晚煙色幻出歲寒身馬
鬛松成拱鵝溪墨尚新應懷斵泥手去作主林神
郭熙秋山平遠二首
目盡孤鴻落照邊遥知風雨不同川此間有句無人見
送與襄陽孟浩然
木落騷人已怨秋不堪平遠發詩愁要看萬壑争流處
他日終煩顧虎頭
欒城次韻
亂山無盡水無邊田舍漁家共一川行遍江南識天巧
臨窗開卷兩茫然
斷雲斜日不勝秋付與騷人滿目愁父老如今亦才思
一蓑風雨釣槎頭
昨見韓丞相言王定國今日玉堂獨坐有懷其人
晝卧玉堂上微風舉輕紈銅缾下碧井百尺鳴飛瀾俯
仰清夢餘愛此一掬寒似予平生友苦語凉肺肝秀眉
玉兩頬矯矯如翔鸞置之江淮交清詩洗江湍紅鱗對
白酒信美非所安丞相功業成還家酒杯寬人間有此
客折簡呼不難相將叩東閤起舞盡餘歡
魯直次韻寄定國
風雲開古鏡淮海熨冰紈王孫醉短舞羅襪步微瀾老
驥心雖在白鷗盟已寒斯人氣金玉視世一鼠肝南歸
脱蟲蠱入對隨孔鸞忽以口語去鼓船下驚湍收身薄
冰釋置枕泰山安后土花藥麗海門天水寬伐木思我
友知人良獨難遥憐鬚鬢綠猶復耐悲歡
余與李廌方叔相知久矣領貢舉事而李不得第
愧甚作詩送之(廌陽翟人少以文字見子瞻子瞻喜之及知舉廌適就試意在)
(必得廌以冠多士及考章程文大喜以為廌無疑遂以為魁及拆號悵然出院以詩送廌)
與君相從非一日筆勢翩翩疑可識平時謾說古戰場
過眼終迷目五色我慙不出君大笑行止皆天子何責
青袍白紵五千人知子無怨亦無德買羊沽酒謝玉川
為我醉倒春風前歸家但草凌雲賦我相夫子非臞仙
魯直次韻
驥子墮地追風日未試千里誰能識習之實錄葬皇祖
斯文如女有正色今年持槖佐春官遂失此人難塞責
雖然一閧有竒偶博懸於投不在德君看巨浸朝百川
此豈有意横潦前願為霧豹懷文隠莫愛風蟬蛻骨仙
方叔次韻(并叙)
某頃元祐三年春禮部不第蒙東坡先生送之
以詩黃魯直諸公皆有和詩今年秋復下第將
歸耕潁川輙次前韻上呈編史内翰先生及乞
諸公一篇以榮林泉不勝幸甚
平生虚老太平日一日不知人不識鬢毛斑斑黑無幾
漸與布衣為一色平時功名衆所料數竒辜負師友責
世為長物窮且忍静看諸公樹勛德欲持牛衣歸潁川
結廬抱耒箕潁前祗將殘齡學農圃試問瀛洲紫府仙
和宋肇遊西池
漢皇慈儉不開邊尚教千艘下瀨船貪看艨艟飛鬭艦
不知贔屭舞鈞天故山西望三千里往事回思二十年
自笑區區足官府不如公子散神仙
魯直次韻
金狨繫馬曉鶯邊不比春江水上船人語車聲喧法曲
花光樓影倒晴天人間化鶴三千歲海上看羊十九年
還作遨頭驚俗眼風流文物屬蘇仙
慶源宣義王丈以累舉得官為洪雅主簿雅州戶
掾遇吏民如家人人安樂之既謝事居眉之青
神瑞草橋放懷自得有書來求紅帶既以遺之
且作詩為戲請黃魯直學士秦少游賢良各為
賦一首為老人光華
青衫半作霜葉枯遇民如兒吏如奴吏民莫作官長看
我是識字耕田夫妻啼兒號刺史怒時有野人來挽須
拂衣自注下下考芋魁飯荳吾豈無歸來瑞草橋邊路
獨遊還佩平生壺慈姥巖前自喚渡青衣江畔人争扶
今年蠶市數州集中有遺民懷袴襦邑中之黔相指示
白髯紅帶老不癯我欲西歸卜隣舍隔墻拊掌容歌呼
不學山王乘駟馬回頭空指黃公壚
魯直次韻
參軍但有四立壁初無臨江千木奴白頭不是折腰具
桐帽棕鞵稱老夫滄江鷗鷺野心性隂壑虎豹雄牙須
鷫鷞作裘初服在猩血染帶隣翁無昨來杜鵑勸歸去
更得把酒聽提壺當今人才不乏使天上二老須人扶
兒無飽飯尚勤書婦無複褌且著襦社甕可漉溪可漁
更問黃鷄肥與癯林間醉著人伐木猶夢官下聞追呼
萬釘圍腰莫愛渠富貴安能潤黃壚
少游次韻
君不見相如容貌窮不枯卓氏恥之分百奴一朝奉命
使笻莋駟馬赤車從萬夫仲元君平更高妙寄食耕卜
霜眉鬚兩川人物古不乏數子風流今可無參軍少年
飽經術期作侍中司御壺老披青山更矍鑠上馬不用
兒孫扶一朝忽解印綬去恥將詩禮攘裙襦懸知百年
事已定却笑列仙形甚癯東阡北陌西風入瑞草橋邊
人呌呼想見紅圍照白髮頽然醉卧文君壚
送錢穆父出守越州二首(錢穆父名勰以龍圖閣待制權知開封府坐奏)
(獄空不實出知越州時元祐三年九月也)
簿書常苦百憂集樽酒今應一笑開京兆從教思廣漢
會稽聊喜得方回
若耶溪水雲門寺賀監荷花空自開我恨今猶在泥滓
勸君莫棹酒船回
魯直次韻
渺然今日望人材每見紫芝眉宇開又觸惠文江海去
快帆誰與挽令回
謫官猶得住蓬萊抱牘人希書卷開張敞嫵眉應急召
董宣強項莫低徊
戲書李伯時畫御馬好頭赤
山西戰馬飢無肉夜嚼長稭如嚼竹蹄間三丈是徐行
不信天山有坑谷豈如廐馬好頭赤立仗歸來卧斜日
莫教優孟卜葬地厚衣薪槱入銅歴
欒城次韻
㳂邊壯士生食肉小來騎馬不騎竹翩然赤手挑青絲
捷下巔崖試深谷牽入故關榆葉赤未慣中原暖風日
黃金絡頭依圉人俯聽北風懷所歴
魯直次韻
李侯畫骨不畫肉筆下馬生如破竹秦駒雖入天仗圖
猶恐真龍在空谷精神權竒汗溝赤有頭赤烏能逐日
安得身為漢都護三十六城看歴歴
文潛次韻
世無將軍飛食肉宛馬不來鞭費竹赤駑當御亦偶然
冀北此曹量計谷慙愧蒲梢汗流赤翻鬛胡風嘶漢日
麒麟不合地上行誰道風雲未經歴
无咎次韻
君不見崑崙龍種非凡肉不但蹄高耳批竹區區吴蜀
有二駿跳過斷橋飛出谷萬蹄縱牧原野赤汧隴收駒
日復日未須天廐驚好頭冀北未空聊一歴
次韻王郎子立風雨有感(王子立名適趙郡臨城人東坡守徐子立為州)
(學生喜怒不見得喪若一)
百年一俯仰寒暑相主客稍增裘褐氣已覺團扇厄不
須計榮辱此喪彼有獲我琴終不敗無攫故無醳後生
不自牧呻吟空挾策揠苖不待長買菜苦求益此郎獨
静退門外無行迹但恐陶淵明每為飢所迫凄風弄衣
結小雪穿門席願君付一笑造物亦戲劇朝來賦雲夢
筆落風雨疾為君裁春衫高會開桂籍
魯直次韻
婦翁不可撾王郎非嬌客十年為從學苦淡共陻厄燕
雀嗤鴻漸犬羊睨麟獲遇逢涇渭分昨夢春冰釋平生
五車書才吐二三策已作謗薰天金朱果何益君窮一
窗下風雨更削迹詩工知學進詞苦見意迫俗情傲秦
贅婦舍不暖席南冶從東家不聞被嘲劇師儒並世難
日月過箭疾公今未有田把筆耕六籍
方叔次韻二首
清商變秋聲衆葉如寄客榮心知有在奈此歲寒厄異
時青青容卒歲安所獲伊余各潦倒短褐破未釋干禄
已愧古徇世真短策種種頭上髮玄縞相損益矧余久
離羣君堂無余迹老感歲月遒窮覺天地迫蟋蟀居我
牀呻怨穿枕席嗟嗟索居意與爾俱此劇窮秋復寒早
霰雪何太疾起觀庭前葉階除已狼籍
東西南北人生作天地客上下既無交司命巧為厄人
間不如意十事九不獲榮心死灰然生意春冰釋疲駑
強傾(闕)步永固鞭策長年計將智尺損或寸益青雲久
絶望下邑聊托迹歲月不我容老景巧相迫君依鄭賢
侯館粲緇衣席吾知亞夫軍得子如得劇嗟余寓西河
醫門定多疾富貴如相忘脱我耕夫籍
方叔用韻送崔延孫入關兼寄杜關
塵埃長安道風流潁川客登臨惬所願豈倦鞗與厄山
川各呈姿遇景心喜獲念子幽情懷俯仰千慮釋平生
四方志玩世得長策山川無世韻宜為子三益嗟余老
於行四海多轍迹誤興功名想自取憂患迫窮愁入心
膂魂夢驚枕席羨君千里駕乘興如戲劇老夫無能為
况乃嬰百疾寄聲杜陵翁安穏醉經籍
坡門酬唱集卷十
