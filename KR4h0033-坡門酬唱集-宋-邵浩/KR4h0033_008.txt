坡門酬唱集卷八
宋邵浩編
東坡
和李太白(并叙)
李太白有潯陽紫極宫感秋詩紫極宫今天慶觀也道
士吳洞微以石本示予蓋其師卓玘之所刻玘有道術
節義過人今亡矣太白詩云四十九年非一往不可復
今予亦四十九感之次其韻玉芝一名瓊田草洞微
種之七八年矣云更數年可食許以遺余故并記之
何處聞秋聲翛翛北窗竹回薄萬古心攬之不盈掬静
坐觀衆妙浩然媚幽獨白雲南山來就我簷下宿懶從
唐生决羞訪季主卜四十九年非一往不可復野情轉
蕭散世道有反覆陶令歸去來田家酒應熟(右太白詩)
寄卧虛寂堂月明浸修竹泠然洗我心欲飲不可掬流
光發永歎自惜非予獨行年四十九還此北忩宿緬懷
卓道人白首寓醫卜謫仙固遠矣此士亦難復世道如
奕碁變化不容覆惟應玉芝老待得蟠桃熟
魯直次韻
不見兩謫仙長懷倚修竹行遶紫極宫明珠得盈掬平
生人欲殺耿介受命獨往者如可作抱被來同宿砥
柱閱頽波不疑更何卜但觀草木秋葉落根自復我病
二十年大斗久不覆因之酌蘇李蠏肥社醅熟
泗州南山監倉蕭淵東軒二首
偶隨樵父採都梁(南山名都梁山山出都梁香故也)竹屋松扉試乞漿
但見東軒堪隠几不知公子是監倉溪中亂石墻垣古
山下寒蔬匕箸香我是江南舊遊客挂冠知有老蕭郎
北望飛塵苦晝霾洗心聊復寄東齋珍禽聲好猶思越
野橘香清未過淮有信微泉來遠嶺無心明月轉空階
一官倉庾真堪老坐看松根絡斷崖
欒城次韻
肩輿嫋嫋渡浮梁吏隠知君寄一倉十里遥看飛皂蓋
小軒相對有壺漿清宵往往投車轄永日霏霏散篆香
留滯淮南久仍樂暮年何意復為郎
萬斛塵飛日為霾無心退食自成齋梅生紅粟初迎臘
魚躍銀刀正出淮卧病空看帆度磧誦詩猶記雪填階
夾河南北俱形勝且借高城作兩崖
高郵陳直躬處士畫雁二首
野雁見人時未起意先改君從何處看得此無人態無
乃槁木形人禽兩自在北風振枯葦微雪落璀璀慘淡
雲水昏晶熒沙礫碎弋人悵何慕一舉眇江海
衆禽事紛争野雁獨閑潔徐行意自得俯仰若有節我
衰寄江湖老伴雜鵝鴨作書問陳子曉景畫苕霅依依
聚圓沙稍稍動斜月先鳴獨鼓翅吹亂蘆花雪
无咎次韻
畫寫物外形要物形不改詩傳畫外意貴有畫中態我
今豈見畫觀詩雁真在尚想高郵間湖寒沙璀璀冰霜
已凌厲藻荇良𤨏碎衡雁渺何處中沚若煙海
蕭條新湖秋霜落洲渚潔蓮垂蘭杜死菖蒲見深節慘
淡沙礫姿清波侣羣鴨往時吳興守看畫憶苕霅為儀
尚不休孤高比雲月聞在雪堂時滿堂惟畫雪
送楊傑(并叙)
無為子嘗奉使登太山絶頂鷄一鳴見日出又嘗
以事過華山重九日飲酒蓮花峯下今乃奉詔與
高麗僧統遊錢塘皆以王事而從方外之樂善哉
未曾有也作是詩以送之
天門夜上賓出日萬里紅波半天赤歸來平地看跳丸
一點黃金鑄秋橘太華峯頭作重九天風吹灔黃花酒
浩歌馳下腰帶鞓醉舞崩崖一揮手神遊八極萬緣虚
下視蚊雷隠汙渠大千一息八十返笑厲東海騎鯨魚
三韓王子西求法鑿齒彌天兩勍敵過江風急浪如山
寄語舟人好看客
欒城次韻
人言長安遠如日三韓住處朝日赤飛帆走馬入齊梁
却渡吳江食吳橘玉門萬里惟言九行人淚墮陽關酒
佛法西來到此間遍滿曾如屈伸手出家王子身心虚
飄然渡海如過渠遠來忽見傾盆雨屬國真逢戴角魚
至人無心亦無法一物不見誰為敵東海東邊定有無
拍手笑作中朝客
次韻孫莘老斗野亭寄子由在邵伯堰
落帆謝公渚日脚東西平孤亭得小憩莫景含餘清坐
待斗與牛錯落掛南甍老僧如宿昔一笑意已傾新詩
出故人舊事疑前生吾生七往來送老海上城逢人輒
自哂得魚不忍烹似聞績溪老復作東都行小詩如秋
菊豔豔霜中明過此感我言長篇發春榮(莘老詩丘淮海無林曠)
(澤千里平一渠閑防潴物色故不清老僧喜穿築北戶延朱甍簷楯斗杓落簾幃河漢傾平湖杳無涯湛湛綠)
(波生結䌫嗟已晚不見芙蓉城尚想紫芡盤明珠出新烹平生有微尚一舟聊寄行遇勝輒偃蹇霜鬢刷澄明)
(可待齒牙豁歸與謝浮榮)
欒城次韻
扁舟未遽解坐待兩閘平濁水汙人思野寺為我清昔
游有遺咏枯墨存高甍故人獨未來一樽誰與傾北風
吹微雲暮寒依月生前望䢴溝路却指鐡甕城茅簷卜
兹地江水供晨烹試問東坡翁畢老幾此行奔馳力不
足隠約性自明早為歸耕計免慚老僧榮(僧榮斗野主人也子瞻將)
(卜居丹陽蒜山下此亭正當歸路故云爾)
魯直㳄韻
謝公所築埭未數曲池平蘇州來賦詩句與秋氣清結
搆擅空闊湖光浮棟甍惟斗天司南其下百瀆傾貝宫
産明月含澤遍諸生槃礴淮海間風煙侵十城籟蕭吹木
末浪波沸庖烹我來杪搖落霜清見魚行白鷗遠飛回
得我若眼明佳人歸何時解衣繞廂榮
魯直長蘆寺下次韻
風從落帆休天與大江平僧坊晝亦静鐘磬寒愈清淹
留屬暇日植杖數連甍頗與幽子逢煮茗當酒傾擕手
霜木末朱欄見潮生檣移永正縣鳥度建康城薪者得
樹鷄羹㿻味南烹香秔炊白玉飽飯愧閒行叢祠思歸
樂吟弄夕陽明思歸誠獨樂薇蕨漸春榮
少游次韻
淮海正冬仲霜雪滋不平芰荷枯折盡積水寒更清輟
棹得佳觀湖天繞朱甍信美無與娱濁醪聊自傾北眺
桑梓國悠然白雲生南望古䢴溝滄波帶蕪城村墟翳
茅竹孤烟起晨烹簷間鳥聲落客子念當行攬衣視日
景薄暮漏微明何時復來游春風發鮮榮
送陳睦知潭州
華清縹緲浮高棟上有纈林藏石甕一杯此地初識君
千巖夜上同飛鞚君時年少面如玉一飲百觚嫌未痛
白鹿泉頭山月出寒光潑眼如流汞朝元閣上酒醒時
卧聽風琴鳴鐡鳳舊游空在人何處二十三年真一夢
我得生還雪髯滿君亦老嫌金帶重有如社鷰與秋鴻
相逢未稳還相送洞庭青草渺無際天柱紫蓋森欲動
湖南萬古一長嗟付與騷人發嘲弄
用前韻答西掖諸公見和
雙猊蟠礎龍纏棟金井轆轤鳴曉甕小殿垂簾碧玉鉤
大宛立仗青絲鞚風馭賓天雲雨隔孤臣忍淚肝腸痛
羨君意氣風生坐落筆縱横盤走汞上樽日日瀉黃封
賜茗時時開小鳳閉門憐我老太玄給札看君賦雲夢
金奏不知江海眩木瓜屢費瓊瑶重豈惟蹇步困追攀
已覺侍史疲奔送春還宫柳腰支活雨入御溝鱗甲動
借君妙語發舂容顧我風琴不成弄
欒城次韻
海上石橋餘折棟大舶記君過鐡甕東行萬里若乘空
老蜃長鯨應入鞚波搖風卷卧不起免教髀肉鞍磨痛
歸來過我話艱苦驚汗津津尚流汞海涯風物盡成圖
錯落天吳兼紫鳳至今想像隔人世往往風濤吹晝夢
長沙欲往壓飛楫幸有千兵作迎送文章清逸世少比
科第峥嶸聲自重遠行屢屈衆所歎出祖誰攀車欲動
明朝鼓角背王城莫聽單于吹曉弄(子雍奉使三韓轍時任南都見其往)
(返故此詩言之)
道者院池上作
下馬逢佳客擕壺傍小池清風亂荷葉細雨出魚兒井
好能冰齒茶甘不上眉歸途更蕭瑟真箇解催詩
欒城次韻
雨氣凉侵殿河流滲入池黃梁瀹魚子白酒瀉鵝兒風
細初生袖塵清免汙眉郊行不易得佛壁看題詩
和王鞏
謫仙竄夜郎子美耕東屯造物豈不惜要令工語言王
郎年少日文如瓶水翻争鋒雖剽甚聞鼓或驚奔天欲
成就之使觸羝羊藩孤光照微陋耿如月在盆歸來千
首詩傾瀉五石樽却疑彭澤在頗覺蘇州煩君看鄒忌
子廉折配春温知音必無人壊壁掛桐孫
再用前韻和其姪震知蔡州(王震字子發文正公旦曾孫子發時為給)
(事中故云夕郎)
九門插天開萬馬先朝屯舉鞭紅塵中相見不得言夜
走清虚宿叩門驚鵲翻君家汾陽家永巷車雷奔夕郎
方不夕列戟以自藩相逢開月閤畫簷低金盆至今夢
中語猶舉燈前樽阿戎修玉牒未憚筆削煩君歸助獻
納坐繼岑與温我客二子間不復尋諸孫
魯直次韻
遠志作小草鼃衣生陵屯但為居移氣其實何足言名
下難為人醜好隨手翻百年炊未熟一垤蟻追奔夏日
蓬山永戎葵茂墻藩王子吐佳句如繭絲出盆風姿極
洒落雲氣畫罍樽屬有補衮章自當寵頻煩鄙夫無他
能上車問寒温惟思窮山去抱犢長兒孫
无咎次韻
東國寬市征西山休騎屯時清詩人喜洗濯出佳言淵
源蘇夫子河入蒲昌翻軌轍校書君駕驂盜驪奔後來
得濬沖他人孰窺藩譬余學禮素婦祭盛於盆不應麾
門墻尚許酌衢樽夢天九門開燦然列星繁羣公顧我
喜顔若白璧温赤城何足躡愁絶永嘉孫
奉敕祭西太一和韓川韻四首(東軒筆錄太一宫舊在京城西蘇村)
(謂之西太一熙寧初詔作宫於京城之東西隅謂之中太一)
聖主新除祕祝侍臣來乞豐年夀宫神君欲至半夜靈
風肅然
玉璽親題御筆金童來侍天香禮罷祝融參乘前驅已
過衡湘
解劍獨行殘月披衣困卧清風夢蝶猶飛旅枕粥魚已
響枯桐
陂水初含曉渌稲花半作秋香皂蓋却迎朝日紅雲正
遶宫墻
魯直次韻
萬靈未對甘泉五福間祀迎年旍旗三斿半偃風馬雲
車闖然
白髦下金神節青竹擕御爐香百禮盡修亳祀九歌不
取沉湘
紫府侍臣鳴玉霜臺御史生風官燭論詩未了知秋自
屬梧桐
泰壇下瑞雲黃雨師灑道塵香便面猶承墜露金鉦半
吐東墻
文潛次韻二首
太一儲祥世世祠官蕆事年年絳節霓旌何處松庭玉
坐蕭然
玉斝清晨薦酒天風静夜飄香鳳吹管裁孤竹琴絃奏
曲瀟湘
祭西太一見王荆公舊詩偶次其韻二首
秋早川原净麗雨餘風日清酣從此歸耕劍外何人送
我池南
但有樽中若下何須墓上征西聞道烏衣巷口而今煙
草萋迷
魯直次韻
風急啼烏未了雨來戰蟻方酣真是真非安在人間北
看成南
晚風池蓮香度曉日宫槐影西白下長庚夢到清門紫
曲塵迷
魯直有懷半山老人再次韻
短世風驚雨過成功夢迷酒酣草玄不妨準易論詩終
近周南
啜羹不如放麑樂羊終愧巴西欲問老翁歸處帝鄉無
路雲迷
送魯元翰知洺州
我在東坡下躬耕三畆園君為尚書郎坐擁百吏繁鳴
哇與鼓吹等是俗物喧永謝十年舊老死三家村惟君
綈袍信到我雀羅門緬懷故人意欲使薄夫敦新年對
宣室白首代堯言相逢問前軰所見多後昆道舘雖云
樂冷卿未足温還持刺史節却駕朱輪軒黃髮方用事
白鬚宜少存嗣聖真生知拯民如救燔初因羽淵魄盡
返湘江魂坐憂東郡決老守思王尊北流桑柘沒故道
塵埃翻知君一寸心可敵千步垣流亡自栖止老幼忘
崩奔得閒閉閤坐勿使道眼渾聊乘應舍筏直泝無生
源歸來成二老夜榻當重論
欒城次韻
仲連雖不仕而非綺與園逡巡笑談間屢解戰鬭繁子
敬識二孫長揖鼓鼙喧意氣感周郎振策起江村二賢
繼英風千載爲高門曾孫事仁祖風義夙所敦臺閣餘
故事父老稱遺言白髮識公子十載友元昆婆娑久不
試俯仰色逾温五馬忽嘶鳴朱輪夾征軒旌旄隔河至
部曲幾人存銅虎不可留芻狗行當燔秋潦決河防遺
黎化驚魂憂心念千里何暇把一樽西城叩門别南風
吹帽翻嗟我限出謁未敢逾短垣新晴水尚壯想見民
驚奔安得萬丈堤止此百里渾姑爾救一境誰當理其
源百聞貴一見尺書為我論
坡門酬唱集卷八
