坡門酬唱集卷十二
宋邵浩編
東坡
十月十四日以病在告獨酌
翠柏不知秋空庭失搖落幽人得嘉蔭露坐方獨酌月
華稍澄穆霧氣尤清薄小兒亦何知相語翁正樂銅鑪
燒柏子石鼎煮山藥一杯賞月露萬象紛酬酢此生獨
何幸風䌫欣初泊誓逃顔跖網行赴喬松約莫嫌風有
待謾欲戲寥廓泠然心境空彷彿來笙鶴
無已次韻
雲月酒下明風露衣上落是中有何好草草成獨酌使
君顧謂客老子興不薄飲以全吾真醉則忘所樂未解
飲中趣中之如狂藥起舞屢跳踉罵坐失酧酢終然厭
多事超繁趨淡泊功名無前期山林有成約身將歲華
晚意與天宇廓醒醉各有適短長聽鳬鶴
獨酌試藥玉滑盞有懷諸君子明日望夜月庭佳
景不可失作詩招之
鎔鉛煮白石作玉真自欺琢削為酒杯規模定州瓷荷
心雖淺狹鏡面良渺瀰持此夀嘉客到手不容辭曹侯
天下平定國豈其師一飲至數石温克頗似之風流越
王孫詩酒屢出竒喜我有此客玉杯不徒施請君詰歐
陳問疾來何遲呼兒掃月榭扶病及良時
無已次韻
仙人棄餘糧玉色已可欺小試換骨方價重千冰瓷灌
以長白虹渺若江海瀰浮之端不惡舉者亦何辭但愧
聞道晚早從雁門師律部無明文可復時中之汝陽佳
少年三斗出六竒家有持杯手兩好當一施風吹酒面
仄月度杯心遲百年容有命一笑更須時
竹間亭小酌懷歐陽叔弼季默呈趙景貺陳履常
歲暮自急景我閒方緩觴醉飲西湖晚步轉北渚長地
坐略少長意行無澗岡久知薺麥青稍喜榆柳黃盎盎
春欲動㶑㶑夜未央水天鷗鷺静月霧松檜香撫景方
晼晚懷人重凄凉豈無一老兵坐念兩歐陽我意正麋
鹿君才亦珪璋此會恐難久此歡不可忘
無已次韻
自昔有遺韻小飲不盡觴坐待竹間月奈此雲影長起
行林下路散策踰平岡破眼一枝春着意千葉黃暄寒
會有分蜂蝶來無央鳥語帶餘寒竹風回妙香緬想兩
公子作惡變清涼誰憐塵沙底瘦馬踏朝陽斯人班馬
後如圭復如璋相逢了無得佳處每難忘
臂痛謁告作三絶句示四君子
公退清閒如致仕酒餘歡適似還鄉不妨更有安心病
卧看縈廉一炷香
心有何求遣病安年來古井不生瀾秪愁戲瓦閒童子
却作泠泠一水看
小閣低窗卧晏温了然非默亦非言維摩示病吾真病
誰識東坡不二門
無已次韻
静中有業官成集醉裏無何老是鄉丈室向來無一物
却須天女與拈香
竭澤回波不作難未應平地起風瀾是身非有從何病
試下先生一著看
紙帳薰罏作小春青奴白牯對忘言更無人問維摩詰
始是東坡不二門
蠟梅一首贈趙景貺
天工點酥作梅花此有蠟梅禪老家蜜蜂採花作黃蠟
取蠟為花亦其物天工變化誰得知我亦兒嬉作小詩
君不見萬松嶺上黃千葉玉蘂檀心兩竒絶醉中不覺
渡千山夜聞梅香失醉眠歸來却夢尋花去夢裏花仙
覓竒句此間風物屬詩人我老不飲當付君君行適吴
我適越笑指西湖作衣鉢
無已次韻
化人巧作緗樣花何年落子空王家羽衣霓袖浣香蠟
從此人間識尤物青瑣諸郎却未知天公下取仙翁詩
烏丸鷄距寫玉葉却怪寒花未清絶北風驅雪度關山
把燭看花夜不眠明朝詩成公亦去長使詩仙誦佳句
湖山信美更須人已覺西湖屬此君坐想明年吳與越
行酒賦詩聽擊缽
書王晉卿畫四首
山隂陳迹
當年不識此清真強把先生擬季倫等是人間一陳迹
聚蚊金谷本何人
雪溪乘興
溪山雪月兩佳哉賓主談鋒夜轉雷猶言不見戴安道
為問適從何處來
四明狂客
毫端偶集一微塵何處谿山非此身狂客思歸便歸去
更求勅賜枉天真
西塞風雨
斜風細雨到來時我本無家何處歸仰看雲天真蒻笠
旋收江海入蓑衣
欒城次韻
山隂陳迹
卧對郗人氣已真晚依丘壑更無倫不湏復預清言侣
自是江東第一人(逸少知清言之害然蘭亭記亦不免慕清名耳)
雪溪乘興
亟往遄歸真曠哉聾人不信有驚雷雖云不必見安道
已誤扁舟犯雪來
四明狂客
失脚來遊九陌塵故溪何日定抽身便同賀老扁舟去
已笑西山鄭子真
西塞風雨
雨細風斜欲暝時凌波一葉去安歸遥知夜宿蛟人室
浪捲波分不著(直略切)衣
到官病勌未嘗會客毛正仲惠茶乃以端午小集
石塔戲作一詩為謝
我生亦何須一飽萬想滅胡為設方丈養此膚寸舌邇
來又衰病過午食輒噎繆為淮海帥每愧厨傳闕爨無
欲清人奉使免内熱空煩赤泥印遠致紫玉玦為君伐
羔豚歌舞菰黍節禪窗麗午景蜀井出冰雪坐客皆可
人鼎器手自潔金釵候湯眼魚蟹亦應訣遂令色香味
一日備三絶報君不虚投知我非輕啜
无咎和韻
唐來木蘭寺遺迹今未滅僧鐘嘲飯後語出飢客舌今
公食方丈玉茗攄噫噎當年卧江湖不泣逐臣玦中和
似此茗受水不易節輕塵散羅麴亂乳發甌雪佳辰雜
蘭艾共弔楚纍潔老謙三昧手心得非口訣誰知此間
妙我欲希超絶持誇淮北士湯缾供朝啜
召還至都門先寄子由
老身倦馬河堤永踏盡黃榆綠槐影荒鷄號月未三更
客夢還家時一頃歸老江湖無歲月未填溝壑猶朝請
黃門殿中奏事罷詔許來迎先出省已飛青蓋在河梁
定餉黃封兼賜茗遠來無物可相贈一味豐年說淮潁
欒城次韻
兄詩有味劇雋永和者僅同如畫影短篇泉冽不容挹
長韻風吹忽千頃經年淮海定成集走書道路未遑請
相思半夜發清唱醉墨平明照東省(詩到適在省中)南來應帶
蜀崗泉西信近得蒙山茗出郊一飯歡有餘去歲此時
初到潁
上元侍飲樓上三首呈同列
澹月疎星遶建章仙風吹下御罏香侍臣鵠立通明殿
一朵紅雲捧玉皇
薄雪初消野未耕賣薪買酒看升平吾君勤儉倡優拙
自是豐年有笑聲
老病行穿萬馬羣九衢人散月紛紛歸來一盞殘燈在
猶有傅柑遺細君(侍飲樓上則貴戚争以黃柑遺近臣謂之傳柑蓋故事也)
欒城次韻二首
敵去邊城少奏章雪殘中禁罷焚香都人知有新年喜
争看琱輿金鳳皇
春來有意乞歸耕足痺三年久未平(頃奉使契丹墜馬傷足已三年矣)
忽記上元鑾輅出起聽前殿曉鐘聲
魯直次韻
赭黃繖底望龍章不斷惟聞寳炬香一片韶音歸複道
重瞳左右列英皇
端門魏闕鬱峥嶸燈火如山輦路平不待上林鶯百囀
教坊先已進春聲
仗下蕃夷各一羣機泉如雨自繽紛諦觀香案傍邊吏
却是茅山大小君
少游次韻(此三詩魯直少游集中皆有之未知誰之所作姑兩存之)
赭皇繖底望龍章不斷惟聞蠟炬香一片韶音歸複道
重瞳左右列英皇
端門魏闕鬱峥嶸燈火如山輦路平不待上林鶯百囀
教坊先已進春聲
仗下蕃夷各一羣機泉如雨自繽紛諦觀香案傍邊吏
却是茅山大小君
送黃師是赴兩浙憲
世久無此士我晚得王孫寧非叔度家豈出次公門白
首沉下吏綠衣有公言哀哉吴越人久為江湖吞官自
倒帑廪飽不及黎元近聞海上港漸出水底村願君五
袴手招此半菽魂一見刺史天稍忘獄吏尊會稽入吾
手鏡湖小於盆比我東來時無復瘡痍存
文潛次韻(少一韻)
昔見君納婦今見君抱孫先公力種德子合大其門何
為亦如我有抱不得言峥嶸胸中氣默默自吐吞誰知
東坡老感激論元元欲將洛陽裘盡蓋江湖村既係海
若頸又鞭江胥魂意令仰天民不隔頂上盆我獨乞禪
牀一氣中夜存
次韻滕大夫雪浪石
大行西來萬馬屯𫝑與岱嶽争雄尊飛狐上黨天下脊
半掩落日先黃昏削成山東二百郡氣壓代北三家村
千峯石卷矗牙帳崩崖鑿斷開土門朅來城下作飛石
一礮驚落天驕魂承平百年烽燧冷此物僵卧枯榆根
畫師争摹雪浪勢天工不見雷斧痕離堆四面繞江水
坐無蜀士誰與論老翁兒戲作飛雨把酒坐看珠跳盆
此身自幻孰非夢故國山水聊心存
欒城次韻
謫居杜老嘗東屯波濤遶屋知龍尊門前石岸立精鐡
朝汐洗盡莓苔昏野人相望夹水住扁舟時過江西村
窗中縞練舒眼界枕上雷霆驚耳門不堪水怪妄欺客
欲借楚些時招魂人生出處固難料流萍著水初無根
旌旗旋逐金鼔發蓑笠尚帶風雨痕高齋雪浪卷蒼石
北叟未見疑戱論激泉飛水行亦凍窮邊臘雪如翻盆
一杯徑醉萬事足江城氣味猶應存
少游次韻(少一韻)
漢庭卿士如雲屯結綬彈冠朝至尊登高履危足在外
神色不變惟伯昏金華掉頭不肯住乞身欲老江南村
天恩許兼兩學士將兵百萬守北門居士彊名曰天元
寤寐山水勞心魂高齋引泉注竒石迅若飛浪來雲根
朔南修好八十載兵法雖妙何足論夜闌蕃漢人馬静
想見雉堞低金盆報罷五更人吏散坐調一氣白元存
文潛次韻
中山士馬如雲屯號今惟覺將軍尊熊旗犀甲羅左右
金鉦鳴鼔諠朝昏少年畎畆老為將誰能復記躬耕村
東坡先生事業異道峻不得安脩門眼前富貴念不起
惟有山林勞夢魂榛中竒石安至此坐蒙湔洗見本根
奔流驟浪勢萬里至畫乃掃筆墨痕黃牛三峡固細事
赤壁長江何足論能令萬古蛟蜃怪么麽入此琉璃盆
扁舟獨往則不可平生致君言具存
无咎次韻
居庸滅烽惟留屯時平更覺將軍尊鈴齋看雪擁衲坐
急鼔又報邊城昏百壺高宴梨栗圃千里未盡桑麻村
天憐公老無以樂一星飛墮從天門得無遺履穀城化
恐是吃草金華魂不然荆棘霜露底兀然竒怪來無根
女媧擣鍊所遺棄奔潨尚有河漢痕豈其謀國坐不用
聊以永日寧復論跳梁不憂牧並塞綏納可使魚游盆
公歸廊廟誰得挽此石萬古當長存
子由生日以檀香觀音像及新合印香銀篆槃為
夀
旃檀婆律海外芬西山老臍柏所薰香螺脱黶來相羣
能結縹渺風中雲一燈如螢起微焚何時度盡繆篆紋
繚繞無窮合復分緜緜浮空散氤氲東坡持是夀夘君
君少與我師皇墳旁資老聃釋迦文共厄中年點蠅蚊
晚遇斯須何足云君方論道承華勛我亦旗鼔嚴中軍
國恩當報敢不勤但願不為世所醺邇來白髮不可耘
問君何時返鄉枌收拾散亡理放紛此心實與香俱焄
聞思大士應已聞
欒城次韻
日月中人照與芬心虚慮盡氣則薰彤霞點空來羣羣
精誠上徹天無雲寸田幽闕煗不焚眇眎中外綘錦紋
冥然物我無復分不出不入常氤氲道師東西指示君
乘此飛仙勿留墳茅山隐居有遺文世人心動隨䖟蚊
不信成功如所云蚤夜賓餞同華勛爾來僅能破魔軍
我經生日當益勤公禀正氣飲不醺梨棗未寔要鋤耘
日云暮矣收桑枌西還閉門止紛紛憂愁真能散悽焄
萬事過耳今不聞(登真隐訣云日中青帝曰照龍韜其夫人曰芬豔嬰)
坡門酬唱集卷十二
