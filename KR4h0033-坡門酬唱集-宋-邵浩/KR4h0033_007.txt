坡門唱唱集卷七
宋邵浩編
東坡
定惠院寓居月夜偶出
幽人無事不出門偶逐東風轉良夜參差玉宇飛木末
繚繞香烟來月下江雲有態清自媚竹露無聲浩如瀉
已驚弱柳萬絲垂尚有殘梅一枝亞清詩獨吟還自和
白酒已盡誰能借不辭青春忽忽過但恐歡意年年謝
自知醉耳愛松風會揀霜林結茒舍浮浮大甑長炊玉
溜溜小槽如壓蔗飲中真味老更濃醉裏狂言醒可怕
閉門謝客對妻子倒冠落佩從嘲罵
次韻前篇
去年花落在徐州對月酣歌羨清夜(去年徐州花下對月與張居厚王子中兄)
(弟飲酒作蘋字韻詩)今年黃州見花發小院閉門風露下萬事如花
不可期餘年似酒那禁瀉憶昔扁舟泝巴峽落帆樊口高
桅亞長江滚滚空自流白髮紛紛寧少借竟無五畆繼沮
溺空有千篇陵鮑謝至今歸計負雲山未免孤衾眠客舍
少年辛苦真食蓼老境清閒如啖蔗饑寒未至且安居
憂患已空猶夢怕穿花踏月飲村酒免使醉歸官長罵
欒城次韻作春秋對月二篇一以贈王郎一以
寄子瞻
平明坐曹黃昏歸終歲得閒惟有夜已邀明月出墻東
更遣清風掃庭下城上青鬟四山合門前白練長江瀉
誰家高會吹參差隣婦悲歌舂罷亞二年憂患今已過
一夜清光天所借西京詩句出蘇李南國風流數王謝
已隨孤棹去中原肯顧新科求上舍讀書本自比嵇鍜
學劍要須問曺蔗清觴灔灔君莫違佳句駸駸子已怕
狂夫猖狂終累人不返行遭親黨罵
十年秋月照相思相從秪有彭門夜露侵笳鼓思城闕
寒迫魚龍舞潭下厭厭夜飲歡自足落落襟懷向人瀉
秋深河來巨野溢水乾樓起滕王亞北海孔公雖好客
河内寇君那得借是非朝野忽紛紜得喪芳菲一開謝
明月多情還入門流水何知空遶舍晨餐江市賦鱣魴
夜宿山村足梨蔗坐隅鵩鳥不湏問墻外蝮蛇猶足怕
婁公見唾行自乾馮老尚多誰定罵
石芝(并引)
元豐三年五月十一日癸酉夜夢游何人家聞堂
西門有小園古井井上皆蒼石石上生紫藤如龍
蛇枝葉如赤箭主人言此石芝也余率爾折食一
枝衆皆驚笑其味如鷄蘇而甘明日作此詩
空堂明月清且新幽人睡息來初勻了然非夢亦非覺
有人夜呼祁孔賓披衣相從到何許朱欄碧井開瓊戶
忽驚石上堆龍蛇玉芝紫笋生無數鏘然敲折青珊瑚
味如蜜藕和鷄蘇主人相顧一撫掌滿堂坐客皆盧胡
亦知洞府嘲輕脱終勝嵇康羨王烈神山一合五百年
風吹石髓堅如鐡
欒城次韻(并引)
子瞻昔在黃州夢遊人家井間石上生紫藤枝葉
如赤箭主人言此石芝也折而食之味如鷄蘇而
甘起賦八韻記之元祐八年余與子瞻皆在京師
客有至自登州者言海上諸島石向日者多生耳
海人謂之石芝食之味如茶久而益甘海上幽人
或取服之言甚益人客以一籃遺子瞻遂次前韻
鷄鳴東海朝日新光蒙洲島霧雨勻一晞石上遍生耳
幽子自食無來賓寄書乞取久未許箬籠蕉囊海神戶
(戶止也左傳屈蕩戶之)一掬誰令墮我前無為知我超諸數此身
不願清廟瑚但願歸去隨樵蘇龜龍百歲豈知道養氣
千息有其胡塵中學仙定難脱夢裏石芝空酷烈中山
軍府得安閒更試朝霞磨鏡鐡
次韻記肉芝(并序)
予昔夢食石芝作詩記之今乃真得石芝於海上
子由和前詩見寄予頃在京師有鑿井得如小兒
手以獻者臂指皆具膚理若生予聞之隠者此肉
芝也與子由烹而食之追記其事復次前韻
土中一掌嬰兒新爪指良是肌骨勻見之怖走不敢食
天賜我爾不及賓旌陽遠遊同一許長史玉斧皆門戶
我家韋布三百年秪有隂功不知數跪陳八簋加六瑚
化人視之真塊蘇肉芝烹熟石芝老笑唾熊掌嚬雕胡
老蠶作蠒何時脱夢想至人空激烈古來大藥不可求
真契當如磁石鐡
姪安節遠來夜坐三首
南來不覺歲峥嶸坐撥寒灰聽雨聲遮眼文書元不讀
伴人燈火亦多情嗟余潦倒無歸日今汝蹉跎已半生
免使韓公悲世事白頭還對短燈檠
心衰面改瘦崢嶸相見惟應識舊聲永夜思家在何處
殘年知汝遠來情畏人默坐成癡鈍問舊驚呼半死生
夢斷酒醒山雨絶笑看飢鼠上燈檠
落第汝為中酒味吟詩我作忍飢聲便思絶粒真無策
苦說歸田似不情腰下牛閒方解佩洲中奴長足為生
大弨一弛何緣彀已覺飜飜不受檠
欒城次韻
前山積雪暮峥嶸燕坐微聞落瓦聲共對一樽通夜語
相看萬里故鄉情信歸嶺上寒梅遠恨極江南春草生
明日青銅添白髮且須醉睡倒燈檠
少年高論苦崢嶸老學寒蟬不復聲目斷家山空記路
手披禪冊漸忘情功名久已知前錯㛰嫁猶湏畢此生
家世讀書難便廢漫留案上鐡燈檠
謫官似我無歸計落第憐渠有屈聲握手天涯同一笑
倚門歲晚不勝情黃岡俯仰成陳迹白首蹉跎畏後生
歸去且安南巷樂莫看歌舞醉長檠
初秋寄子由
百川日夜逝物我相隨去惟有宿昔心依然守故處憶
在懷遠驛閉門秋暑中藜羹對書史揮汗與子同西風
忽凄厲落葉穿戶牖子起尋裌衣感歎執我手朱顔不
可恃此語君莫疑别離恐不免功名定難期當時已凄
斷况此兩衰老失塗既難追學道恨不早買田秋已議
築室春當成雪堂風雨夜已作對牀聲
欒城次韻
少年耽世味徘徊不能去老來悟前非尚愧昔遊處君
才最高峙鶴行鷄羣中我雖非君對顧以兄弟同結髮
皆讀書明月入我牖縱横萬餘卷臨紙但揮手學成竟
無用掩卷空自疑却尋故山友重赴幽居期秋風送餘
熱冉冉如人老衣裘當及時田廬亦湏早種竹竹生筍
種稻稻亦成浩歌歸來曲曲中有遺聲
南堂五首(齊安拾遺夏澳口之側本水驛有亭曰臨臯郡人以驛之高坡上築南堂為先)
(生游息)
江上西山半隠堤此邦臺館一時西南堂獨有西南向
卧看千帆落淺溪
莫年眼力嗟猶在多病顛毛却未華故作明窗書小字
更開幽室養丹砂
他時夜雨困移牀坐厭愁聲點客腸一聽南堂新瓦響
似聞東塢小荷香
山家為割千房蜜稚子新畦五畆蔬更有南堂堪著客
不憂門外故人車
掃地燒香閉閣眠簟紋如水帳如煙客來夢覺知何處
挂起西忩浪接天
欒城次韻
江聲六月撼長堤雪嶺千重過屋西一葉軒昂方斷渡
南堂蕭散夢寒溪
旅食三年已是家堂城非陋亦非華何方道士知人意
授與爐中一粒砂
北牖清風正滿牀東坡野菜漫充腸華池自有醍醐味
丈室仍聞薝蔔香
隣人漸熟容賖酒故客親留為種蔬住稳不論歸有日
船通何患出無車
客去知公醉欲眠酒醒寒月墮江煙牀頭復有三升蜜
貧困相資恐是天
將至筠先寄遲适遠三猶子
露宿風餐六百里明朝飲馬南江水未見豐盈犀角兒
先逢玉雪王郎子(時道逢王郎於建昌方北行也)對牀欲作連夜語念
汝還須戴星起夜來夢見小於莵(遠小名虎兒)猶是髧髦垂
兩耳憶過濟南春未動三子出迎殘雪裏我時移守古
河東酒肉淋漓渾舍喜而今憔悴一羸馬逆旅擔夫相
汝爾出城見我定驚嗟身健窮愁不湏恥我為乃翁留
十日掣電一歡何足恃惟當火急作新詩一醉兩翁勝
酒美
欒城次韻子瞻特來高安相别先寄遲适遠却
寄邁迨過遯
老兄騎騾日百里據鞍作詩若飜水忽吟春草思惠連
因之亦夢添丁子羣兒益長堪一笑老馬卧餐何日起
聞兄盡室皆舊人見面未曾惟遯耳遲年最長二十六
已能幹父窮愁裏豫兒揚眉稍剛勁黨子温純無愠喜
我兄憔悴我亦窮門戶長久真待爾但令戢戢見頭角
甑倒嚢空定何恥家藏萬卷須盡讀此外一簪無所恃
船中未用廢詩書開窗莫看江山美
端午遊真如遲适遠從子由在酒局
一與子由别却數七端午身隨綵絲繫心與昌歜苦今
年疋馬來佳節日夜數兒童喜我至典衣具鷄黍水餅
既懷鄉飯筒仍愍楚謂言必一醉快作西川語寧知是
官身糟麴困薰煮獨擕三子出古刹訪禪祖高談付梁
羅詩律到阿虎歸來一調笑慰此長齟齬(梁羅遲适小名)
欒城次韻
人生逾四十朝日已過午一違少壯樂日迫老病苦丹
心變為灰白髮粲可數惟當理鉏耰教子藝稷黍誰令
觸網羅展轉在荆楚平生手足親但作十日語朝遊隔
提擕夜卧困蒸煮未歌唐棣詩已治芻靈祖士生際風
雲富貴若騎虎奈何貧賤中所欲空齟齬
别子由三首兼别遲
知君念我欲别難我今此别非他日風裏楊花雖未定
雨中荷葉終不濕三年磨我廢百書一見何止得雙璧
願君亦莫歎留滯六十小刦風雨疾
先君昔愛洛城居我今亦過嵩山麓水南卜宅吾豈敢
試向伊川買修竹又聞緱山好泉眼傍市穿林瀉冰玉
遥想茆軒照水開兩翁相對清如鵠
兩翁歸隠非難事惟要傳家好兒子憶昔汝翁如汝長
筆頭一落三千字世人聞此皆大笑慎勿生兒兩翁似
不知樗櫟薦明堂何似鹽車壓千里
欒城次韻
公來十日坐東軒手自披雲出朝日山川滿目竟何有
波浪飜天同一濕諸門迭出驚異狀間道懷歸終舊璧
此行千里隔江河何人更問維摩疾
野人性似修林僧長願幽居近林麓南遷無計脱簪組
西歸誰為栽松竹頭上白雲即飛蓋耳畔清泉當鳴玉
洛川猶是冠蓋林更願高飛逐黃鵠
東西南北無住身羯末封胡四男子彫鎪不遣治章句
爛漫先令飽文字疎慵嗟我厲之人生子夜中惟恐似
傳家粗足不願餘同駕柴車還我里
初别子由至奉新作
雙鵲先我來飛上東軒背書隨好夢到人與佳節會一
歡難把玩回首了無在却渡來時溪斷橋號淺瀨茫茫
暑天闊藹藹孤城背青山眊矂中落日凄涼外盛衰豈
吾意離合非所礙何以解我憂粗了一事大
欒城次韻
四年候公書長視飛鴻背十日留公談欲作白蓮會(筠州)
(無可語者往還但一二僧耳)匏瓜一遭繫賣酒長不在夜歸步江漘
明月照清瀨心開忽自得語意竟無背(音焙)一樽談笑間
萬事寂寥外欲同千里行奈此一官礙何日真耦耕舉
世無此大
初入廬山三首
青山若無素偃蹇不相親要識廬山面他年是故人(山南)
(山面也)
自昔懷清賞神遊杳藹間如今不是夢真箇在廬山
芒鞵青竹杖自挂百錢游可怪深山裏人人識故侯
文潛次韻二首
人生孰非夢夢裏見廬山若了原無夢何曾有往還
齋心禮仙聖不是愛山游山中笑何等白髮更諸侯
書李公擇白石山房
偶尋流水上崔嵬五老蒼顔一笑開若見謫仙煩寄語
匡山頭白早歸來
魯直次韻
幽人八座復中臺想見書堂山杏開四十餘年僧屈指
時因秋雁寄聲來
坡門酬唱集卷七
