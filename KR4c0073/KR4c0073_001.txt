姚少監詩集卷第一
送別上五十首
送狄尚書鎮太原
授鉞儒生貴傾朝赴餞筵麾幢官在省禮樂將
臨邊代馬龍相雜汾河海暗連遠戎移帳幕高
鳥避旌旃天下屯兵處皇威破虜年防秋嫌壘
近入塞必身先中外恩重疊科名歲接連散材
無所用老向瑣闈眠
送楊尚書祭西嶽
報功嚴祀典寵詔下明庭酒氣飄林嶺香煙入
杳冥樂清三奏備詞直百神聽衣拂雲霞濕詩
通水石靈何因逐騶騎暫得到巖扄
送李侍御過夏州
酬恩不顧名走馬覺身輕迢逓河邊路蒼茫塞
上城砂寒無宿鴈虜近少閑兵飲罷揮鞭去旁
人意氣生
送李起居赴池州
天子念疲民分憂輟侍臣紅旗高起熖綠野静
無塵闕下親知别江南惠化新朝昏即千里且
願話逡廵
送劉詹事赴夀州
慇懃莫遽起四坐悉同袍世上詩難得林中酒
更高隋隄傍楊桺楚驛在波濤別後書頻寄無
辭費筆毫
送裴大夫赴亳州
杭人遮道路垂泣浙江前譙國迎舟艦行歌汴
水邊周旋君量遠交代我才偏寒日嚴旌戟晴
風出管絃一杯誠淡薄四坐願留連異政承殊
澤應爲天下先
送徐州韋僅行軍
餞幕儼征軒行軍歸大藩山程度幽谷水驛到
夷門暁日詩情遠春風酒色渾逡廵何足貴所
貴盡殘罇
送劉禹錫郎中赴蘇州(二首七言)
三十年來天下名㗸恩東守闔閭城初經咸谷
眠山驛漸入梁園問水程霽日滿江寒浪静春
風遶郭白蘋生虎丘野寺吳中少誰伴吟詩月
裏行
又
州城全是故吳宮香徑難尋古蘚中雲水計程
千里遠軒車送別九衢空鶴聲高下聽無盡潮
色朝昏望不同太守吟詩人自理小齋閑卧白
蘋風
送賈謩赴共城營田
上國羞長(一作平)選戎装貴所從山田依法種兵
食及時供水氣詩書軟嵐烟筆硯濃幾時無事
優相見得從容
送裴宰君
見說為官處烟霞思不窮夜猿啼戸外瀑水落
厨中名藥人難識仙山路易通還應施静化誰
復與君同
送顧非熊下第歸越
失意尋歸路親知不復過家山去城遠日月在
船多楚塞數逢鴈浙江長有波秋風別鄕去還
聽鹿鳴歌
送雍陶遊蜀
春色三千里愁人意未開木梢穿棧出雨勢隔
江來荒館囙花宿深山羡客廻相如何物在應
只有琴臺(勢一作氣)
送崔約下第歸楊州
滿座詩人吟送酒離城此會亦應稀春風下第
時稱屈秋卷呈親自束歸日晚山花當馬落天
隂水鳥傍船飛江邊道路多苔蘚塵土無由得
上衣
送李廓侍御赴西川行營
不道弓箭字罷官唯醉眠何人薦籌策走馬逐
旌旃陣變孤虚外功成語笑前從今嶲州路無
復有烽煙
送楊尚書赴東川
㕁榖詩書將㗸恩赴梓州遶身垂印綬護馬執
戈矛劔閣和銘峭巴江帶字流從來皆惜別此
別復何愁
送邢郎中赴太原
山將得良策恩威作長城如今并州北不見有
胡兵晉野雨初足汾河波亦清所從古無比意
氣送君行
送裴中丞赴華州
我夢何曾應看君渡滻川自無仙掌分非是聖
心偏(去年曾夢除華州刺史故此叙述而巳)徑草多生藥庭花半
落泉人間有此郡況在鳳城邊
送徐員外赴河中從事
赤府從軍羡儒衣結束輕涼飊下山寺暁浪滿
關城閑坐饒詩景高眠長道情將軍不戰術計
日立功名
送殷堯藩侍御赴同州
吟詩擲酒船仙掌白樓前從亊關中貴主人天
下賢此生無了日終歲踏離筵何計因歸去深
山恣意眠
送崔中丞赴鄭州
僕射陂前郡清高越四鄰丹霄鳳詔下太守虎
符新霧濕關城月花香驛路塵連枝相庭樹歲
歲一家春
送丁端公赴河隂
炎天木葉焦曉夕絶涼飊念子獨歸縣何人不
在朝市連風浪動帆徹海門遥飲盡罇中酒同
年同寂寥
送鄭尚書赴興元
儒有登壇貴何人得此功紅旗焼密雪白馬踏
長風斧鉞來天上詩書理漢中方知百勝略應
不在彎弓
送田使君赴蔡州
長年離別情百盞酒須傾詩外應無思人間半
是行路遥嘶白馬林斷出紅旌功業今應立淮
西有勁兵
送無可上人遊邊
一鉢與三衣経行遠近隨出家還養毋持律復
能詩春雪離京厚晨鍾近塞遲亦知蓮府客夜
坐喜同師
送僧
人間優優唯閑事自見高人只有詩寂寞嵩峯
雲外寺常多夢裏過齋時
送宋慎言
童稚便知聞如今秪有君百篇詩盡和一盞酒
須分驛路多連水州城半在雲離情同落葉向
晚更紛紛
送家兄赴任昭義
早得白眉名之官濠上城別離浮世事迢逓長
年情廣陌垂花影遥林起雨聲出關春草長過
汴夏雲生黠吏先潛去疲人相次迎宴餘和酒
拜䰟夢共東行
送崔玄亮赴果州冬夜宴韓卿宅
蘭燭照重茵飛杯復幾分主人寒不寝上客暁
離羣騎吏緣青壁旌旗度白雲劒銘生蘚色巴
字疊冰文華省思仙侣疲民愛使君泠泠唯自
適郡邸有誰聞
送喻鳬校書歸毗陵
主人庭葉黑詩藁更誰書闕下科名出鄕中賦
籍除山春煙樹衆江遠晚帆疎吾亦家吳者無
因到弊廬
送董正字武歸常州覲親
路歧知不盡離别自無窮行客心方切主人罇
未空楚檣收月下江樹在潮中人各還家去還
家慶不同
送蕭正字往蔡州賀裴相淮西平
相府旌旄重還邀上客行今朝郭門路初徹蔡
州城從馬唯(一作還)提酒防身不要兵從來皆作
使君去是時平
送進士田卓入華山
何物隨身去六經與一琴辤家計巳久入谷住
應深(一作住谷跡應深)偶坐僧同石閑書葉滿林業成
須謁帝無貯白雲心
送右司薛員外赴處州
懷中天子書腰下使君魚瀑布和雲落仙都與
世疎遠程兼水陸半歲在舟車相送難相別南
風入夏初
送王建祕書往渭南莊
白鬚芸閣吏羸馬月中行莊僻難尋路官閑易
出城看山多失飰過寺故題名秋日田家作唯
添集卷成
送殷堯藩侍御遊山南
詩境西南好秋深晝夜蛩人家連水影驛路在
山峯谷静雲生石天寒雪覆松我爲公府繋不
得此相從
送李植侍御
聖代無邪觸空林獬豸歸誰知隴山鳥長繞玉
樓飛風雨依山急雲泉入郭微無同昔年別别
後寄書稀
送王澹
常省爲官處門前數樹松尋山屐費齒書石筆
無鋒果熟猿偷亂花繁鳥語重今來爲客去惜
(一作借)取最高峯
送崔之仁(一作別劉德仁)
欲出還成住前程甚謫遷佯眠隨客醉愁坐似
僧禪舊國歸何處春山買欠錢幾時無一事長
在故人邊
送孫山人
山翁來帝里不肯住多時(一作山人言語質住世恨多時)塵土
衣裳重腥羶㒒隷飢林中愁不到城外老應遲
喧寂一爲別相逢未有期
送費驤
兄寒弟亦饑力學少閑時何路免為客無門賣
得詩幾人携酒送獨我入山遲少小同居止今
朝始別離
送河中楊少府宴崔駙馬宅
鳳凰樓下醉醺醺晚出東門蟬漸聞不使鄕人
修(一作治)驛路却將家累宿(一作上)山雲閑時採藥
隨僧去每月請錢共客分縣吏若非三載滿自
知無計更尋君
送文著上人遊越
水石隨緣豈計程東吳相遇別西京夜禪月下
袈裟&KR0668;暁上山巔錫杖鳴念我為官應易老羡
師依佛學無生越中多有前朝寺處處鐡鐘石
磬聲
送無可上人遊越
清晨相訪立門前麻履方袍一少年嬾讀経文
求作佛願攻詩句覓昇(一作成)仙芳春山影花連
寺觸夜潮聲月滿船今日送行偏惜別共師文
字有因緣
送洛陽張員外
餞客未歸城東來騶騎迎千山嵩岳峭百縣洛
陽清朔鴈和雲度川風吹雨(一作雪)晴蘚庭公事
暇(一作少)應秪獨吟行
送少府田中丞入西蕃
蕭關路絶久石堠亦爲塵護塞空兵帳和戎在
使臣風沙去國遠雨雪換衣頻若問涼州事涼
州多漢人
送王亀處士
送客客為誰朱門處士稀唯修曾子行不着老
萊衣古寺隨僧飰空林共鳥歸壷中駐年藥焼
得獻庭闈
送崔郎中赴常州
貴是鴒原在紫微榮逢知巳領黃扉人間盛事
今全得江上政聲復欲歸風起滿城山果落雨
餘穿宅水禽飛昔年嘗作毗陵客石峭泉清天
下稀
送林使君赴邵州
詔書飛下五雲間才子分符不等閑驛路筭程
多是水州圖管地少於山江頭斑竹尋應遍洞
裏丹砂自採還清淨化人人自理終朝無事更
相關
送別友人
獨向山中覓紫芝山人勾引住多時摘花浸酒
春愁盡焼竹煎茶夜卧遲泉落林梢多碎滴松
生石底足旁枝明朝却欲歸城市問我來時緫
不知
姚少監詩集卷第一
