姚少監詩集卷第五
閑適上五十一首
閑居遣懷一十首
身外無徭役開門百事閑倚松聽唳鶴策杖望
秋山萍任蓮池綠苔從匝地斑料無車馬客何
必掃柴關
其二
閑卧銷長日親朋笑我疎詩篇隨分有人事度
年無情性僻難改愁懷酒爲除誰能思此計空
備滿床書
其三
白日逍遥過看山復遶池展書尋古事翻卷改
新詩賖酒風前酌留僧竹裏棋同人笑相問羡
我足閑時
其四
好景時牽目茅齋興有餘遠山経雨後庭樹得
秋初道侣憐栽藥高人笑養魚優游隨本性甘
被棄慵疎
其五
永日厨煙絶何曾暫廢吟閑詩隨思緝小酒恣
情斟看月嫌松密垂綸愛水深世間多少事無
事可關心
其六
一生能幾日愁恨也無端遇酒酕醄飲逢花爛
熳看青雲非失路白髮未相干以此多携解將
心但自寬
其七
萬事徒紛擾難關枕上身朗吟銷白日沉醉度
青春演步憐山近閑眠厭客頻市朝曾不到長
免滿衣塵
其八
野性多疎惰幽棲更稱情獨行看影笑閑坐弄
琴聲懶拜腰肢硬慵趋禮樂生業文隨日遣不
是爲求名
其九
生計甘寥落高名愧自由慣無身外事不信世
間愁好酒盈杯酌閑詩任筆酬涼風從入戶雲
水更宜秋
其十
拙直難和洽從人笑掩關不能行戸外寕解走
塵間被酒長酣思無愁可上顔何言歸去事着
處是青山
武功縣中作三十首
縣去帝城遠為官與隱齊馬隨山鹿放鷄雜野
禽棲遶舍惟藤架侵階是藥畦更師嵇叔夜不
擬作書題
其二
方拙天然性爲官是事疎唯尋向山路不寄入
城書因病多(一作方)收藥緣浪學釣魚養身成好
事此外更(一作)空虚
其三
微官如馬足秪是在泥塵到處貧隨我終年老
趁人簿書銷眼力杯酒耗心神早作歸休計深
居養(一作過)此身
其四
簿書多不會薄俸亦難消醉卧慵開眼閑行懶
繋腰移花兼蝶至買石得雲饒且自心中樂從
他笑寂寥
其五
暁鐘驚睡覺事(一作是)事便相關小市柴薪貴貧
家砧杵閑讀書多旋忘賖酒數空還長羡劉伶
軰高眠出世間
其六
性疎常爱卧親故笑悠悠縱出多携枕因衙始
裹頭上山方覺老過寺暫忘愁三考千餘日低
腰不擬休
其七
客至皆相笑詩書滿卧床爱閑求病假因醉弃
官方髩髮寒唯短衣衫瘦漸長自嫌多檢束不
似舊來狂
其八
一日看除目終年損道心山宜衝雪上詩好帶
風吟野客嫌知印家人笑買琴只應隨分過巳
(一作定)是錯彌深
其九
鄰里皆相爱門開數見過秋涼送客遠夜静詠
詩多就架題書目尋欄記藥窠到官無別事種
得滿庭莎
其十
窮逹天應與人間事莫論微官從似客遠縣豈
勝村竟日多無食連宵不閉門齋心調筆硯唯
寫五千言
其十一
縣僻仍牢落遊人到便廻路當邊地去村入郭
門來酒戸愁偏長詩情病不開可曾衙小吏恐
謂踏青苔
其十二
自下青山路三年著綠衣官卑食肉僣才短事
人非野客教長醉高僧勸却歸不知何計是免
與本心違
其十三
日出方能起庭前看種莎吏來山鳥散酒&KR0836;野
人過歧路荒城少煙霞遠縣多同官數相引下
馬上西坡
其十四
作吏荒城裏窮愁欲不勝病多唯識藥年老漸
親僧夢覺空堂月詩成滿硯冰故人多得路寂
寞不相稱
其十五
誰念東山客栖栖守印床何年得亊盡終日逐
人忙醉卧唯知呌閑書不着行人間長檢束與
此豈相當
其十六
朝朝眉不展多病怕逢迎引水遠通澗壘山高
過城秋燈照樹色寒雨落池聲好是吟詩夜披
衣坐到明
其十七
簿籍誰能問風寒趁早眠每旬常乞假隔月探
支錢(一作請官錢)還往嫌詩僻親情怪酒㒹謀身須
上計終久是歸田
其十八
閉門風雨裏落葉與階齊野客嫌杯小山翁喜
枕低聽琴知道性尋藥得詩題誰更能騎馬閑
行秪杖藜
其十九
腥羶都不食稍稍覺神清夜犬因風吠隣鷄帶
雨鳴守官常卧病學道別稱名小有洞中路誰
能引我行
其二十
宦名渾不計酒熟且開封晴月消燈色寒天挫
筆鋒驚禽時並起閑客數相逢舊國蕭條思青
山隔幾重
其二十一
假日多無事誰知我獨忙移山入縣宅種竹上
城墻驚蝶遺花蘂遊蜂帶蜜香唯愁明早出端
坐吏人旁
其二十二
門外青山路因循自不歸養生宜縣僻說品喜
官微淨爱山僧飯閑披野客衣唯幽谷鳥不
解入城飛
其二十三
一官無限日愁悶欲何如掃舍驚巢燕尋方落
壁魚從僧乞淨水憑客報閑書白髮誰能鑷年
來四十餘
其二十四
朝朝門不閉長似在山時賓旅抽書讀兒童斫
竹騎久貧還易老多病懶能醫道友應相怪休
官日巳遲
其二十五
戚戚常無思循資格上官閑人得事晚常骨覓
(一作學)仙難愁卧疑身病貧居覺道寬新詩久不
寫自筭少人看
其二十六
漫作容身計今知拙有餘青衫迎驛使白髮憶
山居道友憐𬞞食吏人嫌草書須為長久事歸
去自耕鋤(憐一作喜)
其二十七
主印三年坐山家百亊休焚香開勑庫踏月上
城樓飲酒多成(一作如)病吟詩易長愁慇懃問漁
者暫借手中鈎
其二十八
長憶青山下深居遂性情壘階溪石淨燒竹竈
煙輕點筆圖雲势彈琴學鳥聲(一作鳴)今朝知縣
印夢裏百憂生
其二十九
自知狂僻性吏事固相疎秪是看山立無因出
縣居印朱沾墨硯戸籍雜經書月俸尋常請無
妨乏斗儲(一作無嫌)
其三十
作吏無能事為文舊致功詩標八病外心落百
憂中拜別登朝客歸依鍊藥翁不知還往内誰
與此心同
罷武功縣將入城二首
乍抛衫笏覺身輕依舊還稱學道名欲泥山僧
分(一作求)屋住羞從野老借牛耕妻兒盡怕爲逋
客親故相邀遣到城無柰同官珍重意幾廻臨
路却休行
其二
青衫脫下便狂歌種薤(一作李)栽莎(一作桃)斸古坡
野客相逢添酒病春山暫上著詩魔亦知官罷
貧還甚且喜閑來睡得多欲與九衢親故別明
朝拄杖始經過
秋日閑居二首
九陌宅重重何門憐此翁荒庭唯菊茂幽徑與
山通落葉帶衣上閑雲來酒中此心誰得見林
下鹿應同
其二
先憶花時節家山聽更歸爱詩看古集憶酒典
寒衣睡少身還徤愁多食不肥自憐疎懶性無
事出門稀
閑居晚夏
閑居無事擾舊病亦多痊選字詩中老看山屋
外眠片霞侵落日繁葉咽鳴蟬對此心還樂誰
知乏酒錢
閑居
不自識疎鄙終年住在城過門無馬跡滿宅是
蟬聲帶病吟雖苦休官夢巳清何當學禪觀依
止古先生
街西居三首
受得山野性住城多事違青山在宅南廻首東
西稀淺淺一井泉數家同汲之獨我惡水濁鑿
井庭之陲自鑿還自飲亦爲衆所非吁嗟世間
事潔身誠難為
其二
日出窮巷喜温然勝重衣重衣豈不暖所暖人
不齊兀兀復行行不離階與墀
其三
丈夫非馬蹄安得知路歧窮賤飱茹薄興與養
性宜乃知長生術豪貴難得之
閑居遣興
終年城裏住門戸似山林客怪身名晚妻嫌酒
病深寫方多識藥失譜廢彈琴文字非經濟空
虚用破心
姚少監詩集卷第五
