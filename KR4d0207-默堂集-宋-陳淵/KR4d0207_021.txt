默堂先生文集卷第二十一
雜文
陳伯瑜宣義行狀
公諱某字伯瑜姓陳氏南劍之沙縣人高祖諱文餘以其
子祕書少監之貴贈官至尚書駕部員外郎陳氏為延平
大族自少監公之後世有顯人名德震天下而公之曾祖
可法皇祖大祖皇考瑄盖三世不仕公自少時即發憤讀
書欲張大其家聲刻苦不少懈宗黨多譽之尤為叔祖朝
議之所信愛雖遊宦遠方未嘗不以自隨也以是公得徧
歴通都大邑從良師友以學學且成其施於科舉若有餘
矣然每出輒不利中年益竒蹇遂棄而家居往來田野間
若無意於斯世者獨教其子升戩曰耕而穫常理也旱潦
則亦有焉汝力於學以追少監之子孫無我多愧且吾先
世多潜德至於今盖久寧常晦而不彰乎二子遵其言日
進不已其後數年果有貢於禮部者雖不偶而其志愈勵
矣公從容謂其夫人曰吾兒類能自立者上方興太學英
材輻輳學者求琢磨之益宜必於是吾將遣二子遊焉而
貧無以為道路之費奈何夫人曰如不可已則唯所命公
於是鬻饘粥之田資其子以行里俗或笑之公逌然不以
介意又二年當元祐三年而戩舉進士中第嚮之笑者始
相與驚嘆以公之不計目前為得又十年當紹聖四年而
升復登科人以是大服公則又相與抃蹈為公深賀公謝
客曰教子欲其才吾志也以文墨而得禄比比皆然何足
賀識者謂公器度過人遠甚其子卒皆有成矣豈其教之
固有道歟崇寧中戩調於吏部得虔州幕官虔於江西為
大郡當江嶺之衝貴人達官常所往來與夫朝廷之有事
於交廣者出入必過焉其見戩者則以虔之屬吏為得人
會羣蠻擾邊克之朝廷以廣西融宜等州别為一路隷黔
南自幕僚以上皆堂選重其事也由是諸公之任事於此
者交辟之書奏就除融州判官戩以公老不忍遠去書來
告曰必辭是公聞之即輕騎詣其子所詰之曰男子志四
方事業亦欲及時汝為汝之所為毋以我故自滯儻汝有
立雖行萬里之外如在吾側不然徒朝夕相依無謂也汝
必往戩不得辭公因挈其婦孫以歸而使戩獨之官後果
以戎功改通直郎用元圭恩封公承事郎又用郊祀恩再
封公宣義郎暮年躳被寵榮人為公喜而公之辭色卒不
見其有異於平日也戩居黔南日久屬以侍養乞於朝已
而得請當詣闕遂亟授福州閩縣丞以歸既歸父子相見
歡甚久之迎公如閩盖朞年而後返其眀年二子亦返未
幾公復趣二子還任戩曰長樂佳山水游觀休息之所為
多且飲食醫藥尤便老人其必之此乎升進而言曰始戩
之令於四眀之昌國也涉江逾海道遠且阻翁嘗與俱北
南歸而丞於閩也又得侍翁以往今升領建之松溪邑事
其去家於閩為近居處口體之奉非所憂當為升行戩不
必聽公笑而從之其在松溪強健如未病時冬十月朔晨
興正冠修容坐堂上子孫以次賀婦進饋就視則已奄然
逝矣盖政和四年也享年八十有四公純直樂易其於孝
友盖不待勉強而後能至平居語莊而氣平於人無貴賤
戚疎視之若一宜其遇事易撓然一有不歉於義無苟從
者其奉已至約而施予無吝悦之不以其好弗屑也在昌
國其子官滿奉之以歸至郡即先走會稽告其去於部使
者民有聚白金三百兩伺公出羅拜庭下願以為公夀且
曰前此為敝邑者盖許之也以大夫之嚴不敢以請輒私
於下執事幸不以為罪公麾而出之曰令為國牧民反於
汝乎責貨何義也汝必速反吾兒知之其不汝容矣民感
泣而去公晚歲貲稍裕計其所用之餘遇新陳不繼之際
輒平價出之閭里之貧者頼以不困所居去城市稍遠俗
不餌藥唯以巫祝為尚公為儲金石草木之可以療疾者
依古方和之散以予民當癘疫並興公前後所全活甚衆
鄉人德之始戩之官於黔南也戎事有間凡嶺外珍竒之
物詭異之玩儻可以娛心意快耳目者莫不畢致以獻扵
公又屬其族子弟築亭於居第之東宏壯偉麗大溪横其
前喬木蒼然掩映左右以為公親戚故舊燕遊之地至於
觴豆之器射壺博奕之具無一不備來者樂之且以公之
難老為有子也公曰吾兒念我欲以是相悦然吾豈待此
而後足不遽止之亦所以慰其遠情耳公之清修恬漠盖
如此公夫人邑里鄧氏資淑慎治家嚴整而用物有度方
公捐書就間不以生事攖心窶甚夫人為均節有無至婚
喪祭祀賓客之所宜費者率不更其素故人以為難盖長
公一歲前公十年而終亦以其子陞朝贈孺人生三男子
長曰升次堯輔而季則戩也堯輔蚤世升後公一年亦卒
官止文林郎女二人適進士黃約羅世英孫男四人將以
六年十二月二日辛酉葬公於縣之崇仁里故發冲之原
夫人之兆宜有顯刻以傳不朽謹敘次其世系仁義如右
以告當世之君子使誌公之墓者得以考焉
廖成伯朝請墓表
公諱某字成伯姓廖氏廖氏之先盖出於周文王之子伯
廖以字為氏自東漢以來時有顯者然皆莫知其所承襲
至唐或居太原之晉陽遭天寶之亂以其族避地閩中家
延平山谷間號龍池唐亡龍池之族仕王氏多以軍功有
聞其子孫蕃衍遂為延平著姓至公八世祖始由龍池分
處順昌縣之交溪故今為交溪人曾祖諱某祖諱某父諱
某皆潜德弗仕世積善以高夀終鄉人化慕焉公少力學
工文詞以其母楊氏意應舉為場屋有名士母卒即棄去
故習益求其所未至而養其所固有者以教其子已而其
子擢進士第列官於朝遇政和六年郊祀恩始封承事郎
致仕自是國有大慶必進封逮今天子即位凡十年八遷
至朝請郎乃以年賜三品服以靖康元年十月庚辰終於
家享年九十有四初娶謝氏再娶陳氏累贈若封皆安人
生子男三人長曰冽蚤世次曰剛朝奉郎守右正言次曰
副女一人適進士吳權孫男六人軒輯遲過遂蘧孫女三
人以是年十二月庚申葬於縣之溪南祖塋公天性質直
簡而不偷易而不㢮遇人無戚疎小大一以誠處事唯理
所在未嘗幸利而薰然慈愛下逮僮僕見之者知其為篤
厚君子也故其孝愛行於閨門信義著於朋友恭順達於
里閭得之自然不待矯拂平居無事唯以詩酒為樂客至
必飲飲或終日無醉色其為詩操筆立成宛轉清切能道
人所難言不主風刺自適而已始余為太學諸生與正言
公同舍遂相與為忘年交盖久而益親間嘗察其所知所
能而訊其所從來則曰某事吾父謂某如是某行之某事
某如是行之而吾父以為然者也方余未識公時則已於
其子知公矣其後見公於嘉興又見公於臨漳皆其子之
官舍聽其言觀其行益信其為人最後見公於交谿年愈
高貌愈温氣愈和使人即之而不能去也豈古所謂老成
人其德可尊而事之者耶公之教子初不以勢利為先故
自其子之始得官以至歴清要享豐禄人皆榮之而公未
嘗有喜色其子在宣和初嘗除太學錄辭不報俄遷監察
御史即亟以公老求去比得守莆陽盖二年然後迎公之
官居無何復以侍疾乞歸方築室買田為久安計會上躳
聽斷屏絶姦佞求正直士補諫官闕員遽命以右正言召
還時公疾已作亦不果赴正言公尚恬退至是雖其義皆
不得不然然非公素不以人之所榮者有望於其子則為
之子者雖欲必行其志以終其孝養其可得乎故余以公
之子知公而反復咏嘆之不已者非苟云也公歿之明年
正言公欲誌其平生以傳於後書來告曰先君不幸既葬
未及銘身隱而跡晦懼無以傳遠今世俗多借譽於達官
之文苟以榮親無益不信吾父子四海相知唯子一人宜
有以表之余既深知公而其子又知余之深余雖賤且不
能文其何以辭於是為論次其行實因道余所以知公者
附益焉已又述於其後曰維廖氏世有德善畜既久將大
發於公公靳弗施以至於老且死又寓其所積之厚於其
子子且顯公為不朽矣若公者所謂假舟楫絶江河行不
必以踵也吾聞有德者其後必大豈以夫載而之後世者
有所附託而然歟故曰人有不為也然後可以有為吾見
其兆矣請以是鑱諸石表於公之墓以俟年月日同郡陳
淵述
祭叔祖右司文
維宣和四年十月丙戌朔二十日乙巳姪孫淵謹以清酌
家饌之奠致祭於亡叔祖宫使右司之靈嗚呼叔祖當代
之傑百世之師其道德之高術智之深議論之精文章之
妙無與倫比盖夫人而能言之至其忠貫金石謀合鬼神
辯屈儀秦勇抗賁育横騖别驅而卒反於正則雖譽之善
者有不能極其美而嫉之深者有不能指其疵昔者紹聖
之初公臥江海之上或得其賢用之匪宜三年學省困於
鹽虀而英偉之資豪邁之氣高視縉紳之表危言極論盖
莫知其官之卑朔方一出令聞四馳逮真人之勃興任諫
垣而補遺國爾忘家衆正所依故當雷霆之威而不懾任
萬鈞之重而不辭審厥是以獨往禍已及而弗移淮壖謫
守召不及朞曾坐席之未溫復議政於都司一斥不復二
紀於兹家乏宿儲無適不怡豈至誠之所存置得喪於毫
釐嗚呼公之言曰金百死而不化水萬折以東流言可為
也而志不可幾志可似也而其屢屈而不撓久竆而不變
霜雪雨雹衆凌而並虐獨公凛然挺松栢之姿觸瘴霧以
深入視囹圄其猶歸人不能堪已甘如飴此天下蒼生所
以跂踵而有待而有志之士所以隱伏不耀珍其貨以須
時孰謂公厭斯世而去也彀必中之矢而終不一彂斂山
嶽之積而微塵弗施盖庸人孺子樵夫販婦聞公之亡猶
為之墮淚而不禁況於知舊親戚抱恨銜冤則其情可推
顧惟不肖自為童稚已被誨育至於今三十餘年矣撫而
憐之盖益久而不衰報德無所公今已而將門戶薄祐困
躓厄竆之所招耶生民何辜哲人遽萎嗚呼公於所親不
責其所未至而於其賢不竆其所不知其待我也尤為不
疑盖嘗語同志之士於公公信其人謂遠大之可期數年
之間先後公而逝矣存者其誰平生坎壈公知其微公去
我留欲以奚爲北向長號莫知我悲
祭李先之祭酒文
維建炎二年歲次戊申五月甲申朔某日某甲子迪功郎
吉水永豐縣主簿陳淵謹以清酌庶羞之奠致祭於故李
公祭酒舍人之靈嗚呼我宋人物之盛章明乎咸平景德
之間而烜赫乎嘉祐治平之際更熙寧而一變逮元祐而
復熾乘時崛起不可勝計學窺孔孟之奥文挾班楊之氣
挺松筠以抗節決江河而建議公於斯時擢冠多士參夜
光眀月以效珍儷芝艸鳳凰而呈瑞俯青雲於咫尺日千
里其必至方騁轡於修塗俄遭䜛而遠棄嗟道大之不容
亦名高之爲累彼小人之自絶實天命之有制儻定數之
莫移奚智巧之能避自公邅迴既歴一世正人懔以結舌
邪說閧其如沸亂鹿鳴於邇言速寇攘於殊裔會大人之
繼眀創禍根之所自誅奸惡之已盈訪忠良於久廢起德
人於荒服歲五遷而未既接鴛鷺其有期阻豺狼之尚肆
遂移疾於中途遡衡門而遂志豈愛君之無已憤孤忠之
未契致深憂之莫舒厭久生而遽逝嗚呼哀哉仁者宜夀
德必得位何滛朋之煽凶亦龐眉而競貴謂天道之漠然
彼作善者誰恃顧横流之滔天痛箕疇之未畀庶腁胝之
奏功亘萬世而無弊何斯道之遂衰困長謀於不試寧姻
戚之是懷嘆含生之失庇它時江濱邂逅相值舟中之語
情不予祕憶緒誨之渠渠悵摳衣之莫繼繄死生之去來
豈空花之無柢苟師傳之未泯民異時其受賜公實無憾
情鍾我軰紛世慮以何極集牢愁於幽意聊緘詞以敘心
寫餘哀於一涕
祭龜山先生文
維紹興五年歲次乙卯十月庚子朔十八日丁巳壻具位
陳淵謹以清酌庶羞之奠致祭於亡外舅致政龍圖楊公
先生之靈嗚呼泰山其頽梁木其壞四海所悲而况於骨
肉之愛我於公門親則子壻恩已篤矣又兼乎師資之義
此所以哀慕痛切久而不能自已也自我識公建之東陽
從公荆州轉於浙江久客念歸各旋故里多合鮮離前後
三紀衣之食之援而撫之教之誨之誘而與之如工之造
器刻雕琢磨而冀其用如農之養苗灌溉薅芸以俟其實
曾厚德之未酬忽莫知其所適若嬰兒之失其母也其能
不以為戚耶嗚呼先生清而不隘和而不流澹然無營心
逸日休其體之於身而安也亦以是施於民其行之於畎
畆而宜也亦以是達於朝廷故退不為崖異之行而進不
求矯激之名盖所謂從容而自中豈智巧果敢之足云乎
公嘗謂孟子之所謂善子思之所謂誠實同名異而皆達
於孔子之仁仁固無私誠不自成故能合内外通物我無
分於天人也伊洛得之眀以授我我行乎中用惟其可或
畔乎此辨而正之期於萬世匪我敢私公之云亡士失所
恃幸聖朝之眷舊起斯文於將廢倘邪說之遂熄何異乎
存而得志矧公有子惟公是似遵正塗而遄往信遺風之
可繼公則無憾斯人所喟文以告哀詞不逮意
祭胡寶學文
維紹興八年九月戊寅朔某日某甲子左承事郎守秘書
丞陳淵謹以清酌庶羞之奠致祭於故侍讀寶學文定胡
公之靈嗚呼孟軻既歿聖學莫繼楊墨雖衰異端猶熾漢
黜百家不耡其根文景黃老武宣申韓權謀尚功名節輕
死清虚懲之遂來釋氏晉促其祚梁遽以亡有好弗稽復
張於唐韓公憤然欲火其書積習既深弊終弗除宋興百
年此蠧仍在衆正彙升羣邪冰觧訖於荆舒謂得其要引
聃援瞿鑿經談妙末流滔天正塗孔堙帝閔其然是興二
程天人靡間内外兩盡體極無始而有感應王氏未衰此
道已行發其幽光元祐之仁大程所傳龜山具體小程春
秋公得其髓正名定分别嫌眀微如權在衡錙銖不欺自
公少年文已驚世況有此書密傳孔志孔志所在孟子擬
之其闢楊墨春秋啓之盖曰三代人倫必明無父無君周
公所膺楊墨之過猶以其弊佛所從來豈容勿議公眀春
秋用夷則夷是真夷者公其敢私人曰裸顛兹特其跡舍
跡論心世儒之失公不徒言亦健於行君焉父母友焉弟
兄仁修於家忠施於國算計見效儒者之特公之事君惟
道是從退不苟去進非尚容晚節逢辰八年三起突未及
黔鴻鵠千里人願公來帝降匪遲執經以待公行不歸念
昔龜山於公為友相望巍然泰山北斗龜山云亡世失其
師公又逝矣人將焉倚賴有遺編聖心所取至言一出異
說箝口嗟我公從蹇駑附驥所不鄙者臭味相似付囑之
深薦揚之力厚德未酬泉臺永隔惟公有子萬人之英氣
横八極勇冠三軍振公餘烈將必有日如鵬乘風暫兹一
息生榮死哀身遠德尊後有傳焉餘何足云緘辭寓奠有
淚如雨公歆我誠此酒不吐
祭廖尚書文
維紹興十三年歲次癸亥十一月癸丑朔十七日己巳左
宣教郎主管台州崇道觀陳淵謹以清酌庶羞之奠致祭
於故致政徽學尚書廖公之靈惟公仕至八座名高當世
夀逾七十禄垂後裔凡古人之所難值者公晏然而皆得
而世俗之所無有者公裕然而已備遺五福而弗居謝塵
緣而釋累公固無憾人亦何喟所不足者遭時艱難餘藴
未既朝廷喪其老成後學失所依庇此有志之士所以深
悲與夫識與不識莫不為之揮涕也嗟乎一氣無私有種
純粹率曠世而不逢未百年而遽逝其竆而在下者顧豈
無人而其達而在上者又止於此造物者其果有意乎其
無意乎吾不可得而知己昔我未冠唯公是比針芥相投
不約而契跂龜山中庸之學慕了齋浩然之氣匪曰身謀
為天下計故處則管鮑之相許出則王貢之相繼五十年
間義均兄弟晚歲同朝臺諫並峙道然而然心同跡似方
抗志以輸忠忽遭讒而俱廢我既還里後公亦至幸家居
之無遠庶安車之易詣曾日月之幾何遽訃音之來謂嗚
呼哀哉於生知死達人細事公了此其有餘豈待言而後
會顧平生之交遊盡矣雖久生其何恃歌此奠章公歆我
意
祭鄧南夫文
維宣和二年九月丁卯朔二十八日辛丑陳淵謹以清酌
庶羞之奠致祭於亡友南夫十九兄之靈嗚呼哀哉吾衰
何久母逝兄亡又喪吾友吾友多矣實唯兄賢孝友忠信
匪學則然謙以自牧恕以接物孚於宗黨無頑不革其待
我也洞然勿疑相知之深如琴子期人亦有言趣舍殊志
曾是不謀若合符契我家陋巷只尺高門曳履往來朝坐
及昏三年於兹連牆莫睹炯炯此心將以誰語夢間剥琢
推枕從之出戶無人孰知我悲嗚呼哀哉命不可知軒昂
磊落而止於斯誰謂報施疾於影響是獨何歟乃遭夭枉
一昨西遊同寓京師飲食起居跬步不離情隨事遷長慟
以别冀兄榮歸豈謂永訣一時同進孰與兄才竟坐敢言
事故不諧得喪秋毫本不足計數極而終又焉擇地男兒
結髮志在四方馬革褁尸於我何傷天地為家莫非真宅
既知而歸舉世皆客彼方客遊念人旅死夢中占夢果何
時已况兄易簀有友可依全櫬亟還復不愆時殆至送終
咸得其禮人曰幸哉唯兄有子我觀令子汗血之駒氣吞
無垠未飽以芻望燕首越萬里終去我豈私之伯樂所顧
頼以不亡不在此耶富貴而夀其亦爾耶昔兄别時以是
為託渠固自立我生不怍死而有知尚聞此言瀝酒陳詩
淚如迸泉
代翁子靜祭奉議叔祖文
維宣和四年三月庚申朔十二日辛未具位翁某謹以清
酌庶羞之奠致祭於致政奉議陳公之靈嗚呼我官沙陽
善政蔑聞公實教我唯仁得民遵公此言百敝一新曾未
半年民氣如春惟公里居有德有齒奬借贊助民以易使
方須功成遽喪先子銜哀而去遺恨何已哀傷贈誄恩隆
一時有德未報公今永歸禍患疾困哭不及幃奠兹一觴
莫知我悲
代郡守祭衢州高龍圖文
嗚呼士方阨竆百不一施懷竒負能誰獨識之如公初年
其數亦竒更涉險囏厥聞乃馳浙寇跳梁所過紛披蜂屯
蟻結蔓蔓弗夷公在廣信位卑力微奮袂一呼羣情響隨
勇如亞夫堅臥釋圍忠如張許江淮是依東南再安此功
為誰帝用褒崇延閤帥麾兵火之餘金城湯池指顧所移
流亡畢歸平時士夫衣輕乘肥高論怨誹曰不吾知一旦
變生鳥竄莫追抗顔視公寧不忸怩謂公百年為帝龍䕫
不圖奄忽遽盡於斯凡我同氣莫不涕揮况在鄰壤惟公
實師死生命歟詎可理推奠兹一觴孰知我悲
代郡守祭江給事母夫人文
莫先之福唯夀而夫人以夀終不朽之託唯子而夫人之
子賢閨門之行或殁世無聞而夫人播令譽於衆口誨育
之勤或不蒙其利而夫人享厚養於暮年生榮死哀又何
憾焉唯其子之賢而公輔之望尚鬱於輿論故縉紳之意
於夫人之夀幸其數之延嗟九原之莫作獨遺恨於終天
念昔夕郎寓官建安夫人舊遊山川儼然悵綵輿之不返
忽丹旐之翩翩聊陳一觴我亦涕漣
又代漕使
嗚呼夫人閨門之秀孝慈惠和令聞惟舊藴德不耀是生
賢子寶鼎元龜邦家所倚文章器業嘗試其餘瑣闥雍容
陳帝之謨帝顧槐庭虛心以向孰謂夫人遽棄榮養胡不
少延慰其子心富貴夀考益昭德音我懷昔人剪髮延客
或歴台躔乃其遺澤死生夢覺盖不必傷有子實賢夫人
不亡
又代龐幾先運幹
古者朋友視猶兄弟我於夫人盖子之義夕郎與我同年
之契參幕漕臺又嘗聮事雲天雖隔志則無異母事夫人
已孤之意不見幾時翩旐俄至陳跡依然痛傷何已徙居
翦髮世濟其美胡不百年以待其子我觀令子公輔之器
瑣闥掖垣餘藴未既夫人之德庶鍾於此逝者有知可無
憾矣
祭廖成伯文
維建炎元年歲次丁未八月某朔某日具位陳淵謹以清
酌庶羞之奠致祭於太原廖公朝請丈之靈惟公天資質
直副以忠厚彂於自然不待矯揉深耕熟耘盡地之力豐
穰報之子有賢德我友公子自其少時相知之深如琴子
期寅緣識公拜公牀下謂我兒輩可與語者不見幾時遂
隔生死維墓有碑我誌其美公之所藴我豈盡知公子命
我其何以辭校書墓旁可置萬家翠琰巍然直詞匪夸垂
名萬年公則有後我附以名世傳不朽緘詩千里寄此一
樽公乎不亡其尚有聞
代楊丈祭翁子靜文
嗚呼子靜少而力學唯善是師長也效官勇於有為氣剛
大而識明用無適而不宜嘆州縣之徒勞積誠厚而薄施
方崇安之扞寇實全閩之所依吏屏跡以自全已忘家而
即危豈險隘之足恃抑民情之說歸變怯懦於有勇凛長
城而振威彼怙勢以自賢謂爾謀之何違因抗辭而不屈
乃建繫於圜扉終負疾以投荒冒炎烝而遠馳委孤嫠於
老母忽中道而告萎嗚呼哀哉昔睢上之相從掩借來而
獨竒德既成而望著遽一跌而止兹則夫予之為慟豈姻
婭之是私冀皇明之遠燭亦嗣子之可期憑斯文以告幽
寫老懷之獨悲
祭表弟余君文(代龜山)
嗚呼造物之於人畀付無私而人之所遇有厚有薄自爾
不齊謂為善者得福常多則彼為不善者胡為尚蕃其子
孫又皓首而厖眉豈非偶然耶抑亦有數存乎其間而理
不可推不然以余亡舅之德固當流裔昌熾而晚得二子
汝實長而早世曾後嗣之頓隳昔余得官於荆州别汝母
於將溪之上視汝孝友温恭之質謂必業余舅氏之家而
侈其傳者在兹今其已矣念汝母之既老雖汝之受於天
者有命唯不獲終其孝則為可悲寓詞千里道余所以痛
汝之意亦以泄余渭陽之思
祭楊遵道文
維崇寧四年歲次乙酉十一月乙未朔十九日癸丑延平
陳淵謹以果酒之奠致祭於亡友兄遵道之靈嗚呼遵道
學有師傳文以能名年甫半世遽殞其身昔我始見汴水
之曲偉矣議論温其如玉謂我朋友許我以姻使獲種德
先生之門三年契闊相去萬里南來一笑寬我夢寐從以
籃輿由汴如荆歌詩賡酬愈出愈新至則成昏略去苛禮
婉婉淑人今則有子衝寒冒暑或此致疾今其亡矣匪報
繄德秋闈較藝謬處衆先仲季三人偕試春官有懷竒才
通昔拭淚臨行一觴酹此微意
代龜山先生祭葉朝請文(書之父端禮尚)
惟靈稟性冲和操行純實斂跡丘園鄉閭之式毫髮莫施
神懿其德俾昌厥後以重王國譬公喬嶽敦大靜一神秀
所鍾宜生申伯祝公夀考與山無極曾未百年乘化而息
念昔見公笑談密勿碧眼霜髯銀章赤紱謂公難老天所
永錫今幾何時死生永隔與公情親豈緣姻戚奠此一觴
涕淚横臆
祭翁評事文
維政和八年六月壬子朔二十四日乙亥潁川陳淵謹以
清酌庶羞之奠致祭於京兆承事翁公之靈惟公天畀忠
純行如其性年逾九十終之以正生榮死哀實惟子賢正
斯已矣又何憾焉我從公子交契良厚公命聮姻愛忘其
醜情深義重感極痛深詞以告哀莫究我心
祭先兄文
維兄忠信孝友德全於天襟度坦夷與世周旋貧而無求
困而寡怨自昔罕聞於今親見平生詩酒雅有真趣譏刺
紛然不改其度我亦有言謂我勿恤人生百年如駒過隙
吾師無功以醉為鄉一杯到手萬慮俱忘門戶得汝庶幾
有立幼稚滿前奚憂不給再拜此言此意良厚四十無成
我則有負前年辭親求試辟雍志竟未諧扁舟遽東不謂
吾母奄棄諸孤百死中途偶還敝廬號呼相持心肝隕裂
適襄大事兄以毁折嗚呼哀哉兄弟二人手足之愛里閭
所聞毁産教我終窶不顧未報此恩遺我而去天禍亟至
積釁所延既喪吾母又喪吾兄我雖在世與死奚擇徒以
愛妹尚忍餘息憂大事叢勢微力弱俯視猶子日虞衰削
兄既委我我不敢欺未議婚嫁保無凍飢死生貧富兄已
深達匪兄之憂我志不越天命靡常期之十年儻未就木
酬兄豈難喪事即遠所不敢稽盡蠲俗禮於事為宜官塘
之原宅兆惟吉從吾親遊宜無不適靈輀將駕奠此一觴
以告此心誓終不忘
祭翁甥文
昔我建安歲在庚寅我友翁子笑言始親同舟浙江共榻
甌閩傾寫不盡唯一心真十年憂患如齒依脣居雖異鄉
家事莫分我友謂我吾兒可人是猶汝子請以為姻欣然
從之自忘賤貧書幣未酬俄以訃聞念子粹然甚質而文
忠信孝友實光我門云何不淑奚辜於神死生夭夀孰測
其因往事本空顧何足論我友聞道修之以仁默觀去來
如臂屈伸會當掃除不立一塵子如知此歸安於墳將此
深心報㒺極恩
代龜山先生祭陸太孺人文
嗚呼夫人淑慎温柔根於所性以配君子惟義之聽我聞
德門靡率匪正為女擇歸俾親常行方兹傾心益資餘慶
胡不少延數豈天定有子孝愛禮與誠罄夫人何憾其可
以瞑
祭公叙十叔文
維紹興十四年歲次甲子十月戊寅朔二十一日戊戌姪
具位淵謹以清酌庶羞之奠致祭於故叔父承事之靈嗚
呼我曾叔祖特進公之盛德上配尚書公勲業之富為無
忝下啓諫議公名節之重為有光輝今映古無與倫擬則
以負荷之於前而誘掖之於後者得其道故也故其鍾之
為陂澤彂之為泉源者特進公之力為多此其後世子孫
蕃衍盛大世守家法愈久而弗墜也歟惟我叔父乃特進
公之嗣孫賢而有才者也特進公平生好施不倦晚無餘
資而其子孫有散於異鄉而不能以自存者公獨以儉自
持幻貧為富且聚其弟姪歸保桑梓若婚若嫁俾之各得
其所守墳墓而不去又以其餘力進諸子於學問有以文
章取科第者天之報施其不可信耶盖公生則安逸歿以
夀考凡人之所難得者在公皆可以無憾而於特進公諸
孫之列獨能無愧者誠有自也淵也不肖少從公游以至
於老其戚疎無間則父子之仁也其尊卑忘分則朋友之
義也其疑有質其行有導其緩急有所赴愬今其亡矣凡
利害憂樂莫與同者追慕之極何可言耶念公避寇東去
以為即返吾里也不果遠送及公屬纊之際又不聞付囑
之音以至復土猶以衰病不能任責抑惟愛子之厚何以
為報有淚如雨莫明此心聊陳薄奠侑以斯文以泄其哀
公其鑒之哉
默堂先生文集卷第二十一
