默堂先生文集卷第十八
書
與鄒德久郎中
令弟相見言李樞密家書報公授官仍召對未到除密院
編修賢者進用有漸士論同慶況朝廷甄錄盛德之後舉
當其才尤可為天下賀也前奉書可見區區之情矣不知
公何時到闕扵甚日引見已赴新任未也李公可謂社稷
之臣前功甚俊偉後責尤重得吾友左右盖萬人敵此非
不肖私言也致廣大也必盡精微毫髮不盡廣大之體虧
矣潮頭過處無有别浦末勢既迴乃入溝港氣横八極而
其心愈小然後人為之用籩豆之事則有司存也此在德
久或有取扵不肖之言自餘無可願者
淵數扵令弟德裕處聞動静足慰懷仰更蒙眷念重賜手
翰雖荷不相遐棄之意然愧恐多矣見諭久無書恐淵以
此不足正失鄙意方今國步如此誠願公等專意世務不
以人事虚費日力竿牘之不繼又何怪乎北耗連獲捷報
大寬遠旅之懷況身近朝廷其喜可知矣自兹海内平定
非獨得行其志者可以享福退而安閒尤足樂也幸甚幸
甚久别所欲言扵左右者多矣臨紙悵然莫能萬一
德久以英偉之資名重海内雖嘗被識拔而久處閒散未
慰輿論似聞無所施設鬱鬱未快頗欲引去正不應爾漢
金馬門乃風雲會遇之地而東方生扵此避世宜顯而能
晦兹其所以為賢耶況先德未昭聖鑒不遺天生魁傑必
有所試聊復安職以俟振舉此朋友之至願也淵屢乞歸
而主人不許其去扵公無補私計亦不甚便只候熱退再
理前話必可脱也
叔祖右司盛德重名四海所待以康濟斯民不幸傾逝誰
不悲悼況於骨肉之間子孫之列平生愛與之厚者其痛
傷宜何如淵不肖自為兒時已被誨育至今垂三十年所
以撫念策勵之意益久不替自顧竆蹇愁悴道不加修玷
辱師友無所措其顔面而去年南康省見則教之曰凡為
士者不當以利欲汩其中儻來之榮初未嘗以此期汝也
不知何所取扵不肖而然仰惟此恩圖報無所但極悲感
愧嘆而已維揚之葬未必亡者之意要之及時了畢大事
扵禮無悔其得多矣至扵身後緣業當付之造物耳其亦
奈何淵正困乏中思見崇仁諸尊長又以徒往無益而止
今專人往致奠令自江隂回逹此誠懇無聊之甚喋喋為
愧
龜山僑寓毗陵有屋有田可以久居皆吾友之力雖尊賢
樂善之誠無所不至誰則能爾甚可嘆服也世道如此唯
勇扵必退為得策退而無食安之實難如聞整頓生事頗
復有敘為超然長往之慮深矣鴻飛冥冥弋人何慕可為
當路者太息也
為别忽復五年傾渴誨論未嘗須臾忘也獨以相去隔闊
不獲數奉起居之問兹為愧歉前年陳夢兆遣人至都下
道由浙江嘗具慰状託楊家諸公上浼比人還得龜山書
語不及此不知杲達否流落之跡衆人所棄德久未必厭
我也當是多故無緒相濡沫耳去歲失意即由洪撫而歸
到家數欲問訊龜山而鄉僕不肻入浙因循至今夏始獲
便中附書則其他處可知其無竿牘往來之禮矣所以然
者盖皆有說不足為吾友道也比年以來出龜山門下者
如參辰之不相值非南北阻絶顯晦殊志則中道自廢者
也獨我德久道義益隆名稱普聞凡我同學皆出其後兹
可為主斯文者慶矣幸與同志豈不仰德而綿薄無堪駑
蹇自滯徒深愧嘆耳淵就祿之計亦大可笑但竆途扵此
欲免飢凍不得不然想望高人如在雲漢自兹便恐埋沒
塵土未遂相從因人或辱寄聲告鞭策其所不逮毋為獨
善也非德久吾誰望耶
再與向伯恭侍郎
薌林幽居名聞海内固夢寐所不能忘自度尚堪一行庶
觧平生願承教誨之志而世路風波動恐累人坐想墻仞
徒深嘆仰耳淵年老志衰中間蒙朝廷記錄拔之閒散皆
左右住時力賜薦援之故豈不知德而屢試罔功自取廢
棄更為知巳之辱何愧如之意欲俟祠官任滿即圖掛冠
此計若遂便可千里從公遊矣伏紙增懷語不能載
僧祖初昨住峽江善法寺己酉淵赴辟陜右道由峽江識
之未幾遇南昌之變因觧擔寺中不數日山寇並起遠近
遭劫奪來者如雲至有全家衣不盖體者初公皆處之煖
室朝夕贍之略無吝情如是累月比其去毫髮無所取此
豈尋常裸顛露足持鉢自營之徒所能爲哉以是常愛之
重之每恨衰晚流落無以取信扵人坐使此老行業未著
比聞嘗緣歲歉無以輸官遂棄去善法已又累年往往齋
粥不給年老無歸最可憐憫欲望左右因與郡官從容委
曲及之或蒙收拾俾得把茅盖頭如淵受賜也
與李丞相
伏自毘陵拜違侍側忽復五年下情傾仰無以況喻久不
奉書記室實以浮沈遠宦塵冗卑賤自疎門下罪不可文
唯劇愧懼比辰氣候向寒不審鈞履何似伏惟游神物表
與道為一獲福無量益祈倍萬調護以慰海内跂踵引領
不勝飢渴之至
相公立不世之勲熏穹纏壤貫于幽眇忠誠義氣有生之
類所同愛戴至扵出處進退為社稷安危所繫天下士夫
視以去就故朝有動静暮傳四海淵雖在遐方陋邑亦獲
與聞良慰懷想唯是竿牘之問始慮浼黷聽覽終致懈慢
然前年聞暫過臨川去歲聞入秉鈞軸俱嘗專遣人拜書
適不果達此未易一二言也唯大人君子察其肺肝未賜
遣絶淵不勝幸甚
往者天幸執事者留寓沙陽獲與鄉里後進躳服掃除之
役日聞咳唾之音蒙所以提攜訓誘之特異衆人仰荷知
憐恨無以報唯冀公在廊廟江海之大不卻細流庶幾此
時有以自效不為門下之辱今世道若此公復居外此情
千萬如何可言唯公用舍天實為之天如未喪斯文公之
公之在旦夕矣恃此無慮然亦不能忘懷也
自頃相公謀安宗社遂踐樞廷已而復登台輔是時天下
毛髮絲粟之才莫不争先疾馳以赴功名之會獨不肖辱
在泥塗未累陶冶雖親戚知舊咸以為疑必欲有以自達
扵公者淵謂公之用扵世假以歲月必致中興如淵衰晚
無堪獲為太平幸民不猶愈乎惟大厦將成雖榱桷之微
不以散材燕雀何知徒竊庇扵帡幪已成之後耳獨當為
天下蒼生祝公之歸不敢以私一已也
淵到永豐已書三考又八月矣代者不至尚此竊食幸江
西郡邑無事可以藏拙飬病其餘不足道也春間蒙胡帥
辟筠掾不行已而寇撫諭者素昧平生以許右丞意招至
豫章欲相率詣行在又以故不果往即日再權永新令新
官後月當來來即歸永豐矣此去鄂渚不十日可到恨拘
縻官守無由一造墻仞瞻望聲光以日為歲伏紙敘懷莫
究曲折
往在豫章見田元邈張元象甚欵知皆出門下田固德人
張亦竒偉之士不見如許人久矣吳會昌亦扵此時邂逅
吳張皆能道昔時相從事幸詳聞之益復令人嘆仰不能
巳也鄧至宏得近書胡處晦兩月前過宣城亦附便相問
自言初無所補要且先度嶺習儀耳亦可見别後所學也
龜山先生即得就閒亟欲鄉鄉乃爲閩寇所阻想亦以滯
留浙中不樂也久不收書鄂渚必有往來之信知其安耳
昨了齋叔祖爲作默堂箴來廬陵始獲善工并德久篆字
刻成今輒納一本去幸賜披覽人去速愧装背不如法也
此箴頃在沙陽嘗以真蹟拜呈蒙留玩數日且許爲一言
繼不敢以請德久嘗爲作記諸賢多有論述所以昭先訓
而起後學猶有待扵相公也衰晚已無求扵世不朽之託
唯左右念之恃久在門下敢以浼聞
與許少伊左丞
去年諸公相繼引去之後都城復遭犬羊圍迫已而二聖
遠狩未報還期臣子所同痛憤每一念至欲死無所況如
左右嘗蒙眷遇特深情當如何伏計再還闥禁感事傷懷
尤為難處但以宗廟社稷復安聖主英睿必致中興君臣
之間方當共濟囏厄四海傾注幸公尚留遂膺柄任固不
應輕為去就也瞻望誨席尤劇惓惓
伏聞向者所寓去京師不遠兹被賜環必已入覲朝夕啓
沃固多𨳩益天下幸甚苐廬陵僻處江西如坐井底却不
得到闕之耗至如龜山亦復半年無書不知已在朝廷否
近者諸賢議論似不一今日救焚拯溺之時豈容如此如
左右既蒙異眷當圖所以靖之不然恐非廉藺體國之意
也如駕敝車冒險疾馳昧扵所適而惡人之指其迷何由
濟乎僭越易言恃有以深察之
淵少意冒聞周子美者同官乃温人盖嘗參侍兹者為令
永豐會軍興之際盜賊羣起人人危懼輒奮不顧身深入
險阻鋤其酋豪兩州因以無事功状明白或欲蔽之而不
可得遂為保奏今邑人感之親送郡章詣行在或恐難達
乞台旨引付所屬也渠意似望達者一言之助苐恐不相
關涉耳然此人實有可觀非敢以鄉人舊識相求也
始以中憲有是非可否之權足以駕道而公以中和之氣
從容廟堂之上何事不濟竊與中外共慶今審入贊機政
斷而行之莫不在我方之言職猶易為力自兹君臣同德
號令日明天既悔禍夷狄必向風效順矣惟人才隱伏未
盡進用然公既斡大化必有纓冠而來者民心固未遽離
今又有以懷之財匱力殫徐為之計不足多慮也喜不自
已不覺僭易唯恕罪幸甚
淵衰晚苟祿無足言者今年二月幸書三考唯是未有代
者日夕念歸計無從出昔者黽勉出仕實以貧寠求活亦
冀緣是及物庶不虚作一世人而簿領奔走老益難堪平
生意緒消鑠殆盡矣若幸脱去遂永為丘壑之物唯賢者
在上昆蟲草木宜無不得其所行當安扵田里歌詠中興
之功以畢餘境而已區區之情尚冀知察
昨以罪去國匆匆就道不獲詣違臨行伏奉誨問所以存
撫慰勉之良厚雖忝交契僚屬之舊方兹廢黜誰則有此
用是銘感在心久不能釋念欲奉書少伸區區傾依之意
適公復領臺綱而不肖名在罪籍不敢遽尋舊好遂因循
至今伏候台察
循義何為不遑寕處然江隂亦自不惡夢達惠州固佳處
五馬豈易得但未知闕遠近如何耳安止極可憐當頼公
少振發之博學能文可以續龜山之燈者切幸留念
與李先之祭酒
自五月以來伏聞朝廷艱難二聖播越朝夕憤嘆寝食無
味尚此懷祿實亦何顔況如左右已被召擢而經濟之心
未獲展露天下休戚固當以身任之其情宜如何耶仰惟
憂國愛君之誠如拯溺然不得趣召至扵再三也不勝狂
易伏幸深察
衰遲之跡雖鳬雁飛集無足比數亦復不安其職欲去不
果未知所濟謂宜得如左右者勉強一起庶幾上下有望
只如朝廷隄備西北未見可守之方若將棄之而去此分
裂之漸也縦不得已遷建康則東南數路豈可重困今在
事者百端擾之將失民心朝廷不知也則憂國愛民之士
安得恝然不以為慮乎此事盖非執事為上極言之將以
誰冀昨蒙下諭欲乞宫祠為私計則便矣奈宗社何此不
可廣也人微意陋以左右見知之深不敢默默仰祈孚察
與胡少汲尚書
竊聞出鎮名藩已遂視事不勝懽慶惟豫章於江西為會
府地大物夥號為難理異時國家内外無事猶必以名德
之重為士夫所推先者臨之然後吏畏民安而奸宄潜息
矧今囏棘之際選置師帥尤難其人正上下延頸跂踵以
俟適得老成臥治想見號令未行千里帖然盜賊獄訟日
益消弭也淵備員簿領實在部封十城之内得以託跡竊
食豈不知幸所恨拘縻無由躳聽約束嘆仰何已臨風敘
情言不能既
朝廷以江西一路軍民之重付之麾下其委任之專有他
日帥司之所不得與者名實所加萬口交慶但舊德宿望
久居扵外非今日急賢之意旦夕必有召節謂宜闊略細
故凡所施行先其大者期以旬月其源清矣果遂西歸則
後之來者無更革之難而有遵承之便其憂不濟耶賀客
一通上浼台嚴非獨為禮亦各言其志耳衰晚僭易伏幸
矜恕
淵少時學扵叔祖了齋其後二十五六歲始獲承教扵龜
山楊先生因授室焉凡出入扵兩公之門者盖莫如淵之
久也惟執事扵兩公友善故淵扵師席議論之餘得以略
聞盛德高風固嘗想望聲光冀獲親炙而道路南北邈不
可得今兹幸接武屬吏之後且復相去不遠天其或者俾
遂見公以成其夙志耶喜慰之懷扵是為甚第未知公未
還朝間淵果無所抳否匏繫扵此心往形留矣
與李濟之察院
自五月以來伏聞國家多難二聖遠征至今痛恨如不欲
生雖衰晚卑職無足比數要自不能釋然耳苟祿遠宦未
知攸濟雖嘗蒙誨不逮而末路強顔亦復難處聖主備嘗
囏險所以扶持宗社固自有道何由即見中興之效得與
海内遂其麋鹿之性乎唯公伯仲家世忠義固當爲蒼生
強起不應久處閒曠以負天下之望也義迫扵中不得不
言唯深察之
朝廷今日之禍根源深遠已至此不足追論但諸公所以
救此者似未得其道何以言之朝廷議遷建康爲萬一不
得巳之計耳營造修築何必豫謀若大駕果南巡舍西北
而不顧則天下之勢分矣又以宫室城池之役大擾江湖
淮淛之民縦得所保東南其可恃乎西北已搖東南又失
人心欲望雪二聖遠狩之辱復祖宗累世之舊是則難矣
此事灼然而主上未之知也要之先達素信扵人者為吾
君極言之庶幾東南不至糜潰頃者祭酒已嘗被召中道
而返方今日求賢如渴之際兄先而弟從之偉論一出大
事定矣不審以為如何儻可聽從天下之幸
祭酒道德文章擅名當世往者泥蟠方深澤未及遠一為
憸人所陷流落遐方遂至白首雖終蒙兩朝知察有意大
用而未皇入覲遽爾厭世有識之士誰不痛悼況復手足
至親平生友愛其如摧割何以堪處惟公以父兄道術所付
痛自排遣無使憂鬱致疾以慰斯人之望則海内幸甚
元祐人物之賢三十餘年間淪喪殆盡幸有一人如令兄
者人望以有濟朝廷又已見知且頻年趣召將處之以其
所宜為者不幸奄棄豈非命耶死生有定數無可歸咎幸
天悔禍不榮其身而昌其德有公在焉足以為無竆之託
則亡者為不亡矣自餘無足言者
近承有臺察之除聖主急賢士夫交慶適以左右同氣殞
逝不敢别具賀狀竊審辭不赴召恐不須再三也方囏難
之際莫有以身許國者若賢人君子為時所用又欲退避
所望以致中興之功者誰耶仰恃眷私不敢隠默伏幸原
恕
與鄒至文
右司叔祖遽爾傾背聞之傷悼至今不能已想在親愛哀
痛難處始恐諸公扶護還鄕為之憂慮寝食殆廢今葬於
維揚諸事無悔得所處矣但族中多貧無以相助淵雖在
婺女又以路費不繼且無以藉手未果西去想望几筵徒
殞涕耳去年五月見叔祖扵南康為留數日時以寇盗未
平碎累縈心恨不獲疑臨别見問何時再會淵言更一二
年當扵都下參侍叔祖笑曰此夢太遠孰知其遂至此耶
苦事苦事聞得之時出平江正之亦如四明果何所幹遽
離苫闈耶況生事未就諸叔數出極非策至文家居相近
當以告之三山無耗或云當陳状曾與德久商量否崇仁
計甚無聊今專遣人問之來書必詳及邇來動静也自餘
何言
答朱喬年吏部
衰晚廢黜非唯人所賤簡亦自不敢以罪跡累人用是略
去世俗往來之禮一二年頗復安之故扵喬年亦不果頻
問起居自取疎斥可謂甚矣不謂寬容猶復記念示以誨
翰委曲眷存有加扵昔不知所以得扵左右者感服之餘
但自省責而已淵杜門念咎聊以永日不敢上勤矜恤唯
冀公道盛行得如公之賢光輔聖主終致中興大慰蒼生
之望耳自餘何言
與曹仲素通判
去歲狂盜竊發會稽尤為危急徒得左右忠誠義氣轉禍
為福出數千萬人扵必死之地其為功盖一時所無而僅
有也聞之踴躍欣羨不能自已至扵鄕人榮公遷秩之際
則不敢以是致賀所以起居之問因循至今想素蒙愛忘
未遂遣罪也相去不數程尚阻晤見臨風敘情莫盡睠睠
之意
與莊參謀
自公去後始見公詩皆佳作唯書輞川圖數絶為尤竒故
常咏嘆之無已恨匆匆未及深語遂相遠也張子房佐漢
滅楚易扵拉朽觀其状貌乃如婦人故司馬遷常惑之公
志追嫖姚而羸然如不勝衣此豈常人所易知也造物者
乃處之遐荒名為郡守而使之居不安食不飽所未喻也
財賦匱竭盗賊縦横君子居之日久必可為若民受其賜
亦復何憾更願為民社少留使遠方侯藩有所矜式豈勝
幸甚此外無可言者
與王直閣
近别台顔方欲上狀未果乃蒙賜教累數百言詞意之重
待遇之勤皆非衰晚廢棄之人之所能當捧讀皇恐惘然
如醉夢中莫知所答故久不敢上報不審果辱照亮否公
扵不肖為前軰位望聲名過人數等固晚進所欽仰儻有
所使令孰敢不力況前日垂諭實欲宣之人人以昭潛德
但懼舌短耳過形謙誨誠所未安不敢以為榮幸也比辰
霜寒伏審台候起居萬福區區尚稽面承謹具状上謝言
莫能盡
辱示歷官劄子巳即時通呈丞相因及左右欲辨明之意
丞相謂知之已詳不待言也淵默窺其意無他但異時付
公以河北招撫之事故不免徧詢熟議以盡賢者之情疑
若禮厚而誠至今者帥府無事不必謀之扵人已可自了
故雖如公過從之疎亦復何言此公所以反覆過慮恐為
謗議所轉致知已者前恭而後倨也來教固云考言者之
素行與被譖者之顯跡因以用誠而懲妄此言極有味然
吾既已知之他人其有不知乎願公盡掃前日之疑不改
平昔之度徐侍其察縦塵垢未淨亦豈鑑面本有之物耶
恐公未能忘懷故聊復一言以塞懸望自餘非筆墨可既
也
幕中雖無事然謁謝書問頗費日力臨别十日之約深負
前言也衰老役役濫厠羣彦之列苟祿無補俯仰增愧近
亦力乞去未蒙見許歲行盡矣若因循逢春私事俱廢奈
何台旆復欲入城不審待得一見否無聊之甚尚冀欵教
庶寬旅懷也澤民以羅養蒙歸遂當還任二漕留宰高安
旦夕可赴官矣伯陽舉状遂溢格末路真可喜耳北耗頗
慰人意觀德音可見矣逢漕遷副使余憲已過贛恐要知
故及之
與胡處晦學士(珵)
近便中伏蒙誨翰審聞動履之詳極慰傾仰淵自壬子秋
得罪離臨安竄逐牢落繼以禍患疾病人事廢絶積四年
不謂左右之問謂公以疎慢見罪既久遂相忘矣豈意愧
念之中恕其不逮更賜咳唾之音委曲存問有過平昔衰
晚何以得此幸甚幸甚館中況味如何留守真相知必不
久為冷官矣文章之氣不振無若近世鋪張揚厲要在得
人願公講明正道握管濡毫以遲中興使一代之典無愧
前古亦儒者之極功也自餘非有所望扵公者
與張如瑩侍郎(澄)
衰晚不任謬當要職方圖自效已至人言跡其狂瞽投竄
有餘矣而聖恩秖從罷免可謂莫大之幸自反鄉社忽忽
復見初夏蓽門蓬戶可以休老若非咳唾之餘每加容覆
何以得此知感知感所恨桑榆暮境未知所以為報徒切
傾遡耳
周子美節推白首下僚實可憐憫昨在臨安最蒙異顧嘗
辱薦引至今未有繼者如聞替期尚遠適左右超擢之初
餘光可借倘財計之司有取廉士則如斯人當在鑪錘之
間矣蚊䖟負山愧不量力為與之有舊頗惜其已老尚在
選調耳不罪僭易
與王帥
江西之有帥府自昔雖存安撫之名而無西北藩方之實
今朝廷在焉四方朝貢所會盖東都建康之配非天下大
都所可比儗也由是言之公之權雖重而其責亦可謂不
輕矣此淵所以仰懷知遇至扵通昔不寐思所以補報萬
一而不能默也何則今一切須索出扵一路而上供正數
曾不少損則凡所征求比之他路必有偏重不均之患官
吏將何以應辦而百姓必受其弊其或緣是遂失民心非
所以濟中興之業也古語有之凡舉大事必順民心民心
所向天意從之而得民心有道所欲與之聚之所惡勿施
爾耳此固在宏度之内不待言者稍加留意母忽則宗社
之福也
與張給事子猷(致遠)
比見所與德裕書頗有迎侍之意伏想念親朝夕不能釋
方朝廷力圖恢復實頼賢者贊相之助而二年來往往相
繼求去自便之計得矣上何頼焉惟公清議所屬宸眷尤
厚獻納論思之地為國重輕不可遽為去就而堂上康寕
有賢弟足以奉承萬一老人不欲遠去鄉里姑俟年歲之
間若此道盡行君親恃以無憂其過温凊定省之孝遠矣
不審公以為如何恃平昔眷予輒為一言幸恕僭易之罪
與王長源通判
奉違忽復兩月瞻仰殊不勝情比來霜寒不審侍奉如何
伏想寓興林泉日有餘樂足以悦親神明相之百福來會
淵到家生理殆不可說行李雖已整頓有緒緣債負未償
欲去不果坐想就食之地如在異域始欲乘便走見少畢
區區請教之意今亦未能矣斑戲之會自兹乃夢境也傾
渴抵掌談笑之適無日不然臨風敘情莫究萬一
仲素邇來況味如何少賈已安居未也想時得過從此邑
冬事比他處為擾貧士雖閒莫我顧者遠想平演絶致登
高賦詩朋友同之最為可樂頗恨為饑所驅作此暌阻雖
欲紬繹滯思發揚雲山煙水之勝却恐塵埃口舌滓穢清
賞為我謝演仙他年芒鞋藜杖相從似不甚遠爾時主人
無恙能扵歌舞叢中略輟半日之閒復尋舊盟否因筆謾
寄一笑切莫作實談看也數小碑本似佳可置山齋壁間
輒送上收留幸也
與陳子通别紙
區區之跡子通素所知察凡所以不得已而應悶然而受
惘然而處之者他人不我喻也言之扵不見喻者適以自
點而喻之者又不必言故聞吾事者或以賀或以弔皆可
付之一笑也久不為問其以是耶自去歲與令郎同途而
歸之後適親友數人俱在里中可以日夕過從欣然忘懷
便不覺過一夏留連至秋杪聞子静有縲紲之厄遂之建
安省之住二十日而歸久在林間乍入喧囂意緒不樂既
歸益安困竆之分歲將盡或憐其貧趣令攝事建安曹局
飢凍所驅固無所擇至此幾兩月雖蒙諸公相知然筮仕
之初遽當繁劇已不能堪忍矣淵明不以五斗米為督郵
折腰寕叩門以乞食昔人嘗議之嗟乎士之不遇賞音千
古所同真可悲哉自今觀之強之其所不樂雖萬鍾可辭
而況五斗乎辭之不幸至扵乞食固吾所樂也而又何恤
焉淵明百世一人豈淺之為丈夫者所能窺測亦及之而
後知耳恐子通要知不肖安否因書聊復云云不足為餘
子道也
與胡明仲侍郎(寅)
久不奉記室之問懷仰無竆相去既遠若湖湘無來便私
居又不能遣人往往終歲兩不相聞唯扵邸報中日俟召
還之信却聞不樂守郡又未知雅意如何遽欲脱去益令
人不能釋恨無由面晤也公再治永民樂公豈弟之政久
矣倘留上下之情少留麾節貽此邦歲月之安宜亦不惡
而乃辭疾丐閒恐必有說也便中幸教之庶觧所惑見所
寄子猷輸藏記偉哉論也非見處親切諦當而以身任吾
道不及此矣何意暮年聞此扵公乎欽服之餘不覺增嘆
昨蒙見諭姻事尋遣人扵四明家叔處得回音欲奉報久
矣厄扵無便忽復幾年愧悚無已家叔既謂世間豈復有
此親却云不敢以子壻奉凂當是鄒氏尚相黏綴耳不欲
更詢之亦恐相去數千里難扵等候滯左右他處擇對也
家叔帖子巳寄和仲處恐尊悉鄉人葉超然自言公曾許
其來數千里遠去已有定意不可回故因附之書亦以久
不聞動静欲報前議别無的便也去意渠自能言之貧甚
又無資可以參選真可憐耳
淵罪竄之餘平生意氣毫髮不存自聞公入朝日有建明
而讜論豁議聳動羣聽為之不覺失聲而嘆者屢矣方慶
朝廷得人恢復有漸遽承補外良用憮然即日不審已還
侍側啓處何似想惟忠誠義節無間内外有以自適者故
非常見所能窺測也夫公道難行正論易屈非適今也苟
知君臣之會合無常功名之成敗有素則一是之外無可
留情者矣此明仲早已得之家學盖不待老者之言也唯
冀坐進此道以俟聖察中興之功誠有望扵左右也
別紙詳教備見愛君憂國之意欽服欽服水事唯上饒守
申奏為悉已而便乞宫祠而去豈有所疑耶行朝近日平
静但趙相又遭言章復有吉陽軍之命身在瘴鄉復當遠
道何以堪之鄉里盜賊再來遂深入刧虜帥司如不聞才
退復走泉南破同安不知朝廷得聞否所幸海寇猖獗已
從招撫而大兵許來沙縣防遏然而豺虺之羣垂涎扵吾
邑久矣不大得意當不止鄉民如何得安居也眼病甚作
字不能多
建昌寄邵武徐守
叔祖右司雖與世不偶而其所與遊者皆天下士淵奉承
左右垂三十年竊嘗窺諸公長者相從之盛其人非文章
氣節聳動海内則必澹然無營獨立扵聲利之表者若見
若聞皆可師仰今也梁木其壊而芝蘭之氣未歇得見其
所與遊者猶將興起衰懦況扵聞執事之風復親熏而炙
之耶幸甚過望不可言也悲夫世變屢移冷煖隨之人情
苦不甚遠至扵死生既隔猶且委曲問念眷眷無已非達
人大觀迥超世外誰復能爾乃者愛憐照卹下逮不肖見
者異焉若區區之心非專為是謝也因風不憚縷縷亦冀
深察
再與翁士特學士
伏審先學士安厝已畢而士特所以致其誠信者於禮無
悔國人稱頌之盛幸竊聞之嘆仰無已賢者不得志於今
必有傳扵後先學士雖晚達遽終即其所為已足以暴燿
當世況以士特為其子其不朽無疑矣此士夫所屬望願
益勉之以為天下之勸淵不勝區區之情
默堂先生文集卷第十八
