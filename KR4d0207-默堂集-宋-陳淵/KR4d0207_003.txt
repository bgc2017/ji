默堂先生文集卷第三
詩
登峴山二首
五百年門一夢中登臨回首興何竆當時事業軒天起此
日風流掃地空墮淚山頭春艸長沈碑江上晚烟濛故令
倦客成惆悵目斷斜陽不忍東
路過青山曲轉腰松門楸嶺背塵囂烟雲西望孤鴻沒舟
楫東來一水朝忠義有懷空鬱鬱功名餘事漫寥寥無人
就與山西將緩帶輕裘虜自消
晚行
晚烟低掃樹千重一簇人家接遠空日暮荒陂行客盡只
尋牛跡去匆匆
懷鄧南夫
丈室經年疎玉麈數行何日寄銀鉤只應立我軒前柳滿
眼飛綿綠正稠(夫軒名立我南)
思安常兄
凌虚閣下烟波闊升俊坊前艸木香歸去溪南春正好不
應蕭索對松篁
春晚入荆州
綠樹連雲草濕烟亂花飄錦柳飛綿三春別我無多日萬
點愁人又一年池館勝遊空過眼江山佳處欲投鞭從君
預覓清涼地准備南州五月天
早行
夢中聞得子規啼燈下驚呼馬亦嘶宿霧故迷山遠近肩
輿才辨路高低雞鳴犬吠遥相應野草幽花自不齊待得
晨光開霽色不知行道幾人迷
京師相善者鄉友四人各賦一篇以見所慕
適正
淡薄不易親和平不可離平生一樽酒萬事醒復醉詩成
稿不存物至情無累紛紛塵俗中笑裏有真意
載德
辭寡覺我喧氣定覺我煩沈吟孤鶴立戲謔陽春温豈不
苦鞭策去馬終戀軒由來君子德寡怨非其恩
如愚
義重財自輕氣剛語還直毁譽不掛懷行坐頗自得浮生
困局蹙世路亦囏棘思君膽如斗觧我愁似織
令德
襟懷冬日温容貌秋水淨惠然肻顧我蒹葭玉相映詩人
固難肥酒客亦多病善保千金軀愛子清而勁
至荆州寄用中
前年攜手東水門秋月夜看黃流奔匆匆別話苦不盡鳴
雞吠犬催朝暾放船鎖外望回騎清淚滴滴如泉源飄零
可念浪萍散得喪未把秋毫論閩山萬叠阻歸計越國半
年空斷魂朅來璧水就朋友聞子荆渚將魚軒尺書迢逓
忽寄我消息久絶知生存妻孥同活似慰意伏臘不給誰
可言但期君馬當北首豈謂我轡今南轅客鄉邂逅不易
得想見妙語如春温況聞邇來治經術蟲魚瑣細竆朝昏
傾嚢倒廪幸見不須羞澁時所尊
用中既和成以示山口唐藴明藴明亦和再用
前韻呈二公
高城繚繞環居門草樹蔽日鼪鼯奔疎篁轉影涼午枕臥
看鳥雀嬉晴暾清香一縷爇沈水濃茗十分烹壑源乘風
欲效玉川子蓬萊無路心難論虚堂愁坐漠無語頃刻百
慮空勞魂緬懷皇祐賢御史當日直氣何軒軒臧孫彊諫
宜有後竒士果見諸孫存流傳佳語忽到我展卷疾讀皆
微言平生廖子口如鐵肻為此友西其轅故應目擊得深
省千載無愧孔與温更將餘力事酬唱巧注未以黃金昏
古來求友貴勝已二子年德皆吾尊
容齋書事二首
南國餘梅潤東墻更竹隂門庭迂市井草樹似山林客寄
吾家是齋居古意深微風過枕簟何有萬黃金
方丈孤城角風來夢亦醒分明更無事俯仰忽忘形小室
塵誰掃空亭栢自青生涯任流轉天地一浮萍
和向和卿嘗茶
俗子醉紅裙羶葷敗人意花甆烹月團此樂天不畀諸公
各英姿淡薄得真味聊為下季隱不替江湖思輕雲落杯
醆飛雪灑腸胃笑談出冰玉毫末視鼎貴我作月旦評全
勝家置喙傳聞茶後詩便得古人配誰能三百餅一洗玉
川睡御風歸蓬萊高論驚兒軰
寄謝用中
黃蘗無多法維摩不二門此間堪折柱吾道亦難言學者
初何有師乎貴不煩十年成我志今日是君恩
得用中書有禮人不答之悔作詩觧之
一時先逹總飄零亦有陽春世莫聽漫剌從來無處著曳
裾今日欲誰經只應舊友頭空白難使新知眼便青射獵
南山休夜出灞陵有尉宿君亭
送遵道
秋月隔疎簾光體終隠微捲簾試寓目萬里餘清輝人生
異肝膽同一造化機君心乃余心南北非相違三年遲君
來一見悟前非況乃度寒暑葭玉容相依與君忘年交沒
齒其庶幾月色亦良好君胡捐我歸
陳漕生辰(丈作代楊)
六管陽初復前宵月尚圓長庚俄夢李崧岳故興宣膚使
新恩數忠臣夙眷偏節龍開遠目衣繡聳華年日月聲名
起風雷號令傳自應威動嶽曾是力回天相國關中粟尚
書地上錢委藏淹府庫飛輓亂車船南獠元歸地西方正
拓邊定知新將飽尤頼我公賢赫赫蘭臺舊飄飄鳳沼仙
終焉還魏闕聊亦駐荆川曲學聮珠履非才汙綵牋千秋
期鶴壽萬里附鵬騫
席提舉生辰(丈作代楊)
朔風迎臘換堯蓂一葉階前尚吐英天上麒麟來昨夢河
東鸑鷟自時名錦衣故國今誰有棣萼中朝日更榮終上
青冥環坐座弧南長並一星明
入荆州學四絶句呈昭祖
問舍求田不可遲十年羈落意多違須知澤雉樊中畜不
及蓬鳩地上飛
拂天喬木映修廊滿目簾間白苧忙曾是壁池疎散慣臥
聽鳴鼓懶衣裳
短栢森森團積雪疎篁簌簌撼微風從前不道容齋好此
景而今落夢中
明知安分即忘機故倚春風看落暉叔度汪汪陂萬頃未
應如我苦懷歸
金鑾兩絶
雨過窗明夏簟虚紛紛鳥雀静庭除維摩丈室無人問一
枕薰風聽粥魚
門外塗泥一尺深高車誰復更幽尋不因雨後看亭栢安
得山僧數見臨
次韻楊丈夜寒直舍
天寒官舍轉騷騷敗壁飢蟲永夜號應對短檠呵凍手只
將長卷掃冰毫宦游久矣空環轍生事蕭然孰載醪亦有
從前經國意拔賢人或望山濤
鑾輅鹽車等是勞便逢良樂肻鳴號秖應末路歌牛角不
及寒窗禿兔毫世事分明如昨夢人情端的勝春醪終當
短艇從公去俯仰江湖戲怒濤
春日偶題
未可郊原縱曉鞍人間猶似有輕寒春光不似常年短過
了清明更好看
次韻張從道三首
石首道中
疋馬江村路長鞭短袂裘問民知所病驅御去如流霧卷
千山曉霜餘萬木秋古來奔走吏流落有竒謀
自建寧泛江至石首
江注天圍盡舟排浪陣輕岸容疎柳色秋氣斷鴻聲風日
雖堪愛雲烟易妒晴鱸魚如有興好在未知名
月夜江行
吏隠飄然在一涯更堪行役退年華多情却有空江月長
伴離人夢到家
次韻從道夜宿推院
誰遣參軍阨所長夜聽鈴鼓度修廊風流偶未逢狂客歌
頌空驚逼漫郎莫恨驊騮縻皂櫪要令松栢飽冰霜如聞
委吏真勞擾不許歸田是孔方
送昭遠兼寄昭祖諸友
離腸如亂絲欲觧紛無緒別話似泉源衮衮日夜注幾年
見君文萬里偶相聚一日不易得矧兹寒暑度孤雲向北
飛三鳳各南騖人生類泛梗後約亦何據傷心璧池東塵
土暗歸路憑高極遠目不見籃輿去君如千里駒奔放尤
難御強使就檢繩不入駑駘步何當宴瑶池定欲求飛兔
鹽車未可嘶俛首且羈馽余生易語言開口初莫慮一從
摩詰游便省默默處何時遂攜孥入隠南山霧招君賢昆
季静坐契深悟濁醪聊共傾清境煩君賦況有林下人觧
道因風絮
寄内
眀月向人圓愛之不忍睡坐久風露寒忽忽心如醉念君
一適我所遇無歡意況乃久別離相思到夢寐我生百不
堪繆學屠龍技于今半世人升斗亦未遂頼有室中友素
懷隠居志肻與梁伯鸞扁舟共東逝
默堂先生文集卷第三
