默堂先生文集卷第七
詩
用中示以字瑞既書其事又賦詩一首
河圖布畫非人力鳥跡成文豈偶然自昔秘藏神所護至
今陳露墨猶鮮胷襟有道推先覺斤斧無情肻自全但欲
剖心彰景命㸑桐何意擬薰絃
字瑞竒特再用前韻
春來無物不争妍㸑木呈祥孰使然應為竒文開奧穾不
隨凡卉競蕃鮮窪隆密向睽中合點畫仍從毁處全御史
說符直可騐從来謀國直如絃
提舉生辰
東井遥觀盾日升南風猶入舜絃鳴鵬程九萬豈終息椿
歲八千方再榮平世功名期鳳鳥一時文采應長庚浮瓜
沈李年年事稽首弧南一點眀
俞憲生辰(代龐幾先)
北固樓前萬頃秋月眀風定大江流從來此地多英傑果
有竒才副簡求秀氣一天開夜色威名千里駕潮頭山川
長在人難老應抱文章入相周
淮南持斧功成後甌粵乘軺喜暫臨使者英標衣蹙繡近
臣新渥帶横金三山氣入中秋好八郡香焚曉霧深已爲
黎元開夀域可無椿歲慰人心
耿憲生辰
象緯祥光動門弧瑞氣纏秋來孤鶴健霜近古松堅鄰境
豺狼盡新恩雨露偏軺車猶問俗寶帶獨優賢投筆男兒
志封侯烈士年老成端可侍終冀勒燕然
鄭漕生辰二首(代幾先作)
至公無轍迹萬變歸諸正誰云學則然要在成以性我公
鍾間氣異禀剛且勁一毫不容私心境自澄映超然是非
表燭物眼常淨還將溟渤量一了百川競由來仁者夀兹
理天所命欲知椿齡永視此寬平政桂花弄小春晚香適
再盛年年幾望月影泛杯中聖尚書心如水遠裔有餘慶
(也鄭相)何以繼清風家聲南北鄭
象緯祥光動門弧瑞氣盈小陽春在序幾望月偏明他日
三千牘清時九萬程名因使粵重功自備吳成偉量溟波
闊竒詞錦段呈褒揚看唾玉輕重倚提衡松柏真難老芝
蘭足後生筍班行趣召金帶已先横内史言何美(當時謂鄭)尚
書心自清(崇謂鄭絪)重振舊家聲
唐大夫生辰
氣轉初寒候祥開既望辰應時來鸑鷟占夢獲麒麟盛德
圭無玷高才竹有筠胸襟藏巨壑人物妙洪鈞使者光華
遠朝廷寵數新鵬程九萬里椿幹八千春鼎鼐虚前席風
雲即要津黑頭紆衮繡天意在斯民
次韻運使龍圖寵示道中夜行之什
畏途千里可宵行正是鄰邦鼠盗平諭蜀昔傳司馬檄備
吳今罷亞夫營隂雲掃地千林出曉月凌空萬騎迎緩帶
驛亭留險語春雷端使蟄虫驚
次韻子静
淵眀束帶向督郵已覺歸思不可留紛紛朱墨何時休豈
得置錐無一丘平生涉世如虚舟明月從人驚暗投胸次
已無涇渭流不應罪我緣春秋
黃兵部生辰四首
中朝人物競推先富貴前途看永年九萬里程飛正遠八
千春幹久彌堅
南國初持使節回斑衣仍把錦新裁大椿更向萱堂祝長
到春來共壽杯
蚤歲飛榮應宿郎至今雞舌尚含香未應駟馬誇流俗只
為慈親樂故鄉
地上泉流府庫充囏難天與歲時豐他時若論關中漕合
數蕭何第一功
遯齋有感
逹士豈嫌祠竈請虞人安可以旌招由來不戀五斗粟自
是叩門勝折腰
戲題延平閣上
黃昏欲去更凭欄珍重銀蟾照膽寒可是歌眉能繫別人
間無此好溪山
西風吹露濕峩冠迥立三山二水間後夜江樓應殢酒一
鉤殘月與誰看
謁羅養蒙辱示長篇次韻
它時對語聞鸎遷青秧離離初插田重來刈稻歌有年浪
過日月將誰憐故人落筆生雲烟胸中端有萬斛泉從來
經笥謾便便詩書何如一囊錢有時玉樹臨風前仰視落
日窺層巔已知萬古然不然得處往往多忘筌正須青綾
護醉眠坐使士類歸埴埏不應直為蓴鱸還夜聽秋雨窮
遺編我今已辦訪戴船日欲倚棹寒潭邊要當學海如百
川未信軻死今無傳
小詩七首寄養蒙兼呈景駿
粥魚齋鼓網蛛窠古寺長廊客少過唯有一溪明月在夜
寒偏向斷垣多
斜陽不到竹隂幽小徑縈紆傍碧流行到艸深橋斷處却
乘明月泛歸舟
它時樽酒對春風夜雨霏霏抵曉鐘但說尋常往來地豈
知重到有丹楓
太史溪頭十里間朝陽峰下水涵天青鞋不踏紅塵陌夢
斷僧窗又一年
才疎不下孔北海道廣更師陳太丘世路風波無著處却
尋真隠得清遊
二妙胷中萬頃寬詩成千字海濤翻已能共入淵騫室自
是同登李杜壇
晚交誰似兩龔清冰雪情懷獨老成揚秕在前容齒長積
薪居上看文鳴
翫月
據牀招佳月月轉牀屢移夜久風露涼孤斟樂忘歸冰輪
擅空闊是處留清輝浮雲掃除盡如與賞心期我行萬物
表中空無一疵光明徧十方毫髮了無遺心境互融澈起
坐迷東西此生看此月十年悼無時它日客共飲淋浪酒
霑衣十語久不契此心唯自知西風掃殘暑秋色日益竒
憂國付鼎食消閒屬山棲恐妨此時樂勿露囊中錐
三絶句寄幾先
陽眀連絡四支中胃氣由來處處通但使黃婆能飽飯客
邪端的不須攻
冷煖平生既自知是中無病欲誰醫但思寒熱從何得未
用長吟譴鬼詩
敵犯東南夜壘驚却防西北有竒兵將軍堅臥鼻雷吼七
國峥嶸次第平(所必攻則卒至之敵不能爲害善治病者如周亞夫用兵守其)
道出南浦見蕭子莊十首
霧壓山城石徑遥筍輿乘月度溪橋已投柳舍人方起却
訪鱣堂市未囂
墻仞未容肩可及豹斑時許管能窺相逢一笑無餘事明
月滿懷心自知
雨絲收盡暮天涼萬竅號風釀曉霜待趁新晴出閩嶺夜
談還喜漏偏長
平生交契獨公深歲晚那無裹飯心白首它年林下約此
盟端的幾時尋
五年重見各蒼顔往事紛紛醉夢間不為投閒多暇日豈
能千里謁龜山
龜山涉世若虚舟觸處忘懷得自由道大不容長役役心
閒無事只休休
了齊已復歸黃壤便恐人間此道微後代不知誰得法秖
今無復敢傳衣
四海知心有幾人淡然今與鬼為鄰天下共冤渠不恨平
生憂國自忘身(然居士子静號淡)
斯文初不間衡茅但有玄經豈患嘲騏驥從他千里足鷦
鷯容我一枝巢
我在龍潭直下居西來應不少雙魚故人南浦如相憶為
寄平安尺素書(静相與為友而師事之故詩中併及焉龜山了齋其道則兄弟也余與子莊子)
過江郎巖下少駐感而有作
三峰卓立蒼崕裏朝夕雲烟自圍繞幾年不向眼中青忽
露全身萬山曉凝然不動亘今昔陌上行人空自老我生
悟此其已久夢事縈人嗟未了却怪神龍依絶頂獨以一
身蟠故沼風雷際會豈無時忍視饑氓日紛擾未能呵汝
救凶年眀朝馬首霜風早
默堂先生文集卷第七
