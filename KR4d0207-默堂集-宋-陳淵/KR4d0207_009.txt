默堂先生文集卷第九
詩
寄曹載德諫議二首
不將塵土嘆徒勞白首驅馳任所遭鸞鳳尚能安枳棘鸒
鳩何敢厭蓬蒿論材競欲推囊穎備物何由數澗毛末路
固竆真自許未應延頸試鳴號
晚途無復計行藏捶楚塵埃秖自傷未即賣刀歸買犢自
憐挾策亦亡羊已無竿牘勤毛穎肻為簞瓢念孔方尤喜
故人書斷絶不將栖棘戲仇香
茂實被檄權永新以詩寄之
澗松那可比山苗謾說凌寒有後彫更向鷄蟲論得失何
如鵬鷃各逍遥三鍾幸自堪攘臂五斗誰能更折腰正使
爭先任勞苦虞人寧不愧弓招
次韻李光祖南山四偈
聲外聞和豈待言棒頭猶是老婆禪如何更被文殊惑却
道維摩但默然
臘竆春到不須臾霜下陳根豈用耡若信彫榮如轉轂故
應搖落有扶疎
窗前松竹翠連山窗下絃歌晝掩關雪裏忍看梅欲吐烟
中遥認鳥知還
未暇南山訪隱居秖應無處不逢渠憑君一省從前夢莫
嘆離羣歲又除
次韻光祖避地眉溪十絶
眼在句中寧易知意存言外一何微柏舟故是仁人事豈
為淹留念奮飛
浮木如何濟巨川積薪其下火將然是中已有安身地許
爾垂紳玉几前
弄雲微月淡廻廊十室連甍占上方誰道各無容足地夜
談猶欲致時康
少年憑恃氣方強膚理微邪未覺傷迨得病深無治法始
知先甲是農黃
訪道尋幽歴萬山神仙元不在山間須知對面長相失莫
嘆喬松去不還
四海黔黎共一君須知盜賊亦吾民由來齊梃勝秦甲要
在人如父子親
當時先主得關張能使西周弱勝強今日中原豈無士坐
愁豺虎亂要荒
汙萊正爾肥蚯蚓滯穗那能飽&KR2207;斯布榖似嫌新曆緩每
從清曉報農時
何人更下仲舉榻舉世願登元禮門千古家聲君與我未
知何以起斯文(李也謂陳與)
了齋力欲排邪說誰遣竒竆道不興長恨人亡琴亦往頼
傳心法有盧(愛甥也光祖了齋)
眉溪與光祖共談得四絶句
乾坤今古自昭然此意何勞密處論不是逢人喜傾倒正
應公事合公言
青山雨後足竒態好鳥簷間無俗音縱使麯生難會面可
無毛穎觧傳心
流泉為演秘密藏枕上聲從澗底來半夜夢回聽說偈似
傳衣鉢向黃梅
谿邊索共桃花笑雨打風吹掃地空待訪靈雲舊消息急
流無處覓殘紅
交溪庵中因檢藥囊偶成
道人頭上經春雪不羡少年何首烏已覺老来甘草莽便
當歸去訪田廬
次韻陸時可歲暮感懷
小橋横截一溪雲隔岸遥通避世人釣艇偶隨秋雁泊吟
窗今見臘梅新烟塵已覺千山靜雨露行看萬國春詩酒
暮年生處樂一瓢歸去豈辭貧
又和時可
風御泠然幾過旬異鄉竆臘作離人淹留頼有交情重翻
覆從教俗態新扵世無求心似水向人多可氣如春也知
已造顔原室不恥人間賤與貧
再和時可二首
芝眉不見忽經旬屢出新篇故惱人應共翰林爭敏捷豈
如開府但清新雞豚且入他鄉社桃李何殊故國春白髮
蒼髯共攜手從來管鮑兩忘貧
甲子公今不記旬磻溪垂釣豈其人安心有道年年健出
語無塵字字新鬭智莫爭三十里貪生何用八千春直須
凖備新年醉無地容錐未是貧
又用元韻呈時可
古來兵出僅三旬便欲修文格遠人圖蔓可堪師已老滌
瑕當與俗更新舞干止殺知何日賣劍歸耕要及春但得
耡耰徧原野飯藜何惜一身貧
次韻光祖閒居感懷
風義久已喪交道何其衰艱窘無與俱乃歌風及頽誰言
經由地過門有犂來霜雪豈不惡松筠真耐摧富貴如浮
雲扵我何有哉所嗟道不興兹士猶塵埃
初到臨安二首
風際管絃朝病酒雲中樓閣夜聞香十年一夢沙河路獨
步春泥覺燕忙
青鞋踏雨花鋪徑朱艦凌風柳拂堤天竺舊游心已懶孤
山行處路應迷
錢塘江
潮頭駕月衝殘夢水色浮空送峭寒十幅輕蒲連夜發不
知身到海門山
次韻王長源飲垂絲海棠花下
寇盗縱横已十春今年花下得微曛應憐萬木灰薪槱喜
見竒葩脱斧斤遣將幾人非鞅鞅覆盟今日尚棼棼憑君
為國施長策莫戀垂絲鄙獻芹
鄧季眀挽詞三首
少年長揖出賢關自許行藏契孔顔雲路不求千載遇篳
門贏得一生閒竒言盡掃雞三足妙意誰窺豹一斑盡道
東牀如李漢會傳餘論落人間
它時膚使早還鄉駐節傍連避世墻雁序風標蓮破萼鳳
雛衣袂桂飄香花邊對酒春難老竹裏圍棋日自長曾共
國人歌友愛傷心重到棣華堂
道人扵世已忘名相府聞風眼自青險韻舊聮韓子句直
詞今稱蔡邕銘壁間玉唾情何厚梁上銀鈎墨尚馨只爾
便知君不朽豈緣中說載元齡
省題筆諫詩
志士憂君切還將筆效忠但扵心取正不向字求工理自
胷襟得情因翰墨通一言毛穎喻千古史魚風託意揮毫
上成名補衮中誰知執藝事功與諍臣同
和參謀至日喜雪三首
風鳴竹屋懼將顛起視同雲隘萬川共喜葭灰初應律那
知柳絮已漫天傳杯莫怕山頽玉閉戶從教徑糝氈幕府
老成堪倚仗故應衰病得安眠
玉花初著亂山顛入夜俄驚月滿川雖有冷光凝白晝尚
餘隂曀鎖青天屬車未返瑶池駿遠使猶餐北海氈夢斷
忽傳淮蔡捷喜臨尊酒已忘眠(句用李愬擒元濟事也是日報淝上大捷故有是)
協氣方占大有年珠璣填道璧沈川塵埃已洗三千界雲
霧終開尺五天羔袖久慚依帥幕牛衣端不羡蠻氈求田
好趁豐登候乞與元龍榻上眠
和參謀參議尋春
二老俱傳正始音春來詩思轉精深風前未展垂天翼筆
下空聞擲地金曉日若將開霽色宿雲先已弄輕隂落花
流水年年事只恐桃源不可尋
次韻吳參議病中懷歸因以自見
柳絲垂地整如梳春盡長懷舊隱居艸暖屢眠斜照外水
香時潄落花餘西山忍餓初疑隘北海無功竟坐疎同是
念歸公得請自憐濡滯一軒渠
次韻安茂通同薛參議上巳日唱和
扁舟衝浪去(造船子發監)飄泊傷春緒囏
難作吏情豈無賢者樂亦有聖人清莫繼蘭亭會愁連曲
水生
三月二十日游東山參議不至有詩次韻
羈懷厭朝市逸興薄江山放杖囂塵外傳觴紫翠間碧雲
猶未合飛鳥已知還不見高車過重城欲上關
默堂先生文集卷第九
