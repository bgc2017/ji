默堂先生文集卷第六
詩
閩縣令陳夢兆魚樂軒
有樂寧勿憂無憂乃至樂觀身見物理魚樂豈予各萬生
擾為病安静即艮藥何以適其情已定要無虐江湖與此
池等是泉未涸周旅苟得所是處覺寬綽君看瀕海民兹
物困剽掠縱横墮鈎網瑣細入杯杓誰云滄溟廣游泳渺
無託乃知尺澤間所樂逾縱壑我家一畆宫隙地不容鑿
未能禁數罟念爾每懷怍陳公吏之師養善息羣惡愛民
以及魚退念此盤礴魚亦喜公來出沒供笑謔當年濠上
游天籟紛酬酢昭琴既不鼓應問兩俱錯賢哉鄭國僑一
物心無著但信悠然語未悟已投鑊懸知此魚烹不羨波
間躍誰當較異同我亦無今昨
午睡懷安縣風篁亭
旌旗蔽野階除寂環佩鳴空枕簟涼夢斷鈞天知是想一
溝泉落樂聲長
次韻鄧志宏送張思道游福唐
紛紛涴耳俱宜洗坐遣高人厭丘里迅流早自促行舟更
有西風滿江葦當年筆陣掃千軍今日流軰推能文英詞
谹辯灑醉墨倏忽百變春空雲人間萬事秋毫細軒冕儻
來誰著意身隨去棹落波間興逐冥鴻渺天際三山便到
蓬萊宫卸帆海嶼窺魚龍夜涼横笛弄明月萬頃琉璃秋
色中
自京回次韻鄧志宏見贈
妙齡才思湧如泉末技文章不自賢餘子豈知多問寡老
生端許一當千淹留莫止為山簣收拾終同至海川雲路
筆間天尺五會令雞犬亦能仙
翁承事挽詞五首
徐行直視日如愚律己齊家盡可書九十一年由砥道肻
令荆棘敝衣裾
不將堯舜等瞿曇簡語寧同賣菜添惆悵老成無復見一
時流俗正清談(意深曉堯舜之道則佛在其中矣公言簡而意足語人曰吾不知佛竊)
苦語熏心不易忘它時聞教我為詳須知令尹多仁術實
自嚴君有義方
霜髯碧眼照華燈夾道游人避履聲曾是元宵隨步月西
風何忍見銘旌(至今人追思之是年公上元出遊)
樓閣谿山兩鬭雄中横千丈未雩龍當時令尹兒啼處依
舊東流遶七峰
泊舟延平二絶
野梅飄盡喜春歸又見谿桃片片飛醉臥暖風呼不醒亂
紅無數點人衣
星河不動水東流夜影搖空逼釣舟夢破滄浪歌在耳欲
尋溪友向煙洲
寓漳南淨衆寺三月晦信步到庵亭曠望久之
聊寄所感
意行不知遠倚杖囂埃外南州風物繁此地谿山會俯窺
城市喧蟻垤幾成壊只爾可忘情未用旋吾旆
過永春劇頭舖見壁間石刻臨漳王漕詩輒題
數句
壁間得微詞語盡意有餘模傳豈真知無乃勢所驅從來
碧紗籠不護寒士書焉知題柱生終無駟馬車粉板會當
洗援毫聊自娛從人分輕重削跡今何如
次韻德純通判賀用中生子
暴客年來不過門羡君三秀各生春懸弧適在龍溪側履
迹知從劍水濱魯國考祥欣得鯉杜陵占夢信為麟問名
更取詩翁語盛事流傳西鬭新(取絶筆之義故云德純欲名之為麟奴)
次韻李伯紀舍人招飲
胸中造物可與友筆下騷人真是奴共傳排佛似遷愈獨
喜賦梅追隠逋盤空未念鴟腐鼠在野寧無駒束芻時時
造席聞妙語謬辱知己非夷吾
再和李伯紀舍人韻
時來將相寧有種衛青故是民家奴懸鶉未用嘆歲惡闊
網近喜除官逋(蠲逋負詔書近)本無得喪任失馬但有言說皆陳
芻從公一飲百壺盡醉倒不知誰謂吾
和李舍人留題泛碧齋
山脚回環插遠潯碧琉璃上玉為岑共憐采鷁風前試正
值滄波雨後深應為蓴鱸輕去國遂令胡越盡同心濟川
此去為舟楫也念江湖有陸沈
陪知縣夜飲泛碧齋再用前韻
暑雨初收水拍潯谿光南北影千岑移舟為愛玻璃闊放
盞那知琥珀深緩帶小風來水面倚欄凉月轉天心酒酣
更駐凌波襪直待銀河夜色沈
鉛山道中小休
秋陽如獵火四顧不可避肩輿得微隂休此僕夫瘁我生
道途間歲月七之四山林固清遠及物乃初意黃雲堆隴
畆早稻一尺穗所欣居者樂未敢嘆勞勩詔書寬逋負豪
吏不少置民竆戒勿擾天下適無事
贈別楊至游三首
醉鄉佳處許誰臨幸有匏尊可共斟要試從前寬窄量但
知空盞莫辭深
和平簡易是吾師自有家風更問誰不是妙年狂氣歇可
能從我獨無疑
貪嗔痴盡即如如究竟心源一法無應悟濓谿真古佛始
知伊洛是醇儒
次韻李伯紀舍人食了齋所寄石芝有感
石芝附石元無根有名不載農黃文絳囊遠致自東海謫
仙為向詩中論談餘得味仍遭苦未辨終甘莫輕吐此言
要自顯真心不比繁詞較鍾乳太丘晚交誰獨深梁谿心
如百鍊金只應異代友元禮許國有盟今更尋雙魚萬里
將芹子妙意難名聊寄耳餘甘橄欖正須渠它日忠信今
悟矣(而微苦久方發甘知此味者鮮矣宜以為獻也了齋書與舍人云石芝東州物也初食淡然已)
書室獨坐
春入庭柯寸寸藍風簷孤坐怯輕衫青天白日從來好栢
樹桃花子細參
自浦城放船下建安寄龐幾先
扁舟西下趁殘陽目斷雲邊歸雁行短棹莫辭風浪惡人
間平地有羊腸
茆柴也觧發清狂仰看雲天盡十觴白首歲寒猶道路自
憐無意避風霜
奉陪婺州守南樓宴集
谿山自昔東陽勝賓客偏扵北海多四座英標真倚玉一
時雄辯劇懸河淹留慚應三刀夢豈弟仍傳五袴歌更避
正堂延盖老待將清静繼蕭何(曹相國尊盖公事云公待龜山異甚故用)
奉陪龜山先生觀修城
西山淼淼送斜陽往事回頭一夢長萬里喜霑新雨露百
年重拓舊金湯杵聲撼野雷初動鍤柄揮風蟻自行尊俎
折衝今可恃補牢端為念亡羊
次韻鄧志宏和吏部謝公鐵字韻詩二首
結交自惜羞餘耳直要人情淡如水晏嬰鮑叔久已亡嗟
我欲從誰氏子大栟筆陣掃千人詩成不顧俗士瞋長歌
欲奪謫仙氣短韻更逼宣城真(城謂謝吏部也謫仙謂李舍人宣)爾來念
我知交絶託以不能資老拙自笑今年錐也無何須更覓
針頭鐵
愁霖十日槎生耳寒氣薄人如著水坐對毗耶數卷書未
厭銅鑪燒栢子區區我亦可憐人只有無求人不瞋雖無
名字振京國不屈未應慚子真凍琴壁間絃自絶袖手深
藏鳩更拙本無流水遣誰知此去從人譏嚼鐵
再和鄧志宏韻二首
石馬祠門餘隻耳夢魂先過瞿塘水人間得喪豈偶然可
笑紛紛夸奪子文章自古多窮人妙奪造化天應嗔謾言
勤苦得富貴見彈求鴞何日真張羅門巷行人絶歲晏誰
憐生事拙竆通有數勿復言已辦此心堅似鐵
先友遺書猶在耳念之清淚如鉛水可憐萬事已忘情獨
嘗託我芝蘭子阿戎文采映前人脱略不顧妻孥瞋却能
飲我瞑眩藥知我老大言尤真利欲昏人須猛絶妙年母
謂吾謀拙古來觧使玉如泥劒鋩除是錕鋙鐵
廖成伯奉議生辰
曾聽尊前世綵歌喜聞煙袖舞婆娑(祖諫議有小詞云綵用中建堂名世綵叔)
(烟熏舞袖故云衣長久五世祥)名駒汗血得夷路老栢凌霜只舊柯桃李
盛時隨地有芝蘭生處近人多春風二月年年事莫問靈
椿歲幾何
交溪静安院見許尉題壁次韻
柱頥脩劍上凌烟自古功名亦偶然鍾鼎山林俱不惡一
瓢吾欲盡餘年
默堂先生文集卷第六
