默堂先生文集卷第二
詩
謁滿處冲歸詩以贈之
八年重見各蹉跎把酒論文奈別何行止未應經掃地是
非安用辯傾河陽春屬和從來少流水知音不必多妙語
驚人慵舉似歸來如學病維摩
處沖見和復次韻二首
高談無補自風波畢竟平生意若何萬里誤遊梁苑囿三
年悔寄楚山河(在淮海間三年往來俱)軒裳氣味情終可林壑風流
興已多頼有故人真遠器會看鵬翼九天摩
歲月空驚去若波樗材渾欲樹無何人情不似春生草末
學方矜水灌河顧我嶔崎徒意廣如君飄逸患才多周南
縱復嗟留滯未便懸頭學揣摩
處沖又和頗及佛理亦次韻答之
相逢雖許借餘波此理而今更問何便合形骸同槁木不
須文墨騁懸河五千遺教元非實三萬藏書亦太多此外
別傳應有路頓根無物可漸摩
處沖為棲神導氣之術每曉起得意成詩前後
四首次其韻
功名亦誤人自古誰能了老大欲退藏少壯知幾少彤墀
班已齊宿鳥尚木杪豈無山林心路長天杳杳
少時自樹立勁氣干雲霄一枕夢初覺萬古心何寥年來
畏禍機自悟空嶢嶢小竆不必送真隱誰能招
交鬭存龍虎經中學熊鳥嬰兒檢奔放姹女棲窈窕神仙
豈無術自為志已湫晨興一炷香吾意竆三藐
朝氣爽不昏清淨天無霞善惡兩相融世慮遺塵沙疎鐘
下殘月餘響逓幽遐了失去來心淤泥出荷茄
秋夕
衰榆弱柳未經霜已見飄零片片黃雨後晚風生戶牖莫
將燈火汗清涼
七夕三首
北里南鄰錦繡陳萬端千疊日初晴收藏犢鼻何須掛不
與人間鬭獨清
天上銀蟾曲似鈎人間簫鼓萬家浮從來世事俱兒戲不
獨秦娥乞巧樓
信馬隨車力不勝聊將觴豆樂交朋青樓乞巧真兒女我
亦如今拙未能
七夕閨意戲范濟美三首
衡陽新雁幾時歸惆悵佳人萬事非蓬首西風還拜月夜
涼贏得露霑衣
經年不復到庭除又見秋風柳欲疎看罷巧樓歸小閣牀
頭重檢近來書
祝君樽酒醉羅裳此夜應須石作腸幸自書生惡滋味那
堪千里羡牛郎
九日登莊樓二首
久客驚秋意天涯思不竆三年猶北國萬里對西風時序
悲歌裏乾坤醉眼中黃花一樽酒千古此心同
木落秋容淨時平國勢雄望雲心自遠采菊興誰同詩酒
浮生過功名一笑空留連憑痛飲冠幘任高風
次韻范濟美秋雨感懷
一別劍谿水三換京塵秋夜聽空階雨歲月驚如流豈不
念故國水清山亦幽螻蟻有微情未忍追浮丘平生老蒼
交夫子賢其尤竆經三十年一字不見收頼有管城公落
紙無全牛他時恐不免速達吾所羞
代勾龍君輔上潼川令
卓魯當時事風流莫與班最成三載後名在兩川間桑梓
深聆德弦歌幸毖頑牛刀淹試可驥足暫投閒偃室何當
造膺門早許攀丹墀初受命墨綬遽言還何子方游學終
童未出關梁園今萬里蜀道自千山籍眼終多白萊衣念
戲斑歸期春服就潼水會承顔
同魏季脩雪中閒步二首
纖纖月色淡黃昏城郭千家雪照人攜手望春同茗飲小
坊燈火自相親
草草瑶池小宴終玉人招我廣寒宫歸來懷袖天香滿月
照梅梢雪未融
次韻俞德翁述懷二首
事業無媒秖漫勞平生扵世一牛毛三年萬里看飛雪不
向人前愧緼袍
飄泊天涯不繫舟又還竆臘動離愁軒裳瑣瑣知何者直
自時平未肻休
寄内
去住初難料行藏只是嫌天高山簇劒江静月磨鎌久別
平安否新愁覺夢兼雙魚何日寄迢逓歲將淹
春雪(太學)
隂風度嚴切密雪紛如霧虚窗覺逾明臘紙黏飛絮文書
不掛眼對榻聊箕踞春愁暗乘人怱怱出非慮門前亦有
酒官禁不可酤永懷傲江湖何當脱羈馽
歲暮述懷寄安常兄
意廣詩餘怨才狂酒見真雪梅新濺淚霜月冷傷神短劍
深藏匣哀絃久委塵良游惜遲莫雲物又驚春
三月十一日欲往荆南景德寺睡起呈曹令德
風門自開闔門外黃塵暮午衾温留人春夢如飛絮我行
指洞庭千里始頓屨僕夫呼起起寸心撮百慮此生睡不
足正坐奔馳故四年四往來日月途中度美人亦念我贈
以別知賦英辭粲星斗深語發妙悟坐起再三讀一一明
月句何似謝所投静默有佳趣
令德送余都門外眷眷惜別余恨不𣢾作詩寄
之
行人不忍別遇酒輒醉倒僕夫怪何遲謬應行亦好憐君
如弟兄每見開懷抱天涯重分攜祖席都門道城頭傾落
日酒盡跡還掃留連意雖勤晤語終草草君如汗血駒千
里未脱皂我若隨波魚圉圉依寒藻去住各有謀聚散初
不保惟餘一寸心耿耿遲君老
同楊遵道出京本欲作詩而吟咏久廢恐取道
襄陽弔古遺跡遵道有作不能多繼也先以
詩謝之
經年不作詩意到無好語強欲理短綆頽井暗塵土夫子
賢逹流奔逸不受圉風流夢鱣後清德逼而祖文章守家
法騷雅到前古屈宋或交綏曹劉真臭乳而我獨何人詞
格本寒苦枯腸費&KR0679;攪況復久不吐胡為謬見假亦使郊
繼愈無乃緣葭莩遂與噲等伍此行過襄陽倒指不旬數
龐公亦安之孟子不可覩聲名向千載石刻餘羊杜山川
空形勝耆舊一仰俯終當弔遺跡尊酒酹江滸恐君成感
慨嚴韻儻見侮作詩謝不能亦以丐斤斧
十五日過許夜雨暴作明日行四十里宿扵潁
橋又明日晴書時
狂風撼平野沙礫眯兩目筍輿我與君道遠疲徵逐驚雷
一夜發暴雨溢川谷平明泥沒趾寸步不容續我生賦竆
蹇觸處背天福風雨豈不好行路非所欲中途聊息肩村
驛便可宿我勞固其分端恐僵僮僕燎爐燃濕薪傍舍酒
初熟安能浣愁腸但取充飢腹中宵耿不眠明月忽掛屋
攬衣起視夜秣馬亦膏轂人情易喜慍天道有飜覆隂霽
那可知去去無欲速
汝州道中呈遵道
青烟漠漠柳依依落日雲中雁北飛咄咄書空誰的會遲
遲行道子同歸桑隂盖地牛羊困麥秀漫山鳥雀肥向晚
未知投宿處敗籬疎屋火烟微
承遵道和又用前韻書懷
端的荆州得所依羽翰終欲更南飛閩山萬里長牽夢蜀
鳥千言只喚歸當日朋儕俱草澤而今兒女自輕肥白雲
南望三年客長是尊前誦式微
春晚書事
楊花撲面春如夢麥穗齊腰日似年多病不緣詩得瘦放
懷全藉酒能仙
楊花二首
出處陶潜宅興亡煬帝堤窗扉容點綴原野自高低地迥
棲難穩風高去易迷顛忙能幾日萍滿水東西
漫天方作雪糝徑忽鋪氊已是春如酒那堪爾似綿
木香花二首
翠袖青裙襯雪膚雨餘終日醉相扶秖應不使朱鉛汙獨
抱幽香與世疎
直自江梅墮雪英便遲幽豔到清明楊花著地香初破乞
與愁人一觧酲
自入襄城即有山水之興路中稍有賡唱因呈
遵道
風沙久迷神山水忽照眼鱗鱗碧玉甃叠叠青螺綰人烟
盛樂土草樹亦精産雲霞入杳冥禽鳥度杯醆放情千里
迥悟意一笑莞胷襟得竒趣詶唱出新譔蟲魚怯嘲誚文
史困鳩僝我詩實易成淡薄非佳饌君詞頗簡出嚴絶類
燒棧自應即退縮強爾取驚𧹞微言固可錄狂論猶未剗
勿使俗人知歸途畏書簡
和遵道楊花
金明池道綠隂稠萬點顛忙正可愁馬上只貪看舞雪不
知飛滿帽簷毬
漫興
雲林恰恰鸎能友沙路行行蟻有臣雖有溪山供醉眼亦
嫌塵土汙芳春
默堂先生文集卷第二
