默堂先生文集卷第十一
啓
賀張左丞遷中書(代知府)
伏審被恩丹禁貳政紫微九天之成命星馳萬國之歡聲
鼎沸竊以輔弼之任古今所難取之扵陶漁者以上下之
交孚求之扵夢卜者以精神之感格豈如聖世擢自近司
道之將行人惟求舊恭惟某官學優而識遠才大而氣充
天下服其無雙中朝推為第一頃登丞轄密贊政機忠義
自結聖知紀綱為之日振久膺眷倚益著勲猷將飛步扵
台躔姑濯鱗扵鳳沼某久違鈞席竊守鄉邦應龍翔而雲
霧從但覺層霄之遠大厦成而燕雀賀庶無零雨之憂慶
邦家之有光均生靈而受賜其如喜躍實倍等倫
賀王右丞遷左丞(代)
恭聞明命寵任宗工進司左轄之權益振中臺之氣士夫
相慶海㝢交歡伏以某官學造淵微氣充剛大青天白日
誰不仰扵清明璞玉渾金終莫名扵器用荐居要路偏歴
榮途富貴固已自知功名乃其餘事正應眷注獨頼經綸
總領文昌坐致紀綱之肅運動樞極佇觀霖雨之施某蚤
綴從班久依鈞庇盖將慶生靈之福豈獨深知舊之情身
滯南州正遠龍門之峻神馳東閤徒忻燕厦之誠喜躍之
私敷宣罔既
賀李内翰遷右丞(代)
伏審光膺帝制入贊國鈞凡在陶鎔誰不鼔舞竊以文章
之妙本扵精神之微功業之隆發扵道德之緒唯書扵簡
者油然而不竭故施扵政者沛乎其有餘正須得經天緯
地之才乃能當提綱振領之任真儒登用學者共榮恭惟
某官吾道大醇斯民先覺金口木舌教已達扵士林錦心
繡腸名獨高扵詞苑果從内相進貳中臺縉紳斂衽以避
車馬之塵夷夏傾心以幸霖雨之澤盖將為天下之福豈
獨見朝廷之尊某蚤綴從班久依台席逖聞休命益想英
遊剖竹分憂正滯南州之守登龍稱慶阻陪東閤之賓傾
頌之私欵誠難敘
賀張中書(代鄭漕)
恭聞明制寵任宗工由中臺丞轄之司陞紫微機密之地
輿情交慶萬口同聲伏以某官學際天人識該今古泰山
北斗賢愚莫不共尊寶鼎元龜華夷之所倚重荐居要路
徧歷榮塗富貴固已自知功名乃其餘事頃參國政式副
民瞻將飛步扵台躔姑濯鱗扵鳳沼方上下交泰之日實
生靈受福之初某自遠台階屢更歲籥側聆播告但劇歡
愉攬轡觀風正擁南閩之節登門稱慶莫陪東閤之賓瞻
頌之誠敷宣罔既
又賀王左丞(代)
伏聞明制寵用大儒峻躋左轄之隆增重中臺之勢士夫
胥慶夷夏交歡恭惟某官吾道大醇斯民先覺泰山北斗
人皆仰之白日青天誰不知者頃登丞弼茂著勲猷管轄
文昌坐肅萬機之本運動樞極行調一化之元即正鈞衡
豈待旬月某久依台蔭遠馭使軺應龍翔而雲霧從但慶
亨嘉之會大厦成而燕雀賀庶無凌震之憂喜倍常情言
莫能敘
又賀李右丞(代)
伏審光奉眀綸入參大政郵音遠播輿頌交興竊以古今
所難得者輔弼之才聖賢所甚重者出處之節欲使堯舜
湯武功大而名顯亦在臯䕫伊吕言聽而計從自謂得時
足以行道側聆政柄允屬儒宗名實已加扵人勲業可立
而待恭惟某官學優而識遠才大而氣充以金口木舌而
鳴其道扵士林以錦心繡腸而振其聲扵詞苑遂由内相
進貳中臺推經天緯地之文處振領提綱之任聊試鈞陶
之手益觀柱石之才朝廷得人縉紳增氣某遠違鈞席久
玷使星持節南州正遠龍門之峻寓書東閤但忻燕厦之
成喜抃無涯欵誠難敘
賀楊廉訪轉官(代黃兵部)
伏審光膺顯命峻陟殊階公論攸宜輿情胥慶恭惟某官
異才超絶偉量宏深咳唾成珠久已參天扵咫尺威稜搖
嶽暫兹持節扵東南德厚不居功成必報果蒙異眷亟奉
龐恩某竊庇餘輝預聞盛美其為喜躍實倍等倫
賀俞提刑賜帶(代)
伏審顯被異恩榮膺珍錫餘光所逮同列增榮恭惟某官
名自聖知才出衆上貪鄙望風而竄伏姦兇絶跡以冰消
智略著聞旌崇惟稱雲章千字屢聞踰衮之褒寶帶萬釘
更佩横金之寵某久依蔭潤尚阻趨承慶盛事之流傳撫
懦衷而竊抃
賀張市舶再任(代)
伏審䟽恩甚寵圖舊惟專共知委注之隆交慶功名之會
恭惟某官才猷夙著譽望益休乘軺蚤應扵使星衣錦遂
還扵仁里舳艫輻輳日聞夷俗之歸心寶貨雲屯坐見海
商之富國以兹成效未易重權自憐挽粟之非才行即及
瓜而受代喜宸衷之篤信倍輿頌以增歡
賀張侍郎知福州
伏審出殿大藩歸榮故里宸衷委注靡拘三互之文民意
悦孚幸被二難之政縉紳為之聳動父老莫不懽呼恭惟
某官學造淵微氣充剛大忠貫金石而濟之以勇謀合蓍
龜而發之以誠權豪斂衽以避車馬之塵中外傾心以徯
霖雨之澤他年同氣去思之德未忘此日專城來暮之歌
繼作實伯仲一時之盛擅江山千里之雄雖臥閤之尚淹
亦過家之可樂某叨持使節久駐鄉邦深慚衣錦之非才
方幸及瓜之有代輕裘緩帶儻陪咳唾之音挽粟飛芻猶
頼提攜之力其如喜躍曷易名言
賀耿提刑賜帶(代知府)
伏審拜綸章難得之褒被鏐帶非常之賜宸恩甚寵輿議
交歡恭惟某官深宏博大而濟之以眀正直剛方而行之
以恕家傳儒學獨高投筆之風人畏威名共仰埋輪之節
遂使山林無嘯呼之警囹圄息愁嘆之聲澤被全閩功施
鄰壤九環束衽坐令衣繡之增輝萬里封侯行看佩魚之
加賜某叨膺符竹密庇仞墻適飛騎之遠征悵登門之尚
阻其如喜躍曷易名言
賀張市舶再任(代)
伏審載奉眀綸仍持舊節甚矣報功之速信哉圖任之專
凡在庇休誰不欣躍恭惟某官忠誠自許志業推優富貴
固已前知功名乃其餘事三年故國寧矜衣錦之榮萬里
遠夷不絶獻琛之願遂使百賈輕風波之險而悅扵招致
萬寶如丘山之阜而易以征求積此顯庸宜膺久任某叨
承郡寄幸竊台輝曾尺牘之未修遽珍凾之先及拜塵尚
阻賀厦已稽喜與愧并言莫能敘
賀胡帥到洪州
伏審祗奉宸恩光臨帥府屈朝廷之元老而專豈弟牧民
之任當閫外之重寄而有富貴還鄉之榮凡在見聞誰不
慶戴惟南昌之故郡實江右之雄藩旁連荆衡近控甌粤
訃安千里政常病扵難成兼制九城患多萌扵不慮矧今
夷狄自恣軍旅方興未紓北顧之憂姑置南巡之議寬大
之詔屢下遠邇之聽未孚兵數潰而益驕民既竆而多怨
以姑息為抑彊之術者不念蜂蠆之有毒以暴征為足用
之計者莫知根本之易搖將因循而弗圖則緩急以何頼
宜得萬人之傑屹若長城坐令十國之連固如磐石恭惟
某官恢閎博大簡易端方通郤縠之詩書深眀其變兼吉
甫之文武何適不宜盖嘗保城社扵孤危莫援之餘而能
全身名扵艱險備嘗之後蘇武之漢節猶在相如之趙璧
終歸再居㗋舌之司仍受腹心之託雖神眀所護獨昭忠
義之誠然夀考無疆實繫生靈之福顧東南久爾無備而
牧守未必皆賢方此屯邅尤資彈壓必欲盡蠲逋負一洗
煩苛息争訟扵笑談之中絶姦宄扵樽俎之上江山佳處
竆昔日之勝遊管籥聲中召一時之和氣副上所倚非公
孰能但以經綸尚鬱扵巖瞻智略獨垂扵睿想雖過家之
樂足以自慰而居外之久豈其所宜諒衣錦之莫留忽賜
環之已至甘棠小憩誰無召伯之思綠竹難忘行看武公
之入淵迂疎末學坎壈餘生卑哉枳棘之棲甚矣泥塗之
辱洪都飛旆共傳五馬之良滕閣揮毫未列三王之次登
門尚阻賀厦無從但伸慶問之勤莫究瞻依之切
賀許左丞(少伊)
伏審光膺帝制入贊國鈞位升左轄之隆氣凜中臺之峻
朝廷增重海内交歡竊以古今所鮮有者輔弼之才君臣
所難偶者聖賢之會幽眀默契熊羆前兆扵磻溪精爽潛
交舟楫忽形扵傅野豈如眀世擢自近班道之將行天豈
無意恭惟某官學臻聖域德秀儒林文章一世之楷模業
履三朝之標準泰山北斗賢愚莫不共尊寶鼎元龜華夷
之所倚重正應眷注獨頼經綸管轄文昌坐肅萬機之本
運動樞極行調一化之元然而當國家多難之時任春秋
賢者之責宜盡攄其素藴庶亟慰扵輿情似聞造膝之間
屢啓沃心之論雖天地通氣莫窺澤物之功而山川出雲
已有為霖之望淵登門有舊仰庇殊深悃愊之詞欲少伸
扵知遇歸依之素實兼倍扵等夷傾遡之誠敷陳莫究
謝辛帥(代用中提刑)
親闈結戀方辭寵扵省曹天度遂私俾按刑扵鄉部異恩
曲被緜力難勝幸借潤扵餘波庶少安扵孤迹恭惟某官
名傾四海勇冠三軍赫然百戰百勝之威偉矣萬舉萬全
之策早膺宸眷久直禁嚴暫分閫外之權一定海隅之擾
蜂屯蟻聚初煩禆將之陳師電掃風除遽慶平民之復業
飛聲遠暢後患潜消遂寬南顧之憂益茂中興之業某偶
緣叨冐幸竊庇庥究觀施設之有方巳覺妄庸之可免行
圖參覲躳奉教條粗伸感激之私莫罄瞻依之切
回南劍通判
伏審顯膺帝制來佐侯邦竊聆視事之初尤慰依仁之願
恭惟某官材猷卓越術業精深未陞禁路之華姑副題輿
之選淵負疴退處進謁未皇遽承飛翰之先臨益愧登門
之尚阻
回廖提點
典屬籍以睦親既叨優選侍經帷而講道併荷殊私榮寵
有加愧懼增劇此盖某官真誠篤厚雅量恢宏身雖退而
道益伸年彌高而志逾勵情深憂國每思被髮以纓冠志
在得人唯務匿暇而藏垢致兹晚暮屢被超除方圖尺牘
之修遽奉雙魚之遺其如銘佩曷罄敷宣
代鄧彦通及第謝陳達野運使
草茅賤士瞻日月之餘光糟粕腐儒奉絲綸之眀詔此古
人難以必遇在今日乃得盡言敢論末第之微但慶平生
之幸竊以三代賢能之書廢兩漢選舉之法疎道不同條
人為異趣華藻名家之學激昂死黨之風因循東晉之清
虚熟爛李唐之詞賦功名富貴尚多有之用舍行藏無足
道者賈太傅因讒夫而傷古張廷尉貶高論以徇君十事
要功甚矣姚崇之譎三書自薦惜哉韓愈之卑賢者未免
有疵衆人夫復何望若夫顔子之樂陋巷孟氏之遊諸侯
其處也藏器待時其出也殉身以道亦曰得君而後用固
非異俗以為高方嘉會千載難逢適大聖萬世一遇宜展
山林之素藴以膺廊廟之旁求止雖止扵為貧進不妨扵
行義此所以盟心鐵硯裹飯棘圍雖鼔瑟不利扵干王而
焚舟必期扵圖霸如某者嶔崎歷落真可笑潦倒麤疎已
不堪詩學每懼面墻下筆固無腹藳流落喪家之狗浮沈
水上之萍久待詔扵公車屢隨書扵禮部周旋反復者四
千里不啻險阻艱難者二十年有餘呵故將扵夜中誰非
醉尉辱王孫扵胯下盡是少年趨時自知不工立意誠亦
有待乃者畏貽譏扵畫虎妄有意扵連鼇復緣鄉吏之薦
名遂預春官之别考孤軍當隊遠雁失羣不圖寒族之微
忝在貴游之末雖遺羹無路空餘寸草之心然捧檄承顔
不負一經之教静量忝竊盖有夤緣此盖伏遇某官道大
兼容仁深樂育一麾南國三載故鄉衣錦飛榮復擁八城
之寄登車思治坐令萬物之春曾是品題致蒙收錄念昔
曳裾而稱客于今歛板以趨庭雖禮數之相遼諒故情之
猶在竹頭木屑既叨暇日之收馬勃牛溲願備異時之用
過此以往未知所裁
代彦通謝陸徽猷舉状
少年激懦妄意功名晚節知難敢論經濟甘作求田問舍
之計尚餘愛民利物之心黽勉無堪因循多愧三年均地
幸逃消骨之深憂百里牧民更覺吹毛之可畏神迷獄訟
力困簿書自貽傷錦之譏有負割雞之戲折腰而戀五斗
本出為貧攘臂而受三鍾方虞責實豈期金諾誤賜衮褒
初無左右之先容獨信平生之可保此盖伏遇某官名高
當世德冠羣公他日讜言石投水而默契至今幽黨雪見
晛以無留淮陽非汲直所居河内唯寇君之借暫據蕃宣
之地益隆清淨之風每思便事以臨民更欲得人而宣化
致兹庸陋誤辱眷憐豈惟寸進之階盖是終身之託竹頭
木屑奚棄物之足收雞壅豕零庶有時而可用刳肝難敘
刻骨敢忘
代趙令賀吉州楊龍圖
伏審光膺宸命榮鎮侯藩凡屬庇庥舉皆欣抃惟螺川之
劇郡實江右之奥區國家念千里之遙每嚴選擇朝廷屈
萬人之傑實頼蕃宣恭惟某官器識恢宏謀猷深遠亟赴
功名之會少攄經濟之材不鄙遠民肯臨外服三刀作夢
聊施撫字之勞五袴興謠竚見循良之譽某備員屬邑託
跡下僚披霧有期未覺江湖之遠拜塵尚阻敢稽竿牘之
修祝頌實深敷宣罔既
荆南府謝觧(崇寧乙酉)
燕國求賢姑從隗始漢壇論將驟以信登選雖自公得豈
無媿竊以望隆南楚境接西州右襟唐鄧之墟左據衡湘
之會實四方游宦以為重地故一時同進莫匪名家父子
彪固之相傳兄弟機雲之並出文摛錦繡義薄雲天陽春
白雪之歌故應寡和流水高山之意況有知音自非卓爾
之才曷稱褎然之舉如淵者性甚榆冥材惟樗散嘗聞長
者之謦咳竊窺大道之淵源同物我之殊觀會天人扵一
理回亡未聞好學妄意庶幾軻死不得其傳儻或在是年
今及壮志尚未成守業益堅顧舍縵之焉敢干時甚拙嗟
鼔瑟以何求憶昨誤玷賢書偶隨方貢旋見遺扵蘭省因
自託扵璧池展黃卷以自娛敢有虀鹽之厭望白雲而興
嘆永懷菽水之歡遂息慮扵功名仍退安扵寂寞不問雞
蟲之得失但知鵬鷃之逍遥然而南畝投閒雖一&KR1185;而已
足北堂致養乏三釡以奚堪遽離劒水之潯再指梁園之
曲周旋往反者馳驅動四千里險阻囏難者前後盖十餘
年道心蕩扵名利之微日力費扵科舉之末素非萬舉萬
全之智殆貽三戰三北之羞義所難安事非獲己何蕃在
學久未寧親李漢求師因而授室雖在荆湖之遠實同洙
泗之遊方探聖賢之用心豈知歲月之將老鳶魚作士分
長謝扵西廱芹藻育材偶暫留扵魯泮方外臺較藝之日
乃諸儒決勝之秋勉臨矢石之間已甘氣竭繆借吹嘘之
力曲致灰然何期揚粃在前積薪居上禰衡一鶚既叨小
已之榮劉氏二龍復與同門之慶可謂幸矣何以當之此
盖伏遇某官吾道大醇此民先覺思皇王國之多士樂得
天下之英材規矩準䋲足以器成後學抑揚去取自能風
變斯文致兹妄庸首與掄採荆龜納錫幸充前列之珍齊
鳥奮飛願鼔冲天之翼過此以往未知所裁
福建鎖試謝觧
溝中斷木文已謝扵青黃㸑下焦桐音偶諧扵律吕得非
所望愧甚扵榮竊以庠序育才科舉取士三年論秀疎密
適得其中歷世垂規英傑並由兹出頃緣補敝浸廢前功
稍仍祖宗舊貫之良庶招巖穴異能之彦彈冠競起共矜
白雪之歌結軌偕來莫匪青錢之選況七閩儒者之盛萃
八郡貴游之多父子彪固之相傳兄弟機雲之並出家家
抱璞一一吹竽自非必勝之才曷稱至公之舉如某者伶
俜冷族蹭蹬畸人備歷險囏飽嘗憂患他時狂妄真有意
扵屠龍晚節邅回僅貽譏扵畫虎終負一鳴之願莫酬十
上之勞繼被特恩尤乖初志退不能隠居而求志進無以
立身而揚名工商既已耻為飢凍從而見迫鬱鬱簣中之
恨悠悠跨下之思因忘操瑟之徒工更欲焚舟而再戰雖
無古意類流水之難知尚頼先容庶朽株之可器獸既困
而猶鬭灰已死而復然豈竆蹇之敢期實品題之有自此
盖伏遇某官取人以恕與善無厭樂育天下之英才思皇
王國之多士激揚所逮幸嘗借扵餘波陶冶而成更兼收
扵棄物致兹庸妄過被選掄敢不仰體深仁益圖來效竹
頭木屑既蒙暇日之儲馬勃牛溲當備異時之用過此以
往未知所裁
代龜山謝許侍郎
少而為學但稽糟粕之傳長也效官甘視牛羊之壮徒爾
畫墁而求食未嘗操瑟以立門因無取扵匠民斤斧之餘
遂自棄扵化工鑪冶之外自頃聖神振起學校鼎新收之
投閒置散之中處以傳道授業之任三年南楚始幸脱扵
虀鹽百里東吳復自纏扵朱墨人民社稷之寄惟重財賦
獄訟之責實繁方虞製錦之難未省割雞之易折腰以為
五斗將終身焉仰首而效一鳴非其志也正慮轉㗋而觸
諱誰能搖尾而乞憐豈期特達之知誤被孤寒之迹褒逾
華衮諾重千金自昔嘗聞扵今親見此盖伏遇某官思皇
多士樂育英材謂以道而事君宜薦賢而報國忽此吹嘘
之見借非由左右之先容爲其不能枉尋使之得以進寸
頑非木石銘在肺肝敢不益勵初心愈堅晚節守先王之
道以待後學尚期素願之獲伸論國士之風而報己知猶
幸竆途之可勉
謝太守舉状
伏蒙照牒舉某堪充縣令親民任使者遲暮無堪徒自縻
扵寸禄低回未去猶結戀扵餘輝實虞譴斥之難逃敢冀
薦論之誤及寵榮逾分循省若驚竊以自昔上臣事君以
人當時賢士樂道忘勢其或降志辱身以自溷必也虛心
屈體以勤求盖惟上下之相資莫知貴賤之有間世道並
喪風猷浸隳居下者以難進為拙謀挾貴者以旁招為餘
事公論殆廢私謁肆行待價而沽顧連城而莫售無因而
至雖照乘以難前儻乏先容孰非棄物如某者駑駘下駟
樗櫟散材本無富貴功名之資敢厭塵埃箠楚之冗人言
鸞鳳難堪枳棘之棲自顧鷽鳩但覺蓬蒿之適一昨去家
千里佐政一同息肩纔逮扵兼旬捧檄遽趨扵鄰境銅章
攝事再逢壠麥之屯雲蓮幕服勞兩見江梅之飛雪幸逃
瘝曠皆出庇庥黔慰我心初乏細民之譽髯令公喜謾貽
同列之譏因引分以退歸庶遜賢而免咎深戒冶金之躍
忍為轍鮒之呼豈謂搜揚曲記疵賤此盖伏遇某官至公
處已内恕及人恢大度以并包推至仁而普施致兹衰朽
亦累陶鎔識慮迂疎豈精眀之足取學問荒廢何該博之
可稱過形踰衮之褒仍借重金之諾頑非木石銘在肺肝
敢不洗滌初心激昂晚節青雲在望曾揮附驥之鞭黃閣
言旋行曳登龍之履
迎賀吉州楊龍圖
伏審茂膺宸檢榮領郡符由使星已試之才而屈守偏方
綴延閣至近之班而俯臨遠服暫假朱轓之重一分黃屋
之憂矧江右之名邦唯廬陵為樂土豐穰仍歲而倉廩充
實姦宄絶跡而閭里恬安不煩撫字之勞已底和平之治
共傳豈弟孰不歡忻恭惟某官杞梓異材珪璋德器文采
一時之傑特謀謨異代之忠嘉雖更委任之煩未暢經綸
之志愛民有素行聞五袴之歌居外豈宜聊應三刀之夢
某箕裘腐學枳棘卑棲簿書期會之間此生已老捶楚塵
埃之末萬事忘情震風懷夏屋之安披霧幸青天之覩炎
威已極未親一扇之風奔走無階敢後雙魚之問傾慕之
至敷述難周
回南劍太守
親闈結戀方辭寵扵省曹天度遂私俾按刑扵鄉部異恩
曲被緜力難勝頼撫字之得朋庶衰遲之可濟恭惟某官
忠惟憂國志在康時眷言凋瘵之民日軫哀矜之念餘波
所逮尺朽知榮洗垢索瘢已戒煩苛之令賣刀買犢尤資
豈弟之風豈謂勞謙遽貽榮問辱奬提之甚惠覺孤陋之
難當尚阻瞻承徒深愧感
回郡縣諸官
被命中宸按刑鄉部恩隆望外愧溢顔間念非剸劇之才
謬處觀風之任幸依輝蔭庶逭譴訶未遑竿牘之修遽奉
緘縢之賜謙勤過甚感激難名尚阻参承第深瞻跂
徐察院回外官賀狀
祗奉宸恩叨居臺屬得非其稱愧甚扵榮此盖某官宏度
包荒至誠與善以平昔吹噓之賜振暮年鬱滯之餘刮垢
磨光方幸聖時之不棄揚清激濁實虞公議之難諧方將
益講前聞徧詢先達正恨披雲之阻遽蒙墜翼之先感佩
兹深筆舌難究
又回曾提刑
蓬山藏拙久慚英俊之游烏府效官復玷忠良之選超踰
過分憂懼增深此盖某官學造精微氣鍾純粹闢邪以正
至言追孟氏之風用罰惟中餘事乃蘇公之意達之氣類
雅賜吹噓致此賤庸亦蒙收錄未暇敘情而伸感先蒙貶
誨以示勤祗服眷私但深愧戢
除正言回楊通判
紏違曠責已慚六察之聮掌諫非才更預七人之列超踰
過分感懼增深此盖某官義動簮紳名傾朝野風雨不渝
扵常度雪霜彌見扵後凋江國並遊嘗曳龍門之履蓬山
承乏亦參驥尾之塵仰盛德之無疵奚間言之能凂暫從
監郡久未造朝雖中外之跡稍疎而眷奬之情益厚致兹
朽質亦冒殊恩未遑竿牘之修遽奉緘縢之賜其如感佩
曷罄敷陳
答蘭谿宰
紏違曠責已慚六察之聮掌諫非才更預七人之列超踰
過分感懼增深此盖某官學造精微氣鍾純粹追風無遠
嗟絆驥以何施游刃若新嘆割雞之焉用久矣知交之厚
偶兹出處之殊推先每恨于言輕居上獨慚扵後至匿瑕
藏垢素荷兼容激濁揚清實資延譽致兹朽質亦累誤恩
未伸感德之私遽辱飛牋之及其如銘佩曷罄敷宣
回黃知縣
伏審光膺宸命縈綰縣章百里蒙仁共慶若人之君子一
[門@里]託跡愧非賢者之大夫未伸桑梓之恭先拜瓊琚之贈
謙虛下逮愧懼滋深恭惟某官豈弟撫民公清率下誕布
優優之政不求赫赫之名堂上鳴琴方擴愛人之學桑間
馴雉已彰遂物之仁牛刀姑試扵小鮮驥足肻辭扵峻坂
顧惟遲暮幸竊庇庥堯庭方戀扵朝班偃室阻陪扵賓序
正恨龍門之遠遽勤衮字之褒但切感銘若為報稱
除宗正少卿謝胡運使
典屬籍以睦親遽叨優選簉經帷而談道併荷殊私退省
非才實愧公議此盖某官異才間出雅望素隆論思宜在
扵朝端漕輓尚淹扵外計不忘事道固將以道而事君惟
務足民盖欲因民而足國擴此愛人之德每深引類之仁
是致疎庸亦蒙甄拔未暇敘情而伸感先蒙貶誨以示勤
祗服眷私但深銘刻
賀年
堯曆頒新序協履端之始夏時因舊祥開嗣歲之興三陽
既交萬物自遂恭惟某官器推廊廟名聳縉紳適丁道泰
之辰宜享類升之福淵正拘官守尚阻參承徒深慶頌之
私莫究瞻依之切
賀嚴州通判冬至(代揚文)
乾文仰察日當大昴之躔律管下旋候應黃鍾之氣驗新
陽之來復知有德之偕升恭惟某官望重縉紳名傾朝野
尚屈一時之經畫暫裨千里之承宣履兹道長之辰宜擁
大來之吉某限拘職守阻遂參承徒深祝頌之私莫究瞻
依之切
謝州縣官賀冬
一陽來復萬寶向榮斯正人道長之初實同德彙征之漸
尚稽慶問先辱珍凾愧感交深欵誠難敘
默堂先生文集卷第十一
