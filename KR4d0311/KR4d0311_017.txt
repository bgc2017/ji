平齋文集卷第十七
外制一
國子司業張虙除祭酒仍兼侍講制
勑具官某賢必希乎聖士必希乎賢朕欲新美天
下之士親擇老成有賢望者爲國子師士非幸歟
爾淵乎海濱之老也見幾而蚤遯覽德而肯來俾
参師氏詔媺于虎門望其容則易直子諒之心生
聽其辭則淵泉溥博之義見而况摳衣問業於函
丈之間者兹用進之大司成以專六德之教師道
立而善人多豐芭所以爲數世之仁朕其庶幾乎
可
樞密檢詳袁肅除右司郎中兼權樞密
副都承旨制
勑具官某朕更張萬化首命一相筦文武之柄宰
掾以贊政理樞掾以参訏謨非深識厲精求治之
意不在此選爾學得其傳而邃於知氣集以義而
勇於行端笏立朝論議閎偉朕知其可大受也挈
宏綱於省闥導密旨於殿陛肆兼命爾維時股肱
大臣内欲爲朕修天保以上之治爾彌縫之外欲
爲朕舉采薇以下之治爾佐佑之往欽哉可
右司郎中袁肅除太府少卿兼知臨安
府制
勑具官某維前寧人得名法從濬正大之源以養
君德折姦邪之氣以興人心學無不該用有未盡
求諸一庭詩禮之彦爲我四方岳牧之師爾講貫
有源業履甚度盤根利噐奏民庸而獨高熟路輕
車聳朝望以更偉肆簡都曹之最進参列寺之華
典吾神臯資乃儒術俗久壤而周南之化未浹政
積弛而商邑之治未張澄精神於百爲妙機括於
一轉迪若考詩書之訓宣朕躬道德之行民情咸
熙國勢自重此非趙張三王所能知也往遠乃猷
用對予渥可
大理少卿李鳴復除大理卿制
勑具官某朕近觀勑令所編類舊典我孝祖宸
筆逐事點勘增修刪改曲當情法於恤刑之條尤
加詳焉企慕不已因親扎以示輕用徒刑之戒廷
尉天下平可不遴擇爾表于西州儀于王朝心夷
氣龢藹然君子長者之風廼者俘纍之獄咨爾聽
之簡稽得情弊成以宥而朕好生之德被于貉隷
逹于窮髮之北良用嘉歎晉躋九列帥屬棘廷使
四方司政典獄咸知朕欽恤之意念之哉刑期無
刑以長我王國可
吏部郎中趙彦悈除大理少卿制
敕具官某朕近觀勑令所編類舊典我孝祖宸
筆逐事點勘增修刪改曲當情法於恤刑之條尤
加詳焉孰復企慕因親扎以示輕用徒刑之戒廷
尉天下平可不遴擇爾講學之粹操履之茂摽的
于公族而吏治更高司臬江左讞奏平允一道無
冤民入爲望郎進參列棘四方司政典獄於爾乎
則焉欽哉刑期無刑以長我王國可
國子博士李大同除祕書丞仍兼崇政
殿說書制
勑具官某斯文在天地間前乎管百世之旣往後
乎鑰百世之方來非諸儒誰屬爾以經明行修都
倫魁之望詩所謂如金如錫如圭如璧者也列在
書帷据經訂古以沃朕心具有師法朕甚嘉之繇
博士進丞中祕仍懋金華之業蓋將閎其中而肆
其外用昌斯文豈特以鎮吾群玉之府可
著作佐郎蔣重珍除著作郎仍兼崇政
殿說書制
朕甚嘉之繇佐譔進領著廷(餘同前)
校書郎黃朴除著作佐郎仍兼崇政殿
說書制
朕甚嘉之進繇典校佐譔祕廷(餘同前)
太常博士徐清叟太學博士葉味道並
除祕書郎仍兼崇政殿說書制
爾以經明行修茂名家之傳(徐)
爾以經明行修都儒林之望(葉)
朕甚嘉之繇博士進典中祕(餘並同前)
祕書丞彭方除著作佐郎兼權侍左郎
官制
勑具官某斯文在天地間前乎管百世之旣往後
乎鑰百世之方來非諸儒誰屬爾以經明行修都
儒林之望詩所謂如金如錫如圭如璧者也丞于
祕丘攝組畫省銓綜餘隟盡讀禾見之書韜涵日
冨進之佐著蓋將閎其中而肆其外用昌斯文豈
特爲時佳吏部哉可
祕書郎張洽除著作佐郎制
入典中祕盡讀未見之書(餘同彭方制)
敷文閣學士通奉大夫程珌該慶典
轉正議大夫制
勑奉壽巵於長樂方深追慕之悲通禁籍於甘泉
尚共榮懷之慶有嘉宿德何愛崇階具官某學邃
而識融履純而飬厚濟時谹議五英六莖之龢華
國高文四璉八簋之古自玉堂之引去每宣室之
興思胡扼虎關尚閑駒谷復非遽復已萌於碩果
之餘睽不終睽必合於遇雨之後首進班於穹閣
仍賦廪於珍臺在爾初無慕爵之心惟朕蓋有懋
官之典肆加蕃錫庸侈殊私施戟方新寧鬱起家
之望佩囊惟舊毋忘存闕之忠可
著作郎權司封郎官吳泳除軍噐少監
兼直舍人院制
勑具官某朕親攬萬機緫飭百度與士大夫洒濯
激昂以追元祐思得軾轍掌我書命興起人心於
播告之下爾操行純茂文思汗瀾本之詩書暢之
莊騷太史體宜演誥朕有戎監職優務省往服少
事雍容討論推厲精更始之意著之訓辭渾厚森
嚴與越棘大弓同其古斯無媿江漢之靈矣論駮
以扶國是朕又於此觀爾之風力可
禮部郎官兼學士院權直趙汝談除祕
書少監兼權直學士院制
勑具官某中興百餘年公族之直禁林惟淳熙間
彦中一人爾識度純明風槩凝遠杜門著書尚友
千古皎皎白駒之在空谷也泰道宏開勉爲朕起
南宫北扉文簡而有法進參木天之峻仍直丹地
之嚴選妙擢殊前後間見爾其推朕厲精更始之
意著之訓辭使四方萬里咸曰大哉王言一哉王
心是爲稱職可
太府少卿何炳除司農卿制
勑具官某文帝一形錢榖出入之問貫朽粟腐其
效立見朕於國計登耗念之孰矣而大農經費常
患於不澹何耶爾性行純固材諝通明蚤游刃而
有餘晚韜光而更密入參治藏之府曾幾何日能
聲著聞進長九扈將以𥙿吾國也孰漏當窒孰蠧
當除孰冗當節公爾忘私毋憚叢劇庸稱予厲精
政事之意可
金淵李榘並除太學博士制
勑具官某等科舉之學非所以淑士心也必義理
性命之學明則多善士化更而新師選可不重乎
爾抱負閎講貫熟製錦劇邑弦歌藹聞可以爲成
均師矣敷暢奥義薰陶善性使諸生人人有舞雩
詠歸之樂則吾與點可
太學博士葉應輔除國子博士仍兼景
獻太子府教授制
勑具官某科舉之學非所以淑士心也必義理性
命之學明則多善士化更而新師選可不重乎爾
抱負閎講貫熟模範賢關惠訓宗邸能茂明所學
可以爲胄子師矣敷暢奥義薰陶善性使人人有
舞雩詠歸之樂則吾與點可
奉議郎袁立儒餫賞轉一官制
勑具官某間者均光襄房之役靡勞不酬爾材良
氣雋優於邊畫督餫以濟軍事不憚鞅掌禦侮制
勝與有勞焉朕方信賞以勸事功進官一列其懋
承之保障最聞嗣有褒擢可
全子材除淮西安撫副使兼知廬州兼
計度轉運副使制
勑具官某朕夢想東都廼睠西顧若昔濡頃之築
芍陂之屯郾城之士飽馬騰淝水之風聲鶴唳欲
追往躅宅牧良難爾彊乂而忠果逹且武荆襄淮
海備著賢勞入搴朝列之華出鎮邊維之重四履
綏静三軍激昂令行陳潁之間氣薄潼藍之表朕
嘉爾勇於徇國就卑帥旄仍揔飛輓用究多多益
辦之韞惟和戰之議論不齊守禦之規模一定必
量敵而進慮勝而會必臨事而懼好謀而成能圖
萬全何往不濟爾尚勉之哉可
贈寶文閣直學士楊邁特贈龍圖閣學
士制
勑朕慨念漢宣入承天統博陽侯之定策方共致
於中興澓中翁之受詩胡獨成於長往密勿麟儀
之舊淒凉馬鬛之新睠懷若存襃贈宜厚具官某
抱古粹學事予初潜反覆發明盡詩書禮樂之奥
從容規切必仁義道德之言每尊所聞務藏諸用
旣授五龍而夾日忽比列星而騎箕雜佩贈之莫
䆒仔肩之益一鑑亡矣可勝殄瘁之悲雖䘏典之
有加尚徽章之未稱峻陟淵圖之序丕增泉壤之
光易文子之名死宜不朽錄叔敖之後生與俱榮
尚其營魂服我休寵可
黃壯猷何處信課最各轉一官制
勑具官某緫核名實而信必其賞罰親政之急務
也爾守(何處信貳)輔藩有美政且能濬導利源坏窒蠧
穴版部課賦入以最聞增秩賞能庸示予信其益
厲精白以承可
右正言王遂除殿中侍御史制
勑具官某朕始親萬幾首得一士置在明目張膽
之地蔚有正色敢言之風神鼎鑄而魑魅莫逢干
將淬而犀兕亦斷善類吐氣貪夫革心察之旣稔
所安用之不厭其速甫躋諫列亟副臺端純仁之
内出姓名蓋非輕授趙抃之不避權倖抑所優爲
朕方虚已以受人爾亦得時而行道難逢者風雲
之胥會易失者日月之如流萬古在前億世在後
母替精白承休之節用爲汗青傳遠之圖可
吏部郎中兼右司李宗勉除監察御史
制
勑具官某蓋聞淫朋去然後可以榖正人側媚屏
然後可以用吉士天運之往來消長此其機歟爾
和而趨於中大而進於正日用力於明善之學如
恐不及洊奉郡最入儀郎省素絲一節未嘗以爵
禄入於心諸大夫國人皆信其爲賢也朕方謹憸
人充耳目之戒儀圖可御史者莫如汝宜在易一
隂不能勝五陽則决之於夬五陽不可忽一隂則
柅之於遇潜觀機括而制其微天下可常泰也爾
亦有辭于永世可
大理卿李鳴復除侍御史制
勑具官某朕稽家法之相傳睠臺綱之特重仁
廟思得忠厚淳直之士𥙿陵務革澆浮薄惡之
風蓋心術正則無詭隨議論平則不沽激欲維吾
國宜表若人爾秉心澹夷藴識精粹良吏之譽溢
於外服吉士之稱著於中朝甫陞卿月之華趣應
法星之象維昔田錫曁于何郯莫非西土之英列
在南床之選幾年無此一旦得之春秋之盡而不
汙大關榮辱洪範之會其有極一洗黨偏百辟咸
慕乎君子之中四方聳聞乎仁者之勇繄予所屬
惟爾其承可
祕書丞兼崇政殿說書李大同除右正
言兼侍講制
勑具官某師氏詔媺保氏諫惡皆有道之士爲之
朕厲精求治之初增置經筵官相與講明五三六
經之道以養其源諸儒序進䄡如翼如爾於其間
湏眉皓白氣肅而辭莊淵乎其似道也朕退而自
喜曰得一佳諫官矣擢寘騎省仍侍氊厦逆耳沃
心朕於爾乎嘉頼官守一時之臧否言責萬世之
榮辱毋憚嬰鱗有懷不盡然軔輪折檻特救過於
巳著望儀刑而意消不聞亦式不諫亦入庶其置
朕於無過之地乎可
吕殊除太學錄制
勑具官某科舉之學非所以淑士心也必義理性
命之學明則多善士化更而新師選可不重乎爾
抱負閎講貫熟金玉其度而不苟售可以爲成均
師矣規矩脩明之餘敷暢奥旨薰陶善性使人人
有舞雩詠歸之樂則吾與點可
大宗正丞蔡範除戸部郎中淮西緫領
制
勑具官某三表五餌不如晁錯實塞之策破羌強
弩不如充國留田之奏綏御皆不可廢夫守也爾
名儒之胄良吏之表廉静有立不爲苟同宜出入
省闥以緝庶務中原事機方集必事力之𥙿乃克
濟庸輟爾以尚書郎給餉道往哉守淮所以蔽江
而控河士飽而歌馬騰于槽淮西之成雋功以此
出納有經而無壅利取予有權而無近名足食足
兵爾蓋優爲之寓攻於守而不株其守盍以方略
上可
歸順人李義承節郎張瑀李德魏珏保
義郎制
勑具官某討叛以誼懷服以仁殱渠貸脅歸斯受
之爾能革心奚愛勇爵祗戴寬恩勉圖報效可
歸順人同鼎武翼郎王聞顯武翼大夫
呼延實來伯友修武郎制
勑具官某國家推天覆之仁舍逆取順豈以南北
爲間爾等執羈絏以從亡虜途窮力屈束身歸命
朕不汝棄也昜卑武級之勞毋忘忠力之報可
廣州觀察推官魏國梁殁于王事贈通
直郎制
勑具官某嶺甿不靖爾挺身往諭恩信亦旣勤止
得疾于行齎志以没錄勞進秩尚慰九泉可
淮西路鈐范用吉授高州刺史節制京
西比路軍馬制
勑具官某殘虜就燼中原爲墟關河方徯於來蘇
陳潁首歸於疆理上功莫府謂爾有勞亟陞遥刺
之華仍揔進屯之重祗承休渥益勵忠勤可
江陵府副都統孟珙特轉武經郎制
勑具官某方城爲城漢水爲池天險也制閫設險
加嚴峙芻榦具畚臿濬深培高屹然金湯之固第
勞來上爾實程督進秩二等用勸事功可
西和州守陳寅妻安人杜氏男基墍墾
死節贈官制
勑具官某妻某氏(男某人等)西和嬰孤城抗賊力窮援
絶臣爲國死忠子爲父死孝妻爲夫死義三綱立
焉捐身犯難人所甚難闔門徇節古亦罕見朕悲
歎不忘優贈以賁營魂往從爾夫于廟食可(三子改夫)
(爲父)
西和州守陳寅族人立照璽館客李良
臣死節贈官制
勑具官某族人某人等(館客某人)西和嬰孤城抗賊力
窮援絶臣爲國死忠子爲父死孝妻爲夫死義三
綱立焉爾以族黨(良臣爾館于守)義不苟免亦相從于死
良用嘉歎贈秩以賁營魂往從寅于廟食可
權兵部侍郎陳公益磨勘轉中大夫制
勑朕一日萬幾厲精方切三歲群吏考績尤嚴肆
疇法從之勞庸渙明緍之寵具官某操修無玷問
學有源簮筆雍容每罄論思之益敷經密勿屢殫
啓沃之忠繇積日以效功爰歴年而會課睠賢雖
舊詔爵惟新漢中大夫之員寖高秩序周小司馬
之職勿替謀猷可
祕書少監徐僑除太常少卿制
勑具官某禮者天地之序樂者天地之和夷䕫不
兼命也而簞瓢陋巷之士夫子遽以四代禮樂付
之何哉爾好古學行古道瞻彼淇奥其容比於禮
考槃在澗其節比於樂朕方網羅衆俊聚之本朝
老成典刑思見如渴擢貳蓬省翔而未集又舉奉
常亞卿以進之時行則行幡然一來講明王道於
玉帛鍾鼓之外以善人心視獨善有間矣毋使朕
有齊魯二生之歎可
楊一䕫父秉遷明堂恩封承務郎制
勑具官某父某人宗祀慶成均福寰宇高年尤吾
所尊禮爾禀厚養深年過九袠有子登名于奉常
義方立矣錫慶增封用勸好德可
韓昱特轉武功郎制
勑具官某廼者兇渠就殱于揚逆儔猶負固于楚
元戎進討諸將争奮薄城一鼓而空之東垂以寧
第多來上爾戰尤力用命必賞朕不食言進秩四
等緫徒騎以護周廬勸功之典渥矣益懋衛上之
忠增壯居重之勢可
門下省檢正諸房公事辛克承除太府
卿制
勑具官某朕閱班簿輙興才難之嘆得非比年以
來抱有用之才而鬱於頓挫老於閑退者多乎爾
純實無華廉靖不競越在外服治譽夙著顧善刀
而藏之若將終身焉朕方收召四方俊乂以重周
行起爾宰士又進爾治藏之長豈以貨賄出納爲
足以煩吾老成哉百辟卿士媚于天子不解于位
民之攸墍尚求無媿於古可
資政殿大學士曾從龍明堂加恩制
勑朕紹祖宗之休蒙天地之况十年飬晦垂衣
裳於巖廊三歲蕆祠奉珪幣於重屋肹蠁高靈之
墮嘉虞熙事之成廼睠時髦嘗参政枋有赫慶條
之布於昭命綍之敷具官某肅括而端方沉深而
凝重涵今茹古學術兩都之宗尊主庛民噐業三
代之佐孰復於安危之勢雍容乎進退之機始終
幾年夷險一節東山之卧安石常存憂世之心江
左之見夷吾盍究濟時之略登崇有侍注想惟深
頃展采於合宫躬受釐於宣室肆朌祭澤增錫圭
畬以昭體貌之隆以侈榮懷之盛噫靖四方於我
將之頌朕正切於儀刑卜萬夀於天保之詩爾毋
忘於歸美趣承丕渥入告嘉謀可
資政殿學士葛洪明堂加恩制
勑朕稽周典九筵之規酌羲經二簋之義禮從簡
約誠罄精純王瓉黃流裒時之對泰元神筴何天
之休屬祲容之熙成宜惠術之具舉疇咨舊德誕
播顯綸具官某簡栗而廉剛大以直博學明辨非
一日用力於仁特立獨行雖三公不易其介甫罄
弼諧之益遽興恬養之思心廣而體自胖年高而
德彌邵方詳延於俊乂每渴想於老成翊翊而神
嘉虞雖阻受釐之問皇皇而帝宴饗盍均賜胙之
恩申衍租畬光昭簡注噫列文辟公之錫祉福聿
圖繼序之功黃耉台背之介壽祺尚篤乞言之意
體予寅畏告爾辰猶可
左諫議大夫鄭性之明堂加恩制
勑朕蒐儀先甲展采上辛賦思齊之詩制雖嚴於
孝慕稽我將之頌禮不廢於宗祈恍三靈之宴娭
遒百禄之來下有嘉首諫宜錫閎休具官某抱陸
贄之忠勵汲黯之直深見遠識平國論於玉衡忠
言嘉謨開君心於金鑑其博大則廊廟之噐其浚
明則邦家之光啓沃方深鄕用良切授策而拜泰
一莫侍奉高之祠受釐而問鬼神尚前宣室之席
肆增華於騎省庸申衍於爰田雖舉邦彛實均帝
祉春秋承祀欲大祖功宗德之傳夙夜畏威
勿替天命人心之戒可
吏部尚書崔與之明堂進封南海郡
開國公加恩制
勑朕蒐儀先甲展采上辛賦思齊之詩制雖嚴於
孝慕稽我將之頌禮不廢於宗祈恍三靈之宴娭
遒百禄之來下聿懷耆俊宜錫閎休具官某行峻
而約之中氣剛而飬以直風曁高古秋霜烈日之
嚴典刑鎮浮泰山喬嶽之重洊十行之趣召儼三
命之滋恭展也逹尊爛然全節延英論事莫遑汗
盛夏之衣宣室受釐猶思前半夜之席肆肇開於
公社仍申衍於爰田繄舉邦彛實均帝祉積德而
後興禮安得魯生之來爲治不至多言勿替申公
之告可
敷文閣直學士知潭州余嶸除華文閣
學士㳂海制置使知慶元府制
勑朕緫治中朝分任外閫或統江淮表裏之勢或
當襄蜀風寒之衝廼睠鄞江近扼海道欲壯股肱
之郡必求方面之材具官某學明而履方氣充而
用博操縱闔闢莫窮應變之長卷舒屈伸不改有
常之度擁甘泉之宿望鎮長沙之价藩謂弄兵多
出於無聊而患盗每生於有欲風采一振號令具
孚驩綠林之革心渺青草之息警轉聞良偉簡在
逾深寇恂之定穎川久徇借留之請蕭生之守馮
翊更圖詳試之功陟奎閣之穹班緫制垣之重寄
宏開四履遠控三韓惟威望聳則風颿浪舶之無
虞惟恩信著則椎髻卉衣之來慕以至業相安於
田里福併及於京師繄我譽髦奚煩多訓可
直祕閣新成都府路提刑趙彦覃除都
大坑冶制
勑具官某國計莫重乎銅楮之相權朕出寶帑之
儲歛宿楮而易之物價寖平又必鐘官能振厥職
爾天支之秀周行之雋甫起家于蜀部舉圜府之
權盡卑之進用亟矣唐諸道置爐九十有九在東
南爲多地産今猶昔也爾能公以程浮冗明以剔
姦蠹敏以幹壅滯少府水衡之積何患不承平若
哉可
太后山陵復土錢忠表趙若浚轉一官
制
勑具官某等六騩復土五使置官凢備驅馳悉霑
賞賚爾祗吏役例進一階茂對恩榮勉思策厲可
李安國特轉武節郎制
勑具官某比歲蜀閫失馭潰旅迸逸爲民害甚於
寇爾薰染忠義奮揚驍雄扼險要待其來民恃以
無恐果山至今德之增秩旌勞嗣有褒擢可
直祕閣知温州游九功除司農少卿制
勑具官某良二千石入爲九卿漢法也北海朱邑
以治行第一掌周稷之業蓋此其選爾膚敏而静
平易而立京蜀荆閩屢更名郡剛不至甈柔不至
坯民安其政而有去思可謂良矣朕懲吏道放紛
之弊循名責實思用其良不俟東嘉上計以漢法
選貳司均夫長於治民者必優於𥙿國信能爲朕
養其和節其流而時斟酌焉錢榖之問其紓乎可
林禧子封父承務郎制
勑具官某父某宗祀慶成均福寰宇高年尤吾所
尊禮爾禀厚養深年過九袠有子登名于奉常義
方立矣錫慶䟽封用勸好德可
林禧子封母孺人制
勑具官某母某氏宗祀慶成均福寰宇高年尤吾
所尊禮爾禀厚養深年過九袠有子登名于奉常
母訓昭矣錫慶䟽封用勸好德可
歸順人孫政鮑義邊寶張仲于德楊翼
張彪張實高三受張旺汲漢臣邢海蔡
青魏成方元郭通綦仝張時並𥙷承信
郎制
勑具官某人等討叛以義懷服以仁殱渠貸脅歸
斯受之爾能革心奚愛勇爵祗服寬恩勉圖報效
可
歸順人王元純𥙷迪功郎制
勑具某人討叛以義懷服以仁殱渠貸脅歸斯受
之爾嘗爲士奚愛文秩祗服異恩勉圖報效可
史復祖除刑部郎中制
勑具官某朕間者閔雨念中外獄吏奉吾法不虔
逮繫多淹上干和氣亟下宥减之令而雨憲部列
屬必求知朕意者爾静而不浮謹而不迫明習于
律令而不苛累駕緹屏具有善譽輟郡而郎参聽
四方之讞奏其選甚高公則強禦不能欺恕則文
致不能入勤則冗釀不能因欽哉監于兹祥刑以
逹朕好生之德可
軍噐監兼刑部郎官李直柄除大理少
卿制
勑具官某我坤宗定官制李寺卿一少卿二分
左右聽刑獄今圜土空虚治獄雖非宿其業可也
四方奏讞萃於斷刑業可不宿乎爾悃愊近厚容
氣儼肅習于舜士師周司寇之典而以惻怚行之
五爲理官三爲憲曹其業宿矣爰命爾以亞卿斷
天下之刑宥過無大刑故無小能知此意則可以
明于刑之中率乂于民棐彛念之哉可
權工部尚書㳂江制置副使知黃州兼
淮西制置使趙范除兩淮制置大使節
制廵邊軍馬兼㳂江制置副使制
勑江爲國之門戶淮爲國之藩籬門戶嚴則謝元
無後顧之憂藩籬固則祖逖有前進之勢蓋出入
運掉之如意在表裏撑拓之得宜分外閫以相維
緫中權而尤重具官某兼資文武世篤忠勞贊籌
江漢之衝隱若敵國制勝淮海之表賢於長城功
雖著而有謙抑之風氣雖銳而有沉深之度知可
屬於大事期共成於遠圖殘虜宿讎歘一朝之就
燼中原故壤莽萬里之爲墟欲乘車攻復古之機
無出天保治内之略孰強吾意爾壯其猶拔諸八
座之聮付以元戎之寄淮東西之星壘盡受指麾
江上下之雲屯參聽號令本之老成謹重之識行
之平定安集之心以守爲攻以全取勝乃若秦人
之鹿掎角相資常山之蛇首尾俱應必能通脉絡
於諸道斯可會精神於一家迄濟中興用光前烈
可
趙薿除大理寺丞陶木司農寺丞趙崇
嵒太府寺丞姚珤國子監丞賈似道軍
噐監丞制
勑具官某等漢宣帝厲精求治綜核名實以練群
臣黜陟有序衆職修理上下無苟且之意迄濟中
興朕甚慕之爾薿世業之華噐能精敏爾木儒林
之望議論堅明爾崇嵒公族之彦材諝通暢爾珤
决科之雋講習有源爾似道克家之美趣尚不苟
廷尉大農太府有丞胄監戎監亦有丞往爲我分
治之丞者承也所以承輔其長使無曠職也政事
文學法理之士繼自今咸稱厥職則予以懌可
林申除宗正寺簿趙鎬夫司農寺簿趙
汝譢太府寺簿余元廙國子監簿制
勑具官某等漢宣帝厲精求治綜核名實以練群
臣黜陟有序衆職修理上下無苟且之意迄濟中
興朕甚慕之爾申茂於踐&KR0993;聲華甚暢爾鎬夫勇
於奮厲材術孔優爾汝譢抱負純明志不苟售爾
元廙涉歴詳練材不自襮宗正大農太府胄監皆
有簿往爲我分治之先簿正祭噐聖人猶不敢忽
職業之盡也政事文學法理之士繼自今咸稱厥
職則予以懌可
趙汝&KR3251;除司農寺丞杜範軍噐監丞李
以制大理寺簿章勱將作監簿制
勑具官某等漢宣帝厲精求治綜核名實以練群
臣黜陟有序衆職修理上下無苟且之意迄濟中
興朕甚慕之爾汝&KR3251;秀于公姓材刃有餘爾範穎
于儒紳業履甚度爾以制金玉其質安雅自將爾
勱弓冶其傳謹畏自飭大農戎監有丞李寺匠監
有簿往爲我分治之丞以承輔其長簿以紏正厥
違非特示進擢之榮也政事文學法理之士繼自
今咸稱厥職則予以懌可
淮西安撫司機宜兼通判廬州劉子澄
除軍噐監簿兼淮西安撫司參議官制
勑具官某邊閫上介之置非内地比中原事機之
集非他時比故擇材尤謹爾氣禀爽邁論議英發
與聞經略西事之機籌亦旣熟矣班王朝而長莫
府厥任逾重深沉者無躁謀老成者多遠慮爾能
贊乃牧圖全而制勝功懋懋賞朕所不吝也可
國子監丞張翀除祕書丞制
勑具官某寺監皆有丞中祕爲高天球琬琰之出
元圃楩柟𣏌梓之生鄧林地望殊也爾學殖瓌粹
材猷翹拔蔚乎諸儒之穎丞我胄監不撓于法而
教令行賢問益昭西崑群玉之府游其間者皆天
下選爾往丞之地望稱矣本固則末茂形大則聲
宏其益充所飬以待方來之用可
太府寺丞尤焴除樞密院編修官兼權
檢詳制
勑具官某國朝經武要略一書尊閣於樞庭朕
萬幾之暇親御翰墨作經武閣三大字扁之事增
重矣職刪潤者宜稱爾涵負噐識之高講明理義
之熟困能不失所亨此致養所以致用也中興保
大定功之略咨爾纂修垂則于億世時政有記會
計有錄併以屬爾而檢詳兼組爾祖淳熙間嘗爲
之長慮却頋密贊幄籌求所以安國家利社稷期
無忝家傳之學可
太府寺簿劉炳除諸王宫大小學教授
制
勑具官某行葦忠厚内睦九族朕豈惟睦之必擇
師儒以玉其成爾西産之良邃於易能發明未畫
之藴其師表于磐宗紬繹義理切劘情性使成人
有德小子有造則予汝嘉可
軍噐監丞謝奕禮除大宗正丞兼權兵
部郎官制
勑具官某丞郎朕所重非其人不輕卑爾韋平之
裔有詩禮之傳隂馬之族無冨貴之累可謂雅噐
矣丞我大宗攝組郎省豈特用爲爾榮恭儉惟德
恪勤廼事朕將以是觀爾之致遠可
賈似道特轉奉議郎制
勑具官某朕建后於相家又命妃於法從家而關
雎之化行進封有俶推恩惟稱爾襲芳弓冶之傳
承暉四星之首擢丞武監進秩二等奕奕光榮矣
務學好脩用燕多祉可
度支郎中謝采伯除軍噐監制
敕具官某吳粤之劒取其地良妢胡之笴取其材
美朕觀諸此得噐使群工之道爾生相家而無驕
氣地之良也挹儒科而有能聲材之美也地良材
美繇郎版部長戎監疇不謂宜豈徒以肺附進哉
易之除戎詩之備械書之糓胄敿干皆今急務毋
視訓工程作爲猥釀而不之屑可
魏峻除太社令楊璪除耤田令制
勑具官某等社耤置令類以公卿佳子弟處之鸞
停鵠峙於梧竹間貴其稱也爾峻貂蟬世家風度
凝粹爾璪筆槖名裔氣禀開敏或司國社或掌帝
藉列在容臺培養遠噐其益勵于學以對寵榮可
華文閣待制知瀘州魏了翁明堂恩
進封蒲江縣開國男加食邑制
勑朕蒐儀先甲蕆祀上辛賦思齊之詩慕親方切
稽我將之頌饗帝尤嚴恍三靈之宴娭遒百禄之
來下有懷時彦宜錫神釐具官某學貫乎古今氣
塞乎穹壤立朝素節挺朝陽之梧桐去國丹心凛
歲寒之松栢屬更張之伊始頋趣召之宜先穎川
正急於借恂宣室遂遲於見誼旣底于治廼遄其
歸維昔宗祈敷時餕惠駿奔百辟曾齊胙之靡遺
燕衎一賢胡魯膰之未至宜爵升於榖壁仍戶衍
於畬圭爾毋謂萬鐘之何加朕方念四簋之不飽
亟承顯渥入告嘉猷可
平齋文集卷第十七
