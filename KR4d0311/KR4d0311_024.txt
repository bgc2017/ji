平齋文集卷第二十四
啓一
謁莊提舉啓
鐵硯關心莫續盤洲之脉繡衣具眼好開泮水之
荒雖離竒了無先事之容而啐啄或有同時之理
不孤此志端繫其逢昔者東坡之門卓然北斗之
望惟斯文之宗主在是故當世之豪傑歸之后山
仕徐嘗賦稻苗待公秧之句山谷游魏亦哦小草
有遠志之詩皆繇郡文學之官自附墨客卿之列
品題一出聲價倍增四學士之名等華嶽而俱重
六君子之選與日星而並垂此風無傳吾道誰屬
必宗工之繼作則善類之争趍伏念某骨相蹣&KR1552;
性資骯髒悲歌長鋏盾鼻之檄未能活計短檠床
頭之易猶在颯重闈之白髮峭獨冷之青衫訪三
洪於故國之中拜一范於公堂之上湖山醒夢何
嫌書懶讀之嘲山色療飢敢爲飯不足之歎顧此
游之不惡知其命之將通恭惟某官吾儒津梁斯
世鼎吕辟雍講道激揚洙泗之波祕府紬書排戞
蓬萊之氣胡斜飛而背日肯夙駕以觀風以胸中
之鏡而照老吏之百姦以肘後之方而起疲氓之
九死且力扶於公議每樂得於英髦有覬賞音遂
忘躍冶僖公六轡九頓首於先驅惠子五車一點
頭於後覺歸依良切敷染奚殫
謝葉提刑薦啓
泮水思樂熟觀魯侯之旂舞雩詠歸首與曾點之
瑟孰蚍蜉之借援自蜾臝之投機引而進之望不
及此竊以古靈之藁莫匪名臣温公之門類多君
子惟相知不在肝鬲之表故一見盡得眉睫之間
信公道之主盟乃人材之司命如某者拊缶不韻
挈瓶無竒遇會意之文時擬景福靈光之賦求安
心之法日對布衾陋室之銘羞褦襶以不為任揶
揄而弗顧正請老農之學忽求病躄之師抵掌而
談古今千歲可坐致也屈指而計日月期年尚竊
遲之豈期夜雨之燈忽入春風之筆先鞭方着歸
衮難留溘埃風而上征殿奔雖後過屠門而大嚼
知味已多儻自兹或尋覆蕉之緣則其他可乘破
竹之勢造物所相終身焉依兹蓋伏遇某官列戟
名家褰帷膚使抱王霸之略前身江左之夷吾主
人物之評後世汝南之許劭障末流於旣倒牖晚
學於方來淑氣一嘘韶華四滿猶謂疎枝冷蘂有
未放之寒梅縱令換葉移根亦舊㘽之紅藥軒昂
露剡特逹知音某敢不恪守官箴勉求師說四方
逐東野自今有入道之門一瓣爲南豐何日是報
恩之地
謝費提刑薦啓
光近繡衣久跋八鸞之末褒榮華衮忽開三鱣之
先一舉軒然斯文幸甚嘗觀種樹之傳因得論花
之評香出淤泥濂溪之愛蓮未爲過影横籬落和
靖之好梅正自佳其或合山樊水仙而爲弟兄以
至集海棠酴醿而與賓客雖非同調還許聮芳如
某者狷有弗爲懦知自立收心學問不過乘欵叚
而稱善人抗志功名未免帶櫑具而見公子來習
青青之佩得依皇皇之華曲爲吾道之主盟不以
衆人而見遇念瀕於滿盍寵其歸飛一鶚於霄漢
之邊送乘鴈於江湖之上俾之末綴假以先容兹
蓋伏遇某官功過于張材如房杜轉移風俗力可
以廻萬牛主張人材言足以重九鼎滋蘭荃而方
茂擷芹茆以尤勤遂令孤枿之微亦殿群英之後
某敢不篤於信道期以酬恩誦醉時歌寧嘆廣文
之冷作進學解尚觀宰相之方過此以還未知所
措
謝鞏都大薦啓
虎鼠不齊幾多屬吏熊魚兼得獨一門生異哉知
已之深榮矣終身之託嘗觀古人推賢之道因得
君子引類之心仁傑之舉柬之婁稱爲宰相之噐
蕭何之薦韓信數謂有大將之材言不厭多用然
後已每嘆此風之寖遠不圖今日之猶存如某者
真是孤寒甘從獨冷過辱諸公之遇特開寸進之
塗着從事之衫固知有分給尚書之札猶嘆無因
忽聞一鶚之飛復許六鼇之掣俾與政事文學之
秀者早及英華精銳而用之兹蓋伏遇某官範世
清規鑄人妙學以修明公道自任如日行天以涵
育人材爲心如川赴海最憐冰底之芹藻屢采水
邊之芷荃始終三年盻睞一意某敢不力守狂狷
之行多讀聖賢之書陳古靈䟽名以聞未知所報
趙韓王綴奏而進更大其成國士自期墨卿莫究
回鄱陽章宰啓
閱千佛之經升沉有異作同官之記先後無多分
桃李之餘隂動茆芹之生意恭惟某官氣摩霄漢
手摘星辰過秦論以來復見作者諭蜀檄而下蓋
優爲之蜚聲翰墨之埸抗志功名之會凛凛胸中
之兵甲堂堂眼底之金湯八面當鋒一身是膽張
睢陽之罵賊誰解秋圍劉并州之却胡竟成宵遁
勲當居最賞未酬勞收唳鶴之餘聲躡飛鳬之雋
武未施於事已信其能三異政成沸弦歌於東楚
十行詔下鏘環佩於西崑某一第八年重親寸禄
睨健翮於扶搖之上抱寒根於寂寞之濱怱得年
盟好爲道地有酒酤我不湏問識字之竒退食自
公政可說從軍之樂
通交代林教授啓
才名方冊之間願從而後交好佩衿之地偶在其
前糠粃包羞藻芹增氣恭惟某官學傳伊洛文過
晁張横絶銀河織天孫之雲錦倒飜滄海弄明月
之驪珠妙舍選之青錢高臚傳之淡墨欲培所養
靡疾其驅乃睠楚東庠序之林實爲江左衣冠之
藪一關隔市俗客不來雙塔照湖偉人間出宜得
胡安定之宿望以修范文正之遺規螺觜地清聊
對簷花之雨螭頭天近即迎御柳之春某喜共儒
門媿妨賢路經腹之嘲未解刀頭之夢頻驚遺君
子以桃李之埸逝將去此納諸生於芝蘭之室尚
亟圖之
生日回學職啓
乾策年華方驚去速土圭日景又欲添長雖無蛻
鶴之姿僅有聞雞之志辱高懷之期許迂雋步以
臨存出幼婦受辛之詞推老人甲子之數絳紗幃
底欠度曲之雪兒青玉案邊付誦詩之驥子其爲
感佩未易名言
謝黃留守科目啓
分教三年受察詩書之帥去官數月登名文學之
科藐無地以先容恍自天而下墜得公借重舉世
知榮竊以古人以文表見者蓋多後世隨手澌滅
者皆是作毛穎傳猶謂類俳續春秋經或譏失僣
要得宗工之印可始成後進之聲名伏念某嗜古
忘餐愛竒成癖有歐陽必同歐陽之說期之千百
年之餘非子雲莫好子雲之書豈以一二人而輟
未離翰墨之逕遂墮虀鹽之埸患在爲師教因知
困謝江郊之陳跡臨京國之迷津吾黨雖狂誰門
可扣遽辱收千金之敝帚奚啻獲一壷於中流機
會之來神明所相兹蓋恭遇某官日光玉㓗山立
時行著書立言襲六爲七而無媿解疑辨惑問一
得三而有餘發先儒之所未傳使後覺之有定鄕
頃東游而納謁因北面以知歸見若平生期諸晏
歲不謂久違於矩範乃蒙肯記其姓名雖無子固
之文亦應温公之格某敢不益彊所學期放厥辭
日近長安喜聽衮歸之詔雲趍材館終歸鈞播之
功
宗教謝廟堂啓
虀鹽有分未寒侯頖之盟槖籥無私仍玷宗庠之
選寸進當安於常分一命皆出於至恩拊已包羞
逢時知幸竊以東平爲善之最樂河間大雅之不
群由其得涵養學問之源所以忘生長冨貴之習
欲陶成於公族必鑒擇於師儒如某者久坐文窮
難醫書癖頭顱如許敢謂絣䌟有封侯之方面目
可憎自知管城非食肉之相末第坐踰於一紀冷
官僅了於三年畫餅可觀炊沙不飽靖念皇極無
棄人之法况當太平樂與賢之秋歸誠光範之門
妄意翹材之館惟愛人之以德故應物之無心謂
其嘗在文學之科可使往分屬籍之教資格雖慙
於黃甲姓名猶託於青氊磨鐵硯以爲期徒抱益
堅之志垂玉衡而在上莫名平施之功兹蓋恭遇
某官德享天心功在王室綱維萬化國有關雎麟
趾之風羽翼群經人由中庸大學之道力任斯文
之重妙裁吾黨之狂權度無差斗筲不棄某敢不
篤於絜已思以淑人遲瓜戍於八年之餘疇能縮
地速化功於一息之頃尚覬廻天捧戴惟深栞摩
罔旣
謝莊中書舉自代啓
禁路問津首玷十科之選詞垣正席仍推三字之
儲賞音愈久而愈深推轂不進則不巳感由心刻
聲與淚俱竊以東坡免試而薦伯脩南豐初除而
舉貢父是賓是主無古無今如某者鐵硯僅存金
桴何有少未聞道徒寄榮華於飄風之中晚悟作
文頗見涯涘於霜降之後抑而爲說難孤憤放而
爲牢愁反騷是特不平之鳴殆非有用之學胡傑
出於一佛俾同升於諸公舍旃舍旃苟亦無然雖
䜛波之可畏類我類我久則肖矣終恩地之有歸
對黃茅白葦之秋光借紅藥蒼苔之春色聞風甚
偉學步良難兹蓋恭遇某官道德宗師文章宿老
紫微閣静一揮贊普之書白玉堂深婁草河凉之
詔每謂絲綸之手要湏錦繡之胷豈無他人正在
我輩爲命得禆諶子産顧不韙歟稽首遜殳斨伯
與亦幾過矣某敢不彈冠而起執筆以從醜婦效
顰詎作金屋人家之想癡兒說夢尚追鈞天帝所
之遊銘德惟勤抒詞莫旣
謝廟堂啓
雷霆震疊正切省循日月清明遂叨抆拭轉化功
其有力戴恩紀乎無涯竊以剥復相乘者隂陽之
機生育不窮者天地之德蠖伸於屈沍寒之氣回
春苗槁而興大旱之雲爲雨凢物皆尔於人亦然
如某者魏瓠中枵晉錐外鈍生涯牢落初無郭外
之田學殖荒疎僅餘床頭之易或喜其有山林之
氣或疑其非邊幅之材竟坐五窮難逃百謫大爲
世僇方無地以容身過重親憂遽終天而抱痛所
欠一死不圖更生緇衣之宜又改爲兮端出中心
之好白圭之玷尚可磨也大明前事之愆復俾臨
民免爲棄物兹蓋恭遇某官身任四海九州之重
道爲五帝三王之師排斡黃河回天下不能回之
勢涵渟滄海受敵已所難受之言趙韓王開國之
元勲文潞公服人之厚德相去幾世合爲一人乃
若以春秋爲繩世之權以皇極爲用人之法平心
而運公是以昭脫諸千仞之淵示以九逵之路虎
豹啄下人些知莫扼於九關鸞皇爲先戒兮願早
施於八翼大造所及終身焉依
謝廟堂差幹官啓
公朝天大甫開荆棘之塗邊閫地雄遽綴芙蓉之
幕驚魂復返感涕交流蓋嘗絶大江而東遊倚長
淮而北望雖有可乘之機會未知一定之規摹苟
於偏安殆非孔眀公瑾之志急於進取未免蔡謨
羲之之憂雖堅忍可與成功而審重最爲上策首
擊尾應尾擊首應要莫測於吾謀我出彼歸彼出
我歸使常牽於後顧縱未大尉乎玄黃之篚亦可
坐弭乎赤白之囊責在元戎亦資婉畫如某者交
無狗監泣有牛衣滄浪濯纓早嘆鬢毛之颯太行
倚劔斗驚髀肉之盈居紛紛其離郵分落落乎難
合化功一轉生意頓回朝刊黜籍之丹暮剡辟函
之墨拔從九地寘在重霄巴西此日之放麑可謂
仁矣塞北向來之失馬詎非福耶矧去家無千里
之遥而望禄特半年之近生成至此稱塞謂何恭
惟某官以社稷臣爲帝王佐十年生聚十年教訓
坐凝更化之勲一歲力役一歲戍屯深軫佳兵之
慮惟尊安中國以爲急斯鎮撫四夷而有餘旣素
定於廟謨尤不輕於邊瑣大先謀帥細及簡僚遂
令守玄尚白之蹤亦在依紅泛綠之數某敢不痛
心前轍加意後鞭不徒丐升斗以養親庶幾展尺
寸以報國平定安集况曾讀建武天子之詔書踴
躍歡呼所願草頡利可汗之露布依歸大造誓畢
餘生
通崔安撫啓
捧研從游久綴門人之列分弓庀役就充幕吏之
員天巧其逢人榮所託竊以小范之帥環慶舉張
方平大蘇之牧中山進李端叔兩公辟士之盛事
百世知人之美談不圖晚生親見前輩恭惟某官
光明而亮偉端重而沉深望之儼乎道德之容挹
之薰然仁義之澤驅千兵萬馬於筆下風雨恬霽
而無聲吞五湖三江於胷中波濤舂撞而不動剸
兕麻源之右掣鯨桂海之南清畏人知静忘物競
其去也諸公挽留而莫可其歸也四輩趣召而後
來甫躋郎省之華亟填戎垣之重秋風保障威行
萬竈之煙春日耕桑驩動一犂之雨淮南倚以爲
脉山東聞而屬心况狐兔失穴之餘正貔貅扼塞
之日人皆輕進公獨隱憂謂中原機會之方來而
外治規摹之未立灞上棘門如兒戲耳尚遺債帥
之風方城漢水雖衆用之未免市人之戰要湏彊
國勢於精神之表乃可制虜命於掌股之間反覆
開陳庶幾感悟彼竪儒幾敗乃事徒諉諸一勝一
負之常此元老克壯其猶必運以萬舉萬全之略
寧少遲於遄召庸迄奏於膚公坐縳可汗盡還輿
地某四年食客三世夙緣濟慈航於黑風大海之
中送靈槎於黃河昆侖之上烏幕濫巾於温石兔
園接𬒮於鄒枚誓上下以相隨抑東西而惟命誦
蕪城之賦熟形勢於曾來續泗水之碑寄功名於
不朽矢心歸倚拜手敷陳
謝崔安撫舉改官啓
子來幾日甫爾依紅我有二天居然破白惟屹立
於世方横潰之表故力挈於人不比數之中抒敬
瓣香歸恩丈席竊以人材由江左而降幕客在淮
南爲多韓魏公得王金陵而不及賞音牛竒章辟
杜書記而未嘗推轂遂令遺憾尚見前聞伏念某
讀書不多涉道更淺方其始銳自謂五石瓠可剖
以爲樽迨此中艱乃知六州鐵猶鑄不成錯以舟
行岸移而閱世變以霜降水落而觀物情虚憍寖
平剥蝕漸復冨貴非吾願未敢云然貧賤玉汝成
容或有此然紛紛成敗之異論而咄咄炎凉之易
情不圖一日之逢遂有終身之託拔從食客列在
屬僚歲寒東閤之梅結根已舊春色平山之柳成
蔭方新廣平下坐而揖之前相如末至而進諸右
使無地主誰破天荒兹蓋伏遇某官功蓋三邊眼
高四海論材以相馬之法觀過於奪牛之蹊得一
士於河南了無貴戚之命空群良於洛北惟有山
人之媒共驚甄拔之殊誰識機契之早五更進履
已是會心半夜傳衣不容放手故於落落難合之
會而有沾沾自喜之榮上下四方盡是依劉之地
始終一節敢忘在莒之時銜戴寔深編摩抑略
謝丘安撫舉改官啓
從莫府之游甫當春後上公車之薦忽在秋先軒
軒特逹之知落落希闊之遇得之驚躍傳者信疑
竊以槖駞種樹以蚤實爲功狙翁賦芧以朝得而
喜伊物理之猶爾豈人情之不然矧墮七選之坑
欲結五剡之塔寧爲雞口母跋狼胡必考素以點
頭始探期而入手如某者有婞直之短無趍和之
長肝膽輪囷據鞍之髀易滿頭顱蕭颯讀書之眼
尚明不能忍藜莧之飢漫欲決枋榆之起勉辭襏
襫來拂兜鍪多以白面書生而見嗤獨得紫髯將
軍而許可樂哉飛泳藉甚推揚着鞭要使出祖逖
之先成佛肯教在靈運之後未回沆碭預借扶搖
兹蓋伏遇某官親得南軒之傳世濟文定之美非
有心於冨貴而冨貴自迫不求名於氣節而氣節
更高脫彼少年新進之埸運此真儒無敵之略識
微見遠常懷猛虎出柙之憂彊本折衝自有老羆
當道之勢至若虚以接物而謙以下士明於見善
而勇於拔材又當路諸公之所難實舉世善類之
攸屬矧在晩出亶爲至榮本無疇昔之緣便蒙刮
眼不負平生之學即是酬恩百喙可窮寸襟莫寫
賀侍御啓
榻前承渥柱裏升班物情大旱之餘適蘇霖雨天
象太微之次首應法星九重侈知人之明四海享
任賢之福竊以兩儀具清明廣大之體萬物鍾扶
輿磅礴之靈得其中和者爲景星爲鳳凰全其剛
正者爲屈軼爲獬豸况千古之間氣生一朝之偉
人如伯夷聖之清如孟軻勇於義用能任天子耳
目之寄于以壽皇家氣脉之傳恭惟某官步趍聖
賢冠佩道德旁蹊捷徑不求少室之山絶岸孤峯
坐閱瞿唐之浪顧環轍之久矣終覽輝而下之簮
筆烏臺伏蒲騎省上不爲危言而駭聽下不爲矯
節以沽名惟致辨於君子小人之間而防微於宦
官女子之際外邪不入元氣自充以培社稷無疆
之休以兆國家中興之象深締邃嚴之眷進顓雄
劇之權堂堂不撓爲儒宗謀猷惟舊行行且止避
御史風采又新然而一論列關吾道之盛衰一建
明係斯民之休戚時雖無闕事或可言士夫懷寡
廉鮮耻之風將帥乏趍事赴功之志戰守之規摹
靡定賞罰之綱紀未張斜封尚費於調停横歛更
多於朘剥惟正人用則國勢重於黃鍾九鼎惟公
道行則人心安於泰山四維此皆前日之已言抑
亦于今之最急願申谹議迄濟丕平當今文靖之
警君復聞于世母使清獻之論事專美於前狂斐
一鳴隕越萬坐
謝李坡舉自代并應詔啓
草正元之諫䟽旣許同升應建武之詔書又蒙特
舉人驚再推轂於朞月之頃誰信屢擊節於十年
之前撫往事以慨然幸平生之有此伏念某灌畦
自命媚竈不能忽起市虎無端之疑遂罹蹊牛巳
甚之禍丹心獨破疇能百口保之白髮相看寧忍
一家哭矣已甘墮地之棄甑不謂中流之得壷剪
紙而招驚魂探囊而起壊證雖乏洛北山人之譽
亦備淮南幕客之員憐抱影之零丁爲騰書之旁
午六鰲連掣五鶚齊飛它人不足而我有餘大造
已多而公未倦讓䕫壤龍而讓朱虎誠過乎謙進
豹進鮒而進樂羊抑何其力所謂真知已者夫豈
輕予人哉兹蓋伏遇某官地望如山門庭似水萬
斛轉柁運平國論之偏五色𥙷裳彌縫君德之闕
其正足以用大其公足以生明去小人如去稂莠
不厭其芟夷愛君子如愛𣏌梓寧過於封殖引蔡
襄而居同列有言必酬薦唐介而處要官弗進不
已爰得魚而取掌仍騎鶴以纏腰曷勝自喜之情
猶有無厭之請苦心選佛固慙衣鉢之傳凢骨登
僊更乞刀圭之賜寸忱有屬尺禇奚殫
謝制使李尚書舉改官啓
謁裴度於洄曲之營最居人後拔杜牧於淮南之
幕忽處衆先得之擊地而驚恍若從天而下竊㠯
前輩所謂汲引孤寒之綆近世以爲攀結權要之
梯倚冰山爲太山延頸待囑指鼠璞謂荆璞拱手
奉歸名爲蓄吾家之參苓實則種它人之桃李自
喜得計烏知可羞若其點頭堂下之一言具眼坐
中之小異幾年無此一日見之如某者材非竒竒
老已冉冉方虚憍恃氣安知涪翁四句偈之有功
迨拂亂動心始信&KR3196;山三字箴之得力眇鴻毛其
自命蕞雞肋以何求朅來刀斗之鄕偶備櫜鞬之
役旣不能磨盾以草檄又不能推枰而畫籌第於
内外臂指之拘攣與夫上下精神之消靡多所感
觸爲之隱憂顧國事以如斯於身謀而何有炎門
耻炙捷徑甘賖道之將行歟但居易以俟命人莫
我知也欲忍窮而著書不圖負壑之秋乃有回瀾
之力未齊五鶚先獲一麟固非曹劉沈謝模索以
可知且無金張許史游揚而爲助迥出望表猥塵
選中兹蓋伏遇某官翰墨大蘇威名小范黃髮鯢
齒入奉壽母之懽織文鳥章出寬聖主之顧以忠
孝兩全之懿用文武兼資之材號召青齊指麾燕
薊已斷匈奴之臂行&KR0238;月氏之頭與共功名孰非
豪傑乃至嘘一寒之谷欲使脫七選之坑以勸着
鞭以愧刓印偉此舉之尤特信所關之匪輕某敢
不敬佩十六字之襃期荅二三策之取丸藥生翼
初匪求而得之瓣香報恩當有大於此者卷卷銜
戴切切敷敶
謝權帥洪提刑薦啓
騎楊州之鶴正切夢思冠楚人之猴忽叨論薦嗟
世道之寖薄幸宗盟之有歸竊㠯絲苓同生於松
而絲託苓爲根蕖荷皆出於藕而蕖倚荷爲蔭惟
鼻祖源流之無閒故耳孫枝榦之相依伏念某少
耕潜山壯宦鄱水訪盤洲之事業正印難傳誦野
處之文章餘燈可續柰九京之不作竟千里之空
還昔期芳菲菲而彌章今歎景翳翳其將暮不圖
州牧出我世家蔚乎相扶日有川泳雲飛之樂劃
然長嘯時窺山鳴谷應之機胡人事之方乖曾身
謀之靡定帆隨風引舟挾岸移長鋏自隨勃窣兜
牟之底短檠相對凄凉刁斗之邊皇華不隔於照
臨吉語忽傳於吹送一鳬巳去五鳳俱飛雖狄武
襄之譜梁公大非吾耦然吕文穆之舉夷簡豈無
它人出於真情有此竒事兹蓋伏遇某官噐能管
樂苗裔韋平材恢恢乎辦多身矯矯其立獨山韞
玉而自潤粹然有道之容水中凖則不争澹乎無
我之意扶立故家之喬木挽回末俗之頽波涕唾
熱宫金玉寒畯謂族姓如晨星之有幾况主賓與
春風而俱和置冗蹟於四賢借華襃於一字俾懋
所學用昌斯文白髮聲名媿難齊於二陸青雲步
武尚自附於三洪深感于中姑陳其槩
謝賈制置特薦啓
小單于之膽落方集竒謀大都督之眼高首薦下
士試新刻黃金之印署獨銜碧玉之章同日驩傳
一時盛事伏念某萬無能役一不敢欺滿架插書
自矜鄴侯之冨舉家食粥誰念魯公之貧風霜不
貸而枝葉凋歲月已老而根榦在往來塞下出入
兵間車轔轔馬蕭蕭每痛心於浪戰田确确牛㕰
㕰更攬涕於煩輸兩年之賞識固多一旦之遭逢
九異蟻隨磨轉鴈逐陽飛趨幕折腰甫識少陵之
面上堂携手已知&KR0934;蔑之心聽說劔於酒邊許推
枰於燈下良由機契遂以名聞兹蓋恭遇某官貫
穿古今揮斥宇宙望長安於灞岸一生忠義之心
進雍丘於淮隂百戰功名之會用紹興分道之典
故施慶曆定邊之規摹旣綏靖於山東且經營於
河北築臺延士思得良籌推轂進賢不遺餘力爰
俾摧頽之下走亦蒙特達之殊知念圖報之無它
惟納忠之有益虎兕出於柙曩嘗失於防閑蛇龍
放之菹今盍思於區處勢必知已而又知彼權當
在我而毋在人御衆莫若寬平制敵無如審重財
散則民乃聚食足則兵自強此皆巳見於施行務
在更加於推廣大孚衆望弘濟中興繪像雲臺不
媿膠東之傳磨崖浯水願書元結之碑觸突有誅
震愓退聽
平齋文集卷第二十四
