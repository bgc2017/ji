平齋文集卷第二十六
啓三
賀鄭丞相啓
伏審揚廷渙號宅揆奮庸天開聖人揭大明於積
隂之後帝賚良弼興霖雨於久旱之餘九鼎尊強
萬殊闓懌竊以慶曆之進杜正獻盡革弊端元祐
之相司馬公力回正論凢其變則通通則久本乎
定而静静而安聖上始親於萬機朝家大整於
百度追還盛觀允屬眞儒恭惟某官秉粹而履方
造博而守約黃裳文在中也道傳往聖之宗緇衣
敝又爲兮身繋衆賢之脉蚤勸初潜之學蔚爲大
任之儲淵源養蒙羽翼出震六龍御天而萬物覩
依乘最先九鰲負地而四極安扶植更力肆增隆
於上婘亟入贊於中樞密勿引裾雍容𥙷衮避權
遠勢初無冨貴之心合意運籌自契明良之會覆
金甌其久矣登玉鉉焉遲之播一朝希闊之麻開
幾年壅塞之路昔妖星示變除舊之兆巳萌今瑞
雪應期作新之慶可卜兩全文武之憲獨斡中和
之機惟國事緫緫乎其方殷而民情喁喁然其更
切决否泰之消長在乾坤之轉旋平輕重於一舟
丕展濟川之略寄安危於八柱迄成支厦之功以
福華夷以壽社稷某霜途易蹶冰谷難春夙蒙鑒
賞之殊快覩延登之盛調元有道坐培上甲子之
休播物無垠早吐雌丙申之氣踴躍胥慶編摩曷
宣
禮部郎官謝廟堂啓
九年去國甘從西崦之耕一旦起家遽草南宫之
奏大明昭揭於積曀之後妙造潜回於沍寒之中
脫跡沉淪委心坱圠伏念某天姿不穎世諦更疎
虎負嵎莫敢攖徒奮直前之氣鹿走嶮何能擇了
無善後之謀寄懷抱於倚楹付光隂於面壁低徊
空谷展轉窮途蠻素掉頭早厭香山之老雍端拍
手亦嗤栗里之貧間意行而覓詩率危坐而讀易
忽逢隂剥遂與陽升牢落馮唐尋青綾之故步摧
頽禹錫訪瑞錦之新窠久湮焦榖之芽頓吐寒灰
之熖俛仰自省生成有歸兹蓋恭遇某官道包元
功心契眞宰伊尹舉而不仁遠矣選衆惟公臯陶
歌而庶事康哉知人尤急孰觀否泰往來之運密
轉乾坤闔闢之機大姦朝鋤衆雋暮拔謂鵲巢可
窺而鳳凰集駿骨旣市而騏驥來憐其數竒開以
寸進某敢不敬佩隆眷加鞭後圖白首爲郎敢嘆
桑榆之晚丹心報國更祈松栢之堅
回薛觀文啓
恭審陞華祕殿均逸殊庭六子之佐乾坤功成斯
退八還之玩日月宇定自光几几雖新巖巖維舊
恭惟某官吏師一代王佐兩朝問方略之世家自
唐浸盛練制度之人物視漢略同三十年密拱於
脩門一萬戶肇開於大國倚成方切引去何輕野
梅官柳之坊路喧迎騎流水青山之屋門繫歸艎
兒孫出萬卷以披吟父老散千金而燕集移閶闔
衣冠之夢爲園林鍾鼓之盟陽羡買田拍塞秧疇
之雨惠山試水颼飀茶竈之風誰爲公謀使有此
樂某猥馮容度輙犯顔行吕獻可固得罪於荆舒
文潞公初何尤於質肅想見幅巾蕭散訪疇昔之
釣遊願言列鼎舂容享方來之耆艾
回程内翰啓
伏審均逸珍臺陞華穹閣人材凋落之久上深
念之天運轉移之新公嚮用矣漸所以進泰於此
占恭惟某官九垓隆名五嶽全氣伊川明道而後
獨傳正宗野處平園以來復見老作蚤從龍尾直
上鰲頭扶日之功未酬偃月之機已露方奪萑苻
之氣遽尋花竹之盟司馬公之流水青山姑從獨
樂歐陽子之茅簷凉簟尚想玉堂雖出處了無累
於吾心然安危豈遽忘於斯世宜膺蠖濩之眷趣
進凝嚴之班與造物者游益培夜氣後天下而樂
亟告辰猷某狂編虎鬚窮卷龜殼追十年之夢寧
傲宰相而不敢傲翰林叨一日之逢難爲諫官而
猶使爲御史蒙恩莫稱請誨無從所願君子之彙
征庶幾吾道之浸長元祐之詔大老峩冠而來慶
曆之頌名臣執筆以俟卷卷有屬纚纚奚殫
中書舍人謝丞相啓
歲星之犯執法(前數夕太史奏歲星犯中執法公果出臺)猥干憲府之
誅帝座之拱紫微驟玷詞垣之選觀君相之深意
知乾坤之厚恩竊以爲治莫重乎紀綱之張用人
尤患乎意嚮之轉拱辰一網君子之氣遂衰之邵
兩來小人之勢斯逞歴攷往鑒寧忘隱憂伏念某
髮種種其絲棼心怦怦乎繩直歐陽余靖列在四
諫每懷聖德之詩王衍盧𣏌合爲一人欲著辨姦
之論適改弦而更始偶簮筆以居先議論不足以
聳鳳凰之鳴風力不足以快鷹鸇之逐第潜觀於
機括慮或撓於規摹景祐一不肖之來大圖搏噬
熙寧三舍人之作孰效鉗槌去稂莠所以養嘉禾
薙茅艾所以護芳草獨奮一擊衆觀四驚或疑面
前行路之未寬或怪䄂中彈文之太早勇爲國計
奚暇身謀奉帝勑而傳霹靂之符何難驅鬼仗佛
力以運金剛之杵自可降魔雖閤門不隔於交章
而臺院俱成於退舍彼姦旣折此志還伸立五花
之塼甫軒眉於旬浹扈六飛之蹕遽蛻骨於湏臾
黜轉而升榮忘其辱兹蓋恭遇某官吾道砥柱斯
文津梁遜直諫如元齡之佐唐去副封如魏相之
興漢謂保合善類必去敗群之羊而修明大公何
愛溺井之狗辨薰蕕之殊氣培𣏌李之深根俾京
尹授館以使留許詞臣遜闕以見處宣昭實意安
集危蹤續翻紅芍藥之吟莫知稱塞占澄碧琅玗
之夢終托生成銜戴輪困栞摩梗槩
回趙制使啓
恭審上思東略公請西征以文昌八座之尊緫元
戎十乘之重江淮增氣關洛屬心恭惟某官文武
兼資忠孝兩盡西平父子悉如飛而如翰慶州弟
兄抑非彲而非虎挫狂虜於指顧之下平逆雛於
笑談之間功歸一家名震四海正佩甘泉之槖又
分細柳之弓幼度却符堅於合肥風聲撼塞公瑾
破曹瞞於赤壁雪浪翻江中莫府之宏開外提封
之盡護不求一勝必出萬全東夏口西武昌規模
旣定北羊腸南伊闕經略何難大奏愷於前茅永
垂光於汗竹某搔頭白雪引睇赤雲竹樓之記猶
存徒懷清賞桃林之詩可作尚賀元功
回楊侍郎啓
竊以南臺執法未輸折檻之忠西掖代言遽獻斵
䆫之醜蒙恩超越揣分凌兢伏念某蚤坐排根久
成流落窮懷不柰每嗟煮鶴之琴老氣未衰尚愛
擊蛇之笏天適開於日月地偶借於風霜了無回
川障瀾之功僅有去莠護苗之志方奮前而抨擊
忽踵後以褒遷觀象門深浹日之留已幸翔鸞閣
静半生之夢還驚取數過多揆元有自恭惟某官
聲諧笙磬佩襲璆璜閙裏掉頭耿耿高時之操閑
邊䄂手卷卷憂世之心念善類之相扶欲頽風之
復起遂令渫辱亦轉光榮詩到蒼苔寄宦情之澹
泊帖來青李佩交好之綢繆占報斐然垂察幸甚
回趙婺州(必愿)謝忠定配享劄子
恭惟先正忠定太師周程粹學文冨精忠龍夾日
以飛定神噐於危疑之頃鰲負極而立安盤石於
指顧之間初罹偃月之謀終墮浮雲之計迨更聖
化始記功宗侑食原廟之廷圖形容臺之閣阿衡
格于上帝雖音跡之莫追周公祭于大烝迄英靈
之如在旂常增耀簡策騰芬某濫厠周行聳瞻盛
典知臧孫之有後宜文子之作原爾祖與享之已
著丹青之信斯文未喪也更堅清白之傳贊抃良
深敷宣曷旣略此酬謙施之辱切丐紆察
回趙制置(葵)謝忠肅賜謚劄子
恭惟先正忠肅太師學問以母自欺爲先踐履以
不遠復爲主胷吞八九雲夢浩乎無涯腹有數萬
甲兵用之不盡擁師千於江漢控戎索於關河以
頗牧之籌修羊陸之政屯田之奏則營平之遠略
出師之表則孔明之精忠收績前茅垂休汗竹邊
有雲中之警上興鉅鹿之思灑寶墨以䟽恩易美
名而壹惠光流宇宙聲撼華夷是皆曹武穆之將
家范文正之儒裔克傳世業深結帝知故能顯揚
於無窮于以侈大其有子某聳聆盛事倍激懦衷
方圖羾於柔緘忽首勤於珍翰執謙良過抱媿爲
多排紛控賀不莊仰匄台察
除禮部謝丞相劄子
某恭惟聖上親萬幾之初賢相宅百揆之始大
明昭揭公道宏開群隂見晛而雪消衆正連茹而
茅拔融歸皇極扶立太平某去國九年奉祠再歲
自謂窮途之老死不圖大造之更生抱舊直之青
綾趍新窠之瑞錦孰云起廢有此叨榮某官監其
愚而無它腸愛其懦而有立志以恤窮悼屈之念
爲嘘枯吹生之仁首加招徠使脫沉滯動八十親
之喜寬數百指之愁踴躍而興糜捐以報然念禹
錫十年待文昌之相始授此官温公數月趣東坡
之還乃居是選豈繄晩學可跂前脩伏望鈞慈憫
傷弓之心危察墮甑之氣索收還誤渥改轉真機
賙其甔石之家授以斗升之壘一飽養志三熏戴
恩謹此控謝併布其衷仰祈鈞察
荅吳緫卿劄子
某九年擯去玄都之樹已空一日喚回少林之壁
忽倒若有相者夫豈偶然某官功名鼎盛之秋意
氣相期之素謂荃蕙化爲茅久矣尚復何言而桃
李自成蹊有之不湏多慮每對酒而憶太白必褁
飯而問子桑更加牙頰之春欲起頭顱之暮昔耕
今穫彼竭此盈竊自攷其平生曾不滿乎一笑方
趍郎舍忽被郵籖論復如前固待以唐質肅之舉
節難保晚正恐如韓忠獻之言倚湏公歸共論此
事伏丐丙照
荅葉子真劄子
某九年坐廢翟公之門欲冰一旦謂來馮唐之首
巳雪方群振鷺忽點棲烏作之髀肉久消之餘置
諸夢想不到之地莫知稱塞第劇凌兢足下氣雲
升而川增文水湧而山出念嘗交訊知可論心方
從九芙蓉之游特貽百車渠之帖首勸之以劉元
城范希文奏䟽継戒之以王彦霖朱光庭策題推
車惟主於行乘舟毋偏其重卷卷一意纚纚千言
期頽風之復興使懦志之有立把玩不巳感藏可
知此去凢可以警策其不逮毋惜陸續
平齋文集卷第二十六
