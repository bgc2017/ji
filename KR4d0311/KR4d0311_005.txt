平齋文集卷第五
詩四
次楊瀘南以前區字韻送行
水穩風凉快長年歸帆東指白雲邊落花𣢾叚兒
能御薦草烏犍手自牽蜀口戍兵誰飽飯淮頭編
戶幾安眠野人只願羣賢進輻湊良籌到上前
萬里來鴻未有書社前歸燕與人俱漲㾗落後杭
巫峽風力高時略太湖深愧平生嗟靖節一厈天
下望夷吾延英入定中興業早震天聲到鬼區
岑公洞
洞從開闢有翁獨擅眞清磴古蒼苔澁巖空細溜
明誰刊新即事盡剔舊題名太息今猶古江山不
世情
開濟堂
魚復平沙漲夕隂紅旗影底老蛟吟窮今亘古三
分恨托地撑天一寸心過雨斷雲閑絶壁凉風歸
鳥急平林江山難着醒時眼有酒如澠放手斟
東屯
犖确嶔岑轉百盤峽天深處得平寬秋風策策&KR1048;
花老暮雨蕭蕭稻子寒仁者樂山心本静碩人在
澗體俱胖農家不解詩翁趣只道豐年了納官
高齋
江滸行厨轉關頭細路過手摩如象石目送臥龍
坡骯髒雲端栢鬅鬙雨後莎晚來晴更好舟發亂
山阿
中秋秭歸岸下
出蜀趍吴第一州夕凉隨意繫扁舟十分人鮓甕
頭月一片水晶宫裏秋夜氣長存號老鶴天機自
動舞潜虬得歸到處皆佳思不問西風解白頭
懷程及甫(二絶)
撇濆梢渦穩下舟狼牙鹿角又黃牛兒曹脫險讙
呶甚數到家山十二州
石馬門前萬里廻向人似亦笑顔開獨尋舊日題
詩處却恨騷翁不共來
獨醒亭
今來古往江山老地盡天窮草木愁爲問大夫能
飲否芙蓉落盡菊花秋
温泉院(二絶)
老火欺人客路長艤舟取次浴温湯犬鳴三峽夜
逾静月上四更天始凉
神虎護泉寒翠壁靈虬吐沬暖冰壷玉環不碎征
塵裏更引三郎到古渝
劉家江阻風(二首)
動地千牛力行天萬馬聲溟濛迷太極浩蕩送平
生夢與屏幃兀心隨簋缶傾黃頭多着纜作止候
三更
歲月孤槎轉風波斷梗隨謝三元自慣巽二莫相
欺沙岸往來拍蘆林開闔吹欠伸呼斗酒一笑酹
馮夷
千竿夾
方雨江流紅未霜蘆花紫寂寂遠帆來拍拍晴鷗
起
包港風濤(二首)
䉲百丈幾牽掣斷鐵三脚已撼搖浮陽侯戲劇何
湏爾身世從來等一漚
顛風立海雷轟柁駭浪翻天雪壓篷夜半乖龍酣
戰退一奩冰鑑本來空
寧宗皇帝挽詩(二首)
虚已堯黃屋清心漢弋綈乾符開太一坤軫拓全
齊鎮國天球在賓空寶仗迷歴年施澤久四海哭
遺黎
德粹三靈接功成萬國雍方培豐水芭忽跨鼎湖
龍廟號追文考陵名冠世宗微臣趍覲晩灑涕續
車攻
送章君範之湖南幕
天闊孔鸞起江晴荃若春親榮知有子主勝信宜
賓嶽麓盛古學衡山多秀民平生金玉質更看濯
磨新
寄題成都張宰壓雲樓(二絶)
清霜戒曉日將出急雨報晴雲乍開庭下簿書渾
引郤獨揩雙眼上樓來
氣如軻也生於義道似參乎任以仁乾蓋坤輿猶
塞破何難壓倒玉嶙峋
送杜陽安奉親還蜀(二首)
訪落方勤止而翁苦掉頭立幾遺世獨行盍爲王
留日月馳雙轂乾坤寄一舟勿緣歸計得忘却緯
邊憂
買我歸吳棹揚君泝蜀旃雖爲萬里別端有一家
緣臘雪添新漲春風减舊綿江山隨處好横槊小
留連
和高續古省中雪
升平見一斑未臘得三雪天開銀色界人立水晶
闕小團醉後煮清夢梅邊說莫道石渠春不似山
隂月
省中和何子温見寄
東風婉娩燕來雙禁漏無聲萬綠香寳鴨炷雲朝
太紫玉蜍挹露校鉛黃聖賢不斷千年脉宇宙長
存一點光老鶴也知虚静好夜深踏月上脩廊
和何特夫見寄
人從萬里蜀天歸御柳藏鴉絮又飛風細爐熏搖
穗直日長漏箭出花稀九重旰食圖無逸四塞宵
征賦采薇愛國書生心更苦夜占列象候璿璣
送秦祕監還蜀(二首)
岷峨人物古淮海姓名香識面歲華晚論心春晝
長有懷胡去國無媿好還鄕呼酒犒三老柁樓天
正凉
蜀産班行幾分符又去之氣完吞落日心定發凉
颸蠅虎攫何壯蝸牛升更癡見幾能許早別思渺
江蘺
送張行父守贛(二首)
覺是聖賢脉復爲天地根典刑諸老盡文獻幾家
存露下鶴先警風高鴻獨騫一時京洛價知有魏
公孫
南斗一帆外西風千騎頭莫嗟中落落湏感上休
休賈誼詞林曉陳蕃墓草秋經行拚斗酒爲浣古
今愁
送客一首送眞侍郎
風雨寂歴蘆荻秋梧桐落盡斜陽收孤鴻影斷蒼
莽外愁絶送客濤江頭客心恰似濤江水夾岸擁
沙潮不起海門一線拱觚稜無聲夜到龍山尾重
雲壓江秋隂隂千古送客非斯今有酒可别不敢
斟天乎天乎知客心天乎天乎知客心
和續古蜜术
參桂齊名骨自香百花釀醑助甘凉含金咀玉風
標别消得肩吾爲發揚
贈小兒醫
忍飢覓句孟東野守寂草玄楊子雲囊有遺書無
與讀兩家恨不早逢君
和續古謝送墨
黑月黳雲脫太清海風吹上筆頭輕瑣䆫冷透芙
蕖碧定有新銘到九成
題鍾春伯所示周昉明皇對弈圖
寳欄十二午隂移思入雲霄落子遲當局早知提
醒着危機應不墮蛾眉
乙酉六月十九日應詔言事九月一
日去國一首
黑風吹雨出長安破帽騷騷怯暮寒不得之乎成
一事却因而已失三官人心天理推詳易世路交
情點檢難白髮老人經事慣教兒只作博投看
丙戍天基節自至道宫趍寳福院寒甚
朝謁千秋節攀援萬歲藤山明松戴雪澗澁石懷
冰清壯髯還戟酸癯面亦稜暖寒能破戒珍重虎
溪僧
大人用韻再一首
静裏栽梨棗閑邊話葛藤緣塵還我雪世態任渠
冰宿卉芽渾脫新禽語摸稜年華催鑷白自笑秃
於僧
乙酉歲暮有感(三絶)
罷參歸趁日高眠隨意繙書不計編歲事從教催
白髮春風元只在丹田
精神收召入腔來水色山光面目開可惜行&KR0810;新
失伴雪晴未忍說尋梅
樽酒團欒里社情眼中忽不見公榮祗應天體如
雞子地下人間共月明(時疇甫初逝)
敬和大人新年韻
井渫得泉終必食睽弧遇雨更奚疑毋庸伊尹要
三聘且學顔淵克四非勢去鐵鞋無處覓志亨金
印有時纍梅花結子桃花發爛漫春風醉典衣
梅
寒瓶虚插一枝斜留待春風放霽華巳信不冰方
着水可憐欲槁更開花
繁芳玉立夾胡床勾引春韶午夢長有眼盡迷空
裏色無心方識定中香
又
竹屋茅簷一樹斜冰霜意氣蓋韶華有餘不盡如
知道半巳青青半尚花
桃花紅豔照銀床黃入金明柳線長欲與晚梅相
輩行同時到底不同香
挽禮上人
盤屈虹蜺氣空山老白雲酒因陶令買芋爲鄴侯
分甘露門知味毗耶藏著勲南軒無復見巖卉自
清芬
和開之社日
久要來新燕簷花泫曉霏治聾憨舅醉廢讀惰孫
歸鶻突輸&KR1151;局醒鬆脫着衣一簾春寂寂誰解識
吾機
春事
莫爲春愁兩鬢翁管愁元不屬春風深黃楊柳夕
陽外淡白杏花明月中大自在身天地並妙光明
性聖愚同鳴鳩乳燕相料理融得從前萬慮空
寒暄不齊(二絶)
社後歸來燕兩三門前細柳綠摻摻乞將蝴蝶蜻
蜓扇與試鵝黃水碧衫
次第新烟欲試茶錚錚飛霰響簷牙惜春苦欲春
長在且得輕寒約住花
敬次老人即事
韶華九十恰平分過化中存一點神草脫燒㾗非
故色梅收花事又新人正襟危坐三靈會擁鼻長
謠萬象賓酬荅風光惟辦此可能春夢到天津
清明(二絶)
梨花匼匝不見葉柳穟玲瓏初欲綿寒食清明等
閑過日長飜覆壓書眠
風將好夢到蘭亭驚覺虚簷九子鈴老眼醒來無
着處倚樓檢校樹頭青
次韻西塢道庵
芳蹊幾曲重行行塢裏曾隂塢外晴秧馬鬅鬙和
雨種蘀龍菌蠢帶煙烹黑風動地前程暗白日行
天内景明却愛道民無別解一杯春茗雪花輕
雪歎(二絶)
唐時三月十八雪况復今年多一旬萬紫千紅渾
過盡荼䕷滿架與争春
桑穎騷騷麥又萎雪花如椀雨如絲老天只解苦
黔首快活貴人那得知
桂子次韻贈阮甥
一樹青青桂子榮廣寒宫殿玉爲楹不知天上何
年墮故使人間有種生風影碎搖籖帙爽露華倒
洗筆頭清寸田更與加培埴收取天香染姓名
次韻雙桂
物理無枯底有榮一雙玉樹倚脩楹長如拱璧天
球在元共交梨火棗生卜築地連盤谷勝賦歸人
占小山清晝隂最喜添新綠時有佳禽自薦名
閑居
暑設青綀幕晴更皂葛巾家貧猶氣象人老亦精
神蜂閙花生計蛾翾繭化身静中觀物變同是一
天眞
鍾惠叔轉示趙臨安兩山堂諸公詩刻
隨喜二首
兩峯高峙玉五畒秀含滋細柳未眠種脩篁方醉
移雨將雲出谷水引月歸池動静天機密何人共
一巵
朵頥常逐逐觀復自休休静晝青竹笋深春黃栗
留覺圓熏穟直夢破茗華浮爲問連山易床頭好
在不
燕巢
華堂横架晴虹壯來鳳結巢長一丈中間贔屭譙
樓勢兩旁坡陀翼城樣相攸爾居莫此樂得意鳴
聲相下上同時啐啄三四雛盡日往來千百餉欲
飛未飛翅羞澁似定不定跋搖漾施施引趁女墻
行戢戢教升危堞望黃金鑄印分裏有何用芹泥
呈瑞象(事見類說)主人長健燕長歸但願春風不相放
浮溪周居士挽詩
野水崗頭屋春風竹裏厨所安仁者静其樂道之
腴遺逸盍徵詔耆英空畫圖詩書根氣遠叢桂蔚
相扶
次韻子有賦著圖書所
冨兒種巵敵封君貧翁結柳呼奴星物理虧盈蛇
䕫蚿惟有讀書可以逃天刑守玄老死天禄閣巧
宦三入承明庭人生得失雉梟盧惟有知道可以
垂芳馨嗟予鈍甚爐底鑛陶寫淬濯誰爲硎買書
充屋手點勘𣏌菊門巷槐花零九流七略宗六經
大川小澮趍東溟騷人墨客幾汗青秦姬趙女争
娉婷聖賢氣脉眇如綫義理門戶元無扄圓冠方
屨弗見道金貂玉櫑空圖形君年正壯眼如&KR0238;一
過萬字披不停借書一瓻走赤脚燈前急雨鳴高
瓴扶輿磅礴天兩目渟蓄雲氣藏風霆鈎深造極
猛着力會插八翼摶青冥
九日
老無擘畫笑柴桑兩眼惺惺菊自黃渠更笑人無
菊把拒霜相對過重陽
荅子有
褁飯無人過子桑拒霜一徑雨昏黃花根記縳西
湖纜紅淺紅深醉夕陽
夫容
向背有深態纖穠無定姿最憐花脫後全似蕊包
時
荆公
君臣一德盛熙寧厭故趍新用六經但怪畫圖來
鄭俠何期奏議出唐埛掌中大地山河舞舌底中
原草木腥養就禍胎身始去依然鍾阜向人青
冬雷行
三月卄八雪十月十九雷日官起歴失氣朔深春
爲臘冬爲梅衣巾暄淑糝白醭研席昏濕凝青埃
階頭蠢䏰上未已陣陣送雨千峯來水鄕種早埸
巳築山鄕種晚鎌方催漏天未信解晴否低田芽
茁高田摧老農一飽不自保愁面百摺何當開君
不見太史局申十月雷麥成堆
送郎丞(文炳)之桐城
江北江南雪意催半酣椎鼓起征桅銳從猿鶴歸
休去剛被功名引調來破虜檄傳淝水定屯田䟽
上皖陂開筆端矍鑠精神在莫只清吟伴老槐
奚左藏(士逹)挽詩二首
理學不遠復躬行毋自欺志雖千萬往材僅二三
施花竹觥籌密雲山步屐遲眇然人物裏公竟止
於斯
諸老定交早羣兒驚見稀功名身韞櫝翰墨世傳
衣龜壽前占夢鷗盟晚息機吳頭耆舊盡搔首送
斜暉
次韻可庵梅
點雪非耶果是耶紫千紅萬未曾芽蒼苔有暈龍
鍾樹幽谷無人自在花地暖孤鴻來索伴天空雙
鷺下通家詩翁快整春風脚山路霜泥踏馬牙
卭杖次韻
槎使携歸餉老人高稜疎節屈中伸撥開豺虎憑
陵氣攝取蛟龍變化身訪洗頭盆還喜健伴行脚
笠未嫌貧一般仙骨清如鶴倚看滄溟解起塵
疇甫叔挽詩(二首)
南渡幾年裏深山誰力書獨君酣百戰許我丐三
餘參斗明燈燼湖江渴硯蜍斯人猶不第天理竟
何如
撰屨西山路尋春得重陪那知分手去不作轉頭
來寂寂雙溪雪依依半樹梅經行陳迹在横涕濕
蒼苔
夢中和人梅詩山礬韻
溪路槎牙木葉乾角聲吹動五更寒疎疎梅蘂疎
疎雪一叚生綃不用礬
又用韻
竹外横梢半欲乾透香肌骨不勝寒定知天上梅
花腦不比人間柳絮礬
聞山陽夏全之變
洮湟私牘舊開邊淮楚依然樣子傳抱虎寢蛟心
不保護疽諱蠱禍相挻河流三舍盡人血城闔四
門無竈烟昨夜洗兵盈尺雪華夷齊賀太平年
丁亥歲朝把筆
雞喚璇杓一夜東長天紺碧静無風年華老子懽
娱裏春事兒曹翰墨中脫雪薺芽盤飣綠晞陽椒
蕾酒行紅赭袍親上慈明冊正想千官會漢宫
三日兄弟侍老人展墓歸和尊韻
雲淡風柔霽色輕瀧岡阡上氣和明莫思舊日遨
頭出且試新年便面行飽飯即爲君子泰濁醪不
失聖人清一翁二季春無盡更願諸孫向老成
次韻梅影
白玉堂前絶世容水晶簾薄透重重非僊非鬼樹
明滅似夢似眞花淡濃韈照晴波添縹緲佩搖寒
月欠𤤮瓏一番青子成隂後却笑癡兒認舊蹤
春雪
甲子乾飛雨元宵濕隕星風柔行陣陣月淡下亭
亭木筆侵凌碧來牟掩映青東皇收拾急暖漲赴
滄溟
招隱三章贈李洋(自號同初子)
雲氣歛兮天目之顛濤江綫横兮海門濺濺扶桑
子半兮陽烏翩可俯而掬兮嚥以天井無聲之泉
子其隱乎吾與子兮拾荃
雲氣冒兮天目之趾疊湫歕薄兮洞石齒齒列缺
正晝兮睡蛟起可仰而擾兮浴以天河倒流之水
子其隱乎吾與子兮采芷
雲氣吐吞兮天目之腹乳潭沉沉兮鴨潭煜煜徐
伍朝往而暮來兮雙碧鹿可挽而舞兮侑以天風
步虚之曲子其隱乎吾與子兮蒔菊
次韻遊龍門十絶
若木扶桑莫苦攀芙蓉薜荔不妨閑封三萬戶煙
雲裏化百千身水石間
欲訪天池水發源倒騎北斗挾飛僊高低八節灘
頭路俛仰三生石上緣
拍手東風喚白猿劃開元蓋洞天門可能路指虚
無去兩脚湏留點地跟
蒼崖斗立兩扉開行雨龍歸尚殷雷嫋嫋天風瑶
草碧神清依舊鎻樓臺
武陵溪上迷津處衡嶽峯頭失道時珍重牧兒相
指似隔林招手不吾欺
飛泉濺雪林華濕盤石生雲古蘚乾早着些詞招
隱去泰山有賊膾人肝
稻花秋晚蟹洗手薺菜春初餳膠牙築底空山誰
辦此留君只有石邊茶
不提長劒斬江蛟便揭脩竿釣海鰲縱老無成猶
自許一溪流水兩山桃
不知我者謂何哉布韈青鞋日日催長嘯一聲啼
鳥外朵頥有象著山雷
平明出去日斜回小立巖花澗草隈光景留連非
我事此心曾點&KR0238;雕開
挽阮開之
窮逹皆歸命虧成不掛心醉餘便腹睡棋罷掉頭
吟孔雀門闌舊驪駒院落深可堪重剥啄寂寂杏
花隂
柳
天機日與物華新嫵綠柔黃觸撥人精采只消些
子雨腰肢無着許多春興亡螢苑迷樓夢榮辱孤
山麯院塵醒眼年來渾看破萬緣分定不湏顰
杏
萬山築底作春妍一樹繁紅直幾錢深院日長來
燕後平池水暖浴鵝天弦歌禮樂詩書地榜帖功
名冨貴天兒輩對花湏自勉莫教空惱少陵顛
柳用前韻
菀彼烟絲一樣新依然面目我陳人只疑大造元
無物豈料深山亦有春盡日三眠渾得意隨風萬
舞不驚塵長長短短亭前路肯與渠儂管笑顰
上巳呈子有
隔水梨花豪放盡安排鼠耳到庭槐十分春事杜
門過百色老懷中酒來聞麗人行頭輙掉見蘭亭
帖眼還開碧衫玉唾酴醿晩更倩詩翁着句催
顔延年三月三日率爾成詩前詩重韻
太率可笑
過盡風波灔澦堆一閑無夢到宫槐迎頭寒食清
明近入手櫻桃芍藥來率爾成詩聊意逹快然自
足亦顔開期君曲水芳林序花裏傳宣火急催
百舌
飛上三足烏喚起百舌鳥鼓弄林杪春瀾飜屋頭
曉氣吞黃栗留勢挾秦吉了向人售嘈雜司物窘
煎炒轉頭芳意歇噤喙青隂悄
晚食
從來此腹負將軍淡飯投韲現報身三月不曾知
笋蕨夢魂敢到水晶鱗
次韻荼䕷(二絶)
瓔珞垂垂萼綠華光明淡竚自成家枕幃醖藉風
流足甘放朝來被底衙
愛春留得瓊英在添竹扶將翠蔓高更着金沙相
間種主人四壁錦周遭
官採木
深山風雨幾百秋直干雲漢大蔽牛輪囷離竒中
尺度一旦出應天家搜山摧浪壓斧斤下横亘十
畒眠蒼虬白頭地主坐歎息物囿於數吾何尤爲
言此殆有天幸如拔莘渭歸商周棟梁未央坐萬
乘柱石明堂朝諸侯老翁聞語囅然起致祝切莫
去作昭陽梳洗樓
楊花
舊雨人無半迹來惺惺獨坐眼慵開却嫌飛絮猶
多事點破門前一徑苔
春禽雜言
倉庚倉庚集谷之苕謂汝也幽而豈其喬勃鳩勃
鳩有安斯巢矜婦之功不念鵲勞决决杜鵑念歸
何悲豈知汝歸不如未歸翩翩元鳥羣雛相依羽
毛浹矣同乳異飛負隂抱陽均此一氣孰使然哉
凄其永愾
次徐雲叟賦桃源無脚橋
經始西風八月秋桃花春漲巳無憂横飛閣道虚
空度直放銀河自在流倚岸斜看疑是洞循坡穩
上認爲樓遍行吳蜀今纔識却笑浮橋謾造舟
次韻映山紅
燧人鑚榆出新烟烟光濕雨山蒼然黃鸝怯寒噤
未語有喙三尺惟啼鵑血流染花不知數赤霞爛
熳横丹天前山後山列錦障上澗下澗敷金蓮海
棠無香許流亞石榴有豔疑姻連目光遠送空翠
表勝處正在繁芳邊七香寳車果安在東風老去
空華顛
送監丞家同年守簡池三十韻
去年爲君來明廷峙鸞鵠今年爲親歸蠶市苦思
蜀扶輿出脩門萬里宛在目大江六月寒風飽帆
數幅金山如幽人杜蘅繚荷屋采石如壯士鐵騎
明鋈續五老烟光開九華雲氣矗如王公大人冠
冕而佩玉大孤狷介甚赤壁清曠足黃鶴俠者流
雋放不容束英雄古荆州霜月耿喬木寂寞三閭
亭風露落秋菊陽臺峰十二森拱峽江曲高標聳
赤松絶槩凛孤竹或如漢汲黯抗直敢掁觸又如
唐眞卿峻絜不受辱瞿唐灔澦堆一柱軋坤軸潰
城雎陽孤鉤黨林宗獨水石明邊酌蘋蓼佳處宿
寬作幾月程迎面峨眉綠世道淡有味人生平爲
福江山無愧容草木有餘馥試劒信雄拔易簡更
清沃虎蛇方横道有此廉平牧相如駟馬貴長孺
一翁秃明河隔黃姑碧落杳飛鶩獨復即無妄多
識廼大畜歲晏以爲期仁亦在乎熟木末老芙蓉
闌干深首蓿郵籖莫厭婁瑟僴尉淇奥
浮玉道士琴
老蟾亭午潭澄隂雄虬怒吼雌虬吟空巖納息耳
應心寫之以神寓之音大音激越風振林細音窈
眇雲起岑天機不動天和深非虧非成非古今博
山一點蓬萊沉
山中吟
幽居多暇櫽括黃庭内篇賦山中吟
俾善琴者倚操而歌之
蘂珠閑居兮作七言琴心三疊兮舞胎僊呼吸日
月下上雲烟兮回紫抱黃入丹田一面宗泥丸六
府主丹元七蕤應兩扉九微徹三關明堂閟虎章
玄闕森龍幡素衣翠重裏朱帶綠華裙上有黃裳
子丹兮常在兩眉端欲求泥丸滿直湏丹元存靈
臺貯清明太極涵肧腪升坎降離凝正一而融三
五兮付之靈堅童子玉池太和官重樓十二環兮
蘭玕朱鳥白石源兮潺湲專閉御景而握固兮嗽
咽金液漑靈根胎津溢而琅英飽兮積精累氣而
成眞高研恬淡兮道之園物物不干兮泰而平身
披鳳衣銜虎符兮控駕三素躡飛霞而升廣寒東
西兩目兮倚天木隂隂兮泉㳙㳙一唱三歎兮玄
鶴下其蹁躚八景二十四眞兮吾亦不知其然而
然
損戒(二首)
河魨行水底志在全其生縋綆激使怒拍浮拾彭
亨觸來不自制天君失和平懲忿當如山一静弭
百争
野虞雉爲媒榖榖雌召雄隂機發翳綠碎迸錦纈
紅耳目誘於物顛倒不有躬窒慾當如澤涵渟清
鏡空
引鏡
水白深還黑山黃遠自青紛然無定色何者是眞
形不壞只太極長存惟六經莫疑晨鏡裏黳&KR0238;換
星星
苦笋
臨軒解褐賜湯沐一節兩節水蒼玉氣嚴慣嘗志
士膽格高厭食太官肉此君可人如西湖荷邊冰
簟三更鋪心知爽快不宜過柰此風月人間無
丁謂
鶴相專朝巧萬般中書位子太山安沂公冷眼旁
邊看機會來時隻脚飜
欽若獎丁丁䧟若謂之厚演演擠丁勢交利合皆
如此說與金陵老子聽
食糟行
龍州石秫七斗醪百錢半升官價高村民無分酒
到吻清晨荷薪争博糟得糟還家喜欲舞遠汲淡
煮燃松毛餈麥餅澁難下藉此嚥送如葷臊我
時作守輙自愧每飯釡有羹堪轑罷官兩夏肉入
務食糟却如住百牢紛綸玉縷芼葱㳿晃漾珠滴
霑麻膏多從未破甑頭餾間入半折鐺中爊王瓜
未甲蒿苣老芬美獨擅盤飱豪饞奴停匕朵予餕
一餔七八譏何饕太平無事稱意飽竹床大鼾枕
離騷客來闖戶口尚臭錯疑被酒醺陶陶我亦爲
言恰夢金絲帳底斟羊羔
五月庚申夢人相指爲馬周且誦詩兩
句覺而足之
伸縮一雙手去來三世身新豐驚昨夢斗酒滿懷
春
苦笋用前韻
林谷迎梅新雨沐和綳熟煮琅玕玉籜龍别種冨
風味㯶魚同科少肌肉吾廬兩山介宣湖綠隂門
徑楊花鋪攻苦食淡父子俱笑看兩孫指之無(老人)
(曾和)
天象
白氣一抹蚩尤旗南斗北斗天兩垂西方熒惑耀
芒角初月吐魄來食之去年天象巳可駭今年天
象更可疑春王正月曁三月黑氣幾度摩晨曦銅
盤亭亭慘且淡鐵鈸拍拍合復離沙盆貯水静照
影眼亂兩日讙童兒移時妖氛漸引郤赤光如血
鋪庭墀家無占書矒休咎但效[婺-矛+牙]婦顰雙眉昨朝
忽見邸狀報詔荅丞相辭公師首言金烏效祥瑞
變我愁蹙成愉怡玉堂學士天下選王治有象非
吾欺東淮西蜀狗鼠賊看折尺箠從頭笞
用虞提刑(剛簡)見寄詩韻荅之
有美人兮古錦官落花芳草幾憑欄紛紛世故肱
三折忽忽年華指一彈詩到考槃湏熟講易於未
濟莫輕看門前尺雪清燈夜尚欲從公扣兩端
雞鳴而起一般時舜跖殊途覺與迷此理天無分
厚薄乃心人自眩東西柴門風雨榴花老草巷烟
霏燕子低玉汝有書來萬里聖賢不泰不栖栖
次韻夏日
乍晴雲更黑頓冷日如青飽飯眞成蠧幽居又見
螢燈光翻露柱琴疊舞黃庭猛作逃儒去沉酣幾
箇醒
瀑布
白龍飛出翠雲堆不見源頭只見來勢有盛衰惟
視雨聲無高下盡成雷誰教河鼓翻將落我欲陽
侯挽取回東陌西阡分港去豐年入眼稻花開
狐鼠
狐鼠擅一窟虎蛇行九逵不論天有眼但管地無
皮吏鶩肥如瓠民魚爛欲糜交征誰敢問空想素
絲詩
次韻高蓼
隰葒照眼似舡䆫只欠沙頭野鴨雙花引穟垂丹
作佩葉扶節起翠爲幢婦收滋味歸羹鼎兒挹馨
香赴酒缸老我爲渠牽午夢白蘋風冷釣煙江
示諸兒
徂徠古君子涇渭何太明一姦衆稷契詩作竒禍
萌姦人擠之死旣死氣未平銳欲剖其棺謂北走
猶生妻子坐凍餒不斷啼號聲冨韓各分俸買田
活其嬰吾䟽視彼詩歴數羣公卿觸怒非一竦舉
朝眼瞠瞠所頼天子聖不死五鼎烹斥歸天目
下石田力躬耕田少食指多讀書飢鳶鳴此身不
足憂憂我身後惸冨韓不常有勉哉自玉成忍貧
知好脩道在困亦亨
續夢
造化有眞機寒暑不停軸秋風促絡緯春雨鳴播
榖一氣臂屈伸萬事手翻覆得牛或貽災失馬詎
非福七侯梁冀誅三妹國忠族鼎貴正酣豢旁窺
巳魚肉自古聖賢徒不耻貧賤辱忠信以爲寳豈
弟而干禄但信命行藏不計得遲速泰極必有否
剥爛乃爲復一理無間斷九卦要精熟夢起獨忘
言䆫前數叢菊
淨𣑽僧頥蒙堂
山下有雷頥山下出泉蒙主静山之體養正静之
功閑閑六䆫明寂寂萬籟空坐觀鼻端白巖花自
春風
讀漢書
漢衰元帝爲優游成帝荒淫更可憂論說金華風
過耳山河大柄醉中休
六月二十八日入朱陀山寺
决决巖下泉翛翛竹間路破寂孤蜩吟送瞑疎鍾
度箇裏欲求心應生無所住
促織
一點光分草際螢繰車未了緯車鳴催科知要先
期辦風露飢腸織到明
水碧衫裙透骨鮮飄搖機杼夜凉邊隔林恐有人
聞得報縣來拘土産錢
荅子有
高吟梁甫卧隆中眼底駑駘不足空清白自將千
古月温凉不定六時風交梨火棗根苗長翠竹黃
花信息通樓外秋鶯強饒舌笑人遲却黑頭公
用韻荅游司直(佀)見寄
道在皇王帝霸間古今同是一人寰不愁垂白三
千丈獨喜飛黃十二閑晚桂薦花熏鼎古寒松墮
子茗甌斑山中風味無人會頼得新詩起老頑
龍池沙漲
龍徙三湫宅山飛百道洪雲車風馬去福地洞天
空蒼莽渾沙積﨑嶇没徑通等閑陵谷變驚倒白
頭翁
平齋文集卷第五
