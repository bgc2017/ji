平齋文集卷第三十二
祭文
祭俞侍郎文
中興倫魁舄奕顯融穎出天京横浦與公公殖其
學裏腴表豐井養厥德用汲不窮匪矯爲崖春陽
茸茸温作之厲飛霆駕風匪阻爲巇晴波溶溶平
激之躍驚濤矗空肆爲文章奫淪舂容麾屈軋宋
轢遷軼雄發造化籥爲世迪蒙萬象旉與與天爲
功再入西掖筆老逾工鼓舞八極渾噩嫓隆矧抱
勁節志爲氣帥翼如冥鴻碧落無際有冰其山衆
倚而睨有蜜其刃衆嗜而嚌公乎閑閑表立一世
卷舌方棘獨犯其銳岸不受馴嗾獒以噬采荼羅
山其甘勝薺大明中天攘屏霾曀帝趣公歸不奪
彌勵胡爲孤憤菀結惉懘任重道遠竟死弘毅翦
焉諸生淑艾一蓺中流失楫夫誰與濟丹旐悠悠
遮道哭酹匪私之悲邦國殄瘁
龍州新建武侯祠堂祭文
三綱五常之理與卑高俱陳其斁也時其存也人
周衰吾夫子作春秋書盗書叛一辭不貰而亂臣
賊子懼公以賊名魏迄能倡天下之大義扶天下
之大倫此聖賢所以有功於人極而百世其仁也
夫以公之功在天下仁在後世豈蜀得而私之蜀
之薦紳大夫父兄子弟維公之訓用能不爲鬼蜮
之魏而爲漢宜其德公之深歴千百祀而常新䕫
巫以東瀘黔以南岷峨以西劒棧以北莫不家社
而戶稷嘗秋而禴春江由獨無公祠而祠鄧艾是
知畏&KR1025;攘之盗而不知慕鞠復之親知用物精多
之爲厲不知正直聦明之謂神方艾縋兵無人之
境行險徼倖特乘漢運之屯耳魏爲漢賊晉爲魏
賊三尺童子皆知之艾顧嗾昭挾魏以蹙漢漢亡
而魏亦亡天彛泯矣小有材未聞君子之大道適
足以殺其身安能禍福爾民哉某始至毁艾祠垂
去祠公於遺址之西而丹青之背甲而腹壬羽扇
而綸巾魚復彌牟之八陣龍騰虎躍左揖右拱可
駭可愕而不可馴于以鑰疑牖蔽勸不二心之臣
栢溪奫淪玉平嶙峋公兮來妥椒馨醑醇
祭莊侍郎文
嗚呼三代而下何其正且大之難耶西都之士如
洞庭彭蠡匯衆川以爲容非不大也未見砥柱千
仞截齧乎頽瀾東都之士如峨眉太白拔地而峭
立可謂正矣所少者吞雲夢若八九之寬公造萬
理之根極涵一真之肧腪道大學而中庸文五誥
而三盤望之閑閑炙之温温扣之盤盤風停水止
渺不知其孰倪孰端及義形於色凛不可干則孤
峰絶岸坐睨乎横决而崩奔大而不失之靡正而
不流於隘蓋三代人物之遺也奚兩都之足論去
玉堂其歸乎搴芙蓉而飲蘭歘帝所之謂來徑御
風而不還功在斯文名在太史於公乎何憾寬兮
倬兮瑟兮僴兮其如四海善類思君子之不可諼
某出入函丈十五暑寒每進而誨之必曰敬立而
内直義行而外方然後可以闖聖賢之門忽梁木
之告壞撫張紳其永歎遡秋風而一酹誰與作於
九原
祭程廷邁文
嗚呼廷邁君坤之垠我巽之漘氣貫脉應傾蓋忘
新泛東津之月踏西岑之雲盡日乎酴醿芍藥之
春相瑩以虚相熙以真上下數千祀之論議沉着
痛快眉一伸而百顰是何貌之臞而精神之敷與
言之温而肝膽之輪囷信抱負之不凢繅蒼璧其
純綸見乎文采政理者特臯蘭之餘芬山風吹衣
馬首劃分胥命維何禁柳壓闉無何我斥而君始
來謂庶幾隔關之相聞書猶在几詩猶在手而君
已招魂大江之濆嗚呼人之生也氣日至而滋息
其盈也氣日反而遊散皆不離乎隂陽往來而屈
伸伸而爲物屈而爲變魂升魄落旣化而無有矣
根於理而日生者固浩然與天地而長存况君定
静而明明清而凝宜與根於理而日生者相爲無
窮乘雲御飈横八極而戞九旻杏銘旌兮西還嘻
有子兮應門寄一酹於江風眇離索其酸辛
祭鄒都大文
中興百年人物雲蒸大江之東以氣骨稱宫亭彭
蠡藍田昆丘公於其間琅玕天球純明而剛平直
而方落華取實錦衣綗裳力回萬牛氣凌三軍宴
坐觀來堅壁挫紛奔鯨盪海崩濤矗空千艘辟易
獨杭逆風雷電晦冥劫火漲天萬瓦俱灰浮屠屹
然見危致命衆雌我雄在蹇六二王臣匪躬上功
莫府我醒衆酣勞而不伐應謙九三蜀控遼夏人
爲金湯探囊取槖神旗央央潼關函谷秋風扇腥
籌筆未試前軍墮星矍鑠如援能飯如頗一朝至
斯於理則那巴秦父老齎咨同詞東南諸生矧公
所竒榘度在目誨言在紳一酹寄悲天乎不仁
靈澤侯生日祭文(龍州)
惟神炳山川之靈司一方之命不知其幾祀矣誕
彌厥月秋以爲期民猶生事之欲神之福民無窮
也某敢爲民奉觴上萬有千歲之壽
老人祭疇甫文
嗚呼天目之陽翼翼鱗鱗道同味合吾三數人溪
光澹暮野芳炫春孰賦不旅疇觴弗賓老瓦逓肘
柴車共巾山中之樂白頭一真年過六十氣壯意
新期之歲寒開我胷陳君遽舍我如蚤脱輪我不
見君如釣失緍村南村北梅笑柳顰扶笻出門誰
歟問津嗟彼有司賤玉貴珉老死不售連城之珍
此在疇甫逹觀屈伸而我所悲殘星向晨銘旌飄
搖寶華輪囷斗酒隻雞遮道酸辛
鍾惠叔哀辭(并序)
惠叔臨安人諱應僑與余内同母余仲女其子阜
婦也君蚤敏悟絶人讀書日千言埸屋屢見頭角
氣盛志勇風進颿駚得前輩格言題滿屋壁坐卧
與對伊洛諸老書多隠括爲歌詩時時自諷詠以
苦志得竒疾每發輙神游六虚驂轡鸞鵠與浮丘
安期相後先寤則索酒轟引耳熱浩歌吸呼月露
以盪胸中之峥嶸幾豪矣而操行純白與人交無
貴賤皆盡情奉重闈惟恐少攖其和喪母過哀悴
以死年止四十有五吾黨共惜之余敗官寄廬西
㕓期與君周旋作暖熱至未幾君捨之去可勝欷
哉葬有日爲賦哀辭相柩繂且以塞余内余女之
悲其詞曰
凢託形於𬈑涬兮藐起滅於一漚前乎名世之旣
往兮後方來而未休來者不我接兮往者不我留
譬草木苟吾臭味兮攬而祛以寫憂便儇嶔之
紛前兮巋斯人之好脩凝乎其觚而不堅兮澹乎
其靚而不浮素忠信以爲絢兮粻詩書以爲羞索
珊瑚於海若兮采夜光於崑丘默會心其躍如兮
獨起舞而長謳樂得朋而講習兮甕未蛆其已篘
暖澗兮泉瀏凄巘兮雲幽松矯矯兮雪明柳濯濯
兮烟柔君其蘭亭竹溪人物之儔耶胡思&KR2325;神放
而莫收若士聳身八景之上兮禦寇冷風而跨九
州排赫戲以超遥挾鴻濛與夷猶頫人寰而隘之
不翅蟻垤蜂牗蠛蠓而蜉蝣也徑御母於少廣之
庭謁帝於碧瑶之樓世之壽者未必薰兮夭者未
必蕕蒹葭老於霜露兮胡梧桐之不能秋豈魂氣
聚散之靡常兮聽推還而斡流抑百鬼常瞰乎高
明兮三彭甘心乎爾仇不然萬物芸芸各歸其根
兮蹇彼蒼尚奚尤薄寒兮梅窩嫰凉兮荷洲佇立
以望兮君不來有酒不樂兮謂我何求嗚呼天乎
何奪吾良之亟兮孰論心乎白頭
祭孫漢州文
嗚呼君宣我杭共此天目竹西定交日稔月熟清
不失和惠濟以肅韞抱國噐涵渟民福越在庚辰
太少擇牧旅鶴與琴萬里追逐暁鼓齊發暮燈分
宿短髮相扶蘆花映燭風恬日舒前山迎綠推篷
喚酌爛漫魚蔌雲變風怒雪浪翻屋更呼遞號投
岸插舳瞿唐灔澦奔濁飛鏃舟失豪釐蛟齶鼉腹
巾子桂林峭磴危矗牽車青冥於莵起伏脫險趍
曠秀水佳竹交口勞苦挈命博禄頻年過從分誼
骨肉綢繆勸酬低鬟度曲我守江油君倅綿谷相
望幾驛靡善不告莫府奏功菊坡解蜀我踵而東
君荐華轂風槩絶世等視榮辱尉薦寂寥駢函絫
幅政平如水行粹如玉謂壽而臧胡奪之速皦皦
召汚落落起讟人不勝天天定斯復江飈有靈穩
送歸鵠所不滿君早訪松菊西望敬亭設位慟哭
平生故人安得正叔嗚呼哀哉
諸父堂祭妣徐夫人文
嗚呼哀哉吾父蚤孤獨當門戶眇然世業危如一
縷所頼協濟其不及以相其成惟有吾母中寬而
外和上順而下撫螽斯之德薰浹於閨門鳲鳩之
愛均壹於兒女諸兒旣及成人相與扶植以不墜
祖父之緒則母訓之故也年過八十孫曾如堵含
飴戲綵婆娑笑語蓋一身之所關實衆福之攸聚
尚安享於期頥胡奄成於千古嗚呼哀哉風木不
停駒隙易度垂畢素冠三年之喪不忍靈車一日
之去恍音容其在堂䬃丹旐其欲舉一酹號攀終
天悲慕嗚呼哀哉嗚呼痛哉
老人祭亡㛐阮氏文
嗚呼吾父在時德厚福全三子七孫競爽滿前婦
姑妯娌肅然歡然門無哭聲二三十年吾父旣喪
仍歲憂苦首哭吾妻繼哭吾母若弟若兄俱淪千
古諸猶子中亦不堪數恃有㛐氏爲家典刑粹言
懿行蘭椒其馨歲時上壽疊綵照庭環數百指藹
如春榮逾七望八亦旣備福晩哭冡子遽棄華屋
銘旌聮翩子先母續遮道祖酹老淚可掬嗚呼哀
哉
同日祭百二姪文
嗚呼吾與汝父友愛純切記屬纊時握手嗚咽謂
令兄弟可惜作别言猶在耳念輙痛絶惟汝克家
子姪之傑不有渥洼無此汙血每見汝來紫髯紅
頰如見汝父我心則悅牗密蜂勞巢成燕怯諱病
莫告汲海欲竭脩程方開出門軸折母病在牀尋
亦永訣吾年寖高晨星孤月何忍見汝母子俱發
祖道一巵春甕初撥汝能飲否我懷如割嗚呼哀
哉
行狀
提舉俞太中行狀
公諱灝字商卿其先晉公子食采俞豆亭以爲氏
典午永嘉中歙人縱爲征西大將軍榦葉扶疎或
顯或微唐末昱有蹟于朝昱生稠自江南宦吳越
爲睦州刺史中奉刺史五世孫也世居杭爲著姓
太中娶于吳興之烏程因徙家焉公幼敏悟吐辭
輙不凢旣冠挹浙漕舉材名鬱起大家貴公子競
延致爲師登紹熙癸丑乙科授吳縣尉秩滿辟戶
部犒賞武康酒庫以格知寧國府宣城縣未上辟
知盱眙軍招信縣逾年改辟鎮江都統司主管機
宜文字嘉定初元充淮東安撫司參議官二年知
臨安府城南左廂公事未上監行在都進奏院兼
添差淮東安撫司參議官三年知安豐軍六年知
常德府七年提舉湖北常平茶鹽尋主管冲佑觀
十二年辟淮東安撫司參議官不就主管崇禧觀
提舉千秋鴻禧觀寶慶二年引年致其事先是隨
軍策應守禦暴露屢特褒轉積階至中大夫爵錢
塘縣開國男食邑三百戸賜紫金魚袋東朝大
慶尊禮高年以孫晦封太中大夫初任警捕筦㩁
職守外無一辭自鬻當路愛其廉而文交推輓不
遺力試邑極邊謂攻守以人心爲本首發芻粟振
窮乏家嫗摩之甚得民和王師驟起趨泗隨軍轉
運使倉卒無措約公共議公言敝邑已備夫馬千
囊米以俟使者大喜薄暮促行遲明悉辦因歎服
曰非公幾敗事招撫司調兵道出招信境二河深
廣非浮梁莫濟辰巳間檄至申欲渡具材有素先
期而集邑阻敵境僅一水北界數千人拏舟坌至
邑人大恐公謂彼飢民欲就食耳亦安知非嘗試
我者使諭之曰汝等皆中原遺黎慕義而來然湏
申明上司方敢受可令徒長至邑議之已而桀黠
者十輩來勞之肴醑潜遣戍兵驅其徒出境歘驚
疑潰去十輩者返岸亡其衆踉蹡而逃自是知邑
有備莫敢窺宣撫丘公崈聞其静定有謀檄使禀
議一見大噐賞所陳數策即施行留幕下數月聞
虜且南寇以盱眙畢守再遇孤立命攝倅助之還
未數日虜果襲淮隂圍山陽畢被旨策應解圍
甚亟公謂將軍去此虜必引兵壓吾境不去如方
命何畢决計啓行挽公與俱屯于雲山諜報日急
公料虜必深入窺采石請回軍守石梁河以遏其
鋒騎壒漲天人情洶洶戎服行伍中意氣激壯如
平時畢每笑語公吾不料書生亦有此膽也時畢
威名暴振招撫深忌之多掣肘公走樞府力陳利
害乃命畢節制兩淮軍馬亟回守六合虜果分兵
擣虚不得入相距逾月而遁畢尋以都統兼知楊
州念非公無與共濟國事辟置機幕進參謀議邊
計郡政悉委之區處救脫機於矢石之間回震暴
於碪斧之下心平理明軍民悅服留軍中五閱歲
以親老歸省胡海弄兵復繇奏邸參幕議公熟識
淮人情僞招納盪平計畫居多餘黨有來降者帥
以久抗王師誅之公謂此皆一時迫脅非夲心元
惡旣殄來者即良民也極力救護全活甚衆仍各
給據使歸農帥怒其咈已同列咸爲危之公曰死
生命也委順而已卒歡好如初朝廷以佐平淮寇
有勞擢守六安陛辭論嚴邊備清流品甚切郡
經兵燼一意勞集建治宇黌舍葺軍營井井有端
緒未幾以太中憂去邊氓共惜之守武陵以簡静
稱隨領庾節取予中度未數月引疾去自是絶念
榮進矣丘公壽雋帥維揚以公先世老賓客欲羅
致自助掉頭謝去卜築西湖之九里松出門數百
步即買舟任所之會意處竟日忘返每舉酒望孤
山而酹曰湖山政爲我輩設也如是者幾二十年
湖旁居人以老僊目之晩喜觀釋氏書疾革屏藥
餌弗御索筆大書偈語而逝紹定四年四月朔前
三日也享年八十有六娶范氏贈令人繼高氏封
碩人二子長遜次修職郎楚州錄事參軍丙皆先
卒女三人適進士倪良能芮爕秉義郎前監嘉興
府贍軍酒庫沈吉甫孫三人晦從事郎監嘉興府
比較務昕㬇業進士公遇郊先任猶子而後孫人
推其義性亮直不苟合而接物必以情待婣黨有
恩退然若不勝衣而精神充滿志氣奮厲不爲死
生禍福所移其驅馳疆埸出入莫府料敵制勝多
破的開禧乙丑開邊有萌芽一唱萬和功在漏刻
張公巖位政府密引公籌之公爲言輕脫寡謀之
人若可喜不可信燕人趙良嗣平州張覺往轍可
鑒力陳之張公然其說後悉驗識慮深遠矣文流
出胸臆擺落陳言詩有晩唐風致詞妙處迫秦晏
客或扣其舊作輙太息言未第時姜潘諸故人相
與泛苕霅登垂虹放浪煙波風露間更倡遞酬以
得句相夸尚夜深被酒膽壯拍手嘯歌魚龍起舞
今無復此樂矣尚何言哉姪孫松得公詩百篇鋟
爲青松居士集餘蒐錄未竟諸孫將以其年十二
月癸酉葬公于錢塘縣定山鄕排山塢之原某視
公爲鄕執謹叙其業履以告太史氏
平齋文集卷第三十二
