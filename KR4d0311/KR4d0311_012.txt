平齋文集卷第十二
奏狀
復官申省狀(辛卯)
今月二十二日凖尚書省劄子勘會某昨因臣僚
論列久掛責籍累經赦宥今又該遇慶壽霈恩合
議指揮七月十六日奉聖旨洪某特與叙復元
官仍與宫觀伏念某曩以狂愚自速罪戾遭逢大
慶蒙被寬恩特還舊階仍賦優廩仰戴天地生成
之造所有省劄除巳於當日望闕謝恩祗受外湏
至申聞者
禮部郎官辭免申省狀(癸巳十月)
今月十八日恭凖尚書省劄子備奉聖旨洪某
除禮部郎官成命肇頒危衷震愓伏念某曩以狂
瞽自干譴何去國巳閱於九年奉祠且及於兩歲
委心丘壑絶望班行不圖大明昭揭之辰亦與衆
正彙征之會沉淪吐氣俛仰知榮第惟司馬位冡
宰之初蘇軾被儀曹之召詎容是選猥及非材欲
望朝廷特賜敷奏改卑在外合入小小差遣以養
偏親實出生成之造所有省劄見寄留臨安縣庫
未敢祗受謹具申尚書省乞賜敷奏伏候指揮
辭免除監察御史申省狀
右某今月二十九日凖尚書省劄子三省同奉
御筆洪某除監察御史日下供職者恩榮自天兢
懼無地竊以公議國家之命脉人材朝廷之精神
方其未出則望之如景星如鳳凰及其旣用則倚
之爲屈軼爲獬豸元祐王巖叟之召明道范仲淹
之來繄時所推皆此其選皇上養晦於十年之
久天下望治於踰月之間轉機括以作新厲搢紳
而更始紀綱所繫風憲可輕如某者積困窮途甫
還舊著學問不足以窺王猷之遠議論不足以扶
國是之公首玷親除必速官謗况未嘗作縣難以
入臺欲望朝廷特賜敷奏收非常之誤渥卑有望
之時髦庶使危蹤少安微分所有省劄某未敢祗
受謹具申尚書省伏候指揮
辭免殿中侍御史申省狀(甲午四月)
右某今月十五日凖尚書省劄子節文三省同奉
御筆洪某除殿中侍御史日下供職者渙敡異渥
震愓危衷竊惟柱後惠文之官尤重殿中執法之
選職修明於國是用整肅於朝綱粤從琴瑟之更
張類多矛盾之並立邊帥之或和或戰正值兩強
廷臣之孰是孰非必求一勝决治亂安危之勢觀
抑揚進退之機疇副臺端盍掄時望如某者誤蒙
蒐拔濫厠紏繩謂車當主於可行何人心之擾擾
而舟必無於偏重乃王道之平平方包不稱之羞
忽冒非常之擢周旋烏府供奉赤墀純仁之内出
姓名固誓圖於美報唐介之願解言職正恐負於
隆知欲望朝廷特賜敷奏光摩日月别求䕫龍接
武之英威厲風霜庶折犲狼當道之氣所有省劄
某未敢祗受謹具申尚書省伏候指揮
第二次辭免
右某昨凖尚書省劄子節文三省同奉御筆洪
某除殿中侍御史日下供職於當日具狀辭免今
月十六日凖尚書省劄子備奉聖旨不允者聞
命知榮感恩思奮官卑不當再具辭免事有上關
國體難以黽勉供職蓋緣近者一再論奏邊事與
外閫異同諸將方鳴劒鼓行而前少有疑情必妨
大計欲望朝廷念中外相應之理力賜敷奏改卑
某閑慢差遣邊臣聞之亦將踴躍赴功而無後顧
一進退間足強國勢某下情不任懇切之至謹具
申尚書省伏候指揮
辭免中書舍人申省狀
右某今月二十八日凖尚書省劄子三省同奉
銜筆洪某除中書舍人挾日再遷寸衷積悸伏念
某賦資至陋遇事最疎甫叨赤墀供奉之官遽劾
烏臺分察之士宜加誅斥廼被襃除矧討論欲貴
於皇猷而封駁亦關於國論詎容冒處自速煩言
欲望朝廷特賜敷奏收絲綸之新渥卑香火之叢
祠所有省劄某未敢祗受
第二辭免狀
右某昨凖尚書省劄子三省同奉御筆洪某除
中書舍人某於當日具狀辭免今月二十九日凖
尚書省劄子備奉聖旨不允者某控辭誤渥尚
閟俞音恩重命輕不當再具免櫝重念某九年流
落一旦遭逢自郎分察執法殿中曾未踰旬忽塵
詞掖聖上更新萬化收召衆正蒙被寵眷未有
某之比者况判花演誥儒生至榮豈不願發揚九
重厲精更始之意使百工砥礪以承休德而某瓶
甖噐溢潢潦源枯儻華要之冒居必顛隮之立見
欲望朝廷力賜敷奏亟收成命特賦叢祠或蒙矜
念係是招徠一人之數改授斗壘以慰偏親實出
望表所有省劄未敢祗受
辭免兼同修國史實錄院同修撰奏
右臣今月二十六日凖尚書省劄子三省同奉
聖旨洪某兼同修國史兼實錄院同修撰者專官
演誥甫玷討論分職紬書忽參譔次蒙恩舄奕揣
分屏營竊㠯典謨所以記言春秋所以斷事六經
不作三史相承馬遷辨而不華猶坐是非之謬班
固詳而有體尚譏仁義之輕迨其下之紛紛徒
傳之譾譾矧今脩明三館之制揚厲累朝之休在
國史則紀傳表志之纂裁在實錄則日月時年之
編繫欲成萬世之典宜得三長之材豈臣斐狂可
贊筆削伏望皇帝陛下亟收寵渥别卑譽髦必
漬墨之得人庶汗青之有日所有恩命臣未敢祗
受
乞祠奏
右臣藐然疎庸久坐罪斥皇帝陛下更新萬化
登崇衆正誤蒙簡記首預收召爲郎甫旬而分察
分察數月而執法執法踰旬而代言尋兼史館仍
理還磨勘歴觀廷紳未有叨竊若臣之甚者遭時
遇主宜圖報稱而性禀狷介學術迀拙但知以竭
慮爲忠不計以直情爲激天涵地育未賜譴何揆
之進退之誼出臺便當引去貪戀芻豆黽勉至今
廉耻道喪朝夕芒負况當衆賢和於朝之時獨累
皇極之治隆寬不誅公議莫貸欲望聖慈特賜祠
廪俾歸求君子時中之學以備異時噐使實戴終
始生成之造謹錄奏聞伏候勑旨
再乞𥙷外申省狀
照對某昨具狀奏陳乞賦祠廩今月十六日凖尚
書省劄子備奉聖旨不允某蒙恩優異揣分賤
微不當再有陳請兼區區肝臆巳盡敷控前狀不
敢更有陳述惟是某叨第三十有三年除奉祠外
未及十考四年蜀道父親以遠不克往前後就養
僅五六年閑居積久菽水不給遭逢聖朝錄用其
不肖子目睹恩榮踴躍自慶今春秋七十有六每
以足跡未到江湖爲不滿年當喜懼急於養志欲
望朝廷念人子事親之日短特賜敷奏陶鎔某一
小小合入差遣俾獲迎侍官遊以娛晚景實爲孝
治錫類之仁湏至申聞者
辭免兼權吏部侍郎申省狀
右某今月初九日凖尚書省劄子三省同奉聖
旨洪某兼權吏部侍郎蒙恩便蕃聞命兢惕竊以
詞垣四禁稽緩爲先選部三銓繁劇尤甚專掌尚
虞於弗曁兼官必至於多違伏念某學問空疎材
識譾陋領内史之職舉乎一而未能參小宰之聮
共其二以何有雖代庖而越爼將毁瓦而畫墁欲
望朝廷特賜敷奏念御馬不容於窮力而牧羊每
患於多岐俾塵舊官亟寢新命少安愚分實戴隆
私所有省劄某未敢祗受
病乞𥙷外奏
右臣竊惟窮則呼天疾痛則呼父母方臣頻年擯
退窮莫之恤陛下更新萬化不待呼天首加蒐
拔自閑外爲禮部郎如蘇軾不作縣爲御史如周
必大以殿中執法出臺而陞詞掖如張震還久廢
之磨勘如胡銓又涉筆史館攝組銓曹曾未逾年
徧歴華要遭時遇主若此豈不願周旋衆正之會
少效千慮之愚而臣分量易盈災蹇踵至悼亡未
幾忽得竒疾癰生上齶數醫更療累旬未愈痛連
牙頰飲食减少形骸雖具氣液潜泄斯皆素餐無
𥙷朵頥不節之所由致君父以體群臣爲心有疾
痛而不呼是爲欺隱欲望聖慈察臣知事君之誼
而非㓗身有垂白之親而非輕禄俯憐實病初非
飾詞特卑在外待闕差遣還家將理或可痊愈實
戴天地父母生全之恩謹錄奏聞伏候勑旨
辭免兼直學士院奏(乙未)
右臣今月十五日凖尚書省劄子三省同奉御
筆洪某兼直學士院自天渙寵控地包羞伏念臣
久困投閑適逢更化市駿骨以致千里馬方共興
於斯文剖大瓠以爲五石樽獨無𥙷於當世越從
言責猥玷從班危蹤坐滕口之愆竒疾示朵頥之
戒精神銷鑠翰墨荒蕪屢懇請於一麾忽進兼於
兩制負且乘而知懼服不稱以貽譏伏望皇帝
陛下察臣孤陋而寡聞憐臣早衰而多病俾從外
𥙷免冒中除庶幾少安斗筲之分所有恩命臣未
敢祗受
辭免兼侍講奏
右臣凖尚書省劄子今月十八日三省同奉御
筆洪某兼侍講者疊被寵私彌深榮懼伏念臣力
耕有素涉獵無多文淪巫史之微道昧聖經之奥
頃叨召對拱聽訓辭首明宣光綜攬之方繼論羲
文經綸之旨退深慙於謏聞難仰跋於清光政虞
汙玉堂之廬忽俾侍金華之席丘學山而莫及蠡
測海以奚堪伏望皇朝俯垂英鑒肆别求於鴻
碩容自蓋於空疎所有恩命臣未敢祗受
經筵乞祠奏
臣蕞爾庸陋饕榮過分朵頥致疾經年不愈嘗
控祠壘之請邇來病證轉劇又再控祠請天聽遼
邈未賜俞允臣非不知陛下待士之厚接下之
周當仰體眷遇力疾自效又非不知所領職事備
極清華有名儒終身企望而不得爲者印纍綬若
榮耀偏親豈應自取閑退維臣噐量淺狹病根深
固若一意營進不思還家休養形&KR2325;神離溘先朝
露此身永負君親之恩矣扶憊經筵祈憐宸扆欲
望聖慈亟賜從欲俾收朝蹟歸佚叢祠息心將理
容可痊愈凢未正首丘之日皆駿奔王事之時中
庸九經曰體群臣陛下蓋深得之故敢籲天請
命臣下情無任迫切之至取進止
辭免除吏部侍郎兼給事中奏
右臣今月十日凖尚書省劄子三省同奉御筆
洪某除吏部侍郎兼給事中日下供職者渙綸舄
奕震魄正營臣竊以銓省者人材之權衡瑣闥者
國是之綱紀裴行儉以知人之鑒顯張元素以回
天之力稱匪得譽髦曷當妙選如臣者背時渫辱
遇主光榮鳳掖代言兼儤鑾坡之直虎門勸講仍
紬石室之藏井不可以汲深弊車尤難於任重
譾焉溢量竒甚纏痾屢退乞於叢祠忽進聮於法
從貳題才而旣重參批敕以尤嚴求閑獲遷服寵
知懼欲望皇帝陛下官必懋德噐母假人念輔
頰欲穿莫稱論思之職而精神已索難居閱讀之
司母拘反汗之嫌特徇祝釐之請用安愚分庶保
危蹤所有恩命臣未敢祗受
再辭免奏
右臣昨凖尚書省劄子三省同奉御筆洪某除
吏部侍郎兼給事中日下供職臣具奏辭免拾肆
日恭凖詔不允者寵命便蕃嘗伸控避綸言温厚
未賜矜俞在微臣不當更有懇陳而公議詎容弗
加祗畏靖惟弱質久苦沉痾期息影於一祠致瀝
忱於九䟽兹蒙誤渥更越常倫無清通之鑒而爲
小宰之眞無孤特之操而兼夕郎之重聮翩六組
照映一時方退處之力祈乃進陞之狎至將疑矯
僞必速顛危伏望皇帝陛下俯矜病悴之深亟
寢恩榮之茂俾叨閑廩免玷華塗綠給事中不容
虚職除已權宜一面閱讀外所有恩命臣實未敢
祗受
辭免除給事中奏(丙申正月)
右臣今月初一日凖尚書省劄子三省同奉御
筆洪某除給事中日下供職兼職依舊者自天錫
命無地措躬臣竊惟朝廷命令之出在中書則許
舍人封還在門下則許給事中審駁尚書旣奉行
矣又許臺諫論列皆所以扶植紀綱而維國勢
皇帝陛下親政日勤責治日切方一新臺諫舍人
之選搢紳想望其風采給事中宜得漢魏相唐李
藩者流以紏正違失顧以寵臣臣頃貳選部嘗攝
承瑣闥批敕無夕郎之風論事乏回天之力正虞
幽黜敢冒真除矧當元會之辰爵人於朝而使彼
其之子不稱其服先之公議謂何伏望聖慈念左
省實喉舌之司名噐非假人之具博選一世豪雋
有風力者俾專省閱容臣姑仍東銓徐丐閑廪以
全陳力不能之誼所有恩命臣未敢祗受
再辭免奏
右臣昨凖尚書省劄子三省同奉御筆洪某除
給事中日下供職兼職依舊臣具奏辭免今月初
五日恭凖詔不允者訓辭温厚德意丁寧螻蟻微
臣所當即祗成命第自濫吹朝列以來蒙被隆知
夐無倫比而福薄噐狹苦竒疾者一年有半寢食
俱妨老形畢具方圖再理祠請夕拜真除從天而
下俯伏自揣榮懼交集蓋命令喉衿之地精神枯
涸則省閱有違見志氣銷耎則封駁無彊力鸞臺
廢職自臣養痾始臣將何所逃罪欲望聖慈爲官
擇人以振起朝廷之綱紀收還誤渥俾免顛隮實
戴乾坤之造所有恩命臣未敢祗受
辭免兼侍讀奏
右臣今月初三日凖尚書省劄子正月初一日三
省同奉御筆洪某兼侍讀者便蕃䟽渥懾讋交
懷臣竊惟上聖以典學爲功諸儒以詔媺爲職執
經並列勸讀尤嚴間嘗起舊弼於内祠今亦進耆
英於書殿必深於道乃稱厥官如臣者猥繇法從
之聮濫厠細氊之講懷鉛無得呻畢何禆屬月正
元日之臨盛春王三朝之會首叨榮於瑣闥仍陟
寵於金華四象八卦之陳未知源委五典三墳之
誦曷效㳙埃儻兼取於熊魚必重譏於鶉特伏望
皇帝陛下充能自得師之妙廣佛時仔肩之公察
臣潢潦之易除矜臣丘垤之難進俾安舊序别選
名流所有恩命臣未敢祗受
乞叢祠奏
右臣竊惟體群臣者人君之大經尸寵利者人臣
之大戒君體臣而閔其情臣事君而致其義斯合
乎進退出處之宜矣臣恭遇陛下親事法宫之
始拔擢於留落之餘清塗要轍再歲幾徧廼正月
初吉首叨宸筆進陞銀臺金華之峻至榮至耀群
臣莫能跋及臣亦罔知上膺睿睠之繇序高而鬼
瞰量盈而神害宿恙加進竒證迭出齒頰浮腫面
目可憎雖包羞茹痛牽強應酬寢食俱妨形神不
接反覆自揣詎容尚玷班綴臣非不知去歲以久
病宜去屢䟽塵瀆面蒙聖訓諭留如待鴻儒宿
德所當國爾忘身少圖報稱而災迍迫逐無一日
寧若更貪戀寵利尸素養疢則是進乏獻替之益
旣仰負於殊奬退失廉耻之節復上累於隆知將
何所容身宇宙之間欲望聖慈念臣形證皆陛
下之所目擊特推體群臣之意賦以叢祠還家將
理俟病少間容續次陳乞斗壘勉效民庸頂乾踵
坤不外履育臣下情無任祈天請命之至謹錄奏
聞伏候勑旨
辭免除翰林學士知制誥奏
右臣今月二十四日凖省劄三省同奉御筆洪
某除翰林學士知制誥兼職依舊者内制䟽榮中
襟襲懼伏念臣山林樸朽場屋腐陳出逢日月清
明之初進立雲漢昭回之下自濫竽於西掖仍越
爼於北扉狹量超踰竒痾間作方祠櫝聮翩之上
徹忽除書煥爛之中敷蠲塗歸之煩陞儤直之峻
駑駘千里斥鷃九霄荒虚不稱於摛文羸頓尤難
於就職伏望皇帝陛下察臣饕寵爲巳劇祈閑
爲巳多特詔大臣檢會前後奏申賦以香火之廪
博選歐蘇增重鼇禁庶幾詔令有古風烈而名噐
不至假人所有恩命臣未敢祗受
再辭免奏
右臣昨凖省劄三省同奉御筆洪某除翰林學
士知制誥兼職依舊臣具奏辭免四月二十九日
恭凖詔不允續凖省劄備奉聖旨陞兼修國史
兼實錄院修撰者臣竊惟正天下之動莫如給事
中鼓天下之動莫如翰林學士繇唐以來俱號妙
選學士尤爲貴重自非風裁峻㓗文詞爾雅負王
佐噐略罕有疊踐二職之眞者臣批敕乏李藩之
風力草詔無陸贄之法度誤蒙聖擢正序瑣闈甫
閱十旬即專内命仍勸金華之誦讀進陞石室之
纂修變化而嬗未有速於臣者天施地生榮被萬
象蟲鳴螽躍莫知稱塞兼自濫吹東曹以來苦病
丐祠䟽至六七今乃於委惙之中叨深嚴之選而
扶病就職爲給事中則求去爲學士則留是舍魚
而取熊掌也何以爲出處之義用是傴俯控陳不
嫌再瀆伏望皇帝陛下察巳試之罔功矜不能
之宜止俯從所欲特與祠廟差遣一次庶免以進
爲退上玷公議所有恩命臣未敢祗受
第三次辭免申省狀
右某昨凖省劄三省同奉御筆洪某除翰林學
士知制誥兼職依舊某嘗再具奏辭免今月初三
日凖省劄備奉聖旨依已降詔不允不得再有
陳請者某重惟神宗朝首擢司馬光翰林學士
以不能四六辭其後王安石除知制誥自此不復
辭官光非不能四六安石非慕官爵者辭受之間
各有深意某待罪夕拜驟領詞苑材不稱官病不
任事在義當去昭如白日累䟽祈免非有他也而
俞音猶閟况今文詞之長不無其人趙汝談之古
㓗吳泳之典麗眞德秀無恙時甚推賞之内之陳
耆卿應㒡外之吳潜李劉陳塤參合輿論皆可次
第而當妙選某老矣病矣眢井不可汲矣欲望朝
廷特賜敷奏改卑香火之廩擁北門視草之名尋
西崦投閑之迹雖即首丘百世有餘榮也所有恩
命某未敢祗受
乞檢會八次奏申特卑閑廩奏
右臣自歲旦蒙恩拔擢待罪瑣闈宿量坌盈沉痾
日進連上五䟽丐祠未蒙俞允間又叨詞苑之命
三控免櫝天聽愈高旬日以來昏昏常如醉人四
肢浮腫百骸酸碎氣息迫促生意一綫欲望聖慈
詔有司檢會前後八次奏申特卑閑廩庶幾早還
故山杜門謝事或可攝理易曰拘係之乃從維之
詩曰縶之維之以永今朝陛下方此藂天下之
賢而無容輕去者如臣窳陋亦在縶維之列命之
逢也貴賤有常夭壽不貳臣之去也亦命之不可
過也謹錄奏聞伏候勑旨
辭免除端明殿學士在京宫觀奏
右臣今月十九日凖尚書省劄子三省同奉御
筆洪某除端明殿學士在京宫觀者臣聞名噐者
君道之所甚重分量者臣道之所當安臣蒙被聖
眷超絶周行多病早衰屢嘗丐去俞音未報除目
又攽天道虧盈眷愈厚除愈峻而病愈進病愈進
而留愈篤正序禁林一草未視叨華書殿且領京
祠非耆儒宿德而兼取之晉如鼫鼠正厲臣之謂
也欲望聖慈念猿鳥宜歸於山林之中鷗騖徒多
於江湖之上收還成命俾返故廬銜戴天恩生死
肉骨以之所有恩命臣未敢祗受
再辭免奏
右臣昨凖尚書省劄子三省同奉御筆洪某除
端明殿學士在京宫觀臣具奏辭免今月二十五
日恭凖詔不允又凖尚書省劄子備奉聖旨仍
舊兼修國史兼實錄院修撰兼侍讀者臣竊惟端
殿之穹崇内祠之優佚經筵史館之清顯望不輕
屬恩無妄施親覽政柄以來崔與之之難進易退
李&KR1033;之博物洽聞皆以耆儒當此殊禮臣實何人
病且死矣乃使接迹二賢之後續貂奚益諉鶴是
懼祠請屢陳俞音尚閟欲望聖慈憐臣久病不差
察臣眞情不欺收還上件誤渥特卑在外一祠以
養殘喘以待驅馳所有恩命臣未敢祗受
乞將慶典一官改賜父親銀緋申省狀
凖尚書省劄子洪某該遇昨來慶典赦文轉一官
並不曾陳乞轉行十月二十二日奉聖旨特與
轉行伏念臣脫身淹滯遭世盛明巳蒙優恩理還
積年閑廢磨勘官至正郎此來又蒙特旨轉行塵
竊過分莫遑寧處惟是父親(鉞)甘貧無營教忠有
訓春秋今七十有七雖累經恩封見通直郎致仕
服綠纔及十一年該賜章服之日尚遠喜懼交至
人子至情照得紹興中太常博士張九成乞以磨
勘一官與父伸賜五品服朝廷從之(某)輙援上項
事例欲將慶典轉行一官恩命乞與父親(某)改賜
銀緋伏望朝廷敷奏特賜從欲用爲就養之榮式
昭錫類之孝湏至申聞者
小貼子照會某父親(某)昨以某在責降中不
敢陳乞慶典轉一官恩例欲乞朝廷併賜指揮
平齋文集卷第十二
