平齋文集卷第二十
外制四
貴妃賈氏贈三代
故曾祖嗣業太子少保贈太子太保制
勑朕仰觀天樞四星之象俯稽王宫六寢之儀選
名閥以建妃帥列嬪而佐后恩同宰輔秩視公台
推慶系於一門加愍章於三世具官某故曾祖具
官某忠信行乎里孝友著于家源深流長散作滂
葩之潤本固末茂敷爲沛艾之芳宜荷祉於孫曾
遂參華於宫壼肆稽故典茂發潜光升青宫三太
之榮侈黃壤百年之報歆予休渥燕爾後昆可
故曾祖母於氏贈文安郡夫人制
勑古者高禖之祠帶韣而授弓宗廟之服躬桑而
獻繭后必以妃參之此朕所以柬求淑德陪輔隂
教而成王假有家之吉也匪開其先曷昌厥後具
官某故曾祖母某氏令儀中度懿行應規教子則
朱&KR1650;熊軾之榮抱孫則茸纛油幢之重慶垂三葉
化應二南宜申拓於脂田用增華於翟茀予非私
授爾尚祗歆可
故繼曾祖母於氏贈通義郡夫人制
勑后順承乾元朕旣選之貂蟬之裔妃密贊坤德
朕必選之筆槖之門顧積慶之有初宜追榮之無
斁具官某故繼曾祖母某氏幽閑女則婉娩婦儀
承先以于沼于沚之勤垂後以如山如河之懿是
鍾邦媛實冠宫嬙泝産嘏之源流衍䟽恩之命數
易封名壤增賁幽扄可
故祖偉太子少傅贈太子太傅制
勑赤城霞起而建標雙闕雲竦而夾路渟涵神秀
發越嘉祥地靈人傑之有開德厚流光之可卜具
官某故祖具官某材猷雋茂學問精深射策决科
蚤聳士林之望分符出守晚搴宦路之華惟所積
如江河之源故其傳全川嶽之氣子爲法從孫有
賢妃予方正王化之基爾盍進儲宫之傅九京可
作百世其昌可
故祖母於氏贈蘄春郡夫人制
勑帝嚳建四妃而萬化成虞舜立二妃而四海乂
蓋得正家之道廼凝治國之功兹位亞於軒龍甫
儀新於䄖翟肆嘉内德爰獎先徽具官某故祖母
具某氏秉柔之姿履惠和之行閨門視則婣黨
推尊生也有涯蚤棄采蘩之㓗死焉不朽終流芼
荇之芳號旣正於小君封更加於大郡僾乎如在
其克祗承可
故繼祖母陸氏贈和政郡夫人制
勑唐之諸妃有以恭順稱者有以敏淑稱者雖禀
天姿之懿實原世範之嚴具官某故繼祖母具某
氏步節佩環聲諧琴瑟言言乎勉君子之正翼翼
乎承先祖之恭身無愧於女箴家克貽於嬪則膺
子光寵具乃肅雍紫綬金章旣視儀於一品文軒
象服宜追命於重闈益開湯沐之封永燕焄蒿之
𣏌可
故父涉太子少師贈太子太師制
勑梁傅有孫首被世宗之選膠東生女亦形光武
之思推百世之發祥驗一門之流慶肇新妃掖追
賁親闈具官某故父具官某敵愾精忠折衝遠略
披攘妖祲功成淮泗之郊撫納遺黎恩被淄青之
境施隆而報必腆積厚而發亦閎象開次北之星
光映遡明之月關睢寤寐思服克參窈窕之求雞
鳴警戒相成更致盈昌之助望孚禁壼澤被私庭
進東宫師範之尊侈北岳神休之應繩繩蟄蟄尚
克相之可
故母史氏贈太寧郡夫人制
勑葛覃后妃之本必以在父母家志女功之事言
之予得賢妃言動中繩矩母訓豈無自來哉具官
某故母具某氏出韋平之裔歸嚴徐之門熟薰染
於詩書恪步趨於禮法維蛇恊夢篤生淑之姿
禖燕占祥迓衆多之祉睠起家之垂慶宜告第
之䟽榮申錫郡封永綏廟食可
桂如琥除川秦都大茶馬制
勑具官某茗出於蜀駔駿來於秦熙寧分職元豐
合之故邇者榷牧分而復合爾氣禀温良治理平
易䕫巫之民安其政進嬀閣之直緫秦蜀之務興
利除害必有得於熟聞素講者詩曰秉心塞淵騋
牝三千又曰思無疆思馬斯臧精爾心思之運蕃
吾充廐之良魯衛之政且將改聽易視矣往哉母
忽可
高稼知沔州兼利州路提點刑獄公事
制
勑具官某沔屏翰梁益而扼秦隴自關堡險阻蕩
析於兵燼連年繕治舊觀猶未還故擇牧尤遴爾
氣度軒豁議論精到周旋閫幕秦蜀如指諸掌朕
方趣之來將有訪也而沔非爾莫固吾圉榮以木
天之直一道臬事併屬之拊循必厚經理必密東
西應援同獎王室必睦小大之獄必以情奉計入
奏有日矣可
陳隆之除直華文閣知興元府兼安撫
制
勑具官某西顧之憂朕未嘗一日志也制蜀旣分
置使副梁又以謀帥請得非原堡失其險難於方
面之勲乎爾出入兵間而膽略雄往來塞下而機
籌熟沔雖重孰與梁重進直丈奎建屏作牧民生
之未殖者爾集之軍政之未覈者爾飭之邊防之
未密者爾緝之聲援合而彼已無異情志慮公而
内外有實政守固而戰克矣往勿替朕命可
權兵部侍郎陳公益除集英殿修撰知
漳州制
勑荷紫槖而事主儒生之榮擁朱&KR1650;以奉親人子
之樂肆升華於論譔庸增重於蕃宣具官某韞篤
實之姿迪中和之度通今博古曾靡事於空言明
善誠身常自安於平進翼翼從塗之列誾誾經幄
之游如慶雲莫能名其祥如時雨不自知其潤屢
抗分符之請勉爲紬史之留旣上送官爰卑便郡
睠言漳浦近接海■雖綠林妖祲之已空而篁竹
驚魂之靡定亟圖綏輯盡息歎愁雅在本朝豈不
念蕭生之志咸知上意正欲觀黃霸之功可
吏部郎中權國子司業王與權除國子
司業制
勑具官某大少司成並置定於隆興朕旣得老成
之望爲大司成以範多士少司成亦必於士望乎
取之爾經明而行修本固而末茂宜爲人師白首
郎潜攝貳成均士翕然胥嚮三學之教法政令非
爾其誰屬夫學校長育人材之地寬以來之必嚴
以導之生徒斤斤皆有法度陽城所以陶冶人心
必有在於記事纂言之外者知此則知樂正后䕫
教胄子之意可
樞密院編修官兼右司尤焴除樞密院
檢詳兼右司制
勑具官某宰樞掾軍國之筦彊弱安危出焉淳熙
甲辰乙巳間三邊無塵九扈樂業時則有文儒以
檢詳爲右司行其所無事而天下安強蓋爾祖也
去之五十年爾以竒材壯志踐厥官故事便宜家
有遺墨自公退食盡取而閱之以尚論其世豈特
寳魏證之笏哉朕方懼祖武之不克繩故申告可
太府寺簿趙汝譢除樞密院編修官兼
權兵部郎官制
勑具官某刪潤置官隷樞屬爲卑在紹興有若直
臣銓在乾道有若名儒熹能大其官爾拔于公族
名在甲科鞅掌州縣坐閱群飛之刺天而無競心
不旣賢乎朕蒐英獵雋首在選中擢掾宥廷攝耶
武部以貫穿馳騁之材與聞廟畫從容援古誼以
訂邦國之若否所居官大矣母安於卑而不之勉
可
太常寺簿朱揚祖除樞密院編修官兼
權刑部郎官制
勑具官某八陵隔於腥壒踰百年讎虜燼滅伻來
以圖朕灑涕恭覽慨懷朝謁謀及卿士爾銳於行
犯暑披榛祗欵陵下橋山弓劒儼乎猶昔而嵩洛
之王氣可挹也星言歸奏良尉朕心進編摩於宥
府仍攝事於郎曹姑獎忠勤實階選拔可
羅愚除淮西提舉兼知無爲軍制
勑具官某王師順動科調繁興朕懼淮民之告瘉
亟下詔蠲逋已責母收今年租非部使者之賢殆
壅吾澤爾名家之雋論事剴切處事精練出守江
城不求有餘於官而慮民之不足田里用乂其以
一節觀風于淮右平爾糴公爾榷察州縣吏奉吾
詔不勤而厲民者紏逖之人心固則國勢強矣濡
湏斗壘特游刃之餘可
黃朴除著作郎兼權考功郎官徐清叟
著作佐郎兼權司封郎官葉味道著作
佐郎兼權屯田郎官並仍兼崇政殿說
書制
勑具官某元祐初程頥說書崇政范祖禹在著廷
朕登崇畯良思得若人發六經三史之韞爾以魁
壘之彦立于朝如玉在山輝潤虹貫經帷論說屢
爲席前承明金馬之邃網羅舊聞採摭前記以
一代之史兹舉以屬爾涵養君德鋪張帝典求無
媿於昔賢可也青綾入直又以觀爾之吏能可
校書郎杜幼節除祕書郎兼莊文府教
授制
勑具官某漢藏書麒麟天禄命劉向楊雄典校謂
之中祕書後漢藏之東觀以馬融爲郎惟其稱也
爾深於龍韜豹略之學而進於經蔚爲兩科之雋
翶翔冊府摩光奎壁序升以司四部之圖籍且爲
宗藩師疇不謂稱乃若萬里之情三邊之勢討論
餘隟試爲朕孰計之可
趙與懃除太府寺丞余元廙國子監丞
章勱太府寺簿高奎國子監簿制
勑具官某君人在於阜財明道大府掌貢賦之貳
師氏掌教國子不容偏廢也與懃擢秀宗盟首騰
關决之最其爲我丞外府而以吏事通敏能稱其
家之勱爲之簿元廙蜚英膠庠久著敡歴之譽其
爲我丞胄監而以邊畫精練克踐所學之奎爲之
簿夫善政得民財善教得民心其得民雖不同而
同於盡君師之責爾等其各效厥長以助予治可
資政殿學士提舉萬壽觀兼侍讀宣繒
除資政殿大學士光禄大夫提舉洞霄
宫制
勑朕睠懷元祐登用群賢范鎮以内祠召而辭行
馮京以勸讀除而請老維予宿德有昔遺風肆加
進律之恩庸渙告廷之綍具官某體全碩大性韞
端良蚤擅文埸盡奪諸儒之氣晚躋政路首參元
化之機國論之可否未明人材之進退未决深沉
籌畫密勿敷陳巳究同寅協恭之謀廼抗陳力就
列之誼功成名遂而身退固適雅懷齒宿才壯而
意新每形渴想屬親政柄趣侍經筵遠稽真廟
之命耆儒近法阜陵之尊舊學亟宜強起胡不
果來進祕殿之大名升争臣之穹秩夷猶故里匽
薄殊庭式昭體貌之隆增重儀刑之舊且酒醴維
醹以祈黃耇豈忘壽俊之思母金玉爾音而有遐
心尚頼遠猶之告可
劉用行除太常寺簿制
勑具官某孔子先簿正祭噐寅清禮樂之府簿非
冗曹比也爾以凝重之噐和平之政久著聲於湖
表擢寘容臺禮制樂作皆參聽之漢儀雜秦唐舞
因隋情文本末必稽其失而紏其違母徒諉之簿
書之末可
宗正寺簿林申差權發遣安吉州制
勑具官某衆賢聚於朝而郡國吏不能皆賢元氣
猶未貫也故間擇周行之彦以出守爾博習明修
蚤藹時譽翔而後集甫簿正于麟宗吳興闕守
輟一賢以惠之漢選博士諫大夫爲守相之意也
脩門咫尺轉聞良易勿棘勿弛圖惟厥中可
大理少卿謝奕禮除右文殿修撰主管
佑神觀仍奉朝請制
勑具官某本朝家法上軋三代戚畹冨而貴之不
及以政豈特防微杜漸之意示優異也爾晉太傅
之懿傳漢長秋之篤友丰神氣度灑然塵表詎容
久煩奏讞之冗升班論譔賦廪内祠日奉便朝玉
色而山立優且榮矣益厲謙恭之美對敡光大之
休可
林應龍轉承直郎制
勑具官某飛錢造幣蜀材孔良灌輸外帑歲有常
額爾董裝發應我賞科其進一階益勤勿懈可
戶部侍郎淮東緫領岳珂磨勘轉中大
夫制
勑虞廷考百工之績而黜陟行周官計群吏之治
而誅賞定兹疇勞於法從宜䟽渥於綸言具官某
蚤擅長材屢膺煩使控天塹之勢望久著於筭鞭
參地官之權班寖高於禁槖閥匪一朝之積課當
三歲之遷爰舉彛章式增文秩元豐近臣之品特
示寵榮紹興名將之家益殫忠藎可
慈聖太后山陵復土提舉官吳惟德轉
翊衛大夫制
勑慈殿升真渺僊游於少廣茂陵卜祔矗王氣於
橋山廼睠按行之勞特循襃進之典具官某禀姿
温恪莅事精勤北省承休特重遭逢之慶東朝罹
變可勝攀慕之悲泝沙麓之慶源相稽山之吉壤
龍盤鞏勢騩馭妥靈宜陟序於横階用增華於留
務益思謙毖祗對恩榮可
參知政事曾從龍贈三代
故曾祖詳太傅贈太師制
勑朕進寧考之舊臣懷昭陵之碩輔修紀綱
於基命宥密之日問政令於同寅協恭之時終定
策于兩朝用垂休乎億世去之幾葉有爾曾孫具
官某故曾祖具官某靈臺湛凝泰宇昭晣忠和孝
友之行悉本諸身詩書禮樂之風遂昌厥後卓犖
倫魁之彦雍容近弼之聮遠泝慶源丕敡愍冊巖
石之瞻師尹蔚爲窀穸之光故國之有世臣益介
雲仍之祉可
故祖憕太師衛國公贈魏國公制
勑元受之參則一貫忠恕之學參得之點則浴沂
舞雩之風出雲必自於太山導漾實由於嶓冡不
遡所積曷觀厥成具官某故祖具官某性抱冲和
氣涵磅礴𣢾叚下澤夙優鄕里之評駟馬高車終
遂門閭之志鍾聞孫而間出參大政以更張爰敷
告第之恩庸侈傳家之慶自天錫羡文公之衛允
臧易地進封畢萬之魏必大營魂儼在寵渥祗歆
可
才人賈氏故伯冲贈迪功郎制
勑具官某氏故伯具某人維邦之媛建閤後庭澤
曁一門厥有令典爾其伯父拱木巳隂初品追榮
尚歆殊渥可
才人賈氏故兄承奉郎貫道贈承事郎
制
勑具官某氏故兄具官某維邦之媛建閤後庭澤
曁一門厥有令典爾其同氣拱木巳隂進秩追榮
尚歆殊渥可
故母弟迪功郎史商卿贈修職郎制
勑具官某氏故母弟具官某維邦之媛建閤後廷
澤曁母黨厥有令典爾其季舅拱木巳隂進秩追
榮尚歆殊渥可
趙以夫除江西路提舉常平茶鹽公事
制
勑具官某江右壤接閩粤創殘未𥙷思得賢使者
藥石而梁肉之亟還元氣之舊爾以公族儀儀之
麟周旋外服藉甚有聞輟臨漳之符以庾節幸一
道部邑南豐繄乃故治民之情僞俗之良寙皦如
示諸掌咨諏所及精采一變積憊甦醒矣亦惟深
求大學以義爲利之意則獲我心可
祕書少監趙汝談除宗正少卿依舊兼
權直學士院制
勑具官某宗正四星在帝座東南漢取象置官以
序九族辟彊德更生遞爲之爾學如辟彊行如德
文采議論有更生之風羽儀道山翛然澤臞輝浸
群玉不可得而親疎也維今屬籍蕃衍盛大過劉
氏其爲朕奠世繫辨昭穆而陶之信厚以重盤石
之宗視草鑾坡則已試可矣可
袁甫除祕書少監制
勑具官某朕惟五緯聚奎天開離明之運科目取
士而異人出焉故親政以來招選魁躔之雋登之
政途列之經幄且進之策府爾學傳于家磨礲于
師友所造蓋深麾節攸届旣推詩書之澤浸其民
又合秀民佳子弟以義理性命之學啓迪而薰陶
之自任以斯道若此參領登瀛宜矣詩曰樂只君
子邦家之光其疾驅以副虚佇可
張嗣古右文殿修撰知平江府制
勑具官某漢重三輔唐重四輔闔閭故國吾股肱
郡也選任維艱爾蚤聞前輩之論議熟識昭代之
典章而材諝足以濟之龍泉干將鳴匣蓋久用之
惟恐不亟北門留鑰雖輟干行屏翰近畿徒得君
重其通班于祕殿往宣朕意時和歲豐坻京相望
民有漁陽不可支之樂而無新店實強取之苦斯
稱厥職可
趙立夫除祕閣修撰樞密副都承旨制
勑具官某天下之勢猶衡朕旣遴柬廷彦出長外
服必博選民庸入治内服然後無輕重之偏爾頃
繇九列觀風近甸聲氣不搖而百蠧戢蓋吏師也
孝宣厲精政事樞機周密周貴加詳密貴加謹維
爾老於識而精於慮式遄其歸以譔著中祕參宥
廷之導旨周密以濟中興其庶矣乎可
朱鑑除大理寺簿林瓌軍噐監簿制
勑具官某等作士而致猾夏之誅獻囚而參獻馘
之禮此致刑儲戎所以分職並命也爾鑑所傳者
正濟以䟽通爾瓌所養者厚守以静退朕惟兵刑
非二事旣命鑑以鈎棘寺之違又命瓌以稽戎監
之闕能使桁楊卧於圜扉戈鋋森於武庫厥職無
不舉矣可
張元簡除直寶文閣知鄂州兼㳂江制
置副使制
勑具官某江漢上流而下三制閫相望撑裏拓表
之勢也鄂渚參襄陽金陵之間事權旣還責任與
等爾氣盛於折衝謀深於應變而崇論足以發之
廷臣讙謂可當一面寶奎寓直龍節虎符往爲朕
控長江而制勝遠觀三國必争之形近考中興布
置之略民力汝𥙿軍實汝充千艘萬弩汝肄墜者
舉惰者奮而隱然老羆當道之足恃乃言底績矣
可
權戶部尚書眞德秀除翰林學士知制
誥兼侍讀制
勑天下之動正夫一務興起於群心聖人之情見
乎辭在宣昭於大訓迪惟仁祖有若臣脩朝京
師於甲午之元拜内相於季秋之月其深厚則兩
都之正氣其坥明則三代之遺風登崇若人鼓舞
斯世具官某剛而濟以大和而約之中殫見洽聞
學貫乎百世之上崇論閎議名塞乎兩儀之間
先帝封植以詒謀冲人招徠而訪落甫辭儤直遽
厭論思羔羊素絲五紽每慨懷於正直白駒生芻
一束徒嘉歎於逍遥惟碩果之剥不窮故拔茅之
泰有待少重十連之寄遄歸八座之班屬親攬於
皇綱志中興於帝業予欲山東之聽詔令觀化成
於湏臾予欲河西之被璽書驚明見於萬里疇咨
大筆樂得英髦趣躋鼇禁之崇仍侍虎門之邃虞
夏之書渾爾遠追雅奥之風堯舜之道皇兮備究
緝熙之益尚圖大任用穆群瞻可
曾穎秀除浙西路提點刑獄公事制
勑具官某畿内部使者諸道取則非識召南甘棠
行露之意不在繡斧之選爾篤學喜脩風裁簡遠
抱夜光而不輕售起之浙右之節行以絜矩之道
貪殘退聽善良吐氣四方將於是乎觀不特狴犴
之無冤也矧伯氏陳時臬事千閩其思光華所被
無遠邇之間可
都官郎中傅壅差知嚴州制
勑具官某諫大夫有以直聲著於嘉定初者吾不
得而見之思用其子爾謹守家學而有父風不阿
不詭安於平進朕始親政事旣起之丞又進之郎
顧猶退然以疾辭維爾郡縣最著於江閩久矣嚴
陵輔邦姑分符竹少需葵丘之戍以俟疾平朕不
汝忘也可
鄒應龍父徽贈宣奉大夫制
勑蕆儀世室備殫饗帝之誠肆眚端闈誕布漏泉
之澤矧義方之垂慶宜愍典之追榮具官某侃侃
德人怡怡善士一眞不鑿伹知櫝玉之藏萬卷有
傅何愛籝金之滿鍾倫魁之雅望通法從之穹班
嚴父之禮旣成顯親之恩可後蕭零湛露特升一
列之華木撼悲風尚吐九原之氣可
葉宰直華文閣知泉州制
勑具官某朕嘉與海内更始疇昔庶士御事淫朋
比德者退之有爲有猷有守者進之而内外肅爾
以直簡之噐明通之識列在烏府斡棄周鼎而寶
康瓠時論日陂乃能不爲咸股之隨有識韙之泉
七閩望郡且筦琛航凋憊久而未甦爾其以奎直
起家熟思振刷之方挽回冨庶之舊用稱簡拔可
陳舜臣湖北提點刑獄公事林演提舉
湖北路常平茶鹽公事制
勑具官某等禹貢田賦定於雲土夢作乂之後召
南獄訟息於美化行乎江漢之餘今荆楚境也故
出節而分遣爾舜臣以詳練之材治邕管遠民安
之司庾湖右就進憲節明刑弼教必能使江漢皆
善俗爾演以平易之政治景陵人有去思易麾安
陸亟進庾節推利予民必能使雲夢無横歛夫監
司賢則郡守賢郡守賢則縣令賢轉移習俗當自
身始保護風寒亦惟本固往懋哉可
桂萬榮直寶章閣知常德府彭方直祕
閣知袁州制
勑具官某等汲黯願出入禁闥蕭望之雅意本朝
士以華近爲榮自昔然也而吾望郎如萬榮名監
少如方顧牽聮以外庸請豈朕待賢之道有未至
耶抑賢者體國無内外之間也武陵統乎澧辰沅
靖宜春介乎潭洪贛吉其俗皆易治而難服爾萬
榮予職往守武陵爾方予職往守宜春寬以字之
静以鎮之異壤而同治矣朕將於此乎選表可
留元剛轉中大夫直寶文閣致仕制
勑具官某唐以博學宏詞設科裴度陸䞇李絳杜
黃裳繇此途選今其蜚聲是科者皆列在禁近惜
一賢之不及見也爾學該七略文成一家先朝以
殊科擢寘柱下史未爲不遇而留滯周南抑何久
耶未衰告老宜實僅秀進之華秩仍直寶奎以寄
賢雋之思尚祗休渥可
權刑部尚書李&KR0811;除權禮部尚書兼侍
讀制
勑羲易之定民志莫先乎乾坤衣裳禹範之叙彛
倫莫大乎威福玉食朕收還八柄扶立三綱堂陛
之分旣嚴鼎吕之勢斯重爲國以禮待人而行具
官某氣清而神腴齒宿而意壯奫淪其學瞿唐三
峽之深紆餘其文卭郲九折之峻自夾螭而振武
屢鳴鳳以蜚聲去不可留用然後見油幢中立坐
息江湖之波茸纛外馳盡收峩雪之祲茂賢勞而
不伐堅初志以善藏玩世何求際時乃出渴大老
之入見促便朝之給扶中庸九經所陳者天下國
家之道丘索五典所讀者上世帝王之書嘉德義
之可尊知文獻之足證擢繇司寇進攝春官以正
名爲衛之先以秉禮爲魯之本豈止九賓之臚句
群臣無敢諠譁抑令三輔之威儀老吏或至垂泣
乃若石室太史之業金華師氏之功具罄英猷奚
煩多訓可
禮部尚書陳卓除吏部尚書兼給事中
兼侍讀制
勑朕仰惟孝廟夙重天官妙選於乾道淳熙之
間豈一二士眞除於俊卿必大之後纔三數人矧
趨瑣闥之嚴仍侍露門之邃輯兹茂渥屬我耆儒
具官某玉粹而春和霜明而秋㓗代言爾雅蔚乎
廊廟之文批勑森嚴屹然社稷之噐久周旋於禁
槖日密勿於宸旒望之則祥麟威鳳之在廷親之
則天球洪璧之照几簡知惟舊鄕用罙深睠遵晦
於十年甫厲精於期月内閑請謁旣絶側門敕授
之風外杜營求盡革都堂唱注之弊猶慮三銓之
法未精九等之材疇庸儀曹冠序選部以水鏡之
清而洗世道之濁以衡石之公而遏物情之私品
藻之鑒旣高論思之望逾重帥屬掌治朕方思周
公六典之規知人安民爾盍究臯陶九德之訓祗
承眷倚懋對儀圖可
崔福轉兩官制
勑具官某邊城讎保虓將火攻烈熖駕風危櫓飛
燼受降旣久論賞可稽峻陟武階力圖忠報可
故通直郎游九言特贈直龍圖閣制
勑具官某洙泗之傳爲伊洛伊洛之傳爲建之熹
潭之栻得其學者皆能著見於世爾天姿敏強博
極群書而質疑就正於二子體之心驗之身且推
之民其學進乎成矣習僞有禁秉德不回棄通籍
而抱遺經賫志黃壤朕聞而嘉之羲圖寓直表厲
節介光明芬郁於百世者未嘗没也可
葉奭除宗學博士金淵國子博士戚士
遜太學博士袁商武學博士兼魏惠獻
王府教授制
勑具官某等漢重師法淄川濟南齊魯燕趙之學
皆以專門名家爲博士或變其師說雖衆薦不得
與厥選蓋精爾奭直而方有折角之風爾淵莊而
静有下帷之志爾士遜明而整五業並授爾商端
而㓗諸家兼通其學悉有師法兹進奭于宗庠進
淵士遜于上庠進商于右庠仍範我麟定各推所
藴招諸生立堂下誨以仁義道德性命之歸正學
有傳矣可
將作監簿劉克莊除宗正寺簿制
勑具官某鶴鳴于九臯聲聞于天士抱負足以鳴
於世雖逖隱未有不逹於朕聽者爾學有源文有
度歛芒鏟采不與韋布角進而英聲發越不容揜
朕夙有聞焉瑤牒屬籍與慶系僊源圖譜纂輯于
司宗天近地嚴有列其中者皆名儒咨爾往簿正
之途轍清矣益養其聲之所自出以鳴國家之盛
可
戴杰宗學諭何處恬太學正馮去疾太
學錄王萬國子錄制
勑具官某等士始進于朝而優游詩書之林饜飫
道德之海不其榮乎爾杰之温明雅有風致爾處
恬之沉厚蔚有典刑爾去疾之雋邁遠有志槩爾
萬之純茂深有韞藉其學皆可爲人師杰往諭宗
庠處恬去疾萬往正錄成均進之始也大學始教
皮弁祭菜宵雅肄三知此則知立教之本可
顔頥仲司農寺丞魏峻軍噐監簿制
勑具官某三代盛時因井田以制軍賦廼積廼倉
與干戈戚揚非二事也農寺戎監故並建屬爾頥
仲抱材通敏治郡可紀其歸以丞治粟之司爾峻
賦姿爽亮立朝可觀其進以簿儲戎之府太倉武
庫雖異厥職農以養兵兵以衛農尚於斯有考可
韓濤除太社令制
勑具官某司社置官紹興中首命臣彦直爲之蓋
以光寵勳將之家爾同出一門克紹弓冶庀職漕
幕能寡悔尤兹故命之世厥官知寅直之難秉而
輕肥之易縱則亢厥官矣可
史宜之直龍圖閣致仕制
勑具官某維昔兩朝元輔之猶子宜之均佚釐
館以謝事告亡幾何台星亦坼朕念之怛然爾敡
歴四十餘年業行在州里政理在郡國人能誦之
胡遽止於斯也華屋山丘恍其昨夢淵圖進直尚
服恩榮可
王陞轉承節郎制
勑具官某造幣之楮來自蜀道爾督綱程靡有稽
失進秩一等用酬勞瘁可
同鼎武節郎來伯友武翼郎王聞顯武
節大夫呼延賞武翼郎制
勑具官某等漢開降者封賞之科唐著異域歸忠
之傳爾委身王國效力邊城疊二秩以升華肩一
心而圖報可
張震雷張萬取並𥙷承信郎制
勑具某人等武舉以郭子儀重爾兄弟講磨兵略
外省聮登屬邊關之贊籌阻萬里之入對悉授初
品開之榮途其相勉以功名見可
史彌鞏轉朝散郎高不儔轉奉議郎制
勑具官某筦榷國計所關羡利必賞爾庀職京口
克懋厥官歲入有常能溢其額俾進升於一列庸
獎厲於勞能可(不儔改京口爲畿内)
高平郡夫人毛氏進封和國夫人制
勑明德伏波之女自藺發祥和熹太傅之孫由隂
毓瑞睠慶源之特異宜寵數之增隆具官某氏性
行金相容儀玉度河山禀粹嬪于相國之門江漢
毓徽鍾我俔天之妹篤禕衣之致養侈象服之䟽
榮號旣正於小君秩更加於大國祗膺休渥茂介
耆齡可
楊恢除直徽猷閣權知襄陽府京西安
撫副使制
勑具官某西清邃閣列聖圖訓在焉寓直其間
非積望之舊效績之新不輕卑躐級而升尤爲異
數爾擷岷峩之秀吞雲夢之雄進牧京襄坐控許
洛文奎峻直越三等而上之蓋以方面之勲望爾
非徒以華爾也矧徽猷實維哲廟寶儲遐想俘
獲鬼章青宜結之盛尚起壯志可
彭鉉廣東路提點刑獄公事石孝淳廣
東路轉運判官制
勑具官某等五嶺之東官以征粟鬻醝牟利民一
䟽食不獲安或怵於無聊而動朕甚憫焉爾孝淳
守曲江無苛政旣出節以推平反之惠就卑外計
坐斡賦輿爾鉉守南安有善譽甫增秩以獎中和
之最趣攬濡轡往司祥刑其踐實同好整同熟於
治理又同觀省民瘼廉訪吏姦相與布宣詔條如
朕臨遣母使遠方重蘇洵刺史又抑之歎也可
陳畏浙東路提點刑獄公事制
勑具官某泰與否相爲消長疇昔人材排根於憸
人耳目之官者朕悉起諸家食用之不遐遺爾豈
弟而廉端方而静中外之譽俱高薋菉葹以盈室
判獨離而不服宜險德之莫容也錯枉舉直公道
是張左淛鄕部亟爲朕起衣繡而晝行獄讞之亭
吏治之澄惟爾風力之凝可
平齋文集卷第二十
