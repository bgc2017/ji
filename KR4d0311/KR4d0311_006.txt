平齋文集卷第六
詩五
秋半聞鶯
木葉青黃幾栗留盡情啼破兩山幽怕人冷落生
秋思故作春聲爲遣愁
夕陽
百丈崗頭路滄凉步夕陽石芒輕放屨草莢緊牽
裳深紫猴樝熟疎紅馬蓼荒牧兒良得意吹笛下
牛羊
讀書蠖室
扁爲孜禪作侵尋二十年屈伸聊復爾俛仰故依
然直榻無餘地横䆫不欠天焚香長誦罷風雨響
山川
秋山即事
避俗鹿挺走依僧龜深藏淡中般若味定後摩尼
光壞垣被雜卉爛漫野媪裝叢薄鳴幽禽凄抑怨
女吭桂謝紅不墜菊繁青巳香瘖蟬怯露葉忙蜂
急寒芳魁芋鶩護乳拳栗蝟脫芒菘蒔虀甕綠栗
登釀篘黃田父時泥飲樵夫間談王意適兩竪屏
神王三仇攘龍耶老聃化鳳兮接輿狂翠壁千仞
表西風吹我裳
方氏棣華桂叢亭各一首
一忍來百順寸私生萬殊能思根共出自愛鄂相
扶夜雨平生約春風盡日娛幾家燃豆泣知愧脊
令無
天上廣寒種人間方寸㘽田三和氣溢竇十慶源
開色閱風霜在香包月露來入䆫秋競爽堪覆掌
中杯
送黎德升出守眉州(伯登)
霜隼健毛骨冥鴻高羽翰來遲懷去速退易挽留
難文物聲明郡中和孝友官大馮棠蔭在多放一
分寬
同是郾城客對床如弟兄秋風雙鬢改落日寸心
明終古方書在隨時局面更公餘經濟學講貫不
嫌精
晨起
入夜風收雨遲明暖釀霜人窮髭易白地瘦葉先
黃繡眼語叢竹畫眉啼斷崗炊烟猶未動吾亦起
歌商
敬和老人秋日山行
湍險中回棹寬平處整驂雲峯環六六禪板占三
三地冷梅枝北天空鴈影南真觀觀自性危坐讀
書龕
和子有雨中述懷
畏塗險如峽中州蝮蛇倒退猢孫愁熟將義理自
陶寫麄衣淡飯過即休邇來陽侯横造業兩涘莫
辨馬與牛高原低隰半爲壑下潦上霧昏人眸西
風滯穗可能幾尚作饘粥餘冬謀如麻雨脚未肯
斷便有餓死儒冠憂惟窮益堅老益壯更式相好
無相猶縱爲溝瘠亦何憾多少華屋皆山丘環堵
短褐陶靖節𣢾叚下澤馬少游平生耻作稻粱計
好還渠不桑榆收東家夫子共此約一醉斷送黃
花秌
尋梅
搖落園林一再霜梅梢葉剰兩三黃蕾紅包褁春
猶密隔壠枇杷得擅香
會心
不是非心佛還疑有漏仙朝聞馳鼓起夜候定鍾
眠浴少衣偏垢遊多韈易穿祗將母不敬推倒野
狐禪
清虚堂六言爲淨𣑽僧作
石澗寒泉霜曉竹崗霽月凉秋一炷銅爐栢子老
禪破衲蒙頭
挽萬登仕
種德諫議竇處心承事黃池園花竹老庭戶簡編
香四世環疊綵百年酣累觴紫微身不到丹墨付
諸郎
寄題眞相寺遥月堂仍簡禮上人
四特遞盈闕八還齊闇明湏從心觀覓莫認指摽
生地僻人聲遠山空夜氣清何時煨芋火相與聽
瓶笙
烏息隱山堂覓詩
未出爲遠志出則爲小草請看耆闍窟幾年黃面
老
米積外科僧照源堂
潜山盡頭孤峯嶭嵲布寳鬘雲雨玉珂雪中有醫
禪碧眼電掣人以病求一歲幾闑開方便門出廣
諸郎
寄題眞相寺遥月堂仍簡禮上人
四特遞盈闕八還齊闇明湏從心觀覓莫認指摽
生地僻人聲遠山空夜氣清何時煨芋火相與聽
瓶笙
烏息隱山堂覓詩
未出爲遠志出則爲小草請看耆闍窟幾年黃面
老
米積外科僧照源堂
潜山盡頭孤峯嶭嵲布寳鬘雲雨玉珂雪中有醫
禪碧眼電掣人以病求一歲幾闑開方便門出廣
長舌病從心起當從心滅方起於心洶洶烈烈不
冰而寒不火而熱寒熱交戰内外癥結瘰&KR1349;疽瘤
痀瘻蹩躠湯熨箴砭色察脉切不如治心心和氣
悅如凝斯泮如壅斯决勿藥有喜匪渙其血凢濁
惡海萬病一轍大摩尼珠一照萬徹是珠在祴無
有差別名九轉丹字千金訣爲安心竟寒水秋月
維摩無病文殊無說
至節前一日遊汪茫田
聖主親郊肹蠁通風恬日霽作春容好從輦路聽
清蹕却向深山把瘦笻樵子徑隨蘿薜上道人屋
借竹茅封一杯旋煮山泉盪浣盡平生磊砢胷
至日歡喜口號
太平寳慶第三年萬乘初郊大報天恰應漢家辛
巳日八觚泰畤立甘泉
青城矗矗紫壇深碧宇無風掛斗參億萬蒼生齊
合爪聖明天子得天心
獨夜
兩䆫明月一庭霜佛屋風鈴語夜長孤酌不多人
易醒九回腸付篆盤香
雪留董景揚
一色凝雲合大和定知宜瑞不宜多飢餐烏昧世
皆是飽進羊羔人幾何搶地折腰紛岸篠撑天強
項獨庭柯留君待放晴光出同步春風十二&KR0810;
立雪
立雪窮蘭若侵寒破驌驦雲迷山糊塗冰壓樹琅
璫甕底茅柴熟爐頭榾柮香樂天隨分足吾欲老
田莊
高壷隱挽詩
種德黃芽鼎陶心碧玉壷多交天下士幾喚竹間
厨秋雨凉催讀春風醉索扶忽成觀化去冷落輞
川圖
山房藏書萬三千卷子有賦詩用韻
門巷蕭然雀可羅藏山萬卷自研磨懶尋玉女登
西岳甘伴金僊坐𥙷陀書帶草長塵慮少鉢曇花
放道緣多酒肴問字如相過引道松間不用呵
又荅景揚
朝家久設禮爲羅小寄禪䆫共講磨紅錦障泥飛
騕&KR1153;黃金寳校琢盤陀冰虀薦飯鄕風古雪汁烹
茶雅道多領取單傳心法去會將佛祖一時呵
挽章冠叟
卷却青雲靶書來意轉平於斯觀所養知不失其
亨梧竹自師友梅礬皆弟兄悲風吹夢遠不朽是
鄕評
再用陀字韻
煙霏深處萬山羅閑裏工夫歲月磨上采緯書乾
鑿度下搜雜志薛延陀手披不厭薰沉水心悟何
妨涉貝多若問尊經閣中事南豐作記也湏呵
斸葛行
晨雞未號霜塞塗前村後村遞招呼長鑱短篝采
葛去冰滿髯鬢風無𥜗頻年米賤置不問高藤稠
葉青扶疎但聞酒渴欲吞海一片兩片甘於酥山
深土厚雨露足造物巧爲凶年儲紙錢掛樹跪致
祝地媪發閟何其都初疑大澤龍蛇蟄又疑京觀
鯨鯢屠防風氏骨碩且大母陀羅臂脩而腴赬肩
下山日未䀯候門迎路讙要孥松明燃火塼地爐
且削且搗投冰壷細如桄榔滑如菰白如人面柔
如膚和以粉米隨所湏餅餌其精飯其麄潦田不
收野草枯飢虎藉此猶能驅蕨萁札耳皆可糈征
自葛始功莫逾小兒媚竈愁眉舒大兒捧盎還嗟
吁青青之麥何時鬚長葛盡矣吾誰餔嗚呼冨青
州黃承事古人有今人無醉摩便腹視餓夫以腹
揣腹心安乎
卒歲
山雲披披日翳翳澗冰衷甲風擁篲紙䆫透明竹
扉閉蒲團坐穩栢烟細於羊去智魚得計優哉游
哉聊卒歲
疥癢
疥癢悲志鬱髮凉慨年徂人特自苦耳天竟可恃
夫忘憂草良嫵蠲忿花更姝多渠有酒醑寬我無
錢沽阿芝亦解事低眉薦吳歈
和雪
肅容盛氣下璇霄不作投壷玉女嬌坡老堂前微
撲面伊川門外驟齊腰得風還解掀天起帶雨纔
能控地飄無限陳根生意動早看綠長後園焦
寳雲庵戒師
鍾山好住苦弗住䭾嶺難居眞欲居出地入天湏
任我來今去古不關渠萬由旬上起膚寸一刹那
間彌太虚識得鬘華雲體叚妙高高處坐如如
戊子新元老人七十有詩自述敬和
松鶴昂昂省見稀獨游汗漫友佺期光風霽日安
排好秀水佳山闘飣竒嘉慶圖中身最貴耆英會
上爵猶卑縱心境界天和聚一笑花開蝶滿枝
用韻荅子有
舊雨來人眼底稀春風獨許共襟期斜川追古年
年早曲水從今事事竒爛漫和詩齊少長淋漓被
酒略崇卑驚回蜀道芳時夢花亞銀釵舞竹枝
歲事
山居歲事似羌村注瓦傾瓷酒半渾微麝和餳溲
粔籹芳鳬夾薺斫餫飩阮生朱老情懷密張丈殷
兄笑語温簾外東風花信早更煩吹綠鬢毛根
羅察院父瑞桂堂
老僊方寸長黃芽百順薰蒸到物華移得廣寒宫
裏種開將后土廟中花詩書根蔕聖賢脉忠孝馨
香今古牙冨貴儻來餘事耳化工深意屬君家
治平寺清音堂
普門以眼聽觀音以耳觀謂得觀聽眞竟被耳眼
瞞瞎却觀音耳聾却普門眼萬法本來空蒙頭都
不管君不見大藏五千四十八卷第一句如是我
聞無着處
春行
百舌梢頭一半春日長無處着閑心推枰競欲投
機早結毦誰知用意深梅子肧胎鹽裏味桐花擺
布蜜邊隂東臯西崦行幾遍軟脚踉蹡索酒斟
田家以二月二日晴雨占榖價枕上口
占
葛根巳盡麥方青延頸東來米價平怕聽三更三
點雨要占二月二朝晴
敬和老人青梅
雪水迎風細作鱗青青又是故園春只知和鼎非
凢子豈料升盤有苦人還我核來機轉熟寄渠花
去意猶新側生底事搖車頰空作漁陽一點顰
社前一日點檢山房用呵字韻
不論塌扱與婁羅判却風光屐齒磨老柳強顔翻
拓跋新禽滿意奏娑陀山如欲雨何妨住僧不能
禪亦足多湏信斯文天未喪龍蛇虎豹底煩呵
同日次韻可庵
夢破巫峯十二鬟家山逸駕尚容攀桃花見面東
風裏應笑陳人老上顔
長寧高守(定子)見寄用韻奉酬
呼吸東風養姹嬰翰林非主墨非卿吾身元與三
才並此性湏存一點明盤谷釣鮮深復窈羌村傾
榼濁還清久要誰似長寧守尚記慈恩惡姓名
陳尉(信伯)括水傷冒雨下朱陀出示兩
詩次韻
娑竭寳藏移列缺雲氣從平地决爲壑殱人銳於
鋒豐年變菜色樂土生愁容湏煩霹靂手左耳
乖龍
陳編貯山房故事追康廬欲共天下士讀盡人間
書多君弓刀來發我金璧儲山靈似不分震雨翻
河魚
中春中澣後一日老人挈累下西市寓
舍越三日某行感而賦詩呈友人(二首)
血氣危頻復頭顱老數竒家如緣角鼠身是脫筒
龜草樹春離列雲山晚蔽虧意行隨所到不必問
何之
吐氣韶華裏關心曉哢邊鷓鴣天性在杜宇世情
然怒笋和泥煮殷花蘸乳煎湏君來共此巳辦杖
頭錢
族叔疇甫老死於埸屋人共惜之其子
得瑞梅於園實三而花一花十二瓣碧
色其遺文發祥歟老人爲賦詩敬用韻
乃翁抱璞售無媒去作修文地下魁換骨法從青
子得返魂香自綠隂來詩書根氣春無盡清白源
流慶有開十二循環花瓣異信知天理有時回
鍾太君挽詩
護額錦裁帕扶腰珠絡衣幾回呼使進盡日醉言
歸徑古梅成蔭堂深桂合圍重來無復拜春色黯
斜暉
鍾雲叔挽詩
秋隼風神聳春雲筆勢竒人情方共屬天理竟難
窺哭子零丁母啼耶婭姹兒落花飛絮急行道亦
傷悲
羅解元震龍母胡氏挽詩
三世不異爨一門皆力書此風今所少他行特其
餘藻錡明䟽牖萱&KR0810;護碧除春光元自在遺夢杳
安輿
水牡丹(都人呼爲雙魚花禁中呼爲紫袍玉帶花)
魏紫潜緋眞正紅天公不管老東風紫袍玉帶雙
魚掛猶把闌珊造化功
東山塔影
相輪高插碧霄寒好是如如不動山弄影翻光顛
倒轉微權只在隙䆫間
東西山(二首)
西山許邁無人問只說東山有謝安冨貴光明貧
賤晦世情從古兩般看
折屐碁邊情易矯捋鬚筝畔淚難禁何如拍手招
元放玉室金堂深更深
敬和老人寓舍
鄒不辭三徙滕何愛一㕓典衣寬酒債乞米續炊
烟勝敗供飛雹虧成付響泉東山時撰屨花底弄
潺湲
午困
故人書斷故山離義重惟窮到處隨無米胷中元
自杵不蠶鬢底却能絲消梅乞與嘲鹽貴苦笋烹
來怪醬遲亡可柰何安若命午䆫&KR1151;得睡便宜
再賦(二首)
誰爲風光管合離綠隂芳草日相隨此身百丈牽
三峽吾道千鈞繫一絲力戒盪舟君子适志期學
圃小人遲平生客氣消磨盡醉固佳哉醒亦宜
一出俄經震巽離盈虚消息取諸隨盆栽菡蓞何
時藕簷掛蜘蛛盡日絲左墄右平魂夢遠東崗西
崦杖藜遲稜稜瘦骨蕭蕭髮恰與黃冠野服宜
題李杜蘇黃像
金鑾天子如天大九萬里鵬容幾箇尋常溝瀆蝦
䗫過紅錦宫袍空着破故書收拾歸去來倚杖斜
陽唱誰和
右太白
風雲慘淡豺貙吼日憂無飯仍無酒秋來東屯熟
八九舉家歡呼拍銅斗老夫欲釀兒欲炊老夫怕
醒兒怕飢商量不下撚斷髭歸與汝母折衷之
右少陵
黑風撼海晨烏青海怪出没雲濤腥矯首獨立天
冥冥保一以静吾清寧椰冠野服雙鬢星抱書自
隨妙娉婷眼寒海南蜑家丁
右東坡
神爲驂騑氣爲車秋雲扶疎春風腴湯餅睡起茗
椀湏意往獨與奚奴俱奴低頭笑公放懶不著書
右山谷
普照僧生雲軒雲閑閣
巖芳歛空華谷響荅虚牝坐看白雲生會得無生
忍
雨來山出雲雨過雲歸海悠然天地間得此大自
在
夏至過東市(二絶)
插遍秧疇雨恰晴牧兒頂踵是升平秃穿犢鼻迎
風去横坐牛腰趁草行
漲落平溪水見沙綠隂兩岸市人家晚風來去吹
香遠蔌蔌冬青幾樹花
和黃伯淵(閩人)見寄(二首)
流轉風光不暫違等無地角與天涯故人書到幾
青李生面客來時紫芝窮裏埋頭傾啞酒凉邊趁
手應盲棋寂寥簡短君應笑郎罷吟詩囝和詩
錦埜西頭始識君便期堊鼻着風斤餘甘到底有
遺味薝蔔本來無異芬忽忽又弦凉榭月亭亭還
合暮山雲玉泉道士窮於我也買新鵝約右軍
敬和老人覽鏡
西谷柴車手自巾風吹不到庾郎塵回光返照千
江月復命歸根一點春永晝同䆫陶處士凉宵專
席竹夫人徐公好醜渾休問認取青銅鏡裏眞
又和憶可庵
耐翁流慶徧仍來隨處烝嘗薦筍苔但認白雲飛
一點便勝黃犢走千回屋山早露柤梨熟墓道秋
風菊桂開父子相從歸展省豈無野水爲添杯
次韻夏日
秧青水白四郊同召雨無煩訪守宫槐葉煮&KR2148;隨
市俗蓮花搗麴稱家風過從久謝三千客嬉戲長
娛七十翁巳是太平農圃老更揩兩眼看升中
敬和老人荷花
紅紅白白兩般栽淺淺深深一氣催但愛透從清
水出不辭脫自淤泥來隨花着蓋相依立聚菂爲
房忍擘開妙㓗色香無間斷床頭更撥洗兒醅
鎮越堂辭(汪紹興綱仲舉建)
氣佳哉兮鬱葱文五色兮虎龍江胥杵沙爲馳道
兮海若歛潮其下風前羲舒而後翳霳兮軫獵來
自東孕泰和兮諸馮煽炎暉兮沛豐於乎秦望禹
會其宇内之鎮兮詎伊越之雄堂兮堂兮宜其眇
翠閬而羞丹蓬
西庵晚步
荷披菰折似秋嚴茀草叢中菊露尖只有木犀荒
不得媻&KR1552;勃窣上亭簷
次韻七夕
弄巧拙逾甚合歡愁轉多擘金盟似海搔玉淚成
河天運眞旋磨人生特擲梭身閑凉月好且與醉
無何
蜘蛛
巳迫斜陽欲墜時謀身只怕脚行遲縱横籠罩大
爲網首尾經綸渾是絲腹飽飛蟲肥似瓠喙工毒
螫利於錐朝來猛被兒童掃不放簷牙一點遺
晩徑六言
促織聲來竹裏凌霄花上松梢清泉白石心領野
鶴孤雲手招
中秋
要看中秋月湏交夜半時當中明朗朗直下淨離
離地只餘風露天何有斗箕虚靈昭徹性開眼幾
人知
敬和老人石菖蒲
西風擺脫絡頭絲蓀壁爲家不問蓍分得九華煙
雨壑種將五老水雲芝戟髯灑灑精神健劒脊稜
稜氣骨竒䆫外幾多凢草木爲誰張王爲誰衰
又敬和還家自喜
溪山魚鳥識車塵風日温明試小春黃帽青鞋安
樂法芋魁豆莢太平人接籬倒着情懷放蓬沓逢
迎氣味眞兒亦夢牽潭上菊和香細嚼勝猩唇
又敬和還家
喪家知似狗生子望如狼過盡燈花影空餘汗竹
香菊肥人自瘦髮短慮何長霜蟹新篘酒由來苦
易忘
次韻臨安趙丞(時)讀紹運圖
燧農以前疑傳疑理耶亂耶難盡知唐虞三代號
極治說着已是令人悲古來神噐付有德人心天
命何容私使朱與均不豚犬亦家天下如啓時乾
尊坤卑大分定孰陽爲耦隂爲竒南巢牧野可自
諉爲民嘘寒濯其痍後來龍虎戰劉李大氐鸇獺
驅秦隋杯羹分我弗暇顧肯與兒女同車馳晉陽
宫監計可劫機穽不管爲天窺橘中老翁虬髯客
冷看世變從旁嗤當塗典午夜負耳南北五代晝
攫之螳螂黃雀逓相視誰肯帖耳甘伏雌日月出
矣爝火熄此殆天意非人爲所嗟患失長樂老東
家浙米西家炊榮華冨貴風雨過但見金椎控人
頥君侯讀書眼如月坐閱兩岸隨舟移詩成索酒
澆磊磈通德裙帶紅榴垂
洗研
自洗洮州綠閑題柿葉紅一塵空水月百念老霜
風鈍菊淒猶蕾顛桃豔巳叢斡流千萬變誰實主
鴻濛
贈俞次孟
古屋無過客新凉得可人爲回黃觳&KR1100;同飯紫輪
囷杜雨初華稻秋風未老蘋扁舟苕霅去詩料正
横陳
已丑新年
幾度椒花頌歲朝今年心事最蕭條官雖有路猶
窮轍住豈無家却寄巢金盡床頭顔易改樽空座
上客難招一般獨得便宜處病裏逢人免折腰(背疽)
(猶未平)
病起獨步
病將春到眼慵開只爲梅花猛一來何處琵琶推
郤手舉頭啄木起林隈
荅請事簡
臘雪如席麥苗肥春雨如膏菜薹賤寧令前壁打
後壁不將熱面塌冷面
寓事六言
飽鶩避弓横渚驚鱗透網平波一叚春光搖曳幾
雙静眼摩挲
次韻西山
山深莫道得春遲雲漏晴光巳大竒夾徑幽香吹
艾納隔林絶豔點燕支一川遠近迷漁屋兩市東
西認酒旗錦野着亭坡老後曾來可惜獨無詩
次韻遣懷
不用憂春雨時來百草芳猫頭肥可臿雀舌嫰堪
囊舊酒聞香烈新詩索味長櫻桃空落去吾老白
雲鄕
挽元寂王道士
盤隱早具眼栗齋仍點頭豐碑俱好在爛醉更何
求院静桃開落林深鶴去留翛然風露表無處覓
青牛
古意
條風從東來習習振枯槁美人倚䆫閨别思忽巳
早(兩句夢中得)昔爲連理枝今爲斷腸草雞號天五更
髮白不待老
中春望後一日登玲瓏
出郭暄欲暑涉林清自秋步隨目力高身與山氣
浮飛來辛夷花拾得蓮葉舟一聲提壷盧四顧叢
薄幽詰屈九曲屏突兀十二樓泉流澗級峻雲起
峯隂稠左摩紫髯兕右拂蒼鱗虬牽衣憩更好擁
策登三休上呼笙簫侣下瞰錦繡州豁落不平事
消融無涯憂太極浩初判此山鬱相繆幾人記曾
來老苔蝕琱鎪玲瓏聽我歌歌徹玲瓏愁有酒且
湑我羲娥雪人頭
夢語
麈尾御犢轅竹枝招羊車意足各人眼心合無天
涯寳扇閑草蟲碧衫凉暗花茶䕷金沙底清歌按
紅牙醒疑不是夢夢到故自佳
次韻娑羅花
摩耶樹老無多子天女花妍有許般莫把東邊枝
便斫堂堂留與碧霄干
讀漢事
病禹逢沈驁酣參事懦盈隂陽眠爕理天地醉財
成河嶽瞢騰立羲娥蹩躠行無人能喚醒作意造
升平
粥罷
昨朝隣家飯疊爼肉曁魚今晨自家粥單簋筍與
蒲不爲昨而腯不爲今而臞面前有豐殺此腹只
自如所以顔氏子簞瓢靡求餘
識字行
識字不用多識多反爲累結交何用深交深或中
棄紫微有君房郎將得賓王胷無半點墨七襄亦
成章票姚新賓客文園舊婦翁雖非平生驩冰雪
生春容勸君五車不湏讀瞑坐蒲團養雙目作雲
作雨手飜覆有時烏好丈人屋
散策
窈窕薜荔徑勃窣瞻蔔林六出無他香御此衆綠
隂低頭拾摽梅齒老酸不禁仰看栗鼠度危梢與
雲侵百舌巧滕頰時過聲自沉摶黍晩得意睍睆
流好音水旁兩三家煮繭矮屋深午忙不暇饁荷
鉏歸藁砧夾橋女蘿密趍塢孫竹森仙人左元放
拍手東西岑一氣地依天萬事古猶今溪山豈不
好感槩霜滿簮前乎千百年有人獲我心後乎千
百年知誰同此襟
花獅
雪氄吾家虥知親翰墨妍渴來趍研飲飽去枕書
眠弄影窺清鏡收聲聽素絃最能持大體鼠輩任
便儇
老人賦鄭醫芝隱樓敬次韻
鵲經心訣在鴻寳肘方全爲問春痟首何如夏脅
肩樓居高進月園涉細䟽泉學得種芝法疑君今
稚川
又敬和寓舍
借得盧仝屋數間不爲太窄不爲寬胷中鵬背三
千里膜外羊腸百八盤薜荔水中摽本遠菖蒲石
上見花難麄茶糲飯隨緣過等作湏彌芥子看
除妄
酒泉能醉麽飯顆免飢不萬事得如願一生應莫
愁凉風高放鶴落日倒騎牛諸妄冰消盡吾師馬
少游
晚凉
樛枝隂合翠熏籠曲曲斜斜石徑通窈眇蟬聲繰
獨繭爲渠立盡晚來風
迎秋
熱不能堪又便秋天公底暇與人謀形容如許馬
非馬氣力幾何牛戴牛勃勃松梢雲片起琤琤藕
葉雨聲留新凉收拾歸歌板鈿合金釵萬古愁
敬和老人盆池
埋盆作沼野人家數斛山泉拍兩涯人立晚風凉
似水荷浮香氣勝於花蛙聲恰恰宜飛兩鶩影依
依欠落霞齊物逍遥無大小不湏煩惱髮生丫
喜雨一絶簡趙丞
龍公有眼識英材好雨隨聲喚得來酒面添如田
水滿眉頭放與稻花開
古樂府用禮禪滅翁韻四
黃金絡頭五花馬槲葉無風雪蜚野仰看飛鳥命
中之好兮儇兮誰似者上蔡門望夷宫往事了不
省引白春滿容嘯笙坎鼓踏雪歸馬蹄不記來時
蹤
右公子遊獵
河水湯湯公母渡爲妾言嗟未力公渡竟不疑雲
昏風雨寒波深蛟鰐飢二十三絃悲復悲黃鵠不
雙鸞獨飛
右公母渡河
桐春華竹秋霏蒼梧雲深人未歸烏八九子恣飛
啄夜半飽啼山月落鸑鷟引孤雛腸空羽毛薄爲
言增擊勿作遥吹參差兮共飄飄
右鳳引雛
羽肅肅鳴雝雝江南江北秋思同秋思中人無避
處風酸月冷江流去鴈奴亦良苦群鴈不我馮夜
深炬火滅復明舉網揜盡蘆花翎
右鴻鴈行
槿花
露徑風籬取次芳朝榮暮悴付流光一秋朵朵紅
相續比着人情大段長
用主司理(垠)韻送别(二首)
亨衢方四十滿謂乃翁如爲底澼洸藥依然城旦
書光塵風物裏消息事情初束起東西玉功名冨
貴餘
蘆花秋摵摵征思旆悠悠歌吹莫愁國鼓鐃熊繹
州胷竒空盾鼻膽雋落旄頭儻有西風鴈頻書老
故侯
挽鍾孺人
夫没姑嫜老年芳鑑珥新孤峯晴後雪碩果剥中
春命義生無媿言容死未陳西風吹拱木雙劒合
龍津
挽阮宣義(逢原父)
夜氣精神飽春風笑語酣脩篁森道北叢桂郁城
南雨露榮三釡煙雲老一龕瀧岡阡上路秋思薄
晴嵐
獎菊(二絶)
木犀滿送第三香交割秋光與後行細雨斜風籬
下菊安排青蘂做重陽
菰葉離披藕葉欹精神得似未秋時西風坐斷群
芳路不屬黃花更屬誰
章升伯妻孺人挽詩
婉孌從君子青雲遠大謀樂羊燈火夜李侃鼓&KR0911;
秋露舄鳬迎喜星機鵲送愁誥花紛五色光動九
原頭
東山懷謝傅用禮滅翁韻
金堂石室舊徜徉被髮依然下大荒月送嬋娟華
落蘂雲移縹緲濕疎篁桓伊筝外深情酒幼度棋
邊定力香往古來今開闔眼樓頭吹面朔風凉
山中菰生米父老謂豐年之祥用子有
韻
秋風菰黍黑山崦罕聞之産瑞搖銀海占豐灔玉
池芃芃秔合穗裊裊穄分枝却憶官張望嘗新薦
一匙
初霜
庭下曉來霜菰頓芭蕉折絡石瘦菖蒲獨抱青青
節
九州山僧房
路突亭依石林凹渚見沙嶔危幾岣嶁深蔚似琅
琊客勌驚寒思僧閑忘歲華兩䆫風露影一樹枇
杷花
挽俞致政(德藻父)
涉世萬緣薄愛書雙眼明身從平處立道向拙中
生啖蔗何妨晚栽槐恰待榮偈成投筆去天闊暮
雲横
挽銅里葉提點
養性居士白用心承事黃春風花竹墅秋雨鱠蓴
鄕簡淡趍眞諦廉平絜義方誌幽無長語手墨粲
琳琅
徽州葉司理送冬笋
凍雪晴邊白柄鑱浴泥扶出錦綳衫定知王謝家
苗裔風味生來便不凢
挽俞景梁
億計橋門士輸君第一籌文爲天下樣行與古人
謀磨鐵素心在注金蒼鬢休梅邊清絶夢誰更酒
扶頭
用韻荅厲輔卿(二首)
坐窮無過客失喜得吾儕材逸類淮海詩清如簡
齋山明知玉氣水涸見霜涯期子進此道爲親生
好懷
南北錦一住東西巖屢登報春梅有信送酒鵲無
憑之子能相過詩名不浪稱漉冰烹小鳳爽思爲
渠增
敬用老人功臣淨土院韻
髓腦供祠寺膏脂倒井閭岸隤猶略彴塔秃只夫
湏窈窕釵先燕夷猶帶不魚醉歸天欲雪好箇探
梅圖
石斛
蚱蜢髀多節蜜蜂脾有香蘚㾗分磥砢蘭穎聚琳
琅藥譜知曾有詩題得未嘗瓦盆風弄晩披拂一
襟凉
平齋文集卷第六
