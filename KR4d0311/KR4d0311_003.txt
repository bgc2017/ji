平齋文集卷第三
詩二
呈同行諸丈
秋風俱白髮萬里錦城官箭貫雙鵰易琴隨一鶴
難國寬同是福民病獨何安前見乖崖老煩君舉
似看
遇風出陸金陵道中次程及甫韻
留滯周南命使然莫疑上水逆風舡鄕山故故隨
人後客月依依墮我前半夜索樽同決計五更回
柂不成眠筍輿吹面新凉入湏信封姨正自賢
次及甫韻送致遠别
塞塵没没馬蕭蕭世事今朝異昨朝爲羡白鷗何
浩蕩却思斥鴳亦逍遥平沙露磧江波歛遠樹明
堤野霧銷快着扁舟歸教子勝渠滿屋貯胡椒
九日復口
凉邊未放菊花斑莫作重陽節物看就網買魚風
露重推篷舉酒水天寬箭頭歲月離弦易局面功
名下着難慙媿竟陵江上叟採菰搗黍鬢毛寒
荅程及甫徐少望
客程欠舞綵衣斑懶把茱萸對酒看凉思着人窮
脚健豐年到手老懷寬有風不怕江流逆無媿何
憂蜀道難但願浣花花好在免教杜曲眼長寒
宿柂頭次及甫入沌韻
手遮西日望褒斜百折舟行尚玉沙風趁港回帆
落柱草迷路斷牽收車長烟漠漠非吾土老樹離
離似我家今夜宿頭應更好月明四面盡蘆花
又荅孫正叔
萬里西風鴈影斜平安書到魯家沙遣愁白墮湏
行甕報喜烏邪又滿車老屋打頭思釣隱健艫銜
尾認詩家道旁啁哳兒童說有脚陽春向浣花
祖母哀挽(二首)
我祖當家始零丁隻影存根芽惟大母枝葉又曾
孫觸少心猶惕慈多語易温德尊年亦稱消得誥
花恩
疊綵春風裏含飴愛獨深卷卷行已訓歴歴讀書
箴長憶違離語難酬侍養心微官稽執紼東望淚
盈襟
九月十八日夜泊劉郎浦(二絶)
甥館劉郎舅仲謀並緣瓜葛借荆州人生一藉裙
𥜗力卒世如何得舉頭
平生意氣壓曹瞞却爲夫人(石首縣有孫夫人臺)鬢作斑堂
上横刀何足問五兵只在畫屏間
風定舡開夜泊柳子口上到荆州尚三
程
山遠江平眼爲開楚樓西畔即陽臺金釵短笠風
聲接蒸褁燋糟節物來雞喚客程三老起鴈將歸
夢五更回白雲飛處西湖近應買霜螯試潑醅
荆州江浮水燈作佛事
誰把銀河徹底傾倒飜星斗著行明又疑籠道紅
梔子隱隱鳴鞘出五更
江陵
三海先聲壯重城大勢連竹爲人世界燈結水因
緣風物詩囊裏英雄淚眼邊江平洲露碧沙市穩
開舡
渚宫
孤城銅斗匝枉渚玉環連柳老蟲穿蝕花殘蝶撲
緣功名棋腹角勢利蜜中邊落日興亡裏誰同藥
玉舡
又次及甫渚宫
南樓風物遠西郭市聲連蠅虎寒䆫搏蝸牛敗壁
緣懷人喬木外吊古折荷邊冨貴今安在樵歸喚
渡舡
艬舡
地與人相習天於水欲連柂迎斜岸轉笪避斷崖
緣龜殼蹣&KR1552;底羊腸詰曲邊幾年西蜀路無此鶴
琴舡
次及甫即事
萬里西征路同君汗漫期吳歈花裏曲楚些菊邊
詞問學千雞跖功名五羖皮目前姑置此多辦峽
江詩
白羊同行五六登無盡墓入義方傳慶
寺讀鍾離公所書兩句贈八瓊張子高
碑及吕公來訪事程教有詩次其韻
鍾離權約同燒汞吕洞賓呼共屑瓊便合身隨笙
鶴去底湏冠劒葬空塋
墓前蒼榦直能竒勾引先生讀斷碑見說嘉禾曾
有頌平生行止不湏疑
次及甫覺寒
霜勒衾如水寒於客有期不成神女夢空賦外孫
詞甕暖宜桑落冠凉怯竹皮懸知鄱水上冷落扊
扅詩(程鄱陽人)
舟中望南山次及甫韻
水贏牽路漫水縮灘磧多涉世正如許忠信平風
波寒肩擁榾柮灰裏尋隂何舉頭見南山白雲生
薜蘿
青草夢詩後兩句早作足之
乾馬坤牛放手騎縱横上下盡通逵杖頭挑起東
風海掛向東邊若木枝
次及甫入峽雜詠
峽口
山隘留天少江迂占地多風梢猿自掛露草虎曾
過坐客猶吳語行人盡楚歌川妃瀾浪甚着語試
誰何
十二培
舍車不涉猢猻愁行舟未過蝦蟆培咸池樂部十
二鍾六丁挈置巫山背鼇頭贔屭方壷裂鯨腹膨
脝海門碎鑿開混沌尸者誰事逐浮雲墮茫昧
平善埧
水風静處抛舡易山雨晴時着句難便向箇中占
好䜟一程平善過雲安
至喜亭
巴峽頭邊第一州竹枝歌裏水東流蓋亭老柳今
如此六一先生幾繫舟
三游洞(二絶)
寥陽殿古瓊關啓祗樹園深寳蓋張長嘯一聲空
響荅只疑驚起橘中商
披苔覓字雙明健倚樹商詩兩鬢皤地劃天開今
幾世往來人物盡消磨
釣魚石翁
刀耕火種皆丘甲背負腰纏盡筭緍獨有石翁魚
得計至今疑是避秦人
蝦䗫培泉
丹墀萬字中興策西蜀人材待細掄好把玉蜍留
水去直言莫問近前嗔
聖節日望拜黃牛祠前退讀衆碑感而
有作
蜀在八極間卦位西南坤萬里泝天險三峽爲坤
門巨靈擘太華飛出黃河源餘刃落巴山巉絶雷
斧㾗衆崖束長江水石相吐吞轟豗九鼇戰洶湧
萬馬奔高低建瓴峻上下竹節繁操舟失毫氂虀
粉千丈渾灘名鼎無義造物疑少恩黃牛壓其漘
坐睨驚濤飜入門兩石馬耳缺蹄噭存行人紛乞
靈熏燎迷旂旛摩挲幾豐碑䬃沓箎應塤醉翁事
巴怪無盡語不根黃能羽淵魄蒼牛離堆魂逞竒
角異說終莫探厥原或指峽名揭或取山形蹲狼
頭與鹿角胡不登脤膰五行土勝水似識丁壬婚
爾牛何來思此義欠討論黃裳正坤色爲牛亦坤
元坤維闖其戶職之廟貌尊叱咤遁蛟蜃麾訶走
鼉黿駚湍危就夷怒石厲即温神以順治險抑以
静制喧萬命脫谽谺神手司平反長年送迎神性
瘠漓酒酸歸舡詫靈賜意氣殊軒軒心安畫鷁穩
目送征鴻騫哦詩紀行役霜風耿黃昏
荅及甫和
束髮讀連山端倪識乾坤欲辨南北戒湏窺越胡
門藏書探禹穴乘槎窮靈源平生蓬矢志到處屐
齒㾗脚方西湖脫眼已青丘吞長風一葦航急浪
萬里奔易艬泝月峽訊程指新繁江行大玉篆星
垂小銅渾風俗異東吳氣候如南恩青壁拔地起
黃流從天飜身隨五兩動命恃百丈存山靈迎我
來林影羅旌旛川妃導我去濤聲合鐘塤蛟龍蟄
淵底虎豹潜崖根間逢偓期語盡辟䕫魍魂有祠
扁汶川倚山坐平原已絶白狗渡尚望黃牛蹲要
神楚懷糈賚福魯致膰力護重險濟兆應匪寇婚
歐以異夢紀蘇以定分論君詩班其間壓倒白與
元短䆫箬葉蓬濁酒椰子尊肯來共吸鯨有味過
解黿磴蘚挹曉潤巖葩借春温郊丁趁虚集灘戶
射利喧巢雲屋鱗鱗鉏月坡反反㯶花薦甘芳竹
枝寫辛酸是中有佳趣所在留行軒胷次飫壯觀
筆端快孤騫一朝簿書來能令目眵昏
又用韻
雲漢應地紀尾艮首起坤直坤導岷江略艮赴海
門我家海之角我行江之源秋月幾改弦落漲頻
移㾗金山手可挈牛渚氣欲吞追前趣倍道殿後
虞策奔主賓會面適兒女問事繁舡燈半悲喜村
醪雜清渾王陽正懷親石洪未報恩飈帆鵬翼飽
浪柂鷹尾飜姑熟人物遠秋浦風景存彭郎飫牲
酒小姑豔幢幡兩磯峭植柱萬壑譁吹塤潯陽蕩
波光赤壁盤雲根莫追白傅夢空招老坡魂黃鶴
矗河漢南樓頫川原劉郎别浦横孫媛荒臺蹲雄
心漫衷甲餒魄誰薦膰吊古君雅志懷人兒新婚
等爲身名謀難以世俗論沌口出百盤水府迷三
元沙市俗更凋渚宫名徒尊樓艦郤長鯨艬舟進
伏黿夷陵曉未霜秭歸冬猶温玉虚想竒崛蓮碚
辭囂喧楚些風骨變巴歌舌齶反屈平坐落寞昭
君苦悲酸懸知鳳鎩翮不如鶴乘軒巫峯又鬱起
赤甲方横騫直登黃牛堡極目秦關昏
十月晦過巫山(二首)
巫峽逢初度平生一叚竒江山襟抱寫歲月鬢毛
知神女翻旗下馮夷疊鼓隨直湏豪舉酒棙柂不
妨遲
客裏年華老舡頭日色曛天寒催雨雪地遠隔飛
雲爲吏徒三尺於民未一分重慙豪傑士度外立
竒勲
峽中
清猿遺響落三巴樹老霜遲葉未霞大抵近南春
易早梅花開盡又桃花
八陣圖
負卦龜藏尾鳴臯鶴引吭縱横中左右竒正銳圓
方石挾孤忠在江輸宿恨長無人同領會搔首立
斜陽
益昌次費伯矩贈行韻(五首)
浯水欲磨元結頌聊城未下魯連書静中好與高
擡眼恐有英豪在草廬
掎角中原二百州熟知彼已是良籌時賢所及都
能幾清渭黃河祗自流
朝氣風生暮氣歸將材零落事功微酸風斜谷祁
山路眼底何人插羽飛
幕下精神清似水門前責望重於山君家文偉規
摹在事業全歸静定間
快湏滌硯入承明爛漫飛章拂太清冨貴功名元
素定莫隨人後頌升平
崔綿谷共賦亭次韻
風度崔秋浦聲名鄭子眞爲便官事少不厭客來
頻竹裏觥籌密花邊屐齒新拍欄誰得句喚起主
林神
詩告至李漢州
驛奴莫問客爲誰但報房湖水石知象鼻卷筩和
月吸鳳膺横玉倚風吹江淮消息愁端壓關洛功
名老色欺陶寫此情湏會得行廚催喚莫教遲
參政李公以勤謹和緩勵後學江憲益
以公廉忠信爲八箴因賦詩贈别
百工聚一車百行根一誠反身物皆備動與誠俱
行勤如轂下轉謹如軾前横和緩以將之轡舞錫
鸞鳴廉者慾之軫公者事之衡更當主忠信軸正
箱自平是理誰獨無旦晝昏其明不誠故無物噐
窳轍易傾公材如大車致遠不計程八物攻且良
悉由一誠生玉節天西南三峨軋峥嶸志雖屈乎
位身已榮於名紹興博士翁四十辭簮纓慶鍾侍
御史勇與雷霆争清風激百世湏公亢家聲挾此
八字箴東歸侍延英
次同年王火井(晞鴻)不遇之韻
題遍慈恩最上層青雲塗轍幾人升一經秋雨禾
方穟未到春風海亦冰閙裏功名多目論淡中氣
味獨心朋蒼苔不掃芙蓉老有客敲門自出譍
九日閱武預觀軍容退而紀事
遨頭不管菊花寒簇隊晨登上將壇戲馬臺前千
古事籌邊樓下萬人看弓聲瀏亮秋風勁旗采精
明宿雨乾後部鐃歌歸較晚雪西烽火報平安
酬吳教程丞
六花結陣護輕寒緩帶西風夾谷壇破竹正期多
筭勝把萸何暇半酣看聲驅黑祲千山卷氣攝黃
河一夜乾識得天津裴度面人心已作太山安
送高才卿守永康(二首)
同社紛紛早上坡一麾獨愛晚婆娑矜春桃李好
能幾飽雨稻梁收更多管攝三才還正大陶鎔萬
象是中和西風未用輕分手尚欲從君細切磋
岷峨悽愴未全蘇急要諸公着力扶政似刈葵難
放手民如種樹莫搔膚雪山西去三邊静沬水東
來萬井腴小隊還家聊上冡天寒早與問無𥜗
贈相士郭少僊
崇蘭生深林澹泊一點芳江梅倚脩竹醖藉萬斛
香氣骨抱金玉精神貯冰霜若以色見我照紅還
海棠
水僊
萬卉淨如掃風霜猶典刑睟容閑整整姱節矯亭
亭几滑銅熏鼎䆫明石硯屏窈深人不到香觸夢
魂醒
鏡月酒後戲呈及甫
判取琅璫醉贏教糊塗眠參横梅下客月淡菊中
僊(成都學官有菊花仙祠)舌在君何患尻高我自憐岷峨如
許碧強欲爲人妍
偶成
有口只飲酒有眼只看書看書知古今治亂能愁
予不如一味飲醉眼昏蘧蘧
梅(兩絶)
玉佩瓊裾萼綠華銅瓶清浸廣寒家客懷無着春
風處醉向梢頭嚼盡花
蒼枝老去蘚㾗乾喚起東風點暮寒會得生生無
盡意雪花零亂月欄干
荅吳叔永叔長(二絶)
刮霜面目澹無華落落孤山處士家若使世間蜂
蝶覺光風縱好不成花
瓶笙吹徹硯蜍乾獨有梅花伴夜寒萬境空明香
一點世塵元自不相干
荅家朝南(二絶)
竹光水色近宣華彷彿江南萬里家可是老諳春
寂寞夜深無夢到梅花
角聲悽惋笛聲乾獨立黃昏不柰寒未省半山梅
在否東風歸路憶長干
度劒有日高永康以詩送行次韻
紫巖護川陜號令賊膽寒客有屏山劉萬甲胷中
蟠石湖牧參井遨頭黃金鞍亦有山隂陸春風迸
詩肝主翁西清老羽扇元戎壇莫府若而人眼底
缺未完顧予書生耳外強苦中乾從軍十年事未
有半策干征笳蘆葉脆戍角梅花殘凄凉郾城月
想像李與韓獨鶴發深省連雞激長嘆中原氣猶
愴眉作醉裏攅君詩遠寄似語出秀可餐論事極
痛快得之夢魂安御蜀知有法水曲鳴和鸞
重過劒門
衆水東瞿峽連山北劒門地非甘習坎天欲護全
坤直上雲千尺中間月一㾗客懷無柰惡索酒自
招魂
荅程教見和梅詩(二絶)
一叚清冰浸月華短籬疎竹是誰家春光元不分
吳蜀驚見江南半樹花
春隂欲雪凍雲乾索笑疎枝共一寒静裏聞香祗
自覺怕人饒舌似豐干
和虞仲易送行(二首)
霜曉滄江路梅花對此君清明涵止水變滅送浮
雲論事強人意揮毫張我軍雍公衣鉢在好策後
來勲
歲月雙蓬鬢風沙一老兵氣惟憑義養命不與窮
争鼎正中邊沸舡湏左右平半籌無可畫空賦洗
兵行
次李閬州禀議三首
訓狐(蒼溪驛聞其聲甚妖厲五更忽轉如鈴鐸音是日立春矣)
頑民遷洛風隨改佞士歸唐操立更勿怪訓狐知
氣轉銅丸落落便春聲
立春日風
千騎行春雪未消早乘羊角問逍遥明年好與供
春帖淑景祥飈近九霄
益昌
長恨詩人挽不來東風無頼又帆開城南城北佳
山水多少甘棠手自栽
夢中得蕎粥詩覺而記其景聮
墨雲吹雨落霜空滿地珊瑚樹樹紅老磨踏烟霏
淅蔌鈍鐺奏火沸蒙茸寒江浪起雪飛外古嶂風
鳴雲攪中識破太官羊氣味故山好處夢先通
和程教元日韻
曉雲三素過天東早送韶華入萬紅枍詣霜寒遲
景轉昆明太液薄澌融憨癡官事龜生手泰定天
光&KR0238;點瞳栢葉更湏隨酒進醉鄕有地爵無功
春風堂左偏鄭宣撫詩刻猶存程季允
次韻亦賦
寶峯翠壓小房櫳簾映平安候火紅寒送落梅吹
雪外春隨細柳入雲中人情鬱處多思治天道還
時只願豐賸辦從軍詩幾解爲君管勾杏花風
酬黎倅元夕
淡黃巴月護簾櫳隨分芙蓉數點紅茶鼎擅埸文
武火酒杯争道聖賢中小游退舍三邊静甲子占
晴二麥豐樂事賞心無過此不關花信幾番風
春日即事
楊柳黃黃燕子來梅花落盡巳青梅一年春事閉
門過萬里客懷呼酒開西土逖哉鴻鴈斷東方明
矣子規催海棠多買燕宫本歸去家山手自栽
再用韻
黃妳扶春夢覺來禪心已墮老黃梅沾沾桃葉相
先發寂寂梨花未肯開抱案併無鉗紙請索書時
有打門催人生消得韶華幾兩鬢霜根不待栽
春行
野荼䕷發牡丹開蔌蔌楊花墮酒杯過盡韶華纔
一出祗應喚作探春來
次程岳州廷邁春行昨訪天梯佛龕今
約烏奴
汗血嘶風草正青眼中萬馬歛春埛檄書縱不煩
師魯薦藁猶當出古靈杜若扶䟽明遠渚荼䕷猗
靡馥中庭天梯行遍烏奴去到手深杯莫暫停
送王萬里赴闕
安西老元戎再出護全蜀槃槃大幕府賓從如立
竹狷者多調娛狂者間棖觸誰與得中行有美萬
里獨正大一根氣義利兩孰復信人樂正子君子
蘧伯玉春風半蕭艾秋雨幾薋菉劃然心眼明見
此霜曉菊何人誦子虚燕說得舉燭平沙起孤鴻
太液下黃鵠雲深閶闔啓天近觚稜矗牖明易納
約井渫終受福楊柳細吹絮海棠豔成屋買酒鏖
東風嘉陵江水綠
再和廷邁
步障晴絲夾道青土橋石磴向西埛李烏奴宅空
懷古武阿婆祠懶乞靈杜宇一聲猶客路白雲萬
里是親庭只應江水知人意東下何曾半息停
草堂
嚴武能詩甫亦詩詩名相軋便相疑思量世上交
游事大似詩名更可知
次虞憲日近即事(五絶)
風落虚簷燕子聲屋頭屋尾菜花明爐熏燕坐參
消息理本無虧莫望盈
丙中甲上竒章石水底山巔杜預碑矻矻一生圖
不朽光風好處幾曾知
衾寒更着癡兒踏背痒時令醜婦搔骨肉團欒窮
亦好誰能膏火自煎熬
急雨蕭蕭撼瓦溝夢隨潮落浙江頭倚門白髮遲
歸信不爲蓴絲爛漫秋
梅桃結子綠隂濃饒與葵榴自在紅只有道根湏
猛進未甘四下二之中
垂去
鳳凰知細德鷗鳥識機心物理固如此世情非特
今足纓清與濁厲揭淺和深覺破從前夢長歌月
滿襟
送崔吉甫倅安康分韻得舍字
孤松鬱澗底老栢生石罅斗州漢水曲着此健别
駕審固外體直爲仁正如射萬事春冰融所貴過
者化雷園陽關酒葵藥紛婭姹加餐時寄書相望
無幾舍
次李參政晚春湖上口占十絶
䙰褷瘦鶴耻乘軒踏遍莓苔十畒園欲下横塘還
決去漲㾗一尺晚來渾
藉地殘花五色茵東風來去寂無㾗餘香不肯汙
塵土留得蜂房活計温
一簾風雨攪黃昏歸思無邊客倚門烏賊江魚潮
後市龍山漁浦渡頭村
雨過桃花盡處源庭前新綠長芳蓀目前點檢燕
支篆手汲清泉洗着樽
屋角春聲幾樣翻勾牽春夢遶丘樊三桃二李成
隂早恨不安仁老灌園
濡需附勢幾崩奔獨抱離騷細討論萬事只憑方
寸去剛風元不隔天關
近山氣候易凉温雲爲隂晴半吐吞草木趍新千
萬態芸芸何者是歸根
綠隂羃定蔚藍天庭戶蕭然有漏仙麥飯熟時蠶
百箔山中啼鳥識豐年
燕子將雛鹿養茸年華冉冉鬢成翁拂開萬古瞢
騰眼多少英豪老彀中
潼關殺氣渺春隂渭水泱泱柳色深爲問草廬人
起否漢家遺老尚謳吟
朝南以詩送巴石研屏香几用韻
天上何人修月斧巧將餘刃斵巴山玉蜍清浸婆
娑影正在微雲點綴間
首鼠年來困兩端石屏空照鬢絲斑歸舟莫道全
無物分得蓬婆小雪山
右研屏
玉版横陳醉眼邊尚餘金鴨水沉烟客䆫寂寂那
消得祗有南豐一瓣緣
竹風吹酒未全醒夢入香爐五老雲好句得君青
玉案起來盥手炷清熏
右香几
同孫子直和李參政東園韻(十絶)
扶持吾黨誰爲地保護斯文頼有天鼎欲大亨湏
玉鉉井於冽食定寒泉
治國宜將治圃看墾除容易整齊難沼泉莫放源
頭濁種竹先教地步寬
破艦巳風方洶洶積薪未火又悠悠天公解管人
間事甲子占晴穩有秋
狂蝶正便春從臾好花猶怯冷禁持從渠歌徹鐵
如意輸我興來金屈巵
辦得蕭蕭水竹居閉門足了一生娛坐忘老子慵
開眼強聒癡兒任挽鬚
食肉玉關徒自苦然臍郿塢太生癡人心溪壑元
無底冨貴功名十二時
院落深沉燕子歸應時納祐試春衣海棠過雨精
神索楊柳無風力氣微
大渡畫河餘玉斧祁山破賊只綸巾聖賢深意誰
能會滿徑桃梅又着人
孔明遯世吟梁甫范蠡遭時策計然鍾鼎山林非
二物莫隨窮逹較蚩妍
露下三更月滿林鶴眠未警獨長吟芭蕉身世都
來幾天地中間要立心
程廣文季允得崔西清薦詩來用韻
古人輕國重一士士皆大吕黃鍾噐道於天運主
消長身爲民生管榮悴五羊老僊用心古清不受
塵如止水一肩直欲荷斯文兩眼從前識英偉歡
然得士如得金甚矣愛賢猶愛已高山流水甫點
頭急電驚雷即燒尾天南天西各一握未見名流
早傾意聲光蔚起摩日月氣類相求如鑒燧春風
婭姹吹筆端毛嬙西施無粉膩咄哉婢子磨青銅
雙頰晞紅欠才思珊瑚琢鈎珠結網錦署玉堂相
望咫崔羣美莊居第一推轂好言良有味樂莫樂
乎遇合新憂莫憂乎轇轕始柱撑大厦必衆木扶
植太平湏善類君不見黃河以北函關東無數赤
子號悲風
高倅送糟蟹破故紙芽口占以謝
無腸公子醉鄕徒風味元來蜀似吳便好掛門驅
瘧鬼不湏詩詠血模糊
滿筥新芽𥙷骨脂雨㾗照眼碧離離功於枸𣏌菴
藦似不是山人底得知
荅高才卿(二絶)
煙波隻艇着吾徒蓴鱠秋風早憶吳左蟹右杯東
計決醉來萬事付含糊
脆勝芎苗軟勝脂雅宜碧椀貯流離渠渠地主恩
何在骨裏黃金祗自知
劉後溪和䧹湖即事詩十絶見示次韻
誰家柳繫夜郎舟半月風顛估客愁起候五更風
脚定安排篙楫放中流
斷煙落日護林丘三數人家屋打頭見說春來寒
更甚𥙷䆫塞戶勝防秋
巴山深處一江流好着藏書百尺樓椳闑欂櫨渾
易得杏梁桂柱若爲求
去年竈婦飽而腴今歲啼飢眼欲枯麥飯熟時猶
遠在不多元氣急湏扶
䕫人壁柵未曾修好事癡兒只浪遊草樹低迷風
淅瀝於莵又在屋山頭
金谷人家大謬悠春江自理送窮舟漁人拍手從
旁笑淡飯麄衣過即休
桔栢津頭訪昔遊夕陽衰草幾番秋人心誰向忙
中覺天理湏從定處求
雪花白盡沔山頭咽咽冰澌沔水流不見將軍闞
如虎行人猶指定功樓
槿花朝發夕而萎得失興亡揔一機古往今來磨
不盡人間公是與公非
中原離合數由天百戰關河血滿川日月赤雲占
勝氣掛弓何處是祁連
四月壬午發利州
十里迎春(地名)水面開櫓聲不動柁聲催春山轉
處疑江盡白鳥迎人曲折來
兩岸騷騷麥尾黃茅簷半瓦蔭垂楊牧兒吹笛隨
歸犢淺草平沙瞑色蒼
漩口
秃山束紆江寸土無平田麥登粟事起竟歲相周
旋扶犂犖确間竝驅從兩犍兩犍力不齊手腁後
者鞭日暮鞭更急軛促肩領穿歸來茅屋下撫牛
涕泗漣一飽弗易得柰此官租錢
帽子簷水宿
聚石樁長纜依沙插短艫日昏山虎下風急水鶬
呼道豈隨時變人湏出力扶仲由兒女見謂欲果
乘桴
發閬州(二絶)
錦屏山後十二渡一渡一回商淺深前行戒後謹
母忽淺處着脚深寒心
木奴(鎮山名)夭矯二十里大似盤龍趍桂林中人薄
暑遽如許覓樹依凉無好隂
回龍寺松
環蜀多宜栢回龍獨見松似驚前輩落忽與故人
逢水石清高骨風霜老退容更湏堅晚節莫洿大
夫封
龜勝寺枸𣏌大如椽陳日華發其根而
枯堂猶以地仙名
地僊蛻骨歸何許獨有㯶花三四樹鹿頭風月夜
三更老厖吠入青雲去
伏中宿冨樂山賞泉
喚舡絶芙蓉夾道森古栢碧天倚熏籠烈日發薌
澤清凉奏水觀熱惱脫火宅石虬漱潺湲銀竹墮
格磔林密天早昏巖擁地少窄坐久萬想定虚浸
一奩白螢行露烱烱蛩語風策策胡床笛三弄所
欠可人客
還自益昌道得張伯脩詩次韻
劒外風煙老鬢華歸心更切獨孤遐明知東郭非
吾土苦認西樓是我家萬古聲名供敝帚九州意
氣付浮查同來蓬沓於潜女一笑長歌陌上花
六月六日宿觀音寺次朝南韻(二絶)
微管仲其左祍矣捨安石如蒼生何湏君快草三
秦檄盡爲先生祛宿痾
煮餅無奚徒自苦護篝有妾未爲非爲言示病維
摩重也解天花散亂飛(時崔制使頭風甚)
青渠追和宋金部壁間韻
短亭放脚小軒渠從險趍平本一塗掌上煙川三
百里蜀都風物似吳都
汗青孰與老黃間能爲君王把蜀山懊惱秋風吹
客鬢一年三過劒門關
幽芳晚凉倚䆫觀稼(魏城四十里)
晚風不動稻苗平葉葉頭邊沆瀣明井養不窮功
用在誰將易象細推評
飛明一點上苗端難作尋常露雨看碧眼道人參
解得黃河夜半泝崑崙
龍尾(綿州西二十里)
淺磧苕花紫平畦芋梗紅瞑收漁筏雨凉入酒帘
風客路三年夢官身兩鬢蓬誰知龍尾道却在鹿
頭東(關名)
食菜
清晨薄采采風露拍滿篝漢中信可王新都亦宜
侯(王侯蜀以名菜)甕菹氏諸葛籠炊字元脩駢頭束翠鳳
碎甲屠蒼虬下筯萬錢直轑釡千戶謀暑寒久不
厭暮蚤急易求相與共甘苦傾蓋成白頭厚味五
兵媒文字葷羶仇移文東郭生母作肉食羞(成都彘骨)
(名東郭先生)
讀楞嚴
人人有路證無還一念纔差隔萬山識得吾儒無
妄卦筏城長語盡湏刪
生朝前一日過隆慶十里得老人書
中詩因用尊韻
劒棧高寒潦水空兒心片片趁歸鴻喜聞禪觀如
黃蘖想見仙風過赤松利慾無厭騎鶴客功名有
定賦狙翁萬鐘不博斑衣樂巳判身爲邴曼容
燈花太喜酒樽空客路眞成印雪鴻出塞曲中迷
灞滻籌邊圖裏認維松汗鞮虱胄心猶壯蓬矢桑
弧鬢已翁東望只知歸計是輕舠苕霅采夫容
次徐隆慶壽詩韻(二首)
牛奮箕張小丙申熟知命駁不能純年來頗怪刀
頭蜜老去難供席上珍闖靄千章森戟纛鏖風萬
壑繹韶鈞劒山拾得商山橘醉共仙翁脯白麟
史君筆斡萬牛回脚底春風舌底雷一夜劇談逢
野閬百年高誼見歐梅客心衮衮江流去老色翩
翩歲事來墮地渠儂天巳定酒邊贏得笑顔開
平齋文集卷第三
