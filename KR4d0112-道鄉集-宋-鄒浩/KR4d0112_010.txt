道鄉集卷十宋鄒浩撰
詩
送僧慈願遊南華(用丁葆光韻)
南華老子定相親應問三湘放逐臣為報君恩似天地
不教重作嶺南人(南華老子乃智明長老)
冒雪渡江遊朝陽火星二巖既歸戲作
踏雪尋山亦自竒歸來追想欲吟詩孺人顧我忽然笑
却道君今休更痴
元日
閤門拜表賀君王數載追陪鵷鷺行鬱鬱怱怱又元日
望雲空斷九廻腸
其二
斑衣爵躍為親壽歲歲年年兄弟同今日瀟湘亦佳節
獨將無語對東風
其三
此身何物比儀形風裏孤蓬水上萍莫道南來無可績
為誰扶出老人星
其四
南來日日望新年今日新年到眼前笑語妻兒莫惆悵
即隨歸燕上歸船
其五
寒雪欻隨殘臘盡暖風端逐早春回人間無數芳菲眼
會見乾坤特地開
其六
紅梅閣下梅香動青草湖邊草色新鼓枻行將指歸路
倚欄猶得會鄉人
其七
莫怪今朝雨不休天工着意在年頭塵埃浣滌須教盡
始得風光遍九州
其八
版築何求終見起金縢不辯自能開君恩滉漾無邊際
解逐東風向我來
悼范丞相(丞相謫永州時居商山法華寺寺有祠堂崇寧二年正月二十日大祥義)
(霞即祠堂作佛事追薦予適見之)
鐘銘勲業今何在土偶形容尚儼然惟有老僧心不改
慇懃歌唄作三年
又
公騎箕尾歸天去我放江湖繼踵來邂逅招提見遺像
尚疑東閤為賢開
贈祖澤長老
針芥相投有幾人故人亭畔忽相親四門開了無它事
笑倚瀟湘一片春
戲澤老(用祖燈韻)
要識漳州李秀才無髭無髮惡追陪如今熟也君知否
不獨江西有大梅
次韻答澤老
覿面相呈是此時了無猶豫與狐疑南山雲起北山雨
爵躍掉頭吾弗知
又
高山不動白雲深一炷香凝弄水沉欲去復留誰會意
黃鸝枝上囀新音
送澤長老往南方
枝頭挑着祖師禪走徧三千與大千又被草鞋勾引去
善財遊處弄雲烟
招夢臣
春色集簷楹今朝興倍生一樽誰與共促駕有豪英
題仁老所畫枕屏
昔侍先君官四明往來皆向此中行昊天欲報嗟何及
空對小屏無限情
其二
萬頃紅蕖照落暉五雲門外賀家池别來無復當時興
二十四年空自知
其三
古堰横空舟楫回曹娥江上候潮來全家彌月寒光裏
日日鮮鱗醉潑醅
其四
天華寺前維小舟僧窗軒豁留清眸平湖秋霽淨如鏡
時復輕輕飛白鷗
其五
身在九疑麓門當二水流誰知剡中勝朝夕助嬉遊
柄生日
南極星中見老人祥光垂照喜生春身如龜鶴心如石
進德功夫常日新
示愚溪守道山主
叉手前來問我禪我無言句與人傳一杯茶罷抽身起
笑指長松直上天
次韻和李餘慶
三分春色一分空莫負花前酒滿鍾醉裏是非渾忘却
任它禪客自分宗
題仙居閣(丁晉公過零陵遇女真何氏未之信出所藏寳鏡照之見其星冠羽服身)
(光數道為建樓居)
心鏡圓明照不窮晉公元自寳青銅真人外景雖能覩
争識希夷造化功
霞老於雲會堂後開小軒為以覽勝名之因示
短句
瀟湘之勝渺無窮盡入西軒一覽中須信高山巧方便
為人别自有家風
西鄰葛長源司錄到(名茂宗)
鄰舍南來不得書口傳消息到吾廬白雲入望無休歇
何日斑衣奉版輿
鵶鳴
老鵶聲裏度朝昏凶吉由來我不分惟有淵明心莫逆
一函經罷醉醺醺
偶書
長折松枝為麈尾圓刳杉樹作茅菴本來面目無人識
却許江山静處參
望澹山
澹山形勢冠零陵咫尺拘攣去未能悵望煙霞今阻隔
尚期歸路一來登
移居昭州
廣南東西四十州瘴癘莫與新昭侔我身多病亦知免
陛下仁同天地流
其二
日日聞人說桂州桂州朝夕遂經由自憐罪大當踰嶺
深荷皇恩不遠投
其三
忠孝從來不兩全兩無忠孝倍堪憐自新有路君恩重
猶冀它時不愧天
覽鏡
覽鏡朝來心自知鼻端色動有光輝鄉邦回首見歸路
已覺歡欣生綵衣
陳滿堂
滿堂當日亦飛昇金筍無根不復生惟有明皇留輦處
至今雲霧半山横
灘聲
長灘斗折轉城隅激浪飛聲晝夜俱猛訝龍驤帶雷雨
緩疑仙會集笙竽吟風古木那能和弄影幽禽只自娱
我已無心到天籟憑欄聊為一踟蹰
又
洗耳何須潁水清滛哇滌去有灘聲宫商别奏天然曲
淡薄追還物外情聊與沙鷗均至樂謾同漁父引餘觥
箇中一拍誰人會長嘯歸來煙霧生
聞州學補試
辟廱泮水舊先生十五餘年經自横今日傳聞試多士
尚疑身復任權衡
懷詹成老
胸中雲夢向來寬妙入微塵心更安天北梧桐正鳴鳳
江東枳棘尚棲鸞淵明可是忘三徑下惠猶能仕小官
何日相從坐金粟静聽飛雪灑琅玕
懷霍子侔
平時咳唾落珠璣未掌絲綸亦數竒遠去天官空帳幄
中分淮水動旌旗圜扉蕩滌民知免列位搜揚士不遺
報國功成有餘日也應回首念流離
懷何伯震
我别家時君在牀後來南北兩相忘直饒伏枕到新歲
也勝投身居瘴鄉孤節未嘗交世俗清貧何以度星霜
皇天默相誰窺得看取它年吾道光
懷張晉卿
年少東隣新親家奮然鱗鬛脱泥沙傳聞昨者數時弊
想見邇來雙鬢華局上光隂聊鬭馬杯中意氣莫生蛇
江鱸已過河魨出准擬從君烹荻芽
懷黃光暉
遠託同門寄好音夫君不改歲寒心因思明月共千里
亦似家書抵萬金美玉會開和氏璞高山猶袐伯牙琴
真人訓誥知無爽快我它時朋盍簮
招澤老
門向山城静處開更無一點舊塵埃葛藤尚憶龍溪老
拄杖横擔便可來
道傍婦
長插雙釵低繫裙手持青繖步如雲忽然退傍芭蕉立
元是前頭逢伯君(昭婦謂伯公叔公為伯君叔君)
懷至明弟
青衫雖已被天恩蹩躠難趨猶杜門分手於今十箇月
寄書何事一無言但勤藥餌寬吾母休費心神接廼昆
我罪湔除歸有路綵衣相與應篪塤
懷至遠弟
機警如君亦可人經營門戸不因循須知孝友是為政
莫歎功名難奮身北塔杉松培萬本東臯禾黍列千囷
爾兄倍覺歸來好百事無為只奉親
懷承天岑老
記得承天老古錐呵呵拍手幾人知年來飽飯應無數
門外小橋真可為浙右普瞻圓照塔室中高掛建降師
我身雖竄心如昨落筆猶能揮寺碑
夢秦少游
淮海維揚第一流三關齊透萬緣休真心豈復隨灰劫
遺骨終然寄橘州專為流通深歎賞莫相鈍置豁愁憂
覺來欲語無人聽屋角熒熒空斗牛
聞放歸田
天地曾無一物遺孤臣今許返庭闈黃茅瘴裏抽身出
青草湖邊鼓棹歸衣錦還鄉難並比承顔稱夀倍光輝
恩深骨肉何由報空有精誠貫紫微
寄曾敷文
誰道衡陽鴈即回也傳書向嶺南來故人得報皇恩至
約我同歸青眼開爽有江湖清暑氣豁無塵土溷靈臺
功曹法掾相隨處邂逅追蹤真快哉
贈湘西琳老
八年之中三往廻道人一意金石開非干桑梓有分好
自是針芥無嫌猜焚香說了四句偈把手直上千尺臺
洞庭青草不我隔東吳可歸歸去來
聞霍仁仲唱名第一
吾鄉魁選久蕭條深喜高才偶聖朝天子六龍飛紫極
狀元一鶚奮丹霄拜親此日榮誰及報國他時事更超
四海讙然重改觀常州真是出英標
喜歸
日日思歸今得歸朝衣不着着斑衣誰人得似鄒居士
跳出輪回無是非
喜雨
不雨人憂旱晨興忽沛然早禾欣長王炎瘴敢留連氣
象還豐歲歌謠動樂川皇恩亦如此特放我歸田
將歸先寄道鄉
自作中都吏道鄉難更居今予返田里就爾樂琴書閉
戸温生席開窗涼滿裾年來通物理得計在淵魚
川漲
昨朝清露石今日漲汀灣翕受無邊水流來有衆山魚
龍隨浪躍鷗鷺掠波還因念盈虛數高樓一破顔
山禽
何處飛來傍隱居就中聲與衆禽殊長拖緩轉嬌無力
一似汴孫吹畫烏
憑欄
朝天坊裏朝天客北去朝天已賜環從此昭平夢不到
賸憑欄檻看青山
修仁茶
味如橄欖久方回初苦終甘要得知不但炎荒能已疾
携歸北地亦相宜
又
嶺南州縣接湖南處處烹煎極口談北苑春芽雖絶品
不能消鬲禦煙嵐
又
龍鳳新團出帝家南人不顧自煎茶夜光明月真投暗
悵望長安天一涯
得家書
烏鵲每來簷外集蛛絲時向眼邊明心知有喜尋歸路
今日音書果見迎
又得敷文書
一封黃勑下天關嶺表湖南釋舊跧吏部回頭真可笑
拾遺作伴竟同還張公洞裏花流水揚子江邊雪滿山
更約家居多暇日相從莫遣鬢毛斑
懷成老
樂平主簿詹成老平樂流人鄒至完莫逆於心心古道
不知其異異時官一觴一詠風光勝無咎無譽世界寬
北陌東阡好歸去幅巾藜杖永相安
寄葛長源
平樂舂陵地接連嶺南嶺北異風煙罪分輕重當如此
坐阻聲容空自憐天上恩書來有日湖邊歸路約同船
東門取醉鄰居耳已辦金魚當酒錢
静閱堂
進士王氏構堂燕居久未得名予偶散步造焉主
人言汪朝散梁承奉頃嘗集此因名之曰静閱堂
且留此以見意云
左掖諸郎朝散君頃年於此岸綸巾誰知還是風炎日
我亦來為堂上人菡蓞波澄端自倚桄榔煙静幾番新
静中閱盡榮枯事獨愛龍山萬古春(龍岳蒼山正與此堂相望)
山禽
異色殊形不可名飛來飛去亦多情只應知我歸期近
故傍書帷送好聲
晩步
緩步隨山徑横前得野塘倚風荷展玉帶日鷺翹霜霧
歛都無瘴天晴却自涼搘笻愜新興疑已到江鄉
記夢(趙正夫相勞如平生與語且訪歸田之命是否荅云有即方傳無即不傳予以其語)
(兩端又叩之云非誤遂作此詩)
廊廟知心獨此公夜來䰟夢忽相通密言新命非虚語
所以流傳四海中
寄瑩中
天道無私果是非斯人如鳳中人機雄驚一矢從南落
雌領諸雛向北飛且與龜龍為伴侣未應螻蟻損毛衣
(廉州瀕海又飛蟻最多故此一聯及之)吾皇致理肩虞舜會見翺翔下德
輝
道鄉集卷十
