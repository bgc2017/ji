道鄉集卷十二宋鄒浩撰
詩
有感(李彦弼雜詩載嘉祐中有入棲霞洞者燭滅不得出後一年廼與遊人俱還自言嘗)
(見數道士相謂曰知至道者天不殺服元氣者地不滅因誦此故生衆方驚異忽輕舉莫)
(知所在予平生遇人指教數矣不能勤行之觀此有感遂作詩以自警云)
真訣由來甚易明惟人用志不精誠從今謹事先生語
何患無階朝玉清
紀夢(十二夜夢孫夢臣報予已有賜還之命後三日夢臣有簡來云昨夜夢予遣人諭以)
(得移信州豈偶然哉)
夢如符節自然合吉事有開期必先天地無私人主聖
孤臣從此望歸田
母氏誕生之日得家書喜不自勝形於鄙句
萱草留春瑞氣長二年吳越杳相望鑪煙正起依南極
鄉信俄來自北堂委曲備聞逾獲寶歡欣遥想盛稱觴
人心天意端如此行矣歸寧慰夀康
讀林醇中書(醇中書祝云惟絶欲平心調飲食省思慮則邪不能干此非公自重)
(乃為天下蒼生重也)
天下蒼生如我何故人猶祝保天和奉親志意得歸路
報國功名還釣蓑已分息心隨飲啄不應平地起風波
璚瑶欲報安能報空向秦淮悵望多
讀錢濟明書(濟明云窮絶之域有書可觀矣不爾則日月之徙雲烟之變皆吾方)
(冊也言與不言皆與我會書何足道哉)
無書可借即捐書日月雲煙見未除言與不言俱是着
損之又損亦非如琴邊酩酊何關酒濠上從容豈在魚
為報冰華老居士吾今無欠亦無餘
讀袁柬之書(袁書云常器之嘗言人生游藝無如讀醫書其益尤多又云頃官陜)
(西讀千金方一過極有所得敢以為獻)
人生游藝亦多端莫若醫書可縱觀曾向千金深有得
孰云三界果無安忘懷已自袪災瘴寄語尤知篤歲寒
敢不拜嘉勤輔助保全歸去奉親歡
讀從外祖書(從外祖張牧之云惡固不可為為善復如此惟望事事節約而已)
善如平路惡如巇底事前人浪自疑方寸但令無愧怍
彼蒼何慮有偏私流言聳動知公旦削迹竒窮見仲尼
事事存心惟節慎大哉斯語是吾師
紀夢(頃夢侍上左右如平時上方作字遽以筆付浩曰賜卿此筆)
玉色照清都孤臣亦侍書叨蒙一筆賜恩似五年初竄
逐雖云遠精誠自不疎皇心定垂惻行獲奉安輿
客思團茶
久矣去清班無因預匪頒殊方得高義使我失愁顔月
滿浮雲散龍飛瑞氣還炎氛自辟易歸路見鄉關
移夾竹桃
將謂輕紅間老青元來一本自然成葉如桃葉回環布
枝似竹枝羅列生蘭助珍羞香不斷萱留喜意色方明
更移此本家園去歲歲花時獻夀觥
聞茉莉香
日收炎照沈沈去月放凉光冉冉回茉莉一如知我意
併從軒外送香來
青琅玕裏白玫瑰不受塵氛天自開最好夜凉初雨過
清香習習向人來
閒步
不出柴門半月強偶隨鷗鷺到池塘荷花蓮葉薰風裏
一似去年無限香
鍳華亭
羣芳移自嶺南州要使兒童慎厥修看取逐時花爛漫
即知當日罪拘留黃茆瘴裏誠難脱紫極光中偶見收
汝輩但將吾作鍳勿愁忠孝不優游
戲綵堂
歸田日月有光輝相與承顔家正肥萱草叢高明戸牖
棣華枝盛照庭闈年年歲歲歡常在子子孫孫志弗違
從此鄉評知品目風流不愧老萊衣
不着朝衣着綵衣歡然膝下永相依兄兄弟弟同真樂
物物人人共息機三釡晨昏歸省定一時裘馬任輕肥
長為不施其親者免被無窮有識譏
讀莊子人間世
巵言吾久得南華每一開編一歎嗟塵表物從何處去
人間世自莫能加不知養虎但生事未始有回真作家
此意于今妙相契却慙書讀謾盈車
偶書
未始有回無不可焉能(闕)亦何傷得師雖晩猶堪救
萬事紛紛付兩忘
聞愈清老遊天台
不作寒巖枯木身又隨雲起别蕪城大方廣寺果隨喜
苦集滅人應奉迎山色何如霍山色溪聲孰似偃溪聲
莫教却被阿蘭笑此箇老翁猶相生
岑老書云遠老法堂上草深一丈矣
建隆無復舊行蹤石塔開堂得遠公衣掛六銖收法界
草深一丈見家風也知是汝遠獅子不分饒他岑大蟲
何日揚州船子去木蘭花裏問真空
寄上方安老
西亭會面即移船跡掃青青翠竹前目擊已知心照了
對談何必日留連禪堂仙閣誰三界嶺月淮雲自一天
偶此詩成更吟咏飛來鷗鷺亦欣然
敬超先
此地憑熊幾使君敬公名姓獨超羣不因健筆曾推美
縱使忘形豈得聞詞翰莫窺真體要江山猶帶舊風雲
我來訪古惟高義追想區區只自勤
拾遺流落困埃塵海内忘形有使君長似漢中情義篤
不同常侍死生分一時燥濕知難變萬里經營想更勤
管鮑不忘公亦在高風猶得後人聞
寄子發
梅花春裏送君行(冬至前後梅欲開暑熱異常土人謂之梅花春)忽已芙蕖照
眼明握手定須酬故約憑欄猶切念高情下帷静與忘
言會扇枕凉隨喜氣生只恐懸懸亦知我有時清夢到
昭平
寄蔣彦回
澄庵一别兩炎風回矚瀟湘興莫窮木聳雲山常獻瑞
鼎收龍虎妙成功(木山丹藥皆彦回賮行之物)精神迥出拘攣外日
月都歸笑傲中聞說芝園轉增勝杖藜行欲遶芳叢
寄朱彦明
義薄雲霄世幾人零陵邑宰迥超倫能明聖主恢洪造
曾是童兒謁紫宸衡嶽深蟠心不動重湖閎寫惠常均
别來眉宇知何似日冀恩還得款親
寄霞老
聞說高山寺崇寧賜額新長為祝聖地無復寓居人佛
殿焚修肅僧窗掛搭頻西來祖師意從此出埃塵
伯和見過
參軍跋馬瘴江濱一笑相逢意轉親偶復面論前日事
恍疑身是隔生人風隨玉麈傾新蓋暑避冰姿返舊輪
八卦森森照歸路為君留飲判經旬
貫道
沈冥誰復似當時九陌塵中偶得之潔已已能成玉雪
為人猶自作蓍龜門前車馬喧喧過室内乾坤默默知
一語不隨人事變與君陳闊豈無期
寄道林琳老
寶所從來指道林人間天上揔回心自他初不毫端隔
悲智常隨願力深風帶洞庭供爽籟雲携紫蓋獻層隂
會須一瓣旃檀去四句偈聞師子音
寄祁陽義明
散軒蕭散萬緣空寂寂爐煙駐曉風賓主不知誰合散
江山何許自西東有時黃卷倚龕外無數碧雲生句中
好是心如大圓鏡光能照我路岐通(師嘗推予命言歸期果驗)
寄長沙何子玉
一甌難忘雪雲輕濯盡氛埃徹骨清瑞氣遶龍應滿意
薰風留日正多情黃金照地人間肅白鶴飛泉物外鳴
只待五湖歸興動扁舟擘浪去尋盟
寄公安令孫仲恭
得君寧獨為葭莩兩度湘中睠我殊兵擁渡江猶繾綣
颿催離寺尚躊蹰萊公廟北民歌魯賈傅城東地入吳
會面不知何日再但觀休顯繼龍圖
寄華光仁老
越州刺史越州僧曾是龍華同會人偶向祝融峰下過
便從香積鉢中親毫端寶刹重重現句裏藏機一一新
正是連天鴈回日此心先已到江濱
敷文
赦書該得盡量移君到衡陽適及期將謂南徐須近便
那知北望尚羈縻人情既久應相好氣候無它亦自宜
造物此心君會否少留同我返茅茨
聖欽
人生相得貴知心况復鴒原有斷金但使連墻非異趣
何須會面乃同襟藥囊警動蒼生念茗椀招回梁甫吟
早晩鱸魚促歸去為君聊駐馬駸駸
正彦
東堂當日偶差肩屈指今逾二十年君作長官鄰邑内
我為遷客此江邊時乖出處宜安土道在窮通莫問天
只恐頖宫真拜勑無因重獲奉周旋
送米
甑中如見欲生塵不待人言廪自傾雖阻負歸同子路
且知書帖異貞卿鄰僧市井應無迹野雀階除亦有情
却想萬鍾安享者孰云天地極均平
鼓腹從今得果然不須稱美道州前一簞頗異山雌意
滿鉢還同香積天糝作藜羹誇舉挾剖為釣餌戲沉淵
只疑好事傳將去飯顆興嘲有謫仙
數畆非無負郭田川途修阻故蕭然得君遠勝子輿友
使我非無漂母憐未擬更求佳傳報且先分當酒家錢
親朋只願長相見歸飽豐穰不計年
食茘枝
曾向新州食茘枝黃堂酒罷即言歸含香温玉還相遇
定是恩光照客衣
種茘枝
高堂懷核謾栽培一一紅根破綠苔携入鄉邦吾第一
風流知自嶺南來
遺酒
載酒來過亦可憐持杯先已口流涎香浮八桂風光勝
波動兼金月影圓共醉有時依竹簟獨醒無復愧漁船
此中天地尤安穏莫向塵埃盛處傳
道人徐清自南來彦和瑩中才叔並令寄聲
吉語傳來喜可知豈無神物共扶持但憐四載遭三黜
偶與三公作四䕫海上颶風應驟息嶺邊炎瘴亦潜衰
相從會有還歸日却向江鄉話此時
灘聲
江流隨落復隨生巧作灘聲入戸庭六律五音無不有
人誰如我飽曾聽
喜雨
午夢初殘日正炎坐來滂沛瀉高簷凉生几席心如水
聊拂塵編理舊籖
思聊齋
頖宫聊爾耳卒歲亦優游昔已騰佳譽今應屬勝流竹
聲鏘密雪桂影弄高秋為爾猶牽思天涯一轉頭
寄鄧德甫
高山頂上偶相逢千尺孤松霜雪中不可親疎真道廣
未嘗喜愠信心空衡門笑詠塵方遠太學聲名日自隆
行就車頭艤歸楫擬將周易問窮通
偶書
吟罷新詩復自謠欣然一笑静中超鳴鷄吠犬芭蕉外
欲與論心不可招
寄元老
琴邊聊現宰官身回憶來仙尚有情鳥鵲遠從簷外集
鯉魚俄向眼中明閒將永日供黃卷静納薰風擢紫英
更得香山巧相對一如眉宇照人清
欲知别後事如何門巷苔生雀可羅偏稱解衣槃礴臝
真為静處薩婆訶鬼神密護爐中藥風雨深藏壁上梭
惟是葛藤猶入念有時西望笑呵呵
得廉彦書
九曲池邊見老僧君為前導啟重扄十年空憶揚州夢
萬里遥瞻長者形龍斷冥心同委吏天涯隨分作孤星
何當鳴指相逢去珍重楞伽四卷經
元老寄惠香山
毘耶居士有神功斷取香山置掌中五分普令薰法界
一時俱送與仙翁巖頭雲澹暉暉日洞口煙横細細風
可但吾心今莫逆香巖於此獲圓通
道正移&KR1840;&KR4142;來
仙家春色不曾空亦有&KR1840;&KR4142;占暖風丹桂葉舒推重碧
蟠桃花發避深紅儘教帶土培軒外行欲移根過浙中
最好高堂歸獻夀年年光映棣花叢
題慈德寺頥堂為長老宗顥作
龍隱巖前忽轉頭翛然瓶錫此淹留十方法界元無限
一片心田自有秋草木曲躬歸白足江山依位拱青眸
我來不問西來意獨喜茶香啜滿甌
白龍洞
洞門寂寂晝常隂誰識行天濟物心金翅影沉超永劫
玉毫光現契圓音滂沱普潤三千界靉靆濃興一萬尋
天子六龍方在御不應頭角閟幽深
簡何秀才求龍眼栽
頃年曾食茘枝奴補益令人智有餘聞說君家多此木
可能分榦入吾廬
汩羅
忠潔云亡幾百秋汨羅江水湛清流是非折衷無夫子
直至如今口未休
讀郭有道傳
隱不違親與俗通危言覈論絶胷中紛紛禁錮知名者
何事全無有道風
聞市中遺火殆盡
村市纔如一小虚那堪回禄掃成墟從今匕箸知何有
百沸江流瀹野蔬
錐刀利害日相摩生火由來勢自多咫尺長江水何限
不能飛灑奈炎何
何暇從容白丈人火邊綆缶定紛紛徙薪曲突非無策
自是當時藐不聞
來仙閣
偶向人間作謫僊翛然來此住經年君臣鼎内重相合
日月壺中獨自圓過惡已除丹簡上姓名猶在紫霞前
一朝駕却飛鸞去留得風聲舉世傳
玉虚觀
山腰制作邇來新斧鑿纔終便掩門獨殿紛紛羅杞棘
老君寂寂看鷄豚煙凝疊嶂為香火風韻疎松作道言
借問羽衣何處去一齊歸屋抱兒孫(土人以歸家為歸屋)
存之
品目羣倫號智囊保身何事缺隄防青錢得謗由東府
白簡繩愆到北堂朝散郎應無所惜太夫人豈不憂傷
平生盡入禪師室到此方知道力強
澹山
目擊何人妙得知謾携斧子住巖隈銜花無復鳥興供
運木有時神倒栽丈室每思雲外去&KR0034;山長記雨中來
憑師更展慈悲力早使回頭一笑開
太平
太施門開陸海中一時緇素許參同縱横只見山河露
消息寧知車馬通帝網重重含寶刹法輪日日轉龍宫
何當去作龐居士笑指庭花問祖風
勉蕭尉秀實别刻磨崖(秀實欲于中興頌側磨崖别刻以待打碑之人)
(庶幾舊字可完傳于永久)
忠義能令金石開至今凛凛動昭回彼蒼欲作無窮計
此事欣逢不世才淨掃煙霞留健筆巧分鸞鳳過浯臺
亦宜愛日成君志側席知名即詔來
高山
莫道高山老古錐歘令金碧照崔嵬神通未必輸摩詰
眼淨方能識萬回捧打室中紛似雨鼓椎堂上吼如雷
天長地久君王夀從此宗風亘未來
吕四(零陵市戶吕絢以錢二十萬造一大舟日俟予還送至浙中)
市門風義有誰知旋打長船待我歸秋入江湖正瀟灑
歡然鳴艣去如飛
搖轉船頭順碧波日行五百未為多三湘二浙雖遼遠
尚及家庭賞芰荷
平生親友謾紛紛有幾書來寂寞濱二十萬錢捐不惜
可憐湖外有斯人
鴻鴈嗈嗈正北飛為傳消息到庭闈不須過作風波慮
已有新船穏送歸
瀟湘起柂出江湖日日乾坤展畫圖白酒紅魚對妻子
鴟夷還似此行無
道鄉集卷十二
