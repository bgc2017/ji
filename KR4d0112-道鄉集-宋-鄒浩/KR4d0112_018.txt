道鄉集卷十八宋鄒浩撰
制
郭獻卿除節度觀察留後制
舜典三考而明陟周官三歲而行賞朝廷褒叙之法亦
必限年而後舉不敢以私恩廢焉所以嚴勸沮而成治
道也具官某蚤繇才選久著賢稱廉察大州式應選格
是用進汝以兩使留務之重訓有之曰位不期驕禄不
期侈思所以稱禄位者勉自慎其初終則豈但朕惟汝
嘉汝亦有以自見于永世
蕃官羊聲㖫等補官制
褒卹死事國有彛章錄爾以官以為忠勸往承先志勿
怠恭勤
皇叔世法贈官追封制
五屬之間朕所惇敘以為天下先者也旣有以榮其生
必有以哀其終名位不同禮亦異數具官某躬信厚之
質習義理之文雖居富貴之中不愧祖宗之訓奄其淪
逝深用惻傷惟廉車使節之崇惟列爵侯封之貴未嘗
虚授併以為恩魂而有知服我休命
祝德除右侍禁制
爾以久在戎行比從廷議錄爾戰功之舊旌爾射藝之
優於所得官躐進三等往其奮勵以報殊恩
醫官秦拱敘復官制
爾以方技祗事禁廷有勞可嘉在所甄錄亟除往咎盡
復前官服我殊恩益圖報效
李洵仁轉官制
朕眷待諸弟厚矣因其進封寵以異數而俁請回所受
為爾遷官朕命從之勿忘祗恪
黃持補三班借職制
自我祖考以來所以待曹氏甚厚故佾之逝也嘗俾官
其諸孫而誘則以其所當得者為爾請焉寵進爾官勉
思飭勵
鍾正甫除刑部員外郎制
爾為郎於憲部舊矣出分郡寄休有治聲還居厥官是
為優選副我哀矜之意勿忘忠厚之心
謝愔轉官制
爾阨於下僚久矣頃由慎選參類刑書比于前人式應
遷陟其思所以稱朕命者勉祗厥序以成官常聽官治
之意
醫官仇洵彦轉官制
朕於一時有功之人雖在疎逖猶必褒陞而况執技禁
廷數著勞效是宜進秩俾貳太醫益務精勤以稱恩遇
醫官張倚敘復官制
爾名在謫籍當以期敘眷大臣之有請亦成此之具存
還復一官用為爾寵勉思報稱益務精勤
張鈞轉官制
朕惟宗社付屬之重尤於名器不敢不慎以爾職在園
寢最為有年褒錄舊勞寵加一命其益勤於來效以
圖報於官榮
范世文母封郡太君制
朕欲天下之為人子者莫不同我孝治篤於其親眷求
高年以風勸之爾壽甫期頥式膺褒格爰錫有邦之號
用昭積善之祥祗服異恩益綏遠福
李執柔除屯田郎中制
六卿分職率屬以成天下之務而屯田政令總在冬官
肆求望郎汝則已試往稱朕命尚勉之哉
宫人朱氏可掌珍制
宫官由掌而上始預品秩所以謹名分而嚴勸奬也惟
時寳貨之事尤資贊助之勤審求其人肆以命爾往其
祗慎以稱恩榮
岳元轉翰林書藝局直長充裝界待詔制
比集衆藝嚴飾睟容以極朕欽奉祖宗之心爾於其間
有勞可錄益祗厥事往對遷陞
濱州齊將段干朋封善應侯制
爾義以許國旣奮節於生前仁以惠民復顯靈於身後
眷雨暘之恊應嘉祈禱之不違用伸錫於侯封以光昭
於廟食尚惟庇佑益助豐穣使吾一方永有歸賴
傅楫龍圖閣待制知亳州制
侍從之賢藩邸之舊朕固欲其常在左右也若以疾來
諗至於再三義所重違姑聽均逸具官某蚤繇隆望翊
贊潜宫比于同寮最為久次察言觀行朕獨知之逮擢
寘于西垣實典司於誥命以其深厚之氣發為温雅之
詞追還古夙有助皇極遽形封奏力以情言俾陞内閣
之華暫出輔藩之近勉從康乂副我眷懷
内人韓氏封司言制
宫官六尚之屬雖以品秩為差然非恩俾遷焉亦何由
而敘進乎此朕於汝等所以錄歲月之勞而陞典司之
任也往循名分益務恭勤以無愧乎朕命則惟汝嘉
岑象求充寳文閣待制致仕制
朕眷待禁從之臣固已厚矣而况夙侍潜邸蔚有舊勞
聽其歸休盖不得已具官某力行素學旣老彌堅士所
推稱朕所奬拔比緣均逸出帥近藩曾未淹時遽以疾
告薦觀來奏灼見深誠用進陟於文階以寵光乎謝事
益綏遠福克著高風庶幾助成王德無愧乎古之里居
者
左侍禁李謹母毛氏特封制
朕欲天下之為人子者莫不同我孝治篤於其親眷求
高年以風勸之惟爾壽康式應褒格用侈閨門之慶顯
疏湯沐之封祗服異恩益綏遠福
叔紺敘官制
爾抵罪以來能自惕勵務遠悔咎且更霈澤數矣在於
疎逖猶與維新而况宗屬之内乎還復官榮勿忘祗畏
周常中書舍人兼侍講制
中書機要之地舍人所掌肇自元豐分押六司率循四
禁不獨贊為誥命而已副我簡拔存乎其人具官某嘗
仕而歸能往而復擢寘師儒之重旋居左右之聯秉筆
直書足為檢誡敷經勸講有益見聞屬西掖之虚員俾
試言而亟用雖云故事實出異恩夫法無後先所從惟
是人無彼此所任惟賢朕之志慮固已堅定而不移矣
以爾中和之氣必能宣導以文詞以爾誠慤之心必能
力裨以獻納使内外臣庶罔不迪我好惡爾亦無愧於
出處之義
吕希哲直秘閣知曹州制
秘閣聚天下之圖籍以崇養豪英以鑒觀理亂惟時分
直不輕授人以爾學知所宗行與言稱方從卿寺出守
輔藩兹用褒嘉以為爾寵夫濟隂患盜久矣以爾之不
欲而表勵之則雖賞之不竊將不特見於空言而已往
其懋哉
左伯能補官制
門下機要之司隸職其間汝為歲久勤勞毖慎克有初
終用遷使介之榮出就嶽祠之佚併從汝志益務酬恩
高昌庸等除金部祠部郎官制
司金劇曹典祠要部妙簡資望有自來矣昌庸能以吾
寬厚之意推廣於常平爾琬能以吾欽恤之心肅清於
憲獄咸有已效兹用甄陞往脩厥官以助而長
虞策特落權字制
民曹之長於周為大司徒於唐為太常伯品高禮異選
授常艱旣得其人在所褒陟具官某頃繇時望擢總邦
財能不懈於夙宵以備殫於智術遂使經常之用舉無
匱乏之虞究觀已成厥功甚茂斷從朕志寵正爾官易
不云乎節以制度不傷財不害民朕旣躬儉以為天下
先矣其以爾效見於職者勉而終之俾無愧于古訓
韓粹彦等轉官制
中宫旣正位號以母天下凡厥儀物率從典章迄用有
成繄爾董治載嘉勤勩各進一官勉稱異恩勿忘來效
榮輯除禮部郎官制
儀曹屬郎從昔以來號為南省舍人非文學行義蔚有
譽望惡能稱其任哉以爾奮自師儒服在館閣比緣賜
對灼見所存莅職春官用爾為允往祗厥敘前俟褒陞
孫乘父洙贈右正議大夫制
朕初踐祚澤霈萬方凡厥幽明率從褒陟具官某學通
三極文配兩京晩深神考之知簡在弼諧之數未及登
用奄至淪亡惟善慶之所鍾服義方而是似式膺賁典
追進崇階尚克歆承以光冥漠
高舜舉轉官制
爾以方技祗事禁廷有勞可嘉在所甄錄特遷秩序昭
示殊恩益務精勤以圖報效
歐陽棐知蔡州劉唐知相州制
朕惟祖宗稽古右文之意脩崇館閣涵養豪英分直其
間尤為高選以爾等夙承家學久著時稱嘗隸職於圖
書頗宣勞於歲月方從省闥出守近藩兹用褒遷以昭
寵寄朕以天下為度爾旣知之矣勿以内外自異思所
以使吾民無歎息愁恨之心者庶幾良二千石不獨專
美于前人
内侍閻安轉官制
朕承天下之休服宗祖之訓惟名與器未嘗假人有以
取之亦克用勸具官某比緣委任能罄才謀表勵衆工
交脩乃事成我奉先之志繄爾率職之勤宜有褒遷用
旌績效兵團重寄遙領為榮其益慎於初終以永綏於
寵禄
革保等轉資制
朕於死事之家尤所矜恤而有司言狀以爾名聞進職
官聯勿忘忠報
馮瑀降官制
主將隕于賊鋒爾旣在行法所不赦尚以兵寡路隘首
尾隔絶原情議罪姑降一官朕之殊恩益圖忠報
皇弟孝永正任團練使制
朕觀堯舜以來未有不惇敘九族以風化天下者惟時
宗屬宜在褒陞具官某於英廟為近孫於益王為幼子
事親奉長肄業從師咸有可觀庶能自立就正兵團之
任用昭友愛之隆益慎厥脩以成乃志
管師仁吳材並除諫官制
朕於天下之言雖無所不受然稽以為決者惟諫官御
史而已分任遺補尤湏得人以爾就職以來數有獻納
祛除壅蔽罄竭精誠斷自朕心進處東省(吳即云以爾進繇儒官休)
(有士望比嘗延見敷奏可觀斷自朕心擢寘西省)昔伊尹告其君曰有言逆于
汝心必求諸道有言遜于汝志必求諸非道朕方操是
以聽吾言矣爾其益務自信以輔朕之不逮
馮翼降官制
日者西人入貢選爾于邊以應待之而盜取其物爾旣
失察復不以聞是豈朝廷委任之意哉特降一官勿忘
循省
内侍馮世寧祖母特贈郡太君制
内外之臣自朝籍以上則可以追榮其先而賁及王母
尤為異數某氏躬能積善慶襲後人惟時孝孫實我内
宰願回恩禮之舊寵疏湯沐之封嘉其誠心錫以郡號
庶幾不昧尚克欽承
曹誘轉官制
横班遷敘之法或就補虚員或遙領郡務皆限以歲年
而攷其積效盖未嘗輕授也具官某起于后族服在官
聯能自罄其才謀遂有聞于閥閱兵團重寄選付常艱
兹用褒陞實為異數所以稱者尚勉之哉
醫官秦玠等降官制
昔人有言曰人而無常不可以作巫醫孔子善之取以
為訓爾以醫選用職在禁廷診候之間敷奏失實豈不
愧古訓而疑朕聽乎特降官聯勿忘循省
李洵仁等轉官制
朕惟慈馭賓天無以致天下之養追奉大事尤極孝心
而衆務攸司實資協濟惟爾夙夜備罄勤勞用稽考於
舊章俾階陞於秩序益圖報效稱我恩榮
王輔轉官知澤州制
中臺總天下之政令惟時隸職汝最有年能慎始終迄
無罪悔特遷顯秩出守善邦勿忘積累之勤益勵承宣
之效
入内閻安轉官制
賞以勸功罰以懲罪朕操是柄以御羣臣雖在宫闈亦
不偏廢具官某頃緣失察嘗降官聯顧總護於繕脩著
勤勞於夙夜不俟期年之敘特還禦侮之崇服我恩榮
益圖報效
醫官王師原敘復舊官制
爾以醫選用服在禁廷雖嘗失職於前乃能宣勞於後
記功志過肆有甄陞還復舊官益勤忠報
欽慈皇后父陳守貴賜諡榮穆制
朕顯膺眷命克紹丕圖永惟顧復之慈莫致晨昏之養
追崇位號肇正園陵曾未極於孝心用推隆於外氏率
循茂典寵以易名欽慈皇后故父具官某潜德自豐流
慶及遠不出門閭之内夙承天地之祥是生柔明來應
選納輔佐神考以風動於家邦誕育𦕈躬以君臨於夷
夏靜言所自益見殊休肆加一品之崇式冠三公之列
厥惟褒贈亦旣哀榮念宅兆之載安卜歲時而甚邇不
有異數曷昭至懷諡法寵禄光大曰榮中情見貌曰穆
合兹二美以賁九原尚其有知服我優渥
醫官張明轉官致仕制
量力而仕引分而止此士大夫之所為而爾實能之盖
不獨醫術出乎其類而已特遷厥官以榮歸佚
何志同轉官制
荀卿有言曰有法者以法行無法者以類舉朕旣變而
通之以善天下之法又設官置局參考己事以嚴類舉
之助而筆削去取爾預有勞肆陟文階尚期成效
道鄉集卷十八
