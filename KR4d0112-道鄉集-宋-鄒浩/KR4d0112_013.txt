道鄉集卷十三宋鄒浩撰
詩
聞王若愚除桂帥
鸞臺鳳閣並門居同荷先皇奬眷殊諫草悠悠空皎日
年華忽忽幾青蒲朝廷擇帥君來越鄉里容身我念吳
萬事循環揔如此目前何必較榮枯
寄清老
自來漁父好家風一片瀟湘晩釣中伊昔放言知莫逆
于今親到得參同金章寂寂殘初夢汀草依依照短篷
德秀雖亡次山在悵回青眼送飛鴻
覽鏡戱作
寒時驟熱熱時寒一等隂陽幾百般髮脱面黃肌肉瘦
北人應作嶺蠻看
又
赤脚蠻中過一年受持讀誦日精專只應果滿同諸佛
丈六金身色瑩然
元禮
來往憧憧多故人幾能於此欵柴門紅蓮綠水還初興
青草黃茅得細論陡覺炎氛開日月坐令爽氣滿乾坤
匪朝恩錫歸田去只恐煩君費酒樽
元禮乘釣船見訪作此戱之
一棹翛然一幅巾汀鷗集處亦逡廵功名正逐天機露
不似釣魚船上人
九日追和去年所作
茱萸黃菊占秋光休歎佳時在瘴鄉飲罷此身歸有日
明明天子正當陽
清華閣
泉石清華世莫知蕭然無是亦無非二年於此陪鷗鷺
收得閒中勲業歸
讀論語
仲尼初不離靈臺請業門人日日來一念圓光是論語
何須塵簡面前開
謝仁老寄所畫李長者出山相五首
虎腰黃卷動昭回無數人天心眼開不是機鋒妙相契
是渠那肯出山來
其二
香雲郁郁覆江城來現開元長者身八十卷經都論了
却將無說示常人
其三
碧潭秋霽禪師筆白月天空論主形是幻是真分不得
為人重說互嚴經
其四
貝葉卷文無表示於菟曳尾不求憐昂藏豈是維摩詰
終日相從也默然
其五
一真境界孰能參賴有斯人作指南更賴殷勤招喚得
不知流落在煙嵐
欽道
誰謂南方世乏人斯人見義若風生吉凶禍福略無惜
父子弟兄同此情袖裏珠光携合浦胷中潭影到昭平
它年野史誰操筆定以青編著姓名
讀張氏金塘阡表(同年正彦之父所葬處也表乃程忠彦所作)
大筆從來不妄褒特於阡表勇揮毫當年種德已如此
今日里門宜自高雲帶洞山常藹藹雨鍾明水轉滔滔
追榮更有豐碑在行矣巍然壓巨鼇
聞周仲修復致仕
繼述嘉謀聖主知拂衣緣底便言歸往而能返非難事
安不忘危是識機西子扁舟藏國豔鱸魚一筯出江肥
公乎有地相容否纔脱拘攣去似飛
聞朱世英再知江寧府
歸領真祠未幾時牙兵重展舊旌旗向來孰不歌來暮
今去歡然釋去思竹馬渡江騰駿足甘棠拂戸動高枝
鍾山只恐違初興徑入鵷行侍玉墀
示長卿二絶
懾處炎荒已二年親朋書問亦茫然獨君風義能終始
不管煙嵐肯着鞭
其二
一别和州二十年山長水闊去無緣因君說起外家事
特地欄邊心悵然
示二黃
摩尼超出衲衣中五色隨方照不窮八萬四千清淨眼
一齊開了見真空
夜聞鳴桹
鳴桹聲響五更初恰似京城叩木魚夢裏猶疑趁朝晩
幾回驚起攬衣裾
又
漁人於我本無情我自情生夢裏驚驚起却眠方記得
新條不得到京城
喜書
仲冬月吉吉可知日南長至恩光期一陽火復驗内揵
八陛圓壇嚴上儀玉輅回鑾天倍喜金鷄肆赦人均禧
倚門朝夕可寬念綵衣歸去今其時
喜晴
一陽初欲與時亨便覺羣隂不敢行寒雨斷飛天皎潔
冷雲收翳日晶明泥乾屐齒都無阻氣協花心倍有情
天運回旋吾道長欣欣此際孰能名
仙宫廟
千仞巉巖一徑通可捫天處是仙宫嬋娟並席誰家子
縹緲吹衣萬竅風初月淡籠眉拂拂晩雲低遶鬢總總
邦人不復知端的但說常能助歲功
周御史廟
忠言直節動天聰名在昇平北斗中隂德久宜家有後
光靈今與國無窮庭前烏集當年栢門外風生舊日驄
公不世情應我顧一觴聊復以誠通
龍興觀有感
自罷龍興節人間幾歲窮偶觀塵榜暗追感御爐穹萬
事遺高躅三清肅下風鈞天在何許猶冀夢魂通
枯荷
萬頃菱荷一一荒駢頭相倚卧池塘追惟弄日搖深綠
不謂凌風折敗黃飢鴈飛銜投遠渚寒魚浮觸動斜陽
那知凛凛梢雲者自有松筠傲雪霜
閒步(同長卿夢立)
冬來風雨併今日偶晴明况是親朋集聊將笑語行青
雲隨步武朱鷺入逢迎無限欣然思都隨指顧生
泛舟
乘興扁舟過趙村滿家灘上水連雲欣然便欲尋源去
織女機邊日未曛
又
風淨一奩水鏡雲開兩桁山屏白鷺亦知人意飛來佇
立寒汀
登鵬高亭基
野燒無蹤知幾年故亭遺址尚依然巍巍穏據山千仞
渺渺前當水一川地展雲衣深固護天回松蓋巧周旋
重興棟宇非難事坐使風光集綺筵
銅池
勻疊灘頭碎石滿添江面清流聊向箇中兒戲不知何
處塵浮
示長卿
君與我同庚子生連年憂患亦縱横天高休說不可問
心下直須深自明運屬時雍人正樂祀嚴郊報禮初成
滌瑕蕩垢知多少行矣欣欣木再榮
送長卿
有口如鉗方鮮語無心似水始能思杯中一片閒天地
占得新陽君與知
陽朔千山與萬山生綃圖寫北人看君今欵段穿雲去
莫厭﨑嶇行路難
陽朔路
雲裏峰巒千萬重中間一路與天通新陽已約為前導
回我車輪朝帝宫
寄長卿
烏銜霽色朝迎馬蟾吐澄輝夜照眠日月於君已如此
不須星歷問行年
偶書
朝天坊裏朝天客拱北軒中拱北人惟有蒼蒼知此意
只應潜為啟嚴宸
寄參寥
雲岫庵頭掛鉢囊旃檀一瓣自馨香建隆消息天然别
妙總流通筆放光南嶺梅花空自得西湖漚鳥宛相望
師如冰淨吾如月照入清泠知有方
上東門外解船時赴感汝隂師未歸松麈對談能幾日
瘴鄉孤坐但忘機珠騰甓社淮南冷山折成都蜀道違
世事浮雲何足問只應袖手看鴻飛
喜捷應方成
上醫醫國有誰知且集方書捷用之疾苦一齊安樂後
自然遭遇太平時
他處梅自十月已開爛漫獨此今方作花覩之
欣然
驚怪江梅獨未開含芳元是待冬來新陽夙駕無多日
已向枝頭各自催
東君消息到梅梢滿眼輕盈漸解苞遶樹更忙須百匝
行看新樣插雲髾
梅將喜信自天來光動書樓趁暖開花比去年真箇好
一齊欣送我儂回
治梅圃
只有今年對此花此花欣送我還家呼童掃溉放花出
作意相從歸去誇
中間籬障壓根蟠四面荆榛逼樹攅今日削除隨手淨
放梅高出紫雲端
放竹鷄
鼓翅出樊籠雙飛意氣同便鳴泥滑滑深應竹叢叢善
也還天性時哉屬歲豐弋人情已得寧復墮機中
拱梅亭
陸沉無復似當年高壓雲根氣象全四面山川趨指顧
一時草木避蕃鮮垂簷鼎實須歸帝起檻龍香必動天
自我發揮人共樂風流從此映來仙
懷長卿
香醅新撥一尊濃准擬君來笑語同緣底留連過初約
憑欄日日望湖中
深情知在霈恩邊肯為閒花醉後顛不是看山駐陽朔
即應倚擔待長船
小樹
一株短短八九寸四面青青千百枝作供佛前偕瑞竹
移根石上入銅池
小雨
梅圃初成塵土飛早來煙雨便霏微天時人事欣相得
可騐蒙恩朝夕歸
聞吳聖取還朝
庚子頻年憂患同君依墳土我飄蓬聞君已復雲霄上
顧我須逃瘴霧中學校他年齊出處朝廷今日異窮通
敝廬歸去無他事惟願時和歲歲豐
燈花甚竒
草赦今朝鏁北門燈花來報我蒙恩巧當樓閣中間立
高出光明幾次繁遼絶雖然如異域生成本不間孤根
此身曲荷乾坤力仰荅洪私它日論
山禽
一鳥飛從何處來不如歸去聲聲催爐烟正自山閣起
天意俄從雲路開三年至日阻為夀萬里膝下今當回
迎祥拜貺不勝喜滿引賀酒千百杯
用老杜至日懷太白韻懷諸弟
羅拜為親夀遥知亦我思陽生萱草色心入棣華詩帝
澤來非久萊衣戲不遲為言多置酒歸趁賞花期
懷舊
辛巳年冬導駕行朝從太廟出青城雪迎天仗徐徐舞
日向龍顔淡淡明不待銜枚人自肅惟觀夾道喜相仍
今朝倍復如初盛遥拱神京空此誠
至日依韻和老杜五首
歲月驚如弩發牀千官壇下又成行燔柴香藹六變樂
奠玉殷勤三上香當日珮綪躬進酒兹辰目斷望垂裳
端誠舞蹈無因預空想中天瑞氣長
蠻風吹鬢鬢毛斑非復登樓舊日顔聖主亦應憐久竄
孤臣尤切望今還金鷄歡動欄杆外綵服光生骨肉間
歸去此恩何以報惟將香火祝南山
黃鍾初氣重氤氲喜色朝來便着人知有歸期親望我
更無它事我思親堂前獻夀開金盞嶺外蒙恩戴玉宸
一笑承顔勝六印功名豈復羡儀秦
當關無復守門催欲曉雞聲喚起來一炷夀香瞻白髮
三杯賀酒寫紅灰看棚尚倚天街柳恩信先通桂嶺梅
但喜奉身歸膝下自餘皆是魯禽杯
慙愧君恩似日長終然傾否肇三陽休思往事追華貫
且喜餘生脱瘴鄉俛仰自知誠自幸尊卑相守免相望
外炎内熱從兹盡别是人間一味凉
同仲亶長卿觀梅
雨後江山欲放春更無一點舊風塵對花若不飲一盞
却恐梅花解笑人
同長卿梅下飲茶
不置一杯酒惟煎兩碗茶須知高意别用此對梅花
張紏惠吳洞簦
茶選修仁方破碾簦分吳洞忽當筵君謨遠矣知難作
試取一瓢江水煎
次韻和荅稷臣見貽之句
瘴癘侵凌鬢欲華鳳凰飛詔下天涯有知病骨將枯日
忽遇靈丹躡彩霞赫赫千齡方啓運熙熙六合共為家
此恩碎首知難報空感來篇似永嘉
次韻和李學文所示二篇
才氣無雙是隴西扁舟還指舊山溪非關吕覽難更字
要使班輸别造梯塵外光隂歸作者道中消息在寥兮
它年峻捷黃金榜路入三吳手重携
大明端拱赭衣紅正想豪英入彀中但使學優迎命逹
莫將年少歎途窮三秋水闊魚依藻一日天高鶴出籠
持我此篇歸獻夀蒼梧歡動曉來風
移漢陽
漢隂丈人渾沌修漢陽居士逍遥遊中分漢水共天地
能别此心惟白鷗
畫山
幾年密與畫山鄰今日歸航駐水濱天亦有心酬我願
歛雲收霧日光新
三峯闊展映天長大巧由來未易量我欲移歸殿前去
萬年千載對君王
掃成屏障幾千春洗雨吹風轉更明應是天工醉時筆
重重粉墨尚縱横
展畫亭(畫山名聞天下山前乃無亭宇少延好事之目天其或者留以待吾正彦乎爰)
(形斐章用為前導落成請以展畫名之亦絲歌外一叚佳事也)
丹青一筆妙難窺萬古長如初畫時濃淡乾坤偏掩映
卷舒雲霧巧追隨深藏塵表天元愛不到炎方世豈知
展出高亭快人目捨君風韻更誰為
小舟柁上
船頭鑚入北來風繼日連宵閉短篷多少峰巒多少意
一齊收在枕屏中
登碧巖寺盧舍那瑞像閣
樓閣門開處處通毗盧出現眼光中為人重說二愚品
巖下灘聲西北風
我自南方稽首回大千經卷出塵埃十方三世都圓了
盧舍那尊金色開
我住蓮華法界中塵塵刹刹本來同旃檀一瓣聊興供
吹滿巖前萬竅風
與夢立行入長安虚
恰到長安風色晴一條石徑坦然平與君曳杖尋虚去
全似仙宫嶺下行
久不上船思上船偶然縱步是長安何須更望君平卜
但把虚名子細看
斗米灘(灘在桂州南六十里俗傳古有僧自遠來者近桂人也舟泝灘不可上餘糧一)
(斗食之既盡乃登山望故鄉化而為石至今絶頂有石如僧立之狀)
粥飯都來一斗糧灘前喫了倍蒼黃把如立作山頭石
何似急行歸故鄉
捍門山
揚子江頭舟楫回海門山對潤州開故鄉歸去六千里
先入捍門山裏來
過雉山
客睡當年託雉山杜鵑聲切枕難安今朝歸向山頭過
不見杜鵑空夢殘
苾芻曾向定中觀謂我南遷使可還過了三年方語驗
聊將一笑謝禪關
示夀寧長老如曉
十二年中獨自春應緣還現夀寧身南方衲子聞知否
便是黃龍舊主人
三關誰復識黃龍大施門開振祖風無限人天無限眼
一齊回向嶺雲中
師在興安我在昭幾年相望但雲霄誰知小出忽大遇
共折青柴帶葉燒
示崇寧長老善資
五色雲中有和煙天長地久祝斯年太平一曲憑師唱
響徹乾坤萬古傳
獨秀峰前是寶坊坐令熱惱變清凉人人認得長安路
珍重旃檀一瓣香
與葉適正資長老同宿覺華山安福寺
覺華山下古禪宫鼎足蒲團午夜同但有鷄聲替鐘鼓
更無僧影到簾櫳真情迥出忘情外多語都歸妙語中
轉首是誰南與北庭前檜栢亦生風
夜登台光亭示主人莫亢
亭據炎方第一州旌旗曾向此中留台光不逐春光改
花影長隨桂影浮誰謂嶺雲收白雨偶然莎徑入青眸
它年南北遥相望應記怱怱秉燭遊
留别興安唐叟元老推官
天繪亭邊三載夢石灰鋪裏一時情箇中不是同參得
胷次峥嶸何日平
風前火烈逢真玉雪後大寒見老松携得此心歸北去
與君無處不相逢
幽居不許穿雲到寶閣仍忘破曉登多少從來疑着處
一齊分付打包僧
留别龍城山主懷義
陽朔千山復萬山最深山處是松關新詩吟罷無餘事
一片真心雲共閒
仙閣龍城一望間每來過我不如還汀鷗猶集欄干外
應怪從今氣象閒
好事如師豈易逢不辭趼足訪行蹤揮殘麈尾知難再
目斷碧蓮峰外峰
青天無礙本來同休向江邊動别容師似碧潭吾似月
東西南北總相逢
三車黃葉止兒啼一句何人妙得知今日為君親說破
滿軒風静月明時
道鄉集卷十三
