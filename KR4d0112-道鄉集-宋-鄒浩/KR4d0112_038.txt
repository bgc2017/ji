道鄉集卷三十八宋鄒浩撰
祭文
黃陵廟祝文二首
維崇寧元年歲次壬午九月癸未朔初七日己丑責授
衡州别駕永州安置鄒浩謹以清酌茗果之奠敢昭告
于湘君湘夫人二妃之神浩元符中以諫官論中宫不
當立削籍流新州明年今天子嗣興召復秩序遂隮禁
從為中書舍人又為尚書吏部兵部侍郎又以寶文閣
待制出帥杭越顧雖報效未昭而宿罪往愆亦埽然盡
矣日者元符皇后重有訴述於是復竄湖外其所以播
告天下有特降之詔有中出之䟽典刑所被竦動一時
在神聪明宜已洞察惟神其堯為父而嬪於虞虞帝之
所以去四凶所以命九官所以辨真偽是非之實而待
君子小人各當其分神固得之矣用以照物豈不明哉
唐韓愈黜守潮陽舟次祠下禱焉蒙神之福啓帝之心
以獲位于朝人到于今仰之浩愚不肖不足以方愈儻
其誠果在所享庶幾亦邀大庇早獲旋歸以奉老母若
夫獲位於朝如愈之前日事則非所敢望也惟神其聽
之尚享
惟崇寧五年歲次丙戌二月甲子朔二十九日壬辰前
責授衡州别駕鄒浩謹以清酌茗果之奠致祭于湘君
湘夫人二妃之神浩元年秋九月舟艤祠下嘗有禱于
神今蒙恩歸侍悉如初願神之所以賜浩者效矣敢不
肅恭澡雪進謝靈德乃若調柔風伯納來馮夷使江湖
安帖早達鄉國則尚於神有望焉惟神終相之尚享
安流王祝文
惟神聪明故能照物而各得其理惟神正直故能助善
而必降之祥矧威靈久著于重湖而秩祀獨超乎五等
其於貺施厥有始終某頃年負罪而來御風而行既已
荷神之閎休矣則今日蒙恩而歸也順流而濟豈不繋
神之大庇乎肅薦誠忱仰惟歆納尚享
忠潔侯祝文二首
惟神忠能切於愛君潔不汚於流俗今去神之世不知
幾百年矣而孤風特操凛然如生如星斗麗天如冰霜
照地肆及昧陋有激懦衷祗拜宫庭其敢自怠惟神無
幽不燭無情不通庇以休祥俾獲安濟宜不但重湖之
内而已也尚享
傳曰神無常享享于克誠某之誠心自以為至矣而迹
形諸外有可疑者巫史肆罔潜藏祝文輙持空幽焚獻
庭下某知之猶弗自許况神不可欺乎惟神至正動天
純明貫日判别幾微於黮闇之中若數一二分黑白用
以騐巫之敢紿而察某之本心豈不易然邪便風息浪
濟以安寧俾獲迎拜帝恩歸奉老母尚冀神休之即見
祐也謹取舊文而并獻之
奉安本學土地祭文
神不安處日以懼心廟貌既新厥惟來舍載㳙令日用
薦聪明勿憚一勞永扶多士
祭告先聖文
惟王之道神明博大固不可以容聲而當時之士親見
所為猶或咻咻也况及後世異端蠭起汩沒本真以自
為是則其能不以彼易此而潜心王之道者誰乎力闢
楊墨乃有孟軻自成一家乃有荀况折衷義理乃有揚
雄隄障末流乃有韓愈先後相望雖參差不齊而俾王
之道皜皜乎百世之下則隨其淺深咸有力焉今天子
前言往行罔不灼知於是追封此四人者惟爵惟邑有
異有同公則配食伯則崇祀以示褒崇以為學者之榮
而維揚鄉校將以塑繪其像于王之左右而有司卜吉
龜筮協從命工飭材繼今以始樽篚薄薦敢告其由
祭告先師文
昔者聖人以四科差羣弟子而公獨以德行冠焉斯可
謂盛矣後世豪傑之士如孟軻荀况揚雄韓愈莫不想
餘風而頌譽之或曰具體而微或曰智而窮於世或曰
得其所行或曰確乎不拔其言雖不同要之皆為知公
者此亦潜心聖人之道與公一趣而然也今天子以義
起禮咸秩無文而四人者皆追封焉俾列公側以祠于
廟以為先儒之報而有司將塑繪其像既得令日何敢
不前期以告
奉安先聖文
惟王既沒百子紛如支離大道顓門多途響隨業著淪
胥以鋪誰其援之卓哉真儒孟荀揚韓以時則殊至言
正行不約而俱羣迷易心觀感而孚俾王之道萬世不
渝天子神明深所歎譽爵命報稱或塑或圖翼翼在列
畢工云初庶幾學者永言軌模敢用昭告王其鑒諸
奉安兖國公文
昔者聖人之門由公在焉而攀鱗附翼者以三千計非
公步趨言辨踵續聖人而能安其立教之旨使皆智悟
而深造焉何以臻此與朝廷脩明典禮祓飾太平而孟
荀揚韓咸以道德被服休命飭工塑繪儀容肅如永永
廟祠自兹以始則所謂門人益親者豈獨賴公致力於
當時哉公其鑒之
奉安鄒國公文
上公九命其宫室禮儀必視以為節盖古之制也惟公
追冠于爵名而久秩于祀典今兹易地凡所以煥然一
新者率循古制非得志而不可為者也公其安焉以對
國人矜式之意
遷學告文宣王文
惟學據非其地又益圮壊懼無以崇風教嚴祀事荒度
以聞亦既成命凡厥改作卜以二十三日始且將奉聖
賢之像往焉王實臨之敢前期以告
奉安文宣玉文
惟王之道雖不繫乎一學之隆替然貌像棟宇易舊為
新以篤一方嚴事之心則吏所不敢懈厥功既成用以
昭告惟王其鍳諸
奉安兖國公文
惟公體聖人之道無入而不自得故昔之陋巷非所憂
則今之廣厦亦非所樂唯其因嚴生敬使人知學校可
尊而名教不可犯以庶幾公之德行焉殆亦公之所期
於後世者敢吉蠲以告
奉安鄒國公文
惟公之生兮值戰國之縱横躬道德而周游兮肯追時
而營營乃所願則學孔子兮迹或異以相成氣浩然其
剛大兮肆云為而中程闢塞路之楊墨兮斥並耕之許
行援外義之告子兮止言利之宋牼卻假舘之曹交兮
辨挾長之滕更整大倫於既紊兮如日月之著明惟成
功之逴躒兮曠千歲而騰聲今天子之神聖兮博載籍
而留情燭公之所以然兮參七篇於羣經錫爵邑以褒
崇兮飭肖公之儀形雖齊梁之弗遇兮被盛世之顯名
顧不動心而自若兮宜無足以為榮慰普天之仰止兮
俾矜式乎諸生且得為孔子徒兮亦公願之素誠祀兹
始而永休兮與寶歷而相應
遷學祭告舊學土地文
惟神默相多士久矣顧以學陋改卜于城之東南隅且
將遷神以去神既克庇之則亦惟終始之當不此疆爾
界為異觀也
提刑衙土地祭文
使者委舊宇而弗居盖十年矣請以為學既有成命用
涓榖旦肇興厥功且將規地之宜遷神居焉惟神福不
貳心必能以庇于前人者永庇多士士亦有以奉事不
敢懈
奉安新學土地文
惟神分地而處亦既有年廟像是新盖與學稱載涓令
日以妥威靈神其鑒之永相多士
春秋祭本學土地文
惟神庇于兹土士以永賴潔誠祭奉禮有故常時而舉
之弗敢懈
祭建隆慶禪師文
念昔西遊師不在廬我帆既風即日就途謂數載間復
侍如初迨今東還師竟何往有巋其丘有儼其像山川
草木色猶悽愴師如秋月普照天地循影而求則非全
體本無去來矧有生死曰死曰生亦奚悲喜惟其室中
妙聞心要冥然宵行破昏為曉世不我遷乃師之教恩
淪肌骨曷日忘之師既不亡我常師隨焚香塔前豈云
報師
祭蘇丞相文
惟崇寧元年歲次壬午閏六月甲寅朔具位鄒某謹以
清酌庶羞之奠致祭于故丞相司空蘇公之靈嗚呼惟
先祖都官與先公太師同登天禧三年進士第分好深
矣公以其故待某甚厚爰自甲子仲秋初見公於持喪
廣陵之際迨至庚辰孟冬再别今於歸老丹陽之後十
七年間公既教誨之使學通古今又品題之使名聞於
時又陶冶而成就之使獲遇於聖明之日某雖愚不肖
竊冀進不負君退不辱親不為名教罪人以答恩德然
久之未能也而公逝矣嗚呼公由舘閣隮侍從至於宰
相其於書無所不記於事無所不能為朝廷蓍龜為海
宇模楷盖雖三尺童子莫不知之若其運動樞極綏靖
華夷智必用乎幾先功每收乎形外天下隂受其賜而
莫覩其迹則雖賢士大夫有不知也某亦安能言之哉
然某嘗聞公之緒言矣學至於絶學心至於忘心消息
盈虚自與時會世雖欲親疎利害之不可得已然則公
之所以出處其本於此乎不然何揚歴五朝備更萬事
而從容終始一歸於正耶雖然在公為無足言者姑以
薦誠意侑奠觴而已公騎箕尾寧來歆鑒尚享
焚黃祭文
浩罪逆不孝上承流澤以僥倖天子異恩擢居諫垣式
逢大禮追榮先世國有彛章自廣濟軍錄事參軍為通
直郎實進二等生雖不克改官而今乃通于禁籍且繼
自今以往若不肖嗣廕積德以致其身而無愧怍則命
數益有加焉仰惟靈明亦以自慰浩職當言責義不得
歸謹令弟洞等因寒食節恭即墓下以告尚享
祭李仲益文
嗚呼仲益一至於此耶以為不然耶閏月二十二日遭
風濤於浙江舟幾覆而僅免俄屬纊而難留家弟之報
盖如此其悉也而不然邪以為信然邪如君光明俊偉
温和篤厚納五車於胸次籠萬物於毫端略未展其一
二以表見於世而髮黑齒牢視聽通徹又如此其盛也
而信然邪方仁聖在上搜拔賢能不次而用之山顛水
濱盡入臺閣君乃於千載一隆之會而至此極邪何令
子之不幸甫逾朔月而君遽從之以往邪其分有所定
而不可逃邪其數有止而不可增邪其亦適然遭之而
不可奈何邪嗚呼天高難問其誰判之念君我交獨君
我知我罪投竄君泣送之我母浸老君愛護之我子尚
幼君婚姻之如金如玉孰能易之如膠如漆孰能間之
君今已矣孰能作之惟幽明之遂隔紛涕淚之交垂有
殽在列有酒盈巵不復如曩時之為我痛飲而大嚼也
君能超然而飈逝矣則今日之奠果知之乎否邪我所
寓誠而心折者實非以君之我私
祭曾内翰文
嗚呼八月乙夘丞相棄世甫及丙辰公亦隨逝伯仲相
從一至於是其偶然乎抑有所制人亦有言有足傷悲
公與丞相去春同歸以出以處如塤如篪别經歲餘茫
乎何之銘旌交舉靈席並施人亦有言有此兄弟聞公
疾革丞相驟驚聞丞相薨公益難勝更相致死友悌之
情求之古人固亦罕聞浩以諸生員以元豐春官别試
持衡則公叨恩賜第實公先容義當此時往奠必躬乃
緣久疾願莫之充言以見情情豈有窮尚享
祭至明弟文
惟大觀四年歲次庚寅四月己巳朔初四日壬申兄具
位某與弟泂沼況等以清酌庶羞致祭于亡弟承務之
靈嗚呼先考棄諸孤久已十五年而痛念罔極賴以自
慰者兄弟無故而已孰謂爾奄忽至此極邪老母在堂
左右奉承方且兄弟同之孰謂爾又遽不與邪爾孝弟
著于閨門忠信推于朋友恭謙和厚見稱于州閭神宜
聽之介以遠福而乃位不正於九品年不滿於五十果
孰使之然邪嗚呼已矣尚何言哉今月癸酉將舉爾柩
葬于德澤鄉林莊之原前視先塋裁二百步惟祖惟考
爾其往從之若夫爾之子猶吾子也教之誨之以成爾
志以無忝于爾後則吾以為己任焉固可以無憾惟終
天永訣痛切心腑不勝骨肉之情尚享
祭吕太師文
天佑上主篤生我公來對休運為今大鴻面槐執璧啓
心而恭衆方窘廹公獨從容爰有因革論起如蜂公徐
一言翕然以從事已而默終日歛躬若無所與莫測胸
中但見百官上下以功但見四夷車書以同但見田野
年榖以豐流離者復匱詘者充白顛黃馘端若兒童爰
笑爰語涵泳時雍朝廷益尊勲業益隆殊尤俊偉益振
家風人亦有言孰不薦紳維公秉國始為有臣人亦有
言孰不是似惟公肯構始為有子竊惟公初信非凡人
情不聲色學不空文西山之清孟軻之醇德盛行高孰
與擬倫如古寶器如時慶雲世獲覩者倍萬懽欣所以
施設如前所陳公昔去位君子沮傷比登三年交賀壺
觴宜其昊天俾夀而康曷為不夀禍降非常兩楹入夢
中台坼光歲值龍蛇遽爾云亡嶪岌大厦摧其棟梁爰
自二聖遠極八荒知與不知失聲沾裳顧如某者頃在
廣陵辱公青眼收之門庭豈徒應格薦其姓名每及人
物猥賜題評遂令疎賤聞于公卿重念參侍屏息人後
未嘗請間敢祈公售爾來日月不為不久文章工乎問
學進否公竟不問不考其有若為憐之久而益厚仰惟
此恩山嶽在首吉卜伊爾將舉神匶義當捨官躬設鷄
酒願莫之遂視古則醜寓兹一奠以昭不苟公騎箕尾
寧來歆受
祭范郡太君文
夫人既歿父黨相弔曰吾家不幸夫黨相弔曰吾宗不
幸鄉黨之鑒裁者相謂曰吾桑梓不幸自其為女以至
為母自其為婦以至為姑作止語默禮樂詩書迄于霜
髮弗改其初居今之世而獲與圖史所載者俱今則亡
矣我心何如我有兄弟誰慰擇之我有蘋蘩誰奉承之
我有惸獨誰撫育之我有閨門誰儀型之嗚呼生死之
際學者所難夫人處之載笑載言病既革而郤藥纊欲
屬而求遷竟還身乎正寢以終其天年某等分職府寺
實聞是語佳城攸歸重以悽楚厥有真誠託之肴醑遡
靈車而再拜庶冥冥其來舉
為同僚祭孫夀朋文
仁者不夀吉人而凶誰其尸之冥冥昊穹昊穹臨下亦
云有赫豈其報施而不以實斯民有言奪我賢令我老
我稚何以為命同僚有言奪我畏友我公我私誰執其
咎矧惟孀親止餘一子聿其逝矣託身無所未冠三男
及嫁四女叩心相持淚血飛雨念君政聲白日西馳有
嚴公卿咸願見之疾臥既久僅存皮骨曾不身慮亦忘
家室惴惴論議惟國之䘏在昔朱邑早吏桐鄉既死歸
葬民奉烝嘗君隕于位亦邑之比民既痛思豈不有知
見其子孫如見君顔久而不忘君死如生與君分好我
軰良厚執紼泣穴有志弗就持觴酹君君來歆否
祭閭丘大夫文
惟公東國純儒熙朝循吏所向翕然人以敬畏上天鑒
之謂宜膴仕謂宜永年以暢夙志云何不幸而止於是
某也效官早嘗參事公弗我陋為之倒屣亟以名聞俾
遷厥位曾未酬恩死生遽異及今言歸公喪猶寄躬獲
持觴薄薦誠意秋聲在庭物色凋悴房櫳閟虚閴其曷
詣維神不忘來歆來視
代舅氏祭所生母文
嗚呼自先人職方不幸棄諸孤于今十有九年惸然離
析莫安其居未有以慰母之心禍復大作慈顔不留叩
地號天無血續泪嗚呼念昔先人傾背我兄弟實皆童
幼於所訓誨未知省憶及兹既冠追往痛今維母夙夜
以先人平昔訓誨我兄弟者諄諄告戒使奉以周旋孰
謂晷刻未移堂室如故而斯言閴然與質俱化遽不可
得而聞見乎四方上下竟何之邪嗚呼宅兆攸卜龜筮
獻祥其地適居先墳之西南數十步舉柩歸焉日在丙
申得邇先人與先夫人旌德縣君吳氏仁和縣君戚氏
之左右以為不朽之託盖亦母之素志也惟是兄以弟
之心率於其前弟以兄之心禀於其後交相奮厲誓必
有成以亢門戶以永烝嘗以副先人之訓誨而無負於
母之所以諄諄者則我弟兄豈敢以地下為無知而不
自勉尚庶幾冥冥無身後慮
都曹祭六縣君文
嗚呼維吾先人上有九兄或處或仕以藹家聲冠男笄
女諸子前盈積德之報宜久益亨曾未百年相繼摧傾
今其存者藐焉惸惸如何吾姊復隔幽明聞訃以還涕
淚縱横叩心頓足食饐寢驚粤惟淑質姆訓夙成為女
婦母咸以賢名某自違左右薄官是縈遠則一紀或歲
薦更乃獲侍側少慰懸情大夢之間日月峥嶸人如草
木能幾時榮欲頻省見事弗願并重以愧恨無方可平
况也一旦有死有生歛不憑棺往不送行邈數千里卜
葬於荆執紼涖穴又决不能其為楚痛夫何可勝馳兹
一奠以寄悃誠嗚呼哀哉伏惟尚饗
祭李周翰文
嗚呼人各有一死子之死獨不可得而詰乎孝弟著於
閨門節操信乎鄉黨學問文章見稱于倫軰子豈不善
亦豈不仁天何為不與爾年何為不夀乎前此數十日
既奪子嗣而又速子於鬼錄乎孤然逆旅鍾此大故妻
孥不獲歛其形而假手於役者父母兄弟不獲視其盖
棺而托事於友生嗚呼子有知能不念班白之親相對
欲絶方孕之婦未齓之女泣盡而繼之以血乎余同年
進士四百餘人曾未十年知其為異物者十二人矣况
耳目所不接者嗚呼子復從之而往乎去冬既暮余歸
侍側子時罷官亦初至止纔一往來余即求選於吏部
到家未幾子又為京師之行意者余之官期尚在來年
子有所授未必見闕庶幾是時杖屨相從以幸道義之
益故雖不款不以為恨嗚呼豈謂子生往而死歸乎言
别之簡墨猶未乾而遽成今古一至於是乎温温之容
余不復見矣亹亹之語吾不復聞矣隻雞斗酒持以薦
誠子果鑒之否乎
祭傅待制文(元通)
天子龍潜公翊左右閱閏者再莫如公久天子龍飛公
陟從班曾未朞年遽以疾言重違公誠姑聽均逸止于
近藩弗遠去國庶幾亟還密奉朝夕道行志伸為時輔
弼蒼蒼在上垂鑒實深宜俾夀康以慰人心云胡弗佑
忽成古今有識涕下或至沾襟矧與公好一紀于兹授
經辟雍秉笏丹墀代言西掖莫不同時公不我陋道義
相期一旦永訣孰如我悲來陳薄奠公知不知尚享
祭翟秘監文
嗚呼公為博士傳道諸生某實至陋過沐題評公為御
史總試學官某實無取獨預權衡公為司業薦拔教授
某實罔功亟蒙成就某於公門特受異恩未知報稱恐
愧奚勝朅來餘杭適逢公喪雪涕告情奠此一觴尚饗
祭曾丞相文
嗚呼前年之冬某以恩移至於衡陽公已前之去年之
春某以恩歸至于皖口公已觧維水陸萬里奠之能追
迨及初夏某抵南徐盤礴自得公已安居持謁造門立
未須臾屣履以出情與義俱堅欲款留更幾朝晡念違
親側久已五年切於省定不獲遷延惟常與潤密相接
連期以歲暮專詣賓筵杖履從公遊覽山川孰謂還家
席未及温瘴癘大作與死為隣藥石之餘皮骨僅存連
墻莫往矧也高門尚期完復追踐初言此言未酬忽聞
公薨謂為信然傳者何憑謂為不然傳者日增果還崧
高果比列星果可詰乎杳杳冥冥虚容在堂儼如平生
躬陳薄奠又復不能庶幾靈明昭鑒真誠尚享
祭宋子直文
嗚呼子直一至於斯乎年甫逾於強仕仕方逮於通閨
有志弗克就有才弗克為一瞬之頃今古異時以先寺
丞之積善宜有子以大其後以先郎中之流澤宜有孫
以承其施君乃止於是而已果孰柅而制之君有願言
家于晉陵以卜以筮以啓新塋所居而安即為彭城何
必故鄉結戀于情惟君心之予屬將有在乎兹誠歸君
之女得所託教君之男成厥身俾予妹不復憂慮而君
祭永以豐盈苟予力之可勉悉以自任矣庶少慰於冥
冥尚享
道鄉集卷三十八
