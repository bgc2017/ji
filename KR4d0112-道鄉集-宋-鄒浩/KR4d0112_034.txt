道鄉集卷三十四宋鄒浩撰
墓銘
楊都曹墓誌銘
永康軍錄事參軍楊君既卒之十有五年元祐元年也
其兄無為軍無為縣令處愿卜以十有二月丁酉葬其
母夫人孫氏于揚州江都縣東興鄉馬坊原先塋之右
吉舉君喪從焉且命其子書思以滎陽鄭君佸之狀屬
某銘某與書思友善義不獲以不敏固辭於是論次其
事而銘之君諱處厚字純甫其先漢州綿竹人後徙居
江都今為江都人曾大父允恭西京左藏庫副使康州
刺史贈左監門衛大將軍與其兄允升弟允元有功太
祖太宗時事載國史大父告諫議大夫當仁宗時為名
臣父閎大理評事景祐慶歷間赫然以文擅譽君其仲
子也寳元初諫議以祀南郊恩奏補郊社齋郎為婺州
浦江縣尉秩滿主楚州淮隂縣簿會親嫌者對移亳州
永城後為永康軍錄事參軍薦者應格當改官久不得
代而疾作不起矣時熙寧四年五月初二日也享年三
十有八君早慧非常童比諫議捐館恩加秘書省校書
郎不受推與其弟處廉識者竒之盖其天性之厚成人
或不逮也在浦江時年少耳若老於治者俗有幸民以
貲自豪市姦吏為欺謾以避徭役滋久君察見其情令
罷去攝其政即日按其比居痛繩之使徭役如法一縣
悦服永城直往來之衝客有挾貴撓公者君一待以理
不少屈其他與在淮隂如在浦江時永康地控威茂守
者皆武人君雖參錄軍事實於兵民之政無所不預守
者賴以稱治疾革矣火發民家連延廹公帑君扶疾救
完之衆每以為不可及嗚呼以君天性之厚又強明勁
正奮不顧身皆有以過人若假之年砥礪停蓄允臻大
成然後發之於云為之際則其所詣豈易量邪不幸不
夀以死可哀也已娶孫氏今朝散大夫致仕琬之女子
男一人懋女一人適鄉貢進士仲彦明孫男三人京卞
充女一人銘曰才信美兮夀則嗇欝其苖兮秀不實持
所以兮恍誰詰與蒼珉兮閟幽室
孫夀朋墓誌銘
元祐七年春大雪長社令孫君夀朋久疾方愈冒之以
視防列又走鄢陵境上集其吏民議積水之利害回環
累日且不時食飲於是疾作以歸至四月二十六日不
起矣自官府閭井雖不快君者亦莫不齎咨出涕其田
間老稚相與泣歎曰天奪我賢令其家卜以六月八日
葬君于汝州㐮城縣孟陵之先塋既吉謂僚友中與君
厚莫如某屬銘諸墓嗚呼異時從容君必語其平生無
隐情始以為偶然今而思之豈偶然邪君諱安夀朋其
字也其先趙州平棘人徙貫潁昌之長社至君盖三世
矣曾大父澄贈工部侍郎大父冲給事中集賢院學士
贈工部尚書父昂左騏驥使帶御器械贈左金吾衛上
將軍御帶捐館舍恩適及其一子朝廷錄其功特許君
與兄廣分受之潁差使于三班已而試經術異等換太
廟齋郎且調蔡州西平尉邑故多盜未幾犬不夜警部
使者以其捕獲聞遷令錄視其品為恩州清河縣尉廢
罷改長社尉考滿用薦者轉宣德郎時從父兄康簡公
以吏部尚書薨于位還長社上悼之遂命君就知縣事
潁昌京西一都會其封内皆劇邑惟長社刺史在焉又
占籍多巨室故前數十年未有以美政聞者君之來也
耆老相賀曰此前日賢尉也使我露粟而積開戶而眠
舊矣我其受賜益大矣君既攬印則以民為身以國事
為家事曾不以貴賤疎戚貳其心歲嘗大饑衆以赴訴
履畝者承風旨抑之於其常税僅蠲一二君憤然直于
府安撫使資政殿學士曾公孝寬主其議於是奏行之
且廣及四鄰又有意在圭田而故疑訴之妄者君乃先
自蠲其所當得以折其謀方復差役之初法未畫一輙
參俚俗以潤澤之或譏其非是比法成悉與君合郡縣
方且紛然更張而長社固已按堵久矣君奉詔令不束
於文而惟其意釐正版圖逆絶姦倖民造庭下每每訓
諭其怙終不悛乃寘于刑苟不必逮證不食頃留也一
方以君為蓍龜權衡輸送自集獄以清簡初鄉戶置長
以督其賦一切取辦往往破産代償故例以上戶為之
至是遂不復為重役與他邑異異時夏秋吏歛民以規
利謂之乞局稍不從輙患生及君治效弗獲逞其俗遂
革郊野間莫識吏面吏亦迄用不蠲上位嗔始雖側目
終更德之民既挽君再留逾年又豫憂其去走闕下就
請通判府事君謙慎初不以此自多然名聲四馳千百
里皆知長社有人其訟至有叩監司以來君决者龍圖
閣待制陸公佃自鄧入覲躬欲訪其治術而君死矣士
大夫道其境見其民之聚泣為之嗟異君羈貫即有志
自建立執經從師寒暑風雨不少懈康簡公指以語人
曰吾家令器也其與人交樂告以善惟恐其疵瑕其愛
民出天性疾革與朋友談莫非民事一不為身慮既死
篋無裳衣歛葬之具賴賻襚以濟享年三十七官止右
通直郎前娶魏氏至是祔焉後娶劉氏男三人憲慤愈
女五人長適進士李紓餘未行母陳氏老矣無以為養
諸孤𦕈藐無以為長計其異母兄弟與其族人惻然任
其責曰我軰在忍使失所銘曰環地百里孰不分民視
民如已有賢孫君君久于位我作我止曰非我私仁聖
之意惟此下民實天耳目民父母之天胡不福不福以
逝民以怨言蔚其後昆尚克高門
李府君墓誌銘
趙郡李友直伯益與其弟友諒仲益友聞季益皆以文
雅知名號為三益余心嚮之有年矣後與季益同登進
士第又與仲益同官于㐮陽始深得其為人盖詞學趣
向犖犖可畏而不可及余雖未識府君固知善慶之所
鍾義方之所成此其效也是時季益奉府君為岳州沅
江令秩滿仲益迎侍以還余適禍歸不及見但聞幅巾
杖履歴訪昔人之遺蹤上下山谷步履輕疾㐮人初不
知其為八十歲老人也莫不歎仰以為福禄未艾然明
年紹聖四年四月丁酉府君逝矣諸孤護喪至杭州卜
以五年十月某日葬錢塘縣欽賢鄉之馬鞍山狀其行
屬余銘夫銘以信天下後世大事也仲益弟兄聲稱藉
藉所與遊皆當世名卿大夫不以是託焉而屬於余余
曷敢辭於是叙而銘之君諱恕字貫道世為開封酸棗
人至君葬親於白兆山遂為安州安陸人曾祖弼祖德
升皆晦迹丘園以經術教授考某始以進士起家而守
正不屈阨於小官最後為隨州隨縣令守將欲以薦狀
易其善馬毅然謝曰馬久勞之不忍中棄遷官不願也
未幾投劾去以卒君天資篤實口無二言其德似之故
能以終鮮之孤克成其家方十許歲族人有不得意於
長上者規欲害其所愛之提孩念莫能致則以毒藥授
君曰夜臥密置其口中君受藥惟謹比入門即棄之如
是三四族人騐其不為用引它事棰苦之君終不言它
日内外稍有知之者相與歎曰是兒有隂德詎可量邪
君少嗜學於書無所不闚既孤不復事科舉逮有子秀
拔絶人顧可以成其志即千里資遣以從師友雖貧甚
不少懈已而二子相繼登第迎君宦遊殆十五年所以
奉養甚適人士榮之且曰為善之報不在其身而在其
子孫果如此夫人朱氏安州落鴈太傅之裔前君七年
卒君今葬所即其兆也子男三人即友直友諒友聞友
諒宣德郎友聞集慶軍節度推官知唐州湖陽縣事女
二人長適贈宣義郎劉興宗次適西頭供奉官劉震早
卒孫男十四人彦開餘無考女十二人重孫男一人君
於五福備矣可以無憾惟潛德隐行不與耳目期者世
豈得而盡識然推其十許歲用心則老而彌卲可知也
故於其屬纊也言語氣色如常日於其喪之至也杭人
識與不識為之咨嗟出涕銘曰曰高匪天曰厚匪地方
寸之間天地所寄有如府君孰使而然受藥即棄見於
童年篤於初心以壯以老如有萌焉至於合抱天地知
之顯相其身其身弗有蔚其後昆八十一年數則有盡
有子如此無窮之慶
華元吉墓誌銘
君華氏諱申錫字元吉世為常州武進人曾大父宏贈
大理評事大父參故太常博士父直淵故夀州下蔡縣
主簿下蔡君有子四人君其長也禀賦純篤表裏如一
自其童幼即喜問學既長博通深造為流軰所推熙寧
以來朝廷作新人材尊用經術炳然與三代同風而吾
鄉之士繼踵興起以顯赫乎當世者視天下為最盛君
於此時乃累詔不偶人頗咨惜之君不為動曰我知修
已而已以此紹箕裘之業而為子孫亦足矣他復何憾
下蔡君久疾臥家其仲子申甫方擢第仕四方叔季又
從師友讀書獨君朝夕侍左右凡可以順承其意者雖
勞苦之事勇前不懈也下蔡君既捐館母夫人鄒氏年
益高君奉養尤竭力君歿久矣夫人或事不如意則必
泫然嘆曰吾兒在寧有是耶娶陳氏故尚書屯田郎中
傅之女子三人齊彦章皆篤學有立志而彦早卒君年
四十有一元祐二年五月十五日以疾卒于家後十有
三年元符元年八月某日始克葬于武進縣懷德北鄉
某村之原其孤謂予與君親好隆厚屬銘君墓銘曰學
以成其身孝以悦其親謂當獲於上以充其志而迄不
伸嗚呼已矣利其後人
提點刑獄崔君墓誌銘
元符三年春天子既嗣位妙簡畯良助隆初政而朝奉
郎嘉興崔君遹孝立實由江南西路提點刑獄召為尚
書戶部員外郎道病十月四日次常州無錫而卒享年
五十有二母夀光縣太君沈氏垂老子傳世尚幼三女
皆未行諸弟舉進士未第弟之子以貢賀奉表霑恩未
出官上下内外賴君以濟而君逝矣聞者悲焉其家以
建中靖國元年某月某日葬於杭州臨安縣靈鳳鄉某
所之原其弟适太學名士也以君行狀來求銘曰君諱
仁授之曾孫國子監丞諱伸之孫歙州婺源主簿贈朝
散郎諱敏中之子初學即崇義理不務詞章會神宗以
經術取士遂登乙科調宣州宣城主簿朝廷方選教官
委國子監考所業以聞君進詩說十卷丞相王文公稱
之擢為䕫州教授䕫險遠難侍親以行辭不赴赴宣城
用薦者遷杭州於潜令又用薦者改宣德郎知袁州分
宜縣尋丁朝散憂服闋知潁昌長社縣戶部奏留為校
法官又留驅磨文字就除幹當公事會哲宗復遣常平
使者遂使淮南西路主議者懟不嚮已降通判定州久
之事明除廣南東路轉運判官辭以母老改江南西路
就除提點刑獄再娶皆殿中侍御史錢公顗之女長贈
德化縣君季封德清縣君君侍親孝友弟睦行已待人
一本於義朝散貧甚鄉有高其節者出緡錢數百千助
畢婚嫁其名雖貸其實非也君既終喪乃力自儉約月
儲半俸償之必其受而後已少年登科聲動輦下公卿
争欲妻之以子不就曰以貴富偶貧賤肯屈意事吾親
哉錢公方斥監秀州税乃自請婚焉又取其季以繼其
室諸弟試有司不利往往連日咨慨若無所容至其絀
為通判則怡然脩職如州縣時在宣城復圩田在於潜
去猾吏民到于今懷其賜繩姦不避要權薦士必先寒
遠與人交久而益固聞人善不啻如已有自宣德郎再
遷至承議郎不磨勘者八年或問其故曰嘗夢官至朝
奉母老矣幸少延以奉甘旨已而覃恩自遷其官乃泫
然歎曰終於此乎後數月果不幸其生平可知者如此
其惟恐人知與人不得而知者可以推此概見也念非
銘得所託則無以信後世敢請嗚呼若孝立者殆庶幾
所謂躬行君子仰不愧於天俯不怍於人者歟某何足
以銘之然某不敏孝立取以為友有年矣去年北歸過
贑上相見驚喜且曰自子竄瘴鄉吾母日誦佛書祝子
無恙然則孝立雖不可作所以慰其母夫人無窮之哀
思者敢不勉為銘耶銘曰孰不戴天孰不比人孰無愧
怍以立其身安于躬行是謂君子將聖不亡我知其與
顯豈在位傳豈在嗣昭如列星庶其在此
孫君墓誌銘
君諱惟吉字正之遠祖潜五代時為武進令而卒子孫
因家焉遂為武進人自曾大父以來皆傳一子且不夀
君之父幼孤而貧外氏欲嫁其母毅然止之力修子職
以成其家君甫數歲知父孝如此於是以家事自任曰
豈宜復累吾親哉比長貲益饒裕所以致其養者無不
如意迄于夀終與人通財雖婺媍稚子未嘗一毫非義
曰人縱可欺如吾心何里有急難賴君以濟不知幾人
初無德色視子孫可教者悉遣之學闢舘聚書賓延高
士以充養其才故其子谿以文學行義名于東南貢于
禮部且將顯用于世其餘若孫皆刻厲有立志晚奉釋
氏甚篤苟可以致其誠者無不為也一日忽不食條處後
事後三日沐浴戒諸子曰五鼓寺鐘鳴亟告我及期索
水盥手合掌而坐良久就枕則逝矣實建中靖國元年
六月十有九日也享年七十有三娶符氏前卒子男五
人長即谿也次豁裕䜪谷女六人適談潭淵元康江通
蔣中美張郛陳中行孫男七人蒙亨謙亨豐亨煥亨知
微知彰知柔孫女五人谿等卜以明年崇寧元年正月
四日葬于縣之懷德北鄉平岡村夫人符氏之塋走京
師求予銘予與谿友善不得辭銘曰不恤其身以安其
親不專其利以成其義有豐其報其子則賢君為不亡
以永其傳
神龍衛四廂都指揮使寧州刺史賈公墓誌銘
元符初元哲宗皇帝躬攬之六年也延見文武之士殆
無虚日拔其尤者以隆治功於是皇城使威州刺史賈
公自權發遣河東路兵馬鈐轄召對大合旨超授神龍
衛四廂都指揮使寧州刺史權管當侍衛親軍馬軍司
公事舊城裏都廵檢使一時將帥翕然聳慕以為遭遇
之異有如此者三年春哲宗升遐選為山陵都護時公
疾殆矣不辭而行遂以三月二十九日卒于河南永安
之寧神院天子聞之惻然嗟悼遣内東頭供奉官宋某
護喪以歸且敇葬事官為應副特贈雄州防禦使官其
二子又擢其長子為閤門看班祗候錄其季女之夫為
三班借職常賻外加賜白金千兩絹七百所以恩䘏甚
厚其孤以明年建中靖國元年八月二十五日葬于開
封祥符馬店村而承議郎前權通判蘭州軍州事俞君
次䕫狀其生平曰公諱嵒字民瞻世為開封人曾大父
真大父信皆不仕父順以公貴贈左屯衛將軍母李氏
追封安康郡太君繼母李氏追封淮安郡太君公生而
警穎不為兒童事父母異之謂必能起家讀書略通其
義酷好弓矢擊刺未冠已志如成人一日慨然嘆曰大
丈夫當自奮立不然何以顯親揚名於天下遂勉從戎
以騎射稱不數年遷行門元豐初神宗皇帝臨軒選才
武遂換内殿承制為慶州荔源堡兵馬都監瀘州夷獠
叛朝廷委環慶路副都總管林廣經制其事廣首辟公
為先鋒將深入蠻徼通江門取隘口糧道無阻討蕩巢
穴幾得乞第斬獲三百八十級帝嘉其勞特轉西京左
藏庫副使仍以袍帶介胄槍牌茶藥賜之除河東第三
將未行權京西第一將留駐于環慶路久之赴河東任
河外准備牽制蘭會賊馬逢西賊于眀堂川俘馘甚衆
就除第八將轉莊宅副使哲宗登極覃恩轉右騏驥使
改西京作坊使今大丞相曾公以龍圖閣學士帥太原
奏充准備將領從副都總管李浩行逢西賊于滿滿浪
舒囉邏易擊走之復為第三將改第七將從知府州又
充行統制入界至横水川青魚河斬獲七十九級轉内
園使就遷權本路兵馬都監兼第一將紹聖初轉東作
坊使再任入界至青岡嶺越祖平埋迎三岔斬獲四十
級特轉宫苑使尋總領先鋒至槖駞巷左監軍司逢西
賊力戰斬獲一百七十級焚蕩族帳器械倉廪尤多四
年春西賊數萬圍麟州神堂寨甚急公亟擁騎四百出
援且令漢蕃士卒曰國家無事時不惜厚禄畜養爾軰
正以待一旦倉卒之用今雖衆寡不敵豈可坐視而不
救吾誓以死報國莫不感激奮勵争前徑由屈野河川
楊家墓行五里許回視河西沙塢子染拔谷青草會則
賊騎已不可勝計公因念韓信背水陣以取勝乃據北
欄道坡嶺上使四無所向人人用命自旦至暮相持不
决公矢一發中酋領應弦而倒衆即遁去重圍遂釋是
日微公神堂破矣帝聞而嘉歎亟以袍帶槍牌弓矢茶
藥賜之特轉皇城使又加威州刺史援築葭蘆寨至吐
渾河掩襲真卿流賀羅峯沒寧流斬獲三十二級牛焉
槖駞千數葭蘆遂安又撓耕至桑泊逢西賊力戰賊敗
遁追至囉沒王河斬獲七十級生擒偽鈐轄乜香元符
初就除權發遣本路兵馬鈐轄兼第一將既入對對首
諭神堂功久在朕聽公惶恐稱謝且條奏邊事甚悉帝
深器之遂擢管庫是歲郊禮管當法駕鹵簿儀仗兵隊
以整肅聞今天子登極覃恩轉濠州團練使遷侍衛親
軍步軍都虞候既受命為都護促行家人以疾久力勸
止之公叱曰吾本一介行伍蒙國厚恩未有毫髮補報
可辭行耶力疾上道以至於卒享年五十二娶席氏封
普安郡君子男五人長曰詵右班殿直閣門看班祗候
次曰說曰詠曰諶曰詳皆右班殿直女六人長適右班
殿直邊公綽次適進士高建一次適進士折可畏次適
右班殿直彭鑑次適進士李孝純次許嫁三班借職袁
思永公天姿特挺沈毅有謀望之凛凛不可犯天下竒
男子也事繼母如嫡人不知其為異在河外時或欲率
其子入界公曰吾子技未精果行不免冐賞以欺朝廷
吾不忍為將兵二十年戰未嘗北士卒中傷必載以歸
躬自撫視完復乃已與人周旋惟恐不盡輕財樂施家
無餘蓄每公退即延儒者講論書史教諸子以忠孝巨
公名卿薦之者踰六十人尤為今大丞相曾公所知嗚
呼孰謂弗克夀考以享富貴之盛而止矣宜有銘以告
後世其孤遂以狀來求銘予嘗聞俞君言其先公天章
閣待制克帥環慶時力薦公于朝天章沒公畫像祠之
歲久益虔盖不忘俞公如此宜其忠於報國雖出萬死
而不顧也是誠有過人者於是序而銘之銘曰赫赫神
宗文武生知作新多士以大有為士患不才才亟用之
智信仁勇各適其宜惠此中國服彼四夷天高地厚孰
得以窺于時賈公拔自行伍何以况之如羆如虎帝曰
汝才恊濟吾武夙夜行門非汝宜處往事兵戎往勤扞
禦我有成軍今兹將汝開迹瀘南繼踵河東干戈所向
未嘗不從敵誰為堅賊誰為雄奮不旋顧必摧其鋒尤
卓異者神堂之功如古將帥凛凛英風簡在哲廟雖久
不忘趣其入對有謀其臧帝益嘉歎擢護巖廊恩殊秩
峻聳動多方念德莫報陵役是當忽其逝矣天子惻傷
今天子聖紹隆先帝臥鼓滅烽蠻夷慕義將臣熙熙雅
歌自喜同我太平長守富貴公獨胡為未老而逝尚其
子孫不墜厥世
道鄉集卷三十四
