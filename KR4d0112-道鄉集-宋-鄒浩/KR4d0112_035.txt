道鄉集卷三十五宋鄒浩撰
墓銘
中大夫直龍圖閣知青州軍州事王公墓誌銘
公王氏諱說字巖夫其先自太原徙真定又徙洛陽今
為洛陽人曾大父彬贈太師中書令兼尚書令崇國公
大父化基禮部尚書贈太師中書令兼尚書令魏國公
諡惠獻父舉正太子少傅致仕贈太師中書令兼尚書
令祁國公諡安簡公家自魏公始大祁公繼之皆輔政
忠清亮直達於三朝公世貴幼喜學問自脩雖以蔭得
官竟取進士第自太常寺太祝遷光禄寺丞著作佐郎
秘書丞太常博士尚書屯田都官職方員外郎屯田都
官郎中官制行改朝散大夫轉朝請朝議左中散大夫
拜中大夫加直龍圖閣勲上柱國爵河南郡開國侯食
邑一千三百戶賜三品服歴管當在京馬軍糧料院馬
步軍專計司西京陜府河陽鄭州提轄收捉私塩通判
滑州相州知衛州常州臨江軍晉州徐州尚書倉部郎
中知密州涇州尚書祠部郎中知相州太府少卿知鄭
州荆南府澶州河陽河中府鄧州兼京西南路安撫使
青州兼京東東路安撫使建中靖國元年十六日終于
青州治所享年七十有四初為衛州年甫三十適天下
久無事法度寖弛吏襲欺罔顧公甚少裕然儒者易之
抱案却立視公所為公徐為裁决皆中幾要時有縱舍
不可搖奪吏始畏服旋以治聞常州士喜學公為延致
名儒臨川王安國平甫教授平甫時雖布衣義甚高非
賢有禮弗就既從公游士人慕嚮自遠而至未幾朝廷
改科專用經術常之士試開封禮部及策于廷皆第一
已而相屬為從官郎吏二千石者甚衆世益以為美談
臨江介於虔吉俗喜鬭多誕謾富室子殺人賂人代之
獄具辭服公顧謂曰汝顧利許人以死獨不為父母妻
子計乎囚色動具以情告民安於習俗吏恬不加察公
以一言得之遠近懽頌晉人朴厚尤樂公簡易力請于
朝為留五年常有調發興作聚民于庭喻以利害戒以
期信民相先從之未嘗告勞至被璽書褒諭勞賜金帛
徐得巨盗久訊不承及公至專以恩信為治囚聞之泣
曰我曹幸當平世何苦如此不過吏廹之急耳今幸得
公雖不獲自新復忍欺之乎願抵罪無恨由是盗益銷
靡相州洪福寺火邏卒救止因有所攘連逮頗衆公曰
始需其功旋治其罪後有警何以使人且及無辜吾不
忍也廼令自陳坐者無幾後公從子行境中夜半車乘
相屬或謂其徒前此能如是乎從子問之曰吾境多寇
奪為行旅患今郡守以誠置人腹中姦偷不忍撓之因
得夜行從子以告公曰兹適歲豐耳豈吾所能哉鄭當
元豐時地狹民貧不能輸役廢為縣後復為州且更用
差役法取辦境内紹聖初復免役詔以八事尤先裕民
公會屬邑令議于州擇其善者奏行之歲弛緡萬有竒
民尤以為德湖北兵與湖南並將因更戍嶺外涉横欽
廉象四州之境多死亡者以故難於招募且乏事公謂
廣西被邊之地移兵於其境内則習瘴癘無甚憚湖南
北兵交駐潭桂則近戍而不勞又控扼衡荆緩急可用
仍不畏死樂於應募有五利焉條列以聞朝廷嘉納大
河東流新堤始完主者懼力怯衝墊隂决下流以殺其
勢水泛溢平野凛州清德軍皆被害州縣顧望莫敢言
公即奏曰吏畏罪過甚乃移患于民願亟察之朝廷遂
遣使相視塞决口民以安堵河陽夾河為城會秋雨甚
水大至城不沒者數板州人惴恐時公已年七十餘曰
吾為守與城存亡者也雖老敢自愛即率寮屬躬為顧
指得其要害冐雨督治逮暮不少休衆益安之治逾二
年無犯死刑者有芝生于廳事今天子即位之初公自
河中移鄧州請入覲對稱旨擢拜太中大夫知青州議
者謂太中儀物視從官不當叙遷公亦堅辭改直龍圖
閣公素康強未嘗臥疾一日會親族燕飲言笑自如夜
分安坐而逝公到青纔半月然民已懷公為罷歌樂屠
宰者累日公性寬大渾厚不見圭角明白洞達内外如
一遇人無貴賤皆為之盡禮雖欺罔誕謾一以誠報之
聞人之善惟恐不及至過惡則為掩覆庇護雖親密不
以告嘗有所厚雖或負公益不忍傷其意故雖悍戾偷
薄之士始見之而肆中則愧終則畏服而敬之平居怡
然能自娛適毁譽休戚不以干慮視宗族極恩專蔭補
多及䟽遠與交游終始無窮達之間其為政以忠厚仁
恕為本扶善抑惡銷絶姦慝不喜近功小效搜摘隐微
悦可人意不飾繁文末節馳聲譽苟進取僚吏能否皆
因任之既各盡其材又為之揄揚薦達期於成就或阽
於罪戾必反覆戒諭終不廢逐告以善則欣然從之如
自已出有所為後有言其非是者亟為改易無愧詞吝
色前後守十五州歴五朝政治損益尤多平心一意無
所觀望仕皆循次未嘗驟進亦終身不掛吏議然所臨
皆要蕃劇郡當天下全盛之際人物阜蕃兵革銷弭各
因其俗治以無事出入休顯垂四十年康寧夀考為世
榮觀近世名卿未之及也自魏祁相繼顯用公復與兄
誨子瑜並以器能進擢其使大遼實兄弟相先後其在
相州瑜適守滑夾河相望長婿為樞密直學士更踐要
劇亦復與公同時時論美之公喜學晚而不倦有文集
二十卷詩集十卷娶錢氏河南郡君李氏河内郡君薛
氏河東郡君子男三人瑜朝奉大夫京東路轉運使先
公而卒琮知相州錄事參軍河北路塩事司幹辦公事
璆太廟齋郎早卒女八人長適樞密直學士孫覽次適
承議郎李去盈次適通直郎楊彦章早卒次適承議郎
陳扶次適瀛州防禦推官許子卿餘並早卒孫男四人
良冶郊社齋郎良史良質並假承務郎良式尚幼孫女
三人長適承議郎尚書比部員外郎周紳次適潁昌府
觀察判官孫竢一尚幼曾孫男大倫郊社齋郎曾孫女
一人未嫁其孤既以其年九月十五日葬于河南府洛
陽縣大樊村先塋之次屬尚書禮部員外郎榮君輯狀
公行事求銘於浩浩為潁昌府教授時公之子瑜提點
刑獄辱知甚厚又與公之孫良冶友好盖嘗聞公居家
歴官安於為善絶口不以語人故雖子孫亦莫得而知
其詳然自其所可知以推其所不可知信賢矣哉乃為
銘曰孰不從仕仕或謀身孰不為善善或近名有賢王
公中道是循弗屈乎已弗異乎人孰險孰易孰疎孰親
五朝四方一以其誠身名從之迄用有聞其聞顯矣其
心則純不見有物為吾死生安坐而逝世益公賢安簡
之子惠獻之孫亘千萬年儼其如存
真淡先生唐公墓誌銘
唐氏遠矣世不乏人惟晉昌太原京兆秦州北海五族
最顯天復中建威軍推官名希顔者避地錢塘生仁恭
為塩鐵判官贈太子太保太保生謂為通儒院學士從
忠懿歸本朝出守秭歸因家江陵終職方郎中贈太子
太傅今江陵錢塘之族皆出自北海太傅生極才氣爽
拔與孫何齊名弱冠登甲科又與寇萊公為忘年交丁
晉公為布衣舊略不為之屈以故仕不脱州縣棄官去
其後謝公絳判流内銓䟽其節以聞特轉大理寺丞遷
殿中丞致仕生一子是為處士愈處士尚幼慨貧無以
養乃捐書力穡亟成其家以適親意先生處士第四子
也母某氏先生諱既字潜亨又取水一火二號淡真翁
先生始生殿中君仰觀而占曰水躔翼軫楚分也法主
文明吾孫骨相異其有以亢吾宗乎初學即與其兄子
思寢食自勵子思亦先生流亞也鄉人以此慶處士有
子稍長遊太學同舍老生對之歛容不敢惰伯父質肅
公介方參大政愛歎以為類已奏試主簿于將作監鏁
其廳中别試異等聲動場屋丁處士憂服除不復赴禮
部山林獨往之意於是萌矣親友勉之調渝州巴縣尉
非其好也未幾謝去築室於漢水之南居且完顧書籍
猶假於人遂走吳粤悉售以歸掩關卻掃凡二十年始
也日有所為以若干為准雖寒暑風雨不廢以為積小
致高大當如此故於書無所不讀於事無所不能而終
也自守其約於象數之外不藥不臥不箑不纊草衣藿
食往往辟榖日誦易老子黃庭一過而已嘗曰在易之
泰后以財成天地之道輔相天地之宜以左右民君子
體之則亦財成輔相以左右身吾非悦生而惡死所以
尊生者上以報生我之施下以善吾死耳人有疑其不
置像設者曰覆載俯仰皆神明也豈像設所能盡耶吾
事之以道自謂勤香火者無以過也其所養盖如此吏
部尚書彭公汝礪按刑京西時就見之自以為弗及左
司諫孫公諤為淮安守聞且過郡迎謁歸心焉至闔城
扉留之畫其像以慰其别自餘名人豪士有獲際者覩
其貌龐眉&KR0008;顙天庭骨隐起如徑寸珠聽其言縱横無
滯礙若决積水於千仞之谿靡不罔然自失也以故通
經者服其得先儒未决之秘博古者服其貫方冊所載
之詳脩真者服其造一氣未形之先善書者服其妙八
角垂芒之體下至百工衆技亦皆服其巧出意表然先
生初不以此自多也遇人有所不及人自服之耳或曰
此特往而不能返者奚為哉及觀其語學者則曰古之
人身包形器物來則任以形器之所宜固有歴聘以觀
其可不可與有行者若合不合則歸於道之興廢焉或
運天下如反掌或凖天下以言行其致一也又嘗因詔
求言欲令其子條列復井田修廢官之說以獻彼以為
往而不能返者果知先生也邪門人魏倚取孔子所謂
隐居以求其志行義以達其道者槩之幾矣教子務充
其德性且曰良能富於已何得為貧識者皆貴之何得
為賤此天下真富貴也女能自立足矣餘聽命可也惇
叙姻族尤有恩義貧不給者衣食之婚嫁之死則哭之
寢門以盡其禮將逝之年玩易不去手每有所得必肅
衣冠北向稽首以為目中了然見六十四卦定位於天
地之間庶幾不為仁智所域與昔日以意致之有間矣
但神機不可輕以告人一日忽屏人獨居家人意其不
快呼醫遽止之曰吾無苦然諄諄贊易以為道之至數
孔子言之妙不違則天且有則况其凡乎老子言道大
體而已默推此語殆於數之至神者先受之也後十日
命汛掃道室聽醫診脉平不異他日俄而正坐妻子環
侍了無一語儼若假寐然逝矣自啓手足至大歛體温
如平生實元符三年九月二十日也前此晝有白星隕
道室前乃先生生日八月八日也越月而逝異矣夫享
年五十四娶陳氏左中散大夫習之女知書有賢德能
佐先生立其家而成其子子男長曰愗次曰悊習舉進
士修身慎行似先生者也先生流澤其由此而光乎幼
男節與二女皆早卒文藁十五卷邦典二卷易論三卷
門人集所聞為說約十卷其家卜以崇寧元年三月甲
申葬先生於㐮陽縣隆山之東原前期愗持魏倚狀走
京師屬銘嗚呼先生於浩厚矣嘗謂知其心者天下一
人而已前年九月浩以諫官論事狂妄竄新州先生留
荆門待焉誨告纖悉無所不及既别明日又追路語曰
我昨夕深念尚有某事未竟浩竊疑之先生寶練神氣
面有孺子色而浩方且窮處瘴氛必死之地不復相見
决矣孰謂未一年浩偶蒙恩生還而先生奄忽與化俱
耶浩教授㐮陽時見先生本周官以釋春秋謂之邦典
因勸盡釋諸經以發吾覆先生約五十五歲成之又孰
謂五十四而先生逝耶莊子曰死生無變於已而况利
害之端乎先生平日齊家與檢身等教子與正心等固
未嘗頃刻置也而將逝之際乃獨不留一語盖不知所
以忘而忘焉至矣乎非死生無變於已而能若是乎使
其家不以銘見屬獨當自以文字發潜德之幽光矧其
子不遠千里匍匐踵門哀訴如此其勤乎於是掇其遺
事論次而為之銘銘曰其傳有書其似有子其不可得
而冺者無所終窮其五十有四者數而已矣光莫隆乎
日月大莫外乎天地萬物各正性命於其間孰能妙無
已以為已嗚呼亘千古而常今先生其在此
張唐英墓誌銘
君張氏諱某字唐英常州宜興人曾大父延矩大父麟
父宗道皆晦殖厥德至君遂奮立為儒家纔出就舉即
為舉首脩簡胡公宗愈司封丁公隲皆一時領袖乃居
其次二公得其文讀之欣然無異語自至和迄元豐二
十年間六試于禮部元豐八年當以累舉特持恩與其
類策試既已為第一與進士試又入第三第遂賜進士
出身調蜀州江原縣尉終更當進秩會脩簡公帥成都
辟置幕府不行辟監嘉州豐遠監考滿當改官有司輙
疑沮例故可辯懼扳以累人弗辯遂受淮南節度推官
監高郵税用辟移監海州臨洪場以建中靖國元年十
月十五日卒于官享年七十有一君以竒童子拔起壟
畆不舍晝夜博極羣書作賦以賦稱治經以經顯學者
翕然師之張莊張氏貲高一方筠州高安尉稹實主家
事人以利故多為其竊笑獨君居其館訓誨其子弟十
年未嘗干一毫高安畏服待之禮有加焉君赴江原且
行高安已得疾猶力疾入城餞君君行而高安卒在嘉
州兼教授月有食錢積二歲一不取或詰其故曰錢不
足以贍諸生可分以自潤乎士大夫高其義争遣子弟
從之學外姑老矣無子而孫甚貧乃奉以入蜀及其亡
也多勉君火其匶君泣下曰忍為此耶雖險遠距吾鄉
不過萬里耳竟護以歸葬居鄉徒行雖夜分必冠帶朋
友止之曰幽有鬼神其可忽接人無賢愚少長諄諄曲
盡誠意外若無所不可其中介不可奪至今鄉人時時
道君作為以警後生至有追感而流涕者歌詩雜文僅
存二百篇為一帙藏于家兩娶吳氏前室生一男早卒
一女歸貢氏陳策後君卒繼室生二男孝述孝立皆篤
學自重必能亢其宗一女歸進士嚴知訓孫女一人孝
述等卜以崇寧五年十月乙酉葬君于晉陵縣萬安西
鄉姚野村之原前事持其内兄進士吳爕所為行狀且
泣且拜請銘夫君盖鄉先生也安可辭遂銘銘曰誰為
幽明吾一貫之誰為義利吾一判之彼或言不足吾裕
然行之貴富賤貧誰其令之順受其正終身其寧之子
孫其承之富禄其迎之不俟已日君子信之
胡子正墓誌銘
晉陵胡氏於東南最為名族自文恭公貳樞府脩簡公
丞中臺其子孫昆弟以文學政事傑然見於世者踵相
尋而起入居臺閣出擁節旄藹藹其盛未艾也其或抱
才而處分老沉潜則奉家法以周旋終始無憾庶幾乎
夫子所謂在家必達者若君是已君諱元鈞字子正諱
宗度之子太常寺奉禮郎諱亶之孫贈開府儀同三司
沂國公諱㝝之曾孫視文恭公為從祖脩簡為從父自
豫章徙而之晉陵至君五世矣君既學夙夜克勤期顯
親不幸失所怙諸弟幼奉禮君年高聚族百口無贏貲
慨然歎曰古人之學孝友而已奚必以仕進為哉遂專
力以任家事奉禮君與母顧夫人無不意滿以終其夀
撫諸弟至有家室猶不以事勞之有所入則付焉不私
一毫故合居三十年愉愉怡怡鄉邦稱慕迨今諸弟皆
安富佚樂君力也歲大疫族人有舉家病者死且過半
親戚畏避莫敢視君聞亟往具棺歛營藥石存亡咸不
失所同母兄俞氏夫婦亡無子君收育其孤女如己女
當行又擇士以歸之鄉人或繋獄計窘妄引君欣然誣
服以脱其罪或貸其金不償輙折券不問平居喜賓客
晚益饒裕其子璿又能以君之所以奉親者奉君闢舘
藝園順適君意君乃不復事事日與親朋把酒笑談而
已嗚呼不有其身以自奮於俯仰之間既已說其祖安
其母而均及諸弟矣又推是心以施乎鄉黨之人同其
憂樂不但酬孝友之言而止賢矣哉大觀元年七月五
日以疾終于家享年七十有四初娶李氏後娶華氏子
男五人伯倫伯強伯玉伯勤璿皆舉進士伯勤而上與
女一人皆早卒孫男三人遷逵逸女四人璿卜以其年
十二月甲子葬君于晉陵縣孝仁鄉黃塘之原同李夫
人之域前期以通判處州承議郎周君况之之狀求銘
於某某於君夫人華氏為内弟又璿孝如此其可辭銘
曰孝於其親友于其弟孰為古人行之則是奮其一身
裕及三世内外卑尊貫以誠意居三十年莫知其異爰
逮宗黨爰逮閭里爰舉斯心有恩有義人之所難獨以
為異是亦為政何必從仕尚其有承以光受祉
強君翊墓誌銘
君強氏諱某字君翊常州晉陵人曾大父乂瓊大父明
父弼秀州嘉興縣主簿母葛氏福昌縣太君強故望一
鄉自嘉興以儒起家盛益顯于東南君與兄俶皆以文
行知名雖數貢不偶而氣守彌固問學愈篤一時名士
皆樂與之游父母既歿泫然歎曰禄不逮養矣尚何為
於是不復事科舉後免觧當推恩皆不赴久之兄俶熟
勸偕行遂以元豐五年釋褐授河南府密縣尉秩滿調
潤州金壇縣主簿引年致仕改承奉郎今上即位遷承
事郎賜緋衣銀魚崇寧五年九月十日以疾終于家享
年八十一娶吳氏有賢德子男三人舉進士長曰汝嘉
能竭力奉養以安之次曰璿才登第而卒季曰九齡女
六人長適朝奉郎通判滁州邵壎次適進士丁除錢世
茂李孚盧察程偕孫男女六人君志趣宏遠又博通載
籍練達天下事若素宦於朝者晩僅得一官胸中結約
不少見若屏盗使無留迹肅吏使無姦心雖邑之民深
以歸德而令賴以稱治在君盖無足言申國章公惇少
與君善方居潤時或不遠千里趨焉君仕屬邑乃不通
一書投一謁及申國以宰相起巧於傅會者哂君以為
失策君怡然自若也歸休十餘年年逾八十精神視聽
初不衰後進覩其貌恭而和聞其語誠而通徐察其所
為仁厚而終始未嘗異退而自警曰真鄉先生也間乘
興而出閭巷之人拱手相告曰此君子人也字畫詩章
妙得古意有得之者必秘藏誦玩盖不獨以君詞翰俱
美而已鄉里尊嚮如此汝嘉將以大觀某年十月之某
日葬君于江隂縣青陽鄉之同埼原前事屬其妹夫盧
察狀君出處大槩而屬某之銘銘曰材不用於世以阨
於下位德則信於天以享於長年以此易彼亦既受祉
其流曷窮蔚其子孫
道鄉集卷三十五
