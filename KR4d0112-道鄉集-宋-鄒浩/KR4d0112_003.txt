道鄉集卷三宋鄒浩撰
古詩
次韻德符過曾園
東方澹殘星車馬各有之心落聲利間搖搖無静時幽
人獨朝徹蟾光濯漣漪賦詩鷗鷺邊妙絶中郎詞青時
正相嚮白駒忽已馳歸來過我談聞風徒振衣
又
數子清玉峙粲粲凌朝輝持竿謝高風鉢囊聊自携豈
不一趣尚因緣非兔絲比去得幽圃相與無町畦白鳥
亦忘我共此天然姿只應太史奏還在潁水涯九原審
難作幸及同襟期
次韻仲孺見督烹小團
世事多好還往躅端可視崟巖輝竒功頗愧文王肆他
年焚舟來幾作塗炭墜駟馬豈及追我今亦如是狂言
編虎鬚得報逾搯鼻平生儲春芽美惡初一意濁氛騰
墨雲君舌故歴試小龍落几前畢竟不知異方欲事烹
煎薑塩以為使(蜀人煎茶之法如此)頼君呼回頭絲桐識秋思會
當掃南軒石銚沃清泚從此師金人三緘誠有味
再酬仲孺
龍團方啓封數子已驚視端如肖壁人騎羊入城肆又
如金谷姿不合樓前墜嚢衣夲酸寒茶具無一是紛紛
詰隣家浪欲學擁鼻秋空輙雲雷秘惜乃天意未敢還
巾車且集諸生試豈非今年芽歲月與君異直湏如印
刓詩驛趼來使念君才患多落筆有餘思盈編故可期
河流幾時泚君應嘲馬肝不食亦知味
仲孺督烹小團既而非真物也悵然次韻以謝
不敏
情偽初難分飽聞不如視君看求馬時安得走唐肆此
茶亦先聲入手恐失墜泠然風御還共飲乃非是坐令
竹邊心追悔如刻鼻故人豈欺予姑以將遠意由來毁
譽間夫子猶必試八牀志多金龍斷何足異胡為不三
思取信輶軒使超超莆陽公銓量妙清思仰止一喟然
背浹欲流泚尚賴君詩存高吟忘肉味
戲世美
楊家絶藝十六絃公卿往往趨賓筵妙齡才子更豪酌
月中醉倒西湖船楚宫殘夢幾春曉五陵好事猶喧傳
只今展江嘗託足香風帶恨留苔錢誰令故人不他寓
朅來亭上仍秋天幽花脉脉鑑清潩似與當日争蚩妍
此心如水亦滉漾那堪銲撥還鏘然驊騮夜半觧歸鐙
青燈烱烱空韋編砧聲漁唱起何許坐久波面生寒烟
故應鷗鷺有深意忽焉鼓趐鳴忩前
十六夜府會湖光亭呈世美
使君終宴先歸休菱盤藻帶妨移舟湖邊何處月已到
觀音堂下寒光浮鼎來談笑托新興沉沉萬籟乾坤幽
雲端飛翼弄清靄波間戲鬛吹輕漚凉飈襲塵了無迹
似動不動蒹葭洲却觀落日倚欄處天東縹緲横高樓
不湏要月共形影吾曺兹焉成獻酬单衣盈露坐忘返
亦忘佳客相與留始知人世惡塵土生平今夕方中秋
昨宵蓮社二三子借問賞心如此不
次韻德符訪世美
秋晨飯香積舉袂清風生朅來展江道老木森亭亭纖
埃不隨步昨宵寒露零人境兩相值簡編焕新晴遷固
久黃壌椽筆窺群英崔子獨異趣一笑鉛槧輕詩成似
金籥為我開塵扄
敬讀仁祖實錄用前韻
嘉祐紀庚子犬馬初冬生安知拱堯舜不事沉香亭爾
來百寮底霏霏清涕零弓劍誰與問白雲飛晚晴恭聞
語乾造凛如班集英遺恩泰山重死報鴻毛輕聖孫主
纂承行當叩天扄
送杜君童學士赴闕
西風獵獵鳴旌旗南陽學士趨丹墀南陽父老挽不住
家聲復如東漢時堂堂材具中梁棟鬢邊寒暑驚駒馳
垂衣繼照揭日月只應一見舒堯眉鸞臺鳳閣有新路
着鞭寧許駑駘知委身報國一心耳嶷如嵩岱誰能移
他時廷尉妙生死還將此道供論思凌雲大廈肅天宇
千秋萬歲無傾欹焦頭爛額豈足尚長堤蟻穴今圖之
回看蹇淺丈夫子攫金清旦方沉迷矢來無鄉亦可䘏
付與公議分高卑前人得失焕清簡納公胸次無孑遺
願言朝退坐華省更以反已為元龜儒冠往往喙三尺
勿令白玉生瑕疵
世美歸侍政府以送君南浦傷如之何作詩送
之
汎汎蓮花池日月幾賓送乳燕辭故窠征途亦飛鞚會
合安可常萬事驚殘夢何以寬我愁風流在民衆
又
妙年公卿子可人逢此君退然數尺耳氣節凌青雲從
今奉親暇簡策陪朝曛應憐四傑流勤勤但空文
又
巖廊拱真人妙與天地参政教似寒暑豈罪樵夫談木
鐸久不振相府方潭潭公子飽見聞歸獻北斗南
又
忠孝非兩心事君如事父事君貴以人事父孰為愈真
賢絶驊騮骨相未易取願子繼法真毋令老江浦
又
前年可羅雀朱幡出濠梁今年可炙手衮衣登廟堂公
家夲金玉何曾變炎凉公子不展眉端為斯人傷
又
卞氏稱六龍公家宛相如久作風雨散于今共詩書山
前猶製錦江上方題輿遥想侍側心夙夕鴈與魚
又
猶子知幾人予獨欣白眉風霆破春曉怒翼鳴天池未
促南昌行還為竹間期儻及馬伏波一書重示之
又
蕪城兆霜雪潁川凋芰荷昔别情已矣今别情奈何英
英二三子行亦車懸&KR2824;後日知誰同蝉聲猶暮多
送杜堪才以江漢故人少為韻
與君夲南北作吏夲一邦詩書雅相好旨酒空盈缸歲
晏賦歸去冉冉車輪雙我亦非匏瓜兹焉念松江
又
杜陵世多人風流自唐漢振衣入朝廷玉立争璀璨若
人獨何為轅下尚羈絆舌在且加飡慎勿發長歎
又
秋來幾何時送遠驚已屢山川澹無情蒼莽亦非故分
與人跡疎韋編對香霧只應知此心西陂有鷗鷺
又
青衫勿自少委質皆王臣貴賤物外耳直道惟其人下
惠信先覺到今如北辰居閒儻未能君志終當伸
又
漢水方涸流梁園正秋杪駕言托朝昏陳事有臺沼他
年李杜來慷慨識者少安得從君遊一笑今古了
馬叔寶寄種竹詩次其韻
窮年不揮斧歎息無妙質誰知深眇中環堵以為室紛
筆如萬牛力挽未曾出論交餘此君聊為拂巾幘人間
方好竽蕭蕭乃鳴瑟兹焉得所投陳雷信難匹昨來面
墻心舉倡有風日莫似白樂天殷勤在兜率
雪中對竹
飛雪一何情拜我南軒竹駢頭控於地默默隃信宿寒
花夲輕揚叢集乃折軸况此梢雲姿蕭然異凡木飄風
亦狂生端來助靈蹴似欲揉直柯繞指惟所欲焉知天
與剛初不愧幽獨罄折雖爾為且異望塵俗晨光破沈
隂春色盈兩目風雪安在哉竹猶故時玉
次韻韓君表雪中感懷
龍衣不觧顔憂民向來急天高委真符年豐兆原隰連
山水氣昏過雲鴈聲澁先春凌馬奔投隙作塵入瀕竹
乍蕭蕭驚風還汲汲頗輕花闘狂肯共雨争濕夜半
回曉光木杪森鵠立開編適吾心鼓枻輟清集一飽儻
可償萬事非所及想見秋稼前腰䥥荷青笠
用前韻寄德符
叩門無季心爾來空緩急若人作枯蓬隨風落遥隰䄂
書珠玉昏匣劍蛟龍澁雪花陵春陽山寒擁扉入孤松
初自高短綆豈易汲伊予不逢年所嚮驚束濕分携忽
歲遷結念成骨立蕭蕭清潩濱冉冉白鷗集盟好何當
尋瓜時亦云及東游儻未忘蘆邊一漁笠(德符頃有伯鸞下吴越之)
(句)
次韻仲孺夢與世美諸友同集
簞食棲窮閻綵衣焕華屋公子謝羣居幾年羊胛熟逢
迎紛故人趣異終疑獨精誠洞虚無相應比如竹不羡
春風前流鶯囀喬木勤勤通昔心全勝書一束胡然亦
神遊邂逅同夢鹿夜旦環中來夢覺更主僕只今所見
聞轉手驚莫復冰釋倘未能兹焉良可燭
次韻和韓大資湖光亭對雪之作
巖廊未旋歸故國聊自晦塵表澹崧高胸中妙天對豐
年隨政還嘉雪徧境内從容陟九層指顧紛百態經綸
動初心枯槁入長嘅雖陳北海樽終念東臯耒只應沙
路乾依前符帝賚
送曾仲敷赴慶州司戶
棲遲潁水無三年四見長途事鞍馬問君胡為樂驅馳
告我吾非苟然者向來庭闈故當爾今乃從知古塞下
男兒出腹在四方齪齪南忩吾未暇隻手扛鼎非吾力
百步穿楊非吾射眇然軀幹僅數尺智略豈分子房亞
詩書禮樂工作謀元帥軒軒更儒雅相知不與今人同
往遊其藩躍如也君言慷慨得我驚我有私憂為君寫
巍巍法座天中央萬物生成得陶冶邊塵吹風不見人
麟鳳猶阻遊郊野煩將此意問元帥何當鐡甲懸高架
君家一唯如雷霆震動乾坤失聾啞願回廬阜異時心
白刃前頭薦瀟灑家風欻從千古還上策酬恩真土苴
口終拂䄂兩無言因送飛鴻不知夜
次韻仲孺見懷十二韻
江梅飛故枝桃李日夕更宰物初無心芳菲自奔競幽
禽銜真如歴歴唤不醒東里似得之與春忘謁請頽然
蘧廬中槃薄天地永交情海漚發吟興秋翮勁璀璨十
二旒陶謝不獲騁湏知雲氣蒸未害山石硬但君已追
風顧我猶蹇乘試馮作詩光普照萬物盛物盡照亦空
何許開絕景他時從此來一眄躐千聖
次韻世美見寄
鼻端漫故蝇心與天地遠聲容天地前長似西湖晚判
合亦何常從古車輪轉君不見儒衣壌壌趨白頭幾人
管鮑情相收我豈季子難之鄒行矣同聽黃栗留
與仲孺破兔餅色味皆惡同一絶倒既而述之
又烹小團亦兔餅也作詩報世美
爭携懃意烹春風終焉臧榖同一蹤莫言不落第二月
湏知所好非真龍竊香安得青瑣趣效矉頗慙西子容
此言雖小有大喻馮君轉逹裨時雍
與仲孺文仲述之作詩送仲弓赴籍田以之子
于征為韻分得子字
鳳園佳人孤鳳起草木無光春披靡紅亭碧沼政高深
借問何由駐雙履王涂開泰日月中玉堂仙翁是知已
瀛洲蓬島未横飛且向籍田聊爾耳北道仲容休說貧
東山太白誰比擬雲汀荷芰供遠凉遶砌青青更蘭芷
丞相上馬臺閣空長鞭往往城南指君身雖不作羊羶
自然塵表門如蟻清談秀句得豪英合抱他年欝松梓
要湏萬口一同聲文恪風流今有子
次韻劉元因贈王幼安
真人拱南嚮羣英紛玉除趯趯動環海夙懷思遠攄争
彈冠上塵丘壑空故居之子建安裔少長惟詩書每笑
靖節君歸來但巾車擬倍萬乘噐璨璨雕璠璵終然怒
劍横銳氣埋憂虞湏知夢鏡中所適難一如倘不逹夲
原觸事成自誣試焚定慧香矯首瞻六銖於此發深省
鼓瑟猶吹竽
次韻錢濟明訪定力僧及寄吳行古三首
門前朝市喧門内山谷寂昨來有慮心到此了無迹况
復有高僧炯炯雙眼碧渠今未易親拄杖鳴百尺知君
從之遊勤我遥相憶安得雙樹傍題名拂塵壁(僕元豐中寓寺)
(舍累月題名壁間)
又
北闕來新榮南溪抱初寂二子非世交窮通偶殊迹詩
書寄平生孤雲卷晴碧遥遥天一涯回首無咫尺伊予
亦鄉邦豈敢煩記憶尚誤分隋珠宵光動墻壁
又
萬物逓先死憧憧嘗未寂中有不動尊隨方示形迹巨
海何曾波長天自來碧誰令失坦途認此軀七尺空華
初無根欣厭浪思憶君今倘回光奚湏鑿隣壁
寄題孔先生行歌亭
仁皇御宇作太平朝廷玉立森賢英巖耕溪釣日寂寞
何獨先生歌滍城遭世不比徐孺子設心不愧司馬承
唐虞垂拱豈不盛巢由亦自非公卿冥冥三聖妙相遇
六爻一半曾吞并倏遺象數入天籟無聲之中端有聲
有時鼓腹散秋步有時擊壌舒春情他年野叟得不盡
獨與杖屨同縱横故知造物有深意鳳凰來儀治功成
鳳凰飛去定難久直使先生為鳳鳴先生道德初不死
先生歌聲猶可聽微風淅瀝動草木幽禽上下喧隂晴
可憐雙耳不到此龍山滍水空危亭
送文仲省親
曾參愛孝通神明樂正子春遊其門下堂傷足不忍出
流光至今覃後昆阿文全似李令伯更相為命母與孫
母年可懼髮委雪諸父駢頭埋九原淮山之陽歸未得
飲啜無以供晨昏脫身來寄豈獲已方寸搖搖旌旆翻
飛雲入望且還岫况乃凱風吹棘薪白水真人挽不住
却垂故槖馳京塵皇天后土識君意如君勿憂長賤貧
賦羲皇上人分韻得風字
妙逹萬物祖天地生胸中坦腹夏日眠五柳來熏風不
絃虞舜琴不觴唐堯鍾况復羲皇前豈直將無同
送大受赴天官
元祐真人初御天四門穆穆來忠言閬風學士望朝野
即日賜環司諫垣當時同列繼登用獨先朝露歸九原
位不酬身在孫子嶷嶷諸子聲名喧叔也縱横五經内
娱目未始窺家園苟聞某所有賢者弊車趼僕從之奔
甘陵南北正分黨攘臂其間無怨恩未見其止見其進
會湏一指收乾坤素冠俛首琴復御鵬飛九萬方化鯤
于今怙恃只明主肯與世俗均寒暄早知妙筆三千牘
矧已慟哭論元元韓城父老儻改作為報及此高閭門
雙璧歌寄馬叔寶
君不見朱公託身天地中四方萬貨常憧憧其間雙璧
最竒寶分明日月生西東問公酬價初幾所一者千金
一半此精神肉好非不同側視裁差厚薄耳公心夙悟
誰得窺但無故槖無留貲交貧族遠富衣食高義日與
清風馳梁人有獄久不决君臣相顧空嚬眉公來答問
只一語群疑亟判如蓍龜湏知成效異霄壌頗恨儒冠
多失之多失之胡弗思他年薄俗待爾移奈何璧價先
自虧
送表兄華元翰赴四會尉
頥山潁水天西東四載相望二千里我守枯株未得還
君逐飛蓬忽然至坐令桑梓落眼中頓覺精神到塵外
昔人逃空喜足音况乃謦欬逢昆弟此會由來天予之
幾日冷風清暑氣君才榮華早馳名荆國先生曾改視
殿前射策失龍頭仕處波濤起平地胸中萬慮不一施
却作明時嶺南尉太夫人年七十三諸子半掩黃壚逝
蘭陔養志獨頼君路遠何由復迎侍當思有以慰其心
莫把光隂較榮悴夲朝丞相豈不盛尚軰流人已三歲
君今補考裁秋冬託身民上與之異蕭條官府似僧居
春入梅花更堪醉要湏相與無町畦卷舌為喑真得計
我家宅相世所知矯首南雲從此俟
送章顯父推官改官
高堂夫人九十餘一子晚方趨仕途前年封邑非子致
更待子榮新命書子紆墨綬來漢東百里氣和年屢豐
聲名籍籍動羣耳還似當時詩賦中諸公欲默安得已
争遡日邊飛薦紙拔身左選歸尚書攄發平生從此始
攄發平生從此始未足為子增欣喜所喜榮親有期矣
郡邑疏恩夀齯齒斑衣兒啼奉甘旨
寄仲弓
道德不與祿位期富貴自隨時命至君賓以明故自銷
禦寇於羊知去意城南豈復異墻東詩句由來勝刺字
直作朱游真丈夫莫使小生敢相吏
次德符六韻
書懷二首
秋容未覺成蕭颯脩竹疎桐隂四匝先生歸駕挾西風
堕我南堂似凋葉對牀邀月入高談夢想從來謝三接
是非火作正炎空忍與紛紛競牙頰莫欺鷗鳥不知人
湏信天機在眉睫妙哉託處無何鄉一念能回百千劫
君誠有意涉其流請為安行具舟楫
又
木杪秋風鳴颯颯環步空亭日千匝忽迂征轡入衡門
共看霜輪上雲葉紫煙收盡擬階升白露漙空欣手接
何湏清酌浣枯腸自覺爽氣滋雙頰可憐末路競牛毛
不悟勞生寄蚊睫向非覇處務功成争得盟時遭智劫
西山君故有風期我亦從今理歸楫
分韻見簡
幽人寄巖谷志士從簮纓所尚初不同出處皆有行夫
子胡為哉飲露飡秋英和璧以為質黃鐘以為聲皎皎
文史中久作星斗明一見輙心䧏端如屈人兵天意亦
可料禍患矧已經豈其禮樂時而不收珪珽故知阿衡
任便是西山清我豈夫子徒猥辱藪澤并驅車遠過我
為我開天庭凡今落松麈皆昔所未聆念此坐相阻三
十六峰横子言不子隨猶得座右銘
與德符仲孺述之宿南堂分得客字
從容白露前轉盼一歲隔念我方促装夫君復來客疎
篁生晚音霽月澹秋色此會豈易諧未用詢長陌
南堂分韻得秋字
大火不秋駐高堂文字秋青蝇付驅除白日堪遲留雞
癰落新烹瓜㚄收輕浮尚有明月在倘能如故不
曾園分韻得得字
藩城富池塘所向輙荆棘天風初轉西朋簮共來北暑
清隨處幽蓮高向人默羣鷗安在哉我今均爾得
再宿南堂分韻得星字
夕雲不成雨冉冉東南征凉月掛河漢鮮風起階庭蛩
韻響新織螢光駛流星誰知亦有念夙駕在青冥(德符次日)
(早行)
道鄉集卷三
