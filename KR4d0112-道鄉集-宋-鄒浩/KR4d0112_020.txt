道鄉集卷二十宋鄒浩撰
狀
辭免除右正言狀
聞命震驚措身無所伏念臣學問迂疎見聞寡陋比者
蒙恩賜對方懼不足以仰副聖問而况諫省之官職在
獻納陛下聽斷以來尤慎選除豈臣卑凡所敢冒處所
有恩命未敢祇受伏望聖慈特賜追寢以安愚分
辭免依前除右正言狀
聞命震驚莫知所措伏念臣昨緣狂妄罪不勝誅蒙先
皇帝屈法推仁止竄嶺表固已萬幸又蒙聖造以臣該
登極大赦特復舊官就移職任曾未踰月即賜召還求
諸古今殆無前比臣雖捐軀隕首豈足以上報異恩然
臣資稟至愚動多迂繆若更冒居言路深懼獻納失常
無以仰副陛下明目達聰之意伏望睿慈俯賜昭察追
寢成命以安愚分
辭免右正言第二狀
聖恩深厚俯及賤微退自省循不勝惶懼臣伏自炎荒
必死之地蒙陛下矜恤亟賜召還抱病餘生旣脱瘴氛
垂年老母復霑禄養回骸肉骨未足比倫所以酬恩安
敢擇事况陛下親政以來首闢言路擢用忠良所謂千
載不可逢之嘉會而臣亦預聖選豈不至榮至幸緣臣
學術淺陋多所不通再處諫垣必無裨益伏望聖慈特
降指揮除臣兩浙路合入差遣庶幾遵奉詔條勉收微
效上報天地生成之賜
辭免右正言第三狀
懇辭莫獲實出異恩顧臣何人有此遭遇義當趨職
圖報萬分安敢規求措身自便重念臣今事勢與衆不
同除已兩具奏陳外尚有不得已者臣母行年旣高緣
臣遠竄夙夕憂懼殆不堪處今月日未幾復居舊職必
無以慰安母心其事一也臣自蒙神宗皇帝賜第以來
止為内外學官未嘗更歴州縣凡是世務多不通曉乃
欲於天下之事無所不論以裨初政勢必不能其事二
也陛下方除壅蔽以廣聪明如臣至愚一昧獻納則慮
有難於聽用之言言或不用不惟臣失其職抑恐言路
不振將自臣始其事三也臣昨待罪諫省不能諧附權
要論列所及悉為仇讐聞臣召還意必不樂萬一疑似
之間搆臣罪戾不免上煩聖察其事四也臣昨竄逐之
後凡不快臣者相與捃摭無所不至臣若論列偶及其
人彼必以為因緣國事報復私怨臣若避嫌不論又負
陛下任使之意其事五也事勢如此世所共知不敢飾
辭冒凟天聽伏望聖慈曲垂矜恤改除一合入差遣臣
不勝區區螻蟻之情
乞改除合入差遣狀
重惟疎遠小臣不敢更請雖已赴省共職而分義未安
實難自已比緣賜對冒聞天聰曲荷矜憐洞照危懇臣
雖碎首莫報大恩伏望睿慈特降指揮檢舉臣累奏事
理改除一合入差遣臣不勝區區螻蟻之情
乞給假歸常州迎侍狀
竊念臣母年高素苦風眩臣昨過嶺以家貧路遠迎侍
不得見居常州臣旣被召旨又不敢迂程歸省及至國
門聞臣母自臣得罪以來日夕憂懼舊疾增加人子之
心實難安處陛下方以仁孝治天下臣雖不獲辭禄就
養欲望聖慈曲賜矜恤特許給假令臣暫歸常州迎侍
老母前來不勝區區犬馬之情
辭免起居舍人狀
臣竊見祖宗以來推擇左右秉筆之臣尤為至嚴所以
勵庶工而尊朝廷也陛下方遵奉成憲以盡春秋謹始
之義名器所屬必時望人而越使記言乃誤超擢臣雖
不學豈不自省非其分乎聞命驚惶莫知所措伏望聖
慈俯照誠悃追寢褒除改用豪英庶協公議
辭免起居舍人第二狀
臣草芥賤微仰荷陛下天地曲成之恩至隆至厚豈敢
不即祗命勉自效其㳙埃重念人君之言發於堂陛深
嚴之上而休戚所應乃在四方萬里之外必資文高學
博器識閎遠之士善惡畢書以為檢戒而垂無窮顧臣
何能輒塵妙選且擢自諫省雖有故事然不循月限特
授此官自唐以來與魏謩比者殆無其人况臣以拾遺
召復甫逾半年以補闕遷除尚未供職比之前輩尤更
僥倖若不控誠於聞命之初將遂貽譏於拜命之後上
累名器所係不輕伏望聖慈深賜矜察收寢誤恩别除
臣一合入間慢差遣不惟臣獲安愚分亦庶幾朝廷不
失因任處宜之實
辭免中書舍人狀
聞命震驚莫知所從竊惟陛下躬攬以來端好惡以隆
太平固巳盡至公至正之道而所以形容德音風動四
方使莫不知所辟行則代言之任尤當審擇如臣雖嘗
志學愚不可移勉為詞章最其所短若或希恩冒試昧
於自陳不惟無以仰副陛下選擢之意亦恐輿議沸騰
上累國體臣聞前輩緣召試而以不能固辭遂蒙聽許
者甚多伏望聖慈特賜寢罷召試指揮以安愚分
辭免中書舍人第二狀
聞命震驚莫知所措竊以代言之任擢自古史雖故事
具存然必學識文詞過人遠甚乃協公議如臣孤陋一
無所長秉筆殿坳日月未幾免試弗獲廢黜為宜敢謂
殊私亟此褒用在臣分義尤極難安伏望聖慈特降指
揮追還恩奬庶幾名位不為虚受以嚴一時多士之勸
舉李潜自代狀
伏見朝奉郎祕閣校理致仕李潜道隆德備言約行高
責所謂儒士以為法雖已引年歸老然臣去歲過虔州
見之其形神充盛耳目聰明精力少年殆莫能及陛下
寤寐賢俊陪輔太平擢為從官臣且在選顧之以任重致
遠如潜之老成者乃獨休處乎名器之外豈惟有識咨
歎臣亦愧怍無窮舉以代臣實允公議
薦郭照陳彦默奏狀
昨見本省編例官宣德郎郭照宣義郎陳彦默盡心職
事議論允平察其人皆有操守是時照彦默到局已及
三年比臣召還又復彌歲而逐官尚在本局初不少進
比之勅局官屬未久輒遷者實為淹滯况照經術法令
無不該通彦默知識詞章夙有休譽方朝廷搜拔人才
以備器使之時如此二人誠未易得伏望聖慈特賜採
收不次用之必有顯效
辭免同脩國史奏狀
聞命驚惶莫知所處臣竊觀神宗皇帝升遐久已十有
七年而一代信書至今未就陛下聖孝旣深以為念必
慎擇史官付之論譔豈臣疎賤所敢參預况今英俊布
滿臺閣其才行學識率居臣右改而命之不惟臣分獲
安實足以副陛下顯揚先烈之意
辭免同脩國史第二狀
臣雖至愚旣荷聖恩曲加任使自當奮勵求稱萬一又
况神宗皇帝改科造士臣實執經太學繼蒙賜第擢為
教官因緣遭逢以至今日果於大典可以助致涓埃亦
自當罄竭夙夜圖報長育之恩豈敢重於辭避緣自開
院以來不知所更者幾人所歴者幾時而所見不同互
有筆削近雖已降指揮兼用新舊實錄及實錄之所不
載而明有稽據可參相照者並聽詳考事實書之國史
然是非取捨紛錯無緒必欲相與折衷以成萬世不刊
之書此非臣至愚所能任也伏望聖慈察臣誠心特與
辭避以安分願不勝天地生成之賜
辭免同脩國史第三狀
懇誠雖至俞旨未頒不免傾輸仰祈矜察竊以文字之
職儒者所榮擢寘史官尤更寵異在臣僥倖豈可勝言
但臣志學以來以資質駑鈍痛自刻厲遂得心疾每思
慮過當即怔忪不寧發為口瘡寢食幾廢今來脩史惟
神宗皇帝盛德大業如青天白日尚容窺仰萬一其餘
羣臣事實皆揉於愛憎未知所辨正賴心力有餘之人
區别是非以嚴褒貶而臣所苦適難勉強倘因憒亂取
捨失當則凡厥所書必至乖戾傳示萬世其害無窮此
尤臣之所大懼也臣荷陛下生成之恩不啻天地父母
是以輒忘誅戮冒瀆再三敢望聖慈赦其罪而允其請
庶不致以疾繆上誤大典
辭免吏部侍郎奏狀
聞命震越莫知所為竊以天官劇曹貳卿高選久于侍
從方稱恩休而臣資淺望輕已試無效未從顯黜更此
陞遷揣分難安不敢冒處伏望聖慈追寢誤恩改除一
合入閒慢差遣
舉董丕自代狀
伏睹朝散大夫通判恩州軍州事董丕孝友之行無媿
古人靜退之風可勵世俗清朝顯拔宜在所先舉以代
臣實允公議
薦盛瑜陳彦默狀
昨見承議郎盛瑜宣德郎陳彦默正在所統見其脩職
甚敏而勤編類成書近已放罷况瑜與彦默並以才學
為衆所稱擢而用之必有顯效伏望聖慈特降指揮審
察施行
舉張景脩自代狀
伏見朝奉郎充親賢宅大小學教授張景脩操履完潔
學術該明在元豐時以文送童子朱天錫赴闕求試神
宗皇帝見而稱之嘗諭政府記錄姓名今已白首尚沈
下僚臣實不如舉以自代
薦張舉狀
伏見前睦州清溪縣主簿張舉少以才望顯于東南治
平四年進士第十人及第不忍遠去父母遂不復仕宦
承顔養志外於書無所不讀於文無所不工一時儒宗
咸所推重元祐初朝廷特起為潁州教授而舉安於處
約力辭不就終始一操彌四十年表擢用之有助聖化
薦陽孝本狀
伏見虔州布衣陽孝本蚤居太學蔚以賢稱旣乃幡然
不求仕進竭力置書數千卷歸隠通天巖鄉人以其貧
甚出錢助之一無所受其學通乎古今其行拔乎世俗
行年高矣而志不少衰宜被褒揚以勸多士
乞外補奏狀
輒有危懇上干天聽出於迫切不避誅夷伏念臣第二
弟洞最為老母鍾愛昨緣家貧累重攜挈不來留居常
州近得書報忽感風疾多方救治尚未痊平老母聞之
日夕憂慮幾廢寢食急欲歸鄕親自照管臣為人子尤
不遑安臣比蒙恩易部以便史職方幸事簡勉自罄竭
上副委任之萬一而私計窘奪乃出意外敢望聖慈曲
賜矜察特除臣兩浙路一合入差遣庶幾迎侍過家少
慰親心臣不勝惕息待命之至
乞外補第二狀
頃緣母氏切欲歸鄉累具奏陳乞除外任聖恩深厚未
賜允俞臣雖至愚自當捐軀力圖報效而况身體髮膚
本出陛下再造之賜豈宜内外妄有所擇重念臣兄弟
五人家貧口衆難於盡來一半留居常州今已二年母
氏念之固已至切加以第二弟抱疾未愈第三弟喪失
幼子以此母心日更思歸比之前時尤不安處伏望聖
慈俯矜危懇特降指揮除臣兩浙路一合入差遣施行
干冒天威臣無任惶懼之至
除知江寧府辭免職名狀
伏以内閣之職國家所寵待鴻儒風勸名士而臣叨居
班列靡著事功迫於使親遂爾求外付之籓府已懼難
勝加以職名曷敢冒處伏望聖慈特降指揮追寢誤恩
以安愚分
雪寥正一奏狀
伏見前祕閣校理廖正一文高學博望著一時性介少容
多取怨嫉昨知臣鄉里常州日恩威並行善良得所父
老勸誦謂近年以來少見比擬只緣不能曲奉本路監
司為其深怒遂以鍜鍊慘酷造成正一贓濫等事士民
痛憤為之流涕近雖蒙朝廷引用累赦許令敘復然曖
昧之罪尚未昭除致正一之才未獲自效於陛下器使
豪英之日甚可憫也臣叨預從班竊觀德意海内屈抑
惟恐不伸苟不能以鄉里士民痛憤久鬱之情上達天
聰則誰復能為正一言者伏望聖慈特降指揮選官置
司别行根勘若以經隔歲月或追逮紛擾即乞特賜矜
察改正施行庶幾真才不以冤廢
道鄉集卷二十
