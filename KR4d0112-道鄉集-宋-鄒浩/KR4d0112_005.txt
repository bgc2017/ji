道鄉集卷五宋鄒浩撰
古詩
將往昭州示柄
與汝暫相别南作昭州行昭州距零陵坦坦十日程音
信昜來往勿動異鄉情但自勤讀書思索厥義精聖賢
如日月為汝出光明脩身識根夲力踐以其誠發為文
字間筆墨自縱横零陵豪傑士張鄧尤高名汝其師事
之北面聽指令分隂古所惜况乃汝後生定省汝母外
謹勿他事縈皇恩極天地我罪終從輕還家知有時欣
見汝向成用為祖母夀慰叔及弟兄携汝返鄉國重增
門戶榮
飲桂州酒示柄
好酒如好人雖久略不變炎凉互推移氣味愈可見豈
若茅柴漿多為衆所賤舉杯吾得師足以警閒燕
題義明定慧庵
結草依山名定慧於此冥心第一義罏香深炷席簾垂
老僧不見庵外事
答曾敷文有書見寄(有云客寓天地間夲南北異耳作此答之)
客寓天地間夲無南北異此語安從生却成相鈍置
戲作
作自我作止自我止莫被傍人推倒扶起
詠路
赤路如龍蛇不知幾千丈出沒山水間一下復一上伊
予獨何為與之同俯仰
一切諸佛子
我心如虚空無物可倫比湖南與嶺南誰行與誰止寳
山得樓居屹枕樂川水森森青琅玕郤暑幾千里團蒲
叠雙雙爐烟凝然起圓覺首楞嚴遮眼聊爾耳幽禽忽
來鳴一切諸佛子
榴花
閣東閣西安石榴兩株相映花枝稠山高江闊萬木葉
獨此爛漫開不休有如牙門集纓紱碧油幢外紅光浮
又如青天駐羲御火龍鱗鬛驚人眸朝朝莫莫看愈好
直若有意寬離憂無窮歸念姑且置欄邊取醉商聲謳
仙宫嶺
曉雲生嶺端遮日成清隂炎氛遽辟易興逸安能禁仙
宫風塵表高高百千尋石路上曲折健足猶難任綽約
兩仙子雙鬟坐沉吟巫覡意何許門忩藤蔓深樵叟向
我言自古傳至今去州五十里有峒鬱森森陶家李家
女年各勝巾衿恍惚若逢遇相與登﨑崯一朝作蟬脱
英魂不墜沉鄉人共祠之髣髴來顧歆水旱禱輙應民
吏同所欽此宫乃行宫春秋薦誠諶言已叟仙去四望
祛煩襟滎山直南聳龍嶽山朝壬越王連佛子密山秀
孤岑回環萬峯巒插雲皆玉簮㴞㴞兩川流會合通梧
潯漁舟糝木葉城郭幾突黔虚徐韻長松飛鳴集珍禽
湏臾烟靄青遐邇浮祲祲變化紛見門飲酒時一斟我
罪貸五鼎我軀重千金雖居瘴癘鄉肯使瘴癘侵嚢衣
完舊裾匣劍存初鐔氣聽謝耳力誰到無絃琴子期久
冥漠天地為知音中和王度新祈招詠愔愔賜環諒匪
朝聊以寫我心
送子發還零陵
我自罪大當投荒君胡為乎亦遑遑馬蹄舟楫困川陸
省定違離萱草堂由來孤操絶流俗屹與巨鎮遥相望
洞庭以南渺無際氣象突兀收湖湘平時事事不入眼
惟恐有媿如毫芒色難直到古人處以其緒餘均四旁
餘波邂逅亦及我使我方寸失感傷我親白髮照閭里
我身跼蹐瘴癘鄉兩兒隨母仍舊寄骨肉星散知幾方
乾坤子初無厚薄恩為雨露威雪霜二柄交持不偏用
萬彙生成如審量我雖棄擲五嶺外亦必有日蒙恩光
故人亭邊是歸路尚得握手輸中腸將分無可為君語
獨有高義無時忘
有感
雲回雨歇天欲晴鵓鳩唤婦皆和聲山南山北樹隂裡
&KR0794;然相趁争飛鳴伊予流竄止平樂妻孥尚寄瀟湘城
五嶺横空唤不聞不如鵓鳩猶有情
聞彦和過桂州
人臣難有已况復顧其家忘家以徇國致主為勛華割
愛非不仁成功詎能加御史殿中傑指摘生疵瑕昔如
鵠矯雲今如兔罹罝省符到房陵驅逐殊喧譁即日出
門去形影自天涯羈皇携衆雛驚散随風沙渺漭失處
所何由書報嘉君心固已定聞者空傷嗟
又
削迹投炎荒有吏督其後一州一易之稍緩輙訾詬所
歴多官僚豈無親且舊前車覆未遥不敢略回脰誰謂
桂嶺僧於君獨勤厚沐浴君髮膚澣濯君領䄂使君霜
柏姿凛凛出塵霧真風絶顧瞻高義激頽仆乃知世外
情非復世間構嗚呼君何憂時命不終繆
自警
看書勿苦多多看目力眊作文勿苦多多作心力耗初
雖莫覺悟久乃成悔懊維心神所居惟目神所造開闔
出入間神傷氣亦暴所以古真人丁寕有深告平時當
勤行况復處炎燠况復病初愈力始勝巾帽老母在鄉
邦倚門望佳報尤宜决擇精全神以自好收目以内視
冥心以存奥氣舒形康強外務一除掃生理保安完天
恩垂覆幬歸看老萊衣歡欣長舞蹈
感歎
一犬捕執將祭神羣犬隨之號極聲惡傷其類乃如此雖
至苟賤亦有情人於天地最為貴詩書禮樂開聪明
推恩尚欲極萬物而况等列皆簮纓奈何心忍所不忍
相殘相賊争功名因知微畜反可尚使我感歎無由平
送李師聃祖道長官赴衡州耒陽令
視國如視家愛民如爱子秉心金石堅古人概如此今
人亦古人但患物轉徙遑遑聲利間自不明夲已安能
使元元一以父母比問其所居位廣分國百里問其所
食祿盡出民骨髓奈何莫之思顛倒以為是祖道於今
古問學妙窮理内重外物輕識者久歎美宰制得耒陽
何啻牛刀委導逹聖主恩千仞决谿水雨暘隨指呼絲
榖飫鄰鄙明神實聽之日夜介福祉君雖不求通軒冕
自難已工部有英靈吾知為君喜
示徐道人
道人千里來觸熱廢寝膳問其何所為但云求識面南
方諸公門二年走略徧亦有苦苦留諸事頗安便念未
見侍郎跋涉遂忘倦皇帝與天同深恩滿州縣瘴鄉寕
久留行復侍金殿賣藥至京師禮數隔貴賤姓名且難
通况復冀垂盼汝言豈吾知答之一笑倩
諭徐道人少唱喏
孔明拜牀下德公初不止道人必見喏我令勿復爾道
人非孔明喏拜不相似維我德公心寥寥無彼此
詠菊
菊菊叢叢簇簇種階除脱巖谷玉幹碧鮮金英黃郁争
妍無小桃結好有修竹滿泛醇酒千杯高簮道巾一幅
庭前子美休作詩籬外淵明自留目
詠竹
竹竹瀕江遶屋聲泠泠影矗矗霜雪難侵塵埃莫瀆梢
雲齊老松帶日映寒菊籜置頂上高冠葉成樽中美祿
行看威鳳飽相從不但子猷情最熟
有所嘆
親者如路人故者如世讐路人與世讐反與親故侔無
日不同處無事不同謀自謂腹心托長久逾千秋不知
禍有孕有識所深憂一旦乘間作四顧誰依投往往捨
之去掉臂不回頭却思故與親大寒索衣裘聪明天資
高反已亦易求及此早覺悟厥疾猶可瘳
莫釣磯
飯罷何所之曳履江之湄粼潾白石間得石殊瓌竒瑩
然如紫玉屹立平不欹振衣坐其上聊以垂綸絲吾鈎
既不曲吾餌亦不施持釣非有釣與魚均莫為魚樂吾
已得吾意魚豈知投竿歸去來晨昏以為期
下鷗臺
此心久已灰入鳥無驚猜輕鷗翔集處邀我相徘徊方
圓十丈許疑是天所開鏘金兩灘瀨簮玉千崔嵬耳目
肝肺中何由着纖埃鷗雖不觧飲屢舞勸我杯清狂與
酒狂似此知幾回我歸有日矣鷗飛安在哉
讀頥卦
靈龜不語亦不食深之又深乃其息清泠淵中能事畢
天長地久無終極朵頥自朵非自得何暇外觀惟汝即
吾言易行休更惑抱一故為天下式
九日對菊
不雨江亦乾草木翳塵土重陽到眼前菊蘃猶未吐隣
家一株來高才尺四五種之小庭中亦自足風矩摘葉
以當花茱萸可為伍泛我流霞杯喜色動眉宇頽然逍
遥遊妙處有誰覩淵明何人斯東籬傲今古
道鄉歌
要識道鄉去處只在微塵裡許不立四至封疆不問二
儀寒暑日月常放光明鳥獸率同歌舞其俗無舉無非
其民無喜無怒别是一種乾坤全異九州風土師曠傾
耳莫聞離婁拭目莫覩誰知有箇冥蒙踏着從來門戶
入也不動脚跟居也不記年所行住坐卧虚徐色聲香
味愚魯偶然成矩成規未嘗為鼠為虎任他卜度縱横
迥脫機關取與人間天上無明可謂自今自古
夢臣惠潘谷墨
老潘飛躡烟霞去墨寶流傳能幾許尚方猶以比庭珪
况復人間故人處夫君好事追前賢巾襲深藏二十年
雨暘燥濕莫知數畢竟挺然金石堅一朝酒發南箕舌
信在言前可中輟有如印弄掌握間稜角雖刓終一决
著書天禄垂無期雲將掉頭吾弗知但欣厚意厚若此
來仙閣上信雙眉我有歙州韞玉石琢成高秋遠天碧
平時長自水流珠未省呼童助㳙滴我有常州飽霜毫
千錢一管價不高真行隸草字百萬勁鋒凛凛方遒豪
綘人陳元乃其伍相得&KR0794;甚誰能禦心灰緣此亦復然
和我精神動寰宇便滌硯便操筆便啓軒忩磨此墨敲
冰佳紙適及門羅列千張耀晴日也吟詩也作文也把
黃庭摸右軍并包萬類入方寸倏忽變化生乾坤君不
見老子絶學故能學君不見孔子捐書故能書因君起
我書且學我書且學孔老俱孔老俱竟何如寫我長句
酬勤渠
又
潘谷賣墨時吕翁嘗過之指授長生訣舉世那能窺但
稱衆墨中谷墨最珍竒一旦内藥成觧去逃喧卑忽忽
期月後來與丹元期夜飲曉分手丹元初不知仍留墨
數片屬元付其兒有兒旋其門頂白元驚疑細詰所以
然始知谷如斯谷仙今幾年谷墨今在兹静言人間世
舟壑常密移朱顔兀槁木綠髮垂素絲借令富貴極畢
竟將奚為谷乎真可人得墨吾得師
夢臣再以墨來
孫郎文史外所好墨而已龜玉藏櫝中㳙辰乃開視未
嘗輕示人每戒卞和耻謂予心事同分惠真可喜磨去
五之一餘者恰盈咫印弄稜角刓前言戲之耳蒼頭忽
踵門喘汗殊不止恍疑皂囊藥無因至於此亟取啓緘
封入眼勝雙鯉其長應天數其光動晴晷當暑尚挾纊
豈但什襲比且云此不刓品色尤更美始知雅意來要
以補前毁想初聞語時廢書頻拊髀兵法善致人所致
必如指一朝下兩城曾不費一矢坐令鼎足心成轍亂
旗靡堂堂莫我過勢若建瓴水墨果多乎哉一一是孤
壘齊城七十二受降從此始
别昭平
江山夲無情别去亦何語向來爽氣中食息三月許來
非吾所求去非吾所禦回首謝江山吾今若輕舉
留别張雲立立之(立之昭士也)
來遷夢破知何處今君歸去仙宫路江頭舟楫嶺頭雲
曾許乘風邀月住翛然三載與君同信我此心惟白鷺
白鷺忘情亦有情君更情多無量數天繪亭前不忍分
遠送我來欣進步霜凋萬木見孤松顔色青青獨如故
湘南湘北舊光隂從此回頭但烟霧得志軒前藕未花
梅率小桃先已露與君同醉復同醒千頃池塘渺新霔
好随魚躍趁風雷飛上青天休反顧
桂州紫極觀主求亭名名曰轉斗而示此句
轉降適斗藏初九上清密語誰知有七星峯頂紫霞前
占得輝光長不朽
信中以詩來因次其韻送之
道言誰復書諸紳瀟湘江上逢斯人向來濱死入魑魅
胸腹洞然無甲鱗炎氛吹風作旗靡玉樓倒影明蒿里
孤心還逐冷雲飛歴歴長亭不知幾聖王開了覩天庭
妙脱筌蹄合喙鳴箇中無可無不可智者亦迷何處名
渾沌兼忘儵與忽有口鼻如欣莫咄北山之北草堂深
怨鶴驚猿它自物
送李方幾仲司戶
我遷漢陽居君為建陽掾江山幾千里何當重會面身
世波上萍歲月弦上箭自古以嘆嗟不古乃獨見為仁
豈由人弘道道該徧萬生無終窮同我一方便壑源春
焙香黃鸝静中囀簡書有光隂歸坐亦可燕此事入高
明了了為君見舟車暫西東勿受離情轉
題蒋彦回緋桃軒
何仙饑食王母桃王母唤去瑶臺高懷中核乃長生種
付與東君誰適遭蒋侯夲是神仙族楊州騎鶴飛遊遨
回也不愚愚故道不肯釣海連六鼇變鄧家田作藍田
産玉成芝天所褒柳將眼覷竟何覩花着心覓空自勞
東風莫逆花柳外洞然啓盡扄鐍牢鋪張雲霞駐遲日
暖紅牽夢春陶陶恍疑何仙只春似衣繡還鄉導旗旄
蒲萄浪兀弄明月寕比倒着宫錦袍從今結就千年實
食之工力逾圭刀聞說揚州鶴知得鼓翼已先鳴九臯
題成立道飛香閣(與其姪逸少隐會予于浯溪求易閣名以其翬飛紅蓮中)
(名之曰飛香閣而作是詩)
碧池千畆紅蓮花勅書樓下醇儒家躋民仁夀逢主聖
欣與萬邦無歎嗟六經變化天地闊何處不可為生涯
只今耆域在庭戶信手掇取皆靈芽氣運回環助調爕
各正性命逾塵沙是渠病愈我亦愈紅蓮影裡薰風斜
隂功乘香飛北極上帝首肯羣仙誇贈之丹桂一千尺
攀條直上凌蒼霞
少隠惠所盡瀟湘雪景
永州城北十五里二水初同為一水天花開玉滿前飛
人在故人亭子裡
又
前年深冬一丈雪巖擁朝陽渡黃葉鸕鷀插頸夢圓時
天作高山付雙睫
又
將謂雪消無覓處元來只在毫端住為余展出凍雲天
一片瀟湘宛如故
戲浯溪長老伯新
永州懷素精草書毫端萬象紛卷舒渾身是眼看不破
一筆至今藏物初浯溪得之不自用却要他人書作圖
驀然打箇筋斗去覓紙覓絹一物無急將床上被來拆
手忙脚亂縱横鋪五雲和尚巧言語掃盡六幅裁湏臾
叠了又開開又叠喜歡勝獲衣内珠二三子笑幾絶倒
左右僮僕咸驚呼寕比寒酸杜陵老海圖拆應家人湏
脫巾漉酒觧龜當表裡空曠真丈夫吾行天下何啻半
常恨眼前無此徒那知興發乃方外與彼嗜好同根株
小中現大大可覩跳出規矩渠非愚他時風雪夜參半
灰爐冰冷燈影孤坐披破絮似魚網數挽不揜皴肌膚
只應侍者隔壁私自語我師為誰說法聲嗚嗚
觀華光長老仲仁墨梅
我從梅花海裡來驚此兩枝堂上開不由天降非地出
道人作麽生栽培無縫塔子通一線放光照醒陳根荄
玉蟾銀漢雨初霽半啓瓊室通瑶臺香雲漠漠護顔色
世眼欲覩誠難哉不如取酒共春醉一杯一杯復一杯
次韻和范信中同遊花藥有作
花藥山去來難遇此天日深衣書眼青摩衲禪眼碧鴈
峯相與高可以同我適浮雲當面開千里見叢蓽况紫
盖祝融插天日未夕正爾無能名僧來乞題石
湘隂鄧氏翠微洞(洞有卧雲堂聽松軒快目亭)
卧雲雲無心聽松松有韻快哉耳目中吾今亦同分
送成老赴西安
先生出逢堯舜時自當勲業追臯䕫胸中廊廟乃州縣
雪霜刺骨西安馳旁觀往往屢興歎色初不變心希夷
但云將聖世所大乘田委吏皆嘗為道通為一無不可
等君事耳何高卑高齋高居萬物表清獻清風天下師
此心妙與此公契莫或遑處今其誰民歌仁恩到天耳
天湏默薦君王知坐令四海歸一握隂陽變化隨設施
行即騐矣姑且置聊引花前金屈巵
偶書
朝讀一卷經暮讀一卷書一卷復一卷三藏與五車儒
釋夲不異昧者自親疎昧者不足道明者當何如
送陳公晦
寂不聞鳳鳴雙耳聾已久聿來丹山子一旦驚戶牖舊
聽歘我還喜氣薄牛斗簫韶方九成飛勿衆禽後
吳公蔚將還滁陽出所集述德堂詩作此送之
述德高堂在何許述德高人欣可覩彭州夢破知幾人
遺愛遠追曾大父至今民數舊邦君每及吳公歌且舞
述而行之德莫窮定可周流浹天宇誰令千里便歸休
炯炯此心元自古四百六十五甲子貌若巖松傲風雨
胸中何啻法界寬普集塵沙諸佛祖一如一切悉皆如
迥脱拘攣不踰矩從横肉眼詎能窺但見鼻間常栩栩
只應高與老人星長現昇平瑞明主
詠張公奭廬墓有芝三夲(錫山居士張公奭廬墓側有芝三夲生焉)
(繪以為圖見者咨歎)
此芝初無根生自孝誠裡孝哉夲於誠非緣利心起無
芝非所怍有芝非所喜不期芝有無秀出乃如此飬志
勤色難送終極哀毁既葬不忍歸結廬獨留止孺慕秋
復春淚接九泉水比隣或未知天已知之矣因芝示邦
人邦人争贊美會逢當路賢薦此八行始
書公孫卷末(公孫三捷䄂詩過予門乃一時公卿大夫士推美其前人所以孝於)
(其親者而韓范二公先焉故書)
韓范天下賢褒貶不妄出舌端有春秋所與惟其實一
舉十五喪富貴所難必公孫賤且貧兹事乃能畢心追
古人高迹付今人述二老首形容昭勸無終日伊予特
後聞歎恨頗自失東望天山平風松正蕭瑟
代書寄清老
從來遊戲常三昧出語縱横無忌諱老聃全與釋迦同
人畏猶云亦當畏
題雙芝軒
難弟難兄強氏子太學聲名聳多士同時流軰久公卿
猶傍短檠業文史今年鑒拔貢辟廱伯仲皆升從此起
集英春曉拱天臨龍頭妙絶人間喜鸞臺鳳閣便騰騫
况復吾鄉有前比向來胸中宇宙寬包盡華夷無復委
發為勲業助堯仁肯令元凱常專美倘如不信視雙芝
端不虚生漫黃紫
道鄉集卷五
