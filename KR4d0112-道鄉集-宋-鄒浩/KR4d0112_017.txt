道鄉集卷十七宋鄒浩撰
制
安燾除觀文殿學士知河南府制
入冠樞廷之重出司留鑰之嚴朕所褒優罔間内外具
官某以深忠直道受知于裕陵以厚德豐功被遇于哲
廟周旋二府儀表四方逮于躬政之初起自復常之後
還居宥密正賴謀謨而乃亟上封章力陳病瘁旣悃誠
之莫奪在勞逸以宜均加秘殿之隆名進文階之峻秩
往臨舊治式便爾私書不云乎雖爾身在外乃心罔不
在王室尚體兹意勿忘告猷
朱祓除集賢殿脩撰知壽州制
朕眷遇藩邸之臣厚矣思有以處之使不失其宜則雖
分符出守猶侍朕左右也具官某頃由諫省擢寘瑣闈
雅志在民久而不易俾遷書殿之職往臨淮右之邦勉
布寬條以期善最
謝文瓘除給事中制
封駮之職疑若與朝廷異趣然命令果有未安苟或以
此為嫌則人材黜升政事廢舉將有失其當者矣為害
可勝計哉推擇用之尤當致慎具官某頃由時望擢寘
從班有猷有為弗激弗撓其輟掖垣之次往居瑣闥之
嚴勉罄夙心益收來效
王渙之除起居舍人制
具官某左右史朝廷高選也非文學行義著于一時惡
能直筆以紀言動之實哉爾簡在朕心為日久矣虚員
擇士僉以為宜尚有褒嘉待爾稱職
朱彦除左司郎官制
具官某爾學窮道義行應楷模越自天官擢司教職休
有士譽達予聽聞惟時都司高選雅望疇爾善最亟此
褒陞往罄猷為恊贊綱轄
王博聞直龍圖閣知延安府制
具官某安邊在於擇帥而彰武重鎮尤難其人以爾出
總漕權入居卿寺才優智敏無適不宜必能宣國威靈
以釋西顧之慮進直内閣寵賁爾行勉稱異恩往其飭
勵
秦玠等敘復官制
具官某等爾雖在責籍而以醫召用服勞夙夜亦旣逾
時隨厥輕重敘復官秩益精方技圖報異恩
蔣之竒知樞密院制
内握萬兵之本外制四夷之命朕所倚賴尤在老成旣
得其人就加褒陟具官某頃由登用入贊謀謨以夫高
世之才行乃康時之志惟助成於綏靖曾不動於聲容
閱歲于兹厥功甚茂其峻遷於位序俾專總於樞衡斷
自朕心實諧公議若夫長慮郤顧偃革息民以承宗社
無疆之休則爾旣熟其所當為者矣慎終如始詎假訓
言
陸佃除尚書右丞制
二三執政之臣朕所委聽以圖機務者也休戚所係夷
夏同之苟非其人曷敢輕用具官某蚤緣道學被遇神
宗擢寘從班休有善譽雖數更於事變每自信其誠心
逮予纉服之初入冠列卿之重而能銓衡弗紊獻納居
多眷惟右轄之求式敷登庸之意仍遷峻秩併示殊恩
噫朕方建用皇極而世或執偏以自是朕方懋昭大德
而世或懷利以相傾推原厥由宜必有在爾旣見而知
之矣勉思同寅恊恭救此之弊庶幾使衆賢和於朝則
萬物和於野不得專美於前載
章楶同知樞密院制
朕惟天下治安之本實在二府故文武雖若異任而眷
注未嘗不均必求其人以贊樞極具官某受知哲廟擢
付帥權旣生致於酋豪且廣恢於境土屢形捷奏數被
褒嘉眷宥密之湏才越班聯而登用蔽自朕志寵示殊
恩惟不忍肝腦之塗郊原故能愛重人命惟備見飛輓
之耗帑廪故能慎惜邦財事在變通爾知之矣勉思所
以善其後者以副朕躋民仁壽之意
錢彀除度支郎官制
具官某朕方集才智敏強之士分任劇曹共熙庶功而
司度虚員擢爾于外以爾出使能稱吾指者入祗厥職
則来效可圖其勉之哉
閻詢特贈金紫光禄大夫制
朕紹隆聖緒澤霈萬方凡厥幽明率從褒陟具官某夙
由才望歴試事功旣克著於猷為亦自全於出處有子
而令能世厥忠適兹賁典之行越進文階之峻尚其冥
漠不昧欽承
任端等轉官制
京師諸夏之根本也而周城千雉矗然一新雖出於神
考之睿謀其所以視版築愈疾癘交脩厥職弗懈夙宵
則汝等與有勞焉朕不汝忘第進官秩益圖報效以稱
殊恩
蕃官馬蒙卓轉官制
爾承襲厥職為部族所歸有司以聞良可嘉尚其率循
於舊比就擢寘於官聯服我恩榮益圖忠順
蕃官鐸撒四轉官制
邈川之役爾實有勞折馘摧鋒應予賞典俾隨級數進
陟官聯尚勵忠勤以圖來效
蕃官兀征蘭氊角補官制
爾父年高以爾為請矧惟忠勇久已彰明特優寘於官
聯仍就司於警捕勉承父志圖報殊恩
趙約等復官制
朕旣嗣位與天下更始凡以罪廢蕩然一新而況自狀
厥情如爾懇切固宜在所恤也稍還舊秩進預班聯益
勵夙宵以圖來效
薛思齊除左侍禁制
元符皇后請以先朝慶誕之澤增進爾官朕命從之盖
為異數勉思報效益務忠勤
在内城隍土地封昭貺侯制
朕惟百神受職於都邑之内猶百官之在朝廷各司其
事而不相亂苟有功於國則必有以報之亦無幽顯之
異也爾主吾城隍為日久矣而能肅鎮方隅敉寧中外
旣昭殊貺宜焕褒崇用比秩於上公仍寵增乎顯號尚
祈顧享益致閎休
李氏等並贈縣太君制
朕即位之初推恩海内凡大夫有列於朝者俾獲伸其
志以及其母而爾歸于望族恊相顯人有子承家服在
七品肆舉追榮之典用䟽大邑之封尚克欽承以光流
澤
王資深等並除監察御史制
天下之事總于六司朕旣擇人而任之矣又妙選剛明
以為御史俾分察其不應法者而爾望實著在一時斷
自朕心擢寘兹位夫好名者多訐徇利者苟容此古今
之通患也爾能超然於二者之外則肅郡吏以熙庶績
必能助朕為民極之意朕亦待是而後陟以究爾之夙
志焉可不勉哉
楊文翰弟文真補三班奉職制
文翰旣歿推厥承襲而光爾等咸曰汝宜邊吏以聞在
所褒錄往圖報效益勵忠勤
孫諤除國子祭酒制
朕惟神考以天縱之聖發明經術作新人才盖自三代
以還未嘗有如此其盛也肆朕臨御敢不奉承一時師
儒選置雅望在於總率尤務得賢以爾博學多聞而守
之以約忘言會道而動惟厥時爰歴試於事功播休聲
於臺閣舉酒而祭實長辟廱推擇所宜無易汝者夫神
考所以造士之本妙與天地同流雖不可得而窺若其
稽古騐今創為教法則汝昔在宰府固已槩乎有聞矣
用以師屬以迪士心俾所期于俊傑者愈久而愈光豈
不美哉
蔣之竒陸佃章楶贈曾祖制
内安百姓外撫四夷朕所賴乎輔臣者重矣是豈一時
之功哉夫賴其功者旣不止於一時則榮其先者宜追
及於三世盖不如是不足以為稱具官曾祖某躬行仁
義迹晦丘園佑啟後人總冠樞極(陸改總冠樞極云參預幾政章改躬行仁)
(義以下云飭躬行義困于小官佑啓後人協贊樞極)積德之報至此益彰雖已表
於儲宫尚未配其流澤從于一品就陟崇階服我命書
永光泉壌(陸佃章楶卽自雖已表以下改云文階二品之崇東宫三少之列用光流澤以茂寵靈)
蔣之竒陸佃章楶贈曾祖母制
朕之所以待柄臣者隆名顯秩旣已藩飾其身矣苟於
其先無以異之與凡卿大夫等則何以昭體貌而崇勸
奬乎追賁所加宜及累世具官曾祖母某氏躬有淑德
歸于令門惟積善以滋深故慶流而益遠執我大政實
爾曾孫用新列國之封光配宫僚之峻(陸郡佃章楶即改云用新名郡)
(之封光配宫僚之貴)尚其冥漠不昧歆承
蔣之竒追贈祖制
為善之報不在其身必在其子孫盖雖遲速不同其效
未有不如此者夫為善豈期於報哉天道固當然耳朕
率是意寵待臣鄰肆有追崇遠及王父具官祖某安于
隠約以德自豐源深流長至孫而顯總于宥密清議歸
之越從宫傅之崇進陟公台之峻用昭爾祉以對天休
陸佃追贈祖制
才高學博望著英躔有志在時至孫而達入參機務輿
議歸之越從諫省之崇進秩儲宫之峻用昭爾祉以對
天休
章楶追贈祖制
才高氣勁望著臺端有志在時至孫而達入陪宥密輿
議歸之越從憲部之崇進秩儲宫之峻用昭爾祉以對
天休
蔣之竒陸佃章楶追贈祖母制
篤於尊祖雖學士大夫之所同賁以殊恩乃執政大臣
之所獨禮惟其稱義則當然具官祖母某氏被服七章
兼全四行旣歸從於望族遂協濟於肥家積是休祥蔚
其孫子朕所登用賴以乂安載嘉流澤之光式茂追榮
之數進封顯國(陸佃章楶卽改云啓封善郡)增煥私庭
蔣之竒陸佃章楶追贈父制
自昔言孝有曰立身揚名以顯父母夫為人子者孰不
有是心哉惟二三輔弼勲與位稱然後足以極其顯親
之榮具官服在下僚(陸云服在朝班章云介於使聯)隂自殖德命有所
制志不獲伸篤生賢英擢總樞極肆厥謀猷之助亟成
夷夏之安推原所從褒錫敢後冠三公之峻秩正一品
之崇階(陸章云冠宫師之峻秩正一品之崇階)兹謂異恩往告子弟
蔣之竒等追贈母制
曾參有言曰吾及親仕三釡而心樂後仕三千鍾不洎
吾心悲自古及今未有歴仕而心不再化者朕於一時
通籍之士旣皆有以慰其心矣而况股肱近輔追顯其
親其可後乎某氏以正承夫以恩睦族祥發閨門之内
功形夷夏之中有子而然朕所眷賴自郡開國褒進爾
封(陸章云小君錫號善郡啟封)尚克承之以昌厥後
蔣之竒陸佃追贈妻制
朕旣延登老成總冠樞極(陸云延登俊良翊贊機務章云翊贊樞極)其在閨
門之内宜昭伉儷之賢雖曰舊章實為異數某氏順承
夫義協致家齊夙彰輔佐之功不愧圖書之訓惟時君
子方厚倚毘用陟爾封以鴻厥慶往祗朕命益懋德聲
内侍閻守&KR2950;餘官李士京等轉官制
朕旣踐祚思以天下之養奉承慈顔而仙馭莫留闃其
遠矣惟是園寢密邇國南乃詔有司增廣制度爾能率
護衆職亟成厥功(李士京以下云率職祗事共成厥功)俾朕孝思有以自
慰眷言勤勩在所褒嘉寵進使名(李士京等改作一官)勿忘稱效
吕惠卿落職制
朕惟大中之道與夷夏為新宿負往愆多釋不問其或
附下罔上諠動一時義所當懲亦難并貸具官某頃緣
舊弼分任帥權方干戈未戢之秋正將士希恩之際循
名責實宜盡公心事君以忠矧存丕訓而乃肆形欺誕
敷奏罔功遂令奬勸之方悉入僥求之計開其後悔咸
以情言旣罪戾之甚明在典刑而奚逭姑從褫職特轉
寬科庶幾臣工自此知戒
石丕降官制
朝廷以爾為才擢預邊寄而乃不思審慎散失居多雖
難逭於典刑亦屢更於赦宥姑從降秩往務省循
田洪盈洪益加勲制
朕惟先皇帝祗率舊章聿成熙事斂時五福敷錫萬方
爾以忠勤久居邊徼爰霑霈澤寵進勲名(洪益云屢霑霈澤併陟官)
(勲)勿替厥心益圖來效
皇姪不器可右千牛衛將軍追封越國公制
惟我神考惇敘宗親凡厥本支率從典禮越王之後世
受爵封傳敘相承今實逮汝其峻遷於環衛以顯襲於
國公勉繼前人愈其祇飭
王存贈左銀青光禄大夫制
巖廊輔弼之舊朕所禮遇以勸導臣工者也旣以寵異
其生亦必追賁其殁所以極哀榮之數全終始之恩故
具官某望著英躔仕逢熙運迪中庸而制行躬仁厚以
持心更練百為堅完一操在元豐則受知乎神廟參聯
侍從之華在元祐則被遇于泰陵協贊機衡之重肆朕
纉承之際深惟故老之資邈在丘園蔚其風節奄觀遺
奏尤倍惻傷越陞二品之階峻視六卿之秩兹為茂典
用展眷懷尚克歆承以光隊路
才人鄭氏特進封美人制
天下之本在國國之本在家二帝三王以來未有家齊
而天下不治者也朕率是道以臨萬邦厥有褒陞必先
内德某氏祗事左右秉心肅恭動能畏於箴規居弗形
於私謁慶襲後宫之盛肇開玄乙之祥懿範聿昭淑聲
益茂宜遷美號以示隆恩惟克謹於初終乃永綏於福
禄愈其思稱助我化風
掌簿李氏知尚書内省公事制
朕不以名器假人盖非獨外廷為然也惟時内省之務
方賴協濟之勤疇爾久勞肆加遷陟往其祗慎益勵夙
宵
韋定男晟補借職制
爾父服在邊陲隕于行陣憫其忠奮續以官榮宜思無
忝之言往勵酬恩之志爾能自效尚有褒陞
蕃官趙景存等轉官制
爾祖以部族來歸爾父能世其忠順並膺寵禄多歴歲
年惟慶襲於後人特榮加乎顯秩宜思繼紹力務恭勤
尚有褒嘉待爾自效
孫志雄等補借職制
某等爾父隕于行陣朕甚憫之錄爾以官以為忠報往
其奮勵茂對恩靈
道鄉集卷十七
