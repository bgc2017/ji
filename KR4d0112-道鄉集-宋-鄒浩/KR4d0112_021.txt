道鄉集卷二十一宋鄒浩撰
書
上哲宗皇帝書
元祐四年十二月某日潁昌府教授臣鄒浩謹昧死上
書皇帝陛下臣伏覩近降貢舉勅凡考試進士試卷其
習經術者以經術為去留其兼詞賦者以詞賦為去留
其餘數場止以品定高下所有以四埸工拙通定去留
高下指揮更不施行臣竊惑之臣聞自先王賓興之法
掃蕩不存而後世所以取天下之士一以空言而巳德
行道義不復誰何以迄于今莫之能改就令此法不行
士之所務猶在言而不在實况旣行乎臣見天下之士
不惟有愧於其實乂將有愧於其言矣何則法行之利
不勝其害其弊必至於此何謂利兩科之試各以四埸
故習經術者不敢忽策論兼詞賦者不敢忽大義方其
羣居欲無所不工則亦無所不知欲無所不知則亦無
所不讀今也專以其科之所主者為去留則士止務其
所主者不必雜然並習如前日之擾擾一利也士之取
舍一繫有司有司之好惡又各繫其所習之如何故尚
經術者斥詞賦尚詞賦者斥經術尚策論者又并二者
斥之交相毁譽迄無定論而士之取舍直以幸不幸耳
今也嚴之以法使有適從則有司雖欲奮私意執偏見
以自勝負勢有不可二利也何謂害惟知經然後工於
義惟知子史然後工於策論詞賦則往往裒諸家之集
纂六帖之類左攘右竊以速名第而一時有司固莫之
能辨也且以今舉校之兩科取士初無輕重然而不以
經術應詔者已十有八九今也重以去留之法導之臣
知天下之士自是以六經子史為棄物矣盖士之所急
者在去留而高下非所恤故也一害也士之品有三不
待教者上智也不足教者下愚也教之則成不教則廢
者中人也而中人之才溝天下今也使之一趨於不該
不徧之習則是天下之才將淪胥以廢而莫之振二害
也國家自慶歷以來天下州縣徧置學校自熙寧以來
天下州縣始命學官誠有意以義理養天下之才今也
一以去留搖蕩其心雖力以義理強之亦安能勝其所
習然則所置學校特為虚器所命教官徒耗廪禄顧欲
化民成俗如古盛時不亦難乎三害也上自輔弼之大
臣下逮州縣之小吏皆佐陛下行道者也非欲其若司
馬相如枚乘沈佺期宋之問之屬以文詞供奉諂頌功
德而已而乃養之不以其道用之不以其實誰恃以成
天下之務哉四害也臣愚伏觀陛下南嚮以來以天地
之德亭育萬物以日月之光别白萬微黜陟羣臣因革
政令斟酌人心若合符節至取士之法最務之急者甲
以為可乙以為否五六年間不知幾變今又變焉曾未
足以厭天下之望臣竊惜之陛下誠以其法為善胡不
盡罷數埸之文只以經術詞賦試之然而不為者臣知
建言之臣慮失天下之士不知有其名而無其實其失
猶在也夫舉事有名而無實非朝廷之美也萬一所舉
復有與是比者無乃重為聖政之累乎傳曰設教於本
其敝且末設教於末其敝奈何又曰為人君者謹其所
好惡而已矣君好之則臣為之上行之則民從之偏為
去留不可謂本已著于令不可謂非所好陛下少須之
臣之二利四害之說行自判矣且臣四害之中如人才
不振無以成天下之務尤有所當慮者陛下視今日之
人才果有餘邪果不足邪以為不足則巖廊未嘗無輔
弼左右未嘗無侍從諸路未嘗無監司州縣未嘗無守
令凡中外之百執事亦未嘗不備其待選待次去來吏
部者又常倍蓰見任之數以為有餘則自任以天下之
重輔導陛下與二帝三王比隆争治者幾人進退賢否
惟其實而不汲引親舊不遺棄疎逖以誤陛下器使者
幾人正色昌言列百官之功罪論庶事之得失務存大
體而不承望風旨以自謀者幾人持刺舉之權以肅清
所部而不結權貴以殖私不惜孤寒以示公者幾人承
宣詔條勸課農桑使民安其所不飲泣於猾胥黠吏之
手者幾人夙夜脩職不敢苟且以冀指摘之不吾及者
幾人民貧所當富也則曰水旱如之何官冗所當澄也
則曰人情不可擾人物所當求也則曰從古不乏才國
用所當裕也則曰治世恥言利風俗所當厚也則曰不
切於時變邊備所當嚴也則曰在德不在兵其他覼縷
臣不暇悉要之為國謀不如謀其身為百姓慮不如慮
其子孫者衆也陛下端拱一堂之上方以覆載為度固
不規規焉察臣下之私然視朝之餘省奏報聽講讀之
暇亦嘗念其所以然之故乎此乃不明義理之騐也夫
以義理養天下之士士方平時師聖賢談道德其取舍
去就之際若無以易其操者一旦用焉猶或幡然無以
副朝廷承庸之意况不知所以養之耶董仲舒曰不素
養士而求賢才猶不琢玉而求文彩臣嘗以為知言臣
願陛下詔有司追用舊勅以四場工拙通定去留高下
庶幾經術策論之試不為虚文而士亦知陛下所以期
之甚厚相與精白以承休德而人才有餘矣豈甚難者
哉昔孔子不欲去餼羊也為告朔之禮也孟子不欲毁
明堂者非為明堂也為王者之政也餼羊不去則告朔
之禮猶可以意推明堂不毁則王者之政猶可以迹考
臣之區區實在於此臣寒鄉鄙人也生長和氣之中沐
浴仁厚之澤備員學校為日久矣重念古者工執藝事
以諫之義故敢因執事所及輕犯天威冒獻瞽說惟陛
下採其一得而赦其萬死則天下幸甚天下幸甚瞻天
望聖激切屏營之至臣浩誠惶誠恐頓首稽首昧死謹
言
上范相書
某浙右之鄙人也敬仰閣下道德之尊文謨武烈之盛
其日久矣旣而閣下入相上主經緯普天浩獲與蠕動
根著生成於和氣之中而曲得所願浩之受賜亦多矣
當此之時海内有識之士孰不願一登元禮之門一識
泰和之面一聞老聃之謦欬以自快其夙心哉或以匏
繫之勢無由自酬則徒鵠立蟻慕而已顧浩向者伏值
閣下暫解機務來鎮是邦適以頖宫區區承乏之微與
諸生同矜式焉天假之幸尚可以數計而言論邪浩居
常讀書見伊尹以天下之重自任也一夫不獲則曰時
予之辜見周公之待士也一飯三吐其哺一沐三握其
髮每至此未嘗不掩卷注目髣髴其為人恨不身親見
之豈意與之比隆如閣下者得以周旋於鸞聲旂影之
内乎揚子曰侍君子晦斯光窒斯通亡斯存辱斯榮敗
斯成此浩之所以幸也雖然幸於其身而未幸於其親
人子之心將默默而止乎抑求之而冀其有得乎求之
而冀其有得可以為親不可以為已盖分不得而然也
故孔子曰不患莫己知求為可知也默默而止可以為
己不可以為親盖義不得而然也故孔子曰立身揚名
以顯父母孝之終也今夫人之大倫内則父子外則君
臣而臣之事君自其所以事父移之耳苟君事之不先
君名之不顯則世必以為不忠之臣至於事父而曰與
君異其可乎然則浩之今日雖欲結舌不可得也重念
家君行年五十有二矣棲遲選調殆逾二紀屬者效官
畿東繼為當路所薦譬如掘井已及九仞譬如為山裁
虧一簣欲控告乎本部則前已見收欲留待乎來年則
今已迫替惴惴焉日懼幾成而敗之竊惟閣下方此下
車歲薦之員必有餘數儻蒙察其為親之義窘於無策
而特推伊尹之心使無不獲之歎特推周公之心使綴
所待之後陳則不獨浩之幸也家君之幸也舉族寒餓
有待焉者之幸也又况寶玉所在衆木皆潤威鳳所往
衆羽皆從閣下少休於此真賢實才皆願備門墻之數
苟於此時不能預剖露其底裏以徹聰明則異日追悔
何嗟及矣閣下雖欲金鎔而土甄之不猶索旣寒之裘
激西江之水乎諺有之曰觥飲不及壺飡盖言事之不
可緩者以故輒忘台席之未温曳裾之不素而遽謁其
私也然向非閣下以伊周之業取信乎萬方浩亦曷敢
然哉若曰一介之愚八品之賤不自揣量率爾而進冒
凟前宰相非浩之所敢知也斂板待命背汗流踵不宣
上王左丞書
伏聞左丞由建康移鎮維揚客有知浩詳愛浩至者前
揖而賀曰子之父前此二十年為池州貴州縣主簿今
左丞王公方抑首於其州之掾曹分明好也視同寮為
特厚子今乃獲指令於公之節鉞下公將善必子稱
罪必子宥庇子不淺矣浩竊應之曰客雖不浩賀浩固
已自賀若不勝者但非客之所謂也夫揚為東南一都
會頖宫萃四方之學者旦暮講習紛如他州所設師儒
悉皆命自朝廷朝廷非不惓也刺史更加意焉霽威俛
首接之而厚其儀養之而厚其財以風動一方之俗使
勇發而為善父誡其子兄詔其弟婦勉其夫長帥其幼
朋友相切偲而不怠以承嘉惠以稱盛德賢能成器惟
恐不先冥頑悛惡唯恐居後則民之化之或觀或感浸
尋乎仁義廉恥之風而黃堂日以無事矣記曰化民成
俗其必由學此之謂也揚之建學為日固久刺史加意
於此者遠則惟魏國韓公嘗增其田疇近則惟秀國陳
公嘗新棟宇且鉅公名卿由廊廟侍從之貴擁節鉞而
鎮是邦相踵也或以此為不急之務而莫之誰何或有
其意而車未停驂坐未暖席遽被命去而不得為是以
曠數十年間無與陳韓二公並者况欲紹復魯僖蜀文
之盛乎是可為太息也浩聞王公之賢小之剖符守一
州而一州享其利大之輔佐理四海而四海受其賜談
士頌之文士紀之志士畏慕而法之今其來也必舉化
民成俗之言紹復魯僖蜀文之盛不俾韓陳二公擅美
譽於無窮浩之自賀實在於此非客之所謂也客曰然
僕固失之子亦未為得也子不聞王公之為人乎處艱
劇如簡易臨蒼黃如平日才至大也事無纖而不該理
無幽而不燭識至明也彼方戢舌而獨抗其議彼方縮
手而獨致其身氣至剛也與六合而争衡納萬物而猶
裕量至廣也為小官時已如此矣譬松栢纔拱把而磥
砢節操已有高聳千尋大合百圍之勢識者率以宰輔
目焉至其尹上京而登政府也辨匿姓之書而全百千
之命於危疑之際止徙墓之請而安億萬之魂於冥漠
之間以至寬市易之逋措曲獄之刑下膏澤於旱暵可
憂之時排姦邪於根本難拔之地其他盖不可以悉數
是其才識氣量能使普天之下無一夫不獲者明效矣
匪朝伊夕入秉鴻鈞弼亮聖主比隆時雍其又將不止
於此豈區區斂其施於一頖宫哉况督府千里之内官
吏待之而裕其職業農夫待之而裕其耕耨百工待之
而裕其斲削商旅待之而裕其阜通非特頖宫之士願
深而望切焉子之所言何異楚人亡弓楚人得之猶有
楚國之限者也浩竊復日客前之所賀浩者出於私情
故專在一身而遺頖宫今之所以闢浩者歸於公議故
博及天下而略頖宫浩雖鄙人亦粗曉於斯二者獨以
頖宫為言則庶幾所謂思不可出其位之意也孟子謂
公孫丑曰子誠齊人也知管仲晏子而已矣浩承乏於
揚之頖宫者也知頖宫而已矣不亦可乎客旣退浩因
記其言今輒書以叩將命者恭惟知府左丞資政矜其
愚而恕其罪不獨浩之幸也一方多士之幸也浩屬以
職賤拘文不敢越境外謹遣諸生持書前迎台旆干冒
鈞嚴浩下情無任背汗肌慄之至
上蒲左丞書
浩嘗讀泮水之詩竊思古先哲王之於諸侯裂地而封
之疏爵以貴之井牧相錯溝涂從横提封之數或五百
里土至廣也黔首横目倚走伏趨蜂起蟻聚各脩其業
民至衆也典則軌度政令賞罰詳要先後罔不即敘法
至良也參伍衆輔設傳陳置尊卑乘承交賴以濟官至
備也廣土待之而後守衆民待之而後理良法待之而
後行備官待之而後功以致外治以蕃王室任至大也
戴冕被服憑几南面目指手撓莫不風動而皆至權至
重也操重權當大任董正備官舉良法而措之巍然廣
土衆民之上力回丘山氣變寒暑顧何為而不可况其
凌夷以及春秋之際而狙詐相籠虎暴相耆以自取勝
者十國而六七則其為尤無不至亦勢使然而魯侯乃
獨勤勤懇懇以脩泮宫為務誠知所先後者宜其詩人
頌之以耀後世而垂不朽歟詩曰淮夷攸服淮夷卒獲
憬彼淮夷來獻其琛泮宫旣脩矣每以驕逸猾夏如淮
夷者猶不止攸服而遂至卒獲不止卒獲而遂至來獻
其寶其所臨蒞之國人尚安有不革心易慮以從其所
好者乎記曰化民成俗其必由學此之謂也浩讀詩至
此盖嘗三復其言收視屏息想見魯國之盛恨不生斯
時偕其國人從公于邁以承匪怒伊教之賜而底于成
就如藻茒生於泮水者可采以薦羞也所自幸者全形
軀具耳目不殘於聾盲跛蹇而儒衣儒冠獲取是詩而
讀之以想見其盛而已矣夫簡編所載直古人之糟粕
爾所以潤澤而行之者不可傳也取而讀之想見其盛
亦足為幸則夫親遇其所以然者其幸可勝計哉恭惟
某官稟靈峻嶽作瑞昌辰簡在帝心夙躋膴仕代言内
職文配兩京總轄中臺功昭九敘方將宅百揆均四海
越丙魏而掩姚宋以追復阿衡之美而遽以均勞暫去
廊廟載膺天寵易鎮大邦稽之前載武公由衛國而後
相周黃霸由潁川而後相漢則閣下之正台席執鴻樞
亦由揚州入矣今之揚州雖與禹貢所言者異然實古
上公之國而學則泮宫也天子命之教而為之者也聖
朝留意為學自熙寧逮元豐七閏之間再掃其弊而新
之首辟廱旋及四國而泮宫之制則具辟廱之體而微
者命官主治在東南盖無幾而揚居一焉浩浙右鮿生
齪齪自整非能解頥折角從横而無雙也偶因試可獲
處是職正在使節之下而茷茷之旂蹻蹻之馬浩行遂
拭目而視噦噦之鸞昭昭之音浩行遂傾耳而聽豈徒
以慰希企大賢瞻仰餘光之誠而已且期與多士沐浴
道德之教以藥偕生之疾則浩前所謂其幸不勝計者
此也它日泮水之頌不獨在魯侯而又在閣下矣
道鄉集卷二十一
