道鄉集卷四宋鄒浩撰
古詩
分韻送德符還山得送字
秋風歘來歸秋事日夕動葉淨嵩嶺高煙空潁川縱茅
齋鬱其傍妙與猿鶴共拂衣問前途不作河濱夢念君
如病松重以旻天慟未屠朱子龍且集黃公鳳伊予亦
何為於此迭賓送慎勿甘自埋斯文要梁棟
送陳志仁赴河州司理
佳人宰木懸秋月穉子霏霏灑清血枯風冷雨暗長天
借使端居亦心折問君夙駕今何之萬里關河西復西
西州平昔但聞語不意黃塵隨綠衣將軍雅歌飛玉觴
健兒如鼠馬如羊桁楊生耳卧庭廡日冀賓僚來畯良
雪霜肅殺百草死孤峰嫋嫋砂磧光城頭笳鼓咽初曉
夢破衾禂皆異鄉情鍾矧復是君軰只應矛矟攅中腸
只應矛矟攅中腸當思大人在高堂
送羅正之為兩浙提刑
滄溟可枯山可移公心獨與天地期田間經術入州縣
所至父老均兒嬉明明日月照肝膽謂言吾民方阻飢
回車為我作豐歲要令國體無瘡痍買臣郡去不持節
季真逸請非康時幾年夢想在松檟再拜一觴今得之
鄉人擁路識忠孝雅慰平生良可知恩光到此何以報
行矣二浙如王畿
送裴仲孺為太和尉(時與崔遐紹蘇世美樂文仲王仲弓以故人從此去)
(為韻分得去字)
波濤幾千里洶洶東南注故人帆北風絶意蛟龍怒孤
州何處城幾盡長江路鴻鴈方來飛霜雪且凝沍夜旦
耳目中動與客心忤况乃青雲姿四十困不遇有室常
罄懸未免折腰去命也天造之智力豈其預端能一判
然楚越猶跬步崖邊晚分携君顔湛如故
送李子威致仕還鄉
人間勲業如作詩先生能詩端自知人間得喪如奕碁
先生能碁復何疑此身未免人間世南北東西聊爾耳
波濤風際湧丘山不害江河為止水今年青春草木青
只有白髮日日新先生一笑謝簮紱歸作三吳高尚人
三吳寒暄幾來去童時閭井今猶故閭門親舊半成空
往往子孫無託處先生第宅瀕清流負郭歲有千鍾收
揮金買酒醉花月一局一篇方外遊諸郎森森美且修
名聲相繼徹冕旒斑衣夙夕奉顔色借問逹官誰與儔
他年再拜鄉人後猶能敬為先生夀
送散老歸龍井
長安冥冥砂礫飛道人趼足來何為師恩浹髓未云報
誓求卿相成其碑卿相盈朝成者誰尚書妙墨侍郎詞
(二蘇)二公奔走天下士士獲一面猶幾希道人願力豈不
滿文字乃今兼得之龍井神龍應護持杖頭星斗東南
垂過門别我自色喜我愧儒冠多背師
送榮子邕宰新鄭
子淵陋巷居子真巖下耕窮約一如此不妨道自行矧
君有民社南面恩光榮問學展經濟豈不慰高情爾來
幾薰風許洛猶聲名還將模範心農桑厚羣生行矣輿
人歌國僑相弟兄
送鄭州吳綬通直北歸
霜雪下群木江山拱高城曠然爽氣中幅巾日將迎精
神在文史朋舊皆公卿乃於功最時冰泮人間情不待
髭髮改乾坤付柴荆虚舟夲無繫風御聊爾行此邦鬱
多賢向來集聪明德翁可君心歸歟助長生
次韻答交代俞樗年教授見簡之什
吾鄉藹多士夫子惟英才妙年雙眸清不為紛華開飛
聲動寰宇著錄争徘徊論說翕以定端如匡鼎來著鞭
青雲衢飄飄謝塵埃伯鸞賦五噫少陵歌七哀豈比太
平遇得志無疑猜朝綱舉天網陞黜常恢恢胡然落泮
宫猶歉南山臺維今堯舜君側席方虚懷簡拔到寒谷
未始由梯媒懸知噐業成指日登蓬萊伊予愧樸樕聿
來托高齋與君出處間一一金石諧峴首鬱蒼莾江流
澹縈廽龍卧縮頭角騰驤竢春雷君車亦難緩行矣明
詔催逸步從此分駑駕安能陪
知府吕大卿餞别樗年以今我來思雨雪載塗
分韻賦詩得雨字
使君出吾鄉門墻掃塵務諸生擁經來翕然影響赴維
時夫子賢獨入青眼顧河南拔賈生千載一高步爾來
十五年終然阻鵷鷺如星不麗天而乃西南雨晚逢使
君車亦復此邦駐從容平生歡萬事散朝露江山飛雪
霜冉冉歲云暮我來踵規模夫子故長路使君有高情
肅以豆觴寓賓僚集清夜健筆落佳句行矣勿稽遲青
雲答知遇
奉和邢舍人寄望之愚溪朝陽巖
冷風不動水無聲倒影冲融漾太清公為少留誰會意
且憑詩句作長城
又
我聞紫微公潤色邁東里道阻未識面馳心極雲駛及
此㐮漢遊黃堂見名氏乃知吏民上屹若楚山峙不以
外自殊夙興酬寄委陶瓦焕窮閻長堤矗江涘陋彼䋲
墨拘畏首復畏尾坐令焚溺餘衣食就安址流澤配羊
杜如水注無底念兹智略成愚者豈同履胡為愚溪水
嘯咏送寒晷虚涵萬象幽清絶一塵滓想公溪上心所
得似夫子歲律方崢嶸撫事聊爾耳鼓枻得浮沉觀魚
謝竿餌應憐柳司馬愛身異桐梓
仲益約遊延慶不至作此戲之
出門無他岐一徑指山麓餘寒弄晴隂淅瀝散輕玉我
僕亦賞心我馬亦飛肉回首幕中英文書正拘束
與節推李師益遊谷隐習池
無心一何求無垢一何洗與子入山來放脚東風裏巖
根初著花溪冰半流水一笑真偶然松聲為誰起
謝仲益惠蘭
隣家得蘭惜不得數夲分來好顔色兒童見之喜欲顛
驚回午夢松江側起隨斤斸聊齋前面勢欄干相並植
氤氲猶帶鳳山雲彌天道安端我即璧丘亭高秀谷幽
想見僧移動晴碧根深叢迥無他虞青眼東君方着力
影連桂月共扶疎香入梅風更引翼此心莫逆知誰何
金粟如來在東壁
次韻和端夫遊谷隠(是日端夫畫大悲像初成設供)
我生泉石中清賞殊不足得官漢上來邂逅亦溪谷他
時長安塵用此塵外贖城南百餘里灑落自風俗招提
密相忘一一儼西竺緬維作者謀永集荆楚福興國最
佳勝千柱列巖屋前䟽白馬泉後據白馬麓衲衣擁雲
外拄杖倚藤竹天龍咫尺耳入戶體生粟誰為逢氏迷
不復棖也慾落英無再紅秀髮豈常綠共將香火心稽
首千手目老僧獨何為瞬我掣電速已矣勿重言良藥
反成毒
次韻端夫聞江北水磨
萬事根夲初難明聲之所發由聲聲不有智者抉其理
直如寶劍埋豐城風生風止孰嘘吸制作觧成琴與筝
矧兹江漢瀉荆楚含桃初熟飛流鶯波濤暗逐歲月長
激激灘際春雷谹白沙湖邊更湍急五磨因緣資養生
城中鞭驢喘欲死亦或人勞僵自横借令麥破麵浮玉
青蝇遽集争營營廼知此策最長利朱墨豈復嗤南榮
天輪地軸馳晝夜彷彿颶扇吹蒼瀛遊江夫人儼然坐
蛟龍不動如石鯨只應神物亦持護我軰何妨雙耳清
送望之移帥荆南
荆湖地與蠻獠通江陵開府節制雄勁兵十萬擁羆虎
鼓角聲動波濤風列城如子滿棋面一一大帥呼吸中
陛下鈎簾撫天宇妙選百辟今屬公楚峰峻拔江漢廣
晴光帶影落渚宫懸知黃馘日飽飯酣歌鼓腹均兒童
裕陵松栢老霜露鍾山杖屨埋蒿蓬自從知已失君相
隼旟熊軾西復東赭袍可想不可見十年一夢朝來空
荆湖雖重豈留處朝廷百度皆元豐
次韵魏道輔教授折梅懷荆帥望之
霜風未放江梅折似向人間作價索冷然一觧冰雪顔
花有天倫此其伯見卵求雞亦非早只今已覺和羹好
殷勤猶是故時香驛路一枝情淼淼我公所向物皆春
想見新花如漢濱新花故人政如此欲了此心惟斵輪
送察推賈時以通直郎致仕還荆南
秋聲起庭端索索故時語幾人清鏡中鬢髮默自許東
隣坐長嘆曰此非吾所平生困一官湎若醉醪醑幸今
豁然醒可以事高舉田園熟瓜芋茅茨庇風雨向來避
席人把臂相爾汝年光雖云暮猶足送寒暑斯言不浪
酬即日去幕府我惟塵世浮貴賤等逆旅寬為百年期
形骸一丘土夫君脫身還豈不知所處行矣數珠功青
天走龍虎
戲督潜亨作春羹
先生家中餘玉粒粉以為餅陪春羹春羹品物謝時味
江流暖泛園中英晴忩對案忽舉首徑走長鬚呼友生
㐮陽大夫腹如鼎一著九牛猶未盈懽然放筯即過我
自嘆珍庖逾大烹且言初意亦在我属我府事留西城
先生飯不飯俗客若苦轉眄相倒傾東風雕刻物物好
槎頭縮項尾不赬藥苗蔬甲破土出似與芻豢争功名
應憐十載瘦藜莧為我一除飢腸鳴
潜亨既見和再作此贈之
不作苟見如君平不以禮屈如樊英扊扅堅卧三十載
凛凛風聲人自傾墻東墻西過高馬往往愧汗面發赬
豈知嗜欲極豺虎白晝擇肉無厭盈有時一飯稔竒禍
他年五鼎還遭烹狡兔未滅黃犬在突兀上蔡空前城
先生謝去既飽德鼓腹之趣終難名更要我軰集匙筯
風雨不變如鷄鳴自憐頭額乏竒表幾與虀塩同此生
不愁捩手遂傾覆只愁未至聞戞羹
次韻仲益觧嘲
真宰幹萬物物物相乘除童角贖以牙畢竟均有無江
山與絲竹等為薦虚徐江山寂寞生絲竹富貴餘要知
謝安石青史端幾書逹人眼目開洞照無親疎安用欣
厭間浪取爾與余獨喜豐蔀幽坐獲驪龍珠
和歐陽彦立再用仲益前韻
山行迹未掃倏忽歲已除東風從東還天機動群無自
憐藜莧中遭時謝嚴徐兩曜棲睫端輝光照三餘爾來
知昨非一笑捐詩書虚堂自朝夕與世成闊疎胡為公
子賢賓集亦致余鳴泉春際飛聊復觀跳珠
次韻和知府歐陽叔弼學士禱雨武侯祠
盲風日日吹塵土謾說有年歌自古紛紛機械空作勞
况乃象龍求致雨黃堂學士極憂心忍復賓前事懸堵
倘助豐穣能出雲境内山川無不舉丞相威靈凛一方
遠矚祠宫途可取旌旗拂曉動長庚彷彿飛雲趨兩府
精神洞逹金石開此意豫應神已覩况公愛民如愛子
不以斯民供鼎爼居士庵中常默然田里人人自安處
他時刀劍倚市門往往買牛耕草莽心絶多岐禮義生
和氣氤氲見眉宇惟天至聪下其耳飽聽歡謠薦佳語
故宜神力導休祥不待牲醪集軒廡胡為風旱久未寕
行矣斗柄將建午豈煩瑞祝更殷勤禱處由來似尼父
三分天下指掌間頋此提封才一羽沛為甘澤定不難
溝澮縱横互吞吐坐令百榖暗郊原會見腰鐮分勤苦
儒宫釡魚端欲生自笑年來遽如許雖無高廩並坻京
猶得朝昏鳴食鼓(時學糧不足方有求府中故云)
嘲仲益(春時植蘭甚勤比新東軒遂悉鉏去或者譏笑則曰予將易竹于此作此戲之)
低簷廕茅竹陋如野人居夫子莞爾笑曰此真吾廬庭
前鬱喬木庭後猶榛蕪芟削隨手净春蘭植扶疎光影
動忩几馨香襲文書皎然紉佩心邂逅同三閭爾來基
構新百事凌往初突兀焕華屋茅竹掃莫餘雙楠庭之
珍斬代殊榮枯要知碧油幢特立當階除念念入勲業
不與蓬蓽俱蘭雖不生門安能逭誅鋤剖琴如剖薪烹
鶴如烹魚珠玉抵飛鳥鎛鐘委洪爐逝矣覆轍存來車
猶此涂尚欲取脩竹永以娱朝晡問竹竹無言冷風一
虚徐
寬夫率同諸公謁大悲寺觀所畫聖像以回向
心地初分韻賦詩得初字
㐮州城東十餘里天僊大悲江上居白龍盤伏不敢動
澄波如練風前紓飽聞黔首喜相謂微此妙相吾其魚
鼎來巾屨陪作禮他年假道今題輿毫端願力歘有感
手目縱横隨卷舒高亭短棹青春裡雲雨曉霽乾坤虚
誰將五色染萬物物物可意難親疎會湏指顧發深省
此心長似楚香初
次韻和簽判靳慎微奉議謁武侯祠有作
卧龍得風霆天宇不難肅歷數端何歸轉昐移禍福廟
食凛平生光靈走川陸欲知庇斯人綿延視巫祝(廟祝馬氏)
(自唐會昌二年充)
戲示柄
汝為獅子時而作獅子吼他年毛骨成一顧百獸走
次韻答詹成老謝密雲龍之什
龍鳳小團分禁戶往往稱珍減前語元豐天子妙風雷
萬古埃塵洒新雨壑源春貢識此心不比豫州常枲紵
卿雲密密擁蜿蜒御府僅能千百數匪頒臺閣裁幾人
恩逐味增淪骨髓帝鄉仙去鼎湖空井閟閤門猶玉乳
龍髯雖在龍莫形只有雲留瑞民伍葉家所得最非常
好事殷勤始容取故人分贈不遐遺憐我哀摧病方瘉
莆陽英爽杳難攀品目縱横誰扞禦仰惟筆削到茶經
亟以將誠歸許與詩來寒谷歘然春坐覺春光滿禾黍
次韻和成老謝何伯震
滄溟倒挽供缾罍少年取醉真豪哉天旋地轉膽如斗
何獨謫仙方逸才爾來意氣折憂患霜雪仍從雙鬢催
吾師吾友得渾沌有口不復輕為開賓筵竟日但趺坐
竦聽搖犀談玉杯中分魯國兩夫子道德未逢賢者哀
黃鍾大吕相應和儒風頼以扶傾頽伊予幸甚獲親炙
獨愧不如匡鼎來
送石師稷還新昌
官失常丁民破産僅有流波入春眼行人不管居人愁
但喜船頭觧初綰汀洲夢破白鷗前歸意崢嶸淨如剗
挽君君竟逐風東冥立西樓思何限念君心似嶺雲高
卷雨收雷依&KR1132;嵼弟兄元愷正功名獨自巢由謝青簡
君今杖屨煙雲中我憶當年寄蕭散情深人合脗天倫
相與宫商真律管可憐燕越阻尋盟夜壑不留空舊舘
只應石佛儼巍巍為我旃檀薦誠欵
遊湘西道林寺用沈傳師韻
賜還殊無功可論放逐復向山前奔道人眸子炯如故
邀我累日遊祗園御書新閤插霄漢祝融嚴拱世所尊
恍然身世脫塵垢矯若鴻鵠辭籠樊是時秋老雨脚斷
晴光萬里凌朝昏北辰直下望天闕紛紛郁郁卿雲屯
綵衣蘭膳奉顔色想見協氣還盈門鴈飛不到竟何許
日冀湔雪除瘢痕四年之中兩到此易搖難立憐孤根
方寸倏忽叢百感湘源白鶴空盈樽(湘源白鶴乃長沙酒名)道人
顧我亦無語但指幡從風際翻由來否泰反其類况逢
主聖同羲軒而今而後戒覆轍長記崇寕初紀元(予以罪貶)
(實在崇寧改元之歲故有是句)
謁女貞何氏祠
正月一日雨不休朝來四望隂雲收衆陽扶導日輪出
輝光倏忽盈九州欣欣草木動新意鸞鳳鼓翅翔天遊
高山託處將半載真人風韻長凝眸精神澡雪亦已久
懽言夙駕南岡頭仙居樓閣拱形象祥煙瑞靄簷間浮
焚香再拜適我願想見王母同優游蟠桃不老春更永
人間變化知幾秋輪囷重盖擁車馬氣勢赫赫移山丘
萬方有口莫敢議勲勞自以為伊周門墻旦暮祝遐筭
長守富貴無與儔于今掃蕩一何有白楊影裡令人愁
丈夫祈嚮乃如此孰為女子能清脩功成直上紫霄去
遺蹤猶向瀟湘留我來不及叩真訣真訣固在冥心求
五行八卦自流轉生天生地生物稠騎龍跨虎越宇宙
豈但洗滌無愆尤他年誰作列仙傳編入高仙吾姓鄒
醉飲
我生不嗜酒斷來仍十年前年竄嶺表去年斥湖邊
欲以禦瘴濕廼復酒至前一杯復一杯朝暮常醺然因
之醉鄉遊别是一山川日月不相促萬物同暄妍眼界
絶塵汙耳根遺俗譞心平氣自和妙與天地全歠糟而
餔醨信以昔人賢琴外陶靖節詩中李謫仙聲利挽不
回昏昏長醉眠有師誰得之我奉以周旋
謝衡州花光寺仲仁長老寄作鏡湖曹娥墨景
枕屏
道人秀骨生何許若耶溪邊清氣聚不從章甫事功名
遊歴諸方參佛祖祝融峯下忽擡頭覷破虚空笑而舞
折脚木牀二十年門外草深無寸土偶然消息落人間
挽出花光照今古我舟邂逅泊山前霧捲雲開見眉宇
更知我自浙東來曾擁旌旗塵督府千巗萬壑繞罇罍
夢斷卧龍誰是主為將池墨灑鮫綃故國封疆歸擇取
曹娥江接賀家湖環以峰巒暝烟雨森森喬木動樵風
廟貌崢嶸閟神禹碑留遺刻蔡邕題注目端為楊主簿
子猷興盡季真亡髣髴棹聲廻遠浦乾端坤倪渺莫窮
咫尺并包入庭戶坐令鄉思滿瀟湘恨不歸飛插雙羽
蒼梧洞庭南北中氣象縱横随步武祗緣流放阻君親
入眼雖竒若無覩道人方便巧施為乃以家山慰心腑
舊愆猶冀獲湔除恩錫餘年返農圃青鞋布韈謝塵埃
肯使高蹤慚杜甫
除名
前年除名竄新州今年除名竄昭州我名無實浪自得
坐此人間多怨讐恩深天地貸斧鉞除之又除名不留
雖然未即聽逐便已覺此身民是儔裂冠毁冕散車馬
幅巾杖屨西南陬行者爭道舍爭席所向爾汝紛應酬
洞山有語久弗契忽然一笑知來由我追我隨非我患
那用避如韓伯休
别零陵
零陵詎中邦道阻五千里我以放逐來夲非心樂只身
止高山巔忽忽彌半禩人情久自親况復多可喜坐使
故鄉念如火沃之水罪大不得留今兹動行李昭州雖
嶺南流寓盖均耳倘未還庭闈在彼猶在此胡然當作
離耿耿殊不已物我要兼忘咄哉從此始
道鄉集卷四
