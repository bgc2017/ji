道鄕集卷二十四宋鄒浩撰
啓
賀蘇丞相啓
伏審妙簡帝心顯陞宰路白麻誕布黔首交欣竊以漢
盛孝文賈誼未忘於出涕唐推貞觀馬周猶為之興嗟
盖深憂常伏於隠微而致理必思於長久用能有濟以
冒無疆維時眞人紹隆寶構歴鑒百王之躅遠追二帝之
風持盈守成固已嚴於操術防微杜漸方有賴於同寅
故宜命世之賢來相興隆之運恭以某官楷模天宇冠
冕儒宗讀書五車曾不忘於心落筆千牘若借書於手
為今武庫振古元龜世或殊塗爭以景山為通介道惟
一致自全伯始之中庸蚤識拔於聖神久回旋於内外
隼旟龍節清流日冀其來歸鳳閣鸞臺公議共嗟其縈
滯孰測上穹之意曲為授任之謀馳騖聰明多甘井之
先竭安恬義命獨大器之晩成遂由綱轄之聯峻陟鈞
衡之重納君于道繼為宋室之良臣開國以還首作蘇
門之宰相力紹周唐之家法比隆稷契之勲名若稽治
忽之原視聽聲形之表凡于社稷預入經綸將見號寒
啼饑罔一夫之不獲進賢退惡俾四海以無虞隂陽協
序以成和戎狄投戈而納貢不擅一時之譽直圖萬世
之安無媿紫宸永光青史某性非語上學媿知新宿窺
夫子之牆曾動老耼之眄掃門求進雖無魏勃之機心稱
詠得賢猶有王褒之故事悵西州之匏繫遡東閣以天
遙莫諧接武於賓行徒賀揚廷之制下
謝胡右丞啟
江都曠職旣逃警衆之刑長社備員復據横經之席拜
恩優渥撫已驚慚竊惟平治之時亟敦政教之本京師
首善辟雍丕變於興王遐邇承流泮水遂嚴於列辟集一
國之善士闡六藝之微言爰逮顓門離合之書與夫歴
世昌衰之蹟皆欲甄明其得失用以博洽其見聞庶器
業之兼隆獲賢能之繼出化民成俗豈徒風動於一方
以道事君或至澤加於四海所期如此設官實難必須
豪傑之材始稱楷模之任某幼不岐嶷長更冥頑挾策
讀書素乏解頥之說䑛筆和墨竟無遺紙之詞竊妄意
於攀龍故服勤於刻鵠夜而計過懼多媿於幽明義以
束身敢自荒於廉恥頃類塗羹之戲冒登桂籍之榮斂
板階墀未施勞於劇邑曳裾庠序俄掌教於名藩化藿
蠋以何能但社鼷之有託坐縻三歲訖無最之可書移
宰一同方待次而為治豈期舊物薦及鯫生捨民社倥
偬之繁從斆學優游之樂况今妙簡尤號清明以文行
薦者雖曰甚多中師儒選者盖亦無幾胡為望外輒在
數中此盖伏遇某官卓犖人間表儀天下昔潛一室志
已熟於經綸今處四隣恩遂周於動植曾是衣冠之系
適同桑梓之邦去越猶喜於似人居楚寧忘於用趙以
許允之典選且取於鄉在貽遜之當朝肯遺於舊是致
瓦礫之賤亦蒙陶冶之私某敢不益勵初心務崇名教
彼我相長苟脱迹於敝人窮通自如冀比肩於善士仰
酬盛德决在異時
謝絳州李大夫啓
比者到吏部伏審知府大夫任淮南運使日曾奏舉某
充職官親民任使某今來遂獲移帶上項處所者收之
人後實出至公默以名聞尤為高義荷推揚之特達增
慚懼以無窮竊惟近世之薦人殆以私計而成俗願售
者或求而莫獲不求則具賢鮮遇於知音抗章者必顯
以為言不顯則厚意反疑於虚發由之寖久習以相安
其弊因緣而生所為益甚於昔姦諛自獻豈殊清旦之
攫金徵素繼來全類交易而為市旣無以副刺舉之責
又何從觀遠近之臣此士風所以陵夷而識者為之泣
下儻非力圖於救弊孰能拔異於斯時爰有可人以當
殊願如某者萎蕤弱質輪囷棄材附鳳攀龍雖望期於
遠到畫虎刻鵠幾取笑於無成朅來淮海之邦叨據師
儒之席旋由幸會遂託庇庥屬帥坐之遽移煩使車之
暫攝每獲隨行而望履未嘗請間以曳裾卷舌衆中分
作不鳴之鴈棲身部下僅若相忘之魚甘枲難獻於鄉
豪苦李宜遺於道側敢期誤聽特賜薦論不必鄒陽之
上書自辱李膺之見賞當年莫測它日乃知夫何衡鑑
之私迥出等倫之右此盖伏遇某官道存兼濟志務曲
成餘潤旁滋足比靈河之千里清隂遠布寧數大木之
百圍况性全於至明更坐照於萬物尋天文而發豐城
之寶劍振車鐸而得崇業之黃鍾雖居扂楔之微亦罔
斧斤之棄是致題品猥及寒微張子孺之選郎功陽拒
其請周伯仁之全王氏隂解其危曾無跡之可窺亘方
來而專美小以大喻彼適此同受恩信出於非常求稱
愈難於自致某敢不潜心名教昂首風塵體圭璧之無
瑕慕松筠之有節克殊小道允底大成移孝為忠或奮
天衢之末舍生徇義免貽書簏之譏不為君子之罪人
兹乃門牆之報德
代錢濟明謝蘇内翰啓
久於遷調固分所宜躋以文階在恩非據省叨塵之過
甚憎愧懼以居多伏念某蕞爾弱材冥然寡識素乏王
生之譽殆成逢氏之迷幸詩禮之備聞知箕裘之當習
三冬是競嘗繼晷以焚膏五技雖微肯直尋而枉尺從
擾擾簿書之内亦拳拳賢哲之思恨異代而莫逢攬遺
編而竊歎况同斯世有如我公尤以瞻言極於勞止初
猶文舉擬登元禮之門旋類庚桑猥預老耼之役侍竹
林之高會傾玉麈之清談雖坐井以觀天冀絶潢而至
海更煩刻畫曲賜品題非仲尼之明孰察子長之罪惟
晏嬰之德能援石父之危積年瑕疵一日洗滌乃自刪
脩之職獲霑遷陟之榮正懷無補以干誅遽爾非常而
拜命此盖伏遇某官荷天大任為民先知學富惠施之
五車才邁正平之一鶚言惟救弊妙藥石之所攻志在
尊君挺松筠之不變緣邅迴於時命頃流落於江湖太
白溪邊邀月同醉屈原澤畔散髮行吟曾無憔悴之容
自適盈虛之數屬宣室之欲見賈誼而蒼生之望起謝
安遂即賜環委以持槖俄膺内相之選實為真宰之儲
方且汲汲求才勤勤接士謂來絶足宜朽骨以先收思
得武夫雖怒蛙而猶式是致無用亦皆有成異時嚴君
最辱推揚之助今兹賤息又蒙生育之私榮萃一門恩
深九地謹當體席側常聞之教敦儒生所急之方造次
於斯窮通自若庶家聲之不墜酬德施之難忘
代錢濟明謝敕局詳定啓
涓埃奚補宜難逭於黜幽雨露博施遽獲從於改秩自
知明甚外顧赧然伏念某賦性迂愚降材樸樕是謂中
人以下豈如上智不移授以一經夙被過庭之訓動以
五事灼知持已之方竊蟻慕於聖賢恥雷同於世俗區
區道學勉勉競辰蔭先子之餘恩誤明時之見錄紛紜
百里薦更贊佐之勞荏苒十年竟乏猷為之效屬缺員
於刪定辱諸公之薦揚越由冗散之中參預討論之末
朝夕所事皆生平師仰之人道義是聞實不肖成就之
日有如此幸它何足云敢冀彌年更霑優澤脱折腰之
選調易寄禄之新階苟無所因焉能自致此盖伏遇某
官受天閒氣為時真儒學窮道德之原識判神明之隠
文章落筆揖游夏以争馳事業當官體䕫龍而有作早
結凝旒之睠久為綿宇所傾佇見匪朝入調元化方且
屈體下士誠意搜才在銖稱寸度之可施皆山納海涵
而不拒致兹孱弱亦獲遷陞載惟異時嘗干嚴憲深察
其不辜之實力置於無過之鄉昔比叔山徒知存於尊
足今如石父重蒙解於左驂得以自完因而有立銜恩
至此求稱謂何敢不金石此心冰霜所履老當益壯肯
甘四五十而無聞善苟可為雖以千萬人而吾往果不得
罪於名教是為報德於生成
代錢濟明謝執政啓
犬馬雖微豈有裨於分職乾坤洪造遽獲改於新階拜
命優隆撫躬悚愧伏念某材非經濟性實顓蒙徒立志
之素剛恥見賢而不逮虛心承教况漸漬於義方斂板
效官肯湮淪於世習庶幾自奮不愧前聞驅馳十載之
餘泯滅一毫之補因時核實已逃廢黜之嚴擇士脩書
旋預討論之末自知明甚人言謂何敢期幸會之殊更
沐遷陞之寵引駑材而取道豈無鞭策之私揉聚塊以
成形實自甄陶之力此盖伏遇某官受天所賦配時而
生納無外於量中洞未萌於識表致君澤物不徒發於
空言偉績閎休期遠追於治古自結重瞳之眷久為萬
國所傾果以殊勲入調元化都俞堂陛之上經綸霄壌
之間伊尹起莘矜一夫之不獲周公在位致四海以無
虞是以至愚亦蒙博施力洗疵瑕之迹曲崇長養之方
恩極高深言難擬議敢不覃思名教允蹈儒規言行兼
脩無歉士人之出處初終自是或逃君子之譏評非以
沽名是為圖報
代孫揚休謝改官啓
銖稱寸度偶應格於銓曹山納海涵遂脱身於選調仰
承寵渥俯極驚慚伏念某齷齪鯫生凋零冷族志本期
於附驥學反類於屠龍運適半千輒意彈冠之幸年踰
三十始叨擢桂之榮誓戮力以當官肯辭難而曠職求
逭吹竽之濫且為累土之資造事而窮乃踵北宫之不
遇在邦必達空懷先聖之格言﨑嶇二紀之中汩没一
同之佐豈無蘇君之田二頃亦有揚子之宅一區松菊
未衰宜賦陶潛之去蓴鱸在念盍成張翰之歸侣猿鶴
以忘形娱琴書以卒歲其如夙願欲以奉親至行曾參
猶得禄而喜甚真言毛義尚捧檄以欣然忘校進於亨
衢甘強顔於卑位久霑天澤以安素髮之情冒陟文階
敢冀清時之選况今總核比舊周詳外嚴刺舉之權中
謹原省之制造庭而見通歲纔滿於百員寄食以須屈
指動縻於半載苟纖疵之可擿信無策以能逃夫何困
蹇之餘獲預遷陞之數捫心自揣肯首知因此盖伏遇
某官才負縱横識周隠顯力造聖人之道優為君子之
儒功業致身已章章於天下吐握待士更汲汲於人間
顧子羔之素愚乏孟嘉之小異亦蒙矜閔曲賜薦論使
其奮發於仕途是以叨塵於今日載恩殊厚圖報奈何
某敢不戒於二三惟常德之是蹈半於九十思末路之
尤艱庶收晩盖之功以答先容之賜
謝徐仲車先生啓
冥頑後進畏慕高風實有歲時願執老耼之役出於天
幸獲登孔子之門豈意謙光重貽誨翰感慚交至剖列
奚窮
回賀徐右正言啓
叨進宸俞冒躋諫列重惟僥倖倍積兢惶伏念某孤苦
餘生衰頽夙志分絶官榮之望勉為親養之求敢期誤
恩擢以不次奉宣室之問本非賈誼之才起徒步之間
幾有馬周之遇靖言所自豈不知歸此盖伏遇某官仁
以存心善惟舉類力借吹嘘之助曲成任使之階是致
七人躐收一介蟠木為萬乘之器旣已荷於先容駑馬
窮千里之塗敢自忘於十駕方圖貢問遽辱貽牋永惟
謙德之隆尤極懦衷之感其為悃素曷旣敷宣
袁州與監司啓
脱身嶺表就職江西竊惟罪戾之餘適處庇庥之下事
踰素願感極懦衷伏念某昨以狂愚昧于諫諍冒雷霆
之不測宜鈇鉞之難逃尚荷深慈特從輕比旣曲全其
首領姑投竄於炎荒然在新州最為惡地颶凌空而飛
瓦瘴暝晝以成烟水接陽春不終朝而變五色候殊嶺
北幾一日而更四時雖是居人亦多沈疾而况負罪至
此杜門莫交顧形影以自憐念庭闈之遠隔前瞻二相
委魂氣以何歸退省餘生能歲時之幾許豈謂乾坤之
澤普霑動植之微忽自羈流亟蒙甄復不但羸軀之可
保更諧仁政之依歸此盖伏遇某官志務曲成功存善
貸協贊惟新之化沛宣莫大之恩歡聲載溢於提封和
氣倏移於隣路致兹僥倖迥出比倫託廣厦以居身旣
安其所法乘田而脩職敢怠于勤庶循責實之規用對
滌瑕之賜
與提舉啓
脱身嶺表還職省中越從罪戾之餘薦沐聖人之造靖
言僥倖厥有夤緣此盖伏遇某官仁以存心善惟舉類
曲借先容之力助成晩盖之功是致冥頑亟叨召擢微
生抱疾旣逃瘴癘之虞慈母垂年復遂晨昏之養未知
報稱方切憂惶敢圖謙德之隆特有誨函之賜其為感
媿曷旣敷宣
謝中書舍人啓
秉筆螭坳未知報稱演綸鳳閣亟比超踰旣成命之莫
回跼微躬而增靦竊以隆社稷之福者莫先乎求士為
邦家之光者尤在乎得賢矧居侍從之官仍處深嚴之
地預聞機要參掌命書苟非四海之豪英曷副一時之
公議詢謀至慎今昔攸同如某者才慊中流學慚上達
徒以遭逢之異嘗叨供奉之班螻蟻何知尚有君臣之
義駑駘雖鈍豈無芻粟之私勉自罄於愚忠竟莫裨於
至治分甘遐外望絶生全屬聖仁之勃興脱瘴氛而收
用未逾一歲忽已五遷敢期清切之除更冒褒揚之寵
靖言僥倖厥有夤緣此盖伏遇某官公天下以為心妙
環中而應物曲盡上臣之道用紓側席之勤衆正之路
旣開太平之基自立致兹凡陋躐厠高華某敢不思所
以然務其大者初心固在雖沒齒而不移來效可圖誓
捐軀而必往庶無愧怍少答生成
回賀中書舍人啓
叨奉制恩躐躋詞掖亟冒非常之數深虞不稱之譏盖
鼓萬國以從風必資乎温誥押六司而佐治尤賴乎嘉
謀方聖明御極之時乃賢否貢情之日豈伊固陋誤玷
遷陞靖言僥倖之殊厥有夤緣之自此盖伏遇某官仁
以存心善惟舉類夙致推揚之力助成遭遇之因曾脩
問之未遑辱貽書之先及永惟謙厚益用感銘
與李君行學士啓
伏審光奉宸恩榮趨策府一時多士四面承風伏惟欣
慰恭以某官舉自逸民仕惟行義文章盖其餘事器識
端如古人富貴何心未厭西山之餓蒿萊斂迹肯為魏闕
之游偉上聖之儲休集真賢而待用遂由疎外亟被褒
陞行觀夙志之昭明不但陳編之是正屬拘謁制阻詣
賓階豈期謙德之隆曲有誨函之賜其為感媿莫盡形
容
與李仲益學士啓
伏審睠出宸心榮躋策府伏惟欣慰恭以某官天才秀
逸人望優隆納萬古於胸中動三辰於筆下右文在旦
方延海㝢之英妙語留聰遂入瀛洲之選惟時士類悉
偃風聲佇觀臺閣之翺翔不但簡編之是正未遑脩問
遽沐貽箋重惟樸樕之微過辱謙勤之賜其為媿荷曷
旣敷陳
杭州與監司啓
比緣親意力請鄉邦旣叨屏翰之行仍獲庇庥之託伏
以某官久隆朝望夙簡宸衷宣風聊總於百城協氣倏
形於二浙絲綸新命宜入侍於威嚴吴越舊封定難淹
於晷刻顧惟昧陋竊仰聲猷幸召節之稍稽庶教言之
可奉炎熇欲盡晤對匪遙上副眷懷更期珍攝瞻依之
至敷敘奚殫
回荆南吕學士啓
伏審榮躋祕閣暫帥雄藩成命肆傳輿情胥悦伏惟慶
慰恭以某官才隨道顯仕與時昌名聲蚤播於朝端眷
注久隆於上意方繼述守成之際乃豪英並集之辰妙
簡真賢亟登儒館豈但校讐之職實為輔相之儲故宜
踐履之優克副招延之盛虎符龍節詎能遠滯於蕃宣
鳳閣鸞臺將見入承於委寄顧惟昧陋竊仰輝光敢圖
謙德之勤特有誨函之賜其為感愧曷旣敷陳
元日賀知郡丁大夫啓
夏正肇序堯歷更端惟時望人翕受多福某官心符天
道政藹民謠小往大來式届三陽之運承流宣化難淹
千里之居佇膺召節之嚴光贊垂衣之治顧兹屏迹莫
預造門徒有深誠不勝善頌
元日賀通判張朝散啓
天吏更端人正肇序惟時君子倍集休祥某官名闕高
才清朝令望三陽是履運方屬於大來千里攸居任難
掩於半刺佇膺迅召光對殊恩顧屏迹以思愆阻造門
而稱壽其為頌詠第切悃悰
回同年吴推官啓
萬里言歸將快披雲之望一函敦好忽聆擲地之音情
以義高文隨禮縟恭以某官貫四時而特操更百鍊以
全剛拔乎流俗之中越在古人之上肆憐皮骨偶逃魑
魅之羣不遠山川前許兼葭之倚永惟隆眷但極感悰
回吳節推啓
伏審光膺睿選峻陟殊科聲馳四方榮動多士伏惟欣
慰恭以某官志隨道遠文與行優方洛陽最少之年藹
江夏無雙之譽旋當大比躐俊造以超升獨是高才由
聖明而鍳拔不但東南之鮮儷實為今昔之希逢將即
奮於天衢豈更居於蓮幕顧兹屏迹方企仰於高風敢
謂崇謙乃過形於盛禮尚緣廢黜未獲至前感佩良深
敷陳罔旣
回胡君和啓
伏審恩光賜第塵表飛聲伏惟慶慰恭以君和先輩志
在承家學惟信道爰屬興龍之運克諧附鳳之謀慷慨
千言已副教忠之望經綸四國佇收移孝之勲顧雖待
盡之餘亦切聞風之慰未遑脩問遽辱貽牋感佩良深
敷宣罔旣
回李當時啓
伏審凝旒賜第綿宇飛聲伏惟慶慰恭以當時先輩友
兄秀出東南洞該今古運屬休明之會志諧康濟之謀
榮動鄉關已副三遷之望道行宗社佇收四輔之勲顧
雖哀疚之中亦倍等倫之慰方圖貢問遽辱貽牋感媿
良深敷宣罔旣
回霍敏夫啓
伏審賜第優隆飛聲閎遠伏惟慶慰恭以敏夫先輩心
潛聖域業茂賢關端逢側席之朝克遂起家之志南陔
奉養已踰衣綵之歡北面成功行副凝旒之望顧銜哀
而待盡曾馳問之未遑豈意勞謙曲貽華翰感慚兼抱
敷敘奚殫
謝改官啓
治遇日升方嚴於核實恩承天施輒冐於遷官還視闕
然倍增惕若伏念某江湖冷族冠劍鯫生夙塵俊造之
科旋辱師儒之選十年外部專泮水以横經彌歲中都
分膠庠而授業空有慚於名教初無補於人材宜觸明
刑以懲尸禄昨者乃緣異意聿起煩言致御史之交攻
動朝廷而聳聽許還舊物方仰戴於深仁禍作私門忽
上延於所怙比終喪祭偶尚生存顧親養之弗充敢里
居而自必勉扶羸憊祇赴銓衡矧逢休運之隆丕復元
豐之制階分旣除於左右次待仍革於期年苟逃指摘
之嚴極遂陞選之望豈伊品下亦在數中此盖伏遇某
官道協聖神勲昭夷夏(又云道濟明昌功存康濟)謂太平之急務莫
若登賢付萬有於公心必先舉類用篤一人之慶永流
四國之光曾是吹嘘誤(一云默)嘗假借遂致汪洋之澤槩
霑蹇淺之微敢不務對生成力圖報效招不來而麾不
去或無歉於清時用則行而舍則藏庶有幾於吾道
與交代榮教授啓
棲身地角久引領於真賢横席泮宫輒重規於成範幸
由天假事協人謀爰聞命以愜心每廢書而拊髀恭以
某官學臻一貫才敏千能方洛陽之少年已江夏之馳
譽詞場決勝力摧勍敵之鋒士論推高咸有嬴糧之計
屬神聖之統御敦教化之本原果以清脩荐膺簡照儀
形絳帳坐還洙泗之風是正蓬山行接鵷鸞之序某偶
脱斗筲之役復叨學校之遊况潁川竒士之素多更君
子長育之滋久尤難踵繼重愧膚聞逐獸者趨仰視指
蹤之賜隨繩而斲庶逃傷手之羞隆冬沍寒邪氣乘隙
尚稽會面倍望攝生
回孫司法啓
光逢聖運榮陟賢科伏惟慶慰恭以某官志篤三餘學
該六藝優入師儒之鑒夙馳文行之聲萬國獻書爰處
英才之右九重賜第旋膺上舍之恩將迅發於昌時以丕
揚於遠業顧兹屏迹方欣吾道之顯行豈謂謙隆勿講
前脩之厚禮尚緣久疾未獲造門悚荷良深敷陳罔旣
回孫主簿啓
光膺睿選優陟賢科凡預聞風所同稱快恭以某官名
高三舍志偶千齡丕昭黃卷之中踆躡青雲之路藏器
而動豈惟鄉里之榮觀得人者昌兹乃朝廷之盛事方
勤詠德遽辱貽牋感佩良深敷陳罔既
回張秀才啓
伏承携書見過執禮甚勤退居閒廢之餘重沐謙冲之
意清河解元志隨道遠文與行優方恢隆校學之時尤
藹鬱州鄉之譽果應妙選亟觀上國之光行被殊恩大
顯高門之慶屬兹久疾莫獲造前悚佩良深敷陳罔旣
道鄉集卷二十四
