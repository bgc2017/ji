道鄉集卷三十二宋鄒浩撰
雜著
書省恕二齋詩銘後
臨漳李大方幾仲既以省恕名齋又為銘為詩以見意
可謂君子之用心矣夫詳於省人而略於省已厚於恕
已而薄於恕人此學者之大患也平居聽其言往往高
出顔閔上謂曾子子貢為不足擬夷考其行而觀焉使
當夫子之時於其來也不辭以疾則必鳴鼓而攻之矣
况欲與及門之士齒乎幾仲乃能反此而用其心其所
以省雖不予告予知幾仲夜旦之間常默然念曰言果
寡尤乎行果寡悔乎事吾親果孝乎事吾君果忠乎事
吾長上果信順乎果不媿於天乎果不怍於人乎果不
為名教之罪人乎若所謂恕則己所不欲勿施於人夫
子明言之人之情猶已也内之於家勿以所不欲施焉
家其有不齊者乎外之於國勿以所不欲施焉國其有
不治者乎大之於天下勿以所不欲施焉天下其有不
平者乎始也於已猶有省也於人猶有恕也索之而可
得終也未始有已可以容吾省也未始有人可以容吾
恕也索之而不得也則由仁行矣三月不違仁且無得
而名焉予知幾仲必有時躍躍以喜曰夫子之道果一
以貫之也性與天道孰謂不可得而聞也天下何思何
慮乎它日會面揖眉宇不待容聲信予言言之不妄
為諸公作劉淮夫薦詞
朝散郎致仕劉淮夫故直史館彛之子樞密直學士陳
襄之甥事父母極孝孝於親者皆自以為難及元豐中
為台州判官薦狀已有餘數更及一考即可改官緣父
被召赴闕不忍離左右遂不待任了便乞侍養隨侍以
去近監江寧府酒務到任未久緣母年八十七歲思歸
宜興家雖甚貧不復顧禄即乞致仕奉母以歸郡守以
下再三留之皆不可得今方年五十九歲無屋可居無
田可食雖水菽不充未嘗一毫有求於人凡此皆人所
共知有迹可考者若其潛德隠行尤不可勝舉要之一
本於孝而已東南縉紳先生交譽以為至賢而淮夫聞
之恐悚退避但曰此乃人子之常行無足道也
書余清老
清老所造甚深所養甚高乃能埋光鏟彩曲與人同不
問醉醒戲笑而已人亦為之絶倒不知其於規矩凖繩
之内外果孰在也喙鳴合與天地為合清老其庶幾乎
更數十寒暑想像此老而不可得然後知其有大過於
人者雖然知與不知清老何加損哉清老聞之拊掌大
笑
書毘陵後河興廢
郡城中所謂後河者乃舊守國子博士李公餘慶創開
李公精地理誘率上戶共成此河且曰自此文風寖盛
士人相繼登高科三十年當有魁天下者爾之子孫咸
有望焉河成未幾學者果盛已而紫微錢公公輔登第
為第三右丞胡公宗愈繼為第二吏部佘公中遂魁天
下其去河成之日適三十年盖熙寧癸丑也自後瀕河
之民多侵岸為屋及棄物水中由是堙塞久不通舟崇
寧初年知給事中朱公彦出守於此詢究利病得其實
於是濬而通之向之形勝復出矣今給事中霍公端友
遂於次年魁天下士是歲歲在癸未去熙寧癸丒適又
三十年霍氏居河上游河勢曲折朝揖其門鍾聚秀氣
世有名人今知太平州霍公漢英與其姪給事數十年
間相望起東南為時顯用然則形勝之助孰謂不可信
乎(李公葬州之横山民病痁者取其墳土服之輙愈今朝散郎撰乃其孫也)
為錢濟明䟦書畫卷尾
某生晚不及識蔡公公之宰木既已合抱方於濟明家
見遺墨四軸某雖不能書然當世士大夫能書者咸先
之固知其筆妙與人稱也(右君謨帖)紫微錢公朝廷之名卿
鄉邦之先生也某從學時公既殆矣不及親炙以為師
而與公之子通直為友因得觀公所書遺教經以想見
剛風特操之髣髴云(右錢遺愛公書經)愛其人者愛其屋上之
烏况鶴乎少游歎之良有以也(右秦少游為錢公所作鶴賦)晉卿以
尚主之貴日在綺羅絃管之間而濡毫嬉戲乃皆風塵
表物非其胷中自有丘壑何以及此(右王晉卿所畫柳溪漁浦小景)
為姨氏書女誡後䟦
姨氏第六十今甫十一歲事祖母夀昌君如成人不忍
須臾離左右夀昌常久疾有歎言聞之惕然誓以身代
諷勸尊屬詞婉而意嚴戒諭使令務篤於親而勤乃職
其天禀不凡如此某因取女誡書以獻焉庶幾朝夕成
誦以為姆訓之助異時有勉其夫以正教其子以忠與
古淑懿相望於聲詩圖史之間者必吾姨氏也薦紳先
生將曰毗陵張公之後不獨男有特操無媿家法施及
女子亦賢矣哉
書姚廉州墓銘後
予頃在廣西聞姚廉州治宜兵民諸公交薦不幸舊僚
有出按本路者按私隙以文致其罪既而朝廷知之遂
復選用後數年予與其子嶙從容又觀鄉先生敏叔所
作誌銘益信其有以過人而不克夀以顯悲夫於是為
書此石以詒後之助焉
䟦陳居士傳後
居士本不求知於人人自知之宗子博士楊公中立為
之傳以行於世所以風勸來者盖不但一鄉而已也
為陸伯思䟦韓魏公范文正公書後
某生晚不及識公元符末公之長子嗣為大丞相某始
獲登公門想見垂紳正笏不動聲色措天下於泰山之
安今嗣丞相亦亡矣覽觀遺帖秪益悵然
公嘗云先天下之憂而憂後天下之樂而樂以其言考
其行事信乎能踐之也宜其廢牋遺墨為志於古者寶
蔵如此
書待制張公詩卷後
故天章閣待制贈開府儀同三司張公在仁宗朝既以
功業隠然為名臣乃歸休於毘陵之私第作詩以示其
子自號知幸老人公歿四十八年大觀元年正月公之
孫垂禀於兄堅如晦墀而率其弟勑睿即圃構軒以便
講學取公號為知幸者名焉以謂公之知幸幸於遭時
我之知幸幸於流澤幸於遭時久其已矣幸於流澤豈
終以此自畫哉誓與兄弟奉母夀昌君外念先朝請付
屬之意不敢暇佚以成其身一旦遭時凡公之所未及
為者猶將為之而無不可况其餘乎然則公詩所謂自
修清慎後事無憂者不獨在其子而又在其孫矣流澤
之長未易以世數期也某雖愚方且拭目以待
致軒紀名
通仕郎張君堅與弟如晦墀垂牧壎壡既已遷其父提
點鑄錢朝請公之柩同母夫人夀昌縣太君嚴氏葬於
滁州清流縣安仁鄉之杜沛乃即祠堂規以為軒問名
於外孫鄒某某竊為通仕弟兄所作事其親者自始逮
終曲盡勤誠夫子所謂居則致其敬養則致其樂病則
致其憂喪則致其哀祭則致其嚴盖無一不備於是因
其實而名之曰致軒然通仕弟兄皆以材識學行仰承
流澤宜必光顯於世而朝廷之上方且求忠臣於孝子
之門則自此出而事君又將致其身焉某雖廢處尚庶
幾及見之
書孫氏棣萼後集
晉陵孫氏有高士諱世南者某祖母樂安君之父也淳
化至道中與兄詁世寧弟世儀皆以文行馳聲同時薦
於禮部既歸乃以志之所之形為篇章如鶺鴒之首尾
交應而弗違如塤篪之律吕迭奏而有倫編聯成集名
曰棣萼非夫四人莫逆於心如四體不言而喻安能至
此哉語不云乎孝乎惟孝友于兄弟是亦為政奚其為
為政宜其子孫蕃衍宗族隆盛為東南之所推仰然則
是集非特孫氏所當奉以為訓世世不忘凡覽之者亦
可以興起矣
䟦漳浦李大忠微叔所蔵書畫尾
嶺表歸来飯不足負郭有田多未贖何當賣劍成此謀
耕遍雨餘春雨綠(右戴嵩牛)
王荆公嘗言安惠周公與其弟越皆以能書為世所稱
每出輙為人取去此書盖亦為人取去者不知傳幾人
而微叔得之(右周越草)
錢塘方鏤聖俞詩為新集遠方得之猶知貴重况聖俞
所自編以贄當時公卿者乎微叔不寶珠玉而寶此編
固其宜也(右梅聖俞詩)
漳浦李大忠微叔與兄大方幾仲皆從山谷遊得書不
知幾何必謹蔵之微叔歸自中都道由晉陵出此集示
予且曰此乃山谷為葉尉時所書也然與予平昔所見
絶不相類豈其少年作字若此而晚年異此乎必有能
辨之者(右黃魯直書)
書與墨工張處厚
予用張處厚墨久矣而未之識一旦處厚踵予門問其
家世則谷之子遇之孫也昔奚氏以墨顯於江南而遇
妙得其法至處厚益恐墜其家聲不汲汲於利售尤為
可尚云
語錄
先正言非禮勿履惟大壯能之君子用大壯之道惟此
為要切
修道易進道難何謂進道慎獨是也
某為諫官祗是說理不徼訐
為善如着衣喫飯不可有功過心
勉禮之當行者不必責人之報安義之當為者不必望
人之知可以求可以無求求多辱可以交可以無交交
多濫可以毁可以無毁毁多怨可以譽可以無譽譽多
諂
有非禮之念然後有非禮之言言非自口也巧言令色
往往入而不知
過相褒美便入於巧言輕重須合宜
范丞相平生所稱引奏對止是孝經論語孟子周易嘗
云人作好事不堪再說着說着便不中
丞相云惟儉可助廉惟恕可成德
雖居軒冕之間當有山林之氣士不可無山林氣節義
文章學術大抵皆然何謂山林氣即純古之氣也達於
命者不以得失為休戚
思慮不清便乖慎獨之道
學者厭俗事便非聖王之學聖王以民事為本舍民事
無可為者但事事中理皆有節文所以異於俗人下至
一家亦只如此厭俗事皆生於怠惰清虚澹泊皆繆悠
之辭試問清虚者不須衣食乎能不與人接乎有此二
者既有所事矣故聖人不喜事亦不厭事學者不可不
勉
有心之過大無心之過小
凡為善有二或直心為善或著姦為善大抵有山林氣
即佳寧使人道村不可使道姦
范德孺在太原每支官吏及軍士糧同出一敖雖有濕
惡軍士自不怨也
雜說
直其正也當作直其敬也音近易訛多如此者直其敬
也方其義也敬以直内義以方外敬義立而德不孤則
所謂大也
養生而不知其主非善養生者也故此篇之旨始於緣
督以為經而終於火傳也不知其盡也
不曰如之何如之何者當作一句如之何猶云奈之何
事至於言如之何如之何固已不能為之於未有治之
於未亂矣猶不曰如之何如之何則是不知悔者也雖
聖人其如彼何哉
有馬者借人乘之盖史之闕文也孔子初猶及見後則
亡矣文久且不傳况其意乎君子於其所不知故不可
不慎也
斯者有所指也或問禘之說子曰知其說者之於天下
也其如視諸斯乎指其掌子使漆雕開仕對曰吾斯之
未能信亦必有所指矣將指其心而言乎惟先自信於
心然後可以取信於人
子温而厲威而不猛恭而安子絶四子樂皆記所記者
之言然非深知孔子安能及此
南明而北冥人之所知也南北皆冥人之所不知也冥
豈可以他求哉心冥則無所往而不冥矣昜曰無思也
無為也寂然不動感而遂通天下之故非天下之至神
其孰能與於此
自易與天地凖至君子之道鮮矣凡十叚所以能彌綸
天地之道以易與天地凖也所以知幽眀之故以仰以
觀於天文俯以察於地理也所以知死生之說以原始
反終也所以知鬼神之情狀以精氣為物遊魂為變也
所以不違以與天地相似也所以不過旁行而不流以
智周萬物而道濟天下也所以不憂以樂天知命也所
以能愛以安土敦乎仁也所以神無方而易無體以範
圍天地之化而不過曲成萬物而不遺通乎晝夜之道
而知也所以君子之道鮮矣
君子之言也不下帶而道存焉此以釋言近而指遠者
善言也言出於口初不下帶可謂近矣然而道存焉可
以世為天下則其指豈不遠乎
玄牝之門取諸吾身則鼻也鼻者息之所由以出入綿
綿若存用之不勤則其息深矣孫叔敖鼻間栩栩然是
已莊子曰真人之息以踵衆人之息以喉屈服者其嗌
言若哇其嗜欲深者其天機淺素問曰非出入則無以
生長壯老已非升降則無以生長化收蔵升降出入無
器不有四者之有而貴常守知此然後知谷神之所以
不死
虚其心則腹自實弱其志則骨自強
張子房之智所謂行其所無事者也
天地者形也乾坤者使形者也隂陽其形形者乎元亨
利貞每一德各具四德若不具四德其一德亦自不成
乾之六爻惟舜備之
其次畏之其次侮之當如别本直曰其次畏之侮之盖
迹雖畏之而心實侮之故也
自私覿愉愉如也以上乃孔子之所獨者自君子不以
紺緅飾以下則非特孔子而已凡君子皆當如此故不
直曰孔子而必曰君子與上文異
孔子於羣弟子中惟於顔淵曰不幸短命死矣於冉伯
牛曰亡之命矣夫盖惟此二人乃可以言命故也若仲
由之行行不得其死然豈足以言命哉
隨所居而安者廣居也隨所立而宜者正位也隨所行
而通者大道也能居廣居然後能立正位能立正位然
後能行大道
居其所所謂德也為政以德則為君而得君道矣居君
之所者也而人亦各得其所焉中正無為而已不與下
同德其居其所者乎
為周南召南如為學為道之序學道之序興於詩學詩
之序始乎為周南召南
聖人觀於天而不助不以人助天也助如助長之助為
人君之道盡於乾卦為人臣之道盡於坤卦亦在體之
而已
道鄉集卷三十二
