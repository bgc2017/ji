道鄉集卷二宋鄒浩撰
古詩
次德符湖光亭之什
平湖泛日月清光渺無端并包入眼界危構何軒軒輪
蹄隘行路逸步誰與攀只應空曠中縹緲飛神仙我心
夲虚室朝市成青山居然發餘照妙用同一天凭欄豈
無人杯盤争擊鮮
簡德符
清標藐冰壺一見滌袢暑况乃北忩風窮辰薦佳語鄭
聲正喧天忽此聞柷敔坐令偕生疾不得砭石去我愚
雖絶人志氣肯為鼠如何城下盟欣然為君舉請看時
雨來潤澤先柱礎豈無力使然默感自難阻高堂久懸
榻寶劍心已許昨宵共燈花今作參商處秋意入梧桐
滴瀝鬭東序連墻莫至前念君初逆旅蛇影勿狐疑當
思啖虀杵桑蓬元四方事業在伊吕匪石詎可轉紛紛
任兒女但願早晴明交臂無齟齬更約靖節君相與富
毫楮朝昏經史間端知植禾黍他年羊子妻焉能斷機
杼君席果不分我知迯爾汝
用王憲韻寄參寥
天資不紛華脱身禮白足一笑語曹溪與世作眼目有
時戲毛穎新詩奴鄭谷翹然百家中疎煙澹脩竹頃年
古招提山青水澄淥傾盖揖孤標令人慙逐逐平生稻
粱謀從此在鴻鵠爾來落高陽轅下方局促况乃建隆
師黃壚已埋玉豈必阮步兵途窮泫然哭頼君金石聲
丁寧鴈飛速我心端何如盲龜得浮木遥聞玉堂老初
情敦夏屋支遁久塵埃風流一朝續營營覆載間萬事
風前燭願言掃雲忩聊對傳燈錄
送張舜諧遊上庠
高木紛萬状皆從毫末來天時與人事相資以為媒根
本初不同他時終異材東風動霄壌繁華媚池臺花枝
竟無言車馬争徘徊霜雪一朝怒孰與松柏陪青青幾
千尺寒峰正崔嵬向來絲竹處索寞空塵灰明堂屹南
面梁棟支傾摧匠石有青眼肯為桃李開窮年後悔心
何似今日回
穎橋僧舍壁間有詩頗怨不遇因次其韻刺之
食肝何必馬食魚何必魴趣操苟冰炭誰能屈鄒陽人
間所榮觀金門與玉堂患失紛鄙夫白首猶悢悢豈識
君子心草衣如繡裳藪澤方尉羅鷦鵬已翺翔
路傍草
洪造初無私物自生殊異叢叢路傍草枝葉一何悴行
人或陵踐牛羊肆殘毁縱能勝疾風厥害還遭值瞻彼
山中蘭孤芳常茂遂馨香動君子采擷遠而至須知得
失間所托惟其地嗚呼儒衣冠如何不尚志
午枕有感
宰我嗜晝寝邊韶仍愛眠當時師弟子指摘良紛然韋
絃以為戒僶俛亦有年分作蠧書魚文字相周旋縱不
叔夜懶猶慚頭在懸如何到此地午枕有所便晨飡未
停筯睡思潜予牽矇矓眼自醉百體柔於綿茗飲雖再
三驅逐無由緣解衣卧北忩徑走姬旦前往往隨物化
飛躍参魚鳶老木森古砌日轉驚鳴蝉矍然整巾屨衙
鼓忽已傳由來棘圍中疎放成拘攣氣血似止水鬱鬱
為此愆何當徹門牡四顧還青天朝昏逓消息有節亦
有宣焚膏續清晝冥心寄韋編往失固莫救尚得來者
全聖處幾萬里行矣勤着鞭
次韻鄧州范仲成秘校見寄
落筆文章真宋玉八面縱横欺炙轂潜藏頭角卧南陽
刖足豈是王駘辱每嗟愚賈謾操金他日辛勤只書簏
丈夫事業會驚人誰知范叔成張禄相逢憐我再虀塩
不羨高門厭粱肉追惟吳國舊時蹤山澹晴煙水輸淥
幾年嵇阮作参商漠漠茂林空自竹懽然一笑换凄涼
端遇牛公容杜牧爾來日月更中天未應寂寞飡秋菊
用前韻寄鄧帥杜君章學士
策府名卿厭鳴玉朅來南陽朱兩轂胸中雲夢吞八九
終然不貯閑榮辱坐令政事邈前人容易端如探筐簏
去年持刃今扶犁所至熙熙豐榖禄華堂夢斷燕絲簧
笑謂鄒枚不如肉公雖飲少客自醉但見銀缾倒輕渌
明明天子正搜賢真賢繼踵還符竹勲勞矧已疏屏風
八命難淹一州牧願公快向百花洲更集賓僚勤把菊
用前韻寄穣城謝公静推官
邂逅蒹葭來倚玉淺見慙如視車轂荷君傾倒過平生
妙處令人忘寵辱并包今古入靈臺欬唾珠璣幾盈簏
紛紛年少多公卿何獨斯人猶寸禄南陽刺史今伯樂
歎息龍媒異凡肉剡章求以助風流豈減紅蓮汎澄淥
更將餘力付蟠根迎刃無留真破竹才全如此帝未知
燕閒却自思頗牧東山出處是家風莫學淵明戀私菊
(公静屢言非晚歸休)
范仲成約非晚過穎昌留數日因鄧兵還追用
前韻寄之
勿歎卞和猶抱玉勿嘲揚雄未丹轂由來識拔湏待時
阨窮不是男兒辱相逢相别竟匆匆頼有好詩藏敝簏
居然成誦想英標殺馬無因愧持祿還家青鏡覽形容
鞍上豈徒消髀肉故人要我泛西湖萬頃瀰漫浸天淥
坐中寂寞欠車公只應冒雪歌黃竹從今塵榻掃南忩
日俟高車起耕牧懸知樂事與衆分把琖追論燈下菊
與王仲弓分韻得東字
西豪星聚時有客還頖宫觧驂聽揮麈落落凌霜風平
子幸我厚繆入題品中夷甫不復言目繫心已同塤箎
競遠韻欣逢吾道東平生仰高山鵠立拘樊籠誰令燕
雀微一旦追冥鴻明珠繼來投照夜驚兒童從今日虚
徐所冀資磨礱只恐天池鯤朝夕摶晴空
次韻仲弓見贈
我生分稽古未始懷宴安萬事不入眼人間自悲懽獨
於文會時所取良必端起廢頼發藥他年迯素餐蘇君
日千里逸步逾飛翰一從斷金來況也寧永歎于今更
天誘還逢魯圓冠傾盖如舊識禮法能見寬湏知高門
中階庭富芝蘭何獨仲弓家弟兄稱二難琴張誠可友
願言謝外觀聖域渺無旁觀水湏觀瀾
送裴仲孺攝汝隂尉
我讀醉翁思潁詩恨不六翮西南飛頖宫朅來濱潁水
潁水雖同非潁尾羨君匹馬秋風前吏隐去作南昌仙
霜威凛凛肅普天環湖瀟灑皆當年時豐鐃鼓如寒蟬
想見絲緍上釣船太白還光醉翁死隣家仍無隠君子
山高水深誰與知只恐未樂君先悲朱方豪士森戈矛
青雲蹭蹬猶督郵不如黃雞白酒相與醉即休
次韻世美遊嵩山
肇分五嶽尊上帝委竒石維嵩據地中屹立萬仞壁遠
與四鎮殊式應土圭測有人仰崇高坐厭拘名跡邂逅
天際來驊騮脱車軛將聖祭泰山此心豈懸隔擾擾塵
土中一朝復一夕聞君有風期欣然雙蠟屐焉知馬足
非迥隔千峰碧古人亦多端相望託幽寂法音動山靈
松栝惟所適寄徑登顯途自恃捷無敵遺轍諒未泯一
一可遊歴借問去來人誰堪比心迹
送崔子厚朝散倅安州
君家如武庫人物常森森伯氏妙難測一笑冥古今蒲
團與蔾杖終然作知音王事挽以去歲杪霜雪侵輕軒
奉白髮遥指甑山岑臣子難有已忠孝亦已深南方擁
兵刃調發多呻吟使民還擊壌屏星實分任况乃功業
本從來在無心獨恨鏁天北誰與同瑶琴
次韻仲弓見懷
與子風雨散掩關非世喧琴書到古人危坐屢忘言何
當同此趣脫略文物繁歲晏猶清居厲節真王尊
悼陳生(鄞川進士陳生者失其名字頃赴舉開封後時于是寄海舟經通泰而西焉同)
(行十舟一日前舟逆遇暴風覆溺殆盡獨陳生所寄舟回帆轉舵隨風以往已而陳生乃)
(獲遊古天宫院蓬萊峯浸久思歸就試天宫人固留之莫能奪比歸則妻孥之墓木且拱)
(矣皇皇閭里間追惟昨者所接始悟其風塵表也復欲從之而不可得遂病狂以死唐城)
(令建安章潜顯父語其事故作此詩備他日寓目云)
豪商破浪隨東風轆轤相繼滄溟中回環極目渺無際
萬石之載裁飄蓬一朝六鶂不得進十舟八九成虚空
一舟邂逅脫魚腹開帆豈暇論西東大明出沒夜復旦
何許清越鳴晨鐘舟人側耳正驚喜忽瞻水際排竒峰
落帆沉矴泊古岸介然荒徑雲間通鄞川書生託舟尾
見之踴躍追猿狨扶疎怪木進十里突兀古院題天宫
入門長廊轉寂寂堂上高拱厖眉翁左右侍立滿三百
談玄演義聲玲瓏相逢問勞憫流落旋啓虚室棲行蹤
紛紛袍布欺臘雪獨此錦帳朝霞紅黃金白玉薦豐饌
藥苗蔬甲青茸茸主翁自言避巢寇朅來不與中原同
于今天子果誰氏語罷默默如盲聾日遣二子共遊處
因得細詰開冥蒙皆云我軰號處士名字非列神仙宗
三等三百奉一主上等第一裴休公提携峻陟幾千尺
笑秦亭上聊從容秦皇可笑笑不已聲撼亭角摧穹隆
徐福曼倩亦何在前後石壁猶房櫳舉頭指似蓬萊島
霜雪直上磨蒼穹波濤作勢撞山脚魯有神聖躬磨礱
欲令異物知所畏周遭水面盤蛟龍書生名利浹肌骨
塵念日久生心胸老翁照見輙微笑血盆再入寧易攻
蓬萊有路爾常覩此别曠劫無由逢吾今舟楫助爾
往爾其登覽庶可窮日輪迎曉傍山出水聲先沸驚寷
窿赤光散合動天地頃刻氣候分春冬高低殿角屹相向
一一鎸鑿非人工窮晨不復值仙子卿雲瑞霧空蒙蘢
詢之處士盖有謂近世人迹幾相重鸞驂鶴馭厭凡肉
矯然遠舉歸鴻濛先生吕翁獨於此一年三四眠松風
書生塵念竟不斷主翁但問何所供人參如人更長大
願乞數本扶疲癃翁言此物有神護特經海道湏罹凶
良金美玉亦至寶爾誠欲之吾當從慇懃教告豈一事
尤戒卧語詳初終楞嚴秘密偈四句奉以周旋宜恪恭
書生再拜起沉矴轉盼已入鄞川封還家妻子久黃壌
單形隻影反匆匆却思投翁事清淨天南天北惟飛鴻
茫然進退真捕景一生顛倒終狂童君不見秦皇漢武
操利勢自許神仙力能致海邊方士日從横畢竟千非
無一是書生徑步蓬萊巔况乃天人勤指示若為名宦
苦死堅失脚青雲墜平地仙兮仙兮一何異求不求兮
兩莫遂我雖忘情亦欷歔仲尼之門非所議率然作詩
紀其事
次韻世美冬夜見懷
君家儒學頻公侯豈知孔孟窮於鄒他年事業知未艾
詵詵孫子多清流紅蓮上客更超詣勁節耻與今人儔
自言名宦亦何有回看家法長包羞蕪城歲月已波逝
朅來文會消吾憂青天白日有崔子亦許交臂聞嘉謀
人生南北那可必合散倏忽春雲浮會湏着鞭入聖域
無使後悔空冥搜
送德符還陽翟并簡陳叔易
霜嚴識蒼柏火烈知黃金不有小人謗孰窺君子心前
程已如此紛紛矧於今衡門杜朝夕巧舌猶追尋一與
接為構何以迯交侵任大始多事由來天意深北風動
秋夜興落西山岑逸駕豈受挽耿耿聊分襟太丘阻眉
宇為我先寄音漁父可師否兹焉共浮沉
烹密雲龍
君不見子建七步俄一詩太沖十年僅三賦相去何啻
楚與越爾來題品皆才具我生尚友到古人袖手寒忩
重慚懼巧遲拙速非所長舟泝湍流只如故秋風逸思
誰肯分惟資茗飲祛昏瞀人間氣味足竒功畢竟不能
成好句集仙公子天上回拭目元豐新制度夜光明月
豈足珍矯矯真龍翳雲霧潜藏飛躍自有時只恐緘
縢終不固况聞醉翁歸潁東更號六一迯機務震霆端
的助滂沱名稱恰應當年數從今掩卷待青禽晴軒屑
玉和甘露胸中無復舊塵埃五物狂吟在朝暮湏知料
虎戚自貽莫譏惡客君家蠧
次韻蘇子駿寄其弟世美
霜風戰蕪城耿耿袖間手峩冠何許來逸氣蟠九有入
眼無可人終焉收下走舌端寫天河那知膽非斗離亭
巧梯媒節物幾榆柳所向曹匼阿剛腸欲雷吼饑寒挽
柴車莫獲親可否年來但韋編妙處知不朽規模綿古
今元自一布肘翛然環堵中未覺羲皇久三復鶺鴒詩
亦已等妍醜此心千里同豈愧鼻如口更聞隠君子隨
風落巖藪崇朝公事休嗜好斥杯酒幅巾欵玄談聪明
謝天誘萬象懸目前軒豁開戶牖坐令黃堂上觀淨亦
成垢維皇急親賢承庸拔師友丘壑難自娱巖廊拱文
母只恐行賜環仙去誤雞狗與其羨長生孰若夀黔首
一語君試聽黃梅未當剖
靖節堂分題得重字
儒衣隘綿區冰炭非一種邂逅心事同清標揖孤聳駕
言仁義涂相與戒前從廓廓膺肺間何由納天寵春風
入高堂文字競拳勇妙句窺杜陵微語傾叔重翹然真
四䕫吾道有扶擁遂令斥鷃姿端為鐘鼓悚從今日喧
妍勝處宜接踵獨恨韓城君伶俜泣新壟
次韻崔光先見簡作詩催春色
春遊有客忘朝暮酷似經星好風雨豈知仲蔚長蓬蒿
寂寂儒宫裁一畆新詩故委黃耳來舌在驚疑為頻吐
鴻鈞覓運掃轍蹤萬物終然歸鼓舞去年枯槁欲樵蘇
今已蕃鮮媚農圃我家吹律信参天苗裔非才閴無覩
族寒官冷自離竒安能仰贊媧皇補廟堂爕理皆少年
佇見囊金罄花塢
送幼安赴澶倉
人生本逆旅行止良悠悠試看康莊上轍跡多成溝公
子分閉戶時來亦何由載書曉遄邁春令方如秋河濱
古城府稅鞅聊優游青雲捷徑在氏庾非君優臧孫故
有後斬斬承風流故為重作惡日暮猶登樓
仲儒烹密雲龍得烹字
清都密雲龍遐方久馳名無因飲天賜歎息非公卿爾
來牛斗間瑞氣蟠縱横龜書識至寶近在璧假城物色
到君箧發視凡骨驚君心本鐡石從此亦變更自言匹
夫耳乃有懷玉聲羣嘲杜潜隙徑約良友烹伊予豈其
人重以慰平生可憐謝康樂新詩徒爾鳴(謝公静舊嘗作詩督烹之)
(無效)
鮮于大受蛻軒
斵輪知讀書解牛知飬生天下一致耳冰泮無餘情向
來所筌蹄俄已蜩甲輕豈必吟澤畔始為當世清魯堂
殆庶幾居然黜聪明蠢蠢冠屨間胸中妙難名鼓鑄雖
有自竟脫模範成詩翁既僊去委蛻今韓城閉門作龍
蟄端俟風雷驚文史聊寄徑與古將抗衡何以識此心
標牓輝前楹他年付卷舒會見推善鳴應憐劉季陵寂
寞初無聲
送鄭祭酒得宫觀還鄉(代至虚)
閩中男子多儒衣龍驤虎視惟四䕫門前蓬藋老風雨
籍籍聲名天下馳爾來半作古人去亦或霜鬢甘伏雌
獨隨日月上星斗即今先生侍丹墀先生胸次真武庫
無所不有世莫窺早年剖符勤撫字晚年賜環妙論思
朝廷遠覽得治本務先長育英豪姿凌雲大廈豈一木
要在鉅細皆其宜先生彬彬揭模楷仰膺帝可端為師
鸞飛鳳舉徧臺閣辟雍祭酒終不移下帷端坐對沉燎
諸生自耻專浮詞斯文與天共澄霽肅駕聖域無多岐
他時合抱挽梁棟論功較德誰高卑先生胡不長風憲
豺狼在念略狐狸坐令飲恨深發喜簮纓無復藏奸欺
先生胡不同翰墨形容堯仁曉天涯魯官典誥從此復
大哉王言非寄私先生胡不秉樞極以道揆事如蓍龜
河防民役有定論簡拔賢俊去嫌疑吏員一一底乃績
二虜拜手受指撝東西南北幾萬里匹夫匹婦違寒飢
人言太平亦無象但見父老同兒嬉胡為五湖入清夢
忽焉幽興落武夷千鈞一發誰挽得徑約赤松歌紫芝
長安車馬競回首頗似巨源辭位時通德高門想如昨
溪風旦暮猶有期冷然杖屨遠俗物此心惟許江鷗知
巍巍北辰拱天子還淳直欲躋皇羲人才未登常側席
鶴書每每空山茨金甌况復舊名氏只恐先生難自怡
元魯侍親還以凡今之人莫如兄弟賦詩送之
(并示至遠至虛)
秋風卷輕帷似送東歸帆親心為惻惻榖馬馳兩銜吳
江渺清冷吳山鬱巉巖侍行不爾俱官曹猶治凡
又
北去青山門宰木行森森吾祖不可見歲月成古今侍
親奠雞酒應慰久客心爾心故自慰爾兄涕沾襟
又
爾生見天地較我兩歲遲兒童作壮夫恍若旦暮期詩
禮久服膺飛鳴當及時慎勿醉鄉去志士良耻之
又
姑蘇一都會井徑分龍鱗風俗如鄆城臧否朝朝新况
爾隨侍子動與嫌疑隣延篤儻可師不如陪古人
又
至遠挽不來庭竹屢隕籜剖魚得素書頗說甘寂寞矯
枉勿過正執中思子莫他年同我心俯仰無愧怍
又
至虚走橋門所樂在羣居羣居固可樂他途亦紛如合
抱自毫末要湏慎其初大帶有餘否此語當急書
又
詹何我師友(詹抃何天發)文行懸高名天命豈易度棲遲尚
柴荆省定餘白晝相與發大鳴才進非故吾從此難為
兄
又
四人如四支闕一不成體故為各天涯阻異晨昏禮但
願噐業成高陽亦兄弟此意何時窮潁川方瀰瀰
次韵德符夜訪世美
蘇子甫及瓜装齎動簷楹念此不數見柴門行晝扄幅
巾策藜杖邂逅諸友生涼月委新照無煩聚飛螢懽然
造空洞卻顧輕簮纓虀鹽未果腹飽德如楚萍只應他
夕來矯首心盈盈
次韻樗年見簡
一身能幾何首尾復自畏豈知塵表姿落落惟所值官
攡忽相逢欣悲十年事湏知襲人間舒卷在毋意他時
況英聲曾冠通侯次行矣方坦途真賢不難繼
用前韻寄鄉中諸長者
鄉邦藹儒冠後生良可畏况乃領袖賢疑與古人值爾
來索吾居南北幾歲事冥鴻雲外心疲馬風前意遥知
松菊間青編焕鱗次何當返柴車故步懽然繼
道鄉集卷二
