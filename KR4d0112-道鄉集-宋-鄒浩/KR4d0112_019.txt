道鄉集卷十九宋鄒浩撰
表
敘復宣義郎謝表
臣浩言十月初十日准告敘宣德郎至十五日續進告
授宣義郎其宣義郎告係先下後到臣即時望闕謝恩
祇受訖萬方咸赦已霑再敘之恩一候未移復拜初行
之命榮光薦及感幸彌多(中謝)伏念臣遭世休明奮身
寒陋曾不量於智力乃自冒於典刑五嶺東西積染七
年之煙瘴重湖南北備更萬里之風波向非曲軫於睿
慈何以獲存於餘息因逢盛事亦預遷官此蓋伏遇皇
帝陛下道大難名仁深易感方庶民均蒙於錫福慮一
夫猶切於向隅用推天覆之公施及里居之賤臣敢不
思謹前之莫逮知善後之可圖鬱鬱葱葱遙拱中天之
觀闕勤勤懇懇倍殫祝聖之誠心永與含生仰依洪造
敘復宣德郎謝表
臣浩言十月初十日伏奉告命敘宣德郎臣已即時望
闕謝恩祇受訖忽由望外越在赦中還陟文階倍增感
涕(中謝)伏念臣頃從荒遠獲賜言歸鄉居甫閱於三年
瘴發屢瀕於九死賴襲太平之和氣得存垂絶之殘生
暑往寒来不出衡門之下昏定晨省用寬老母之憂為
幸已多復何所望豈謂非常之造曲加久廢之餘此蓋
伏遇皇帝陛下道貫兩儀躬膺八寶備帝王之多福集
祖宗之大成政廣周仁施每先於無告澤深漢德猶下
及於重泉矧溝壑之未填曾軒墀之夙侍肆令收敘俾
與光榮臣敢不篤勵誠心堅完晩節無捐軀之路雖莫
報於隆恩和擊壌之音但永陶於至化
復官袁州監酒税謝上表
臣浩言昨任右正言緣論事妄繆死有餘責蒙先皇帝
矜貸特除名勒停送新州羈管至今年四月十七日准
告復官及移差遣臣已於今月某日到任訖投諸荒裔
已絶望於生還沐以深仁忽叨承於内徙冥心自揣感
涕横流(中謝)伏念臣昨在先朝誤蒙睿奬賜以清閒之
對拔為獻納之官聲光聳動於當時遭遇迥逾於前比
永惟圖報尤務竭誠豈知稟賦之愚遂至敷陳之繆罪
當萬死雖逃兩觀之誅恩錫再生僅比三危之竄敢意
哀憐之異亟還品秩之榮俄自流人越參局事此盖伏
遇皇帝陛下性隆孝弟德際乾坤知臣夙遇先皇不居
人後察臣薦更大赦特許自新從今膚髮之餘年盡出
聖神之再造臣敢不虔思訓敕痛艾愆尤遙望北辰雖
莫陪於星拱回瞻南嶺固已近於天中誓堅忠義之心
上答生成之賜
謝皇太后表
收之嶺表復以官聯退惟萬死之餘迥出再生之願危
衷激勵感涕縦横(中謝)伏念臣資稟至愚分甘無用方
神考育材之日偶竊綴於儒科迨先皇拔士之時遽叨
陞於諫省念遭逢之絶類思罄竭以酬恩不謂冥頑反
成冒犯罪大當從於顯戮仁深止竄於遐方及此内遷
尤非敢望此蓋伏遇皇太后陛下憲天作德如日舒光
佑聖哲以承祧與華夷而更始雖在八荒之外舉無一
物之遺是致羈流亟蒙甄復餘生抱疾已逃瘴癘之憂
慈母餘年得冀晨昏之奉臣敢不深懲往罪勉企前脩
惟博施之無疆知自新之有路忠孝而已期不負於初
心死生以之庶少酬於洪造
中書賀日食以雲隂不見表
德動上穹日藏餘照是為希闊之際屬在清平之朝(中)
(謝)竊以卦應純乾時當首夏朔有太陽之食占為及物
之災伐鼓用牲雖備存於故事側身念咎乃昭格於靈
休人皆仰之誠則明矣伏惟皇帝陛下躬膺歷數政協
璣衡以大禹不伐之功謹周公無逸之戒日以繼日新
而又新雖處宫闈如對天地偶運行之失度復隠曜於
重陰禮悉變乎常尊恩極流乎無外致兹感應捷若影
隨臣等叨服近司固有慙於燮理式逢亨會猶竊幸於
輝光相與驩呼實均率普
中書舍人謝表
臣浩言伏奉制命授臣通直郎試中書舍人仍改賜章
服者擢從右史寵寘西垣賁以身章進其官秩叨一時
之異數躐羣俊以超陞莫獲懇辭倍深悚灼(中謝)切以
代言所寄自昔為難况聖明天覆之初乃號令風行之
際形容德意揭好惡以示人鼓動紘區迪中和而成俗
攷于已事尤在得賢如臣凡陋之資重以荒疎之業才
隨識短學與術疎曾莫跂於前脩空自存於宿志分為
棄物望絶亨塗豈期閱歲而五遷以至試言於三道聿
膺藻鑑預掌絲綸服儒者之至榮冒朝廷之盛選此蓋
伏遇皇帝陛下懋建皇極緝熙聖功萬機獨斷乎乾剛
四海必繼於離照察臣平日未嘗或欺謂臣此心亦可
用勸適求侍從遂使超踰臣敢不夙夜以思初終其慎
勉陳薄技雖有慙深厚之辭誓竭孤忠庶不負生成之
造
吏部侍郎謝表
臣浩言伏奉告命除臣依前通直郎試尚書吏部侍郎
仍賜對衣金帶者代言西掖已冒至榮列職中臺更塵
高選拜恩優渥撫已兢慚竊以六典治邦周重天官之
任三銓綜吏唐推文部之權洪惟神考之正名肇復先
王之成憲迄至今日益昭聖功宜得真才以貳選事而
臣猥從廢斥特荷哀憐俄擢寘於近班復預聞於機要
事陛下有如上帝敢萌一念之欺仰陛下何啻高山終
乏纖埃之報未正空飡之責遽叨越次之陞靖言思之
可謂幸矣兹蓋伏遇皇帝陛下孝隆繼志道廣用中欲
多士之無朋故孤立者與進欲四方之不擾故愚守者
并容爰舉斯心俾祇厥序臣敢不激昂遭遇飭厲猷為
念此餘生實聖神之再造誓殫綿力稱寵禄之殊私
改除兵部侍郎謝表
臣浩言伏奉敕命特授依前通直郎試尚書兵部侍郎
差遣賜如故者易以兵曹便其史職載惟優渥第切兢
榮(中謝)伏念臣資稟至愚仕逢昌運荷上聖并容之異
預清朝委任之隆比自西垣擢居選部所掌適司於右
列其繁尤倍於他曹惟專夙夜之勤方稱銓衡之寄而
臣猥兼筆削甫歴秋冬顧用志之難分懼收功之弗逮
敢圖昭察亟賜遷除雖故事之具存實殊恩之曲被此
蓋伏遇皇帝陛下仁如天覆明並日升鳬短鶴長均受生
成之造越南燕北悉蒙臨照之私是致駑材亦叨器使
臣敢不益堅宿願勉跂前脩庶殫犬馬之勞少效涓埃
之報
改除越州謝表
清華内閣表率名藩併冒殊私不勝至幸(中謝)伏念臣
姿惟固陋運偶昌期神宗推道德以育材竊處師儒之
任哲廟攬乾剛以述事叨為耳目之官逮上聖之繼興
躐羣英而驟用恩深骨肉固已絶於身謀義迫威顔乃
重陳於親意侵尋半載冒昧累章荷鴻造之曲成俾便
鄉而出守曾未幾日就更兩州皆二浙之上游為一時
之盛選此蓋伏遇皇帝陛下道遵堯舜治越成康廣形
孝弟之風丕變華夷之俗天慈所被物願畢從是致愚
誠獲蒙睿察臣敢不深惟遭遇勉企循良昔侍燕閒既
奉寬仁之訓今居屏翰誓殫宣布之勞庶有見於撫綏
以無慙於報塞
知江寧府謝表
臣浩言伏奉告命除臣依前官充寶文閣待制知江寧
軍府事兼管内勸農使充江南東路兵馬鈐轄仍加武
騎尉封文安縣開國男食邑三百戶賜如故者内閣陞
華宜先俊望便藩出守輒冒榮名引分莫諧拜恩增惕
(中謝)伏念臣叨居侍從寖閱歲年略無可錄之勞虚竊
不貲之施迫於親慮猥以情聞皂蓋朱旛既承流於東
國寶章宸翰仍隷職於西清永言從欲之私實過初心
之願此蓋伏遇皇帝陛下道隆舜孝政廣堯仁憫臣至
誠自冬春而有請察臣孤立在出處以無嫌用賁其行
遂加厥職臣敢不深惟寵數益勵愚衷德賴乾坤固無
分於内外命輕螻蟻誓圖報於生成
責授衡州别駕永州安置謝表
臣浩言伏奉告命責授衡州别駕永州安置於十月初
三日到永州訖分合誅夷曲蒙矜宥危心甫定感涕交
流(中謝)伏念臣頃在先朝擢登諫省每奉丁寧之訓俾
輸獻納之誠愚不自量期仰酬於簡拔妄有所發乃上
瀆於威顔向非先帝之深仁寧復餘生之可報遄逢聖
作召自炎荒雖聖度與其惟新越躋禁從而公議久之
難掩迄正典刑尚玷散員獲居海外此蓋伏遇皇帝陛
下道隆覆載明極照臨謂臣夲是言官已坐狂而顯黜
知臣數更大赦與初犯以殊科特緣昭示於友恭是以
必申於懲戒重念臣親年滋老弟疾未瘳方得請於鄉
邦庶少寬於私計豈期罪過遠取竄投既孤主上亭育
之恩報效莫圖於萬一又虚老母晨昏之奉道里不啻
於五千俛仰以思忠孝安在臣浩敢不深惟訓勅力務
省循既往之咎何追但彌增於惕勵再造之身未殞猶
竊冀於哀憐
復敘許居常州謝表
臣浩言昨於昭州准旨揮移漢陽軍今月初九日至夲
軍准告復承奉郎臣已即時祇受望闕稱謝訖見起發
歸夲貫常州居住者萬里投荒豈生還之敢望九重獨
斷俄意外以蒙恩感激哀憐縱横涕淚(中謝)伏念臣實
為固陋全昧幾微有言輒至於妄陳雖死不足以塞責
上賴聖人之救物特寬司寇之嚴刑但復竄於遐荒姑
使省其往咎惟昭潭之可畏與新州之不殊形影自隨
朝夕難保昏昏瘴霧信為提耳之師兀兀愁居因得致
身之道惟忠惟孝無古無今命雖甚於垂絲心已期於
結草不謂僅存之瘦骨忽還將絶之驚魂既獲免於拘
攣遂亟諧於定省名蠲罪籍品復文階在抆拭之非常
皆覬覦之莫及此蓋伏遇皇帝陛下道彌天覆德盛春
生千齡光御於丕圖萬物皆由於和氣紹隆先烈坐撫
太平曲回進日之明旁燭戴盆之下謂裕陵長育賜之
第而除教官謂哲廟保全矜其愚而屈常法召從五嶺
之表端遇六龍之飛擢于不次之中曾是惟新之數肆
令甄敘俯及孤危臣敢不因險阻艱難之備嘗念身體
髮膚之再造益堅夙志遙瞻北極之尊長與老親共祝
南山之壽精誠所貫高厚必知
謝特復直龍圖閣表
衡門僻寂已竊幸於寧居延閣深嚴復叨榮於分直荷
恩殊異撫巳驚惶(中謝)伏念臣一去從班久更歲籥凡
愆尤之所積常循省以無忘水菽不充雖窘晨羞之奉
雲天在望第殫壽祝之誠蓬茒已分於終身鴛鷺敢希
於接武豈期甄復特被寵私此蓋伏遇皇帝陛下善貸
且成無疆惟恤灼見漢唐之已事廣推堯舜之深仁屢
滌丹書咸有自新之路優班紫詔遂無永棄之人是致
餘生亦還初職臣敢不益加祇慎務遠悔尤戒有過之
必文思聞義而能徙遙瞻寶構既獲與於光臨從此清
都庶不迷於夢到誓堅晩節圖報隆恩
笏記
異雖食朔德自回天倏爾雲興有如景赴伏惟皇帝陛
下與乾同健以日同明尚嚴消復之誠坐獲亨嘉之證
臣等久塵近列式遇昌辰在於照臨之中不勝欣蹈之
至
道鄉集卷十九
