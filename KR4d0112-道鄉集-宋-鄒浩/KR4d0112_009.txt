道鄉集卷九宋鄒浩撰
詩
雨中
五月沉隂久不開冷風吹雨滿天街老農且莫愁蠶麥
丞相祈晴已宿齋
與存之會相國
雨中竹葉不勝翠風過榴花元自紅門外喧喧正商賈
與君趺坐入真空
夢閻求仁
朱衣象笏肅賓階平昔襟懷向我開猶恐孤根自搖蕩
故傳好語夢中來
登建隆回呈俞秀老
瘦骨崚嶒聳碧峯應緣曾住大明東道吾埋没今何處
少室分張昔已空殿閣不移秋際影松篁猶韻曉來風
為人徹困無人解借問三生龐德翁
虎丘晩歸呈同遊
虎丘山色最宜秋山下濺濺亦可舟北去幾年空好夢
東來今日快昏眸邦畿正藹無雙譽杖履仍逢第一流
邂逅高風許追逐異時應擬峴山頭
濟明不預虎丘之遊作此寄之
虎據千年一故丘爾來形勝絶南州池清不礙龍收影
臺迥猶疑石點頭白日青天秋更好幅巾藜杖曉同遊
遥知正擁雙旌坐直上雲峯一凭樓
再用前韻答濟明見和
長笑空言謾九丘更攜餘刃佐方州老姦不復潛封内
佳句終然到筆頭秋入江山供遠思路回猿鶴佇清遊
只應未厭斯民樂還聽鐘鳴十二樓
次韻和通判梁端夫朝奉曉登峴山有作
天宇霜來峴首高爽心先寄雪中橈早陪勝集方多暇
應念前人不復朝鴈影有時搖莽蒼江聲終日上岧嶤
遥知清絶詩成際正似寒忩火欲銷
次韻和端夫席上送樗年
過額紛紛競掃眉此心直與古人期三年竝席惟夫子
一笑忘言謝小兒江國舊編塵漠漠帝鄉新路日遲遲
儒冠道在無通塞莫問高門知不知
寄世美
江南秀色滿崔嵬上得平山入眼來遥想歸心動朝夕
不應猶待八仙開
謝端夫惠梁因求餘材
破竹誅茒屋數椽爾來風雨蕩朝昏豈知東閣猶堪廐
若比膠庠不可園蓬蓽已甘聊卒歲棟梁誰謂入衡門
因公起我高堂意更乞餘材千萬根
再用前韻答端夫見和
朝衣暫此擁屏星長笑他時智慧昏不以誠心尊孔氏
却將吾道奉祇園由來博施能周物曾是寒生亦叩門
只恐堂成待公落鏡中黃色尚山根
簡襄陽令田世德通直求餘材
百里江天指顧中大夫真有古人風似聞齋館成功久
應許餘材入泮宫
次韻和端夫喜望之祈雪有應
誠意通羣祀朝來忽已飄六花紛汗漫千里入均調趙
璧光凌日隋珠暗擲宵老農愁自判稚子喜來嬌化育
知難詰形容豈易描白鹽聊比擬黃竹謾謳謠談柄迷
修麈朝衣奪素貂豐穰歸嗣歲收拾謝枯樵淺露先生
履深齊惠可腰思添韋應物狂助蓋寬饒民食逃艱粒
宸心定解焦樓高天構玉池迥地䟽瑶爽韻陪松檜嚴
聲陋鼓簫亡羊空道路失鶴但雲霄撫運年將往侵人
鬢欲凋題輿真健筆險句壓寒綃重愧非名士兹焉綴
下寮主賓參沔渡杖履集山椒故事梁園在風流楚國
遥瓊瑰争報復宇宙一漂搖莫訝春來晩春來待此消
次韻慎微雪
萬物歸根後端來兆物華仙姿凝鶴氅雲路擁羊車但
喜天時正寧知帝力加有田皆玉粒無樹不瓊花浪說
朱蹄馬空餘白首鴉酒邊深薦爽穽處巧藏窊徑斷回
樵斧波渾倚釣槎高門委金帛隂壑蜕龍蛇功茂豐年
榖名喧好事茶叢輕頽瓦竹搖迥動籖牙蝶冷殘初夢
蜂寒閟兩衙殷勤非俗韻瀟灑是生涯火變人窺異軍
潛夜肅譁暗香迷綻蘂新築露平沙寸食方從寄扁舟
未可拏只應清興在猶似子猷家(一云何當歸屬國誰復念長沙)
次韻和慎微雪夜飲歸
籃轝還自斗邊城雪夜乾坤分外清我為捐書徑眠去
寒光猶助一忩明
招潁昌曾存之
荆山漢水雪邊春滿眼風流見古人領略此心誰與盡
從容高義勢難親静搖菴影竹如昨清弄池光梅欲新
知子相忘忘未得禪床推倒就車輪
延慶山中呈田世德
雲擁招提自一家僧前百鳥正銜花長官不怕驚飛去
猶向山頭放晩衙
簡仲益求紙帳
紅錦暖籠樽酒後絳紗輕覆簡書前懸知紙帳君無用
斥與邊韶助晝眠
仲益以帳來且有就榻眠之句復次韻與之
茒屋初成亦可憐更懸青帳小忩前不嫌索寞無春夢
解使君心合眼眠
元夕過唐潛亨
乾坤為室月為燈今夕先生眼倍青笑盡筌蹄聊把手
不知何處是中庭
其二
藏拙堂深不浪開夜光容我卷書來梅花傲雪初無語
斗柄催春忽自回
其三
參禪不學龐居士得句猶如孟浩然要識從來用心處
閴無車馬到門前
送谷隱呈同行諸公
窈窕峯巒藏寶刹峥嶸樓閣倚晴天我來不問東西寺
徑就僧堂借榻眠
仲益欲歸作此留之
關西關北漸芳菲曉馬凌春入翠微山向吾曹正多思
不應攬轡屡言歸
次韻答端夫約春遊
分如松柏老相看桃李風前共歲寒只恐功名挽公去
一春能得幾遊盤
次韻答仲益見簡
鏡裏年華鬢未蒼春山且喜漸芬芳功名富貴時來耳
底事靈臺著廟廊
次韻和潛亨雪
暖律稽遲太史占風前猶復弄威嚴不妨豪客成樽俎
重使斯民困米鹽但見青峯皆玉筍豈知白屋是茒簷
何人隱入羣羊去應笑痴兒認角尖
又
朝來一色換紛華眩眼端如醉後車豈待三年方楮葉
雖非八月亦蘆花李邊照曜河南日柳外繽紛靖節家
欲上雲巖訪禪老路迷空想舉長义
謁武侯道中
萬株桑柘擁江城中有梅花獨自清不近樽罍免攀折
會須結實助和羹
其二
先生龍卧此山丘宇宙曾經幾運籌一自英雄三顧後
至今車馬不曾休
其三
萬山山上塔擎天萬山山下碑沉淵天光淵影曉相入
一碧萬里青春前
其四
晩雨霏霏江上來長江水色蒲萄醅鸕鷀鶬鴰得意處
凌風蕩槳從東回
其五
萬山横出波面浮山前舟楫凌飛鷗遥看塔廟帶殘日
蓬萊方丈金鼇頭
送香潛亨
炙背軒楹日轉時博山爐頂駐遊絲先生妙與此心契
憑仗清香一解頥
次韻答謝公靖節推將至襄陽見寄
不見紫芝今幾年朅來眉宇照山川關南關北風流在
猶得時時一舉鞭
又
賓主相忘沔水濱高風誰與向來親君能雞黍酬初諾
我亦虀鹽得此春桃李無言方永日江山有路正宜人
直須弄鳳騎龍去莫使身為可畏身
送墨潛亨
少室峯前松插天棟梁餘力煥青編東齋政欲捐書坐
往助子雲成太玄
送李拱之秀才還唐州
真淡先生早杜門三香亭上自乾坤人間巧舌猶蠭起
子獨摳衣識道尊幾日凱風吹戸牖只今歸路指丘園
將分索我微言贈欲贈微言無可言
送居政禪者遊廬阜
拄杖横擔得自由冷雲飛雪下南州殷勤要識廬山面
五老峯前一舉頭
六月六日城外馬上呈世德
峴山脚下江水生普寧寺前舟楫行細民無錢不得渡
老幼相持愁歎聲
又
虎頭鳳麓連長堤隨山刊木路可為長官仁政及物遠
一時力役民忘疲
仲益遽塞便門作此戲之
閉門不啻似泄柳排闥何由如舞陽憐君肝膽便楚越
使我南北成參商
謝潛亨惠芸香紫桃
暑忩已覺書生蠧饑腹還驚雨後雷珍重先生解人意
芸香桃實一時來
聞存之遊京師且邸報達官有薦之者
昨來不肯聽朝雞乞得真宫即日歸老衲蒲團閒共倚
少師玉麈醉同揮誰知捷徑嵩山在未覺心馳魏闕非
綠鴨陂中釣竿手只應從此叩黃扉(存之曾有詩云從來釣竿手不解叩)
(黃扉)
次韻和師稷清明懷鄉之什
掃盡人間冰雪寒魚龍鱗甲動斒斕向來協氣無蹤跡
從此氤氲滿世還
眼裏飛蠅日夜侵對時寧復壯年心故人把手知難遇
強起彈冠插舊簮
天路幽禽暖頡頏芝蘭抽砌葉初長自憐骨立風光裏
勉向原頭泣奉嘗
春聲入鼓曉鼕鼕春色盈花晩更紅陶冶東君了無意
一時分付與晴風
冥心無物契毘耶觸處俱為剡水涯却怪年來被春惱
逢人不覺歎浮家
青鞋布韈水雲鄉勝踐曾同物外忙欲寄沃州雙淚去
松隂高冢是星郎
南明山下枕清流胷次塵無一點留只恐少微黃色動
終然來作濟川舟
高水籠軒翠作行枕書閒聽雨浪浪别來一念終難滅
猶得追論几席傍(軒謂南廳文會軒)
觀象懸知歲有成通宵格澤照天明餘生飯飽無它事
坐看紛紛萬物情
三元甲子幾回旋前日滄溟今甫田惟有交情似春夀
蟠桃花裏自年年
次韻和永守丁葆光大夫對雪
幾日江雲凝不流欲將勝事一齊收乾坤破夜端為晝
草木留春不復秋黃竹作歌君得意素娥行酒我消愁
須知身世塵埃盡直到廣寒宫裏遊
次韻和葆光晩望
雪晴新興與春俱脱略司空城旦書衡嶽帶雲回玉輦
楚江浮日動金魚故人情遠欣相遇夢境時來信所如
北闕遥瞻念圖報恩深猶在免誅鋤
登岳陽樓
岳陽樓上望重湖混合乾坤入太虚若比恩波未為闊
此身猶得曳長裾
瀟湘道中
清湘浮影動漣漪寒日收光下翠微回首君親正無奈
幽禽俄呌不如歸
極目瀟湘漾碧瀾萬峯插水巧彎環我來日日忘機坐
却愛真山似假山
萬死猶輕罪有餘恩容循省但流居瀟湘二水相逢處
無復波濤今自如
十月一日
杉松無數擁高墳想見今朝奠酒樽惟我罪深難赦宥
五千里外慘銷魂
寒食日
祖考流光豈有窮不能肖似忝家風北紅塔畔清明節
心折高山悵望中
寄花光仁老
行盡江湖見盡山無窮氣象杳難攀知師筆有維摩力
為我移來助解顔
仁老寄墨梅
二月八日春氣分忽見梅英枝上繁顛狂索酒醉復醒
知是筆端回化元
嶺南消息報來新正想梅花傍酒樽生出兩枝遥寄我
道人方便信多門
前年謫向新州去嶺上寒梅正作花今日霜縑玩標格
宛然風外數枝斜
馬祖菴頭掛鉢囊晩隨緣出住花光僧繇一筆無人會
戲作寒梅自在芳
解衣盤礴寫梅真一段風流墨外新依約江南山谷裏
溪烟疎雨見精神
金張許史競東風魏紫姚黃醉眼中賓客貴人吾不預
獨將清韻照禪宫
春晩晴光破雨回閒將花軸傍簷開爐烟細逐輕風散
疑是香隨梅處來
道鄉集卷九
