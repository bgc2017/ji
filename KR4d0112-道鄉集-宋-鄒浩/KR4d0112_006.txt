道鄉集卷六宋鄒浩撰
詩
和路主簿思雨
造物初無欠與餘盈虛消息自洪罏晴空已見雲如火
秋穫難期米似珠劇邑君宜形遠慮泮宫我亦念羣枯
若為驚起蒼龍睡頼有新詩勝大雩(見諭詩頗有感故有是句)
獨坐偶書
梧桐沐雨響玲瓏簾幕隂隂颺晚風講誦乍聞人語息
滿床書史興何窮
寄濠州陶戶曹
臺枕長淮聳半空登臨應得古人風水天上下碧無際
莫獲觀魚與子同
勉畢元明
男兒數偶竒不必苦嗟咨顔子猶簞食莊生亦布衣百
年容易老萬卷卒難窺致力宜為者騰驤自有時
謝羅朝奉惠柏栽
惠我柏雖小觀君意實深欲令儒服者同此歲寒心月
映庭雕玉風來韻響金公車已馳節不及待清隂
和錢簽判贈胡都曹
公餘來訪習家池楚楚王孫桂一枝九十春光未過半
倒罍尤喜有前期
和路主簿喜罷役法并酬范奉議見寄
因革紛然豈用情由來消息與時行奏封直指財并力
造法當期實應名可使華夷漸潤澤不煩衡石自均平
將明况是憂民者即見熙熙百室盈
酬黃秀才見寄
自期謀道豈謀身不逐輕狂戲此春讀史窮經求在我
攀龍附鳳彼何人一言逢主未如志百結成衣肯歎貧
早晚病除堪屬思新詩莫厭起予頻
偶書
底事袁絲不自高傾心劇孟久遊遨元來緩急叩門處
徇義忘軀勝我曹
和郡主簿絶句九絶
管鮑當年志風霜固自如信衰緣嗜慾豈在數行書
俗論長紛若微言僅夢如逢君揮玉麈勝讀十年書
肘後虚金印梅仙職偶如升高元自下功業異時書
塞北亢喉地并門子所如六花無處用郤縠自詩書
能詩唐太白善賦漢相如元帥真文舉應先薦禰書
取友能無怍初終貴一如陳張遺轍在試展馬遷書
咳唾成珠玉吾儕孰子如更勤潘氏學豈愧樂尚書
提履歸何處觀花笑自如期君求向上糟粕古人書
春風暗楊柳相見意何如雖愧江淹筆狂言為子書
送詩卷還參寥
盈軸新詩字字清彌天元不愧聲名茂陵消渴無醫處
頼有醍醐得細傾
和路子高微雨中至山光寺
野闊天低四望賖霏微膏雨兆休嘉早鐘鬱鬱穿雲斷
官柳垂垂夾道斜邂逅庭前方指柏逡廵木末已棲鵶
楊朱易服歸來處荷笠收車幾萬家
送監作院潘供偹
盟府功臣奕世孫低回筦庫尚隨羣干戈分職名雖武
詩酒忘懷格自文傾盖二年嗟往事贏糧一日指行雲
江梅欺雪南枝發如綍新除定此聞
其二
飄飄雅致孰如君旋闢西軒置酒樽振木豈惟聞白雪
斷纓仍許醉黃昏長亭風順已言别小圃春廻空自繁
惆悵潜齋不知處何年携手却重論
簡王正父覓酒
甕面蛆浮玉槽頭水滴珠未能如茂世聊與義城俱
寄周彦廉
楚水不風魚逝遠霜天初月鴈飛高履穿袍敝渾無暇
目斷心馳祗自勞
和劉知錄見寄并簡陽先生(行先)
劉郎爽氣曉霜晴陽子高懷寳鑑明雖幸竹林容入會
每慚布鼓獨無聲一杯葵藿真佳趣五鼎牛羊謾宰生
廊廟他年調爕手不妨潜室且和羹
和陽先生見贈
萬卷藏書肯自閒沉涵聖道欲晞顔片心既與人寰遠
逸駕寕容俗士攀嗟我曳裾膠擾處荷君置榻寂寥間
藜羹玉麈清何限每到斜陽不忍還
求劉知錄澄泥香爐
千卷新書三叠琴青燈炯炯夜沉沉野人此外無餘好
只欠澄泥一炷深
大雨中接憲使因成小詩呈陽先生
霜風折木雨如傾歛板泥中厮役并遥想先生鼓琴罷
觀書正傍短燈檠
次韻盛長官覓酒
九萬鵬程戢怒飛驅愁却歎酒無威頖宫官冷非文舉
一斗何能醉十圍
次韻胡秀才遺桃花
灼灼桃源數朵紅青禽傳到蓽門中傍人只喜窺春色
逹士元來寄祖風謾說幾經千歲賞會湏一笑萬緣空
沉香散處團蒲穏花自蕃鮮體自同
次韻俞秀老建隆道中
道人不獨是詩豪曾把滄溟注一毛破曉聯鑣訪孤寂
致身如在太山高
次韻慕公實
從來文史足三冬何事明時作退翁刺口豈能論擾擾
冥心直欲似空空半軒蒼莽雨初霽一釣清泠月正朧
好把晨昏付香火箇中真樂更無窮
次韻錢㞯雪中
六出飛瓊玖雲愁正臘天寒聲生密竹爽氣徹純綿故
苑風初静重樓月向圓何當酬此景蘸甲引金船
次韻王賢良贈陽先生
脩塗幾閱歲終窮鶴唳猿啼蕙帳空杖屨何當歸舊隐
静看五柳颺春風
其二
囂囂所樂夲非窮曾向真乘悟色空聞說近添方外友
清談應得晉人風
二月十五日朝拜建隆橋上偶作
單衣迎犯曉風清斗柄回南月尚明柳密行人看不見
輪蹄相屬但聞聲
清明日遊大明道中
春風蕩漾遍天涯縱步郊原事事嘉不許遊人同所得
竹林深處試龍茶
和通判王定國承議遊竹西
流年忽忽又殘春策杖郊原肯厭頻往古來今何足校
閒花幽草自争新旋開酒蟻成高會共觧名韁作逸民
随處怡然真有味不湏千里憶吳蓴
其二
一霎狂飈破曉隂春光極目幾千尋會湏勝事追蓮社
更約幽人訪竹林渺渺平田涵白水蕭蕭蒼檜聒清音
鄭虔才大猶遭罵重愧持杯許脱簮
送胡適道秀才東歸
十年星散忽相逢寂寞蕪城古頖宫一炷澄泥窺祖要
三巵浮蟻對春叢牢芻豈觧留天驥雲路還聞逐塞鴻
蓮社故人如見問為言涉世百無功
次韻蔡寬夫觧元暮春見懷
九十青陽安在哉臨風搔首謾遲回春於我軰非無意
詩必先成為有才拖架酴醿香破麝翻階芍藥大逾杯
病除更約歸愚子浮蟻猶堪席地開
又
驚紅&KR0609;&KR0609;點蒼苔春去黃鸝唤不回九藏脉參知我病
千人筆掃見君才會湏磥砢揮談塵方悟蜿蜒落酒杯
命駕相應憐叔夜笑顔一月幾能開
又倒用前韻
休論花草與樓臺借得江南叠嶂開縱使春歸無覓處
何妨人樂自持杯棋如孫武推多算詩似顔淵已竭才
早晚竹林修故事更看君筆燦昭回
送及之賢良遊錢塘
屏迹人間二十年下帷搰搰究陳編新書曾入老商盼
高弟誰如顔子賢策杖青山元有約揮金紅藥故無緣
豈宜便隠雙溪去優詔行聞墜日邊
送俞秀老歸維揚
踏雪驅驅原憲履御風獵獵老萊衣情投豈比鍾山出
興盡遠同剡水歸煬帝池邊松蔭遠維摩室内燭光微
携笻促席相羊處應記當年接下機
雪中呈秀老原道
引舟西上正隆冬千里隋堤雪翳空恰似常年三月尾
柳花凌亂逐東風
戲孫揚休
耿耿僧坊寄日邊晚移窮巷避諠闐羹藜不飽同攻苦
秣馬言歸獨處先木葉已随風力遠霜輪行作璧形圓
衣冠返敝文昌路何似高堂坦腹眠
簡李子温推官
太冲當日號無兄苗裔于今更絶倫力䆒夲原書簏富
唾成珠玉錦嚢新龍門久欲攀高躅鼎角方欣覘後塵
借問竹溪餘地否狂吟聊伴謫仙人
寄周廉彦
不見冰清幾歲周乘風舉翮恨無由瀕江松竹三秋後
隐几情懷萬事休險阻艱難空蟻闘東西南北正萍浮
與君相好如兄弟莫惜微言為置郵
風起有感
秋來鬱鬱但炎蒸一夜狂飈駭四隣斷送冥鴻尤得勢
留連殘暑更無因鏡中鬢髮雖非故忩下燈檠漸可親
勿似安仁兒女態由看節物重悲辛
班超
功名從古病難成况作天西絶域行縦有平陵同落落
其如衛候尚營營殺妻吳起終遭逐上䟽鴻卿不免刑
定遠獨能逢聖主千年萬歲藹嘉聲
次韻崔浚明見贈
誰為冥行作指南青燈黃卷久間關逢君豈測陂千頃
許我時窺豹一斑驥足拘攣雖未展龍鱗騰踏會湏攀
如何暗把隋珠擲欲報殷勤只強顔
將至南京簡應介中
得之平陸我登車不見羣優孟子誅只恐鼻端無好質
歸時依舊腹空虚
其二
幾日風塵困馬蹄忽瞻孤塔獻雲霓雙眸已似清江洗
况入亭城見角犀
其三
先生不得醉紅裙何以留連逆旅人故苑池臺老秋色
頖宫講罷走車輪
其四
直諒多聞許我親迷途從此遂知津社中忽怪爾來進
曾向睢陽見異人
九月朔夜聞雨
塵濛蛛網暗東齋設榻君能待我來昨夜梧桐有消息
會湏急上宋王臺
送曹巨源之南都
高堂且置琴中操駿馬初馳陌上塵無限清風與明月
一時分付屬閒人
輓石適中
剸犀翻羽早稱竒亨會難遭但布衣不使牙籌煩伯仲
果然玉樹照庭闈靈臺久已天昭鍳奏籍初聞子發揮
三世簮纓正無恙如何遽作百年歸
又
南明山下讀書堂曾許寒生借燭光高義豈殊親骨肉
令人無復念家鄉那知十載天涯别忽起三泉薤露傷
追恨故時携手處不能執紼助棺傍
和朱仲明見贈聞琴
子期骨髮已埃塵誰謂知音不復生觸處折楊争屬和
獨君忘味歎遺聲蓽門寒日正多暇玉麈高談相與清
鶴舉魚沉重惆悵一樽麥酒薦藜羹
次韻趙希元憶處州梅花
萬花頭上占天工得意開時斗未東破月麝臍來馥郁
横烟玉樹淨玲瓏暖歸故蘃應欺雪人在他鄉正御風
借問殷勤動詩興忘機争似鹿皮翁
冬至夜夢中作
爐烟颯颯對團蒲暮去朝來只自如還見人間好時節
羣隂消盡一陽初
雪中簡次蕭求團茶
竹上松間敲玉花最宜石鼎薦靈芽蓬門不識蒼龍璧
借問風流宰相家
和晦之見贈聽琴
忌子當年妙五音曾令按劍革初心昭文重愧難成曲
潘岳胡為繆見尋在昔絲桐嘗棄置到今山水自高深
何當共造無絃處莫使淵明擅此琴
再和晦之
舉世欣欣濮上音絲桐還寄長卿心知君韶濩思千載
勁節松筠挺幾尋萬籟息時霜劍立一燈明處夜堂深
他年振鐸收遺噐豈愧雲和瑟與琴
倒用前韻
我有一張琴窮高更極深瓠巴那觧鼓師曠杳難尋寂
寂三冬夜悠悠萬古心衣冠徧天宇誰為作知音
次韻道卿寄同僚
從事休嗟我獨勞何如對雪詠瀌瀌聖賢㶑灔冬來美
朋舊綢繆老不凋仇覧初年猶主簿田單他日竟屠聊
上方側席搜遺逸未易沅湘作大招
督巨源和詩
詩成七步有家風底事淹留歲已窮應笑枚臯太容易
欲令句似長卿工
郊行呈彦祖
遲日初乾雪徑沙等閒聯騎過田家長官標格風塵外
衰草坡前報晚衙
和彦祖寄次蕭
格外参軍事事嘉竹忩全是子猷家清狂上客知何處
恨不同燃柏徑槎
柬理堂
主人生長綺紈中標致分明儒者同結構不因窮鼎爼
棲遲聊欲事磨礱血漫霜劍悲王鳳坐擁雲鬟笑馬融
銘府功勲久牢落會湏騰踏振家風
戲社正李子温
紅蓮上客有新編不見長安驛使傳寄語持綱社中老
可憐三百青銅錢
寄陽先生(先生名孝夲唐陽城苖裔舉進士不偶輙罷不畜妻孥來京師買書數萬)
(卷以歸老于通天巖鄆帥蒲公上書蘇公薦之)
長揖公卿不轉頭五車圖籍指虔州屑榆肯使家風墜
謝幣空令世俗羞(鄉人知其貧甚共出錢三百千助之先生毅然不受)弄鳳騎龍
誠莫及壊車殺馬恨無由嵩山出處君知否(嵩山處士近有朝廷)
(起者未幾言者交攻之竟罷去)似與高人作覆輈
發山口堤上
烟籠官柳柳籠堤風引澄波細細移駿馬不知鞍上意
回頭已是獲麟陂
渡汶河
舊來紙上得河名今日横過徹底清浚治早經神禹手
若為汩汩尚西行
過中都王彦章廟
一時多難見忠臣力擁貔貅扞此城豈為聖人曾作宰
由來壮志在留名鐡鎗埋没今何處廟食追崇事若生
功業已經華衮贈只應長伴斗魁明
慎奪堂
百鍊終成繞指柔何人勁節擬横秋目前軒冕自來去
堂上詩書嘗講求風度綺疎香漠漠月移苔砌竹幽幽
將軍此意生平事不似空言不到頭
閒軒
結構俯危城公餘杖履輕事隨塵自遠心與水長清隠
几魚方樂開忩雨乍晴憧憧渡頭客誰會此時情
王憲湖上分韻得荷字
使星明處是天河習習輕飈生芰荷自有芝蘭生後乘
更容簮履侍鳴珂未甘城鼓促清賞聊與汀鷗分素波
異日定應如此少雲雷行欲起龍梭(時王憲已被召)
送王憲赴闕
鳳詔傳天北輶軒指建章既能思賈誼何患老馮唐况
是高門慶從來美譽彰靈臺懸寶鏡峻節凛秋霜庖
刃誠難敵黃陂豈易量承家但清白報國頗施張属部
分氂犬終朝事錦囊收功殊俗士知已恃明王此去堪
前賀胡為獨倍傷昔霑淮水潤今借德星光折柳故多
恨銜環空不忘他年重望履應已步巖廊
送王裘仲侍親赴闕
置榻初相得膏車忽起行秋風無限事麥酒不勝情原
憲何曾病丘明竟有聲從容湖上語他日看功成
道鄉集卷六
