道鄉集卷十四宋鄒浩撰
詩
寄巡鋪温㬙侍禁乃杲之弟也
幾日長亭復短亭霜梅夾路喜相迎風光總屬君家管
霽色偏隨馬足生老酒盈杯誰款曲少陵佳句謾分明
回頭安福前山曉八桂蒼蒼無限情
山行示同遊
碧雲堆裏共徜徉莫厭捫天帶夕陽遊徧桂州巖穴後
更無閒夢到南方
東山
我是來仙閣上仙天教飛鶴過山顛松篁為我生清韻
一似薰風初入絃
又
七星峯頂絶纖埃不負烟霞雙眼開昨日湘南遥指處
飛騰今向此中來
寄題妙峯閣慧照堂(威藏主授業院有閣有堂求予名既名之而示此偈)
妙峯閣外雲收翳慧照堂中日放光大地山河都見了
此心聊寄一罏香
葉筠元禮留飲
天造移居漢水湄嶺邊欣與故人期紅燈暖照金波動
全勝來仙閣上時
其二
殷勤留我共清樽無限情懷子細論天色亦如人意好
晩來星斗滿前軒
寓夀寧方丈州人求識面繼來焚香作禮戲呈
曉老
維摩丈室一張床暫寄清宵夢幾場却被閒人作禪看
競來合掌要焚香
戲靈川令王洵仁仲
長官貪着祖師禪有甚心情問我船一隻逃歸兩隻破
謾凭江檻望靈川
示仁仲
槎頭一别十經年月照黃茅夢不圓今日北歸恩賜與
相逢如在四禪天
其二
一根燒筍共分甘髣髴當年漢水南紅柿鳥殘無此意
前三三與後三三
次韻和仁仲滑石鋪泉軒
長官心事古人前碧玉峯巒碧玉泉洗出北歸烟瘴眼
光明欣覩太平年
假寐靈川報恩寺
故人猶在驛亭邊暫向雲房借榻眠漏泄祖師多少意
松聲都到小窗前
示舂陵顧林宗
宼公樓下釣魚船横絶晴波已七年邂逅蓮宫論往事
恍疑同在夜摩天
見魯直題陶商翁碑後有感(碑在興安石灰鋪)
石上猶新墨忘情亦嘆嗟殊恩但歸骨冷迹尚平沙願
力消塵垢瞻依盛寳花人間幾行淚空洒玉川家
入湖南界
踏着湖南境界新展開天宇淨無塵增添喜色知多少
滿眼雪峯如故人
北風吹滿亂山雲山頂皚皚色尚新怪得幾朝寒暝日
元來留雪迓歸輪
一自瀟湘見雪飛炎氛遮眼暗漁磯今朝纔入湖南界
便覩玉光生翠微
北風吹面過如冰也勝南風瘴水濱莫向知亭嫌太冷
主人元是鐵心人
薄薄隂雲淡淡天北風迎路徹重綿從教捲起轎簾子
吹盡幾年嵐瘴烟
重重叠叠擁遥峯總在輕烟薄霧中疑是李成初畫了
生綃千幅掛晴空
淡描深拂百千般終日擡頭不厭觀造物始初誰與樣
定應曾得古圖看
一等乾坤一等山纔分湖嶺便多般何如洗盡昏昏瘴
都作晴天萬仞寒
折得梅枝插轎簾路人驚怪簇巉巖從教大擔擔將去
深入三家村裏談
短簫長笛鼓鼕鼕簇紙為船棹晩風送了鬼神無一事
大家贏得醉顔紅
雞未鳴時整客衣行行只恐日斜暉米塘過了全州近
恰遇村人趁市歸
赤脚蠻中新出來湖南逢着盡銀釵雖然未得凌波樣
已會人人着草鞋
示崇寧長老允和(和無一手)
安心得髓遇昇平不似雲門不解行聊與祖師分半座
湘山頂上放光明
示澄庵庵主炳著
又向全州現此身澄庵猶是舊時人相逢休話從前事
且點茶來吃一巡
澄來澄去不知年一片澄光月樣圓照破十方三世黑
大家同集世尊前
不肯南來伴我閒若來何法可心安直饒參得齡鐵觜
也被昭州烟瘴漫
示張道人
幾年龍虎自相隨南斗延生恩賜歸霄漢路通鸞鶴在
不妨高躡紫雲飛
妙高亭(四望山長老文照即山頂造一亭求名以妙高名之而示此句)
四望山頭老比丘笑他思大浪經由巧將三十三天好
都向青雲青處收金翅遠投雲際歇銀河低遶砌邊流
高高更有堪行路騎取潙山水牯牛
六一巖(余與子初同邵武李師耼祖道姑蘇徐武靖國零陵蔣湋彦回長老永明由澹)
(岩穿後岡攀援藤蘿窮覽勝事樵不到處得此岩穴遂以六人一時同見名之而以六人)
(一時同見分韻有作乃若年窮氣象妙與人會則惟出此岩而外矚與入澹岩而内盼者)
(心自喻焉不可以言罄也得同字崇寧四年十二月十九日)
造物有所待巉巖從此通千峯豁前障萬象欻來同滌
覽進江水嘯晴生虎風誰知不朽事成在笑談中
喜長老永文方自外歸
荆棘叢中自在人不知何處是埃塵巖前逢着笑絶倒
也似炎荒金色身
文長老云山有訓狐鳴即客至夜來鳴更異常
我入山來亦偶然初無消息與人傳訓狐緣底潜知得
隔夜飛鳴報老禪
自淡山過暗巖
淡中有味味真味暗裏有明明更明不是同來三大士
有誰能識此時情
觀真珠花留戲陳瑩中
古觀無人花自開真珠顆顆映莓苔留教合浦居士看
何似海邊新蚌胎
示法輪長老景齊
問碑碑已化為塵却得同生庚子人聊把此心論此事
頗疑前日是前身雲間岣嶁峯回禮庭下娑羅花獻春
更欲縱横見端的夜來飛雨洗金輪
示雲谿長老文慶
與師應有緣相見便欣然徑出牧牛室共捫垂雨天一
真誰境界萬物自山川放手無餘事歸來汨碖眠
示方廣長老從譽
五百阿師何處來天堂初不隔天台靈泉飛作人間雨
法鼓騰為山下雷對現此身誰髣髴上方重閣正崔嵬
只應永刦觀空眼總向峯前歡喜開
題譽老無住閣
不二門開刹海中十方世界本來同四威儀竟無所着
千手眼應如是通彌勒當年曾示現善才於此悉參同
而今我亦逢師處聊擊欄杆問祖風
自方廣冐雨過高臺示德瀾長老
雲烟猶暝曉杖屨已高臺眼向不危去景從無外來巧
將新水墨洒出舊塵埃携得還天北晴時闊展開
定林長老首座自合浦來以此示之
已入高樓見彌勒却尋舊路禮文殊誰知垢膩衲衣内
總是摩尼無價珠
示萬夀長老道琮
萬夀閣中逢故人萬年松下偶穿雲憑將五分真香爇
長對南山祝聖君
示衡嶽寺善果庵道成庵主
遊了諸山問了禪却來庵裏坐安然何如一瓣焚香去
飛作祥雲徧九天
示勝業寺長老有餘
韶陽一曲有誰知拍手相逢笑幾時偶向悦亭杉外立
元來傳在最高枝
八桂蒼蒼湘水南師鄉我客飽曾諳五年不見今年見
猶得寒爐一夜談
過洞庭風作
洞庭波面忽如雷萬斛樓船舞一桮為報馮夷莫相嚇
儘曾經着暴風來
次韻答八十三外翁見招
乃翁心事别璧月到寒塘欹枕三竿日横經一炷香尚
思同燕麈還欲對胡床行矣拏舟去金鐘亦自將
招俞清老并簡康遠禪師
腰錢騎鶴上揚州妄想空來事事休惟有三竿風月在
待君同理釣魚舟
欲知何處是生緣問取維摩室内天渠若口鉗無答語
竹西堅卧許安全
石塔迢迢兩閏餘潜知骨瘦奪松枯煩君為把公憑判
同過江來伴老夫
詩送晦叔先生
先生帶花六十年青春不老花長妍金杯停手便索去
一片閒雲飛上天
知是初平幾代孫雙携日月弄乾坤人間有眼誰窺得
笑出常州西郭門
疾卧幾為萬鬼隣金丹一粒遇高真此身從此無他事
長作昇平擊壤人
一别相逢復幾時東西南北酒盈巵天機深遠猶須决
莫便飛騰不我期
萬里來歸荷聖恩焚香趺坐欲無言羣仙若問誰堪度
為說冥心到本元
寄和庵主
自從衡嶽得高風南北東西久未逢惟有旃檀知此意
為傳消息到中峯
簡俞子恭
東郭名園步可過病餘猶以路為多何當略彴通新徑
日日從君擊壤歌
戲簡錢濟明
雨雪相仍勢未休禦寒惟酒勝重裘誰知旱久猶乾涸
不見玉泉東向流
又
載酒無如君最頻年來緣底斷音塵只應咫尺譙門住
也學兵厨不送人
就舜諧覓石
數峯寂寂卧蒼苔醉眼何曾略為開乞與茅簷淡相對
要令雲雨出山來
智岸將往錢塘索妙樂庵詩勉此為句
向來楊處士今作岸禪師懶散元非我熙怡竟有誰長
應心似水不復口如碑此處真安穩何人妙得知
呈明遠
爾來無酒可沾唇只恐傍人怪獨醒自笑金龜已當了
惠然誰復遣銀瓶
樞姪以詩來次韻示之
酷愛日長螢可聚幾人如古惜分隂胷中萬頃清涼地
莫遣俗塵乘間侵
讀書
誰能也學讀書痴園圃三年忘了窺却恐主人如泄柳
謾攜藜杖去何之
挽詞
崇仁縣君魏氏挽詞
出自高明盛歸從望族賢崇仁膺帝命積善信家傳翌
翌纔三世冥冥忽九泉空餘可銘事追繼采蘩篇
獵獵霜郊路銘旌捲朔風堂前萱尚北門外水猶東貌
入丹青冷恩留祭享豐鄉人仰閨範方看子孫隆
故通直強君挽詞
白髮將年往青衫甫宦遊從來四方志曾未一分酬幕
府殘機畫閭門失好修惟餘舊秦月寂寂照新丘
金丹猶在鼎馬鬛已成封夢斷飛雲鶴春歸遶墓松韋
編元自若藜杖竟誰從賴有承家子流光得所鍾
龍圖胡公挽詞
華屋初成後安車未用時誰知五朝舊俄與九原期德
映文恭顯名參修簡垂淒涼獨心事無復盡施為
正爾逢千載何為不百年龍圖虚舊閣馬鬛啟新阡方
寸留天鑒清規入世傳韋平向來盛端屬子孫賢
知已如公少還鄉特地親分攜能幾日聞語歘驚人永
念恩常在深慙報未伸從横淚交下空灑朔風頻
胡公郡君李氏挽詞
先别人間去由來天意微初心在偕老此日遽同歸鏡
掩孤鸞舞津藏雙劒飛空存錦囊誥依舊照霞衣
正是家肥日香奩曉不開侍兒猶扇枕良藥已停杯蘋
老殘初薦萱閒冷舊栽只應有餘慶從此亘雲來
故通仕孫公挽詞
少微星忽墜疇昔夢初圓鄉社崇新祭書帷掩舊編亭
依金斗固兒戲彩衣偏踵續誰為傳吁嗟高士賢
君子不可見先生無復遭凶傳俄一旦吉養謾三刀德
與諸郎遠門將駟馬高傷心獨南陌松檜朔風號
故成紀李季侔挽詞
命也端難詰時乎竟莫來門庭方白晝冠帶掩黃埃萬
卷虚料理千金廢剸裁遵承子將顯猶得慰泉臺
師門深往好姻黨厚新情正爾追談笑那知隔死生松
風傳挽鐸壟月照銘旌莫預東郊送悲凉空此誠
故文安郡君劉氏挽詞
鷲峯成記别聊現大家身瞬目超塵劫隨方得本真忘
憂殘舊草供祭冷初蘋獨有閨門淚澘然冬復春
願力堅如母翛然亦坐忘羞蘭虚孝養偕老誤榮光淨
域端何許遺經只自香它年盛追贈猶得賁餘芳
故承議季公挽詞
卓犖豪英内如公迥不羣胷中妙莊老筆下藹機雲勲
業知誰覩聲名只自聞空餘柏莊柏彌望拱高墳
甫畢榮親願歸休不計年心冥塵竟遠善積子皆賢萬
事殘初夢千齡掩逝川登門獨無路追感倍悽然
亡友皇甫民望挽詞
八行宜高選胡為不享年鄉閭推往躅几席積(子賜切)遺
編俛仰成千古凄凉到九原須知天報在有子共稱賢
超然遺象數非古亦非今過我每終日惟君同此心絶
編猶可續折角竟難尋已矣無由作高山空自琴
閻求仁太博挽詞
東國論交處于今馬鬛歸江山愁欲變冠劒歘成非事
業知誰覩聲名只自飛蒼蒼不容問落日掩晴暉
踵門寒日後留語竟黃昏能得幾日别遽為千古魂根
塵元自了生死更何言獨有人間淚隨風落九原
強評事挽詞
池亭春未改宰木已鳴風夙負三吳望今隣萬鬼中潛
光雖不耀遺澤定難窮它日高門淚猶知駟馬通
不為明世得已矣舊山川青眼誰樽爼黃金自簡編鄉
閭今昔異門戶子孫賢我獨從君晩追惟更慘然
閭丘大夫挽詞
鴛鸞紛集日松檜掩新塋持節空諸路分符謾列城閩
山餘舊峻淮水漾前清地下雖難作功名凜似生
營邱何處是不復問歸期世事三吳冷風霜八月悲生
平雖爵禄身後只書詩恩報嗟無及初心折涕洟
道鄉集卷十四
