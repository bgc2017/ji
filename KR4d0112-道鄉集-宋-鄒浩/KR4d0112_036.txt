道鄉集卷三十六宋鄒浩撰
墓銘
宋子直墓誌銘
通直郎知温州平陽縣事宋君諱靖字子直以大觀元
年七月疾革顧其子澥溥涇而言曰彭城雖吾鄉然田
荒屋壊不可恃以久吾愛常州文物盛又汝外氏所在
汝必葬吾於常而居焉從舅學吾死無憾俄以其月二
十六日卒澥等奉遺命得穴於晉陵縣德澤鄉衝浦之
原而以明年四月丙申克㐮大事初君之疾也平陽之
民不復至庭下曰湏通直無恙乃可辨曲直及君之卒
也雖重谿複嶺之外老扶幼挈聚哭於門曰通直竟舍
我而逝耶語已又哭觀者亦哭鰥寡孤獨又繪像以祠
焉盖君愛民出天性甫下車罷胥徒之無名而巧挾文
書以濟其姦者三百人令曰猶或竊擾吾民亟執以告
自是絶迹境内舉安漁人夜半争魚傷鬭捕者利賞指
為強劫如其說即當死者十八人君原本情杖之而已
以故得民心民數前令勤明廉潔不以僻遠改其度如
君比者纔省記一二嗚呼古所謂良吏者君殆庶幾乎
君叔渙嘉祐末登進士第為第三聲實暴耀君慨然思
慕以自勵鄉先生中書舍人顔復秘書省正字陳師道
咸稱之初用祖任為郊社齋郎終父喪調夀州司法參
軍未幾丁祖母河東縣君姚氏憂又丁母夫人劉氏憂
服除調濠州司法應天府虞城尉通四考移同州馮翊
令代去改宣德郎磨勘轉通直郎在夀州雪垂死者五
人法當改官不以聞或詰其故曰我不就賞則失入者
可以無罪敗人以自成何心哉在馮翊以民苦轉輸力
與外臺辨論他邑亦賴以免居家孝友父病刲股渙之
子病心護視深到胷中無畛畦俸禄隨手輙盡享年四
十五曾祖說衛尉寺丞贈尚書工部侍郎祖仲容駕部
郎中父希元宣德郎君娶予妹五男五女長㴾第三汶
皆夭逝餘即澥溥涇皆舉進士有立志長女適太原府
祈縣令姜思謙次未行次二亦夭逝次尚幼惟君高祖
右諫議大夫惟幹淳化中使陜西首以高士种放田誥
楊璞萬適聞於朝咸被召擢放尤光顯夫知賢而不與
立孔子以為竊位不祥之實孟子以為蔽賢者當之若
諫議者固宜饗報以大其後然自子至孫四世矣仕猶
未達也豈報之大者發遲耶故因叙君遺事而追載之
以待焉銘曰環川原兮氣秀蔚松栝兮根深四方上下
兮曷往若來止兮容音自我民兮屬耳騰故邑兮謳吟
嚴奉嘗兮兹始久彌章兮君之心
華世衡墓誌銘
君華氏諱仲平字世衡常州武進人曾祖參太常博士
祖直淵夀州下蔡主簿父申錫先世以來積習為善仕
者多顯于朝居者能富其家至君之父益與諸弟問學
有聲弟峙既登第寖用則曰足以慰吾心矣可以行吾
志也晨昏餘隙教子以嗣其業君退然季孟之間似不
能言者然心敏力勤日久功倍遂登元符三年進士第
授廣德軍廣德主簿就職未幾丁祖母夫人鄒氏憂服
除授將仕郎高郵軍高郵主簿郡守部使者交薦秩滿
遷通仕郎鄭州滎澤令自京得疾歸數月而卒大觀二
年八月五日也享年四十有二娶丁氏男聳尚幼女四
長適進士沈執權餘在室母夫人陳氏老矣方賴君以
養而君卒矣少妻幼子擁持夫人相與慟哭晝夜不休
吊者沾襟聞者酸鼻越明年弟章奉母夫人命以十一
月二十日葬于武進縣懷德北鄉郭莊之原下蔡墓之
西北百餘步銘曰母髮皤然子形𦕈然君歸九原嗚呼
何言
孫明遠墓誌銘
晉陵孫姓多大族居南郭之外者特以儒顯自朝請伯
儁以文學登科子孫承之益奮勵為名士君朝請長子
也天資莊重甫五歲對所尊言必稱名既學即忘寢食
寒暑窮晝夜以自力每開卷先盥手淨几格正冠衣儼
然如侍聖賢而承訓誨自少至長初不少懈以故讀書
甚博造理甚深發為詞章咸有典則晉陵當熙寧改科
之初邵公剛試于南宫佘公中試于大廷皆為第一後
者慕之士風寖盛迨紹聖鄉舉之秋應詔而起者幾二
千人君褎然為舉首譽問輝赫鄉先生有送以詩者期
君追繼佘邵二公之盛然蹭蹬久不偶乃以朝請謝事
恩授太廟齋郎試吏部高等授將仕郎湖州安吉主簿
邑大事劇君以廉恪恊贊令治部使者交薦之遇入寳
恩就遷通仕郎秩滿監泗州軍資庫時朝請七十六歲
矣君方待次日率子弟奉承左右歡聲恊氣洋溢閨門
鄉邦矜式焉孫氏世多夀考君又孝弟忠信宜享遠福
光顯于世大觀三年年方五十六俄以其夏感疾以五
月九日卒于家前卒一月奉親之外不與人接但齋居
焚香誦華嚴經而已秩甫終而疾作以至瞑目亦異矣
哉有文集十卷君諱邈字明遠曾祖居約祖宗脩贈朝
散大夫父揚休見以朝請郎致仕母王氏追封崇安縣
君繼母施氏見封德清縣君娶姑蘇葛氏子男五人長
曰瓌常貢于禮部以文行稱次曰瑋曰琬曰琰曰珍皆
舉進士女四人長適進士莊安上次適進士虞穎次前
卒次尚幼孫男祖德卜以四年某月某日葬于某縣某
鄉某處朝請以銘屬浩浩不獲辭銘曰有才有志學以
充之迄于大成可以有為仕不及顯不行于世行于閨
門衣綵而戲既寧其親亦施其子子子孫孫率循于祖
五十有六夀雖不長不亡者存嗣其隆昌
姚君墓誌銘
元豐初余與今通仕郎新撫州金谿縣令姚天廸裴忱
同在太學見其夙夜經史中略不以家為念問之則曰
我弟仲達字子上有才善幹順適親心無不至我所以
安於此者以其足賴也後二十年天廸尚未第意其倦
不復出然方且汲汲科舉如晚軰少年問之則曰欲罷
數矣仲達每涕泣而言獨不念先人屬兄以起家之意
乎奈何輙已家事無細大仲達身任之兄但努力為門
戶計我以是不敢不勉又數年間天廸登第得目疾甚
異及見而問其故即曰仲達緣家事數遭禍患皆人所
不能堪者雖其心不以為苦然我不勝痛憤泣淚盡而
致此今年春天廸調官還過常州會余方遭仲弟喪而
天廸亦適聞其弟危疾倉皇亟去既而書來則曰到家
仲達已前卒實大觀四年正月四日也享年五十七娶
黃氏子男三人蒧(闕)策皆舉進士女一人歸王邦憲孫
男女四人卜以其年九月十七日葬于剡金牛之原念
其平生以從事奉親故屢投身幾死之地不憚鄉里歎
以為難比年芝生于書樓又生於堂廡聞者皆以為孝
友深篤所致今不幸死矣苟無以發揚則何以慰泉下
又念分好不以窮通改易久而彌厚者莫如我友乃不
遠千里走隸人持行狀踵余門余不得辭惟姚氏世惟
越州剡縣人仲達之曾祖文玘祖德榮父延祐皆有潜
德延祐生三子長曰仲堪嘗以文學薦早卒次即棐忱
仲達也銘曰瘠其身以肥家殘其身以成兄豈其身不
足顧惜乎盖不敢忘先志而規自寧焉嗚呼惟天矜之
後人興
孫叔權墓誌銘
君孫氏諱握字叔權世為常州晉陵人曾祖世南兄弟
六人皆有聲場屋同時薦禮部者四人自後子孫相繼
以進士起家祖式獨隐居不仕父誼資州龍水縣主簿
有四子君為第三龍水捐館時君纔十三歲已能自立
如成人外祖湖州德清縣令徐良佐以能詩名江左每
過君家有所詠歌君輙私屬其韻德清歎譽之及長篤
志問學數試有司不偶或勉以不若治生事君曰奈何
廢箕裘之緒耶益自奮不怠君天資沉静未嘗妄笑語
居家事母從兄友弟與鄉里親朋周旋靡不得其歡心
當利害相摩之際他人往往憤形色詞君獨遜順而已
衆尤以為難及大觀四年三月二十六日遇疾二十八
日卒于家享年四十娶錢氏三男公發公才公美皆幼
四女皆未嫁卜以其年十月十四日葬于武進縣後暑
村先塋之右其弟㨀以母兄之意求予銘予與叔權親
好甚厚不相見纔十許日而叔權逝矣今廼為之銘悲
夫銘曰其容漠然如不能言其心皎然不以利遷後暑
之原奄從其先其後則延何有窮年
李季侔墓誌銘
季侔予友也熙寧中今衢州西安縣丞文林郎詹抃成
老方以通經為鄉黨師予與季侔從焉季侔尚少已知
夙夜自力為起家之計成老每每歎譽聞者或謂季侔
之親輕財赴急屢脱人於艱危隂德所鍾其由此而顯
乎予出遊四方久且三十年而季侔布衣試有司猶弗
偶然其志益堅其學益進購求群書惟恐後時所聚萬
餘卷博覽者資焉嘗曰遺子黃金滿籯不如一經親既
以是遺我我復以是遺子子子孫孫用之不竭况萬卷
之多乎庶知我之富者在此而不在彼也嘗由族屬達
於里閭周其窘窮而任其婚姻喪葬之事往往諱不自
言尤為先生長者所稱大觀二年年方四十七奄以十
一月丙辰卒于家悲夫季侔字也諱畸實李氏常州晉
陵人曾大父振大父宿父選妻裴氏男三人長曰元善
嘗中上舍選盖將貢以入官以成先志次曰元美曰元
義皆幼女八人長適登仕郎辟雍直學施坰次適登仕
郎婺州蘭谿縣主簿蔣璨假將仕郎邵羆太廟齋郎霍
端本次在室其弟甽與元善卜以三年九月壬寅葬于
晉陵縣萬安東鄉之採菱埭念所以詒後人者乃泣以
見屬於是序而銘之銘曰士方奮于庠序孰蔽之弗使
與世方躋于仁夀孰嗇之弗使久尚其有書充塞棟宇
承以弗忘其昌孰禦
何繼文墓誌銘
前進士何升之將以政和元年三月壬申葬其父於江
隂縣鳳戈鄉之由里山前期走晉陵且泣且拜屬某曰
先人力教升之冀有成立崇寧二年春甫賜第即以封
事竄蘇州大觀四年夏蒙恩復入官而先人棄諸孤已
九月升之不孝罪大懼無以自贖惟是發揚潜德為不
朽計尚庶幾可以自竭謹持鄉丈人陳鼎所為行狀請
銘豈惟升之幸所以慰冥冥甚厚浩受而讀焉曰君諱
武字繼文世為金陵大族曾祖清避李氏亂徙居江隂
今為江隂人祖亢父詠皆舉進士職方郎中徐申天聖
中為江隂司理參軍聞詠賢以妹妻之生子五人君其
長也幼好學能為詩長益聪敏強記自五經暨隂陽家
說靡不該洽或勸之應舉則曰我山林人耳教子弟以
紹先業足矣一日戒升之曰吾家積德久已累世必有
興者其在汝乎勉之勿怠升之游太學較藝常列巍等
聲名籍甚間歸省君遽遣之曰勿以吾貧累汝志升之
遂由上舍登進士乙科賀者盈門君無喜色及其得罪
唁者既至君無戚容未幾恩釋升之以歸君亦恬然自
若也君孝友甚篤信義甚著弟嘗為姻家所訟逮捕甚
急君亟詣縣請自對州獄以高年冐大暑留數月直其
弟而歸舅大理寺丞徐信寳卒貧甚其子遠出君贍給
其家數年略無倦意鄉人争訟多取决於君以急難告
者必極力濟之嘗得衛生術平居怡怡惟以詩酒自適
故年雖高貌若少壯大觀三年秋忽作詩别家人後三
日而卒實八月二十七日也享年七十二娶張氏子男
三人長升之次申之次仲之女一人未嫁孫男女二人
尚幼噫兹可銘也已銘曰峩峩兮里山渺渺兮江水兆
龜食兮莫違奄佳城兮在此追厥美兮如綸恩方來兮
未已曷既逝兮不忘惟承家兮有子
至明弟墓誌銘
君諱洞字至明上世盖杭州錢塘人曾祖隨伯祖賈為
廣東轉運使而卒葬于荆門先祖乃卜常州居焉今為
常州晉陵人先考有子六人君次余為第二自兒童時
即能致曲以事父母少與余皆從師讀書予既出仕諸
弟游學君遂不復應科舉曰我當專省定以安兄弟之
心故予與諸弟去親側久至四五年近猶一二年而君
獨未嘗離左右油油翼翼聲柔色怡惟恐絲毫忤親意
予頃緣罪戾竄斥湖邊君時已感風痺二年矣初不自
憂特為余深憂髮盡白其天性孝友盖如此建中靖國
元年予方貳天官遇郊祀恩奏君為假承務郎以疾不
能赴調後八年疾復作奄忽而逝實大觀四年二月二
十有一日享年四十有九吾母安康郡太君張氏哭之
甚哀聞者泫然歎曰善人遽爾乎乃俾高年之親痛念
至此耶曾祖諱元慶東頭供奉官閤門祇候贈左屯衛
大將軍祖諱霖尚書都官郎中考諱戩廣濟軍錄事參
軍贈朝奉郎妻張氏男樞舉進士以其年四月五日葬
君于晉陵縣德澤鄉之林莊先祖墓之東北二百步於
是涕泣作銘納之壙中銘曰才也遏之弗猷弗為夀也
嗇之弗艾弗耆其誰已之莫得而知有子頎頎奮于書
詩君子不亡庶其在兹
鄒君墓誌
君諱擴字希聖西京作坊使諱某之曾孫東頭供奉官
閤門祇候贈左屯衛大將軍諱某之孫舒州宿松縣尉
諱某之子屯衛而上世家錢塘宿松徙于常州君幼孤
某之祖尚書都官郎中諱某君叔父也撫育君而教誨
之如子逮君有室始自居于宜興以訓童子為生晚年
倦甚乃不復出無子可以就養浩與從兄從事郎北京
國子監教授起皆助以俸既又皆罪廢不克助蕭然席
門之中時時吹簫數聲而已孔子以為善能自寬者君
其類乎大觀二年秋九月十七日以疾卒于家享年八
十三初娶許氏再娶李氏以某月二十七日葬晉陵縣
德澤鄉之赤岸村在都官塋之南一里許某於是雪涕
而銘焉銘曰幼而孤老而獨賴猶子助以禄俄失之久
莫續夀而已豈其福惟自寬追往躅
銘張明墓
役者張明以熙寧丁巳十月二十四日生宿州柳子鎮
以崇寧癸未八月十一日死于昭州朝天坊其服役予
家盖十有九年初予之竄永州也僮奴率憚行獨明求
行甚力後又隨予至昭昭於廣西最為惡地桂之城門
號昭州門者不敢開開則瘴大作以故南人自畏之商
旅弗由其途監司弗飲其水予至之日適又甚焉素巾
滿郊㕓喪鼓連書夜故老言數十年無有也嘗於蒼埃
白霧中怪鳥正飛而墮鷄豚狗彘正行而顚仆問之他
人則曰發瘴然也然隨予居者無一不染此疾呼醫治
藥朝夕以之於其呻吟嘔洩間予形影兀兀寢食幾廢
但幸其皆救耳明卒不救嗚呼其偶然邪非偶然也邪
以其死之明日具棺歛葬于仙宫山之隂而為之銘銘
曰生於北斗之北誰汝生死於南箕之南誰汝死汝之
所以然者吾無得而詰焉汝之體魄其安于此
道鄉集卷三十六
