道鄉集卷三十三宋鄒浩撰
雜著
襄州鈐鎋王餘慶以其所斵琅韻琴示予為之
銘
有薰其風有遠其志比隆舜文天子在位厥惟中和不
復殺戮將軍凱歌變為雅曲合天者天豈師于今於無
絃中而不此琴萬籟並作琅然其音日月老矣孰知君
心
座右銘(并序)
先君之喪既祥除念無以贖不孝之罪勉率諸弟
稍就術業於是雪涕作銘以置其座右
嗚呼爾年既壮爾身則孤痛九原之難作常隕血而號
呼歘炎涼其再序報罔極以何如嗚呼有田以足爾之
食有屋以寧爾之居曾不以寒饑暴露窘爾之心兮舍
為善而曷圖嗚呼志難成而易敗時難遭而易徂奉先
訓以夙夜無自畫於須臾聲載實而遠騖煥祖考之規
摹彼聖賢之人亦人而已庶以此而為徒
晩盖銘
嶺表東西竄必罪大汝竄而居於今為再垂衣在上朝
廷清明汝罪莫掩汝則當刑祥風翺翔協氣洋溢六合
一家瘴氛歛迹完汝餘生念汝往咎往雖莫追來或可
救其惕其厲其慎其思以汝覆轍以作汝師汝明聽之
皇帝憐之俾歸奉親身其安之
古銅鑪銘(并序)
十月十八日予生日也男柄走家僮持夀香與古
銅鑪來獻其面如杯其形如鼎用以炷栴檀起自
膚寸而彌滿六虚於予心有會焉乃作銘曰
天地氤氲山川出雲油油藹藹郁郁紛紛六合為巨未
離其内兮但見薰然慈仁漠然無分過此以往夫孰得
而名之
二銘(并序)
予偶於江濱亂石中得二勝處殆天作而地藏之
以見遺也其一曰莫釣磯其一曰下鷗臺既命名
已又刻銘於其上焉
莫釣磯
悠然而遊囅然而笑強為之名其釣莫釣
下鷗臺
藏乎無端審乎無假何以信之鷗舞而下
蔣彦回出所藏雷式琴求銘因為之銘
椅桐梓漆道通為一吹萬不同由此途出物有所然孰
知其然其德最優其曲則全我思古人無古無今復其
見天地之心賢哉回也式如玉式如金金玉爾音惟昭
氏之琴
甘泉銘(并序)
祁陽邑城之北有泉出焉贍足一方不知幾年矣
零陵蔣湋恨元次山居浯溪去泉纔五里許又數
數往來訪尋山川之勝見於文字何所不有乃無
一言及此遂以語予而屬銘之銘曰
山下出泉其甘如醴井冽而食大國百里莫之令而自
均民到于今受其利雲行雨施自今以始水不可以終
止其孰能止之
天保松銘(并序)
衡州華光山實衡嶽之南麓有松傑出盤礴雲表
晉陵鄒某嘗以問長老仲仁曰方法堂佛殿鼎新
之時他山之木尚入繩墨乃不以此為材耶仁曰
自合抱以來睥睨其旁者踵相尋而至豈特吾寺
之人哉但以適當天子夀山之前故不敢運斤耳
因告之曰若聞天保之詩其比物以見意必曰如
南山之夀而以松栢之茂繼焉今山前之松可謂
茂矣宜以天保名之仁請著以示後於是乎銘銘
曰
山有喬松在南山之陽巧匠觀旁莫之能傷匪以此為
不材可以全生得極其高大惟時太平薄海内外㒺不
稽首歸美以報如松之茂惟此獨也正能長且久勿伐
勿敗祝聖人夀
澹山尹文老畫像贊
有時皺聚雙眉有時笑開雙臉澹山不觧謾人一任諸
方點檢
書喜
役者濬感應泉一二尺許乃於亂石之下得蟹一枚予
自放湖湘以至踰嶺不覩此物四年矣亂石之下又非
所宜穴處也何從而出邪易不云乎物不可以終難故
受之以觧蟹者觧也夫實告之矣蒙恩歸侍立可待也
於是乎書
感應泉銘
昭平江水不可飲飲輙發瘴日用汲井乃在二三
里外又石路﨑嶇當風雨寒暑時尤以為病忽於
所居樂川之上仙宫嶺之下有泉出焉甘凉瑩徹
一邦之井無與比者因䟽道為小池日得四五斛
用遂有餘而人不勞名之曰感應泉銘曰
有穹其山有澄其淵動惟厥時以出斯泉惟泉沛然莫
遏其源我感我應其來自天
傳神自贊
汝為臣邪弗得事君汝為子邪弗得養親與世作戒莫
汝比倫汝惟自新日以省循尚庶幾迷而悟屈而伸無
愧乎古人
洞庭之南蒼梧之北鴈不到處莫汝心惻有靦斯顔有
延斯息何以酬恩皇恩罔極
忠愧屈原才疎賈誼仁聖當陽自取投棄挹彼湘流濯
兹罪累厥惟後圖以對天地
知幸軒銘(為從外祖作)
八十二歲外祖既成知幸軒以休奉親之餘日外
甥鄒浩乃推本尊意獻銘於座右
惟親惟天惟親惟地覆育我躬德莫可議汲汲以報亦
豈他求權衡乃心則知厥由惟身康強親喜而安惟身
疢疾親&KR0579;于顔矧惟此身其來有自自祖自考以至於
此能欽愛身為欽愛親祖考聽之何福不臻親夀而昌
我戲于側念兹在兹敢忘朝夕
道鄉贊二首
青草黃茅夢破東阡西陌年豐長與老農擊壌不知身
世窮通
昔時吏部侍郎今日道鄉居士畢竟這箇是誰一任更
安名字
歸愚齋銘(為陳公晦作)
墮肢體黜聰明修胷中之誠而勿攖以成其身以順乎
親歸歟歸歟雖智大迷矣柴也愚回也不愚又惡得而
強名
焚香石銘
一銖煙從此出徧十方能事畢
普融閣(平老嚴小閣於丈室之左為人稍間即處其中專於寫華嚴經為佛事余北歸)
(過平平請名於是名以此)
前身善財後老平善知識處靡不到十信生行回向地
等覺妙覺諸法門一法門中義一句須彌聚筆海量墨
亘未來際力書寫未來可盡寫不盡何况六位一切法
一一筭諭莫能及老平於此不思議第三手把龜手筆
一刹那間能事竟一一微塵出經卷三千世界微塵偈
一四天下微塵品龍樹傳持所未會悉在而今輪字裏
字字無增亦無減四十二字誰舉偈大寶蓮花忽開敷
帝網重重清淨土十方三世佛菩薩一時會集作證明
彌勒辨說巧稱揚文殊師利欣按頂日用縱横日日新
此身普賢身内現若人欲識老平身即是毗盧無盡藏
蓮華經贊(晉陵士張仲敏躬寫妙法蓮華經為寶塔凡九層以施感慈禪院長老了)
(邦予至邦室得所未見為之贊云)
心為工師筆斤斧巧取蓮花以為材願力基構次第崇
一刹那間能事畢菩薩衆星佛孤月歘然出現此土中
種種說法利羣生一一慈悲大方便如父誘子出火宅
如主導商移寶城如雨灌溉藥品殊花實根莖同一長
獲普門通靡不應道與非道對病藥過現未來佛所說
不增不減悉如是寶積如來為證明嶪岌巍峩分半座
此塔彼塔兩現前非一非二叵思議誰將手擎至感慈
八萬四千真塔樣無礙光從無縱出徧非非想無間處
疑情照脱罪垢空同證一乘無上覺有如不信視龍女
八歲何知頓成佛時不待人勿後悔速向塔前勤懴禮
書合論後
華嚴佛菩薩悲智咸徧周廣開方便門主伴互酬請於
無言說中說法無數量我讀誦思惟獲從信根入闇逢
照世燈病遇雪山藥無價大寶珠衣内忽然得願盡未
來際滿足普賢行一切導師前一一興供養一切衆生
前一一作利益持經繼有人悉冀同我願
書楞伽經後
牟尼净虚空大慧舒光明森然萬象形有目咸欣覩疑
觧二俱脱一切本如如一一楞伽山演說修多羅稽首
方便慈功德無窮盡我今如是了是為報佛恩
支離疏贊
支離疏形若斯看雖醜世莫疵外非譽忘盛衰遊人間
常自怡使形者亦如之德不德至希夷與萬物妙相宜
聰且明焉能窺掛壁上羣兒嗤兒勿嗤斯吾師
陳瑩中畫像贊
鳳閣鸞臺何許天涯地角周遊此老老而益壯超然一
段風流
又
了了了時非了非非非處何非要識此翁端的試看筆
下形儀
東坡横策像贊
東坡未作儋耳行此相已入龍眠筆大海中央誰與鄰
萬事一條横榔栗
雲溪文慶長老畫像贊
不選在在處處長是哆哆啝啝飯了要睡便睡睡了要
歌便歌呵呵呵呵呵呵且道一把茅下翁子三家村裏
老婆相去幾何咦
集經文為要訣(集黃庭語)
黃童妙音難可聞若得三宫存玄丹中有童子冥上玄
回紫抱黃入丹田閉塞三關握固停三氣右回九道明
恍惚之間至清靈散化五形變萬神千千百百自相連
共入太室璇璣門三老同坐各有朋高拱無為魂魄安
玉笢金籥常完堅内守堅固真之真真人既至使六丁
内挾列月列宿陳物物不干泰而平百二十年猶可還
使人長生昇九天上清紫霞虚皇前
天寧節開啟文
伏以電繞虹流將届誕彌之節雲從星拱咸輸欣載之
誠用嚴西竺之因仰助南山之夀恭惟皇帝陛下參兩
儀而在御遵七聖以存心有為率本乎大中無外普霑
乎霈澤光動老人之瑞昭符寶歷之昌式構熙辰敢伸
虔祝皇帝陛下覺慈敷佑靈貺並臻於萬斯年常道尊
而德貴則篤其慶配地久與天長某官等伏願協輔丕
平共膺純嘏凡託照臨之内舉蒙亭育之恩
天寧節罷散道場文
天德出寧式構千齡之會臣能歸美虔伸萬夀之祈惟
妙應之潛通宜悃誠之昭納恭惟皇帝陛下懋建皇極
丕隆聖功殊恩浹洽於華夷協氣充盈於宇宙慶集誕
彌之節歡騰普率之心憑仗勝因增崇睿筭皇帝陛下
伏願乾行不息離照常中奉七廟以承休遠過山呼之
數攬八方而在御長居星拱之尊某官等伏願多福荐
臻元勲益茂凡依覆載永賴生成臣無任云云
功德疏右語
天隆寶祚運屬真人光臨震夙之期恭致夀昌之祝伏
願慈雲廣蔭慧日增明萬八千年位軼天皇之數三十
二應常符妙淨之心所集善因並資聖筭
欽慈皇后忌辰道場齋文
伏以仙馭不留閱歲時而浸久真乘可仗嚴像設以輸
誠恭惟欽慈皇后德協天心祥開聖祚詒廟社無疆之
福形邦家百世之風今皇帝敬慕極隆晨昏是念虔奉
能仁之教用伸感愴之情欽慈皇后伏願妙盡諸緣迥
超十地今皇帝伏願躬膺夀歷坐擁神釐凡居覆幬之
間永賴中和之賜
欽慈皇后忌辰道場青詞
伏以神入希夷雖莫容於智測道周普率猶可冀於誠
通恭惟欽慈皇后妙合柔坤誕生元聖襲宫闈而肇慶
浹海宇以流恩今皇帝追念劬勞深懷怵惕式屇上賓
之日夙嚴秘簡之儀欽慈皇后伏願永悟真筌常安淨
樂今皇帝伏願功崇德鉅地久天長坐令有截之區均
享太平之福
青詞
伏以大道無私雖不偏於庶物至誠有感乃自格於靈
心輙忘凡陋之微上凟高眀之聽伏念臣昨居諫省妄
論中官投荒嘗抵於新州遇赦亟還於舊職因仍踰分
忝竊從班方得請於鄉邦忽再流於湖外詔書之所誕
布告命之所敷宣竦動一時諠傳四海載惟罪戾分甘
兩觀之誅仰荷寬慈僅比三危之竄迹其僥倖豈易名
言但臣母氏之年浸高今則母子飜成異處仲弟之疾
未愈今則兄弟不得相依晨昏遠阻於承顔藥食迥難
於注目以此夙夜未免憂惶惟善貸之俯加憫愚衷之
甚切密回帝意灼見羣情深眀章疏之是非悉究罔誣
之本末庶蒙矜宥早獲旋歸反已自新敢少衰於忠孝
餘年未盡誓無負於生成仍願舉族親姻並霑福祐
伏以道莫貴於長生福尤先於上夀必繄天助乃恊心
期用輸澡雪之誠仰動穹窿之鑒伏念臣母張氏年踰
耳順德盛壼儀緣臣忽被竄投既久虚于禄養顧臣無
由迎侍誠遠托於鄉居違離荐閱於春冬省定未諧於
夙夜言念倚門之望不勝陟屺之情適届誕辰豫伸虔
禱惟俯從於願欲冀顯錫於休祥俾慈親常保於康寧
而舉族咸依於庇蔭肆及拘留之賤深憐悔罪之勤早
使旋歸曳綵衣而就側庶同長幼奉蘭膳以承歡永對
殊恩敢忘飭已
伏以大道難名雖不容於智測至仁易感猶可冀於誠
通輙忘螻蟻之微敢冀乾坤之造伏念臣本無路識進
偶眀昌蒙哲宗親選於稠人由常調遂登於諫省勉思
報國安敢謀身屬元符立后之初於崇政抗章而論輕
觸忌諱重取竄投旋逢今上之纉圖還以舊官而召用
入參邇列出典大藩方欲布於寬條俄復聞於謫命壬
午秋孟但安置於湖南癸未春殘又斥居於嶺表惟兹
平樂無異新興乃瘴煙尤甚他邦而循省自傷遠謫去
常州往返不啻萬里違老母晨昏久已四年偶未隕於
餘生已數更於大赦重念椒房之赴訴盖求誣謗之昭
眀謂臣所言其事不實迹雖遠矣心猶皎然追惟當時
奏御之三章並無殺母取子之一字不知此疏撰自何
人肆形醜詆之言稔出顛危之禍致臣該登極異恩之
後尚逐遐荒使臣居元祐姦籍之中亦稱朋黨推原本
末良有因由雖巧為構陷之謀人誰敢議然隐在幽冥
之内天必盡知儻非控告於穹旻何以獲伸於冤枉謹
擇下元之令節是為生日之前期瀝膽書詞望雲徹聽
恭以包函之有素尤於相協而無私俯賜哀憐曲垂昭
鑒感悟聖君之美意灼知偽疏之深情放釋拘攣早奉
日邊之命旋歸省定永承膝下之歡况臣數年以來累
已具章上奏懼精誠之未達靡夙夜之遑寧顧喋喋一
至於斯庶高高亟從其欲誓堅晚節仰對閎休
夀寧寺藏殿設供文
伏以妙覺難窮固莫容於擬議慈光不斷常普利於冥
蒙惟頓悟於上乘乃深遊於法界伏念某浪從多劫迷
失本真緣投竄於昭潭適密鄰於梵宇仰惟三藏力求
甚秘之文不啻二年洞究玄嚴之旨十會豈離於當處
五門元在於初心塵塵刹刹之徧周一一重重之示現
毗盧無說而說廣開中道之根源善財不行而行盡見
南方之知識莫非巧善普為羣生夫何循省之餘獲入
融通之奥是為希有已徹障於菩提來作證明更出形
於舍利慈蒙恩宥偶脱炎氛因寄徑以言旋用潔誠而
修供十方淨土俄布滿於香雲一切遵師益滂流於法
雨誓同行願永託護持
道鄉集卷三十三
