道鄉集卷一宋鄒浩撰
古賦
憤古賦(并序)
余讀離騷見屈平以忠不容而卒葬於魚龍之腹
也憤然傷之故爲此賦
嗚呼屈平之忠曷不足以悟懷襄兮荐困乎䜛口之嗷
嗷流落江湖不堪其憔悴兮曾舊履不貶損乎一毫憤
懣中溢不可遏以復為無物兮操觚進牘遂大肆乎離
騷博萬殊之動植而擇以比興兮匪故角勝負而為此
忉忉或超然曠蕩乎四方上下之表若無以取信兮要
其心之所存則惟冀君之我交後世有志之士覽斯文
而想風采兮猶慨然永歎又繼之號咷以此較彼輕重
固有在兮如之何不從彭咸而投波濤人孰不有一死
兮或重逾泰山或輕愧鴻毛惟平之死於忠兮使來者
自悔其貪叨歴上古以稽君臣之盛兮邈鮮儷乎重華
之朝稷契臯䕫更相汲引以比肩於巖廊之上兮北之
幽州南之崇山不聞流鯁直而放英豪聚精會神如一
人兮成功獨巍巍乎其高夫何世而不生靳尚兮其消
其長係人君之孰褒以唐太宗之賢卓犖近代兮於鄭
公之既沒也停昏仆碑且不念其勤勞况夲非其擬重
以難明易聽之說兮宜其君臣之盛亘千祀而一遭幸
大明之燭無疆兮間不能以容刀戒百鍊之剛化而繞
指兮雖至陋也願初終乎所操
四栢賦(并序)
廣陵學官廳嘗為夫子廟今所居之堂即其殿
也庭植四栢皆凛凛合抱愛之而賦云
瞻廣陵之寂歴兮直高堂之峥嶸薙蔓草以如拭兮偉
四柏之亭亭葉委盖以固覆兮幹聳崒以上征根盤薄
而石老兮皮皴皵以龍驚儼相揖以成列兮何意氣之
不可凌豈商山逸叟見邀於子房兮將以翼儲君而經
營抑匡廬勝友自得於蓮社兮方且傲當世而潔清想
昔日之巍然廣殿兮對先聖以交榮如子路曾晳冉有
公西華之侍坐兮垂紳端拱各控其素志之誠嗚呼余
德至陋繆膺教職獲與栢而相植如親炙夫盛德講習
之餘將迎之隙既弗嗜於杯盤又兼忘於射奕必往來
栢隂吟哦其側綿日月以居多豁聪明而有得其朝暮
也藹瑞露以冥冥駐歸雲而凝碧其四時也謝羣芳之
爭妍憩薰風而暑釋篩蟾光之十分封雪霜而玉皪若
乃瓊花兮一本芍藥兮千畦蕙蘭馥郁乎亭檻錦綺焜
煌乎塗泥上由刺史爰逮黔黎咸擇地而置酒紛踵繼
以車馳曾此栢之不顧兮其青青固自若也豈以此自
少而遂衰及夫時運遄往木帝無為驟雨滂沱以滌蕩
狂飈奔騰而折摧昔蕃鮮兮何在今寂寞兮空枝使當
年之好事慘搔首以興悲獨此柏之不變兮其青青固
自若也亦豈以此自多而增竒嗚呼柏之所以為栢兮
其常德若兹僕幸得之而深兮勝老馬以為師允蹈賢
聖所期於學者死而後已兮肯以窮達異其毫釐庶幾
無愧乎栢之常德兮不為君子之棄而小人之歸
古詩
秋蠅
秋風快如刀着木木欲折蕃鮮轉凄凄入眼無一悅青
蠅獨何為飛鳴猶未滅造化本無私爾生亦偶竊念方
三伏中日車午停轍下照人世間何異紅爐熱勁鳥倦
戢翼獰獸喘吐舌惟人於此時體懈劇疲薾虚堂幸可
逃枕簟隨意設好睡邊韶同素嬾稽康埒更此值清涼
酣寝謂湏決雙睫才欲交汗膚遭爾齧營營不絶聲宛
類䜛口呐使我寝不安欲息還復挈况如一簞貧未能
萬錢歠園蔬薦脫粟杯盤殊滅裂雙筯才欲拈咀嚼遭
爾餮適從何處來食飲汙修潔使我味不甘欲嚥還復
噎敺除付疲兵祗足增跛蹩宜哉孫權彈為爾情激切
期望秋風回一掃無餘孽偶此延朝昏勿謂風不烈氣
候侵凝凛龍蛇且藏穴爾形大豆然豈能堅如鐡
書徐仲車先生詩集後
古人往矣名空存爾來冠帶誰其倫語言淵騫行跖蹻
俯仰不愧何繽紛先生道義完且潔去彼取此非今人
事親不但綵衣戲刻木省定長悲辛抛官却掃醉經史
胸中寧復留纖塵履穿袍敝突不墨辭幣與粟甘清貧
自從秀髮到白首造次於是如一晨當知有昊憫澆散
先生故出援斯民嗟余禀賦雖不敏管窺偶幸知所因
講聞先生亦已久云為輙以書諸紳朅來廣陵兩閱歲
所得比舊尤加親此編雅什數百計覃思成誦驚余神
恍如聽樂周太廟黃鍾大吕皦且純又如典瑞出圭璧
璀璨滿目非玞珉偉哉固足信萬一髣髴相見容彬彬
吾皇圖治急遺逸空谷相望推蒲輪先生高卧焉得遂
細扎匪日頒嚴闉奈何韁鎖脫無計灑掃猶阻致此身
願言師法不少懈庶幾有立逃湮淪
送李光道承事罷高郵酒官
豫章拂青冥密蔭覆百畆初由拱把微封植歲月久大
厦搜棟梁匠者終見偶甘井如車輪千尋徹坤厚畚鍤
非一朝致力自培塿河流涸生塵源源獨清瀏李子素
綺紈操約世莫誘字畫尤勁竒往往過虞柳當其求帖
時髣髴昔人嘔吾惟蜩翼知豈暇䘏衆口願言舉斯心
夙昔仁義藪甘井與豫章勿使擅所有
送樓謙中赴江州德化主簿
憶昨隨侍遊鄞川窮探欲上蒼崖顛崢嶸古寺忽邂逅
眸子顧我驚瞭然子時苫凷慘無意揮麈豈暇論幽玄
星離雨散已五載誰謂此地方周旋胸中突兀富經史
欬唾落紙珠璣圓明明君王正側席何事版籍從拘攣
匡廬勝槩半境内足以寄傲追前賢穿雲潄澗徧所歴
妙句流落人間傳却來隐几北忩下博山深炷沉香煙
細觀身世䆒竟處何者當好何當捐紛紛萬事付一笑
聊復爾耳姑隨緣吁嗟二輪挽莫住願子於此同勉旃
贈茅山范道人
道人夲是紅塵客曾把錐刀閙胸臆一朝矯首看冥鴻
棄子捐妻人莫測三茅峰北華陽南凌亂烟霞閟殊特
築庵寄傲知幾年但見日月忙如織饑飡落英飲沆瀣
策杖溪雲隨降陟蟾輝倒射松風寒長嘯一聲山欲闢
飄然行止信自由或到人間躡人迹朱門甕牖初不分
遇酒輙傾論斗石有時巧發驚四筵季主猶慚多失策
紛紛流俗爭稱竒豈識道人真所適茅君仙去空遺蹤
高行三千當自積琴閒棋罷幸相過却恐鸞飛無處覓
送宋司理赴吏部
古木暗長堤清漣漲輕縠南風䀨烏檣動子歸興速今
日共一樽明朝各川陸我心久已灰慘愴輙眉蹙鮑叔
實我知嵇康亦子熟少年挺竒姿綺麗誘莫逐抑首掾
雄藩哀矜見推鞫季文每三思石慶懼譴戮多事如不
勝投刀斯中族重華雖前旒疎逖無隠伏雜遝登俊良
能官真棫樸行看萬里塗追電恣騰蹴赫赫繼家聲勿
忘勤聖讀
登召伯斗野亭用孫莘老韵寄秀老參寥
廣陵最佳處堂與南山平慨然寄遠矚溷濁為冰清冷
官從無徒猶阻窺朱甍矧兹斗野構名實久已傾距我
逾一舍何由偕友生王事有邂逅川途假新城登亭若
為慰饑渴甘大烹蓮花襲襟裾雙鶴唳且行一笑發深
省坐見星斗明回首莫逆交物外正采榮
寄樓謙中
三年客揚州鄙吝誰與晤美人海上來青眼獨余顧荒
涼吊遺蹤每每參杖屨敗意無俗物欣快平生遇陶丘
今杜門習嬾殆成痼麈尾掛壁間琴書自朝暮匡山正
倚天枕潄實幽趣清壮增茟力重規謫仙句相望越千
里欵段不獲驅何當繼疇昔把手論情素惟有月下桐
秋聲已如故
效十二屬體
區區鼯鼠技不優鼓刀要使無全牛力探虎穴必有獲
縱如兔窟焉能謀好龍既久乃龍至畫蛇添足豈蛇侔
驄馬御史風烈在瘦羊博士聲名流棘端猶作刻猴用
寳鼎忽患烹雞求相狗他年會見賞牧豕海上非吾憂
感年
一世三十年我今二十九昔人當此時事業已不朽顔
淵語心齋瞠若夫子後著錄盈三千獨居四科首荀彧
王佐才智略子房偶脫身作謀主談笑觧紛糾元賓與
習之二李相左右復命索玄微詞章配韓柳夙成更超
倫初不愧黃耉項槖實可師仲尼安敢友孔融登龍門
元禮接彌厚叔度千頃波能使荀淑忸陳蕃置一室誓
滌天下垢賈誼入朝廷號咷動明后陸機文賦成見者
咸歛手禰衡孰比俊帝室宜見受李賀錦囊中佳句敵
瓊玖相望編簡上灼灼列星斗而我獨何人擬之一無
有追維故時事浹背汗如瀏窮年坐井底曾不辨虀臼
多岐既亡羊畫虎欲類狗狂瀾儻不廻何以刷兹醜吁
嗟歲律逝易於屈伸肘分隂所當惜來者勿復苟譬彼
力田子耘耡肯鹵莽所期嘉苗成不使亂於莠血氣况
方剛龍鍾未為叟高名非我心沒齒庶無咎
菏澤(探得梅字)
㴞天洚水非凡災平地洶洶生風雷帝堯哀民作魚鼈
咨禹平之時懋哉未暇雍容堂陛上和羹以爾為鹽梅
禹知休戚係予手汲汲豈獲憐嬰孩疏鑿高低捐四海
校量勢力天湏回爾時菏澤次第及導引一股從東來
就中不獨豫州利八荒頼以川原開農桑處處酬願欲
鳥獸蹄跡還蓬萊此澤雖微與有力揭之載籍懸星魁
禹歸天上已萬祀遺利猶今分九垓帝里虎士不知數
朝昏待哺張其顋轉輸粟布自東部浹日何啻浮千桅始
知寸膠無足用安危湏仗經綸才君不見黃河泛濫金
堤摧縻費皇家幾億財華衣肉食皆妙選年年議論喧
中臺
陶丘(得傍字)
山河融結皆竒状此丘之形誰與剏一成為敦再為陶
二帝昌時已詢訪至今禹貢名字存氣勢仍容菏澤傍
普天率土此其中雜遝舟車來四向分茅開國南面尊
屢致千金謝齊相爾來日月幾春冬興廢相尋人物上
紛紛萬事已塵埃此丘迤邐初無恙平生苦死嗜登臨
准擬携笻事疎放冷雲寒日滿荆榛蕞爾令人重悽愴
會湏東走泰山顛縱目乾坤更何障
默坐有感
後悔寧可追稱誤豈容數試觀古來人何以為先覺一
日三省躬此事在力學年光捷霜蹄我心羞齷齪
次韻羅正之提刑見寄
天邊故人贈明月恍惚如臨滄海闊幾年麈尾阻清談
一日中腸寬百結鍾君骨朽誰能琴流水高山猶到今
平生宫徵愧伯牙邂逅夫子還知心相期端欲追前古
諸事斯言逃責數青雲窮達豈須論廊廟由來齊子午
(子午乃谷名隠者所居見杜詩)
王景亮携晁無咎清美堂記來求詩為賦此一篇
先生不出二十年幅巾種樹老盧泉盧泉水木清且妍
築堂流水茂樹間晁侯作記筆如椽畫欄素壁青瑶鎸
明珠白璧光射天先生矜詫喜欲顛春歸野岸綠漪漣
青山東缺如斷環雪消風軟山蒼然杏梢紅破臙脂寒
先生醉狂夢思山自駕草車束塵編上堂讀書門畫關
金徽朱絲弄猗蘭相思古人太古前若非豪士魯仲連
即是幽人梁伯鸞先生好學老益堅少時不信功名慳
青衫屢補履決穿晚知有命絶可憐歸來自買汶上田
䆉稏香露凝秋殷只知留客有酒錢肯問釡粥寒韲酸
拖金曳繡卷曉班何似布褐暖且寬先生所願一何廉
貴人孰與先生賢朱門銅臭廚肉膻夜闌白月照管絃
美人一笑夭桃燃安知賢達死丘園正恐後世終無傳
此意已輸先生先我今欲歸無由緣蕙帳依約聞清猨
何時相從一醉眠棃花楊柳傍禁煙曾點浴沂春衣單
德公渡沔應已還山中桂枝聊攀援
三朡亭
結構安在哉荒涼但郊藪無言對斜陽廬兒亦搔首唯
餘舊時春年年暗榆柳棄置勿復論興衰古來有
成陽
茅茨土階不圖好想見游宫滋草草有時警蹕從天來
誶語應無路傍老可封之民紛萬邦豈獨兹城知所保
榖林南畔今如何煙草茫茫車馬道
范蠡塚
山棲嘗膽時禍胎久已孕欲令蘇臺傾端俟天人應夫
子實竒才大事力能勝中分句踐憂内外各宜稱一鼓
雪前羞功名在乘興向非斷以獨未必還千乘荆棘梗
寒宫晨朝露常凝可憐東門眼至此不得瞪烏喙鮮克
終天道亦惡剰脫身海上來嘉言誰與贈位高金更多
所向豈蹭蹬况有絶代姿提携充妾媵試看劍頭血何
如窮絶磴由來進退間處之貴不懵孤墳忽生疑文獻
良足證吳人未忘情高樓時一凭
恭王殿
昔人語君臣相須比弓矢乃若父子間至情非所擬惟
王適帝心重以才藝美朝來正臨軒隤丸未云已誰令
羽翮摧高飛為中止朅來天宇東基構傍菏水靈光屹
相望應陋苟完矣于今崇傳舍便是當時阯那知王者
居日與行子市悲風起庭槐颯颯盈雙耳
送交代榮子邕
頖宫久戢身所造益了了慷慨揖古人百為無一矯就
令力回天初不變忽眇璀璨文字間與此故相表服膺
今十年邂逅辱繼紹遇我逾故交微言幾昏曉可憐不
兩留行色逐飛鳥蓬山插青冥鬱鬱佳氣遶懷鉛謝風
塵大用此其兆願子更勉㫋真賢古來少
端午郊園
叔度久不見我心如亂茅良辰適端午萬事聊一抛策
馬指圭竇同焉有神交森森千畆竹正爾清樂郊相與
造其下香泉薦嘉肴高談落美玉逸氣騰長蛟徑就真
樂處古音奏陶匏日車駐晴空木杪疑焚巢何必蒲葵
風翛然滌惛怓兹遊信物外孰與娱雲髾無端消息來
主人隨鉦鐃會須更卜日城府方膠膠
送黃元明赴梁縣尉
豫章控江南山高水沄沄鍾此千里秀君家賢弟昆文
采映諸父鸞鳳争騰騫伯氏晚相遇許我遊其藩聪明
置不用道術臻忘言妥然稠人中容貌白玉温求之古
君子端若李仲元一尉聊爾耳誰識君所存霜風慘黃
葉雪雨埋朝暾柴車竟行哉我心憂聾昏
次韻醇中見寄
此身風中蓬飄颻洛西豪(潁昌有西豪里)所向不膠漆杜門天
自高坐懷平生友皎皎眉間毫書隨鵲聲來厚我逾綈
袍如何東野鳴亦復追離騷彼蒼久已均後逸須先勞
試看刀筆微他日猶蕭曹麹蘖正多事要在餔其糟勿
謂伯樂死轅下終竒毛况乃掣電中幾許堪遊遨展江
涵清空春光集漁舠命駕裁數驛慰此心忉忉吕安何
人斯君首無徒搔
韓園
春風挽我出邂逅陪友生濱湖足勝事繫馬聊班荆疎
柳傲清淺孤芳媚晴明禽哢雜魚躍日轉無人行此間
已深趣繼踵仍高情犀局自勝負玉軫誰虧成盈樽不
在飲會意時一傾豈減七賢游亦云四者并如何渺茫
外忽起絲竹聲未暇從爾爲目斷陘山横
送宋子發節推
富貴如烈火銷鑠誰為鋼黃金攫清旦一視無四旁夫
子真璞玉炎炎詎能傷萬事有規矩豈與時低昂五十
猶幕府鬢髮初不霜天眼終自清弹冠指明光卿雲澹
朝日舞蹈縈爐香勿憂雨露隔二聖方當陽大器故晚成
此去未易量巾車難更軔潩水徒湯湯
次韻崔德符遊湖
無雙藹嘉譽夫子真黃香磥砢傲松檜人間自炎涼平
生翰墨中赤增戲蕭娘(古有此詩)潁川今何時鼓翼端來翔
西湖謝塵土危樓更斜陽幽期得高士一笑歌滄浪新
詩落圭璧豈異連城償胡為獨韁鏁不作逢瀟湘杖屨
行清秋從容酬所望
道鄉集卷一
