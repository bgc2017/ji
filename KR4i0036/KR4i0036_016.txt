詩人玉屑卷十六宋魏慶之撰
香山
五長
白樂天諷諭之詩長於激閑適之詩長於遣感傷之詩
長於切律詩百言以上長於贍五字七字百言以下長
於情(詩苑類格)
造理
富貴於人造物所靳自古以來多不在於少年嘗在於
晚景若少年富貴者非曰無之蓋亦鮮矣人至晚景得
富貴未免置第宅售妓妾以償其平生所不足者如樂
天詩云多少朱門鎖空宅主人到了不曾歸司空曙詩
黃金用盡教歌舞留與他人樂少年讀此二詩使人悽
然誠不足為此也(漁隠)
達道
白氏集中頗有遣懷之作故達道之人率多愛之余友
李公維錄出其詩名曰養恬集余亦如之名曰助道其
詞語蓋於經教法門用此彌縫其闕而直截曉悟於人
也余愛其詩云羲和走馭趁年光不許人間日月長遂
使四時都似電争教兩鬢不成霜榮銷枯至無非命壯
盡衰來亦是常巳共身心要約定窮通生死不驚忙予
今擬其句語聊加變易入於别韻前述時景之迅遷後
述世態之不一而終篇亦斷之以不驚也詩云羲和走
馭趁年華不使人間歲月賖春正豔陽春即老日方亭
午日還斜時情莫測深如海世事難齊亂似麻巳共身
心要約定古今如此勿驚嗟(法蔵碎金)
逹者之詞
白樂天詩曰無事日月長不羈天地闊此達者之詞也
孟東野詩曰出門即有礙誰謂天地寬此褊狹者之詞
也(青箱雜記)
秀句
樂天詩春色辭門柳秋聲到井桐此語未易及(許彦周詩話)
工於對
杜子美善於用故事及常語多離扸或倒其句而用之
蓋如此則語峻而體健意亦深穏矣如露從今夜白月
是故鄉明之類是也樂天工於用對寄微之詩云白頭
吟處變青眼望中穿可為佳句然不若别來頭併白相
見眼終青尤為工也(麈史)
草詩
樂天以詩謁顧况况喜其咸陽原上草云野火燒不盡
春風吹又生予以為不若劉長卿春入燒痕青之句語
簡而意盡(復齋謾錄)
昭君同詞
古今人作昭君詞多矣余獨愛白樂天一絶云漢使却
回憑寄語黃金何日贖娥眉君王若問妾顔色莫道不
如宫裏時蓋其意優游而不廹切故也然樂天賦此時
年甚少(王直方詩話)
寒食詩
東坡云與郭生遊寒溪主簿吳亮置酒郭生善作挽歌
酒酣發聲坐為悽然郭生言恨無佳詞因改樂天寒食
詩歌之坐客有泣者其詞曰烏啼鵲噪昏喬木清明寒
食誰家哭風吹日野紙錢飛古墓纍纍春草綠棠梨花
映白楊路盡是死生離别處冥寞重泉哭不聞蕭簫暮
雨人歸去每句雜以散聲(王直方)
桑落酒
河中桑落坊有井每至桑落時取其寒暄得所以井水
釀酒甚佳故號桑落酒舊京人呼為桑郎蓋語訛耳庾
信詩云蒲城桑落酒㶚岸菊花秋白居易詩云桑落氣
薰珠翠暖柘枝聲引筦絃高(後史補)
海圖屏風詩
樂天題海圖屏風詩略曰或者不量力謂兹鰲可求贔
屭牽不動綸絶沉其鈎一鰲既頓頷諸鰲齊掉頭噴風
激飛廉鼓波怒陽侯遂使江漢水朝宗意亦休吾讀此
詩感劉隗李訓薛文通等事為之太息(隠居詩話)
吳元濟以蔡叛犯許汝以驚東都此豈可不討者也當
時議者欲置之固為非策然不得武裴二傑事亦未易
辦也樂天豈庸人哉然其議論亦似欲置之者其詩有
海圖屏風者可見其意且注云時方討淮蔡吾以是知
仁人君子之於兵蓋不忍輕用如此淮蔡且欲以德懷
况欲弊所恃以勤無用乎悲夫此未易與世士談也二
說未知孰是(東坡)
玲瓏歌
商玲瓏餘杭歌者樂天作郡日賦歌與之云罷胡琴掩
秦瑟玲瓏再拜歌初畢誰道使君不解歌聽唱黃鷄與
白日黃鷄催曉丑時鳴白日催年酉前沒腰間紫綬繫
未穏鏡裏朱顔看已失玲瓏玲瓏柰老何使君歌了汝
還歌時元微之在越州厚幣邀至月餘使盡歌所唱之
曲作詩送行兼寄樂天云休遣玲瓏唱我詞我詞多是
寄君詩却向江邊整回棹月落潮平是去時苕溪漁隠
曰東坡用此歌夜飲次韻畢推官云紅燭照庭嘶騕裊
黃鷄催曉唱玲瓏又次韻蘇伯固主簿重九日云只有
黃鷄與白日玲瓏應識使君歌又樂天與劉十九同宿
詩紅旗破賊非吾事黃紙除書無我名惟共嵩陽劉處
士圍碁賭酒到天明故東坡題杜介熙熙堂云白砂碧
玉味方永黃紙紅旗心已灰白砂碧玉見續仙傳(脞說)
東坡似樂天
東坡平日最愛樂天之為人故有詩云我甚似樂天但
無素與蠻又我似樂天君記取華顛賞徧洛陽春又他
時要指集賢人知是香山老居士又定似香山老居士
世緣終淺道根深而坡在錢塘與樂天所留歲月略相
似其句云在郡依前六百日是也(王直方詩話)
纖豔不逞
杜牧謂白居易詩纖豔不逞非莊人雅士所為滛言媟
語入人肌骨不可去(唐本贊)
甘露詩
沈存中謂樂天詩不必皆好然識趣可尚章子厚謂不
然樂天識趣最淺狹謂詩中言甘露事處幾如幸災雖
私讎可快然朝廷當此不幸臣子不當形之歌詠也如
當公白首同歸日是我青山獨往時之類(詩史)樂天為
王涯所䜛謪江州司馬甘露之禍樂天在洛適游香山
寺有詩云當君白首同歸日是我青山獨往時不知者
以樂天為幸之樂天豈幸人之禍也哉蓋悲之也(東坡)
陵陽重厚之論
公嘗曰白樂天詩今人多輕易之大可憫矣大率不曾
道得一言半句乃輕薄至於非笑古人此所以不遠到
僕曰杜子美云楊王盧駱當時體輕薄為文哂未休正
公之意也公曰當時人已如此(室中語)
老嫗解詩
白樂天每作詩令老嫗解之問曰解否嫗曰解則錄之
不解又改之故唐末之詩近於鄙俚也(墨客揮犀)
玉谿生
九日詩
九日云曾共山公把酒巵霜天白菊遶階墀十年泉下
無消息九日樽前有所思不學漢臣栽苜蓿空教楚客
詠江蘺郎君官貴施行馬東閤無因再得窺古今詩話
云李商隠依令狐楚以牋奏受知後其子綯有韋平之
拜浸疎商隠重陽日商隠造其廳事題此詩綯覩之慙
恨扄鎖此廳終身不處又唐史本傳云令狐楚竒其文
使與諸子遊楚徙天平宣武皆表署廵官後從王茂元
之辟其子綯以為忘家恩放利偷合謝不通綯當國商
隠歸窮綯憾不置則商隠此詩必此時作也若古今詩
話以謂綯有韋平之拜浸疎商隠其言殊無所據余故
以本傳證之但綯父名楚商隠又受知於楚詩中有楚
客之語題於廳事更不避其家諱何耶東坡九日云聞
道郎君閉東閤且容老子上南樓又云南屏老宿閒相
過東閤郎君懶重尋皆用商隠詩也(漁隠)
殺風景
義山雜纂品目數十蓋以文滑稽者其一曰殺風景謂
清泉濯足花上曬褌背山起樓燒琴煑鶴對花啜茶松
下唱道晏元獻慶歴中罷相守穎以惠山泉烹日注從
客置酒賦詩曰稽山新茗綠如烟静挈都藍煑惠泉未
向人間殺風景更持醪醑醉花前王荆公元豐末居金
陵蔣大漕之竒夜謁公於蔣山騶唱甚都公取松下喝
道語作詩戱之云扶衰南陌望長楸燈火如星滿地流
但怪傳呼殺風景豈知襌客夜相投自此殺風景之語
頗著於世(西清詩話)
唐人以對花啜茶謂之殺風景故荆公寄茶與平甫詩
有金谷看花莫謾煎之句(三山老人語錄)
斫桂樹
義山詩莫羡仙家有上真仙家暫謫亦千春月中桂樹
高多少試問西河斫桂人按酉陽雜爼云舊傳月中有
桂有蟾蜍故異書言月桂高五百丈下有一人常斫之
樹創隨合人姓吳名剛西河人學道有過謫令伐樹故
宋子京嘲月詩亦曰吳生斫鈍西河斧無柰婆娑又滿
輪緗素雜記嘗論吳生斫樹事引李賀箜篌引云吳質
不眠倚桂樹李賀謂之吳質叚成式謂之吳剛未詳其
義竊意箜篌引所謂吳質非吳剛也恐别是一事魏有
吳季重亦名質(藝苑雌黃)
詞意深妙
余知制誥日與余恕同考試恕曰夙昔師範徐騎省為
文騎省有徐孺子亭記其警句云平湖千畆凝碧乎其
下西山萬疊倒影乎其中它皆常語近得舍人所作涵
虛閣記終篇皆竒語自渡江以來未嘗見此信一代之
䧺文也其相推如此因出義山詩共讀酷愛一絶云珠
箔輕明拂玉墀披香新殿鬭腰肢不須看盡魚龍戱終
遣君王怒偃師擊節稱嘆曰古人措辭寓意如此之深
妙令人感慨不已苕溪漁隠曰東坡快哉亭詞云一千
頃都鏡净倒碧峯用徐騎省語意也(談苑)
高情遠意
文章貴衆中傑出如同賦一事工拙尤易見余行蜀道
過籌筆驛如石曼卿詩云意中流水遠愁外舊山青膾
炙天下久矣然有山水處便可用不必籌筆驛也殷潛
之與小杜詩甚健麗亦無高意惟義山詩云魚鳥猶疑
畏簡書風雲長為護儲胥簡書蓋軍中法令約束言號
令嚴明雖千百年之後魚鳥猶畏之也儲胥蓋軍中藩
籬言忠義貫神明風雲猶為護其壁壘也誦此兩句使
人凛然復見孔明風烈至於管樂有才真不忝關張無
命欲何如屬對親切又自有議論他人亦不及也馬嵬
驛唐詩尤多如劉夢得綠野扶風道一篇人頗誦之其
淺近乃兒童所能義山云海外徒聞更九州他生未卜
此生休語既親切高雅故不用愁怨墮淚等字而聞者
為之深悲空聞虎旅鳴宵柝無復鷄人報曉籌如親扈
明皇寫出當時物色意味也此日六軍同駐馬他時七
夕笑牽牛益竒義山詩世人但稱其巧麗至與温庭筠
齊名蓋俗學祗見其皮膚其高情遠意皆不識也(詩眼)
淺近
李義山詩楊大年諸公皆深喜之然淺近者亦多如華
清宫詩云華清恩幸古無倫猶恐蛾眉不勝人未免被
他褒女笑只教天子暫蒙塵用事失體在當時非所宜
言也豈若崔魯華清宫詩云障掩金鷄蓄禍機翠華西
拂蜀雲飛珠簾一閉朝元閣不見人歸見燕歸又云草
遮回磴絶鳴鸞雲樹深深碧殿寒明月自來還自去更
無人倚玉闌干語意既精深用事亦隠而顯也義山又
有馬嵬詩云如何四紀為天子不及盧家有莫愁渾河
中詩云咸陽原上英雄骨半是君家養馬來如此等詩
庸非淺近乎(漁隠)
王建
摭實
歐陽永叔歸田錄言王建宫詞多言唐宫中事羣書闕
紀者往往見其詩如内中數日無宣喚傳得滕王蛺蝶
圖滕王元嬰高祖子史不著所能獨名畫記言善畫亦
不云工蛺蝶所書止此殊不知名畫記自紀嗣滕王湛
然善花鳥蜂蝶又叚成式酉陽雜爼亦云嘗見滕王蝶
圖有名江夏班大海眼小海眼菜花子蓋湛然非元嬰
孰謂張彦遠不載耶又建宫詞云魚藻宫中鎖翠娥先
皇行處不曾過如今池底休鋪錦菱角鷄頭積漸多事
見李石開成承詔錄文宗論德宗奢靡云聞得禁中老
宫人每引流泉先於池底鋪錦則知建詩皆摭實非鑿
空語也(西清詩話)
宫詞
王建宫詞荆公獨愛其樹頭樹底覓殘紅一片西飛一
片東自是桃花貪結子錯教人恨五更風(陳輔之詩話)
花蘂夫人詩尤工
王建宫詞云御厨不食索時新每見花開即苦春白日
卧多嬌似病隔簾教喚女醫人花蘂夫人宫詞云厨船
進食簇時新侍宴無非列近臣日午殿頭宣索膾隔花
催喚打魚人二詞紀事雖異造語頗同第花蘂之詞工
建為不及也(漁隠)
宫詞雜它人詩
余閱王建宫詞選其佳者亦自少得只世所膾炙者數
詞而巳其間雜以他人之詞如閒吹玉殿昭華管醉折
梨園縹蒂花十年一夢歸人世綘縷猶封繫臂紗銀燭
秋光冷畫屏輕羅小扇撲流螢天階夜色凉如水卧看
牽牛織女星此並杜牧之也淚滿羅巾夢不成夜深前
殿按歌聲紅顔未老恩先斷斜倚薰籠坐到明此白樂
天也寳仗平明金殿開暫將紈扇共徘徊玉顔不及寒
鴉色猶帶昭陽日影來此王昌齡也建詞凡百有四篇
又逸詞九篇或云元微之亦有詞雜於其間余以元氏
長慶集撿尋却無之或者之言誤矣(漁隠)
舊䟦
王建太和中為陜州司馬與韓愈張籍同時而藉相友
善工為樂府歌行思遠格幽初為渭南尉與宦者王守
澄有宗人之分因過飲以相譏戱守澄深憾曰吾弟所
作宫詞禁掖深邃何以知之將奏劾建因以詩解之曰
先朝行坐鎮相隨今日春宫見長時脫下御衣偏得著
進來龍馬每教騎嘗承密旨還家少獨奏邊情出殿遲
不是當家頻向說九重争遣外人知事遂寢宫詞凡百
絶天下傳播傚此體者雖有數家而建為之祖(草唐王)
(建宫詞舊䟦)
山居詩
王建云閉門留野鹿分食與山鷄魏野云洗硯魚吞墨
烹茶鶴避烟二人之詩巧欲摹寫山居之趣第理有當
否如建所言二物何馴狎如此理必無之如野所言雖
未必皆然理或有之至若少陵云得食階除鳥雀馴東
坡云為鼠長留飯憐蛾不點燈皆當於理人無得以議
之矣(漁隠)
望夫石詩
陳無已詩話云望夫石在處有之古今詩話惟用一律
惟劉夢得云望來况是幾千歲只似當年初望時語雖
拙而意工黃叔逹魯直之弟也以顧况為第一云山頭
日日風和雨行人歸來石應語語意皆工江南望夫石
每過其下不風即雨疑况得句處也余家有王建集載
望夫石詩乃知非况作其全章云望夫處江悠悠化為
石不回頭山頭日日風復雨行人歸來石應語豈無已
叔達偶忘之耶苕溪漁隠曰荆公選唐百家詩亦以此
詩列建詩中則無已叔達之誤可無疑矣(復齋謾錄)
杜牧之
二十八字史論
牧之題桃花夫人廟詩細腰宫裏露桃新脉脉無言度
幾春至竟息亡成緣事可憐金谷墜樓人僕嘗謂此詩
為二十八字史論(許彦周詩話)
好異
牧之於題詠好異於人如赤壁云東風不與周郎便銅
雀春深鎖二喬題商山四皓廟云南軍不袒左邊袖四
老安劉是滅劉皆反說其事至題烏江亭則好異而畔
於理詩云勝敗兵家事不期包羞忍恥是男兒江東子
弟多才俊卷土重來未可知項氏以八千人渡江敗亡
之餘無一還者其失人心為甚誰肯復附之其不能卷
土重來决矣(漁隠)
絶句
牧之云無媒逕路草蕭蕭自古雲林遠市朝公道世間
惟白髮貴人頭上不曾饒羅鄴云芳草和烟暖更青閒
門要路一時生年年點撿人間事惟有春風不世情余
嘗以此二詩作一聫云白髮惟公道春風不世情蓋窮
人不偶遣興之作也(漁隠)
遣懷詩
遣懷詩落魄江湖載酒行楚腰纖細掌中輕十年一覺
楊州夢占得青樓薄倖名余嘗疑此詩必有謂焉因閱
芝田錄云牛竒章帥維揚牧之在幕中多微服逸遊公
聞之以街子數軰潛隨牧之以防不虞後牧之以拾遺
召臨别公以縱逸為戒牧之始猶諱之公命取一篋皆
是街子軰報貼云杜書記平善乃大感服方知牧之此
詩言當日逸遊之事耳(漁隠)
小杜華清宮詩雨露偏金穴乾坤入醉鄉如此天下焉
得不亂(許彦周詩話)
陵陽論赤壁詩
杜牧之赤壁詩云折戟沉沙鐵未消細磨蒼蘚認前朝
東風不與周郎便銅雀春深鎖二喬今人多不曉卒章
其意謂若是東風不與便即周郎不能破曹公二喬歸
魏銅雀臺也僕嘗叩公更嘗有人如此立意下語否公
曰正楚辭所謂太公不遇文王兮身至死而不得逞乃
嚴助所作哀時命(室中語)
命意之失
牧之作赤壁詩謂赤壁不能縱火即為曹公奪二喬置
之銅雀臺上也孫氏霸業繫此一戰社稷存亡生靈塗
炭都不問只恐捉了二喬可見措大不識好惡(許彦周詩話)
吳興張水戱
太和末杜牧自侍御史出佐沈傳師宣城幕雅聞湖州
為浙西名部風物妍好且多麗色往遊之時刺史崔君
亦牧之素所厚者頗喻其意凡籍之名妓悉為致之牧
殊不愜所望史君復候其意牧曰願得張水戱使州人
畢觀俟其雲合牧當閒行寓目冀此際忽有閱焉史君
大喜如其言至日兩岸觀者如堵迨暮竟無所得將罷
忽有里姥引髽髻女年十餘歲牧熟視之曰此真國色
也因使語其姥將致舟中姥女皆懼牧曰且不即納當
為後期吾十年必為此郡若不來乃從所適因以重幣
結之尋拜黃池二州皆非意也洎周墀入相牧以其素
善乃併上牋干墀乞守湖州大中三年移授湖州刺史
比至郡則十四年所約之姝巳從人三載而生二子焉
牧即政之夕亟使召之夫母懼其見奪也因携幼以詣
之牧詰其母曰曩既許我矣何為適人母拜曰向約十
年不來而後嫁嫁已三年矣牧俛首曰詞也直強而不
祥乃禮而遣之因為悵别詩曰自恨尋芳到已遲往年
曾見未開時如今風擺花狼藉綠葉成隂子滿枝苕溪
漁隠曰顔魯公題謝公塘碑隂云太保謝公東晉咸和
中以吳興山水清遠求典此郡故東坡將之湖州戱贈
莘老詩云亦知謝公到郡久應怪杜牧尋春遲鬢絲只
好對襌榻湖亭不用張水嬉(麗情集)
分司洛陽
牧之為御史分司洛陽時李司徒罷鎮閒居聲妓為當
時第一一日開筵朝士争赴以杜嘗持憲不敢邀飲杜
諷坐客達意願預斯會李馳書杜聞命遽來會中女妓
百餘皆絶色殊藝杜獨坐南行瞪目注視滿引三巵問
李曰聞有紫雲者孰是李指示之杜凝睇良久曰名不
虛得宜以見惠李俯首而笑諸妓亦皆回首破顔杜又
自引三爵朗吟而起曰華堂今日綺筵開誰喚分司御
史來忽發狂言驚滿座兩行紅粉一時回意氣閑逸傍
若無人(古今詩話)
杜荀鶴
惟在一聯中
杜荀鶴詩鄙俚近俗惟宫詞為唐第一云早被嬋娟誤
欲粧臨鏡慵承恩不在貌教妾若為容風暖鳥聲碎日
高花影重年年越溪女相憶採芙蓉故諺云杜詩三百
首惟在一聯中風暖鳥聲碎日高花影重是也(幕府燕閒錄)
山谷嘗云杜荀鶴詩舉世盡從愁裏老正好對退之詩
誰人肯向死前休(高齋詩話)
韓致元
不忘君
山谷嘗謂余言老杜雖在流落顛沛中未嘗一日不在
本朝故善陳時事句律精深超古作者忠義之氣激發
而然韓偓貶逐後依王審知其集中所載手風慵展八
行書眼暗休看九局圖窗裏日光飛野馬案頭筠管長
蒲盧謀身拙為安蛇足報國危曾捋虎鬚滿世可能無
默識未知誰擬試齊竽其詞凄楚切而不廹不忘其君
也(潘子真詩話)
看天憶帝都
致元昭宗時以翰林承旨謫嶺表道湖南謝人惠含桃
詩云金鑾歲歲長宣賜忍淚看天憶帝都自注云每歲
初進之後先宣賜學士韓子蒼謝人惠茶云白髮前朝
舊史官風爐煑茗暮江寒蒼龍不復從天下拭淚看君
小鳳團自注云史官月賜龍團意雖本致元而語益工
(復齋漫錄)
絶句
致元醉著絶句云萬里清江萬里天一村桑柘一村烟
漁翁醉著無人喚過午醒來雪滿船杜荀鶴亦有溪興
絶句云山雨溪風卷釣絲瓦甌篷底獨斟時醉來睡著
無人喚流下前溪也不知語句俱弱不若致元之雅健
也(漁隠)
香奩集
高秀實言元微之詩豔麗而有骨韓偓香奩集麗而無
骨李端叔意喜韓偓詩誦其序云咀五色之靈芝香生
九竅咽三危之瑞露美動七情秀實云勸不得也勸不
得也(許彦周詩話)
晚唐
詩小巧無風騷氣味
晚唐人詩多小巧無風騷氣味如崔魯山鵲詩云一林
寒雨吹巢冷半朵山花咽觜香張林池上云菱葉半翻
人採後荇花初沒舸行時蓮花云何人解把無塵袖盛
取清香盡日憐皆浮豔無足尚而昔人愛重稱為佳作
(詩史)
陵陽論晚唐詩格卑淺
唐末人詩雖格致卑淺然謂其非詩則不可今人作詩
雖句語軒昂但可遠聽其理略不可究(室中語)
誠齋論晚唐詩
唐末詩人李推官(咸用)有振沙集如見後却無語别來
長獨愁如危城三面水古樹一邊春如月明千嶠雪灘
急五更風如燭殘偏有熖雪甚却無聲如春雨有五色
灑來花旋成如雲蔵山色晴偏媚風約溪聲静又回如
未醉已知醒後憶欲開先為落時愁蓋征人凄苦之情
讀之使人發融冶之驩於荒寒無聊之中動慘戚之感
於笑談方懌之初然則謂唐人自李杜之後有不能詩
之士者是曹丕火浣之論也謂詩至晚唐有不工之作
者是栢靈寳哀棃之論也(文集)
誠齋論晚唐詩有三百篇之遺味
誠齋序順庵劉良佐詩藁云夫詩何為者也曰尚其詞
而已矣曰善詩者去詞然則尚其意而已矣曰善詩者
去意然則去詞去意則詩安在乎曰去詞去意而詩有
在矣然則詩果焉在曰嘗食夫飴與荼乎人孰不飴之
嗜也初而甘卒而酸至於荼也人病其苦也然苦未既
而不勝其甘詩亦如是而已矣昔者暴公譛蘇公而蘇
公刺之今求其詩無刺之之詞亦不見刺之之意也乃
曰二人從行誰為此禍使暴公聞之未嘗指我也然非
我其誰哉外不敢怒而其中愧死矣三百篇之後此味
絶矣惟晚唐諸子差近之寄邊衣云寄到玉關應萬里
戍人猶在玉關西弔戰場云可憐無定河邊骨猶是春
閨夢裏人折楊柳云羌笛何須怨楊柳春風不度玉門
關三百篇之遺味黯然猶存近世惟半山老人得之予
不足以知之予敢言之哉云云先生此序深造作詩宗
旨故錄之
詩人玉屑卷十六
