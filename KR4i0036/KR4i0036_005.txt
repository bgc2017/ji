詩人玉屑卷五宋魏慶之撰
口訣
三不可
危稹逢吉曰詩不可強作不可徒作不可苟作強作則
無意徒作則無益苟作則無功(驪塘文集)
八句法
方回言學詩於前輩得八句法平澹不流於淺俗竒古
不鄰於怪僻題詠不窘於物象叙事不病於聲律比興
深者通物理用事工者如已出格見於成篇渾然不可
鐫氣出於言外浩然不可屈盡心於詩守此勿失(王直方)
四不(下八條並釋皎然述)
氣高而不怒力勁而不犯情多而不暗才贍而不疎
四深
氣象氛氲由深於體勢意度盤薄由深於作用用律不
滯由深於聲對用事不直由深於義類
二要
要力全而不苦澁要氣足而不怒張
二廢
雖欲廢巧尚直而神思不得直雖欲廢言尚意而典麗
不得遺
四離
欲道情而離深僻欲經史而離書生欲高逸而離闊遠
欲飛動而離輕浮
六迷
以虛大為高古以緩慢為淡佇以詭差為新竒以錯用
意為獨善以爛熟為穏約以氣劣弱為容易
七至
至險而不僻至竒而不差至苦而無迹至近而意遠至
放而不迂至難而狀易至麗而自然
七德
識理高古典麗風流精神質幹體裁
三多
歐公謂為文有三多看多做多商量多僕於詩亦云
三偷
詩有三偷偷語最是鈍賊如傅長虞日月光太清陳主
日月光天德是也偷意事雖可罔情不可原如柳渾太
液微波起長楊高樹秋沈佺期小池殘暑退高樹早凉
歸是也偷勢才巧意精各無朕迹盖詩人偷狐白裘手
也如嵇康目送歸鴻手揮五絃王昌齡手擕雙鯉魚目
送千里鴈是也(李淑詩苑類格)
十難(下四條並陳永康吟窗雜錄序)
一曰識理難二曰精神難三曰高古難四曰風流難五
曰典麗難六曰質幹難七曰體裁難八曰勁健難九曰
耿介難十曰悽切難
十易
氣高而易怒力勁而易露情多而易暗才贍而易疎道
情而易僻思深而易澁放逸而易迂飛動而易浮新竒
而易怪容易而易弱
十戒
一戒乎生硬二戒乎爛熟三戒乎差錯四戒乎直置五
戒乎妄誕六戒乎綺靡七戒乎蹈襲八戒乎濁穢九戒
乎砌合十戒乎俳諧
十貴
一貴乎典重二貴乎抛擲三貴乎出塵四貴乎瀏亮五
貴乎縝密六貴乎雅淵七貴乎温蔚八貴乎宏麗九貴
乎純粹十貴乎瑩淨
二十四名
詩訖於周離騷訖扵楚是後詩人流為二十四名賦頌
銘贊文誄箴詩行詠吟題怨嘆篇章操引謠謳歌曲詞
調自操而下八名皆是起於郊祭軍兵吉凶苦樂由詩
而下九名皆屬事而作雖題號不同而悉謂之詩(元稹集)
初學蹊徑
初學
初學作詩寧失之野不可失之靡麗失之野不害氣質
失之靡麗不可復整頓(吕氏童蒙訓)
寧拙無巧寧撲無華寧粗無弱寧僻無俗詩文皆然(后)
(山詩話)
學古
大槩學詩須以三百篇楚辤及漢魏間人詩為主方見
古人好處自無齊梁間綺靡氣象也(吕氏童蒙訓)
東坡教人作詩曰熟讀毛詩國風離騷曲折盡在是矣
僕嘗以此語太高後年齒益長乃知東坡之善誘人也
(許彦周詩話)
學詩須是熟看古人詩求其用心處盖一語一句不苟
作也如此看了須是自家下筆要追及之不問追及與
不及但只是當如此學久之自有箇道理若今人不學
不看古人做詩樣子便要與古人齊肩恐無此道理陳
无已云學詩如學仙時至骨自換此語得之(漫齊語錄)
晦庵誨人學陶柳選詩韋蘇州
作詩須從陶柳門庭中来乃佳不如是無以發蕭散冲
澹之趣不免於局促塵埃無由到古人佳處也如選詩
及韋蘇州詩亦不可不熟讀
晦庵誨人學六朝李杜
作詩不學六朝又不學李杜只學那嶢嵠底今便學得
十分好後把作甚麽用
作詩先用看李杜如士人治本經然本既立次第方可
看蘇黃以次諸家詩
陵陽誨人學韋詩
公每勸讀韋蘇州詩且云余晩年酷愛此詩後有書見
抵猶云多讀杜陵韋柳也(室中語)
又讀少陵詩學古人詩
嘗有一少年請益公諭之令熟讀杜少陵詩後數日復
來云少陵詩有不可解者公曰且讀可解者(室中語)
杜少陵作八句近體詩卒章有時而對然語意皆卒章
之辭今人效之臨了却作一景聮一篇之意無所歸大
可笑也(室中語)
一日有客擕所業謁公客退公觀之竟語僕曰此人多
讀東坡詩大率作文須學古人學古人尚恐不至古人
况學今人哉其不至古人也必矣(室中語)
吕居仁誨人
楚詞杜黃固法度所在然不若徧考精取悉為吾用則
姿態横出不窘一律矣如東坡太白詩雖規模廣大學
者難依然讀之使人敢道澡雪滯思無窮苦艱難之狀
亦一助也
向背
學老杜詩所謂刻鶻不成尚類騖也學晩唐諸人詩所
謂作法於凉其弊猶貪作法於貪弊將若何(黃魯直與)
(趙伯充書)
學詩當以子美為師有規矩故可學退之於詩本無解
處以才高而好耳淵眀不為詩寫其胸中之妙耳學杜
無成不失為功無韓之才與陶之妙而學其詩終樂天
耳(后山)
近時學詩者率宗江西然殊不知江西本亦學少陵者
也故陳旡已曰豫章之學慱矣而得法於少陵故其詩
近之今少陵之詩後生少年不復過目抑亦失江西之
意乎江西平日語學者為詩旨趣亦獨宗少陵一人而
已余為是說盖欲學詩者師少陵而友江西則兩得之
矣(漁隠)
悟入
作文必要悟入處悟入必自工夫中来非僥倖可得也
如老蘇之於文魯直之於詩盖盡此理矣(吕氏童蒙訓)
須令有所悟入則自然度越諸子悟入之理正在工夫
勤惰間耳如張長史見公孫大娘舞劒頓悟筆法如張
者專意此事未嘗少忘胸中故能遇事有得遂造神妙
使他人觀舞劒有何干涉非獨作文學書而然也(吕居仁)
去陋
作詩淺易鄙陋之氣不除大可惡客問何從去之僕曰
熟讀唐李義山與本朝黃魯直詩而深思之則去也(許)
(彦周)
忌俗
陳參政(去非)少學詩於崔(鷗)德符嘗問作詩之要崔曰
凡作詩工拙所未論大要忌俗而已
忌隨人後
文章必自名一家然後可以傳不朽若體規畫圓凖方
作矩終為人之臣僕古人譏屋下架屋信然陸機曰謝
朝花於已披啟夕秀於未振韓愈曰惟陳言之務去此
乃為文之要苕溪漁隠曰學詩亦然若循習陳言規摹
舊作不能變化自出新意亦何以名家魯直詩云隨人
作計終後人又云文章最忌隨人後誠至論也(宋子京筆記)
勤讀多為
頃歲孫莘老識文忠公乘間以文字問之云無他術唯
勤讀書而多為之自工世人患作文字少又懶讀書每
一篇出即求過人如此少有至者疵病不必待人指摘
多作自能見之此公以其嘗試者告人故尤有味苕溪
漁隠曰舊說梅聖俞日課一詩寒暑未嘗易也聖俞詩
名滿世盖身試此說之效耳(東坡)
陵陽謂詩本於讀書
公一日見謂曰余老矣固願與後生東說西話但近年
人家子弟往往恃其小有才更不肯讀書但要作詩到
古人地位殊不知古人未有不讀書者大可憫嘆耳
陵陽論詩本於學
范季隨嘗請益曰今人有少時文名大著久而不振者
其咎安在公曰無他止學耳初無悟解無益也如人操
舟入蜀窮極艱阻則曰吾至矣於中流棄去篙榜不施
維䌫不特其退甚速則將傾覆矣如人之詩止學也
藝熟必精
昔梅聖俞日課一詩余為方孚若作行狀其家似陸放
翁手錄詩藁一卷為潤筆題其前云七月十一日至九
月二十九日計七十八日得詩一百首陸之日課尤勤
於梅二公豈貪多哉藝之熟者必精理勢然也(劉後村文)
不可彊作
或勵精潛思不便下筆或遇事因感時時舉揚工夫一
也古之作者正如是耳惟不可鑿定彊作出於牽彊如
小兒就學俯就課程耳(吕居仁)
詩文不可鑿空彊作待境而生便自工耳每作一篇先
立大意長篇須曲折三致意乃可成章(山谷)
不可泛泛
文章貴衆中傑出如同賦一事工拙尤易見余行蜀道
過籌筆驛如石曼卿詩云意中流水遠愁外舊山青膾
炙天下久矣然有山水處皆可用不必籌筆驛也(詩興)
不可費力
黃魯直與郭公甫曰公做詩費許多氣力做甚此語切
當有益於學詩者(許彦周)
不可作意
朝來庭樹有鳴禽紅綠扶春上遠林忽有好詩生眼底
安排句法已難尋此簡齋之詩也觀末後兩句則詩之
為詩豈可以作意為之耶(小園解后錄)
不露斧鑿
有意中無斧鑿痕有句中無斧鑿痕有字中無斧鑿痕
須要體認得(漫齋語錄)
不可露斧鑿粘皮骨
作詩貴雕琢又畏有斧鑿痕貴破的又畏粘皮骨此所
以為難李商隠柳詩云動春何限葉撼曉幾多枝其有
斧鑿痕也石曼卿梅詩云認桃無綠葉辨杏有青枝恨
其粘皮骨也能脫此二病始可以言詩矣
不可粘皮着骨
亭亭思婦石下閱幾人代蕩子長不歸山椒久相待微
雲蔭髮彩初月輝蛾黛秋雨疊苔衣春風舞蘿帶宛然
姑射子矯首塵冥外陳迹遂亡窮佳期從莫再脫如魯
秋氏妄結桑下愛玉質委泥沙悠悠復安在此賀方回
作望夫石詩也交游間無不愛者余謂田承君云此詩
可以見方回得失其所得者琢磨之功所失者太粘着
皮骨耳承君以為然(王直方詩話)
言其意不言其名
東坡曰善畫者畫意不畫形善詩者道意不道名東坡
詩曰論畫以形似見與兒童隣作詩必此詩定知非詩
人(禁臠)
不可太着題
世有青衿集一編以授學徒可以諭蒙若天詩云戴盆
徒仰止測管詎知之席詩云孔堂曾子避漢殿戴馮重
可謂着題乃東坡所謂賦詩必此詩也(漫叟詩話)
得其短處
學古人文字須得其短處如杜子美詩頗有近質野處
如封主簿親事不合詩之類是也東坡詩有汗漫處魯
直詩有太尖新太巧處皆不可不知(吕氏童蒙訓)
詩意貴開闢
凡作詩使人讀第一句知有第二句讀第二句知有第
三句次第終篇方為至妙如老杜莽莽天涯雨江村獨
立時不愁巴道路恐濕漢旌旗是也(室中語)
詩要聮屬
大槩作詩要從首至尾語脉聮屬如有理詞狀古詩云
喚婢打鵶兒莫教枝上啼啼時驚妾夢不得到遼西可
為標凖(室中語)
次韻
公平日雖有次韻詩然性不喜為嘗云古人不和况次
韻乎(室中語)
詩貴傳遠
又云人生作詩不必多只要傳遠如柳子厚能幾首詩
萬世不能磨滅僕曰老杜遣興詩謂孟浩然云賦詩不
必多往往凌鮑謝正謂此也(室中語)
又云詩雖細事然古人出語必期於傳故少陵有老去
新詩誰與傳清新句句自堪傳將詩不必萬人傳之句
詩有正邪
公云詩道如佛法當分大乘小乘邪魔外道惟知者可
以語此(室中語)
得人印可
韓子蒼云作詩文當得文人印可乃自不疑所以前輩
汲汲於求知也(遺珠)
自成一家
學詩須是有始有卒自能名家方不枉下工夫如羅隠
杜荀鶴輩至卑弱至今不能冺滅者以其自成一家耳
(室中語)
詩不可言什
詩二雅及頌前二卷題曰某詩之什陸德眀釋云歌詩
之作非止一人篇數既多故以十篇編為一卷名之為
什今人以詩為篇什或稱譽他人所作為佳什非也
詩有力量
詩有力量猶如弓之斗力其未挽時不知其難也及其
挽之力不及處分寸不可強若出塞曲落日照大旗馬
鳴風蕭蕭悲笳數聲動壯士惨不驕又八哀詩汝陽譲
帝子眉宇真天人虬鬚似太宗色映塞外春此等力量
不容他人到(許彦周詩話)
焚詩
余每見舊所作文章憎之必欲燒棄梅堯臣喜云公之
文進矣僕之詩亦然(宋子京筆記)
詩人玉屑卷五
