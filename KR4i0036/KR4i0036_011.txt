詩人玉屑卷十一宋魏慶之撰
詩病
詩病有八(沈約)
一曰平頭(第一第二字不得與第六第七字同聲如今日良宴會讙樂莫具陳今讙皆平聲)
二曰上尾(第五字不得與第十字同聲如青青河畔草欝欝園中柳草柳皆上聲)
三曰蜂腰(第三字不得與第五字同聲如聞君愛我丼竊欲自修飾君丼皆平聲欲飾皆入聲)
四曰鶴膝(第五字不得與第十五字同聲如客從遠方來遺我一書札上言長相思下言久離别來)
(思皆平聲)
五曰大韻(如聲鳴爲韻上九字不得用驚傾平榮字)
六曰小韻(除大一字外九字中不得有兩字同韻如遙條不同)
七曰旁紐八曰正紐(十字内兩字疊韻爲正紐若不共一紐而有雙聲爲旁紐如流久爲)
(正紐流柳爲旁紐)
八種惟上尾鶴膝最忌餘病亦皆通
細較詩病
聖兪語予曰嚴維詩柳塘春水漫花塢夕陽遲則天容
時態融和駘蕩如在目前又劉貢父詩話云此一聯細
細較之夕陽遲則繫花春水漫不須柳也如老杜深山
催短景喬木易高風則了無瑕纇苕溪漁隱曰春水漫
不須柳此眞確論但夕陽遲則繫花此論殊非是蓋夕
陽遲乃繫於塢初不繫花以此言之則春水漫不必柳
塘夕陽遲豈獨花塢哉余嘗愛西清詩話載吳越王時
宰相皮光業每以詩爲㔾任嘗得一聯云行人折柳和
輕絮飛燕銜泥帶落花自負警策以示同僚衆爭嘆譽
裴光約曰二句偏枯不爲工蓋柳當有絮泥或無花此
論乃得詩之膏肓矣(六一居士詩話)
至寳丹
王岐公詩喜用金玉珠碧以爲富貴而其兄謂之至寳
丹也(後山詩話)
點鬼簿算博士
王楊盧駱有文名人議其疵曰楊好用古人姓名謂之
點鬼簿駱好用數對謂之算博士(玉泉子)
倒用字
和東坡金山詩云雲峯一隔變炎凉猶喜重來飯積香
維摩經云維摩詰往上方有國號香積以衆香鉢盛滿
香飯悉飽衆會故今僧舍廚名香積二字不可顚倒也
(漁隱)
狂怪
石介作三豪詩略云曼卿豪於詩永叔豪於文杜默豪
於歌也永叔亦贈默詩云贈之三豪篇而我濫一名默
之詩所謂飛花送酒舞前筵者即無雪事矣贈王子直
詩云水底笙歌蛙兩部山中奴隸橘千頭雖愛其語之
工然南史孔德璋門庭之内草萊不剪中有蛙鳴或問
之曰欲爲陳蕃乎曰我以此當兩部鼔吹何必效陳蕃
即無笙歌之說(藝苑雌黃)
近似
高英秀者吳越國人與贊寧爲詩友口給好罵滑稽每
見眉目有異者必噂短於其後人號惡喙薄徒嘗譏名
人詩病云李義山覽漢史云王莽弄來曾半破曹公將
去便平沉定是破船詩李羣玉詠鷓鴣云方穿詰曲﨑
嶇路又聽鉤輈格磔聲定是梵語詩羅隱云雲中雞犬
劉安過月裏笙歌煬帝歸定是鬼詩杜荀鶴云今日偶
題題似著不知題後更誰題此衛子詩也不然安有四
蹄贊寧笑謝而已(西清詩話)
程師孟知洪州於府中作靜堂自愛之無日不到作詩
題於石曰每日更忙須一到夜深長是點燈來李元規
見而笑曰此乃是登溷之詩乎(東軒筆錄)
羅隱題牡丹云若教解語應傾國任是無情也動人曹
唐曰此乃詠子女障子耳隱曰猶勝足下作鬼詩乃誦
唐漢武要王母詩云樹底有天春寂寂人間無路月茫
茫豈非鬼詩耶(丹楊集)
聖兪嘗云詩句義格雖通語涉淺俗而可笑者亦其病
也如盡日覓不得有時還自來本謂詩之好句難得耳
說者云此是人家失貓兒人以爲笑(歐公詩話)
文潛賦虎圖詩末云煩君衞吾寢振此蓬蓽陋坐令盜
肉鼠不敢窺白晝或云此却是貓兒詩也又大旱詩云
天邊趙盾益可畏水底武侯方醉眠時人以爲幾於湯
燖右軍也(王直方詩話)
鵝腿子
有舉人以詩謁汴帥王智興智興曰莫有鵝腿子否謂
鶴膝也(盧氏雜說)
漫塘評劉啓之詩病
劉啓之以詩自許漫塘先生得其詩讀至韓蘄王廟詩
中兩句云皇天有意存趙孤蘄王登壇鬼神泣先生掩
卷曰此未識作詩法也詩家以杜少陵稱首正謂其無
一篇不寓尊君敬上之意如北征詩云桓桓陳將軍仗
義奮忠烈都人望翠華佳氣向金闕煌煌太宗業樹立
甚宏達洗兵馬云成王功大心轉小郭相謀深古來少
司徒清鑒懸明鏡尚書氣與秋天杳先後重輕非苟作
也今顧指高宗爲趙孤謂皇天眷命有意存趙孤而蘄
王登壇鬼神便泣氣勢却如此其盛毋乃抑君父之太
過而揚臣子之已甚乎(語錄)
礙理
害理
灃陽道傍有甘泉寺因萊公丁謂曾留行記從而題詠
者甚衆碑牌滿屋孫風有評仲酌泉曾頓轡謂之禮佛
遂南行高堂下瞰炎荒路轉使高僧薄寵榮人獨傳道
余獨恨其語無别自古以直道見黜者多矣豈皆貪寵
榮者哉又有人云此泉不洗千年恨留與行人戒覆車
害理尤甚萊公之事亦例爲覆車乎因過之偶爲數韻
其間有云已憑靜止鑑忠精更遣清冷洗讒喙蓋指二
公也(䂬溪)
句好而理不通
詩人貪求好句而理有不通亦語病也如袖中諫草朝
天去頭上宫花侍燕歸誠爲佳句矣但進諫必以章疏
無用藁之理唐人有云姑蘇城外寒山寺夜半鐘聲到
客船說者亦云句則佳矣其如三更不是撞鐘時如賈
島哭僧云寫留行道影焚却坐禪身時謂之燒殺活和
尚此尤可笑若步隨青山影坐學白塔骨又獨行潭底
影數息樹邊身皆是島詩何精麄頓異(歐公詩話)
礙理
潘大臨字邠老有登漢陽高樓詩曰兩屐上層樓一目
略千里說者以爲著屐豈可登樓又嘗賦潘庭之清逸
樓詩有云歸來陶隱居拄頰西山雲或謂既已休官安
得手扳而拄之也(王直方詩話)
長恨歌古栢行
白樂天長恨歌云峨眉山下少人行峨眉在嘉州與幸
蜀全無交涉杜詩云霜皮溜雨四十圍黛色參天二千
尺四十圍乃是徑十尺無乃太細長乎皆文章之病也
鷓鴣詩
林逋云草泥行郭索雲木呌鉤輈鉤輈格磔謂鷓鴣聲
也詩話筆談皆美其善對然鷓鴣未嘗栖木而鳴惟低
飛草中孫莘老知福州有荔枝十絶句云兒童竊食不
知禁格磔山禽滿院飛蓋譜言荔枝未經人摘百禽不
敢近或已經摘飛鳥蜂蟻競來食之或謂鷓鴣既不登
木又非庭院之禽性又不嗜荔枝夏月即非鷓鴣之時
語意雖工亦詩之病也
鷺鷥詩
張仲達詠鷺鷥詩云滄海最深處鱸魚銜得歸張文寳
曰佳則佳矣爭奈鷺鷥觜脚太長也(荆湖近事)
邑人詩
方諤有贈邑令詩云琴彈永日得古意印鏁經秋生蘚
痕句雖佳但印上不是生蘚處不若前輩詩云雨後有
人耕綠野月明無犬吠花村思清句雅又見令之教化
仁愛民樂於耕耨且無盜賊之警也(翰府名談)
考證
少陵與太白獨厚於諸公凡言太白十四處至云世人
皆欲殺吾意獨憐才醉眠秋共被攜手日同行三夜頻
夢君情親見君意其情好可想遯齋閒覽謂二人名既
相逼不能無相忌是以庸俗之見而度賢哲之心也予
故不得不辨
古詩十九首非止一人之詩也行行重行行樂府以爲
枚乘作則其他可知矣
古詩十九首行行重行行玉臺作兩首自越鳥巢南枝
以下别爲一首當以選爲正
文選長歌行只有一首青青園中葵者郭茂倩樂府有
兩首次一首乃仙人騎白鹿者仙人騎白鹿之篇予疑
此詞岧岧山下亭以下其義不同當又别是一首郭茂
倩不能辨也
文選飲馬長城窟古詞無人名玉臺以爲蔡邕作
古詞之不可讀者莫如巾舞歌文義漫不可解
又古將進酒芳樹石榴豫章行等篇皆使人讀之茫然
又朱露雉子班艾如張思悲翁上之回等只二三句可
解寧非歲久文字訛舛而然耶
木蘭歌促織何唧唧文苑英華作唧唧何切切又作嚦
嚦樂府作唧唧復唧唧又作促織何唧唧當從樂府也
願馳千里足郭茂倩樂府願借明馳千里足酉陽雜爼
作願馳千里明駞足漁隱不攷妄爲之辨
木蘭歌文苑英華直作韋元甫名攷郭茂倩樂府有兩
篇其後篇乃元甫所作也
木蘭歌最古然朔氣傳金柝寒光照鐵衣之語已似太
白必非漢魏人也
班婕妤怨歌行文選直作班姬之名樂府以爲顏延年
作
諸葛孔明梁甫吟步出齊東門遥望蕩隂里樂府解題
作遙望隂陽里今青州有隂陽里
田疆古冶子解題作田疆固野子
南北朝人惟張正見詩最多而最無足省發所謂雖多
亦奚以爲
西清詩話載晁文元家所藏陶詩有問來使一篇云爾
從山中來早晚發天目我屋南山下今生幾叢菊薔薇
葉已抽秋蘭氣當馥歸去來山中山中酒應熟予謂此
篇誠佳然其體製氣象與淵明不類得非太白逸詩後
人謾取以入陶集耶
文苑英華有太白代寄翁參樞先輩七言律一首乃晚
唐之下者又有五言律三首其一送客歸吳其二送友
生歸峽中其三送袁明甫任長江集本皆無之其家數
在大歴正元間亦非太白之作又有五言雨後望月一
首望夫石一首冬日歸舊山一首皆晚唐之語又有秦
樓出佳麗四句亦不類太白皆是後人假名也
文苑英華有送史司馬赴崔相公幕一首云崢嶸丞相
府清切鳳凰池羡爾瑤臺鶴高棲璚樹枝歸來晴日好
吟弄惠風吹正有乘軒樂初當學舞時珍禽在羅網微
命若遊絲願托周周羽相銜漢水湄此或太白之逸詩
也不然亦是盛唐人作
太白集中少年行只有數句類太白其他皆淺近浮俗
非太白之作必誤入也
酒渴愛江清一詩文苑英華作暢當而黃伯思注杜集
編作少陵詩非也
迎旦東風騎蹇驢决非唐人氣象只似白樂天言語今
者世俗圖畫以爲少陵詩漁隱亦辨其非矣而黃伯思
編入杜集非也少陵有避地逸詩一首云避地歲時晚
竄身筋骨勞詩書逐牆壁奴僕亦旌旄行在近聞信此
生隨所遭神堯舊天下會見出腥臊題下公自注云至
德二載丁酉作此則眞少陵語今書市諸本並不見有
舊蜀本杜詩並無注釋雖編年而不分古近二體其
間略有公自注而已今豫章庫本以爲翻鎮江蜀本雖
無雜注又分古律其編年亦且不同近寳慶間海南漕
臺新刊杜集亦以爲蜀本雖刪去假坡之註亦有王原
叔以下九家而趙注比他本最詳皆非舊蜀本也
杜集注中坡曰者皆是托名假僞漁隱雖嘗辨之而人
尚疑之蓋無至當之說以指其僞也今舉一端將不辨
而自明矣如楚岫千峰翠注云景差蘭臺春望千峰楚
岫翠萬木郢城隂且五言始於李陵蘇武或云枚乘則
漢以前五言古詩尚未有之寧有戰國時已有五言律
句耶觀此可以一笑而悟矣亦幸其有此漏逗也
杜集中有詩曰者亦坡曰之類其間半僞半眞尤爲淆
亂惑人此深可嘆然具眼者自默識之耳
崔顥渭城少年行百家選作兩首自秦川以下别爲一
首郭茂倩樂府止作一首文苑英華亦只作一首當從
樂府英華爲是
玉川子天下薄夫苦耽酒之詩荆公百家選只作一篇
本集自天上白日悠悠懸以下别爲一首當從荆公爲
正
太白詩斗酒渭城邊壚頭耐醉眠者乃岑參之詩誤入
公集
太白塞上曲騮馬新跨紫玉鞍者乃王昌齡詩亦悞入
昌齡本有二篇前篇乃秦時明月漢時關者也
孟浩然集有贈孟郊一首按東野乃正元元和間人而
浩然終於開元二十八年時代懸遠其詩亦不似浩然
必誤入不可不辨也
杜詩五雲高太甲六月曠摶扶太甲之義殆不可曉得
非高太乙耶乙誤爲甲蓋亦相近以星對風庶從其類
也杳杳東山攜漢妓泠泠脩竹待王歸攜漢妓無義
理疑是攜妓去蓋子美於絶句每喜對偶耳臆見如此
更俟宏識荆公百家詩選蓋本於唐人英靈間氣集
其初明皇德宗薛稷劉希夷王適韋述之詩無少增損
次序亦同孟浩然但增其數儲光羲後方是荆公自去
取前卷讀之盡佳非其選擇之精蓋盛唐人之詩無不
可觀者至於大歴以後其去取深不滿人意况唐人如
沈宋王楊盧駱陳拾遺張曲江賈至王維獨孤及韋應
物孫逖祖詠劉眘虛綦母潛劉長卿李長吉諸公皆大
名家李杜韓柳元白以家有其集故不載而此集無之
荆公當時所選但據宋次道家之所有耳其序乃言觀
唐詩者觀此足矣豈不誣哉今人但以荆公所選歛衽
而莫敢議可嘆也
荆公有一家但取一二首而不可讀者如曹唐二首其
一首云年少風流好丈夫大家望拜執金吾閒眠曉日
聽鶗鴂笑倚東風仗轆轤深院吹笙從漢婢靜街調馬
任奚奴牡丹花下鉤簾看獨凭紅肌捋虎鬚此不足以
書屏幛但可與閭巷小人爲文背之詞又買劒一首云
青天露拔雲霓泣黑地潛擎鬼魅愁但可與巫師念誦
也唐人類集一代之詩不特英靈間氣極玄又玄也
顧陶作唐詩類選竇常有南薰集韋縠有才調集又有
正聲集不記何人有小選集選詞苑瓊華雅言系述其
他必尚有之也
予嘗見方子通墓誌言唐詩有八百家子通所藏有五
百家今則世不見有惜哉
柳子厚漁翁夜傍西巖宿之詩東坡删去後二句使子
厚復生亦必心服謝眺洞庭張樂地瀟湘帝子游雲
去蒼梧野水還江漢流停驂我悵望輟棹子夷猶廣平
聽方藉茂陵將見求心事俱已矣江上徒離憂予謂廣
平聽方藉茂陵將見求一聯亦可削去只用八句尤爲
渾然不知識者以爲如何
詩人玉屑卷十一
