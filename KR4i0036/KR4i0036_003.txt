詩人玉屑卷三宋魏慶之撰
句法
有三種句
命属題意如有神助歸於自然之句命題立意援筆立
成歸於容易之句命題用意求之不得歸於苦求之句
(金針)
錯綜句法
老杜云紅稻啄殘鸚鵡粒碧梧棲老鳳凰枝舒王云繰
成白雪桑重綠割盡黃雲稻正青鄭谷云林下聽經秋
苑鹿江邊掃葉夕陽僧以事不錯綜則不成文章若平
直叙之則曰鸚鵡啄殘紅稻粒鳳凰棲老碧梧枝以紅
稻於上以鳳凰於下者錯綜之也言繰成則知白雪為
絲言割盡則知黃雲為麥也秦少游得其意特發竒語
其作睡足軒則曰長年憂患百端慵開斥僧坊頗有功
地徹蔽虧僧界静人除荒穢玉奩空青天併入揮毫裏
白鳥時来隠几中最是人間佳絶處夢殘風鐡響丁東
(冷齋)
影略句法
鄭谷詠落葉未嘗及彫零飄墜之意人一見之自然知
為落葉詩曰返蟻難尋穴歸禽易見窠滿廊僧不厭一
箇俗嫌多(冷齋)
象外句
唐僧多佳句其琢句法比物以意而不指言一物謂之
象外句如無可上人詩曰聽雨寒更盡開門落葉深是
落葉比雨聲也又曰微陽下喬木遠燒入秋山是微陽
比遠燒也用事琢句妙在言其用而不言其名耳
折句
六一居士詩云靜愛竹時来野寺獨尋春偶過溪橋俗
謂之折句盧贊元雪詩云想行客過梅橋滑免老農憂
麥壠乾效此格也余亦嘗云鸚鵡杯且酌清濁麒麟閣
懶畫丹青(漁隠)
佳句
宋莒公見公佳句皆書於齋壁如無可奈何花落去似
曾相識燕歸来静尋啄木藏身處閒看遊絲到地時樓
臺冷落收燈夜門巷蕭條掃雪天已定復搖春水色似
紅如白野棠花之類後人不可及(青箱雜記)
雄偉句
吳江長橋詩世稱三聮子美云雲頭灔灔開金餅水面
沉沉卧綵虹楊次公云八十丈虹晴卧影一千頃玉碧
無瑕鄭毅夫云插天螮蝀玉腰闊跨海鯨鯢金背高歐
永叔謂子美此句雄偉余謂次公毅夫兩聮麄豪較以
子美之句二公殊少醖藉也(漁隠)
雄健句
句法之學自是一家工夫昔嘗問山谷耕田欲雨刈欲
晴去得順風來者怨山谷云不如千巖無人萬壑靜十
步回頭五步坐此專論句法不論義理蓋七言詩四字
三字作兩節也此句法出黃庭經自上有黃庭下關元
已下多此體張平子四愁詩句句如此雄健穏惬至五
言詩亦有三字二字作兩節者老杜云不知西閣意肯
别定留人肯别耶定留人耶山谷尤愛其深遠閒雅盖
與上七言同(詩眼)
一人名而分用之句
一人名而分用之者如劉越石宣尼悲獲麟西狩泣孔
邱謝惠連雖好相如逹不同長卿慢等語若非前後相
映帶殆不可讀然要非全美也唐初餘風猶未殄陶冶
至杜子美始淨盡矣
兩句純好難得
劉昭禹云五言如四十个賢人着一个屠酤不得覓句
若掘得玉匣子有&KR1284;有蓋但精心必獲其寳然昔人園
林變鳴禽竟不及池塘生春草餘霞散成綺不及澄江
靜如練春水船如天上坐不若老年花似霧中看閒几
硯中窺水淺不如落花徑裏得泥香停杯嗟别久不及
對月喜家貧神林社日鼓不若茅屋午時雞此數公未
始不精心以此知其全寳未易多得(沼溪)
兩句不可一意
晉宋間詩人造語雖秀拔然大抵上下句多出一意如
魚戲新荷動鳥散餘花落蝉噪林逾静鳥鳴山更幽之
類非不工矣終不免此病(蔡寬夫詩話)
王荆公以風定花猶落對鳥鳴山更幽則上句静中有
動下句動中有静(沈括存中述筆談)
置早意於殘晚中置静意於喧動中
唐詩曰海日生殘夜江春入暮年置早意於殘晚中有
曰驚蟬移别柳闘雀墮閒庭置静意於喧動中(山谷)
句中有眼
句中眼者世九不能解王荆公欲新政作雪詩曰勢合
便宜包地勢功成終欲放春回農家不念豐年瑞只欲
青雲萬里開(冷齋)
句中當無虛字
或問余東坡有言詩至於杜子美天下之能事畢矣老
杜之前人固未知有老杜後世安知無過老杜者余曰
如一片花飛减却春若詠落花則語意皆盡所以古人
既未到决知後人更無好語如畫馬詩云玉花却在御
榻上榻上庭前屹相向則曹將軍能事與造化之功皆
不可以有加矣至其他吟詠人情摸寫物景皆如是也
老杜謝嚴武詩云雨映行宫辱贈詩山谷云只此雨映
兩字寫出一時景物此句便雅健余然後曉句中當無
虚字(詩眼)
句法不當重疊
淮海小詞云杜鵑聲裏斜陽暮東坡曰此詞高妙但既
云斜陽又云暮則重出也欲改斜陽作簾櫳余曰既言
孤館閉春寒似無簾櫳公曰亭傳雖未必有簾櫳有亦
無害余曰此詞本摸寫牢落之狀若曰簾櫳恐損初意
先生曰極難得好字當徐思之然余因此曉句法不當
重疊(詩眼)
言簡而意不遺之句
或有稱詠松句云影搖千尺龍蛇動聲撼半天風雨寒
者一僧在坐曰未若雲影亂鋪地濤聲寒在空或以語
聖俞聖俞曰言簡而意不遺當以僧語為優(王直方詩話)
句豪而不畔於理
吟詩喜作豪句須不畔於理方善如東坡觀崔白冬景
圖云扶桑大繭如甕盎天女織綃雲漢上往来不遣鳳
銜梭誰能鼓臂投三丈此語豪而甚工石敏若橘林文
中詠雪有燕南雪花大於掌冰柱懸簷一千丈之語豪
則豪矣然安得爾高屋耶余觀李太白北風行云燕山
雪花大如席秋浦歌云白髮三千丈其句可謂豪矣奈
無此理何如秦少游秋日絶句云連卷雌蜺挂西樓逐
雨追晴意未休安得萬粧相向舞酒酣聊把作纏頭此
語亦豪而工矣(藝苑雌黃)
句中有問答之詞
古人造語俯仰紆餘各有態小麥青青大麥枯誰當穫
者婦與姑丈夫何在西擊胡凡此句中每涵問答之詞
大麥乾枯小麥黃問誰腰鐮胡與羌句法實有所自(潘)
(子真詩話)
誠齋論一句有三意
詩有一句七言而三意者杜云對食暫餐還不能退之
云欲去未到先思回有一句五言而兩意者陳後山云
更病可無醉猶寒已自和
誠齋論驚人句
詩有驚人句杜山水障堂上不合生楓樹怪底江山起
煙霧又斫却月中桂清光應更多白樂天云遥憐天上
桂華孤為問姮娥更要無月中幸有閒田地何不中央
種兩株韓子蒼衡嶽圖故人来自天柱峯手提石廩與
祝融兩山坡陁幾百里安得置之行李中此亦是用東
坡云我持此石歸䄂中有東海杜牧之云我欲東召龍
伯公上天揭取北斗柄蓬萊頂上斡海水水盡見底看
海空李賀云女媧鍊石補天處石破天驚逗秋雨
誠齋稱李大方警句
李方叔之孫大方字允蹈少時嘗作思故山賦諸公間
稱之以為似邢居實晚得一鶡冠今為雜買場寄予詩
一篇多有警句如三百年来今幾秋天地自老江自流
如笛聲吹起白玉盤正照御前楊柳碧如可憐一代經
綸業不抵鍾山幾首詩如後院落花人不到黃鸝飛逐
石榴隂大似唐人
誠齋論警句
士大夫間有口傳一兩聮可喜而莫知其所本者如人
情似紙番番薄世事如棋局局新又飽諳世事慵開眼
會盡人情只點頭又薄有田園歸去好苦無官况莫来
休又賀人休官重碧杯中天更大軟紅塵裏夢初收竟
不知何人詩也又有嘲巧宦而事反拙者當初只謂將
勤補到底翻為弄巧成此本可笑
陵陽論警句
公嘗曰昨嘗與吕居仁閒論前輩所作上元詩居仁曰
晏元獻云梅臺冷落收燈夜花巷清虚掃雪天最佳直
是說得出不可及後見吕郎中有詩云江城氣候猶含
雪草市人家已掛燈豈用晏意耶(室中語)
少陵坡谷句法
前人文章各有一種句法如老杜今君起拖春江流予
亦江邊具小舟同心不减骨肉親每語見許文章伯如
此之類老杜句法也東坡秋水今幾竿之類自是東坡
句法魯直夏扇日在搖行樂亦云聊此魯直句法也學
者若能遍考前作自然度越流輩(吕氏童蒙訓)
蔣道士詩句
衡州蔣道士云石壓雪斜出岸懸花倒生後因太守怒
不掃地辱之守見詩愛而召之乃上詩曰春來不是人
慵掃為惜莓苔襯落花守悔焉欲招之飲蔣有詩謝曰
敲開敗籜露新竹拾上落花粧舊枝復為湘人所重(青瑣)
省題詩句
湘靈鼓瑟落句曲終人不見江上數峯青含蓄不盡意
或謂錢起得之夢未必然也韓昌黎精衛銜石填海篇
有人皆譏造次我獨賞專精則語意超詣不可以加矣
灘聲句
宿龍宮灘詩浩浩復湯湯灘聲抑更揚魯直云退之裁
聽水句尤見工所謂浩浩湯湯抑更揚者非客裏夜卧
飽聞此聲安能周旋妙處如此耶(韓詩補注)
清健句
三過門中老病死一彈指頃去来今句法清健天生對
也陸務觀詩云老病已全惟欠死貪嗔雖盡尚餘癡不
失望東坡而近世亦無人能到此(藜藿野人詩話)
詩句可入畫
吕居仁春日即事云雪消池館初春後人倚闌干欲暮
時此自可入畫人之情意物之容態二句盡之(遺珠)
燕詩
歐陽公愛王君玉燕詞煙徑掠花飛遠遠曉窗驚夢語
匆匆梅聖俞以為不若李堯夫花前語澁春猶冷江上
飛高雨乍晴(遺珠)
唐人句法
朝會
閶闔開黃道衣冠拜紫宸(杜甫)
退朝花底散歸院柳邊迷(杜甫晚出左掖)
碧霄傳鳳吹旭日在龍旗(楊巨源春日獻聖夀)
爐煙添柳重禁漏出花遲(同前)
鈎陳霜騎肅御道雨師清(皇甫冉東郊迎氣)
御爐香熖暖馳道玉聲寒(竇叔向春日應制)
金闕曉鐘開萬戶玉階仙仗擁千官(崔灝早朝)
花眀劍珮星初沒柳拂旌旗露未乾(同前)
宫掖
春風開紫殿天樂下珠樓(李白宫中行樂詞)
鶯歌聞太掖鳳吹繞&KR0801;洲(同前)
鐘來宮轉漏月過閣移隂(喻坦之宿省中)
鶯歸漢宫柳花隔杜陵煙(郎士元春宴)
玉階聞墜葉羅幌見飛螢(沈佺期長門怨)
綉戶香風暖紗窗曙色新(李白)
夢裏君王近宫中河漢高(劉方平長信宫)
竹外仙亭出花間輦路分(喬知之應制)
一聲啼鳥禁門静滿地落花春日長(王随)
長樂鐘聲花外盡龍池柳色雨中深(錢起闕下贈裴舍人)
懷古
粉牆猶竹色虛閣自松聲(杜甫)
野花留寳靨蔓草見羅裙(杜甫琴臺)
江山九秋後風月六朝餘(杜牧企望)
竹送清溪月苔移玉座春(杜甫玄元皇帝廟)
輦路江楓暗宫庭野草春(司空曙金陵懷古)
峴首羊公愛長沙賈誼愁(孟浩然送王昌齡之嶺南)
二女竹上淚湘妃水底魂(韓愈泊三江口)
碑巳無文字人猶敬子孫(任藩經墮淚碑)
野廟向江春寂寂斷碑無字草芊芊(李羣玉黃陵廟)
晴川歴歴漢陽樹春草凄凄鸚鵡洲(崔灝登黃鶴樓)
送别
人分千里外興在一杯中(李白别宋之悌)
飲中相顧色送後獨歸情(韓愈)
人由戀德泣馬亦别羣鳴(韓愈寄王中丞)
九江春水闊三峽暮雲深(陳陶湓城贈别)
住接猿啼處行逢鴈過時(許渾送客歸峽州)
塞草連天暮邊風動地秋(張佀送王相公赴幽州)
楊柳北歸路蒹葭南渡舟(許渾泊松江渡)
落葉淮邊雨孤山海上秋(錢起送人)
長亭呌月新秋鴈官渡含風古樹蟬(武元衡送韋秀才赴滑州)
蟬聲驛路秋山裏草色河橋落照中(韓翊送人歸青州)
地名
水落魚龍夜山空鳥鼠秋(杜甫)
弓抱關西月旗翻渭北風(岑參送李太保充渭北節度)
雲送關西雨風傳渭北秋(岑參客舍寄李嚴二山人)
秋草靈光殿寒雲曲阜城(韓翊送故人歸魯)
明月雙流水清風八詠樓(嚴維送人入金華)
樓看滄海日門聽浙江潮(宋之問天竺寺)
人離京口日潮送岳陽船(周賀送楊岳)
江流嶓冡雨帆入漢隂山(方干金州客)
瓜步早潮吞建業蒜山晴雪照揚州(朱文長)
樹隔五陵秋色早水連三晉夕陽多(張喬)
人名
草生元亮徑花暗子雲居(王績田家)
雲藏神女館雨到楚王宫(皇甫冉巫山高)
春山子敬宅古木謝敷家(朱文長贈别)
江山清謝眺草木媚邱遲(張子容贈張司勲)
去思今武子餘教昔文翁(釋皎然送李中丞)
暮雨揚雄宅秋風向秀園(李郢園居)
黃覇初臨郡陶潛未去官(李嘉祐江隂道中作)
阮籍生涯懶嵇康意氣疎(王績思家)
江遶武侯籌筆地雨昏張載勒銘山(唐彦謙興元沈氏庄)
劉琨坐嘯風清塞謝眺裁詩月滿樓(武元衡酬嚴司空見寄)
寫景
人煙寒橘柚秋色老梧桐(李白)
樹交花兩色溪合水重流(蔣别南溪别業)
鳥歸沙有跡帆過浪無痕(賈島江亭晚望)
江樹臨洲晚沙禽對水寒(劉長卿七里灘)
秋應為紅葉雨不厭蒼苔(李義山)
霜空極天静寒月帶江流(張說)
風度蟬聲遠雲開鴈路長(隋王胄雨晴)
草木窮秋後山川落照時(杜牧寄友人)
就暖風光偏着柳辭寒雪影半藏梅(馬懷素應制)
春融只恐乾坤醉水閣深知世界浮(羅隠春日湘中題岳麓寺)
詠物
白波吹粉壁青嶂插雕梁(杜甫嚴公廳事岷山沈江圖)
綠攢傷手刺紅墮斷腸英(朱餘慶薔薇)
影高羣木外香滿一輪中(張薦月中桂)
氣蒙楊柳重寒勒牡丹遲(劉得仁春雨)
小葉風吹長寒花露濯鮮(符子珪芳樹)
千載白衣酒一生青女霜(羅隠詠菊)
雲凝巫峡夢簾閉景陽粧
誰憐一片影相失萬重雲(杜甫孤鴈)
花間燕子棲鳷鵲竹下鵷鶵繞鳳凰(蘇頲寓直)
鶴盤遠勢投孤嶼蟬曳殘聲過别枝
造理
病知新事少老别故交難(崔塗别故人)
馬為賖來貴童因借得頑(姚合)
雪晴山脊見沙淺浪痕交(章八元江行)
樓高驚雨闊木落覺城空(李洞聽白公話舊)
興因樽酒洽愁為故人輕(張繼春夜皇甫冉宅勸酒)
徑轉危峰逼橋斜缺岸妨(杜審言山池)
為月窗從破因詩壁重泥(項斯題令狐處士溪居)
寺遠僧來少橋危客過稀(許渾題韋處士山居)
買栽池館恐無地看到子孫能幾家(羅鄴牡丹)
自緣今日人心别未必秋香一夜衰(鄭谷十日菊)
入畫
碧知湖外草紅見海東雲(杜甫)
天晴一鴈遠海闊孤帆遲(李白送張舍人)
松門天竺寺花洞若耶溪(張籍送盧處士遊吳越)
山昏函谷雨木落洞庭波(許渾送人南遊)
山遠疑無柱湖平似不流(韋承慶浮江)
曉煙平似水高樹暗如山(雍陶塞上)
桑柘晴川口牛羊落照間(吕温宴别)
驛道青楓外人煙綠嶼間(孫逖楊子江樓)
春潮帶雨晚来急野渡無人舟自横(韋應物滁州西澗)
綠樹遶村含細雨寒潮背郭捲平沙(温庭筠送人)
典重
上公周太保副相漢司空(岑參送李太保)
八荒開夀域一氣轉洪鈞(杜甫)
氣蒸雲夢澤波撼岳陽城(孟浩然洞庭)
黃閣開帷幄丹墀拜冕旒(錢起)
地控吳襟帶才光漢縉紳(皇甫冉送常君赴昇州)
聖藻垂寒露仙杯落晚霞(沈佺期應制)
星月懸秋漢風霜入曙鐘(李嶠餞駱四)
天勢圍平野河流入斷山(暢當豋鸛雀樓)
鑾輿迥出仙門柳閣道遥看上苑花(王維和御製)
簾捲青山巫峡曉煙開碧樹渚宫秋(武元衡酬嚴司空見寄)
清新
小桃初謝後雙燕恰来時(鄭谷杏花)
貞為臺裏栢芳作省中蘭(包何寓直)
一宵猶幾刻兩歲欲平分(曹松除夜)
微月初三夜新蟬第一聲(白居易聞蟬)
野色寒来淺人家亂後稀(羅隠秋浦)
行到水窮處坐看雲起時(王維入山)
曉日尋花去春風帶酒歸(李郎少年行)
樹初黃葉日人欲白頭時(白居易途中感秋)
留連戲蝶時時舞自在嬌鶯恰恰啼(杜甫)
蝴蝶夢中家萬里杜鵑枝上月三更(崔塗)
竒偉
戟枝迎日動閣影助松寒(劉禹錫春日退朝)
霜啼千里駿風翮九霄鵬(杜甫)
蟄龍三冬卧老鶴萬里心(杜甫)
風流峴首客花豔大堤倡(韓愈送李尚書赴襄陽)
水聲巫峡裏山色夜郎西(李嘉祐送人)
秦地吹簫女湘波鼓瑟妃(韓愈凉國公主挽詩)
蓋海旗幢出連天觀閣開(韓愈送鄭尚書赴南海)
壁壘依寒草旌旗動夕陽(郎士元早春登城)
殘星數點鴈横塞長笛一聲人倚樓(趙嘏)
玉節在舡清海怪金函開詔拜夷王(姚合送源中丞赴新羅)
綺麗
御鞍金騕褭宫硯玉蟾蜍(杜甫贈李秘書)
風筝吹玉柱露井凍銀床(杜甫謁玄元皇帝廟)
柳塘春水漫花塢夕陽遲(嚴維)
舞鬟金翡翠歌頸玉蠐螬(白居易獻裴令公)
錦帳郎官醉羅衣舞女嬌(李白寄王漢陽)
風暖鳥聲碎日高花影重(杜荀鶴春宮怨)
酒綠市橋春漏閒宫殿午(李正封清明日)
露曉紅蘭重雲晴碧柱高(許渾曉發寄李師晦)
急管晝催平樂酒春衣夜宿杜陵花(韓翊贈張千牛)
歌繞夜梁珠宛轉舞嬌春席雪朦朧(羅隠商於驛東望有感)
刻琢
露菊班豐鎬秋蔬影澗瀍(杜甫䕫府詠懷)
墜露清金閣流螢點玉除(喬備長門怨)
苦調琴先覺愁容鏡獨知(王適古别離)
道進愁還淺年加睡卻輕(盧得仁秋夜寄友人)
雲蔽望鄉處雨愁為客心(戴戭清溪館作)
杜魄呼名呌巴江學字流(李遠送友人入蜀)
雲迎出塞馬風捲渡河旗(沈佺期送人北征)
雀聲花外瞑客思柳邊春(温庭筠江岸)
五夜有心隨暮雨百年無節待秋霜(無名氏嘲失節婦)
三台位缺嚴陵卧百戰功高范蠡歸(温庭筠和友人題壁)
自然
只因松上鶴便是洞中人(杜荀鶴訪道者不遇)
今宵一别後何處更相逢(于武陵與故人别)
飛来南浦水半是華山雲(于武陵贈王隠人)
忽聞哀痛詔又下聖明朝(杜甫收京)
承恩不在貌教妾若為容(杜荀鶴春宫怨)
共看今夜月獨作異鄉人(張溢寄友人)
有僧飛錫到留客話松間(冷朝陽遊華嚴寺)
羞將新白髮却對舊青山(于武陵西歸)
卻從城裏擕琴去許到山中寄藥来(賈島送胡道士)
朝廷有道青春好門館無私白日閒(薛能獻僕射)
寒苦
興幽松雪見心苦硯冰知(李洞感知上李侍郎)
暮隨江鳥宿寒共嶺猿愁(許渾送客歸南溪)
夜蛩偏傍枕寒鳥數移柯(劉真卿月下呈章秀才)
澗冰妨鹿飲山雪阻僧歸(張喬山中冬夜)
水聲冰下咽沙路雪中平(劉長卿)
風冷衣裳脆天寒筆硯清(姚合秋月山中)
雪嶺無人跡冰河足鴈聲(盧綸從軍行)
塞迥連天雪河深徹底冰(馬載邊將)
冰横曉渡胡兵合雪滿窮沙漢騎迷(趙嘏平戎)
夜長簷霤寒無寢日晏厨煙冷未炊
豪壯
山河扶繡戶日月近雕梁(杜甫玄元皇帝廟)
吳楚東南拆乾坤日夜浮(杜甫洞庭湖)
黃山四千仞三十二蓮峯(李白送温處士)
天上白玉京十二樓五城(李白)
虹截半江雨風驅大澤雲(王貞白雨後登庾樓)
閶闔連雲起巖廊拂霧開(沈佺期元旦早朝)
楚闊天垂草吳空月上波(張儐送人東歸)
太液天為水蓬萊雪作山(宗楚客遇雪應制)
伯仲之間見伊吕指揮若定失蕭曹(杜甫)
帆飛楚國風濤闊馬渡藍關雨雪多(杜荀鶴辭鄭員外入關赴舉)
工巧
浦轉山初盡虹斜雨半分(顧飛熊住杭州)
木落山城出潮生海棹歸(喻坦之晚泊富春)
古樹老連石急泉清露沙(温庭筠處士盧岵山居)
芋葉藏山徑蘆花間渚田(岑參晚泊五渡)
岩狖牽垂果湍禽接迸魚(顧飛熊天河閣到啼猿閣即事)
鳥歸花影動魚没浪痕圓(悟清)
樹勢連巴沒江聲入楚流(方干送姚合赴金州)
水落金沙淺雲高玉葉疎(沈君道應令)
暗香惹步澗花落晚影逼簾溪鳥回(羅鄴滄浪峡)
野寺山邊斜有徑漁家竹裏半開門(李嘉祐送宋中書遊江東)
精絶
月明三峽曙潮滿二江春(張循之巫山高)
風清江上樹霜洒月中砧(僧貫休)
風兼殘雪起河帶斷冰流(于良史冬月晚望)
客尋朝磬至僧背夕陽歸(崔峒崇福寺)
客帆和鴈落霜葉向人飛(羅隠東歸途中作)
雪侵帆影落風逼鴈行斜(趙嘏江行)
晚秋淮水上新月楚人家(劉方平淮上秋夜)
晚色寒蕪遠秋聲候鴈多(權德輿送人)
楊柳風多潮未落蒹葭霜在雁初飛(趙嘏長安與友生話舊)
燕知社日辭巢去菊為重陽冐雨開(皇甫冉秋日東郊)
閒適
水舂雲母碓風掃石楠花(李白送内尋廬山女道士)
硯和青靄凍簾對白雲垂(喻坦之寄姚少府)
湖聲蓮葉雨野色稻花風(張籍送人及第歸越)
子能渠細石吾亦沼清泉(杜甫)
趁鐘開静戶帶葉捲殘書(周賀酬吳處士)
浥露收新稼迎寒葺舊廬(皇甫冉送王山人歸别業)
竹影擕琴入花邀載酒過(孟浩然山池)
地深新事少官散故交疎(周賀贈盧長史)
閒花半落猶邀蝶白鳥雙飛不避人(方干題睦州環溪亭)
蒼苔濁酒林中静碧水春風野外昏(杜甫漫興)
幽野
樹深時見鹿溪午不聞鐘(李白訪戴道士)
樹停沙島鶴茶會石橋僧(周賀贈朱餘慶)
簷前花覆地竹外鳥窺人(祖詠清川别業)
寺分一𣲖水僧鎻半房山(裴說道林寺)
泉湧階前地雲生戶外峯(僧靈一宿天柱觀)
一徑野花落孤村春水生(杜甫)
曲徑通幽處禪房花木深(常建破山寺)
窗接停猿樹嵒飛浴鶴泉(温庭筠寄僧)
澄江月上見魚擲花徑葉乾聞犬行(周賀江館書事)
隔岸雞鳴春耨去隣家犬吠夜漁歸(方干山中言)
羈旅
雞聲荒戍曉雁過古城秋(許渾泊松江渡)
雞聲茅店月人跡板橋霜(温庭筠早行)
寒樹鳥初動霜橋人未行(劉禹錫途中早發)
客淚題書落鄉愁對酒寬
對酒惜餘景問程愁亂山(戴叔倫逢董校書)
燈影秋江寺篷聲夜雨舡(温庭筠送僧)
見鴈思鄉信聞猿積淚痕(岑參巴南舟中即事)
衆鳥已歸樹旅人猶過山(任藩旅次)
楚水晚凉催客早杜陵秋思傍蟬多(周賀遊南塘寄王知白)
鴈飛南浦砧初斷月滿西樓酒半醒(夏寳松宿江城因號為夏江城)
佳境
岩花點寒溜石磴掃春雲(權德輿宿栖岩)
山光悅鳥性潭影空人心(常建破山寺)
碧溪風澹態芳樹雨餘姿(牡牧途中作)
煙峯高下翠日浪淺深明(唐太宗春日登眺)
江村片雨外野寺夕陽邊(岑參曉發五渡)
溪中雲隔寺夜半雪添泉(項斯寄石橋僧)
露曉蒹葭重霜晴橘柚垂(許渾曉發寄人)
河漢秋生夜杉梧露滴時(馬戴宿僧房)
輕煙不入宮中樹佳氣常薰仗外峯(錢起從駕幸甘泉宫)
樹色漸分雙闕裏漏聲遥在百花中(皇甫曾早朝)
警策
竹隂行處密僧臘别來高(張喬僧房)
川廻吳岫失塞闊楚雲低(皇甫冉送人)
鴈斷知風急湖平得月多(白居易松江亭)
樹隔朝雲合猿窺曉月啼(李嘉祐送人)
草礙人行緩花繁鳥度遲(盧照鄰山行)
山帶新晴雨溪留閏月花(戎昱閏春宴溪庄)
客為忙多去僧因飯暫留(白居易贈韋山人)
樹隔高關斷天連大漠空(李頻送人往塞北)
鴈行雲接參差翼庭樹風開次第花(章孝標贈劉侍御三子弟同時及第)
文章舊價留鸞掖桃李新隂在鯉庭(楊汝士壓倒元白之句)
引帶
春山和雪静寒水帶冰流(趙嘏送人歸覲)
飛花隨蝶舞豔曲伴鶯嬌(李嶠春日應制)
孤城向水閉獨鳥背人飛(劉長卿餘干旅舍)
疎簾看雪捲深戶映花關(韓翃題僧房)
溪浪和星動松隂帶鶴移(杜荀鶴宿僧院因贈)
秋水牽沙落寒藤抱樹疎(庾信窮秋)
凍柳含風落寒花照日鮮(劉孝標)
巢鶴和鐘唳詩僧倚錫吟(鄭谷題興善寺)
月轉碧梧移鵲影露低紅葉濕螢光(許渾宿望亭驛寄蘇州同遊)
橋通小市家林近山帶平湖野寺連(韓翃送冷朝陽歸上元)
連珠(句中字相對)
百年雙白鬢一别五愁螢
四年三月半新笋晚花時(元禛題褒城驛)
遠山芳草外流水落花中(司空曙鮮于秋林園)
千峰孤燭外片雨一更中(韓翃夜宴)
空城流水在荒澤舊村稀(李嘉祐)
萬水千山路孤舟盡日程(賈島)
窗燈寒几净簷雨曉階愁(楊衡)
五湖三畆宅萬里一歸人(沈佺期詩)
疊嶂懸流平地起危樓曲閣半天開(劉憲山庄應制)
積水長天迷遠客荒城極浦足寒雲(皇甫曾送李錄事)
合璧(句中意相關)
舟移城入樹岸闊水浮村(岑參泛渼陂)
沙平寒水落葉脫晚枝空(禇亮喜霽)
霧捲晴山出風恬晚浪收(李嶠初霽)
徑滑苔粘履潭深水沒篙(白居易獻裴令公)
砌冷蟲喧坐簾疎月到床(岑參送鄭侍御)
山曉雲和雪汀寒月照霜(皇甫冉送權驊)
海曙雲浮日江遥水合天(劉滄發浙江)
簷燕酬鶯語庭花雜絮飄(姚合)
風傳鼓角霜侵戟雲捲笙歌月上樓(許渾將南行陪崔尚書宴)
三春月照千山路十日花開一夜風(温飛卿)
實字粧句
日月低秦樹乾坤繞漢宫(杜甫)
樹翳樓臺月帆飛鼓角風(周繇送薛尚書)
沙岸江村近松門山寺深(孟浩然送人)
茶爐天姥客碁席剡溪僧(温庭筠宿僧寺)
銀龍銜燭燼金鳳起爐煙(蕭放冬夜對妓)
冰城朝浴鐡地道夜銜枚
殘藥沾雞犬靈香出鳳麟(顧况)
玉檢茱萸匣金泥蘇合香(吳均秦王捲衣)
旌旗日暖龍蛇動宫殿風微燕雀高(杜甫早朝)
潮生水國蒹葭響雨過山城橘柚疎(許渾)
虚字粧句
長貧惟要健漸老不禁愁(張籍寄王中丞)
已行難避雪何處合逢花
身外唯須醉人間半是愁(司空曙)
飄颻摶擊便容易往来遊(杜甫)
未滿先求退歸閒不厭貧(李嘉祐送房眀府)
乍見翻疑夢相悲各問年(錢起)
與世長疎索唯僧得往還(朱慶餘)
只憂連夜雨又過一年春(李敬方飲酒)
豔麗最宜新着雨嬌饒全在欲開時(鄭谷海棠)
漸老更思深處隠多閒惟借上方眠(賈島)
首用虚字
無風雲出塞不夜月臨關(杜甫)
無人花色慘多雨鳥聲寒(李嘉祐江隂道中)
以吾為世舊憐爾繼家風(李嘉祐送張秀才)
出關逢落葉傍水見寒花(李嘉祐送韋九往濠州)
到江吳地盡隔岸越山高(僧處默吳越紀事)
似煖花消地無聲玉滿堂(李景春雪)
載酒尋山宿思人帶雪過(司空曙贈李端)
無邊落木蕭蕭下不盡長江滚滚來(杜甫)
但將酩酊酬佳節不用登臨怨落暉(杜牧之九日)
上三下二(七言上五下二)
野店寒無客風巢動有禽(周繇送宇文虞)
似梅花落地如柳絮因風(王淡交雪詩)
送終時有雪歸葬處無雲(任藩哭友人)
永夜角聲愁自語中天月色好誰看(杜甫宿府)
輕重對(意高則不覺)
江流天地外山色有無中(王維漢江)
獨来成悵望不去泥欄干(唐彦謙惜花)
自當舟楫路應濟往来人(張衆甫三州渡)
桑麻深雨露燕雀半生成(杜甫屏跡)
三分割據紆籌策萬古雲霄一羽毛(杜甫)
門臨蒼莽經年閉身遠嫖姚幾日歸(李嘉祐)
宋朝警句
五言
野水無人渡孤舟盡日横(寇萊公)
山勢蜂腰斷溪流燕尾分(夏英公)
柳間黃鳥路波底白鷗天(蔡天啟)
井泉分地脉砧杵共秋聲(徐鉉)
峯多巧障日江遠欲浮天(東坡)
一鳩鳴午寂雙燕語春愁(陳傳道)
溪聲長在耳山色不離門(李濤)
掃地樹留影拂床琴有聲(李濤)
手香橙熟後髮脫草枯時(唐子西)
片雲眀外暗斜日雨邊晴
一朝厭蝸角萬里騎鵬背(洪龜父)
着衣輕有暈入水淡無痕(徐忻)
新霜染楓葉皓月借蘆花(楊微之)
境閒僧度水雲静鶴歸松(惠崇)
驚蟬移古柳鬭雀墮寒庭(惠崇)
寒禽棲古柳破月入微雲(惠崇)
曙分林影外春盡鳥聲中(蔡懋)
去路正黃葉别君堪白頭(僧惟鳳秋日送人)
雨勢宫城闊秋聲禁樹多(劉筠直禁中)
七言
船中聞雁洞庭夜床下有蛩長信秋(錢昭度)
風前有恨梅千點溪上無人月一痕(吳可)
雲埋山麓藏秋雨葉脫林梢帶晚風(陳知默)
樹移午影重簾静門對春風十日閒(吕居仁)
鶴歸已改新城郭牛卧重尋舊墓田(錢熙送人拜掃)
干斗氣沉龍已化置芻人去榻猶懸(晏元獻送人知洪州)
偶題巖石雲生筆閒遶庭松露濕衣(楊徽之僧舍)
遊魚顧影驚寒月宿鷺迷羣下夕陽(蔡九峯白蓮)
静尋啄木藏身處閒看遊絲到地時
綠章封事緘初啟青鳳来凰尾乍開(丁謂芭蕉)
窺人鳥喚悠颺夢隔水山供宛轉愁(荆公午枕)
細數落花因坐久緩尋芳草得歸遲(荆公)
一水護田將綠遶兩山排闥送青來(荆公)
隴鴈半驚天在水征人相顧月如霜(王君玉聞角)
萬壑松聲山雨過一川花氣水風生
沙軟綠頭相並鴨水深紅尾自跳魚(高子勉)
客子光隂詩卷裏杏花消息雨聲中(陳去非)
負郭生涯千畆竹長年心事四愁詩(石敏若)
千里江山漁笛晚十年燈火客氊寒(石敏若)
桃李春風一杯酒江湖夜雨十年燈(山谷)
雪意未成雲着地秋聲不斷鴈連天(錢惟演)
詩人玉屑卷三
