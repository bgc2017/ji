梁園寓稿卷三
明王翰撰
七古長短句
瑶臺篇
中條與太華天際浮脩眉巨靈擘之翠壁斷日月彷彿
纏東西瑶臺之峯去天才咫尺下視齊州九點煙霧迷
中有至人骨法竒芙蓉作裳荷製衣玄雲石上紫芝秀
碧沙洞中瑶草肥我時來尋步屧遲杖藜直入白雲栖
林藏鼎竈自與人間隔雲間或聞犬與雞吾知子兮詎
學商山采芝之黃綺首陽食蕨之夷齊亦不學遺世節
分三休宜避地為遠豺狼欺有商碩輔此版築至今草
木含精輝千年斯人踵芳躅抱養元氣蟠塗泥一日幡
然作霖雨坐使四海枯槁春淋漓歸來濯足清漣漪浩
歌明月當嵓扉山靈有文慎勿移
仙遊篇
無錢可買季子田無地可置楊公廛中條山下饒斥鹵
營田一區屋數椽牀頭閒讀種樹書有酒可斟琴可絃
酒酣耳熱聲嗚嗚對客起舞身翩翩既不能騎鯨鼓浪
遊汗漫又不能披雲掃霧瞻青天我來此世三十年豪
氣壓倒江湖前輕舄兩隻鳬扁舟一葉蓮足濯滄海流
頭枕崑崙巔仙山鼇背青連延三十六宫飛紫煙仙人
一笑三千年摩頂授我長生詮我欲舉手謝塵世此身
縈繞終無緣仙兮仙兮辭我清淚之連連盻我美目之
娟娟羣仙知我不可留送我淡月清風邊歸來兩耳聲
喧喧六合塵土厭腥羶呼兒汲取薔薇露滌手為寫仙
遊篇
勸君酒
勸君酒歲將暮新歲冉冉來舊歲堂堂去去者挽不回
來者無由駐春風吹落花花落深可惜不知向君面吹
落嬌紅色歌緩聲舞垂手昨日少年今白首歲將暮勸
君酒
楊白花辭
楊白花初二月飛滿春江正愁絶有客沙頭來告别共
挽長條落香雪
楊白花春冥冥飄颻無定止化作青浮萍悠悠亦是無
根蒂可是無情動有情
城南行
城南陌上東西路戴勝飛來桑葉綠綠桑枝低挂羅裙
佳人採桑春日曛陌頭騎馬年少客新着春衫面晳白
翠鞭時拍馬韉吟吟高調急驚春心女郎遥隔桑隴聽
無由一笑開春襟低眉躑躅立多時回頭轉盻情亦深
妾為盧郎婦君有秋胡金妾以節奉夫君以金奉母好
置美酒夀高堂君撾鼓妾萬舞援箏莫彈陌上桑箏聲
哀鳴兩心苦
棠梨墓歌
棠梨花白春似雪棠梨葉赤秋如血春來秋去棠梨枝
長夜漫漫幾時徹明月照青鏡香霧綰翠鬟草寒蟲嘖
嘖花落鶯關關青燈耿玄閟黃土埋紅顔楊柳樓頭紅
粉謌舞罷春風斂翠蛾莫厭樽前金叵羅君看岡頭窣
堵波
為祥符縣滕碩先生題騶虞卷
陸渾之疆伊闕之旁氣盤勢阻水匯山蒼神獸見之當
八月西律行天金氣洩向嵎不怒亦不嘯貌閑言和心
且狎但見黑章眹眹暎林薄白雪被身毛質潔更有兩
虎作輿衛供奉飲包不敢闕賢王致之獻上京詞臣制
為影頌聲聖皇褒崇賜金勑王言致此由皇靈騶虞之
身上天去至今形質留丹青承運殿上親賜與白璧不
換千金輕騶虞千年為上瑞拜表又賀黃河清
五律
龍江别意二首
京華同作客執手未能分白雁天浮水青山樹入雲寫
愁詩似盡惜别酒生紋薄暮空回首高城日正曛
送客都門道旗亭酒一罇雨餘芳草合風定落花繁曉
樹連雲暗春江帶雨渾明朝定相憶遥望一銷魂
和王清源教諭寒夜雜詠
筋力年來減窮愁客裏增夜風搖棨戟霜氣壓觚稜砌
凍花粘甓窗虚紙照冰哦詩清不寐明發寄良朋
過黎城縣
曉過黎城縣川原似畫成雞棲連樹着牛鐸上山鳴小
酌茅柴酒新嘗蕎麥羹周文猶用武聖代不煩兵
過沁水縣(米貴市無得賴司訓陳先生送酒米一飯而過)
邑小居民衆途衝過客多田荒多間石路險半登坡市
米如炊玉村醪似飲河廣文青眼顧相慰問如何
初冬
值此初冬候頑雲凍不消風威連夜動雪意挾寒驕官
冷裝寒薄川回得信遥山中多故舊何用作書招
洛水春風寫竹作
行幐青竹杖溪上獨來時風定游絲墮天長去鳥遲閑
雲流水意隨柳傍花詩無限幽人思尋常少得知
送陳主簿歸四明
祖帳近郊坰花明爛漫春十年三度嶺萬里一吟身東
海老垂釣西亭醉問津謀身温飽外詩酒見天真
賀三十生子
立年古有室生子未為遲湯餅皆佳客弄璋多好詩藍
田生拱璧清水出摩尼從此喬家宅烟樓不可卑
禹功巖
琬琰何時寫磨崖紀聖功石紅經火烈字綠見苔封疏
決功能就懷襄害亦窮魚鰕民免化至德與天同
挂鼓石
竒峯名挂鼓今古竟相傳樹密清隂合烟消翠影圓斒
斕驚踞虎騫舉類飛鳶月夜聞鼉吼猶疑餘韻喧
題山居幽趣圖
幽人愛岑寂林下築幽居觸石雲生谷通泉溜决渠鶴
眠春院靜猿去晚林疎時有採芝客商歌振碧虚
山居幽趣斷前詩句成
買得青山好林居事事清曉窗分竹色夜枕落泉聲露
滴琴書潤雲隨几杖生未能脱簪笏猿鳥莫忘情
騶虞詩
騶虞神后出佳氣藹山隅瑞世千年出從風百獸趨質
同金獬豸性異白於菟想見唐堯治窗前展畫圖
風木軒為吳審理賦
庭際瞻嘉樹蕭蕭日有聲霜風仍見慘歲月若為情有
幸榮三釡無時捧一甖空階搖落處相對淚縱横
過湖口縣
澄江東去急南槳入湖深林密藏秋雨山高倒夕隂麗
譙臨小縣佛閣出遥岑當得風濤便無由得賞心
過九江府
早發潯陽岸秋風鴻鴈高谷容通窈窱江色變葡萄堅
壁雄千雉危檣艤萬艘琵琶亭下水猶似響檀槽
五言排律
存心堂詩為彭州判作
虚静元無迹靈臺本湛然服膺還有得逐物亦能遷凖
定知高下銅光見醜妍祗應求大用未是泥塵編北闕
辭華衮南荒拜繡旃聽韶丹陛下納表五雲邊走馬來
鍾阜持麾到潁川自今霄漢上爭看德星懸
金陵送别圖為體方黃先生作
聖代開文運西江盛偉人雅懷多藴藉大器負經綸家
世聯簮笏聲光動縉紳文雄才似水詩俊筆如神白雪
難同調青雲好致身應時鳴鸑鷟當世得麒麟入作王
門客來為上國賓清操居侍從博學待諮詢文府多裁
製經筵費討論晚山别館盛春水片帆新祖席多才彦
囊詩盡襲珍吹臺追逸客梁苑作詞臣契合應無間交
游會有因夷山登覽快汴水往游頻行樂追攀屢論文
懷抱伸相知惟管鮑交契得雷陳擬向高陽里相依為
卜鄰
游上方寺和卞長史韻
尋幽來寶地聯轡盡佳朋隔水微聞磬窺林遠見燈未
談超世法先見小乘僧古殿生虚籟隂廊挂斷冰幽軒
聊借憩高塔險難登石鉢青蓮長天香翠靄凝風幡生
夙悟雷鼓報晨興延坐分竒茗登臨挂瘦藤毒龍僧作
伴香象佛能乘學道分真妄參禪祖秀能悟空魔女去
入定睡蛇騰境界清凉勝山林氣象增雅懷端可重塵
抱不須矜暫結跏趺坐心源返照澄
送柳思之武陟令
柳氏河東秀何年去遠遐祗應尋玉斧得以住金華拱
璧來垂棘名駒産渥洼居鄉曾領薦治縣久栽花浪毁
金為礦虚言玉有瑕看山吟好句見字識名家重睹中
天日還乘貫月槎承恩辭紫禁霑命賜黃麻未署移山
判先驅露冕車兒童騎竹馬父老候闉闍明日麗譙鼓
鼕鼕報早衙
梁園寓稿卷三
