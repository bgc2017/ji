梁園寓稿卷四
明王翰撰
五絶
山居即事五首
羣狙戲絶巘一一聯臂下雨黑人蚤歸竊食巖下稼
每愛羅家老殷勤久不窮秋風新栗熟先送滿筠籠
清朝微雨歇雲氣行丹崖幾家挑菜女笑下青峯來
意閒禽鳥狎同出更同栖日高人尚眠就向窗前啼
餉田分野飯社酒倒山樽茅舍無人守春風自閉門
憶山居
一别南山後于今已十年相應東嶺月空照草堂前
無題五首
惆悵昨宵夢千思與萬思黃河流入海豈有上天時
心緒渾無定春空百尺絲夢隨蜀帝魄啼血向花枝
愁來情緒惡錦瑟只閒抛一任朱絃絶何勞鳳嘴膠
猶記城南别歌殘折柳枝春深歸未得腸斷落花時
坐見三春去無心作冶遊可憐明月夜獨自倚高樓
七絶
閒居書事
功名場上早抽身不蹋長安陌上塵明月清風無盡識
天將真景付閒人
邨居感事三首
共待優人是貴人滿村簫鼓沸秋雲夜來鄉校追呼急
總道兒童不好文
早婚禮義已全乖偷薄成風更可哀幾欲持毫濡滄海
不勝今日續新臺
親喪未葬不成哀笙笛悠悠笑語開月落燈昏梵唄歇
就中扶出醉人來
題寒梅凍雀圖
冰肌翠袖淡無痕照影羅浮江上村霜鳥寒蜂解清意
徘徊風月欲黃昏
題明皇吹簫圖二首
逆豎誰教解巧機玉簫新進上方吹進宫已自幾千里
亡國何須數百枚
朝退從容適且安梁州新譜合清歡玉簫取次閑拈處
便有霖鈴蜀道難
詠史五首
漢鼎恢圖入笑談豈期失利向東山召時已有忌才意
不待論封始犯顔(孔融)
鋤菜忘金志亦雄眼高四海却如空當時不識公孫度
必托中山大耳公(管寧)
剛愎從來蹈禍機管生聰悟更知微若非太守能容物
亦嘆秋風鸚鵡飛(邴原)
慢罵狂生捋虎鬚比言雀鼠意何如只緣要假劉郎手
兼道才名亦是虚(禰衡)
一擲難如不顧人豫章一屈匪躬臣葛巾野服非君物
合着當年夷皓身(華歆)
昭君怨
回首長門淚暗流氊城春似漢宫秋琵琶強勸單于酒
酒正酣時妾正愁
讀汝南遺事三首
城南驚見宋人旗寄重承麟事已遲愧似二陵從北狩
非干鞍馬倦驅馳
行院忠心匪石貞乘輿北幸志難伸誰知汝水深如海
能殺田横五百人(仲德在徐邳時人無老少皆以行院呼之)
火烈幽蘭國祚終絳山風節更高崇九泉若見諸藩鎮
羞殺恒山武相公(恒山王仙)
南陌詞
南陌東邊楊柳枝長條拂水綠參差行人不似枝頭絮
也有無風到地時
南陌東邊千樹花東家開罷落西家無心却愛西窗竹
只向牆隂長笋芽
南陌東邊草染裙嫩青深翠一時新王孫去後無消息
春雨春烟惱殺人
墨桃華
武陵溪畔春風面研綠調朱染得真尤愛倪生能畫意
只將淡墨寫精神
雪夜雜詩
閉門吟詠學飢鳶孤興高情自一天清景惟詩收拾得
党家麤俗亦徒然
不燻被煖知風定未曉窗明覺雪深一夜小齋清不寐
詩成旋教小童唫
滿天星斗曉來收萬丈瑶臺夢裏遊物到歲寒偏耐看
一軒松竹不勝幽
明河清淺護溪沙白鶴歸來處士家雪與寒梅有成約
夜來才放兩三花
詩翁老去不禁寒日在柴門已返關清曉家僮呼我起
牆頭驚失夜來山
雙瓜圖二首為瞿長史賦
開圖好似吳興筆愛與青斑為寫生中有周詩千古意
子孫蕃大更才名
碧叢抽穗為芣苢青蔓懸瓜若旨苕一段天機精妙處
便堪持此換瓊瑶
瞿長史黃瓜圖
車前楚楚初抽穗桂髓綿綿引嫩條葉底翠罌真可摘
孰云不可報瓊瑶
和王清源秋日漫興五首
苒苒沙汀展翠氊行行苔徑踏青錢適來倚杖看雲處
閒與白鷗相對眠
閒扶藜杖立沙頭水落空江露遠洲紅日轉山將市散
幾多漁艇漾寒流
信我行藏自有天任他歲月似奔川狂歌痛飲閒消遣
不過人間一百年
菊花霜後半凋殘壁下蛩吟不奈寒多少朱門盡豪俊
十年掉臂不相干
白鳥飛飛綠柳長雨收秋水滿横塘敗荷折柄餘殘翠
老藕着花留晚香
望嵩山(昔汝海楊飛輕登嵩陽樓詩曰清洛遠披宫女佩碧嵩高插羽人冠予過汝州見少)
(室宛然如一冠適有輕霞搖曳其上又如簮紱然予竒而作詩以記之)
獵獵西風卷暮隂芙蓉古樣暎遥岑物華呈瑞天然巧
横冠青霞作玉簪
和郵亭壁間趙氏韻(其夫嘗任朝官以事從軍詩語頗涉不平余故矯其意而)
(賡之)
駟馬高車亦可誇簞瓢陋巷足生涯自從任運無心後
楚越方知是一家
賺蘭亭圖
山隂樂事已塵埃留落名書到辨才殉葬昭陵何足貴
他年佳傳更新裁
題白鷺圖
垂柳含風綠線長舂鉏飛下玉雙雙一溪春水無人渡
低掠蒹葭過石淙
白雲思親圖
暮山高處白雲生游子登臨淚滿纓恨不此身生羽翼
隨雲飛去到親庭
題子陵釣臺圖
浪迹江湖隠姓名徵書何事下青冥狂奴一語如真有
何用區區奏客星
題畫竹三首為黃伴讀作
雲望天風
翠壑風生萬竹啼清秋搖落怨凄凄疎叢頫仰渾無定
鳴鳳來時不得棲
金風玉露
玉宇風生秋滿天露華凉冷浸芝田適來雲表臯禽下
獨立蒼苔警不眠
淇水晴暉
淇水悠悠綠似苔衛侯文雅亦賢才可憐培養千年後
盡塞宣房更可哀
孟浩然
詩愛襄陽老布衣玉堂字字總珠璣秋風歸興輸張翰
不道槎頭鯿正肥
梁園寓稿卷四
