梁園寓稿卷六
明王翰撰
七律
聞呼鷹
九月清霜殺草萊誰人出獵傍山隈一聲高向林邊起
大翮飜從雲外來秪為戀恩飛不去豈因求食唤將回
當年亦有荆州牧曾築秋風百尺臺
和成紀善許州懷古
漢季英雄總不如開屯遷許造邦初水生江口愁難渡
火烈磯頭怨未除月照禪臺文甓斷風穿獻廟玉床虚
寒烟衰草繁昌道欲讀殘碑幾字餘
三省軒
一片靈臺玉琢成時時點檢要惺惺通開舊壁方窺月
澄净汙池始見星幾樹好梅連屋白滿庭芳草入簾青
功夫到此規模大不為區區老一經
送成紀善省親關中
端門賜告得馳歸雪霽沙堤净不泥寒度鴈聲天遠近
早行林影月高低河源出塞金繩直嶽色連雲翠蓋齊
戱綵高堂稱壽畢歸期先報鄭門西
和王道錄韻其人嘗住茅山
兩首新詩墨色濃飄然逸氣有仙風藜床清夢飛為蝶
竹杖通靈化作龍商皓芝田雲更白葛公丹井水猶紅
他年勾曲尋真去會向松邊問小童
勾曲仙山紫翠濃茅君出入跨天風高林賣杏曾教虎
大鼎燒丹乞與龍瑶草種成連澗碧蟠桃看得滿林紅
何時來問長生訣還入羣羊覓牧童
雪禁體
彤雲垂地四茫茫微霰初零集下堂重壓竹梢還欲折
密封梅蕊不能香氣凌杯酒渾無力凍澁琴絃已不張
擬學歐公吟白戰挑燈痴坐惱詩腸
再用前韻
北風吹雪正微茫無間茅茨與畫堂留得暎書徧瑩潔
掃來煑茗更清香凍堅玉漏應難滴力勁雕弓不易張
只有㶚橋驢背客敲詩搜徧九迴腸
和黃體方伴讀雪中即事
凛凛隂風捲暮霞朝看庭樹總開花漁舟一葉迷煙渚
獵騎千羣踏晚沙淡抹牆腰疑月色旋添池面結冰華
乾坤萬象俱清絶何問陶家與党家
奉教和懷友詩韻
南望停雲思有餘兩經霜葉落庭除故人一去長懸榻
驛使重來不寄書終日倚欄吟伐木何時對酒賦嘉魚
轉頭又近重陽節孰與登高共把萸
和韻送陸員外
邂逅梁園始識君喜瞻眉宇勝空聞胷中泉石元無價
筆底珠璣迥不羣一曲離歌迷汴水滿襟歸興隔江雲
何時共貰金陵酒對景新題興更分
扈從鄭門迎駕
萬里西來渡䟦提賢王親迓築沙堤曇花水冷蒼龍蟄
貝葉芸香白馬嘶郁郁彩雲高捧日紛紛花雨净無泥
歸依大覺資王化更演洪恩及庶黎
和劉菊庄先生韻
中條西畔築高亭夜讀林臯燈散星雨足小園催種藥
雪埋孤硯為窮經疎梅得月連窗白芳草和煙滿徑青
擬和小山招隠句他時把酒與君聽
家近王官舊有亭十年為客鬢星星心同陶令惟疎酒
宗繼文中不續經俗子每看雙眼白故人相對一燈青
挂冠欲買扁舟去說與沙鷗亦不聽
和黃伴讀雪意
彤雲水墨寫難工四野蒼茫一望中三麥正欣霑臘雪
千林先與戰東風昏昏淡月驚枝鵲漠漠飛沙失塞鴻
乘興有時佳客過莫教相對酒樽空
謝士烈送柴
三年為客住梁園兩眼昏眵雪滿顛詩好每教高士許
家貧多得故人憐驅寒但恨樽無酒借煖今欣竈有煙
慚愧題書問餘用欲求芻豆苦無錢
和體方立春日暄晴
春透簾櫳已解寒春盤相送擬追歡輕冰向暖難成凍
殘雪經銷不作團階下草芽方展綠枝頭梅子已生酸
袁安今有伸眉意莫作冬前故態看
送陳參政任滿赴京
佳政曾聞儗峴山名邦佐治笑談間官銜舊侍金鑾殿
人物今聯玉筍班汴水放船冰已泮隋堤送别柳初攀
百寮祖帳東門盛冠蓋朝天望早還
春雪
一冬天氣喜温温留作春寒故惱人密灑紙窗疑是雨
旋鋪芳徑不生塵舞同柳絮能争巧飛入梅花竟亂真
賦罷兔園看霽景梁臺草色一番新
題王審理山居幽趣圖
買得青山似畫屏石田茅屋稱幽情曉分竹色連窗碧
夜送泉聲到枕清松下濕衣聞露滴溪邊倚杖看雲生
他年報答君恩重歸去重尋鷗鷺盟
春雨亭
儀封教官亭子好春雨題名意更深雲起遠山凝望眼
雨鳴孤枕又驚心紛紛草木生還足忽忽光隂老易侵
不為東臯農事喜一犂端直萬黃金
送通許張知縣考滿
繁臺草綠水流澌正是郎官考績期昔向斗牛占劍氣
今騎齋馬勸農時雨餘梁苑花如錦風煖隋堤柳拂絲
比到神京春正好蓬萊宫殿碧參差
題臨清書臺圖
小溪春漲没沙汀竹樹連雲蔭草亭輕染麥光臨碧落
細研鵝綠寫黃庭芸香散帙秋熏蠧松火明窗夜讀經
好似瑶山西崦下諸峯相對玉為屏
送河南王府判考績
三年佐治住東周又及南轅報政秋千里暮雲迷汴水
一簾疎雨别嵩丘鳳臺曉上留新句虎監春行訪舊游
料得歸期在初夏杖藜攜酒待仙舟
奉教詠白象
馴象安南産雪毛浮洋北貢壓神鰲行襄御輦隨仙仗
入衛皇宫聽舜韶皓彩想從銀渚浴穹形端似玉山高
適來王會圖中見勢比騶虞意更豪
送黃先生裳歸嵩縣
終軍懷抱賈生才深閉衡門久不開鶚薦兩從天外下
鹿車今許隴頭回陸渾山好明如畫伊水波澄綠似苔
西望白雲親舍近滿襟歸興不須哀
别汴城諸友
三載王門老曳裾文章鄙俚世情疎病多傍肆常求藥
視短停燈久廢書報主壯心空磊落向人别意謾躊躇
他年相憶知何處淚灑黃河遡汴渠
思親處為孟叙倉代作(張氏)
夷山孝子思親處正是江南親望時碧岫萬重連海徼
白雲千里落天涯慈闈久别寧無夢客舍紓情只有詩
遠道絶音心更苦年來觸目總成悲
承顔堂為瞿述作
孝子愉親供色養承顔新寫墨浮光座間共喜雙椿壽
庭下重瞻五桂芳綵服舞嬉春正好白華樂頌日偏長
武林千載清槐路會見賢孫構肯堂
簡臨潁大尹馬文隆
三載王門老教官授經日日近金鑾麝飄金墨詩情好
蟻泛宫壺酒興寬老去每生鄉土念歸來端為故人懽
何時策杖瑶峯下閑共雲山賦考槃
南行留别
五月南行道路長黃埃滿面汗流漿入淮四望山如米
過潁三程水似湯老去不堪鞍馬倦客行端為簡書忙
回頭却憶金門樂白紵烏紗坐晚凉
甘泉亭為徐儀賓作
開國名臣忠孝家靈泉湧出潄雲牙香浮翠甃清涵玉
冷浸銀床碧露沙恩重王庭分德澤祥開戚里永年華
自今百世同霑溉福慶源源豈有涯
龍江送别圖
雲霽天街生晚寒賢王鶴駕從千官珠璣争璨文章麗
花萼相輝兄弟懽玉勒馬回風日好錦颿船放水雲寬
化成一代天倫厚傳共周詩永不刊
望雲思親圖
白雲天際閑舒卷却似搖搖行子心雲氣有時還變滅
子心無日不登臨高林度過含疎雨遠岫飛迴落晚隂
不羡梁公為令子但存忠孝古猶今
送夏典儀丁艱回金陵
梁園歲晚仍奔赴清血霑襟誦蓼莪鄉訃數行心已折
家庭千里夢先過冶亭山暝蒼烟合采石江空落木多
此去蒙恩借才俊促歸南陌待鳴珂
雪夜聯詩圖(徐旭楊景華黃體方)
三子清標骨已仙要將大雅繼唐賢詩吟柳絮春風外
人在梅花夜月邊光奪蘭膏微有暈氣凌茶竈濕無烟
想應一榻團欒處絶勝山隂訪戴船
送孫克讓赴京
梁王臺下分攜處疋馬行吟日暮時囊槖半藏青李帖
簡編重補白華詩金壺賜酒浮香蟻彩筆生花點玉螭
想到京華未殘臘好音莫遣寄來遲
静熙軒為伯振教授賦
逸客林居更闢軒開軒時復看雲眠偶來碧澗攜明月
閑弄枯桐作響泉松火夜窗搖絳影木香晨榻散青煙
客來相對無塵抱共說南華第二篇
陵陽春曉圖為審理賦
陵陽山下林亭好更有高人為卜隣幾箇修篁鳴翠雨
一溪流水隔紅塵靈尨過磵能迎客幽鳥到窗如唤人
一住梁園驚歲月春來頓覺夢歸頻
赴任廉州教授别臨穎教諭張朝宗司訓丁宗岱
别館傷心雙淚連畏途南去幾扶顛杳如萍水家何在
縱有鱗鴻信不傳七十歸來如隔世八千行到已經年
城南記取分襟處他日相逢是偶然
南行赴合浦别臨潁知縣朱士容
南來六月别京畿邑宰賢明更可依仕路白頭如我少
世途青眼似公稀蠻江波浪何時到嶺海風烟甚日歸
來歲中秋明月底與誰把酒共清暉(時中秋前一日作)
送故人韓士林北上
少年鞍馬事弓刀關塞風塵變二毛午夜謾彈豪士鋏
一寒誰借故人袍新豐遣興惟沽酒澤畔行吟秖命騷
此去周南莫留滯金臺重築待英髦
舟中望廬山
宫亭風静鏡光平回望匡廬翠靄凝寶劔插天青玉立
香爐照日紫烟升侵雲鳥道還通谷隔水僧房秖見燈
擬向中峯看瀑布生憎高岫白雲興
登吳城山望湖亭
遷客登臨暫艤船吳山絶頂出風煙豫章南去帆衝雨
彭蠡西來浪接天高士置芻思孺子華亭留句憶坡仙
當時石砮今何在空向神祠一惘然
贈陳仲寬劉嘉善二賢者
藉甚才名英妙年江湖何幸得同船清時未許公藏器
晚歲翻令我着鞭人物一雙真白璧文章百選中青錢
他時邂逅逢知已一薦雲衢上九天
送監稅李公考績
幾年攜杖看山心回首離情滿素襟畫蠲衝開江水綠
玄猿啼斷越山深長干沽酒臨風酌采石題詩對月吟
復職歸來春欲半梅關花盡已成隂
欝林州道中
一生夢不到廉州七十方知事遠游山接蒼梧從北去
水通合浦向南流鬼門關外人行少(在北流縣南)海角亭邊
客過愁只有鶬鵝似鄉舊數聲呌斷瘴雲秋(北方飛鳥雖鴈不過)
(嶺南惟鶬鵝至焉)
題郝陵川瓊花賦後
后土祠前春未歸揚州城下塞鴻稀仙人種玉雲迷洞
使客揮毫露濕衣共道肝腸如鐵石誰知咳唾有珠璣
茂陵屬國詩雖好空向羊羣看雪飛
梁園寓稿卷六
