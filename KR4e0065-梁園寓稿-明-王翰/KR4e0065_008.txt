梁園寓稿卷八
明王翰撰
七律
中秋小酌錄呈諸賢友二首
浮雲四斂見膧朧蟾泣秋霄海霧空萬里素虹生碧落
九天丹桂墮金風玉光浮動舞衣上銀漢横斜醉眼中
入手酒杯須強飲不知來歲與誰同
待月空庭得月遲月臨山頂發清輝初離滄海寒光濕
纔轉瑶臺列宿稀清助婆娑看處興影隨零亂舞時衣
相逢盡是他鄉客休唱驚烏遶樹飛
送曹李二秀才南上
鶚章一薦入青雲恥作求田問舍人銅雀賦成還可貴
錦囊詩在未為貧幸逢聖治隆千古不信儒冠悞一身
二子才竒真倚玉來年占斷杏園春
弔劉敬可
平生時與道相違一宦纔通兩鬢絲身後尚存鸚鵡賦
生前空嘆鶺鴒詩蒼天有意應難測黃壤無情更可悲
江上梅花謾開徹一壺村酒與誰攜
環翠軒
兹軒新創古城隈地僻幽尋客到稀風引浮嵐來几席
鳥拖空翠入簷扉長楊拔地青千尺疊嶂當軒玉四圍
單父政平民訟息時來徙倚弄金徽
九日登瑶臺和李儼夫韻
九日攜朋上峻臺擬將笑口酒邊開天長落日搖林麓
野曠孤煙起草萊身世飄零容易老江山如此不常來
今朝幸忝龍山會醉卧黃花繡作堆
再題玩梅軒
含章殿下春歸去聊挽東風入硯池對影莫辭金谷酒
披香空費錦囊詩不妨月底成三友何必江南寄一枝
絶勝孤山山下客空林風雪撲頭時
雨中望條山
樹色昏昏慘不開静林何處是樓臺巒光隔戸乍無有
雲影過簾常往來虞坂泥深愁困驥傅巖碑濕自生苔
翠屏何日重相對欲倩南風掃宿霾
鹽池曉望
涿鹿城頭曙色分素池如練迥無塵翠屏倒浸山光静
銀漢平鋪月色新五月南風凝雪甸四時飛鳥避雲津
想應須待調羹手擬共江梅入八珍
虞城送别
寒雲漠漠樹蒼蒼瘦馬頻驅古坂長版籍初歸周德化
山川終屬晉封疆地連虢國風烟合路入閒田草木荒
送客重嗟興廢事清笳吹恨滿離腸
王官谷
西風策馬問王官松逕縈紆上百盤泉響夜潭穿石竇
峯高天柱矗雲端一鳴共許才華舊三詔方知節操寒
花落鳥啼人不見休休亭上倚欄干
秦樓夕照(此下二首分題送閻知縣作)
簷前歸鳥去紛紛十二欄干帶夕曛風颺繡旌紅窈窕
光流綺席碧氤氲珠簾捲雨擡秋水玉笛吟霜遏綵雲
君到神京多壯觀建章鳷鵲隠祥氛
瑶臺夜月
月滿珠宫露滿階鞭鸞羽客上瑶臺香浮明水仙壇静
雲散秋空桂殿開靈鶴有聲通碧嶂蟠桃留影印蒼苔
想君他日蓬萊上應對清輝寄遠懷
題蘇莊洞神觀樓
萬疊青山百尺樓倚欄空翠潑雙眸波澄碧簟鋪沙際
霜重紅綃剪樹頭玉洞月明丹火冷寳壇風細劍光流
平生作客多秋興便擬登臨賦遠遊
楊村至張郭店道中
牛羊相喚下高原雞犬柴桑半掩門野水滿陂搖渌静
疎鐘一扣破黃昏離鴻的的沉沙磧瘦馬時時銜草根
景物令人自悽切不須為客亦消䰟
望中條山懷道卿王先生
雨洗烟嵐千萬岑卜居真得古人心(用司空圖事)黃金揮盡
詩書富白髮從生道義深出處須因時顯晦聲名不逐
世浮沉幾時聽雨蓬忩底樽酒論文細細斟
過陽城祠
荆棘叢深隠壊垣半庭殘甓草芊芊餘生本擬成孤憤
直諫雖伸已五年嶺徼風煙驚鵩鳥條山花木怨啼鵑
當初只合終佳遯謾費昌黎論一篇
重遊栢塔寺有感
曾伴衰翁宿上房海榴樹下掛詩囊白雲隔洞迷雞犬
翠竹摧梢失鳳凰(人呼山為鳳凰頭)靈籟聲回驚殿鐸雨花香
散滿禪床遠公化去誰同話月落空庭塔影長
瑶臺頂(已下八首送趙原仁赴京)
十二仙鬟接紫青玉田日暖曉烟輕風回鶴駕鸞聲遠
月濕鯨波兔影清古殿秋隂雷雨黑蒼崖返照瀑泉明
恨無畫手王摩詰寫作新圖送客行
秦樓
瀟瀟棟宇自明昌城郭人民半杳茫簾捲太行秋氣壯
忩搖汾水素波光目窮白鳥天邊樹詩落青山雲外莊
於此登臨送君去闌干留我倚斜陽
涑水
一派靈源滚滚來風搖錦浪岸花開橋分野色行人去
雨没沙痕釣客回秋净霜澄明似練春深烟染碧如苔
羡君自有朝宗志莫怪磯頭鷗鷺猜
碧流橋
山下寒泉勝醴甘板橋倒影静波涵闌干春曉看魚樂
蹤跡霜晨見客貪洗耳欣聞清漱玉染衣偏愛翠揉藍
勸君莫愴河梁别擬泛星槎到斗南
巫咸谷橋
陵谷誰知幾變遷市橋猶號古商賢紅塵閒看送車馬
綠水静聞流管絃萬古山川能尚質一時花柳自争妍
王家平乂君當勉莫作臨岐一愴然
司馬斷碑
事業堂堂三代前可憐碑石幾多傳眉山手墨已無半
哲廟宸書僅得全荒塚雨餘生直棘杏園春晚少啼鵑
江南君到逢司馬為問渠孫若箇賢
巫咸谷
深谷逶迤策馬過松門行盡入煙蘿鳳聲出樹大音作
鳥跡留沙古篆多草樹昔年霑帝澤泉流今日是恩波
知君要上經綸策未許煙霞理釣蓑
禹城
空城隠隠枕鳴條大禹卑宫萬國朝九數契中非出洛
八年在外獨乘橇雨收殘壘苔㾗綠燒過高臺草色焦
君去明州經會稽神祠走奠莫辭遥
栢塔寺(已下十首送趙原仁歸浙東)
嵓隈寺古極幽尋石逕人稀苔蘚深寳鐸有聲生晚籟
栢林無雨結秋隂山猿抱子眠青竹野鹿生麑下碧岑
君正妙年方樹立未甘習静便投簮
正心堂
昔人經制有規箴名扁公堂作正心方寸不欹天地位
氣機才動鬼神臨無私自覺琴書樂有止何勞簿領尋
分手屬君崇此志他年階下有棠隂
巫咸頂
孤峯削出冠羣山古洞隂風振畫欄翠竹尚敲環珮冷
白雲猶點鬢毛斑兩朝勛耀壁經在千古斜陽草樹閑
於此送君還有擬商家相業尚能攀
孤石嶺
鳥道縈紆入太虚雲根百丈峙山隅錦苔春滑搘機後
玉骨秋寒塞海餘蒼怪合教狂米拜秀靈端似美人居
南歸送過石城下好倩西風鴈寄書
楊公祠
中條山下古祠荒祠下疎槐葉半黃五載醉鄉心兀兀
一封諫疏語琅琅朝廷獨立寸心赤嶺徼思歸兩鬢霜
此去却當書上考五雲飛出紫泥香
玉谿
樹隂回合四圍山一道飛泉轉玉環嫩竹掃花風外亞
新苔封字雨中斑韋編三絶誰能贊麟筆千年獨可攀
更羡君才長史學會看執政紀朝班
中條山
首尾相蟠千里來中分關陜勢崔嵬鑿開地脈黃流出
劈破雲根翠壁開古雪埋峯明劒戟蒼烟鎻樹失樓臺
金陵自古多佳麗詩到鍾山不易裁
李綽堰
長堤西去勢蜿蜒經理相傳大定賢秋蚓行泥身确确
蒼龍照水影翩翩綠楊三月飛春雪碧草千年起暮烟
君到汴河南去路擬將詩句詠當年
原上寺
高原古刹四無鄰水石清幽洗毒塵林下誦經飜貝葉
籬邊掃雪折霜筠風回峻嶺猿聲響雨過沿溪虎跡新
護國招提有真印參禪應現宰官身
譙樓秋望
樓下九衢千丈塵樓頭爽氣豁煩襟秋高姑射林煙薄
霜落長汾鴈影沉萬物生成君相力二儀清静聖賢心
掀髯大笑無人識徙倚闌干獨自吟
讀馮瀛王長樂叙
五朝榮寵正堪羞忍更為文耀士流節義却交王婦立
安危徒羡聶生憂兔園文鄙誰堪讀鄉國臺高謾久留
閉口安身竊師保不知誰起告嘉猷
送丁大尹之稷山
百里歌謠化已深改轅何以慰民心情高未减藍田記
道重宜横單父琴姑射月高秋寂寂素汾霜落晚沉沉
福星今夜西南望一片閑雲思不任
宿介休
吟斷西風首重搔一肩行李不勝勞雲移天影霽光淡
雨洗山容秋氣高末路艱危心易感少年凌轢意偏豪
月明孤館不成夢起坐挑燈讀楚騷
上張思廣助教
歲月多因酒破除自慚彈鋏為歌魚萬夫膽氣雙蓬鬢
四海聲名一草廬霍岳雨晴神惠溥堯祠風煖聖心虛
年來頓有江湖夢且莫頻修光範書
題李延齡罔極堂詩卷
萬里燕城烽火飛天涯親骨未曾歸白雲遮眼荒山遠
春雨驚心宿草稀風急廣庭無静木月寒繐帳有明衣
吾親亦被兵塵隔安得相逢淚不揮
題高以正正心齋詩卷
鏡裏靈臺本湛然不知何處得雲烟河源既濁流難潔
竿表先傾影亦偏若向静時無隔蔽不容動處指媸妍
羡君有志窺賢聖霽月光風共此天
送李可宗歸汴
中原烽火二十年避地今成雪滿顛無柰憶鄉愁似海
不禁哭子淚如泉入門惆悵看松菊隔水依稀認墓田
此夜中條山館裏歸心應不負啼鵑
偶書二首
大笑高吟泄不平區區寵辱若為驚舌頭極快深藏劍
意緒難防類守城五反自當懲小忿三休足可了余生
篷忩終日忘形坐一席從教野老争
庸庸韈線愧才疎多口曾招禍有餘去就已如巢幕燕
功名渾類上竿魚昨非今是無多遠覆雨翻雲一任渠
萬事從今都撥置荷鉏歸去理殘書
喜雨二首
六合塵埃眼孔黃百年愁思鬢毛蒼輕雷欲送千山雨
灝氣先供一枕凉須覺風光成樂土忽疑身世上羲皇
須臾雲破遥山出的的林稍挂夕陽
鳴鳩拖雨過中條清意令人酒半消香靄畫簾凝不動
烟沉綠樹聚還飄大田多稼望中變八月滄江枕上潮
耕鑿雖勤皆帝力昇平今見到漁樵
送陳主簿歸四明
獵獵南風暫艤舟一杯聊為浣離愁洛陽醉裏花經眼
隋岸行時柳拂頭一卷離騷吟澤國半肩襏襫舞滄洲
幾時結屋鄮山下釣月畊雲共白鷗
送楊秉文赴京
中條山下柳絲飛送客花村問酒旗風逓晴嵐沉極浦
雨添新水漲前磎問程見說孤烟外散飲那逢落照時
渭北江東更愁絶暮雲春樹總相思
和陳克齋清明登瑶臺有感
曾將簿領上仙臺今日清明偶獨來接步翠藤搖露下
題名青壁拂雲開自收栢子歸香鼎旋拾松花入酒醅
如此山川良不惡無端鄉思更難裁
物外僊山十二臺松間騎馬記曾來思鄉懷古腸堪斷
感物傷時眼倦開窈窕一聲青玉案葡萄千斛紫霞醅
無邊花柳皆愁思何事東君費剪裁
露洗空山白玉臺當年金母御風來磵邊瑶草香難歇
洞裏碧桃花自開雨後苔㾗侵舊字座間山影蘸新醅
去家遊子愁千種白紵輕衫誰與裁
和悼亡二首
夢覺西忩淚暗流不堪春盡獨登樓蛛絲度過縈羅幌
燕子飛來上玉鈎心事不隨蕉葉展淚㾗更比燭花稠
從今不傍闌干角曾倚瓊肩對月謳
九泉玉骨已埋冰哭盡東風竟失聲萬古香䰟心不死
一春嬌眼淚難晴珠沉滄海終無夢劔合延津自有情
幾欲寫真何處擬梨花和月上銀屏
孤山道中二首
一徑通村入翠微巖花清曉正霏霏崖鴉失侣頻相喚
野雉將雛近不飛晨汲轆轤鳴北室夜眠襏襫挂柴扉
月高犬吠空林静多是山人採藥歸
四望田疇如掌平孤峯拔起近蒼冥半山傑閣依空住
一炷清香下界馨石洞往看龍氣黑雲龕夜見佛燈青
悔來不着登山屐自掃天花禮上層
福善寺宣和畫壁
宣和崇畫古來稀名筆誰知向此揮貝葉寫成清梵語
空花飛滿古天衣呪師持鉢降龍下禪子談經跨虎歸
他日重來持粉墨近忩臨榻得依稀
福善寺開元石幢
孤山山下開元寺石刻觚稜尚宛然琬琰字形存晉法
依稀文律記唐賢樹經劫火枝全死塔裂驚霆瓦半懸
階下村翁還好事摩挲為問幾何年
班管清響異常予甚愛之昨失於道以其相從最
久為吾樂多矣不能忘情作詩紀之
秀出千林特異材失來一月不登臺揚州祠下催瓊蘂
赤壁磯頭送酒杯對月幾傷閑袖手臨風可忍謾支頦
繁絃急管徒塵耳卧聽空山萬竅哀
喜雨和朱宣韻
時逼新秋旱愈加穰穰無復滿田車雲頭迸電金繩出
雨脚垂天玉柱斜蝸上空牆留篆字蚓穿平地破苔花
使君亭上詩成後為播芳名及遠遐
先約九日共城中諸賢友登瑶臺至日風雨大作
予處荒村無菊酒自娛閉門兀坐終日晚命童
兒取筆書近體詩明日寄與約者
物外仙臺許共遊幅巾藜杖映清秋黃華空歎歲年暮
白髮不禁風雨愁有帖催租敗詩興無錢對酒恐囊羞
明年再會俱強健一躡凌雲到上頭
中秋對月望瑶臺感舊兼簡城中諸朋友二首
碧落無雲河漢流野亭孤坐思悠悠廣寒殿啟銀蟾躍
古桂香飄玉斧收詩客久回千里駕仙臺高接五城樓
遥知樽酒陪清賞簫罷臨風恣唱酬
孤負中秋又一年草忩閑坐不成眠莫辭醁酒十分滿
能對清輝幾度圓三匝短歌悲晚景一聲長笛破秋烟
人生憂樂無窮達莫把清狂說玉川
送解克銘周仲玉吳所宗赴京
萬疊青山萬疊愁茅津飲餞暫維舟避名不必言雞鳳
混迹何妨喚馬牛雨霽烟嵐分島嶼水生鳬鴈下汀洲
殊鄉風物須珍重堂上慈親已白頭
苦雨用洪武韻成
白日韜光不肯晴擁衾熟睡失昏明雲來忩戸蛟龍入
水積堂階蛙蚓行欲買扁舟繫籬落只愁平地化滄溟
誰言煉石神功大不與秋旻補漏傾
解氏從子繼嗣詩卷
百派泉分共此源一支纔絶痛終天楷模少似盧家正
風義多稱鄧氏賢識字更過阿買俊能詩未及仲容年
芝蘭玉樹階庭物詎肯低眉愧謝玄
寄李延齡
回首匆匆歲又殘新裁詩句問平安竹忩夜讀薰爐煖
芸閣冬眠布被寒客久莫辭杯㶑灧官貧休厭菜闌干
馮君若問予生意贏得豐年菽水歡
梁園寓稿卷八
