梁園寓稿卷二
明王翰撰
七古
叩馬圖
商家社稷垂年久如何竟落獨夫手妖姬一寵四海毒
犬馬紛紛鹿臺走周侯神聖天命新渭濱晚起釣璜臣
旌旗東指盟津野朝歌王氣空沉淪兄弟遼海古墨胎
數言馬首驚風雷君臣義分固如此天意喪殷誰能回
歸來懷義腹應飽周粟無食可終老首陽山暖蕨薇甘
想見形容不枯槁黃河水渾難濯纓世賢豈待文王興
一窮直與天地並景公千駟鴻毛輕披圖一見長太息
習習清風生几席衣冠儼若見儀刑貪夫而廉懦夫立
過韓廟
紛紛天下逐秦鹿白蛇中斷鬼夜哭將軍晚從隆凖公
仗劒登壇萬人服西來鐵馬疾如風魏豹就虜猶兒童
背水一戰趙壁破飛書纔入燕城崩叱咤素號萬人敵
龍生敗死猶骨栗帳下悲歌騅不逝霸業無成劒鋩赤
將軍有功當封齊假王一請君臣疑鳥盡弓藏良可惜
拭淚更讀歸賜碑
七夕篇
七夕家家望河鼓烏鵲翩翩彩鸞舉玉宇無聲河漢流
風逓吹歌喧萬戶我自少小攻文章天孫為乞雲錦裳
五色炫爛秋霞光對客落筆聲鏘鏘刻楮三年費心曲
畫蛇豈容添一足人生所貴在真醇以巧衒人猶衒玉
勸君乞巧莫乞深巧深入骨淫人心人心淫慝不可滌
柳州商監猶昨今我為多技足憂患寧復此夕雜童丱
閉門却掃省前非遥禮舂陵香一瓣(周子有拙賦)
毛述古山水
近山青青綰髻螺遠山淡淡浮黛蛾喬松蔭石鐵作柯
白雲帖水迷磵阿幾家老屋岩石側長林落木秋瑟瑟
枯槎側倒枕長溪路入隂崖行轉窄樓臺隠隠出木末
山下僧歸背夕日渡頭市散賣魚歸平蕪落日蒼烟堆
兒子柴門指相似遥望沙觜孤帆開行人走迭山店宿
髯客跨驢如跨鹿蒼頭苦怨行李重步武跛蹩腁生足
畫工以畫傳其意人生所貴在寡欲蜀山楚水天下險
君胡為乎苦踧踖此圖題作行路難非寫烟霞樂心曲
樊宗亮墨竹
宗亮風神本瀟洒胷中自有萬竹竿蒼龍雨過影在壁
彩鳳月冷鳴空山新詩數句細字寫銀鈎挂在青琅玕
毫素醉揮烏帽脫鵝綠淺蘸端溪寒當時直欲乘興寫
豈料今日垂涕看
徐士清墨竹
士清世上清狂士狂寫墨竹竟得名狂發拈筆寫一箇
鐵網出海珊瑚青持縑候謁四方客醉臥木榻呼不醒
如山白璧不敢換時拂素壁千竿成士清士清狂且真
死為狂鬼應有神南山松下昔有墳墳作平地松為薪
壁間墨竹墨如新我詩便作篔簹記千載更有如斯人
鑄鏡行
妾念嫁時新鑄鏡鑄成團團秋月色從夫從軍藏入匣
鏡面已昏妾面隔紅顔落為霜葉枯綠髮已隨秋草白
妾顔雖改心不轉手攜團鏡情脈脈昨日書來在桑乾
新衣未寄舊衣單秋風入戶吹羅幌妾身未衣念郎寒
何時降王來欵塞罷負長戈卸征鎧歸來對鏡試春衫
團鏡重磨妾掃黛
冬日齋居遣懷
十月雪花大如手朔吹奔騰撼北牖閉門伏几讀古書
招客圍爐飲醇酎世上行路風塵多河冰寒積白峩峩
為儒無補謾癡絶坐竊俸廩將如何夙昔早有林泉興
野鶴山猿自天性一落紅塵竟不歸白雲久塞南山徑
廟堂之臣䕫與龍明堂之材栢與松揖遜堯舜邁往古
制作禮樂同皇風我本山中釣魚者偶弄文墨自陶寫
沐猴安可着衣冠夢入雲林亦瀟洒滄浪之水何時清
水清待我濯長纓束書從此便歸去為續沙頭鷗鷺盟
送劉允中游關中
赤日當天凝不移黃塵吹風雙眼迷劉生觸此入關西
百趼不倦輕路蹊我問劉生胡為爾載酒問道嚴登躋
自言我生如醯雞欲挾扶搖運天池又言我生如櫪馬
擬棄棧豆追駃騠關中形勝天下少壯觀竒聞恣探討
濁涇清渭光動搖太華終南翠如掃槖泉西去弔三良
商顔南來尋四皓渭河橋邊楊夫子直節千年照青史
常平坂下馬太史萬丈文光猶不死金童仙去謾荒凉
石馬陵空自碕礒劉生兹游冠平生胷次磊落氣峥嶸
豪邁不盡遠遊興摳衣載質仍傳經歸來多載晉唐帖
璞玉精金等竒絶知生好古不好餘青李來禽滿筐篋
我將得此課羣兒日向明窗臨一葉我亦平生湖海心
會稽禹穴窮幽深孰知病廢坐空室門屏咫尺如遥岑
送君斯遊傷我心不覺淚下沾衣襟
狡兔行
中條山下三尺雪狡兔不出深藏穴連日不食仍苦飢
偷入林間行蹩&KR0887;林間山麓無豐養草根木實恣噬齧
崗頭獵騎如雲來俛耳縮頸心惙惙蹤跡發露一躍出
健足過眼才一瞥黃犬脱手疾風飛蒼鷹掣臂翻雲抉
窘迫只作嬰兒啼狼藉平原洒毛血兔肉不甘皮不美
徒逞騎射供笑咥笑者何樂死何苦更忍搜索倒絶滅
世上只言兔性狡不見人心更險譎
題賈原善典寶寒潭漁隠圖
君家舊在寒潭住故寫新圖記幽趣木落秋山潭水空
猶把長竿倚溪樹角巾野服身翩翩彷彿當年孟浩然
王門曳裾今幾年夢魂長繞寒潭邊他年賜告承恩渥
歸結草屋臨風煙朝朝擊榜向嵓石只許白鷗伴幽寂
春來舉櫂入春潭會見桃花汎晴碧
北海鯨時北征納克楚
偃蹇長鯨横北海怒歕風雷九州垓九州壯士賁育徒
雄劒長弓幾千隊長鯨掉尾鱗鬛張壯士辟易弓劒傷
九州塵土山岳動蔽虧日月無晶光長鯨長鯨爾當弭
上帝威靈不可比一朝怒遣似飛來盡赤溟波千文水
山岳重安日月明長鯨長鯨爾獨死
擁翠軒
梁園先生夷山曲斸地開軒種脩竹千竿森立隔塵囂
十里蒼雲净炎燠彈琴焚香意不俗滿卷佳章詠淇澳
有時曳杖冠峩峩披拂幽叢逸興多樽罍每置清隂裏
日待嵇阮來經過高挂幽軒一凭几繞屋娟娟翠如洗
莫遣家僮掃落花恐損庭前青鳳尾
送毛教授扈從汝寧
稽山海上青連延山隂自古多名賢毛生登第方青年
風神不減王逸少手中巨筆如脩椽立馬一掃三萬言
飄然滿紙飛雲煙天官注意求才諝曳裾更入東平府
東平揀賢如揀珠直向稠人識眉宇辭家躍馬蔡州行
蔡州舊是懸瓠城汝南先賢有遺迹勞君遠訪披榛荆
天生才器元無敵日侍賢王親且密朝朝染翰擅詞林
日日談經趨講席先生有德如陽春半載交情清且真
讀書不獨破萬卷吐論便欲迴千鈞汀草青青汝水綠
八月扁舟渡洄曲市中倘遇賣藥翁為我跪問長生錄
酒家謠
大梁城中百萬家誰家沽酒為生涯青帘白晝垂到地
書言美酒非為誇座中多是江南客賣茶販鹽為本業
自從伴着如花人囊楮番番卷秋葉日長不厭秦箏繁
夜闌不放清歌歇篋裏黃金索已無朝來暮去情漸疎
秋風吹斷高唐夢但見陽臺明月孤昨日書來寄親語
老病空床淚如雨寄與佳兒促早歸何用離鄉作商賈
市中賣得舊衣錢獨向黃河買去船
騶虞圖
陽翟之山幾千里山頭千丈神光起騶虞瑞世生其間
百獸爭趨似羣螘漆光玄章耀朝日雪色白毛濯秋水
騶虞含仁性不殘兩虎常從供飲食野人奔走告王庭
整駕取之勞玉趾鸞旗不動仙仗閑逡巡俛首伏雕闌
鼓吹導引入城市填衢塞巷居民看咸言聖人堯舜德
基業永固安如山玉燭調元風雨時草木蕪蕪禽獸繁
儲祥兆和四靈至騶虞稀見從古難朅來賜宴承運殿
羣臣拜賀歡心顔鶴駕東行獻金闕天門曉啓紅光發
雕籠舁入龍顔喜千官聚看稱竒絶聖主謙沖不敢當
賢王遜美情尤切寵章飛動賜金敕虎士騰挐分玉節
歸命丹青寫作圖記此竒形前代無深林妥尾走妖狐
枯槎礪吻鳴老烏落木紛紛下空谷隂風䬃䬃吹黃蘆
一朝金門拜賜歸華堂展玩皆懽呼什襲珍藏為至寶
金璧雖多孰敢估
具慶堂詩為臨潁教諭張朝宗作
沱江之水清如玉紫霞山高翠堪掬山下華堂畫不如
藹藹蒼烟蔭喬木翁媪相扶近百年遺經教子成世賢
一朝典教來潁川孝心養親人共憐少者割鮮長行酒
具慶人間更稀有昔年聞說朱夀昌何似賢名世難朽
時向賓筵戲綵衣新詩千首總珠璣它年復領天官薦
除書更捧懽親闈
題上清張真人畫隂厓長嘯圖
穹厓壁立三千尺萬梃蒼官並厓立半空垂瀑似飛龍
怪石秋隂護苔色水邊鵠立是神仙意欲飛空陵紫烟
白雲不隔華陽洞綠波遠入桃花源羽衣翩翩無覓處
萬壑千巖鎻烟霧龍吟鳳噭下青冥天風振落三花樹
上清宫中仙子家興來繞筆飛烟霞蘇門一嘯聞千古
但恨不得隨仙槎
梁園寓稿卷二
