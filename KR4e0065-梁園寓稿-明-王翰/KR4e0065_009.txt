梁園寓稿卷九
明王翰撰
七律
平陸縣丞何德舉吾文字友也官滿報政京師近
書來陞嵩縣知縣余作近體詩答之
塵慮今朝一笑開嵩陽賢令寄書來但驚風雨生華翰
頓覺陽春被草萊攜酒入雲尋好石談詩和月坐蒼苔
如今情致都無此欲報瓊瑶愧不才
言懷柬解州典教黎先生
袖拂烟霞卧石磯平田漠漠樹依依碧天雲静鶴心遠
白露江寒鴈影稀微命未霑生不偶老懷雖壯事多違
中條儘有誅茅處一任王孫歸不歸
虞城懷古
虞坂山深樹石蒼偶來弔古獨彷徨草生夜雨閑田綠
蓬斷秋風假道荒覇業千年慙詭譎忠臣一諫繫存亡
行人莫向空城宿拍枕河聲東去長
燈夕在平陸感舊三首
曾向斜街寄醉眠燕城回首幾經年風柔廣陌燈初挂
雲散仙臺月正懸吟筆欲揮詩唾玉舞裙才動步生蓮
而今寂寞揚雄宅獨對長檠雪滿氊
海子橋頭踏月明金魚館裏聽簫聲九重燈火連三夜
萬井笙歌徹五更綺陌人歸珠翠落綵雲仙下珮環輕
轉頭已作昇平夢誰信桑田碧海生
佳節相逢處處同老來無復舊情悰山城歲歉燈還惡
官舍愁深酒不醲末路行藏詩句裏故鄉風物夢䰟中
夜深孤坐無人語閑撥爐灰到暮鐘
遊西城馮叟花園二首
小圃尋幽攬轡過地偏花木得春多燕回芳草輕輕舞
鶯入垂楊緩緩歌薝蔔引條舒翠幄牡丹開萼捲香羅
浮生好向花前醉歲月無情柰老何
張谷東頭訪隠君柳花吹雪白紛紛藥苗經雨和煙種
泉脈穿雲帶月分僧謁晨齋燒玉筍客來晚飯煑香芹
清歡未盡催歸去啼鳥一聲春日曛
喜雨再用前韻似丁大尹
龍公傾雨洒愆陽挽落銀河萬丈長華委亂紅霑曉砌
苔生新綠徧隂墻煙空洲渚蒹葭静水滿陂田䆉稏香
頼有琴堂賢守令聊將詩句寫荒凉
觀舞天魔
憶昔開元天上樂遺音傳向世間來鵾弦夜撥風生殿
羯鼓春敲花滿臺荔子漿寒醒未解海棠日煖夢初回
誰知百戰功成後一曲霓裳種禍胎
九日無菊
常年九日争攀菊今歲秋香似要催詩客每怜佳節近
花神還待蚤霜開江頭子美空搖艣籬下淵明懶舉杯
蕭索故園惟落木紛紛蜂蝶謾飛來
洪武甲子中秋夜祀風雷山川前此積雨是夜晴
霽喜而賦詩以誌云
連日霪霖此夜乾滿天星月照虛壇靈風微動飄鐘磬
清露斜飛濕佩冠祈報有常羣物阜幽明無間寸心丹
山林野客知何幸亦入鴛行列後班
宫之竒廟
空山遺廟遠難尋斜入荒林一逕隂碧瓦落風蒼鼠走
畫梁窺月訓狐吟顛軨兵入亡唇齒函谷臣歸去腹心
若此貪昏何可諫知機難似五羊深
古胔塚(在平陸西山堡下)
西山堡下埋殤處䰟魄啾啾哭可怜月黑平郊冤燐走
雨昏深草鬼狐眠荒墳久揜衣冠化枯骨猶傷箭鏃穿
安得銷兵長不用直令黔首盡天年
平陸城樓晚望
連日南風掃宿霾高樓獨上遣羇懷山圍晉國千峯合
河壯秦關萬里來鴈帶斷雲歸極浦鴉鳴殘日下高厓
茅津磵口人争渡一片輕帆向晚開
病中遣懷柬王居賢監税
客中伏枕值清和強起推忩看雨過萬片晴雲歸太華
千巖流水灌長河菜挑翠縷初登爼杏綴黃金重壓柯
為問維揚老詩伯杖藜攜酒樂如何
再用夏日即事韻答丁志善
端坐槐隂日欲斜晝長多睡更思茶山頭雨過堆青翠
天際風輕散暮霞割盡黃雲人刈麥削開蒼玉客分瓜
賡酬共擬陶情思誰得佳章筆有華
雪夜遣懷二首
雪後山房寒意饒卧聞風怒響林梢烏啼壊堞悲無食
鶴立高松喜有巢濁酒沽來聊慰藉拙詩吟罷更推敲
剡溪有興誰堪訪閑探梅華過遠郊
山寒挾雪晚稜稜半樹梅華瘦不勝幾縷茶烟晨竈煖
一爐松火夜忩明年光冉冉壯心盡世事紛紛客夢驚
擬買綠蓑歸去好五湖煙水一魚罾
歸興
何不歸來老尚饕孰令奔走混兒曹價兼始識吳鈎利
和寡方知郢曲高往事無成空墮甑世情多險每藏刀
故山舊隠林泉右莫作栖烏傍月號
竹林寺(金舌和尚道場)
來訪山中古道場憩眠聊借贊公房三生定水龍花供
一味枯禪栢子香風逗竹聲晴作雨山含灝氣晚生凉
高僧茶罷跏趺坐愧我棲遲兩鬢霜
題周尚謙金陵送别卷(尚謙奔母憂)
白下相逢醉玉缸豈期凶問促歸裝雨昏江浦暮颿杳
雲接淮山春樹長忍看哀音藏篋笥難忘慈線在衣裳
到家正是薰風候應對萱華淚萬行
讀元人詩選選中虞詩居多
適來文物百餘年總萃才華共一編瀚海風高鯤獨運
朝陽日暖鳳孤騫九州寶鼎千鈞重一串驪珠百顆圓
珍重囊箱莫遺放他年須待注家傳(内多虞伯生作故以鯤鳳及之)
雪興
空中萬鶴舞翩翩林下幽人喜欲顛香炧半消琴罷操
燭華未翦句成聯興隨藜杖孤山下夢遶扁舟剡水邊
更擬江臯新卜築短蓑披玉釣寒煙
送江源南還
源從予受業年十三從父前縣丞江以德仕往
柳州竟殁於任源收其骨艱難來歸今還葬於
江西廣信府
萬里從遊竟獨歸不堪淚盡瘴江陲宗原去世英靈活
惠叔收親骨相竒丹荔黃蕉蠻客祭素車白旐楚人悲
秖今南去誰相慰欲作哀吟恐不支
送洪洞劉允中入關
自攜書劍入西州到處登臨數日留青蓋遠分關樹曉
碧峯高聳嶽蓮秋栢梁臺下尋詩去皇子陂前載酒游
回首西風動鄉念壯懷應不賦登樓
和鄧舍韻二首
從來瑾玉不藏瑕芹泮叨飡幾歲華佳句已承來甲第
好書還擬與東家素絲種種渾如雪銀海昏昏眩有花
百事無成空潦倒蓬門載酒敢停車
皎知白璧瑩無瑕肝肺峥嶸吐皓華新政喜聞廉叔度
義風孰效魯朱家揮毫早已吟風葉聽履應須掃落花
自愧清貧無一物近來詩藁欲盈車
折股後呈諸友人
憂患因身苦不知折來未是學良醫垂堂自忽千金戒
大厦元非一木支鑿齒自甘纔半足曾參深為不全悲
訪君莫怪來常晚遐軌從今不可追
金陵送别圖
幾年與子賦同袍白下分攜首重搔行李挈來金薤重
離筵飲處玉瓶高風飄鳬鴈晴還遠浪挾魚龍晚更豪
會向萍鄉問嘉政相思莫遣夢勞勞
與鄒知縣相公
九重屬意為民深守令清銜豈易任賓客屯雲希解帶
簿書流水静彈琴徵求殊欠催科計考績方知撫字心
會待治成三載後滿城花柳藹春隂
上軍官
上將臨戎擁碧油營屯萬竈駐貔貅身輕百戰勇無敵
威重三邊功最優刁斗月明嚴警夜兜鍪霜冷正防秋
歸來擬挂封侯印圖畫凌烟閣上頭
簡孫縣丞
一見冰銜識至公好輸贊佐著民庸千家開戸夜無盗
疋馬行田秋有農詩句偶成閑寫竹簿書纔簡便哦松
他年胄史書良吏擬上嘉名繼召龔
與張文秀教諭
廣文標致不可及皎皎渾如出水蓮才器直為金馬客
文章真是玉堂僊年年士子登甲第日日衣冠肅講筵
官俸雖清能愛客客來未便坐無氊
白燕
王謝堂前寄此生邇年毛骨變輕明烏衣道遠歸來老
紅線樓高飛出驚華月照梁空有影柳風吹雪只聞聲
誰家寶匣新開處應對青鸞恨不勝
黑蝴蝶
一自南華夢裏驚守玄心悟更通靈鐵絲細剪雙眉曲
墨紙新裁兩翅輕燕子簾前渾髣髴梨花枝上最分明
天然不用施朱粉容易滕王為寫生
紅梨花
西郭墻頭帶雨枝春風特與换芳姿香同白雪鶯難認
影落紅雲蝶欲癡醽醁醺酣春未醒胭脂勻淺曉偏宜
世間縱有徐熙筆畫出竒葩更可疑
白桃花
武陵仙子厭紅裳欲與梨花鬭靚芳崔護再來難映面
劉郎歸去不成粧青條辨李無繁蘃縹蔕疑梅欠異香
陌上看時偏被惱難吟難認更難忘
葡萄酒
揉碎含霜黑水晶春波灧灧煖霞生甘漿細挹紅泉溜
淺沫輕浮綘雪明金剪玉鈎新製法紫駝銀甕舊豪名
客愁萬斛可消遣一斗凉州换未平
言懷簡丁志善三首
揮涕臨岐作别難豈期今日偶生還早知刺舌懲多口
何事低眉致厚顔詩寄碧雲生晚戍書來黃葉滿秋山
一杯濁酒清燈夜猶恐相逢是夢間
白首如新固不虚操戈機變更愁余早年定約成婚嫁
歲晚相期共卜居本為叔牙知管仲豈期張耳害陳餘
自今取友須加慎至聖猶言失宰予
百年能得幾迴過耳熱寧辭頓蹋歌渌酒暫烘顴頰赤
玄霜難染鬢毛皤閑中倒指同年少老限驚心去日多
千里不辭雞黍約好將伐木苦吟哦
再遊竹林寺
碑石千年記李唐高僧神異更張皇山間木潤龍騰氣
林際燈明佛放光金舌有人傳正印石頭無客問空王
我來暫借禪床坐閑潄清泉净水香
上劉道益知縣
半世儒冠不負予清時甘分作樵漁買牛已賣腰間劍
换米從招架上書美政共推賢守令僑居渾勝舊鄉閭
相從六七青衿子時詠春風學舞雩
簡暢真空上人
萬頃澄波片月沉觀時似有却難尋菩提作樹元非相
玉鏡生塵豈是心三世願香飄静界諸天法雨洒檀林
何時盡棄人間事為問無生對碧岑
侯村寺遣懷二首
徑寸明珠忍暗投浮雲富貴不須求東山有識方高枕
渭水無心下直鈎隨柳偶從前浦去看花閑到上方遊
何時婚嫁塵緣畢爛醉秋風上釣舟
我為勞形損性靈時來野寺伴山僧拂開素壁留新句
剔落蒼苔讀舊銘花雨遠從天外至磬聲多向月中聽
幽忩一夜渾無寐洗盡塵根兩耳清
遊静林寺
尋幽偶到南山寺絶境人間那得雙貝葉繙經神鹿聽
曇華貯水毒龍降法雷振座響磬鐸靈風入殿搖幡幢
題詩每向上方宿雪峯倒影沉西忩
得南信四首
死别吞聲事已難何如生别徹心酸青絲尚繫殘箴綫
絳縷猶存舊帶鞶瘴海不收泉下骨荒山誰葬木皮棺
只緣老病身猶在哭得無聲淚始乾
聞道烏蒙萬里州天南地北兩悠悠饑來口喫誰家飰
死去屍填何處溝衣弊不堪逢歲暮囊空兼恐值年憂
白頭未白餘多少消得秋風一夜愁
傳來消息未全真生死應知子母分蚤解胡笳悲蔡琰
不嫌荆布嫁陳雲長號夜雨垂青血薄祭秋風亂白紛
南望雲南在何處鴈行凄斷不堪聞
負汝逃生出四圍饑寒奔走入山隈父從舊友干衣去
母向隣家借米回早是幼時長處困誰知嫁後又逢災
佳人命薄誠如此毁璧長歌心更哀
謁三皇廟
混沌鑿來天地分蚩蚩鹿豕尚同羣龜圖已闡先天畫
鳥迹初呈上古文肇創禮儀猶罔象未開風氣自氤氲
誰還太古熙熙俗卉服窪樽讀典墳
春日郊行
林外鳩鳴客夢殘起來隨意岸青綸春深池面生新水
晚霽雲頭露遠山野寺穠花飛蛺蝶高岑喬木囀綿蠻
杖挑二百青錢在擬買村醪一醉還
侯村夏日即事
睡足西忩日尚留起來推枕強梳頭一川麥浪荒村遠
滿院松隂野寺幽徒見衣冠驚俗輩空教文字邁時流
朱門欲謁誰青眼擬向溪邊買釣舟
傅巖曉霽
雲過西山宿雨收霏霏空翠潑雙眸清流抱磵鳴沙磧
白鷺依林下蓼洲野廟丹青從古寫空山版築至今留
年年民庶思霖雨猶向高巖祠下求
茅津晚渡
峽束春濤萬丈深唤船人立石巖隂棹聲欸乃連山應
旗影悠揚隔水深宿雨乍收山積翠夕陽倒射浪浮金
南來北去人空老浩浩東流無古今
金雞曉月
一山雄峙太陽津絶頂翹翹迥出羣碧樹九秋含月色
黃流千古抱雲根雨平故壘金函出水打荒墳石槨傾
幸際太平無警急高原時見老農耕
吳廟秋風
勾吳樹業向荆南至德曾聞固讓三永立武王元有道
受封虞仲更何慙碑殘野火文全滅樹響山風戰欲酣
禽鳥亦知亡國恨向人啼斷入烟嵐
閒田春色
斂衽重尋瓜瓞詩二君被化聖明時人心似日雲煙蔽
聖德如天草木知風煖平原花發早雨昏高樹鳥歸遲
如今猶有風流在阡陌縱横不忍犁
沙間桃林
十里芳桃蒸晚霞一川紅雨點溪沙莎汀浪煖漁舟出
茅屋風輕酒旆斜陌上筦弦多醉客林間雞犬有仙家
此中疑是秦人種策杖尋源逐落花
虞城暮雨
凍雨森森萬竹齊獨驅羸馬踏青泥顛軨磵險垣墉護
畢軫城荒蔓草迷井伯不忠宜作虜百奚先去更知機
徘徊欲問鄍門處滿目西風禾黍低
條山積雪
三日高眠閉小齋西山一望失樓臺傍巖松竹璚林列
當戸峯巒畫帳開青旆曉誇新酒出玉蓑寒駕小舟來
披衣閑拓巖忩看原上鳴弓獵騎排
箕山落照
行盡箕山第幾重亂峯高下夕陽紅泥塗軒冕夔龍上
土木形骸鹿豕中洗耳溪頭餘晚瀨棄瓢巖畔有寒松
自從避讓歸何處一入霞烟更不逢
底柱鳴瀾
一柱亭亭似削成峽深雲冷古苔青洄波浮沫雙輪轉
巨浪漂山萬鼓鳴鬼鑿尚留神禹迹龍圖高拱帝虞靈
知今聖代當呈瑞直待何年始見清
謝李榮惠棗實
君園紫玉三百斛分散貧家勝赤珠晨食甘香宜豆粥
晚炊柔脆雜雕胡作餻尤可供兒索和藥須知益老痡
准擬買田酬夙願耕餘親手種千株
食苜蓿
東臯雨過土膏潤採擷登厨露未晞生處碧條儕莧藋
糝時白粲埒珠璣闌干敢傚詩人諷顑頷多慙戰馬肥
還勝紅藍徧中國冶容争不濟年饑
中留道中
秋風爛漫熟禾黍夾路垂垂棗盡紅長鎌在腰來婦女
小籃負背走兒童野菊開花清露濕樓桑墜葉白烟籠
夕陽山下少人去杖藜隨意數飛鴻
寄董仲倫四首
天地清空一點塵此身聚散夢難真閉門咸谷花争發
策杖王官草自春榮辱盡抛身世了行藏都入笑談新
堂堂正道行將去更莫回頭别問津
不見能詩董召南夢中時復接清譚韜潜每愛龜藏六
貪得常嗔狙怒三臨晉河深魴鯉出首陽山近蕨薇甘
高堂戱綵娛親暇萬卷圖書燈一龕
同學連床聽兩眠此情回首幾經年愁心多碎蟲聲裏
歸夢常懸鴈影邊兒女漸多生計薄文章雖拙道根全
興來抱膝吟梁甫憊卧西忩日滿川
自信肝腸是鐵石愁來寸寸即成灰西飛白日誰能繫
東注黃流可得回造物戱人真窟壘才名忌我太崔嵬
林泉處處埋名了野鳥岩花勸一杯
雪巢為張子玄道士賦
團團茅蓋一巢輕雪滿千山虚白生象外乾坤還太古
望中樓觀盡通明雲藏宿鶴渾無跡水落長松暗有聲
人在空寒最高處羽衣瑶佩不勝清
和靳天章彭城懷古
戲馬臺前擁旆旌三齊纔破到彭城項王帳底猶虞舞
漢祖軍中盡楚聲百二山河功自棄八千子弟勢都傾
月明閒却烏江渡長使英雄恨不平
梁園寓稿卷九
