秋澗先生大全文集卷第五十三
絳州曲沃縣新修宣聖廟碑
曲沃縣學舊矣始完於宋嘉祐初盛於金泰和閤貞
祐之兵蕩焉無餘前政苟訿初不遑䘏園𬞞興感薪
刈其下者幾五十祀逮至元己已邑尹石秣公慨然
以圖復爲事工垂&KR0799;而去尹侯簿賈天衢相與頋歎
曰蕭武弁能是烏可不卒其美然澤宫故地庳陋湫
隘不足奠安神觀聳邦民瞻相治城西北陬勢夷且
爽遂增崇前規而敞其禮殿焉既落成董事者許良
等感蕭君經始之勤今政贊終之善來謁文將刻石
廟庭俾簉名於孫曺諸賢之列用垂示來哲竊不自
揆敢以聖道之隆汚廟學之本末互陳而歷告之三
代之世家有墪黨有庠術有序國有學以師以令肄
俊造其中時書歲考小大有成然後賓而興之其典
則六德六行其藝則禮樂射御書數然不可不知其
所自故守學釋菜奠幣於先聖先師示不忘本也彼
朝夕見聞無非智仁聖義忠和孝友睦婣任䘏之方
凡邪說詖行放蕩僻異之術非可輔世教明人倫者
率屏絶不容髮其間故三代道出一致有學而無廟
周衰王者迹熄生民不被庠序之教天理茫昧心喪
厥守異端百家之說乘隙並騖不無厖雜壅底之蔽
此太史公讀功令未嘗不廢書而嘆也及漢興學館
林如鴻儒継作師傳業受學古蒞官守其說而不易
故謀王軆断國論一以經旨爲據于時公卿大夫士
吏文學氣節雲蒸霧散彬彬然幾三代之風何其盛
哉此無佗聖道明而百家自息也逮魏晉隋唐以來
慕高尚者以虚無爲宗干利禄者以科舉爲業其視
窮理正心修己治人之道懵不知爲何事時則三物
之教弗明于上先王之澤不及乎下單爲廟祀尊孔
氏而王之三代教育之實泯泯掃地矣所謂有廟而
無學間有卓越特逹之士出芟夷浮學羽翼聖道爲
任然莫能極起其弊而全濟其溺者何哉盖道之隆
汚學之盛衰一繫夫王政好尚而爲之有無也嗚呼
三代吾不得而見之得見兩漢斯可矣今
國家昭至德建民極勸學敦農崇化厲賢凡可以風
四方而開太平之基者靡不興舉故經明行修之士
往往賓興
天府擢位卿相以心正意誠國治天下平之道巳嘗佐
天子而理百官矣士之不志於古則巳苟志於古舍
斯時之易將何所求所待焉曲沃自昔以劇稱土腴
物阜爲終諸縣甲俗剛僉力穡尚氣義憂深思遠奄
焉有唐晉餘烈尤不可後者教也本既立矣道由生
矣師帥者能仰體
上之所嚮以明倫實教作新士民耳目俾知所以學
異時人材輩出斌斌然追两漢之風孰謂不張本於
斯邪不然釣来華名爲餼牽告朔之所吾不知其可
也銘曰
維晉曲沃以劇称絳山左戒汾右傾山川開闔氣上
蒸風俗勤儉餘剛稜邑居萬家業有恒既冨而教廼
世程嗚呼庠序教所生石君作尹追良能奉宣德化
根以誡
清廟起廢功勃興心計百至經載營惜哉垂搆任遽
更後人継之卒有成方華古礎排巨楹文禳藻棟浮
雲縈相前增崇尤克承教基鋪敦道日弘春風隠耳
絃歌聲始謀贊終匪自矜吏民懷感思以銘我詩刻
石碑廟庭
平陽府臨汾縣重修后土廟碑
平陽府治之西有鄕曰晉源帶汾河表姑射林墟&KR0808;
比泉流交貫無寸壤閑曠山霏夕景杳藹如畫故河
東称膏腴勝㮣之地于斯爲最風俗率勤儉盡地利
属旄纛儀衛之數金碧絢爛森布左右莫不畢備遊
人過客載瞻載儀溪山草木亦爲動色凢費泉幣僅
萬疋既落成某人等以禮幣求文於予將以幽贊神
明紀夫廟貌興衰之自謹按汾隂后土祠乃魏鄈丘
之制其典秩華縟肇於漢武元鼎行幸之初千載而
下令人歌秋風之辝詠汾隂之曲想夫泛樓舡濟汾
河干乘萬騎威靈震赫回旌跓蹕躬祀睢土祈糓報
功於是乎在故歴代因仍以爲聲明盛事矌古當然
之典是則崇奉者
國家之事非齊民所得擬也以理䆒之神睢者即有
國之大社而社者自天子至於鄕遂皆得置而通祀
苐禮文制節有隆殺之異𡭗况土爲神廣大博厚無
所往而不在又汾隂在晉爲属邑以兹爲離宫異館
神游美報之所其誰曰不然嗚呼三代巳降教化衰
而禮樂廢禮樂廢而祀典亡林林緫緫之民物則既
戕心惑所嚮有射利徼福而巳故祀非其類僥倖於
萬一者胡可勝數今冀方之民獨能敦本返始奉所
當祀俾歴世相承之俗敬恭誠㓗永永是尊以荅高
廪無疆之休較夫滛祀野祭者可謂知所嚮矣乃爲
作送迎神辭春祈秋報歌以祀云其辭曰
汾流兮容與林葩兮綉組被汾兮一曲坎坎兮擊鼓
薦瓊芳奠桂醑俟神來欣樂胥芳菲葬兮滿堂偃金
枝兮翠羽報神德兮德何溥
右迎神
淡林扄兮山煙乘回風兮雲軿神欲旋兮何邁奄上
征兮朝元衆紛舞兮羅拜欲神留兮無言望極浦兮
渺渺愁予目兮娟娟神篤我祐兮歲有季
右送神
解州聞喜縣重修廟學碑銘
堯舜用道以治天下孔子任道以垂萬世其所以明
倫建極論政造士迩說遠懷者不外夫術有序國有
學而巳後之君人者思欲化隆唐虞坐收牖易之道
舍夫子之教將安法歟我
國家尊師重道明德新民風動海寓爰自京師逹於
郡邑鄕遂率建教官勉士以德趨民於學其比隆致
治之意固云極矣而承宣鼓舞寔守令之軄是則道
生之本教始之基其可後而聞喜在秦曰左邑桐鄕
逮漢元鼎間始昜仐名其爲縣&KR1171;董澤奠鳴條雄盤
遠帶風土夷沃通晉走蒲古爲咽會名卿碩德代不
乏人顧山川之氣鍾靈萃秀必自人文德化薰陶涵
浸者爾縣廟學舊矣枕城之艮隅地勢穹霳如神龜
負圖背露渊水蒼官薈欎環列庭戺秋煙古色望之
儼然皆數百年物也按廟碑由宋迄金宰是邑者增
崇非一故制度宏麗甲於諸縣遷革巳来神棲碑屋
幸脫煨燼然歲年綿邈人迹罕至浸滛于壤藂草棘
而宅狐狸蓋有年于兹至元已巳從仕郎張君來尹
是縣首以營治爲任既而監縣事脫台簿司天禄佐
史劉瑞争出廪料資所費而濟厥媺如榱棟桷櫨之
傾腐者瓴甋階陛之缺裂者舉昜而新之復起講肄
之堂齋廬之位至於神門庖庫畦圃游息之所莫不
畢備用十年春二月釋菜禮告成厥功百年偉觀頓
還于舊粤明年春史劉瑞介汾西前尹王延年持温
國文正公學記踵門而請曰不腆敝邑猥致力於鄕
校功甫僝而尹適去烏可俾上官之譱藐焉無聞於
後以軄以分瑞也寔任其責擬揭諸麗石以告來哲
不肖素陋於文以懇請堅切辝不能巳敢勉為書之
又竊喜幸得列名於司馬公之下風固所願也尹晉
州臨汾人諱仲祥資明良果於從政故其為善卓卓
有成也如是較夫從事於簿書期會之末者不曰有
志於本知教之所基者歟誠可歌也巳其辝曰
維漢聞喜古桐鄕東浸董澤南條崗千年喬木炑煙
蒼廟宫盤盤枕艮方平時絃誦溢雨庠代不乏賢
古明良如儉顯魏度相唐風雲感會龍虎驤至今德
業何昭彰神居雖存地土荒蒿萊没人狐兔蔵風雨
穿漏摧棟梁張君下車心慨傷首以營治如弗遑同
寮見義為贊㐮咨嗟吾道百孔瘡頓還舊觀蔚有光
齋廬有室講有堂我南走蒲過此邦親覩盛事思彷
徨吾儒有例善則掦作詩豈惟示不忘士民嚮化此
本張嗚呼廟碑古甘棠
衛州胙城縣靈虚觀碑
胙之為邑久矣昔周以黃帝後姞姓封此(是為)燕國至
秦廢燕為胙貞祐初金駕南遷竟河為界建師府宿
重兵繫浮梁院爲汴京北門歲壬辰金人撤守天
兵徇取之明年京城大饑人相食出逃死北渡者日
不下千數既抵河津人利其財賄率不時濟莩死風
雪間及巳濟而沉溺者亦無慮千百數時全真教大
行所在翕然從風雖虎苛狼戾性於嗜殺之徒率授
法號名會首者皆是也師時在衛目其事愀然歎曰
人彂殺機一至於此邪吾拏舟而來正爲此𡭗兹焉
不化安往而施其道哉遂稅駕河上起觀距城之北
墉曰將以此道埸爲設教張本之自於是仁風一扇
比屋回心貪殘狼戾化而柔良津人跋俗悔禍徼福
於門者肩相摩而踵相接矣凶熖燎原撲殺心於已
熾慈航登岸夷天險爲坥途由是而觀非好生大德
洽於人心者其能若是哉師一日晨起集大衆謂曰
吾學道有年所得而爲心印者一與虚而巳昔之得
一者天以之而清地以之而寧神以之而靈又云致
虚極守静篤萬物並作吾以觀其復惟其虚則能靈
靈則自虚矣且天地虚而彂亭毒之妙日月虚而盪照
臨之光山岳虚而蒸雲雷之變谷神虚而通天地之
根致虚而要其極不過煉精守寂滌除玄覽耳故得
心善渊居善地因題其額曰靈虚二三子其敬奉吾
教且曰大德不德今業漿之家十饋其八九吾不可
久於此明日遂行自是風聲教習大被於河朔矣師
諱仲美秦原月山人年三十弃妻子入道師浮山碧
虚子遂盡得真傳深入性窟故爲大宗主推德分掌
玄教於終南祖庭者逾三紀焉生平以濟物爲本事
具重陽宫碑兹不復云歲丙午
詔大醮燕京師預焉旣受釐特加師玄微真人號且
膺宝冠霞帔之寵世以酒李先生行云甲寅夏六月
羽化於燕之長春宫及西歸門人啓柩顔色如生冬
十有一月扶護至衛門徒王志安等以纕經成禮醮
祭之夕朔風震屋將濟河即止吁亦異哉后十有二
年志安等圖爲不朽用光昭師德遂以禮幣來謁曰
先師教之所及師之所在也然過化存神興修道宇
之自無文以詔來者責其誰歸吾子属列太史鄕枌
盛事幸爲我論道之敢再拜以請僕儒家者流道不
同不相爲謀獨嘉其尊師重教推源知本其篤信有
如此者故略爲序說云全真爲教始以脩身絶俗遠
引高蹈冥滅山林如標枝野鹿漠然不與世接此其
本也終之混跡人間蝉蛻泥滓以兼愛濟物爲日用
之妙其混沌民之風邪不然天命之性有物有則彛
倫一叙終不得而蔽之邪如長春丘公在■先朝時
皇帝清問首以治國保民爲本其利亦云博矣今觀
玄微李公處身行已若昜地則皆然爾於是乎書且
爲門人作詩追遠仙遊以極遐想之意渺渺帝鄕乘
白雲而何在依依玄鶴抱黃石以空悲其辝曰
道之大原出於天柱史首探玄中玄後人依假土苴
傳刺口論說書百千祈禳服食金鼎鉛楼居紫青致
蓬仙全真獨扶龜王筌只以方寸爲福田七子大鑿
䟽河源龍章鳳質炳後先風聲波動東海堧李公躍
出秦月山天禀至性虚靖專一物不獲廼我愆黃流
洶洶飜鯨鱣貪噬一世垂飢涎汴人脫死乘膠舡葬
之𡭗腹誠可冤先生有道光日躔手拂醉䄂敗履穿
䲔牙笑拔鬚爲編濁波吹破爲澄渊遺黎此渡頼以
全功成不居世愈賢超出物表冥鴻翩千年喬木&KR1273;紫
煙以靈揭宫含至言頭頭具道道眼圓伐柯睨柯開
蒙顓門人奉行周且旋如入鄭圃居漆園至今遺照
無徼邊皎焉靈臺霜月懸黃鶴一去不復還終南太
華空巍然山中瑶草春芊芊何時真遊來羽軒赤霄
望入崑崙巔我詩刻石不可諼用作華表歸來篇
緫管陳公去思碑銘
至元三年
朝廷以衛之六城爲先大王分邑許就設監郡敞
府治跨有鄘弼復爲河朔一路是年夏四月河南尹
陳公承
命分虎來莅此邦先是衛併于懷前守之良法美政
班班具在然連率遠控者盳洋而末之悉子弟資授
者侵欲而無所顧不朞年法防紐弛群小氣横民遂
殿屎公知其然思有以拊循振濯扶剔姦蠹一新厥
民既視事乃緩其急張不爲小惠持以大軆從宜處
約率以身先之及前規當法者仍遵而勿失於是案
簿棼者井之而有綱公吏嚻者肅之而趍事教條既
周小大得職時自春及夏暵不雨秋種未覆公曰龍
見而雩其可後乎乃齋居禱蒼山祠下車甫還甘澍
需作闔境霑足秋乃大熟既而監郡公聿來視師爲
人祥靖明惠樂於爲善一見公歡然如平生其承宣
注措云爲之意吻與公合此倡彼和如響之應聲及
其倅王君文榦簡重諧譲以之贊副會歸政成化洽
而巳用是德風草偃翕然称治初共之西營幕習不
法侵漁無時民苦之公以理將命遂折其湏牙來就
約束又以毒民莫盗賊若乃下令属邑曰今而後若
輩一汚記藉者以類别如農者畎畒商者市歸俾督
之營務以恒厥心時視其勤墮懲勸之果終其任悉
悛革不二爲致狴犴屢空時熙春撤木萬計當浮御
以東陸輦之勞汴衛兩集其事公曰汴大衛小役與
之埒民將不堪力請於上竟以汴輸之河漘且遣軍
士三百整桴而下我止壅遏水勢而已無幾治甲令
下頗亟官易牛革鄰道例配科民間以辦農至解耕
牛以屠猶有不堪其輸者公曰不可遂一易於市既
而衆相率來謝曰脫東鄰之禍者繄明府是頼於是
田里盡樂安之農暮夜有不扄之戶矣殷太師比干
墓在部内祭秩久替公請于
朝遂載諸祀典時秋陽載驕繹享之夕大雨越明年
二麦倍常嘻亦異哉及再朞政平訟理民安吏法一
日謂監郡公曰夫政以風俗爲先俗以教化爲本今
國家文治煟興百廢具舉牧養元元曰就富庶教所
未至寔我之責矧衛古稱多士今者春秋釋菜享獻
無所上無以副朝廷右文之意下何以啓吾民嚮善
之心遂大起孔子廟内外具瞻克壯於昔諸生執經
咸得依仰既落成有芝産殿梁連莖秀曄童童盖如
僉謂邦君誠敬所致由是而觀其於事神治人亦以
至矣公尤辦於先事有方臨機應變用儒飾吏聽訟
以情理明氣温推見至隱卒齊之以禮不知缿筩桁
楊為何物故冤者抑者每有所伸彊者暴者日安馴
服至相戒曰陳公明良不容姦欺吾不可以過聞由
是人興禮譲風化大行蔚照爲諸道帥■朝廷嘉其
能擢克山東東西道提刑按察使既趣装吏民祖送
填郛溢郭炷香而頂構綵而門徒竊垂洟■感囙伸
願借之心至有攀輪遮道不忍使去者既乃衛民懷
思不忘求文於余予以鄕國盛事敢勉爲論譔之愚
竊觀兩漢之名臣如黃穎川劉東海之爲郡而能績
用章章者皆由明允篤誠遂懿厥德故所居民愛所
去見思况公自明而誠勤強練密以道自信所謂推
忠及物衆瘼自蠲懷我風愛永載遺賢者也且爲吏
民作詩庶幾紹甘棠之遺音以永衛人無窮之思公
諱祐字慶甫世爲趙之寕晉人其詩曰
維古作牧紛治偁兩漢具載循與能趙張固猛德不
勝捄時沸炎多創懲漢家三尺世有程下昧所守徇
厥情一得千失例不經陳公爲邦大厥称三年撫字
猶鮮烹頑則伊教孰汝刑執中以權適重輕吏畏民
愛政廼平會歸其極誠與明吁嗟七月政報成載其
清淨民敉寕里門夜啓深春耕雨暘時若歲屢登何
以教之庠序興春風弦歌衛六城槐隂幄張掩訟廳
圜扉無人秋草生高軒北來障緹屛翩翩振鷺朝
天庭郡民祖帳&KR0813;旆旌昔何來暮今遽更漢民借寇
(蒙允)務我則不獲心乃煢使君雖遠德曰馨彼風僾兮
我佩銘願公壽福川方增坐之廟朝調鼎羹流惠載
使邑里清我詩刻石亮有徵千載擬嫓甘棠聲
平陽府剏建靈應真君廟碑
玄黃判天地闢鰲足断四極立而隂陽五行之精上
為經星恒宿環拱經緯幹化機而成歲功真武盖北
極之鎮宿也端處玄宫爀睨四部在昔王者圖形旟
旐以肅擁衛之儀道家取制爰設神像蓬勃其黑靈
焉若夫振綠髮提干將履玄冥綰元氣也被玄衣衷
属甲戴雲旂耀武德也靈虺穹龜踴躍前導取形似
而從隂類也復役丁甲六神撝指隂兵備將佐也廟
而貌之于以填方域祓不祥而來福祐故在在奉祀
以謂天神之尊極者焉我
國家運開龍朔
帝發其祥京都之建神恃顯化焉遂先啓應宫用彰
靈貺矧齊民敢後其夤奉哉冀都真君壇其來久矣
先時府莊岳間有閣巍然山峙設四聖像於其上神
奠其北戶焉两廂豪右貿易彩幣市集宇下春秋奉
香火甚恪里俗種祠用為故事厥後傑觀雖火禋嚴
之礼蔵於人心者耿耿固在歲丁亥故老董威霍斌
等頋相諗曰吾儕事神之心既不以閣之興替為有
無然俾神明棲格無所謂揭虔妥靈可乎於是與趙
常柴邢凡七族共輸私財得地於平陽里起正殿神
門社賓之位庖湢之所凡十有三楹莫不攸當神儀
法從光怪絢爛飈馳雲擁陟降自空内外具瞻光動
里陌後十年丙子里社程政等以前人興建本末不
可使無聞於後且恐歲月緜邈祀典湮微乃介參軍
陀滿君用來謁文於予將揭諸麗石以告來者且知
廟之所自予官晉四載間稔其風聲氣習思深而好
禮尚儉而隆義奄焉有陶唐遺化故幽明兩間各盡
所事若東里之曹相國西郛之霍博陸南遂之帝堯
祠是皆敬其人神有德於民也是祠之建前倡後継
不憚服賈之勤歴年之久臻其成就若爾可謂冨而
好礼敬恭神明罔墜休聲者哉至於(施與)厚薄之差時
饗周行之次具列石背又見隆義嚮化所悅者衆云
仍繫樂歌用伸幽贊其辝曰
列象蒼蒼周天緯經玄枵之次虚危之精羽林北落
凛焉神兵奠我邦家衛群生兮奕奕新宫士民之功
遠彼囂閧極夫尊崇神庭肅敞景氣葱䏊風馬雲車
歲時來同兮神維來降冷飈先颺應鼓田田悲簫洞
盪紛進拜祼秬鬯將將洋洋如在上有物蜿蜓來盻
蠁芳芬滿堂神人暢兮神鑒孔明我民之誠旍麾下
拂風雨攸寕攘除祅災大來庶禎介我繁祉時和歲
登種祠罔替継継承承永垂其休聲兮
重修孤竹二賢廟碑
首陽山孤竹二賢祠肇見於李唐增隆於前宋金貞
祐末爲戍兵撤而槱之國初郡人徐帥因廢基而屋
焉後四十載當至元九年玄&KR1580;歲某自御史裏行來
官河東以是年冬十有一月按部至於蒲坂適致祭
令下遂齋沐奉祝祗拜墟墓庭序藂翳路寢傾圯遺
像䵝昧陊剥就滅於戲前政之不舉至於斯邪非惟
不稱明詔尊顕風烈之義而大懼不職下隕教條
吏隳不恭悪可徇狃於是䄄會属吏作新是圖資聚
既營衆工趍事仍命府掾長吳舉董治厥役改新肖
像以儼神儀逮明年夏五月復行縣次蒲吏告訖功
用六月丁亥躬率僚属以少牢之奠敬妥神棲帶河
表華新宫敞然山煙庭木奕奕動色守吏不任之責
庶乎其少塞矣知府楊居寬請書其事于石以詔來
者噫二賢聖之清者也其出處大節求仁本心興懦
厲貪之操息邪懼亂之功孔孟称之詳矣揭若日月
亘終古而不熄小子其敢凝諸然讀黃太史所述去
國諫伐盖宗國有不說好事者爲之說耳竊有所疑
焉若曰非譲而逃國人悪而逐之烏在其爲賢也且
以避紂不有其位孔子何爲称求仁得仁子貢(何以審夫)
(子不爲衛君乎)至於義抗白旄恥食周粟亦謂事不經見臧
哀伯何獨称武王克商義士猶或非之不然二賢者
比自海濱聞善養來歸當周命惟新明義崇德之世
不知俯仰何所愧怍僵踣於兹山之下乎故特表而
出之必有能辨之者仍爲蒲人作迎享神辝俾歲時
歌以祀焉辝曰
瓊蘼㓗兮蘭馨錯薇𬞞兮薦神庭條之山兮河之水
廽風瀟瀟兮波瀰瀰神之遠遊兮邇何歸南呌虞舜
兮帝禹與追以暴昜暴兮吾知其非■國極所欽兮
祀典載熙槃非周粒兮桂酒芬菲民之載神兮清風
庶幾偃廽旆兮入室陳鐘鼔兮載考載擊千秋兮萬
歲於焉兮永息
故普濟大師劉公道行碑銘(有序)
晉州景行里有觀曰玄應其徒謝志堅梁志端介寓
館主謝純踵門來謁而告予曰先師純熙子化形巳
久今雖像而事之其平昔道術及於人者班班可紀
然非文諸貞珉無以示來者而傳不朽明府嘗列官
太史六家之旨所宜論述也敢百拜以請謹按所持
狀師諱志真字子常族劉氏陜之三堂人幼沉潜不
好弄及長趍尚冲曠嗜黃老書遂棄家入道既而尋
師來晉止舄玄都宫與方士韓仙翁遇傳宝珠照法
覺靈府戃怳日有啓悟歲已亥披雲宋公首暢真風
力紹絶學起道蔵書於河汾間師幡然喜曰此人天
師也吾歸依有所即執弟子禮事之受紫虚籙訣香
火修持晨夜不少懈宋偉其志後以上清三洞五雷
籙法畀焉師操履益精勵神經怪牒大賾冥奥氣志
既凝洞知來物簮裾所加法力所至疾痛呻吟隨失
所在中外喧播以靈異稱今
聖上邸潜時聞其名遺便召至試以籙法叄驗諸事
遠邇幽深靈應昭着時既雨且風勢幾恒若命師以
誠祈止少頃豐霳回馭蜚廉爲不颺矣
上異之賜御醪仙氅加號普濟大師特光寵焉留館
堂下以需時召自是道價隆隆風動一時矣中統庚
申冬詔就長春官設羅天清醮師攝行大禮凡七旦
夜神人和暢且有天光現朗之異
上聞之喜甚咸謂師精誠所致明年秋奉旨馳乘
祝香岳瀆事已還過故隠語志堅等曰吾雅性僻逸
恬於世味偶以兼術供奉闕庭恩遇優渥巳踰素
分物微近盛吾道家所忌遂謝使者而輟裝焉後復
來徵竟辝疾不起以至元年夏五月終所居丈室
壽六十有六師丰儀秀整面滿月紫髯垂脰翛然有
獨立出塵之趣接物不以貴賤易其礼度人之有疾
若已受之推誠濟物雄恐不力時人以此多之予嘗
以道家者流以清寂爲宗一死生外形骸自放於萬
物之表是不以一毫世故攖拂其心至於挾方術出
秘藝捄時行道者世有其人如砭劑膏育笞逐鬼物
驅役社翁安人區而遠不祥往往驗於事者盖世所
不廢也普濟師其斯人之徒歟較夫遺世絶俗歸㓗
一身自放於萬物之表誠法教中有禆於世者耳旦
以費長房薊訓子事猶傳於東京方伎之列况師之
行業出處又足嘉尚吾烏得而辝哉仍繫之銘詩庶
幾門人歸來望思之意其辝曰
大河湯湯南紀蒼蒼两戒勢分爰自陜疆蓄潤蟠精
萃於三堂篤生異人孕氣之良截然入道濟物爲方
山立髯張劒佩煒煌霆轟暗室星壇夜光玉鈴金紐
呵斥不祥隱若勍敵隂魔遁降四十年間玄門之綱
鶴馭仙去白雲帝鄉何謝世兮已遠頋其道而弥光
嗚呼劉根術驗而不及物長房及物而鬼所殃我銘
勒石孰爲短長庶千年而語華表見門人之涕滂
秋澗先生大全文集卷第五十三
