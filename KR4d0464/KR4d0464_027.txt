秋澗先生大全文集卷第二十七
七言絶句
過文貞宋公墓
廣州去闕幾千里中使㗸恩信貴僚莫訝簡驩無一
語太平勲業見風標
沙丘宫
齊梁覇趙何雄壯探鷇囙鋒遽懦庸千古興亡酷相
似武靈而後有莊宗
栢鄕道中
聮鏕時喜笑談𨳩不覺凄風漲面埃曉日迫亭橋畔
路青山一道柳邊來
大都小雪時聞兩廣捷至
雪飜廣栢飄梅粉雲覆宫墻抹竹煙預爲新年傳喜
夜到甘泉
宫杖亡宋物也左丞姚公以
上所賜出示坐客故有此作效王建體
六宫催上木蘭舟百色輸來不敢留親見紫宸新製
杖金盤龍地玉虬頭
過中山府
紅旗鐡馬響春冰儒將清邊世莫驚遼吏不知溏泊
險使來先問二蘇名
過梁門
漠漠蒼溏海氣霾銅梁北照遂城開不知陂漲能遮
甚萬騎藪潚索戰來
毳幕卓歇圖
牙旗風軟馬蕭蕭渭水歸來氣更豪想得龍沙西北
道際天秋草黑山高
題花光墨梅二絶
蜀僧超然字仲仁居衡陽花光山避靖康亂
徙江南之柯山與參政陳簡齋並舍而居山
谷所爲研墨作梅超凢入聖法當冠四海而
名後世嘗有移船來近花光住寫盡南枝與
北枝之句其丰度可想見矣趙雲夢題云如
王謝子弟倒冠落佩舉止欹傾自有一種風
味盖前朝高丞相家物暗香疎影溪雪春風
四圖今失其溪雪見爲宋漢臣所收僧號花
光道人東坡山谷少游皆有贈詩
滿溪明月影扶疎只枉緇塵點雪膚展放畫圖還記
得孤山離落漲西湖
破墨能開雪裏芳道人花供老猶香移船要近花光
住笑殺涪公有底忙
𥙿卿李兄來别復效樂天體以贈
晤語從游喜任眞玉堂僧舍幾相親河梁莫厭重携
手明日共爲千里人
題朱彦暉三陪手卷(謂木庵陪飯竇漢卿陪針陳學士陪口也陳時可字秀玉)
余年五十覺籠東左臂偏枯右耳聾說道燕城陪手
客此針傳授到朱公
江村訪友圖
江東宰相說風流賈嗣吳潜果孰優今日國亡
出時須來訂晉陽秋
廉公作牧古無雙聞道旌招别楚邦何計挽留
我似來謀及鹿門龐
兩掾茆屋枕江濆杖屨來敲月下門不是愛梅多看
竹冷香疎影坐黃昏
韓幹畫照夜白圖
開元天子燕遊多一骨承恩玉色瑳所養自來非所
用雨中蜀棧要青騾
纓紱騶衣一色紅玉華光照苑門空昭陵六駿秋風
裏辛苦文皇百戰功
沉香亭下牡丹芳宫漏穿花夜宴央輦路傳呼停鳳
燭内家歸詫玉麟光(松窗雜錄云開元中明皇嘗乘照夜白與太真妃賞牡丹於沉香亭)
政捐金鑑九齡歸聲色糊塗醉不知天意種深天寳
禍故生尤物配妖姬
題何侍御所藏雪霽江行圖
雪霽澄江照眼開常年十月蔽兵埃而今風物真堪
畫滚滚行商兩浙來
栢臺霜信肅江楓寒入黃茅瘴巳空一線暮江春雪
外枉將新意詫清䧺
炎瘴消殘一雪餘勾吳無地不亨衢江山正要燕公
筆却點騾綱入畫圖
滕王蝶蟻圖(劉侍御家藏)
兩翅輕翾暈粉金内人無計撲羅襟南昌閣底花如
霧迷殺春香一寸心
槐壤紛紛事暫歡枕中栩栩伴周閑丹青欲識滕王
意湏着人間比夢間
粉香金翠夢能甜細寫春悰入筆尖却恐尋香飛便
去六宫争下水晶簾(王建宫詞有傳得滕王蛺蝶圖之句)
夏日玉堂即事
悠悠時事百年心歲月徒成昨與今萬一寸長能及
物不愁華髮已盈簮
失時巳抱周人恨濟物長深永叔懷鈴索不鳴朝日
静坐看簾影轉苔階
世願登瀛不作卿玉堂更比憲臺清只緣白獸樽中
醴當日元王爲穆生
隂隂槐幄羃閑庭静佀藍田縣事廳細草近緣春雨
過暎階侵戶一時青
日長上直玉堂廬思入閑雲待卷舒重爲盛時難再
遇等閑羞老蠧書魚
故開府儀同三司中書左丞相贈太尉謚忠
武史公挽詞(有序)
維大元國至元十二年歲乙亥二月七日
中書左丞相忠武史公以疾薨于位訃聞天
下痛悼嘆哲人之云亡哀斯民之無禄在某
又有感焉而不能已者初壬子歲公受封於
衞其年秋來視師某以諸生啓事上謁特睠
焉錄用實資藉之俾進其所未至以需
逮中綂建號之明歲公入當鈞軸時某掌記
中堂館門下者半歲首奏擢除翰林修撰兼
内省都司旣而以事詿得公辨明免歸至元
改元緫尹都督移鎮東魯辟某克幕官遵公
命也公之意盖欲革舊事行新用也九年壬
申銯御史得調平陽謁公授嗾去曰若綿歷
頗久同列貴和餘復何云(明年)朝議經制南
伐詔公開府襄州節制諸軍又將以僚属召
尋輿疾北還事雖不果於菲薄寔加重嗚呼
昔韓愈從事汴州於隴西公有惓惓不忘者
在裴中令爲可知不肖某何敢望昌黎之清
光而忠武勲德爲世宗臣遠邁中令而某也
始終沐公裁成卵翼使聲光爝耀於時其感
戴當何如哉一旦遡六樹之悲風痛吾儕之
安仰此李平廖立淚下而霑襟者也爰𢋫薤
露之歌用表素旂之末前十章頌公德業之
萬一後五章攄平昔頋遇辱知之厚傳武侯
於近代敢躡蹤張拭之文贊充國於麟臺庶
張本揚雄之作尚冀
神靈鑒兹誠悃其詞曰
𥙷衮功深作帝箴片言能霈萬方霖白頭無地酬知
巳重爲蒼生淚滿襟
寇鄧高勲上將材丹青圖畫冠雲臺舉頭納納乾坤
大辛苦中原百戰來
南臨江漢北無垠英衛軍機祐預仁百代盛從青史
見漢家群后有元臣
遺表陳情不及私南征無嗜殺爲嬉身雖不覩吳平
後羊祐恩威有素規
元勲高在麒麟上曠度初無智勇名欲見令公隂德
厚一門八子緫公卿
幾年黃閣見調元福浸蒼生奠枕眠兩號改元幾二
紀不交波及海南天
閫節堂堂五路尊継承諸姪動天閽推恩不爲夷齊
讓要慰先臣地下䰟
身後論功誓不磨德鞬高塜欝峩嵳千年零落丘山
底忍聽唐鐃作露歌
上計歸來愈謹忠又從潜邸識
真龍十年浴鳳池邊夢不到歌鐘甲第雄
逆齋節制竊桓丈䲔鬣飜波海氣昏堂上有兵能制
勝一言料死苙中豚(時予都司中堂公聞逆璮突入濟南有豨入圈無能爲之句至成擒竟如所料)
先皇登極公封衛賞識初緣啓事陳二十年間門下
客愧無椽筆贊經綸
昂藏綠野堂前鶴飲啄當年在鳳池一諾見推連省
署九泉埋骨荷深知(中統二年余在上都公館焉日陪侍左右)
幕圍火烈燕巢傾北際誰能託死生一語保全微命
去聖安方丈記辭行
拂衣歸去老田園木屑筠頭苦見憐尺一起爲蓮幕
客東平門下又三年
征南開府控襄州舒也何爲預唱籌報德愧無千字
誄峴山南望淚空流
萬壽節同宋太常弘道出左掖門口號
禁漏穿花夜已央宫槐籠曉色蒼蒼慇懃一點東華
日先到紅鸞扇影光
隔夜端門分板位平明簮笏列鵷行紫雲低覆千官
拜潤入金爐百和香
羯鼓聲高吹管清九天合作鳳鸞鳴侍儀贊喝三成
後磬折齊呼萬壽聲
花映嵓廊近紫宸宫官行酒過三廵共携滿䄂香煙
出散作都城十日春
對品班分玉筍行一時望拜殿西廂百官燕出宫闈
静疎雨濛濛濕建章
過王太師廟(在夀張縣西三十里)
老雨莓苔滿露臺野棠花映廟門開地中鐡戟消沉
盡時有隂風樹杪來
題開州驛亭壁(并序)
昔有宋之三葉也遼人大舉入寇南抵澶淵
有併吞席卷之勢堯叟以蜀産主議西廵欽
若以吳人請狩建業社稷安危在此一舉萊
公審勢明料敵果挺不拔之忠任投瓊之責
奮不顧身竟夷國難當時遼舉國之兵膽巳
墮公北狩一言奚待斃延夀一矢之力也庚
申秋予應辟東魯道出是邦按轡周覽想河
流之奔洶仰壁壘之雄峻斯亦宋之金湯也
遂盤礡回鑾碑下慨然有懷古人臨大節處
大難胷中素有所定不然淮隂以漢中略對
烏得還定三秦武侯以南陽一論遽能西取
劉璋東向以爭天下者哉
幸蜀廵吳避銳鋒竟從孤注就天功千年草木餘威
在野老猶能說寇公
顯宗畫三教晤言圖
兩晉玄風倡永嘉晤言新意出承華後人莫作無同
論剖破藩籬即大家
微言初不出吾書正恐雄誇涉誕虚坐上若拈花葉
問發端當自仲尼居
承華宸翰日重光大定聲明有父皇若以撫軍監國
論長沙書䟽未容忘
緇衣蔽路樂清修羽客談玄日自由眼孔佀怜吾輩
小終年平地看錢流(爲儒戶印造寳鈔)
鬢絲禪榻喜相依休問珠英果是非巳着孔林殘照
裏青衿漸染變緇衣
徽宗臨張萱宫騎圖
缺胯頳衫玉帶圍[騣-凶+(鬯-匕)]華翻影下瑶池老徽筆底無留
思貌盡春風出閣儀
碧暈紅絪思有餘較來經國太工夫大風歌裏雲飛
遠不畏高皇笑殺渠
戊寅歲燕都元夕
萬家簫鼓憶升平九陌銀華璧月澄此夕薊門南北
望風簷隨分兩三燈
九齡忠諫圖
挺笏摧姦論已萌帝心唯恐悞忠貞開元所事呈来
足只欠成都萬里行
樂土宣鸂&KR2409;圖(宣和畫工)
彩羽翬明照影閑蓼汀沙暖睡初殘擊揚寄謝霜空
鶻輸與江湖百頃寬
四皓圖
山中日月到華胥澗飲芝餐樂自殊苦被留侯容不
得須教人彘事相汚
送南冠徐子懌兵后還武昌
卧老盧龍塞下春故鄕心緒異鄕身燈前一展平安
報照眼清江月近人
故里依稀竹樹煙白頭此日是歸年多應秉燭東湖
夜夢裏相看一泫然
王摩詰&KR0784;山宫圖
安遠門西萬里餘耕桑煙火緫民居只應勤政樓中
夢百倍華清樂不如
憶昔風流王右相開元親侍玉堂廬細吟凝碧池頭
句政恐丹青是諫書
跋張龍丘簮花圖
醉吟賞盡洛陽春老與坡僊作近隣未礙一枝長在
眼静庵方寸本無塵(龍丘子晚居黃崗號静菴居士与東坡為隣)
荆氏周急圖
九縣飈馳到𣏌天禾㕓櫛比豈容全指囷能継前賢
舉亦是農家識事權
宣和梅蘭圖
暈碧裁紅奪化權冰&KR1086;芳魄闘春妍只應五柞宫中
夢不到幽香淡影邊
木有寒梅草有蘭色香宜作一圖看曾憂荆𣏌生庭
戶歲暮芟夷有至難
題張寶臣手卷
華裾織翠萬金身名動春坊劒字新全佀當年天策
府經綸王業半儒臣
跛船子和尚圖
戢戢波間萬鮪遊一鈎那得盡廻頭何如收却綸竿
坐明月千江任自由
漁樵閑話圖
艤舟㢮檐兩欣然千古興亡話眼前忘却前溪歸路
晚暝煙横合碧山巔
觀稼
朝餐不再腹爲虚多稼雲連仰兩濡今日東城看佳
色愈知糞壤是金珠
今年薪桂米量珠日聽閭閻有殍夫縱使積金高北
斗不知能濟此飢無
煙鋪雲委泛晴光平遠風來粒米香鄒孟最深王道
本徑從五畒論耕桑
雨後看山
西山盡日塵土面一雨晚來膏沐容晴霽最堪圖畫
處白雲零亂點高峯
竹林七賢圖
森森煙玉太行秋七子倘徉結勝遊笑殺阿戎真俗
物出山能幾執牙籌
魏晉清談倡若徒永嘉東播洛爲墟大書不削陽秋
筆更着丹青詫隠居
讀文中子傳
書成復性才稱訓道見原人本自文聖學操存元不
易白溪猶有淺深分
山壑萬松圖
髯龍落落不凢材萬壑蒼煙鬱未開絶佀澗阿幽隱
士苦嫌塵土不歸來
巖風謖謖泛秋聲展放横披眼便明酷似龍門山正
北兩崖隂合記經行
大厦欹傾要棟梁萬材於此欝蒼蒼正須叮嘱工師
輩爲桷爲攘細選量
構厦先論大匠賢杗楹椳闑不相捐何當剪伐長材
外乞與坡仙作竈煙
讀開元天寳間事
庭燔錦繡初年事嬌枉情過久復歸鄒孟一言垂至
戒大臣無切格君非
常山不屈平生節中令能明死後忠未若廣平還具
眼當朝終不賞邊功
李龍眠二駿圖
突嚙相忘絡腦羈沙平春静草凄迷後人莫作丹青
看特爲南華釋馬蹄
遼夏尋&KR0576;静塞塵駧駧歸逸華山雲當時騋牝三千
匹辦與龍眠策畫勲
候廉相病
詩書素業清時樂草木平泉四季春識取相君無妄
疾自來憂道不憂貧
金華恩眷見來深李泌初無冨貴心琴裏南風如觧
愠正煩吹起傳岩霖(一作況是岱雲能寸合肯教空作傅岩隂)
當年匹馬走雷風氣壓秦川百二雄今日露花欄檻
底秋絲争吐看青蟲
貧不能移貴不驕丈夫到此是雄豪何當慰滿蒼生
望卧看東山月影高
明皇按樂圖
羽曲調音到克諧宫中花柳四時開五絃儘有南薰
手却唤花奴觧穢來
興慶宫池水殿深帝心横潰溺哇滛讓皇交愛情何
切獨爲君王辨八音
逸圖零落銜前幈心醉華清按樂聲擊損碧梧緣底
事促教秋雨劒關行
李伯時二馬圖
肉[騣-凶+(鬯-匕)]連錢汗血無絶足日與駑頑俱何當與馭彪將
髀蹴踏逋孽閩東隅
承顔堂
舉世紛紛說奉承色窮愉婉古難能近因細讀蘇公
傳眷戀庭闈有足稱
太子府戊寅夏六月廿日
千秋節同承旨姚公尚書許公行香口號
入朝巳盡三嚴鼓禮佛重行繞殿香洞戶啓時宫燭
迥五雲朝處少微光
前呈光彩日重輝幼海風煙動羽旗曲冥未終閑委
珮朵頥廟下看靈龜(將入宫夜夢一大龜飛舞余前明日祝夀畢遂觀此龜)
沉沉蘭殿寳香熏濟濟衣冠四皓賓識取元良無筭
壽歛時多福錫生民(時奏停運司)
題沁州杜敬天醉經堂沁春秋時地名鞮
即文中子祖父故居銅川地
金沙霧散滿懷春緫爲從來味道醇酣適愈深心愈
樂不任桮杓復何人
聖賢真味日陶然王氏遺書有正傳河上丈人如見
問却還糟粕到銅川
飲食誰非飽即嬉至論珍味幾人知六經奥旨醲於
酒不到沉酣緫啜醨
李相師詩(并序)
㐲臣簾垂坐卜蜀君平禄命雖高目擊道存
袁客師人倫尤妙嵩嵓處士李君術窺鬼眼
鑑洞清霄馳聲於京華二十年閱人於市樓
幾百輩多因勢解棼之說無虛高過喻之辭
待詔宫車屢承恩眷直氣曾驚於戶牖微
言預兆於禨祥爲賦新詩先書小序
霧隱雲驤虎豹文眼中歷歷說承恩羡君風鑒何精
切曾博紅雲一笑温
萬事心藏到隱微一言能發静中機
聖皇臨御思賢切識取新豊馬布衣
過仁宗陵
道出黑石渡同宣慰陳慶甫遊仁宗陵後宋
人曾有詩云干戈銷弭歲年登邊將無功吏
不能四十三年那忍說暗垂雙淚過昭陵(見朱)
(晦翁語錄)
猗蘭被路柏圍城此日秋禾滿廢陵伊洛水南崧少
後丙年六月記來曾
題承顔堂卷
近讀程氏遺書論曾子耘瓜誤斬其根曾晳
建入杖以擊其背曾子仆地不知人事良久
而蘇欣然而進曰大人用力教參得無疾乎
乃退援琴而歌使知體康孔子聞而怒曾子
至孝如此亦有這些失處若是舜百事從父
母只殺他不得又問申生待烹之事如何曰
此只是恭也若舜湏逃也前日題此卷詩意
偶與此合喜爲錄附其後
小雅報勞天國極南陔致養戒何深浚完井廪從多
故一順能全是舜心
題禮宗所題宫扇
拱手深宫四十年只將詩酒闘清妍料應一片江湖
夢不到謝玄淝水邊
跋嘉祐熙寕間李昭珙所受告身三通
愛樹懷賢自昔然眼中真宰見差肩因思近代文明
最無佀嘉熙慶曆年
跋秦王擒竇建德圖
天命人心巳有歸怒麛抗嶽欲奚爲自將五載飛揚
舉辦作秦王破陣辭
王昭君出塞圖
絶色當年冠漢宫誰移尤物使和戎流連不重君王
慾延夀丹青似有功(用程晏論)
朔漠風沙異紫臺琵琶心事欲誰開人生正有新知
樂猶勝昭陽赤鳳來
讀趙飛燕傳
木門蒼莨向夜開富平騶騎欲誰猜微行笑殺張公
子併引昭陽赤鳳來
題黠鼠賦後
鼠喻雄深過柳州竊時欺暴果誰尤惠卿未死舒王
在悄悄孤懷爲國憂
社鼠城狐固細微不勞區處動嫌疑何當論報堂階
下免使區區若輩欺
豺豕磨牙到暴殘容身應媿豸爲冠咄哉此輩何爲
者未用區區計面謾
黃筌蜂蝶圖
翅粉翻香卷鐡鬚亭亭花影小華胥黃生筆底留深
思似與齊丘釋化書
鳳輦隨渠即幸臨隔花望断翠嬪心春風上下撲不
得飛過畫欄情更深
題劉君用可菴手卷
忤物能全古未聞正湏多可應時人保身猶落婁公
後唾辱湏防潔面嗔
題樂天不能忘情圖
病來心事轉蹉跎身外猶嫌長物多况是春歸留不
得侍兒無用蹙雙蛾
里陌鳴珂歲月深柳枝清唱伴長吟一朝並逐春風
散却是維摩示病心
悲鳴駱馬莫回頭說似余情久倦游滿眼清伊石樓
月杖藜來往亦風流
龍門八節鑿來平千首新詩貯佛經只爲暮年無可
做又留公案入丹青
青衫憔悴老江州放逐歸來萬事休正有醉吟情未
减又飜新樣柳枝愁
春風不到豸冠霜甚是温柔與醉鄕展放盡圖還自
笑鬢絲先比樂天蒼(年四十二髮巳半白)
題醉仙圖
瑶池清讌世空聞想像仙桃物外春盡史恍從
見丹靑貌盡醉時真
等是高陽舊酒徒醉鄕真樂到華胥不然有口難言
際同向春風倒一壼
何物諸人作怪顚眼花落井口流涎滔滔緫是胡母
軰強着冠巾作散仙
公堂即事自箴
兩衙相並無尋丈一處繁囂一寂然間有事來還徇
却俯慚於地仰慚天
門帖子
不期北里冨薰天(敢羨)中朝日九遷喜見上旬壬子
會大家豊足過今年(四日壬子)
題杜氏近仁堂
青青庭草我何殊物體方苞戒薙除致飬此心能類
長一軒和氣際堪輿(一作一天生意見方輿)
我欲斯仁仁即至主人此理久相安兩椽寓舍中堂
後莫作王孫火竈看
心德由來萬善宗舉斯加彼即冲融不湏苦向遺編
泥收取平時濟物功
漢署郎曹寔要津不移居飬幾何人粹然一點慈祥
氣辦與人間作好春
嫂趍井坎爭援手牛爲觳觫免釁鐘天理在人曾間
断多君操守便從容
顔子拳拳善服膺豈徒歸美重名稱寥寥此意千年
後復禮名家見杜陵
博愛功多到靖深虛懷猶用近爲箴煩君試閱金華
事何限當機利益心
跋燕肅牧羊圖
行飲溪流喜降阿歸鞭影淡夕陽坡佀將濈濈維千
角辦作宣王考牧歌
平秩東臯事有餘荒煙平楚散林墟牧人例有繁多
慶簔底秋江夢衆魚
題温居士畫像
盛集賓筵每會逢笑談端有古人風如公耆舊今能
幾又逐秋江月影空
太真風彩動并門處士流芳寔裔孫今日坐看磐石
上老成雖遠典刑存(自稱晉温太頁之後)
題魯人張仲和卿舒嘯亭手卷
蟻穴蜂衙閧事機人心無路到淸夷翛然笑煞東皇
客月白風清世不知
千山秋月照螺臺兩吻清風萬壑來吹作半空鸞鳳
去公和元是不凢材
已卯清明日雜詩時廵按南京
東風吹静鎻䆫塵落盡桃花别有春一樹青梅
老小湖山畔翠娥顰
早衙倒向中時散宿酒禁持到日西步繞芳叢
見閑情還與碧雲低
千門萬戶記經行瓦礫場中問舊名一片
月照人依舊十分明
■散公堂日晌西暮雲樓閣自高低呢喃何處飛來
燕佀爲巢新快穏棲
雪妥紅飜點綴春桃花錦爛柳條新那知春事都無
意燕子争來強語頻
我近南來石濟津暖煙晴日欲烘春自從入得清明
節連日春隂殢殺人
汴梁淸明
連日風沙此日晴東君有意作淸明垂鞭醉入宫城
去一片傷心畫不成
寒食日過隆德宫
當年陸海駭珍藏此日繁華墮渺茫春草不隨人事
換依然分翠入宫墻
題孫郎中孝友峯
小穿沙囓到玲瓏抵事題爲孝友峯長著紫荆庭樹
影鞠哀天顯表冲容
館史開府第宅
石欄春静雨留苔江漢堂深又獨來前日平泉門下
客一花一草緫興哀
宫墻
一片摧頽當道危風前竹色想依依偶逢白髮宫前
叟指顧因渠得禁闈
秋澗先生大全文集卷第二十七
