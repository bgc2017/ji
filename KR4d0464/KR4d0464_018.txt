秋澗先生大全文集卷第十八
七言律詩
哭節齋陳公五詩(時爲浙東宣慰使按行属邑回過新昌縣值玉)
(山群盗被害年五十有六至元丁丑歲九月七日事也)
夷門樽酒罄平生誰料終凶在此行顱髮有靈通帝
夢越戈無識断由纓救時譽在何多得憂道思深耻
近名南望兩行知已淚西風吹却又縱横
笑談鞍馬最從容遠自南陽到洛中廷議有方先大
節丹心無間揔清忠餘人老去初何惜四海經綸共
望公何日下車傾腹痛喬玄林墓哭秋風
德音宣暢介鱗霑遠調曾辭瘴海炎寒谷變春方燠
休含沙窺影已隂潜峰摧天柱山雖壊桂折秋風氣
陡嚴伸雪絳冤誰有䟽吞聲空向九天瞻(煦嫗一作燠休燠於)
(喻反休虚喻反昭三年晏子日民人痛疾而或燠休之眠虚云痛而念之也若小兒痛父母口就之日燠)
(休代其痛也)
盛氣横收蓋代勲揮摩旌壘張吾軍乘時孰計利不
利為善但憂聞未聞千里魂歸關塞黑百年情在死
生分臨風痛瀉長河淚灑断江東日暮雲
惡棘梟鸞苦未分挺身東下擬䲔吞義酣不信雄貙
慘死守庶酬君父恩冤碧意凝東粤血大招空返
北邙魂恢恢三本遺書在儘是君侯不殁存
壽継先侍御
幈幪雲厦鬱雄沉偃植圓&KR1166;力儘任持重要端風憲
本耐交尤見歲寒心望隆北海螭蟠譽思入南陔孝
養吟漏泄光風來獻壽綠萱春滿北堂隂
送劉侍御分司上都兼呈中丞
何者功名是丈夫細思初不外民區油油雲葉從中
合盻盻群情待一蘇造命豈容論氣數當言能盡是
雄圖聖恩思治方宵旰幾問南薰觧愠無
題鳳山逸叟王眀甫八秩手卷(二子長桓字巨川為)
(旭州尹次日構字肯堂今為翰林應奉)
一府名香二十年鳳山歸作地行仙由來和氣薰陶
久不獨天彛秉受全扶健漢更鳩有杖伴吟清獻鶴
随肩更憐五馬鑾坡貴併領春風上夀筵
杜季明表凡史千載南還荆門索同賦為
餞謹書三詩以贈(杜時任中書省左右司郎中)
秀並岷峨萬仞青憶初載酒子雲亭幾年江渚悲鴻
鴈一日沙堤詠鶺鴒共被再融荆樹樂還家不愧草
堂靈中郎儘擅平津閤未分歸槎老客星
干戈漂泊中年後邂逅相看抵萬金風景儘收孤客
淚江山何限故園心(一作去國不知江令客名家尢是杜陵心)眼中棣萼
春仍好林下詩盟喜重尋南去瘴江無少阻平安休
復到家音
吟看錦水束遊日望入停雲北上時憶弟遠衝燕地
雪聮芳未賦棣華詩風塵抛擲青萍劒(一作情思琢出黃金礦)
去路留連白玉卮歸到荆門霜尚晚月明江樹影參
差
張提刑子敬挽章(至元十五年六月十五日卒在河南時作塞上曲云)
(對月笛中起愴然傷我情秋風一萬里揔向笛中生遥怜漢軍士掩淚下邊城)
攬轡南來擬拜君逢人忍以訃音聞捄焚有志遺深
愛博物何心泥欵文卿月儘輝丞相府史評當策竹
書勲不湏更聽西風笛愁滿西山日暮雲(深愛爲北京行省郎)
(中時曾捄援軀戶三百餘家)
詩寄季眀郎中
中書機務日紛紛海寓披圖萬國賓善断獨高如晦
策名家復見杜陵人遥隣綠水紅蓮地滿意清江玉
壘春正有捄時心最切更須根本細經綸
暇日登飛仙休逸二臺
老圃臺荒草棘深魏公德業古猶今望隆異代瞻儀
鳳錦爛輕裘憶細吟隴陌按行餘利澤山川包揔見
雄襟禽烏知愛如相語隔葉時聞送好音
詩寄劉清卿都事
朋簮纔盍脱荷囊蘭到升庭見獨芳毳幕夜書稱快
吏冰壷孤抱映秋霜十年𬗋禁烟花近四海金華姓
字香南北相望固迢逓久要情在恐難忘
秋日早衙示同僚閻簽事子靖
憲府覃覃尺五天按臨八道儘繩愆乘時佐理疎明
略攬轡澄清愧昔賢寬固可稱湏有制事唯無詖刀
能全所行果計無尸素放枕能安一夕眠
慶趙仲噐毋八秩
遐夀能康世所稀滿前蘭玉更熙熙氣冲自得豐長
稟德厚能高九十儀秋月簾籠來婺彩春風蟾背看
彤芝燕城勝事今誰最聽取共嵓介祉詩
椰實詩宣慰高飛卿開宴出示此菓邀諸
君賦詩西溪首唱僕乃賡焉
坡僊帖裏藹餘馨炎帝圖經見典刑辦削異樽陪北
海暖包香霧自南溟摩挱枵腹疑藤癭雋永天漿勝
楚萍吾子好竒時引飲沙頭閑却玉雙缾
寄參政相公
不覿清揚近一年依依情在鳳池邊碧雲思遠餘千
里紅藥階深有二天兒輩初官儋好爵寵光霑喜動
重泉白頭無計醻知巳會有文章見簡編
和西溪韻送良弼提刑赴憲臺之召
拳拳幾御大賢車(謂張平章張左相姚雪齋也)氣量弘深見步趍
望重正煩天下計人和愛及屋頭烏百年笑我遽如
許一日佀君其可無雅俗自來推坐鎮簡花奚待筆
端區
百城方聳使君車遽應旌招内殿趨儀羽望清初振
鷺栢臺隂粛已翔烏人材軰向朝中列天下看來一
事無數路清寕固佳政經綸何似被綿區
南來和氣擁輶車佩玉長裾利走趨阿閣再鳴瞻彩
鳳月明三匝笑驚烏事機應運深還淺才氣多君有
若無輿論功名果何在此心初不外民區
送李士觀還夀春莫府(并序)
士觀友愛來辭促膝道舊眷眷有不能別
者仍以親老地遠佳眠食是祝士觀請即
此為贈因率尔賦焉見合肥王尹立夫為
寄聲兼逹兹懇云至元己夘重午前三日
也
去年首夏别燕城今歲清和會汳京相顧鬢顔成老
醜不緣貧冨異交情春蘭句好香生席歸路舟輕月
滿旌地接两淮終瘴湿身安之外揔虛名
挽禮部丁公郎中
荀班出佩紫荷囊漠署當年列鴈行學古不回平日
守德方誰佀老來剛眼中耆舊雲烟盡身後詩書坎
掩香臺閣清凬有餘凛一丘埋恨吹臺傍
相下送舍弟之官鄧鄙(時為竹監使)
十五年中三聚首一千里外两相望春風弼北重分
袂夜雨漳南喜對床雲路暫淹騏驥足江沙睛護鶺
鴒霜公餘正要加餐飯陽武同宗只二房
舍弟仲略生朝(十六年己夘五月廿一日時寓史開府宅)
江漢堂深晝景妍亭亭花影舞胎僊一樽此夕歌鴻
鴈滿意薰凬醉管弦遺業継承心共切此身加健夀
爲先飄零南北初無定正要相看捸萼偏
送千秋都司任密州諸城令(竊㿰贈言代抒裏素)
梁苑相逢傾蓋初照人秋水出芙蕖應憐世事方多
故却恐微官是美除處已道方何喜愠濟時舌在侭
舒徐下車莫後神明政楚幕瞻烏待報書
至元十六年歲在已卯四月十一日偕大
同郭天錫祐之大梁劉衝漢卿天黨李昌
齡千秋遊内梁門西大佛寺寺即宋寳相
院也主僧郭里人臘七十餘相與會堂東
丈室坐間話文字及壬辰歲京城警巖令
人嘅嘆久之祐之爲放聲長歌劉起浮大
白者數行懷仰之思渙焉冰釋然後知盛
衰之不恒哀樂之無端也開口而笑頻何
厭焉遂留題而去侍行者安陽楊韙義甫
帝城何處散春悰花木禪房一逕通共訝殘僧談世
故却憐閒燕得諸公風雲心事誰能了歡樂朋從豈
易逢聽徹清吟歸路晚金眀池沼夕陽紅
山陽偶與大継長相遇自辛亥年相别至
今廿八年矣追念疇昔作詩為贈
解鞍林下振清埃懷抱樽前得好開白髮滿頭心事在
青山當眼故人來凬流自有高賢識感慨還深漂母
哀讀盡深香轉蕭爽清吟不到伯倫臺(深香係継長父宜之文集)
(号曰深香閑適予此行本擬遊百嵓不果故云)
漢東陽武太守臧公廟
袁曹形勢两鳴泉趣嚮終非翊獻朝歃血正圖扶漢
鼎殺身何獨為張超荒城草闇遺壇在喬木風高烈
氣飄琳也為思名節正有書明正苦相招
太守劉景融之任滑臺索詩謹書此為贈
十年錦帶佩吴鈎曾翼龍驤控上游平日諸軍称雅
厚老來五馬更風流宦游喜在西溪部閑讌欣同畫
舫秋歸鴈亭前問遺俗遲回初不為詩留
信察判士達來辞㠯贈言為榮因書此㠯
送且見余之傃行云
常憶終軍英妙年此時頭角見巉然百城望重非輕
責六品除新寔美遷姦弊得情矜勿喜事機到手簡
爲先河東說是懷思地未礙蘇章有二天
賦湖石得於汴梁
華陽萬石說卿雲族聚支分此遠孫疊嶂秀來雖晻
靄孤峰崛起更雄尊轉翻蒼背鱗猶動侍近紅雲色
尚温覺我露堂光景麗洞庭秋氣鬱吟樽
和士觀見贈詩韻
鴻飛鷺散聚無時偶喜歸來共一池世路何心論薄
宦燈牎同業憶深資但教白璧無微玷問甚青雲有
素期却恐桐淮淮上月清光長使照睽離
春露堂三首
今年卜築露堂春頗覺吾廬彂興新書帙盛陳欣有
託燕巢不定佀嫌貧花枝照眼開還好竹樹當軒植
漸勻朝日两竿濃睡覺不妨門外即囂塵
詩書眞樂得新聞不羡軒車日過門薄宦到頭終外
物一閑入手是寬恩東山不厭蒼生望北海羞霑綠
蟻樽花草滿庭從爛漫最憂當路種蘭蓀
貧家營構不容常五十年來自此堂春露榜題應有
在慈親疑慕詎能忘華滋濡湿趨庭處風彩依稀隨
目傍我老自強觀志行泫然流涕撫青箱
送何參政北上
世事雲翻不易裁君侯真是濟時材若論經制明公
道儘足扶持是憲臺霖雨終期賢相在秋風聊應鶴
書來草茆亦有雲霄望執法清光接上台
幹臣周君邂逅淇(上作)
燈燼紅垂綴玉蟲鵲聲傳喜下霜空故人遠自亰圻
至青眼依然白髮同道在固常忘勢重官清還復坐
詩窮章章久說㐮城政早晚褒書示至公
鄕人魏先生家蔵楽天神一軸作二像對
立一則五十時容一則六旬後真也上有
楽天自贊别稱爲蓬婆仙云州年前屢
獲瞻拜近讀公長慶集偶記此盡為訪問
云已磨滅久矣遂作詩㠯吊(蓬婆洛南地名)
魏家一軸楽天神三十年前繪色新欲就醉吟師格
律試尋縑素墮埃塵空留池上山中詠謾應花前月
下身官品文章吾敢覬佀公真樂老能親
嘉禾篇(并序)
乙酉歲九月衛之南郊穫稼淂嘉禾一莖
九穗和之至也田主李縣丞特以示余纍
纍秀結小大連比誠可異也人用餘咊忻
忭曷已作嘉禾篇重陽后二日序
天地深恩雨露零嘉禾還自氣和生九秋灝爽團孤
秀一穗功夫到九成太史書年同合穎漢庭稱瑞比
連莖表章莫後丹青賀人道豐穰是太平
種玉亭(徐子方宣慰有詩因擬作三首)
昆明雲錦厭凢材玉井移根手自栽不着詩仙分寳
供誰携仙子下瑶臺留連夜月娟娟净披拂薰風細
細開不用葉浮滄海去芙容城闕有蓬莱
靈沼雲深寳氣存素蘤一夕發芳根烟中髣髴溪娘
語波面輕盈越女魂江月借粧增皓彩露華和屑貯
芳温夜深更待瑶環供細挹秋香共一樽
休誇幻術有仙翁人定端能勝化工淑女固應歌窈
窕芳根元自雪玲壠秋香入戶摇江羽羅襪凌波遶
漢宫莫訝西風吹易散世間聲色本來空
西村二詩
兩月秋霖不出門今朝騎馬到西村高空氣粛雲歸
壑老樹風多葉擁根謾說田園宜野隱争趨朝市羡
時奔古人大抵崇高節飢凍當時所不論
秋來泥潦擁柴門两月幽棲不到村野鳥伴畊翔水
潏寒蟲催織繞籬根有生未免憂饑凍舉世其能息
競奔仕不力任閑不足一生心苦欲誰論
桃花菊四首(一名烟脂紅)
淚洒明妃寄露葩換根非為貯丹砂黃輕白碎空多
種碧爛紅鮮自一家騷客賦詩怜晚節野人修譜是
頭花九秋霜露無情甚時約行雲護彩霞
為厭秋容慘澹天故將濃豔彂清妍烟霜輕拂吴姬
面丹臉能回白帝權寄傲儘凌青女粛閙粧宜刺繡
衣鮮留連最是東籬蝶細繞芳叢两翅翩
容色風流操潔蠲一枝紅雪秀霜天氣凌金井欄干
曲香在紅鵉扇影邊塞上閼氏凝夜紫月中仙子怨
秋偏少陵若遇情增重肯數重岩細蘂圓
葉細枝柔巧剪裁丹砂濃抹入纖荄朱顔肯逐刘郎
老紅影晴圍葛井開慘淡秋容空野圃飄滿風露際
天台晚凉更覺清香異不厭芳叢百匝來
苦雨(乙酉歲入秋巳來不過二日晴輙雨如此者已三月矣九月十大日作)
雲隂交會日長昏老雨瀟瀟晝掩門秋氣儘悲騷客
志草堂空在少陵樽寵光蘚蔓滋多碧蕪没蘭蓀佀
少恩坐聽寒声萬家裏幾家繒纊有冬温
晴明無幾日朝隮雲不容同霧雨凄便着長風開白
日巳令后土汚黃泥冷翻幽壑潜蛟舞湿鎻喬林健
鶻棲萬象沉沉水光底幾時高樹看晴霓
火烏翅温日脚昏雨中跳蛙亂登門少陵悲嘆禾穗
黑元亮獨酌愁空樽氣惟恊中乃成歲事至霪溢將
傷恩詩人吟詠何所𥙷笑爇鑪火回春温
與諸君會飲中作
駑蹇從來策不前畏涂有戒莫争先但隨白傳看花
約宜信渊明止酒篇人笑苦吟疎巧宦天教多病護
殘年老夫歲暮歡雖鮮每對諸君一粲然
赴趙子儀飲會
忠烈祠前是舊盟一樽重約就門傾但成把臂論文
飲也勝拖泥帶水行樂事不應須節叙賞心最愜是
閑情一秋霖雨朝來霽此會當題作喜晴
秋懷
醉頭扶起日三竿掃罷幽軒到藥欄傍架整齊書帙
乱繞籬料理菊枝殘日融虛閣留餘暖雨積高空促
早寒處置身心閑裏過不將勲業鏡中看
老去逢秋強作懷莫教閑惱上心來人情寡味隨年
薄世事無端觸境開東閣謾傳梅信好西風時送鴈
聲哀客來茶罷無多話共趁秋陽𦢊背鮉
吊王提舉柔克(乙酉九月丑四日自經關王廟内)
驚看神色自今秋奄奄殘魂到鬼幽叢簿未霜猶足
蔽事機巳露欲誰尤百方作計難為地一意長歸是
徹頭昨日寢門臨吊處两行衰淚不容流
前年除目儘多門獨喜南來弄竹孫入手固知餘利
孔刺頭何苦入膠盆海鷗枉訝多機客楚些難招不
吊魂漢夀祠前重回首短笻猶想立黃昏
悠悠末路謀生苦穰穣羣奔為利來薄宦得勝閑裏
過畏涂合嚮冗時回誰知竹實療飢鳳却變錢神作
禍胎我老不堪多感愴一汚還為素絲哀
憶初同舍在共城短小於中最幹精取舍近看臨老
節鋪謀全異早年情舌端雄辨堪排難霜後寒蟬了
不鳴重念人生生可貴世間万事一毫輕
南來作監無多事舉手差池便两分細論是非俱有
說大綱向背不同羣以身死事從來有為貨輕生古
罕聞不獨衆傷非正命秋空低處有愁雲
謝道人惠竹
春露堂成戶牖空閉蔵無物禦深冬長梢來覓筠溪
種祥祉思憑道蔭功清泛細香添瓦鼎静連秋月想
烟叢夜來紙帳梅花夢巳在融融和氣中
筠溪軒詩卷𥙷亡
筠溪旧有亭甚雅往年為秋潦所圯亭與
詩卷俱波蕩不存今歲冬來遊紫微道者
丐余詩將欲𥙷亡且致重搆之意仍爲賦
此中間飲客蓋廿八年前同遊者侍臣陳
季渊奉使覃煥然河平牧今右丞史晉明
禮部尚書王子勉侍御史雷彦正與不肖
紫微道者威儀杜大用也時乙酉十月廿
一日
重到筠溪二十年眼中風物頗瀟然䨥旌尚憶經行
處八客同來作飲仙露濕雲梢回曉翠月眀瑶圃澹
秋烟道人說是潜珍客更看飛檐插碧淵
慶雲鸚鵝杯
桂魄淪精貯海波神光分秀入紅螺卿霏護暖圍蒼
腹丹喙嫌寒縮翠窠縱飲雅當豪客意垂雲無復綠
衣歌一樽細浥江山筆夢到芳洲碧草多
鸚鵡螺
翠衿紅觜漫多知不覺流形入化機悽断隴雲迷舊
宿潤涵炎海有餘輝酒波碧飲珠還浦螺女棲深玉
作圍昨日玳筵揮飲處故令歌緩恐驚飛
自嘆明言出更難奮形飛入巨螺間中空蜃吐潜珍
羽外示文眀變炳虨春釀儘供身後樂雕籠全勝向
來閑深蔵且莫輕為用合浦珠神有往還
何年犀火採螺江一竅重開混沌蒼觧語巳迷青鳥
使幽㞐渾是雪衣娘海苔暈碧猶霑温慧舌能嬌自
閉蔵莫遣繍簾眀月入湘妃窺伺恐携將
隴鳥何年别故山珠房深鎻雪衣閑調音厭落佳人
後勸飲來陪狎客間山鬼吹燈驚怪供春風浮酒(長)
蒼灣㒷來一吸三江盡醉入無何肯昜還(肯易一作不要醉一)
(作徑字)
飛潜相化理堪驚老蚌還成隴鳥形䲔吸佀憐唐相
飲江沉應笑屈原醒坡陀海露神黿窟㶑灔波翻竹
葉馨我老探竒心尚在醉來歸夢繞螺亭
隴&KR2587;辨惠世同誇何事將身學海蝸江月洞空珠有
淚卿雲覆體玉生花回天不入深宫夢樂聖欣歸左
相家長憶郡楼初飲處頓令觥斝失光華(至元十年官居平陽)
(時監郡邀余飲白雲樓上出此器勸客余初見之故云)
札刺䚟斷事官系出
中朝勛族憙讀書温雅尚禮樂與賢士夫
相接過衞來訪慇厚之意無以相荅謹作
是詩為贈且見夫妙齡英彂之氣云
赫赫金張奕葉崇濟時還属黑頭公讀書志在諸君
右奉命名高畫省風一札恩光寬大裏八州刑
憲笑談中
皇家求治如飢渴莫後當朝𥙷衮功
餞王倅北行
邶衞從來八逹衢三年不易貳為車一官聊尔開公
道四海能行即丈夫花外驛亭留故事日邊消息聽
新除諸君若問民間治最重無輕是使符
夀鄕兄君王評事
七十平頭鬢未毛久將家事付兒曹心便教子初無
惜日喜延賓不厭勞花木漸成林下趣襟期猶是邑
中豪年年櫻笋堂前客常對珍珠滴小糟
送從事李庭王北上
邶衛從來四逹衢三年不易曳長裾持心有道清廉
在遇事能方長厚餘入幕不知王儉客携行惟見恕
軒書揚清激濁朝家事不信銓曹止舊除
秋欄四詠為仲略弟皆有和章時丁亥秋季
也
宜男
松菊庭前草半燕幽花含笑彂春腴暖面堂背孤根
秀畫出宫池百子圖浥露冷摇金鳳淡翻香重上髻
雲烏怡然坐對忘憂外披拂餘芳任蝶鬚
寒菊
三徑歸來已就荒更堪風雨過重陽佀憐楚些清吟
苦留在寒花晚節香黃蝶有情時見過綠樽無酒淡
相忘瀟條五柳門前路何處斜川接醉鄕
秋蝶
舞困春光㒷未窮又將心事戲秋風凌晨趁暖翻朝
煦薄暮栖香入菊叢幾夜留連迷曉夢誰家圖寫出
深宫翩然不逐韶華老飛過畫欄西復東
薔薇
葉下亭皐百卉空秋陽分暖彂春叢重滋芳露供坡
墨两見嬌黃出漢宫要伴紫荆昌晚節肯容鮮菊擅
西風結根得所元來盛返物爲祥恐未公
謝趙主簿惠古鉼
貯藏元氣閟重泉土暈苔滋碧頸圜枵腹戒貪瞠两
餮佳城見日定千年茂陵神盌知金重銅爵澄泥比
玉堅聞說插花多結實露堂從此得春先
上巳日禊飲林氏花圃舍弟仲略首唱
臘蟻香浮金叵羅一聲清豔遏雲歌千年盛節稱元
已四座佳賓到永和曲水風流清㒷在茂林依約綠
隂多柳圈儘帶餘徵去未礙花枝照鬢皤
和韻三首
朋盍華簮擁佩羅秉蘭聽我醉時歌柳圈泛灔風漪
去樂事追随獻歲和座近綠隂花氣重步携紅䄂野
吟多杯行到手湏沉醉六客樽前我最皤
春晚衡門厭雀羅臨流來詠舞雩歌喜從多士明鄕
飲趁此春風扇物和林下幽香蘭草暗樹頭乘暖野
禽多楊花也惜芳筵散糝乱溪槁佀雪皤
麗日晴川豔綺羅琵琶聲趁紫蘭歌衣冠盛集有今
日花柳春風覺太和闔郡浮觴從此始百壷載酒未
爲多醉歸扶路人争看不道花枝笑鬢皤
喜雨
丁亥歲三月十四日晨起露氣甚潤疑㠯
爲雨兆是夜雨大作至明日晌午方霽後
二日即立夏四月節時頗旱故有此作
一氣先驅玉露瀼夢驚簷溜曉淋浪洗開塵障千山
静釀出春風百草香人變暵憂爲燕喜歲回時歉作
金穰兩盂糲飯朝飢了從仕居閑緫未妨
題靈堂雅集圖
擾優王城若箇閑禪房來結静中緣機鋒爲愛靈師
峻樽酒同傾繍佛前談麈風清穿月窟雨花香細颺
茶烟應慚十九人中列開卷題詩又五年
瑞麥
農使苟正甫過邯鄣得麥一莖九穗蓋未
之見也作詩以紀其祥是年司農司復立
一依巳行條格丁亥歲夏五月也
麥秀從來說两岐連枝九穗若爲竒物關極數知陽
盛人飲天和樂歲宜同穎並歌唐叔稼駢莖休頌漢
房芝天心佀喜農(司復)一札■恩光揔舊規
秋風如水聲
丁亥歲六月十九日酉正二刻得秋是夜
聞秋風自東北來如大水將至
静觀天運儘孚誠一夜秋風佀水聲志士聽來心未
穏客牎聞處夢先驚物華披拂争含實鷹隼憑凌想
迅征常笑晉人無遠用扁舟東下爲蓴羔
遊白茆寺
為愛西山欲徧經春風吹馬上稜層千章古木偎崖
寺一點清光守障燈石磕題名留故事松隂移榻對
殘僧婆娑最樂雙泉水潤入高峰露氣凝
欹噐詩三首(并序)
昨飲韓進道家坐間出欹噐勸酒暮歸醉
卧既醒夜四更試作二詩吹燈起書覺筆
端甚來之易也投筆就枕復得一詩佀勝
前作明日示弟忱請行下合属即爲先和
也
神物誰移代酒船轉懸金觶兩楹間纔中便得居安
理稍溢還成覆水艱魯廟横陳猶賜寳金鑾揮洒憶
朝班汪然能起鯨吞興鸚鵡爲螺恐厚顔
卿雲垂彩捧宗彛終日持盈伴狄儀滿㪷醁波浮灔
蟻兩椿春色上脩眉致恭幸奉神明器勸飲休誇金
曲巵抖擻宿醒還頓悟此心纔倚便惟危
几杖槃孟揔有箴古人垂戒一何深以漿爲酒雖無
量覆水藏機恐過斟魯奠兩楹朝復暮崖州一賦古
猶今儼然頓獲神明觀長記春風拜孔林
賀介甫提刑得雄
海中仙菓自珍竒莫訝秋風得子遲瓠晢定輸陳氏
子蘭芽休咤馬家兒蒼蒼有道旌遺直継継無窮見
孝思湯餅筵前最忻喜老親時抱說含飴
成耀卿以所釀秬酒相餉走(筆賦)詩爲謝
玉色芳温巳可憐白衣持送飲中仙周書盛說神明
齊楚誦休誇桂酒玄光透銀觥無表裏法傳真體得
蹄筌醺然坐我春風底夢到明禋二卣前
廿四年丁亥歲重九日同弟忱(展墓)奠辭(二首)
黃葉番番落帽風今年秋祀喜君同生榮沒戚無餘
憾秋降春升又一終玄壤潤涵泉脉遠飢烏飛去劵
臺空兩鄕相望幾千里長在神靈頋護中
馬亂溪流湿鐙金捨鞍齊簇野棠隂千年盛氣通滄
海滿䄂秋香奠祖林麗石未瞻先世號表行終媿古
人心衰年冣切光揚事此意從來不獨今(右和舍弟仲略韻)
奉實野臺之目(墳南岸相對一方甚高平天然一臺弟仲略因曰可)
(為王氏遣奠拜臺)
秋興非關觸物哀時經墟落自悲哉重門未署榮親
表(暗用原涉京兆斥事)老岸先爲下馬臺(暗用董生下馬陵事)節叙登臨
車轂擊春風粧點野花開一杯共酹清泉水長繞先
塋兩面來一作滚滚
送弟仲略得假南行
頭健骨看雲騅帖帖爭教墮水飛假促最先無累
保事纏當重早知機雲連鄧鄙春泥遠路過襄城野
店稀去去莫辝鞍馬倦迎門兒女要牽衣
綠毛龜
四海金明一渥洼伏蔵來自水仙家背衷屬甲玄居
長髮散柔絲翠有華浮出渊泉看處好泳游蓮葉認
時差杖扶行嘆陪三老夢繞春烟鶴禁花(唐州城北一井專産)
(此龜至元十三年千秋節陪姚左丞許祭酒許榮禄行香東朝禮畢觀交趾所進綠毛大祭故云)
洛水當年負緯書獻嘉此日野人俱蒼鱗閃閃精分
斗暖氄毿(毿翠)滿軀元氣嚥來終不老芳蓮巢處更堪
圖詩成喜覩詞臣賦早挽人文與瑞符
至元廿四年丁亥秋九月廿四日夀中丞
王兄復放生者以此龜來献余以靈物罕
見為賦一詩明日偶得大定廿三年壬寅
冬党承旨郝侯張甫所進賦贊墨蹟序說
眀時嘉瑞甚郁郁也當時竹溪纔以應奉
供職文與翰已復如此宜乎金百年以來
文章命脉得其正傳者公一人而已因念
余平日所行造物者皆使之前知此節雖
出事後其類大同亦可重也故併及之
秋澗先生大全文集卷十八
