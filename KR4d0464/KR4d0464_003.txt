秋澗先生大全文集卷第三
五言古詩
題玉石蓮華洞道院壁
東山一何高細路石巃嵸窅從絶澗底徙上盤峻塜
糢糊松間雪照映列孤䂬衣飄遠壑風馬滑隂嶺凍
捨鞍強躋攀憩定腰膝痛吾非樂險遊靈跡訪仙洞
當年白帽翁恍惚見醫夢進功力開鑿怒玃髯鬛動
毛麾語怪徒筆此真作俑至今城市人誕說猶洶洶
好竒更過予一笑為腹捧西山遊欲遍物産多給用
尔焉最不才任土無可貢濯濯殆赭餘地冷物寡種
我来探是穴木葉恣填壅青藜試撥觀隂背一罅孔
廣深無丈尺蟾吻呀劒唪回環聚乳坎歲久垂巨蛹
白猿竟何有流石變擁腫太史載禹穴登覧想森悚
不經聖人手後世妄增寵况兹何足云遺搆託以重
作詩破群疑擲地驚墜罋道人亦釋然别遠猶目送
来者儻志同三復賈餘勇
御驃出廐圖
何人拂絹素寫此房駟精一馬老伏櫪志在千里行
二馬騁踶嚙角壯猶龍騰一馬方輥塵海岸飜鯤鯨
畫師慘澹意落筆矜多能我觀寓所感國制貴有經
唐人重馬政分屯列邠埛當時百万匹肅肅羅天兵
東封與西蕩歲用不可勝嗣王獵其餘尚足開中興
乃知三軍本匪馬將奚憑聖經說備預万古爲世程
倉卒事亦辦未免衆目驚我思立仗閒振鬛伸長嗚
吾言固芻蕘聖經其可輕
題吕充隱和陶詩卷後
吕字明復武陟人金亡居襄陽尋渡江
居鄂
昔從顒軒遊嘉話半耆耇每及充隱君稱道弗容口
自憐野逸姿佳遯乃師友聞風即欣慕高興渺林藪
况吟平生篇開卷粲瓊玖君詩江西来一旦落吾手
正襟三復餘酣飲得重酎外枯含至腴霜落溪水瀏
嚮来和陶作雲夢吞八九金鏞出大音何俟寸莛扣
吾愛先生心吾尚隱君守當時淮西役臨事見不偶
吾策君可屈此身孰得有先生歌鳳徒簮紱胡可誘
高情薄雲月流詠見不朽九原儻可作清江變醇酒
眼中杖屨来䃲礴門邊柳與背一壷遊秋毫峴山首
昆陽懷古
行役宛葉郊路入昆陽城&KR1591;水抱城左蕩潏東南傾
川原入四頋蟠互多崗陵城頽削懸崖草深悪鴟鳴
嗟爾一抔土當此百万兵莽圖十九年聚此天為阬
王者況不死千騎驚龍騰漢業兆豐沛赤伏此中興
創復兩不易山川賁雄名東西遥相望盤盤兩神京
千年事雲散草木含威靈野人無所知城邊事春耕
扶犂上廢壘壠畒縱復横只應懷古士千古愴餘情
(為東坡昆陽城賦)
苦熱歎四十六韻(效昌黎體)
祝融駕火蚪頓轡周八裔戰酣西北乾回薄餘暮熾
朱光沸虞淵大地蒸一氣蒼茫夜色溼酗鬱玄象醉
今年六月中荼毒逾往歲金晶才始状熛怒勢此銳
炎官張火傘屏翳揚赤幟四合歊陳来一鼓赫離冶
天潢影半涸星鳥芒欲彗吟風樹葉噤塌翮林鳥墜
併兼坎兊權不使天地閉王城十万家燻灼迫一勢
乾坤堕熾瓮逸德駭天吏掩關人事絶藏伏敢口議
寒裳起中夜通夕不容寐捫背赭汗流窺井湯泉沸
松間有困鶴無夢到清唳墻根有腐草螢化光晢晢
穿簾入我室照眼驚火齊隂蟾遁老魄火鼠騁黠智
夜深過我前跳躑飜飲器屋古又足蝎伺螫尤謹避
簟紋燎炎輝側脅能少憩舉動體愞熟歔欷氣短細
抱冰眠或可揮翣何所濟二年客京師身幸置散地
雖無束帶勞唯老覺加倍彷徨不知曙種髮沐而被
四序本平分偏盛誰所致火攻出下策不已&KR1106;万類
嗟此一世人暍死將何厲此生匪金石流鑠吁可畏
内熱復自焚衰槁將立至燥惟以静勝事湏以義制
冰山詎可依煬竈非所媚遐想崑崚巔庭觀何偉麗
巍然五千仞日月光隱蔽回環十二樓空明澹無際
水晶作柱礎群玉絢軒陛天風掠枕席月露濕環帔
瑶臺擁灝靈萬舞發清吹真仙事朝元鸞鳳互驂翳
閬風接玄圃追陪憶遊戲何年堕塵緣坐想無由詣
安得萬里風振此垂天翅脫落區中囚高舉尋吾契
聽講吕刑諸篇
至元十六年已卯歲冬十二月十七日
中山府明新堂雪夜會府尹史子華貳
政朱信卿洎諸吏属聽教官滕仲禮講
周書吕刑論孟諸篇
凄風布雲葉寒日慘不光先集覩微霰轉盻鵝毛揚
一天陽和氣散入中山堂公堂何所有曹務紛刑章
竟日椎與扑令人足悲傷廉隅是何物僥倖爲尋常
淪胥一至此禮義從消亡涉渊不自濟試以舟楫航
郡侯樂與善揮撾噪其傍况復得佳士問學陂汪洋
一編周穆書噩噩深慈祥爰念盡心戒披衍何琅琅
敷明發藴奥遠紹開微茫大羹得至味黍稷非馨香
狐白有餘燠弊緼非所當衆目鑿聾聵同僚益温良
夜久不能寐孰知冰雪雱定武古戰國風俗稱雄強
今夕復何夕弦歌破天荒吏散擁衾卧薄俗思溥匡
大决洙泗波浩蕩湔群盲此事恐難必此志詎能忘
一州稍安行一方賜無量比老汲一見此外吾何望
打䆫聽雪聲起視夜巳央
謝子文龍尾藤策之贈
子文善方伎奸從吾輩游城居三十年藥惠遍八州
我適駐棘津數見禮聿修循循似不能氣皃何和柔
贈我龍尾研加以蒼藤脩杖為扶我衰研用供冥搜
入手三摩挲白雲滿汀洲意重無所荅在我將何求
君言愛余書落紙雲煙浮儻蒙數字惠永作千金收
既聞因語君我老拙所謀有時縱惡扎聊用寫殷憂
如君濟物心胡為效予尤喜抱弊帚歸兩䄂紛琳璆
客去倚䆫坐念之思夷猶(一作悠悠)誰期淡癖中亦有同
好流呼兒一題詩持贈相為醻
贈仲温教授求授真訣
僕年五十餘氣志覺衰耄耳厭秋蟬號目眩昏花眊
癃鍾百態具何啻鬚髮皓朅来觀津邑有幸遇醫老
仰開浩浩天俗學歸一掃息心抱吾真辨之當在早
人生堪輿間雖靈貴強矯不然一物耳歲久等枯槁
况復智物誘内熱日煎擾不聞山木喻樗散元壽考
守身為最大自餘皆細眇亟當念所存夕惕謹持保
授我内經旨根命入幽討促膝語三日底裏為傾倒
會合豈易得相逢恨草草多君濟物誠憐我慕丘禱
夜闌耿無寐再拜獲至寳作詩代瓊琚相期永為好
泛漳篇(并序)
予以王事奔命今春環走二千餘里前
次漳隂車殆馬煩且得目眩&KR2437;痛疾遠
不能騎舟行東下庶得一日之休富覽
大川勉卒来事作泛舟篇以見意時至
元辛巳四月十一日也
盤盤魏大名属縣行且周銷我髀裏肉四月猶綿裘
舍車出漳隂步上枋頭舟咿啞理雙棹信舡下中流
清風泛微瀾篙師訝當頭豈知河伯意故故為遟留
汀花助行吟孰取澤畔愁觧衣卧蓬底穏似畫舫幽
駭觀兩岸移灣環轉林丘灘回淺能澁波富去自湭
拍拍風水聲兩打空階秋白鳥何處来雪點河之洲
前飛如導予翔集聲啁啾欽念川上嘆晝夜何悠悠
宜為智者樂曲折涵至柔中擅利物功轉漕半九州
君看萬斛載掀舞一葉浮仍為勉不息能若兹水不
行行望沙麓且得一日休呼兒覓殘紙題作漳川遊
栢亭嘆
至元十八年七月初二日次栢鄕因所
見而作
烏巢一枝多回簿萬榦林富覽擅已有振羽辝凡禽
傾身附老鶻翔集千仞岑既切彼所習復接鳴鳳音
秋空恣搏擊鷙老有弗任勢大不兩立擠彼歸幽沉
健雛從天来赫赫威制臨毒拳奮所宣坼裂顙與衿
縣官籍其家富埒郭穴金懷壁匹夫罪况此皆漁侵
行植栢亭傳緩轡惻我吟前車滿孥戮後車載瑜琛
乃知非分福禍養憸人深行路莫爲惜但云神理忱
豺豕與蛇虺吞噬盖本心天道喜報復自昔非獨今
戾氣容有已怨讎日相尋一禮制萬動千古聖所欽
何當民志定無復僣與滛
九門道中
至元十八年十二月六日同察司諸公
會葬董簽院於南董高里原還過九門
故城作
朔風暮轉劇曠野埃霾昏長鞭驅羸驂日晏東南奔
義有執紼役重過孤城闉邑居廢與置代遠不必論
緬懷武靈舉騎服開雄尊國聽固自我臣義贊亦惇
潜師襲中山萬馬出此門林樓九原塞英氣爲一吞
脾睨五雄間覇業幾桓文至今西林阜隱隱猶兵屯
一朝探雀鷇瘦死秋槐根人事靡不初克終乃可云
野老無所識引宿投荒村吹燈具萍粥士雉爇使温
觧我寒悴色謝官非所存就枕固不寤一覺東方&KR1680;
野河渡
蒼茫劉橋渡南北凡幾過清霜十月交澄湛東流波
飲馬立水邊照我兩鬢皤行役非所苦傷懷動悲歌
三年恒山趙彈劾兼拊摩熬熬眼中民力弊差與科
不能一勺潤慰彼煩與痾頋此衣帶水溉載功寔多
人而反不若低首愧野河素餐吾可迯柰此蒼生何
菊歎(沙河縣作)
佳菊如幽人蔬畦溷凡卉遶叢嘆萎暍與我初不異
秋香期爛漫培植須早計呼童溉清泉乘曉看生意
繁根溢芳滋秀色失枯悴一物苟獲飬面背見盎睟
人生胡不然浩浩存夜氣
輓漕篇一(作拖舟謠)
湯湯汶水波西騖復東注勢雖汗漫来止可流束楚
發源本清淺才夏即沮洳安能浮重載通漕越齊魯
有時汎商舶潦漲藉秋兩舡官行有程至此日艱阻
鉅野到齊東着淺凢幾處必資州縣力澁滯方可度
漫村赶丁夫所在沸官府先湏刮流沙推挽代篙艣
硬拖泥水行奚異奡盪努涉寒痺股腓負重傷背膂
咫尺遠千里跬步百舉武兹焉幸得過断流行復阻
又湏集牛車陸逓入前浦中間吏因緣爲弊不可數
蠻梢貪如狼緫壓暴於虎所經輙繹騷不若被掠虜
盻盻入海口未免風浪鼓舟中一斛粟百姓幾辛苦
今復起堰垻壅積百万禦木石動萬計科配困氓伍
不思根源微隄障深幾許轉漕本便民廣儲實國𥙷
事功貴順成勉強終齟齬海道事巳然又復有此舉
惜將生民力委棄若泥土山東實重地一静乃可撫
嘗聞建隆間有相曰趙普凡百投利人罷遣皆不取
以兹報國恩後世比申甫黃閣十餘年清風一萬古
元日示孫阿鞬六十韻
璠璵世重寳就器湏磨鐫𣏌柳固凡木矯揉成桮棬
人雖物之靈學則全其天蛾子積大垤禮經存至言
多學卓有立孔門稱子渊吾年八九歲入學鄕校間
外傳既善誘汝曾從勉旃暮觀子夜後晨讀霜月邊
日課字三百熟誦例半千十三至十六詩賦填全篇
十九學蘇門遂親經史筵潜闚義理窟弄筆勢翩翩
遺山紫陽翁鹿庵暨神川四老鑄顔手誨我扣兩端
騰口爲奬藉孺子有足觀自後雖努力巳爲家務纏
随復就力列一身縛微官道德負初心聦明非日前
歲月不我與齒豁童其顛猶能致禄位分持憲司權
出入鶴蓋隂紫袍金帶鮮舉家初不識啼饑與號寒
政自稽古力汝曾極周旋切誡習刀筆有来戴儒冠
傳家無長物臨終付青氊有書五千卷太半親手編
三世無白屋辛苦天所憐多財秖益愚讀書可希賢
遺訓母此替我目瞑下泉汝生今十歲小字名阿鞬
貌端娟且静氣吐清而圓妍皮褁癡骨了不直一錢
致身文學中不負三軰傳後事實汝責窠鶵望飛鶱
四民士為貴六經學之原身安得所師志節先強堅
憤悱務時敏效習心眼專人十已則百人眠巳不眠
事業一燈苦聲華四方喧唾手取青紫如拾地芥焉
子孫丐華澤其祚將綿綿但見讀書貴但知讀書便
重則復其家輕則雜泛蠲不見編戸氓差徭日相煎
里胥徵歛急追呼到推牽汝若學不立非農即商廛
更下作奔趣為人執弭鞭尔雖士夫裔所習失之偏
不學入常流學者乘高軒我嘗感時軰貴賤難相攀
何啻龍與豬過甚霄壤懸子孫轉下愚門戶日凋殘
或秪為士子終身尚高閑向来徵歛暴略不相為干
近多置書家萬卷圖好看来者不一讀非貿即棄捐
人果不好學方寸如廢田良苗復何有茆塞深荒烟
皇皇七篇書義利何昭宣堯舜等人耳有為即差肩
我家徙鄘衛將近二百年素業農與儒宗族頗嬋嫣
嘱汝善継述可光新舊仟我老不足法汝曾言不刊
念兹復在兹敬之若銘盤力學貴穉齒收功良匪難
幼成若天性習慣如自然所以昌黎公恩義戒奪遷
願汝事斯語佩服如韋弦我文多漫與此詩不可諼
桑蟲歎
行行桑間人執柯争擊扑樹根擁圓壤持&KR1257;待掩覆
云是振桑蟲除治絶遺育咄哉此何為與蠶同出没
千林綠如雲一掃若湯沃不知絲忽腸其大容幾斛
春蠶眠正飢蠢蠢冨厥族湯盆出新絲奪自汝口腹
無衣四海寒十千帛一束老農前致詞近歲旱何酷
無乃民作孽其或時事促十年餐險食邇来險不復
嘗云和致祥野成繭與榖皆緣一氣間修省轉菑福
望望惜兩乾汝等稱濟物駐驂荅老農嘿尔私自嘱
調元真宰事吾軰乃碌碌低頭愧畸人張口待廩粟
靈光塔(并序)
予自京師南還赤日黃塵走六百餘里及
登兹觀煩襟倦思頓為一醒因書斐作二
十一韻以記來曾
我從京師來望望入定武靈光古傑觀嶻嶪上雲雨
何年僧令能建此壯佛宇浮雲衛浩劫神力湧坤土
經過二十年未暇登陟舉坡仙遺墨在平日思一覩
初穿若蜃樓轉上疑戰櫓拾級有餘平緩步無陟苦
最愛洞腹寬豁逹儘容與盤折抵絶巔未省吾背僂
心清聞妙香風烈不知暑迥臨增雙明徙倚慄兩股
滹池黃一綫太行青可數江山有清眺萬象入延佇
乃知灝爽氣物外自吞吐應怜闤闠人下與塵坌仵
斜陽淡高層風鈴時自語靈光久無光雄筆照千古
摩挲墨花昏瞪視遽如許清風冠高標猶足跨虞禇
龍象幸護持取重此窣堵(窣堵波佛經云高顯也)
舂榆嘆
昨遊封龍廻行行憫農耕午憩得美蔭飲馬常山城
有婦挾筐筥木皮白縱横柴門臨野碓舂治無停聲
朝飡此皮麺暮煑此葉羹捄荒兹上食殘喘聊支撑
話巳長嘆息一飽何時盈我因慰田父努力無嘆驚
皇家澤&KR1480;霈蠲盡租與征閱月凡四兩禾苗見青青
又聞使四出訪問民間情有害思與去有利随使興
惟期和氣應庶得來休徵寕心待斯湏會見秋有成
折齒吟二十四韻
吾年未四旬顱髮白勝雪兩眼眩生花一耳或通塞
所喜牙齒牢未省有殘缺飲食雖壽基齒壯物善嚙
庶幾桑榆境健啖延歲月所以胾與餅飢耒若刀截
今晨具盤飡軱肉固纖屑一嘬出不虞左齒拉而折
群稚慘不嬉病妻驚欲絶汝老不自量無故取摧摺
予云盛則衰百醜見兩頰平生好言辭咀嚼出五色
文戰怒欲碎醉飫乾甚决運用勤亦至半百當衰&KR1727;
(一作歇)時時以舌䑛乍脫覺中熱一落不復生根&KR1166;漫枯
枿駭若中堅摧闊於山口豁自今湏愼護作事思妥
帖一柔勝百剛有味老聃說唅呀動恥念顚倒漱水
怯猶勝昌黎公餘者堅尚㓗旣不妨歗歌底用心甈
臲齒堕端午前詩裁重午節成虧恐有數歌以散憂
結
癸未七月秋分日鎮陽澤宫弘道堂讀韓
子有感
盤盤素王宫欎起金粟背厭喧卧芹堂梏亡心暫在
岡平勢尚隆雨久晴亦快風清自遠至雲竒堆戶外
一編子韓子至味欣一嘬時當八代衰道脉僅如帶
先生晞聖徒扶觝由我泰詠歸渺聖門簞食乏藜菜
頋時有汙隆盡我志所逮遑遑仁義心自任乃尔大
横流嚙巨防力障俾勿壞排隂入九地孤唱肅萬籟
困吝初不計百折氣益邁要當没則巳不易下惠介
書雖不盡言後學有足頼真知程子說安石詩自阨
荀揚公所譏鄒後無接派道心得非深能遽發此嘅
略内詳外言恐就述作槩我知踐履功當出仰崧岱
後來立論者志母以辭害文平極道腴筆肆走光怪
私心適有會何翅讀屢再雄名儷景翻浩氣振吾憊
起拜壁間像䫙泚覺雨霈宜乎配神庭血食昭万代
董大夫廟(在元州城北門内有宋元祐間縣宰宋保國壁記云縣西南八)
(十里有廣川店隋避諱改長河縣今將陵縣是也舊属冀州)
吾觀漢家制所法皆亡嬴中間去取之易苛稍寬平
何參不足責本是刀筆生文景尚黃老申公負虚名
賢哉董大夫三策冠漢庭論說天人際高吐三代英
仁義我所重功利我所輕紛紛弘湯間獨能尊聖經
所惜王者佐竟老膠西卿過蓨得遺廟再拜冠與纓
至今讀公書片辭皆世程浩浩廣川水萬古朝滄溟
因之觀其瀾吾道得少行
漢丞相條侯廟(在蓨縣西三里)
遥遥漢蓨國落落真將軍至今有遺廟突兀城西垠
維景四葉帝恩濫椒房親高帝白馬約侯封乃忠勲
區區王氏子何功復何人丞相懲吕禍安劉念先臣
所重社稷計豈憚嬰其鱗竭忠固臣節返得怏怏
嗔大胾不設櫡薄責等上尊庾死何所慊景皇似非
君
泥阻小大西門道中(七月四日)
常山抵鳶鞮望望百里近我行滹水陽秋漲勢纔褪
氣蒸暑肆虐雲駃雨作陳經塗被游潦間關阻前進
固知路未夷畏此簡書迅東西大小門咫尺浮圖鎮
泥淤壞轍深車䧟雙輪軔顛蹶困長耳喧呼空断靷
于役非其時跬步有至遴用拯壯則吉人牛親倩問
言形半公私物應有違順禮讓䟽慊荒非係風土悋
侯門仁義存河去安所潤赴官比花開斯語未盡信
暮投田家宿何翅夏畦病苦熱不能眠伏枕聽露蚓
鋤鏤詩(并序)
至元二十年癸未歲七月四日赴任濟
南道出藁邑西南鄕觀農人用鋤鏤理
田時秋霖開霽嘉糓滿野三農熙熙然
有歲成之樂自惟本田野間人喜爲賦
詩不知何時得與若輩耦而耕也
雙竿駕特牛獨脚雲耳並紛紛捲土落一剗蕃草净
是名爲鋤鏤初不見田令行觀數畆禾草去苗意盛
中心覺欣快圖蔓得機柄種多我力寡匪此何由勝
(一作人定果能勝)神農製田鎡耒耜理之正兹焉述後來初
出驚智竟荆公重農本一一見歌詠青苗變箕歛大
爲當世病千年負深譏言不覆所行
牛升哥詩(并序)
深州靖安故城店牛氏子升哥年十歲
能白翦諸字試之誠然點畫波撇甚有
可觀者其父來求詩因走筆賦此(七月八日)
人生有至性凡事作不難豈問年長少智巧出百端
阿升甫毀齓能弄金剪刀一字初不識所見禾與蒿
字形雖百態裁成思無勞撶膚搯細像棘端刻飛猱
往往從效習猶足驚兒曹我因嘱乃父宜令筆墨操
學焉苟不輟智見為書豪
聞談劉齊王故事(并序)
七月十三日宿阜城縣廨教諭劉元輔
話廢齊祖塋在縣南十二里今謂之御
莊至今石馬在焉明日次元州陳教授
又說豫未貴時一日頋見一白龍現婦
翁家大鏡中但無鱗與角耳後乃岳亦
見以女妻之資藉之力甚厚及生二子
以鱗角名之或者謂二子長豫當大貴
後果然
劉公布衣時往往人鄙棄婦翁識其賢資籍極至意
龍騰鏡光中第闕鱗角異用𥙷二子名既長志果遂
八年阜昌齊有命終閏位至今說釡銀託子返爲絫
為淵既毆魚齊安得不廢朅來過故城人指金華地
公昔此讀書葱欎見佳氣尚看書帶草碧色映階砌
蕭條縣南墳猶以御莊謂石馬慘無聲山冡久蕪穢
空餘一字詠流播傳後世邦人陳與劉因話談此事
過深州故城有懷韓昌黎觧牛元翼圍事
維唐有藩鎮連衡皆盗區汚孽互相濟殆似背脇疽
心腹訌蟊賊膏血化蟲蛆厲階安史乱王澤不遠敷
河朔有故事誓作效逆徒堂堂裴中令夷蔡恢皇圖
聊乘破竹勢一制三鎮污腐敗就與决大赫天王誅
彼相中妒梗百裴竟無如事機一堕地涵潰終喪軀
所以賊湊軰血人于牙鬚既戕弘正忠復抗新使符
靖安門晝鎖長圍困豼貙昌黎觧一言王略始得舒
信乎立大事臨機見真儒東征過故城往事秋風徂
得人國無弱懷古重欷&KR1187;文公豈多得元翼何代無
賢哉霍生行(霍宗字守道世商賈二子長日思廉次日思文)
賢哉禹城霍傳家惟水圖一身坐服賈二子使業儒
虛館致師範(謂董宗道也名師舜濟南人)捐金買詩書所願士行
列所願德依於利逹非素望爵禄非所覦厥修日有
來此心得安舒我職宣教責東行式其閭二子出拜
我朴厚中若虛呼前試講說固覺回不愚我因嘱乃
父義利不並居頓首謝使者行將帶經鋤祝阿幾万
家從古禮義墟爰自兵革來錐刀衆為趍瀟瀟枳棘
間一朝見鵷雛孝悌道甚迩色怡步徐徐聖賢事不
難經訓即菑畬二者有餘𥙿文章自華腴要知特逹
舉張本德與譽切戒作而輟又慎終匪初勤苦天不
負流芳子孫濡或秪稱善人巳爲舜之徒讀書不求
官此語聞大蘇譬如飲不醉陶然歡有餘賢哉霍君
心能與坡意符因之訓二子此詩不可無(七月二十三日客禹城作)
題洪崖先生卷後
昔夢洪崖仙遺我雪色鹿振衣登長崗超邁翥玄鵠
山精與木怪役使供走僕至今青城山神爽動林谷
三郎老温柔妄意企仙躅两行招隱書空霑岩桂馥
誰能拍其肩翳鳳事追逐我欣拜遺像及此凡數幅
仙摽入遐想兹畫更清淑掩卷見南山高興渺烟麓
出香竒石
張生貯竒石携來有遐觀一峯華不注堕我几桉間
穿穴作怪供突兀横蒼顔炷香烟滿竇野燒生春山
我久汨俗冗對之心暫閒瞑坐清㒷遠夢與孤雲還
洗硯示孫阿鞬
書生事筆耕窮年治農圃我貧未是貧四貴會文府
(東坡謂筆墨紙硯文房四貴)伊硯供我用小大不恒主磨硯積有
時敗墨雜垢淤毛錐汨厚漬豪蕩失剱舞墨石不相
入肝膽幾越楚呼兒濯清泉外難思一抒枯蓬發寒
芒炭柳屏宿汚玄泓連紫臺月露霮天宇烱烱鸜眼
碧婉婉修眉嫵歙絲紛霧縠秋色欝端渚更怜綠玉
洮金桃啄鸚鵡石中有此理面目開太古不辞襟䄂
黝一一重摩拊朝来試玄圭瑟瑟響秋雨聽餘思脩
然揮洒方得所玩之中有感滌念易心慮元來况本
善物誘失初度賢愚不相遠克復在朝暮昏蒙貴擊
伐氣志戒堕窳淬礪能日新天理自昭著願渠體終
章吾豈為研賦秋澗先生大全大集卷第三
