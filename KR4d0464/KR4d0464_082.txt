秋澗先生大全文集卷第八十二
中堂事記下
三日癸巳京兆參知政事商挺(字夢卿平叔子)馳奏關陜重地
大亂後餘風有未殄者非廉希憲不能填撫中外右
丞相史公以■聞允焉未刻復入見平章王文統請
廉希憲依已議同政不許遂以左丞相耶律鑄代廉
赴燕(是日追謚魏璠曰靖粛先生當改後從此)
四日甲午有
旨趣平章王文統南行於是定省府掾属去留者是
日燕京路宣撫賽典只兒(回紇之有良德者自云世家同中國孔子宗系累朝爲断事官輕財安民甚有人望後以)
(平章政事终於雲南)貞定宣撫劉粛授吏戶禮三部尚書以上都
太倉使宋紹祖邢人郝子明爲郎中益都等路宣撫
宋子貞授兵刑二三部尚書以太醫院官焦仲益李
子敬為右三部侍郎(劉前進士自聀官勾補省掾北渡後佐東平幕上聞具有經濟才召治邢州省部之建諮其議論為多)
五日乙未左右两部官望謝
恩命於省中都堂為諸投下招收人戶取索錢債奏奉
聖旨諭十道宣撫司今体知得諸投下差使臣告奉到
聖旨及令旨文字不經由本路官司徑直於州縣開
讀拘刷民戶人匠便行拘收起移及取索錢債搔擾
為此特降
聖旨今後遇有各投下拘刷起移民匠取索錢債先
湏經由夲路宣撫司行下逹魯花赤管民官不係大
數民匠合拘刷起移者依上拘刷並不得似前徑直
於州縣一同搔擾如委實不係大數合拘刷起移底
民匠各路官司却不得遮當外據錢債公事不得一
同拘收人員取索若委係巳身借過錢債照依先降
聖旨於宣撫司定奪立限歸還違者並行治罪巳刻
雷雨大作其驟烈可怖
六日丙申入奏行臺一切事理其
旨有云管民官管軍官鷹房打捕諸色造作一切大
小公事併聽行省從宜處置申刻宋劉二尚書来謝
王相曰公等皆
朝廷遴選謝于私門非敢聞命辝不見
七日丁酉奏准八座職印以白金作三臺鑄造其方
寸皆從品秩有差午刻藏春上人以王相南下令僧
逸以良馬二疋来餞陞戶部員外郎王煥為左三部
郎中是日加尚書賽典只司農卿領左部如故從再
請也
八日戊戌益都申宋人侵軼漣水與戰敗之是日追
謚前經義狀元李俊民為莊静先生云云先生字用
章艧澤人明昌間進士道號鶴鳴老人在河南時於
隱士荆先生傳皇極數學巳未間
聖上在潜令張仲一就問禎祥優禮有加至是先生
巳殁其言盡徵故有是命以旌其德學云初張辝去
曰継請以蒲輪来起公先生笑不荅贈詩以見方来
其辭曰丹鳳㗸書下九霄山城和氣動民謠久潜
龍虎聲相應未戮䲔鯢氣尚驕萬里江山歸一統百
年人事見清朝天教老眼觀新化白髮那堪不肯饒
明年正月先生卒于家愚嘗觀其遺書所得盖康節
之傳云嘗與劉尚書才卿講䆒焚黃故事劉曰嘗聞
之高士美云其勑之全式
尚書省牒故某官某職某人牒奉勑可追謚某名牒
至准勑故牒年月日後備具相銜圓押其敕封上題
給付某人第其子孫錄全文如式火於本官家廟以
告爲之焚黃
九日未刻右丞相不花来納王相行期平章以行臺
未辦事同丞相赴省議决申刻右相不花入朝見焉
陳䆳授濱棣勸農使陳君錫大名宰懷州劉淵西京
十日庚子諸相座省劉尚書議部官署押事王相爲
裁定焉辰刻得宋荆湖制司與右相史公書并公文
所贈遺禮物時来景定二年也其其事以聞是日高
麗世子植来朝
詔館於都東郊官舍從行者一十八人選必赤太
原張大本(字仲端)美丰儀辨而有文采爲館伴焉継
命翰林承旨王鶚郎中焦飛卿犒慰有
詔翼日都省官與高麗使人每就省中戲劇者
十一日辛丑都堂置酒宴世子植等於西序其押燕
者右丞相史公左丞相忽魯不花王平章張右丞張
左丞楊參政姚宣撫賈郎中高聖舉從西榻南頭至
東北作曲肘座掌記王惲通譯事李顯祖皆地座西
嚮其高麗世子與參政李藏用(字顯甫)尚書本翰林直
學士南榻坐亦西嚮又有龍舒院書状等官凢六人
尚書己下三人皆襪而登席相次地坐酒數行語旣
不通其問荅各以書相示丞相史公首問曰汝國海
中所臣者凢幾處軍旅有無見征戍者掌兵者何人
官號何名參政李藏用對曰掌兵者金氏史曰豈傷
猶以莫利支為名乎曰此名廢去巳久其官亦皆帶
樞府兵部之號史曰聞汝國亦常與宋人通好然乎
曰但商舶往來耳平章王曰汝國今歲亦收成
曰仰頼
聖恩雨暘時若溥霑豊稔又曰聞汝國用未人正朔
然乎曰第商人私有賫至本方者實不為用耳參政
楊公曰聞汝邦亦設科舉曰然曰今歲試題為何曰
賦則某題論即西門豹為政其炎如火詩則天砥礲
兆民也又曰除詩賦策論外科名極多如經學隂陽
醫方武舉筭學之類皆是也宣撫姚公口傳聞汶邦
有古文尚書及海外異書曰與中國書不殊又曰聞
聖上近賜餼牽想巳饜飫曰悉亡之矣曰慱塞亡之
乎讀書亡之乎曰慱塞亡之矣遂烘堂大笑左丞張
公問曰汝國王世系說是世臣㣧裔曰非也其来是
唐順宗第十三子逃難而立於此以王家後易姓為
王時李參政手持玳瑁聚翣史相曰執政官當以端
方表德今所用非方非圓或聚或散何居李不能荅
有頃即以葛藤語亂之實飾辭也其世子與李參政
不白縠上衽抱冠則&KR0238;紗圓頂巾履舄皆以絲為之
帶則烏犀小革也其李顯甫面滿月白晳鬚髮皓然
年十八以詞賦狀元第時六十一歲通禪學善作詩
盖世于之岳翁也酉刻皆霑醉而去其導從儀物張
盖乘馬馬首復持一大紫盖比常益四垂極長問之
曰引蓋也名曰儀執明日諸相入見
上聞燕語甚&KR0794;遂以手詔玉帶遣還制詞有云出水
而陸去危就安宜寬漢法之拘續議楚宫之作蓋准
元年先奏便民之請也至元七年
朝廷遣平章趙璧郎中宋道(字弘道終太子賓客)徙王都於海西
岸江華島一炬為焦土矣
十二日壬戌辰刻耶律中書張左丞傳
旨今後應奉
朝旨如無御寳并印信文字不得輙行未刻王相陛辝
皇后及
皇太子於青宫太子慰奬甚厚有元老克壯謀猷
之諭申刻復入
朝遂陛辝焉遂出自南門郊餞者廉平章楊參政賈
郎中及留冬諸掾属比至南平藏春令左右迎候於
道者踵相接也上人待遇甚恭極賓主之禮
十三日癸亥辰刻齋畢而去
十四日甲子藏春来自南菴午刻會食史相行館
寥休以灑墨玉盂斝贈公及觀所作玉鏡命諸公賦
詩西菴有幸自得辝塗抺手照人無用太分明之句
仲晦爲忻然也
十五日乙丑欲移寓太醫使王儀之館舍史公不許
令與參議納合君同寢處者四十餘日時惲管陳言
文字就命日左右楊相權供中舍之職
十六日丙寅詔封保定張柔為安粛公制辝口大夫
當七十之後致仕則宜國家列五䓁之封攷勛而
授張某功成百戰眷荷累朝方深𥙷衮之思遽有
懸車之請宜䟽上爵用荅元勳可特封某公致仕事
業一時宜使古今之獲寵子孫後世要知忠義之可
為宜保永年以全耆德
濟南張榮為濟南公其詞曰大夫謝事得進退之宜
國家定封明始終之義某官功高舊德教備義方方
深分閫之期遽有懸車之請宜䟽上爵以示殊恩可
特封某公致仕慶及子孫常保山河之誓名垂竹帛
永為忠義之門頥飬遐齡保全耆德
十八日戊辰權中省都事趙謙得腦瘍極熾惲與楊
都司誠之求療於太醫王儀之遂以真定麻澤民與
視凡三往諾焉踵及門中使促而去之自是澤民内
侍不得出者旬日趙之疾遂無及矣一携僕既老而
癡時臭惡聞石外予絮兩鼻孔為湯藥之夜則對榻
而卧伺其緩急義之所激曾弗之倦
十九日已巳堂議選中省两司都事遂以左司授惲
此出史楊二公雅意辝曰據某何人過蒙擢用得文
翰職足矣
廿五日甲戌都堂奉
旨諭各路宣撫司宣聖廟國家歲時致祭如月朔
釋奠宜恒令洒掃修潔今後禁約諸官員使臣軍馬
無得於廟宇内安下或聚集理問詞訟及褻瀆飲宴
管工匠官不得於其中營造違者治罪管内凢有書
院亦不得令諸人搔擾使臣安下
廿七日丙子都堂奉
旨夫五岳之中恒属其一豐阜峻極作鎮北土爰古
進今祀典存焉粤自國朝開創以来祠祭之禮亦未
嘗闕其岳廟中今後仰過往使臣軍馬母得安下搔
擾毀折樹木及不得於看廟人處奪要鋪頭口仍仰
常切修葺毋致疎荒
廿八日丁丑都堂奏奉
聖旨道與真定路宣撫司據懷孟逹魯花赤蜜里吉
緫管覃澄奏告管下地分多有屯住蒙古頭目遇有
關涉詞訟公事不肯前来對證往往不伏勾追以致
遲滯公事准奏仰遍諭諸路宣撫司今後各州城管
民官遇有關涉蒙古軍人公事理問時分管軍官一
員一同聽断施行無得偏向准此
秋七月丙申辛酉朔前河東宣撫使張公以怨家有
言去留維谷是日得行省諮保及史相闊左丞互為
申理奏准充行中書省參議方得觧去良不易也嗚
呼天道冥冥報施其間令人有可疑者今張以正獲
罪然聖人所事不為過甚公豈犯此忌邪可不戒之
哉其宣辭云張德輝宅心剛正處事精明及居風憲
之司遂有澄清之志巨猾望風而屏迹疲民受賜以到
今不示顯膺何彰獨立可特授翰林學士參議行中
書省事尚資婉畫庶底成功
十七日丁丑大司農左三部尚書賽典只改授平章
政事制辝曰两朝眷遇凡事精勤常辦集於軍前能
經營於意外欲旌成績宜處台司當奉至公用遵大
体盡𡭗贊㐮之力副予委任之誠至於辦集經營當
時論者謂於公甚為切當公遂置酒重以潤筆為荅
惲謝不敏
十八日戊寅翰林國史院保雷膺與惲充本院属官
十九日巳卯石抹剛紇荅授右三部尚書制詞曰望
高門地業不墜於箕裘身侍
禁闈勞久服於歲月宜分膺於三部俾庸列於六卿
可特授某官當副■朕心母瘝厥職
廿日庚辰行省諮者數事都堂議有可否史公曰雖
分两省其實一也若非關利害者不宜妄有阻駮使
王事成就可也今後凢行省所諮湏三日内咨報自
是上下云為如流水之源矣予當時嘆賞以謂不多得也
廿一日辛巳有
旨世臣買住孩兒(秃花太傅姓耶律氏在前金時戍桓州官愛里德漢語守成長也其後與一十八人從)
(太祖神元皇帝同飲於黑河子於口命元&KR0564;公其也買住即太傅第二子早卒其子明安歹兒時年十有三歲外以䷅路揔管耶律漢傑即其兄也)
聖旨宣諭了也教省家與文書去者其制辝曰我家
當開拓之初乃祖有經營之力人今不見功豈可忘
雖尔身未及成人在
朕心忍令無後姑承舊爵用顯元勳直湏長立之年
許領職司之務
廿二日闊學士授中書左丞闊字子清時年三
十九歲嘗受學於王百一張耀卿其父
潜邸舊臣世為阿塔赤漢語羣牧所官也
廿三日癸未鄭江授侍衛官其辝曰鄭江職在承宣
誓從征役跡去易就難之意有忘家憂
國之誠不示褒崇何明勸激就帶巳降金牌充侍衛
軍副都指揮使同判武衛軍事景州軍民長官如故
更宜戮力以奏膚公是日有
旨與老王姑護持玉華宮
聖旨者其辭曰鍊師王道婦賦性純正執志不回挺
挺然有古烈婦之風奉侍我
太上皇
皇太后積有年矣周旋之間曾無過舉當時雅為敬
重使之入道為此
先帝常加賜予巳勑令真定管民官選擇佳地起蓋
宮觀資給衣粮仍以玉華之名賜之以為我家祈福
之地朝夕焚誦用報我
皇考妣罔極之恩所在有司宜加持護毋容它人妄
相侵奪母以差役相毒以致不安常教告天與
皇家子孫祝延福壽准此
廿五日乙酉權中省都事趙謙終於上都客舍惲為
棺㰸并封視隨行衣裝請於郎中賈君仲明蒙賵錢
千五百緡
廿六日丙午遣送趙君焚於都城東十里外回適
趙氏親知徐緫管者至其僕與所封裝篋付焉
三十日庚戌時前軍儲所官塔塔兒亥术忽乃昔刺
必闍赤馬月忽乃䓁争相爲用丞相史公與闊左丞
議曰今南邊極遠江淮又不用兵所事宜廢至於異
時征進一行部官可辨旣而中止特
旨以前都運周惠子鍇領其事
七月廿七日丁亥前大名路宣撫司幕官雷膺前東
平路宣撫司同議權詳定官王惲同日授翰林修撰
雷詞頭云家學有傳士行無玷昔年詩禮巳聞鯉過
於庭階今日絲綸復見鳳毛於池上可特授某官同
知制誥兼國史院編修官宜振斯文以弼■予治
王詞頭云行已無忝博學能文顧超絶之逸材足鋪
張於偉蹟宜司■綸命以贊皇猷可特授某官同知
制誥兼■國史院編修官當振斯文以宣
朕命承旨笑謂膺䓁曰汝二人可謂佛子出世矣惲
䓁謝不敏既而奏准行翰林院事中省既以院印授承
旨公因與惲議曰前朝士人無幾若比老使得霑一命
儘有光矣遂保奏廿餘人擬為随路提舉學校官是曰有
詔照會立翰林國史院道與翰林承旨王鶚據保奏
翰林院官修國史事准奏收拾者在這裏底先與職
名者外未到人員候来時定奪今開坐元保人數并
巳除翰林院官職名如后
一巳除
翰林學士承旨兼修國史王鶚
翰林侍讀學士郝經差充國信使
翰林侍講學士李昶兼同議東平路軍民事
翰林學士知制誥同修國史李冶
翰林修撰同知制誥兼充國史院編修官雷膺王惲
一未除見收拾
王磐直學士徒單公履待制孟攀麟待制
宋思誠修撰胡祗遹應奉
右仰照會收拾者准此
承旨王公字百一曹州東明人知人榜辝賦狀元
皇帝在潜時首以禮幣徵焉以老儒故
上甚敬重每見以狀元呼之以元年七月受是職公
上章言修史事云自古國亡而史不亡唐取隋史焉
宋取五代亦然金不為遼作史至今天下有遺恨我
國家以神武定四方皆
太祖聖武皇帝廟謨雄断所致若木乘時紀錄以詔
萬世切恐歲久漸至遺亡又舉前朝名筆數人於是
上特降是詔焉
廿八日戊子丞相史公遣修撰雷膺送安粛濟南二國公
誥命公曰若所有潤禮汝二新人中受之且代光院之贈
廿九日已丑申刻丞相史公卧閤中前行部馬月忽
乃来謁辝不見曰若公務當於都省相見
秋八月丁酉辛夘朔徵君許衡授懷盂路教官
制曰許衡天資雅厚經學精專大凢講論之間深得
聖賢之奥受罰者恐陳君所短為盗者畏王烈之知
所在向風真堪正俗可令於懷孟䓁處選揀子弟俊
秀者舉歸教育取作範模再令董子帷前有傳授之
弟子重使王通門下皆經濟之名臣毋喪斯文以弻
予治
竇傑授■太子少傅制曰德全天懿學得聖傳文章
足以徽
帝猷言行足以為世範属周世本支之盛要漢家羽
翼之成宜導■春宮用嚴師訓可特授■太子少傳
早為諭教當自誠心左右前後皆正人宜公所選干
戈羽籥在東序行見其儀(巳上二篇皆四菴楊公筆也)
宣撫姚樞授■太子少傳制詞曰姚樞天彜素厚聖學
有傳能全踐履之功發自誠明之性養成耆德無非
禮樂詩書當侍
春宮爰置左右前後可特授某官要明早諭以贊■
元良用傳■震索之祥得継
離明之照
二日壬辰奉
旨諸路學校久廢無以作成人材今擬選博學洽聞
之士以教導之凡諸生進修者仍選高業儒生教授
嚴加訓誨務要成材以備他日選擢之用仍仰各路
官司常加主領敦勸隨頒降從六品印信勾當
癸巳緫帥汪某授鞏昌路便宜都帥其制曰某官勳
高再世勇冠諸軍向因犯順之徒遽起稱兵之釁頼
兹戮力殱厥渠魁及當来覯之時殊乏自矜之色觀
其誠赤深可尚嘉就帶巳降虎符可授鞏昌路同簽
便宜都緫帥事宜盡贊毗以禆遺逸垂功名於千載
萃忠義於一門尚副
朕懷以固吾圉
甲午奏遣宣使王好禮閱鄧州軍實仍送萬戶史權
改授江淮大都宣命乃奬諭軍將等
詔其辭曰
朕即位之初深以戢兵為念故年前遣使於宋以通
和好宋人不務遠圖伺我小隙反啓邊釁東剽西
惊曾無寕日
朕自還宮諸大臣皆以舉兵南伐為請
朕重憫两國生靈之故猶待信使還歸庶有悛心以
成和議留而不至今巳一載往来之禮遽絶侵擾之
暴不已彼嘗以衣冠禮樂自居理當如是乎曲直之
分灼然可見今遣使往諭卿等當整尔士卒礪尔戈
矛矯尔弓矢約會諸軍秋高馬肥水陸分道而進以
為問罪之舉尚頼宗廟社稷之靈其克有勳卿等當
宣朕命明諭將士各當自勉予大賚汝仰下項把
軍頭目毋替
朕命
四日乙未前奉使賀某復授宣諭大理國使其詞曰
賀某幼懷竒節筮仕昌時及知遇於
先朝遂撫綏於大理楊威絶域昔收定遠之功服事
&KR0686;庭屢抗伏波之請宜旌前效俾煥綸章汝其宣暢
皇猷洋溢方外爰体綏懷之意以安遐邇之情轉為
招徠式副所託
五日巳亥承旨命惲與某同撰釋莫諸文某人所撰
中涉論議公曰文自有體此䓁文字皆是贊頌功德
不當如是徐莞爾曰不知謂我云何至於散文亦有
三說入作湏若虎首取其猛而重也中如豕腹取其
醲而多也末同蠆尾取其臨出螫而毒也此雖常談
亦可為之法也
六日丙申
詔追謚真定五路萬戶府參謀李大
(蔡州破將被戮萬戶史侯救免之撫治真定有法)其詞曰政書仕籍聲振諫垣至於今代
以有爲方之古人而無愧適將擢用遽不愸遺既乖
顯異於生前忍使湮微於身後宜錫如綸之命用增
拱木之光可謚曰貞粛魂其有知歆此無斁同日
復追謚前監察御史中庸先生張特立其辝曰學有
淵源行無玷玦雖經喪亂不改故常向
■邸之升聞降璽書而褒重未遂丘園之賁俄興窆
■之悲宜煥絲綸用光泉壌可依前號中庸英靈如
■寵數其知
復追謚故徵君魏璠恬退自如剛毅有守常謂生前
之不逹忍令死后之無聞宜定嘉名以光後裔可
謚曰靖粛
■先生名璠字邦彦金貞祐初詞賦進士第道號■
峯老人正大末以修撰使武仙不屈大元庚戌
上徵至潜邸條陳三十餘事如定官號頒俸禄功
罪有賞罰能否有升降署治天下之急務又曰農
桑天下大本不可不重是故明君重五榖而賤金
王告許之俗興罰及無辜僥倖之門啓官及不善
漢之常平宋之講筵萬世可常行也又薦中州名
士大夫六七十人今之施為多先生餘論也今曾
孫必復已為翰林修撰
七日丁酉許教官衡改授國子祭酒其辝曰懿德素
全經學洞貫視聽言動皆合禮宜進退周旋舉皆中
道所在滿禦寇之屨疇非趍董子之惟宜處成均以
全樂育可特授某官務講明於
聖道為矜式於國人
八日戊戌太傳姚樞改授大司農其辝曰學明經旨
德備天彛由本邸而知名從王師而伐罪黽勉從事
于今有年可改授某職務要克謹農時一遵
詔旨民舉緣於南畒歲有望於西成庸厚民生以強
國本
九日已亥鄭汝翼授大理寺丞其詞曰某官法律深
明臺寺徧歴常謹少恩之戒共推断獄之平任此舊
人弼予新政可特授某官宜在簿書之際更詳朱墨
之工
十日庚子賜高麗國王倎手詔時值權臣金氏之變
其辝曰世居東土封自西周中國之姓雖更外邦之
貢不闕向以權臣之專寵至於隻矢以相加卿慨發
純誠來修覲禮敬形于色濟濟然殊可觀情見乎辭
謙謙而不自伐宜還舊服往紹新休可封高麗國王
仍統治東方諸國如故尚服寵光益加奮勵
十一日辛丑徵君李治(字仁卿欒城人前進士初公徵至詢以時事但以真定木場抽分官錢修蓋文廟而巳道號敬齋)
授翰林學士制詞曰某官秀擢巍科力窮聖學據縱
横之大筆足潤色於
皇猷况當青史之編宜與玉堂之選可特授某官知
制誥庶得腹心之助以光綸綍之司
十二日壬寅劉秉恕授中書吏部侍郎其詞曰家學
有傳天資素厚向處副車之地巳全製錦之功榮示
褒崇以明勸奬可特降金牌授某職兼邢州安撫使往膺
朕命毋廢攸司儻中心不異扵此時豈後寵反薄於今曰
十三日癸邜太醫王儀授太醫院判兼教授其詞曰
歴學精高儒術通貫肱不待於三折功巳底於丕全久侍
禁闈共惟耆德可授某官勾當尚傳素業用授諸生
(儀之材慮人沉静有議論每有所陳禆益時政甚多)
十四日甲辰賜劉元帥手詔兼
宣諭䕫府路新附軍民人䓁其詞曰且土地定其疆
固有朔南之異而父母愛其子曾何彼此之分
朕嘗以四海為家萬方在巳凢有來賓之俗敢忘同
視之仁近因宋國之未臣遂致蜀川之重擾彼軍旅
焉老淹於屯戍彼民人焉力盡於轉輸况值凶荒舉
皆轉徙保聚山麓者延生於歲月潜匿澤藪者横死
於風霜彼君有昧於天時在
朕心亦有其慙德今兹劉整慕我
國朝既能順德而來當副徯蘇之望市肆勿異田里
俾安𡭗有貨財毋令劫掠𡭗有禾稼罔使踐傷諸回
回通事人等逃在彼軍者許令自還為良不属舊主
除已行下陜西行省常加存恤不使侵攘外今降金
牌五銀牌十以旌有功者當續具姓名頒降
宣命凡在軍民各寕處所故兹
詔示想宜知悉
十五日乙已董文炳授親衛軍都指揮使其詞曰某官
性秉忠貞才堪任使積年事
上不違咫尺之天今日定封當處瓜牙之地可特降
虎符授親衞軍都指揮使同簽武衞軍事尚嚴宿衞
益效勤勞用副
朕心以成𡭗續
十六日丙午
宣諭歸附段實曰向率我師往臨尔境重拒國人之
請因從城下之盟欵附而来忠勤益著庸示至優之
渥以彰同視之仁尚修前效母負初心撫安已附之
民招集未降之衆國典有常卿其勉之
十七日戊申
宣諭青居山帥臣某官爰從變故明審事機携赤子
以来歸保青居而不失要明實志屢立戰功儻不示
於寵章何以旌其忠懇用錫虎符之命以彰鴻渥之
殊餘如故尚盡乃心毋&KR1986;厥職儻忠心不異於始豈
後賞反薄於前
前通許屯田萬戶宋抃(字文卿)授某路勸農官其詞有天
資忠慤儒學專精昔蘭省之荷嚢久勤王事近柳營
之積糓大備兵儲宜崇褒奬之恩以盡始終之義
其弟宋彰(字壽甫)屯田府諮議其詞曰明切事機用輸誠
欵能釋樂成之業以明懷德之心宜示褒崇取爲勸
激可充鄧州屯田緫管下諮議兼招撫未降軍民勾
當更當自勉期有成勲(終郴州緫管)
邢州張安撫耕(字耘夫真定靈壽人年二十用資入仕以名臣子補俸聀大元癸丑授邢州安撫使至是超拜以施治效爲人長身白晳氣)
(皃沉厚犯而不校)改授吏部尚書其詞曰德備忠純材優經濟及
試臨民之職首馳報政之聲保安全於久廢之餘集
流亡於四散之後以兹明效宜示寵章可超授吏部
尚書兼前職仍易虎符以昭鴻渥往膺
朕命恪守攸司
十八日乙已奉
旨頒降中統權宜條理詔(參政楊公筆也)
制曰事匪前定無以啓臣民梘聽不惑之心政豈徒
為必當舉
帝王坦白可行之制
我國家以戎旌而開建於禁網則闊䟽雖嘗有所施
行未免涉於簡略或得於此而失於彼或輕於昔而
重於今以兹姦猾之徒得以上下其手
朕惟欽恤期底寬平迺姑立於九章用頒行於十道
比成國典量示權宜務要遵行毋輕變易據五刑
之中流罪一條似未可用除犯死刑者依條處置外
徒年杖數今擬逓减一䓁决杖雖多不過一百七下
著為定律揭示多方
開條(云云)
嗚呼六計周官所以蔽群吏之治三章漢法所以慰
百姓之心詳酌舊規著為新制惟
上令昭垂如日月則下情易避如江河雖曰從輕期
於不犯咨𡭗有衆體子至懷故兹詔示想宜知悉
十九日巳酉辰刻同雷彦正游宣撫子明
(平章政事)赴南平山辭藏春上人時入壇不克見游於菴門
外大呼曰師父顯䓁謹来拜辝時丞相史公第四子
杠侍上人於此遂置酒相别此回朔風振野吹砂䃯
射人殆勁矢然寒已不可勝矣
廿日庚戌詣都堂辝諸相南歸
廿一日辛亥辰刻由都西門出是夜宿桓州
廿二日壬子抵舊桓州
廿三日癸丑前次牛群頭取直東南下崖嶺夜半宿
山南農家明日甲寅宿雲州張継先家
廿五日乙夘自望雲㳂龍門河南行入寒山峪遇大
雨憩寒山逓鋪午霽渡泥澗人馬縋而下挽而上登
靖邊北嶺有虎突起澗東嘯而去人馬為辟易投宿
碧落崖下崖峻絶方廣如畫屏然泉流縈帶環山根
一匝秋稼巳熟黃雲滿川盖朔方之武陵溪也
廿六日丙辰下十八骨了泥滑不能騎比至平地僕
馬為痡矣行約两舍抵田家止宿
廿七日丁巳宿北口小杏明日踰灰嶺試桃花峪温
湯山間殊有竒觀石為盤渦如碧玉盆者非一壽藤
灌木交蔭左右其水泉蓋潞河之上源也是晚宿新
店又二日至燕粵自中元九月奉
檄北上至是年辛酉九月凢十有三月實歴三百八
十四日
秋澗先生大全文集卷第八十二
