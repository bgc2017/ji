秋澗先生大全文集卷第五十六
■碑
大元朝列大夫秘書監丞汴梁申氏先德
碑銘(并序)
大德改號歲之六月越二日癸巳秘書監丞申君敬
先詣太史王某再拜而請曰惟申氏遠有世緒逮我
先人學紹醫傳心存道濟惠及一方雖遭罹世故譜
諜墜逸然自高曾而下班班可考而墓隧無銘神道
闕表予小子大懼先德曰遠恐泯昧將無以見於後
今粗有纂述俾昭示子孫以傳不朽者敢嘱筆於下
執事厶以不敏辝者再請益堅乃爲論次之謹按申
氏世居汴梁曾祖諱天禄宋徽宗朝以嬰兒科供奉
内庭門以金斗爲識當時稱揚毉藝精全者有金斗
申氏之目宣和末避地家秦州社樹坪祖諱良輔早
以方伎知名西土祖妣馮俱壽終葬天水郡顯考府
君諱仲康字西叔資秉寬𥙿有長者風弱冠值金季
流寓陜(虎禹)間天兵下河南愛申𥙿間風土衍沃定謀
卜築以甲寅歲東徙今遂爲南陽人府君世其業禁
方秘訣夙承指授復爲該洽軒歧以來其書奥妙悉
精䆒其理學既博伎益工在醜不矜其能活人不期
其報過客病困逆旅及貧無資者家置病寮躬進湯
劑糜粥既平復量給路費以遣之遠迩注瞻以材德
兼稱如南陽冨民孟氏夫婦府君以伎能起其死約
兼金乘爲謝后恬然不爲礼或者不平對府君詬之
曰毉以濟物爲任若貪圖貨利爲心豈天生俞跗保
全夭閼安羸劣之意哉子無復言客嘆服而退初府
君東徙聞盧氏守將堯里公賢而下士往依焉草昧
際舉族頼保翼一夕宋寇掩至執堯里而去以不屈
遇害熊耳嶺府君聞之紏合義勇者數十軰匐匍奔
赴求得其屍葬祭迄成礼兵後内外宗姻散失者衆
求訪不少置得姨之夫樵翁於申女叔於穣下既孤
且窶收養終其身平生行義類此甚夥今特書其顯
著者識者謂府君爲善不近於名尚義不謀其利躬
弗受祉後世其興乎以至元己巳歲季夏十有八日
考終牖下享年六十有七配宋氏系出京兆大家資
端重未嘗露嘻笑年既笄歸于我侍舅姑以孝敬聞
鞠育諸子極於勤苦後八年以疾棄養壽七十一祔
葬南陽縣東泓河之右薛家里子男六人曰政嘗監
郡酒稅曰整河渠使曰敬即敬先曰教早世曰敏江
陵路毉藉提舉敬先性資醇𥙿毉學明敏切脉審用
藥精至元六年選充太毉
世祖皇帝廵幸兩都北狩東征典司藥石皆侍其行
嘗於御前修製湯劑品藻藥性敷奏有條理
上顧而喜曰汝身雖小口甚辨博又敕治元妃疾
獲良愈蒙賜玉鞶帶白金有差至元卄七年由御藥
院使陞受朝列大夫選丞秘省旌宿勞而從公論也
自昔銓衡經制以方伎進者雖有殊勤不轉文武正
班敬先讀書勵行有士君子之操故膺是除由是知
楊歴清要光顯於親者越兹伊肇敢以府君之積■
起宗敬先之肯搆克荷者■而銘之銘曰
毉師之良本天恒德挾藝時行
心貴&KR0825;一其視患者罔有莫適
一盡我誠庸表怵惕顯允申公
秉兹良直四世三朝職司疢疾
神砭易形靈丸起廢藥惠一方
心深道劑嬴劣獲安烱我風義
活人活國是廼仁術隂積孔多
陽報斯必篤生六子季實良噐
大我毉門學稱善継藥籠流光
馨融
帝室六脉和平聖躬福謐
三十年間祗勤厥職維皇念功
寵數優特簉名仙瀛圖書東壁
紆紫腰金揚休山立匪汝是私
良用勸激蒼煙故里光賁丘石
刻我銘章有煌申國獨山鬱茂
白波蕩潏山川鴻濛慶鍾來息
子孫振振垂𥙿罔極
大元故奉議大夫中書兵部郎中韓君墓
碑銘(并序)
亡友奉議韓君之子冲既禫來謁心焉愴慕有慘而
未安者乃出所壯父行曰孤不天先人蚤世平時所
期者遠大挾其所有以前而車傾半道念所銜曷祛
惟是發越潜德使表見於後庶存殁少有攸慰公與
家府交敬而知爲詳敢百拜以墓碑爲請予以義以
分有不能辤者遂追叙而併銘之君諱天麟字伯昌
姓韓氏世爲漁陽上谷人父琇爲人長厚儀觀秀偉
少應武舉金季嘗以勞任慶陽府司錄判官母王氏
誕昆季四人以次君爲第三母以克肖故尤所鍾愛
長業法家學即能&KR4033;然見頭角於輩行間師以能稱
之及爲郡法曹獄無大小悉心極慮必盡彼辤情而
後巳時有楊參軍者詐冐兵儲公易市戶事覺■朝
遣官來鞠逮捕者數百家弊積有年不易措手知君
幹蠱摘之倚辨楊既窘蹙無可得主者悉取償糴家
價從時重君曰不可盗粮者已有主名百姓初不預
知今從坐配償已是虚負取價合准出倉時估不然
將有破産不勝其弊者上官從之衆得以輕脫至元
二年辟充懷孟路從事四年勾𥙷中書左三部令史
八年由考工轉御史臺有訴民自關陜來未經有司
者議不受君執之曰民豈不知此頋臺憲爲重因而
拒之將無所控告罪彼越驀理其冤抑可也事多解
釋以能遷吏禮部員外郎遂建言隨朝掾史已有出
職定例外路吏資亦當與議使至公均被准其事行
焉未幾遷奉訓大夫出爲瑞州路別駕俄超授奉議
大夫常德路宣課都提舉先是亡宋稅埸濫收竒零
等課名類甚多君稔其擾曰生財有源初不在此使
到官者磪之有法所獲多矣於是六色正額外一切
蠲去常人稱悅及比附上額羡果倍蓰時方夏官徵
民負租追呼鞭扑急於星火君就府僚與議曰今新
陳未接人餬口不給兼積久數多非一朝可辦急則
必倍息取貸或易及男女若爾是冨益巨室怨歸公
家非特於征商有所悞也稍俟秋成徵之未晚用是
以停征八番大軍道鼎民被騷甚且沮恢辦有司噤
不敢誰何君詣行閫陳說主將喜爲約束之市肆頼
以帖其乘機應變輸誠濟物多類此政藉甚而課最
省臺交章薦入授奉議大夫中書兵部郎中尋被檄
檢覈河漕回次濬之劉家渡以暴疾卒實二十二年
乙酉歲八月七日也享年五十有九以是年十一月
壬午葬郡西南親仁鄕康公里家茔慶陽府君墓右
從溝■也君氣志明辯有幹局善當官好持論往往
出人意表其起身立事不資藉昆弟耻踵跡人後氣
之所充力取必至卓然自見於用者蓋天性然初韓
氏北故后居衛生事微父俾之經商辝焉曰從政固
所願也及顯逹分所有資悉推讓不一毫取鄕黨義
之又患難解紛樂與人爲善教子讀書惟恐其不至
配孺人梁氏元帥瑀之長女生子二人曰冲從事郎
太平■經歴曰中御史臺令史継志治家大克播搆
曰燕■梅童皆庶出四女已適名族者二二未笄銘
曰■維天生材卑世作程吏以事主尤資者能理具
氣先■氣廼形倬彼韓卿氣志蠭閑揚歴臺閣外彪
中弸初轉栢府樂夫有行庶單厥心豈惟祥刑彼良
而俘是大僇辱千里求哀情其可恤人以法辝我爲
理出不以其嫌竟直彼屈天秩有庸曾間内外由我
一言至公均被財生多源取自有體筭及屨蓑徒擾
而巳以正以公所獲多矣猗嗟韓卿用固強矯年不
志充宜若可悼我思古人云誰盡了圖維不朽君亦
少慰子孝而賢仕涂方軌振厲光揚儘濟厥美尚餘
幽光樹石表隧揭我銘詩永勖來裔
平陽程氏先塋碑銘
南陽府倅程君瑞不肖里閈都司趙公倩也故與定
交最早知行巳頗詳爲人忼朗誠直勁挺尚義而遇
事開談洞見肺腑伸吾志而已而利而害初不計䘏
由是棖觸物論與時齟齬然識者以跅㢮不羈許之
與君契闊者餘二十載大德改號之春自武定終更
來京師僕方忝長翰林樽酒叙舊英邁之氣猶夙昔
也既而來請曰瑞始以孤童子入侍隷昔刺謀大
子帳下逮事
定宗憲宗時朝廷遠駐朔漠屢奉命使㐮漢間爲
互市官歲已未扈
世祖皇帝飛渡鄂渚戮力與宋兵戰有功蒙賜銀幣
有差及上登極選備膳夫車駕廵幸兩都征伐
宴犒割烹供辦蓋三十年于兹中間以軍國係重越
分肆直忤犯權倖致之縲絏瀕於不測者屢矣以辝
氣侃侃事竟實無佗幸不死朝貴多其挺志弗撓奏
受忠顯校尉尚食局使又七易寒暑積前後勞官武
略將軍出知奉聖州今調同知南陽府事自惟愚忠
朴直餘將無有供奉闕庭寵膺民社秩中通貴竭
誠圖報之念日深一日奈桑榆景迫年與時馳而追
遠返本之懷朝夕是切相嘗僑居即是將起新阡奉
安考妣神靈又諗登仕版家先世塋域例有碑誌况
■東西南北之人表識之建尤爲切務俾子孫継嗣
拜掃考其紲鄕里遹追來孝免夫有旌紀寂寥之嘆
尚吾友惠顧賜之銘則程氏爲不朽矣某以契舊且
素賞其方槩廼爲書程之先代世爲平陽洪洞縣李
村農家曾祖大父俱逸名諱所可知者曾祖生子四
人祖弟三子也金末以勞效嘗攝行本縣令有子玉
房行弟八暨弟九郎其胤裔尚守遺業玉即瑞之父
也府君慷慨重然諾風義矯矯有無與衆共之貞祐
兵亂以武幹保完墟落
國朝壬午歲迎降
太祖皇帝從攻鳳翔用愾敵功緫西京工匠年三十
有九以疾終夫人曹氏出扶風䆠族生子五人曰實
曰瑞即武略君曰西京曰當僧曰午兒實之子懷驢
聀庖人氏次曰伴驢武略之子曰靈童新阡之兆建
於彰德府湯隂縣之北蘭里實大德戊戌歲某月日
也仍爲發先世之潜德懿行與武略之挺志顯親者
爲之銘俾光賁新壠昭示來者云其辝曰
維農秉志篤於儉勤服田力穡
鍾氣之醇積厚種遇嘉祥自甄
何以為驗慶流子孫猗歟程氏
植本浚源藹藹風義超越同倫
由農而士奮起艱屯克昌再世
攀附鳳鱗愚忠朴直祇奉嚴宸
典司玉食三十餘春名喧禁籞
僉曰藎臣付之民社賞其勞勲
貳車五馬皂蓋朱輪大侈寵數
顯揚其親有欝者阡羑里北原
光融松檟銘勒貞珉何以訓之
孝義忠純昭示不忘垂𥙿後昆
大元故清和妙道廣化真人玄門掌教大
宗師尹公道行碑銘(并序)
道之大原出於自然而隆而汙繫夫世運顧人力有
不能致者如甘河之異見於西秦崑嵛之氣表於東
海自非素鍾仙分價重一時疇克輔承者哉金貞元
正隆間重陽王尊師始倡全真教法逮長春丘公應
期濟度道乃大行風聲洋溢丕冐海隅至於静涵道
幾動周妙用驂鶴馭之孤標謁龍庭於萬里絶塵
而下稱継述之善者我清和尹公其人也師諱志平
字太和系横海華胄大父而上世以儒業擢進士苐
歴郡守者凢七人因䆠游東萊遂占籍焉祖公直父
■誼皆融德不耀樂施與鄕黨以善人稱師生金夫
定巳丑初母氏夢羽儀擁導若仙官迎謁者寤而生
師有瑞光盈庭之異既長資穎悟不凢杳然泰定了
知生前事讀書曰記千言及冠行遇道士自關右來
約師同詣文登醮祭歘失所在但見羽流乘白黿化
現空際師戃恍感遇信道愈篤既而潜訪長生師於
洛京父母數追止之至鎖閉静室無幾遁去寓昌邑
之西菴道家者流以禁睡眠謂之消隂魔嘗坐樹蔭
下一夕假寐間見長生師厲聲曰嚮祖師來化汝尚
未悟邪遂揮刃断其首剖其腹滌易鄙俗去其自滿
由是胷臆洞然靡有所惑二親知志叵奪始聽入道
明昌辛亥參長春公於棲霞遂執弟子禮久之偉其
有受道資盡以玄妙付之曰吾性靈明如鑑不受垢
常切瑩拭以湛吾天自是曰有所得又問易原於太
古傳籙法於玉陽鍊習内精聲光外白遠近尊禮戶
外之屦滿矣濰陽州將完顔龍虎素慕真風奉亭圃
爲菴尋賜額曰玉清觀師佩上清大洞符籙主盟齊
東者卄寒暑長春聞之喜曰吾宗教托付今見人矣
大元已卯歲
太祖聖武皇帝遣便宜劉仲禄起長春於寕海之崑
嵛山聞師爲其上足假道於濰以見之遂同宣
詔旨先是金宋交聘公堅卧不起至是師請由道其
將行開化度人今其時矣長春爲肯首决意北覲選
道行純備者十有八人從行師爲之冠致眷眷隆
渥玄風遠倡師羽翼弼成之功爲多歲癸未長春還
燕主太極宫師雅志閑適退居縉雲秋陽觀俄徙德
興之龍陽長春仙去命公嗣主玄教即建處順堂於
白雲觀奉蔵丘公仙蛻壬申四月
太宗鑾輅南還師迎謁於保賜坐論道慰諭者久之
翼日后妃臨幸祝香琳宇錫道經一藏自是四方
學者輻湊堂下歸依參叩于于而來唯恐其後師摘
要訣誨之曰修行之害食睡色三欲爲重多食即多
睡睡多情欲所由生人莫不知少能行之者必欲制
之先减睡欲日就月將則清明在躬昏濁之氣自將
不生向上逹者率自此出人徒知從心爲快不悟制
得此心有無窮真樂也癸巳冬十月講道經上下篇
於義州通仙觀微辭奥義大有發明及演七真造道
根源殊洒然也聞者爲洗心毉巫閭爲燕遼鎮山深
秀䧺欝必有弘演慱大眞人往來其間甲午春師往
遊焉先是瑞氣葱欝封鎻不散者浹旬至是開霽衆
以爲山靈開先之兆師謝曰吾何德以當之終南祖
師煉化地號活死人墓者蕪没日久仙柩浮殯朝夕
念兹若煢煢在疚乙未春關輔略定師西遊併圖營
建又興復佑德雲臺二觀太平宗聖太一華清四宫
以翼祖觀初道出汾晉沁長杜德康請設醮綠章方
啓玄䳽翔空仙侣散壇時雨濟旱丙申秋奉
旨試經雲中度千人爲道士俾祈天永命禔福元元
師德望既隆所至風動雲委吏民瞻拜至兇悍無頼
軰皆感化弭服戊戌師壽七秩以教門事付真常李
公庚子秋葬祖師於白雲堂會送者數萬人時久旱
雨雪盈尺咸謂孝誠所致継董祖菴僝功尋敕額
曰十方大重陽萬夀宫初大定七年祖師火其菴東
游或惜之曰修人在後吾何亟焉至是殿閣廊廡覆
壓千柱終始六甲脗合祖意誠有數存乎秋九月歸
五華舊隱己酉賜號清和演道至德真人金冠錦帔
付焉辛亥春二月十有一日沐浴易衣冠書頌曰觀
化八十三歲澹薄全真活計臨行踏破虚空開放光
明無際落筆而逝馨芬滿室三日不散臨死生際其
明了如是師既示化以皓駒輿襯寕神五華其日終
南祖觀有一道士乘白馬來告清和去世竟不知所
之後訃音至考驗月日知爲神遊化現吁亦異哉師
儀觀秀偉風度凝重如瑞人神士不可梯接然即之
春風和氣津津溢眉宇間樂傾所得誨誘不倦志顓
利物感應無方如在濰陽松栢不種自生其寓仙谷
叢竹一符卦數學徒徧四方觀宇滿天下德博道尊
過化存神之妙不能具載皆出於至誠感發無一毫
作爲之私宜乎傳嗣道統配列師真上継長春下授
真常前後無媿可謂清而不耀和而不流克肖克荷
玄之又玄者矣師平昔所在求詩頌教戒者無虚日
肆筆應荅辭理可觀有葆光集北遊錄傳于世中統
建元誠明張公表師行業於朝追謚清和妙道廣化
真人制辝有性天開朗心地坦夷接重陽道統之傳
爲長春門人之冠宜錫褒章永光仙藉之旨始終昭
顯矣法孫陳德定出延安士族師事真人門弟子重
陽知宫仇志隆以修進餘力祭醮符籙皆通習之居
終南四十餘年㓗以脩己耕而後食處嵓穴間妖魔
屢梗德定以正法神力悉驅除之由是名著秦雍至
元卄七年耀州少尹姚某以聞蒙
世祖文武皇帝召至闕下試驗有徵寵膺玉鼐貂衣
之賚元貞二年賜號棲玄致道通真法師三年宣授
秦蜀道教提點踵門來請曰德定自惟托跡草茅何
以致此盖遠藉先廕思效光揚師祖清和公之返真
侍郎趙楠巳表松臺祖菴之復實所權輿今紀行之
碑未克昭建是殆闕如提點温某等五人已礲樂石
幸翰長先生惠之銘是亦不一書而止之意也予曰
有是哉探源報本乃吾儒美事道雖不同其理弗異
乃次其所具而重之以銘其辝曰
天之蒼蒼一氣清其視下也猶杳冥
真元有道本強名俾而全之須人弘
甘河感遇世已驚風聲波動東海溟
七葉泛灔金蓮英至人挺出開世程
崑嵛山高古蓬瀛長春再傳何德馨
䳽馭九萬摶雲鵬雷雨之動方滿盈
爲民請命以道寕維持綱紀誰使令
十八大弟光啓行丘仙一笑溘上征
清和進脩純粹精傳授道統力主盟
㓗已應物謙而誠拱璧駟馬非夸矜
事唯無心物取衡尹家樓觀青雲城
開天演化玄元經全之爲教廼大明
縱說竪說鍊此形方寸莫遣三害攖
隂魔大嚼風掩燈嗜慾一肆甚五兵
顛木之枿不少萌昏濁之氣何由生
志惟不分神乃凝大賢大哲皆此成
用之國治如鮮烹重陽祖菴功勃興
終南太華高稜層玄風浩浩海宇傾
竹宫醮祀儲祥楨雨暘下遂萬物情
錫民五福世道平穰穰復正德往寗
一朝猗蘭升紫庭仙階霞帔光晶晶
物緣太盛神或憎進退合正聖所稱
谷神不死存至靈未妨委蛻仙山坰
瓊樓石室戶不扄神遊八表風泠泠
道傳千古垂日星門人攀慕涕泗零
令威留語會有徵兹惟華表歸來銘
衛州創建紫極宫碑銘
維衛紫極道宫全真師冲虚子房公所剏建也初公
既參丘尊師於海上長春目其氣志非凡殊稱異之
居無幾何命公主馬坊之清真觀迨國朝壬寅歲
聊攝趙侯請師住持郡之玄都宫於是鶴馭東遊道
出弊邑汲長趙實扈林聞師道價重一時以治城崇
道里隙地廣六十舉武縱則倍之奉師爲玄覧別舘
訴然許焉輟其徒張志洞等結苑以居嘗闕地得石
上刻宋太宰張邦昌詩什知爲吳越錢氏子孫棣華
庵故基也師留博僅紀而西還淇上方履滿戶外每
以居逸教无爲慮因集其徒而告曰吾大方家雖清
虚自然爲宗要以應時衍化爲重詎容山林長往歸
㓗一已乎且吾行天下多矣未若衛之土中而處會
俗美而易化不於焉闡吾教尚何往然祝延寳供香
火焚修之所非大壯麗不足以張皇教基竦道俗瞻
敬之心也廼命門徒孟志玄趙志朴率衆下商洛之
材跋涉囏阻以歲月得木萬計遂建吳殿七鉅楹内
設■三清大像示至道之原也中起通明觀以奉王
皇黼扆欽天帝之尊也後復作七真殿五筵叙列仙
品見玄教之傳也下至壇墠神闥齋室庖湢廐庫𬞞
圃莫不畢舉師素負巧思志堅而氣充規撫位置意
匠中定不待畫宫于堵而爲執用者之法要使堅完
鞏固爲數百年物尋師委蛻仙去遺命志朴等曰今
大功將集無以吾存殁而作有間勉強前修以卒吾
志故志朴等三十年間焦心勞思攻苦食淡継述師
訓猶一日然今則繪彩供帳截然一新金光五雲絢
爛溢目宏麗靖深爲一方偉觀其工費之廣自力其
力初不外假而衆忘勞焉實經始於壬子之春迨至
元甲申秋工告迄功志朴乃件右師之行業與夫興
造本末踵門磬折謁予文者再余以鄕梓盛蹟且與
師有玄談之雅勉爲叙次之師諱志起濰州昌邑人
幼業儒既而以異夢有覺遂入道爲人氣貌魁竒操
行清峻通古今善篆籕樂與名士夫遊至於醮祭之
獲福雲鶴之顯異所在驚動世之耳目者爲多遺山
謂師外朴而内敏質直而尚義似夫墨名而儒實者
盖確論云宜其事業成就如此至元戊寅志朴以師
德請于朝蒙敕定僊號曰弘真體静真人若志
朴者於師弟子之禮始終盡矣尚猶以師不覩道緣
大成爲欿予慰之曰不然昔真人舍清真而遊博去
博而終稅駕于衛今雖神遊無方其眷戀於此也必
矣况共衛間名山勝境固爲小有洞天如玄元化現
於仙山公和舒嘯於蘇門海蟾留題於白鶴仙蹤靈
貺前後接踵見于方志雜出于傳記之說者昭昭矣
異時馭風騎氣追陪真仙安知不過故山而留語俯
華表而增懷而爲孫劉絶塵之舉也邪仍作歌詩詳
見師志俾刻諸樂石雖綿亘千祀庶幾來者有所考
焉其辝曰
道家者流本静清杳冥而無迹與形
崈慈尚儉貴不争兹乃黃老之常經
有時土苴爲世程祈禳醮祭由是生
像緣教設雖強各雄樓傑觀争峥嶸
猗嗟先生起營陵魁偉德業玄門英
至人未免安傃行河山兩戒䃲金庭
方花古礎排巨楹紫雲爲蓋青雲城
羣仙嫓統湏皇靈紫垣落落羅天星
先生演化意有徵後孰倦焉先此營
庶用張本道可興隂助政治歌清寧
大緣未竟歘上昇門人攀慕涕雨零
歲絫月積大有成惜不久視爲宗盟
仙宫洞房本不扄神遊八表風泠泠
來過故國宜少停紫極夜氣開蓬&KR0801;
追攀逸駕非吾能尚想爲國儲休禎
風時雨若糓不螟下洗澆俗還淳誠
我詩刻石何千齡要作華表歸來銘
秋澗先生大全文集卷第五十六
