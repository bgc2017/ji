秋澗先生大全文集卷第二十六
七言絶句
華岳廟留題
朝來松檜重煙霏仰面蓮峯翠撲衣自笑愛山心不
足日斜猶未駐征騑
祠前喬木老輪囷閱盡長安道上人千古倚空仙掌
在好爲回首障兵塵
蓮峯卓拔見雄尊干劫孤撑碧玉盆緫被少陵收拾
却諸山羅列佀兒孫
乖崖一出著高勲回首猶慙華頂雲應笑豹林种處
士擬將虛譽售時君
東登岱頂雪彌空上徹中封佀不逢應喜此行何豁
敞青天白日對三峯
渡渭有感
當年尚父欲誰親八十西來釣渭濱馬上行人應未
老莫教虛負百年身
秦亡漢起兩悠悠緫把興亡入海流汀樹岸花三百
曲煙波都属釣魚舟
安邑道中
六合雲蒸一氣埋際空秋稼委枯荄馬頭赤日疑無
色望際青林兩氣來
洪洞道中望霍岳諸峯
老澗灣環兩翼分一川草木氣如薰土人更說山靈
異欲雨先占霧頂雲
留題霍岳
喜遂平時景霍心適逢嚴祀一登臨感通固愧潮陽
筆霧雨重開萬壑隂
山腰明霽静煙霏岳頂雲濛淡欲飛岩壑佀供詩筆
徤法身都掛六銖衣
題豫譲橋
死堅鐡石表孤忠一水曾蟠萬丈虹太史注書隨俠
例豈知風義本無同
過益昌橋
盤盤危磴轉山腰下瞰長河漲怒濤霍邑南邊趙城
北滿頭風雨過昌橋
霍州
四雍中坳一豢牢快心唯有霍山高一條彘水從中
過日夜隔城聞怒號
䟦范蠡歸湖圖
覇越高勲土苴如五湖歸隠號陶朱扁舟共載西施
去却恐時人是厚誣
題趙城縣環翠亭
秀色四圍供坐嘯山城終歲早休衙陂塘清淺知秧
稲畒嶺横縱看藝麻
簡城南北幾經還赤日紅塵赭背顔歘得解鞍心適
喜暫容高卧對東山
趙城道中早發
積雨睛來露氣餘風枝成滴草垂珠麻衣半濕溪邊
路長記郊原五月居
跋米元章蘆鴈圖
西風萬里下衡陽水宿雲飛固自雙佀爲呌群心事
苦不教相映睡秋江
煙渚潮空退暮沙依稀寒影落蒹葭何人觧化雙飛
翼拍拍隨君問使華
甲戍歲門帖子
全家恩飽荷恩榮闔郡清寕歲屢登蟣蝨小臣何所
報一公之外百無能
不求冨有金成穴不羨官榮曰九遷但願時和身徤
在大家無事過今年
庖舍門帖子
王家供具乳蒸豚石氏庖厨蠟代薪二者侈荒何足
論一簞顔巷世歸仁
山市晴嵐
墟落人家半夕暉太行天上倚煙霏喚回二十年前
夢共伯城西載酒歸
古栢寒鴉
亂鴉蒼栢晚相依流水孤村句未竒佮佀首陽祠下
看夕光翻影上枯枝
松蔭寒泉
坐蔭髯龍夢已醒更堪幽谷亂泉声遥知綠綺相逢
夜幽思中含太古情
雲竇飛湍
千丈懸淙落碧霄百岩回望冷瀟瀟若爲借得天瓢
手傾向人間救旱苗
蒲中十詠爲巖卿師君賦(并序)
中條山水雄秀照映河華予兩年以事扺蒲略
獲遊賞然雲煙勝槩旦夕不去其懷嘗思以數
語道其髣髴心在而未暇也至元十年秋九月
蒲人師巖卿拉王國器李仲和張師諸人携酒
過門杯數行䄂出錦囊巨軸曰此河中十詠也
因徵詩於不肖逮明年甲戍正月辛巳予以微
恙閉閤少休隠几瞑坐神與境會既覺晴日滿
䆫幽思發越眷焉十題卒然而就顧不足發山
水之清音聊以移方寸而外形骸也且爲四老
人一盧胡云
蒲津晚渡
落日西風送棹謳行人無數立沙頭君看一葉顚危
甚苦不忙時且少休
舜殿薰風
巖廊瀟洒壓城闉解愠歌殘又幾秦一道殿簷涼佀
水至今猶有夢華人
虞坂曉發
雞聲茅店月微茫山遠行人促曉裝良驥虺隤身自
徤不須拭目認絲楊
首陽晴雪
前冬兩拜首陽祠野雪搖光晚霽時蒼栢滿山人欲
去亂鴉翻影上枯枝
鸛雀波聲
洶洶河流入断山馮夷無力障狂瀾乘風破浪他年
事且挽清雄上筆端
東林夜雨
瀟瀟風雨暗秋山聲滿疎林萬珮環拂暁開門看晴
霽白雲依舊伴僧閑
林亭夜月
大内扶君不見人野煙碧樹緫傷神應怜一片林亭
月曾照司空泪滿巾
王官飛湍
石竇懸流雪練飛夜深和月映松扉恨予不遇貽溪
老一笑山間說化機
西巖疊巘
東山如䯻欝重重人倚栖巖第一峯似是晚煙𨳩畫
幛濃揮淡抹鬪丰容
嬀汭夕陽
溪痕春漲碧迢迢一帶斜陽映野橋風土亦涵釐降
意野花如靨點裙腰
贈寫眞賈生
氣皃昂蔵野鶴姿賈生模寫有餘師情知不入麒麟
畫(剛為)天朝飾羽儀
寄李𥙿卿
山中風日淡無輝山下騰光欲爍衣辛苦南州李從
事三年其柰肉山肥
交游過眼日紛紛故舊如君有幾人岸幘一樽蕭寺
月此回談笑更情真
過横望嶺
終日山行不厭山出山聊喜慰衰顔朝来横望開頭
路滿意風烟看洛川
澤潞即事雜詩一十首
醲恩三接無旬浹春日春衣未足多沙上歸来聞好
語誓殫忠力更無佗
裴翁祠晚夕陽催野色横川組練逥我數固多多已
辦不愁歸路碧崔嵬
自古徒兵澤潞雄選齊尤見四州公堂堂氣與聲聲
壯閃閃旗飜日脚紅
獵獵清風偃旆声南風不競此先徵朝耒小試青油
底一鼓仍驚氣倍增
闐闐風外鼓聲乾小隧紅牙入細看自古中原雄莫
敵麟符准到漢家壇
萬命安危一將懸成功端在得人先長江儘飲天山
馬節制應湏閫外顓
角聲催日上牙城白羽風清坐閱兵盾鼻恐煩磨檄
墨莫教華髮等閑生
一檄風馳萬有降天兵開國古無双寄聲璧月瓊枝
客鐡鎖休誇一葦江
結束征袍總白丁淮隂一將便横行瀟條此意千年
後正賴桓文節制明
嗚嗚殘角過三吹整整魚麗待一揮曉凉更覺軍容
肅露濕朱旗月滿衣
太嶺道中泉眼并雜詩
路長坡峻一層層六月行人困鬱蒸多謝山靈解煩
暍一泓澄徹冷於冰
來路蒼蒼不可尋山風吹馬下遥岑望中斜日行雲
掩遠嶺横分一半隂
長松磊落不凡材風拂煙霏畫障開端佀高人在嵓
壑苦嫌塵土不歸來
千古雄藩入控連瀟瀟旌旆莫愁邊最怜天壤清凉
界欲買西山二湏田(潞州爲太行清凉境界)
太行南走百山門崗勢回環淺作盆瀟洒綠隂臺館
静平時尤見使君尊
過遊僊李節使墳
大定明昌五十年當時人物玉堂仙朝來書案山前
路瞥見堂封一慨然
遊青蓮寺
上方層閣倚晴煙回合諸峯聳碧蓮午枕不容詩夢
就天風吹雨下危巔
山間一雨衆壑澮轉石砰崖聲若雷殆佀山靈詫清
駃夜深還到枕邊來
夜過關嶺山
晝鎻壷關戰氣昏自環長塹作孤豚紛紛彼校何爲
者媿煞新聲欲死言
夏縣
一縣隂隂夏木清大賢司馬小賢城河山依舊英靈
在重爲生賢作國禎
虞鄕道中
長纓風笠葛衣疎裝就唐人早發圖只有才情渾不
佀馬頭吟久却成無
猗頓道中
玉繩西轉啓明東熱擁長途似火攻辛苦平陽王判
府三年三伏走蒲中
䟦蘭昌宫圖
宫斜春草暗驪陽花底春雲覆苑墻怱覩翠罌銀勺
事世間疑有返䰟香
乙亥歲門帖子
三年判府初無𥙷一寸孤衷老謾丹最喜元正即春
節併將和氣到門闌
李潜宛馬圖
李生鞍馬見金初彷像殊方職貢圖今去玉門途萬
里緫隨鞭策入長驅
丙相問牛圖
牛來近地暑光微深愧調元相業非後世幾人能辨
此濘車甘受野人譏(用宰相楊再思閉坊門禳水會事)
謝太傳東山圖(金黎陽李公泰筆)
鳳沼春閑湛綠波未容絲竹醉嵓阿儘能經濟蒼生
了七寶裝嚴未是過
秦兵一掃兩淮清桓氏微來晉鼎平况復中年正多
感未妨雲壑寄高情
四皓圖
事定歸來舊隠深皎然松雪映雲林寥寥高誼千年
後佀覺元之最賞音
先生節義重丘山冠珮遥瞻漢嗣安莫以隱淪忘世
論一身歸㓗何難
苦諫臣通巳謾爲一書光動紫巖芝後人只說安劉
重不道留侯策更竒
顯宗墨竹
離離香粉淡争妍莫作荒寒景趣看絶佀承華宫檻
畔春風和露濕闌干
一枝蒼雪映遼江滿意春煙鎻建章監國撫軍仁孝
在不應游藝較蕭郎
雲溪先生畫像
大定明昌五十年聲明文物出中天畫圖一識雲溪
老耆舊風流墮眼前
訪京師故里
四紀光隂黍一炊重尋陳迹巳都迷百年風樹悲凉
底更遣朱衣問碧雞
秋夕早起
鏡裏顔蒼鬢雪如憂心中夜轉民區開門看雨驚連
夕堂下秋蘭恐半蕪
聞方響時過一苐宅
丁東鏗戞碎璆琳掩盡朱絃窈眇音花外粉墻遮不
断珮環清徹洞房深
壬申門帖子
任運喜尋蕭遠論廣騷慵擬楚人辭里兒莫訝三冬
蟄一寸丹心用有時
題王仲通二友亭
治葉倡條占好春轉頭紅雨委芳塵歲寒伴我初心
在二友歸來是故人
得失之間勢利交脅肩何翅夏晆勞淡交自得志言
友醉眼螟蛉視二豪
此君高節對髯龍雪壓霜封傲睨同不羡杏梢春意
閙等閑開謝是東風
酒蠅閧集霑餘瀝火鼠潜趍媚竈炎誰似歲寒亭上
客儘將冰雪澡吾廉
老眼相看十五年青青節操貫時賢自怜蒲柳非眞
質兩鬢秋風久颯然
題卜隱王君手軸
洛陽織畚王丞相異事驚逢少室翁我試問渠曾見
否(太平)天子夢非熊
百年人事有乖通萬彙流形本不同付與君平都一
笑滿簾紅日落花風
大易幾微得最神闖懷隂穽失崖垠坡仙有句堪書
贈醉裏微言更近眞
有命何嘗論智愚班超傭筆衞青奴一從遇着
客閑氣胷中一點無
學術源同有淺深如君龜策入幽尋自怜一片靈臺
月才並明時被物侵
題松隂訪古圖
舟横遠水翻蘭棹人倚長林諷楚詞却憶來河南畔
路松崗晴雪晚遊時(予壬申冬大雪后曾謁司馬相公墳故云)
春雲出谷圖
岫雲初出豈無心擬向人間作傳霖萬壑忽為風散
去卷舒應見本空隂
看雲曾上太山巔淡抹空濛緫自然佀慰幽人怡說
意故縈林壑弄春妍
牧牛圖
車邊起飯歌何烈角畔横書世謾驚何佀短僮無所
識夕陽村落見升平
溪橋風雨圖
前溪才渡又危橋風雨行人已倦勞更着客心孤迥
處遠煙明滅寺樓高
跋後唐莊宗按樂圖
王業艱難百戰開洛宫春色醉瑶臺那知兩部仙韶
樂緫是君王火葬材
紅雲香暖翠屏閑横玉聲清内殿寒誰道畫師無遠
意丹青應見守成難
群鶻古栢圖
振翮蒼巔控老拳霜空利不隔秋煙料應攫裂脩蛇
後相與朋來一砉然
書夢中語
春雲容與春隂輕杏梢點紅楊柳青人在畫樓斜照
外秋干臨水影亭亭
春江獨釣圖(前金平陽人孫子安筆十三科皆工)
渺渺春江碧若空一絲斜裊釣壇風冨春莫擬幽棲
穩巳在君王物色中
峴山秋晚圖
春風漢水大堤平雲静譙樓峴首青千古愴懷羊太
傳幾時親酹玉雙瓶
伐石東崗得小山一株雙峯並秀若夏雲突
元者因命曰湧雲僉謂名之甚稱作詩■之
坤靈凝秀幾千春一日佳名號湧雲淡僻性便雖老
在自挑沙礫看竒文
孟光捧按圖(爲申主簿受之賦)
■噫歌裏動晨炊一敬還驚按等厝想得主人茅宇
下肅雍形出二南詩
具門煙暖褐衣輕舂賃中間見本情豪蕩阿戎那觧
此夢回青瑣得卿卿
稠禪解虎圖
宋均政異於莵去魯宰風行野雉馴誰爲碧嵓方外
客等閑藜杖也通神
楞嚴堆案滿凝塵山下閑來解虎紛千古阿師公案
在寳香燻徹百嵓雲
乙亥重九日客臺鄕板橋里
滿川煙雨對南山冷浥重嵓細菊班不着白衣携酒
至卧瞻衡字已開顔
無人對菊情逾遠有酒盈樽意倦斟十日板橋田舍
底似教平子遂初心
依依墟落俯山郊雨濕炊煙覆屋茆一夜秋風飜木
葉露巢高下見林梢
瀟瀟山雨暮寒生漠漠青林宿靄横把菊珮萸俱寂
寞卧聽簷溜走湍聲
一官殆爲公田秫塊坐渾疑野老禪我喜静中觀物
化鹿臺風景佀斜川
疊巘相連老雨昏秋香狼藉擁籬根野情本與漁樵
熟共席來傾老瓦盆
百年悲感登臺社四座驚看落帽嘉野鳥送歌人勸
酒閉門風雨醉山家
山中佳節欲何酬醉裏閑書醒不休共着一樽相慰
藉李卿申子兩江州
讀易龕即事
朅來採石事間關却得幽潜兩月閑准擬後人重到
此指名王子讀書山
十三年四月十九日待中渡
泛泛輕航破浪花春風自信動檣牙不煩更擊中流
楫六合澄清到一家
宿開封後署
拂拭殘碑覧德輝千年包范見留題驚烏繞匝中庭
栢猶畏霜威不敢棲
許昌道中望三封山
大河失險已無金不待鈞臺一雪深十萬選鋒同日
死西風吹恨滿遥岑
䟦松風醉歸圖(南陽脩端卿蔵)
不向東華踏軟紅夢歸丘&KR0676;洒松風夜深徤到山間
石吹萬從渠總不同
危行危言到兩難炎凉時事旋相看放教兩耳秋風
裏待與髯龍約歲寒
題煙江疊障圖
楚水吳山萬里秋風帆吹飽北来舟應怜滿眼新亭
客空對江山雙淚流
江上晴嵐萬疊山幾緣亡國帶愁顔而今一統無南
北滿意風烟送往還
昆陽道中同陳節齋考試河南
官事無涯有限身拚教赤日走紅塵十年薄䆠﨑嶇
裏笑煞羲皇向上人
朝趍長路暮郵亭遠自南陽到洛亰馬上唱醻三百
里䆠遊無佀此回情
路氏子榮飬堂
遺羹親拜封人廟戲彩重登路子堂二事半生俱不
遂看雲凄断蓼莪章
退思亭詩卷
退食歸來静掩扉比量心事到精微今年京洛重相
值一話能知五十非
滿壷清醑薦柔毛一尺甘膏遍洛郊緫道使君誠意
格至今歌頌滿衡茅
拜狄梁公祠下
取日虞淵力儘多洗光重照舊山河䧺忠貶入周人
列似覺文公立法苛
京西道中
漢家綿蕝要齋郎見說趍程舉子忙一道綠槐梁苑
樹輕花也學十分黃
怨笛落江梅
鏡裏青鸞怨獨棲月邊疎影伴横吹誰怜一曲春閨
思箇裏幽香是素知
栢鄕光武廟
上谷兵威突騎良風塵河朔入披攘蒼凉鄗邑祠前
月曾照君王萬歲觴
臨制亡疑見理明治隆三代所由行竟從䜟緯論邦
計地下桓卿恨未平
宫武當年兩虎臣丹青千古照麒麟十年紫禁煙花
底判府歸來恐笑人
麥飯蕪蔞誓不忘肯教大樹日蒼凉竭忠竟得來吳
軰何慮蜀蛙不井亡
山行雜詩
川隔寒山日上遟槲林平抺霧煙齊晚涼貪趁征驂
徤却西山四五題
亂山合沓四圍青行近星軺路漸平大約太行吾肺
腹一重一掩総天成
入山不比出山寬回轉青林路詰盤暁色漸分煙店
近范寬圖上記曾看
太行元氣老洪濛草樹風前帶潤容山色只宜差遠
看近移空翠上高峯
西來游䆠半忙閑六日迢遥道路間回轉羊腸三百
里天教馬上飽看山
入雲蒼嶺望中賖石逕蜿蜒走白蛇見說碧峯爭秀
麗不愁車馬下狼車
過山陽縣題七賢祠
不到山陽二十年黃壚空瑣竹林煙盧胡笑煞嵇劉
軰又向西山着祖鞭
七賢來為此君遊終歲相看散百憂却為歲寒貞蓈
在十年憔悴伴人愁時竹禁嚴故云
山行雜詩
門前流水屋頭山馬上行人畫葉間清化許梁三十
里只除天許此中閒
錦窠蓮炬竟虛聞五馬西來忝幕賓似為愛山綠分
重着詩模寫太行眞
過濯漉城
麗不愁車馬下狼車
過山陽縣題七賢祠
不到山陽二十年黃壚空瑣竹林煙盧胡笑煞嵇劉
軰又向西山着祖鞭
七賢來為此君遊終歲相看散百憂却為歲寒貞蓈
在十年憔悴伴人愁時竹禁嚴故云
山行雜詩
門前流水屋頭山馬上行人畫葉間清化許梁三十
里只除天許此中閒
錦窠蓮炬竟虛聞五馬西來忝幕賓似為愛山綠分
重着詩模寫太行眞
過濯漉城
炎漢淪精到此灰獻皇空使後人哀篡成不獨曹
罪須信桓靈是禍胎
路入蕪城漲麥雲獻靈千古廟猶存一杯誰着濁漳
水少爲征西酹餒魂
題馬坊
久遊都邑無明略出判名藩媿不才忽得解鞍俱忘
却一聲幽鳥竹邊來
題山陽七賢祠
黃塵換盡豸冠霜薄䆠驅人捄火忙一勺七賢祠下
水療飢猶勝食官倉
山行雜詩
山下良田苦不多耕來山頂作旋螺薰風五月燕南
道千里黃雲際兩河
唐叔虞廟
巍然遺廟枕城崖覇業桓桓自此開剗地不銷昭伯
血瓜分何爲出公哀
潞公亭
唐都東望故城荒澮水翔山半多陽前日潞公遺愛
在至今亭構比甘棠
陽城道中
兩極坡長馬力窮澤南百里水泉空朝來丹沁東邊
路始見河山大地雄
南來佀爲亂山囚後擁前遮苦見留多謝鍾靈不嫌
俗坦然煙谷縱鳴騶
守歲夜宿太陵田舍
今年除夕苦羇栖着我西山更向西一窖太陵田舍
火雪龕孤坐聽猿啼
田家無物具茶餳爐火龕燈建曙明野老向人無别
話新年時熟長官清
過郊底村聽田父話陜州事(張姓名一曾授策州軍判)
離離殘雪點山郊老樹冰崖映断橋縱使林泉有佳
趣住山活業本蕭條
野叟龍鐘百戰酣目光如炬尚耽耽阿欽一死無由
得對坐從渠說趙三(時欽叔在阿不早元帥府作經歴官)
新道成試車東下寄德昭書史
千仞谿山險已平朝來喜逐炭車行兩鄕父老來争
賀萬事元輸有志成
野步
曳杖山行記可遊﨑嶇初不厭經丘静怜苔色圍孤
石閑愛長松蔭碧流
大石横崖亂作層偶來孤坐適幽情春生先自溪流
見暖散冰泉繞舍鳴
蒼澗行歌不見人草心泉脉動朝曛溪邊倚杖看來
久沙水空明散錦紋
秋澗先生大全文集卷第二十六
