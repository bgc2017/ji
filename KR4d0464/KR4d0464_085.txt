秋澗先生大全文集卷第八十五
爲運司併入緫管府選添官吏事狀
照得隨路緫管府自至元元年止是管領民訟差税
而巳以故緫府州縣往往員數不備其或闕員去處
多不𥙷差今者已將運司所管酒税醋税倉庫院務
工匠造作鷹房打捕金銀銅鐡丹粉錫碌茶埸窑冶
塩竹等課并奥魯諸軍盡行併入各路緫管府通行
節制管領比之在先職掌事務其繁冗增劇豈止數
倍之上所頼用得其人員設必備方可辦集不然將
來事有失悞不惟官吏枉被罪戾且以員數不敷爲
辝至於都轄上司歲終考課儻無成效切恐不得獨
免言責以某愚見即目注擬緫管官員理合精選材
望素重強幹有聞清慎明箸之人使之綂紀於上其
衰老罷輭不職素無政蹟者亦合體䆒得實量加黜
罰外據緫管同知州同府尹以下官員驗部分大小
事務繁簡照依舊例添設員數如緫府之治中散府
之推官上中州之觀察節判赤劇縣之特設丞簿是
也其府州司縣首領官吏亦合添設員數分掌案牘
失依上勾當如此庶望上下分職各率其属
其政則民安事辦不致内外庶務有所曠闕據
具呈
論省部掾内選擇檢法官事狀
見設檢法官多取自州府司吏等人如刑
安某是也且刑部人命所繫法家自非
專門善於其事者察則過於深刻昧者不知所守輕
重高下鮮能適宜其或處心私循唯法是翫尤爲利
害兼照得檢法係八品正官亦無州府吏人旣非才
選輙用𥙷充者今後合無於省部令史内選擇知經
史明法律識政體明良公平之人者充佀爲相應合
行舉呈
爲添設按察司八道事狀
切見四道按察司部内寬遠一出廵按動經半年往
返万里不惟官吏生受其實艱於周察又體知得高
䴡島夷小邦尚設按察八道今東寕府内属鳳州等
郡縣乃一道也况堂堂十万里之大國乎據見設四
道按察司每道合無添作兩道依上勾當寔爲便益
論起移懷孟路新民事狀
伏見懷孟新民二千戶大小一万餘口今將差官分
間起移前往中興路安置止恐因而别生事端然狂
悖有言者特本管頭目三數人耳今以在官審實有
狀罪之可也據中間事情恐小民或不預知兼(此等)俱
係車駕渡江時軍前好投拜人戶前後恩恤十年一
旦徙就遠地誠當念慮若万一生事深繫利害且即
目春首當國家布德施惠助長生之氣又蝗旱連年
所在生受今者迁徙遠去不惟費用浩大經過州縣
飲食供頓人兵防送必致搔擾其間更多卒難起移
之事而老弱因流離道路困乏疾疫不無死損恐轉
傷和氣又非來遠人之道也參詳莫若分移使實近
裏州郡破散支黨列之編戶一隷有司管領甚爲長
便論丞相史公位師保事狀
盖聞崇德報功聖之盛事尊賢敬老■國之常經伏
見前中書左丞相平章政事史公某德望素高忠勤
兩著比者朝廷以元老勲臣
累聖眷遇詔離重地時錫寵光盖所以安老臣而崇
德業也今史公年雖耳順精力未衰謀猷風彩足以
儀刑中外表正群卿而坐鎮雅俗僉謂宜封公爵又
聞將歸真定設若允俞不過角巾私第安榮一身耳
伏念師保之列久曠其人合無奏聞使居斯位以備
論思必能進盡忠言有所廣益也如此不獨盡飬老
乞言之道抑以激勸人臣罄竭忠盡之節天下幸甚
據此合行具呈
請明國朝姓氏狀
蓋聞自古有國之君皆推原世系以明姓氏如軒轅
以有熊爲氏帝堯以陶唐爲氏夏以姒商以子周以
姬亡遼以耶律姓殘金以完顔姓是也伏惟
聖朝奄有區宇六十餘載際天所覆罔不臣屬而又
禮文制度粲然一新欽惟
國朝姓氏廣大徽赫遠降自天今輝潜未發無以啓
悟臣民視聽之願兼體知得有親散賜姓等氏誠宜
區别親疎使貴賤之間各有攸序然後詔誥万方使
如日䴡天焜耀六合上以接千歲之綂下以垂無疆
之偉蹟也惲職居言責細大之事似宜敷陳故愚慮
所及不敢少隱
請論定德運狀
蓋聞自古有天下之君莫不應天革命推論五運以
明肇造之姳如堯以火舜以王夏以金殷周以水木
王漢唐以火土王是也據亡金泰和初德運已定臘
名服色因之一新今
國家奄有區夏六十餘載而德運之事未嘗議及其
於大一綂之道似爲闕然何則盖關係國體誠爲重
事緣只今文治煟興肄
朝章制儀衞若德運不先定所王而車服旗幟之色
將何所尚矣合無奏聞令中書省與元老大臣及在
廷儒者推論講䆒而詳定之然後詔告方方俾承天
立極之序粲然明白寔光揚祖烈貽厥子孫之永圖
也惲謬當言列無以塞責重大之事敢冐昧敷陳
爲中省兩部私使貼書事狀
切見中書省左右部所設掾史其員數足以分務俸
給足以飬廉又明注出身定擬資歴是
國家以品官待人未嘗以胥吏相期也所望公勤精
幹躬行所事今則不然私使貼書通知公務每房少
者不下六七人官不係名私有形勢例皆掌按牘主
裁决甚則至於關節導逹開閉倖門泄露事機滋長
奸弊私謁既行公道多廢近者制司僞貼事發此其
驗也重念都省致治之源兩部天官之列建綱立極所
貴肅清以明庶務柰何使幼孺無知之人混淆錯雜
紊煩官紀其爲害弊孰甚於此若曰此等吏習而巳
事何預焉是中省兩部爲童子吏習之所此尤不可
甚者今者積弊有年曾不更張革去冗長欲望激濁
揚清選擢計密抑吏權謹公道
帝載以之能熙期會至於不失不可得也又照得省
劄行下州郡削减吏冗使有定員本謂省官不若省
事省事不若省吏若此者舍本趍末欲清其流而反
濁其本源也兼舊例私使貼書者律有明禁據中書
省樞密院左右部及隨
朝衙門占恡貼書等人合行禁罷
爲百官賀正未見私先相賀狀
伏見國家修習朝儀漸有成法是將表儀万國肅
正百官爲一代之制兼朝廷之上禮宜過肅
殿陛之間尊無二上今者百官賀正趍集
闕下未蒙陛見私先拜賀讙呼雜還佀失無二上
之義合無比奉朝儀巳來誡勑百僚革比習俗庶令
宫庭之間先致清肅若大禮一行隨即可觀不然限
以門闈令在内者不許私賀以將其肅敬之心亦禮
治之一端也
爲太庿薦新并前障堧垣事狀
伏見國家建
宗庿奉祖考歲時饗祭禮文昭備今職貢万國方
物畢至惟薦新之禮尚闕而未行非所以交神明廣
孝思也又禮下公門式路馬况太庿乎今庿宫正
門前障高堧據東西外門即神靈出游之道使内外
臣民經過者不知夤畏趍避爲心又非致敬恭之道
按金制五品以上官過庿去傘屏人從疾過六品以
下並下車馬合無照依舊例遵行切詳二事違闕至
今誠有司之慢也
爲春寒馬牛損傷課程帶納馬疋事狀
伏見上都路今春雪寒損傷馬牛數多其山東等處
災傷亦然切惟馬牛耕戰之本會驗明有條禁馬不
得駕拽車碾牛(不得)私下宰殺隨路有司奉行甚嚴今
京畿之間其牛馬非理用度甚者至於駝犂耕種公
然屠宰以爲尋常兹有司之過也今後犯者宜加重
論罪庶望民知畏避不致日有虚耗外據各路課程
每季乞約量分數帶納全課馬疋有差就令本道緫
府官或次貳一員兼監牧聀各每年終驗孳息數目
考課能否而賞罰之亦漢武帝二千石兼馬政之制
也儻議而行上供
天子之六廐下備征進之大舉一旦果用足以收良
壯而振兵威比之倉卒和買或藉取民間不惟人不
被擾抑以减省國用力不勞而辦矣據此合行舉呈
論監司簽事聀劇禄薄狀
伏念官守有常而事分繁簡時制雖寬禄隨品給惟
其加優則心專心顓則事理盖廉於處巳而免喪節
之耻勤於按部而無苟且之虞切見按察司簽事係
隨朝正五品官執掌旣繁部分寬遠如刷磨按牘審
鞠刑獄紏正官邪肅清風化勸課農桑體䆒一切公
事終歲驅馳不離鞍馬其在山北尤爲匪易今月給
俸秩止三十貫文寔爲鮮薄似難飬廉近體訪得隨
路勸農使副定爲從五從六資品又所任之事止勸
課而已其品從高下事爲繁簡俱與簽事不同今者
禄秩争懸返加一倍合無比附約量添支使勸來者
以勉事功據此合行舉呈
用曆日銀修祖庭孔庿事狀
切見聖朝修崇嶽祠緣爲國家鎮山與民祈福而
宣聖三綱五常之本君臣父子以之而生成者也其
祖庭殿宇至于闕然攷諸故典皆係歴代有國者所
增修又會驗
哈罕皇帝聖旨節該諸路曆日銀一半修宣聖庿據
東平益都兩路盡數分付襲封修完曲阜本庿合無
欽依先朝聖訓將隨路及山東兩路銀數併修祖
庭正庿就用洒掃戶以供力役可不勞而辦如此不
惟善継祖宗之志抑亦尊崇之盛典也
論關陜事宜狀
切見京兆廼閧陜重鎮其居民太半南駈放良歸順
等戶兼地負山險其義雍等峪口皆係南賊出没道
徑如前年深入華嚴殺掠人民幾犯城廓兹盖腹心
有應然也又如巳獲平陽陳丑勞并本處李顔等詳
其事情正以狃彼前習故勾連内外謀叛歸宗皆其
事也體訪得東連鄭縣西踰義峪其間多有四方作
過避罪逋迯無名等戶聚散山林間十百爲群彼負
罪避匿不獲自新小則聚而草切侵害良民重則結
連外境窺伺間便何所不至其陜西官府雖嚮奉
聖旨節文將放良析居交參等戶令所在招刷未聞
實效况目今蝗旱如此流民不安其行府與緫府宜
專一選差有幹局官属多方用心出榜招集懷以恩
信使出離山林安撫存䘏限以三年免徵差賦能此
旣喜從新又獲其所則前日反仄之心不測之擾可
以永絶矣若因循姑息視爲細微上下蔽匿切恐因
而别生事機如華州官司明知如此數百餘戶不行
申報私下隠匿取歛差發足見奉行滅裂不爲盡心
曾無實效之明驗也若曰金商巳戍兹不復慮消患
未萌古人深戒又照得本路緫管巳闕三年雖有一
二次官望輕地微恐難鎮服是則分陜之任未得其
人誠不可緩也宜早爲遴選材德威望素著足以填
撫軍民者以膺重寄庶幾秦隴之間弊政一新狂妄
消弭其元元之民感念恩德知
朝廷雖遠其憂民慮患深至如此孰不慶幸是天下
一臂大得安全矣
曹州禹城縣&KR0674;側近州郡事狀
切見曹州所轄禹城縣去本州七百餘里其親管并
投下約四千餘戶一歲之間事爲不少如科撥催徵
打筭勾集及軍馬詞訟申禀一切事理人吏往還一
千四百餘里其於難易不較可知若官得其人政平
訟理民受其賜苟非其人恃頼上司窵遠不復聞知
凢有剖决鮮不徇情直行其或枉錯使無力小民卒
不能上訢有受臣而巳今照得本投下和斜拜荅漢
止係千戶功臣之家不同諸王公主駙馬等族人合
無將五戶絲依例分付本投下外據縣司一切事理
就令側近州府節制照管官民佀爲兩便其濟州亦
撥到平隂縣五百戶亦請一體定奪施行
爲完顔投魯訛欺誑亊狀
近見在都咸寕坊人戶完顔投魯訛告稱耶律丞相
於本宅地虚暗井眼内蔵課銀五百餘定旣而翻掘
一無所見㘦詳京師風化之源政今之本一旦信從
小民狂妄至欺誑省堂侵誣大臣動擾人衆知無爲
有徼倖方一舉云此風漸不可長兼白晝都城監臨
發掘似非平時之亊其投魯訛若不痛加懲誡以勵
其餘切恐小民因緣别生發端
請百官上
尊號亊狀
蓋聞古者天子臨御日久功德昭著百官表上徽號
至于再三鴻惟
聖天子登極以來神功聖德不可殚紀今者宜請中
書省恭率内外百司奉表具上
尊號以聞
視朝奏亊有常限狀
切以天下之亊日有万機事重而當即行者必湏取
自聖裁宜恭請
皇帝陛下自非歲時廵幸於端居兩宫之時視朝進
奏定立常限非惟庶亊康理亦使臣下不致稽緩
請建臺閣圖功臣肖像狀
昔兩漢之麒麟雲臺唐金之凌煙衍慶皆所以褒獎
忠義激勸一時切見國朝開創以來謀臣猛將勲
德顕著者甚多合無建立臺閣圖繪肖像不然則使
歲時配享庿庭非惟存没獲寵亦一代之盛事也
立襲封衍聖公事狀
伏見歴代尊禮孔聖世有襲封以奉祀事會驗
國朝自壬辰年間欽奉
聖旨於南京取到五十一代孫孔元措赴
闕令襲封於魯自元措之後嗣襲遂闕歲時主祀止
令曲阜令治承權祀事甚非大宗主祭之義我
國家尊師重道焜耀百代三教九流莫不崇奉豈惜
一人爵禄而不議封建盖未有舉行者合無聞奏明
考族譜令宗親推其賢而有文者襲其封爵俾奉祀
事以明天下風俗之本寔聖代殊常之盛典也
爲教孔顔孟子孫事狀
伏見國朝尊師重道德及後裔其孔顔孟子孫故
往者特設教官使之飬育比年以來不聞一人有學
業問望者雖親炙祖庭其渊源聞見終是寡陋今後
有無選三家德性頗明俊者使入京師國學令學士
等官教育庶幾有成以昭先世之德
史丞相封公爵事狀
切見丞相史公係四朝勲臣今雖引年宜加公爵給
其半禄時加體皃以備顧問合無更依舊典每十日
一至中省平章軍國重事不然使卧護諸將規取荆
㐮亦周宣憲宗之舉也
請禁制異樣服色事狀
切惟衣服之制本以别貴賤定尊卑故歴代相沿各
有定制今民間以侈靡相高雖工商皂&KR0674;皆得衣被
金綉龍鳳衣物以致貴賤混淆無以差别今
國家以儉德化下服服不衷返爲妖災今後合無將
一切金繡異樣衣物除令得服用外自餘即聽與鞍
轡等事一體嚴行禁制亦辦上下定民志之一端也
論節婦雷姑狀
今体訪到京兆府三白渠副使郭時中妻雷氏係前
監察御史雷晞顔女自三十一歲夫郭身故雷止生
女子一人長巳適元氏經今十有六年窮居守志誓
死靡它真順堅確殊有父風宗族稱賢鄕閭服化在
雷門善継先聲居郭氏寔爲節婦理宜旌表風勵多
方伏乞御史臺照詳施行
史丞相子格合任用狀
伏念崇德報功聖王之盛事推賢継世有國之常經
切見前中書左丞相平章政事史公中朝元老累世
勲臣夙夜奉公小心翼翼而又忠孝傳家險夷一節
今行年七十㧾戎湘漢御將籌邊衝冐矢石瘴煙暑
雨偃薄侵凌内懷未效之憂外愾敵王之寇用是憂
勞日臻衰疾伏惟
朝廷憫其如此故屢頒
宣賜式慰老懷先之以
御醥藥餌継之以
内廐乘騾其爲
恩寵固以隆重然史氏一門諸子振振未蒙擢用今
者魯蔡二公之後内外分任各有其人豈期柱石之
元臣未覩簮纓之嗣子據嫡長子格天姿高明逹於
爲政前任衛州節使巳有能聲後從西征多歴艱險
合無依例任用置彼周行不惟慰史公之心於垂老
之年抑亦激忠風於當代也據此合行舉呈
秋澗先生大全文集卷第八十五
