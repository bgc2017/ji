秋澗先生大全文集卷九十五
玉堂嘉話卷之三
楊凝式小字詩字虚白五代時人號希維居士又云
關西老人癸已人
心印帖李老君枕中經招客同飲帖皆唐人書韓魏
公書杜少陵盡鶻詩擘窠大字墨跡山谷書
繼月帖云繼月學書未知其要處東坡先生云大字
難於結密而無間小字難於寬綽而有餘又云學書
時臨摹可得形似大要多取古書細看令入神乃到
妙處惟用心不雜乃是入神要格
山谷爲甥張大同書擘科大字一卷中云涪翁自黔
南遷于𤏡道二年矣寓舍在城南居兒村側蓬藋柱
宇鼪鼯同逕然頗爲諸少年以文章翰墨見強尚有
中州時舉子習氣未除耳至於風日晴㬉策杖蹇蹶
雍容林丘之下清江曰石之間老子於諸公亦有一
日之長時涪翁年五十六病足不能拜心腹中蔕芥
如懷瓦石未知後日復能作如此字否其筆勢從横
意韻瀟散絶類瘞鶴銘書少陵畫鶴等詩
山谷練湖夜雨草聖瘦藤草聖十三篇辛未人日書
皆公詩也草聖贈元亮姪两首草書廉頗傳書韓非
子十六篇後跛云姪授万里來求書法此不急務也
以万里来故不能已山谷書一十幅内此君軒詩擘
科大字體極瘦勁又起草墓銘一草聖詩三首書王
摩詰詩
山谷書一十幅内草聖一為李華重試南豊鄭熙棗
核筆崇寧四年南樓書盖公絶筆也
逹觀臺詩草聖六言詩内行書五首皆摩詰王建王
介甫東坡詩后自云老眼昏花書不能佳如醜婦昏
鏡中梳粧似亦妍耳
蘇才翁草聖少陵二首
蘇氏寶章東坡黃門邁遲等帖遲即穎濱子也
遠涉帖予二十年前觀於大名魏氏家未敢必為孔
明書及入秘監見宣和書譜乃知宋銜府所收為武
矦書明矣
米書
黃龍寺碑(宋相張商英撰)襄陽書一十幅内两卷佳
蔡襄元祐續帖凡九帖帖帖筆法不同
宋少卿弘道說嘗見李德新所蔵碑本云書學之傳
蔡邕得之干神人邕傳女文姬文姬傳鍾繇繇傳衛
夫人夫人傳羲之羲之傳獻之獻之傳羊欣欣傳蕭
子雲子雲傳王僧虔僧虔傳智永智永傳智果智果
傳虞世南世南傳歐陽詢詢傳張長史(長史)傳顔魯公
古今畫
閻立本畫古帝王一十四名
漢文昭帝光武皇帝魏文帝丕
蜀昭烈皇帝吳孫權晉武帝炎
陳宣帝陳文帝陳廢帝
後主叔寳陳文帝周武帝字文邕
隋文帝■■煬帝■■前宋楊褒家藏後入秘閣富
弼韓琦題識其後但文昭帝有解云漢文廟樂曰昭
德故曰昭文帝又云偽蜀李壽曾立號曰漢興廟謚
曰昭文此文昭又恐非也十四帝除漢文陳宣廢帝
後主煬帝餘皆衮冕若五方帝之儀其曹丕司馬炎
宇文邕容色皆嚴毅可畏其字文邕髯糢糊滿額两
顴上亦有長䰅下垂晉顧愷之青牛道士圖道士即封君達
畫洛神賦(後有梁普光間題跋&KR0916;本)
吳道子護法善神
閻立本阮孚䗶屐圖老子出關圖老子西昇經下虞
世南楷書各叚事跡
王維山水圖輞川圖驪山圖韓幹出水馬
李昭訓崆峒山圖李昭道避暑宫圖戴松牛
李將軍鶻唐人翦騌馬貫休竹韓幹正面馬
韋偃羣衛圖(後主收)唐人化行天竺荆浩江村早行
韓幹四馬圖(七人解衣下水)李昇水墨滕王閣圖合幅上畫人
物宴集甚盛
張萱界畫宫閤侍女圖及醉女圖(内有以紫色粉塗面者)
韓幹三花御馬真張萱號國夫人夜遊圖小李將
軍翠微宫圖合幅一幅畫騎者十四人步者二一幅
騎者十九人牧馬者十四人
唐將軍霸獵騎圖人物結束類開元初羽林守捉衣
雜色錦袍褁方平巾帶長刃两鞬箭左手握弧右抽
矢于房驊騮馬豹韉紅錦襴胷鞅同勒有鑣朱絲絛
鞚馬迅疾殆逐獸然筆畫勁硬如鐡屈者御顯神品
上上
宋諸帝御容自宣祖至度宗凡十二帝内懷懿皇后
李氏用紫色粉自眉已下作两方葉塗其面頰直鼻
梁上下露真色一缐若紫沙羃者後見古今注魏文
帝宫人有巧笑者以妬錦絲作紫粉塗拂其面
宋郊天儀仗圖衮冕圖車輅圖
易元吉獐猿蓼花草䖝楊棐象
黃筌援李伯時水墨馬羣馬圖
丘慶餘花禽鍾隱雙禽圖黃筌碎全圖
崔白梅竹寒雀李公年桃溪春色艾宣竹鶴
胡瓌馬騎契丹人凡畫毛尾取狼毫䟽渲
張戡騉馬圖崔殼江鴨李伯時着色馬
郭忠恕避暑宫作界畫黃居采鹿
艾宣雞冠黃葵杜鵑花圖崔白秋溏戲鸭
郭忠恕界畫着色宫閣圖
李伯時着色夜遊宫圖嬪十人奄四人皆騎
徽宗臨張萱宫騎圖李伯時淵明圖
李伯時蓮社圖趙大年小景郭忠恕飛仙圖
郭熙秋山圖
因念人與事機會合皆有數存其間九年春子一夕
夢謁平章公於府第之東堂酒數行發書一櫃示予
皆粉圖繪本金文玉牒今觀中秘所有璀璨溢目與
夢中所是略同吁亦異哉傳曰嗜慾將至有開必先
信哉斯言也作書畫日錄序
王晉卿煙江疊嶂圖并和坡詩
李伯時畫明皇乘三鬃赤驃後跋云昔李將軍思訓
畫明皇擁嬪御數十駒摘瓜伯時仍為山路小橋
(至元元年與翟處正觀子東平武濟之家)又觀東坡與蒲資政傳正書并
覓杮霜無核棗四帖後有張行簡堇師中元遺山跋
語
僧傳古坐龍至元元年宣慰張順齋爲春旱於范大
師觀迎此龍於嚴東平北宅每旱張是圖輙雨此日
亦然龍蒼駝蹲坐火雲中頂與鱗甲間皆有綠髮世
所畫皆蝤蚓耳(宣和題妙)
趙邈搠噀墨虎至两目夾鏡睛隨人轉同史左丞觀
於田尚書和卿家已上二畫皆有詩大意古人欲以
一藝名世者必精思入神極占今之變而後巳故能
洞逹天機氣隨物在至觀之者亦有感格相應之理
如摩詰苔磯静釣水閣閑棋令人不覺身在其間傳
古龍出兩應氣來噀墨虎睛逐人轉隣姬顰蹙馬踐
家具之變此長沙云精筆感人有如此者盖非虚談
也秋澗老人題
丁丑秋奉御脱烈傳
旨本院定撰順德資戒碑及普門塔碑銘
鹿庵曰老夫作資戒文乃令不肖撰塔銘惲謝不敏
先生曰但作吾深意存焉及畢聞奏頗称
旨今日乃悟先生其誘掖成就後生如此
陳希夷嘗有詩云我見世人忙箇箇忙如火忙者不
爲身爲身忙却可
商左山顔平原中興頌盖變玉筯大篆爲真楷耳
劉房山嘗說海陵欲南征先以十八人服御與上一
同私行扺淮上以覘虚實號曰黑護衛前次相下宿
南郭逆旅張燈置酒聞有新進失職劉其姓者先在
邸中召與飲劉素善謳能詩即以歌侑觴辝氣慷慨
禮貌甚恭上喜甚遂詢其所以至此之意而默識之
黎眀劉復持酒餞謝上旣乘以手札付劉曰府尹我
親知也可用此投獻取錢幾千緍劉依命謁府尹疑
通刺久不報見左右遑遽具儀物授旨方悟疇昔爲
海陵云及還宫即特旨起復劉爲京朝官後從南狩
同殁江上
至元十五年戊寅正月甲寅乙酉朔同李侍講德新
應奉李謙陪百官就位望拜
行在所凡亡拜其侍儀司先一日於端門两闕間灰
界方所以板書百官號隨各司依品秩作等列班定
以次入宫行禮禮畢由左掖門出風埃大作所謂出
門塵漲如黃霧始覺身從天上歸曾有口號一絶隔
夜端門分板位平眀簮笏列鴛行紫雲低覆千官入
潤作金炉百和香
讀韓文孔幾墓銘孔世三十八字音作蘇合反王承
旨慶八秩詩西菴云人材落落自天成千佛經中第
一名巳今貳膳常珍進但入朝行以杖行商左山云
藥褁封災隨臘去酒杯稱夀逐年新胡紫山云堅辭
不允老而傳&KR1351;杖恩光又十年勇折桓文匡政弊力
扶周孔上經筵又云塞破乾坤享重名玉堂東觀又
尊榮香山如礪瀘溝帶才與斯文作主盟
宋人畫瓊花圖花蘂團團作九葉如聚八仙花楊州
人說近歲其花巳枯朽矣
李玄暉所藏古端研其背刻云此硯色青紫而潤下
嵓石也先公得於山谷若文室中磨李庭珪墨試諸
葛氏筆世間眞有楊州鶴也後題曰元暉山谷云虎
兒筆力能扛鼎好着元暉継阿章米因以字之亦羲
之献之例也
祠堯舜禹於所都唐開元五年為始從禇無量請也
見無量傳
王黃華稱香品有蟠螭小月夜䆫幽几之辝公壽止
五十三官至承務郎翰林修撰
黃華論汴河前宋以洛河入汴爲京西漕路其後黃
河卧南洛水舊道断絶今汴河名存其實止是京索
須三水自滎澤南入汴河故道行流
徽宗臨張萱宫騎圖其侍從有挈金驝駝者盖唐制
宫人用金駝貯酒玉龜藏香
趙同簽說高麗東北有弟五頭城其地有五城此盖
從南弟一城也
宋克温說今隂山古金山也古于闐今曰幹端古烏
孫今幹落絲潮海桁海薛良河今悉連哥回鶻今外
五回紇今回回不谷寒毗伽可汗身毒印都吐蕃土
波柘枝舞夲拓拔舞金人以名不佳改之
屈原湘中廟題曰清烈公
唐車服志帶鉈尾取順下之義魚袋取其清㓗魚目
不瞑勤而不懈也
契丹以其國産鑌鐡迺爲國號故女真称金以勝之
或謂以水生金非也高麗蓋州盖葛牟城也明昌初
易名曰辰州(鹿庵云)
有旨講䆒光禄寺職掌寺與卿漢官也應邵曰光
明禄爵勲功也言光禄典郎謁者虎賁羽林舉不失
德賞不失勞故曰光禄勲郎中令泰始置掌宫殿門
戶及諸郎在殿中之侍衛者故曰郎中令漢因之不
改北齊隋唐止掌許左丞作新定官制圖大抵以
唐爲則品從略與金同
杭州畫工潘氏寫真其法不用朽先草直以筆寫又
不粉背言形似易容色難
晦庵云周之肅拜今之長揖也
唐檢校名盖正官上加官
沅州安撫使郭彦高大名人說廣中風土其地皆山
如水之波浪然盖古盤瓠國在夜郎西南數百里與
大理東境相接郭有詩地連两廣多蛇窟水隔三湘
絶鴈書
丁丑歲二月初黃河自陜州靈寳清澄至河南府或
云自潼關至三門集津壬子年拾遺丹丘千年一燒
黃河千年一清又曰聖人生鹿庵曾命擬中省賀表
天開昌運統一車書地應休禎河清陜洛恭惟
德昭天漢恩溥淵泉覆露何止於中華洋溢遠沾於
方表以致潤&KR0636;九折鏡淨两涯自陜至巴幾千里之
餘由乙踰丙殆三旬之久鱗介之泳游可鑑山林之
形影皆分躍圖馬於龍宫未容專美舞馮夷於鱗屋
時出效靈顧兹上瑞之方增特表
吾皇之至聖臣某等叨居華省幸覩榮光敢傾葵日
之誠用代辭人之頌遐荒嚮慕百川宗滄海而王寳
祚洪延万
夀等丹丘之固
正月上旬歌括甲子風災丙子旱戊子蝗䖝庚子叛
唯有壬子最豐穰正月上旬子細看竇先生云近歲
頗有應驗故錄
聞捷鹿庵命擬中省賀表天網雖䟽曾恢恢而不失
罪人斯得迓穆穆以來平外侮旣消頌聲交作恭惟
仁含動植德嫓生成振長策而用三驅念天顯而惇
九族荐雷之震遠驚而邇懼大風之舉歌動而雲楊
側聞喜自於日邊豈止威加於海内臣某等職叨省
署阻奉
鸞輿仲目龍旂遥伸虎拜歸牧武成於周馬歌功美
邁於唐鐃
六轡言還春動两都之和氣千官飲至懽騰
萬歲之霞觴
馮渭金詔赦■序有云霸陵森栢荒涼白露之中明
惠寢園寂寞蒼梧之遠又云荏苒十霜竟摧一戰■
東坡我有帖云外郡雖鹿俗然每日惟早衙一時辰
許紛紛餘蕭然皆我有也内慰字不挑心寫宋人蕭
山則題云今專官横將肆咆哮于庭太守色羞對吏
民豈復有畫戟清香意象耶然坡非置公事不問時
平事少耳爲穎州時久雪一夕不寐欲造炊餅捄飢
人又發義倉數千石作院炭數万称酒務柴數十万
称濟之未必常蕭然也所謂皆我有者特不以外物
之有累我内樂之有而巳惟以逸處心以勞處事是
之爲能官
太常少卿宋弘道以先農燔肉来致適李應奉受益
携毛詩青蠅至甫田諸圖請跋其後有云觀其禽魚
草木車服籩豆之盛而經國備物之制令人相見三
代忠厚氣象如在其間親承其事孰謂丹青形似起
予至於斯邪
大都城隍廟設醮保祐青詞(代鹿庵作)
天鑒雖高曾易顯思之命基圖寅紹敢忘奉若之誠
爰自君臨頗歴年所頋眇躬之上托致至理之惟艱
豈期外侮潜消復荷天休滋至嚴風朔雪大開一統
金穰玉燭屡致豐年而又雲静祁連春回沙漢晝日
三平安之報霜風無偃薄之虞匪凉德之能然皆神
靈之所祐乃即青陽之月恭修金錄之科誥演琅凾
真臨玉境導含景蒼精之駕覆垂雲洪廕之仁監兹
報謝之虔重以保持之福干戈止息永維四海之淸
邦國榮懷以尚一人之慶
新舡落至祭歲君文成舟委波謂之落至惟神灼知
一歲之事泛彼中河轉致厥載上下安輸非神曷頼
修端門前橋啓上告歲君地祇文應門將將前臨天
津玉輅所經虹梁必陳爰構爰締築之陾陾神維垂
祐迄于有成
五方帝祭文因方殊号尊以帝称殿臨五部有赫其
靈維橋之作鞭石駕梁所冀擁衛大來百祥
減江南冗員詔草
諭江淮軍民人等夫張官置吏本以爲民非擾民也
朕自混一江淮于今五年憂䘏元元之心不遑夙夜
期於撫定安集以承上天全付所覆之意比聞陳奏
不圖設立之際官冗人濫重致煩擾念之憫然罔副
朕志今者上自行省宣慰司下反緫府州縣等官酌
量輕重去處其一切冗濫凡有擾於民者盡行革去
爾其各安恒業永底𡭗生旣清舊染之風共樂惟新
之治其有作姦犯科似前不應者巳敕行御史臺紏
察中書省䆒治外咨𡭗黎庶體予至懷
誠諭官吏詔草
朕自統一南北巳來設置羣官小六畢備俾上下承
宣慰安元元而巳近緣冗濫省併一新自尔厥後各
搷攸司以興滯𥙷弊爲心以便國益民爲事務施實
惠母尚虚文夙夜在公尚期予治若有狃習故常■
殘蠧害者國有常刑朕其敢赦故兹詔示想宜知悉
唐申王六馬圖一曰奔虹赤二曰飛霞赭三日騰霜
白四曰凝露騘五曰決波騮六曰發電烏内奔虹赤
與決波騮綰結其尾絡首皆鞗銜皆有鑣撁籠者服
色皆以朱砂紅石綠粧染蘇門郭氏家藏
西溪折㩜銘直言骨鯁天威雷霆非頼此檻資斧曷
勝檻旣折矣從修不修佞臣見之面靦心羞檻謂直
臣可無結舌尔氣不撓吾寧惲折世多張禹代無朱
雲直欄横檻整整而陳噫
徐子方繭瓶詩一竅鬼工開混沌八蚕神繭墮扶桑
秋澗先生大全文集卷九十五
