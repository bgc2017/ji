秋澗先生大全文集卷四十四
辨說
日用
講䆒義理其用有三體認明白臨事能施為出一也
道義傳受必託扵言辝筆頭發明出來二也其或諸
生請益發藥啓迪化若時雨三也至若都曾經歴只
為自前不曾專心理會又不能記誦乍了若無使此
心茫然如道傍空舍諸物淂去来住持不敢認為巳
有又學既不固及人說着才方省記終了自無所淂
前賢力學須先除去此病攻苦食淡不為一毫外物
移動屏堕氣收放心一主於敬不雜觀不過分此或
未畢輙復它務纔作復輟今日已過而有明日管淂
無時定志帥氣如下硬寨磪乎有不可拔之势一物
一事不輕放過窮理盡性至於命而後巳(性與命只是一个理)
(而巳)若有所淂即極力存養晝見之扵行事夜験之扵
夢寐使真積之功日新一日不使頃刻間断不恤乎
時之利不利不悶乎人之知不知將所樂自喜專以
推崇天爵為至古之學者無不尽其極者恐不外是
不然困而不學生而為斯民之下不知所以學老而
為乾沒之人良可哀也此皆予之錮疾遂書以自訂
非敢示諸他人
書太極圖後
嘗觀宋一代道統傳授獨推濓溪元公為首及䆒其
功用有渙然冰釋者蓋先生始明太極隂陽五行性
命之說以開萬卋沉迷之惑明一出扵中天故也夫
太極者何曰有物混成先天地生以(一而)含三者也老
氏所謂一生二二生三三生萬物者是已為太極判
而有天地乾坤既位然後萬類育焉故理可見而道
由是而生道者循其理之路也其性之與&KR1179;尤坦然
明白性者理之所從出理也者只是純一四端而巳
固無有不善&KR1179;者氣之所從來氣也者變化錯糅有
清濁厚薄參差不齊之間曰賢愚曰夀夭曰貴賎曰
冨貧一随所遇而禀之者更無旁入曲生之理濂溪
先生以前只為先儒不曾尋出氣質性來雖有混然
上中下三品之說終是不無窒礙學者又不致思或
求而不可淂者往往溺於邪說未免随人作計以至
迷惑忘而不返可哀也哉若先生之圖之說其有功
扵聖門惠夫後之學者可謂大且深矣抑使輪回宿
習荒誕不可致詰之說一掃而無餘此所以尊居圖
首為道綂之宗也若以作一箇分隂分陽之圖說了
是齊其末而不揣其本也
體認
從古至今止是這些人情止是這些事理聖人裁量
備具六經罔有不盡後之學者學此也既能通曉厥
理正要行已臨事之際觸類相應以較其巳之貝合
與否若事務之來既不能體認前言往行以酬酢其
變此與不曾學者何異是最吾儕大病既不能踐迹
將何以造其室乎亟當思體認之方從何而入可也
戊子夏四月十一日晨𧺫偶書小子其志之
氣志
人志不定只是氣為之乱氣既乱却為動静無常於
中互相奪爾若安&KR1179;順處不以我之所當得而易其
彼之所不當有者人無日而不自得也如是則何患
志之不安理之不明氣之不充者哉或曰所當淂者
何即天之所&KR1179;扵我者是也不當淂者即天之未嘗
付扵我者此君子之所以亟當知也故曰知&KR1179;不然
則謂之不受&KR1179;(不受命是之謂)逆天故孔子責子貢而貨殖
焉者是也
天人爵
天爵志清明而夀人爵氣濁乱而天或天或人能夀
而不乱者唯素有所飬者能之曰養者何至公無私
而巳
孤立
人生天地間立甚孤特頼有四端在我然後廼有所
倚如伊尹之恬扵放甲西伯之安於羑里周公之坦
扵東征孔子之泰扵厄陳武侯之必扵復漢盖倚是
理為用而後大有所立者焉故傳曰君子獨立(而不)懼
其是之謂乎不然一身心之微其何以禦不測無窮
之變乎戊子夏五月甲午積雨開霽晨𧺫書扵露堂
西序
孟莊不相及
予嘗疑孟(與莊)皆同時間人終無一言一事相及者恐
是蒙莊閉戶著書罕與卋接迨身後其書方出適讀
陳氏輯語(陳名應童字景雲三山人)大意略同說當時無人宗它
只是扵僻處自說然亦止是楊朱之學但楊氏說得
大了故孟子極力排之戊子重九前一日書
自得
誌者發其心扵内故納諸壙印以告化者碑者表其
德扵外故植諸神道以鑒來者又曰誌者紀其心之
跡也碣者揭其事之著也
朋友
眀友列扵五典其所以為重者志同而義在也故粲
然有文以相接驩然有恩以相爱不然其與走者類
聚而同遊飛者群分而並集蓋幾希矣詩人以伐木
廢特表夫友道之缺深有旨哉
五常
五常之道仁為體而四者為用義与智陽中而含隂
禮與信即隂之一定者也曰陽中而隂盖運動離合
有吉有凶者焉故也
隂陽之道
易曰一隂一陽之謂道九峰曰隂陽以氣言道者隂
陽之理余曰理者氣之所以明所以幽所以生所以殺
所以舒所以慘所以為君子所以為小人世之所以治
世之所以亂戊子冬十一月十八日成鼓作燈下偶書
讀孟子或問
四書或問獨鄒書多設疑詰難何也孟軻氏終是去
聖人一間辯論之際其言英氣發露不無激切輕重
之異故文公扵此頗詳講明折衷要使不詭扵理(先後)一
揆而後已何則温公大賢也猶有疑孟等篇况觧之
云(乎此)晦翁惓惓扵是亦臨川翼之之意也(入伏)后三日
課讀此書或問偶書晚學小子題
恩多怨深
此余平日事也或者曰君土&KR1179;人生物者土也物既
長不淂不克制其土自然理也此隂陽家論似亦有
理然不若以人事評之謂如我以禮待人人不見荅
未免有所不平不平則彼則乃有怨意我當夷其不
平以恕(心待)之寕人負我
雜著
聖人之道如長江大河人人淂以飲之然飲之者有
多有寡為江河者不能使之一一均同其量任其自
然而已不然恐造物者亦太勞矣余謂師授學者以
道亦當如是既以自警且示韓陳二生八月二日偶
書
分絶
伊川先生云常思天下君臣父子兄弟夫婦有多少
不盡分處况今所為親戚故舊昆弟友朋四者天理
當然之分廢將無遺可哀也哉秪是計較扵我善悪
有無相益為事與之離合耳静言思之物則既蔽近
扵飛走人既與非類相雜處幾何不傷而夷也可不
慎言堇行凢事點檢以先周身之防而存遠大之
至元戊子歲臘日書
無音
萬物受氣於天音者情之所由發也以政有得失而音
有乖和雖極亂極困未有情不宣而音不作者如幽厲
之世雅固遏密變則不無也至於當有絶無豈困而不
暇作伏而不敢出其或善不足以法惡不足以戒亦若
天變之無所見乎三者必有一居於此矣於是感而書之
得失
人之得失一係夫命之通塞若得則既不當過恩于
其所舉揣其已才如何耳失則又不當致怨于其所
沮亦當量已命之如何耳若恩有歸是人憐其不才
而私之也怨其沮是我妄為言而不安其命分也何
益哉已丑歲夏六月客退偶書以自儆
黃鳥三良說
觀坡和陶三良詩反復詠味似責三良之不當死也
當時從死穆公者百七十七人蓋康公從先君亂命
迫而納之也三良之不死淂乎若專責康公可也分
謗三良豈忠恕之道哉只以坡之議論英偉辝氣縱
横讀之者爱其如此故不覺白壁之有微瑕也若晦
翁之詩說可謂盡之矣
文辭先後
文之作其耒不一有意先而辝後者有辝先而就意
者意先而就辝者易辝先而就意者難意先辝後辝
順而理足辝先意後語離而理乖此必然理也學者
最當知之
讀淮南子
淮南鴻寳書出大山䓁徒所述在藝文言掇百家之
緒餘耳特變其文而為小大異同之論然自得者鮮
矣讀之者不無所益(至於)隂陽造化之機治道興衰之
理正有吾六經與信史昭在又親扵其身為不善者
雖著書立言君子有所不道予所以讀之者取其事
實可訓及漢文近古三代之氣有凝而未散者至元
丙戌歲十月二十三日題
雜著
鸜鵒食蝗
秋七月螟生牧野南無幾有鸜鵒自西北踰山来方
六七里間林木皆滿遂下啄螟食且盡(乃作)陣飛去予
考漢五行志貪人尸禄猶螟害榖故感而生蝗夫鸜
鵒北方之鳥也其觜距有搏啄之利又數多如是意
在位者不肖將有因貪抵法而敗者不然何食之既
邪紀之驗它日之異時至元五年歲戊辰也
魚歎
至元九季春三月余自燕南還前次淇右逆旅主人
條桑徹土束藁作炬詢其故曰此取魚之具也既而
主人置條圜淺水中外以石擁之夜向寂風息波平
炬火𧺫岸側群鯈趍明争集其中回旋往復千週百
匝眎其條為罟之大網一不敢出越而游去主人俯
掇如地芥焉王子喟然嘆曰班生有言山林之士
往而不能返朝廷之士入而不能出士乎士乎冐昧
行險趍利而不知止者曾何異扵斯乎是歲重九前
三日寓平陽牙城官舍之待旦軒坐聽秋霖耿不能
寐追思所見作魚嘆云
非分說
甚矣非分之不可求猶鴆毒之不可懷也鴆毒之殺
人世知避忌非分之存心其禍有不可測者有人扵
此小有材行險僥倖以濟其慾一旦濡首染指攫
取公餗是知厥指之可染不知首領之不可保也竒
貨之可㞐不知竒禍之不可脫也既而以敗聞抑柳
子云立身一敗萬事瓦裂者其是之謂乎夫鳥俛而
啄仰而四顧猶懼夫物之為已害也可以人而不如
鳥乎今日方食聞府吏藉其家案上一柸蔾藿重扵
五䁀七牢矣至元戊辰夏五月重午前三日遺安坣
書
鏡箴
王子醉堕馬傷額既愈日引鏡自照色黳如凝欎者
旬餘因愀然曰昔樂正子春下堂足傷追悔不踰閾
者累月盖聖人以毀傷髮膚爲深戒必全而歸之爲
至孝矧䧟身非義一敗瓦裂之酷哉是以墨子悲其
絲染馬迁痛其刑餘柳州悼其躁進也惟其㞐易俟
命不行險毋苟淂從容中道乃爲合理吾知免夫至
扵游㞐食寝則體安而氣平不然事變之來少有蹉
跌又何翅髮膚之毀傷物議之輕重者耶嗚呼小子
[孑(焉-正+?)]其戒之慎之扵是乎書時至元辛未冬十一月十
有三日也
簮導玉飾辨
統軍府從事李良貴上計耒燕過予出示華玉一方
長寸許廣如之状類方勝然其文章昭回刻卧蚕中
間髣髴粟粒隱起上作蟠螭闖首左頋前足去左其
下穴方孔甚邃玉色皦潤殆疑脂然余曰魏晉已下
無有也李曰然此陽夏壙中物也余時方讀礼書而
此物適會因攷其制盖大冠横笄之首飾也(古者笄長尺二)
(寸諸侯以王大夫士用象)其爲神明之噐断無疑矣何以知其然
禮云瓦不成沬木不成斵有鍾磬而無簨簴其曰明
噐神明之也故闕其足之左扵乎魏晉去秦漢未遠
兹物也視之猶可仿像一時禮文之盛古人嘆三代
吾不淂而見之淂見漢魏斯可矣盖文獻之傳尚足
徵扵當時者耳扵是乎書
興平閤本說
古今名臣畫像皆曰興平閤本興平亰兆縣名而曰
閤本予初不觧其旨近襄陵吉仲和過予覩壁間李
衞公東坡等像此正興平縣學所臨者嘗聞諸進士
武公張徽君美云金大定間某人自秘書郎出宰兹
邑&KR0662;取平日竊模秘府真像而圖形焉故有閤本之
目云
崇德堂說
余貌不揚寫之者未淂盡肖建賈君一貌而見者皆
以為余且曰仲器為人不止技稱其扵奉親事嫂以
孝友聞鄕間殊侃侃也既而求名其堂且叙其世家
賈系出襄陵今汾東有塜巋然曰賈相者乃遠祖也
從傍㞐民同族氏者尚百餘家有圭田三百畒耕穫
者主其年之守祀終而始焉奉為故事甚恪考夫傳
記盖賈䂊州逵之壠耳豫州在魏晉以鉅儒名卿顯
宜其世祀至于今而弗絶也今觀仲噐氣質温粹孝
友純至似非丹青馳譽者豈豫州之澤淵流而未央
邪故以崇德榜之且用篤其所巳至勉其所未尽者
焉至元丙子清明前三日題
讀唐徐有功事蹟
周革唐命豔后煽處任威刑而絶異議遂𧺫麗景等
制獄縱周来之徒誣搆䧟置膏流節觧之禍莫有
捄止大者以剪夷宗子希旨下者以告密上變徼功
鬼朴滿朝中外股慄時有功以司理之微秉公恕之
心扞折兇鋒守死不撓至辯明冤抑竟頼全宥者甚
衆嗚呼仁哉公固知上含容孤直庸示公道然人慾肆
裂之際天理有不可泯滅者彼中橋突犯清蹕釋
之辯扵漢文慎罰之初威衛悮斫陵栢仁傑諍高宗
扵受諫之日以勢以時司刑為尤難及拜西臺至頓
顙流涕有鹿挺懸庖之請何感動自悼若此豈體存
正大明哲保身之方非權無以濟之邪
紀異
至元十三年夏六月王按察立夫同在汴梁試院中
告子云前年冬十月益都路緫管于也孫䚟以髀瘡
卒扵官初病臥踰浹旬遽召左右具儀從及鷹犬橐
鞬者列堂下徐曰吾今日晌午逝矣家人問何往曰
將赴逹官某人府言畢據銀椅而終逹官者故監真
定路郡沃魯外五赤也蓋公自微時薦擢于朝以致
顕逹皆公力云俄有樂安縣吏耒云日晡時三十里
外遇公騶騎甚盛從者呼某至馬前喻之曰汝歸當
告吾家若車徒西還凢過水當以金錢投之初不知
公捐舘矣翼日又有自濟南来者亦見公獵道左而
西如平生然明年丁丑夏四月與公之子某會燕以
向所聞審焉不少異因念余向在省署識公扵稠人
中&KR2399;幹魁偉望之一雄傑也立夫云公爲人忠謹誠
慤歷事三朝多為上所倚注世為燕之香河人夀五
十有幾又聞吏部尚書太原高公亦臨終區處後事
神志灑灑不少乱問騎從具階下否曰具如期而逝
嘗聞聦明正直者生有所自來殁有所自去如傳說
上為列星韓柱國死作閻羅信有據而然也因併筆
以記其異
讀魏相傳
周書有云論道經邦爕理隂陽道者何以正心誠意
為體仁義禮樂乃其具耳以此出治隂陽自和萬物
咸淂其理舍是非復有調元之術也今觀相之爕理
至區區建議舉四人各主一時使衣服禮物朝祭百
事一切法而行之時至明言所職庶政玉燭之祥何
不思之甚也嗚呼西漢去三代殊迩相扵中興為有
聲其經綸器業惜乎不出乎正心誠意之大學而牽
扵五行附會之小數豈見道未明權衡機務之心有
所偏溺哉
御書銀盒事
客有云道陵朝二近侍以功名利逹由天&KR1179;人事因私
相論誥甲曰天乙曰人上聞之取銀盒中㧗曰可去者
某宫遂授乙者使赴尚書省既出衂血大作不克往
適與甲會以君&KR1179;不可緩即就付焉其人拜官而去
由是而觀雖云君相造命不知造物使之然耳近一
名士甚為
聖上所重當軸者力薦(以為)同列將謂旦夕輔政及
上聞喜其奏而徐之既而病卒因記客談併書其事
紀肉芝䓁事
天興初荆王府弟中庭産肉芝一株高可五寸許色
紅鮮可爱既而枝葉流津濡地視之皆成血臭不可
聞剷去復出者再遇夜房榻間有物作聲伏其中燭
之群狐滿床逐捕失所在未幾曹王訛可出質王妃
蕭氏向予談其事妃尚書貢之孫今為黃冠師㞐衛
先友牛講議國瑞
牛天祥字國瑞澤州陵川人通天文武經占筮風角
䓁書正大間嘗為恒山公府議事官兵后㞐衛東白
皇渡既而著軍前中書省詳議辛亥秋八月應東諸
侯聘客死聊城夀五十有七葬汲縣郭村東鄕清水
鎮州風俗
鎮人以七月六日為七夕節盖其避王鎔日
百餘歲俗以為常何恩德感人心也如是
據五州當時四鄰交争併𧺫惟鎮之人古
帶遊嬉燕樂安王氏之無事彼懷思不忘愈
者豈非是欤則知文忠公筆削(真實)錄矣至
巳夘■月六日按部次新市縣五夜燈下書
僮喻(官真定時五月夏至日作)
秋澗翁自幼讀書疎扵生事處則知涉古今攷治道
驗平時所淂扵日用間庶伸微志故從壮歲沗
列舉家仰食廩禄未省飢凍切身者二十有餘
年矣雖然纔閑即無以資生顧貧乃士之常不敢略
有他騖以覬苟淂非惟不觧亦且耻出諸口汝䓁轉
藉翁庇各蓄妻抱子日嬉温飽奔走承侍外心則無
所苦也汝翁且自已夘秋移官燕南忽復四禩以理
將去乃有維揚之&KR1179;夤緣投獻遂致杫止重叙一官
良爲匪易其倖与否汝等朝夕所親覩也及南還滹
上復需後&KR1179;今又數月矣適饑旱相仍食艱口衆事
勢牽率有進退維谷者况汝翁行年五十有七自惟
疎拙與時齟齬加之筯力衰耗百念灰冷静退之心
日往來扵其懷嘗謂秩天秩也不肖者無久當之理
禄天禄也衰老者無恒竊之方躬田力穯本吾家素
業稅駕壠畝固分所宜然行止有命又非吾之所敢
必也此淵明所以有心形相役口腹交病之嘆盻盻
一稔歛裳霄逝切嘗慨有感焉今日炊㷑晨冷庖人
告乏計口而食月淂粟五釡可足時斗直鏹餘二千
是旬月所縻湏六萬三千銭耳其賓客之奉慶吊之
禮塩醢葷茹薪㸑芻抺僦舍之費不在焉諺所謂百
指無糲飱食倒黃流灘諒非虚語噫官時来則爲筆
耕之潤又非所恒幾何不相胥而困也今日夏至聞
東郊穫麥天倉廓開招拾遺秉不爲無益汝等其往
哉毋忽且令汝知田功之艱一餔之不輕獲也暮歸
淂新麥斗餘僮奴輩既飯放啜頓失菜色爲一快也
又念位雖下近伐冰之家尚爾窘迫在閭閰細民不
合釡而坐餒者幾希矣因援翰作僮喻會有餘思不
足為暴殄之戒且廣訓儉之遺意云
魃妖
余行陽榖道中農人有以魃言者余告之曰周宣王
詩云旱魃為虐是魃非今見從古有之此盖旱妖之
氣感人變所娠而成耳神異經云魃生南方肉體長
二三尺目在頂上走行如風見之處赤地千里執而
杸之溷中即死旱氣乃消又云魃字從鬼鬼魅之物
所生非唯南方也且古者娠婦不使食邪味聽滛聲
覩悪色恐逐所感而化余故曰變元娠而成妖耳
哀辝後
衞自壬子歲迄今邑中子弟不三十而夭者凡八人
季武王範輩皆雋秀有望翩翩而佳
者也吁百蛇堕地一或能龍既玉汝之輒復奪之不
知造物者果何意也余故以咄咄怪事爲言然以理
揆之雖一家之凶變亦斯人有自致者嘗記一士人
問扵先君(子曰)粤惟金初已来衛之文秀者極罕間
有之多秀而不實先君曰衛地濱河沙薄豈其氣
䟽弱故也若使水環州南或城㞐水西氣或可盛時
不肖尚穉聞之不存諸心又弗請問其所以故雅意
所在每念之而不明了以今觀之其言固爲有徵何
則如東平汶出府南阿邑濟經縣東且以東阿較之
在金一代由進士而位鄕相者幾二十人鄆則不湏
論也然魯無君子斯焉取斯使衛師有經儒人問學
而知義則薄者可厚愚者可明天者可夀也此雖以
人事臆度若有𥙷扵世教聞之者庶不惑扵邪妄之
說云至元戊子秋八月八日書
盧氏墳石泣
大都玉馬坊耿氏石獅猛水出如霧予時爲御史目
覩其事山陽長流村盧氏墳石表水出如泣者連曰
耿盧二人皆出微賤而遽當台鉉此驟淂不祥之極
也盖善悪以類應故隂沴將至兆見扵石如此予因
曰此石泣也二人尋皆被誅然泣者非憫之也悲乎
不知其量也吁
龍堕農民王家
至元二十年癸未夏六月中大雨河西鄕農家王氏
甫夕黑霧四塞中庭䆫戶間寒&KR1006;不可勝視之有蒼
龍蜿蜒在氣中起而復堕者再時王氏女已笄下堂
趍室驚而絶扵地救乃甦問所見亦同歘霆震霧散
失所在明日視其地鱗鬛印泥尚宛然也王氏世居
水上其下潭渦殊深黑可畏
雜著
太宗英文皇帝天容睟表一類釋迦真像仁厚有餘
言辭極寡服御儉素不尚華飾委任大臣略無疑貳
性頗樂飲及御下聽政不易常度當時政歸臺閤朝
野&KR0794;娱前後十年號稱廓廓無事臣向過平隂縣聞
校尉陳某所談如此陳早年盖
先朝控鶴近侍者云
前宋時有日者肆相國寺東一日而識四相謂韓魏
公范文正公王沂公張齊賢也自後術不一售竟窮
悴而死近年畫師覃人孫某奉■詔追寫
太祖聖武皇帝與
睿宗景襄皇帝御容及奉進
上顧其惟肖至泣下沾衿宣賜甚渥孫歸及家而殁
二人術雖不同其扵發藏泄秘則一也傳曰人之患
莫大知人之機况神明不測者乎戊子秋目疾後書
鶻嘆
昔有漁扵河濱者見一鶻摶一禽扵沙渚間禽逸而
鶻不起良久漁者往視鶻已死矣彼念之曰鶻之&KR0743;
擊性也一舉而坐空拳遂憤而斃有志士之烈焉夫
士懷才負氣求用扵卋倘時不我合人不我知則納
履而去之豈若小人之求之也不以無耻為耻專以患
失為事千思百計阿匼取容雖僇辱在前而不顧期
扵必淂老死而後已豈不貽伊鷙之忸哉余聞其說
甚有合扵吾平日之所行者遂著之篇以見微意云
戊子歲重九後一日書(此係石盞正之說)
齒射
寳寳翟姓内鄕農家子史侯都督江漢時散卒也為
人疊齒多力挽弓幾六鈞發無不中少嘗射隼並貫
干木寳登而取之木折與堕碎其臂骨治無法肘已
下断去自是馳獵以齒控弦括羽左手托月滿逐獸
皆應聲而斃史侯異之上逹後授校秩振古以能射
名家者多未聞以齒而决者然付之翼者即兩其足
與之角者必去其齒盖懼其全而過為物害也又唐
李客師善射好獵每出鳥鵲逐之翔噪時人呼為鳥賊
亦悪其物之多取也今翟一手尚爾断其右殆為天
所劓乎弟忱說如此故書
畫虎
先君嘗告某曰王氏在前金時家魚行里曾祖府
君氣方嚴扵土障畫一虎甚獰意者取陳力就列故
也後八十餘年當至元已丑偶於樹塞復圖此獸追
念前言(有常)警懼者書云德明惟明德威惟畏今雖頓
還舊觀其扵惟畏惟明萬不一逮爾又諺曰生子如
狼猶恐如㒬曾之意豈復在此邪小子其志之
先子善書
可以辟之者乃命僮道求鱔淂大小四尾從其法而
用焉明日開戶視之机案書帙拭如也嗚呼物類之
相感也如此何其驗且速哉余因推其蛀之所致盖
木斬不時非經雨露浸漬之久又任其滋而棟焉濕
與氣相閼故生噫蛀者木所産也而為木之賊政者
民治之具也而為(民之)蠧若上焉者治之而昧其方下
焉者忽之而不知畏故害無小大有吾無如彼何者
能一旦修其政淂其法固雖四凶之方&KR1179;圯族群弟
之流言畔國從容可辦曾不知其艱也至元廿三年
丙戌歲秋八月廿五日夜適良醖在壷欣然引大白
者再&KR1179;童子執燭記予之作
紀夢
二十四年八月乙丑夜夢予遠行過一城市當莊嶽
間一逹官觧鞍卓歇過焉呼予回視之盖參政飛卿
也寒暄外高曰别雖久食頃不忘也予曰披此彼此
握手間予乃曰聞吾友參政以来多有施為高曰傳
者妄矣參政者參知雜劇見做不行何施為之有予
荅曰渠扵此見打野呵兒胡為做不行也遂寤聞夜
漏踰四鼓矣古人云至友神交扵冲漠間殆謂是歟
次日聞吾友南来論其氣類與同亦夢應也因書此
以贈吾三人者相會及此當捧腹大為一盧胡也
紀夢
二十五年春二月十七日夜夢朝
上扵端門内彤臺上
聖上椅坐東北惲扵臺西南角俯伏
上問條支國事惲對以其國甚遠出犀牛革為甲甚
良號曰黃犀甲
上喜甚因窹明日撿通典六條支國去陽關二萬二
千一百里在䓗嶺之西城居山上周四十餘里下臨
西海水環其南後漢和帝時乃通地暑濕宜稻産五榖
果菜出犎牛孔雀大夘如瓮有桃拔師子犀牛桃拔
一名符拔似鹿長毛一角或為天鹿師子似大䖝正
黃有(音髯)耏(音端)尾(端者)毛大如斗尔雅云狻猊是也
記夢
至元戊子八月十三日夜送真定姬仲實上路就枕
熟睡夢在一雪後亭榭尚書夢符宣慰信雲甫御史
王子淵三人来訪坐間話及向在東平時遊燕等事
夢符衣一素練衫當膺畫名士像自遺山已下數人
余即題詩杋上云不惜千金買東絹丹青難寫是精
神因大噱曰此衫甚佳但到處是長負一軸諸公行
神也遂蹵踏砌雪而覺乃自占其夢復作一聮云恐
是隆江方大用故將賢彦貯胸中
詩夢
十一月七日與兒子軰祓除回就枕熟睡近四鼓夢
與姜君文卿會歷下亭酒半酣姜歌鷓鴣曲夀予聲
甚歡亮巳而以遺山新舊樂府爲問余曰舊作極佳
晚年覺詞逸意宕似返傷正氣姜以爲然予因賦詩
以贈既覺頗記其一二因足成之其詩曰畫戟清香
敞燕㞐分明夢裏到庭除恩醲故里懸車後錦爛秋
鷹歛翮初細棹觥舡浮酒海暫停銀管合纍珠賞音
千古遺山曲堅意高歌要夀予既而後夢至一大城
府遇老人邀予入王氏邸肆其主即曰汝非王秋澗
邪予曰然因口占二句云此生難道無餘幸海上人
争識姓名仍詢曰此何處曰兹戅州也地在洞庭湖
南七百餘里予曰東坡八詠何在曰石刻去此又三
百里外其老人又推予賤庚曰誰謂中州無人乎未
及問其行藏而窹時二十五年戊子歲也
十一月十二日夜夢
四鼓時夢入一重修大佛閣有鉅蛇長約三丈自閣
壁西北而下僧徒以杖擊之不中(内一)僧揮鍤中断為
(三叚)予稍前視之其蛇首似獸有雙角若羚羊者膏血
淋漓赫赫然尚能舉動次夜復夢人以羽矢一大房
若今之鞬者掛于中門
記夢中題人手卷
娶為無後有子而嗣有餘老為致養子孝而養不闕
其嗜慾或有所未免而年巳及扵耄而扵三者吾子
將何擇焉擲筆而覺因卧笑曰夫子自道也扵是𧺫
而書以為儆至元二十六年歲在巳丑春二月二十
一日辛未夜也予時年六十三明日會亡友中丞王
君葬扵正尚里
夢觧
予平日夢頗異自今年夏多夢疾厄凶喪或纏綿墟
墓間(及故)交久殁者與之宴遊談笑如西溪贊拜殿授
王中丞需騎而作且知其彼死時又不省在寤寐中
尔覺意甚悪之因自觧曰此無他乃一身隂陽消長
之漸也毉家有云男子四十隂氣自半况(行近八八)之數
乎雖然氣有盛衰人不能皆然若有餘尤當惜養不
至耗竭可也陽為舒為暢隂為慘為悽慘多而舒少
故神才交而魄為之勝矣調此二者柰何有絶嗜慾
少思慮檢行已安傃分息形神而植定力旦則(以此)理
坐進夕則以夢相驗一或有差立為除治其病庶少
瘳矣昔夫子向衰稱不復見周公扵夢只是老克自
持不願乎其外之意也若不量力不安分凢百营為
返勝扵昔將見有不任我劳從中躍出辝而去之者
矣可不畏(慎也)哉故曰知之者強不知者老其是之謂
乎作夢解
紀風異
余年十七八往蘇門讀書至古城東十里外有旋風
自西南截泉水北来望之圍圓約六七里大其高入
天聲勢如甲馬迅馳黑氣蓬勃吹拔草樹飛卷半空
余走不及避乃暝目倚棠樹悚立須臾覺寒凛氣繳
束而過别無它故今日偶讀筆談見元豊間武城縣
旋(風殺)傷人甚衆因念予幼多灾阨追想往事有可怖
者故書以為来者之警壬辰秋申月已七日記
喪紀
古之人以送終為大事故即是而察禮者
氏將葬燕人来觀滕文居廬弔者大悅今觀雷白二
家祔葬甚有關扵風化而出扵常人之表者一則衰
絰纍然多從古制二則寝苫枕塊卒哭後日飯𬞞食
三則不徇俗而用二家四則穿治壙右製為壁藏土
周扵棺略不施甓五則直壙下窆同穴異棺乃北其
首六則墓記從實略無虚飾至扵容色之慼僻踴之
數又見夫固所自盡之道以致會葬者皆歎息有得
而去因念唐為衣冠盛代至祭不焚冥錢唯顔魯公
張司業家又伊川先生㞐洛下治喪不用浮屠法雖
風動一時止一二家化之予行年五十有九䆠游四
方其扵慶弔固云不少然由德風而偃者所見亦姚
許與是三家而已嗚呼甚哉禮之難復俗之不易
化也如是述喪紀以寓予感雷則祔其母夫人侯氏
白則葬其父頥樂先生云
紀夢
至元十七年春某官真定夢先祖敦武府君親告某
曰今濟源縣宋宰相陳堯叟碑文内王其姓者䢻王
氏遠祖也汝其識之廿年正月在燕與懷州劉節使
相會問及陳相石刻云濟源見有陳堯叟讀書堂故
碑但不知有無王姓者筆之以志異日求訪
紀夢
至元十九年八月二日夜分後夢行通衢見大井中
一異状人跨青色鉅蛇躍出地長(約丈)餘身廣闊与尾
等修鱗濯濯可數若將前迎而復去余俯視井中水
波皆成五彩丹色殊煥爛也内中至井漘与所經遺
水濡濕尚淋漓然余逐蛇前行相去數步外因取碎
甓擲之者再既而余入一團焦避之蛇復来集其首
巳化為馬又有數異馬飛舞環余而立初甚惕息至
此無復怖矣尋登一𬗋閤少頃從閣之西道木陛下
降乃窹
月異
庚辰歲十一月十一日長至日日出三丈許月現東
北丑位間去日約百餘丈其上數丈隂魄團團略無
虧欠至寅方移時乃滅因念月與玄象經緯空際太
陽既出自掩而不見今太隂於陽生之朝晝見與日
並光又未嘗月出東北方者吁亦異哉
剱戒哀梁子也
梁奉議仲常與予聮事扵憲司者凡四年十九年冬
同在京師乃告予曰僕有一劒頗古而犀利自落吾
手每臨静夜屢聆悲鳴比復作聲錚然也且聞百鍊
之精或嘗試人者則鳴卋傳以為劒戒予疑焉白此
金孽(也非戒也)旣而梁以事南還陳留(到家)四日而卒吁亦
異哉因念張華授千將而告凶鄭逵淂吼劒而怪至
夫金鏞木鐸中隱大聲若無因而自鳴則為不祥之
金梁以劒異告予至其死時僅四十九日淂不為劒
之孽乎梁諱秉常燕人性機警持事峭急寡譲淂年
五十有三金尚書梁肅裔孫見所藏世譜云至元廿
年歲在(癸未)端月十有一日王惲書
鹿庵先生卒日
至元三十年癸已冬十二月廿二日鹿庵先生夀九
十二歲無疾而終先是公静坐間忽張目仰視屋廬
曰我扵此居淂箇月旬日間尔及薨適滿其數氣比
絶呼家人令具鞍馬曰可与兄去矣随有大星隕扵
寝室東山其光芒炬然曰兄者盖同母兄文勉先生
也爱民榜進士第嘗為某縣令終恒山幕官明年二
月其壻李惟賓葬東平府湏城縣三十一年四月五
日李野齋說如此
家府遺事
先君思淵子通天文又善風角辛亥夏六月
憲宗即位明年壬子秋先子以事至相下九月初客
鶴壁友人趙監摧家一日夙興見東北方有紫氣極
光大衝貫上下如千石之囷時磁人杜伯縝侍側指
示之杜曰此何祥也曰天子氣也杜曰今
新君御卋其應無疑曰非也十年後當别有大聖人
𧺫非復今日也渠切記無忘第老夫不淂見耳至元
十五年予過滏陽與杜相會話間偶出元書片紙相
付且歎其先軰學術之精有如是也
國朝奉使
大元
太宗朝奉使宣撫王公諱楫字豳人有文武才
略金季舉進士不第以武弁降
太祖聖武皇帝即授宣撫使佩金虎符時年三十至
太宗朝丁酉歲假御史大夫持節使宋議和雖往返
十年有皇其華風義言言竟從我議不幸使軺北還
前次荊南疽發背卒年六十時癸夘秋也道號𬗋
岩翁有文集并使宋錄藏扵家元貞改號六月十日
偶過其家孫元德因出示公祕閣畫像介胄弓劔姿
䬃爽盖儒將之偉者元德風彩甚肖其祖及觀楊𬗋
陽楊西庵吕大鵬張徽商左山祭文畫贊題跋等篇
又說公比卒前數日夢一青衣童子傳王溪東舘主
人(來召)既抵其處宫觀甚麗止公俟門屏間少頃出報
曰公旬日後當主是舘吁亦異哉又觀馬雲卿所畫
人樣吴粧五星廼竒筆也其金水二女形皆散髮金
主殺故杖劒水持筆者或謂水官主錄過木捧蟠桃
火四臂上擎飈輪散火下操弧矢當前一大星旁射
土則扶虬杖而已
六帖說
白樂天作類書名六帖通典選㪯門載唐制曰開元
中舉行課試之法帖經者以所習經掩其兩端中間
惟開一行裁紙為帖凢帖三字随時增損可否不一
或淂四得五淂六者為通此六帖之名所從𧺫也六
帖云者取中貼之數以名其書期扵必遂中選也
金制
金人立國作制頗詳雖服御飲膳皆有法以維之然
化敝則奢麗奢則嬌嬌則弱弱則萎薾而不振恐亦
取亡國之一端也今日因餟粥糝不可對齒偶思穆
若卷如之事為感而筆之
冠冕始制
或者以金人盤領上服與西域素積尖冐皆出本俗
余以謂盤領漢之曲領尖冐古弁之制也今晨讀戴
禮冠義得鄭氏冠禮𧺫早晚之說稱周公對成王云
古人冐覆而勾領謂三皇時以冐覆頭勾領繞頸皆
以羽皮為之至黃帝則有冕弁又云帝造火食旃冕
而用布帛代其羽皮乃知二物皆三皇巳来之遺物
也又如山東民家至今亦以長幅皂繒蒙纏首髻西
域人用綌絺纏繞其首及食齒人冠絳氊以冐頂髽
者其亦本於此欤嗚呼禮失扵中而求之野冨哉言
乎
裴中立不引韓愈共事
昔裴晉公授鉞平淮辟韓愈為司馬自以度為已知
然終不引愈共天下事至作田横墓文微露其憤時
貞元十一載(公年)始踰壮矣予嘗思而不淂其所以今
乃悟此何異魏公之抑蘇軾也大抵才盛學博之士
加以年少未免有軒昂莫降之志卒之臨大事成大
業有不當如是者乃知二公厚而惜之非畏而忌之
也欲使澄治客氣明夫大學之道懿蓄其文德以就
夫晚成之器耳嗚呼君子爱人以德復有重扵此者
乎戊子歲冬十一月朔晨𧺫偶書
賤生扵無用說
萬物盈扵兩間未有一物而不為卋用者况人乎人
之為物淂氣之全而靈之最者也苟自棄自暴不為
卋之所用非惟返不及物而賤之所由生也彼牛溲
馬勃敗鼓之皮物類之極賤者也然一旦與用適宜
顧惟毫末可以愈竒疾應時需即与玉札丹砂赤箭
青芝並芳而同貴貴生扵有所用故也彼衣敝緼袍
並夫華簮盛服之士貴賤固有間矣其所以秉有靈
彛物備扵我者則不殊也故為士者烏可悪其居貧
處賤戚戚然卋之不我用也要當明德志學思求其
致用之方可也世之所謂學者多矣有有為之學有
無用之學窮經洞理粹我言議俾明夫大學之道者
此有用之學也如分章摘句泥遠古而不通今攻治
異端昧天理而畔扵道是皆無益之學也士乎士乎
扵焉而不擇其有用而致力乎無用及其志與年邁
悲嘆窮廬尤其世之不我用跡惑矣衍賤生無用說
庭芝評郝奉使文
李庭芝見郝奉使文字謂陳月觀曰陵川固才高學
博但(出入)韓文未甚熟耳余嘗度之韓文卋所重者其
要非一今李之扵郝所以云云者正以韓豊而不踰
一辭約而不失一字郝之返是者極多不然是擇焉
不精明理未至雜以非聖之言故也
崖公厲鬼事跡
故荣禄大夫平章政事御史中丞領侍儀司崔公遺
言曰人秉四大假合而爲生踐履五常而爲用有偏
於學佛者溺扵儒(書者)各執其一偏所以學者兩不淂
其全雖聖人性&KR1179;之學備載方冊而學者多以尋行
數黑為務及其遇一事决一疑皆不能自省愚扵七
月上旬腦後病瘡初不以為意會
車駕幸大都跋涉從行瘡益舉彂廿三日問醫者麻
監丞曰此為腦疽其源發自五臓急之不可緩之不
可當以漸治之自是日詣麻行舘求治後至白海
而瘡势益大形疲力瘁心神不寕以此自思盖無他
故病之所作也然所恨者㞐無良醫行不能扈從一
曰近侍官伯勝等以愚病聞奉
旨留麻監(丞於)白海治之拜
命日赧汗浹背伏思平昔略無報
國殊勲致感今日
聖恩如此由是覺瘡疾頗回然扵夢寐間每為厲鬼所
憑竊謂生死是苦樂我心既定何從不可八月二日
從其醫針者(三處)覺心舒意暢神志帖然視天地之氣
月白風清霜露溶溶萬物各淂其所而吾之清氣其
静者混然同扵表裏方就寝而厲鬼又見扵夢且曰
卋間多少難了難行之事相惱百端向之治功皆不
復見而疼痛比前尤加夢中恍愡而覺坐而思之非
厲也以我所見不定淂乘其便耳若吾身獲安即与
天地萬物混融同一和氣彼厲鬼安能凂我哉且天
下之事不可不辨扵早人之生死不可不識扵先我
旣能悟此白日黑夜自有定數彼厲鬼何預因記其
夢以俟知者詳焉時大德二年八月五日也■卷終
