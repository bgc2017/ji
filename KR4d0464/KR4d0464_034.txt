秋澗先生大全集卷第三十四
七言絶句
讀漢武帝外事回詩
汾水西風岱頂柴侈辝稱自馬遷開誰知留謗千年
後還向班生筆底來
瀟颯神飈下寢園玉衣晨舉馬嘶煙不容夢語加明
譴應是千金漢相賢
白髮劉郎一帝巫老方服食悟前圖首言要格君心
妄萬古鄒卿一大儒
太一蓬仙杳不聞龍輿三駕海東雲明知求訪終無
驗才悟文成又少君
嬴傑而顛徹黷兵較來遺跡不多争戾園甘分秋風
裏流血争教到市氓
鷁艦龍旗照水開昆明都試想雄材眼中不惜肌膏
盡博得西南拘醬來
晝獵南山夜不歸白龍幾中豫且危論功正有
高皇約不爲諸孫濟所私
二喬觀史圖
二喬絶豔煽江東一札龍韜閱未終多是周郎傳報
捷華容燒虜夜來空
劉永年棘兔
周身有術無牙角出没中林草棘深幸自得沾閑静
處枉將隂巧見機心
神明之後管城封埋骨詩書有駿功原野暖煙三宄
樂緣雲無夢入蟾宫
月中搗藥伴蟾蜍嘯傲秋風挂影疎今日弃捐茆棘
底免冠丼謝不中書
旅熬圖
厖然纖氄褐毛鮮閃閃蒼精照帝軒誰為此監楊得
意一言曾逹漢文園
何人刾繡旅&KR0729;圖慘淡風煙較獵餘不寳珍竒安遠
邇至今人味召公書
風雪藍關圖
天威不遠雷霆迅雪擁藍關惜自傷不似老坡南竄
夜一天風露縱浮航
兇鋒笑折王庭湊赤手嬰鱗撼憲皇可惜堂堂忠義
氣枉將衰朽托吾湘
庚子歲門帖子
庭驚爆竹驅儺鬼門掩春風貼畫雞戀
闕心丹老猶在夢中來趁筍班齊
庚子元日即事
春融官閣梅仍好暖透墻隂雪盡消長記紫宸朝退
後洋洋猶說太師韶
覓酒(正月三日皆風色隂寒)
門外風霾障日昏地爐吹火發春温牀頭說有青藤
釀好遣麻姑送一樽
敬甫英豪盖代聞三年幸得作比隣閑來屈指從頭
數得見青瓶有幾人時(以佳酒貯青瓶來貺)
題文殊院壁
吳僧久住文殊院千里東歸未有涯十二通衢春雪
滿又携藜杖去誰家
䟦梁中憲無盡藏手卷四首
人物風流晉永和一樽觴詠百年歌邇來水檻中台
宴更比當時樂事多
長橋春露濕吟鞋共警時思怵惕懷只為一終天理
在晚香何有百花崖
鍾鼓山林窮勝事衣冠韋杜似樊川一門顯允稱多
士野老猶能說定年
馬頭旌旆八騶行劒佩&KR2010;&KR2010;尹雒京特就房山嵓畔
月百花潭水濯冠纓
海岸古木圖
古木螭蟠欝有華輪囷竒崛欲誰誇何年海蔵龍宫
使推出秋風八月槎
題肅齋詩卷
坐如泥塑程明道笑比河清孝肅公一字名齋見操
守儼然思有古人風
外自形骸内自心敬恭交飬理尤深用功不必求他
說細讀西山夜氣箴
再題梁氏無盡蔵
月白風清世不知園林鍾鼓想當時萱堂此日南陔
樂又見肩輿拜慶詩
洹水郎山雨露春江山如畫見横陳世臣喬木千年
事長配先生德日新
吳郡張緫管代輸民租手卷
吳郡張矦潤屋餘歲供民賦濟貧居二十四考中書
令此樂融融未必如
庚子歲冬與僧印相對見其頗瘦戲作一
詩相贈
雲在青天水在瓶禪關終日不曾扃莫疑磨衲松形
瘦午夜吹燈唱佛經
又題遠僧定禪
東林法第隠峨嵋風雨中途避樹枝千劫塵緣終共
盡枉將公案詫神竒
題王國祥適安齋詩卷
神光仰面滏流東睡起東䆫日巳紅適意有詩樽有
酒曉猿休訝草堂空
断崖煙隔回逋駕山鳥山花樂亦佳一夜山靈來軟
脚盡分空翠濕吟鞋
起居有道適之安况復山人已考槃辛苦東曹馬觀
復簿書燈火五更寒
兇鋒北折恒山逆鰐暴南移窟宅空天地此身無定
在適安何佀一盤中
馬卿來索適齋詩終歲思歸未得歸羡殺昌黎盤谷
叙山林長往最知機
呈德昌郎中
太平朝野足娛&KR0794;漢日舒長省府閑前日景陽臺上
讌一堂絲竹兩東山
江山大筆硬盤空誇海歸來不自雄紅藥滿階春露
濕看君給事大明官
沉沉宫漏出華遲曉日雲籠簇仗齊前日彤庭青瑣
客只今騎馬欲雞棲
蘭陽僧榮說昔開汴河得入定隋僧今移
葬宝相蔵寺前殿趾下手爪纖長纏繞兩
胯或問彌勒下生否未也榮說寺中見有
碑記
漢家習戰鑿昆明劫火留灰憶見曾誰謂大梁蘭若
底土中入定有隋僧
錢舜舉桃花黃鶯圖
金衣公子絳桃芳飛下喬林過錦江細按玉琴能巧
囀絳紗高捲薛濤䆫
夀陽公主折梅圖
滿庭梅影媚春陽粉萼封香散麝嚢折得一枝春在
手含章宫閤闘新粧
寳檐公鳳探芳叢瓊蘂飛翻入卧中一自粉綿輕拂
散暗香吹滿夀陽宫
題武教授峨嵋山谿堂圖
野水林塘淡欲秋日長繒&KR0819;在沙頭故山咫尺峨嵋
外未礙因人作遠遊
張金吾慎獨堂
赤丸夜語飛電如徼巡誰猛張金吾能於不覩不聞
際一妄纔生制得無
中和堂
草隨風偃理之常况是京師首善鄕聞說開元天子
聖羽林多半授經郎
慶夀東西二橋
慶夀精藍丈室前松蕤盈庭景氣蕭
爽嘗引流水㶁鳴其間東西梁貫以
通往來今水湮橋廢止存二石屏上
刻飛渡飛虹橋六字筆力遒婉勢若
飛動有王禮部無競風格寺中相傳
亾金道陵筆也主僧西雲安公喜作
詩通書學以無礙妙辯現當機應身
軒露頭角價重統堂緬懷遺跡修護
珍惜属秋澗翁作詩讃嘆傳示後來
謹賦二絶奉荅雅意秋澗王惲和南
花木禪房逕窈通卧波曾覩未雩龍摩挲一片西山
石依舊宸奎照碧松
飛渡飛虹㧾舊名玉淵無復繞松棚偶投静境便僧
話指頋瑶鐫說道陵
半山石詩
一拳山骨動溪神小字金書爽醉䰟竊吹濫巾非我
事約公同賞謝家墩
荆公精舍定林居蔣廟相過恰半途不憶半山亭上
石溪光一夕照吾廬
農里嘆(并序)
至元廿八年秋九月檢視水災趙之
東偏自平丘至劉村渡凡一十一處
因老農問荅集爲十絶句庶以見農
家有終歲作若卒至於無成者可哀
也哉作農里嘆其辭曰
今歲馮夷勢蹇驕漫流西岸不知遥枯槎聚沫猶然
在時見田間擁樹腰
洨水南來接北滹兩河會合泛田廬官來檢驗承尊
重所望申圓早得除
寕晉東南舊馬頭今年秋稼被灾稠至今田畯揚旌
處猶作長河一漫流
漲痕到處盡翻耕壠畒縱横宿麥青馬首野人争說
似肯教欺昧老提刑
薄有田疇在遠埛近村减埯不能耕今年巳損秋禾
了庶望來年麥有成
野漲平田一漫蒼只緣溝澮失隄防田廬相近初無
礙頼有莊東白草岡
馳傳東來相水灾並河村分盡俱該莫疑詢訪多諄
復切恐文移不細開
每年秋漲頼横堤水縱漫堤尚害微近爲鹿城偷堰
破放交流潦到柴扉
每歲灾傷走吏曹何嘗南陌到東皐正緣事重人微
甚特遣官來慰爾勞
榖穗虚穰草色燻满前堆積漫如囷一餐到口還無
濟辛苦田間力稼人
火雲六月旱爲灾嘉穀方苗大水來老㹀瘦來無可
飼放教河底嚙枯荄
辛苦農民上所哀况遭今歲水爲災淂除與否渾閑
事最喜分司檢踏來
責偹
利爲人後責居先子細評來不苦偏鄭重左山親有
語天心責偹最相憐
相鄉懷古
整整唐旗向日開賊兵來陣亦雄哉膽寒已落銀刀
手不待騎河百戰來
泜水
倚空趙壁漢旗殷裭魄南隨逝水寒自是炎劉方爾
熾不應儒將責成安
題趙總尹書堂
趙氏諸郎玉不如籝金雖貴樂三餘朝來放眼芸香
閣信有人間未見書
河内許生希顔愿而有立志予在襄國問
學者月餘及其行也求一言為訓故書此
以貽之
筮仕常深未信懷孔門惟有漆彫開治平果淂真知
理青紫何愁俯拾來
題陳居士歸真圖三首
林下山間本寂寥只緣久動思漁樵君看白首争名
者穰穰依前滿市朝
桂樹巖幽謾見招風煙圖畫儘高標一從五柳歸來
後此事人間久寂寥
舉世誰能未老閑風煙空對畫圖間應怜心遠陳居
士杖屨西山夢往還
松林秋月
萬壑松聲月色開夜深清景湛靈臺放懷不爲樽中
醁坐聽蒼髯說法來
題劉道濟所蔵石屏
石中乃有此竒雯來策臨池障墨勲絶似雞鳴南下
望桑乾東捲入寒雲
過寕晉北陳村題陳節齋故居草廬壁■
皎皎丹心與義俱要須身外更無餘截然不負平生
志依舊陳村一草廬
生死分岐又六年野煙行入比陳阡不煩更聽山陽
笛老淚臨風巳泫然
過後趙右侯張賓墓
自擬籌兵借筯倫品量何必果誰親風雲慘淡龍蛇
裏獨識將軍亦可人
一劒横談動世龍掃除河朔晉爲空運歸曾不論夷
夏乹没并門坐嘯功
勒遇光皇竝駕先右侯端有子房賢一時瀟洒君臣
契虎視鷹揚豈偶然
鉅鹿懷古(寰宇記平鄉秦鉅鹿也項王觧趙圍於此)
鐡鎻秦圍一戰開群雄稽顙拜平臺君王邂逅東城
敗驕氣湏知自此來
趙圍纔觧已亡秦六合風雲覇業新逆取不思湏順
守嘔嘔空抱婦人仁
沙丘懷古
一從竒貨落韋機秦自莊㐮綂已非大寳前依王命
論牛當馬後一何微
滈壁投來䜟已真沙丘臺下泣宫臣事機說到還元
處造物於中太戲人
時苗墓(苗魏人官夀春滿留犢寰宇記云墓在平鄕縣東北二十里至今二村以時南時北爲稱)
典郡風流若可稱當官明允復冰清來時孤牸歸遺
犢却恐存心似近名
笑却青鳬取大錢去留黃犢縣門邊就中處置人情
近似覺山隂守更賢
苦熱
炎官令虐不容安背汗翻漿厭午餐遥憶百門山下
水玻璃盆面萬珠寒
沙丘懷古
六國平夷甚虎狼擬從一世到無疆誰期五十餘年
後生處元來是死鄕
擬就靈仙不死期翠華拂面事皆非湏知一把亡羊
火望望驪山待汝歸
萬靈訶護駭東廵一死沙丘等棄焚不直鮑車曾貝
惡萯陽宫事儘腥聞(萯如字花名玉萯四月開見廣韻)
陌上行人去不還眼中豺虎滿朝班齊雲樓下陂陀
血紅比龍袍色更殷(右讀唐昭宗紀)
東就梁營怒重𡵨傾危何處託苕枝目斜䄂搭欄干
曲花滿春宫去住時
讀明皇雜事
捂桐葉上雨聲繁絶似花奴羯鼓番不待迫遷西内
後上皇當此已消䰟
讀肅宗雜事
凄凉南内廢晨昏興慶宫官不一存進藥失嚐蒙大
悪肅宗當以弑君論
又
擁憐愛子遽聞言天理中還帝泫然龍德本非軋健
體不應良娣健而顓
廣宗早發
武道亭西望鎮陽趣裝猶是四程強夜来一雨扳炎
傘借得長途雨日凉
贈擒虎張侯弟三子飛卿
射虎聲雄發五豝三郎閑損玉稍花雍容詩禮相逢
處不信風姿是將家
大學淵源在六經振振儀鷺儘充庭君看萬字長沙
策不到詩家月露形
黃巾墓
洶洶黃妖聚一呼棘矜元是力耕夫人心莫作平常
看易動難安最可虞
再過隆平
我𣣔臨流濯鬢埃沙鷗橋畔莫驚猜亭亭一點隆平
塔半歲還成两度來
銅馬祠
古鹿城西野廟新戰勲猶說馬將軍甲光千丈雲臺
畫只有荒煙對夕曛
昭慶陵
紫雲仙李隴西宗又向平隆見祖宫陵寝栢城俱掃
盡石麒麟鬛動秋風
過唐山望禱帝尭祠
光宅宫庭歲祀新壤歌猶是昔時民遥祈一勺龍弘
水痛與山前洗旱塵
讀李斯傳
常笑秦斯訴已忠豈知身堕趙機中沙丘不負先王
託雖死猶能保覇功
盧處道處覓書
米家書畫滿江船月貫長虹夜色鮮欲識廣收多蓄
意北歸分賜到諸賢
題塗水老人趙君璵詩卷
豪傑并門自昔聞儻來軒冕等浮雲瀟然獨老琴書
樂塗水看來只趙君
老鶴昂藏不受羈九皐心與野雲斯翩翩不墜中郎
業又向詩書得蔡姬
廣武君李左車墓
廣武籌兵見未形規模儘敵漢威靈天其不奪成安
魄赤幟何由下井陘
早發銅梁
旱損滹南二十城蚕沙充食葉爲羹朝來夢覺梁門
驛幾處坊場聽鼓聲
春宫元日口號
日融欄檻㹸金麗春滿松廊鶴禁深四海謳歌皇子
夀一年得拜老臣心
色目依班向殿趨入門一字立青蒲侍臣直上牙牀
啓拜畢分觴當大脯
獸樽人立遠傳臚軋軋聲來啓左樞玉馬抱牽當殿
過一時肅拜不聞呼
沉沉蘭殿欎穹㝫一點前星現半空事事見來臣分
裏中單奚取絳紗紅
暖煙宫殿歲華新入賀東朝異紫宸内外百官皆便
服紫衣獨見海東臣
三薰來獻野人芹不謂芻蕘得上聞銀研柘弓非所
覬庶憑春鐸振斯文
朝拜歸來戶晝扄小齋孤坐喜春晴太平儻許斯文
致未礙明䆫管墨卿
偶書
唐到開元極盛年見人說佀即欣然時時夢裏長安
道驢背詩成雪滿肩
太一宫春早即事
漢家望祀竹宫神參禮精嚴動早晨殿瓦漸分籠月白
一聲金磬聽朝真
壬午除夜雜詩
来住京師已半年欲行還止果誰然淵明豈是山林士
苦要絃歌為秫田
兩間齋室過今冬臘雪纔消又朔風底滯王窮何所戀
終年相伴要詩工
鐡畫顔書雪屋燈夜深相對眼增明莫疑擲几金聲砉
讀盡諸孫得杲卿
科斗秦燔漢莫猜釐陵况是晉初開辭堅句澀無多旨
茟削疑從戰國来
輝輝風日暖生煙氣韵和平恐信然軒冕儻来皆外物
歲功無切是豐年
瓜畦分漑引温湯三月中旬已進嚐縦使得先諸菓上
摘来終是不馨香
衆卉迎春竊化權苦寒都在早梅邊不愁一夜冰花老
便得和羹亦槁然
失之湏信本来無勉強難扵上圾車看取一陽潜九地
春来葭琯自舒徐
謝安石奕棋圖
百萬秦師未易摧動容無復捷音来入門偶折登山齒
一矯論公恐妄猜
江東全倚謝家安雅量形容對奕閒勝負自初成算在
在風聲何頼八公山
沛公洗足見酈生圖
氣折狂豪一洗間要令游士吐嘉言初從沛長咸陽
帝此術施來第幾番
喭然洗腆孰爲賓中隠炎劉四百春一說便能延上
客君王肯效婦人仁
包緫綿區細故捐未妨撣洗酈生前一嚬一笑非無
謂不似高皇氣馭權
落魄高陽一酒徒略除邊幅展雄圖桓門堅忍湏臾
去長爲東山出此模
布褐昂蔵七尺身不容空老酒壚春風雲慘淡龍蛇
際首識隆顔亦可人
書壬午歲十二月廿二日夢中所見
青山隱隱水悠悠鶴盖前頭列火篝江閣連延三十
里停輈看處古昇州
孫陽相馬圖(龍眠筆)
昭王墓老秋蕪合虞坂人歸暮靄蒼屈産何嘗無駿
足世間能有幾孫陽
渭橋迎代王圖(龍眠筆)
古人作事洞胚胎畫到龍眠見大材勘破丹青揮洒
意英宗還自濮陽來
李臨城挽章
桂香坊裏推時雋爆竹聲中見孝心人道臧孫今有
后惜教含笑九原深
榮歸亭
策勲自合畫麒麟佚老榮歸帝里春開卷賦詩還自
笑滿纓塵土向時人
身外功名弊屣輕一亭歸卧有餘榮分明昨夜南山
獵夢裏弦驚裂石聲
再題胡烈婦殺虎圖
丈夫不作屠龍舉揵婦能成刺虎威試看五行參運
化二隂何盛一陽微
耽耽哆口摧天去死地求生有若人寸鉄竟能伸義
烈大臣當國合横身
古稱政猛苛於虎揃暴除殘惜壯圖蹀血兩坊王義
侠䄂鎚揮處幾於莬
汘宅(全用倀鬼事)
皮骨皆爲虎吻腴鬼幽曾不悟當初棘林夜黑相逢
處猶恐倀倀泣有餘
石鼎聮句圖
衡山何物老彌明氣歴侯劉到震驚笑向半空盤硬
語火爐頭上把降旌
海上游談接大顛鼎邊聮句託軒轅不湏苦泥中間
事二者看來揔大言
渭橋辞謁圖
閃閃鑾旗擁帝輿八方臣妾效嵩呼君王莫以來同
喜衛霍功成萬骨枯
周文矩畫金步摇官人圖
螭玉珠華兩趐排髻高雙鳳拂雲來玉笙合就新翻
曲恰值碧桃花正開
雪中同郡寮遊逹活泉
訟牒聽餘事未圓日長誰辦枕書眠出門偶作閑人
計踏雪來觀逹活泉
淵碧澄泓一畒池勝遊都在郡城西潜蛟免致騰雲
潤歲歲分香入稲畦(取東坡夏壠餅餌香之例也)
雪䆫無寐
夜深雪晃客䆫明更比西樓月色清老大看書無眼
力偃然欹枕數寒更
早秋夜坐
候䖝唧唧掩荆扉落索瓜簍滿敗籬凉氣巳隨新鴈
至小齋燈火便相宜
飲醯圖
一勺儘調鼎味三升鼻吸誠難翁不去為卿相何人
禁此辛酸
江南道
閩越自方千里冥冥海角天涯野竹疎梅沙路江邊
到處人家
早起效三五七字格
東方明清風發白露下無聲■步久寒侵襪撫楹歌
罷酒微醒月明滿地蘆花雪
秋澗先生大全文集卷第三十四
