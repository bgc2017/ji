秋澗先生大全文集卷第七十八
進■承華事略牋
臣惲謹言伏以學止虚文在明時而何𥙷士傳民語
恐小道之可觀俯瀝愚衷仰陳瞽頌臣誠惶誠恐叩
頭叩頭恭惟
皇太子殿下温文海潤
孝敬日暉方
丕承天序之時有歴試諸難之
命事統殆萬幾之廣
君門邈千里之遥雖
叡足以有臨
明足以繼照
仁足以及物
智足以周知復
多識於前言乃益隆於
孝治謹採
儲闈之事要庶幾賈傅之遺規儻賜
乙觀豈勝至幸波洋
少海固不擇於細流
德表華箴竊效持於衆美臣惲今所纂集名曰承華
事略凢廿篇釐爲六卷謹奉牋投進冐瀆
嚴威無任激切屏營之至臣惲誠惶誠恐叩頭叩頭
謹言
至元十八年十二月日臣王惲進
承華事略序
臣惲嘗讀文王世子賈誼保傳篇二者教飬大子之
方盡矣苐去古逾遠其典禮(有不)復行於今者又伏念
殿下春秋鼎盛以
天挺英叡之資復有不待學焉而後能者故臣愚慮
敢述其切時近用可舉於今庶有𥙷於來者著而爲
篇然事有先後必循序而進竊謂孝者德之本也唯
天子之孝以寕親敷教爲大故首之以廣孝愛者孝
所生也惟孝友于兄弟故継之以立愛孝愛旣立亟
當正者國之本也故繼之以端本本雖端非學無以
成其德故繼之以進學學不無異端之害故以擇術
謹習次之教尊德成必取正於官非聽政無以驗諸
用非逹聦無以周其知故方其聽政即以逹聦繼之
國政之外兵戎爲重故以撫軍次之軍國事殷舉措
之間恐涉僣悞故以明分次之文武並用長久之術
故繼之曰崇文尚文之實親賢爲夲然不可不辨其
邪正故親賢後繼之曰去邪正人之言無匪弘益故
繼之曰納誨雖聖人不能無過諫而能改善莫大焉
故先以親之幾諫次以已之從諫思互爲儆省爾至
若仁民愛物非德澤何以加故預之以推恩德加於
民而儉約逸豫居上者尤所當尚戒天下之事無大
小官得人則治故以審官終之自廣孝至審官凡二
十篇釐爲六卷篇有圖俾見古人當時事蹟之偉後
有說以致愚慮循序近用之義且易於按觀焉題之
曰
承華事略臣不自揆㳙埃之微何足以益崇深之
海嶽猥以惓惓愚誠庶千慮一得或可仰禆
儲闈萬分之一蓋臣素願也臣王惲謹序
承華事略目錄
第一卷
廣孝立愛端夲
第二卷
進學擇術謹習
第三卷
聽政逹聦撫軍
明分
第四卷
崇儒親賢去邪
納誨
第五卷
幾諫從諫推恩
第六卷
尚儉戒逸審官
承華事略卷第一
廣孝
禮記文王世子篇曰文王之爲世子朝於王季日三
雞初鳴而至於寢門外問内臣曰今日安否内臣曰
安文王乃喜及日中又至亦如之及莫又至亦如之
食上必在視寒暖之節食下問所膳命膳宰曰未有
原(末無也原再也無令使先進之物再進恐臭味悪也)應曰諾然後退武王帥
而行之不敢有加
唐玄宗開元二年宴京師侍老於内殿八十至九十
者版授賜爵及几杖粟帛有差紿一子侍婦人亦如
之其孝子順孫終身勿事征防兵父母年七十者遣
還民天寳十三載詔天下家藏孝經
臣惲伏聞
殿下天粹元良日隆純孝其問安視膳於
兩宫之間與古契者多矣然於
君父之孝復有當廣之者如承顔順志俾
聖躬寧於上庶事康於下乃臣子孝敬之至故楊
子孝至篇云孝莫大於寧神(謂尊祖考安神靈也)寧神莫大
於寧親終於四表之&KR0794;心如唐之賜爵給帛孝子
勿事征防親年及者還民及詔天下家藏孝經有
三王四代飬老之遺風焉豈非德加百姓四表之
&KR0794;心者乎惟
殿下詳覧益廣至德
立愛
書伊訓曰今王嗣厥德㒺不在初立愛惟親立敬惟
長始于家邦終于四海
後漢和帝爲太子時特親愛兄清河王慶入則共室
出則同輿及即位待慶尤渥慶或時不安帝朝夕問
訊進膳所以垂意甚備
唐睿宗諸子傳曰玄宗爲太子嘗製大衾長枕將與
諸王共之睿宗知喜甚及先天後盡以隆慶舊邸爲
興慶宮天子於宫西南置樓其西曰花萼相輝之樓
南曰勤政務本之樓帝時時登之聞諸王作樂必亟
召升樓與同榻坐或就幸第賦詩燕嬉賜金帛侑歡
世謂天子友悌古無有者時有鶺鴒千數集麟德殿
廷樹翔棲浹日長史魏光乘作頌以爲天子友悌之
祥
臣惲切惟父子存乎天性兄弟謂之彜倫友愛親
睦人心之良德也孔子曰惟孝友于兄弟施於有
政兹蓋言常人以一身齊治(尚先)悌於兄長故能施
政事矧國之
儲貳家有四海者歟異時將以立愛立敬睦九族
建宗親使維藩維城之勢屏翰王室措天下於磐
石之安不以友愛爲本可乎故伊尹於太甲嗣位
之初不遑它務首以愛敬爲訓太甲竟能誨過思
庸(言思念常道也)復爲殷之賢君唐明皇以一念深至致
開元雍熙之化兹非前世之明效歟
端夲
尚書太甲下伊尹訓太甲曰一人元良萬邦以貞
唐燕王忠傳許敬宗曰本正則萬事治太子者國之
本也
魏元忠傳袁楚客曰夫安天下者先正其本夲正則
天下固國之興衰係焉
臣惲謹按孟軻氏曰天下之夲在國國之本在家
家之本在身人君者天下之表則故以一身爲天
下之本
太子者國之儲副天命所係屬人心所歸問是夲
正則國正國正則百官正百官正則遠邇莫敢不
一於正故伊尹之訓太甲正謂此也且政者正也
以正而正不正者也今
殿下方開物成務作貞萬邦思取法於正者非一
而端本澄源其可後哉
承華事略卷第一
承華事略卷第二
進學
昔殷高宗爲王子時問學于甘盤及厥德罔顯得傳
說而告之曰爾惟訓于朕志說曰王人求多聞時惟
建事學于古訓乃有獲事不師古以克永世匪說攸
聞又曰念終始典于學厥德脩罔覺高宗承說之教
至四海咸仰其德
漢顯宗立爲皇子師事博士桓榮學通尚書令荣止
宿宫中積五年榮上䟽云太子以聦叡之姿明逹經
義觀覧古今儲君副主莫能專精博學若此者也斯
誠國家福祐天下幸甚
臣惲觀自古人君雖秉聦敏叡哲之資必由學以
成其德者蓋所以䆒聖政明新之理以正其心術
通古今治亂之源以增其智慮使聖益聖明益明
雖比隆唐虞無難且如射弓學書一藝也非習焉
尚不能造其妙况治國平天下之道哉故傳說告
高宗使終始常在于學旣無間断則德之所修有
不期然而然者此之謂也伏聞
殿下屢召儒臣講肄經史進進不巳非惟緝熙光
明■抑以仰副
聖上訓學之意為國福祐豈不偉哉
擇術
晉元帝立子紹為太子帝好刑名家以韓非子賜太
子庾亮諫曰申韓刻薄傷化不足留聖心太子納之
(太子是爲晉明帝)
臣惲按申韓之學非惟刻薄而巳且導人君以驕
滛放恣李斯嘗以誤二世矣豈可以教
儲貳者邪庾亮雖清談之徒然斯言則有益於世
故取焉
謹習
漢景帝太子徹聦明有智術好詩書善史隷時竇太
后尚黃老言今太子諸王通讀之太子獨能解其意
而心弗好也每還宫取儒書名法之術習讀之及初
立即能表章六經罷黜百家舉用俊茂與之立功至
號令文章焕焉可述
元帝贊曰元帝多材藝善史書鼓琴瑟吹洞簫自度
曲被歌聲分刌節度窮極幼眇及即位牽制文義優
游不断孝宣之業衰焉
臣惲謹按保傅篇陳教太子首以所習爲言蓋謂
性相近習相遠也且常人所習或違遠善性猶云
不可况生長深宫極於冨貴者可不慎歟如武帝
之黜百家尚儒術尊先王之道知所統守容受直
言好賢不倦正由謹其所習於初故也逮其孫孝
元習音曲爲樂至牽制優游不果於断二君之用
心賢否可不鍳哉然仁孝禮義詩書射御乃所習
之正也今
殿下仁孝恭謹聞於中外在移飬嗣德之初能所
習皆正無一念不謹臣知雖放心快已之事曰陳
於前不能奪巳成之習巳定之心矣如此其於守成
持盈何有
承華事略卷第二
承華事略卷第三
聽政
元魏太武帝燾少聦明大度旣立爲太子明元帝詔
臨朝爲國副主以長孫嵩宿德舊臣歷事四世功存
社稷奚斤辯捷智謀名聞遐邇安同曉解俗情明練
於事爲左輔坐東廂西面以崔浩慱聞強識精察天
人穆觀逹政要識吾旨趣丘堆在公專謹爲右弼坐
西廂東面百官揔已以聽帝時隱而窺之聽其
大說謂侍臣曰以此六人輔相太子吾與汝曹廵行
四境伐叛柔服足以得志於天下矣群臣時奏所疑
帝曰當决之汝曹國主也
臣惲觀歷代明君皆令
儲貳監國政者正欲移飬君體厭服臣下審明治
道熟知民事爲務猶
聖上今日之付
殿下豈特使經理機務習熟節目者哉然政之紀
綱不過審慎官爵勤恤民隱明信賞罰至公無私
而已所謂審官任賢使能與我圖治也所謂恤民
輕徭薄賦以厚民生也所謂明信賞罰使功罪允
當聞者悅服也誠能如此雖堯舜之治不是過也
惟
殿下留神省察
逹聦
唐太宗問魏徵爲君何道而明何失而闇徵曰君所
以明兼聽也所以闇偏信也堯舜氏闢四門明四目
逹四聦(闢四門者謂開闢四方之門廣致衆賢明四目逹四聦者謂廣視聦於四方使天下無壅)
(塞也)雖有共鯀不能塞也静言庸違不能惑也故曰君
能兼聽則姦人不得壅蔽而下情通矣
臣惲謹按尚書舜典曰闢四門明四目逹四聦盖
人君居九重之深所聞所見者不過左右前後之
事此舜之所以逹聦也故遠聽於忠良者則聞所
未聞偏聽於左右者則事多欺蔽伏惟
殿下方毓德春宫重光華夏於圖治有爲之初逹
聦廣聽似爲急務又傳曰審所以聽言受事則下
不欺蔽矣如中統元年許諸人陳言亦逹聦之一
端也
撫軍
春秋閔公二年左氏傳曰晉侯使太子申生伐東山
皐落氏里克諫曰太子奉冡祀社稷粢盛以朝夕視
君膳者也故曰冡子君行則守有守則從從曰撫軍
守曰監國古之制也
西漢高帝紀帝征淮南王布乃發上郡隴西車騎巴
蜀材官及中衞卒三萬人令太子監撫關中
唐順宗爲皇太子德宗幸奉夭太子常親執弓矢率
軍後先導衛及戒嚴朝夕巡城傳宣撫慰督勵戰士
故感激奮發氣益百倍
臣惲切見
聖上往年詔
殿下領樞密院事正古昔撫軍制也每歲
車駕廵幸兩都以萬乘之冨六軍之衆如大獵以
軍律驅馳宿衞按羽林環布
殿下躬行扈從所當齊整軍容撫慰將士使遠忘
䟦涉之勞日聞歌舞之樂
夫仗所臨宵嚴晝肅致
鸞輅清寕省方之外無他
軫慮誠臣子起居之大節也至於樞府軍務比之
先日尤宜仰留
睿筭廼天下安不忘武備之義也
明分
西漢成帝紀曰帝爲太子寬博謹審初居桂宫上嘗
急召太子出龍樓門不敢絶馳道上遲之問其故以
狀對上大說乃著令太子得絕馳道云
唐肅宗紀曰初立爲皇太子有司行冊禮其儀有中
嚴外辨其服絳紗太子曰此天子禮也乃下公卿議
蕭嵩等請改外辨於外備絳紗衣爲朱明服乃從之
臣惲曰甚矣名分之不可不明也何謂名公卿大
夫是也何謂分君臣上下是也一或不正何止動
生悔吝且有事言不順之忒矧
太子正名辨分者也使天下明知
儲副有尊君卑臣之德異曰撫臨萬邦安有干名
犯分事言不順者哉如漢成之出龍樓門而不絶
馳道肅宗之易絳紗而改服朱明誠可以爲後王
之法云
承華事略卷第三
秋澗先生大全文集卷第七十八
