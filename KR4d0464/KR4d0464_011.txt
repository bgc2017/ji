秋澗先生大全文集卷第十一
七言古詩
題耆英圖奉呈子初中丞
張生好竒兼尚友古畫古書長在手欣然示我洛英
圖便覺奎光生戶牖衣冠磊落十三人閑著一枰談
治否堂堂文冨兩具瞻天下倚安貞大叟平頭七十
是尋常獨有端明未期夀方辭晚進不敢班列宿光
中巳瞻斗北門昜慮望佳招(王拱辰字君貺)千里馳書恨官
守升平盛事那得再夢寐席間把巵酒吾儕起敬當
如何再拜乞靈三叩首君不見西周文物稱全盛除
却邑姜纔得九神崧間氣萃此多周鳳魯麟紛在藪
鄭郎繪事固入神自是德星傳不朽我思仁祖慶曆
中慶曆政有三代風斯民皡皡樂其樂六合一氣開
時雍扶持位育㧾是諸賢功熙寕天子錯料事以忠
爲邪邪作忠放教公等在散地擢置安石司群工惠
卿継用二惇起當時何止驚三空嗚呼以人爲鑑古
所取安得獻此與論治道之汚隆願君深藏勿輕出
世代雖遠多青蟲
紫芝歌
継胡紫山集瑞堂詩韻巳丑秋八月有
紫芝産陶戶朱良舍下凢五六本此最
異者
陶坑削崖蝸作室和氣所鍾無不集非緣石潤木之
精平地抽英昭茂德蓬牎一夕爛生光紫蓋彤枝照
鄉國氤氲五彩畫不如駢秀連莖瑩於漆考祥吻合
農帝經表瑞無慚柳州筆老翁百歲見未魯醉將蒼
髯如戟郡人爭欲飲至和奔走來觀恐無及出門
秋望稼連雲汝芝汝芝安所吉
圯上行
(邳州道中作十一月初四午刻書於宿迁馬驛)
楚兵東來殺爲嬉烈火西捲如飊馳爲藂驅爵恐過
慘天賜漢以興王師憶初搥秦天下震盛氣不折將
徒爲泥中進履屈亦至不爾安制重瞳兒往年親祀
濟北石此日還賦圯橋詩神龍變化不復見仿像鬼
物來隂機素書三卷不必怪要本老氏持其雌(持守其雌也)
題長江萬里圖後
穉年屋居三十春老境誰遣東南奔去秋有
詔使持節北自邶衛官甌閩閩中水淺百味澹但覺
草木多精神展放江山萬里圖卷中瀟洒似堪娱寄
聲故國游觀客卜築蘇門儘可居(畫乃劉合秀家藏所恨歸峽不出一手耳)
問吳臺辭
吳王宫殿尋無跡只見山蒼湖水碧步上高臺散客
愁十月江南看春色晚風吹雨濕闌干簷花泫露宫
娃泣欲摭愁煙問故臺愁煙無語空蕭瑟是邪非邪
不必辨且爲興亡求亂隙夜半娃宮作戰場緫罪君
王以色荒春秋責備大法在不道延陵退耕吳巳亡
聖賢處變貴逹節審勢不得同曹臧當年泰伯終三
讓明見丕承有聖昌
南臺懷古
封君姒遥裔重光麗無諸憶提越甲佐天討翦嬴摧
項開雄圖保邦事大霈厖澤至今國俗猶薰濡石樽
劒沼两寂寞山川良是先王都越人感德知所尊蕭
鼓猶陳漢薦殷潮去潮來朝又慕花謝花開秋復春
千年事往遺烈在草木澟&KR1006;來威神廟中筠簽萬有
卜陳說禍福稱靈珍我因拜禱問來事繇辝灑灑何
其真殊方遠䆠乃氣數品秩雖到多邅迍正湏耐辱
安所遇不久拔出東南閩生平行巳半流坎雖老而
夀猶朝紳鞠躬默謝神貺厚得遂歸隠餘何云我来
正值群祀日伎樂朝獻爭趍奔越巫紛拜靈欲駕泠
風滿旆翻凝雲回首笧臺祠下路蕭蕭寒雨濕蒼麟
(今廟基即漢高帝封笧臺也)
游九仙閣
三郎百戰開閩國鏻搶基圖專詐力二嬖恩光象服
尊九龍帳設香雲濕朝參寳皇宫暮禮妖師席國事
一從神所質九仙結搆豈此時萬瓦鱗鱗跨空碧閣
中景氣四時新往事如雲散無跡我來登陟縱遐觀
一榻清風抵萬錢暫與塵襟豁煩滯横欄直下看三
山
雜言寄中隱信宣慰時在泉州近辱書過
蒙遠問倥&KR1555;間不時奉荅獲罪多矣人行
謹以雜言爲報奉别後一粲
蹇予元年東魯客初識君侯髮如&KR0238;平生高氣樂新
知一笑論交真莫逆凉風八月中秋節月滿金樽惜
輕别邂逅溪堂又五年情好比前尤欵洽高堂轟飲
幾連明四座歡呼倒冠憤當時樽前闘年少豪邁不
知家立璧興來爲我掃雲煙思入天機妙無迹我識
君侯此餘事落筆縱橫見竒策自是暌違三十秋只
今同客嶺南州天涯牢落儘愁絶况復两翁俱白頭
書来慰我見安好細字滿紙紛銀鈎故園風物信如
舊柳子初豈爲山囚春雲夢濕蘭苕翠壯觀雄翻海
岳樓近從潭府閱家數筆力已復追營丘煩君吮墨
留餘溢重爲靈均作遠遊(中隱乃雲甫道號近於魏參政處看雲甫山水畫故)
(云近從潭府閱家數)
李夫人畫蘭歌(為郎中孫榮甫賦)
清閟堂深不知暑瑶草佳期夢玄圃孫郎笑折紫蘭
來素影盈盈映脩渚李夫人澹丰容天然與蘭相始
終剡藤一筆作九畹落墨不臧江南工芳姿元與凢
卉異曄曄况是湘纍藂離騷不復作遺恨千古沉幽
宫君看此花有深意似寫靈均幽思悲回風君家大
雅堂文采東野翁併入慘澹經營中秋風拂簾秋日
長芳霏霏兮汜崇光澹粧相對有餘韻盡欄桂子空
秋香淡軒託物明孤潔五十年來抱霜節固知色相
皆空寂妙得於心聊自適仿像湘娥倚暮花黃陵廟
前江水碧生平佩服真賞音升聞紫庭非素心喚起
謪仙摇醉筆爲翻新曲瀉瑶琴(曲一作操)
古夫人名至規號澹軒亡宋狀元黃朴之女長適
尚書李珏子早寡今年七十有二善畫蘭撫琴近
爲郎中孫榮父作九畹圖若與蘭爲知聞也且自
叙其後云予家雙并公以蘭北君子父東野翁甚
愛之予亦愛之每女紅之暇嘗寫其真聊以備閨
房之玩初非以此而求聞於人也郎中以蘭省之
彦一日來徵予筆遂誦點汚亦何忍但覺難爲辞
之詩以應之孫求歌詩於予因樂爲賦此者正取
其節而不以其藝故也秋七月初吉秋磵老人題
雜言(庾寅七月二日病告中作)
我今行年六十五得至緃心能幾許憂愁風雨每大
半念至於斯足悲楚縱令得邁七十壽比老於心當
悅豫不然終日疫事役殁而後已真愚魯君不見人
間聲利藏禍機迷着世人曾不知得之志揚失之沮
一死與博争奔馳又不見朝花纔荣暮雨惡火竈方
熾寒灰隨攀援高貴鄙卑賤得勢未必皆便宜至人
大觀出世表肯爲造物相調戲豁逹一篇莊叟論太
山毫末較来齊
福唐中秋對月醻劉端友見贈之什
少年愛月長苦吟賞玩不知清夜深擬揮玉斧手盡
掃丹桂隂高歌起舞弄清影直入月脇穿天心節序
依然人耄矣所事感懷無可喜少陵有淚濕金波歎
息無家清夜美當時流落止鄜州况在甌閩數千里
此夕常娥海上來(謂三山距海九十里)冰輪蹴踏驚四開牀頭
有酒不復飲追憶少壮令人哀老人病骨防風露静
卧空齋深閉戶却從虚幌看清光四壁秋蟲饒夜語
題釣臺(并序)
至元二十六年巳丑歲冬仲九日予自
桐廬舍鞍鼔柚取道嚴瀨旣午艤舟祠
下登拜遺像肅如也歷觀古今題記多
論其形迹未有明先生之心者天下有
二道出與處而巳先生之起義明君臣
順乎天也浩然長歸氣信名節遂其志
也夫三公坐而論思明是理而表萬方
者也是則佐理之功(多矣)尚何爲因留詩
招隱柱間入客星閣眺羊裘軒降觀釣
臺書院山光叢簇江流有聲若有以回
俗駕而謝逋客也江行有程促之而去
回望雙臺顔厚有杻少中大夫福建閩
海道提刑按察使汲郡王某歛祍書
劉郎少年同几席綉裾朱衣稱謹勑六龍一曰飛上
天豈爲故人談往昔原陵欲臣意有在大隠何心學
夷隘當時雖落物色中肯以三公易其介先生豈是
煙波徒奕奕星芒動帝車一言稍峻得狂鄙况復好
爵縻其軀君臣大義巳明了助順又見懷仁書君房
初不識微意尚欲求益何其迁一竿雖老桐江月儘
着清風厲薄夫
洛中吟(有序)
近讀邵氏所書洛中雜事撫卷三歎令
人有不能巳者嗚呼五代間亂離相継
其否極矣生逢兹辰一何幸哉故孫樵
有生恨不得爲太平人良有以也因效
康節謝温公買園詩格綴集所見賦洛
中吟一篇其辭曰
萬方文物洽堯雍若論聲明極洛中地自水南連洛
北治從真廟到神宗揔將六合清明氣散作三川禮
譲風道綂有傳程邵在勲名無比冨文崇棚車載酒
都人賞名教傳家習俗同花木四時春不老耕桑彌
野歲長豐三千步幛家雖侈十二行窩樂最融春酒
泛香沽翠幕夜花和露買筠籠小車高閣期真侣魏
紫姚黃擅化工爱育揔歸君父聖論思不出廟堂公
&KR0878;舒變法無朞月社稷垂亡到一空讀罷適然清興
遠一簾花影曉光紅(一作讀罷然還復感斯民何幸此何窮)
竹鹿辭(并引)
竹鹿出南海不合刺國赤毳雪文狀若
龜背然頂有䨥茸葳蕤如珊瑚巨枝
元廿七年秋八月上進過福唐予
之昔梁孝王遊兔園宴忘憂館命
賦苑中諸物文鹿其一也今以
賦攷之正此鹿也因作竹鹿辭
竹鹿亦瑞獸頂有珊瑚茸素綦爲紋負湘
極騰仙蹤颶風吹堕海洋國馹騎遠獻
玉樹青葱瓏攸伏曰與群甡從一則
道通君不見漢武獲異獸非闢西南封迢迢兹鹿來
漢道相比隆東南際海國萬數將見珠香犀象等物
相率皆來同
游金山寺(寺名龍游舊名浮王庚寅歲十一月二日來游二十八韻)
我登金山江似練金山突兀神鰲抃樓閤參差四五
層覆壓崖巔瞰江面璧間不見老坡詩空歷長廊瞻
湧殿江山形勢互爲勝直上金鰲窮偉觀裴徊久眺
吞海亭海門两點煙螺澱舟中望處不争多大抵蒼
茫煙一片平生歌詠古人詩此日一樽償宿願攛牌
纔過璞墓西水作磴痕風四轉放舡北渡返東行一
傑中流去如箭瓜洲西北堕杳靄照眼鶴崖迫焦巘
獨遊髣髴蘇二興冐嶮比方章子愞夕陽西下煙四
起欲進何之退無畔倒装漁艇入荒村百計無由登
北岸拖師失色都舡驚暗觸江神豈予譴我為使者
初不然先盡人為論事變力微艦巨酒半酣正坐忽
焉遺此患金山雖竒極淵險沃老登危非所便書生
氣習不一到慊慊此心辜所恋量非謝傅與婁相驚
定老懷彌懔戰艱關投宿野人廬因賦此詩為永嘆
至元庚寅冬予自福建北歸渡江作此詩未嘗示
人逮大德巳亥十年矣衛輝判官井君德常陞倅
鎮江來别因話及焉井索書此詩云歸刻寺璧以
增江山勝㮣予謝不敢當然俾讀者為遨遊之戒
云汲郡王某題時年巳七十三矣
鬼車行(辛卯歲五山廿二日誅於鄂州教陽十五日作)
鬼車一身編九頭黑夜來過聲啾啾半空瀝血洒人
屋所遭之家無空休窮兇極惡煽威虐妖孽幾遍江
南州内姦黨蔽事莫發百計捕逐無緣由
聖皇明見萬里外一網掩來同治罪憶初百鬼擁行
車此日行車載孤鬼琅璫繫頸纏車軸涕淚淋淋不
時哭死聲宛轉尚嘔啞晝夜催行不停轂路人借問
欲何之詔赴行臺加顕戮揮刀臠食快衆心奔鯨四
沛無遺育萬里歡聲動大江百城歌舞喧華屋我思
善惡人自取禍福不應深倚伏寸心少慊獲隂譴天
網天刑敢輕觸爲誡兇人不足心鬼車扳例猶檮杌
流民嘆(六月七日有丐者過門聞其說因錄而作此)
我家本燕雲未省離鄉國前年一霜秋稼空望入田
間禾穗黑忍飢猶待下年收一澇高原水三尺人生
重遷乃本心一餒催人忘南北水採無菱芡山收闕
橡栗雖云生處樂乏物得生活扶携遠趁河南豐道
路無資日行乞毳衣穿結杖蒿藜氣力凌兢雙脛赤
我聞尭水與湯旱民免流移少捐瘠不出九年耕長
有三歲食
朝家勸課儘憂勞只爲有名多少實常平嚮爲前省
壞義廪近年無廣積江南最苦過都錢更著營司日
搔屑營司巳罷民力蘇大府兼農到徒設捄荒發廪
最上策近井乃能療近渴
君門萬里安得知作詩代洒流民血
南樓行送信御史佐鄂岳行院
武昌南樓跨空碧滿目江山猶往昔笑抛霜簡佐行
樞去作南樓幕中客羌予游䆠江之南江南軍務多
䟽闊&KR0933;差押取固多弊甚是飬威并練習十羊九牧
苟非人未免因緣出枝節卒然警急幸無事若論罪
功孰褒黜就中貧難最可憫孀婦盲翁死應絶依然
名姓在軍書按籍来徵豈容說唐兵六十即放免七
十一丁令侍側當時貞觀開元間三代仁風略無别
幸今守戰有專職整暇虞姦正今日兵惟禁暴本衛
民不致侵漁乃良策蠻陬溪洞旣荒遠顛枿其間不
無孽畬軍新附用得宜以彼爲攻昜摧折前年盗起
江西柬千萬爲群恣衝突只緣浪戰乏緫戎空使民
殘兵耗力請君詳此能一行四院規模自吾出此時
乘月庾南樓談笑胡床能事畢
五色鸚鵡歌
滄溟浴日麗火荒飛走衣被照回光隴禽鍾秀更竒
絶翟翬絢煥紛天章越裳野雉太縞素上與朱鳥參
翶翔環王得之不敢受爲是珍物歸
天王山川迢遞来林邑護送慇懃飼紅粒海樹雖殘
舊宿枝
君門萬里承恩入香鎻金籠暖御煙盡日充
君眼中物一鈎紅觜儘多知两葉翠衿真聚鷸六宫
共說鸚哥嬌■天仗儔呼供内職且莫低回訴苦寒
卿雲長捧蓬萊日
福星行(辛卯歲白正月迄五月不雨是月廿一日河南雨三尺故作是詩以)
(維焉六月五日雨大作)
河南雨足餘三尺河北嗷嗷千里赤河南穀麥賤於
土河北齊民有飢色爽氣空吹五日凉火雲不暵三
農泣天有貴神名太一前歲人傳豫州域連年大稔
風雨時全是福星照臨力幸今六合入提封
聖上同仁視如一又聞天下猶一身氣脉周流體能
適福星福星宜憫斯少分餘溢霑河北
白鹿嵬歌(贈雷苦齋)
太行西来萬馬奔嶺嶂横截摩青雲山陽西北望鹿
嵬突兀絶似東山墩孤撑直上幾千丈雲煙覆露垂
天根憶初夸娥檐負分太華萬古雄跨諸峰尊有懷
孫公和自是物表人半嶺騰鳳吹萬壑飄游氛纏身
雖有一丈髮以火保耀先吾薪嘗嗟中散寡於識三
載堅扣如無聞當年清嘯杳何許比日乃有由東隣
苦齋老清而憞才豐識遠兼多文人見長松偃蹇卧
雲壑豈知浩浩之氣藏彌綸有首不頂丞相帽有足
不踏公卿門詩来三復有餘馥如茹秋菊紉蘭蓀平
生尚友抱苦節逸興特爱淵明真不居城府儘高尚
况欲卷迹同其倫白鹿嵬高輪囷望之可仰不可親
徜徉終歲竹林下回視七子徒紛紛回視七子徒紛
紛(東坡云孔子不取微生高孟子不取於陵仲子悪其不情也陶淵明欲仕則仕不以求之為嫌欲隱)
(則隱不以去之為高飢則扣門而乞食飽則鷄黍以迎客古令賢之貴其真也)
瓊華露酒歌(継惠一樽故作歌以謝之時壬辰六月廿八日也)
酒之爲齊釀法先麹生玉粒聽其然百方百醖品各
異要以色味清爲賢井君出職光禄寺容止藴藉涵
清妍朝來相過憐衰翁開樽小酌何從容銀&KR0902;細瀉
疑匪酒玉色照眼清如空停杯題品賞超絶瓊枝湛
露吹天風一酌氣馥烈再酌心冲融憶初蜀使分餘
瀝老頰不到湖春紅爲君三嚥儘鯨吸便覺輔安五
臟夷三蟲吾聞此術煮酎法連罌氣化開鴻蒙多君
屢製轉精粹儀狄拊掌驚神工橘中游戲商山樂玉
薤策勲俱妄作浩歌爲約飲中仙世間元有楊州鶴
有狐篇
黃蒿古城人絶迹有狐綏綏出復没近郊夷曠兀兀
静獵食無求蟄無窟依憑城社歲月深群犬噤聲畏
不逐或曾爲孽化而人漢有曹瞞楚奚䘏蒼形雪面
妥彗尾氣出隂邪餘詭譎振毛出火嘷黑夜竊食人
家翻盎錡鬼行胸臆神不容彼爲一飢還𡭗耳况今
白晝雜人居厥兆有占羣小侈郡侯執德儘勝妖要
絶其根心乃巳老姦急捕驚脱兔遺育夷滌腥穢
彼狐微物徒妖訛朝来一掩虞人羅叔敖殺蛇韓逐
鰐公等去狐誠可歌張綱埋輪非不問事有難昜先
重科人面獸心當若何
罩魚歌(夏五月六日作於洄溪東軒二李生用南梁劉之亨夢二李生事)
稻秧針如溪可揭春水桃花魚失勢野人乘捕趁農
閑風暖溪深張水戲輕舠前漾撒巨網後擁罩竿遮
两際大魚赤鱔如有神一夕雷風先遠逝終朝罩罩
盡常材柳貫壼携不餘弃行觀窟宅幾一空河伯波
神爲慘悴君不見天生萬物盈两間物物資人供所
嗜用惟有節取有時食不能勝非小惠山不幽來水
無阻智出犠皇結䋲罟上焉神理下物情以類以通
無過舉於戲三代根此心後世胡爲弃如土東軒歸
夢二李生我軰何辜遽如許
風狸行(後六月十五日至衛乃作是詩)
風狸出桂海厥狀即猨狨晝伏如蝟縮夜躍衝樊籠
咄彼乳與溺愈疾收竒功或云識風候飛行半空中
置之危檣顛順勢蹲西東越人豈此異遠進
燕山宮不思汝悖疾持此以自攻幡然效順如狸聰
交州况復七縣地枉着螳臂當車衝南風不競汝親
見戈舡下海驅群龍
聖皇神武包九有任土之物皆吾賨養之如春涵如
海聲教所曁開唐封汝不聞蕭梁天監間林邑之范
觀天風審知中天御
明主一旦職貢應来同兹焉罔念徒爾耳嗚呼彼狸
何所庸(寰宇記梁天監中林邑主范纉觀望天風知中國有明主即奉表内附)
賀君玉林兄得重孫
共山老仙號虚白未老而閑見高節琅琅玉骨含
滋散入雲仍衍遺澤林兄今年幾八旬飲啖行步餘
精柛阿元游宦巳通貴慰眼又見元之孫犀錢玉果
蘭湯温洗教啼泣吾試聞充閭之氣當煴煴繞床阿
堵莫輕動留待它年讀書用
二俊歌(并序)
揔管温卿蓄一鶻一犬每出獵不即則
巳即則必獲其或一失願以羔見償予
以二者雖自籠養指嗾中來非俊無留
賞其何能爾作二俊歌以美之其詞曰
温郎年少温如玉老作獵師知所蓄不劳赤羽膳千
夫眼底韓盧手中鶻太行東麓雲雪崗飛鞚鳴鞘幾
馳逐暮歸不省錦鞍空獵獵霜風靜三窟我觀二俊
固竒毛擊取無虚指縱力數朝解鞍何所從鎻牎弄
筆圍春風螺香不到眉嫵秀鶴翎細抺丹砂紅會當
將鬚賞不凡爲君一醉琉璃鐘
題任南麓畫華清宫圖後(并序)
圖有閑閑公題詩作擘窠真書蓋與畫
世爲三絶此卷初主於僧遜公継爲嬀
川松公所寳興定初松間關兵亂中保
持與歸燕都今爲子英家藏至元廿四
年揚示予披玩者累日嘗欲賦一詩以
發偉觀竟以事未暇今林谿殁畫復在
燕不知且歸何人適閱滏水集見公題
詩偶書此以償宿昔初弗計其不揆也
廿八年冬十一月十四日秋磵老人序
三郎年耄誇精徤歲歲華清事游宴玉蓮湯殿浴行
雲傾城幾顧環兒倩一掬游塵散馬嵬餘波不涴香
囊怨龍巖畫筆寫興亡墨花暈出真妃傳謪仙辭翰
两超■嫓以任公世三絶我昔西游不到秦披圖空
夢山月林谿家藏十襲珍楊生巳殁歸何人護持
當有松公神
和東坡聚星堂雪詩韻
天風一夜吹端葉清曉開門驚尺雪林林萬木凍巳
僵漠漠長空來不絶南畮能滋壠麥肥東床任使琴
絲折玄冥用壮見肅殺疫氣迎春盡消滅少年雪獵
狐兔羣夢寐韝鷹思一掣凍封窟宅龍挺蟄色晃書
帷繒失纈中庭食飽妨散步行櫬春泥思木屑一冬
三白積餘威不比尋常應時瞥炎凉一氣不自如苦
樂人生有難說羊羔金帳暖如春布被藜床冷於鐡
鷄蹠劒歌
前年官閩中偶遇牛斗客醉解胯下劒壮我遠行色
劒名鷄蹠來岷峨鐡花綉出雄雯多似連還断断復
續蒼精含景争横羅南游萬里非浪走彈鋏豈爲無
魚歌飛空欲作黃鶴舉劈浪下斬&KR3008;江鼉誰期两事
俱大繆歸來掛壁如陶梭吾衰物壮終汝悮不見漢
相劒佩紛相磨春雷奮蟄當如何春雷奮蟄當如何
飛廉館瓦研歌(癸巳六月六日病中作贈王冲霄)
洛邑西遷漢靈泣一炬南宮三月赤飛廉鎩翮化靑
鳬老瓦淪胥何所得太隂凝魄祕興亡土花千年不
敢蝕劉郎杳杳秋風客神鳥冥飛憶初格豹章爵首
尾蟠蛇建章千門風洌洌磨礱頭角入孤圜收劒松
聲聽蕭瑟墨花供筆發幽光長日玉堂生五色張華
博物見初心笑泚玄泓爲渠說昭陵栢城初覩汝十
五年來莫渠别護軍紀漢明有書應劭箋形更精㓗
道初在邇求轉遐半世看書眼空纈冲霄持贈有深
意淡僻憐予如任俠一朝入手與神會過戶不知吾
屐折嗚呼三代不復見两漢規模儘堪說寳藏宜與
瓦礫殊隄備有人來揭篋(昭陵栢城宋仁宗陵也在河南縣西南)
清霜怨(贈吾省參君璋)
日落偶過吳郎家入門两欄姚魏花金盤洗粧都幾
日巳覺鬢亂釵横斜韓卿秉燭惜佳麗便恐翠䄂倚
竹空春華鶴翎紅糁玉蝶粉堕髻睡美吳宮娃我欲
問花不解語何故忽爾令人嗟東皇醉着初不問青
女潜妬飛銀沙花神歛𬒮避隂慘駐顔何有仙人砂
京師名圃花不少今歲閑殺遊春車客懷豈獨被花
惱俗事擾擾驚無涯西風巷陌塵障面酒樓寂寂空
簫笳我因未事得閑在虚日飲客煎溪芽天教世務
不掛口遮眼幸有詩書葩時時弄筆散幽滯錢褁忘
計東坡乂爲花作譜鬼衰盛自笑思澁頥空呀因聲
寄謝紫山老落落高舉凌青霞
賀雨詩(并序)
通惠河自壬辰秋開治至今年夏六月
中穿土未巳時方旱暑氣極熾兵民頗
困於役是月二十日有司請少間以紓
民力首相主减役止留軍夫五千庭議
巳下而雨作盈尺賦賀雨詩以紀其事
一畒泉深龍匯碧遠引入城通太液不緣蝦口灑郊
塵又匪弘農獻琛璧稻米流脂粟米白歲與飢民豐
粒食靈臺靈沼湏民力併敵一劳思永逸今年旱氣
罩火傘赫赫焚如驚赭赤萬人雲鍤揮汗雨薰染踰
時不無疫有司陳請避炎輝役敢辝辛時少息巳聞
停議出中堂未午朋隂蓊東北都城一雨幾尺餘何
俟巫吁而雩盎浮&KR1340;天人相感本無間金鉉調元不
多術誠心公道即天心元氣洪濛開太極餘粮栖畒
婁滿載御廪天囷若京積夕陽澹灔斗門深一片波
光連畫鷁
題中山劉夀翁九十五詩卷
按部過中山憶嘗謁王丈眼明欣見百年人談塵詞
鋒轉清亮故都喬木幾秋風精力有餘無少恙盤盤
定武古戰國耆舊例多神所相于今又得劉家翁人
說殆與王丈同康寕好德九十五篤實外著心和沖
世事不挂口外物不役躬軒冕真倘来眎若雲浮空
子孝以志養家温樂時雍固云賦與厚亦自存養功
常笑鷄窠祖雖見九世宗不食又不語夀齊彭籛安
足顒何如此老人雙瞳烱如两耳聦子孫滿前樂融
融歲時燕喜北潭綠常日睡起東牎紅稱觴宜有鮐
詠背祝噎不用鳩爲笻行聽鄕閭尊二老丹青蘭若
見儀容
送李蕭二君奉使安南(李仲賓假部侍郎蕭假部郎中蕭隆)
(興人以神童出身字平則)
安南九城海中沚墨誌彈丸良蕞𡭗阨吭控背相簒
弑正倚大邦為表裏畏天事大自前王念彼人臣以
忠止
先帝包荒不遐遺南北肯分同赤子歲時宣諭極忱
誠都護諸番殆三紀豈惟璽書意曲盡錦幣殊
恩兼藥餌至仁臨御海波平銅鼓聲沉邊四敉父恭
于前子遵後臣子於焉正其理前年奉表餘翠具再
歲象奴紛異議執迷托故謂來庭彼孰能欺徒自骫
先皇赫怒安遠人邊將請征思一洗秋風少約
茂陵寒巳復夷迁空越鄙
嗣皇龍飛擴神武盡雪前愆
昭曠度两階首舞有虞千正以自新開彼路
皇元一氣包六合榻外他人非所慮豈有父子一家
還異趣使華重照欎林光積懼懷恩深悔悟二奉使
心何誾逢時吐氣思經綸縱横正有三寸舌不在犀
翠充庭珍
嗣皇仁聖自天眷又非人力之所能德澤如海涵如
春彼交雖眇宜知聞眼穿一宥盻巳久去去莫緩都
亭輪
継翰属詩韻昨觀諸君光和所謂眼中有
鐡皆勍敵也復為滲漉以見鄙懷
蹇予一生空濩落心佀虚舟藏夜壑誰教浪走半九
州潦倒不容停两脚前年尺一遽呼起峻以文階深
自愕投閑置散乃分宜未免老為文字縳青綾被暖
玉堂清鶡雀何為集阿閤太平典笧不緣麟顧我削
書寕不怍滿牀堆積簡編青其奈曲江雖忠林甫惡
礱硯詞(并引)
予家藏風字歙硯石色斵手二者俱佳
所患褪墨略不得色聞師道吾友有竒
石善勵鈍發銳能一礱治亦太玄之一
助也遂作詩以懇之其辭曰
硯之同功甲與鋋試之敵埸維利堅其或不爾安用
焉咄嗟此歙肌理妍和光挫銳今幾年本圖殺墨不
荏入殆似两鏡光相研聞君有石善礱鈍武昌赤砥
銛龍泉碧絲吐鋩瀝玄潘濡首亦快張家顛我今白
髯玉堂客結習未了文房緣自憐癡絶渠復爾堆積
(音漬)汗簡何由前儆抑正頼公和賢
秦山圖(時元貞元年秋九月十四日作時歲賤庚六十有九)
秦之爲山何峻雄西連太白東華峰特隆天府樹巨
屏固蓄精祐開邰封黍離變雅西周東雲烟幼出淆
凾宮不信詩書顓法制百二山河纔兩世後来漢唐
亦盛代文物雖多終覇氣千年亊往遺迹在留與来
今鍳成敗君不見烽燧臺羯鼓樓祖龍墓在山東頭
丹青比興雅頌作畫史固是非九流半生薄宦走踆
踆每恨西遊不到秦我今年耄百事懶唯有懷古一
念心猶存嘗聞雪滿秦山圖天機貌畫中南真又聞
髯張醉裏頭插筆灑遍人間雪色壁西溪君范華原
嗚呼二者不復作令人氣短心茫然一朝全秦大物
忽當眼着我如在龍首山之顛卷舒巨軸閱幾年两
都喬木今蒼烟其歸■數開有先昔藏壽國今聦山
二公異世俱稱賢畫兮畫兮得其傳
送曹仲堅赴建寕路教
武夷書院今畫圖建安林館鄒魯如攷亭文公宋世
儒主盟太學持文樞六經要是平治具上際圓蓋蟠
方輿正誠两字有抵力遑遑仁義真亨衢人倫大統
旣攸叙不爾天理私慾同一區先生去世初未遠得
私淑者君其徒昨聞赤牒下建府圓冠喜動歐閩隅
君今見秩八品貴官府言責一事無育材不闕學田
粟插架剰有官樓書講經會課有餘𥙿修巳繕性深
&KR0636;濡今之所教教以此而彼所授授此歟仲堅世系
乃華胄出入鶴蓋垂文魚箕裘幸不失素業儒林振
藻今璠璵友于疇似君家樂鶚薦重看入石渠
鴈門公子行
鴈門山高幾百仞風土雄尊號全晉李侯年少出紈
袴裘馬輕肥冠時俊古来豪俠數幽并柳子不徒誇
晉問蹇予三歲東州客塵滿青衫鬢雙白書生無策
俾侯鯖尺蠖泥蟠甘退縮此時同君在幕中(時君居史公幕)
(下佐理邦經殊有方焉)䄂手旁觀駭超越絛籠脫落不受羈意
表出竒人巨測徤於義鶻快一擊霜翮挐雲鷙空百
愛君肝膽向人開遇事剖析無留材世人刺梗塞靈
府米事桂眼生嫌猜丈夫所貴氣爲主行義不虧誠可
取區區心計簿書間束縛疇非抱官虜春光澹沲東
湖亭素筝濁酒攄離情豹藏深霧出竒質未害蹉跎
魯客卿我懷井谷君隂積蓋代聞涂鄕五千戶一語
爲生存子孫衍慶宜英偉欎欎其能久於此(後也速又行省)
(四川辟公員外郎大展其用後授順慶宣課大使甲戌歲任成都路防城軍民揔管乙亥冬卒于成都得)
(年四十有八)白帝城高玉壘深定秦戈甲紛西鄙民政兵
機两肅然當時豔豔東西川公不少留我涕漣洗心
棲寂中和篇空餘遺愛歌皐賢一别人間三十秋又
從圖畫挹風流至今劒北羅江道往往旌髦見出遊
(謂見鄕人王小五于羅江縣道中嘱以家事公旣没蜀人至今思之精魄爽爽如在)
泉石雙松圖(何直長筆)
江煙霏霏江雨濕滿壑秋風蕩虚壁何工雖老筆有
神寫出雙松蔭泉石君看磊落横澗枝黑入太隂凝
積鐡它時不作澗窟虬定向風巖聞虎裂煩君十襲
爲深藏隄備六丁来電掣
江南道
江南道翠竹晴沙靜如掃風煙終日畫圖間不覺行
人暗中老笑行人自枯槁名利誰能死前了我行貪
路發五更馬上吟看亂山曉聽閩猿聞越鳥㧾道先
生歸去好只緣老病日相仍非爲知機辯之卑清時
正有一閑高天涯何處無芳草
贈五星鄒宜齋
建安山水何瓌竒宜齋氣禀宜清夷天星飛跳括萬
命落筆一剖無藏機蹇予歸舟次甌寕子孺病卧咄
可驚爲予刺口論灾咎火頭孛尾相纏嬰推原根植
甚安固五日而後知和平疾勿藥言果徵願丐一詩
爲發明我今憂國渠試聽近年越寇何縱横朅来赤
囊日三捷分崩鼠穴逃餘生此時脅從弗與殊玉石
併燬真無辜腰間縱有玉真劒坐視罔救空長吁煩
君拭目維南斗此去妖氣可静無
湘中後怨至元十八年歲辛巳冬十月按
事順德晨起燈下讀沈下賢文集偶賦此
或云鄭即子春也
洛橋曉月光朦朧彼姝嬌啼橋水東鄭生早發與之
遇挈去媵御甘長終霧綃煙縠巳戃怳九歌招䰟皆
楚風一朝謪滿與鄭訣云是蛟娣非凡庸岳陽樓高
花映紅滿筵歌舞蛟人宮海風吹散歘不見倚雲望
入湘江空
摩莎辭
我從濃東来枯陂滿畸人駐馬驚問之云掘摩莎根
摩莎一㪷舂爲塵聊沃飢火充朝餐兩屈南来至趙
止彼壌可遊兹若焚東西跬步間乾潤爾分龍公
執雨機行事太不均野人前致辝荷鍤立傴僂翻淘
此物又將空戀戀無他爲鄕土一飢濱死不足慮大
稅今秋何所取州帖猶來徵事故
街東宅效樂天體嘆暴貴而戒貪得也
街東宅萬瓦新晴煙披拂青𥻘𥻘滿堂歌吹樂新貴
豈知賀者在室吊在門根株巳爲鬼所斧藻棟竟起
高比隣古云暴貴不祥事巢覆未省鶵能存俄聞斵
棺昭隠慝應有籍入無䟽親福由積善尚恐失忍用
隂遹戕其身作歌為飭附炎子未必貧賤非高人
碧玉琱枕歌夀王承旨
君不見靈夀賜孔光俾之扶衰杖於朝安車起申公
未免遠駕趍旌招我思碧玉琱枕貺飬老之意更比
西京饒宛如大士冠馳送下九霄春冰藉紅牙當晝
凝不消寵光照室幾千丈寳華璀粲翻雲蛟人間有
眼未省見况用顕異張吾曹先生今年八十一視聽
不减神超遥先生節操玉比德先生文章匪玉琱以
言以行國所仗明堂大鼎湏時調
聖皇丙夜不安寐作行尚復思群豪漆園蝶栩固不
到赤舄夢與周公遨薦賢行見及遺逸粧嚴七寳先
瓊瑶從此鹿菴春更好怡然高卧養松喬
淮西行送湯侯宣慰廬江郡
淮西風土高且凉桐波悠悠帶陵岡流俗勁决喜戰
闘自昔尚農今重商今人逮我百餘載况復限隔為
邊荒八州隷轄勢亦重慰宣正爾咨忠良君侯磊落識
巳久吐論能與時低昂上承下接不湏慮幽逖澤及先
痍瘡兵令畏法民有食鎮以簡静無更張丈夫遠役
存事業治公如家功可量行行旆征指淮甸弩臺曉
日翻春陽憶昨傾蓋長安陌一笑軒豁生輝光功名
有在心未已相顧但惜湏眉蒼打門來辭興不淺思
有以贈因吹楊别懷不用作酒惡梅花滿枝休断腸
會把一麾淮海去與君終歲約徜徉
黃鵠下太液池歌贈張詹丞子有
君不見西京全盛時黃鵠飛下太液池雄聲東來蕩
鳬鷺波濤干頃翻琉璃菊裳肅肅金爲衣至今樂府
留歌辭只緣罕見稱祥輝較之世用將何爲張侯家
住太液傍寵眷久沐恩波光金閨時彦推獨步大冠
脩劒明月璫煙花鶴禁正縈繞翩如彩鳳鳴朝陽張
侯本是濟時傑游刃有餘歸以德津津和氣粹眉宇
皎皎冰壷湛胸臆兩都廵撫歲有常守護無虞嘆先
識臨機益辨固餘事端本澄源更超逸覃覃詹府開
兩坊春桂香濃露華濕鄭莊好客未足多桃李公門
半簮紱况今六合梟鸞分霜風静野惡木寂太平有
望公等事爲國薦賢時所急顒顒士論問遠期它日
明堂湏柱石昔聞黃鵠下太液今覩池邊威鳳集作
歌自笑贈君侯一片野心猶獻炙
海燕蒲萄鏡歌贈趙克敬
趙郎少年有澹癖抉古搜竒曾不息神京陸海魚龍
窟入市驚呼得玄璧何年軒鑑覷天巧百鍊隂精開
棄質玉臺人去玉燈滅洞映千秋猶一日粉膏銷盡
漢宮香背像冥薰臘茶色翩翾海燕喜春晴的皪蒲
萄泫秋碧寳奩才拆走神光秋月横江露華濕森然
毛骨溢清寒野魅山精堕幽泣藏明入晦古所尚物
不將迎汝之德土花綉澁學妖蟇桂影團圑恣吞蝕
照人似惡太分明俯仰取容非我軄蹇予行年五十
七落魄功名尚南北青衫拂拭照衰朽增進一階真
可借鑑裁不到魏文貞金鏡輸誠志當畢趙郎從傍
抵掌笑識拔群材有時特悽然歛祍問鏡神我髮何
由黑如&KR0238;
和張鵬飛詩韻
魯公平生書百碑衆筆腐朽驚神竒長沙大笑稱老
賊當時未必爲真知大師忠義膽身大寓意於書忘
吊賀君不見路逢碧落三日觀一字末厭書萬過
秋澗先生大全文集卷第十一
