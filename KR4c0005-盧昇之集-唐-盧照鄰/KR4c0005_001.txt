幽憂子集卷之一
唐范陽盧照隣昇之著
明閩漳張爕紹和纂
賦
秋霖賦
覽萬物兮竊獨悲此秋霖風横天而瑟瑟雲覆
海而沈沈居人對之憂不解行客見之思巳深
若乃千井埋煙百㕓涵潦青苔被壁綠萍生道
於時巷無人跡林無鳥聲野陰霾而因晦山幽
曖而不明長塗未半茫茫漫漫莫不埋輪據鞍
銜悽茹歎借如尼父去魯圍陳畏匡將饑不爨
欲濟無梁問長沮與桀溺逢漢隂與楚狂長櫛
風而沐雨永棲棲以遑遑及夫屈平既放登高
一望湛湛江水悠悠千里泣故國之長楸見玄
雲之四起嗟乎子卿北海伏波南川金河别鴈
銅柱辭鳶關山夭骨霜木凋年眺窮隂兮斷地
看積水兮連天别有東國儒生西都才客屋滿
鉛槧家虚儋石茅棟淋淋蓬門寂寂蕪碧草於
園徑聚綠塵於庖甓玉為粒兮桂為薪堂有琴
兮室無人抗高情以出俗馳精義以入神論有
能鳴之鴈書成已泣之麟覩皇天之淫溢孰不
隅坐而含嚬已矣哉若夫繡轂銀鞍金杯玉盤
坐卧珠璧左右羅紈流酒為海積肉為巒視襄
陵而與昏墊曾不輟乎此歡豈知乎堯禹之臞
瘠而孔墨之艱難
馴鳶賦
孕天然之靈質禀大塊之竒工嘴距足以自衞
毛羽足以凌風懷九圍之遠志託萬里之長空
隂雲低而含紫陽景升而帶紅經過巫峽之下
惆悵彭門之東既而摧頽短翮寥落長想忌蒙
莊之見欺哀武溪之莫往進謝扶搖之力退慙
歸昌之響腐食多懼層巢無像屈猛性以自馴
抱愁容而就養於是傍眺德門言栖仁路不踐
高梁之屋翔止吾人之樹聽鳴雞於月曉侣羣
鵲於星暮狎蘭砌之高低翫荆扉之新故循廣
庭之一息歷長簷而逕度若乃風去雨還河移
月落徘徊亂於雙燕鳴舞均乎獨鶴乍嘯聚於
霞莊時追飛於雲閣荷大德之純粹將輕姿之
陋薄思一報之無階欣百齡之有託
窮魚賦(并序)
余曾有横事被拘爲群小所使將致之深議友
人救護得免竊感趙壹窮鳥之事遂作窮魚賦
常思報德故冠之篇首云
有一巨鱗東海波臣洗靜月浦涵丹錦津映紅
蓮而得性戲碧浪以全身宕而失水届于陽瀕
漁者觀焉乃具竿索集朋黨鳬趨雀躍風馳電
往競下任公之釣爭陳豫且之網螻蟻見而甘
心獱獺聞而抵掌於是長舌利嘴曳綸爭鈎拖
鬐挫鬛撫背扼喉動搖不可騰躍無繇有懷纖
潤寧望洪流大鵬過而哀之曰昔予為鯤也與
爾遊乎自余羽化之後子其遺孤俄撫翼而下
負之而趨南浮七澤東汎五湖是魚也巳相忘
於江海而漁者猶悵望於泥塗
雙槿樹賦(同崔少監作并序)
日昨於著作局見諸著作競寫雙槿樹賦蓬莱
山上即對神仙芸香閣前仍觀祕寶金懸秦市
楊子見而無言紙貴洛城陸生聞而罷笑故知
柔條朽榦吹噓變其死生落葉凋花剪拂成其
光價方且傳石渠之故事得槿樹之新名足以
脂粉仙臺丹青祕府者也若布衣藜杖巖栖藿
食居周室而非史處漢代而無田學涉蕪淺文
多瞽漏宜其屏竄用其靜默盖窮而思達人之
情也卑而應高物之理也故疾雷作而蟄蟲飛
浮雲興而石舄潤不可廢也雖云聖朝多士而
公實居之草澤有人亦國家之美事故復奬刷
芻鄙作雙槿樹賦詞義猥薄退增慙靦賦曰
方丈蓬萊邈矣悠哉芸扄石室圖天揆日若乃
羲和掌日太史觀星銅渾玉策寶笥金銘地則
圖書之府人則神仙之靈中有芳蕣鬱鬱亭亭
徒觀其兩砌分植雙階並耀葉鏤五衢榮回四
照紛廣庭之靃靡隠重廊之窈窕青陸至而鶯
啼朱陽升而花笑紫蔕紅蕤玉蕊蒼枝露華的
皪風色徘徊采粲照灼妸娜隈緌迫而視之鳴
環動珮歌扇開遠而望之連珠合璧星漢迴狀
仙人之羽盖疑佚女之瑶臺寂寞攸利栖閑此
地委命卷舒隨時榮悴外無嬰夭之禍内有逍
遥之致朝朝暮暮落復開歲歲年年紅似翠若
夫遊蜂戲蝶封其萼輕煙弱霧絡其條去不謂
之損來不謂之饒故能出君子之殊俗入詩人
之舊謠齊顯昧於兩曜效生死於一朝同喪我
之非我固雖凋而不凋則有亭伯儒門令思詩
友翰苑擴其吞夢文鋒高而照斗詠蕪滋之朝
夕悲積薪之先後縟繡起于緹紡煙霞生於灌
莽豈與巖幽弱蓧澗底枯松徒冒霜而停雪空
集鳳而吟龍詎得奉仙闈之廣價連筆匠之為
容已矣哉東方生聞而嘆曰故年花落不留人
今年花發非故春倏兮夕隕忽兮朝新侏儒何
功兮短飽曼倩何負兮長貧聊寄詞於庭樹倘
有感於平津
病梨樹賦(并序)
癸酉之歲余卧病於長安光德坊之官舍父老
云是鄱陽公主之邑司昔公主未嫁而卒故其
邑廢時有處士孫君思邈居之君道洽今古學
有數術高談正一則古之蒙莊子深入不二則
今之維摩詰及其推步甲子度量乾坤飛鍊石
之竒洗胃腸之妙則其甘公洛下閎安期先生
扁鵲之儔也自云開皇辛酉歲生今年九十二
矣詢之鄉里咸云數百歲人矣共語周齊間事
歷歷眼見以此參之不啻百歲人也然猶視聽
不衰神形甚茂可謂聰明博達不死者矣余年
垂強仕則有幽憂之疾椿囷之性何其遼哉于
時天子避暑甘泉邈亦徵詣行在余獨病卧兹
邑閴寂無人伏枕十旬閉門三月庭無衆木唯
有病梨樹一株圍纔數握高僅盈丈花實憔悴
似不任乎歲寒枝葉零丁絶有意乎朝暮嗟乎
同託根於膏壤俱禀氣於太和而脩短不均榮
枯殊貫豈賦命之理得之自然將資生之化有
所偏及樹猶如此人何以堪有感於懷賦之云
耳
天象平運方祗廣植挺芳桂於月輪横扶桑於
日域建木聳靈丘之上蟠桃生巨海之側細葉
枝連洪柯條直齊天地之一指任烏兔之棲息
或垂陰萬𤱔或結子千年何偏施之雨露何獨
厚之風煙愍兹珍木離離幽獨飛茂實于河陽
傳芳名於金谷紫澗稱其殊旨玄光表其仙族
爾生何為零丁若斯無輪桷之可用無棟梁之
可施進無違於斤斧退無競於班倕無庭槐之
生意有巖桐之死枝爾其高纔數仞圍僅盈尺
脩幹罕雙枯條每隻葉病多紫花凋少白夕鳥
怨其巢危秋蟬悲其翳窄怯衡颷之搖落忌炎
景之臨迫既而地歇蒸霧天收耀靈西秦明月
東井流星憔悴孤影徘徊直形狀金莖之的的
疑石柱之亭亭若夫西海夸父之林南海蚩尤
之樹莫不摩霄拂日藏雲吐霧别有橋邊朽柱
天上靈槎年年歲歲無葉無花榮辱兩齊吉凶
同軌寧守雌以外喪不修襮而内否亦猶縱酒
高賢佯彺君子為其脗合置其憂喜生非我生
物謂之生死非我死谷神不死混彭殤于一觀
庶筌蹄於兹理
五言古詩
詠史四首
季生昔未達身辱功不成髠鉗為臺隸灌園變
姓名幸逢滕將軍兼遇曹丘生漢祖廣招納一
朝拜公卿百金孰云重一諾良匪輕廷議斬樊
噲群公寂無聲處身孤且直遭時坦而平丈夫
當如此唯唯何足榮
大漢昔云季小人道遂振玉帛委奄尹斧鑕嬰
縉紳邈哉郭先生卷舒得其真雍容謝朝廷談
笑奬人倫在晦不絶俗處亂不為親諸矦不得
友天子不得臣沖情甄負甑重價折角巾悠悠
天下士相送洛橋津誰知仙舟上寂寂無(隣四)
公業負竒志交結盡才雄良田四百頃所食常
不充一爲侍御史慷慨說何公何公何為敗吾
謀適不同仲穎恣殘忍廢興良在躬死人如亂
麻天子如轉蓬干戈及黃屋荆棘生紫宫鄭生
運其謀將以清國戎時來命不遂脫身歸山東
凛凛千載下穆然懷清風
昔有平陵男姓朱名阿游直髮上衝冠壯氣橫
三秋願得斬馬劒先斷佞臣頭天子玉檻折將
軍丹血流捐生不肻拜視死其若休歸來教鄕
里童蒙遠相求弟子數百人散在十二州三公
不敢吏五鹿何能酬名與日月懸義與天壤儔
何必披執戟區區在封矦偉哉曠達士知命固
不憂
結客少年場行
長安重遊俠洛陽富才雄玉劔浮雲騎金鞭明
月弓鬪雞過渭北走馬向關東孫賓遙見待郭
解暗相通不受千金爵誰論萬里功將軍下天
上虜騎入雲中烽火夜似月兵氣曉成虹横行
徇知已負羽遠從戎龍旌昏朔霧鳥陣捲胡風
追奔瀚海咽戰罷陰山空歸來謝天子何如馬
上翁
贈李榮道士
錦節銜天使瓊仙駕羽君投金翠山曲奠璧清
江濆圓洞開丹鼎方壇聚綘雲寶(資一作)貺幽難
識空歌迥易分風搖十洲影日亂九江文敷誠
歸上帝應詔佐明君獨有南冠客耿耿泣離羣
遙看八會所真氣曉氤氲
早度分水嶺
丁年遊蜀道斑鬢向長安徒費周王粟空彈漢
吏冠馬蹄穿欲盡貂裘敝(故一作)轉寒層冰横九
折積石凌七盤重谿既下漱峻峰亦上干隴頭
聞戍鼓嶺外咽飛湍瑟瑟松風急蒼蒼山月圓
傳語後來者斯路誠獨難
三月曲水宴得樽字
風煙彭澤里山水仲長園繇來棄銅墨本自重
琴樽高情邈不嗣雅道今復存有美光時彦養
德坐山樊門開芳杜逕室距桃花源公子黃金
勒仙人紫氣軒長懷去城市高詠狎蘭蓀連沙
飛白鷺孤㠘嘯玄猿日影巖前落雲花江上翻
興闌車馬散林塘夕鳥喧
王勃和詩得煙字附
彭澤官初去河陽賦始傳田園歸舊國詩酒
間長筵列室窺丹洞分樓瞰紫煙縈回豆津
渡出没控郊鄽鳳琴調上客龍轡儼羣仙松
石偏宜古藤蘿不記年重簷交密樹複磴擁
危泉抗石晞南嶺乘沙渺北川傅巖來築處
磻磎入釣前日斜眞趣遠幽思夢涼蟬
奉使益州至長安發鍾陽驛
躋險方未夷乘春聊騁望落花赴丹谷奔流下
青嶂葳蕤曉樹滋滉瀁春江漲平川看釣侣㣣
逕聞樵唱蝶戲綠苔前鶯歌白雲上耳目多異
賞風煙有竒狀峻阻將長城高標吞巨舫聯翩
事羈靮辛苦勞疲恙夕濟幾潺湲晨登每惆悵
誰念復芻狗山河獨偏喪
和王奭秋夜有所思
寂寂南軒夜悠然懷所知長河落鴈苑明月下
鯨池鳳臺有清曲此曲何人吹丹唇間玉齒妙
響入雲涯窮巷秋風葉空庭寒露枝勞歌欲有
和星鬢巳將垂
望宅中樹有所思
我家有庭樹秋葉正離離上舞雙棲鳥中秀合
歡枝勞思復勞望相見不相知何當共攀折歌
笑此堂垂
宿晉安寺
聞有弦歌地穿鑿本多竒遊人試一覽臨翫果
忘疲窗横暮捲(落一作)葉簷臥古生枝舊石開紅
蘚新荷覆綠池孤猿稍斷絶宿(百一作)鳥復參差
汎灔月華曉徘徊星鬢垂今日刪書客悽惶君
詎知
于時春也慨然有江湖之思寄贈桺九隴
提琴一萬里負書三十年晨攀偃蹇樹暮宿清
泠泉翔禽鳴我側旅獸過我前無人且無事獨
酌還獨眠遙聞彭澤宰高弄武城弦形骸寄文
墨意氣託神仙我有壺中要題為物外篇將以
貽好道道遠莫致旃相思勞日夜相望阻風煙
坐惜春華晚徒令客思懸水去東南地氣凝西
北天關山悲蜀道花鳥憶秦川天子何時問公
卿本亦憐自哀還自樂歸藪復歸田海屋銀為
棟雲車電作鞭倘遇鸞將鶴誰論貂與蟬萊洲
頻度淺桃實幾成圓寄言飛鳬舄歲晏共聯翩
至望喜矚目言懷貽劔外知巳
聖圖夷九折神化掩三分緘愁赴蜀道題拙奉
虞薰隠轔度深谷遙裊上高雲碧流遞縈注青
山互紏紛澗松咽風緒巖花濯露文思北常依
馭圖南每喪羣(上四句世本無以)無繇召宣室何以答
吾君
赤谷安禪師塔
獨坐巖之曲悠然無俗氛酌酒呈丹桂思詩贈
白雲烟霞朝晚聚猿鳥歲時聞水華競秋色山
翠含夕曛高談十二部細覈五千文如如數冥
昧生生理氤氳古人有糟粕輪扁情未分且當
事芝术從吾所好云
贈益府裴錄事
忽忽歲云暮相望限風烟長歌欲對酒危坐遂
停弦停弦變霜露對酒懷朋故朝看桂蟾晩夜
聞鴻鴈度鴻度何時還桂晚不同攀浮雲映丹
壑明月滿青山青山雲路深丹壑月華臨耿耿
離憂積空令星鬢侵
贈益府羣官
一鳥自北燕飛來向西蜀單棲劒門上獨舞崑
(民一作)山足昂藏多古貌哀怨有新曲羣鳳從之
遊問之何所欲答言寒鄉子飄颻萬餘里不識
惡木枝不飲盜泉水常思稻粱遇願栖梧桐樹
智者不我邀愚夫余不顧所以成獨立耿耿歲
云暮日夕苦風霜思歸赴洛陽羽翮毛衣短關
山道路長明月流客思白雲迷故鄉誰能借風
便一舉凌蒼蒼
