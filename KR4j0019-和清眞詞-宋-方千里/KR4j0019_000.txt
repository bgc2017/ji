和清真詞詞曲類一(詞集之屬)
提要
(臣)等謹案和清真詞一卷宋方千里撰千里
信安人官舒州簽判有題真源宫一詩見藝
圃集此則其和周邦彦清真詞也邦彦妙解
聲律為詞家之冠所製諸調不獨音之平仄
宜遵即仄中上去入三音亦不容相混所謂
分析節度深契微芒故千里和詞字字奉為
標準集内調名有稍異者如浣溪沙調目錄
與周詞相同而題則誤作浣沙溪茘枝香周
詞作茘枝香近吳文英夢窗稿亦同此集獨
少近字浪淘沙周詞作浪淘沙慢蓋浪淘沙
製調之始皇甫松惟七言絶句李後主始用
雙調亦止五十四字周詞至百三十三字之
多故加以慢字此去慢字便非此調蓋皆傳
刻之訛非千里之舊又其字句互異者如茘
枝香第二調前闋是處池館春徧周詞作但
怪燈偏簾卷不惟音異平仄亦殊或周作為
但怪簾卷燈徧之譌霜葉飛前闋自遍拂塵
埃玉鏡羞照句止九字周詞作透入清輝半
晌特地留殘照共十一字則和詞必上脱二
字塞垣春前闋結句短長音如寫句止五字
周詞作一懷幽恨如寫乃六字句則和詞亦
脱一字後闋滿堆襟袖周詞作兩袖珠淚則
第二字不用平聲和詞當為堆滿襟袖之誤
三部樂前闋天際留殘月句止五字周詞作
何用交光明月亦六字句則和詞又脱一字
若六醜之分段以人間春寂句屬前半闋之
末周詞刻本亦同然證以吳文英此調當為
過變之起句則兩本傳刻俱訛也今互勘其
異同如左以資考證毛晉跋樂安楊澤民亦
有和清真詞或合為三英集行世然晉所刻
六十一家之内無澤民詞或其本已佚歟乾
隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
