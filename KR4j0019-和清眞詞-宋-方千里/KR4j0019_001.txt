和清真詞
宋方千里撰
瑞龍吟
樓前路愁對萬點風花數行煙樹依依斜日紅收草山
翠接平蕪盡處小留佇還是畫欄凭㬉半扄朱戶簾
櫳儘日無人消凝悵望時時自語堪恨行雲難繫賦
情楊柳徘徊猶舞追想向來歡娛懷抱非故題紅寄綠
魂斷江南句何時見輕衫霧唾芳茵蓮步燕子西飛去
為人試道相思悶緒空有腸千縷清淚滿斑斑多于春
雨忍看鬢髮密堆飛絮
瑣窗寒
燕子池塘黃鸝院落海棠庭戶東風暗許借與輕風柔
雨奈春光困人正濃畫欄小立慵無語念冶遊時節融
怡天氣異鄉愁旅朝草凝情處嘆聚散悲歡歲常十
五連飛竝羽未抵鴛朋鳳侣算章臺楊柳尚存楚娥鬢
影依舊否再相逢拚解雕鞍燕樂同杯俎
風流子
春色遍横塘年華巧過雨溼殘陽正一帶翠搖嫩莎平
野萬枝紅滴繁杏低牆惱人是燕飛盤軟舞鸎語咽輕
簧還憶舊遊禁煙寒食共追清賞曲水流觴迴思歡
娛處人空老花影尚占西廂堪惜翠眉環坐雲鬢分行
看戀柳煙光遮絲藏絮妬花風雨飄粉吹香都為酒駈
歌使應也無妨
渡江雲
長亭今古道水流暗響渺渺雜風沙倦遊驚歲晩自歎
相思萬里夢還家愁凝望結但掩淚慵整鉛華更漏長
酒醒人語睥睨有啼鴉傷嗟回腸千縷淚眼雙垂遏
離情不下還暗思香翻香燼深閉窗紗依稀看遍江南
畫記隠隠煙靄蒹葭空健羨(缺)鴛鴦共宿叢花
應天長
嫩黃上柳新綠漲池東風豔冶天色又見乍晴還雨年
華傍寒食春依舊身是客對麗景易傷岑寂悵凝望一
帶平蕪剪就茵藉前度少年場醉記旗亭聯句徧窗
壁調笑映牆紅粉參差水邊宅蘆鞭嬾過故陌恨未老
漸成塵跡謾無語立盡斜陽懷抱誰識
荔枝香
勝日登臨幽趣乘興去翠壁古木千章林影生寒霧空
濛冷溼人衣山路元無雨深澗斗瀉飛泉溜甘乳漁
唱晩看小棹歸前浦笑指官橋風颭酒旗斜舉還脱宫
袍一醉芳杯倒鸚鵡幸有雕章蠟炬
又
小園花梢雨歇浪羞泫碧瓦光霽羅幕香浮鸎啼燕語
交加是處池館春徧風外認得笙歌近遠醉魂半縈
夜酒吹未散暗憶年時正日赴西池宴笑攜豔質郢曲
新聲妙如剪有愁容易排遣
還京樂
歲華慣每到和風麗日歡再理為妙歌新調粲然一曲
千金輕費記夜闌沉醉更衣換酒珠璣委悵畫燭搖影
易積銀盤紅淚向笙歌底問何人能道平生聚合歡
娛離别興味誰怜露浥煙籠盡栽培豔桃穠李謾縈牽
空坐隔千山情遥萬水縱有丹青筆應難摹畫顦顇
埽花遊
野亭話别恨露草芊綿曉風酸楚怨絲恨縷正楊花碎
玉滿城雪舞耿耿無言暗灑闌干淚雨片帆去縱百種
避愁愁早知處離思都幾許但漸慣征塵斗迷歸路
亂山似俎更重江浪淼易沈書素瞪目銷魂自覺孤吟
調苦小留佇隔前村數聲簫鼓
解連環
素封誰託空寒潮浪疊亂山雲邈對倦景無語消魂但
香斷露晞絮飛風薄杜宇聲中動多少客情離索遶闌
干竚立暗記那回賞遍花藥依依歲華自若更低煙
草草殘照孤角嘆息故里春光有幽圃名園算也閒却
早早歸休漸過了芳條華萼趁良時按歌喚舞舊家院
落
玲瓏四犯
傾國名姝似暈雪勻酥無限嬌豔素質閒姿天賦淡蛾
豐臉還是睡起慵粧顧鬢影翠雲零亂悵平生把鑒驚
換依約瑣窗逢見繡幃凝想鴛鴦薦畫屏烘獸煙葱
蒨依紅傍粉憐香玉聊慰風流眼空嘆倦客斷腸奈聽
徹殘更急點仗夢魂一到花月底休飄散
丹鳳吟
宛轉迴腸離緒嬾倚危欄愁登高閣相思何處人在繡
幃羅幕芳年豔齒枉消虚過會合絲輕因緣蟬薄暗想
飛雲驟雨霧隔煙遮相去還是天角悵望不時夢到
素書謾說波浪惡縱有青青髮漸吳霜粧點容易凋鑠
歡期何晩忽忽坐驚搖落顧影無言清淚溼但絲絲盈
握染斑客袖歸日須問著
滿江紅
為憶仙姿相思恨纏綿未足從别後沈郎消瘦帶圍如
束消息三年沈過處關山千里無飛肉算誰知中有不
平心彈碁局空想像金釵卜時展翫回紋曲許何時
重到瑣窗華屋長得一生花裏活軟紅深處鴛鴦宿也
勝如騎馬著征衫京塵撲
瑞鶴仙
看青山遶郭更草草萋萋疎煙漠漠無風自花落欲黃
昏誰向官樓吹角剛腸頓弱恨别來辜負厚約想香閨
念舊還憶去年共舉杯酌寂莫光隂虚度未說離愁
淚痕先閣珠簾翠幕除相見是竒藥況中年巳後凭高
臨遠情懷終是易惡早歸休月地雲階賸追笑樂
西平樂
倦踏征塵厭驅匹馬凝望故國猶賒孤館今宵亂山何
許平林漠漠煙遮悵過眼光隂似瞬回首歡娛異昔流
年迅景霜風敗葦驚沙無奈輕離易别千里意刷淚獨
長嗟綺窗人遠青門信杳敘影何時重見雲斜空怨
憶吹簫韵曲旋錦回文想像宫商蠧損機杼生塵誰為
新裝暈素華那信自怜悠颺夢蝶浮沒書鱗縱有心情
盡為相思爭如傍早歸家
浪淘沙
素秋霽雲横曠野浪拍孤堞柔櫓悲聲頓發驪歌恨曲
未闋念一寸回腸千縷結柳條在忍使攀折但悵惘章
臺路多少相思拚愁絶淒切去程浩渺空闊奈斷梗
孤篷西風外蓛蓛殘吹咽應暗為行人傷念離别淚波
易竭凝怨懷羞覩當時明月煙浪無窮青山疊魚封遠
雁書漸歇甚時合金釵分處缺謾飄蕩海角天涯再見
日應憐兩鬢玲瓏雪
憶舊遊
念花邊玉漏帳裏鸞笙曾欵良宵鏤鴨吹香霧更輕風
動竹韵響瀟瀟畫簷皓月初掛簾幕縠紋搖記罷曲更
衣挑燈細語酒暈全消迢迢舊時路縱下馬銅駞誰
聽揚鑣奈可怜庭院又徘徊虚過清夢難招斷魂暗想
幽會回首渺星橋試彷彿仙源重尋當日千樹桃
驀山溪
園林晴晝花上黃蜂尾鸎語怯遊人又還傍綠楊深避
曲池斜逕草色碧於藍欄倦倚簾半起魂斷斜陽裏
江南春盡渺渺平橋水身在一天涯問此恨何時是巳
飛帆輕槳催送莫愁來歌舞地尊酒底不羨東隣美
少年遊
丹青閑展小屏山香燼一絲寒織錦回紋生綃紅淚不
語自羞看相思念遠關河隔終日望征鞍不識單栖
忍教良夜魂夢覓長安
又
東風無力颺輕絲芳艸雨餘姿淺綠還池輕黃歸柳老
去願春遲欄干凭㬉慵回首閒把小花枝怯酒情懷
惱人天氣消瘦有誰知
秋蕊香
一枕盤鸎錦㬉初起嬾勻粧面綠雲嬝娜映嬌眼酒入
桃腮暈淺翠簾半捲香縈線礙飛燕畫屏淺立意閒
遠春瑣深沈小院
漁家傲
燭彩花光明似晝羅幃夜出傾城秀紅錦紋茵雙鳳鬭
看舞後腰肢宛勝章臺柳眼尾春嬌波態溜金樽笑
捧纖纖袖一陣粉香吹散酒更漏久消魂獨自歸時候
又
冷葉啼螿聲惻惻銀床曉起清霜積魂斷江南煙水國
書難得相思此意無人識綠鬢金釵年少客愁來嬾
傍菱花仄霧閣雲窗閒枕席情何適杯盈珠淚還偷滴
南鄉子
西北有高樓淡靄殘煙漸漸收幾陣涼風生客袖颼颼
心逐年華衮衮流花卉滿前頭老嬾心情萬事休獨
倚欄干無一語回眸鼓角聲中喚起愁
望江南
春色莫短艇艤長堤飛絮空隨花上下啼鸎占斷水東
西來往燕爭泥桑栢綠歸去覓前蹊夜瓮酒香從蟻
鬭曉窗眠足任雞啼猶勝旅情悽
浣沙溪
楊柳依依窣地垂麴塵波影漸平池霏微細雨出魚兒
先自别來容易瘦那堪春去不勝悲腰肢寬盡縷金
衣
又
無數流鸎遠近飛垂楊裊裊弄晴暉斷腸聲裏送春歸
鬢影空思香霧溼襪塵還想步波微去年花下酒闌
時
又
清淚斑斑著意垂消魂迢逓一天涯誰能萬里布長梯
先自樓臺飛粉絮可堪簾幕捲金泥相思心上乳鸎
啼
迎春樂
參差鳳鐸鳴高屋漸驚覺清眠熟看夕陽倒影花隂速
雙燕子歸來宿幾曲危腸愁易束問雪鬢何時重綠
料想此情同應暗損香肌玉
又
紅深綠暗春無跡芳心蕩冶遊客記搖鞭跋馬銅駞陌
凝睇認珠簾側絮滿愁城風捲白逓多少相思消息
何處約歡期芳草外高樓北
點絳唇
池館春深海棠枝上斑斑雨酒旗斜舉風滚楊花絮
遊子征衫凭㬉闌干處空凝竚杜鵑啼苦還報南樓鼓
一落索
月影娟娟明秀簾波吹皺徘徊空度可憐宵謾問道因
誰瘦不見芳音長久鱗鴻空有渭城西路恨依然尚
夢想青青柳
又
心抵江蓮長苦凌波人去厭厭消瘦不勝衣恨清淚多
於雨舊曲慵歌瓊樹誰傳香素碧溪流水過樓前問
紅葉來何處
垂絲釣
錦鱗繡羽難傳愁態顰嫵岸草際天雲影垂絮人何許
謾竝欄倚柱煙光莫悵榆錢滿路送春殢酒歡期幽
會希遇彩簫鳳侣回首分攜處雙臉吹愁雨無限語再
見時記否
滿庭芳
山色澄秋水光融日浮萍飄碎還圓數行征雁分破白
鷗煙高下回塘暗谷寫幽思終日濺濺閒凝望殘霞暝
靄何處一漁船江南思舊隠筠軒野徑茆舍疎椽慣
攜壺花下欹帽風前想像淵明舊節琴中趣何必疎絃
歸歟計不將五斗輸與北窗眠
隔浦蓮
垂楊煙溼嫩葆别嶼環清窈紺影浮新漲夷猶終日魚
鳥花妥庭下草鳴蟬閙暗綠藏臺沼野軒小欹眠斷
夢閒書風葉顛倒詩懷酒思悔費十年昏曉投老紅塵
倦再到愁覺悠然心寄天表
法曲獻仙音
庭葉飄寒砌蛩催織夜色迢迢難度細剔燈花再添香
獸凄涼洞房朱戶見鳳枕羞孤另相思洒紅雨有誰語
道年來為郎顦顇音問隔回首後期尚阻寂莫兩愁
山鎖閒情無限顰嫵嫩雪消肌試羅衣寬盡腰素問何
時夢裏趁得好風飛去
過秦樓
柳灑鵝黃草揉螺黛院落雨痕纔斷蜂鬢霧溼燕嘴泥
融陌上細風頻扇多少豔景關心長苦春光疾如飛箭
對東風忍負西園清賞翠深香遠空暗憶醉走銅駝
閒敲金鐙倦跡素衣塵染因花瘦覺為酒情鍾綠鬢幾
番催變何況逢迎向人眉黛供愁嬌波回倩料相思此
際濃似飛紅萬點(或作濃于空裏亂紅千點)
側犯
四山翠合一溪碧繞秋容靚波定見鷺立魚跳動平鏡
脩竹散步屧古木通幽徑風静煙霧直池塘倒晴影
流年舊事老矣塵心瑩還暗省點吳霜顦悴愧潘令夢
憶江南小園路迥愁聽葉落轆轤金井
塞翁吟
莫色催更鼓庭戶月影朧&KR0008;記舊跡玉樓東看枕上芙
容雲屏幾軸江南畫香篆燼煗煙空睡起處繡衾重尚
殘酒潮紅忡忡從分散歌稀宴少懷麗質渾如夢中
苦寂莫離情萬緒似秋後怯雨芭蕉不展愁封何時細
語此夕相思曾對西風
蘇幕遮
扇留風冰却暑夏木隂隂相對黃鸝語薄晚輕隂還閤
雨遠岸煙深彷彿菱歌舉燕歸來花落去幾度逢迎
幾度傷羈旅油壁西陵人識否好約追涼小艤蒹葭浦
浣沙溪
菱藕花開來路香滿船絲竹載西涼波搖髮彩粉生光
翡翠雙飛尋密浦鴛鴦濃睡倚回塘閒情須與酒商
量
又
密約深期卒未成藏鈎春酒坐頻傾向人嬌豔夜亭亭
相顧無言情易覺歸來單枕夢猶驚眼梢怨淚幾時
晴
又
面面虚堂水照空天然一朵玉芙容千嬌百媚語惺惚
未散嬌雲輕嚲鬢欲融輕雪乍凝胷石榴裙衩為誰
紅
又
刻樣衣裳巧刻繒綵枝環繞萬年藤生香吹透縠蚕冰
嫩水帶山嬌不斷溼雲堆嶺膩無聲香肩婀娜許誰
凭
點絳唇
閒蕩蘭舟翠娥仙袂風中舉鴛鴦深浦綠暗曾來路
留戀荷香薄晩慵歸去還相顧練波澄素月上潮生處
訴衷情
遠山重疊亂山盤江上晩風酸秋容更兼殘日楓葉照
人丹書未到夢猶閒鬢先斑凭高無語征雁知愁聲
斷雲間
風流子
河梁攜手别臨岐語共約踏青歸自雙燕再來斷無音
信海棠開了還又參差料此際笑隨花便面醉騁錦鄣
泥不憶故園粉愁香怨忍教華屋綠慘紅悲舊家歌
舞地生疎久塵暗鳳縷羅衣何限可怜心事難訴歡期
但兩點愁蛾纔開重斂幾行清淚欲制還垂爭表為郎
顦顇相見方知
華胥引
長亭無數羈客將歸故園換葉乳鴨隨波輕蘋滿渚時
共唼接眼春色何窮更櫓聲伊軋思憶前歡未言心巳
愁怯欺鬢吳霜恨惺惺又還盈鑷錦紋魚素那堪重
翻再閱粉指香痕依舊在繡裳鴛篋多少相思皺成眉
上千疊
清都宴
莫色聞津鼓煙波碧數行征雁時度輕榔聚網長歌和
楫水村漁戶行人又落天涯但悵望高陽伴侣記舊日
酒卸宫袍馬酬少妾詞賦如今鬢影蕭然相逢似雪
徒話愁苦芳塵暗陌殘花遍野歲華空去垂楊翠拂門
徑尚夢想當時住處縱早歸綠漸成隂青娥在否
四園竹
花驄縱策制淚掩斜扉玉爐細裊鴛被半閒蕭瑟羅幃
銀漏聲那更雜疎疎雨裏此時懷抱誰知恨凄其西
窗自剪寒花沈吟暗數歸期最愛深情密意無限當年
往復詩辭千萬紙甚近日人來字漸稀
齊天樂
碧紗窗外黃鸝語聲聲似愁春晩岸柳飄綿庭花墮雪
惟有平蕪如剪重門向掩看風動疎簾浪鋪湘簟暗想
前歡舊遊心事寄詩卷鱗鴻音信未覩夢魂尋訪後
關山又隔無限客館愁思天涯倦跡幾許良宵展轉閒
情意遠記密閤深閨繡衾羅薦睡起無人料應眉黛斂
木蘭花
溶溶水映娟娟秀淺約宫粧籠翠袖舞餘楊柳乍縈風
睡起海棠猶帶酒顦顇蕭郎緣底瘦那日花前相見
後西窗疑是故人來費得羅牋詩幾首
霜葉飛
塞雲垂地堤煙重燕鴻初度江表露荷風柳向人疎臺
榭還清悄恨脈脈離情怨曉相思魂夢眼屏小奈倦客
征衣自遍拂塵埃玉鏡羞照無限靜陌幽坊追歡尋
賞未落人後先到少年心事轉頭空況老來懷抱儘綠
葉紅英過了離聲慵整當時調問麗質從顦顇消減腰
圍似郎多少
蕙蘭芳
庭院雨晴倚斜照睡餘雙鶩正學染脩蛾官柳細勻黛
綠繡簾半捲透笑語瑣窗華屋帶脆聲咽韵遠近時聞
絲竹乍著單衣纔拈圓扇氣候暄燠趁驕馬香車同
按繡坊畫曲人生如寄浪勤耳目歸醉鄉猶勝旅情愁
獨
塞垣春
四遠天垂野向晩景雕鞍卸吳藍滴草塞綿藏柳風物
堪畫對雨收霧霽初晴也正陌上煙光灑聽黃鸝啼紅
樹短長音如寫懷抱幾多愁年時趁歡會幽雅盡
日足相思奈春晝難夜念征塵滿堆襟袖那堪更獨遊
花隂下一别鬢毛減鏡中霜滿把
丁香結
煙溼高花雨藏低葉為誰翠消紅隕歎水流波迅撫豔
景尚有輕隂餘潤乳鸎啼處路思歸意淚眼暗忍青青
榆莢滿地縱買閒愁難盡勾引正記著年時乍怯春
寒陣陣小閣幽窗殘粧賸粉黛眉曾暈迢逓魂夢萬里
恨斷柔腸寸知何時重見空為相思瘦損
氐州第一
朝日融怡天氣豔冶桃英杏萼猶小燕壘初營蜂衙乍
散池面煙光縹緲芳草如&KR1898;更㶑灔波光相照錦繡縈
回丹青映發未容春老倦客自嗟清興少念歸計夢
魂飛繞浪闊魚沈雲高雁阻瞪目添愁抱憶香閨臨麗
景無人伴輕顰淺笑想像消魂怨東風孤衾獨曉
解蹀躞
院宇無人晴晝静看簾波舞自怜春晩漂流尚羈旅那
況淚溼征衣恨添客鬢終日子規聲苦動離緒謾徘
徊愁步何時再相遇舊歡如昨匆匆楚臺雨别後南北
天涯夢魂猶記關山屢隨書去
少年遊
人如穠李香濛翠縷芳酒嫩於橙寶燭烘香珠簾閒夜
銀宇理鸞笙歸時醉面春風醒花霧隔疎更低輾雕
輪輕攏驕馬相伴月中行
慶春宫
宿靄籠晴層雲遮日送春望斷愁城籬落堆花簾櫳飛
絮更堪遠近鸎聲歲華流轉似行蟻盤旋萬星人生如
寄利鎖名韁何用勞縈駸駸皓髮相迎斜照難留朝
霧多零宜趁良辰何妨高會為酬月皎風清舞臺歌榭
遇得旅懽期易成莫辭杯酒天賦吾曹特地鍾情
醉桃源
良宵相對一燈青相思寫砑綾去時情淚滴紅冰西風
吹涕零愁宛轉意飛騰晴窗穿紙蠅夢知關塞不堪
行憶君猶問程
又
鴛鴦濃睡碧溪沙荷花深處家快風收電掣金蛇涼波
流素華吳國豔楚宫娃紅潮連翠霞坐來忽忽燭光
斜城頭聞亂鴉
點絳唇
綠葉隂隂滿城風雨催梅潤畫樓人近朝霧來芳信
從解雕鞍休數花吹陣無多悶燕催鸎趁付與春歸恨
夜遊宫
一帶垂楊蘸水映芳草萋萋千里跋馬回堤少年子擁
青蛾向紅樓南酒市拚飲鸎花底恣懽笑粉融香墜
不趁臨分醉中起但依稀寫柔情留蜀紙
又
城上昏煙四歛畫樓外陡聽更點千里相思夢中見恨
年華逐東流隨急箭簾影參差轉夜初過水沈煙亂
賸枕餘衾故人遠憶閒窗嚲雲鬢低粉面
訴衷情
一鈎新月淡於霜楊柳漸分行征塵厭堆襟袂雞唱促
晨裝淮水闊楚山長暗悲傷重陽天氣杯酒黃花還
寄他鄉
傷情怨
閒愁眉上翠小儘春衫寬了舞鑑孤鸞嚴粧羞獨照
王孫音信尚渺度寒食禁煙須到趁賞芳菲今年春事
早
紅林檎近
花幕高燒燭獸爐深炷香寒色上樓閣春威徧池塘多
情天孫罷織故與玉女穿窗素臉淺約宫裝風韻勝笙
簧遊冶尋舊侣尊酒老吾鄉清歌度曲何妨塵落雕
梁任瑶階平尺珠簾人報賸拚酩酊飛羽觴
又
曉起山光慘晩來花意寒映月衣纖縞因風佩琅玕三
弄江梅聽徹幾點岸柳飄殘宛然舞曲初翻簾影捲波
瀾把酒同喚醉促膝小留歡清狂痛飲能消多少杯
盤況人生如寄相逢半老歲華休作容易看
滿路花
簾篩月影金風捲楊花雪天邊鴻雁少音塵絶春光欲
莫客心歸心折江湖波浪闊目斷家山料應易過佳節
柔情千點杜宇枝頭血危腸餘寸許誰能接眠思夢
憶不似今番切欲對何人說攬鏡沈吟瘦來須有差别
解語花
長空淡碧素魄凝輝星斗寒相射鳳樓鴛瓦天風動冉
冉珮環高下歌清韻雅對好景芳樽滿把花霧濃燈火
瑩煌笑語烘蘭麝千斛明珠照夜況人如圖畫明豔
容冶繡巾香帕歸來路緩逐杏韉驕馬笙歌散也愁萬
炬絳蓮分謝更漏殘驚聽西樓吹小梅初罷
六么令
照人明豔肌雪消繁燠嬌雲慢垂柔領紺髮濃於沐微
暈紅潮一線拂拂桃腮熟羣芳難逐天香國豔試比春
蘭共秋菊當時相見恨晩彼此縈心目别後空憶仙
姿路隔吹簫玉何處欄干十二縹緲陽臺曲佳期重卜
都將離恨拚與尊前細留囑
倒犯
盡日任梧桐自飛翠階慵埽閒雲散縞秋容瑩莫天清
窈斜陽到地樓閣參差簾櫳悄嫩袖舞涼颸拂拂生林
表蕩塵襟寫名醥攜手故園勝事尋蹤松篁幽徑窵
曲沼瞰静綠蔭簷影龜魚小信倦跡歸來好倩叮嚀長
安遊子道鬢髮霜侵莫待菱花照醉鄉深處老
大酺
正夕陽閒秋光淡鴛瓦參差華屋高低簾幕迥但風搖
環珮細聲頻觸瘦怯單衣涼生兩袖零亂庭梧窗竹相
思誰能會是歸程客夢路諳心熟況時節黃昏閑門人
静凭欄身獨歡情何太速歲華似飛馬馳輕轂謾自
歎河陽青鬢苒苒如霜把菱花悵然凝目老去疎狂減
思墮策小坊幽曲趁游樂繁華國回首無緒清淚紛於
紅菽話愁更堪剪燭
玉燭新(海棠)
海棠初雨後似露粉粧成肉紅團就太真帳裏春眠醒
緩蹙樓前宫漏潮生酒暈獨自倚闌干時候吹鬢影斜
立東風餘寒半侵羅袖驪山宫殿無人想笑問君王
豔容如否萬花競鬭難比竝麗美巧勻豐瘦閨房挺秀
一顧丹鉛低首應對羯鼔聲中清歌美奏
花犯(荷花)
渚風低芙蓉萬朵清妍賦情味霧綃紅綴看曼立分行
閒淡佳麗靚姿豔冶相扶倚高低紛愠喜正曉色嬾窺
粧面嬌眠欹翠被秋色為花且徘徊朱顔迎縞露還
應顦顇腰肢小腮痕嫩更堪飄墜風流事舊宫暗鎖誰
復見塵生香步裏謾歎息玉兒何許繁華空逝水
醜奴兒
凌波臺畔花如剪幾點吳霜煙淡雲黃東閣何人見晚
粧江南春近書千里誰寄清香别墅横塘鼓角聲中
又夕陽
水龍吟(海棠)
錦城春色移根麗姿迥壓江南地瓊酥拂臉彩雲滿袖
羣芳羞避雙燕來時莫寒庭院雨藏煙閉正朝眠未足
宫粧尚怯還輕洒燕脂淚長是歡遊花底怕東風陡
成怨吹高燒銀燭梁州催按歌聲漸起綠態多慵紅情
不語動搖人意算吳宫獨步昭陽第一可依稀比
六醜
看流鸎度柳似急響金梭飛擲護巢占泥翩翩飛燕翼
昨夢前迹暗數歡娛處豔花幽草縱冶遊南國芳心蕩
漾如波澤繫馬青門停車紫陌年華轉頭堪惜奈離襟
别袂容易疎隔人間春寂謾雲容莫碧遠水沈雙鯉
無信息天涯漸老羈客嘆良宵漏斷獨眠愁極吳霜皎
半侵華幘誰復省十載勻香暈粉髻傾鬟側相思意不
離潮汐想舊家接酒巡歌計今難再得
虞美人
花臺響徹歌聲㬉白日林中短春心搖蕩客魂消搓粉
揉香排比一團嬌重來猶自尋芳徑吹鬢東風影步
金蓮處綠苔封不見彩雲雙袖舞驚鴻
又
高樓遠閣花飛遍急雨梢池面翛翛楊柳不知門多少
亂鸎啼處暮煙昏銀鈎小字題芳絮宛轉迴文語可
憐單枕夢行雲腸斷江南千里未歸人
蘭陵王
晩煙直池沼波痕皺碧年芳為花態柳情挼粉柔藍釀
春色繁華記上國曾識傾城幼客風流事聯句送鈎牋
綠綃紅逓書尺行雲去無跡念㬉響歌臺香霧瑶席
當時誰信盟言食知一歲離聚幾多間阻人生如夢寄
堠驛況分散南北悲惻萬愁積奈鸞鳳歡疎魚雁音
寂天涯何處相思極但目斷芳草恨隨塞笛那堪庭院
更聽得夜雨滴
蝶戀花
漏泄東君消息後短葉長條著意遮軒牖嫩比鵝黃初
熟酒染勻巧費春風手萬縷篩金新月透入夜柔情
還勝朝來秀綵筆彫章知幾首可人標韻無新舊
又
一搦腰肢初見後恰似娉婷十五藏朱牖春色惱人濃
抵酒風前脈脈如招手黛染修眉蛾綠透態婉儀閒
自是閨房秀堪惜年華同轉首女郎臺畔春依舊
又
碎玉飛花寒食後薄影行風終日穿疎牖有客思歸還
把酒閒吹倦絮輕粘手雪滿愁城寒欲透飄盡殘英
翠幄成穠秀張緒風流今白首少年襟度難如舊
又
翠浪藍光新雨後整整斜斜高下籠窗牖萬斛深傾重
碧酒量愁知落何人手籠霧梳煙晴色透照影回風
一段嫣然秀白下門東空引首藏鴉枝葉長懷舊
西河
都會地東南王氣須記龍盤鳳舞到錢塘瑞煙回起畫
圖彩筆寫西湖波光溶漾無際翠欄最宜半倚柳隂駿
馬誰繫鱗差觀閣接飛翬衙廬萬壘倒空碧&KR1171;軟琉璃
雲收天淨如水夕陽照晚聽近市沸笙簫歡動閭里
比屋樂逢堯世好相將載酒尋歌玄對酧畣年華鸎花
裏
三部樂
簾捲窗明聽杜宇乍啼漏聲初絶亂雲收盡天際留
殘月奈相送行客將歸悵去程漸促霽色催發斷魂别
浦自上孤舟如葉悠悠音信易隔縱怨懷恨語到見
時難說堪嗟水流急景霜飛華髮想家山路窮望睫空
倚仗魂親夢切不似嫩朵猶能替離緒千結
菩薩蠻
黃雞曉唱玲瓏曲人生兩鬢無重綠官柳繫行舟相思
獨倚樓來時花未發去後紛如雪春色不堪看蕭蕭
風雨寒
品令
露晞煙静寂寥轉梧桐寒影天際歴歴征鴻近被風吹
散聲斷無行陣秋思客懷多少恨謾厭厭誰問暈殘
蘭地香消印夢魂長定愁伴更籌盡
玉樓春
華堂銀燭堆紅淚解說離人多少意恨從别後轉無窮
愁到濃時惟一味江南渭北三千里顦顇相思何日
巳馬啼清曉草黏天庭院黃昏花滿地
滿路花
鸎飛翠柳搖魚躍浮萍破班班紅杏子交榴火池臺晝
永繚繞花隂褁山色遥供座枕簟清涼北窗時喚高卧
翻思少年走馬銅駝左歸來㪣鐙月留關鎖年華老
矣事逐浮雲過今吾非故我那日尊前秪今問有誰呵
和清真詞
