佩韋齋集卷十四宋俞德鄰撰
啓
賀王左相啓(代洪損軒)
黃麻播告赤舄來歸嗣皇新繼明化方流于率土左轄
頻虚位令喜得于舊儒廟社奠安華夷闓懌竊以天下
之安危在相君子之進退以時思昔先朝有如文正資
聖耆英之會尊賢獨樂之游投竿采藥刻竹灌花逍遥
于物外登山涉水臨灘憩石發越于詩章若將終身焉
能凂我逮元祐際明良之會維潞公總軍國之綱翩然
一馬之自西不作二龍之卧洛豈或出或處悉付無心
盖時行時止當斷以義矧遺大投艱之際適體元正位
之初橋山之弓劍未藏商鼎之鹽梅寡和加以元臣之
密啓力陳端揆之久虚忍弗副于巖瞻乃尚甘于野遯
朋來七日已見天地之心兹惟三公盍共隂陽之理兹
盖恭遇某官三朝壽俊四海鉅人篤實輝光極軻書大
化之盛脩齊平治悟大學體用之全顧獨卷于經綸寧
弗諼于寤寐所謂伊人在彼空谷固為場藿之甘如有
用我其為東周夫豈匏瓜之繫肆膺簡注亟遂登庸第
念風塵澒洞之秋此正聖哲馳騖之日必如推車之喻
則事功可圖使若乘舟之偏則險夷立判願以十年之
涵養衍為萬世之太平庶昔焉憂樂在民不以廟堂之
高江湖之遠而今者仕宦至相可為邦家之光閭里之
榮某誤領左符甚慚小草倏聆垣制倍激懦衷讀說命
三篇已喜立相而置左續車攻一雅尚看脩政以中興
抒賀惟深期望尤切
賀禮部馮尚書兼給事中同脩國史啓
歸班雍畤總禮容臺紫極丹屏莫重春曹之選黃扉青
瑣更嚴夕拜之儀綜國典以裁成品人才而筆削清班
峻立顒望具孚恭惟某官四海切心兩儀間氣先生富
道德高壁立萬仞之標本朝盛文章應奎聚五星之瑞
召詢國事多識時宜釋筆硯而操化權專綸綍而宣皇
澤日上花甎柳遮鈴索慷慨揮毫草承委珮煙駐遊絲
從容退食整飭五材而辨器網羅百代以成書凡厥詔
令典册之頒皆藉潤色討論之力凌清遡紫世共指于
登瀛簮筆持荷祥果闓于筮鼎極縉紳之榮寵被黼扆
之簡知聽履上星辰姑踐尚書之武若歲作霖雨倚疇
立相之庸某疊組叨榮萬間藉庇貢輸衍裕自慙劉晏
之操贏器範端凝祇羨向公之大耐虔脩箋敬仰匄鑒
融
賀刑部陳侍郎仍兼宗正卿兼脩史啓
執綏殷輅疊組容臺花綬藻衣於赫宗臣之貴紫囊玉
佩往持臬事之平采衆記以定闕文纂帝墳而昭治範
絲綸誕布紳紱臚驩恭惟某官揭日脩名照人姱節讀
慶元抗疏未多六士之賢擢天聖甲科重奏五雲之瑞
懸法星而糾察儀農扈之劇叢八州繡衣仍是壺冰之
御史太湖簜節又光卿月之英游使臣既悦于見知僊
省更聞于申命螭坳載筆輝聯北極之星辰翠幄談經
恩浥清都之雨露屬者殊庭之蕆祀聿先多士而秉文
侍威顔于咫尺之間對清問于斯須之際王釐爾成來
咨來茹靡不周知君子既見為龍為光遂膺懋簡亟煥
設几賜金之寵式圖晝衣空圄之功制禮樂明政刑孰
擬此官之清要鎮國家安社稷倚看帝載之奮庸某密
藉庇庥免承牧餫蚉負山而知懼曷免顛隮雀賀厦而
相懽更依突兀虔脩箋敬總匄鑒融
賀鮑殿院啓(以下代趙月山)
渙敭宸綍晉副臺端乘白馬伏青蒲謀已禆于帝右立
花甎冠黑廌班遂陟于殿中古柏晝寒法星夜烱恭惟
某官道方而大德純以精玉壺風露之清偉然忠義金
薤琳琅之粹蔚矣文章頃際飛龍盡空凡馬懸衣冠于
宣政傳騶哄于大明王仲儀之執奏不移凛如鶻擊吕
希哲之辭官未獲已肅象筵歸泰畤以均釐升南臺而
執法名高千古已寒未死之姦諛曉覲九重共指非凡
之御史長身骯髒直節崚嶒治平之用忠宣豈拘近制
己巳之拜獻簡亦自此官某夙荷軫存況叨覆露鷺鴛
簉羽阻瞻天路之泬寥燕雀馳忱永託厦雲之突兀如
葵嚮慕未艾敷棻
賀陳司諫啓
歸班雍畤晉列右坡凌玉清遡紫霄已職親而地近攜
皂囊乘白馬知言聽而諫行綸綍誕頒宗社增重恭惟
某官脩名揭日姱節照人英華醲郁之詞章上規姚姒
深厚粹明之氣象近揖乾淳蚤簡在于淵衷徑歴躋于
清選蒼苔紅藥詩吟省直之春皓鶴脩篁景對瀛洲之
勝邁唐六絶作宋一經寓規諷于蟋蟀之篇昭模範于
螟蛉之誨迄居諫列丕展嘉猷天子以為是諫官以為
非昔盖聞于此語君子有所恃小人有所畏今允望于
明公某猥以迂疎謬兹牧餫隃聆坦制倍激懦衷朝野
兢相驩已信忠賢之得路廟堂知至理尚期風俗之還
淳嚮慕渠渠敷陳慺慺
賀工部危侍郎兼脩國史啓
渙頒天筆晉貳地卿總憲度于清朝霜凝白簡程工能
于起部日炫紫囊網羅聞見于一經别白是非于萬世
師言允穆泰類朋來恭惟某官履粹行方芒寒色正黃
河半空之氣天分素高瑞巖萬仞之標地靈特異盖嘗
以通老諸人而尚友不獨于晦翁一見而屬心徐入脩
門立登要路淳夫三昧之講議論格心君謨四諫之除
善良吐氣柱下炳一星之耀禁中齊五鳳之飛驄馬重
驅甫憶花甎之立雞翹趣侍就繙金匱之藏而豈徒哉
其有試矣盖惟明目張膽則必有補于論思亦嘗載筆
記言則必不謬于褒貶肆專九範式究三長疇若予工
姑掌繕脩之政令若曰太史尚留久遠之功名某乘傳
滯留聽郵鼓舞託萬間之庇厦應免震凌轉一氣之洪
鈞更期登用
賀太府徐少卿兼侍講啓
眷楙中宸班崇外府藻衣花綬聿顓九賦之受藏虎觀
雲臺密侍五經之講貫世稱高選人羨名流恭惟某官
姱節照時脩名揭日清冰出壑寘承露之玉壺古柏參
天聳接雲之黛色談笑握南曹之印舂容紬東觀之書
謁鄉之典樞機未嘗有過徐岱之陪誦說多所究探姓
名深簡于璪旒步武峻躋于金掌仍參儒席邃處經帷
盖日月就將有補于緝熙之學則邦國式貢不蠧于玩
好之供不然金華勸講之官寧顧木契頒財之事王之
圖任共政厥有旨哉公豈出納有司自此升矣某政縻
轉饟敢厠為寮虎鼠不侔愧同宫而列屬燕雀相賀知
大厦之落成
賀淮閫加寶文學士陞大使啓
玉閫懋功璪旒錫命奎圖壁府有華真學士之聯壽甲
琱戈益峻大行臺之望使權增重邊隙不開恭惟某官
光嶽渾淪隂陽闔闢庾翼之規模制度每出于人杜公
之智名勇功孰識其際屬者浩渺江濤之日慨然經綸
宇宙之思志士于是而屬心武夫聞之而奪氣四伐五
伐之不試再命三命之愈崇激天鼓吹照海旌旗自樂
雲山之趣白日綺羅盡還景物之華青春花柳十年生
聚之熙熙四境謳歌之灝灝帝念勤勞之久盍此遄歸
人言綏附之難問誰可代曷若杖威名之素著使之凝
勲績于已成爰陞寶度之清嚴就拊碧油之駿極兒童
喜躍士卒懽呼泰華班師共想晉公之事業淮南入相
正如德裕之年齡某聳德鳳綸不勝鼇抃散地逾高枕
自賡愁寂之吟一氣轉洪鈞尚軫隠淪之跡
賀淮閫邊事撤警啓
頃飭一椾僣干六纛江之永矣未吟杭葦之詩心如結
兮祇悵懸旌之喻擬乘隙暇洊黷穹明兹者伏聞疆埸
戒嚴卒徒賈勇綸巾羽扇宛然蜀壘之指麾雨矢電矛
坐使淮氛之清廓耕桑不擾雉堞增崇盖嘗驅馳于天
荒地老之時未有談笑致鶴唳風聲之捷兹惟洪伐厥
有雄功此盖恭遇某官盖世勲名擎天力量陽開隂闔
智獨妙于經綸地負海涵世莫窺其涯涘而又忠義足
以激士氣賞罰足以一人心故如令公免胄而來回紇
羅拜不待司徒納刃而戰將帥奮呼宜禡祭之弗煩報
凱歌之遽作紅樓翠幕未妨月裏之笙簧雪蘂瓊絲還
競春遊之車轍此殆真儒之無敵信乎中國之有人李
勣治并何俟十餘年之久贊皇入相無踰五十四之期
某竊聽下風亦增壯氣藜牀竹杖自憐遲暮之蹤吹室
琴臺空想拊循之暇率脩函賀切匄鈞裁
賀㳂江吳制置兼知建康府兼行宫留守啓
禀違符采屢隔星躔處隠就閑久樂漁樵之混遡誠延
首莫遑竿牘之脩緬懷麾席之晤承惟有羹牆之想似
兹者恭諗龍綸煥寵麟閫宣威壁府奎圖學士炳四時
之象玉符金鑰元戎增十乘之雄虎落申嚴鯨波帖息
聽下風而增氣知中國之有人恭惟某官學本中庸道
存忠恕平生實地恥為流俗之具文景行高山雅愛前
脩之彛矩出則總熊羆之師入而儀鵷鷺之班豹尾屬
車方藉中朝之獻納龍旂四牡更資外闑之修攘留臺
重居守之權藩岳令布宣之詔韓侯受命而川澤之孔
訏召虎來旬而江漢之式辟此盖君子有必勝之效故
知仁人全無敵之功幕府雲開邊城燧熄聞俎豆學軍
旅聖人殆有為而言說禮樂崇詩書元帥信于是乎取
某屬聆坦制倍激懦衷偶緣祠館之叨亟上師垣之謝
片帆障日甫踰笠澤之區萬斛乘飈聳聽郵籖之報亟
延緣于叢葦徒悵望于前茅燕鴻若相避然鵬鷃異所
適耳尚留湖墅阻賀&KR0008;門鼓角旌旗已喜三朝之洗印
丹青霖雨第祈一氣之轉鈞
通賀鎮江趙徽猷啓
渥香丹詔雲麗朱方君子有徽猷式峻寶藏之直賢人
當重寄肆增鐵甕之雄惠氣刜劘先聲砊磕恭惟某官
天潢疏𣲖涪水鍾英博厚高明燦星辰而載華嶽聰明
精銳淨冰雪而走雷霆外而坤維井絡之驅馳内而北
寺地卿之佐理維時碩望已簡淵衷迨尋桂林梅嶺之
遊適際蟻穴鯨波之擾羇旅之孤懸浮寄惟有望風武
士之瞋目語難第能作氣公以詩書禮樂之勇見于慷
慨感激之時入其阻挫其鋒所向披靡戢乃戈櫜乃矢
頓復升平識者愈于是而心屬邊將殆聞之而關口南
人不敢叛矣可謂膚功東山以公歸兮盍躋近侍睠惟
京口密拱宸畿萬旅雲屯綏御之方貴審一江天險隄
防之事尤嚴少需畫戟之隃臨盖釋璪旒之憂顧然中
原在望一洗諸公富貴之羞則大雅不羣自有忠定登
庸之比某誤恩轉饟久願歸耕偶視邦選侯正有勤于
宵旰而攝官承乏乃復假于疎迂蚊負山而已危馬守
閭其焉用聳聞命綍喜躍心旌越樽俎代庖人之勞甚
慙尸祝封府庫俟將軍之至已告吏民願趣前驅庶安
愚分
賀寧國文知府啓
頃承玉季判縣遠紆虹氣洊示鯉封延首遡誠方悵音
徽之間闊發函伸紙乃勤慰諭之綢繆擬返棹之有期
將附椾而致謝恭聆新渥起填名藩處三江二浙之間
占疊嶂雙溪之勝足便坐笑式俟登庸載惟某官北斗
時名西江道派沂公科第非為温飽之圖潞國威名自
是經綸之器雖揭日月而行時乎不免然安社稷為悦
此亦何心惟蒼生不可無謝公故方伯又求如結輩鶴
吟舊帳虎刻新符青林霜日白水秋風姑輟醉翁之詠
輕扇涼颸珍簟夏室爰賡謝朓之吟想騎竹之紛迎已
鞭蒲之藹譽賢能出守固應潤九里以福京師君相此
心或者先一州而後天下某昨叨祠館往謝維垣進獲
覩于得輿殆退幾于折屐駑駘力腐斷無錦覆之恩燕
雀情深虔贄厦成之賀有慙斐帥仰匄照涵
賀池州李守改知江州啓
簡知漢陛易鎮江城風日似長沙政吟詩于秌浦雲峯
對虚榭催作郡于廬山二境爭留一麾增重恭惟某官
英英國器挺挺蜀珍力量雄渾奠乾坤而震河嶽精神
峻潔淨冰雪而走雷霆門不識于苞苴器甚宜于盤錯
雍容佩玉勇辭犀節之榮談笑攜壺雅愛翠微之勝六
芭飽桑麻之積四郊樂烽燧之沈紅旆行春自是池陽
之難駐朱輪出郭已聞湓浦之紛迎豈伊屹保障之雄
或者殆藩垣之選諒無暖席又覩敭綸人之稱丈夫謂
植旗旄而羅弓矢公則有令德當銘彛鼎而被弦歌某
夙託蘭襟更聯枌社杖藜鳴玉自憐尋壑之形容簮筆
持囊尚想朝天之步武
賀趙吏侍兼侍讀啓
入長吏銓仍陪帝讀持衡聽履喜上逼于星辰坐幄横
經更親承于雨露絲綸一播紳紱交懽恭惟某官灑落
而忱明直温而弘毅德儀金玉維先朝魁傑之儲書法
凖繩得聖門謹嚴之體為天下昌言而寤主揭朝廷公
道以示人横榻凝嚴總事權于五院峩冠雄劇肅風憲
于百僚顧輟象篦勇憑熊軾廉明如廣漢政誇發擿之
神寬厚如粹中重領綜銓之寄紫櫜論思之密勿翠帷
講貫之精微金鏡疇勲豈久淹于識鑒黃扉燮緯將大
展于壯猷某共二無庸省三知愧甚擬返身于屠肆誤
令導旨于樞庭渙汗莫回政爾循牆而避泰茅斯拔可
勝連茹之思
賀陳祕監兼侍立脩注官啓
雲擁木天星明柱史考圖書于芸閣世號該通寘筆札
于玉階地分清切班迎曉日衣染祥烟恭惟某官高徹
神姿淵源問學讀慶元抗疏未多六士之名擢天聖甲
科重奏五雲之瑞脩門快入要路平躋彈劾不避于貴
強議論盡依于仁義安世十九章之勁氣未究忠忱鮮
于百數輩之福星又為選首賜頒馹詔入綜麟臺上帝
羣玉之峯的非人境玉皇香案之吏盍在螭頭綠編素
簡之校讐青瑣白雲之點檢聖明欽矚英俊具瞻蜀寺
紀遊久憶異僧之木葉海壇留䜟新倚上相之沙堤某
夙託蘭襟況依枌蔭屬此及瓜而需代聳聞連茹以彙
征竊比駑駘自抱錦幪之愧第同燕雀永懷厦賀之私
賀馮侍郎除右侍郎兼國史啓
妙東名儒晉司小宰銀臺批勑早聯豹尾之凝嚴金鏡
銓材仍訂麟經之紀載絲綸誕布紳紱交驩恭惟某官
四海切心百年大手渾厚粹明之氣象遠邁乾淳英華
醲郁之文章上規姚姒步武歴躋于清選姓名素簡于
淵衷青瑣白雲親近御筵之曉蒼苔紅藥吟哦省直之
春況綜事以訓工皆正身而奉法衡留鑑藻政需韋相
之絶倫囊括詞林誰似蕭嵩之脩史肆疇舊德式副親
除然元祐諸老之來所期平治今貞元朝士之在盍遂
登庸某給饟罔功得輿助喜雲開閶闔阻瞻近侍之荷
囊地隔江山貿貢小夫之竿牘
賀浙西洪提刑啓(代趙總幹)
含薌出省杖節還鄉紫界宫牆尚憶文昌之新入繡衣
霄漢密奉聖旨之殊恩此忱被錦而晝行豈但持斧而
直指山川改觀枹鼓不鳴恭惟某官腹飽五車眼空四
海摶扶搖而直上氣凌九萬里之遙經肯綮之未嘗材
裕數千牛之解世謂臧孫之有後天賚伊陟以乂殷金
節朱轓有赫詢諏之譽望洪樞玉鉉幾殫毗佐之訏謨
迄從微垣郎宿之班來溥京師福星之照埋輪折檻威
聲素著于當時露冕褰帷仁化又歌于此日有乘傳過
家山之樂無腰銀誇鄉里之矜豈惟畫太古之衣冠真
可華使臣之禮樂德如是祥祉如是聿踐前猷獄幾何
錢穀幾何佇膺清問某世科有靦選穽空憐祗有時人
見誚彦升之子絶無先友肯哀嵇氏之孤獨惟六載之
逡巡每託二天之庇蔭一聆坦制倍激懦衷瞻英簜于
太湖已喜璪旒之近獻參苓于門下願終藥籠之儲
回鎮江蔣教授啓
出綍西清横經北固臨雍解褐居然天子之門生樂泮
觀旂榮甚諸侯之賓客縉紳欣羨衿佩激昂恭惟某官
寶婺鍾英繡川疏潤百篇奧義嘉唐虞樂商周萬古高
名出羲黃過屈宋盖嘗以蔣乂諸人而尚友不獨于高
郢一見而主盟徐入脩門徑游辟海風清翠蹕儼鸞輅
之親臨雲集苧袍赫龍光之先被盍居風日不到之地
乃領江山第一之邦豈學者方仰如泰山故天意將以
為木鐸雩壇詠舞政當曾點之暮春宣室懷思倚召賈
生于平夜某進非稽古退不通今草福先之碑居慙祖
武作同州之佐何有吏能幸親炙于勝流免浮湛于俗
輩首蒙緘鯉寵報集鱣才名四十年匪久氈居之冷俸
錢百八索尚希珠掾之憐摧謝臯稽編摩卥瘠
佩韋齋集卷十四
