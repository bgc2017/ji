佩韋齋集卷十三宋俞德鄰撰
表牋
賀郊祀慶成表(以下代黃松岡)
正月始和稱秩元祀昊天成命誕受多方顯閟其孚華
夷胥懌(中賀)臣聞報本返始者郊之義親德饗道者天
之心故齋戒飭躬而神光之耀谷嚴恭展事而祥露之
流壇皆繇精意之上通匪但彌文之特舉以洽百禮曰
由一人恭惟陛下聖敬日躋聰明時乂舜齊七政羣后
之瑞斯班禹立三年百姓之仁既遂爰諏吉旦丕蕆盛
儀金軒駕而黃道之清夷蒼璧陳而紫煙之蓊鬱捷書
夕奏霽色朝澄嘉績多于先王宜永綏于九有介福于
其王母益侈貺于二儀臣猥玷輔藩親逢熙事雝雝在
宫肅肅在廟莫陪周士之秉文赫赫厥聲濯濯厥靈願
頌湯孫之殷武
謝郊禮慶成肆赦表
饗帝于郊率百神而受職配天其澤混四海以為家雨
施雲行風移俗易(中謝)臣聞祭而受福繇天意之棐忱
赦匪惠奸欲人心之遷善矧當嗣服之始具嚴報本之
儀率見祖考休有烈光肆受諸侯之覲亦右文母綏我
眉壽更占厥後之昌將侈貺于三靈盍貤恩于九有舉
令黔首盡洗丹書恭惟陛下齊聖廣淵嚴恭寅畏内盡
志外盡物可告神明車同軌書同文無有遠近博厚高
明之降格煇胞翟閽之靡遺驛馬宵流金雞晨揭滌瑕
盪穢想囹圄之遂空敭偉鋪閎編詩書而無愧臣越居
近甸親覩寬恩蕩蕩巍巍均囿堯天之大穰穰簡簡益
占周歴之綿
謝賜新歷表
禹立三年爰謹授時之正商畿千里首叨頒朔之榮觀
聽聿新布宣惟謹(中謝)恭惟陛下宅中圖大咨牧亮工
兢兢業業撫五辰一二日而無曠怡怡愉愉奉太后億
萬載以承歡迺課歷於清臺誕賜書于方國以前民用
克享天心臣猥玷承流居慙玩歲夙興夜寐懼莫逭于
官刑東作西成豈不知于帝力
謝賜歷日表(戊辰)
咨牧亮工會舜朝之五載以閏成歲授堯歷之四時昭
示成書具孚闔境(中謝)恭惟陛下握符御極恊紀叙疇
兢業力行率欽天之丕憲怡愉色養致愛日之積忱脩
和屢格于年登整暇肆馳于月捷考一元之豐戊凝庶
績而撫辰乃嚴頒朔之儀庸正厚生之事臣敢不恪共
侯服夙戒民功春近漢畿共迓太平之運星臨吳分尚
觀乾度之祥
賀生皇子表(戊辰)
龍飛在御利見大人熊夢恊占乃生男子慶關宗祏歡
動埏垓(中賀)洪惟聖宋之初基誕毓僊源之三葉星珠
聚緯昭瑞應于戊辰神筴演元復環循于甲子天啟卜
世卜年之永世生以似以續之賢前後合符古今鮮儷
恭惟陛下小心昭事大德曰生保佑自天受周成之百
禄肅雝在廟宜太姒之多男上以承長樂之歡下以慰
寰區之望民職有利邦其永孚臣叨領輔藩忻逢盛事
告于皇天后土阻陪濟濟之班宜爾聖子神孫更上振
振之祝
謝生皇子肆赦表
履祥甲觀培萬世之丕基渙號端門開八荒之壽域照
臨所暨鼓舞攸同(中謝)恭惟陛下祗遹先猷作新聖治
大人利見時適際于龍飛男子乃生瑞果符于熊夢載
震載夙克類克明日重暈月重輪益炳繼明之照天職
覆地職載是推不忍之仁開釋無辜咸中有慶臣躬逢
曠蕩職在布宣癃老願觀已喜漢恩之寬大子孫受禄
尚歌周室之盈成
誕皇孫賀皇帝表
運啓鴻圖三極會萬年之統謀詒燕翼一家垂數世之
仁勢壯本支懽騰率溥(中賀)臣嘗仰察天文之有赫預
占國祚之無疆三星為心重暉應太子之象十月建尾
有序騐多孫之祥燁然休苻萃于今日恭惟陛下道關
百聖澤被羣生卜世卜年統之正者系必遠以似以續
源之深者流必長培熙朝葛藟之基敷奕葉猗蘭之秀
和薰鶴禁喜溢龍顔臣越在輔畿欣逢盛事告于皇天
后土阻陪濟濟之班宜爾聖子神孫更上振振之祝
賀皇太子牋(同前)
春宫毓德久隆燕翼之謀甲觀呈祥茂育龍駒之秀慶
關宗社歡動堪輿臣嘗仰察天文俯覘國運心為太子
之象暉重適應于三星尾有多孫之占氣運恰臨于十
月於昭景貺式對昌辰恭惟殿下粹質天成新功日就
左右前後悉皆正習近聖賢出入起居罔不欽喜形君
父宜闡乾元之瑞有開震索之祥臣越在輔藩忻逢盛
事隃瞻鶴禁雖莫窺射人卜士之儀仰紀鴻休尚當繼
聖子神孫之頌
聖節進賀禮物表
臣某言恭遇云云聖節者伏以中天啓聖式逢華渚之
祥近甸承流庸效野人之獻遥伸虎拜俯竭蟻忱恭惟
陛下保合太和緝熙純嘏皇穹申眷乃聖乃神乃武乃
文大德懋昭得位得禄得名得壽臣叨分菟組欣際虹
流結想楓宸阻上三呼之祝將忱芹曝少供萬歲之觴
所有禮物别狀進貢
蝗不為災謝御筆奬諭表
天收飛孽喜登千里之金穰帝念承流特畀九重之奎
畫於昭眷奬有靦訓辭竊惟皇家開平治之期侯國闡
休祥之證由今揆昔宅牧惟良如劉敞之守鄆城蝗值
雨而輒散如趙抃之守青社蝗遇風而退飛有若微臣
冒兹近甸惟一意奉宣于聖化愧半期蔑奏于民庸如
坻如京喜榖擬登于場圃食苗食節遺蝻間見于田疇
方虞種類之蕃滋乃抱黍禾而焦殪妖不勝德知吾皇
一念之潜通災反為祥俾闔郡羣生之咸遂僣函秉穗
上徹凝旒遽沐温綸曲加褒衮拜手稽首念三生結聖
主之知以口語心顧一稔豈愚臣之力肆令吳會丕覩
堯言兹盖恭遇陛下加惠黔黎如護赤子五穀熟而人
民育迄銷遺螣之災三階平而風雨時允協維魚之夢
迺賜書于方國特加賁于微蹤臣敢不勉竭孤忠對揚
休命不書螽蜚已占魯史之有年斯饗羔羊願誦豳詩
而稱壽
彗星肆赦謝表
夙夜畏威覩乾文而加警雷雨作解肆渙汗以維新洽
于民心時乃天道恭惟陛下小心昭事大德曰生謹一
二日之幾每嚴勑命閱四十年之治宜底措刑仰以觀
天惕然垂象丕若成湯之罪已遠過宋景之出言細書
十行大賚四海臣叨分近甸亟廣寬恩有嘒明星見雲
漢化行之盛安如磐石惟箕翼國壽之祈
明堂禮成加食邑謝表
紫壇蕆事莫陪顯相之勞黃屋疏恩亦被重封之賜寵
踰望外感溢由衷(中謝)伏念臣初乏猷為積叨禄秩頃
居田里分常謹于祝釐兹冒節麾心益勤于布澤雖忝
松階之末綴阻曕茅屋之祲容不圖商賚之行俾預周
行之數兹盖伏遇陛下禮隆並侑視廣同仁祝網去三
民庶舉霑于敷錫列爵惟五子男皆得以序升肆令微
臣均膺懋渥臣祗承龍綍誓竭駑庸取三百廛邑入已
慙于多子制二千石職思何忍于素餐
謝賜臘藥表
恩畀節麾俯念吳江之冷寵分圭匕欽承漢詔之温獲
遂生全冞深感刻(中謝)伏念臣自慙弱植欣際昌時撫
字服勞常恐祈寒之怨咨諏曠職凛懷愒日之虞倏冬
籥之告遒佩宵衣之垂軫銀合重九天之賚綠綈榮三
輔之頒有此(闕)踰若為補塞兹盖恭遇陛下八荒躋壽
一視同仁憐臣寒薄之蹤俾霑脂澤閔臣衰遲之景使
駐顔華臣敢不勉竭愚衷丕敭聖渥愧匪北門班之近
曷稱殊光重拜西山藥之良永酬大德
册皇太子妃賀皇帝表
天啓燕謀彛倫攸敘朝敷鴻册嘉耦曰妃歡洽寰區慶
綿宗祏恭惟陛下帝祉施子國本在家無射亦臨於緝
思齊之雝肅其儀不忒懋昭大學之修齊乃眷元良樂
求淑女酌熙朝之懿典陞儲壼之徽名乾坤父母之心
因親以愛咸恒夫婦之道利正而亨聖謨孔彰邦榮斯
慶臣猥叨假守忻睹彌文家人有嚴君始包二南之化
震器為長子永開重潤之祥
賀皇后箋(同前)
坤極承天既施帝祉震宫立配乃厚人倫典册一新宫
闈胥慶恭惟殿下黃裳襲吉彤管凝徽國之本在家將
恊恭于寢膳上以風化下宜秩禮于婚姻樂得賢妃式
彰婦順侍青規之慈訓維德之行承紫殿之穠華其儀
不忒臣叨分郡寄忻際邦榮母道無疆已契含光之象
孫謀有永願賡繩蟄之詩
賀皇太子箋(同前)
日有重光人倫以正天立厥配王化所基無疆惟休有
室大競恭惟殿下徇齊秉粹温故知新闡大學脩齊之
章意必誠心必正廸家人威如之吉言有物行有恒載
嘉瑜佩之徽誕錫珉雕之册兩儀並貺萬世其昌某叨
領輔藩忻逢盛際雞鳴鶴駕益毗問寢之恭魚躍鳶飛
願謹造端之始
周國公主下嫁禮成賀皇帝表
乾父有慶丕篤天婣巽女于歸式彰風化時匪輕于選
尚邦永侈于榮懷恭惟陛下經國範民敘彛敷訓有齋
貴主早迪教于公宫宜爾好逑俾服休于外館荒周邦
之吉壌舉兖國之徽章舅氏如母存爰示因親之愛王
姬執婦道聿新歸妹之儀秩禮大昏以祉元吉臣忻聆
曠典阻綴賀班令德肅雝動恊襄城之則慶源演迤長
留沁水之春
賀皇后箋(同前)
后德正倫夙迪關雎之化王姬下嫁式歌唐棣之華築
館維新宜家有慶恭惟殿下躬持節儉德著和平坤順
承乎天愛偹隆于母道巽索謂之女禮庸飭于婦儀喜
溢慈懷吉諧嘉耦錫光順之册迨其吉兮戒含章之粧
何彼穠矣臣濫膺郡寄忻際邦榮紫鞚有行百兩翼軒
星之送絳河流彩六珈增姊月之輝
賀東宫箋(同前)
帝乙歸妹禮重新昏震索謂男愛深同氣仰絳河之流
彩想青禁之騰懽恭惟殿下孝謹問安仁先敬長翟車
届吉屬新築館之儀鶴駕肅將允助宜家之喜某叨分
近屏忻際休期迨其吉兮翕播桃夭之詠式相好矣永
聯棣萼之輝
謝知鎮江府兼淮東總領到任表(以下代趙月山)
林樊息影甫畀食祠郡國承流更叨給饟凛寵榮之狎
至俯愚陋以難勝伏念臣奮自諸生簡繇先帝際遇兩
朝之久踐敭三紀之餘導旨中樞無補訏謨之密除戎
外闑曾微攘卻之勞飲河之量既盈負嶽之譏莫逭潜
深伏隩政忻鷗鷺之相親昧進偷榮敢覬熊魚之兼得
倏承誤渥洊領寓邦亟伸傴偻之忱乃重峙儲之寄顧
賢能出守始流福以潤京師必趣辦有才始悉賦以輸
函洛有如遲暮曷稱選掄兹盖恭遇陛下治在審官仁
先厚下念臣遭逢已久未忍于棄捐察臣悃愊無華尚
咨于牧餫遂令共二靡靳錫三臣敢不祗對龍光勉殫
鼯技以農言慰父老當恪布于漢條操贏(闕)佐軍興恐
未閑于晏筭
謝皇太后表(同前)
茅檐息影甘混跡于漁樵琳館祝釐遽叨榮于牧餫愧
深負嶽德極戴天伏念臣猥以迂儒偶逢熙運入則中
樞之導旨出而外闑之脩戎才薄力綿曾微報效器盈
量溢秪速顛隮一從畎畝之棲遲分絶雲霄之奮迅詎
圖簡畀俯及踦涼懷太守印章已駭郵亭之舊吏給刺
史鼓吹俾榮鄉黨之故人雖云恩重而命輕第恐力小
而任大盖河潤九里流福當藉于賢能而日費千金轉
饟政難于趨辦有如駑鈍曷稱龍光兹盖恭遇陛下正
始道尊貽謀仁遠志存卷耳夙知臣下之勤音播思齊
克致邦家之御肆令遲暮復被選掄臣敢不勉竭孤忠
對揚光命風德化以治郡願希二千石之良制課調以
救邊所愧五十條之奏
知鎮江府到任謝表(代孟中齋)
遲次西江甫安愚分易符北府倏領誤恩控辭迄閟于
俞音黽勉遂秪于賤事伏念臣他無技巧惟有樸忠將
軍好武而子能文有慙父教先帝用老而臣尚少亦玷
郎潜銜命搶攘之秋承流凋弊之地進既無補退將自
修大人飛龍咸覩時乘之六康侯錫馬遽膺書接之三
維京口之封疆實浙西之門戶民力竭矣謂宜寬之一
分江濤渺然所當護者數處曾是妄庸之品可兼牧御
之長蚊負嶽以難勝鵜在梁而弗稱兹盖恭遇陛下昭
哉嗣服成乃圖功以予萬億年用乂民而永命其惟二
千石爰視邦而選侯遂使孤蹤亦叨異渥臣誓殫駑力
仰答龍光齊埭范橋希德人之遺愛韓船祖楫想烈士
之英風
狀
辭免知鎮江府申省狀(代趙月山)
祠庭賦禄苟佚餘年潤浦承流洊叨舊職靦寵榮之過
盛亟傴避以敷陳伏念某猥以迂儒偶逢熙運入則中
樞之導旨出而外闑之脩戎才薄力綿曾微補報器盈
量溢恐速顛隮一從畎畝之棲遲每荷乾坤之覆育詎
萌妄想復忝明揚倏仍禁殿之隆名再予輔藩之重地
舊愆盡滌新渥有光豈敢控辭以孤簡畀念昔先帝嘗
付是邦玩愒半期靡聞于善狀侵尋九載重見于遺氓
黔驢技止于一鳴鉛刀理難于再割加以浮家之寖久
兹焉卜築以暫棲雖無負郭二頃之田已有環堵一區
之宅昔騎竹而迎者久相爾汝且拔薤而誨者半就銷
磨知識衆則牽掣多疑懼深則瘝曠易胡能罄竭無負
布宣而況聰明不及于前時牧御轉難于今日若使小
知而大受亦敧弱步于豐扛再三以思無一而可伏望
公朝特賜敷奏俯憐真悃特返誤恩姑俾退閒式遂祝
釐之願别加遴選用宏植屏之規
再辭免知鎮江府申省狀
銜恩瘠地亟控忱辭錫命自天莫回誤渥威不違于咫
尺凟敢至于再三伏念某奮自諸生來繇先帝桐鄉是
念曾日月之未多桑下何心亦風雨之攸芘混漁樵而
爭席饟雞黍以睦鄰逼社日遭田翁僅可誇于新尹坐
堂上稱太守終有愧于故山故雖勇棄鷦鷯之棲未必
果致蒲蘆之化下車攘臂儻為馮婦之攖求牧與芻秪
重距心之罪伏望朝廷亟賜敷奏收回成命改畀時髦
戰兢幸免于淵冰赴蹈敢辭于湯火
佩韋齋集卷十三
