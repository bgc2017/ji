佩韋齋集卷五宋俞德鄰撰
律詩
送劉伯宣尹松江府五首
來往燕鴻異逍遥鵬鷃同古交千載上餘論六經中瓜
渚茅檐月蕪城柳岸風寸心談未了櫂去莫怱怱
宦途昏抹漆達士久悲絲汲直世多忌父清人不知隆
汙俱合道行止要隨時富貴真槐蟻千年看鼎彝
兵燹三年久瘡痍百姓同政須隨日化心要與天通刻
木難期對屯膏施易窮松江三萬頃盂水愛任公
事叢緣網密意廣忌才疎浩浩皇風遠遲遲化日舒俗
移三紀後德洽百年餘摘伏非仁政生民本一初
烹鮮知政理履豨識民心土壤分南北詩書亘古今遐
方猶戰伐癃老正呻吟三尺焦桐在煩公發至音
次韻崔郎中遊西湖
萬頃湖光一葦杭畫橋横接舊堤長松環九里煙雲濕
梅壓孤山水月香梵宇琳宫增突兀銅駞金谷自凄涼
悲吟一夜頭添雪慚愧崔鴻在洛陽
范仲山以磵谷居自號為賦二首
山林朝市兩相忘寂寂幽居興味長雨過竹侵書帙淨
風輕花落硯池香三杯卯酒醒未醒一枕午忩涼更涼
人境結廬元不俗淵明何必定柴桑
丘壑中間著幼輿何如此地卜幽居碁聲夜静客飲酒
花影晝閒(闕)讀書塵世覆蕉多得鹿癡人緣木更求魚
先生夢覺渾無事一笑浮雲指太虛
山房遣興
三徑嵐煙護碧苔地無高下總栽梅花隨流水繞除去
雲共好山排闥來月冷蛙聲諠鼓吹風清蜃氣聳樓臺
過逢况有侯芭在白首玄經未足咍
遊靈巖
躡石捫蘿一徑通凭闌極目思無窮川明竹樹蕭疎外
人語煙雲杳靄中風月五湖西子舸樓臺千古梵王宫
艱難隱遁尋幽憩晤語無人憶贊公
次韻趙提舉二首
白首玄經病子雲感時懷舊獨霑巾千年戰伐多新鬼
四海逢迎少故人上苑鶯花非昔日曲江蒲柳為誰春
湧金香酒甜如蜜滿眼(闕)來不厭頻
寂歴謀生後計然巳將窮達付蒼天狙公枉自計朝暮
徐邈但知中聖賢歲月催人如過隙功名隨世任先鞭
紛紛燕雀驚鷹隼誰識圖真在左綿
山林樂四首
山林何所樂忽忽遂忘歸江闊天低水山深霧濕衣青
蟲當戶織白鳥背人飛野性因留滯非干與世違
山林何所樂佳興四時同琴罷庭留月酒殘松度風鶴
歸蒼漢外猿呌碧蘿中却笑磻溪叟區區理釣筒
山林何所樂所樂在琴書醉買中山酒遊乘下澤車結
交忘鹿豕分席混樵漁何必桃源路方為隱者居
山林何所樂幽處兩三家曲徑新移竹疎籬舊著花嵐
煙千嶂合野水一橋斜誰道無音樂漁陽有掺撾
淮楚絶無行樂地萬柳池邊有開元小寺稍潔
因載酒約淮上翁荀桂叔林紹先諸友同遊
柳外澄波繫小槎玉皇宫畔梵王家蟻浮臘味杯行酒
鶴避晴煙竈煑茶客裏招邀慙草色座中霑洽笑蘭闍
杖藜歸路西風晚一抹寒林萬點鴉
次韻夏楚村登山陽故城有感
金粟松摧故國荒春秋未作歎詩亡十年漂泊家千里
百代興衰夢一場蠙浦風清波鴨綠漁梁春暖酒鵝黃
相逢且盡尊前醉莫遣愁多白髮長(漁梁溝在山陽城外十餘里多美酒)
(絶勝沽故名)
初度留山陽
茫茫南國徧旌旗九日明朝有所思元亮暮年書甲子
靈均初度憶庚寅魚龍寂寞秋江闊豺虎從衡客路危
歸去白雲堪共卧萬山深處結茅茨
答淮上翁二首
風雨淒淒戰客衣長淮東去鴈南飛碧山學士老復老
芳草王孫歸不歸尊酒細論悲昨夢囊書空負笑前非
木奴千輩侯千戸早晚應須賦式微
京江語别十三春宇宙茫茫幾戰塵客路秋風欺白髮
陰房夜雨濕青憐杖藜嘆世悲誰子懸印朝天少故人
回首鹿門思舊隱荒墳宿草更沾巾(末句為澄齋劉先生云先生名弓字)
(器遠)
懷林紹先三首
長淮滚濁瀾春半尚嚴寒久客愁無寐懷人醉不歡讀
書狂李白忘事老師丹何日歸林下悠然飲一簞
歲歲苦擔簦飄零雲水僧星霜變玄鳥天地有青蠅留
滯慵僮僕懷歸畏友朋求田端有暇誰復問陳登
羇懷不自憀明日又花朝我畏杖藜遠君難折簡招愁
長憐髮短室邇嘆人遙剪盡西忩燭憑誰慰寂寥
寓山陽天慶館作
紫氣浮關悵客情琳宫羸卧絶逢迎長廊夜静蛬吟苦
古殿秋深鶴唳清勾漏丹砂何處問藍橋雲液為誰傾
捲簾殘月斜窺牖街鼓鼕鼕又五更
次韻陳教授見寄二首
藜牀聽雨卧雨霽抱琴行古徑荒苔合秋渠墜葉平流
年悲鴈影往事咽蛬聲誰識玄都觀劉郎舊有名
江城吾舊隱今歲喜秋穰一頃南山豆千畦負郭薑看
雲扄戶晚對月引杯長他日憑魚鴈猶堪話楚狂
送程道大歸新安兼簡憲使盧處道學士四首
倦客思歸整旆鞍班荆祖道駐江干浮雲流水别離易
明月清風會晤難移妓東山須載酒上書北闕莫求官
諸公滚滚君休羨得馬還將失馬看
十年故國黍離離一日翩然賦式微儒服政憐山鳥怪
機心何獨海鷗飛山中朝露閒觀槿嶺曲春風自采薇
蒼狗白衣從變化是今非昔昔誰非
我生慚愧賈胡留暮鼓晨鐘復報秋萬里橋南存舊宅
十年客舍尚并州青山是處堪埋骨白髮新來漸滿頭
此日送君何限意長江萬折有東流
戔戔束帛賁丘阿有幾英雄入網羅少室山人徵不起
貞元朝士巳無多聲光赫奕埋輪使音調凄清扣角歌
傾蓋相懽應恨晚喬松千尺有絲蘿(道大有集名扣角吟)
次韻程道益見贈二首
此生慚愧馬牛襟返鎖柴門歲月深避地管寧甘白帽
登臺郭隗自黃金風霜漸老騷人鬢天地元知國士心
却喜程侯晚相遇長魚碧酒共清吟
十載時艱淚染襟餘生幾擬託幽深匹夫無罪空懷璧
校尉有官從摸金老去風塵猶昧眼春來藥裹更關心
草玄作賦吾何敢梁父吟成祗自吟
病中三首
病來十日閉茅廬孤負吟詩與著書林下不知牛是蟻
濠間誰識子非魚羸形分絶麒麟畫老境堪同鹿豕居
坎止流行隨所寓分明天地一籧篨
腐儒麤糲愧無功一月兼旬卧病中賦就但應增肺渴
檄成元不愈頭風移心有法難忘藥折臂無緣定作公
世事漸艱吾已老翛然夢不到槐宫
婢尋本草犬迎醫二豎驅除去復隨衰老維摩常示病
瘦生杜甫不關詩門堪羅雀那容駟釜不烹魚但作糜
見說九重徵武士却須攘臂學支離
故舶使知泉州趙公挽詞五首
閩越驅馳後乾坤震蕩中名雖高北斗身竟老遼東仕
止因時異悲懽與世同洛濱多侍從立懦獨清風
慷慨辭雙節逍遙寄一笻揚雄雖若鳳老子自猶龍霽
月忩前草悲風隴上松遺民應巷哭何但輟秦舂
壯歲風雲會衰齡岸谷遷芾棠南國裏細柳曲江邊天
地紛戈甲園林寂管絃康成共丁夘肯避巳辰年(公諱日起)
(號月山生于丁夘卒于辛巳故云)
杜陵侔稷契諸葛陋袁曹道在七分易文過九辨騷邱
原終古閉嵩岳極天高况復階前樹于今有鳳毛
世梗投林密人稀寄驛遲一朝傳易簀千古竟騎箕斵
鼻空悲郢援琴謾憶期薤歌嗟巳晚生死負恩私
秋壑堂
衮繡三朝樂盛時湖山廊廟兩棲遲一聲鼙鼓乾坤沸
萬里煙塵草木悲隔葉黃鸝空睍睆定巢紫燕尚差池
春風不管人間事猶繞雕闌颺綠漪
懷聶道錄二首
形影參商巳六春春風吹夢益霑巾江頭楊柳送行客
忩外梅花疑故人世事茫茫山嶽隔年光冉冉燕鴻新
一尊何日重攜手鶴外乾坤迥不塵
夜鶴朝猿伴苦吟碧忩静鎖綠雲陰青精可飯藥資乏
黃獨無苗山雪深豈有故人分禄米但聞隱士寄焦琴
相思一夜生春草明月滿街天籟沈
病愈出游
桐帽㯶鞋破曉煙落花飛絮暮春天風簷轉日噪乾鵲
雲樹隔溪啼杜鵑客到茅亭沽舊酒僧邀竹院話枯禪
病餘一事還堪笑脚力輕鬆倍去年
舟行欲訪三茅踐許宗師鶴會之約
磵飲巖棲願巳違小舟拂曉泛漣漪蒲叢露冷泣姑惡
木末雲深呌子規山近三茅便杖屐酒沽五里帶糟醨
乘風徑擬尋幽躅莫負當年汗漫期
夜卧旅邸夢入三茅山一道士病一道士鼾睡
因作詩紀其槩云
夢入三茅叩玉扉樓臺金碧淨朝暉巖花澗草高低見
田鶴沙禽下上飛道士倚牆方熟睡至人杜德不言機
人間天上元非遠非想非非更覺非
人日
人日吟忩滌硯塵(闕)官擘繭笑鄉鄰山人雅愛終南徑
詩客空懷渭北春譽毁蓋棺猶未了勲名看鏡不須頻
從今好是支離卧有客問余方負薪
郭朝奉挽詞二首
性儉家常足心閒體自胖令名緣有子良貴不須官遺
像衣冠古高堂几席寒他年說耆舊回首重辛酸
世態十年别交情奕代論及門先倒屣引酌定空尊杖
履春風語松楸夜月魂些成嗟巳晚江闊聽啼猿
悼俞仁則(仁則自號藕汀)
蕅花汀畔柳絲垂杯酒殷勤話别離風雨對牀空有約
池塘夢草竟無詩荒墳日落誰人弔古屋苔深獨我悲
畢竟功名大槐國排雲書在即豐碑
吳門逢友人
澤國江山冷戰雲扁舟春曉忽逢君荒城鼓角含商氣
舊曲樓臺暗楚氛海燕認巢迷故主苔蝸篆壁變新文
更憐庾信江南賦音調凄清不忍聞
送張師道
七閩幕府藉詞臣一笑平章草木春制下九重新渙汗
胷蟠千古舊經綸生平耻不為伊傅夜半何須問鬼神
無限焦枯待霖雨好將斯道覺斯民
送道士孫雪房
霧豹文章野鶴姿黃冠晦跡淛江涯攜家擬就鹿門隱
奏賦何期狗監知觸熱問塗行有日排雲論事豈無時
太平上策須傾倒更憶崆峒麥熟時
送董左丞二首
帝睠東南用正人角巾歸第請何頻相公久矣倦台鼎
故國依然倚世臣霖雨合歸天上作忠言須造榻前陳
丈夫出處非徒爾四海安危寄一身
惶煌勲業繪凌煙共說韋平有世賢黃閣紫樞名將相
涼臺燠館半神仙百年富貴真槐國一日清閒勝葛天
祗恐九重方側席東山未許遽高眠
佩韋齋集卷五
