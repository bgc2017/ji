佩韋齋集卷六宋俞德鄰撰
律詩
閒居遣懷
密樹幽花似遠村循除流水自渾(闕)無僧肯送盧仝米
有客時過陸抗門月暈天河魚散子泥融雨徑竹生孫
十年四海干戈滿似此遺民幾戶存
為湯提刑賦南園玉繡毬花二首
繡衣持斧舊詩翁天與竒葩襯綺櫳翠㔩葉攅珠的皪
碧搔頭映玉瓏璁氤氲香霧迷叢蝶淡沲晴颸颺轉蓬
安得素娥斟綠醑緩歌一闋月明中
愁煙泫露泣明妃萬蝶魂迷倦不飛帳簇流蘇裯翡翠
階翻蹴踘落珠璣瓊葩分韻香疑减柳絮成團似卻非
風雨朝昏他日約忍令容易失芳菲(霽忩孫使君題南園詩有曰遊人只)
(解遊晴晝風雨朝昏盡屬君)
次韻陳静佳詠梅
玉骨冰肌不受塵紛紛紅紫謾争春最宜巖壑風霜夜
相對心腸鐵石人寂寞上林迷霧苑嵳峩巫岫隔煙津
翛然自得閒中趣肯與姚黃作素臣
古寺
古寺倚峥嶸春風信馬行猿吟千樹暗僧定一燈明野
水循除出庭莎夾徑生云何多俗韻一宿又江城
故樞密使陸公挽詞三首(公諱秀夫字君寔)
杞國天將壓蒼梧雲正愁龍胡垂可挽魚腹葬何憂萬
死丹心在千齡王氣收懸知精衛忿今古不能休
七朝迷瘴霧一昔倒狂瀾天意竟難料皇圖不再安寧
甘蹈東海不忍繫南冠自古誰無死從容就義難
羣雄紛愛死一士獨捐生歷數絶誰續綱常晦復明人
皆念王蠋天豈禍程嬰淚眼休枯盡他年看史評
次韻答酈學正見贈三首
雞鳴羣動巳憧憧習静工夫自笑慵風月一襟霜兩鬢
圖書萬卷酒千鍾維摩示病元非病李廣難封不願封
世道汚隆隨所適我知老子本猶龍
蕭森竹栢小蒲菴身世嵇康七不堪眼底故人俱寂寞
鏡中衰髮自䰐鬖過車慷慨陳清酹舊館殷勤脱左驂
老我與君同此意紛紛輕薄不須談
粥飯隨緣類出家小瓶汲月自煎茶浮榮等是蕉中鹿
薄俗堪憐井底蛙南畝半栽元亮秫東林多種邵平瓜
青鞋布韈相随去九陌紅塵任汲車
次韻陳教授見寄二首
擬效時人恥效尤時人嫉我亦如讐攜金嬾市燕臺駿
賣劍聊尋北海牛白髮盈簪羞我老黃花滿徑為誰秋
尊前有酒休辭醉癡絶由來愛虎頭
朝暮何人肯拔尤周民何友亦何讎還家久類蘇耽鶴
溷世聊歌寗戚牛筆在不妨書甲子詩亡誰為作春秋
百年修短終歸盡倚杖看山任白頭
夏五園亭對雨漫成六首
野鶴乘軒愧不才柴門鍵密晝慵開荒亭銷霧紅葵老
古木號風白雨來酒免官沽時一醉詩非私貸日相催
人間萬事皆兒戲千載昆明幾劫灰
從來工瑟莫吹竽赤米黃虀儘自娛種柳藏鴉憐哺母
葺巢護燕待將雛荆榛少剪但除道瓜芋多栽莫問區
金馬玉堂元有分青銅慚愧白髭鬚
鏡中勲業不須論拭髮何由得馬肝日暮論文思李白
年衰忘事類師丹幾多歸燕愁無主是處鳴蛙總為官
多謝天公相勞苦梅風吹雨長琅玕
五噫休作不平鳴世事悠悠奕一枰歌有紅兒休用比
酒無白墮亦須傾青山倘是埋骨好素髮何嫌照眼明
鼎鼎百年三萬日曉煙收盡暮雲横
雨霽雲收正午天槐陰翳翳北忩眠百年未了暫為客
一日得閒真是仙美酒但尋知巳飲好詩休用俗人傳
山林鐘鼎知誰是輸與鴟夷理釣船
有酒能澆磊磈胷人生何處不從容横飛遼海成孤鶴
老死南陽亦卧龍習静一邱聊自足逢時萬戶莫先封
梧楸門巷將迎少澗曲分畦學老農
秋泊吳門寄友
尊酒旗亭說舊遊重來茂苑又深秋煙霞静鎖詩人屋
風雨常欺倦客樓獨鴈呌羣天漠漠蹇驢畏滑路悠悠
相思青夜黃花老一琖寒燈萬斛愁
次韻薛晚翁教翁
鯤鵬意氣鶴精神髣髴風流賀季真三顧豈無天下計
百年空老夢中身兵塵滿眼誰知巳儒術謀生每誤人
長嘯歸來尋舊隱石田茅屋未全貧
閒境
門外紅塵競往還小軒容膝自怡顔三杯對影夜邀月
一笏拄頤朝看山芳草落花春不老鳴鳩乳燕樂相關
人間尋徧無閒境閒境由來祗此間
小園漫興四首
小園雨過草離離寂寞葵榴又一時載酒客來閒問字
催租人去更吟詩一杯淡粥學僧供三尺高牀避鬼吹
百歲光陰行六十世間何許鳳凰池
杖藜竹外獨徘徊歎息人間幾劫灰燕頷素無難食肉
蟹螯才有便持杯世人枉是皆欲殺明主何嘗有棄才
多謝諸公共推挽公車時亦到蒿萊
公車縱肯詔遺民鶴髮蕭蕭巳滿巾美景昔時多樂事
豐年今日有飢人翻雲覆雨憐輕薄洗眼開懷任屈伸
野鶴瘦軀馴鹿性此時寧復繪麒麟
華髮思鄉去苦遲人民城郭總成非九原可作吾誰與
三徑就荒胡不歸詩思寂寥無腹藁病軀顦顇減腰圍
有時夢與鍾期遇閒拂枯桐按玉徽
懷蕭道夫
北轍南轅一昔分何時尊酒細論文談經舉世用燕說
横筆何人静楚氛朋輩風流推李杜弟兄詞藻愧機雲
麟洲有客長迴首歸誦琅章飲所聞
泊閻橋有懷
青鏡霜(闕)杏莫尋陳留巷陌故陰陰鴻飛猶記東西跡
燕去難留上下音多病樂天悲老近三生杜牧恨春深
浮雲柳絮元無凖慚愧人間兒女心
戲簡友人二首
百年何處築菟裘乂向周南歎滯留砧韻但能凄客枕
鴈聲渾不到歌樓江湖展轉魚千里今古驅馳貉一邱
回首金焦渺何許瀟瀟風雨使人愁
茅齋蓬鬢静編蒲誰使擔簦問客途萬里晴雲離塞鴈
一天明月繞枝烏羇愁浩渺夜將半詩思凄涼歲欲徂
却羨故人沈醉處紅樓紅粉擁紅鑪
次郭元德二首
馬周淹逆旅夢寐憶常何琴古知音少囊空得句多凄
涼憐我老慷慨為誰歌三尺匣中劔時時自濯磨
昔賢多不偶今我欲如何浮世歡娛少衰年感慨多吚
唔繙蠧簡欸乃聽漁歌自笑平生志低回竟不磨
次韻郭元德旅懷
挾策知無用援琴且自寬世途今更險客枕夜偏寒俯
仰隨時易隆汙合道難功名大槐夢青鏡莫頻看
偶題
身世厭漂零衣冠愧典型乾坤開闔戶日月短長亭水
闊連天白山高擁岸青揚雄中有宅垂老太玄經
村居即事二首
地僻村深過客稀數家生聚突煙微魚蝦入網忙呼酒
鵝鴨棲池静揜扉唤婦索綯苫屋角課兒斫竹補園籬
溝東積水通前浦也有蒲帆帶雨歸
漠漠平疇接遠沙一溪寒水浸梅花兒挑苦菜供鵝食
妻擷葫荽薦客茶榾柮火殘寒尚力茅柴酒熟夜能賒
歲時伏臘歌呼處三世兒孫共一家
贈良常山人
青歲迂疎厭市㕓誅茅結屋北山巔泉流陰洞猿分飲
草軟陽坡鹿伴眠三徑煙雲渾是畫四時風月不論錢
忽逢野老談庚甲笑指喬松不記年
富安田舍二首
風饕雪虐駕扁舟又作田家數日留鴈逐稻梁飛遠浦
犬驚杖履吠荒丘三杯薄酒延僧話一琖寒燈伴客愁
白水漫漫妨麥事催錢縣吏亦宜休
漠漠寒雲接斷蕪平疇積水入長湖犢眠籬下霜埋草
鴈宿河邊月滿蘆戟吻苦茶連葉煑膠牙酸酒帶糟餔
數朝巳覺人情熟識字耕田著我無
田家喜雪
漫空飛雪歲云徂獨坐閒吟栗滿膚郭落江山千態迥
渾淪天地一塵無寒聲夜吼松筠裂和氣朝回薺麥蘇
說與田家判一醉明年寧復慮官租
除夕一首
十句為客思凄然返櫂言歸又覈田榾柮煨鑪消永夜
屠蘇浸酒迫新年人生半是忙中過農事偏于隱者便
將老菟裘何處卜九龍泉畔錫山邊
買田陽羨笑東坡三黜窮荒兩鬢皤瘴霧蠻煙添老色
寒燈夜雨強悲歌百年富貴歡悰少一日清閒樂事多
說與故人休大噱省曹閽者面如何
次韻郭元德閒居二首
萬事夢中夢百年身後身黃塵空没馬白髮不饒人鱸
美蓴波淨螯肥菊露新相思須命駕莫厭子輿貧
弋慕冥鴻遠城荒去鶴還萬緣俱是幻百計不如閒人
在羲皇上時當晉宋間委心乘物化何地不蓬山
后平叔母夫人挽辭二首
十載干戈四海同幾人徐庶幾陳宫阿奴侍母但膝下
潘令棄官歸洛中生死總歸蝴蝶夢衰榮何啻馬牛風
送車千乘誰能致我亦澘然淚灑空
昔年烽火隔江津指痛呻吟夜徹晨旁置萬家空有冢
禄營三釜巳無親鸞回紫誥承恩舊牛卧青岡卜兆新
送死養生無一憾老懷緣此重沾巾
餞楊少監
白髮蒼顔自在仙流行坎止任天然江山得意竟攜酒
家世為官不愛錢天與清閒娛晚景人看富貴出長年
傳聞尺一來閶闔匹馬春風快着鞭
楊剛中分教京口有司以冗員罷去詩為别就
次韻以餞其行二首
沖霄志氣合雄飛誰遣談經坐絳幃夜雨簷花聊痛飲
秋風蓴菜竟思歸一官豈為吾曹冗五斗政嫌兒輩譏
去去草玄從尚白丈夫元不羨輕肥
公車指日召嚴徐友道從渠自耳餘浮世功名蕉覆鹿
冷官滋味釜生魚百年荏苒醒還醉一氣循環慘復舒
歸去湖山多樂事故人休枉絶交書
贈程秀才
莎徑莓牆枳棘籬藜牀六尺卧書帷門前剥啄誰驚夢
馬上推敲客有詩北牖清風聊共語夜梁落月重相思
賓鴻此去過京峴應遣新吟慰故知
姑蘇有贈
畫樓珠翠列娉婷遼鶴重來失故城商女不知寧有恨
徐娘雖老尚多情一簾花雨談幽夢雙槳蓴波急去程
却倚閶門重回首笳聲嗚咽暮雲横
天竺山
鷲嶺舊尋詩重來十載期蛩吟僧定榻猿挂鶴棲枝山
月穿忩入溪雲傍竹移一聲清磬發應悔出家遲
遊金山寺次壁間韻
水國微茫境物閒洪濤九派護禪關帆檣下上淮連浙
樓殿高低寺裹山潮駕金鰲來海上天留玉府在人間
凭闌落日蘆風起時有魚龍聽法還
醉中偶書
落花流水兩無依夢入桃源覺巳非尊酒闌珊山月落
片帆搖拽浦風微雲横北固朱樓遠煙暝西湖畫舸歸
别易會難今古恨鱗鴻來往莫相違
甘露寺火後登多景樓故基有作
西風散屧步崔嵬霽色浮空望眼開江勢亂奔滄海去
天形低約衆山回一卷狠石埋焦土百尺危樓付劫灰
惟有沙鷗知我意相親相近不驚猜
佩韋齋集卷六
