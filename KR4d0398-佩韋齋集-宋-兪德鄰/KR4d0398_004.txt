佩韋齋集卷四宋俞德鄰撰
律詩
金山寺
僧舍高低見潮音曉夜聞仙凡一水隔淮浙半江分鶻
冷山腰月龍噓海角雲瞿曇端不動人世幾紛紛(鶻山寺東)
(水中)
曲肱
門掩青苔硯掩塵曲肱隱几自觀身已憐白髮無公道
獨喜清風似故人躍馬卧龍俱寂寞盟鷗狎鷺莫逡巡
東洄澗水通畦稻植杖看芸意更真
舟過桐廬作
三年常作客幾度(闕)前川山合疑無路谿回别有天虹
分遥電雨風裊近墟烟歸路知多少啼鵑雲樹邊
陳索郎灘
去國踰千里辭家過十程飯炊雲子白酒醉索郎清䑨
棙秋江駛帆開暮靄輕聖明方在御何地不升平
行壽昌道中
山邑少桑麻清谿卷素沙岸崩橋半斷村僻路三义廢
渡留芳草深溝卧古槎老翁苔石坐猶問自京華(芳草渡在)
(縣西)
庚午讀邸報
西北干戈猝未闌蒼生誰與破愁顔甫聞高議雲臺上
又見投身瘴海間天地千年氛霧暗江湖萬里鬢毛斑
欲尋酩酊判豪飲郊外旗亭半掩關
聞築鹿門
干戈又繞鹿門西清夢猶應憶鼓鼙可歎遭逢誇二鳥
却令經濟屬三犀腐儒闇事惟蒿目聖哲知幾莫噬臍
坱莽氛埃何日淨春江飛雨漲芹泥
金陵板橋别弟
江郊憶舊廬送爾復躊躇别慣不盈夢情多懶寄書江
湖歸棹遠風雨夜深疎林酒慈顔悦離愁頼掃除
古寺
古寺接荒城浮圖倚太清松環嵐翠蔚泉激澗虹明僧
定花開落人行鳥送迎西枝如可卜吾欲證無生
秋月客中
楓落秋江塞鴈賓客懷依舊憶鱸蓴百年三萬六千日
半世東西南北人滿目空村争虎豹何時高閣繪麒麟
由來管葛皆天意霄漢泥塗任此身
書齋
寂寂書齋萬慮空恍然赤甲古城東烏呼幽夢日方午
花惱醉吟春正中軍將送茶驚諫議門生載酒過揚雄
飛詩識字皆為累閒殺江頭獨釣翁
贈静齋趙使君淮
兩翁今古妙經綸續續家聲勵後昆黑髮珥貂依日月
金雞絡馬半乾坤千年帶礪河山在一脉詩書禮樂存
我本信菴門下士祗今彈鋏向誰門
常山道中
縣古浮梁外沙平草樹秋遠山明去路驟雨咽鳴鳩岸
狹水痕漲雲歸暝色愁誰憐蘇季子塵土涴貂裘
鷺鷥林
客久勌嶔崟尋幽洗客襟青煙楊柳岸白酒鷺鷥林當
戸孤峯秀環溪萬玉陰留連不忍别月落砌蛬吟
白兔山菴
清江田舍巳悠悠謾結茅茨傍小邱月冷雪忩迷扑握
山連煙草呌軥輈了知世事同槐蟻何有機心到海鷗
却笑東坡老居士一生隨處賈胡留
次韻朱子厚九月十一日見寄三首
三載干戈隔勝遊江山依舊鬱相繆蛬吟砌壁莓苔古
鴈落河沙草木秋畫角飄江猶北固白雲飛岫認東甌
凭高望遠心如醉風岸烏巾雪滿頭
凄涼風雨暗山薇夢裏歸與迄未歸禮樂不存三代遠
江山如故六朝非讀書老去翻成癖煑字從來不救飢
短褐長鑱真活計載芟何日詠春祈
冷雨凄風萬木飛年來世事不勝悲青山白水新安道
雲夢綠林夔府詩耆舊飄零今有幾乾坤翻覆政緣誰
鬢絲一夜三千丈甚矣吾衰從此衰
登六和塔
僧舍倚松北浮圖界竹西江通嚴瀨遠雲壓越山低槐
里三原隔襄城七聖迷臨風悲往事月落凍烏啼
客中别友
語别莫怱怱情懷彼此同山川秋色裏風雨客愁中故
國俱離黍勞生共轉蓬鼓鼙聲一槩何處是遼東
次韻簡黃監簿淳宗三首
流年暗數手中蓍短髮鬖髿每自悲金甲牙旗非昨夢
黃虀白米慰朝飢山河萬里歸新主湖海三年隔故知
惟有浣花堂上燕春來依舊不相遺
桂樹團團滿故山一尊風月羨君閒交遊副墨雒誦裏
詩句生民清廟間我輩無才難用世故人厚禄竟何顔
西樓十二欄杆月清夢應須共往還
化鶴遼東老令威舊家華表未能歸三千里客貢禹恨
四十九年蘧瑗非事與心違多感慨人隨世易重歔欷
黃華老盡秋容淡何日西山薄采薇
次韻碧忩聶道錄
胷蟠今古袖披披老作黃冠恐未宜遼鶴不歸人巳換
濠魚自樂子烏知瓠留西域青精飯杖削東川紫玉皮
我似淵明君陸静相看一笑儼前時
雪
卧聽忩外撲春蟲逶曉緌緌攪太空萬逕千山孤鳥絶
八荒四海一雲同寒聲静起瀌浮外生意深藏肅殺中
乘興徑思游剡曲狼烽明滅又天東
哭凃移愚教授
北固登山屐西園載酒船論心今一世握手後千年湖
海風波惡乾坤雨露偏無因見宿草流淚漲黃泉
春日苦雨
礮車雲起走豐隆河伯重驅十二童山竅號風雷破柱
海門翻浪雨飛空一春狂犬吠日出三月老農愁歲終
斗米換衾寧計直却疑家近漏天東
日日盲風怪雨間百花顦顇委蓁菅鮫人停杼疑翻海
河伯移宫欲近山裹飯有誰來問病挑燈老我獨愁顔
九疇何日重浮洛川鎖支祁鼎鑄姦
金壇邑中作
菰蒲風起雨濛&KR1998;萬室參差浸碧瀾一鶴歸來城郭改
二龍飛去洛波寒松迷舊逕猶存寺蛙聒新畬總為官
却喜故家文獻在半從鞍馬半儒冠
次韻陳登父桃花
棠棣羣芳散綺葩繁枝密幹蔚交加武陵溪畔秦人洞
濯錦江頭杜老家風攪亂紅春過雨露滋微艷曉籠霞
長安重到應惆悵寂寞玄都燕麥斜
贈蔣艾學三首
車聲馬跡任營營蘆漵襄羊境最清萬卷圖書雙鬢老
五湖煙浪一舟輕忘機已信馴鷗狎洗耳那愁聞蟻驚
更喜甌窶秧水足倚風扶杖看春耕
龐眉鶴髮一詩翁肯伴漁夫理釣筒蘆溆柳塘新雨後
竹籬茅舍晚烟中鄉書再捧衣猶白村酒頻沽頰借紅
萬事無言歸一笑仲車元不是真聾
憶昔㩦書衮繡堂扁舟曾此濯滄浪蒼龍飛去未成雨
老鶴重來知幾霜人物半凋嗟世事典型猶在得詩章
何當去卜西枝隱同汎漁舟夜擊榔
記夢
雲封槐里黯平蕪無復魚燈照玉鳬樂奏馬驚猶奮鬛
鼎成龍去莫攀胡老歸燕國常悲隴夢斷榮河偶得圖
淳景布衣今白髮西風搔首獨踟躕
午睡
赤米黃虀雪白鹽圖書滿架絶韜鈐百年無補孔融愧
三葉不遭顔賜潛去住任如巢幕燕開關誰學上竿鮎
幽居暇日知何事一半清談半黑甜
泛湖
閒居散人事一舸泛長湖夜雨半篙荇春風十幅蒲功
名槐國夢身世輞川圖艤岸逢鄰叟清談日又晡
金壇郊外
散屧過平堤前村雨一犁草荒翁仲立樹密鷓鴣啼野
色連天遠溪光隔岸迷干戈猶未息何處足幽棲
八月十五夜
捲盡頑雲玉漏中月華如水浸層空一輪圓缺常時見
萬里陰晴此夜同突兀樓臺猶白日高低禾黍自秋風
轉蓬地遠歸心折尚想霓裳舞舊宫
觀潮
彊弩驅潮水為東昔年此地識英雄素車白馬空明上
青蓋紅旗滅没中十萬軍聲西寨月三千鯤浪北溟風
乘槎有約終須去見說銀潢與海通
古琴一張徽絃不具持贈劉漢卿經歴因賦
枯桐三尺蹙龍紋爨下新焦偶未焚七竅巳開猶渾沌
一絲不掛絶聲聞至音澹薄何如默大道希夷豈在文
持贈要知絃外趣美哉斯意憶河汾
閒居即事
塵外江村野老家窮年兀兀笑盤蝸素琴横膝一尊酒
紗帽籠頭七椀茶編竹作橋看蟻渡種花成塢聽蠭衙
閒中自有經綸事寄語時人莫笑譁
次韻陳登父小樓述懷
慷慨悲歌續五噫等閒觀物倚笻枝士龍瓦屋西頭住
吏部霜螯左手持湖海悠悠空落拓風埃冉冉竟衰遲
登樓作賦羞王粲寂寞歸與理釣絲
通津田舍
汀葭江菼兩依依鷗鷺相親寂不飛僧入翠微雲伴去
牛耕白水犢隨歸古今賢聖多蕭索王霸干戈有是非
老病憂時心力弱可能此地得漁磯
游鶴林寺
步屧叩禪扉春山碧四圍天高黃鶴遠仙去杜鵑非拂
石雲生袖捫松霧濕衣幾生通佛性一昔遂忘歸
客懷
客懷元自惡歸思浩無垠愁織忩前草情凄岸曲蘋十
年紛戰伐四海暗風塵故舊無消息西風淚滿巾
夜坐
蒲團疊膝誦南華蓮勺燈明細吐花客有可人期不至
鄰無美酒夜難賒濕星釀雨愁飛鴈枯木號風怨宿鴉
日笑不眠還不倦城頭嗚咽又鳴笳
次韻陳登父送春有感
同谷歌殘返舊蹊園林寂寞半蒿藜憂時頓覺愁如海
對客何能醉似泥春去春來人漸老城南城北望猶迷
鼓鼙一槩旌旗滿何以車書混棘鞮
臂疾示兒
臂疾浸淫骨半枯蒲團&KR0146;被學踟趺宋清藥劵償未了
司業酒錢來便無湖海飄零銷壯志風霜荏苒上吟鬚
征遼挾矢知無分老向新豐倩汝扶
閒居遣興
數間破屋玉川家紗帽籠頭自煑茶萬卷圖書三尺劍
半忩風雨一池鼃詩情寂寞腹無稿老態浸尋眼有花
鼎鼎百年成底事醉鄉端的是生涯
次陳登父中秋遊古竹院韻
閒過竹院聽華嚴結願清香發舊奩灝氣平空浮桂魄
涼風三徑拂松䫇酒闌野興歸長笛吟罷秋聲落短簷
終日昏昏真醉夢幾時游屐更苔黏
秋殘
樂天老矣放樊蠻鷗羨忘機鶴羨閒緩步當車休下澤
澆愁得酒即中山些騷豈敢奴僕命伊吕元非伯仲間
兀兀支頤秋又晚亂雲斜日澹煙鬟
養拙
養拙柴扉百慮疎天光雲影亂秋渠一身搖動未妨酒
兩眼眵昏猶嗜書陶令但知歸有菊馮諼忍歎食無魚
閒中滋味君休厭門外紛紛幾覆車
無題二首
杯酒河橋餞去篷誰知此别竟西東隙車冉冉歲華改
樓燕飛飛春事空珮冷江臯凄落月笳吹朔漠動悲風
芳魂寂寞揚州路后土瓊姬恨略同
花柳亭臺半劫灰故人淪落共徘徊湖光山色西施舸
水影月香和靖梅鴻蹋雪泥猶記憶鶴歸華表總成哀
一尊濁酒和愁酌淚灑東風醉玉頹
正月十日理髮三首
多病多愁鬢巳星更憐詩骨瘦崚嶒百錢挑杖但求醉
五斗折腰良不能徒步幸無官長罵浩歌聊襲散人稱
世情閱盡忘今古一合乾坤幾廢興
寂歴勞生歎轉蓬百年強半走西東從師謾學屠龍技
報國元無汗馬功二頃有秋生計足三杯近夘客愁空
兒童相見徒相笑兩鬢絲絲一老翁
晨梳白髮照青銅歎息光陰過眼空一市少年羞袴下
三朝新婦閉車中酒逢知己猶堪醉文不驚人莫送窮
天下士憂天下事肯將飛伏較雌雄
送王舍人之燕山
柳媚花明二月天金羈絡馬路三千鱣鯨得意縱溟壑
鼃蚓無知閙坎泉今古不磨惟正理是非何必待他年
離騷巳信多忠憤珍重毋忘鴇羽篇
游宣慰載酒泛溪即席有感作
五載綈袍憶故人春風吹鶴過湖濱樓臺冷浸兩溪水
天地清無一點塵棹底空觥今杜牧井中投轄舊陳遵
萬方一槩吾安往尚許誅茅竟卜鄰
陪游宣慰游霅歸賦
隃望平山碧四圍鵓鴣啼處見柴扉白蘋初起雨乍歇
綠葉垂陰春乂歸野外樵夫紛避道溪邊鷗鳥獨忘機
深杯百罰人扶醉一枕西軒月滿衣
次韻簡林紹先諸友三首
宦路風波渺望洋幾人赤馬且蒙霜便便懶是誇經笥
嗑嗑從渠笑酒囊花柳春風朝步屧菰蒲春水夜鳴榔
人間别有桃源路肯為浮榮替戾岡
納納乾坤萬彙滋同聲同氣自相宜江山今古幾興廢
湖海交朋屢别離落月照渠疑太白西風揮扇障元規
老來萬事如泥濁一笑論文祗自知
載酒湖山憶盛年可憐風物竟凄然杜陵野老哭春日
空谷佳人倚暮天禾黍離離迷故國旌旗杳杳徧南偏
虎皮何日包弓矢老為羲皇受一廛
客忩夜雨
世路馳驅力不任老來世路轉嶇嶔小忩一夜芭蕉雨
倦客十年桑梓心黃紙紅旗違壯志青尊綠醑笑孤斟
故山何日真歸隱澗水松風直萬金
息寮王教授輓詞二首
黃鶴山前脱骨仙飽餐玉蕊潄珠泉酒酣拓戟老工部
官冷無氈貧鄭虔四海風埃方坱莽一生岐路幾迍邅
公今得向揚州死况復懸車過八年
昔年牀下拜龐公數樹梅花一畝宫寂寞吟情頭盡鶴
摧頽病骨氣如虹祗今有子能傳業誰念無錢解送終
千古幽扄鄰牧惰遙憐環珮月明中(毘陵使君孫公奚會字楚望晚號牧)
(惰翁)
梅雨
宇宙冥冥四月時小齋吟眺苦低垂江城地僻莓苔老
山徑雲深草木滋密霧蒙蒙籠翠幄輕煙冉冉散青絲
楚宫幽珮勞魂夢西望巫陽祗自悲
老病
老病幽棲覺懶吟眼觀時態獨關心古今不冺春秋筆
天地難欺暮夜金幸有别腸堪貯酒未愁短髮不勝簪
柴門一閉從春盡桃李飛花葉又陰
遣懷
擾擾乾坤幾戰塵南山北闕意逡巡病思隱語呼庚癸
老怯流年避己辰三顧恐無開濟術百年須了去來因
鹿門有約吾將隱倚杖看雲老此身
佩韋齋集卷四
