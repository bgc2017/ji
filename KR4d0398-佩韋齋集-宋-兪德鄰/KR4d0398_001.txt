佩韋齋集卷一宋俞德鄰撰
古詩
古意五首
迢迢長安道古堠雙復隻游子辭家去去去何所適素
商昔轉玄朱羲今由白悠悠世路囏江湖虎豹宅楊朱
泣途窮魯叟悲麟獲願言弛負擔歸與慰岑寂
亹亹天上雲滔滔海中波時哉不與我况復未息戈浮
氛冒曾嶺君去將如何君吟行路難妾思扊扅歌積憂
儻心痗采蕨南山阿
悠悠君何之煢煢妾影隻蕭蕭兩鬢絲寒衣不堪織縱
使堪織衣練能成幾尺西忩暗雨鳴孤燈耿復滅君心
如妾心妾心匪木石
皎皎天上月輝光燭蓬門蓬門亦何有古鏡堂上懸妾
心如古鏡磨盡明不昏君心鏡上塵磨去不復存猗嗟
賤妾心與君難具論
憶妾初嫁時感君塗蔇茨嫁君未三載君行河北陲長
庚耿天際飯粟羹伏雌君云去不遠五月當來歸聞君
往從軍裘馬事輕肥蓬蒿没深巷風露凄妾衣夫君豈
不念將由道路逶道路或孔邇妾憂寧不知
吳郡齋遣懷
齋居苦無悰散屧步芳圃花柳度暖風莓苔滋宿雨疊
嶂隱簷牙幽禽哢林莽池光盈蔽虧日氣石吞吐迴眺
覿層城狂歌隘天宇倏歡景已流俄思愁復聚楚奏鐘
儀悲越吟莊舄苦人情異窮達上思渺今古信美非吾
鄉歸心屬蘭杜
龔聖宇號翠岩晚歲更號岩翁為賦
春風桃李顔歲寒松栢心達人步大方静愛無絃琴無
絃豈堪聽絃外多遺音世涂甚風水對面商與參孤芳
忌羣處散材辭衆侵霜降水歸源日旭星就隂浮華剥
落盡古道誰復今吾家鴈山下翠巘高千岑清秋灝氣
塞萬里纖埃沈安得與君去結架聆清吟
閒居遣懷三首
莓墻蔭薜蘿中有一畝宅花竹分四時野鳥鳴格磔浩
歌引清觴微風岸低幘百骸任舒伸一笑天地窄剥啄
誰叩門門外有佳客
坐中有佳客尊中有美酒酒美客更佳一醉亡何有醉
餘送客去新月挂疎柳明日欲重來已戒應門走
客至固自佳客去亦不惡起舞弄清影明月勸孤酌一
杯復一杯輕颸動修薄擾擾百年間誰能得此樂酒醒
日射忩推忩見梅落
聞角
角聲嗚咽梅花老遠客夜長風草草起傾凍酒澆愁胷
愁思轉多杯恨小人生石火斯須期月轉樓西角又吹
咍臺一枕華胥夢明日看山笏拄頥
遣興十首呈孟兵部使君
來日悲苦短頽齡恨將侵西山産靈藥暇日聊與尋䔿
薈蔚&KR1132;嵼兔狐走高岑洪厓去不返羨門杳無音竚立
長太息誰哉知我心
雉鳴朝求雌木壞疾無枝仁心秉君子小弁怨何磯在
昔共世子待烹慰驪姬亦有魯閔氏朔風衣單衣二賢
豈不怨仁義固良知夐夐彼投兔跂跂奔鹿斯道死尚
或墐况乃天性為
豕交食弗愛獸畜愛弗敬烈士死一言利禄安足競陛
戟覲㐲波井蛙敗人興不見古公子親御侯生乘
雞鳴食孟門指鹿相秦室所以有志士林樊屏轍跡得
時貴行道枉尋豈尺直無為趙孟間笑此陳蔡厄
翛翛瓊田鶴高步何頎頎霜毛映寒月丹頂含晴暉胡
不乘軒車俛啄前谿為谿水清且淪白石亦粼粼雖無
魚蝦味且免雞鶩嗔
趙子有古心眡世澹如寄青編對朝夕黃花當姬侍海
上逐臭人紛紛笑厓異焉知四五間政在薛公輩
俗子塵滿襟門外紛偪塞䫇龔詩中英高卧翠岩側風
雲入古硯烏烏窺凍壁似聞中饋虛桑麻欠機織母氏
聖且善門閭望朝夕擇婦要得人在德不在色
夘金我䂖友胷次如阮嵇灌園西郊外竹徑風煙迷我
宅今易至政擬尋幽棲卜鄰儻有分當在西枝西
我昔愛君直蚤慧機雲比一别復幾時使我費懷企夢
中往相尋宛在水中沚水中多鳬鷖水邊鳴鳩飛天雨
逐婦去天晴呼婦歸鳬鷖政自樂鳩婦吁可悲
逄蒙學羿射殺羿射始神羿兮信有罪蒙哉真忍人世
涂昏若漆對面越與秦眼中今歴歴欲語愁余嗔
石門洞
衙衙雙石撑青空澗鳴瀑吼驚魚龍維舟支笻步山徑
山黑鬼笑猿啼風雲巢雪屋數羽士玉函寶笈繙晨鐘
天寒木落山露骨日月隱隱行空濛九衢黃埃没馬腹
一家歌笑百家哭雖然是山猛虎多猶勝人間賦蛇毒
靈烏
靈烏太多知庭樹久棲寄主人閔烏靈遺食寓仁意烏
亦感主恩啞啞動鳴喙心知主厭聞冀主早自計大忠
易為戮至靈乃凶類折翅會有期卷舌良自愧終當為
主鳴誰與喂羹胾
贈成雷師
妖氛塞乾坤乘罅毒黔首膏肓不可鍼靈文洩樞斗雷
師爛柯僊造化默授受捕蛟笞鬼神宛似彌明叟雷霆
指顧間雲雨翻覆手攜詩走江湖萬里屈伸肘平生劉
伯龍貽笑今已久誰能煩律令三揖費蕉柳嗟嗟世涂
艱魑魅白晝吼藍色雜曼膚睒眒眩妍醜我欲掃除之
荒郊乏荆帚何當襲師術轟霆震枯朽坐使四海清物
物躋仁壽
壽沿江黃制置七首咸淳壬申作閱故書偶見
之追感昔日賓閤陪從之舊不忍刪去凄然
恨名節之難保而歎時偶之難遇也
商岩賚良弼周嶽生甫申一賢關世運六合歸吾仁英
英丹霞翁異代獨儗倫騎驎下帝所㐲鉞清塞塵塞塵
行且清器農不器兵廊廟端紱冕水永扶休明
層城護六朝長江渺萬里紫蓋照東南屏蔽獨此恃連
營步騎屯列遂芻糧峙鎮撫兹匪輕倚毗良有以願言
策殊勲千歲光竹史
軍中用范老幕下羅歐陽玉人不受縶白駒猶在場乃
知古君子致泰由包荒山深草木萃海闊珍怪藏周公
昔吐哺鳴鳳紛高岡
越流飲醇酎街亭正軍律勸懲妙微機今古軌轍一韓
昭戒夢言荀攸貴深密此事難語人端居幸時繹
父母斯民寄斯心斯民心仁哉彼君子天地融一襟得
情貴勿喜顧畏如弗任神明次公政所至留棠隂寧使
民覿德兹言良足欽
五龍閱古今顔貌儼童孺亦有赤松子駕鴻凌紫霧静
心遺紛華定力養冲素因知龜鶴年非以服食護公身
天地身出處繫王度願言保千齡持用答三顧
走也晚聞道曳裾登師門師門級數仞冠珮何誾誾拂
拭長光價吹噓憐苦辛永言一飯報睠然清渭濱燕飛
認巢穩馬瘦思草春何當入鈞播坱圠知無垠
題劉同知所藏春山訪隱圖
環洲玲瓏徑深窈巉巖翠壁摩蒼顥幽人結屋倚隂厓
雲木烟蘿互縈繞維舟散屧欲往從山深樹密無行蹤
徘徊谿橋自嘆息安得山下如雲龍古云大隱隱朝市
朝市亦有居巢子胡然見面不見心咫尺涓涓隔春水
贈雷岩趙相士
雷填填雨冥冥千巖萬壑白晝暝真人宴坐神不驚一
瞬百怪無留形風休電止天㝢淨頂笠執包談性命龍
鉛虎汞世莫知更說榮枯動人聽壺子久不作季咸亦
已矣杜德衡氣無二機靡靡波流寧底止矧伊浮世上
旋轉如飛蓬死生夢蝶成蝶夢禍福得馬失馬翁羊裘
垂釣或諫議不龜手藥忽取封相形相不盡相心心莫
窮雷巖雷巖不如歸卧岩之下吾亦柴桑税吾駕明月
投人戒暗投美玉匵藏須待價
題補蹠翁圖
聖月無盈虧劫燼冇新故嗟嗟補蹠翁乃復不早悟為
王雖云樂萬幾實心蠧世尊愍衆生引手弘六度以我
智慧燈照彼入正路令人淤泥中識此清淨土我本有
髮僧静參無二句拊圖對青山了然見心素從兹謝筆
墨白雲共朝暮剥啄誰扣門法喜慎勿語
為馬受益題韓滉畫子母牛圖
老犍耕餘飽枯䕸呼牸引犢緣敧厓犢兒母懷不父懷
母子僔沓形離&KR0992;牧童生來識牛意倦抛臺笠曲肱睡
爾牛不寢亦不訛我亦無夢遊南柯歸來短衣不掩骭
卻笑漫漫歌夜半
甲戌遊盱江六月二十一日發武林
威弧慘無光城烏啄大屋淮雲蒼莽間千載幾荼毒憂
心甫殷殷又復正陽築正陽亦何許地接英與六傳聞
夜點兵文書下機速揮汗起負戈部伍競馳逐平明驅
出城令嚴秋氣肅豈不實苦辛主憂固臣辱前年戍襄
樊去年戍郢復白骨秋野横青燐隂房煜生還偶然爾
忍怨征行促所悲世路艱無罪罹殺戮潢池弄盜兵綠
林仇餉肉茫茫畿甸間風塵涴人目聖明撫遐荒先事
清輦轂干戈動邦内豈計顓臾蹙扶顛要得人撥亂如
轉燭秋山翡翠青秋水蒲桃綠去去取封侯勿羨牧羊
僕
甲戌秋過了頭岩有感
昔年北兵滸黃渡官軍一萬了巖駐岩前十里無人煙
焉知今日重生聚老翁殷勤指長孫生時開慶方改元
今年裹頭明年娶感荷太平天子恩傳聞鼎湖龍又逝
空餘弓劍留人世天上唯多三數公社稷蒼生誰早計
老翁憂時色枯槁羸卧岩前分犢草京師來往千萬人
欲問明時知者少嗣皇繼聖生神靈西陲何事猶徵兵
襄樊未復郢乂急正陽新築淮又平吾儕紅額今有幾
青袍白馬紛紛是岩前鬼燐隂雨青老翁說着心膽驚
願君努力扶休明翁也菁羹橡飯安餘生
甲戌六月十四日月食過半七月十四日抵廣
信月岩有感而作
昔聞月巖巖上月無今無古無圓缺天無二日月有二
此豈鬼剔神剜出我從前月客帝京月明忽苦蝦蟇精
爾時見天會事發誓取妖蟇膏寸鐵不知岩月當此時
上睹月食悲不悲我行過此三歎息此月不食彼月食
再拜山靈問川后妖蟇到底受磔否
仙人巖即事
夕陽隔溪明薜蘿數峯谿畔青嵳峩層層彷彿相盪摩
谿流洶湧通銀河金支翠旗颭山阿風傳霧樂鏘鑾龢
雲封巖竇生靈禾仙靈脱久留僊槎奕枰丹竈斵月柯
窪尊土缶石臼磨苔剜蘚刻千歲過護以鬼物煩撝訶
谿南谿北䕫罔多鯶鱣鮪魴蛟黿鼍雷聲吭嗑涷雨𩃱
仙笻九節扶下坡紅妝半醉誰嬌娥容顔二八細馬䭾
下馬避雨吳歈歌蘭麝馥郁飄綺羅靈簫學道蠲煩痾
湘浦解佩聲瑳瑳雙成飲罷鳴雲龢藍橋一醉朱顔&KR0755;
扶桑暘谷同碧渦玄書寶文傳豈譌浮生百歲如飛梭
當歡不歡柰老何
為孟希聖題孛落鵪鶉畫扇
下車式怒蛙為愛蛙有氣秋風化為鶉廼復有鬭志叢
叢槲葉邊&KR1143;身睨而視雖非紀渻雞宛類浮圖鷙因知
氣苟存百變終不惴斯人倘若斯似可敵王愾云胡萬
夫待甘受巾幗遺鶉兮爾固微或者寧不愧
吳江夜泊
扁舟渺何之洶洶吳江水走馬見新堤垂虹失舊址戰
艘列旌旗隨風紛旖旎須臾暝色至悲笳數聲起椎髻
黃鬚兒臂槍挾弧矢篙夫趣登舟掩蓬不敢視但聞深
夜中刁斗鳴不巳及明問前途山長川瀰瀰我生苦漂
零十載行萬里焉知及兹晨憂傷淚如洗
過釣臺
行色苦迢遞人煙渺淒涼泊舟值嚴瀨濯纓感滄浪赤
符䜟龍鬭白水瞻鳳翔淳風協玄德落星隱寒芒桑溟
忽變易草木猶芬芳嗟予遘迍蹇垂老悲興亡溪湍兀
小艇嵐氣昏戰場安得釣臺釣尚友狂奴狂
蘭溪叟
戎戎溪市暗翳翳山雲昏驚雷越凍雨頃刻如翻盆潦
漲蛟蜃作厓裂魑魅奔遊子亦敞怳舍櫂投孤村及明
浮霽色步入蘭江門烈風煽劫火百室一二存忽逢病
羸叟呻吟行路難問之苦何疾滿體催租瘢千村盡荆
杞何以輸王官嗟我擇術闇半生誤儒冠濟世雖冇志
老去徒悲酸對此重惻怛凛凛毛生寒
龍門嶺
沮洳棧道濕慘澹旌竿暮經行此山中髣髴龍門句借
問山何名亦以龍門故祝融鞭火虯正晝紛馳騖乾坤
一洪鑪何適非窘步况兹履嵌岑豺狼隘前路及暮雲
氣陰霈然灑甘霔廼知天地仁不待蒼生訴
麗陽祠
峭壁出蒙籠澄溪深漭潒碧瓦映朱扉雕甍燦金榜巫
覡紛後先苾芬盛肸蠁云此麗陽祠桂籍夙所掌當時
逢掖士祈禬何穰穰歘然夢寐通其應捷影響我學非
時須青紫絶妄想及兹值艱虞乾坤倦搖蕩山行愁虎
狼川游畏䕫罔故鄉隔三秋煙塵極坱莽神兮罔時怨
訶護迄來往中夜若有聞縹渺隘雲㐲及明泛逆溪祥
飈送雙槳
前哀哉行
妾家淛水東一門十朱輪男多止一女鍾愛歸妾身七
歲誦經史十歲學補紉十五事機杼二十供藻蘋不忍
嫁張掖愛我歸寧頻去年邊事起處處驚為燐盡室遯
空谷雷雨彌半旬狐兔伴我食虎狼為我隣羣盜政猖
獗白晝昏埃塵驚憂轉成疾抱痛不敢伸傳聞官軍至
草木生歡欣豈料反縱暴舞戈獵生人倉皇不得避驅
斥行海濱避寇寇幸免依人人不仁哀哉有如此妾生
何不辰
後哀哉行
前年強寇至倉忙避空谷我里數百家及歸半魚肉去
年南軍來詎意行殺戮縱暴與寇等十家九家哭今年
迎北軍膜拜卷兩足死者歸途泥存者依草木驚魂苦
未定乃復遭驅逐凄凄㕓市間寒月照逃屋乾坤等覆
持聖明均煦育而我天降凶伊誰怨荼毒哀哉勿重陳
回首訴力牧
佩韋齋集卷一
