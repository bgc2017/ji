佩韋齋集卷十六宋俞德鄰撰
劄子
回淮閫李大使賀生辰劄子
簸箕挹斗自憐竒蹇之蹤寘璧饋飱倏拜便蕃之錫禮
勤意度感厚愧深載念揆初禮無慶比興言罔極詩重
報思矧伊汎梗之餘曷記垂弧之始兹盖某官高風邁
古盛德好謙于同年有情素憶四海九州之識憐小人
生歲不知六身二首之為故特畀于多儀以寵光其莫
景拍洪厓肩挹浮邱袂相期汗漫之遊觀晉堂桂聽禹
門雷申固慈恩之好第某仰承眷軫俯揣分涯頌紀朱
綅自是魯侯之事史誇銀信政催李相之歸敢以衰遲
辱此倒置而況駢珍之下逮尤非齫齦之宜蒙卷錦既
懼于不恭循牆莫知其所避姑從斟酌少答劬歈六十
二三人久已悵心情之别萬有千歲壽還以贄昌熾之
祈
答臺郡賀生辰劄子
誦白傅六十三之詩頭雖未雪贈魯侯萬有千之頌壽
俾如岡顧此衰遲誰歟奬予兹盖某官高情邁古盛德
蘇枯憐絳縣之老人已泥塗之久辱笑昌黎之薄命獨
牛斗之不神故侈多儀以光初度第某方切劬勞之念
敢叨餽問之勤返璧受飱姑俾安于辭拜借書沽酒誓
不擾于公私率控謝箋尚徼原鑒
送物賀汪守易鎮潭州劄子
九陛疏恩三湘易鎮為千里之師居一州之表共服蕃
條總三軍之事理所部之甿式遄帥節甚擬順下風而
贄賀聳聞歴吉日以于征以平時臭味之同念此際飛
潜之隔卧車當道既莫遂于遮留載酒出屠盍敬脩于
祖餞永懷真率敬撙繁彝輒緣薦藻之共庸寓班荆之
意中年惜别況無東山絲竹之娛對雨有懷尚寄南紀
風濤之詠共為依戀等冀監融
元正賀宫使趙制置劄子
寶鼎雲生又見衣冠之元會琳宫晝永不妨杖屨之春
遊與國咸休自天錫羨恭惟某官襟期光霽德性沖和
白石清泉飽適廬山之趣輕風細雨歸吟洛水之濱優
游祝宣室之釐蕭散執化人之袂歲逢翼軫更新元祐
之渾儀星耀階符丕衍太平之昌歴某依光鐵甕需寵
銅符農告余及春願服西疇之事人望公如歲毋久東
山之留抒賀維深名言愧淺
元正賀平章劄子(己巳)
歲躔翼軫憶新元祐之渾儀星耀階符重睹太平之昌
歴維天篤棐與國咸休恭惟某官德偹中和功參高厚
輔贊乾龍之化雨施雲行開拓泰象之亨隂消陽長東
風應占而入律瑞霙先臘以灑郊邊鄙無虞清晝喜車
書之混室家胥慶豐年歌黍稌之多期三百六旬之閒
萃千載一時之盛玳簾寶扇又看元會之威儀赤紱繡
裳有永上公之燮理某叨恩鴻播需寵菟符雖瞻槐路
以馳心阻奉椒盤而稱壽畫雞紀旦但占正歲之初辰
瘐馬視春尚冀明年之終惠
元正賀淮閫劄子
漢陛珍圖之貢歲展皇儀廣陵沛節之遊春移相閤兩
儀錫羨一氣轉鈞恭惟某官德偹中和功參高厚平山
楊柳幾歌闌檻之倚空昌觀瓊花賸賞烟霄之舞雪明
月普二分之照春風藹千里之吟太華旋師平蔡邁晉
公之烈淮南入相歸朝正德裕之年某蚤望鈞閎僥需
郡紱(闕)
元正回汪守送物劄子
青規轉律聖朝頒太史之元畫戟凝薌書殿輟侍臣之
武倚乘泰長入贊乾行某鐵甕依光藜林負疾屠蘇送
煖政哦荆國之詞珠繡翻光忽拜坡僊之餽得非所稱
感不盖慙
元正答送本府官劄子
寶鼎露臺元日祝南山之壽縹壺紅旆春風增北府之
雄酒宜酌于獸尊班徑歸于豹尾某瞻言新歴真是陳
人心事恐蹉跎但憶歲蛇之詠微摯出舂磨愧無龍兔
之珍匪曰報瓊尚祈采鑒
元正府官免往復劄子
星轉銀霄歲新玉歴縹壺紅旆巳班北府之春白玉青
蓮倚和南軒之詠二州爭衍一札召黃某懼枉謙撝坐
稽晉賀帥脩箋敬虔匄鑒融
答董總幹袖啓求薦劄子
龍頟策勲永懷壯氣馬蹄隠耳倏畀雄文未能推轂以
效勤所願驅車而往謝偶值橐艾懷鍼之後遂稽盍簮
望履之期愧汗涊而未乾誨墨歘其洊至劬歈已甚嘘
送奚辭顧念羅雀之門寂無行跡縱擬搜鶚之薦安有
味言儻遽評于先談恐遂貽于諾責尚圖宛委庶答勤
渠亟爾還珠惠存委鑒
答壽詞不受劄子
揚箕挹斗自憐韓子之生辰換羽移宫聳聽周郎之度
曲義昭與梓光耀垂弧第蓼莪之感方深豈虀臼之詞
敢辱麝煤雖費鯨錦難留沽酒借書願不使公私之擾
據龜食蛤尚相期汗漫之遊
回郭漕使元正送物劄子
頃脩報牘因賀得輿橐艾養疴徒悵娟娟之隔循牆避
命竟疎忞忞之傳近祗拜于誤恩將敬陳于謝悃星龍
改次筩鳳布和冰壑露壺益烱文儒之譽繩橋火井載
騰壯士之歡擬于頌椒剪綵之辰併贄出綍予環之慶
詎圖謙牧俯記履端惠以金玉之音飾其固陋寵以盤
籠之餽慰此寂寥顔厚先施禮幾倒置某拜嘉肅袵佩
惠書紳柏酒藜牀自笑遠方之滯火城珂繖願催元日
之朝謹飭柔椾尚祈原鑒
回王安撫賀正劄子
風生翠輦更新閶闔之朝儀日麗隼旟行牧江淮之都
會于時為泰何福不升恭惟某官炯炯清冰熙熙和氣
厭看九衢之曉車馬縱横歸遊三徑之春田園舒嘯方
紀頌椒之瑞又聞騎竹之迎某燕賀未遑魚緘先辱詠
楚岸愁寂之句何有要津尋洛濱真率之盟尚瞻英榘
回元正寄居賀劄子
金鑪玉佩隃瞻天上之曉雲燠館涼臺端勝人間之春
色履端于始泰道其亨某懼枉謙勤坐稽晉賀憶元祐
渾儀之製已是循環開太平昌歷之期但觀召綍
回汪守賀正劄子
東風閶闔千官肅冠劍之朝北固樓臺兩岸喜旌旗之
遶優優布政湛湛受釐某幸託滕㕓又班堯歷擬贄履
端之慶恐勤晉接之私三徑及春秪願田園之適八荒
開壽第祈霖雨之濡
元正送物總卿劄子
銅儀轉朔歲逢翼軫之躔玉節饟邊春滿江淮之境倚
乘泰長入贊乾行某幸託受㕓又逢班歷散地逾高枕
空驚梅柳之新佳節喜故人庸表磨舂之摯
冬至送物郡守劄子
黃鍾應律妙轉微陽紫槖殿藩肇迎亞歲乘此袴襦之
燠誕膺綸綍之温某竊庇二天瞻言七日為民所載會
看君子之得輿其意已疏輒效野人之獻炙
冬至總所免往復劄子
緹室候陽璧連日月繡衣給饟春滿江淮茂迎挺荔之
祥即輅持荷之寵某受㕓甚幸賀厦惟共屬此負薪未
諧頌履帥修箋敬仰匄鑒存
冬至回寄居劄子
日測周圭又添宫日雲書魯觀同望鄉雲盍伸獻履之
恭庸贄得輿之慶某偶因沈痼莫遂奔趨天涯相親徒
嘅杖藜之阻洛濱趣覲第瞻出綍之温
冬至回都統免往復劄子
繡線舒紋喜添宫日鳴笳需愷暖動江雲對黃鍾鳳律
之和迓金印龍旂之錫某偶兹抱恙莫遂羣趨帥此申
聞尚祈丙亮
賀雪與郡守劄子
一陽啓候三白開先落屑回飈式應瓣薌之禱遺蝗入
地預占岐麥之祥纊挾三軍袴歌千里某雖云羸卧亦
倍忻愉病眼眩花空想城頭之初日暗忩鳴葉阻陪堂
上之聚星帥控賀箋仰祈原鑒
疏榜
鎮江路羅漢寺募緣建水陸堂疏
澤心水陸會度三千法界衆生京口塘塠山號五百應
真教院選勝地演法雲祕典建講堂遵天監遺規一十
一經論總宣明億萬億輪回俱解脫奈龜毛兔角雖收
拾于屢年而蚊睫蟭窠難經營于一旦羯麽陀苦辛注
疏大檀越歡喜捐貲阿難尊者有地安身焦面鬼王聞
齋現相選甚冥陽六道同生兜率諸天何須西京纔遇
英公豈但大覺方逢濟老有住相布施不住相布施共
成一段良緣見在佛證明未來佛證明定獲三生福報
鎮江天慶觀化脩造疏
紫極舊宫從古號稱福地青溪道士秪今暫作主人日
月閱歴之既深風雨震凌之不免大殿數條柱螘蠧蟲
侵脩廊十餘間桷摧瓦腐闖然風馬雲車之下惕若霓
裳羽袖之羞非憑有力檀那怎成無麵䬪飥肯心齊發
好事立成瓊館在人間會見規撫宏麗丹臺注仙籍管
教福壽延長
南高峯烟霞山清脩院化緣疏
金仙出西竺國挈日月以照三塗寶刹倚南高峯斂烟
霞而分萬壑號為福地著在圖經曩因劫火惔焚頓使
宗風寂寞幾年價雖收龜毛兔角一旦裏難葺蚊睫蟭
窠黃面老子若來有地也無棲泊處白水真人肯出成
功只在刹那間何愁風雨震凌竚看樓臺突兀見施樂
施重興千歲道場今生來生定獲諸天福報(寺繫十歲和尚道場)
鎮江妙善尼寺化緣疏
世尊幼名釋達闡秘法鷲嶺峯頭妙善即是觀音現精
藍鶴林門裏幾載竭經營之力一朝皆煨燼之餘門前
空有翠竹黃花堂上没了蒲團禪板佛到也無棲泊處
比丘尼那裏安身人來肯結喜懽緣都料匠纔堪下手
敬攜短疏徧叩英檀敢云慧力攝慳但要堅心辦事捐
金指囷處處逢多寶如來擊鼓鳴鐘世世祝萬年天子
良因立就福報有歸
趙庵化緣疏
寶玦青珊瑚久沈埋于荆棘黃庭丹篆字擬蒐訪于蓬
萊須得好處安身乃可堅心辦道雖誅茅結屋胸中賸
有規模而指廪捐金世上未逢豪傑僣(原闕)
五城十二樓縹渺玉京之上八萬四千卷森羅寶藏之
中出風雨外而了無震凌歴歲月深而何煩苴葺既未
脫離塵世暫兹汎掃祖庭霞珮霓裳四方雲集玉函蘂
笈萬古珍藏真館須要常新法輪豈容不轉共成勝事
廣結善緣損壊處逐旋抽添在在相逢檀越關捩子尋
常撥動人人都是回仙待騎鯨為汗漫之遊當化鶴致
來歸之謝
鎮江還京門外修街疏
還京門外五里街衢西津渡頭幾人車馬要便南來北
往奈何東缺西傾星行似擿填索塗雨濘盡拖泥帶水
要尋持地菩薩整頓坦平須得多寶如來歡喜布施況
城内一新鋪砌則是中盍趁圓成若蹉此日機緣亦是
他年話靶伐石埏土家家肯破慳囊泛浙逾淮步步管
踏寔地是名好事莫問前程
鶴林禪寺塑金剛榜
精藍整肅全憑門外兩金剛法相圓成須籍世間多寶
佛縱是黃泥具體可無白水通神兹盖恭遇檀越某官
現宰官身修菩薩行凡聯玉而共事皆隨佛以下生特
發肯心同捐淨帑不待逢人勸化便成立地規模開口
喫十方瞋目捍外道擎拳不打笑面持杵要破慳囊此
皆歡喜結緣以故咄嗟辦事見施樂施裝嚴不壊之身
今生來生受用無邊之福
無錫富安鄉化城庵行者募緣披剃疏
野狐說禪空自搖頭擺尾生龜脫殼纔免將骨褁皮儻
非衆信結緣那得一佛出世入㕓持鉢捧水磨刀待剗
頭上淨光光方認得生前赤灑灑有住相布施無住相
布施共裝箇不哭孩兒見在佛證明未來佛證明都教
作大富長者是名福報斷不虚拘
佩韋齋卷十六
