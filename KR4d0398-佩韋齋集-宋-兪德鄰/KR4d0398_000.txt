佩韋齋文集别集類三(宋)
提要
臣等謹按佩韋齋文集十六卷宋俞德鄰撰德
鄰有佩韋齋輯聞已著錄是集原本二十卷
凡詩七卷雜文九卷末即輯聞四卷然考集
首有皇慶壬子熊禾序稱其平生詩文多不
留藁其子庸裒集僅得詩文五百二十二首
釐為一十六卷則集與輯聞本各為卷帙此
本為後人所附綴今仍分著于錄從其初也
禾序又稱紫陽方侯亦以文名嘗序公集載
其遺事如作傳然且以能保晚節而心服之云
云紫陽方侯即歙人方回宋末為睦州守以
州降元元擢為總管者也此本佚去此序殆
後人以德鄰高節不減陶潛不欲以回序汚
之故黜而刊削歟德鄰詩恬澹夷猶自然深
遠在宋末諸人之中特為高雅文亦簡潔有
清氣體格皆在方回桐江集上蓋文章一道
關乎學術性情詩品文品之高下往往多隨
其人品此其一徵矣乾隆四十一年五月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
佩韋齋集目錄别集類三(宋)
卷一
古詩四十七首
卷二
古詩三十三首
卷三
古詩五十一首
卷四
律詩六十九首
卷五
律詩五十六首
卷六
律詩五十五首
卷七
絶句七十一首
卷八
賦二首
雜著十二首
卷九
記八首
卷十
序十一首
卷十一
序十首
卷十二
序四首
說五首
祭文三首
卷十三
表牋二十二首
狀二首
卷十四
啟十八首
卷十五
啟十三首
卷十六
劄子二十二首
疏牓十首
卷十七
輯聞一
卷十八
輯聞二
卷十九
輯聞三
卷二十
輯聞四
佩韋齋輯聞序
余童丱讀書粗能強記一二至聞先生長者緒言餘論
雖曠日累月猶在負劍辟咡時也今老矣神志衰耗前
後遺忘間者追念舊聞十亡八九因竊自嘅炎暑重赫
友朋絶不往來藜牀北牖啽囈呻吟兒輩濡筆錄之得
數千言雖卑汙庸俗可厭可鄙然疑疑信信實區盖之
談殆與玉巵亡當者異也先儒有筆記有漫錄有燕語
為書不一皆義出六經事兼百氏究帝王之則啓聖賢
之藴余之繆學雜舉臚傳風聽何能進于是不過從兒
輩呫囁而已雖然詎不勝于飽食終日無所用心而從
事于博奕者乎序而藏之因命曰佩韋齋輯聞嗣有所
得又將續書俞德鄰原序
佩韋齋集原序
文者道之用也天地間惟道可以立國惟文可以經世
儒者一身三綱五常之道所寄也而可以徒文哉唐宋
以來文章大家數不為少矣其立言之卓然不可冺者
惟韓柳歐蘇最著柳固不敢望韓蘇之於歐亦未易同
日語過江少失真粹矣同甫正則一時擅名江左取節
焉可也南北混一以文鳴世不過數家其間卓然能不
悖名教有補倫紀者亦無幾焉余於佩韋先生俞公文
詩未嘗不三復擊節使人流涕太息不自巳也公平生
文多不留稾令子庸裒集僅得文詩五百二十一首釐
為一十六卷不遠貽書且述公遺命曰吾詩文散落朋
友間多矣或蒐輯成帙必求山林隱逸之士為之序引
謹謝不敢當既不獲命則作而言曰宋三百年以儒道
治世以科舉文章取士逮其亡也錄死節之臣二十有
三而文臣舉三之二大抵繇科舉其選而其表表者讀
四書通經博史多自洛建門庭中來風聲氣習漸涵演
迤百餘年間詩人文士情性之所發禮義之所止一言
一詠猶足起人悠然深長思蓋豐芑菁莪之澤遠矣嗚
呼文章何負於人國哉道理豈空虛無用之物哉讀公
之文考公之行益以信嗚呼士大夫立身宇宙間時有
險易位有大小而其抗志厲行亦有行止久速之不同
尹當任夷當清箕當囚微當去孔明非骯髒元亮非沈
冥要亦自靖自獻各行其素而已達居事任固有迫於
命義不容己者公舉癸酉進士科猶在下位特以文學
負世重望為當路羅致方其劫質軍中爵禄在前刀鑊
在後公獨不撓不懾從容懇欵以全其身一難也身愈
退望愈高諸公貴人交剡無虚歲公於此時卑則易流
高則易抗廼獨處之有道得以優游餘年終遂其志二
難也飲酒諸篇酷似陶遣懷等作大類子美則其時實
使之然公之詩閒雅沖澹中發揚蹈厲之意存焉其文
則論辨閎深叙述詳核忠厚懇惻之情藹如也近律駢
儷亦皆典則精緻原其所尚體要則綜涉綱常造次理
道又不可與尋常詩人文士例論矣宇宙神交志同千
里若共肝鬲道同千載若合符契况世之未久乎余亦
癸酉進士蓋親歴而知之者也公之學以六經語孟為
本雖史傳百氏之書靡不該洽而必以此道為之指歸
論古今事得失人物臧否皆有所折衷輯聞四卷學自
格物致知者誠不可不於此有考也紫陽方侯亦以文
名與公交游最久嘗序公集載其遺事如作傳然且以
能保晚節而心服之公之為人其所謂表裏一致終始
一節者與語曰有德者必有言又曰歲寒然後知松栢
之後凋也先生其有之皇慶元年壬子四月既望建安
熊禾序
