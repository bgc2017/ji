佩韋齋集卷八宋俞德鄰撰
賦
荽茗賦
吾聞秦逢氏子有迷罔之疾視白為黑饗薌為臭擷穢
荽以盈握溷綠華而三齅哆茗戰之收勛擬襄羊于宇
宙因澤余服闖其廬而告之曰我稽農經著兹仙茗雖
霜崖之孕秀實天葩之發穎木凍兮尚癡蟲蟄兮未醒
於是北苑龍焙西山鶴嶺露茁碧芽煙攅紫筍紛采掇
於晨朝衒雲腴之絶品效包茅之入貢先驛騎而馳騁
幸天顔之一粲表食芹之懇懇遺珍滯璧賁於丘園幽
人隱士寶若璵璠分地罏之宿火汲瑶井于未渾響松
風于石鼎滃漚&KR0008;以雲翻籠紗帽而一呷庶肩吾之滌
煩回視薄耆之炙與夫浮蟻之尊曾土苴之不若奚酪
奴之敢言故投以刀圭者㘭相和以胡麻者渴羌金帶
紫茸匵藏于三品鞠苗蘆菔瓊報以二囊豈荒畦之辛
穢亂官焙之餘香而况味甘兮非薺氣葷兮類韭夜嗅
兮目昏朝餐兮胃嘔俾□雪華于兔毫亦媵光施于嫫
姆逢氏子勃然變乎色曰人有好尚物無媺惡太牢之
味非劣于敗菹絲竹之音非慚于椎鑿然不肯以此而
易彼蓋以性安而不怍是故紉蘭緝蕙者以逐臭而為
非嗜炭美痂者以饌珍而為噱其見雖殊其適一也且
子亦嘗諏詢往事乎叔季之世賢聖逆曳憸壬猖披彼
藍色而鬼貌豈斷菑于蒙魌伊豺聲而蜂目豈削瓜與
植耆然時君旨其言而心悦甘其佞而色怡亦由嗜好
之同異是以忠邪之背馳子不彼誚而獨我嗤非滯礙
而不化或痴㾻之未醫余無以對倚戸而歌曰拾珠琲
兮陽坡分銀蟾兮澗阿返柴門兮自樂嗟世溷濁兮奈
何逢氏子涊爾而羞蹶然而起雖痼疾之未瘳亦忻忻
而啓齒
斥窮賦(并序)
柳下惠遺佚而不怨阨窮而不憫然而揚子
逐貧韓子送窮何也三子者不同道其趨一
也余感而作賦曰
歲在執徐月旅太簇辛亥御日陽風應候俞子刈荆掃
室剪蕉載糗委敝裘于道傍揖窮鬼而三呪伊造化之
亡私匪竒偏于賦受堯何疵兮殄世瞽何飾兮裕後桀
何德兮瑶臺憲何尤兮甕牖何奡武而湯偏何跖肥而
夷瘦何壤耄而由醢何回殀而籛壽何闔閭之死而金
玉其穴何黔婁之亡而手足不覆非爾鬼之比周孰主
張而錯繆爾或冇識去勿躊躇余非韓子燒船與車延
爾上座為爾所諛言訖惏慄密率㘊霵瞱捷跳踉出戶
宣辭詭畣謂余朋儔非六非四非今斯今立名垂字顯
允韓子實為我仇子何人斯而亦我尤鑚印沈研聚螢
刺股子之孏惰無與為伍鼮鼠竹書孰視堇睹誰謂學
窮而闖子所鬭釘為工汗瀾為拙子獨芚芚固守前轍
棘林熠燿頃刻冒没焉有文窮而子虛喝子數之竒地
亡立錐缾粟屢空迺分所宜飲河巢林聊以自娛賦命
如此何窮之為涕唾流沫顩頥顣頞刎頸論心死生契
闊子獨索居煦煦孑孑豈有文窮忍為子孽然子所以
顛沛流離若愚若癡謗譽交集悶然莫知則彼智窮之
為也吾試與子言之可乎余曰唯唯鬼曰惟人一心函
喜與怒發而中節繄性之故一溺于偏為害為蠧故喜
之偏者為屋烏之憐怒之偏者為水蟹之惡今子之矯
矯昂昂為世所狂懵然意行坎窞康莊非彼智窮孰為
子殃媕婀傴僂突梯卷臠滔滔皆是子寧不然非彼智
窮孰詒子諐犂靬眩人踶跂蹩躠趨者瀾倒子徒揭揭
非彼智窮孰滋爾闕篣格酷烈斵人膏血紆朱懷金子
顧不悦非彼智窮孰為子賊子不彼惡惟我之斥囂昏
黮黕疑莫子匹余于是再拜稽首卑辭稱謝俄而智窮
喑噁叱咤曰爾衆鬼我朋我儔坐我交袵行我聮鑣泛
泛漂泊我惕我驚歗歌娛樂爾肆爾憑鍖銋咇唧我不
爾能雜遝拔摋人不爾懲不我能畜而反我憎逝將去
汝避彼弋矰翻雲覆雨誰復爾矜紛衆鬼之愧赧皆戍
爾而失色既吻吮以㖤㗅復敞罔而皇惑余方命玉友
行成其間而起視四座分患耦俱已笑而言啞啞
雜著
佩韋齋箴(并序)
佩衷之旗也玉取其德玦取其斷觿取其解
紛象環取其立義已所不足時觀其佩而近
思之所以長善而救失也余性剛狷因取西
門佩韋之意以名吾齋且作箴以自警箴曰
佩韋遵訓晦木凖規猗與前賢可效可師嗟我婞直加
以狷介乏惠之和有夷之隘與物多忤與世寡諧踽踽
涼涼是為禍階匪詳匪緩曷敢獨斷匪循匪默曷契玄
德載佩爾韋載覺爾非爾韋弗佩爾動必有悔爾非不
覺爾德日以薄爰作此箴内省自度庶幾夙夜以永終
譽
魯瑑銘(并序)
濟南張時中得孔林尺柯類紫玉而瑑寘書
室有愛慕不足意然莫諗為何木也因命以
魯瑑且為銘曰
奠楹夢覺曳杖歌輟聖鐸希音墨車騁轍巋巋孔墓挺
挺異材斯道餘澤肄于條枚有棘殄萌有鴞戢翼千載
而下過者必式翩翩公子禮義弗愆言刈其楚以代韋
弦盤盂几杖稊稗瓦礫伊昔聖賢道存目擊斯是魯瑑
芽蘖孔林覩物思聖疇敢弗欽執如不勝非禮勿動參
前倚衡何適非孔戕杞害性揠苗蕩心雖寶斯瑑鼠穴
之金矧伊嚴君舊宅曲阜浥露憩棠德風偃草子其夙
夜不自滿假學為箕裘乃紹弓冶勿為由野勿為求畫
勿為予寢勿為師辟形端影直質堅文蔚魯瑑之德維
子之則斯文未喪絶學可續瑑材之茂誰云濯濯我作
此銘詞鄙義真庶幾責善不愧古人
蟠室銘(并序)
蕭元彦字彦和以蟠室自號徵銘于余銘曰
蠖之屈以求伸龍之蟄以全身蓋屈者伸之機蟄者全
之體而知進知退所以為知機之神伊昔賢聖韞玉席
珍或垂綸而釣渭或負耒以耕莘或乘桴而浮海或茹
芝以避秦豈素隱以行怪蓋遯世而無悶乃利見乎大
人若夫飲羽市門之上血刃風波之濱馳朝騖暮走俗
抗塵貴盛瞬息刑僇旋臻較共得失一銖萬鈞是故歎
上蔡之犬不如思吳中之蓴羹薦郊之犢不如擬潛淵
之鱗余友蕭子色美氣醇取蟠室以自命將遯跡以全
真嗟余遲暮夙夜隱淪惟不尤而不怨冀求仁而得仁
爰約文以申義庶有補于書紳
蒙泉銘
有冽寒泉在山之下滔滔汨汨晝夜不舍融為百川放
乎四海黿鼉蛟龍噓氣致靉澤潤埏垓霑被動植沿流
泝源兆朕涓滴民之初生物則靡虧如泉始達孰能禦
之人衆勝天欲窮滅理自窒其源醉生夢死有匪君子
果行育德造端一念洋溢四國天地以位人物以育明
哲保身豈弟干禄我作此銘識彼蒙泉庶幾朝夕如佩
韋弦
止齋銘
知足不辱知止不殆猗與前修夙夜申戒悠悠貪夫其
欲逐逐希榮夢蟻亡虞即鹿小器易盈高位疾顛日暮
途遠寁後䟦前哲人知幾干禄豈弟如漢之疎如越之
蠡處榮懼辱居寵慮危括囊无咎永終是思豈比下愚
患得患失黃犬興歎文犧就磔禄無過厚分無求多斯
銘是監受福不那
熟齋銘(幷序)
潼川楊㢲申字剛中以熟名齋本心文公為
之說虛谷方公為之箴因為之銘曰
五穀不熟不如荑稗仁在乎熟傳有明戒造次無忘夙
夜匪懈如行萬里有進無退真積力久德盛仁熟日至
之時巳克禮復譬彼有秋黍稷重穋就實斂華豈徒半
菽寒暴更變晝夜梏亡以私滅公以欲勝剛行行如由
堂堂如張仁遠乎哉我實自戕所以聖賢三月不違視
聽言動在戒四非為孔之學為顔之希兹銘尚鍳仁其
庶幾
靖節先生畫像贊
不降其志不辱其身徜徉三徑夭夭申申世指為晉宋
之人噫孰知其為無懷葛天氏之民也邪
清涼居士贊(并序)
故蘄國韓忠武王晚觧將印自號清涼居士
一驢二童徜徉于湖山空翠間見者莫知其
為王也五世孫鑄圖其像求當世之名文辭
者識之余不敏因為之贊以附其家乘云
六龍南飛炎正重輝犀甲熊旂一豕怒啼氛祲晝迷&KR1042;
韀䝤奚噫歸去來兮所以繪凌煙之像而不墮偃月之
機也與
無文頌(并序)
西臯趙侍郎持浙西憲節暇日飲淨慈寺作
二詩遺無文老無文本達磨不立文字之意
何事于詩而無文獨寶斯帖親授之猶子楊
君巽申保之藏弆是無文未始無文也巳而
寺有大祥師于烈熖中趺坐而逝二詩炳然
獨存疑若有神物護持者合爪讚歎而作頌
曰
達磨西來不立文字師號無文亦西來意劫風雷吼劫
火電熾不生不滅不怖不畏西臯與師機鋒相值師方
住世公實出使作詩示師闡祕密議云我與佛一而不
二以色相求匪夢即醉師聞是巳五體投地乃勑猶子
永寶勿墜師入湼槃詩乃在笥我識師心與公一致咸
願衆生入第一位如痿得起如盲得視赫赫畢方乘飈
贔屭斯文炳然匪師孰庇師于釋門拔萃出類師歸西
方此意誰嗣宜勒堅珉毋俾廢棄
瞶皂
吳郡之齋皂而趨者十餘率慠且黠擇厖而皓者為之
長凡公家之餽俾受而内之齋每踰月輙勞以薪若酒
且蠲其役至之蚤莫不究切之雖其徒意忌甚然懼其
軋巳也莫敢議有瞶而貧者目眵昏手足惰寙隆背而
低首行步竭蹷揚其聲呼之則呀呀開口羣視之若無
人一日竢于庭遷延而入予室卑陬而前纖仰而笑出
片紙若訟諜者寘于几亟傴僂而退睨左右若畏若駭
追而問之不應余驚焉視之覼縷數百字蓋擿校人之
欺而悼子産之謬而不悟也再讀之雖莫辨其實然熟
察之則似嬄媢其得于余者余于是憮然曰嘻可畏哉
夫皂而瞶信無聞也瞶而病且老信不足畏也彼束薪
斗酒之獲初何足算鼠雀之計一行詆訐之辨辭鍾至
今朝廷之上賢否錯立其不能容人過善于伺人之短
者何往非耳聰而目明者哉居高官據要職禄賜之厚
車輿之澤邸第之雄較其所得又豈直束薪之與斗酒
哉修嚴潔白猶懼官謗而便文自營者迺傲然弗之顧
徒以號位勢力足以軋夫人而箝其口吁何愚也余故
為之說使聞者或有警焉
書楊東里詩集後
余讀隱士楊朴詩如莎衣寒食七夕等作似可膾炙人
口餘雖放蕩狂逸有山林氣而雜以俳優鄙俚去風雅
遠矣特其不事王侯高尚其志有足重者固不專在于
詩也雖然畢相士安韓内翰丕數以朴言于上太宗遣
内侍召之賜對景德殿詔授工部郎中朴辭後賜束帛
且官其一子聖君賢相其愛惜人才如此賢于朴者其
寵遇又何如哉當今淵潛山栖豈無朴輩不得聞名于
朝而與草木俱腐者是固誰之咎耶吾于此重有感矣
域民固國威天下如何論
古聖人之慮天下雖未嘗不詳而亦未嘗恃其慮之詳
何者聖人以一身為天下之主必以一心周天下之慮
慮之不周則其為患也必不測俟其不測而圖之則其
慮也亦晚矣是以古之聖人事為之慮曲為之防舉凡
所以經綸維持之具無一不入乎思慮之中是皆所以
為天下計也然聖人則未嘗持之也聖人何心哉天下
之事固患于慮之疎而尤患于恃其慮之密恃其慮之
密者雖密猶疎也是故封疆可以域民也而民有時而
不可域山谿可以固國也而國有時而不可固兵革可
以威天下也而天下亦有時而不可威惟其不恃其計
慮之周而默有以為維持經理之具是則古聖人意也
是則吾孟子所以警戰國諸君之意也域民固國威天
下如何請得以申孟氏之旨夫有一家者必為一家之
慮有一國者必為一國之慮有天下者必為天下之慮
綢繆之戒必謹于隂雨之初于隍之虞必謹于城復之
始慮之不可不周也尚矣然嘗論之天下猶一家也善
為家者其有不慮乎垣墉之勤也緘縢之攝也扄鐍之
固也其為慮也亦周矣然而巨盜之至負匱揭篋擔囊
而趨惟恐緘縢扄鐍之不固也然則向之緘縢而扄鐍
不乃為大盜積者乎故諸侯之有國也天子之有天下
也立為比閭鄉井之法設為山谿城郭之險制為干戈
弧矢之利皆所以安國家皆所以衞社稷也其慮非不
周其計非不密也然而有聖賢以主之則安無聖賢以
主之則危城不改闢也民不改聚也兵革不改其堅且
利也昔焉比閭鄉井可以坊民今則併其比閭鄉井之
法而竊之昔焉山谿城郭可以衞國今則併其山谿城
郭之險而竊之昔焉干戈弧矢可以威天下今則併其
干戈弧矢之利而竊之吾之慮患愈密人之為吾慮患
愈巧然則世之所謂慮患者有不為大盜設者乎所謂
域之固之威之者有不為大盜守者乎嗟夫是非慮之
過也恃其慮之過也魚不可以脱于淵天下之利器不
可以示人凡聖人所以維持天下之具者是即天下之
利器也是故作兵甲用田賦魯不然乎哉方城以為城
漢水以為池楚之大竟何如也超乘免冑靡旌摩壘之
勇彼齊秦獨不然乎哉始于恃其智慮之周終乃變生
于智慮之外是則毅豹之事也魯有張毅者善養其外
而病攻其内有單豹者善養其内而虎食其外天下事
亦猶是耳是以聖人之慮天下不恃其民之必可域而
恃吾有以固結其心之仁不恃其國之必可固而恃吾
有保宗廟守社稷之本不恃天下之必可威而恃吾有
不争善勝不戰屈人之術凡是者正恐蹈夫緘縢扄鐍
之智而為毅豹之養也嗟夫戰國諸君其有不為緘縢
扄鐍之智者乎其有不為毅豹之養者乎今日移民明
日移粟今日築薛明日城宋今日伐楚明日伐齊紛紛
紜紜無有寧歲然而治竟何如也吁此孟子所以深慨
也昔人有以藥石衞生者儲醴醪具鍼砭參苓溲勃靡
所不備然不為元氣之護而獨規規于外患之弭防之
愈至而其夭閼愈速是則戰國諸君之所以為社稷計
也孟子曰得道者多助失道者寡助然則道也者其維
持天下之本也夫抑維持天下之本也夫
佩韋齋集卷八
