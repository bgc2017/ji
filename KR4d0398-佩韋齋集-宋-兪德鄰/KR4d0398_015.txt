佩韋齋集卷十五宋俞德鄰撰
啓
賀鎮江趙徽猷啓(以下代趙月山)
頃别星軺幾更歲籥榆枋斥鷃自憐騰躍之庳江漢故
人坐阻音書之寄每遡風而遐矚嘅插羽之未能比者
恭諗菟刻郡符馬喧童竹寳藏峻直九天之星斗具曕
鐵甕承流千里之江山改觀熒煌新渥砊磕先聲恭惟
某官趙璧無瑕范珍絶代晉室同時之八達未數知名
開元治廣之三人獨高清節凡其植旂旄而羅弓矢皆
可銘彛鼎以被絃歌既銀信之迢遄盍紫荷之入覲何
煩匽馬來此憑熊盖内蔽日畿本龍潜之舊府而外雄
天塹列虎視之重屯將以礙戎而屏華端藉經文而緯
武飽觀多景緩鼓仁風釣歌向月畫角飄江姑詠此邦
之佳麗宫鸎囀春漏鼓思晝倚攄異日之經綸某夙託
蘭襟況依樾蔭兹卜杜陵之宅更居滕國之㕓冷比駑
駘曾印追風之武今同燕雀但懷賀厦之私顓擬津亭
遙迎棨戟
賀盧戎監兼侍立修注啓
龍扆疏恩螭坳侍極犀渠奪日器精武庫之儲青瑣點
雲班喜御筵之近官繇人重國以儒榮恭惟某官冠冕
南州淵源西洛提文章之正印虎鳳蔚然凛節義之大
閑冰霜皦若墨未乾于黃甲身已致于青雲蓬山佩玉
之舂容粉省握蘭之芬馥紀綱萬務親持北斗之機衡
鼓吹六經妙演西清之綸綍曉日炫銀花之牓夜星分
金燭之光輝頒少府之錡闌兼溥司存之雨露訓工程
作耀神武于遐方紀事繫年昭人文于來世厥惟盛事
可謂美官書笏弭彤豈久起居之伺持囊曳履倚承顧
問之榮某轉饟蠙淮馳椾燕厦治財寓法甚慙劉晏之
操贏同榜得人益羨向公之大耐
賀吕都承正除兵侍啓
渙頒天寵晉貳夏卿洪禮有文武之資家風故在公綽
專簡稽之任戎政其脩眷懋冕旒信孚臺閣恭惟某官
盟傳帶礪勲繼鼎彛識慮甚深晦叔信公輔之器奏疏
有體夷簡真宰相之才出則羅弓矢而樹旗旄入則典
樞機而陪帷幄持囊簮筆近天顔于咫尺之間偃革銷
兵躋世道于升平之盛靖端有守獻納益勤不待滿歲
以為真已見用儒之無敵夏官其屬六十倚疇司馬之
勲武王有臣三千終藉非熊之助某隃瞻坦制倍激懦
衷惟我有臣況是西平之子王陽在位可勝貢禹之歡
推賀維深編摩愧淺
賀步帥徐節度使總統軍馬啓(代洪損軒)
登壇拜將仗節總戎羽騎旄頭久肅宸居之衞熊旂犀
甲式華戎輅之行雲麗帳轅風清江漢恭惟某官學精
八陣勇冠三軍說禮樂崇詩書自是晉軍之謀帥臨約
束援枹鼓豈徒司馬之忘家馳檄而忠義景從左袒而
英雄響應然方略指授已有謝安而性行淑均孰踰向
寵疇咨威望恊濟艱難持大將之印而拜軍中統少府
之節而行閫外彛尊龍勺鏚斧雕戈愬武古通咸統于
弘天地鬼神亦相此舉人傒前茅之至師張破竹之威
祈父予王爪牙豈轉于恤召武徹我疆土行奏戎公一
掃荆楚之氛遂奠邊陲之枕黃河如帶泰山若礪申固
舊盟天閑解駟寳校斥鞍未酬洪伐某出山計左乘障
才疎甚喜中權之有人竊聽下風而增氣雖不能披堅
執銳助成淝水之功尚可刻石磨崖載續浯溪之頌
賀常運使除檢正兼戶部侍郎啓
玉京轉饟黼扆念功(闕)命令之原程期會之夥班崇宰
士授登耗之書選重地卿陳生聚之術綸綍載敭紳綏
稱慶恭惟某官崑岡挺秀瀚海分清力量雄渾軋乾坤
而震河嶽精神峻潔淨冰雪而走雷霆依日月于中天
凝風霜于憲地朝廷有李勉體貌益尊諸公稱鄭莊貴
名日起秉宋代一經之筆裕周官六府之儲肆簡宸衷
頫臨京部皇華不遠合使節于東西紅粟相因輸輦車
于前後未踰期月盡卬福星爰綱紀于中臺仍輝煌于
從槖檢吏姦禆國論豈惟學宰相之方掌邦教擾兆民
盖亦古司徒之職兹為清要倚遂燮調某共二無庸省
三有靦甚擬返身于屠肆誤令導旨于樞庭渙汗莫回
政爾循牆之避泰茅斯拔可勝連茹之私虔控柔函仰
徼穹鑒
上趙憲求易削啓(代皇甫司戶)
玉節觀風盡俛首澄清之下珠曹愒日僣歸身坱圠之
中非云捨舊以圖新所恃至公而無我盖君子成人之
美猶大鈞播物之仁故揫歛于昔者或發達于今而萌
蘖于春者或恢台于夏使四時代謝已有後先而一氣
氤氲亦分彼此則生意有時而間斷彼物理何自而敷
榮是以賢哲之用心每于造化而同軌伏念某粤從少
日雅羨前修元晏耽書忍廢傳家之典籍杜嵩嫉世例
編任子之春秋既未能軒騰科目之間亦頗欲奮迅功
名之際問津宦海發軔祠曹誤蒙皂盖之知俾預青油
之畫待以前席多優假之言辭引之後堂使竭陳其議
論故判司雖有塵埃之誚而雍州粗銷磑碾之爭當路
慷慨以嘘揚廉鎮殷勤而料理然玉川夢破甫傳三道
印之封而薦福雷轟空計千本碑之直事類家人之獲
契心疑塞馬之認家取期末路之孤危乃際二天之臨
照八州風動綉衣儼立于層霄一笑春回翠幰爭看于
京兆詢度既同于原隰生成肯異于町畦著舊主之衣
裳妾固憐于薄命被新春之雨露楊豈厄于閏年試執
贄以自媒諒轉鈞之靡靳兹盖恭遇某官西江道派北
斗時名說禮樂崇詩書世不識周召毛原之貴美教化
移風俗人盡誇龔黃召杜之循既增秩而賜金復易麾
而予節閭閻訪問山岳動搖鮮于一道之福星今復見
矣唐室九人之相業行且過之肆令措大之官謬起兼
收之想某投忱直突俟命回皇草福先之碑不近舍于
皇甫舉筦庫之士尚永望于趙公(司戶宋庾使過薦之已剡發矣宋以煩嘖)
(去吏部却而不納趙憲與稙代宋因干趙易剡)
再上趙憲啓
范公攬轡所至望風毛遂處囊洊求脫穎雖恐再瀆則
不告或者三語而見知銜袖而前席槀以俟睠言始仕
莫重陟明山已垂成豈一簣之虧而廢竹惟既破則數
節之解無難今渾沌之竅方開而塞翁之馬遽失非蒙
推轂誰許易祊伏念某家本業儒性尤嗜古雖藉簮裳
之襲幸免負擔之勞然于詩禮之傳頗有鑚研之志斯
未能信漫爾為官豈敢為百八索之希政以償四方志
之願飲冰食蘗懼貽門緒之羞翻竹榜梧數陳封内之
事迄承廉鎮特上公車照浦明珠方此裙襦之繫倚江
枬樹已聞風雨之侵賈誼召而宣室之釐殘司馬歸而
梁園之宴徹趕兔于先失獐于後非意所知屠牛值熱
賣漿值涼伊分之薄孰云末路乃有二天建節分臺將
遠聽而廣視揮餐輟沐每下士而禮賢試求蟠木之先
容庸控躍金之私悃海納無外莛扣輒酬慨然相料理
之言真有送吹嘘之意季布百金之諾豈其或渝黃石
一編之書要須再至屬者軒輶之直指凛然山嶽之動
搖笠澤松江萬頃穩浮于絲纜露壺冰壑八州共仰于
繡衣民既熟于寬條士宜歡于庇厦睨趙璧之貴終許
易以連城拾宋契之餘當不虚于數齒三熏三沐以謝
以祈兹盖恭遇某官漢沛獻之矜莊蘇孺文之方正選
輔郡股肱之最特畀皇華尊外臺耳目之權就司臬事
澤蒲澄碧廪粟腐紅糓幾何刑獄幾何倚丕承于清問
德如是祥祉如是宜施及于下僚肆令厄閏之楊擬作
向陽之木某干摩滋懼顒傒維深尚念孤根毋使坐成
于歲晚未知寸草若何可報于春暉
贄見㳂海陳制置啓
詩書元帥笑清鯨海之波筦𣙜下僚久望龍門之坂幸
依光于冀部盍寓敬于殷函呫囁以前隕越于下蓋聞
鄞水密護神畿屬兹風濤浩渺之時正藉宇宙經綸之
手必韓侯受命而後川澤之孔訏必召虎來旬而後江
漢之式辟否則屏翰蕃宣之寄曷煩言語侍從之臣帝
其念哉圖少寬于宵旰侯誰在矣俾獨護于風寒曰有
雄規是膺寵命恭惟某官兩儀間氣四海鉅儒處位尊
隆凛泰山喬嶽之氣象與人樂易儼光風霽月之襟懷
蚤簡在于淵衷徑歴躋于清選逮居諍列益罄忠忱天
子以為是諫官以為非直言不諱君子有所恃小人有
所畏公道大明已聽履而上星辰宜應圖而作霖雨龍
旂載邁犀甲于征琴鶴四時但相隨于詩老江山萬里
誇再造于賢侯志士于是而屬心武夫聞之而關口植
旗旄羅弓矢信丈夫用世之所為銘彝鼎被弦歌其盛
烈殆公之素有少安玉閫是有衮衣某禀氣寡諧嗜古
成癖名教之中自有樂地此外何求富貴不義我如浮
雲于世多忤自墮身于枳路旋滯跡于鹽車中坂負轅
間遭逢于伯樂冰鄉問道誰歆羨于汙腴幾年覩雙鶚
之飛一發難五豝之獲遇合有命得失何心詎圖末路
之遲逥乃際二天之臨照吐握待士朝暮拔尤温造處
南涯石洪處北涯盡歸羅致樂毅自魏往劇辛自趙往
爭獻智謀此忱幸會之風流忍作無言之桃李第某喜
極鳳凰芝草之覩援無蚍蜉蟻子之微縱思脫穎于囊
中安得庇身于幕下貿然躍冶式覬轉鈞使客卧下牀
儻不下儕于許汜擊賊作露布猶堪自附于脩期
上京尹潜尚書啓(代趙總幹)
王國多士半歸京兆之龍門侯幕迂儒擬玷平原之鶚
表雖恐再瀆則不告或者三語而見知呫囁以前隕越
于下鋪觀往代有感前修廣漢擿伏發姦庭有缿筩之
設張敞召偷補吏境無枹鼔之鳴此具治辦之功真是
尹釐之式然至和顔而接士與夫顯善而表賢必特著
史册之中于以示詩書之味盖彈壓撿御所以福京師
而汲引提衡所以培善類懷哉古道屬我明公伏念某
偶掇儒科素無俗韻大癡小點固嘗三揖以送窮鑿方
規圓終不再拜而乞巧自入古閏州之幕幸逢趙南海
之賢首借吹嘘慨相料理第七日竅一雖開渾沌之聰
而六月累三未就痀瘘之技淒其四顧誰復二天獨憶
曩時來觀上國古謂知已正如此耳方仰羨于明公人
于同年亦有情乎早辱私于難弟謾效操蹄之祝靡虞
按劍之疑盖亦貿貿而來非敢盻盻而望詎圖檻擲竟
免譴呵寗戚之歌鬷蔑之言既許陳其瓌怪匠石之睨
伯樂之顧將可望于薦聞顧非近水之樓臺難比成蹊
之桃李依然瑟縮自笑覬覦獨聞還贄之盛心雅念成
章之小子春風送暖固難隂涸之先秋月揚輝似可嬋
娟之共輒齎函而洊貢庶推轂之有期三上書三及門
雖愧數干於光範一舉手一投足將遂轉致于青波兹
盖恭遇某官廊廟鉅公乾坤間氣山房掌記掊克遂息
政不在于吏能希文尹京閒暇自如殆皆本于儒術皇
眷已紆于獻納緇衣不倦于招徠肆令江國之下僚隃
跂平津之新閣某極知稠疊所恃含弘傳圯下之素書
儻念子房之再至拊匣中之孤劒應為錢子之長鳴
謝潜京尹易削合穎啓
蒐材京輦豈無英俊之在門薦士公車誤使疎庸之通
籍人云易地我獨有天不然乏鬷蔑之言何以辱文子
之舉永懷特達退竊擬圖季布之諾不易于千金魯史
之書致嚴于一字矧銀筆品題之帙皆金閨步武之梯
詎伊善善之公私為賢賢而易必攬澄清之轡得之素
聞故轉坱圠之鈞曾無恡色伏念某一科濩落幾載間
關築精舍以讀書久焉有志棄釣竿而遮日漫爾為官
謬蒙當路之知數就下車之避脫身矮屋既為箠楚之
辭作記醉鄉又免麴蘖之託遂列饟臺之末掾勇抛鄽
榖之故居贈以明珠屡感纏綿之意送之彊箭幾排嘲
慠之流然四芧固喜于賦狙而五尾未圖于書馬康衡
經學誰歟乃薦于史高趙壹言談豈料經稱于羊尹過
蒙采菲慨許易祊第觀褒衮之華秪重負芒之愧呫呫
動喙敢誇詞藻之工碌碌無竒何者才猷之卓若為製
錦始稱鑄金兹盖恭遇某官學行軻雄之間政事趙張
之上尹惟日卿惟月近聯紫極之光仁如春威如秋式
重黃圖之寄倚需燮理每念孤寒謂五九之累惟艱期
巳久矣彼一簣之覆而進時則易然亟開夾袋以疏名
俯徇連城之易璧某受知兹昉報德未涯(後闕)
謝孟提刑舉改官親民任使啓
翠軺問俗溥潤澤于江臯麟幕抗塵辱吹嘘于天上共
喜浮圖之合穎或疑洴澼而取封豈知繇所主以觀臣
殆亦與互鄉之潔己盖漢東之國惟隨為大斗南之傑
非公其誰頃吟桑梓必敬之詩已起葑菲不遺之想庳
飛控地分既隔于層霄暖律回春勢難先于窮谷詎料
見夷吾于江左乃能薦司馬于蜀都此忱結習于三生
以故遭逢于今日靖思際遇僣效囁嚅伏念某濩落一
科間關半世樹樗廣莫了知規矩之未閑抱甕漢隂不
學桔橰之尚巧俯首宦途之寂歴驚心選海之浮湛明
月二分幾聽蕪城之柝長江萬里屢尋鍾阜之題獨緣
悃愊之無華盡許齒牙之借譽送之彊箭力排嘲慠之
流贈以明珠多寓纏綿之意然狙賦四芧而謾喜馬書
五尾而未圖詎料霄立之繡衣乃予旦評之華衮是雖
僥倖亦是機緣許允為吏部而薦鄉髦定國見翁歸而
屬邑子今孺文部内能幾故人而沛公里中僅一騎士
忍靳湘東三品之錄獨遺水北一士之寒待之以國士
待之以衆人世固難于知已生我者父母成我者夫子
將何如其感恩第觀褒拂之過情深覺回皇而失次踵
常途之役役顧慚履行之端方尋墜緒之茫茫何有文
詞之典雅縱使為宰何所取材兹盖恭遇某官道塞盖
輿家傳帶礪孟軻取義而養氣至大至剛中庸脩身以
尊賢不流不倚己藹平反之譽益躬吐握之勤肆俾踦
涼謬叨坱圠某受知最厚圖報未涯敢援辦香敬為之
辭以為一飯無忘之祝心乎愛主每肩不負臨賀之私
資以事師保無或叛昌黎之理渠渠控謝慺慺敷陳
謝洪尚書舉陞陟啓
驥伏鹽車方遷延于中坂鶚飛雲路獲比擬于平原共
驚罔象之得珠豈識當時之推轂虔脩謝語祗控夙心
盖自年少蛾術之時已慕一世龍門之盛有如先正相
我穆陵正色立朝豺狼狐貍自相吞噬憲言愍世蛟龍
虎鳳蔚矣躍蟠劙重隂而昭白日之光障百川以迴狂
瀾之倒乃若四輕之一疏尤為千古之罕聞生不同時
徒抱執鞭之願世有令德獨忻故笏之存自依冀部之
天久羨狄公之籠然豚蹄往祝悉皆有望于豐年而蟲
臂可為誰敢容心于造物詎圖特達乃送吹嘘此真出
大賢之門是宜為知己者用伏念某嗜古成癖禀氣寡
諧抱甕灌園常笑桔橰之尚巧引帆繫軛未煩粻糗以
送窮一從枳路之僨車竟返柴門而掃迹夜沁菜根之
苦曉參糓種之仁友朋多訝其闊疎公卿亦為之羅致
念濂溪始仕尚難清獻之見知而法曹既歸或者坡翁
之稱賞忍不自力遂使終身勇辭處士鄽榖之居謾學
膠鬲魚鹽之隠是匪固窮竊君子之譽政恐詭遇貽識
者之羞敢意大儒克勤小物棘闈刈楚方免誚于冬烘
黍谷嘘枯俾頓回于生意第觀褒衮滋重負芒木訥自
憐顧謂性姿之爽闓錦囊久蠧何有詞藻之滂葩縱使
字一同之氓未必致十竒之化豈相馬在牝驪之外故
好龍姑貌似之求兹盖恭遇某官四海儒宗兩朝耆俊
持衡留藻鑑昔已領于縉紳衛甲綴朱綅兹盖勞于藩
翰行歸宰路預闢平津肆令么麽之蹤亦預搜延之數
某敢不益礪廉隅之節多讀聖賢之書寂歴家聲雖久
慚于獻簡淵源師友尚無負于盤洲國士自期墨卿難
盡
代上平章啓
囿身鑛鑄十年悉藉于轉鈞蛻跡庾塵一旦更希于續
食盖以生匠石之園伯樂之廏初豈有寗戚之歌鬷蔑
之言呫囁以前隕越于下因思際遇每重激昂當疇昔
游泳之初政開慶搶攘之日一丁未拔六士甚危假設
教之舟梁為藏姦之機穽絃歌夜輟襟佩晨稀思皇多
士翼翼厥猶雖願生于周服我瞻四方蹙蹙靡騁誰寔
秉于國均天佑昌時國資元老几几歸東之赤舄卷卷
好善之緇衣春風嘘拂于牆槐惠澤滂沱于沼璧飛騰
有便坱圠無垠于時杜陵短窄之夫已入狄籠蒐儲之
數況抗塵廪廥兹已幸于踐更而垂蔭雲霄又俾逃于
瘝曠雖黍律不遺于窮谷而葵心忍負于太陽伏念某
相匪甲壬分無庚癸送窮不去早諳太學之虀鹽乞巧
無文謾設外庭之瓜果秋冷荷衫之露夜凄芹泮之風
方憐坐客之無氈俄竊閒曹之薄俸星明天庾恪恭共
囷窌之儲雲掩泉臺悽惻增糟糠之感襚無鮮服琴有
斷絃故家迥隔于千山碎累更過于百指然宋人刻楮
功巳費于三年而痀瘘絫丸技未成于六月癡騃類守
株之子僥覦羞筭甕之夫儻非皈命于上台誰念沈蹤
于下土僣陳卑悃晉瀆邃清兹盖恭遇某官為五百年
天地間生之英衍十四聖社稷太平之福立太師立太
傅躬勤吐哺之三今文子今文孫夢協扶天之再方斂
神功于下宰益為俊乂之旁招肆令七十家筦庫之微
願預八百人除吏之數籲天摧謝蹐地回皇皦皦瑚
器來光玉繩固無取碔砆之碌碌漂漂天雨興憐土偶
尚永依夏屋之渠渠因謝及祈既兢且惕
佩韋齋集卷十五
