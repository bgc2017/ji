佩韋齋集卷二宋俞德鄰撰
古詩
秋夜雜興三首
客舍坐不寐隱隱聞秋碪清露月中下涼颸開我襟明
河斜欲落斗柄横嶔崟寒螿亦何事徹夜長悲吟起坐
萬感集松泉響天琴海闊闊有涯山高高有岑客懷浩
無極及此秋夜深
涼風起秋夜露冷梧葉飛棘林照熠燿促織無停機忩
前有孤鵩鳴哺聲譩譩援琴鼓清商哀怨凝金徽伯牙
久不作至音知者稀徒令世俗耳增此兒女悲棄置復
棄置明月斜侵帷
明月何皎皎疏光入城闉永懷遼鶴去及歸無故人故
人亦何許往事不忍陳龍逝鼎河寂麟傷周道湮桑溟
變俄頃干戈徧穹垠眼中萬年少談笑乘朱輪王侯與
卿士零落隨埃塵興亡固冇數貴賤亦有因狐裘冬則
御桃笙夏乃珍萬事每如此毋為徒苦辛
常州天慶觀畫龍二世傳仙筆一點睛乘雷電
飛去一經兵火亦不復存
毘陵天慶宫中壁夭趫雙龍勢千尺鬐圓尾壯角浪平
目深鼻豁鱗纖密一龍點睛巳飛去電掣金蛇雷破柱
一龍舊壁尚蜿蜒朝昏恍惚騰雲霧黑風動地劫火燔
鬼神糜爛龍崩奔蒼生百萬化魚肉盆池觱沸骸陵屯
靈物去留應有數戞銅吹竹誰韶頀會歸罨畫吸清谿
一雨八荒均布濩
獨孤檜
烈帝祠中獨孤檜鬱鬱亭亭一車蓋根盤九地蟄蛟螭
幹聳層霄浮霮䨴朔風贔屭塵晝昏炎炎譌火連空燔
一蛇騰驤赤帝子將軍舌齶空驚灰天愁地泣鬼神怒
元緒老桑哀莫訴斧斤侵尋歲月枯寂寞半心承雨露
春怨
垂楊帶雨煙沈沈綺忩翠幕清晝陰琵琶撥盡誰知音
一聲望帝春事深
鵓鴣詞
鵓鴣鵓鴣爾拙無伍朝飛何從來暮宿何處所飲啄不
自營日日呱呱呌春雨沙場鬼哭天沈陰澤國䕫魈夜
相語一聲兩聲雲冥冥三聲四聲水建瓴十聲百聲大
雨車軸下千聲萬聲江翻海漲鼇宫傾羲和推車不敢
出鮫人畏濕綃機停淤泥三尺百賈卧十家一二炊煙
青鵓鴣鵓鴣喚雨又不已教爾閉觜不閉觜再拜拜天
公箋詞小心風雨師屏翳雲師走豐隆鵓鴣爾何物盜
天之柄裒頑凶天晴呼婦雨逐婦寄巢生子隨西東願
天敕后羿挾矢操強弓射逐九州外勿使孳尾添雌雄
天關九重暗氛霧鵓鴣飛來復飛去黔黎&KR0008;&KR0008;生魚頭
鵓鴣猶自鳴不休重為告曰鵓鴣鵓鴣爾形甚𦕈爾聲
孔悲爾鳴不止爾心何為憶昔黃帝作鳳凰巢阿閣此
時無爾鳴五風十雨天下樂又聞有虞氏韶成鳳凰至
此時無爾鳴風雨弗迷天下治爾今雖彊顔不如闔口
歸深山山深樹密百鳥閒落花流水聲潺潺秋分春分
任爾化何用對雨鳴間關爾今不肯去吾亦能爾恕長
安挾彈多少年勸爾藏頭莫相遇
送丹山林秀才
燕臺築黃金致士合隗始子留既朞月及歸乃白士豈
伊賦萬言不直一杯水提播古錦囊尚詫驪珠比得非
坐詩窮顦顇至於此丈夫貴出世卿相偶然爾晝錦豈
必榮韋布何足恥偽遊淮陰縳紿載晁錯死所以賢達
人咄咄從黃綺丹山有源泉清可以洗耳丹山有竒石
堅可以礪齒去去勿咨嗟時止固應止
次韻陳静佳治中九日見寄
涼飈滌殘暑霽宇藹清氣悠然采黃華誰望白衣至江
州老使君懷人寤不寐清尊遠送將驚呼候門稚一醉
得我生五斗寧復計衰榮本無期出處各有意醒者彼
自醒醉者彼自醉醒醉更相嗤死生同一寄嗟嗟戲馬
臺千古誇勝地誰知柴桑翁醉醒有真味
題寒江聽雨圖
江風渺雲鴻江雨濕煙樹扁舟出波濤悠然於此住掩
蓬卧看書不受蛟龍怖焉知臨流人擾擾需翁渡
聶道錄和王寅甫外郎雪詩因次韻仍依白戰
體
黑螭駕趨玄冥來朔風捲地飛塵埃江南澶漫數十羣
大半化作昆明灰窮陰用壯勢獵獵田父嚇嚇何時哉
龍公行雪亦詫事縹緲落屑隨飈回八荒炫晃盡一色
羽衛隔遠空黃臺閉門窮巷獨僵卧餓死巳分如墨胎
譁譁傳誦汝潁句凍口久合迥然開當年白戰禁體物
練絮玉月銀梨梅醉翁仙去不可作欲追勝賞誰傳杯
荒丘㘭垤陷猊虎老樹&KR0008;&KR0008;封莓苔風塵澒洞詩事廢
巨筆把梨無雄材嗟予客路三千里夢寐無復斑衣萊
何當賓日照暘谷蘇息困約無䋲菑會趨賓館賀元獻
不敢合閙騷樽罍
望夫石
朝望夫暮望夫望夫夫不至江樹煙糢糊一朝化為石
誰知望夫苦獨有堅貞心千古復萬古
三五七言詩
守錢虜抱官囚銅山富埓國金印班徹侯宛其死矣人
入室不義而富嘻雲浮
次韻陳彦實遊羅漢寺
林泉近城市而無城市人攜壺散游屧心境同一春何
必事幽討辭家入西秦西秦苦迢遞勞我金閨身不如
遠公社醉倒人不嗔百年電明滅萬事蠖屈伸所以古
達士死葬陶者鄰或者為甕盎尚得日飲醇豈比夷與
齊忍飢以求仁吾生幸未化有酒勿厭頻一杯復一杯
浩歌落梁塵但問客醉醒不問疎與親君看北邙墓松
栢多為薪
陳登夫再和用韻奉答共說江南社禪
煌煌光明宫中有西方人當年備何道辛苦十踰春道
成就空滅姬周遽嬴秦空冷萬億劫稽首金色身我無
忍辱行獨立招衆嗔常願習淨業趺坐脚不伸向來宿
木下亦頗鏡梵鄰傲睨遠公社況冥栗里醇終然守陋
巷尚及顔生仁豈伊石頭路行行欠頻頻百年三萬日
奄忽如飈塵癡人昧非相念念生疎親何當見佛影國
清甘爨薪
次韻陳登父風雨枕上書懷
霧氣黯層峯雨聲諠萬瓦蘧然夢華胥兹寐殆非假寐
久失晨興喔喔鄰雞鳴雞鳴雞自鳴我本忘吾形忘形
豈徇物況乃真坦率人生壽百年能得幾日月日月去
堂堂河流逝活活覺悟不早計龜筒恐難脱
舟行
扁舟夾港下漕渠溢春水水邊兩翁仲閱人亦多矣其
中鬱佳城寂寞向千祀岡巒失故態草木罹新燬緬想
窀穸初嗚笳汎清汜送車數千兩夾道陳簠簋歲月迅
不留嗟嗟遽如此因知人間世變化倏忽耳金箱貯茂
陵籧篨棄石子貴賤雖不侔腐壞略相似踟蹰復踟蹰
蒙莊信達士
題郭元德所藏龔聖予瘦馬圖
吾聞神駿之肋十有五雄姿矯矯騰龍虎四蹄踣鐵尾
梢風藐視崑崙薄玄圃何時歴塊誤一蹶棄置荒林翳
榛莽思昔先朝十二閑駓駰騏駱充其間此馬當時最
倜儻流沙萬里來函關祗今淪落歸人世何人保養思
終惠䫇龔前身李伯時殷勤染翰憐權竒崚嶒瘦骨見
者歎度越駑駘猶萬萬天上房星久已空此圖此馬俱
難逢主人愛圖如愛馬收拾環文為模寫我知䫇龔欲
畫時天地黯黲風煙悲離離禾黍今如此誰識羸驂真
騄駬明年野外春草平瑶池八駿還争鳴此時更倩䫇
龔筆一掃籋雲龍八尺
京口遣懷呈張彦明劉伯宣郎中并諸友一百
韻
壞雲覆紫微疾風捲黃屋生靈半塗炭社稷竟傾覆借
問誰厲階往事具可復穆陵握乾符丁揆覆鼎餗北兵
渡滸黃沔鄂盛諠讟漣海蕩為墟交廣駭幹腹兀然天
柱搖凜甚國脉蹙明詔起臣潛扶顛秉鈞軸將帥一奮
呼江漢奏清肅維時望公閭高譽儗方叔遄歸持相印
景定實初卜百寮迎近郊至尊略邊幅策勲告廟庭陳
樂備敔祝煌煌福華編傳者筆為禿焉知事夸毗欲揜
天下目得政曾幾何故老盡斥逐哀哀杞天崩度皇繼
歴服定策比周召卜世過郟鄏萬微委巖廊十年卧林
麓金屋貯娉婷羽觴醉醽醁伍符日空虛郿鄔富儲蓄
紛紛輕薄徒睒眒市自鬻荃蕙化為茅龜玉毁於櫝怡
然談笑間禍機巳潛伏恭惟幼沖人天步冞踖踧一朝
襄樊破殺氣薄川谷折衝亦何為籌邊置機速拊御既
失宜奔潰更相屬含垢護逆儔况望誅馬謖沙武倏飛
渡長江儼平陸連横萬艨艟悠悠自回舳老夏亦遁逃
竟學龜藏六敗證劇膏肓摶手但顰蹙倉黃出視師氛
埃昧前纛總統付虎臣竊倚晉郤縠下洲師前鋒未戰
兵已衂潰卒争倒戈降將羣袒肉單騎竄維揚走險甚
奔鹿觸熱赴清漳就死何觳觫蹇予客朱方沈憂髮曲
局誰傳田宜中厦仆支一木奈何張蘇劉猜忌不相睦
所過皆欲攘兹事豈頗牧借箸資腐庸授鉞逮厮僕焦
門集戰艦乾坤一擲足水陸迷畏途師喪國逾辱區區
拒毘陵曾不事版築驅民入罟擭駢首遭屠戮至今用
鉞地天陰聞鬼哭蘇秀暨湖杭死生猶轉燭行成漫旁
午公等真碌碌獨松守張濡皃戲鬭蠻觸信使鬼成禽
賈禍幾覆族三宫泣草萊萬姓呼藭麴疑丞詣高亭獻
璽願臣屬黼扆釋冕旒羽衞撤弓韣廣益亟南奔窮荒
尋帝儵煢然太母身垂老歌黃鵠彼哉寧馨皃乘罅叨
爵禄屈膝同所歸伊誰念王蠋江湖數十郡李趙差可
錄元惡迷是似萬世有餘恧庭芝困廣陵儲亡二年粟
力戰尚可支而乃事蝸縮乙亥仲夏交此向發一鏃死
傷近七千從此輟推轂浮海未桴及委身飼蛇蝮姜亦
就葅醢淮城危破竹故國莽丘墟彼黍何稢稢翠華渺
焉之扶桑睇日浴魂斷曲江春新蒲為誰綠騎鯨事已
非葬魚勢轉促南紀訖朱厓一戰絶遺躅旋聞俘文相
繫頸繫燕獄又聞陸元樞抗節死彌篤二公風塵中耿
介受命獨板蕩見忠臣百身竟難贖恭惟五季間永昌
應符籙一舉平澤潞最後收庸蜀文子繼文孫三才歸
促育中更靖康禍流血灑川瀆光堯躬再造艱苦蕪萎
粥淳熙受内禪德盛仁亦熟寧理度丕承膏澤多滲漉
内無襃妲患外絶安史黷戚畹及閹寺屏氣但踡跼向
非彼權臣玉食擅威福如何磐石固轉移僅一蹴淒涼
數載間王侯乏半菽九廟翳蒿藜丘陵游豕豰向來闤
闠地雨露滋苜蓿老我亦何為窮途困羈束愁傷覺衰
曳垢膩忘頮沐蟄跡笑桓鯢竊食愧飢騖安得董狐輩
直筆濡簡牘誅姦錄忠藎上與麟經續海宇今一家貢
賦均四隩化日滿窮閻淳風變頽俗餘生幸未化刀劍
易牛犢聊種邵平瓜且植淵明菊
宿高郵露筋祠
午發淮子口晚泊露筋北舟人指靈祠欲語輙歎息伊
昔避亂初女郎實英特行行侍立嫂日暮雲氣黑嫂兮
宿鄰莊我寧止路側我生雖不辰身秉貴弗㥾草深聚
蚊蟲中夜紛鼓翼吮血噆人膚其毒甚沙&KR0558;女郎不肯
顧筋露身亦踣至今是邦人廟貌嚴血食惜哉歲月深
姓氏不可識維士有百行維女獨四德貞潔一以虧姬
姜徒國色所以古婦人送迎不踰閾嗟嗟露筋事可為
百姓則胡然世俗人所重在傾國
次韻答王國華
甚矣吾衰矣懷哉予歸哉雀蜃不能化何用充海淮王
郎東魯秀玉質離氛埃青絲絡白馬嘯吟浮玉隈餘子
錄錄耳誰敢相朋儕一朝欵柴戶嚴若聞子來又疑蒙
縠士汗漫期九垓嗟我晚聞道可人常永懷亂後苦契
闊襟抱無由開常生越鳥志自靦莊櫟材感子慰離索
駕言且勿催人生駒過隙髮白不再孩雞鳴舜為善犬
放軻所哀大字乃其閏末俗供驩咍勖哉聖賢事充此
天降才贈言愧斐率過此誰能裁
贈朐山孫畫師
少年酷愛山移家入山住朅來㕓市中塵土涴巾屨有
時擬山遊大笑出門去二毛颯垂領乃乏濟勝具歸來
笏拄頥意欲凌風翥朐山有佳人以我愛山故九曲武
夷溪移將置縑素禽鳥紛飛翔煙雲莽回互林深虎豹
藏石怪龍蛇騖對此竟忘疲興與精靈聚相當槃礴羸
下筆有神助不然方丈間那有許竒趣安得綃千疋煩
君畫瑤圃
雙清堂詩為石民瞻賦
黃塵没馬腹洪濤噴蠲首是身如轉蓬隨風任飛走歸
來丘壑中高袖拄笏手牀頭一束書壁下一壺酒暴背
對青山杖藜從白叟乃知羲皇上何嘗離北牖民瞻實
可人青歲紆墨綬一朝拂衣去歸種彭澤柳蕭然林下
意今無古或有富貴等浮雲斯須變蒼狗終南政自佳
不作捷徑不仁者贈以言立名要不朽
山陽客中雜言四首
三載行萬里勞生真轉蓬轉蓬去日遠何時歸本叢萬
古一生死趨競徒忽忽況復遭喪亂天地多秋風退無
鹿門隠進乏麟閣功一歲復一歲倏忽成衰翁嵇康殊
寡識陶潛真固窮蕭然北忩下瓶粟從屢空
秋帆泊淮浦小山條春風春風到花柳青青間深紅散
屧慰寂寞道與征夫逢為言喪亂後十室八九空村墟
暗荆杞渚澤哀飛鴻奈何數下令科斂紛錯重語已仰
天歎泣涕霑其胸嗚呼天地德微小無不容貴人豈不
仁視汝如蒿蓬會聞賢刺史撫汝如漢龔征夫甫收泣
悍吏來自東
衰年逢世變人事如蟣蝨憂端常澒洞頭垢不暇櫛檣
烏終歲飛况復無寧日方春暫返櫂浹辰卧蓬蓽天風
倏吹衣輕易復一出旅巢乏安枝如意十不一七十能
幾何日月過箭疾夜深不成眠吟蟲助唧唧
淮城酒味薄酸澁如敗虀一千沾一斗聊欲舒慘悽壺
傾不能醉羇思終轉迷因思古達士山林卜幽棲暴背
坐捫蝨看雲間杖藜理亂耳不聞其樂無端倪紛紛彼
俗子諂笑勞夏畦安知萬世下清風想夷齊
以竹院逢僧為韻集杜工部句贈鶴林老别流
禪師四首
卜居期静處采藥山北谷鶴下雲汀近逕轉山田熟回
首望松筠登危聚麋鹿興深終不渝日暮倚修竹
松門耿疎影天黑閉春院長風中怒號白日遞隱見惠
遠德過人秀發吾所羨晤語契深心風牀展書卷
道林才不世離别重相逢會面慰我久觀身向酒慵寂
寥人散後結搆重來重況乃清氣爽娟娟林表峯
浮生如過隙世故莽相仍略税林下鞅遠訪雲端僧願
聞第一義將衰棲大乘清談有滋味小子得無承
題王謝燕游圖為楊少監作
犧牛石馬出寶圖百年江左一夷吾西風不受元規汚
八鑾指日還舊都天時人事重嗚呼翠幢金節聊燕娛
堂堂玉立森戟鬚猶似拱揖稱蘭闍公乎公乎真丈夫
右王茂弘
夕陽亭中語未已一合乾坤匝瘡痏蒼生望公公不起
攜妓東山玩山水神州陸沈寧不恥正頼絲竹陶寫耳
淮肥風鶴繇密指固應孩視桓元子吁嗟公乎真傑士
右謝安石
佩韋齋集卷二
