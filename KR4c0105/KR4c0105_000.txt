黃御史集别集類一(唐)
提要
(臣)等謹按黃御史集十卷附錄一卷唐黃滔
撰滔字文江莆田人乾寧二年進士第光化
中除四門博士尋遷監察御史裏行充威武
軍節度推官王審知據有全閩而終守臣節
滔匡正之力為多五代史稱審知好禮下士
王淡楊沂徐寅唐時知多士多依之獨不及
滔五代史多漏略不足據也又集中有祭南
海南平王文稱崔員外昨持禮幣嘗詣門牆
爰蒙執手之懽宏叙親仁之旨云云乃為王
審知祭劉隠而作按隠自大彭王進封南平
王再進封南海王据五代會要南海之封在
隠卒後一月故此文尚稱南平王說者或以
高季興亦稱南平又不知此文為代審知所
作遂謂滔嘗應高氏之聘亦考之未審矣唐
書藝文志載滔集十五卷又泉山秀句三卷
並已散佚此本卷首有楊萬里及謝諤序萬
里序謂滔裔孫永豐君自言此集久逸其父
考功公始得之僅四卷而已其後永豐君又
得詩文五卷于吕夏卿家又得逸詩于翁承
贊家又得銘碣于浮屠老子之宫編為十卷
是淳熙初刻後再刻于明正德三刻于萬歷
四刻于崇禎此本即崇禎刻也集中文頗贍
蔚詩亦有貞元長慶之遺雖不及羅隠司空
圖而實非徐寅諸人之所及其穎川陳先生
集序稱天復元年甚叨閩相之辟考乾寧四
年唐以福州為威武軍拜審知節度使累遷
同中書門下平章事封琅邢王至梁太祖即
位乃封閩王仍同中書門下平章事滔稱閩
相而不稱王則所謂規正審知使守臣節度
是亦一證也末有附錄一卷又載滔裔孫補
遺文一篇補字季全紹興中進士歷官安溪
縣令所著詩觧九經觧人物志等書皆失傳
惟此篇僅存故附滔集以行云乾隆四十二
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
黃御史集原序
余在中都於官書及士大夫家見唐人詩集略及二百
餘家自謂不貧矣逮歸耕南溪之上永豐明府莆陽黃
君沃又遺余以其祖御史公文集其詩尤竒蓋余在中
都時所未見也詩至唐而盛至晩唐而工蓋當時以此
設科取士士皆爭竭其心思而為之故其工後無及焉
時之所尚而患無其才者非也詩非文比也必詩人為
之如攻玉者必得玉工焉使攻金之工代之琢則窳矣
而或者挾其深博之學雄儁之文於是櫽括其偉辭以
為詩五七其句讀而平上其音節夫豈非詩哉至於晚
唐之詩則寱而誹之曰鍜鍊之工不如流出之自然也
誰敢違之乎余每見繪畫唐人李杜輩衣冠之竒古也
偉之乃未既而笑之者至矣不笑不足以為古也古之
可笑者獨衣冠哉御史公之詩如聞新雁一聲初觸夢
半白已侵頭餘燈依古壁片月下滄洲如遊東林寺寒
三伏雨松偃數朝枝如上李補闕諫草封山藥朝衣施
衲僧如退居青山寒帶雨古术夜啼猿此與韓致光吳
融輩竝游未知其何人徐行後長者也永豐君自言此
集久逸其父考功公始得之僅數卷而已其後永豐君
又得詩文五卷於吕夏卿之家又得逸詩於翁承贊之
家又得銘碣於浮屠老子之宫當御史公之峕豈自知
其詩文之傳不傳哉然二百年間幾乎冺矣而復傳於
二百年之後然則士之所立顧其可傳與否耳其不傳
也奚以慼其復傳也奚以欣余於是獨有得焉余見士
大夫子孫承家百年而不毁者或寡矣而永豐君能力
求其祖之詩文於二百年之前其可尚也夫而永豐之
士有曾時傑與其猶子晞說者得此書又欣然刻印以
供士君子之好古書者其又可尚也夫按唐藝文志御
史諱滔字文江光化中為四門博士其集舊曰黃滔集
云淳熙三年四月廿六日誠齋野客廬陵楊萬里序
詞章關乎氣運於唐尤騐云唐興三百年氣運升降其
間而詩文因之自晉陽舉義開館宫西以延文學竟用
詞賦取士士以操觚顯者無慮數百家大都始沿江左
頽習競於絺繪躭披靡而乏氣骨伯玉奮然洗刷沈宋
燕許輩出振響以至貞元長慶經術大明修古彌衆于
時墨儒詞匠所為詩若文咸矩矱自然不以彫飾為工
相與贊翊道真賡颺鴻化斯為鏘鏘爾雅故文盛於韓
柳皇甫(上係舊刻補闕)而其衰也為孫樵為劉蜕為沈顔詩盛
於李杜劉白而其衰也為鄭谷為羅隱為杜荀鶴御史
生最晚而獨不然其文贍蔚有典則策扶教化其詩清
淳丰潤若與人對語和氣郁郁有貞元長慶風槩祭陳
林先輩諸文悲愴激越交情之深不以晝夜死生亂離
契闊為問斷馬嵬館娃景陽水殿諸賦雄新雋永使人
讀之廢卷太息如身生是時目攝其故為文若是其亦
可貴已方登科時適昭宗之季年猶覆試殿廷再中選
然後得官未幾而朱梁移國因歸閩不復西故不志合
於世夫詎知八九葉之後得賢耳孫而平生作為文章
遂獲表見者邵州將鋟板于郡齋遣信謁序御史之從
兄曰校書君璞者名見集中有閩川名士傳及霧居子
予曩時嘗叙之矣故不辭而書御史諱滔字文江繇四
門博士至裏行監察考功諱公度邵州名沃慶元二年
十月十四日焕章閣學士宣奉大夫提舉隆興府玉隆
萬夀宫魏郡公鄱陽洪邁序
壁中之書孔聖所定漢有安國從而傳之得以明於萬
古君子之於學是以重其世也河汾王氏有時變論五
經錄政大論政小論皇極議興衰論非文中之賢嗣著
於首篇則四方恐未必知其名况書乎余嘗得眉山旌
善院東坡大全兩集乃其孫蜀守仲虎與弟季文所較
而刊者比之他處最為無誤今之所傳皆以此本為凖
的然則世有其人固不同矣黃御史以文名於唐而累
葉蕃衍盛大于閩中至本朝紹興戊午有考功公大魁
天下考功之子永豐縣公又能裒集御史詩文力加是
正廣而傳之於是永豐二士曾時傑漢臣晞說少張因
為鏤版繇此御史之書光芒于時可以無窮二會與余
厚見委題序余感孔聖與河汾眉山之事而併書之庶
幾儒家者流之子若孫留意先集乃有補風教之一端
云淳熙四年九月朔渝川謝諤謹書
