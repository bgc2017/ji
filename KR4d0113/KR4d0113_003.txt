學易集卷一
宋劉跂撰
賦
宣防宫賦
余以事抵白馬客道漢瓠子事感其語故賦
元封天子既乾封臨決河沈璧及馬慷慨悲歌河塞築
宣防之宫燕其羣臣乃稱曰隤林竹兮揵石菑宣防塞
兮萬福來顧盼意得詔問東方大夫樂乎朔進而跽曰
君王佩乾符妥坤靈封岱岳禪云亭雷行焱馳一蹕四
海力餘氣盈爰覽德水至于人靡遺智天不愛祉石城
金墉屹立亭峙則又經廣輪度棟宇徘徊領略心解目
覩八隅九維千門萬戶沈嚴神麗泰帝之府于是植翠
華喧靈鼉觴川流浩長歌神哉沛君心和患去喜至無
所復加可謂樂矣然臣觀之未可謂無憂也天子愕眙
不怡少焉顧曰亦有說乎朔再拜曰主臣蓋聞大川之
源發乎崑崙之神墟出陽紆與陵門導積石而沈浮包
渾淪與俱遊羌亹亹其徂征千里一曲萬里九折盤礴
瀇滉呼欱洶潏蕩然長波激為迅湍莽不知其幾何遂
異派而同瀾已而略廣武循大伾轔沛轢洛積為委輸
瀵沸出乎地上怳莫際其焉如粤若神禹繼道作德範
圍天儀聯絡地脉疏排湠漫鐫鑿岝峉平野其藝人有
安宅化鱗介為冠冕蓋千有八百國臣曾問遺黎遵海
隅繇平成之徒駭下東光之胡蘇淵然覆鬴脩若馬頰
如鬲及盤以簡以潔太史分流參匯衆折然後安翔徐
回脈脈並釃紆餘衍漾緜𦕈逶遲虬潜蛟伏波不得興
視榮光與休氣茂玉檢而金繩煥乎三日而五色何必
千歲而一清若夫羣雄逐兮位隔并山川圍兮氣弗宣
託洶湧以為貨兮阻厜㕒以自藩崇墉連蜷矗以相雜
兮巨浸瀺灂汩乎宛延立遮害之亭謹白馬之津雉堞
瞰其東甌脫臨其西又東北留其行又西北擊其歸垂
天之翼横海之鱗豗隤膠葛曾不得搶榆枋而泛蹄涔
匒匌勃鬱靡所容怒霆擊電掣歘已脫兔益以桃花之
流駛乎竹箭之馭瀰滿澒洞千里四顧乃始伐薪石程
畚疀汰鷄距之防横鋸牙之木上下連環旁側伏闕竹
落千緷夾艘而下岌乎喘牛蹶若踶馬糗糧齊山徒庸
成林商羊鼓舞澤門謳吟析骸樵蘇慘于長平之禍累
塊珠玉埒乎水衡之藏諒人謀之或違將度數之適逢
今夫呼吸潮汐關竅丘源洲潭浮空澭洹旁穿井乍甘
而撤舍麥未槁而培根何靈鼇之下伏寓三峯乎層巔
表泰紫之嶕嶢陋靈光之巋然長封為扃土鍵石鐍守
如崤函萬葉不拔然而燕雀賀而人弔枝葉茂而本撥
財乏力屈河且再塞君王方且駐屬車以流觀啟離宫
而落成卻四載之乘勞負薪之臣舉烽賦酒飛輪奉牲
戢長慮于一笑起駕望而憑陵神閒意定澹然無營語
未既天子數顧尚席推几欲興臣朔逡巡卻立不謝而
退其後館陶之役竟如東方大夫言
五言古詩
寄劉仲平
移居逼城阿頗似山中住當軒列佳石繞舍紛高樹園
林便為主魚鳥欣相聚春来物物好適意隨所遇是適
本無因亦復無定處當有忘機人知我此中趣
重寄
憶昨去國初置傳史所監季也行泣隨往舍都城南沐
我屢飯我終此一日淹明作分嶺水苦别心如惔遄歸
護孥重却掛東川帆停橈憩汴泗攬轡趨霍灊間關又
相對共被栖窮簷未畢十日懽已復秣征驂猗嗟季行
役曷日弛負擔長懷芳草句未讀衣已沾先人門戶事
駑力詎克堪一朝竒禍發熾甚烈火炎頑迷得憂辱自
取非謗讒危巢風雨漂菅蒯不足芟于時季來歸棄官
不待占收合敗散餘賴此守獨嚴闔門數百指一一恩
意涵輯睦乖迕情牢不見隟纖聚糧非短轂千里均屬
厭囊書動高聽恩環賜東漸吾親所竒貴挺立故不凡
晚節就難冀前非掩多慚正如已躄人欻起蒙鍼砭衰
顔積霜雪幸亦解羈銜昨從憂廹來將復見安恬西廊
坐食菽可以慰飢饞漸欲親酒盞頗思疎藥奩願季愛
玉體豢我及西崦從今荷明時歡樂百無嫌酬恩無處
所香火供瞿聃
集句寄斯川
渺渺孤舟逝計日望舊居萬族各有託吾亦愛吾廬栖
栖失羣鳥暫與田園疎今日始復來再喜見友于緬然
睇崇丘負疴不獲俱試攜子姪輩且還讀我書親戚共
一處過此奚所須起晚眠常早誰謂形迹拘厚恩固難
忘慨然念黃虞飬真衡茅下不樂復何如
寄馬全玉
歲月如歸鴻秋至歘將翔郊原帶爽氣榆柳媚無光客
子抱幽獨耿耿誰與明不辭青鞋賤來躡君子堂君子
松檜姿勁不慘風霜其交淡如水衆口未易嘗忘言默
領會此意卻難忘不飲知酒趣聊復酌公漿寒燈夜寥
閴一笑未渠央誰令别離此夢寐長相望
寄尹遷介叔(案後五首疊前五首韻當别有標題為傳寫者脫去連為十首)
我生非良材頑礦不受礪讀書但漁獵初不名一藝形
骸弱如柳暑雨更疲曳清風何時生一掃去酷吏
孫友太瘦生相遇一何闊途窮欲改操冉冉在故轍贈
君七年艾輒為兒女奪飬生有標本姑息良已末
我有好詩酒端為舅氏作陳遵見張竦雖見不改樂小
官未朝謁日日事飲博書來託天真笑我守糟粕
二尹山東秀一第安足賀滕侯薦鶚書極口良未過青
衫五斗米所要脫飢餓自重士當然蓄積非為貨
前年郭法曹寓直經略院同時幕府歸獨送兩秋燕新
書滿百帙鉛槧老不倦他時淮南子試為離騷傳
養志如養力益峻在益礪大方略畦畛小智私才藝古
來要倔彊檻折不可曳何謂薛贛君小生敢相吏
擇術患不終未易笑迂闊發軔三尺輪不改萬里轍死
生漢節共巨猾氣為奪坐令李都尉慟哭天壤末
䲭夷笑井瓶同是意匠作拘方等歸盡放意差獨樂往
時二千石天子償負博彼視淑德侯何堪貯糟粕
歌詞郢中來未數白與賀一斑昧全虎端似隙中過可
憐光萬丈不救妻子餓平生嚴鄭公皂隸有餘貨
吏隱非山林州府為道院莫夸非食肉虎頭頷如燕公
田亦種秫瞥去飛鳥倦何用蕭德施先生自為傳
送陳述之
羸軀抱肺惡喘甚劇犇豚水飯輒短氣矧敢近酒尊君
亦謝嵇阮力釂不盈分相看但蕭索何以慰離羣往昔
各少年束帶登橋門白眼霄漢際冥鴻注孤鶱我髯今
蒼黃君髮亦翩翻同吏一州縣凍螢彊相溫豗頽歲月
去此事更誰怨願君愛玉體長使百憂諼非關易斗粟
政恐耕耘煩他時老相問一笑坐忘言
送徐彦榮
嬋娟水邊楊宛是渭川竹光翠相動搖照我尊酒綠松
風含衆籟雲月澹華燭何必簫與鼓清言媚幽獨當年
妙風致文采自膏沐會逢百煉明照此燕趙玉晨風惜
行色車騎喧出宿一笑如未忘新詩寓歸僕
送劉貢甫貶衡州
洞庭木葉下衡陽鴻雁飛放舟河之水歲暮以為期豈
曰無徑路大直固逶迤波平弭桂棹風清捲蘭旗紫蟹
間丹鯉霜蓴兼露葵醉歌搴杜若還以寄相思不厭道
里遠所嗟時序移會登崑崙丘遂索玄珠遺以兹鼓枻
去瞠若不可追乃知體道人涉世自有宜入獸不亂羣
安肯陋九夷如何錄錄者反笑抱關為
次黃完仲見寄韻
讀書老無味記一輒忘十視昔那得超但覺有不及誰
能求甚解拘窘被書縶為文亦爾爾造語須易給未足
解客嘲况復令鬼泣柴門一鵲噪童稚迎信入開緘故
人書快閱驚喜集新詩瑩病目儼若冰玉立才兼劉柳
健思鄙郊島澀定從西山來爽氣扶岌嶪惠然遠見属
疑我故閑習叢臺三晉舊鎮静無警急府寬郎幕尊森
衛走呼吸以兹書檄省頻歲息篇什神交庶暫對怳不
閡川隰盧溪白士藪野處分屣笠如聞趣歸裝早作下
車揖吾廬雖庳陋雅亦便樵汲無酒或過雄有酒誰饋
伋何時甲乙第版築見君葺比隣或借倩梨棗亦得拾
不恥共秃翁相攜走城邑
次孫元中至後五日遊蔡氏園韻
林深宜夏炎亦復便冬冷居然安穩處合是招提境晴
煙起屋脊煦日下天井飽飯策杖出如行贊公嶺平生
一丘壑快眼春睡醒誰言城市喧能比郊原静人間會
合少萬事等泡影適意不自取兀立真土梗時平日月
好歲熟羈旅幸逢人但懽喜得酒便酩酊知我非子誰
頻來不須請
費家風次韻二首
行年病肺熱當暑極燔炮宵分偶小息起步駐凉飈咄
此怪事發天北起喧囂扶搖駕霹靂萬竅争怒號雙耳
不及掩對語何由交木作蔴葦拔瓦如埃壒飃顛呶怖
欲死一一驚兒曹所憂吾其魚遑賦屋上茅須臾事亦
定骨肉相勤勞東方漸杲杲音響為誰銷
風雷助神物兹理古不空邂逅一夕事知有費家風洛
橋誦書女涇川牧羊童不知費氏子業力與誰同便能
役蜚廉頗復鼓豐隆坐令城郭人在爾動用中劔出延
平水竹化葛陂翁况爾得人趣變現豈易窮時時要雨
澤袢暑殊未終勿逢金翅王非爾能長雄
子和惠貺佳什惇叙世契誦詠感慨情見乎辭因
次其韻
恭聞裕陵初文物萬古先仁英所造士臺閣徧招延堂
堂丹陽公發軔自賓筵維我先大夫整駕亦周旋一時
起接武千里稱比肩俱陳曲臺議共校天禄編心期久
相契燥濕無改絃晚登廊廟席玉筍照華顛廏馬並飛
蓋齋榻連脩椽到今啟事帖尺牘餘藤牋憶我既冠後
羣趨集英前公持柱史槖水鏡資平銓謂宜掇上第擊
節稱奏篇聲名竟寂寂感遇空拳拳事過劇脫兔邇來
三十年翰墨恍未落拱木森已圓嗟哉最孤露罪戾深
益纏迷途雖云指頑質何由鐫以兹衆惡歸白首猶迍
邅屢驚流夜郎敢望尉通泉絃腸恐齊斷身璧欲俱捐
豈知巢傾覆胎卵卻復全聖主日方中照曜無黨偏宸
筆下霄漢一洗空宿愆生還出望外喜極悲淚漣詩書
手自束衣袂輕欲翾猶憂抱沈瘵針石久未蠲朅來問
醫藥蹭蹬淮之壖追惟曩時樂夢破無重眠疇知王公
子但說副車賢持帶走窮隸趣駕来飛旃勞我鬢霜雪
歡顔語㛹娟北堂太夫人備福獨緜緜往者三殿朝吾
親亦班聯問訊逮妻女悲懽深愴然升堂一拜阻自痛
久拘攣念子事方殷使客舟車駢撥忙屢顧盼尊酒勸
留連新詩又來辱巨軸星斗懸七字健欲活靡靡争春
妍夷途取騄驥武庫出戈鋋驟聞吳叔辯霍然病欲痊
感子重拜嘉儻未溝壑填西風理歸棹往稼汶陽田王
途正清廓天子仁如天軒冕豈不好于我亦青氈政惟
蕭丘火寒焰寧復然亨衢子當騁願言早著鞭高閎富
令息犢子亦所憐世交固未替更賴清白傳
秋夜次四姪韻五首
凉颸起天末倏已掃庭戶光鮮向時柳慘淡非其故鉛
華不足恃美人抱幽素窮吾分當爾不為讀書誤
行樂北山路緜力涉逶迤諸郎騁逸足掩冉去莫羈歸
坐獨兀兀糜粥聊自資狂瀾成止水吾病真吾師
顥氣日且肅鳴絃此其時泠泠矢古音慷慨不勝悲翔
飈娟百卉苦雨何紛披曲罷自澄寂霜氣皎冰姿
千古柴桑翁于酒頗能全絶知閒居樂雅乏從事賢傾
心禱王母更欲丐長年緬思東籬下想望故悠然
窮簷詎云陋霜月粲孤明空山值飢虛秋菊餐落英吾
衰抱沈瘵玩物得我生循分各有適天公一何平
學易集卷一
