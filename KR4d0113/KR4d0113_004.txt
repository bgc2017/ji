學易集卷二
宋劉跂撰
五言古詩
宿靈泉寺二首
石磴排林端路轉隂嶺滑側身長風外凜落天為闊冉
冉光風浮金輪起天末
團團芳桂樹隠隠嵒之幽敷坐翳其隂酌彼飛泉流絲
桐懷友人寫我心離憂
滑家橋逢壊舟者有感而作
橋傾若車翻舟破如瓦解二禍適相觸生此大狼狽齊
生海邊人試吏今得代鄉閭恍在望舟檝信所快頗知
大道夷不避小物礙撑夫虎豹健力出馳突外何其一
跌傷脫若葱與蒯疾雷不及聽生理歘焉壊瓦飛昆陽
戰鶴唳淝水敗身非吕梁叟沈没豈不殆嬌兒年十五
八歲又其妹豈伊瞬息間生死不相賴死者長已矣生
者心破碎泣盡繼以血耳目坐盲瞶哀哀天無情皦日
為昏憒徐觀水中意波浪自澎湃我來獨心惻涕出增
感慨頃年岳陽下憂患亦顛沛豗頽萬死中血肉偶俱
在今此溝澮狹豈復江湖大咄汝豈不仁曾獨與禍會
冥冥倘有主焚溺甚葅醢不然遭無辜神理良汝紿從
今十手指永是後車戒靈均苦讒舌潁士厭沈療良時
不似昔努力善自愛我亦乘小艇兀兀信所屆搜求得
餘尊聊以勞疲憊雖微西江闊勿厭升斗隘歌闋從此
辭人生慎行邁
宴左山二首
閏冬節物晏十月猶素秋招提陽岡路宛在峴山頭史
君有高致尊酒擅一丘歡顔動長嘯松菊含春柔風清
宿霧斷地迥行潦收時令將凜落飛光為誰留
行飯轉北岡如登贊公嶺悠然竟晴日終比城市永殘
霞澹微照遙林耿疎影天空氣象杳落落見此境彼哉
不自愛快意烹五鼎來日苦大難忘言得深領
題束道輔懷疏亭二首
逢時樂宦達既達貴蚤休東門兩歸客冉冉不可留大
夫名賢後出處亦俱優築室在何許南郭林塘幽安車
搖佩魚步屧隨杖鳩勝日至佳客懽顔終獻酬鄙人最
樗散世用一何繆政以無事身尊爼常見收今年掃三
徑近不隔虎丘欲問杜陵老來往幾風流
賢哉疏太傅遺榮歸印綬當時漢廷臣未省出其右進
為豈不能止足吾所守驅車曉出關祖帳已芻狗惟餘
清風在竹帛端不朽大夫懷家聲相望千年後結廬離
城郭興致寄林藪華髮映童顔如公殆無有何必松與
喬豈弟神所夀嗟余真漫浪持是終安取敢言六百石
固已愧升斗行當自免去執謁隨隣叟縱復無新詩猶
期飲醇酒但問客如此亦許登亭否
秋夜自瀘溪泛舟入澤濼二首
浮舟入浩渺有楫任逶遲望迷烟樹合影迴星漢移清
靜水月界身到始應知
山横染黛碧波散湧金明風微葭葦静露寒魚鳥驚絶
境不得到愁隨歸棹生
舟行懷斯川用王介甫韻
遄往欲何之緩行聊爾爾悟身無期會在彼猶在此輕
舠類短鞍安取途九軌所嗟湍流長汩没未及已蒹葭
鴈鶩澤清淺良可喜美人詎云遠耿耿隔一水憐我抱
沈痛藥劑厭餘滓談笑何時來幽憂賴湔洗
晁端州秀宴席
同寮貴公子好事敵原嘗晁侯更蕭散不愛囊中裝步
兵玉觥滑洞庭金丸香宛轉蓴帶細紛綸鱠縷長鰒魚
三百飣豈必河之魴咄嗟事便辦侍御色不忙熙熙春
臺上醉語各相忘湯餅最後出雖飽别有腸願君善遇
客懽樂殊未央不須投車轄敬舉主人觴
和梁十登三學閣
屏居倦煩促約此塵外遊于我快兩目云誰翻百憂蒼
山東北秀野水西南浮平生林壑心今老此一丘悲風
入叢薄掃迹瓜芋疇高樹未搖落鼎鼎彌道周感此節
物化淟涊何當休幻事涉苦海禪心得中州徙倚到無
言風鈴聲更幽新詩出肺腑明月非暗投終篇不及酒
似非我一流願為靈泉去醉語看横秋
與諸人步郊外作寄舍弟斯川
行年踰六十衰墮百慮休新春逢佳日忽漫思出遊隣
曲四五人風味成一流步屧相後先散若水上鷗重城
未云遠乃得此林丘緬懷斜川人疎野更無儔千載今
日歡政爾聊相酬誰言恨枯槁兹語當信不阿連最領
此欲語翻離憂寄聲早歸來二仲須羊求
夢與舍弟登靈泉步趨如無疾既覺感而賦詩用
王介甫韻
老夫東歸喜豈復念西悲心安體當佳抱病如何其欲
成蹇士賦應作半人詩丘園窺不得溘死恐無時誰令
北山夢彊健變衰遲陟巘石岌岌班荆草離離季也遮
我留更與道人期夢中差獨樂不類覺時為晝夕代乘
除勞逸更共之我豈不有瘳隂若相扶持福雖未盈眥
自怪盛如茨從今愛吾生糜粥養蕃滋
題古器物銘贈得甫兼簡諸友
往者李龍眠監河國城岸家多古時器羅列供客玩爵
觚屢飲我鼎鬲貯肴膳到今李侯書一展如對面邇來
三十載復向趙卿見收藏又何富摹寫粲黃卷沈酣夏
商周餘嗜到兩漢銘識文字祖曾玄成籀篆頗通蒼雅
學不畏魚魯眩遂將傳琬琰索我序且讚我衰心力薄
游不出里閈孔懷忘年友契闊異州縣深慚千里駕請
畢十日燕諸賢共留連更賴三語掾
見蘇黃邦字韻詩戲示王倅安國二首(時倅欲往督捕)
與君南北人斗粟聚此邦維彼惡少年潢池稱下江白
晝射大屋屋破無完窗繡衣募壯士受馘不受降我弱
異都盧豈敢學尋撞君才過烏獲九鼎一臂扛懸金八
十萬何啻白璧雙胡不騎赤兔斫樹收死龐坐寬刺史
憂不復念政厖凱旋夾道迎父老集瓶缸
天下本無事此語僅興邦得志不與物誓心有如江腐
儒若腐螢槁死讀書窗誰能守筆研心大云何降終然
氣相許霜鐘不須撞道雖千鈞重努力期自扛他時僑
與札日月聲名雙秖應南海趙便是襄陽龐慎母彊㨂
擇貴純不貴厖請見胸中物止水琉璃缸
答王允中聖推
長安重行樂寒食及佳辰聯翩出遊宴閭巷無居人動
静各有趣拂我朱絲塵分將幽獨心守此濩落身斯豈
衆所然獨子何殷勤叩門隨謁入俯仰色甚真從容一
笑粲不覺傾蓋新念昔各從宦宿亳為近鄰溢言相引
重嗟我曾未聞乃知國寳拙不悟王綏仁高談喜未定
佳句意益珍幾有按劔感驚怪惠好頻子方赴吏集朝
暮旅食貧不忍拜馬足會且掃朱門獨肯閒見我惟子
欲何云乃言人生世取舍理莫均譬之平地水東西南
北分惑此重拜嘉幸子長相親
答王升之
去家今來歸川陸萬里長有官無禄食生理劇微茫飢
創何時瘳麥隴得扁倉丁稚八九人我老自裹粮不辭
終歲勤一飽幸見償所願杯椀足何取玉無當向來無
數青渾作可憐黃想見冰玉姿膏沐出沸湯誰作不祥
語詛呪甚砭傷妒人神所呵坐使天雨霶翁媼拜相賀
懽欲插翅翔新詩果來謝追悔如負芒君惟文字戲竿
木故逢場豈顧狷狹人為虐變炎凉且復置是事釀玉
滿君堂垂涎得涓滴渴夢轉顛狂不嫌餅餌惡雖賤敢
獨嘗交易儻許可寧復有他腸且毋火我屋亦未穴君
牆乘除各醉飽前事永相忘
七言古詩
作蜂室
栽基植甓作蜂室其陽分孔便出入懸窠毒螫非爾匹
百卉芳華登股膝孫息蟬聯深洞房露結膏凝如截肪
比功九粒冠百味削滓猶堪資夜光憐爾于人甚無負
一世分甘身獨苦高崖熏灼彌更難且復留連小環堵
寄晁以道
江東野老羹蓴絲弗羡肉山酒為池啖我故人吏未歸
腳鞾手板方苦飢豈無盤飱置璧圭我乏是物君非宜
近聞示病作居士不似齊州稱主司歲惡無乃饞所為
自是不當食肉糜書来中有七字詩問訊勞苦開人眉
墨丸不减官隃麋著書寂寞來孔時我曹老矣善自持
莫擬狂瘦勝痴肥他鄉異縣久别離明月千里長相思
送高將永亨
大高殺身如伍尚弟有子胥天未喪小高目慕顔太師
能言兄守常山時事隨日往長已矣邂逅相逢識其弟
誰言恨不見古人兩意恐非今人比結髮行陣初齊名
志同不在同生死苦遭文吏巧見詆邊人至今猶墜淚
三年默默趨戎行驊騮捕鼠非所長趣裝定返雲中守
上書今遇尚書郎
次資道韻
今我不樂何所為調笑盍各言其好不願擊水南溟飛
但愛乘風北窗傲大夫聲名過單父即日去受東朝誥
固知為偶我非齊莫忘相從君與操駿辯瑰章殆希有
玉堂金馬應須到功成却記雞黍期同著青鞋映黃帽
次韻大人正月十四日作
端闈夜許都人望紅繖亭亭坐南向燭龍影落陸海中
廣樂聲在鈞天上華嚴寳藏光景出雙鸞飛下蓬萊嶂
大平天子千萬歲呼舞共作嵩山唱小臣躑躅百寮底
未許外班陪末行今來淪落一何極山城裝點成窮相
苦吟漫欲酬節物擁膝句作酸寒狀搜抉渾如餌毒藥
畏縮更似藏私釀詩成竟亦勿交涉欲取樓蘭經樂浪
典衣聊復沽市酒一飲徑醉成昏忘黃昏陋巷燈火絶
守把不費城門將豈不見人生懽樂易生悲惟有静默
長無量
隴上遇雨
隴上怕雨竟遇雨空山路窮避無所昆陽之戰飛屋瓦
白登之圍矢交下從者散去馬可憐故人借我非我馬
上坡歷塊已欹側下坡流滑攅四脚既僨而起倏復顛
墮策失轡心茫然從者好在無自苦履穿衣敝吾償汝
我亦短褐不得完掛樹一裂長尺五此生辛勤身不辭
七歲嬌女三歲兒泥塗糢糊啼午飢買餅一百汝勿啼
滹沱麥飯蕪蔞粥咄汝豈得長食肉仰天長嘆冠纓絶
下馬納屨踵亦決張儀舌在雖自知范叔衣寒一何切
人生貧賤烏足悲行吟不顧妻罵隨寄聲公等勿誚我
富貴莫忘牛衣時
答純益書懷
矯矯林間鶴汎汎水際鷗俱非鼎俎用斗粟誰為留君
師蔡義我施讎同時聲名今白頭博士弟子動千數遑
記軍中陳與劉黃金絡馬錦臂鞲印組丈二鳴八騶席
間設胾竟何味車上負芒終可憂人生在世各有趣江
東且復客曹丘田横刎頸亦義事感知捐軀非所羞此
心會與君意合今無古人何處求不如置之酌美酒同
郡諸公皆舊遊耳熱眼花付一醉雞蟲蚌鷸何時休
重答
君文有如太史遷多至萬字少千言小詩未足見馳騁
要當著書名雋永詞源一深幾千丈苦恨舉世無長綆
少時白眼視嚴徐老傍君門冉冉趨聲價若許金滿斗
倦游銷减一毫無雖貧終非兒女態倔強時時編虎須
食貧我亦懷抱惡泰山不毛秋濯濯糜乾黍空酒味薄
飢死不學東方朔
以郿絛贈晁掾
握手喜相逢何以贈契闊解我郿縣墨絲絛繫君南海
榖皮褐結君歡愛君勿忘祝君玄髮如許長帶圍莫作
沈家令腰腹須稱東平王秖憂道人骨相發王塗駸駸
弦上筈金璽盭綬丙丁文魚須寳笏搢錦紳此時此絛
亦相尚參禪問道裴丞相
碾茶
玉川涕泣訟月蝕蟾蜍無光玳瑁魄委照墨海鸚鵒石
恐是雲龍小蒼璧我家得之天人家天家金盤薦玉食
豈堪書生漱糠覈牀頭什襲封未拆不辭屑玉遺君飲
要君錦繡生肝膈意中佳句甚了了口不能道空脈脈
諸公椽筆好相過莫道彭城譏水厄
學易集卷二
