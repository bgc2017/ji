學易集卷四
宋劉跂撰
五言絶句
坐進庵戲作
自吾營此庵遷徙屢有無壁間故人文今獨與我俱
結以不根茅闔之無鑰鎖堅密烏有身非坐常宴坐
圓蒲與方竹伴我守幽閒夜闌得禪趣明月窺窗間
王升之絶句以詩成有共賦酒熟無孤斟為韻因
次其韻
端居得韻語不作凉秋悲快若彈丸轉知是王家詩
之人嫺辭令病起猶越聲不量蒼蒼鬢屬和愁僅成
客來問玄解付與尊中友我口不能言此間甚多有
欲逃蘇晉禪苦乏陽城俸鄰家稱子貧杯酌與君共
憶昨艘檝間月白雲水暮妙語同賞心請君來重賦
且無遽典衣素書堪下酒旋斸金鈴黃栽軒媚重九
念當歲崢嶸少别友中玉夢寐大刀頭安得盧橘熟
霜蟹豐兩螯磊落登盤盂亹亹倦咀嚼繄我愁獨無
庭階脱葉靜岌岌高井梧鴈聲排雲去歴歴心不孤
夜寒慘不寐起坐彈鳴琴之人邈雲漢空杯難獨斟
梅徑
幸蒙託根地歴歴令著行莫遣桃李妖壓我玉雪香
葵軒
朝暾媚花木戸牖延榮光新沐晞我髮悠然成坐忘
竹里亭
雖無白家池竹是九之一新萌如許長來歲障夏日
藜杖
雨衣類襏襫野屩號不借扶此枯藜根行田北山下
學易堂作
幽居淡無營飽食心晏如老不任作務讀我少時書
七言絶句
和張赴供備
騎曲休歌出塞愁渥洼名馬鷫鸘裘文章不暇三冬足
骨相由來萬戶侯
桓桓壯氣敵陽秋冒雪衝風不被裘天子方修上林苑
戎王莫怕義陽侯
和初到嶺二絶
到後渾如痛定時不辭追賦道中詩趁虛糴米非閒事
莫倚文章堪療飢
欲語呑聲且復休異鄉風物伴牢愁鉛華不為無人識
獨自妝成卻自羞
玉簪花和希純
有香無色不因春端是書生席上珍同作虀鹽賦詩客
定非歌舞賞花人
根移少日便花開數子殷懃手自培更翦素衣成鶴氅
王恭定向雪中來
玉蘂花開動玉宸唐昌觀裏夜逢真仙人瓊卉初無比
直恐芳心卻未申
鳳尾成陰蕉葉重金鈿相對菊花繁莫悲舉世無相識
佩蕙紉蘭有屈原
孤潔偏因霜露成春花無數不知名秖應新沐彈冠客
要爾相宜一倍清
日日花前醉賦詩多情休誦北山移沾巾不要時人學
獨為秋香插一枝
姑射山前舊約非秋風滿意未成歸仙人一去無留迹
墮珥遺簪作雪飛
藍田故有他山錯瑤旆瓊旒碧玉干左紫姚黃滿金谷
野人留取伴雞冠
贈王安國芍藥
羣花銷盡獨芳菲淡沐輕膏知為誰寂寞書生久無意
風流别駕合相知
相州州園
解鞍休馬暫蕭然雖晚猶堪一醉眠所到園林且為主
若須吾有是何年
又泛西溪詩十首
溪小纔容舴艋舟一樽聊復寄春流縱横不用施篙棹
自在教隨水上鷗
溪頭青草弄春柔一帶花開動客愁貪看波中錦紋石
不知船已過芳洲
春水微生放鷁初和風習習日舒舒洲前且為停輕楫
待摘蔞蒿煮白魚
扁舟如箭過前灣飛鷺多情送我還張起片帆風正急
回頭已失蔡公山
天生橋畔水交流夾岸花飛逐客舟時聽山禽歌一曲
何須吹笛舞凉州
下瀨忽驚花滿樹踏舟常恐酒杯翻鼻頭只怪香風遠
知是行過桃李村
寒沙如雪水如藍歌嘯中流響半嵒秖恐驪龍驚睡覺
呼風吹浪濺春衫
春樹連山水浸雲櫂歌初奏浪花分溪神為我添風色
十里歸來日未曛
淡淡春煙夕照微渡頭已覺行人稀玉罇未盡賓朋意
兩槳何妨待月歸
岸邊漸長陶潛菊渚畔初生柳惲蘋自學操舟狎清泚
從今休笑往來頻
次黃富道覓山釀韻
深巖窮谷自涓涓慙愧詩情卻泫然政使家貧無麴米
猶堪烹作惠山泉
寄張竦
張侯生意秖如瓶出入艱難亦自成卻縱䲭夷差獨樂
此中何物不堪盛
和定國湖上
溪光涵影碧蕭蕭四合深林不見梢寒暑若言無避處
世間那有況雲巢
雨過松篁多樣翠風迴蘋藻一般香玉蘭桃李非無意
興味由來靜處長
菰蒲深處水藏波邂逅相忘自嘯歌曳組懸龜知底用
水邊消得一漁蓑
酤酒添庖趁晚飢冷淘堆椀照銀絲羹芹有意無由獻
此味君王恐未知
鸂鶒鸕鶿樂更真夷猶溪水碧粼粼全如傲世佳公子
泛泛波間不可親
盤中擘粒試垂綸與子應非臧丈人渭水何須笑温水
絶勝憔悴楚江濱
夜坐示兒姪
露下天高秋氣清北書不到鴈無情且將欵曲終今夕
遮莫鄰雞下五更
尊香輕泛數枝菊豈獨春風一一回自憐寒律窮途客
不恨飄零卻恨開
戲示語道
御史青驄持望重將軍赤兔得勲多乘黃騕褭今相見
垓下烏騅奈若何
麥壟
麥壟漫漫宿藁黃新苖寸寸未經霜手中馬箠餘三尺
想見歸時如許長
次韻智夫并呈庭誨
為問尊前醉阿誰韓娥應囀縷金衣何須料理沙邊客
更遣梁塵作雪飛
臥隨編草依龜背行踏冰泥上馬垠卻望高城在天上
故知李郭是仙人
答景亮
十札新詩忽見投筆端高興不能休願將筋力如公比
安得耽書到白頭
以茶寄安國
苦茗槍旗誠鄙甚密雲龍鳳太高生一甌為寄忘年友
此味應須識此情
闕題
君家十畝春蒼筤犀株解籜冰玉香山東麥飯藜羹客
有底詩情合得嘗
先寄左軍語道
已喜仲容連騎去更思小陸度山來賦槐白士愁顔甚
喚取溪傍一笑開
咏吕步舒詩
先生卵翼計平生針芥相睽禍欲成自是揮斤非妙手
郢人為質卻無情
繙書見舍弟去年自夀歸鄆道中詩悵然懷想久
不作詩因集句為答用渭城體可歌也
春深逐客一浮萍何處淹留白髮生山城過雨百花盡
野渡無人舟自横
青春白日坐消難須著人間比夢間八公山下清淮水
明月何時照我還
汶陽歸客淚沾巾莫厭傷多酒入脣暫時相見還相送
水遠山長愁殺人
荒山野水照斜暉綠淨春深好染衣請君問取東流水
來歲如今歸未歸
尋思百計不如閒塞馬重來事偶然皇恩若許歸田去
頭白昏昏只醉眠
詩成吟咏轉凄凉獨宿空簾歸夢長長年事事皆抛盡
惟到尊前是故鄉
重送成都漕
曾遊淮上愛清流況子官為郡督郵可賀吕虔賢太守
佩刀應得不須求
口號
孟仲爭秋毒熱新自今三指算歸旬已判明月隔千里
可對茱萸少一人
面目已憑詩寄去笑談須待自將來香泉不煮雙金榼
候取歸人趁菊開
闕題
北堂手種藍田玉采斸不隨薑芋疇邇來留得花為佩
付與吳儂可療愁
又景亮惠藜杖賦絶句以謝
藜根矯矯似枯松扶我蹣跚病力窮置几賜餐非所重
康寧願學樂全翁
銀角桃枝空有賦鐡根藜杖可無詩從今客到迎門待
還我維摩未病時
張辟疆
老畫駸駸不可攀風流依約片言還小兒若悟他年事
肯使生心涕淚間
覓竹示子勉
為覓新篁雪後移殷懃都莫遣根知道人要作騎龍杖
與子相從到葛陂
和公度
多情佳客送春來雉尾貓頭次第栽從此庭前共蒼翠
夭桃繁杏不須開
松石
長茂用武子流沙作松石既成示予而武子來
請作小詩歸之并簡長茂
筆端陶冶不無神紙面流沙秋後雲點破沙痕便成水
一溪松石浪沄沄
向來愛鼎已成癖今日還書真是癡不分多求董威輦
只應重老李咸熙
恩赦放還集句先寄鄉中弟姪二首
去年當日别東都魚鳥猶疑畏簡書詔恩許逐陽和至
只向長沙住歲餘
㯭聲衝雨似鳴機終日思歸此日歸自為野客尋幽慣
不用登臨歎落暉
閒思往事似前身羞見黃花無數新我家孤姪在海浦
遍插茱萸少一人
學易集卷四
