學易集卷三
宋劉跂撰
五言律詩
寄人
聞道江家宅椒蘭春自榮道人今好在歸馬太遲生飛
鳥山南路浮雲隴上城相看各多病搗藥待君烹
送成都漕
里巷居偏近生平月亦同開懷一笑語轉首兩西東共
是塵勞内全輸吏隱中魚來勤尺素淮汴古來通
送東之
受業師高第居官郡右曹掾非蠻語得才有鶚書襃會
是人難及胡然力獨勞府趨空冉冉誰得吕虔刀
送王升之
翩翩捧檄喜便作放舟行愛客懷抱好能詩膚骨清蹇
余身濩落況此歲崢嶸自是愁成醉離觴不復傾
諸公見過野飯晚步輔之有詩因次其韻
野人城下住巷底更誰鄰秖有攜笻路應無躍馬塵客
非俗士駕詩似古人淳載酒催公等藜羹難重陳
西溪次韻九首
終年倦城郭夢入水雲鄉酒美俱中聖詩成獨擅場高
風助悲壯皎月照清狂露下如鉛水沾衣笑淚浪
攜手西溪陌懽顔共舉觴雲山滿目靜風月一襟凉但
得杯中玉那知鬢後霜何妨擊尊破故作聽歌長
英英數君子貧甚亦清門蕭散俱相好疎慵每見原玄
談得涇渭芳意有蘭蓀從此窺名理金篦刮眼昏
漁人一竿老麤糲半饑虛豈有令鉤直惟應恨網疎有
時脚不襪自笑食無魚我自餘尊在愁眉爾暫舒
秋風漲川谷小汊亦容舠落照收長纜随流試短篙隔
溪聞鼓枻臨海試觀濤解賦南州浦前身何水曹
洞庭明月下天地一冰壺怳對瑶池雪驚逢甓社珠窮
鄉悲百粤勝槩憶三吳誰作稽山伴秋風入鏡湖
輕雲巧迎月高柳媚疎光城堞傳嚴鼔尊罍動急觴望
迷山四面影占水中央清絶無人地居然五友鄉
幽人若幽鳥適意但卑飛宦拙羞潘岳才多笑陸機不
堪尸馬革幸未泣牛衣來往瀘溪上鄰翁有釣磯
柯亭三弄笛憀栗易悲風妙曲來天上飛花落酒中翠
屏虛在望玉鏡迥當空摹寫何人解王維老畫工
次畢將叔韻寄夀陽三首
撫枕得滂湃開軒延翠微乃翁故時客何許更言歸有
興添書滴無心傍釣磯惟應一大事策杖到禪扉
苦竹湓江宅黃山秋浦亭猿聲作頭白客淚對衫青笑
爾悲鳧脛知吾寄水萍時時賴嚴尹小隊出郊坰
丈人文力健能事與心違彭澤秔田少襄陽菰菜肥紫
團生雪液蒼餠破雲衣持許無人寄慇懃小陟歸
題張氏園亭二首
蒼頭奉笻竹稚子試春衫共著野人服來遊居士巖園
蔬佐酒椀藥錄貯書函草草非難得從今不計凡
岸薺随漁屨林桃映舞衫定非銅雀榭似是雨花巖僮
有家千指書多日百函斯人太高語吾意秖塵凡
與李深梁山泊分韻得輕風生浪遲五首
大澤水常滿秋來洲渚平游鱗不能渡短棹若為行氣
吐西江蜃風摶北海鵬波濤未可料汩沒恐身輕
從今魚易得居與水相通世事青天外生涯高浪中蒲
深疑落日萍轉覺回風勸爾終身計鴟夷是范公
為問風多逆舟行太緩生漁歌不用調水宿莫論程飽
有雕胡飯香無錦帶羹相看乏酒飲愁劇似淵明
莊生語逍遥元子稱漫浪此身如土梗雕刻不成樣何
心解賓戲猶欲避官謗默默難具論幽愁浩盈望
丹鳳不出世整翮上林枝黃鵠非所擬翔集偶為期風
高不易到歲晏仍苦飢扶持幸有托敢厭路逶遲
舟中二首
野水今年長青田入白湖鄉音聞驛馬風力驗檣烏永
夜眠雖著高秋病未蘇常憂北山拜辛苦倩人扶
故國風烟外飄零隔歲淹今兹去拘窘行復見安恬未
擬親酒盞何當疎藥奩酬恩無處所香火供瞿耼
使遼作十四首
自昔和戎便于今出使光邊烽宵不見漢節歲相望州
邑三餐遍溝封一葦航太平無險固道德是金湯
虎北奚南迥居然帶礪全百尋天上樹千里掌中川毳
幕宜逃漢山戎莫病燕即今甌脱地渾占兩河田
禮為王人重關亭道路除荒城初部落名鎮古巫閭習
俗便乘馬生男薄負鋤傳聞斷腕地歲歲作樓居
但逐銀牌使何堪記驛程路迷如欲盡山轉忽通行列
仗東丹騎先驅渤海兵鑿空誰計此曾未及長纓
寒日川原暗顛風草木昏捉襟愁肘見語客畏聲吞曠
蕩疑人少倉皇覺馬奔勿驚銷髀肉長遣節旄存
神水堅冰合沙場寸草無長疑淚是血誤喜唾成珠晝
出驚貂鼠宵鳴厭訓狐悲歌人不應自覺寸心孤
北嶺能捫斗南岡欲摘星舊聞空耳滿異域得身經好
築嫖姚塚仍刊車騎銘莫言天作限關路有松亭
鼓角霜初曉簫笳日欲曛莫為天外意只作夢中聞問
道無人迹嘶風有馬羣山高飛鳥急決眥入層雲
一作重山去頻看破鏡飛長悲青塚怨莫忘白登圍禮
覺周旋異心知笑語非南飛何處鳥安得與俱歸
喜鬭人皆勇誅求俗故貪為謀不耐暑嗜味獨便鹽已
怪今生到寧能一夕淹長安遠如日北斗望為南
今日朝元仗千官兩掖門從容魚藻晏供奉栢梁尊厭
服貂裘敝愁看桂酒温誰知廣文淀水面箔為藩
置酒穹廬曉僧山合管絃應緣地褊小難遣舞回旋風
急皮毛重霜清湩酪羶君看東嚮坐貴重盡童顛
王春今日是北歴自相忘厭食乾羊味如聞生菜香隴
梅渾破臘燕鴈正随陽時節催歸興憑陵天際翔(北歴立春)
(差一日)
日覺筋骸耗中宵慘未寧厭看山濯濯快見栢青青記
里無官堠依身有短亭心驚此何地生死一流萍
病中
病如漳浦臥一腹果然浮不著三升飯能容萬斛愁水
聲回别浦山影到中流遣興須憑酒慇懃為汝留
曹紘陷交阯十七年與其母逃歸得官汶上求詩
曹侯將家子異域久飄颻人獨憂羝乳天方借海橋亡
弓終在楚去鶴會歸遼凛凜今如許風霜看後凋
答景亮二首
門無車馬迹臥榻兩閒人野服風前薄園蔬雨後新絲
桐叔夜操香火淨名真斜日穿簷入悠悠對隙塵
吾廬亦自愛況屬仲春中賓榻疎簾隔鄰園小徑通何
妨書袠亂未遽酒尊空更約高人過當軒看偃松
七夕
夜永風露下庭空簾幕秋杯盤延素魄針縷動雙眸天
上秖今夕人間寧少留如何一水際歲歲此相求
五言排律
寄贈
絶世丹青業中臺雨露辰師門推上第王室見名臣磊
落儒林文風流畫省賓燕朝分錦仗儤值近楓宸鳴鳳
丹山穴占星潁水濱殿廬俄厭直藩社此班春山節還
銅虎京符換玉麟威行三輔地歌浹兩川民已喜徵黃
霸無勞借寇恂即應公簡上會見俗還淳歎昔時難偶
逢今勢莫均楚材難入晉漢法近沿秦稽古皆前列希
風絶後塵斯文如汩沒吾道久湮淪海嶽功歸聖熊羆
釣有人藍田仍産玉郢匠早揮斤周歴方開永蕭規欲
盡循天時知會遇人力漫紛綸夙有摻絃便今逢斂板
親猥慙牛下走敢玷席中珍迹遠龍門峻心懷燕厦仁
緒言聞已舊從此更書紳
答資道
都尉聲名後篇章不乏才談高正始際詩自建安來險
怪探龍頷甘珍味豹胎隂何長有思郊島漫相猜白雪
憑誰聽黃花入衆咍楚醒搴水薜蜀興動官梅晚艇翩
翩鳥秋濤隠隠雷水兼天浩蕩山為日崔嵬麗藻煩三
復愁腸殆九回自慙無世用莊語笑迂駘
七夕戲效西崑體
終年情脈脈此夕夜遲遲玉宇秋來闊珠簾夜後宜仙
娥月為姊海實樹生兒露共雲車下風將鵲扇移鮫盤
空有淚椽筆未成詩借取揮戈便金釭更百枝
七言律詩
寄葉勤次其韻
五斗折腰俱為貧詩書律令若為分西山今朝有爽氣
北闕無時飛白雲一紙綢繆三歲字七言憀慄九章文
故人好在長相憶悵望江臯麋鹿羣
送趙侯思恭
西城冠蓋日初曛南浦笙歌夜嚮晨何許煙波千頃隔
爾來霜月一鉤新名花只許平泉有開讌誰如北海頻
我亦尊前舊時客獨將衰白臥漳濱
用公允韻送介叔東歸
曾曳長裾何處門楚聲悲壯不堪聞侵陵急景東都雪
觸忤新愁南浦雲未信書生歌嶽嶽要令天子禪云云
少年持許今安在拭目翺翔鴛鷺羣
次王彦昭寄蘇景謨青社園亭韻二首
丞掾分曹付舊規翩翩文彩妙當時何人誤讀雌霓賦
他日真成幼婦碑曲水流觴如故事平山行樂有新詩
春來想見棠陰盛可但詩人别後思
誰道前賢迹已塵園林氣象邇來新高山流水有深意
翠竹黃花如故人小隊郊坰時訪客後堂歌吹獨留賓
汶陽寂寞無佳賞臥閣蕭然過一春
涵輝閣次韻
光風冉冉動平湖花草幽香滿坐隅薰暖頗如懽伯在
蕭閒宜與此君俱可無剡水乘舟興端是郊居作賦圖
借與禪翁有幽事一支笻竹倚圓蒲
行次長風沙次韻
清晨喜氣動江流兩見新篇到小舟石裂崖頽非快意
風聲鶴唳亦消憂已令雙鯉随梅使更不飛烏倚柁樓
興味從今得嘉境著書應不號窮愁
遊白雲山次韻二首
不到山中寧久如兩日闕然或闊疎每憐身留只意往
何事子行令我居莫向山僧疑入定但從溪友試觀漁
朝來新作幾兩屐更待西原春雨餘
數子讀書渾欲狂深山縱汝共徜徉千鈞腳力有底健
萬丈心情如許長對景吟哦亦有意逢人笑傲若無旁
幽花細草何足賞歲歲天邊仙桂芳
次孫君汝弼晚步韻
寂寥誰過仲宣樓邂逅斯人肯小留多病兒童便食粥
忘機鷗鳥共臨流賦成擬學張平子志大空慙馬少游
載酒從今相煖熱著書應不號窮愁
張大年覽文與可墨竹及先人所題與可挽詩見
惠長句因次其韻
墨妙蒼筤雙玉枝賞音悲壯七哀詩多慙寂寞青氊地
又得風流黃絹詞往事白楊無數拱餘生衰鬢不堪垂
聲沈影絶何人識賴有柯亭可見思
次介叔韻
酒船定向江東去知有風流賀季真北嶺南岡元自熟
短楊高柳邇來新老吾官職渾無味壯子文章最有神
知欲絃歌且三徑徵君莫自傍風塵
次胡伸道韻幷簡公允弟
幾年書不到江東知我忘形事事慵南阮最貧方遠宦
阿連同調且相從狂生肯信原非病妄校須慙廣未封
安得論文如定力不眠長聽五更鐘
次大人二月三日過吳德仁韻二首
溪上高人稱福吳一尊深喜共為娱步行可是困公子
日晏不應驕灌夫縱履全勝驅下澤緩歌長欲聽提壺
行年八十心如水正覺公非嵇阮徒
一一郊原春事催客愁今日為君開柳枝鸜鵒未成舞
溪面葡萄初潑醅曲水便應詩句滿稽山那復酒船迴
海棠徑裏紋楸石為爾從今得得來
次竇子野韻
不辭身熱野田風水引膏環入眼中麴米顧公多樂事
鉏犁憐我有深功博聞可但百間屋愛客未嫌三斗葱
天麥毒人安敢獻莫令堂上一尊空
次黃完仲韻
幾年流落喜東歸笑語相懽此一時轣轆小車真快意
伶俜短杖且扶危新詩遣興幾成癖濁酒忘懷定不癡
政恐為官抛我去除書聞已下京師
題僧道誠應緣菴用李端叔韻
歴歴孤寒不可羣應緣聊寄夢中身無絃琴裏本來曲
枯木巖前元自春詩句已多猶恐少禪機雖舊不妨新
鄉山更好莫歸去且伴蒲團夜坐人
惠山寺
從來未到山頭寺應在武陵深處藏漢水文人生自拙
香山居士興何長四旁島嶼娟娟綠萬頃菰蒲靡靡香
且醉尊中眼前物瀛洲蓬島兩微茫
龍山寺
曉色翩翩烏帽輕道人瞥去不關情高山流水為誰說
翠竹黃花空自生急雨欲來先暑氣凉風已過卻秋聲
後期好取歸時月照我深嵓處處行
又泛西溪
春晚西溪入勝遊白楊花亂綠波浮欲延笑語遲行酒
要盡溪山緩放舟灘上時看魚撥刺林間靜聽鳥鉤輈
年來偷活干戈際強把閒吟寫我憂
題半隱堂
一堂圖籍自陶冶三逕蕭蘭俱歲華定非平恩許侯宅
會是仲長公理家端居雅不煩摒擋佳設頗嘗成咄嗟
惟我身閒數來往徽絃一泛即生涯
和長歴賦紙閣用王介甫韻
頂還平直得中方肯作僧庵半夜牀脱帽不憂風栗烈
熾爐仍助日蒼凉賞音正自鳴琴便宴坐何辭問疾妨
我有陟釐三百幅禦冬真欲倒歸囊
和石友
卜居無賴款郊扉忽忽春還樂事微莫道身貧非是病
由來人瘦不知肥讙呼豈肯觴三爵落魄誰如帶十圍
富貴功名更誰是且來同醉莫相違
和曾存之約遊北園
主家韋曲小桃溪客有詩名杜拾遺煮酒未成逃暑飲
夾衣猶及惜花時樾間日下潭潭蓋蘋末風生寸寸漪
一醉百篇供草聖主人拚取墨為池
和王景亮席上
兒曹付汝莫相關來伴詩翁作醉顔花似有情憐客老
竹應無意惜春還已憑玉麈消爐篆不怕金輪照屋山
尊俎重開定何日北溪流水正回環
東南秀羅亦佳山而近用前韻約遊
邂逅飛蓬身事輕異鄉風物不勝情出無輿馬自憐許
食有鼃魚空瘦生失路漫漫迷日影並溪&KR0377;&KR0377;灌田聲
似聞更有佳山在試卜東南十里行
答尹彌爾
門巷相看經幾時重來新事如奕棋從今碌碌自我拙
爾後錚錚非子誰每驚咳唾盡珠玉定有錦繡生肝脾
人生蓋棺事乃已一笑一嚬安足悲
答劉槩石豫
春來深覺境翛然幽鳥簷頭接翅眠落寞久知身是夢
安閒更喜日如年江山南國樓臺外桃李東風錦繡邊
野興暫成沂水浴故人盍駕越溪船
贈秦帥吳子中
河嶽根源禀植堅金行鼎鼎應弧懸執珪阿閣三階上
建隼元戎十乘前都護已高延夀最中朝深記弱翁賢
從今看似張丞相富貴康強一百年
重葺前堂榜曰學易景亮六丈寵惠新詩謹賦二
詩上謝
並舍荒蕪三四尋稍營軒檻便幽深已將種木待休影
未暇攤書聊洗心投老篇章愁脈脈随緣香火靜愔愔
從今掃灑供雞黍知有高人肯見臨
草堂門徑邇來通好事何人肯過雄故與圖書為伴侣
可無風月到簾櫳生平適意絲桐内老去忘懷麴米中
感激新詩百金重貧裝從此不憂空
舍弟寄茶
吾弟餉人真不惡建芽來自禁煙前一杯未易陽侯厄
四兩應為蒙頂仙病子頭風如得藥酒家中聖殆忘眠
平頭奴子堪缾椀可帶樵青竹葉煎
遣懷
此身為客幾東西萬物須于一馬齊山色不随春草綠
邊聲長伴夜烏啼宦遊碌碌憑誰記簿領紛紛為底迷
猶喜官輕無局事不妨酣寢過晨雞
學易集卷三
