嵩山集卷一
宋晁公遡撰
古賦五首
登賦樓賦
眺子居於硤中已聞西山之可遊蓋武信之美盡在西
山而西山之美無如兹樓己夘之冬歸自益州始及西
山之下而休焉霜露既降天高氣清山川開除氛霧不
興乃從主人問茲樓而登焉四山蒼蒼其峙如屏江流
茫然如帶縈城一目千里野曠川平主人樂之顧客而
喜將以是為東皋每登之而必賦也眺子曰富麗便美
流連光景非今之所謂詩乎世方吹竽伐鼓其門在於
五風不幾於淫如曰山林之樂可以忘歸藻繪巖壑與
之光輝往告市朝殆以為欺曾未加重嗤點隨之主人
亦知言之者無罪聞之者足以戒古者十五國之詩乎
當酒酣而未闌時勞賓而夀主辯者縱談豪者起舞試
為之歌蟋蟀則宴游者無荒而有度也為之歌既醉則
五福可致而六極可去也為之歌七月則有事於農者
識三時之先務也為之歌碩鼠則收養吾父兄子弟者
感動而知懼也為之歌二南則美哉乎如周召之親覩
也於是至而樂之登而賦之其十五國之所詠皆足以
託吾意之所寓凡其鄉人孰不願主人之日遊而喜兹
樓之有補也
屈原宅賦
余入蜀之初嘗至於秭歸之山有漁者過焉指其墟中
而告余曰此吾三閭大夫之故居也余聞而異之問途
而往觀焉則羣山連綿若遠若近風雲渟滀不見其境
于時秋也霜降氣肅月光益明風林水麓之影相亂而
大江之聲若敲金擊石泠泠然其可聽也而所謂屈原
之居則無復可識吾想夫牛羊之牧其上而樵蘇之不
禁也久矣而彼漁者何自而知耶余觀于屈原之前者
有唐叔之苗裔襲霸主之遺風方示侈于天下築虒祁
之新宫傾四封以來會賀匠氏之奏功其玉帛之容焜
燿於下而環珮之音鏗鏘於中固已為諸侯之雄也自
後彊君桀主日益侈矣東西五里南北千步採玉砂以
瑩礎布金椎以隠路者秦之驪山阿房也璧門鳳闕上
棲金爵繚周牆以百里而終南泰華之氣上下而交錯
者漢之長楊五柞也嘉木崇岡蔽虧杳冥而珍臺閒館
間見層出於幽深者唐之玉華九成也方其作而未毁
固極侈以增麗五都之豪傑足留而目注者彷徨而不
已然而千載之後皆漫滅而不記又況屈原之宅哉自
沈沙之告終凡幾易於星紀觀陵谷之遷變想丘隴其
已毁而後之人猶於荒榛野蔓之間求髣髴於田里而
謂屈原之在是也噫吁悲哉獨何為然豈五方之異俗
惟楚人之為賢秦晉漢唐之址已泯絶而無有至于此
而獨傳考厥俗之所託實祝融之世臣能遺迹於不朽
矧郢中之舊京然今也平原曠野上下禾黍九嶷雲夢
之間水波煙雲之容輪囷浩蕩而瀰漫於九土其章華
之館蘭臺之宫亦不知其處所矣予於是瞻悵久之泫
然流涕而後知名節之可尊而富貴之為不足恃也漁
者聞而笑之曰子真知吾三閭大夫者歟觀此荒蕪尋
常之地豈昔者所以被放逐而不忍去者也聞其始也
漁父語之而不從其終也宋玉招之而不來卒自葬於
魚腹邈神遊於九陔曩云懷乎故都今何不少留而徘
徊也余曰封狐雄虺象蟻壺蜂層冰積雪流金鑠石之
域當凛而夏宜燠而冬生于四方為物之凶然吾知其
為異可前備而不逢惟楚國之衆士實同質而異心吾
不量其有毒故見放于江濱然則彼可畏歟此可畏歟
雖漁父之見告使揚其波焉如誦招䰟之哀唱亦小智
而大愚所以赴江流而不悔其何愛於弊廬
神女廟賦
漢武帝既封泰山之五年臨朝而歎曰朕念元元之民
未蒙休德周覽中土以施惠澤而南方以遠故獨弗及
也朕甚憫焉是冬詔發佽飛羽林之士簡車騎之衆盛
清道之儀天子御雕玉之輿服龍文而駕魚目繫蒲梢
而驂躡雲至于盛唐望九疑登天柱薄樅陽而出休于
琅琊天子大悅作盛唐樅陽之詩命協律都尉延年歌
之以觴羣臣酒未半天子戚然不懌時東方朔枚皋侍
因進曰陛下不懌臣敢請罪帝曰朕適望琅瑘之上忽
然雲興其氣甚異因感高唐之事聞楚陽臺之山下有
神女旦為朝雲暮為行雨朕心慕之異時諸方士嘗言
仙者非求人主人主求之乃可致今巡遊天下冀一覩
列仙之屬而莫獲焉殆朕之德不如楚王能有所遇也
是以不懌朔跪曰楚王諸侯耳有臣宋玉善為微詞感
動神女見夢於王臣嘗笑之玉安知神女若臣者乃知
之上意乃解命謁者給朔札使為之賦朔即獻辭曰徑
西那之綿邈兮積閬風之崇基繚玉墉以千里兮右翠
水而左瑶池崑崙層峙以嵯峨兮弱淵周流而逶迤中
龜臺之清都兮塏洪敞而甚治粲丹房與玄室兮罨浮
雲而上齊諒豐隆列缺之矜工兮斧雷霆而斵之疏懸
黎以代礎兮瑩結綠而飾墀虞淵倒景而下射兮光反
激以交馳萃飛仙之游遨兮餌若英而咀瓊枝戛叢霄
之靈璈兮歌白雲而忘歸狀愉樂而不可殫兮非羽輪
其莫窺帝九靈之少女兮其名曰瑶姬受素書於紫清
兮含洞隂之華滋習玉瑛而厭處兮乘回飈以長辭狂
章大翳為之奉轡兮策蒼虬而駕白蜺馭八景之玉轄
兮曳紛綸之雲旗載靈氣而輕舉兮朅鸞戾而鴻飛涉
巨溟之層波兮予將躡乎南箕聆夢澤之雄爽兮漭天
水之相圍介青丘而澶漫兮奄高唐以冥迷忽意樂而
延佇兮弭絳節以徘徊胠丹笈授夫神禹兮靖九土而
安柔祇下民懷斯遺烈兮即石化而為祠象瓊光之華
闕兮騫辛夷以為楣矯藻棟以垂虹兮列葯房而張薜
帷羣峯連卷而十二兮爛雲屏而揚輝儼玉立而正中
兮貌渥飾而具宜沐蘭澤而含若芳兮被袿裳而繡衣
炯黼粧之豐麗兮澹聯娟之脩眉肅容華之拱侍兮紛
環珮之陸離神武蹲而抱關兮夕夾陛以文貍元猨悲
吟以度曲兮女媧倚歌而舞馮夷三足烏往來為之使
兮訊東華之靈妃迹逍遥乎中區兮亮素節之靡移鼻
祖祝融之裔子兮竊息媯以荆尸蠱文夫人于前兮後
又奪鄖陽子之妻豹舄斃掩而攘内兮蠭目暴芉而蒙
訾黑要挾夏而與居兮於菟盜䢵而遂孳世朋淫而上
蒸兮嘗見刺於湘纍横下臣繄宋玉兮揆暴戾之不可
規稱先王嘗與靈游兮薦枕席而嬖私今胡為而復遇
兮意託諷於微詞啟後世之瞽惑兮誑魄化而為芝曰
媚而服焉兮則與夢期宜聖鑒之孔昭兮獨超悟於昨
非厲皇荒德而慢神兮禍源起乎龍嫠悼衛蒯之失國
兮艾貑實發其亂機屏宓妃而却玉女兮幸後王之三
思
暑賦
盛夏之月風緘土囊鬱伏不興陽亢滋驕鑠石流金草
木焦燃氣蒸山冥客有過其主人而告之曰吁可畏哉
暑也吾聞朝歌令質從魏公子浮瓜清泉沈李寒冰嗟
人夀之無幾須富貴其何時南皮之樂僕甚慕之試與
主人觀乎崤函伊闕東西二京平樂畢圭長楊上林高
臺雖毁故基猶存菀多灌叢交映紛披渭濱雒脽彌皋
被隄風來鳴枝影為參差散于平中清清泠泠涼丘爽
塏不煩不蒸則主人亦欲游此耶試又倘佯四方彭蠡
洞庭太湖松江龍淵金隄汨羅瀟湘澒洞浩瀰周數千
里蛟龍鬱怒水涌波起山谷震動草木盡靡觀者凛然
髮立膽悸則主人亦欲游此耶試又薄游東陲四明會
稽衡廬九疑玉霄赤城高唐峨嵋大木干章崇巘百常
含隂翳陽不見日光深林窅冥六月飛霜則主人亦欲
游此耶主人笑曰佚者不視勞崇者不觀庳終身戚戚
何時樂為今夫大農之廛櫛比鈎聯穀稚草壯盡日出
田攜畚荷鍤長後幼先此人適逢綫溜濫觴如驥赴泉
齊魯之交平原廣野黍稷盈疇百里一舍脩途曼曼日
赫如赭車殆人罷汗浹牛馬舉首而望不見尺瓦此人
思得一丘息肩稅駕止咸陽游邯鄲鄭衛溱洧五都之
間迎夏之陽羣女條桑柔柯沃葉密不蔽日炎光下射
膚澤沾溢此人登菅蒯之廬意猶自得從軍出戍奉車
挾轂象弭百鈞甲裳三屬荷戈而趨足蹈平陸毒陽中
體炎沙燀目此人幸得休徒止舍以為至足繩樞之子
宅不盈畝外逼闤闠縱步無所行者接武如穴中鼠銜
窶齟齬偪仄環堵中置錡釜煬竈之煙煩冤勃鬱衝牖
襲戶此人困于煩囂不得動作一見天宇猶以為樂今
吾偃仰一室息交謝客散髮弛帶蕭然終日客猶喔咿
不滿于色豈不過矣哉客無乃貪佚忘勞挾崇棄庳視
我之居若絆若縻僒不得馳我實不然自適其適以休
以息其樂易給故自居此室而暑不我疾也且夫與客
清談相對危坐隠几吾心湛然清若止水屏囂塵其已
除視紛華而不起尚何有於暑哉而當世之士惡寒附
炎焦爛不止弗内省於厥躬徒歸咎於一氣亦甚矣客
起而謝曰僕小人也實不及此
憫孤賦
有衛氏之君子兮鼻祖肇緒於初度靈根大於元莊兮
益植德而垂裕后皇揆其中情兮嘉耿介以作輔綿蟬
連而通籍兮逮五葉之踵武皇考生而謇直兮雜若芳
以為佩中既有此修能兮罹氛濁而不得試服銅墨于
嵓邑兮迫洿瀆而繚戾鴟梟迭翔千仞兮鸞畏嚇而增
逝甑窐薦于清府兮倭傀紛其徑侍惟謠&KR0008;之妬美兮
君猶天其何懟犬戎忽其吠堯兮肆齮齧猶未果進鉛
刀以禦衝兮衆固知其不可女嬃婉孌而來告兮聖亂
邦而不居昔予棄而今辭兮揆厥禮而弗渝皇考申之
怫鬱兮曰食焉其可捨倚東藩以出奔兮日重趼而百
舍奮大義以委命兮元戎感而就駕前茅蹶于寧陵兮
胡天命之不假獨立而彌厲兮遂結纓于此野夫差悼
于憅闔兮豈忘越之傷指眕盱啜泣于卞隕兮寧蹈敵
以偕死余殺身其非難兮實有慕于申子眷欲留此故
都兮懷維桑之攸止豹侁侁而眴關兮宇將顛而藩陊
心眐眐而横騖兮撰余轡于睢之陽朝發軔而南邁兮
慘去故而䀌傷睨帝閽以增遐兮日沈翳其無光岑石
摧其重輠兮豺狼跱夫中路夕惴慄而不寐兮晝徙倚
而環顧察九土之洪曠兮予何為此窘步介淮海之具
區兮幸去危而即安俄魏貍之涉泗兮赤囊翩其若翰
幼遭世之阨艱兮尚童羇而未冠後䝟貐之淫噬兮前
大江之奔湍睇鯢淵之赫怒兮枻將進而復止委虎蹊
以顛越兮恐齎恨而永已冒危途以徼福兮寄性命于
一葦陽侯憫予而奔屬兮濟中流之湯湯登句吳之崇
壤兮聊弭節而彷徨䰟傖囊而稍寧兮卜予適其何方
蓍龜告予以坤維兮盍避世以違害惟厥土之側陋兮
藜藿曼其不採厭棼亂而願游兮問夫途之所在歲作
噩之杪冬兮霜雪凛其漼溰絶楚澤之泱灙兮天無風
而揚波陟三峽之峻阪兮陸紆軫而嵯峨曩予邑於浚
都兮安平原之曼衍絶垠忽其迫隘兮感失徑而悲惋
念世遺予清白兮特繾綣于賓戚逮煢獨而于役兮適
曠野其焉覿踵尼父之厄陳兮七日慘其不食搴木蘭
以繼粻兮腹雖潔而愈瘠顔有田以給飦兮陶環堵而
潛伏夫吾塊處無所兮餬予口其不足下鄉困而哀歌
兮微漂母吾其殆曾千金之獲償兮蘭委霜而先敗歲
月怳其遄逝兮視金靉已勝幘豈不懷夫遺烈兮莫盛
於疇昔三歲進而賓興兮非吾宗其誰克豈來者之弗
勵兮降及予而若絶夜慷慨以雪涕兮恨放迹乎窮髮
俗務相之是習兮巫覡以為師聖閫莽其榛塞兮意惝
怳其何之粤予世有舊聞兮退紬繹而覃思嘗俾予
充賦兮求雖獲而忸怩女采薇而驚悸兮終即鹿而有
喜念墜緒之僅續兮撫初志其猶未義捧檄以娛親兮
善干祿之及時三千鍾而不洎兮在子輿其益悲矧下
秩之代耕兮蚤顛沛于百罹昊蒼何其不仁兮而畀予
以弱質衷坎毒而豈忘兮懼鞭冢其難必監伍尚之引
决兮曰無愧乎今之人顧毁傷其髮膚兮豈聖言之是
程百年倏其幾何兮徒悒鬱而終身
嵩山集卷一
