嵩山集卷五十一
宋晁公遡撰
雜著
試恭南進士策問一首
問堯之時懷山襄陵之患作亦多故矣而歷象日月星
辰恭授民時未嘗敢後然終之隂陽和五穀登光被四
表罔不率俾豈非聖人奉天時之效歟今國家内修政
事外輯遐方夙夜不遑康寧而猶命郡國博求治歷之
士將以講明天地之紀以正四時之序嗚呼其得堯之
為心乎有司宜承上之意而詢於吾子也夫數象之學
尚矣或生於律或起於大衍或推而至於三統皆可用
而為歷者也而古今歷家不能經百世而無弊若曰四
時寒暑與夫天日月星之象一有一無出入升降淹速
之不同故久而不免於差忒然大衍之法後世無以易
何也必曰推而上之考於古之占候而無爽然後傳之
也遠則戊寅之元與詩書春秋漢之太初皆合而行之
纔三世輙䟽闊而不可用又何耶將謂所學有精粗故
其傳有久近則古歷六家聖所作也而學者疑其紕謬
曾不及唐都落下閎之所為殆可惑也然律也大衍也
迄於今依倣而行之至夫春秋之於日月尤謹每書朔
書閏或遇夫司歷失之必正焉猶歷法也是以劉歆取
以作三統歷班固稱其密要而或者以為傅會之說後
世無傳焉是果不可用歟抑微妙之學通之者鮮歟以
至五帝而來所用之歷亦有可施於今者乎傳曰通天
地人曰儒通天地而不通人曰伎吾子業於儒者也宜
嘗講此願詳著於篇以待上之採擇
元汝功硯銘
昔之斵者為老成今之斵者為後生孰謂兹石其方似
義其重似德居今之世而有典刑
眉州先賢圖像碑隂
右三十二人皆出武陽郡人楊師中嘗考諸書其地有
彭亡聚相傳彭祖葬此山後世因以彭山名其縣唐先
天以前名隆山拓拔魏以上則通稱武陽武陽之名盖
甚古秦司馬錯伐蜀蜀王開明敗走於武陽獲之謂此
地也蜀郡建乃為縣班孟堅云漢武帝開夜郎立犍為
郡領縣十二以為南夷非也王褒家資中孟堅為褒傳
云蜀人鄧通事文帝而傳云南安人南安今為嘉州武
陽居其上游則三邑殆割蜀郡隸之也常道將亦稱蜀
本一郡漢分巴割蜀以立犍為廣漢因有三蜀之名益
知武帝所開南夷止得今瀘戎之地而附以蜀南鄙為
無疑也漢律縣萬戶為令減萬戶為長赤水有黃龍廟
有漢碑載武陽令泠化當時武陽盖為大縣孟堅書武
陽有鐵官而丹稜青神鐵冶猶在焉則吾郡之四邑皆
為武陽故疆也彭山縣市南有祠臨官道上題其顔曰
忠孝其壁有畫漢晉衣冠長老言元祐末縣令鞠嗣復
取張文紀李令伯繢焉師中以為堂堂乎縣自漢光武
稱為士大夫郡當不止二士於是益於古求之如隋諫
官宋遠唐陵臺令任宥皆由他邦來居之則不論獨取
是三十二人者命畫史程其年論其世稽其所立而為
其冠服容貌師中曰文紀父大司空升明事安帝爭太
子不當廢其後立為順帝救趙騰不當以忠言誅同時
減死者八十人令伯祖父朱提亦名二千石則文紀令
伯盖由有家法也師中字民極嘗來見予請以是立之
學官因并其言刻之予於是歎曰平生第聞兹郡為多
才而不知皆出於士大夫家夫所貴乎士大夫者其法
有以貽其後故守其家法則為能子孫非專以其山川
之靈嘗出白虎神鼎寶磬而然也覽之者其無忘焉
梓州洞門五百大阿羅漢靈異之迹甚多因來
敬禮而說偈言
惟五百大士從佛已得度云何住此山來者獲親近諦
觀盡讚歎梵相實希有袈裟及錫杖缾鉢諸器用一一
皆備具猶昔宴坐時或舒臂欠伸或倚膝假寐或執珠
念持或植杖止觀或引衲蒙頭或脱屨垂足謂已出世
間我所見者誰謂今在世間所見非真實真實難思議
非泥土合成石壁中有罅大士嘗出入愚人日守視意
此是眞實匍匐往究尋畢竟不可得如來說法身初不
墮有無求色與音聲是見非正見心迷現種種終落斷
滅想若夢佛國土夢覺了無有果能除迷妄我心即大
士去是之他方無往而不在執一未離幻有二亦非正
我來為聞聞則為法所縛我來不聞聞則為境所轉敬
請非聞聞而為我說法大士默然許為我說法竟
請象耳山長老疏語
自威音王以來有能傳正法藏在閻浮提之國乃可坐
大道場苟或非人是名作業支勒那之徒化鶴瀨利吒
之死為蟲若誑語異語不離凡情則請者受者俱墮惡
道止得羆頭之後來難住象耳之名山長老果公為衆
歸依稱善知識應笑田間之童子拽鼻却回肯怜會下
之學人求心不得快為說法無事執謙當思為一大亊
而來不負第五尊者之記
贈墨手道人說
翼奉能觀其人以某時來者知其邪正知人者盖當如
此予鄉人吳德一甚工此法士大夫多喜從之然止欲
問富貴耳德一當告以邪正使識所避就不當專以富
貴語之也凡從之者皆慕為君子則德一之名他日要
不減嚴君平
策問一首
問取士之制至周始可考自鄉而升之司徒自司徒而
升之學其亦不過不征之而止爾自學而升諸司馬其
亦不過謂之進士而止爾升之學而有不變者則屛之
遠方不齒於周之時公卿大夫盖各世其祿未聞有自
進士而為大夫為卿為公者也觀其制為甚略且若不
甚貴之由漢以來其制則甚詳待之則甚重至於進而
為大夫為卿為公而無有不齒者焉夫取之甚詳則宜
得其賢待之甚重則宜有所感激副其所以重之之意
守節仗義以報其上修身力行以不辱於其士求有異
於庶人然漢以來所謂公卿大夫者僅臨利害毫毛比
則已顛沛喪其所守乃不及周之所謂士者如仲子王
蠋魯仲連之徒寧高舉遠引或餓與死而不少屈其道
其故何耶願與諸生辯之亦以觀諸生之志
嵩山集卷五十一
