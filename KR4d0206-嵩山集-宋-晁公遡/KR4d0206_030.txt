嵩山集卷三十
宋晁公遡撰
柬
查運使
即日槐序氣炎伏惟攬轡入境神相循行台候動止萬
福某敬遣一介候諸境上
二
邇日不省台用何如伏惟乘傳而來雖當盛暑玉節所
至肅然風清自應不知煩鬱也更祈厚自持養以副巡
属之望
三
伏以風度英秀粹然如圭璧宜薦天地宜在清廟不謂
乃爾久使於外雖一方受賜矣其若不稱何佇觀璽召
之至
四
硤内地褊小無甚劇事殆不足以展大才所謂太阿龍
泉匣而藏之識者所惜也近省制誥改臨益部聖主盖
亦知之矣此方正議除虚額之調未能即副上意其有
待於節下願言疾驅
五
某本不任為郡如得事忠厚之長以保持之則可耳向
在梁山微節下之賜其何能免於戾耶既來此部猶一
萍之託茫然之水日夕惴恐忽聞軺車當來喜不可言
不覺欣然起舞也某更十告朔亦去矣預恨窮薄又如
往時不得久芘寒士之大厦也
楊安撫
即日天氣淑清伏惟高卧在家安於爽塏台候動止萬
福未間更祈嗇養沖粹益究耆艾之祉
二
嘗惜博大之用滯於外服今耄期稱道尤宜膺大政之
咨不應尚居里巷也惟喜此方漸染君子之澤為多耳
幸甚
三
比得見於夔門雖足慰其景慕之懷其如左右在行役
不劇言集重為惘惘矣易守而來喜遂室邇顧衰慵困
於應接未及先以書走廬下遠承勞問感怍不勝道也
四
某之才為之小則可耳今來治此才智之民何以勝其
任公能告以所未聞而佐其所不逮乃區區望於朋舊
也
王安撫
即日星回于天恭惟節下民用遷善化行一道神明所
相台候動止萬福某守地不得登公堂敬以牋代覲
二
比辰不省台用何如歲律推移便見春生始和之氣浹
於上下伏惟沖衿翕受益當粹温更乞以道養壽前膺
大政之咨不勝至禱
三
為吏盡瘁而在公本其職當然近時此風衰矣至於民
相視而不敢言某嘗竊傷之伏聞按節梓中未久而民
始知有官府可告吏亦惕懼識法令之為可畏也使節
下推此施於天下則所在皆清廉之吏而無冤苦之民
矣某何時見此耶天心仁愛斯人節下必不滯於一方
行且見之
四
某性拙直平時不敢謬為恭敬惟見可敬者則敬之耳
年過五十老眼所閱多矣所敬者獨有節下不惟敬之
而且思盛德每不能忘行念獻歲發春不浹日間顧不
得升堂舉一觴以上雅壽私情恨恨不能自已輒敢修
牋以致善頌之意伏望台慈特賜矜覽
五
某竊見節下待士要自有衡量某何人乃蒙一見遇以
國士相望數百里每以書札問之如待其敵某常用愧
仄何以稱此惟當益修職業以為報爾
王提刑
某敢問弭節之地涉夏何如遙想鶴林牛頭日有爽氣
當此炎月亦復清涼恭惟軺傳對之無復煩鬱扇為清
風被於列城神明所相台候動止萬福某末由趨謁輒
請盡珍重理歸執天下之平
二
某聞之左蜀郡縣循習不振久矣今得玉節臨之幾於
曠然大變其俗由是廣安得去向來大有槩量之害民
受賜多矣安得此賜均之天下乎
三
某不敢忘異常之眷有以稱之今已十三告朔幸無過
事貽羞門庭然終無大愈人者以副期待念之愧仄
四
某久不上記於侍曹迹若自外乃情則不然也在今世
君子宜以為怠忽且得罪矣遠蒙高明亮其心曲而不
誅其迹特遣函使賜之名酒嘉肴與臨川文集此豈今
世所有哉顧某不足稱此重眷惟有銜感無窮
任運使
即日土潤溽暑恭惟一節以趍神相俶裝台候動止萬
福某敬奉此牋為聖主得賢之賀
二
比日不省台用何如仁氣所鍾甘雨時霔伏惟齋航未
即乘流尚居明臺披衿受涼無復煩暑更祈益薄滋味
以順月令
三
某效職於封内已復三告朔每見所下條教嚴明清簡
郡縣安静固已自慶遇此比聞欲為兹部考覈抱虚之
調盡下巡属條流將聞於朝是又為吏以來未嘗見也
忽審騎詔之至始則懼失帡幪繼則喜其將聞於朝者
今則面論斯民果受賜矣幸甚幸甚
四
發興以來于今垂四十年士大夫孰能為國家遠慮以
成大功惟是張魏公其志大矣虞仁壽公則遂有巋然
之顯效天子盖謂吾蜀實有其人益思招延盡出其才
以終恢復之圖兹宜節下首膺鋒車之召也某敬當傾
耳以聽軒天震地之休聲
五
某迂拙無當世之才得一州本為食謀非所堪也然亦
不敢不自課厲顧乏趣辦之聲常恐按臨者以此責之
則敗矣不謂初未謁於門牆節下亦未知其為何如人
而遽蒙鑒照知其困乏則分以鹽策考其殿逋則寬以
歲月若不以常人待之某被此恩紀之厚猶蚊負山不
自勝荷今兹雖喜君子之得時遂究大用顧道暍之人
不獲喬木之隂能不惘惘伏紙不任增結尚冀牙檣過
敝邑併布下悰
汪制置
即日庚辛處躔恭惟高牙在行神明護相台候動止萬
福某敬遣一騶詣節下
二
比來不省台用何如益昌地接秦隴會當早寒計已授
衣遂御功裘更冀無犯風霜保合太和區區以為請
三
節下之治蜀蜀人皆歌舞其賜常願赤舄之留如韋南
康公坐至中書令位冠廷臣其如霖雨之施局於一方
使天下不被其澤度聖上行當召公矣
四
杖鉞臨此四道盖三年矣計其勤勞論其見效宜歸授
魁柄乃為稱耳今兹制詔頒下領昭陵之圖書地近職
崇以示光寵盖不欲奪蜀人之廕庥故也某敢不為蜀
人賀
五
某按刑兹部亦復期年而司存實近蠻徼向來諸公居
此極岌岌今乃得無事飽食者公來雪山重耳幸甚幸
甚
張茶馬
即日白露為霜伏惟持節來臨坰牧神相行邁台候動
止萬福某亟遣音介往承次舍
二
比來台用何如計登輶車之日已是火中暑退復取道
漢中風物清爽行役不為勞也今秋律垂盡更宜預戒
寒事以具冬裘區區之請
三
某老無他好惟喜問賢士大夫一聞其名乃心翹然思
見之矣有自三硤外至者無不相稱頌謂即宜歸表著
不當此來豈意大用者試之詳故屈逸駕臨此蜀部遂
有會期以償夙願幸甚幸甚
四
馬政大事也魯公之頌以駉為首盖非大賢不能為之
旄節西來道路誠遠顧聖上所以付属之意重矣朞年
即見充牣於十二閑遂賜褒詔趣還邇僚也
上查總領
即日露往霜來伏惟坐總賦輿四道蒙惠神明所相台
候動止萬福某奉一牋候諸侍史
二
邇日不審台用何似天地已肅道路無復埃氛按節徐
行當無甚勞况君子體備四時之和豈畏偃薄也其如
養性怡神亦不可忽不勝拳拳之請
三
節下周旋於行都英俊之林久矣今之登廟堂者皆其
等夷豈容一時名流尚在外服想皆懷想高標日佇還
朝也
四
當今九德之朝正須通儒博洽者居之豈謂兩煩持節
以臨輓輸煩劇之地議者皆不滿也殆是未知通儒無
適不可耳國朝大用者試之必詳公其自兹翺翔要路
也敢具墨啟為賀他日要獲知言之名
五
某平日企德懷風嘗恨集處不諧今幸同部而又不可
時至弭節之臺固已恨恨自聞畫省當寓益昌相望彌
遠豈勝惘然尚冀音介時來慰勵之寬此馳心
張提刑
即日露凄風息伏惟弭節漢中樂此高寒台候萬福某
奉此候諸節下
二
邇日不省台用何如秦隴之間地寒節爽處之不疾伏
計體府宜之起居多豫更冀時觀夏小正書隨其令而
加節宣為望
三
丞相之門如崑崗鄧林所出皆為世寳左右宜在通顯
久矣始爾驅六轡於外原隰有光識者尤恨其晚耳佇
看璽召
四
去歲益州相値各在行李中雖得暫面區區之懷何曾
得展至今良恨散集驟然自聞出節少府喜不可言會
行部疲薾殊甚還家自力作此記萬不一陳愧仄愧仄
嵩山集卷三十
