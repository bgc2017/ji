嵩山集卷三十八
宋晁公遡撰
劄子
楊運使
黃濁返壑江水清平正宜鼓枻下硤伏惟建節而東神
相行邁台候萬福某正遠參覿所冀恬養冲襟即趨廣
朝
二
某每歎風儀玉立盖是總章中人物不宜在外服日日
須鋒車至乃賀耳今審往領荆湖輓輸廟堂豈復重勞
以計籍哉殆以入覲道近故也計璽召已來更不為墨
啓恐行李中裁報為勞併冀台察
三
某比在益州即蒙眷接有如素交綢繆至意施及孫椽
蒙披論奏拳拳感刻銘於衿抱忽聞牙檣東峙徑自巴
中以行不獲奉一觴以送鷁首不勝馳心
張提刑(松兊)
某昨見敕目伏審遂膺禮樂之遣則馳一騶賀於節下
度已半道矣遠承長牋為謝某但與朋舊歡喜豈敢當
此禮耶怱怱作報前書已悉具矣併冀台察
羅參議
仄聞學道之至清心宴坐事來則應故不欲以虚言之
問更煩開覽遂若自疎于門庭顧乃情則極馳向也夏
氣已炎伏惟大府每事詢仰台候勝常某正阻良覿惟
祈步趨實下前膺有道之徵
二
某迂愚不任為郡充位于此忽然踰年非諸公長者保
持之久已汰遣矣幸甚幸甚嚴成忠近自帳下來云左
右謂某於公事之間若有疑於統府某安有是哉某平
日於訟牒初亦無意有所輕重過亦忘之矣伏冀台察
吳鈐轄
久雨近止氣遂清和伏惟總戎一道神明所相台候萬
福某末由參詣所祈養性頥神前授齋鉞
二
某近嘗上記未遑嗣遣音介方切懷向今日忽於郵中
伏奉教誨感喜兼并所諭張師顔具知之矣伏冀台悉
三
風日頗清寒不省宴居何如伏惟布政和門神明所相
台候勝常某末由趨謁所冀盡消息理前建旄節
四
某賴庇存已復期年無事不欲為虚言之問以勤通覽
但有馳心伏辱手誨寵問甚至感愧不可言馬監押遠
涉江湖而歸敢不知其勞勩伏幸台照
范運使
某連奉二誨感愧之餘因省起居狀下情至慰日將履
長恭惟偃節未行神相徒馭台候動止萬福末由趨謁
敢乞持精養神遂登計相
二
某投老無聞其或有知之者不過節下一二公耳亦不
敢忘此識察之意近審利東使者之節已至恨不得從
賓客賀但遙慶其部父老將被德施也近多言關外以
牛計租一牛有歲納六七十斛者其敝不可勝言節下
必為振救之幸甚幸甚查漕印書即以紙付書肆須鄭
明至當授之併乞台察
程知郡
麥可嘗矣伏惟優游里舍喜此食新台候萬福未間更
祈厚自持改賜軺傳
二
久聞大門與蘇石為一州之望所積既厚人才輩出盖
至今也顧如左右所至不止三最正當蜀士彙征之時
不應獨未被尺一耳行且見之
三
某壬午冬道過遂州公實乘泥軾在焉初意得識老成
之風儀不謂適出行縣乃心悵悵今未衰也豈料將有
承教之便於此其何喜似之
四
某止欲得禄食耳不意廟堂不量其愚畀此名邦方欲
訪耆哲而求未聞以為迂拙之指南先蒙記存貺以札
翰感怍大不可言更須面謝
唐知郡
數日天氣淑清伏惟高臥在家安於爽塏台候萬福未
間更祈嗇養冲粹益究耆艾之祉
二
某嘗惜博大之用滯於外服今耄期稱道猶宜膺大政
之咨不應尚居里巷也惟喜此方漸染君子之澤為多
耳幸甚
三
某比得見於䕫門雖足慰其景慕之懷其如左右在行
役不劇言集一笑之歡翻為惘惘矣易守而來喜遂室
邇顧衰慵困於應接未及先以書走廬下遠承勞問感
怍不勝道也
四
某之才為之小則可耳今來治此才智之民何以勝其
任公能告以所未聞而補其所不逮乃區區望於朋舊
也
蘇知郡
數日不瞻晤方切懷詠辱手示欣省甲舍安隠台候勝
常敬具此修報
二
比屈熊軾一來而漿酒臛肉不精都不足致陶然至今
為愧何辱謝也羣騶須劵食已付邑主者矣尚有它委
否
三
久聞熊軾當歸今日忽奉手誨喜可知也風日正爾妍
和伏惟見故山草木意自休暢台候勝常未間更祈厚
加調適佇觀河潤九里
四
某比至郡未及修問先辱華牋所以撫存甚寵至今愧
不能滿此意也終日汩汩簿書間欲繼為一番之書竟
亦不辦積年之懷何由宣寫喜聞朝夕至郭下併須面
究
嘉州知郡
比來草木鮮榮伏惟千騎行春與民同樂台候勝常某
遙歎高風無由良會惟祈盡珍重理前膺禮樂之遣
二
某既未得奉色辭直思日日為問顧不欲奪裁剸而勤
修報耳近婦兄閭丘君來備言眷接異於輩儕敢謂不
鄙迂拙而辱顧之因施及其外屬感刻何可言敬具此
謝
程達州
日日望熊軾尚未來極懷向辱手示欣省戒途有日台
候勝常賢從子欲參外選一一如所諭某四日暫往視
通濟堰往返只數日耳敢問雙旌何時至郭下乎未間
千萬保嗇前膺表用
又
獻歲已數日伏惟陽和充庭台候勝常未間更祈頥神
益夀進領輓輸
又
元日不得賀廬下又不能致區區之禮特辱來告深相
贊頌益增慚悚十騶并廩食具久矣更聽後旨也
又
遥想林廬清勝無復暑氣伏惟台候超然未間更以順
令薄滋味為請以俟增秩
又
某日懼為政不滿邦人之望不省亦有以相規否示喻
程處約取蔭自其本宗不謂重勞台慮也秋凉能枉熊
軾見顧乎
范知郡
仲月多雨殊清伏惟安於甲舍體府自康台候勝常瞻
晤末日更祈調適復初以究遐祉
二
比因侍史歸奉報并致奉錢矣&KR2384;承手誨感感刻刻送
騶十二已還火伍中餘留使令於前無傷也它有委否
程卭州
久不聞問不省台用比何如田野風日晏温伏惟熊軾
將駕台候勝常日佇臨顧慰此傾向更祈厚嗇前賜節
傳
又
近日益州歸亦小憊未能問諸舍下先承手誨勞苦感
愧不可言也某怱怱七告朔于此終無可紀以副羣望
公何譽之深乎正願求所以施於一邦者見教某尚何
有出於公之意外者耶
又
涉夏以來白鶴山爽氣日加伏惟宴坐甚清神相布政
台候勝常某末由參詣更冀全真養和前膺軟輪之召
又
某治郡不進常恐為門庭羞日望有以誨其不逮忽承
為不肖子開說驚怛良久此公事不得曲聽愧仄愧仄
併祈台察
又
天氣始爾開霽漸可御絺綌伏惟鈴下無事神相清淨
台候萬福某末由參詣更祈盡消息理前賜節傳
又
某不勝郡寄日不暇給遂疎上記但有馳向忽奉手誨
得聞起居喜慰之外且增慚怍示諭備悉更有他委願
聞之
又
涉冬不聞起居狀不省台用比何如白鶴山高氣當寒
泫伏惟政成坐嘯神明並貺台候萬福某尚賖良覿更
冀繕嚼輔生前賜盛漢之節
又
某於此忽八告朔矣迂拙當劇郡曠瘝甚多常憂不稱
平日論薦不賜一言之誨何也今歲東隄又當修遣人
往市隄材敢望戒津吏蠲其筭緡使此隄亟成邦人不
敢忘枌榆之蔭所及也想在高明必念及此幸甚幸甚
吕嘉州(游問)
歲垂盡伏惟九頂之下和氣充塞台候勝常某婦兄閭
丘君行臺已有檄罷之願為保持得亟去幸甚未有詣
公座之日所祈珍嗇前升台室
二
某比遣伉步持齋釀以奉椒觴輒忘其味薄也方愧不
足飲長者遠承函使臨門分以兕觥之餘洗醆開嘗便
覺有泱泱大國之風當戒酒人自今用此典型也感刻
不勝道紙短不能伸寫
嵩山集卷三十八
