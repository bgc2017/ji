嵩山集卷十五
宋晁公遡撰
表
眉州到任謝表
列爵惟五朝廷不輕用人近古者三風俗最為務本欲
付牧守之任必得通明之儒夫何選除乃在涼薄(中謝)
伏念臣初無時用偶出故家豫臺閣之選者盖已七人
食郡縣之禄者於焉六世方當門戶寂寥之不振豈意
陛下收拾而無遺近臣兄既執法於中今臣愚復宣化
於外本乏治民之善狀遽叨越次之名邦退而省循何
以報稱此盖伏遇皇帝陛下儉以富國勞以求賢念喬
木而懷世臣歎西北人才之無幾望中原而思王業乘
東南王氣而有為致令衰宗亦被殊寵臣敢不訪諸耆
舊考所見聞前事可師繼黎錞厚重而無擾大節是慕
如蘇軾剛直之不回
謝太上皇表
始試以政治巴下邑之人今得此邦如魯好賢之國豈
其短淺可以撫循(中謝)臣始者入疆信其近古務本力
作猶有三代漢唐之遺風絜大度長實與兩蜀彭漢之
比郡觀里閭文物之盛被國家教化之多赧然自慚得
此良幸伏遇光堯夀聖太上皇帝德施罔極道合無為
不居成功退捐天下而築特室親授聖子並建豪英以
為官師夫何妄庸亦膺任使臣敢不勉修善政推廣上
心戒諭遠民皆將敬老而知禮追還舊俗益當合耦以
勸耕
賀立皇太子表
太上皇帝
一人元良主兹大器萬世永賴繄我神孫豈徒重太室
之承祧亦以見慈闈之垂裕(中賀)恭惟光堯壽聖太上
皇帝陛下既底于治不居其功財成以左右民退藏于密
貽謀以燕翼子永孚于休申固慶基式行册禮臣欣逢
華旦丕舉盛儀乘綠車以從但想日陪於侍衞列黃麾
之仗無緣往預於會朝
今上皇帝
正始王化之基少成於是知禮義太子天下之本豫建
所以尊祖宗因肆宥以施仁示與民之同慶(中賀)恭惟
皇帝陛下祇承慈訓益懋永圖念后稷之艱難自周公
所陳一之日喜王季之夀考見太姒之有百斯男眷乃
春坊教之冬籥臣属居支郡遙想路朝位北上於横街
初涓是日瞻南向之御坐獨後羣臣
賀册皇太子禮成表
太上皇帝
宫架三十六&KR1607;備樂在庭玉簡七十五枚臨軒授册盖
永中興之垂統實繄上聖之貽謀(中賀)恭惟光堯夀聖
太上皇帝陛下嗣歷無疆德施罔極豈獨受於帝祉盖
將裕於後昆含飴弄孫坐看勝衣之岐嶷持節遣使喜
聞奏版之辦嚴眷我慶基安于磐石臣仰知夀考之福
遂及本支之興比宣帝之愛皇孫今為既長見武王之
為世子古盖未聞
今上皇帝
神器至重長子主之典禮既行天下定矣聖意喜大業
之可託人心知宗鬯之有歸傳於邇遐為之鼓舞臣(中)
(賀)恭惟皇帝陛下懋建上嗣親承慈謨世嫡皇孫知宣
帝之所愛師道教訓必太公之可為豈徒盛有司之儀
更將求端士之助臣属居支郡阻會路朝設次於重明
門莫觀贊引拜表於文德殿獨後走趍
天申節賀表
養莫大乎天下極其尊崇穆將愉兮上皇享此逸樂載
逢震夙之月無不鼔舞于途(中賀)恭惟光堯夀聖太上
皇帝陛下儲思穆清貽謀宏遠一日而見三天子當傳
序於無窮大塊之迷七聖人益沖虚而自得臣属居民
社阻詣闕庭獻禽于大安宫但想君王之致孝放雞於
新豐市莫陪父老之竦觀
又
伏以十四月聖人之生慶關廟社五十年天子之貴事
冠古今載逢震夙之辰尤極邇遐之喜(中謝)恭惟光堯
夀聖太上皇帝陛下德隆丕祚威格遐荒黃屋非帝堯
之心雖安清静便橋尋太宗之誓由畏聖明人既賴其
至仁天亦錫之景福宜舉廣樂以彰太平臣属領州符
阻趍朝列方明為御而昌㝢驂乘莫觀物外之游豫章
捧饌而聞喜持鎗但想宫中之樂
提刑司
三聖合符同藝祖太宗之建亥五運垂統適盛德大火
之司辰皇天所開振古未覩臣(中賀)恭惟光堯夀聖太
上皇帝剛健不息志氣如神有虞氏巍乎其功殆將並
駕廣成子蹶然而起願就下風自得修身之方永享垂
衣之樂臣属使外服阻趍路朝君子既醉太平無若今
日公卿迭起為夀莫望清光
常平司
四七之際盖受命而再興億萬斯年當與天而無極每
逢震夙無不詠歌(中賀)恭惟光堯夀聖太上皇帝陛下
經綸艱難垂裕永久陶鑄堯舜燕翼聖神之子孫軒墀
禹湯下視帝王之功業非特宗廟社稷之保祐亦應天
地神祗之扶持臣属此按刑稽於就列豈不夙夜庶幾
忠臣之愛君多所平反要助大德之得夀
會慶節賀表
一人挺生天以克肖其德二帝驩樂邦其永孚于休翕
然大和萃於今日臣(中賀)恭惟皇帝陛下興隆丕祚寅
奉慈謨伊吕伯仲之間求英才而既得文武父子之處
同聖夀於無疆臣不待示宴之慈已備既醉之福雖莫
與玉帛之國翼翼以趨有如聞管籥之音欣欣而喜
又
遷亳居亳再啟興王之符以堯繼堯篤生命世之主惟
天乃眷介福無疆恭惟皇帝陛下仰奉貽謀增隆累洽
無怠無荒而蠻夷服近王近霸而孝悌修自世子而日
朝三今伸以天下之養惟中國之長技五更加以文德
之威隠然安強致此寧乂某属膺郡寄阻綴朝班謹舉
公等之觴莫聞帝語願使聖人之夀豈止民言
又
十月良月共慶聖人之生一元建元莫窮年紀之數欣
逢是日喜溢多方臣(中賀)恭惟皇帝陛下丕承聖謨專
用孝治揜於往古未有前後聖之同時洽此至和遂使
大小邦之向道宜膺眷佑永享隆平臣雖阻會朝敢忘
稱頌堯父舜子當同介福之無疆鄭刀宋斤常見銷兵
而不用
提刑司
起於后稷大哉繼繼之無窮生此文王今我聖聖而相
授是日可謂非常之慶上皇如見載育之初喜溢宫中
歡騰海外(中賀)恭惟皇帝陛下志在復古神惟與能舍
南之光属天蚤已眷於上帝瀍東之卜惟洛終當返於
故都豈徒率土之濱欣然而歌又將華封之人舉是以
祝臣宜修職貢属奉德音臣事君以忠心但勤於馳闕
儀及物曰享幣莫備於充庭
常平司
漢四七之間再見於昭于天之盛舜五十而慕常喜誕
彌厥月之時綿宇詠歌慈闈歡豫(中賀)恭惟皇帝陛下
日聞寶訓益務丕承雞鳴而至寢門何止神於大養鳥
迹之交中國將克定於神州奉迎上皇之歸遂如至德
之世自今以始受天之休臣遙想宸居真為盛事神堯
在坐皆稱萬歲於宫中叔孫為儀更置九行於殿上
大禮進賀表
提刑司
圜鍾禮天而函鍾禮地當吉土之肇禋黃金為上而白
金為中宜諸侯之助祭凡修職貢敢後駿奔臣(中賀)恭
惟皇帝陛下恭己亊親因時報貺日至以出建金支之
秀華禮成而歸奉玉巵而上夀臣属持旄節阻執豆籩
莫敢來王不能瞻四簋之黍惟恭用幣庶幾同九牧之
金
常平司
四圭有邸以旅上帝式舉大祠九州獻力以共皇天實
為故事適在當郊之歲敢稽享上之儀臣(中賀)恭惟皇
帝陛下因修明禋益顯盛德太和浹於穹壤化羣慝於
簫勺之中至誠格於神祗達精意於陶匏之外臣將與
郡縣均被福祥厥貢惟金既已助於毖祀其比如櫛會
當報之豐年
謝賜歷日表
歷象日月星辰使知時令善相原隰土地用勸農功豈
徒太史之常是盖守臣之職臣(中謝)恭惟皇帝陛下則
惟順帝統乃得天儉而愛民安肯無益害有益動必合
序未嘗先時不及時凡在照臨皆思宣布臣敢不愈勤
牧養勿奪耕耘令正日成不待至於歲會克謹天戒更
當奉於聖謨
又
晨閏分夕閏分惟上聖得推步之正春囹圄秋囹圄使
有司順省繕之宜屬在平反敢忘遵奉(中謝)恭惟皇帝
陛下覆露萬國輯和四時民懷有仁知告以蠶晏之候
王省惟歲至率其大小之臣臣敢不欽誦是書益思其
職萍始生而視原野豈徒溝瀆之皆修麥秋至而斷薄
刑要使狴牢之無滯
嵩山集卷十五
