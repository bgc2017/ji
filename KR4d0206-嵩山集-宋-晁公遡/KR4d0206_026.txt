嵩山集卷二十六
宋晁公遡撰
啟
賀馬總領啟
典司外計盡按四道之圖進預内朝兼行六卿之事途
歌相愛家給可須竊以為郡者常患於不知縣之盈虚
理財者常患於不知民之緩急民力已竭而斂之愈甚
縣道已困而督之益嚴上徒舉於空名下將受於實害
使有司披籍而可以盡取雖云掊克以何傷計常年數
貢而曾不少增盖是蠲除之未及能去此弊有待於公
某官性資寬平德業遠大執經以講博洽為明主之知
持槖可觀沈深有輔臣之量忽從邇列出殿大邦以為
置於言語侍從之間不若試以勞來安集之政近者聖
慮惻然有懷若伊陟臣扈巫咸必能奉使而稱意及庸
蜀微盧彭濮遂令薄賦以輕徭察羣臣無以易堯顧遠
人安敢輕漢初傳闔部悉謂得賢某属以短才領兹彫
郡一歲三十倍於古方撫事以驚嗟八家九百畆之田
庶自今而休息其為厚幸實異常倫
答王丹稜啟(與)
感今懷昔嘗預慈恩之題名積行累功暫屈武城之為
宰雖欣集處良歎滯淹某官業精於經才出其類頃擢
居於上第盖見譽於諸儒但推所學於官自然有聲於
世周大夫所舉既高賢能賓興之書蘇都官有言亦如
刑賞忠厚之論某正望賢哲以佐迂疎春秋長於治人
豈難裁剸君子文以會友更願講論
答何彰明啟(居實)
朅來是邦每歎多士觀其游宦豈止乘朱輪者十人粲
然貽書幾至排牙籖之萬軸兹勤臨賁更切歎稱某官
蚤以學優居嘗治最承初辭於劇邑恨晚見於高標孟
子遠來利吾家願聞言論相如未至居客右益誦風流
属為郡之少閑愧占辭之甚略
答孫主簿啟(唐英)
就客位而趍未遑往弔見凶服者式况辱降臨仍出詞
氣於不勝哭踊之餘重增迂拙以莫克負荷之愧某官
斬然在疚善於居喪節哀順變念其始之必無致於毁
性立身揚名孝之終也當務在於顯親見加華袞之文
如誦素冠之作既深銜感因為興悲
答侯知錄啟
三日彈琴不成聲甫終喪制五國為属而有長過見推
尊已荷臨門更期墜翰某官嘗事大府無慙士鄉成都
出入之錢盖多於河南庫通義傳授之學不下於膠東
生乃能兼擅是名必將有聞於世勿深追遠之感勉務
立身之榮姑陳鄙言少答來貺
謝李解元投詩啟
黯然而别將去善士之鄉富哉其言特辱仁人之贈披
尋踰晷感愧盈懷某人才則患多談何容易心醉六經
而目營四海實記覽之無遺朝為百賦而暮作千詩殆
從容而可辦歴考前輩離筵之詠孰如吾子今日之文
篇幾及於周詩辭不出於鄭志有以多為貴者觀璀粲
而甚驚必使反而和之顧衰慵而難強勉為占謝以報
勤拳
謝郭解元投詩啟
送乎淇之上如欲追攀殷其山之陽忽為驚歎乃承歌
詠有動聽聞某人善事公卿猥及衰朽有志於學盖異
巴三峽之人各賦以詩足見鄭七子之志既深稱賞併
切感藏
答宋教授啟
自至是邦以來每求故家之後流風有存者如平生之
所聞曷月旋歸哉顧相見之何晚伏惟某官奮自庠序
列於搢紳結綬登王畿願供當世之用下帷為博士歸
作諸生之師忽然在乎賓客之筵欲修事其大夫之禮
特貽華翰莫亮鄙懷但知禱于上下神祗賜以樂歲非
求譽於鄉黨朋友託之空言益用感慚曷勤敷寫
回王解元啟
朅來效官近方税駕叩門甚急喜見玉川之長鬚發函
熟觀如獲天禄之竒字過情之譽何德以堪某人才冠
士林行高鄉黨念久聞於韞櫝但未見於昂霄顧愚鄙
夫猶君等伍本類虞卿之躡屩辱在泥塗偶先劉琨而
著鞭弛於負擔何從者之不察執禮意以甚恭循省踰
時虚辱盛貺遠詢冰氏之子將問奚從不知木偶之人
自忘所届高明過聽慙負無窮何以報之念欲傾囷而
並進無可言者姑令垂橐以空歸感愧之情敷染難盡
答杜帳幹啟
行臺官屬之賢則從其長闔部租賦所出皆聚此書喜
耆宿之肯來想勾稽之無隠某官老故自任見聞實多
雖如轅固夀考之高乃有衞武康強之福步趨猶健尚
能對前殿而據鞍考覈必明豈復容諸侯之去籍計匪
遙於瞻晤宜可略於報酬其為欣愉未易言寫
答石泉吕教授啟
馬繫階下今其寧居雞籠城中豈所宜處顧致宏大者
其發常晚將享富貴者其初必窮勿撫事而不怡但修
身而少待某官出而干禄近於居夷意甚傷王中正之
開邊恨不及魏師魯之為守子雖僻陋亦神祗祖考安
樂之彼有貫盈則柱後惠文彈治耳姑勤乃職以教諸
生
答叙州杜倅啟
太宰之職比為官而擇才别駕之功將指日而報政遙
想封部已皆詠歌某官秉心剛方臨事強敏昨雖以噂
&KR0689;相傾而遽去亦足見正直不屈之可觀勿云即叙之
邦而乃鄙夷其地昔是漢夜郎之故國今有黃太史之
遺風雖天下仕者欲立於朝豈久煩於在外而君子居
之何陋之有宜亟使於移風某遠辱華牋具知厚意愧
編摩之罔既致感謝之不周
答何合州啟
始登公堂丞列中庭而拜近去大水人得平土而居計
勞來之甚勤想懽呼而相慶某官治行之美聖朝所知
己嘗佐糾繩之司更欲觀安集之政昨當昏墊之際皆
恨按臨之遲幾如漢武之時殆可沈於玉璧早得王尊
之至必不近於金隄某因考載籍之占敢為左右之賀
水所及則地美害既去則利興江流泛濫之餘泥為數
斗秋成收穫之厚畆益三升豈特邦人含哺而嘻亦遂
使君為郡之樂
答楊提幹啟
兹承就位首辱修牋戚戚焉於心方懷臨事之懼洋洋
乎盈耳甚非虚已之求某官早以英才玩於大易多識
必知於往行寡辭宜慕於吉人生之來日有所聞乃其
望者文之敝當救以質相與矯之幸怜衰老之何堪日
佇箴規而無隠
答王墊江啟
比淹小宰之銓不知而不愠今遇當途之士有德者有
言交上薦賢之章何勞進牘之謝某官蚤膺推擇屢試
劇煩或十年或七八年同輩亦多於改秩方百里方五
十里居官獨久於字民迨兹考課之聞竊恨奏論之晚
衰遲何力感愧良深
謝李志脩投書啟
兹承往駕特辱貽書若曰父義和謂其乃益友之族猶
大夫崔子顧予亦流俗之人深愧衰遲難當稱譽某官
早知儒學盖出世家如有意於切磋故相從而咨訪天
下之事不必問汝曰安安則為之賢者之道初何難我
欲仁仁斯至矣舉以為報往哉踐言
嵩山集卷二十六
