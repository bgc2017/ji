嵩山集卷十七
宋晁公遡撰
啟
眉州到任謝執政啟
不謂姓名徹政事堂之右地遽膺制詔賜防禦郡之左
符揣分非宜撫躬自愧某切觀兹地盖異他邦風俗甚
文有蘇程石典刑之尚在江山良美與彭蜀漢境土之
相連久矣所傳號其難治通儒宿學則不令而治庸夫
俗吏則雖令不從廟堂何自於聽聞忽加除授閭里皆
為之驚嘆未有識知豈徒無補於縣官亦恐見輕於父
老某官輔佐明主增隆丕圖大賢無所不容兼短長而
並用上策莫如自治冀内外之舉安豈期惷愚亦與選
用五十無大過諒知更事之寖多三千惟一心當體同
德而不懈某敢不自知慶幸親見升平地接蠻夷属雪
山之無警民安田畆喜天鼓之不鳴
上政府啟
太宰詔王必礪世而磨鈍大夫授郡當治業以赴功外
不乏於軍興内無困於民力使匹夫匹婦之得所免吾
君吾相之為憂惟有於歲月之間能副上意不宜於職
事之外輒通私書若竿牘之屢修致道途之相望自非
其敵誰復敢然某朅來效官忽至踰歲每聞二府大臣
當出處之際初無一介行人達聲聞於前以小事大其
體則宜由卑瀆尊於禮不可惟將飢餓於土地則合赴
愬於門庭載念羈窮行及換代儻歸休有地亦飯蔬沒
齒而無言顧貧病可憐須疾首蹙頞而相告庶幾得禄
不至向隅某官帡幪斯民衡石多士以康濟之才而力
行康濟之政有恢復之慮而不示恢復之形期於數年
成此偉績惡不仁者其為仁矣愛四海而皆推恩思有
飢者由己飢之恐一夫之不被澤仰觀忠厚之意具知
宏遠之規某竊恃高明遽陳悃愊波之餘者君及晉庶
軫大賢惻隠之心人莫如於我敬齊肯為虚言寒温之
問静思干犯併切兢惶
上楊參政啟
猥被上恩改臨劇郡属問途於境上與故老言知休駕
於里中有大臣在拊躬自慶進記宜先竊以古之為邦
政有先務莫敢無人於子思之側未嘗不式於干木之
閭盡其禮盖欲聞其言敬其德所以訓其下而况廟堂
之老近居鄉黨之間藉其德望則足以化民承其風旨
則足以為政豈其迂拙乃此遭逢某官士之凖繩國之
耆艾卷懷天下之智謀而居於五畆之宅收斂天下之
法式而寄於三里之城浩然而歸始如孔子之反魯淡
乎不出皆惜孟軻之居休儀型可師習俗自美人皆成
於謹厚吏相戒於貪殘吾黨小子不知所裁盡持循於
善道我孫黎民亦職有利咸安樂於故鄉顧刺史何幸
之多將部封不勞而治某暌離固久就見匪遙念樂正
子之來未定舍館要事竒章公以禮乃重朝廷
與楊參政到任啟
久疲遠道念衣服之不潔清將謁大臣須沐浴而後齋
戒雖已入境未遑欵門當諏日於卜人復請期於侍史
瞻依良邇向慕尤深某官歸榮故鄉震耀多士霖雨之
澤斂之下施於里閭台星之光赫然上見於分野益令
兹地加重他邦某頃輒通牋特蒙修報人皆相謂禮宜
絶於百僚情有可言使更馳於一介其為干冒併切兢
惶
問候虞參政啟
樂聖避賢願歸印綬過家上冢言返里閭釋政省之憂
勞獲故鄉之安便難稽遠業暫佚真祠某官名高搢紳
勲在社稷昨遇有為之會皆稱難得之時若不靖夫邊
烽漢則幾殆今猶傳於境外秦豈無人帝不忘於念功
意將倚以納誨為政者每人而悦誰復能然不知者謂
我何求公亦奚恨惟大臣進退之際本前賢出處之常
溺者由已溺而饑者由已饑莫有識胷中之志仁者謂
之仁而智者謂之智姑一付天下之言某早被深知肯
同流俗當將相和而士附自揣涼薄而安敢前及賓客
衰而家居則思親近而不忍去輒懷管見仰測天心聘
使或來必歎張昭之不在國家所賴寧容裴度之常閑
延英之開跂踵可俟
謝吳宣撫啟
郡縣轉輸正當流馬之運詔書選授忽守卧牛之城雖
有懼於夙興復退思而知幸竊以遠方梗命累歲窺邊
顧幅員凡在於提封而安樂不殊於平日至若蠢愚所
領之郡尤如從容無事之時阡陌為農兵革之容不識
里閭好學絃誦之聲相聞夫何餘生得此樂土兹盖某
官書功盟府為國長城比聞外敵之交侵豈特遐方之
所恃坐而制勝有長轡遠馭之謀逸以待勞無亡矢遺
鏃之費遂令巡属皆荷生成某敢不效職惟勤撫躬自
慶要須督父老之力穡致周積倉恨不遣子弟以戍邊
遵漢故事
賀宣撫吳郡王啟
舍爵于廟聖主深嘉其功裂地而王天下猶恨其晚歡
騰有衆榮冠當時竊以用兵以來幾四十載帥師於外
凡六七公孰有兄弟父子相率以守邊致使官府都鄙
常為之安堵國家所賴威望獨高宜備禮以臨軒并闔
門而行賞某官自授齋鉞隠為長城敵人避其鋒敢潛
窺於塞下士卒服其德皆樂屬於軍中頃出武都坐收
德順將入關而拓境忽受詔以班師非惟惜功名於難
得之機盖念遺君父以未除之患如聞行路巴人蜀人
之有言歴數近年韓王張王之莫及比執介圭而入覲
特歌出車以勞還都邑爭先而聚觀陛楯合語而歎息
舉家之經百戰共謂其難即日而封三侯未足以報併
加寵數式表元勲豈與彭越之同功更過汾陽之異姓
世祚東海必傳後嗣之子孫畫像南宫盡掩中興之將
帥某喜聞册命阻賀轅門帳御如漢王之居想益隆於
體貌尊寵拜顯宗之傳顧豈限於彛章請今太史之屢
書傳作宗臣之盛事
謝監司帥臣啟
比試治民儉於百里荐叨易地違之一邦始者入境以
觀風號其通經而知法四邑著籍之戶盖盈五萬三歲
較藝之士殆至六千絃歌之聲閭里相接西蜀成都之
大有不及者東漢大學之盛盖庶幾焉故多才智之民
尤難牧守之任為政未盡善負薪必議於市中讀書不
知方斵輪亦笑於堂下賴高明之臨按致教化之流行
悉稟成規庶幾無事某官宣上德意為國信臣人主如
堂實有賴於廉陛庶民惟草皆自偃於德風官吏無不
洗心愚蠢可以安位但當遵守無可施為某敢不更以
詩書訓其鄉黨仕無遠近實與寰内諸侯之不殊政有
迂疎亦恐泉中老翁之見笑
賀樊漕啟
即家而拜鄉黨有光乘傳復來父老相賀竊以國之遣
使職在觀風均節一道之盈虚考察四民之善惡閭里
欲為浮薄而不敢州縣皆以有無而相通眷我提封異
於他郡俗喜譏議可畏文士之筆端家藏詩書乃多在
庾之粟粒地貧則斂之不足人巧則服之也難今得學
古通明之才而當持節循行之任况當臨撫罔不周知
必將條教不日而成於是蠢愚可得而治實為幸會尤
極欣愉某官學問精深性資沈厚文章深得其要有三
代坦明之言政事尤為所長如兩漢循良之吏比嘗漕
引復以最聞致正宁之咨嗟賜鋒車而促召歴觀近世
皆不俟駕而亟行獨歸故鄉乃遂杜門而高卧聖主益
為之嘉歎大邦嘗畀於便安以為優游田園朞月然後
之郡不若寵賜旄節功利即可及民恩隆如斯公起可
矣某幸兹守土聞彼聚談皆傳昔日之曾來亦愧休聲
之莫繼雖宰予不雕之木朽質難追而召伯所憩之棠
清隂猶在栽培㒺怠矜式無忘
賀趙總領轉官啟
天子大計三年應乃懿德命秩加進一等並于正卿雖
咸謂之殊恩顧猶稽於大用某官才堪富國德足芘民
念餽餉之久勞俾師徒之宿飽在廷皆思其至得侍同
朝當宁方倚其能可使治賦難於選代寵以褒遷近者
天語之遠傳憫吾民力之重困特煩考覈將議蠲除盖如
疾病之可憂甚於膏之上肓之下或恐簿書之難信謂
其有若無實若虚惟惻隠之深仁必推行於上意皆倒
戈以北正敵人徹戍而盡歸有大造于西使諸郡給軍
之大减庶幾薄賦不致乏興即見大門受陽報於无窮
真是上穹以隂功而相畀某敢同闔部亟遣奉牋佇觀
召節之來兹又將賀想開宣室以待不可以留
賀陳茶馬啟
帝念𣙜牧擢華省之望郎職在清華加内朝之延閣訓
辭甚寵眷倚益隆竊以法始於前代而密於近年效見
於本朝而盛於今日既取其利以寬民力又發其餘以
空敵資儻能事舉而政修可使兵強而國富公來何晚
衆謂有時某官才宜六卿名滿九牧豈止從容於臺閣
固當謀議於廟堂不遂持從槖於中乃使乘使軺於外
惟試之詳者盖欲大用而知之深者特觀遠猷僅取三
千匹而還顧李廣利之可笑止增百萬緡以獻若陸師
閔其何功必思利害之相權即掩古今而專美坐臻滋
殖誰肯伐園以避其征盡致駿良焉有數皮而歸其直
迄登休績亟列近班某獲在部封行奉條教當備執驅
之校無後會期更繼思臧之詩載形歌頌
賀任運使被召啟
乘使者之傳久勞遠方招大夫以旌盖思至論想黼扆
之虚宁望鋒車之亟來凡在提封切相與語雖憂其去
無以芘覆於下復喜所願遂將論列以聞非徒成就於
功名抑亦慰滿其郡縣某官早負成德每懷永圖共推
蜀部之英宜預漢廷之議嘗欲安民而濟衆有伊尹心
誰敢較德以量才與諸任齒暨當漕引深察盈虚安得
杼軸空而漫不知坐視倉庫竭而督愈急傷異時之聚
斂盡責所無冀抗疏以建明悉除其弊方下巡属各具
條䟽乃者南面之朝慨然西顧而歎見虞公而稱五絶
可為大臣計孟子所謂一鄉必皆善士無煩於外遽召
以還與其通進於銀臺之前曷若指陳於玉階之上民
斯胥慶帝亦有言喜朝夕納誨輔台以其入覲殆神靈
使公教我哀此矜人須即日以施行俾有邦之休息某
兹因贊喜輙敢問途齋航果濟於大川敝邑實為於通
道君召不俟駕固闔境之莫留客入則就階尚迎門之
匪遠
嵩山集卷十七
