嵩山集卷三十五
宋晁公遡撰
劄子
上汪制置(應辰)
某不自量久居於蜀見其窮困常為蜀憂朝夕顒顒惟
望朝廷有以救之伏惟國家聖聖相授恭儉愛人但恐
有所不知知之未嘗不惻怛加惠昨者已蒙遣鍾郎中
至蜀裕民而當時不能仰體聖意將虚額錢盡行蠲除
顧乃遺患至今使州縣捃摭係省租賦侵奪官兵廩食
空竭府庫以求趣辦某每慮天時不能常豐或遭荒年
百姓艱於輸送府庫又無儲積不惟有乏軍興兼官兵
無以贍給思之可為寒心而當途諸公孰有念及此者
某仄聞節下學道之至更事之多盖嘗深慮遠覽有意
於此今幸朝廷灼知前日虚額尚存特命總領所以所
摏錢引三百萬代充大軍用度向若未有此錢猶當措
置况已有備豈可不盡用以救其急哉全蜀之人初聞
之日無不東向歡呼稱頌聖明想節下亦為之喜也某
竊譬之陽春之澤歲不可再今聖恩汪濊盖已再下矣
則知朝廷何嘗咎所放之太多而使所除之不盡有司
不可防所申之未實而坐視所及之不廣遂令郡縣追
恨以盧扁之難遇幸而遇之而靳惜藥石長病根復如
鍾郎中之來有失上意致煩宸慮更下此詔豈宣廣詔
書勤恤民隠者之所宜哉某重惟民者天民天豈不恤
抑其有數以待節下伏惟斷自高明勿徇吏議使郡縣
抱虛之額因節下而除朝廷裕民之意至節下而始盡
既以下救困乏又可上寬顧憂所有本州虚額錢計一
十萬七千餘緡絹九千六十九疋已别具狀申陳儻獲
盡從蠲除非獨某一州幸甚實亦全蜀幸甚敢乞台慈
俯賜詳察
又
某竊見四川州縣財力窘迫所在官兵多不能以時支
給錢糧豐年尚復如此一有饑饉實可寒心近准朝廷
旨揮以總領所見摏管錢引三百萬道用除州縣虚額
應副大軍自此州縣免將官兵合得錢糧侵那起發大
軍虚額之數不至如前窘迫雖遇饑饉之年似亦少可
支梧然某竊詳朝廷之意盖念民力重困今來所除州
縣應副大軍虛額與民力係是兩事州縣之困在於侵
那租賦民力之困在於科斂重大且如本州大軍春冬
衣絹以人戶稅錢每三百文以上科納絹一疋之類則
是取之幾二十倍以上其於民力可謂重困正當仰體
德意有以寬之某契勘州縣虚額多是實無之數每年
亦不曾起發得足只是總領所將今年之錢儧補作去
年之額年年如此虚掛其欠於簿籍無可催理若取見
逓年實到庫錢數即知所謂虚額者非大軍指凖支遣
便可據實豁除所有遞年實到庫錢數如後來又有虧
迭不敷去處則將上件錢引三百萬道量與補填其百
姓所科官物亦與裁减從輕隨所餘錢數以上件錢引
却行對補如此州縣省計不闕則錢糧足用不致預有
科借百姓重斂既輕則民力亦寬可以增固基本伏惟
節下出宣天子德澤撫安四道之民固欲使州縣給足
百姓富實况承上旨乃是天與節下除弊興利之時以
成節下除弊興利之志蜀人相慶不易逢此某退竊自
念身為州縣長吏常恨無力以拯民病幸遇其時豈忍
緘默先已具論州縣從來虚額蠲除不盡因依今更有
管窺之見率爾申陳或可以採擇之乞賜詳酌施行伏
候台旨
又
某非有建白不敢以牋牘至大府以是久不聞起居狀
敢問台候比何如春晚不謂乃爾作寒恭惟寢戈在衛
宴坐高明復御兼衣神明並相台候動止萬福某末由
參詣公座敢乞盡珍重理即當入見延英
又
某不任治郡顧免吏議尚爾充位于今已書吏考豈不
知所自伏惟節下條教清簡易以遵承人無大過輒皆
容覆是以雖此迂愚亦得竊食於下幸甚幸甚
又
某與全蜀之人感荷聖明燭幽深詔節下以除州縣抱
虚之害雖尚未拜賜而闔部欣欣知節下之意惻怛之
至某竊嘗自喜此害果去州縣庶幾少寬近得財賦所
公文復來追理紹興八年鹽酒餘剩錢不覺歎息豈非
天欲困此州縣乎今日之抱虚者未去而三十年前無
名之帳復以程督所謂紹興八年鹽酒餘剰錢盖是當
年鈎考所得而兩經裕民使者覈實見得尚有五十餘
萬緡除放未盡則豈復有是年餘剰之數哉率爾布之
下執事敢望裁察無使一害僅除而一害仍生則與不
拜賜均也某行亦去此非獨為一郡憂實為全蜀憂之
併乞台照
又
某竊念禮大則簡而尊者不可凟故久不徹一牋於侍
史敢問比日台用何如蒼旻啓節恭惟三陽之和集於
體府施及所部品物欣榮神明相此台候動止萬福某
守地無由詣公座惟乞持精養神前究台相遠業
又
某伏以吉月上日几案之役走趨之隸皆得賀於堂下
而某獨以在遠曾不能致善言之祝於前欲為竿牘則
幸奉約束矣下情不勝鬱結
又
某近聞梁正字入對聖上即及虚額事梁正字首以節
下為言必能上副眷懷天顔甚悅郡縣顒顒日夕冀拜
此賜計庭遣簡州王通判來考實得十二萬餘緡近復
遣王通判來謂如前所陳則當對移其官某不勝憂懼
若此則郡縣誰復有虚額耶以某惷愚所見十二萬餘
緡者誠難盡减但取見在數裁量有若干錢可以對减
則據數减之可也不必令郡縣虚額不得盡言不省台
慈以為如何併乞台察
又
某所領郡歲收民租三萬餘石月支軍糧二千餘石十
月開倉一歲當支二萬五千餘石十數年來民租多為
諸縣過數截用及有失催去處皆經赦除放逐年借兊
常平倉米某去歲三月六日至官下常平倉止餘一萬
五千餘石某去冬抅催民租支十月十一月軍糧外盡
行撥還常平倉二萬六千餘石年例却自正月兊支至
十月開倉復行撥還某自謂今冬可以盡數撥矣近提
舉司遣簡州通判來封閉諸倉申解管鑰即此月二十
五日軍兵便無支遣聞一道皆然事干軍政不敢不控
告於節下伏乞台慈特賜矜察因一言於使者勿云某
有謀幸甚
又
某伏蒙眷接良厚以漢臘貺之珍劑以獻歲餽之名酒
遂有以禦隂陽之寇而飲椒柏之和舉家同拜此賜敢
敬謝于節下併冀台察
查總領(籥)
某今日遣一騶賀於節下因有區區之請劉文潛之弟
眉州司戶參軍燾欲侍其母并文潜妻孥往行都某已
與荆鄂綱不多也使所胙差楊絳今年夏秋一綱絳以
憂去官矣敢望改差劉燾司戶得藉此可以東適如辱
矜從便告以一檄與之幸甚
又
某屢言計庭有未還本司羨餘鹽錢未辱許可今旄節
往臨益昌似不須靳也敢望台察
又
連日殊寒晴色亦可愛伏惟華省節盖正宜就途神明
所相台候動止萬福某無由送軺車之行切冀澡練神
宅即升近侍之班
又
伏蒙開喻書勲考敬如令竊惟節下聲績久矣逹於天
朝豈復待此行且大用也
又
伏蒙貺以律令朝夕敬以從事正所願也近得徽紙似
佳輒進三百并三碑恐或須之所幸台察
樊安撫(汝霖)
兹承已建高牙尚此凜秋伏惟神相具行台候勝常末
由良晤所祈嗇養冲和前與三夀作朋
二
近審已拜制書尚留甲舍未敢率爾為賀少須開府繼
聞六珈之賢奄棄内閨念欲弔諸阼階又恐徒勤無益
之哀二者皆不果遣音介殊為愧仄遠承手誨當批勲
考即如所戒即付步吏矣朝夕專馳一騶敬通訊也併
冀台察
又
某日日伺開府即遣一騶預堂下之賀嘉陽道里回遠
比方聞之亟令持書以行不省何日通於侍史今日遠
承手翰情辭諄諄甚厚感愧不勝道會初攝將漕事叢
沓不克更好為狀併冀台察
陳茶馬(彌作)
某朝夕聞休聲益增敬慕願聞起居狀劉提幹來伏審
雍容明臺體府已受春和大以為喜恭惟佐天以成歲
功見於所部令行威肅姦猾無隠神明所相台候動止
萬福某無由參詣謹奉一牋以報
二
獻歲發春執椒觴以賀於堂上禮也某守地既不敢出
境又奉約束不獲道輿人之頌致善言之祝下情愧仄
不可寄言冲於已舍三陽之溫飲此春酒益介眉夀
三
某每念王公大人自非其敵誰敢時以竿牘往來用是
久不徹聲聞於下執事但有馳心豈謂寬仁先以手筆
問之開讀不勝感刻五肩輿敬遵符令併乞台察
四
某巡屬吏也履長之賀敢不講伏奉手命又不敢違但
引領公堂預伸善頌仰乞台察
五
某職在統内節下有所號令付一符檄可也豈謂特屈
威尊賜以台翰丁寧告戒敢不仰體眷意所有牽馬人
即當摏辦以待會期敢乞台察
嵩山集卷三十五
