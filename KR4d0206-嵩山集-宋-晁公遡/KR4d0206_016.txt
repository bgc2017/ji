嵩山集卷十六
宋晁公遡撰
牋
太上皇后牋
藝祖之祧主此圭瓚秬卣文王之母見我聖子神孫喜
溢宫闈歡傳海宇臣(中賀)恭惟太上皇后殿下王基允
正壼化盛行嗣皇承風豈止於思齊所以聖儲后稟德
能使之習貫若自然臣考所傳聞冠於圖史授太尉册
於是日己侈宏休著雙童髻於内朝更為盛事
皇后牋
命左庶子之贊拜於是禮成詣大長秋而進名皆當牋
賀中外之慶小大攸同臣(中賀)恭惟皇后殿下慈教有
成芳猷允塞能推行於坤道以訓迪於震宫迺生而聞
正言盖自親&KR0008;豫建以重宗廟實慰母心臣欣覩昌時
初行盛禮太尉入立於閤外仰璽桉之尊嚴司賓引出
於殿前想慈闈之歡喜
皇太子牋
刻白玉之簡持按在前服朱明之衣執珪就位初聞宣
册莫不属心某(中賀)恭惟皇太子殿下孝以事親早於
諭教乃聖乃神乃武資我二帝之文以嫡以長以賢具
此三者之美慶關廟社望協天人某適在遐陬阻瞻儲
禁諒守宫之設次豈惟官属之皆來恨分土而剖符獨
望羽儀之莫及
又
以嫡兼以賢當主宗廟之鬯抱孫不抱子實慰上皇之
心五學既成萬邦以正某(中賀)恭惟皇太子殿下温柔
毓悳敬愛事親出則近於正人入復敷於祖訓昏定晨
省惟堯言堯行可得聞日就月將宜文子文孫所以聖
青宫懋建赤縣歡傳某歎此閎休揜於前古問朝夕於
内御者常視膳於兩宫置左右而帝愛之更承顔於千
歲遭逢盛際鼓舞遠民
狀
貢麩金狀
列聖所貴莫如三品之良舊章攸存願從九牧之貢前
件麩金盖藏於市非斂於民遺子滿贏皆有富饒之實
與土同價益彰節儉之功
又
天生五材當供有國之用貢惟三品實為麗水所生爰
率邦彛敬歸王府前件麩金利以從革得於披沙象物
以知神姦可助夏后之鑄正土而底財賦不須毛伯之
求
貢銀絹狀
孝莫大於尊親養以天下物无可以稱德惟我友邦爰
率典常恭修職貢前件銀絹本以愛養成此富饒曲薄
具而蠶繰盖由齋戒之勸刑罰中則甕出更彰瑞應之
圖
又
屬臨彌月山川鬼神莫不寧咸率舊章箱篚幣帛以將
意敬自侯服旅於王庭前件銀絹雖出地征盖由家給
夜皆識其氣知風俗之不貪冬年號其寒見富饒之足
用
進銀絹狀二
提刑司
帝王之制可舉而行兹為故事天下之物莫稱其德聊
抒下情前件銀絹出於沃饒取以藝極往實作貢之篚
敢後走趍鑄為上壽之鎗永資宴樂
常平司
大哉乾元生民莫報其德養以天下聖子以事其親前
件銀絹本溢於山盖藏之府仲夏東井正御明堂之朝
大賂南金豈止淮夷之獻
功德疏右語
天申節
為天下君已成功而高蹈祝聖人壽當久視以長生是
惟普率之情莫報生成之施光堯壽聖太上皇帝伏願
年高五帝仁覆萬方廣成子之修身不待具茨之訪道
天可汗之在上永令回紇之畏威
又
彌月既臨凡我尹伯庶常之士即日相率至于浮屠老
子之祠爰設净筵共祈景貺光堯壽聖太上皇帝伏願
嗣周歷服垂舜衣裳億萬年敬天之休自高上古之壽
七百世守器以正更如聖祖之書
提刑司
太上有立德盖神祇祖考之皆安率土莫非臣顧嗟嘆
詠歌之不足属臨彌月往扣真乘光堯壽聖太上皇帝
伏願永御綿區倍膺景福同太祖丁亥之歲生而神靈
推大撓甲子之書周而復始
常平司
天祐聖人不禱祠而福衆於是日皆竭蹷以趍凡集梵
宫用祈景貺光堯壽聖太上皇帝伏願巍然高拱樂此
太平游於巖廊而無為常偃萬方之兵革長於上古而
不老親見百世之子孫
會慶節
伏以黃老佛之道歴代之所共尊微盧彭之人祈福於
是有禱恭即誕彌之月相與駿奔於庭皇帝陛下伏願
永享萬年再清四海放牛桃林之野此志必成獻禽大
安之宫其樂無極
又
非常道非常名盖為清静之教歸依佛歸依法是謂調
御之師可以迎上天之休可以使聖人之壽恭因震夙
共效禱祈皇帝陛下伏願神以扶持天所仁愛得其位
得其壽固高揜於百王合其德合其明更永臨於萬國
又
黃老于漢而佛于魏盖自千載而來泗沂入海而渭入
河爰盡九州之地共崇其道仰祝吾君皇帝陛下伏願
儲思穆清承顔温凊古之胥訓胥保惠永稟德於慈宸
天其命哲命歷年自膺時之純嘏
提刑司
天佑民而作之君篤生是日臣歸美以報其上正在斯
時禱於梵宫介於景福皇帝陛下伏願壽高五帝德被
萬方東面而征南面而征威遂加於不服西海而準北
海而凖化當格於無疆
常平司
有王者起盖不坼疈而赫厥靈為聖人氓固常春秋而
祝於社及履帝武之日願即浮屠之祠皇帝陛下伏願
邦休永孚天壽平格非特致上帝之夢與爾九齡盖將
同王季之親申以百福
中巖祈雨道場
惟長於千夫百夫若歲大旱乃至於一日二日靡神不
宗終焦槁之未濡凡禱祈而莫應皆謂尊者近在中巖
盖一念之甚慈兼六通而無礙密雲自西郊不雨能憫
斯時隠雷在南山之陽可召而至敬遣官属祇設净筵
顧以守土之拘阻於伏地以請其如激切當即感通
圜通道場
惟此封部盖百乘十萬井之田計其賦輸乃一歲三十
倍於古宜我慈憫念其困窮已於播種立苗之云初救
其旱暵忍見遺秉滯穗之將及使之焦勞願終惠於疲
民想不遺於神力
又
惟聞思修王有大誓願於閻浮提國為衆歸依今我部
封之田遭此旱暵之苦嘗聞神力善救羣生使沸鑊之
湯而化為池不起于坐瀉净瓶之水而散作雨非有甚
難敢期軫念以垂慈遂即尋聲而赴感
青詞
祈雨設醮
為政不善害於時和自夏以來再以旱告固知上天不
宜屢瀆每念荒年實有可憂豈惟轉車人徒之属連無
以奉饟亦恐父子兄弟之離散不能為邦願憫夏畦久
勞而未償無使秋稼垂成而或敗歲則大熟民可小康
又
民之貧困未有甚於此時田無斂收則使餓於我土惟
天眷佑以時雨暘乃自是月以來遂致膏澤不下田畆
之苗莫立隄閼之水未通今者部封惕焉憂懼儻三日
之不雨必百榖之無秋如此閔閔農夫丕降汝罪告于
皇皇后帝寧丁我躬吁嗟以祈隕越于下
嵩山集卷十六
