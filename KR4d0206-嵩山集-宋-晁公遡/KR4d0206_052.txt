嵩山集卷五十二
宋晁公遡撰
傳
師公傳
師驥字德駿唐末有諱政者自平原徙於眉之武陽歴
八世不顯至公始大母史先夢赤馬相逐而行已而生
公父濬喜曰吾兒聲號發聞必遠其名以識之年十五
即從師授王氏詩猶本諸毛鄭詩皆通其義善講說去
游太學終其去太學未嘗一出遨所聞益博講說益魁
竒每課試太學諸生讀其文懣然服不敢與之齒未及
升禮部會父喪以歸歸而母亡公純孝人也閔其親生
惟庶人食没而祭之不能以公食豈不能以卿大夫食
忍死以就其志益奮為學除喪入鄉校課試連出諸生
上政和二年鄉貢之於禮部試其講說第一遂登進士
第故事太學官常取第一人為之宰相蔡京方自外來
輩類進士與百官迎於郊公獨不往京猶欲羅致之出
我門下乃從吏部署仙井監司刑曹事以去聞者怪歎
成都府路提舉學事翟栖筠因訟其不宜奏授嘉州州
學教授京憾不置惟威州深入蠻夷中吏民數百家天
下之窮處移公居之聞者愈怪歎公初不悔懼進謝變
前所為京去相始除太學正尋遷太常博士主客員外
郎擢右正言時文武官簿濫且冗公主資送物踰制度
有司為寵倖治第無藝中貴人益用事出其黨於諸道
為廉訪使者權勢震中外公入諫院即日上疏論之不
報靖康初愈益論事執政不悦出知房州行半道所不
悦者罷召還拜衛尉少卿雖去諫院猶論事不衰明年
見上於南都哭且謝不能紓國難退移病卧詔聽歸其
鄉其後累刺蜀瀘二州成都府路提點刑獄公事夔州
路轉運副使官至左朝請大夫秦檜專國政以嘗事公
於太學熟其名行屢以詔起公公自念嘗再為執政者
不悦殆天性然老且死其可以更辱辭以老不行紹興
十二年三月二十八日卒於瀘州既歸葬十有八年不
果告於朝書其事於太史氏又不得直而信者銘其季
女壻潁川晁某曰公豈可以無傳也夫使傳之者寧欲
如今之所為銘於墓而侈大之嗜功利者夸慕吾盖觀
諸士大夫常患富貴無地道苟見有地道雖往受垢不
憚公自少時獨不樂事權要誠書而傳之庶乎來者知
慕此而不慕彼風俗尚有改於教化有助公之長女適
范孝純先道方城以歸遇賊能以不屈死其風節良有
自也若所聞於蜀耆老稱公葬族父及從母嫁舅之女
與族之女孤而無歸者凡内外戚或貧無以衣食輒分
所得祿衣食之死之日無餘財於家所居官寬而直為
政務趨於實而不收聲士大夫於此猶有能焉故略而
不書云
劉汲傳
劉汲字直夫眉州丹稜人曾祖易祖浩雖不仕其鄉論
其德以為大姓父安民仕至朝請郎種德益厚至汲乃
大發聞始冠於廟即辭其大人游太學居三年是為紹
聖三年登進士第瀘州三江蠻長請歸其地職方宰相
遣李成允撫諭授之緣道知汲名自武信軍節度推官
以版致之使行其地皆不毛因曰不可授會成允溺死
即自上其狀職方職方以為然不受瀘州得無耗費政
和三年知開封府鄢陵縣時所在爭言祥瑞至凶災則
匿不以聞鄢陵適歲大祲汲奏減賦役明年冬大雪踰
月道無行人五穀薪芻不入市乃發官所儲以予民部
使者怒汲不為止潁川曹氏女五歲鬻於彭氏十餘年
其母陳告縣取之愕然不自知汲質其騐者女身有黑
子出視之女感泣汲曰彭氏亦須而養其養彭氏如而
母女再拜曰如公言傳一邑皆嗟嘆人豪李伸私其傭
耕杜玉妻劉劉不從毆死賂玉焚其屍事覺具獄上府
是冬當有事於郊有赦伸謬稱冤冀赦移大理寺受其
賕以縣為枉汲論於朝移御史卒論伸死尋通判隆德
府河北罷所鑄鉛鐵錢錢湊河東民不肯用闔市無所
鬻民不得食汲曰歲飢則出義倉今患有甚於歲飢即
出以貸民已乃自劾常平使者吳時大驚奏論其賢方
士林靈素方大幸府諸生班自以妖言改易繫辭為竒
怪附靈素汲白府下自獄以事聞靈素薦自有道詔轉
運使陳知存即騐掾吏懼不敢署獄汲按治自如知存
憚汲正奏曰府當之是宣和元年除開封府刑曹掾治
左獄始盛章等暴酷敢誅殺或法不至是而其意深刻
以為不快則請於上相以為常汲白府為大姦則當請
餘宜如律嘗有所坐微而遇赦特不原者汲論赦者無
遠近無小大其罪畢除而轂下不及可乎上曰汲言是
也靖康元年除京西路轉運使女眞逼東都召知鄧州
高公純以兵行公純懼不敢行汲譙責公純公純以無
粮告汲曰公其行饋餉吾職也知永興府范致虛亦按
兵華下汲復以書譙責且教以一軍自蒲中趨河陽焚
敵積聚絶河橋一軍自陜路直抵鄭許與諸道連衡敵必
解致虚以書謝而與公純終亦不行汲憤憤取公純所
部兵即日行公純不得已亦行至南陽復留汲獨持至
東都則徽宗欽宗北狩矣當此時楊貴張沂薛廣王任
尚虎各潰為盗太上皇帝曰汲為我行告諭之其長聞
汲至皆迎降天子議幸鄧州取潼川府夔州二道錢幣
儲於鄧汲論二道土瘠而貧必將歛諸民請勿徵公純
致虚相繼去汲兼行刺史事修城池器械募勇士得數
千其後與俱死盗過莫敢近遂拜右文殿修撰知鄧州
十二月受命即遣家歸其鄉益為戰守備曰他盗非吾
敵女眞至當率諸軍一戰如天之靈幸而勝不則吾職
死之明年正月女眞至號稱二十萬州兵不滿萬人汲
語諸將曰國家養而曹不死戰無以報且吾不令而曹
獨死也皆感奮曰願為公死復諭居民曰吾則死矣若
屬俱屠無益有材勇願與吾留者聽餘盡出得敢死士四
百餘人乃遣戚鼎以兵三千出東門迎敵靳議以兵八
百出南門趙宗印以兵三千出西門掎之而汲以牙兵
四百登埤以望見宗印遁即自至鼎軍中麾其衆陣以
待敵至士爭死鬭敵為却俄而議敗走敵以二軍夾而
乘之矢如雨軍中請汲去盖汲曰吾不去盖敵知安撫
使在此樂為國致死吾死彼將不敢輕中國遂與鼎戰
死汲平生重節義族女貧既䈂不能嫁則為嫁之拊其
兄弟之子如其子姑適程氏不能衣食為市田衣食之
程死葬之其子病不能養迎其姑養之晁子曰凡平居
軟熟不自立者其臨難必不能如此益信也予嘗念靖
康中河南北兵作上下震擾豈其無節士予守通義聞
外屬邑有汲訪其事於其家喜為書之
墓誌
程卭州墓誌銘
某昔仕涪州所趨走州刺史程公之子仔衣大布戴大
帛之冠手其書一編來見曰哀不能言執事其視諸書
仔去某取其書讀之以為為善而志常遂者天也或有
不遂者天所不逮也天則以文予人而使之發揚焉仔
之父仕至右朝議大夫不克大顯其葬也於是乎有待
乎文也某聞公之先盖有諱仁霸者州論其行義使攝
錄事參軍有盗蘆菔根不自意所持刀傷主人尉幾幸
賞以為劫獄吏受尉賕強搒服之錄事公咋謂盗汝冤
盍自言吾為汝直之州竟殺盗盗後三十年晝見請往
與尉史對對已則子孫其昌矣至公盖六世果皆官達
而夀天於公之家抑厚矣尚懟曰不大顯第見世有愧
於公者而在高位顧不求其傳孰能如公之家歟不必
資於文以發揚也雖然公且葬不可不具著以告於後
之人知公實大顯又非止於其身將其後皆然公諱敦
書字通叟其先武昌人唐廣明中諱琦者從僖宗入蜀
遂家於眉州曾王父諱濬大中大夫累贈金紫光祿大
夫其配宋氏京兆郡君王父諱之邵大中大夫顯謨閣
待制贈龍圖閣直學士累贈少師其配史氏蜀國夫人
父諱唐寶文閣學士右正議大夫贈特進其配楊氏通
義郡夫人許氏同安郡夫人勾氏安康郡夫人自其曾
王父而來為仁厚寶文公未嘗以徒罪刑人及公益寬
大宣和二年寶文公任為承務郎始為資陽丞鹽井日
征有程主計者欲征倍程檄公覈其實公曰是盈縮無常
今而盈可也不幸而縮吾不可奉上官害民列其實有
司為正民間大呌讙以喜去監金堂縣税愈益輕其征
其初課不登已而商賈爭出其途課大增將去留其贏
於庫不以著籍曰姑以是備不登可也再為江原丞率
其民盡力於堰仍為均水約束民不復爭張魏公宣撫
川陜陳公通判達州尋遣奏事闕下吕丞相欲留為郎
尚書省公曰不可不返報既歸州闕太守兼行太守事
女真逼安康其帥王彦以其軍來公諭其民民曰公不
欺我爭出粟芻其軍亦喜曰微公如何公復令其軍有
譁者吾不貸終其軍去無敢譁守涪州其民舊出地租
為公使錢者悉除之守普州鹽井廢所負不入繋獄者
百餘家公論其課當除卒為免其課九十九萬一千餘
斤錢五萬三千餘緡再至涪州州之人喜且相語我公
來矣守雅州徼外蠻殺靈關民提點刑獄司欲徵旁郡
兵公曰何至是第召土丁集塞下徼外蠻意讋不敢動
蜀以無事守卭州欄江堰久廢公治之民溉田增多歲
餉漢中諸軍百萬實八十萬前為守者常先一歲取民
輸以充賦民力竭不能輸公上其狀且自劾未報則戚
戚以悲既聞有議復除則喜過於其民之得復除也其
後卒除十萬緡而公以乾道三年正月十六日卒年六
十七民恨公不及見歎息以泣公少淵靜無競所至為政
簡便盖自其家法而然其居家於親也孝於兄弟也順
於族也惠於士也誠嘗予之田以資其養從女之孤者
嫁之内外屬貧者賙之瀘上有族於楊夫人之喪助沐
椁見必泣公所居鄉其鄉人愛之所居官其邦人德之
有子又能教之以文學登進士第古之君子著於冊書
爲世所稱道盖如此公詎不大顯也耶仔以公卒之年
十一月壬申葬於眉山縣之懷德鄉公所卜龍淵之上
黎恭人之壙去寶文公墓三里公之孝益信也恭人左
中奉大夫直秘閣揆之女生子男二人俱右承事郎前
瀘州瀘川縣主簿致仕卒仔左承直郎前卭州軍事推
官孫男四人以正以發將仕郎以簡以一未仕孫女五
人長適右廸功郎資州龍水縣主簿孫直洵餘未嫁銘
曰
世有施仁孰識其報既熾既昌於公有考
公之初祖慈惠且温冤則直之天大其門
迄公六世仕者加多為帝守邦旗纛弓戈
登於光顯益秉故常實羡於仁以篤不忘
公之子孫是效是似繼今綿綿刻示無止
嵩山集卷五十二
