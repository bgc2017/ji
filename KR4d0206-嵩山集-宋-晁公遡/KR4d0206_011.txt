嵩山集卷十一
宋晁公遡撰
律詩五十二首
前恩陽尉周邦舉出予兄激仲所書其父竹軒
記求詩因題二解
眼看數竿今白頭高標直節氣横秋果能似此孤竹子
何羨渭川千畝侯
俗士胷中數斛塵此君偃蹇不相親當年曾識子猷面
大令今來是故人
園中二首
南北東西極目天看天不比下牢關遥知前面山尤遠
直到飛鴉滅没間
眇眇周垣總路平森森夏木已隂成却疑身在華軒上
翠幄中間曳杖行
用薛郎所寄示詩三韻
子勿誚毛穎渠言何使余遥知生白室誰助殺青書巴
墨漆相似蜀牋霜不如殷勤遣分寄吾汝與同車
阿傳議酒食察貳更廉空開甕鴨頭綠磨刀魚眼紅報
功他日在食淡暫時同富貴行自致聖時無道窮
薛君昔在日才可齒諸任繼世能傳業為文有嗣音千
秋當却老六籍更鈎深何以夀吾子高才無陸沈
請緣老住持象耳山有詩次韻
朦朧兩眼著玄花認取空中起滅華我是官曹老龐藴
終無瞎棒與盲枷
中巖尊者幸同堂浪走諸方有底忙若道渠儂棒可畏
新羅未過合思量
送王章赴長寧通判
仰事各黃髮今為閭里榮共看朱紱貴更益綵衣明泥
軾幸小駐羽觴當緩行期君如石建烜赫漢西京
次楊國材韻
形模豈稱侍承明不願簫韶聽九成但願豐年有高廪
千夫穫稻看秋晴
耆年何在隠牆東常樂簞瓢陋巷中白首可無知所自
宜歌帝力頌天功
師廷珍以詩見惠因用其韻
欲平靺鞨與堅昆下詔旁求闢四門吾子莫孤明主意
建隆開國聖雲孫
蒼苔半蝕蔡邕碑今日中郎有女歸莫怪昏昏暗丘壟
浮雲淚濕不能飛
詩禮初聞衛尉旁起家期擅蜀文章快吟芍藥當階句
剰看芙蓉別殿香
王元才甥見過其弟元濟甥繼來有詩次韻
把酒悲歌望蜀天感今懷昔重悽然道堅或謂如無忌
靈運還欣對阿連他日鵬應自鵾化此生蚿豈待䕫憐
筆鋒剰淬猶錐利明歲文場破兩甄
宇文紹恭所藏其父德聞手書其祖家訓一卷
蜀士相與語故家誰得如千年令威宅一紙伏波書
曉望
城上高樓出女牆遥看初日尚蒼涼松邊淅瀝風成響
草際晶熒露有光樂歲共歌羊考牧新春不與雁還鄉
聖時願報收輿地快自襄陽下洛陽
李士舉見寄次韻為謝二首
忽鼓硤中櫂來從渝上城何為向南畝本合侍西清樹
色行相引灘聲鳴不平青城有仙伯往矣授長生
想見山靈喜如看柱史來江清無急硤野潤失飛埃行
攬孟博轡再然安國灰相過忍遽別莫放錦帆開
師伯渾以詩告別次韻
閒居何不樂非願世兼收利乃庶人意道惟君子憂野
花開北陌官酒酌東樓(嘉州酒名)故里有書至應言無久留
此去即鄉黨子寧無友生不堪今日別真見故人情杯
覆葵花小尊傾竹葉清送行須盡醉兼為破愁城
楊復先寄荔子仍和予昨所贈二詩因次韻
林間熟丹實葉底綴紅雲並舍皆好事絶甘能勸分扣
門知使至登爼覺香聞更與詩争麗紛披錦繡文
嘉果喜三嗅名園思一游駢頭丹殼皺繞指玉漿流味
壓乾&KR0871;子韻高蕭灑侯安居日㗖此邊堠幸兵休
遥想載酒客時來從子雲山高去天咫日永惜隂分秋
稼田畝接夏弦閭里聞草堂無數出猿鶴有移文
野色正如此廢書時出游山吞落日盡硤束大江流俗
駕謝逋客郊居如隠侯愛君吐佳句落紙不能休
書齋
廷尉已執天下平更出一節令循行時清斷獄歲大減
小臣何功君聖明紙窗風破夜自語瓦溝雨來寒有聲
官閒無事但宴坐滿室惟對書縱横
離南平
晨光慘慘雜微霄寒水濺濺更斷橋風隕栗房開紫玉
煙蒙蘿幄疊青綃官曹已畢三年考客路深嗟萬里遥
從此揚舲下巴硤新年當及未央朝
西山
萬州城西何所有高山其下俯寒塘浮鷗藉草溪沙暖
飛鳥衝花野樹香他日擬從南岳隠平生尤愛北窗涼
道人為我收松子剰種清隂十畝長
至日留滯荆渚同鄧氏兄弟飲酒
今日當長至窮年尚遠行野晴春草細江晩夕陽明衰
病依僮僕經過得友生濁醪來近市堅坐且徐傾
行李
路出蒼江上雲生亂石間中年幸強健今日試躋攀湍
硤寒鳴地頽陽暮隠山僕夫問行李早晩遂東還
硤内
硤内收多雨沙邊慘積隂龍吟殷地遠虹飲入江深不
作山林去非憂荆棘侵經年困奔走無力更登臨
聞笛
落日卧郿塢忽聞吹笛聲天清孤鶴唳江淨蟄龍鳴谷
響風時下山高月未生誰能永今夕呼酒與同傾
掃徑
掃徑通春屐開林啓夕扉浮鷗避人去輕鷰引雛飛尊
爼深留客風塵漸息機不妨坐至晩少待月同歸
山行
白沙素石淨無泥橘刺藤梢已不迷牛放遠山連鴈鶩
蛙鳴廢沼下鳬鷖終年去國空彈鋏盡日看雲且杖藜
久客諸侯成底事幸逢寬政免推擠
江邊
素石寒沙共眇然荒城古木暮雲懸空山静荅鐘聲遠
落日晴隨樹影圓屢報傳烽沈塞外時來倚杖立江邊
東南耆舊今安否欲寄新詩誰為傳
江邊日日強登臺越柁吳檣久不來投迹東巴留萬里
側身南極望三台公朝遣使丁年去丞相疏恩甲第開
聖主得賢如作頌微臣愧乏子淵才
郊外
草盡春泥綠花乘晩照明遥山先暝色平野易風聲歸
沐休形役深居感物情據鞍聊一出佳處得徐行
春畦
水滿春畦白雲連晚照黃野花時結子溪柳不成行客
禮容吾懶酣歌與世忘晚來得新句吟罷立蒼茫
漢川
道路通襄野風煙近楚天地卑荒巨澤山斷見平川舟
楫自此去音書誰與傳西南是巴峽應盡落霞邊
大冶縣見梅
客裏逢春色江梅發故枝正應傷老大似欲慰棲遲雪
樹真相引風花莫倒吹南來愧何遜吾病不能詩
正月二日至九江過陳漢卿
行路傷徂歲思家佇遠情雲迷五尺道春動九江城耆
舊無元亮交游得仲卿(漢卿慕王仲卿為人故取其名)尊前見芳草已
似喚愁生
夜
樹合春城暗江鳴夜硤喧艱難猶此地漂泊更何言冉
冉輕煙集輝輝列宿繁巡簷望南斗無路入脩門
官舍
雨徑蒼苔滑風簾翠篠斜邑居藏萬室驛道接三巴曉
堞調清角春庭放早衙歸休幸無事隨意酌流霞
晴野
草色熏晴野溪痕上白沙鳴鳩行哺子晚樹續開花多
事真堪厭浮生每自嗟坐來歸興動城郭欲吹笳
偶作
官居復何有幽事亦堪誇高樹行春蔓疎篁上晩花常
年皆作客隨地即為家尚想關山路傷心故國賒
雨中過祁門十里不能進宿旅次
今日祁門縣衝泥怯遠行含風雲葉細間雨雪花輕溪
晚白鷗下草寒黃犢鳴吾今更何往漂泊愧平生
旅宿
漠漠硤雲亂冥冥汀露微鴉喧得食喜鷗近畏人飛旅
宿天涯滯心期歲暮違滄江聞已漲似欲勸吾歸
歲暮
晴峽開寒祲滄波逗遠光年華已衰謝春意尚微茫久
汚功曹掾終慙謁者郎南方誠瘴癘經月或無霜
沙寒
沙寒兼白石瀼斷入青溪硤霧連山暗江雲出水低遠
游殊俗倦歸路故鄉迷日落荒原上城烏已復啼
江流
江流日日上平蕪細徑侵沙漸欲無嫋嫋紫苞開露筍
森森青節亂風蒲晴川默數千艘過深硤遥看一水趨
傳道南檣有歸使晚來失喜問揚都
偶成
離離樹影曉仍疎寂寂禽聲暖自呼雨垤蓄粻來聚蟻
風簷壊網落懸蛛十年空誦歸田賦萬里試披輿地圖
老向人間定何許只今湖海更南隅
嵩山集卷十一
