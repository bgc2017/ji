嵩山集卷九
宋晁公遡撰
律詩五十五首
至漢嘉簡李悅夫
一別相望費歲時盛山父老至今思才高方朔三千牘
名配韋郎十二詩論薦久聞章奏上推遷獨怪璽書遲
少留剰看平羌水更繼風流太白詞
示犍為李令君
悻直每疾惡淹留無徙官性雖與物忤吾獨惜才難垂
老須聞道為邦貴在寬君宜念此語衰鬢各霜殘
送梁子輔赴召
始見擢高第即當登赤墀今聞一節召已恨十年遲聖
主圖興造諸儒合論思此行宜努力勿復負清時
今日朝廷議如聞少及民諸侯無患楚三戶可亡秦但
使誅求減常令貢賦均荒年免離散率土盡王臣
漢廷日徵召舟楫去紛紛行路子所見成功吾未聞故
人期此去聖代用斯文會使如椽筆書勲繼典墳
簡謝達夫
吾識宣城守又違之一邦相看知雅曲必解賦澄江温
厚氣無雜衰慵心已降舉觴喜見屬親為撥春缸
寄李仁甫
守地難越境弔生寧及哀自傷轉蓬遠莫致束芻來慘
日熙夏屋悲風號夜臺遥知倚廬處流淚漬蒼苔
李悅夫劉文潛坐上醉歸作
將老尚逐食相逢聊舉觴貧非原憲病酒發次公狂未
至世臣國先登君子堂誰能更拘束短髮已滄浪
贈張聽聲
張子目盲心不盲吾知胸次有人倫眼光安用如巖電
白首王戎不識人
論士平生妙入神是誰無此耳輪囷喚鍾作瓮皆堪笑
自是渠儂聽不真
自恭州之眉陽相送者六客意不可忘以詩為
謝
所得乃三益相從非一朝龍方卧隴底魚肯似陽橋月
看玉奩滿風吹金燼銷少留吾亦住不待楚詞招
贈朱師軻朱奎父
洛陽盛人物喪亂亦南遷今見大夫後猶如翁子賢端
居送日月秀句寫風煙相遇何匆促臨分重惘然
置酒北郊外送張真甫還什邡
高木已在望不妨寬作程相看愁饌徹未用遽杯行春
暖姜肱被川平雍齒城遥知喜公至雞犬亦歡迎
東津
東津草生花未開西山雪消水欲來玻瓈江盡不受垢
蒲萄酒濃初醱醅啄木喚君有扣戶提壺勸我勤舉杯
春能幾何看即暮一月杖藜須百回
龍爪灘
龍爪灘前江水平蟇頥山下春草生白石既出細可數
雜花初開遠更明日落盡見樓閣影天晴易聞鐘鼔聲
至今回思三峽路蛇退猿愁心甚驚
十二月八日雪
桃杏顔衰不解紅朝來飛雪舞回風東風似與加湔拂
病葉枯枝一洗空
登梁山縣亭
舉觴自起勸西風吹盡千林木葉紅遮斷前山渾不見
恐妨極目送飛鴻
感事三首
中原耆舊老江東淚灑軍前草木風巫峽山高苦霜雪
附書那有北來鴻
長安摧堞有烏聲草木猶蒙戰伐塵應念關中不忘漢
至今遺老願王秦
常恐東南驛騎疎每逢人至問揚都深知白部心輕漢
終倚黃旗運在吳
江上春漲
久坐思行樂兹晨強出門菰蒲荒少岸桑柘遠知村波
急春濤大山晴午樹昏每來成獨往佳處與誰論
送王師厚
宿草丘邊手自耘輟耘過我意良勤可憐一語未深接
借問去來何見聞
季父高名映里閭復欣千里識名駒當令東海評清譽
他日還如二大夫
照上人去硤内游吳下十年而歸眉宇炯然無
復瀘濮間氣喜作二解贈之
幾年持鉢下瞿塘踏遍東南古道場鄉里再來人不識
碧瞳白頰帶湖光
吳帆却入瞿塘硤草樹連雲山四圍想見同來木上座
怪君何苦復東歸
過圓覺院簡照上人
一洗糟粕地再聞鐘梵音前身老東院具體小西林自
昔知味少于今無巷深是中有妙理直下試參尋
近承琮上人問訊甚勤老懶不能作書以偈答
之
食時持鉢乞諸隣不用毗耶遣化身想見堂中慙此老
法輪未轉轉饑輪
世界猶如露電身更於空裏聚微塵何時麥積崖邊路
說法重來要度人
十年不到吳溪上聞道禪龕更斬新得見山中此松老
後來誰是住庵人
次韻謝石教授喜雨
天子齋居坐法宫萬方都屬指揮中敢安無事思樂泮
方戒有司歸在豐每念三農皆望歲直期九月始休工
知君亦喜連宵雨與漲詞源更不窮
次韻謝張德粹主簿
久知經籍總皆通萬卷縱横在腹中占雨正當求管輅
藏冰更欲問申豐每慚列爵來分土未辦通商與惠工
君自還家歌樂職大碑深刻示無窮
雨中登披風榭望東山
岡嶺逶迤草木低東山好處我能知色濃意遠真堪畫
須在冥濛奄靄時
方塘
清隂布幽徑綠水溢回塘筍長露漬粉蓮開風壊粧坐
多惟踵息躁定自心涼學道今始得頥生真有方
年侵
年侵慵更甚帙亂卷還舒衰白愁看鏡雌黃倦校書臨
風知地爽映日愛窗虚近報畬田粟洿邪亦滿車
庭下荔子熟
脩枝密葉總扶疎小摘登盤置坐隅翠蓋高垂張葆羽
赤繒全皺褁明珠不勞漢候十五里可壓越人三百株
欲與銓量立題品豈惟當使橘為奴
劉文潛以荔子并詩見寄
十里為一候奔騰南海來封章伯游切詩句少陵哀異
縣歲月改前年霜雪摧筠籠今遠寄珍重手親開
侯革以詩見示次韻
少陵有幽事止共阮生論把酒與賢樂為邦慚主恩欻
傾賓客坐知出聘君門勝識中郎面區區對虎賁
送劉文潛如吳下
已聚糧三月聊為客數旬吾難留逸駕此去立通津聖
主坐中具嘉謀思上陳請言堯舜道第一在安民
隆州道中
冉冉晨霧重暉暉冬日微草黃迷犢卧水白見鷗飛在
野樵牧少閉關商旅稀妻孥屬長至遥想望吾歸
送張君玉赴寧江幕府七首
冠劒堂堂仁夀公昨提金鼓去平戎惜君不往分一矢
共射佛貍江水中
莫言地近嶲昆明刺史題書筆不停解道澄江淨如練
空濛山水是昭亭
子去䕫州頗自矜舉杯大呌氣憑陵新詩硤内流傳滿
今有高人王右丞
來守劒西三里城胸中豈止俗塵生簿書堆案惟思睡
見此魁梧覺眼明
遠景樓高風月清酒酣要看筆縱横山川有待君知否
可是東坡賦不成
衆水争流赴硤中輕舟東下疾飛鴻流金不信人間熱
知有長江萬里風
江聲洶洶雷霆硤山氣蒼蒼雲雨臺白髮拾遺吟不盡
分留物色待君來
鮮于東之晉伯之子贈詩次韻
微風獵樹有佳聲一榻無塵戶牖明已擘荔枝憐玉破
更開瓜碧嚼冰清
堂上詩書抵萬鍾席間罇爼是千峯蕭然更聽松風曲
喚起江東阮仲容
高簾不卷戶長開須子時時著屣來一坐清風生白羽
九衢烏帽失黃埃
尊前每誦赤壁賦如見當年秃鬢翁誰謂流傳到喬木
果然遺響託悲風
一掃浮雲萬里空月華都在野航中葛巾藜杖勤相過
共賞芙蓉四面風
資州太守知衰懶日日倒床惟睡濃走送甘鮮三百顆
似君風味喜相逢
寄查元章
一別三十載再來聞未聞割鮮煩㗖我舉酒欲浮君辯
口霏木屑醉顔生纈紋相從能幾日明發重離羣
喜見吕元錫聞往謁李仁甫奉簡短作
關塞三峩北山川五渡西喜逢連璧友(時與伯渾俱)來自釣
璜溪先世施行馬高才滯割雞平生李元禮好士必提
攜
嵩山集卷九
