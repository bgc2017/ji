嵩山集卷四十四
宋晁公遡撰
劄子
張待制
某去鈴下已旬朝不省台用何如歲且更始恭惟坐撫
列城純用德教神明所相台候動止萬福某無緣奉椒
酒堂上惟乞持精養神遂究台相遠業
二
頃聞豸冠風采凜凜甚高願見之無由比以事至統府
但得陪賓隸之後足矣重蒙召至尊下酌酒飲之從容
劇談皆經世之要老耳未之聞也其何幸似之恨不可
久侍公座怱怱而去至今悵惘
三
某坐念吉月布和不數日間宜修巡屬之賀非賀節下
盖賀斯人得公如萬物欣榮於春也天子於此時當行
慶賜佇聞璽召復立九德之朝向來用之未盡者於是
大設施之蒼生幸甚
四
某道中伏讀諸公所錄元城先生立言行已之方為士
大夫要當如是耳但其間所書鄒忠公疏云膾惇之肝
者乃蔡懋偽造不知何故不深考之也節下既以此書
見賜某敢不如元城先生之立言比嘗論鎧甲事不省
可行否更思宣撫司須牽馬人小邦當十五名與涪忠
諸州等别具錄子申論併乞台察
范運使(仲南)
某迫於事不得久留節下敢問台用比何如風且解凍
恭惟中和之政洽於一道貨通財阜神明所相台候動
止萬福某謹奉墨牋以修下吏之敬惟乞步趨實下前
膺圖任
二
伏聞盛德之容粹温而剛大甚有似忠文公願見之日
久矣厥路無由比賴天相之以事至明臺得趨謁於前
已大欣快乃蒙再賜坐語教載而飲食之所言皆足垂
世誠如拜忠文公也至今拳拳服膺若在齋座幸甚幸
甚
三
某惟履端之月於易為泰盖君子在内之時敢以為恩
公賀軟輪之來匪遠也念不得與賓隸面致此意顧寓
之一牋言辭淺呐不盡所懷伏紙愧仄
王總領(玨)
某為沈公出選䕫部兵道中兩奉手答欣省涉冬台用
休暢歲律垂盡恭惟餽餉流通軍飽民悅神明所相台
候動止萬福某已書吏考更閱如是日即辭滿矣行伏
田畆無由參詣仰乞恬養至和前究經世之業
二
某邇來愈覺榮念灰冷不願當途知之非是以此為高
盖今之貴人正如東野畢之御馬耳兼賦分窮薄縱欲
掀舉之反成齟齬向來得夷陵良坐是也來夏定求祠
庭之祿漸謀林下窠窟家弟亦來相約投老不可更爾
乖離要須對牀眠最為上策遠蒙送以前漢書嘗見此
書中梅福因上書不報乃隠去其時果可上書不須隠
去可隠去不須上書也恩公以為如何
甄以道
某平生相遇多在行李中雖談宴不大從容耳比至和
門乃連日夜獲淵對由來未有傾盡於此時也至今慰
快殆感藏於酒炙淋漓之外因遣人奉此牋為謝幸亮
其略
王文甫
某比犯寒而來非所樂所樂者見公耳公似以一觴不
及舉為恨某所得盖在一觴之外感慰至今
任似
某别十餘年而得見見又止於終食間耳牢落之懷其
何能宣寫違闊來每思勝味如所酌旨酒嚴而正也感
刻感刻月忽建寅伏惟計庭倚賴神相阜通台候勝常
某暫休行道之疲而簿書已堆旁矣須無能之辭未暇
錄餘惟厚護前登玉陛
石監稅
辱書欣聞比來尊候勝常承不屑關市而肯一來吾夫
子之於仕固嘗不擇而要各盡其職會計當與牛羊茁
壯而已耳長牋三復麗則麗矣更冀行顧其言以副所
望未間千萬厚自持
張司理
辱書知已領决曹伏惟休舍以來尊候勝常永不忘通
川相從某亦追念先太君為愴然左右幸思立身之孝
無曠其官以慰九原未間千萬厚自持願觀善狀
楊監倉
薦承手示欣聞邇來尊候勝常左右有志於世而思穎
脱於小宰選中願使某有聞不必累累勞音介足趼也
未間千萬厚自持
向邦輔
正爾遐想忽瀘上致所貺札翰忻感彌深因審鼓枻半
道受臨江守符以歸雖未賜軺傳識者未快然免遠涉
江湖它日熊軾赴鎮便近亦佳也何為不一來劔西乎
即日秋氣已清伏惟懷綬優游台候勝常某期年於此
初無可紀為愧有可告語否末由良會千萬養志和神
繼膺君遣
范監酒
近間伏惟涉此炎夏尊候勝常承已釋酒府之煩未為
諸公挽辟能一過此乎良深延佇或須人當遣往幸亟
開諭未間千萬自厚前進勇爵
李縣尉
長牋之貺感刻感刻具聞邇來尊候勝常衰譜系見示
知先府君不忘自出乃爾也改截會牒即如諭未間千
萬厚自持益大其門
楊司法
某二年言集公實助我臨分殊為惘惘重煩遠至郵亭
若不能别者相望渺然尚能以書相問尤增感刻也即
日氣便暄淑伏惟尊候勝常某朝夕即西上此去益修
阻惟冀保練前有九遷
馮都監
辱書知總尺籍於此得同王事必能助我者甚慰甚慰
比來伏惟尊候涉冬勝常何時啓行未間尚祈厚自持
前進勇爵
張監稅
太昊已啓東節伏惟喜此清淑尊候勝常未間千萬調
適前觀論最
二
連奉來札感感刻刻果用何日就官次此職領市㕓郡
庭仰筭緡其用乃饒公出於大家標置會當軼羣自今
府庫之入不乏矣他須面
史頥老
某政事不修不能致隂陽之和乃爾旱暵民是天民天
自應恤一雨救其焦枯正與民同喜耳辱詩歸德於衰
朽不敢當也復用韻為謝尚期至郭下併面究之
楊天祐
即日暑未退席伏惟林廬安居尊候勝常未間千萬厚
自持
二
固常聞從弟有在沈黎者壻於鄉長者家某貧不能合
宗族而食知左右之賢可依盖甚喜因循未果為問每
馳懷遠承手誨語及此好慚感不可言屬郡事少閒亟
為裁答不盡所欲吐也
新都任知縣
連日雨作暑氣亦解伏惟政成無事尊候勝常相與守
地未有見日千萬厚自持前膺最賞
二
初未得豫英遊又不同封部忽辱貽書稱誦過當何以
堪此禮再味來旨正為愛弟耳須其出即為施行也
嵩山集卷四十四
