嵩山集卷四十五
宋晁公遡撰
書
與李仁甫結交書
某再拜仁甫同年足下人未有無所好者然必有得於
其中而後好焉人之所常好者不論也即其異者觀焉
或嗜芰羊棗昌歜聚鷸而冠意錢格五戲者誠異然亦
必有得於其中爾某平生亦所好異而與此不類方其
趨所好自亦不知其所得云何也長來無父師性放焉
不能自制且復䟽懶日日增甚見有異書心欲得之而
不喜劇讀間取觀焉數卷以後則欠伸思寐及聞有學
強而記博者則亟欲交之所居無其人則杜吾門靡所
接其所好如是顧於書豈有所得者哉與某熟悉者經
怪此意雖某亦不自解也然所遇無厭吾意者來梁山
與其令雒陽王子載游論近世人物某因言兵不釋翳
於今十五年中原遺英落南而不克歸者亦零落殆盡
幸而全者惟吳蜀爾天子在吳吳人固多顯蜀何為不
若也子載因道往年試諸生於丹稜而得足下尚能記
憶其文稱之纚纚不去口曰蜀何爲不若歟某時固喜
願交之而尚疑其言之夸未决也日者至瀘上始得足
下所著通論五十篇讀之其言閎大而不肆深切而不
迫多言繁稱而有統要於是既不復疑且恨子載知之
有所未盡焉是時足下如少城雖不克見而自謂吾已
得其心猶見也非若今之世必振衣持謁至廬下得闚
聽其聲光然後曰友彼所謂友者豈皆得其心哉足下
以爲誠然非耶無謂某何從便得之也夫賢良方正能
直言極諫云者固其實也非君子不能而後世多以名
應書雖小人而挾才者亦容焉盖其取之者必其多聞
也故其學始之以六經諸子之書而其博也至於隂陽
地理星辰方藥稗官之說讘䛟多所通然後可以充乎
其選雖曰君子未必皆有是才也故古之賢良方正云
者以其能直言極諫之謂也今之賢良方正云者必其
多聞者也卜式烹宏羊汲黯排刑名朱雲折殿檻非賢
良方正者耶漢世語曰萬事不理問伯始伯始果能直
言極諫乎甚矣世之善應書者探微揣端則似智逆訐
其所不為而陰中其所欲則似直此其凡也方其坐殿
廡下挾翰墨觀主之所向而謀一言之合訕在後不暇
恤有能顯斥天下利害奮不顧忌者徒欲出常士之表
以獵名位而已既得之亦容容自守不復如對策時嗟
夫所謂賢良方正者止進取一途耳足下曰天子之詔
三下而四海九州之衆大無特起者一二焉足下亦知
其故耶世非無能直言極諫者顧所少者多聞耳君子
而多聞固善不然小人而能之亦將求之歟故當先君
子而後多聞若唯多聞者之求吾懼小人之售也足下
既以博習修潔多聞之才將為諸儒倡非主於利祿而
然雖當世莫我知者數往即焉唯求道之行毋怠而止
勉之異日得發其所存大潤澤於天下某亦與施焉且
亡實趣名之敝庶乎自足下而改然懼不逹所以願友
之之意而私怪其遽故以曉足下并陳固陋不宣
上周通判書
正月日門生左廸功郎梁山軍梁山縣尉晁某謹齋沐
裁書獻於某官某家故儒也以是傳其世今五矣至某
德弗能肖似其先人其業寖衰焉尚何敢曰家故儒然
亂來既孤且窶甚皇皇焉衣食之是謀而資身之策素
不學也念欲吏於郡邑庶有禄焉以生而仕以他岐進
於義乎不可故不自量其無所能而復從事於文非敢
求繼其先也覬萬有一得推擇為吏足矣往年天子下
明詔廣延四方之士而某適為郡國推上盖有幸焉其
誰曰宜於是擔簦躡屩不遠千里至蜀都與諸儒角其
能某度弗支也留則慙其交游將舍而歸則既為之不
忍棄之姑進其厭飫之言以嘗焉不意執事韙之俾與
在得中某自維幼已不喜書先君強焉使學而非其性
所堪及先君捐代因棄去不復竟故業不專而學不加
進中間從事於文非敢必其售及在得中至今思之未
嘗不發媿然獨德執亊之深也盖自壯横歴天下且半
望達官之居高門而垂箔周衛謹不可入故必介左右
之容而後通既入見堂上抵之以言不怫焉者鮮故雖
夜光明月以暗投人於路且按劒若某於執事也未嘗
拜下風而望精光一旦不階介紹自夷於儔人之域遽
抵以言而其言亦庸庸耳其辱按劒焉固當而執事獨
不然某平生未嘗得茲於人而顧德執事為如何也常
欲寓西南之郵布一書以謝而莫知其名居故久未克
為甚恨今茲渡瀘首得見執事中心始有遂焉則又甚
喜雖然執事行古人之道於今之世彼謝恩私室固不
取然曲逆侯不忘魏無知良史以為不背本則執事於
某不當拒也傳曰誰為為之孰令聽之執事既已聽之
矣則某願因事之間執經座下承顔接辭而受教焉庶
幾遂聞長者之餘風他日有以自立不止區區一得而
已惟執事終始之幸甚
答陳震秀才論易書
某頓首陳君足下聖人所以由之之謂道所以傳之之
謂言後之學者曰聖人吾師也顧不即其道而即其言
言誠近矣於道何有焉盖孟子而上無書非無書也非
孟子自著也其徒公孫丑萬章聞其言筆之而成書趙
岐者始即其書觀之則曰孟子於詩書其長也嗚呼岐
果知道乎哉即其言者之弊也夫即其言不即其道其
弊殆有至於此天下之功不在士而烏在焉是果何歟
言者華也務華而不趨於實則衒其華以欺世而盜名
如之何非少也歟今之士僕察其亦少知悔矣雖曰吾
不為文之華而惟經是學庶乎其為實而不知斯亦聖
人之幸也故其論或有高於先儒而稱於一世考其行
事則不及焉何哉蔽於其言也易之理最深足下識其
所以深也耶深者非象也非數也其惟進退存亡乎明
於象數而不達於進退存亡者京房是也房乎可不謂
深於易惜非善用易者也足下有考於易其亦思所以
用之湯武高宗箕子非獨得其一而文王得其九聖人
姑所以明易之用云爾蒙之利利刑人刑以發其蒙非
謂刑餘之人也刑餘之人何時而可用乎弧矢威天下
則不言射射則不言弧矢可矣履霜堅冰隂始凝云者
堅冰盖為羡文足下不此之疑而疑高墉之射何者足
下學易之餘又及於書堯舜所由之道魯之伯禽秦之
穆公其言有幾於道孔子則亦錄之或謂孔子知秦可
以代周故序於書無乃流於䜟緯之說耶足下其尚有
惑幸見告更為商略
答趙文學論春秋書
某啟聖人之道行則無經經之衰也則有春秋春秋者
救經之衰者也足下自謂學春秋者豈亦有憫於今之
世歟所云魯必請於周而作頌以為權出於一不知夫
頌盖僭矣召陵之盟與會戎於潛夫會於潛以誌戎始
入中國召陵之盟以誌伐而不遂楚始大也齊歸汶陽
譏諸侯之專也使孔子而為必如文王吾見揚子雲論
淺矣隱公之後諸侯強文宣之後大夫強昭定之後陪
臣畔盖上怠也為上者固不可以怠書稱堯舜曰無怠
無荒臯陶稱禹曰克勤周公稱商周之賢君曰無逸盖
勤則天下治亂可得而知民之疾苦可得而聞臣之邪
正可得而察孰敢有竊其柄哉惟其不勤則上失其柄
下斯竊之矣足下論欒書郤錡眞可謂砭世之膏盲傳
曰昔吾於人聽其言而信其行今吾於人聽其言而觀
其行足下勉於其學盍使吾有觀焉
答楊監税書
某再拜楊君足下某頃在硤内去蜀遠故不甚與蜀士
接及來此邦則於蜀為西部士之秀者為多焉然各從
事於一官係於其州顧無因至此邦則其不與蜀士接
猶如初也歲四月吾諸生當賓興於其鄉乃有自旁郡
來考其道藝者六人使之考夫道藝則皆選於其部必
所謂其士之秀者也此邦不與他等有司於其選又加
詳焉其來者必又士之秀而尤者也既已考吾諸生道
藝則皆升吾堂而求謁焉乃一日盡見蜀士之秀而尤
者固甚喜第念朝而見未夕而去卒卒不獲叩其涯以
涉其瀾探其源以觀其所委今足下不遠數百里一辱
教之以書及讀其辭則視向之不獲叩而涉之探而觀
之者皆在是矣信乎士之秀者宜莫蜀若也足下慨然
歎息今之俗如病尫氣削而神不張盖由士大夫敗其
氣欲人之我思而不欲人之我怨欲君子譽之而無惡
於小人某懷此久矣嘗謂士誠與吾同者多則其氣之
敗者尚可起焉至此邦曾未久而已得足下與吾同則
凡蜀之士固亦與吾同者有矣儻欻焉而位於其上其
志勿懈有以倡於其黨則是氣也其復矣乎惟足下見
有與之同者幸告之庶乎他日有欻焉而位於上者則
今之嗟嘆將變而為詠歌斯亦幸哉詩則溢於美若猶
狃於今之俗然何也
答劉煜秀才書
某再拜劉君足下僕未至足下所居之鄉已知其鄉有
蘇氏以文章聞天下合辭稱之曰某人足下其謂斯人
也其為擅場者歟其於道也眞為近歟周公而前夫豈
無君子哉世未有以文章稱之者何耶君子而稱文章
君子之不幸也文章於道或遠焉則又道之不幸也足
下所謂蘇子瞻成於歐陽永叔者豈謂道而言乎子瞻
之近於道孰知自陳扶風耶今之俗亦美矣所恨知道
者鮮也誠能知道則於封禪書出師表離騷之辭子虛
大人之賦猶辨白黑矣足下其試思之敢以是為報
答家仲安書(伋)
某頓首仲安足下某始被命而來長茲土因過富順見
吾弟子愈而後西子愈相語通義固多士嘗獨高仲安
之賢因問仲安之賢何如子愈曰仲安少而學學成而
試於有司屢絀則盡棄其少所學為進士者以謂吾何
進士為哉其惟古人之為學居於城之東偏坐一室其
書環之見古今事是非成敗有所感輒引筆著紙上翩
翩不能休其為說皆剴切有義理終日未出而況至刺
史令之庭以為吾不求有司尚何刺史令之求哉某大
驚歎不謂斯世而有斯人也古之諸侯枉千乘於陋巷
郡守迎以為師者其在斯人歟某始至不勝於簿書既
未果見廬下又不敢以輿致之也今事若少閒矣方朝
夕是謀乃先辱書告以古之君子好賢樂善非有所求
至唐之世則出於勢焉而已耳夫上焉如古者噫其遼
闊不可復見下焉如唐者布衣之士與王公大人各因
其求以成其功名則世猶有賴也今則吾悲焉上下之
相求非勢則利某不肖不敢望古之人其亦不忍為今
之人所爲故欣聞仲安之風而將謁焉仲安乃不以古
之諸侯郡守相望而欲為客於我此某所願也自茲敬
為席以俟所示中論真前所云剴切有義理之文也然
謂漢之風俗不正其源於貫高酈其末流及於杜欽谷
永竊嘗論漢之興以蕭相國而亡之者張廷尉也須仲
安來更爲商㩁書詞宜即答屬連日夜親戚朋友遝至
故後併亮之不宣
答程奎文秀才書
某啟頃者在足下枌榆之社而為之長於時所謂士者
無不見之而足下獨若深藏而不市僕今來此去夫枌
榆之社百五十里而遠乃忽自其社不憚其勞而䟦山
浮江以來則若古之人負笈而求之者僕既恨始不能
訪諸其徒而致之復愧於斯無以當足下來之之意也
足下慨然論仁之方而怪世之人或以軟弱不勝任者
名其仁世之人其何怪焉生見孔子者猶難乎其言也
仁者其為性歟有子謂孝弟為仁之本孟子以謂堯舜
性之其道則孝弟也苟學者而得其性則其所為各適
其宜無往而不為仁世之人徇其情而從其所遷則其
性亡矣尚惡識所云仁哉足下其勿怪焉惟於其性謹
操之無失之僕亦不敢忘不宣
答郭興秀才書
某啟僕出而仕常憂不任其職今乃當一道斯民其有
壹鬱而無誰與語者日至於庭僕尚恨無以滿其來之
之望而況欲從之以求先聖賢之道乎生去其鄉抱負
其學而來僕亦豈敢不盡其所聞以告諸今生自謂頃
嘗取一書而讀之兀然恍然已乃豁然且昭然矣不知
書何用使人兀然恍然也歟夫所謂文之至於精微宏
深者非謂其精微必若離婁而後見之也非謂其宏深
必若大撓而後知之也盖如古先聖賢之言則爲精微
為宏深焉爾生云心之量與天地同學之深與江海同
無乃有敝於精微宏深而求之過也先聖賢之言孔安
國固云坦然明白生不之思焉苟不自修性始則誠讀
其言亦將兀然恍然矣生歸而務修其性則視向所謂
豁然昭然則又當有加焉
嵩山集卷四十五
