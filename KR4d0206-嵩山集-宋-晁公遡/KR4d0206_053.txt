嵩山集卷五十三
宋晁公遡撰
墓誌
宇文蜀州墓誌銘
炎帝有嘗草之功北方謂嘗草為俟并人語轉為宇文
子孫以爲氏始著見於拓䟦魏其後建國爲盡有拓䟦
魏所有地其族始大以武功智勇聞者累累有焉至唐
太和間有諱籍者為諫議大夫佐武元衡節度劒南西
川有功則以文顯矣諫議之子諱從禮終渠州司馬因
家於益州四傳至諱真緒從外邑廣都又四傳則有諱
粹中者為尚書左丞諱黃中者為翰林學士諱時中者
為左中大夫直龍圖閣華陽縣男遂赫然為名臣家徽
宗付天下於欽宗也左丞公作詔語驚人其智不多耶
建炎初衆聞女眞皆膽掉翰林公獨請行入不測之地
其勇何如華陽公守平陽其有先自幽薊來者語洶洶
欲相扇為變憚華陽公不敢發其武功又何如是三君
子者盖發於文而然夫為葦籥韭祭於豳之世者必數
百年而後有周公制禮作樂之盛也其信本諸炎帝歟
華陽公長子諱師申字德聞其幼華陽公誨之書一誦
輒不忘則喜曰吾兒才也華陽公年未耄歸其鄉德聞
盡以其祿奉之得以益市利田宅使華陽公可以歸卧
而不出則又喜曰吾兒孝矣德聞之賢豈特見於斯哉
方諸方立於太平甚盛之朝其時熟習見聞孰有出於
干戚爼豆之外者耶德聞獨揣天下亂常色憂宣和四
年以左丞公任為承務郎四川買馬監牧司歲以錦市
馬於西南夷紹興三年德聞為幹辦公事或議用重錦
冀多得良馬德聞曰西南夷馬不能皆良今費十倍而
馬如初若之何其慮遠矣宣撫副使胡世將奏為參議
官同時在幕府者有大吏無敢與抗德聞每與事爭不
阿其僚或以親戚故人屬諸將竄名伍籍中論戰多輒
得官德聞獨無所屬諸將益敬服世將死鄭剛中繼為
宣撫副使恨不能留之乃上章言其才使守資州趣其
行不得已至資州不越月踰時有詔主管台州崇道觀
德聞盖念不可以斯須去華陽公旁先以請于朝既奉
詔即其日以歸已而喪華陽公免喪益治室廬陳圖書
客至與執觴觚桮豆留者館之冬而裘夏而葛時其朝
夕而籩豆既進矣其有急難奔走赴之久亦不厭弟師
說蚤卒迎致其嫠與孤撫之終其身故德聞死無内外
哭之者必哀閒居殆十餘年除荆湖北路安撫司參議
官以謂仕為養也吾今尚何仕况去先人丘墓耶再除
知合州則曰君命不可屢違也至合州見學宫壊喟然
而歎吾政出於是其可不敬既修繕之已乃問前者州
牧將所以劾數慢去皆史胥瞞讕隠没則數其宿負廷
戒之後無然聽者皆伏抑首之䟽其事以白即行之比
歲多盗取其魁渠寘於法他盗懼出境郡遂大治總領
財賦所論其最德聞笑謝之曰守取諸民實有媿何最
也漢中出甲三千屯荆襄德聞以私錢餉之皆喜過望
相戒不敢譁賓客至者亦然移知蜀州未行以三十二
年三月十四日病卒於合州之正寢年五十二市者哭
於肆行者弔於途過赤水其鄉聚皆哭曰使君吾所芘
也天何為奪之是歲十二月八日其子紹恭葬德聞於
會同鄉泉山之原華陽公之墓次越四年乃請銘於予
德聞前卒之七月十有一日過合州與之語知其賢也
且待予厚可不銘之其世系則已載於華陽公之誌不
書德聞初娶簡州劉氏尚書郎涇之孫再娶隆州何氏
秘書丞棠之女德聞三子紹恭右廸功郎監永康軍崇
德廟紹莊登仕郎紹芳將仕郎五女適右承務郎廣漢
張拭餘未嫁孫景廉將仕郎銘曰
始之受氏肇自炎帝登于武成代魏以興
融因商利遂相唐明厥緒則大才惟未備
至君諸父實昌而熾勇功智名君子之文
遭變不懼君子之武君出就事其才是似
出少處多弗克繼繼我作銘詩告爾後人
勿怠勿忘庸篤厥慶
王脩職墓誌銘
延州來季子聞歌風歌雅而知其國吾從伯姑歸趙懿
簡公之家其居長安中見种隱君之後爲名將則曰是
於五經之外盖好黃帝陰符吾文元公儀刑於家者至
於女公子猶可以配季子其它亦孰不然凡出而相其
夫之内屬外屬見其子若女必指之曰是有晁氏風規
吾安氏姑先君伯娣也有女適少保懿恪公之曾孫諱
湘字清夫能使清夫嶄乎有以立者其有助歟况清夫
自其少時抱所業詩入太學博士課所業詩常最其列
太學諸生相語它日上第必王君也其父去中都官而
出使則曰吾當治官文書孰與我治家文書耶兒與我
行清夫遂不果從禮部試自是其父使四方凡事當奏
論與報謝賓客者清夫日日執筆牘在旁手翩翩無停
既成書父取讀之無不中輕重欽宗即位以恩授將仕
郎歴四官其父以老故謝事居嘉州淸夫無出仕意蜀
公知其貧使即所居州監清酒務終父喪以貧乃復出
入歴四官秩右修職郎既罷卭州火井茶場而歸以隆
興二年十一月十七日卒於子棟長寧軍司戶參軍之
廨年七十三清夫始欲從事於吾聖人之書以求伸其
志訖不遂乃自謂少之志非也盖聞有聖人之道者三
西方聖人之書所云德也柱下聖人之書所云道也吾
聖人會歸焉清夫率夜漏未盡十刻以起讀是三聖
人之書至夜漏下二十刻仰天而歎曰嚴乎神明之在
上端起而拜之古之畏天畏大人者其謂斯人歟父母
已死至其生之日如其在具酒食稱觴跪起及後病棘
猶酌酒自觴之古之大孝終身慕者又於是乎在也世
孰不知有三聖人之書哉清夫則誠且敬矣在嘉州嘗
增㩁酤錢二十六萬緡在相州則論業茶者㩁之重皆
逃使者符行中喜商利怒其言愈益辨之不懼也行中
不能奪而從之在雙流縣富民詣縣庭請笞婢清夫問
之則出於懿恪公同年生之家即贖而嫁之在峨眉縣
時朝廷命徼外蠻歴階以官制書至歴階不出受而擁
種落千餘人塞下求互市闔門惴恐提刑點獄司使清
夫往直馳一騎抵歴階帳曰國家今命爾官使南詔知
國家之爾與也不敢窺爾地則種落蕃而馬孳其利不
利不多於互市乎歴階蹶然拜曰謹受命清夫於事要
各適其宜非若貿然涉海者不可適之川也其儕以財
論功不究其可不可於公則怯而勇於其私外其家者
皆塗之人也二男其長棟也次楫女適右奉議郎簽書
道州判官廳公事李端卿内外孫十人棟以乾道元年
十一月十六日葬於峨眉縣三獨鄉宗教里龍坎山之
原祔以安夫人待御史鼎之孫左朝奉大夫通判南康
軍譚之女祖諱端甫大理評事累贈正奉大夫父諱敏
文右朝請大夫成都府路轉運副使累贈右通議大夫
母韓氏魏國忠獻公之孫累贈碩人某常念先君鮮兄
弟有如見其姊其猶先君焉既幸見仲於高氏叔於种
氏季於孫氏獨恨不得見安氏之姑姑有壻而賢由其
女相之姑亦足以有聲晁氏矣因棟來請銘則為銘曰
嗚呼清夫之學本於誠敬仰有畏俯有懼其能承三
聖乎淸夫之行可謂能孝其父老則不出既喪而去
惟欲致為臣而歸冀因是置朝籍以追爵其父母斯
君子之所憫乎清夫之智將仁其民顧不果則效其
所有以惠於困窮對大官不懾蹈蠻貊不懼其得士
之正乎清夫之家藏其隕齒有纍然璀璨者五不必
騐諸浮屠氏盖如剛松之峻潔入於地為虎珀者猶真
勁乎所為至於斯而不克以受福其後之人尚有慶乎
嵩山集卷五十三
