嵩山集卷二十四
宋晁公遡撰
啟
答宇文提幹啟
兹辱升堂更承進牘究觀家世實兼文學政事之科審
察色辭宜在身言書判之選惟法所在夫誰敢私某官
世禄相傳典刑未遠欲得公侯必復其始嘗思富貴所
致之途儻令聲績之發揚何有宦游之濡滯士相見皆
有贄己特貺於華牋力有餘則學文更佇觀於行事
答劉提幹啟(焞)
七里之郭久矣汗顔六轡如絲忽焉在手豈有不待臨
軒而遣其使於外初亦未嘗詣闕而有以知其人方懷
芒刺之憂敢當竿牘之賀某官蚤與同道頃嘗定交聞
我錫命之云初恨其辭滿而將去退而自解去復何傷
子有酒酌言醻之苟得須臾而其樂朝聞道夕死可矣
豈必追逐以相從某過辱推尊愈深慚悚高才宜在於
要近安得使之三年淹故事尚須於講論或肯為此數
旬客庶幾連城之不二價遂作奏章之第一人既擅舉
賢之名又獲告善之助提封傳誦衰朽光榮
答趙提幹啟
來見伯氏獲觀賓筵無間父母之言誠為令子不挾兄
弟而友敢辱長牋紬繹之深兢慙良甚某官蚤以強學
出而決科盖共歎於宗英顧尚淹於外服問職事之所
領似是馬曹念本支之不同皆如麟趾佇膺夾輔勉務
激昂姑少致於鄙悰實莫酬於厚意
答利路楊提幹啟(絳)
頃者授命乃在九月十月之交忽焉踰時所有三年二
年而舍常恐不明於審克豈期遠辱於褒稱某官少而
多能輔以博習為己之學而為人之學盖兼達於古今
在家必聞而在邦必聞實有聲於郡國久淹小宰之選
交上諸公之章即當橫飛遂致光顯某亦預外属嘗聞
内言嫂使治棲乃是徐吾犯之妹義之與比敢忘晏平
仲之交儻存至情更冀忠告
答朱總幹啟(璩)
遠煩遣使特辱貽書何須今日而告言非敢後也止若
衆人之稱頌不欲觀之亟誦華牋敢忘厚意某官讀書
學古射策起家自當與俊傑以争先顧乃見衰遲而增
歎能勝其任而不勝其任方議論相半之間其可以言
而未可以言豈高明有待於後儻加愛與願惠箴規
答令狐江津啟(記)
受命往圖於撫字秋以為期得書知困於劇煩日不暇
給今規模之已定必宴處之居多某官官以最遷職因
才選適當頽敝之極無懼剸裁之難聞巷議而族談謂
前貪而後耄尊俎可越昨幾使尸祝而代之琴瑟不調
今惟有更張可鼓也勉務為邦之善力求矯枉之方有
德者以寬願思其次請益曰無倦孰易斯言既以謝竿
牘之勤是亦塞朋友之責
答劒門何知縣啟
劒門天下之壯盖謂此邦鼎鼻山中之賢今為之宰尚
懷宿昔之好遠貽勞苦之書某官見重西州嘗仕東部
頃同僚敗事而不可逭欲下吏議罰而有所分誠加之
罪其無辭乃以相及使惡其害而去籍則不可知君非
避而逋逃我何從而迫蹙逮其置對果以辨明益見處
己之公何辱飛牋之謝佇期善政遂應最條由是觀羞
惡之心亦以間讒慝之口
答宇文知縣啟
乘逸興於椽曹未遑出仕歸時事於旅宰乃欲請行各
屬攸司豈容專達某官資以果藝生于膏粱嘗蒙當途
之知將試字民之政盖可寄百里之命信所優為而况
貢九牧之金殆其細事君其請於外計我敢忘於前言
答石照李知縣啟
為君子儒屢臨百里與鄉人處今有二天必將推挽以
成名何待衰遲之致力某官宜在高位久沈下僚慨然
有望於交游謂我盍怜於淹滯雖名譽不聞者朋友之
罪屬當今日而敢辭然左右未可而大夫曰賢難使諸
公之必聽命也有在子其少須
答文瀘川啟(淵)
比居官曹實在封部不能察舉以論其最則異於衆人
於是辟召而用其才莫如我同姓特勤枉駕更示長牋
某官常思揚名頗欲治劇捨墳墓而遠去受書幣而亟
行千里而來何以利吾家使有聞於斯世千室之邑可
使為之宰惟不負於所知非徒父老之舉安抑亦宗族
而相賀
答師中江啟(琛)
聽孤獨老幼之辭方念當按於庶獄有夫妻子母之属
相與辱在於懿親乃自比於衆人亦過形於嘉頌某官
既學而仕將大其門早讀聖賢之書必明出處之際可
以仕則仕而可以止則止宜無累於行藏甚易知莫知
而甚易行莫行豈但專於誦說子雖靳於直諒而相益
我敢忘夫親愛而不言所望聰明勉思忠告
答李通江啟
惟子居官以待都鄙之治非吾属部且在邦域之中忽
貺以書重增其媿某官先猷是似雅好不忘三家子弟
往來復相從於今日一門叔父阿大顧尚記於當年要
各懋於遠圖庶不隳於素業末由會晤良切瞻懷
答何宣教啟
有道之主方求士之甚勤觀國之光宜上章而自薦諒
應其黨咸壯此行某官喜逢休明恥在貧賤獻書于府
久擢賢能之科爭名於朝今往輦轂之下必膺茂選可
謂良圖鄰里想助其賫装則具一日之積廟堂當為之
歎息不遠千里而來寖向嚴凝所祈保攝
答石泉軍吕教授啟(商隱)
對策龍墀之下獲望清光題名鴈㙮而歸誠為盛事敢
忘厚意特辱迂臨某官儒家者流大夫之後雖未果一
言而悟主今方以六藝而為官顧平日讀春秋之經皆
天子行賞罰之事無煩下問其可從政也歟但於是書
更當盡心耳矣功名不遠談笑可期
答雒縣楊主簿啟(景温)
選郡國博習之士比分試於禮闈策天人大槩于廷兹
遂登於高第得賢之喜非我敢私某官少而讀書足以
待問况慕通儒篤實之學兼好故家深湛之思豈但著
見于言今當發施於事息乎已學而勤乎未學宜求為
政之方以其無私而能成其私更勵在公之志吾子於
所知不忝老夫亦他日有榮
答龍安范縣尉啟(子庾)
頃以諸侯薦人天子躬上賢能之書今者大夫毋諱有
司直陳帝王之道游從交賀衰朽與榮某官早讀父書
力循祖武當夙興而夜寐思幼學而壯行古所謂之賊
曹兹乃為之官守温故而可為師矣更熟究於聖言作
易者其知盜乎正宜施於行事姑因裁報略致切磋
答張監税啟
伏承歸見鄉黨朋友得遂田園之閒免與商旅庶人日
算舟車之利遙想居家之樂少償在職之勞某官追記
向來頗為甚恨正歲以法警戒顧憲令之具存征商自
賤丈夫况古今之共嫉乃安於官府之敝壊致容其胥
徒之詆欺何須屑屑而有言如謂馬不進姑置區區於
既往當若魚相忘遠煩染翰之貽莫識占詞之報
答李監税啟(元雍)
頃參諸公之幕府始識執事之庭闈今安敢忘昔者吾
友嘗於斯矣退復自念人之愛子亦如予乎故為汲引
於當途何辱感銘而進牘某官才堪筮仕志慕决科尚
滯少常伯之選中每見尊大君於坐上盖聞相語顧小
子未其有若汝封莫省何時使國人皆曰賢然後用第
恐老夫不足為重然在高才寧當久淹佇觀自爾而奮
飛更冀往哉而勉勵
答王端復宣教啟
如聞喜告其徒遭先生於道更煩趨進以禮就主人之
階仍出長牋敢忘厚意某官决科筮仕舉族為榮惜其
不往一對于廷今乃未獲三釡之禄能念所自謂我獻
賢能書于王無久此留須子視朝夕食之節益勉務於
德業期顯揚於君親
答趙將仕等啟
西伯善養盡收耆老以來歸東方未明喜著朝衣而顛
倒貽牋為謝撫已何堪某官少而讀書老益篤學勿恨
涖官之已晚要觀行道之何如視里中兒雖蚤登於膴
仕扣囊底智試自效於聖時使其有聞顧彼奚羡因輒陳
於忠告用少報於高文
答劉粹中詩啟
敢辱乃翁相顧之厚見其二子焉因知其家甚藝而文
作者七人矣披詩書而載誦歎詞采之不凡某人出則
趨庭入則問寢盖嘗聞於學禮豈止盡於事親共高鄉
黨之評實為庠序之秀元方難為兄而季方難為弟皆
可謂之才良賢人言如地而聖人言如天更勉觀於遠
大行射主司之策益顯親闈之榮率爾占辭聊以為報
謝王甲獻詩啟
時紆麗藻見貺大篇一言蔽之盖溢於美三友益者顧
豈所宜始開卷以覽觀良撫躬而悵悒某人博以學問
富於文辭頗知東坡議論之遺欲慕北征制作之大誠
能属句何君子多乎哉若乃近諛非王公尊者也過飾
老朽併增感慚
謝投獻啟
每承過客之臨訪皆如執事之褒稱謂其權可以察舉
於人將求所欲也觀其牋莫不洋溢於美無乃為佞乎
雖非敢當其可不報某人能事長上尤工辭華有力以
學文盖居於今而無泥於古惡訐以為直喜論其是而
莫稱其非顧惟蠢愚常用慨歎聽其言而觀其行難遽
信於鋪陳為於家而賞於朝顧更思於踐履
答蘇解元賀年啟
朅來為郡坐見發春何用賀為不知老之至爾所期歲
美樂與賢者共之某人生於聖時逢此穀旦既醉以酒
福自及於周家言采其芹冰方消於泮水第慙老守難
稱華牋農人告以暮春行矣當勤於勸穡壯者修其暇
日勉哉相率以化民
嵩山集卷二十四
