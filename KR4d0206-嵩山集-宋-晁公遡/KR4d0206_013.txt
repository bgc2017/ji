嵩山集卷十三
宋晁公遡撰
律詩四十五首
行役
胡為行役尚殊方已覺春容近艷陽石齒潄江飜翠浪
蔣牙穿渚出青芒艱難去國成淹泊老大逢辰倍感傷
幕府吾歸具朋酒兕觥猶及享公堂
樊口
林烏晴自語水鶴暮知還故國浮雲外寒溪積雪間東
行臨赤岸北望阻青關石上窪尊在吾將酌次山
上都
晚歲辭荒塞青春赴上都望雲君日近犯斗客星孤獻
納看多士衰遲失壯圖功名吾已懶歸擬著潛夫
溪上
野老門前雲覆溪雨晴雲氣亦霏微水生蘆筍纖纖長
日暖楊花細細飛得食慈烏皆反哺卷簾乳鷰自知歸
天涯物色堪行樂況復淮西近解圍
春晚
苔色侵階上晴光度隙來庭花隨鳥下池藻逐魚開舊
國悲銅雀新詩擬玉臺一春常道路歸即送春回
野樹交新葉春江上晚潮花泥粘落蘂麥隴散疎苗輕
籟因風發游塵著雨消遥憐小山桂久負楚辭招
小築
小築何年隠巾車得再臨竹隂覆地薄樹影入池深雲
日清暉動山林暮景侵南枝棲未穏接翅有來禽
秋隂
出林雲未斷入坐雨初霑急點鳴高瓦寒聲瀉壊簷懸
牆閒玉麈散帙亂牙籖誰道幽居勝吾今吏隠兼
蜀江
蜀江楚硤鬱巉巖雲霧中兼草木參飛鶻飜空投霽野
游魚跳水亂澄潭朝廷共仰辰之北羈旅長留斗以南
更欲暇時求勝槩每從隣叟恣窮探
立春
我來佇立望晴空目極蒼茫萬壑中樹色昏昏酣霽霧
江紋細細織柔風一行殊俗猶為吏三揖今年擬送窮
聞道東田耕帝藉慙無賦奏大明宫
江上春事
春來江上解霜嚴羣柏周廬筍出簷突兀貍頭蒙紫籜
參差龍甲長蒼髯閒思井臼高人宅懶傍車輿刺史幨
留滯殊方憂鵩入今年試為發書占
春回
城郭初瞻北斗移春回冰壑已流澌石林背日垂寒旆
江藻舒風引細絲物色徐看催歲換形容先擬駐年衰
天涯草木雖無賴亦復欣欣及聖時
巴城
比從關塞歴巴城不復衣冠立漢庭越巂江寒嗟獨往
瞿塘硤險駭初經雙崖石立懸深翠萬嶺排空送遠青
久抗塵容驅俗駕往來吾亦愧山靈
清秋
清秋獨立望殊方粉堞遥瞻埤堄長水滿蒼江平巨硤
風交翠木亂寒塘滯留晚歲違公府凖擬明年入帝鄉
多病早衰才不振豫慙無賦奏長楊
潯陽
渺渺蒼江遶郭流菰蒲杜若滿汀洲山雲不動飛黃鶴
春水無邊没白鷗日落荒城聞戍鼓天清絶浦見行舟
老夫舊有湘吳興聊復今年作遠游
郭外
脩林遶屋尚扶疎紺葉樛枝老不枯晴廡無風烏自語
秋場落日雉相呼一區未有子雲宅半世空看摩詰圖
終擬買田陽羨去肯浮滄海遠乘桴
趙主簿護貢篚至吳下有詩見示用詩為謝
軸艫千里薄樅陽未數當年漢省方勿為催歸啼望帝
且看奉引駕乘黃四邊每報風塵静萬國同瞻日月光
我願與民歌擊壤求田當賣槖中裝
觀雨
高閣前臨野外村坐看急雨灑山根黑雲合沓奔崖暗
白水崩騰赴硤喧已快脩渠通草徑稍清瘴土淨柴門
晚來更報滄江漲津北津南没舊痕
雨罷風大作
燕寢真宜雨卧聞風有聲莫驚無礙睡寧為不平鳴折
筍低行蟻飛梅暗打鶯最憐兩岐麥欹倒亂縱横
江上
岸冷霜排草川明月上梅清游誠可愛深夜孰能來不
作尋山去難成訪剡回此生慙野老過往只田萊
白日
白日寒無色黃流漲未平雲低催夕暝江濁汚秋清尚
覺物多累敢期詩有聲窮愁今至骨書或似虞卿
次韻程愿以十詩見示篇中多及故起居舍人
程子山老懶姑取其一用韻答之
故鄉喬木莫知年聞道端居似玉川勿謂魯侯吾不遇
試言衛政子奚先傳家學問三冬足插架文書四庫全
頗復因君懷柱史當時高會有羣賢
費子範以予銘其父墓持錦物相餉盡歸之姑
留洮州綠石研一作詩謝之
大費家聲星斗垂乃翁名蹟世人知平生於此辭無愧
不減東京有道碑
訟牒裝懷塵滿胸少無筆力老尤慵洮州綠石堪為礪
聊與襄翁淬筆鋒
王才諒歸自臨安備道羣從内集之樂感而有
作
豈料高陽里于今復舊游風塵兩地隔江海一身留夢
斷烏衣夜魂傷白帝秋臨平江上柳早晚繫歸舟
病中
官冷經過少門寒亦懶開雨餘苔及榻病起研生埃客
淚隨猿落家書想雁來似聞溪上柳一一報春回
立春有感
歲盡無人訪汳州東風應到未央樓荒垣草没牛羊入
廢苑春生雉兔游萬里艱難炊劒首十年流落夢刀頭
一官何事不歸去空戴南冠泣楚囚
感事
征衣消盡洛陽塵泣向東風拭淚痕不及青春歸有信
一年一別樂游園
木櫪觀
離離荒草滿遺宫羽化無人殿閣空白鶴亦應天上去
獨餘枯櫪起秋風
層樓
獨立層樓上遥看衆壑中山頭冠落日谷口吸長風雲
霧吳天接江湖蜀柁通只今洞庭岸白浪没青楓
溪上尋梅
凍雨霏霏不濕山冰溪淺淺欲生瀾我來問訊無消息
笑倩東風與破寒
病酒
遣愁自笑筆無功醉覺花梢入眼紅本擬消磨付杯勺
不堪中酒過春風
喜雨簡仲霍行之
久晴風暖紵溪城陌上輕埃欲汙人不惜春泥三日雨
且消烏帽十分塵霏微著柳空添色浩蕩欺花便減春
擬作郊居雌霓賦故人今日有王筠
簿書
楊梢飛雪滿城風暖日催花爛漫紅詩興消磨渾欲盡
一春心事簿書中
春晩
花輸落蘂歸蜂室風約疎簾納燕泥見此令人思故里
出門搔首忘東西
二月
只知流落倦飄蓬豈識朝回合殿風二月春容山色裏
五更歸夢雨聲中
門外春寒數日風登樓聊恃醉顔紅水浮渺莽春畦外
山在冥茫暮雨中
去八月同張文饒考試始遂言集執經問道至
今不敢忘因成二詩
屬者俱被命敕書黃札光同將舜權量與較蜀文章投
分雖已晚傳經何可忘對床風雨地長記此升堂
通變莫如易韋編存至今如傳仲尼手盡見伏羲心此
去被清問豈惟蒙賞音要通天下志觀象得惟深
二十七叔父書來說東都故居如昔
吳蜀相望萬里程經年書到說都城御溝猶泛宫花出
春草還依輦路生京洛衣冠皆去國東南父老亦傷情
鄭公鄉里聞如故方信文章可避兵
讀江南諸公詩
吟盡江南草木春只今臺閣有詩人漢廷安用滄浪句
容我持竿詠白蘋
午睡
漸覺銅壺刻漏遲捲簾花日弄晴輝午窗睡美無人喚
夢逐游絲自在飛
南州
久矣吾人愧白鷗塵埃無路入南州愁横蜀嶺何年斷
夢繞吳江盡日流病骨本無軒冕相微官端為稻粱謀
與君共約東歸日江總還家要黑頭
官舍
得閒誰更傍人門且喜深居少送迎楊柳春風垂地影
芭蕉夜雨隔窗聲病寬束帶圍應減愁攪枮腸睡苦輕
明日公庭有官事又須持板候雞鳴
止酒
卧病經旬不舉觴胸中無復少年狂春心已逐飛花盡
午夢還隨白日長塵事無窮那可了詩情常在不能忘
閉門覓句無餘事書策紛紛正繞牀
嵩山集卷十三
