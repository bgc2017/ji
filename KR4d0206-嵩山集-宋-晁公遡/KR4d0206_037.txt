嵩山集卷三十七
宋晁公遡撰
劄子
宋提刑
某敢問使節循行一道跋涉甚勞既還明臺休駕息徒
台候何如恭惟始就宴息心廣體胖喜此節爽神明加
相台候動止萬福某敬奉一牋候諸侍史惟以尊生為
請前須璽召
二
某治郡不進兩辱軺車臨之實大悸恐謂將被汰遣不
謂尚賜全度朝夕畏懾明使者之威稜終憂難以安位
益覺迂拙非適時之才惟理折轅以須黜免伏紙愧仄
三
某到官承頽敝逋負不入官兵至半年無牢廩某即勾
稽以督其輸送盖是累年賦租爾近見節下揭牓備坐
赦書正謂布估水脚此州無之某豈敢違戾肆眚之文
壅遏德澤不下伏恐不知其狀輒布露之
四
某妄庸之姿輒來汙重部牧守之列加以不能仰遵條
教每勤程督豈可更出意見妄有申論然大君子納汙
藏疾肯斥其愚而不容貸某用此敢言之彭山劇邑賦
調居十之五其令昏老不任事惟丞常巽方倚以集事
今蒙節下委任唐安勢須數月乃歸則邑事愈致曠廢
某不敢祈免其出但自憂懼不治之罪將愈大矣惶恐
惶恐
查運使
伏計䕫部為仁氣所熏今夏雨暘以時無復煩蒸恭惟
弭節所臨神明所相台候動止萬福某亟欲徹聲聞於
節下敬以置郵返報因請尊生以究台相遠業
又
某近覩邸吏報聖上以硤内不足勞節下惟益部為西
蜀重地移玉節臨之某為之喜者累日向來不得久在
巡屬乃今復託庇庥殆天憐之從其志耳已作牋遣詣
軺車之前今日驛吏出示教賜尚未語及發軔何也梁
山所放錢穀事開喻本末乃爾固知大君子用意自應
如此昨得之景少叔者妄傳耳併乞台察
又
東望節下𦕈然不省台用比何如硤門多風伏惟調度
已定塞向禦冬神明交相台候萬福某敢同巡屬以頥
生為請遂歸行内
又
比蒙印諸書方念恐不契高意為懼爾重承開諭再以
紙來要補文房之未備已屬書肆矣函使不可待敬遣
詣明臺須鄭明至付之也孫掾荷矜憐欲一振其淹滯
幸甚如西舍可為致力否某不啻如飢者捧杯棬以待
更冀台察
又
某幸甚蚤獲預英游而姑氏孫涪州亦識先府君且有
海陵之好某恃此輒敢言之某生十一年而孤為孫涪
州教育已恨不及其存有以報之今涪州惟有一孫文
昌見任南平軍司理參軍某已為求得薦章二念欲使
之改中都官庶以少慰九原微節下不忘疇昔其孰可
告之伏望台慈憐其不背本之誠而就其欲報之志特
賜論奏則豈惟某銘佩恩造其孫涪州亦當銜感於下
泉率爾干冒悸恐
又
某比在巡屬不得見節下既來此邦又不能專以一介
修敬因遣至吳會者持牋以通之侍曹不謂遠蒙手答
勤勤懇懇益增愧仄不省台用比何如秋已深矣恭惟
漕引阜通神明所相台候動止萬福某守三里之城坐
縻廩粟而已末由與賓客見敢冀厚自持復歸行内
又
某平生不樂與世追逐老益衰慵得一郡豈其所堪直
爲貧所驅耳常思得田租百餘斛茅茨數椽即棄官而
歸杜門面壁以了餘年書亦不復觀今誰能用書之說
哉此邦書籍甚冨未嘗求之市節下嘗為人主所知其
學盖可用於天下此邦書籍非節下尙誰求之已即印
造敬付侍史以歸併冀台察
又
驛隸轉致旨告欣省秋深偃節臺府台候勝常令叔同
劉君舟行欲少遲留無傷也恐須報怱怱附驛馬隸不
及細未間所冀善調適前侍黼扆
又
畫省之節未行履此杪秋伏惟四道欣欣願聞薄賦神
明所相台候萬福末由趨詣切祈積精適神佇觀燭野
光朝
又
聖上知巴蜀之人困矣節下盖嘗入侍清光妙膺簡在
今以外計相付某已染削為巴蜀之人賀朝夕致之墨
曹
又
某充位以來無可筭錄所賴伐柯不遠遂得期年無大
曠敗感刻不勝道望戒主者吏即批吏考敢以為請
周運使
比奉手命已作答未遣諸郎至復辱勞苦之問下情感
佩重勤無言可諭因得具省邇來起居狀尤用欣喜嚴
霜已零恭惟硤門甚寒調度已定宴處温密神明所相
台候萬福某守地無由詣見更冀持精養神前升清要
二
某遙想聲名當與赤甲白鹽爭高甚恨去硤内之蚤不
及見此豫治部受賜之數然外姪右修職即南平軍司
理參軍孫文昌實事節下儻因薦賢之餘特加論奏使
獲秩滿改中都官則某雖去硤内不為不受賜也率爾
言之悸恐悸恐
三
台庭内屬過此上下俱安諸郎秀偉之姿真山嶽之寶
不匱也適會慶節屠肆不開而使艎不可少留姑具蔬
食為愧耳
樊運使
大君子所舍自有中和之氣敢問台用比何如恭惟偃
節宴居衿抱春温神明所相台候動止萬福某敬遣一
介詣節下代肅拜之謁
又
某巡屬吏也元日不能從賓客賀當修竿牘以伸善言
之祝顧奉約束敢忘遵承惟是拳拳之情日冀履此泰
亨遂歸廣内以膺大政之咨不勝誠禱
又
某伏審掖垣書贊始下綸告封内傳誦制詞以為聖上
知節下深矣一道循行豈夕留之地耶某願賀於明臺
而所被符移中親洒手筆戒以無得通牋某安敢違令
但與吏民稱幸而已伏乞台察
又
某近上一牋方懼為瀆豈謂特被答教告以無若昔者
病守期於盡應歲會某何以仰副責望由來性本迂拙
無豐財之方亦如病守循守故常何能充此歲虛之額
但不敢奪官兵奉稍求免乏興而已今者獲遇明使者
委官考覈將為之蠲除以救彫敝幸甚幸甚比所委官
已考覈得二十餘萬緡使司如疑其未實載加詰問某
竊思之使司亦安能於此一郡盡除其數不若量度闔
部可减若干錢而此一郡為當若干則於考覈得十二
餘萬緡之中止取某科名除之其它不從可也庶幾不
致上勞符移之煩易以得實不審高明以為可聽否更
乞台照
又
某伏見夏令未應天氣甚清敢問體府亦愜此否恭惟
宣布德音遂致中和旄節所居神明來衛台候動止萬
福某守地無由詣節下敢請盡珍重理前升九德之位
又
某充位以來已復踰年遵奉教條罔敢失墜封内今年
麥亦善收無大疾癘竊與父老感歎不敢忘節下之德
又
某伏見今歲日寒而寒天序甚正似於遵養為宜敢問
台用比復何如恭惟理財以道中和之氣浹於封内神
明並相台候動止萬福某敢同巡屬以請餐衛適時保
固體府前與三夀作朋
又
某職在巡屬當日詣屏下聽約束顧守地不獲此志又
不敢時以牋上明臺乃心馳向於公座不啻川駚而雲
飛也伏乞台察
又
某於元日不得從賓吏賀恭惟一道稟畏皆應歲會明
臺無事飲此春酒以介眉夀台候動止萬福某無由參
詣敢乞節宣以時遂如閟宫之頌永享台背鯢齒為王
室輔
又
某比率爾上一牋巡屬修敬當如是耳伏蒙寬仁特賜
答教展讀在手銘佩著心幸甚幸甚
又
某去三月六日至此邦舉隅皆弊而常平倉米止餘一
萬五千餘石其累歲不撥還者二萬餘石盖諸縣截用
及負逋不入故也某即皆程督去冬盡以所收撥還二
萬六千餘石所餘今冬可以悉如額矣近准使司委簡
州通判王宣教來封閉常平倉申納管&KR0008;此邦從來以
新易陳自正月接續支軍粮至十月收民租則撥還今
若閉倉則即日諸軍無廩給兼貧乏乞丐口食亦無支
矣敢望台慈特賜矜察行下王通判免解管&KR0008;事迫言
切惶恐待命之至
郭提刑
伏聞節下將歸甲舍江水尚平川原清麗足以寓目恭
惟冲衿超然神相次舍台候動止萬福某日聽擊汰之
音前詣江干未間更祈盡消息理前膺大政之咨
二
某久不通問節下非敢忘盛德屬以不勝郡寄且念高
懷超絶豈事世俗之禮故耳其如馳心夫子之牆則夙
夜以東也齋舫即日行矣伏乞台察
三
某比不敢違手命輒記雲谿勝地顧何足汙樂石耶遠
蒙賜以墨本得託大名及妙墨并以不朽幸甚幸甚
嵩山集卷三十七
