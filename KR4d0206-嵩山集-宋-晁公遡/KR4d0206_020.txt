嵩山集卷二十
宋晁公遡撰
啟
答師將仕啟
受命而來如乘長安廐吏之馬貽書相候皆若單父陽
橋之魚既自謂於雅游何乃同於流俗某官庠序之老
鄉閭所稱久為其黨之師尊宜識斯人之利病屋漏在
上而知之在下盍為慷慨而盡言古學為己而今之為
人當察衰遲之有志陳此篤實之論愈於溢美之辭會
集匪遙敷陳可略
答周文學啟
望玉壘之雲瞻依久矣得銀鈎之帖開讀粲然但自撫
其衰蹤顧難堪於至意某官尚居里巷未試官曹知柳
下惠賢鄉人皆同此論使漆雕開仕老夫嘗論於朝辱
懷感之不忘致修書而相問其如銘佩莫究敷陳
答杜文學啟
壯歲讀書乃不預有司之選聖恩優老當少慰平生之
勞被服增光室家亦喜某官始以命士起於諸生新沐
者彈冠得為有官之君子羣居必異席見尊達巷之黨
人富貴盖由於天功名多在其晚田彼南山而治蕪穢
行將食禄以代耕失之東隅而收桑榆宜勉積功而累
行
答張通直啟
自西徂東想趼足之良倦看南成北顧老眼之何知未
審是行其歸曷月某官恪勤自守温厚無苛昨者換縣
之始來安於繼粟之不入可取可無取共知處己之冰
清有能有不能將見掄才而器使遠承勞問良切感銘
答侯縣尉啟
才不稱位每愧諸侯之皇皇賢雖滿前孰若一士之諤
諤朅來兹久未副此懷某官居鄉有聞學道自得宜慕
柳下惠直以事人顧如司馬公言皆稱好豈智者之過
慮乃淺哉其見量自今傾耳以須更俟苦口之告
答青神簿尉啟
自領劇煩正須官属之助雖稽遠大未脱簿尉之中其
在衰遲良為欣幸某官早承世禄能習義方惟時有無
窮聞必欲功名之遂著為吏視己成事無忘祖考之所
行自然居官可以稱最勉哉就列副我察廉
答師監酒啟
乘皂盖之車未至己慙於父老過青衣之水相迎敢辱
於親朋况獲高文益慙至意某官知道之奥玩易之占
近觀通經學古之儒止為分章摘句之陋莫識精微之
用徒誇誦說之多有能明吉凶悔吝之先則不失進退
存亡之正惜哉斯世達者其誰願聞剴切之言以豁衰
鈍之意何晏不曉者七事想必已得於中管輅莫及其
一言未委可與之進更期會晤併得討論
答梁山劉知錄啟
初無善政誰能既去而見思忽辱華牋乃獨不忘而垂
問褒稱過實展誦增慙某官得道資深持心近厚小大
之獄雖不能察念刑罰之惟中出納之吝是謂有司視
簿書而甚謹宜膺論薦行遂超升某方在道途亟修竿
牘如謂衰慵之可亮無責報謝之不周
答金水楊縣尉啟
舍館定然後求見喜略識鄉黨之賢日月除曷云其還
承獨阻山川之遠方深詠德忽辱貽書某官共推耆年
素負篤學韶善而武盡美矣此邦盖兼二代之文晉材
而楚實用之吾子乃為諸侯之客招延莫可歎息何言
因來幹之告歸布鄙悰而修報
答蘇監税啟(藻)
九卿之子譽早著於里閭千里而來職乃當於關市何
為蹭蹬良切歎嗟某官才誠有餘命則未遇文高同學
莫預南宫進士之唱名詩似乃翁俱法東坡先生之屬
句甫登仕版將往算緡請輕之以待來年衆皆有望不
足者而廢中道子豈肯然佇觀刺史之察廉遂錄世家
而登用
答眉州鄉官投獻啟
不圖厚意乃得名邦酌老翁之泉要識前輩之風味訪
先賢之宅必有故家之子孫曾未欵於門牆忽先候於
道路(未相見云曾未及郊忽先墜問)某官世業不墜鄉評甚高周雖舊
邦有維新之文物魯無君子今焉取於典刑豈容久客
於外藩即見榮升於高位某才猷短淺性識迂疎固知
民罔中惟爾之中當思勉勵更望子率正而孰不正以
助衰遲
答官員投獻啟
豈無他人而不如同姓故遠從愛弟之游我有旨酒而
以燕嘉賓亦欲延鄉人之善既勤逸駕復貺高文某官
辭章既工趣向甚偉宜求當世之豪傑益廣平生之見
聞過我何哉抑君誤矣曳裾而至盖有踰於冠者五六
人掞藻可觀寧止取夫武成二三策但深嘉歎莫報至
情
答石簽判啟
比自千里而來思有矜式首問一鄉之善願見老成悵
然增懷邈乎在遠某官耆艾之後交游所稱先世風流
盖並蘇程之老近時忠厚豈减建慶之賢兹遽辱於貽
書尚不忘於尊吏誦高文而永歎喜前輩之如存勉修
蕪辭莫謝至意
答叙州孫監税啟
頃識先公嘗為東里之縞帶今觀嗣子非若西華之練
裙辭章不凡儀冠甚偉某官深達吏道早知義方作善
而賞於朝行致爵位漱石以利其齒盖有家風豈期相
遇於是邦益復追思於雅好某既懷疇昔且歎滯淹轅
下之駒何為尚留州縣屋上之烏可愛况見子孫感慰
之深敷陳㒺既
答孫監酒啟
每見諸儒但修惟桑與梓之敬豈無讜論庶成拔薤置
水之規豈衰鈍不足有為故高明未嘗相誨某官年為
耆宿學富多聞欲效王子淵作宣布之詩不察衞武公
求箴戒於國孰謂無能之一老果如所賦之二章惟善
人能受盡言無乃過量於鄙志有文章能聽規諫正當
見勉以前賢載誦雄篇良乖雅望雖感慚之良甚顧報
謝之敢稽
答朱將仕啟(唐卿)
承扣發之甚多慮善以動顧省循之不稱何言之諛安
敢忽忘第深慙怍某官志思相助才盖有為至于再于
三皆所陳之剴切利不百不十當更熟於討論每誦長
牋具知至意非有求於鄉校徒餔啜而來何以謝於忠
謀聞善言則拜
答謝承務啟
頃與尊公嘗偕計吏為臣者射己之鵠俱選於廷愛人
則及屋之烏况逢其子方欣良覿更辱長牋某官躬稟
異才蚤傳舊學奕奕而有風氣本襲高明温温而維德
基尤為粹美夫何不鄙如欲相師儻緣聲氣之同宜思
直諒之益念此衰鈍困于劇煩知之非艱盍盡陳於治
道言之無罪必見察於鄙懷属事不閑裁報甚略
答新及第楊宣教啟
頃為主司分試諸彦大比三年考其藝不獲盡觀朝取
一人拔其尤亦足自喜所得厚矣何辱謝焉某官未嘗
窺園今果射策幸逢願治之主將使悉著于篇十哲之
列四科吾豈夸多而為貴百夫不如一士子當極意以
盡言儻令天下稱别闈之得賢庶幾異日為老夫之增
重
答新及第張宣教啟
比在别頭莫觀舉首盖如草木區以别無由親選其材
盡使桃李在其門於是莫諧此志何有衰遲之力難當
推挹之辭某官多聞前言深識治道賢能將獻於其上
再拜受之功名要卜於此行一見決矣敢伸善頌以報
來牋
答新及第官員啟
近亦預被漢庭之分命乃在别闈不得盡觀蜀士之綴
文少窺麗藻何為謙謝猥及衰遲某官屢以言揚果膺
籍奏無謂決科之已晩當思學道之可行念是邦文物
之實繁監於二代顧有司品題之所取作者七人賓興
雖少於他州名節要高於異日斯言不負其得則多豈
徒太守之與榮抑亦諸公之改觀
答文將仕謝解啟(榛)
尚學尊儒盖出蜀郡守之後考藝論秀遂預周鄉老之
書皆謂世家當膺鄉舉某官學勤負笈志務肯堂况今
多士之僉言盡歎乃翁之清節抽手板而還丞相確不
可回乘肩輿而見主人超然自得高風如此嗣子宜賢
沛然流澤之有餘行矣決科之可冀益堅兹志即副斯
言
答趙監税謝解啟(彦材)
凡在庠序皆長孟子之詩書見稱主司孰若文王之孫
子果膺論秀共喜得賢某官通書属文授詩卒業入為
王卿士自先世之多才樂有賢父兄宜盛年之好學勉
哉待問行矣決科獻大夫賢能之書豈徒從於鄉舉上
長安都國之頌當更取於主知兹因華翰之貽略致善
言之祝
答諸解元啟
預鄉大夫之獻書良為公選為郡刺史以勸駕實有光
榮特枉來牋敢忘至意某人才兼俊造學富淵源遠自
先儒不减西河之化善為高論猶有東坡之風及試於
廣福之庭殆多於矍相之圃鞠躬以入拭目可觀嗟我
士無譁不閔有司而不累長上諸大夫皆曰以補文學
而以為郎中盖考行以宜然顧歴年之未有豈其老守
蒙此休聲當更懋於遠圖遂前登於高第
答史解元運司發解啟
厭鄉黨之考藝不足發名就計庭而決科俱云得士凡
為知識同助懽愉某人為蜀顯家出周惇史非逃於楊
而入於墨顧常守於師承豈愚於虞而智於秦盖始逢
於賞鑒勉登高第以副願言
答楊解元啟(光雅)
大比之年將考道藝之士計庭所得多出公卿之家皆
無間言可謂精選某人傳其舊學博以異聞盖廊廟之
老臣乃大門之諸父兄弟之子猶子信與其衆不同仁
義之心良心固宜所藴者大還家少憩躡屩遂行請歌
宵雅之肄三看擢禮闈之第一家聲不墜鄉黨斯榮
答楊蒼舒投易啟
主人曾未有言客不先舉老夫况已廢學叟之所知意
者感傷其無聞乃以羅列而自獻徒為披玩莫助發揮
某人蚤得師傳欲明繫表若止論象數而不究其用則
是執章句而有牽於辭要慕聖人之通經五十可以無
過常鑒匹夫之挾藝二三動㒺不凶何須辨揚雄所凖
之何如但當戒京房其行之非是苟滯於迹孰識其微
念難虚辱於咨詢因輒妄談於陳腐
嵩山集卷二十
