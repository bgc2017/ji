嵩山集卷四十一
宋晁公遡撰
劄子
李通判三幅
喜聞泥軾已還伏惟跋涉良勞台候涉秋亦復勝常行
須瞻謁
日者始得一見固有中州之風氣甚慰落南之念也觴
豆不足盡意何辱謝焉愧仄愧仄
歸舟莫可少留不比向来怱怱否甚欲舉觴劇談乃為
快也初不知近止不及為問致勤手筆先之又有坐客
不即修報併增慚悚幸加亮
趙通判
連辱手示感刻感刻秋天益澄爽伏惟左轓將駕台候
勝常三復來諭敢不知雅懷已為再稟計庭不遠旬朝
爾事未允者更為歴意未間千萬保嗇前趨遠大少償
期年不振之恨
又
雨止有相之道伏惟與民同喜尊候勝常未間千萬保
嗇遂乘泥軾而歸
又
公之屈就於巖邑每為嘆嗟昨日得計庭符許還州端
想烏牛之下父老已辦歡迎于道也示諭道路之傳安
可信乎過承溢美之言不敢當
樊通判
辱手示欣聞比來台候勝常相與享野人之養正當治
野人求有以稱之乃無愧耳諸訟牒能為措懷略皆决
遣良所望繼今無怠幸甚未間千萬厚自持自試一州
高通州
遠辱旨信欣省秋來關掌郡事台候勝常端誠近出因
相過殊從容甚念不得同觴酌也瀘上今秋亦善收否
未間千萬厚頥前建幢棨
何通判(温叔)
治所今夏不閔雨否伏惟膏澤以時煩暑自清台候勝
常某已十四告朔去日亦不遠矣居閒食不足從事力
難任深有此歎也外屬种彦遠彦遵李安中芘於德宇
曾通謁否區區末由面言更冀厚嗇前剖左符
二
某遠寄益部相距便不啻千里之遠書問不時每以為
愧近承手誨乃審淑德之配不克偕老遙想撫存悼亡
何以處情不果即日以弔今則不及哀矣慚仄何可言
惟祈抑損無益之悲以道自照幸甚幸甚
李簽判
牛刀匣而不用幾彌年矣今得一邦佐刺史恢恢有餘
地殆不足盡長才天下固多盤錯公朝豈容利器置閒
處耶
程省幹
久不通訊忽辱來翰欣省已履春端尊候勝常未間千
萬保嗇前登華近
二
令弟去十二月已順流而東矣養堂在此甚安或有所
屬可垂諭也某來此忽已旬朔顧得充位者賴外太府
羣賢芘存之耳幸甚
楊判院(民極)
近得瞻晤殊怱怱曾不得再舉一觴至今惘然辱手示
欣省已休里舍尊候勝常未間千萬厚自持前趨大昕
之朝
又
某承報以仁夀公泝㳂而來甚荷當即遣書候其次舍
也高軒仲月再過此向來兩懷不盡者當併寫之
又
行李久出遂休舍下溪谷之清足以偃息尊候勝常未
間千萬自厚前膺廟堂識察
又
某來此但知文物之邦耳今承示以考載先賢事迹山
川主名不待杖屨所至粲然在目中左右博學洽聞如
此某一年初未得之愧仄何可言三軸復授僮幹一軸
須摹寫入石也許自隆州過我更期傾倒所懷
史主管
近已遣步吏上記不省台用比復何如瓜已可削伏惟
計庭每事詢仰退奉養堂居處宜夏台候勝常某末由
趨詣更冀澡練神明遂升清途
又
某迂疎而為此喬木之國日虞曠瘝不獲以理去始則
大懼而繼以喜也執事今在重部必如仲尼於魯豈嘗
斯須忘之耶果蒙分以鹽筴不啻飢人之得壺飱也敬
以拜貺某自今亦不敢不勉春季綱已盡起夏當餉軍
前者亦繼遣幸寬憂軫無煩遣人程督幸甚
又
比辱高軒臨之愛其枌榆而施及衰朽幸甚幸甚乖闊
又復幾月方切馳心先承手誨感愧大不可言比來頓
爾寒伏惟神相行役已還臺下台候勝常某為郡非所
堪正為祿食耳賴芘已及期年更冀終惠之也三書今
致之文房未間更祈保練前有翹車之招
又
益州風氣不至炎鬱否伏惟主公詢仰事就清簡台候
勝常無由詣見更祈怡養神和前有崇委
又
某為郡不進日苦空乏至煩計庭憂之分以鹽筴微公
之力不及此豈可忘厚貺哉既辱芘之矣更望保惠其
終某亦不敢懈以為左右羞張興已隸尺籍如台諭併
垂台照
又
太夫人夀履康徤嬪息均安老妻兒女曹附問比恨不
果率爾求見爾此有委幸不自他
又
比日不省益州氣序何如伏惟經調已定神相燕休台
候勝常某賴庇甚厚庶幾可以飽微祿至理去矣女夫
薛純志猥預試闈薦名尚未得計庭帖敢望早為給付
去騶幸甚未間更冀厚嗇前登端貮
又
某計此部浩穰不敢頻以書干聽下以妨裁剸不省台
用比何如數日暑特甚伏惟計庭詢仰神相其勞台候
勝常某酒本如所建白賴芘多矣連奉施知縣處三書
感慰不勝道所諭二事悉遵承也未間更望厚頥前位
通官
何制幹
某懷向盛德靡日不勞但無事不敢奉記恐妨帳下籌
量而為染削耳即日甚暑伏惟大府尊嚴退食多暇台
候勝常未有見日所冀調適前升通官
運司屬官
比日敢問台用何如稻苗得雨膏沐氣亦清潤伏惟從
容計庭一道蒙賴神明所相台候萬福某得以短淺充
位于此寔自芘存幸甚未有見日更祈持精養神前上
赤墀之塗
二
某便道之郡不得至幕下瞻英表而聽至論有所矜式
而來大為惘惘姑奉一牋抒此意左右為迂覽可也伏
蒙答教勤勤懇懇巡屬主郡吏乃得眷顧如此之厚感
佩之中不知以謝
李檢法
辱手示欣審比來尊候勝常未間更祈厚自持前究耆
艾之福
又
渝上之别久矣比在梁山常奉來告怱怱作答自爾不
能嗣音每有馳懷不謂羈旅少城未就官次朋友共為
稱屈所須一騶敬如諭瀘南書不靳但恐無可相處而
某之言亦不足為重耳更試籌之繼以飛報
又
已履春端伏惟翕受始和台候勝常某恨不得舉栢酒
為夀惟冀以道養性前膺軟輪之招
又
某近因來幹歸上記并付廩直計已通覽矣某近准常
平司遣官來封閉諸倉收其管鑰逐年以新陳兊支官
兵至十月開倉即撥還今如此即日軍兵無支矣兼貧
乏乞丐米當至三月而止奈何已請於使者因白事為
言之幸甚
何運幹
伏計騎從者已至刑臺館舍少休台候勝常某末由良
覿所祈厚自持前升木天
又
某始視事不得至計庭無因一見英姿但嘗率爾以書
代面愧仄何可言比審奉使者印綬至嘉陽敝邑實通
道正喜幸將遂承教接辭以慰夙心不謂便道取疾不
獲使館人為一日之衞瞻望莫及悵然至今輒有賤事
當建白别具錄子敢冀矜察
楊提幹
天地便有慘懍之氣不省舍下何如伏惟肅駕將行尊
候勝常未間更祈厚自持前上亨衢
二
某每念高才不應埋光里巷比聞廟堂識察俾佐常平
之政漢中盖重部也自茲其遂軒翥乎此未足賀當繼
以賀爾
三
比辱至郭門屬某方弛擔都不得劇談至今為恨未就
道間尚能相過更盡從容之歡否佇俟佇俟
王制幹
春王三朝不省起居何如伏惟舉柏葉之觴以介眉夀
台候勝常未間千萬保嗇前踐世官
二
向來至益州不得數詣宇下但如瞻孤隼於泰華之峰
稱快而已既歸理積事且應歲會極怱怱不能為問獻
歲亦復無一牋方切愧仄忽辱手誨感慰不可言也
三
示諭先敷文公有當得任子者視諸故府得其狀再為
論之天臺矣伏幸台照
張省幹
初未聞名迹忽辱手誨知已居倉氏之官邇來尊候何
如夙夜勞乎長者為貺爛然溢目愧不足當也未間千
萬厚自持前膺明陟
閻機宜
遠勞一騶趼足來貺以書并示麋角感感刻刻麋角之
岐褊者是也如此類東西川亦有之復付夾騶試求之
漢中不審可得否山南氣序今當已寒伏惟尊候勝常
家兄所領地大且重正須賢者為賓佐今叚之舉可謂
得人矣相望益遠千萬厚自持即改中都官
嵩山集卷四十一
