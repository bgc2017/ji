嵩山集卷三
宋晁公遡撰
古詩二十四首
湯子才凌雲山用予十四日韻見示且云衛尉
頃登清音載酒二亭口占一聯清音見江來載
酒送江去悵然感之
衛尉余樂廣昔嘗侍蓬萊暮年乃去國持節此徘徊時
登清音亭遥見江西來悽然載酒地復送江東回崔嵬
蒼龍闕白首所仰懷宅相實在傍敬起酌公杯公詩不
敢忘永藏十瓊瑰我慚衛叔寶繼領外行臺每望凌雲
山尚想蓋世才遺聲落嵓壑松風有餘哀
范子庚見示長書
百川各分流至海皆同源儻于中道畫潢汙無本根子
今始濫觴如河發崑崙勿作澗溪止當規溟海尊誰謂
水至弱蓋有剛者存批嵓仍抉石萬里争東奔朝來示
我書此意固已原可鄙棖也慾奚為丘之門願子更踐
履豈云但知言
正月十四日游凌雲寺
昔賢登兹山逸氣凌清旻誦詩懷太白考易思景純至
今平羌水常浸月半輪追尋所鑿室石古莓苔新後豈
無來者倏忽迹已陳壁間記歲月刻劃如龍鱗自非傳
一世爛若配三辰姓名雖尚存誰復知其人我游方之
外久忘實之賓但飲佛耳泉永洗凡心塵
奉簡湯子和
衛尉女公子始生在開封君來謁衛尉見之文褓中却
後十五載我乃卧廂東與君初會面脩髯鬱垂胸席間
致大㪷一舉酒輒空相看每歎息豪氣如元龍今年凌
雲下訪我采蘋宫老妻髮亦白歲月猶轉蓬人生能幾
何羡此江無窮家有百壺泉色作真珠紅飲盡方可歸
廬山正春風
望峩嵋山作
普賢大開士神足靡不周世人妄指此象馭昔所留願
觀百億身奔走數十州見者喜稱快不見默懷羞紛紛
相矜夸隠晦蓋有由正如官肆赦盡出繫中囚豈其得
預聞皆可除愆尤一方每驚動千乘時往游返為斯民
勞實貽開士憂我師寒山子豐干非同流
師永錫家青神喜紅花堰興作詩因次韻
終歲辛勤農在野邊頭亦聞軍茇舍指揮郡縣催輓輸
兼伐葦蒲收檿柘諸將但思弧矢利教我力耕誰暇議
兵多食少將奈何請君往問司徒銳秦人鑿渠開陌阡
坐臨關東常晏然當時列國豈知此楚王内府藏三錢
何須飛來黃鵠語吾已得於褐之父紅花堰廢今百年
不復秋成頌多稌君看初未作此陂夏無暑雨民怨咨
鍤聲殆合桑林舞千夫斸荒汗如雨道旁笑指堰復興
他日飽食勿忘今
送湯子才如吳下
俶裝理蜀柁長嘯下吳天摩挲烏牛石三繫春江船結
綬昨去國力田未逢年初看飛舄來皆謂令尹賢再看
泥軾歸日謁刺史前抱才宜為邦鬱抑顧莫宣遇合會
有時此行定騰騫聖人坐齋居羣公拱御筵召見渤海
龔拜謝臚句傳歸乘廐吏車五馬應翩翩
謝張文老餉酥
清晨坐堂上忽得故人書近自玉壘州遠餉金城酥聞
由笮都出來與枸醬俱開視静如練緘題投比珠甚知
故人厚痟中憐老夫豈惟減肺渴兼可濡腸枯因之想
風味更過酪醍醐致此未足言公才可時須似傳滇池
君願獻汗血駒高有八尺龍次有一丈烏論功當作頌
請歌馬斯徂
師永錫少出通義其歸攜伯渾詩來因用其韻
伯渾頃嘗相送至下嵓也
益州古建國遠自蠶叢來吾敢怪鼈靈人有化牛哀惟
愛老翁井蘇仙手所開乘軺難少留門前廐吏催愧子
遠相送同把嵓下杯至今夢見之石壁青崔巍豈伊四
座客能屈一世才去者不可招至者不可推
閻才元因程伯珍來寄近詩一軸不能盡和用
師淮父韻奉簡
我思買蜀山附田小峥嶸家本冰氏子室無孔方兄為
郡非其樂強顔聊此行四夷幸兵休萬邦喜時平所嗟
啓利源開國始於荆當年惟迂叟乃如魯二生高卧不
肯起彼方事交征共兜自滔天堯舜實聖明至今天下
士語及涕縱横今王益神武覽奏每歎驚皇皇元首詩
主歌臣則賡德音既屢下美意誰能成追懷符益州積
惡高陵京老農扣頭泣願聞徭役輕故人佐太府因君
煩寄聲艱難念吾土慷慨見深情㰱血誓仁義由來蓋
同盟
次韻劉安收惠詩二首
此地冠蓋國古來翰墨場夜看蟇頥山上千牛斗光試
酌老翁井尚餘書傳香想其居清華漢閣干步廊大字
寫汗青小楷書硬黃仙去不可追里人祀烝嘗神兮肯
下來冠劒在帝傍作詩遺里人聞者當感傷
耳悅齊王竽莫聽蕢桴聲口甘秦人炙莫采首陽苓沈
酣自壯歲昏塞況暮齡誰能悟此理知幾如穆生何須
著胸中雲夢一芥蔕要當空所有為彼亦過計惟思半
嶺雲野老肯分似
勞劉子儀視作紅花堰
冽冽天北風仰視寒雲繁蟄蟲亦坯戶子獨在丘原路
人指此堰嘖嘖相與言堙廢將百年故道今豈存旁有
蔣子池沮洳無根源耕者病夏畦擁耒涕潺湲念子不
憚勞塞茅手自掀忽報故道出萬鍤如雷喧堰成争來
觀矗若干丈垣少壯始從仕功績已可論他時當不朽
名配謝公墩
七月二十日雨中
浮雲淡高天清雨灑廣庭池館颯以涼始知秋氣生蒲
荒葉亂委荷折蓋已傾微風經草木獵獵有寒聲炎蒸
豈得久四時相代更當暑思折膠纖絺不為輕冬復念
裘褐乃與寒暑争誰能安天運傷哉世上情
喜湯子才永豐築室成
顔子在陋巷端居亦何難家有郭外田足以給一簞今
我客四方衣食於縣官罷則無所歸奔走殊未安聞君
築室成内熱自長嘆近村争相助老幼常聚觀斵者來
運斤圬者來持鏝經始曾幾時爛然皆艧丹更須蓻嘉
木竹已青檀欒藩籬護封植勿令牛鬭殘
四月堰水甚小一雨灌田方足
岷江惟清流涇水惟濁泥泥濁禾黍茂流清稉稻宜舊
傳江發源瀵涌出沈黎老農望其來未至龍尾西今晨
南山雲蓊然忽朝隮滂沱三尺雨泛溢干步隄積潦始
北滙餘波各東釃茫茫黑壤潤戢戢翠剡齊亦復到邑
里溝澮争交馳往看芙蓉湖微風綠生漪似欲娛使君
豈減習家池老農喜相語歲晩可無饑再拜勾龍社配
我靈星祠更煩請天公膏澤常及時
石季野縣丞見示喜雨詩次韻為謝
驕陽裂厚地沃壤變焦土野老呼蒼天吁嗟擊雩鼓三
時農甚勞一飽天宜與自慙為刺史封内當鎮撫有災
累其人無德及所部是邦喜譏切相語聞儔侣不作傅
說霖空閔僖公雨敢欺二三子難長數百戶徒知禱神
祇庶望救疾苦如起乖龍卧便覺商羊舞坐令郡兩堰
豈減渠六輔兹晨理衣冠未暇掛神武傷心念疲氓稽
首謝明主豐年必可期甘澤常順序與君俱何幸彼此
德施普
從宋憲登萬景樓
勝地開傑觀大川壯重關使者領我來共此須臾閒玉
節照綠野銀瓶落青綸酒酣望八極氣豪吞百蠻俯窺
二江水遠指三峩山遂令蒼茫外盡在顧盻間崔嵬凌
雲寺繚繞含風灣洲渚遞隠見煙霞渺斕斑静看浮鷗
没坐數昏鴉還作者必磊落後來莫能攀不減鸛鵲樓
可想熊豹顔下有安樂園惜哉半荆菅誰其為起廢歎
息歲方艱
師伯渾自所居東山來賦詩相示用韻酬之
東山鳴鳳在九霄高翔千仞那可招胡為相顧肯下集
竹實醴泉吾用饒春來淘河嚇飛燕泉中老翁誰復見
崇桃炫晝爛明霞穠李照夜舒素練去年念我守此州
樽前歌者有莫愁遥持一杯屬父老日暮仰天搔白頭
范仲芑惠詩次韻為報
吾皇之居玄都秘龍為徼巡虎守衛太顛閎天盡奔走
竇嬰灌夫敢睥睨今年已徵虞公入聖代豈有舜門閉
黃君近在承明庭著作磊落垂一世關子真宜校天祿
文采不減特進麗劉郎聞亦對宣室上陳三宗下七制
子當繼往螭頭立我但願若龜尾曳坐看指日清中原
同與老農歌樂歲
王伯厚和予墻字韻因用其韻記五月八日同
飲池上之作
蜀人工詞賦作者司馬揚其聲中律吕今有房中章顧
嘗評筆力蓋可補詩亡追思每歎息浩歌徒慨慷雖無
銅水池想見金芝芳屬此樂大予徧之署清商是邦故
爼豆夫豈數樂浪能唱襄陽曲不減大隄倡助我飲在
泮慙君並遊梁臨波攬芙蓉翠葉以為觴酌酒滿貯之
如挹白露光放杯且勿遽更當謀樂方左右嗟未省旁
觀猶堵牆
比以酒餉師伯渾辱詩為謝今次韻
荷花為我衣荷葉為我觴白露以為醴濯我冰雪腸念
君在東山宛若天一方想亦能自樂飲菲仍食芳及兹
菰黍節日吉辰甚良笑攬北斗柄安可挹酒漿我有江
南春的皪猶竹光傳呼急走送兩足趼復僵取君池中
魚酌此膾蜀薑遥知快大嚼饔子刀如霜
郭中行自漢中寄近詩來奉簡一首
憶始衿袂分十載再相逢於時客益州俱在行李中不
暇語衮衮至今恨匆匆惟昨一麾守其守百乘同乃翁
持使節顧予屬提封君歸問寢門遣書託風通冀君或
少留解綬將往從翻然先我去劃若高飛鴻經行武都
間古來多英雄前弔大耳兒追懷隆準公壊道想流馬
深山埋卧龍試尋所築壇榛荒草蒙茸詠歌意有託嗤
點昔未工才大當盛年氣豪念勇功老夫猶少陵志墮
身亦窮獨思百丈潭俯臨衰病容
喜劉文潛來奉簡短作
吾州横絶峨嵋隂地勝無復俗塵侵慈姥嵓深不受暑
老翁井寒能洗心子來觸熱可休駕我起呼風令解襟
芙蓉池上更爽塏仰看參天皆茂林
嵩山集卷三
