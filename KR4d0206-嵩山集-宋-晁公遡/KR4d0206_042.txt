嵩山集卷四十二
宋晁公遡撰
劄子
郭運幹(中行)
辱書欣聞比來尊候勝常承送中郎至廣漢正當爾耳
某衰拙豈能更任&KR1193;輓幸有以佐之未間千萬厚自持
史主管
非請事不敢數以書煩裁報不省台用比何如白露將
零伏惟計庭每事詢仰酬酢有餘台候勝常某賴庇尚
爾安位末由參詣千萬保嗇前上赤墀
又
某來此忽忽五告朔免汰遣者保持之力也感感刻刻
承内屬尚有留枌社中敬如手誨遣十三騶詣舍下矣
併乞台照
又
三朔肇建伏惟膺此百順台候勝常尚稽言集更祈適
神積精前踐台牧
又
近承騎從者至郡庭都不肯小駐同舉柏酒忽已發春
咫尺不遑賀於堂上惟遥伸喜祝爾須供帳等並付來
騶伏幸照悉
朱宣幹
知為益部大家而未得瞻承為恨此部盖如崐崘所出
必瑰竒何尚爾淹於外太府耶
孫洪雅
相與雖同益部便有山川之阻渺然不多通訊每劇懷
向非不能日遣郵正厭世俗以書疏為謬敬耳今日忽
奉來翰開讀如晤言欣快不可名也邇來歲會已辦邑
服教化宴居無事何不若帳下尊候勝常天下每患無
才有才如良臣而識之者少然則非無才也可勝歎乎
譚季淵為人如此今之時豈能容之當為作傳顧季淵
何藉斯文要豁吾黨憤悒之氣云耳所示訟牒此良臣
餘事使立於朝寧止於是耶何時胥會臨紙鬱鬱未間
更冀益養剛大須有用時
鈎奉節
春流尚穏伏惟蜀柁西歸喜見喬木尊候勝常未間更
祈厚自持前嗣宗職
二
某向來在䕫部休聲凜然不愧先府君今承外銓推擇
以奉節相委重自此當奉最必不陸沈於州縣矣惟拱
俟之
三
某去硤内久矣每懷朋舊忽奉來翰并示智師諸友書
便如晤對喜見感刻知行及津下佇期披寫
史靈泉(臯)
風欲解凍不省治所氣序何如伏惟行遂勞農神相善
政尊候勝常尚賖晤對所祈養恬前被綸墨
二
某樸直之性而當風俗媮惰之久遽欲以古道行之其
為不悅者多矣顧嘗佩服孔子之戒要使鄉人善者好
之不善者惡之不敢憚不悅者改其所當為今辱貽書
稱道云云左右真所謂鄉人善者也念之感刻何日飛
舄一來慰此翹企
程大邑(雲)
累承通記皆是申論其職官居不當爾耶邇來綱目已
舉否疏理弊源而得其要亦是一適伏惟尊候勝常人
所愛者利與名耳小人則求利君子則求名者足以照
映天下而遺光及於子孫左右學為君子儒計必知之
不待告也未間千萬厚自持有以出於流俗之上富貴
自來逼人
虞火井
比來眠食何如所報宣樞已入境具知更有聞無靳垂
示何日赴治所邑下正須撫字宜副其望
王導江(亢)
承飛舄已至治所四向皆山今當殊有秋意伏惟尊候
勝常未間千萬厚自持願觀最狀
二
治所久無令君父老幾禱於社求之左右能惠顧之必
有以副其望某平日聞王能甫極口談方正今治此蕞
爾地計不足為也長牋特世俗禮耳要相期於世俗之
外願言勉旃
石温江(知綱)
省告欣聞已至邑下尊候勝常未間千萬厚自持即上
課最
二
府縣皆沃饒易治也來書何為有懼乎為政無他巧以
公勤廉清行之則不勞而舉矣長者更踐為多豈待教
告耶
張名山(英仲)
承已佩銅章山中亦易治否涉此凜秋伏惟尊候勝常
未間千萬厚自持佇觀舉最
又
尚未識風儀然平日預尊太君之游其源清矣知必不
凡也百里之地姑為發軔願言勉旃以趨遠大長牋為
貺溢於稱美愧仄愧仄
宋嚴道
辱書欣聞高秋尊候勝常民之負枉甚於沈痾須得良
醫瘉之故比數以訟牒相付幸體此意使民無冤幸甚
未間千萬厚自持勉應最條
施彰明
飛舄復至邑下伏惟尊候勝常未間千萬厚自持益務
在公
又
承前以紛紛之言而去今始復還治所書不云乎百姓
怨汝詈汝則皇自敬德而况人臣宜如何也幸行之以
忠恕無加忿嫉則民皆悅而服矣
張依政
承以課試諸生程文及收征調斷訟牒者相示甚善為
邑不當爾耶不必勞驛隸朝夕致之也自今邑無枉負
之民事無期會之稽即具知治狀矣惟冀不倦以終之
郭新繁
辱書欣聞比來尊候勝常所諭賞格已具為狀付來騶
也百里之内以左右為慘舒凡百經懷乃副民望未間
千萬厚自持
王隂平(守節)
封内氣序已有寒意否伏惟初政勤勞尊候勝常未間
千萬厚自持别膺簡授
二
比承來問寢門乃得瞻晤恨談集不數數然耳違闊復
爾許日懷詠何可言遠辱手誨併用感慰
三
治所號為少事亦易治乎大門為世吏師必有其法推
而行之足以稱最矣願言勉旃佇觀諸公交論薦之章
張龍安
山中天氣早凉伏惟得百里地而治之尊候勝常未間
千萬厚自持前大其門
二
某頃與尊太君游雖未識象賢知當有典刑也遠承手
札不忘此好辭氣要自不凡三復感歎但衰鈍無以爲
故人子重愧仄何言
黎彭山
已飲柏酒伏惟翕受春和尊候勝常未間更祈厚頥前
上最課
二
比承到郡庭怱怱不甚從容接辭為恨不見屬耳居處
何如邑事亦可治否更冀勉旃
三
長牋為貺既知食焉而怠事有殃必與不知此戒者不
同老守所望也自為答愧不能細
蔡綿竹
遠辱手答使從者足繭為愧也已履春端伏惟飲此柏
酒尊候勝常未間更祈嗇和養素超居方任
二
某遠承錄示韓退之盤谷序及蘇子瞻諸賦皆為之譜
得使謳者歌之當舉酒遙相屬不敢忘也九丈詩薛倩
讀之有十數字未刊正今往併冀照悉
吳青神
紅花堰一邑之利左右能為民竟此事殆宰物者舉以
相付居官難遇是也長牋偉麗不若見於其政更為勉
之
祿峨眉(東之)
適承過訪始識風儀貺以五詩何以堪此慕用之誠今
之世文勝矣左右之力有餘於文章更見之於政峨眉
自杜子春去綱維便頽敗有以釐正之使談者稱左右
亦如以文冠蜀士時乃所望也盛意不宜虛辱欲攀和
則又相與為文勝耳幸照亮
張彭山
辱書欣省涉秋尊候勝常邑事承歴意郡庭所望也比
屢有民訟更可疏理無令稽留使胥吏上下其手為佳
耳未間厚自持前有彙征
唐資官
久不相聞不知近在資官辱書欣聞比來尊候勝常未
間更祈自厚前膺最賞
二
公滯小宰之選久矣絃歌一邑亦復樂否所諭治鹽課
有所逮已下青衣追人付縣幹也屬往視堰作報不能
細幸照亮
孫知縣
相與地犬牙而書不能時往懷向何以自寬耶辱手示
欣省春來滿縣花不减河陽尊候更當勝常嬪息均安
淘江直從邦人所請姑分水勢亦如九河耳父老謂六
十年前嘗為之今甲子一周殆有數然重勤開諭益歎
遠慮也譚季淵傳久已成今往小出視通濟堰作答極
草率幸照亮未間千萬自重會有昂霄聳壑時
李知縣
方念不知涉春狀辱手示欣聞尚留益州旅食安穏未
間切祈自厚更有赫赫之授
二
比承忠告輒罄所懷言之亦孔氏之門盍各言爾志之
義也外選推擇以石泉參佐相委重此邦行當不空矣
其如青衣父老何某定用十四日至堰上能同按行為
佳
張知縣
南畆正皇皇望雨連日大霔想與民同喜伏惟居高受
凉尊候勝常承告以撫字催科兩勞此老守之幸也利
州比較之期甚迫更為趣辦為佳聞嘗小失適亦當平
矣未間更祈厚嗇前觀公朝論最
嵩山集卷四十二
