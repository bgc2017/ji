嵩山集卷八
宋晁公遡撰
古詩十七首
聞范道卿將赴試成都作此勉之
長來故倦游車轍環天下艱難不吾容虎兕適曠野世
方卧積薪敢獨怨飄瓦久荒小山桂幾葬蒲圃檟百罹
生不辰一死天所赦故交贈綈袍旅食悲冷炙將索長
安米偶中澤宫射倚楹日悲歌魯國疑欲嫁退慙一木
微安足支大厦收聲就泯默故意遂衰謝二年游諸侯
彈鋏守代舍地濕恐鵬來常畏閼單夏官慙司馬巧學
愧齊人詐低回甘折腰俯仰甚出胯入遭妻孥笑出畏
官長罵一官終無成他日要稅駕買山誅茅草遶屋植
桑柘婦能躬井臼時饁南畝稼人皆見我窮連蹇足悲
咤往往怪范君何不老閒暇不知驥伏櫪風雲要凌藉
一日千里行汗溝沫流赭我方馭欵段敢追王良靶聞
君近舉子滿室光照社少年早乘龍佳境漸食蔗傑思
到班揚英妙等終賈被褐肯迷邦韞櫝久待價理無珠
遺海果見金躍冶出陳治安策去覽德輝下大才噲非
伍高論秦可借决科在此舉定取一戰霸勿為棲棘鸞
會見上金馬晚來秋風高木葉下清夜急令呼麴生為
我飲伯雅家貧無絲竹作詩助陶寫歸時更過我捫蝨
同倚樺
今秋久雨至八月望夕始晴月色尤清澈可愛
置酒月下作
玉斧琢月玻瓈聲月中桂樹秋風驚終年待此一輪滿
不憂蛙食憂鼉鳴白鼉十日鳴空山雨師乘雲呼不還
黃塵曉漲三尺潦明河夜飛千丈瀾廣寒不復觀霓裳
公子豈解歌秋陽釡星未滅日已出風櫺雨隙棲清光
須臾紺繒展秋碧仰見西山銜半璧青天冥冥星益疎
光芒寒溢干山白今夕何夕誰與度舉杯屬月當起舞
陶然相對影凌亂不覺驚烏起庭樹樹頭霏霏木葉墜
白露懸空斗垂地雖無絲竹為陶寫亦有鳴蛙當鼓吹
向來悲歌子桑子饑坐虚憂木生耳安知上帝思澄清
要令六合無泥滓
十月晦日同一屬官劉司戶師教授孫司理游
九頂山登萬景樓分韻賦詩得游字韻
今日當賜沐幸同官屬休於時輿梁成徑絶蒼江流山
靈念我來遂使蒙雨收林端膏澤滋巖際陽光浮倚杖
送飛雲列席俯滄洲所攜坐上客不減枚與鄒被服玳
瑁簮辭華珊瑚鈎樽中瀟湘清引滿更獻酬欲觀南東
畝往登西北樓其下島嶼出凄然洞庭秋將歸各賦詩
聊復記此游
哭盤石墓下
種木已大拱今年初一過方持斗酒奠其若下泉何寒
日墟中淡悲風冡上多一為知己慟淚濕石盤沱
寄師會三郎
青松初生在澗阿未聞託根附女蘿女蘿弱質安足恃
奈此歲晚風霜何我觀婦翁念汝婦亦知阿翁昔念汝
阿翁之恩那可忘明年歸守五畝桑勿使父老祠桐鄉
聞稻有成
庭柯不搖綠蔽空西風未回尚南風香稻既收八月白
晩花能開百日紅安排物色慰年暮流落天涯嗟路窮
炎江熱石那可觸少待征帆駕歸鴻
竹醉日
塵埃蓬勃欲障天略無爽氣北牖前五月風炎竹尚醉
九衢日長柳亦眠小兒畏熱書頗廢老子罷食夢相牽
桂漿蔗飲不解渴汲盡百壺冰井泉
贈師傳郎
盤石山深鳥相呼常憂草木侵樵蘇子孫存者亦牢落
安得上冡來鴻臚憶初起家聲烜赫翰林主人嗟莫及
只今若使翁不亡再試南宫期第一傳郎十四如我長
骨骼已似能文章阿翁穿楊有舊箭傳乎勉力不可忘
秋日送客梁山道中
白露下木末寒蜩抱枝鳴道旁幾官樹稍稍棲烏驚不
知何為爾蕭瑟來秋聲遥山歛暝色涼月含空明吾其
及清夜登車可徐行露幘受新爽風襟逐輕塵兀兀寄
殘夢泠泠析餘酲東行二十里斗落參復横晨光明紫
霞銀潢淡疎星吾行不可緩曉復塵沙生
喜陳行之病起
閉門莓苔青欹枕風雨秋白日稍覺短急景逝不留鳴
蟬尖舊響高槐老新柔弔古哀九辯感今懷百憂是時
甫七月大火方西流隂麓懸暮色停雲掛空愁涼風颯
然至有聲在林丘蕭蕭吹遊子意己思良裘隠几默不
樂讀書將安求豈無三益友共此百尺樓陳郎漳濱卧
久闕過我游朝來見顔色厥疾云已瘳自兹可來往笑
談更獻酬不憂飯成糜相約劒買牛誰能與此世顛倒
同薰蕕
西風
西風何時來秋聲已蕭瑟卧聞庭前樹終日鳴策策雖
云未搖落慘淡損光澤官槐脫高花穉柏矜獨碧感兹
歲婉娩客路尚行役病骨感秋氣瘧癘苦見迫蝸牛猶
自庇狐兔亦有宅抱病寄官舍意氣非復昔顧無揣摩
才胡為諸侯客
醉歌行贈閭丘伯有
昔別我髮青如葱再來兩鬢真飛蓬怪君五十面猶紅
答我有婦賢梁鴻澹然意遠態甚濃乃有謝家林下風
詩書圖史仍兼通豈惟刀尺工削縫入門不憂四壁空
要使我樂忘其窮終朝舉桉歡笑同方牀曲几陳座中
紙窗雲母明房櫳華堂雖未掛桑弓兩女雜佩琥珀龍
大女已能繡芙蓉小女解唱風入松事夫如賓顔色恭
歲時稱夀曲三終自歌鵲巢詠阜螽正須富貴報汝功
何時執戟明光宫只今西州兵馬雄盍往獻策西平戎
燕閒
四無市聲身燕閒更居高明益清安銅缾水冷碧井凍
冰漿飯香白雪寒味毋致和夏小正仗當早歸漢從官
此身不願奉朝請但願常甘藜藿盤
合江縣舟中作
春江漲黃流漸没灘上石是時三日霖壠麥半腐黑四
顧雲氣昏江樹生遠色蒼茫何所辨目盡千頃白汗漫
若无際空濛如有覿蕭蕭雨中帆正此遠行役馮夷喜
我至歸路風愈力中流浪為開蕩漾放舟入恍疑瀟湘
游白蘋了無迹故人樓中望天際應可識
三月二十九日舟中作
今晨天氣佳晴光被茂草草際含餘滋粲然泫清曉舟
師催解纜及此風色好江神似相予扁舟若輕矯
病中一首簡陳行之
岡陵雖坡陀其下水所積山通巫硤雨地類長沙濕太
陽豈不照浸漬本膏脉氣蒸柱礎潤暗起窗戶黑老屋
生菌衣隂墻上苔色不知今何時寒暑晝夜易邑人安
土風特不宜北客我初忽不戒詩酒頗自適艱難出一
語不博萬戶邑竟坐傷天和兩卧漳濱疾急求三年艾
幾墮衆鬼域自惟形羸甚固易中膚革昔年見君至豪
氣非我敵謂將獨免此不受瘴癘厄胡為亦效我傾倒
弄翰墨吟哦彫肝腎辛苦出鈎棘邇來亦抱病發作乃
併日滌胃無全功徙薪有上策意其水帝子欲君更竒
出手掉芙蓉旗聊爾一戲劇庶聞譴瘧篇相將還白石
雨
浮雲起層隂空中薄為霧簷端雨聲寒客子念遲暮祝
融如昨日白帝已更御寒聲傍絡緯秋意入庭樹六龍
疾其驅歲月不吾與婦子催授衣荒城聞砧杵
嵩山集卷八
