嵩山集卷二十七
宋晁公遡撰
樂語
管領楊參政
朝廷大臣既乘駟馬安車而去位郡縣長吏當奉養牛
上尊以至門是固國家之舊儀亦表里閭之盛事恭惟
某官仕宦而遇明主富貴而歸故鄉名遂功成盖聞君
子之大道年高德卲實兼天下之達尊雖在燕閒所宜
優禮知郡敬以折俎陳於宰庭鯁祝在後而&KR0008;祝在前
敢忘本朝體息之意廩人繼粟而庖人繼肉庶幾諸侯
奉事之恭通判摳衣以趨正襟而立饋醬於太學須進
禮而示尊侍坐於先生願奉觴而為壽某等創逢高會
逖考前聞笑蘇欒城顛沛而不歸喜孫文懿安榮之復
見輒興善頌以抒下情
口號
遶屋扶疎草木高曉張翠幕拂青霄初陳罇俎歌子夜
便覺園林如午橋慣見黃封曾賜醴少留赤舄未還朝
歌呼肯伴長安吏誰道尊嚴絶百僚
管領虞參政
大臣所至郡守備櫜鞬而出迎尊客之筵主人陳鐘鼓
而作樂是為典禮著在册書眷言當道之小邦敢廢前
賢之故事恭惟某官才可任重謀能折衝暨避臯陶而
避熊羆豈特朝臣之皆服不畏吕姥而畏韋虎至今敵
國之猶傳絶口不言奉身而去今天或者往慰先公於
九原於帝念哉行賜少府之一節復還近輔遂究成功
知郡嘗懼辱知每思守道非不欲早託鑪錘之地盖恐
有私附權勢之嫌請觀羣情向背之間正在今日進退
之際念昔處中而當軸世相慕而子來及兹居損以避
盈衆所棄而我取敬涓燕豆願致袞衣通判執爵伏興
没階趨進有酒多且旨幸陪燕衎之歡束帶可與言許
接從容之語某等生居通義之壤近接仁夀之郊始見
安車載歸故里魯邑之在東表皆云同氣之相求楚冠
而操南音想聽升歌而益喜
口號
忽聞赤舄去承明不待當朝制作成今歲暫還安石墅
何人能撫野王筝玉屏山遶真佳麗金鼎羹調已太平
只恐須公斷國論召歸即日對延英
管領范運使
持節而行重部賢哉不居成功問途而指故鄉浩然乃
有歸志誠欲暫休高陽之里第恐已遣追鋒之車少留
燕嘉以勞行役恭惟某官名滿於蜀治最於䕫郡縣向
風知有漢使者之來而可畏父老聚語盖自王大夫之
去而未聞豈容言旋當益進用佇應懋賞環三百里賜
越之封然後就閒享十八年居潁之樂知郡嘗蒙奏牘
深願挽舟尊俎雖陳莫將幣帛箱篚之意土地所出可
無資糧厞屨之供通判尚友古人喜見君子達觀其所
舉歎鑒裁之甚明主歌無庸歸幸笑談而盡醉某等属
陳薄伎獲對初筵設雲母之屏未遂瞻於公坐歌風人
之什兹敢獻於歡謠
口號
已見峨眉翠作堆巴人猶望傳車回驚聞江水連宵漲
知帶恩波不遠來池上蓮開白羽扇尊前荷卷碧筩杯
使君正欲為公壽莫遣津頭疊鼓催
管領程安撫
式干木之閭里巷於是觀德置穆生之醴飲食所以尊
賢况我耆舊之英屢膺屏翰之寄家庭燕處族黨推高
是宜設席以肆筵相與作樂而侑食恭惟某官久勞于
外暫佚於鄉周旋郡國而譽益隆出入阡陌而人自服
眷此名城之重地盖多前輩之聞人豈惟其田十耦而
千尤近於古皆謂吾州三老之一復見於今因觀同時
執友之不傳愈覺大門風流之獨盛知郡嘗事巡属每
懷依歸適來奉法而典城親見承師而問道論其宿望
天子猶當割牲在於諸侯庖人敢不繼肉通判亦思擁
篲當共舉觴同心之言臭如蘭每咨謀而允協君子之
交淡若水將歡好於窮年欣然合辭請以卜晝某等爰
自舞雩之歲乃居好學之邦日恭敬往朝未嘗見其貴
客之重夜掃洒張具孰有如此賓筵之華願效雅歌庶
資歡笑
口號
刺史開筵已合歡門前風動魯衣冠元王置酒邦人喜
公子虚車道路看况始垂紳休静館亦曾持鉞上㪰壇
請觀禮樂詩書帥不比諸生氣象寒
管領郭提刑
二年按刑未有縲紲之中非其罪一日去位自謂田園
將蕪胡不歸惟此高風見於今日乃超然而命駕宜觀
者之塞途某官不喜浩煩每思清净樂其有麋鹿魚鼈
姑往所居之谿卜之非貙虎熊羆少俟有為之會知郡
頃同膴仕久接劇談聖人之言遠如天嘗論瞿聃之道
君子之交淡若水不减管鮑之情属言返於故鄉實稱
嗟於清節因陳尊俎少駐車輿通判竦然相與言歎其
莫能及可止則止遂解綬而就閒惟賢知賢故舉觴而
為壽某等竊語於衆孰能如公中世士大夫罷官無所
歸顧當塗之皆是進食客主人興辭然後坐迨終日之
甚懽自慶難逢永歌以進
口號
今年遂解節旄歸懶復趨朝執介圭不向龍蟠落天闕
却尋牛飲指雲溪鳬鷖久别猶相識雞犬歡迎自不迷
坐使諸公歎高節千秋名滿劒東西
管領程達州
當年三老盖相繼之多賢出守一麾今復還於故里考
彼耆舊未之前聞老史之在郊墟終身隠約而不得仕
大蘇之游臺閣皓首悵望而莫克歸是宜郡縣以為榮
遂設鐘鼔而相樂某官智略開濟才能敏強退而居鄉
則為大家之賢長者出而分土必作致君之顯諸侯想
行致於超遷歎久安於閒散知郡每懷雅好况預英游
謂兹鄉人長於伯兄當先酌酒雖無幣帛將其厚意敢
廢吹笙敬卜良辰難辭徑醉通判更深永歎佇慶特招
雖甚喜惠然而肯來獲同談宴恐無由繼此而得見亟
上要津某等蚤生樂郊喜見高會明珠之照雙璧不减
前輩之風新炊而舉十觴願盡主人之意輒陳累句聊
助清歡
口號
熊軾傳聞昨去州邦人遮道不能留歸尋巷陌三老宅
永配聲名五相樓可惜久居巴峽遠不來相伴習池游
三春桃李今開盡綠葉成隂水自流
管領程卭州
解秩而歸其田園懷銀黃以夸鄉里守土者乃其賓客
出幕府而持旌麾於兹地以相逢舉近年而未有某官
出典四郡有聲一時為宗族鄉黨所稱無若此衣冠之
後得山川土田之錫盖多其簪履之餘知郡擁篲以迎
奉觴而起官属頌美爰自昔者以來門人為臣敢忘事
之以禮通判賓贊在坐感歎有言君之史趙堯今當牧
養於是客則敬陳紀願助旅酬於前某等獲奉初筵喜
觀盛事欲資宴樂輒效詠歌
口號
今見門生奉六條里中父老盡歌謠竇嬰作意時修具
王吉從今日往朝子致旨甘供俎豆人尊封植戒芻蕘
白須紅帶身長健名位俱高瑞草橋
管領交代范知郡
迎新送故前事不忘後事之師設席肆筵邦君以為兩
君之好工師在列父老填郛某官服民以寬為政以德
若河潤之所及皆日用而不知三年有勇而知方殆將
自化百姓蹙頞而相告安可少留通判三最著聞一郡
矜式食云食而敢不飽已加禮於當時樂莫樂於新相
知復交懽於今日知郡舉觴相慶傾盖難逢血指而執
斧斤願師巧匠作樂而知笙磬喜得同音某等觀謠俗
之所傳歎燕嘉之未有暫停度曲永歎成詩
口號
淑景初升宿霧收朝來城郭盡歌謳一錢相送追劉寵
五鼓纔聞挽鄧侯鳳詔會從天闕下隼旟肯為野人留
給扶漢殿前朝事即見安車覲冕旒
管領通判
司馬令尹之偏實紀綱之所在執事天下之選復賢哲
之難逢况美景之良辰兼清時之勝事并此四者萃于
一時某官尤高吏能屢上治最今明天子在上方延訪
於智謀以誠長者處官宜入陪於議論尚乘泥軾姑惠
遠民知郡深服英才實為嘉歎仕宦絶在咸後何州縣
之久淹刑罰不如洪平顧弟兄之莫及兹設豆籩之禮
以資杯酒之懽某等執籥在行戛金罷奏不度斐然之
作願為瞽者之歌
口號
四郊草木亦欣欣賓主相懽昔未聞治道會令齊一變
邦人今喜魯中分晴江綠漲樓前水細麥黃堆隴上雲
樂歲益應風俗美里閭始見起斯文
鹿鳴宴
考德行道藝而興賢者雖曰舊章有飲食琴瑟以燕嘉
賓是為高會共言兹部無及我邦永佑陵再有賓興首
冠四海文忠公尤為畏避放出一頭閭里相傳風流未
遠某人早知強學果預獻書議論得東坡之餘人物宜
南宫之最浩然方策數千百載之洽聞屹然岷山三十
六峯之擢秀行登上第式勸後生知郡擊節嗟稱舉觴
勞勉論士秀者深嗟有司之明以禮賓之爰設初筵之
秩通判嘗臨試士所願成名業患不能精更當勤於講
習酒行可以起無自溺於宴安某等喜刺史别駕之尊
儒觀長老先生之在坐請誦食苹之雅以榮折桂之行
口號
吾州人物盛當時放出聲名壓九圍不日會看金榜掛
何人先奪錦標歸得陪對策瞻龍袞何止横經在虎闈
再向南宫為第一他時相繼到黃扉
代人作管領鮮于都運
松舟檜楫咸榮衣錦之歸酒淮肉坻爰舉奏金之樂所
以厚豆籩之薦庶幾留徒御之行恭惟都運少尹當世
巨儒斯民先覺忠孝之節冠冕於百行文章之美鼓吹
乎六經决天府之浩穰人所謠頌主計臺之漕輓國以
富強朝廷已知其經濟之能天子閔勞以煩劇之政實
將登於大用暫均佚於殊庭行見雍容廟堂左右帝室
緩帶而率天下諒有待於世臣折箠而笞關中顧無勤
於聖慮此盖知郡大夫分符千里託庇二天每接勝流
獲預登門之客嘗膺清舉深懷推轂之恩適逢軺傳之
來敢後餼牽之禮竊恐獸人之味不給於鮮願歌鹿鳴
之詩式燕以樂某等幸忝歌工之列獲觀食侑之華歡
頌發中敢陳口號
口號
玉節來為父老留使君開宴接英游朝雲卷旆離巫峽
秋水揚舲向蜀州翰墨宜居鸞掖貴君王行賜鶴書求
今宵明月須重賞不减當時庾亮樓
嵩山集卷二十七
