嵩山集卷三十九
宋晁公遡撰
劄子
謝知郡
某久聞歸休甲舍而日困於簿書期會欲遣一番相勞
苦至今未能也愧仄何言即日草木已萌動伏惟衿抱
受此始和台候勝常未有見日更祈耄期稱道過於喬
松前膺乞言之拜
二
公解臨江印綬久矣何尚未賜左符乎今日為邦無復
古之樂者得從容廬里却似差勝耳賢從子來此郡庭
望分憂然其性似寬緩更告佩之弦以戒之為佳
章閬州
在梁山時辱函使臨之自爾不復聞音息不省台用比
何如南陸修景伏惟政成已久千里緩帶神明寵相台
候勝常各守一邦未有會期更冀盡珍重理前建盛漢
之節
二
某比為郡終更得以理去已幸乃復被命易守眉陽短
淺無聲稱何以得此皆庇存所及耳久欲為一牋謝於
長者始至不勝簿領之煩迨今少閒遣此介通訊亦已
晚矣愧仄何言向來久在硤内不能具暑服治所出嘉
縠輒因是往錢引二十告為求之市舖耳修交隣之問
而遽以溷執事惟恃眷照乃然更祈台亮
程知郡(勤)
數日江雨時作凉暄殊未定伏惟甲舍高明啓處具宜
台候勝常未間更冀厚自持前有趣召
二
某比過廬下特勞熊軾釋燕安之樂而遠至道周此意
非衰鈍所宜致也欲為一書以謝而始至不暇先承貽
問尤增感愧
三
某唯耆哲居是邦為其長吏者所宜加禮以勤里閭况
執事耶所諭使令不足於前敢不曲聽但營兵出戍他
州及充牽馬之役日為上司督責尚未能也輒納公移
去切幸台亮
宋隆州(誨)
仲月頗多雨不特解邑屋煩鬱稲粟亦美伏惟治部阡
陌有佳色坐嘯對之台候萬福某末由瞻謁更冀導養
得理前賜節盖章傳
二
某區區此邦而士多於農詩書多於盖藏乃窶州也幸
接樂郊日夕思矜式善政有以富之而不能也近蒙計
庭憐其窮空分治所鹽筴見餉敢往請於庾吏所謂以
君之餘而波及於此豈勝感怍所望早為給之幸甚幸
甚
三
幸此壤界日聞令音有得於函使往返之外喜慰何可
言秋氣頓爾肅清伏惟跨鼇之峰爽氣來萃几席政成
無事享此宴閒台候勝常某無由與賓客以奉談笑惟
祈盡消息理前膺禮樂之遣
四
某短淺不勝千里之寄而屬當窮空之後殆無以給調
度賴治所嘗分牢盆之饒及之非惟某拜貺實亦闔郡
拜貺也尚有一百十五擔敢以請於鈴下所望矜察其
窮空而盡付以來不勝幸甚
石通判
山中風已寒烈否伏惟台候勝常未間千萬厚自持進
領藩要
二
歲將窮矣董攝封内以應期會亦少勞乎使某得以蒙
成幸也令子來治關市之征某正欲見鋒穎因書勉之
馮通判
泥軾比見過正慰馳懷但恨不可更留談宴以妨曹事
耳辱手示知已休舍疏理填委亦良勞也山氣計已作
寒伏惟台候勝常某按刑已不堪任况兼將漕正望左
右率先此部使餽餉不稽也未間千萬厚自持前升清
途
宇文簡州(師獻)
某為貧所驅日投喧鬨益覺宴閒可樂伏惟佩二千石
印綬從容林廬臥看遶屋扶疎台候勝常某未有見日
更祈厚自持前有騎詔
二
某久知左右固是大門後來美器壬午之秋始得見於
益州帳下率怱怱不能盡窺涯涘要略如所聞矣爾後
相望眇然又衰懶之性不喜作世俗書但有馳懷今來
此邦去甲舍不遠正擬為問先辱記存以勞苦之愧仄
不可言
三
某不自量而當劇郡日夕愧懼不勝耳常辱貺以書者
宜有規之不謂愛之太深而忘其短過欲修飾固陋加
以溢美之言左右其誰欺乎繼此願聞忠告某既勞於
事亦思退而休息近治一室而居山之久喜山之念不
衰或傳齋座有竒石有可焚香者求一峰惶恐
嘉州知郡
此距鈐下不遠日聞休聲有不待書函往來故遂疎上
記不省台用比何如秋高尚未全清伏惟兼領二臺裁
剸有餘神明所相台候勝常未間更祈盡消息理佇觀
真賜使節
二
某幸預世好凡某之外屬則於大門亦外屬也安給事
之子某外兄奄卒益州帳下靈輀東歸行路且傷之今
道過治府願無令津吏滯留得即行使逝者早就壙不
敢忘德伏想寬仁不惟念及世好之家亦必動心矣率
爾敢言之愧仄
叙州知郡
仄聞自瀘上來守邊為大府所知徼外亦當畏服涉秋
以來伏惟緩帶宴居威自及遠台候勝常末由言集所
祈厚自持前尹環列
二
某衰懶未能即通訊今正欲候食寐會外兄安制幹之
喪東歸取道治府因附其子致此書敢望無使津吏滯
留也修問而及其私愧仄
楊榮州
久别靡日不懷忽奉手誨喜審已駕朱轓行役安穩台
候勝常遣伉步以候前驅
二
通川得奉談宴未嘗不念此樂朅來益部無從為問惟
悒悒耳比見勅目知領三榮之左符不謂熊軾乃過此
邦親得舉一觴為其父老賀也館舍汛掃已併期面究
三
三榮山中秋氣計已作寒伏惟黃堂已當墐塞台候勝
常未間千萬厚自持更偃大藩
四
相距接壤而不能時通訊正厭世俗浮辭故耳其於懷
向老成正自不置也香橙西州所無特承分甘感刻感
刻蜀牋二百謾助揮染薄少愧仄
李雅州
治所號為多雨秋氣益當增爽伏惟宴坐甚清台候勝
常未有見日更祈保練前有賜金
二
某性益衰懶省視簿書罷即高臥矣不能時以一介候
鈴下方切馳懷忽承惠翰拳拳之情有加但劇愧仄報
道路之傳安有是哉
任知郡
林壑間已覺陽和至矣不省舍下何如伏惟冲衿粹温
台候勝常未間更祈嗇養前賜節符
二
某不勝郡寄日不暇給不能時致鄉長者咨請風俗所
宜劇懷向元正佳節也當奉羊酒以賀既不辦此禮又
未及修牋致善頌之意先承華翰相慶愧仄大不可言
春和亦可少出否併冀台察
楊蜀州
承熊軾已歸甲舍伏惟遠行犯寒得就墐塞台候勝常
闊絶亦復旬朔懷向不可言知且燕休坐阻言集伏紙
悒悒餘祈厚自持前觀舉十五州之最
二
比見趨朝意謂諸公覩二難之高致即留漢庭今乘長
安廏車而歸千里蒙福矣况唐安乃節度府廟堂不輕
畀付當自是小則遣以禮樂大則補公卿之次矣幸少
須之
何隆州(耆仲)
累累奉來訊皆親染翰開讀便如晤對也感感刻刻比
來秋氣頗凄緊伏惟三嵎爽氣日加台候勝常所告為
政一二古來良二千石正自爾耳幸不倦以終之促膝
未近千萬繕性前當振藻皇途
又
比來寒暄尚未定伏惟黃堂宜於四序台候勝常未間
千萬厚自持前有冲邁
又
某從來嗟嘆幹略左右要亦自期於古人標置軼羣凡
百不待程督也仁夀縣乃爾縱吏自今幸為深禁察之
為佳耳某暫爾兼將輸迂拙豈所堪任正望左右勉應
期會為一道率也
趙威州(真)
辱書欣聞乘塞甚安尊候勝常治所接近徼外益州所
恃以為藩垣正在行以公廉則疆場寧靜矣從來守邊
市徼外物幸無然未間千萬厚自持要觀臧狀
宇文黎州
塞上益當多風有寒意矣伏惟預戒墐塞台候勝常未
間千萬厚自持前升華劇
二
治所亦復少事否徼外馴服期會無違此二千石之最
也遙想夙夜匪懈無怠于此某於一道之課自稽考焉
幸滿此意
湯石泉(尚之)
飽聞治所在泉石間地勝事簡伏惟黃堂邃清尤與夏
宜台候勝常會晤末日更祈保嗇前有進律
二
某為别幾年矣懷向豈可言但尋去梁山即在行役中
去月六日至此承頽弊之後短才不勝煩劇復不辦遣
一介修交隣之問先辱眷存寵以華翰感慰且怍不敢
稽留函使草具為報幸垂台亮
嵩山集卷三十九
