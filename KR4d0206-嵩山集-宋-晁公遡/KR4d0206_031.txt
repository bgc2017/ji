嵩山集卷三十一
宋晁公遡撰
小柬
樊瀘南(汝霖)
即日風已戒寒伏惟按節瀘上神相萬福具此以候寢
戈
二
邇日不省台用何如治府氣候雖冬亦不甚嚴沍况以
中和臨之起居當超勝也更宜預為墐塞以順時令
三
守邊正須安静者為宜節下忠厚之名徹于睿聽詔下
之日孰不稱允今想先聲已騰滇池之外酋豪皆敬畏
矣
四
朝廷思用老成以咨大政節下蜀耆英豈當久外今賜
瀘南之節姑示褒寵益部將輸之最耳行有騎詔
五
某向來密邇風規每歎老成人宅心知訓固自不同甚
用矜式今承開府於瀘雖云異部然猶為接壤伐柯亦
為不遠欣幸何可言
宋提刑(上四幅同前卷查運使)
五
某為貧所驅乃不自量得郡於巡屬號為難治之地顧
差以自寬者比得見於節下至語諄諄皆忠厚之訓獲
以奉承施於有政庶幾免於戾矣幸甚幸甚
六
某自南浦送使華之西夙夜不忘馳心婦兄閭丘君繼
蒙召至節下近又署尉曹某平生游於當世大君子之
門多矣未有如節下不相忽棄者感刻不可寄喻敢併
以為謝
張遂州(震)
即日暄濁已除伏惟始開大府神相静治台候動止萬
福某敬致一牋於墨曹
二
邇日不省台用何如伏計將適以時氣和體平豈惟復
初更當過之耳風霜駸駸作寒事敢冀頥養神性永究
遐福
三
某常念天子求治之切而神州尚未復者當是未有以
佐上者耳如節下向來在朝時議論凜然真稷契輩語
若趣還表著盡行其言功業豈可量耶大藩不足留逸
駕也
四
昨者解寧江節符而歸遂安林泉之上士大夫無不高
此舉顧抱如此才器而置于閒地為國遠慮者以為非
宜聖上求賢如不及豈有見賢而不用耶果審就付武
信印綬試之詳者其委任必大行且遣鋒車至矣
五
某遊于門庭舊矣聞建牙而出某竊為之喜非其私也
喜一方受其賜矣敢無一言以贊其父老之喜顧恨短
筆不能盡萬分併冀台察
魏普州
即日暑氣隆赫伏惟黃堂靚深台候萬福因步吏之還
奉此答
二
治所聞是山川爽氣所集炎月當高凉矣更宜順時令
薄滋味為佳耳
三
某久在硤内不復與蜀士大夫遊比至此邦問名德而
訪耆哲知左右乃乘熊軾在外藩不得有所矜式但劇
懷詠其可量耶
四
某不自量來此難服之邦正望鄉之耆年宿輩有以陳
舊聞而道遺俗以見教方欲致書於鈴下以此仰咨不
謂先承手札之貽意則厚矣顧非所望於先生長者也
自力作牋併叙鄙悰
伏長寧
即日凉風初至伏惟撫寧徼外神相循良台候萬福未
間厚自持前賜弓鉞
二
左右功在盟府蓋常總益部之兵符其任重矣顧乃屈
守一障之地何也苐恐公朝未知之耳行有騎詔
三
強獠平日亦時不免小小跳梁聞自麾幢臨之極馴服
塞下無夜吠之警守邊果在得賢勝于長城遠矣甚賀
甚賀
四
頃在益州得一見雖小慰積年懷向顧怱怱為恨耳自
爾耿然不相聞但劇馳心蓋至今也
五
去三月至此雖免乏食之憂而短才不勝其任日困于
期會簿書之間欲為一牋之問迄今未暇也遠承貽書
情旨俱腆開讀愧汗洽背亟作此報幸恕其略
六
此邦有委幸不自它某久聞治所出竒石欲得小峰可
為筆格并可焚香者各一敢望歴意干凂愧仄
潼川袁通判
即日雨欲戒寒伏惟雍容州端台候萬福因函使之還
奉此為問
二
梓中氣候今何如牛頭鶴林蚤有爽氣想起居愜此秋
清眠食定佳也更宜盡珍重理
三
比見公在州縣間不啻如野鶴在雞羣昂昂有凌霄之
氣謂即聲聞于天矣不謂尚爾乘屏星車於外藩也良
為觖望
四
虞仁夀公甚為主上尊禮方倚以收天下之才以興造
功業左右行當不俟駕行矣願言趣裝以待
五
違闊不可計日矣懷向未嘗忘但平生懶作世俗書故
至今未果通訊耳遠承貽書如待上官非所望於雅遊
也開讀且愧且感亟就研削為報幸恕漫略
答嘉州趙通判
烏牛山氣今當寒矣伏惟泥軾對之台候勝常未間千
萬保嗇前有九遷
二
連辱手誨不忘前日下邑之敬感感刻刻來牋情辭貶
屈太甚何必爾耶苟肝膽相照無事空言可也併冀孚
亮
三
相與俱落南客節至但有感慨遠承以履長見賀不敢
當也惟勉進於道與陽皆長乃誠所願
答叙州杜通判
即日暮春伏惟雍容州端神明所相台候萬福奉此牋
以復將命
二
比辰不審台用何如今歲節物遽爾妍暖桃李事已退
伏惟多受春和體履休勝更宜盡消息之方為佳耳
三
益部號為士大夫之崐岡所出必為當世之寶顧乃屈
佐一邑瑚璉之器不應爾耳佇觀登於清廟始為稱也
四
某久寄峽内不得見益部之英俊每有固陋之慚遠貺
手誨譽之過其實開讀不覺汗洽背果辱愛憐繼此願
聞直亮之益
五
某得守眉陽雖喜不乏食顧不稱其地奈何浮家西來
正欲咨訪蜀士之秀今知執事近在僰道願見之心以
日為歲須面乃既所懷
隆州李簽判(繁)
牛刀匣而不用幾彌年矣今得一邦佐刺史恢恢有餘
地殆不足盡長才天下固多盤錯公朝豈容利器置閒
處耶
答簡州鄧通判
即日暄濁已除伏惟神相休舍台候萬福未間千萬厚
自持升刺大州
二
治所號為劔西道院封内沃饒民不約而趨令無勞程
督可與邦君坐嘯而臨之遥想泥軾始至當甚喜也
三
左右精明之才發于盛壯之時今更踐多矣聞見益博
其於為政殆不復為勞顧尚屈陪貳之位士論良未快
也自今最狀升聞必賜二千石印綬幸少須之
四
自吴下始識風度爾後不多會集向來益州匆匆殊不
盡兩懷至今惘然遠承音介見存開讀華牋感愧不勝
道自力作答百不一陳
答石簽判
即日燒薙行水伏惟雍容大府尊候萬福未有見日千
萬厚自持遂膺簡拔
二
某未得豫英俊之遊而讀東坡先生之詩已知世家乃
此州三老之一其憑藉厚矣豈謂尚游外藩耶佇有吉
徵
三
某隨牒推遷而得此邦顧為貧所迫遂忘不能者止之
戒視事已三月想為閭里譏切多矣正愧仄間遠辱惠
書盛有稱道豈所望於一鄉之善士也耶勉作答殊漫
略併幸照察
四
古之為邦者正須得成德耆宿問風俗之所宜求前事
之可師某之來正恨左右之在遠也尚有可以垂教否
亦鄉黨所冀于仁人之言有溥哉之利也
答朱宣幹
知為益部大家而未得瞻承為恨此部盖如崐崘所出
必瑰竒何乃爾淹於外太府耶
答楊知縣
凜秋之别忽見星回伏惟課效已應歲會尊候勝常未
間更祈厚自持前有九遷
二
三秦由來近酆鎬其風聲剛毅某涉世之久益厭浮偽
比於試闈得見左右氣勁而持論甚公每懷欣歎使士
大夫皆然郡縣豈有不治者耶至今不忘於懷
三
治所久不理得飛舄臨之想百姓始知有官曹而惡吏
歛手矣今當事簡亦足自適否承公朝論功遷以中都
官吾黨亦知勸也
四
某既歸亦如公料理積事極不暇程季藩歸不能為一
書止令致多問之意甚愧今乃遠辱眷存先貺翰札開
讀益增慚感
嵩山集卷三十一
