嵩山集卷四十三
宋晁公遡撰
劄子
眉山王尉
辱書喜聞眠食平勝比承以親疫遽歸今遂良瘉殆是
純孝所感更少留無傷也為此付幹人恐欲亟得報
丹稜陳丞
辱書知已視事必能副封内之望上下欣欣伏惟比來
尊候勝常歷書已如所諭批上矣州之征調皆自邑出
更為勉應期會無使郡庭負課殿乃幸未間千萬厚自
持前膺察舉
郭縣丞
比聞去邑下甚相念今承惠書知已休甲舍氣體和平
殊以為慰比來伏惟尊候勝常今日州縣誠未易為乃
能超然人外疾源自當除也所諭印歷皆具書其考矣
未間千萬珍嗇以究安閒之樂
趙縣尉
辱書以元正為賀此意厚矣感感刻刻伏惟履茲上月
尊候勝常邑中逋租比殊不入何也來翰諄諄浮於實
者多惟勉副所期待則佳耳未間更祈調適前膺周令
慶賜
又
辱書勤勤懇懇不敢忘厚意比來起居何如所諭當示
常丞也古人去如始至更勉旃未間萬萬保嗇前有光
除
又
連奉來告欣聞與令君中分而治之公事良勞尊候何
如比相煩覆視田訟等數條久未報切更歴意正當盛
年富貴要自致幸勿怠通鑑煩印五帙欲亟得之未間
更祈保練前膺親親用賢
常知丞
辱書喜聞涉秋尊候勝常所致緡錢諒勤歴意使郡庭
不失期會而負課殿非大邑尚誰望然此歲課尚虧已
有移文去便為繼遣待此以行也他日最為屬縣最敢
不察廉未間惟冀厚自持勉事斯語
程推官
某久不接辭故設飯相輿致豈為樂飲哉乃承以在疾
為解無乃外之不使豫門牆雅游乎千萬見臨
又
遠勤管翰更相見存因省秋來堊室安穩承襄大事近
在今冬計亦勞止深愧無能之辭不足為幽堂之光如
何未間當深寬割
又
辱手誨具審邇來服舍安穏見示所刻銘文以求虞殯
之歌敬以一章以寫先德愧筆意短淺耳未間當深寬
割
張監酒
秋氣已覺高爽惟行道安穏尊候勝常未間千萬厚自
持前進清秩
二
辱書開讀情辭溢於誠外但增感愧非所宜堪也作報
不盡萬分幸照亮
三
執事出於通官之門不應尚爾困於州縣乃承不屑麴
糵之間而欲為之此職豈足相溷况累年酒政大壊其
虧以數萬計主者已罷奉錢其一以拘留監納所虧錢
矣無乃不知之乎執事果能任其責否不敢不告
杜文學
承手示欲歸廬下無不可者何時再來尚期言宴
唐縣尉
今日又辱手誨諄諄盈紙衰朽殆不足當此意平生本
無當世意為貧驅之出既食其祿不敢玩歲愒日雖自
謂無愧然知之者誰哉左右推之使及於前輩則非也
承郡庭以邑事相付正可為斯民出力簿書頽敗想勞
料理眠食何如未間切冀踐言副所期待
李節推
不相間久矣豈勝馳懷夔門人來知已視事帳下宜膺
察舉伏惟慈闈增喜嬪息均安尊候勝常大帥康徤否
某來此已旬朔幸不致乏興但觸目無朋舊回視硤内
殊惘惘也何日會晤更祈保調前改中都官
吕主簿
相望不同州部音介便不可通惟有懷詠耳辱手示知
已去百里之地外臺舉最要復付以劇邑少留謁舍以
待推擇尊候何如某於此已期年王逸少所謂更求會
稽便自邈然預憂無以續食也所諭樊君今得其報以
往未間千萬厚自頥前升常伯之銓
候將
天氣寖有暑意伏惟列屯烏牛之下宴處清佳台候勝
常未間更祈厚自持前尹環列
二
某比取道漢嘉特承遠至江干始識熊豹之顔固已欣
快且念行路之人何以得此益增感愧盖至今也
三
某此月六日視郡事短才殆不勝任方懷愧懼忽辱函
使臨門寵以過實之言顧不足以堪之耳自力修報幸
恕漫略
王縣丞
連辱來告感慰并深伏惟束載就道尊候勝常錄子之
言溢美矣衰老良厭此語每念是邦積敝願相與條理
之乃幸也未間更祈厚嗇前膺最賞
宇文縣丞
治所在此部號為佳山水處伏惟涉夏以來無復煩蒸
尊候勝常未間更祈厚自持佇觀舉最
二
某頃豫先府君之游辱知甚厚去九月始見象賢知風
骨不凡盛德之後其益興乎為之悲喜但恨怱怱不得
欵耳遠承惠書不忘雅好此意則至矣其如稱譽實不
敢當
劉監酒
相别久矣都不通一番之問惟有馳心比來伏惟尊候
勝常陸沈糟粕間乃爾久耶諸公果察廉亦少償其勞
也未間千萬保嗇前進中都官
蘇知錄
辱書欣聞邇來尊候勝常汲汲於進者士之常耳俟採
聽風聲有狀即奏論幸更勉旃未間千萬厚自持無忘
東坡公之大節
李縣丞(松)
辱書屢矣每求論薦為言幸以職事相求不當求以尺
牘也邇來尊候何如未間千萬厚自持使政迹有聞
李縣尉
遠辱長書申寫所懷并聞已歸膝下尊候勝常先府君
實與有連恨不識之象賢如此可不論薦所冀更加勉
勵以大其門
王縣丞
得所馳翰綿絡累紙敢忘重勤秋已過半伏惟尊候勝
常某益厭浮語而喜聞休聲願言留意於此而無事於
彼也未間勉膳以須論最
楊主簿
來牋爛然修部下敬感感刻刻所以論薦者正欲相勉
向公耳無負所望比來眠食何如涖官甫爾凡百不可
怠要自今益更洗手效職為佳未間千萬厚自持以事
斯語
何推官
累辱書翰勤亦至矣左右所居官當督錄諸曹郡庭事
多未舉能為毗佐而疏理之誰不爭論薦也邇來伏惟
尊候勝常未間千萬厚自持佇觀治狀
張縣尉
辱書承已至尉曹邇來伏惟眠食安佳長牋之禮雖不
可廢自此無事於文可也治所鼠竊為多左右以逐盜
為官幸為寘懷使桴鼓不鳴乃為稱職未間千萬厚自
持勉應最條
杜縣丞
長書陳義甚高比嘗相從於通義兩懷曲盡矣何必爾
耶因審比來尊候勝常此部十六郡而縣又四倍以上
求論薦者為多勢不能徧及惟當拔其尤以勸郡縣耳
左右未有聞於人又未有效於本司宜更自激昂也未
間千萬厚自持
夏縣丞
貽書甚厚感刻感刻知為計庭所知付以臨卭易鹽市
絹事此美意也何使君不能竟之左右果能辦當為此
部丞之最矣今在行李中伏惟尊候勝常未間千萬厚
自持宜以自表見於時
王縣丞(偁)
承己休駕適此杪秋伏惟尊候勝常未間千萬厚自持
無忘世業
二
比過邑下市道亦闐然郭外皆沃壤居之不難治也正
當佐其拊摩其民乃不負丞矣長牋之禮愧不足以堪
之
王司理
辱書欣聞比來尊候勝常長書引喻甚高其詞亦哀聽
者孰不動心焉然論薦之法非可以僕僕而請也幸勉
於職業煥然有聞敢不察舉未間千萬厚自持以應最
條
賈主簿
辱書知已至官次比來眠食何如簿書邑大事也南朝
名賢手自注籍不敢忽如此願言勉旃佇須舉最未間
千萬厚自持
李清叔
賢從子遣人來示所貺書感感慰慰治所近益昌秋深
亦有秦隴風氣否伏惟台候勝常白宋瑞今日有書至
云閏七月二十日就道及南浦則遵陸計其日須歲暮
可到郡庭幸且為父老留也賢從子行為剡奏未間千
萬厚自持前賜刺史真符
嵩山集卷四十三
