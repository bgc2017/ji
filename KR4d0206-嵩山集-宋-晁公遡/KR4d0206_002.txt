嵩山集卷二
宋晁公遡撰
古詩三十二首
送范道卿赴省試
君之先世真文雄異時奏賦蓬萊宫誰傳副墨過沙漠
至今猶稱長嘯公芝蘭不乏後來秀謂將褎然為舉首
至音澹泊識者寡遂令聲名落盧後北風吹霜日隠山
綵鸞繡襦寧復寒同車西歸信可樂得意自忘行路難
明年春風紫宸仗遥對清光九天上長安花盡君亦歸
緩轡重來一相訪
凌雲寺
問途出青郊踐勝得紺園始登十尋閣敬禮兩足尊仰
觀碧玉螺瑞光發面門飛霞在指端甘泉生耳根屹為
江山壯高揭日月存念此未云大法身滿乾坤東望烏
牛峯突起如伏黿少休白雲亭遠見蒼煙村晴波溢清
輝午樹增重昏方袍無平叔佳處莫與論
中嵓
久聞慈姥嵓今作嵓中遊驚嗟未省見入蜀今白頭松
道夾蕭森石門閉清幽蘚字崖壁古蟲書山葉秋突然
起平地劃若三神丘其旁寶瓶峯特立高岑樓錯摩碧
琅玕刻削青琳球周觀劒東西孰得與此侔尊者何方
來杖錫乃肯留乞泉為洗心一飲吾無求尊者默然許
勿忘早歸休
自過犍為山水益佳
客遊三十年不出𤏡與巴江惡崖石麄十步九褒斜自
過賴里西山水日夕佳冥冥見遠樹渺渺鋪平沙兩岸
何所有鬱鬱皆桑麻良疇散牛羊支流入魚蛇清絶益
可愛豈復憶漢嘉怳如涉荆吳是耶復非耶兒女長硤
中老妻髮已華兹來始及此舉首亦驚嗟
清晨坐堂上
清晨坐堂上文書常滿前皆自公府來徵發何紛然不
聞問養民但聞横索錢按籍為之課獨求最多年孰知
人困窮豈有力貿遷商不願出途農不願授田居者轉
溝壑行者死道邊此罪在郡縣恩澤壅不宣公府不我
責所貴為貨泉長使貨泉在吏曹同晏然
池上
爛醉高陽池長嘯辟疆園當時自謂樂主人豈無煩方
塘我所有嘉木亦已蕃盛夏每數來天高衆星繁露下
蓮花香風生荷葉飜微月銜林端光照癭藤樽飲之心
為清如洗濁水源念此寧久居行矣駕折轅悽然仰屋
歎千載屹常存閱人猶傳舍過者誰可言
喜張仲景范與蔡仲見過
昔游房相湖乃適與子逢迨其景將入不盡湖所窮今
子聯翩來二難復相從散策破莓苔循池詠芙蓉子勿
謂池小託之儋耳翁名重覺景勝人賢增地雄老夫實
自慶得為使君公飲食玻璃江日汲水一鍾洗我崑崙
心充我雲夢胸巾車且少留樂當與子同徑幽木隂茂
土腴蓮實豐凌波挽碧莖剪房剝青蓬吾兄猶在遠按
節臨瀘戎吾亦思飄然攝身乘清風
比與鮮于柬之游池上已而辱三詩見示因次
韻
循行脩竹林愛此晩色淨蕭然抱清節每見敢不敬香
聞遥風度隂過微月映渭川游未能吁嗟子方病
好風如高人于世豈求售惟予招則來怏出土囊口臨
風弄清泠笑視月在手吾州玻璃江不減蒲萄酒
資州有佳兒賢哉青雲器過我池上游長嘯薄炎熾折
花愛欹紅墮葉輕拾翠風流良不凡可用觀子志
承親戚見過生朝賦此為謝
冠者五六人駕言款吾門是日射蓬矢請夀此山樽吾
方念初生非止祭特豚保母親食我卜士負且言劬勞
曾莫報喪亂乃僅存愧子自遠來戒婦具盤飱草木皆
華滋春事亦嬋媛如欲起我衰豪氣薄乾坤何用酌酒
漿斗柄可手援
外舅衛尉持節於此作盡心堂時與親戚會飲
今三十年予復與衛尉内外屬置酒堂上不減
當時喜賦一詩
衛尉築此堂棟宇真傑立幾容五百坐可飲三千客府
中省文書堂上會親戚金杯浪飜江銅盤光吐日侍女
發清歌華筵美遥夕當時倏分散回首遂陳迹豈知吾
繼來復見少長集雖誠慰闊絶得無感疇昔在者皆其
孫樂極悲且泣歡娛殆不減左右或太息諒曾事衛尉
始壯今髮白諸郎各勉旃宗族期烜赫
於陵仲子
於陵有仲子築室自躬耕辟纑以為食不肯從其兄而
況區中士欲與並飛纓高節固可嘉由來無復情
桑大夫
漢朝議鹽鐵發言實盈庭赫赫桑大夫官高稱九卿方
斡山海藏難以口舌争力微不自量可笑茂陵生
羣荷
羣荷翳清瀾不受明月光明月每下照但見露瀼瀼炯
如翠蓋中珠璣爛熒煌我起欲挹之傾瀉入方塘
秋日
秋日淡無光晴雲閒不行空中散白石仰看天宇明時
聞敗葉下摵摵微風生季月當泛菊栽培園中英
幽園
幽園有嘉植盛夏乃繁隂竹節見青眼榴花開赤心樓
高可遐覽地近無遠尋時能卜勝地於此盍朋簮
妻妷師如石同婦見過
古人重生孫欲為王父尸爾姑念爾祖宰木今風悲不
得見爾生況當逆婦歸我獨賀迺翁有婦能奉匜食上
調滑甘寒煖視其宜更致大夫食迺翁喜可知還家勤
五經進德要及時他年懸旌節門戶增光輝
王元才攜家來過有詩見示因簡此作
我思見諸姑正復如父存諸姑不可見豈無若子孫天
涯忽爾逢悲定喜且語惟我之老姑爾之外王母真能
似我家炯然眉宇清閒暇幸數來慰此衰老情今朝擕
婦至兒女亦成行富貴各勉旃他時勿相忘
六月五日池上
蒼然暮色來初月光尚微河漢亦不高仰看天四垂衆
星一何多粲若天圍碁忽驚毛骨清漙露霑我衣放杯
折荷花中有千丈絲織為芙蓉裳可作江湖歸
次韻鮮于晉伯三月病起二首
桃李幾何春已闌雜生蘼蕪與射干永夏碧瓦藏綠暗
涼秋青山吐白團開花旋見槐著莢解籜忽驚筍成竿
資州無事吾所羨官居不殊澗谷盤(晉伯時守資州故云)
甘雨尚嗇風未闌只今時清舞舜干山前四面雲欲渰
松上五鬛露已團甚憎塵土願投幘頗思滄浪去持竿
何當共作雞黍社長者進酒少舉盤
張若虚乃予妻黨湯德翁外孫喜其來賦此
我昔見德翁其人直且温共知懷抱清宜使鄉黨尊竟
無蒲輪召遂葬蒿里園張子極秀發乃是外諸孫謹厚
甚似之好修仍寡言功名在少壯簡編勤討論剰觀書
連屋願聞策臨軒方起寗氏宅再興文紀門
眉山史頥老秀才遣人寄詩用其韻答之
衰年臨滄江華髮羞照映人憐貌枯槁水與心清淨所
居少席煖況望有屋潤但期牧雞豚那得追駔駿為貧
未歸田投老聊為郡每行芙蓉湖魚躍見於牣自欣逢
外平兵木適無刃願從賢者樂俯同農夫慶常令燔或
炙安敢驕且吝使君非何武弟子乃樂正陳論翻犀革
宴語對麈柄却思凌雲下亦致賓客盛暇時可數來念
此百里近
中嵓文老和予游字韻見寄用韻為報
我雖劵内士常思方外游未見夫鐵脚況逢通钁頭癯
然祇樹老隠此隂崖幽脩竹不知夏青松不知秋甚欲
效柳子冉溪買西丘又欲追白傅香山尋石樓忽開化
人書書中有鳴球其鳴疑飛泉清絶或可侔乃是寄我
詩恨我昔莫留觀者勿疵瑕謂以聲音求句法傳叢林
五言如湯休
師伯渾自通義來且出詩一軸為之喜甚奉簡
短作
通義固多賢我昔守此邦不肯入城府私獨敬老龐今
誰念我去帳空列麾幢感子能遠來香醪發春缸共登
煙雨樓相對雲霧窗贈貽詩五字何啻璧一雙詞源極
峻潔石齒潄琮琮驚怪得爾清中有玻璃江
送宇文安行如吳下
往者華陽公熊軾始西還不斷吳松江但取江中山千
嵓與萬壑歸置函丈間白雲生宴坐青壁照蒼顔高標
可想見逸駕難追攀公孫喟然歎顧我敢自閑要興故
老家再立清朝班結綬思登畿棄繻行入關嗟予忝父
客送子亦涕澘願謹視風水魚龍多神姦
諸君以詩見夀用師伯渾韻為謝
遠遊天台登玉霄蓬萊仙人宜可招君詩持此為我夀
愛君學問皆富饒有如翠駮與紫燕穆王畫圖昔曾見
只今豈合地上行霜蹄去曳吳門練老夫惟思雲夢州
煙波渺渺非子愁湖中卉木足驅使歸求橘奴買千頭
張君玉用伯渾韻見示次韻為謝
瞿唐石城干雲霄城中飛書頻見招主公賢似晉重耳
兼如郇瑕地沃饒此行華堂伴清燕退食從容日相見
篇章卷舒文錦繡光彩照映軍組練子寧為官滯一州
不須仰天歌四愁主公早晚登鳳閣子亦牽聯立螭頭
樂敦仁用師伯渾見示句中作禪語禪不可不
領話頭次韻為報
江邊看雲望青霄誰知隔江以扇招機緣句語無可錄
要如芝嶺居上饒鎔鐵作牛石作燕鳴亦不聞飛不見
凛然獨立紈綺中大帛之冠衣大練果能出世去九州
絶意著書為窮愁請來言下辨白黑試觀海頭并藏頭
麥
層雲挾雨來四郊樹木蒼東風吹春促尚帶花藥香年
華不可駐倏見夏日長近傳陵陂麥宿昔青已黃隣舍
思煑餅隔墻聞沸湯里胥忽在門先當輸官倉
三月二十日東山雲蜿蜒而上衆指曰龍也已
而大雨
東山龍起風雨來勢雖暴甚天無雷蜿蜒氣上黑雲合
喧豗浪打蒼崖回千林通體有膏澤四郊畫時無塵埃
舊聞此地亦勝絶夜夜神光如五臺(東山俗謂金燈)
嵩山集卷二
