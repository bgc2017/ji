嵩山集卷二十一
宋晁公遡撰
啟
賀虞參政啟
王季日朝每問廊廟之老周公朝至即處樞機之廷士
民聞乎復來道路為之相慶竊以當天下責望之重逢
聖君際遇之難試觀經營於四方真可謂之古未見何
至臨御之六載曾不能以大有為或謂強國在得士而
固嘗求賢或謂為政在責實而固嘗下詔逮今列位莫
副眷懷聽斷者專求已說之勝而各務於乖違按察者
但徇私好所在而不公於取捨剛毅強敏則云苛刻而
生事庸懦貪鄙則以鎮静而得名苟思媮合以取容孰
肯與衆而為異上雖切於圖治事何由而見功如欲勲
格于天無若力除此弊某官兼備九德受知兩宫盖属
為社稷之臣將使復祖宗之土昨上章甚力衆恨莫能
留公既去位則思帝曰誰復佐我顧還家之未幾已召
節之亟行趣還路朝親御神筆一日不見殆形寤寐之
求三年有成必須功業之就想如蕭何之謁而見高祖
盍用姚崇之說以要明皇浸潤既知取彼譖人而投畀
昊吁俞以戒不與舅氏者有如河某得於傳聞為之感
歎喜君臣之相悦信載籍之所無遙計倚毗太尉相尊
等爾孰謂愚蠢小子胡汝往哉惟更授於閑曹庶少安
於孤立兹為大幸實倍常情
賀虞樞密改除宣撫使啟
聖主乃眷此方慨然南面而歎諸將未有所属命我西
樞之臣往臨漢中鎮服境外豈徒連營喜而動色固亦
敵國畏而寢謀諒天啟於睿衷使公畢於能事盖新安
之晚歲頗失統御之和况武興之重屯莫知什伍之數
盡除斯弊今正是時某官深被柬知再居宥密必為國
家畫經久之策遂於疆埸圖備豫之方宿兵三邊而部
分未甚明綿地萬里而緩急何以守莫若坐轅門而申
令咸得超軍伍而自言各相推舉足以見議論之公退
加考察然後究才能之實昔周世宗於是拔以次而為
何徽之代近曲將軍以此選於衆而得吳玠之才既擇
良將而付之戰攻又建強藩而為之扞蔽果令形勢可
得而恃則免倉卒不知所圖是為節制之師悉據要害
之地明公可歸廟堂而端委有事則出羽檄而指揮一
定規模但觀機會當宁垂衣而何慮寰區奠枕而不憂
率土之濱莫非王臣兼可收於故地生民以來未有夫
子孰得比於元勲某竊願明公之名高出古人之上輒
陳鄙夫管穴之見皆本當世搢紳之談敢冀高明或垂
採納
謝制置啟
七里之郭久矣汗顔六轡如絲忽焉在手不待臨軒而
後遣益慚充位之無堪况此詳讞之司最為頽敝之極
雖近有馮大夫之可紀盖嘗為沈益州之所知然治閭
里之民而不問其官曹惟按郡縣之吏而不及其左右
莫識大體徒為小苛果欲去姦猾委靡之風宜遂用剛
毅正直之士夫何孱瑣乃使循行此盖某官宜居九官
來鎮四道藴旌别淑慝之鑒懷惻怛慈愛之心事有可
言奏章屢上而無所畏罪或不赦諸公力請而安可回
隂察夫牧守之否臧將請於朝廷而廢置如謂愚蠢或
異輩流致膺禮樂之光華必自門牆之論薦某益思自
勉要有可觀有邦有土而告爾祥刑豈惟奉詔載馳載
驅而周爰咨度弗敢憚勞
賀制置加寶學啟
聖朝考績明詔疇庸巍乎昭陵之圖書寶為大訓嘉我
益州之連率共惟帝臣遂正學士之名式重大府之寄
尚嗟其晚未稱其才某官謀猷沈深器宇凝重望其容
貌足以使朝廷之尊聞其風聲自然增習俗之厚九牧
所歎三年有成錦城雖樂而不如還家屢形奏請蜀地
之易而猶履平地方播詠歌將以慰故鄉之思於是申
延閣之命某適依大厦之庇尤願高牙之留况眷倚之
意推挽於前而巡屬之情感戀於後幸承平里閭之無
事與優游鄉黨以何殊仍歲有秋民皆安業為國強飰
公勿言歸
賀張茶馬啟
帝誦在坰之詩歎其政壊公由將漕之最就以節行咸
謂精選而來必有大革其弊姦吏懾畏士夫歎嗟某官
深通政經素藴賢業周旋要近而乃稱裁剸煩劇而有
餘屢更艱難親與士卒而同甘苦能發隠伏一見簿書
則知詆欺共惟宏才宜任計相属以著籍之數駒不舉
書甚者去歲之終馬以連死慨然當宁念此曠官安得
如唐太僕之良四十萬匹何以充周天子之廏一十二
閑遂膺委寄之隆即觀蕃息之盛某所欣同部即獲並
游亦喜此物之逢時皆蒙伯樂之顧佇見他時而入貢
復作穆王之圖
謝張茶馬啟
分土治民莫上三年之最受命乘傳忽預八使之行與
賢哲以同升撫迂疎而增愧某官抱負仁義通達古今
善論國家因革之宜如指諸掌不擇内外險夷之地能
致其身帝憫其南鄭風霜偃簿之勞詔休以西蜀山川
便安之樂軺車久駐於關塞戎落多知其聲猷少待初
陽必扈鐵驪之駕盡來絶足不煩金馬之齎某盖久暌
違每深懷詠幸共居於治部要皆奉於詔條天下憂而
憂况嘗聞於前輩夫子步亦步更當效於宏規
賀陳茶馬被召啟
側聞當宁思見異人豈有天下之才使其久外兹出省
中之詔趣以亟還諒對路朝即膺大用竊以謀國者求
其必合則忠言孰敢進事君者憂其不悦則直道安得
行儻陳利害而甚明果獲盡聞於上或觸忌諱而不用
是亦無愧於中雖微功利見於當時要令歎息稱於後
世庶幾昭代不謂無人而况遇於聖明每思獻納寧不
容於忠直莫見聽從惜諸公畏避之滋多致累歲寂寥
而可恨察其用意本所願持禄而養交遠者踰年終不
免奉身而去位觀聽之士属望於公某官毅然有為卓
爾特立昨乘傳而始至曾坐席之未温方觀號令風采
於七八月之間已得根株窟穴者數十年之弊聲績遠
播盖若鶴鳴聞于天市㕓大驚乃見鼠輩尸諸市前者
未有凜乎其難属求治於臨軒數興嗟於當饋丞相之
印頻上政事之堂屢虚凡束帶而立於朝誰其勝任將
審象而求諸野冀以得賢忽焉眷懷惟我𣙜牧察所用
於蜀部信可移於漢庭辟舉無私官属不可請謁而得
摘發皆當姦猾於是次第而除審參政謀必副上意某
輒忘蠢直仰揆高明能受人之言者然後能諫君能好
人之訐者然後能遠佞幸無計於用捨期自比於聖賢
成功則天固知其數之已定有辭於世將書於史以無
羞自今以還傾聽以待
賀張遂寧啟
起於真祠授以督府朝士昨聞而歎息何乃遽歸天子
尋為之驚嗟夫豈不用兹頒明詔允穆輿情某官如古
争臣負世重望至今表著之論士皆稱切直而盡規大
疑謀心及人後雖咨衆忠言逆耳利行誰復似公頃居
䕫部之時亦上漢庭之奏力陳皂棧之性難涉江湖之
行果騐其言馬之死過半矣每觀所至獸相食且惡之
信為蕃宣之良尤推慈惠之最未容報政即入告猷某
不喜一方之民獨霑九里之潤所願執事等輩盡登輔
相之尊遂使今日朝廷再若祖宗之盛
賀張潼川啟
懷箕子明夷之學既幸逢西周之時歌召伯甘棠之詩
乃出聽南國之訟若時有識竊相與言使施於州郡雖
及民者多留用於朝廷則為效也大遙想提封之相慶
第恐召節之復來某官時為通儒天降大任至今廣漢
之政冠絶有唐以還大易之書能知夫天地鬼神之狀
平生所至但見於簿書米鹽之間顧其施為盖已俊偉
比超升於華省謂盡究於雅懷豈謂明公遽以疾病而
辭遂令當世莫見功業之就上亦歎息恨難挽留進直
裕陵圖書之藏上應奎璧之象并付潼江形勢之地中
分參井之光殆與成都俱稱重鎮某行當辭郡忽預按
刑安得聲名籍甚諸公之間良資推挽敢忘天下譬如
一堂之上更盡哀矜
賀樊瀘南啟
守邊最為任重詢黃髮則㒺所愆當宁深知公賢錫介
圭以作爾寶想六纛之既至同三軍之晏眠人其相安
坐以無事某官柔嘉維則悃愊無華語人必極其言吾
無隠乎爾為政莫見其迹德其至矣乎盖平生不求於
勇功而措意專用於誠服逮兹臨關塞之地必有以得
部曲之心推其教化可以厚人倫施其忠信可以行蠻
貊姑且居蕃宣而作牧行當盡尊事以乞言某雖異提
封尚鄰樂土顧此防虞之戍介于堡障之間今喜諸葛
亮之度瀘南人不復反但恐太公望之在鎬東海其盍
歸
賀利路張提刑啟
朝廷念大臣之家仕者托落制詔出少府之節命以循
行知寬厚之有餘舉平反而相付遙想其部相慶於途
某官所至按臨尤稱慈惠凡千里皆歌舞其賜無一夫
不蒙被其恩盖推父母之情亦各言其子也雖是胥吏
之賤何以異於人乎殆可求於前賢顧難論於今世專
務省事剖斗折衡而民不争庶幾無刑導德齊禮而恥
且格某佇聞課最即報召還遂登近侍之班不止今日
之賀
賀利漕王參議啟
送以禮樂之華當調兵食佐我樞機之老仍參軍謀傳
聞皆謂之得賢衰朽更欣於接壤某官學為足用志欲
有為固已朝廷不次而屢遷然於才略猶蓄而未究兹
輟廣陵督之任遂從仁壽公而來諒懷先猷是為舊鎮
按形勢之具在歎規模之可尋方盛年以臨漢中慷慨
而將有立顧當時之制閫外忌嫉而不能容豈上天深
惜於前功使後嗣克成於今日賓主相遇古今所無想
九原之驚嗟吾不如也聞一時之措置人皆仰之某幸
忝心交莫遑面賀令舉世始知於吾黨故爾不凡要平
生闊視於斯人有以自重
賀查總領啟
南向而朝甚念虚名之重賦西顧而歎不圖横議者累
年欲寬此四道窮困之民當用兹三館英俊之舊制書
初出歡頌載馳必使聖主美意即日而施行於是遠方
彫郡自今其蘇息某官議論精確詩書該通豈特涉道
之尤深要皆適時而有用昨去漢庭而出使最怜䕫部
而軫懷代民之輸以鉅萬計愛君之至盖不二心尋命
乘軺乃來易地相承玩習至於簿書圖籍之盡亡立為
更張粲然法度憲章之具舉諒應休問亟徹睿聰餽餉
永久之規須其裁定詔令復除之惠待以布宣如止取
辦州縣之間何以滿副朝廷之望既膺重寄當有遠謀
某竊揆高才盍登大任非喜明公之居是職民以為小
不亦宜乎但喜斯人之得明公助而不税則皆說矣
嵩山集卷二十一
