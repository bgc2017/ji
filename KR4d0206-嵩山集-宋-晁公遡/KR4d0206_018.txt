嵩山集卷十八
宋晁公遡撰
啟
謝䕫路監司啟
初至部封未習民俗坐堂上而稱太守固已甚慚視衆
中而見老翁殆將竊笑私為之懼敢負所知追思昨者
稟受之良規尚可取以施行於今日某官列州承楷多
士向風將為君子而為野人使之各得其所不可小知
而可大受宜其進用於朝乃眷遠民獨為厚幸盡涵濡
於美化如安樂於平時今天下書同文盖有待乎於變
諸大夫皆矜式兹特見於所臨某近蒙薦論雖去巡属
必稱承流宣化之任不辱眷私庶使陳義秉法之民無
可譏切
謝成都鈴轄啟
佩刺史之印綬實領兵符望大將之鼓旗亦有軍禮屬
當視事之始敢廢通牋之儀某官才高和門功在盟府
可與古人而並駕豈徒敵國之知名已試治民季布守
股肱之郡更宜入衞祈父為爪牙於王孰謂清時尚留
遠服但使四川之地恃若萬里之城何幸斯人再見雪
山之重寧久於外終列雲臺之圖某仕本為貧器非適
用預憂他日之瘝曠正賴諸公之保持竭其土地之征
亦已極矣責以軍旅之事則願學焉
賀䕫路周運使啟
治民考功既上三年之最計戶轉漕遂煩六轡之驅煥
乎皇華溢於鄰壤某官才任煩劇聲聞京師早讀傳家
之書典刑具在盖深開物之智議論有餘兹擢領於轉
輸必更圖於滋殖力為勸課盡使長刀短笠以燒畬皆
有盖藏無復小市孤城之爭米第恐鋒車之至不容坐
席之温某慕用良深披承尚阻雖百書不如見面未接
英游而千里可以同風固知道合
與瀘州王安撫啟
近獲視事未知為邦因念三揖三遜而外初蒙置酒盖
得一話一言而去皆可書紳與其誦歎而服膺曷若施
行而布政拊躬自幸拜貺實多某官執德不回作事可
法乘桴浮于海能化嶺嶠之民排淮注之江嘗行吳越
之地觀其威德則皆諸公之莫及語其功效則又當世
之所難慨然有為盖自三十而立考其已試未易一二
而言某頃登公堂熟聽至論坐之坐而食之食待之有
若於賢人步亦步而趨亦趨繼此當如於夫子
與程安撫啟
千里而來以利國家藹然衆望十室之邑必有忠信况
此名邦將何慰於輿情亦惟恃於耆德庶幾矜式可免
曠瘝某官抱負智能踐更夷險進居宰輔可為寧王之
大寳龜傳及子孫亦使郎君之施行馬豈期退託久爾
燕閑忽自樂於故山遂無心於當世三千臣之事虞舜
豈以耋老而固辭八十歲猶亮武王而况耄期之未至
某泛舟至具望履有期春服既成雖喜趨承之匪遠介
圭入覲第恐趣召而已行
與趙參議啟
属此守邦懼不勝任雖思家戒當修身謹行而無墮媮
猶畏民言或陳義秉法而相譏切所恃賢哲可為芘存
某官卓然大才推於當世浚明祗敬兼臯陶九德之施
直亮多聞真孔子三益之友宜逢大君子之知己遂使
小朝廷之得人必將審事廢置而處其中如欲救民疾
苦而贊其决推此實惠洽于遠方要歴數諸公開府以
來皆莫如今日用賢之效某本緣逐食猥至分符方有
抱虚負殿之憂無忘應辦所望循名責實之政早議施
行
與交代范才叔啟
魚鳬蠶叢之開國道此阻修雞犬圖書之共船困於偪
仄瞻承在近沿泝忘勞某官才猷静深器宇凝重隠几
而卧顧名望之自尊閉閤不言己封部之大治諒比屋
之太息念折轅之將行某預憂迂疎莫繼忠厚至是邦
也聞其政皆稱刑罰之何施惟有德者能以寬但撫規
模而永歎
再與范才叔啟
泛舟而來是何濡滯解組已去不見踟蹰悵良覿之莫
諧撫初心而自失某官躬稟厚德衆推耆英正當收攬
豪俊之時豈宜回翔郡國之地才能是用盖甚武帝汲
汲之求筋力何施奚責子思僕僕而拜即應還於魏闕
難更屈於彭門某會晤未期瞻依徒切恨不窮日之力
後宿亟至近郊庶乎朞月而已有成一遵善政
答李雅州啟
猥守一邦方愧心勞而政拙相望百里敢言地醜而德
齊竊承視事之初輒致交鄰之問某官政能知要才善
撥煩雖云當塗之所知尤恨用才之未盡遠方何幸盛
德肯臨治績屢聞盖共稱於循吏交游相謂豈宜棄於
諸侯想召節之遂來恐親仁之難久某無由趨謁但切
馳懷如平生之懽顧期會之未卜察鄰國之政當矜式
於所為
答魏普州啟(德原)
不見閭里有飲鄉杖者出遠承翰墨如與上大夫言載
味情辭彌增懷想某官政務寬厚世稱惠和富貴不離
身無一日就於燕處鄉黨莫如齒盖諸公謂之老成深
知治道之無為益笑後生之多事豈宜承流宣化於外
正當饋醬執爵於朝徒切傾瞻何由會晤或時指顧識
童子之釣游安得來歸從邦君之賦詠
答唐昌州啟
守一州之地得免抱長飢之憂道千里而來未克見故
人而喜重枉華翰想同鄙悰某官素稱精明屢治煩劇
尤善為剴切之論嘗應詔而上書皆謂出忠烈之門宜
褒賢而錄後久藏利器尚屈遠方諒必詳試其才然後
大用於世某前此未至悵然有懷自入封部而甚驚果
覺山川之良異信為故國望喬木而知其尊更考先賢
酌老泉以觀其味豈徒賞晤時望降臨
答楊知郡啟
貧無以食尚戀微官愚不自量輒當劇郡迫簿書之期
會属府庫之空虚正欲謀於老成庶幾有所矜式某官
政踰三最名著一時論才固善於為邦課最尤高於治
賦稱顯諸侯於世盖有成功禄上大夫於家猶稽大用
就閑雖久為樂則多某既至之初未知攸濟要當蹈聖
人之所戒克勤于邦不止從流俗之相傳寧媚於竈更
望誨告以警迂疎
答伏長寧啟
分土治民俱為千里之長撰詞遣使遠辱一函之書静
而省循豈所宜稱某官戎事曉暢戰多著聞嘗繼伊節
度於安州亦如皇甫正於益部聞瀘川命大府之帥
自漢庭建高牙而來乃謂此邦盖是君之寵弟時加其
禮有若事其大夫某幸以親仁稽於奉記非敢後也屬
簿書之少閑何日忘之藏懷袖而不滅
答嘉州何倅啟
比獲接辭特承告善雖敷陳於治道商也起予顧越在
於他邦回非助我某官凜有英氣蔚為聞人父老惜其
未歸莫不聚歎丹稜之野聲名隨其所至徒以增重烏
牛之山某方此勾稽幾於疲薾每念操刀之欲割使誰
為之藉令飛舄之復還行亦去矣因報來問愈切馳懷
又答
使千室為之宰未遑朞月之有成取一人拔其尤每恨
鄰邦之所奪更書忽下染翰以辭某官受知諸公見謂
良士盖久聞於政最俾進列於州端為趙魏則優而不
可滕薛大夫果即傳於治效講齊魯之都而以觀鄒嶧
鄉射乃將去而遠游遂趨公朝必有巨用某尚期過訪
少慰傾瞻是魯孔丘徒但相望而竊歎之景丑氏宿肯
不見而遽行佇聆足音併俟面寫
又答
則吾大夫後徒緣積累以推遷奪吾同官良孰助衰慵
之拊字遠承勞問難副褒稱某官儒學有聞吏課屢最
為當途之識察移重部之劇煩老者安少者懷之已去
思於善政鄰之厚君之薄也皆見誚於鄙夫某深厭浮
辭願觀勝士是故惡夫佞者亦何取於空言曷月予旋
歸哉遂共圖於實效
答潼川袁倅啟
自頃入疆盖嘗問士大夫曰未可也更察衆言鄉人之
善者好之孰如執事遠承墜翰怳若接辭某官名聞友
朋學有文獻若使論才而定位任漢公卿比從奉使以
觀風喻蜀父老迨其返報宜以同升尚煩泥軾之行未
賜鋒車之召近有里閭之彦已趨表著之朝祖生先吾
著鞭何足多羨衞君待子為政行有特招某惟望終更
即投閑散擊壤當為於一老經邦悉付於諸公必與貞
觀之行秘書俱登要近願繼慶歷之頌聖德盡入詠歌
答卭州蒲倅啟(㮚)
自金堂之别相望千里之途賜銅符而來將見一鄉之
善况於敬慕尤所詠思某官郡縣著聞里閭矜式謂已
登於通顯何尚處於燕閒不求贏餘僅及中人之産豈
有老大猶乘下澤之車某行遂瞻承願從咨訪頒白不
負戴矣要令父老之相安忠告而善道之正望箴規之
不吝
答叙州杜倅啟
剖符出守初無横草之功遣使貽書敢辱維桑之敬過
實之語省己何堪某官才能有餘譽望甚美城南舊族
尚傳二曲之風流劒西聞人無愧三蘇之學業未趨召
節猶屈佐州將咏樂郊宜修問牘顧長途之未暇誦來
翰以徒慙
答程倅啟
道千乘之守付此散材州三老之家尚其多士辱緘縢
之見及知文物之具存某官繼世象賢修身謹行如恥
枉道何必去父母之邦誠能居鄉申之以孝悌之義使
里閭盡化其德則郡縣皆稱其賢顧此衰遲何其幸會
某俶裝已戒就道有期明日遂行庶及鑽燧而改火舍
館未定即當命駕以欵門
與眉州倅到狀啟
春服既成念將見於耆德布帆無恙喜遂及於近郊未
即承顔尚勤引領某官積有士望蔚為世家凡先後之
識知無賢愚而稱歎父子之道天也宜克肖於風流季
孟之間待之盖可量於才美某嘗為同氣之執友亦辱
尊公之薦論兹復游從豈勝幸會
嵩山集卷十八
