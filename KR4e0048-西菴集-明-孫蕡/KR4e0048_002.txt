西菴集卷二
明孫蕡撰
樂府
將進酒
青瑶案上離鸞琴一徽已直千黃金開樽花下對明月
欲彈一曲還沈吟沈吟沈吟幾低首且彈商聲勸君酒
雍門楓樹春蕭蕭地下田文骨應朽
紫騮馬
紫騮馬黃金羈妾家夫壻金陵兒金陵正值䋣華時日
與遊俠相追隨追隨遊俠金陵下長跨金羈紫騮馬賭
勝初登蹴踘場縱酒還来鬭雞社越羅楚練照晴空飛
鞚揚鞭去似龍却轉端門回輦路斜穿夾道過行宫行
宫夾道通三市長使旁人誇意氣紫陌春融錦繡連青
樓日暮簫笙起青樓娼女砑羅裙清歌宛轉駐流雲歌
闌陌上春風度舞罷樓前壁月新陌上樓前相識多相
陪相引屢經過房櫳寂寞交疏裏雲鬢粧成柰爾何
烏夜啼
蘢葱忩閉雲凝影織錦梭停蜀絲冷蘭心欲語還自緘
待郎不来秋夜永秋烏夜夜啼啞啞鳳書應来郎到家
開門自把枇杷花
望行人
高樓臨廣路朝日麗綺疏美人盛容飾凝睇倚踟蹰踟
蹰長太息愁思鬱煩紆愁思知何為自言惜離居將期
歲暮返忽歷三載餘昔如春園花今若秋水蕖盛年詎
可再獨宿誰與娛思逐北風翔相從千里餘中途儻相
失浩嘆何所如
長相思
洞庭清秋灝氣多金盤彩月搖碧波湘靈朱絲奏雲和
九疑木落風娑娑長相思渺何極湘山雲斷湘水深淚
竹年年雨花碧
飲馬長城窟行
長城去迢迢征馬鳴蕭蕭馬飲月窟水長城萬里遥征
人行從軍離家今幾春春花復秋草閨人念遠道遠道
歸無期漂流不相知徘徊復展轉展轉長相思相思不
相見涕泪鉛華滋風從西北来吹我井上桐寒涼颯將
至惻惻傷我衷乘月搗寒衣丁丁砧杵悲衣成欲寄遠
君在天一涯瘦馬戀破櫪倦禽思故巢君行亦已久孤
妾寧自聊遠使来長城帶得音信還書中何所道但道
寄平安平安不顧返歲月忽已晚君心知若何妾意今
無限
行路難
君不見翟公昔時作廷尉蟬聯賓客填門至竝披縫掖
曳長裙夕振鳴珂晝停騎峨冠博帶稱往古吐氣揚眉
論當世交態渾如金石堅朋情肯數芝蘭契當時意氣
何豪雄炙手可熱嘘生風日晏聯鑣登紫閣平明騎馬
出銅龍只道浮華長若此誰云生死不相從一朝官罷
成索寞門外庭前可羅雀寂寂蓬居向午開蕭蕭木葉
驚秋落古来此道今可悲須知榮悴亦無時花前且盡
一壺酒世事悠悠儂不知
行路難
龍門西接崑崘丘中有一帶黃河流風雷噴薄不可以
利涉鬼浪吐雪龍為愁我行欲濟無方舟長吟澤畔成
久留暮天搖落對羇客白石楚楚青楓秋行路難歲將
夕靈槎八月秋風生安得乘之泝空碧
白頭吟
妾昔深閨裏風情未嘗識獨有如花容嬋娟自憐惜願
言嫁得同心人共駕雙飛彩鸞翼君時走馬從東来揚
眉吐氣萬人開當時鴻鴈豈無侣妾獨憐君英俊才一
夕誤踰垣從君共君語君指松柏枝歲寒永相許從君
衣錦還故鄉蓬屋蕭然但環堵相守在貧賤棲棲還共
居自除花靨面起結青羅襦當壚滌器不知恥遲君他
日乘高車一朝意氣題橋柱偶上金門見明主十年詞
賦髮成絲縱博黃金只如許才華備供奉富貴能幾何
文園病消渴憔悴亦已多金莖瑞露不得賜起視雲漢
空星河不謂羇旅餘向来聘私室舊好如塵埃新情若
膠漆清晨起坐白頭吟哀怨凌天薄雲日哀怨復哀怨
蛾眉空自顰生來見事晚怨妾不怨君投珠擲璧不自
惜晚節末路當何云妾已無復言於君更何道願君與
新人歡愛永相保莫貪春日兔絲花亦作秋霜女蘿草
妾有青銅鏡蛟螭蟠玉臺自君一為别棄置生浮埃志
殊心異不在貌珠簾繡匣寧勞開案上龍唇琴冰絃冷
將絶悲来試一彈不覺淚成血因君一曲鳳求凰誤妾
凄涼百年月浪盪指明月清光無定時君心亦如此中
路豈不移妾心懷冰霜凜凜君詎知君心儻有能回日
缺月重圓應可期
昭君歎
憶初少小入宫時風鬟霧鬢綠萎蕤自言佳色已無匹
不謂官家猶未知十二瓊樓動光彩三千彩女妬蛾眉
鴛幃不作春宵夢紅葉常題秋日詩畫工不識嫣妍趣
卻遣丹青故相悞買工不是吝黃金黃金已盡相如賦
早知容貌世稀有臨别夫君猶可顧翻將寂寞倚門悲
啼向迢迢去鄉路穹廬雪落似梨花五月天山草未芽
鏡玉塵昏孤鳳影臂紅香冷守宫砂長門無復沾恩澤
絶域誰知有歲華不恨邊沙埋絶色還聞漢國選良家
人言北狩封姑衍盡日凝粧候金輦憔悴雖緣别恨添
娉婷尚勝良家選五雲迢迢山宛宛日近長安一何遠
新愛雖濃獨自憐舊恩未斷誰能遣琵琶一曲苦從軍
調苦單于醉不聞霜壓氍毹秋欲半月低絃索夜將分
溶溶淚濕龍香撥冉冉愁看鴈塞雲病裏常思霍去病
夢中猶詛奉春君
湘妃曲
沅江木葉下洞庭秋水多湘靈美清夜隠約倚層阿冰
雪耀玉容遠山斂翠娥風鬟散香霧美盼溢回波明璫
結珠珮鮫綃夾素羅金支色璀璨翠蕤光盪摩小環奏
玉簫雙成鼔雲和瑶管雜哀怨清彈間嘯歌妙曲隨風
揚餘音泛流霞林端舞鸞鵠水際起蛟鼉問汝何所思
慨嘆慕重華軒車去杳邈黃陵起嗟峨汀洲生蘼蕪松
栢掛女蘿清涕下灑竹斕斑隠成花日暮天氣肅星移
歲蹉跎靈荃不可見婉孌悲如何九原儻可作千載復
来過
阿嬌怨
妾昔初入昭陽時横雲學得内家眉風鬟霧鬢在君側
長恃娉婷不自持侍宴前樓春爛漫承歡别殿夜逶迤
西涼絃索龍香撥北苑葡萄金屈卮一從寵薄恩光歇
長門永巷喧呼絶斗帳香銷荳蔲垂舞裙寬褪丁香結
熏籠夕倚瑣窗雨羅襪秋凌玉階月凄迷夢醒心似灰
零亂憂來涕如雪横塘浦口大堤邊女伴年年憶採蓮
雙飛翡翠渾如畫竝蒂芙蓉只似仙傍舍誰唫白華曲
下堂長詠綠衣篇君恩若許重相惜缺月清光應再圓
班姬怨
燕燕復燕燕飛来尾涎涎朝辭烏衣國暮入昭陽殿羽
毛一何好似許令儂羨遂令同輦人咫尺不相見新愛
易舊歡物情有遷變白日尚移光君恩詎能徧懷今思
獨永感昔淚如綫秋草沿玉階流塵滿紈扇紈扇知妾
心攜持自障面時来即所遇勢失貴亦賤庭樹秋風生
無勞篋中怨
烏孫公主歌
咽咽復咽咽羊車鳳輦恩光絶新新復新新駝裘貂帽
來相親昔為花月漢宫女今作風沙北地人漢宫北地
何分别人生過眼如一瞥彩雲易消月長缺奈可嬋娟
涕如雪且喜從今罷戰爭天南天北樂昇平一堆紅粉
壠頭葬百萬兒郎邊上生漢宫剰有三千女豈憚邊庭
有北部從此龍泉不用磨只從天下選嬌娥銀鞍白馬
金槖駝琵琶絃索聲相和葡萄酒綠朱顔酡壻家兒孫
日日多年年只報烽火息莫問嬋娟傷綺羅
白紵四時詞(四首)
姑蘇臺上春風和江花亂落江水波交疏楊柳綠參差
華筵夜列開綺羅當筵西施間羣娥朱顔為君起微酡
自拈紅牙節清歌飛花著人思䋣多華月耿耿度斜河
疎星出河夜欲過烏啼啞啞柰爾何
閶門輦路薰風時江光㶑灔芙蓉披翠羽霓旌照洲渚
鑾輿出遊初避暑西施含顰嬌不語羣娥鬭起歌白紵
回風舞袖為君舉歌聲窈窕一何長白紵之白白如霜
木瓜花紅茘子香東江月出西江光銀壺酒多樂未央
館娃宫畔風蕭蕭芙蓉隕香楊柳凋銀河影淡烏鵲橋
熒熒雙星麗碧霄美人微醉臉紅潮筵前舉袖催玉簫
舉歌白紵鬭嬌嬈越羅楚練風飄飄此時奉君情欲絶
銅龍夜深宫水咽銀床低轉梧桐月
北風吹江日宛宛江天飛雪簾櫳滿美人臺上鬭腰肢
羽觴流霞照華琯筵前西施含醉眼歌停綠水聲欲緩
羣娥玉環低款款别宿臺前水仙館芙蓉帳高錦雲暖
儂覺寒宵作那短
團扇詩
團扇復團扇秋風淅淅昭陽殿燕燕飛來尾涎涎同輦
君王不相見長信宫深秋夜長玉階坐對明月光玉繩
低垂夜未央牽牛織女度河梁自投長袂數愆殃夢魂
彷彿若有亡君顔夢見在我旁覺來邈若天一方起援
鳴箏發清商舊怨未平新怨長新怨未平復舊怨怨此
銜泥梁上燕雙飛雙宿令人羨還來啄人嘴如箭燕燕
于飛奈爾何閒愁不為傷綺羅長陵百尺高嗟峨山精
日落悲薜蘿誰能為譜螽斯羽翻作當筵白紵歌
梁父吟
江水何深深青楓映雲林衡門一杯酒抱膝梁父吟君
不見夷吾奮袂投南冠故人薦引登君門揚眉吐論下
荆楚糾合冠裳朝至尊又不見樂生徒步從西来燕平
一擁帚調笑黃金臺轅門一日見旌節七十齊城生暮
埃古来英俊人所遇皆有立袖拂驪龍珠能令鬼神泣
而我獨何為幽泉凍蛟蟄荒蘿繞屋秋雨涼山鬼吹燈
冷光濕幾欲乘風朝太清芙蓉縹緲白玉京天田角井
散烟霧阿香布鼓琅璫鳴星辰可望不可即手把琅玕
空復情為臣自古良獨難我更懷之摧肺肝田彊古冶
三猛士昔者虎視青齊間悞罹相國二桃計恨血今為
春草斑白頭勲舊且如此何況新知而靦顔梁父吟聲
正苦日落未落天星黃西園灌木秋楚楚青青千里草
如霧兀兀當塗高踞虎長陵百尺空嗟峨夜半山精泣
風雨世無女媧五色石天柱欲倩誰人補荆州水碧岷
峨青思美王孫渺何許梁父吟聲苦傷歌闌玉壺缺白
髮千丈長起坐擊長劍仰天悲流光西歸白日為誰晚
東流之水何泱泱青冥黃鵠儻垂翅我亦凌風隨爾翔
挂劍臺
我有白虹青霜之寶劒舞時朵朵蓮花豔去年北上東
蒙峰君眼如猫看不厭今年匹馬歸江東將期豁我抑
鬱磊落之心胸懷君不見淚如水墳樹索索生秋風歲
華零落對杯酒酒酣脱劍為君夀今為君贈君不知墳
前掛向桂樹枝等死酬知心所許劍有神靈劍應語金
環魚腸寧足數草平翁仲月荒涼山鬼提攜學吾舞
銅雀臺
阿瞞在時起臺殿宰割山河幾征戰賦詩横槊氣何雄
賣履分香淚如霰良辰吉日人自悲安有繁華非昔時
華容嬌舞對松栢歌笑喧喧知為誰有歌有舞還尚好
莫怨西風翠蛾老君不見栢梁廢榭無人登烟草凄凄
茂陵道
楊白花
楊白花花離離隨風落萍草蕩漾無還期仙桃醉日氍
毹暖茘枝漿凍黃金盌連臂歌殘翠華館愁來玉環低
款款春宵長春宵短
休洗紅
休洗紅洗紅顔色落莫思君思君懷抱惡君恩原不淺
妾命由来薄君如白日不回光妾有芳情向誰托休洗
紅洗紅生寂寞
蔣陵兒
蒋陵健兒身手捷青年好遊仍好俠錦衣繡帽綵絲囊
綠鬢葱蘢映朱頰春風二月蒋陵西柳暗秦淮花滿堤
騕褭金鞍搖日出輕盈紫陌踏花嘶佳人紈扇和詩贈
上客金瓶帶酒攜上客留連正及時佳人妙舞鬭腰肢
舞回璧月當空見歌罷楊花似雪飛楊花似雪紛紛落
酣醉人前誇浪謔自然不分揖金張況肯低頭拜衛霍
意氣由来凌七貴豪華豈必資三略五侯宅裏聽啼鶯
廷尉門前彈羅雀揚雄寂寞掩柴扉草得玄成鬢若絲
歲歲年年書閣底惟應羨殺蒋陵兒
苦寒行
隆冬十二月四野雲氣浮寒日霾夕光層隂肅幽幽苦
哉離家人歲晏尚遠遊北上太行坂詰屈阻且脩西轅
指張翼東轍望幽州嚴風裂短袂密雪凋敝裘熊羆啼
路隅鬼火照林陬車轂陷泥滓馬毛凍颼飀涉險終日
行薄暮不得休苦顔帶冰屑涕淚沿眶流空山絶人烟
野飯依古丘行囊已罄盡何以慰旅愁苦哉離家人坐
念生百憂
鞠歌行
熒熒圃中花濯濯堤上柳春日齊敷榮秋至就衰朽萬
物隨變化浮生詎永久自非彭與聃誰能長夀考君看
少壮顔倏忽成老醜及時當黽勉遲暮復何有
傷哉行
長夜何漫漫愁氣悽已悲浮雲掩明月涼風吹我衣曳
履出房帷鳴珮下重階俯觀霜露集仰視星宿稀倦鳥
止復翔百蟲鳴聲哀飛翻念儔侣呻吟知歲時感兹時
物變惻怛傷我懷誰能駐流光息此心所思
懊惱曲
妾家良人壻執戟明光裏四時遷顯官寵幸無與比似
妾初嫁時容光照鄰里芳榮有衰歇喧赫詎可恃火熱
變灰寒懊惱何時已
長安篇
長安形勝地京華富才雄北開左馮翊南列右扶風漢
道方全盛象魏何穹窿逶迤長樂坂壮麗未央宫游俠
多少年妖女秀華容凌雲飛甲第照日輝簾櫳行樂正
及時綺羅繡蘢葱珠葉搖蟬鬢銀鞍被玉騘千花色炫
爛萬柳景昭融擊鞠都門外鬭雞馳道東青樓啓夕月
瑶箏沸春宫良時逝不留流連會有終且極娛心意無
為虚光風
上京行
京華全盛日江南鉅麗時鳳閣凌天翥雕甍向日披堤
楊垂宛轉溝水遠逶迤萬國年方泰三陽景載熙少年
縱娛遊游俠相追隨載酒聯絲絡乘騘鞚玉羈鬭雞初
賭錦擊鞠復爭馳百卉照眼眀步障隨風移珍禽哢幽
響咬嘎一何悲日暮宴青樓稱觴侑瓊姬開筵列上客
急管聞哀絲為樂殊未央但惜白日欹豪雄極志意黃
髮以為期
採蓮曲
江南好採蓮蓮葉何田田魚戲蓮葉下鷗飛蓮葉邊蓮
葉蓮花耀洲渚桂楫蘭橈下長浦採蓮採葉忘採花隔
水停船共君語君語不還顧妾心將奈何回船向明月
月照江水波江水照妾影明月知妾情郎心得似此明
月兼照蓮花與蓮葉
短歌行
擊長劍和短歌短歌聲無歡調促情苦多盼流光疾逝
波青銅霜飛奈老何
長歌行
彈鳴絃發清商悲吹激林木歌聲一何長歌聲長絃聲
緩百年鼎鼎不易滿
古意(二首)
山樊花落春風起吹妾芳情渡湘水夢中蝴蝶相交飛
門前鵲聲郎馬歸
梧桐初落金井牀斷蛩聲裏月如霜沉沉玉漏清秋夜
妾顔如花恐愁謝
秋風詞(三首并序)
魏文帝作燕歌行盖秋風四時之變而其音韻鏗鏘情
思悽愴為千古七言之祖其後如少陵秋風兩首邢君
實秋風三疊皆本此而作者也今特衍其詞語分為三
首略竊三疊之意雖未能以配詩祖則亦可彷彿四愁
之遺響云
秋風嫋嫋天意晶寒蟲唧唧霜露零白雲孤飛雁
南征念君歲闌遠遊行長年驅馳竟何成閨閣盼
望空熒熒哀來傷秋百感生感極涕淚沾衣纓何
人月高彈鳴箏緐絃急絲攪離情銀河横天湛空
明哀猿寥寥共悽清微禽安棲夜不驚夫君胡為
未遑寧
秋風颯颯林木空吳山楚山千萬重湛湛江水上有楓
念君遊行遠從戎不遑寧居走西東寂寞空閨敞房櫳
獨宿涕淚沾襟胸悵望不見憂怔忡長雲遥天叫孤鴻
哀音嗷嗷思無窮黃姑斜河夜正中牽牛七襄淡横從
夫君胡為苦匆匆
秋風淅淅庭宇虛日行南陸露如珠江空木落芳歲徂
念君遠遊今何如别離不得尺素書妾久悲傷惜居諸
惻惻涕淚盈衣裾凝思關山倚踟躇南鄰誰家吹笙竽
清聲撩人思煩紆䋣星麗天明月孤城頭夜棲白頭烏
夫君胡為未寧居
南浦曲
君家住南浦妾家住横塘少小曾相識況復是同鄉妾
年與君相上下月下花前幾相許相憐相愛君不知卻
共何人隔花語芙蕖被霜那得連荷風蕩露那得圓君
情君意苦難定妾貌妾心長自憐
横塘曲
鶯黃不染衣蝶粉不勻面有情翻作無情悲相見渾如
不相見落花深處紫騮嘶紅藕香中畫舫移藕絲難疊
同心結花影空成連理枝君如宿沙鴻妾似浮波鴈暫
時照影相和鳴逐浪隨風各分散分散杳然去幾時還
合并芙蓉易謝月常缺亦似人間離别情
春愁曲
妾意一何長春光一何短良人遊冶郎去去不知遠含
桃石竹花盡紅房櫳蝴蝶醉春風令人翻愛遠離别孤
絶相思情更濃
春開曲
去年百花開春風妾顔窈窕如花紅今年花色仍自好
妾顔比花已漸老良人新愛移平生妾貌如花空復情
花開無言妾不語妾淚長垂花帶雨
游絲曲
游絲映戶春風盪雕簷雨浥蜘蛛網春花亦笑綺帳空
故遣飛紅入虚幌青樓夫壻醉㤀歸魂夢相尋意轉迷
恍似妾心懷舊愛還如君意戀新棲綺疏鸚鵡通人語
戱把琵琶擲金羽含情暗卜無心負今夜渠儂到家否
游絲罥花風葉葉吳羅袷薄新寒怯蜂遊亦解鑚綺疏
不獨房櫳出蝴蝶懷人不為青春過别有閒愁幽思多
君情妾意俱腸斷舊愛新憐奈爾何
落花曲
昨日見花開今日見花落花落花開還滿枝人老終無
年少時勸君及時且行樂莫管花開與花落
木葉曲
南風木葉青北風木葉黃木葉有零落客心與爾同悲
傷悲傷日日人漸老明年木葉依舊好
蓮花曲
蓮花復蓮花蓮花相交加葉如雲鬢偏宜綠花比妾容
還更佳蓮葉蓮花相對好妾容妾鬢愁中老
葵花曲
蜀葵花開開復落黃金滿地秋風惡良人遠去不歸家
秋風吹落蜀葵花蜀葵花落開復好良人不歸愁欲老
鴛鴦篇
南浦雙鴛鴦生来不獨宿葉底已雙飛花邊還對浴鴛
鴦可羨復可憐況妾容華方少年
織婦詞
吳中白紵白如霜春風入衣蘭麝香二月城南桑葉綠
新蠺初出微於粟採桑日晏攜筐歸夜半懸燈待蠺熟
繰成素絲經上機兩日一匹猶苦遲織成裁衣與郎著
妾寧辛苦教郎樂家中貧富誰得知郎無衣著他人嗤
古鏡詞
貧女池邊得銅鏡鄰媪歡呼喜相慶持歸鉛粉三日磨
龍影糢糊面猶瑩機中剪素為鏡囊染絲繡作雙鴛鴦
横看豎照心不厭借插金釵學士堂廢銅雖舊惜於寶
無錢買新舊亦好誰識青樓金鏡開珍珠綴匣瓊為臺
漁父詞
順流得魚易逆流得魚難難易有天定順流心所安網
羅疎疎鈎曲直老翁取魚兼取適
樵父詞
清晨腰斧出日暮腰斧入青青遍原野造化若不息我
願嚴霜殺荆棘蒼松翠栢高千尺
田家歎
田家養牛如養龍妻孥望歲長防冬耕田得暇縛屋茅
編竹著泥防北風山田不雨水欲涸田頭水車鳴角角
歸來夜半猶未眠新婦懸燈照蠺箔田家作苦無休時
夏來糶穀春賣絲無因昨夜到城郭羨殺狂遊輕薄兒
耕父詞
朝耕山下田暮耕山下田辛苦食筋力持此終歲年耕
田得穀豈不樂但願年豐莫作惡
牧牛詞
朝出牛亦出暮歸牛亦歸牧牛如種樹貴在不擾之放
牛散食山下草草香水甜牛易飽
牧羊詞
隴羊尾簁簁山虎毛離離願得山虎死隴羊長自肥蒼
汒大化良亦苦怪底生羊復生虎
射雉詞
春雉巢草中子母不相離時時引子嬉翅短還墮池回
弓落箭不射之深山大澤從汝飛
射虎詞
射羊得羊食射虎被虎傷始知學射虎不如學射羊村
前村後腰我弩但願逢羊莫逢虎
採菱曲
朝遊大堤口暮泛横塘邊紅粉照綠水自羨還自憐紅
粧照水人見好涉江採菱何可道
石榴詞
纍垂纍垂復纍垂纍垂壓倒珊瑚枝西風擘破玳瑁皮
露出數顆珍珠兒
採蓮詞
誰家遊冶郎日日在横塘只採蓮葉綠不採蓮花香採
蓮採葉猶自可憐新棄舊愁殺我
蠶婦詞
朝看箔上蠶暮取繭上絲絲成給日食不得身上衣早
知阿家蠶事苦不若當初學歌舞
貧女嘆
寒花難為紅貧女難為容蕭條鏡中影寂寞林下風蛾
眉翠黛誰家女日日東鄰教歌舞
西菴集卷二
