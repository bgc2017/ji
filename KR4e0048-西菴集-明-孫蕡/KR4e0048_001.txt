西菴集卷一
明孫蕡撰
五言古
雜詩(六首)
飄風振長薄夕日澹無輝良人久楚蜀今在沅水西别
時春花發秋葉忽已飛無由通精神夢寐長相隨欲寄
一尺書臨風久徘徊游鱗没水曲征鴈杳雲涯哀猿常
對吟凍鳥亦並棲居然獨處廓坐使恩愛違何能一會
晤以慰悽惻懷
浮萍無根蒂泛泛江海間狂風簸巨浪漂泊何當還亦
似離家客長年去鄉關莽莽涉萬里迢迢度千山沈憂
損精魂遠道多苦顔無為歌此詞惻愴傷肺肝
大堤有游女盛服佩鳴璫冶容麗皎日錦綺華若英含
情采秋綠薄暮不盈筐問女何所思疊疊哀怨長夫君
久離索杳邈江與湘寒涼入短褐波浪汎舟航芙蓉謝
初夕巖桂亦已芳渺渺燕北歸飛飛鴈南翔風飄流塵
起木落天雨霜俯視慚遊魚仰觀愧七襄此情君詎察
懷玉空自傷
燦燦園中樹灼灼枝上花朝迎雲間日暮逐東逝波秦
樓起荒煙鄭谷棲餘霞浮雲等霧露富貴焉足多
邊城亘長雲迢迢接沙漠時平宣威遠壮士從軍樂霜
風朝出獵錦旆明揮霍營田懸兩狼都護挂雙貉前矛
擁宛騎後勁吹羌角官勲四時轉征戰邊塵邈腐儒身
計疎中夜思奮躍何能投章甫從爾上麟閣
十月良家子從征上邊州明月照鏡匣北風吹馬頭少
年有竒志思欲分國憂誰能學李廣百戰不封侯
南園
詩社良讌集南園清夜遊條風振絡組華月照鳴騶高
軒敞茂樹飛甍落遠洲移筵對白水列燭散林鳩雅興
殊未央旨酒詠思柔玉華星光燦錦綵雲氣浮麗景不
可虚衆賓起相酬長吟間劇飲楚舞雜齊謳陵陽杳仙
駕韓衆非我儔聊為徇時序娛樂㤀百憂
南園夏日飲酬王趙二公子澄佐
郡城多暇日公子專幽尋招攜無俗士歡宴盡華簮臨
水釣遊魚凌風弋高禽南園當盛夏灝氣滌煩襟澍雨
朝浥道流雲豁輕隂芙蕖被曲渚灌木秀高林展席羅
長筵美酒對坐斟交交黃鳥弄聒聒玄蜩吟歲時逓遷
斡賢聖皆銷沈於時不痛飲負此芳賞心
溪山小隠
日出景更好流青入忩戶木落葉上霜泉添夜來雨策
驢過石橋傍舟向沙渚遇此休禎期何須羨簮組
道上作
高林翳當道莽莽秋向深回風亂落木驕陽亦化霖我
行泥塗中凄厲入我襟白日晦平陸玄雲生夕隂歸鳥
静不飛暝猿長哀吟感此時景邁況將陽月臨不怨行
路難所嗟歲駸尋悲鳴激楚奏思苦調南音鍾儀久已
死誰復知此心
期羅浮蕭鍊師不至
石室松桂秋涼風滌殘暑柴門敞空谷曠夕懷仙侣吹
笙久不至鶴馭今何許朗月流清輝山中幾延佇
寄琪琳黃道士
雨絶天景佳前榮樹光綠遥憐採芝侣遠在春山曲琴
歌久已斷酒賦何由續有約今夕同開樽掃茆屋
崖山有感
崖山峙海門迺宋沈國所雙龍如九淵義士没遥浦妻
子驅先淪焚香亦何補我來弔忠魂但見浪花舞底用
璽發光凄其為懷古
安期昇仙臺
神仙莫可稽欲弔蹤多漫惟有安期生遺臺粤山畔想
當避秦亂南還事冶鍛砂採芙蓉靈火煬電光爛丹成
遂輕舉跨鶴陟雲漢尚留如鳬舄世上作竒翫飛騰今
何之翹首起吁嘆
夏日過蒲磵寺後二巖觀菖蒲
炎威鬱難攄況値日方永揮箑偕同袍遠詣山中静消
暑得清泉流来自巖頂循澗見石蒲瀰布水光映蝟毛
刺針鋩虎鬚簇錐穎婆娑濃靛敷翠色香挺挺傳是古
尭韭一覽心已領採餌可明目爍爍電光耿尤堪引夀
齡久視閱遐景遂躡安期蹤雲路恣馳騁旋歸乘天風
浩然塵夢醒
寄琪琳黃道士墨竹
漾漾大湖水娟娟文玉叢龍光起夕霧鳳羽生秋風冰
輪出寒峭瘦影篩玲瓏因之懷所思邈在蓬萊宫
寄關大舉隠士
秋陽化為霖流潦漲平陸隂霾晦萬象歲暮時運速居
者窘營為行者困馳逐晨興起慨歎旅懷傷局促飇風
振叢薄泥塗没車軸庭樹無全柯原草變餘綠静念窮
居士杳然蒼山麓短褐纔掩脛糗糒常不足從事屢失
會養高動違俗空櫝隋侯珠誰明卞氏玉貧賤少知已
隠淪愧親族勵節希世賢君子善自勖
西郊秋日
斗柄揭西晨杪秋天氣肅零落沾野草驚飇振林木西
疇農務成勤忙事刈穫歲時樂豐稔膏澤遍穜稑思昔
遊京洛寒至未成服敝裘感季子知貧仰鮑叔哀樂如
流電撫已心已足無煩抱龜策更就詹尹卜
南園懷李仲修
幽獨攄雅懷逍遥步南園繁卉耀陽德嘉禾秀春暄時
暘燠土膏流澌漲遠川荃蘭揚朱英山樊炫文軒垂楊
列曲渚鳴鳥何關關展席芳醑陳開觴羣物妍顧瞻失
儔侣高情寄所宣馳思望遠人迺在伊洛壖賢勞事會
計日昃不遑安聊復縱長吟引領希令言何能此會合
宴樂舒我顔
贈從弟(三首)
鴻鵠在陂澤立志恒不羣獨鶴唳九臯音響常遠聞令
器逢盛時豈將久湮淪無為秉孤節甘與巢許鄰
青陽播林麓百卉生光妍如何空谷資尚爾霜霰纏守
節抱苦貞豈不幽且寒由来松栢性羞學桃李顔
荆山有良玉韞此璞石中玉人彫琢之始能成珪琮良
玉豈非寶亦在彫琢功願言保令譽黽勉光吾宗
贈留隠士中美
商飇落庭木芳歲倏已週感此流序易惻惻但懷愁念
我同志友不得偕宴遊一居玉堂署一在炎海陬王道
今清平有才贊鴻猷誰令抱孤志坐戀林與丘
北上
京華文物盛東南紫氣浮祥雲開甲第春陽藹道周觀
國方振纓彈冠始鳴騶臯䕫預接武多士為我儔如何
舍此去北上賦遠遊揚帆渡淮水驅馬入青州青州非
故鄉鬱鬱久難留西望太行巔南臨清濟流行行日已
遠役役安得休微官宦況薄旅邸芳歲遒嚴風被草木
密雪沾衣裘迢遥百越地杳邈炎海陬那能計歸日苦
道阻且脩
别弟
離離原上草歲晚霜霰滋與子為兄弟生世逢亂離飄
蕩各分散生死安得知樂土歎無食南州嘆無衣良時
幸休明天路開清夷翩翩兩鴻鵠振翼思奮飛一留故
山樹一望雲中涯東西各異勢顧影相徘徊遠道去茫
茫會合未有期吞聲念同氣淚落不敢揮他鄉儻言歸
庶慰遥相思
别鄰
諺云骨肉遠不若鄰里親往來旦夕念眷意一何勤願
言永相保不謂遠離分攜壺與挈榼送我衢路津含愁
向往軸酌酒當霜晨戀戀疎者厚依依故情新去去歸
未期留家猶食貧有無通假借此道古所敦無為忘寄
托别語多苦辛
别友
喔喔晨雞唱蕭蕭征鴈鳴行装戒往僕遊子趣脩程嚴
風裂敝裘霜氣集冠纓亦知歲聿暮奔走詎遑寧盻盻
依衢路煢煢别友生鶺鴒傍我飛楓樹送我行商歌慘
無歡飲酒催盡觥車輪倏已遠賓客如晨星離别固可
惜志在身與名相期各黽勉天路方清平
别内
秋霜凋女蘿夕露沾兔絲依依兩夫婦貧賤生别離思
昔結縭日適際離亂時布衣纔掩脛糟糠不充饑性拙
命復窮偃蹇世所嗤賴子同甘苦孤貞常自持幸逢世
道平天路振羽儀歡愛未云竟殷勤方自兹執袂詎忍
分清涕流裳衣淹留日月促去去無歸期晨雞咿喔鳴
行李戒路岐僕從已嚴駕寧能更遲遲所嗟長辛苦不
為兒女悲遺語望鄰曲含酸望親知惻惻重惻惻此懷
當告誰
代友贈别
金蘭結深契厚愛兄弟親歡娛暫相違一日勝九春如
何捨我去去逐衢路塵行役冒雪霰驅馳極宵晨寒雀
思集樹凍池念潜鱗物微尚有托君作歲晚人歲晚風
已寒蕭蕭吹車輪征袍敝不補野飯新亦陳别曲亂無
腔别酒醉失巡私情豈遽忍欲止知何因落日如銅鉦
遠山生紫雲君去意惻惻我留涕紛紛王度今清夷世
途無荆榛前期慎努力莫用懷苦辛
代内贈别
惻惻重惻惻君為遠行客遠行無時還千山復萬山不
怨别離苦所嗟道路難鴻鴈集沙渚鳥雀棲山樊遑遑
欲何之竟歲不得安昔為風中柳今若霜後蘭雪霰被
平野風沙侵苦顔苦顔日以凋去路日以遥妾今守空
閨歲暮不自聊寒花無妍姿凍柳無秀條凄其舊容色
坐為憂患銷臨期一樽酒聊以永今朝前途善珍重努
力登雲霄
寄王給事佐
休沐展幽眺步出鍾阜阿卉木春氣盎淮水揚素波泛
泛波上鷗游泳鮮羽儀端坐愧此鳥長遊成蹉跎安得
理歸檝翩然解珮珂揚舲過關右鼔枻入江沱友于事
讌集物候方陽和酌酒南園上與君同笑歌
寄鄭進士毅德宏
步出城東門豁我幽素懷茂樹交綠柯鍾陵敞雲厓有
鳥鳴春樹顧聲何喈喈静言感物理心思寡所諧生念
同門友襟期曠以乖亨衢未接武丘樊尚高棲王度今
清夷縉紳若雲来鳴珂登鳳闕曳履上鸞臺誰憐抱孤
貞甘分棄草莱朝吟小山篇暮詠猛虎詞會酬盍簮願
天意諒不違
車駕遊天界寺應制
車書渾文軌海嶽獻嘉祥皇風載清穆王度日隆昌開
歲時豐慶九域會冠裳璇文星再紀五色日重光順令
下宸遊招搖隨西行靈雨浥馳道條風清太常萬騎羅
長雲千官沸鳴璫翠華旋地軸黃道闢天閶紺殿開祗
林金蓮燦上方百靈儼扈蹕龍象肅周行于時春始和
淑氣播青陽卿雲籠羽盖瑞旭炫虹梁多士溢詞林侍
從參翺翔玉音聞謦欬御翰灑琳琅賡歌詳舜訓文思
粲堯章天顔穆以愉清宴樂未央願言敷聖澤仁風被
八荒
朝回呈諸閣老
承恩入翰苑竊禄侍彤幃日月行黃道璣衡耀紫微菲
才忝下列丹衷無由披凌晨陪稷契日晏揖臯䕫海岳
方奠安神人亦恬熙斂盖瞻鸞馭鳴珂集鳳池遥望雙
闕門飛觚切雲霓交疏羅結綺疎柳囀文鸝輕裾隨風
旋綠樹晝景移明良感嘉會文物應昌期濯濯聯華采
翩翩秀羽儀宣情寄芳藻聊用頌清夷
贄翰林宋先生諸老
依依野田雀本在桑榆間深林蔭棲息卑枝覆羽翰春
風照九垓陽和德澤寬翺翔霄漢上迺得隨鴛鸞羣公
珪璧才盛世仕明君出入金門裏百辟同繽紛顯宦極
崇高下顧念斯文惠然枉禮遇揣已愧明恩際會信有
時感激復何言斐文謝嘉誨久敬道彌敦
輸役蕭牆
係組赴烏臺解珮辭禁垣弛刑許輸役獲譴尚承恩跼
蹐感明宥引咎復何言平明操板築日没就徽纏寒氣
襲敝裘重負赬我肩撫已諒無愧服勤思盖愆息杵入
屏城仰瞻東華門祥風拂左纛卿雲護彤軒翬鳳麗羽
翰飛稜高中天重關起象魏光彩一何鮮百辟羅周行
鳴珂翕鏘然臯䕫儼穆肅董賈來翩翩白日光昭融下
照寧有偏微命嗟薄劣獨兹阻周旋
治縣事作
訟庭敞公館牒訴日紛紜退食常少暇吏牘苦長勤刻
木對胥曺皇華勞遠賓清晨起坐署日入未解紳出沐
事宴遊聊用散我神雲還幽谷曙鳥鳴芳樹春信美非
久居欲留嗟無因逝言謝簮紱垂綸越水濱
送王給事南還
良時幸一遘嘉運難再逢流序若飛電倏忽歲云終羨
子瑚璉器林麓隠高蹤適此徵俊彦奮起惠家邦觀光
充上賓恩禮赫以隆金門拜給事百辟肅敬恭迴翔忽
斂翼言歸滄海東昔若雲中鳳今若南飛鴻出處各有
道顯晦詎能同微官慚苟禄仰首慕清風文成德亦著
節立道斯崇願言秉夙志永保貞素躬
還山行
禽魚不可友出就斯人居迂才忤盛世復此歸敝廬投
迹近逸民振衣辭高衢白雲遶我屋清澗循我除深林
挽雲軒松竹鬱森疎貧家何所有但有琴與書日暮無
人來濁酒聊自娛神全慮斯澹妙得景亦俱豈不樂守
貞幽抱恒未舒屯膏違聖訓獨善曠仁譽徘徊望嵩衡
惻惻懷居諸
擬古
行行重行行
岐路一樽酒送君當遠行交持未及竟絲管激哀聲冉
冉歲華暮悠悠雲氣征馳車戒往路惻惻傷我情我情
默已傷歡愛不可忘昔為春花姸今為秋草芳秋草芳
有時夫君見無期獨宿坐長夜淚落如綆縻白日儻回
照孤懷君所知
青青河畔草
青陽煦林薄春氣匝道周婉孌都人子采桑南陌頭脩
眉婉清揚玉顔和且柔明粧照碧落五馬為久留久留
諒奚為妾非貴者儔貧守逢蘧篨獻食獨安羞
青青原上栢
置酒高堂上賓友列長筵綺食羅雕盤烹鼈膾熊蹯回
風吹繡縠悲管間清彈遺響妙入雲慷慨有餘懽流光
若逝水安得長駐顔薄酒聊斟酌幽襟良可歎
今日良宴會
南園有佳人窈窕桃李顔容華一何麗顧盼生光妍進
退禮自防秉德幽且閒良媒候嘉意君子希令言鴻鴈
念儔侣雎鳩鳴河間盛年若流水隠處獨長嘆
西北有高樓
華月散高樹列曜何參差流光射結綺思婦慘中闈良
人涉遠道感嘆夜何其清聲發妙曲宛轉有餘哀妙曲
固可聽餘哀知為誰春至桃李妍歲暮華色衰居然獨
處廓顧影久徘徊
涉江采芙蓉
故人隔千里寄我青琅玕琅玕色美好愛重若丘山感
兹纏綿意將以遺所懽路遥不能致欲插排風翰
明月皎夜光
離離谷中樹燦燦春華芳枝葉何盛茂忽然隨風揚流
光有凋換物理安可常擾擾路旁子哀歌使我傷杪秋
天氣肅白露結嚴霜攬衣不能寐起視夜何長明月出
東壁衆星羅縱横歲暮鶗鴂鳴百草青自黃遠道者誰
子驅車登太行太行鬱嵯峨天路無津梁興言念同志
涕下沾我裳
冉冉孤生竹
青樓何高高綺疏臨道旁美人娛永夜皓齒發清倡玉
顔羞掩媚妙曲婉成章含宫亦泛羽忽復轉徵商行雲
駐遠漢飛塵連虹梁識曲世所稀遺音空飄揚歌竟夜
闃寂悠悠哀思長
庭中有竒樹
洞庭木葉下悲吹激微寒美人倚脩竹凝睇九疑山層
雲没遠巘軒車絶来還既懷文玉佩復采澧水蘭結言
欲有贈天路遠險艱沈憂坐將老歲月銷令顔
迢迢牽牛星
北風吹雪霰同雲四垂隂惠而能好我寄我瑶華音蟋
蟀入床下晨風飛北林川梁限楚越思子闃傷心
回車駕言邁
壮士悲白日達人愛景光景光無停留鬢髮忽已蒼嚴
霜被野草行旅思故鄉禽鳥有所識百蟲知潜藏如何
不黽勉老至空自傷
東城高且長
咸陽九原上昔日冠盖場秋風動禾黍曠野浩茫茫大
化無停留榮耀安可常烟雲迷五柞榛棘没長楊時運
理則然来者徒自傷所以放志意酣歌稱我觴鳴筝縱
繁響緩此幽思長回車長樂坂將去復彷徨願為雲中
鴈寥廓恣高翔
驅車上東門
良辰集賓友載酒登北邙百草何離離高墳被山岡四
野生悲風夕日寒無光狐狸穴空壙穉子覓亡羊人生
寄一世奄逝若朝霜高堂與大宅終作荆棘場蓬莱隔
弱水仙說成荒唐及時且行樂勿用徒悲傷
去者日以疎
白日無流光逝水無迴波浮生類轉燭運盡歸山阿松
栢夾長路高墳起嗟峨古来皆若此咄咄將柰何誰絃
雍門琴和此薤露歌
生年不滿百
日月逓朔朢推遷無時停鼎鼎百年内所為竟何成賢
者解斯理達生外其形良辰有美酒日對賓友傾迢遥
閬風丘竒樹秀瑶英周王八駿没天路杳冥冥
凜凜歲云暮
江潭十月交霜露萃郊原卉木無留榮百草日夜乾鴻
鴈鳴洲渚猿狖悲空山閨人念遠道撫節涕氿瀾川梁
一暌隔魂夢夜不安厚愛君詎知新恩忘前懽忠誠不
見白剖心良獨難望望千里道無由生羽翰
孟冬寒氣至
愁人起視夜北斗低復昂中垣耀室壁良月知載陽客
行涉遠道葛屨履嚴霜願欲同辛苦江漢愁且長臨風
付書札鴻鴈無来翔悄悄閨闈心歲暮惟獨傷
客從遠方来
妾有錦繡段文采裁為衾上羅連理枝下織雙飛禽惜
此嫁時物珍之比南金良人隔山海歲月亦已深願因
飛鴻翼寄以表此心
明月何皎皎
歡愛夏日短憂愁春夜長房帷敞虛白對此華月光薄
雲淒以至入我羅衣裳悁悁感心目欲寐還不遑良人
遠行役三載滯遐方别時木葉落今已花卉芳無由達
衷曲悵望隔河梁
西菴集卷一
