西菴集卷八
明孫蕡撰
五言排律
朝雲(并序)
庚戌十月余與二客自五仙城泛舟遊羅浮道出合江
訪東坡白鶴峯遺址還艤舟西湖小蘇堤下夜登棲禪
寺留宿精舍時薄寒中霜月如晝山深悄無人聲二客
醉卧僧榻上余獨散步東廊壁光皎潔若雪隠約有字
急呼小童篝燈讀之字體流麗飛動似倣衛夫人書法
詩凡十首皆集古語而成者其一曰家住錢塘東復東
偶來江外寄行蹤三湘愁鬢逢秋色半壁殘燈照病容
豔骨已成蘭麝土露華偏濕蕊珠宫分明記得還家夢
一路寒山萬木中其二曰妾本錢塘江上住雙垂别淚
越江邊鶴歸華表添新塚燕蹴飛花落舞筵野草怕霜
霜怕日月光如水水如天人間俯仰成今古祇是當時
已惘然其三曰三生石上舊精魂化作陽臺一段雲詞
客有靈應識我碧山如畫又逢君花邊古木翔金雀竹
裏香雲冷翠裙莫向西湖歌此曲清明時節雨紛紛其
四曰東望望春春可憐江蘺漠漠荇田田遶籬野菜飛
黃蝶糝徑楊花鋪白氊雲近蓬萊長五色鶴歸華表已
千年夢回明月生南浦淚血染成紅杜鵑其五曰浮雲
漠漠草離離淚濕春衫鬢脚垂秋水為神玉為骨芙蓉
如面柳如眉鐘隨野艇回孤棹蟬曳殘聲過别枝青塚
路邊南雁盡問君何事到天涯其六曰身前身後事茫
茫惱斷蘇州刺史腸猿帶玉環歸後洞君騎白馬傍垂
楊鶴羣長遶三株樹花氣渾如百和香慚愧情人遠相
訪為郎憔悴却羞郎其七曰孤月無情掛翠巒金爐香
燼漏聲殘雲收雨散知何處鬢亂釵横特地寒去日漸
多來日少别時容易見時難明朝有約誰先到青鳥殷
勤為探看其八曰杏花疎雨立黃昏金屋無人見淚痕
短鬢欲星愁有效此身雖異性常存關門不鎖寒溪水
環珮空歸月夜魂倚柱尋思倍惆悵夜寒皺玉倩誰温
其九曰萬紫千紅緫是春登臨一度一思君舞低楊柳
樓心月香濕梨花夢裏雲風景蒼蒼多少恨隂蟲切切
不堪聞思君今夜腸應斷書破羊欣白練裙其十曰零
落殘雲倍黯然一身憔悴對花眠南園綠草飛蝴蝶落
日空山怨杜鵑天若有情天亦老月如無恨月長圓此
聲腸斷非今日風景依稀似去年其後復書羅浮王仙
姑月夜過此有感而賦予驚曰此非仙語乃人間意態
也方欲再諦視而燈為北風所滅晦林木淅瀝作山鬼
聲予毛髮森竪不敢久立即還室掩戶踉蹡而卧夢一
美人上衣紅絹衣下繫荷絲裙從花隂中來年可二十
六七竒葩逸麗光奪人目風鬟霧鬢颯然凄冷殆不類
人世中所見者彷彿若有金支翠蕤導從其前後隔水
先聞歌聲似吳人語予側足傾耳竦身聽之則悠揚宛
轉欲斷還續半空松栢作簫笙聲助其清婉而螿蚓唧
唧為之擊節其詞曰舞衫歌扇舊因緣萬事傷心在眼
前雲物不殊鄉國異夭桃窗下背花眠烟籠寒水月籠
沙誰信流年鬢有華燕子銜將春色去夢中猶記詠梅
花青山隠隠水迢迢客夢都隨歲月消惟有别時今不
忘水邊楊柳赤欄橋杜陵寒食草青青長誦金剛般若
經雨冷雲香弔仙客夢中同躡鳳凰翎遠上寒山石徑
斜宫前楊柳寺前花紅顔未老恩先斷莫怨東風當自
嗟與君别約記杭州山外青山樓外樓屈指别來經幾
載愁心一倍長離憂旅館寒燈獨不眠湘波冷浸一枝
蓮何時最是思君處月落烏啼霜滿天欲寫愁腸媿不
才依稀猶記妙高臺問余别恨知多少巴蜀雪消春水
來紫烟衣上繡春雲一樹繁花對古墳辛苦無歡容不
理半緣修道半緣君春愁冉冉帶餘酲珍簟銀床夢不
成知子遠來應有意酷憐風月為多情光隂卒卒一飛
梭怨入東風芳草多舊枕未容春夢斷秦霜楚雨暗相
和身前身後思茫茫秋菊春蘭各吐芳慚愧情人遠相
訪為郎憔悴却羞郎歌已復續拗體詩三首白袷玉郎
寄桃葉金鞍駿馬呼小妾翠眉蟬鬢生别離南園綠草
飛蝴蝶野棠開盡飄香玉細柳新蒲為誰綠忽忽窮愁
泥殺人逢人更唱相思曲瞿塘嘈嘈十二灘遶船明月
江水寒欲隨郎船看明月遊絲落絮春漫漫其聲哀而
不傷怨而有容亹亹而不窮如孤鳳之鳴梧桐雌龍之
吟水中也歌闋予不覺泣下亟趨見之環珮歴落餘音
猶泠然異香馥郁襲人沁入肌骨含涕作羞態已而謂
予曰君知妾之來意耶妾乃錢塘歌者眉山蘇長公妾
也公昔南遷諸侍姬皆雲鳥散去獨妾結衣從之巾櫛
之餘吟弄筆墨粗識其風致晚得泗上比丘尼教誦金
剛釋典頗悟佛法今淪落於兹無所復恨但幽情婉意
鬱鬱無相知者方將鎔金而鑄子期買絲而繡平原江
波悠悠歲月延佇君富有文采思如流泉獨弗能吐胸
中華藻少慰妾之岑寂耶古人有云心誠同隔世通不
投機促膝離千載而下君之情思惟妾知之耳言訖倏
忽不見予亦驚覺莫察其由詰旦尋壁間字已漫滅不
可復辨詢之寺僧則曰寺南有王氏朝雲之墓今數百
年矣焄蒿悽愴時露光景豈或其餘魂也耶予為怛然
自失者即日既陳椒漿酹之復竊高唐洛神之意為詩
用紀其事凡一百韻悼粉香之零亂寫溟漠之幽姿纏
綿悽惋宛然思婦呻吟之聲非獨以慰朝雲亦聊以自
悼云爾
思斷蘭臺路愁填濯錦川錢塘清楚會金谷狹斜聫少
負傾城譽名居弄玉先十三工寫月二八擅韶年束素宫
腰怯凝脂國色鮮倚風楊柳弱炙日海棠嫣跳脱鬆籠
腕琵琶重妥肩塗黃勻漢靨安寫破秦鉛綠水酣潘岳
紅顔惱董賢流霞紅錯落嬌燕掠鞦韆舞壓梨園社歌
翻樂府編彩雲生袖底璧月墮樓前鏡掩三星曙春隨
五馬韉青樓辭女伴瓊珮挹詩仙蠟炬催傳賜烏絲侍
草玄娉婷驚世外風度掩雲邊霜撲罘罳畫隂横粉署
塼逆鱗天咫尺垂翅路三千黛減蛾眉翠筝斜蜀國絃
武林牽北望庾嶺入南遷白鶴峯千尺黃茅屋數椽練
裙參般若彤管搨張顛蜜鯽調蘇合邊爐淪海膻斷霞
丹荔嶼晴雪素馨田妾命真成薄郎行底未旋塵蒙纓
絡串珠軃步搖鈿往事腸堪折殊方瘴莫痊烓童占吉
卜鄰媪訪沉綿楚峽深秋氣羅浮澹曉妍巫陽招古些
卞女泣新阡海氣籠翹鳳嵐光濕鬢蟬封嚢留粉恨長
帽斷塵緣隴樹含悽綠經文帶淚鐫雪兒低鶴馭雲母
凍龍涎桃葉生前渡梅花夢裏天蛾旋三昧火鸚弔六
如禪入道應偷藥凌虛想步蓮浴蘭依静土遺玦贈靈
荃天路雲和峭瑤池脉望圓迴鸞珠斗没驚鵲玉繩偏
木落山精笑苔平石獸眠香雲啼子夜慧魄閟重泉絡
緯停寒索飛簾捲夕旃譜餘蘇小曲書暗薛濤箋亂緒
紛團結新知永棄捐屏幃空孔雀衿繡冷文鴛清吹羣
真下叢林積水連幽扄螢擾擾舊業草芊芊巴舞陳椒
醑吳歈裂楮錢霓裳飄蜀雨斑竹點湘煙暮雨從渠濕
春冰敢自堅縞衣迷故國華表竪層巔白紵行人唱銀
缸傍舍懸芙蓉羞爛漫蛺蝶舞聯翩繡壤遮王嬙鈎欄
鎮阿甄紅顔多蹇劣清涕莫潺湲在世誰非幻鍾情我
獨憐微生同坎壈幽思久婵媛禁闥初通籍儒林早備
員詞華翬五鳳幃幄飫三鱣眉目端如畫丰姿美且鬈
鑾坡披奏牘馳道鞚飛駩雅譽傾時輩清流冠吏銓賓
筵陪有客羽獵賦于畋綺席延枚叟蒲車屈鄭虔天顔
却下顧雲路快高騫昔似沖霄鶴今如跕水鳶九關嚴
虎豹平楚落鷹鸇拜命沾三宥歸耕困一廛壯心徒激
烈長袖幾翩躚倦泛張騫梗虛彎李廣弦古苔封片石
荒櫪卧雙騝草茇臨丹壑柴扉枕碧漣奚童開雀網穉
子縛魚筌白石潘郎鬢青燈子敬氊哀筝開綠蟻雄劒
搏烏犍雨露從枯槁山林且静便朝真探玉訣觀妙解
名詮丹鼎團龍虎玄龜下澗瀍屋頭杉隠隠庭下竹涓
涓薜荔裁秋服楓香當晚饘關元存太乙文火養純乾
七夕邀金母三山候偓佺醴泉清似玉瓜棗大如拳老
去渾無賴憂來獨惘然有懷通尺素何計索筳篿孤况
憑誰問沖襟待子宣蓮飄知薏苦藕斷識絲纏慘淡黃
姑渚玲瓏織女躔交疎期屢爽謀拙去何遄畫餅文章
貴嬰兒造化權寧勞褰短褐端合掩真跧病骨相如在
勞心宋玉傳韓憑春寂寂杜宇月娟娟邂逅時將晚淹
留景莫延流星光晻靄雄霓動連蜷豔態千秋隔羇腸
百慮煎錦蕤空薄幕絳節映重淵洛浦凌波襪西湖罨
畫船佳人不可見長誦法華篇
琪林夜宿聯句一百韻(并序)
歲六月余還自鍾山與王河東佐尋真郡城琪林因寓
宿東偏之得閒亭亭蓋蕭鍊師之所築去蕊闕三十餘
步軒敞清僻遠脱凡境前有茂林嘉卉竹栢之屬野意
藹藹是夕夏之望後石尤風節三日㴻雨初止星月明
朗河東與余焚香瀹茗共語疇昔因思年十八九時承
先人遺澤得弛負擔過從貴游之列一時聞人相與友
善若洛陽李長史仲修鬱林黃别駕楚金東平黃通守
庸之武夷王徵士希貢維揚黃長史希文古岡蔡廣文
養晦番禺趙進士安中及其弟通判澄徵士訥北平蒲
架閣子文三山黃進士原善皆斯文表表者也共結詩
社南園之曲豪吟劇飲更唱迭和翩然翥鸞鳳鏗爾奏
金石而河東與余為同庚情好尤篤歡會未幾殷憂相
仍城沿兵火朋從散落河東與余拆袂奔走邈不相見
凡十餘年乃幸前左轄寳山何公恢復兹郡開署求士
而余二人首被禮接因偕從軍西征談笑油幕方甦離
索之氣而倥偬又告别矣兹焉時平嶺筦清奠余二人
者乃復遇於此悵然思痛潸然涕零晤然顧懷猶以為
此身之尚在夢寐中也於是相與披寫情愫聯為韻語
肺腑滂沛莽不知其繁冗人之初生其本無謂庚庚一
形之累鼎鼎百年之間忽焉而蛟龍翔倏爾而蚓蠖伏
將造物者欲賦人以智慧而勞之耶不然何向來哀樂
遷變若是其多也故於終篇遂有御風遺世之意蓋亦
昔人所謂無聊之際而托之以自擴者詰旦因書二通
其一以遺觀長黃翁其一以寄羅浮蕭鍊師云詞曰
紫府黃金榜玄關白玉京偶尋方外侣(佐)因識静中情
夕景低崇闕(蕡)秋光澹列甍宛聞天籟杳(佐)渾覺世塵
清縹緲羣真下(蕡)森羅萬象呈勾陳聯上界(佐)析木近
前榮竹炫湘川葉(蕡)荃揚楚畹英旛幢行道影(佐)環珮
步虛聲桂露蟾光濕(蕡)松濤鶴夢驚古嚢緘綠綺(佐)隂
壁倚蒼精净几從容凭(蕡)佳篇取次賡奚童髽髮秀(佐)
仙客氅衣輕頓使心期曠(蕡)從知境界宏堂因衆妙扁
(佐)軒以得閑名宴坐咸嘉會(蕡)興言憶舊盟丰姿初得
覩(佐)懷抱即相傾友誼芝蘭契(蕡)文聲鐡石錚鄉關雖
異縣(佐)年齒幸同庚才邁誰能匹(蕡)情親我所兄長遊
期楚蜀(佐)任俠擬幽并雅結南園社(蕡)狂為北郭行山
風紅苾撥(佐)野日錦繁纓博帶皆時彦(蕡)高筵即上卿
柳塘時睡鴨(佐)杏圃暖啼鶯南内霓裳曲(蕡)梁川雁柱
筝風流追謝朓(佐)俊逸到隂鏗刻燭催長句(蕡)飛籌促
巨觥歡娛隨地有(佐)意氣札霄峥樂事俄成夢(蕡)憂端
忽謾生秦樓絲管歇(佐)越嶠鼓鼙鍧培塿封屯蟻(蕡)滄
溟吼怒鯨孤城尋劫火(佐)萬姓轉饑阬奔走羞徒步(蕡)
艱危學避兵彭衙愁杜甫(佐)戰國老侯嬴袖貯生毛刺
(蕡)家餘折脚鐺嬌嬰須橡栗(佐)鄰嫗遺蔓菁舊綉裁新
褐(蕡)寒燈翳短檠苦心灰一寸(佐)吟鬢雪千莖養志悲
華黍(蕡)傷時賦伐櫻草玄供寂寞(佐)居素保幽貞世態
何多易(蕡)人情凡幾更駑駘先歴塊(佐)嫫母妬傾城康
瓠迷周鼎(蕡)淫哇亂帝韺含沙叢毒蜮(佐)觸氣揵飛蝱
默處憂心悄(蕡)傍觀怒目瞠猛然思奮迅(佐)鬱爾困拘
獰旅邸榮枯枕(蕡)秋棋黑白枰正懷三月弔(佐)復有二
天帡左相通書速(蕡)羣僚倒屣迎劇談勞過許(佐)吾道
賴遄亨楚楚紅蓮幕(蕡)團團翠柳營前茅瞻白羽(佐)後
勁擁玄旌尚想從軍樂(蕡)深慚待士誠價酬千里駿(佐)
食共五侯鯖祖逖心何壯(蕡)陳琳伎善鳴聞雞三尺動
(佐)倚馬萬言成勲業祇如此(蕡)行藏莫重評島夷新版
籍(佐)煙雨舊柴扃鳳歷頒洪武(蕡)鴻圖啓大明包茅輸
禹貢(佐)卉服入周正黃道三台正(蕡)蒼穹八柱擎文臣
登稷契(佐)武將拜韓彭恢拓神應助(蕡)提封孰敢争大
荒空朔漠(佐)平楚路攙槍閩土妖氛净(蕡)鍾陵王氣横
隆恩光岳瀆(佐)至禮慶宗祊貔虎分環衛(蕡)蛟龍對栱
楹河沉漢后璧(佐)廟列吕公璜交趾來馴象(蕡)雕題進
語鸚堪輿欣有戴(佐)師旅遂無征邊翰開華省(蕡)名臣
秉重衡遠猷資上士(佐)深惠洽疲氓自念予生息(蕡)于
今覩治平屠羊安返肆(佐)買犢事歸耕栗里山無數(蕡)
桃源水一泓墾田先種秫(佐)結屋便株藑故作深林隔
(蕡)還從曲港縈風蘿猿疊疊(佐)雲木鳥嚶嚶徑狹交平
仲(蕡)洲迴接杜蘅斷崖敧削銕(佐)懸瀑碎飛瓊冉冉松
吹粉(蕡)娟娟筍脱綳草寒愁格磔(佐)沙霽喜鵁鶄漁網
溪童結(蕡)禾船稚子撑物情俱自得(佐)吾意豈求贏藥
裹從堆案(蕡)書籖或滿棚繩床低窣兀(佐)石鼎小彭脝
隠具家粗足(蕡)閒工日計程梯岩探野蜜(佐)堰水搗香
秔紫斸蹲鴟芋(蕡)紅收薦蟹橙缺籬添補竹(佐)荒圃賸
移檉陶令茅柴酒(蕡)東坡骨董羹任真形放浪(佐)坐懶
髮鬅鬙更學丹砂訣(蕡)長離世網嬰御風求抱朴(佐)縮
地候茅盈綺食青精飯(蕡)黃茅紫石瑛凌虛朝日表(佐)
觀化睨天睛蠢蠢哀羣動(蕡)飄飄隘八紘瑤池傳鳥信
(佐)緱嶺度鸞笙弱水秋初淺(蕡)清都夜正晴寄言蕭羽
士(佐)來此共蓬瀛(蕡)
西菴集卷八
