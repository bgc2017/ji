西菴集卷六
明孫蕡撰
七言律
之官平原留别諸老
朱衣和淚别龍庭瘦馬嘶風出鳳城托迹禁幃原已重
之官名邑未全輕驅馳秪笑儒生拙憫念難忘聖主情
後夜玉堂清漏永紫薇花月向誰明
别妓
驪駒西上帝皇州斜抱雲和淚暗流子夜歌詞翻白雪
殘春風物似清秋青鸞信斷陽臺路翠被香寒燕子樓
七十二泉縈别恨濟南烟樹綠幽幽
江上
江上青楓初著花客帆和月宿蒹葭過雲疎雨數千點
臨水小村三四家風起漁船依釣石潮回歸雁認平沙
秋懷已向南天盡又是滄洲閱歲華
金山寺
玄洲貝闕爛相輝夾岸人家對敞扉四壁波濤長觸石
孤山花木自成圍横江鶴向揚州去泛櫓僧從建業歸
遷客憑闌重回首蓬萊雲氣曉熹微
送牛應祥都閫
將軍淮北分符地正在隋家古汴河别館芙蓉飄繡帽
御堤楊柳映雕戈彊兵戍久通蕃語降豎年深解漢歌
此去看花朝上國春風天上聽鳴珂
高郵
山日未出煙渺茫高郵放船催下江搖櫓唱歌白鷂子
過湖打鼓黃頭郎鳥拖雲葉低貼水魚噀浪花高接窗
微官所得幾何計吟鬢四十今蒼蒼
秋風
秋風淅淅吹屛山汴河之水聲潺潺歸雲一似宦情薄
飛雁不將鄉信還千峯澹對寂寞景孤客况棲羇旅間
且可狂歌對樽酒未須慘戚懷江關
秋風淅淅吹江亭汴河之柳猶青青黃姑東渡會七夕
白帝西來朝百靈初開琪樹已云落遠别客愁今未醒
欲寫鄉書寄南雁故園萬里天冥冥
虹縣九日登五女塚(三首)
肺氣經秋久未平佳辰酌酒看君傾雨催黃菊非無意
風落烏紗最有情仙客此時緱嶺上彩鸞何處玉簫聲
逶遲未就丹砂術俛仰微官愧此生
老去佳辰得幾逢登臨此會歎匆匆雲來汴水波光白
日落屛山樹杪紅抱病獨憐貧子美休官惟羨老陶翁
遥知弟妹家山裏幾向天涯倚斷鴻
五女峯頭烟樹荒登臨聊得散徜徉忽驚重九今朝是
却憶三千客路長冷露餘花偏有色朔雲斷雁不成行
寧教醉裏逢佳節且免醒來望故鄉
淮上憶京
去歲茲辰客帝畿蒋陵西曲雁飛飛秋風叢菊開荒逕
落日浮雲滿翠微老去吟邊芳物改别來天上故人稀
登臨復對青樽酒醉倚淮山憶禁闈
清河口
清河黃河相間流四月五月如九秋墨雲壓地箕斗黑
濁浪吐雪龍魚愁江河萬里杳何極行役半生猶未休
故園清興自不淺此日松竹風颼颼
圯上懷古
草没荒臺烟樹疎維舟凝眺久踟躇凌波見說求仙履
博浪曾聞誤副車勲業赤龍三尺劔風雲黃石一編書
獨憐衣赭人如玉鴻鵠歌殘怨有餘
過三洪
官舟已落三洪口猶在飛流澒湧間放棹忽聞過亂石
開窗始覺慰愁顔雲連雪浪瞿塘峽樹隠青泥古劔關
謾有微吟追太白此身疑謫夜郎還
過吕梁
二月三月寒尚饒上洪下洪春雪消奔霆出地星火裂
吼浪觸石黿鼉驕晨昏霧底蒼水佩明滅雲中丹鳳簫
靈風為我送歸棹故國越海天迢迢
帝子
彭城三月風氣和吕梁雪消春水多濁霧蟠空作飛雨
崩濤薄岸成盤渦鮫人珠佩影明滅龍女金支光盪摩
故山雲物幾時見遷客此地長經過
徐州洪(二首)
吕梁積石天峥嶸徐州上洪波稍平蛟龍怒卷四時雨
砥柱亂落三秋星辛夷杜若散洲渚貝闕珠宫開窈冥
舟人倚棹笑相語九里山色連彭城
龍門鐡石倚天開彷彿瞿塘灧澦堆萬里江風來灝氣
九秋晴雪迸驚雷層隂水府和雲見濁浪漩渦劃岸迴
小艤扁舟待明發霸王臺下久徘徊
漢祖廟
長陵見說石麟荒遺廟丹青野水旁古劍星光時出沒
大風雲氣尚飛楊三秦寳鼎垂鴻業萬歲英魂戀故鄉
莫怪憑高重回首楚臺烟樹鬱青蒼
歌風臺
漢陵秋樹起蒼煙故里高臺夕照邊逐鹿洪圖今已矣
歌風遺跡尚依然赤松人去封留候夢澤雲浮狩楚年
可是君王思猛士青峯和雪暗遙天
戲馬臺
盖世英雄亦壮哉古河三面對荒臺漢家陵闕迷春雨
嬴國江山起暮埃雄劍昔年金鏉鏽龍媒此日錦毰毸
鄉雲一笑山花動疑是君王衣繡來
范增墓
舊識荆州老將名秋風此日過佳城羣雄逐鹿留遺跡
稚子求羊入廢塋玉斗有聲松雪落蒼精無影石麟横
可憐牢落祥雲氣又向芒碭谷口生
過黃石公祠
塵編寥落千秋事野客停舟問隠居煙月高名興漢後
風雲遠略避秦餘赤松仙子依丹室黃石山精護素書
歲晚圯橋風物改泥中履迹近何如
過高唐
瘦馬嘶春北郭門郡城茅屋似山村荒墳肹子雄風在
野曲緜駒舊譜存霏霧出林銷殺氣行雲駐彩閣朝昏
千年往事今塵土寥落幽花酒一樽
客平原春日有懷
悵望鄉園去計違春來惟有思依依客程故向南天遠
花信偏於北地遲漢帝苑邊盧橘熟秦佗墓上鷓鴣飛
柴門獨對東風掩此日松筠冷翠微
宿高彬第
夜宿故人孤旅邸更深華月滿晴空朋游動是經年别
樽酒寧知此會同上國鸎花明戚里故山松栢語天風
豪吟未覺清狂盡醉裏詩成氣吐虹
挽夏尚忠
疋馬江南更度關寒雲撩亂撲燕山故鄉風物頻回首
同輩衣冠竟厚顔使節謾隨征雁遠宦情長似野鷗閒
黃灣綠水深千尺此日西風旅櫬還
送陳御史孟陽之官三河
幾年文墨侍彤闈妙句曾看對御題翠栢臺前聽雨漏
金蓮炬底立霜蹄當時意氣青雲動此日棲遲皂帽低
歧路相逢又相别灤河煙樹冷凄凄
贈楊主簿時為金銀閘垻官天台人
寥落清秋老孟嘉向風長是整烏紗西江見說詩無敵
東郡誰憐鬢有華金垻晚飛湖上雨巾峯晴漾海門霞
微官未遂清遊願辜負仙桃幾樹花
黃河四月動官舟河上梁山紫翠浮馬頰餘波衝岸斷
龍門殘雪帶星流熹微曙氣鄉心遠颯遝凉風鬢影秋
遥憶釣魚洲渚上幾番吟興負沙鷗
古河
蕭關之北黃河流昔時禹蹟今成丘荒碑苔蘚不辨色
古水蛟龍猶有湫野人千載見清淺海宇萬里無戈矛
明當作頌獻天子高鐫寳册垂鴻猷
出關
忘却看花上帝都出關猶記佩兵符龍歸古寺雲初定
鳥落寒灘水半枯萬古文章關氣運十年風雪老頭顱
憑將翠管三千牘換取黃柑二百株
冬至
朝來喜色動鍾山雲氣從龍杳靄間宫扇影搖春仗下
佩環聲散早朝還書祥謾有三千牘獻頌長違咫尺顔
已擬隂何同結社遍題新句老江關
思家
京華薄宦已沾巾寥落三年濟水濱冷雨青燈吟客夢
東風蓬鬢異鄉人雲濤渺渺滄江暮榆柳依依旅邸春
朋舊别來多野興故園應已賞芳辰
南昌鐡柱觀
琳宫石筍露岧嶤云是千年此鎮妖方外羽衣能濟世
城中仙甃亦通潮蛟龍水底蟠金鎖雞犬雲間聽玉簫
行槖已垂思點石祈靈壇上倚逍遥
十八灘
五城一别二千里孤棹重經十八灘拍岸怒濤雷噴薄
横江亂石鐡巉岩天隂紫蜃籠商軸夜冷蒼龍吼劒關
猶記平南諸將下樓船此地凱歌還
寄高彬(二首)
與君夙有通家好堂上嚴親未白頭野寺花明春載酒
清溪月朗夜浮舟陶潛此日生歸思屈子長年賦遠遊
煙水五湖歸棹早為余開逕碧林幽
蟾溪溪頭春水生故人卜築茆堂清開門雨過芳樹綠
對酒風來幽鳥鳴我纏薄宦去鄉國君亦久客留天京
未知何日遂歸計重結漁郎鷗鷺盟
采石太白墓
冠屨何年墮世塵先生元是謫仙人春雲彩筆驚飛燕
暮雨滄江泣石麟牢落清名元不没衰遲大雅竟難陳
翛然我亦狂吟客思殺風流賀季真
次黃州
日落放船鸚鵡洲漢陽烟白樹幽幽江豚數起浪花夕
野鶴一聲山木秋帆影掠雲過赤壁櫓聲搖月下黃州
何因散髮林臯下得似蘇仙爛漫遊
望廬山(二首)
扁舟夜泊潯陽岸隠約香爐五老巔紅葉天燈飛烏外
白蓮僧社斷猿邊蒼崖影合東林寺銀漢光連瀑布川
亦有宗雷遺世想千峯無路訪羣仙
東林佛閣倚岧嶤蘿逕逶迤傍石橋松柏千章連左蠡
芙蓉萬疊倚層霄琪花雪影江心見蓮社天香世外飄
歸老倘酬仙賞願籃輿寧待遠公招
至儲潭廟留題
五老峯微楚路分贑灘猶禮洞庭君行空鐡馬寒嘶霧
帶月蒼龍夜吼雲瓊佩倩誰招帝女桂漿聊復奠靈氛
清吟寄遠成孤絶思入滄江白雁羣
過岳州
渺渺孤舟江漢間歲華搖落鬢毛斑裁成方朔三千牘
博得瞿塘十二灘峽口瘴深迷岳渚洞庭風順過君山
無端又是重陽節起對黃花一破顔
巫峽秋懷
淅淅金風霄漢間火雲猶自繞巫山雨餘神女收旌旆
月朗明妃響佩環萬頃波光人鮓甕一天秋色鬼門關
吟魂未向三巴斷尚逐東吳畫舸還
八陣圖連灧澦堆永安宫下水縈廻風雲舊磧森猶列
行在荒臺久已頽鐡馬躍雲嘶凍雨木牛遺恨吼驚雷
英雄一去今千載殘照西風首重回
漢相祠西江水煙晚風平楚送歸船千重古錦雲端石
一帶空青峽裏天詩思每懷秋放鶴客心那更夜聞鵑
憑誰為寫高唐賦譜作朝雲蜀國絃
懷四川(二首)
蜀城風物冷凄凄馬上哦詩日向西雪嶺冰融春水綠
錦江花落子規啼卧龍祠廢碑横草杜老堂空雨漲溪
回首勝遊成往事倚風吟斷意俱迷
草堂烟樹入青霄漢殿荒臺秀黍苗宇宙詩名今尚在
風雲霸氣未全消寒星夜落支機石錦水春明駟馬橋
花柳舊遊今幾載西風蓬鬢影蕭蕭
懷羅浮寄蕭鍊師
誤解蘭纓下彩峯十年飄泊厭西東秋風楚塞塵隨馬
夜雨吳江浪打篷旅邸寂寥芳歲換仙遊爛漫幾時同
羅浮此日南薰轉無數澷山荔子紅
訪單孟雄不遇
不見龍灘單孟雄欲從山蘚覓行蹤門前烏桕經霜紫
樹杪青霞著日紅蠟屐定過蝴蝶洞竹門長掩鷓鴣峯
桃花流水仙源近歲晚漁郎或再逢
曾氏耆夀翁詩
詞林每憶鄉園友曾是才名動縉紳觀國倦騎沙苑馬
幽棲長戴華陽巾芙蓉火足龍蟠鼎松樹天寒鶴近人
天上歸來今白髮泉南水竹願為鄰
懷萬修撰謫遼東(二首)
垂老謫官瀛海上驚聞嗚咽淚沾巾長憐偃蹇難堪俗
豈信文章解悞身賦鵩幾年留賈誼懷沙此日弔靈均
無勞更用悲萍梗見說皇家雨露勻
聞君遠謫三韓去萬里天風裂素衣聖世君恩殊未薄
畏途吾道一何微金蓮炬暗梅花落鴨綠江寒雁影稀
我亦漂流向滄海相思何處不依依
奉寄文淵學士吳公
翰苑摛文沐寵多遥聞近侍在鑾坡讜言屢進分香日
直筆常濡太液波入相内庭稱褚亮薦賢當路說常何
獨憐落職東遷客遠道西風鬢欲皤
懷朱太史芾宋舍人璲
誰憐飄泊向江關獨倚長風憶妙顔老我黃塵三楚外
羨君華藻五雲間清時步武蜚聲蚤晚歲逶迤奏牘閑
鍾阜冶城蒼翠裏何由更得共躋攀
懷揭孟固
弱水神山路渺然欲從何處問羣仙金門正合容方朔
滄海寧當老鄭虔白玉堂前秋月冷紫薇花上曉風顛
吟魂想挹天光近鳳尾游絲五色鮮
懷碧虛觀寄止菴蕭鍊師(四首)
安期臺下蕊珠宫舊雨題詩紫翠中五夜丹光虹貫日
四山松樹鶴呼風雲深洞口藏金母歲久林楓化玉童
吟客遠遊仙子去錦桃春晚為誰紅
飛泉作雨落寒岩蕊闕凌天起翠嵐禹柏千年青藹藹
堯蒲九節玉毿毿天游别我知誰共世故撩人秖自慚
雲月舊盟應未冷可能相待解朝簮
平生最有滄洲趣一住三吳十二年愁逐亂雲生隠隠
夢隨孤鶴去翩翩尋真謾爾懷仙侣鍊藥憑誰授秘編
目斷南雲心欲絶秖今無計脱塵緣
前身恐是臨臯鶴長占烟霞物外交幾向滄洲乘野艇
更依蓬島結書巢千年果熟雲明樹五粒松寒露滴梢
為報羅浮蕭羽士好開蘿逕碧山凹
思家古河
古河烟草暗南天此去鄉園路幾千燕子來時春寂寂
海棠開後雨綿綿滄江水遶吟詩社綠渚花明載酒船
更憶故人王給事愁來書破薛濤箋
悶興
無奈客愁愁不醒誰憐新舍在南溟佳人花底占烏鵲
令弟沙邊喚鶺鴒庾嶺南來雲漠漠清江東下雨冥冥
幾回吟罷空惆悵謾對寒梅倒醁&KR0812;
觀海
海上蟠桃冬著花蓬壺高處敞仙家天寒霧雨籠鮫室
夜久星辰泊釣槎神女步蓮珠結鳳醉翁題竹墨淋鴉
連鰲未試任公手欲借前籌紀歲華
戍遼渡海(二首)
天風萬里噀洪濤驚見神峯立巨鰲綘節影搖龍伯國
繡幢光拂海鳬毛浮空員嶠隨波長繞石珊瑚出浪高
儻許從戎樹勲業白頭歸路擁旌旄
清詩字字盡琅玕水底蛟龍夜起看未結柳船驅五鬼
又將蓬髩犯三韓靈筌降夕通仙語海屋添籌紀歲闌
萬里封侯期可遂春風笳鼓入長安
渡海呈同遊
同來文章諸鉅公昔時作宦今從戎不論西蜀與東廣
共渡北海期南風將軍錦帶佩雙虎左校寳刀藏一龍
明年奏凱答神貺羽書歸奏蓬萊宫
沙門島(三首)
白銀堆裏湧仙臺歲晚登臨亦壯哉妖蜃吐煙成海市
巨鰲擎石作蓬萊金蕤翠羽空中見貝闕珠宫水底開
凱奏北旋應有日同遊俱是濟時才
立占滄溟碧玉簮蜃樓高過百花岩興來落筆才無敵
老去從戎力尚堪詩卷長年留海内夢魂清夜繞江南
綸音早晚需前席日望登萊使者驂
沙門滄洲洲上山九河碣石高巉岩雲來氣通巫女峽
月出光映藍田關宫前彩鳳駕車下祠底白龍行雨還
浴鳬飛鷺立沙際疑是青瑣晨朝班
與謝縣丞坡山聯句
幾年來作交州客今日方登第一樓(謝)萬頃煙波涵碧
落四山雲氣藹清秋(孫)瑶臺鶴駕排空下石室丹光傍
井浮(謝)蓬島依微天路近凌風直欲訪丹丘(孫)
送董文啓出宰江夏
委珮晨看拜玉除西遊真食武昌魚王孫碧草秋無際
仙掌金莖露下初今日才名須卓茂當年詞賦說相如
登臨若對南樓月待爾賓鴻寄尺書
挽李樵雲
相國靈轝閟九京桓桓松柏表佳城風雲已際興王運
雨露偏傷孝子情一代文章遺汗簡千秋彝鼎勒勲名
平原賓客今誰在獨寫椒漿帶淚傾
西菴集卷六
