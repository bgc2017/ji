西菴集卷四
明孫蕡撰
七言古
閨中聞子規
交疏日射房櫳曉碧樹初聞子規鳥驚回殘夢了無歡
慘切春愁破清悄獨宿何曾下繡幃寧勞勸我不如歸
鶯花爛漫江南道好向遊人醉處啼
晚發英德
山城斗大臨江横數椽茆屋炊烟青炎風吹林桂花落
斜日倒影滄江明滄浪萬頃舟如葉舟子齊橈歌激烈
一篙新水静悠悠今日江頭雨初歇
贈端孝思
端郎白皙如冠玉葩辭麗藻撑滿腹生來未作九品官
聲價蚤已驚流俗阿翁舊日尚書郎出領方鍞專衡湘
掖垣休暇會賓客冠帶楚楚盈華堂憐君三十猶未娶
却向窮簷守章句紛華滿目何足云昔者炎門今不遇
楊花三月石城西翠袖紅裙滿大堤良辰歡笑暫行樂
冰夜索寞猶孤棲興來呼酒秦淮屋宣州雪梨如碧玉
坐中北客為燕歌歌得前朝數般曲看君顔面人中英
暫時遜縮非避名鳳雛未必老丹穴謝安亦豈㤀蒼生
玉堂學士龍門叟日日談君不容口振翮青雲諒匪遥
與君且盡杯中酒
贈高彬
高彬魁梧身七尺秀眉豐頰仍廣額幾年共食越江魚
此中同作鍾陵客鍾陵上國要路津出門大道連青雲
交遊脱略舊時輩拜揖盡是英豪人少年一字都不識
近日能詩兼讀易看君意志肯如此世人見者誰不惜
平生於我最知已旅邸浮沈托生死得錢慷慨即相贈
歸家不問妻與子玉壺美酒桃花春酣歌每到清夜分
衝人俠氣儼郭解不信窮愁如有神人生窮達何足道
微名於世須亦早但憐零落故山雲未得相從逐幽討
送何三元帥北上
春風吹花江水波江頭楊柳綠差差臨歧送别增慷慨
我與何郎情最多何郎昔年十六七明珠虎符光照室
錦臂蒼鷹掣暮雲青絲白馬嘶晴日此時我作座上賓
星樓月帳長相親班超英傑恥投筆孫楚兀傲猶參軍
何郎嚴親初入覲何郎笑解封侯印鵲血弓弰滿壁懸
青門瓜地從人問今年會晤蒋陵西爛漫鶯花醉欲迷
梧桐葉落鳳臺曲楊柳烟籠白下堤何郎於我情最厚
此别寧堪酌春酒平原北上路迢迢白雁南還寄書否
題昭陽草堂手卷為增城縣丞謝英賦
太傅風流一千載烏衣朱雀今誰在何時文水見文孫
玉樹亭亭繼光彩茅茨還枕小東山山下銀溪玉作灣
不獨澄江淨如練金屏想像如花顔陂塘别墅恣情適
蕩漾寒波映空碧隠隠疑聞蠟屐聲青青似帶羅裙色
羅裙翠帶總相宜君家兄弟況能詩細雨蛙聲來坐席
淡雲疎影落漣漪南陲作郡無復意那更旁人知許事
訟庭窄狹臨溪水日倩鷗羣伴清致清夢迢迢若箇邊
鳴蜩初變柳盈園詠歌未必慚康樂俊秀真堪比惠連
惠連别來年歲久夢裏知能相見否且停憶草遠生愁
便可巡池酌春酒伯仲聯翩珪組才聲名遠播鳳凰臺
暫時分手何有哉行當聯袂赴青瑣莫學柴桑歸去來
題高彬白雲山房手卷
高彬昔年喜學武七尺長軀力如虎往昔追強過營門
日來從戎事藩府錦袍白馬鐡連錢騎將校獵城南邊
鼻頭火發不知熱耳後風生猶著鞭秦楚山川歲華改
萬人零落惟彬在腰間不插黃金符却向詞林學文彩
白雲遠在藩府隂彬馳匹馬恣幽尋秦臺古樹掛秋色
遶澗流泉清客心娛遊日夕歡不足更傍山腰結茆屋
多種琅玕引鳳凰大開閒徑邀麋鹿雨龍歸洞白雲門
靉靆綿聯忩戶間月映餘輝長不夜雲拖晻靄似巫山
山中白雲如白石高彬與雲同枕席雲來萬樹似開花
雲去千岩同一色何年作客帝王州却按新圖憶舊遊
紅樹不知淮水晚白雲遥認故山秋故山白雲長自好
且莫看雲被山惱他年謝病解朝衣我亦從君拾瑶草
會鄉友
京城客至沽新酒旅邸蕭條百無有秦淮釣得槎頭鯿
旋學吳中膾魚手此時懷抱對君開況有同門故舊友
醉裏時㤀蒋陵道夢中猶記越王臺
送張仲庸歸陜西
虹亭臘月天欲雪洪州旅客歸心折秦關遠在黃河西
行李蕭蕭待明發憶昔長安全盛年君騎白馬錦鞍韉
五陵花月映紅袖京兆春風搖玉鞭年光去去如流水
華髮棲遲簿書底却隨征鴈向南雲三載離家數千里
浮雲往事復誰論近喜天書出午門垂簾事簡得休暇
歸訪商顔山下村臨歧送君飲君酒五女峰頭握君手
壮君行色百無有明年二月君到家寄聲為道平安否
送高文質遊杭州
君昔從戎佐南伯歸朝名在驍騎籍有兒戳鎗能跨馬
請官得應長番役䋣華三月帝皇州馳道千花過紫騮
豪俠應憐白日晚狹斜還作少年遊玉瓶一雙和酒絡
九陌三衢縱歡謔白雪騧兒翠毯鮮石榴裙子春紗薄
今晨告我武林行一束圖書畫舸輕賓客追隨白下里
鶯花明媚石頭城蘇堤雨餘春水長三高祠下聞漁榜
冷泉濯足乘風歸野寺哀猿共僧往可憐雲水空西湖
畫船邇來一隻無沈酣久矣厭流俗清泠正可娛潜夫
武林舊日豪華國一一煩君弔遺跡明朝白馬擁波濤
前代銅駝卧荆棘銅駝翁仲事應非惟有孤山似去時
君行若過逋仙墓折取梅花一兩枝
異橘圖
憲郎高隠林泉日種得江南幾株橘春日熒熒吐瑞花
秋風磊磊懸嘉實去年起作京華遊臺端六月如九秋
烏啼翠栢玉柯冷鶴唳璧山琪樹愁歸来風景慰吟目
依舊䋣隂盖書屋萬顆重垂丹井黃千頭再結龍洲綠
綠映紅稀壓四鄰洞庭隠映波粼粼羲之帖就霜凝筆
巴叟棋敲香滿身廣文有才過屈宋解撰王孫楚聲頌
煩君採摘籠白鵝載酒談玄作清供
白雲山
白雲山下春光早少年冶遊風景好載酒秦佗避暑宫
踏青劉鋹呼鸞道木綿花落鷓鴣啼朝漢臺前日未西
歌罷美人簮茉莉飲闌穉子唱銅鞮䋣華往似東流水
昔時少年今老矣茘支楊梅幾度紅柴門寂寂秋風裏
桑梓圖為左布政徐本賦
君侯早歲逢間關聲名出鎮三楚間江湘霖雨起諸葛
環堵蒼生思謝安憂時兩鬢颯猶綠捧日孤衷明獨丹
笑揮霜刃向戎壘倒挽銀漢清八寰功成入奏麒麟殿
中外好官敭歷遍才華已羨冠西曹丰采還來照方面
茘支香凝粉署戟桄榔影入薇垣甸憑高作賦羨才華
拄笏看山憶鄉縣鄉縣迢迢路幾千齊安遠在長江邊
石牛青嶂接巴蜀螺湖綠水通湘沅鷗飛竹樓笑傲吏
鶴過赤壁懷詩仙迴廊忽披生色畫一幅鵝湖萬金價
書屋斜連洛浦隂漁船暝泊臨臯下天低故隴鎖松栢
秋入平田熟禾稼征帆去住却無情王事鞅掌何由暇
皇恩詔錫許歸榮稚子牽衣父老迎更植社蓮招惠遠
添栽徑菊學淵明香醪再潑新醅白斷綺重尋舊譜聲
匡濟老臣心未減却從江國望神京
題石城秋晚圖送人歸金華
金華才子天京客登眺京城壮心魄鍾嶽羣峰紫翠開
巴江一道東南坼石頭艇子泛中流白紵清歌起莫愁
雙闕五雲籠建業三槐高樹接揚州烟景清清何緜邈
對面楓林更蕭索月落烏啼北固城潮生鶴唳丹陽郭
懷親作賦已堪憐更托新圖與代傳瓊珮暫辭丹轂下
斑衣歸舞鯉庭前遠歸去去毗陵道歸日還應及冬早
冰下寒魚暫可义霜餘槲葉行堪掃天官若奏選材臣
應念詞林卓犖人君往承顔多暇日看花重入帝城春
西塘圖為姑蘇吳隱君題
放臣海曲懷京華孤旅天涯念鄉國誰傳此意入圖畫
令我一見三嘆息毗陵野老吳中人舊與季子曾相親
太湖三萬六千頃蕩漾咫尺閶門雲姑蘇臺荒烟樹綠
下著詩翁數椽屋涼風洲渚芙蓉開細雨林園木瓜熟
畫船撾鼓海天晴越女新裁白紵輕館娃宫暗暮雲合
子夜歌闌春水生季家風流誰與比況是吳興外孫子
曲几時攤舊賜書牙籖滿插前朝史南來無復少年狂
茅棟低低一炷香久嫌塵居隘容膝更置别業開西塘
西塘隠約湖山曲塘邊還種虎丘竹對酒菰蒲照座明
捲簾鷗鷺當忩浴此圖風致真可人點染直欲窮天真
平子愁來獨長詠張衡老去誰為鄰吾觀季子好風骨
正好還家及秋律筆牀茶竈逐天隨蓴菜鱸魚莫相失
贈皇甫隠士文遠
羣英濟濟登廟堂無復幽人卧空谷胡為冠帶隠廛市
有似山海遺珠玉先生風度與人殊面如赬玉仍秃鬚
侯門不掛一步脚厭殺人間呫囁儒蒋陵白下清溪曲
垂柳疎疎數椽屋芸忩磊落一萬卷客去自倚風軒讀
秦淮買竹起高樓興來酌酒樓上頭科頭舉白亂浮客
胡琴羌笛聲啾啾賓朋自飲還自散先生醉眠忘早晏
蒲葵巨扇醉不醒人定鐘闌始知飯沈酣本以陶性靈
有時兀坐還惺惺屯蒙火足金母嘯卦氣白白升黃庭
看君出處有妙策為人不遷亦不激隨時無怪互隠顯
意欲不遣人人識我昨初交沈逸民卜居遂與先生鄰
雪中長趿東郭履花下時掛淵明巾生平落落人少喜
先生一見便知已非因性情酷相似安得傾倒能如此
居安食飽即為家山林未必強京華君不見西湖處士
骨已朽至今惟有寒梅花
題黃萬戶德清羅浮圖
將軍昔年在東都虎頭鐡面專城居重營柳暗流蘇帳
左掖花明金虎符東都郭外多林壑將軍公餘事行樂
露冕旌&KR1242;隘北山行厨賓從如東洛紫雲白雲千萬峰
羅浮更在二雲東古木千章排疊巚飛泉百道瀉晴虹
仙家洞天三十幾羅浮夐出滄洲裏紫極房櫳倚日開
蕊珠樓觀經天起飡霞道士不知年夜禮星辰誦内篇
龍種玉芝耕赤谷鶴銜瑶草下青田將軍此時事幽討
追攀極欲凌穹昊扶桑縹緲徐福舟輦路依稀漢陵道
别来倏忽幾冬春京洛相逢車馬塵石室琅函仙夢遠
朱衣瓊珮歲華新新圖誰為將軍摸點染猶能記緜邈
雨過琪花定滿壇星沈寶氣應連閣我與將軍總可憐
遠遊經歲復經年羅浮清賞如堪載同賦陶潜歸去篇
贈關元帥景熙
君在前朝帥東閫虎符三珠秩二品轅門禆將懸金章
黃頭奴子州縣尹楊僕樓船下瀨時君隨左相入京師
端門萬錢宴珠履輦路千花明錦衣天官宗伯司邦典
藻鑑論君第高選君言下國羇旅臣生來好武文筆淺
願綰銅章佐北征還來作吏錦官城宣勞豈言爵高下
貴在晚節完虚名歲華荏苒容鬢改朋舊飄零滿湖海
晨星霜木餘幾人我與蟾溪老高在前年佐縣淮山隂
今春待詔入詞林比來奉節領祀事會面錯愕驚愁心
郫筒新酒凝寒翠清夜懸燈共君醉醉來自起彈鳴箏
一曲清歌數行淚有歌有酒君莫辭人生會遇信有時
百年莽莽任所適不必借箸籌前期但憐奔波稀會面
此去何時復相見明朝掛席下瞿塘我似伯勞君似燕
戲贈端孝思
君不見長安遊俠兒銀鞍白馬青春時朝出呼盧夜飲
酒美人娟娟照忩牖若為君作梅花仙不隨桃李爭春
妍臨流自敞書畫軒獨夜可憐邀月飲一春長是背花
眠
送何都閫濟南省親至京還廣
伊昔關河事征戰君家嚴君擁方面君拜元戎領大藩
虎旗耀日光於電北山之北南河南鯨波虎壘相巉巖
轅門上日開將閫白馬朱纓銀作銜軍中呼盧日向午
錦筵置酒夜擊鼓龍潭降卒解西歌翁源女兒學東語
有時俘賊珠海頭海門六月如九秋牙旗揮天虎豹怒
霹靂迸火魚龍愁銀漢淋漓洗穹昊嚴親入覲承恩早
角巾還第誰最高君與君家兄弟好朅來寧親東入齊
歸舟一繋蒋陵西鶯花爛漫春如海歌舞流連醉似泥
蟾溪高彬故部曲開宴斗門橋下屋宣州梨子鵝兒黃
吳姬指纖白如玉酒酣耳熱悲故鄉孫蕡在座情更傷
關河北去五千里目斷南天如許長秦淮水生風似雨
十幅蒲帆醉中舉龍灣江口辭故人小孤洲北失前侣
知君第宅遶西湖門對羅浮列畫圖梅花白白想猶昨
盧橘青青今有無三郎今年三十幾平生與蕡最知已
明歲春還若寄書玉堂華館西清裏
送友自餘杭歸富春
君住西湖已清楚胡為更憶莊遵渚歸舟昨日凌天風
湖水秋風似秋雨憶昔狂遊載酒行畫船為屋花為城
銀箏度曲對豪客紈扇題詩招小瓊小瓊雲鬟十八許
自按紅牙歌白紵歌罷流雲咽大堤舞回落月低南浦
高陽酒徒散如雲君亦攜書隠富春俠氣未全消野興
青蓑聊復謝塵氛富春世外真林壑不比西湖近城郭
楊柳當門春正深珊瑚拂袖花初落英髦豈必老江濱
天上應須有故人重著羊裘趨鳳闕還將高卧動星文
代内贈别(二首)
君之去也青驪之駟不可追妾之留也凌波之襪不可
隨僕夫倉黃戒往路斷柳錯莫留殘暉玉觴行酒和淚
血問君此去何時歸何時歸亂心曲春風看盡長安花
莫道新人如美玉
君不行兮夷猶長風颯颯林木秋歲云暮矣白日晚君
之行也不可以久留山川悠悠靡終極獨立空閨長嘆
息臨歧不得逐行蹤别後相思復何益水中摸月那得
輪鏡中照影那得真百年長是遠離别魂夢相逢那得
親
往平原别高彬
銀壺綠酒沾春宴環珮朝回奉天殿平生不作兒女悲
獨向高彬淚如霰高彬昔年桑梓雄好賢乃有古人風
東林詩社静来結北海酒樽長不空朅来弓劍已蕭索
短髮如絲猶好客塞上葡萄火齊紅宣州梨子鵝兒白
沈綿不獨重相知文采今還勝昔時小樓焚香每讀易
净几把筆常題詩今晨我作平原别高彬不意情欲絶
芙蓉香冷不堪贈楊柳枝黃未宜折龍灣江口石城頭
一幅蒲帆萬里秋暮雲紅樹儻相憶應有音書慰别愁
寄訶林長老明静照
龐眉老僧無住著不問山林與城郭談禪到處即跏趺
白晝天花如雨落心知一境萬緣空静與晴霄海月同
錫振春山常伏虎鉢含秋水自藏龍問師今年僧臘幾
手種蒼松舊松子松身已作蛟龍鱗定中一念猶未起
白石垂蘿净窈冥爐香一炷兩函經澗猿時擎野果供
山鬼或倚寒巖聽荷為袈裟茘為帶世人見者皆再拜
師言是悉有漏因我今已入無色界十年奔走亂如絲
對榻論空不遂期每歎道緣於世淺惟師與我最相知
寄羅都事文章
梁侯昔在東藩時分符帥閫兼左司君為幕府貴賓客
咳唾一落成珠璣君年於我當父執我纔弱冠君六十
惠然下作㤀年交令我夜夢生撝挹靈鼇峰在江水邊
清賞幾時同周旋題詩秋寫鳳林竹載酒夜泛蘭溪船
蘭溪溪水清如練興盡回船復開宴水底潜蛟聽鳳簫
波心皓月搖秋扇梁侯權勢盛莫當偏禆小校皆為郎
惟君與我得禮貌過者嘖嘖盈路旁别來風物何可道
華表青青但春草我騎驪馬走西東梁侯去矣君亦老
人生本是風花枝升沈聚散何足悲優游晚歲謝微祿
儻得從君林下期
送都大尹
使君家住餘杭曲年少狂遊事追逐蘇公堤上夜浮舟
越王祠前朝擊鞠餘杭山水綠葱蘢一片西湖照晚空
桂棹影搖桃葉浪菱歌聲徹竹枝風高陽酒侣動盈席
使君丰儀偏白皙湖光山色静娟娟秋月冰壺影相射
折節年来學讀書襃衣章甫逐羣儒已超藝苑時流上
復恥陳編章句拘年紀今年三十七風流衆中稱第一
有才作縣寧久勞銅章綠綬須暫屈石頭艇子泛清秋
曉發金陵信下流已逐行雲經北固還隨輕浪到瓜洲
生來我亦悠悠客邂逅論文心莫逆家住江南五千里
送君又過江之北秋風淅淅江水波君行我留可柰何
長亭日夕一壺酒從此關山魂夢多
贈虹縣顔景明
淮陽老人讀周易風吹鬢絲人不識興闌移席傍寒梅
雙眼如猫對花碧天風毛骨江海仙偶來花下同清緣
凌雲文采鳳凰見照室丹光龍虎全清琴調古無人續
且可開樽掃茆屋胎禽起舞和雲謠山月光於畫樓燭
送虹縣尹陳景明
甲寅三月春欲盡我來洪州尋吏隠芳聲令譽誰最多
太丘之孫陳大尹大尹昔是會稽人文章破的推殊倫
奉天門下拜天子來作洪州司土臣文章固自不必道
為官作事仍更好閭里小民持牒来撫摩直欲置懷抱
洪州昔日盛䋣華大尹来時一百家稍闢丘墟攅井里
旋披荆棘樹桑麻桑麻春深滿地黑更掠浮泥種牟麥
接舍雞鳴桃李場生氂犬吠藩牆側祭社枌榆簫鼓鳴
羣農皆醉吏獨醒羣農有酒只自飲相見不揖亦不迎
官清事省無鞭扑縣治門前可羅雀種柳寧慚目老陶
栽花直欲強潘岳父老皆言大尹賢願留大尹更三年
政成入覲不可住百里盼望心悁悁單車就道虹亭曲
卧轍扳轅淚相續囊裏時無劉寵錢車旁肯掛時苗犢
三年俸米鶴同飡焦尾琴輕古錦寒蕭然行李可一笑
贏得車中裀面寬芙蓉花開亦已謝十月清霜被平野
何因欲去更遲留父老相看不相捨黃河近日漲淮流
車到淮陽當換舟送行父老在平地蹙額先作風波愁
跨淮浮橋有客路我教兒男送君去便從淮右向琅琊
却望丹陽登北固北固青山連石城城南之下是天京
仙臺浮雲萬樹直帝里旭日千花明看花騎馬金陵道
金陵行行須及早知君富貴心淡然功名得後亦良好
宗伯金門奏美除政須賢令立高衢天京到日知安穏
多寄洪州父老書
送翰林典籍張敏行之官西上
燉煌城下沙如雪燉煌城頭無六月關西勁卒築防秋
捷書夜半飛龍樓九重下詔徵貔虎推轂上將開都府
黃旗捲日大軍行旄頭化石夜有聲燉煌迢迢五千里
十月即渡黃河水上將翩翩才且雄平戎不數貳師功
叱咤猶在輪臺北疋馬已入渠黎國左校偏禆晚射鵰
倚鞍醉索單于朝西山黑風吹墮瓦霜角吹秋塞垣下
太平今見遠宣威君往從戎幾日歸幕下文儒兼解武
詞林從此耀關西
送崔振宗
入幕初抛憲郎粟芙蓉照水搖紅玉鶚書迢逓吳山雲
孤棹夷猶越江曲龍江二月千花䋣好客元戎開酒樽
花前岸幘一回首應識前朝丞相孫
捕魚圖
小孤洲前春水綠泛湖小船如小屋白頭漁父不解愁
往來捕魚湖水頭得魚換米納官税妻孥衣食長優游
大兒十三學網罟小女七歲能搖櫓江口賽神夜吹角
村邊賣魚朝打鼔雨來維梢依古岸風起鳴榔入長浦
荻芽短短桃花飛鱖魚上水鰣魚肥膾魚燒筍醉明月
蠻歌唱和聲咿咿月明在天光在水但願年年只如此
無風無浪安穏眠湖中有魚魚得錢
過隋宫故址
伊昔隋家全盛年周陳部曲按三邊端門徹夜笙歌合
琪樹經春錦繡纏經春錦繡何搖漾别有迷樓九霄上
連栱飛甍次第開朱簾繡柱森相向樓中美女花葱蘢
寫翠圖黃映曉空璧月瓊花新態度臨風結綺舊丰容
碧山螢火光於電更傍沈香山底宴窈窕清歌来夢兒
輕盈妙舞蓮花旋行樂還来爛漫遊天京移蹕望揚州
高起離宫連鳳闕斜穿汴水入龍舟龍舟錦纜映牙檣
玉簫金管切雲長仙禽自蛻葳蕤羽野鳥還為鸞鳳翔
棹歌楊柳春風晚扇影芙蓉秋露香芙蓉秋露香飄玉
臺榭俄成走麋鹿翠華夢斷雷塘路鐡馬聲喧太行麓
遼東浪死鬼啼道馬上夜遊誰度曲燕泥時自落空梁
庭草無人隨意綠䋣華堪羨復堪憐高塚麒麟若箇邊
古路斜陽懸木末寒鴉流水遶村前荒基遠對唐陵樹
斷碣猶存大業年往事悠悠誰與共臨風為爾一潸然
題堵法曹文明所畫匡廬圖
墨樵仙翁髮垂耳少年嗜畫今老矣山雞野鹿是前身
每見青山樂忘死高堂醉掃匡廬巔香爐縹緲生紫烟
我來一見似相識彷彿偃卧彭郎船小孤魚肥春酒好
何當舉白醉五老芙蓉倒影月出早與君同上樂天亭
令人夜喚琵琶聽
次李陽河
櫓聲咿軋如人語魚吹浪花作飛雨停船把酒酹孤山
頃刻回梢失前侣危檣五兩飛向東李陽河水起西風
江豚翻波出復没舟人倚柁認晴虹秋雲隂隂樹葉脱
樹頭黃雎猶聒聒明日雲開楚天轄
阻風雷港
秋霜夜落南港沙丹楓柿葉如春花江豚風應九月節
浦口獵獵吹蒹葭柁公移船出沙尾蒲帆逆風不得使
鬭鳴雙櫓助咿啞鴈應中流水聲起白頭浪裏龍氣腥
三日不到舒州城攏船把酒酹河伯為問澒湧何當平
九華山色長自好行人一見一回老
次武昌
大風吹船如馬走船頭水聲作牛吼掛帆初發岳陽磯
轉柁俄灣武昌口武昌城頭黃鶴樓飛簷遠映鸚鵡洲
漢陽樹白烟景濕行人如鷗沙際立江南風土寒氣遲
居人九月著絺衣酒旗臨江開竹屋當壚小姬能楚曲
蜻蜓船尾旋回風今夕停船酒家宿
題錢叔昂瀟湘圖
遠山如游龍近石如踞虎秋隂迢迢樹楚楚乃是洞庭
瀟湘之極浦西来白波浮太虚鬼物似與空濛俱潭深
蜃氣結樓閣鮫人踏浪隨游魚織綃更泣明月珠綴成
懸璫素裙襦九疑並迎翠華輦絳節影低羣真趨須臾
長風起木末高林側亞葉亂脱浮雲散盡天宇豁雲水
遥連帶青闊蒼松翠竹黯未分殘霞斷靄餘斜抹錢郎
毛骨清畫此兼衆妙疎疎臨水花白白遠山曉恍疑一
葉寒流中雨後開篷展清眺日落君山吹鳳簫水雲相
間作簫韶荒祠二女應魂斷試把芙蓉天外招
武昌别魯侍儀舍人文濬
嘖嘖復嘖嘖人生交契真罕得我居翰苑君儀曹幾載
相聞不相識君名蚤已播南衢出入金門早奏書不謂
同乘建業水還來共食武昌魚武昌魚肥春酒好竟日
流連得傾倒黃鶴樓頭葉亂飛金沙洲上秋將老狂歌
浪謔清致同看君更有古人風才如關西楊伯起性似
城東陳孟公相親未幾還分手可憐新知樂未久君隨
征鴈入巴陵我掛雲帆泝川口歸期去去各悽然今夕
星河各一天秋晚還期來促膝與君同賦遠遊篇
次歸州
歸州城門半天裏白雲晚向城下起市廛架屋依岩巒
婦女提罌汲江水巴山雪消江水長城中夜聞灘瀨響
客船樹杪鈎石稜漁父雲端晒繒網家家蕪田山下犂
倒枮大樹燒作泥居人養犬獲山鹿稚子縛柴圈野雞
楚王臺高對赤甲四時猛風長颯颯柁工鳴板避漩渦
櫓聲搖上黃牛峽
過瞿塘
我本江湖遠遊子扁舟遠過瞿塘水瞿塘八月秋風生
天上猿聲落篷底鬼門關黑路險幽我行短髮寒颼颼
洪濤搖山角井裂怪石觸雪黿鼉愁冥搜欲極造化窟
颯爽始可清毛骨朝衝神女弄珠宫夜瞰鮫人織綃室
人生哀樂本無端歷此百折生凄酸橈翻健翅疾于鳥
那敢此地長盤桓離家江月今三皎歸棹乘流須及早
布帆明日掛回飇晴灘水落漩渦小
贈成都畫者徐文珍
徐郎瀟洒雲月姿早年讀易仍工詩金門獻賦髮種種
天隨艇子天之涯黃牛白馬瞿塘峽雨雪蕭騷鬢毛颯
馮虚歷覽更窮搜眼如飢鷹凍不匝朅來調笑諸侯門
錦城住屋如住村撑腸拄腹何所有銀河百折千崐崘
酒狂興發一揮掃渺漭雲烟塞晴昊黯入虚無鬼魅憐
光奔霹靂神蛟倒烟收雲散江海空峰巒錯出金芙蓉
恍疑八月十五夜一葉著我瀟湘中徐郎善畫世稀有
同時誰復稱妙手豪家屛障林壑間見者嗟吁不容口
我謂徐郎莫自輕便須濯筆寫蓬瀛層城弱水三萬里
與爾翺翔于玉京
鹽井
寒泓石底莓苔冷百尺長梯掛殘綆荒山寂寂無飛烟
父老相傳古鹽井瀼東瀼西十萬家煮鹽射利為生涯
筠筒直下汲清泚出釜燦白如霜花太平幸覩烽火息
十萬今無二三百官封此井不敢開歲歲渝州買鹽食
發忠州
顛風翻山雲黑黑星河無光江翕翕搖船夜半發忠州
漩深浪緊船欲立宣公祠下灘嘈嘈船頭著水低復高
石稜割裂箕斗影山鬼出雜魚龍號亦知風水莽回互
王事有程那得顧誰歌太白蜀道難和我靈均遠遊賦
下瞿塘
我從前月來西州錦官城下十日留回船正值九九節
巫山巫峽風颼颼人言灔澦大於馬瞿塘此時不可下
公家王事有程期敢憚微軀作人鮓人鮓甕頭翻白波
怒流觸石為漩渦柁公敲板助船客破浪一撇如飛梭
灘聲櫓聲歷亂聒緊搖手滑櫓易脱沿洄劃轉如旋風
半側船頭水花没船頭半没船尾高水花作雨飛鬢毛
争牽百丈上崖谷舟子快捷如猿猱攏船把酒聊自勞
因笑輕生博竒好吟詩未解追謫仙天遣經行蜀中道
巴東東下想安流便指歸州向峽州船到岳陽應漸穏
洞庭霜降水如油
桂巖題王昌泰卷
桂樹叢生山之坰岩石磊落枝交撑隠如虬龍出滄溟
玄雲盤盤團紫清源湫石底金飇生天香紛飄浩盈盈
廣寒落隂湛空明五岳印影清岩亭珠光粼粼搖洞庭
美女倒躡黃鶴翎玉簫吹秋入冥冥嫦娥酌以玻璃觥
飛廉列缺撼不醒歸来芳洲呼禰衡記余天游神所經
仙家篆作山中銘
題四川都府照磨陳庭學小蘭雪軒
鮮桃郁李烘錦城白雪幽蘭冷空谷喧譁綺靡人所羨
君獨胡為愛清馥君方少年富文采早入西清掌書牘
天官宗伯司銓衡更佐邊臣鎮巴蜀開府同專三品印
退食初架三椽屋既營楚畹栽碧叢復對天花詠黃竹
春還國香始吐穎飛霰尚集風軒曲丹蕤著粉餘嫩紅
劍葉堆瓊隠新綠一時芳致正稱妙更與千載相追逐
魯連節操高摩雲太白丰姿瑩如玉玉堂學士今太史
壮以詞翰盈篇軸龍鱗篆籕争雪鮮金薤文章共蘭馥
我亦能吟君好事好買溪藤數千幅聯篇寫作清風圖
長使虹光貫岩麓
題綿州同知曾傃古雪卷(并序)
左綿在巴西之西其西為陰平又其西為雪山雪
山起南廬接北劍横亘數千里四時巘崿皓白一
色每歲六七月江流不雨漲涪陵激巫峽崩裂崖
岸舟楫不得上下郡人曰西山之雪萬古不銷此
迎日而化者其餘澌也望中瓊崖玉樹猶凛凛自
若焉歲八月予以太常之節監祀於西川會賢倅
曾侯錦江之東侯蘇人也脩潔而文云在郡時開
風軒𪠘宇之曲當西山之麓公餘退食日與寒光
灝彩為對朋舊目其處曰古雪云邀余詩余為賦
曰
開風軒望古雪瓊崖瑶嶂千萬尋琪樹珠林互明
滅此雪千年亦不消寒光灝彩長岧嶤火雲六月
爍金石滕六萬片天花飄曾侯仙中人胸次同皎
潔公餘對雪開風軒岩壑窗扇兩竒絶高寒上與
元氣通冰光百道飛白虹羣真縹緲下瑶席高駕
縞車乘玉龍我昨神遊共清賞羽服翛翛恣長往
浩水花明載酒船天池月照披風氅峨眉蒼翠接
仙臺縹緲坡翁跨鶴來桃花犬吠空齋裏黃竹柴
門君自開
題張侍儀貞白獨冷軒
留侯之孫瓊玉相翛然夐立洞八荒顔如梅花開曉芳
曲眉烟霏婉清揚朗吟碧空古洞章飄風流鈴韻何長
璧月瑩瑩夜未央天壇萬籟鳴清商歸来人間寄徜徉
寒山沍谷開雲房層冰嗟峨照座光虬龍松檜交青蒼
飛廉怒號滕六狂舞霰不作天花香四簷銀竹聲琳琅
山鬼獨宿神蛇藏漁童樵豎凍欲僵先生兀然方坐忘
虚室生白萃吉祥金彪不躍龍不驤華池神水淡汪汪
開元丹田内煒煌幽齋無人隙軒忩雲封茶竈籠筆牀
故人山隂回酒航老鶴赤壁愁横江神遊清都朝帝鄉
珍珠為樓玉為堂羣真環珮參翺翔皆騎素麒白鳳凰
塵中六月川氣黃我行汗雨如迸漿桂舟無楫川無梁
安得送我置汝旁衣之織女青霓裳酌以西母玻璃觴
頓令煩歊化清涼毛骨爽颯三秋霜
題葉夷仲瞻雲軒
天台之山天尺咫葉侯家住天台裏侯家兄弟聯班行
緫以才名佐天子大侯作縣多政聲小侯差小亦作丞
鄉人聚首作密語阿堵名門生寧馨名門寧馨相濟楚
大侯好文兼好武小侯詞賦亦驚人五言七言追樂府
天台本與仙家鄰二侯亦是仙中人芝蘭玉樹曉輝映
桃花流水春氤氲十年分散遊梁楚匆匆高堂日將暮
大侯去家已可憐小侯在官心更苦日想嚴親鬢已霜
二兒有淚如迸漿凌風欲借雙黃鵠千里送兒還故鄉
鄉中何物令儂羨雲去雲來千萬片雲來桑梓杳莫分
雲去鄉關隠還見豈無揚子屋三椽亦有蘇秦二頃田
同居貧賤心亦樂富貴遠别徒悁悁三椽足以庇風雨
二頃寧當代禾黍宦遊經歲復經年胡不遄歸奈何許
丹陽水通東浙河儂今欲度水無波石頭艇子無錢買
雲去雲來奈爾何
題唐侍儀雙鯉軒
唐生昔侍雙親時當庭日舞如花枝嚴親去世慈母在
孝養足慰無窮悲唐生今年三十幾慈母高堂尚多祉
養志誰能論八珍作堂暫寄名雙鯉雙鯉雙鯉白且鮮
日須二斗新銅錢寧勞姜婦水中覓不學王生冰上眠
人生有親殊可樂親饌有魚尤不惡娛樂從兹到白頭
聲名況是登黃閣我生我生纏百憂庭幃風木悲清秋
為君援筆賦雙鯉每一讀時清涕流
題孫典伏可居軒
五宗孫子雲鶴仙荷衣蕙帶神飄然朝吟屈子遠遊賦
夜誦莊生秋水篇五湖風月窮清賞青雀為艫桂為舫
二女祠前聽鳳簫小孤洲北聲漁榜歸來匹馬逐嫖姚
環珮鏗鏘近九霄承恩日侍金鑾殿卜築還依朱雀橋
橋頭流水清如玉楊柳青青映書屋照座雖無鄂渚花
當庭亦種沅湘竹沅湘竹色報春遲文玉疎疎只數枝
客去每憑詩作伴朝回偏與静相宜卜築不雕亦不畫
廳事門前僅旋馬高題漢篆名可居君作其中可居者
人生出處本無端坎止流行信可安君不見長安甲第
連雲起贏得人間圖畫裏
題荆徵士茂之藏楊補之梅花圖
老荆好梅如好色嘉樹寧論萬金直屢乘泛雪王子舟
長躡登山謝公屐萬壑千林秋葉乾飛鴻墮影報新寒
塞北偏令百草折江南還得一花看此花看處真竒絶
豹脚蛇鱗綴香雪楚女輕盈練素裙湘娥冷淡臙脂血
破寒疎瘦未宜人照波臨水韻如真却月觀前新態度
凌風臺下舊精神梅花萬樹先春發老荆此時情欲絶
爛醉寧辭水部狂清吟擬補離騷缺歸來白髮老京華
無復孤山興趣佳凍蕊枯枝誰更羨夭桃郁李世爭誇
畫圖忽覩陽和面老荆手段却輕旋彷彿瑶池月下逢
依稀庾嶺雲中見無情有恨獨遲遲世外丰容只自知
黃閣由来皆貴眼楊郎老去負明時開圖見花被花惱
有圖有花圖亦好月落參横奈爾何江空歲晏令人老
老荆老荆吾所憐九還詮訣會當傳芙蓉實鼎丹砂熟
去作羅浮峰頂仙
題蘇明遠畫竹圖
蘇郎畫竹如寫帖珊瑚為枝篆籀葉寒梢不及三尺長
遠勢直與青冥接青冥不辨西與東雲光竹色俱空濛
飛廉排山振鸑鷟霹靂迸火驚蛇龍竒搜不獨竹色老
竹旁有石仍更好想其落筆當酒酣人間屏障愁絶倒
近時吳興趙子昂最能寫竹窮青蒼蘇郎晚出繼芳躅
湖海二妙相輝光十年不到瀟湘浦環珮空懷玉簫女
相期共泛書畫船濃墨淒迷掃烟雨
題楊肇初墨菊圖
蘇郎墨菊真有香老墨落紙生秋霜宛然著我三徑底
日與野老同徜徉生平愛畫仍愛菊令人見此二美足
猶疑已是重陽過寒花落葉心簇簇憶昨蘇郎畫菊時
君家數本方離披誰云清致不兼得更對濁酒開東籬
明朝酒醒賓客去君獨沈吟空繞樹還看君家墨菊圖
君家此樂陶家無
題袁清溪所藏雪夜泛舟圖
錢顒畫山工畫雪山下寒江更竒絶萬壑千林鳥倦飛
蒼松古栢凍欲折清人何日縱冶遊銀濤渺渺著孤舟
黃罌碧杓置篷底定是山隂王子猷故人高居剡溪曲
窄窄柴門鎖黃竹遥憐孤鶴怨空山塵榻無人伴幽獨
披蓑童頭縮蝟毛龍鱗冰片難容篙凌兢歷覽有何好
博得老眼如饞猫衝寒乘興莫匆促回船攏岸也不俗
故人開軒掃茅屋問字床頭抗酒壺留連坐到東方旭
題廉徵士夢雪舟
廉生心性如野鷗前身恐是王子猷城居十載困炎熱
夜夢泛雪乘扁舟扁舟一葉凌寒水更著壺觴篛篷底
鼔枻疑過柳港邊乘潮似出沙洲嘴月華雪色冰玉同
粼粼萬頃涵晴空明月上樓元氣白皓彩直與銀河通
故人山隂無茅屋何處重尋剡溪曲惟應赤壁鳴皋仙
夜半横江慰幽獨
題陳隠君菊莊卷後
隠君種豆南山陲清晨荷鋤薄暮歸餘閒更學樹叢菊
茅屋前頭花作圍此花不比桃與李萬木凋零方吐蕊
耀日黃金淺淺紅凌霜白玉深深紫孤芳似與九九期
落英不落長滿枝嫣然羞作兒女豔高潔獨抱幽人姿
此時隠君徐步屧晨光熹微風獵獵晚圃寒花語斷蛩
東籬冷露留殘蝶洛陽金谷盛䋣華江渚芙蓉照館娃
歌臺舞榭豈不好淡烟芳草令人嗟歲華將暮衡門裏
寄傲羲皇時隠几見月開籠放白鷴穿林採藥尋黃綺
平生嗜酒仍嗜書詩比淵明差未如還開三逕望儔侣
亦有五柳臨庭除素琴撫絃惟袖手葛巾且漉柴桑酒
莫勞更賦歸去来惹得聲名滿人口
題唐仙方伎圖布政徐本所藏
九重春色浮金輦柳軃雕簷晝隂轉閣門無事簡書稀
朝下三郎幸南苑仗底微風拂赭黃熏爐别殿送天香
昭容婉孌翠娥黛内史委蛇宫錦囊飄飄野老来何許
賜坐從容陪讌語卦氣初生石鼎丹清風自是蓬壺佀
奚童忽啟文書箱白騾隨地走如羊金華不識紫烟客
那得化石初平方驪山未起朝元閣誰遣御前方伎作
招邀青鳥天際来勾引霓裳月中落漁陽鐡騎戰塵生
雲棧縈紆路不平此時安得仙翁術化作潼關百萬兵
題桃源圖
我昔城居困塵土十年不到青山塢扁舟夜夢泛滄浪
鼓枻揚舲逐漁父江船沿洄落日低尋源直上武陵溪
逶迤綠水春將晚爛漫桃花路欲迷尋源忽得青山口
髣髴微香露林藪溪流已盡復潜通石洞斜穿不知久
地廓川平景曠然還疑别是一重天迢遥山逕莓苔雨
縹緲人間桑柘烟遥觀但見攅林木近入茆茨始成簇
居人不改故衣冠井里猶存舊風俗風俗依依世上人
皆言来此避強秦初期暫隠還鄉邑遂爾高居隔世塵
兒孫長大供衣食男事耕耘女蠶績春至桑麻雨露深
歲寒松栢星霜易東皋北隴恣鉏犂戴勝飛飛布穀啼
傍舍雨晴雲外牧餉田日晏草中歸歸來路暗山光滅
婦女繰車聲未歇舴艋仍教稚子撑漁罾更喚奚童結
往來墟落只逍遥無復舟師下叫囂社日冬旬會村曲
黃雞白酒話漁樵漁樵不識人間世雨笠烟蓑但容裔
澗水冰融覺候和庭柯葉落知風厲問我何為作此來
仙凢迥隔兩悠哉園裏青蔬為君摘瓦盆薄酒為君開
東鄰西舍争來聚相邀具酒猶炊黍旋除新竹敞南軒
更掃落花開别墅初聞嬴氏好紛奢不謂山河屬漢家
金雀重來飛灌木銅駝還去卧烟沙銅駝金雀何時已
年代不知今半是世上紛紜日漸過山中歲月誰能紀
棹開酒醒悵蘧蘧却向山家對畫圖物外烟霞猶髣髴
空中樓閣已糢糊糢糊髣髴何由辨只似當時眼中見
鶴唳松梢露氣消雞鳴樹杪晨光炫臨風撫卷獨踟蹰
欲寄桃源父老書澗戶岩扉應未合筆牀茶竈近何如
桃源桃源莫浪誇未必山林穢城郭車書四海今混同
來享人間太平樂
西菴集卷四
