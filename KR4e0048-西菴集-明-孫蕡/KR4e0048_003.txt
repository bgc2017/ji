西菴集卷三
明孫蕡撰
歌行
南園歌贈王給事彦舉
昔在越江曲南園抗風軒羣英結詩社盡是琪琳仙南
園二月千花明當門綠柳啼春鶯羣英組絡照江水與
余共結滄洲盟滄洲之盟誰最雄王郎獨有謫仙風狂
歌放浪玉壺缺劇飲淋漓宫錦紅青山日落情未已王
郎拂袖花前起歡呼小玉彈鳴箏醉倚庭梧按宫徵哀
絃泠泠樂未終忽有華月出天東裁詩復作夜遊曲銀
燭飛光白似虹當時意氣凌寰宇湖海詩聲萬人許酒
徒散落黃金空獨卧茅簷夜深雨分飛幾載遠離羣歸
来城市還相親閒来重訪舊遊處蒼烟萬頃波粼粼波
粼粼兮日將夕西風一葉凌虚舟猶可題詩寄青壁
廣州歌
嶺南富庶天下聞四時風氣長如春長城百雉白雲裏
城下一帶春江水少年行樂隨處佳城南南畔更䋣華
朱樓十里映楊柳簾櫳上下開戶牖閩姬越女顔如花
蠻歌野曲聲咿啞岢峨大舶映雲日賈客千家萬家室
春風列屋豔神仙夜月滿江聞管絃良辰吉日天氣好
翡翠明珠照烟島亂鳴鼉鼔競龍舟争覩金釵鬭百草
遊冶留連望所歸千門燈火爛相輝遊人過處錦成陣
公子醉時花滿堤扶留葉青蜆灰白盤飣檳榔邀上客
丹茘枇杷火齊山素馨茉莉天香國别来風物不堪論
寥落秋花對酒樽回首舊遊歌舞地西風斜日淡黃昏
草書歌贈顔景明隠
鍾王去我忽千歲字體變怪少復真蟲文鳥跡久不見
塵姿俗態空紛紛邇來繼者誰獨步前有秃張後醉素
詞林秘府頃見之令我嘖嘖生遠慕君家此本猶清妍
神竒老筆真可傳頹牆敗壁霹靂死枯檜古栢蛟龍纏
秋蛇春蚓未易得見爾為爾重嗟惜寳之不翅珪與璧
煩君收取謹護藏莫遣風雷化真迹
羅浮歌寄洛陽李長史仲修
亭亭西樵峰宛在南海湄日華麗仙掌影漾金銀池我
昔扁舟恣長往凌風浩蕩烟霞想尋幽更欲探神竒復
向羅浮事仙賞仙家三十六洞天羅浮夐與滄洲連丹
霞射影四山静羣真環珮来翩翩蘂珠之峰數千丈君
時與我緣蘿上水簾直下飛晴虹萬壑天風度流響山
中劉郎司玉臺仙書授我琅函開心如明月炯虚照身
與浮雲同去来此時會合那能再塵土分飛忽三載我
行奏賦登金門君亦乘軺渡淮海淮海迢迢烟樹深相
思歲晚結愁心長風萬里碧雲遠何由一寄還山吟山
中洞房春寂寂山中之人長嘆息松花酒熟人不歸瑶
草春風幾回碧
智空和尚種松歌
老僧種松如種柳封植不知年歲久寒梢未解蟠穹蒼
已見鬱律蛟龍走焚香展席坐松隂白石清泉清道心
虚無自有神鬼會風雨不妨猿鶴吟老僧與松有深契
浮華净盡存實際歲寒不受冰霜欺静隠山中閱人世
亭亭只作如是觀松年僧臘俱高寒夜深滕六雪中立
日落山精林際看老僧愛松如骨肉不比枯梅與瘦竹
君不見人間豔陽枝春盡飛花滿岩谷
題皇甫文遠所藏左司郎中堵炳山水歌
䋣華亂翠時共喜金膏空青人罕識每觀皇甫先生圖
令我感此三歎息墨樵避俗如避鴞折花頻見先生招
亂雲團成樹宛宛澹墨掃作山迢迢人言此是雲谷底
武夷下映九曲水不然五老匡廬峰萬疊芙蓉照彭蠡
低低茅屋溪澗濱墨樵更寫先生真千章古木一藜杖
毛骨自是仙中人塵緣淨盡丹砂熟蒼虬停飛虎亦伏
山童卷取琅函經縱有黃庭不須讀烟霞此樂真不迂
臨風却作長嗟吁十年未得還初服蕙帳石室今何如
先生歸来早卜築我亦同棲此山曲便煩作賦邀墨樵
更與泉南數竿竹
南京行
南京自古說豪雄遠勝秦中與洛中吳越千山高拱北
巴江一道遠朝東秦淮水入丹陽郭北固城連六代宫
岌嶪石頭如踞虎逶迤鍾岳似盤龍龍樓鳳閣天中起
萬戶千門霄漢裏太乙勾陳紫極通翔鸞舞鶴珠峰峙
郤日觚稜駕寥廓行空複道侵箕尾仙掌銅盤玉作漿
靈芝華盖霞為綺華盖靈芝粲綺霞御橋金水正當衙
五門彩旭朝天仗馳道香風散日華細柳千章爭拂地
嬌鶯百囀競啼花紫電龍光飛武庫雕甍甲第列侯家
侯家卿相真才彦玉笋蟬聯奉天殿屈宋摛文入石渠
韓黥耀武專方面黃閣承恩宣雨露烏臺執法行霜霰
環珮聲清散早朝葡萄酒綠沾春宴春宴春風坐百花
歸來里巷鬭香車金張富貴人爭羨王謝風流世共誇
隠約商笳隨赤羽葳蕤大纛映彤牙盤佗寳校光前導
組絡鳴鑣隘狹斜狹斜西下通三市紫霧紅塵拂天起
南陌東廂馬似龍烏衣朱雀人如蟻爭看買珠輕薄兒
亦訝探丸游俠子猶懷鳳臺醉李白無復新亭泣周顗
井傍美人悲麗華道上行人談結綺結綺臨春總可憐
龍河一帶但寒烟天界叢林開象魏冶亭高閣豔神仙
神仙盡是蓬瀛侣更畫秦臺玉簫女渺渺青鸞月下來
飄飄彩鳳雲中舉别有青樓大道旁烟花萬樹儼成行
飛瓊裊裊翠羅袖小玉娥娥紅粉粧小玉飛瓊兩少年
清歌妙舞鬭嫣妍舞態盤迴芳樹底歌喉宛轉落花前
彩雲作雨朝朝合璧月流光夜夜圓朝朝暮暮長如此
秋月春花若流水去歲今年景不殊南來北去人相似
生綠羅屏遮上客流蘇帳暖邀公子爛漫三春錦繡城
空濛一片笙歌市䋣華佳麗樂無邊我獨胡為困一廛
已似揚雄棲白屋還如司馬卧文園誰將積業三千牘
換取揚州十萬纏桃李風前歌扇底看花騎馬過年年
虹縣行
虹亭村落如秋花十里五里方一家山城縣治開草屋
草屋低窄旋桑麻丁男當官應徭役婦女看家種山麥
汴溝淤塞無稻苗麥足家家黍為食野桑養蠶收繭絲
棗根染絲來作衣秋湖水落蓮芡盛臘月雪深鶉兔肥
歲時澆酒五月暮但願開雲雨如注蠶成麥熟官事閒
柳堤人唱桑隂樹
平原行
古原縣郭如荒村家家草屋荆條門自罹喪亂新復業
千家今有一家存稚子採薪割蒿草婦女攜筐拾梨棗
丁男應役不在家長駕牛車走東道黃河水涸無魚蝦
居人七月方食瓜人烟星散不成集棠梨苦葉烹為茶
凌州九月官税促黍子在田猶未熟春霜夏旱蠶事空
不賣新絲賣黃犢銀河七夕如水流明年麥好君莫愁
平原田家行
零星矮屋茆數把散住榆林柳林下磊牆遮雪防驟風
婦女頹垣拾磚瓦黃牛買得新墾田土戟犂淺牛欲眠
古河無水掛龍骨自縈蒲繩探苦泉山蠶食葉黃繭老
野火燒桑桑樹倒四畔靈雞喔喔啼九月霜風落紅棗
春絲夏絹輸税錢木綿紡布寒暑穿夜舂黃米為新酒
學唱清商作管絃平田旱多麥少熟杏盡梨枯惟食粟
衣粗食惡莫用悲猶勝北軍離亂時
驪山老妓行補唐天寳遺事戲效白樂天作
秋風楊柳凋金縷冷露芙蓉落芳渚寒香晚色何所如
驪山唐姬教坊女蛾眉淡掃山遠碧蟬鬢半抛雲亂吐
時粧無復新妖嬈曩態猶存舊嬌嫵我昨咸陽縱冶遊
冶遊爛漫遍西州青山直抵雙龍闕綠水横過五鳳樓
南國佳人金錯落長安公子玉驊騮銀壺送酒青絲絡
皓齒當筵白雪謳琵琶横笛空聒耳唐姬搊筝妙無比
清彈一曲久含羞呼喚百迴纔強起移柱相參鴈成列
調絃未就人先喜俛首斜拖珠步搖向人高露春纖指
樓高韻發響泠泠急管悲歌一霎停初聽乍如風雨至
再彈還作鳳凰鳴清如玉女鈞天奏壮似雕戈出塞聲
澗水帶冰時哽咽春雷震石忽憑陵憑陵未已旋清悄
清悄漸凝聲漸小四座無言俱寂寥餘音已斷猶縈繞
溶溶宛宛復悠悠切切凄凄還窈窈深閨斷蚓怨寒宵
淺谷嬌鶯破春曉纏綿萬恨與千愁婉意柔情不肯休
蔡琰胡笳悲紫塞班姬團扇掩清秋樓前皓月明如練
天外行雲凝不流促拍未終南内曲新腔忽過小梁州
梁州一摺月向午唐姬此時心獨苦銀甲悲深不忍彈
衷腸斷盡無由語低籠翠袖揾香泪翻使歡娛變凄楚
訴盡平生富與貴可憐人世今成古憶昔開元正太平
兒家生長在天京十三學舞曾驚座十四搊箏能擅名
玉貌羞花長窈窕宫腰怯柳更輕盈春寒不離鴛鴦枕
日晏方開孔雀屏五陵年少秦川客争愛兒家好顔色
殢雨尤雲最惱人追歡買笑寧論直聲名每出流輩上
風致獨覺旁人惜承恩況得登掖庭宛轉隨龍侍君側
海晏河清久息兵四夷賓貢盡充庭炎方已見来丹茘
交趾還聞進雪鸚耀日香車連紫陌飛雲畫棟列朱甍
空濛一片笙歌海浩蕩三春錦繡城驪山山上多樓閣
萬戶千門通碧落大駕深居在九重四時多暇惟行樂
已營連昌勝結綺復起芳鳳齊花萼壺飛玉女逓更籌
舟戲金龍動鱗角侍臣傳勅選嬌容特許兒家步輦從
宫扇影移花雨外山呼聲沸錦雲中千株火樹争明月
萬炬金蓮鬭彩虹子夜歌詞翻白雪霓裳舞隊散旋風
歌停舞歇徘徊久銀箏獨進纖纖手明眸麗質一當前
含顰美人俱在後數聲清響動絃索八面涼風生戶牖
豔曲新裁萼綠華中官催賜葡萄酒年年秋月復春花
多在宫中少在家嬌笑不愁宫監怒豔粧長得阿姨誇
朝遊複道瞻天表夜步西廂拜月牙鬭草經春陪虢國
藏&KR0848;竟夕伴昭華韶光忽逐流年轉野鹿銜花上林苑
銕騎東来鳳闕空金根西狩蛾眉遠上方無復聽宣召
新籍寧辭避差遣約臂金環雨雪寬凌波錦襪風塵蹇
星移物換得無情復向驪山悄地行紫禁無人芳草合
瑶階雨過綠苔生歌臺索寞花千樹舞榭蒼涼月半櫺
繡閣秋隂連瑣闥銅仙清淚落金莖高梧隕翠蓮飄玉
太乙勾陳看不足百子樓寒霧影昏長生殿古烟光綠
宫牆瓦落見蒿萊輦路塵生走麋鹿舞馬雕床惱夢思
花奴羯鼔驚心目故宅新人作宴遊内家紅錦列纏頭
珠簾繡柱俄成夢鳳管龍笙總是愁舊曲聞來眉自斂
盛年說著口應羞飛蓬短鬢難禁白老屋疎茅不奈秋
舞衫長借鄰人著同伴相呼只推却臉玉香隨翠靨消
淚珠暗逐燈花落憂來倒插黃金鳳夢裏時彈白翎雀
百感中來不自由芳心一片從誰托唐姬言語一何長
句句凄其字字傷滿座聞之聲唧唧沾巾我亦為浪浪
滄桑轉瞬誰能識富貴浮雲安可常覽鏡每聞悲素髮
舉杯長欲勸流光唐姬莫道懷抱惡自古佳人多命薄
傾城西子逐鴟夷絶代明妃嫁沙漠樽前有酒且懽笑
身外閒愁付冥漠皎月秋來幾度圓穠花春盡從渠落
唐姬攬涕復陳情請作驪山老妓行桃李風前霜月下
長吟亦足慰平生不因水上琵琶語那識江州司馬名
為爾臨風歌一曲百年哀怨起秦筝
余既作此詩本戲筆吟弄以為懽笑耳而客
有問余者曰子詩淺易明白彷彿樂天然用
事不免多誤上林苑是漢家事白翎雀是世
曲子百子花萼樓恐不在驪山上如何余笑
曰那知許事且啖蛤蜊西山朝來頗有爽氣
高昌老翁行
高昌老翁背隆然黃鬚高鼻毛髮拳自言少小家幽燕
生長適值䋣華年出身從戎事西邊十七八九南營田
雕戈如雲護中堅流蘇帳暖垂蜿蜒三珠虎符誰喜懸
偏禆盡戴黃金蟬軍中無事惟游畋錦袍白馬青連錢
飢鷹一掣沖九天鴐鵝洒血來連連夜闌愛月醉不眠
衆賓呼盧各爭先輸籌唱飲開錦筵美人照座紅娟娟
涼州葡萄斗十千金盤丹茘明珠圓野駝之酥香不膻
争持寳刀誇割鮮忽爾不樂心悁悁琵琶催張鳳凰絃
纖歌一曲清聲傳華嚴天魔間采蓮美人起舞鬭嫣妍
腰肢宛轉飛花旋玉釵斜横翠袖偏春風徐來拂筵前
此時意氣如熊虎伯仲聯翩享珪組青雲頭上高楚楚
却笑旁人不好武一朝零落來南土白髮蕭蕭守環堵
北風怒號朔雪舞羊裘無温敝不補人間俯仰成今古
老翁無乃獨愁苦霸陵將軍舊征虜青門秦侯亦開府
浮榮飄風何足數
碌碌行寄保昌縣丞童豫
碌碌復碌碌驅馳半世為斗粟去年臘盡江左邊今春
又駕江南船家貧每畏别離苦不知攜累還顛連炎雲
四月關門道青泥滑滑雜流潦黃梅雨裏鈎輈啼瘦妻
前僵子後倒君時相見能相憐自出床頭官俸錢東家
蹇驢覓借我使我枯槁回春妍貧賤結交常草草多難
逢君識君好不得與君長周旋關門長望令人老
湖州樂
湖州溪水穿城郭傍水人家起樓閣春風垂柳綠軒忩
細雨飛花濕簾幕四月五月南風来當門處處芰荷開
吳姬畫舫小於斛蕩槳出城沿月回菰蒲浪深迷白紵
有時隔花聞笑語鯉魚風起燕飛斜菱歌聲入鴛鴦渚
雲南樂
成都賈客向人語黎州多風雜多雨雪山萬古長不消
山下四時風氣暑竹林西畔是雲南不論冬夏披氊衫
蠻官見客花布襖村婦背鹽青竹籃繩橋跨澗石嶻嶪
部落馬蹄皆灌鐡引繩貫索通客行插木入崖防棧絶
郫筒酒熟蠻人歌太平今喜無兵戈懸車不戍相公嶺
賣馬安行大渡河牛纓換貸躋卭笮路出彭門緣劍閣
火井秋篁截洞簫幾腔吹作雲南樂
西菴集卷三
