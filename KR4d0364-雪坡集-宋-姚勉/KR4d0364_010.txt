雪坡集卷十
宋姚勉撰
賦
秋懷賦
天時倏兮如流西杓揭兮復秋露零零兮蘿薜風嫋嫋
兮梧楸草蛩凄兮夜弔夕陽亂兮蟬愁嗟物理兮若此
焉人情兮銷憂想征夫兮天涯歲月悠兮未歸懷故鄉
兮千里羌目斷兮䰟飛悵思歸兮閨中罷膏沐兮飛蓬
角枕粲兮衾爛耿獨夕兮誰同夕風起兮凄凄瞻大火
兮流西氓蚩蚩兮多寒歲無褐兮疇衣棗纍纍兮欲丹
寒苦早兮隂山哨騎肥兮將馳兵何時兮戍閒節物驟
兮駸駸日復日兮秋深幾何人兮悲秋羌獨集兮予心
微無酒兮以遊酒莫銷兮此憂彼其子兮不知覆謂予
兮何求嗟時事之日非暑已退兮寒凄嘉禽逝兮鸇擊
蕙蘭摧兮蒿肥簷雨兮浪浪寐復寤兮宵長西風兮鴈
行梗泛泛兮異鄉望家山兮飛雲明月思兮故人我不
如兮季鷹思鱠魚兮羹蓴孰有山兮可耕孰有溪兮可
釣願從子兮是問一登臨兮長嘯
蘭國賦(為左氏作)
孔素臣之苗裔兮厥鼻祖曰丘明謂蘭有國香兮載於
傳感麟之經耳孫有味乎斯言兮爰嗜蘭以為朋若靈
均之在郢兮蜕衆濁而獨清夢天與己國兮以蘭而為
名其封疆雖不越夫九畹兮塞宇宙而皆馨試周遊其
邑都兮芳菲菲其若英繚夫容以為池兮扈江離以為
城建薜荔而為門兮合百草使實庭蓀壁桂棟兮匊椒
成堂辛夷為楣兮葯之為房芷葺荷蓋兮橑之杜衡戸
素枝而赤節兮家綠葉而紫莖天氣如春二月兮光風
泛其載榮又如秋之云初兮露瀼瀼兮朝零人好脩而
信姱兮俗嚮清而偭汙久而不聞其香兮若居夫沅湘
與澧浦荃為之君兮蕙之為妃杜若為之大夫兮菊為
卿以相之君子衆芳之所萃兮紛揭車與留夷薋菉葹
不使盈室兮屏萸榝而不使充幃服蘭衽之芬菲兮結
蘭佩之陸離焚蘭膏以為炬兮蘭藉烝以為爢啓蘭宫
而擢秀兮闢蘭省以儲材演綸言於蘭坡兮萃緗帙於
蘭臺士同心而如蘭兮斷金其利民化善人之蘭室兮
無薰染乎鮑魚之肆芳草不為蕭艾兮荃蕙不變而為
茅惟以蘭為可恃兮匪薰蕕之混淆鼓蘭枻於江之湄
兮擁蘭旌而在郊朝馳馬於蘭上兮夕弭駕於蘭臯人
間乃有斯國兮無一蔓之穢雜雖壤地之褊小兮可并
包乎六合於兹焉且止息兮憺清興其安窮倏蘧蘧而
形開兮乃得之於夢中寐既寤而復思兮欲彷彿其遺
跡乃種蘭乎丘園兮重之郊圻之申畫遂開國於兹土
兮奄其疆域加千本為食邑兮餐風晨與露夕亂曰以
蘭為國兮蔓草必刪願移之吾國兮徧國中而皆蘭為
國之道兮種蘭乎觀
梅花賦
壬辰之冬雪霽寒麓有二其客訪我梅屋炙晴窗之新
暄酌癭樽之清渌值余梅之暖吐巧裁鏤乎冰玉出臞
僊於山澤揖處士於巖谷微風天落暗有清馥幽閒淡
雅照水横竹客謂主人曰天英地華融為百花或以香
珍或以色姱觀其爭麗而奪秀蓋亦千芳而萬葩何吾
子之皆不取而獨内交乎斯梅耶主人顧客而笑曰養
竹于庭所以標醉吟之清滋蘭在畹所以風靈均之馨
君子好恬而樂素不羨侈而慕榮桃李華而近浮松栢
質而少文未若斯梅之為物類於君子之為人今夫異
萬木而獨秀冠羣芳而首春是即君子之材拔衆萃而
莫倫立清標而可即正玉色以無媚是即君子之容羌
既温而且厲寒風怒聲悄無落英嚴霜積雪敢與爭潔
君子之節也瑤階玉堂不增其芳竹籬茅舍不減其香
君子之常也在物為梅花在人為君子皎茵璧之連接
瑩壺冰其表裏既物我之通稱又焉得舍此而取彼兹
予所以内交於斯梅而植之以為庭實也方其林梢盡
枯瓊萼孤出霜風肅肅庭有愛日負朝暄于檻砌而繙
玩乎書帙此時此花味我閒適又如殘雪在簷寒月侵
室浮雲四卷天宇寥閴倚欄干而長嘯遇神人於姑射
此時此花助我飄逸嗟吾屋之半間陋纔止於容膝惟
此花之清絶相娛笑以朝夕開醉襟於酒觴生妙思於
吟筆使予舍此而他好殆將喪志於玩物矣况夫若作
和羹爾惟鹽梅味可世資從古以來方將薦實於鼎鉉
豈徒脱跡於塵埃彼百花之紛紛亦何有於我哉客聞
此言色笑心悦挹清芬而度酒嚼瓊𬎼而嚥雪醉相枕
而不知同一夢於霜月
嫉蚊賦
顧余宅之近市兮既湫隘而囂塵值炎夏之藴隆兮加
倍蓰之惔焚夕余冀其小紆兮復擾予以聚蚊風箑倦
于長驅兮煙烽煩于屢薰曾一寐之不遑兮羌雜揉而
紛紜予也中夜以興振臂拊髀而長嘆曰嗟哉黍民𦕈
然汝形喙纖銳其鍼利翼浮儇而絮輕不爽處于高朗
之區而潛伏于奥僻不顯行於大明之書而竊出於昏
冥大之不能如虎豹之怒以戕人之生也次之不能如
蛇虺之螫以傷人之形也顧所求之幾何特血肉之微
飽曾奚足以害人酉營營而至卯蓋類乎無所能之小
人徒聚其力而為君子之撓若乃熾日方夕餘暑未收
體倦氣呀珠汗雨流敧枕風櫺庶幾少休乘日入而慝
作大呼類而嘯儔鬨焉如雷滃然如霧趨炎附熱蔽牖
蒙戸忍長日之枵腹謀一食於向暮遇裸裎而不為凂
吮痂癬而不為汙隂肆毒而中傷慘有甚于膚愬方睡
睫之欲交忽奮拍而驚寤左方驅而右集東忽散而西
聚盈耳根而鼓譟藹萬口之和附羣攻競齧多不知數
飢無所擇飽不能去纍纍紅粒滿壁羅布襁童驚泣竈
婦嗔怒呼燈就爇隨觸隨仆曾不為之加少羌難得而
驅捕受其患者居多極人情之同惡爾其風榭豪室冰
館貴家簟紋凝水厨羃護紗無纖隙之可入雖一喙而
莫加何蓽門而陋巷爭鼓吻而摇牙彼蟲類之齧人固
有蚤而有蝨或傍緣而肆侵或跳梁而逞黠然皆緘口
無聲潛伺竊發獨爾蚊之可憎蓊喧譟而強聒如自鳴
其得志曾不思其苟活此其為患之最深而國人皆曰
可殺者也予又重哀之曰嗟嗟汝蚊何役役兮形則
微眇志戕賊兮乘時炎熱投間隙兮晝伏夜動謀血食
兮羣聚成雷聒終夕兮維爾之故不能息兮欲粉汝形
特一摑兮煙烽火燧矧可炙兮仁心愛物微亦惻兮汝
寧擾我不汝敵兮物盛必衰不可極兮今勢雖張後則
衰歇兮秋風掃除影滅跡絶兮
戰蟻賦
蟻之有生微軀眇形穴居蠕動為蟲之靈禮克辨於尊
卑智能卜乎晦明羣慕羶而沓集各銜粒而經營語其
義則感恩而穴犴言其勇則萃力而制鯨合庶彙以概
觀亦有能之可稱何弗安乎性分乃從事於戰爭若乃
柱礎潤流濃雲鬱興潢潦慮及丘垤思升授兵於審雨
之堂整旅於檀蘿之國列行五而序進勢有類於征役
數越千萬隊分什伯黍民肆騰翥之勇玄駒逞奔驟之
力初曼衍乎牆隅旋圍繞乎砌側登爽塏以屯集養鋒
銳而待敵緣階歷坎負塊依石若創營而立壁也交持
競齧以力相格若陷陣而縱擊也弱者散驚強者攻克
若追奔而逐北也利吻如鉗各銜所獲若獻俘而斬馘
也方且圍戶之前入穴之隙軍拔幟而漢勝師館穀而
晉食隳沙礫之樓觀空羶穢之儲積乃整衆而還歸類
志滿而意得一寓目而觀戲吾重為之太息使殷師聞
之必以為牛鬭之可駭而蒙莊覩此豈獨哀蝸戰之不
釋耶嗟夫太樸既分百偽斯動逐利隨欲鬭智角勇弱
役於強寡奪於衆迭相憑陵日鬭而鬨雖以蟻之至眇
亦紛拏而總總又孰知夫擾擾之無益而南柯之為夢
耶是不獨蟻之為然也天下之區區何以異於蟻穴之
微人心之好競何以異於羣蟻之知相古先民鞠旅陳
師蓋欲戢乎暴亂非樂耀於兵威奈世道之日遷異往
聖之所為韓白騁其巧孫吳奪其奇驅萬姓於鋒鏑爭
一戰之雄雌竭民膏於中國要邊功於外夷財力既凋
憂患乃隨鑒在邇而弗悟轍既覆而尚追安知教修而
崇服德敷而苗歸蓋亦曰佳兵者不祥之器聖人不得
已而用之
宜堂賦(為張倅作)
魯丘稱好賢之詩兮曰如鄭之緇衣惟周司徒之善於
職兮國人美之而曰宜適子館而授粲兮衣苟敝而又
改為邈千載而誰嗣兮乃復見於此時粤高安之勝區
俗清媺而易化乃以從遊赤松之仙人而為平分風月
之別駕居無何而政成思欲樂其閒暇爰啓新堂以宜
字之騁椽筆而成記發江山之潛輝有龐者眉左扶右
携來觀厥成載笑載怡私問于公之客曰宜堂之名何
居其此堂之宜我公乎抑我公之宜此堂乎顧天衢之
方亨兮展驥足于千里决非如休亭主人所謂之三宜
也又非如竹樓使君所記之六宜也以宜字堂厥有其
義客如知之願為父老言公之意客曰叟不讀公之記
乎公之意在於爾民而樂事其寓也故其為堂也不雕
其楹不峻其宇席可函丈室如環堵寓意於鼓琴弈碁
之間而意不在於樽爼托興於賦詩吟嘯之時而興不
在於歌舞故能無所往而不宜而斯堂也亦真宜行樂
之所是故煙晴景明花菲柳縈則宜於春翠隂鬱蒼冰
壺晝凉則宜於夏風露鮮霽則宜於秋之晨雪月爭清
則宜於冬之夜焚香讀易則宜於自公之餘品茶評詩
則宜於對客之暇頌聲溢清水之庭訴牒稀蔽棠之舍
此宜堂之無所不宜者也况夫鄰碧落之洞天對蓬萊
之絶頂荷山自獻其萬狀錦江横陳乎千頃揖安期於
九霄吸流霞之八景宜騎氣而馭風而游于方壺圓嶠
之境又不特製菡萏於劍池酌清泠于丹井也宜之義
大矣哉孰為之宜蓋有其故鈴閣無有蠏之嫌寮幕深
詠魚之趣全芒刃於解牛微捷徑之窘步此堂之所以
為宜而斯名之所以無負也言未已父老欣然而笑曰
宜之義知之矣而斯堂則豈公之所宜乎我聞佩僊花
吟紫薇時則有白玉之堂列三槐植九棘時則有中書
之堂公之所宜盍宜於此而豈止宜於分雌堂之半席
乎客以為然遂從而歌之歌曰
公作新堂是名以宜可以飲酒兮可以賦詩攬風月兮
無邊樂朝暮兮四時身軒冕兮志丘壑匪堂之樂兮樂
民之樂時和歲豐兮民物阜康公領嘉客兮來宴斯堂
撞鐘兮擊鼓鼓咽咽兮醉言舞祝公眉夀兮俾熾而昌
公宜天下兮豈止宜於此邦抑公之宜兮奚堂之居匪
槐堂之位則玉堂之廬
雪坡集卷十
