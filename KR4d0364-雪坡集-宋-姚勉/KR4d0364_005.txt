雪坡集卷五
宋姚勉撰
表
賜第謝表(癸丑)
伏以相上帝而作之君實兼師教有天下而選於衆在
得仁賢方獲望於清光遽寵承於異數叨榮過分報德
無涯(中謝)恭以堯舜親賢惟求實用漢唐取士始尚虛
文利禄競趨風俗愈薄欲聿新乎聖化必首正於人心
臣等識不通今志惟好古毋曲學以阿世蓋出真忱以
直言而取人幸逢盛際求才棫樸垂問芻蕘咸造大廷
對揚休命修道謂教願立中庸之經明德新民當知大
學之本庶各安於趨向皆可副於選掄冒陳狂瞽之言
簡在高明之聽誤膺親擢未協僉謀茲蓋恭遇皇帝陛
下仁洽道豐行高恩厚惟精惟一允執厥中無黨無偏
皇建其極爰究心於選舉詳為法以搜羅遂使謬庸亦
蒙甄拔臣等誓操素節仰答洪私懷仁義以事其君敢
昧平生之志有謀猷則告於内願輸他日之忠
賜聞喜宴謝表
伏以恩叨賜第仰承晉日之清光禮寓肆筵載舉需雲
之盛宴輝生觴豆喜動簪裳(中謝)竊以極榮者九陛之
龍光殊遇者一時之燕衎野食苹而取義蓋施諸羣臣
嘉賓露在草以興歌獨言夫君子令德敢謂儒科之始
進亦蒙帝渥之下霑臣等文乏咀華學勤味道天涵地
育久漸豐芑之仁霧滃雲蒸廼與鎬京之飲饋陳八簋
酒拜三行歌且舞以有儀燕以敖而是則凡而飽德均
此陶和茲蓋恭遇皇帝陛下酌道之源求士如渴商惟
醇之善政官不及私周既醉之太平人皆有行推至忱
而與共俾嘉惠之恭承秩若無譁翕然胥樂臣等志存
冰檗願匪膏粱飲之得盡其心肯徇醊醨之俗食焉不
怠其事誓逃餐素之譏
賜御製詩謝表
伏以君賜之食式均鼎養之恩帝勸以歌庸示賁成之
化儒科增重士類知榮(中謝)恭惟皇帝陛下聖筆成書
王言作命堯章煥乎其有德運乃文周道粲然復興功
列于雅天頒一札風厲四方臣等欽睹昭回祇承訓廸
作誦雖慚於吉甫美在任賢載賡竊效於臯陶謹毋隳
事
賜謝花表
伏以恩霑露草萃生意於羣芳香動天葩散陽春於萬
宇寵光所被枯卉皆萌(中謝)恭惟皇帝陛下中庸素根
道德為麗廣開衆正爰攬其英博采直言以華吾國特
頒異貺昭示至榮臣等志慕垂馨學思就實孤忠報主
敢求桃李之門潔操厲躬願在蕙蘭之畹
賜冰謝表
伏以湛露霑恩式綏宴衎頒冰示寵祇服光榮當暑之
隆不寒而栗(中謝)恭惟皇帝陛下淵衷水止静鑒天昭
臨政萬機凛如履薄謹微一念深戒坤凝載分玉井之
珍增耀瓊林之集臣等敢不忠清秉節精白承休晛見
陰消仰贊去邪之決天寒地淨願為固圉之圖
東宫受冊賀皇帝表(庚申)
伏以天付有家式重承祧之寄王命作冊丕昭唘後之
謀寶歷無疆瑤圖有慶(中賀)恭惟皇帝陛下堯中舜一
文顯武承身度凖繩示父子君臣長幼之道天常筆舌
為典謨訓誥誓命之文將肇舉於明禋爰載崇於冡嗣
上公授命百執在廷衮冕黻珽之度昭柷敔笙鏞之樂
備於粲國家之盛典永綿宗社之丕基臣等忝列宫僚
幸逢邦慶禆日就月將之德自媿罔功作星輝海潤之
歌願言歸美
謝皇帝賜馬表(許乘騎入東宫講讀)
伏以揣分僥覦濫厠露門之講蒙恩赫奕遽頒天廐之
良得所未當感而益懼(中謝)竊以過闕則下庸見尊君
之心俟駕而行亦豈為臣之禮獨以說經於儲舘遂令
給傳於禁途策茲騏驥之材媿矣駑駘之質茲蓋恭遇
皇帝陛下飛龍上治遹駿有聲馳騖乎仁義之途游觀
於道德之域尊禮經士唘廸後人盡忠嘉之羣心將之
帛篚知勤勞於臣下酌以金罍憫茲出入之微勤假以
超驤之上駟臣敢不竭其忠力範我馳驅躡彼遐蹤必
陋漢唐之陳蹟導夫先路願趨堯舜之通衢
沂邸賀皇帝肅清江上表(庚申兼宫教時作)
中國猶太陽犯順豈容於庶類仁兵若時雨奏功大慰
於羣黎王心載寧天下底定(中賀)恭惟皇帝陛下廟謨
雄斷神武聖文昌歷開天等藝祖造邦之日輿圖拓地
紹高宗復古之勲屬者北人唘茲邊隙生靈塗炭中外
淵冰罪已之詔一頒悔旤之天隨格及相同德與神為
謀王命于宣虎告成而式辟皇耆其武度董師而集功
智勇協心將士用命三軍夾擊萬旅俱殱肯苻堅衂于
淮淝佛狸殞于瓜步皆天險之未越亦事機之幸乘未
有安内夏於幾危挫北軍於已渡茂建丕烈前無古人
江海一清盡復四民之業乾坤再造永垂萬世之基宜
廟宜郊可歌可頌臣某義均休戚慶倍等倫舜舞兩階
已喜班師而振旅武有七德尚期保大以定功
沂邸賀皇帝東宫正位表
千歲皆安立嗣必子四方繼照麗正重明宗社尊隆臣
民悦懌(中賀)恭惟皇帝陛下傳心堯舜嫓德殷周寧王
遺大寶龜昭嗣無疆之服孫謀以翼子燕式觀遹駿之
聲契惟天惟祖之初心舉有國有家之曠典丕釐景命
敷遺後人臣忝列宗支喜培國本安磐石夀旗翼祝天
子之萬年隆岱嶽深河源慶皇基之億載
沂邸賀皇帝太子入宫表
伏審茂建青闈密依紫禁端聖人之南面昭此大明位
元子於東宫于以自副室家胥慶廟社有歸(中賀)恭惟
皇帝陛下恭已操功宅尊麗正土階三尺昭令德以示
子孫世室九筵有成命而祀天地聿嚴主鬯爰重立儲
載肅翬飛以安鶴駕爰居爰處來燕來寧臣屬在宗藩
喜深厦賀虎闈尚齒知内先九族之親龍樓問安願上
祝萬年之夀
皇太子侍立參決謝皇帝表(庚申兼太子舍人時作)
問安清禁方嚴子職之恪共立侍紫宸乃獲政機之觀
決得於目擊授以心傳揣分未堪蒙恩過厚(中謝)恭惟
皇帝陛下以聲為律其動應規昭其度昭其文示之令
德丕哉謨丕哉烈佑我後人肅然身教之儀刑見于家
法之純懿若稽嘉祐先宗祀以建儲上則天禧命宰臣
而習事不以臣為幼侗而俾之繼紹不以臣為愚陋而
誨之經綸拱親黼扆之日朝聳觀神斷之天造若明發
蔀可學知方臣有獲多聞祇承允若視乃無時豫怠帥
而不敢有加晉王治之懦庸夫何足效曾孫誦之道德
所願庶幾
皇太子謝皇帝令百官詣東宫表
鴻冊誕敭仰拜君親之茂眷鵷班移賀懼非臣子之敢
當揣分僭踰拊躬惕厲(中謝)竊謂以儀辨等初無二上
之尊事主比肩敢辱百僚之見獨以宗祧之至重特令
品級之少殊外似聳於觀瞻中實深於戰栗茲蓋恭遇
皇帝陛下接千載統垂萬世基以得人之謂仁念立嗣
之必子昭德而示有則以貽堯歴試而考言既云乃可
禹固辭而稽首必曰汝諧肇建青宫俾承紫極茲舉正
名之典又隆納謁之文臣敢不自牧以謙懋躋于敬見
公少如保傅之禮寧有怠驕以英俊為師友之交決無
私昵庶克堪於付託期不忝於繼承
皇太子辭皇帝賜扇表
伏蒙聖慈賜臣紫扇四把者龍光赫奕特頒列侍之儀
雉尾森嚴頗近至尊之御未容僭受決不敢當欲望聖
慈特賜蠲免
雪坡集卷五
