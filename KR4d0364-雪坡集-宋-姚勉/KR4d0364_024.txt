雪坡集卷二十四
宋姚勉撰
啓
上程丞相啓
伏審渙敭廷綍晉秉國鈞天子有臣七人久負經綸之
望冢宰詔王八柄式隆輔相之權改紀方新迓衡有屬
中外想聞其風采華夷交聳於聽觀恭惟大丞相樞使
國公肅懿而惠和直温而寬栗任天下之重信其為先
覺之賢格君心之非有所謂大人之事頃居言責茂著
忠忱善類所恃以無虞上意已知其可相王之喉舌既
優賦政之功帝曰股肱尚任弼予之責載登揆席爰易
化絃擇人任責之成功特重玄齡之委得君專行乎國
政豈如管氏之卑僂指近時驚心往事謂之將順其美
而併失其救惡之職諉曰靖共爾位而遂銷乎好直之
風守法惟困於孤寒闊略貴戚而弗問攬權雖聽於自
用旁落左右而不收一整弊綱是在今日側聞八事之
入告已慰四方之具瞻知之艱行之維艱終賴扶持之
力改之貴繹之為貴端由啟沃之功昔魏公七事之陳
至司馬五規之獻偉然遠業具在此書先正保衡罔俾
商邦之專美程伯休父願言周雅之歌功某求道未聞
受才不韻昔羣趨蘭省濫隨鶯谷之門生今新正槐庭
首拜鶴書於郵使自惟何物敢累大鈞矧因負米之願
乖頓覺彈冠之念冷縱令從政未合造朝附致青雲豈
在速驅於宦路立深暝雪誓當不辱於師門
賀蔡參政啟
伏諗敷告大廷晉陪近輔國皆曰可選臯陶伊尹之賢
道之將行用周公仲尼之學真儒得政善類宅心聳寰
海之具瞻非門人之私慶竊以道由天出心自古傳堯
舜盛時罔非修齊治平之事秦漢叔世始為牽補架漏
之規幸至我朝復承斯統然僅書傳於來世未能功被
於當時自昔罕逢乃今有待恭惟大參相公先生弘深
肅括明允篤誠祖西山而師考亭獨傳正學派伊洛而
源洙泗蓋得真傳識貫精粗道該體用大學八者之條
目妙會於心中庸九經之規模如指諸掌多於嘉績簡
在上心擢之獻納之班委以經綸之寄遂繇兵筦參秉
國均吉士立政勱相國家式副用人之望貳公弘化寅
亮天地必推論道之賢屬時多屯積弊如蠱苞苴女謁
清賄道以當嚴外戚宦官折姦萌而貴早夕谷毋容於
駒縶朝岡宜集於鳳鳴風采聿新觀瞻斯慰知吾道之
不為無用庶小人之罔或有辭聖賢之難得者時幸際
風雲之慶會宇宙之不磨此理聳觀日月之昭垂勒彝
鼎於明庭屹棟梁於道閫某名科徒躐禄養竟乖固知
儋爵以析圭盍思移孝不得為親而負米何忍希榮未
嘗通光範之書乃遽誤公車之召極知提挈欲惠作成
尚願察於真忱俾少全其初志當圖國士之報以答先
生之知張師德及文正之門斷無是事劉安世守温公
之學誓以終身
通陳判府昌世啓
伏審受册臨軒驅車莅郡冰江理棹嘗登千仞之龍門
錦水樓㕓又托萬間之燕厦喜我二天之獨有為公特
地而一來將歛板於道傍先羾函於節下恭惟判府刪
修判部侍郎長者君子古之吏師玉壺凝萬壑之冰清
融表裏霜水洗九霄之月明入毫釐頃開廣信之藩茂
著廉平之化百堵皆興而人不知役一介不取而官有
餘財縮吏老姦造民大譽帝曰嘉止來歸立鵠之班公
則翩然渺動冥鴻之志無寧外服未欲中朝睠古昔之
竹州乃先公之棠舍詔謂西江之道院其撫朕師民驩
東閤之郎君又為吾父凡此日迓軾熊之耆老皆前時
騎竹馬之兒童獨是陋邦已非曩俗民窮似蟣賦毒於
蛇歲無萬億秭之登糴至什六七之取倉有紅粟而錢
貫朽矧多化於歸舟野無青草而室磬垂孰興憐於破
屋魯侯&KR0681;止齊國庶乎追孝于前一復其舊君陳宏周
公之訓兹率厥常戸牖為漢相之時亦如此宰某忍寒
甚慣炙熱不能竊第七年豈有鳳池之想反關四載頗
安鷗海之盟回憶歸時深蒙異顧借尚方之劒者衆已
駭其妄作用司農之印者人尤服其難能不圖再逢相
視一笑幸以吾黨小子之簡得事是邦大夫之賢致私
謁於翁歸斷無此請和新吟於嚴武或有所長
謝陳判府賀生詩啓
我辰之月直斗正愁得罵之多巨公之筆補天遂有生
華之感得非所稱愧不敢當矧方念於劬勞何可堪於
頌禱頋驪珠之滿掬難鯨錦之卷還某官民社宅生文
章司命耆夀俊越在厥服藹令聞之素穹老成人尚有
典刑追前修而獨立乃不遺於么麽而曲惠於生全唱
郢人白雪之詞妙幼婦黃絹之語不恭是懼重拜惟慙
謹箧笥之襲藏為子孫之輝耀君子夀夀天子還祝我
公皇極福福庶民願同爾衆心丹永篆手墨未紬
回童倅
伏審䟽恩天陛借重星屏虎檻宣威久服童君之善政
漁竿借釣幸安姚子之閒居將披覩於雲天遂帡幪於
風雨迎軒胥慶拜櫝有嚴恭惟某官碩望耆儒清名厚
德受天粹氣得湘潭嶽麓之至清随地政聲與石壁洪
巖而俱峻盍聽星辰之履上乃將風月之權分清朝自
近世以來半刺異初基之重以烏有子虛之課額當白
崖赤打之浪頭網解取辦於鑿空事勢幾成於築底秪
如道院本非有蟹之邦必也通才可勝展驥之任而况
教適新於董學糶專主於平農民命幾何所重惟食士
風壞矣在正其心宜有良規聳聞新政第虞裝趣不待
席温刺史相必考所行丕拜璽書之寵耆夀俊越在厥
服人觀璧帛之迎某禄不逮親學難諧世盟鷗結社聊
自樂於孤聞騎馬朝天終慚隨於羣隊分甘藜藿歸隠
菰蒲欣聞佐郡之来端有事賢之幸燕雀之喜以賀厦
知可依栖龍蛇之蟄以存身尚祈覆護
回王倅
市朝懶到自甘山人姚合之窮邦國不空喜有别駕王
君之至風月平分之自始雲天覆幬之有歸贄名未徹
於記曹委牘忽先於編戸恭惟某官英聲震地峻閥倚
穹為留耕之諸孫所聞已異在會稽之羣從厥譽尤佳
瑶林瓊柯無塵俗之姿栝柏豫章有廊廟之器故象賢
崇德求忠必於其門而事君立身觀遠以其所主惟是
淮堧之幕府獨狀天下之英才王通登將軍之門以竒
自著元琳在司馬之府見器尤深發硎以還脱穎而出
自合聽履於星辰之上胡為岸幘於山水之間蓋不欲
同流而合汚是以若輕内而重外睠此高安之郡事簡
俗淳第非中熟之年民貧賦重吁旱苗之已槁慨糴數
之甚繁嗟我人其誰生恃賢者以為命仁人之言其利
博寬尚拜於一分大賢之德在民深是當先於百姓若
時先正嘉惠清江世於此而具瞻民到今而受賜纉戎
舊服追配前人此時相郡之規模他日濟時之事業讀
沂國句知梅鼎之必調視晉公家覺槐隂之已滿某學
惟好古樣欠入時徒能畎畝之不忘有懷莫吐非敢山
林之益密求志所安第知掃軌於閒門罔覺乘軺之及
境遂失前茅之拜且稽右櫝之恭如愧恧何幸矜赦爾
隨州里之民而往役毋敢不欽舉家庭之學以砭愚庶
終有立其為慶忭靡極傾殫
回趙司理
竊芘枌鄉久仰景星之耀陞華李掾幸依愛日之春豈
特受㕓而為氓蓋將就正於有道恭先弗果賀後為慚
恭惟某官地望穹隆天姿粹潤雄辭勁氣陳思王繡虎
之才道骨仙風李太白騎鯨之韻自證慈恩之佛合陪
碧落之郎乃爾斜飛甘於廉取亨衢筮仕姑養望於珠
曹當路貪賢復借重於花邑便合飛雙鳬而東覲胡為
驅匹馬以西來得非欲行其一片活人之心故寧少迂
此尺五近天之步乃睠高安之郡實為&KR0839;俗之民頃因
揚粃之在前每與刻木而為市攫金白晝豈如楊震之
畏知蒙霧青天安得謝令之推去民其否往賢者鼎來
嗟我國人真望葉公之如歲告之天子願留侯霸以朞
年第虞玉節之來又趣金鑾之召某懶於釣禄願此耕
寬親養乖違仕何敢問君恩深重辭不獲俞方強治裝
忽聆及戍遲吾行也尚能隨負弩之迎適我願兮當早
聽驅車之叱
回胡簿
伏審筮仕友邦&KR0681;官簿正枋榆乃蜩鳩之止曾辱迂臨
枳棘非鸞鳳所棲喜聞俯就未馳慶幅先枉賜函初非
敵以下之可當欲不愧於中而不得恭惟某官學優而
仕筆妙於年江夏黃香負天下無雙之譽洛陽賈誼能
諸老未對之言摘髭巍科拾級膴仕便合凌青而遡紫
尚煩稽墨以勾朱以卑飛培雲翼於九重以平進養霜
蹄於萬里睠惟陋邑深積弊源伐檀多刺於狼貪刻木
殆踰於猱猾聳聞新政載滌舊汙惟嚴於束濕可以使
一罰而百懲惟潔於飲冰可以出獨清於衆濁有如賢
者蓋易能之平生之志豈止榮身一命以上皆可及物
昔明道先生之在鄠縣以德化人至紫陽夫子之仕同
安以學造士卜其他日皆以此時仰企前修永有令聞
某雖懷至慶尤切深期理萬事惟欲問胡公何敢願此
人於執事讀十年不如詣主簿尚當請所益於下風
回解頭李有開
錦水偶連敢自詫黃姚之品筆鋒曾記果遂符綠李之
魁驚耳一鳴拭目先覩矧幸同於經社尤喜倍於鄉人
魯臯貢賀之先施鄭重貽緘之倒置恭惟某人賦姿甚
穎有志竟成偉雛鳳之孤鶱自知親師取友之益隘篆
蟲之小巧能為抱經束傳之勤月書屢占於上游歲貢
預期於首選果聞一日盡壓羣英旗蝥弧以先登前無
勍敵靈姑銔之卜吉勇策勝勲此蓋閭師所書黨正所
書是謂大夫曰可國人曰可月評久定天府宜升勉哉
貢益郡之畋行矣繼廣川之董錦標重奪再為鳳凰山
之榮金榜將傳已見鸕鷀洲之䜟某久知寳價式副硎
期念嘗窺聖師親筆之書乃不立左氏學官之選聳觀
傑出祗抱深慙歸耕徒羨於拾青就試亦甘於飲墨自
量謭學猶玷誤恩羞揚粃之在前看積薪之居上李文
正有三元之故事願踵英蹤公孫子權第一於大廷尚
期正學編摩辭淺期望意深
與鄒家定親
誦鄒軻願為有室之言宜家是望秉姚崇必貴可嫁之
識選婿方真偉矣高風拔乎流俗賞目稠人之表盟心
片語之間次孺子有志斯文頗能詠冰壺之賦長令娘
擇賢而偶無暗投月璧之珍地鄰龍劔之英天侈雀屏
之卜於諸少矜持之内獨重羲之在諸子疎俊之中能
知彦國既諧合姓敢後問名恭陳繫臂之儀永結齊眉
之好吹暖律以春燕谷願言蓬蓽之生輝奮學館而登
瀛洲行見門闌之有喜
定親啓
伏以昔吾伯父嘗得婿於魁門今我宗人願請盟於鼎
族益篤親親之義遂為世世之姻幸矣訂金榮哉倚玉
恭惟某位小娘生奕世狀元之里夙帶天香自顧某位
學生以寒谷小儒之家敢攀地望特孟氏之言願為有
室而武功之女必嫁能詩須因判合之言仰拜王張之
賜不云齊鄭之非偶乃若朱陳之為㛰義概雲天之九
重和氣陽春之一脉鳳占協吉鴈幣贄恭既永好於百
年亦可誇於流俗生於鄒而邇於孔己沾講道之風妻
以姚而邑諸綸其有興家之望不腆菲禮具如嗣箋
餉啓
言念締好請盟已荷訂金之諾拜嘉受室願成種玉之
緣既卜良期敢恭微禮惟男女及時之義非幣不交至
㛰娶論財之風則吾豈敢二姓相孚於道義百年永托
於姻㜕春然姚花暖我鄒律迨冰未泮輒陳鴈奠之儀
當月仍圓拱俟鸞軿之下纏紅不腆嗣錄具詳
定親(姚娶趙)
望高閥閱宛同儒族之清喜動門闌幸托王孫之貴草
木既欣於同味葭莩遂映於末光作對自天締盟卜日
先君幼子粗修家學之箕裘令姪宗姬見謂公族之儀
範頃因媒妁欲附㛰姻第相交儒素之風安敢效綺紈
之習一言而合二姓以諧覬兹琴瑟之和鳴保我壎箎
之怡聚此求儻遂所得良多猶子有家公既盡為兄之
道及時為娶僕敢忘愛弟之情
回定親(姚答張)
登瀛之派己遥曾何足慕鳴珂之里相接乃遂榮攀冰
語初聞天緣即合恭惟令郎璜宫秀選久巳聞張孺子
可教之風庶女圭竇儒酸亦可謂姚祕書能詩之女題
紅有兆納采登嘉勿云嫡庶之分殊自有父兄之義在
但相與詩書之味願不為夸奓之風鴈幣禮陳已重千
金之訂鳳樓書報佇觀三草之榮
回定親(姚答胡)
詩人姚氏之女不與凡流大姬胡公之姻式聮舊好寵
承妙墨欲締嘉盟雖知巨族之難攀獨喜微宗之有托
令猶子生居望族早能詩禮之傳舍姪女幼失慈親已
備艱難之歷伏聞高誼不鄙寒門略無夸奓之陋風但
取詩書之同味如斯惠顧敢不敬恭娶女必貧素之家
君既用温公之法送門為箕箒之訓余敢忘王子之規
雪坡集卷二十四
