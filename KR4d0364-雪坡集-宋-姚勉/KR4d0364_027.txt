雪坡集卷二十七
宋姚勉撰
狀
辭免召赴行在申省狀(丙辰九月)
八月十五日凖尚書省劄子八月五日三省同奉聖旨
召某赴行在者某伏以予琴未和豈忍為問仕之謀飛
詔鼎來乃遽忝起家之召君命不容於俟駕私心猶切
於循牆輒干越制之誅庸瀝陳情之懇伏念某無庸謭
學偶玷末科盆盎易盈不易時而遇變斗升弗養顧何
意於求榮吉任彊更墓廬忍釋雖移孝之天不泯而事
君之日尚長不欲為光範之干政恐誤公車之渥書不
通而廢例在衛涇之本志自甘服纔闋而蒙恩何汝愚
之故事敢望輒加異數豈協羣言况以非才方兹學政
所合竭勞於外服詎宜承寵於中宸身戀松楸願且俟
及期之戍心傾葵藿尚能輸報國之忠所有省劄未敢
祗拜除已寄瑞州軍資庫外謹具狀申聞欲望公朝特
賜敷奏收回成命俾某仍舊待鎮東軍兩年之闕到赴
任須至申聞者
赴正字召中途上書而歸申省狀
八月二十五日伏凖省劄八月五日三省同奉聖旨召
某赴行在繼即具劄子辭免九月十八日得旨不允九
月十九日三省再奉聖旨除某秘書省正字某上誤隆
知靡容力避已祗召命行至半途適驟感于外邪致有
傷於元氣患衝心腹痛絞肺肝恐循至於膏肓盍速加
於針砭但念奔馳道路未有良醫不如退屛山林可求
善藥豈容愒日惟有籲天深慮薄命之頭顱難刺清班
之人物願收成渙特畀嶽祠昔蘇洵雖辭省掖之招於
仁祖尚有封章之獻輙援是例附進以書欲望公朝特
賜敷奏微忠拳懇或逃出位之誅弱體康強尚有事君
之日
得旨責任僉判一次申省狀(丁已正月)
今月十九日伏凖省劄偹載臺䟽寝某新命且今任僉
判一次某攖鱗抗䟽當從四裔之投濯髮數愆姑郤九
關之入俾且循於外服猶曲徇於初心罪極丘山罰無
毫髮伏念某養親弗逮從仕難任特因洊拜於宸恩弗
敢固違於君命不圖䟦草之際遽有采薪之憂竒蹇背
時莫趨班底戇忠憂治輒奏嚢封例汝愚而賜召則不
稱所蒙援蘇洵而上書則頗鄰於僭宜干誅斥果玷抨
彈自憐極陋以至愚莫察平時之隠慝至兹循省惕若
戰兢雖嘗掛京頖之名不過就類申之試惡不知其日
積事乃若於風聞至於輙肆驕矜唐浮華之進士妄自
標榜漢狂激之黨人為唐進士則自累其艮心為漢黨
人則有關於世道積悔尤而至此速罪戾以若何尚敢
冒進瞽言極陳時事宜伏妄言之罪亟加遠竄之刑但
寢召綸允為輕典同罪伏儕於善類小愆亦福於微軀
養痼疾於山林其何能淑懷寸忠於畎畝永矢弗諼所
有省劄謹以祗受
辭免校書郎申省狀(已未十一月)
排姦抗䟽曾為曲突之憂更化用賢亦玷招旌之列顧
小材之弗稱蒙異渥以奚勝但當四郊多壘之秋殆匪
三命循牆之日惟適么微之分庶全出處之宜伏念某
癸丑叨恩丙辰誤召遇憸壬之竊政凜憂愛之盈懷既
斥逐正人能不斷國家之脉而壅防言路得無睽上下
之情此而弗言孰不可忍遂援先儒辭召之故事轉求
宰臣上達于奏篇引疾歸家杜門省咎雖山林之窮處
寧畎畆之少忘微臣不幸而受知言之名天下乃幾於
遭誤國之禍神衷造斷豈容雲霧之蔽蒙宗社有靈忽
喜乾坤之旋轉大姦遽拔賢相並登翕然茅茹之俱連
胡爾菲葑之亦采某遭逢景運涵泳深恩願造清朝豈
甘索隠然尚无州縣一日之考恐難堪館閣四庫之除
朋字猶存未足當劉晏之正字異書欠讀何敢辱更生
之校書既招貪榮冒寵之譏復有辭卑居尊之誚未容
躐受所合自量欲望鈞慈特賜敷奏收回成命改畀真
材或不棄於淺聞姑俾仍於舊貫愛之以德倘少矜恬
退之忱進則盡忠敢不竭糜捐之節所有省劄未敢祗
受已於今月十五日望闕謝恩訖謹具狀申聞欲乞只
以秘書省正字本官賜召庶得允當
辭免再除校書郎申省狀(庚申六月)
今月七日恭凖尚書劄省除某校書郎者某竊謂安分
循常古人所尚貪榮嗜進識者攸譏揆義未安瀝忱以
控某昨叨收召特畀校讐嘗丐就於元班幸獲從於愚
欲曾歷時之未久乃誤渥之仍頒是少忍於須臾即可
超於等級内有躐遷之實利外存能遜之虛名所學謂
何而偽若是况大明黜陟之日丕變澆風方顯旌恬退
之流率先列位倘兹躁競能不悚慚徒負初心何禆治
世仰祈鈞念敷奏宸聰毋懷反汗之嫌曲徇由衷之請
俟其日月之稍積承兹雨露以何辭後進徐驅庶不失
夷途之軌深培久種或能收實地之功
再辭免校書郎申省狀
今月初八日嘗具狀辭免新除校書郎初十日再凖尚
書省劄子三省同奉聖旨不允者伏以官卑位下固知
頻巽之貽愆分薄命寒終覺蹈常之為得不暌再三之
凟敢希萬一之從伏念某微科雖曰八年外考初無一
日未躋中秘已是異恩曾閱歷之幾何而校讐之重
畀前已辭而今受名雖遜而實貪公論謂何私心甚媿
矧生在瑞陽之地乃近罹兵燹之殃生靈化為魚肉而
救之不能族黨戕於戈殳而仇之未復正内有創殘之
痛豈自求榮進之時真弗遑安初非為偽既籲天而未
應愈蹐地而靡容再此陳情期於得請仰求敷奏俯遂
懇祈倘不棄於賤庸姑少遲於歲月誓堅素節仰答洪
私違命干誅席藁拱需於鈇鉞矜從愚欲懷鉛仰戴于
陶鈞
辭免兼太子舍人申省狀(庚申六月)
今月十八日伏凖尚書省劄子三省同奉御筆除某兼
太子舍人者伏以肇開儲禁永扶皇極之尊妙柬宫僚
當極天下之選豈伊庸謬誤在招延伏念某曩以謭材
忝膺親擢允謂非常之遇每懷莫報之恩誓當竭節以
盡忠何敢辭難而避事然而進當以序志匪貪榮仕三
月而升天禄之班已虞不稱居數日而列承華之屬愈
媿無堪方上嗣之優崇求端士以衛翼師賓輔德已皆
元豐馬吕其人講讀建官亦皆紹興朱范之輩獨是令
書表啓之任盍先德行文學之科厠膚淺于羣賢恐沸
騰于衆論張華在西晉為博洽之士故以是職而起家
顧榮於南土有秀望之稱故處此官而得譽靖惟何者
豈足當之一懷超躐之愆二有曠瘝之懼未容忝冒倍
切戰兢欲望清朝奏陳丹扆收回成命别擇真材知道
德者與游安有思廉之學成羽翼而難動但同商皓之
心
再辭免太子舍人申省狀(六月二十一日)
伏以固邦本者元良允孚衆望選天下之端士難雜庸
才辭不獲俞色徒增愧自憐戇樸雖久懷范鎮寅亮之
心但念迂愚安可玷十朋良翰之列以兹未敢匪曰弗
恭欲望公朝重為敷奏小臣等輩蓋車載而斗量儲禁寀
寮必金相而玉映欲當其任願簡厥修彼義府奸佞之
流固非所取若杜錫忠規之士何患其無
辭免兼沂邸講官申省狀
嘗謂得新忘故者固媮薄之習辭小受大者亦奔競之
風然而義有所不可兼情有所不容已輒伸悃愊仰凟
清明某昨班秘庭兼講蕃府雖有供奉薄賙窶貧既列
屬於青宫難通交於朱邸易生罅隙當别嫌微庶無共
二之羞亦免求多之責謹具公狀仰申廟朝欲乞敷奏
免兼沂靖惠王府教授别選班行之彦往横邸第之經
容某專一供上件太子舍人職事
已未十月辭添差處州通判申本州狀
今月十八日伏凖使府發下遞至尚書省省劄九月四
日三省同奉聖旨除某通判處州仍釐務者某伏念上
恩未報固懷戀闕之忱寵數過優亦動循墻之念盖有
非常之彦乃堪不次之除自顧何人曷當是選竊惟員
外置之佐郡以居朝下出之士班某但叨讐正之虛稱
曾無閱歷之實跡一朝冒此衆論謂何雖在國初每除
别駕然偶失張齊賢之選通榜盡除其後因歐陽修之
言此例遂改蓋謂初登仕版即予高官未能涵養以成
材徒使奔競而敗俗董德元之七年恭政漫為識者之
羞張師德之兩及相門祗重先賢之歎某初非拒命所
願循常倘科目稍前者猶此貪榮則名第偶卑者若何
望進未容躐取決不敢當欲望使州為申朝省乞收成
命改畀名流忍饑寒而讀書方思學政厲忠清而報國
終不忘君所有省劄未敢祗受謹寄留本州軍資庫須
至申聞者
轉官乞回授祖申省狀
覬賞貪榮素匪平生之志報本反始願推孝治之恩謹
瀝愚忱上干穹聽某誤叨宸渥末綴宫僚方懼罔功例
叨進秩辭則近於立異受則是謂躐遷自權其宜輙控
所請伏念某家習鉛槧代有簪纓雖未至於顯官亦相
承於仕籍獨惟大父窮老書窗謾叨四舉之恩莫遂一
階之願留其簡冊遺之子孫某忝竊異科濫躋中秘幸
遇明禋之大霈獲蒙賁贈於慈闈以至糟糠之妻亦霑
隴墓之澤追想如存之先志亦必念親願回濫轉之一
資用而尊祖庶幽明之兩得合前後以相輝其求蓋亦
異求所望而非敢望官卑職小固未當二代之封德厚
恩深庶或被九原之寵仰祈敷奏俯賜矜從願移孝以
為忠告捐軀而報國
陳實年甲申省狀(庚申)
應舉不增歲數見前輩無欺君之心在籍而無官年騐
先儒有忱意之學知而故犯罪在不原伏念某方當弱冠
之年尚為舉子之學道心未固人爵是貪想發於衷神
授之夢告之君第千中一之語繼以臣年二十三之詩
事乃不然志猶未己每逢詔歲必用此年後當三十八
之時始玷五百人之選乃知二字與八皆以兩畫成文
但顛倒其辭以相愚不漏泄此機而明示事皆前定何
煩躁競之求心乃自欺夫豈忠忱之實常懷不滿屢欲
自陳倘改過之尚稽是懷諼而未己小人之朋奸罔上
何所不為異時之致仕引年豈能知止其害甚大於義
弗安謹具狀申明欲望公朝特與敷奏送所屬於仕籍
内將年甲改正所有前此欺罔之罪拱俟誅斥
雪坡集卷二十七
