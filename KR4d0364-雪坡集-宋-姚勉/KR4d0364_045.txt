雪坡集卷四十五
宋姚勉撰
樂致語
郡守勸駕樂語(代作)
大比興能荷嶺萃多才之盛嘉賓式燕芝堂列四座之
英秩秩初筵津津喜色省元學士工磨月斧巧織雲裳
經學淵源𣲖接廬山之舊詞華藻麗燈傳渤海之遺藉
甚月評偉哉時望蜚聲米廪一鶚横空較藝棘闈八龍
得雋天族倍七賢之盛星臺聯三秀之榮桂子香飄共
登秋賦梅花信早齊報春魁我判府六館俊流雙旌間
氣羲爻得趣密傳家學之精佛閣題名早繼世科之選
元是蓬萊之佳客來為道院之主人適當勸駕之初大
舉吹笙之禮府判黃石高弟梓潼後身檄捧星臺心授
文章之印書題天姥手提人物之衡竚看北闕之軒騰
盡是東君之吹送玉京馬蹄疾齊觀上國之光錦水市
河連好應倫魁之䜟輙呈口號上奉清歡
主人合作紫薇郎引領羣仙覲玉皇滿袖風雲生羽
翮排空牛斗避光芒錦江家䜟聲名在金榜巍科姓
字香典貢春官來歲事芝香趣下瑞芝堂
新婚致語(鄒娶陳)
新陽七日已欣寒谷之回春和氣一天快覩德星之聚
夜艷神仙於華屋秩籩豆於初筵喜色盈門歡聲溢座
恭惟嘉賓上舍學士太丘德宇拾遺文章傳家有狀元
之榮宰社見宰相之志襄首奮翼合直上於玉堂吐氣
揚眉即横飛於璧水相攸慶燕得婿如龍舉鍼子送女
之儀結女叔來聘之好次賓學士中庸世學安定家傳
謝砌玉芝竇庭丹桂曾快鶴書之捧即榮蟾窟之遊協
諧卜鳳之祥整頓驂鸞之駕在座親賓晉秦懿戚劉范
世姻綸巾公瑾之風流錦衣買臣之富貴導引得仙遊
之樂笑談開釀禁之嚴高朋雲集於玳筵雅論風生於
玉麈我東道朝奉道鄉直節齊國高才子舍聯輝五鳳
之羽毛絢爛孫枝挺秀八龍之頭角峥嶸欲早見於曾
玄乃榮聯於姻好卓以西雍之人物副兹東坦之聲名
榮遂結䄜同諧合卺鳳駢鸞駕月宫擁仙子之來龍燭
鴛屏雲漢慶星郎之會大開宴席永締歡盟愛日烘晴
祥煙藹曉松耐挺歲寒之節梅嬌漏春信之香歌遏行
雲舞翻回雪祥光院宇今年小慶於登科喜色門闌來
歲聯看於升舍某厠身樂部拭目清歡欲展心私上呈
口號
珠簾綉幕藹祥煙合卺嘉盟締百年律底春回寒谷
暖堂間夜會德星賢綵軿牛女歡雲漢華屋神仙艷
洞天玉潤冰清更竒絶明年聯步璧池邊
對廳樂語(丙辰春再娶)
韶天明麗慶人月之重圓魁宿熒煌聯使星而高會新
鳳鳴之諧叶隆燕衎以綢繆西位郡馬上舍邾國故家
道鄉雅望名蜚璧水咸推天子之門生身娶瑤姬自是
人間之禁臠早具龍頭之眼親調麟角之膠苗夫人不
識韋臯俗何足怪相里氏皆輕杜衍君獨不然力主嘉
盟遂脩前好次位直閣機宜竇山丹桂謝砌玉蘭衛女
問我諸姑曾作齊眉之偶莊姜以為己子亦求坦腹之
賢凡而汶上之田猶是奩中之物特聯星轡來衛雲軿
狀元節判正字著郎揭日貴名薄雲高誼杏花十里豈
無可娶之公卿桃葉同根但欲尋盟於姊妹不矜新進
士寧作小姨夫洗簡略之陋風復婚姻之古禮玉鞭親
迎翟茀同歸洞房燭金榜名世間固有帝京遊鳳樓許
天下無雙即看魚軒同登龍禁東位新恩待除郎中奕
世狀元之系西江夫子之孫策對楓宸行矣家氊之又
復袍争草色煜然棣萼之相輝賓在秩筵主臨吉席翠
袖紅裙之歌舞瑤琴寶瑟之賡酬揮玉麈以生春飛羽
觴而轉月三魁兩娶未多前輩之風流一日九遷同享
長年之富貴某等欣逢盛事請播伶歌
洞房華褥綉芙蓉惹得天香馥正濃鳳觜續絃新跨
鳳龍頭有婿又乘龍人間二月春光好魁下三台瑞
彩重酬勸不須辭爛醉詔書已下紫泥封
女筵樂語
雲英以樊夫人而婚既成絳雪玉巵乃西王母之女同
宴瑤池偉佳婿之乘龍艷華堂而式燕西位郡封秀鍾
豐水系出蘇臺姪其從姑若莊姜之已出妻之以子自
孔氏之兄來睠言騶谷之外家早識龍頭之英物自合
絲鞭之久接何遲玉鏡之重婚洞房花燭金榜掛名恰
逢盛事綉褥芙蓉門闌多喜來主嘉盟親飭魚軒俯驂
鸞馭次位宗姬銀潢衍慶玉葉分香富貴生諸王家猶
勤婦道舉動得内宫體恪奉母儀族黨稱賢閨門有則
齊姜繼晉皆由夫子以拜成姬氏如秦宜爾碩人之借
重况蘭閣乃齊年之姑㛐而棣樓又平日之師生契同
何止於四般將送遂煩於百兩狀元新閫夫人行雲態
麗詠雪思高清談謝道藴之風妙墨衛夫人之法女科
若有亦當為天下狀元仙骨非常不肯嫁世間凡子曾
許盧魁之上第遂諧歐九之繼姻寶鑑重圓膠絃再續
小喬初嫁添羽扇之風流京兆新粧覺蛾眉之嫵媚東
席恭人參軍令女刺史親孫七袠開年綠鬢朱顔之如
舊九宗拜長藍袍紫綬之盈前引領瑤姬主張玳宴淺
斟低唱恰當芍藥正開庭更勸迭酬笑指蟠桃同祝夀
某舞慚趙女歌遜秦娥上對芳筵僭陳斐韻
馬前喝道狀元歸舊婿重新此事竒駕鶴驂鸞來錦
水烹龍炰鳳宴瑤池滿斟蕉葉融春色共指蟠桃祝
夀期後會相逢定何日玉郎承詔入京時
禮席致語(鄒宴姚代希聖作)
月娥來瑞天香新動於姚花星使遠華春意頓回于鄒
谷駐金環之壓轡開綺席以飛觴式燕又思乘龍有喜
恭惟西位親家狀僉温襟玉粹逸調金聲為弘文學士
之孫箕裘不墜生奕世狀元之里衣鉢攸歸仁聲焯著
於一鄉義概洽聞乎九族勤厚嫁孤之意尊光送女之
行燕山主族之昏遂登諫議姑蘇有姻則助終秉政鈞
高掩前聞聳觀盛美我東位族長朝奉高年重望碩德
耆英平糶濟人為鄉間之司命公心服衆真宗黨之主
盟深種善根力行好事未論兩家之閥閱且誇一樣之
胸襟世兹劉范之婚姻美矣東南之賓主相與醉此琉
璃鍾琥珀濃何以報之錦綉段青玉案某等叨居樂部
敢獻伶歌
月姊當年付桂香君家上第綠衣郎祇今盛事追龍
首又此佳占叶鳳凰暖律潛回燕谷冷名花盡壓洛
城芳從今不把朱陳說百世姚鄒話柄長
女筵樂語
結婚鼎族上尋姊月之歡盟送女衡門欣迓從雲之仙
隊鸞軿戾止燕席綏之恭惟西位懿德春温清標玉潔
派松垣先生之族系久熟家傳嫓竹樓夫子之孫枝咸
推閫範慶鍾猶子禮重送門凡季蘭女職之修皆伯氏
姆儀之訓我東位里稱賢母胄出名門有女不與凡兒
會得龍頭之婿擇婦必於儒族遂諧鳳卜之緣二姓綢
繆四筵歡洽花簪王母艷瑤池玳宴之春桂近嫦娥看
綵砌藍袍之耀欣逢盛事敢獻俚辭
瑤姬來自狀元家真是姚黃第一花玳席艷開春富
貴魚軒榮駐遠光華梅梢欲動朱簷雪竹葉微潮玉
臉霞正好留連長夜飲未須催整七香車
郡守宴狀元樂語
竹州出狀元果應市河之䜟道院迎仙客真為珂里之
榮簾幕捲以争看山川為之改觀一時盛事萬口歡聲
恭惟府僉狀元正字氣蓋諸公眼高四海兒童走卒皆
知雪坡之名弟子諸生幾坐春風之裏信所謂國人之
彦是宜為天下之魁千佛首題九重親擢虎榜首登鳳池
身到獨誇地位之高龍頭春重鶴髮恩深兩副君親之
望行看金甌之覆益增瑞郡之光恭惟府判華文郎中
董試有功得人報國以堂下之言知鬷蔑於舉子之時
識富公望著箳篁半刺平分於風月手提衡鑑八元高
舉於雲霄故今為首唱之英即向者吹送之力而我判
府秘書寺丞胸涵星渚肩拍盧山衣鉢親傳早策楓宸
之第觚稜入夢佇回荷槖之班惟此邦文宿之加臨故
今歲魁躔之轉現氣類相感不自後不自先賓主交歡
醉言歸醉言舞共飲西湖風月相期北漢星辰笑紅綾
餅餤之曾嘗記黃甲姓名之如舊清歡卜夜暖氣排冬
成此一段風流何惜十分酩酊玉勒成行狀元過此日
親逢沙堤新築宰相行他時並命某等縻身樂部拭目
台躔輙貢俚言仰陪芳宴
幾多文士踏槐黃實出倫魁在瑞陽千古河連留地
䜟一聲臚唱破天荒金釵笑擁龍頭客寶篆濃薰燕
寢香方國薦賢蒙上賞匪晨有詔下芝堂
雪坡集卷四十五
