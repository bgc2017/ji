雪坡集卷二十二
宋姚勉撰
啓
上丞相吳履齋啟(庚申)
温詔起家誤忝校讎之新渥俞音從欲仍還攷正之初
班妙轉大鈞曲全小物愛人以德合義之宜嘗謂荆公
除官而每辭不辭掌制晦翁侍講而不受願受說書觀
其進退之間居然真偽之辨然而養培後進之器質源
流前輩之典刑薦及相門文正深惜於師德徑躋翰苑
忠獻不願於子瞻豈圖斯今復見先正某忍窮如鐵抱
鈍非錐昔者將朝亦欲正天下之字吾之不遇乃未拔
眼中之釘方秦鹿之肆欺何魯魚之訂舛肥遯之利苦
節而甘生不願登京檜如市之門身何幸逢文富並朝
之日然君子載質惡其道之不由苟虞人以旌非其招
而敢往請安於分隨獲所求胡珵之初去是官自甘東
澈之累籍溪之肯趨此召直為張劉而來輒企前修幸
符鄙志兹蓋恭遇大宰相樞使國公先生忠良麟鳳廊
廟蓍龜周公受人之徽言伊尹乃天之先覺翕受敷施
九德咸事俊乂在官兼收並蓄一藝必庸短長惟器采
此葑菲種之蕙蘭某敢不盡職鉛丹厲心精白雖幸冰
山之久圮尚憂天步之多艱深恐議春秋而廢防秋不
敢泥魚魯而忘存魯止戈為武遹觀戢兵禁暴之功鑿
鼓作歌尚頌己亂息争之美編摩辭淺皈嚮意深
賀丞相賈秋壑啓(庚申五月十六日)
帝舜班師乃干羽舞周公入相以衮衣歸福被生靈功
在社稷天開鉅宋代有元勲寇萊公澶淵之功成章聖
太平之治張忠獻江上之捷定光堯再造之基雖措國
於泰山磐石之中尚挫敵於長江大河之外未有坐縳
踰疆之帥盡驅入塞之渠前無古人有若今日恭惟大
丞相樞使國公先生經文緯武之略出將入相之才身
佩安危力侔造化三代而下稱王佐獨有孔明四國之
長問公年一如裴度斡回世運康濟時艱斷鼇既奠於
西維飲馬誰開於南牧方叔涖止伐玁狁而蠻荆威召
虎來宣營江漢而王國定天下拜更生之賜上心寬孔
疚之憂日月重明乾坤再立王于出征我用是急遄奏
膚功皇曰來歸汝遂相予載咨壹德蓋既有撥亂興衰
之烈又當為深根固本之思立少師曰三孤職太宰建
六典深識朝廷之大體首清機務於中書典故問東府
文學問西廳自當大事刑獄責廷尉錢穀責内史惟鎮
外方商出於市旅出於塗賢和於朝物和於野民歌快
活之條貫士誇公大之規模庶政惟和萬邦作乂然而
愛山甫而莫助圖伊尹之有終因景德之勝而天書以
孤注之論起轉紹興之戰而和議由二策之說行今固
萬無此難一有立政其惟吉士必勿用於憸人繩愆而
格非心在交修於后德茂建無疆之聞益彰不世之勲
成績紀于太常則高美矣令德辭於永世惟良顯哉某
性本山䴢迹徒天禄昔作明允辨姦之論非欲釣名今
賡徂徠聖德之詩又虞涉怪有懷難嘿因頌敢規聊鳴
賀厦之私非有問釣之想文正惜師德之競寧蹈此風
子韶為忠簡所知願觀異日寸丹有藴尺素未殫
見侍郎江古心啓
天之未喪斯文必將有主師者以傳其道敢後親仁歸
心一代之宗工拜手當家之正印嘗觀佛氏可謂異端
然正法眼藏有待乃傳而宗派心燈不輕所續况此扶
持於彝教詎可間斷於真傳先後進貴乎相須師弟子
難於兩遇歐陽公放出頭地必東坡而後然陳履常敬
為瓣香非南豐則不可每自嗤於劣識不深肯於時流
獨惟咳落而唾飛則必心悅而誠服弗圖今世乃有古
人望康廬千仞之山昔悵無於飛翼立程門一尺之雪
兹得遂於素襟所逢甚竒其喜欲舞恭惟祭酒侍讀侍
郎先生受天間氣為世英流筆寫雄辭變化雷霆浩汗
河漢胷蟠大巧轇轕璇璣經緯星辰嗟今之人罕言而
理儷花鬭葉顛倒相尚習以成風抽黃嫓白眩耀為文
讀之短氣卓以七儒先之精粹寓於一王法之森嚴春
麗鯨鏗偉柳骨韓筋之製金聲玉振蔚周情孔思之章
兩美具兼四海寡二自宜鼓吹聖作黼黻皇猷播言綸
而盤誥殷周秉史筆而典謨虞夏而乃蘭之畹蕙之圃
荷其衣蓉其裳動而得謗名亦隨之初何傷於日月天
之欲治時則可矣寧終捨於山川還之經筵持以從槖
切劘君德追琢人材奴隸知青天白日之明學者如泰
山北斗之仰和聲以鳴國家之盛在温純深潤之辭交
泰而相天地之宜究經綸位育之用有如某者素願學
焉富貴飄風之榮華恬無此欲聖賢實地之踐履誓力
於行久矣仰高於焉就正謹再拜問作文之關鍵求一
言為進德之階梯庶於口講指畫之間躍然心領神會
之妙孺子可教矣倘能受衣鉢於師門先生其許之或
可備桷榱於道閫敷棻辭淺皈嚮意深
見秘監洪恕齋啓
空山肄學心師世掌之文中秘服寮耳側家傳之誨素
是待秧之稻今為托根之梅久懷南豐一瓣香之誠來
侍東觀羣玉山之長躍頑鑪冶就正範模恭惟大監國
史直院先生號行秘書推真學士以洞庭雲夢之宇呑
蓬萊道山之藏人品坡公老泉其父而叔黨其子淵源
程氏正叔為弟而伯淳為兄觀近時不涴權門之塵即
先正安吟老圃之賦其在端平之君子乃篤忠正之世
家鄱陽之三於焉嫓美豫章之四視此懷慙峙海内龍
門之尊擅池上鳳毛之美胷蟠五色之線補帝衣裳手
演六經之麻新民耳目而且汲引後輩延譽諸公有先
進以為之先使小者得成其小書其門而去即在郊島
籍湜之間瀹以茗之珍遂進黃秦張晁之列所以士求
品目人願依歸某跡雖後於及門身已同於長廏昔民
于邑飽聽阿戎之談後客于京屢進夘君之坐如聞誤
渥甚辱温嘘公之求不待士之求古所有而非今所有
轉麟煙開雀影幸隨碧落之班附鳳翼攀龍鱗儻在青
雲之上棲身天地感德丘山
受校書謝丞相啓(六月十六日)
陶鈞萬類例叨序進之榮師式百僚復佩時中之誨揣
分雖懷于重媿蒙恩何敢以固辭待之非常宜以何報
自義理之學不講而利欲之習相挻一日九遷誇張盛
事三入四至流播美談至於偶得之微科尤曰速化之
捷徑鳳池十年之語皆詫為榮龍首四人之詩頗懷不
滿所慕甚小自處何卑皆世變之使然於已分乎何有
某人雖未古志則匪今雖徹骨之酸寒終無心於甘煖
排雲而呌閶闔適逢虎豹於九關引風而去蓬萊遂與
鳳凰而千仞漫浪一第侵尋七年人笑拙迂坐閱董德
元執政之歲自嗟閒散尚半張子韶寓寺之期孤根煖
而萬木之折可憐野舟横而千帆之過何害微管仲其
左衽矣欣聞一正天下之功歸周公以衮衣兮復見勿
用憸人之政裂此芰製荷衣之服登之芸香花露之天
閱月僅三承渥至再義然後取其取不厭夫豈其然前
之不受則受之非殆無所處怵惕惟厲啟居靡遺翹翹
車乘招我以弓敢辱高位以速謗坎坎伐輻胡爾有特
必以無功而刺貪昔有司嘗求程子歷任之文而舍人
尚譏晦翁遜官之偽矧如後學敢望先儒深畏笑嘲未
容祗若匪怒伊教無言不酬謂孤竹子之清未若聖時
當知所擇而蘧伯玉之耻獨為君子毋閡於同稽首誨
言浹背流汗賜之大禮之過知之至既深相國之恩洋
然動峩然纓于然來敢在諸賢之後欽而承命賤不敢
辭兹蓋恭遇少師特進大丞相國公先生八柄詔王萬
邦為憲旁招俊乂列于庶位惟暨乃僚咸懷忠良罔匪
正人以承厥辟三握髮三吐哺以下白屋一舉手一投
足而轉清波至公無私小善率錄用弘丕訓昭啓愚衷
某既拜玉成益嚴珍護雖知仕止久速之當可終覺安
恬靜退之為宜富文忠之告范純仁固勿遜清資於臺
閣文潞公之薦韓持國政將抑浮競於縉紳關繫惟深
敷棻則淺
除太子舍人謝丞相啟(六月二十八日)
在周有武燕翼子以詒謀惟尹暨湯求哲人而輔後極
天下之妙選開皇家之太平胡為譾材亦誤殊渥若稽
古昔嚴護儲闈贊之羽籥干戈詔以弦誦書禮三公三
少莫匪正人之居一話一言必惟成德之彦至後世有
舍人之職在朝廷如省掖之榮匪專以文所重惟德晁
錯以知術數為教毋乃刻深鄭莊以推賢善得名失在
趨和獻釋奠頌者乃匪人之比進承華箴者竟姦人之
歸惟張茂先以忠正聞而杜世嘏以亮直著寥寥千古
磊磊幾人惟我天朝多王吉士然居文字之任率皆禁
近之臣在至道元年時則有昭文嶠在天禧四載時則
有翰林殊自璧水範模而兼者三由蓬莱長貳而領者
二或以天子言動之史或以御史耳目之官委任至隆
擇使彌重用能成金昭玉裕之德開星輝海潤之祥運
祚之長源流此選繼自今日盍追前人某樸思無華鈍
材不穎但有山林枯槁之氣初無臺閣温潤之文夜照
焰於青藜讀書未徧日談經於朱邸講道無竒忽承命
於龍墀俾陪班於鶴禁雖崇文館校書之隸舊在春坊
然諸王府記室之卑豈堪宫寀濫厠青闈之屬允由黃
閣之知兹蓋恭遇少師特進大丞相樞使國公先生德
厚而功高識深而慮遠五百里曰荒服既逷蠻方萬億
年敬天休乃隆國本皆身任於大事以力扶於丕基若
神文與子之時臣琦定策若光堯建嫡之日臣鼎贊謀
柬忠純良實之流明孝仁禮義之習師傅馬吕講讀震
沖萬夫之望皆來一時之勝特盛致使德陽之誤拜及
於天禄之冗員某謹乃攸司欽于時命何敢賦洞簫而
取悅亦願撤邪蒿而進規為國士以報待國士之恩誓
求死塞愛吾君必先忠吾君之子當效糜捐四六載陳
萬分一見
雪坡集卷二十二
