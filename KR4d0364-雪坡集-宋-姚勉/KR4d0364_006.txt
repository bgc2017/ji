雪坡集卷六
宋姚勉撰
牋
宫僚賀皇后冊太子牋(庚申兼舍人時作)
寶圖光唘由關雎王化之基玉冊誕揚重燕翼孫謀之
命慶流宫壼福在宗祧(中賀)恭惟皇后殿下坤體順承
家人正吉塗山聖德宜乎繼禹道之能賢太姒徽音所
以有武王之為子贊成睿斷允出母儀永為萬世之規
茂介兩宫之祉臣等備員儲寀拭目景光實為千一之
逢曾蔑萬分之助器歸長子已紓漆室之懷夀祝聖人
願效華封之請
宫僚賀皇太子受冊牋
天子當陽肇舉建儲之禮王言作命聿嚴奉冊之儀神
悦人和禮明樂備宗祊有慶中外屬心(中賀)恭惟皇太
子殿下粹質金相淵姿玉裕主器莫若長子有宗廟匕
鬯之責存遺寶以紹天明有室堂菑播之任在顯膺瑞
玉端秉植圭丕煥前星拱承北極某等濫聯宫寀欣覩
上儀奉琱珉而涖東宫幸際百年之曠典從青蓋而朝
太室聳聆兆姓之歡聲
宫僚謝皇太子賜宴牋
星暉海潤位新正於東宫露湛陽晞恩共承於北闕以
燕以衎為龍為光(中謝)竊以建元良者所以垂萬世之
基示慈惠者所以侈一時之典置酒而侍必商山園綺
之流給膳以珍在瀛洲房杜之彦某等猥非妙選曷稱
盛儀茲蓋恭遇皇太子殿下視膳孝隆主鬯任重酌道
之源覈仁之藪傳聖上訪儒之心由義之路入禮之門
得君子招賢之正推忱樂與執饋載親不遺宫寀之微
俾與賓筵之秩某等餐和甚至醉德惟醲樂鳴鹿之蒿
苹不知所報撤鮑魚於爼豆願竭此忱
賀皇太子正位牋
伏審肇建儲宫於昭盛典聖人以天下為大器爰重貽
謀宗祀饗上帝於明堂聿嚴主鬯拜家有慶運祚無疆
(中賀)恭惟皇太子殿下文明温恭孝友仁愛乾稱父坤
稱母允為宗子之賢月重輪星重暉咸仰副君之德舜
守帝堯之道一文朝王季者日三心謀大同天廸從保
某猥承鳳詔入侍龍樓愧無贊道之文未稱承華之選
惟君子命惟君子使誓當殫引翼之忱與正人居與正
人游願益就高明之學傾心懇切拜手敷陳
除舍人供職謝皇太子牋
賢聖仁孝聞天下方新謀燕之詒左右前後皆正人有
賴朋龜之益若為膚謭誤入選掄(中謝)伏念某曩玷微
科未酬異渥馳心魏闕每懷漆室之倚楹厠迹石渠忽
尾商山之侍宴願忠雖切揣分無堪茲蓋恭遇皇太子
殿下問道承師敬賢好士春學干秋學羽時敏厥修史
誦詩工誦箴日聞者正遂令孤陋亦厠羣賢某愧乏竒
才幸非曲學近周召之賢則善所望親仁非堯舜之道
不陳是為效報
謝皇太子賜馬牋
學務時修獲侍潛龍之邸禮隆晝接特承用馬之恩揣
分未堪拊心重媿(中謝)竊以載驂載駟君子來朝乘牡
乘黃在公載燕畀之五良者見其好善予之四牡者所
以褒功若為一介之微得御六閑之駿茲蓋恭遇皇太
子殿下珠庭質粹金輅望新以駿馬不獻東宫為賢以
龍樓不絶馳道為孝前明師後勸講樂豈銜橛之間趨
肆夏步采齊行有鸞和之節念茲駑蹇乘以駃騠某敢
不恭侍靮羈欽承鞭策述德車樂御之理講帝驟王馳
之方命彼載之道敢辭於云遠薄言駉者思願一於無
邪
沂邸賀皇后立太子牋(庚申兼宫教時作)
坤道資生為天下母震宫主鬯乃聖人男九廟奠安三
靈闓懌(中賀)恭惟皇后殿下塗山興姒簡狄生商衍國
家之慶源贊宗社之大計若昔昭陵建嫡式由光獻之
功高廟定儲允出憲聖之助承天與子視古有光臣忝
列近藩獲觀盛典龍樓致孝益隆保護之恩燕翼貽謀
丕享延洪之福
沂邸賀皇太子受冊牋
前星正位震器有歸暈日開祥離明繼照一人有慶萬
國同驩(中賀)恭惟皇太子殿下徽柔懿恭温良寬裕謳
歌曰吾君之子亦既有年賢聖繫天下之心久孚衆望
肇正儲位益隆我邦某忝屬宗藩喜聞典冊萬年受天
之祜在致孝忱三代有道之長願親端士
沂邸賀皇后太子入宫牋
坤宫主静在母不煩甲觀僝功翼子以燕三宫忻慶九
廟安寧(中賀)恭惟皇后殿下齊體紫宸儷尊皇極椒塗
壼壁式開宜衆之祥花繞禁庭昭受問安之禮立承華
於近闕名繼照以為堂某忝列宗藩實深慶賀親闈密
勿龍樓嚴日致之忱子職恪共鳳斝上天齊之夀
沂邸賀皇太子入宫牋
肇建春坊聿新甲觀洊雷為震位爰正於在東前星近
心辰載瞻於拱北神人交慶朝野同龢(中賀)恭惟皇太
子殿下處已温恭傳家忠厚學益躋於聖閫孝恪奉於
親闈體元將以長人仁為安宅朝日以明有敬禮乃入
門密依紫禁之天丕闡青宫之地某鳳麟屬近燕雀情
深館有弘文知已妙俊英之選苑無博望斷不聞賓客
之私
雪坡集卷六
