雪坡集卷四十六
宋姚勉撰
疏語
太平興國寺再建淨土院接待榜
昔日龍舒居士王公日休勸人念阿彌陀佛早修西
方淨土謂一人念佛則彼處生一蓮花標其姓名身
後即生其上此最是誘人為善之說然世人多不之
信蓋有其故試相與言之極樂國不知有否果有之
必在西方嘗以漢書考之張騫奉使西域有所謂身
毒國注云即今天竺國佛經載釋迦如來嘗在天竺
國及舍衛國說法則佛之所在是即佛國矣漢張騫
曾到唐時三藏玄奘師往西國取經亦曾到雖曰佛
國佛則久遷化矣但其佛法存耳天竺國及舍衛國
雖與中國異亦是山川土地耳漢張騫唐玄奘初不
見有所謂蓮花及人姓名標其上亦不曾見中國有
何人死後生在彼處且張騫及玄奘之游也經歴多
少險難方到其處今中國之人在生曾遠遊者不過
千百里又遠則萬里亦有一生不曾遠遊者亦有一
生身居鄉落足不到州城府治者在生且如此則百
年以後當生極樂國不知自何門而出何路而往何
人為之指引何人與之糧食又何以能越險難借曰
善念護持菩薩接引假如有十萬百萬人念佛皆當
生淨土不知還有十萬菩薩百萬菩薩接引否盡中
國人念佛生淨土西域小國能容之否又不可云佛
國之外别有淨土也何况蓮花為物中國亦有之
花葉根莖甚脆而薄人何以生其上縱生其上無屋
宇何以庇風雨無几席何以供坐臥此皆誕謾恍惚
之說立為此說雖欲化人人亦不信縱可化愚人亦
不可化達者然則無淨土乎曰有諸佛教人只要清
淨心地耳心地清淨即是西方淨土樂道無憂即是
極樂世界七情不染即是七寶楊枝八難不侵即是
八功德水貪愛之中頓回淡泊嗔怒之際忽放清凉
即是猛火生蓮花愁憂煩惱攝之以順乖争凌犯處
之以和即是地獄化為天堂與人慈悲方便念念誠
恪實地修行即是黃金為城琉璃為路故曰苦海無
邊回頭是岸又何必外求極樂國也哉世之人不問
賢聖不問智愚不問老幼皆同此純粹至善之性同
此一性故皆同此理理之所在無今古無壊爛故曰
常住以理曉人人心同之人誰不信故今日普化十
方重建太平興國寺中一淨土院以間接待不敢再
以人所不信之說相勸告只以人所同信之理相勸
告也淨土院舊有之南渡建炎兵火遂成廢壊淨土
之院雖廢壊而淨土之名與淨土之地則未嘗廢壊
也今欲復興建之不欲只作尋常應奉香火院念天
下皆有接待獨吾鄉無之近年雖有欲建立者然未
有成就無他斬新建立平地上起風濤不如興舊起
廢之為順也接待一寺所以苦欲建立者亦無他意
但念人之常情飢則思飡倦則思息垢膩則思浣濯
假如自己出在外方䟦草涉水梳風櫛雨正此勞苦
糧食且盡忽得一處號為接待不必糴而自有為之
置食者不必賃而自有為之設榻者不必歸家而自
有為之浣濯者到此地心豈不樂推已及人則人之
在外者亦如此矣故今欲復興建太平興國寺淨土
院以為此舉一可以修復破壊之處一可以普利雲
水之計吾鄉佛國人有善心將共發歡喜心而成之
矣今所欲成者乃欲建一水陸堂以為并包兼容之
地建一藏殿以為運轉無窮之本緣雖大而易就事
至簡而易行衆力為之不日成就今諸處建法堂建
藏殿者甚衆尚皆蒙衆力喜捨况此欲濟人利物者
哉人孰無是心哉或謂作善事可以求福此却不必
論作善降之百祥積善之家必有餘慶善與福慶是
一類事作善自是有福但不必求福耳不求為功而
功立則功大不求獲福而福至則福大淨土既成善
心堅固家家菩薩人人諸佛和氣薰蒸風雨調順國
泰民安公私清吉則淨土極樂國世界只在眼前不
必求之西方矣湏至榜示者
右伏以西方淨土不離當處一絲毫南寺伽藍包盡河
沙千世界拈起舊時公案鼎新今日家風要敞開廣大
道場不是作尋常律院運天龍寶藏轉法輪即轉食輪
開水陸法堂無人相亦無我相普接十方雲水衆不問
四海江湖人來不拒去不追困則眠飢則食綠楊枝時
時甘露青蓮花步步人天發三菩提心脚跟下雙修福
慧飲八功德水眼孔中便放光明衆力維持一時成就
萬年不朽大地無邊壯觀重新恢復南渡建炎之氣象
皇圖仰贊輝煌太平興國之規模昭揭通衢明知此意
建淨土院疏
吾州南招提舊有淨土院太平興國中諸刹一時建
兵戈偶煨燼劫變法不變公案拈復新火裏優鉢現
今當如是觀廣大作方便中開水陸堂日日法輪轉
雲水任去來救度十方徧佛日耀萬古清風生八面
須憑歡喜捨成此廣大願人生天地間石火與迅電
及茲強健日宜作最上善各生慈悲心勿作人我見
歡然施財力成就速如箭福報當不虛愈施愈充羨
說偈恐未周更作儷語勸
右伏以一片閒田幾度賣來還自買千年公案這回拈
出又重新壯觀復興家風大振堂開水陸普資百千萬
億衆生藏湧龍宫一轉五千四十八卷成此無邊功果
是名最上福田衆大檀越維持一刹那間成就四通八
達不妨舊店新開一日三飡要使飢人飽去請揮椽筆
速注寶銜
太平寺内宫建法堂疏
内宫立院招提中最號清幽外護有人刹那間復新剏
建締雨花之梵宇紆卷葉之回廊金雞銜粟於香積之
厨玉猿獻果於法王之座密隠禪房花木静依野圃松
篁衲被都蒙自可焚香宴座竹笻來訪也能燒葉煎茶
福有所歸是當必捨
天慶觀建梓潼殿疏
居梓潼七曲之山素昭靈響司桂祿九天之籍實主榮
通在他邦皆有於行宫宜此郡欲興於盛觀惟茲新瑞
素曰蜀江既山川英秀之同乃仙聖棲遊之素用裒衆
力共建真祠就天慶觀寮取自天有慶之義號文昌道
院為斯文大昌之符振作儒風主張吾道庶咸知於嚮
慕以益勵於踐修校德行校隂功有如揭日出狀元出
宰相式應連河
南道堂作雲堂疏
天道逍遙自有八景煙霞之趣人間遊戲可無十方雲
水之居開敞琳堂欣迎羽駕鼓琴敲筑招鳳喚龜煉鼎
燒丹驂鸞馭鶴朗吟過玉沼高臥看青山道人瀟洒清
幽施主康寧富壽翠梁玉棟何須桂館栢臺玉鎖金龕
便是蓬萊方丈
化三官殿䟽
三元考校無非摠攝於三官一念皈依自可興成於一
殿燈龕花几經卷香爐日修崇奉之儀天與康寧之福
圓成道果又何止百千萬年廣大善根不必齋正七十
月
建五雷醮疏
雷乃發聲將屆震驚之候人誰無過盍殫禱謝之誠爰
合羣資共修清醮里閭安泰民所欲天必從稼穡登豐
今以始歲其有請揮椽筆齊注寶銜
蓋飾澄江橋疏
跨虹脊於雙堤已誇偉觀甃龍鱗之萬瓦要著新功了
茲一段因緣做箇十分結果惟暨茨惟丹雘如跂翼如
翬飛大手周全即時了當揮金喜助真成元凱立橋衣
錦榮歸自有相如題柱
内宫寺求僧疏
風雲借便即成變化之鯤鵬雨露沾恩須作峥嶸之龍
象全憑傳世寶為覓護身符倘蒙檀越垂慈即以比丘
得度掀翻席帽圓殿前剗草之機分付金欄結會上拈
花之笑學佛便成佛知恩必報恩振太平千載遺風做
錦江一段勝事請揮大手特注芳銜
興善院求僧疏
捨妄趨真即日脱皮換骨超凡入聖自今圓頂方袍大
檀越不吝千金小沙彌頓成三寶種果得果知恩報恩
余師姑募緣祠部疏(并序)
本寺尼童妙清欲謀圓頂尚欠方兄須有富人為成
妙果謹持短疏遍扣高閎一筆周全三衣具足
禮釋伽佛子為師因比丘尼身得度欲成正覺願了良
因水到渠成花開子結定憑傳世寶為覓護身符若得
都茶場官會八百千便有文思院勅綾三四尺花生筆
底草剗殿前發歡喜心現圓滿相盡在金多長者重興
鐵磨家風
帖請瑩和尚住成覺
松楸在望可勝瞻戀之懷香火結緣盍選精虔之主乃
眷靈峰山寺舊為成覺道埸昔妙光禪中之宗師實先
君方外之伴侣祐典座得潙山地兩脚踢倒淨瓶兒龐
居士參馬祖禪一口吸盡西江水風松雨檜皆談般若
雲溪月嶺普現全身生為杖屨盤礴之鄉歿作冠劍奉
藏之所立無縫塔占最高峯鹿不犯栽虎當巡境自古
佛寂滅而為樂覺此山撑住之少人魔弱成強賊來欠
打立得毗盧頂𩕳可無硬淨脊梁恭惟瑩公和尚苦志
修行道心堅固利刀在手要斫開荆棘叢林把茅蓋頭
便立起旃檀境界幾載精進總持之力一片慈悲供養
之心昨者不憚勤勞力開荒翳非求自利欲結衆緣大
展開我菩薩家風真踏得老和尚脚步謹扳洒掃便請
承當變近來俗漢規模切莫關門喫飯立從前道者活
計直須如地鋪心為諸天供佛齋僧為檀那種福添慧
常惺惺如猫捕鼠要防寇盜來侵獨堂堂似虎靠山休
被鬼神覷破我來廬墓山後結庵仰看雲俯聽泉許多
快活晝訪茶曉隨粥好伴清閒若夫萬象高燥地之營
一札功德林之賜罔極昊天之欲報尚期異日之可為
猛辦堅心共圖勝果名垂不朽利及無邊佛法後付國
王大臣熟思印記峰寺中甲天下竒秀更著琴書象駕
入山龍神護法
為梁道士撤土
平生杯酒不隨浮世塵埃一瓣心香只為帝君殿宇如
何羽化遽爾仙遊倘非去三清境上作妙行真人即是向
七曲山中做侍香童子一靈不昧萬古長存聽我贈言
為君撤土大衆畢竟末後一句作麽生道咦九轉丹成
無罣礙飄然直上蔚藍天
解道和尚出塔緣化疏(解號妙光)
妙光和尚願力弘深初在藥山悟明祖意脅不沾席
二十餘年末後廬阜山前爛泥田畔遇大質禪師深
錐痛劄三際俱縱自此機鋒掣電拈出如來向上頂
門一竅接物度人發明心地者甚衆不肯出世住院
自向靈峯卓庵丙午歲偶駐錫錦江崇果院中忽於
三月七日沐浴辭衆端坐說偈而逝衆信就立塔於
崇果遺言後當出塔復歸靈峰時節到來今欲迎歸
本山建塔院立法堂崇奉香火永鎮山門仗十方之
主盟立萬世之標榜功德圓就福報無邊
伏以六祖真身亘古鎮南華法窟育王舍利至今留西
浙名山况此妙光重來古佛瀾翻舌本掣電轟雷鐵打
脊梁撑天拄地百尺竿放身捨命十字街運水搬柴大
振宗風普沾法雨孤獨園中方談般若䨇林樹下忽入
湼槃直成無上菩提不比等閒坐脱雖然是不曾生也
不曾死誰知道恁麽去解恁麽來石縫裂開彌勒這番
重出世寶輪撥轉觀音無刹不現身曾有遺言後當出
塔因緣啐啄時節到來直教今古播揚免使兒孫覆盖
當場獨露幻身原即法王身遍界不藏非相是名真實
相放光動地返本還原永鎮山門謂似龍歸大海共成
勝事莫教鷂過新羅成大莊嚴是真福德
水陸孤魂榜語
人人本具無非諸佛如來念念差殊遂有天堂地獄汝
今諦受吾為敷宣諸佛子等覺性本圓善端均足只為
迷聲戀色遂皆背覺合塵貪嗔癡愛那箇能除酒色財
氣是人皆犯不敬佛法僧寶不悟幻化空身漂蕩愛河
拘纏業網一旦眼光落地神識飄風各隨所造之業因
遂致墮生於惡趣舉目是刀山劒樹更無酒肆茶坊轉
身逢馬面牛頭不見柳腰花貌動經歴劫無有出期豈
知死後三塗皆由三毒生前十惡即是十王若能悟妙
静明心又安有虛妄惡業欲與懴滌普遂超生今遇平等
之筵普設無遮之會解冤釋結破暗開明飽汝以百味
珍羞永除飢渴濯汝以八功德水頓使清涼各宜聽法
聞經莫不回心向道衣中認寶火裏生蓮證無上佛果
菩提超有漏人天福報罪花彫落翻身跳出鬼門關心
鏡圓明舉足同遊華藏海
孤魂浴榜語
萬劫皆空本來無垢一塵不染即是真如各發三菩提
心來浴八功德水脱離苦海超出愛河放寶光於佛殿
中現真人於肉團上光爍爍露圓通妙相赤洒洒證清
淨法身忽悟本因快似䟦跎尊者既無欲染便見釋迦
如來
市心重建觀音閣緣化榜語
觀音菩薩者人稱其名號或繪塑其容像隨即現身
而為說法普陀落伽旃檀紫竹不離當處常在目前
是以人天悉加崇仰四衢通透八面玲瓏晨鐘雷轟
警醒羣夢夜燈月照燭破冥途天香寶花莊嚴供養
鎮妖壓厲滅罪消災年糓豐登國土安泰功德無邊
不可思議歲在辛巳祝融扇災真如法身雖無虧損
有漏勝果悉歸太虛成毁有時興復有數重新建立
與舊奚殊今欲普化衆緣鼎創偉觀作大功德普利
四生凡在見聞悉當喜捨造此閣已復度一僧崇香
火為國焚修祈年豐稔此閣成就豈徒美觀禪衲律
僧經社道友或此習定或此誦經隨所修為種種方
便所宜捨施成就良因隨意結緣隨緣獲福證無上
道皆自此中昔有僧問一善知識如何是佛荅云於
紅塵閙市中急著眼看去僧不會今於十字街頭重
建觀音寶閣震大法雷雨大法雨東方既明市井闐
擾歌哭笑樂忿怒喧啾車馬往來商賈貿易争財奪
利逐色隨聲正恁麽時業識茫茫塵勞衮衮忽然舉
頭見此寶閣屹然不動六根瑩淨心地清涼如火裏
蓮如紅爐雪豈不快哉妙果無邊不可蹉過欲宣此
義榜語凟陳
十字街頭正好修最上福萬家叢裏豈無有箇中人欲
觀音菩薩好展神通必多寶如來先開方便天飛傑閣
普鎮妖邪雷吼洪鐘盡驚醉夢各宜喜捨便要速成浮
世須臾何必去電中捉影福緣成就大家如火裏生蓮
三寶證明萬年香火
經藏院緣化建輪藏疏
三禪二十四律太平以經院居先一藏五百餘函般若
指金剛為最自大唐元和之際興論師說法感頑石點
頭迨聖宋淳祐之間弼副正垂慈從定門開眼藏無樞
而欲轉堂布施而可營重開香澗湔霜花再整脩廊卷
風葉多多益辦非由外處得來種種莊嚴皆自吾心流
出是名不住相布施方稱沒童人提持點生鐵為黃金
取青紫如拾芥
太平寺化緣填溝栽松疏
塞塹填坑且要一般平等深根固本直須萬古堅牢作
檀那實地工夫祝聖主齊天夀筭履平若砥欲四方皆
嚮道之民福茂如松願一世在躋仁之域
雪坡集卷四十六
