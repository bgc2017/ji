雪坡集卷二十八
宋姚勉撰
書
上丞相謝瀆山書(癸丑)
某不避譴何輒控由衷之懇干溷鈞聽某循閱舊比例
納公劄干乞陶鑄某今所請則異於斯某生長瑞陽瑞
之貢額素狭終場近三千人而與貢之數僅八六之經
而缺其二詞賦二千餘人而取其四英才多困職此之
由每歲大比四散溢出而試于諸路于監于漕得雋者
常數十人則瑞亦不可謂無才之郡也端平初詔天下
增貢額江西諸郡袁首增其二洪繼增其三瑞去天遠
獨不能請瑞距臨江止九十里終場人數相埒而臨江
貢士三十二人多瑞三倍此所以不能無不均之歎也
某來奉大對時父某謂某曰吾兒若能至前名當折資
受官乞增本州文觧父教如此兹者誤恩首第某何敢
背父之訓竊為已榮某今合得承事郎出身願從第二
人恩例止受文林郎而以承事至儒林四資易增本州
四名文觧庶幾六經可全而詞賦亦不至重困某之所
乞固前此所無之例而亦後此不可援之例大丞相奏
而行之是即所謂例也某又恭念鄉邦舊號近上嫌名
上即位初瑞産神芝以昭天命於是易賜今名以瑞此
非他郡比也上紹寶圖三十年必世之仁洽於天下瑞
倘可因是而拜上之仁乎與其使某以瑞之一士而獨
拜異恩不若使瑞以一邦之士而皆拜異恩獨拜者其
恩小皆拜者其恩大某非以要譽於鄉黨朋友也念鄉
邦人士之久阨且父之教然也不能遵父之教是不孝
於親矣不能推上之恩是不忠於君矣惟大丞相矜念
而惠從之某退屏山林甘老選調九隕無悔廣明聖之
德惠遐遠之士抑奔競之風一舉而三美具惟大丞相
圖之干犯鈞嚴某下情無任戰慄俟命之至
上大參徐意壹書
某不避譴何僭有由衷之懇干溷鈞聽仰祈矜察某生
長瑞陽維邑之高安實先正太師國公舊治之境台星
聚照今人仰望其餘光而歌詠之甘棠蔽芾之隂大參
必惠而念之也某敢僭倘乞以官回授其親朝廷固有
例可從也然某之父欲為鄉里計而不為已計縱以官
乞回授必非所樂也某近得家書又蒙父訓曰增觧事
不可不力請莫問做官但須行好事則父之意可見也
大凡孝在養志以官易貢父意如此是亦以官回授其
親之例矣朝廷以孝治天下能無念之乎一可以惠遠
方窮阨之才二可以遂人子養志之請幸圖利之倘或
不然某將無辭以復於大人惟有不受闕而去耳某又
竊念鄉邦舊號近上嫌名上即位初瑞産神芝以昭文
命於是易賜今名以瑞上紹寶圖今三十載仁洽天下
瑞倘可因是而拜上之仁乎瑞蕞爾邦而聖君賢相發
祥儲祉之地皆於此乎寓信非他邦比也惟大參相公
矜察先正太師甘棠之舊因其親以及人之親而惠顧
之干犯威嚴無任戰慄俟命之至
與蔡中岳書(丙辰八月)
某中浣日伏願七月二十及是月初四日書及二十五
日省遞至又得初五日書五六日間三榛寶翰恍然如
對玉峙喜慰當如之何某伏蒙誤恩召赴闕下推原所
自實由尊公大參吹送之力尊年丈揄揚之賜感佩盛
心未易云喻其何足以當此又何足以報此雖然某尚
竊有請焉非執事其誰與歸某薄命多艱僅竊末第歸
不一月即罹大禍謀仕者所以為親計䘵不及養疾首
痛心其視尊年丈身掇高科青衫綵服備天下之三樂
者何可企及今兹某雖不敢過先王之制強已從吉然
一念及仕即覺泫然有痛於心是以從吉雖在二月朔
而略不暇干廟堂求一小小差遣者此故之以也矩相
以其不通書歸投予之兩年越幕之闕雖欲以相困在
某適得所願故省劄之至以其闕遠欣然受之兹辱賜
召之恩拜尊公大參力薦上前之賜以君子得輿之日
善類交集此正邦有道則仕之時走趨闕庭齒下士之
列固所深願第某區區愚慮有未可者某禄未逮親未
忍問仕其有請焉某之鄉邦解額素狭終場共三千人
而貢之僅數八六經而缺其二詩賦二千餘人而取其
四以是人才多困瑞距臨江止九十里臨江貢士三十
二人多瑞三倍端平初天下增貢士額江西諸郡袁首
增其二洪繼增其三瑞獨不能請每歲大比惟有四散
溢出而試於諸路耳瑞之士所以為甚可憫也某來奏
對時父某謂某苟在前名當折資受官而以一官為鄉
邦易增一解某今叨忝首第何敢背父之教徒求已榮
某今得承事郎出身願從第二人恩例止受文林郎而
以承事郎至儒林四資易增本州四名文解庶幾六經
可全而詞賦亦不至重困謹已納劄廟堂蒙大丞相鈞
判聚呈候奏用敢再凟鈞嚴欲乞合處會言之際推天
地造化之仁而成就之則鄉邦拜賜某不勝幸甚或者
謂某曰恐如此是乃後人不可援之例朝廷必難其從
是大不然使第一人而必增觧是壞例也今某欲以減
官而增之他日為第一人者承事郎之恩例自若也而
何壞例之有乎又前此固有不願受官而乞回授父祖
者朝廷每從其請某不可者一未服外勞驟然起家恐
物論未允雖有福王故事某何敢企先正之萬一此未
可者二某家貧無田可耕又念族序皆出同祖不忍異
㸑藜羹蔬粥相與同之食指凡四百皆仰給於某一日
舍而出仕復無以為贍可勝嗷嗷某有庶弟未婚有伯
父位從妹未嫁留之以居不可挈之而行不可必及時
為畢婚嫁而又非窶貧者旦夕之所可為其未可者三
某有婦翁識某於賤貧妻之以子意殊可感去年不幸
即世臨終付某以身後之事方以今冬為之舉襄若汲
汲宦馳委而弗顧即是不可以託六尺之孤以此事君
又將安用某自惟竊禄希榮此事甚眇而天理人情之
有不容不然者所繫却大且當為其所當為而身之仕
否不足計是以召命未敢祗拜且乞就鎮東僉幕明年
十二月之闕真情所發非敢為是矯也主上親擢之恩
豈容不報君臣之義如之何其廢之既已為臣父母不
得而子故願盡吾之所以事親也而後出事吾君耳過
庭之際為道以忱得如所請幸甚
再答蔡中岳書
某伏被賜書且以尊道集及金陵問目為寄齋心伏讀
書喜慰殆不可量有以知見道之明而衛道之嚴也昨
有自閩來者亦頗能言尊年丈辨折三心之說道其略
而其詳未之覩某欲見此不啻饑渴無從得之繼有自
雙峰來得其所刊本講意雖略加改正而三心之說尚
存某深謂不然即以告之朋友夫文公所謂察乎二者
之間非謂察乎二心之間也使果謂察乎二心之間固
不無疑而文公素無此論尚何疑哉夫不能察則人心
也察則道心矣豈復他有心以察道心乎操則存舍則
亡舍則人心操則道心今之操者即操前之舍者也學
問之道求放心放則人心求則道心今之求者即求前
之放者也人心生於氣形之私道心原於性命之正當
以先後論而不當以對待論道心流則人心人心復則
道心吾見其一心耳尚何以三心疑哉伏讀與葉平齋
之書盖皆某之所欲言者一辭不悖於理欽服降歎方
今學者之失在於欲自名家突出先儒之上不知文公
精思熟講立言以詔後之人其用功蓋非一日安得復
有訛舛後學由此求之不啻足矣何以立異論為趙庸
齋博學雄文忠忱清節不可謂非今之賢君子其失在
得於愛徐太過耳蓋亦識之未破君子可欺以其方也
得一明者覺之安知不幡然而改其延屈雙峰俾正講席
蓋覺之一機在是雙峯輕於放過此蓋恐拂其情不復
有不直則道不見之慮耳雖然見道則不可不明衛道
則不可不嚴也大道所關豈可以異端惑公論所在豈
可以私情撓不然文公何必切切與陸氏辨哉大兄驅
同室之干戈為聖門而立幟斯道幸甚願終始主張之
某雖不敏請櫜鞬以從
答蕭大山國史
某於先生弟子行也弟子事先生當不遠千里而往拜
去先生二百里不能往拜先生乃先賜之書先生之求
於後進甚於後進之求先生如某不敏何求乎友而不
能施已不可况弟子行乎某之罪大矣先生又遜筆墨
而命之文奚敢哉先生古之人也古之文也文章為當
今第一人言必可以行世傳後舍先生其誰屬而先
生輕以許之大懼不敢當謹以辭諸執事惟先生自當
是筆昭勒雄製某亦受教焉不敢僭也先生倘不鄙夷
之許其卒為弟子則某憂患稍間尚當背負荆篲以進
謝於庭下再拜入文章門戶先覺覺後或有所知則作
丘明之傳以依夫子之經他日或可能也今則決不敢
惟先生亮之
雪坡集卷二十八
