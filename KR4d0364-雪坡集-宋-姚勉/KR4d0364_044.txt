雪坡集卷四十四
宋姚勉撰
長短句
沁園春(太學補試歸塗作)
錦水雙龍鞭風駕霆來遊璧池有一龍躍出精神電煜
一龍戰退鱗甲天飛一樣軒拏殊途升蟄造化真同戲
小兒時人眼總羨他騰踏笑我卑棲促裝且恁西歸
信自古功名各有時但而今莫問誰強誰弱只争時節
來速來遲無地樓臺有官鼎鼐命到亨通事事宜三年
裏看龍頭獨露雁塔同題
賀新郎(京學類升時作)
劔吼蛟龍怒問天天功名兩字幾時分付生箇英雄為
世用須早青雲得路却底事知音未遇兩度入天飛折
翼謾教人欲嘆儒冠誤竟不曉是何故休休也無憑
據有如椽健筆蟾宫湏還高步若使長材終困躓社稷
教誰扶助信淺水留龍不住萬頃碧流通大海向波濤
闊處興雲霧須信道這回做
賀新郎(京學類升後作)
長嘯山中臥嘆從前二十年來因循空過自是惺惺并
了了奈這五行尚左遇好事許多磨挫浩蕩醉鄉狂
莫檢筭傍人笑得唇焦破誰信道只恁麽從今牢把
江湖柂要做些勲業歸來則个不見彭余朱李輩摠是
白身人作震耀得聲名許大萬一老天青眼顧又何難
印佩黃金顆時來到也還我
霜天曉角(湖上泛月歸)
秋懷軒豁痛飲天機發世界只如掌大筭只有醉鄉闊
煙抹山態活雨晴坡面滑艇子慢搖歸去莫攪碎一
湖月
沁園春(送友人補太學)
一部周官學問淵源山齋得來最雄姿直氣不塗脂粉
仙風道骨不涴塵埃萬里青雲相期闊步底事向天門
折翼回君知否這白衣御史卿相胚胎時人休用驚
猜機會到功名節節催看蒲質易彫何如松茂菊花已
老須是梅開萬事何難時來得做且信天工次第排從
今去願徑遊璧水直上蘭臺
賀新郎(及第作)
嘗不喜舊詞所謂宴罷瓊林醉遊花市此時方顯男
兒志以為男兒之志豈止在醉遊花市而已哉此說
殊未然也必志於致君澤民而後可嘗欲作數語易
之而未暇癸丑叨忝誤恩方圓前話以為他日魁天
下者之勸非敢自衒也夫以天子之所親擢蒼生之
所屬望當如之何而後可以無負之哉友人潘月崖
首求某書之是其志亦不在彼而在於此矣故書不
敢辭是年一陽來復之日姚某書
月轉宫牆曲六更殘鑰魚聲亮紛紛袍鵠黼座臨軒清
蹕奏天仗綴行森肅望五色雲浮黃屋三策忠嘉親賜
擢動龍顔人立班頭玉臚首唱衆心服殿頭賜宴宫
花簇寫新詩金牋競進繡床争蹙御渥新霑催進謝一
點恩袍先綠歸袖惹天香芬馥玉勒金韉迎夾路九街
人盡道蒼生福争擁入狀元局
沁園春(夀同年陳探花)
憶昔東坡秀奪眉山生丙子年蓋丙離子坎四方中氣
宜當此歲間出英賢河嶽重靈星辰再孕來自赤城中
洞天新秋霽萃一襟爽氣風露澄鮮玉階同聽臚傳
伴寶馬如龍絲裊鞭正椿庭未老同躋榮路萼樓争耀
相照魁躔即似坡公金蓮夜對身作玉堂雲霧仙憐同
歲但乞如夢得分買山錢
賀新郎(送楊帥參之任)
唱徹陽關調伴行人梅拂征鞍曉霜寒峭金甲雕戈開
玉帳樽爼風流談笑看策馬從容江表自是藥階苔砌
客卷經綸且泛芙蓉沼襟量闊西江小允文事業從
容了要岷峨人物後先相照見說君王曾有問似此人
才多少便咫尺雲霄清要四世三公氊復舊况蜀珍先
已登廊廟但側耳聽新詔
念奴嬌(和尹司門與蔡侯詠雪)
貂裘夜冷怪地爐煨酒經時難熱曉起盤風天舞絮拍
手兒童歡悦客裏新吟天葩翦巧思與梅争發使君屬
和雪花同是三絶未說賦就梁園陽春拍調壓倒唐
元白早晚聯鑣花底去共看朝霞銀闕朝退歸來清虛
堂裏醉酒淋漓墨而今且對聚星堂上賓客
沁園春(夀婺州陳可齋九月七日)
四海中間第一清流惟有可齋看平生踐履真如冰玉
雄文光燄不涴塵埃元祐諸賢紛紛臺省惟有景仁招
不來狂瀾倒獨中流砥柱屹立崔嵬掛冠有請高哉
但清廟正需梁棟材便撑舟野水出航巨海有官鼎鼐
無地樓臺製菊齡高看萸人健萬頃秋江入壽杯經綸
了却馭風騎氣閬苑蓬萊
滿江紅(壽鄧法曹)
仙苑蟠桃恰則是而今初熟王母遣飛瓊捧獻絳金紅
玉笑把九霞鸞鳳斝滿斟七寶蒲萄醁為長庚此日自
天來慇懃祝仙子唱長生曲仙客獻長生籙活千人鄧
禹隂功俱足五鶚早呈公府剡萬羊自有中書祿更從
頭安享八千年人間福
沁園春(夀張府判夫人)
梅笑東風只兩日間又新歲華有玉龜阿母獻三蟠實
蘂宫仙子飛七香車春滿蝦簾雪晴鴛瓦窗戶非煙籠
翠紗萱堂上看衣翻戲綵觴捧流霞君家元是仙家
幾度看菖蒲九節花來劔池丹井平分風月一溪流水
猶泛胡麻夀慶千秋榮封兩國綠鬢猶深楊柳鴉長生
藥在蓬萊頂上不必丹砂
水調歌頭(夀趙宰)
桃李河陽縣春又到花枝先庚三日鰲山晴雪放燈時
金宿争華玉婺來入仙閨清夢光動綉湖西人物東都
令句法晚唐詩兩年春三種異十般竒朝天近也紫
泥催起舄鳬飛總羨童顔綠髮榮綰金魚玉帶日侍赭
黃衣來歲𫝊柑宴人在賞花池
水調歌頭(夀趙倅)
微雪弄新霽寒月上初弦長庚入夢間生采石錦袍仙
分得天孫雲織掣斷麒麟金鎖來自玉皇前丹升凭泥
軾風月興無邊詔書來催入覲占春先柳邊花底細
騶輦路響鳴鞭榮侍金鑾殿上更向沉香亭北半醉拂
華箋來歲今朝裏人在八花磚
滿江紅(送郡守美任)
萬里西風吹送到五雲鸞紙催促文章太守入朝花底
清節高横秋一片仁風散作春千里漾恩波溶泳錦江
中深如水難臥轍留行李但側聽星辰履看麒麟案
側即催榮侍紅藥香中翻詔草紫薇影畔裁詩綺更宸
旒已自覆公名金甌裏
沁園春送(權倅許張幹)
萬里清風吹送錦帆入南浦雲看拂天旌旆攀留不住
迷津舸艦歌舞相迎二許家聲三洪地望今代風流第
一人蜚英早合詞林視草書閣翻芸飛芻遠餉三軍
特借作紅蓮入幕賓把西山暮雨暫時收捲荷山明月
小試平分甦醒枯魚剔除深蠧箇是人間有脚春難淹
久看詔催入侍香案麒麟
水龍吟(癸丑五月致政生日在京作)
芰荷香雨初收竹風槐日凉清曉年年祝夀今年更比
常年時好教子收功五雲金殿初承親詔早臚𫝊三日
夀稱千歲多應是如公少遙想夀椿堂上飲霞觴捧
孫微笑已見兒榮更看孫貴茅分蒲召上第歸來綵衣
挂綠蘭階生耀九霄中一點光明夀星高照
沁園春(七月朔夀盧守)
一葉新凉又是西風吹轉素商攬玉壺英氣鍾為人物
銀河精采融作文章司巧天公攙先七夕分付天孫雲
錦裳騎龍鳳自九霄飛至萬丈光芒早年奏賦長楊
飽挹盡瀛洲風露香問石渠天祿借將班馬荷山錦水
暫作龔黃藥省春風薇垣夜月令佩僊花侍玉皇明年
裏飲夀椒何處宣勸持觴
沁園春(夀陶守)
鶴髮鴉髫歡捧霞觴酌丹井泉慶湘山峯頂飛來古佛
劍池洞裏活底神仙春雨慳時千金斗粟民仰使君為
食天公知否只活人隂德合壽千年寶猊香噴沉煙
環艷翠明紅擁壽筵最一般竒特鳳雛新貴斑衣綠綬
光彩相鮮帝命師臣欽哉有子飛詔看看又日邊黃封
酒到明年今日中使傳宣
沁園春(夀王高安七月二十八日)
超逸天才文如三松詩如盧溪自白蓮賦就已高聲價
梅花句出遠見襟期玉塵精神瑤林風韻雪裏神仙
小氅衣緱山夕已再經旬浹戲鶴重歸花間鳬舄輕
飛便一似元規報十竒最風流膝上雙親未老三槐手
種分付佳兒又想夷吾帝恩王某鈞軸舍人知未遲長
生藥在玉盤麟脯瓊苑蟾芝
沁園春(夀楊帥參十月生次日子之官)
摘玉蘂梅泛金葉蕉祝公夀齡筭今年比似常年夐别
翠煙紅霧香藹門屛鳳詔雲霄龍光牛斗輝射南州孺
子亭看看是伴元戎小隊花柳郊坰傳家有子明經
渾不要黃金遺滿籯向月中傳與一枝仙桂襴斑衣上
更著袍青明日瓜期今朝椿壽好醉芝蘭玉樹庭公知
否老人星一點映泰階星
賀新凉(送易子炎運幹之任)
冷眼三邊處喜舍人水濱躍馬上京西路三國英雄千
載矣形勝依然如故這勲業向誰分付袖裏翰林風月
手也何妨戮力風雲護談笑暇詩吟過峴山幾載無
人顧幸如今剪除荆棘掃清飈霧換得東南新局面政
欠十分著數筭人物須還羊杜玉帳籌邊機會好把規
模趲出中原去天下事書生做
沁園春(夀程丞相)
崧岳降神昴宿宣精挺生偉人整淳祐乾坤浸如嘉祐
太平事業了却端平扶日中天拱辰北極一洒甘霖埃
霧清春寰海聽農歌載路邊柝沈聲旂常萬世勲銘
便與國無窮垂令名似青山流水洓川賢相黃花晚節
魏國元臣五緯芒寒六符色正輝映老人南極星蒼生
福開八荒夀域一氣洪鈞
沁園春(夀賈丞相)
章武中興淮蔡欲平晉公已生信天生英傑正為國計
擎天著柱要自支撑萬里長江古稱天險去歲裏風濤
忽震驚公談笑把雲腥霓翳一日都清歸來奠枕于
京有輝煥明堂前一星稱衮衣廊廟楓宸眷寵綵衣公
府萱砌春榮著片公心辦雙明眼長與羣賢扶太平無
它願植萬年宗社萬古功名
沁園春(夀陳中書)
湖海元龍逸氣飄然可百尺樓愛文光萬丈星辰絢彩
爽襟一掬風露澄秋銜字冰清班心玉立海内而今第
一流繙書了紫薇花浸月夜攬詞頭著身已是瀛洲
問更有長生别藥不是生來已帶神仙道骨毫端自有
富貴封侯拜賜黃封承恩青瑣見說香名又覆甌從今
去了福公事業從赤松游
沁園春(夀趙倅)
道骨仙風海上騎鯨端是後身把銀河天巧鍾為文采
劒津寶氣融作精神壺玉儲冰掌金擎露胷次全無一
點塵年年裏早花朝六日長慶生申箳篁濯錦江濱
人盡道如公清最真合沈香亭北金牋奏曲恩披獸錦
醉拭龍巾泥紫頒來梁黃飛去自是八花磚上人從今
後看大鈞播物萬象皆春
沁園春(餞張倅)
明月扁舟輕逐江鷗翩然賦歸任顛風掀舞濤山浪屋
少須平定一碧琉璃柳絮浮雲有無根蒂到底不磨真
是非呵呵笑笑人情似紙世事如棋宜堂事事皆宜
把杯酒論文更有誰記風雲滿席吟情浩蕩龍蛇滿壁
醉墨淋漓别後相思有書寄否春在梅花第一枝重相
見約柳堤撑舫竹閣尋詩
沁園春(送友人歸蜀)
拂劒整裝光射紫霄斗牛色寒大丈夫不作兒曹離别
何須更唱三疊陽關晝錦還鄉油幢佐幕誰道青天行
路難從今去聽聲名燄燄飛動岷山征途少飲加餐
要做取功名久遠看捲長風吹醒劒閣雲氣更須砥柱
三峽驚湍聞道槐庭已登安石此去須彈貢禹冠明年
裏踏梅花有分相見長安
聲聲慢(和徐同年梅)
江涵石瘦雪壓橋低森森萬木寒僵不是争魁百花誰
敢先芳冰姿皎然玉立笑兒曹粉面何郎調羹鼎只此
花餘事說甚宫粧松竹歲寒三友恨竹汙晉士松涴
秦皇雪魄冰魂回首世上無香西湖有人覓句但知渠
清淺昏黃竒絶處五更初裏横月帶霜
柳梢青(憶西湖)
長記西湖水光山色濃淡相宜豐樂樓前湧金門外買
箇船兒而今又是春時清夢只孤山賦詩綠蓋芙蓉
青絲楊柳好在蘇堤
賀新郎(憶别)
薄晚收殘暑嘆西風暗換流年又還如許鴉背斜陽初
斂影雲淡新凉天宇人袖手闌干凝竚鄰笛喚將鄉思
動聽愁聲又入梧桐雨秋到也尚羇旅故人只在江
南渚想應嫌久戀東華軟紅塵土寄遠裁衣知念否新月
家家砧杵魂夢想鵝黃金縷雁影不來天更遠寫書成
欲寄憑誰與知客恨兩蛩語
賀新凉(程秋幹席上作)
窗月梅花白夜堂深燭搖紅影綉簾垂額半醉金釵嬌
映座寒處也留春色深意在四絃輕摘香塢花行聽啄
木翠微邊細落仙人屐星盼轉趣嬌拍人間此手真難
得向樽前相逢有分底須相識愁淺恩深千萬意惆悵
故人雲隔怕立損弓鞋紅窄換取明珠知肯否綠窗深
長共春憐惜休惱亂坐中客(妓喚惜善琵琶)
雪坡集卷四十四
