平齋文集卷第三十一
墓誌
吏部鞏公墓誌銘
靖康建炎間中原學士大夫多辟地南徙鞏至自
東平吕至自東萊愛寶婺溪山之勝家焉地偏俗
古文物未振山堂鞏先生首以北方之學授徒著
錄常數百人吕成公繼講道明招精舍負笈坌集
聲氣薰浹淵源濡漸類爲世聞人公諱嶸字仲同
山堂季孫成公門弟子也幼神氣明粹風骨凝重
大父愛其似北人曰必昌吾宗長偕兄豐執經明
招鉤邃摘幽神接心領出語輙破的同舍歛祍避
其鋒中淳熙二年第授嚴州建德尉調淮西緫領
所凖備差遣以格知徽州歙縣憂免起知處州麗
水縣當路交薦其材入提轄榷貨務都茶埸幹辦
諸軍審計司遷太學博士進大理寺丞出知嚴州
未踰月改邵州擢都大提點坑冶鑄錢司職事修
舉直祕閣因其任七十餘年曠典也除侍右郎官
以煩言卑武夷祠起家知温州擢江西轉運判官
比年丐閑有旨入奏未行除司封郎官罷奉鴻禧
祠祠滿檢會續食而春秋寖高浩然巳忘世故垂
車得請日杖屨溪山間弄花漉月昌羊忘返曰佚
我以老上恩深矣寶慶丁亥三月庚申終于武義
里第享年七十有七積階至中大夫爵湏城縣開
國男食邑三百戸初尉建德世其官拯溺字荒不
遺力父老謂有祖風淮西緫臣被命築歴陽倉修
采石戰艦及體訪㳂江軍政舉以委公條畫詳明
悉當上意一日大軍庫延燎拔幟登屋周麾而呼
曰&KR1106;士力者賞衆奮火撲觀者勇之歙十有八鄕
訟牒叢夥公日聽鄕二操約御詳庭空如水麗水
以撫字寓之催科如治歙前積負郡逋絫萬郡胥
利其稽以索縣賕縣胥乘其索以重民擾公曰此
無𥙷於州而厲民以飫吏可乎力白守刊其籍編
戶以役破家者相踵爲去所以蠧役者民争應恐
後東南仰茶鹽爲國計三㩁務緫於轄官討尋源
委如理家事吏莫敢欺歲入數倍冨商木栰之訟
府尹掣於交謁改屬于理公當承鞠慨然曰天嶽
臨安府可乞送耶避嫌止當送隣路白于朝從之
審計輪對論催科筦㩁之弊甚力暨爲學官適有
詔以火災求直言謂學校公論自出不可徒應故
事上書陳時政闕失多所指切大略謂兵端不可
開權姦忤矣未幾予郡陛辭論外攘當先内脩
復寓兵不可輕用之意自信不撓朝譽藉甚江右
劇賊方棘邵與溪洞接蠻徭性狙易動至即增埤
濬隍肄射繕甲以折姦萌發儲勸分置六十四埸
澹䘏飢羸一郡帖然冶司孝宗朝定鑄額歲十
五萬緍積久寖虧六不及一公推原弊端知楮輕
丱重售不酬費故入少而鑄虧乃使楮與丱各時
其直輕重足以相權坑丁競勸丱務倍入先是冶
卒窳惰多遺丱泥滓中有司莫之察公置局淘洗
所得皆精良於是盡還故額俄兼憲節積潦薄番
城民廬半没葉舟掀舞家訪戶歴周䘏之見者引
手加額永嘉始至訪名儒之閭問所宜先以海瀕
逐末者衆首勸民務夲業適歲大比增闢貢闈以
受多士士狃積習以逞試之三日躬警護于棘外
有貴游子挾醉號呶道上莫敢何亟械于市曰士
不自愛者視此訖事無敢譁牓揭校藝官例亟行
緩則群譟遮境上生可否公故宴留至累日乃去
前所未有也時嚴海道之防得旨造蒙衝二十
艘掾屬請下諸邑公不可捐利誘海商二十人人
造一艘按期辦集符不及民漕臺以官軍討捕劇
賊日費供億公私告匱公綜理綱條𥙷窒罅漏漕
計𥙿而民不知和糴至百五十萬斛皆商賈願出
於市盡革敷配之弊十一州上供歲團綱六有無
相影數多虧公區别窠名使不相紊卒復其舊豫
章一再攝閫歲和物阜政平訟簡時往來東湖書
院與諸生以義理之學相講磨士風爲起釋奠帥
守宿學必露刃以衛曰此何爲者郤之士服其知
體去之日邦人揭幟追送擁車後先有經昔不能
舍去者性静正夷博居官未嘗澤辭色貫聲光以
媒進而儒術吏能每爲時所不舍與人不植崖異
周旋委曲惟恐失一士之心至不爲利回義疚雖
議其介不顧也平居細謹動中徽墨及倉卒應變
多出度外邵陽番汭江右凡三斬虣卒弭患未萌
其識權類此爲政務因其俗未嘗容心終歸之愛
利民多繪像祠之始生踰月而孤與兄相依爲命
白首無間言母楊夫人通孝經論語毛詩大義所
至奉版與行日請所以爲政如丱角口授章句時
鄕黨稱其孝愛書一過目終身不遺忘作文期於
有用非精粹不輕出有厚齋文集八十卷藏于家
其先出晉士莊伯世爲眞定人後徙鄆曾祖燾左
奉議郎贈通奉大夫祖庭芝左承議郎贈太中大
夫父灋贈正奉大夫娶何氏繼高氏先卒皆贈令
人子友聞儒林郎台州司理參軍賁亨蚤卒友說
從事郎温州司戶參軍孫端祖從事郎江州瑞昌
縣尉次延祖孫女一曾孫男女五紹定巳丑正月
庚午朔諸孤葬公于金華縣夀溪原友聞以某辱
公知最早重趼請銘嗚呼柳下惠聖之和者也而
三公不易其介卒窮於三黜公遭時且鄕用矣雲
出輙還膏施未光其囿於命也耶銘曰
可欲之善莫難於有中庸之德莫難於久何以有
之典則世守何以久之源流師友公祖山堂而師
東萊學貫體用根榦條枚氣定心夷求福不回絫
麾再節用不盡材孰虧孰成蛻和委順易簀琅然
忠孝其訓有菀彼阡山暉木潤過者式之我耆夀
俊
孺人吳氏墓誌銘
孺人吳姓諱妙静臨安將仕郎渭之女承務郎致
仕俞君泳之妻子三人修職郎新桂陽軍教授德
藻進士德林德棻女二人適進士陳千齡國學吳
元卿吳氏世以詩書孝友爲家法將仕君四女見
聞濡浹皆有淑行孺人幼尤敏悟誦書知倫類識
大義親有疾衣不解帶藥餌非親嘗不進旣嫁踰
月而哭其姑以不獲日奉巾櫛爲終身恨歲時感
愴烝嘗孔嚴承務君性䟽直不切切規利約衣節
食以相之身任家事之勞而𥙿其子於學子未就
外傅孝經論語率口授誦聲鏘然塗紙淋漓輙喜
溢顔面延師聚書斥簮珥無靳色間遣游學裝齎
靡密必經手反必問所習及所與友教授以嘉定
甲戍入太學登舍選癸未中甲科明年秋新天
子大饗承務君與孺人俱受初封族姻交賀孺人
愀然曰吾舅姑餘慶也歲侵輟餐以食餓者疫癘
手和藥以遺病者内外親黨小不咸爲之委曲開
暁使釋然驩洽如初而後已故其殁也哭之皆盡
哀實寶慶丙戍六月癸已也年五十有九卜丁亥
九月丙午葬于平西鄕九山之原教授以某辱與
游一日欵門泣且拜曰母氏攻苦教諸兒閔焉日
望其成德藻甫得一官垂及迎養而棄之不自意
忍死以襄大事百用旣戒敢請銘嗚呼吾母之教
某猶君母疇昔需外教之次而失吾母與君同痛
割迨今未間也尚忍銘君母哉銘曰
山韞玉而長虹水孕珠而五色維子之賢繄母之
德鬱鬱林丘過者必式
吳氏孺人墓誌銘
臨安故鍾君子度之妻吳氏守静以寶慶二年六
月丁亥卒年六十有四曾祖贇祖憲父渭將仕郎
將仕公壻于鍾夫人鍾出也而歸子度男二人長
殤次應僑孫二人甫阜孫女二人曾孫三人夫人
之卒姑王夫人春秋八十九矣一日呼應僑來前
曰吾年至此喪兒女幾盡繄汝母是頼汝母方哭
汝妻吾又哭汝母天乎忍哉世非無賢婦賢如汝
母不多見未嫁時其母苦上氣疾多方療之未愈
晨起剔股和糜以進兄孝立感之亦齋戒露禱穴
胸析肝以救遂活其母鄕閭稱孝旣嫁吾家一手
綜理家務以相汝父汝父得專意問學所與游皆
當世知名士風月佳時論文氣雋諸公索飲亡筭
其典中饋隨取輙辦無倦容客去主人頽然奏床
鼻息如雷汝母復秉燭料撿中外理明日事矣如
是二十四年而婺婺居又二十四年未嘗御鉛華
所以孝於奉我者終始如一日記汝父無恙時日
侍我昌羊後圃半酣奉觴起舞且歌吾欣然和之
汝母手挹新果以薦聲怡氣下吾每爲盡醉不幸
婦姑俱孀相依爲命杯羹必絮寸跬必掖悲歡榮
瘁同之今舍我而先吾不欲生矣應僑放聲哭王
夫人亦哭應僑遂奉大母命來丐銘以葬夫孝者
百行之本也女而孝於母婦而孝於姑其本立矣
以之治身峻而絜以之理家儉而法以之處妯娌
婣族和而有禮訓子孫必以學手足親愛有疾痛
恨不能分其楚鄰有襁褓失哺惻然遣乳媪日字
之如已出歲儉包黍以遺餓者大侵則捐攻苦食
淡之積倡鄕邑爲粥以食之其風槩有介胄不可
犯之色而慈於䘏人其言論識趣雖賢士大夫不
能過而信於行事孝之推也於古誼應銘某與其
孤應僑厚當銘故中書貳卿嘗銘子度宰木拱矣
夫人卜以其年十二月丙申合葬于國昌鄕湊水
山之原廼爲之銘銘曰
人生兩間與萬物異孝爲之根其榦也義有齊季
女孝於事親移之事姑厥孝惟鈞孝著而義松堅
玉㓗衆善萃焉皆其枝葉凡得於天悉具是彛不
媿于幽維此銘詩
孺人吳氏墓誌銘
孺人姓吳氏臨安新溪人吳與同里郎姓世有連
父憲噐孜以妻之生二男思懃懃蚤卒一女嫁吳
公棨孫四人謙諤詠該曾孫八人偉儀倬俶伋儼
僑俌元孫四人孫曾元女十人人壽七袠鮮矣孺
人九十有四上壽也上壽百未必一有有之衰病
日侵食費祝動費掖常也孺人晚益堅強視聽不
少衰耄期而堅強累百未必一有有之必含飴擁
䣛嬉戲蒲前而後懌以舒孺人身見五世家數百
指矣耄期而堅強身見五世千百未必一有有之
能少長巉巉盡在目中乎孺人一門數十年尊不
哭卑兒婦皆七十餘歲時帥諸孫班白者弁者角
者髫鬢者羅拜奉觴介夀綵衣紛如也耄期而堅
強身見五世且一門數十年尊不哭卑抑寥乎鮮
矣矧能以詩書華其家偉挹鄕薦伋升太學勝衣
以上層級相師友進未艾也好德者福積善者慶
天道可必如此孺人福慶萃於身鍾於後豈偶然
哉卒以紹定戊子十一月丁丑葬以明年十一月
癸酉合章塢夫兆思謁銘爲書人之所難天之可
必者以勸其奉尊章順相夫勤約以厚烝嘗嚴待
骨肉有恩意常事不書銘曰
豐難乎其臧也耋難乎其康也繩繩難乎其將也
噫盛哉夀母之慶也
鍾孺人墓誌銘
余杜門東山下一日有客冒前乞銘其母弗省也
旣而言吾聞君子不以已廢人君能使巴清母傳
寧能使衛姜母詩乎因改容扣其槪信不可没已
孺人鍾姓諱妙清世居臨安西市年十六歸東市
阮君自勵十九娠而寡父林母陳夙愛甚即而唁
之唶唶憐之哭而指其腹曰勿我憐也生男耶守
男生女耶守女安之命也逾月得男又即而撫之
哭而目其嬰曰天以此厚我矣除喪歸寧母黨具
杯勺相勞苦且泛辭覘之哭而罵曰爾不聞良馬
不兩鞍耶亟索車去事舅姑謹於夫時舅殁姑老
益謹於舅時姑殁輯睦先後篤於姑時惠誨其孤
逢時使成立三孫亦秀爽而生日饒每自喜曰可
以見吾夫地下矣年五十七而卒實紹定已丑五
月一日也古者婦人女子居處有圖史之訓行步
有環珮之節用能養其心於禮義孺人里中家人
子耳箴紉機杼之外無它習而芳齡自誓雪明日
烈根於天性然歟前是逢時痛父蚤世無塋爲母
預治兆域于錦南平原築堂夀樂環以水竹時奉
板輿來游意甚適至是以九月壬申復父魂合葬
焉銘曰
水有時兮洄石有時兮泐匪泐匪洄兮維婦之則
亡弟子文壙誌
洪氏世居潜山之谷口大父年二十四生我伯父
鎡伯父亦以二十四生我弟琥皆冡嗣也琥字子
文生於淳熙丁酉二月丙子後余一歲幼嬉戲相
逐長同就外傳旣而余忝一官檣浮轡走胸喘膚
汗曾不免於窮子文循分理生足不趼腰不折而
疆畎日斥塗墍日華林沼日蕃爼鮮以奉親籝書
以教子優游卒歲兩忘榮辱余未嘗不嘆其計之
得也其爲人脩榦豐下而髯行已恪與人信磊落
明白不爲深險操切且退然若虚里黨推重寶慶
丙戌四月辛卯以渴作一夕不起莫不惋惜之母
妻皆增口阮氏男二人日卿庶孫三人尚幼母夫
人慈而肅禮法行於家春秋七十有六失壯子悲
不自勝末疾增劇明年九月己亥卒又明年正月
壬辰次子璞偕日卿葬夫人于家山鳩起之原從
夫兆同日葬子文于西鳩相望三里所兄某攬涕
叙其平生納諸壙
舒夫人墓誌銘
余友毛璲君玉書以舒城尉何光華填諱狀一通
來曰先大父帥屬諱若訥字辯道世爲處松陽望
族娶葉無子殁繼舒氏諱妙慧婺永康人年二十
六來歸生洙次涬次庶子渙文璲父克任幼子也
孫五人璡璲璚璋琡女孫六人慶元已未正月二
十六日大父卒後十有四年嘉定壬申十二月八
日大母卒得壽七十有八性静而慈相大父惟義
之急不以有亡爲解教諸父必儒璲父酷嗜收書
鬻田園以庚直借書問字者滿門縱論古今留連
燕飲莫繼燭弗倦至空其家歲庚午春大母且泣
且語吾望而取冨貴以華老今顧日貧爾妻死矣
母懷居挈爾子游都門或幸成立不成吾死母歸
夏鬻荷塘屋得緍錢千二百留半爲菽水不虞備
偕璲哭辭以出月移歲改倀倀逆旅莫之省大母
訃聞無斗舂以奔喪父子東望號躃絶已復蘇念
惟忍死賣文以辦葬庶乎不孝之罪可末减於是
曳裾並奏王公貴人門鉤摘繪寫脫手眼青解衣
推食不我勒也紹定庚寅璲侍父歸自惟揚倒槖
中裝經度窀穸相攸逍遥觀舊址古洞陽之側山
明水清妥厥靈爲宜越壬辰二月廼克葬先是璲
母程氏兆金山之陽地卑多潦從弟璋之母程死
焚而末殯同日併遷柩骨夾祔于側置田租二十
斛入逍遥爲烝嘗供挽道士楊祖雲主岡林仍度
一人以世汛埽烏乎樂莫樂於負米悲莫悲於齧
臂高堂垂白一訣千古爲子若孫者何心哉頼天
卑矜積囏苦二十年了大事子幸哀而銘之水激
則高矢激則遠賢父子激於太夫人一言日夜刻
厲用能以子雲之筆札孔璋之書檄撥窮起悴還
以奉之生之養不過百年而死之奉與山川相爲
久其無憾矣乎小人有母凄其拱木因感愴系之
詞以申孝子慈孫之志銘曰
林洞古兮虚壇瑶草春兮芳蘭笙鶴杳兮雲旗閑
魂返宅兮吉且安
高朝散墓誌銘
嘉定辛已壬午間成都通守高才卿泰叔以文學
噐能爲西閫賞重某時員外置間與聞末議回首
十寒暑矣其守三嵎﨑嶇走書天目下爲言先君
子即窆有年識竁之文猶未也蜀非無宗工可屬
必公諸東南庶幾信百世子好我敢請案高姓派
於齊占籍卭蒲江者世有隠操珣生孝立孝立生
興國嘗大書于屏訓子孫學以忠信孝悌爲本君
其長子也諱澤字叔淵少朗悟絶人書一再過成
誦荀楊氏韓柳氏漢唐三國南北諸史皆手抄是
非得失反覆究見根極而折以經鄕先生趙澥深
可之侵尋不耦退謂其子曰基之以孝悌植之以
忠信培之以至誠無息天終阨我哉未幾子策名
奉常君喜見顔面曰天所以逸我也屏舉子業不
復省輕車就養笈書以自隨所至雋艾系踵請益
危坐縱論其要歸於涵泳孰復而自得幅巾蕭散
當路欲一見輙謝去不喜誦佛氏書而戒殺嚴甚
曰物我俱生天地間同一氣也用心&KR0579;怛類如此
開禧丙寅夏啓手足於普慈郡文學官舍春秋六
十有二累贈郎娶韓氏事姑婉恪能得其懽
心間君客游手課其子容止服御有常度里黨尊
爲婦則先君十八年卒贈恭人葬仁惠鄕龜山阡
從舅姑也君兆卜向六門惟乾食相距三里而近
丁卯蜀變淺殯故廬西丙子四月乙酉廼克葬一
子即泰叔今朝請大夫知嘉定軍府事一孫允績
某官曾孫男女若干人士求仁之方莫切於孝悌
忠信四者秉彛所鈞有甚易知易行也往往由之
而不知何哉學失其傳爾君得一語之傳於家庭
知之至守之篤朝夕省飭欲天理之在我者皆實
而無僞其志於仁矣乎明善誠身上可以順乎親
則下可以穀爾子宜其至嘉定而大也銘曰
切已之學莫如求仁求仁維何誠善於身孝悌其
本忠信其質仁莫近焉落華取實翼翼緜緜是似
是傳榮光漏泉何千萬年
佛心禪師塔銘
寧宗皇帝在宥三十有一年元嘿無爲以心學仁
天下聞主徑山如琰得即心非心之祕賜號佛心
禪師婁命就山爲衆說法錫賚甚寵山川震燿夫
敬直義方表裏兩盡下學上逹顯微一貫此自昔
聖賢相傳之心法釋氏得之證其體而滅其用以
成之者性爲圜覺以復則不妄爲楞嚴以勿忘勿
助長爲金剛第一義以不失赤子之心爲華嚴最
上乘湛然太虚本無增减雲行月脫隨有昏明頂
竅靈關鼻端寂觀一喚覺於意識智得之表而大
光明藏無欠無餘南渡百年間大慧杲以是說
授佛照光佛照以授師師寧海國氏子母夢神人
遺大珠而娠生有光瑞能言時母戲之曰人從何
來曰人中來聞者異之十五出家淨土院十八祝
髮二十游方卅一得法於佛照初束包問津雙徑
見大慧高弟仁扣以當時千七百衆咨决之要得
狗子無佛性話默領去江湖徧參群疑塞匈還求
决佛照於台之報恩夜參聞舉世尊鞭影語曰見
鞭影而行非良馬也言下有省旦日入室問不思
善不思惡正恁麽時如何是琰上座本來面目師
云佛手遮不得曰恁地也未夢見在久之從過靈
隠苦研精索至忘食寢佛照勇其進痛施砭劄師
終以未徹憤悱遂謁證老衲於番易聞旁僧商略
雲門話墮語云那裏是這僧話墮處豁然洞見佛
照從前機用義諦密融智辯捷出九萬里風在下
矣還參於育王佛照迎呼曰大事辦耶尋復從過
是山朝莫激揚極其造詣佛照每語人曰我握佛
柄以來的契吾機惟琰耳其賞屬如此繇育王分
座出主南劒之含清歴越之能仁明之光孝建康
之蔣山皆迫而後應最後天童與是山宸命也師
見趣高深提倡直截所至禪衲川赴平居簡默似
不能言及籌室勘驗學徒如驚雷忽電不容湊泊
領衆嚴而奉已約應物圓而處事定叢林推敬謂
浙中尊宿獨此翁因共稱浙翁住山八年春秋七
十五矣以退休請未獲命一日忽剡遺奏遣書别
素所往來公卿抵莫問侍者曰鐘鳴未曰已鳴大
書偈擲筆端逝寶慶初元秋七月戊寅也越九日
塔于東&KR2333;之麓其徒了阡以師六會語要介法戒
謁辭圖堅銘曰
佛果有心萬籟沉沉佛果無心萬象森森靈明溥
通徹古徹今契非其真杳不可尋佛照鉗椎雲門
芥鍼是印非印脫鑛鑄金沕萬古淵閉陽闢隂砲
車起雲奮霹靂音川鬽澤怪腦裂氣瘖湏臾恬霽
天垂斗參無去無來谷高岸深護窣堵波龍公夜
吟爲蜜說甜以詔主林
二鍾君墓記
臨安亭川鍾氏景常生子淵子淵生福州助教億
億二子長貴州助教俊卿字子明次將仕郎仁卿
字子壽子明娶徐氏生端禮蚤卒次端詳一孫與
齡子壽娶龔氏生端謨端誼二女適施大用龔奐
二孫道齡佑孫子明忼慨機警遇事無留難子壽
通而敏文多成誦生相後十年志鈞材耦以力業
相摩厲凡所規畫兄不自謀必以咨諸弟弟劑度
可否聽兄决之壎倡篪和如出一人以故積居懋
化中權而獲厚生理旣𥙿又相與以輕財急義聚
書樂教爲聲華勝士往往願交邦大夫亦賓禮異
等居旁池園深秀結堂竹石間扁以世友暇時相
携娛娭華髮交映兒姪迭起奉觴爲壽雍如也子
夀年六十有四以紹定庚寅十一月晦卒越明年
八月五日子明卒得年七十有五二君無恙時誓
生無異廬死無異兆治夀竁於新安鄕南山之原
右左以序至是同卜以其年十一月丙申葬焉惟
孝友于兄弟知孝於其親而思手足均父母之遺
體則能友矣兄弟之子猶子也知伯叔父即吾父
從兄弟即吾兄弟則能世其友矣子明子夀之友
後人盍求以世之乎嗚呼和樂而家道昌睽疑而
外侮起又可不懼乎余探二君友愛之情併誌之
使其子各刻一通藏諸墓以尉九原云十月望日
於潜洪某記
羅迪功墓誌銘
行於蠻貊易行於州里難行於閨門尤難愈近愈
不可以矯揉欺也三代直道微俗日益薄有能積
忠利平實之踐使鄕人尊而信家人親而化耳目
所接得臨安羅君介圭元度焉曾祖將仕曉祖文
學虨父將仕若濟聚族以恩義相陶浹三世不異
㸑君意承厥考弗懈偕夫人廑苦節約以奉烝嘗
酬應内外一簮弗營其私倒已槖且弗靳而量淺
機深之戒每爲子姪誦之肅雝一門自爲師友升
其堂詩書之聲鏘如也紹熙甲寅水穀賈騰躍道
殣相枕前是里中貸子錢者計緍累萬君嘆若救
死不澹何忍更責若償裒劵焚之他歲饑疫率推
食饋藥以振羸乏惟恐不我聞鄕鄰信其長者有
訟不之有司而之君取平相踵也人性皆善氣質
厚薄則有不齊而行事因之君於善利取舍之間
擇明而守確旣行於其家又行於其鄕天者厚矣
歲癸卯蓮異葩同跗擢于沼而子震龍生壬午玉
燕巢于庭辛卯異竹産於書塾之廡義方發祥蘭
院競爽震龍聲撼膠序舍選以優升君時七袠遭
逢慈明大慶遂被初品封天於厚德之報未垠
也明年二月乙卯以微疾考終于家巷哭多失聲
十一月庚申葬平西上沈塢夫人先六年卒同兆
子男四震龍正奏名進士次友龍從龍一龍女四
適俞元龍俞鎔吳伯振郎應午孫男六女二銘曰
盡已忠乎推已恕乎踐其著乎處其𥙿乎噫庶乎
元度乎
獅巖沈君墓誌銘
浙漕貢士沈湀與余交步趨語默中度文中律執
親喪啜𬞞處獨不見齒者三年一日舉内外柩四
竣事謁余銘其先大父獅巖君墓孝子慈孫之請
不得辭也沈氏望吳興避五季亂徙瑞安世以儒
名家惟正生忠訓咸咸生特奏琮琮生君諱賁字
成伯年七十有三以慶元己未五月十日卒娶給
事劉公安上姪女先卒子二振蚤卒抃未除君喪
卒女二適進士鄔說許仲承孫一湀女孫三湀承
考志以紹定己丑十一月癸酉葬君于横山考祔
焉君少負英氣身七尺射命中聞舊臣宿將說中
原事輙慷慨流涕間往來武夷考亭諸山從偉人
訪異聞得八陳微指因會稡諸家方圓竒正之說
著書數千言附以孤虚六甲占風望氣之法期於
有用學成不售杜門評論諸史究見成敗得失以
寄憤鬱氣岸㓗然湛盧青萍之在匣有不可蟠屈
者而行已居家動合繩矩事母劉夫人以孝聞訓
育猶子收拾師友遺孤乳保之若已子董勸里丁
鄕校之役若家事行義著矣猶未足爲君多也丙
戍風潮之變死者山積君旣負母如亢爽群從少
稚&KR0874;至轟豗澎湃震掉心目跬步不能進相與號
呼於浮沉中君奮前不顧手挈而登之人人得脫
魚鼈之涎而君二子反迷失道莫知所之或唁君
君曰是有命旣而亦皆免於難士平居暇日孰不
知志士仁人爲可慕猝然之變壓于前死生禍福
垂於一髮未有不志移氣奪擇利以自謀於此能
委命徇義寧忘其身忘其子而不忍遺兄弟之子
其惟近古之卓行乎先是君家東美躬行二君子
從伊川先生游得其學特奏未冠以明經走京師
試行臺爲貢士第一遂介從弟游伊川門君學得
於特奏就正於東美抗志制行信有自來哉銘曰
學出伊洛如江河近接其流渚而沱釃爲洫渠引
沚阿滲漉所及黍與禾有相之道嘉且多壬辰冬
十有二月庚寅於潜洪某撰
吳致政墓誌銘
東朝慶霈臨安吳君孝先謙仲以子元卿爲太學
諸生封初品官越再歲紹定癸巳春正月壬申卒
夀六十有八先是君未屬疾晨起語家人吾夢遊
穹林邃洞三茅君命之坐殆非久於人間世者自
今勿以肉食進越半月曰吾殆病矣四肢百骸無
所苦而胃少弱自今勿以粒食進惟日飲參棗湯
兩瓦桮又半月曰參棗煮湯固佳未免烟火氣棘
人第汲井花水飲我可也如是者又半月水不復
飲矣翛然一榻神恬氣明親交省候人人起道寒
温叙殷勤去則執手訣别以寡慾延年樂善受福
爲勸唅殮葬祭纖悉治命忽整衿曰吾苦目眚累
年今劃若開明亟取筆來書頌甫畢而坐瞑莫不
異之君讀書務實踐耻爲口耳之學晩勌遊埸屋
移志道家書得谷神琴心之旨每謂其說與吾儒
同歸手稡孔子子思孟子仁義孝悌之訓自出機
杼纂爲科典亡慮萬餘言冠珮宣誦聽者竦立家
事付諸子深居燕坐飛神御氣排膠葛而泝沉寥
超搖八極之表水旱綠章精禱雨霽遲速言輙驗
静則虚虚則明故也性冲澹不忮競而篤愛敬治
家嚴而有節端默堂皇内外無履聲待人接物恕
而慈嘉定已已大疫暴骼莫揜君募致累萬舉佛
老會歸之明年歲大侵道殣相枕首發私廩爲粥
以食餓者巨家相率致助全活不可計又明年榖
騰躍猶故盡出伏臘之儲損直以糶爲鄕里先而
包黍以遺飢紉絮以濟寒和藥以拯病歲其常也
人有善誦美如已出有不善惻然閔其失本心見
義勇前苟利於衆不退顧見賢起敬起慕不暇隣
曲小故傷和雍容談笑以平其忿而人犯之不校
親族以事咨訪立爲劑量輕重使不失凖雖童稚
必拱而忠告其篤於信道而誠於善自少壯至老
猶一朝夕也卒之日鄕閭遠邇嗟惜不容口室鍾
氏先六年卒墓在福昌玉泉山君以其年八月甲
申合葬焉曾祖某祖某父某將仕郎男五元卿和
卿舜卿舟卿德卿皆業詩二女適進士鍾甫錢克
俊孫男七人道家以清静自然爲宗致柔返朴而
虚其心所以求道也東郭順子人貌而天虚緣而
葆真清而容物深於道矣君中扄虚明内行純固
蓋淵乎似之委蛻乘化宜有以異於人哉某省疾
牀下辱以幽竁之銘屬掛劒之義不可寒也銘曰
深根寧極絶外營危坐内照虚白生龍章虎籙提
玉衡鞭風駕霆溘上征九光前導八景迎祗欵寥
陽朝通明紫皇潜簡一念精瑶宫璇臺敕標名積
功滿千道紀成拍手下招僊人盈獨騎黃鶴凌太
清遺劒墮舄摇寒晶雲氣紛葱護佳城
郎迪功墓誌銘
余自郎曹以言事擯僑居西市距君舍二里所嘗
過君飲君時已七十餘姿狀厖艾髯髮盡白酒酣
慷慨道平生經行山川之險易風俗之媺惡及可
喜可愕事纚纚有本末且言開禧初淮楚繹騷身
在圍城中間以竒畫干主帥用輙中圍解欲官僕
掉頭挾所得胡人弓矢徑歸每北風塵起拂絃撫
笴猶踴躍自喜恨不獲窄袍快馬蹴踏冰雪效驅
馳也語畢目光烱然如秋隼之欲擊意甚壯之問
君何以不從戎曰吾宗本詩書家也景德六年遠
祖簡登進士第仕至工部侍郎名在國史衣冠中
絶落莫幾二百年物久鬱必怒奮貨久居必暴贏
僕少游四方閱人多視諸孫當有以儒科進者歸
出槖中裝延師教之晝綜理家事夜張燈挾筴坐
孫輩傍吟諷與相應和老者未寢少者不敢懈以
故偉伋能力于學紹定壬辰同忝科第以續前脉
僕藉是亦階初品孰與鶡冠多因扣君養生以何
術曰寡慾安生以何術曰寡怨治生以何術矍然
搖手曰是非考功所當問老夫亦不能語考功也
余今浮湛周行媿且病念君涉多而見博年耆而
識明沼魚畦卉可以永日欲歸效太史公訪所過
長老從君執筆記所聞而遽以不起赴噫惜哉君
郎姓在漢爲安丘人在魏爲中山人唐五季以來
世爲杭之臨安人贇生瑀瑀生孜孜生君君諱思
字伯永性明直無機械事母老彌篤撫鞠猶子盡
恩平居意色沈毅閨門整暇與人言是是非非不
苟同臨財義不立責劵而樂周急生以紹興庚辰
卒以端平乙未十一月八日娶章氏封孺人男三
謙詠該季蚤卒女嫁施廷祀孫男七偉前紹興酒
官儀俶伋新慶元市舶務儼僑俌孫女四曾孫男
女十二卜以明年三月壬申葬君于章塢先域偉
伋奉大母命來乞銘曰曾大母嘗得銘大父不得
銘寧不葬惟先生哀憐之因次第其說系之銘曰
動以任乎時爲冨静以安乎命爲壽四世而林立
一科而𡵨秀其蓻之深封之茂也夫
平齋文集卷第三十一
