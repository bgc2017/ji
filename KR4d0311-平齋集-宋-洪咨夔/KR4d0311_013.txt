平齋文集卷第十三
表
龍州謝到任表
參井天高甫解佐州之組洮氐地迥猥分護塞之
符祗服詔條具宣德意(中謝)竊以蠶叢開國於千
古之上龍門置郡於萬山之間壤雖接於松維風
尚餘於綿劒諸關晏謐商通蓬婆滴博之郊兩縣
豐登民樂無懷大庭之俗相安清静宜得循良伏
念臣濩落無庸輪囷有志遡淮堧以北慨祖逖之
如存捫蜀道而西信武侯之可作繇治中之冗綴
從閫外之下陳趼足徒勞刳心何𥙷不遑將父方
滿秩以謀歸亡以瘉人廼蒙恩而出守靖惟忝冒
倍切凌兢兹蓋恭遇皇帝陛下立賢無方用人
惟已格帝若伊陟臣扈内尊朝廷治民則黃霸翁
歸外布郡國况在坤維之表欲如天陛之前遂使
譾材亦叨煩使臣誓鞭駑駕仰荅鴻私七百里山
高谷深首嚴保鄣二千石政平訟理共樂耕桑臣
無任
謝曆日表
運承天統益綿卜世之休曆授人時特重歸竒之
閏民生知勸吏績用熙(中謝)恭惟皇帝陛下紹
開中興昭受上帝齊璿璣之政旦復旦而有常推
神筴之元朔又朔而不息爰謹日官之課仍新月
令之頒臣猥戍龍門恪循鳳紀刀耕火種俾陶一
氣之春椎髻卉裳同樂三登之俗臣無任
瑞慶聖節賀表
日宣重光久啓升平之運龍成五色仍摽震夙之
辰懽動幅員和薰宇宙(中賀)恭惟皇帝陛下天
大亦大日新又新世祖之三十年寖格清明之治
武王之八百國迄成耆定之勲屬電樞之發祥宜
旗翼之齊壽臣涪江領戍嵩嶽傳呼十月未央阻
效稱觴之慶千秋華萼願輸獻鑑之忠臣無任
功德䟽
赤龍紀瑞聖人間生白狼獻詩天下同慶輙裒衆
妙之果仰介無疆之休皇帝陛下共願福禄萬
年本支百世日所照露所墜盡復輿圖天以清地
以寧永隆磐石
謝授中書舍人告仍賜紫章服表
臣某言恭奉告命授臣中書舍人仍賜紫章服者
南臺執法方虞妄發之愆西掖代言忽冒眞除之
寵恩深語塞感激涕零(中謝)臣竊觀元祐之初欲
救熙寧之弊御史則劉摰傅堯俞王巖叟諫官則
孫覺鮮于侁朱光庭給事中則純仁知制誥則蘇
軾維當今之更化宜視昔之得人伏念某學術
疎文氣卑沮無欲不欲蚤嘗慕於前賢時行則行
晚始遭於上聖甫玷粉闈之直趣陞烏府之班知
可爲於忠言期不負於所學莧陸夬夬去惡草以
未能莠田驕驕護良苗而徒切坐需汰斥誤被褒
遷踰旬觀象之門即日紫微之閣移抨彈於封駁
固脉絡之相關加修飾於討論柰精神之巳奪戴
天坱圠控地凌兢兹蓋恭遇皇帝陛下煥文惟
堯好善如禹謂臣九年之謫困何意於求升念臣
一日之逢否不期而返泰俾效操觚之技驟參簮
筆之聮進之史職則望溢於元超錫之命服則事
同於李絳便蕃君寵洋溢親懽臣敢不砥礪夙心
研磨素習雷一動而皆奮勉揚更化之風水萬折
以必東誓竭徇公之節臣無任
謝特理磨勘授朝請郎告表
臣言恭奉告命特授朝請郎者課格三銓尚汙丹
籍秩陞二等忽冒紫綸轉渫辱以光榮拔滯淹而
奮厲(中謝)伏念臣學惟守僻志不量難明主樂忠
雖嬰龍而不忤柄臣忌直竟編虎以奚迯投閑三
禠之餘待盡百罹之外會恩不宥引咎誰憐元成
玷缺之詩動心有益范滂黨錮之傳委命何辭浩
日月之居諸歘乾坤之軒豁晨脫深穽夕趨要塗
困據蒺以雖危泰包荒而終吉鑒觀素履知無一
朝詭遇之心考覈踐更念有十年不調之歎
官簿與進文階歴觀大化之更無若微生之幸兹
蓋恭遇皇帝陛下惟皇作極觀過知仁謂静者
無營臣之静特安於拙而退者不競臣之退乃厄
於窮過爲華衮之褒昭示緇衣之好疊䟽新渥一
洗舊愆臣敢不懲迷復於前戒冥升於後終身不
理磨勘固慙淳熙勸講之官當制封還詞頭尚勉
康定代言之職臣無任
謝授侍講告表
臣某言恭奉告命授臣兼侍講者五花疊組甫塵
鼇禁之除六畫專經仍玷虎門之選籲天莫避蹐
地靡皇(中謝)臣竊以太極判而兩儀生聖人出而
八卦作取小過取大壯堯舜獨盡其神曰連山曰
歸藏夏商參用其灋皆繇汲汲之學能進乾乾之
功迨開物成務之教衰而崇德廣業之意泯第資
誦說莫究推行武帝尊儒紊通變使民之理太宗
慕古昧以蒙養正之方縱得其言何關於治蓋形
而上者謂之道必神而明之存乎人恭惟皇帝
陛下觀象洗心玩爻盡性悟泰之内健外順首賢
路之宏開鑒蠱之上剛下柔急朝綱之復振有體
則斯有用能知而必能行奚俟鯫生尚容蠡測况
臣鈎深無得納約有慙朱雲之折充宗僅致忠
之辨京房之事延壽靡忘理亂之占雖爝火莫
乎日月之光然勺水猶覬乎江河之益探先天之
妙藴踐前聖之微言剛健中正粹精著在自彊之
德聦明睿智神武形爲不殺之仁俾斯文之大興
幸當世之親見臣無任
謝授給事中兼侍讀賜對衣金帶表
臣某言恭奉告命授臣試給事中兼直學士院兼
同修國史兼實錄院同修撰兼侍讀仍賜臣對衣
金帶者瑣闥邃嚴首玷塗歸之選經闈清閟仍塵
勸誦之聮拜奎畫以欣榮佩身章而增愓(中謝)臣
竊以月正元日虞朝闢四門以逹聦每歲孟春夏
室徇百工而來諫蓋重履端之序用開進善之機
矧銀臺乃國論綱維之司而金華實君德涵養之
地運適逢於道泰賢宜急於時升伏念臣質弱早
衰噐卑晚遇烏府詞垣之陟首破拘攣鰲扉銓省
之登徑排膠葛念有君之忍負務非道之不陳薪
未及然慮在上恬下嬉之表[婺-矛+牙]不恤緯憂形外阻
内訌之間過蒙採擇之明荐被褒遷之寵禮成元
會命出昕朝責之以論事回天期之以引君當道
鵜梁不稱其服凛疊組之難安鴻陸可用爲儀藐
濫巾之無𥙷兹蓋恭遇皇帝陛下至公廣被小
善兼收謂臣狷有不爲靡徇脂韋之習嘉臣斷無
他技粗存骨鯁之風故於漢廷奪席之朝魏殿設
樽之旦趣陞華要俾罄迂愚第臣術昧觀頥病深
咸頰乞投閑而雖切蒙賜告以良優惟薄蹄之力
巳窮而倦翼之影宜息願解禁廬之直退從釐館
之游飯籸扶羸儻遂山林之養羹芹效美敢忘畎
畒之忠臣無任
遺表
臣某言竊以榮必有悴生必有死戀昌期而雖切
撫頽景以難留(中謝)臣猥起窮途首塵要路志存
冠鐵竟貽捫舌之羞戒忽佩韋遂召朵頥之疾廼
若兩年而五擢甚至一月而屢遷拜宸翰於形神
凋落之中進華序於氣體摧頽之日屢騰祠請終
閟俞音聖恩磅礴於兩儀遺忠輪囷於九地息今
垂絶鳴固宜哀臣竊謂今日内訌外阻之勢已成
根深蒂固之計安出殆非人力之及尚幸天心之
回皇帝陛下至敬無邪表裏靡間而後可以祈
天至公無私親疎如一而後可以祈天君子常進
不摇於憸壬而後可以祈天直言常用不移於䜛
佞而後可以祈天省賦薄歛不以四海奉一人之
慾而後可以祈天賞功誅罪不以一人抑四海之
論而後可以祈天大臣叶心共治群臣絜已奉職
皆所以仰輔天德同迓天休守决不可玩視和决
不可輕信事關存亡何止成敗臣奄謝明時永孤
聖造魂氣有知猶當上訴于帝蒙韃不可爲中原
主必佑助于有德猶是微臣區區報主之職分也
臣無任
御筆端明殿學士洪某鯁亮忠慤有助親政遽
覽遺表深用悼惜可特與執政恩例
簡劄
上廟堂劄子
某猥叨誤渥祗拜明綸靖惟僥逾莫稱拔擢不敢
僣控私謝謹熏沐拜手以毣毣之愚僣言之聖
上更新萬化取端拱咸平建號改元欲還太宗
真宗一統太平之盛其原必自近始秦王薨於端
拱之前四年太宗聞之流涕即詔曰涪陵公廷
美朕之同氣也宜追封涪王謚曰悼且封其子至
真宗未改咸平之數月追復秦王尋改葬汝鄧間
兩朝忠厚親睦之仁上通於天今紀元取法其有
感於斯乎聖上本心之所發見必於首春自有
處分股肱大臣從容開廣使早有定論以慰列
聖在天之靈端拱咸平忠厚之脉迓續於無窮矣
某備數分察欲舉乙酉封事中語再有陳述退念
事關大體必出於宸衷獨斷而後光明俊偉在大
臣亦盡將順歸美之道與臺諫有言而後行
萬矣因觀布衣諸葛符所上續生意書冒昧敷
爲廟堂新元壽國獻伏丐鈞察
與張司業(宓)劄子
某少禀適有經德劉齋長見過䄂出上皇帝書
錄本自言欲解職去退閱所上書殊有直氣學舍
累年厄於鉗制今始得伸一喙於可言之日九重
樂聞人言大臣不惡人言給舍臺諫而下人言所
及聞之亦足以戒今何所忤而欲去耶敢望開諭
前廊勿令解職以成朝廷培養士氣作成士風之
美伏覬炳照
賀游景仁工部書
某承被郎潜之除私切贊懌正大明誠謂宜日夕
在上左右陳善閉邪以究中庸大學之功青綾入
直未足多賀數年來奏議警策如執事者有幾吾
君不以爲午而除目每在噤蟬喑馬之先搢紳可
知所勸矣論思精切尚盛氣以湏之
荅游工部簡
伏讀奏篇如喧啾百鳥中之孤鳳如窮隂沍寒中
之霹靂如九鼎象物而鑄魑魅罔兩爲之膽栗神
悸如大光明鏡當空而懸大魔王無所遯形甚盛
甚偉司馬公門之有元城崔先生之有執事可以
名百世矣
荅葉子真書
某疇昔過九芙蓉下知有隱君子之廬在舟駚弗
能扣謁迄今不滿珤帖相先陳誼甚高凛然不敢
當兩都盛作雖用班張賦體發我宋之光明究治
亂之本末主文而諫國風之遺意也明主宜置一
通於座右以爲龜鑑惜無夜誦子虚者雖然得如
狗監誦之政恐牙頰汚君賦耳琴書何時過潜山
寓舍在臨安道旁弭節賜訪庶滿定交之願切幾
紆照
荅黃濟叔簡
某不聞問又許時東山桃柳觀玉泉笋蕨供未嘗
不撫景懷人寵示睡藤深仞愛念養生者枕不欲
高以禇爲則日减一番其平以漸也前是有惠枕
者皆苦高拜賜獨便衰惰鈞天之想已斷遊仙之
夢可尋老去惟睡熟有味耳
與李微之校理書
某疇昔祓飾子墨酬先施後山深林密病嬾相乘
賤姓氏無從徹風日不到處旆芙蓉而弄斗柄駕
蓮葉而讀玉書殊恨仙凢之隔也伏諗通金閨之
籍進紫宸之班上待特舉有禮矣公可以留矣多
賀多賀司馬遷史號實錄酷吏傳張湯在其中平
凖書又謂湯死亡思湯平生大略可睹班固
推賢揚善拔之酷吏推賢揚善可進也而煽虐流
毒不可泯也讀史至此每疑班氏以宫掖之故與
金張許史不能忘情特曲筆以出之世未有擿其
心者執事以良史材實錄以信後世於遷固必有
折衷敢請所以教
荅印松巖帖
道人出山去山色如死灰更下一轉脚作麽生鷲
峯旣能飛來何不飛去曰百動不如一静松巖畢
竟何如(時印老再住中天笁)
荅楊平叔知丞簡
某正𡭗寂寂忽來跫然之音於萬里外猿鶴起舞
清燈相對澹有餘味哦新詩道舊游恍然置我太
白峩眉間而飽之風露也去不待明良用悁結善
圃記見屬極仞下采蜀名公巨筆如林何爲乃貴
野鶩告更圖之庶不爲江山花竹羞
與俞提舉簡
某聞抱邁往英特之氣而不伸舒固易成疾湏得
慷慨士共談古今盛衰治亂之故南北離合成敗
之因奮髯頓足極其痛快以振宣精神否則秀眉
清吭緩歌美成小晏得意詞更番進酒花信風散
入骨髓經絡則病自霍然去矣公以爲何如
荅何正父簡
衲子有修水觀者湛然虚白在前童子投以瓦礫
而心爲之痛瓦礫去心即安如初執事得無有隱
然未快者乎又有參黃梅禪者百雜碎還我核子
來老夫不復作核子想也
荅沈簿餽歲簡
某今年至窮無錐可卓老色懽悰相爲消長可柰
何風誼不替先春致餉脂賜銀罌柑傳紫帕不復
作此夢烹鯉點酥而引大白亦窮臘盛事感甚感
甚
荅葉子真書
三墳書見寄張燈細讀如登無懷赫胥之庭與鴻
濛汗漫語知易無起止太極無增减特今人自不
古耳連山歸蔵方從館中傳抄俟至更當參合以
驗所造大比又近俛踏槐黃否篤志古學如此安
用追逐時好東塗西抺爲某歲裏殊乏好懷得袁
安太丘語不覺興起略此奉報時中彊飯以昌斯
文
荅高處州書
某每懷龜緫之冨騶牙之博玉連瑣之竒古金背
鏡之明清一代能幾三十年前玉堂策天猶教管
一樓煙雨耶峯雲留鬱堘水溜潺挾此豐年歸報
天子某屏息萬山間不敢以隻字汚人門高誼絶
俗銀鈎寶唾遠訪死生正是北關風雨中送客時
節可勝悢然異書如見異人它稱是褁飯問子桑
之意何可忘
荅魏鶴山書
某重午日忽得李校勘書轉示珤帖鈎畫爛然晃
漾心目竊知存養深固踐履堅實著書立言超然
自得不爲江山風景動搖喜劇而悲如見君子記
文錄似皆有益世教不爲徒丈如入清廟觀武庫
一名一物皆足以使人起敬畏志定而氣盛也簡
州三賢閣記發明著於人心極有味百世之下猶
將聞風興起天目山房初無足道託高文以不朽
遂與廬山山房照映今古講學之方行已之要用
世之大法皆在焉切磋究之愧不獲朝扣夕請何
敢以爲過額篆竒古清壯與文稱崔菊坡結字老
蒼當禀凂書記二美具矣自有天目無此竒事老
人年七十有二菽水蕭然相與安之若命而獨學
無友孤陋寡聞求仁入德之本尚幸私淑之
荅吳叔永寺丞書
某山中人不敢修履端賀頗聞除用衮衮可奪淮
南之氣蜀珍何尚遲之叔永四六時出一斑亹亹
追逐前輩似聞近頗推擇玉堂揮翰之手欲辭得
乎某一斥七年床頭惟有易在百榖草木皆甲拆
焦榖不芽亦是天道栽培傾覆之常但願麥熟師
休與大千世界同此太平之樂長安城中燈火笙
歌徹暁湖山柳又黃矣過蒙紆念寂寞顓函勞訪
鮮醲交委窮悴亦春多感多感
又至節小簡
新陽方升天機在半夜子之初人事在五更三之
後觀復于此作如何薦取偶得雙魚二兔持獻求
筌蹄外一轉語莫只道萬物未生時芸生荔挺出
矣
荅張簿惠白魚帖
入夜辱雙玉尺之餉張燈舉酒恨無水晶盤行之
媿感媿感
荅程宗武書
某前辱見過清談殊欵鄙吝之意消矣讀書爲文
皆以優游涵泳而得之優游涵泳之功非膠膠擾
擾者所能爲也故必主之以静外静其形内静其
心危坐沉思始能會古人之意於糟粕之外不惟
進於文且進於道矣世有形雖静而心實馳者亦
有心欲静而牽於物交物不能静者大約息形而
後能收心形且不息心豈能收心不能收學於何
有異端之子猶能以觀鼻端白數踵後息爲功吾
儒乃不能歛方寸於環堵間顧欲求史記於名山
大川如子長是爲大也是自恕也吾子年甚少天
資甚高恃其天資之高而忘其年之不能以常少
濡筆伸紙前無古人問其所以尉垂白倚門之望
則未免老歲月於奔走吾爲子懼夫君子之於學
蔵焉脩焉息焉遊焉藏脩學也息遊亦學也非曰
墯肢體以爲息縱耳目以爲遊也藏修之未加而
假息遊以自放求夫文之進且不可得况道乎吾
子往矣深居而衆籟寂寧極而萬境融以此讀書
則書有味以此爲文則文有法以此立身則身有
度優游涵泳之功日異而月不同矣若曰吾身雖
動吾心未嘗不静當思静在動先可也相愛之深
不容不盡情幸勿罪
通崔菊坡書
某伏自閬州城南下違離之拜整整十年進不能
爲公朝趍事赴功以荅所主退不能從師門攷德
問業以益所學一不成而萬有餘喪空老此生然
猶不敢自枉者寧以窮故負知已不以通負知已
也况今天下逹尊誰出先生之右門人弟子之最
親孰如牛馬走造物深意安敢不使同退又同進
耶搢紳間謂凢任制閫莫有終譽獨吾菊坡不待
躡足之疑便引掉頭之興綽然餘𥙿久而愈安公
孫碩膚德音不瑕考槃在澗碩人之寬詩取碩大
爲言蓋其胸中浩乎而淵盎乎而春貧賤冨貴不
能移吾之所樂惟先生以之邇來頭風不作酒時
進而飯日加天所以壽吾道之脉也某骫骳之藁
近綴拾若千首繕錄仰塵宗匠郢人運斤成風斵
鼻端之堊斵者固難受斵者亦不易告痛賜斤削
暇時更告賜一序引以黼黻之使得託之不朽死
生榮幸
荅毛君玉簡
某正坐晝寂而高軒來氣甚明禮甚度浩乎吞鴟
夷五湖於胷中而無西子之累所見過所聞矣金
堂石室之勝俟霽同登判作半月期揚鞭索去銳
不可留目送征鴻立盡梧桐半軒之影
荅吳叔永司封書
某比承遣信暴下後勉出勞苦之聞其歸言鬚白
容悴不類前時司封甚駭且疑非愛念之深不及
此人生能幾寒暑六十到頭如何禁得老色不上
面頻年窮阨以少知命而安誼不至以飢渴害其
心猶能堅忍待盡於萬山間暇時繙書考觀古人
行事體察諸身每竊笑韓退之不善處窮去國得
州未至落寞嗟嗟戚戚日與死迫欲奏薄伎於從
官之内紀太山鏤玉牒便作司馬相如垂死時語
使其重錮久窮無覓飽之地又當如何彼宗元禹
錫爲冨貴所引如嬰兒之慕乳其不能處貧賤却
不足責辱愛念不翅骨肉輙發其狂言幸勿爲不
知我者道
又荅借書帖
某宿拜還誨玩未脫手蠆尾又來閴寥中風誼孰
如司封者携酒與魚以借書又是山中一竒事平
生只據見在無力殺青數種皆未之收南宫北扉
旦夕且出命直湏洗濯舊見以生新意使前無古
人叔永肯效獺祭魚耶
荅葉子真書
某面壁窮山自分老死一且蒙恩入爲禮部郎未
浹月忽叨分察之命夢想不到神魂爲飛高誼絶
俗妙灑臨存不作兒女子昵昵賀語而開以象筵
第一誼拈槌竪拂喝佛罵祖平生無此伎倆所擉
雖非甕中鱉亦直鱉耳憶昔行見寄崛竒警切起
敬不暇雪平地尺欲覓訪安道之舟無繇可得擁
鼻清吟徒深悁想
荅真福州書
某疇昔端拜上記後兒曹得從阿戎於日邊獲知
時止時行之槩大用尉㥦鳳凰覽德輝而下千仞
維日望之聖上遵養時晦之久剛明奮發風采
立變大姦距脫來者始有安脚之地前因奏對嘗
陳君子聚則爲泰今自外至者纔一二而大老未
來真儒未召否泰之機猶未决私心憂之温陵積
蠧之餘不謂費支撑𥙷緝如此陽春有脚又轉而
南朝家不過爲潢池未清計國有仁賢則四海赤
子莫不奠居奚一方之足慮新元發春或以登延
君實爲第一義則上下之疑泮内外之泰成矣某
爲郎纔旬日忽叨分察之命控辭弗獲黽勉就職
來從久廢朝廷之事體人才之品級懵然莫識冒
處非據夙夜針氊昨借樞臣開端連上三䟽未報
可平昔聲望不立致使官以人輕更遲數日不報
則自作去就得從此脫去豈勝至幸况内蘖外疽
未易直問耶珤帖下辱在爲郎時郎只官守察乃
言責一有曠敗必貽善類宗主羞不惜鉗鎚俾有
見趣郵置可數數也
荅張鹽官送無垢詩刻簡
見惠無垢詩帖石刻得窺前輩典刑凛凛起敬其
守永嘉以病目歸而字畫轉遒勁向每嘆無垢連
蹇十四年纔脫羈紲得一郡又以盲去疑老天大
無分暁今因字始知非目病雖病亦非盲也
荅趙南塘書
某近拜報翰之辱良尉尊嚮山中人備數周行饕
榮巳甚每思季子黑貂裘弊氣厭厭出裙𥜗下纔
得一飽竈婦亦爲之動色不知窮不失義逹不離
道爲何如人也面前事推排且盡更一兩日即上
祠請𣏌天之憂固隨寓隨在朵頥宿疾庶幾可瘳
珤帖臨存備仞燕間之適曲肱飲水尚自託於下
風鍾鼓園林此生絶念矣
荅蘇上舍書
士君子立於斯世能處逆以順則無入而不自得
猶之水焉瀑於吕梁湍於龍門束於瞿唐灔澦或
搏或激或洄或洑或潜或濆所遇之勢不能皆如
長江大河一放千里之爲快而其順則自若此習
坎之險所以維心亨也足下得罪之初士友過者
皆扼腕裂眥以相告非其罪明矣非其罪而處非
其地境之逆也聖賢觀人不觀其處順而觀其處
逆貧賤則不去患難則傃行空乏其身行拂亂其
所爲則以之動心忍性其中休休焉安乎天而進
乎道也某於足下無一日之雅賜之書如久要誦
數過喜其無怨懟之辭舂陵論著誦之半月喜其
在貧賤患難空乏拂亂之中而有以養其心信其
善處逆也易窮則變故否終有喜困終終吉剥終
得輿如足下之學之文天豈終厄之哉占報草草
伏惟亮察
荅禮滅翁帖
承教帖獲知新正領衆安隱甚尉湖山作春雪供
草木玉立聽說法這一句直是難道更湏教衲子
門嚼着冷冰冰地應心方好
回蔣祕書
伏審入趍中祕候對外朝養齊明之誠以動凝嚴
之聽造請可略也劄翰戒暁仰仞謙光進昌其言
用鬯所學不勝區區之望切覬台察
荅淮東趙帥(葵)書
某恭諗張碧油之幢眡黃金之印淮海澄晏青齊
震驚慶愜慶愜張忠定在蜀五年工夫只一信字
某官雍容籌邊慷慨敵愾淮民之不淪於左祍皆
一手拯拔之力威名惠利草木亦孚今又撫甘棠
婆娑之蔭而封植之足食足兵而民信宜無難者
衮衮未皇上記以賀首被珍蹟鈎畫淋漓猶帶平
山堂之雲氣尉浣以還恨不獲從公于邁周旋樽
爼細聽堂前楊柳之詞一洗磊砢寵示榜文切中
兵民之害還浮鹽通竹木規摹整暇懦志爲起邊
風不動以湏暇之日而圖堅久之功北顧寬矣
荅袁守(甫)書
某投閑時士友自番江來爲言新刱書院甚盛教
刑合爲一其淑人心甚大拳拳歸敬遂因名山四
大字之賜附記以自通浮湛不足計也九年擯廢
一旦推出失身閙籃眞是窘事馬伏波謂聞人過
如聞父母之名今乃盻盻然揣量長短指摘是非
用心雖公亦壞心術朝夕凛凛抱負乘之懼而眞
貳卿書來告之以當徐徐開導母遽激烈以養人
主之善意使正論日伸正氣日長越兩日閤下書
亦來又告之以私情不克公義不昭以含糊依違
之意見而欲挽回積年巳倒之瀾天下無是理於
是滌泓濯穎手錄二君子書粘置屋壁東西銘之
旁合以自警氣卑識陋恐終負期屬朝廷初意不
過禮隗以勸來者今諸賢漸集不能者當止少焉
力求一閑慢之禄以養偏親或未容遽去則群邪
窟穴巨蠧根株明以見飭尚摩厲以湏邇者上
諭臺長以隂消潜化可謂天地之量帝王之言然
君子之進未盛小人無自消之理此萬目所以顒
顒望閤下與二三公之來相與成端平之治也臺
諫捄過於已著講讀格非於未形兼官信是確論
亦必待其人然後行樂只君子邦家之光某遡風
曷勝忱切
與余京尹(鑄)書
某仰恃惻怚愛民之素輙有控禀昨因論寬民力
事遂及四郡仰給客米三縣民無藏鏹乞除禁米
下江之令與免三分見錢聖上視民如傷從善
如流聞已蒙報可推君之惠致之民則在大尹欲
望主盟嚴與行下遍榜暁示通知使久後貪吏黷
胥母得容轉移之姦牟竝緣之利則家戴上恩人
被公賜與江山相爲無窮也前所白楮皮事巳荷
矜從田里鼓舞謹此且謝且祈伏丐台察
通余尚書(天錫)書
某九年坐廢一旦謂來擬時從賓尾矯望班頭攷
德問業之有地人事好乖勇去莫挽江空目斷悁
焉下風疇昔閑居讀論語用舍行藏一叚嘗妄論
不終於藏之學在用先故能用之則行不急於用
之志在舍先故能舍之則藏公於此理講貫素熟
善刀而藏之莫窺其際少焉天定以時止爲時行
道更光明也太夫人乍還里第不至蔕芥否伯壎
仲篪垂金佩玉以奉綵衣之樂魯侯燕喜何以過
此某墮身閙籃直是窘事旦夕湏謀脫去趍承淺
而知遇深告時時警策開迪之
荅趙淮東書
某洊拜珍帖之辱謙光爛然病睫開明寵報漣水
已還版圖之舊不折半戟坐收全功以嚴淮堧之
屏蔽視窮力以堰瓦梁利害相萬前此有言屯田
者某每謂屯於外壤而不爲盗資屯於内地而不
奪民有然後可爲經久之利漣水間田不可以頃
畒計果能因其人力使自守自耕旣不爲盗資又
不奪民有積粟強兵隱然金湯之固自治之上策
也前時但知移吾粟以養左祍故終於無成爲國
謀長正倚忠略規模審重乃見良圖某曷勝欽嚮
之至
荅眞福帥書
某備員分察兩月間凢十二䟽其論事一則中書
積弊二求言求賢三講學急務四乞施行同列論
䟽五寬民力論人之䟽首薛次袁又其次中外十
餘輩而已外間所傳人數甚多皆非事實所陳亦
未有不行但行之不盡如所乞𡭗上嘗諭臺長
得放過且放過使之隂消潜化此天地之量也然
君子道長則小人道消進君子不勇小人無自消
之理此中外所以顒顒望公之來公果來天下何
患不泰前日講學䟽中首及兄弟之好又以公劄
與廟堂言之意猶有待末及邊臣生事異日憂端
恐在此兹拜珤汗之辱蒙以静定和平爲然静定
易搖於喜功和平之過易入於弱又湏得舒卷闔
闢之權可也閩中想不至如泉南費力欲作三五
年規摹公計甚得天下計則未也去非筆力敏健
且記得人物本末甚冨駑良不齊物論莫揜少焉
湏謝去尚惟以主盟國是爲心隨事警
起惴志使不爲公朝羞察官例以上下半年檢
三省樞密院簿書舊幕次都堂之右嘉定移就入
門客次近僅能正此一事餘無足言併乞台察
荅趙楊州書
某坐想平山楊柳之盛東門芍藥之芳雅歌投壷
恨不獲爲席間小異客妙畫忽臨光風滿把尉浣
不容聲日來苦目眚焮瘇腮頰醫者謂當於春宣
時大下之則風熱盡去昏眵可一洗自料元氣素
弱禁不得此下遂謝醫瞑坐數日而目眚愈保此
殘喘悉藉穹芘
荅吳緫卿書
某方抱婺緯之憂珤墨以奏議來熏薌莊誦灑然
醒霍然汗下而愈其論起於好勝遂至以國爲戲
士無定見又相與慫慂之洶洶如海濤之方生勢
不容禦朝廷處以王述遺意幸未大决忠忱體國
議論回天以守爲實以和爲形以戰爲應孰謂峩
其冠者皆不知兵哉末引高廟語孝廟勝負
存亡之判最爲切當若曰主上它日臨朝有無
一人爲朕言之嘆却恐有所見略同者未可謂盡
無也淮襄爲藩籬江面是門戶玉麟主人目今作
如何措置守禦徹桑未雨莫待臨期出打樁之策
幸甚折衝樽爼何必臨邊拂天旌旆之來區區
望
荅徐倅(普)書
某叨竊過分病魔瞰之藥褁未嘗離手親舊書率
是疎闊不特記府爲然圖上方略奏陳便宜慷慨
功名可勝起敬五福言冨而不及貴足下冨矣又
貴之求熊魚兼得豈不大佳然馳驅戎馬之場拮
据牛犁之役得不𥙷失勞而無功孰如棹扁舟於
苕剡岸紅堤綠應接不暇酒後耳熱倚風而浩歌
足以洗胸中之磊砢子舍孫枝督之力學異時取
科第以興門戶志斯酬矣
平齋文集卷第十三
