平齋文集卷第四
詩三
壽崔西清(二首)
武侯王佐材有膽大如屋愛之莫助之隻手挈全
蜀淋漓出師表所舉良且淑孔鸞非不佳健翮欠
鴻鵠先生能休休用衆不用獨何止福蜀人爲作
天下福
幾年生一賢大任天所授三光五嶽氣半點無缺
漏胷中老規摹超出造化囿静爲動之機燕坐運
宇宙艮居冬春間初度恰先後用心得艮體所以
仁者壽
試院口占(二絶)
燕隨社去鴈初來黃蜀葵花隔岸開萬里江湖秋
思動擣橙和蟹薦新醅
追懷三五少年時歲月堂堂兩鬢絲茅屋秋風歸
未決障泥能費幾熊皮
隨筆
歸州多癭生昭君郢州多癭生莫愁造物何如等
教癭盡令尤物不成尤
林氏著存亭
有銘於鼎未爲著無忝所生方是存篠下若人元
不死春風吹雨着寒根
馬城詩寄趙耤令(馬城在北關外)
馬城去天咫雨露足芳澤萬菲主園丁造物乃其
客秋能揠而春紅可幻以白枝葉隨手變根蔕若
爲索逹人一笑粲胷寬斗杯窄
挽李貫之郎中(二首)
剛大平生氣誠明問學功不爲官所餌寧以道而
窮論事馮唐力憂時賈誼忠朝陽無此鳳何止哭
江東
天定何能待西風杳去槎斯人嗟已矣吾道信非
耶石泐名猶在江空恨更賖濂溪應配食杯水薦
寒花
次張義立登九頂三絶
大像
坐斷江山現法身大光明裏萬波旬東風歸棹津
頭過同是慈航得度人
清音亭
漚生漚滅負苓易雲去雲來摩詰詩莫道賞音今
古少江山新亦受人知
烏尤
酒壯千林如欲舞詩豪萬景不容驕山中肯着如
斯客來聽春風婆餅焦
萬景樓次韻(六絶)
扶疎巖桂拒霜開蒼莽鵁鶄屬玉來想見山隂秋
色裏一聲欸乃暮潮回
金谷白頭誰石友香山青眼幾殷兄三峨九頂知
人意長與江樓酒面平
秋入徐熙水墨山荻花吹雪渺江干樓頭未用催
行酒待到三更月上看
木落川空亦大竒坐中亡酒客湏追非渠江漢孟
東野孤我南山韓退之
霜磧蕭蕭落漲痕西風吹日墮金盆馮高送目河
湟外萬里戎情屬柳渾
過鴈聲中歲月侵東流江水識歸心峨眉天目高
相似多買青山尚及今
壽鄒茶使(二首)
鶴鴈旌旗導紫軿方瞳秋水照人明泰山可碎膽
常定滄海自渾心轉清萬事至公如正獻片言不
妄即元城擎天正要堅牢柱長與皇家植太平
手挈蓬弧掛井參籌邊樓下瑞雲深傳將絶學聖
賢脉會得初陽天地心議論文章胷萬甲功名冨
貴腹三壬春風禁柳東華路扈駕催行荔子金
辛巳夏四月行西山欲賦未能也得曹
瀘南壬午冬留題上清詩因次韻(三首)
窈深青城路逢僊不知名悠然拾瑶草天風颭雙
纓進予語之道誠者非思誠谷神以虚應萬物同
一靈是謂衆妙門古今未嘗扄
僊人愛樓居梯空衒靈赫下有煉丹井光怪不容
羃凌晨酌井花御風謝塵迹飄搖芙蓉旆三十六
峯碧欲扣讀易翁蒼苔洞門閴
朝陽生危岑委光皂江壖江妃舞倒景老木奔驚
猿羣僊亦戲劇挹𬒮來聮翩笑倒天地間誰虧復
誰全手携昭文琴一曲三千年
大雲寺同王翬父晩歸
春風拍天梯夕舂墮寒浦潭潭水晶宫灔灔赤金
柱汞爐煮丹砂釀作九霞醑陽侯醉而狂喚起燭
龍舞濕紅照白髮客子有酒所舉鞭問同來扶桑
在何許同來狂更甚搖手作虜語上流屠鯨鯢流
血一川雨
用伯脩韻迓虞提刑
從來圖易必思艱運甓工夫莫放閑萬里功名終
竟在百年元氣早湏還安危着眼棋枰外中否留
心弩括間寄似匆匆無幾語華陽東去是潼關
嘉陵江舟中(三絶)
柳色黃黃草色微一川新渌兩紅衣老天也信還
家好淡日柔風送客歸
辛夷零落水生漪睡暖沙鳬蔭酒旗不是歸帆相
料理春光如許底能知
東風吹老地棠花燕子歸來認得家茅屋石田渾
好在白頭何苦尚天涯
落棗
楊柳天機淺櫻桃世態深空山鳩問荅肥水鶩浮
沉格物知窮理觀時會省心最憐誰氏女沙裏日
淘金
岸行
少年血氣暗消磨盎盎陽春保大和已放杏花風
味短未酸梅子典刑多一官滿去魚無餌萬里歸
來燕有窠但願時平蠶麥好免教人問蜀如何
新井道間
飲澗思浮白行山當踏青栢邊榿葉長麥裏豆花
零清哢愁腸泮疎香勌眼醒牛頭應不遠三舍即
鹽亭
安泰
不是官身是客身下車隨意踏芳塵空濛山色雨
非雨冷淡花梢春自春裘弊黑貂猶耐老褐移紫
鳳未全貧青帘垂脚遊絲外到處東風似故人
徒然萬里行所得惟一莊王翬父泥溪
別時語也戲足成四十字以寄
徒然萬里行所得惟一莊莊中果何有&KR1593;赤䕷菽
黃豐歲誰可口凶年或充腸旦旦勤櫛薅謹勿令
莊荒
和黎德升贈别
朱弦無繁聲大羹有至味人惟不苟同終亦不苟
異咸戒咸其腓賁取賁其趾出處進退間當思古
人齒嗟予何爲者涉世聊復爾來從吳盡頭直到
蜀築底赫日青石裂凄風黃葉委道旁幾揶揄得
已猶不巳君如細柳軍堅壁閱兒戲又如渥洼馬
超軼不受縶客䆫日相從肝膽瑩彼已偏校紛已
侯憐我尚猿臂胷藏數萬甲智絶三十里清談對
夜分常恨世少治酒酣或怒罵天下無眞是佞夫
戴髑髏請劒淬越砥長亭楊柳黃妙語鮑謝體不
作兒女别相期青雲噐深沉老元戎夢寐古輿地
視師薄郾城受甲高熊耳相與善籌之塞草春無
際
應提刑招飲北山
萬綠梢頭眼雙江合處城山如人有立水與市俱
横啼鳥春風暖飛花晩照明笙歌推使去緩屧當
車行
伯矩同登牛頭
兩翼城包險三分寺占竒市囂芳草隔古意落花
知歲熟人情樂時清物態熙江山輸眼底盡是太
平詩
過三鶴山(二絶)
造物工夫拙剪裁羣芳各自得春開梨花嫁與東
風去隨後荼䕷作媵來
客路浪成千里繳老懷虚過一春遨落紅剛被風
扶起恰與連雲石棧高
入少城
嚴城槌鼓瞑隂催劒棧歸來第幾回喘汗老兵迎
馬報燕王宫裏海棠開
題李參政范殿撰大散關詩後
秦關老月幾虧盈長照詩人白髮明一死一生漚
起滅未應於此見交情
次李公謹美人行見寄
梨花深寂楊花閑雨鳩晴鳩兩關關越王樓下春
事繁有美一人心獨丹欲往從之厚我顔無繡叚
兮爲君懽子規夜嘷斗闌干江草碧色江波漫芙
蓉城頭芳露乾有美一人擁朝寒欲往從之髀肉
酸無桂棹兮揚君瀾牛頭撥雲尋懶殘牛背落日
人空還短笻尚點湘妃斑好春未必天能慳東風
到處如家山白髮相對毋永歎荼䕷結架三百間
爲君醉倒驕旁觀
後溪挽詩(二首)
玉珮華裾翠霜髯睟頰紅四朝天下老百世後溪
翁綠竹猗重較黃裳美在中平生涵養力於道有
全功
氣象融三極規摹隘九州天津朝發軔野渡晚横
舟衛道身何愛憂時死未休落花春寂寂萬古蜀
江流
柳絮(二絶)
造化勿忘還勿助精神非色亦非空殘雲初雪雍
容甚高下東風點亂紅
風標清白難諧俗氣候中和易得朋招不肯來麾
不去若無才思渠應能
追和及甫雪
肧腪造化妙天家趁得辛夷未着花濁水淤泥還
絮白枯株朽樹亦芳華長空光眩鳴臯鶴厚地寒
侵入宇蛇鉅竹南墻清絶甚一編孟子一甌茶
三月十四日送燾東下至龍爪灘過虞
開國墳庵見壁間虞仲易觀棋詩有天
上人間元一氣如何頃刻爛樵柯之句
雁湖甚賞之因用韻反騷
周天日月何曾住大地山河祗自磨不死者存人
獨耳會令斧亦爛如柯
拜和老人見寄韻
阿翁瑩徹八䆫冰獨愛春郊畫有聲正鮆魚肥桃
漲暖欲河魨上荻芽生驚雷破柱眠逾穩明月中
庭酌屢更應待兒歸相從臾萬紅堆裏槊齊横
彌牟觀土八陣寄程嘉定
房公堂是蓋公堂漏下無聲日正長應念常山蛇
陣處有人搔首立斜陽
楊漢州見和荅之(二首)
西樓伴食老西堂拆韈渾無半線長推向萬山深
處去沉犀橋北望龍陽
春隨落絮去堂堂白髮相看作許長人物如公猶
未節諸生何敢薄淮陽
荅程嘉定(二首)
練𬒮蒿簮不下堂肯隨時世畫眉長旁人莫解東
風意只道花梢合向陽
鈴索閑閑静冶堂(漢州東堂)槐隂匼匝柳絲長東君五
日如京兆早及殘紅醉豔陽
隆慶徐守作堂名蜀固一夕夢與余賦
詩堂上有何時首歸塗樽酒逢故人之
句未幾過其堂爲賦之
蜀踞國上流蜀固天下固欲爲天下謀護蜀風寒
處極邊植藩籬黃牛白環戍中間屹垣墉武休河
池路近裏古劒關峭絶鳥莫度屏蔽益梓䕫堂奥
有門戶天險以德強地險以勢阻王公設人險頗
牧與羊杜前茅元戎崔當道卧老虎後距付君侯
萬卷作干櫓坤維鞏金湯國勢重鼎吕予曰有䟽
附予曰有禦侮我聞大劒旁小劒可馳鶩雙軌來
蘇坡半葦白水渡徹桑徧綢繆迨此未隂雨毋謂
天下壯而恃一夫怒高堂挹横山雲木呌杜宇樽
酒逢故人重圓夢中語
送王崇慶得樽字
白苧籠輕暑紅榴照别樽兩帆先後去一水古今
存玉札湏多蓄金甌莫點㾗相期黃卷裏培植太
平根
昭化
梅子收霖雨榆花斷瘴煙濃雲明白鳥深草暗烏
犍歲月灘聲裏家山客枕邊老來圭角盡戒得是
韋弦
送交代王公輔
興州乳臭腥紅袍萬馬夾擁横磨刀奴顔婢舌競
勸進羅拜狗彘讙優猱漢家衣冠餘兩豪(同楊騤)却
立渠肯汙腥臊傳呼趣拜聲色厲一巳俛首昂其
尻獨君此膝竟不屈男兒等死輕鴻毛群憸相顧
重太息我輩天地焉能逃安西樓碑字如斗勲名
爛漫官稱高若爲龍州易萬州雙鬢如雪風騷騷
君不見義不帝秦魯仲連何曾黃金横帶後部鼓
吹前騂旄
行三盤蟇頥棧道(三首)
棧險涎魚蛤梯危嘯虎貙室人交謫我客子倍愁
予後殿推腰上前行掉臂呼龍眠如得見寫作赴
州圖
息女頩相問危途骨欲摧兒知緣底去耶自爲官
來野圃榴多子山田芋有魁乞歸吾計决一粲且
傳杯
虎爪灘頭棹蟇頥閣上車危機知略似薄命聽何
如鸕筏陵飛景鳩巢架太虚乾坤眞一穽着眼莫
躊躇
赤崖
老箐深藏洞嵌崖峭夾谿雙扉巫峽似半壁竇圌
(山名在彰明界)低落日人煙絶孤雲客路迷紅旗穿石去
青兕隔林啼
讀史(三絶)
泗水飛沉周寶鼎霸城遏住漢銅人人心不似無
情物多少英豪入魏秦
晉將屈乘餌來虞越送西施買斷吳馬齒雖高人
未老五湖風月䄠陶朱
黃門常侍禱明堂竇武陳蕃横被殃料得天公方
睡着不應受囑變官方
用蜀行送徐隆慶守金州
兵家如弈棋局局勢不同漢王引兵故道出襲雍
武侯率師祁山搖關中何曾踏陳迹乃欲收新功
中興用蜀九十秋咄哉求劒空刻舟今年出秦州
明年出鞏州了無一鏃飛到商&KR0593;州但諉險絶不
可度豈識竒道湏竒謀漢水隂洵水陽左房襄右
梁洋中間詩書禮樂帥手提招搖麾天狼以人材
爲武庫以人心爲金湯於斯二者有足恃出竒度
險如康莊君不見紹興間虜從鶻嶺窺蜀山彼旣
能來我能往疾驅風雨過潼關
毀鄧艾廟
蜀庸無與守魏吃浪成名血巳洿砧机魂猶饕酒
牲柏溪融雪瀉玉案倚雲横瀦薙莫留跡山川方
氣平
西龍道院
溪影山光浸曉寒空庭人馬報平安夢回非想天
中界身是無懷國裏官桑葚青紅鳩澒洞麥花開
落雉蹣&KR1552;好班嘉定中興詔盡與蓬婆滴博看
龍州麩金丹砂到官後民告所得倍於
他時喜爲賦詩
乳到零陵竭珠辭合浦行地非慳所産人自晦於
征砂粒層層長金麩點點明盛衰非自爾利莫與
民争
七夕
黃姑織女萬古心脉脉欲渡銀河深有齊季女起
拜月綠髮一縷蒙金針眼明志針如志鵠針髮相
投如破鏃回身拍手笑廼翁字大行疎燒矮燭
夜坐
公退不妨飲夜凉猶未眠瓦檠鳴落燼鑞鼎濕霏
煙露葉悄相煦候蟲讙自煎白頭行萬里轉眼過
三年
雨
夥頥秋後雨瞑些晚來凉夾市崩崖赤環城漲潦
黃隨宜梨栗熟滿意黍蕎香白鷺追紅鶴歸飛作
箇忙
范漕(仲武)季克雲坡
西來一鶴山澤臞春風六轡閑且都公餘鏡月晝
隂寂睡起手校羣芳圖海棠酣透燕王邸豹血深
染重氍毹昌南别派更竒絶豐容靚飾香生膚牡
丹鼎盛漢川譜行輩近許天彭俱翠微㔩葉光照
路馬上秦&KR0593;湏人扶鳳州楊柳足佳思苒苒百尺
青流蘇黎州菊華抱勁節濯濯一丈黃䄡䄖老成
典刑識&KR0818;桂晩出姓字聞珊瑚石蟬風味更清烈
比屋梓益梁䕫巫豐年樂事與民共浣花尋勝時
騎驢珍葩異卉價如玉爛買西産歸東吳雲坡手
種五色錦徧地步障金谷無花光深處澹容與碧
瞳如水霜髯湏公家鴟夷老僊伯功成始去浮江
湖中原赤子未奠枕而忍獨樂盟鷗鳬湘江之西
勒浯石瀚海之北封狼胥歸來岸幘坐想雪太白
萬里峨眉孤氣平德全紀渻子宇定光發南榮趎
不隨造物共流轉玉立堂下松千株
官舍見月(三首)
山如天目高水如天目急明月如鄕人不速推戶
入問月從何來天梯幾何級辛勤度參井萬里遠
神我來萬山底舉眼無似人惟月獨知我寂歴常
相親而我亦知月愛其日日新今夕自今夕不踏
昨夜陳凉邊蔗境佳静裏大羹眞郤書對月坐掃
空翳根塵絡緯無寸絲軋軋夜向晨路晞胡不歸
貂裘弊蘇秦
酬程嘉定楊漢州見和(三首)
詩禮椎徐徐律令符急急翛然世紛遠愛此山斗
入政無勸課條功蔑捕虜級尺清蓋丈渾過眼秋
巳及濁暑怯中乾積潦窘下濕脫雲得佳月如渴
快新汲湓浦琵琶語赤壁洞蕭泣斯人不可見庭
空漏聲澁我榻久欲下我堂日巳葺儻有謫仙來
文采晁無咎襟期李伯時昔爲鈎直釣今是劫忙
棋弩谷深無路盤堤薄有基(程辟武階教官)廣文如我冷
兩地四愁詩
燕頷非無相鳶肩會有時三薰珍敝帚一笑玩征
棋松菊吾家物衡茅厥父基青峯簾獨捲細和式
微詩
次費伯矩護印道中韻
合着絲絇侍建章却隨靴袴踏蒼凉燈前針線爲
誰好鏡裏黛鉛如許忙野水無心鷗等伍秋風有
味菊顔行到頭靈運終成佛妙境湏聞戒定香
生日口占
霜露剛氐道侵尋五十翁相逢多郢癭自笑亦龍
聾(同官多聾)黍甕新醅綠丹爐宿火紅斗杓明建子芸
荔又春風
王火井見過先以詩寄用韻(二首)
自期東里先生似恰與西龍道院宜槲葉蕭騷秋
入畫梅花的皪月供詩盟鷗誰是知機早歎鶴吾
猶決計遲歸去來兮松菊在故山毋用費文移
故人寒踏龍門路來聽深山唱竹枝半世向人長
落落幾回於我獨竒竒淡交似水有餘味薄俗如
雲無定姿一點青燈俱白髮相看不語只心知
送曹瀘南赴闕
聞之善治水不與水争勢順流導漢漾徐當過三
澨又聞善登山不與山争力緩步出朝陽晚亦到
崧極展也曹瀘南所學見所履致身以登山應物
以治水幾年蠶叢州歸問長安道巴船五百料太
半外省草白駒在彼谷桑扈鶯其領人物方眇然
惜此尺璧景疎梅耿絶碕飛夢隨去槳索蓍爲占
之聖功得蒙養
薺餛飩
嫰斸苔邊綠甘包雪裏春蕭家湯是祖束叟餅爲
鄰混沌函三極冲和貯一眞日斜摩腹睡自謂葛
天民
羅浮高壽崔制置
羅浮高哉四百四十有二峯三峯最高拔起金芙
蓉耀眞洞天鎻溟濛鰲背咫尺蓬萊通璿房瑶室
深玲瓏霞袿霓袽紛丰茸中有老僊擾白龍藕花
冠巾九節笻招邀茅盈挾赤松麾訶列缺鞭靊霳
天雞未呌萬籟空夜半喚出扶桑紅下照萬象方
屯蒙起踏斗柄呼東風夫胥雲氣低葱蘢海若吐
蜃天投虹前旌招搖導祝融從以五色騎羊翁蒼
舒檮戭伯虎熊風后力牧常先鴻日用大學心中
庸暗室屋漏十目同夏璜薦繅旅大弓太蔟爲角
諧函鐘日星宗彛映華蟲江河健帆轉蒙衝慶曆
元祐諸儒宗立朝直聲摩穹窿眞卿長孺誰爲容
白頭萬里行蠶叢清獻清節乖崖忠太平盛時適
其逢事有至難莫如公表裏壞證阻且訌參苓温
平匪砭攻潜瘳膏肓夷疽癰三邊按堵九扈豐祥
飈甘雨天爲功趯趯和樂躍阜螽沾沾啁哳瘖寒
蛩雪山不隔黈纊聦衮衣繡裳遄歸東天津疋馬
兩玉童䄂䟽入奏明光宫中興規模舊提封直北
燕薊西崆峒功成跨鶴追葛洪神光烱烱方雙瞳
金丹寶訣傳枕中負薪汲水長相從
張太博亨泉(古人以木爲井義立發而得之)
公家老博望手斵扶桑根騎之泛溟渤飄然泝崑
崙直到析木津細問黃河源玉繩澹碧落機杼閑
天孫北斗可用挹槎腹窪爲樽獨携天一水從乾
納諸坤梧桐九秋影苔蘚千年㾗媪神發深閟泉
冽槎猶存爾泉以亨字是亨本於元世人重通塞
祗就利處論習坎維心亨中有眞肧腪木上有水
井何嘗以亨言泉於性中汲畫向象外吞安得跨
黃鵠往𣢾君平門
廷邁留少城和初入西龍道院詩來用
韻荅之
雪錦樓高眼易寒春風朵朵似長安終年避事寧
爲客到處尋詩勝覓官金鑿落邊檛蹀躞玉參差
裏舞&KR2650;&KR1552;華燈變盡歸來晩回首西涪可忍看(蜀燈)
(夕有變燈)
送范漕赴召(八絶)
太平宰相范堯夫曾駕西州使者車雅操清規公
更勝委蛇退食一編書
淮頭蜀口幾虺隤百戰山川入眼來行伍姓名渾
歴歴定知水鏡不遺材
急符喚出雅州丁刀染紅巾血雨腥定蜀論功誰
第一茗山合着後溪銘
走卒兒童口是碑百年幾見好監司浣花鏡月經
行處草木江山亦去思
嘉州過盡又涪州到處湏判十日留汲媪畬翁遮
道拜東風未定莫行舟
匹馬西征歲月多蒼頭引鶴共婆娑傳聞虚佇如
清獻益漕歸來徑上坡
天道頻年說好還到今胡壒没天山延英爲奏平
戎策只在人心國勢間
紅絲步障海棠開底似西湖半樹梅要試平生調
鼎手安排青子待公來
被檄出城
引郤東風觱栗聲竹輿如斗作春行山中祗怪天
能窄棧外方知地本平黔𬒮煉斜屋小黃纓淘
礦亂砂明終年一飽難如許愧爾爐熏管送迎
次李綿州和丁興元韻(二首)
燕寢深凝自在香蒼髯扶病玩流光桃符曆日又
新歲粔籹燋糟非故鄕燈影參差棋濺雹酒行雜
遝劒横霜武侯遺憾誰當洗夜半銜枚入鳳翔
梅花巳是隔年香投老何能面復光求則得之青
籸飯歸斯受矣白雲鄕果柑微似温生乳閬柿多
於處着霜扶起東南風物夢舉觴目送去鴻翔
劒外驢
苦甚淮南䭾嗟哉蜀口&KR1042;護身㯶結䪌防口竹編
籠遠近關梁接高低閣棧通琅璫鳴鐸裏誰識木
牛功
潭毒關
倚天翠壁夾黃流傴僂嘔啞輓上舟今古英雄愁
絶處夕陽籌筆驛東頭
送崔先生東歸
嘉定甲戌冬掃門古楊州一見握手歎飛黃厄鹽
輈士憂不聞道勿以窮故憂爲聖爲賢人所貴天
爵修萬卷我有莊子肯從我游良農不輟耕嘉榖
終有秋動心得曾益雪案三年留一朝推使出西
風着兜牟莽蒼淮月冷低迷汴雲愁正抱虎兕寢
孰脫鷹隼韝越在歲執徐公來殿西頭廷臣擇自
從喚起驂玉虬暑發采石磯寒登籌邊樓孤燈語
中夕民瘼何當瘳明年護全蜀後車旅枚鄒熟聆
老規模劒湏鑄知收中間卑一麾牢關控西涪相
望幾何驛時許聞成謀積誠泮羣疑實踐激衆媮
風濤澎湃中竟濟師德舟主人永終譽客亦無窮
休見謂汾陽門走卒皆王侯騎火明桃林詔催告
辰猶仍挈舊司馬入詹翠雲裘裏江水齊穩一葉
隨沙鷗道重冨貴輕目光送羅浮竿頭要猛進壷
尾毋浪投此意造物知筮得素履幽十年甘苦客
從我宜如由可歸猶未歸魂斷楊花洲六經孔孟
學其用爲伊周天方昌斯文敢告司鼎篝
次仲禹迓叔禹西歸韻(二首)
坡穎風流幾許年依然夜雨落花邊白頭故媪釡
忘轑紅頰諸孫衣解牽聚鴈沙平江百折養鵝水
暖柳三眠行厨洗玉更爲壽父老來看許近前
萬里春風一札書錦幢繡旆二難俱殷紅荔子武
侯渡深碧藕花房相湖家慶盛於羣玉府身名榮
過執金吾人生信是團欒好我亦歸謀種芋區
壽鄭制置
昆丘侍郎南霍僊身騎於莵雪毛韉芙蓉結旌紫
雲導望舒參乘豐隆鞭晨朝東華天帝所班在玉
斧茅盈前帝矜下土沸螘垤往哉爲洗中原羶扶
桑五色枝拂日蔚藍一碧壷藏天祥飈吹衣被髮
下輪囷旁薄煙非煙泰山喬嶽氣矗矗長江大河
胷淵淵五三六經濟世學盡得慶曆諸公傳絲絇
勌踏龍尾道玉轡直上羊腸巔印方趣視已走敵
擔未及弛先行邊黃牛皂郊撤戍堡左洋右沔閑
屯田規摹了了入眼底奠而後發矢脫弦長安可
到只十日祁山不出今幾年甲申有䜟爲公設席
卷關洛趍幽燕命珪相印明騎火碧瞳黑鬢宜貂
蟬槐龍不動晝隂永瑶草無際春風妍蒼生元氣
秋葉薄善類命脉遊絲懸保兹天子屬山甫願獻
大雅烝民篇
讀書樓(二首)
流水青山一榻深銅柯石榦半䆫隂公餘點校七
分易老去服行三字箴消長乘除觀物理存亡操
舍驗人心日長大得官閑力乳燕鳴鳩盡好音
引郤蜂衙一事無求師尚友聖賢俱激昂意氣中
興頌收歛身心太極圖畬火明邊飢虎過渡船聲
外老鶬呼江南雲水寬多少萬里深山着此臞
發龍州(六月十六日)
涪山信有靈送客六月雨曉行如深秋午憩無點
暑
泥溪(兩首)
沙路緣江曲斜陽塞轎明晩花酣暈淺平水笑&KR0810;
輕喜蔭時休駕疑昏屢問程誰家剛齊餅味過八
珍烹
左計來行險強名爲愛竒一家川藞苴三頓豆離
萁壓架龍門石撑囊劒閣詩扁舟歸計足不問鶴
和龜
荅及甫見和(二首)
喚晴山鳥滑辟暑水花明蜀隷綿猶重吳儂葛自
輕交情潘接魏師法尹從程鵝鴨堪供客多煩拗
項烹
我愛湖南客從横正復竒短裳甘製芰破釡懶燃
萁憤世惟堪飲憂邊不到詩最憐孤寂甚欲爲喚
羅龜
唐何循吏廟
阿姉雲鬒融翠翹主翁縞髮明金貂軍功告身博
一粲嬖奴銅綬華臀腰有民有社桔栢渚腥風怪
電騰炎熛望青採木起生廟奴主分席城狐驕延
年國釗怙女寵無此土木丹青妖居人側目路人
指把炬睥晲桓宫焦維唐益昌有循吏身代挽繂
寬科徭婆娑棠芾滿江滸不與霜後菰蒲凋邦人
扣縣合詞請撤彼祔此安羣囂青袍角帶儼如在
雲車風馬手可招前榮後寢曼且碩庭容百騎鳴
箎簫龜蛇琢鋪閟煙燎衛卒拔劒垂彤弨去思香
火幾百祀叢廬風雨寒蕭蕭眼前突兀忽見此天
實假手金屋嬌吁嗟勢來不足恃秋雲變滅春冰
消桐鄕烝嘗麟閣畫未省隨手遭人祧君不見江
原清獻楠新繁衛公栢蒼榦合抱干雲霄萬牛拽
倒斫廟柱售䛕薦佞喘猲獢只今還有楮錢肯向
荒庭燒(楠栢皆託言大風所拔採爲成都生祠)
先妣忌日發昭化
短棹横秋桔栢磯青山無盡白雲飛官三年矣母
安在天一方兮兒欲歸拱木隂隂閑墓隧背萱寂
寂老庭闈呼兒掃驛陳遺像杯酒爐香淚滿衣
荅贈劉交代(二首)
危棧摩千仞牢關護一&KR0810;山巔閑地少溪面白雲
多晝永琴書樂年豐鼓角和官清誰得似祗欠客
經過
番上松扶塞逢迎桔栢碕高風挹元祐遺事說開
禧丹鳳崗頭咮蒼龍洞口漦秋光無限好管勾費
新詩
僊鶴樓避暑
孤塔山光寂危樓岸影斜秋聲來木末客思滿天
涯離列高低樹滄茫隱見沙夜凉人被酒乘月快
浮家
次韻張提刑(方)送行(六絶)
着破征衫欠再逢三峨九頂夢遊從也知造物函
深意未放西南易道東
伊川去後幾多年道在離堆沫水邊身任兹文湏
着力莫將人事屬之天
扁舟觸熱下涪忠肩聳無人肯拍洪詩送凉風天
外至魚龍起舞浪花中
太白嘗嗟蜀道囏少陵欲鏟劒門山何如推起蓬
䆫看萬里江天碧鳥還
了無薏苡可囊珠解事家人氣甚都日試西川煎
茗法半投白堊半雞蘇
雲邊江樹作離聲回首秋光滿渭城蜀水吳山無
間斷只應明月識人情
平齋文集卷第四
