平齋文集卷第二十五
啓二
通李參政啓
退思巖之勲名聞從諸老獨樂園之風骨識後群
兒惟伯陽實出於洪宜孔融自通於李輙將一瓣
仰扣六符竊以武侯未起於草廬熟知成敗晉公
雖逸於綠野常佩安危上天非無故而生賢君子
蓋有待而行道矧今大勢異昔平時朝廷未深察
取燕之圖邊鄙或復用攻遼之策國計捉衿而見
肘民生剜肉以醫瘡士懷諉鶴之心將有養鷹之
志屯棘門屯灞上視紀律以如無出斜谷出祁山
問規模而猶未縱使置一勝一負於度外可不計
五大五細於目前鬱攸煽熖而薄京師熒惑吐芒
而犯帝座仰占天意似應人謀朋黨漸萌未免向
時一網之慮元良未定豈無異日半紙之憂波方
急而維楫莫施證已壞而刀圭安在上深念此公
有意乎恭惟某官道德宗師文章宿老太山之雲
爲雨自有機緘虞淵之日洗光不動聲色方權姦
之用事惟明哲以保身幾年出鄴侯以避元載之
鋒一日進弱翁而正霍禹之罪雲霓盡掃宇宙復
清五龍夾以飛旣展濟時之略四蛇入其宇初無
求世之心鋤梅花之月於未春飲木蘭之露於將
曉觀渠血指攅我醉眉然救否者莫謹乎苞桑而
反剥者亦由乎碩果離當復合危可使平我公有
衮衣以歸趣登上相天子負斧扆而立迄濟中興
某涉道未深謀身更拙聊爾署冗銜於紙尾居然
託後乘於遨頭矯詹峨眉太白之間知有東坡穎
濱者在雖執鞭之晩矣尚捧研以從之蓋欲質平
生書囊之疑豈止爲方來夾袋之地後天下而樂
况曾協於寅恭安宇内爲先願無忘於辰告寸忱
所屬百喙奚殫
上劉閣學啓
駟玉虬以征尚遲牀下之拜騎青牛而過敢後道
傍之迎顧斯文千古以無傳而前輩百年之幾見
熟窺梗槩粗識源流蓋自蜀公以來始有後溪者
作其清明則青天白日其高深則太山黃河參古
今之典刑具出處之本末權門鼎盛在熙寧自拔
於熙寧聖化更張處元祐不黨於元祐以雞鳴嘐
嘐之志追鴻飛冥冥之風去不可留歸猶未老廵
梅花而索笑浩若胸中之春樹諼草以忘憂蕭然
物外之樂盡醉於田父泥飲之頃相忘於舍者争
席之間文章散落於人寰翰墨流傳於夷裔雖有
詔以強起曾何心於復來然而一飯不忘乎吾君
百方欲濟乎斯世有關廟畫每以驛聞宗磐未強
首陳儲嗣事之十九䟽民瘼已亟次及條例司之
數千言伏孤忠以直前犯衆怒而不顧亶爲仁者
之勇兼得聖人之清天下之逹尊三孰如公者國
中之儒者一其捨我乎賜劔履以給扶偉衣冠而
入侍某遨頭後乘鉗尾冗銜每思退續離騷之詞
何幸親問太玄之字觀神和而氣定知目擊而道
存自憐孺子倥侗毋惜一編之教更願老親強健
亦如三壽之朋敬在下風有如皦日
上安宣撫啓
魚鳬蠶叢以來形勢千古伏龍鳳雛而後勲業一
人朝家西顧以寬憂屬吏東鄕而聽令九卯旗
之近三熏子墨之恭竊嘗泛觀古今制敵之機頗
識東南立國之勢腹心江浙腰膂荆襄維蜀道之
山川如人身之頭目吳合之則可奪曹瞞之氣晉
失之則難折阿堅之謀雖太白峩眉四萬八千年
始通中國然西陵江都五千七百里莫重上游唇
亡則齒必寒首擊而尾自應欲混鼎峙三分之地
無如坤維半壁之天恭惟某官抱王佐之材任天
下之重乘雲氣騎日月横騖泬寥之間簸鴻濛扇
雷霆獨立汗漫之表以道義養吾之大勇以忠忱
運我之壯猶唾怒虎其方拏截奔鯨乎已沛聲子
璋之罪血模糊於髑髏正劉闢之誅刀紛綸於膾
脯三綱垂弛以重立四極旣搖而復安逮黑谷之
繹騷重綠林之俶擾病逢壞證棋入危機人寒心
而莫支公攬涕而又起矛驅海若障漢沔之頽瀾
甲洗天河歛殽函之妖祲威行夷夏功塞堪輿盍
歸上相之班猶坐元戎之帳以西土之方靖宜東
人之欲留不惟後勁以中權要使左饘而右粥勃
律天西之野春草犢肥蓬婆雪外之城秋風馬臥
惟梁益無鳴弓之警則荆楊享奠枕之安紀社稷
之元勲申山河之信誓微管仲其左祍矣夙高耆
定之謀歸周公以衮衣兮佇翼升平之運某暫洿
班尾即趁遨頭顧治中之非長置員外而奚益惟
大莫府推赤心而聽計而小朝廷開青眼以延材
甘踏羊腸願詹馬首出師一表旣於伊訓說命而
有光皇武兩詩當視吉日崧高而無媿委心歸倚
拜手敷陳
添倅到任謝廟堂啓
東望日邊迷前塵於班尾西來雪外陪後乘於遨
頭轍行地以雖遥梯倚天而實近作平生不到之
夢出造化非常之恩伏念某文字蟲魚姓名蟣虱
偪仄何偪仄定非湖海之豪伊優自伊優粗有山
林之氣襲子長南游之遺跡放少陵北征之壯懷
捩淮柂以方休掛江帆而又去石頭牛渚六朝名
勝之如存夏口烏林三國英雄之安在木葉秋飛
於楚些竹枝寒送於巴歌每渺渺以凝思還逢逢
而催發灘稠十二培之上路遶百八盤之間鹿角
狼牙旋渦正沸虎鬚龍脊激浪欲飛電驚鮓甕之
谽谺雷吼業牀之濆薄寄性命於一蔑蕩神魂於
兩橈可謂人生之畏塗然亦天下之偉觀三峽矗
井絡而上動搖星辰一川飜月窟而來傾倒河漢
屏巫山於絶岸柱灔澦於中流峭立百牢之關横
陳八陣之磧脚力未窮於涪萬目光已射於岷峨
萬里橋邊啁哳估舡之曉百花潭上喧呼藥市之
春以治中别駕之冗員追方外司馬之樂事經行
所到獵取巳多進可賡王褒益州之詩退可續太
冲蜀都之賦匪私鈞播疇與玉成兹蓋恭遇某官
道大而有容功高而不伐謂紫雲樓之議論在安
細民而天章閣之條陳務去宿弊咄坤軸之萬里
邈君門之九重碩鼠多貪小鮮易擾旣擇蕃宣之
雅望又收關决之駑材俾笏而魚隨琴與鶴惟民
愁之旣劇且兵調之方殷衛公籌邊之圖必精思
而制勝武侯出師之表非快意以徼功要當爲根
本之謀乃可固藩籬之勢勉毗鎮撫期荅生成一
弛一張知妙得濟時之略五細五大願早施醫國
之功言非所宜死有餘罪
通成都倅啓
手弄參旗快治中之展驥眼穿危棧容員外之題
輿凄其一葉之來幸甚萬間之托恭惟某官儲岷
巫之秀傳坡穎之源天孫雲漢之分軒軒傑作巨
靈太華之擘矯矯竒材藏諸用而不窮隨所施而
可紀盍陟道山之峻猶迂錦水之遥泥軾生光油
幢倚重浣花勝踐聊接武於遨頭視草新除便問
津於龍尾某淮城久戍蜀道遐征雖云裂風月而
三之不過旅琴龜之一耳古心而又古貌自信獨
難異人而得異書相從未晩
回節推䄂啓
殿上呼盧之䜟早動諸公幕中倚馬之材肯交餘
子接茵巳幸銜𬒮何謙恭惟某官琅琅國子監之
書爛爛蓬萊宫之賦一通脫手萬乘改容杜書記
在其下風嚴少尹置諸上客如石投水猶珠生淵
指籌邊之兩圖平章蠻徼草出師之一表號召秦
關盡搴芙蓉之華遂翻芍藥之影某幾年心敬一
日眼明略窺小陸之文已識大任之韞屋頭問訊
欣雞犬之相聞劔外征行恨燕鴻之相避
回僉判䄂啓
星槎仙客忽來笙鶴之聲雪錦主人益壯琴龜之
氣辱在聮事願言定交恭惟某官賀白材名晁黃
文采集芙蓉之裳而脩初服不着一塵卧蓮葉之
舟而讀玉書平吞八極屢試發硎之刃難蔵露穎
之錐宣閫拔尤戎垣借重落筆於龍筋鳳髓之上
寄興乎魚泳鳥飛之間姑贊籌邊即登天禄某遠
趨幕底近接墻隂合簮甫挹於清摽㩜𬒮首勤於
好語手遮西日曷圖横草之功脚踏東風當共浣
花之樂
龍州到任謝廟堂啓
萬里橋邊甫解佐州之組百牢關裏忽分護塞之
符名未登聖天子之御屏身巳入眞宰相之夾
袋夢想不到頂踵有歸伏念某冰霰窮厓風濤苦
海藐爾幾年之流落軒然一旦之遭逢𥙷太廟齋
郎入扣天田之角與京官通判出捫雲棧之參了
無關决之長惟佩丁寧之訓一來錦水四度劔門
雖弗陪大莫府之賓猶自詭老元戎之客其於徇
國靡忘愚公移山之心所謂籌邊但進彭祖觀井
之法偶畢葵丘之戍方謀栗里之歸不圖寒根遽
動春意兹盖恭遇某官胸中水鏡筆下化爐有猷
有爲有守則念之得箕子建極之意乃牧乃事乃
凖惟后矣循周公立政之規凢諸老退而無營曁
衆正用之未盡大爲坯冶悉入蒐羅上關豐芭數
世之仁下應泰茅三陽之象爲今元祐嗣昔淳熙
矧墮甑之餘生乃播鈞之舊物亟令剖竹靡俟需
瓜歴吉日以問塗遡下風而委命丹心許國敢矜
畫戟之榮白髮倚門第想綵衣之樂兩全命誼一
出生成
謝制置崔閣學啓
目送飛雲欲問吴頭之路手遮落日忽乘蜀尾之
關告赤崖父老以天子之聖仁諭青羌種族以
元戎之威信凢束衿而聽令皆彈指以知恩伏念
某危機熏心老色上面拍銅㪷而舞角銳之習巳
空摩石鼓而歌嗜竒之癖猶在惟鷽鳩不能以自
奮故駏蛩有待而後行追隨一琴跋履雙劔草左
將軍之檄雖未愈於頭風誦崔大夫之詩亦能驅
於瘧鬼滿宜去矣行復尼之走絶棧之危途訪縋
兵之間道邦人嗟異昔無朝士之來山獠傳呼今
見幕賓之出樂郊至止道院蕭然長嘯而萬壑譍
獨立而千章拱真成吏隱何有官癡兹蓋恭遇某
官心與造物者游身任天下之重以強國勢爲定
三秦之根本以收人材爲用四蜀之規摹乘鴈雖
多前魚未棄始平辟司馬以丞郡其事略同小范
挾師魯以行邊所期更遠故雖公斯世而稱物未
免私其人而擇官矜此疎庸置之簡静俾於撫字
催科之暇而求切磋琢磨之功爲君子儒從先生
後類我類我久則肖敢忘凾席之規式微式微胡
不歸尚尉倚門之望請事斯語有如大江
回生日啓
年華垂暮久矣倦游月紀就盈依然初度影留積
雪之表心在飛雲之邊何勤記存特枉慶問夸詡
斑衣之樂鋪張黃絹之辭義重同寅情深泛愛贈
之秋菊知欲制於頽齡歌以木桃尚無忘於永好
迓鄭制置啓
入侍中宸出制外閫西控六詔磊落籌邊之圖北
定三秦淋漓出師之表惟卧龍之規橅素定故刺
虎之機會可投氣壓赤雲聲搖紫邏恭惟某官學
空萬古名塞兩間緇衣敝予又改爲兮典刑尚在
朱弦倡而有遺音矣格調更高岸巾湓浦之秋風
舉酒平山之春色吟懷激壯酣膽輪囷論山東之
事宜浪戰非策指淮南之形勢寢謀在人上知爲
天下之竒材公請當今日之重寄方整雍丘之役
又嚴斜谷之征惟井參之上游與關隴而錯壤枕
戈雖切傳檄尚遲豈人謀之未臧抑天運之有待
虜乘丙午之釁而犯梁汴于今百年我應甲申之
䜟而破秦川在此一舉開誠心以集衆智倡大義
以激三軍招搖所臨攙槍如洗天生晟非爲朕亟
收耆定之功帝咨度遂相予丕贊升平之業某一
身虎鼠萬里駏蛩昔凌斗野以從游今介雪山而
聽令慨斯道之孰主誇吾邦之有人未暏前茅已
占破竹讀長安之露布相與驩呼賡涇水之鐃歌
尚知興起
被旨奏事謝廟堂啓
瞻太行之雲心方搖於西徼近長安之日夢忽到
於東華天道以從欲爲仁人紀以錫類爲孝綱常
立矣聖賢能之竊以行卭郲九折而去官漢許全
於子道守西山三城而入奏唐使便於親闈蓋天
下之至情宜人上之深察伏念某汚邪家世窶藪
身名王粲問從誰猝猝行邊之志顧况悔生汝依
依去國之懷泝瞿唐灔澦而西躡龍門石櫃以北
趼足萬里回首五年江上秋風影斷未歸之鴈城
頭落日魂飛返哺之烏讀何蕃之傳而躊躇覽孫
寳之章而愓息去天雖邈控地有祈但爲昏定晨
省之謀廼叨朝奏暮召之寵父曰嗟予子行役展
轉許時昔我往矣今來思團欒有日舉家懽舞行
道榮觀兹蓋伏遇某官以躬行作百世之程以性
學立三才之極大旣和於民則細亦盡於人情四
牡之啓處不遑聽其來諗杖杜之憂心孔疚知爾
懷歸况家山正在紅雲之旁而菽水難供白雪之
外俾趍北闕就養南陔所謂老者安少者懷莫非
仁之至義之盡第閶闔護關之有虎蓬萊引棹之
常風可恃而前惟繫所主三吐哺三握髮行窺上
衮之光壹舉足壹出言永戴洪鈞之施過此以往
未知所裁
賀廟堂定策啓劄
恭審以一代元勲定萬世大策生靈有主社稷無
疆嘗觀歴代之源流因攷置君之本末奉之冕服
伊尹在太甲爲阿衡逆以干戈召公相康王作顧
命凢邦家奕世之慶皆宰輔得人之功秦不足言
漢亦未善代王之入以太尉陳平何爲曾孫之立
以將軍楊敞不與或外戚推擇於襁褓之内或宦
官操制於掌握之中託周公行事者皆然如武侯
用心者有幾以至晉聽之司馬之處分唐付之中
尉之轉移倒持太阿擅弄神噐忠如狄仁傑中宗
僅付諸人智如李衛公宣宗不出於己噬臍莫及
搤擥徒多惟我熙朝若時元老藏書金匱定大業
於兄弟之繼承漬墨水盂扶正統於父子之授受
顧託之寄在宰相擁立之權歸朝廷大典具存盛
事復見某官相先帝十七年之治培皇家億萬祀
之休巍巍煌煌無逸太平之業濯濯赫赫崧高中
興之謀逮憑几之道揚重嗣服之付托謳歌之啓
而人心屬曆數在舜而天命歸危疑雖深咳唾已
定挈洊雷而出地獨恃寸心扶大明而當天盡出
一手此蓋列聖監其志先正啓其衷用能奠九鼎
於聲色不動之中于以大一統於觀聽惟新之始
旂常徧紀鍾吕特書泰山喬嶽之俱崇長江大河
之無極某委身坱圠拭目休明知宗祏之有依與
草木而同慶然事莫難於謀始功尤重於圖終潞
公老臣盡日立侍於少主之側魏公舊相一旦卷
簾於母后之前有光昔人正在今日某下情不任
踴躍慶快之至
秘書郎謝廟堂啓
虎落賦歸尚憶窮邊之戍龍飛入奏忽叨廣内之
除當明兩作離之旦而兼收與謂一爲元之制而
並下始終大造之力俛仰平生之榮竊以漢九種
一百三家錄嚴中祕唐四部二十萬卷藏冨弘文
迨熙朝之煟興嚴列館之鼎峙上搜禹穴下采虞
初登其庭者道山日月之最華讀其書者瀛洲風
露之亦飽乃若秩美職清之選莫非見殫聞洽之
材如某者識字亡竒用心徒苦日斜牛背慣從襏
襫之耕月暗馬頭間問兜牟之役莫府劔山之外
麗譙涪水之濱粗了官癡不改書癖伊川絶學巳
箍匠之不存清獻高風尚蒼頭之可語心折百牢
之客路眼穿萬里之親闈第期西崦之還乃作東
華之夢周章拜命勃窣趨朝天近五雲甫候紫宸
之對地清群玉忽陪碧閬之遊左思于此而賦三
都世南由是而擅五絶歴觀作者深媿斯文兹蓋
恭遇某官定大計如隆興開皇極如元祐收召久
閑之耆艾韓吕朋來登崇未顯之畯良晁張輩出
謂今奎壁之府自昔豫章之林國以儲材士焉養
望遂下采於兔褐亦俾乘於鹿車某敢不澡雪精
神於征塵没没之餘收歛身心於夜氣搖搖之後
竹裏汲泉而煮茗花邊挹露以研朱端日將臨首
獻三元之頌盛時親見尚賡七德之歌
回胡判院啓
曠度高才方快景星之睹雄文大軸忽勤明月之
投喜獲一麟盡洗萬馬恭惟某官壘劘屈賈灰撥
隂何以湖海一生之豪爲京洛諸老之客流涕痛
哭見於議論怒罵嘻笑發爲文章具眼非無其人
壓頭終付之命黃金且盡長鋏猶存自昔聲名當
三千而何啻祗今冨貴過五十以非遲某脫從煙
霞來足風露枕書清樾之底誰與喚醒拾落花
之邊更煩舉似略兹具報幸甚鑒紆
臨安諸友招講東山啓
慕徂徠之餘風退安西崦引嶽麓之故事延致東
巖豈不願一鄕善士之交其如非諸儒名家之選
莫當盛意輙誦淺聞蓋自兩楹之夢旣符一貫之
學如綫以仲尼事有若安能無貌似之疑由子思
傳孟軻所幸有性善之說迨秦熖之寖冷而漢塗
之復開淄川言易濟南言書各擅專門之業賈逵
作訓馬融作傳居多著錄之徒雖穿鑿之未純亦
發明之良苦會文有益温故宜師乃若泰北之仰
昌黎衡湘之宗子厚頭童齒豁未免先生欺余哉
之嘲耳拂心騷且有吾子見愛爾之嘆顧好爲之
通患在善誘以疇能惟本朝五星之聚奎而斯
文百川之至海自伊洛出有洙泗風氣象巖巖立
盡三更之雪精神盎盎坐餘一月之春所謂賢希
聖聖希天夫豈書盡言言盡意諸老信有功於後
覺群英求無媿於前脩腔子裏盡惻隱之心貴加
存養科舉外有義理之學不厭討論能自得於源
流更孰加於模範藐如逐客老矣陳人久忘東塗
西抺之時未定南去北來之地辱拂黃龍之榻俾
修白鹿之規端是借聾誠難起躄見大巫而怯敢
危坐於虎皮從野翁者遊尚醉眠於牛背略敷梗
槩切幾鑒紆
再荅招講啓劄
某伏承妙語申諭寵延曷月予還歸哉久起故園
之興吾年今已如此難陪勝社之遊况蝸涎不足
以自濡而螢爝何堪於共照徒慙便腹多費解頥
幸諸君之見寬容老子之省事窪樽西乳甘寂寞
之漫郎石室東山付風流之太傅荐滕口說切幾
心孚
生日回啓(戊子)
蒼顔五十三又逢初度化身千百億揔是窮愁辱
飛雙鳬來顧獨鶴開行厨於竹裏出妙語於梅邊
爲留西日之隂待轉東風之信掛梢綠鳳夢何到
於調羹啄黍黃雞盟尚尋於煑餅其爲心感併得
面陳
生日回程宰啓(己丑以墨梅并詩來)
牛奮其角閱良月之就盈鴻漸于干驚朔風之欲
暮過勤掞藻加賁垂蓬某官學道愛人折節下士
同出老先生之門而矜其不耦日奉太夫人之懽
而念其有親欲回東里之春先寄西湖之信句隨
香動格與幹高照見百里奚飯牛之心寫出九方
臯相馬之意戒以點白俾之守玄老我長閑敲棋
聲於橘裏爲君細誦引酒興於梅邊
生日回啓(庚寅)
閱天地之數久矣疑年對聖賢之書蕭然送日方
嘆箕張而牛奮忽聞春發以鯨鏗笑桃李之争新
許楩楠之耐久詞高戞玉意重訂金水調數聲恨
欠雪兒之唱山光一帶願從詩老之遊占報斐然
垂察幸甚
生日回啓(癸巳)
九年謫之賦不暇問天十月交之詩猶記墮地方
擁山隂之雪忽披沁水之春醖藉不凢機杼自别
以彼冨貴榮華之夢開此風流散誕之懷意氣重
於斷金音調諧於佩玉醉喚盧仝之赤脚強爲我
歌笑摩杜老之白頭莫當君賜其爲感著未易名
言
生日回吳季永寺簿啓(乙未)
歲周六甲氣近一陽過辱高情俯記初度吳罡之
斧修月出語不凢洪崖之榼留春拜賜殊侈琢磨
以岷山五花之玉護養以峨眉千歲之苓愛之欲
生永以爲好義襟特重莫訝卷錦鯨而還老眼尚
明要看冠鐵豸而立
復官謝廟堂啓
新綸渙發宏開宥罪之科舊秩復還仍賦祝釐之
廪與兩儀而同量控九地以知恩伏念某姿禀迂
疎學問寡陋明主可忠言之日誼孰數之天下本
無事之秋黯妄發矣宜坐反脣之律特寬擢髮之
誅僅禠官聮俾安家食兒從郎罷拾柿葉以學書
妻對藁砧然松明而理績凢此團欒之適莫非坱
北之私以口語心引手加額第一日之去國倏七
年之杜門戶外屨空但有莓苔之徑床頭金盡况
無𥝧稏之圩未問數百指碎累之煎熬可堪七八
十老親之落寞居然待盡忽爾更生長樂宫之稱
觴華夷同慶丹鳳門之肆青天地皆春大或漏吞
丹之魚細亦振坯戶之蟄洗之丹筆卑以青氊昔
漁者争隈巳斷市朝之夢今廪人繼粟遂紓溝壑
之憂靖惟平生盡出大造兹蓋伏遇某官手扶社
稷心契乾坤卷卷乎緇衣之好賢休休然干旄之
樂善謂四海之英雄豪傑悉歸籠絡之中豈一介
之皦厲便儇不在涵容之數貸之衆人欲殺之始
察之公論旣定之餘欲放一頭趣開三面搢紳相
顧而動色簡冊大書而有光某敢不仰體包荒退
思遷善步虚聲裏疑從鈞天帝所之游知見香中
期報佛地位人之德銘藏亡斁栞染奚殫
平齋文集卷第二十五
