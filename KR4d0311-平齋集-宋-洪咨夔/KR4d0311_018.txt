平齋文集卷第十八
外制二
諸王宫教授蔡仲龍除太常博士制
勑具官某奉常禮樂之司王政繇出朕方起耆儒
爲介卿以備諏訪博士參之宜得賢爾仲龍醖藉
其學詳雅其度楷模宫邸蔚有賢聲端委佩玉据
經以訂損益之文折是非之議蓋𥙿如也彼度吾
所能行而遷就焉朕安取此可
太社令季晞顔除大理司直制
勑具官某三尺法枉於舞文吏之手朕甚憫焉必
得古之遺直而後可爲邦之司直爾詞藻有華業
履有度所居官惟法守是謹以是議法於廷尉不
撓不折不僣不濫而王道行皇極立矣枉已未有
能直人則孟軻之戒可
敷文閣學士李&KR0811;明堂恩加食邑實
封制
勑朕蒐儀先甲蕆祀上辛賦思齊之詩慕親方切
稽我將之頌饗帝尤嚴恍三靈之宴娭遒百禄之
來下有懷時彦宜錫神釐具官某學博而識明氣
全而節勁螭頭去國望久鬱於論思豹尾行邊功
獨高於綏定屬大權之親攬務衆正之詳延首告
李泌以束裝欲爲賈生而前席正深樂只宜亟來
思維昔宗祈敷時餕惠駿奔百辟曾齊胙之靡遺
燕衎一賢胡魯膰之未至肆疇采邑仍衍真畬爾
母謂萬鍾之何加朕未嘗五秉之輕與懋承顯渥
入告嘉猷可
戸部侍郎京湖制置使史嵩之明堂
恩進封鄞縣開國子加食邑制
勑朕蒐儀先甲蕆祀上辛賦思齊之詩慕親方切
稽我將之頌饗帝尤嚴恍三靈之宴娭遒百禄之
來下有嘉邊最宜錫神釐具官某賦穎脫之才抱
輻湊之略從塗融顯侈世業於韋平制閫崇嚴聳
軍聲於羊陸惟四履遐烽之絶警故九筵精意之
潜通禮旣底於熙成福寧容於專嚮爵升蒲璧戶
衍畬圭帝命式于九圍朕旣荷受球之寵天威不
違咫尺爾母忘拜胙之恭懋暢英猷對敡景况可
徽猷閣學士新知太平州鄒應龍明
堂加恩制
勑朕蒐儀先甲展采上辛賦思齊之詩慕親方切
稽我將之頌饗帝尤嚴恍三靈之宴娭遒百禄之
來下有懷夙望宜錫蕃釐具官某學擅倫魁望高
法從居易以俟命初無徇世之心充實而有輝未
究濟時之藴試望之於馮翊得汲黯於淮陽雖廣
合宫之詢尚遲宣室之見維時熙事丕舉慶條肆
加多邑之榮庸示名藩之寵綏我思成者在於温
恪介爾景福者由乎靖共懋展英猷對敡休渥可
華文閣學士知慶元府余嶸明堂恩
進封信安郡開國侯加食邑制
勑朕蒐儀先甲展采上辛賦思齊之詩慕親方切
稽我將之頌饗帝尤嚴恍三靈之宴娭遒百禄之
來下有懷宿望宜錫閎休具官某學擅名儒材優
法從長沙之稱吳芮久藉蕃宣東海之得翁歸更
需鎮撫雖緩受釐之訪靡忘籲俊之思廼睠明禋
迄成熙事餕惠下逮於煇胞之賤脤膰上親乎族
姓之尊豈繄時髦可後祭澤肆進徹侯之重仍加
采邑之腴綏我思成在於温恪介爾景福由乎靖
共趣懋展於英猷用對敡於休渥可
楊汝明聶子述明堂進封加食邑制
勑蒐儀先甲展采上辛賦思齊之詩慕親方切稽
我將之頌饗帝尤嚴恍三靈之宴娭遒百禄之來
下有懷宿望宜錫閎休具官某業擅名儒材優法
從騎星辰於奎閣步武寖穹挹風露於珍臺精神
更遠屬改弦而更始每前席之興思廼睠明禋迄
成熙事餕惠下逮乎煇胞之賤脤膰上加乎族姓
之尊豈繄時髦可後祭澤肆肇開於公社仍申衍
於爰田雖舉邦彛實均帝社予靡忘於寅畏爾母
替於辰猶可
吏部尚書崔與之除端明殿學士提舉
西京崇福官制
勑節誼天下之大閑而厲其節者在人主德齒天
下之逹尊而褒其德者在朝廷朕睠懷東海之濱
夙著南陽之望渴於見晚趣使來思顧抗志之何
高宜䟽恩之特異具官某純明而積學静定而善
謀東撫淮堧制勝紛拏之表西馳蜀道計安震擾
之餘乃寧考簡知之深予冲人注想之切遲十
年之圭覲洊一旦之旌招戔戔之賁丘園儀圖共
政囂囂之樂畎畒懇請辭行屹砥柱於患失之波
巋靈光於戒得之境勉從雅志丕振高風維元祐
諸賢之方來獨范鎮屢召而不至進承明之祕殿
領崇福之殊庭兹復見於耆英宜一循於優禮鳳
翽翽而亦集爰止朕雖阻於儀刑駒皎皎而母有
遐心爾尚殫於訓告可
華文閣待制江西安撫使陳韡除權工
部侍郎兼江西安撫使知隆興府制
勑政令寬猛之中而後有苻澤之姦民困飢寒之
迫而後有潢池之盗鉏萌芽則力易圖滋蔓則功
難有嘉討捕之勞庸示褒遷之寵具官某忠以體
國儒而知兵遏淮寇之鴟張威名蚤暢殄閩兇之
螽起籌略更高綠林動於循梅黑祲被於汀贛跳
梁莫制震蕩靡寧朕合三道而建元戎爾鼓諸將
而鏖劇賊訪鴻鴈於棘矜之下追狌鼯於篁竹之
間左翦右屠而禽其良旣大懲於弗靖下筦上簟
而安斯寢遂咸樂於有生以數年宣力之勤底一
旦成功之偉宜進班於起部仍宅牧於洪都勉爲
朕留益振如虎如貔之氣盡除民蠧永凝買牛買
犢之風可
大理寺丞鄭伯謙差知常德府提舉常
德澧辰沅靖州兵馬制
勑具官某武陵枕重湖帶五溪民夷錯處牧御匪
易必熟知德意者往綏之爾厚而不浮莊而不撓
正于廷尉惻然惟恐一民之冤德意蓋熟之矣出
布藩條旁制四郡奉法循理以康乂民夷俗亦將
聞風而帖服本正則末治也朕方以責實課吏爾
求爲可知嗣對光華之渥可
復中大夫直龍圖閣致仕季衍特贈通
議大夫制
勑具官某天未有久而不定者士君子所以不急
乎人之知而蘄乎天之知也爾公而忠廉而直所
至厥績用茂顧以閑退終人勝天乎朕思起事功
於積弛而才之難九京莫作良深悼歎旣還爾秩
又寓直羲圖進兩階以追榮之天者定矣魂而有
知歆此愍章可
新知西外宗正事趙彦紓乞休致除直
祕閣宫觀制
勑具官某奔競成俗如水下趨有安於命誼而無
得心吾能尊顯之爾業履平實治行廉静嘗爲部
刺史通顯矣耻於浚常之求甘從肥遯之樂讀書
求志若將終身朕起之外宗曾莫能奪何卷懷之
深耶寓直木天優游間館身愈退而愈榮可以媿
世之嗜進而騖得者可
王儀特轉朝奉郎致仕制
勑具官某仕者以員外郎致其事則澤及後嗣非
會課應格不可倖得爾䟽通而勤敏嘗貳安慶板
築之功居多引疾告老進秩一等不俟積閥遂郎
員外殊恩也歸而教忠尚其無斁可
朝散郎直祕閣李燔特轉朝奉大夫直
華文閣致仕制
勑具官某朕新美政化民獻有十夫予翼方來而
未艾也胡一賢之不憗遺爾蚤從諸老之游熟講
有用之學果逹而藝從政何難時未可爲則卷而
懷之時可爲矣則歲不爾與果制於命也耶陟序
正郎陞華奎閣榮其歸老示我惜賢可
歸順人僞防禦使樊辛特𥙷武翼大夫
忠州刺史淮西兵馬副都監制
勑具官某淮右鞠旅汝南歸疆爾有簞食壷漿之
迎我無亡矢遺鏃之費肆嘉知義易授穹階往分
刺郡之榮仍領護戎之寄勉殫忠力用荅殊恩可
李大謙特轉朝議大夫依前直寳章閣
致仕制
勑具官某竭忠盡瘁者人臣之職分榮始厚終者
人君之恩禮爾寬平而栗精練而介吏能著聞久
矣輟從郎省司臬左淛皇皇臨遣精神猶炯然也
亡幾何遽以謝事告良用閔惻華之奎直佚之祠
館又陞之元士始終恩榮爾尚奚憾可
寳謨閣待制致仕毛憲明堂加恩制
勑蒐儀先甲展采上辛賦思齊之詩慕親方切稽
我將之頌饗帝尤嚴恍三靈之宴娭遒百禄之來
下有懷宿望宜錫蕃釐具官某業擅名儒材優法
從松階凝邃了忘勢利之榮栗里蕭閑自適性真
之樂屬厲精而更始每籲俊之興思廼睠明禋迄
成熙事餕惠下逮乎煇胞之賤脤膰上加乎族姓
之尊豈繄耆英可後祭澤肆衍邑畬之冨庸增家
食之華雖舉邦彛實均帝祉予方篤養老乞言之
意爾母忘歸美報上之忠可
許應龍除禮部郎中制
勑具官某朕親政以來除南宫郎者再西垣北扉
斧藻王度皆繇此其選爾紉襲荃蕙之芳步武珩
璜之節璧海瀛山休問藉甚望郎出守挹汗瀾之
澤于潮學益老矣撰儀草奏挈之華峻能以博古
之識昌用世之文其升也孰禦可
司農寺丞傅㻾除都官郎中制
勑具官某周司隷緫冗辱之役屬秋官漢都官從
事掌中郎官不法屬司隷今庀曹憲部挈令隷士
職古而事簡爾儒術通明吏事詳敏累綰郡紱綽
有治行蓋能世其家者涉筆農扈甫謂之來賜墨
隃麋趣進厥序其欽飭百隷使不枉于法以培鄕
用之望可
淮西強勇軍統制吕深轉武經郎制
勑具官某廼者山東逆儔敢犯王略大振貔虎之
氣亟正鯨鯢之誅制閫第功爾嘗鏖戰進官三列
仍統一軍其日夕淬礪以稱信賞可
趙汝遇除度支郎中制
勑具官某地官帥屬以經邦用司金職其入司度
職其出&KR1151;虚所關維材是授爾敡歴中外以老成
精練聞國費積冗軍調紛集楮幣鹽筴術窮而莫
繼爾其精意計度量入爲出斟酌損益而圖厥中
母徒委諸有司之吝可
安恭行除大理寺簿制
勑具官某朕緬懷先朝樞臣保蜀之勲而垕其
報旣擢其子又錄其孫爾競爽而警敏王父所鍾
愛也丞郡東川方騰善譽簿正棘廷趣登華綴三
世有蹟于朝榮矣哉仕優則學圖稱厥家可
利州路轉運判官陳隆之除直寳章閣
權知沔州兼利州路提刑兼提舉制
勑具官某蜀號天險沔當要衝積吾百年之經營
空於一旦之蹂躪孰寬憂顧宜得偉材爾氣銳於
理棼術優於應變祁山斜谷之遺迹木牛流馬之
故智紬繹蓋精輟從漕輓往圖控禦合兩節奎閣
以重其行爾能以公滅私一意國事阨塞常築堡
塢當修流離當集疲弱當練悉爲朕挽舊觀而回
之進可以瞰秦隴退可以蔽梁益則維汝功可
利州路提刑王翔除利路轉運判官制
勑具官某武侯用蜀每患餉道之不繼以木牛流
馬爲未足而雜耕渭上規摹遠矣朕訂古謀今慨
然于懷爾志氣閎壯材猷瓌逹周旋劒棧之表具
著勞效繇憲而漕豈特以平時將輸望爾關隘空
於寇攘閭井蕩於兵燬舊規猶未還也爾其以堅
力行實政安輯流離經葺荒墜使民趍生業之樂
則兵享耕屯之利西顧庶其寬乎可
宫觀葉莫除權發遣贛州提舉南安南
雄汀州兵甲制
勑具官某章貢與閩粤錯壤其俗易搖而難服奉
吾詔令以填綏之其惟良二千石乎爾和平而有
制莊静而有立武岡戎伍之變洞察情僞密設方
略不數旬兇渠授首一邦底寧帥閫上功旣懋爾
賞繩於文吏吾帥臣又爲爾明白之起分二水之
符坐緫三州之甲必恩意孚而善良吐氣威信著
而悍獷革心治化蒸蒸如漢良吏是爲不負所舉
可
陳良驥轉承議郎制
勑具官某維揚翦寇之賞大閫第功無微不逮爾
庀役瓜洲賫伐援比以自請亦陞一列責實方嚴
思稱所蒙可
王丙特改承務郎制
勑具官某巴蓬山高林深姦民淵藪嘯呼剽劫實
繁有徒爾奮身書生急義鄕井招懷其脅從禽僇
其不率一方安堵制閫上功超授京秩宦塗方開
亦克用勸可
參知政事兼同知樞密院事喬行簡除
知樞密院事同提舉編修經武要略加
食邑實封制
勑朕撫車攻復古之運慕烝民任賢之風我儀圖
之則山甫柔嘉侯誰在矣則張仲孝友廼睠股肱
之重夙咨德齒之尊講内治以旣嚴籌中興而抑
熟進握本兵之寄俾殫謀國之長渙我明綸諗于
列序具官某直大而不倚沉深而有謀翛然其臞
精神溢乎萬物之表皓然其老志氣塞乎兩儀之
間予養晦則密勿以效忱予更化則從容而贊决
凢君子小人之進退曁中國外夷之盛衰備輸啓
沃之忠居頼弼諧之助惟關洛有鼎來之機會而
江淮有前進之規模必元老壯猷乃可以出萬全
必真儒無敵乃可以大一統就煩舊德坐筦洪樞
緫提經武之編益懋運籌之略申陪井賦併實圭
腴噫詢黃髮則罔愆朕方謹仡仡番番之戒有常
德以立武爾母忘緜緜翼翼之圖涉歴深則無躁
謀思慮精則無遺策共恢大業茂對閎休可
資政殿大學士新知建康府曾從龍除
參知政事同提舉編修勑令加食邑實
封制
勑慶曆之開太平范仲淹爲參預元祐之新大化
吕公著爲疑丞朕遵晦十年厲精一旦趣召先
朝之彦俾還近輔之聮誕敡絲綸敷告簪紱具官
某學根乎正大氣抱乎純明其重足以挫衆紛屹
然鼎吕其静足以燭群動瞭若蓍龜蚤服在於大
僚耻苟同於汙俗不合則去有待而行鶴鳴九臯
久聞聲而樂只鳳翔千仞迄覽德以來思予興相
見何晚之嗟爾動可爲忠言之喜舉昔大對勸今
力行嘿有契於此心期共繇於斯道更化則可善
治宜增重於本朝折衝何必臨邊奚尚勞於外服
爰輟居留之寄聿嚴共政之圖莅勑局以提綱拓
爰田而衍賦併昭異數式獎英猷噫六典建於周
家莫先乎設參而置輔庶績凝於虞室尤在乎同
寅而協恭勉殫訏謨之忠共濟垂拱之治可
左諫議大夫鄭性之除端明殿學士簽
書樞密院事同提舉編修經武要略進
封加食邑實封制
勑朕迪簡在廷儀圖共政繇諫長而選蓋僅聞於
二紀之間自倫魁而升况並見於一日之頃繄非
常之盛舉必不世之竒材翊我事樞揚于制綍具
官某身端而行治心廣而體胖鴻漸可用爲儀望
風高於華著雞鳴不改其度志晚適於槃阿維予
初潜慕世賢喆未親魏證之論已稔蕭生之名迨
躬攬於萬幾首旁招於衆正擢從郡最列在從塗
朝入對於治朝暮進登於騎省規君德則中庸大
學條國事則天保采薇方累䟽之前陳巳一言之
默寤徑躋宥府密贊籌帷由求之切而得之難故
知之深而用之速緫武經之大筆陟書殿之穹班
爵肇啓於徹侯封更陪於多邑以寄股肱之重以
示精神之強噫虞舜之治有五人朕方篤任賢之
意宣王之德洽四國爾盍思復古之圖叶濟廟謨
丕昭儒效可
何處久除直寳謨閣知鎮江府制
勑具官某南徐襟江枕海而控淮地望重矣制勝
孔嚴擇守加遴爾材猷閎碩志氣激壯爲御史諫
官嘗陳内外修攘之略具有本末朕甚偉之冠冕
蓬山未鬯設施祖逖擊楫渡江之地以奎直往爲
朕圖厥功應接于外屏蔽于内威行愛孚而天險
之勢以強京師併蒙福也可
何琮除直徽猷閣福建路轉運副使制
勑具官某七閩樂郊也間者鴟義姦宄多抵冒于
法非蕉萃菀結莫之省乎爾風槩凝遠性行脩絜
世道渫濁能不磷緇朕噐之奏對間久矣歛武華
要寓直凝邃夙駕暑征往將使指豈直爲飛輓計
以鐵冠觸邪之餘威察一道臧否貪廉而刺舉之
使吏姦澄而民氣舒斯稱朕臨遣之意可
董洪父自脩王公瑾父囦方岳父欽祖
趙子森父復先陳子椿父千期朱炎
父師友孫鏞父价以明堂恩封官制
勑具官某緫章大饗熙事㳙成歛福錫民同躋仁
壽爾旄期康彊有子仕版京秩䟽封式昭善慶可
太中大夫曹叔遠特轉通奉大夫依前
煥章閣待制致仕制
勑訪正元之遺事尚想告猶追長慶之高風遽聞
請老莫回雅志庸錫徽章具官某襟度曠夷風規
凝粹羊腸峻阪蚤備罄於忠勤豹尾屬車晚寖隆
於恩遇勞禁塗而諗疾佚真館以言歸賜杖竊遲
掛冠何亟疊進高華之秩仍通嚴邃之班祗服寵
榮益綏壽嘏可
正議大夫程珌磨勘轉正奉大夫制
勑等六曹而上課嚴三歲之遷超四品而升秩重
八年之轉雖循彛典實著恩章具官某粹學淵深
英規山立謀猷獻納備殫日月之忠典冊鋪張叶
應風雲之會繇殊庭之引興每魏闕之存心積閱
旣深陟明可後飛鴻自適初何計於穹階鳴鶴相
求肯尚遺於宿德可
閭丘梓林炎趙崇媺趙崇森除大理評
事制
勑具官某等興獄惟平之難漢吏用法巧文寖深
於是置廷尉平四人務平之爾梓爾炎爾崇媺爾
崇森皆練習律令而文無害故並命以司庶獄之
平明啓刑書胥占咸庶中正中則平矣欽哉可
虞衡除大理寺正制
勑具官某王制獄辭之成史告于正正聽之正所
以正庶獄之不正也爾簡澹而詳敏褰帷嶺嶠之
東以風力著庸命爾正于李吏有上下其手以舞
吾法爾悉爲朕紏之庶幾廷中稱平而天下無冤
民可
權知信州史彌忞除將作監丞制
勑具官某上饒間于江浙頃悍卒軼紀律以駭吾
民翦其萌可緩乎爾優於應變勇於討惡尸二渠
于市而群姦之魄禠千里底定朕甚材之召丞匠
監用旌爾能繕修務簡益培雅望可
趙與懽起復直寳謨閣淮西提刑制
勑具官某兵刑一也西淮方整軍經武陳時臬事
宜加謹爾公族之雋材優而氣盛嘗守輔邦蔚有
能譽繁弱可久櫜乎起之欒棘進之奎直往司臬
于西能使在泮獻囚與在泮獻馘同功則移孝爲
忠之道得矣可
大理寺丞桂萬榮除考功員外郎制
勑具官某馮唐白首顔駟厖眉尚書郎以老於識
爲重爾行己純固莅事精恪丞于北寺不詭不撓
蓋涉深而識定者也考功課吏之法公則一私則
萬殊勉爲我權衡之抑揚惟允嗣有襃進可
權兵部尚書趙至道除寳謨閣直學士
知鎮江府制
勑法從莫如文昌八座之尊价藩莫如扶風三輔
之重必卷舒之有𥙿斯出入之俱榮具官某蚤以
孝稱晩繇廉進歴耳目之寄每侃侃以自將升喉
舌之官尤循循而唯謹久厭禁嚴之直欲尋閑退
之盟莫挽而留宜華其去赤刀琬琰峻祕職於西
清皂蓋朱&KR1650;鞏名城於北固亟上中和之最尉予
耆艾之思可
太常寺丞兼權右司曾天麟除將作少
監制
勑具官某永惟技巧工匠之鮮及不如宫室苑囿
之無增故繕監不以飭工而以儲材爾䟽通而文
寬静而栗材出鄧林信良矣容臺省闥趣升于少
匠厚其儲以致用也爾知噐用利則用力少而就
效衆斯識朕心可
王瀹轉承議郎制
勑具官某朕觀新店民之語知和糴之厲民尚矣
爾守滁日糴辦而民不擾數踰三萬應我賞格增
秩旌勞尚鞭其後可
歸順人沙兀惹特𥙷修武郎添差蔡州
兵鈐兼權蔡州事制
勑具官某襄漢奮伐淮蔡底平莫府以戎捷來上
謂爾能知逆順之分赤心歸誼願效忠力蔡人即
吾人也爰卑右階就命爾守復民業以趨耕作士
氣以待戰保障鞏固斯稱委寄可
房應發轉文林郎制
勑具官某六騩復土五使置官凢備驅馳悉霑賞
賚爾祗吏役例進一階茂對恩榮尚思策厲可
劉顯以父評戰殁𥙷承信郎制
勑具官某蜀關禦寇虓將死勇爾父從之鏖戰繼
殁羽林孤兒漢恩特厚錄爾一官用勸徇國可
石天瑞白華𥙷秉義郎制
勑具官某等方城濯征垂瓠震潰執訊獲醜餘燼
爲空爾能自歸貸而官使尚圖忠效用荅生全可
李駿起復直龍圖閣四川都大茶馬制
勑具官某秦蜀榷牧之政分合凢幾然非其人分
任而不足得其人合治而有餘爾沉毅足以經遠
果逹足以治劇所居底績晚譽更偉坤維事力日
匱茗法壞而後馬政壞頃嘗分任未見其益也兹
庸合以命爾且寓直淵圖以重其行母俟祥琴慷
慨叱馭能使廉信浹於園戶行於蕃落則摘山冨
而效牽蕃矣可
工部郎中鄭寅除尚左郎官制
勑具官某艮以止爲體能時止則止然後能時行
則行爾簡粹而通亮爲郡嘗以治理效聞顧時俗
之流從又孰能無變化懼荃蕙之俱茅也而恬然
歸絜坐玩歲華待化機之轉移偕衆正而彙集其
將有行乎郎選甚高母憚于劇朕方思所以進爾
者可
王轉朝請郎制
勑具官某榷務萬貨萃焉而摘山煮海之利居多
羡入必賞厥有著令爾材優於從政嘗司出納歲
有羡利其知理財正辭之義乎一官懋賞益圖爾
庸可
將作少監趙與芮除大理少卿制
勑具官某孟侯朕其弟必卷卷以陳時臬事丕蔽
要囚爲誥豈非刑者君子所盡心友之篤則誨之
切乎爾氣質金玉步趨繩矩卓有大雅不羣之風
朕猶欲其政事之熟更也旣試之大匠又試之少
大理民命至重國脉所關欽哉恤哉其寧惟永爾
亦與有令聞可
鄧雲轉武節郎制
勑具官某山東逆儔負固淮楚大振貔貅之氣一
空狐兔之群制閫第功爾嘗鏖戰進官四等護戎
湖右其日夕淬礪以稱信賞可
王旻
勑具官某山東逆儔負固淮楚大振貔貅之氣一
空狐兔之群制閫第功爾嘗鏖戰峻升武級用獎
驍雄仍顓戎律之嚴坐鎮邊城之重祗承異渥勉
策竒勲可
直寶謨閣宫觀劉宰除太常寺丞制
勑具官某聖人與曾點說&KR0238;雕開蓋不汲汲於用
乃所以致用也爾得於天者厚求於人者薄見幾
遠引樂道而著書與行乎國政之久者相爲終始
世方瀾倒獨落落乎其有風飈朕甚嘉之拔之槃
澗丞我奉常幡然一來尚不負國人之望可
考功員外郎桂萬榮除尚右郎官制
勑具官某比歲倖門開而吏道雜武級猥濫尤甚
綜核方嚴銓筦宜允爾爲考功郎氣嚴詞厲吏莫
敢欺推是以修審官西院之法鑒揭而妍醜分衡
設而輕重判劇曹其澄乎來幾何日三錫厥命用
惟其材母謂序進可
前右正言何萬齡特轉朝奉大夫直寳
謨閣致仕制
勑具官某臺諫以觸邪指佞爲職自仗馬相戒而
舍豺狼問狐狸有年矣爾以駿發之材邁往之氣
列在騎省能於波流風靡之中奮擊大吏疾於迅
霆非不畏強禦者乎銜䘏以殁歲月奔駚崇階邃
職示不汝忘可
兩淮制置使兼㳂江制置副使趙范除
江淮制置大使制
勑全江淮濟中興莫重乎要衝之勢築壇埸拜大
將莫嚴乎專閫之權廼睠時髦密承廟筭内養威
而植屏外觀變以投機丕建使名特加命綍具官
某挺姿果毅抗志忠勤材閎而用周力振西平之
業氣壯而識老遠追鄧禹之風自討賊之策勲即
平戎之定計入儀法從出撫成師朕惟九節度以
無統率而危唐四將軍以有領屬而強漢必中權
之獨揔斯外治之咸張車攻復會東都首經營於
江滸閟宫遂荒徐宅先疆理於淮夷兹大恢表裏
之規摹宜盡禀精明之號令翼翼文昌之座堂堂
太一之旗壯本根於荆揚震聲采於汴洛詩書之
帥以尊主爲德仁義之將以安民爲功行三軍則
務於好謀掌六師則貴乎同力觀宣勞之寖久信
任重之優爲江左自有夷吾朕方倚深長之略河
南盡爲晉土爾盍堅綏定之圖可
權工部侍郎留元英除集英殿修撰知
江州制
勑翠緌鳴玉入聮法從之榮皂蓋飛旟出殿名藩
之重不輕厥選宜賁其行具官某篤實無華寬平
有則物情方靡初何意於鷹鸇世道旣回仍可儀
於鵷鷺政藉居中之益忽騰𥙷外之章勉徇懇祈
俾圖共理升班論譔留夙望於甘泉奉最蕃宣寄
壯懷於湓浦予曲盡待臣之禮爾益殫報上之忠
可
葉奭除國子博士應㒡除太學博士兼
莊文府教授汪之道除國子錄制
勑具官某道存乎人心藴之爲德行行之爲事業
文辭陋矣朕故謹擇知道者爲學校師爾奭直簡
而廉爾㒡融明而静爾之道英拔而粹俱有得乎
正大之旨庸命奭爲博士以學胄子㒡爲博士以
學士仍典藩房之教之道爲錄以紏胄監之不如
規者師道立而皆知以求仁明善爲急化成天下
獨不在兹乎可
著作郎兼權司封郎官蔣重珍除起居
舍人兼崇政殿說書制
勑具官某迪惟先朝策士多得倫魁之彦敷遺
後人休朕旣簡在大僚又簡厥修如爾重珍者以
柱史從華光之游矯矯乎鳳凰之集阿閣黃鵠之
下太液也榮貴素定盛名難居詔媺責難益究爾
韞使碩大光明不愧天聖嘉祐之盛顧不偉歟可
黃壯猷除金部郎官制
勑具官某朕方經理京洛財計𥙿於内則事力充
於外金幣委輸鉤考其數以周知登耗而頒節制
司珍職也爾噐局明整材華暢茂司庾左淛能斟
酌取予歛散之宜以乂我民趣踐郎省參掌國用
曹雖劇刃游盤錯矣抑以是詳觀爾之能可
司農寺簿趙鎬夫除司農寺丞兼提領
安邊所制
勑具官某景壽昌丞大農關内漕榖國便之常平
置倉民便之北邊亦藉以給丞不當如是耶爾鎬
夫機圜而不窮氣銳而有立逾月再轉就丞九扈
且坐緫邊計材選也孰科當興孰害當除母使壽
昌專美於漢則職之稱可
軍噐監簿陳振孫除諸王宫大小學教
授制
勑具官某我仁宗詔諸宫院教授非止講習經
旨湏選履行端慤蓋欲其以身教也爾静而不競
簡而不華可謂端慤矣振振麟定以爾爲之師觀
榘度於步武之間挹芳潤於言論之頃而成童旣
冠莫非大雅麗澤講習之功將有考於此可
方大琮除司農寺簿樓杓除軍噐監簿
制
勑具官某寺監有簿職鈎稽違失簡矣國以養材
士以養望爾大琮粹然其瑜而静俾簿于農寺爾
杓凝然其度而立俾簿于戎監鴻之漸而鷺之振
也觀其所養朕不敢忽爾益觀其自養可
知南安軍彭鉉職事修舉轉一官制
勑具官某漢二千石有治理效輙璽書勉厲增其
秩故良吏爲盛朕甚慕之爾果於事功逹於識慮
而敏於材江右南接嶺嶠俗駻而難御支壘假守
能不以蠒絲易保障田里相安蟊賊屏息其漢吏
之良乎一秩示勸益進于理以對顯擢可
施&KR3401;差知融州制
勑具官某融在廣右爲望郡銅虎符不輕卑爾以
淳熙執政之胄克修令猷履平而植固三爲別乘
抱璞不售亦老於世故矣以是起家母鄙遠其民
而厚拊之廉善逹于聽聞斯稱惟良之選可
曹叔遠贈光禄大夫制
勑老之將至甫抗志於垂車生也有涯遽遺言於
易簀推我䀌傷之意形于贈禭之章具官某薰然
澤物之春蔚乎成已之學中年去國留落而氣不
衰晚節還朝虺隤而志巳勌進陟論思之選退尋
蕭散之盟方惜日以自休胡御風而不返出處本
末具知存闕之忠始終哀榮茂享書棺之寵可
季衍直寶文閣致仕制
勑具官某河東守以一人之毁而去雲中守以文
吏之繩而罰今昔之通恨爾直方自信無所撓折
宅牧淮右竟以賈憎朕夷攷其平生公於徇國廉
於居官暌弧之疑可亡也齒髮未衰遺榮何亟進
直寶奎尚其吐氣可
平齋文集卷第十八
