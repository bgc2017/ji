平齋文集卷第十九
外制三
倉部郎中林清之除直寶章閣都大
冶制
勑具官某蓋聞有道之世地不愛寶比鍾官之課
不登非地寶嗇耶抑𥙿之惟人爾通練敏劭治郡
有善狀九府圜法泉布爲重輟材星省往斡東南
三品之産轉嗇而爲豐賈誼有言上挾銅積以御
輕重錢輕則以術歛之重則散之貨物必平朕有
望於汝矣可
黃垺權知建寧府制
勑具官某建安冨庶文物之邦比歲不登糴踴而
民易動遺朝廷憂故擇守良難爾審機於應物迎
刃於制事咸以材屬駕軺漕粤易轍殿閩人宜其
官何嫌改令夫鎮危疑之情活彫瘵之俗固守職
也揠苗常患於助長種木亦忌於太恩行所無事
而不求赫赫其吏治之良乎可
戸部侍郎京湖制置使史嵩之除權兵
部尚書制
勑朕仰稽韓奕江漢之詩俯考皇武方城之雅嗟
古風之寖邈睠王事之良勞擢繇外閫之崇列在
中臺之峻有華從槖宜錫贊書具官某挺秀相門
出竒將略審刺虎之勢必滅虜以爲期乘投鼠之
機雖會戎而不憚震威聲於垂瓠禠營魄於穹廬
珍竒之灰旣空冒頓之鏑遂絶圖八陵而效捷固
知天道之還告九廟以歸功亦頼人謀之贊肆嘉
乃志式獎爾庸躋文昌八座之聮攝司馬五兵之
柄維時眷遇允謂遭逢豈不懷歸而畏簡書旣舉
勞還之典乃使帥屬而平邦國尚修獻愷之儀可
大理少卿趙與芮除寶文閣待制提舉
佑神觀仍奉朝請制
勑龜鈕藻衣甫奏平反之最翠緌玉佩趣躋次對
之聮匪親愛之私恩實榮懷之彛典具官某暉承
霄極秀挹天潢性行忠和踐丞郎而養望材猷通
敏歴卿監以蜚聲朕觀葛藟之綿綿嘉棠棣之韡
韡久恬於進宜峻其遷延閣陞華儼荷囊而待問
真庭均逸樂戲綵以承顔益隆信厚之風茂對熾
昌之嘏可
辛克承除直顯謨閣主管紹興府千秋
鴻禧觀制
勑具官某蒹葭蒼蒼白露爲霜世道不競人材老
於摧折者何可勝數爾以練逹之材精密之識屢
更事任具著勞效意所不合翩然駕飛鴻而獨往
不計搖落之幾秋也朕厲精求治亟起耆哲而用
之則以病諗豈遂忘斯世乎寶奎寓直館養恬
尚識予遡洄之意可
張洽除直祕閣主管建康府崇禧觀制
勑具官某蒹葭蒼蒼白露爲霜世道不競人材老
於摧折者何可勝數爾以簡澹之姿明遠之識嘗
於撫字關决見其材意所不合翩然駕飛鴻而獨
往不計搖落之幾秋也朕厲精求治亟起耆哲而
用之則以病諗豈遂忘斯世乎祕廷寓直間館養
恬尚識予遡洄之意可
宗正少卿張嗣古除祕閣修撰樞密院
副都承旨制
勑具官某朕長馭中原樞掾皆得以與聞廟筭矧
導宣密命日與柱下史並直文拗爲最近爾識照
未然之機材擅有用之噐曩記言于朝國勢虜情
論建甚悉恨不果用也白首重來識益定材益老
其以中祕論譔參承宥密制勝之略保大之謀凢
可以贊吾樞紐者母懲母忽可
大宗正丞兼兵部郎官謝奕禮除將作
少監制
勑具官某右賢左戚國之令典戚且賢襃進可後
乎爾端良而敏英潤而澤芝煇玉映有文靖故家
之風度宜不爲流水游龍而移攝幾亟貳繕
監非朕之私戚而賢也其靖共爾位以鼎來之
福可
太府寺丞陳韔除大宗正丞制
勑具官某綿綿瓜瓞本支百世必屬近行尊者訓
齊之而丞以庶姓春秋公族大夫之意也爾穎然
處囊之錐恢然發硎之刃而退然不自襮涵負蓋
遠庀屬外府藉甚有聲董治大宗勉贊而長朕之
進用爾者此其階可
副都承旨張嗣古除右文殿修撰權知
建康府江東安撫制
勑具官某秣陵槃槃一都會進可以控中原朕方
規復輿圖思得魁壘俊偉之彦付以留籥爾起自
久間入對便殿敷陳攻守大要具有顛末擢承密
旨出揔陪京䘏民以厚根本厲兵以壯形勢鞏護
天塹應接汴洛地以人重母謂事權之非昔也祕
殿論譔姑華爾行有功見知顯拔未艾可
張元簡除太府寺丞制
勑具官某士君子知用舍有命行藏有義則身可
屈氣不可折爾軒岸而閎偉任重噐也荆門城築
之役平板榦程土物其成不愆于素如楚艾獵民
方便安之遽掣其肘而去身雖屈其氣全矣起之
家食丞于外府朕蓋以是爲事任之儲可
曾天麟除浙東提舉常平茶鹽公事制
勑具官某朕親政以來諸道部使者選必精察必
謹欲光華之被原隰也爾名家之彦周行之翹穎
知朕德意志慮蓋熟左浙庾臺往將使指維昔先
朝有䟽曹娥斗門洩鑑湖入江而田不病民至今
德之非爾祖也耶遠乃猷𥙿乃以民寧母徒曰山
海之藏足以利吾國可
僉書樞密院事鄭性之贈三代
故曾祖可大贈太子少保制
勑朕儀圖近弼招選譽髦自竒童而升如天聖之
晏殊由倫魁而進如端拱之蒙正蔚扶輿之鍾粹
侈演迆之儲祥榮燭九原寵延三世具官某故曾
祖具官某隱居求志積善在身無言不酬著在鄕
評之望非禮勿動形爲家法之傳軸雖折於壯齡
榦實培於慶裔予倚西府邇臣之重爾登東宫亞
保之崇祗服禭章茂綏廟祀可
故曾祖妣陳氏贈咸寧郡夫人制
勑豫章生於鄧林璆琳出於元圃積深蓄厚則發
之遠推高原大則報之隆具官某故曾祖妣某氏
[婺-矛+牙]居而肅於齊家約處而豐於教子惠來師友燕
及孫曾覩警悟之姿則愛鍾于心聞弦誦之聲則
喜動於色成兹國噐翊我政樞雖八柱明堂不及
生前之見而六瑚清廟竟爲身後之光肇開湯沐
之封增賁烝嘗之祀尚其不昧歆此殊榮可
故祖獎贈太子少傅制
勑叔虞之唐必興畢萬之魏必大何天道之應若
劵劑以取償蓋人事之修猶耒耨而望穫欲驗孫
謀之遠盍觀祖澤之休具官某故祖某穎悟秉姿
淹該進學文從字順勇追賈馬之風墨妙筆精雅
得鍾王之法方賢哉之騰譽胡逝者之興嗟不在
其身克昌厥後繄我弼諧之助皆而講習之傳宫
傅參華起英魂於旣往泉扄增燿垂景祐於方來
可
故祖妣陳氏贈齊安郡夫人制
勑上推乎八世者康成之先下占乎五世者有嬀
之後矧王母誨言之未泯而聞孫承弼之方新肆
加告第之恩庸表起家之慶具官某故祖妣某氏
坦直無隱静間有儀奉事[婺-矛+牙]姑動不違於四德扶
携幼子守益厲於三從斷機之教旣嚴含飴之愛
更切受兹介福發爾幽光文軒象服之華愍典蜜
章之寵懿魂如在尚克饗之可
故父汝永贈太子少師制
勑爲人君止於仁而仁莫宏於錫類爲人子止於
孝而孝莫盛於揚名朕博求開物成務之材唯濟
修政攘夷之治隆樞廷之眷倚侈禰廟之褒崇具
官某故父具官某蹈道有常秉德無競周旋鄕黨
寬洪長者之風盤礴丘園正㓗幽人之操念義方
之爲訓豈科舉之徒文凢一時師友之功必千古
聖賢之藴晁董公孫之對固有源流益稷皐陶之
謨正資羽翼佩一經而追往撫三釡以興悲欲慰
孝思可稽禭典超進宫師之亞增光家學之傳式
勸教忠母忘垂𥙿可
故母碩人黃氏贈宜春郡夫人制
勑衮衣而感蓼莪不如戲綵之爲榮鼎食而悲凱
風不如負米之爲樂矧乃三遷之訓成予四輔之
賢宜沛恩榮用紓孝慕具官某故母某氏夙姿警
慧素履静柔佩帨奉姑修婉容而特謹傾奩教子
揭懿範以尤嚴迄培隆棟之材克贊改弦之化流
徽無斁鍾慶有源幾年馬鬛之封一旦魚軒之錫
德無不報魂尚知歆可
故妻碩人潘氏贈清河郡夫人制
勑碩人其頎必稱厥德君子偕老誰無此心同甘
苦於隱約之秋異幽明於顯融之日有懷契闊曷
尉欷歔具官某故妻某氏生自名門儷于魁彦淑
均接下佩纕荃芷之芳雝肅奉先錡釡藻蘋之㓗
推舉按齊眉之意致趨機斷織之規生資助以居
多殁追榮而宜厚委佗象服首正小君之封積累
鵲巢益綿奕世之慶可
直華文閣知江陵府楊恢除知襄陽府
京西安撫副使時暫兼京湖制置司公
事制
勑具官某荆襄自昔衿喉之地吾國之上游也師
以進爲功故襄陽視荆南爲尤重爾雋偉而有志
莊静而有謀頃上邊最擢帥于荆事任蓋重矣王
師方向河洛俾爾擁旄進屯于襄任又加重望隆
中而懷葛亮眺峴首而慕羊祜臨江漢而思召虎
積榖練甲控扼險要使前茅無後顧之憂首尾有
相應之勢而吾之取中原可以萬全時乃功可
尤爚除直祕閣權知江陵府兼主管湖
北路安撫司公事制
勑具官某荆州用武之國東連吳會西通巴蜀而
北控京洛經理中原之秋宅乃牧尤難其人爾涉
深而養之固蓄厚而發之閎太阿龍泉之出匣斷
蛟剸犀忽若篲泛豈安陸專城足以展其材寓直
中祕全護荆楚觀三國必争之形勢考羊陸守禦
之規摹熊臥虎視精神折衝上流之顧寬則朕可
安意而圖中原矣往懋厥功用副推擇可
知吉州劉煒叔職事修舉特轉奉直大
夫制
勑具官某漢二千石有治理效輙璽書勉厲增其
秩故良吏爲盛朕甚慕之爾處己靖莊待民樂易
所至有漢循吏之風兹守廬陵政平訟理田里安
其條教而灌輸章貢以戢蠢動曾靡告勞休問逹
于朕聽久矣奉直必實歴七年乃轉優於示勸不
汝靳也其益勤弗懈以需選拔可
范炎辭免赴都堂審察特轉承議郎與
宫觀制
勑具官某高帝有尊顯賢士之詔而魯兩生不至
朕收攬衆正如茅斯拔爾顧安貧樂天不屑弓旌
之招易所謂履道坦坦幽人正吉非耶進秩賦祠
姑遂雅志病愈造朝尚其有待可
葉武子辭免召命特落致仕除直祕閣
主管華州雲臺觀制
勑具官某元祐間文彦博旣老復與大政范鎮旣
老不復來亦各行其志也爾少而立壯而仕有聲
老而知止不殆良可嘉尚朕求士如渴起之垂車
志益堅節益固可以媿鐘鳴不休者寓直祕丘賦
廪祠館貪賢重老之意尚懋承之可
劉福轉武德大夫制
勑具官某鵝鸛魚麗征行方銳犀渠鶴膝製作宜
精巖除上功謂爾舉職進官一列用勸忠勤可
高之問除直祕閣主管亳州明道宫制
勑具官某人之止以久爲難節或移於晚守或失
於終此艮之上九所以爲止道之至善也爾姿簡
澹而踐平易用不盡材渺送目於冥鴻之表光生
德宇之泰定坐閱物華之變遷時可以行猶堅卧
而莫起其艮止之至善者乎厖眉華髮與汗漫游
命職賦祠用賁晚節可
知樞密院事喬行簡贈三代
故曾祖勝之太保贈太傅制
勑朕惟有維師尚父則成爕伐之功有元老方叔
則建中興之業延登壽俊坐筦洪樞備殫啓沃之
忠宏濟規恢之治垂休亡斁開迹有源具官某故
曾祖具官某琮璧粹温笙鏞淳古左圖右書之外
一泯行藏仰事俯育之間兩無愧怍克篤曾孫之
慶肆躋近弼之聮申錫恩章誕揚愍冊拜王祥之
秩夙敷賁於泉扄進卓茂之官益寵綏於廟祏尚
其冥漠同此榮懷可
故曾祖母孫氏婺國夫人贈越國夫人
制
勑形大者聲宏膏沃者光燁爲仁雖在於一日之
頃積德實計於百年之餘睠華髮之元龜兆中興
之治象遡求慶派申賁曾闈具官某故曾祖母具
某氏淑謹飭躬惠和逮下于沼于沚克勤錡釡之
共宜室宜家允穆琴瑟之好積自一門之懿流爲
三世之昌地靈有開天報不爽小君都號夙臨婺
女之區大國進封肇啓會稽之壤歆我漏泉之澤
揚而奕葉之休可
故祖堯太傅贈太師制
勑袁安之爲太尉自良而傳陳群之錄尚書由寔
所積寸雲足以興泰山之雨勺水足以導黃河之
源方倚重於中樞宜追榮於先廟具官某故祖具
官某家庭肅穆鄕黨雍和機械俱忘忠信之寶獨
冨肧腪不鑿仁義之爵尤尊篤生萬石之孫坐斡
五兵之柄推功祖澤錫命師垣雖聲迹巳陳何施
靈壽之杖而典刑具在不愧進賢之冠祗服予恩
永綏爾祀可
故祖母杜氏慶國夫人贈益國夫人制
勑樂莫樂於抱孫榮莫榮於尊祖况樞機周密特
重舊臣之圖而源流深長實受王母之福欲報含
飴之德可稽刻蜜之章具官某故祖母具某氏婉
娩令儀幽間懿行受茞蘭而獻常存起孝之心采
蘋藻以承益秉有齊之念培本根而燾後茂枝葉
以光前積累旣豐襃崇亦腆&KR0686;管有煒首開慶水
之封象服是宜易胙岷山之壤紓悲霜露燕祉雲
仍可
故繼祖母蔣氏華國夫人贈吳國夫人
制
勑有孚而它吉者人事之當修積善而餘慶者天
理之必應欲驗自葉流根之澤當觀歛華就實之
功具官某故繼祖母具某氏冲静以和嫕柔而度
三遷教子未酬志士之懷萬卷詒孫遂享真儒之
效惟股肱之寄甚重故體貌之恩特隆延及重闈
均加禭典旌周公之遠裔旣盛笄珈相太伯之名
邦更豐湯沐信在天之可恃宜奕世之知榮可
故父森太師追封寧國公制
勑四海之福君明而臣良一家之慶父慈而子孝
睠言耆俊服在大僚上應極樞星紐之光散爲天
街析木之潤增彊吾國用顯其親具官某故父具
官某明善而誠身弸中而彪外學貫穿於千古獨
得其宗氣充塞於兩間莫窮所養培經畬而遺子
拓文苑以傳家成兹儒英爲我國鎮高車駟馬雖
不覿於生前衮冕植圭果有開於身後侈赫赫南
山之望啓槃槃北地之封庶可作於九京尚克昌
於百世可
故母俞氏福國夫人贈魯國夫人制
勑松産於徂徠而充棟梁桐生於嶧陽而中琴瑟
蓋禀鬱積蜿蜒之氣乃成光明俊偉之材匪施告
第之恩曷顯擇鄰之教具官某故母具某氏姿涵
圭璧行中凖繩夙夜組紃恪謹女功之習春秋錡
筥祗勤婦德之修旣舉按以賓夫又斷機而訓子
及今熾艾念昔劬勞幼學而壯欲行豈爲萬鍾之
奉欲養而親不逮空懷三釡之悲尉孝慕於寒泉
拓恩封於曲阜懿魂如在休命知歆可
故妻吕氏安定郡夫人贈東陽郡夫人
制
勑宋啓皇圖吕爲望姓贊太平之治則蒙正夷簡
輔更化之功則公著大防迨南渡之徙都盛東陽
之占籍世傳雖遠家法猶存旣有名儒以昌斯文
又有賢女以相君子具官某故妻具某氏性姿&KR0570;
澹襟度冲夷誦内則之篇佩左紛而克謹玩家人
之卦主中饋以尤嚴宜爲偕老之期俱享鼎來之
慶胡先朝露莫共歲寒拱木參天護泉臺之佳氣
脂田易地聳鄕國之榮觀可
故繼妻樓氏譙郡夫人贈吳國郡夫人
制
勑魯公有令德之妻韓侯有燕譽之婦惟宜家而
得助斯與國以同休猗嗟契闊之情於赫便蕃之
渥具官某故繼妻具某氏儲英顯胄配德名門禮
法周旋凛若惠昭之訓詩書薰染粲然道韞之風
居旣定於鵲巢進方偕於鴻漸命胡不淑生遽有
涯易譙城之故封斥茂苑之吉壤增華窀穸永燕
烝嘗可
趙應愚轉保義郎制
勑具官某王后六服周主以奄女御及奚實從其
役爾爲胥史亦旣竣事一秩酬勞當思自勉可
王珪轉武顯大夫制
勑具官某西洛歸疆巳奏三京之捷東淮平寇猶
論一壘之功爾於是行嘗奮其勇升四階而示勸
緫尺籍以知榮可
繆夢逹轉武德郎制
勑西洛歸疆巳奏三京之捷東淮平寇猶論一壘
之功爾於是行嘗效其力疊進官而示賞雖去職
以知榮可
林演權知德安府制
勑具官某黃霸爲廷尉正數决疑獄廷中稱平至
守穎川其治遂爲天下第一爾以内寬外明嘗庀
屬棘寺不阿不縱鉥之以禍福不顧起家景陵宜
其政平訟理而民無愁歎也安陸爲湖右重鎮往
布藩條能推所以治景陵者治之根本強則保障
固懋之哉可
李煒知崇慶府制
勑具官某西南六十州惟唐安以蜀名最古且
阜陵潜藩也不輕授爾篤厚不欺慈祥有則分符
天彭制閫以實政上旣增秩矣兹以蜀辟將又觀
實政焉朕厲精更始以來寬䘏之詔婁下賦欲簡
刑欲平政令欲信莫非實之尚州縣吏能勤於奉
詔澤安有不下流者哉其典聽朕毖可
吏部侍郎鍾震除寶文閣待制知太平
州制
勑大江以東姑孰爲重先朝建侯植屏莫非雞
翹之英近世爲人擇官未免龍斷之賤迨改弦而
更始每弄印以柬求得諸小宰之聮付以鉅藩之
寄具官某家傳正大躬踐和明華國鴻文轔轢常
揚之上沃君讜論頡頏禇馬之間顧朝望之方穹
胡民庸之自詭貪賢良切申諭莫留擢升次對之
華往膺共理之重周行十五年之久曾不磷緇漢
守二千石之真何難鎮撫維川澮浸淫之後加田
閭椎剥之餘正藉循良爲甦凋瘵風規汲黯諒無
薄淮陽之心事業周瑜尚識屯牛渚之意勉圖治
最入告嘉猶可
將作監謝奕禮除大理少卿制
勑具官某朕篤於同氣之愛必試之匠監進之棘
卿封培其遠噐推此以待椒掖之同氣顧不厚歟
爾謹言而敏行履和而牧謙貂蟬世家龜紫大閥
有此天球琬琰之粹親賢並用列在班著旣觀之
以繕修之儉又觀之以欽恤之仁豈苟然哉有關
雎麟趾之意而後可以行周官之法度宜識朕心
可
吳昌裔除軍噐監簿制
勑具官某士以登朝爲榮伯仲同朝又儒者之至
榮矧同官寺乎爾學有源委氣明而材良入充坤
産之賦如獲珙璧戎監務簡肩隨伯氏相與講繹
於鈎稽之餘兊戈和弓森然在目杜武庫萃一門
矣其益砥礪以對寵榮可
太社令魏峻上殿特改宣教郎制
勑具官某朕待天下士靡親疎之間日博士有以
奏篇可采通金閨之籍者矣爾氣和姿整將以儒
雅便殿入對首陳天命人心堅凝之本其味悠然
而長懿戚大家好學喜文良用嘉歎升之京秩仍
司右社顯融舄奕懋稱厥家可
王極權發遣順慶府制
勑具官某果山躪於兵厥旣收合餘燼還井邑之
舊聚渙剔蠱使斯民忘其阽危懷其者
之爾博習修絜以文學爲政事吾制閫者
謂婉畫居多舉以守果沛乎詩書之澤家游泳而
人鼓舞潜藩重矣勉哉行且召可
權刑部侍郎周端朝磨勘轉中大夫制
勑一日無曠董治官之常規三年有成待法從之
令典屬嚴會課特重䟽綸具官某氣莊以舒學博
而約勸露門之講發韞奥於微言紬石室之書泝
源流於絶筆越在司刑之貳久殫弼教之勤爰計
積勞肆陞華級登崇方切豈以日月而爲功獻替
有加庶幾夙夜之終譽可
曾庶贈通直郎制
勑具官某掎鹿固爲共踣之謀養虎必有反噬之
患山陽荼毒爾以幕僚死事闔門不免焉念之慘
怚追卑陞朝之秩仍錄應門之孤魂而有知歆此
殊渥可
國子監丞姚珤除祕書丞制
勑具官某自天聖至嘉祐進士上之三人多至公
卿豈惟后稷之穡有相抑豐芭之仁也爾以強立
之學輔致遠之噐大廷射策名在龜列而安平進
朕親政始徠之丞于胄監進丞于中祕盡交瀛洲
之彦縱論藏室之書浩乎沛然光明秀傑之望得
所封植矣可
軍噐監簿吳昌裔除將作監簿制
勑具官某簿皆以紏違鈎墜而匠監視戎監爲高
非賢不捷進爾茂於學穎於文而縝於識蜀閫以
賢聞結綬登畿諸大夫皆信其賢也擢庀除戎之
屬越三日改屬于大匠雖伯氏聮治之嫌實公朝
褒進之意鴻漸于干而至于磐於爾乎觀之可
著作郎兼權左司彭方除將作少監兼
景獻太子府教授制
勑具官某省闥百司之綱領萬務之機衡劇矣而
繕監爲最簡用者以材仕者以志爾學有誠身之
功心無交物之累泊乎其遇而不留也頃繇著廷
參我宰掾理明見定優於叢劇顧欲趨簡以養天
龢何志尚之遠耶升班少匠靖共自守宗磐峙秀
往爲我淑艾之宜有餘𥙿可
江西安撫使陳韡除工部侍郎制
勑朕永懷阜陵妙選法從越在内服必有獻可
替否之益越在外服必有折衝厭難之勞兹率循
於燕謀庸謹簡於英望具官某懿文而莊栗洵武
而沉雄高山深林卓爾濟時之略秋霜烈日皜乎
徇國之心自蠢動於江閩寖蔓延於嶺海民無寧
處國有隱憂屢勤繡斧之行未息耰鉏之警龔遂
尉安渤海令一布而巳孚景弇窮追尤來威四馳
而隨定策勲獨茂締眷逾深歌出車以勞還趣韓
奕而入覲班參五正密扈豹尾屬車之塵朝進一
賢坐掃旄頭罕畢之祲究爾論思之韞副予柬注
之懷可
馮邦佐除直祕閣主管潼川路安撫司
公事知瀘州制
勑具官某瀘南控扼六詔爲重鎮頃連以法從宅
乃牧民夷按堵繼之厥選雖艱爾文有英氣政有
卓識蜀士之位表著者亟稱之擢自偏州往殿帥
閫且榮以中祕之直朕於用材可謂超越拘攣之
表矣維昔武侯將有事于中原必深入不毛先定
南方欲無後顧之慮也懋展夙韞稱此隆委可
黎伯登除直寶章閣潼川路提點刑獄
公事兼提舉制
勑具官某民無遠近悉恃部使者爲司命御史爲
朕言東蜀司臬之非材謹擇而亟易之爾静實充
於内亮逹著於外立朝未幾翩然引去累更名郡
櫛垢濯痍聲稱藉甚出少府之節巳晚故寓直寶
奎以賁之周爰咨詢則民情通不畏強禦則吏治
聳惟察惟法其審克之則獄訟平蜀雖萬里夫何
遠之有可
項寅孫除直祕閣權成都府路轉運判
官制
勑具官某魚鳬𧖟叢之國邈在參井皇華命使自
江漢差擇而上之庶忘登天之爲難爾以果逹之
姿彊乂之志給餉上流旣底厥績就易飛輓之節
駕言西征其氣蓋巳狎瞿唐灔澦而旁礴峩雪之
表矣吏以不失平爲良民以不取&KR1151;爲冨邊徼以
不求功爲安知此於將指乎何有可
童頥除直祕閣權發遣䕫州兼主管本
路安撫司公事制
勑具官某䕫子之國楚蜀衿吭時平急於拊綏有
遽於控扼牧民御衆必惟其材爾氣岸瑰瑋風
采英發曩守齊安能不撓于彊衡陽又以節用愛
人著推之坐鎮三峽鞏護十連不惟刀耕火種之
民懷生而樂業平沙八陣歴歴魚復折衝應變之
略盡在目中矣往哉母憚叱馭可
游九功除祕閣修撰知慶元府兼㳂海
制置制
勑具官某四明密拱吳會遥控瀚海制閫重寄間
以法從臨之苟當其材何嫌超授爾涵負之深踐
敡之久要衝鉅鎮隨所至以最聞矧導承密旨熟
聞德意而以中祕論譔莅吾股肱郡辦治易爾雖
然維大家有禮字細民有恩讋魚鹽姦宄之出没
有威靡舛厥施時乃良牧其祗若予訓可
張元簡除湖南路轉運判官兼知鄂州
制
勑具官某季子歸魯廉頗用趙民望素孚則舞轡
於熟路易爲功爾氣壯而材豐識高而論偉曩守
邊壘奮不顧身以衛其民重湖以北莫不想聞其
風采兹駕漕軺往填鄂渚號令未施列城已信其
能福我矣轉輸澄按之餘扶羸飫飢蒐惰繕圯使
隱然長城之足恃斯增重於夙望可
何元壽除太府寺丞緫領湖廣軍馬錢
糧制
勑具官某紹興分建四緫今垂百年時有不同得
其人則轉難而爲易爾肅括而將以敏暢逹而守
以静試郡並塞不求快意之功厥慮蓋深起守武
昌以漕輓攝軍賦切切於民之瘵國之疚厥慮益
深事惟知其難則易者將至此朕所以就卑餉節
而華之丞郎也信能以仁爲本以智爲制斡盈虚
權取予俾挈畚用𥙿而民不病則予以懌可
林半千除江東路提點刑獄公事制
勑具官某慶曆初謀國者欲漸易監司使澄汰所
部吏以興太平朕采是說於親政之始所易多矣
而一節以庾再節以漕三節以憲獨爾之升若梯
級然豈非進不失矩施不失度能以儒術行耶夫
聽獄之道明則不濫恕則不苛敏則不淹爾固無
俟多告察屬吏賢不肖廉濁而勸沮之使江左風
采有聞焉惟汝嘉可
丘岳除淮東路轉運判官兼知真州制
勑具官某國家有事于中原淮民征調勤止必知
其俗者順而拊之庶幾說以先民而忘勞爾淮人
也忠實而無僞精敏而有勇久宦于淮閻閭之休
戚邊瑣之利病瞭然于中朕知其非嘗試者比也
虎符龍節自西徂東科歛思所以紓之繇役思所
以間之和糴之害屯田之便思所以罷行之笏畫
鞭筭之中不失鞠人謀人保居以福一道豈特
真之私哉可
平齋文集卷第十九
