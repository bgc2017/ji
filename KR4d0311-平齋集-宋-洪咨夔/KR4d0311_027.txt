平齋文集卷第二十七
講義上
豫利建侯行師
豫有猶豫備豫和豫逸豫之義人能决猶豫而
思備豫則見幾於吉之先安往而不和豫過於
豫則逸矣其義雖四而實一也豫承謙之後謙
無凶悔吝則和豫可知震動於上坤順於下動
必以順故建侯以親衆行師以動衆事雖至重
無不利大順則大利在其中也建侯而非順則
開國而用小人行師而非順則行險而毒天下
果何利之有哉其卦以一陽主五隂亦有比建
國師蓄衆之互體
象曰豫剛應而志行順以動豫豫順以動故天地
如之而况建侯行師乎天地以順動故日月不過
而四時不忒聖人以順動則刑罰清而民服豫之
時義大矣哉
六五以柔居上九四以剛應之剛密比於柔不
期應而自應也人君有柔中之德虚已以任大
臣大臣有剛健之德自任以天下之重剛柔相
應而相濟志所欲爲何往不克然志之所以行
亦惟其順也以順而動用能致豫旣豫之後又
以順動終始一順無有間斷天地所以妙不息
之運如此而已人君之建侯行師其能違乎天
地以順而動則日月四時無過忒人君以順而
動則不待刑罰而民心服在我無所違乎理在
人自無所違乎我也時者天運義者天理順而
行之豫之時義豈不甚大苟或違道干譽咈民
從欲是爲悖矣
象曰雷出地奮豫先王以作樂崇德殷薦之上帝
以配祖考
禮極順樂極和順則和矣樂所以導和也方雷
在地中動於至静而不露迨出乎地而奮乎天
群蟄啓戶萬象趍榮孰不同其和豫然聖人合
震坤以爲象不曰雷出地上而以奮言深閉久
鬱之餘一旦震發造化妙用軒豁呈露施生訢
合動植昭蘇豫莫大於此先王觀豫之象發揚
和聲褒崇先德如韶繼勺酌以侈祖考對天之
休盛薦之上帝如思文我將推而配之蓋謂治
至於豫皆祖考盛德之積非予一人所能致也
人君惟不以和豫自居則不至於以逸豫自安
矣
初六鳴豫凶象曰初六鳴豫志窮凶也
臣聞巧言者誤國之具佞人者危世之本豫五
隂皆宗九四一陽四秉大臣之權初以隂柔小
人密相應與極其趍和之意形爲邪謟之辭以
求容悅大臣亦悅其愛已而甘受之象以志窮
致凶爲言志不自立惟用之於獻佞貢諛其窮
可知矣等而上之以此求容悅於君人材阨而
不進則曰野無遺賢民生困而不省則曰雨不
害稼積薪將然而曰已安已治朋黨方興而曰
太平無象其發於聲音謟曲萬態而宦官女子
之言朝夕薰浹於耳者又相與爲表裏大厦就
頽同於一壓凶孰大焉
六二介于石不終日貞吉象曰不終日貞吉以中
正也
臣聞天下之理非與物俱轉者所能察也人惟
主中正於中然後能介然如石能介然如石然
後能見幾而作蓋石質堅而體静静者見善必
明堅者用心必剛一念不動萬理洞燭不俟終
日巳盡見未然之幾區處先定應酬不差宜其
正固而吉也蓋二與五爲應不與四爲應衆爻
皆宗九四之大臣二獨居中得正介特自立以
砥柱一世可謂難矣然二五君臣雖爲正應而
隔於九四其情不得以相親故介特之臣但能
堅於守未能鬯於用其先見之遠先知之明萬
夫之望已深屬之矣人主能不沉酣於逸縱不
昏蔽於便佞好賢之心不衰求善之志不改則
介者終有時而親矣
六三盱豫悔遲有悔象曰盱豫有悔位不當也
臣謂此人臣患得患失之象三迫近九四當國
之大臣欲如初六小人進爲容悅恐非正應而
不我與眄眄仰視逐逐營求是患得也欲如六
二君子介特自守又利害禍福交戰於胸中躊
躇未决趑趄復前是患失也以不中正之人處
不中正之位而盱遲皆悔隕穫充詘情狀畢露
其悔而不凶者大臣不與爲應姦無所售故不
至凶使其姦得售則欺君賣國無所不至矣有
國者安用是患得患失之臣爲哉
九四由豫大有得勿疑朋盍簮象曰由豫大有得
志大行也
臣聞九四以一陽爲衆隂所宗材全而氣盛毅
然以天下之重爲已任下傾心而仰之上虚心
而屬之此天下之豫所由致也由我致豫建侯
而國勢尊行師而人心順其有得大矣然功業
之盛者必有信已太過之弊權任之隆者必有
專已自用之咎大臣當由豫之時苟驕吝一萌
不能開心與天下之賢以共治則豫之由致安
保其不爲亂之階得亦安保其不失也惟洞無
有我之私披胸臆以待賢忘勢分以下士疑豫
一點不留於中則聲應氣求之下如簮聚髮何
材之不集而致君澤民之志遂得以逹於天下
信於萬世此正周公握髮吐哺時也蓋疑者德
之莠事之賊大臣無疑心之累則足以合天下
之善斷斷乎知賢之當任知邪之當去不以疑
貳之心來䜛賊而啓惎間則百志惟熙矣
六五貞疾恒不死象曰六五貞疾乘剛也恒不死
中未亡也
臣聞疾非特六淫之疾凢足以爲吾心之害吾
德之累吾國之憂吾民之戚皆疾也人君處和
豫之極而逸豫生嗜慾好樂便嬖側媚之足以
蠱方寸者紛至於前於此能一念内固外邪客
氣不得以乘虚而干正則德性堅明元氣充實
旣壽其身又以壽其民壽其國則億萬年無疆
之休皆其功也象以乘剛中未亡爲言蓋六五
柔中之君乘乎剛則有格心之大臣而内志不
可搖秉乎中則有閑邪之定力而外慾不能入
内外交相養此所以貞疾而安恒不死而壽也
夫德慧生乎疢疾鴆毒藏於宴安此爻在豫之
五當以無逸三宗享國之意參之
上六冥豫成有渝无咎象曰冥豫在上何可長也
臣聞人孰無靈明虚徹之性有物蔽之則靈者
冥和豫之極而肆逸豫此心瞽塞罔有知覺故
冥豫以成成非一日之積也方此心清明之初
豈不知觀逸遊田沈湎耽樂之爲患及爲外物
所移則勤者惰立者弛操者放日積月累性爲
情鑠而冥頑不靈之豫於是乎成正以隂柔之
資不能聞義而徙見善而遷以至此極也易卦
未有窮而不變者故逸豫旣極必渝渝則亦可
以无咎无咎善𥙷過前日之不善庶幾其可揜
也苟旣極而不知變則危亡無日何長之有哉
然冥豫旣成宜無可變之理聖人猶許之渝若
其未成而知變豈特无咎而止觀此則知唐元
宗之亂兆於開元成於天寶懵不知變禍亂四
起可爲萬世之戒
隨元亨利貞无咎
臣聞隨者從也從之義無不該人之從乎我與
我之從乎人皆從也而隨以我之所從爲重外
卦兊内卦震震動而兊說一念動於中隨所感
而說從之得所從則有大亨之理然動說成體
易於轉移惟利乎貞則可以保其終之无咎况
人君宅民物之上一言而萬里響應一動而群
黎風偃致亨之大有不難者特懼乎所從不得
其正爾從乎天理正也而從人欲從乎人心正
也而從已私賢人君子之從正也而從佞人忠
言嘉謨之從正也而從䜛說儒生學士之從正
也而從宦官女子從非其正咎能免乎穆姜謂
有是四德隨而无咎似識此意其以隨元亨利
正同乾德之備非彖意也
彖曰隨剛來而下柔動而說隨大亨正无咎而天
下隨時隨時之義大矣哉
臣聞易以上下無常剛柔相易成卦乾上九之
剛來於坤二隂之下爲震而上卦則兊動於内
而說於外也蓋隨自否來方否之時三陽位於
上三隂位於下天地不交而萬物不通何隨之
有隨之爲卦上下接而隂陽交故其動也臣言
可從則說而從乎臣民欲可從則說而從乎民
剛下於柔不惟已之徇也惟不徇乎已之私是
以否之塞轉而爲隨之通大亨且正終保其无
咎而與天下相安於時措之宜羲農黃帝堯舜
氏十三卦之制作與夫子丑寅之建忠質文之
尚析因夷隩作訛成易之序莫非與時而偕行
上無戾乎天運下無咈乎人心其義至大而不
可窮皆剛來下柔轉否爲隨之功也苟徒恃一
巳之剛而不明下柔之義勢尊則亢氣盈則驕
君子之言日疎小民之情日戾猶不免於無民
無輔又安保隨之不爲否乎
象曰澤中有雷隨君子以嚮晦入宴息
臣聞静極而動動極而静造化自然之理也雷
動於春夏今潜伏於澤之中兊爲澤正秋之時
也雷收聲於正秋亦維當静之時隨時而安於
静且以養夫動也雷不養動於静無以出地而
奮豫君子不養動於静無以體天而行健龍蛇
之蟄以存身豈徒蟄哉故朝以聽政晝以訪問
夜以安身莫非惟時之隨使不安其身於夜神
過役則易竭朝聽晝訪烏能無憊是以嚮晦必
入處於内而宴息息蓋作之幾生之本也夜氣
存於至静之中湛然其清淵然其明渾然與太
極同體嚮晦所養若此凢旦晝所以泛應酬酢
各中乎理而用之不窮者皆此其出也彼沈湎
於長夜宴安於祍席安知瞬存息養之義
初九官有渝貞吉出門交有功象曰官有渝從正
吉也出門交有功不失也
臣聞隨以剛來下柔成卦重在初九初隨之始
也所隨邪正是非當嚴之於始夫耳目之官不
思而蔽於物心之官則思人之一身耳司聦目
司明以至口鼻體莫不各有所司心則統之君
子治身之道當先治其心蓋此心不難於應事
物之常而難於接事物之變境變於前感物而
動官失其守遂與俱移能於紛至沓來之變操
之常得其正則吉矣然必出門而交乃能有功
出門即出門同人之義交於事物無親暱係吝
之私也一私不立與天下爲公則旣吉而且有
功豈非所交不失其正歟彼謂不見可欲使心
不亂是必死灰槁木而後可其何以定而應寂
然不動感而遂通天下之故感而通天下之故
而寂然不動者常自若能如是則見可欲而心
不亂然後可與論從正不失之義
六二係小子失丈夫象曰係小子弗兼與也
臣聞理無兩立心無兩用人無兩從隨以得所
從爲吉六二以隂從陽初九陽之微爲小子九
五陽之盛爲丈夫小子剽輕而無遠慮丈夫静
重而有深識吾心所係苟屬於在下之小子則
必失在上之丈夫所與豈能兼哉大抵中人之
性趨下易趨上難小子狎而親便辟善柔如以
石投水丈夫敬而疎直諒多聞如以水投石言
焉舍忠而從佞事焉舍是而從非行焉舍正而
從邪得於此則失於彼曾不自覺也六二隂柔
牽於多愛故設此戒以勸擇善板詩刺厲王失
道老夫灌灌然輸其忱欵而不見聽小子則蹻
蹻然得志而驕所從可不謹乎
六三係丈夫失小子隨有求得利居貞象曰係丈
夫志舍下也
臣聞同是心也操舍有存亡善利有舜跖一念
之發所由分也故人心惟危六二本居中得正
係乃在於小子六三本不中不正係反在於丈
夫克念罔念之間狂聖易位此心界限烏可不
嚴哉吾之所係旣能舍邪而從正舍非而從是
則無求不獲人之善皆我之善也而猶以居貞
爲利不正則雖擇善而從不能固執何益哉然
所係得失當觀之立志之初趨嚮高明則上從
趨嚮卑汚則下從三欲舍卑汚而進高明宜不
爲小子屈也君道亦然志在於下則係孟明而
失蹇叔係商鞅而失甘龍係林甫而失九齡係
盧𣏌而失陸䞇天下以之而亂六二六三兩爻
政相反玩易者可以類推而知所擇矣
九四隨有獲貞凶有孚在道以明何咎象曰隨有
獲其義凶也有孚在道明功也
臣聞仁者先難而後獲初未嘗有獲心詭遇一
朝而獲十則有心於獲者也人臣之患莫大乎
有心於獲獲心一萌則高者徇名卑者逐利一
念外騖曾莫知返功與道始判而爲二臯䕫稷
契伊傅周召道行而功自存乎其中管晏求功
於道之外而功亦泯矣九四以陽剛之材居近
君之位動於中而說於外其心所隨惟在於獲
急淺功近利之計昧至正大公之趍貞固守此
宜其凶也是必順天命本人心以輔治而行其
所無事惟知有道不知有功一忱所存終始無
間則功自道出昭然大明於天下皆歸於仁義
禮樂之中皥皥乎其不自知尚何咎之有夫子
之得邦家立之斯立道之斯行綏之斯來動之
斯和足以盡此董仲舒謂仁人正其誼不謀其
利明其道不計其功足以知此
九五孚于嘉吉象曰孚于嘉吉位正中也
臣聞嘉者善也九五居中得正之君在隨之時
以說爲體聲色玩好一無動乎其中而惟善之
從言必善言動必善行發必善政用必善士其
推之四海散之兩間良心善性之感發祥風膏
雨之霑被何往而非嘉哉然其要在孚孚者出
於中心之實而非僞表裏相應終始相續以不
貳不息之心而從乎善斷斷乎有諸巳之信以
極乎充實之善輝光之大而進乎聖神之域吉
孰大焉苟惟矯揉於十手十目之地而放於宫
庭之淵邃勉強於一朝一夕之頃而怠於歲月
之悠久秉於中者非實意飾於外者皆僞爲善
轉而惡吉亦轉而凶一念之孚不孚其應蓋不
爽也象以位正中爲言蓋有是位不可無是德
九五之位旣正且中而德之正中又能會萬善
於一已位斯稱矣是知居天下之廣居立天下
之正位必行天下之大道
上六拘係之乃從維之王用亨于西山象曰拘係
之上窮也
臣聞民至愚而神可以心感不可以力劫可以
道御不可以智籠隨之上六人心悅從有所不
容釋此非智力所能及也大玉居邠迫於狄不
忍以養人者害人而去之民相與遮前擁後力
攀強挽惟恐仁人之舍去旣拘係之又從而維
之與詩白駒之留賢者縶之維之同意民之留
大王者若此大王終不爲之留而從者如歸市
有人斯有土故用之亨于西山周家八百年之
業於是乎肇迹矣象以拘係之爲上窮蓋上處
隨之極高而無位大王爲狄所迫失位而去至
於拘係之不可留遂邑于𡵨山之下豈非隨之
窮乎易道窮必變窮上返下宜有亨之理也然
則人心之所去秦雖劫之而不能止人心之所
趍周雖逃之而不能郤有天下者可不深求撫
后虐讎之義而思所以固結斯民之心哉
蠱元亨利涉大川先甲三日後甲三日
臣聞大弊極壞之世天所以開聖人也蠱取壊
亂爲義以爻言之自泰來以卦言之繼豫隨之
後安則玩玩則媮媮則垢弊日積養成壞證與
人久宴溺而疾生於心其爲蠱一也而蠱無終
蠱之理故蠱壊之中有元亨者存何則飢易爲
食渴易爲飲大弊極壞易爲治方王道板蕩綱
紀文章一切掃地英君起而拯之中興不翅反
掌是知蠱未有不可治治得其道而大亨雖江
河至險亦利於涉特患乎安於蠱而無興起之
志耳然急於救弊者未免用意之太銳切於望
治者未免求功之太速險難在前徑涉不懼志
壯氣盈視天下事若無足爲而易之易則難者
將至過懲前日之不事事適滋後日之多事未
保其不然也夫甲者十干之首而事之端旣先
三日以謀其始又後三日以圖其終反覆擬論
備極詳密使治道日有趍新之功而無矯枉之
慮前弊可拯後患可弭矣夫如是然後謂之善
治蠱
彖曰蠱剛上而柔下巽而止蠱蠱元亨而天下治
也利涉大川往有事也先甲三日後甲三日終則
有始天行也
臣聞戸樞不蠧流水不腐以其日運而不息也
故蠱壞常生於久安不事事之餘人君亢然于
上人臣靡然於下截然其不相接且下以巽順
養諛無切劘正救之益上以逸樂養尊乏振厲
奮發之意於是紀綱隳於姑息制度弛於因循
道揆法守紊亂於私意之膠轕天下之治日入
於大弊極壞之境而不自知在卦艮之剛居上
九巽之柔居初六巽順艮止而蠱以成正君臣
相與拱手安坐以致天下之亂也然蠱豈終於
蠱哉有能以飭蠱爲已任力量大而規摹壯精
神全而風采立一斡旋間掃積壞之弊而興大
亨之治有不難者利涉大川必明之以往有事
蓋久安不事事所以成蠱往有事所以濟蠱也
况作事貴果慮事貴精世之賢君思欲爲天下
拯弊起壞而納之治豈非立志之美然或發強
有餘而密察不足廣大已致而精微未盡故事
隨舉而隨沮令隨行而隨輟皆由未得先甲後
甲之義也夫先甲三日以謀始後甲三日以圖
終終而復始循環無間精義入神以致用何蠱
之不治其在天行如貞之復返於元艮之復出
於震非終之外他有所謂始也故觀天運則知
人事
象曰山下有風蠱君子以振民育德
臣聞左氏傳風落山爲蠱風落於山下無物不
撓故蠱以取象然致蠱者風之動治蠱者艮之
静蓋艮體重厚而篤實不爲物移屹乎山之止
也風能撓於一時使山下之物散亂不齊少焉
風止草木之高高下下自若山何嘗加損哉君
子觀象於蠱以巽振民以艮育德育成君德固
作興民心之本而德之育也必以山之静與山
下出泉蒙同吾能體中正仁義而主静挫衆紛
而不擾應萬變而不亂動與静無非静外物孰
能蠱之吾心無所蠱則人心無所蠱而天下國
家之治無所蠱一静足以制百動也玩易者必
因象而求意
初六幹父之蠱有子考无咎厲終吉象曰幹父之
蠱意承考也
臣聞蠱自泰來具坤乾之體故諸爻幹蠱以父
母言父之行事一出於正作室而塗墍茨爲力
甚易不見其子幹治之功惟前人蠱壞有待振
飭必其材足以植僵起仆使百堵偕作於室毁
之餘則幹治之功見矣有子而考无咎正以子
能𥙷其過也不然生不之諍没不之改䧟父不
義猶爲有子乎然聖門以不改父臣父政爲難
初六乃於繼父之始亟懲其蠱壞而飭治之必
有甚不獲已者而於心終不安故必以惕厲處
之事無輕舉舉之必當如此則可以終吉終不
失其順也象所謂意承考蓋前人之蠱自我而
治不曰我之能而曰吾父之志欲爲而未遂者
今特以我之意逆父之意而行之幹治非我功
也是不特揜父之過又將揚父之名豈不俱有
光榮哉元祐改新法斥姦臣皆推之神考之
志正得此意
九二幹母之蠱不可貞象曰幹母之蠱得中道也
臣聞九二上應六五爲子事母母有不及不可
不正正救或過則易至於傷恩怡聲下氣柔行
巽入使之浸潤而冰釋則蠱爲可治或以貞行
之隂柔之性吝執不回情有所激未必不重其
蠱也貞者事之幹而幹母之蠱不可貞不貞乃
所以爲中蓋闈閫之内聽其自蠱爲不及急於
治蠱爲太過無過無不及則中道得二居巽體
之中猶以是爲子道戒事母難於事父也詩凱
風母氏聖善我無令人痛自尅責幾無以自容
於天地間卒能回母心而成其志可謂得此義
矣推之事君睽之遇主于巷未免委曲開陳隂
柔故也若夫事剛明之主則王臣蹇蹇匪躬之
故惟恐其不克貞
九三幹父之蠱小有悔无大咎象曰幹父之蠱終
无咎也
臣聞舜之齋慄曾子之養志莫非順乎親也子
以順感父以慈應家有蠱壞不治之事隨宜整
飭次第畢舉而閨門雍肅氣象自如乃幹蠱之
善也九三處巽體而過於剛安得無悔然其才
足以克家與其嘻嘻失節置父於有過之地孰
若三諫號泣納父於無過之域故所悔小而咎
不至於大象以終无咎言之迹若非順心未嘗
不順也彼排闥引裾折檻&KR3006;輪之臣雖一時若
以忤上爲咎而其心欲使國家動無過舉實存
乎愛君忠顯而咎泯亦猶是也然則子以剛幹
父之蠱而无咎恃父之慈臣以剛幹君之蠱而
无咎恃君之明
六四𥙿父之蠱往見吝象曰𥙿父之蠱往未得也
臣聞德可以勉而進才不可以強而能世之賢
子以起家爲已任如善弈者以一着救一枰之
敗非有過人之材不能也六四以柔居艮體之
下寬夷静厚有餘而材不足方家事之蠱壊非
不思滌蕩振刷而一新之材不逮心詎容強揠
故其蠱僅止於𥙿𥙿者寬緩而不迫也事勢搶
攘弊端膠轕人情易於躁忿而能鎮動以静制
逆以順撫獷戾以柔逶迤容與不求快於一時
而磨以歲月終能使亂繩之自解而蠱亦徐飭
矣苟不量其材冒爲一决則往必見吝正以力
常奪於過高變每激於欲速不可以輕進也人
臣治君之蠱亦有隨材就功以爲𥙿者子産相
鄭修辭令以交於晉楚而外難紓主彊直以盟
於駟豐而内難解鄕校議之而不怨輿人誦之
而不怒鄭頼以寧非𥙿於蠱者乎故孔子美其
有君子之道而不稱其材苟材過於子産而道
非君子則盆成括之死又孟子所深歎
六五幹父之蠱用譽象曰幹父用譽承以德也
臣聞愛敬者孝之始顯揚者孝之終人君出而
當遺大投艱之責仆者興之紛者理之壊者修
之彌縫前人之闕使天下後世不得以議其過
如昭帝繼武帝與民休息已爲難事而况揚父
令譽於無窮者乎六五柔中之君得九二剛中
之臣爲之輔蠱壊之見於前者一意幹治不遺
餘力已往之咎與時俱化方來之善隨日加新
而父之譽用是暴白於天下後世此無他承之
以德故也承以材略則必求度外之功承以文
法則僅救目前之過惟承之以德則高明光大
之懿緝熙於九重溥博淵泉之澤滲漉於四海
天下莫不以手加額賀吾君之有子後世亦莫
不稱其爲天下得人之仁父之譽豈不充塞於
天地之間乎文王當商末蠱壞之世志有未遂
武王以聖德繼之而文之聲益廣此爻應之
上九不事王侯高尚其事象曰不事王侯志可則
也
臣聞功名之士輕冨貴道義之士輕功名世道
蠱壞少有抱負者孰無趍事赴功之心而上九
乃不屑事王侯豈其恝然忘天下不與世同其
憂哉費惠公曰吾於子思則師之矣吾於顔般
則友之矣王順長息則事我者也繆公亟見於
子思子思不悅以位則子君也我臣也何敢與
君友也以德則子事我者也上九居無位之地
而道足以爲王者師苟其時上無明天子下無
賢諸侯詎肯屈道而事之潜心太極之先獨立
萬物之表高尚其所行事外物無一足以動其
心志如此其遠也百世聞風猶將興起豈不可
爲世則哉雖然隱居求志正所以爲行義逹道
之本一瓢非所憂則可以繼四代而興禮樂萬
鐘非所慕則可以承三聖而正人心世之興大
事建大業决非患得患失者之所能爲窮居不
損盛行不加則致君澤民恢乎有餘用矣伊尹
三聘而成格天之功孔明三顧而定興漢之計
道義重故也是知不以冨貴功名先入其心者
乃可與圖天下之事
平齋文集卷第二十七
