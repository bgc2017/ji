平齋文集卷第二
詩一
廬山五猗
猗若人兮葛巾渡柴桑兮水泠泠稚子髧兩髦兮
從而後東家有酒兮綠參天其蔭柳山風凉兮月
瞑枕白石兮未醒漭無極兮天游不知乾之爲馬
兮坤之爲牛
猗若人兮錦袍屏九疊兮紫雲高騎雲氣兮超遥
汗漫下上兮昌羊以遨左手兮提北斗之杓右手
兮挈東海之鼇摩兩耳兮酣熱眇八荒兮秋毫
猗若人兮草堂谷簾夕隂兮香爐朝陽表溟涬以
爲門兮架虚空以爲屋四海非無友兮邀白雲而
同宿風露澹兮我琴舞玄鶴兮龍吟與太古兮同
音尚靈脩兮知心
猗若人兮黃犢春風蕩兮瑶草綠犢護草兮行復
止隔林呼兮老觳&KR1100;眠犢背兮閑閑仰看青天兮
飛鳥還恍夢游兮何所箕山穎水兮匪巢伊許
猗若人兮深衣萬鐘不爲泰兮一簞而遯肥溪之
清兮不受淄月離離兮風披披芙蓉兮涉採欲淡
兮心夷駕言兮何之羲文兮與歸
解纜
春落平蕪外舟行白雨邊鳩譍山爾汝櫓畫水之
玄官冷誰能吏身閑便是僊康廬眞箇去信有夙
生緣
晚晴
子規聲裏半晴隂百丈牽行岸草深挾雨倒回風
有力避山横轉水無心人於熟處難爲别酒到離
邊不柰斟漁叟底知如許事櫂歌穿入暮烟林
水宿
分席眠鷗渚廬山夢巳通蓬聲疎密雨燈影往來
風我正思吾母兒應說乃翁擁衾天未曉此味與
誰同
過四望山
人遠鷺孤立湖平天四垂柂移舡解語帘舞酒求
知望眼傾三笑騷吟寄九思今宵吾計得解鼈薦
鴟夷
阻風呈趙史君(三絶)
長紅送酒出江城檣燕喃喃第二程風色似知攀
卧意打頭未肯放舡行
倚風晴纜着煙莎一抹斜陽白鳥過脫手簿書無
半點細飜黃卷課龜羅
遲速乘除轉晩飈布帆快意定明朝廬山試問高
多少欲望西川萬里橋
左蠡
山爲飛沙白江緣漲潦黃古今雙去鶩天地一輕
航雋永還欹枕牢愁忍别觴晴雲横不度何處是
柴桑
落星寺
春秋隕石于宋五分作金焦與星渚大圓鏡裏八
䆫開面面魚龍聽人語瀑垂一線吹不動山擁萬
騎明可數嗟哉蓄眼無此竒欲倒銀河卷歸去
入山
箯輿軋幽徑喬松矯疎花好鳥媚嘉蔭圓吭咽清
笳膏畦走秧馬茅簷嘶蠒車誰知天下樂盡屬山
人家橋横澗水斷寺古林屋斜(羅漢寺)銘架鎮法鼓
詩碑記煎茶尊者儼如故天奎失龍蛇劃然小䆫
開五蕊撑谽谺斗酒軟兩脚捷步窮烟霞
三峽橋
太行擘破黃河出贔屭飜身滄海立老龍抱寶正
鼾睡地底黑風吹霹靂挹之以北斗之柄瀹之以
明月之璧啜之以太白東坡兩謫僊尚不負乎此
山之泉石
萬杉寺散珠亭酌觀音泉
蒼杉拱立萬夫長破衲素封千戶侯昨夜金僊失
瓔珞寒光滿地不曾收
瀑布(開先寺後)
青壁雙尖長劒倚博山突兀晴煙紫槐里先生醉
欲醒丫山道人定初起摩莎兩眼看飛虹猛悟此
身如此水崑崙絶頂有眞瀑倒瀉生肥玉池裏淙
淙夜半漱白石十二瓊樓浸清泚是中有味人不
知白練銀河較形似
青玉峽
水繞江南阿李家滿空飛雪響雷車流將采石磯
頭去坐看浮梁壓浪花(開先乃李中主書院)
大孤山
洶長江其迅流巋傑石乎中峙送兩目兮雙帆有
美人兮千里
東西林
遠永兩尊宿未了人我心相距纔百武割據東西
林淵明游其間買酒時共斟虎溪醉來往同是廬
山隂清溜轉幽港斷雲度巍岑等作如是觀爐香
對森森
天池燈
山谷人家避李成誰知劫數莫逃兵到今鬼燐青
無數認作文殊佛火明
庾樓
湓城陶庾共功名廟食樓居孰重輕衮衮長江流
不盡淮山青處夕陽明
谷簾泉
山椒飛派落寒空闘水曾收第一功萬馬鐵衣行
夜雪六虬銀甲動秋風分甘晩到玉川子知味早
輸桑苧翁手弄潺湲坐盤石蒼凉新月上孤桐
楚城靖節祠
雨引莓苔上短垣流泉無恙自㳙㳙不如歸去來
兮好百世聞風只杜鵑
湯泉
水府燃犀處扶桑浴日時能觀雷復地始信坎生
離淨垢元無着温凉祗自知驪山殷鑒在莫受阿
環緇
歸宗墨池
龍跳虎躍入昭陵墨汁空留一叚冰散作淋漓元
氣濕屋頭老木掛疎藤
三疊泉
捉月仙人不到處騎鵠凌風高着步巃嵸翠壁插
天開天上飛來素濤怒玻瓈琢出蓮花漏激電吸
蜍高下注布帆危掛八節灘飽風吹上龍門路冰
絲細織無幅綃雪花亂卷有聲絮蔚然而龍鏘然
韶大者如珠小者霧解衣盤薄踞虎豹遥送空濛
濕巾屨金鋪玉戶蔡家姝拍手招人笑相顧麻姑
老矣不解事指點五雲推使去
白鶴觀
缺唇丹井應千尺秃頂靈杉恰百圍鶴去不聞人
下子黃蜂無數採花歸
楞伽山房(二絶)
八萬猊床方丈室九千書卷半邊䆫儋翁句子無
人問流水泠泠度石矼
風標勁似聶政姊筆力健如曹大家此手始能爲
此竹對渠枯木老槎牙
水行
岸曲頻移柂巾欹獨倚檣月分雲外影風進水邊
凉宿鳥樹三匝佳人天一方清斯纓可濯誰爲賦
滄浪
洪園洗心堂飲中偶成
官事何時了抽身朱墨叢未霜烏桕赤得日紫嶶
紅山勢西南缺湖光左右通引將絲竹郤洗耳聽
松風
荅仲肅梅
廵簷索笑爲疎花便未開花亦自佳帶月折歸香
在手閙觀塞破路三丫
鄱江樓晩望
暮雨纔收未炙燈蒼鷖掠破岸隂澄湏臾認得舡
頭竹始信漁人掛起&KR0699;
有感
一蝗東方來孕子九十九未出婪酣肚巳辦饞
口漫天自成幕掃地不用帚一朝霜風寒何處弄
百醜
取凉(二絶)
六月冷官還解熱解衣盤礴坐蒼苔微風只在松
梢頂着意招呼不下來
平湖水則减三分尚欠紅蕖一叚雲萬斛波光自
吞吐月明亦足張吾軍
敞雲樓(二絶)
江天雲作黑山頽上到樓頭手決開水墨枕屏三
百里斜陽屬玉一雙來
草樹成行整復斜江頭白處定蘆花夜深更着無
邊月好箇樓居處士家
正月三日同莫幹祝法遊東西園
探得行春第一籌南梢花事半將休斷雲不礙遠
山碧新月自隨江水流金谷主人眞已矣玉堂老
子尚來不丁寧留取蒲城酒更約東風汗漫遊
擬古送莊郎中歸朝(二首)
西北有高樓長眺起我思我思非今人古人莫見
之孟軻尊仁義妾婦秦與儀孔明抱禮樂鬼蜮操
及丕已物孰重輕徇道不徇時冨貴一餉樂名節
百世師居今而行古豈無若人斯遡洄從之游洧
盤濯雙緌
涉江採芙蓉露華不盈筐雜之蘭爲佩申之蕙爲
纕持此孰與贈美人天一方駟虬乘蒼鷖御風朝
虚皇䄂中治安書琅琅奏明光探囊出刀圭爲民
起膏肓臨流不可渡與世爲津梁玉池浸雞舌薰
作青史香
林同年被檄來體訪民租寓僧舍有詩
因次韻(二絶)
河水清兮有縣特東方作矣未解𥜗寄聲卿自用
卿法我獨舉酒留詩臞
我雖不飽尚二簋人則何辜無一𥜗官儂早下减
租筆天下可肥身寧臞
送陳倅
泊然無營如子雲撓之不濁如黃憲清静勿擾如
曹參躬行不言如石建古人與稽今人居外若不
足中有餘治中别駕寄途耳用則天下皆華胥東
風昨夜收雨脚楊柳亭前小盤礴楚江君去定思
君有酒一杯湏滿酌
陪郡侯出郊勸農(六絶)
勸農冠蓋出江干馬上東風觱栗寒珍重春衫唾
花碧畫眉狼籍道傍看
山青未了曉光開鳩喚鳩譍雨又催消得犢車泥
滑滑此行不爲杏花來
茅屋人家蓐食烟相呼趁雨好翻田去年下麥泥
如鐵一寸春膏直幾錢
争問官儂子謂誰看來似不是農師向人羞道閑
陪涉說與豳風七月詩
煉丹人去屋蕭蕭脚底羣山走翠蛟長嘯一聲空
響荅砉然隻鶴起松梢(王仙壇勸農乃馬蹄福地晉王遥仙去之所丹爐猶)
(存)
半落梅花雪透明不妨把酒當春行光風有意相
料理楊柳青邊約略晴
夜讀夷堅放卷偶成
歛卷驚嗟語幻哤搔頭危坐對明缸梧桐細語秋
傳信絡緯長鳴月上䆫濁酒不多雙耳熱妙香無
盡寸心降家山未得平安報飛夢東歸拜老龐
秋夜
一日一番雨三更三昧凉桐邊青弄影荷底静留
香俗物刺人眼世情冰我腸關山何處笛落月照
胡床
次韻曹提管楚東之作
蕭騷兩岸落秋蓬楚水西流不肯東好酒但湏知
婦有新凉莫問與誰同片心置向嚚塵外萬事留
將醉眼中喜得建安標格在何曾詩解使人窮
中秋楚東對月次曹提管韻
西風一笑話綢繆白露横江滴滴秋天没遮欄金
餅上水無邊際玉繩收扶將太白酣方適喚起馮
夷舞未休今夕明年應更好夜潮來處倚危樓
和黃宰木犀
春風花事數河陽又見玲瓏糝綴黃萬斛香添秋
醖藉十分凉借月容光熏奩拾取留長挹湯鼎煎
來得細嘗湏信小山標致别從渠塗額學宫粧
冷廨面挹重湖結樓以收逸放之景扁
以清斯諸友移酒落其成分韻得里字
寧飲三斗水不揖褦襶子寧食三斗葱不踏龍斷
市伯夷聖之清餓死不受滓死猶清可爲况乃未
必死幾人濁惡海雞鳴爲利起魏其武安門洒削
胃脯氏椰榆首陽山自伐我計是使清能死人濁
者亦死耳官居寂寞濱不墮闤闠裏嚚塵一關隔
宛在水中沚樓居得未有鑒影時自喜天空塔戴
角湖歛沙脫觜烏桕生晴隂芙蕖淡秋蘂鷺點横
烟稠鴈掠斷雲駚山缺女墻轉林斜僧屋倚江流
在何許危檣出半指長堤苔㾗平盡日無步屣有
人爲我來寒冰照人只鷗盟以要之相對弄清泚
明月不滿掬一漱霜入齒葹菉薋盈室爲君種蘭
茞戶服艾盈腰爲君攬荃芷吾非好獨清濁亦君
所耻千丈一寸渾清恐不如此出門歌濯纓聲節
中宫徵西風騎兩鵠碧落絶萬里
次韻曹提管梅
凌寒峭立向庭除晉宋淵明漢二疎面冷不堪相
嫵媚心清聊爲一軒渠月來月去香仍在春少春
多意自如皎㓗孤芳誰與共作詩我欲寄東徐
次黃宰早春韻
勝裏春來早遲君秉燭遊煖如三月暮香老百花
頭心事付桑落風光催栗留人生行樂耳任命不
湏求
分歧四絶呈及甫
草色半有無梅花間開落還家正自好柰此抱離
索
送君一程歸别我數里隔定非愛雞黍前例無此
客
大兒長如竹小兒秀如柳迎爺拜新年頷髭白八
九
客裏有底忙申旦不成夢遠歸勝新昏還君春睡
重
白鹿書院
萬綠團隂町疃埸倚凉弦誦玉琅琅溪山涵毓中
和氣草木薰蒸正大香陋巷顔淵何所樂舞雩曾
點若爲狂懦夫百世聞風起此去濂溪更有莊
和黃幾叔墨梅(二絶)
月暗雲迷竹外枝寒香未動便能竒面如坡老南
歸後骨似温公獨樂時
六月夜䆫留取看霜風蕭颯墮林端問渠底事青
青晩耻上尋常桃李盤
和黃宰招飲
大都春色三分耳能得眉頭幾度開見說東家酒
初熟不論今雨也湏來
幕官相約觀芳草於法曹之亭黃宰病
不至以詩來因次韻
似無細雨還應有欲落餘花更復留草際水邊青
未了可禁杯酒爲扶頭
古意謝崔楊州辟(七首)
突兀誰家樓風雨歲薄之大梁危欲壓小柱亦半
欹匠斧睨其旁搏手難獨支南山有竒材細鉅不
可遺
拒霜着秋紅夸詡顔色好五更青女勁顦顇一何
早深林蘭自芳寒節耿獨抱識此知見香鼻觀不
草草
山深閴無人夜半迷黑月魑魅乘其昏光怪互出
没獨行欲何之十步八九兀隔林炬火明命向虎
口脫
汾隂有古鼎金景歊浮雲斡棄不知愛瓦豆薦苾
芬提携向中庭拂拭蒼蘚紋雖非大籀篆彷彿猶
八分
㩥㩥兒女手申旦軋機杼織成遍地錦翠鳳濕花
露三年卷篋中背立泣不遇持歸付刀尺晝線金
針度
江頭客子舡盡日卧沙尾維楫非不具潮弱未能
跬秋風雪浪高長年絶呌起舡行莫倚柁難得此
汛水
梧桐生高岡上有朝陽枝鳳從南方來覽煇而下
之一鳴寒暑平再鳴風雨時秋秋百鳥羣振翼長
追隨
送潜同年(敷)調官歸
以君一年長爲我異姓兄衡從玄圃玉出入武庫
兵急手搏蒼兕雋氣鞭長鯨議論到千古慷慨吐
不平漢以初元衰唐以天寳傾附勢妾媚嫵避事
兒嚘嚶頽靡寖成俗忠良竟吞聲自謂倚南山不
知壞長城君子勇於義小人罔而生儻不餓采薇
遠可死結纓每聞壯其語亦嘗用吾情有餘不必
盡尺渾勝丈清六經源岷嶓百家派渭涇歸求性
内學莫計身外名春風兩鬢綠秋月雙眼明通德
擁高髻勤勤剔寒檠
嚴陵道上雜詠(七首)
江上送行潮汛小舡頭回首夕陽多人生有幾柳
如此客思不禁花柰何
半江雲濕欲成雨兩岸水渾初退潮短短竹籬花
朵壓深深麥塢雉媒嬌
玄英范老聞風起俱爲羊裘一釣絲堂扁三賢非
本意何如只號子陵祠
石壇千尺薜蘿古沙徑百盤苔蘚香不是先生求
矯世懶將日月趁人忙
闖巢摶黍待晨餉投岸舂鉏尋暮棲揔是心爲形
所役搔頭獨立渡橋西
高高下下客行路整整斜斜人住家端的今年蠶
較晩石榴花下響繅車
細草護沙連不斷疎風略雨散還收山田麥熟不
歸去三百里江都是愁
爲清隱打化僧說偈
雲山幸不求吾是魚鳥依然笑我頑自欲入城持
鉢去扣門可煞老僧閑
丁東泉
渴烏滴盡三更雨鐵鳳敲寒六月風湯餅困來茶
未熟爲師搖夢作丁東
昭君行
紅嫣翠濕平陽里轣轆遊車汛流水蒼頭擁騎知
謂誰草草人家寄生子君王神武重邊功不愛穠
華勝桃李青鸞扶下五雲車顛倒衣裳冠薦履賞
功未了說和親又墮蛾眉芳夢裏平章三十六宫
春遣似天驕買驩喜朔風吹雪胡馬嘶獵歸月淡
龍城西重旃穹窿壓斗帳泛盎快攪金留犂細調
弦索爲郎鼓手未推郤眉先低林深人静孤啄木
春盡樹暗雙黃鸝大居次吹梅花老小居次舞楊
花迷屠牙勃窣起爲壽一粲相對酣如泥子卿海
上亦良苦牧羝未乳兒先乳信道天涯共此情誰
謂姬姜必齊魯妾身不爲漢婕妤下嫁猶獲當單
于從來蕃漢等昆弟得婿渠不如家奴君不見冡
象廬山誰比數青塚名傳千萬古
春日山行(二首)
一晴一雨柳添碧半落半開梅着酸不被東風相
鼔弄春山只有老蒼官
兩點眼光牛背上一&KR0810;春色落花邊世緣不到山
深處只恐深山起世緣
挽中書俞侍郎(二首)
噐重千鈞鼎胷涵萬斛舟文章歐六一政事冨青
州偃月知誰在靈光獨我留貂蟬雖未着不作汗
青羞
銓省承新渥詞垣訪舊隂頽波回萬折斷岸立千
尋秪謂人猶已那思昔異今時清猶憤死天地是
知心
贈希聲居士
汗漫騎鯨去西風髮半簮安心元是藥得趣不妨
琴人静蛩鳴夜天寒月出林爲君重洗耳别酒不
湏斟
江頭寄致遠(二首)
箕斗光移析木津踏霜扶醉不驚塵夜寒應是梅
花覺半歛愁容婉待春
客䆫翻遍竹爐香樓外更聲作許長解事燈花相
報似擁爐兒女說荒唐
寄崔帥卿
歸鴻隻影宿汀洲夢繞蘆花不柰愁穎谷杯羹無
日遺翳桑槖飯有時酬功名曠世來斯受議論驚
人合則留此事大關天下望殷勤爲報古楊州
贈趙同年别
買田招隱落星灣採盡詩材始放還逆境自安天
理順閙籃誰識道心閑兩窮覿面塵埃裏一笑論
情醉夢間爲說斯文有宗主春風楊柳滿平山
壽崔帥卿(七絶)
嶺右山川間出賢開元宰相最居先中間不數余
安道恰到于今五百年
連蜷雌霓墮晴空光照書樓卷紙紅天爲斯文開
瑞應海南海北一宗工
塞下人家盎盎春又推餘澤及流民慶州小范青
州冨合作先生社稷身
弄兵澒洞射陽秋一紙招呼殺氣收十萬蒼生驚
魄定活人隂德過賓州
夕烽旁午徹甘泉獨有淮東一臂全若使盡從持
重計廟謨底用更憂邊
紛紛傳檄方言戰猝猝囊金又說和誰信規摹湏
早定計然半策不湏多
垂弧節過便春風入侍猩袍一點紅殿上獸樽誰
得飲漢廷諸老定輸公
續洗兵馬上李制置
太白過午芒角獰蚩尤亘天鉤尾赬淮東千里正
齁寢夜半洶湧傳邊聲王師北渡衂泗口胡馬南
牧搖青平擁城敗將死蝸縮護堡羸卒飛猱驚詩
書元帥戒夙駕往試百萬胷中兵幾人險語挽衣
斷甚至涕泗交縱横李晟爲國不虚出裴度與賊
難俱生兩軍相持以氣勝督戰火急開行營長江
漲綠馮夷舞擊楫東來親一鼓威靈閃閃動牛斗
精采軒軒起貔虎金牌銀牌膽爲冷千戶萬戶色
如土尺兵寸鏃不待施巳覺目中無此虜四旬頡
頏闘困獸一夕倉皇竄飢鼠不聞令狐戞刁斗但
見龜山撑窣堵麥畦黃裏栗留風秧甽青邊勃姑
雨老農想見太平年買酒煮茶相勞苦黃旗紫蓋
祥光開宫柳飛絮公歸來平淮勒碑字如斗鐃歌
奏曲聲如雷奉觴再拜白壽母兒輩破賊邊州回
歡然一笑春滿面婆娑起舞斑衣萊還觀先正紹
興日立朝清節高崔嵬獨於和議植赤幟坐令火
德然寒灰家傳此意石不轉事業自許圖雲臺從
今着手快經理一洗河洛無纖埃君不見武侯用
西蜀誅賞大明人自服又不見叔子鎮襄陽恩信
一孚江漢皆金湯
送興元聶帥
泛觀天地間一氣如爨鼎半鼎沸正急半豈獨爾
静從旁更益薪旣往漫不省疇當起沃之轆轤轉
脩綆長空墮旄頭胡命懸漏頃不戢方自焚餘熖
燎吾境俶從淮漢擾馴至襃斜警勢欲合南北事
湏得要領和固不可爲戰亦未易逞中興關人謀
而可倚天幸君侯冨經綸頗牧在禁省憂國如憂
家申旦抱耿耿䄂中平戎策直欲繫其頸王斧下
青冥上游建巨屏秋高馬正肥慨慷泝巴郢鏠旗
凛太一福星映參井蜀從更化來舊痛甫甦醒風
寒不善護遂與勞復等内勢旣&KR0979;盭外兵且贅癭
但嗟車轔轔未見旗整整胷中百萬兵氣壓貔虎
猛凉飈送先聲鬼蜮巳匿影自昔樹勲業莫先拔
翹穎共功非衆材殆類無麵餅孔明駐漢中欲翦
漢賊梗委心任費禕屈膝拜許靖笑談扼姦雄老
死不得■至今出師表日月光烱烱惜哉會潼關
不從魏延請公才幾倍亮謀略濟忠鯁機會有可
乘臨事勿吹冷秦隴咳唾定歸衮顓國秉頌磨浯
水濱銘勒燕然頂諸生筆如椽湏公一笑肯
送新婺州汪緫領歸歙
天驕運去如隤堤横決燕涿流青齊斬竿揭旗扣
並塞被髮左祍稱遺黎膾肝山前走肉語碓骨寨
裏飢魂啼盡籠虎兕淮南北期獵狐兔山東西常
人喜功首例肯智士察變眉先低危言不顧犯衆
忌設難直欲開羣迷近嗟唐禍兆回紇遠述晉亂
基羌氐積薪未然不着手曲突巳驗空噬臍賊帆
方落射湖去胡騎巳闖滁山嘶正湏籌幄坐月觀
却卷郡紱尋黟谿帶泥燒筍薦晨餉踏雨剪韭供
春韲心安便是上池藥眼淨何用黃金篦蜀公早
嘗着野服君實晚始持桓圭方來事業推不去還
踏曉鼓聽朝雞窮邊殺氣貫矛戟嚴城酸風吹鼔
鼙化雲相隨不可得矯望玉宇横蒼鷖
送崔少蓬南歸(五首)
美官誰不愛所貴以道得道足以得之有底去尤
力祥麟快掣鎻玄鶴不受弋此意關重輕當有識
者識
欽永早患失光禹晚志得飄風一鴻毛何能益人
國己重物乃輕此理要深識方寸浩然氣天地吾
其塞
冨貴紛探驪功名競騎虎眉端萬國愁公意良獨
苦五年安邊功絶口不自語仙帆去蓬萊急浪一
砥柱
出江梅未花過嶺青着枝解裝書滿床自課應門
兒獨樂非不好民瘼將疇醫詔來不俟駕世事猶
可爲
楊州傾城出作遠事追送諸生更依依瘦馬踏朝
凍冥鴻去何許水落霜宇空鬢短心緒長危檣曳
清夢
平山
放脚氛埃表搔頭廣莫間淮分三代水江護六朝
山落日蒼烟起秋風白鳥還歐韓呼不起髀滿鬢
毛斑
勸農呈丘帥
劭耕好語落西疇父老逢迎笑點頭銷甲事農官
有術賣薪沽酒我何憂黃金深椀頻傾倒白布長
衫迭獻酬颯颯雨華隨後乘安排麥隴十分秋
南樓健目略江臯淅蔌風沙響鬢毛草色不隨壕
岸斷柳梢恰與女墻高碧幢紅旆三邊帥羽扇綸
巾一世豪坐上捷書來獵獵官軍破賊戰方鏖
挽孫謙伯(二首)
文妙生花筆名成映雪書處家貧似冨應物密如
疎薦墨交黃綬榮光照板輿出門車折軸天理竟
何如
日月無多子鄕邦失兩賢直爲吾黨慟不作世情
憐握手春風醉論心夜雨眠耳言猶歴歴何忍表
君阡
次繆仲右韻(二首)
心緒千絲結年華一鳥過可人元自少知已不湏
多咄咄君休怪嗚嗚我亦歌將軍渾健在醉尉莫
誰何
䆫暖楊花撲庭空燕子過年侵歡易減春惱病宜
多攪涕論兵事扶頭讀凱歌日來能飲未正好醉
亡何
用胡衛道贈姚居士韻
牢落淮南賦小山霜風容易老人顔楊瀾左蠡天
垂碧夢與盟鷗共往還
孫推内子挽詩
玉立金閨客家人亦許清共聽秋塞柝細剔夜䆫
檠娣𬒮從渠好兒𥜗得我平西風吹落葉不盡夕
陽明
李致遠母夫人挽詩(二首)
有子何蕃似懸知母訓賢市賖留客酒隣貸買書
錢苦過蓮心後甜回蔗境邊一朝風木憾誰與問
蒼天
日與夫人子相隨若弟兄羡渠猶有母使我欲無
生未病思求藥方餐念遺羹此情今巳矣淚雨待
同傾
送商緫郎(三首)
鶴唳風聲淝水捷馬騰士飽蔡州平笑談定取中
興策莫道司存只餉兵
霜遲斷隴蕎花白水足平田稻子紅剰把豐年供
祖帳送將玉節過江東
百尋浮玉三更月萬里長江一色秋照映此心湏
此水不妨小泊讀書舟
挽伯父(二首)
白髮兒隨母蒼顔弟對兄四休元易足一笑更何
營論事絲弦直存心鏡面平德人今已矣誰與嗣
鄕評
憶作行邊别相期到鶴州秋風驚過眼落日懶回
頭華屋空遺憾佳城足遠謀無從扶柩哭揮淚寄
江流
次張亞夫喜雨(亞夫從張林自青州到楚)
汴都黍離迷宫堧金鋪獸面秋風寒百年大義冷
於鐵西湖走馬狨絲鞍亡秦定必三戶楚况今南
北皆王土紫髯青鬢祖豫州威如迅霆惠如雨山
東井落回生意收召驚魂高枕睡中有虓將來青
州馬蹄欲踏狼胥碎邦人聚觀閧塞塗和氣釀雪
蘇焦枯銀城萬里軋坤軸燭龍一色煇天衢殷殷
好語傳田間雪晴又雨直幾錢翠麰漲天士宿飽
踴躍一鼓空兩甄中原宿愁無地愬歡呼從此歸
王度更煩老筆爲草檄讀之會使頭風愈
挽李漕(二首)
翰墨多推轂功名早着鞭風行青草外春到白鹽
邊老去心猶壯歸來意正便如何天不愸烟雨閟
新阡
百折溪山裏佳哉有此翁名方隨政起命已坐文
窮滿眼棠隂在回頭橘隱空詩髯無復磔萬象自
春風
次洪漕韻(二首)
塞垣擁雪髑髏寒多少將軍博美官莫恨知心今
世鮮湏知行道古來難時窮地狹何能舞命好天
高亦可鑚此理乘除應會得梅邊索酒笑相看
和月梅花共一寒兜牟未必盡麄官醉來抱膝吟
梁父睡起搔頭著說難冨貴冰山何用倚功名盤
石自湏鑚朔風衰草腥狐兔獵火歸鞭夾市看
寄趙景周撫幹(二首)
罨畫春樹碧逢迎繫行舟酒盡可以起更作湏臾
留我方鶴投籠君已鷹脫韝相期在歲晏贈之珊
瑚鉤
楊柳青巳絮芍藥紅方葩詩隨去帆東春風屬誰
家音疎日月駚目短天宇賖小德最憐渠丹頰三
髻丫
贈洪子需(二首)
莫恃青春兩頰紅年來我巳鬢如蓬盤洲野處源
流在早挹文名尉若翁
樓倚晴空月滿湖一塵飛不到庭除虞初九百渾
高閣且讀人間本分書
口占
秋風巳颯梧猶碧宿雨纔收稗亦花天着工夫供
醉眼東鄰有酒不堪賖
贈相者
猨臂老不侯鳶肩騰上速婁羅千丈長不博一寸
福
送丘都承
藝祖立鰲極腹心趙書記披圖指幽燕翰死誰可
繼異時拾空城中國坐自弊伊吾紛抵掌湏作根
本計仁皇柔北夷冨公效表餌終身耻言功力
辭樞密使況今百年間未洗新亭淚平凉急尋盟
正恐廢大義中朝兩說分各植漢趙幟詔書趣公
歸渴欲斷羣議矯矯鸞鳳姿鼎鼎廊廟噐持心水
鏡平料事蓍蔡智天道方好還上策先自治折衷
和戰間守乃萬全利西關碎其有東壘掇所棄證
狀朝暮殊守亦豈易事醫國得和扁神聖工巧備
囊中黃昏湯着手湏早試外禦幾邊將中權一閫
制當思擇時髦不在變局勢(時欲分道置制閫)忠賢乃命
脉公道實元氣精神以此彊可郤十萬騎淮南畏
汲黯奉天倚陸䞇中興在公手一語澤百世太山
重名節鴻毛等冨貴不惟天下望是亦文定志紫
樞摩斗極青藜照中祕江風駕檣烏天闊秋雨霽
諸生笑牽衣狂語出半醉勿作醉語看嚼蠟或有
味
平齋文集卷第二
