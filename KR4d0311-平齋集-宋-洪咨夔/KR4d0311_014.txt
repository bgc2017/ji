平齋文集卷第十四
内制一
戒飭將帥撫恤士卒詔
朕仰惟藝祖皇帝立國以仁制國以義撫軍馭
軍恩威不相揜用能賦民養軍而民不憚整軍衛
民而軍不怨經制一定國勢尊安慨慕風烈常懼
弗逮間者惠陽建安京口高沙之軍蠢爲不静以
駭民聽雖怙終必戮迄伸邦憲而事非獲巳痛切
朕躬夫三綱五常之理在人未始泯絶彼其忘平
時撫養之恩背理捐生而以衛民者厲民豈盡本
心哉有司奉令不虔故其病於掊尅而飢寒之不
免困於力役而休息之無期鬱悒於沮遏而赴愬
之無所殆非一日亦惟朕之不明有以敢之詩不
云乎祈父予王之爪牙胡轉予于恤内而三衙外
而列閫曁諸軍主兵官其各體至意上下交飭訓
禮示信威以儆其玩而恩以恤其私使人人自愛
相安于紀律而國勢張時惟汝嘉狃故必罰朕不
敢赦
四川安撫制置使趙彦呐堅守邊關將
士用命奬諭詔
坤維國之上游我高宗皇帝暢威遠之略炳知
人之鑒拔虓將玠俾
扼賊虜出竒制勝隱如長城蜀固而國勢定於皇
祖烈朕甚慕之蠢兹新虜荐食亡厭廼者窺我蜀
關諸將嘗奮前鏖郤矣兹又涉漢沔以逞卿儒而
知兵忠於徇國用玠勝筭身爲金湯駐軍于原上
馮高下臨熊卧虎視圍合累旬而氣不折將士感
厲用命人百其勇虜有後顧逡廵不敢深入卿之
力也朕自聞卿犯危難控險阻每飯意未嘗不在
原忽㩜吉奏且歎且喜彼曲我直彼竭我盈乘神
人之共憤鼔吾貔貅滌氛壒而空之勞士輯民治
堡繕塞使西陲安堵如故母患有功之不見知也
書曰汝多修扞我于艱若汝予嘉卿尚勉之哉
新除吏部尚書李&KR1033;辭免陞兼修國史
兼實錄院修撰專一提領纂修
高宗皇帝正史恩命不允詔
自史策散逸於鬱攸之後思陵大典正史迄今
猶未脫藁朕甚懼焉卿以開物成務之材通今博
古之識入儀于禁途國史實錄俾參撰次具有家
法兹旣正厥職掌而炎興之醲綱懿榘所以維人
心而永天命者併屬卿鈎元提要亟緒成之用副
予思皇祖烈之意典銓批勑精明有餘母以學槁
思昏爲解使太史公之業無傳也所辭宜不允
福州觀察使楊鳳孫除安德軍承宣使
依舊提舉佑神觀免奉朝請恩命不允
詔
朕躬御路朝永懷長樂旣推恩猶子又推恩猶子
之子所以隆罔極之報也矧卿文雅自將謙静寡
過尤慈扆所鍾愛進之留務佚之祠館雍容家食
以奉其親可不謂榮乎昔隂馬氏以恂恂世厥家
用能龜紫傳襲與國同慶尚祗踐之奚辭爲所辭
宜不允
端明殿學士崔與之辭免除廣東經略
安撫使兼知廣州恩命不允詔
朕惟先朝以韓琦守相范仲淹守蘇德選也然擁
旄里第於安平無事之時孰與即家宅牧而分憂
寄卿風節在朝廷威名在夷狄朕之韓范也頃辭
聘召佚老海濱悍卒嘯兇薄番禺幅巾登陴赤心
諭暁衆狙屏氣宵遁賢者有益於人國如此就鎮
鄕枌全護海嶠家國一體孰如卿宜矧弭盗於淮
郤寇於蜀沉深有遠略爲我強起可也士君子行
乎蠻貊易行乎州里難愈近而愈不可欺卿忠信
篤敬積孚於州里推之可以孚蠻貊鴞音之革奚
難哉即日建牙四履驩舞朕方嘉卿勇義而識變
巽櫝非所樂聞也所辭宜不允
從臣李&KR1033;等乞將所得俸給减半幇支
不允詔
朕承世治垢敝之極楮輕物重公私交瘉夙夜不
皇寧惟昔司馬光有言撙節用度宜自上始故裁
濫約冗興于眇躬而大臣祈歸賦禄之半蓋錢榖
之問方棘相與警勑貶損以圖其闕非以是爲可
𥙿吾國也卿等誼深體國援比有請其未諭朕志
乎夫損貴酌損節戒苦節惟時之中𡭗知厲羔羊
五紽之風予乃蹈權輿四簋之戒國雖未𥙿何至
是勉思大計之禆母徇小廉之執所請宜不允
中大夫眞德秀辭免資政殿學士在京
宫觀兼侍讀恩命不允詔
天之生賢不數其得時行道亦非偶然者朕以王
佐噐卿於十年之前儀圖共政所以承天祐慰人
望也平治之機方開無妄之疾來諗當饋重歎天
豈虚生是賢哉惟大學一書卿推致知格物之理
啓沃甚悉而未竟其以祕殿内祠養疾闕下少間
則勸讀于邇英卿獲專意嗇衛朕不失佛時仔肩
之益而大政易於諮訪是爲兼得天壽斯文何恙
不巳股肱嘉哉母輕於去朕所辭宜不允
光禄大夫右丞相兼樞密使鄭清之再
上奏劄乞從鐫罷居家待罪不允不得
再有陳請詔
國朝筦軍於三衙本兵於宥府務立上下相維之
制使知少長有禮之風故服事有階而犯法惟劒
是關國體可忽廟謨卿具守文應變之長得禁暴
和衆之略謂平陸失伍固訓齊之久隳曲梁亂行
抑驕駻之難制恩威並用紀律復張顧倚成之方
深胡引慝之荐至廼腃周公之輔克綏洛邑之頑
予以敉寧武功每思艱而圖易我惟無斁康事迄
欲去而復留宜體朕心勉安厥位惟京師南北軍
之置必謹惟羽林左右衛之選必精益奮乃庸茂
躋于治尚奚罪之待所請宜不允不得再有陳請
知院喬行簡參政曾從龍樞密鄭性之
同僉書陳卓再上奏劄仰祈明罰居家
待罪不允不得再有陳請詔
維國大勢如人一身病之受也有源證之發也有
候粤從債帥莫制驕兵但知畏不識之煩曾靡見
光弼之整適當其弊乃在于今卿宣弼諧之勞懋
綏靖之畫虎兕出於柙知干戈之可憂牛羊反諸
人念芻牧之有在抗章自劾陳義甚高維開寳川
班擊鼓之時與慶曆衛士踰垣之日股肱未嘗引
咎精神自能折衝勉殫訏謨奚事挹損所請宜不
允
賜宣奉大夫知樞密院事喬行簡辭免
除兼參知政事恩命不允詔
存養固則智識明閱歴深則謀慮遠此朕倚重黃
髮之意也睠留樞筦數日一朝帷幄大議瞭如蓍
蔡維我隆興淳熙軍國一體典宥密者必參大政
安有文武兼資之老猶未與聞萬微之務乎命從
中出旣喻朕心何嫌何疑而欲引避况天下之弊
莫大於因循姑息朕寤寐治道茫乎涉川卿其與
丞相同心協力濟斯世于艱以副責治之切施置
罷行之得宜則轉移興起之有漸矍鑠是翁謹勿
憚煩也所辭宜不允
知院兼參政喬行簡辭免權監修國史
日曆恩命不允詔
春秋修魯史之舊以事繫日以日繫月而書法著
因書法以求聖人心法不在鉅儒乎卿學優柔而
饜飫文贍直而詳核軍國訏謨之暇振挈綱領錯
綜注記襲六爲七而作一經蓋浩乎沛然也矧自
薛居正以來執政緫統尚矣其母以兼三爲解而
曠大典所辭宜不允
光禄大夫右丞相兼樞密使鄭清之乞
解罷機政不允詔
朕永惟萬務之統在一相相安厥位然後可圖社
稷之安丞相蚤以天下爲己任弼予親政期底丕
乂謂宿弊沉痼勢難遽起而正氣寖還徐當自瘉
用能虚心無我聚衆賢於朝拔茅而泰盍簮而豫
朕日夜望之遽以孤危祈解機政中流捨濟川之
楫可乎天下之理一公可以勝衆私一敬可以勝
百邪益旣乃心終輔台德母使國人謂朕任賢之
或貳也所請宜不允
光禄大夫右丞相兼樞密使鄭清之乞
俾還故里不允詔
廼六月庚寅召對宰執于便殿咨訪庶務漏過午
太史奏日有承氣其占爲臣承君其吾相開心布
公率同列以承弼厥辟之象歟諄切諭留旣還需
牘越四日癸巳仍以去請殊咈朕懷周公聖人也
群情猶不能遽孚其欲去迄留輔成太平之業爲
文武申固天命也朕於卿一體無間而明農之志
浩不可遏縱不念公無困哉之訓獨不爲前寧人
付託之重奉幣供王以祈天永命虖慶曆之車主
必行元祐之舟戒偏重卿旣得之推是心以往何
治不濟國步方艱而捨去天下其謂卿何其謂朕
何所請宜不允
光禄大夫右丞相兼樞密使鄭清之辭
免授特進左丞相兼樞密使恩命不允
詔
元祐更化一日制下命二相吕大防爲左范純仁
爲右而大防之宅左凢七年君臣之際盛矣哉朕
遵晦養蒙之久嘉與群生共躋新美得卿舊學相
我親政壅者迪之仆者植之憊者翼之大明當天
群隂盡伏靡容光之不照卿之力也左揆虚位有
年如人身之股肱何可偏舉故進卿以首相兼緫
文武之柄且選於衆得耆俊以助之朝夕納誨夾
輔台德庶幾元祐之盛撝章來上乃以寵榮爲懼
而求歸老卿豈人爵所能榮哉得位與時憂責彌
重勉殫金礪之益迄成玉鉉之功獨善非所望也
所辭宜不允
宣奉大夫知樞密院事兼參知政事喬
行簡辭免特授金紫光禄大夫右丞相
兼樞密使恩命不允詔
帝王盛世左禹而右臯左周而右召用能濟登雍
熙泰和之治本朝稽古建官並相非一權臣專
國則獨相如彼其久可不變而通之乎卿直大無
競心老成有遠慮方威柄未還他人所不敢言者
每雍容造膝歴言之簡在朕心知爲宰相噐迨更
化共政而益信進升次輔仍斡樞極蔽自夙志倚
爲蓍龜謂宜亟展經綸之藴副予望治之切顧猶
以衰病諉大廷朝會進趨䄡如拜起翼如搢紳動
色相慶謂少壯有不速精神折衝奚難哉書曰若
濟巨川用汝作舟楫其勿辭所辭宜不允
權禮部尚書魏了翁辭免兼直學士院
恩命不允詔
戊寅並命二相越翼日己卯便朝同班奏擬首以
卿進曰號令文章有國之精神禁林虚直非了翁
不可朕喜於得人亟俞之卿久困排根趣還禁近
學益老文益偉戞摩三光斧藻萬象沛乎有餘思
以是而草内命孰謂典誥之遠母多遜也所辭宜
不允
喬行簡辭免提舉國史實錄院提舉會
要勑令經武要略恩命不允詔
房元齡之監修國史實錄崔鉉之進讀會要與蕭
何之次律令魏相之知兵略皆宰相職也卿以名
世鴻碩爰立作相内外萬務蓋無不統矧簡策之
記兵律之志乎維是諸書事嚴體重設官分纂曠
歲未就非老於經制述作之學緫提其綱要諸儒
將奚所折衷而收汗青之功哉國典有常巽章良
過所辭宜不允
金紫光禄大夫參知政事兼同知樞密
院事曾從龍辭免除知樞密院事兼參
知政事恩命不允詔
乾坤以六子爲用而化功成朕同日命二相又同
日命四執政六子備矣卿以凝重參大政以深沉
贊廟筭履正奉公言可底績朕簡注蓋深進筦五
兵之寄仍預萬微之務夫豈以序遷爲卿榮天下
大勢方厝火於積薪朝廷遠慮宜徹桑於未雨討
諸軍國一日不可緩也抗章祈免欲别求文武全
材而用之孰有加於卿者乎旣深多事之憂母徇
一謙之執所辭宜不允
端明殿學士太中大夫簽書樞密院事
鄭性之辭免除同知樞密院事恩命不
允詔
慶曆以韓琦范仲淹爲樞密副使士大夫酌酒相
賀朕思見其人若飢渴卿氣明而抗志遠見定而
慮事精列在宥府隱憂更切指陳可否多中肯綮
進參樞筦之嚴增壯精神之本待之優乃望之深
也卿能以琦仲淹自勉則何巽避之有所辭宜不
允
端明殿學士正議大夫同簽書樞密院
事陳卓辭免除依舊端明殿學士簽書
樞密院事恩命不允詔
朕即政之七年嘗命舊德爲同簽書尋進簽書今
右揆是也故甚重其選卿廉方足以起懦謙毖足
以壓浮擢聮宥密訏謨備究如玉在山隱然邦家
之光循序而升寵數非過深長邊瑣之思懇切籌
帷之助朕所以進卿者未艾也懋哉母格成渙所
辭宜不允
權禮部尚書魏了翁辭免兼侍讀恩命
王人求多聞以建事朕自親政以來宏開氊厦詳
延儒雅性命道德之奥治亂安危之機所聞多矣
卿何相見之晩耶一命而典禮再命而儤直三命
而勸讀蘇軾在元祐嘗兼之惟卿爲允平居之所
講切憂患之所論著本末該貫從容前陳朕將虚
心以聽尚奚辭
權禮部尚書兼侍讀魏了翁辭免兼同
修國史實錄院同修撰恩命不允詔
西狩絶筆遷固獨以良史稱迨唐魏謩領起居注
人主索觀之以兼書善惡不奉詔厥職舉矣爾系
出於謩論議挺挺猶有證之風烈紬書史館裁成
一代之典疇不謂宜况爲望郎名卿爲柱下史皆
嘗執簡纂次今顧以大宗伯參紀錄之職而辭乎
往欽哉書法母隱所辭宜不允
光禄大夫新除左丞相兼樞密使鄭清
之辭免特進恩命不允不得更有陳請
詔
朕惟說命之進于王立政之教厥后旣交孚於志
慮必共訂於規摹無言不酬從欲以治卿學足以
正人心承三聖材足以經邦國紀萬民進躋上宰
之班增壯中朝之勢牢辭欲去力挽廼留歴歴乎
奏牘之數百言卷卷乎治道之十餘事上勿搖於
疑間下自絶於依違開元要說之姚崇彼何取𡭗
正觀勸行之魏證是蓋似之方堅此意以責成必
踐乃言而底績胡爲卑牧猶遜崇賢雖賜位之加
隆實懋官之宜厚矧乾道並命之盛典即元豐改
制之首階匪朕敢私惟人是稱亟對揚於休命母
過事於撝詞所辭宜不允
權禮部尚書魏了翁辭免兼權吏部尚
書恩命不允詔
朕謀廟訪落之始卿以嘉猷入告曰王位在德元
厥亦惟棐民彛用懌寧人受命實獲我心無人乎
子思之側不我留也間去而嗑惠然來思敷奏以
言亦克用乂方將迪簡在庭偕庶明翼于朕躬以
春官行天官事顧以爲大介賚𡭗耶惟寅斯清惟
公斯明卿蓋𥙿於率屬母違朕所辭宜不允
兵部侍郎淮東制置使趙葵乞罷黜不
允詔
維予前寧人經德秉哲咨乃父宅牧于江漢匪舒
匪棘肆敉寧武圖功迨今靡間言良用嘉歎廼者
錫壹惠之謚以忠冠肅亦惟旌往勸來庶幾世有
不二心之臣服勞于王家卿佩教忠之訓奮志孔
武朕推心任之整淮浦之旅雪崤函之眚奄觀後
效顧以群疑自鞠自沮何耶夫簡物議者喪功之
本畏人言者進德之機㩜卿來奏謂忠孝有聞憂
懼無所且重感於惎間不行之子儀継自今其知
所進矣虖秋風戒寒嚴車攻之修備謹采薇之守
衛以張吾國而昭乃辟之有乂睽疑何有哉避讙
祈免非朕樂聞所請宜不允
端明殿學士太中大夫廣東經略安撫
使崔與之再辭免除參知政事趣令就
道恩命不允不得再有陳請詔
朕慨念爲君之難儀圖耆壽俊共政用康保民以
長我王國詔書屢下申之親札致敬有禮視安車
蒲輪爲加厚卿抱道俟時可幡然起東海之濱矣
巽章至再陳義何切范鎮年未及謝事而休致在
元祐固不以爲矯獨不思文彦博起於旣老之餘
力扶丕乂豈徒爲保身之哲耶夫麒麟鳳凰之出
百鷙率服以其德非以其力也卿旅力雖愆精神
逾勁坐而謀國必能折姦弭慝翼朕攸濟維日望
之彊飯就道母憚于行所辭宜不允不得再有陳
請
寳謨閣學士正議大夫提舉江州太平
興國官余嶸乞俾致其事不允詔
華髮舊德壯猶元老有國者所甚重故朕親政以
來樂得耆喆是馮是翼兆渭水以奮庸起海濱而
共政經闈史觀亦參列備咨訪安有先朝名法從
老於學問政事如卿而簡拔獨後乎顧卿牧御湖
湘積勞嬰疢姑俾均佚祠庭嗇精神以俟用兹攬
來章祈致厥事惻然宿恙之未平也知止不殆抗
懷固高渴想儀刑詎容得謝其務玩勿藥有喜之
象以康乃身佇嘉謀之入告所請宜不允
太中大夫權禮部尚書兼直學士院兼
同修國史實錄院同修撰兼侍讀魏了
翁乞賦祠廩不允詔
靺鞨不道闖我蜀關卿伯氏杖使者節乘沔誓不
與俱生而死之朕䀌然歎嘉詔褒金城之節以勸
忠且以紓卿孔懷之戚而請祠欲西將進至荆䕫
與父老謀救鄕國陳義甚高昔漢嘗有事于四方
馳傳諭蜀屬之司馬相如汲黯則留以自近山立
玉色姦宄奪氣功出大將軍上本彊則精神折衝
故也卿其圖濟乃辟謹勿言去有勝筭亟入告所
請宜不允
禮部尚書魏了翁辭免慶典轉一官詔
緇衣之宜兮敝予又改爲兮好賢之心無斁也卿
曩以言去國非朕意更化入儀槖從直諒之氣不
少衰朕愛其有元祐諸賢之風旣還銓簿之四階
兹又進慶典之一秩眷隆恩浹豈以周南留滯爲
間哉夫天爵之尊固無慕於人爵緇衣之好朕心
庶幾焉其母過辭所辭宜不允
知樞密院事曾從龍辭免樞密使督視
江淮軍馬恩命不允詔
朕承艱難之業昧綏御之方蜀旣被兵襄復告警
長淮大江風寒之備孔棘元戎重寄安危惟人然
自昔康時濟世非便儇皦厲者所能爲此截截善
諞言秦誓所以重悔也卿沉深如鄧禹鎮静如謝
安始對延英首以佳兵爲戒識慮遠矣共政逾年
威重有體朕知可屬大事時方多壘輟股肱之臣
以盡護邊將國有令典便朝咨卿勉爲朕往卿旣
許朕矣而猶以取具臨時爲解夫軍國一機内外
同體措置得宜精采立變走符堅於肥水折佛貍
於瓜步盡在卿指縱之下母留成命佇奏膚公所
辭宜不允
權禮部尚書魏了翁辭免除端明殿學
士同簽書樞密院事督視京湖軍馬恩
命不允詔
可大之業由事而生此功業所以見乎變也蠢兹
黠虜窺我蜀襄朕慨事變之方來一日建兩督府
於江上使聲援相接以全制勝卿學洞古今安危
之略識照夷夏盛衰之幾眷知特深䜛惎莫間趣
進參於樞筦往盡護於上流成命一頒江漢重湖
巳隱然有虎豹在山之勢顧以軍旅未學辭何耶
中軍謀帥必本之詩書禮樂萬里戎情亦惟儒者
能料之文事武備不容異觀也集思廣益之有加
保大定功之可必亟究真儒之韞母遲先乘之行
所辭宜不允
同知樞密院事鄭性之辭免兼參知政
事恩命不允詔
軍國雖有異容文武初非二道屬時多故輯我衆
謀召虎來旬來宣旣出揔徹疆之寄山甫令儀令
色宜進參賦政之規卿學術深明氣度軒豁蚤培
遠業嘗有志於着鞭晚簉邇聮猶不忘於運甓居
切風寒之慮圖爲隂雨之防適當東府之暫虚爰
藉西樞之兼領雖相與經綸於萬務何以假爲然
熟觀酬酢於百爲自此升矣勉殫忠益奚事勞謙
所辭宜不允
權工部尚書兼知建康府陳韡辭免刑
部尚書㳂江制置大使控扼長江往來
武昌廵視恩命不允詔
西陵之至江都俱切風寒之護建鄴之控天塹尤
嚴王氣之占方邊遽之孔殷宜中權之增重卿弘
深智略沉毅威名自膺留鑰之司備舉戎旃之務
賢於長城矣旣高閫外之謀豈憂匈奴哉何吝師
中之寵常伯申加於妙選制垣仍進於大名寧於
卿榮徒得君重盍亟講於勝畫母過爲於遜辭乃
若上流更資廵視之勤陪都恐有空虚之慮肆披
來奏式契朕懷况西府盡護於列屯北門母勞於
行役第江流之絶警曁海道之無虞寬予顧憂維
𡭗成績所辭宜不允
端明殿學士提舉萬壽觀兼侍讀李&KR1033;
乞賜骸骨不允詔
卿宿學深於造微壯略優於經遠簡知惟舊禮遇
特殊專紬石室之蔵首勸金華之讀班升書殿恩
視政塗示委曲以貪賢俾從容而獻可胡爲陳力
婁欲乞骸豈齊王無以留孟軻抑魯公不能安孔
伋致煩耆德遂起遐心朝無白首大儒則内勢輕
國有黃髮良士則外侮息當此艱圖之日豈卿得
謝之時母以兄弟之子而嬰其心勉爲君臣之義
而安厥位所請宜不允
寶章閣直學士太中大夫提舉江州太
平興國宫史嵩之辭免除華文閣直學
士知隆興府江西安撫使恩命不允詔
南昌爲江湖間一都會蠻荆甌粤左控右引形勢
今猶古也必得威望夙著者宅乃牧以卿抱應變
之材懷經遠之志分閫京峴厥有勞績故進嬀閣
之直起家以鎮之顧以親年喜懼辭往來擊鮮獨
不可耶亟其入覲朕將臨遣所辭宜不允
太中大夫同知樞密院事兼參知政事
鄭性之辭免同提舉編修勑令恩命不
允詔
道者立治之本法者制治之具成周盛時冡宰以
六典八灋八則治邦國都鄙官府必有掌其貳者
重成憲也我朝勑局之設緫以宰臣貳以執政盖
此意卿冨博古通今之學茂致君澤民之志擢副
樞筦進翊政枋凢前律後令著在簡策參舉而科
别之非卿誰宜爲有次律令之蕭何則規摹宏遠
有奏故事詔書之魏相則品式備具而况以三代
之佐修三代之法乎分職有常引避徒贅所辭宜
不允
端明殿學士提舉萬壽觀兼侍讀李&KR1033;
乞歸田里不允詔
岷峨江漢之英靈鍾爲人物其萃在本朝莫今爲
盛而德爵齒之俱尊孰有過於卿者累章祈去挽
留愈力朕豈私卿哉一陽在内衆陽朋來留卿所
以聚坤産之珍爲邦家之光也矧蜀警未弭思卿
疇昔控禦還定之功猶未大暴白於時儻聽之輕
去人謂朕何卿以禮義廉耻而自砥礪朕以耆壽
俊在厥服而加縶維宜體貪賢之心益究格君之
學所請宜不允不得再有陳請
新除端明殿學士太中大夫同簽書樞
密院事督視京湖軍馬魏了翁辭免兼
同提舉編修經武要略恩命不允詔
國朝以武名書究鶡冠黃石之旨則有神武袐略
采留侯揚僕之制則有武經緫要三朝控禦之
方則有經武要略阜陵規恢之志則有武經龜
鑑而經武要略爲尤重創業中興之宏模懿範皆
在焉編剗以儒臣提綱以宰輔尊閣以樞廷其來
尚矣朕方整軍修戎以折衝固圉旣進卿翊本兵
於内又屬卿視成師於外而是書命以參掌凢兵
制邊防而下發金匱之閟蔵續玉鈐之會稡昈分
彙輯熟訂詳施職也亦時之宜也卿胸蟠四庫神
斡五兵筆力所至挾雷霆而驅風雨奚遜爲所辭
宜不允
侍御史兼侍講李鳴復辭免除權工部
尚書恩命不允詔
朕撫艱難之運而求治越拘攣之法以用人苟得
非常之材可無不次之舉卿頃階卿列峻陟臺端
蔚乎直其正方其義之風挺然剛不吐柔不茹之
操力扶國論密契朕衷兹繇耳目之官超進喉舌
之寄蓋中興百年所未有也侍從職在獻納何事
不可言卿其母以言責官守爲間祗若予命所辭
宜不允
平齋文集卷第十四
