平齋文集卷第十六
内制三
光禄大夫右丞相兼樞密使鄭清之可
特授特進拜左丞相兼樞密使加食邑
食實封制
門下伊尹學而後臣商后所以懋格天之業周公
相而爲左成王所以綿卜世之休朕厲精百度之
新注意一賢之切望旣孚於巖石位宜正於元台
咸輯群工渙揚大號具官某道包乎衆甫氣塞乎
兩間其無我則顔氏克巳之仁其有爲則曾子守
約之勇升晹谷之日而春萬象翊我初潜興太山
之雲而雨八瀛贊予更化即上天下澤以辨分本
内陽外隂而進賢凛諫路之復開紛倖門之自塞
回狂瀾於旣倒坐消貪濁之風泝大川而獨航期
濟艱難之運惟宿弊不容於驟革而駿功有待於
美成修攘之務孔嚴安危之寄逾重匪進久虚之
次曷旋丕應之機是用稽之端拱趙普之元勲參
以咸平李沆之舊德序陞左輔光踐前修緫樞機
於本兵超品級於賜位仍陪多邑併衍真畬以尊
天官冡宰之權以應太微上相之象於戲一德咸
有莫大乎主善之爲師百志惟熙莫先乎任賢之
勿貳予欲天縡之穆汝翼予欲國棟之隆汝爲予
欲職業咸修汝明子欲形聲俱和汝聽仰承尊帝
籲俊之意益究佐王治邦之功一人以寧萬世永
頼可
宣奉大夫知樞密院事兼參知政事喬
行簡特授金紫光禄大夫右丞相兼樞
密使加食邑食實封制
門下朕玩占泰象稽若乾文北斗璇璣之斡天樞
旣運平於四序太微端門之列次相爰經緯於三
光肆嘉宥密之英夙稔弼諧之望誕揚制綍旉告
廷紳具官某秉先覺之姿厲後凋之操學問貫穿
於千古噐能苞括於三才退然不勝衣充以至大
至剛之氣淵乎其似道形爲可觀可度之容徧儀
禁路之華趣踐政塗之峻力扶更化備罄陳謨卷
卷乎任賢而去邪懇懇乎理内而禦外尚猷詢兹
黃髮獨知籌慮之深咨岳有能奮庸咸謂延登之
晚睠予菲質紹我前休宴紫雲之樓念民生之未
𥙿開天章之閣虞國事之多艱楫舟必頼於烝徒
維厦匪資於一木参諸夢卜得爾耆明庸合守文
應變之長共致經體贊元之助仍揔提於樞筦兼
疊進於文階申錫多畬併陪真采於戲仲虺爲左
而伊尹爲右本一體以相湏召奭在後而周公在
前必同心而叶濟惟密於𥙷衮則無彌縫之迹惟
妙於和羹則有調一之功惟精神強則國勢張惟
紀綱正則人心定俾予以治時乃之休可
金紫光禄大夫知樞密院事兼参知政
事曾從龍可除樞密使督視江淮軍馬
加食邑食實封制
門下朕祗承洪業遠慕駿功督江左之軍而國勢
張晉頼謝安之略視淮右之師而皇威暢唐資裴
度之籌顧采薇治外之孔嚴宜烝民任賢之尤急
妙簡元樞之望盡提諸將之權肆諏剛辰式渙孚
號具官某學醇而識邃德厚而噐閎蚤擅兩都之
倫魁蔚爲三代之王佐炳謀國之智先見洞乎蓍
龜勵事君之忠精誠貫乎金石再踐政塗之峻獨
顓宥府之崇一念慮必圖乂於邦家一訏謨必思
安於社稷氣塞乾坤之大志期宇宙之清蠢靺鞨
之黠戎乘女真之末緒并吞諸郡莽萬里之丘墟
蹂&KR1011;中原慘兆民之塗炭不顧夷夏大分之定不
思帝王正統之尊敢嘯餘兇自干顯討况太一之
神來格久占福曜之臨而甲子之曆有開適應初
陽之復趣迎善氣特命元戎皇天付予有家莫重
要衝之守寧王遺我大寶適資艱運之扶維文武
之全才藴沉深之大略就陞使領仍衍井畬緫表
撑裏拓而庭規摹合前茅後勁而受節度風生草
木聲震山川聖策定則有功可必應兵之勝真儒
用而無敵何難賊虜之平注倚非輕延登有待於
戲義問之拒逆亮收萬全於指顧之間張浚之郤
偽齊奏三捷於談笑之頃朕方恢於祖烈爾宜邁
於前修衆思集則精神彊列戍睦則首尾應亟菑
攘於外侮用勱相於中興可
左丞相鄭清之口宣
卿德尊朝廷勲在社禝欲重處中之寄宜膺虚左
之求宅揆奮庸揚庭孚號亟祗殊婘力濟丕平
右丞相喬行簡口宣
卿斯文砥柱有國元龜久樞紐之密旋趣鈞衡之
對秉綸言渙發輿望僉諧亟祗予休共圖乃乂
左丞相鄭清之批荅口宣
延登上宰翊贊中興增九鼎之尊安永三階之澄
穆趣祗成渙毋事勞謙
右丞相喬行簡批荅口宣
孚號大廷登庸碩輔允頼巨川之濟式隆巖石之
瞻亟效贊襄奚勤遜避
右丞相喬行簡批荅口宣
朕寤寐治功延登耆德旣協從於龜筮宜交濟於
鹽梅其遏牢辭以圖丕乂
左丞相鄭清之批荅口宣
天毖成功帝賚良弼首陟泰階之峻亟圖鼎飪之
和勉爲堅留毋煩牢避
知樞密院曾從龍同知鄭性之簽書陳
卓批荅口宣
外治有嚴中樞尤重必進爽邦之彦廼凝基命之
功勉效勝籌毋勤遜櫝
樞密使曾從龍批荅口宣
十乘董戎亟宜引道五兵置使奚尚循墙體予憂
顧之深寢爾撝謙之過
節度使謝奕昌批荅口宣
卿世業韋平家法隂馬寵陟齋壇之峻榮施先廟
之崇渙綍已孚巽函可遏
節度使謝奕禮批荅口宣
卿椒掖流暉芝庭峙秀襲冠貂之積慶膺綬鶻之
殊恩朕授非私爾辭毋屢
賜龍圖閣學士京西湖北路安撫制置
大使兼知襄陽府趙范兵部侍郎淮東
安撫制置使兼知楊州趙葵銀合夏藥
勑書
卿望聳禁塗籌高邊閫屬履炎蒸之序備殫牧御
之勞宜錫上奩用攽内劑禦兹烈日揚我仁風
賜工部侍郎㳂江制置使知建康府陳
韡銀合夏藥勑書
卿法從名流陪京重寄(餘同上)
賜權兵部侍郎四川安撫制置使趙彦
呐銀合夏藥勑書
卿天派名流坤維重寄(餘同上)
賜司農卿知慶元府兼㳂海制置使游
九功銀合夏藥勑書
炎令司衡赫威鑠石廼睠輔藩之彦具宣制閫之
勞爰錫珍良式資寶衛
賜右文殿修撰四川安撫制置副使兼
知成都府丁黼銀合夏藥勑書
廼睠漢廷之彦具宣蜀閫之勞(餘同游九功詞)
賜兵部郎官兼淮西安撫制置副使兼
知黃州楊恢銀合夏藥勑書
廼睠漢廷之彦具宣淮閫之勞(餘同游九功詞)
賜直寶章閣權發遣鄂州兼權㳂江制
置副使張元簡銀合夏藥勑書
炎令司衡赫威鑠石廼睠上流之寄具宣外禦之
勞爰錫珍良式資寶衛
賜鎮江府都統制王虎池州都統制趙
邦永鄂州江陵府副都統制樊文彬江
州左軍統制權管幹光州武定都統制
司職事王忠銀合夏藥勑書
三庚御序萬甲分屯緫戎律以良勞犯炎威而不
憚宜攽珍劑用示眷懷
賜平江府許浦水軍都統制董琳銀合
夏藥勑書
三庚御序萬甲分屯護海道以良勞犯暑威而不
憚宜攽珍劑用示眷懷
賜帶御噐械兼權主管馬軍行司公事
兼知光州孟珙建康府都統制兼知泗
州李虎鄂州江陵府都統制兼權發遣
德安府王旻興元府都統制李顯忠鎮
江府副都統制劉虎襄陽府忠衛軍副
都統制江海權沔州都統制司職事陳
昱權利州都統制司職事曹友聞權廬
州強勇軍都統制司職事王福利州後
軍統制權行管幹金州都統制司職事
吳桂銀合夏藥勑書
三庚御序萬甲乘邊㧾戎律以良勞犯炎威而不
憚宜攽珍劑用示眷懷
賜龍圖閣學士京西湖北路安撫制置
大使兼知襄陽府趙范銀合臘藥勑書
卿任隆外閫威聳上游犯霜露以靡寧護風寒而
良苦爰錫衛生之寶用旌敵愾之勞壯爾精神寬
予憂顧
賜權刑部尚書㳂江制置大使兼江東
安撫使知建康府陳韡銀合臘藥勑書
卿佩囊法禁典鑰陪都凛水澤之中堅嚴風寒之
外護爰錫攝調之劑用昭眷倚之懷壯爾精神寬
予憂顧
賜寶章閣待制㳂江制置副使兼知鄂
州黃伯固銀合臘藥勑書
卿承恩中扆建閫上游犯霜露以夙征護風寒而
良苦奚錫衛生之寶用旌敵愾之勞壯爾精神寬
予憂顧
賜兵部侍郎淮東制置使兼知楊州淮
東安撫使趙葵將作監淮西制置副使
兼如廬州尤焴銀合臘藥勑書
朔雪方霏淮風更凛言念制垣之重備殫王事之
勞爰錫珍良用資葆嗇增壯魚麗之氣茂揚鶴唳
之威
賜權兵部侍郎四川安撫制置使趙彦
呐右文殿修撰四川安撫制置副使兼
知成都府丁黼銀合臘藥勑書
卿分憂北顧制勝西垂犯霜露以靡寧護風寒而
良苦爰錫攝調之劑用昭眷倚之懷大振戎容亟
蘇民瘼
賜太府卿四川緫領兼撫諭使安癸仲
銀合臘藥勑書
卿分憂北顧宣指西垂(餘同上)
賜司農卿知慶元府兼㳂海制置使游
九功銀合臘藥勑書
卿坐綏海服密拱京畿凛水澤之中堅嚴風寒之
外護爰錫攝調之劑用昭眷倚之懷民瘼旣蘇戎
容益振
賜帶御噐械兼權主管侍衛步軍司公
事兼建康都統制王鑑帶御噐械兼權
主管侍衛馬軍行司公事兼知黃州孟
珙帶御噐械鎮江都統制李虎池州都
統制趙邦永鄂州江陵都統制兼權發
遣德安府王旻興元都統制李顯忠平
江府許浦水軍都統制劉虎權光州武
定都統制司職事于俊權利州都統制
司職事曹友聞利州後軍統制權行管
幹金州都統制司職事吳桂權江州副
都統制楊福興襄陽府忠衛副都統制
江海鄂州江陵副都統制兼知棗陽軍
樊文彬平江府許浦水軍副都統制兼
知海州趙東淮西路鈐兼權廬州強勇
諸軍副都統制司職事王福權管沔州
都統制司職事和彦威銀合臘藥勑書
卿等系出山西威行塞北慨朔風之未静忘霏雪
之爲勞賚以寶奩實之珍劑用壯前茅之氣進圖
破竹之功
賜端明殿學士同簽書樞密院事督視
江淮京湖軍馬魏了翁銀合臘藥勑書
卿推誠體國决計視師犯霜露以靡寧護風寒而
良苦爰錫上池之劑用紓先乘之勞壯爾精神寬
予憂顧
賜直徽猷閣㳂海制置副使兼知慶元
府王定銀合臘藥勑書
卿顯膺閫寄坐鎮瀛壖(餘同游九功詞)
文舉殿試策
朕猥承至尊休德于今一紀夙寤晨興懼不克負
荷以羞列聖廼者收攬大柄躬親萬務嘉與海内
共濟丕乂拔人材於久鬱䟽言路於積壅亦旣踰
年而更化善治猶未云獲豈弊端膠轕汙俗沉浸
未昜遽更與抑崇名忘實齊末遺本所更者政而
不及化與何責治愈切而愈邈也黃帝堯舜通其
變使民不倦非聽其窮而莫之反垂衣裳而天下
治必有妙於化裁推行之表者三代忠質文之尚
其敝未始不可救而禮有損益隨時施宜亦非區
區於制度文爲之間也孔子變魯至道孟軻以齊
王猶反手綏來動和過化存神固不容以淺智窺
而四代禮樂經世之大法三王四事治國之要道
知之者衆而行之者寡何與夫天命不難於迓續
而難於凝人心不難於轉移而難於固朕歴觀治
忽消長之運念此至孰而行有弗逮國體嘗少振
矣而苟且相仍未保其不弛國論嘗少定矣而是
非交至未保其不搖國勢不可不彊而選將厲兵
屯田積榖未能兩全攻守之宜國計不可不𥙿而
約已厚下開源節流未能一出取予之正伊欲整
紀綱於姑息之餘飭法度於因循之後洒濯衆志
新美大化以凝固天命人心於無窮其要安在子
大夫彊學待問久矣其据經證古科别以對朕將
親覽焉靡有所隱
武舉殿試策
蓋聞有天下者審其御御有得失則狙詐有作使
作敵之殊自昔英君猶難之朕厲精更始以來無
日不討諸軍國以興起治功而轡策一世銜橜四
夷每有慕於漢高祖經營帝業築壇而拜以籠韓
信踞洗而召以挫黥布御將帥之法然也周廬内
衛列屯外戍使功使過俾皆踴躍奔走於作興之
下而無跅弛之累兒戲之習其道何先光武再造
炎圖璽書明見以服竇融幘坐迎笑以折馬援御
豪傑之法然也中原遺材慕義來附效智效勇俾
皆歡呼鼓舞於大受之中而無飬鷹之患放虎之
虞其術何要孝宣號稱中興先零負固則留屯浩
亹以平之呼韓稱藩則置酒甘泉以饗之御夷狄
之法然也故讎雖殄新隣方張或和或戰情僞叵
測在我必有以待之進可爲車攻之復古退不失
采薇之守衛其策何上夫能御將帥而後能御豪
傑能御豪傑而後能御夷狄審本末之序權緩急
之勢以制動静之機操縱闔闢顧不在我乎至若
軍律之當嚴戎旃之當睦邊民之當䘏新&KR2150;之當
撫無一不關宵旰之慮子大夫有志事功其悉意
茂明之朕將親覽
召試館職策
天下大勢首蜀尾淮而腰膂荆襄自昔所甚重也
諸葛亮之用蜀祖逖謝元之用淮羊祜陸遜之用
荆襄規摹具在得其人善用之則撫機酬變進退
闔闢豈不在我而猶患備守之匪易蜀方告警襄
又戒嚴且蔓延于淮賊虜爲三師以觀所應故我
之應敵不容出於一術諸閫交相爲援如常山之
蛇力非不合也或慮趍前不能無後顧畫境人自
爲守可無連雞之患然同舟遇風又慮一處不牢
則俱受其害分建三數大鎮聚甲兵糗糧以重中
權似可熊卧虎視而並塞列城護風寒之地恐難
於歛戍使寸寸而守之則備多力分抑兵家之所
忌挾初郡以爲外扞庶增藩籬之固而鞭長或不
及於馬腹委雞功而棄之又幾前功之俱廢㳂江
諸大屯招兵增戍而練舟師門戶之急務也或謂
守淮襄自能蔽江原堡綿亘於鳳沔所以保蜀也
移三關之戍而扼三泉得無已迫乎督府進駐荆
鄂上流壯矣金房聮蜀海道接淮延袤數千里或
虞運掉之難隨地分立莫府則大費又未易支也
以至南北軍何以相制官民兵何以相使屯田於
新疆何以能不資敵調夫於邊郡何以能不重優
子大夫熟於觀時切於憂國其舉三邊備守之要
悉意陳之將復于上
萬壽觀純福殿開啓甲子本命道埸青
詞
玉曆紹休猥次周星之歲金行紀閏適臨元命之
辰祗祓瑶壇具宣瓊籙伏願真游潜格景况旁流
九扈有秋陶人心於和樂三邊無警鞏國勢於尊
安
朱表
孟秋月閏先甲命元肅延真馭之臨仰控忱衷之
禱上銷咎證下鎮危情格丕乂於萬方儲鴻休於
百世
太一宫祈晴醮青詞
西成應兊南畒占豐熏心淫雨之憂拜手叢霄之
禱伏願飈斿潜格曦馭昭升凢陶玉燭之和均燕
金穰之慶
永祐陵下宫顯恭皇后殿神帳後壁
山墙坍損修整畢告遷神御還殿表文
奠幄栢宫靈斿夙御繕垣椒寢僊仗嘗移屹鳩僝
之告功儼燕寧之復次
孟冬朝獻祝香文
伏願乾文循軌泰道迓衡愛日薰和民遂恬熙之
樂朔風絶警軍無暴露之憂
昭德崇勲閣安奉太師趙汝愚貌像祝
文
維姬有旦維宋有公斷鰲奠極賓日升穹歲閱周
星祀登功宗諏禮曲臺妥靈肖容肩摩前喆凌煙
嫓隆
祭告功臣二十三人祝文
容臺丹青森拱星弁有虚其席惟人是踐相我前
寧盤宗碩彦訊良告虔爼豆群獻
甲子本命青詞
氣轉一陽甫應初躔之紀辰開六甲首逢端命之
元祗演雲籖仰延飈駕伏願天光下濟帝况博臨
壽域四方永底凝民之治金城萬里亟收郤敵之
功
滿散朱表
序届初陽辰臨元命宣演冲科之祕導迎善氣之
新鶴唳風聲奉天威而制勝星暉日暈受帝祉以
緜休
立春祭太一祝文
天尊神兮挾東皇龍駕翶兮周八荒五福舍兮迪
時康祠壇紫兮歌青陽神宴娭兮夜未央星留俞
兮集祥光四氣和兮萬有昌三垂晏兮九農穰多
受祉兮命溥將
太一宫交年醮青詞
化功密轉序首正於孟陬歲事更新灋肇頒於象
魏輙輸悃素仰扣旻蒼靖念眇躬適逢多故狂胡
反道方孔熾以逞兇降虜背恩又相挻而濟惡狼
烽交於梁沔騎壒徧於荆襄由秉德之不康寧致
御事之曰艱大跋叢霄而引咎迎端朔以祈休伏
願上帝卑矜尊神篤右以全取勝亟清玉塞之塵
轉危爲安增壯金城之勢凢遂耕桑之樂悉歸覆
育之仁
天基聖節青詞
保右自天運應一元之泰誕彌厥月氣陶萬彙之
春展宷瑶壇投忱璇極伏願兩儀申祐列曜延光
時和歲豐妙協玉衡之正兵寢刑措屹隆磐石之
安
朱表
星回蓂歴茂迎震夙之期雲護芝函備展泰元之
薦仰祈昭鑒申錫鴻釐東作西成躋民生於仁夀
南暢北洽措國勢於安彊
孟春朝獻祝香文
伏願緝熙純嘏保合大和雨霽秧疇咸樂東郊之
業風恬柳塞盡清南牧之塵
攅宫𥙷種祝文
路寢孔碩每切慕思春露旣濡宜加繕植先事以
告維靈之安
孟夏朝獻祝香文
伏願本支蕃衍畺埸敉寧物被生成穆若薰風之
阜民陶耕鑿熙然化日之舒
雨師雷師風師祝文
天步方艱以稔爲命龍見而雩雨不時若高原下
隰熯其乾矣熬熬然卷簔笠倚耒臿以告瘉神所
閔也雷霆以鼓之風雨以潤之坎震巽三者之氣
合而隂陽和甘沛應旣霑旣足迄用康年維爾神
之功
昭慈聖憲皇后永思陵憲節皇后憲聖
慈烈皇后下宫修葺奏遷神御表文
葱葱鬱鬱蟠佳氣於兩儀實實枚枚鞏閟宫於千
古飭御史以省視戒工師而繕修遷御有嚴前期
敢告
孟秋朝獻祝香文
伏願氣調玉燭序秩金行雨足周原年屢登於大
有風清漢塞運丕濟於中興
天基聖節錫宴致語
帝出乎震祥開華渚之光雲上於天恩錫鎬京之
燕恭惟皇帝陛下聦明時乂剛健日新與物爲
春播大和於有截自天申命綿景祚於無疆臣等
幸備伶官願陳口號
寶鳳㘅春度玉墀開基節後即天基日行黃道三
辰秩斗轉蒼龍萬象熙扶起車攻常武運做成旣
醉太平時千官拜舞東風裏歡上延英萬歲巵
勾合曲
嵩岳三呼山鞏聖人之壽鈞天九奏春融治世之
音上奉天顔教坊合曲
端平二年端午貼予詞
皇帝閤五言三首
更化開皇極中興兆赤符節摽千歲曆氣協五時
圖
又
雨足秧分甽風清麥弄𡵨聖心涵水鏡即是太平
基
又
明進離方午柔生遇巳隂妙参三聖易細測兩儀
心
七言三首
緝熙虚敞薰颸細清燕深明晝晷長大學中庸繙
詠久金猊幾度手添香
又
登進英才追慶曆開延正論踵咸平朝廷有道長
如此拜賜宫衣信是榮
又
王師一舉下河東好定規摹繼伐功入眼宫槐宜
夏日轉頭關柳易秋風
貴妃閤五言二首
珮襲芳蘭碧釵明寶篆紅深宫三十六同被二南
風
又
萱長宜男草榴開結子花歡聲喧令節慶事屬天
家
七言三首
綺䟽浸影槐龍轉繡戶浮香艾虎垂硯冷玉蜍金
井水手抄警戒愛君詩
又
裁成寶月翻宫扇織就祥雲製御衣朝賀歸來無
點暑坐看燕子引雛飛
又
穿蓮漏永金鋪邃雪藕衣輕玉殿凉好把無邪毋
不敬細挑綵字夀君王
端平三年春帖子詞
皇帝閤五言三首
龡鳳東風轉擕龍北斗回人間遒鐸振天上獸樽
開
又
冰天寒色餞暘谷霽華賓生意乾坤滿宸襟一點
春
又
寬大朝廷詔中和郡國詩欲求躋慶曆先使見淳
熙
七言三首
喚仗紫宸披暁靄退朝清燕坐晴霏簡編有味爐
熏永鈴索無聲漏箭稀
又
東風送喜上天顔吉語飛來井軫間榆塞雪消鳴
鏑静柳營月暖擊刁閑
又
麥苗培秀臘前雪稻種浸芽春後晴野老田夫觀
治象便從新歲賀升平
皇后閤五言二首
太液輕澌泮温明霽日融菜流芳荇碧花頌瑞椒
紅
又
甲觀韶光集禖壇好語傳思齊男慶百假樂子宜
千
七言三首
塗山隂贊夏王化嬀汭密禆虞帝仁保合大和無
間斷際天蟠地一般春
又
關雎風化冠周南次第桃夭及葛覃農事未興先
獻種女紅方起又親𧖟
又
殷雷金鑰千門邃斜月璇題六寢深禁柳護寒鴉
未起求衣巳獻晩朝箴
貴妃閤五言二首
梅試催粧粉蘭披入夢香迎春占北斗受福拜東
皇
又
象應軒龍次恩承帝座光燕壇風澹蕩𧖟館日舒
長
七言三首
春透蓬萊碧玉壷晴䆫恭侍寶奎敷從容玩畫家
人卦取次題箴列女圖
又
鳷鵲雪殘籠霽景鵁鶄波暖颺紋漪宫中不用催
行樂草木群生各自熙
又
萬年枝上綵裁綠千葉花頭酥點紅鏡綬囊絲相
映燭探先半月慶流虹
平齋文集卷第十六
