平齋文集卷第一
古賦
大冶賦
余宦遊東楚密次冶臺職冷官閑有聞見悉篹于
策垂去廼輯而賦之其詞曰
堪輿奠位峙嶽融瀆合地四與天九乾爲金而兊
屬發泰媪之珍閟轉靈脩之妙軸而築冶鳬&KR1643;叚
桃攻之有六出智創物重在泉幣燧昊俶興黃虞
踵繼姒乙鼓于莊歴濟陽九之厄歲姬姜均于九
府定帛刀之殊制侈卯金之七福筦鹽鐵於大農
榆莢之與赤側獨五銖之適中宜乎䜟白水而謠
黃牛兆御天之六龍晉陽崛起齊秦賜爐含三體
之邈籀印初生之望舒雖會昌因州以辨名不易
開元之舊模彼其輕之則爲荇葉耒子鵝眼綖環
風飄水浮重之則比輪兩柱大布大泉直百當千
逞私智以膠擾夫豈足以操大利之權哉顥蒼監
德眞人起涿聚五星摩兩日嘘風雲旋斗極夷
崑崙蕩溟渤湖湘收波劒閣失險而王師飛渡於
采石攬六朝之王氣混江南之版籍冶有永平仍
鎮楚澤列聖重規同文一軌穹符象瑜絫鴹疊
媺卝人申其厲禁九牧脩其貢篚於是監有永豐
永通阜財阜民熙寧廣寧神泉寶泉豐國豐遠冨
民惠民昈分錯跱不可殫論時則提封之廣東枕
蟠木南控丹穴西瞰大蒙北薄祝栗地産物宜旅
充庭實而萬寶畢萃莫東南之與匹蓋其鍾温厚
之仁氣應絜齊之分域斗牛被飾以晶光江漢灌
輸其靈液淮海荆衡之壤厥貢三品會稽具區之
畛其利金錫漢鐵官長丞五十有一而專其官以
主丹陽之銅唐諸道置爐九十有九而重其使以
緫江淮之鐵皆所以斡山海天地之藏充少府水
衡之積者也矧火德之王離薰恊氣之嘉生銅犇
牛而流魄銀走鹿而儲精釥鋈鈏錯丹汞之入非
一端之可名漕軺兼統肇於興國都提命官昉於
咸平合江淮荆浙閩廣而建一臺則景祐之憲度
東治於饒西治於虔則元豐之章程戾淳熙之綜
核始復囊括於永平矣黃旗紫蓋天運有屬醴泉
噐車地靈自鬻冶場之盛名在斡官者紛紛其可
覆鉛山濛山石堰岑水昭寶冨寶寶成寶瑞雙瑞
嘉瑞大挺大濟永興新興興國興利大冨廣冨通
利通濟監務坑井殆幾萬計有嗇而豐有興而廢
舉斯以旃特其凢例然或鐵山之孕銅或銅坑之
懷金或叄銀而偕發或且浸而且淋腸蠡羊僅之
言利莫能研幾而極深但見汰金有洲淘金有崗
瑞金有監通金有埸曳寶氣而貫虹蜺溢乎麟趾
&KR1153;蹏之祥豐城之黃璨焉瑳瑳秋菊染霜寒英欲
墮落亭之紫爛焉&KR0788;&KR0788;春蒲闖水茸芽尚短樂安
精鏐胎瑞坑谷濬埼磧以採摭畫墠沙而披漉大
如落萁之豆小如脫粃之粟輕如麩之去麧細如
塵之生麯澄之汰之倏胂蒲掬渠陽澤銑毓竒溪
洞尋苗罽汋之邃破的䃪壁之壅焮以火則流脂
鐵籠之烈淬以水則舂糜鉛杵之重吉挺旅陳符
采飛動鑄神鼎而制嘉量是爲萬世不窮之用以
至銀城有埸銀斜有坑銀玉有塢銀嶂有山寶積
張萬竇之空洞天壽倚一柱之㠝岏立巖墻而弗
顧慨徇利而忘安豅路深入閣道横躡篝燈避風
而上照梁杠插水而下壓戽枵深穽之腹炮泐駢
石之脅捷跳蛙其不繫磔蒼髯而可鑷碓山藉礦
而殷雷淘池攪粘而飛霎流景倒爐星星曄曄燒
窖熟盫爐裂鉛駞沸灰窠發氣初走於煙雲花徐
翻於霜雪它山莫優朱提則劣于以供王府匪頒
之用于以𥙷冶臺貸本之闕是二品則然矣請復
究銅之爲說劉濞萃逋逃之藪擅採山之冨而吳
之産豐於豫章卓氏争王者之利錮齊人之業而
蜀之産阜於臨卭歐子破赤堇之山涸若耶之溪
而越之産不止於鏌鎁干將錢幣或造於楚晉冶
鑄多出於齊梁伏羲以來銅山四百六十有七今
之大要不過厥色之有三其爲黃銅也坑有殊名
山多衆樸蜿蟺扶輿鬱積磅礴嶻岑巆崴嵬嶢
崅璘彬闌斑黋漾璀錯脉見函路灼牛飲盤天
井落礦紋異采乍純遽駁燻苗殊性欲斷還絡烏
膠綴金星爍蔌花淡丹砂渥鼠結聚團雞燋散泊
餈餌膏油英潤濯濯宿炎煬而脆解紛剞劂而巧
斵批亢轟博浪之椎䧟堅洞混沌之鑿巖雲欲起
而復墜石火不吹而自躍磅磅馳霆剥剥灑雹丘
示掩耳而疾遯木客捧心而竦愕膽寒野伏之夔
罔魂禠泥蟠之龍蠖繚乎脩隧&KR0627;乎幽壑潜㕎旁
呀隂&KR1094;斜郤共工觸不周而地維斷神禹闢伊闕
而龍門拓驪山百仞之下穿昆明萬夫之偕作曾
未嫓其功用之博也逮其籠簣齊畚臿具專諸虎
攫孟賁豕負徙堆阜於平陸矗岑樓於爐步熺炭
周繞薧薪環附若望而燎若城而炬始束緼於畢
方旋鼓鞴於熛怒鞭火牛而突走騎燭龍而騰鶩
戰列缺霹靂於焱庉舞屏翳豐隆於煙霧陽烏奪
耀熒惑遜度石迸髓汋流乳江鏁融臍膏注銗再
鍊而麤者消鈲復烹而精者聚排燒而汕溜傾吹
拂而飜窠露利固孔殷力亦良苦唯彼泉井淘沙
可鑄其浸銅也鉛山興利首鳩僝功推而放諸象
皆取蒙辨以易牙之口膽隨味而不同青澁苦以
居上黃醓而次中鑒以离婁之目泛浮漚而異
容赤間白以爲貴紫奪朱而弗庸陂沼旣瀦溝遂
斯決瀺灂澒溶汨滵潎冽銅雀臺之簷霤萬瓦建
瓴而淙淙龍骨渠之水道千澮分畦而潏潏量深
淺以施槽隨疎密而制閘陸續吞吐蟬聮貫列乃
破不轑之釡乃碎不湘之錡如鱗斯布如翼斯起
漱之瓏瓏濺之齒齒沉涵極表裏以俱暢蒸釀窮
日夜而不止元冥效其巧譎陽侯獻其怪詭變蝕
爲沬轉澁爲&KR1329;或浹下簟自凝珠蕊且濯且漸盡
化乃已投之爐錘遂成粹美其淋銅也經始岑水
以逮永興地氣所育它可類稱土抱膽而潜發屋
索綯而亟乘剖曼衍攻崚嶒浮埴去堅壤呈得雞
子之肧黃知土銗之所凝輦運塞於介蹊㷈積高
於脩楹日愈久而滋力礬旣生而細碖是設抄盆
筠絡以&KR0869;是築甓槽竹龍以釃散鈱葉而中鋪沃
銗液而下漬勇抱甕以潺湲馴飜瓢而滂濞分釅
淡於淄澠别清濁於涇渭其滲瀉之聲則糟丘壓
酒於步兵之厨其轉引之勢則渴烏傳漏於挈壷
之氏左挹右注循環不竭晝湛夕漑薰染翕欱幻
成寒煖燥濕不移之體疑刀圭之點鐵若乃卝課
登綱程促鐵往銅來錫至鉛續川浮舳艫之銜尾
陸走車擔之繦屬出嶺嶠下荆蜀絶彭蠡洞庭而
星馳泝重淮大江而電逐四趍圜府如輻有轂殷
轔軒礚崱屴複陸頓之連城貯之列屋黑雲隤山
而亂委熊豹谽谺而起伏蓋不待銷飛廉鉟瞿曇
而鍾官之用足於是鑄錢使攷其會辨銅令第其
品丁夫竭作匠師讙奮煤突整㓗炭戶充牣鼓兩
儀之籥而大播役六丁之工而迭運祝融作女媧
進一煽濤生海門之微波再煽日吐扶桑之疊暈
三煽烘朝霞而爛照四煽洶屯雷而欲震張格澤
之輝𦦨迸攙搶之芒潤夸父即之汗翻漿而暍河
伯望之瞳眩花而瞬澄澈不殽通明無燼黑濁之
氣竭而黃氣次黃白之氣竭而青氣應液爰瀉於
兜杓匣遂明於模印之落落貫之磷磷磋之以
風車之輣軋轆之以水輪之砰隱繒網㳙拭蠱覈
摩揗肉好周郭堅澤精緊文勁銀鈎色瑩玉填旣
刮垢以磨光始結緍而就凖盡東門之漚麻不足
以爲其貫引百吏告功三官動色乃督餫艘乃輸
王國版曹稽其贏虚之數起部程其精觕之績謹
内府之登儲衍外帑之樁積天子守之以恭儉冡
宰理之以均節與五銖開元而並行異黃榜紫標
之私殖金工鑠之則有禁蠻舶洩之則有辟宜京
師貫朽而莫校天下藏鏹而山則也其或用取鹿
皮制參飛錢通物之變扶時之偏亦本於輕重之
相濟子母之相權至論殖財莫如擇使有管仲則
藏冨於國得劉晏則錢流於地言未畢客有在旁
啞然而笑曰子來自番知泉則詳坎蛙難語乎海
水醯雞未窺乎天光獨不聞負扆南面運坱北之
鈞而鼓四方者乎盪八卦範九章颺關睢播我將
融庶品於道德之槖歛衆寶於俊乂之埸磨而不
磷者布在臺省動之斯和者坐諸廟堂旋乾轉坤
闔隂闢陽陶唐冶虞規周矩商禮樂凝俗易窳而
良仁義鑄人革否而臧泰階以平天步以康前星
爛乎重暉旄頭澹其不芒南風薰而民財阜膏雨
時而年榖昌于以植帝王太平之業詎止圖霸功
之冨強余乃豁然悟蹶然起拜手而系之曰天不
愛道聖賢興兮地不愛寶稼穡登兮人不愛情冨
壽且安兮化工之巧莫窮其端兮
老圃賦
嗟余生之刺乖甘偭密而即䟽痡虺隤其勌游臝
盤薄乎閑居老旣怯於山橋窮莫備乎澤車坐玩
相牛之經間抄種樹之書五十弓兮野園數百武
乎破廬一秃翁以自業羣癡兒而共鉏冰解寒祛
霏開日舒濯濯我畦瀏瀏我渠穉甲怒長鮮英蔚
扶涉熟成趣驩然忘劬翁放鉏顧兒而言曰汝亦
知夫世有遇不遇之𬞞乎鴽釀施蓼蠯醢侑𦵔蔌
之冨強余乃豁然悟蹶然起拜手而系之曰天不
愛道聖賢興兮地不愛寶稼穡登兮人不愛情冨
壽且安兮化工之巧莫窮其端兮
老圃賦
嗟余生之刺乖甘偭密而即䟽痡虺隤其勌游臝
盤薄乎閑居老旣怯於山橋窮莫備乎澤車坐玩
相牛之經間抄種樹之書五十弓兮野園數百武
乎破廬一秃翁以自業羣癡兒而共鉏冰解寒祛
霏開日舒濯濯我畦瀏瀏我渠穉甲怒長鮮英蔚
扶涉熟成趣驩然忘劬翁放鉏顧兒而言曰汝亦
知夫世有遇不遇之𬞞乎鴽釀施蓼蠯醢侑𦵔蔌
蒲羞鱉食苽薦魚芥醬且胾葱渫且朐烈有桂椒
滑有堇榆已多乎燧人庖犧氏之初而况織翠
㢝殷紅氍毹沐漓觴斝轟豗鍾竽猩唇豹胎之鼎
素黿紫駞之厨始饞涎其趨新中便腹而厭餘於
是葷臊望風而引郤芳辛候色而應湏擷翠苕於
崑丘掇瑶穎乎方壷蔗漿盛夏而凍合萍虀祁寒
而煖敷行以白玉奉之綠珠五侯鯖兮遜美天酥
陀兮失腴此其遇合不翅初識之機雲晚見之嚴
徐也若乃巖壑棲遲竹屋槿籬蓴擅場於秋風空
結鱸魚之思韭争長於春雨未辦黃粱之炊荻生
而河魨上橙熟而蟹螯肥指雖動而莫酬腹不負
其幾希巳而凌寒采薇迎陽刈葵祮萱堂背䄡芹
澗湄鑱黃獨之雪苗筐白薤之露蕤茗蘼蕪以滌
煩醪枸𣏌而𥙷羸冷淘煮兮槐茁餫飩斫兮薺滋
泫膏鉶兮雹突飫糞火兮蹲鴟酣糟紫薑之掌沐
醯青蔯之絲雲蒸罌粟之乳濤洶胡麻之糜輪囷
鵝鴨之瓠鬱屈龍蛇之芝婆娑熊蹯之菘䰐鬖虬
髯之菭鱭孕子兮㯶魚鱉解裙兮樹雞竹競綳兮
稚子蕨初拳兮小兒以至太華之藕黃河之菇婆
羅之波稜大宛之苜蓿南越之鹿角江東之耑蹄
與夫蜀之雞蘇龍鶴栮脯加皮名品紛綸色光陸
離性異温凉氣分王衰芼擇加精調胹得宜香聞
爽心味適解眉有舉桉之接敬無轑釡之見欺芬
芬苾苾雜陳更進可以甦文園之渴療首陽之飢
彼其石芥老而逾勁苦筍少而巳竒蔊有拂士之
風菊抱幽人之姿回睨蔓菁隨地而易質薯蕷視
人而變形曾不蒲乎一嗤矧肯數乎惡苣邪蒿臭
蒜而穢荽然是𬞞也進不榮於珥貂鳴玉之齒退
不豪乎洒削胃脯之頥煙雲歕薄乎夜讀之吻風
露簸蕩乎朝吟之脾與齋鉢其争道食方丈乎何
期其不遇可知已兒拱而前其然豈然諸葛以姓
行元脩以字傳玉糝得坡老而重銀茄爲涪翁而
妍與其見賞於肉食之鄙孰若託名於捽茹之賢
蓋窮患姱名之不立而不患併日之食粥逹患宿
學之不能行而不患一筯之萬錢苟道義之信飽
飯𬞞食而樂焉翁捧腹一笑長歌振林皎白駒兮
束芻母金玉兮爾音
閔氓賦
嗟蚩蚩兮皇之氓惟皇引逸兮氓不自逸厥生考
室于山兮山嘯而瀑其降丘宅土兮土又墊而谷
中田爲廬謂可高枕無虞兮劃吞齧爲川渠倚岸
環竹以奠厥居兮岸且善隤不可以久諸死殮無
衾兮生煬無竈哭不成聲兮仰天以&KR1127;天蕩蕩兮
何尤陽侯不仁兮挾天虐氓而横流卑畦席卷兮
望已絶瀦澮坼兮高疇隨裂今夕之憂兮無以爲
歸明發之憂兮何以禦飢嗚呼蚩蚩之氓兮惟皇
之依
烘蚤賦
麥送爽寒梅迎溽隂羸肌老幹敗絮故衾睡蛇甫
蟠跳蟲倏臨無蜂蠆材有豺虎心孕藁之隩宅笫
之岑質眇乎粟觜餓也鐔其來施施其進駸駸假
託茵憑陵躐祍襟躁躍如舞潜行似瘖左發右應
前郤後侵螫其股錐惕其氊針據蒺刺刺負芒森
森龜息正清撓不可禁蝶夢方栩攪不可任&KR1057;搔
空疲摸索曷尋撫床以興子規夜吟赤脚張燈蒼
頭熾煁絮衾壓篝烈於釡&KR1092;初而蠕動如商望參
少焉紛綸如髮聚簮或壯或穉或纁或黔或尾而
丁或腹而壬龍跳虎擲疑聞嗚喑星流電激驚逃
沸潯力窮勢屈駢搏旅擒祈父爪牙凱平綠林蠢
爾蕞末虱爲賞音虱養大體尚知酌斟爾繁有徒
喋血&KR0579;深予其火攻難腥斧碪老妻在旁一笑振
衿謂彼族赤可爲世箴逢笋氣張見瓜影沉王極
必衰理無古今(俗諺謂蚤笋籜來瓜皮去)
平齋文集卷第一
