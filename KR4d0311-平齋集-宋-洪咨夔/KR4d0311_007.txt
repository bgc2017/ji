平齋文集卷第七
詩六
庚寅元日甲子晴
聖君元命是元正三素雲開甲子晴不識姓名農
圃老相逢便與賀升平
元夕
輕隂不隔團團月遺俗猶傳緩緩歌踏雪看燈知
不惡宜春釀酒恨無多
水仙蘭
水仙瀟洒伴梅寒鴻鴈行中合數蘭七里香花陪
隸耳涪翁醉眼被麄瞞
燈歎
坐久燈欲乾倒檠丐餘瀝點滴能幾多燼滅在漏
刻可以觀養生精涸神氣蝕豈伊半圭茸能續踵
後息可以觀爲政歛苦生理迫豈伊數匙糜能起
溝中瘠嗟哉秋晨禾葉葉含露液母使暵就槁而
望一漑益
對門(兩絶)
對門三日罷晨炊無處傭身老畫師安得化山爲
飯顆大家鼓腹太平時
一簾霏雨暗花朝焙藥爐邊擁破貂深坐不知畦
麥信喜看黃液上瓶焦
禽語
脫却布袴博米歸崗泥滑滑行苦遲打麥作飯知
何時阿婆餅焦涎滿頥更願春𧖟一百箔賣新得
價絲貴樂葫蘆沽酒和家酌免教竈婦嘲姑惡
讀元公輔傳有感
公輔溪壑慾胡椒八百斛若比梁冀大是廉幾舡
珠璣幾車玉三十萬萬無厭足我宋從來相用
儒國肥民飽却家臞田園圖史論貧冨鼎鼐樓臺
辨有無嗚呼哉鄙夫嗚呼哉貪夫
示諸兒
老人四十年前示兒長詩豫章實佳
木尋丈早異衆匠石雖未顧終解作
梁棟社櫟大蔽牛不資世所用棄置
成散材歲久即空洞誠由天所産亦
在德者種吾兒豫章流丱角不好弄
經訓雖未通數過輙成誦只今十五
六舉止頗持重仰頼師友功綴緝成
賦頌積絲未盈尺粗喜入機綜胡爲
不自量將使應鄕貢文埸倍千數作
者豈倖中而子於其間燕雀雜鸞鳳
鉛刀未易割庶可供一閧造物果何
如往往形吉夢天其助我心勿使汝
放縱業貴精于勤耐取曉䆫凍文章
實公器妙語世人共歲朝哦此詩洗
醆揭春甕吾家有隂德行矣光炎宋
某今五十五矣敬用尊韻示諸兒
道大兩儀小身寡萬物衆此心能砥柱斯文即隆
棟書從羲孔來字字濟世用愈窮理愈邃如探無
底洞有書不勤讀惰農失春種如何望秋成箕杵
日簸弄一經勝籯金萬帙供洛誦所願噐業進增
益門戶重兒童悟易玄奴婢曉詩頌而况以士名
經史懶條綜古來天目下誰識三歲貢吾翁破天
荒教子期命中顧我肋巳雞望汝毛猶鳳詩書氣
脉續聲價天壤閧毋學韓家符燈火照睡夢毋學
陶家雍文術付遊縱光明發勤苦竒雋出餓凍四
壁瓢腹空一檠鐺脚共人情易喘筒世事難筭甕
努力湏青春三陳與二宋
春行
花信雨擔閣睡魔茶破除朗吟搖矮屋徐步逸輕
車鳥語向人密交情隨事疎紛紛何足問天地一
蘧廬
次趙保之清明即事(五絶)
餅喫紅綾空復憶錢分白打底曾知推排風雨清
明過只有梨花三兩枝
草草携家去踏青舊阡新冡紙錢輕觸懷易作中
年惡羡殺兒童笑語聲
花信東風第幾回蕭條門巷老蒼苔漢宫儘有新
鑚火無分傳將一點來
看花何必只長安到處韶華緫一般可是家貧風
物晚郎當萵筍鬪春盤
擅春正是海棠時賸爲新晴凖備詩潑火雨來還
有信崗南崗北竹雞啼
九華葉子眞賦汴吳兩都極陳治亂之
原仍有詩用杜遣懷韻見寄因和酬之
於皇永昌陵食龜大梁都坐控天下樞卜世周
鼎俱聖賢六七作夷夏同康衢懷鴆玩積安厝火
忘細娛黼京相與樂興亡視如無元氣付一錮膏
血供百湏但知豢冨貴金珠潤黃壚豈料醉夢中
蠱瘵生華腴凄風暗離黍斜陽渺煙蕪空令老忠
簡渡河死猶呼南來吳會雄北望汴水枯迓續赤
帝脉羈縻黃頭胡楚蜀壯襟帶江淮豐灌輸以此
圖中原所嗟欠謀夫平園舊賓客清燈耿寒爐搔
首宿感集拊髀流光徂理亂有成鑒天高不容呼
擬古賦二京舉一通三隅謂墮狗監舌寧老瓜芋
區誰能齒臯朔俳優雜星巫芙蓉歸去來月落長
庚孤
暮春即事
温明好天氣猛憶湖山遨平堤到處柳流水誰家
桃樽斝選勝檻笙歌喚輕舠百需不移具一醉何
庸逃膜鼓着日緊紙鳶得風高買歸不論價矜詡
相爲豪迅晷略兩眼柔颸搖三毛閙裏夢巳破閑
邊趣方牢摘桑暮西崦浸榖朝東臯病來飯即藥
客至茶當醪雲煙面目稔筍蕨氣勢鏖腰頑渠稱
鶴脚硬難爲鰲吾非東山謝亦非華陽陶泊乎潜
溪潜萬事隨所遭
次韻閔飢(兩絶)
貴人生長不知田絲竹聲中醉飽眠渠信春山青
草盡排門三日未炊煙
巷頭巷尾幾夷齊日爲飢腸不肯西只願天公多
雨粟便教米價賤如泥
茶笋病
蕾金初出焙板玉又登厨爲愛頰車雋做成風骨
臞黃婆幾倒盡姹女得安無快意宜知悔清標不
忍孤五兵生厚味寧作病浮屠
口占酬俞端叔牡丹
沉香亭北夢魂賖驚見祥雲七寳車窮孟嘗君空
好客病維摩老不禁花
次韻何伯温(三首)
庭前木蘭花皦皦扶春陽鶴鳴夜漏午步花獨歌
商低迷露濕衣浩蕩月滿梁深省渺誰語中心空
自藏
出門夾徑松春盡花滿林毿毿麈尾黃梟梟雲氣
深仙人左元放騎龍夜相尋飯我花杪露實腹虚
其心
銅瓶一穟蕙芳㓗以自旌相看色轉睟未言意先
傾翛如鄭子眞聲名豈其卿明䆫細披挹心空氣
和平
山鄕
石田磽确萬山隈逢着荒年更可哀盡日幾人擔
米上長年何處得錢來扣門強貸刑難逭閉戶清
飢死又催不是乾坤芻狗汝要令箇箇學顔回
錢德成山水窟
亦有黃金埓非無瑞錦窠養蒙知趣早觀復用功
多嘉客賁埸谷碩人槃澗阿時平風日好花竹幾
行窩
壽程宰(三首)
作縣如弄潮莫吸半呷水紅旗上岸來喝采沙河
市拈取第一籌細柳天風裏
愛民如緣竿百尺頭進步未到百尺頭努力莫回
顧當埸萬人看亭亭碧霄住
回翁十日前先脫老鶴胎拍手浮玉頂君騎鳳凰
來相逢說長生一笑榴花開
曉出
一雙杜宇青天月兩點烏犍白水陂不爲好山勾
引出那知巳是插秧時
行臨安縣圃
縣勢坡陀樹老蒼山光明潤客荒唐木蘭多露不
能濕薝蔔匪風還自香萬事婦姑鳴好醜百年翁
仲領興亡九龍堂裏隨宜酒盧橘來禽日正長
寄題永嘉林氏眞意堂
萱草逕庭寂橘花䆫戶明我惟天地性物自古今
情元酒無窮味朱弦不盡聲道從涵泳得寬作讀
書程
荅隆慶李守(楀)
萬里一天碧百懷雙鬢秋凄其占後會展也企前
脩風露昂藏鶴煙波浩蕩鷗書來如覿面香滿藕
花洲
東山次俞紫微止止堂韻
佛法元無法人謀盡過謀說空猶是着領妙更何
求徑滑松杉古䆫虚水石幽琤琤鳴鐵裏安處一
時休
繡觀音酬郢州王知錄丹青美人之贈
兩絶
楚人不識女湏面只畫昭君并莫愁&KR1151;得江南窮
相眼自嗟空白一生頭
十相端嚴具足身一團楊柳淨瓶春石城莫與蛾
眉看羞不如人却妬人
乍凉
一雨添一凉秋近暑巳遠菰荷響騷颯忽其歲年
晚悁悁我所思室而偏其反燕乳巢未空蛩吟枕
先滿涉非忘淺深飲自知冷暖黃姑與織女隔河
送悽惋南金英瓊瑶不換霜鬢短
七夕
好箇牽牛織女天凄其獨夜不成眠柳家細婢何
能問太尉麄人祗自憐比翼難磨終古恨嫵眉未
了宿生緣新凉如水誰消得平等天公也解偏
秋思
一曲玉連瑣十分金屈巵故新相代謝底用爲秋
悲
寓興
巨口松江鱸縮頸槎頭鯿一釂聊復爾百懷故依
然林静横沆瀣庭空澹嬋娟鳴螿識人意切切悲
流年最憐重開桂抱寒爲人妍
阮亨甫壽樂堂澹庵各一首
孤塔明横巘短橋華枉渚結堂水石邃奉此清節
母菊能駐頽景松下蔚可數萱能忘百憂竹間粲
欲語日淡迎春風雲薄謝秋暑板輿穿蔭來綵𬒮
踏花舞點頭每一笑彈指忽千古盡將栢舟淚灑
作蓼莪雨僾然其若存青山照庭戶
右壽樂
江西老澹庵高節湛秋水君庵亦澹名聞其風興
起一徑窈栢竹八䆫秀荃芷意行襲幽芳燕坐鑑
碧泚銅爐古鍾磬瓦研素屏几玄根息芸芸泰宇
安止止大羹及元酒不入世人齒床頭周易在更
與參妙理
右澹庵
秋懷(二首)
素節垂垂杪衰懷拍拍叢風乾梧葉白霜老菊花
紅理曲多添瘦停詩不减窮出尋空闊處揩眼送
飛鴻
鸚鵡琵琶恨融歸十四弦撥寒紅玉笋拍暖繡金
蓮梅影春風裏茶聲雪水邊自憐還自笑星髮照
嬋娟
記夢
青天一朵雲起東斗黑怒雨驤玉龍江頭女子十
七八喚出八十老龍翁龍翁擲珠引龍舞女子笑
滿雙頰紅天風吹動翡翠佩騎龍直入蓬萊宫
山行紀事
至節後兩日侍老人訪岳林精舍
晩過眞君觀小飲還宿澄維那房厥
明登九僊山晚取道陌上花里而歸
徐雲叟鍾冠之崇之偕行男延勲侍
扉開日華早路轉霜花鮮遊鴻得嘉客健鶴隨老
僊舴艋野渡淺略彴孤村連紆餘盤龍外杳靄烏
猿邊麥畦破凍剗稻架烘晴懸萬鴉暗鴻洞隻鷺
明㛹娟寺古繚虚嶂房深貯澄漣珍鱗紫金睟秀
石蒼玉攣住僧自縳律愛客能逃禪老帖不容塌
枯琴尚堪弦出訪文舉碣還息維摩氊䆫暉梅枝
月帳鬱栢子煙吸清飽蟬腹擁薄攅龜肩忍寒如
忍艾望曉猶望年報明翠鯨壯送暖紅麟妍讀易
坐方穩搜詩去俄翩行行晉縣壘歴歴吳墓田森
峭徑絶壁嵌空派危泉飛墮雪珂境撼動冰輪(閣名)
天憩寂小養雋挾酣急凌巔閣摧失傑詠巖在餘
竒鐫夕氣生遠嶼勌懷寄平川路旁柳如此陌上
花依然數年束強項一日舒聮拳大千自鵬鷃方
寸皆魚鳶東風染芳碧更着尋春鞭
和何伯温見寄(二首)
問字無人過草堂昨非今是兩俱忘鶴何骯髒寒
方警梅許凄凉静更香萬古江山窮太白一簾風
月老張蒼多君不作炎凉語識我平生鐵石腸
青山流水曉葱朧讀遍黃庭萬境空羔甕無緣澆
舌本貘屏有分護頭風人謀歴歴旣未濟民力班
班大小東陶寫此懷湏好句殷勤時與寄來鴻
和子有感時
八州都督新推轂兩紀中書舊覆甌郿塢然齊如
有策聊城飛笴便無憂(時逆全作過)
歲杪用韻(二首)
日月磨心緒風霜染鬢華曆看新歲草梅憶舊年
花濁酒供僛舞清歌應摻撾阿咸多事在猶問老
生涯
黃麾春簇仗夢不到東華瓦研磨冰葉塼爐煮雪
花窮甘猿帳卧老勌犢轅撾凍解光風轉晴波拍
兩涯
元宵前三日侍老人遊雙林
大徑山高寺山巔小徑山深寺山趾辛夷花開數
點雨艾納香空半泓水新新故故自樓閣下下高
高各䆫几二三名公詩一束八十老衲畫幾紙雲
岑滅没野屋浮草樹離列渡舟檥露横斷浦月巳
高日落平沙風欲起直疑着我江湖間安得伴君
巖壑裏魚肥尚恨絲蓴晚酒酣苦愛𦵔筍美參寥
有句墮杳靄更上迎暉亭徙倚
謹和老人明朝中春(二首)
田夫野老布長衫郊外相逢與共譚一把年華將
望六九分春色又過三竹雞絶呌茶生笋梅子微
酸酒熟藍流轉風光無間斷此身元與化功參
淡黃深碧上春衫無限春懷豈易譚隨手去來拈
放一到頭得失暮朝三日烘花氣通玄牝雨洗山
光漲蔚藍熟聽五更晴哢好不湏多恨罷朝參
春行次韻
拂開芳草碧坐斷落花紅世味觥籌外年華帶眼
中六州空鑄鐵萬物任爲銅有鷕桑疇雉逢時會
長雄
病齒
吾母苦蚤衰髮霜齒存幾小兒得其髮大兒得其
齒予方四十時上齶右車毀從兹白石源歲歲費
經理軟疑梅着酸疎類榴㙤子根浮觸易兀力弱
遇輙靡懷核忌堅栗設胔便脆美爛炰故自佳急
嚥聊復爾刺肥劇鉏姦剔纖難拔壘屢搜風屢入
一快勢一圯撼搖腫貫顴焦蠧痛徹髓外雖編貝
然中實空齦似赤龍攪沆&KR1197;玉池漲清泚天鼓弗
能扣金鼎亦徒䑛乳媪老不羞機女少自喜風流
久已絶血氣安足恃磨治朝辛鹽漱漑夕莎芷庶
幾尚扶危不至遽乏使太官羊何腴五侯鯖更旨
雖無轑釡嗔未免媚竈耻菽腐柔趁梜粟糜滑流
七不愁餒在中却笑飽欲死舌以柔故存此語未
敢唯
春思(三絶)
柳汁何能染鬢根柳絲只解絆愁魂年光有底催
人急水牡丹花又上盆
細草荒煙古墓田知經寒食幾年天雪條花下翩
翩紙疑是曾分白打錢
蝴蝶深深淺淺黃被春惱得一般狂打團飛入菜
花去自信世間無别香
偶成
沂水春風弄夕暉舞雩意得詠而歸爲何與點狂
曾晢箇裏湏參最上機
三月晦東山
太皥明朝禪祝融杖藜能送幾東風兩崖蘿蔓因
依綠一樹桐華自在紅聒聒竊脂農即事喈喈摶
黍女趍功細思舉世誰閑得一笑浮圖倒景中
續夢
琉璃庭釦水晶欄寶樹婆娑玉斧閑只恐姮娥嫌
冷落却隨飛月下人間
作茶行
磨斵女媧𥙷天不盡石磅礴輪囷凝紺碧臼刳扶
桑掛日最上枝媻&KR1552;勃窣生紋漪吳罡小君贈我
杵阿香藁砧授我斧斧開蒼璧粲磊磊杵碎玄璣
紛楚楚出臼入磨光吐吞危坐隻手旋乾坤碧瑶
宫殿几塵墮蕊珠樓閣粧鉛飜慢流乳泉活火鼎
淅瑟微波開溟涬花風迸入毛骨香雪月浸澈湏
眉影太一眞人走上蓮花航維摩居士驚起獅子
床不交半談共細啜山河日月俱清凉桑苧翁玉
川子欵門未暇相倒屣予方抱易坐虚明參到洗
心玄妙旨
送程於潜(兩首)
溪山民物古政理噐能寬平易見眉睫明清生肺
肝春風簾影暖霜月研聲寒野老自相語元豐崔
長官
遡紫催飛舄攅紅簇去鞍吾邦傾市送旁邑塞塗
看清廟登犧象明庭峙孔鸞野翁麋鹿友時與訊
平安
新月
天面如人面昏昏鎮是愁晚來雲色解新月放眉
頭
百合花
日月飛雙轂如何駐黑頭纔看敷密友又見拆彊
仇葉聚稜稜峭花垂娜娜稠晩凉芬烈甚欲睡更
遲留
雨中次韻(兩絶)
積多雲鶴巖前雨種遍長松墓上田豐歉相乘天
有數今年管取斗三錢
提壷勸飲元無秫促織催機未有絲葉底蟬蟟尤
更苦吸風飲露伴人飢
送徐顯道尉無錫
握手不禁別庭梧聲欲秋雲霄生脚底田里付眉
頭敬是禔身柱和爲應物舟卷旗蒲柳市茶鼎雨
颼颼
二花
粲粲金錢映玉簮榮華能得幾光隂季倫歌妓春
申客零落秋風没處尋
理菖蒲
朝刪石上青之黃暮摘鏡裏黑之蒼胸中多少冗
荆棘不翦不芸空過日君不見顔子一克巳曾參
三省身每日低頭矻矻自點檢何曾浪把外物勞
精神嗟乎我猶未免爲鄕人
閑居(二首)
一覺湯餅睡幾轉庭花隂不作八翼夢以無冨貴
心東家朝鳴玉西家暮横金芭蕉大蔽牛不柰霜
風侵何如老忘得曲肱滋味深
出門聞鳩語秋思生春妍豆苗深没腰稻花高出
肩路旁兩三叟合爪感謝天老身幸不死得見穰
穰田眼中多少人不能待豐年
雙林志廉得元暉筆法作此七十三矣
爲賦六言兩首
近浦霏開略彴遠山雲没招提樹底人家欲曉隔
籬彷彿雞啼
潮退寒洲聚沫雨收春嶂蒸雲歴歴舊經行處江
村曙色初分
送阮深甫尉桂東(兩首)
秋隂疎梧桐暮寒老蒹葭病鶴臥空谷遊鴻起平
沙飄搖征衣單寂歴津堠賖中年不禁别湘江渺
天涯
一静鎮百紛一恕生百順所居欲官大此道貴坐
進塗平鞭影疾風壯帆力迅臯蘭拾秋芳好寄南
來信
九月一日侍老人遊洞霄宿超然館
聞鐘
太一相過燭未銷朝元鐘動鬱羅蕭身輕不怕瓊
臺滑蹴踏青霞上斗杓
翠蛟亭(兩絶)
壯杉耄檜護嵌空飛墮蜿蜒白玉虹莫道隔凡元
有柱胡麻流出石矼東
晴雷碾破白雲&KR0810;無數林華衮下坡好把轆轤飜
轉着崑崙頂上卷黃河
贈石室朱修行(兩絶)
響泉一派落天風人在浮雲柳絮中亭午柴關猶
未啓碧珍瓏底拒霜紅
落葉堆中折脚鐺白雲煑盡又還生洞門黃鶴婆
娑舞留得松風待月明
送趙處士遊方
道家何荒唐釋氏更汗漫君胡欲逃儒結入楊墨
案時文窘枘鑿俗好厭冰炭起尋出頭路去覓行
脚飯左携仙君茅右挾佛祖粲隨身絶長物到處
得竒觀江山枯桐寫風月老筆判識透心轉空養
足骨自換長生不可獨分寄石髓半
何正言母安人挽詩
鳳采生丹穴螢光聚絳幃兩登黃甲去一佩皂囊
歸萱老悲方切蘭枯夢又非青山秋寂歴客淚不
勝揮
初釀
手臼登新秫頭缸試嫰醪蒲城寒信早栗里曠懷
高重熟魚沾麵微生蟹帶糟老儂元不飲隨喜亦
陶陶
贈前京東王制屬
赤葉風欲盡黃花霜未乾病添予許老窮迫子能
寒劒蝕蛟還吼袍塵鶻尚盤山東河北事欲語淚
汍瀾
翁媪行
翁頭白如銀媪頭黃如金抵足搔瘡昏到明羞殺
敗布多年衾晴䆫蟢子懸瀰瀰翁媪相看顔色啓
門前人送撰碑錢半贖冬衣半糴米
哭都城火(辛卯)
九月丙戍夜未中祝融漲熖通天紅曾樓傑觀舞
燧象綺峯繡陌奔燭龍始從李博士橋起三面分
風十五里崩摧洶洶海潮翻填咽紛紛釡魚死開
禧回禄前未聞今更五分多二分大塗小撤噤不
講拱手坐視連宵焚殿前將軍猛如虎救得汾陽
令公府祖宗神靈飛上天痛哉九廟成焦土
仲冬二日還自谷川道中(兩絶)
晴烟杳靄似春山疎柳啼鴉意度閑溪上麥田翻
未遍故遲牛帶夕陽還
滿天返照醉紅殷未到生明月巳彎好是蛾眉無
點恨盈盈淡掃有無間
至節前十日遊勝因寺
霜霽午曦暖潦收沙路晞束山知寺古避客怪僧
稀籜滑涉危屐藤鈎穿密衣月黃風不動燈火虹
(去聲)橋歸
謹次老人至節韻
但見隂陽遞斡流誰知陽本未嘗休善端繼繼無
窮脉元化生生不盡頭杜牧浪將箱勸讀少陵空
爲線添愁何如静坐觀其復一點靈臺造物遊
至節出謁回(二絶)
一脉陽從地底回人情物意便春臺鮮衣稚子面
紅醉知向外家參節來
巧笑聲搖六博盆纖纖人在綠䆫根隔紗想見春
風面雲滑金釵欲溜㾗
病目
日過學不力年催名未芳心期雖皦皦目視巳茫
茫燈疊青紅暈書紛黑白行蒲團深瞑坐禪味覺
偏長
椒菊枕
矮檠矻初年細字窘晚節天憐蠧書障神授鴻寳
訣金葩凉而嚴丹寳温以烈兩囊貯風露半簮藉
霜雪芬透頂𩕳爽清祛腦脂熱夢魂寥廓遠宇觀
沆瀣澈雲開月更朗電掣巖欲裂術妙刮膜金功
過刳蟇鐵聱牙讀楚詛瑣尾窺越絶不憂幻景侵
且喜翳根滅頌花醉春温餐英飽秋㓗塗屋兆蕃
碩飲潭進耆耋况兹芳澤聚盡洗空華結夜氣存
虚明天光發昭晣湏彌能微塵渤澥或丘垤不直
一笑粲巳判雙眥决
俞提舉挽詩(二)首
展也萬夫特翛然山澤臞朔風空汴泗春水渺淮
湖籌驛尹師魯詩壇梅聖俞繡衣歸老去有韞不
輕沽
蒼鶴孤山曉黃花栗里秋一身雖物外萬國尚眉
頭遺老幾何在耆英只麽休問天天不語江闊莫
雲愁
奚知縣挽詩
敏銳霹靂手寬平雲夢胷雄臺高幕畫劇邑冨民
庸帆掛風方駃戈揮日又舂炊粱剪春韭無復奉
從容
臘中步月(二絶)
平山堂下解圍去天水堡前經戰來天地無情一
般月照人霜骨白皚皚
賣妻鬻子年饑後索母求爺賊亂餘對月椎胷幾
家哭更堪蕭索歲將除
何正言挽詩
雋手芥拾紫忠肝蒲伏青嬰龍雲氣直縳虎雪毛
腥炊枕夢何短書棺名更馨眇然人物幾墓草涕
交零
謹和老人惠山泉(二首)
取水驛符到喊山旗信通碾分花底月爐受竹間
風金谷正覓醉玉川誰道窮頂門甘露入喚醒主
人公
第二水泉動斜三封印通愛竒親煮雪得雋細生
風酒肺蘇將渴詩情洗盡窮娉婷湏好買供奉讀
書公
歲暮山中紀事(三首)
南山大小空横行無常時蓄狗豢豕盡澤吻樵牧
兒翁嫗起譟逐妥尾行愈遲力窮哭且罵天網不
汝遺
里巷負暄翁隤然支離䟽饕虱緣緼袍點綴頷下
湏旁人勸翁捫搖手一任渠虱多轉不癢何庸事
驅除
鄕風臘卄五比戶然爆竹窮隂挾黃昏霹靂起空
屋梁間鬼拍手笑人未免俗罔兩白晝行渠爾一
爆逐
除夜
市兒數十百挾炬相追奔争唱賣獃歌祈以昭易
惛我獃大如屋幾臘擁敗垣群雛勸我賣急售價
莫論弄巧或成拙太清不如渾老鐵無孔鎚甘守
鈍性根
新年
欲識新年課都非舊日圖詞分詩料帳酒奪飯工
夫鍜息柳邊手鑷閑花裏鬚寒消芳草綠打急辦
行厨
謹和老人欲還故廬
颼颼破屋小青禂客枕頻年寄道周行止非人眞
可笑窮通有命尚何愁春風舊壘雙飛燕宿雨新
巢百拙鳩信是還家貧亦好德人何處不天遊
謹和老人春行
抗䟽明時效伏伽一歸七度試春紗柔風綠遍庭
前草細雨紅催陌上花惠遠買來猶濁酒趙州喫
去只麄茶回頭恰恰鶯啼處黃四娘今尚有家
又塔院
僧伽傳法處阿育放光時到頂直無縫透心横有
枝梅間詩鳳咮竹裏酒鴟夷醉上危層去空明渺
所思
燈夕獨酌(二絶)
鈿車羅帕禁街夜珂傘炬城沙路春少不自強今
老矣落梅風暖酒生鱗
海濤風定柳枝曲江檝波明桃葉歌剪燭停杯聽
宛轉不妨白雪映青蛾
送游考功將漕䕫門(七絶)
温公一傳諫議劉菊坡一傳吏部游長庚伴月天
欲曉西照太白南羅浮
神鼎一鑄魑魅怖法鼓四震波旬悲祖宗涵養天
下氣留得此脉扶顛危
欲鳴不鳴銜口馬欲去不去羸角羝排天絶呌河
漢裂隻舸飛上岷江西
古來刀鋸鼎鑊具用待誹謗妖言人掁觸不怒予
節去惟天爲大知堯仁
金湯棄去七百里珠玉走盡六十州誰生厲階不
可問桔栢江上風颼飀
燒畬瀼外竹枝瘦踏磧灘上桃花肥繡衣故鄕豈
不好爲天下計母庸歸
四肢誰謂可無骨五臟自信難留寒跋予望之不
得語但願萬里書平安
正月二十四日早夢乞聦明於東坡
東來一舸横天上御風而行無點浪有人野服帽
高簷宛如赤壁圖中樣舉手疾聲呼先生爲我心
孔開聦明䱼然一笑若相語乞得聦明不如魯
老人晚得女眞眞又曾孫女金華皆再
周而殤葬塔院後今春焚化用前韻賦
詩謹和
窣波影裏誦陁伽古佛燈籠護絳紗智慧竭羅雖
正果慈悲妙善亦空花怕寒婉孌初拳蕨望雨醒
鬆細舌茶節物感人還自解有兒何用女當家
送澄維那訪舊湖山
梅子酸猶淺桃花豔已饒春風開口吸明月換肩
挑鶴向平湖放猿從古洞招出門天地闊何處不
逍遥
葉主簿挽詩
生理鴟夷子心期桑苧翁行厨脩竹月坐艦落花
風雛好纔孤鳳行疎忽斷鴻吳松明遠目一點夕
陽紅
謹和老人古硯韻
破壞憨僧衲凹欹漫叟窪吐雲頭縮蜃啖月口呿
蟇宫㜮愁難捧堂胥怒可撾莫貪濡筆利浪草侍
中麻
路逢徽州送牡丹入都
飛絮遊絲弄霽華出門芳草渺天涯太平莫道全
無象脫繡鳴鈴傳送花
首夏一絶示徐錦囊
金九未熟櫻桃過錦幄俱空芍藥來共坐晩凉觀
物化床頭有酒爲君開
荅王仲鈞(兩首)
無言安止止不動妙如如暴虎未聞道汗牛空讀
書赤窮遑恤後白坐且求初寂歴野花晩嫣然風
雨餘
老鏡風霜飽離觴歲月悠曲多傳郢水(前郢州司理)詩
亦到蘇州拽轉撩天鼻抽將閙市頭投林母用急
時至會封侯
次子有下第韻
東風換骨立成僊五色終迷自古然龍變未符今
舉䜟鶴來當驗後科緣情如中酒宜親酒命合腰
錢會有錢許買娉婷供老伴不妨遲得兩三年
荅駱肖秦
過我葵榴巷留君筍薤厨襟懷新雨快面目故山
癯自笑孤飛鶴誰憐返哺烏未應埋没得囊有萬
驪珠
初夏即事一首謝俞德遠惠茶
病眼昏花懶讀書閉門恬養冉溪愚一簾草色蛤
呼伴四壁樹隂雞護雛巳是歸來何用引本無太
極不湏圖小團自汲新泉試凉滿松風石銚爐
重午山蹊獨步
扶病索清蔭循林步幽霏花拈勃姑飯草拾蝦蟆
衣良藥觸手是壯容轉頭非昜𥙷天上漏難駐人
間暉寒暑遞流斡悲樂相因依功名少終吉冨貴
多危機李泌語欲咽屈平志空違不如滿引酒舉
世知我希
平齋文集卷第七
