平齋文集卷第十五
内制二
殿中侍御史王遂辭免除戶部侍郎恩
命不允詔
朕自親政以來臺諫以直聲著者必超軼等級而
進之所以勸敢言廣忠益也卿氣壯而材茂識高
而論偉繇分察再遷察非法於殿中暴未殄之惡
折方萌之姦蹇蹇匪躬聞于天下朕甚噐其直稽
諸故府臺臣以供奉赤墀攝貳版部僅一二見如
卿即日爲真亦足昭眷簡之殊旌拔之異矣矧嘗
考覈郡國計簿具見本末理財有䟽義利之辨尤
嚴今特舉而措之毋多遜所辭宜不允
權戶部侍郎趙立夫辭免除戶部侍郎
恩命不允詔
小司徒掌建邦之教灋令貢賦抑其細也而後世
專以理財爲職卿本固而末茂外寬而内明踐敡
所至務以有餘不敢盡之意寓於政事攝貳地卿
恂恂如不能言而鈎索原委檢覈滲漏吏無所容
其欺心計精矣就俾爲真用懋前業夫天下大計
分隷四緫其入于版曹者纔二十七郡生寡而食
衆用疾而爲舒故常患不澹鞭筭笏畫之長朕方
以陳恕望卿勿辭可也所辭宜不允
權刑部侍郎李性傳辭免除禮部侍郎
恩命不允詔
有虞氏命伯夷作秩宗曰夙夜惟寅直哉惟清寅
故直直故清也知此然後可以爲禮樂之官卿務
敬以直内之學有淵乎似道之風甘泉之論思露
門之勸講責難陳善備罄忠益而不汲汲於進寅
直清矣若昔折民惟刑與降典相爲表裏疇庸邦
憲之平正序春官之貳選妙望華朕命惟允齊仲
孫來省難知魯秉周禮而不敢動晉欲服楚必先
大蒐被廬示之禮時方多艱卿其思所以尊吾國
者徒鳴其謙非朕所望所辭宜不允
權兵部侍郎趙彦悈辭免除兵部侍郎
恩命不允詔
卿學問造乎精微論議根乎正大垂紳端笏於朝
蓋麟之儀儀鳳之師師也引年告歸朕以金華之
業未竟擢繇武部之最就進貳卿之真亦可爲勉
留矣而猶以歸諗歴觀在廷番番黃髮我尚有之
而公族之年耆德明孰踰卿者四郊多壘主憂則
臣辱同姓之老方與國同其戚休而忍不爲朕修
九伐之灋明七德之武遽舍之去乎其彊起就厥
位所辭宜不允
朝議大夫新除兵部侍郎兼國史院編
修官實錄院檢討官兼崇政殿說書趙
彦悈辭免陞兼同修國史實錄院同修
撰恩命不允詔
經者道之綱也史者事之紀也八書十志而下述
作紛紛經學之不明也深於經則必良於史卿學
有師傳晚造自得邇英論說析微抉隱多先儒所
未發用力於經深矣典謨歴代之軌範春秋百王
之繩墨記言動者祖焉卿能以經法爲史法品藻
實錄方將軼遷董而上之進参纂修尚奚遜所辭
宜不允
特進左丞相兼樞密使鄭清之等奏爲
雷發非時乞賜罷黜家居待罪不允詔
自昔有國之患莫大於君臣玩天變而不知懼間
者雷洊發於首春雷君象也爗爗震電不寧不令
朕方引咎修省卿等亦以陽不歛藏俟罪于家上
下相與儆懼若此吾國其庶幾乎漢丙魏同心輔
政風雨災變時氣失節皆惕然以爲已憂而中興
之治成卿宜一乃心德圖所以回天意者移災股
肱非朕志也明發其率百辟以朝端朔所請宜不
允
特進左丞相兼樞密使鄭清之等奏爲
滿散天基聖節乞許免肆筵不允詔
朕惟天心仁愛人君故出災異以譴告之星雷示
變天所以大儆朕也而卿等職思其憂莫不震恐
引慝可謂得交修之誼矣然損貴酌損節戒苦節
禮以義起必惟厥中朕於誕日旣寢上壽之禮群
臣嘉賓之式燕可盡略乎勉體示慈之意毋勤引
避之嫌所辭宜不允
太中大夫同知樞密院事兼參知政事
鄭性之奏爲雷電非時乞賜顯加黜罰
不允詔
廼立春再翼日庚戍殷雷始發又再翼日壬子而
震少陽驟洩恐懼靡寧故預戒百官天基節寢介
壽輟用樂庶幾上荅天譴卿乃謂咎在臣等乞加
顯黜昔我仁祖以春雷爲異明詔責躬曷嘗歸過
股肱卿宜悉心輔朕以&KR0658;&KR0658;致福勿復辭費所請
宜不允
工部尚書李鳴復辭免玉牒兼侍讀恩
命不允詔
周小史掌邦國之志奠繫世辨昭穆師氏以媺詔
王居虎門之左司王朝自唐以來瑤牒之纂修經
幃之誦說蓋昉諸此而兼其長爲難卿着御史之
冠曳尚書之履聲稱籍甚而執春秋一經以陪緝
熙之講尤多所發明朕孰察所韞閎中而肆外故
以開元禇無量開成李衢之職兼命之進而勸讀
則明引君於當道之誼退而撰次則用大事書於
策之法恢乎有餘地也所辭宜不允
戶部侍郎王遂辭免同修國史實錄院
同修撰恩命不允詔
文以氣爲主職史事者有直氣則無曲筆卿以學
問養集義之氣頃爲御史不爲強禦屈剛且直矣
進升言語侍從之聮参舉紀傳編年之法以前日
之是非一時者榮辱百世均是氣也况司馬遷之
進姦雄崇埶利班固之否正直輕仁義曾莫能當
卿麾訶之餘鋒一代大典久未就緒非卿其誰宜
爲所辭宜不允
兵部侍郎趙彦悈辭免侍講恩命不允
詔
元祐中程頥爲說書以敬涵飬君德范祖禹爲侍
講以和開導主意親學士大夫之益如此朕知卿
和而能敬始進之以頥今進之以祖禹德性之迪
意嚮之正惟吾宗老是凖巽櫝來上謂究心自得
而無能悟主朕實愧焉雖然學有緝熙于光明佛
時仔肩示我顯德行亦惟卿勉之所辭宜不允
特進左丞相兼樞密使鄭清之金紫光
禄大夫右丞相兼樞密使喬行簡再上
奏爲雷發非時乞賜罷免退伏田里不
允不得再有陳請詔
春秋書三月大雨震電夏正月也劉向謂雷未可
以發而發陽不能閉隂之象故邇者雷發於春始
朕甚懼焉丞相與國同其戚休旣夙夜熏心圖荅
譴告積隂随霽矣而猶執咎不自巳夫勑天之命
惟時惟幾元首股肱交相儆戒固應天之實然宣
王遇災而懼側身修行詎嘗分過於申伯仲山甫
哉况今外患未弭内治未飭朕方倚丞相如左右
手其安厥位懋我政事以保乂我有夏穆我天縡
毋輕於奉身而退以孤朕也所請宜不允
端明殿學士宣奉大夫李&KR1033;上表辭免
除資政殿學士知眉州恩命不允詔
朝廷以耆儒而尊故國以世臣而重朕萬里召卿
期以爲股肱心膂詎肯使一日去脩門哉惟西土
嘗不靖朕爲之廢寢食者累月峨英岷秀盡萃王
庭鄕大夫之舊德宿望莫有留者拊髀躊躇憂顧
無所寄然後知季良在隨廉頗用趙之足以重鄕
國也輟經幄之優進書殿之重高牙大纛歸鎮鳴
珂薦紳父老念疇昔綏靖之勲猶在必動色相告
坤維可無憂矣况峻職以尚賢即家而爲守在蜀
纔止一人朕於卿可謂盡體貌之宜往哉毋以中
外爲間所辭宜不允
端明殿學士宣奉大夫李&KR1033;再上表辭
免除資政殿學士知眉州恩命不允詔
孔子自衛而反魯孟軻去齊而歸鄒弗逢其時乃
諉諸命卿心存於致主朕志切於用賢將以有行
未爲不遇曩頻年外服嘗著績於制垣今再歲中
朝遂眡班於執政雍容勸讀繾綣給扶顧圖任之
念未志何引謝之章屢至躋隆名於祕殿建巨屏
於故鄕歴考前聞罕見近比相如之諭蜀道方來
弩矢之迎買臣之守會稽何勤印綬之上諒薄言
於晝繡尚遠告於辰猶所辭宜不允
太中大夫守兵部侍郎淮南東路安撫
制置使兼知楊州軍州事趙葵以護邊
無狀乞賜罷歸不允詔
善射或失於百命中之餘良醫多得於三折肱之
後此操危慮深者所以逹也卿蚤懷智略銳赴事
功雖鳴劒伊吾之志未酬而堅壁細柳之風猶在
梁荆俶擾淮獨晏然涉歴多而識慮老可與圖守
矣邊烽少歛亟上歸請兵法曰毋恃其不來恃吾
有以待之賊情叵測吾圉尚䟽卿宜日討軍實思
敵王愾其可遽奉身而退乎所請宜不允
太中大夫守尚書戶部侍郎兼刪修敕
令官趙立夫乞卑叢祠不允詔
漢張蒼爲計相更以列侯主計唐劉晏自度支領
租庸鹽鐵至僕射猶領使如舊理財不宿其官簿
書放紛吏並緣爲姦利雖竭江河之入莫供尾閭
之泄也卿踐更中外之久財賦脉絡洞燭表裏而
姿禀静固精力彊乂又足以行之左戶爲真朕方
委重閱日幾何遽以春衣辨集而求均佚蒼晏職
業僅以是自諉耶維時調度孔殷尚究爾材毋曠
吾事所請宜不允
朝奉大夫權工部尚書時暫兼權吏部
尚書兼修玉牒官兼侍讀李鳴復辭免
除權刑部尚書日下供職兼職並依舊
恩命不允詔
朕惟舜命九官垂共工臯陶作士皆終其身不易
後世必遞遷熟試以觀通材卿爲棘卿有明清之
風則峻緫一臺爲臺端有直亮之操則超躋八座
爲起部有簡静之譽則併攝天官知卿深故進卿
亟也然經遠猶者貴事功之詳歴圖大任者在望
實之積孚兹繇五雉之華趣典鷞鳩之重擢無虚
月意蓋有在卿以因人序升而辭過矣其思式敬
爾由獄以長我王國所辭宜不允
中奉大夫寶文閣待制賜紫金魚袋鍾
震辭免除寳章閣直學士知静江府廣
西經略安撫恩命不允詔
朕待臣下無中外之間以久不見卿召自姑孰賜
對于便朝議論平實可見於行良用嘉獎攝長起
曹詔墨猶濕而嘖言已至憮然不得而私也廼睠
桂筦爲廣右都會有江山之勝無瘴癘之虐峻直
西清往顓牧御過家上冡行道謂榮豈若季布徒
以一毀譽爲進退哉勉敷德意使海蜑山獠人人
懷其生則予以懌所辭宜不允
朝議大夫權尚書兵部侍郎四川安撫
制置使趙彦呐乞速加汰斥不允詔
西南六十州倚天險以爲固卿老於邊籌控仙原
之險以挫賊鋒功與馬服先據北山等朕旣下詔
奬勞矣而爾子洸夫又能獮潰旅以紓心腹之憂
威名旣立賊雖狼貪無厭羝觸未巳獨不忌吾老
羆之當道耶進卿武部之貳且官厥子於朝其體
有功見知之意益堅授任危難之圖收合散亡謹
固封守使全蜀以寧毋過爲引咎以自餒其氣也
所請宜不允
朝議大夫試尚書工部侍郎㳂江制置
使兼江南東路安撫使馬步軍都緫管
知建康軍府事兼行宫留守陳韡乞亟
卑祠廪不允詔
天下一身也論病以及國原診以知政漢之&KR0979;盭
唐之疽根皆識國體者所深憂朕不能遠德䀌然
念三垂之不静北門管鑰徒得卿重除戎蒐實飬
威制變靡一政之不舉再進文昌用懋乃績俾修
扞我于艱病在膏肓日甚一日忽騰祠請殊駭朕
聞得非切於憂國以身之病諭國之病歟天醫緩
所視固砭劑所不及秦越人浣腸滌胃必有可起
之方蓋國勢之轉移在人未可諉之壞證而不之
治也卿亦勉爲王事親藥餌嗇精神以佩安危之
寄所請宜不允
魏了翁辭免依舊端明殿學士除簽書
樞密院事令疾速赴行在奏事恩命不
允詔
采薇以遣戍視薇之剛柔爲行役久近之候而出
車勞還枤杜勤歸繼之所以閔歴時之勞也間者
歲聿云暮卿憤於封豖長蛇荐食上國烈然以樞
臣視師于江上星言夙駕冒犯霜露曾無幾微見
顔面亦云壯矣吳楚上下數千里臂指運掉氣勢
翕合有出門同人之應朕寢爲安廼睠莫春閱時
且再勞於王事盍遄其歸在師中吉序進一等特
以示吉甫之燕喜而舍爵策勲猶有待也何行而
弭歛戍之後艱何施而杜挻憂之内奰何所處置
而使朝廷尊彊生靈之無失所延英入對其孰數
于前以圖綏靖引疾而辭非朕所望所辭宜不允
謝奕昌辭免特授保寧軍節度使提舉
萬壽觀恩命不允詔
我孝宗迪關雎之風重葛覃之本言告師氏閒歸
謁於祖禰之庭詔馭群臣必進褒於伯仲之列著
爲國典用厚人倫卿笙磬和平珩璜縝粹清規雅
度具存江左之風嘉則令儀同禀洽陽之氣聮鴈
行於朱閤肅鷺序於彤墀祗奉宫闈還展寢廟榮
光接子五世異數萃於一門超陟齋壇緫提真館
蓋率先朝之舊匪繇近戚之私宜益務於好脩毋
過勤於引避所辭宜不允
謝奕禮辭免特授保康軍節度使提舉
萬壽觀恩命不允詔
朕尊臨函夏夙建長秋化成二南曾無示私外家
之意禮成五廟宜有昭德異姓之恩卿性行淑均
風神秀徹如圭如璧泝慶派於貂蟬吹壎吹篪播
英聲於鵷鷺託在肺附蔚爲羽儀奉翟禕而修寢
廟之恭擁旄節以領祠庭之佚寵超二等榮動一
時以淳熙戚畹之彛章爲慶元相閥之盛事匪徒
馭貴抑以教婣勉循制節之規宜略撝謙之請所
辭宜不允
魏了翁再辭免依舊端明殿學士除簽
書樞密院事令疾速赴行在奏事恩命
不允詔
兵難隃度則倍道而疾征事有密奏則乘傳而趣
入王事靡盬所以不皇啓處也國朝儒而知兵
莫加於范仲淹慶曆中出經略西事久之未獲要
領而召爲副樞定廟謨於殿陛之間震天聲於靈
夏之表卒揉服之卿腹有萬甲名齊一韓廼者視
師之行恊比諸閫拊循三軍有關疆事旣得以直
逹朕聽今又以所目擊還歸坐籌折箠笞之好音
懷之吾有以待虜矣恢台之交風日未烈其遄驅
以尉渴佇所辭宜不允不得再有陳請
皇叔祖少傅保寧軍節度使充萬壽觀
使嗣秀王師彌生日詔(十一月十七日生)
新陽踰浹恊氣先春生一代之宗英爲兩朝之國
老眷隆列棘恩賁垂蓬備牢餼以陳儀荗燕頥而
介壽
同知樞密院事鄭性之生日詔
小寒届節駿嶽儲神應昌運以生賢斡洪樞而贊
治特隆睠遇肇錫餼牽介黃髮之脩齡侈緇衣之
篤好
永寧郡王楊石生日詔
紀鳳標春將臨銘栢傳龜毓瑞先慶垂蓬豐好賜
於周官洽燕私於漢戚祗予寵渥介爾耆齡
光禄大夫右丞相兼樞密使鄭清之再
辭免授特進左丞相兼樞密使恩命不
允批荅
元愷並舉而百揆宅之司空公孤俱立而六典掌
之冡宰大厦必棟梁之任巨川惟舟楫之資允繫
具瞻曾微虚授以卿韞帝師之學抱王佐之材疇
績中台升班首輔蓋欲究致主澤民之業凝調元
贊化之功使國勢重於泰山而人心安於磐石倚
毗良切考謹非輕盍亟爲奠枕之圖猶堅執循墻
之請人不足與適也朕正頼於格心時則勿有間
之卿何疑於立政况此艱難之日豈其閑退之時
所辭宜不允
宣奉大夫知樞密院事兼參知政事喬
行簡再辭免特授金紫光禄大夫右丞
相兼樞密使恩命不允批荅
帝賚良弼而輔丕乂天生賢佐而祐中興繄一德
之交孚實千齡之幸會卿三朝夀俊四海逹尊充
於性則碩大而光明備於身則康寧而夀考如圭
如璧之猗重較久人望之獨隆非龍非彲之遺汝
師新國均之對秉蓋天所相維朕之承中外之壞
證己形上下之憂心如醉趣展濟時之略毋貽避
事之嫌所辭宜不允
宣奉大夫知樞密院事兼参知政事喬
行簡再上表辭免特授金紫光禄大夫
右丞相兼樞密使恩命不允仍斷來章
批荅
朕以治國平天下根本於人主之身深宫暗室左
凖右規曷嘗一息懈而世道積壞之餘國勢未振
物情易搖中夜以思懔乎若朽索之馭六馬榆塞
又將秋矣並建輔弼亟圖康濟免櫝洊至得無以
𥙷苴罅漏扶植頽敝之難耶列聖紀綱法度具
在天下事猶可爲以卿老於謀國勇於致君調元
經武特在機括之一轉趣亮天功用荅人望牢辭
可巳也所辭宜不允仍斷來章
光禄大夫右丞相兼樞密使鄭清之再
上表辭免特授特進左丞相兼樞密使
恩命不允仍斷來章批荅
元首明則股肱良股肱喜則元首起相湏甚切相
值甚艱卿學足以承三聖之傳識足以定萬世之
策適更張之有待嗟大壞之難圖救病於已危以
爾爲上醫之盧扁葺廬於旣朽以爾爲巧工之般
輸特隆左揆之登昭示右賢之切交孚靡間頻巽
奚爲瞑眩而厥疾瘳妙試回生之劑綢繆而彼桑
徹熟思禦侮之規毋棄爾成亟祗朕命所辭宜不
允仍斷來章
金紫光禄大夫參知政事兼同知樞密
院事曾從龍上表再辭免除知樞密院
事兼參知政事恩命不允仍斷來章批
荅
國朝之治莫盛於嘉祐時則有大臣考覈兵數地
理使邊防無闕戍奉行典章故事使百官奉法循
理而朝廷尊卿之祖也卿山立川流克世厥德兹
以參預進本兵之重且世厥官運籌幄中制勝堂
上修攘兩盡庶幾海内復還全盛之風詩不云乎
對揚王休作召公考此朕所望於卿者撝辭徒費
所辭宜不允仍斷來章
端明殿學士太中大夫簽書樞密院事
鄭性之上表再辭免除同知樞密院事
恩命不允仍斷來章批荅
有國之患莫大於君臣上下以危爲安而不知懼
知懼則可爲矣朕静觀天下之勢惕如涉淵故並
建股肱心膂圖濟于艱二三大臣切於體國莫不
念戒懼之不可已而卿踧然以外憂内患爲己責
天所以訓楚警晉之意其庶矣乎本彊則精神折
衝得道則狙詐作使力贊樞機之運毋徒傴俯之
恭所辭宜不允仍斷來章
端明殿學士正議大夫同簽書樞密院
事陳卓再上表辭免簽書樞密院事恩
命不允仍斷來章批荅
蓋聞宣王中興倚重於孝友之張仲有孝友之臣
主於内則戎車四牡始得以成伐功於外卿踐履
全君子之和操守得大臣之正朕之張仲也自登
宥府物望具孚進不躐等厥任增重夫國勢之安
危在所寄邊防䟽闊軍律放紛風寒之慮方深隂
雨之備宜急卿雖位樞庭之末可過謙乎所辭宜
不允仍斷來章
曾從龍再辭免樞密使不允批荅
召虎江漢之命姬旦淮夷之征皆爵上公往衛中
國欲威靈之旁暢必名位之加崇卿有武而有文
能定而能應處基命宥密之寄得受任危難之風
果爲朕行耶趣進臨於都會吾無復憂矣知坐折
於遐衝胡尚遜於使端似未孚於予志望之重則
可以盡護諸將權之尊則可以獎率三軍矧視周
家之禮猶輕其在國朝之典未遠匪隆㧾統曷聳
觀瞻抑使表裏聮絡之諸屯皆識上下綱維之深
意玁狁孔熾我是用急姑煩籌筆之勞徐方來庭
王曰還歸佇錫命珪之寵倚毗良切傴俯奚勤所
辭宜不允
魏了翁再辭免簽樞督視京湖軍馬不
允斷章批荅
昔在先朝蜀出名輔張浚精忠之山立允文碩畫
之淵深皆於王事靡盬之秋克奮元戎啓行之略
朕方深於憂顧卿盍展於英猷荐披謙櫝之勤猶
遜師千之重睠禁塗之獻納暨經厦之建明雖所
陳略施未盡如賈誼之志然其策常用巳深識子
房之心兹共濟於艱難乃過虞於扜格况上流之
形勢甚重而中朝之體統不殊精神旣孚脉絡自
貫甲寅報可亟宜上方略於金城辛已饗功詎止
訖天誅於洄曲倚湏戒道勿事循墙所辭宜不允
仍斷來章
曾從龍第二次辭免樞密使都督江淮
軍馬不允斷章批荅
易之師正丈人吉非必以素居冨貴稱也才謀德
業衆所尊信畏服則國勢倚之而重卿德業之茂
才謀之偉積孚于衆望出分憂寄盡董師干十乘
啓行有日矣本兵置使特壯前茅豈以冨貴卿哉
矧兩相兼官於中元戎專官於外體貌均壹脉絡
貫通修扞于艱以敉寧武圖功蓋在此行虎拜稽
首對揚王休毋屢勤遜牘爲也所辭宜不允仍斷
來章
文武百寮宰臣鄭清之等上表奏請
皇帝正月五日天基聖節御紫宸殿上
壽不允批荅
朕親㩜政枋以來嘉與海内相安於善治而秉德
不康寧無以輯天人之和咎證荐形於象緯妖氛
旁煽於畺垂致使吾民重罹其害夙夜怵厲心焉
如擣其敢晏然盛禮備樂于廷以侈誕彌之慶哉
群公百辟盍圖往求朕攸濟顧援承平舊章以請
君曰卜爾萬壽無疆固天保歸美之至情而嚴恭
寅畏天命自度治民祗懼無逸享國之長在此不
在彼也其思將順用副憂勤所請宜不允
文武百寮宰臣鄭清之等再上表奏請
皇帝正月五日天基聖節御紫宸殿上
壽不允批荅
誕節之置非古也我朝列聖觀會通以合禮必
随時而酌損之上天示變則寢同天之祲容萬民
失業則蠲天申之縟典蓋以畏天恤民爲心不以
位爲樂也朕獲承至尊休德于今一紀露囊獻賀
每仰而不進矧今玩洊雷之象恐懼修省莫敢遑
息而可效千秋爲宴樂乎約浮崇簡朕志堅定卿
等勿重請也所請宜不允
謝奕昌再辤免特授保寧軍節度使提
舉萬夀觀恩命不允仍断來章批荅
后父據春秋褒紀之義帝舅緣大雅申伯之意而
外戚恩澤寖博其來尚矣卿以相門芝蘭之彦中
闈棠棣之雋蹈履規矩藹有令譽翟車歸謁首建
騂旄雖恩數超出拘攣之表而人不謂過豈特舊
章之可循抑官惟其稱非私昵之及也樊氏世篤
隂亦戒侈恂恂苗裔傳龜襲紫朕所以期卿者甚
遠毋留成命所辭宜不允仍断來章
謝奕禮再辭免特授保康軍節度使提
舉萬壽觀恩命不允仍断來章批荅
閨門者王道之本后有進賢之志無私謁之心則
公道行而倖門塞紀綱立而名噐重雖同氣何有
乎濫恩卿傃冨貴而退遜服儒雅而謹勑后實嘉
之于邑于謝寢廟旣成禕衣歸省相祀有恪伯仲
一日而授兩節度越常科恩義稱也免櫝來上謂
隆名盛典不容倖得而謙畏有加漢四姓罔克專
美於前矣亟祗若予命所辭宜不允仍断來章
平齋文集卷第十五
