平齋文集卷第二十三
外制七
吳淵除右文殿修撰知鎮江府制
勑具官某物不受變則材不成人不涉難則智不
明此風雨霜露所以爲天道至教爾以昂霄聳壑
之質秀出於鄧林夫豈常材也哉而匠石必取於
歛華就實之後京口爲江淮襟喉升班論譔起家
出鎮識老氣定而政平軍民之福也暇日登北固
而長望慷慨擊楫聞風作興斯稱予蓄材待事之
意可
蔣重珍除集英殿修撰知安吉州制
勑具官某董仲舒宜在漢廷而出相教令國中所
居輙治志在及物無中外之間爾以奥學閎識奉
天人之對嘗褎然爲舉首不輕於售挽莫能致迨
攬大政幡然肯來敷經氊厦吮墨螭首朕方傾意
鄕之非仲舒不遇比也卧疾念歸姑以論譔殿輔
藩勿藥且召矣可
姚珤除直祕閣權知建寧府制
勑具官某冨沙軍情屢搖頃爲甚官治民廬半委
烈燼朕念之怛然故選孰知德意者爲守寓直中
祕以榮其行爾名在文學之科而議論鏘發志氣
英邁丞于麟臺郎于憲部與聞廟筭於宥府聲問
日起詎宜輕去一方病矣勉爲朕往廉平以字民
簡静以馭軍百廢具舉而聲色不動以表列城是
爲稱選可
何炳除集英殿修撰知江州制
勑長江上下護風寒非一處潯陽西挹武昌東引
京口自晉以來爲重鎮故輟從臣臨之具官某以
撥煩之材致遠之識嘗建臺閫于上流厥績用茂
晩登從塗齒宿而氣不衰升華論譔往控天險酌
保鄣繭絲之計嚴綢繆牖戶之圖江波不驚廬阜
屹峙尚可登庾亮之樓而銷憂也可
國子監書庫兼皇后宅教授徐雄除國
子錄制
勑具官某虞周有胄子國子之教漢有四姓小侯
之學朕參用之以作人爾講習克勤圭角不露方
授經隂馬之家遂分錄成均之政師道行焉茂哉
思其所以爲人師可
陳大樸平黎蠻賞轉儒林郎制
勑具官某黎蠻千紀海邦繹騷爾密贊守臣設謀
致討論功宜賞爰進一階漢水之陽益勤警邏可
張綽平蠻督餫賞轉儒林郎制
勑具官某黎蠻干紀海邦繹騷維時守臣亟致討
定爾服官黃綬督餫良勞示勸一階益勤警邏可
趙善瀚知岳州制
勑具官某岳陽處粤蜀荆楚之會吳晉皆爲重鎮
以魯肅陶侃爲之守爾氣盛於權竒材優於盤錯
傑傑然公族之穎繁弱櫜藏人所共惜起馮熊軾
揖肅侃於千古之上可無薄洞庭而羞君山也維
彼澤國民生孔艱悉力拊循毋失休譽我有好爵
將於爾乎進之可
黃朴改差知泉州制
勑具官某奉親而守便郡搢紳之至榮爾學問昭
融議論激壯以倫魁雅望昌文聲於朝而料戎情
商國勢類出人意表識者以方面之材期之甫懷
吳興之綬隨綰温陵之組去家壓境能幾何舍板
輿親御如行戶庭父老相與榮豔於道周且喜色
相告曰仁孝同源孝於親必仁於民凋瘵其甦乎
可
塗顯行知崇慶府制
勑具官某蜀在萬里外朕於人物之賢否難隃度
而耳目惟制閫之寄爾之公廉律已豈弟愛民彦
呐爲朕言之觀遠臣以其所主唐安一麾不汝吝
也政平訟理圖稱厥舉謹勿以去朝廷爲邈可
厲模楮綱賞轉朝請大夫制
勑具官某幣行於東南而取楮於蜀精實緻密僞
難以亂眞也爾抱材敏銳將漕井絡歲發楮綱適
應賞令其升一級庸勸奉公可
權工部侍郎徐僑除集英殿修撰提舉
佑神觀兼侍讀制
勑勞侍從之事願去承明考仁聖之風勉留廣厦
雖優老之令典實崇儒之盛心具官某志操孤高
問學淳古詠歸沂水之上世果何求作興北海之
濱時然後出有嘉耆艾寘在清華守益固而眷益
隆進愈峻而辭愈力兹領祠於闕下仍勸讀於禁
中以體貌大臣之舊規爲尊寵高年之特禮更陞
論譔不替纂修行葦之養老乞言亦孔厚矣大學
之致知格物尚茂明之可
黃堮知肇慶府制
勑具官某朕惟民生之不易吏治之不良雖斗壘
未嘗輕卑矧名藩乎爾承元祐故家之傳材優而
氣壯自著勞於試邑即振譽於登畿僅爾小休倏
焉復起爲遐嶠之民擇守也潰旅未殄地迫高要
往疾其驅亟圖按堵可
丁曄除直寶謨閣淮東路轉運判官制
勑具官某王良造父之御鳴和鸞逐水曲無不中
節人與馬相習也爾氣明而敏材通而偉屏翰澄
清之最荐著於淮左物情地利習之久矣兹還寶
奎之直俾膺飛輓之寄咨諏貴廣積貯貴豐往究
乃心用圖厥績以寬我東顧可
魏了翁除權禮部尚書兼直學士院兼
侍讀制
勑秩宗之典三禮虞凝垂拱之功春官之掌九儀
周格盈成之治繄制作之自古必推行之在人進
我鴻儒膺兹妙選具官某氣以志爲帥學以經爲
宗賈誼六太息之書洞逹國體魏證十不終之䟽
仰當帝心梧桐方挺於朝陽兼葭已颯於白露逆
處以順樂忘其憂務著書而立言期精義以致用
綠竹猗猗而瞻彼奥每興磨切之思白駒皎皎而
奎之直俾膺飛輓之寄咨諏貴廣積貯貴豐往究
乃心用圖厥績以寬我東顧可
魏了翁除權禮部尚書兼直學士院兼
侍讀制
勑秩宗之典三禮虞凝垂拱之功春官之掌九儀
周格盈成之治繄制作之自古必推行之在人進
我鴻儒膺兹妙選具官某氣以志爲帥學以經爲
宗賈誼六太息之書洞逹國體魏證十不終之䟽
仰當帝心梧桐方挺於朝陽兼葭已颯於白露逆
處以順樂忘其憂務著書而立言期精義以致用
綠竹猗猗而瞻彼奥每興磨切之思白駒皎皎而
食我苗徒起縶維之歎適中朝之更始俾外服之
遄歸睠百王之典寖微而一代之防多闕匪究定
民之本曷爲經世之方漢僅草儀猶折武夫之氣
魯惟秉禮卒回彊國之謀爾熟講乎后倉之九篇
深稽乎姬公之六典未入趨於宣室趣攝長於容
臺仍摛盤誥之文更勸索丘之讀登崇伊始簡注
良深吏士之見官儀正頼濟時之略公卿之明王
制毋忘致主之規可
參知政事曾從龍除知樞密院事加食
邑實封仍兼參知政事制
勑聖賢相維而致升平莫重弼諧之寄文武兼資
而有智略尤嚴宥密之圖廼睠譽髦洊參大政進
筦五兵之重用培九鼎之尊倚成匪輕作命惟允
具官某學該乎今古識貫乎天人長江大河不足
以喻其量之深太山喬嶽不足以言其噐之重夙
擅倫魁之望嘗陪近輔之聮仲舒見嫉孫洪不少
安於朝廷之上李泌出避元氏寧退處乎畎畒之
間旣屢最於价藩爰趣還於政路屬逢更化備罄
告猶直方大之兼全深得鎮浮之體知仁勇之並
用洞明應變之機顧邊瑣之孔艱期廟謨之宏濟
宣帝樞機周密固先二相之資憲宗紀律設張尤
切衆賢之助肆疇庸於間社俾進序於本兵緫提
星紐之權仍贊台衡之務邑畬申衍邦典增崇以
成道德之彊以全帝王之勝噫天保治内所以收
采薇之功烝民任賢所以定車攻之業維眞儒之
無敵知中國之有人務遠乃猷用底于乂可
簽書樞密院事鄭性之除同知樞密院
事加食邑四百戶制
勑帝舜之格三苗有伯益以贊禹宣王之定四國
有吉甫以誦申睠宥密之孔嚴頼寅恭之協濟肆
頒命綍參典事樞具官某資蚤悟而夙成學旁貫
而曲暢凾鐘太蔟爲角始終皦繹之和玉瓉黃流
在中表裏清明之粹久矣冥鴻之去時哉儀鳳之
來不累日而長諫坡未再月而登政路以非常之
際會爲有大之規摹難於定不難於回熟知國勢
可以戰斯可以守洞識戎情爰進貳於本兵仍申
陪於賜邑維予制勝咨爾陳謨府兵列於關中孰
是相維之制屬國置於塞下曷爲叵測之防隱憂
旣深區畫可後坐弭控弦之警密輸借箸之籌噫
文武之憲萬邦政有頼中興之畫明良之康庶事
盍共圖丕應之功惟爾之能俾予以治可
同簽書樞密院事陳卓除簽書樞密院
事加食邑四百戸制
勑民獻敉寧武功求濟於艱大之日王師遵養時
晦用介於純熙之餘睠國勢之重輕視人謀之臧
否進賢宥府揚號明廷具官某柳下惠之聖和樂
正子之好善謙謙自牧夙全君子之風蹇蹇匪躬
克慕王臣之操紛炎門之競騖獨夷軌之徐行一
泯忮求兩無緇磷去知有命靡矜噐能政理之長
來亦何心益稔議論文章之望迨親攬於威柄爰
趣登於政塗勤樸斵於梓材力贊厲精之治綢牖
戶於桑土常懷先事之憂備罄壯猷罙深邃簡就
陟樞庭之序仍循書殿之班爵進公圭秩陪邑采
俾密禆於勝筭用坐折於遐衝噫明主可爲忠言
朕方合介胄搢紳之議上策莫如自治爾盍思車
馬噐械之圖必同寅協恭而和衷斯禁暴定功而
保大式孚民聽庸對王休可
余玠起復宣教郎襄陽府通判兼京西
制置司機宜文字制
勑具官某奪情非令典也惟從戎則許其墨爾以
明敏練逹受知于制閫秋防孔邇辟置自助起之
堊室貳政要藩且參莫府之畫不以家事辭王事
其禮之變乎移孝爲忠勉圖協濟可
李勉平黎賞轉朝奉郎制
勑具官某廣右平黎上功爾以彊敏宣勞于莫府
進二秩以獎之甫通閨籍遂階員外異渥也試邑
于虔益勵勿懈可
軍噐少監徐清叟除將作監依舊兼司
封郎官兼崇政殿說書制
勑具官某朝廷之用賢非一途信其賢耶用之惟
恐不亟故必躐正郎梯監少而升爾家傳正大之
學躬厲直方之操金華開說援古以證今亹亹不
倦朕甚嘉之攝主爵貳戎監而進大匠華軌直矣
朴素化行繕修務簡涵泳竹素綽乎餘暇輪人有
釋椎鑿議堂上之讀者試詳訪之以告庶乎他山
之石可以政玉也可
大宗正丞蔣峴除軍噐少監仍兼權侍
左郎官制
勑具官某武監戎部之附庸官間無事少也占位
涉筆無幾牘然鄕用之材於此乎儲爾學問醇茂
義理融暢恬夷而莊舒卷阿吉士其人歟丞我麟
宗攝郎銓省几案文書填委不動聲氣隨手冰泮
而九品無遺鑒體用具矣試材以劇養望以暇鶴
膝犀渠姑貳程作朕方圖所以進爾者可
丘岳除兵部郎官趙與&KR0696;除都官郎中
兼樞密院檢詳文字制
勑具官某等國朝最重尚書郎之選懷香而奏明
光襆被而直建禮非郡最不眞授爾岳篤茂而暢
邁守儀眞以吏畏民懷稱爾與&KR0696;䟽明而詳逹守
嘉禾以政平訟理著朕厲精政事以來歴課吏治
皆其良也表惟良之吏以勸郡國故俾岳郎于司
武與&KR0696;自丞大宗郎于司僕且攝屬于宥府太微
積星之次即日爲眞顧不謂榮乎兵不可黷刑不
可濫必寢必措勉贊而長可
樞密院編修官趙汝譢除宗正寺丞仍
兼右司制
勑具官某三丞望華職簡而宰屬爲劇授官兼劇
以簡欲其材有餘於事也爾蚤收危級蔚著雅望
攝組省闥靡枉于法守而事不辭難沛乎其材也
擢繇編纂涉筆宗盟仍行紀綱百司之職輕車熟
路疇能及之益涵致遠之噐用對方來之渥可
汪之道除太常寺丞制
勑具官某漢制朝儀武夫拔劒擊柱之風爲之氣
奪使成周禮樂得見于後世情僞之防何如哉故
奉常置丞必通于古誼爾學博而約氣直而清時
輅冕舞之傳孰復蓋久談經宫邸薰陶信厚涉筆
曲臺宜矣因革損益訂古而施諸今以美化善俗
亦惟無忘夙夜惟寅之義可
劉克莊除樞密院編修官兼權侍右郎
官制
勑具官某時政記者國史之椎輪經武要略則先
朝制勝典刑之囊括其書纂次於樞屬自昔必名
儒文士爾家傳儒藝蚤著文聲韞抱不凢脫餌科
級諸老先生多之簿正屬籍進升刪潤維汗青之
稱也與聞廟畫攝事郎潜精毖簡通對我殊擢可
陳一薦護獻俘有勞轉朝奉郎制
勑具官某垂瓠合圍穹廬就燼凾守緒檻天綱獻
功于藁街脩途護役爾寔宣勞其升員外之階往
效幕中之畫可
顔信之獻俘有勞轉保義郎制
勑具官某淮蔡凾骨獻俘之役爾與有勞其陞一
階以酬跋涉可
蔡仲龍除大宗正丞兼權屯田郎官袁
商太常博士並兼沂靖王府教授制
勑具官某等沂邸於屬爲近朕篤内睦擇師而教
之久則逓遷獎其勤爾仲龍爾商皆以經明行修
立於朝如玉在山燁然其煇潤楷範麟趾麗澤多
益是用進仲龍丞于大宗且攝省郎進商繼仲龍
議禮于曲臺而典教悉惟求舊懋詩書禮樂之訓
陶河間東平之風不特講留屯蒐綿蕞之欽厥職
也可
安恭行除大理寺正制
勑具官某廷尉有正監及平漢制也我朝置正於
卿少之下丞司直之上厥選蓋謹爾材姿亮通風
榘明整蔚其梧鵠之秀丞郡以李法簿召未至升
之正以聽獄成甄拔峻矣書曰明啓刑書胥占咸
庶中正勉哉圖厥稱可
魏峻除宗正寺簿楊璪太府寺簿趙與
爽耤田令制
勑具官某等楩柟𣏌梓之材生於鄧林其地美矣
非雨露之養不成爾峻簡而温雅而文爾璪茂而
通整而練爾與爽穎而秀韶而明英英世家翹翹
天支朕皆欲養其材以待用故進峻簿正于瑶牒
璪繼峻簿外府與爽繼璪令帝耤前煇後暎其各
懋於自獻可
馮去疾除武學博士制
勑具官某善用兵者不學古兵法而圯下一編亦
詎容無師慶曆置右庠之意昉此爾以通經博古
之學彪炳於文成均諸生咸歛祍其下風而平時
慷慨激烈論南北離合之勢兵家勝負之略皆有
據依遷之博士使業韜鈐者又得所矜式新美作
成之下安知不有武舉如子儀出於中乎可
劉宰除將作少監制
勑具官某朕宵旴圖治計效猶邈每嘆君子有材
之雖然不敢諉斯世之無其人也爾隱居以求志
深造而自得君子人歟其論天下事目無全牛投
刃可以中桑林之節材抑偉矣旌招屢下未肯從
吾游何耶超越拘攣繇丞奉常徑貳繕監迎之致
敬有禮矣惠然來思毋興盡而返可
尤爚除知江陵府兼京湖路安撫劉煇
叔政績轉一官依舊知建昌軍制
勑具官某等河東以地望之重歸季布穎川以民
情之安留寇恂悉惟其宜爾爚抱識時應變之長
往帥荆州事權非昔而承上撫下無間言可以爲
難矣故齒召復還以壯吾上游控扼之勢爾煇叔
厲盡職奉公之志出守盱江邑里甫集而興利除
害無遺功可以爲善矣故選擢復留以尉千里戀
慕之情分閫乘壘任有輕重朕爲地望民情而擇
官奚有間哉各鞭厥後毋棄爾成可
葛洪除資政殿大學士提舉洞霄宫制
勑武公叡聖晩不忘箴國之心文子廉忠老猶篤
事君之志朕緬懷舊弼久樂燕居年垂九袠之崇
望稔三朝之重峻陞邃職昭示隆恩具官某嶧陽
特生之桐新甫後凋之栢致身廊廟雍容麟也之
來引興丘園翕忽鳳兮之去仁樂山而俱寂義飲
水以自娛雖黃髮之番番愈丹心之烱烱廼睠粹
古務尊耆儒不得謝則賜杖而安車優游佚老如
有問則就室而珍從懇切乞言方將遣掌故而訪
伏生乃欲致少傅而從䟽受旄期雖重於趣召矍
鑠詎容於告歸陟祕殿之大名踵珍臺之優廩肆
加體貌式聳觀瞻噫壽考維祺朕敢忽日秩月存
之禮憂心如醉爾毋忘晨興夙寤之規益茂養恬
對揚猷訓可
何處久太府卿兼知嘉興府制
勑具官某士君子任於時入儀九列出殿三輔通
顯矣矧建惟月之旜馮扶風之軾而爲王人爾守
故家之學術熟昭代之典章色莊辭毅争是非於
殿陛間不少詘用之郡國何姦萌之不戢戾氣之
不弭哉因南徐惜其去之早知檇李恐其來之暮
就乘夏縵趣布藩條徒得君重毋薄淮陽也可
度正轉朝議大夫守禮部侍郎致仕制
勑允矣君子佩筆槖以方眞賢哉大夫掛衣冠而
何亟能知所止盍賁其行具官某學守粹傳性全
至善見於治郡有閉閤思過之風推以立朝得自
牖納約之體進貳秩宗之典仍參師氏之司尚頼
繩愆遽聞告老一正君而定未究責難之恭致爲
臣而歸廼慕保身之哲宜升華秩用尉耆齡還家
峩雪之邊遺世煙霞之表莫回爾志徒愴予懷可
禮部侍郎致仕度正贈通議大夫制
勑有十夫予翼方來下於井參不一老憗遺乃去
騎於箕尾宜加禭典庸示眷懷具官某秉心醇明
制行平實大夫國人之譽蚤推其賢諸老先生之
傳晚試所學踐禁途而獻替簉經幄以開陳每望
其儀嘗期以壽胡夕陽之莫駐忽朝露之先零臥
病於數千卷之間性焉巳盡殮含於二三子之手
命也何言凄凉萬里之歸赫奕四階之贈英魂如
在茂渥歆承可
趙綝除大理寺丞諸葛十朋除大理寺
司直制
勑具官某等獄重事也鍜鍊以爲巧攟摭以爲察
析律以爲密深文以爲公而民命近止國脉斵矣
理官其可不選爾綝噐涵渾璞薰然忠厚長者之
風挈繩直於圜棘刑不失仁故就進之丞爾十朋
步中規矩藹然悃幅無華之美贊笏畫於國帑利
不失義故俾繼綝司邦之直皆以逹吾好生之德
也敬之哉惟良折獄可
太學博士李榘除諸王宫大小學教授
制
勑具官某大學在西郊小學在國中四代之制然
也二學並設以教神明之胄則我朝作古爾行應
周旋之規學茂講習之澤相觀而善六館得師而
吾葛藟瓜瓞之秀不可無良範也故輟之司教于
宫庠小以成小大以成大等就傅肄簡而上皆知
勉於爲善則振振之化行矣可
太學正何處恬除太學博士制
勑具官某博士掌通古今漢始以五經置施讎之
易孔霸之書張生之詩小戴之禮皆嘗以是論同
異於石渠其通經何如哉爾涵渾厚之氣藴精深
之學正于膠庠士服習其訓而不敢犯升之分經
講授之官剖疑析滯導正釋回以成首善之風乃
見師法可
架閣林宋偉除太學正臨安府學教授
林伯順除武學諭鄭斗祥除太學錄制
勑具官某等文武異庠而樞紐風化坯冶人物之
功等故選授皆明師爾宋偉志氣激昂講藝精博
爾伯順風規凝整汲古深長爾斗祥抱負瑰傑造
理閎奥掌故郡博士中一舉而得三士上庠以宋
偉爲正斗祥爲錄右庠以伯順爲諭望實孚矣教
學相長之道尚觀所進可
兩浙轉運判官顔頥仲除戶部郎官兼
知臨安府制
勑具官某朕間者親扎十有二條敕畿尹以重四
方之本丁寧貇到奉行惟人爾立心直而平見理
静而明處事果而精將漕闕下聲采奮厲撫虎兕
之出柙知牛羊之求牧兼組彈壓都人士安之兹
用擢之版部郎俾爲眞周以尊枕于京爲盛漢以
桴鼓不鳴爲能爕友彊弗友剛柔異施而國勢增
鼎吕之重斯克訓于朕志可
都官兼檢詳趙與&KR0696;除直寶章問兩浙
路轉運判官制
勑具官某歲九遷而日三接遇合之盛也未半歲
褒表者五六其非常之遇歟爾良而材寬夷而精
密治輔郡有善最朕旣增秩原其任未幾以丞大
宗召又未幾以都官樞掾進又未幾以寶奎寓直
國畿將漕選翼乎鴻鵠之遇順風誰能禦之夫諸
路之漕一也而漕于畿爲難嘘弱揉彊壓浮鎮薄
與牧尹參錯爲功皇皇枕奠矣可
端明殿學士廣東經略知廣州崔與之
除參知政事加食邑四百戸制
勑朕仰稽列聖並建輔臣在乾德則除餘慶於荆
南就參國秉在紹興則擢趙鼎於江右入預政機
肆嘉牧御之賢久鬱訏謨之望討論舊典揚厲新
綸具官某存心以事天行義以逹道風節高乎一
世威名聳于四夷泛三峽而歸久適山林之樂越
五嶺而召尚安水石之閑甫陞書殿以賦祠旋即
里門而宅牧期釋宵衣之慮忘居晝錦之榮方飛
鴞懷我好音已肅登陴之諭迨急鹿鋌而走險竟
伸負固之誅環扶胥黃木以懷生極交阯蒼梧而
息警益深簡在可後儀圖維漢化之雖更尚唐綱
之未振聚民獻以爲敉寧之本每拊髀於才難開
皇極以示會歸之方尤拂膺於道遠疇可禆於大
政信無易於老成以叶群心以熙庶務仍緫提於
邦典兼申衍於邑租趣裝而來虚宁以待噫召公
成南國之化旣茂著於民庸尚父起東海之濱盍
共扶於國勢體予至意究爾嘉猷可
凌嵩除大理評事制
勑具官某天下之平一傾則用法者皆爲之輕重
故廷尉置評以平之爾秉心近厚蒞事詳敏退然
不知而不愠擢畫一之科亭四方之讞以身體之
以心求之何往不得其平哉母徒曰三尺法安出
可
江西路轉運副使吳潜除太常少卿制
勑具官某禮樂根於心著於日用逹於天地之化
百物之産隆古聖人重之故分命夷䕫以治其精
後世文勝實衰一奉常掌其粗足矣矧卿不常命
惟貳之置爾以倫魁之望發名父之傳事親從兄
仁義充於一性而禮以節之樂以樂之無非實理
出揚濡轡之光華入揔容臺之制作孰非實用哉
世教之防範不立人心之情僞益滋借鉏取帚拔
劒擊柱綱常幾少隳矣爾其思辨上下和神人之
道以暢所學可
馮田改差知金州兼管内安撫制
勑具官某襄沔上流爲安康以守行帥事左符每
艱其選爾守洋川有治行制閫謂才周應變績著
籌邊宜易鎮要藩信如其言吾得良牧矣郡據秦
楚蜀之會距商&KR0593;孔邇非識常山蛇勢不足以圖
攻守而撫軍字民其本也毋怠毋易可
資政殿學士中大夫提舉萬壽觀兼侍
讀眞德秀轉太中大夫守資政殿學士
致仕制
勑上印祈閑風獨高於東府掛冠告老景遽迫於
西山繄一身何有於去留而四海實關於輕重特
隆禮貌昭示眷懷具官某俊偉而光明直大而博
厚出則野老望車而迎拜識恨不先入則都人遮
道以聚觀用嗟何晩進陟詞坡之長密陪經厦之
游勉朕躬爲天地而立心使斯世見帝王之爲道
久韞經綸之妙徑躋丞弼之崇方觀厥成廼辭以
疾雖堅留於勸講莫力遏於懷歸何但上下床信
人才之有間如失左右手况時事之多艱維聖賢
之會難逢而治忽之機易判所期三事寧計一階
噫君子不可諼兮尚想英規之在賢者樂與共也
竟嗟初志之違往服恩徽用光祖道可
資政殿學士太中大夫致仕眞德秀贈
銀青光禄大夫制
勑致爲臣而歸甫惜孟軻之去非夫人之慟忽驚
顔子之亡以十年退養廊廟之姿不一日與聞朝
廷之議悲深易簀恩重書棺具官某休休焉有容
屬屬乎其敬中庸大學之經世講貫深微伊訓說
命之格君敷陳坦白少徊朔於禁路首典領於文
闈爲國蒐賢忘身竭瘁方騰徹棘之譽已告負薪
之憂趣升股肱旋乞骸骨鍾全氣於三光五嶽如
斯幾人受正命於太極兩儀僅爾中壽舉朝歎息
行道咨嗟顧民生之方殿屎豈天意之未平治咸
觖金甌之望特陞銀艾之榮噫涉大水而無津孰
濟奔流之勢仰高山而景行尚聞屹立之風九原
可興百世不朽可
同簽書樞密院事陳卓贈三代
故曾祖嘉謨朝奉郎贈太子少保特贈
太子太保制
勑有嬀遠系爲漢世家咸而欽欽而躬躬而寵則
位司空寔而紀紀而群群而泰則官僕射繄流光
之無斁蓋鍾慶之有源具官某故曾祖具官某充
實中存浚明外著愛人利物博古
通今子拔列卿之穎孫搴法從之
華傳至爾曾進輔予治培深而發必茂積厚而報
亦豐雨露九霄峻陟青宫之保雲來百世益增黃
壤之光可
故曾祖母黃氏上饒郡夫人特贈文安
郡夫人制
勑天降時雨山川出雲崧高駿極之詩所以作也
必有隤祉發祥之懿是鍾經文緯武之英具官某
故曾祖母具官某氏淑行椒蘭柔儀蘋藻婦從夫
而積累始大厥家孫生子以顯揚遂彊吾國丕顯
曾門之慶申加名郡之封僾然如存歆此休渥可
故祖膏朝奉大夫太府少卿贈太子太
傅特贈少傅制
勑寤寐治功登崇人傑三階聮耀不忘夙夜宥密
之忠五廟均休益茂春秋烝嘗之孝宜隆尊祖用
顯詒孫具官某故祖具官某德履純明風猷簡遠
荐更外服隂成勿翦之棠特立中朝氣凛後凋之
栢僅升華於卿月竟鍾瑞於樞星贊我遠圖皆而
遺訓班高亞傅時申加第之恩望重世臣益篤傳
家之慶可
故祖母蔡氏魏郡夫人特贈安國夫人
制
勑舜帝之後爲陳文王之昭有蔡宜其家室貽厥
子孫具官某故祖母具某氏任只秉心温其積行
禮嚴舉桉曳藻綬於名卿教篤斷機飛翠緌於法
從傳芳再世制勝五兵不忘報本之思宜厚追榮
之典積恩徽於大郡新湯沐於名邦象服是宜尚
其不昧可
故祖母汪氏魯郡夫人特贈崇國夫人
制
勑含飴弄孫者家庭之慶爲醴烝祖者寢廟之榮
肆倚重於良臣庸追榮於大母具官某故祖母具
某氏淑均姆訓雍肅婦儀采南澗之蘋躬承家而
共祀有北山之李世爲國以生賢睠時樞紐之尊
贊我經綸之妙孝思維永德報宜隆易郡號於曲
阜之墟進國封於崇墉之壤潜光煥發懿魄祗歆
可
故父居仁華文閣學士正奉大夫贈太
師特追封申國公制
勑朕講求采薇治外之略企慕烝民任賢之風擢
時英猷列我該輔千尋之木以培埴而茂九層之
臺以積累而高必有教忠乃能移孝具官某故父
具官某心夷而履粹學博而文雄締眷阜陵佩
荷囊之清切受知光廟擁茸纛之森嚴視萬石
以爲輕傳一經而特重克開哲嗣進翊洪樞禰廟
䟽榮躋上公於二吕師垣流慶邁盛事於三陳可
故嫡母王氏鎮國夫人特贈燕國夫人
制
勑延范逵而開陶侃濟世之功闚元齡而卜王珪
佐時之業家或無於賢母國奚有於名臣具官某
故嫡母具某氏環珮雍和帨紛肅穆獻納論思之
最能勉其夫彌縫輔贊之功克昌厥子任方隆於
政路報宜侈於脂田進召公故國之封正魯人小
君之號音容未泯蠁䀜其歆可
故所生母俞氏新安郡夫人特贈和政
郡夫人制
勑綵衣之戲天性眞樂板輿之奉人生至榮睠予
兩社爲輔之英抱此萬鍾致養之憾匪隆禭典曷
尉孝思具官某故所生母具某氏毓詩禮之門嬪
衣冠之族怡聲下氣奉棘列之尊章柔則令儀佐
槖班之君子爰篤生於國棟肆坐斡於天樞心如
母存義以子貴易舊封於古歙加新命於西岷不
惟紓蓼莪之悲抑亦示白華之勸可
故妻林氏信安郡夫人特贈大寧郡夫
人制
勑召南鵲巢之什夫人起家魯侯燕嘉之詩令妻
受祉何嗟契闊不逮顯融具官某故妻具某氏佩
服女箴踐修婦則于沼于沚齊明錡釡之共如山
如河&KR0570;雅笄珈之飾宜百年之偕老胡一旦之溘
先顧予樞臣失此内助宜郡封之加峻俾廟食之
增華隂相其夫永輔吾國可
家抑除將作監丞制
勑具官某參井之光下濟岷峨之氣上直鍾其英
者多清廟之噐故選拔爲盛爾淵於學而睟葩於
詞而峻西産之珍也外閫荐以名薦深鐍弗售特
招乃來球璧宜在東序而涉匠監之筆朕豈以閬
劒善最爲可略哉職優事簡姑涵雅望伯仲壎箎
聲問孰禦可
四川制置司機宜文字趙垙夫除太社
令制
勑具官某朕重名噐甚錄其父之勞而進其子於
周行不一二見也爾父以名法從當方面撫蜀控
秦具有威略贊籌莫府爾抑有助朕何愛司社不
以爲循陔之榮哉其砥礪事功使人知西平之有
子可
史彌鞏王㝢㩁務羡賞各轉一官制
勑具官某等筦㩁國計所關羡必賞爾庀職京口
克懋厥官歲入有常能溢其額俾進陞於一列庸
獎厲於勞能可
史全之監軍平蔡州轉兩官制
勑具官某方城負固我師進討摩壘鏖戰遂復故
境爾監厥軍計功受賞兩秩升華勉思來效可
孫林張旺告發軍姦並𥙷承信郎制
勑具某人羽林失馭敢犯紀律爾發其姦悉正顯
戮而京邑以寧登名武階儲材將列表示戎行使
知懲勸可
陳文孫知高州制
勑具官某炎嶠守吏必諳風土稔習俗然後能盡
心於撫字爾端飭而敏於政守封川民無歎愁易
符高凉必能推之共理詩不云乎誰能亨魚漑之
釡&KR1092;貴不擾也往毋鄙遠其民可
淮東路兵馬領轄耶律均復山陽有功
轉三官授武德大夫兼知淮安州鹽城
縣制
勑具官某山陽淮之門戶間爲寇保王師大討蟻
潰鼠逸爾搴旗鏖擊之勇莫府高之疊進武階往
理邊邑加意撫循毋失軍民之譽可
平齋文集卷第二十三
