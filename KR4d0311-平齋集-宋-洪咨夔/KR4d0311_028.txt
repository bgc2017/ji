平齋文集卷第二十八
講義下
臨元亨利貞至于八月有凶
臣聞事會沓來乃君子大有爲之機此蠱之所
以轉而臨也夫陽大而隂小有自然相臨之分
方一陽爲復其端甚微五隂在上詎能獨勝故
必待朋來而後无咎至二陽爲臨則有朋矣陽
得朋則群隂禠氣而退聽故復止於亨臨則元
亨利貞陽寖長而隂寖消也臨據陽長之會旣
能變蠱壞而亨通又能處亨通而正固以此保
大其又奚虞而見遠識微者巳不勝其隱憂何
則隂陽無兩盛之理一長則一消其機在反掌
間自復而臨以至爲泰爲大壯爲夬爲乾陽極
矣而一隂潜萌於五陽之下爲姤二隂則遯也
由建子而復至建未而遯凢八閱月二隂之遯
與二陽之臨正相反陽消而隂長凶可必也然
亂生於治否生於泰理所必至而酣豢宴安者
常忽之有能燭其幾於人情之所易忽而轉移
機軸於冥冥之中使履霜不至於堅冰陽常進
而隂常置於空虚不用之地則大亨以正可常
保而吉其凶矣觀至于之辭則知吉凶未定之
間儘有可用力之地特患乎玩安忘危不知所
以用其力
彖曰臨剛浸而長說而順剛中而應大亨以正天
之道也至于八月有凶消不久也
臣聞一陽而復二陽而臨剛浸長也下卦爲兊
上卦爲坤說而順也九二以剛處中上與六五
相應剛中而應也臨有是德故大亨以正也隂
陽消長皆非一日之積今陽剛浸長於復返之
餘其來有漸然懼其乘方進之機銳於逐群隂
而失之暴故繼以說而順說而無所忿順而無
所拂心和氣平動循天理則剛不至於過於是
臣之剛中足以輔乎君君之柔中足以濟乎臣
上下交應同歸一中宜大亨可致且不失其正
也豈特人事爲然天爲剛德猶不干時一元運
於上而雲行雨施保合大和莫非剛健中正之
用天道亦何嘗過於剛哉况陽無常勝之功隂
無盡滅之理消長往來間不容髮二陽之臨方
長而二隂之遯巳知其必至陽消蓋不久也自
復至遯閱月凢八而謂其消不久何哉疾疢萌
於彊壯之時人不自覺也元祐初司馬光一洗
新法之弊而奉行差役巳有蔡京消豈待久哉
遯進而否君子之道盡消則蔡京之禍天下凶
莫甚焉夫惟上之人常以防微杜漸爲心遏隂
柔於未進之始尚何陽消之慮
象曰澤上有地臨君子以教思無窮容保民無疆
臣聞坤地在上兊澤居下地之臨澤最爲切近
君臨民之象也地上有水爲比澤上有地爲臨
皆以切近取義而水與澤異水流而不盈故比
於地而不爲臨澤者水之瀦涵深蓄遠渟奫演
迆而地之岸際常臨之此具區雲夢大野所以
爲澤而不爲川浸也君子觀地與澤相臨之象
而得近民之理故教思必无窮容保必无疆无
窮者意味深長百世猶有先王之澤則兊之浸
潤也無疆者規摹恢廣出日莫非丕冒之地則
坤之包含也人君以是臨民無媿君師之責矣
蓋君之於民猶父之於子其相親也以情相維
也以道而非可以勢分拘以勢而臨則教思必
淺容保必狹私心町畦公道磔裂尚何足以知
臨之爲大乎大哉堯之爲君惟天爲大惟堯則
之人君方寸之中與堯同大而後可以盡臨之
不然教思何由而无窮容保何由而无疆哉
初九咸臨貞吉象曰咸臨貞吉志行正也
臣聞澤通於山爲咸咸感也凢具隂陽孰能無
感以貞則吉貞者正也君子小人之辨在於正
不正之間臨爲剛長之卦初九與四爲應而比
於二皆臨我者也吾欲感動所臨獲乎上以行
吾道必一出於正曠乎其公而係吝之私不留
純乎其誠而矯飾之僞不作此以正感彼以正
應精神心術之妙相與凝固而不散則君子之
道由是進進乎泰亨之盛所感以正而吉也然
所感之邪正莫謹乎其初志者心之所之在卦
之初此心趨嚮主於正而行則無往不以正合
進以正可以正邦也一涉於邪則見金夫不有
躬進不以正特一時之苟合爾然則下之感乎
上能察乎正不正而爲進退則不至於失已上
之應乎下能辨乎正不正而爲用舍則不至於
失人
九二咸臨吉无不利象曰咸臨吉无不利未順命
也
臣聞臨之爲卦以二陽爲主二陽又以九二爲
重二承乎五五臨乎二實君臣相與感通之會
二剛中五柔中俱得其正宜旣吉且无不利也
然自復而臨陽剛浸長固吉矣而長必有消八
月之遯巳逆計其必凶君臣相與綱維斯世其
將聽隂陽之自爲消長付之無可柰何而安之
若命乎抑將進陽退隂以制消長之運而自我
立命乎命賦於天受於人行廢有定運死生有
定數非可以人力轉移然有君子不謂命者存
二陽長而爲臨與二隂長而爲遯固天運之所
必至苟一以命哲命吉凶委之天而安之八月
有凶拱手順受而不思闔闢變通之道臨終爲
遯矣我生不有命在天此商之所以亡也惟知
賦命在天制命在我旋乾轉坤與世立極陽宜
消矣挽而回之使不至於消隂宜長矣尼而止
之使不至於長吾方以天自處未容一切惟命
之順也夫如是君子常長小人常消而咸臨之
吉常存二五君臣各盡其道矣不然何以君相
不可言命
六三甘臨無攸利旣憂之无咎象曰甘臨位不當
也旣憂之咎不長也
臣聞君子之樂王天下不與存爲人上者不可
以位爲樂也夫以天命難諶民情難保大業難
守重噐難安夙夜兢愓危懼猶恐不蔇而可樂
於得位而泰然處之乎甘者說樂之至也六三
居下卦之上處兊說之極而以臨人之位爲樂
玩聲色之娛而忘美疢之患懷宴安之適而遺
鴆毒之慮好樂一形投合四集便嬖側媚相與
以巧言令色鼓舞之施之政事宜其無往而利
也有能凛然深省幡然大改以所樂爲所憂念
二陽方進於下而消不久之凶已兆於吸呼之
頃操危慮深若不能以終日切切乎予又集于
蓼之懼則前日之咎今可免矣蓋三以甘說爲
臨其位不中不正一惟偏私之徇故象示不當
之戒又懼夫人耻過而遂非開之自新許以轉
甘爲憂雖有咎而不長有國者宜知所擇矣
六四至臨无咎象曰至臨无咎位當也
臣聞至臨臨之至也四居大臣之位上比於五
君以道合下應於初賢以道親且時當剛長大
臣虚心無我援天下陽剛之賢進輔其君與共
成致君之業以此而臨豈非至乎然進賢退不
肖大臣職也援陽剛之賢與共成致君之業乃
職分之當然極其至如周公之握髮吐哺始可
以无咎有一毫驕吝之色賢者望望而去之則
咎隨之矣象明臨之能極其至亦惟處得其位
之故以六居四是爲正位體柔履順不自矜其
能而惟賢是與德與位稱也六五之君柔矣六
四之大臣又柔而下無陽剛之賢爲之應則治
淪於姑息勢失於委靡謀國者能辭其咎乎
六五知臨大君之宜吉象曰大君之宜行中之謂
也
臣聞知所以察未見之幾制有爲之會人君之
臨天下轉移萬化闔闢萬變必有知行乎其間
而知以得中爲難蓋是知之用不及則闇太過
則察無過無不及則中六五有深沉先物之知
又下與九二之賢爲正應不以一已之聦明爲
聦明而以賢者之聦明爲聦明臨無遺知矣然
知不可以過用世之小知自私者用知必過明
帝之苛察德宗之猜忌何其𥚹也故惟大德之
君然後於用知爲宜明有前旒之蔽見無淵魚
之察知君子之當進必推翕受之量知小人之
當退曾微深疾之心以大用知而知得其中即
舜之大知也象言行中之謂豈非不過用其知
即舜之用中歟中庸聦明睿知以有臨必寬𥙿
温柔以有容正此意
上六敦臨吉无咎象曰敦臨之吉志在内也
臣聞卦終必變君臨天下之道以克終爲難必
用心加厚乎其初則可以保其終敦者厚之至
也何所厚厚於親君子也親君子遠小人之心
久而愈篤則以之畏天必加畏以之愛民必加
愛無所往不用其厚也艮上九敦民以加厚而
吉臨旣吉又申之以无咎者爲六三設也上六
居臨之終而應乎三三不中不正上苟私所應
與而親之何以免咎惟舍三隂邪之小人而志
在二初陽剛之君子故宜有咎而免也兊爲内
卦君子在内屈已下親不以久而替寧有加於
大亨之鼎母或失於二簋之權輿則賢者肩一
心以輔乎上非箴之庭燎則戒之無逸君臨天
下之道於是乎保克終之吉矣明皇始厚宋璟
韓休張九齡終厚李林甫憲宗始厚杜黃裳李
絳裴度終厚皇甫鎛此心一移卒貽不終之禍
可爲百世戒
觀盥而不薦有孚顒若
臣聞臨觀反對卦也臨二陽在下觀二陽在上
觀如兩觀之觀儀刑揭而群瞻聳也觀之聖人
正心脩身以觀天下一誠之外無他尚猶宗廟
之祭交於神明一誠之外無他物盥即奉槃沃
盥巾以帨手時也祭先盥手然後酌鬯而祼祼
用鬱鬯猶未免託物以求神盥則蠲㓗内外與
神默接洋洋乎如在其上如在其左右不假物
而誠已通又何俟腥熟之薦而後逹其誠哉爲
人上者能至誠主一無假乎外如盥而不薦斯
民不期孚而自孚矣孚者信也誠之實有諸已
者也人受天地之中以生誰無是誠君以誠感
民以誠應顒然興起不約而同與聖人作而萬
物覩均此機也是知人君之化天下不難於孚
諸人而難於孚諸已
彖曰大觀在上順而巽中正以觀天下觀盥而不
薦有孚顒若下觀而化也觀天神道而四時不忒
聖人以神道設教而天下服矣
臣聞一隂爲姤進而爲遯爲否爲觀爲剥莫非
小人道長觀獨不以隂盛爲憂者二陽在上四
隂順聽於下是上有陽剛之君儀表一世隂柔
雖衆方將化而爲君子之歸其爲觀甚大也觀
合巽坤爲卦以九居五順巽而中正也循理而
行無所拂逆可以懷天下未足以觀天下觀天
下必中且正大明當天萬物咸仰一有偏倚必
有照臨不及之地此聖人所以爲天立極也然
必本之以誠誠者物之終始不誠無物此心之
誠不存則順巽中正俱失其有猶盥而不薦以
誠爲主黍稷不如明德之馨殺牛不如禴祭之
福在誠不在物也此誠所格斯民莫不相孚以
心顒然尊仰隨所觀而化其觀果何所見哉誠
則形也其化果孰使之然哉唯天下至誠爲能
化也求諸天道春夏秋冬運行而不息皆神之
所爲聖人以是道設教天下不期服而自服又
豈非誠則神乎觀之聖人一誠貫通三才之間
始與人爲一終與天爲一極而歸於無聲無臭
之妙非黃帝堯舜之神化宜民文王之純亦不
巳不足以當之
象曰風行地上觀先王以省方觀民設教
臣聞自上示下爲觀天下之物凢可以示人者
皆有形之觀惟風行乎地上草木均被披拂則
無形之觀有形之觀其觀淺無形之觀其觀深
故先王取象於風之行地省方觀民而設教五
方之俗各有不同隨方省察因民俗而教之以
救其偏扶其正使同歸道德之中舜之同律度
量衡成王之考制度雖若涉於有形之觀教行
而民從猶風行而草偃皥皥乎其不自知實有
無形之觀存蓋誠存乎中不動而敬不言而信
不容以形迹窺也後世省方之禮廢人主深居
九重之上民何由觀教何由設亦惟心存乎群
生之休戚庶俗之媺惡四方萬里皆暸然於戶
庭之間而以身爲教自正心誠意以至於脩身
齊家無一不盡自然國治而天下平與身歴目
睹所設教何異哉
初六童觀小人无咎君子吝象曰初六童觀小人
道也
臣聞觀以二陽位否剥之間欲化小人爲君子
故待小人恕欲君子益進其爲君子故待君子
嚴九五宅中于上光明碩大之德如日月之照
臨有目皆覩初氣卑質弱而去五遠乃爲童稚
之觀童者蒙而未發孩提之童無不知愛其親
則有可發之機彼其䧟於小人豈性也哉物欲
蔽之也苟如童稚於倥侗顓蒙之初有以發之
則昏者可迪塞者可通氣質變化安知小人之
不爲君子故雖童觀而許其无咎象以小人道
爲言其質固不可以語上而申言初六亦示其
上進之路也爲君子而不能以學問開明所見
而甘心與懵無識知者同歸則爲吝矣聖人於
大觀之初恕於待小人所以示皇極大受之法
嚴於待君子所以示春秋責備之法
六二闚觀利女貞象曰闚觀女貞亦可醜也
臣聞聖人之道無窮人心之見有限上帝降衷
若有常性靈明虚徹初無聖愚賢不肖之間而
氣有清濁材有利鈍故所見亦隨之而廣狹仁
者見之謂之仁知者見之謂之知百姓日用而
不知此其所以區而别之也闚觀之不能廣大
豈非六二氣質之柔闇歟九五陽剛之君大觀
在上乃帝光天之下至于海隅蒼生萬邦黎獻
共惟帝臣之時初以童稚之見而觀蒙昧未有
識知二以闚覘之見而觀有識知矣又自安於
卑陋蹇淺僅足以知聖人之汙是惟女子生長
於深閨之中幽間專静而有守則闚觀猶未至
害士君子則害道矣象發明爻辭之所未發謂
闚覘爲觀雖女子之貞亦有可醜蓋鑚穴相闚
闚見室家皆爲不正之視女子雖貞而所視不
正心隨境移恐不能保其貞也然則欲廣闚觀
之見則何先中庸曰好學近乎知學愈進則見
愈廣聖人之全體大用目擊而道存矣故惟人
百之已千之雖愚必明雖柔必彊
六三觀我生進退象曰觀我生進退未失道也
臣聞三上承二陽下接二隂而居其中陽爲君
子隂爲小人進而從陽則爲君子之歸退而從
隂則爲小人之趍一進一退蓋邪正善惡之關
也三於此觀我生生者出於吾身者也其大端
則言行是巳觀吾之言其進而合於君子耶其
未至於君子耶觀吾之行其退而䧟於小人耶
其遂遠於小人耶君子小人之界限其間不能
以寸反觀吾身之所發必欲進與上之二陽同
其光明而不欲退與下之二隂同其柔闇能如
是三雖處不中不正之位亦未至於失道也蓋
三之質易於失道以能反觀諸身去小人而從
君子故道爲未失也然未之一辭猶未深保其
不失道盍亦戰戰栗栗於取舍之决爲舜而不
爲跖爲堯而不爲桀哉此正大學致知工夫之
地
六四觀國之光利用賓于王象曰觀國之光尚賓
也
臣聞九五剛中之君在上初與二去九五爲遠
故止於童觀闚觀三少近則未失道四切近則
利用賓觀愈近見愈親也賢者進退有時行藏
有道如麒麟鳳凰其出必待休明之世故觀國
之光然後賓也國之光明本君德之光明人君
能明吾之明德如鑑不受翳水不受滓則本然
之明常存篤實之光充實之輝皆由此而發在
朝廷則禮樂彰法度著在天下則道德同風俗
一其爲國之光大矣賢者觀乎此而願立於其
朝伊尹起於莘野吕望歸於東海豈非湯文之
時利用賓乎象以尚賓發之蓋道義重則勢利
輕賢者寧甘心於白駒之谷考槃之澗不肯屈
身輕售其出也以時其進也以禮其事君也以
道君望其儀刑而起敬故崇尚之以賓禮而不
敢臣取重者在已重之者在君如此則諫行言
聽膏澤下於民矣苟在已無以取重君且望而
輕之母怪乎有言莫之行也
九五觀我生君子无咎象曰觀我生觀民也
臣謂反觀内省之功儒者所難而况貴爲萬乘
可喜可欲所以移其心者滿於前乎九五陽剛
而中正居巽而應順動無過舉矣然猶於我生
必反而觀之凢言行出於吾身者爲我生觀吾
一言之出皆合於君子之道則言無過言一行
之出皆合於君子之道則行無過行以此示民
可以无咎有一不合於君子則有咎矣吾身未
能无咎顧欲使天下皆有士君子之噐表偏而
影正無是理也象又以觀民言者君子之道本
諸身證諸庶民觀群黎百姓徧爲爾德則知言
行之出於吾身者爲善觀怙侈滅義服美于人
則知言行之出於吾身者爲不善是觀我生者
必當觀諸民也因觀民之所化而觀吾身則言
行是非不能揜因觀我之所生而觀吾心則念
慮之邪正不能蔽由外而反諸内愈近愈不敢
自恕由内而推諸外愈遠愈不能自隱内外交
相養之道旣盡天下觀而化之孰不顒然而孚
乎
上九觀其生君子无咎象曰觀其生志未平也
臣聞上九與九五爻辭同惟我生其生異蓋吾
身之所出爲我生九五之君所以自觀也上九
則觀君身之所出故爲其生五君位上處無位
之地而密比之雖居無位之地一念未嘗忘乎
君常欲納之於無過故觀君之言行果君子耶
則喜其能免於咎觀君之言行未君子耶則憂
其不能免於咎身在畎畒心在王室因所觀而
察之惟恐吾君之出乎身發乎邇者有一毫之
未當無以示四海之儀則其志豈遽平哉然九
五觀我生上九觀其生皆合乎君子之道而僅
止於无咎何耶人君之治身無止法言行極尭
舜禹湯文武之盛不過盡其身之所當爲初非
有餘故君子乃无咎不然有咎矣人臣之望君
無止法以禹湯文武爲未足又耻其不及堯舜
故君德至于君子特喜其无咎未敢遽以爲可
安也此觀之君臣所以各盡其道
噬嗑亨利用獄
臣聞嗑者合也噬去頥中之物而合也頥卦合
艮震爲體初上皆剛而中之四爻皆柔猶人之
頥虚其中也噬嗑初上皆剛與頥同而四亦剛
是頥中有物間之故有待於噬而後嗑也凢去
間之道皆然時則勿有間之是君臣之際以無
所間而合也人不間於父母昆弟之言是骨肉
之際以無所間而合也彼蠻夷猾夏寇賊姦宄
蓋梗聖人之化爲天下之間者去其間則化行
於天下矣噬嗑亨間去而合即亨也其義利於
用獄獄以推見其爲間之情而去之則梗吾化
者不至於覆出爲惡病根除而正氣還也其在
人心則人欲爲天理之間人欲盡去天理流行
豈非間去而亨乎此又克巳工夫之當盡
彖曰頥中有物曰噬嗑噬嗑而亨剛柔分動而明
雷電合而章柔得中而上行雖不當位利用獄也
臣聞頥者養也頥以納飲食致養而有物梗之
故必待噬而後合合則亨矣亨之功在噬噬者
用力囓去之也小人爲君子之間不用力以退
小人則君子不進夷狄爲中國之間不用力以
却夷狄則中國不尊姦民爲良民之間不用力
以治姦民則良民不安此皆噬之功所以致亨
也以爻言之則三陽三隂爲剛柔分以卦言之
則下震上離爲動而明以象言之則震爲雷離
爲電二者參合而成章雷取其威電取其明治
獄之道無大於此然六五爲用獄之主乃以柔
中之道行於上雖以隂居陽爲不當位而治獄
以燭見情僞爲先离體虚中而明故於用獄爲
利夫獄者民命所係得其情則哀矜而弗喜欽
恤之仁行焉苟不以柔治而以剛治則明過於
察威過於猛人將無所錯手足失天地大生之
德矣噬嗑義在除間而歸於柔中以此知好生
者聖人之本心用刑者聖人之不得已
象曰雷電噬嗑先王以明罰勑法
臣聞隂陽相薄而爲雷相軋而爲電故震之一
陽動於下離之一隂明於中噬嗑之象取焉卦
本先電彖象乃以雷先於電者蓋泰卦上坤而
下乾不曰地天交泰而曰天地交泰取其交也
噬嗑上離而下震不曰電雷噬嗑而曰雷電噬
嗑取其合也電明而雷動雷行而電隨明與威
合然後梗化者可去徒明而不威則詳於察姦
而不能除其失也懦徒威而不明則銳於去惡
而不能辨其失也闇明行以威威發以明天下
無難去之間矣先王觀雷電之象於是用電之
明以明罰用雷之威以勑法罰顯而枉直各得
其情法飭而輕重各當其罪利用獄之道盡矣
舜之去四凶成王之去三監孔子之去少正卯
皆此道也然辟以止辟刑期無刑聖人豈徒恃
法令爲齊民之具明與威並用罰一人而千萬
人懼法雖飭而不常用也雷電之合隨即開霽
天道亦豈常用其威哉
初九屨校滅趾无咎象曰屨校滅趾不行也
臣聞噬嗑利用獄初上爲受刑之人人之性本
善情動欲生遂䧟於惡聖人憫之故設爲刑罰
以懲惡而挽之於善然善惡觀其所積欲惡之
不積當於其始而禁之趾在下爲行之始加校
於屨而趾滅焉彼雖欲行而不可得則不進於
惡可以免咎矣校足械也滅没也校深大至於
没其足也或謂滅趾爲刖刑刖則施踊何取乎
屨有屨加校非斷趾明矣唐虞畫象而民不犯
特赭衣菲屨之類肉刑未嘗用也蓋小懲而大
誡故能免麗於刑小不懲則惡積罪大聖人豈
得而私宥哉其在人心一念有不善貴乎早覺
而力遏不貳過不遠復之功皆基於此覺之不
早遏之不力則去舜就跖悔莫追矣觀易者知
治已則知治人
六二噬膚滅鼻无咎象曰噬膚滅鼻乘剛也
臣聞爲一卦之間者九四也初九與四爲正應
是同惡相濟者也膚柔而易噬猶初之爲惡未
稔而易制鼻高而難滅猶四之爲間甚大而難
治始噬者膚而終至於滅鼻小懲於初遂大討
於四也四之間去則初無與應小人之黨孤何
能爲哉乘剛言二位乎初之上乘初之剛以攻
四之剛因瑕而及堅也蓋二居中得正以用刑
所施不失其序故下能治初之罪上能除四之
間輕重有權尚何過咎之有皇矣一詩文王侵
自阮疆不過用輕兵以臨之而阮自服進至崇
墉則聲罪致伐必是絶是忽而後巳彼其剛戾
梗化之罪雖同阮爲易討崇爲難討侵阮則膚
之噬伐崇則鼻之滅聖人初意不汲汲於深治
小人而終有不容不深治者皆其所自取也
六三噬腊肉遇毒小吝无咎象曰遇毒位不當也
臣聞周禮腊人掌乾肉腊物之全乾者也小人
掌盛而勢強其堅難噬與全體之腊同三乘初
應上而隣於四疾小人挾黨爲間欲盡除之然
人之爲惡情有淺深罪有輕重不問渠魁脅從
而例殱之是舉腊肉之全體求快於一噬故反
遇其毒豈非可吝者乎而其吝小終歸於无咎
我之治小人名正言順彼雖有反噬之心無所
施也然其遇毒亦以位不當之故無瑕者可以
戮人三所處不中不正而欲施刑去天下之間
人其肯心服哉齊威公自侵蔡而伐楚猶噬難
噬之腊肉屈元如師辭多勃戾有遇毒小吝之
象而終於服包茅不貢之罪則无咎矣齊之挾
天子以令諸侯位固不當楚雖強不敢不服豈
非齊之尊王名正言順乎
九四噬乾胏得金矢利艱貞吉象曰利艱貞吉未
光也
臣聞凢物乾爲陽濡爲隂腊胏及肉以乾取義
指陽爻言也九四在一卦之中本爲間者以爻
言之則四之位近君九之材足以堅决而立斷
故資之以除間初九不畏不仁不耻不義四與
爲正應猶聮骨之胏肉旣乾而堅至爲難噬一
旦噬而去之見善明而趍義勇蓋得金矢之象
焉有金之剛而無柔懦有矢之直而無回遹義
形於色不茹不吐宜難噬者之無不噬也然去
間不可有所易以易視之樞機不密未必不反
爲人所制不可有所撓在我不能貞固其守而
猶豫遷就安知無當斷不斷之患此所以利艱
貞吉也象言未光蓋始與小人密而終力去之
雖得去間之義亦豈所謂表裏純一本末坦明
昭昭然揭日月而行者乎平勃勸吕氏王諸吕
其後卒誅諸吕在漢爲有大功參之王陵以白
馬之盟折其萌則二臣爲未光矣大臣任去間
之責者當觀諸此
六五噬乾肉得黃金貞厲无咎象曰貞厲无咎得
當也
臣聞人主天下之利勢威靈氣𦦨之所曁以去
小人之間則小人消以去夷狄之間則夷狄服
權有所歸則勢有所易也腊肉全體最難噬乾
胏附骨亦難噬乾肉雖難噬而視腊胏爲易凢
三爻之陽皆足以梗化以六五離明之君制之
如噬乾肉然何堅之不斷何間之不除正以其
得黃金之象也黃取其中金取其剛人君有剛
中之德天下之悍戾邪僻無不退聽尤當正固
守此而以兢愓危厲行之則惡無覆出凶無反
噬尚何咎之有夫有間則有咎其所以能終免
於咎蓋以得剛中之道以治間當其宜也六五
本柔中爻乃取剛中爲義上卦屬離離一隂居
二陽之間中柔而外剛仁者之勇也君德苟仁
有餘而剛不足則無以斷天下之疑定天下之
業唐之姑息受制於強藩悍鎮漢之優游養釁
於宦官外戚豈不甚可鑒哉
上九何校滅耳凶象曰何校滅耳聦不明也
臣聞初上兩爻皆受刑之人初九小懲而大誡
故受刑輕上九惡積而罪大故受刑重何校械
其頸也械深大至於没耳耳主聦有耳而不能
聞過徙義聾瞶其心而浸至此極其所由來者
漸矣夫視曰明聽曰聦本二事也而以不明麗
之聦明於聽德然後謂之聦也天下之耳相似
誰無是聦私心塞之顛倒是非而有誤蠅聲而
雞蟻闘而牛外雖有聞中實蔽惑故聞人之善
言而惡其逆已聞人之惡言則悅其順已不明
孰大焉使盗跖桀紂能聽人逆已之言而不以
順已爲悅亦何至天下之惡皆歸萬世不可湔
濯哉此易象示人遷善改過之門最緊切處
平齋文集卷第二十八
