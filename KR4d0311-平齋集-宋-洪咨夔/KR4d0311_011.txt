平齋文集卷第十一
箴
緝熙箴(并序)
臣月正元日皇帝陛下御大慶殿受朝朝
退中出奎畫詔增𥙷講讀官夫天下之務衆矣而
學爲大故二典莫先於若稽古陛下襟道佩德
軌堯矩舜履端於始典學是崇豈特漢世重席於
正旦以華觀聽哉虚心遜志日再御緝熙延見儒
臣峩冠垂紳魚雅就列凢皇王帝霸之所以治天
地民物之所以立莫不聚辨居行以進乎罔覺臣
寡陋不足以望日月之末光躐升勸誦榮燭縑簡
退惟恭在責難敬在陳善輙效虞人官箴王闕謹
拜手稽首裁减一篇昧死塵獻于進讀之始文詞
骫骳而毣毣寸忠日以高明光大望陛下伏惟
聖慈特垂采擇其辭曰
灝穹生民作之君師中立一身宗主兩儀仁在自
弘敬在自約剛在自克明在自覺蓋尊莫尊於德
性微莫微於道心正能養於蒙則如泉之始逹慾
不窒於損則如澤之彌深是以大學止於至善中
庸必謹其獨凖繩規矩檢百爲於將動盤杅几杖
收一念於未逐惟定可以澄萬化之源惟虚可以
來萬善之益惟博易可以培人材之氣惟寬静可
以𥙿民生之力五事乃饗帝之本九經實用世之
則關雎麟趾之意存則王政舉常棣葛藟之義明
則天彛植此帝王所以正心而脩身齊家而治國
彼惠而姣臨春昭陽豈不爾思伐德之鋩彼醲而
郁糟隄肉林豈不爾思傷生之鐔况淫樂者志必
荒沈湎者氣必昏前靡顧乎太華之壓後遑恤乎
滄溟之翻以四海大命供方寸之侈以百世惡名
易一息之懽胡不思天命之不易王業之至艱欽
哉母謂天高厥鍳匪近相在爾室莫見乎隱母謂
民卑其聽易欺鼓鍾于宫莫顯乎微故清燕而居
必如駿奔在廟之頃嚮晦而息必如辨色眡朝之
時所觀貴大母梏於隘所慮貴遠母局於淺母功
之徼維莠驕驕母利之涸維木濯濯母名之慕而
實之棄母才之尚而德之遺母任賢而貳母去邪
而疑母愛直而䟽母喜正而違事母輕於舉而中
畫令母易於出而遽移優游則威權遷姑息則紀
綱壞牽親故之私恩則虧人心之公玩左右之小
慧則累君德之大以至舟偏重則失平藥泛試則
徒快朝不和何以和於野内未治何以治乎外是
皆有國者之通患願治者之深戒於戲道自學而
入治自學而出思王度於祈招知稼穡於無逸惡
旨酒好善言三王四事之樞要放鄭聲遠佞人四
代禮樂之根極行必力行積必眞積小臣詔讀敢
告執戟
好軒箴
典午稱好不與物忤其圜外方中者歟稽之三代
直道則未也子斐名軒之意不可不箴
人心如面醜妍異姿譽醜爲妍嫫突西施世道如
樂雅淫異曲指淫爲雅韶遜桑濮离婁師曠惟明
以聦阿邑莫辨塗耳目同如好好色大學所貴懷
我好音詩人取義理有攸當孰謂其誣而或反之
非欺則䛕以言餂人君子不予隱惡揚善聖人所
許侯魯男子善學展禽欲師德操斯軒斯箴
銘
可齋銘
子斐佳公子篤學好脩詞葩而履方以可名齋玉
堂老仙記之某贅爲作銘
仕止久速始終條理中清中權我則異是繄聖之
時天地相似賢希乎聖考祥視履謟驕不作端木
所喜簡以自將子桑伯子事稽厥宜不啻足矣欲
進乎道尼母以柅樂而好禮如金就砥敬以行簡
如弓矯矢任重致遠其謂斯士盤洲有孫玉雪蘭
芷垂髫拱立一語提耳挾山超海不可則止我與
聖賢相去半跬爲所可爲如詘伸指勿謂僅足稅
駕旋軌光昭前聞銘在齋几
三研銘
瓦得之梓潼令端得之五羊醫子石得之天目黃
冠叄銘之
艮其埴坤其閾坎其洫蔡而墨之離其食
金聲而方玉紺而章洸洸乎泱泱乎三代禮樂之
藏
割&KR0627;龍之膽剖玄鵬之卵霆耶風耶此其筦
蠖室銘
室在聞復閣衡維摩方丈五去一從半之三面禇
屏闢左牖以受朝陽之光孜禪作也余爲名以蠖
今二十餘年矣而閑居讀書其中似非偶然者不
可不銘銘曰
天地四維八尺之璣日月兩燿八尺之表中立吾
身宇宙而人心統元識肧腪太極有室衡尋此身
此心如璣之斡如表之臿屏密牖明體舒氣平其
處也眇其運也杳萬古在前後千億年六合爲大
微一塵芥悉受以虚不欠不餘溥通妙用縱横錯
綜屈必有伸所致者神伸必有屈所養者德屈伸
相生天命流行維欽厥止青山在几
端齋銘
王孫保之丞臨安有廉静稱與余篤相好也滿别
爲言先大夫蚤以端人爲過庭訓荏冉四十餘年
矣心之所存身之所履未嘗不凖於端日營一室
&KR0869;父書其中將歸而熟讀益求所謂端者子盍爲
我發焉余&KR0719;然有感於切磋之義遂爲之銘曰
猗君子兮身端行莊以端爲符詔子直方義以方
外内主乎敬敬勝百邪何適非正容色辭氣所貴
者三日省厥身居與道參視聽言動所勿者四日
用其力欲仁斯至冨貴利逹孰無是心所不可爲
枉尺直尋貧賤困苦夫豈其願所不可悔任重道
遠無餒則大無欲則剛萬鍾一瓢緼袍繡裳太山
積雪蒼松鐵色黃河怒濤孤峯斗立維古端人悠
悠我思惟今端人尚其似之聖賢參前一室環堵
母貳爾心受天之祐
阮逢時澹庵銘
人統氣形中涵太冲不將不迎虚静明通物誘而
遷逐外忘内天理人慾彼進此退有醴其醲勢利
之酣有飴其美聲色之甘飽心生疾快意起競能
寡其欲自還所性盎乎春融寥乎秋清靚乎深淵
汨乎大羹脫機削械未散之樸郤紛屏華可久之
約朋來斯孚匪密匪疎事至斯應匪亟匪徐左圖
右書前槐後竹明月在池白雲滿谷琴入希微詩
造和平神怡體舒赫胥大庭以此事先以此燕後
鄙聞而寬薄見而厚噫委命則恬任理則眞收歛
則敬警省則仁方寸寧極萬象化醇味此無味名
其實賓
龔時俌庸齋銘
顥穹生民秉彛好德本體明清實用平直耳目口
鼻此性形色仁義禮智此心知識父止父道子共
子職鄕黨恂恂閨門翼翼是爲天常亦曰帝則無
哲無愚無今無昔雞鳴而起向晦而息夏葛冬裘
渴飲飢食順而循之如水就濕背而反之如木倒
植夙夜匪懈如穎斯栗旦晝或汨如皦斯蝕秩叙
諏謨信謹稽易學爲入門敬是居域無事而擾凢
夫擿埴與時而中君子安宅體認要精踐守貴力
行著習察有舜無跖經名而廬(慈湖名其母夫人墓廬曰天經)庸
名而室允蹈斯義勿問元吉
鶴巖銘
東天目支峯曰雲鶴巖雲冒其顛輙雨鶴未嘗見
也壬戌春群鶴見某叨奉常第己卯秋再見子有
翁冠鄕選夫豈偶然哉翁所居與巖直因以鶴巖
自命昂昂中林奮爲時瑞巖瑞翁耶翁瑞巖耶銘
曰
天作高山東西兩目虬潜西淵鶴盤東谷枕西之
沱宅東之阿與虬委蛇與鶴婆娑鶴禀乎陽維君
子性清哉伯夷浩然鄒孟鶴遊乎隂維君子居顔
氏陋巷孔明草廬導陽而鳴九霄咫尺脫隂而升
萬里瞬息在易後天尻坎頂離葆此純白觀象玩
辭
贊
老人壽容贊
徹也禪葆也僊静也淵全也天
崔先生壽容贊
清獻之清忠定之定杭海健帆燭天老鏡
白李韓柳贊
壬午春行劒利萬山中乞漿野人家小憩見壁間
唐人像四頗有思致扣所從來主人謂探籌得之
遂售于我四君子聲名俱震燿一世俱以事貶香
山昌黎還爲名法從柳州竟爲蕉荔留太白且騎
鯨不返矣中苟無媿讎我者豈能終病之少餒焉
好我者不能翼而奮也人耶天耶戊子夏五西市
暴梅因太息爲之贊
忠南夜郎零陵潮陽地何凉凉人何堂堂如星在
天垂精耀芒隕而爲石桀立不僵如水行地茫乎
望洋激而之山歕薄淋浪不縮不張不軋不揚繄
人之鬱斯天之昌理有消息時有通塞禍同福殊
剛柔異則柔必有麗剛能自植剛窮斯返柔窮愈
窒否終則傾屯終則泣剥終碩果坎終叢棘士寧
剛躓母坐柔踣吾以四子占終於易
東山渡水布袋贊
半進半退是罥是礙且請老師放下布袋
蜀繡轉經觀音贊
觀世間音非世間音非世間音觀世間音咦一卷
旁行雙點&KR0238;無人識得老婆心
昭君贊
彼姝者子丰兮孌兮懷我好音邦之媛兮今夕何
夕而恍此見兮雖然賢賢易色可也
莫愁贊
美目盻兮清揚婉兮悠悠我思室而遠兮還予授
子之粲兮雖然好德如好色可也
鍾冠之出山佛贊
聞何法來爲何事出放妙光明作大饒益
題子馨弟寄容
髯星星而氣腴眉垂垂而意舒易足而寡求危坐
而深居此吾家之少游幼輿也聽風雨於對床約
雲山之卜廬朝奉親而撰屨夕課兒而讀書吾其
歸乎
雜文
兩漢詔令緫論
自典謨訓誥誓命之書不作兩漢之制最爲近古
一曰策書其文曰維某年月日二曰制書其文曰
制詔三公三曰詔書其文曰告某官如故事四曰
誡勑其文曰有詔勑某官此其凢也策有制策詔
策親策勑有詔勑璽勑密勑書有策書璽書手書
權書赫蹏書詔有制詔親詔密詔特詔優詔中詔
清詔手筆下詔遺詔令有下令著令挈令及令甲
令乙令丙諭有口諭風諭譙諭宥罪有赦訓諸王
有誥召天下兵有羽檄要詰有誓約延拜有贊以
致有報有賜有問有詰又有手迹手記詔記其曰
恩澤詔書寬大詔書一切詔書及哀痛之詔隨事
名之此其目也策命簡長二尺短者半之以篆書
罷免用尺一木兩行以隷書遺單于書牘以尺一
寸選舉召拜亦書之尺一板古今篆隷文體曰鶴
頭書與偃波書俱詔板所用在漢則謂之尺一簡
詔書有眞草又有案案者寫詔之文一扎十行細
書以賜方國扎牒也孟康曰漢初有三璽蔡邕獨
斷曰天子六璽皆白玉螭虎紐輿地志曰漢封詔
璽用武都紫泥故制詔皆璽封尚書令印重封唯
赦贖令司徒印露布州郡詔記綠綈方底用御史
中丞印通官文書不著姓司隷詣尚書封胡降檄
著姓非故事詔書皂囊施檢報書綠囊密詔或衣
帶間丹書藏之石室策書藏之金匱此其制也漢
世代言未設官王言作命厥意猶古而討論潤色
亦間有其人高后令大謁者張澤報單于嫚書淮
南王安善文辭武帝每爲報書及賜常召司馬相
如視草光武荅北匈奴藁草司徒掾班彪所上至
永寧中陳忠謂尚書出納帝命爲王喉舌諸郎鮮
有雅材每爲詔文轉相求訪且辭多鄙固遂薦周
興爲尚書郎秦少府吏四人在殿中主發書謂之
尚書漢因之武昭以後稍重張安世以善書給事
尚書囊簮筆事武帝數十年後漢始置尚書郎三
十六人主作文書起草月賜赤管大筆隃麋墨此
其造命之原也詔御史大夫下相國相國下諸侯
王御史中執法下郡守制下御史御史大夫下丞
相丞相下中二千石二千石下郡太守諸侯丞相
從事下當用者如律令郡國長史上計丞相御史
記室大音讀勑畢遣以詔書部刺史奉詔條察州
所察母過六條守令則承流宣化使田里咸知上
意此其奉行之序也君能制命爲義臣能承命爲
信君不能以義制命則無以使人心丕應惟命之
承故夫夜下詔書決之亟也甲寅書報應之疾也
母下所賜書幾事密也封還詔書渙號不容於輕
出也更報單于書辭令不嫌於修飾也六月甲子
詔書非赦令皆蠲除之雖反汗猶愈於遂非而稔
惑也有司母得言赦前事所以示民信也策書泰
深痛切君子作文爲賢者諱所貴乎體之識也昧
死奏故事詔書二十三事所重乎祖宗良法美意
之得也璽書封小詔書獨下抑不可不慮其賈疑
而召激也案尚書大行無遺詔詔書獨臧嬰家及
安得詔書封三子事姦隱於倉卒詐售於危疑尤
有國者所當謹察而不可忽也知此則知所以造
命知所以造命則知所以奉行矣然有不敢奉詔
者有期期不奉詔者有以死争不奉詔者有詔數
彊予然後奉詔者猶或許之蓋所以養士氣也若
其奉行不虔則有常刑故廉問不如吾詔者以重
論敢有議詔不如詔者皆腰斬詐詔者當棄市格
詔者亦當棄市矯制者腰斬誤宣詔者應罰金令
下腹誹者論死誹謗聖制者當族謂詔書不可用
者丞相御史劾之無承用詔書意者御史奏之而
奉詔不謹者皆坐以不敬丞相被策書則步出司
農發詔書則鳴鼓其嚴如此當時猶不能盡然始
而奉詔不勤終而遏絶詔命始而撟虔終而擅詔
以至詐下詔書詐作詔板僞作璽書假爲策自書
詔以授廉級陵夷紀綱板蕩而國命之柄移大抵
外戚宦官之禍闔闥稱制實肧胎之有天下者可
不鑒哉按藝文志儒家高祖傳十三篇高帝與大
臣述古諭及詔策文帝傳十一篇文帝所稱及詔
策當時會稡蓋有其書遷固必采取諸此先漢詔
遷多以上曰書固間因之一詔或二三出詳略及
用字亦有不同疑不能無刪潤高帝未即位遷不
書詔惟重祠敬祭詔見封禪書景帝紀遷不書詔
其議太宗廟樂舞制詔附見文帝紀文帝於陳武
等議謂且無議軍見於律書當亦是詔固不書後
漢詔有以東觀漢記漢名臣奏等書見於注其改
詔爲制爲誥或謂避武后諱世祖官王閎子詔附
見董賢傳曄書逸之大氐史遷所筆皆有深意固
文贍而意不逮曄則文亦不逮乎固矣某假守龍
陽俗古事簡因得縱觀三史裒其所謂詔制書策
令勑諭報誓約之成章者凢若干通事著其略每
帝以臆見繫之釐爲若干卷揔曰兩漢詔令以𥙷
續書之亡欲觀漢治者當有考於斯文
八陣圖說
庚辰秋余以太少贅丞入蜀天台許才甫偕行小
至後維舟魚復灘下散策同訪武侯之遺跡霜風
凛晴寒浦縮潦平沙壘石歴歴可數知其原信出
於易八陣魁六十有四重易之卦也却月魁二十
有四作易之畫也畫起於圓而神故却月之形圓
卦定於方以知故八陣之體方方居前而圓居後
卦自畫始方自圓生也壁門直袤曲折翼其旁則
隂陽二物握竒則有虚一之象焉世之言風后握
竒經者徒知四爲正四爲竒餘竒爲握竒又徒知
數有九中心零者大將握之而不知握之在何地
余記步入八陣深處細視魁間平沙之上沙隱起
如兩大帶直袤曲折具壁門之體而微竚立環睨
正居衆魁之心而虚其中餘竒所握其在兹乎况
壁門東向歸峽此則其門西向涪萬出機入機又
有不可測識之妙江流湯湯歲月浩渺彼石所壘
不爲衝波怒濤轉移巳非人力所及此特微沙相
屬亦爾儼然如新抑異矣武侯之忠上貫三極下
洞萬古山靈川祇所以護存至此正欲後世即其
虚實向背推見至隱而知侯之用心談古者按圖
而不及暏訪古者撫境而不及察往往能言八陣
之異同而大將中握遊軍外布曾莫得其指要余
每爲之太息才甫出蜀今十年考訂圖說用力久
而功深天機地軸搜抉呈露莫不精確而有據依
其於壁門之設先出遊軍定兩端尤得諸賢未發
之藴展卷熟覽恍然如對鹽甲因發握竒居中之
義以表裏之且詡吾賓主西征之不爲徒行也
漢磚考
三代墓中欵識用銅偃師比干墓銅槃是也漢銅
禁嚴始易以磚至晉唐亦間用磚潜人耕鑿多獲
晉磚紹定已丑秋校長謝濟叔源治墓東塢得漢
磚七十六面橅脫螭虎文隱起上下爲字十有四
曰元康元年太歲在丙辰何遒貞立墓去今千二
百九十四年矣案史記歴書用太初曆太初元年
歲在焉逢攝提格甲寅也元康元年尚章大荒落
則癸已漢律歴志用三統曆太初元年歲在星紀
婺女名困敦乃丙子也推至元康元年則丁已惟
通監舉要曆與磚合磚其年造志後來追書以磚
證志當是元封六年冬改元用夏正建亥以後猶
丙子建寅即丁丑越四十年至元康初元爲丙辰
也或疑遒爲&KR1636;貞爲正謂漢仍周官置酒正周禮
酒正注&KR1636;音糟又子由反固不爲無據然周漢官
名有酒正宫正軍正宗正皆爲正不爲貞若月令
大酋是秦官正避政爲貞則秦紀注正月爲征不
爲貞漢隷之遶或從三點兼遒字下畫稍長非&KR1636;
明甚隷法用筆上出下鈎故與從艸類其實名遒
字貞立也遒與貞立義頗相關以&KR1636;貞爲酒正鑿
矣塼徑一尺五寸廣五寸半高二寸叔源以二見
餉因考之
勸農文
龍陽萬山環合控引氐隴去朝廷無慮七千里
聖天子仁不異遠俾太守自東南來牧是邦太守
山中人也熟知爾父老安於山爲可樂然地勢峭
隘土脉磽瘠非刀莫耕非火莫種細民終歲勤動
不得一飽至煉以續朝夕亦良苦矣故不患爾
農之不力而患乎爾農之蠧夏熟秋成公租私債
未暇問長于耆保者取之胥于邑里者取之雄于
閭黨者取之隷于坊場河渡者取之召集有定期
裒歛有定數怒攘笑攫不厭不止其獲登于爾瓦
釡土鉶有幾此農所以重苦也太守以牧養細民
爲職爾無患所以蠧爾者而益力于農冬至元正
晴和臘未盡一日得雪立春開霽其占爲豐年于
耜舉趾母後爾時深耕易耨母愛爾力母徇小利
逐末母肆小忿啓争以荒爾業天時旣順人事又
力宜爾百榖穰穰有秋雞豚燕社歡浹隣里仰事
俯育優游卒歲又家推其秀子弟使力于學孝悌
修明風俗淳古太守與爾父老同此樂也可不勉
諸
大人里居上梁文
天目山前兩乳拱帝王都玉川城裏數間占神仙
府規摹仍舊氣象增新谷隱老人萬事任緣一生
守分焚香讀易老去之意已消把酒賦詩醉來之
興不淺雖烟雲自足於别墅而風雨不堪於敝廬
久懷問舍之心忽有肯堂之請拔貧作冨搜材𣏌
梓之林培下就高拓址蘭荃之圃門前流水屋上
青山可容高車駟馬之歸可受玉帶金魚之謁脩
梁肇舉好語讙傳
東家近祥雲杳靄紅千古溪山鍾秀氣一庭梧竹
貯春風
南水轉山回護蔚藍客有可人來剥啄掃花藉草
共春酣
西夭矯晴虹臥碧溪脚力好山俱不盡朝來佳氣
與雲齊
北飛簷正與琁杓直槐邊消息我先知橘裏風光
誰解識
上積善有根天所相黃庭誦徧晝隂閑十二行&KR2674;
春盎盎
下老來倦學樊遲稼大兒鉏耨小兒耘萬頃心田
收𥝧稏
伏願上梁之後上慈下順内肅外雍里社歡聲之
交暢門庭慶事之常逢丹桂孫枝不断讀書之種
蒼松老榦長存好德之容
䟽
普信院重建佛殿䟽
錦繡名山鳳鸞拱揖旃檀古刹龍象莊嚴幾年安
住道場一旦幻成魔境無量華樓閣謂與法身化
身報身而俱存推落大火坑乃至牛車羊車鹿車
而莫救勢炎炙手禍烈焦頭固知我佛欲放大光
明其柰爾時自墮熱惱苦風幡安在露柱俱空給
孤園千二百五十人赤躶躶以相顧毗盧藏五千
四十八卷令嵬嵬而獨存幸死灰中餘生意在有
能出一臂力便可成七寶林兜率宫天上移來妙
勝殿人間示現證無漏果歸有福人
朱陀寶福院鍾樓䟽
華鍾鯨吼欲喚醒不識暁夜人老簴螭拏尚掛在
莫庇風日處蘭若之規摹古矣蒲牢之氣象䬃然
要令聲外求聲直湏屋上架屋夜义木硬立脚起
飛跂雲霄金剛杵輕着手撞震動山嶽勿道爲高
力士布施且請與朱頭陀結緣
寂照寺佛殿䟽
菩薩福德智慧十種宫政自光明圓滿如來摩尼
清淨一切殿亦湏殊勝莊嚴睠我鳳凰山着此獅
子座星霜荏苒風雨侵凌左方撑而右欹東未𥙷
而西漏瞿曇彌勒巳是頂門撞破虚空迦葉阿難
未必脚跟踏着實地屢舉頭而太息欲奮臂以更
張仗衆福緣成妙法界古潜州三十六蘭若雄占
上游舍衛城千二百比丘同祝聖壽
平齋文集卷第十一
