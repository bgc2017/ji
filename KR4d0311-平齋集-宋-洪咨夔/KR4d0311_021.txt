平齋文集卷第二十一
外制五
司農寺丞陶木除大宗正丞制
勑具官某宗正以卿少丞簿聮事合治大宗正獨
置丞簡且嚴乎爾融明而凝重有韞而不襮論奏
亹亹切於爲民旣俾丞大農矣重惟明德睦族之
意非賢莫宣故亟進之以丞大宗尚書郎之選於
此乎儲勉佐乃長母以再轉爲淹也可
權兵部尚書史嵩之除寳章閣直學士
宫觀制
勑封萬里之侯不足以敵過庭之榮佩六國之印
不足以易戲綵之樂方枤杜之還役乃式微之賦
歸具官某蚤奮儒科寖躋朝列牧民御衆擁漢水
之騂旄舍爵策勲佩甘泉之紫槖雖向日之云切
顧望雲之抑深願爲返哺之烏退奉閑居之燕重
違雅志俾領真游以西清嚴邃之聮致南陔怡愉
之養石奮之教素謹諒亟下於里門子牟之心常
存尚母忘於魏闕可
林楷特轉朝議大夫直敷文閣致仕制
勑具官某情莫切於閔勞恩莫厚於崇卒廼者赤
子嘯兵三衢朕爲之丙夜不安枕爾以公平廉静
選拔出守薙鉏稂莠不遺餘力廩廩向還定矣而
病以革告天胡奪之亟耶進官一列升職四等用
書爾柩尚克知歆可
趙范除龍圖閣學士京湖制置大使兼
知襄陽府制
勑仲淹守慶州而純粹踵其成規世衡築青澗而
种諤保其遺績繄戟纛交輝之盛實衣冠奕葉之
榮具官某望壓江淮志吞河洛前茅後勁不虞街
亭節度之違左櫜右鞬益慕金城圖略之上獨差
彊於人意常簡在於朕心睠上流形勢之雄有乃
考威名之著闞如虓虎賢於長城爾嘗從士爕之
謀晉心廉頗之用趙士冠西清之邃職護
北門老農扶杖以歡迎喜談舊事宿將帕
紅而上謁誓立新功惟寡欲可以全剛惟集思可
以廣益惟多筭可以制敵惟不殺可以結人守果
見於有餘攻奚憂於不足功名未艾何止復鴈門
之踦機會無窮正可奮澠池之翼勉揚先烈用荅
殊知可
史洽轉奉直大夫制
勑具官某間者韃犯信陽略雲夢轉黃陂而薄浮
光虐𦦨蓋烈烈也爾爲守將能識事機亟調貔貅
奮前迎擊賊禠氣而宵遁可謂敏則有功矣一歲
三階實爲異數賞無倖得其懋承之可
孟點鄧泳各轉一官制
勑具官某等唐鄧息蔡復歸版圖雖發縱之有人
亦莫府之交助爾能知體國不憚從戎效婉畫於
郾城贊成功於峴首特升一級用獎賢勞可
樓昉贈直龍圖閣制
勑具官某士君子存心養性以事天夭壽不貳以
立命豈計一時之屈伸哉爾淹貫而有歸正固而
不撓蓋深於道者立朝莅郡聲稱甚茂井雖渫而
可汲需見險而竟止此心不失其本然之天則命
自我立宜區區者之不能縻也王通氏抱太平之
策以殁房杜諸賢卒用之以昌正觀之治道安有
終屈而不伸耶羲圖邃直仍錄遺孤拱木九京尚
其可作可
李道傳贈直龍圖閣制
勑具官某學以見道爲難苟有見乎道則形而爲
實踐發而爲正論推而爲美政無異源也爾以蜀
莊之珍薦清廟之璧踐履也方議論也剛政事也
昌非漸乎師友之澤洞乎聖賢之奥殆將委厥美
以從俗蘭芷變而不芳矣西風寥碧駟虬獨遠跋
予望之惜不我遇奎躔峻直且表其孤以一時之
屈易百世之伸爾尚奚憾可
胡夢昱贈朝奉郎制
勑具官某朕訪落伊始首下詔來讜直蓋與諫鼓
謗木同意以直言求人而以直言罪之豈朕心哉
爾風裁峭絜志槩激壯繇廷尉平上書公車言人
之所難言方嘉貫日之忠巳墮偃月之計問途胥
口訪事瀧頭曾無幾微見於面何氣節之烈也
仁祖能全介於遠謫之餘孝祖能拔銓於投荒
之後撫今懷往魂不可招潦霧墮鳶悲悔何及陟
階員外仍官厥子用旌折檻之直且識投杼之過
爾雖死可不朽矣可
徐瑄贈集英殿修撰制
勑具官某舍生而取義殺身以成仁惟剛者能之
爾燭理明植志果屢躓而氣愈勁晚治廷尉獄怵
之風旨不移壓之禍福不折据經訂律反覆開陳
寧以一身試不測之淵而不忍以根連株送之命
資其身委蛻炎瘴其甘如飴非所謂剛者乎唐司
刑有功守死明道不阿旨詭辭以求苟免吾於爾
見之追榮論譔仍錄遺孤英魂如在尚知未有久
而不定之天也可
陳宓贈直龍圖閣制
勑具官某列聖以隆寬大公涵養天下敢言之
氣故雖世道波靡必有嶤然自見折姦萌而扶正
論者爾風猷名相之裔學問諸老之傳刷行出政
具有源委嘉定一䟽朝陽獨鳴於萬喙皆瘖之頃
憸壬禠魄而不敢肆頑鄙洒心而思自立何其偉
也分符卑節挽之莫回樂道著書死而後已砥柱
斯世之功甚大進直淵圖仍獎厥子泉扄有知其
識予恨不同時之意可
張柙中奉大夫致仕制
勑具官某岷峨多竒士朕弓旌下招絯網略盡其
不克忍死以湏更化則囿於命爾抱材翹雋藴識
超邁分教眉山適遭蜀變慷慨灑涕不草賀僞之
表志節立矣入儀班著出最麾節方將滂洋厥施
於盈科之後何返壑之速耶萬里蒐賢于嗟靡及
一階告第冥漠知榮可
楊必復贈朝請大夫制
勑具官某聖人有金城以守圄扞敵之臣能死城
郭封疆也爾乘障文南不虞潰卒之涉境挺身諭
告期革鴞音雖披赤心竟蹈白刃望風棄郡紱而
逃者宜知媿矣優加愍典超進華階仍俾世延用
旌死節可
尤元龍贈通直郎制
勑具官某尉以警捕爲職盗發三衢爾能躬帥弓
刀嬰其鋒而死之職不曠矣官之升朝仍錄厥孤
尚紓九泉之悲可
趙與貌贈奉議郎制
勑具官某靺鞨頃爲不道犯我應山爾以戶曹攝
邑寄勇於徇國率厲戍卒輿臺迎擊之雖死於寡
不勝衆而氣吞此虜矣旌之華秩用尉忠魄可
宋昭遠贈通直郎制
勑具官某鹽城之役飛芻走粟以餉師亦旣勞止
又轉致于山陽宜爾馬瘏僕痡而卒於行也官以
升朝知予閔恤可
吳淵轉朝奉大夫制
勑具官某漢筦鹽鐵有官唐榷茶有使利源出於
東南爲多均通得宜經費用𥙿爾以儒術飾吏事
以宰士贊邦計提綱筦榷有條不紊一歲之入沛
乎其&KR1151;旣應懋賞之科宜進正郎之秩毋忘體國
用對恩華可
趙必灋轉承議郎制
勑具官某虜保陡山王師進討調度旁午陸運尤
艱爾贊畫於計臺備宣勞於供億進升一列益礪
廉勤可
王子申落致仕除刑部郎中制
勑具官某韓厥旣老而禀政留侯道引不食榖而
強起材足以爲斯世用詎容得謝爾操尚渾厚風
致簡遠郡國選表再召再辭遂以垂車請幅巾林
壑獨立氛壒之表固泊乎世味矣朕訪西南人物
於朝謂爾年耆德明精神猶未衰懷香憲部勉爲
一來霜峽放舟使觀者知朕能致華髮於萬里顧
不韙歟可
趙希昔除工部郎官制
勑具官某朕日御便朝與二三大臣妙柬四方之
雋乂登崇之廼睠西顧有公姓之老在爾秉心静
夷制行縝栗聲問蚤穎擢于政事之科晚守東川
材益練政益美捐有餘以紓征調之迫家誦而人
德之卷懷滋久宿望猶鬱握蘭起部宜不俟駕蜀
之邊防軍實民賦吏治爾平日講之蓋熟朕將修
輦過郎舍故事而問焉可
辛稏潼川府路提點刑獄趙希濬䕫州
路提點刑獄張起艮成都府路提點刑
獄公事制
勑具官某等東井法令所取平參下三星曰罰主
斬艾分節司憲於參旗井絡之分加遴惟均爾稏
世傳威望身佩材名直指䕫巫姦宄屏息其進以
典東川之獄爾希濬氣禀篤厚政術寬平共理眉
山田里熙豫其升以司巴峽之臬爾起艮吏事詳
敏邊籌精練出入制幕多所毗益其擢以亭西州
之讞在易賁無敢折獄豐折獄致刑噬嗑明罰勑
法皆有離象取其外剛而内明也然無慾者必剛
無私者必明爾等果能以明用剛則數道之間吏
之不良民之無告悉暸乎目擊矣欽哉毋謂君門
萬里之遠可
汪之強殁於王事特贈朝奉郎與一子
恩澤制
勑具官某魯誄賁父漢錄孤兒閔死事也爾庀職
淮幕密參機籌變起倉卒父子併命聞者悲傷之
進官一等澤及遺孤營魂有知可無銜憾可
楊伯雨除䕫州路轉運判官制
勑具官某四蜀財計莫豐於大寧鹽筴之入數十
年來漕臣以羡餘濟苞苴囊槖無遺利矣朕欲變
而通之故謹擇所使爾材甚穎政甚練可使治其
職也一節起家六轡督餫擁牢盆之冨運筭鞭之
長輕車峻阪夫誰能禦然民力竭矣盍思所以𥙿
之軍餉棘矣盍思所以濟之利源無壅上下阜通
朕蓋於此乎課爾之廉能可
王翔除直祕閣利州路轉運判官兼知
利州制
勑具官某寧武控梁蔽益夙號重鎮故必以漕兼
守而制閫亦於此立莫府今閫外之制移梁閫内
之制還益漕守滋重爾材茂而識遠志堅而慮密
隴蜀山川之形勢兵民之便宜歴歴在目中玉節
銅符采衆譽而併屬且木天寓直以華之委寄隆
矣夫邊儲軍實以厚民爲本農桑勸則食貨通田
里安則保障固祁山斜谷之運與中和樂職之詠
實相表裏爾其懋圖之可
黎伯登除直華文閣知潼川府制
勑具官某實材用則天下治堯舜三代循吏之效
惟其務實不務名也爾莊静不襮而篤求己之學
廉直無華而堅爲民之意自去周行屢牧壯郡朝
梳夕&KR1057;不遺餘力用能害除而利興非善美充實
之發耶甫出憲節隨卑藩符進以嬀閣之直維東
梓地鉅望隆疇昔間以衮舄筆槖臨之非偏郡比
布吾實德行爾實政使民被實惠選表有日矣可
國子錄汪之道除諸王宫大小學教授
制
勑具官某朕寤寐雋髦以起治功日輪百執事入
對便朝求其通逹如賈誼懇到如陸䞇未多見也
爾茹古而涵今弸中而彪外頃敷奏以言慷慨英
發作興天下之勢鼓舞天下之材纚纚有契於心
朕甚竒之楷模河間東平之系陶冶成人小子之
質姑爲朕往起視六合周覽群動朕方思所以訪
爾者可
大理寺丞趙薿除司農寺丞制
勑具官某師行日費千金石城非粟莫守漢大將
軍票騎之出所以必取給於大農也爾居家有孝
謹之行治郡有廉静之譽立朝有深遠之識甫丞
棘廷又丞農扈夫豈輕進爾哉仲季分閫淮襄日
講立武足兵之略一歲錢榖出入使爾與聞則軍
國之調度供億壎篪交應矣且以示獎拔之權輿
可
趙崇濤直祕閣知遂寧府制
勑具官某泝䕫萬而陸走穹山複嶺虎兕出没涉
武信乃趨夷良疇沃壄桑稻彌望坤維樂土也必
填之良吏爾以信厚之質邁往之材行平易之政
將指巴䕫灌輸阜通而民不病可謂良矣寓直中
祕殿我巨屏旁制于四郡恩威兼濟辦治無難然
元祐諸賢邦有遺像尚求聞於往行用康保民以
表于蜀可
李鋂差知嘉定府制
勑具官某犍爲古夜郎國漢定西南夷與沈黎俱
置郡而地望夐出黎上迨爲潜藩又加重爾璵璠
其質豫章其材故家之最良也試郡于黎疚心邊
瑣所陳便民事宜懇切而詳明知必良于政易鎮
犍爲昭示獎擢體予不忘遠之意懋爾有常吉之
行恩信並著民夷胥安則所至可紀矣可
李艮孫知隆慶府李仲熊知紹慶府制
勑具官某等劒門北扼棧道黔陽南控溪洞皆要
藩也亦皆潜藩也守不輕授爾艮孫以敏劭之姿
著關决之譽就擁劒麾駕輕車於熟路爾仲熊以
駿邁之噐養融顯之望趣綰黔紱發利刃於新硎
孟子曰固國不以山谿之險險雖天設必以人固
爾能虔奉吾詔養民也惠使民也義則人心隱然
可恃如金湯往哉毋忽可
劉竑之改知重慶府制
勑具官某蜀有耆壽雋直節著於慶元高風振於
嘉定落落乎其不苟合朕聞而賢之爾其季子也
力學而脩㓗抱材而謙粹雍容氣度酷似厥考方
需偏壘趣典名藩超等而授人不謂過而喜古渝
之得賢守家法可想也益懋中和之治用昌詩禮
之業可
李景翶和糴賞轉朝議大夫致仕制
勑具官某李悝平糴之法百世可行也居是邦而
習其俗則雖多易辦爾緫蜀賦而歸優游家食以
冨於才任我糴事年豐價平農固樂市積數踰億
能無勞乎躐升元士之級尚知告老之榮可
陳一薦屯田和糴賞轉承議郎制
勑具官某羊祜墾田於襄陽至有十年之積豈一
手足之力哉爾材高莫府職涖耕屯當危機交急
之秋收平時勸課之效迄充兵廩用濟邊功進升
一級之華益懋方來之績可
歸順周岊𥙷武功郎遥郡刺史淮東兵
馬鈐轄制
勑具官某朐山東峙密邇淮浦挈城歸誼爾實倡
之莫非王臣超卑武級仍躋榮於遥刺俾參領於
戎鈐祗服異恩勉殫忠力可
李敏𥙷修武郎制
勑具官某虜情叵測以間爲竒爾戍安豐深察情
僞不爲利誘仍效戰多超授武階用旌知義可
蒲南強落致仕差知茂州制
勑具官某自筰以東北冉駹爲大茂其地也六夷
七羌九蠻錯處之俗猶有遺者置守必廉静爾廉
而介於守静而恬於進踐敡可紀蜀士共推之詎
容以據鞍矍鑠掛神武之冠耶起之里居往鎮汶
水化浹于襏襫風行于旃毳不待按籌邊之圖而
遐徼奠枕矣其母徒以遺榮爲高可
楊恢除直寶文閣淮西制置副使兼知
黃州制
勑具官某弈莫先於審局布勢取勢多則勝局也
江淮表裏分置制閫亦然爾乘塞於均宅牧於荆
進屯於襄撫機應變之材愈出而不窮維時淮右
風寒最切而齊安據山川之會峻直寶奎參領閫
寄往爲朕守中襄鄂昇揚而立首尾聮絡非取勢
獨多乎江漢之詩曰匪安匪舒淮夷來鋪又曰經
營四方告成于王淮服底寧則四方可經營也内
繕諸關外嚴列戍懷來新氓綏定故境朕方倚重
於汝懋哉可
工部侍郎知建康府陳韡明堂加恩制
勑朕蒐儀先甲蕆祀上辛賦思齊之詩慕親方切
稽我將之頌饗帝尤嚴恍三靈之宴娭遒百禄之
來下有懷時彦宜錫神釐具官某學擅名儒望高
法從輪囷膽略吞青海於胷中磅礴威名碎黑山
於掌上廼睠明禋之講迄臻熙事之成雖阻清廟
之執籩靡忘宣室之前席爵爰升於蒲璧戶仍衍
於畬圭帝命式干九圍朕旣荷受球之寵天威不
違咫尺爾毋忘拜胙之恭懋暢英猷對敡景况可
虞孝先特轉一官授朝奉大夫制
勑具官某蜀關赤白囊交馳姦甿或乘間矯虔爲
郡縣害去敗群之羊必良牧爾以長材選拔攝守
閬川芟夷不逞封護善良千里絶桴鼓之警可無
獎乎進階正郎分麾邊徼益厲精白以承可
陳亞卿知德慶府制
勑具官某古康名藩也邈在嶺海之東必習其風
土諳其俗者爲之守爾𥙿於材諝敏於事功自筮
仕至試郡扶胥黃木之間熟知津矣藹勞能之可
紀鬱瓌韞之未究起家分符往鎮瀧水其爲朕布
宣寬大之意簡賦平刑以惠遠民可
牛大年以子病乞祠除直敷文閣主管
建康府崇禧觀制
勑具官某立朝而引去握節而賦歸殆不以冨貴
利逹入其心者歟爾玉雪其廉明凖繩其平直卓
有立於斯世晚繇蜀道入儀郎省步武寖華矣而
出駕四牡列城聳動顧浩然有歸志何耶父母惟
其疾之憂天性之愛也爾以子諗朕重違之進班
穹閣均佚釐館非朕之不汝以也尚培高風用礪
頽俗可
曾治鳳除直徽猷閣知建寧府制
勑具官某閩粤接壤比歲黔首失職相挻而動亦
旣底定矣推吾德意燠寒飫飢以遂其欲安欲壽
之情在賢牧守爾噐識邃明材猷通亮所至以最
稱宅牧番禺恩信茂著一道晏然沉柝建安鉅屏
號稱難治其進直奎躔易地填綏之爾知閩之俗
與粤近則爕友柔克彊弗友剛克何往非美政哉
可
沈安義辟差知宜州制
勑具官某廣右郡二十餘或繚而深控蠻而枕海
守慮人噐之不相習也故委重於臺閫之辟爾賦
材彊敏抗志駿偉貳政長沙綽有佳譽辟函上於
公車謂宜方闕守奉詔條以撫遐嶠莫如汝稱往
哉毋鄙遠其俗而同其戚休山甿溪獠咸知德意
是爲舉能其官可
鄧雲特轉武略大夫制
勑具官某功之多者賞必厚爾江右捕盗山陽討
虜皆以功受賞崗門鹽城又著竒功信能迪果毅
矣躐進穹級參護戎旅毋玩寵榮而忘賈勇可
留子邁救荒推賞轉朝奉大夫依舊潭
州通判制
勑具官某救荒無定法得其人則政舉爾試邑衡
陽再講荒政旣脫民於溝瘠又儲粟爲先備朕惠
養元元之意庶幾下逹矣升秩正郎貳政大府益
進民庸惟勤惟毖可
王爚轉朝奉郎致仕制
勑具官某官至員外郎則賞延于世必年勞乃克
轉爾飭已無玷莅官有聲方諗疾以少休遽遺榮
而長往肆疇前績式進華階燕爾後昆服予異渥
可
章謙亨除京西路提舉常平茶鹽公事
制
勑具官某朕選拔四方譽俊布列中外苟當其材
用之惟恐不亟縱騁景靡過都歴塊乃見齧膝乘
旦之良也爾業履正平材氣駿發能不墜其家聲
擢繇轄院趣守壯藩未合竹符趣卑英蕩蓋欲及
精銳而用之維京右民力憊而未甦財計屈而未
𥙿出納歛散權之以義而行以仁惟爾之能可
淮東路兵馬鈐轄桑青轉武功大夫制
勑具官某于台之役大小三十七戰而城降士用
命也莫府上功謂爾勇&KR0743;而敢戰宜受醲賞峻躋
武級統戍惟揚報國赤心更觀來效可
趙彦覃除直寳謨閣權知廣州兼廣東
路經略安撫制
勑具官某自唐以來殿南服者能使海嶺之陬旣
足旣濡幾何人故宅牧必謹爾嚴於治己而不絶
物切於愛民而不近名公族之英吏之良也起乘
蜀傳卑冶節刀布之利方興番禺課帥又輟以往
爲官擇人奚嫌數易夫貪泉不能汙夷齊之操固
也以身爲表州縣吏聞風皆趨於精白則遵海而
南斯民安必樂業如中州矣朕蓋以廉頑立懦而
望汝可
翰林學士真德秀磨勘轉中大夫制
勑用儒無敵奚拘考績之科彰德有常可後懋官
之典矧承暉於蓮炬盍䟽寵於芝綸具官某學冨
而文醇行方而言正孟氏舍齊而去昔豈本心季
子爲魯而來今維衆望冠鑾坡而視草列氊厦以
侍言展也開陳隱然禆益雖時行或異於時止而
歲會悉歸於歲成稽課簿之旣高陟文階之宜峻
食舊德從上吉也政資密勿之規有好爵與爾靡
之懋對便蕃之渥可
項容孫改差知順慶府制
勑具官某果山朕潜藩也睠焉西顧未有以慰其
父兄子弟思得良二千石以惠之爾林猷之偉事
功之敏能稱其家者分符蜀道亦旣鼓枻三峽易
文以果地益大寄益重疲甿凋俗元氣未固視其
戚休爲朕風披而雨濡之使物物皆生意澤庶乎
不下壅矣往哉盡乃心可
李以制除大理寺丞趙師楷太府寺丞
衛洙大理寺簿魏峻太府寺簿制
勑具官某文帝明習國家事首以决獄錢榖爲問
仁儉一念之發也朕此意每於分職授任見之以
制學業粹明心術平厚勾稽棘讞惟允故進之以
丞廷尉洙莊静有守寬夷無競則擢繇司匭爲之
簿師楷宗枝秀穎吏能通暢討論外計蓋熟故來
之以丞外府峻風規&KR0570;整志尚簡遠則輟繇儲戎
爲之簿獄者生民之司命財者天下之血脉朕甚
重焉爾等惟良折獄而不留獄惟正理財而不傷
財斯副體仁行儉之意可
朝謁八陵朱復之除軍噐監主簿制
勑具官某紹興間燾士㒟朝八陵之後今且百年
朕祗承聖緒慨想中原未嘗不望嵩洛而灑涕龍
庭橋山歛壒分道展省爾弗憚行駿極之勢
氣如故歸陳梗槩若指諸掌克尉抔
履之良勞俾勾稽于戎監胷中兵甲
筆端戈矛尚於此培致遠之噐可
天水軍教授權知軍州曹友聞特轉承
事郎權知天水軍事制
勑具官某矯矯虎臣在泮獻馘此風無傳久矣爾
奮迹詩書典教邊壘寇至不爲先去之謀見義乃
有必爲之勇迎鋒鏖擊蜀關以寧儒而知兵良用
嘉歎趣升京秩仍進一階就分保障之符增壯金
湯之勢可
吳馹特轉武經郎制
勑具官某縠將中軍溱爲之佐贊籌幕府每難其
材爾從元戎備殫婉畫躋榮一列毋替忠勞可
城固縣尉趙僎特轉儒林郎制
勑具官某尉黃綬卑秩也苟志事功必露囊穎爾
警于邊瑣克贊戎旃進秩旌能益勤勿懈可
武功大夫湯孝信轉右武大夫制
勑繁纓不如多邑弊袴必待有功况品級超越于
拘攣之表具官某抱姿梟勇屢效戰多都梁之役
援近比以祈醲賞雖礙止法亦進横階予豈爾私
蓋以勸忠勞也懋建舟師之績仰酬異等之恩可
川秦都大茶馬桂如琥除戶部員外郎
制
勑具官某尚書郎非民庸暴白不授矧地官之屬
選高而劇可輕乎爾將漕于䕫就建帥閫不苛急
以牟利不矯異以干名刀耕火種之民悉安之朕
惟榷牧卑節以示獎厲孰與入奏明光之爲密式
遄其歸贊我邦計凋窮若何而𥙿煩冗若何而節
幣輕物重若何而權推此類具言之用觀爾韞可
吳昌裔除太常寺簿鄭逢辰將作監簿
制
勑具官某等朕惟湯執中立賢無方故待天下之
材未嘗以進士世家爲輕重爾昌裔氣明而文冨
所謂江漢炳靈曄曄其秀者爾逢辰志立而噐整
所謂臺閣之儀不習自成者朕知其皆嶄然而角
陞昌裔于奉常以訂禮登逢辰于匠監以信度塗
轍相望而簿正等臺萊𣏌梓盡在封植中其競厥
職以對蒐拔可
陳授中奉大夫直敷文閣宫觀制
勑具官某朕親攬八柄進退百辟以成調瑟之化
苟爵於先甲當其材則申命之爾澹乎無慾凝乎
有度藹乎聲稱江右繡斧之行雖未竟乃功亦旣
勞止增秩進職於更化之前今不與易也真祠均
佚善刀而藏時方急材尚觀新硎之發可
中奉大夫趙善璙轉一官回授本生父
不卞贈承事郎制
勑松栢不生於培塿而梧桐生於朝陽士君子可
忘其本哉具官某故本生父某秀挹天潢評高月
旦是生賢息出繼同支屬進秩以旌能願貤恩而
報本爰加愍典用慰孝思顯親揚名之榮衣被九
原矣尚歆承之無斁可
中奉大夫趙善璙轉一官回授故本生
母梅氏贈孺人制
勑松栢不生於培塿而梧桐生於朝陽士君子可
忘其本哉具官某故本生母某氏歸嬪宗磐蔚著
閫範是生賢息出繼同支屬進秩以旌能願貤恩
而報本爰加愍典用尉孝思顯親揚名之榮衣被
九原矣尚歆承之無斁可
中大夫參知政事陳貴誼特授正議大
夫守參知政事致仕制
勑湏股肱而治甫新萬化之更乞骸骨而歸俄惜
一賢之老晉加異數渙播明緍具官某寬博而川
涵凝重而山立道貫六學足以羽翼乎聖傳文成
一家足以經緯乎國典蚤華塗之徧歴亟邇列之
延登𥙷衮於有闕之時而胥訓居多改弦於不調
之後而同寅更力允天民之先覺蔚王佐之全材
况休然而有容且澹乎而無慾宜其俾艾胡爾遺
榮維楫未施朕方念乘航之勢輻輪俱壯爾乃爲
稅駕之圖睠委倚之素深惜訏謨之未究趣升峻
秩仍拓真畬九老自娛孰與繪樂天之社五湖莫
返尚思鑄范蠡之金可
陳章特授中大夫致仕制
勑具官某幼學而壯行者在所立生榮而死哀者
在所遇爾制行寬夷莅事明練荐更共理之寄民
熙於田野士競於庠序蔽芾猶未拜也方祝釐而
自適遽謝事以長逝進躋崇秩用荅宿勞朕之待
臣下可謂有恩矣營魂如存歆此禭典可
僞觀察副使顔仲明僞都緫領王逸僞
徵仕郎化平縣令胡士元僞徵仕郎單
公履僞明威將軍鄭彦僞將仕郎尚書
戶部任嘉言僞都緫領亢志忠僞安平
都尉張林僞宣武將軍安居信僞明威
將軍晉德僞武節將軍同進僞同知&KR0593;
州軍州事聞鈞僞徵仕郎王采苓僞登
科人尚書令史朝列大夫陳紀並𥙷承
信郎僞朝列大夫郝士特僞都尉劉儀
僞昭毅大將軍楊全僞定遠大將軍郭
春並𥙷承節郎僞光禄大夫張俊特𥙷
忠翊郎制
勑具官某等王者大一統際天所覆孰非吾臣爾
等效官外域歸誼中朝授之右階拔干左祍其相
與竭忠以報上可
故正議大夫守參知政事致仕陳貴誼
特贈少保資政殿大學士制
勑抗章太紫之北歸志方新占象尾箕之東遊魂
巳遠廼睠謨明弼諧之韞未究輔相彌縫之功茂
錫恩徽誕敡命綍具官某學根乎正大氣備乎中
和德盛禮恭謙九三君子之美義方敬直坤六二
大臣之風自儀禁路之華趣踐政塗之重了無緇
磷具罄猷爲欲仁而仁斯至則無念非公不言而
言必中則有謀斯斷屬更大化共振頽綱三千惟
一心正頼烝徒之助五十不稱夭遽驚隆棟之摧
惟慶曆之仲淹曁元祐之蘇轍用俱不盡命尚奚
尤萬金之藥雖施何嗟及矣十漸之屏猶在如將
見之欲紓殄瘁之悲庸侈襃崇之典位外朝之列
棘班祕殿之鴻名噫亮天功而弼一人詎止書棺
之寵質鬼神而俟百世永爲銘鼎之光極而生死
之榮歆我始終之遇可
金部郎中黃壯猷除直祕閣權知紹興
府兼浙東安撫制
勑具官某會稽東南鉅鎮中興百年之馮翊朕之
豐沛也吏治剛則甈柔則坯故牧守以識體爲良
爾韞姿融明慮事精密間者攬轡左淛政得寬猛
之中朕深知之輟自望郎出殿帥閫中祕寓直擁
高牙大纛而東豈特以華舊部之觀哉書曰以厥
庶民曁厥臣逹大家又曰康濟小民率自中德禮
刑政導齊有序而上下相安於和樂體斯得矣重
楮幣而輕和買抑思乃言之踐可
彭協贈承信郎制
勑具官某勇士不忘喪其元義重於生也武休之
役爾挺戈䧟陣效死封疆而賊氣奪可謂勇矣荐
升武級仍錄孤兒英魂有知歆戴無憾可
歸順人王青劉天山米興王庭李思齊
門清劉全魏師愈王瑜李𥙿范天保並
𥙷保義郎制
勑具官某等王者大一統際天所覆孰非吾臣爾
等效官外域歸命中朝授之右階拔于左祍其相
與竭忠以報上可
平齋文集卷第二十一
