平齋文集卷第二十二
外制六
忠州團練使淮東路鈐國用安除順昌
軍承宣使右武衛將軍制
勑李祐自蔡而至效力擒吴韓信由楚而來抗謀
滅項惟知擇主之義斯著際時之勲具官某山西
梟雄冀北翹駿屹虎頭之風槩勇蓋三軍聳龍額
之威名氣酣百戰耻委身於戎索願歸命於王朝
抱志竟酬乘機斯奮杖劒而渡漣水適會風雲搴
旗而入汴都不淹日月朕肆嘉壯志首錄前勞升
班留務之崇領衛周廬之重仍提軍律坐振邊
豈小丈夫哉徒較一勝一負之勢此真將軍矣尚
圖萬舉萬全之功厲爾精忠對予顯渥可
李琦武義大夫吉州刺史制
勑某人制域有華夷之辨勸功無内外之殊爾倡
義來歸杖忠自奮勵貔虎以賈勇屠鯨鯢而效功
峻陟武階仍躋遥刺祗承異渥勉究殊庸可
李琦除福州觀察使蕭均除和州防禦
使黃國弼轉武功大夫除蘄州防禦使
李璨轉武經大夫除和州防禦使制
勑具官某唐收契苾阿史之用漢有弓高襄城之
封能效殊勞可稽醲賞爾拔身區脫庀役蝥弧王
旅嘽嘽氣獨高於後勁戎容曁曁志尤銳於先登
進乘汴洛之機圖合關河之勢趣升武級仍卑廉
車(兵防)益殫奮衛之忠用對勸功之典可
歸順人李伯淵武翼大夫和州防禦使
制
勑某人制域有華夷之辨勸功無内外之殊爾倡
義來歸杖忠自奮勵貔虎以賈勇屠鯨鯢而效功
趣升武級之穹仍揔軍防之重祗承異渥勉究殊
庸可
歸順人李璨𥙷武功郎制
勑某人制域有華夷之辨勸功無内外之殊爾倡
義來歸杖忠自奮振貔虎以賈勇屠鯨鯢而效功
峻卑武階用厲壯志可
陳一薦除軍噐監簿兼淮西制置司參
議官制
勑具官某幕掾以王官兼之朕親政逾年未嘗輕
假人也爾抱駿拔之材贊襄峴之畫積勞著矣今
嚴内柔外淮右爲要思得識機逹體者參外閫之
謀宜莫如汝武監有簿以榮其行朕不得而吝也
繁弱之弓闕鞏之甲尚精思古制以告可
劉用行知安慶府制
勑具官某群舒灊爲大兵調旁午之餘民亦勞止
疇爲我分承流之寄以爾儒猷茂明吏事宏逹可
使足民而治賦也輟之奉常爲我屏翰推禮樂之
澤以浸其民庶有望矣漢世循吏蜀郡之文翁東
海之朱邑皆生長於是邦尚論千古而師友之何
民瘼之不瘳乎可
大理少卿趙彦悈除太府卿制
勑具官某鄭武公以同姓爲王卿士緇衣一詩適
館而授粲親親賢賢也爾公族老成之典刑而邃
於學力於行入貳廷尉平心以閱四方之讞咸庶
正兹庸進之卿于受頒貨賄之府易之理財有
義大學之生財有道非言利析秋毫以爲冨也推
明經意發舒儒術𥙿民足國於道義之中蓋爾素
學朕抑將引之自近以究講貫之益可
崔福轉四官授武功大夫制
勑具官某于台之役大小三十七戰而城降將士
用命也莫府上功謂爾勇&KR0743;敢戰宜受醲賞峻躋
武級鈐護南昌公侯干城毋忘努力可
楊孝錫贈通直郎予一子恩澤制
勑具官某爾積學入官奉檄督餫見危授命罵賊
不降父子併命於白刃而女光訟其節可哀也巳
禭以升朝之階且錄遺孤用尉忠魄可
龐謙轉武翼郎制
勑具官某滁陽介于兩淮恃城以爲固修壞植圯
爾與有程督之勞進官二列用示激厲庀職轅門
勿憚鞅掌可
陳畏除大理少卿制
勑具官某朕嘗詔有司母輕用徒刑頃又詔諸將
母專殺重人命也而哲人惟刑必自士師始爾見
善之明迪德之茂山立時行不與物靡推以折獄
宜片言而人信之甫憲節之起家趣棘廷之參聽
豈徒以登僊之行爲爾榮唐虞畫象而民不犯朕
甚慕之得淑問如臯陶者弼五教則欽恤之仁逹
于四海矣懋哉可
白身人任震亨襲父官𥙷修武郎充珍
州綏陽縣㳂邊都同廵檢制
勑某人士無世官惟控扼西南夷則襲之爾恪遵
父訓洞曉邊情宜傳勇爵之榮仍踐徼廵之職撫
寧遐俗惟信惟廉可
崔端純除倉部郎官制
勑具官某周設廩人之職漢置倉氏之官求會計
當也而重本之意存爾静而不苛平而不陂脩㓗
而不矯田里相安之政番之士民讙稱之襆被粉
闈司我庾事蓋以旌治行也維時八蜡雖通國與
民猶未底俱𥙿高廩萬億及秭太倉紅腐相因果
何道可以臻此亟其來思具以告朕可
朱實之差知肇慶府制
勑具官某朕廣求民瘼每患郡縣吏不能體篤近
舉遠之意故嶺嶠擇守尤謹爾踐歴之久通練而
詳明佐理番禺蔚有善譽就卑符組假守高要炎
荒凋羸特甚鎮物以静字民以寬吾澤東漸于海
矣往旣乃心罔俾包拯之專美可
權刑部侍郎周端朝特轉通議大夫守
刑部侍郎致仕制
勑孟氏脩身立命不以殀壽易其心曾子正色出
辭不以寢疾忘其道生惟無媿殁亦有榮具官某
蚤負直聲晚充素學廣厦細氊之上考古以訂今
法從屬車之間獻可而替否久朕心之簡在斯吾
道之將行胡不歲寒乃先朝露渺流光之莫返湛
正性之長存跋予望之尚想嘉猷之告嘅其歎矣
徒勤遺藁之求往升二級之華用作九原之氣可
李伯度除直祕閣京西轉運判官兼提
舉提刑制
勑具官某京右比歲科調轉輸之繁民不堪命朕
屢詔寬䘏必賢刺史奉行之爾材周於用政得其
平上流並邊之郡治理茂著擢卑庾節民情具宜
進丞戎監就領漕輓又華之中祕之直憲庾併以
屬爾身兼數噐矣孟子謂省刑薄歛深耕易耨而
修孝弟忠信可以撻堅甲利兵人心國勢蓋相爲
表裏也往圖稱朕指可
顔耆仲直祕閣淮東路提舉常平茶鹽
兼提點刑獄公事制
勑具官某江淮財賦之淵唐所恃以用其國也朕
自親萬務日討御外理内之術顧詹在廷求善治
賦者使于淮廼今得之爾開亮而敏精練而實越
在省闥事有可否不爲詭隨朕嘉其公爾忘私也
輟泉南之行授節東出庾政臬事併咨之而牢盆
之課爲尤重本錢給則亭戶樂其廉鈔法定則商
賈趨其信浮鹽窒則官府安其義從容笏畫斡東
南山海之藏以濟經費可不勉歟可
楊椿贈武經郎制
勑具官某爾結髮從戎熟知虜勢赤心報國竟死
邊鋒陞再級以示襃俾列屯之知勸可
李安國轉武功郎依舊知金州兼管内
安撫制
勑具官某爾忠烈有傳材勇自奮入庀八屯之列
備宣十稔之勞旣應賞科宜升華級往任蕃宣之
寄力圖控禦之勲可
周宗傑轉四官授武功郎制
勑具官某于台之役大小三十七戰而城降士用
命也莫府上功謂爾勇&KR0743;而敢戰宜受醲賞峻躋
武級統戍惟揚報國赤心更觀來效可
宫人丘氏封信安郡夫人制
勑曹大家之芳規具存女訓藺夫人之淑行實重
母儀宜䟽翟茀之榮用侈葛覃之慶宫人某氏性
姿柔惠德履懿和祗事名臣壯聲猷於虓虎篤生
良媛承輝采於軒龍屬通禁籍之華盍渙郡封之
寵仍稽禄式並著恩徽尚謙毖之有加對熾昌之
未艾可
陳隆之除屯田郎官兼知興元府兼利
州路安撫制
勑具官某諸葛亮北駐漢中以圖中原以木牛流
馬爲未足又雜耕于渭上食足兵強而後國勢振
遺蹟可尋也爾材猷卓踔志氣軒岸健颿烝楫駕
順風於長川誰能禦之褒斜建藩瞰雍蔽益威名
一震膚公亟奏朕知其當一面有餘也惟邊關雖
靖田菜尚荒繕原堡濬溝洫貸牛種以耕最今急
務咨爾良牧郎于司田以莅之墾屯積榖貔貅宿
飽秦隴在吾目中矣往哉圖稱柬拔可
盧進李聚朱廣等一十六人歸順𥙷承
節郎制
勑具官某等王道以舍逆取順爲貴人情以用夏
變夷爲難唐鄧歸疆爾能自拔爵之鶡弁爲我王
官其祗服恩榮毋怠可
李虎趙邦永轉右武大夫王政轉左武
大夫制
勑具官某等隆興詔旨横階非戰功不授勸忠勇
也山陽之役爾等忠於衛國勇於敵愾功最來上
應我賞典進升五列特免貤恩尚思在師中吉以
承天寵可
周衧轉從事郎制
勑具官某荒政莫先於勸分建安饑爾不俟勸捐
私廪與邦人共之非輕財急義能爾耶循陞二列
用旌好善抑厲異時居官及民之益可
王瓉轉朝奉郎制
勑具官某浮光子威巴灣之捷論者疑之然功疑
惟重爾禔身肅括莅事正固非徼功爲利者關决
于光嘗同調遣書生而知戎情何愛一官不以爲
賢勞勸往分乘障之符亟上安邊之最可
林瓌除直祕閣與宫觀制
勑具官某朕惟華髮國之元龜年耆德明靡不招
選而逸老養高亦必有以厲其節爾素履昭融泰
宇澄澈逾八望九脫屣世故之心與冥鴻俱遠朕
欲起之名藩不能奪也木天寓直仍賦真祠閱理
多而更事深尚乞言之有待可
殿前司統領劉喜轉武顯大夫制
勑具官某詩嚴備噐易重除戎爾董工程悉皆犀
利進陞穹列用獎精能庀役羽林益勤國事可
董昇葛仙白身𥙷忠翊郎制
勑具官某等拔自材官戍吾邊壘勇而知義不墮
賊謀登名勇爵之榮勵志事功之會可
游佀除軍噐監制
勑具官某紹熙末國有大議蜀士主軍噐監簿者
實發之宜其有子哉爾雅粹而明静莊而舒曩列
干朝慷慨論事有風槩意所不合攬轡徑去朕未
嘗不思見賈生也化弦更張召自萬里便朝趣對
氣不少衰武監務簡姑爲朕長之以需柬拔夫難
得者可爲之時易奪者有爲之志立朝大節能若
犀渠鶴膝淬勵而常新爾父履綦猶在與有榮矣
可
知嘉興府趙與&KR0696;政績轉朝議大夫制
勑具官某檇李吾股肱郡民衆物繁號難治共理
得人朕不輕易也爾明而整寬静而有立所至宜
其材典我輔藩視田里疾痛抑搔之亦旣用乂而
賦入不愆于期知體國矣孝宣親政以良二千石
爲重有治狀則增秩使留朕於爾用之度越品級
不計也然自昔政令以久而孚亦以久而玩力鞭
其後益茂厥成則惟汝能可
李昴英除大理寺司直兼廣東經略司
機宜文字制
勑具官某東廣弗靖朕起壯猶之老於其鄕以鎮
綏之簡僚必謹爾抱邁往之氣而有賢聲月評所
重進列棘廷就參幕畫雲川飛泳熟講長筭恩威
得兼濟之方海嶠息桴鼓之警謂爾來矣可
李華依舊直華文閣廣東路轉運判官
制
勑具官某朕親政逾年深惟民貧而不加恤軍勞
而不加閔戒飭攸司屢矣嶺左吏奉吾詔不勤釀
成蒲澤之警部刺史可不擇乎爾踐履平實施置
精敏臨汀政美盗不敢近嘗進之奎直以風厲四
方南顧未寬用輟以往星言夙駕謹勿歎賢勞之
獨也轉輸方亟綏静爲期臺閫相望叶謀共濟斯
稱予重遠之意可
趙汝憚轉中奉大夫致仕制
勑具官某生而在選拔之科死則有贈禭之典國
家之待搢紳厚於恩篤於禮矣爾以公族之雋蚤
即鴻騫中嘗鷁退老其材而用之意蓋有待何崦
嵫迅景之迫耶進官一等往書爾柩榮光下燭尚
克祗歆可
趙希逾轉兩官授朝奉郎制
勑具官某維昔洞徭負固湖湘繹騷爾切於衛民
勇於徇國深入窮討一方以寧帥垣上功疊進華
秩公議信其不忝也益殫撫字之勤茂對襃遷之
渥可
軍噐少監直舍人院吳泳除祕書少監
兼權中書舍人制
勑具官某東璧圖書之府西垣誥令之司皆儒者
至榮也然成周盛時内史掌策命御史掌贊書外
史參其間掌四方之志掌三皇五帝之書豈書志
之藏與策贊之出相爲源委歟爾學明河洛之正
文擅江漢之竒試代予言韶雅而不華翹明而有
體斧藻百度律吕萬化具孚于觀聽而還詔惟允
朕甚噐之用進貳于蓬山以重四禁汗牛之書飫
於中而倚馬之藻掞於外源而委也唐武德正觀
間是兼命師古號爲稱職爾尚懋乃訓以亢斯文
可
安癸仲除太府少卿依舊緫領四川軍
馬錢粮制
勑具官某西南民力竭矣稽九賦之登耗權萬貨
之盈虚以贍列營惟王人是屬苟稱厥職九卿不
吝也爾蚤嘗與聞定蜀之謀天險地産歴歴在目
以燭照數計之智濟笏畫鞭筭之長挈畚用𥙿外
府繇貳而長豈特序遷以獎爾勞推周官九府之
法均通乎上下兵食足而民不病朕有望焉可
陳康&KR3321;除司農寺主簿兼知泰州制
勑具官某蜀有三陳閩之三陳實似之爾抱淹洽
之學雖退然不以殊科見而素履行願含章時發
鴻鴈行之良也簿正農扈出守海邦蓋以起爾詎
謂是足以處爾哉可
歸順人王世昌𥙷武翼大夫差知宿州
制
勑具官某老上之庭旣焚月氏之頭且&KR0238;爾見幾
興起慕義來歸挈符離於版圖削左祍而冠帶朕
甚嘉之峻陞武列仍領軍防往分銅竹之符用聳
鄕枌之望其竭忠以稱殊渥可
歸順人張子良𥙷武翼郎京東路兵馬
鈐轄制
勑具官某爾久厭旃裘樂慕冠帶鏠旗所指相與
挈符離而歸職方可謂知義矣峻躋武級往莅戎
鈐茂對寵光勉圖忠效可
歸順僞進士出身齊希古𥙷承直郎制
勑具官某爾久厭旃裘樂慕冠帶鏠旗所指相與
挈符離而歸職方可謂知義矣特卑文階毋忘忠
藎可
歸順人西珪𥙷承信郎制
勑具官某爾久厭旃裘樂慕冠帶鏠旗所指相與
挈符離而歸職方可謂知義矣易授勇爵尚知激
厲可
歸順人于仙郭珍劉用游淑並𥙷承信
郎制
勑具官某等爾等久厭旃裘樂慕冠帶首挈唐鄧
歸吾版圖可謂知義矣易授勇爵尚知激厲可
僞朝列大夫張德直改𥙷文林郎僞朝
列大夫李國賢改𥙷從事郎制
勑具官某等江漢之師于征唐鄧之境盡復爾等
窮而歸義待以同仁易授文階示有科級祗服好
生之德勉殫事上之忠可
張叔寅贈宣教郎予一子恩澤制
勑具官某韃犯蜀關兵行如鬼爾以郡博士從戎
而死之盡臣節也褒進京秩仍官遺孤邾矢復魂
可以瞑目可
趙善璙除刑部郎中制
勑具官某吾欲省刑甚憲部置郎以參决四方之
讞必熟於布宣德意者乃在此選爾守潯陽能奉
吾詔以惠利其民近規社倉遠凖平糴露積相望
使千里無凶年而嬰孺之失乳保者皆有養民之
慈母也推是心聽刑於省戶天下無冤民其庶矣
乎可
黃朴差知安吉州制
勑具官某董仲舒宜在漢廷而出相江都膠西教
令國中所居而治志在及物無中外之間也爾以
春秋奉天人之對褎然爲舉首細氊廣厦著廷郎
省搏扶搖羊角而上方將使九萬里風在其下而
一息豈仲舒不遇比哉霅川密拱行闕姑煩共理
脩材奥學朕不汝忘可
參知政事真德秀除資政殿學士提舉
萬壽觀兼侍讀制
勑避繁機於政府特陞書殿之班祝曼壽於殊庭
仍勸經闈之讀睠予近弼爲世鉅儒雖寒疾未遂
於造朝然嘉猷何嫌於告后茂揚異渥誕播明緍
具官某玉𥙿而金相川涵而嶽負十年去國澹乎
沕淵潜以自珍一旦際時幡然覽德輝而復下其
入奏則祈天永命其侍言則格物致知嘉其有𥙷
衮之風進而共改弦之政偶嬰微疢遽起遐心魯
人望季子來歸期弼諧之有益秦伯使醫和視疾
謂輔養之宜先稽典章於熙朝隆體貌於舊德躋
榮穹職均佚内祠時從邇英延義之游丕展中庸
大學之韞噫道之將行也命方無言之不酬天之
未喪斯文尚勿藥之有喜勉加葆嗇用副倚毗可
太府寺丞吕延年除大理寺丞制
勑具官某中原故家落落如晨星况蓋世名儒之
子乎爾挹正大之澤襲秀穎之芳好脩而有吏事
■外府轉丞廷尉能贊而長以欽恤之意是爲克
家可
劉煇叔除太府寺丞制
勑具官某丞者述六職以輔治故九卿皆有丞而
外府爲重爾守家傳之典刑究吏術之本末分符
盱江能使其民愛慕如貳郡時知爲政矣治藏設
官來涉爾筆尚思理財正辭之義可
何琮依舊直徽猷閣知福州兼福建路
安撫制
勑具官某君子而有才國之寶臣也故孔子以爲
難爾爲臺諫清而不隘和而有立質直而知體敷
對詳雅藹然君子之風輟自版曹出將漕指不苛
不虣威愛胥濟豺虎興於前而色不動迄談笑而
之才之稱也閩中謀帥弄印蓋久就爲朕往以
詩書禮樂陶其民於整暇使朕無方面乏才之歎
顧不美歟可
曾穎茂除直祕閣依舊福建路提點刑
獄公事制
勑具官某端拱初詔就崇文院建祕閣擇三館書
充其中淳化御飛白以扁之穹窿宏敞號稱木天
今偉觀猶昔也寓直其間有登瀛之榮爾佩詩書
之訓濟聲猷之美亭刑七閩而行帥事薙姦植良
民聽用肅朕聞而嘉之俾進直于東壁以重臬臺
天球琬琰河圖大訓虹光下飭可挹可攬益思所
以稱榮遇可
趙彦候湖南路轉運判官姚子材湖南
路提點刑獄黃静夫湖南路提舉常平
茶鹽公事制
勑具官某等重湖以南地大而物夥二三部使者
皆賢則列城風動與斯民相安於和平之域爾彦
候秀整而雅䟽亮而㓗陳我臬事率乂棐彛其升
之漕節爾子材寬夷而栗安恬而邵司我庾事亦
克用乂其進之憲節爾静夫平易而敏詳謹而練
著績外服善不近名其卑之倉節孔門三子果逹
藝皆可從政仁則未也朕同日出三節以參舉一
道之政治賦折獄能知用力於仁民其有不被皇
華之澤者乎往哉毋虚朕選可
陳塏除直敷文閣知安慶府制
勑具官某漢科瑣邊吏於赤白囊交馳之後蓋巳
晩矣故竝邊擇守綢繆於未隂爾清謹而有立志
宣勞江湖間非一日起丞農扈聲問益華皖城闕
守其寓邃嚴之直勉爲朕往民嘗苦於征調兵猶
疲於戍守恪意鎮撫屹爲保鄣尚何風寒之慮哉
可
厲模直祕閣知常德府制
勑具官某武陵人氣和柔多淳孝常彈五絃以自
樂有虞夏之遺風守得其人易治也爾氣姿開敏
材諝通亮自齊安改守是邦嘗以有政稱寓直中
祕往訪故俗蔽芾其猶舊乎朕惟五溪蠻獠昔梗
漢化與其得一討擊之名將不若得一撫循之賢
守爾尚勉之可
葛逢除著作郎劉炳除司農寺丞制
勑具官某等漢良二千石必選召渤海入爲水衡
都尉穎川入爲太子太傅左馮翊入爲大鴻臚美
意猶在也爾逢脩㓗而寬厚守嚴能使其民咸樂
於有生承明有庭進爲之長爾炳詳明而通敏守
徽能與其民相安於無事司均有丞俾還其舊文
學政事之科雖異表厲藩輔之意則同或汗竹之
摛華或治粟之贊計各攄素韞用對殊獎可
陳韡除工部侍郎㳂江制置使兼江東
安撫使知建康府制
勑朕顧詹陪京控扼天塹折衝有術武騎千群奚
所用之設險無方衣帶一水何足恃者茂選從塗
之雋往開制閫之雄具官某瓌韞鈎深英猷經遠
智略輻湊蚤馳騁於淮楚之間功名鼎來晩震耀
於江閩之表進起部之妙選揔別都之重權虎踞
龍蟠遺風猶昔魚麗鵝鸛勝筭方新惟江陵武昌
之相望曁合肥蕪城之對峙首尾聮絡輔車因依
其堅共獎王室之心以壯外攘夷狄之勢頃奉圭
而入覲有嘉韓奕之忠兹掌籥以居留尚■鄼侯
之志可
王與權知寧國府制
勑具官某宛陵介吳楚之交地望非不枵然大也
其土磽瘠其民&KR1021;嗇大絃急則小絃絶故其治貴
清静爾舍於昔而無愠容用於今而無矜色挈範
六館士曰得師翽翽孔鸞之在廷何色舉之亟耶
詳試近藩能如烹鮮之勿擾巖耕谷隱生意彌滿
儒以道得民爾尚有焉可
韓祥轉儒林郎制
勑具官某江東荒政之講民無捐瘠夫豈一手足
之力哉部使者第勞來上謂爾宜賞其進一列用
勸字民可
鍾璵轉修職郎制
勑具官某六騩復土五使置官凢備馳驅悉霑賞
賚爾祗冗役例進一階茂對恩榮毋忘策厲可
崔興王信劉旺彭立劉政王才彭辛王
用並𥙷承節郎制
勑某人等壽春兩寨分扼東西爾能效忠寇不敢
犯登名勇爵益厲功多可
劉謙王鎔轉兩官並授保義郎制
勑具官某等虜旣焚巢爾因削祍易之武級列在
王官其加進於二階俾恪勤於乃職可
王福轉武翼郎陞差淮西路鈐兼強勇
軍都統制
勑具官某軍務孔嚴將材匪易爾以挽彊射遠奮
不顧身爲吾帥臣所舉升之一秩進領戎鈐任責
捍邊尚迪果毅可
戴翼轉奉議郎制
勑具官某盗發江右蔓延嶠南討平雖倚於元戎
奔奏抑資於群吏爾抱材試邑竭力餉軍其進華
階用旌勞效可
何元壽除戶部郎官依舊緫領湖廣軍
馬錢糧制
勑具官某我思陵詔戶部郎建臺鄂渚專緫軍
賦自霍蠡始良法美意垂𥙿百世爾以通練燭物
理以沉密制事宜餉師逾年有宿飽而無後爨襄
鄂用壯正序地官之屬增重王人之權有功見知
矣主兵主財惟和惟一漢之人傑豈以戰勝攻取
而後給餽之勞哉可
王伯大除江南路提舉常平茶鹽公事
兼知池州制
勑具官某朕甚重部刺史之選必試可然後爲眞
爾清粹而恬夷多文而有政所至以治行著池陽
密控天塹臺郡常相依而立假節臨藩亦旣滿歲
牧御兩得軍民胥安爰疇屏翰之庸就正司庾之
寄歛一道之權以重一州又推一州之澤以幸一
道田閭爾甦卒乘爾輯吏治爾澄財計爾𥙿賢譽
日起豈久於外服者可
李江轉四官授武功大夫依舊淮東路
兵馬鈐轄制
勑具官某于台之役大小三十七戰而城降士用
命也莫府上功謂爾勇鷙而敢戰宜受醲賞峻躋
武級緫戍海陵報國赤心更觀來效可
趙汝捍和糴賞轉朝奉大夫制
勑具官某漢享平糴之利唐被和糴之害行之惟
人爾以材選將漕畿内雖乘豐糴賤易於辦集而
農樂與市亦云善矣進陟正郎賞格維信可
趙希㥁轉承事郎制
勑具官某永王朕大父行也莫覩老成之則尚思
垂殁之請爾其季子信厚有傳進陟一偕前言是
踐庸示予追遠睦族之意可
陶木除祕書丞兼右司郎官制
勑具官某中書之務清而後能簡節䟽目以經綸
天下之大務置掾不可不謹也爾裏夷表莊言寡
理中蔚爲通逹國體之噐轉丞道山脫氛壒而凌
沆瀣俾得以悉心於省闥整紛䟽壅剔煩撮要中
書之務其清乎神宗聖訓有云左右司湏是學
爲宰相爾雖兼官尚帥志毋怠可
趙與&KR0696;除大宗正丞兼權樞密院檢詳
諸房文字制
勑具官某朕欲内外之輕重等朝譽之休或卑之
麾節民庸之茂必登之班著爾守近輔潜藩民無
繭絲之苦而有耕鑿之樂旣增秩以表厲之又趣
之來丞我麟籍劉德以千里駒嘗爲是官矣職清
務簡攝掾宥府帷幄勝籌勉思禆益可
趙與虤轉一官授儒林郎制
勑具官某六騩復土五使置官凢備馳驅悉霑賞
賚爾祗冗役例進一階被服恩榮毋忘策厲可
陳應星輸粟𥙷迪功郎制
勑某人一毛亦嗇冨民之常爾業儒樂善能於兵
荒發廪無靳色冨而知仁矣文階示勸增耀旦評
可
衛洙除大理寺丞方大琮太府寺丞制
勑具官某片言折獄千乘治賦孔門高第爲之於
此可以觀有用之學爾洙浚明而不苛爾大琮安
雅而不襮皆學者也聮翔表著有問甚華爰進丞
于廷尉外府獄訟得哀矜之仁財賦得阜通之誼
所學見於用矣懋哉毋忽可
新太府寺丞劉煇叔除大理寺丞制
勑具官某郡太守以美最登朝著榮矣脩門未入
除書再下其榮抑多爾守劇壘于江右政得寬猛
之中爕友者樂業彊弗友者無梗化風物寖還舊
矣召丞外府轉丞廷尉丈二之組猶綰也惟服其
榮而圖其稱可
知高郵軍馬光祖政績轉朝奉郎制
勑具官某承據江淮舟車之會冨庶出他郡上能
與民相安則爲良守爾以實穎之材分共理之寄
政令明簡田里熙豫其在惟良之選乎進官一等
用旌善最尚加鞭以湏甄采可
何文美轉武德郎依舊淮安州副都使
制
勑具官某定遠戰禦之勞去今十有八年矣爾累
閥積階而後自列朝廷方厲忠勇以勸事功不汝
靳也進升再級仍將偏師淮水湯湯毋忘敵愾可
何處久除太府卿制
勑具官某九府設於周今唯太府官名猶古受其
貨賄之入頒于受藏之府職業亦猶古也知圜法
之爲均通則爲稱職爾登騎省而聲采肅長蓬山
而風致遠治輔藩而恩威立蓋通儒也鹽楮之令
屢變錢榖之問日棘非通莫濟蓋法猶衡也人猶
權也衡一定不易而權之以人則通矣入儀九列
緫斡萬貨任法任人庶其兩得乎可
史嶲之除直寶謨閣致仕制
勑具官某范吕世家多良材所積厚也爾師垣之
孫文昌之子受材孔良遺榮何早禹閣寓直尚尉
出門折軸之憾可
游九功除司農卿依舊知慶元府㳂海
制置使制
勑具官某江淮制閫皆以王人臨之重其權也分
閫海服其可輕爾簡而廉剛而塞彊而義頃縣農
少出殿東藩待煢獨高明有體而無吐茹
乎鯨波之表朕用嘉之進升列棘仍鎮舊
晏澄三農和樂尚益加之意可
莫異德白身襲父官授銀青光禄大夫
制
勑具官某舜化柔遠禹聲曁南爾知慕於華風宜
克承於世業卑階崇禄效職遐陬祗服寵光益肩
忠孝可
陳韡磨勘轉朝議大夫制
勑虞陟明於考績之餘周詔賞於計治之後睠時
法從鎮我陪都適銓簿之程勞宜贊書之錫寵具
官某涵渟術業震耀威名豹尾屬車之嚴告猶良
切石頭鍾阜之勝宣力惟勤積日以課功按歲
成而進秩雖高賢躅不廢彛章元祐之著定員增
重論思之望紹興之付劇政益堅控禦之圖可
平齋文集卷第二十二
