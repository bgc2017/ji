椒邱文集卷二十四
明何喬新撰
詩
七言律詩(附集句)
賓筵留詠謝内翰楊先生
鑾坡退直共論文華館從容日又曛碧甕酒分仙掌露
紫檀香裊博山雲黃柑錦荔皆珍味玉麈緗編總異聞
鄙劣每慚知遇厚但歌既醉頌夫君
送徐夏官省親畢姻
珊珊清珮出彤墀共羨仙郎荷寵私鶴髮想應占遠信
雀屏更喜協佳期綵衣絢日春光好繡幕凝香曉漏遲
莫向枌榆久留滯趨朝須及鴈來時
迂齋次夏提學韻
長佩高冠氣浩然從教人笑腹便便欲持鑿枘同先哲
肯競周容逐少年每歎終南多捷徑豈知涑水有名賢
庭前磊磈長松老恥共羣葩較醜妍
無題和李商隱韻(宫怨五首仙興五首)
唐李商隱賦無題五首盖託宫怨之情以寓思君之
意其引物託興有國風楚騷之旨焉自元以來和者
甚衆而憲副郁君又託之以寫其憂深思遠繾綣之
情予讀而愛之每韻和二首前五首宫怨子建洛神
之意也後五首仙興屈子遠遊之意也第恨詞氣萎
弱不足追步昔人耳
風軟耶溪盪綵舟蘭橈桂楫漫夷猶鵲橋露冷來何暮
鳳吹雲深逝莫留瓊島碧桃偏向暖瑶臺琪樹不禁秋
相如莫奏長門賦且聽閨人詠白頭
戶外羊車久絶蹤繡衾輾轉聽晨鐘心知柳絮飛無定
愁似香雲淡後濃春水洲邊吟杜若秋風江上采芙蓉
夢魂不怕湘江遠飛遶巫山紫翠重
綺忩香透桂花風夢遶披香别殿東仙島不容嬴使到
天河寧許漢槎通長蛾鎖恨微顰翠嬌靨傷春淺暈紅
怊悵别來憔悴甚鏡中己見鬢如蓬
緩步西廂待月來笑聲何處殷春雷樓中盼盼啼偏苦
畫裏真真唤不迴鼓罷冰絃添别恨織成錦字惜多才
妾身渾似庭前草幾度東風幾度灰
薄命情知終愛難更堪弱質易摧殘雲凝楚岫魂應斷
雨洒湘筠淚未乾午睡最憐鴛被暖夜吟漏覺魫忩寒
新愁舊恨憑誰訴自展迴文擁髻看
右宫怨
碧海浟浟樣桂舟瀛洲咫尺且夷猶龍膏每共方平宴
鶴駕曾為子晉留若木雲消蓬闕曉榆花露冷蕊宫秋
醯鷄起滅氛埃裏惆悵浮生浪白頭
弭節方壺訪舊蹤雲璈迭奏和華鐘赤城春曉霞光薄
玄圃秋陰露氣濃剪剪綠衣紉薜荔翛翛清珮製芙蓉
滄波不阻三山路浪說三山隔萬重
獨跨雲鵬遡曉風扶搖直渡弱流東采鸞去後音容杳
青鳥來時信息通瑶草葱茸春雨綠丹光隱映曉霞紅
浮沉慾海知多少頫視真如一斷蓬
絳節蓉旌縹緲來靈鼗靈鼔響如雷飈輪低拂扶桑度
羽駕高凌桂樹迴肉食未傳餐玉訣蓬心豈是馭風才
誰能久視層霄上還向昆明認劫灰
蓬嶠迢迢去路難東風又見碧桃殘雲生瑶圃春常潤
露墮金莖晝未乾瓊宇凝神香霧暖石壇禮斗玉聲寒
慇懃寄語求仙侣河上靈筌仔細看
右仙興
輓徐編修父
玄洲别却向壺洲祗住人間六十秋塵滿小忩飛脉望
雲深舊隱噭鉤輈墨花零落來禽帖烟樹凄迷放鶴樓
餘慶綿綿知不已鳳毛今在鳳池頭
元日早朝作(前一日聞兩廣捷音)
乳鴉啼散夜將闌庭燎煌煌啟九關劍戟霜明環虎旅
衣冠雲擁簉鴛班彤闈風定聞天樂黼座香消識聖顔
更喜捷書來粤徼大廷行見格羣蠻
和高居正秋臺齋宿韻
親承聖語下瑶臺齋閣同携襆被来茶瀹龍團閒嘯詠
香凝燕寢喜追陪起看紫極璿杓轉坐待彤庭玉鑰開
欲寫蕪詞賡絶唱愧非汝士軼羣才
陸君孟昭以元宵會客同寅高君居正即席賦
詩和者相屬予適以事不及往乃用居正韻以
謝
玄露香浮白玉巵共拚一醉對芳時銀河夜轉斗横柄
火樹春回花滿枝繡戶月明歌韻杳麗譙風細漏聲遲
慚予未得陪清賞吟對寒忩綠幕垂
送憲副王公赴山西
花騘躞蹀出神京追饑都門酒謾傾蘭省當年同戰藝
栢臺此日獨蜚英霜飛絶塞秋横鶚花滿新田曉弄鶯
明日相思限南北暮雲春樹總關情
輓盧都御史睿
玉帳牙旗鎮北陲功成歸老榖川湄崇勛曾沐當朝眷
清節還令後世思綠野堂空雲黯黯青門瓜老草離離
墳前石馬嘶風雨猶似榆關破敵時
紫薇精舍為陸孟昭賦其父别號怡晚(四首)
丹霞塢裏草堂開移得薇花繞舍栽紫艷半含春露濕
清芬輕逐午風來百年相業知重振二妙文風喜載回
怪底虹光射牛斗五花鸞誥閟泉臺
行春橋畔石湖邊精舍陰陰近墓田花發紫薇思往事
氣騰白虎卧新阡青楓月冷歸遼鶴綠樹烟深怨蜀鵑
怡晚仙人飛珮遠倚闌無語淚澘然
文穆遺墟草樹荒仙郎重此卜玄堂一盂麥飯澆寒食
幾勺椒漿酹夕陽山勢猶存前古勝薇花還發舊時香
檀弓讀罷憑軒望宿草芊芊思感傷
吳山深處是先塋更傍先塋構草亭啼月慈烏晨繞樹
銜花白鹿晝依屏石湖水碧涵忩潤文筆峰高入座青
相國勛名今不冺薇垣遺種振芳馨
輓太保金公(淮陽人二首)
台星夜隕哲人萎哀動朝紳淚暗垂補衮每聞禆聖治
安邊頻見董王師堂堂遺像歸圖畫赫赫元勛照鼎彛
千載芳名知不朽何須更索說之碑
憶昔先公秉國鈞與公情誼最相親子明舉相惟平仲
君實論交重景仁遼鶴不歸淮浦月蜀鵑又怨楚山春
不才為勒碑陰記哀些歌殘淚滿巾
金山曉鐘送陳巨源父南歸
浮玉山前曉駐舟鯨音隱隱吼林丘驚回幽壑潛蛟夢
喚醒孤舟倦客愁遠逐角聲聞鐵甕清兼漁唱落滄洲
分明夜半楓橋泊月色江聲滿目秋
虎丘夜泊
千里歸帆下玉京夕陽暫艤闔閭城沉沉梵宇疎鐘吼
渺渺漁村遠火眀芳草空餘蔵劍處折楊猶聽踏歌聲
明朝又鼔吳江棹遥想家山只數程
浙寇敗走詩以識喜
幽壑鼪鼯晝嘯號騑騑駟牡敢辭勞霜凝玉斧妖氛豁
雲擁牙旗殺氣高荒壘羈魂飛夜燐長溪戰血漲春濤
歸來不用歌鐃曲皎月當臺詠載櫜
廷珍憲副以詩賀予平寇次韻答之
綠林妖祲喜初收畫轂歸來得自由野戍花深無戰戟
平田草綠有耕牛成功自愧非彬甫憂國誰憐似子牟
多謝故人傳秀句瓊瑶乏報祗增羞
將之福清過南臺偶成
宿雨初收絶點埃煌煌鳳節出南臺長林怪鳥啼猶急
孤嶼妖氛鬱未開減竈謾懷虞詡策運籌誰是子房才
薇垣諸老方盤樂肯念嗷嗷鴻雁來
擬唐人送宫人入道詩(三首)
金屋蹉跎雪滿顛官家有詔許求仙夜眠不作湘雲夢
曉諷應忘璧月篇好共采鸞遊漭沆休教飛鷰妬嬋娟
碧桃花底吹笙處猶似承恩侍御筵
仙袂飄飄出漢宫從今罷聽景陽鐘肯題紅葉傳幽怨
祗煉黃芽駐舊容上苑昔年春鬭草空壇此際夜依松
白頭阿監遥相憶知在蓬山第幾重
霞裾廿載侍昭陽喜逐飛瓊事紫皇塵夢已知殊鶴夢
道粧應覺勝宫粧朝真曉步瑶池月搗藥宵分玉杵霜
料得未忘恩顧厚丹成還擬獻君王
擬送狀元歸畢姻
恩榮醉罷曲江春又詠桃夭出紫宸奠鴈正當鳴雁候
乘龍元是化龍人金蓮影晃銀屏曉御酒香浮翠杓新
莫戀洞房鴛夢好早歸鳳閣掌絲綸
元日藩省祝壽謾成口號
銀河星淡漏聲遲畫省宵陳祝壽儀庭燎春回紅霧合
爐香風細翠烟垂輿圖萬里歸堯統歷數千年紀夏時
最喜太平今有象新年民物共熙熙
送韓行人使琉球
星槎五月泛滄溟路指扶桑霽景清諭粤才華推陸賈
乘風氣概羨宗生彭湖浪靜牙檣穩高嶼烟消畫鷁明
遥想番王承寵命幾回膜拜望神京
小軒夕坐歸思浩然
閱盡人間是與非鄉心戀戀北山薇坐憐黃菊霜前老
笑指閒雲雨後歸已學莊生齊得喪懶從詹尹卜從違
歸歟袖却屠龍手重向江頭訪釣磯
題黃君愈宣江山一覽亭
危亭翼翼倚晴空百里江山入望中俯檻銀溪紆素練
開軒金嶂聳屏風波光㵿㵿搖文几嵐靄霏霏撲綺櫳
我欲携琴亭上醉夕陽影裏數歸鴻
酬羅内翰贈别用原韻
滿篷烟月發盱源又共先生醉别罇百歲可憐猶旦暮
一腔元自有乾坤文如班馬身何益學到關閩道乃尊
此夜且論千古事不須切切問寒温
分題得玄鶴壽程郎中父母
緱嶺歸來骨已仙雪衣蜕盡漸成玄舞隨蒼鹿應難辨
色比青烏似更妍高頂蒙茸含墨暈疎翎黯黮帶茶烟
華堂此日稱觴處好奏南飛薦壽筵
輓李諫議柰詞(以冢宰王公薦入官其致仕也貧無以歸秦府特賜歸&KR1019;)
贊政薇垣際盛時蕭蕭短髮欲成絲歸&KR0724;偏沐賢藩寵
薦剡曾蒙太宰知夜月槐柯俄入夢秋風薤露忽興悲
翠珉誰與銘遺德千古無慚有道碑
壽楊内翰母作(以初度之日受封)
華屋笙歌曉漏遲露香庭戺爛金芝正當北闕推恩日
又是南山祝壽時慈竹影涵瑶席潤靈萱花映翠冠垂
陽岡采鳳方高翥分得黃封薦玉巵
送余僉憲致仕歸南城
桂嶺驅馳雪滿顛乞身深荷聖情憐晚香采采籬邊菊
歸思飄飄江上船醉裏呼童歌白紵閒來振策濯紅泉
不須更覓瀛洲路老得閒居即是仙
送羅應奎左遷提舉(三首)
内翰羅先生以進士大魁擢居侍從抗疏陳國家大
計坐是出提舉福建市舶先生起自疎遠立朝未百
日乃能言人所不敢言吾曹終歲默默不能有所建
白聞先生之風愧死矣故於先生之行也賦詩三章
以贈之
龍飛二載狀元郎三策纔陳又抗章忠孝不孤明主望
迂疎任笑老生狂同遊愧我非田晝當道知誰惜子方
千古高名何所擬七閩山色鬱蒼蒼
曉捧函書叩帝廷宸旒垂聽具臣驚丹心耿耿明秋日
勁氣稜稜薄太清鄒浩犯顔非賣直陽城伏閣豈要名
此行不比湘潭謫莫賦騷辭弔屈平
閩山迢遞是天涯去路荒凉倍可嗟林晚饑烏啼刷羽
潭春妖鱷怒磨牙冰銜敢愛當時寵鐵漢從交後世誇
畢竟皇恩深似海肯令賈傅老長沙
張先生升謫後復職
垂老窮邊衆所悲賜環何幸沐恩私受㕓已脱新編籍
振鐸還為後學師座隱青氊朝結課香凝絳帳晝哦詩
不須更續投湘賦好詠菁莪樂盛時
輓鮑黃門輝詞(二首)
萬里從龍狩北荒塵沙獵獵塞雲黃自揮寳劍長驅虎
忍向穹廬學射麞清血凄凄成碧草精忠耿耿凛秋霜
九原若遇馮長樂應愧當年拜德光
落日風吹戰血腥黑雲慘澹壓邊城祗知大義千鈞重
直視微軀一羽輕死去無慚周富子生還不似漢蘇卿
英魂不共陰飈散願化欃槍墮敵營
送任丘胡教諭
寒雲釀雪正沉沉尊酒離亭思不禁西蜀久鳴芹泮鐸
北河又鼓杏壇琴家聲好闡蘇湖教道學須探濓洛心
去去莫嗟官况冷三鱣會見集堂陰
謁岳武穆王廟用趙子昂韻
兩都兵後黍離離誰念天潢國勢危鐵騎正謀探虎穴
金牌連召仆牙旗黃龍痛飲空遺恨赤縣分崩竟莫支
欲弔忠魂何處是淡烟衰草總含悲
秋日行臺書懷
凉透疎櫺暑氣微倚闌無語對斜暉歲華冉冉嗟將老
心事悠悠悵屢違自道退之偏致謗誰憐伯玉漸知非
行臺袖却屠龍手坐看羣鳶競鼠飛
紀夢
成化十二年冬十月朔予奉臺檄招撫流民於汝川
是夜夢遊一洞洞左右石壁黝然榜曰紫雲洞府中
有殿宇如道家所謂三清殿者侍衛頗嚴中左設虛
座其右有一塑像幞頭白衣金帶白衣之下有一人
紗帽青衣金帶端坐若假寐者諦視之則予亡友福
建憲副游公大昇也予歴階而上徑至後殿見其蕪
穢不治遽出至前殿連呼曰大昇在此乎大昇在此
乎大昇趨而就予予憶其已死勞其良苦大昇無言
微笑拱手而已予詢以前程事大昇荅云云予又問
此是何處子今為何職大昇欲言傍有一老翁目之
而止予遂出大昇送至洞門而别俄而覺則麗譙已
三鼓矣念大昇儀容宛然在目揮淚久之大昇清慎
有學其官於閩十餘年閩之士子愛之如父母其殁
也諸生肖其像以配常衮今予所夢若此豈其死而
為仙耶賦一律以紀之云
故人化去幾經年宵寐相逢倍愴然翠栢臺中曾作使
紫雲洞裏又為仙生前每感交情厚身後還將吉語傳
惆悵冥交那再得澘澘清淚滴重泉
淮瀆祠詩(祠有漢碑及御香亭二首)
桐栢靈源何處尋㳙㳙一脈發胎簮東歸大海奔流壯
南匯山陽借潤深金薤晶熒遺刻在寳沉馥郁御香臨
年年禳禬陳牲璧願祝繁釐答聖心
碧殿玲瓏切絳霄飛甍時見瑞烟飄疏封舊沐長源寵
濟旱今看霈澤饒奠璧靈官宵秉簡函香天使曉乘軺
時豐民樂邊無警好展神功翊聖朝
憲副郁公回速追饑不及詩以寄之
故人應怕醉離亭五鼓驅車出鄧城茅店雞聲霜氣重
荒途馬色月華明開尊寂寞孤吟倦隱几蕭條百感生
遥想行臺宵弭節嶺雲江樹不勝情
襄陽懷古
旬宣南駐楚江湄登眺悽然淚欲垂秋雨蒹葭文煥壘
春風蘋藻壽亭祠峴山不改當年色漢水應無舊勒碑
日暮平原春燒起恍疑吳晉合兵時
謁李潭州祠作(二首)
玄雲慘澹壓孤城城外蕭蕭鐵馬鳴一室甘心俱就死
三軍效節忍偷生英魂不共寒蕪沒精爽猶隨夜燐明
采采溪毛酌清泚臨風三酹不勝情
賈相當年秉國鈞賢臣遠斥任諛臣豈知末路攄忠士
不是平原獻諂人吕氏諸郎甘納士李公一族競捐身
新祠翼翼湘江上一讀穹碑一愴神
登岳陽樓作(四首)
城上翬飛百尺樓憑高一眺散離憂九江淼淼天邊逝
萬象森森鏡裏浮晴靄曉迷蛟女室凉飈晝送估人舟
文章誰似高平老燁燁虹光映斗牛
闌干十二碧玲瓏千里湖山入望中雲影凄迷涵遠岫
波光滉漾浴晴空登臨誰識希文意俯仰深懷大禹功
江草江花紛在目凭軒脈脈看冥鴻
雲忩月牖俯清流滿目山川快壯遊誰在江湖懷北闕
謾誇樓閣冠南州朱絃夜鼓湘靈瑟錦纜春回楚客舟
欲起靈均歌九辨澧蘭阮芷正颼颼
危樓高與白雲連吟倚朱闌思浩然七澤搖光浮几上
三山飛翠墮罇前老龍應識懷襄日遺刻猶題慶歷年
欲駕蒼虬朝帝闕長安祗在夕陽邊
沅州
潭陽遠在夜郎西石徑縈紆路轉迷俗獷猶存盤瓠舊
樹深惟聽鷓鴣啼茅簷彫弊哀三戶嵐靄氤氲接五谿
欲弔靈均何處是江頭蘭芷正凄凄
過劉大有先生故居
大有諱有年其先本廬陵人元季徙家沅州洪武中
以明經起家擢監察御史學行焯焯有稱尋以辭官
養母忤旨謫通州擺站間於州故家得儀禮逸經十
八篇上之詔蔵秘閣復起太平知府文廟入正大統
以不肯迎駕謫雲南黔寧昭靖王知其賢遣諸子從
學且薦於朝及交阯平起為交阯按察司僉事其卒
也黃忠宣公誄之曰江湖胷次洙泗規模文宗韓柳
學本程朱其為名流所推如此予過沅州訪其後有
二孫一為别駕一為縣尹皆致仕家居而二曾孫為
州庠生庶幾不墜其家聲問其儀禮逸經已亡矣出
其遺像遺稿并學士解公所作環璧軒銘覽之益興
高山景行之歎因賦詩以致予意焉
五畝荒凉古道邊追思風範重凄然雄詞直躡元和後
妙道還探太極先環璧遺堂猶有託曲臺逸禮已無傳
諸孫濟濟承家學却喜名家不乏賢
題徐氏貞節卷次羅應魁韻
梧桐秋老負心期况復霜摧碧玉枝弱草棲塵空自悼
狂瀾倒海詎能移高風不愧曹家婦浮藻堪羞蔡氏兒
繐帳凄凄寒漏永挑燈朗詠栢舟詩
過嘉禾懷南豐先生
嘉禾驛下暫維舟追感先賢淚欲流學術自應超董賈
文章元不讓韓歐讀書岩圯蒼苔滿洗硯池荒暮雨愁
故里只今多俊彦不知誰解繼前修
發建昌别會同智同二猶子
汝輩應憐濟叔癡相携追送楚江湄離歌莫慰離愁惡
别酒那禁别淚垂疲馬欲歸還戀戀孤舟將發更遲遲
臨岐不盡丁寧嘱好讀斯干棣萼詩
病中述懷
兩鬢飄蕭覺始衰疎狂猶似壯年時冰山不願依楊相
鐵漢從來慕器之肯棄膏粱羞堇喙忍携琬琰易羊皮
試看衛霍燕然勒得似當年有道碑
過鴈門關作(二首)
征騎蕭蕭度鴈關危巒絶巘力躋攀東瞻帝闕祥雲裏
北望戎庭落照間李牧壘荒烟樹老晉王碑在雨苔斑
臨風慷慨懷前烈撫劍長歌一愴顔
雄關樓閣勢翬飛獨倚危闌送夕暉萬里山河歸管鑰
三邊將校属旌麾鸊鵜泉竭邊兵困苜蓿烟消塞馬肥
薄暮轅門笳鼓競前驅擒得薁鞬歸
甘肅元旦次朱都憲韻
玉關雪霽絶狼烟殊勝呼韓欵塞年萬竈貔貅森列衛
兩班冠劒儼羣仙明珠翡翠來重譯卉服氊裘共一天
羽檄不飛刁斗静蚤看嘉績勒燕然
過長城作(在武寧關北其東九十里為狼牙村宋楊業戰死處)
斷垣迤邐亘&KR1265;坪云是秦人舊築城折戟每因耕後出
斜蒿時向雨餘生甕門草滿鼪鼯嘯雉堞雲消鸛鶴鳴
東望狼村三舍近凄凄烟樹倍傷情
輓王都憲
漢口當年醉别巵豈知嘉會更無期玉關已喜生前入
汗簡空垂沒後思夜月柳營笳吹斷秋風蒿里鐸聲悲
白茅藉飯無由致南望章江淚滿頤
送朱都憲巡撫兩廣兼總督軍務
紫袍香拂御爐烟出鎮仍兼將相權鐵騎千羣嘶去路
繡旂五色照離筵榕城霜重炎氛淨桂嶺雲消黛色鮮
文武兼資能有幾蚤看勛業繼名賢
輓德安張都憲瓚
黃鶴磯頭醉别筵别來雲樹兩茫然纔聞奏對趨三殿
忽訝音容隔九泉衰草晚烟平寇壘長隄春水餉兵船
欲尋斧屋溳川曲鼓子花殘落照邊
送李黃門孟暘使占城
金函頒詔出彤墀特命儒臣撫島夷龍節遠稽周典禮
鷄林重覩漢官儀海雲歛色迎丹仗水怪潛形避絳旗
路過越裳煩告諭皇家威德邁周時
過暢村作(在河津縣)
行行疋馬過孤村土屋荒凉晝掩門豪客用人如楚子
(羣盜殺人祭旗而食之)名家臝葬似王孫(巨室厚葬者盜剖棺臝其屍)怪鴞磔
磔烟光暮冤鬼啾啾月色昏太息生靈餘幾許空原一
眺黯消魂
絳陽道中謾成
城郭蕭條村落空澘然清淚墮西風萑蒲有盗如朱粲
(朱粲好食人肉)郡邑何人似鄭公(富鄭公知青州活流民五十萬)雲暗荒郊啼
餒鬼日斜古道泣衰翁獨慚未有匡時策翹首蒼冥祝
歲豐
山西大饑人相食哀歎之餘謾成一律
春風不入野人家白骨如丘事可嗟小甕滿儲彭越醢
輕車穩載德光羓頭顱無復歸黃壤腥腐猶能飽暮鴉
立馬郵亭倍惆悵幾行老淚洒煙霞
喜雨詩(三首)
翩翩鴻鴈正哀鳴誰把天瓢此夕傾稻畎青回春意足
蘋池水長曉波清殘民已有生成望委巷初聞笑語聲
愧我西來無寸補載歌周雅頌皇明
屏翳驅雲晝不開龍瓢滴滴自天來纔看白練垂簷隙
忽報銀河落磵隈嫠婦從今收滯穗田家無復嘆汙菜
朝來默聽民歌頌盡道皇仁被九垓
天心允協帝心仁一雨祁祁慰我民潤洽枯荄含秀色
凉生遠樹絶熇塵汙池喜聽蛙聲閙荒圃驚看菜甲新
只恐戶曹徵税急遺黎依舊走逡逡
和安道憲副潁陽元日述懷(是日雨雪二首)
行臺吏散晝無譁此處停驂即是家古栢每憐含晚翠
枯荄漸覺换春華壽觴香泛金莖露瑞雪寒凝玉樹花
却笑病軀偏冗廹晨興不待玉衡斜
病起那堪燕雀譁式微歌罷苦思家梁公尚不知師德
介甫惟聞薦子華世事悠悠蕉下鹿人情淡漠霧中花
鄱湖西去先廬在歸夢時穿竹徑斜
弘治三年春三月望上御奉天殿親策天下貢
士命公卿及文學之臣赴東閣讀卷都憲屠公
賦詩以紀盛事諸公相属和之僕忝同事謹步
嚴韻不自知狗尾續貂之不可也
御柳低垂禁苑春臨軒又覩縟儀新羣英獻策陳王道
諸老賡歌頌帝仁待漏金門晨整珮論文玉署晝垂紳
連宵襆被容臺宿遥望奎光映紫宸
天子龍飛海宇春盛時典禮喜重新文華讀卷瞻天表
楮幣頒恩荷聖仁光溢金巵分御醴香浮寳鼎散朝紳
得賢深為皇家喜曳履從容出禁宸
傳臚之明日賜宴禮部凡供事者皆與焉都憲
屠公又賦一律僕再和之
恩榮曾醉杏園春垂老重霑寵命新餅剪紅綾思舊製
酒分黃縹荷深仁雲隨舞羽來庭戺風送天香到珮紳
聖德如天慚未報載歌魚藻拜楓宸
文華殿讀卷次司馬馬公韻
彤樓日轉漏頻催獻策咸推賈董才吾道喜同文運泰
聖顔還為直言開儒臣捧卷来深殿常侍濡毫近上台
日晏傳宣催賜宴五雲高處醉金杯
謹身殿開卷出聽傳臚次學士李公韻
霽月當空八牖明履聲晨竝殿廊行上卿開卷初題榜
宣贊當階迭唱名天際慶雲昭瑞應御前大樂奏和聲
金明路上人相語天與吾皇産俊英
恩榮宴又次學士李公韻
籥翟當庭奏樂頻瓊林錫宴際芳辰槐陰綠映伶官服
花氣香飄舞佾巾淳酎潤含仙掌露歡聲散作帝臺春
英聲感激争相勉誓秉忠貞敢愛身
東閣讀卷次少司空謝公韻
金鑾策士詔羣卿禮樂縱横細與評黼黻舜衣期補衮
鹽梅商鼎用和羹喜聞瑞靄空中見肯羨青雲足下生
記得蚤年登第日藍袍濟濟看題名
譚都督祠
鐵騎憑陵壓北門將軍擁卒戰平原秋風孤戍邊聲急
落日重圍殺氣昏帳下健兒争效死陣前強敵暗消魂
至今溪水含餘怒夜半填然萬鼓喧
九日登鷂子崖
秋風吹我上層崖周覽茫茫亦快哉對菊始知佳節到
看山却喜壯懷開浮雲變態元無定逝水奔流不復回
北望帝城纔咫尺金觚玉闕是蓬萊
送張啟昭
勸講文華沐寵優欲將直道贊皇猷金人何用三緘口
鐵漢從教一斫頭臺諫交章良可笑儒紳咋舌亦堪羞
聖恩眷注元無替肯使南都久滯留
鄉邦交誼最相親忍向離筵勸酒頻抗疏但求禆聖治
論思端不忝詞臣自憐石介非狂士任詆西山是小人
暫别鑾坡非遠謫莫將辭賦弔靈均
東河驛寄京師諸友
北山歌罷淚浪浪承命西來鳥道長使節晝衝秦嶺雪
征驂曉踏渭橋霜愁腸暗逐鵑聲斷歸夢常隨鴈影翔
京國同袍應笑我馬蹄連歲為誰忙
白瀑寺用壁間韻書懷
宦轍馳驅志已慵無心更覓徹侯封但令氣節垂青簡
不羨勛名勒景鐘官况天邊雲澹澹客愁雨後葉重重
呼童汲取山頭瀑一洗秋來憔悴容
播州行臺偶書
萬里馳驅到夜郎親承紫詔諭殊方欲持清白光先訓
敢毁廉隅負聖皇琴鶴不教隨使騎金珠况肯入行&KR0724;
賓朋試解慳囊看祗有新詩十數章
早朝聽誓戒
彤樓鐘動萬鴉飛玉珮珊珊向禁闈銀燭影搖温室樹
寳爐香拂侍臣衣鴻臚傳制依黃道禁旅鳴鞘拱紫微
朝罷從容歸陋院喜看旭日散晴輝
駕出南郊
羽林清蹕出都城聖主南郊展敬誠紫極氛消春日麗
黃壇塵静曉風輕雞翹影逐龍輿動鼉鼓聲隨象輦鳴
歡溢臣民咸抃舞此生何幸覩昇平
齋居賜蜜餌
金盤蜜餌出彤庭天語丁寧賜列卿宋室鳳團寕擅美
楚宫椒糈浪馳名香甘方士青精飯潤滑仙家紫石英
衰朽自慚無補報載歌天保祝皇明
南郊陪祭
聖朝奠璧禮圜丘萬炬飛光映冕旒齋殿雲深清漏迥
燎壇風暖瑞烟浮靈祗分獻多儒碩輦路羣趨盡徹侯
湖海愚臣忝陪祀愧無詞賦頌鴻休
憲副郁公惠青布及詩酬以白紵幷賦詩答之
湘川别後幾星霜青布慇懃遠寄將展玩尚涵江氣潤
裁成長帶澱花香詩人莫刺蜉蝣羽騷客空誇薜荔裳
白紵愧非瓊玖報池亭聊用納新凉
秋夜齋宿懷仲深宗伯
耿耿星河映戶明齋居徙倚不勝情啼蛩石砌秋聲早
落葉銀牀夜景清歸計未成心轉急炎威漸退氣初平
知公亦有幽栖志何日聯鑣出鳳城
出京偶成
九重命下許歸休便向江頭買去舟客夢未離金闕樹
鄉心已逐楚江鷗身同裴相投間樂事異靈均去郢憂
聖德如天慚未報回瞻紫禁思悠悠
太宰介庵先生以詩饑别用原韻奉答(四首)
曉拜彤墀出帝城寒江歸去結鷗盟秋蘭蕭艾何香臭
蟬翼黃鐘孰重輕滕甫未應為惡黨休文非必是狂生
於今誰秉春秋筆忠佞廉貪好細評
謝病連年叩紫宸掛冠今喜作閒人思蓴正值新秋候
種豆還期故里春憂國獨憐君實切論交誰似景仁真
炎風朔雪煩調燮珍重當朝社稷臣
曉納牙牌别禁城竹梅擬結歲寒盟君恩何啻萬鈞重
行旅從來一葉輕誓保忠貞全晚節肯求温飽負平生
鶴山未必非君子成大如何敢妄評
冠盖追隨出拱宸知幾已後鱠鱸人黃花爛漫東籬晚
紫蕨離披别墅春誰識張湯多變詐自憐汲黯任天真
歸與且飽魚羹飯休論忠臣與佞臣
歸田後連得二子秋官郁君以詩相賀次韻答
之
垂老煢煢每自憐雙雛初乳却歡然竇家驥鳳雖難比
白傅文章幸有傳稍喜階前瑶草秀敢誇掌上寳珠圓
山間湯餅無兼味聊和新詩侑慶筵
静倚松忩感物華平生蹤跡半天涯蜀秦鳥道頻馳傳
楚粤鯨波幾泛槎有口耻嘗樓護膳無廬肯主瘠環家
悠悠往事休重道且向青門學種瓜
秋夜不寐卧誦郁秋官詩用韻述懷
南北驅馳嘆獨賢歸來林下喜陶然幸多圓史留兒讀
詎有勲名與世傳抱甕雖勞甘守拙方知欲鑿耻為圓
茆簷飽喫魚羹飯似勝侯家玳瑁筵
宦游幾載厭紛華乞得閒身釣水涯騎馬懶從聽禁漏
問津直欲泛仙槎雖無食客堪延譽幸有癡兒可保家
負郭何須田二頃數畦祗種邵平瓜
子弟廷祺園中紫牡丹盛開邀予賞之醉後賦
二律以識其事時弘治八年二月廿二日也
看花幾見洛陽春魏紫嫣然迥絶倫玉板每慚攀逸駕
鶴翎無計避芳塵香同荀令擕來好色似韓湘染未勻
今日對花須盡醉黃荃畫裏本非真
前身應是紫薇郎化作名花擅國香初訝曉烟籠翠幄
忽疑甘露沁霞觴靈根淺映蘭芽嫩穠豔微涵歙硯光
世代祗今憐間色誰脩花譜續歐陽
讀康齋集作(吳徵士與弼所著)
濓洛關閩迹久湮斯文何幸得斯人朱絃一曲聲偏澹
玄酒千觚味獨醇竹色花香元自樂芸編緗帙不為貧
紛紛黃小休輕訕見道誰如此老真
閒居述懷
萬里歸來已白頭溪風山月思悠悠黃河鐵騎成春夢
錦水牙檣憶舊遊病後更添元凱癖閒中還抱杞人憂
桃花流水知何處願與漁郎共放舟
都憲韓公貫道惠詩次韻答之(二首)
疎庸久荷聖明知却恨非才貿盛時三晉雲山應識我
兩京議論竟歸誰閒尋平子歸田賦懶誦靈均問卜辭
渭樹江雲嗟契闊何當一醉習家池
老得懸車古亦難桔橰春雨静中看昔年曾叱王尊馭
此日休彈貢禹冠春草池塘詩思逸午橋罇爼酒腸寬
蕭蕭風雨鷄鳴夜菊枕蘆衾睡正安
癸已歲藩省祝夀和自立韻
文武班聯玉笋行紫袍赤舄爛成章共推寳歷承三統
更喜皇風被八方香影暗隨雲影動恩波元共海波長
炎荒未許淹弘識佇見鳴璫侍聖王
兩階劍珮儼成行縹緲登歌奏大章萬國衣冠環北極
九天雨露洽南方香飄仙仗微風度星轉銀河曉漏長
最喜三邊氛祲息征西諸將縳戎王
宋玉宅(即安陸州學)
舊宅蕭條泮水隅騷人曾此托幽居荒臺日暮無行雨
廢圃春深有揭車茂樹櫹槮搖落後姱辭曭朗變風餘
巫陽歌罷秋天迥應有遺魂返故墟
樊城懷古(仲山甫所封之地)
斷垣衰草古樊城勝國當年此戰争往事已隨流水逝
空山猶倚暮雲平旛&KR1242;隱隱仁王寺葭菼蕭蕭虜將營
登覽悵然懷往哲烝民歌罷不勝情
謁賈太傳祠作(二首)
漢殿從容席屢前得君何事遽南遷孝文猶自疎賢佐
絳灌能無妬少年寂寂荒祠啼鵩鳥沉沉遺甃洌寒泉
從來材大難為用惜誓歌殘一泫然
經國材猷迥絶倫春秋以後見斯人誰知一代興王佐
遽作三湘放逐臣斜日坐隅來怪鳥寒烟江上弔靈均
須知窮達皆由命何用悲傷自殞身
題徐氏貞節卷
孤篁勁栢翠交加静處幽閨閱歲華誓保貞骸歸北壟
忍移芳屣到東家梁間愁見春巢燕庭際羞栽夜合花
青簡已書中壘傳昭昭姱節世争誇
舟中感懷集句
短棹吳歌花滿川(鄧文原)客心何事轉悽然(高適)平生自笑
王夷甫(子昂)少日真期魯仲連(杜本)獨對青燈燈思往事(張翥)忍
將離恨托哀絃(龍仁夫)故園尚有平生約(鄧文原)落日孤雲
望眼穿(元好問)
題桃源小隱集句
桃源面面少風塵(王維)獨構茅堂養道真(薛玄義)萬葉秋聲
孤館夢(汪水雲)一庭草色自家春(復見心)祗從暮醉兼朝醉
(子昂)却恐閒人是責人(李羣玉)借問路傍名利客(崔顥)朱門雖
富不如貧(陳希夷)
椒邱文集卷二十四
