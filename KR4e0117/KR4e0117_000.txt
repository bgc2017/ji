椒邱文集别集類五(明)
提要
(臣)等謹案椒邱文集三十四卷明何喬新撰
喬新有周禮集註已著錄明史喬新本傳載
其歷任中外多著政績人以氣節剛方為萬
安劉吉所排故迄不得大用又載江西廵撫
林俊為喬新請諡時中旨詰喬新致仕之由
給事中吳世忠為訟冤以鄒魯之劾喬新比
於蔣之竒劾歐陽修胡紘劾朱子是誠太過
然核其立朝始末嶽嶽懷方在成化弘治之
間不能不謂之名臣也是集前三卷為策略
盖科舉之學次五卷為史論次十二卷為雜
文次五卷為詩次六卷為碑誄次三卷為
奏議外集一卷則往來贈答之文為婺源余
瑩所編輯喬新不以文章名而所作詳明剴
切直抒胸臆學問經濟實具見於斯史稱其
博綜羣籍聞異書輒借鈔積三萬餘帙皆手
自校讐著述甚富則有本之言固宜與枵腹
高談者異矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
