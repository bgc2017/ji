椒邱文集卷二
明何喬新撰
策府十科摘要
史科
漢唐書列傳
史傳之作所以崇儒術表循良奬恬退而昭忠孝也舉
世所同然者史氏不必書以其不可勝書也舉世所獨
然者史臣宜特錄將以勵薄俗也西漢之有儒林有循
吏非西漢之美事蓋自高祖見儒服而慢罵而儒氣不
振申韓之術行於世而吏治多出於刑名班固作西京
一書表儒林循吏而出之所以傷漢之儒與吏也東漢
之有獨行有逸民非東漢之美事蓋自矯激之俗興士
始流為崖異斬絶之行自廉恥之風喪時始貴高舉遠
蹈之人范氏作東都一書表獨行逸民而出之亦傷士
之少純全時之多獨善也李唐之有孝友有忠義非李
唐之美事蓋自高祖變節於晉陽而唐無忠義之風文
皇行虧於閨門而唐無孝友之俗秉史筆者表孝友忠
義而出之蓋傷當時忠孝之難得而僅有者為足貴也
且西漢有商山之四皓非無逸民也有矯世之楊王孫
非無獨行也而班固不立逸民獨行傳者蓋以當時士
之廉退者尚多無貴乎逸民行之純全者猶衆無取乎
獨行也東漢有江革申屠蟠之徒非不甚孝有李固杜
喬之徒非不甚忠而范曄不立忠義孝友傳者蓋以當
時俗多孝友則孝友不可悉書人多忠義則忠義殆不
一傳也若夫居儒林者二十有三人經術淵源者孔安
國為之最安國得聖人家傳之學非淵源乎在循吏者
六人政治忠厚者蜀文翁為之伯文翁興學校以化民
非忠厚乎以獨行顯者二十有四愚竊有取於范式式
以信義行於朋友時人知其可以託死是固本諸聖賢
而不為矯激也以隱逸稱者十有七愚竊有取於嚴子
陵高尚其志卒不為光武屈是固樂在山林而不盜聲
名也傳於忠義者三十七人愚則深喜全節之張巡列
於孝友者十人愚則深喜義門之李知本然西京儒者
莫如揚雄東都循吏莫如卓魯李唐忠孝莫如狄仁傑
其不列於數者之目非謂不足列也正以其全德備行
不可列於一端以小之耳雖然張湯杜周以殘忍深刻
著名者也而不列於酷吏則何以衰慘刻之風蔡琰失
節於胡行非不醜也乃以文采之故而傳諸列女則何
以勵天下之婦裴延齡姦佞之雄也而不列於姦臣則
又非春秋斧鉞之誅矣
諸史
一代之興必有一代之史一代之史必屬一代之人故
有唐虞之史臣而後有典謨之渾噩有孔子之大聖而
後有春秋之謹嚴苟非明足以周萬物之理道足以適
天下之用智足以通難知之意文足以發難顯之情豈
足以任其責哉粤自麟經絶筆史學寥寥司馬遷易編
年之法為紀傳之體上起軒轅下終漢武作史記百三
十篇揚子雲稱其辨而不華質而不俚其文直其事核
不虛美不隱惡故謂之實錄如叙游俠之談而論六國
之勢則土地甲兵以至車騎積粟之差可謂辨矣而莫
不各當其實是辨而不華也敘貨殖之資而比封侯之
家則棗栗漆竹以至籍藁鮐鮆之數可謂質矣而莫不
各飾以文是質而不俚也上自黃帝下迄漢武首尾三
千餘年論著纔五十萬言非文之直乎紀帝王則本詩
書世列國則據左氏言秦兼諸侯則採戰國策言漢定
天下則述楚漢春秋非事之核乎伯夷古之賢人則冠
之於傳首晏嬰善與人交則願為之執鞭其不虚美可
知陳平之謀略而不諱其盜嫂受金之姦張湯之薦賢
而不略其文深意忌之酷其不隱惡可見然論大道則
先黃老而後六經叙游俠則退處士而進奸雄述貨殖
則崇勢利而羞貧賤此班固所以議其失也至固刪定
史遷之書成父彪未就之業起於高帝訖於王莽作漢
書凡百卷范曄稱其不激詭不抑抗贍而不穢詳而有
體如公孫弘矯飾之詭行則實其釣名之言東方朔詼
諧之詭談則鄙為滑稽之雄此不激詭之體也蓋寬饒
之事主抗言為狂瞽者也則以為邦之司直梅福之去
官抗節而從所好者也則以為尚有典型此不抑抗之
體也相如之風雅而及於臨卭奔亡之事則以為淫靡
之戒張禹之傳授而及於後堂聲色之樂則以為乖僻
之箴此贍而不穢也賈誼政事之書載其萬言皆切於
世事董生賢良之策載其三篇皆明於經術此詳而有
體也然論國體則飾主闕而折忠臣叙世教則貴取容
而賤直節述時務則謹辭章而略事實此傅元所以譏
其非也范氏之作東漢書簡而且周疎而不漏筆勢縱
放竒變不窮如兩都官制之詳獨行逸民之傳蓋云備
矣然抑聖公於傳内登文叔於紀首論隗囂則詞多虚
美傳方術則事多不經不免於後人之議焉他如荀悅
省前漢之繁而為漢紀袁宏剪後漢之穢而為編年體
制近古辭約事詳然既不逮夫左氏之富艷復不若史
記之盛行矣陳壽之作三國志辭多勸戒有益風化文
中子稱其依大義削異端司馬公喜其叙事高簡而有
法不言曹操本生而載夏侯淵及惇於諸曹中則見嵩
本夏侯氏之子也高貴鄉公書卒而載司馬昭之奏則
見公之不得其死也然帝室之胄而以寇書之老瞞奸
雄而以帝系之以覓米之怨不立丁儀之列傳以父髠
之恨而短諸葛之將略不能逭君子之譏焉其後習鑿
齒作漢晉春秋蕭常作續漢書皆以尊昭烈之正統而
抑魏吳之僣號惜夫習氏之書亡逸而常之史疎略也
晉史始有十八家之制作而成於唐臣之纂錄然好採
詭異語多駢儷貶晉之亡也且有鼇墜三山鯨吞九服
之言即協夫歌詠之辭貶惠皇之失御也且有溽暑之
氣方聞淫哇之音罕記即協夫表奏之語此其失也沈
約之宋書號為博洽乃載魏晉以來之事故不免失於
限斷之譏蕭子顯之齊書喜自馳騁尤多雕刻藻繪之
變故不免其文益下之誚梁陳書撰於姚思廉然言辭
卑弱故學者罕所傳習也後魏書撰於魏收然褒貶任
情故時人號為穢史也北齊書撰於李百藥而雜採他
書後周書撰於令狐德棻而多非實錄李延壽之南北
史司馬公喜其叙事簡勁賢於正史但恨其不作志書
使制度不見耳魏徵之隋書論者謂其不當載王邵袁
充兩傳惟錄其詭辭妄說也唐書舊史則劉煦之所纂
新史則歐陽修宋祁之所修以李義甫許敬宗之奸邪
而與長孫無忌同傳柳宗元劉禹錫之阿附而與韓愈
同傳此舊史之失也新史改之所以先君子而後小人
也劉蕡之鯁直而載之文苑陽城之卓異而槩之隱逸
此舊史之失也新史易之所以取大節而棄小節也然
委任不專體製不一故紀有失而傳不覺傳有誤而紀
不知予奪無定論紀載無定統此所以未愜人之意也
歐陽修作五代史立例精密取法春秋文簡而能暢事
增而不贅其為論必以嗚呼發之蓋以亂世之書故致
其慨嘆之意也觀其篇名曰家人傳則帝王正家之義
見矣曰梁臣傳唐臣傳則忠臣不事二君之義昭矣曰
死節傳則節義著矣曰一行傳則高尚見矣自謂夫子
作春秋因亂世而寓治法予述本紀以治法而正亂君
則其託意亦甚高矣議者以為功不在馬遷之下又謂
筆力馳騁無駁雜之說豈虚語哉司馬温公復紀傳而
為編年總歴代而為通鑑上下一千三百六十二年為
書二百九十四卷凡關國家之興衰係生民之休戚者
㒺不畢載刪述去取亦莫不有深意焉首書命三晉為
諸侯所以明君臣之分辨四皓為惠帝立黨制其父以
明父子之義魯仲連射書聊城之事公則略之而不書
曹操分香賣履之微公則譏之以示貶謂褚遂良無譛
劉洎之語謂陸贄無報竇參之意韓休必不至德李林
甫顔真卿必不至為賊草奏凛凛乎人道之大經其有
關於風化也如此曹參遵何之約束正以箴熙寧大臣
變法之失賈山所言從諫拒諫正以譏熙寧大臣同已
之非蘇秦縱横談說本不足取也存其事於書者欲見
當時利口之覆邦家也嗇夫之辨給馳騁亦不足取也
公之深辨而不釋口者欲使小人知利口之無益也惓
惓乎治道之要務其有益於政事也又如此信乎為典
刑之總會冊牘之淵林秦漢以來所未有之書也惜夫
帝曹魏而寇蜀漢帝朱梁而寇河東紀武后之年黜中
宗之號屈平之不見取揚雄之反見稱未免後人之譏
也若夫子朱子之作綱目也歲年有遠近詳書甲子以
紀之則歲周於上而天道明矣國統有離合特書正統
以别之則統正於下而人道定矣有始終興廢災祥沿
革之正例者有善可為法惡可為戒之變例者皆大書
以提要則大綱㮣舉而鑒戒昭矣有追原其始遂及其
終者有詳陳其事備載其言者皆分註以備述則衆目
畢張而幾微著矣發潜德之幽光誅奸諛於已死春秋
之後一人而已自今觀之秦楚韓魏之僣王則别之使
天下知僣偽之不得其正亦春秋誅吳楚之法也宋齊
梁陳之分治則卑之使天下知傳授之不得其統亦春
秋黜五伯之義也衛貶號曰侯曰君豈非春秋書杞伯
杞子之例乎取留侯招四皓以定太子豈非春秋嘉首
止之意乎揚雄本仕於漢而曰莽大夫誅阿附也陶潜
本没於宋而曰晉徵士表貞節也書孟軻之去齊傷吾
道之不行也貶仁傑以係周惡臣道之不立也漢史曰
幸大學而改幸曰視雖天子必有師也唐史曰尚公主
而更尚曰適雖貴當執婦道也然朱子之作是書豈出
於私見臆說而已哉綱倣春秋而兼採衆史之長如書
曹操之自立則仍范曄之文書韋耿之討賊亦本范曄
之意尊昭烈之正統則取習鑿齒之論也存中宗之紀
年則本范太史之說也目倣左氏而稽合諸儒之論如
書衛鞅之受禍則取胡氏之論書秦割地之和韓魏則
本蘇氏之說述秦趙會于澠池則楊龜山之議也述張
良誤中副車則程子之辨也質諸人心而無疑參諸衆
論而無愧信夫可以接春秋之墜緒也至若陳子桱之
續通鑑也其間如書李重進以謀反而君臣之分明書
劾里鉢之世襲而金源之興兆尊先聖則書孔宣之官
重道統則書周程之卒建炎之大書則法中宗紹晉之
特筆祥興之紀年則見有宋天命之未絶然首列三皇
則多詭異不經之談非所以昭傳信闕疑之義建隆分
注無異五代之君虚中之死不紀其謀金之節君子不
能無憾焉蘇子由之古史所以正遷史之訛舛也遷紀
首于黃帝而遺伏羲少昊古史則增之遷傳孔門弟子
而略琴牢陳亢古史則載之荆軻刺客之靡爾遷有不
欺其志之美古史則辨之西門豹循吏之流也遷史抑
於滑稽之列古史則正之遷謂宰我從田常古史則訂
其誤遷謂子貢變易五國古史則辨其非傳穣苴而不
知考據之乖次古史則刪之而不存記虞卿而不知履
歴之先後古史則考之而不舛且其序首言聖人之於
為善如火之必熱水之必寒不為不善如騶虞之不殺
竊脂之不穀又有得於聖心焉章衡之編年通載始自
唐虞訖于治平首國號廟諡以表元繫日月以記事其
書吕氏稱制之年係之少帝黜則天擅政之號列之中
宗者懼後世改元據位讎偽假真而失正也其書后妃
世子之廢立者懼後世登庶黜冢徇愛滅公而失順也
其書將相大臣之善惡者懼後世惡直醜正詭諛擅權
而失任也其書外域君長之逆順者懼後世恃安忘危
窮凶起難而失備也至如志災異以示戒去符瑞以防
怠明卒葬以正終始皆所以權衡褒貶會成史法以便
觀覽焉大扺史之為務厥途有三張善貶惡不避強禦
若晉之董狐齊之南史此其上也編次勒成鬱為不刊
若魯之丘明漢之子長此其次也高才博學名重一時
若周之戍夫楚之倚相此其下也昔劉子玄著史通四
十一篇以商論前史之得失自遷固而下皆譏焉然觀
其書可予者十有三四可貶者十有五六其譏前人之
失謂司馬體失錄煩謂班固諳練該密謂項羽不當為
本紀謂陳涉不當為世家其論確矣至自述作史之法
乃欲撰都邑志於輿服之上撰方物志於食貨之首增
氏族志於百官之下增方言志於藝文之外不亦贅乎
其言曰作史有三長才也學也識也史通一書貫穿古
今不可謂無學矣三為史官再入東觀不可謂無才矣
疑古惑今之類得非識有所不足耶有志於汗青者宜
戒焉
史記
自古有國之君必有紀事之臣左史以記言而君之命
令必錄焉右史以記事而君之舉動必書焉若典謨之
渾噩春秋之謹嚴後世不可尚已司馬遷負邁世之氣
有良史之才其作史記也措辭雄健寓興深遠三代而
下秉史筆者未能或之先也今觀其書本紀者天下之
統世家者一國之紀列傳者一人之事書著制度沿革
之大端表著興亡理亂之大略此其大法也本紀始於
黃帝以見帝王之統緒世家始於太伯以見封國之先
後懷王既泯而項羽主命故紀項羽焉惠帝幼弱而吕
后擅朝故紀吕后焉蓋從實錄也孔子在周則臣道在
後世則師道故以世家别之陳涉在夏商則為湯武在
秦則為陳涉故以世家繫之蓋有深意也列傳褒貶尤
有深意以伯夷居於列傳之首重清節也以孟荀冠於
淳于之徒尊吾道也以莊周附于老子以申不害附於
韓非别異端也以表言之三代世表以世系為主所以
觀百世之本支也諸侯年表斷自共和所以觀世變之
升降也秦楚月表上尊義帝而漢居其中所以明大義
也將相年表上係大事之記所以明職分也以至漢興
諸侯年經而國緯以觀天下之大勢高祖功臣國經而
年緯以觀一時之得失莫不有深意存焉以書言之平
準一書著武帝征利之害封禪一書著武帝求仙之失
書天官以警時君修政之心書河渠以著歴代水利之
由其著律書也不言律而言兵不言兵之用而言兵之
偃其知造律之本矣其序歷書也不言太初而言古歷
不言八十一分之術而言九百四十分之法其知作歷
之法矣以至禮書載禮論而不取綿蕞之儀樂書載樂
論而不取房中之歌亦莫不有深意焉不特此也陳平
而曰陳丞相衛青而曰衛將軍豈非有得於紀官之意
乎周勃而曰絳侯韓信而曰淮隂侯豈非有得於紀爵
之意乎大梁王而曰彭越九江王而曰黥布豈非有得
於稱名之意乎張叔田叔之稱叔其與書字也同一轍
賈生酈生之稱生其與書子也均一義吁繼春秋之後
而存春秋之例舍遷史吾誰與歸
聖賢科
聖賢相傳心法
嘗謂聖賢之生有先後道統之傳無古今前乎堯舜禹
湯文武周公之相傳者此道也後乎孔子顔曾思孟周
程朱子之相授者亦此道也孰謂聖賢之道而異於帝
王之道哉請詳陳之有太極而隂陽分有隂陽而五行
具太極二五妙合而人物生此道之原於天者然也聖
人繼天立極體道經國其所以發明道統者言若不同
理實一致也堯之命舜則曰允執厥中夫存諸心而無
偏倚措之事而無過不及則合乎太極矣此堯之得於
天舜之得統於堯者也舜之命禹則曰精一執中夫精
以察之而不差一以守之而不失則信能執中矣此舜
之得於堯禹之得統於舜者也其在成湯則曰以義制
事以禮制心夫制事以義制心以禮則道心常存而中
可執矣此湯之得統於禹者也其在文王則曰不顯亦
臨無射亦保即湯之以禮制心也不聞亦式不諫亦入
即湯之以義制事也此文王之得統於湯者也武王受
丹書之戒則曰敬勝怠者吉義勝欲者從周公繫易爻
之辭則曰敬以直内義以方外曰敬者文王之所以制
心也曰義者文王之所以制事也此武王周公之得統
於文王者也至於夫子其詔之當時則曰博文約禮克
已復禮其著之大學則曰格致誠正修齊治平亦無非
數聖人制事制心之意焉此孔子得統於周公者也顔
子之學得於為仁之問曾子之學得於大學之義其親
受道統之傳如此至於子思則先之以戒懼慎獨次之
以知仁勇而終之以誠此非子思得統於曾子者乎至
於孟子則先之以求放心次之以集義而終之以擴充
又非孟子得統於子思者乎周子之學則以誠為本以
欲為戒此周子繼孔孟之緒者然也程子之學則曰涵
養須用敬進學則在致知又曰非明則動無所之非動
則明無所用此程子得周子之統者然也朱子之學以
大學為入道之序以持敬為為學之本此又朱子得統
於程子者也聖賢相傳垂世立教粲然明白若天之垂
象昭昭然而不可易也學者居敬以立其本窮理以致
其知克己以去其私存誠以致其實以是四者而存諸
心則聖賢所以傳道而教人者不越乎此矣
聖學
明君以務學為先聖學以正心為要蓋學既明則有以
識治天下之道心既正則有以立治天下之本苟徒事
乎章句之末而無躬行之實夫豈人君之學哉稽之於
古炎帝師悉諸軒轅師大撓少昊師四叔顓帝師伯夷
父帝嚳師伯招堯學於君疇舜學於務成招禹學於西
王國湯學于成子伯文王學于鉸時子武王學於虢叔
之數聖人者曷嘗稽同考異以為博哉又曷嘗摛章繪
句以為工哉存養之功深而心之體所由立省察之學
至而心之用所由行觀於兢兢業業則堯舜之心為何
如也慄慄翼翼則湯文之心為何如也惟危惟微惟精
惟一則大禹之學固以存心為先無有作好無有作惡
則武王之學亦以正心為本此五帝三王之治所以為
不可及也自聖王不作而帝學不講武帝嘗從兒寬受
尚書矣然事征伐興土木何怪帝學之不雜宣帝嘗會
諸儒講經石渠矣然任恭顯慕神仙何怪帝學之不荒
元帝師事望之而望之卒見殺於内豎成帝師事張禹
而禹終阿黨於外戚光武講論經理可謂勤矣然未底
乎王道之純明帝尊事老更可謂美矣然徒事乎儀文
之末至於數幸太學講論經史者唐之太宗也然推刃
同氣於親親之道何如更日侍讀質問疑義者唐之玄
宗也然閨門無禮於正家之道何若甚而燕泥庭草争
工臣下金花玉麟侈詠風物斯果人君之學乎宋之諸
君多稱好學然以太宗之勤而惟務博覽不究義理以
高宗之勤而喜攻書翰無關身心神宗之世有二程而
不能知其賢孝宗之世有朱子而不能行其道則其學
亦可知矣然則後世之不如古豈特世道之降哉良由
聖學不講故也雖然有聖學之體有聖學之用格物致
知誠意正心修身其體也齊家治國平天下其用也本
諸身而體既立施諸事而用既行宗廟社稷之福天下
生民之幸莫大乎此也
道統
道在天地間無時而或息也惟氣之運也有淳漓之不
齊人之禀也有聖賢之或異故其托於人者或絶或續
而其行於世者或晦或明是皆天命之所為非人智力
之所及也粤自馬圖出而八卦畫龜書呈而九疇叙道
統之傳有自來矣然自周公而上道傳於君臣自孔子
而下道傳於聖賢精一執中堯舜禹相傳之心法也建
中建極商湯周武相傳之心法也臯陶陳典禮之謨伊
尹樂堯舜之道無非以是道而致君太公望進丹書之
戒散宜生有迪教之教無非以是道而輔世此道傳於
君臣者然也迨夫皇極之主不作帝王之道不傳吾夫
子祖述憲章以集羣聖之大成刪定繫作以垂萬世之
大法其見而知之者如顔子克己復禮以盡為仁之功
曾子一日三省而悟一貫之旨聞而知之者如中庸一
書發聖學之樞紐孟子七篇窮性命之閫奥此道傳於
聖賢者然也道傳於君臣則是道達於天下而當世得
蒙至治之澤道傳於聖賢則是道垂諸方策而來學得
聞大道之要自周公没而聖人之道不行自孟軻没而
聖人之學不傳若荀揚董賈王韓皆有志於道者也荀
卿宗王黜霸而善詩禮易春秋之學矣然黃歇亂人卿
乃以為託身行道之所思孟大賢卿乃擠於慎到田駢
之列其可繼孟氏之傳乎揚雄好古樂道有深沈之思
矣然以艱深之辭文淺近之意作美新之文媚簒竊之
賊其可承孟氏之統乎董子天人三策正誼明道之言
得聖賢上義下利之旨正心正朝廷之語有大學正心
誠意之功然縱隂閉陽之說未免溺於災異也賈誼治
安一疏輔太子以正人得三王教世子之法養臣下以
氣節得九經敬大臣之意然三表五餌之策未免隣於
巧謬也文中子講道河汾其為道本扶世立教濟時行
道之學其為說本樂天知命窮理盡性之書可謂隱君
子矣韓退之五箴所戒動無非法三原所述言無非道
可謂大儒矣然一則續六經而陷於僣竊之罪一則論
仁義而有指用為體之非此道統之傳卒有待於宋諸
儒也濓溪周子上繼鄒魯之風下開伊洛之學立太極
圖而隂陽變化之道明著易通書而修已治人之事備
論其政事則曰精密嚴恕美其胸次則曰光風霽月明
道則德性寬大規模廣闊如顔子之純粹伊川則氣質
剛方文理密察如孟子之自任邵子經世之一書於天
道人事無不備張子訂頑一銘與性善養氣之論同功
以是觀之周程有以接不傳之緒邵張有以發前聖之
微皆豪傑不世之儒也紫陽朱夫子後出江左年彌高
而德彌邵其著述之大者易本義足以見四聖之本心
詩集傳足以破小序之固陋四書之精詳為六經之階
梯綱目之謹嚴得春秋之筆削偉哉斯文之功千萬世
之幸也他若象山陸氏兄弟其學崇信孟子在白鹿講
君子小人義利之旨深有切於學者之大病在鵝湖辨
無極太極往復之書殆不免於後世之公論也近世大
儒北有許衡南有吳澄衡則天資弘毅卓然有守窮理
以致其知反躬以踐其實扶立人極開世太平之功無
慚德焉澄則早年英邁特異常人磨研六經䟽滌百氏
著書立言開悟後學又豈世儒可窺其涯涘哉嗟夫道
之大原出於天人存在人人亡在道前乎堯舜之未生
而斯道固自若也後乎孟軻之既没而斯道亦自若也
其流行充塞無所間斷豈以古今治亂而為存亡哉
帝王科
經筵
嘗謂隆師好問者君道之所當盡論思納誨者臣職之
所當為此經筵之職自古帝王未始不重之也古昔盛
時入則有保出則有師有疑在前有丞在後以媺詔王
則有師氏之官掌諫王惡則有保氏之職所親者無非
正人所務者無非正學此所以成德之美致治之隆而
非後世之所能及也漢宣帝詔諸儒講經於石渠章帝
會諸儒講五經於白虎觀唐開元之後集賢之院置而
因有侍讀侍講之名翰林之院置而因有待詔承旨之
號宋自太祖置講席太宗開經帷景祐則講於崇政元
祐則講於資善如蕭望之之經術劉向之精忠則講論
於石渠者也如丁鴻之至行賈逵之博學則講論於白
虎觀者也上六經法言而蒙金帛之賜者若常處厚之
於穆宗是也其與進經史要錄於文宗之朝而愛其精
特如鄭澣者肯多遜乎草邊將之詔而蒙宫錦之賜者
若封敖之於武宗是也其與成關隴詔書於宣宗之朝
而辭皆允當如劉琢者肯多遜乎宋之經筵尤重擇人
文彦博以三朝之元老而與經筵程伊川以一代之名
儒而為講官他如賈昌朝范祖禹無非端人正士也其
所以發聖人之經窮典籍之奥者班班可考以水喻政
得之小旻烹鮮喻治得之匪風此學詩也薄刑緩征荒
政講之修德承天視祲論之此學禮也上承下施蓋取
諸鼎亂極生治蓋取諸萃易學明也說命三篇特誦三
句五子之歌再誦六句書學深也論魯封疆講鄭鑄刑
此明春秋而知之大學修身中庸入德此講禮記而知
之得人如此其有裨於君德豈淺也哉
帝王功德
帝王創業垂統或以首天下之德或以安天下之功德
之盛者其祚遠功之大者其業隆二帝非無功也以德
名三王非無德也以功著漢高帝唐太宗宋太祖其德
視二帝三王固有愧矣而其除暴救民之功亦天下之
攸賴也其垂光錫祚舄奕繁衍夫豈偶然哉請詳陳之
聖神文武堯之所以奄有四海也哲明恭塞舜之所以
歷數在躬也然庶績為之咸熙黎民為之於變非堯之
功乎帝載以之而熙有苗以之而格非舜之功乎地平
天成大禹所以為萬邦之君也載旆秉鉞成湯所以有
九有之師也然克勤克儉而培四百年之隆基非禹之
德而何克寬克仁而肇六百年之景命非湯之德而何
既伐于崇作邑于豐人知為文王之功也而不知其受
有殷命者實本於徽柔懿恭之德焉我武惟揚侵于之
疆人知為武王之功也而不知其奄甸萬姓者實本於
聰明齊聖之德焉高帝汰亡秦之虐燄開炎漢之丕基
班彪謂其所以興者有五焉一曰帝堯之苗裔二曰體
貌多奇異三曰神武有徵應四曰寬明而仁恕五曰知
人善任使然寬明仁恕其創業之本歟故仗義而西則
子嬰降聲罪而東則項氏踣啓運遠追乎商周享年獨
永於唐宋蓋以此也太宗舉晉陽之精兵除亡隋之亂
政自謂成功過於古人者有五事焉見人之善若已有
之一也取人所長棄其所短二也賢者則敬之不肖者
則憐之三也正直比肩於朝未嘗黜責一人四也中華
外域愛之如一五也然好賢從諫其致治之本歟故舉
兵東征而世充就俘仗鉞西討而仁杲就戮九域悉底
於平康四裔咸仰其威德蓋以此也太祖承五季陵夷
之極弊啓一統久大之洪圖史官曾鞏謂其有漢祖所
不及者十事焉觀其作則垂憲後常可行漢祖則粗定
海内而已其不及一也定著常刑一本寬大漢祖雖約
法三章而慘夷未除其不及二也保全功臣始終一意
漢祖則疑間諸將夷滅其家其不及三也削大弱強藩
臣遵職漢祖則封國過制反者更起其不及四也征伐
必克所向無前而漢祖數戰輒北其不及五也文武自
出羣臣莫及而漢祖必資三傑之助其不及六也南海
先下不待於久攻而漢祖不能制趙佗之倔強其不及
七也契丹自附無假於征戰而漢祖不能制冐頓之侵
凌其不及八也後宫二百願歸者聽而漢祖溷於袵席
其不及九也明於大計以屬天下而漢祖擇嗣不審其
不及十也傳十有七世之寶祚綿三百餘年之丕基豈
無自而然哉至若我太祖高皇帝當元季之訖籙奮一
劒以龍興汛掃兵氛奠安區夏史臣宋濂謂功業之著
規摹之遠其本有六焉挺生南服而致一統中華之盛
其功高萬古一也奮起布衣而取天下羣雄之手其得
國之正二也文臣武將仰受成筭其獨禀全智三也欽
畏天地森若神明之有臨惠鮮小民惟恐一夫之失所
其敬天勤民四也后妃不預一髮之政閽寺惟給掃除
之役其家法之嚴五也兵戎大權悉歸朝廷有事則命
將以統兵暨旋則釋兵而歸第其兵政有統六也是以
數載而成帝業一舉而致太平日月之出没均被恩光
山藪之幽遐咸蒙覆幬自生民以來功德兼隆未有盛
於我聖祖者也雖罄南山之竹秃管城之穎豈足以鋪
張對天之宏休揚厲無前之偉績邪
椒邱文集卷二
