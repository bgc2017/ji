椒邱文集卷十
明何喬新撰
序
送蔡君文瑞赴弘農衞幕序
弘農為衞介乎河陜之間國家既設萬夫帥統熊羆貙
虎之士以鎮之又擇士之諳練治體者以典其幕府之
政蓋以其地當關河之衝故也成化乙酉秋七月予友
蔡君文瑞由冑監之秀擢弘農衞經歴凡知文瑞者相
與歎曰文瑞以和厚之質而有闓敏之材大之可守一
郡次之可典一州下猶當宰百里之邑焉今捨所宜處
而宅之戎幕殆猶羈盜驪以負薪持湛盧以芟麥無乃
非其任耶予曰士之才者無職不宜為為之輒有赫赫
名未有宜於大而不宜於小者也盜驪雖不可以負薪
然用之負薪未必不勝湛盧雖不可以芟麥然用之芟
麥未必不利負州郡之具者雖不可屈之典幕然使用
典幕亦未嘗不理焉且二三子以幕職為卑且冗耶夫
一衞之政凡章奏之達於上檄牘之施於下書疏之交
於鄰與夫號令之宣布簿書之勾稽芻糧之出納韅靷
鞅靽之具藁秸稭薪之需凡政之有關於衞者皆典幕
者所當為非質之和厚者不足以撫衆也非材之闓敏
者不足以舉職也孰謂其卑且冗耶由宋以前幕屬皆
出於主帥之辟故士流輕之至我國家凡幕屬一出於
朝廷之命而又鑄印授之事得專達自主帥以降皆與
抗禮莫敢以勢位加焉其不輕而重也較然矣文瑞所
處又當關河之衝今之往也其尚盡心所職以佐其帥
俾紀律明而疆圉固大山長谷之間無烽燧鐃鼜之警
異時吾見主帥有飛剡而薦之者矣戎士有遮道而留
之者矣盜驪豈淹於負薪湛盧豈終於芟麥哉起幕僚
而陟華要蓋有日矣昔吾鄉先達憲副王公初由太學
生擢衞經歴廉剛周慎主帥敬而憚之太宗皇帝聞其
名徵拜監察御史不數年超佐外臺此吾鄉邦故事也
曾謂文瑞他日不爾耶予與文瑞交誼最篤於其行也
序以贈之
送廣西僉憲武君赴任序
聖天子誕膺駿命之明年天下藩臬暨郡縣有司率職
來朝上念百司舉職者鮮無以保又我受民廼詔吏部
暨憲臺嚴加考察職業不修者已之貪黷無恥者謫之
所黜凡五十餘人爰命九卿各舉其才且賢者以補之
又命二三大臣論材德以定其位焉於是大司寇陸公
以刑部員外郎樂安武君廣淵薦遂拜廣西按察司僉
事命下之日士論譁然以謂廉慎如廣淵諳練政體如
廣淵行行焉不可撓以私如廣淵求諸列卿所薦之中
如廣淵者蓋不多見使循資而進尤當為方岳之佐也
今舍所當得而位之憲僚之末又處之五嶺炎蒸之域
是獨何哉司政柄者雖家置一喙亦安能自說哉或解
之曰不然廣淵之才且賢孚於輿論也久矣大臣宰相
以明揚士類為職者也顧獨不知廣淵耶今之占小善
名一藝者率寵以美官處之善地彼顧靳於廣淵耶顧
廣右之民彫弊極矣凡吏於兹土者小則為蚉為䖟大
則為封豕為猰㺄民始忍以其父母妻子所仰賴之身
自棄於盜賊泝其流而尋其源司風紀者蓋不能無過
焉使得才且賢如廣淵者往飭憲度吾知貪墨吏聞風
解印綬而遁去憑恃谿壑者且將相率投戈請命矣是
則置廣淵於兹者蓋深知廣淵也是則謂屈一人以信
一方也是則謂為官擇人非為人擇官也諸君子何異
哉或以二說質於予予莫能決其然與否也雖然大臣
宰相之用舍是耶非耶可訾耶可譽耶廣淵何與焉廣
淵知懋厥職而已先之以秋霜烈日之威繼之以和風甘
雨之仁使蛟鱷逝而寒潭清稂莠耨而嘉穀遂上以寬
聖天子南顧之憂下以副大司寇推轂之意斯可已他
尚何議焉廣淵將行僉謂予與廣淵同薦於鄉同登進
士第同為司寇屬相知最深且厚徵言以贈其行予不
敢辭也因書以贈之
贈參將劉公廷佐序
薊門距京師僅數舍去敵境不百里實畿甸之要地也
故朝廷嘗命大帥統熊羆貙虎之士以鎮其地焉今參
將劉公廷佐始由萬夫長擢都指揮使典戎於薊公之
在鎮其馭下也嚴其賞罰也信其臨機決策也果而又
好賢禮士恒若不及能聲益著先皇帝嘉之以公署都
督僉事參綜戎政今天子即位遂拜為真錫之旌節佩
之虎符寵命焜燿公益感勵圖惟報稱秋官主事錢君
有本邱君時雍素與公善屬予言以為公贈予書生也
軍旅非其所習其言何足以增益於公哉矧公以沈謀
英略作鎮北陲圖形麟閣銘功虎彝乃其所優為者亦
奚俟予之言耶然予聞之北敵為中國患其來也久周
之獫狁漢之匃奴唐之吐蕃以至五代中國之廢立由
契丹矣宋氏不匡迄于明興而後隂山之北羣帥往往
來獻䭾馬歲時不絶北鄙晏然固非前世之比然而豺
狼不噬不可弛其閑也鷹隼不搏不可撤其羅也公典
分閫之寄總數十萬之師詎可以戎狄賓服而弛其備
禦之固哉其尚蒐軍實飭武備以待之彼欵塞來䧏則
綏之以德狡焉或啟戎心則震之以威俾刁斗不鳴熢
燧無警屹若長城而國家無北顧之憂夫然後可以建
勛名答寵命矣古之語名將者必曰漢之衞霍唐之英
衞公果能此則衞霍英衞豈得專美於古哉此公之職
而亦有本時雍之所望於公者也公尚勉之異時功成
凱還必將有能言之士作為鐃歌獻之清廟以頌聖朝
之宏休以揚公之偉績以與六月之雅燕然之銘同垂
於罔極焉公其勉之予庶幾見之
送陳廷器東歸序
遼陽為國之東陲醫閭之山蒼翠摩天鴨綠之水灝溔
滉漾與海相若其山川清淑之氣鍾於人故士生於其
間者敏而好學秀而有文習詩書道禮義鄒魯之士或
愧焉我國家文化洽於遐邇遼陽之士登巍科躋顯仕
者繼踵於時予之所識若冬官員外郎周君子建地官
主事顧君宜用秋官主事邱君時雍監察御史胡君以
道皆遼士之傑然者也而後來之秀又有若陳君廷器
者焉廷器家本臨川而有戎籍於遼陽之塔山自少穎
敏好學嘗負笈至京就時雍以質所疑己而東歸益自
淬礪久之胸中充然發諸詞章縟麗而雄放若春花翹
英而晴波出峽也成化乙酉秋廷器赴山東省試與鄒
魯之士角其長撤棘之日名在前列束書歸待春試道
京師而東凡遼陽之士在朝者莫不榮之屬予言以贈
其行嗟夫以科目取士非古也然上之用人以科目為
重下之進身以科目為榮是何取於科目也亦曰古之
豪傑之士率由是而進耳士之為豪傑者無他讀孔孟
之書志堯舜之道藴之於身而為德行措之於政而為
功烈宣之於言而為文章此所以為豪傑也此上之所
以重也此下之所以榮也廷器登名鄉書其才有過人
者繼自今策名春官對揚休命以與二三君子躋華陟
要有日矣尚毋以得一第自多而以古之豪傑自勉凡
所以修諸身措諸政宣諸言者求無愧於古之豪傑焉
異時英聲茂績炳焉赫焉使遼陽之士瞻望歎羨曰吾
醫閭鴨綠之閒士之秀出者有如此斯足為邦家之重
里閭之榮矣不然記誦而已矣詞藻而已矣題金榜宴
瓊林而已矣於以誇里閈駭童愚則可矣惡在其重且
榮哉
送進士陳君出宰寳坻序
淮隂陳君德光繇明經登進士高第以選試政於御史
臺尋出知寳坁縣事命下之日有為德光惜者曰國家
於進士之選甚重也試於鄉上於春官策之於天子之
廷而後授之以政焉其嚴且重如此故得人之盛非他
途所及况如德光者其文雅可以位侍從其法律可以
任廷尉其通敏可以備列卿之屬授之京秩俾出入朝
著夫豈不可顧捨所宜處而置之一縣是何選之重而
用之輕耶予曰為此說者是知進士之重而未知縣令
之尤重也夫縣令七品官耳然民之休戚治之隆替罔
不繇之故有國家者重焉古之諸侯大國百里次國七
十里小國五十里今之縣小者百里大者數倍戸少者
猶不下萬家而令為一縣之長尊之則曰師帥親之則
曰父母其不輕而重也較然矣國家重進士而尤重縣
令故德光有寳坁之擢蓋將以培邦本而為太平之基
者也夫豈擯而外之之謂哉雖然進士之選縣令職誠
重矣為德光者盍思所以自重乎夫自他途進者或墨
以敗官或怠以荒政人將恕之曰彼固不由科目進者
也以進士為縣令而乃翫時月甘卑𤨏碌碌無稱人將
靳之曰名進士之為政如斯而已乎是徒能摘花蕊寫
雲煙徼利祿而已嗚呼可不勉哉德光之往其尚殫乃
心厲乃操以修乃治以康乂乃民俾循良之政上追游
路下眎卓魯異時觀風之使按行所部入其疆而疆畝
修治無蕪穢者察其治而政清刑簡無隳斁者問其俗
而民恥媮薄崇篤厚無或盭於理者詢其令則曰是進
士陳君嘗試政憲臺者也予知其歆豔咨嗟將益重進
士而無己矣薦剡上聞增秩賜金舍子而誰哉德光將
行其同升諸君子徵言於予故書以贈之
送僉憲李君繼之赴貴州序
古之君子非取友之難得而知心之難得孟子亞聖也
遑遑列國莫或知其心者至其門弟子所願亦止管晏
而已韓子大儒也劾於紳沮於鎛謗於逢吉其知之者
不過謂其好古能文章而已嗚呼知心之難其難若是
耶予性剛簡自居鄉校時不敢妄與人友人厭予之迂
也亦莫肯與之友者暨來京師所與往還者不為無人
求其知心者迄未遇焉嘗竊慨歎以為世之人莫吾知
心矣起子輿於鄒嶧招退之於河陽庶其知吾心乎及
得豐城李君繼之乃知世固有知吾心者特吾未之遇
耳始予與繼之同登進士第見其在衆侃侃不詭随而
苟合譬諸羣葩穠麗而松栢挺然蒼寒於其間予固己
賢之及見繼之西使關陜東使齊魯皆以廉介稱他使
者或稇載而歸而繼之行橐蕭然如未嘗有禄位者予
益信其賢以為庶幾知吾心而可與之友乎既而予為
秋官員外郎適繼之為主事朝夕聯事見繼之直而不
訐剛而不暴廉而不矯凡所行不見其非吾愛也予性
過剛所為多戾於中者繼之每正色規之予或有規於
繼之繼之亦不為忤也間謂予曰世之知子者鮮矣子
之布衣蔬食人以子為矯也子之簡默自守人以子為
傲也予然後知繼之果知心者也嗟夫孟子韓子終其
身不得知心者而予得繼之焉何其幸耶乃者繼之以
少司寇董公薦拜貴州按察司僉事同官皆為之喜而
予獨悵然者累日夫繼之繇司寇屬出佐外臺利澤及
於人者將益以博勛烈著於時者將益以盛其喜宜也
顧繼之去予而南也善孰予告過孰予規人之訕我者
孰予辨也能不悵然耶雖然喜之者衆人之公心也悵
然者予一己之私情也繼之其懋建厥績以大展其平
居所自負者異時名垂竹帛功銘彝卣使予聞之將詫
於人曰吾知心之友所就有如此者則今之悵然者且
將為欣然者矣繼之勉乎哉繼之將行其同鄉君子徵
言為贈予不能言也而不能不言也故述予與繼之相
知者以贈之
送大尹胡君永清復任詩序
成化元年冬巡按河南監察御史臣敔言開封諸縣杞
為大廼者杞令不職政厖賦擾民用弗靖而儀封令胡
澄治有異效乞移澄治杞以綏疲民制曰可儀封之民
聞之咨嗟涕洟如失其所以生者相率扶老擕幼頓首
闕下乞留澄者千餘人天子不忍奪乃歸澄儀封以終
其惠澄字永清山東堂邑人由進士擢令儀封其在官
僅再閱歲耳明年夏六月永清考滿至京天官校其治
行為諸縣最俾復舊職凡儀封之仕於朝者與其同年
諸君子相率為歌詩以送之而屬予序諸首予曰永清
為政何如何其得民之深也曰永清之為令也其持己
廉其御下恕其為政公以勤民有爭訟者立斷於前不
以屬吏而猾胥無所售其奸閭右恃勢以病民者痛剪
刈之無少貸而元奸宿豪罔敢肆先是民苦苛政逋竄
他邑者甚衆至是自歸復業者九百餘戶永清教之樹
畜貸之牛種寬其征繇民皆安堵又什伍其民如古鄉
黨之法使之以義相周男女不能昏者助之財死不能
葬者助之槥民俗益趨於厚境内耆民八九十歲者去
縣或百里每月吉輒詣縣上謁問之則曰前令時吏胥
下鄉徵求百端吾民蒿焉喪其樂生之心自侯下車以
來吏胥不復下鄉不意垂老被此惠政故自扶拜謁耳
其得民心如此予歎曰循吏無聞於世久矣吏如永清
非所謂循吏乎昔者杜祁公知乾州未滿歲安撫使察
其治行使權知鳳翔府二邦之民爭於境上一曰此我
公也汝奪之一曰今我公也汝何有焉予嘗嘆今之為
吏不復有得民心如祁公者乃今於永清見之夫令者
民之父母民者國之基本令賢則民安民安則本固曩
者兩廣寇攘荆襄叛亂淮東西數千里飢殍流亡為九
重憂推其所以然蓋由守令非其人故也嗚呼安得如
永清者千百人分布郡縣以惠綏元元哉古之循吏有
異政者往往播之聲詩而太史氏又為之作傳以為世
勸予故詳述永清之政以冠諸作之首使後之作循吏
傳者讀予之序頌諸君子之詩庶幾有徵焉
送教諭劉君之桐廬序
臨江劉君本淵嘗典教於齊以喪去職服闋改嚴之桐
廬教諭進士俞君益之屬予言以贈其行曰劉君所欲
得也嗟乎劉君何取予之言哉謂予從大夫之後姑欲
得一言以為重耶今之冠冕服黼而立乎朝者濟濟然
若予之屖迡即署其言固不足為軒輊也謂予嘗從事
言語詞章耶今之儒學宗工希班馬而追屈宋者所在
森立若予之朴鈍枯朽固不足與名流並騁也劉君何
取予之言哉益之曰劉君欲得子之言者非他以子能
直以告人冀得一言以自勵耳予曰是則有之然予常
直以告人或媒怨而召怒者有之矣劉君顧有取焉予
請直言今之為教之弊以為劉君贈夫道之在天下者
存夫人則為君臣父子夫婦長幼朋友之倫見於用則
為禮樂刑政數制事為之具載於文則為易書詩禮春
秋之經主宰斯道者君與相也明斯道以淑諸人者師
儒也故師儒者位雖卑禄雖薄其責任之重則與君相
等世之坐絳帳而臨青衿者大率以師自命問其官則
曰師儒也問其教則曰科舉之業也問其功則曰科貢
無乏而免有司之鐫誚也嗚呼明道而淑諸人者其責
任如斯而已耶人材風俗之所以衰且弊職此耳桐廬
名邑俊彦所生猶名材之産於鄧林焉若杞梓若楩楠
若魄旄豫章之屬羅生其間苟得賢師以培之植之異
時干霄聳壑棟明堂而柱清廟者詎可一二計哉劉君
往矣明道而淑諸人邑之俊彦所望也由今之弊以求
免有司之鐫誚而於道無明焉豈其所望哉以是為劉
君贈可乎益之曰唯唯遂書以贈之
送李先生典教安陽序
新會李君勉恕學博而行美弱冠應粤省鄉試主司得
其文異之置諸高等會試中乙榜進士擢安陽教諭將
行秋官員外劉君宗瀾偕同鄉之士往餞之且屬予言
以為李君贈夫韋布之士一旦釋褐坐講堂之上衿佩
森如北面環立而質所疑師儒之職亦榮矣雖然能盡
師儒之道乃不失其所以榮不然其榮也祇見其辱也
昔錢思公有言自宰相以至百執事皆可以他材為之
惟翰林學士非有文學者不可為也嗚呼豈惟學士哉
師儒所係尤重可以他材為之乎非學問之該洽不足
以應人之求也非制行之峻卓不足以為人之範也兼
是二者無缺焉其於師道庶乎無愧矣一有未至雖欲
抗顔以為人師彼雖貌事之而心實藐之惡在其為榮
也古之以師道稱者多矣若文中子講道河汾而王珪
魏徵之徒北面而問道胡翼之教授湖蘇而錢藻范純
仁之徒皆出於其門二子之所以為教者詞章云乎哉
蓋必有其道矣故距今數百年聞其名道其事者景仰
之不置其榮也蓋如此李君以碩學粹行舉於鄉選於
有司固宜為人師者而安陽之士亦皆明睿而好學夫
以明睿之才而得宜為人師者以教之異時必有如王
魏錢范者出焉蜚英聲垂茂實以建勛庸於國家後世
推其師友淵源所自則李君之榮名將與文中子胡翼
之儷美於無窮豈榮於一時而已哉此宗瀾與安陽諸
君子之所望也故書以為李君贈
送方伯李公赴江西序
成化十有二年冬十月詔以河南參政隆慶李公文盛
為江西布政使邸報至汳凡官於汳者莫不豔公之榮
陟大藩而又喜江右士民將沐其休澤也公治裝將行
同官諸君子屬予言以贈予惟公敭歴中外二十餘年
凡政理之得失民情之隱伏與凡所以變通消息之宜
閱歴多而諳練熟矣予奚言雖然公方敷政化於江右
予江右人也請言吾邦之山川風俗以為公新政之助
可乎蓋江右之域彭蠡之滙禹貢記之匡廬之勝詩人
詠焉其生齒之夥賦財之殷實東南一都會也人喜學
問故其君子敦潔而有文俗恥險詐故其小人質直而
務義民多土著故椎埋盜敓之奸無所容於其間地多
良田故水旱螟蝗之災鮮財賦甲於諸藩而時輸歲貢
者未嘗愆期以累其官長當正統景泰之際環江右之
境若閩若浙若廣相煽繼變而此邦晏然無烽燧鐃鼜
之警是雖賢牧伯撫循之功而風俗之淳亦可見矣近
時為方伯者往往以民訟紛沓為言以予察之蓋亦令
長之聽不當其心故耳有能當其心者公庭終歲閴然
寧至於嘵嘵以煩牧伯之聽耶故予嘗論諸藩民俗惟
江右為最淳而政化之敷亦惟江右為最易也自昔莅
吾邦者多名公偉人若冢宰邢臺崔公戸部侍郎莆田
翁公刑部侍郎天台林公副都御史天台夏公皆嘗布
政於江右不數年休聞赫然光膺寵命位登臺閣考其
所以為治者亦惟能因民俗之淳而舉措克當其心焉
耳李公發身進士荐歴夏官屬剛介之操聞於朝著及
佐蜀汳二藩益燁然有賢聲今往莅吾邦也必能察吾
民之淳而政化有以大慰其心焉異時翼軫之分氛祲
潛消湖山之間民物康阜休聲上達天寵荐加將與崔
翁林夏諸公繼踵而登朝矣豈久淹南服者哉
送樂安侯大尹序
淮陽侯君志學由上舍生擢撫州樂安大尹將行考功
郎中楊君子穡秋官大夫謝君維章暨凡撫之士官於
朝者相率載肉崇酒追餞於都門之外且徵予言以為
君贈予將何言哉將告之以明耶君嘗學於郡庠升於
太學凡修政理民之方必素講之而明不足言矣將告
之以剛耶淮俗勁武以氣自豪君固淮産也而剛不足
為君言矣然則予將何言亦惟告之以為民父母之道
耳夫令者民之父母也百姓者其子也丞與簿者其家
相也府史胥徒者其僕走也簿書獄訟錢穀徭戍與凡
所當為者其家政也古之稱良有司者不曰愛民如子
則曰治官事如家事耳今之為民父母者則不然小者
為蚊蚋以噆赤子之膚大者為猰㺄以血赤子之顱其
有愈於是者則恣其丞簿之吞噬猾胥悍隷之侵漁而
不之恤為之民者悲歎飲泣蒿然喪其樂生之心於是
乎強者赴愬於上官弱者轉而之他境蓋無怪其然也
譬之父母於子然絶其食褫其衣鞭之笞之困之苦之
或縱其家相僕走以侵暴之使為子者皆伯竒申生則
已非伯竒申生寧免於怨且誹耶不知自反而諉曰民
難治嗚呼是果民之難治耶抑為令者失為民父母之
道耶樂安為縣介乎華蓋玉筍之間其地山高而水清
其民氣剛而材武治得其道則易化以馴苟失其道則
亦易怨以誹然數年以來所謂能父母斯民者未之聞
也其民喁喁然以望良有司之撫字者久矣侯君寬平
而不忮簡易而不苛而又濟之以剛明之材所謂愛民
如子治官事如家事者將在乎此詩不云乎愷弟君子
民之父母侯君念之哉予將為樂安之士民慶
送濮君彦璧典教歙川序
聖天子肇服寳命之初念教官多缺學政不修絃頌之
聲閴然乃詔天下貢士願就校職者聽而命所司嚴試
之於時士之就試者凡三百餘人拔其尤者得三之二
焉而桐江濮君彦璧褎然出羣士之右名上銓曹遂擢
新安之歙縣教諭蓋彦璧名家子好修篤學自經史子
集以至百家九流之說莫不含其芳而潄其潤其見於
文詞若春葩翹英而生色爛如也若晴雲出岫而恣態
靄如也同舍生咸推其先登從其游者往往掇科躋仕
而彦璧顧不偶人皆為彦璧惜而彦璧恬然進修益力
及是充貢於京遂有典教之擢人皆為彦璧喜而彦璧
亦澹如也進士俞君益之嘗游彦璧之門於其行也徵
言以贈之予謂彦璧不以未得而戚不以既得而喜可
謂賢己以賢者而典一邑之教其於振師道成善類蓋
無難者奚俟予之言哉雖然竊有告焉夫新安子朱子
之父母邦也子朱子之所以學與其所以教者粹然一
於孔孟之矩矱是所謂百世之師也為師者不以子朱
子之教為教不可謂之善教為弟子者不以子朱子之
學為學不可謂之善學彦璧行矣登紫陽之山尋風泉
雲壑之址慨然興高山仰止之思所以教且學者斷斷
乎子朱子之榘矱是守則其造詣益深而由其門而出
者將有道德明秀如勿齋之程古逸之汪者斯無負聖
天子選賢典教之意矣不然朝焉升堂語其徒曰姑程
試而已耳夕焉倚席語其徒曰姑記問而已耳以是而
居大賢之鄉能無恧耶彦璧勉之異時聞有振鐸黃山
婺水之閒克紹子朱子之遺響者非他人必彦璧也夫
送鄭先生典教六安序
莆陽鄭先生學優行卓而善於教誘者也嘗典教於易
易之士受其啟迪者皆彬彬文行可觀登科而躋仕者
踵相接於朝未幾以喪去職服闋調廬之六安易之士
咸以先生不得久其職為恨而六之士又以得先生為
喜秋官楊君以敬易人也屬予言以贈其言予惟學校
之官非内外百執事比其責任之隆且重蓋與宰相等
夫宰相所以用賢教官所以育賢故度德量材而授之
位者宰相之責也明道講業以淑諸人者教官之責也
宰相之所用出於教官之所育是其責任又重於宰相
也古之論相必曰惟其人然則任教官者其可非其人
乎非學之優不足以應人之求也非行之卓不足以為
人之範也學優而行卓夫然故能淑後進而成其材器
以授諸宰相而用之異時其所教育者為卿為公為牧
守為百執事用康我國家保我黎民推其所自則教官
之功豈淺淺哉然而今之為教官者果皆其人乎予不
敢知也若先生者易之士既恨於失之六之士又喜於
得之則其所學所行從可知矣所謂其人非先生而誰
哉昔文中子講道河汾而房玄齡魏徵之徒出焉胡安
定教授蘇湖而孫覺范純仁之徒出焉貞觀之丕績元
祐之太平君子不曰房魏孫范之功而以為文中子胡
安定之功也先生往哉他日講下諸生將有如房如魏
如孫如范之徒出而效用於明時則先生之休聞亦將
與文中子胡安定同垂於不朽此以敬與易之人士所
望也敢以是為先生贈
送閩令謝廷輝赴任序
閩大縣也省府莅焉其官政之叢脞其民訟之糾紛視
他縣十倍故為令者恒病其難理而銓曹選令亦嚴於
他縣非學足以明經材足以任劇者不苟授也天順甲
申冬閩令適缺銓曹以鄉貢進士謝君廷輝補之廷輝
本吳興人而生長京縣嘗從建寧太守劉公仗德學春
秋凡典禮之經命討之法與夫致治興化之本臨政乂
民之方莫不究心焉發諸文章瑩如文璧而藉以五采
繰也遂以是經領京闈鄉薦尋以議論不合於春官乃
抱是經登太學益潛心於聖人經世之典久之遂有閩
令之擢焉秋官主事李君廷美世家於閩為徵贈言予
惟國家用人尤重明經之士者為其能推所學以達於
政也苟玩空言而亡實用尚安事明經為哉廷輝薦於
鄉游於太學固能明春秋矣今而出宰百里民社寄焉
盍思所以用春秋乎蓋春秋聖人經世之典也吾夫子
有經世之志迄不得施乃假魯史以寓王法凡帝王治
天下之大經大法具見於書法間其意欲使後之人舉
而行之以紹三五之盛治云耳自漢以來講而明之者
蓋多有之推而行之者僅一二見焉董仲舒用之治江
都蕭望之用之為馮翊雋不疑用之決疑獄彼所用者
春秋之土苴也然猶有聲當時揚休後世如此况盡舉
而大行焉者其成效當何如哉夫吏明法者也其為政
也輒用其法儒明經者也及為政也弗用其經顧取吏
之緒餘以希世而苟祿此吾所以見訾於俗吏也廷輝
之行其尚毋急於近功毋安於小成毋動於流俗之言
凡所以保民致理斷斷乎春秋是用使聖人經世之典
復見於治則政之叢脞者日以清訟之紛紏者日以簡
又何難理之病哉異時治成化洽秉彤管者論廷輝循
良之政必曰是善用春秋者也豈不美哉若不然憂黍
稷之不熟而幸荑稗之有秋捨其所學弊弊焉簿書期
會之間以峙聲威免鐫誚而已亦何取於明經之士耶
閩距建寧不數舍而近廷輝苟以予言為疑盍質諸所
從授春秋者
送方伯沈公赴廣西序
予與錢塘沈公克勤相知舊矣始予舉進士公已為夏
官郎中賢聲赫奕聞於搢紳間當是時士大夫所推以
為端重老成練達治體者公居其一焉予意公昕夕且
大用未幾公遘憂患淪滯者殆十年今天子嗣位首還
公舊職尋陞河南布政司參政駸駸嚮用矣一時巧於
進取而受知當道者或未一考而遷或未閱歲而遷甚
者一歲中屢遷而公恬然居汳藩踰六載未嘗一毫妄
意於義命之外惟夙夜祇慎以修其職業而已成化丁
酉秋七月廣西缺布政使詔以公往踐其任公既拜命
將行凡與公好者竊相語曰方今岳牧之才且良如公
者蓋無幾登之臺閣可也使之宣撫一方可也顧乃任
旬宣之寄於炎煙瘴雨荒遠之陬豈公短於求知而宰
相不足以知公耶予解之曰公之不妄求知則有之矣
至於宰相以甄拔人物為職豈誠不知公耶顧欲屈公
以撫遐裔之疲氓耳廣右比年以來峒蠻谿獠竊弄干
戈戰骴横於野草玄烏巢於林木禾黍之場鞠為榛莽
之區八桂之間蕭然者十有餘歲矣鳴騶擁蓋往涖其
地者不知其幾奏大藤之捷上平蠻之頌赫然耳目之
觀者蓋有之矣而蠻獠益横吾民之病滋甚聖天子賢
宰相惻然傷之思得老成人以綏靖之故以屬公焉是
蓋為吾氓計而不暇為公計也孰謂秉鈞者不知公耶
公行矣登桂山之巔泛灕江之流低徊瞻眺追想九齡
之所以安嶺嶠南軒之所以撫荒殘而思嫓美焉異時
氛祲既豁烽燧不驚帶牛佩犢者轉而緣南畮椎䯰卉
裳者稽首以服皇化而昔之疲瘵者謳歌至治於素馨
刺桐之間吾知廟堂之上益信老成練達者果可用也
臺閣之選舍公而誰哉遂書以為公贈
送徐君志仁典教遵化序
天順八年秋九月樂平司訓三山徐君志仁以教有成
績遷薊之遵化教諭將之任監察御史陳君文耀地官
主事林君允吉合凡閩之士大夫在都下者出餞於薊
門祖席載陳驪駒將闋文耀舉觴屬君曰師儒之職非
郡邑有司比也其責任之重蓋與宰相等惟宰相得以
用天下之材惟師儒得以育天下之材宰相之所用出
於師儒之所育是其責任尤重也然宰相失職受責於
有司師儒失職取譏於君子君盍思其重以毋貽君子
之譏乎允吉亦舉觴屬君曰君知師之為職乎蓋以斯
道而覺斯人者也天生人而畀之以道而不能使人必
由之所以啟而迪之者師之責也今之號為師者語其
學則曰詞學博贍而已耳語其教則曰授之書習其句
讀而已耳語其成績則曰貢舉不乏而已耳師之職如
斯而已耶君其務明斯道以覺斯人而無負朝家建學
立師之意焉閩之士大夫在席者又舉觴屬君曰吾閩
自龜山楊先生聞道於程子再傳為延平李先生三傳
為考亭朱夫子君生長於閩聞而知之者也今而典教
一邑尚以三先生之所學者以淑諸人俾吾道之傳昔
也自洛而南今也自閩而北以匹休前哲於吾閩實有
光焉於是志仁起拜曰某雖不敏敢不夙夜祇服嘉訓
然願書焉俾毋忽忘焉以比弦韋之戒文耀以告而屬
書之予謂諸君子之贈志仁者厚矣志仁知責任之重
非他官比也又知今之為教非古之法也又知鄉之先
哲所當追配而不爽也日孜孜焉不怠兹無負諸君子
贈言之意矣矧遵化乃畿内名邑其俗淳而美其人秀
而文而又得賢如志仁者以為之師將見明秀之材彬
彬乎其盛大者為棟梁小者為桷榱皆足以充明堂之
用異時論克盡師道者必將以志仁為首稱焉乃直紀
其事以復於文耀以為志仁贈云
送憲副周君赴陜右序
臨江周君守謨剛明君子也其學尤䆳於易蚤以易登
進士第具持己理人一本於所學故其為心正大而不
陂其為政簡易而不苛嘗為秋官郎明慎折獄體夫旅
之象兩佐外臺以剛決柔得夫夬之義繇是賢聲燁然
達於當宁遂遷陜西按察使副使蓋畜極而通而協於
天衢之亨矣戒行有曰方伯吳公以予與君同出於江
右又嘗同官於閩臺屬言為君贈予惟君自筮仕以來
修身立政行其所學吉且無咎矣予將何言哉雖然古
之人其事君也憂治世而危明主其交友也憂君子而
危賢人則予之於君雖欲無言亦安能己於言哉夫天
地之所以為造化者隂與陽而已陽之德剛以健有君
子之道焉隂之德柔以險有小人之道焉然天地間剛
明之君子常少而隂柔之小人常多故聖人作易每致
其扶陽抑隂之意而君子處世亦慎察其消長之幾而
過為之防夬之九二曰惕號莫夜有戎勿恤言能備者
羣小不足憂也小過之九三曰弗過防之從或戕之言
不備者衆隂必為害也夬之九三曰壯于頄有凶言君
子之決小人不可過乎剛也否之六二曰包承小人吉
大人否亨言君子之處小人不可亂於羣也嗚呼聖人
之為君子慮深矣陜右大藩也庶官之中豈無包承而
欲剥我者乎蚩蚩之氓抑豈無所謂羸豕童牛者乎君
行矣夙夜祇懼而深為之備從容有漸而不過於剛安
守其正而勿孚於剥則身亨而道泰矣悔吝何自而至
哉迹君平生所行蓋所謂健而說決而和者也奚俟予
之言而予猶以是瀆之者憂君子而危賢人也予以剛
柔爽宜而罹悔吝者屢矣今年逾知命將學易以求寡
過而資君麗澤之益焉君又遽去安能不悵然於懷耶
故書以贈君且以自警云
送潘貳尹之海陽序
潮大郡也海陽潮屬邑也自韓文公陳文惠公相繼為
潮守其民被仁賢之化皆崇禮讓悅詩書至今號稱易
治間者嶺南牧守失於撫綏峒徭為變延及於潮一二
無賴子弟聚羣不逞弄兵於潢池剽攻劫敓官軍逐之
輒保險自固防守稍怠復出為潮民患由是嶺海之間
騷然聖天子憫之爰命銓曹凡兩廣牧守下至郡邑之
佐皆慎簡其人以任之於是章貢潘君彦才以太學生
擢海陽丞彦才倜儻有為者也將行告别於予且以潮
民未易化服為憂予曰此非子之所宜憂所可憂者撫
綏未盡其道耳古之人化強暴為恬柔載於史者多矣
予不暇遠引姑即潮之事明之夫冥頑不靈為民物害
有甚於鱷魚者乎昔者鱷嘗為潮民害矣韓文公為刺
史投羊豕以食之修文辭以諭之而鱷南徙於海文公
殁未百年而鱷復還陳文惠公為守遣吏捕以至聲其
罪而誅之自是潮之民無鱷患夫文公諭以文辭者感
之以德也文惠公捕而戮之者齊之以刑也今之恃險
弄兵者亦人耳其冥頑難化寧甚於鱷耶彦才之往綏
之以德懷之以恩長養以兒子如文公之諭鱷可也倘
其迷不知悔則遣一旅之卒探其巢穴草薙而禽獮之
如文惠公之誅鱷可也德刑並舉安往而不可矧潮民
素號易治者耶吾見昔之帶牛佩犢者轉而緣南畮而
剽攻劫奪之風化而為禮讓矣彦才勉乎哉子之聲名
將由此而大而班資亦由此而崇豈止一縣佐而已哉
適鄉人有求予文為彦才贈因次第與彦才語者以送
之
送都憲劉公致仕詩序
成化戊戌秋八月巡撫湖廣都察院右副都御史永新
劉公以議事至京上疏乞解政聖天子以荆襄鄂岳諸
郡荐罹水旱方藉公綏輯優詔不允復歸之鎮至鎮又
上疏求歸不許明年冬又懇請謝事上廼許之公既得
請即解印南歸縉紳大夫莫不高公而又不忍其去也
相率賦詩以為公贈屬喬新序之蓋以喬新與公同鄉
且嘗佐公於閩臺知公最深故也竊惟君子之仕也非
慕禄也行其學也而其休也非便己也全其義也公少
以明經登進士第擢南臺監察御史遷湖廣按察司僉
事貴州副使福建按察使布政使遂陞都憲其在憲臺
也糾衺詰慝有謇諤之聲其為方伯也敷政裕民得旬
宣之體其為都憲也悉仁殫慮以宣聖澤而浙之東西
湖之南北莫不愛慕而詠歌之幼之所學可謂能行之
矣今其歸也寵利不入其心憂患不干其慮優游泉石
之間或登山而眺覽雲烟之變態或臨流而漁玩魚鳥
之浮沉審明哲之幾超然埃壒之表能潔其身如此可
不謂義乎易曰時止則止時行則行公有之矣然予有
感焉數十年來士習日卑鑚穴扺巇以至都高位享厚
禄無復廉恥之色者蓋多矣勇退於急流之中者吾得
四人焉巡撫四川都憲天台夏公巡撫福建都憲貴溪
高公巡撫甘肅都憲南昌王公暨公四人而已四君子
者其一出於浙江其三出於江右足以表厲薄俗矣彼
蠶叢鳬繹之域號稱多士亦有節槩凛然若四君子者
耶嗟夫鳴璫服黼者聞四君子之風可以自省矣
椒邱文集卷十
