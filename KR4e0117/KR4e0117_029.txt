椒邱文集卷二十九
明何喬新撰
神道碑
故榮禄大夫刑部尚書諡康僖陸公神道碑
刑部尚書省菴先生陸公以成化八年秋七月致仕歸
四明家居十有七年為弘治二年公有疾是歲九月十
有四日卒於家享年八十有一寧波府以聞今天子嗟
悼命禮部考行易名賜諡康僖翰林院撰祭文下浙江
布政司遣官諭祭其家府若縣助其襄事以殁之明年
某月某日葬於鄞之西山桃源鄉之原啓夫人婁氏之
竁合而窆焉嗣孫仁不敢違喪次從子鄉貢進士坡奉
夏官郎中同邑洪公子經所述行狀至京請吏部左侍
郎彭公鳳儀銘其墓右侍郎雲間張公時敏為之傳而
以隧道之碑屬喬新蓋三人皆公故吏也喬新辭曰康
僖公朝之耆德宜得當世有德有言者銘非小子所能
稱坡泣而言曰子先公所器重且知先公行治最詳敢
固請喬新不獲辭乃叙而銘之公諱瑜字廷玉姓陸氏
本顓頊之子陸終之後代有顯者宣公䞇以文學謀猷
相唐中葉公實其裔也宋有諱升之者提舉兩浙鹽課
徙居慈谿歴五世至諱元者又徙鄞之月湖西里公之
高祖也故今為鄞人曾祖諱義元台州千戶祖諱睿考
諱應吉再世不仕皆以公貴贈資政大夫刑部尚書母
陳氏繼母黃氏皆贈夫人公生於永樂己丑八月晦聰
悟夙成稍長從鄉先生孫尚珩習舉子業有聲場屋弱
冠登進士第奉使湖南徵發海艘水手柁工率禮慎法
無毫髮詿吏議丁繼母憂服闋除刑部山西司主事時
郎中仲閔為之長知公為偉器每舉洪武永樂間法比
沿革告公且曰子他日必大用不可不知國朝舊典也
故公於律例條格究心焉及公大用每舉仲君之言戒
勵屬官差盤内帑貨幣勾較精密中官無敢欺隱者遷
廣西司員外郎正統九年歲旱英宗皇帝慮天下獄多
冤勅公往淮揚蘇松等十七郡審錄繫囚公參錯訊鞫
務求其情廬州大家僦匠構居室供饋甚薄匠恨之以
里諺有丁倒戶絕之語乃以丁插蒜瓣中置於梁間主
翁得之執匠訟於府府坐魘魅當死公言律法造魅符
書呪詛者以謀殺論插釘蒜中非符書亦無呪詛法不
當死坐匠他比其平反多此類諸郡繫囚得釋者三百
餘人改從輕比者又千餘人大司寇金公語寮屬曰陸
員外克體朝廷欽恤之意矣遷貴州司郎中丁資政公
憂服闋改四川司郎中景泰三年陞山東布政司右布
政使齊魯荐飢貧民相率持杖發巨室廪粟前使坐以
強刦當死者三十六人公曰民苦飢攘粟以延殘喘耳
改坐白晝搶奪而三十六人皆不死河决張秋朝命僉
都御史徐公有貞塞之徐公諉公督其役時工匠集者
數萬公為設方略編荆為筐實以土石沉而築之水患
遂息尋轉左布政使天順二年冬以李文達公薦徵拜
刑部尚書及廷謝英廟見公奏對洪暢進退雍容語左
右曰刑部得人矣公久居法曹練達國家典故凡有大
獄屬官不能决者質於公則曰某時某所犯類此退索
故牘閱之年時無少差者時錦衣衛指揮門達怙寵作
威宏農衛卒誣指揮李斌與其弟健謀反事下達鞫之
達煅煉以為反狀已具奏請會三法司審問衆相顧莫
敢異論公獨言其冤達怒語侵公公曰法司所執者祖
宗之法耳吾何敢捨所執法枉人以滅族之罪耶達不
從譖公欲出反者上知公無他曰彼欲重慎耳及奏上
誅止斌兄弟而免其妻子曹欽反武夫希功者執其佃
人送官以為逆黨凡數千人公從容語都憲李公曰欽
之反起於倉猝佃人相去或數百里安得與謀公奈何
使數千人無辜而死并籍其家耶李公以為然於是佃
人皆不坐上素重公或獵近郊或遊上苑輙召公從行
禮遇優渥憲宗皇帝初開經筵公與羣卿侍講有白金
文綺之賜成化三年夏尚書九載滿上疏乞致仕上曰
卿才識老成朕方倚任所辭不允復任五年忽感風疾
甚劇上遣中使臨問御醫療疾賜以酒米食物疾少間
復乞致仕上不允特免朝參仍理部事越兩月疾復作
又上疏懇求謝事上乃許之辭之日賜寳鈔千貫公抵
家以泉石詩酒自娛别號鑑湖後逸聖慈仁壽太后徽
號禮成推恩致仕之老進公階榮禄大夫榮祿階一品
非奉特旨不授公所被蓋殊恩也惟公端亮而有容寬
裕而有制觀其容止醞藉進趨安雅知其為有德者也
為刑部尚書十有五年其明習法令如漢薛宣而無煩
碎之失其練達典章如漢胡廣而無與世浮沉之譏其
能斷大事如唐姚崇而挾數獻諛有不為也屬官賢者
禮之如賓友其險且暴者馭之甚嚴及其改過則坦懷
待之不追咎其既往人以是德之門達素與公不合及
達敗言者欲寘之死李文達訪公公曰達典制獄任情
輕重不可謂無罪然視紀綱馬順則有間矣文達然之
達卒得不死都御史寇深暴戾自用每會審罪囚強辨
巧詆衆無敢違者公徐一言據理正罪深不覺自詘先
娶王氏贈夫人後娶婁氏封夫人皆先公卒側室李氏
潘氏一子埈國子生早卒無子以從孫仁為嗣女一適
同邑袁孟慤尚寳卿宗徹之孫也所著有笑苑秋臺稿
藏於家初先冢宰為刑部侍郎公與廬陵蕭文昭公皆
為先公所敬愛曰廟堂之器也其後公為刑部尚書文
昭為南京刑部尚書世以先公為知人銘曰
昔在英皇治底丕平眷求哲人式典祥刑哲人伊誰惟
康僖公有學有文有德有容始官郎署克著茂績繼典
東藩賢聲孔赫皇曰汝來作朕士師惟兹臣庶汝其于
治公拜受命克明克恭弼教棐彝俾協於中孰疑不辨
孰冤不直彼暴且慠公以柔克憲考嗣服率謀從德祇
迓天休繄公之績公曰老矣乞臣之骸惟聖眷留久乃
許歸公雖歸休恩眷不忘一品之階即命於鄉夀登八
旬為國黃耉逝從二聖陟降左右公則逝矣悠悠我思
欲考公德眎此穹碑
太子少保都察院右都御史贈榮祿大夫太子
太保朱公神道碑
成化二十有一年夏六月太子少保都察院右都御史
朱公以疾不能朝憲宗皇帝命太醫視疾中使賜酒米
撫慰甚厚秋七月十有二日公卒於時雍坊之第事聞
上嗟悼詔贈公榮祿大夫太子太保又命中使賜楮幣
萬緡為喪費給驛舟歸其柩於家有司為治葬事自聞
喪至窆皆遣官諭祭明年冬十有二月某日葬公於其
鄉高坡之陽卒後四年公之子守蒙奉今南京禮部尚
書黎公所述行狀詣予拜且泣曰先公之殁荷先帝寵
光哀榮兼至矣惟是隧道之碑未有文懼無以昭示於
後知先公者莫如先生敢泣血以請蓋公布政福建時
予方佐閩臺及公典憲内臺予亦入佐秋官辱公知愛
最深誼不可辭乃叙次而銘之按狀公諱英字時傑郴
之桂陽人也曾祖希尹隱居不仕號竹園處士祖攀麒
廣西陽朔主簿考思諫亦不仕及公貴祖若考贈資政
大夫都察院右都御史妣胡氏贈夫人公少孤母夫人
鞠而教之稍長遣入邑庠為弟子員克自砥礪有學有
文登正統乙丑進士第大司馬鄺忠肅公深加器重曰
吾鄉老成凋謝殆盡負重致遠者吾於子有望矣擢監
察御史激揚有聲十四年處州賊葉宗留反其黨周明
松等四出剽掠朝廷慮其與閩寇合遣公與中官分守
要地公榜諭脅從示以禍福降者甚衆又以計生致明
松等數人械於慶元諜報賊首黑面大王領衆三萬來
刦明松等中官大懼欲走公不可即令所司誅明松等
尸於市賊聞之逡巡遁公乃募壯勇據阨塞遠斥堠民
賴以安賊平還京都督汪全以戚畹之貴縱家人奪民
田公與諸御史劾之景皇帝責全而歸其田於民中官
姚廣單增怙寵恣横公又率同列劾之皆抵罪會有獻
議易皇儲者召羣臣入議公與給事中林公季聰上書
力陳不可由是牾執政意俄有詔風憲官被告訐者皆
外補公上章極論其非執政益忌之尋遷廣東布政司
參議嶺南寇亂之後閭巷蕭然公撫凋瘵招流亡寬徵
斂理冤滯民用蘇息奸民避役者率投司府為隸卒主
者納其賂而庇之多者百餘人少者亦七八十人公痛
革之怨毁不恤也又立均徭之法等其貲產厚薄以輕
重其役吏民稱便峒蠻為亂公撫之不聽乃進兵𠞰之
其黨棄賊先降者百餘人大帥欲悉誅之公力持不可
誅首惡數人而已英宗皇帝既復辟凡諍易儲者皆得
優賞公嘗至京林公已遷都憲語公盍自陳吾為之証
公曰向日之言吾職耳豈覬後福耶卒不自言君子韙
之都憲葉公與中巡撫兩廣其治法征謀與凡興革予
奪之宜多諮於公兩廣合兵𠞰賊葉公屬公督察奸弊
先是參將范信以兵會𠞰大藤峽信利虜掠馳至廉横
間誣宋泰永平等鄉居民皆賊黨屠戮殆盡至是又欲
并進城等鄉屠之以為功公力爭其非辜且遣間使請
葉公亟班師諸鄉民始免屠戮之慘又有告廣州半湖
堡民謀亂議者欲遣兵屠之公知其冤又力爭以免潮
賊羅留寧等寇掠郡縣公奉臺檄討之官軍執脅從者
欲盡戮之公曰良民也諭而遣之又别置營以處被掠
女婦兵罷訪其家歸之蓋公屢破劇盜誅止其魁脅從
賴以全活者不啻萬人巡撫上其功遷本司右參政且
賜綵段寳鏹丁母夫人憂解官歸居廬三年恒蔬食一
日偕親族省墓渡溪有巨魚躍入舟因取以薦人謂孝
誠所感服闋改陜西參政固源熟羌滿四反朝命都憲
項公忠率兵討之項公檄公督饋餉凡用兵方略悉以
訪公暨賊平公之謀畫居多成化五年陞福建右布政
使福建八郡歲輸大青大綠非土所產常厚價買諸他
省吏並緣為奸青綠一斤至科銀十餘兩公減其三之
二擇屬官廉能者總收之買以輸官民免科斂提督市
舶中官死鎮守太監分其餘貲遺藩臬公力辭不能郤
乃受而輸於官八年遷陜西左布政使十年春陞都察
院左副都御史巡撫甘肅公首陳安邊十事大槩欲練
兵積粮興屯田柔諸番皆切於時務又陳十事如徙諸
戎簡貢獻謹烽燧防間諜亦常慮所未及又遷拔偏禆
授以閫職如王璽劉晟後皆為名將上以兩廣久困於
兵命公總督軍務兼理巡撫兩廣用兵以來戎帥喜邀
功每有小寇輙張大賊勢覬用兵得成其私公深知其
弊下令撫緝猺獠各安生業約飭將士寇來在吾不許
輒進兵諸峝氓有倡亂者購首惡誅之而釋其黨田州
知府岑溥與其叔恩平知州欽内屬久有頭目黃明者
烝溥祖母而離間其叔姪刧衆以叛總帥請用兵公曰
何事於兵吾將使岑氏送其首耳乃遣間使密諭欽誅
明以雪家門之恥欽感泣遂斬明父子傳首軍門他如
天河荔浦潯瀜間皆巨盜巢穴莫不畏服乞供職貢事
聞上賜勅褒諭陞右都御史食從一品俸交趾侵老撾
連歲戰爭衆疑其謀入寇勅詢公處之之宜公奏曰交
趾蕞爾小國不過與老撾爭地耳遣使諭之彼當悔悟
不可輕用兵上用公言交人感愧上表謝罪且貢方物
兵部尚書缺廷臣薦公補之上以兩廣民夷方安公政
不果用公居兩廣幾十年上念公久勞於外乃召入掌
臺事公又懇辭上曰卿才識老成練達有年宜勉副委
任乃就職未幾六載考績上遣中使賜公羊酒寳鏹尋
加太子少保會有星變詔求直言公首陳八事多人所
不敢言者上皆納用及公有疾予適奉勅賑飢晉陽公
聞予遣使奏事召至寢室手書勉予大略謂民飢盜起
可憂賢者所當努力無一語及私時公病已亟字半不
成越二日而公殁嗚呼豈非所謂忠愛之心斃而後已
者耶公平生好學政暇手不釋卷所著有澹菴紀年誠
庵奏議認真子集凡若干卷娶胡氏封夫人子男五曰
守孚刑部郎中曰守頤曰守謙曰守蒙鄉貢進士曰守
賁縣學生女四千戶葛勉冠帶義民宋志淵縣學生歐
守雄其壻也一蚤卒孫男十四玭瓏皆國子生瑯珙瑭
璋皆縣學生瑺珷瑤璵璠珣瑞瓛皆未仕孫女五嗚呼
公有宏裕之度有通敏之才有剛介之操莅官所至皆
有赫赫聲至於誅剪羣兇而全活脅從者以萬計人尤
以為難惜夫宦轍所歴多在外服不克究其用晚始還
朝而公已老矣然觀其所就非所謂名世者耶予既論
次其事系之以銘曰
於昭皇明克配于天天維純佑賚以忠賢粤若朱公維
邦之傑出入臺省有勞有烈爰初筮仕憲度是司儲宫
之議抗言靡随乃參名藩敷德釐政蘇枯薙強小大胥
慶乃都方伯政尚中和盗遁奸革黎民頌歌逖彼河西
外控戎羌節鉞往莅相率來王嶺海之陬蜑獠攸聚畏
威懷德稽首承叙帝曰來歸掌我邦紀嘉謀嘉猷用弼
我理立朝謇謇帝方倚毗胡不黃耉天遽奪之寵禄光
大世則多有孰克如公哀榮終始高陂之原桓楹峩峩
石可泐也公名不磨
資政大夫刑部左侍郎曾公神道碑
弘治四年春正月十有五日刑部左侍郎曾公以疾卒
於家吉安府以聞聖天子嗟悼特命江西布政司參議
李魁諭祭工部主事張瑺營葬費皆官給時公致仕十
有八年矣公之子䕫奉翰林侍講劉君景光所述公行
狀請予銘其神道之碑適予致仕將南歸謝曰公未葬
也姑俟葬而圖之六年春正月六日夔等葬公於縣南
小馬坑之原夔既釋服又詣予家中申前請乃叙而銘
之公諱翬字時升世居泰和之上模曾祖德榮賢而蚤
世祖存吾考忠良再世不仕而以德義聞俱以公貴贈
刑部左侍郎妣劉氏繼母郭氏俱贈淑人公幼穎敏嗜
學書一過目終身不忘稍長習舉子業援筆數千百言
立就鄉閭爭延請為塾師宣德壬子以書經中江西鄉
試明年會試中第二名廷對賜同進士出身觀政工部
奉部檄往陜西治永興王葬事規畫有方事竣如期藩
臬故舊餽遺悉拒不受歸謁少師楊文貞公文貞知公
拒餽事大加奬慰除刑部山西司主事公治獄證逮訊
鞫務求其情老於法家者自以為不及丁父憂去服闋
改刑部浙江司正統七年海寇作亂沿海衛所多以無
備僨事英廟命戶部侍郎焦公往飭兵備焦公奏以公
從行凡將士有罪者悉屬公治之而守戰方略一惟公
言是用及還焦公語朝士大夫曰曾主事有猷有為可
大用也文貞公聞焦公言亟欲薦擢會薨不果九年陞
陕西司員外郎大司寇金公濂以諸司奏牘浩穰命公
典之獄有關權貴者諸司或跼蹐不敢治金公常以屬
公公無所左右一斷以法由是賢聲益著秦府誣奏廵
撫都御史陳僖敏公私於樂婦朝論疑駭公逮樂人治
之立得其情遂劾奏者妄而白僖敏之誣尋陞湖廣司
郎中時有例方面有缺命大臣各舉所知先公時為吏
部侍郎素知公賢遂以公薦陞廣西布政司右參政廣
西租賦多逋徵督苛急民不堪戎伍逃亡而冒支糧餉
如故公乃稽逋租之籍諭令漸輸戎伍實數停其冒給
繇是邊儲漸充思眀土官知府黃銶與都指揮黃鈜族
兄弟也鈜殺銶父子詐言為盗所殺獄久不决公奉臺
檄會勘鈜以黃金二十斤賄公請緩其獄公拒不納具
奏其罪會鈜以隂謀得脫且徵用之衆為公危公自若
也太平府與交趾鄰永樂中運鹽以餉征交之師及兵
罷鹽留太平者歲撥民丁看守民苦之公曰樹已生於
鹽倉消耗多矣奈何猶累守者耶具奏以鹽折俸而罷
遣守者民皆歡呼丁郭淑人憂去服闋改河南時清軍
御史務多得軍以補伍公與共事歎曰兵民異籍豈可
誣也有可辨者輒為辨之會言事者謂天下多冤獄請
委官審辨河南以屬公精察詳審多所平反英廟復辟
公來朝因言每歲兌軍糧運至臨清倉復出兌軍出納
多弊乞改水次交兌為便上允所請至今行之南陽諸
縣多流民衆議一切驅逐人情洶洶公曰彼不過避役
耳急之且變生遂與巡撫協謀止之衆乃安天順五年
陞山東右布政使所居官署相傳有妖前任者不敢居
公居之不疑既而妻子沒於署衆因勸公他徙公曰死
生命也妖何能為山東舊苦塞河之役又荐罹水旱公
殫心賑恤凡河役所需多方區畫不以煩民曹州奸氓
有指民新墾田為無糧者以獻戚畹部使者檄公丈量
公曰舊令許民墾荒永為世業今欲丈量起科得無不
可乎部使者深然之遂止成化元年轉河南布政使河
南人皆喜曰吾父母來矣荆襄盜起公念朝廷出師征
討必道河南預命郡縣儲糧餉具茭芻兵至給之民以
不擾歲飢民缺食而賞軍需銀數萬兩公私無所措公
會計開封倉糧甚多乃出官粮百餘萬石平價糶之飢
民賴以濟而軍賞亦無缺四年陞刑部左侍郎仍給從
二品俸明年憲廟命公巡視浙江許便宜行事公徧歴
郡縣問民疾苦考吏治得失庶官以不職黜者數百人
皆以為當所旌異者如何宜李嗣阮勤劉喬等後皆為
名臣省重役減官租讁奸吏禁刁訟局匠死絕者減其
歲造之額銀場礦絶者停其歲輸之課官司冗濫者革
之巡徼當設者增之民皆稱便踰年乃歸中貴怙寵殺
人事覺公具奏逮治奏上不報衆為公危之越三日奏
下卒從公請部臺科道皆吐舌以為難九年公自陳老
疾懇乞致仕上念公實多病許之及辭特命光禄寺賜
宴公既抵家絶迹不至城府每風日清美徜徉泉石間
歌詠以自適巡按藩臬議歲撥皂隸四名送公家供役
公辭不受會有詔文臣致仕者五品以上進一階廉且
貧者給半俸有司以告公奉例進階資善大夫卒辭俸
及得微疾子孫侍者覺稍異問所苦公笑曰吾今日得
正而斃矣誦曾子啓手啓足之言溘然而逝元配蕭氏
封宜人贈淑人繼室亦蕭氏次室高氏子男四曰莊六
合縣學訓導曰慈蚤卒曰夔縣學生曰藎未仕女二長
適陳琪次適蕭乃匡孫男五長慶福建布政司都事次
&KR0146;縣學生次序次磨次廣女三曾孫男六南冋同岡甫
女一玄孫男二戩戡女一嗚呼公廉慎君子也清癯若
不勝衣及其有所執萬夫莫奪不可以禍福動也自入
仕以恬退自守深恥奔競為郎中時或語以一造大臣
門公卿可立致公笑而不應其執法未嘗少徇或謂非
保身保家之道公曰吾所知者法耳他非所恤也公之
位不滿其德故施於用者不盡所蘊然所謂古之大臣
者公無愧焉公别號省軒晚更號龍坡居士所著有龍
坡集系之以銘曰
維公先世肇邦於鄫迨其季葉去邑為曾子孫南遷丕
顯亦世實生名卿卓哉偉器爰初幼學道藝是勤發為
文章繅藉彬彬迺領鄉書迺登高第羽儀曹官屬鷞鳩
氏民有不穀自罹於刑公心仁恤惟求其生迺佐名藩
遂都方伯邕桂汳齊咸濡沛澤皇有恩命俾佐士師不
縱不苛嫓美臯夷寵眷方隆遽求謝事從容嘯咏文水
之涘嗟時大臣有卿有公哀榮之典孰與公同曷克承
兹亦惟公德其德伊何廉惠正直隧道如砥穹碑峩峩
清風懿行百世不磨
中憲大夫都察院左僉都御史高公神道碑
成化二十一年秋九月十有九日都察院左僉都御史
高公以疾卒於家有司以聞憲宗皇帝遣江西布政司
參議林同以牲幣諭祭焉公卒之三年為弘治元年太
子太保兼兵部尚書余公請於朝謂公居官以廉慎稱
且有平閩寇功宜命有司為治葬事今天子允其請特
命有司治其塋域於縣之某山之原公之子鵬卜以是
歲某月某日葬既詣闕頓首謝乃捧監察御史鄭君惟
桓所述公行狀詣予拜且泣求銘公隧道之碑蓋以予
與公同薦於鄉同官於朝而鵬又嘗從學予弟喬夀知
公最深故也予辭不獲乃叙而銘之公諱明字上達世
家信之貴溪其先有諱仁者仕唐為福建觀察使寔公
遠祖諱觀仕宋為國子學錄以道學鳴作桐源書院以
淑其徒曾祖諱元杰祖諱則銘再世不仕皆以端厚稱
父諱吉昌以公貴累封中憲大夫都察院右僉都御史
母鄒氏累封恭人公自幼以孝聞年十三恭人病甚公
焚香籲天請以身代又刲股肉投粥中恭人食之頓愈
稍長補邑庠生篤學不勌為文以理為本不為浮豔之
辭景泰庚午領江西鄉薦明年登進士第試政都察院
未幾擢山東道監察御史彭城李苟等苦官吏貪暴訟
於朝事下御史臺時越訴者例謫戍邊公奏曰謫戍之
例為妄訴者設苟等訴不誣法當杖康定皇帝從之因
著為令村氓趙釗等為訞言吏欲居功執其黨數十人
誣以謀反獄上公曰此愚民處以訞言足矣又致其反
何刻也由是其家屬皆獲免巡按河南黜汙暴誅兇頑
風聲凜然郡縣冤獄吏不能讞者悉為辨之黃河南徙
民耕其填淤者畆收數斛吏議使民計畆輸稅公不可
曰河徙不常異日平陸復為巨浸耕者何以供稅議者
乃止及還朝適邊報沓至公奉勅督邊餉人皆趨令靡
後期者都御史寇深剛愎自用屬官少當其意者尤忌
江右人獨於公敬愛無斁凡大獄大政惟公言是聽章
疏當上者俾公具草焉英宗皇帝既復位天下藩臬郡
縣百司來朝監察御史趙銘等劾其罪而彈文出於公
上怒其觸諱命中官詰草奏者衆懼莫敢對公毅然曰
彈文實出明手銘等無與中官入白之上顧左右曰賢
御史也釋不問忠國公石亨以擅權得罪言者劾其不
軌上命公與錦衣衛指揮門達籍其家公語達曰亨非
有反謀其僮僕不當從坐達然之遂同以實聞得免者
四十餘人尋陞大理寺丞凡獄情矜疑者參錯訊鞫多
所平反憲宗皇帝嗣位遷南京都察院僉都御史時南
臺以去輦轂遠憲度稍隳而百司亦多自恣公振風紀
明法令痛斥庶官之貪暴者南都肅然會淫雨彌月公
上章言此皆陽微陰盛之徵宜修德以回天意上嘉納
之衺民販私鹽者縱横江上商旋幾絶勅公𠞰之公遣
南臺御史顧以山戴琥往捕授以方略擒賊首九百餘
人長江以清行舟無阻公念二親老連章乞致仕未允
又三疏乞終養上乃許之居無何二親相繼逝執喪哀
毁幾不能生戊戌上杭盜起兇燄日熾詔起公於家改
左僉都御史賜勅許以便宜從事公力疾而行至則先
揭榜諭之賊恃險不服乃遣兵搗其巢穴馘其渠魁撫
其脅從又以上杭之溪南里實盜淵藪乃析為永定縣
以統釐之於是汀漳之間晏然公以寇平又上章乞歸
上憫公久勞瘴鄉乃許謝事既歸絶口不談官府事惟
與子弟及縣之俊秀講論經史而已給事中虞瑤太學
生袁慶祥等皆上章乞起公用之然當道多與公不合
者故卒不用公生於永樂壬寅十一月二十五日至其
卒得年六十有四娶徐氏初封孺人再封恭人側室吳
氏子男三長鸞蚤夭次即鵬邑庠生季曰鴻女四適張
留塤周佩珩宗室輔國將軍宸渠其一則適御史惟桓
即狀公行者惟桓蚤從公學故公以女妻焉所著詩文
散軼惟終養錄征閩錄安宅錄傳於家初公奏乞歸養
曰無才一宜退有疾二宜退親老三宜退故自號三宜
及自閩歸語人曰國家有事宜再起事已宜再退更號
五宜臨殁索筆大書曰平生無一事欺天至死全百骸
歸地命鵬揭於柩前嗚呼公之為人兩言盡之矣銘曰
於赫高氏維信聞家爰初學錄樹德振華顯允中丞克
紹厥祉允哲允文乘時奮起乃擢御史玉斧鉄冠風節
矯矯嚴而不殘乃丞大理平反庶戮漢有張于公繼其
躅乃陟南臺憲度是宣薙荒獮獷畿甸肅然函封亟上
曰有老親俾歸終養繄帝之仁閩有狂猘狺狺吠噬帝
命起公俾往督制威以戡虣信以招攜曾不踰時羣醜
以夷功成不居返我初服勇退之節士論攸屬謂公未
老尚其起之胡兹長逝奄莫予追嗟嗟中丞位不滿德
考其行治惟時之則高墳巋然信溪之濱勒詞穹碑式
昭後昆
椒邱文集卷二十九
