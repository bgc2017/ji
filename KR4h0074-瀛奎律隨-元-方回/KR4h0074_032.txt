瀛奎律髓卷三十二元方回編
忠憤類
世不常治於是有麥秀黍離之詠焉庾信哀江南賦
亦人心之所不容泯也炎紹間有和江子我詩者乃
曰成壞一反掌江南未須哀子我以為何其不仁之
甚惟出於荆舒之學京黻之門者例如此今取其可
以怨者列之不特臣於君子於親凡門生故吏學徒
於主於師皆與
五言(二十五首)
春望杜甫
國破山河在城春草木深感時花濺淚恨別鳥驚心烽
火連三月家書抵萬金白頭搔更短渾欲不勝簪
此第一等好詩想天寶至德以至大歷之亂不忍讀
也
有歎
壯心久零落白首寄人間天下兵常鬭江東客未還窮
猿號雨雪老馬望關山武德開元際蒼生豈重攀
遣興
干戈猶未定弟妹各何之拭泪霑襟血梳頭滿面絲地
卑荒野大天遠暮江遲衰疾那能久應無見汝期
遣憂
亂離知又甚消息苦難真受諫無今日臨危憶古人紛
紛乘白馬擾擾着黃巾隋氏留宫室焚燒何太頻
避賢
避地歲時晚竄身筋骨勞詩書遂牆壁奴僕且旌旄行
在僅聞信此生隨所遭神堯舊天下會見出腥臊
天寶十四年乙未冬安祿山反老杜年四十四自是
流移轉徙一為拾遺一為華州功曹一為劔南參謀
至大歷五年庚戌卒年五十九凡十六年間無非盜
賊干戈之日忠臣固宜痛憤而老杜一飯不忘君多
見於詩如諸侯春不貢使者日相望由來強榦地未
有不臣朝領郡輙無色之官皆有詞天地日流血朝
廷誰請纓弟妹悲歌裏朝廷醉眼中空村惟見鳥落
日未逢人汩汩避羣盜悠悠經十年偷生惟一老伐
叛已三朝赤眉猶世亂青眼只途窮朝野歡娛後乾
坤震蕩中路衢惟見哭城市不聞歌忽聞哀痛詔又
下聖明朝行在諸軍闕來朝大將歸奪馬悲宫主登
車泣貴嬪窮愁但有骨羣盜尚如毛皆哀痛惻愴令
人有無窮之悲彼生世常逢太平者烏足以語此初
選五首外併此佳句紀之
秋日懷賈隨進士羅隠
邊寇日騷動故人音信稀長纓慚賈誼孤塚憶韓非曉
匣魚腸冷春園鴨掌肥知君安未得聊且示忘機
亂後逢友人
滄海去未得倚舟聊問津生靈寇盜盡方鎮改更頻夢
裏舊行處眼前新貴人從來事如此君莫獨沾巾
遣興
青雲路不通歸計奈長蒙老恐醫方悞窮憂酒盞空何
堪離亂後更入是非中長短遭譏笑回頭避釣翁
九日江端友
萬里江河隔傷心九日來蓬驚秋日後菊換故園開楚
欲圖周鼎湯猶繫夏臺東籬那一醉塵爵耻虚罍
江鄰幾與梅聖俞多唱和嘉祐起居舍人子懋相生
三子端禮字子和端友字子我端本字子之與吕居
仁多唱和入江西𣲖子我以元祐黨家居不仕亦不
娶隠居封丘門外靖康初少宰吳元中薦之以為承
務郎賜進士出身諸王宮教授上書辨宣仁誣謗遭
黜渡江寓居桐廬之鸕鷀源後為太常少卿趙蕃昌
父得其詩於韓琥仲止曰七里先生自然菴集刊留
嚴陵郡齋此詩題目雖曰九日而周鼎夏臺之句乃
是忠憤故以類入於此子我西池再展一月詩最有
諷諫味朱文公亦喜之
還韓城吕本中
乍喜全家脱虛疑疋馬(一作萬馬)奔乾坤德盛大盜賊爾猶
存稻壠秋仍旱溪流晚自渾素冠兼白髮悉絶更誰論
三首取一乾坤盜賊一聯生逼老杜
丁未二月上旬日
厄運雖云極羣公莫自疑民心空有望天道本無知野
帳留華屋青城插皂旗燕雲舊耆老寧識漢官儀
主辱臣當死時危命亦輕誰吞豫讓炭肯結仲由纓泣
血瞻行殿傷心望敵營尚存儀衛否早晚復神京
此靖康二年丁未事五月改建炎
兵亂後雜詩五首吕祖謙
晚逢戎馬際處處聚兵時後死翻為累偷生未有期積
憂全少睡經劫抱長饑欲逐范仔輩同盟起義師
元註云近聞河北布衣范仔起義師
羽檄連朝暮戎旃匝邇遐未教知死所詎敢作生涯東
郭同逃戸西郊類破家萍蓬無定迹屢欲過三巴
碣石烟塵起長驅出不虞是誰遺此賊故使亂中都官
府室如罄人家錐也無有司少恩惠何忍復追呼
左傳室如懸罄如訓而謂室而將空也後人誤以為
似磬之空非是觀此對則得本意矣
萬事多返覆蕭蘭不辨真汝為誤國賊我作破家人求
飽羹無糝澆愁爵有塵往來梁上燕相顧却情親
蝸舍嗟蕪沒孤城亂定初籬根留敝屨屋角得殘書雲
路慚高鳥淵潛羡巨魚客來闕佳致親為摘山蔬
東萊外集凡二十九首取其五他如水水但爭渡城
城各點兵牛亡春奪種馬死盡徒行風雨無由障牛
羊自入廬簷楹鏃可拾草木血猶腥六龍時臲卼百
雉日孤危報國寧無策全軀各有詞皆佳句也老杜
後始有此
感事陳與義
喪亂那堪說干戈竟未休公卿危左袵江漢故東流風
斷黃龍府雲移白露洲云何舒國步持底副君憂世事
非難料吾生本自浮菊花紛四野作意為誰秋
危故二字最佳黃龍府謂二帝北狩白鷺洲謂高廟
在金陵
聞王道濟䧟北庭
海内堂堂友如今在賊圍虚傳袁盎脫不見華元歸浮
世身難料危途計易非雲孤馬息嶺老涕不勝揮
三四善用事五六有無窮之痛焉
喜誅大將劉子翬
自提烏合衆南北久跳梁避事幾危國專權僭擬王然
臍誅未快擢髮罪難詳膏血汙玷斧何曾洒戰場
曾作如尤佳此殆誅范瓊時所為
己酉亂後寄常州使君姪四首汪藻
汾水游仍遠瑶池宴未歸航遷羣廟主矢及近臣衣代
馬窺天塹邊峰斷日畿百年淮海地回首復成非
草草官軍渡悠悠梟騎旋方嘗勾踐膽已補女媧天諸
將爭隂拱蒼生忍倒懸乾坤滿羣盜何日是歸年
身老今何向兵拏未肯休經旬甘半菽盡室委扁舟台
折星猶彗農饑麥未收日邊無一使兒女詎知愁
春到花仍笑時危特自哀平城龍凖去瓜步佛狸來地
下皆冤肉人間半劫灰只今衰淚眼那得向君開
此建炎三年己酉冬烏珠入吳航海避亂之後也靖
康中在圍城中者吕居仁徐師川汪彦章皆詩人也
居仁多有痛憤之詩師川以邦昌之名名其婢而詩
無所見彦章至此乃有亂後詩豈當時諸人或言之
太過恐忤時相而刪之乎後秦檜既相賣國求和則
士大夫噤不能發一辭矣此等詩皆本老杜亦惟老
杜多有此等詩庾信猶賦哀江南皆知此意
聞寇至初去柳州曾幾
剝啄誰敲戸蒼茫客抱衾只看人似蟻共道賊如林兩
岸侔千里扁舟抵萬金病夫桑下戀萬一有佳音
此篇雖未見忠憤之意遼亡金熾盜賊充斥自中原
破至於嶺表非士大夫之罪乎當任其咎者讀之而
思可也
七言(二十二首)
恨别杜甫
洛城一别四千里胡騎長驅五六年草木變衰行劔外
兵戈阻絶老江邊思家步月清宵立憶弟看雲白晝眠
聞道河陽近乘勝司徒急為破幽燕
河陽之勝在至德二年己亥冬十月祿山之反在天
寶十四年乙未十一月繼以史思明反今四五年司
徒謂李光弼
秋興
聞道長安似奕棋百年世事不勝悲王侯第宅皆新主
文武衣冠異昔時直北關山金鼓振征西車馬羽書遲
魚龍寂寞秋江冷故國平居有所思
八首取一廣德元年癸卯冬十月吐蕃入長安代宗
幸陜安史死久矣而又有此事故曰奕棋然首篇有
云巫山巫峽氣蕭森即大歷初詩也
釋悶
四海十年不解兵犬戎也復臨咸京失道非關出襄野
揚鞭忽是過湖城豺狼塞路人斷絶烽火照夜屍縱横
天子亦應厭奔走羣公固合思昇平但恐誅求不改轍
聞道嬖孽能全生江邊老翁錯料事眼暗不見風塵清
此亦所謂吳體拗字天寶十四年乙未祿山反至永
泰元年乙巳恰十一年犬戎也復臨咸京謂前年癸
卯吐蕃入長安代宗出奔也詩意曲折誅求不改嬖
孽全生此禍亂未巳之兆
山中寡婦杜荀鶴
夫因兵死守蓬茅蔴苧衣冠鬢髮焦桑柘廢來猶納税
田園荒後尚徵苗時挑野莱和根煑旋斫生柴帶葉燒
任是深山更深處也應無計避征徭
荀鶴詩至此俗甚而三四格卑語率最是廢來荒後
似此者不一學晚唐者以為式予心蓋不然之尾句
語俗似諢卻切
旅泊遇郡中叛亂示同志
握手相看誰敢言軍家刀劔在腰邊遍搜寶貨無藏處
亂殺平人不怕天古寺拆為修寨木荒墳開作甃城磚
郡侯逐出渾閑事政是鑾輿幸蜀年
不經世亂不知此詩之切雖麄厲亦可取
中元甲子以辛丑駕幸蜀羅隠
子儀不起渾瑊亡西幸誰人從武皇四海為家雖未遠
九州多事竟難防已聞旰食思真將會待畋游致假王
應感兩朝巡狩跡綠槐端正驛荒凉
自蘇臺至望亭驛人家盡空李嘉祐
南浦菰蒲覆白蘋東吳黎庶逐黃巾野棠自發空流水
江燕初歸不見人遠樹依依如送客平田渺渺獨傷春
那看回首長洲苑烽火年年報戰塵
安貧韓偓
手風難展八行書眼暗休尋九局圖窗裏日光飛野馬
案頭筠管長蒲盧謀身拙為安蛇足報國危曾捋虎鬚
舉世可能無默識未知誰擬試齊竽
韓偓字致光當崔胤朱全忠表裏亂國獨守臣節不
變寧不為相而在翰苑無俸竟忤全忠貶濮州司馬
事見本傳所謂報國危曾捋虎鬚非虚語也王荆公
選唐詩多取之詩律精確
亂後春日途經野塘
世亂他鄉見落梅野塘晴暖獨徘徊船衝水鳥飛還住
袖拂楊花去又來季重舊游多喪逝子山新賦亦悲哀
眼看朝市成陵谷始信昆明是劫灰
吳質季重為曹操所殺致光之交有為朱全忠所殺
者引庾信子山賦事可謂極悲哀矣
亂後郤至近甸有感
狂童容易犯金門比屋齊人作旅魂夜戶不扄生茂草
春渠自溢浸荒園關中卻是屯邊卒塞外翻聞有漢邨
堪恨無情清濁水渺茫依舊遶秦源
唐僖昭以來其亂如此
八月六日作二首
日離黃道十年昏敏手重開造化門火帝動爐銷劒戟
風師吹雨洗乾坤左牽犬馬誠難測右袒簪纓最負恩
丹筆不知誰是罪莫留遺迹怨神孫
金虎挻災不復論構成狂猘犯車塵御衣空惜侍中血
國璽幾危皇后身圖覇未能知盜道飾非惟欲害仁人
黃旗紫氣今仍舊免使老臣攀畫輪
金樓感事吳融
太行和雪疊晴空二月郊原尚朔風飲馬早聞臨渭北
射鵰今欲過山東百年徒有伊川歎五利寧無魏絳功
日暮長亭正愁絶哀笳一曲戍煙中
吳融韓偓同時慨歎兵戈之間詩律精切皆善用事
如此中四句微而顯也
偶題
賤子曾塵國士知登門倒屣憶當時西川酌盡菊花酒
東閣編成詠雪詩莫道精靈無伯友尋聞任俠報爰絲
烏衣舊宅猶能認粉竹金松一兩枝
此乃感恩之言必為某人為朱温之徒所殺而未有
能報之者也予於魏公明已門下亦然
次韻尹潛感懷陳與義
北兵又看遶淮春歎息猶為國有人可使翠華周㝢縣
誰持白扇靜風塵五年天地無窮事萬里江湖見在身
共說金陵龍虎氣放臣迷路惑烟津
周尹潛詩亦學老杜此詩壯哉乃思陵即位之五年
紹興元年也
傷春
廟堂無策可平戎坐使甘泉照夕烽初怪上都聞戰馬
豈知窮海看飛龍孤臣霜髮三千丈每歲煙花一萬重
稍喜長沙向延閣疲兵敢犯敵軍鋒
謂潭州向伯恭
野泊對月有感周莘
可憐江月亂中明應識逋逃病客情斗柄闌干洞庭野
角聲凄斷岳陽城酒添客淚愁仍濺浪卷歸心暗自驚
欲問行朝近消息眼中羣盜尚縱横
尹潛名莘為岳陽決曹掾陳簡齋集屢見詩題乃錢
塘人東坡所與交周長官開祖之孫也詩有老杜氣
骨簡齋亦欽畏之只江月亂中明一句便高三四悲
壯併結句自可混入老杜集
北風劉子翬
雁起平沙晚角哀北風逥首恨難裁淮山已隔邊塵斷
汴水猶穿故苑來紫色鼃聲真倔強翠華龍衮暫徘徊
廟堂此日無遺策可是憂時獨草萊
忠憤至矣五六尤精命意尤切屏山又有汴京紀
事絶句二十首今書四首於此空嗟覆鼎誤前朝
骨朽人間罵未消夜月池臺王傅宅春風楊柳相公
橋萬炬銀花錦綉圍景龍門外軟紅飛凄凉但有
雲頭月曾照當時步輦歸梁園歌舞足風流美酒
如刀解斷(音短)愁憶得少年多樂事夜深燈火上樊樓
輦轂繁華事可傷師師垂老過湖湘縷衣檀板無
顔色一曲當時動帝王不減唐人
宿牧牛亭秦太師墳菴楊萬里
函關只有一穰侯瀛館寧無再帝丘天極八重心未死
台星三點坼方休只看壁後新亭策恐作栘中屬國羞
今日牛羊上丘壟不知丞相更嗔不
此為秦檜元註暮年起大獄必殺張德遠胡邦衡
等五十餘人不知諸公殺盡將欲何為奏垂上而卒
故有新亭之句然初節似蘇子卿而晚繆
書憤陸游
白髮蕭蕭卧澤中秪憑天地鑒孤忠阨窮蘇武餐氈久
憂憤張巡嚼齒空細雨春蕪上林苑頽垣夜月洛陽宫
壯心未與年俱老死去猶能作鬼雄
鏡裏流年兩鬢殘寸心自許尚如丹衰遲罷試戎衣窄
悲憤猶爭寶劍寒遣戍十年臨滴博壯圖萬里戰臯蘭
關河自古無窮事誰料如今袖手看
悲壯感慨不當徒以虚語視之
書事劉克莊
人道山東入秘方書生膽小慮空長遺民似蟻饑難給
俠士如鷹飽易颺未見馳車修寢廟先聞鑄印拜侯王
青齊父老應流涕何日鸞旗駐路旁
此為山東李全作李全固叛賊反覆不足道史彌遠
遇千載一會之機無晉人絲毫伎倆可憾也
瀛奎律髓卷三十二
