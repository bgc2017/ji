瀛奎律髓卷四元方回編
庭宇類
廣谷大川異制民生其間異俗讀禹貢周官史記
所紀不如讀此所選詩亦不出戶而知天下之意
也
五言(四十二首)
早發始興江口至虚氏邨作宋之問
候曉踰閩障乘春望越臺宿雲鵬際落殘月蚌中開薜
荔搖青氣桄榔翳碧苔桂香多露裛石響細泉迴抱葉
玄蟬嘯䘖花翡翠來南中雖可悅北思日悠哉鬒髮俄
成素丹心巳作灰何當首歸躅行剪故山萊
之問此篇宿雲殘月一聫前無古人他佳句尤多其
為人則不足道媚附張易之至於奉溺器其他傾險
尤多卒賜死此乃貶隴州參軍時詩山谷教人作詩
必學老杜今所選亦以老杜為主不知老杜亦何所
自乎盖出於其祖審言同時諸友陳子昂宋之問沈
佺期也子昂以感遇詩名世其實尤工律詩與審言
之問佺期皆唐律詩之祖唐史謂魏建安後迄江左
詩律屢變至沈約庾信以音韻相婉附屬對精密及
之問佺期又加靡麗拘忌聲病約句準篇如錦繡成
文學者宗之號曰沈宋體語曰蘇李居前沈宋比肩
然則學古詩必本蘇武李陵學律詩必本子昂審言
輩不可誣也此四人者老杜之詩所自出也特老杜
才高氣勁又能致廣大而盡精微耳
旅寓安南杜審言
交趾殊風候寒遲暖復催仲冬山果熟正月野花開積
雨生昏霧輕霜下震雷故鄉踰萬里客思倍從來
此杜子美乃祖詩也子美曰吾祖詩冠古家法如此
送楊長史濟赴果州王維
褒斜不容幰之子去何之鳥道一千里猿聲十二時官
橋祭酒客山木女郎祠别後同眀月君應聽子規
右丞詩入宋惟梅聖俞能及之可互看
送梓州李使君
萬壑樹參天千山響杜鵑山中一夜雨樹杪百重泉漢
女輸賨布巴人訟芋田文翁翻教授不敢倚先賢
風土詩多因送人之官及遠行指言其方所習俗之
異清新雋永唐人如此者極多如許棠云王租只貢
金如周繇云官俸請丹砂皆是
秦州杜甫
傳道東柯谷深藏數十家對門藤盖瓦映竹水穿沙瘦
地翻宜粟陽坡可種瓜船人近相報但恐失桃花
瘦地一句古今人未嘗道東南水田秈粳皆欲肥西
北高原種粟惟欲地瘦亦格物者之所宜知也二十
首取一
題忠州龍興寺壁
忠州三峽内井邑聚雲根小市嘗爭米孤城早閉門空
看過客淚莫覓主人恩漂泊仍愁虎深居賴獨園
爭米閉門愁虎峽内小郡如此老杜詩善言風土他
如塞俗人無井山田飯有砂瓦卜傳神語畬田費火
耕白魚如切玉朱橘不論錢之類不可勝數可以類
觸
送桂州嚴大夫韓愈
蒼蒼森八桂兹地在湘南江作青羅帶山如碧玉篸戶
多輸翠羽家自種黃柑遠勝登僊去飛鸞不暇驂
昌黎門人有孟郊賈島張籍盧仝李賀之徒詩體不
一昌黎能人人效之此盖張籍體也
送鄭尚書赴南海
番禺軍府盛欲說暫停杯盖海旂幢出連天觀閣開衙
時龍戸集上日馬人來風靜鶢鶋去官廉蚌蛤迴貨通
師子國樂奏武王臺事事皆殊異無嫌屈大才
唐人詩六韻八韻十韻以上舂容之中寓以揫歛如
此者不一近人學晚唐詩止於八句中或四句工或
二句工而尾句多無力此詩中四聫極言廣府之盛
首句且教諸客聽所言土風尾句着力一結而殊異
二字乃一篇精神也
百花亭白居易
朱檻在空虛凉風八月初山形如峴首江色似桐廬佛
寺垂舟入人家枕水居高亭仍有月今夜宿何如
此貶江州司馬時作大抵中唐以後人多善言風土
如西北風沙酪漿氊幄之區東南水國蠻島夷洞之
外亦無不曲盡其妙樂天送人遊嶺南有云訶陵國
方界交趾郡為隣土民稀白首洞主盡黃巾又紅旗
圍卉服紫綬褁文身麵苦桄榔裛漿酸橄攬新牙檣
迎海舶銅鼔賽江神不凍貪泉暖無霜毒草春雲煙
蟒蛇氣刀劍鱷魚鱗又云天黃生颶母雨黑長楓人
而結之曰須防杯裏蠱莫受槖中珍亦可謂盡南中
之俗矣學詩者不可不深造黃陳擺落膏豔而趨於
古淡亦不可無此等一二語也
送海客歸舊島張籍
海上去應遠蠻家雲島孤竹船來桂府山市賣魚鬚入
國自獻寳逢人多贈珠却歸春洞口斬象祭天吳
唐以詩試進士先以詩為行卷如此等語或本無其
人姑為是題以寫殊異之景故皆新怪可觀如送流
人寄邊將之類皆是也
送從弟戴玄往蘇州
楊柳閶門路悠悠水岸斜乘舟向山寺著屐到漁家夜
月紅柑樹秋風白藕花江天詩景好迴日莫言賒
此蘇州風景乘舟着屐一聫膾炙人口紅柑白藕一
聯太綺故尾句放寬不然冗矣
送人入蜀李遠
蜀客本多愁今君是勝遊碧藏雲外樹紅露驛邊樓杜
宇呼名語巴江學字流不知烟雨外何處夢刀州
呼名學字一聯精切
送僧游南海李洞
春往海南邊秋聞半夜蟬鯨呑洗鉢水犀觸點燈船島
嶼分諸國星河共一天長安却回日松偃舊房前
洞學賈島為詩五言佳
睦州四韻杜牧
州在釣臺邊溪山實可憐有家皆掩映無處不潺湲好
樹鳴幽鳥晴樓入野烟殘春杜陵客中酒落花前
輕快俊逸
旅次錢塘方干
此處似鄉國堪為朝夕吟雲藏吴相廟樹引越山禽潮
落海人散鐘遲秋寺深我來無舊識誰見寂寥心
此吾家桐廬處士方干詩中四句不書題目一吟即
知其為錢塘也
南中王建
天南多鳥聲州縣半無城野市依蠻姓山村逐水名瘴
烟沙上起隂火雨中生獨有求珠客年年入海行
與張籍相上下中四句佳好
蠻家馬戴
領得賣珠錢還家銅柱邊看兒調小象打鼓戱新船醉
後眠神樹耕時語瘴煙又逢衰蹇老相問莫知年
中四句雖粗極其新譎
巫山峽皇甫冉
巫峽見巴東迢迢出半空雲藏神女館雨到楚王宫朝
暮泉聲異寒暄樹色同清猿不可聽偏在九秋中
此詩與杜審言陳子昂詩法相似
寄永嘉崔道融司空圖
旅寓雖難定乘閒是勝游碧雲蕭寺霽紅樹謝村秋戍
鼓和潮暗船燈照島幽詩家多滯此風景似相留
送史澤之長沙司空曙
謝眺懷西府單車觸火雲野蕉依戍客廟竹映湘君夢
渚巴山斷長沙楚路分一杯從别後風月不相聞
兩司空所言永嘉長沙風土各極新麗所取二聫又
皆下句勝凡詩以下句勝上句為作家先一句好而
後一句弱或不稱則敗興矣
送龍州樊使君許棠
曾見卭人說龍州地未深碧溪飛白鳥紅旆映青林土
產唯宜藥王租只貢金政成開宴日誰伴使君吟
五六佳
送人尉黔中周繇
盤山行幾驛水路復通巴峽漲三川雪園開四季花公
庭飛白鳥官俸請丹砂知尉黔人後高吟採物華
四六新而俊逸
送董卿知台州張蠙
九陌除書出尋僧問海城家從中路挈吏隔數州迎夜
蚌侵燈影春禽雜櫓聲開圖知異迹思想石橋行
第五句極新
送人尉蜀中
故友漢中尉請為西蜀吟人家多種橘風土愛彈琴水
向昆眀闊山通大夏深理閒無别事時寄一登臨
風土愛彈琴暗用相如琴心事善言形勢五六佳
宣州二首梅堯臣
北客多懷北庖羊舉玉巵吾鄉雖處遠佳味頗相宜沙
水馬蹄鱉雪天牛尾貍寄言京國下能有幾人知
宋詩與唐不異者梅都官堯臣為最此鱉貍一聫宣
州風土歙州亦然高廟嘗問歙味汪龍溪彥章舉此
句以對今人能傳誦之而不知其為聖俞詩也
斫漆高崕畔千筒不一盈野糧收橡子山屋照松眀只
見樹堪種曾無田可耕兒孫何所樂向此是平生
此宣州山中民俗唯歙亦然予生於歙故尤知此詩
之味梅詩似唐而不装不繪自然風韻又當細咀此
二十詩中選其二
送任適尉烏程
俛作程鄉尉折腰還自甘卞峰晴照黛霅水曉澄藍葑
上春田闢蘆中走吏參到時蘋葉長柳惲在江南
聖俞詩一掃崑體與盛唐杜審言王維岑參諸人合
今學者學四靈詩曷不學聖俞乎能言風土者聖俞
所尤長也柳惲詩汀洲采白蘋日落江南春
餘姚陳寺丞
試邑來勾越風煙復上游江潮自迎客山月亦随舟海
貨通閭市魚歌入縣樓絃琴無外事坐見浦帆收
聖俞此詩全不似宋人詩張籍劉長卿不能及也
送晁質夫太丞知深州
蕪蔞問古亭春入饒陽城豆粥君王遠壺漿刺史迎地
凉宜牧馬塞近慣調兵為寄井泉石老來思目眀
起句爽三四工井泉石事新
送劉攽秘校赴婺源
雲木葱蘢處雞鳴古縣城山高地多險源近水偏清斫
漆資商貸栽茶雜賦征案頭龍尾硯切莫苦求精
盡婺源之俗末句規之勿求硯以擾民也
送洪秘丞知大寧監
三峽蠻溪上千山楚俗兼婦人樵入市官井貨專鹽魑
魅或為患獮猴常可嫌君能厚風俗男子使腰鎌
送鮮于秘丞通判黔州
壺頭山下俗巴婦曲中聽汲井熬鹽白燒田種榖青巗
風來虎嘯江雨過龍腥事簡能談者揚雄所草經
魯山山行
適與野情惬千山高復低好峰隨處改幽徑獨行迷霜
落熊升樹林空鹿飲溪人家在何許雲外一聲雞
王介甫最工唐體苦於對偶太精而不脫洒聖俞此
詩尾句自然熊鹿一聫人皆稱其工然前聫尤幽而
有味
送番禺杜杅主簿
行識桄榔樹初窺翡翠巢地蒸蠻雨接山闊海雲交訟
少通華語蟲多入膳庖不須思朔望梅吐臘前梢
送李閤使知冀州
騕褭黃金絡春風北渡河將軍守漢法壯士發燕歌綠
水塘蒲短晴天塞雁多家聲復年少矍鑠笑廉頗
此北邊風土往往燕冀之間瀦水為塘以限馬足故
有綠水蒲塘之句聖俞因送行言風土佳句甚多姑
選此數篇學者當舉一隅也
公安縣陶㢸
門沿大堤入路趁淺沙行樹短天根起山窮地勢傾孤
舟難泊岸遠水欲沉城半夜求津濟煙中荻火眀
攷四朝國史陶㢸字商翁永州人軍功補官兩知邕
州善為詩山谷誌其墓許可之其詩尤善言風土蠟
茶詩至五十韻
送舅氏野夫萃之宣州二首黃庭堅
籍甚宣城郡風流數貢毛霜林收鴨脚春網薦琴高共
理須良守今年輟省曹平生割雞手聊試發硎刀
三四言土俗未見其竒却是五六有斡旋尾句稍健
彼學晚唐者有前聯工夫無後四句力量
試說宣城郡停杯且細聽晚樓眀宛水春騎簇昭亭𥝧
稏豐圩戶桁楊卧訟庭謝公歌舞地時對換鵝經
此詩中四句佳言風土之美而眀蔟豐卧詩眼也后
山謂句中有眼黃别駕是也尾句尤有味年豐矣訟
少矣彼謝公歌舞之地以親筆墨為事可乎起句乃
昌黎前詩體也
寄潭州張芸叟陳師道
湖嶺一都會西南更上游秋盤堆鴨脚春味薦猫頭宣
室思來暮蒸池得借留熟知為郡樂莫作越鄉憂
后山學山谷為詩者也猫頭鴨脚工矣張芸叟舜民
后山姊夫五六謂宣室興來暮之想蒸池之地其得
久留之乎得借留謂不能得留也用賈誼長沙事而
傍入來暮借留二事句法矯健非晚唐能嚅嚌也二
首取一
送周都官通判湖州王安石
綠水烏程地青山顧渚濱酒醪猶美好茶荈正芳新聚
泛樽前月分班焙上春仁風巳及俗樂事始關身橘柚
供南貢槐楓望北辰知君白羽扇歸日未生塵
烏程酒顧渚茶湖州風景也酒與古不殊茶於今適
春猶字正字巳佳可以聚而泛可以分而班亦樂事
也然必仁風先及物而後身可樂故已字始字尤妙
南貢北辰又勉之以心在王室歸而致吾君可也詩
律精密如此他人太工則近弱惟荆公獨能工而不
萎云風土詩與送餞詩當互看
海陵雜興吕本中
萬事不如意自然生白鬚極知少餘韻何敢厭窮途土
俗尊魚婢生涯欠木奴東行見李白誰為致區區
居仁本中世稱為大東萊先生其詩宗江西而主於
自然號彈丸法此詩在泰州為小官時作為仕宦送
迎無味非其所樂故首句有不如意生白鬚之語自
是名言然應接塵俗已無餘韵又不敢以窮途為厭
也意極婉曲魚婢木奴一聯工而尊字尤好
頃歲從戎南鄭屢往來興鳳間暇日追憶舊游
有賦陸游
昔戍蠶叢北頻行鳳集南烽傳戎壘密驛送客程貪春
盡花猶拆雲低雨半含種畬多菽粟藝木雜松楠婦汲
惟陶器民居半草庵風煙迷棧閣雷霆(去聲)起湫潭城郭
秦風近邨墟蜀語參快心逢曠野刮目望浮嵐考古興
時感無詩每自慚嘉陵最堪憶迎馬柳毿毿
放翁詩出於曾茶山而不專用江西格間出一二耳
有晚唐有中唐亦有盛唐此篇雖陳杜沈宋亦不過
如此流麗綿密所圈五字以全篇太縟到此合放淡
故也作此詩年八十三矣南渡後詩至萬篇佳句無
數有越中詩言鑑湖風物尤精
七言(三十首)
蓋少府新除江南尉問風俗郎士元
聞君作尉向江潭吳越風煙到自諳客路尋常隨竹影
人家大抵傍山嵐緣溪花木偏宜遠避地衣冠盡向南
唯有夜猿啼海樹思鄉望國意難堪
嶺南道中李德裕
嶺水爭分路轉迷桄榔椰葉暗蠻溪愁衝霧毒逢蛇草
畏落沙蟲避燕泥五月畬田收火米三更津吏報朝雞
不堪腸斷思鄉處紅槿花中越鳥啼
李衞公不讀文𨕖而詩竒健謫海外時所作詩尤酸
楚張志和漁父詞五首在其集中此詩於嶺南風土
甚切詞又工
自江陵沿流道中劉禹錫
三千三百西江水自古如今要路津月夜歌謠有漁父
風天氣色屬商人沙村好處多逢寺山葉紅時覺勝春
行到南朝爭戰地古來名將盡為神
元註陸遜甘寧皆有祠宇
赴蘇州酧别樂天
吳郡魚書下紫宸長安廐吏送朱輪二南風化承遺愛
八詠聲名躡後塵梁氏夫妻為寄客陸家兄弟是州民
江城春日追游處共憶東都舊主人
樂天嘗守蘇今夢得亦往守此故有承遺愛躡後塵
之語梁鴻孟光嘗客於吳機雲二陸昔為吳人今到
蘇之後凡寄寓之客及在郡之士人與太守相追游
當共憶樂天為舊太守即舊主人也善用事筆端有
口未易可及
登柳州城樓寄漳汀封連四州柳宗元
城上高樓接大荒海天愁思正茫茫驚風亂颭芙蓉水
密雨斜侵薜荔墻嶺樹重遮千里目江流曲似九回腸
共來百越文身地猶自音書滯一鄉
韓泰為撫州韓曅為池州陳諫為封州劉禹錫為連
州
柳州寄丈人周韶州
越絶孤城千萬峰空齋不語坐高舂印文生綠經旬合
硯匣留塵盡日封梅嶺蠻煙藏翡翠桂江秋水露鰅鱅
丈人本自忘機事為想年來憔悴容
得盧衡州書因以詩寄
臨蒸且莫歎炎方為報秋來雁幾行林邑東回山似戟
䍧牱南下水如湯蒹葭淅瀝含秋露橘柚玲瓏透夕陽
非是白蘋洲畔客還將遠意問瀟湘
嶺南江行
瘴江南去入雲煙望盡黃茅是海邊山腹雨晴添象跡
潭心日暖長蛟涎射工巧伺遊人影颶母偏驚旅客船
從此憂來非一事豈容華髮待流年
柳州峒氓
郡城南下接通津異服殊音不可親青箬裹鹽歸洞客
綠荷包飯趁墟人鵝毛禦臘縫山罽雞骨占年拜水神
愁向公庭問重譯欲投章甫作文身
柳柳州詩精絶工緻古體尤高世言韋柳韋詩淡而
緩柳詩峭而勁此五律詩比老杜則尤工矣杜詩哀
而壯烈柳詩哀而酸楚亦同而異也又南省牒令具
註國圖風俗有云華夷圖上應初識風土記中殊未
傳非孔子不陋九夷之義也年四十七卒於柳州殆
哀傷之過歟然其詩實可法
杭州白居易
餘杭形勝世間無州傍青山縣枕湖遶郭荷花三十里
拂城松樹一千株夢兒亭古傳名謝教伎樓新道姓蘇
獨有使君年老大風光不稱白髭鬚
守蘇答客問杭州
為我踟躕停酒盞與君約略說杭州山名天竺堆青黛
湖號錢塘瀉綠油大屋簷多裝雁齒小航船亦畫螭頭
所嗟水路無三百官繫何因得再游
杭州春望
望海樓眀照曉霞護江堤白踏晴沙濤聲夜入伍員廟
柳色春藏蘇小家紅袖織綾誇柿蔕青旗沽酒趁梨花
誰開湖寺西南路草綠裙腰一道斜
樂天守杭州以和適之趣處繁華子厚守柳州以愁
苦之懷處荒寂情景異歡戚殊以樂天之二詩視子
厚之五詩相去遠矣然子厚亦隘者也東坡謫黃謫
惠謫儋耳無一言及於怨尤夷鄙是亦可以觀人焉
以州宅誇於樂天元稹
州城迴遶拂雲堆鏡水稽山滿目來四面常時對屏幛
一家終日在樓臺星河似向簷前落鼓角驚從地底回
我是玉皇香案吏謫居猶得住蓬萊
重誇州宅旦暮景色
仙都難畫亦難書暫合登臨不合居繞郭煙嵐新雨後
滿山樓閣上燈初人聲曉動千門闢湖色宵涵萬象虛
為問西州羅刹岸濤頭衝突近何如
長慶中樂天知杭州微之知越州以筒寄詩自此始
微之誇州宅蓬萊閣所以名亦自此始二公前貶九
江忠州江陵通州往來詩不勝其酸楚至此乃不勝
其誇耀亦一時風俗之弊只知作詩不知其有失也
郡中有懷寄上睦州員外十三兄
邢羣
城枕溪流淺更斜麗譙連帶邑人家經冬野菜青青色
未臘山梅樹樹花雖免瘴雲生嶺上永無京信到天涯
如今歲晏從羇滯心喜彈冠事不賒
此詩附見樊川集唐歙州刺史邢羣寄睦州刺史杜
牧之三四言歙州風土佳句也五以江左猶遠嶺南
乃無瘴之地六言唐都長安歙州自當難得京書耳
正初奉酧杜牧
翠巗千尺倚溪斜曾得嚴光作釣家越瘴遠分丁字水
臘梅遲見二年花眀時刀尺君須用幽處田園我有涯
一壑風煙陽羡里觧龜休去路非賒
此牧之用韻酧歙州刺史邢羣也臘中得詩正初奉
酧二詩皆是前四句言各州之景後四句言情皆佳
句也
長安雜題
洪河清渭天池濬太白終南地軸横祥雲輝映漢宫紫
春光繡畫秦川眀草妬佳人鈿朵色風回公子玉銜聲
六飛南幸芙蓉苑十里飄香入夾城
詩人於四方風土皆能言之至於長安洛陽鄴都金
陵帝王建都之地則多見於懷古之作而述今者少
牧之長安六詩於五詩之末各寓閑中自靜之意獨
此詩前誇形勢後敘侈麗亦足以形容天府之盛故
取之五詩内如韓嫣金丸莎覆綠許公韉汗杏妝紅
投釣謝家池正雨醉吟隋寺日沉鐘白鹿源頭回獵
騎紫雲樓下醉江花又街西長句云遊騎偶同人鬭
酒名園相倚杏交花皆豔冶而不流當其時郊島元
白下世之後張祜趙嘏諸人皆不及牧之盖頗能用
老杜句律自為翹楚不卑卑於晚唐之酸楚凑砌也
洛陽長句
草色人心相與閒是非名利有無間橋横落照虹堪畫
樹鎻千門鳥自還芝盖不來雲杳杳僊舟何處水潺潺
君王謙譲泥金事蒼翠空高萬歲山
唐自天寶以後不復駕車東都此詩有望幸之意樹
鎻千門一句極佳芝盖僊舟乃指緱氏山王喬事及
李郭事亦切
題宣州開元寺小閣
六朝文物草連空天澹雲閒今古同鳥去鳥來山色裏
人歌人哭水聲中深秋簾幕千家雨落日樓臺一笛風
惆悵無因見范蠡參差煙樹五湖東
唐以昇州屬浙西而節度使在潤州江東則宣歙觀
察府在宣州是為大鎮故其詩特繁盛宋析置太平
州移本路監司於江寧建康而宣州寂如矣
杭州呈勝之王安國
游觀須知此地佳紛紛人物敵京華林巒臘雪千家水
城郭春風二月花彩舫笙歌吹落日畫樓燈燭映殘霞
如君援筆宜摹寫付與塵埃北客誇
此王安國詩今王校理集行於世誤入其兄荆公集
中
送張仲容赴杭州孫公辟王安石
萬屋相誇漆與丹笑歌長在綺紈間綵船春戱城邊水
畫燭秋尋寺外山憶我屢隨游客入喜君今趁辟書還
遥知曼倩威行久赤筆應從到日閒
李參政注孫公沔也杭州之盛自五代至宋繁華久
矣百五十年行都詩愈多而佳者愈不少未能盡得
之也
夷陵歲暮書事呈元珍表臣歐陽修
蕭條雞犬亂山中時節崢嶸歲已窮游女髻鬟風俗古
野巫歌舞歲年豐平時都邑今為陋敵國江山昔最雄
荆楚先賢多勝迹不辭攜酒問隣翁
元注夷陵風俗朴陋惟歲暮祭鬼則男女數百相從
而樂飲婦女競為野服以相游嬉
寄梅聖俞
青山四顧亂無涯雞犬蕭條數百家楚俗歲時多雜鬼
蠻鄉言語不通華繞城江急舟難泊當縣山高日易斜
擊鼔踏歌成夜市邀龜卜雨趁燒畬叢林白晝飛妖鳥
庭砌非時見異花惟有山川為絶勝寄人堪作畫圖誇
公夷陵書事寄謝三舍人有云道途處險人多負邑
屋臨江俗善泅臘市魚鹽朝暫合淫祠簫鼔歲無休
風鳴燒入空城響雨惡江崩斷岸流訟庭畫地通人
語邑政觀風間俚謳皆於風土如畫讀歐公詩當以
三法觀五言律初學晚唐與梅聖俞相出入其後乃
自為散誕七言律力變崑體不肯一毫涉組織自成
一家高於劉白多矣如五七言古體則多近昌黎太
白或有全類昌黎者其人亦宋之昌黎也出其門者
皆宋文人巨擘焉
戱答元珍
春風疑不到天涯二月山城未見花殘雪壓枝猶有橘
凍雷驚笋欲抽芽夜聞歸雁生鄉思病入新年感物華
曾是洛陽花下客野芳雖晚不須嗟
此夷陵作歐公自謂得意盖春風疑不到天涯一句
未見其妙若可驚異第二句云二月山城未見花即
先問後答眀言其所謂也以後句句有味
戱詠江南風土黃庭堅
十月江南未得霜高林殘水下寒塘飯香獵戶分熊白
酒熟漁家擘蟹黃橘摘金包隨驛使米舂玉粒送官倉
踏歌夜結田神社游女多隨陌上郎
此詩見山谷外集亦非他人所能及也
入秭歸界范成大
山根繫馬貨漿家深入窮鄉事可嗟蚯蚓祟人能作瘴
茱萸隨俗強煎茶幽禽不見但聞語野草無名却着花
窈窕﨑嶇殊未艾去程方始問三巴
淳熙二年乙未石湖自桂林移帥四川年五十矣入
峽諸詩多佳者惟選此篇及人鮓甕詩如擬劉夢得
竹枝歌亦不減劉也
人鮓甕
懷沙祠下鐵色磯中流束湍張禍機與齊(去聲)俱入彼可
弔乘流而行吾亦危江河難犯一至此天地好生安取
斯朝歌勝母古尚諱我其舞醢航秭歸
元註在歸州郭下長石截然据江三之二水盛時濆
淖極大號峽岸中至嶮處自此登舟至巫山王者之
法如江河易避難犯以天地好生為對亦竒矣此吳
體
杭州喜江南梅度支至二詩陳堯佐
淡薄交情老更濃為君彈瑟送金鍾苧羅香徑無時到
姑射僊姿在處逢鸞鶴品流慚晚逹煙霞門戶憶先容
公餘莫放西湖景步步蒼苔翠翠松
陳公秋風斜日鱸魚鄉之句膾炙人口謂錢塘風物
第四句切題
公望當年最得君畫圖城郭喜同羣門前碧浪家家海
樓上青山寺寺雲松下玉琴邀鶴聽溪邊臺石共僧分
情多景好知難盡且倒金樽任半醺
守嚴述懷陸游
桐君故隠兩經秋小院孤燈夜夜愁名酒過於求趙璧
異書渾似借荆州溪山勝處身難到風月佳時事不休
安得連雲車載釀金鞭重作浣花游
放翁淳熙丙午丁未戊申在嚴州二考滿其去年六
十四矣求酒借書之聯可發一笑大扺太守自不當
借書於寓公趙守汝愚借滕元秀詩集三千首竟奄
有不還遂致其家不傳以一入太守宅難取故也予
為此郡初自造至清堂酒却絶妙但亦未嘗借人書
看七年宿留八年而歸為一窶人云
瀛奎律髓卷四
