瀛奎律髓卷十四元方回編
晨朝類
聞雞而起戴星而行以勤學以綜務有不同惟賢者
乃云高卧晚起亦各有其志也
五言(三十二首)
早渡蒲關唐明皇
鐘鼓嚴更曙山河野(一作四)望通鳴鑾下蒲坂飛蓋入秦
中地險(一作峻)關逾壯天平鎮尚雄春來津樹合月落戍
樓空馬色分朝景雞聲逐曉風所希常道泰非復候繻
同
半山唐選此第一首玄宗大有好詩而半山不及取殆
是未見其集然則開元天寶盛時當陳宋杜沈律詩王
楊盧駱諸文人之後有王摩詰孟浩然李太白杜子美
及岑參高適之徒並鳴於時韋應物劉長卿嚴維秦系
亦並世而不見與李杜相倡和詩人至此可謂盛矣為之
君如明皇者高才能詩亦不下其臣豈非盛之又盛哉
曉望杜甫
白帝更聲盡陽臺曉色分高峰寒上日叠嶺宿霾雲地
坼江帆隠天清木葉聞荆扉對麋鹿應共爾為羣
五六以坼字隠字清字聞字為眼此詩之最緊處
將曉二首
石城除擊柝鐵鎻欲開關鼓角悲荒塞星河落曉山巴
人常小梗蜀使動無還垂老孤帆色飄飄犯百蠻
軍吏回官燭舟人自楚歌寒沙蒙薄霧落月去清波壯
惜身名晚衰慚應接多歸朝日簪笏筋力定如何
前一詩中四句兩言曉景兩言時事後一詩中四句
兩言曉景兩言身事拘者欲句句言曉即不通矣
客亭
秋窗猶曙色木落更天風日出寒山外江流宿霧中聖
朝無棄物老病已成翁多少殘生事飄零任轉蓬
王右丞詩云江流天地外山色有無中此詩三四以
寫秋曉亦足以敵右丞之壯然其佳處乃在五六有感
慨兩句言景兩句言情詩必如此則淨潔而頓挫也
早起
春來常早起幽事頗相關帖石防頽岸開林出遠山一
丘藏曲折緩步有躋攀僮僕來城市瓶中得酒還
此乃老杜集之晚唐詩也起句平入晚唐也三四着
上帖防開出字為眼則不特晚也五六意足不必拘
對而有味則不止晚唐矣尾句别用一意亦晚唐所
必然也
趨府堂候曉呈兩縣僚友韋應物
趨府不遑安中宵出戸看滿天星尚在近壁燭仍(一作猶)
殘立馬頻驚曙垂簾却避寒可憐同宦者應悟下流難
仕宦而居下流所以趨府候曉不得已之役應當作始
旦攜謝山人至愚池柳宗元
新沐換輕幘曉池風露清自諧塵外意况與幽人行霞
散衆山迥天高數雁鳴機心付當路聊適羲皇情
詩不純於律然起句與五六乃律詩也幽而光不見
其工而不能忘其味與韋應物同調韋達故淡而無
味
商山早行温庭筠
晨起動征鐸客行悲故鄉雞聲茅店月人迹板橋霜槲
葉落山路枳花明驛墻因思杜陵夢鳬雁滿迴塘
温善賦號為八义手而八韻成以此知名於世三四
極佳
曉寢白居易
轉枕重安寢迴頭一欠伸紙窗明覺曉布被暖知春莫
強疎慵性須安老大身雞鳴一覺睡不博早朝人
三四好快活自在人尾句尤爽
途中早發劉禹錫
中途望啓明促促事晨征寒樹鳥初動霜橋人未行水
流白烟起日上彩霞生隠士應高枕無人問姓名
劉賓客詩中精也自頷聯以下無一句不佳且是尾
句不放過
晨起
曉色教不睡卷簾清氣中林殘數枝月髮冷一梳風並
鳥含鐘語攲河隔霧空莫疑營白日道路本無窮
三四世所稱名句
曉發唐求
旅館候天曙整車趨遠程幾處曉鐘斷半橋殘月明沙
上鳥猶睡渡頭人未行去去古時道馬嘶三兩聲
此所謂詩瓢唐山人者四聯皆側入自是一體詩亦
清潤
早行郭良
早行星尚在數里未天明不辨雲林色空聞風水聲月
從山上落河入斗間横漸至重門外依稀見洛城
第六句新
早春寄朱放
山曉旅人去天高秋氣悲明河川上沒芳草露中衰此
别又千里少年能幾時心知剡溪路聊且寄前期
曉發鄞江北渡寄崔韓二先輩許渾
南北信多岐生涯半别離地窮山盡處江泛水寒時露
曉蒹葭重霜晴橘柚垂無勞促回檝千里有心期
許用晦丁卯集者京口之南可十里有丁卯橋乃其
故居以名集也其詩出於元白之後體格太卑對偶
太切陳后山次韻東坡有云後世無高學舉俗愛許
渾以此之故予心甚不喜丁卯詩然初年誦半山唐
選亦愛其懷古數篇今老而精選罕當予意早行晨
起難得佳者獨丁卯為多五言如素壁寒燈暗紅爐
夜火深廚開山鼠散鐘盡野猿吟露重螢依草風高
蝶委蘭晨雞鳴遠戍宿雁起寒塘雲捲四山雪風凝
千樹霜皆近乎属對未工而所對之句意若牽強又
如簷楹銜落月幃幌耿殘燈上四字全不佳又如水
蟲鳴曲檻山鳥下空階十字全然無味七言如一聲
山鳥曙雲外萬野水螢秋草中星河半落巖前寺雲
霧初開嶺上關殆不成詩而近世晚進爭由此入所
以卑之又卑也短中求長唯七言懷古詩五言峽山
寺詩早梅詩為優自見别評
早發洛中許棠
半夜發清洛不知過石橋雲增中岳大樹隠上陽遥塹
黑初沉月河明欲認潮孤邨人尚夢無處暫停橈
此一早發詩不知二字便佳蓋曙中船過橋下也中
岳上陽以雲增而大以樹隠而遥極有味第六句亦
佳末句則予嘗夜航浙河熟諳此况也與許渾全不
同
曉發姚鵠
旅行宜早發况復是南歸月影緣山盡鐘聲隔浦微殘
星螢共失落葉鳥和飛去去渡南浦邨中人出稀
第四句可取第五句妙餘未稱也
晨起韓偓
曉景山河爽閒居巷陌清已能消滯念兼得散餘酲汲
水人初起迴燈燕暫驚放懷殊不足圓隙已塵生
清爽一聯好亦多能述晨興之味
曉發山居僧宇昭
蓐食小人家寒燈碎落花雞鳴窗半曉路暗月西斜世
故欺懷抱風霜近歲華劇憐詩思苦悽惻向長沙
三四平平以早行詩少收之
早行晁端友
馬上雞初唱天涯星未稀驚風時墜笠零露暗沾衣山
下疎鐘發林梢獨鳥飛遠峰煙靄淡迤邐見朝暉
此無咎之父旨味平雅有唐風
曉梅堯臣
烏蟾不出海天地無明時萬國睡未覺一聲雞已知樹
頭星漸沒枝上露應垂人世紛紛事勞勞只自為
聖俞詩淡而有味此亦信手拈來自然圓熟起句似
孟郊
夢後寄歐陽永叔
不趁常參久向安眠舊溪五更千里夢殘月一城雞適
往言猶是浮生理可齊山王今已貴肯聽竹禽啼
此乃曉寐方覺之詩三四佳末句言永叔已貴無高
眠之適矣
和外舅夙興(三首取二元註寓大雲寺作)黃庭堅
瓜蔓已除壟苔痕獨上牆蓬蒿含雨露松竹見冰霜卷
幔天垂斗披衣日在房無詩歎不遇千古一潛郎
風烈僧魚響霜嚴郡角悲短童疲灑掃落葉故紛披水
凍食鮭少甕寒浮蟻遲朝陽烏鳥樂安穏托禪枝
見山谷外集如蓬蒿之人含雨露不如松竹之足以
見冰霜也意當如此兩句元只一意如短童疲灑掃
落葉故紛披亦可見詩格無窮先言掃次言葉十字
一句法如披衣日在房當是指氐房之房則竒外舅
者謝師厚
晨起張耒
曉色淡朦朧園林白露濃寒叢蛩響畔秋屋葉聲中更
老心猶在雖貧樽不空浮生仗天理不擬哭途窮
第五句最古淡
歲暮呈真翰林戴復古
歲事朝朝廹家書字字愁頻沽邨巷酒獨倚異鄉樓詩
骨梅花瘦歸心江水流狂謀渺無際忍看大刀頭(此下四首)
(當入冬日類)
石屏此詩前六句儘佳尾句不稱乃止於訴窮乞憐
而已求尺書干錢物謁客聲氣江湖間人皆學此等
衰意思所以令人厭之
夜訪侃直翁劉瀾
疎瓴亂見星危坐冷無燈索句髭先白湌蔬貌欲青棲
禽翻麓雪墮栗破溪冰昨夜中峰頂同看海日升
江邨劉瀾字養原天台人嘗為道士還俗學唐詩亦
有所悟然干謁無成丙子年卒予熟識之此詩合属
夜類以冰雪一聯乃冬也附諸此
次韻方萬里雨夜雪意趙與東
芋火房隂處翛然類嬾殘雨欺梅影瘦風助竹聲寒擁
袂衣全薄哦詩字欲安兒童疑有雪頻起穴窗看
予丁丑之冬在桐江賦雨夜雪意詩云洶湧風如戰
蕭騷雨欲殘遥峰應有雪半夜不勝寒吾道孤燈在
人寰幾枕安何當眩銀海清曉倚樓看魯齋趙君與
東字賓暘和予此詩哦詩字欲安佳句也尾句亦活
動勝予所倡賓暘嘉定十五年壬午生今年六十有
二宗學上舍改官
次韻方萬里寒甚送酒
連日寒殊甚衰年無一能硯呵磨墨凍瓶曬插花冰浮
世無根絮餘生有髮僧蘇門如可即端合事孫登
戊寅十一月十九日寒予賦詩送賓暘酒併懷南山
僧川老此和篇三四亦工
曉起甘蔗洲鞏仲至
曉起東風惡晴嵐忽變昏船隨山共走霧與水相呑鉦
鼓遥知寨桑麻略辨邨雨來無準則容易濕蓬門
鞏栗齋仲至其先東平府人南渡寓居婺州父嶸大
監廣帥淳熙甲辰上舍甲科東平集四十卷其詩甚
新嘗學於東萊之門
早行劉克莊
店嫗明燈送前邨認未真山頭雲似雪陌上樹如人漸
覺高星少纔分遠燒新何煩看堠子來往暗知津
南岳一藁第七詩三四可觀蓋少作也
七言(十三首)
曉上天津橋閒望偶逢盧郎中張員外擕酒同
傾白居易
上陽宮裏曉鐘後天津橋頭殘月前空闊境疑非下界
飄遥身似在寒天星河隠約初生日樓閣葱籠半出烟
此處相逢傾一盞始知地上有神仙
詩律不必高但亦自然
早發羅鄴
一點殘燈魯酒醒已擕孤劍事離程愁看飛雪聞雞唱
獨向長空背雁行白草近關微有露濁河連底凍無聲
此中來往本迢遞况是軀羸客塞城
第六句好第五句露字疑當作路先已言雪故也
早發天台中巖寺度關嶺次天姥岑許渾
來往天台天姥間欲求真訣駐衰顔星河半落巖前寺
雲霧初開嶺上關丹壑樹高風浩浩碧溪苔淺水潺潺
可知劉阮逢人處行盡深山又是山
愛而知其惡憎而知其善君子於待人宜然予之評
詩亦皆然也予遍讀唐人詩早行晨起之作絶少如
早朝夜直已入朝省類矣於此外求平淡蕭閒之趣
咸無焉此詩三四於早行自工但苦對偶太甚所謂
方得一句便拏捉一句為聯而無自然真味又且涉
乎淺近則老筆耻之五六尤為平平惟尾句却佳可
知者不可知也甚處可覓劉阮行盡山又是山也
早發藍關韓偓
閉門愁立待雞鳴搜景馳魂入杳冥雲外日隨千里雁
山根霜共一潭星路盤偶見樵人火棧轉時聞驛使鈴
自問辛勤緣底事半生驅馬望長亭
早起魏野
夜長久待得晨興耽睡童猶喚不譍燒葉爐中無宿火
讀書窗下有殘燈臨階短髮梳和月傍岸衰容洗帶冰
應被巢禽相怪訝尋常日午起慵能
燒葉一作燒藥今從詩話以葉字為定尤有味
朝梅堯臣
木鏁初開水上城竹籬深閉日光生青苔井畔雀兒鬭
烏臼樹頭雅舅鳴世事但知開口笑俗情休要着心行
是非不道任挑撻唯憶當時阮步兵
中四句好
新城道中蘇軾
東風知我欲山行吹斷簷間積雨聲嶺上晴雲披絮帽
樹頭初日掛銅鉦野桃含笑竹籬短溪柳自搖沙水清
西崦人家應最樂煮芹燒笋餉春耕
東坡為杭倅時詩熙寧六年癸丑二月循行属縣由
富陽至新城有此作三四乃是早行詩也起句十四
字妙五六亦佳但三四頗拙耳所謂武庫森然不無
利鈍學者當自細參而默會雖山谷少年詩亦有不
甚佳者不可為前輩隠諱也坡是年三十八歲晁無
咎之父端友令新城故和篇有云小雨足時茶戶喜
亂山深處長官清此乃佳句
早起陳師道
隣雞接響作三鳴殘點連聲殺五更寒氣挾霜侵敗絮
賓鴻將了度微明有家無食違高枕百巧千窮只短檠
翰墨日疎身日遠世間安得尚虚名
有家無食百巧千窮各自為對乃變格要見字字鍛
鍊不遺餘力
西歸舟中懷通泰諸君呂本中
一雙一隻路傍堠乍有乍無天際星亂葉入船侵破衲
疾風吹水擁枯萍山林何謝難方駕詩語曹劉可乞靈
酒盌茶甌俱不厭為公醉倒為公醒
起句十四字乃早行詩次一聯言景物而工又一聯
言情况而不勝其高矣詩格崢嶸非晚學所可及也
東流道中王質
山高樹多日出遲食時霧露且雰霏馬蹄已踏兩郵舍
人家漸開雙竹扉冬青匝地野蜂亂蕎麥滿園山雀飛
明朝大江載吾去萬里天風吹客衣
雪山王質字景文東魯人過江寓居興國紹興庚辰
進士此詩乃吳體而遒美
六月歸途徐機
星明殘點數峰晴夜靜微聞水有聲六月行人須早起
一天凉露濕衣輕宦情每向途中薄詩句多於馬上成
故里諸公應念我稻花香裏計歸程
第四句良是第六句亦佳
夜雨曉起方覺鞏仲至
夜雨鳴簷送五更不驚高卧最多情窗間細視花無(一作)
(無花)影牆外隨聽屐有(一作有屐)聲數把柔絲堤柳嫩一奩方
鏡閘波清出門眼界殊明潔但覺春寒處處生
此詩夜雨細而不知曉起方覺以附之曉詩類
晨征
靜觀羣物亦勞哉豈獨吾為旅食催雞唱未圓天已曉
蛙鳴方聚雨還來清和入序殊無暑小滿先時政有雷
酒賤茶饒新麵熟不妨乘興且徘徊
第六句最新
瀛奎律髓卷十四
