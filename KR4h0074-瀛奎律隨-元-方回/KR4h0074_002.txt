瀛奎律髓卷二元方回編
朝省類
公槐卿棘序鷺班鴛人臣豈惡此而欲逃之進思盡
忠退思補過可以榮而無所愧則聲詩亦所以言志
也
五言(十四首)
酬蘇味道夏晚寓直省中沈佺期
並命登僊閣通宵直禮闈大官供宿膳侍史護朝衣卷
幔天河入開窗月露微小池殘暑退高樹早涼歸冠劍
無時釋軒車待漏飛明朝題漢柱三署有光輝
此詩三聯緊峭精神尾句亦善用郎署事即田鳳為
尚書郎入奏事帝目送之因題柱曰堂堂乎張京兆
田郎者也出三輔錄
在廣州聞崔馬二御史並拜臺郎
蘇味道
振鷺齊飛日遷鶯遠客聞眀光共待漏清覽各披雲喜
得廊廟舉嗟為臺閣分故林懷柏帨新渥阻蘭薰冠去
神羊影車迎瑞雉羣遠從南斗外遥仰列星文
唐人自御史除省郎至以為榮柳子厚以御史得禮
部自謂過分是也此詩於御史除省郎曲盡體貼
春夜寓直鳳閣懷羣公魏知古
拜門傳漏晚寓省索居時昔重安仁賦今稱伯玉詩鴛
池滿不溢雞樹久逾滋夙夜懷山甫清風詠所思
西漢中書有令僕射丞郎魏置中書通事郎晉改為
中書侍郎東晉改為通事郎尋改為中書郎隋改中
書郎省為内侍省又改為内書監唐初改為内史省
龍朔二年改為西臺光宅初改為鳳閣開元改為紫
薇世稱鳳閣鸞臺者即古中書門下省也知古為鳳
閣侍郎故引潘賦卞詩卞伯玉赴中書郎詩有云大
方信包含優渥遂不巳濯鱗龍鳳池揮翰紫宸裏雞
棲樹事出郭頒魏晉世語
同崔員外秋宵寓直王維
建禮高秋夜承明候曉過九門寒漏徹萬井曙鐘多月
迥藏珠斗雲消出絳河更慚衰朽質南陌共鳴珂
蔡質漢官典職曰尚書郎晝夜更直五日於建禮門
外承明者殿廬也珂石次玉瑪瑙色白如雪或云螺
屬生海中通典老鷗入海為玳可作馬勒謂之珂唐
儀衞志一品至五品官有象輅革輅木輅軺車三品
以上珂九子四品七子五品五子車輅藏於太僕制
冊大事則給餘皆以騎代車珂則馬銜也又五品以
上有珂傘
寄左省杜拾遺岑參
聯步趨丹陛分曹限紫薇曉隨天仗入暮惹御香歸白
髮悲花落青雲羡鳥飛聖朝無闕事自覺諫書稀
岑參為右補闕屬中書省故云分曹限紫薇
奉答岑參補闕見贈杜甫
窈窕清禁闕罷朝歸不同君隨丞相後我往日華東冉
冉柳枝碧娟娟花蕊紅故人得佳句獨贈白頭翁
老杜為左拾遺屬門下省故退朝之後所往治事之
地各異唐宫省多植花柳子美是年乾元元年戊戌
春四十七歲已云白頭翁則老杜早衰亦可見也
春宿左省
花隠掖垣暮啾啾棲鳥過星臨萬戶動月傍九霄多不
寢聽金鑰因風想玉珂明朝有封事數問夜如何
晚出左掖
晝刻傳呼淺春旗簇仗齊退朝花底散歸院柳邊迷樓
雪融城濕宫雲去殿低避人焚諫草騎馬欲雞栖
老杜天寶十四年乙未年四十四矣始得為河西尉
不赴改帥府胄曹十一月而祿山反公如奉天明年
七月肅宗即位靈武公在鄜州奔行在為賊所得留
長安或謂亦囚至東都十月房琯敗於陳濤斜即至
德元年丙申也明年丁酉夏五月間道走鳳翔除左
拾遺閏八月詔放至鄜州省妻子九月復長安十月
肅宗還京公亦歸班此二詩皆答岑參詩並乾元元
年戊戌正二月間詩也六月移華州司功去國終不
復入公平生僅為朝士一年許耳所謂封事諫草人
不盡知史不詳書夜不寢而待曉晝治事而晚出於
此二詩並見之其年已四十七矣山谷評公詩猶必
以䕫州後詩為準然則不變不進愈變愈進老杜且
然况他人乎
早朝耿湋
鐘鼓餘聲裏千官向紫薇冒寒人語少乘月燭來稀清
漏聞馳道輕霞映𤨏闈猶看嘶馬處未啟掖垣扉
湋大歷中左拾遺詩平正
大饗明堂慶成王珪
皇祐更秋律明堂奉帝禋粢盛雖薦德霜露本懷親於
赫朝三后無文秩百神九筵交玉幣重屋近星辰邃幄
留颷御清壇墮月津衣冠漢儀舊金石舜韶新受胙開
宣室鳴鐘降紫宸羣隂光復旦叶氣斗迴春靈貺叢千
祝豐恩滲四垠慚非老辭筆徒學煥堯文
禹玉為詞臣則摛藻細潤典雅勁健未有後來全句
長句之病詩號為至寶丹以多用金玉珠璣錦繡之
類然亦有不全然者此詩豈不謂之細潤典雅
依韻恭和聖製龍圖天章閣觀三聖御書
半夜傳君召西清閱帝文筆回丹穴鳳(書法要錄有丹穴鳳舞清泉龍)
(躍之勢)歌起沛中雲御幄金虯轉僊墀羽仗分君王自天
縱况復睿心勤
君王自天縱用老杜君王自神武也自天縱又加學
力故有尾句
依韻和吳相公從駕至開寶寺慶夀崇因閣
崇因開寶構金碧晝相輝禁蹕隨曦馭層城轉斗機梵
音獅子吼妙相鴿王歸洛水浮神篆天花滿御衣塔疑
從地湧棟擬入雲飛上行乘今果羣超悟昨非慧珠常
自照法雨徧成霏但起真如念梯梁即可幾
依韻和王原叔内翰有懷
暮鑰嚴温省宵鈴靜浴堂銀花無奈冷(劉夢得詩銀花懸院榜)瑶
草又還芳夢久聞僊吹班清犯曉霜帝閽何所扣一炷
祝堯香
歲暮直舍感懷姜特立
歲暮坐公館永懷時序遷雪消殘臘外春到早梅邊夜
色侵鳥鵲年光送管絃無人同晤語輸寫賴詩篇
七言(二十四首)
早朝大明宫呈兩省僚友(門下省中書省)
賈至
銀燭朝天紫陌長禁城春色曉蒼蒼千條弱柳垂青瑣
百囀流鶯繞建章劔佩聲隨玉墀步衣冠身惹御爐香
共沐恩波鳳池上朝朝染翰侍君王
用兩染字上字合改為惹
和賈至舍人早朝大明宫杜甫
五夜漏聲催曉箭九重春色醉僊桃旌旗日暖龍蛇動
宫殿風微燕雀高朝罷香煙攜滿袖詩成珠玉在揮毫
欲知世掌絲綸美池上於今有鳳毛
賈至之父亦嘗為中書舍人故云超宗殊有鳳毛出
南史宋書謝鳳子超宗有文辭補新安王常侍王母
殷淑儀卒超宗作誄奏之帝大嗟賞謂謝莊曰超宗
殊有鳳毛
同前王維
絳幘雞人報曉籌尚衣方進翠雲裘九天閶闔開宫殿
萬國衣冠拜冕旒日影纔臨僊掌動香煙欲傍衮龍浮
朝罷須裁五色詔佩聲歸到鳳池頭
同前岑參
雞鳴紫陌曙光寒鶯囀皇州春色闌金闕曉鐘開萬戶
玉階僊仗擁千官花迎劍佩星初落柳拂旌旗露未乾
獨有鳳凰池上客陽春一曲和皆難
按此四詩倡和在乾元元年戊戌之春唐肅宗至德
二載丁酉九月廣平王復長安子美以是年夏間道
奔鳳翔六月除左拾遺十月肅宗入亰師居大明宫
賈至為中書舍人岑參為右補闕十二月六等定罪
王維降授太子中允四人早朝之作俱偉麗可喜不
但東坡所賞子美龍蛇燕雀一聯也然亰師喋血之
後瘡痍未復四人雖誇美朝儀不已泰乎
西掖省即事
西掖重雲開曙暉北山疎雨點朝衣千門柳色連青𤨏
三殿花香入紫薇平明端笏陪鴛列薄暮垂鞭信馬歸
官拙自悲頭盡白不如巗下掩柴扉
亞於前所和賈至者
宣政殿退朝晚出左掖杜甫
天門日射黃金榜春殿晴薰赤羽旗宫草微微承委珮
爐煙細細駐游絲雲近蓬萊常五色雪殘鳷鵲亦多時
侍臣緩步歸青瑣退食從容出每遲
唐明皇以來朔望朝臣顓用常服今云委珮未詳
紫宸殿退朝口號
戶外昭容紫袖垂雙瞻御座引朝儀香飄合殿春風轉
花覆千官淑景移晝漏稀聞高閣報天顏有喜近臣知
宫中每出歸東省會送䕫龍集鳳池
聞楊十二新拜省郎遥以詩賀白居易
文昌新入有光輝紫界宫墻白粉闈曉日雞人傳漏箭
春風侍女護朝衣雪飄歌句高難和鶴拂煙霄老慣飛
官職聲名俱入手近來詩客似君稀
元注向曾有贈楊詩落句云不用更教詩句好折君
官職是聲名今故云俱入手此楊巨源也
喜張十八博士除水部員外郎
老何歿後吟聲絶雖有郎官不愛詩無復篇章傳道路
空餘風月在曹司長嗟博士官猶屈亦恐騷人道漸衰
今日聞君除水部喜於身得省郎時
何遜以詩名老杜頌之曰能詩何水曹張籍是除樂
天賀之五十六字如一直說話自然條暢
新除水曹郎答白舍人張籍
年過五十到南宫章句無名荷至公黃紙開呈丞相後
朱衣引入謝班中諸曹縱許為僊侣羣吏多嫌是老翁
幸有紫薇郎見愛獨稱官與古人同
長慶元年九月樂天自中書舍人出為杭州刺史張
之除水部當在元和長慶間
早朝楊巨源
鐘傳清禁纔應徹漏報僊闈儼已開雙闕薄煙籠菡萏
九城初日照蓬萊朝時但向丹墀拜仗下方從碧落迴
聖代逍遥更何事願將巴曲贊康哉
平正
雨後月中玉堂閒坐韓偓
銀臺直北金鑾外暑雨初晴皓月中惟對松篁聽刻漏
更無塵土翳虛空綠香熨齒冰盤果清冷侵肌水殿風
夜久忽聞鈴索動玉堂西畔響丁東
中秋禁直
星斗疎明禁漏殘紫泥封後獨凭闌露和玉屑金盤冷
月射珠光貝闕寒天襯樓臺籠苑外風吹歌管下雲端
長卿祗為長門賦未識君臣際會難
以上二詩俱端重有體
六月十七日召對自辰及申方歸本院
清暑簾開散異香恩深咫尺對龍章花應洞裏常時發
日向壺中特地長坐久忽疑槎犯斗歸來兼恐海生桑
如今冷笑東方朔唯用詼諧侍漢皇
三四真有僊家之意五六用事變陳為新末句詆東
方朔尤有味
卧病逾月請郡不許復直玉堂十一月一日鎻
院是日苦寒詔賜官燭法酒書呈同院
蘇軾
微霰疎疎點玉堂詞頭夜下攬衣忙分光御燭星辰爛
拜賜宫壺雨露香醉眼有花書字大老人無睡漏聲長
何時却逐桑榆暖社酒寒燈樂未央
中四句氣燄逼人
夜直玉堂攜李之儀端叔詩百餘首讀至夜半
書其後
玉堂清冷不成眠伴直難呼孟浩然暫借好詩消永夜
每逢佳處輒參禪愁侵硯滴初含凍喜入燈花欲鬭妍
寄語君家好兒子他時此句一時編
李之儀詩得意趣頗深晦非東坡不之察故有是佳
句以孟浩然待之非誇也
次韻子由五月一日同轉對
跪奉新書笏在腰談王正欲伴耕樵晉陽豈為一門事
宣政聊同五月朝憂患半生聯出處歸休上策早招要
後生可畏吾衰矣刀筆從來錯料堯
兄弟一門用温大雅事唐高祖語極切尾句又似不
平執政者之驟進此乃東坡平生口病也
次韻蔣穎叔錢穆父從駕景靈宫
歸來病鶴記城闉舊踏松枝雨露新半白不羞垂領髮
軟紅猶戀屬車塵雨收九陌豐登後日麗三元下降辰
麤識君王為民意不才何以助精禋
此元祐七年壬申南郊時事
殿後書事和范景仁梅堯臣
天子尋常幸直廬裹頭宫女捧雕輿紅泥已賜春醅酒
黃帕曾經御覽書林果鳥應銜去後燕窠蟲有落來餘
禁中事事能傳詠播在人間不是虛
老杜云戶外昭容紫袖垂則知唐之外庭以宫女引
朝儀聖俞云裹頭宫女捧雕輿則知宋之内庭以宫
女直輿事不惟詩好可備故事作一對也此乃和范
景仁殿中雜題三十九首取其一且如前聯紅泥已
賜春醅酒黃帕曾經御覽書豈不勝王建黃帕盖鞍
呈了馬紅羅纏項鬭回雞乎建詩卑弱今不取
校藝和王禹玉内翰
分庭答拜士傾心却下朱簾絶語(一作好)音萬蟻戰來(一作酣)
春日永(一作煖)五星眀聚(一作處)夜堂深力槌頑石方逢玉
盡撥寒沙始見金淡墨榜名何日出金眀池苑(一作館)可
能尋
詩話以前聯為萬蟻戰酣春晝永五星眀聚夜堂深
承平時省試諸公例有倡和於考校兩不相妨是年
歐陽公知舉王岐公以翰學與聖俞俱在院得二蘇
與南豐之年也元祐三年東坡為知舉黃山谷李伯
時俱為屬唱和尤盛張宛邱集後有同文館倡和數
卷晁無咎曹子方蔡天啟鄧忠臣皆與佳句無筭亦
考試時作南渡以後此風頽落知舉監試官用從官
言路之長小試官四十餘人雖宣鎻四十餘日未有
一篇詩傳於世者於熟爛時文之中求天下之士賦
必有一定之說經必拘破題四句小巧以此為了事
癡兒世道日以衰矣歐蘇大老昔司文衡賦詩校藝
兩用其至綽綽有餘盖不可復見矣悲夫
謝永叔答述舊之作和禹玉
天下才名罕有雙今逢陸海與潘江筆生造化多多辦
聲滿華夷一一降金帶繫袍迴禁署翠娥持燭侍吟窗
人間榮貴無如此誰愛區區擁節幢
此亦試院作謂永叔禹玉二學士大才也前聯壯哉
次聯麗甚
校藝贈永叔和禹玉
今看座主與門生事事相同舉世榮並直禁林司詔令
又來西省選豪英飛龍借馬天邊下光祿供醪月底傾
食葉蠶聲句偏美當時曾記賦將成
食葉蠶聲謂歐公句也王岐公乃歐公十五年前所
取門生
呈永叔書事(華陽集第四卷元注嘉祐二年禮部倡和)
王珪
詔書初捧下西廂重棘連催暮鑰忙綠繡珥貂留帝詔
(元注元夕有綠衣中使傳宣)紫衣鋪案拜宸香卷如驟雨收聲急筆
似飛泉落勢長十五年前出門下最榮今日預東堂
禹玉弱冠甲科出歐公門至是十五年亦可謂榮進
速矣許光凝撰集序謂不出都城致位宰相予謂岐
公詩多富貴語惟如此富貴人能為之
次韻景彝赴省直宿馬上梅堯臣
烏紗帽底青眸轉朱雀街頭玉轡搖燈火高樓吹短笛
簾櫳斜巷隘初宵身歸蘭省惟看月心在天津欲倚橋
枕上夜深應不寐羡他年少酒微銷
曲盡京師承平市井繁盛之狀又見赴省直宿於馬
上或有所睹而不能忘情之意流麗圓活自然有味
景彝王景彝也
瀛奎律髓卷二
