瀛奎律髓卷二十六元方回編
變體類
周伯㢸詩體分四實四虚前後虚實之異夫詩止此
四體耶然有大手筆焉變化不同用一句說景用一
句說情或先後或不測此一聯既然矣則彼一聯如
何處置今選於左併取夫用字虚實輕重外若不等
而意脈體格實佳與凡變例之一二書之
五言(十首)
上巳日徐司錄林園宴集杜甫
鬢毛垂領白花蘂亞枝紅欹倒衰年廢招尋令節同薄
衣臨積水吹面受和風有喜留攀桂無勞問轉蓬
鬢毛垂領白言我之形容情也花蘂亞枝紅言彼之
物色景也既如此開劈下面似乎難繼却再着一句
應上句形容其老為可憐又着一句言不孤物色之
意然後五六一聯皆是以情穿景然結句亦不弱也
尚雙峙力繳惟老杜能之惟黃陳能之惟曾茶山趙
章泉能之如重過何氏四句云蹉跎暮容色悵望好
林泉何日沾微禄歸山買薄田此等變格豈小手段
分二十字巧粧纖刻者能之乎
江漲又呈竇使君
向晚波微綠連空岸却青日兼春有暮愁與醉無醒漂
泊猶杯酒踟蹰此驛亭相看萬里别同是一浮萍
日且暮春亦且暮景也愁不醒醉亦不醒情也以輕
對重為變體且交互四字如秤分星云
屏跡
用拙存吾道幽居近物情桑麻深雨露燕雀半生成村
鼔時時急漁舟箇箇輕杖藜從白首心跡喜雙清
或問雨露二字雙重生成二字雙輕可以為法乎雨
自對露生自對成此輕重各對之法也必善學者始
能之
憶江上吳處士賈島
閩國揚帆去蟾蜍虧復圓秋風吹渭水落葉滿長安此
地聚會夕當時雷雨寒蘭橈殊未返消息海雲端
或問此詩何以謂之變體豈秋風吹渭水落葉滿長
安為壯乎曰不然此即唐人春還上林苑花滿洛陽
城也其變處乃是此地聚會夕當時雷雨寒人所不
敢言者或曰以雷雨對聚會不偏枯乎曰兩輕兩重
自相對乃更有力但謂之變體則不可常爾
病起
嵩丘歸未得空自責遲回身事豈能遂蘭花又已開病
令新作少雨阻故人來燈下南華卷祛愁當酒杯
老杜此等體多於七言律詩中變獨賈浪仙乃能於
五言律詩中變是可喜也昧者必謂身事不可對蘭
花二字然細味之乃殊有味以十字一串貫意而一
情一景自然明白下聯更用雨字對病字甚為不切
而意極切真是好詩變體之妙者也若往往語復默
微微雨洒松則其變太厓異而生澁矣
寓北原作
登原見城闕策蹇畏炎天日午路中客槐花風處蟬遠
山秦樹上清渭漢陵前何事居人世皆從名利牽
日午路中客一句似麤疎槐花風處蟬一句却細密
亦變體也秦樹漢陵及尾句俱佳
寄宋州田中丞
古郡近南徐關河萬里餘相思深夜後未答去年書自
别知音少難忘識面初舊山期已久門掩數畦蔬
相思深夜後未答去年書初看甚淡細看十字一串
不喫力而有味浪仙善用此體如白髮初相識秋山
擬共登如羡君無白髮走馬過黃河如萬水千山路
孤舟一月程皆句法之變也如自别知音少難忘識
面初又當截上二字下三字分為兩段而觀方見深
味蓋謂自相别之後知音者少自别二字極有力而
最難忘者尤在識面之初老杜有此句法每語見許
文章伯之類是也不寐防巴虎全生狎楚童亦是也
山谷欲嗔王母惜稍慧女兄誇亦是也
寄張文潛舍人陳師道
今代張平子雄深次子長名高三俊上官立右螭傍車
笠吾何恨飛騰子莫量時平身早達未用夢凝香
君乘車我戴笠他日相逢下車揖此所謂車笠之盟
也車笠二字實以對飛騰二虚字可乎曰老杜雨露
對生成有例后山又有詩曰預知河嶺阻不作往來
頻聲言随地改吳越到江分皆是以輕對重
老柏(有序)
勝果院後有柏見之二十餘年疎瘦如故予
寓其舍數以水灌之遂有生意
庭柏無生意摧殘二十秋稍沾杯水潤已與歲寒謀黃
裏青青出愁邊稍稍瘳會看笙鶴下暮雀莫深投
黃裏青青出用三箇顔色字愁邊稍稍瘳却只平淡
不帶顔色字此與襟三江帶五湖控蠻荆引甌越同
例如張宛丘七言有曰白頭青鬢有存没落日斷霞
無古今互換錯綜而此尤竒矣是為變體
歲月那能記風霜亦飽經槁乾仍故節潤澤出新青色
與江波共聲留静夜聽輝輝垂重露點點綴流螢
尾句謂柏葉之上輝輝垂重露遥見之者如點點綴
流螢也試嘗於月下看樹木皆然老杜云月明垂葉
露此句暗合唐人詩聽雨寒更盡開門落葉深微陽
下喬木遠燒入秋山與此同例是為變體
七言(十九首)
江上值水如海勢聊短述杜甫
為人性僻耽佳句語不驚人死不休老去詩篇渾漫與
春來花鳥莫深愁新添水檻供垂釣故着浮槎替入舟
焉得思如陶謝手令渠述作與同游
以詩篇對花鳥此為變體後來者又善於推廣云
九日
重陽獨酌杯中酒抱病起登江上臺竹葉於人既無分
菊花從此不須開殊方日落玄猿哭舊國霜前白雁來
弟妹蕭條各何在干戈衰謝兩相催
此竹葉酒也以對菊花是為真對假亦變體於人既
無分從此不須開於虚字上十分着力
去年登高郪縣北今日重在涪江濱苦遭白髮不相放
羞見黃花無數新世亂鬱鬱久為客路難悠悠長傍人
酒闌却憶十年事腸斷驪山清路塵
此兩首皆當入節序類以其為變體之祖故入此白
髮人事也黃花天時也亦景對情之謂後人九日詩
無不以白髮對黃花皆本老杜如即今蓬鬢改但愧
菊花開亦是苦遭羞見乃虚字着力處
齊山杜牧
江涵秋影雁初飛與客携壺上翠微塵世難逢開口笑
菊花須插滿頭歸但將酩酊酬佳節不用登臨怨落暉
古往今來只如此牛山何必淚沾衣
此以塵世對菊花開闔抑揚殊無斧鑿痕又變體之
俊者後人得其法則詩如禪家散聖矣
送春蘇軾
夢裏青春可得追欲將詩句絆餘暉酒闌病客惟思睡
蜜熟黃蜂亦嬾飛芍藥櫻桃俱掃地鬢絲禪榻兩忘機
憑君借取法界觀一洗人間萬事非
酒闌病客惟思睡我也情也蜜熟黃蜂亦嬾飛物也
景也芍藥櫻桃俱掃地景也鬢絲禪榻兩忘機情也
一輕一重一來一往所謂四實四虚前後虚實又當
何如下手至此則知繫風捕影未易言矣坡妙年詩
律頗寬至晚年乃神妙流動
首夏官舍即事
安石榴花開最遲絳裙深樹出幽菲吾廬想見無限好
客子倦遊胡不歸座上一樽雖得滿古來四事巧相違
令人却憶湖邊寺垂柳隂隂書掩扉
此詩變體他人殆難繼也首唱兩句自說榴花下面
如何着語似乎甚難却自想吾盧之好而恨此身之
未歸第五第六却又謂不是無酒只是心事自不樂
爾至尾句却又擺脱而歸宿於湖上之寺蓋謂雖未
可遽歸一出遊僧舍亦可也變體如此難學姑書之
以見蘇公大手筆之異如初夏賀新郎詞後一段全
說榴花亦他人所不能也如老杜即看燕子入山扉
以下四句說景却將四句說情則甚易爾善變者將
四句說景括作一句又將四句說情括作一句以成
一聯斯謂之難
次韻蓋郎中率郭郎中休官黃庭堅
世態已更千變盡心源不受一塵侵(一作險阻艱難親得力是非憂患飽)
(經心)青春白日無公事紫燕黃鸝俱好音付與兒孫知伏
臘聽教魚鳥遂飛沉黃公壚下曾知味定是逃禪入少
林
青春白日紫燕黃鸝變體
次韻郭右曹
閱世行將老斵輪那能不朽見仍雲歲中日月又除盡
聖處工夫無半分秋水寒沙魚得計南山濃霧豹成文
古心自有着鞭地尺璧分隂未當勤
歲中日月又除盡景也聖處工夫無半分情也賈島
身事豈能遂蘭花又已開當一律觀老杜竹葉菊花
一聯又白髮黃花一聯即是此樣手段
和師厚郊居示里中諸君
籬邊黃菊關心事窗外青山不世情江橘千頭供歲計
秋蛙一部洗朝酲歸鴻往燕競時節宿草新墳多友生
身後功名空自重眼前樽酒未宜輕
歸鴻往燕競時節天時也宿草新墳多友生人事也
亦一景對一情上面四句用菊山橘蛙四物亦不覺
冗山谷詩變體極多明月清風非俗物輕裘肥馬謝
兒曹功名富貴兩蝸角險阻艱難一酒杯春風春雨
花經眼江北江南水拍天碧嶂清江元有宅黃魚紫
蟹不論錢上八字各自為對如洞庭歸客有佳句庾
嶺疎梅如小棠公庭休更進湯餅語燕無人窺井欄
則變之又變在律詩中神動鬼飛不可測也
次韻春懷陳師道
老形已具臂膝痛春事無多櫻笋來敗絮不温生蟣蝨
大杯覆酒着塵埃衰年此日仍為客舊國當時只廢臺
河嶺尚堪供極目少年為句未須哀
后山詩瘦鉄屈蟠海底珊瑚枝不足以喻其深勁老
形已具臂膝痛身欲老也春事無多櫻笋來春欲盡
也前輩詩中千百人無后山此二句以一句情對一
句景輕重彼我沉着深鬱中有無窮之味是為變體
至如蟣蝨塵埃一聯所用字有前例亦佳
早起
隣雞接響作三鳴殘點連聲殺五更寒氣挾霜侵敗絮
賓鴻將子度微明有家無食惟高枕百巧千窮只短檠
翰墨日疎身日遠世間安得尚虚名
有家無食百巧千窮各自為對變體也如寒氣挾霜
侵敗絮賓鴻將子度微明輕重互換愈見其妙一篇
之中四句皆用變體如熟路長驅聊緩步百全一發
不虚弦即此所評之變體如喬木下泉餘故國黃鸝
白鳥解人情含紅破白連連好度水吹香故故長隠
儿忘言終不近白頭青簡兩相催不以顔色對顔色
猶不以數目對數目而各自為對皆變體也
春日張耒
輝輝暖日弄游絲風軟晴雲緩緩飛殘雪暗隨冰筍滴
新春偷向柳梢歸可憐客鬢蹉跎老每惜梅花取次稀
何事都城輕薄子買懽沽酒試春衣
此亦以客鬢對梅花皆自老杜鬢毛花蕊一聯發之
懷天經智老因以訪之陳與義
今年二月凍初融睡起苕溪綠向東客子光隂詩卷裏
杏花消息雨聲中西庵禪伯還多病北柵儒仙只固窮
忽憶輕舟尋二子綸巾鶴氅試春風
以客子對杏花以雨聲對詩卷一我一物一情一景
變化至此乃老杜即今蓬鬢改但愧菊花開賈島身
事豈能遂蘭花又已開翻窠換臼至簡齋而益竒也
后山老形已具臂膝痛春事無多櫻笋來一聯極其
酸苦而此聯有富貴閒雅之味后山窮簡齋達亦可
覘云
寓居劉倉廨中晚步過鄭倉臺上
紗巾竹杖過荒陂滿面春風二月時世事紛紛人老易
春隂漠漠絮飛遲士衡去國三間屋子美登臺七字詩
草遶天西青不盡故園歸計入支頤
以世事對春隂以人老對絮飛一句情一句景與前
客子杏花之句律令無異但如此下兩句后面難措
手簡齋胸次却會變化斡旋全不覺難此變體之極
也
重陽
去歲重陽已百憂今年依舊歎羈遊籬底菊花惟解笑
鏡中頭髮不禁秋凉風又落宫南木老雁孤鳴漢北洲
如許行年那可記謾排詩句寫新愁
菊花對頭髮即老杜蓬鬢菊花一聯定例
對酒
新詩滿眼不能裁鳥度雲移落酒杯官裏簿書無日了
樓頭風雨見秋來是非衮衮書生老歲月匆匆燕子回
笑撫江南竹根枕一樽呼起鼻中雷
此詩中兩聯俱用變體各以一句說情一句說景竒
矣坡詞有云官事何時畢風雨外無多日即前聯意
也後聯即與前詩世事紛紛春隂漠漠一聯用意亦
同是為變體學許渾詩者能之乎此非深透老杜山
谷后山三關不能也
陪粹翁舉酒於君子亭亭下海棠方開
世故驅人殊未央聊從地主借繩牀春風浩浩吹遊子
暮雨霏霏濕海棠去國衣冠無態度隔簾花葉有輝光
使君禮數能寬否酒味撩人我欲狂
此詩中四句皆變兩句說已兩句說花而錯綜用之
意謂花自好人自愁耳亦其才能驅駕豈若瑣瑣鐫
砌者之詩哉
清明
清明閒步澗邊沙行入荒林聞亂鴉寒食清明驚客意
暖風遲日醉梨花書生投老王官谷壯士偷生漂母家
不用鞦韆與蹴踘只將詩句答年華
三四變體又頗新異嗚呼古今詩人當以老杜山谷
后山簡齋四家為一祖三宗餘可預配饗者有數焉
睡起
憨憨與世共兒嬉兀兀從人笑我癡閒裏事忙晴㬠藥
静中機動夜争棋心情詩卷無佳句時節梅花有好枝
熟睡覺來何所欠菜根香軟飯流匙
淳熙十四年丁未春石湖作此詩年六十二可作平
生詩第一心情詩卷無佳句言情思時節梅花有好
枝言景物詩變體至此不可加矣上兩句又自不覺
其冗絶作也
瀛奎律髓卷二十六
