瀛奎律髓卷二十八元方回編
陵廟類
君陵臣墓大廟小祠或官為禁樵採或民間香火祭
賽不容遏蓋聖賢之藏所宜重而鬼神有靈亦本無
容心於其間也屈子是以有山鬼國殤之騷詩人有
降迎送神之詞生敬死哀寧無感乎
五言(二十首)
經鄒魯祭孔子而歎之唐明皇
夫子何為者栖栖一代中地猶鄹氏邑宅即魯王宫歎
鳳嗟身否傷麟怨道窮今看兩楹奠當與夢時同
此祭孔子必於其廟所謂宅即魯王宫也魯共王壞
孔子舊宅以為宫室後所謂靈光殿者巋然獨存豈
非以孔子之故哉予過兖州東望洙泗而識孔子之
所在惜不及一往拜奠讀此詩為之悵然三四以下
俱佳
重過昭陵杜甫
草昧英雄起謳歌歷數歸風塵三尺劍社稷一戎衣翼
亮貞文德丕承戢武威聖圖天廣大宗祀日光輝陵寢
盤空曲熊羆守翠微再窺松栢路還見五雲飛
老杜先有行次昭陵五言唐律首云舊俗疲庸主羣
雄問獨夫䜟歸龍鳳質威定虎狼都又云文物多師
古朝廷半老儒可謂善頌唐太宗以多不選此篇前
八句字字佳
禹廟
禹廟空山裏秋風落日斜荒庭垂橘柚古屋畫龍蛇雲
氣生虛壁江聲走白沙早知乘四載疏鑿控三巴
凡唐人祠廟詩皆不能出老杜此等局段之外二詩
蓋絶唱也
湘夫人祠
肅肅湘妃廟空牆碧水春蟲書玉佩蘚燕舞翠帷塵晚
泊登汀樹微香借渚蘋蒼梧恨不盡染淚在叢筠
閬州别房太尉墓
他鄉復行役駐馬别孤墳近淚無乾土低空有斷雲對
碁陪謝傅把劍覓徐君惟見林花落鶯啼送客聞
少陵因救房公琯而去諫職閬州别墓足見少陵於
交誼不薄也第一句是十分好他鄉已為客矣於客
之中又復行役則愈客愈遠此句中折旋法也近淚
無乾土尤佳淚一作哭可謂痛之至而哭之多矣對
碁把劍一聯一指生前房公之待少陵為何如一指
身後少陵之所以感房公為何如詩之不苟如此其
後房公改葬東都少陵復有二詩更痛切悲悼前云
一德興王後孤魂久客間後云風塵終不解江漢忽
同流乃知陳后山丘原無起日江漢有東流實本諸
此句法同詩意不同
蜀先主廟劉禹鍚
天下英雄氣千秋尚凛然勢分三足鼎業復五銖錢得
相能開國生兒不象賢淒涼蜀故妓來舞魏宫前
元註漢末稱黃牛白腹五銖當復胡澹菴有詩云
須令民去思如漢思五銖自註謂五銖起於元狩五
年新室罷之民思以五銖市買莽法復挾五銖者投
四裔光武因馬援言復之民以為便董卓悉壞五銖
曹操為相復之自魏至梁陳周隋皆以五銖為便唐
武德四年鑄開通元寶五銖始不復見夢得此詩用
三足鼎五銖錢可謂精當然末句非事實也蜀固亡
矣魏亦豈為存哉其業已屬司馬氏矣諸葛公之子
死於難不為先主羞而魏之羣臣舉國以授晉則何
滅蜀之有哉
經伏波神祠
蒙蒙篁竹下有路上壺頭漢壘麏鼯鬭蠻溪霧雨愁懷
人敬遺像閱世指東流自負覇王略安知恩澤侯鄉關
辭石柱筋力盡炎州一以功名累翻思馬少游
能道馬伏波心事此公筆端老辣高處不減少陵
山中古祠張籍
春草空祠處荒林唯鳥飛紀年碑石在經亂祭人稀野
鼠緣朱帳陰塵蓋畫衣近來潭水黑時見宿龍歸
平易而新美
漂母墓劉長卿
昔賢懷一飯兹事已千秋古墓樵人識前朝楚水流渚
蘋行客薦山木杜鵑愁春草綿綿綠王孫舊此游
長卿意深不露第四句蓋謂楚亡漢亡惟有流水耳
一漂母之墓樵人猶能識之亦以其有一飯之德於
時耳
屈原廟崔塗
讒勝禍難防沈魂信可傷本圖安楚國不是怨懷王廟
古碑無字洲晴蕙有香獨醒人尚少誰與奠椒漿
三四句說得屈原心事好
古塚曹松
代遠已難問纍纍似古城民田侵不盡客路踏還平作
穴蛇分蟄依岡鹿繞行唯應風雨夕鬼火出林明
盡古塚之態
淮陰侯廟梅堯臣
漢家天下將廟古像公圭百戰自亡楚一時空王齊鄉
人奏簫鼔舟子賽豚雞不改寒潮水朝平暮復低
先有古詩一首末云高皇四海平有酒不共釂古來
稱英雄去就可以照此律詩亦佳
新開墳路
古徑約城斜鋤荒可過車直穿深篠去不比繞邨賖伐
樹侵籬脚裨塍掘澗沙欲為蘭若處松柏屬吾家
五六細潤
古塚(南陽道中作)
南陽古原上荒塚若魚鱗劍佩不為土衣冠應化塵枯
骸托魑魅細草沒麒麟何必問名氏漢家多近親
五六佳
和叔才岸傍古廟王安石
樹老垂纓亂祠荒向水開偶人經雨踣古屋為風摧野
鳥棲塵座漁郎奠竹杯欲傳山鬼曲無奈楚詞哀
三四句佳
雙廟
兩公天下駿無地與騰驤就死得處所至今猶耿光中
原擅兵革昔日幾侯王此獨身如在誰令國不亡北風
吹樹急西日照窗涼志士千年淚泠然落奠觴
荆公題雙廟云北風吹樹急西日照窗涼及詳味之
其托意深遠非止詠景物而已蓋巡遠守睢陽當時
安慶緒遣突厥勁兵攻之日以危困所謂北風吹樹
急也是時肅宗在靈武號令不行於江淮諸將觀望
莫肯救之所謂西日照窗涼也此深得老杜句法如
老杜題蜀相廟映階碧草自春色隔葉黃鸝空好音
亦自托意其中矣
上王荆公墓曾肇
天上龍胡斷人間鵩鳥來未應淮水竭所惜泰山頽華
屋今非昔佳城閉不開白頭門下士悵望有餘哀
諸曾皆出王半山門下此言亦恐太過元祐時王氏
在金陵寂寞張芝叟名舜民詩亦譏之紹聖而後紹
述禍作乃漸張大以至南渡乃少損云
光武廟徐照
帳閉爐煙聚山龍帝者衣真人元有道社鬼忽無威畫
剥金猶在碑平字半非鼓鳴邨犬吠祭罷數翁歸
五六妙但是廟俱可用
郭璞墓劉克莊
先生精數學卜穴未應疎因捋虎鬚死還尋魚腹居如
何師鬼谷卻去友靈胥此理憑誰詰人方寶葬書
譏青囊之術不靈其說亦是
堯廟
帝與天同大天存帝亦存桑麻通絶徼簫鼓出深邨水
至孤亭合山居列岫尊尚餘土階意樵牧踐籬藩
起句十字能言堯之大末句十字能言堯之小惟其
能土階之小所以能與天地同大也
七言(三十二首)
蜀相杜甫
丞相祠堂何處尋錦官城外柏森森映階碧草自春色
隔葉黃鸝空好音三顧頻煩天下計兩朝開濟老臣心
出師未捷身先死長使英雄淚滿襟
子美流落劍南拳拳於武侯不忘其詠懷古迹於武
侯云伯仲之間見伊吕指揮若定失蕭曹及此詩皆
善頌孔明者
長陵唐彦謙
長陵高闕此安劉附葬纍纍盡列侯豐上舊居無故里
沛中原廟對荒丘耳聞明主提三尺服看愚民盜一抔
千載豎儒騎瘦馬渭城斜日重回頭
此漢高帝陵也耳聞眼看或以為病然提三尺盜一
抔屬對親切詩體如李義山彦謙又有警句云煙横
博望乘槎水月上文王避雨陵
茂陵李商隠
漢家天馬出蒲梢苜蓿榴花遍近郊内苑只知銜鳳觜
屬車無復插雞翹玉桃偷得憐方朔金屋粧成貯阿嬌
誰料蘇卿老歸國茂陵松柏雨瀟瀟
義山詩織組有餘細味之格律亦不為高此詩譏誚
漢武甚矣謂驕侈如此終歸於盡也
題濮廟曹鄴
曉祭瑶齋夜叩鐘鰲頭風起浪重重人間直有仙桃種
海上應無肉馬蹤赤水夢沉迷象罔翠華恩斷泣芙蓉
不知皇帝三宫駐始向人間着衮龍
詩體似李義山
巫山神女廟劉禹錫
巫山十二鬱蒼蒼片石亭亭號女郎曉霧乍開疑卷幔
山花欲謝似殘粧星河好夜聞清佩雲雨歸時帶異香
何事神仙九天上人間來就楚襄王
尾句譏之良是然本無此事也詞人寓言耳
陽山廟觀賽神(元註梁松南征至此遂為神在朗州)
漢家都尉舊征蠻血食如今配此山曲蓋深幽蒼檜下
洞簫愁絶翠屛間荆巫脉脉傳神語野老娑娑啓醉顔
日落風生廟門外幾人連蹋竹歌還
予嘗遊此廟在今常德府北三十里似不當祭之人
馬伏波為其所傾者
蘇武廟温庭筠
蘇武魂銷漢使前古祠高樹兩茫然雲邊雁斷胡天月
隴上羊歸塞草煙迴日樓臺非甲帳去時冠劍是丁年
茂陵不見封侯印空向秋波哭逝川
此見别集甲帳丁年甚工亦近義山體
陳琳墓
曾於青史見遺文今日飄零過古墳詞客有靈應識我
覇才無主始憐君石麟埋沒藏秋草銅雀淒凉起暮雲
莫怪臨風倍惆悵欲將書劍學從軍
謂曹操有無君之志而後用此等人甚妙
黃陵廟李羣玉
小孤洲北浦雲邊二女明糚共儼然野廟向江春寂寂
古碑無字草芊芊東風近墓吹芳芷落日深山哭杜鵑
猶似含嚬望巡狩九疑如黛隔湘川
第六句好
春日拜壠經田家梅堯臣
田家春作日日近丹杏破萼場圃頭南嶺禽過北嶺呌
高田水入低田流桑芽將綻霧露裛蠶子未浴箱筐收
今我還朝固不遠紫宸已夢瞻珠旈
此乃田家詩然題有拜壠二字以附此
經秦皇墓魯交
祖龍何事苦東巡仙駕歸來塚草新項籍已飛三月火
子嬰猶醉六宫春元來滄海殊無藥卻是芒碭暗有人
自古乾坤屬真主驪山山下好霑巾
潼川人魯交詩曰三江集山谷稱為魯三江今從之
三四謂項羽之起不待至咸陽而三月之火已然矣
子嬰猶未悟也五六尤佳獨末後一句頗俗
過井陘淮陰侯廟韓琦
破趙降燕業已成兔亡良犬日圖烹家僮上變安知實
史筆加誣貴有名功蓋一時誠不滅恨埋千古欲誰明
荒祠尚枕陘間道澗水空傳哽咽聲
三四明韓不反此長者之言足慰淮陰於地下也
冬至祀墳
至日郊原擁節旄先塋躬得奉牲醪霜威壓野寒方重
山色凌虚氣自高衣錦不來誇富貴報親惟切念劬勞
連村父老歡相迓因勸勤耕候土膏
此熙寧元年戊申冬詩自長安被召不入再領鄉郡
三四句格如其造語
元日祀墳馬上
三朝偏喜得晴和歲美民康此驗多天運主生方啓戶
土膏乘暖已騰波雪憑空闊高低在風引韶妍次第過
霽靄正開先壠近太行晡景上嵯峨
此熙寧二年己酉元日詩魏公三領鄉郡拜墳之詩
極多今選八首為人子孫全功名保富貴節義文章
萬世無歉者公一人而已今選其詩以寓敬仰
癸丑初拜先墳
書錦三來治鄴城古人無似此公榮首過先壠心還慰
一見家山眼自明釃酒故廬延父老駐車平野問農耕
便思解綬從田叟報國慚惟萬死輕
此熙寧六年自中山三領鄉郡時詩
次日早起西墳
風入旌旗撼曉光兩塋親展喜非常濃陰蔽野瞻喬木
逸勢横天認太行自歎重茵寧及養縱垂三組敢誇鄉
路人或指榮雖甚明哲何如漢子房
三四下一句壯甚
秋風赴先塋馬上
暫趨先壠弭旗旄因卹吾民穡事勞穀實已傷嗟歲廪
麥根雖立望春膏林疎山骨清彌瘦天闊詩魂病亦豪
田舍罕逢車騎過聚門村婦擁兒曹
魏公襟量古之所謂大臣然詩句亦騷此詩第六句
是也
初冬祀墳
曉來輕冷上平岡西欵親塋一舍強帶靄遠峰時隱見
半霜殘葉雜青黃來牟渴雨空成壠鴻雁衝雲自着行
此日初冬嚴祀事只增悽惕不夸鄉
五六峭健
西享先墳已致誠卻嚴軒從指東塋鴻驚去旆參差起
馬避柔桑詰曲行農寓兵來閒即教牛無休日旱猶耕
病翁寡術蘇疲瘵徒勸民心厚所生
第四句見鄉里間行馬之態河朔素有民兵第五句
又自兼言公事第六句愛民之至也
乙卯寒食祀墳
鄉守三逢禁火天每驅旌纛掃松阡衰殘豈足酧恩遇
光寵徒知及祖先望極西山饒勝氣樂舒東戶革荒年
何時歸處墳廬下不假蘇秦負郭田
此熙寧八年乙卯也五六饒字革字甚佳魏公詩不
苟如此宋宰相能詩者多夏竦丁謂王珪王安石事
業狼狽惟寇萊公魏公功臣詩人兩無愧云魏公
重修五代祖塋域記云夫謹家牒而心不忘乎先塋
者孝之大也惟墳墓祭祀之有托故子孫以不絶為
重自志於學每見祖先所為文字與家世銘誌則知
寶而藏之遺逸者常精意收掇未始少懈時編歲緝
寖以大備其所志先域之所在雖距今百有餘年必
思博訪而得之卒不墜先業推及先域之八世得以
歲時奉祀少慰九原之志向使宗牒之不謹祖先文
字不傳雖有孝於祖先之心欲究其宅兆而嚴事之
其可得乎
嚴陵祠堂王安石
漢庭來見一羊裘默默俄歸舊釣舟迹似磻溪應有待
世無西伯可能留﨑嶇馮衍才終廢索寞桓譚道不謀
勺水果非鱣鮪地放身滄海亦何求
放馮衍黜桓譚此固光武之失然子陵心事亦未必
然介甫豈以英廟時召不肯起借嚴為喻耶然介甫
不知人韓魏公之為相仁英之為主而猶不滿可乎
狄梁公陶淵明俱為彭澤今至今有廟在焉刁
景純作詩繼以一篇
梁公壯節就䕫魖陶令清身托酒徒政在房陵成底事
年稱甲子亦何須江山彭澤空遺像歲月柴桑失故區
末俗此風猶不競詩翁歎息未應無
梁公立武后朝晚節不差未可毁也淵明則無可訾
矣半山好為異論謂年稱甲子亦何須則淵明亦無
足取耶只第七句一繳謂此等人今世亦無之庶可
發慨歎耳
小姑
小姑未嫁與蘭支何限流傳樂府詩初學水仙騎赤鯉
竟尋山鬼從文貍繽紛雲䙱空棠楫綽約煙鬟獨桂旗
弄玉有祠終或往飛瓊無夢故難知
小孤山之神訛為小姑澎浪磯訛為彭郎此不過循
名騁博作此詩然實筆力不可及
題裴晉公祠張耒
獨持將鉞靜氛妖後世英名日月昭善聽聖君非易遇
將亡凶豎不難梟悲風蔓草移今古野殿空庭鎖寂寥
更有從軍老司馬勒銘文字配咸韶
三四謂元濟易擒憲宗難遇良是
謁太昊祠
千里垂精帝道尊神祠近在國西門風搖廣殿松杉老
雨入修廊羽衛昏日落狐狸號草莽年豐父老薦雞豚
舊游零落今誰在塵壁蒼茫字半存
老杜先主廟詩翠華想象空山裏玉殿虚無野寺
中古廟松杉巢水鶴歲時伏臘走村翁此中詩句
全相似
東山謁外大父墓陳師道
土山宛轉屈蒼龍下有槃槃蓋世翁萬木刺天元自直
叢篁侵道更須東百年富貴今誰見一代功名託至公
少日拊頭期類我暮年垂淚灑西風
后山先母夫人皇祐丞相龐公籍之女初丞相父格
官彭城丞相與孔道輔從后山祖洎游而成此姻后
山父諱琪字寶之受丞相恩仕至國子博士通判綘
州熙寧九年卒年六十母夫人紹聖二年卒年七十
七歲
靈惠公廟汪藻
臺殿崇崇冠冢巔行人跪起白雲邊山河覇業三千里
歌舞靈衣五百年鐵馬威神通異域衮龍書命降中天
偃王遺種班班在好乞韓碑記邈綿(邈一作遜)
元註宣歙間有主嶺靈惠公廟存焉靈惠余祖也隋
末有宣徽之衆本朝以陰兵佐邊境錫今封余通守
宣城故用韓碑故事王姓汪諱華以六郡歸唐廟
今號忠烈封八字王主嶺廟在績溪而墓在歙縣北
七里雲嵐橋又廟在郡城烏聊山香火特盛每以歲
正月十八日賽祀踰旬凡此郡汪姓皆其後浮溪先
生藻字彦章中興詞臣之最浮溪者婺源地名先生
故居以名其集末句用昌黎徐偃王碑事意婉他本
改記邈綿三字為萬古傳徒張大而無味浮溪欲與
作碑而自夸乎元和九年徐氏放為刺史而汪浮溪
謂亦汪王之後故用此事韓文公為刺史徐放作偃
王廟記其辭曰秦傑以顛徐由邈綿徐偃王名誕廟
在衢州西安縣南七十里靈山下韓愈撰廟碑
題夫差廟范成大
縱敵稽山禍已胎垂涎上國更荒哉不知養虎自遺患
只道求魚無後災夢見梧桐生後圃眼看麋鹿上高臺
千齡只恐忠臣恨化作濤江雪浪堆
此詩起句末句俱好兩後字不相妨
九日行營夀藏之地
家山隨處可松楸荷插攜壺似醉劉縱有千年鐵門限
終須一箇土饅頭三輪世界猶灰劫四大形骸強首丘
螻蟻烏鳶何厚薄臨風撫掌菊花秋
得夀藏先隴之旁
密邇松楸地一隅會心何必問青烏亢宗雖媿鎮公子
沒世尚從先大夫京兆漢阡賢聞望邢山鄭冢儉規模
家庭遺訓焄蒿在不學邠卿畫古圖
自古皆有死二詩逹矣
劉屯田墓壯節亭尤袤
西澗當年卜考槃便於神武掛衣冠後生無復知前輩
故老猶能說長官三尺荒墳埋玉冷百年壯節倚天寒
表章賴有羣賢力誰把生芻奠酒盤
劉屯田諱渙字凝之后山所謂身在菰蒲中名滿天
地間者是也子恕字道原父子名塞天下尤延之詩
語不驚人細咀有味
過虞美人墓潘檉
樽前一曲奈何歌千古英雄恨不磨女子在軍今莫問
君王愎諫向來多最憐秋雨添狐穴誰與春醪酹棘窠
一朽何須論異域寄聲青冢太媕婀
此奉使時詩亦有議論
瀛奎律髓卷二十八
