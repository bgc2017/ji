瀛奎律髓卷十七元方回編
晴雨類
雨而晴晴而雨洪範所謂時若恒若而天地之豐凶
異焉詩人有喜有感斯可以觀
五言九(十五首)
發營逢雨應詔虞世南
豫游欣勝地皇澤乃先天油雲隂(一作低)御道膏雨潤公
田隴麥沾逾翠山花濕更燃稼穡良所重方復悦豐
年
唐之盛瀛洲十八學士於詩文皆餘事也世南集不
可見初學記中得此詩
奉和春日途中喜雨魏知古
皇遊向洛城時雨應天行麗日登巖送隂雲出野迎濯
枝林杏發潤葉渚蒲生絲入綸言喜花依錦字明微臣
忝東觀載筆佇西成
此乃和武后詩五韻律詩多有之第七句巧
途中遇晴孟浩然
已失五陵道獨逢蜀坂泥天開斜景迥山出晚雲低餘
濕猶霑草殘流尚入溪今宵有明月鄉思遠凄凄
三四壯浪五六細潤形容雨晴妙甚
雨四首杜甫
微雨不滑道斷雲疎復行紫崕奔處黑白鳥去邊明秋
日新霑影寒江舊落聲柴扉臨野碓半濕搗香粳
江雨舊無時天晴忽散絲暮秋霑物冷今日過雲遲上
馬迴休出看鷗坐不辭高軒當灔澦潤色靜書帷
物色歲將晏天隅人未歸朔風鳴淅淅寒雨下霏霏多
病久加飯衰容新授衣時危覺彫喪故舊短書稀
楚雨石苔滋京華消息遲山寒青兕呌江晚白鷗饑神
女花鈿落鮫人織杼悲繁憂不自整終日洒如絲
老杜晴雨詩取二十首似乎太多然他人無此等氣
魄學者但觀老杜聖俞后山簡齋四家賦雨甚弘大
其工密其高爽為如何即知入處矣
晨雨
小雨晨光内初來葉上聞霧交纔洒地風逆旋隨雲暫
起柴荆色輕霑鳥獸羣麝香山一半亭午未全分
喜雨
南國旱無雨今朝江出雲入空纔漠漠洒迥已紛紛巢
燕高飛盡林花潤色分晚來聲不絶應得夜深聞
對雨
莾莾天涯雨江邊獨立時不愁巴道路恐濕漢旌旂雲
嶺防秋急繩橋戰勝遲西戎甥舅禮未敢背恩私
村雨
雨聲傳兩夜寒事颯高秋挈帶看朱紱開箱覩黑裘世
情只益睡盜賊敢忘憂松菊新霑洗茅齋慰遠遊
梅雨
南京犀浦道四月熟黃梅湛湛長江去冥冥細雨來茅
茨疎易濕雲霧密難開竟日蛟龍喜盤渦與岸迴
朝雨
凉氣曉蕭蕭江雲亂眼飄風鴛藏近渚雨燕集深條黃
綺終辭漢巢由不事堯草堂樽酒在幸得遇清朝
夜雨
小雨夜復密迴風吹早秋野凉侵閉戶江滿帶維舟通
籍恨多病為郎忝薄遊天寒出巫峽醉别仲宣樓
更題
只應踏初雪騎馬發荆州直怕巫山雨真傷白帝秋羣
公蒼玉佩天子翠雲裘同舍晨趍侍胡為淹此留
春夜喜雨
好雨知時節當春乃發生隨風潛入夜潤物細無聲野
徑雲俱黑江船火獨明曉看紅濕處花重錦官城
紅濕二字或謂惟海棠可當此詩絶唱
對雨書懷走邀許主簿
東嶽雲峰起溶溶滿太虚震雷翻幕燕驟雨落河魚座
對賢人酒門聽長者車相邀愧泥濘騎馬到階除
乘雨入行軍六弟宅
曙角凌雲罷春城帶雨長水花分塹弱巢燕得泥忙令
弟雄軍佐凡才汙省郎萍飄忍流涕衰颯近中堂
詩全言景物易令弟凡才一聯却難他人為之則陳
腐大手筆為之則高古
雨晴
雨晴山不改晴罷峽如新天路休殊俗秋江思殺人有
猿揮淚盡無犬附書頻故國愁眉外長歌欲損神
晴二首
久雨巫山暗新晴錦繡文碧知湖外草紅見海東雲竟
日鶯相和摩霄鶴數羣野花乾更落風處急紛紛
草碧指言湖外雲紅指言海東其善於張大如此
啼烏爭引子鳴鶴不歸林下食遭泥去高飛恨久隂雨
聲衡塞盡日氣射江深回首周南客驅馳魏闕心
晚晴
邨晚驚風度庭幽過雨霑夕陽薰細草江色映疎簾書
亂誰能帙杯乾自可添時聞有餘論未怪老夫潛
晚晴
返照斜初散浮雲薄未歸江虹明遠飲峽雨落餘飛鳬
鶴終高去熊羆覺自肥秋風(一作分)客尚在竹露夕微微
夏日對雨裴度
登樓逃盛暑萬象正埃塵對面雷嗔樹當階雨趁人簷
疎蛛網重地濕燕泥新吟罷清風起荷香滿四隣
裴晉公度累朝元老於功名之際盛矣而詩人出其
門尤盛自為之詩尤不可及灰心緣忍事霜鬢為論兵
與劉夢得諸人聯句見之凡聯句晉公詩皆竒絶此
篇見文苑英華句句清切嗔字趁字尤見夏雨之快
春雨劉復
細雨度深閨鶯愁欲懶啼如煙飛漠漠似露濕萋萋草
色行看靡花枝暮欲低曉聽鐘鼓動早送錦障泥
令狐楚為翰林學士時選進唐御覽詩凡三十家劉
復四首所選大抵工麗一名選進集一名元和御覽
盧綸墓碑云三百一十篇今傳者二百八十九篇云
賦暮雨送李胃(一作渭)韋應物
楚江微雨裏建業暮鐘時漢漠帆來重冥冥鳥去遲海
門深不見浦樹遠含滋相送情無限霑襟比散絲
三四絶妙天下誦之
寺居秋日對雨有懷喻亮
翛翛復雭雭黃葉此時飛隠几客吟斷隣房僧話稀鴿
寒棲樹定螢濕在窗微即事瀟湘渚漁翁披草衣
五六見雨意而工
裴端公使院賦得隔簾見春雨包何
細雨未成霖垂簾但覺隂惟看上砌濕不遣入簾深度
隙霑編簡因風潤綺琴須移戶外屨簷溜夜相侵
前四句儘好後四句巧
梅雨柳宗元
梅實迎時雨蒼茫值晚春愁深楚猿夜夢斷越雞晨海
霧連南極江雲暗北津素衣今盡化非為洛陽塵(謂衣生醭也)
醭匹卜切老杜在蜀曰南京犀浦道四月熟黃梅子
厚在永州曰梅實迎時雨蒼茫入晚春今江浙間以
五月芒種節後逢壬為入梅夏至後逢庚為出梅定
有大雨惟北土無之或謂蜀亦無梅雨杜以為四月
柳以為三月豈梅熟有先後之異乎
郴州祈雨韓愈
乞雨女郎魂炮羞潔且繁廟開鼯鼠呌神降越巫言旱
氣期銷蕩隂官想駿奔行看五馬入蕭颯己隨軒
雨中寄張博士籍侯主簿喜
放朝還不報半路蹋泥歸雨慣曾無節雷頻自失威見
牆生菌徧憂麥作蛾飛歲晚偏蕭索誰當救晉饑
昌黎大手筆僅有此晴雨詩二首前詩三四高古後
詩三四有議論雷失威尤竒
同裴少府安居寺對雨皇甫冉
共結尋真會還當對食初爐煙雲氣合林葉雨聲餘溽
暑銷珍簟浮凉入綺疏歸心從念遠懷此復何如
五六工
微雨吳融
天清織未遍風急舞難成粉重低飛蝶黃濃不語鶯乍
隨春靄亂還放夕陽明惆悵池塘遠荷珠點點輕
此乃一幅微雨畫也
雨張蠙
半夜西亭雨離人獨啓關桑麻荒舊國雷電照前山細
滴高槐底繁聲叠漏間唯應孤鏡裏明日長愁顔
三四壯麗尾句有味見英華集又有劉灣對雨愁悶詩
云積雨細紛紛饑寒命不分攬衣愁見肘窺鏡覓縱
文見肘縱文甚巧而粗故不取用周亞夫縱理事也
依韻和子聰夜雨梅堯臣
窗燈光更迥宿霧晦層簷寒氣微生席輕風欲度簾濕
螢依草沒暗溜想池添况值相如渴無嫌魯酒甜
新秋雨夜西齋文會
夜色際隂霾燈青謝客齋梧桐生靜思絡緯動秋懷小
酌寧辭醉清言不厭諧誰憐何水部吟苦怨空階
此皆聖俞西京詩妙年細密初學者不可不知
依韻和簽判都官昭亭謝雨迴廣教見懷
賽雨何從事高情苦愛山謝公聯句後(元註謝公有昭亭賽雨與何從)
(事聯句詩)惠遠過溪間笑處巖相答歸時酒在顔端憂守窮
巷無力共躋攀
笑處歸時一聯淡而有味
春夜聞雨
風味正不寢驟來寒氣增簷斜滴野籜窗缺擺春燈孺
子睡中語行人歸未能前溪波暗長定已沒灘稜
三四工餘皆有味
夏雨
林梅初弄熟密雨閉重關潤裛衣巾上凉生竹樹間水
聲通遠澗雲色暝前山野鳥寂無語公庭盡晝閒
五六佳
新霽望岐笠山(元註謝紫微坐中賦)
北望直百里峩峩千仞青斷虹迎日盡飛雨帶龍腥隂
壑煙雲畜陽崖草木靈登臨終不厭時許到兹亭
三四佳此從謝師厚在鄧州詩寶元二年己卯授汝
州襄城縣未赴年三十七歲其年九月赴官師厚尋
卒歐陽公經過留鯽魚待之之時也
觀水(并序)
庚辰秋七月汝水暴至溢岸親率縣徒以土
塞郭門居者知其勢危皆結庵於木末徬徨
愁歎故作此詩
秋水漫長堤郊原上下迷孤城閉版築高樹見巢棲耳
厭蛙聲極漚生雨點齊渚間牛不辨誰為掃隂霓
康定元年庚辰公年三十八知襄城縣又有詩題云
城中壞廬舍千餘
和小雨
蛟龍噀白霧天外細濛濛霑土曾無跡昏林似有風卷
旗妨酒舍濕翅下洲鴻稍見斜陽透西雲一半紅
當是和晏相國
舟中值雨裴刁二君見過
江上渰淒淒天形接野低岸痕生舊水馬跡踏春泥風
急侵衣重山昏卷幔迷誰驚二客論不愧巨源妻
此將赴霅上鹽税在京口作此時聖俞先内謝氏無
恙殆在舟中聞二公語後乃再娶刁氏
次韻和景彝元夕雨晴
春雲收暮城九陌洒然清星出紫霄下月從滄海明車
音還似晝鼓響已知晴靜閉衡門卧無心學後生
車音鼓響之聯妙甚
感春之際以病止酒水邱有簡云時雨乍晴物
景鮮麗疑未是止酒時因成短章奉答
東風固無迹何處見春歸土逐草心坼雨兼花片飛雖
憐柔甲長只恐艷條稀君但惜晴景休言止酒非
韓子華約遊園上馬後雨作遂歸
誰約玩春物狂風雲驟開擺叢多落葉蔽路足昏埃逆
上燕迎雨將生鵝怕雷嵇康今轉懶騎馬半途回
三四言大風五六言雨言雷皆工而新
集英殿賜百官宴以雨放
春來無點雨三月始聞雷曉殿鳴簷急羣公罷食迴燕
迎風翅健馬踏霧泥開晚覺微陽透飛光上綠槐
雨則罷宴足攷故事
雨中二首張耒
手種階前樹今朝亦有花春隂寒食節陋巷逐臣家欲
酌消愁酒先澆破睡茶遊人歸踏雨里巷晚諠譁
肥仙詩自然楊誠齋之評不虚也
節物即自好客心何落然早寒清野市夜雨暗江天破
屋疎茅滴空廚濕葦煙政須一杯酒相與度流年
第四句夜雨暗江天待别本檢補
和應之細雨
朝煙和雨細病眼暗難分有潤物皆澤無聲人不聞綠
連平野稼翠雜亂山氛晚霽復何有飄飄神女雲
有潤無聲之句亞於老杜
寄無斁陳師道
敬問晁夫子官池幾許深已應飛鳥下復作卧龍吟待
我中痾愈同君把臂臨泥塗無去馬夏木有來禽
晁無斁為曹州教官后山婦翁郭槩為州守多唱和
后山五言律為雨而作者選七首自老杜後始有后
山律詩往往精於山谷也山谷宏大而古詩尤高后
山嚴密而律詩尤高
暑雨
密雨吹不斷貧居常閉門東溟容有限西極更能存束
濕炊懸釡翻床補壞垣倒身無着處呵手不成温
夜雨
十月天猶雨三更月失明溟濛纔洒潤點滴不成聲闢
戶風煙入投林鳥雀輕強懷終易感倏起别離情
和寇十一同遊城南阻雨還登寺山
雨阻遊南步泥留逐北情稍看飛霧斷復作遠山横野
闊膏新澤樓明納晚晴歸宜有佳思紗帽壓香英
膏字納字詩眼極矣
和寇十一雨後登樓
秀嶺歸雲裏華譙夕照中登臨終(一作初)不數吟嘯近多
同麥秀知春力人和驗歲豐預為逃暑約一快楚臺舂
(一作風)
次韻夜雨
暗雨來何急寒房客自醒驟看燈閃閃擬對竹青青聲
到江干失風迴葉上聽更長那得曉欹側想儀刑
和黃預久雨
甲子仍逢夏連朝雨脚垂黑雲玄甲駐鐵騎冷官馳映
日還蒙霧懸麻却散絲頽牆通犬豕破柱出蛟螭野潤
風光秀凉生枕簟宜撥雲開日月噀水見虹霓貧可留
須捷恩當記扊扅蒼頭行冒雨赤脚出衝泥詩好聲生
吻書工手着胝衰年得佳句懷抱頓能移
扊扅一句言雨中婦以門牡為炊攻苦食淡異時
不可忘也揚雄方言南楚凡人貧衣被醜弊謂之
須捷或曰摟裂此引用言雨中解衣以供薪水之
費也
驟雨唐庚
黑雲驚小市白雨沸秋江聲入家家樹凉傳處處窗亂
流鳴决决叠鼓鬧龐龐蘋末清風起斜陽覷海邦
江漲
秋來雨似澆雨罷水如潮市改依高岸津喧救斷橋雲
隂哭鳩婦池溢走魚苗天意良難測前時旱欲焦
工不可言市改津喧之聯尤精選
雨陳與義
蕭蕭十日雨穏送祝融歸燕子今年别梧桐昨夢非一
凉恩到骨四壁事多違衮衮繁華地西風吹客衣
簡齋五言律為雨而作者選十九首詩律精妙上廹
老杜仰高鑽堅世之斯文自命者皆當在下風后山
之後有此一人耳
連雨書事
九日逢連雨蕭蕭穏送秋龍公無乃倦客子不勝愁雲
氣昏城壁鐘聲咽寺樓年年授衣節牢落向他州
風伯方安卧雲師亦少饕氣連河漢潤聲到竹松高老
雁猶貪去寒蟬遂不號相悲更相失滿眼楚人騷
寒入新篘價連天兩眼愁生涯赤藤杖契分黑貂裘烏
鵲無言暮蓬蒿滿意秋同時不同味世事極悠悠
白菊生新紫黃蕪失舊青俱含歲晚恨併入夜深聽夢
寐連蕭瑟更籌亂晦冥雲移過吳越應為洗餘醒
當是宣和庚子時
試院書懷
細讀平安字愁邊失歲華疎疎一簾雨淡淡滿枝花投
老詩成癖經春夢到家茫然十年事倚杖數棲鴉
雖止一句說雨然雨與花作一串以入雨類漁隠叢話盛稱此聯
雨
沙岸殘春雨茅簷古鎮官一時花帶淚萬里客憑欄日
晚薔薇重樓高燕子寒惜無陶謝手盡日破憂端
春雨
花盡春猶冷羈心只自驚孤鶯啼永晝細雨濕高城擾
擾成何事悠悠送此生蛛絲閃夕霽隨處有詩情
雨
忽忽㤀年老悠悠負日長小詩妨學道微雨好燒香簷
鵲移時立庭梧滿意凉此身南復北髣髴是他鄉
岸幘
岸幘立清曉山頭生薄隂亂雲交翠壁細雨濕青林時
改客心動鳥啼春意深窮鄉百不理時得一閒吟
雨
雲起谷全暗雨晴山復明青春望中色白澗晚來聲遠
樹鳥羣集高原人獨耕老夫逃世日堅坐聽隂晴
雨
霏霏三日雨藹藹一園青霧澤含元氣風花過洞庭地
偏寒浩蕩春半客竛竮多少人間事天涯醉又醒
細雨
避寇煩三老那知是勝遊平湖受細雨遠岸送輕舟天
地悲深阻山川慰久留參差發隣舫未覺壯心休
晚晴野望
洞庭微雨後凉氣入綸巾水底歸雲亂蘆藂返照新遥
汀横薄暮獨鳥度長津兵甲無歸日江湖送老身悠悠
只倚杖悄悄自傷神天意蒼茫裏邨醪亦醉人
所圈句法詩家高處
道中
雨勢收還急溪流直又斜迢迢傍山路漠漠滿邨花破
水雙鷗影掀泥百草芽川原有高下隨處着人家
晚步
畎畝意不適出門聊散憂雨餘山欲近春半水爭流衆
籟夕還作孤懷行轉幽溪西篁竹亂微徑雜歸牛
雨
雲物淡清曉無風溪樹閒柴門對急雨壯觀滿空山春
發蒼茫内鳥鳴篁竹間兒童笑老子衣濕不知還
雨思
小閣當喬木清溪抱竹林寒聲日暮起客思雨中深行
李妨幽事闌干試獨臨終然游子意非復昔人心
雨中
北客霜侵鬢南州雨送年未聞兵革定從使歲時遷古
澤生春靄高空落暮鳶山川含萬古鬱鬱在樽前
雨後至江上有懷諸子呂本中
落日滿寒雨長江收夕霏定知聊復爾敢望不相違野
鳥晴相喚殘雲晚自飛殷勤兩山口好為放朝暉
仲夏細雨曾幾
霡霂無人見芭蕉報客聞潤能添硯滴細欲亂爐薰竹
樹驚秋半衾裯愜夜分何當一傾倒趁取未歸雲
三四已工第六句愜字當屢鍜改乃得此字
憫雨
梅子黃初徧秧鍼綠未抽若無三日雨那復一年秋薄
晚看天意今宵破客愁不眠聽竹樹還有好音不
郡中吟懷玉山應真請雨未沾足
憫雨連三月為霖抵萬金小垂開士手足慰老農心果
欲千倉積猶須一尺深病犬渾不寢危坐聽佳音
千倉一尺對偶工此乃熟讀杜詩用其句換一二字
聲響便不同也
苦雨
儘道迎梅雨能無一日晴窗昏愁細字簷暗亂疎更未
怪蛙爭席真憂水冒城何由收積潦簫鼔賽西成
二首取一前聯細密有味
晚雨
蕭瑟度横塘霏微映繚牆壓低塵不動洒急土生香聲
入楸梧碎清分枕簟凉回頭忽陳迹簷角掛斜陽
三四新尾句有變態
夕雨
屣履行莎徑移牀卧草亭風聲雜溪瀨雨氣挾龍腥閃
閃空中電昏昏雲罅星徂年又如許吾鬢得長青
秋雨排悶十韻
今夏久無雨從秋却少晴空濛迷遠望蕭瑟送寒聲衣
潤香偏著書蒸蠧欲生壞簷聞瓦墮漲水見堤平溝溢
池魚出天低塞雁征螢飛明暗廡蛙鬧雜疎更藥醭時
須焙舟閒任自横未憂荒楚菊直恐敗吳秔夜永燈相
守愁深酒細傾浮雲會消散鼔笛賽西成
圈點語皆工
雨二首
秋冬久不雨氣濁喜雲生麥隴崇朝潤茅簷徹夜聲初
來斷幽徑漸密雜疎更賴有牆隂薺離離已可烹
薄晚初霑洒清晨更慘悽魚寒抛餌去鴉濕就簷棲幽
澗濺濺溜長堤淺淺泥一杯持自賀吾事在鋤犁
雨夜
一雨遂通夕安眠失百憂窗扉淡欲曉枕簟冷生秋畫
燭爭棋道金樽數酒籌依然錦城夢忘却在南州
起句健後四句又豪放
雨多極凉冷韓琥
焉知三伏雨已作九秋風木葉凉應脱禾苗潤必豐地
偏山吐月橋斷水浮空雞犬隣家外魚蝦小市中
自然而古峭
晚雨可愛
燈火凉秋夜空山雨到簷吹聲初甚少落勢近頻添籬
菊叢叢潤畦蔬種種沾沉思仍靜聽香鼎伴書籖
三四竒雅
聞雨凉意可掬
秋聲連夜起秋意雨來時睡覺風生屋凉須水到池交
游稀自好出入懶方宜只被章泉誤書題又寄詩
五六說雨中閒人情味好惜知此者鮮矣
連雨趙蕃
夜窗連曉枕城郭與山林旱苦七八月雨欣三日霖殊
勝建武穀更念櫟陽金斗食端何直胡為久滯淫
此用孟子左氏二語為三四句似不齊整亦有道理
五六用事不俗
雨望偶題
漠漠青山雨霏霏白露烟詩才來遠近畫幅極中邊流
落雖天外登臨賴目前浮生才幾日此地欲三年
三四妙五六慷慨尾句太廹后山然詩格高峭不妨
相犯
雨中不出呈斯遠兼示成甫
湖外頻年客江東邇日歸欲知年事廹看取鬢毛非寄
意雖梅柳關心在蕨薇今予倒芒屨須子叩柴扉
此等詩老杜后山之苗裔歟
七言(四十首)
江雨有懷鄭典設杜甫
春雨闇闇塞峽中早晚來自楚王宫亂波紛披已打岸
弱雲狼籍不禁風寵光蕙葉與多碧點注桃花舒小紅
谷口子真正憶汝岸高瀼滑限西東
雨不絶
鳴雨既過漸細微映空搖颺如絲飛階前短草泥不亂
院裏長條風乍稀舞石旋應將乳子行雲莫自濕僊衣
眼邊江舸何匆遽未得安流逆浪歸
湘川記零陵有石燕雨過飛如燕子
崔評事弟許相迎不到應慮老夫見泥雨怯出
必愆佳期走筆戲簡
江閣邀賓許馬迎午時起坐自天明浮雲不負青春色
細雨何辜白帝城身過花間沾濕好醉於馬上往來輕
虚疑皓首衝泥怯實少銀鞍傍險行
唯醉人乘馬輕捷無苦辛顛頓之態雖戲皆真實
語
即事
暮春三月巫峽長皛皛行雲浮日光雷聲忽送千峰雨
花氣渾如百和香黃鶯過水翻迴去燕子銜泥濕不妨
飛閣捲簾圖畫裏虚無只少對瀟湘
三四必先得之句其體又自不同亦是一法
苦雨悶悶對酒偶吟白居易
凄凄久雨暗銅駞嫋嫋凉風起漕河自夏及秋晴日少
從朝至暮悶時多鷺臨池立窺魚笱隼傍林飛拂雀羅
賴有杯中神聖物百憂無奈十分何
樂天詩多近人情三四是也
秋夕閒居對雨贈别盧七侍御
竇牟
燕燕辭巢蟬蛻枝窮居積雨壞藩籬夜長簷溜寒無寐
日晏廚烟濕未炊悟主一言那可學從軍五首竟徒為
故人驄馬朝天去洛下秋聲恐要知
五竇連珠集嚴陵郡齋有之劉後村詩話云未見士
大夫藏未必皆是也
賦得秋雨晏殊
點滴行雲覆苑牆飄蕭微影度迴塘秦聲未覺朱絃潤
楚夢先知薤葉凉野水有波增澹碧霜林無韻濕疎黃
螢稀燕寂高窗暮正是西風玉漏長
此亦崑體蓋當時相尚如此
有美堂暴雨蘇軾
游人脚底一聲雷滿坐頑雲撥不開天外黑風吹海立
浙東飛雨過江來十分瀲灔金樽凸千丈敲鏗羯鼓催
喚起謫仙泉灑面倒傾鮫室瀉瓊瑰
老杜朝獻太清宫賦九天之雲下垂四海之水皆
立本是竒語摘海立二字用之自東坡始此聯壯
哉
和魏道輔雨中見示王安國
移病憛憛久雨中鳴騶時聽六街龍忽吟佳客詩消暑
遠勝前人檄愈風海運我殊慚斥鷃陸沉君合伴翔鴻
更酬珠玉思談笑裹飯何須厭屢空
三四詩話所稱
雨意
柱礎霑濡雨意成翾翾鳥雀隔簾鳴侵尋爽氣來欹枕
想像滄波去濯纓已識古今無得喪直須彼我不將迎
囅然一笑呼歸騎聊更飛毫戲友生(囅丑展丑忍二切囅然笑貌)
雨餘
雨餘宫闕映秋旻漠漠槐花水上新夜有蝭蟧催節物
朝無沆瀣助精神形如槁木聊依世名若浮煙底徇人
莫笑長吟銷短景故園回首隔參辰(蝭蟧蟬也下力么切)
得雨
青天赤日水如湯車馬飛塵百尺長望歲人人憂旱魃
舞雩旦旦待商羊清衷愛物回天鑒膏澤乘時助歲穰
自有股肱歌盛德芻蕘誰敢僭揄揚
平甫詩多豪健富麗然此三首前二首頗悲感後一
首前聯佳尾句未稱
次韻張昌言給事喜雨黃庭堅
三雨全清六合塵詩翁喜雨句凌雲垤漂戰蟻餘追北
柱繫乖龍有裂文減去鮮肥憂主食徧宗河嶽起爐熏
聖功惠我豐年食未有涓埃可報君
自巴陵略平江臨湘入通城無日不雨至黃龍
謁清禪師繼而晚晴
山行十日雨霑衣幕阜峰前對落暉野水自添田水滿
晴鳩更喚雨鳩歸靈源大士人天眼雙塔老師諸佛機
白髮蒼頭重到此問君還是昔人非
元題下云邂逅禪客戴道純歎雨作長句呈道純靈
源大士即黃龍清禪師也其師曰晦堂心禪師飛心
禪師藏骨之所曰雙塔皆山谷平生禪友也梅聖俞
詩云高田水入低田流此云野水自添田水滿尤妙
或問劉夢得一詩用兩高字東坡一詩用兩耳字皆
以義不同今此乃用兩雨字何也老杜江閣邀賓許
馬迎又云醉於馬上往來輕此亦有例張文潛詩多
重叠用字朱文公語錄道破亦不以為病然後學却
合點檢必老成而後用此例可也
次韻何子温祈晴陳師道
九龍當關信不傳燒香纔上已回天驅除霧雨還朝日
畜縮濤波復二川奪日光華開秀句堆場藁秸騐豐年
從今更上中和頌少費將軍九萬牋
何琬字子温處州人蘇黃深交何丞相執中何澹參
政皆其後也王右軍為會稽内史謝公乞箋紙庫中
九萬悉與之
憫雨唐庚
老楚能令畏壘豐此身翻累越人窮至今無奈曾孫稼
幾度虚占少女風兹事會須星有好他時曾厭雨其濛
山中賴是萊糧足不向諸侯託寓公
莊子庚桑楚第二十三老耼之後有庚桑楚者北居
畏壘之山居三年畏壘大壌註本又作穰廣雅云豐
也子西時謫惠州謂庚桑楚居畏壘之山能令豐穰
惠州人以我之故而至于不雨以窮耶善用事曾孫
稼少女風星有好雨其濛又用四事如此加以斡旋
為句而委曲妥帖不止工而已也尾句尤高妙畏音
猥壘音磊
夜雨陳與義
經歲柴門百事乖此身真合卧蒼苔蟬聲未足秋風起
木葉俱鳴夜雨來碁局可觀浮世理燈花應為好詩開
獨無宋玉悲秋念但喜新凉入酒杯
雨晴
天缺西南江面清纖雲不動小灘横牆頭語鵲衣猶濕
樓外殘雷氣未平盡取微凉供穏睡急搜竒句報新晴
今宵絶勝無人共卧看星河盡意明
雨中對酒庭下海棠經雨不謝
巴陵二月客添衣草草杯觴恨醉遲燕子不禁連夜雨
海棠猶待老夫詩天翻地覆傷春色齒豁頭童祝聖時
白竹籬前湖水闊茫茫身世兩堪悲
立春雨
衡山縣下春日雨遠映青山絲樣斜容易江邊欺客袂
分明沙際濕年華竹林路隔生新水古渡船空集亂鴉
未暇獨憂巾一角西溪當有續開花
觀雨
山客龍鍾不解耕開軒危坐看隂晴前江後嶺通雲氣
萬壑千林送雨聲梅壓竹枝低復舉風吹山角晦還明
不嫌屋漏無乾處正要羣龍洗甲兵
觀江漲
漲江臨眺足銷憂倚杖江邊地欲浮叠浪併翻孤日去
兩津横捲半天流黿鼉雜怒爭新穴鷗鷺驚飛失故洲
可為一官妨快意眼中唯覺欠扁舟
江非雨不漲故附於此
雨後至城外吕本中
日日思歸未就歸只今行露已沾衣江邨過雨蓬麻亂
野水連天鸛鶴飛塵務却嫌經意少故人新更得書稀
鹿門縱隠猶多事苦向人前說是非
苦雨
雨添東澗連西澗雲斷前山起後山野水到門人去盡
昏煙迷樹鳥飛還江天日月渾無色客路風埃只強顔
舞石至今隨燕乳裁詩不復哭龍慳
柳州開元寺夏雨
風雨翛翛似晚秋鴉歸門掩伴僧幽雲深不見千巖秀
水漲初聞萬壑流鐘喚夢回空悵望人傳書至竟沉浮
面如田字非吾相莫羡班超封列侯
萬壑流刊本誤作留予為改定人傳書至竟沉浮句
絶佳末句乃是避地嶺外聞將相驟貴者亦老杜秦
蜀湖湘之意也居仁在江西派中最為流動而不滯
者故其詩多活
乙卯歲江南大旱七月六日臨川得雨奉呈仲
高侍御曾幾
縹緲爐煙上帝閽朝來一洗旱如焚壠頭無復成龜兆
水面初看起縠紋政使夏畦炊白玉未妨秋稼刈黃雲
使君憫雨心猶在化得邦人不茹葷
元註時屢禁屠宰乙卯紹興五年也茶山五十二歲
甲子生
自七月二十五日大雨三日秋苗以蘇喜雨有
作
一夕驕陽轉作霖夢回凉冷潤衣襟不愁屋漏牀牀濕
且喜溪流岸岸深千里稻花應秀色五更桐葉最知音
無田似我猶欣舞何况田家望歲心
三四已佳五六又下得應字最字有精神
次韻德翁苦雨尤袤
十年江國水如淫怕見三秋雨作霖可念田家妨卒歲
須煩風伯蕩層隂禾頭昨夜憂生耳木德何時却守心
兀坐書窗詩作祟寒蟲嗚咽伴愁吟(如一作為)
苦雨誰不能和禾頭生耳本是俗語忽用木德守心
為對則竒之又竒前無古人矣天文錄曰歲星留心
天下大豐穀賤天文總論曰歲星經心帝必延年陶
隠居曰歲星守心天下吉善甘德曰歲星守心天下
大豐孝經援神契曰歲星守心年穀豐傳曰心三星
天王之正位中星為明堂天子位前星為太子後星
為庶子歲星者東方星属春木於五常為仁主福主
大司農司主五穀所在之宿主其國壽昌富樂心為
天子之位而木德守之天下之福不止歲豐而已尤
遂初押韻用事神妙如此敬歎敬歎
臨安春雨初霽陸游
世味年來薄似紗誰令騎馬客京華小樓一夜聽春雨
深巷明朝賣杏花矮紙斜行閒作草晴窗細乳戱分茶
素衣莫(一作又)起風塵歎猶及清明可到家
據劍南集編在嚴州朝辭時所作翁年六十二歲劉
後村詩話乃謂妙年行都所賦思陵賞音恐誤當攷
秋雨
剡曲高秋一草亭雨來廹我醉初醒豪吞平野宜閒望
亟打虚窗入靜聽沙上濕雲號斷雁籬根衰草綴孤螢
老人嬾復親燈火卧看爐香掩素屏
秋雨北榭作
秋風吹雨到江濆小閣疎簾晚色分津吏報增三尺水
山僧歸入萬重雲飄零露井無桐葉斷續烟汀有雁羣
了却文書早尋睡簷聲偏愛枕間聞
此嚴陵郡圃也三四極工而活
春雨
倚欄正爾愛斜陽細雨霏霏度野塘本為柳枝留淺色
却教梅蕊洗幽香小沾蝶粉初何惜暫濕鶯身亦未妨
造化無心能徧物憑誰閒與問東皇
於梅柳蝶鶯四物形容雨意亦細潤
雨
家近蓬萊白玉京草堂登望不勝清初驚野色昏昏至
已見波紋細細生殘醉頓消迎亂點微吟漸(一作苦)覺入
寒聲只愁今夕虚簷滴又對青燈夢不成
工而潤亦如小雨云
久雨
梅天一日幾隂晴對酒無聊醉不成巧歷莫能知雨點
孤桐那解寫溪聲林深鳥雀來無數草茂鋤耰去即生
明日雲開天萬里御風吾欲到青城
三四竒崛
小雨初霽
歸來偶似老淵明消渴誰憐病長卿小雨染成芳草色
好風吹斷畫簷聲剪燈院落晨猶冷賣酒樓臺晚放晴
莫道此翁遊興嬾蘭亭蕭寺已關情
雨中聞伯恭至湖上韓無咎
莫嫌鞭馬踏春泥茶鼎詩囊偶共擕山色雨深看更好
湖光煙接望還迷連天花絮飛將盡夾道蒲荷長欲齊
官事得閒須洗眼蓬壺只在帝城西
韓南澗名無咎字元吉伯恭即吕成公其壻也
記建安大水
孤城雨脚暮雲平不覺魚龍自滿庭託命已甘同木偶
置身端亦似羸瓶浮家却羡鴟夷子弄月常憂太白星
當日乘槎便仙去故人應在曲江靈
元註紹興甲子寓建安夏大水舉家蕩覆騎危僅脱
作此自唁癸巳將命過高郵遇杜受言猶子鏗錄以
見示受言時提舉茶事募人拯予者也詩中四句用
事俱勝
晚晴趙蕃
殘風落日蟬亂鳴細履小園欣晚晴投林倦鳥分暝色
滿地落葉無秋聲衛尉一錢曾不直阮郎幾屐畢平生
三十六中第一策脱却世故甘傭耕
聱牙細潤吳體也讀至尾句乃與山谷逼真此章泉
學詩妙言也
二月十日喜雨呈李純教授去非尉曹
滄浪一夜起鳴雷雨陣因之續續來所病農家成久旱
未論花事有新開書生狂妄常憂國聖代飄零豈棄才
儒館尉曹俱國士好為詩賦詠康哉
三四竒瘦五六古典此公詩惟有骨全無肉
雨後呈斯遠
已是霜凝更雨濕春其漸起但無痕莫嗟草色欲垂死
定有梅花當返魂小駐要須窮日日細尋不惜遍邨邨
揩摩病眼從兹始併待君詩洗睡昏
章泉愛用虚字拗斡不專以為眼也如春其漸起但
無痕所用其字是矣此句甚妙草色垂死梅花返魂
小民之幸君子之福深可雋味日日邨邨一聯亦不
苟勁瘦枯淡
瀛奎律髓卷十七
