瀛奎律髓卷三十四元方回編
川泉類
浮游浪波之上玩泳泉壑之間大而滄海黃河長江
巨湖之洶湧小而溪谷陂池之靚深雄壯而觀潮淒
酸而阻風閒寂而弄水尋源皆類於此
五言(三十二首)
游禹穴迴出若耶宋之問
禹穴今朝到耶溪此路通著書聞太史鍊藥有仙翁鶴
往籠猶掛龍飛劍已空石帆搖海上天鏡落湖中水底
零露白山邊墜葉紅歸舟何慮晚日暮使樵風
江亭晚望賈島
浩渺浸雲根煙嵐出遠村鳥歸沙有跡帆過浪無痕望
水知柔性看山欲斷魂縱情猶未已迴馬欲黃昏
三四似熟套在浪仙時初出亦佳后山傚之則無味
矣
盧氏池上遇雨贈同遊者温庭筠
簟翻涼氣集溪上潤殘棋萍皺風來後荷喧雨到時寂
寥閒望久飄灑獨歸遲無限松江恨煩君解釣絲
萍皺荷喧一聯工
過天津橋梁晴望姚合
閒立津橋上寒光助遠林皇宮對嵩頂清洛貫城心雪
路初晴出人家向晚深自從王在鎬天寳至如今
題僧院引泉
泉眼高千丈山僧取得歸架空横竹影鑿石遠渠飛洗
藥溪流濁澆花雨力微朝昏長遠看護惜似持衣
家園新池
數日自穿池引泉來近陂尋渠通咽處遶岸待清時深
好求魚養閒堪與鶴期幽聲聽難盡入夜睡常遲
兩詩俱清潤但力量欠雄大
早秋江行竇鞏
回首湓池遠西風吹荻花暮潮江勢闊秋雨雁行斜多
醉渾無夢頻愁欲到家漸驚雲樹轉點點是神鴉
大醉則必無夢詩人自來不曾說到與予心暗合蓋
非常醉者不能知也今江州西泝地名盤塘近興國
軍港口即有神鴉迎船人與飯肉唐以來固然矣老
杜湖南詩云迎棹舞神鴉兼峡中亦如此
渡淮白居易
淮水東南地無風渡亦難孤煙生乍直遠樹望多團春
浪棹聲急夕陽帆影殘清流宜映月今夜重吟看
三四尖新
終南東溪口作岑參
溪水碧於草潺潺花底流沙平堪濯足石淺不勝舟洗
藥朝與暮釣魚春復秋興來從所適還欲向滄洲
句句明白不見其用力處
晚發五溪
客厭巴南地鄉鄰劒北天江邨片雨外野寺夕陽邊芋
葉藏山徑蘆花間渚田舟行未可住乘月且須牽
詩律往往健整平實非晚唐纖碎可望
巴南舟中夜書事
渡口欲黃昏歸人爭渡喧近鐘清野寺遠火點江村見
雁思鄉信聞猿積淚痕孤舟萬里外秋月不堪論
句句分曉無包含而自在起句十字尤絶唱
秋日富春江行羅隱
遠岸平如剪澄江靜似鋪紫鱗仙客馭金顆李衡奴冷
叠晴山闊清幽萬象殊嚴陵亦高見歸卧是良圖
一公新泉嚴維
山下新泉出泠泠北去源落池纔有響漬石未成痕獨
映孤松色殊分衆鳥喧唯當清夜月觀此啟禪門
過洞庭湖許棠
驚波常不定半日鬢堪斑四顧疑無地中流忽有山鳥
飛常畏墜帆遠卻如閒漁父前相引時歌浩渺間
山下泉李端
碧水映丹霞濺濺露淺沙暗通山下草流出洞中花淨
色和雲落潺聲遶石斜明朝更尋去應到阮郎家
工而潤
岳陽館中望洞庭湖劉長卿
萬古巴丘戍平湖此望長問人何淼淼愁暮更蒼蒼叠
浪浮元氣中流沒太陽孤舟有歸客早晚達瀟湘
五六儘佳非中流果沒日也水遠而日短故所見者
日落于中耳水之外又水地之外又地而水與地目
不可及者日月常可得而見非日月之光有餘為之
乎
答勸農李淵宗嘉州江行見寄宋祁
嘉月嘉州路軻峩按部船山圍杜宇國江入夜郎天霽
引溪流望涼供水閣眠愧君舟楫急遂欲濟長川
嘉州古夜郎國三四有老杜及盛唐人風味
中秋新霽壕水初滿自城東隅泛舟回謝公命
賦
齋舫談經後官池載酒行斜陽鳥外落新月樹端生演
漾思江浦夷猶遶郡城東轅有遺恨日日物華清
陪謝紫微晚泛
積雨漲秋壕輕舟共此遨菰蒲斂鋩鍔蓮芡熟櫜韜岸
靜魚跳月林喧鳥避篙歸時興不淺風物正蕭騷
渡湘江張祁
春過瀟湘渡真觀八景圖雲藏岳麓寺江入洞庭湖晴
日花爭發豐年酒易沽長沙十萬戶游女似京都
總得居士張公祁字晉彦兄邵字才彦和州烏江人
才彦宣和三年上舍建炎初自衢州曹官借禮書使
金紹興十三年同朱弁洪浩還有軿輶軒唱和集晉
彦有子是為中書舍人于湖居士孝祥字安國以安
國魁多士羅織下獄官至淮漕號總得居士此詩壯
浪所以子有父風
金明池游梅堯臣
三月天池上都人袨服多水明搖碧玉岸響集靈鼉畫
舸龍延尾長橋霓(入聲)飲波苑花光粲粲女齒笑瑳瑳行
袂相朋接游肩與賤摩津樓金間采幄殿錦文窠挈榼
車傍綴歸郎馬上歌川魚應望幸幾日翠華過
同徐道暉文淵趙紫芝泛湖翁卷
相逢亦相親吟中得幾人扁舟當夏日勝賞共閒身山
雨曾添碧湖風不動塵晚來漁唱起處處藕花新
鉅野陳師道
餘力唐虞後沈人海岱西不應容桀黠寧復有青齊燈
火魚成市帆檣藕帶泥十年塵霧底瞥眼怪鳬鷖
后山詩全是老杜以萬鈞九鼎之力束于八句四十
字之間江湖行役詩凡九首選諸此篇篇有句句句
有字
鉅野泊觸事
滿巷牽絲直平湖墜鏡清順流風借便捷路雪初晴鳥
度欲何向鷗來只自驚有行真快意安得易為情(雪一作雨)
河上
背水連漁屋横河架石梁窺巢烏鵲競過雨艾蒿光鳥
語催春事窗明報夕陽還家慰兒女歸路不應長
野望
霜葉紅於染吹花落更馨平江行詰屈小徑夾葱青度
鳥開愁眼遥山入畫屏畏人惟可飲從俗卻須醒
西湖
小徑才容足寒花只自香官池下鳬雁荒塚上牛羊有
子吾甘老無家去未量三年哦五字草木借餘光
湖上
湖上難為别梅梢已着春林喧鳥啄啄風過水鱗鱗緣
有三年盡情無一日親白頭厭奔走何地與為鄰
此皆潁州西湖也后山元祐中為教授滿而將去故
有此詩
寓目
曲曲河回復青青草接連去帆風力滿來雁一聲先野
曠低歸鳥江平進晚牽望鄉從此始留眼未須穿
顔氏阻風
水到西流闊風從北極來聲驅峽口拆力拔嶺根摧突
兀重重浪轟豗處處雷順流看過舫更着快帆催
萬古梁山泊今來末掾船阻風兼着雪費日亦忘年世
事元相忤衰懷忍自煎曉來聲更惡始覺畏途邊
梁山泊即鉅野在今東平府西北受泰山諸水為北
清河所出入之瀦向者河決即連而為一南通泗北
通濟荆公當國時或欲涸梁山泊為田故后山元符
末赴棣教阻風于此有萬古梁山泊之句謂決不可
涸猶天理決不可磨滅也
過孔雀灘贈周靜之陳與義
海内無堅壘天涯有近親不辭供笑語未慣得殷勤舟
楫深宜客溪山各放春高眠過灘浪已寄百年身
七言(十六首)
開龍門八節石灘白居易
七十三翁旦暮身誓開險路作通津夜舟過此無傾覆
朝脛從今免苦辛十里叱灘類河漢八寒隂獄化陽春
我身雖沒心常在闇施慈悲與後人
新安道中玩流水吳融
一渠春碧弄潺潺密竹繁花掩映間看處便須終日住
算來爭得此身閒縈紆似接迷春洞清冷應憐有雪山
上卻征車更回首了然塵土不相關
新安有此至清之水沈休文創為詩乃後相繼不一
今歙睦是
分水嶺
兩派潺湲不暫停嶺頭長瀉别離情南隨去馬通巴棧
北逐歸人達渭城澄處好窺雙黛影咽時堪寄斷腸聲
紫溪舊隱還如此清夜柴山月更明
三四言水之分而南北者如此第五句巧第六句亦
佳
自鞏洛舟行入黃河即事寄府縣僚友
韋應物
夾水蒼山路向東東南山豁大河通寒樹依微遠天外
夕陽明滅亂流中孤村幾歲臨伊岸一鴈初晴下朔風
為報洛橋遊宦侣扁舟不繫與心同
過桐廬胡宿
兩岸山花中有溪山花紅白徧高低靈源忽若乘槎到
仙洞還同採藥迷二月辛夷猶未落五更鴉臼最先啼
茶煙漁火遥堪畫一片人家在水西
武平此詩妙甚八句五十六字無一字不佳形容桐
廬盡矣起句十四字併尾句可作竹枝歌謳也
湖嶺下十里是為黯澹灘行者多至此捨舟
鞏仲至
急流方了又高岡日永周旋未覺忙壁上字多知店老
嶺邊松茂喜車凉叢叢亂篠承欹石帖帖新荷戀小塘
黯澹惡灘應笑我為虞魚腹犯羊腸
三四新甚五六下兩眼亦佳
冬末同友人泛瀟湘杜荀鶴
殘臘泛舟何處好最多吟興是瀟湘就船買得魚偏美
踏雪沽來酒倍香猿到夜深啼岳麓雁知春近别衡陽
與君剰掠江山景裁取新詩入帝鄉
買得沽來等語晚唐詩卑之尤卑者然意新則亦可
喜此聯世所共稱荀鶴詩句法大率如此皆不敢選
雪中過重湖信筆偶題韓偓
道方時險擬如何謫去甘心隱薜蘿青草湖將天暗合
白頭浪與雪相和旗亭臘酎踰年熟水國春寒向晚多
處困不忙仍不怨醉來惟是欲傞傞
題薛十二池姚合
每日樹邊消一日遶池行過又須行異花多是非時有
好竹皆當要處生斜立小橋看島勢遠移幽石作泉聲
浮萍着岸風吹歇水面無塵晚更清
五六好餘恐格卑王建集中亦有此詩
西湖林逋
混元神巧本無形匠出西湖作畫屏春水淨於僧眼碧
晚山濃似佛頭青欒櫨粉堵搖魚影蘭社烟叢閣鷺翎
往往鳴榔與横笛細風斜雨不堪聽(一作風斜雨細)
三四人所爭誦
觀潮齊唐
何意滔天苦作威狂驅海若走馮夷因看平地波翻起
知是滄浪鼎沸時初似長平萬瓦震忽如圓嶠六鰲移
直應待得澄如練會有安流往濟時
齊唐字祖之會稽人天聖中進士嘗試制科從范文
正公辟杭州料院仕至曹郎有少微集此詩凡觀潮
之作皆在其下
漢陽晚泊楊徽之
傍橋吟望漢陽城山遍樓臺徹上層犬吠竹籬沽酒客
鶴随苔岸洗衣僧疎鐘未徹聞寒漏斜月初沈見遠燈
夜靜鄰船問行計曉帆相與向巴陵
楊徽之字仲猷建州浦城人南唐時間道至開封中
進士第太宗索詩百篇進御以十聯寫御屏為禮侍
天府判官侍讀卒年八十
淮水暴漲舟中有作劉筠
行行極目天無柱渺渺横流眼有花客子方思舟下碇
陰虬自喜海為家村遥樹列秦川薺岸闊牛分觸氏蝸
鳶嘯風高良可畏此情難諭坎中蛙
中山劉子儀首變詩格為崑體者五六真李義山規
格竒壯
東溪梅堯臣
行到東溪看水時坐臨孤嶼發船遲野鳬眠岸有閒意
老樹著花無醜枝短短蒲茸齊似剪平平沙石淨於篩
情雖不厭住不得薄暮歸來車馬疲
三四為當世名句衆所膾炙
江行野宿寄大光陳與義
檣烏送我入蠻鄉天地無情白髮長萬里回頭看北斗
三更不寐聽鳴榔平生正出元子下此去還經思曠傍
投老相逢難衮衮共恢詩律撼瀟湘
宿千歲菴聽泉劉克莊
因愛菴前一脉泉襆衾來此借房眠驟聞將謂溪當戶
久聽翻疑屋似船變作怒聲猶壯偉滴成細點更清圓
君看昔日蘭亭帖亦把湍流替管絃
瀛奎律髓卷三十四
