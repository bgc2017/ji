瀛奎律髓卷三十五元方回編
庭宇類
庭榭宫殿樓閣堂軒庵寮宅舍凡屋廬皆是
五言(十五首)
題洛中第宅白居易
水竹誰家宅門高占地寬懸魚掛青甃行馬護朱闌春
樹籠煙暖秋庭鎖月寒松膠黏琥珀筠粉撲琅玕試問
池臺主當為將相官終身不曾到唯展宅圖看
尾四句盡貴人第宅終不能歸之態
歸履道宅
驛吏引藤輿家童開竹扉往時多暫住今日是長歸眼
下有衣食耳邊無是非不論貧與富飲水亦應肥
五六豈不自適然他人不能道亦不肯道
題潼關樓崔顥
客行逢雨霽歇馬上津樓山勢雄三輔關門扼九州川
從峽路去河遶華隂流向晚登臨處風煙萬里愁
中四句壯哉老杜同調
題沈隱侯八詠樓
梁日東陽守為樓望越中綠窗明月在青史古人空江
靜聞山狖川長數塞鴻登臨白雲晚流恨此遺風
起句自在第六句數字是詩眼好處
宿胡氏溪亭項斯
獨住水聲裏有亭無熱時客來因月宿床勢向山移鶴
住松枝定螢歸葛葉垂寂寥唯欠伴誰為報僧知
五六劉後村深喜然覺太工太工則拘拘則狹
鸛雀樓晴望馬戴
堯女樓西望人懷太古時海波通古穴山木閉虞祠鳥
道殘虹掛龍潭返照移行雲如可馭萬里赴心期
寄題武當郡守吏隱亭僧希晝
郡亭傳吏隱閒自使君心卷幕知來客懸燈見宿禽茶
煙逢石斷棋響入花深會逐南帆便乘秋寄此吟
留題承旨宋侍郎林亭
翰苑營嘉致到來山意深會茶多野客啼竹半沙禽雪
溜懸危石棋燈射遠林言詩素非苦虚答侍臣心
碧瀾堂梅堯臣
虚雲臨滉漾橋勢對隆穹環珮佳人去汀洲翠帶空橘
船過砌下蘭棟起雲中欲問芳非地吳王一廢宫
題三角亭俞汝尚
竒哉山中人來此池上宇蕙徑斜映帶林煙盡吞吐春
無四面花夜欠一簷雨寄傲足有餘何須存(一作尋)廣廡
此仄聲律詩題既竒語亦妙退翁名在隱逸傳其人
尤高不可不取
淮安園王直方
賢王經别墅深窈近嚴城花竹四時好賓朋一座傾闔
奩爭奕罷擊鉢記詩成明日朝天去門扃鳥雀驚
此人親炙蘇黃諸公詩傳不多吕居仁位之派中細
讀其詩雖不熟亦有格
宿裴庵葛天民
一徑松杉迥成隂見日稀山晴僧盡出風暖燕交飛結
子花抛樹欄人犬護扉閒看山月上清坐更添衣
尾句有夜味
題周氏東山堂翁卷
城隅古謝村博士草堂存惟見煙霞起全無市井喧鸛
來巢木杪黿出戲蒲根消得吟詩客凭欄看幾番
題信州草衣亭
簷多山鳥啼山下玉為溪林樹若為長塔峰應更低數
僧居似客一佛壊方泥宴坐當時事廊碑具刻題
薜氏瓜廬趙師秀
不作封侯念悠然遠世紛惟應種瓜事猶被讀書分野
水多於地春山半是雲吾生嫌巳老學圃未如君
人家半在船野水多於地本樂天仄韻古詩今換一
句為對亦佳
七言(三十首)
題于家公主舊宅劉禹錫
繞樹荒臺葉滿池簫聲一絶草蟲悲隣家猶學宫人髻
園客爭偷御果枝馬埓蓬蒿藏狡兔鳳樓烟雨嘯寒鴟
何郎獨在無恩澤不似當初傅粉時
題睦州郡中千峰榭方干
豈知平地似天台朱戶深沉别徑開曳響露蟬穿樹去
斜行沙鳥向池來窗中早月當琴榻牆上秋山入酒杯
何事此中如世外應緣羊祜是仙才
存此詩以見嚴陵郡之千峰榭其來舊矣
題韋郎中新亭張籍
起得幽亭景復新碧莎池上更無塵琴書看盡猶嫌少
松竹栽多亦稱貧藥酒欲開期好客朝衣暫脫見閒身
成名同日官連署此處經過有幾人
次韻張全真參政退老堂吕頤浩
東郊卜築傍溪流菡萏香中寄(一作繫)小舟脫去簪紳歸
畎畝悟來漁釣勝公侯青雲舊好何妨厚白雪新詩為
寵留又指湘潭問行路一堂風月阻同遊
吕丞相家為此堂諸公各有詩今摘選所和者多得
體之言
次韻李泰叔退老堂
東郊半隱遶羣峰門外滔滔一水通再歲依棲欣有幸
十年遭濟歎無功閒心不厭耕南畝清夢猶思卧北風
看取中原恢復後麒麟圖畫首膚公
為宰相退居不下第六句則為何如人耶此所以為
可選
次韻蔡叔厚退老堂
心存魏闕豈能忘揣分非才合退藏此日燕休難報國
平生艱阻憶垂堂枕戈每歎身先老覽鏡常嗟貌不揚
每羨蘧廬聊偃息會須恢復返吾鄉
此是次韻詩堂揚二字俱和倒末句又見得宰相用
心
登西樓王安石
樓影侵雲百尺斜行人樓上憶天涯情多自悔登臨數
目極因驚悵望賖一曲平蕪連古樹半分殘日帶明霞
潘郎何用悲秋色祇此傷春髮已華
太湖恬亭
檻臨溪上綠隂圍溪岸高低入翠微日落斷橋人獨立
水涵幽樹鳥相依清游始覺心無累靜處誰知世有機
更待夜深同徙倚秋風斜月釣船歸
垂虹亭
坐覺塵襟一夕空人間似得羽翰通暮天窈窈山銜日
爽氣駸駸客御風草木韻沉高下外星河影落有無中
飄然更待乘桴伴一到扶桑興未窮
鍾山西庵白蓮亭
山亭新破一方苔白帝留花滿四隈野豔輕明非傅粉
秋光深淺不憑杯鄉窮自作幽人伴歲晚誰為靜女媒
可笑遠公池上客却因秋菊賦歸來
次韻舍弟賞心亭即事二首
檻折簷傾野水傍臺城佳氣已消亡難披榛莽尋千古
獨倚青冥望八荒坐覺塵沙昏遠眼忽看風雨破驕陽
扁舟此日東南興欲盡江流萬古長
霜氣消磨不復存舊朝臺殿祗空村孤臣倚薄青天近
細雨侵淩白日昏稍覺野雲乘晚霽却疑山月是朝暾
此時江海無窮興醒客忘言醉客喧
寄題思軒
名郎此地昔徘徊天誘良孫接踵來萬屋尚歌餘澤在
一軒還向舊堂開右軍筆墨空殘沼内史文章祗廢臺
邑子從今誇勝事豈論王謝世稱才
華嚴院此君亭
一徑森然四座涼殘隂餘韻興何長人憐直節生來瘦
自許高才老更剛曾與蒿藜同雨露終隨松柏到冰霜
煩君借此根株在乞與伶倫學鳳凰(借一作惜)
紙閣
聯屏蓋障一尋方南設鈎簾北置床側坐對鋪紅絮煖
仰窗分啓碧紗涼氈廬易以梅蒸爛錦幄終于草野妨
楚糓越藤真自稱每糊因得減書囊
垂虹亭
宛宛虹霓墮半空銀河直與此相通五更縹緲千山月
萬里凄涼一笛風鷗鷺稍回青靄外汀洲特起綠蕪中
騷人自欲留佳句忽憶君詩思已窮
杭州清風閣趙抃
庭有松蘿砌有苔退公聊此遠塵埃潮音隱隱海門至
泉勢潺潺石縫來夜榻衾裯仙夢覺曉窗燈火佛書開
休官不久輕舟去喜過嚴陵舊釣臺
清獻亦喜佛學故有第六句其人可敬不止於詩
和稚子與諸生登北都城樓元章簡
朔風刮面歲華遒閒擁豐貂一倚樓四野凍雲隨地合
九河清浪着天流諸君略住方乘興吾土雖非亦解憂
更得青衿賡雅唱連章彩筆鬭銀鈎
五六用庾亮王粲語其佳如此
寄題徐都官新居假山梅堯臣
太湖萬穴古山骨共結峰嵐勢不孤苔徑三層平木末
河流一道接牆隅已知谷口多花藥祗欠林間落狖鼯
誰侍巾褠此遊樂里中遺老肯相呼
自然亭張徵
久雨妨漁復滯樵自然亭上一逍遙萬緣不自閒中起
百事唯於睡裏消老去自知如蠛蠓病來誰悟似芭蕉
愛名之世忘名客幸有山林舊市朝
張徵字伯常陳留人寶元元年進士甲科司馬公同
年
己酉中秋任才仲陳去非會飲岳陽樓上酒半
酣高談大笑行草間出誠一時俊遊也為賦之
姜仲謙
岳陽樓高幾千尺俯視洞庭方酒酣萬頃波光天上下
兩山秋色月東南興來鸞鵠隨行草夜永魚龍駭笑談
我欲煩公釣鼇手盡移雲水到松庵
姜仲謙淄州人陳簡齋集有此題三人真竒會也松
庵者光彦之號故尾句云
思杜亭
十里松隂古道場一亭還復枕瀟湘詩翁至死憂唐室
野客於今吊耒陽窗戸雲生山雨集巖溪花發曉風香
不唯臨眺添惆悵自是年來鬢已霜
第三句最佳
竹堂張耒
誰道清貧守冷官遶家十萬翠珢玕直應流水深相與
不待清風已自寒學得鳳鳴真自許化成龍去不知蟠
知君何自無來客可是王郎獨與歡
登滕王閣曾丰
故閣崢嶸已劫灰又看新閣上煙煤斷碑無日不濃墨
古砌雖秋猶淺苔江闊鳥疑飛不過風輕帆敢趰先開
天高眼迥詩囊小收拾不多空一來
曾丰撙齋吉州人有緣督集詩頗慕楊誠齋佳者不
止此也五六最佳
章少機建小閣用陳伯強韻何異
樓居草草假三間便覺星辰手可攀最喜坐中先得月
不妨睡處也看山林疎啼鳥秋彈曲天闊飛鴻曉捲班
對鏡清吟無限好典衣泠債幾時還(一作彈秋曲捲曉班)
何異字同叔撫州崇仁人紹熙臺諫慶元禮侍嘉定
工書年八十餘月湖其號也
題李國博東園
東園吟思玉蟾清園客開門古意生冰硯雲燈深洞宇
春花秋草舊宫城人藏密樹尋聲見鷺下寒池照影驚
三十分司泉石主馬蹄塵外得聞名
題環翠閣
環翠閣邊無點埃盡收清致助吟才溪頭月落漁煙散
岸口城低野色來斜檻半依秋樹出小窗知為北山開
沙禽占水閒相趁悞入疎簾靜却回
小亭葛天民
小亭終日對幽叢兀坐無言似定中蒼蘚靜連湘竹紫
綠隂深映蜀葵紅猫來戲捉穿花蝶雀下偷銜卷葉蟲
斜照尚多高柳少明年更欲種梧桐
五六工則工矣却是答對取此為戒第四句好
寄題薛象先新樓陳傅良
矮簷風雨送蝸牛有客來誇百尺樓闔郡臺池皆下瞰
背城湖海亦全收清時未放徒高卧半世何為故倦游
解盡槖金君計決月明長笛起漁舟
陳水雲與造物遊之樓趙師秀
何處飛來縹緲中人間惟有畫圖同兩層簾幕垂無地
一片笙簫起半空岸竹低添秋水碧渚蓮平接夕陽紅
遊人未達蒙莊旨虚倚闌干面面風
此樓在永嘉近城兩層一片頗俗五六亦可觀
瀛奎律髓卷三十五
