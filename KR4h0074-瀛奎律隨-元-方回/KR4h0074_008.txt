瀛奎律髓卷八元方回編
宴集類
昭明選詩則分公讌祖餞今以宴集合之
五言(十首)
宴散白居易
小宴追凉散平橋步月迴笙歌歸院落燈火下樓臺殘
暑蟬催盡新秋雁帶來將何迎睡興臨卧舉殘杯
三四人所共知
萬年縣中雨夜會宿寄皇甫佃
姚合
縣齋還寂寞夕雨洗蒼苔清氣澄微潤寒聲竹共來蟲
移上階近客起到門迴想得吟詩處惟應對酒杯
頷聯不對唐人多此體五六言雨事巧蟲上階近人
雨中多有之客起到門始知有雨而還則人之所難
言者故曰巧
淮上喜會梁川故人韋應物
江漢曾為客相逢每醉還浮雲一别後流水十年間歡
笑情如舊蕭疎鬢已斑何因不歸去淮上有秋山
揚州偶會前洛陽盧耿主簿
楚塞故人稀相逢本不期猶存袖裏字忽怪鬢邊絲客
舍盈樽酒江行滿篋詩更能連騎出還似洛橋時
韋嘗貳洛陽有連騎之游
月夜會徐十一草堂
空齋無一事岸幘故人期暫輟觀書夜還題玩月詩遠
鐘高枕後清露捲簾時暗覺新秋近殘河欲曙遲
蘇州詩淡而自然此三詩皆是也
餘干夜晏奉餞韋蘇州使君除婺州
劉長卿
復拜東陽郡遥瞻北闕心行春五馬急向夜一猿深山
過康郎近星看婺女臨幸容棲托分猶戀舊棠隂
味此詩恐是應物知蘇州時長卿為長洲尉也
宴安樂公主宅宋之問
英藩築外館愛主出王宫賓至星槎落仙來月宇空玳
梁翻賀燕金埒倚晴虹簫去秦臺裏書開魯壁中短歌
能駐日艷舞欲嬌風聞有淹留處山河滿桂叢
送高判官和唐店夜飲梅堯臣
露宿勤王客相從月下來黃流何日漲綠酒暫時開風
定燈花爛天高斗柄回醉言多脱略吾黨不須猜
第五遒勁第六宏壯亦如燈之爛花斗之移柄云
春晏宴北園宋祁
天意歇餘芳人間日始長落花風觀閣睡鴨雨池塘稍
倦持螯手猶殘藍尾觴春歸無所預羈客自回腸
三四峭麗偶然得之乎其亦思而得之乎成都時詩
十日宴江瀆亭
節去歡猶在賓來賞更延悠揚初短日凄緊乍寒天霽
沼元非漲秋花自少妍蟻留新獻酎蕙續不殘烟戲鰋
衝餘藻游龜避折蓮流芳真可惜從此逐凋年
折蓮一聯好
七言(十三首)
宴周皓大夫光福宅白居易
何處風光最可憐妓堂階下砌臺前軒車擁路光照地
絲管入門聲沸天綠蕙不香饒桂酒紅櫻無色讓花鈿
野人不敢求他事惟借泉聲伴醉眠
歲日家宴戲示弟姪兼呈張侍御殷判官
弟妹妻孥子姪甥嬌癡弄我助歡情歲盞後推藍尾酒
春盤先進膠(去聲)牙餳形骸老倒雖堪歎骨肉團圓亦可
榮猶有誇張少年處笑呼張丈喚殷兄
燕李錄事韋應物
與君十五侍皇輿曉拂爐烟上赤墀花開漢苑經過處
雪下驪山沐浴時近臣零落今誰在仙駕飄颻不可期
此日相逢思舊日一杯成喜亦成悲
前豪誇後感慨
次韻盛居中夜飲張耒
吳衣厭拂洛陽塵夢寐一樽淮海濱每願托車常貯酒
况逢投轄苦留賓蒼龍掛斗寒垂夜翡翠浮花暖作春
上界高真足官府追隨却逐散仙人
同周楚望飲花園
杖藜攜手踏青苔瀟灑池亭為客開柳色漸輕秋雨暗
荷香時為好風來斜陽似欲粧詩句新月邀將入酒杯
身世己甘長寂寞忘形賴有子徘徊
春宴行樂家園宋祁
園芿初乾小雨泥飲壺游屐况親攜身輕早蝶千回舞
枝癢新禽百種啼乘飲草茵侵坐軟畏風桃綬向林低
陽暉自有留人意銜照高樓未遽西(芿人去聲)
九日水閣韓琦
池館隳摧古榭荒此延嘉客會重陽雖慚老圃秋容淡
且看黃花晚節香酒味已成新過熟蠏黃先實不須霜
年來飲興衰難強謾有高吟力尚強
辛亥二月十五
儵忽韶光一半過寒威猶自壓暄和故摧春色歡終減
屢失花期日旋那病骨不禁風料峭衰悰難遏醉吟哦
凭闌更為芳菲惜重取輕苫擁舊科
辛亥重九會安正堂
斯堂曾許占風光須到重陽復命觴坐上半非前歲客
杯中無改舊花香初晴已過登高事散慮宜趨自得場
惟有一樽詩酒戰願開強戶振雄鋩
即席
蕪音逢節佐賓罍屬和當筵盡雅才銅鉢一聲詩已就
金鈴千朵菊爭開月明正有抽毫樂夜永何妨秉燭回
無酒可嗤彭澤令東籬空望白衣來
王龜齡王嘉叟木藴之同過小園用郡圃植花
韻洪邁
節到中和暖尚賖東風隨處起芳華自慚翳翳松三逕
相對蕭蕭馬五花老去醉鄉為日月年來痼疾在煙霞
午橋别墅歸公手早定淮西取白麻
龜齡名十朋藴之名待問皆永嘉人嘉叟名秬初寮
王安中之孫寓居泉南此必饒守泉守憲使也
上已訪楊廷秀賞牡丹於御書扁榜之齋其東
圃僅一畝為街者九名曰三三徑
周必大
楊監全勝賀監家賜湖豈比賜書華回環自斸三三徑
頃刻常開七七花門外有田聊伏臘望中無處不煙霞
却慚下客非摩詰無畫無詩只謾誇
周益公丞相之四六楊誠齋秘監之詩俱名天下而
同郡此益公老筆公常問詩法於放翁對云當法子
由此言深有旨子由詩勝子瞻不工不博不深於其
間字用力而有幽味
示同會朱翌
無奈春寒老不禁喜看晴日上窗櫺羣花半露乾坤巧
百刻平分晝夜停拄杖有時挑菜甲桔橰無復問畦丁
逢春不出何為者衆醉誰知可獨醒
朱仲新善詩而所傳不多此首第四句言春分以上
一句喚動而知其春分也合二句詠之甚齊當上四
下三截斷看
瀛奎律髓卷八
