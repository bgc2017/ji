瀛奎律髓卷六元方回編
宦情類
出將入相行道得時仕也乘田委吏州縣徒勞亦仕
也今所選詩不於其達與不達之異其位高取其憂
畏明哲而知義焉其位卑取其情之不得已而知分
焉驕富貴歎貧賤者咸黜之是可以見選詩之意
矣
五言(四十三首)
南還湘水言懷張九齡
拙宦今何有勞歌念不成十年乖夙志一别悔前行歸
去田園老儻来軒冕輕江間稻正熟林裏桂初榮魚意
思在藻鹿心懷食苹時哉苟不達取樂遂吾情
似韋蘇州
郡内閒齋
郡閣晝常掩庭蕪日復滋簷風落鳥毳窗葉掛蟲絲拙
病宦情少羈閒秋氣悲理人無異績為郡但經時惟有
江湖意沉冥空在兹
張曲江詩有韋蘇州滋味三四五六俱高爽沉着而
句句婉美也
使至廣州
昔年長不調兹地亦邅迴本謂雙鳬少何知駟馬來人
非漢使槖郡見越王臺去去雖殊事山川常在哉
此為嶺南黜陟使時詩所謂衣錦者也三四工布衣
仕至王朝人才衆多江湖之雙鳬乘雁也駟馬而歸
不亦榮乎張雖丞相亦驕矣
初至犍為作岑參
山色軒楹内灘聲枕席間草生公府靜花落訟庭閒雲
雨連三峽風塵接百蠻到來能幾日不覺鬢毛斑
頗似老杜詩而無其悲憤末句亦不堪遠仕矣然為
刺史則勝如為客之流離也
郡齋平望江山(時牧犍為)
水路東連楚人煙北接巴山光圍一郡江月照千家庭
樹純栽橘園畦半種茶夢魂知憶處無夜不京華
知嘉州所作岑後竟不能入長安卒於蜀其節義有
可稱者
宿岐州北郭嚴給事别業
郭外山色暝主人林館秋疎鐘入卧内片月到床頭遥
夜惜已半清言殊未休君雖仕青瑣心不忘滄洲
仕宦而常欲退者必吉人尾句不急而有味
題永樂韋少府廳
大河南郭外終日氣昏昏白鳥下公府青山當縣門故
人是邑尉過客駐征軒不憚煙波闊思君一笑言
三四好晚唐人多用之
題元錄事開元所居劉長卿
幽居蘿薜情高卧紀綱行鳥散秋鷹下人閒春草生冒
嵐歸野寺收印出山城今日新安郡因君水更清
長卿之稱新安皆唐睦州開元必城外之古寺如送
張栩之睦州首句云遥憶新安舊然則新安為睦州
無疑也第二句好高卧而法自行行字乃是有力字
罷郡姑蘇北歸渡揚子津劉禹鍚
幾度悲南國今朝賦北征歸心渡江勇病體得秋輕海
闊石門小城高粉堞眀奎山舊游寺過岸聽鐘聲
俗諺云於仕宦謂賀下不賀上凡初至官者乃任事
之始未知其終也故不賀解官而去則所謂善終者
也故賀夢得於此詩句句佳三四尤緊
和裴僕射移官言志張籍
身在勤勞地常思放曠時功成歸聖主位重委羣司看
疊臺邊石閒吟篋内詩蒼生正瞻望難與故人期
此和裴晉公也為上公而用心常常如此所以善終
如蔡京史彌遠賈似道則不然矣
晚歲白居易
壯歲忽巳去浮雲何足論身為百口長官是一州尊不
覺白雙鬢徒言朱兩轓病難施郡政老未答君恩歲暮
别京洛年衰無子孫惹愁諳世網因苦賴空門攬帶知
腰瘦看燈覺眼昏不緣衣食繫尋合返邱園
此在杭州作殆初至郡時
自詠(在蘇州作)
公私頗多事衰憊殊少歡迎送賓客懶鞭笞黎庶難老
耳倦聲樂病口厭杯盤既無可戀者何以不休官
六十拜河南尹
六十河南尹前途足可知老應無處避病不與人期幸
遇芳菲日猶當強健時萬金何假借一盞莫推辭流水
光隂急浮雲富貴遲人間若無酒盡合鬢成絲
三四韓子蒼一聫出此
七年春題府廳
潦倒守三川因循涉四年推誠廢鈎距示恥用蒲鞭以
此補公事將何銷俸錢雖非好官職歲久亦妨賢
河南尹在當時想非要路故曰雖非好官職
罷府歸舊居
陋巷乘籃入朱門掛印回腰間抛組綬纓上拂塵埃屈
曲閒池沼無非手自開青蒼好竹樹亦是眼看栽石片
擡琴匣松枝閣酒杯此生終老處昨日始歸來
第三四韻自作隔對亦一體也罷河南尹歸家故云
爾
寄武功縣姚主簿賈島
居枕江沱北情懸渭曲西數宵曾夢見幾處得書批驛
路穿荒坂公田帶淤泥靜棋功奥妙閒作韻清凄鉏草
留叢藥尋山上石梯客迴河水漲風起夕陽低空地臺
連井孤邨火隔溪卷簾黃葉落鎖印子規啼隴色澄秋
月邊聲入戰鼙會須過縣去况是屢招攜
大是用工
題皇甫荀藍田廳
任官經一年縣與玉峰連竹籠拾山果瓦瓶擔石泉客
歸秋雨後印鎖暮鐘前久别丹陽浦時時夢釣船
前輩歐梅論詩頗不然此三四然賈島姚合非如此
不能竒不可棄也
題長江
玄心俱好靜廨署落暉空歸吏封宵鑰行蛇入古桐長
江頻雨後眀月衆星中若任遷人去西浮與剡通
武功縣中姚合
縣去帝城遠為官與隠齊馬隨山鹿放雞雜野禽棲遶
舍惟藤架侵階是藥畦更師嵇叔夜不擬作書題
三四好五六似張司業而太易太易則淺三十詩中
選此十二首四靈之所學也此可學也學賈島不可
及矣
簿書多不會薄俸亦難消醉卧慵開眼閒行懶繫腰移
花兼蝶至買石得雲饒且自心中樂從他笑寂寥
五六最工
曉鐘驚睡覺事事便相關小市柴薪貴貧家砧杵閒讀
書多旋忘賒酒數空還長羨劉伶輩高眠出世間
三四最細潤
一日看除目終年損道心山宜衝雪上詩好帶風吟野
客嫌知印家人笑買琴只應隨分過已是(一作定)錯彌深
起句舊改終作三年讀之遂成話柄
日出方能起庭前看種莎吏來山鳥散酒熟野人過岐
路荒城少煙霞遠岫多同官數相引下馬上西坡
三四句平正尾句亦可取
朝朝眉不展多病怕逢迎引水遠通澗疊山高過城秋
燈照樹色寒雨落池聲好是吟詩夜披衣坐到眀
閉門風雨裏落葉與階齊野客嫌杯小山翁喜枕低聽
琴知道性尋藥得詩題誰更能騎馬閒行祗杖藜
前四句閒適之味可掬
腥羶都不食稍稍覺神清夜犬因風吠隣雞帶雨鳴守
官常卧病學道不稱名小有洞中路誰能引我行
第三句好第四句似乎因而成對
假日多無事誰知我獨忙移山入院宅種竹上城墻驚
蝶遺花蘂游蜂帶蜜香唯愁眀早出端坐吏人傍
一官無限日愁悶欲何如掃舍驚巢燕尋方落壁魚從
僧乞淨水憑客報閒書白髮誰能鑷年來四十餘
朝朝門不閉長似在山時賓客抽書讀兒童斫竹騎久
貧還易老多病懶能醫道友應相怪休官日巳遲
長憶青山下深居遂性情壘階溪石淨燒竹竈煙輕點
筆圖雲勢彈琴學鳥鳴(一作聲)今朝知縣印夢裏百憂生
曾以簿權邑來自唐已苦作邑之難也
縣中秋宿
鼓絶門方掩蕭條作吏心露垂庭際草螢照竹間禽棋
罷嫌無月眠遲聽盡砧還知未離此時復更相尋
老杜月眀垂葉露此句古今無敵今此句非有意竊
取之亦佳句也詳味合詩輕而淺頗有沾沾自喜之
意實有愛官職之心焉
縣丞廳即事王建
宫殿半山上人家高下居古廳眠愛魘老吏語多虛雨
水洗荒竹溪沙填廢渠聖朝收外府皆自九天除
建為昭應丞故有丞廳即事之作姚合集有是詩題
曰書縣丞舊廳非也合為武功簿而題趙縣丞舊居
於義不通又第二句作人家高下居亦非是今定為
王建詩三四新
贈李主簿周賀
稅時兼主印每日得閒稀對酒妨科吏為官亦典衣案
遲吟坐待宅近步行歸見說偏論道應愁判是非
賀詩格與姚合王建相類而此一詩尤近之
僑居二首宋祁
抱病苦憂幽都城困倦游身抛秃翁板言入稗家流世
路風波惡天涯日月遒危心正無泊持底喻窮愁
公宇靜寥寥居然俗意銷屐閒誰記齒帶適自忘腰畝
首秋殘穫城西日暮樵比來行樂熟隨意度溪橋
前篇三四善用事宋公少年高科平生宦逹乃有此
窮作士大夫有先困而後亨者少公又詩云長安舉
頭近湓浦竄身危後篇三四工
入壬辰新歲
五十為衰始仍餘五歲衰雙眸不眀鑒殘鬢已紛絲銅
虎雖頻剖荷囊信濫持何須依老格先作故山期
壬辰乃仁宗皇祐四年也景文是年五十五初為夀
州時十一年矣此則再自翰苑出知亳州盖公生於
真宗咸平元年戊戌老格字極新新詔七十不致仕
許彈劾
郡齋宴坐張公庠
為州容散誕真慰野人情撼膝禪初悟搖頭句未成試
香秋院靜鬭墨午窗眀已有東歸計柴扉掩姓名
公庠字元善有張泗州集皇祐元年馮京榜進士五
六好
除棣學陳師道
老作諸侯客貧為一飽謀折腰真耐辱捧檄敢輕投早
作千年調中懷萬斛愁莫年隨手盡心事計盟鷗
至棣未久即除正字乃韓忠彥為相復用元祐時人
所以眀年改為建中靖國僅一年改崇寧而后山以
其年卒更二十年不死何限好詩垂世亦恐無處着
身耳
除官
扶老趍嚴召徐行及聖時端能幾字正敢恨十年遲肯
着金根誤寧辭乳嫗譏向來憂畏斷不盡鹿門期
或云得一正字遽云嚴召所以止於此官后山以建
中靖國元年辛巳十二月二十九日卒年四十九此
除在元符三年庚辰冬寧既崇矣蘇黃之文且禁矣
敢疵后山俗態也
書直舍壁陸游
道山西下路杳杳歴重廊地寂聞傳漏簾疎有斷香渠
清水馬健屋老瓦松長欲出重欹枕無何覓故鄉
水馬瓦松詩人罕用此一聫可喜
致仕述懷
彈冠紹興末觧組慶元中灔澦危途過邯鄲幻境空閒
傳相牛法醉喚鬭雞翁衝雨歸來晚山花滿笠紅
韋布還初服蓬蒿卧故廬所慚猶火食更恨未巢居叱
叱驅黃犢行行跨白驢交親各強健不必問何如
秋日偶書趙師秀
官事何曾曉閒名苦要簽大書公吏恐直語衆人嫌俸
少貧如故醫慵病却添秋風墻下菊相對憶陶潛
詩亦平妥但三四俗五六有樂天語意筠州推官時
作
七言(三十八首)
寄李儋元錫韋應物
去年花裏逢君别今日花開又一年世事茫茫難自料
春愁黯黯獨成眠身多疾病思田里邑有流亡愧俸錢
聞道欲來相問信西樓望月幾回圓
朱文公盛稱此詩五六好以唐人仕宦多誇美州宅
風土此獨謂身多疾病邑有流亡賢矣
書懷
自小難收疎懶性人間萬事總無功别從僊客求方法
曾到僧家問苦空老大登朝如夢裏貧窮作話是邨中
未能即便休官去慚愧南山採藥翁
五六好一箇窮朝士
酬秘書王丞見寄
相看頭白來城闕却憶漳溪舊往還今體詩中偏出格
常參官裏每同班街西借宅多臨水馬上逢人亦說山
芝閣水曹雖最冷與君常喜得身閒
此與王建酬倡者
微之就辭尚書居易續除刑部因書賀意兼述
離懷白居易
我為憲部入南宫君作尚書鎮浙東老去一時成白首
别來七度換春風簪纓假合虛名在筋力銷磨實事空
遠地官高親故少些些笑語與誰同
觧蘇州自喜
自喜天教我少緣家徒行計兩翩翩身兼妻子都三口
鶴與琴書共一船僮僕減來無冗食資糧筭外有餘錢
攜收貯作邱中費猶免饑寒待幾年
道是白詩平易三四都如此竒哉異哉出律破格本
是自然胸懷無粉餙也
喜罷郡
五年兩郡亦堪嗟偷出游山走看花自此光隂為己有
從前日月屬官家樽前免被催迎使枕上休聞報坐衙
睡到午時歡到夜逥看官職是泥沙
久困仕宦方知此詩之妙樂天真樂天哉
從同州刺史改授太子分司
承華東署三分務履道西馳七過春歌飲優游聊卒歲
園林瀟灑可終身留侯爵秩誠虛貴疏受生涯未苦貧
月俸百千官二品朝廷雇我作閒人
贈皇甫六張十五李廿三賓客
昨日三川新罷守今年四皓盡分司幸陪散秩閒居日
好是登山臨水時家未苦貧常醖酒身雖疾病尚吟詩
龍門泉石香山月早晚同游報一期
家常得醖酒唐以來仕宦之家皆然
和高僕射罷節使譲尚書授太保分司喜遂游
山水之作
暫辭八座罷雙旌更作登山臨水行能以忠貞酬重任
不將富貴礙高情朱門出去簪纓從絳帳歸來歌吹迎
鞍馬閙裝光滿路何人信道是書生
誇美高公富貴佀乎譏之其少起於書生當攷
贈秋浦張眀甫杜荀鶴
君為秋浦三年宰萬慮關心兩鬢知人事旋生當路縣
吏才難展用兵時農夫背上題軍號賈客船頭插戰旗
他日親知問官况但教吟取杜家詩
語俗而事或切唐末之亂如此縣令之難可知也
書懷簡孫何丁謂王禹偁
三入承眀巳七年自慚蹤跡久妨賢吾子幾時歸鳳閣
老夫方欲買魚船季路旨甘知已矣潘安毛鬢更皤然
舉人自代何由得歸去東臯種水田
王元之平生重孫丁相期甚至然丁謂不如所期官
有餘而行不足
書懷寄劉五楊億
風波名路牡心殘三徑荒涼未得還病起東陽衣帶緩
愁多騎省鬢毛斑五年書命塵西閣千古移文愧北山
獨憶瓊林苦霜霰清樽歲晏強酡顏
崑體之平淡者
世事悠悠未遽央虛名真意兩相忘休誇失馬曾歸塞
未省牽牛解服箱四客高風驚楚漢五君新詠棄山王
秋來安有漁樵夢多在箕峰潁水傍
五六甚佳崑體未嘗不美
寄子京宋庠
八年三郡駕朱輪更忝鴻樞對國鈞老去師丹多忘事
少來之武不如人車中顧馬空能數海上逢鷗想見親
唯有弟兄親隠者共將耕鑿報堯仁
是時士大夫風俗渾厚如元憲名德後豈易及此詩
三四絶佳世所稱者元注為郡八年榮顯巳息朝恩
念舊復假相印筦内樞然思歸之心已切怛矣
把酒宋祁
歌管嘈嘈月露前且將身世付酡然謾誇鼷鼠機頭箭
不識醯雞甕外天青史有人譏巧宦黃金無術治流年
君看醉趣兼醒趣始覺靈均更可憐
此出知亳社所作兩入翰林之後所諷亦不無意必
立朝為人所不容故爾
予既到郡有詔仍修唐書寄局中諸僚
一章通奏領州麾詔許殘書得自隨吾黨成章真小子
官中了事是癡兒昏眸視久花爭亂倦首搔餘雪半垂
所願韋吳皆傑筆劉生當見汗青期
知幾論史嘗言頭白有期汗青無日三四佳作郡而
修史亦文士之至榮矣盖亳州也
真定述事
莫嫌屯壘是邊州試聽山河說上游帳下文書三幕府
馬前鞾靺五諸侯王藩故社經涂國俠窟餘風解報仇
四十年來民緩帶使君何事不輕裘
部署安撫二司并府事故曰三幕府所管邢洺磁相
趙五州故曰五諸侯公自亳州改知真定府古之鎮
州常山郡也元微之詩會稽旁帶七諸侯此近之
擬杜子美峽中意
天入虛樓倚百層四方遥謝此登臨驚風借壑為寒籟
落日容雲作暝隂峴井北抛王粲宅楚衣南逐女嬃砧
十年不識長安道九籥宸開紫氣深
擬老杜亦頗近之此乃在城都時作富貴之至而無
一毫驕態唯寫羇思則知遠大者不以井蛙自矜也
罷學士出守還拜承旨
十八年前玷玉堂當時綠鬢已蒼蒼傷禽縱奮愁瘡重
廐馬雖還笑齒長薰罷山爐飄暗燼漱餘銅椀冰寒漿
須慚清切鑾坡地不是吾人得擅場
晉侯戱荀息曰屈產之齒長矣五六句法響公又詩
云五腰守印十寒温盖守許昌亳社真定成都莆田
凡五郡
和公齊臨替有感見寄王彥霖
孤宦邊城遇衆賢及瓜能不動依然風號古木葉堆地
雲攪遥山水拍天籬菊開時寒有信賓鴻過後暑無權
古今惜别君須念乘暇何妨到酒船
三六絶好
海陵春雨日曾肇
公事無多使客稀雨時衙退吏人歸沉煙一炷春隂重
畫角三聲晚照微桑雉未馴慚報政海鷗相近信忘機
只將宴坐收心念懶向人間問是非
送推官王永年致仕還鄉張耒
為憶田園便拂衣休官退隠似君稀塵埃擺脫青衫去
閭里驚嗟白髮歸南畝稻粱仍歲熟舊山芝术入秋肥
百年從此皆閒日寄語人間浪是非
三四最佳以其年四十而致仕故曰驚嗟白髮歸
和即事
溪如垣塹木如城魚鳥從游信有情啅雀踏枝飛尚裊
仰荷乘雨側還傾彈琴廢久重尋譜種藥多求旋記名
干世久知無妙策直應歸學老農耕
此詩全似唐人高於張司業也
和范三登淮亭
身如客雁寄汀洲北望休登王粲樓殘雪臘風驚歲晚
早梅新柳動春愁免遭斤斧甘無用敢向波濤較善游
奔走塵埃欲歸去勒移恐作故山羞
游字押得甚新三四詩中不可少
入都陸游
葵莧登盤酒可賒豈知扶病又離家朝行打岸濤頭惡
夜宿垂天斗柄斜不恨山林淹歲月但悲道路困風沙
隣翁好為看耕隴行矣東歸一笑譁
放翁嘉定壬戌致仕出領史局年七十八矣眀年除
秘書監再奉祠告老此壬戌入都詩也
史院晚出
巳乞殘骸老故邱誤恩重作道山游龍津雨過橋如拭
鳳闕煙銷瓦欲流直舍少眠鐘報午歸塗微冷葉飛秋
心知伏櫪無千里縱有王良也合休
此時行都猶太平故有三四之句
上章納祿恩畀外祠遂以五月東歸
身似霜松老不枯乞骸猶得侍清都百錢濁酒渾家醉
六月飛蝱徹曉無美睡不愁閒客攪出游自有小兒扶
買山尚恐巢由笑敢向君王覓鏡湖
黃紙淋漓字似鴉即今真箇是還家園廬漸近湖山好
隣曲來迎鼓笛譁籩實傍籬收豆莢盤蔬臨水採芹芽
皇家養老非忘汝不必青門學種瓜
士大夫老而歸有村人鼓笛迎之不亦樂乎
羣玉峰頭孤夢斷五雲溪上野舟迴傍人鷗鳥自然熟
到處藕花無數開麥飯不饜猶面槁柴門閒閉自心灰
雨來正作盆池地不怕冥冥半月梅
身是風前一斷蓬經年竊食竟何功倚天青嶂迎船出
撲馬紅塵轉眼空網戶餉魚勝丙穴旗亭送酒等郫筒
死前幸作扶犂叟免使淮南笑發紅
丙穴郫筒大犯老杜
此身唯有一躬耕乞得餘年樂太平東觀並游驚昨夢
西湖重到付來生一堤草露眀晨照半浦荷香颭晚晴
歴歴歸途皆勝事江亭先聽櫂歌聲
去年公出領史局以今嘉泰三年癸亥得歸年七十
九矣此五詩皆妙絶仕而歸樂也老而出出而復歸
其樂可知
眀發南屏楊萬里
新晴在在野花香過雨迢迢沙路長兩度立朝今結局
一生行客老還鄉猶嫌數騎傳書劄剰喜千山入肺腸
到得江頭上船處莫將白髮照滄浪
誠齋平生實三度立朝此乃秘少出知筠州時詩也
第六句絶妙
次韻傅惟肖蕭海藻
竹根蟋蟀太多事喚得秋來籬落間又過暑天如許久
未償詩債若為顏肝腸與世苦相反巗壑嗔人不早還
八月放船飛樣去蘆花叢外數青山
蕭海藻字東夫三山人初與楊誠齋湖湘同官誠齋
盛稱其詩為尤蕭范陸止於福建帥參使不早死雖
誠齋詩格猶出其下其詩苦硬頓挫而極其工五六
一聯諸公並不能及起句竒峭姜堯章乃其壻云詩
板舊在永州傳者罕焉
呈方叔姜特立
聱牙落魄一閒官職事何嘗見一斑不是論松須說劍
若非尋壑即觀山閒看落葉隨風去冷笑奔雲送雨還
更有劉巗楊處士(方叔)伴渠癡坐老花間
楊方叔即姜公之客常相倡和者
夏日奉天台祠祿
青天揮箑卧藤床翠袖攜壺過酒漿蝟腹出波烹芡實
褭蹄和露擘蓮房相呼時入雞豚社獨坐曾無雁鶩行
便是赤城真吏隠不須劉阮更相將
中四句皆工
肅客借重金紫綬袁說友
平生青紫濫紆身更冐金章肅使賓何以假為誠豈敢
烏知非有笑無因猿狙自是羞華服鵷鷺姑容接後塵
回首紛紛天下事有時宜假不宜真
建安袁說友隆興癸未進士仕至樞密大資自號東
塘居士此時借官接伴金使詼諧有味
寒夜鞏仲玉
瓦欲飛霜水欲冰蒲團今夜有塵凝爐寒閒取薪添火
窗暗時將燭助燈久欲歸田游宦客未能忘肉在家僧
於書更覺心情懶病眼愁看細字蠅
在官所思歸之詩
中旬休日呈巗老
近見東郊出土牛燒燈巳過又旬休酸風鱗面慵開眼
細雨毛空怯上樓百歲光隂真蟻穴一年寒燠未鴻溝
偷閒文字聊遮眼勲業悠悠且掉頭
鱗字毛字下得有眼第六句絶妙
瀛奎律髓卷六
