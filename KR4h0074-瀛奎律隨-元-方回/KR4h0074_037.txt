瀛奎律髓卷三十七元方回編
技藝類
書畫琴棋巫醫卜筮百工技巧史為立傳以藝之難
臻也唐宋以來挾一藝游公卿之門因詩以得名者
不少焉豈可以小技易視之哉
五言(二首)
詠郡齋壁畫片雲得歸字岑參
雲片何人畫塵侵粉色微未曾行雨去不見逐風歸只
怪偏凝壁回看欲染衣丹青欲借便移向帝鄉飛
草書屏風韓偓
何處一屏風分明懷遠蹤雖多塵色染猶見墨痕濃怪
石奔秋澗寒藤掛古松若教臨水畔字字恐成龍
七言(十一首)
畫真來嵩梅堯臣
廣陵太守歐陽公令爾畫我憔悴容便傳髣髴在縑素
又欠勁直藏心胸與以貨布不肯受比之毉卜曾非庸
公今許爾此一節爾只丹青期亦逢
次韻吳仲庶省中畫壁王安石
畫虎雖非顧虎頭還能滿壁畫滄洲九衢京洛風沙地
一片江湖草樹秋行數魚鰕賓共樂卧看鷗鳥吏方休
知君定有扁舟意却為丹青肯少留
和仲庶池州齊山圖
省中何忽有崔嵬六幅生綃坐上開指點便知巖穴處
登臨新作使君來雅懷重向丹青得勝勢兼隨翰墨回
更想杜郎詩在眼一江春雪下離堆
次韻平甫贈三靈程惟象
家山松菊半荒蕪杖策窮年信所如占見地靈非卜筮
算知人貴自陶漁久諳郭璞言多騐老比顔含意更疎
祗欲勒成方士傳偕君名姓在新書
贈李士寧道人
季主逡巡居卜肆彌明解后作詩翁曾令宋賈伏車上
更使劉侯驚坐中杳杳人傳多異事冥冥誰識此高風
行歌過我非無謂惟恨貧家酒盞空
贈三靈程道人王安國
三靈山下新安水瀟灑人間畫不如收得市朝忙日月
歸來田里老樵漁君能知命忘機久我愧干時觸事疎
從此卜隣同笑傲何須強著解嘲書
贈善相程傑蘇軾
心傳異學不謀身自要清時閱縉紳火色上騰雖有數
急流勇退豈無人書中苦覓元非訣醉裏微言却近真
我似樂天君記取華顛賞徧洛陽春
贈虔州術士謝晉臣
屬國今從海外歸君平且莫下簾帷前生恐是盧行者
後學過呼韓退之死後人傳戒定慧生時宿直斗牛箕
憑君為算行年看便數生時到死時
贈童道人蓋與予同甲子陸游
吾儕之生乙巳年達者寥寥同比肩退士一生藜藿食
散人萬里江湖天忍貧不變我自許挾術自營君豈然
一事尚須煩布策幾時能具釣魚船
元註方謀買一小舟未得也
贈徐相師
許負遺書果是非子憑何處說精微使君豈必如椰大
丞相元來要瓠肥袖闊日常籠短刺肩寒春未換單衣
半頭布袋挑詩卷也道遊京賣術歸
後四句曲盡近時術士窮態三四亦好
贈傳神水鑑
寫照今誰下筆親喜君分得卧雲身口中無齒難藏老
頰上加毛自有神誤遣汗青成國史未妨着句號山人
他時更欲求竒迹畫我溪頭把釣緡
元註水鑑寫予真作幅巾白道衣中四句皆佳時在
史局
瀛奎律髓卷三十七
