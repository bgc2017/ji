瀛奎律髓卷二十四元方回編
送别類
送行之詩有不必皆悲者别則其情必悲此類中有
送詩有别詩當觀輕重又送人之官言及風土者已
於風土類中收之間亦見此不可以一律拘也
五言(八十七首)
送崔著作東征陳子昂
金天方肅殺白露始專征王師非樂戰之子慎佳兵海
氣侵南部邊風掃北平莫賣盧龍塞歸邀麟閣名
平仄不粘唐人多有此體陳子昂才高於沈佺期宋
之問惟杜審言可相對此四人唐律在老杜以前所
謂律體之祖也
送魏大從軍
匈奴猶未滅魏絳復從戎悵别三河道言追六郡雄雁
山横岱北狐塞接雲中勿使燕然上獨有漢臣功
刊本以狐塞為孤塞予為改定唐之方盛律詩皆務
雄渾尾句雖拗平仄以前六句未用意立論只說行
色形勢末乃勉勵之此一體也
送朔方何侍郎宋之問
聞道雲中使乘騘往復還河兵守陽日塞虜失隂山拜
職嘗隨驃銘功不讓班旋聞受降日歌舞入蕭關
漢武時有從驃合騎侯故此云常隨驃不讓班一用
將軍號一用人姓
送賀知章歸四明唐明皇
豈不惜賢達其如高尚何
此詩會稽有石刻朱文公為倉使時讀之最喜起句
雄健偶忘記後六句當俟尋索足之(按此亦非起句原編如此仍之)
知章年八十六卧病上表乞為道士還鄉上許
之捨宅為觀賜名千秋仍賜鑑湖剡水一曲詔
令供帳東門百僚祖餞御製賜詩云
遺榮期入道辭老競抽簪豈不惜賢達其如高尚心寰
中得秘要方外散幽襟獨有青門餞羣英悵别深
今以中二句為首又非元韻恐誤記耶
永嘉浦逢張子容孟浩然
逆旅相逢處江村日暮時衆山遥對酒孤嶼共題詩廨
宇隣鮫室人烟接島夷鄉園萬餘里失路一相悲
永嘉得孤嶼中川之名自謝康樂始此詩五六俊美
送孟六歸襄陽張子容
杜門不復出久與世情疎以此為長策勸君歸舊廬醉
歌田舍酒笑讀古人書好是一生事無勞獻子虚
元詩二首見浩然集今取其一子容亦志義之士浩
然嘗有詩送應進士舉子容今送浩然歸廼為此骨
鯁之論其甘與世絶懷抱高尚可想見云
送友人入蜀李白
見說蠶叢路﨑嶇不易行山從人面起雲傍馬頭生芳
樹籠秦棧春流遶蜀城升沉應已定不必問君平
太白此詩雖陳杜沈宋不能加
送張舍人之江東
張翰江東去正值秋風時天清一雁遠海闊孤帆遲白
日行欲暮滄波杳難期吳洲如見月千里幸相思
一雁孤帆之句亦以寓吾道不偶之歎下句引白日
滄波而云行欲暮杳難期意可見也
衡州送李大夫勉赴廣州杜甫
斧鉞下青冥樓船過洞庭北風隨爽氣南斗避文星日
月籠中鳥乾坤水上萍王孫丈人行垂老見飄零
此詩氣蓋宇宙不待贅說老杜送人詩多矣此為冠
夏日楊長寧宅送崔侍御常正字入京探韻得
深字
醉酒揚雄宅升堂子賤琴不堪垂老鬢還對欲分襟天
地西江遠星辰北斗深烏臺俯麟閣長夏白頭吟
五六悲壯惟老杜長於此
送段功曹歸廣州
南海春天外功曹幾月程峽雲籠樹小湖日落船明交
趾丹砂重韶州白葛輕幸君因估客時寄錦官城
才大則氣盛此小詩八句若轉石下千仞山而細看
只四十字非如他人補綴費力酸嘶破碎也
送韋郎司直歸成都
竄身來蜀地同病得韋郎天下兵戈滿江邊歲月長别
筵花欲暮春日鬢俱蒼為問南溪竹抽梢合過牆
一直說將去自然工密起句如晚唐而亦作對尾句
必換意乃詩法也
送張二十參軍赴蜀州因呈楊五侍御
好去張公子通家别恨添兩行秦樹直萬點蜀山尖御
史新騘馬參軍舊紫髯皇華吾善處於汝定無嫌
三四只言地形五用騘馬事以指楊六用髯參軍事
以指張尾句有托庇之欲亦一體也
送陵州路使君赴任
王室比多難高官皆武臣幽燕通使者岳牧用詞人國
待賢良急君當拔擢新佩刀成氣象行蓋出風塵戰伐
乾坤破瘡痍府庫貧衆僚宜潔白萬役但平均霄漢瞻
佳士泥塗任此身秋天正搖落廻首大江濱
此詩十六句當作四片看前四句以初用儒者為喜
實論時也次四句美路使君也又四句教之以為政
也選同僚平庶役則乾坤之破尚可救也尾四句又
感慨之不得已也
送遠
帶甲滿天地胡為君遠行親朋盡一哭鞍馬去孤城草
木歲月晚關河霜雪清别離已昨日因見古人情
前四句悲壯亂世之别也
送舍弟穎赴齊州
岷嶺南蠻北齊關東海西此行何日到送汝萬行啼絶
域惟高枕清風獨杖藜時危暫相見衰白意都迷
三首取一此骨肉之别也第二首云風塵久不開汝
去幾時來兄弟分離苦形容老病催尤佳而悲痛
奉濟驛重送嚴公
遠送從此别青山空復情幾時杯重把昨夜月同行列
郡謳歌惜三朝出入榮江村獨歸處寂寞養殘生
此知已之别也遠送從此别此一句極酸楚未句尤
覺徬徨無依後嚴武再帥蜀卒於位公遂去蜀云
泛江送客
二月頻送客東津江欲平烟花山際重舟楫浪前輕淚
逐勸杯落愁連吹笛生離筵不隔日那得易為情
此所送之人未知為誰淚逐勸杯落足見離别之苦
下一句亦對得好
暮秋將歸秦留别湖南幕府親友
水闊蒼梧野天高白帝秋途窮那免哭身老不禁愁大
府才能會諸公德業優北歸衝雨雪誰憫敝貂裘
三四極羈旅瑣瑣之態五六雖無華麗非老筆不能
然其實雄深雅健也末句十字可憐甚矣諸親友能
無情乎
贈别鄭鍊赴襄陽(峨嵋杜所留峴首鄭所赴)
戎馬交馳際柴門老病身把君詩過日念此别驚神地
闊峨眉晚天高峴首春為於耆舊内試覓姓龐人
鄭鍊蓋能詩者而其詩不傳三四悲哀而新異五六
工甚此等詩可學也
贈别何邕
生死論交地何由見一人悲君隨燕雀薄宦走風塵綿
谷元通漢沱江不向秦五陵花滿眼傳語故鄉春
三四係十字句法
酬别杜二嚴武
獨逢堯典日再覩漢官時未效風霜勁空慚雨露私夜
鐘清萬戶曙漏拂千旗並向殊庭謁俱承别館追斗城
憐舊路渦水惜歸期峰樹還相伴江雲更對垂試回滄
海棹莫妒敬亭詩祗是書應寄無忘酒共持但令心事
在未肯鬢毛衰最悵巴山裏清猿惱夢思
武自蜀帥趨朝老杜送之有詩而武以此酬之也詩
雖不及老杜之勁健宏闊然亦間架齊整近世富貴
鉅公妄自標矜未有斯作故特取之老杜元是六韻
詩所謂諸將應歸盡題書報旅人者再别詩八句酸
楚之甚已見此前
送李太保充渭北節度(即太尉光弼弟也)岑參
詔出未央宫登壇近總戎上公周太保副相漢司空弓
抱關西月旗翻渭北風弟兄皆許國天地荷成功
送張都尉歸東都
白羽綠弓弦年年只在邊還家劍鋒盡出塞馬蹄穿逐
虜西踰海平胡北到天封侯應不遠燕頷豈徒然
送懷州吳别駕
㶚上柳枝黃壚頭酒正香春流飲去馬暮雨濕行裝驛
路通函谷州城接太行覃懷人總喜别駕得王祥
學老杜詩而未有入處當觀老杜集之所稱詠敬歎
及所交遊倡酬者而求其詩味之亦有入處矣其稱
詠敬歎者蘇武李陵陶潛庾信鮑昭隂鏗何遜陳子
昂薛稷孟浩然元結之類其所交游倡酬者李白高
適岑參賈至王維韋迢之類是也此岑參三送人詩
皆壯浪宏闊非晚唐手可望
送秘書虞校書虞鄉丞
花綬傍腰新關東縣欲春殘書厭科斗舊閣别麒麟虞
坂臨官舍條山映吏人看君有知已坦腹向平津
送張子尉南海
不擇南州尉高堂有老親縣樓重蜃氣邑里雜鮫人海
暗三山雨江明五嶺春此鄉多寶玉慎莫厭清貧
餞李尉武康
潘郎腰綬新霅上縣花春山色低官舍湖光映吏人不
須嫌邑小莫即耻家貧更作東征賦知君有老親
岑參此三詩梅聖俞送行詩似之官舍吏人一聯兩
首相似蓋熟套也
送從舅成都丞廣南歸蜀盧綸
巴字天邊水秦人去是歸棧長山雨響溪亂火田稀俗
富行應樂官雄禄豈微魏舒終有淚還濕寗家衣
三四佳
送康判官往新安得江路西南尹
皇甫冉
不向新安去那知江路長猿聲此廬霍水色勝瀟湘驛
樹收殘雨漁家帶夕陽何須愁旅泊使者有輝光
唐人詩多前六句說景物末兩句始以精思議論結
裹亦一體也新安江路實如所言
送單于裴都護赴西河崔顥
征馬去翩翩城秋月正圓單于莫近塞都護欲臨邊漢
驛通煙火湖沙乏井泉功成須獻捷未必去經年
盛唐人詩師直為壯者乎
賦得秤送孟孺卿包何
願以金秤鎚因君贈别離鈎懸新月吐衡舉衆星隨掌
握須平執錙銖必盡知由來投分審莫放弄權移
合收入着題詩以入送餞類亦可三四賦秤甚妙餘
皆工
送泉州李使君之任
傍海皆荒服分符重漢臣雲山百越路市井十洲人執
玉來朝遠還珠入貢頻連年不見雪到處即行春
第四句絶妙
送王汶宰江隂
郡北乘流去花間竟日行海魚朝滿市江鳥夜喧城止
酒非關病援琴不在聲應緣米五斗數日值淵明
三四好
送德清喻明府李頻
棹返霅溪雲仍參舊使君州傳多古跡縣記是新文水
栅横舟閉湖田立木分但如詩思苦為政即超羣
五六盡水鄉之妙尾句尤清而有味
送鳳翔范書記
西京無暑氣夏景似清秋天府來相辟高人去自由江
山通蜀國日月近神州若共將軍話河南地未收
晚唐詩鮮壯健頻却有此五六一聯
送孫明秀才往潘州謁韋卿
北鳥飛不到北人今去遊天涯浮瘴水嶺外問潘州草
木春冬茂猿猱日夜愁定知遷客淚只敢對君流
送友人之揚州
一别長安後晨征便信雞河聲入峽急地勢出關低綠
樹叢垓下青蕪闊楚西路長知不惡隨處好詩題
頻睦州人姚合婿也詩雖晚唐却多壯句
送曹椅司空曙
青春三十餘衆藝盡無如中散詩傳畫將軍扇賣書楚
田晴下雁江日暖多魚惆悵空相送歡娛自此疎
綺麗
雲陽館與韓升卿宿别
故人江海别幾度隔山川乍見翻疑夢相悲各問年孤
燈寒照雨深竹暗浮烟更有明朝恨離杯惜共傳
三四一聯乃久别忽逢之絶唱也
送李員外院長分司東都韓愈
去年秋露下羈旅逐東征今歲春光動驅馳别上京飲
中相顧色送後獨歸情兩地無千里因風數寄聲
前四句謂之扇對唐詩多有之五六曲盡離别之狀
甚妙李員外乃李正封也元和十二年秋退之正封
從裴晉公討蔡在郾城有聯句
送遠吟孟郊
河水昏復晨河邊相别頻離杯有淚飲别柳無枝春一
笑忽然斂萬愁俄已新東波與西日不借遠行人
東野不作近體詩昌黎謂高處古無上是矣此近乎
律離杯有淚飲猶老杜淚逐勸杯落而深切過之矣
送楊八給事赴常州白居易
無嗟别青瑣且喜擁朱輪五十得三品百千無一人須
勤念黎庶莫苦憶交親此外無過醉毘陵何限春
三四新
洛陽送牛相公出鎮淮南
北闕至東京風光十六程坐移丞相閣春入廣陵城紅
旆擁雙節白鬚無一莖萬人開路看百吏立班迎閫外
君彌重樽前我亦榮何須身自得將相是門生
元註元和初牛相公應制登第三等予為翰林考覆
官樂天元和元年應制科自盩厔尉除集賢校理踰
月即入翰林為學士時年三十五歲牛竒章又其所
考制科門生也此可為座主門生故事作此詩時樂
天為河南尹
送河南皇甫少尹赴絳州劉禹錫
祖帳臨周道前旌指晉城午橋羣吏散亥字老人迎詩
酒同行樂别離方見情從兹洛陽社吟詠欠書生
自洛赴絳故以亥字老人事上搭對午橋為偶詩家
常例也五六方有味前四句只是形模不下周道晉
城四字則午橋亦喚不來
送陸侍御歸淮南使府五韻(用年字)
江左重詩篇陸生名久傳鳳城來已熟羊酪不嫌羶歸
路芙蓉府離堂玳瑁筵泰山呈臘雪隋柳布新年曾忝
揚州薦因君達短牋
元註時段丞相鎮揚州嘗辱表薦選此詩知唐人五
言律有五韻者芙蓉府玳瑁筵詩家可有不可多
送友人歸武陵崔魯
聞道桃源住無村不是花戍旗招海客廟鼓集江鴉别
島垂橙實閒田長荻芽遊秦未得意看即便離家
此八句俱有思致前二句喝起題目中四句俱言景
物未二句微立議論情思繳之此又一格
送許棠張喬
離鄉積歲年歸路遠依然夜火山頭市春江樹杪船干
戈愁鬢改瘴癘喜家全何處營甘旨波濤浸薄田
秋日送方干遊上元曹松
天高淮泗白料子趣修程汲水疑山動揚帆覺岸行雲
離京口樹雁入石頭城後夜分遥念諸峰霧露生
中四句俱有位置處分
送謝夷甫宰鄮縣戴叔倫
君去方為縣兵戈尚未消邑中殘老小亂後少官僚廨
宇經山火公田没海潮到時應變俗新政滿餘姚
高仲武中興間氣集謂叔倫詩骨氣稍軟然此詩五
六佳
送溧水唐明府韋應物
三為百里宰已過十餘年祇歎官如舊旋聞邑屢遷魚
鹽瀕海利薑柘傍湖田到此安民俗琴堂又晏然
蘇州五言古體最佳律詩亦雅潔如此
送張侍御秘書江右覲省
莫歎都門路歸今駟馬車繡衣猶在篋芸閣已觀書沃
野收紅稻長江釣白魚晨飡亦可薦名利欲何如
篋字刊本作□當考
送澠池崔主簿
邑帶洛陽道年年應此行當時匹馬客今日縣人迎暮
雨投關郡春風别帝城東西殊不遠朝夕待家聲
二詩皆整淨
秋夕與友話別崔塗
懷君非一夕此夕倍堪悲華髮猶漂泊滄洲又别離冷
禽棲不定衰葉墮無時况值干戈隔相逢未可期
别情可掬第六句妙尾句近老杜
旅舍别故人
一日又欲暮一年春又殘病知新事少老别舊交難山
盡路猶險雨餘春尚寒那堪試回首烽火到長安
三四好尾句亦近老杜那堪二字詩中不當用近乎
俗
送鄒明府遊靈武賈島
曾宰西畿縣三年馬不肥債多平劍與官滿載書歸邊
雪藏行徑林風透卧衣靈州聽曉角客館未開扉(平一作憑)
三四極佳今宰邑者能如此何患世之不治耶第二
句三年馬不肥亦好
送朱可久歸越中
石頭城下泊北固暝鐘初汀鷺潮衝起船窗月過虚吳
山侵越衆隋柳入唐疎日欲供調膳辟來何府書
汀上之鷺潮衝之而見其起舟中之窗月過之而見
其虚可謂善言吳中泊舟之趣吳山隋柳一聯近乎
粧砌大過趙紫芝全用此聯為瀟水添湘闊唐碑入
宋稀殊為可笑所選二妙集於浪仙取八十一首其
非僧道而送行者凡取十首獨不取此一首蓋欲以
蒙蔽蹈襲之罪非耶
送李騎曹
歸騎雙旌遠懽生此别中蕭關分磧路嘶馬背寒鴻朔
色晴天北河源落日東賀蘭山頂草時動卷帆風
此詩謂嘶馬背寒鴻則雁南向而人北去又謂河源
落日東河源當在西今返在落日之東則身過河源
又遠矣所謂賀蘭山蓋回紇之地也
送王子遵赴衡陽丞趙蕃
王郎妙人物獨步向江東昔尉既不醉今丞寧肯聾相
依唇齒國忽去馬牛風清絶官曹外何年着我同
醉尉聾丞事融化神妙五六尤善用事
送喻鳬校書歸毘陵姚合
主人庭葉黑詩稿更誰書闕下科名出鄉中賦籍除山
春烟樹衆江晚遠帆疎吾亦家吳者無因到敝廬
姚少監合詩選入二妙者百二十一首比浪仙為多
此四靈之所深嗜者送人詩三十餘首以余再選僅
得三首為武功尉時詩八首最佳其餘有左無右有
右無左前聯佳矣後或不稱起句是矣繳句或非有
小結裹無大涵容其才與學殊不及浪仙也此詩鄉
中賦籍除疑登第人免役不免賦合考
送韋瑶校書赴越
寄家臨禹穴乘傳出秦關霜落葉滿地潮來帆近山相
門賓益貴水國事多閒晨省高堂後餘歡杯酒間
第二句言乘傳出秦關忽插入霜落潮來似乎不甚
貫穿然其聯单看自好
送李侍御過夏州
酬恩不顧名走馬覺身輕迢逓河邊路蒼茫塞上城沙
寒無宿雁虜近少閒兵飲罷揮鞭去傍人意氣生
此詩以虜近少閒兵一句能道邊塞間難道之景故取
之上聯迢逓河邊路蒼茫塞上城兩句似泛亦無深病
也大抵姚少監詩不及浪仙有氣格卑弱者如瘦馬寒
來死羸童餓得痴馬為賒來貴童因借得頑皆晚輩之
所不當學如王建脱下御衣偏得着進來龍馬每教騎
不惟卑而又俗矣東坡謂元輕白俗然白亦不如是之太
俗也又姚詩如茅屋隨年借盤飡逐日炊無竹栽蘆看思
山疊石為兩句一般無造化又如簷燕酬鶯語隣花雜絮
飄粧砌太密則反若淺拙予以公論評之至此其細潤而
甚工者亦不可泯没又當於他詩下備論而表出之
送祖擇之赴陜州梅堯臣
古來分陜重猶有召公棠此樹且能久後人宜不忘君
從金馬去郡在鐡牛旁山色臨關險河聲出地長樽無
空美酒魚必薦嘉魴天子憂民切何當務勸桑
金馬鐡牛人皆可對必如此穿成句則見活法山色
河聲一聯不減盛唐美酒嘉魴一聯句法亦新
送王待制知陜府
東周尊夾輔西漢重行春風化本從召河山來自秦選
良存舊詔出守必名臣導從馳千騎朱丹照兩輪宴杯
深畏卯湖水淨連申重見甘棠詠爭傳樂府新
召秦卯申四句工
送張景純知邵武軍(元註張華亭人近輸鶴與馮仲達)
賭却華亭鶴圍碁未肯還方為剖符守又近爛柯山魚
稻荆揚下風烟楚越間小君能賦詠應得助餘閒
後四句好言荆揚楚越之美又有能詩之内以佐之也
前四句言賭碁輸鶴得郡復近爛柯山殆戱其嗜碁耳
送錢駕部知卭州
細雨梅初熟輕寒麥已秋路危趨劍道夢穏過刀州秦
粟非吳食巴粳類越疇當壚無復舊試似長卿求
錢吳越人故有此五六句劍道刀州絶工末句又不
走了卭州事也
送洪州通判何太博若谷先歸新淦
拜官江上客乘馬不乘船獨畏鮫龍浪將歸風雨天葛
花侵野徑源水入腴田君住巴丘下西山道路連
五六以言新淦之景近世詩人下苦工夫不能作此等語
送邵戸曹隨侍之長沙
青袍會稽掾采服湘江行水館魚方美犀舟枕自清鷓
鴣啼欲雨蝃蝀見還晴風土雖卑濕醇醪可養生
起句十字拗律變換詩家所許又却切題但不可篇
篇如此耳五言律聖俞之所長而送人詩至於五言
律尤工無作為不刻書據事言情而有無窮之味乃
知近人學晚唐出於強揠而無真趣也
送鹽官劉少府古賢
我祖南昌尉時危棄去仙劉郎從宦日天子治平年燥
茗山中火熬波海上煙吳民不為盜惟此撓君權
送陸介夫學士通判泰州
從來戎馬地饗士日椎牛介胄奉儒服詩書參將謀隴
雲連塞起渭水入關流豈似瀛洲下窮年事校讐
送徐君章秘丞知梁山軍
蒼壁束江流孤軍水上頭蛟龍驚鼓角雲霧裛衣裘午
市巴姑集危灘楚客愁使君才筆健當似白忠州
宋人詩善學盛唐而或過之當以梅聖俞為第一善學
老杜而才格特高則當屬之山谷后山簡亝且如午市
巴姑集唐人之精者僅能之下一句難對却云危灘楚客
愁其神妙如此是三詩者又皆有尾句令人一唱三歎
送秦覯二首陳師道
士有從師樂諸兒却未知欲行天下獨信有俗間疑秋
入川原秀風連鼓角悲目前㹠犬類未必慰親思
師法時難得親年富有餘端為李君御盡讀鄴侯書結
友真莫逆論才有不如折腰終不補可但曳長裾
東坡元祐中補外知杭州秦少游之弟少章從行為
師法故耳時人或譏其舍親而出故前詩六句後詩
四句皆及之世固有莫逆之友亦當戒乎不如已之
友得從東坡則師友之際可謂得之矣折腰終不補
后山自謂也可但曳長裾言少章從人門下豈無貧
薄之歎耶
送外舅郭大夫䕫路提刑
天險連三峽官曹據上游百年雙鬢白萬里一身浮可
使人無訟寧須意外憂平生晏平仲能費幾狐裘
后山妻父郭槩頗喜功利前為西川提刑以妻及三子
托之送行古詩有云功名何用多莫作分外慮今又
為䕫路提刑謂身已老矣使民無訟自當無意外憂
晏平仲一狐裘三十年外物亦不足多也蓋規戒之
送吳先生謁惠州蘇副使
聞名欣識面異好有同功我亦慚吾子人誰恕此公百
年雙白鬢萬里一秋風為說任安在依然一秃翁
此吳子野有道術者東坡以紹聖元年謫惠州意謂
子野之訪東坡我其門下士亦慚之也任安秃翁事
后山自以不負東坡自潁教既罷之後紹聖中不求
仕也
别劉郎
一别已六載相逢有餘哀公私兩多事災病百相催無
酒與君别有懷向誰開深知百里遠肯為老夫來
三四老勁尾句逼老杜四十字無一字風花雪月凡
俗之徒所以閣筆也
别鄉舊
數有中年别寬為滿歲期得無魚口厄聊復雁門踦齒
脱心猶壯秋清意自悲平時郡文學鄧禹得三為
此棣州教時所作蓋徐教潁教凡三任也
别伯恭陳與義
樽酒相逢地江楓欲盡時猶能十日客共出數年詩供
世無筋力驚心有别離好為南極柱深慰旅人悲
此長沙帥向子諲字伯恭此詩絶似老杜
再别
多難還分手江邊白髮新公為九州督我是半途人政
爾須全節終然却要身平生慕温嶠不必下張廵
温嶠張廵之說當觀時義殷有三仁或死或不死自
靖自獻而已
送宜黃宰任滿赴調(元註君修邑學及拒賊有聲績)
韓駒
聽說宜黃政他邦總不如里門喧誦讀村落罷追胥縱
未分侯印猶當擁使車此詩無麗句聊代薦賢書
吕居仁引韓入江西𣲖子蒼不悦謂所學自有從來
此詩非江西而何大抵宣政間忌蘇黃之學王初寮
隂學東坡文子蒼諸人皆隂學山谷詩耳
送常子正赴召二首吕本中
屬者居閒久今來促召頻但能消黨論便足掃邊塵衆
水因歸海殊塗必問津如何彼黠敵敢謂漢無人
疾病老逾劇交親窮轉疎惟公不變舊怪我未安居日
月干戈裏江山瘴癘餘因行見李白亦莫問何如
常子正諱同二詩俱有少陵風骨
别李德翁尤袤
長恨古人少斯人今古人二難俱益友兩載覺情親世
態深難測心期久益真相看俱半百此别倍酸辛
不用景物語意一串古淡有味此台州任滿别二李
一曰才翁
送趙成都二首趙蕃
蜀道當謀帥維城孰愈公夷陵護江左斜谷顧關中北
勢心豺虎南蠻勢蟻蠭守攻雖有異鎮撫不妨同
不但元戎貴仍兼制使雄深沉天與度簡敬學成功人
士薰陶内兵民教訓中祗應先郤縠寧復後文翁
昌父詩參透江西而近后山此殆迫老杜矣丞相忠
定公趙汝愚子直淳熙中為四川制置安撫知成都
府送詩中選此二首夷陵斜谷壯哉語也
送陳郎中棟知嚴州翁卷
頻年經虎害人望使君來地重分旌節官清管釣臺凉
天星象動吉日印符開帝擢平津策曾知有用才
頻年經虎害太淺露指前太守或一切官吏乎須要
分曉不可波及無辜只有官清管釣臺一句佳上一
句言係節度州又似不切大都皆然
七言(七十一首)
送路六侍御入朝杜甫
童稚情親四十年中間消息兩茫然更為後會知何日
忽漫相逢是别筵不分桃花紅勝錦生憎柳絮白於綿
劍南春色還無賴觸忤愁人到酒邊
送韓十四江東省覲
兵戈不見老萊衣歎息人間萬事非我已無家尋弟妹
君今何處訪庭闈黃牛峽静灘聲轉白馬江寒樹影稀
此别應須各努力故鄉猶恐未同歸
送王十五判官扶侍還黔中得開字
大家東征逐子回風生洲渚錦帆開青青竹筍迎船出
白白江魚入饌來離别不堪無限意艱危須仗濟時才
黔陽信使應稀少莫怪頻頻勸酒杯
大家指言王判官母以班氏比之也後漢曹世叔妻
班彪之女名昭字惠姬和帝召入宫令皇后貴人師
事焉號曰大家子穀為陳留長垣縣長大家隨至官
作東征賦以敘行李王母子同行故用孟宗筍王祥
魚而善融化如此
公安送韋二少府匡贊
逍遥公後世多賢送爾維舟惜别筵念我能書數字至
將詩不必萬人傳時危兵甲黃塵裏日短江湖白髮前
古往今來皆涕淚斷腸分手各風煙
老杜七言律詩一百五十餘首唐人粗能及之者僅
數公而皆欠悲壯晚唐人工於五言律於七言律甚
弱觀此所選送行四詩能並肩者幾人哉
同樂天送河南馮尹學士劉禹錫
可憐玉馬風流地暫輟金貂侍從才閣上掩書劉向去
門前修刺孔融來崤陵路静寒無雨洛水橋長晝起雷
共羡府中棠棣好先於城外百花開
自館閣出為河南尹故三四用事如此之精
送渾大夫赴豐州
鳳銜新詔降恩華又見旌旗出渾家故吏來辭辛屬國
精兵願逐李輕車氊裘君長迎風懼錦領酋豪蹋雪衙
其奈明年好春日無人喚看牡丹花
夢得詩句句精絶其集曾自刪選故多佳者視樂天
之易不侔也
送姚杭州赴任因思舊遊白居易
與君細話杭州事為我留心莫等閒閭里固宜勤撫恤
樓臺亦要數躋攀笙歌縹緲虚空裏風月依稀夢想間
且喜詩人重管領遥飛一盞賀江山
渺渺錢塘路幾千想君到後事依然静逢竺寺猿偷橘
閒看蘇家女採蓮故妓數人頻問信新詩兩首倩流傳
舍人雖健無多興老校當時八九年
此送姚合也詩律雖寬自是白體有味有韻
送蘄州李十九使君赴郡
可憐官職好文詞五十專城未是遲曉日鏡前無白髮
春風門外有紅旗郡中何處堪携酒席上誰人解和詩
惟有交親開口笑知君不及洛陽時
八句皆可取
送陜州王司馬建赴任
陜州司馬去何如養静資貧兩有餘公事閒忙同少尹
料錢多少敵尚書祗携美酒為行伴唯作新詩趁下車
自有鐵牛無詠者料君投刃必應虚
第二句詩句之有關鍵者尾句方見得是陜府也
長樂亭留别
㶚滻風煙函谷路曾經幾度别長安昔時蹙促為遷客
今日從容自去官優詔幸分四皓秩祖筵慚繼二疏歡
塵纓世網重重縛廻顧方知出得難
樂天以刑部侍郎除太子賓客分司東都作此詩别
之事同而味不同如此
留别微之
平時久與本心違悟道深知前亊非猶厭勞形辭郡印
那將趁伴着朝衣五千言裏教知足三百篇中勸式微
少室雲邊伊水畔比君校老合先歸
白詩自然五六何其易之至也此蘇州病告滿去時
詩
送刁景純學士使北梅堯臣
常聞朔北寒尤甚己見黃河可過車馹騎駸駸持漢節
邊風慘慘聽悲笳朝供酪粥冰生椀夜卧氊廬月照沙
侍女新傳教坊曲歸來偷賞上林花
祖宗時與契丹盟好甚篤故凡送使人詩亦不敢輕
易及邊事熙豐以來人人抵掌務欲生事於西北遂
致靖康之禍悲夫
送唐紫微知蘇臺
洞庭五月水生寒盧橘楊梅已滿盤泰伯廟前看走馬
闔閭城下見驂鸞吳娃結束迎新守府吏趨蹡拜上官
曾過揚州能慣否劉郎盞底勸須寬
聖俞詩似唐人而渾厚過之如此篇者是
送張待制知越州
滄海東邊會稽郡朱輪遠下相臣家已同雲漢星辰轉
不與鑑湖風月賒越箭抽萌供美茹秦山堆翠照高牙
買臣嚴助前時貴破盗論功未足誇
末句議論是
送余少卿知睦州
青山峽裏桐廬郡七里灘頭太守船雲霧未開藏宿鳥
坡原將近見燒田養茶摘蕊新春後種橘收包小雪前
民事蕭條官政簡家書時問霅溪邊
中四句皆佳但嚴陵今乏橘惟衢州多末句有味
送趙諫議知徐州(及)
鹿車幾兩馬幾匹軫建朱幡騎彀弓雨過短亭雲斷續
鶯啼高柳路西東吕梁水注千尋險大澤龍歸萬古空
莫問前朝張僕射毬場細草綠蒙蒙
五六切于徐州
送沈待制陜西都運(邈)歐陽修
幾歲瘡痍近息兵經營方喜得時英從來漢粟勞飛輓
當使秦人自戰耕道左旌旗諸將列馬前弓劍六蕃迎
知君材力多閒暇剰聽陽關醉後聲
送鄆州李留後
北州遺頌藹嘉聲東土還聞政有成組甲光寒圍夜帳
綵旗風暖看春耕金釵墜鬢分行立玉塵高談四座傾
富貴常情誰不羡愛君風韻有餘清
送王平甫下第(安國)
歸袂搖搖心浩然曉船鳴鼓轉風灘朝廷失士有司恥
貧賤不憂君子難執手聊須為醉别還家何以慰親懽
自慚知子不能薦白首胡為侍從官
細味歐陽公詩初與梅聖俞同官於洛所作已超元
白之上一掃崑體其古詩甚似韓昌黎以讀其文過
熟故也其五言律詩不濃不淡自有一種蕭散風味
其七言律詩自然之中有壯浪處有閑遠處又善言
富貴而無辛苦之態未嘗不立議論而斧鑿之痕泯
如也如送王平甫下第詩三四已似江西末句尤見
好賢樂善之誠心所與交遊及門下士為宋一代文
人巨擘焉詩乃公之一端後之作者亦無所容其喙
也
送德之提刑郎中赴廣西王安國
天扶開寶至熙寧和氣薰蒸瘴癘停五管閭閻如按堵
六朝仁聖喜祥刑欲推恩澤求膚使果見謀猷簡大庭
嗟我白頭甘抱槧看君歸日上青冥
善言朝廷祥刑脈絡語意一串
送文淵使君郎中赴當塗
看花金谷屢銜杯先後歸時出處乖朝日衣冠辭魏闕
春風旗鼓過秦淮談間威愛連雲屋事外懽娛付水齋
回首未成東下計可無書札寫離懷
送李子儀知明州
兒童劇戲甬東天一别侵尋二十年海岸樓臺青嶂外
人家簫鼓白鷗邊哀容愁問州民事勝概欣逢太守賢
為我剰題蕭散句還聞鳳沼待詩仙
送馬子山給事赴揚州
都人供帳國門東淮海兵符節制中青𤨏議思虚夜月
朱轓游衍值秋風侯嗟誰在思張仲民喜重臨得次公
内外忘懷能自適何時談笑一樽同
平甫詩壯而整
次韻孔常父送張天覺河東提刑
蘇軾
送君應典鷫鸘裘憑仗千鍾洗别愁脱帽風流餘長史
埋輪家世本留侯子河駿馬方爭出昭義疲兵亦少休
定向秋山得佳句故關黃葉滿行舟
諸家元註麟府馬出子河汊昭義步兵澤路弓箭手
公自註謂天覺好草書而不工故以張旭事為戱云
送龔鼎臣諫議移守青州蘇轍
稷下諸公今幾人三為諫議髮如銀梁王宫殿歸留鑰
尚父山河屬老臣沂水絃歌重曾點菑川故舊識平津
過家定有金錢費千里争看衣錦身
西山負海古諸侯信美東南第一州勝槩未容秦地險
竒花僅比雒城優新絲出盎冬裘易貢棗登場歲事休
鈴閣虚閒官釀熟應容將佐得遨遊
周益公嘗問陸放翁以作詩之法放翁對以宜讀蘇
子由詩蓋詩家之病忌乎對偶太過如此則有形而
無味三洪工於四六而短於詩殆胸中有先入者故
難化也放翁其以此箴益公歟或問蘇子瞻勝子由
否以予觀之子瞻浩博無涯所謂詩濤洶退之也不
若所謂詩骨聳東野則易學矣子由詩淡静有味不
拘字面事料之儷而鍜意深下句熟老坡自謂不如
子由識者宜細咀之可也
送青州簽判俞退翁致仕還湖州
不作清時言事官海邦那復久盤桓早依蓮社塵緣少
新就草堂歸計安富貴暫時朝露過江山故國水精寒
宦遊從此知多事收取楞伽静處看
吳興俞汝尚以御史召力辭不允竟歸子由為齊州
記室作此送之第五句乃虚說第六句乃實事自然
高妙汝尚四世孫澂淳熙丁未守筠陽併其高祖和
詩刊置欒城集中蓋亦不附荆公者也
送顧子敦赴河東三首黃庭堅
頭白書林二十年印章今領晉山川紫參可掘宜包貢
青鐡無多莫鑄錢勸課農桑誠有道折衝樽爼不臨邊
要知使者功多少看取春郊處處田
家在江南不繫懷愛民憂國有從來月斜汾沁催驛馬
雪暗岢嵐傳酒杯塞上金湯惟粟粒胸中水鏡是人才
遥知更解青牛句一寸功名心已灰
攬轡都城風露秋行臺無妾護衣篝虎頭墨妙能頻寄
馬乳蒲萄不待求上黨地寒應強飲西河民病要分憂
猶聞昔在軍興日一馬人間費十牛
元祐元年夏顧臨子敦除河東漕東坡有古詩山谷
押云西連魏三河東盡齊四履是也予竊謂一寸功
名心已灰此句有病以元祐之時勸其退豈子敦有
不滿乎行臺無妾護衣篝此亦小事近乎不莊大抵
山谷詩律高而用意亦多出於戱如折衝樽爼不臨
邊意好却犯子敦名西河民病要分憂一馬人間費
十牛始是惻怛愛民之意山谷送人律詩少外集有
送徐隠父宰餘干有云贅叟得牛民少訟長官齋馬
吏爭廉未云治狀要須存豈弟此行端為霽威嚴極
佳山谷詩自任淵所註之外有外集有别集外集中
詩不可謂之不逮前集任淵所註亦多鹵莽止能註
其字面事料之所出而不識詩意如次韻文潛同遊
王舍人園自移竹淇園下至牽黃臂老蒼十三韻皆
稱美王才元園林田疇屋廬聲色花竹之美所謂買
田宛丘間江漢起濫觴乃指才元所以致富之本也
註乃謂山谷為歸老之漸不亦謬乎如此詩一馬人
間費十牛蔡卞切齒謂谷譏熙豐政事陳留史禍亦
本於此而淵不能註
送蘇迨陳師道
胸中歴歴着千年筆下源源赴百川真字飄揚今有種
清談絶倒古無傳出塵悟解多為路隨世功名小着鞭
白首相逢恐無日幾時筆札到林泉
迨字仲豫東坡次子也
寄送定州蘇尚書
初聞簡策侍前旒又見衣冠送作州北府時清惟可飲
西山氣爽更宜秋功名不朽聊通袖海道無違具一舟
枉讀平生三萬卷貂蟬當復出兜鍪(出字一作自又云作兜牟)
元祐八年九月東坡出知定州時宣仁上仙時事已
變勸東坡省事高退其意深矣明年乃有惠州之謫
久之又謫海外然當是時坡雖欲退身殆亦無地自
藏矣此乃國家大氣數也
北橋送客張耒
橋上垂楊繫馬嘶橋頭船尾插紅旗船來船去知多少
橋北橋南長别離亭上幾傾行客酒遊人自唱少年詞
百年回首皆陳迹浮世飄零亦可悲
此詩似張司業
送楊補之赴鄂州支使
相逢顧我尚童兒二十年來鬢有絲涕淚兩家同患難
光隂一半屬分離扁舟又作江湖别千里長懸夢寐思
何日粗酬身世了卜鄰耕釣老追隨
此文潛姊夫也
送三姊之鄂州
兄弟分飛各一方老來分袂苦多傷兩行别淚江湖遠
五月征車岐路長休歎伯鸞甘寂寞所欣楊惲好文章
(甥克一苦為詩)北歸會有相逢地只恐塵埃鬢易蒼
此即文潛之姊甥克一能文故有五六一聯用事極
佳
送曹子方赴福建運判
平生鄴下曹公子家世風流合有文横槊尚傳瞞相國
紫髯不是畫將軍詔書寬大民何怨刺史威嚴吏合勤
好作楚詞更下里雲中一降武夷君
曹輔子方亦詩豪也與文潛考試有同文倡和此詩
三四用其姓事尤切
送畢平仲西上(畢字夷直庚午五月歴陽賦)賀鑄
吟鞭西指鳳皇州好趁華年訪昔遊新樣春衫裁白紵
舊題醉墨滿青樓鳴鼃雨細生梅潤颺燕風高報麥秋
須念江邊桃葉女定從今日望歸舟
賀鑄方回鏡湖遺老詩集每一詩必自註所與之人
所作之地及歲月於題目下其詩鏗鏘整暇本武人
以蘇公軾范公百禄荐授從事郎然即請岳祠兩為
通判年五十八便求致仕再以荐起家再致仕宣和
二年卒於常州年六十七葬宜興縣北山程公俱銘
其墓仍序其詩此篇風致頗如其詞以詞之尤高也
故世人不甚知其詩而余獨愛之
送客出城西陳與義
鄧州誰亦解丹青畫我羸驂晚出城殘年政爾供愁了
末路那堪送客行寒日滿川分衆色暮林無葉寄秋聲
垂鞭歸去重廻首意落西南計未成
五六一聯絶妙分字寄字竒
送熊博士赴瑞安令
衣冠衮衮相逢處草木蕭蕭未變時聚散同驚一枕夢
悲歡各誦十年詩山林有約吾當去天地無情子亦饑
笑領銅章非失計歲寒心事欲深期
簡齋詩氣勢渾雄規模廣大老杜之后有黃陳又有
簡齋又其次則吕居仁之活動曾吉甫之清峭凡五
人焉
送曾宏父守天台曾幾
莫作陽關墮淚聲丹丘勝事要君聽興公賦裏雲霞赤
子美詩中島嶼青天近豈無宣室召地偏猶有草堂靈
鑾坡飛上勤回首記取來遊舊客星
三四于台州切
送吕倉部治先守齊安
齊安剖竹要循良分付吾家坦腹郎賸有江山連赤壁
略無訟獄到黃堂鈴齋晝永宜深念邊𤨏秋高合過防
此地元之遺烈在勉旃幸未鬢毛蒼
吕蒼部大器字治先茶山之壻是生東萊先生吕成
公黃堂赤壁深念過防四句皆佳
適越留别朱新仲
扁舟綠漲漕渠時解釋離懷政用詩管鮑交朋無變態
朱陳嫁娶有佳期(元註新仲次子已議定女孫有姻期矣)長洲茂苑着身
久秦望鏡湖行脚宜二浙中間才一水短書莫使寄來
遲
三四整雅
送嚴壻侍郎北使葉夢得
朔風吹雪暗龍荒荷槖驚看玉節郎楉矢石砮傳地産
毉閭析木照天光傳車玉帛風塵息盟府山河歲月長
寄語遺民知帝力勉抛鋒鏑事耕桑
石林葉夢得少藴以妙年出蔡京之門靖康初守南
京當罷廢胡文定公安國以其才奏謂不當因蔡氏
而棄之實有文學詩似半山然石林詩話專主半山
而隂抑蘇黃非正論也南渡後位執政帥金陵卜居
霅川福夀全備此詩楛矢石砮毉閭析木一聯佳取
之秦檜之和雖萬世之下知其非是後四句含糊說
過無一毫忠義感慨之意則猶是黨蔡尊舒紹述之
徒常態也
送丘宗卿帥蜀楊萬里
人似隆中漢卧龍韻如江左晉諸公四川全國牙旗底
萬里長江羽扇中玉壘頓清開宿霧雪山增重起秋風
近來廊廟多西帥出相誰言只在東
諭蜀宣威百萬兵不須號令自精明酒揮勃律天西椀
鼔卧蓬婆雪外城二月海棠傾國色五更杜宇說鄉情
少陵山谷千年恨不遇丘遲眼為青
蜀人詫蜀不能休花作江山錦作州老我無緣更行脚
羡君來歲領遨頭碧雞金馬端誰見酒肆琴臺訪昔遊
收入西征詩集裏憶儂還解記儂不
右見江東集
送贛守張子智左史進直敷文閣移帥八桂
龍尾名臣進寶奎虎頭移鎮赴榕溪握刀將帥迎牙纛
解辮戎蠻貢象犀翠浪玉虹餘昨夢碧篸羅帶入新題
鳳池雞樹公棲處早箇雲飛不要梯
抛官九載卧柴荆有底生涯底友生白鷺鸕鷀雙屬玉
青鞋布襪一笭箵贛江府主憐逋客樽酒綈袍篤故情
天上故人今又去碧雲西望暮天横(右見退休集)
五詩皆壯麗白鷺青鞋一聯變體俊快
送族弟子西赴省
吾家詞伯達齋翁阿季文名有父風筆陣千軍能獨掃
馬羣萬古洗來空嗟予還笏歸林下看子乘船入月中
淡墨榜頭先快睹泥金帖子不須封(見退休集)
送士人赴省及鹿鳴宴舉世難得好詩此乘船入月
中一句竒
別林景思尤袤
二年無德及斯民獨喜從游得此君囊乏一錢窮到骨
胸蟠千古氣凌雲論交却恨相逢晚别袂真成不忍分
後夜相思眇空闊尺書應許雁知聞
吳興林憲字景思少從其父宦遊天台因留蕭寺寓
焉初賀參政允中竒其才妻以女孫而不取奩田貧
甚為詩學韋蘇州淳熙五年戊戌尤延之為守為作
雲巢記又為雲巢小集序柔櫓晚湖上寒燈深樹中
汲井延晚花推窗數新竹延之謂唐人之精者不是
過此詩相别有古人交道意
送晦菴南歸
二年摩手撫瘡痍恩與廬山五老齊合侍玉皇香案側
却持華節大江西鼎新白鹿諸生學築就長虹萬丈堤
待哺飢民偏戀德老翁猶作小兒啼
淳熙八年辛丑三月初四日朱文公在南康除江西
提刑先是嘗有任滿奏事之旨故延之詩云耳
送提舉楊大監解組西歸
征轅已動不容攀回首棠隂蔽芾間為郡不知歌舞樂
憂民贏得鬢毛斑澄清未展須持節注想方深便賜環
從此相思隔煙水夢魂飛不到螺山
三首取一此楊誠齋萬里也知常州滿除廣東提舉
尤延之家居作此詩送之首篇有云歸裝見說渾無
物添得新詩數百篇即所謂荆溪集傳於世
送吳待制帥襄陽二首
方持紫槖侍西清忽領雄藩向暑行誰謂風流貴公子
甘為辛苦一書生詞源筆下三千牘武庫胸中十萬兵
從此君王寬北顧山南東道得長城
欲將盤錯試餘鋒故擁旗麾訖外庸南峴北津形勝地
前羊後杜昔賢蹤不妨倒載同民樂自有輕裘折敵衝
努力功名歸報國莫思山月與林鐘
元註公詩飽看七寶山頭月慣聽三茅觀裏鐘此吳
環也琚之第高宗吳后之姪
送親戚錢尉入國丁黼
正是朔風吹雪初行縢結束問征途不能剌剌對婢子
已是昂昂真丈夫常惠舊曾隨屬國(蘇武傳蘇武中郎將及假吏常惠等)
烏孫今亦病匃奴不知漢節歸何日凖擬殷勤說汴都
丁涎溪黼居池州寶慶初正人也嘉定以來士大夫
能詩如任斯菴清叟與公皆是而任合於史彌遠至
參政公忤於史後帥蜀成都破死之此詩三四佳五
六善用事
送陸務觀得倅鎮江還越(三首取一)韓無咎
高文不試紫雲樓猶得聲名動九州金馬漸登難避世
蓬萊已近却回舟燒城赤舌知何事許國丹心惜未酬
歸卧鏡湖聊洗眼雨餘萬壑正争流
放翁詩亦有云赤口能燒萬里城
送陸務觀福建提倉
觥船相對百分空京口追隨一夢中落紙雲烟君似舊
盈巾霜雪我成翁春來茗葉還争白臘近梅梢儘放紅
領略溪山須妙語小迂使節上凌風
元註僕為建安宰作凌風亭此詩淳熙五年戊戌作
前詩隆興元年癸未作相去一十六年放翁已入蜀
而出亦年五十四矣
杜叔高秀才雨雪中相過留一宿而别口誦此
詩以送之陸游
久客方知行路難關山無際水漫漫風吹欲倒孤城遠
雪落如簁野寺寒暮挈衣囊投土室晨沽村酒掛驢鞍
文章一字無人識胸次徒勞萬卷蟠
此金華杜旃也杜斿其同氣俱登科有詩名斿至端
平從官
送陳懷叔赴上臯酒官却還都下
竒才初試發硎刀疋馬秋風到上臯地近雖同三輔重
時平無復五陵豪極知穏步煙霄路却要微知郡縣勞
歸去平津首開讌吐茵應復忤西曹
兩聯皆佳
送任夷仲大監(元受之子)
往者江淮未撤兵丹陽邂逅識耆英叩門偶綴諸公後
倒屣曾蒙一笑迎敢意癡頑成後死相從髣髴若平生
小詩話别初何有一段清愁伴艣聲
元註昔在京口與陳應求馮國仲查元章張欽夫諸
人從先提刑游今三十九年矣放翁詩似此瘦健者
少矣
送王簡卿歸天台二首劉過
枚數人才難倒指有如公者又東歸班行失士國輕重
道路不言心是非載酒青山隨處飲談詩玉塵為誰揮
歸期趁得春風早莫放梅花一片飛
千巖萬壑天台路一日分為兩日程事可語人酬酢易
面無慚色去留輕放開筆下閒風月收歛胸中舊甲兵
世事看來忙不得百年到手是功名
王居安字資道一字簡卿台州人淳熙十四年丁未
探花韓侂胄之死驟入言路尋即去國此送詩殆其
時也後起家帥江西與湖南漕帥曹彦伯同平峒寇
位至侍從改之吉州人所謂龍洲道人劉過也以詩
遊謁江湖大欠針線侂胄嘗欲官之使金國而漏言
卒以窮死惟此二詩可觀前詩三四用歐陽公送王
平甫句意歸期趁得東風早與世事看來忙不得兩
句太俗忙不得者何等議論衰颯甚矣
送劉改之王居安
劉子堂堂七尺軀高談世事奮髯鬚觀渠論到前賢處
據我看來近世無出語令人驚辟易處窮無鬼敢揶揄
徜徉閙市渾無畏要是人間烈丈夫
即前註王居安也第一首云名滿江湖劉改之半生
窮困但吟詩人言季布恐難迹我謂鄭老真其師後
四句不稱第二首不識劉郎莫便語酒酣耳熱未全
疎士當窮困能無慊我自斟量愧不如横槊賦詩俱
有分輕裘緩帶特其餘當今四野無塵土宜有竒才
在草廬非不豪爽但欠平妥優游之意亦足以見改
之乃一俠士然外俠内餒作詩多干謁乞索態云
送王伯奮守筠陽樓鑰
三槐名德萃清門七葉為州賴有君道院無忘山谷賦
郡齋當寄潁濱文君應膝上憐文度我向東牀憶右軍
振起家聲差易耳便看奏最躡青雲
攻媿集第九卷此詩後有别王恭叔詩别長女淯詩
遠侍雙親官道院為同盡室餞西橋又云老我年來
百念輕文姬助我以琴鳴蓋攻媿長女淯嫁王恭叔
隨侍其父赴筠守也攻媿此詩三四切於其州五六
用王氏二事以見伯奮之愛子已之愛壻皆工
次韻知常德袁尊固監丞送别(八月十日)
魏了翁
細把行藏為子評只知盡分敢徼名出如有益殷三聘
用不能行魯兩生此道古人如飲食後來竈婢或猜驚
子雲亦號知書者猶把商山作採榮
孔訓元無實對名只言為已與求人能知管仲不為諒
便識殷賢都是仁義利兩途消處長古今一理屈中伸
自從聖學寥寥後千百年誰信得真
别來歲月爾滔滔流落天涯忽此遭萬木辭榮秋意澹
百川歸壑岸容高笑看海上兩蝸角閒秃山中千兔毫
若向顔曾得消息直須奴僕命離騷
夕陽舂處是吾家水繞山環路轉賒蹙蹙四方渾未定
茫茫大化渺無涯歸來已恨十年晚老却空嗟雙鬢華
各願及時崇令德萬鍾於我本何加
鶴山魏公寶慶乙酉謫靖州凡七年後紹定辛卯歸
蜀此云八月十日蓋是歲也其在謫無一毫戚嗟憔
悴之言亦不通史彌遠一字大儒德言非區區小詩
人可企及也
送趙子直帥蜀得須字尤袤
射策當年首漢儒去登雲路只斯須飽聞治最誇閩部
已有先聲到益都壯略定羌元自許宗英帥蜀舊來無
前驅叱馭休辭遠看取東歸上政塗
帝念西南在一隅簡求才德應時須羌夷種落誇威令
秦隴關河聽指呼自古功名多少壯及今談笑定規模
玉山舊政人誰記應掃棠隂看畫圖
元註云公前夢玉山汪端明次日有帥蜀之命校其
出處大略相似且俱以四十七歲入蜀其夢玉山持
帚相拜故用東坡送周文儒帥梓棠隂之語成都太
守自國朝以來至今皆畫像云玉山汪應辰諱端明
趙子直諱汝愚皆狀元出身以宗室帥蜀自子直始
後以為相亦越前此也
瀛奎律髓卷二十四
