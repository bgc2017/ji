瀛奎律髓卷三十元方回編
邊塞類
征戰守戍大而將帥小而卒伍其情不同采薇以遣
之杕杜以勞之此周之詩然也後世之邊塞非古矣
從軍有樂問所從誰六月于邁言觀其師文人才士
類能言之凡兵馬射獵等亦附此
五言(五十一首)
和陸明甫贈將軍重出塞陳子昂
忽聞天上將關塞重横行始返樓蘭國還向朔方城黃
金裝戰馬白羽集神兵星月開天陣山川列地營曉風
吹畫角春色耀飛旌寧知班定遠猶是一書生
盛唐詩渾成曉風吹畫角猶池塘生春草自然詩句
亦是别用一意
塞北沈佺期
胡馬犯邊埃風從丑上來五原烽火急六郡羽書催冰
壯飛狐冷霜濃候雁哀將軍朝受鉞戰士夜銜枚紫塞
金河裏葱山鐵勒隈蓮花秋劍發桂葉曉旗開秘略三
軍動妖氛百戰摧何言投華去終作勒銘回
八韻十六句無一句一字不工唐律詩之祖也時稱
沈宋而佺期之問皆不令終無美善而有艷才議者
惜之陳子昂杜審言詩亦絶出一時於四人之中而
論其為人則陳杜之詩尤可敬云
在軍中贈先還知己駱賓王
蓬轉俱行役瓜時獨未還魂迷金闕路望斷玉門關獻
凱多慚霍論風幾謝班風塵催白首歲月損紅顔落雁
低秋塞驚鳬起暝灣胡霜如劍鍔漢月似刀環别後庭
邊樹相思幾度攀
王楊盧駱老杜所不敢忽謂輕薄為文者哂之未休
然輕薄之人身名俱滅王楊盧駱如江河萬古所不
可廢也斯言厥有旨哉賓王史不書字武后見其檄
始咎宰相失人詩多佳句近似庾信時有平仄字不
協此篇乃字字入律工不可言
長城聞笛楊巨源
孤城笛滿林斷續共霜砧夜月降羌淚秋風老將心靜
過寒壘遍暗入故關深惆悵梅花落山川不可尋
老將吟竇鞏
烽煙猶未盡年鬢暗相催輕敵心空在彎弓手不開馬
依秋草病柳傍故營摧唯有酧恩客時聽說劍來
讀此詩即知臂弱尚嫌弓力軟本出於此鞏字友封
與元微之尤厚
夜行故戰場竇庠
山斷塞初平人言古戰庭泉冰聲更咽隂火燄偏青月
落雲沙黑風迴草木腥不知秦與漢徒欲吊英靈
此四竇也字胃卿三四佳而第四句新甚與老杜之
隂房鬼火青暗合
送翁靈舒遊邊徐照
孤劍色磨青深謀秘鬼靈離山春值雪憂國夜觀星奏
凱邊人悦翻營戰地腥期君歸幕下何石可書名
第四句新甚
塞外書事許棠
征路出窮邊孤吟傍戍煙河光深蕩塞磧色迥連天殘
日沈鵰外驚蓬到馬前空懷釣魚所未定卜歸年
入塞曲耿湋
將軍帶十圍重錦製戎衣猿臂銷弓力虬鬚長劍威首
登平樂宴新破大宛歸樓上姝姬笑門前問客稀暮峰
玄兔急秋草紫騮肥未奉君王詔高槐晝掩扉
將帥富貴如此然千百人無一人也
送李騎曹之武寧顧非熊
一歲一歸寧凉天數騎行河來當塞曲山遠與沙平縱
獵旆風卷聽笳帳月生新鴻引寒色迴日滿京城
三四哀壯
涇州觀元戎出師戎昱
寒日征西將蕭蕭萬馬叢吹笳覆樓雪祀纛滿旗風遮
虜黃雲斷燒羌白草空金鐃肅天外玉帳靜霜中朔野
長城閉河源舊路通衛青師自老魏絳賞何功槍壘依
沙迥轅門壓塞雄燕然如可勒萬里願從公
和蕃
漢家青史上計拙是和親社稷依明主安危託婦人豈
能將玉貌便擬静邊塵地下千年骨誰為輔佐臣
輪臺即事岑參
輪臺風物異地是古單于三月無青草千家盡白榆蕃
書文字别胡俗語音殊愁見流沙北天西海一隅
唐人雖奄有輪臺然詩人終只以為蕃書胡語也其
可久有之哉
過酒泉憶杜陵别業
昨夜宿祁連今朝過酒泉黃沙西際海白草北連天愁
裏難消日歸期尚隔年陽關萬里夢知處杜陵田
三四壯五六麗
奉陪封大夫宴時封公兼鴻臚卿
西邊胡盡平何處更專征幕下人無事軍中政已成坐
參殊俗語樂雜異方聲醉裏樓臺月偏能照列卿
三四自然末句用月卿事
題金城臨河驛樓
古戍依重險高樓見五凉山根盤驛道河水浸城牆庭
樹巢鸚鵡園花隱麝香忽如江浦上憶作捕魚郎
老杜亦有鸚鵡麝香之聯當時人詩體亦相似
宿鐵關西館
馬汗踏成泥朝馳幾萬蹄雪中行地角火處宿天倪塞
迥心常怯鄉遥夢亦迷那知故園月也到鐡關西
五六勝三四以有議論而自然末句爽逸已甚
首秋輪臺
異域隂山外孤城雪海邊秋來惟有雁夏盡不聞蟬雨
拂氊牆濕風搖毳幕羶輪臺萬里地無事歴三年
唐之盛時漢之所棄輪臺亦奄有之然勤於邊略不
如修實德以悦近人也氊牆二字新
北庭作
雁塞通鹽澤龍堆接醋溝孤城天北畔絶域海西樓秋
雪春仍下朝風夜不收可知年四十猶自未封侯
鹽澤人所共知醋溝則未之知也甚新中四句皆如
鑄成
武威春暮聞宇文判官西使還已到晉昌
片雨過城頭黃鸝上戍樓塞花飄客淚邊柳掛鄉愁白
髮悲明鏡青春換敝裘君從萬里使(一作去)聞已到瓜州
三四與孤燈燃客夢寒杵搗鄉愁同調
送楊中丞和蕃郎士元
錦車登隴日邊草正凄凄舊好隨君長新愁聽鼓鼙河
源飛鳥外雪嶺大荒西漢壘今猶在遥知路不迷
送李將軍赴定州
雙旌漢飛將萬里授横戈春色臨邊(一作關)盡黃雲出塞
多鼓鼙悲絶漠烽戍(一作火)隔長河莫斷隂山路(一作想到隂山)
(北)天驕已請和
雜詩盧象
家居五原上征戰是平生獨負山西勇誰當塞上名死
生遼海戰雨雪薊門行諸將封侯盡論功獨不成
感慨有味但五原山西遼海薊門四處地相遼遠詩
人寓意言辛苦無成者以譏夫偶然而成名者未必
皆辛苦也
贈王將軍賈島
宿衛爐煙近除書墨未乾馬曾金鏃中身有寶刀瘢父
子同時捷君王畫陣看何當為外帥白日出長安
中四句似不作對而對所以為妙
送鄒明府遊靈武
曾宰西畿縣三年馬不肥債多平劔與官滿載書歸邊
雪藏行徑林風透卧衣靈州聽曉角客館未開扉
中四句佳前聯尤勝
塞下曲馬戴
廣漠雲凝慘日斜飛霰生燒山搜猛虎伏道擊迴兵風
折旗竿曲沙埋樹杪平黃雲飛旦夕偏奏苦寒聲
送客遊邊于鵠
若到并州北誰人不憶家塞深無伴侣路盡有平沙磧
冷唯逢雁天寒不見花莫随征將意垂老事輕車
第六句最佳三四亦好
從軍行楊凝
都尉出居延強兵集五千還將張博望直救范祁連漢
卒悲簫鼓胡姬濕采旃如今意氣盡流淚挹流泉
起句壯末句悲老將不成功者也
塞下李宣遠
秋日并州路黃榆落故關孤城吹角罷數騎射鵰還帳
幕遥臨水牛羊自下山行人正垂淚烽火出雲間
八句俱整峭
部落曲高適
蕃軍傍塞遊代馬噴風秋老將垂金甲閼支著錦裘琱
戈象豹尾紅旆插狼頭日暮天山下鳴笳漢使愁
塞上贈王太尉僧惠崇
飛將是嫖姚行營已近遼河冰堅度馬塞雪密藏鵰敗
虜殘旗在全軍列帳遥傳呼更號令今夜取天驕
塞上贈王太尉僧宇昭
嫖姚立大勲萬里絶妖氛馬放降來地鵰閒戰後雲月
侵孤壘沒燒徹遠蕪分不慣為邊客宵笳懶欲聞
歐陽公詩話稱此詩三四而未見其集司馬温公乃
得之以傳世
征西將張籍
黃沙北風起半夜又翻營戰馬雪中宿探人冰上行深
山旗未展隂磧鼓無聲幾道征西將同收碎葉城
漁陽將
塞深沙草白都護領燕兵放火燒奚帳分旗築漢城下
營看嶺勢尋雪覺人行更向桑乾北擒生問磧名
沒蕃故人
前年戌月支城上沒全師蕃漢斷消息死生長别離無
人收廢帳歸馬識殘旗欲祭疑君在天涯哭此時
愁怨柳中庸
玉樹起凉煙凝情一葉前别離傷曉鏡搖落怨秋絃漢
壘關山月胡笳塞北天不知腸斷夢空遶幾山川
入塞曲鄭鏦
留滯邊庭久思歸歲月賖黃雲同入塞白首獨還家宛
馬隨泰草胡人問漢花還傷李都尉猶是沒黃沙
唐御覽詩鄭鏦四首皆艷麗令狐楚所選大率取此
體不主平淡而主豐碩云
送都尉歸邊盧綸
好勇知名早爭雄上將間戰多春入塞獵慣夜燒山陣
合龍蛇動軍移草木閒今來部曲盡白首過蕭關
詩律響亮整齊
贈梁州張都督崔顥
聞君為漢將敵騎不南侵出磧清沙漠還家拜羽林風
霜臣節苦歲月主恩深為語西河使知余報國心
五六痛快而感激
邊遊項斯
古鎮門前去長安路在東天寒明堠火日晚裂旗風塞
館皆無事儒裝亦有弓防秋故鄉卒暫喜語音同(三四或作)
(天晴槐葉霧日暮葦花風)
無第六句不見秀才遊邊之意
邊州客舍
閉門不成出麥色徧前坡自小詩名在如今白髮多經
年無越信終日厭蕃歌近寺居僧少春來亦懶過
無第六句卻於邊州不切此篇詩先看題卻方看此
句只一句喚醒一篇精神也
塞上逢故人王建
百戰一身在相逢白髮生何時得家信每日筭歸程走
馬登寒壠驅羊入廢城羌歌三兩曲人醉海西營
第五句最好非邊上則此句未為竒也
尹學士自濠梁移倅秦州宋祁
于役三年遠(尹自經略西事出入三年)論兵兩鬢斑不辭開府辟(尹再)
(入部署韓公幕下)要作破羌還楯墨應圜熟兜烽報未閑浮舠
背淮服盤馬入秦關遂閣讐書筆仍餘聚米山憶君他
夕恨遥向隴雲間
三四絶妙此尹師魯洙也
少將李商隱
族亞齊安陸風高漢武威煙波别墅醉花月後門歸青
海聞傳箭天山報合圍一朝攜劔起上馬即如飛
兵梅堯臣
太平無戰陣漢卒久生驕金甲不曾擐犀弓應自調嗟
為燎原火終作覆巢梟若使威刑立三軍豈敢囂
故原有戰卒死而復蘇來說當時事
縱横尸暴積萬殞少全生飲雨活燕塞脱身歸漢城野
獾穿廢竈妖鵩嘯空營侵骨劔瘡在無人為不驚
擬王維觀獵(晏相公坐中探賦)
白草南山獵調弓發指鳴原邊黃犬去雲外皂鵰迎近
出長陵道還看小苑城聊從向來騎回望夕陽平
塞上王操
無定河邊路風高雪灑春沙平寬似海鵰遠立如人絶
域居中土多年息戰塵邊城吹暮角久客自悲辛
亦可與晚唐諸人爭先
遊邊上
佩劔遊邊地胡風捲敗莎鵰饑窺壞塚馬渴嗅冰河塞
闊人煙絶春深霰雪多蕃戎如畫看散騎立高坡
王撡江南人三四絶佳尾句真如畫也
并州道中
從軍無住計近獵塞門行風劈面疑裂凍粘髭有聲太
陽過午暗暮雪照人明馬上聞吹角依依認漢城
撡詩如此精妙不減賈島
和袁郎中破賊後軍行過剡中山水謹上太尉
(即李光弼)劉長卿
剡路除荆棘王師罷鼓鼙農歸滄海畔圍解赤城西赦
罪陽春發收兵太白低遠峯來馬首横笛入猿啼蘭渚
催新幄桃源識故蹊已聞開閤待誰許卧東溪
所圈一聯絶精
七言(十一首)
贈索暹將軍王建
渾身著箭瘢猶在萬槊千刀總過來輪劔直衝生馬隊
抽旗旋踏死人堆聞休鬭戰心還癢見說煙塵眼即開
淚滴先王階下土南衙班裏趁朝迴
老兵之常態也無此輩何以衛國不成一切都作吟
詩而不事事者
老將韓偓
折鎗黃馬倦塵埃掩耳凶徒怕疾雷雪密酒酣偷號去
月明衣冷斫營迴行驅貔虎披金甲立聽笙歌擲玉杯
坐久不須輕矍鑠至今雙擘硬弓開
獻淮寧節度李相公劉長卿
建牙吹角不聞喧三十登壇衆所尊家散萬金酧士死
身持一劍答君恩漁陽老將多迴席魯國諸生半在門
白馬翩翩春草細邵陵(一作少陵)西去獵平原
送李僕射赴鎮鳳翔張籍
由來勲業屬英雄兄弟連營列位同先入賊城擒首惡
盡封官庫讓元功旌幢獨繼家聲外竹帛新添國史中
天子欲收秦隴地故教移鎮在扶風
偶吟遣懷向敏中
昔為宰輔居黃閣今作元戎控夏臺萬里蒼黔慚受賜
一方清晏有何才紫宸杳杳彌年別紅旆翩翩映日開
將相官榮如我少不須頻獻手中杯
飛將胡宿
曾從嫖姚立戰功胡雛猶畏紫髯翁雕戈夜統千盧衛
緹騎秋畋五柞宫後殿拜恩金印重北堂開宴玉壺空
從來敵國威名大麾下多稱黑矟公
壯麗凡詩讀上一句初不知下一句作如何對必所
對勝上句令人不測乃佳此篇是也
次韻元厚之平戎獻捷王安石
朝廷今日四夷功先以招懷後殪戎胡地馬牛歸隴底
漢人煙火起湟中投戈更講諸儒藝免胄爭趨上將風
文武佐時慚吉甫宣王征伐自膚公
和蔡副樞賀平戎慶捷
城郭名王據兩陲軍前一日送降旗羌兵自此無傳箭
漢甲如今不解纍幕府上功聯舊伐朝廷稱慶具新儀
國家道泰西戎喙還見詩人詠串夷
依韻和元厚之内翰平羌王珪
詔收新土鳳林東四百餘年陷犬戎葱嶺自横秦塞上
金城還落漢圖中輕裘坐嘯無餘粟解髮來庭有舊風
零雨未濛音已捷不勞歸旅詠周公
依韻和蔡樞密岷洮恢復部落迎降
河湟形勝壓西陲忽覺連營列漢旗天子坐籌星兩兩
將軍解佩印纍纍稱觴别殿傳新曲銜璧名王按舊儀
江漢一篇猶未美周宣方事伐淮夷
聞种諤米脂川大捷
神兵十萬忽乘秋西磧妖氛一夕收疋馬不嘶榆塞外
長城自越玉關頭(兵未進討邊人望見漢城列峙西界中)君王别繪凌煙
閣將帥今輕定遠侯莫道無人能報國紅旗行去取凉
州
瀛奎律髓卷三十
