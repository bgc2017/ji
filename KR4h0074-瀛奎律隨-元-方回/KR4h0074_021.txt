瀛奎律髓卷二十一元方回編
雪類
文選以二謝雪賦月賦入物色類雪於諸物色中最
難賦今選詩家巨擘一句及雪而全篇見雪意雪景
者亦取之雖不專用禁體然用事淺近者皆不取
五言(三十三首)
赴京途中遇雪孟浩然
迢遞秦京道蒼茫歲暮天窮隂連晦朔積雪滿山川落
雁迷沙渚饑烏噪野田客愁空佇立不見有人煙
規模好
和張丞相春朝對雪
迎氣當春立承恩喜雪來潤從河漢下花逼艷陽開不
覩豐年瑞安知爕理才撒鹽如可擬願糝和羹梅
此必為張九齡也善用事者化死事為活事撒鹽本
非俊語却引為宰相和羹糝梅之事則新矣
對雪杜甫
北雪犯長沙胡雲冷萬家隨風且間葉帶雨不成花金
錯囊垂罄銀壺酒易賖無人竭浮蟻有待至昏鴉
詩家善用事者藏一字於句中銀壺酒易賖非易也
乃不易也錢囊既已空矣酒可以易賖乎但吟此者
着些斷續輕重即見意矣以尾句騐之盖無人肯賖
酒直待至昏黑也
對雪
戰哭多新鬼愁吟獨老翁亂雲低薄暮急雪舞回風瓢
棄罇無綠爐存火似紅數州消息斷愁坐正書空
他人對雪必豪飲低唱極其樂唯老杜不然每極天
下之憂
雪
南雪不到地青崖霑未消微微向日薄脉脉去人遥冬
熱鴛鴦病峽深豺虎驕愁邊有江水焉得北之朝
江水東流欲挽之使北愛君戀闕之心切矣
舟中夜雪有懷盧十四侍御弟
朔風吹桂水大雪夜紛紛暗度南樓月寒深北渚雲燭
斜初近見舟重竟無聞不識山隂道聽雞更憶君
舟重竟無聞可謂善言舟中聽雪之狀凡用事必湏
翻案雪夜訪戴一時故實今用為不識路而不可往
則竒矣
泊岳陽城下
江國輸千里山城僅百層岸風翻夕浪舟雪洒寒燈留
滯才難盡艱危氣益增圖南未可料變化有鯤鵬
此一詩只一句言雪而終篇自有雪意其詩壯哉乃
詩家樣子也
春雪韓愈
看雪乘清旦無人坐獨謠拂花輕尚起落地暖初銷已
訝凌歌扇還來伴舞腰灑篁留密節着柳送長條入鏡
鸞窺沼行天馬度橋徧階憐可掬滿樹戲成搖江浪迎
濤日風毛縱獵朝弄閒時細轉爭急忽驚飄城險疑懸
布砧寒未擣綃莫愁隂景促夜色自相饒
昌黎雪詩三大篇贈張籍來字四十韻獻裴尚書簁
字二十韻坳中初盖底垤處遂成堆片片勻如剪紛
紛碎若挼(奴回切)隨車翻縞帶逐馬散銀杯隱匿瑕疵
盡包羅委𤨏該誤雞宵呃喔驚鵲暗徘徊鯨鯢陸死
骨玉石火炎灰日輪埋欲側坤軸壓將頽龍魚冷蟄
苦虎豹餓號哀巧借奢華便專繩困約災此來字韻
警句也宿雲寒不卷春雪墮如簁喜深將策試驚密
仰簷窺妬舞時飄袖欺梅併壓枝氣嚴當酒換洒急
聽窗知履敝行偏冷門扃卧更羸擬鹽吟舊句授簡
慕前規此簁字韻警句也此一首十韻行天馬度橋
一句絶唱
和欲雪二首梅堯臣
貂裘着不煖牙帳曉初開朔氣還先及流風亦屢催擬
聞人詠絮將見使傳梅公復憂民畆龍沙幾日來
雪欲漫天落雲初着地垂臂鷹過野徤走馬上冰遲公
子多論酒騷人自詠詩都無少年意只卧竹窗宜
似是和晏元獻欲雪詩前首下先及屢催擬聞將見
又繼以龍沙幾日來皆欲雪未雪之辭
雪詠
雪色混青冥搴帷宿酒醒龍蛇緣古木鳳鵠舞幽庭密
勢因風力輕姿任物形公堂何寂寞橫案對玄經
五六細潤
臘日雪
風毛隨校獵浩浩古原沙寒入弓聲健隂藏兔徑賖馬
頭迷玉勒鷹背落梅花少壯心空在悠然感歲華
刊本誤以獵為臘予輙改定乃是獵而遇雪五六絶
佳
十五日雪三首
寒令奪春令六花浸百花塘冰膠燕觜野水澁芹芽擁
柱輕於絮吹墀淨若沙乳禽饑啄木誰誤撥琵琶
新雷奮蛇甲密雪鬭鵝毛正欲裁輕縠重令着敝袍沙
泉流復凍烟萼折還韜只待隣醅熟微聲聽酒槽
春風九十日一半已銷磨凖擬看花少依稀詠雪多官
車猶載炭菢鵲不離窠向此興都盡戴家誰復過
此乃花朝日雪是年皇祐五年癸巳正月十五日狄
青破儂智高之年陳后山生聖俞五十二歲監永濟
倉
次韻范景仁舍人對雪
三尺没腰雪京華頻歲無高低相掩覆竅隙似封糊帖
缺都迷醜增妍不問枯因時混貧富遇物得圓觚眩目
何曾數流風不可圖冥冥山霧合浩浩海雲鋪未覺花
飛葉先看霰集珠落機裁扇素獵野割膚腴粲爾娥奔
月皤然叟赴酺落才今揣稱小巧愧非夫
又聯獸餒迷行穴禽寒立並枯受降鍪甲積罷獵羽
毛鋪裝成新樹色遮盡古苔㾗尤佳
雪中寄魏衍陳師道
薄薄初經眼輝輝巳映空融泥還結凍落木復沾叢意
在千年表情生一念中遥知吟榻上不道絮因風
魏衍后山門人遥知吟榻上不道絮因風此教人作
詩之法也撒鹽空中羞可擬此固謝家子弟之拙未
若柳絮因風起未可謂謝夫人此句冠古也想魏衍
此時作詩必不用此等陳言乃后山意也然則詩家
有翻案法又在乎人晉書郭文曰情由憶生不憶故
無情
雪
初雪已覆地晚風仍積威木鳴端自語鳥起不成飛寒
巷聞驚犬隣家有夜歸不無慚敗絮未易泣牛衣
句句如瘦鐡屈蟠
次韻無斁雪後二首
閉閣春雲薄開門夜雪深江梅猶故意湖雁起歸心草
潤留餘澤窗明度積隂殷勤報春信屋角有來禽
取信(一作性)無通介隨時有異同雪餘盖地白春淺着梢紅
寄食虚長筭論詩缺近功相看不相棄頼有古人風
凡與晁無斁倡和皆在曹州后山依其婦翁郭槩於
曹無斁時為學官
雪後黃樓寄眉山居士
林廬烟不起城郭歲將窮雲日明松雪溪山進晚風人
行圖盡裏鳥度醉吟中不盡山隂興天留憶戴公
明字進字皆詩眼
元日雪
半夜風如許平明雪皓然簾疎穿細碎竹壓更嬋娟窘
兔走留跡饑烏鳴乞憐遥忻炎海上還復得新年
末句為東坡在儋州
雪意
睡眼拭朦朧開門雪巳濃客來迷舊徑虎過失新蹤浦
遠渾無鶴林疎只有松借琴如不觧酒興若為工
雪之浦惟其遠故鶴不可見謂之渾無鶴可也雪之
林惟其疎故松獨可見謂之只有松可也全在遠字
疎字上見工更得前聯不用虎跡一句則不冗矣此
二句尹穡得其餘工有詩曰草黃眠失犢石白動知
鷗亦佳併記諸此
榆關書不到雪又滿平蕪指冷頻呵玉胸寒屢掩酥綠
嘗冬至酒紅擁夜深爐塞上風沙惡征衣也到無
此篇似閨人念征夫詠雪呵玉掩酥一聯亦流麗
雪盡吕本中
雪盡寒仍在園荒春欲歸晴空落雁少古木聚鴉稀肺
病猶宜酒嚢空合典衣碧雲愁不見千里故山薇
三四佳
年華陳與義
去國頻更歲為官不救饑春生殘雪外酒盡落梅時白
日山川映青天草木宜年華不負客一一入吾詩
金潭道中
晴路籃輿穏舉頭閒望賖前岡春泱漭後嶺雪槎牙海
内兵猶壯邨邊歲自華客行驚節序回眼送(一作望)桃花
陳簡齋無專題雪詩此二首一云春生殘雪外一云
後嶺雪槎牙皆於雪如盡佳句也且詩律絶高特取
諸此以備玩味
雪中偶成潘良貴
飛花看六出俄向臘中來解驗人情喜始知天意回夜
闌窗愈白曉凍日難開麥熟何時節饑民正可哀
歉歲多流冗邦侯善勞來雪餘驚臘盡耕近喜春回郊
野猶同色江天巳半開短衣難掩脛誰說少陵哀
潘良貴字子賤詩傳者不多風格老練而繳句皆高
古悲愴味其旨仁人之言也用朱教授韻架上殘書
猶可讀瓶中儲粟不堪舂用姪德久韻尚餘披樹雪
巳有浴溪禽皆佳
雪中登王正中書閣曾幾
對雪誰同語登樓似欲仙人家修月戶丈室散花天山
擁鈎簾外江横隱几前寒深落雁渚清集釣魚船扶病
從摩詰消愁得仲宣展書明細字烹茗濕疎烟月好還
同夢詩成巳下弦明年倘相憶為一到關邊
次韻雪中
積雪何所待凍雲終未開有時聞瀉竹無路去尋梅只
欲關門卧誰能蕩槳來辟寒湏底物正乏麴生才
亦用袁安子猷事但詩律穏熟可法
雪中二首陸游
春晝雪如簁清羸病起時跡深驚虎過煙絶憫僧饑地
凍萱牙短林深烏哢遲西窗斜日晚呵手歛殘棋
忽忽悲窮處悠悠感歲華暮雲如潑墨春雪不成花眼
澁燈生暈詩成字半斜殘樽已傾盡試起問東家
前篇中四句不勝其工末句尚不放過更着餘工可
喜也後篇亦可取
小雪
夜卧風號野晨興雪擁籬未言能壓瘴應是欲催詩跨
蹇雖堪喜呼舟似更竒元知剡溪路不減㶚橋時
此詩五六善斡旋
大雪月下至旦欲午始晴
薄暮雪雲低清宵意惨悽方聽打窗急巳報與階齊疎
箔穿飛蝶空庭聚戲猊新晴思訪客愁絶滿城泥
雪尤袤
睡覺不知雪但驚窗戶明飛花厚一尺和月照三更草
木淺深白邱塍高下平饑民莫咨怨第一念邊兵
見雪而念民之饑常事也今不止民饑又有邊兵可
念歐陽詩可憐鐡甲冷徹骨四十餘萬屯邊兵以此
忤晏相意而晏相亦坐此罷相然則凡賦詠者又豈
但描寫物色而已乎
雪意濃復作雨范成大
擬看飛花陣翻成建水聲雨吾寧不識雪汝幾時成三
白從今卜千倉待此盈暮雲如有意青女莫無情
三白千倉對偶新
雪楊萬里
夜映非真曉山明不覺遥儘寒無禁爽且落未湏銷體
怯心仍受顔衰酒強朝毛錐自堪戰寸鐡亦何消
是雨還堪拾非花却解飛兒童最無頼搏弄肯言歸白
樹翻投竹欺人故點衣肩寒未妨聳筆凍可能揮
細聽無仍有貪看立又行落時晨却暗積處夜還明幸
自漫山好何如到夏清似知吾黨意未遣日華晴
用白戰律仍禁用故事詠三首誠齋此詩枯瘦甚矣
七言(四十七首)
暮登四安寺鐘樓寄裴十廸杜甫
暮倚高樓對雪峰僧來不語自鳴鐘孤城返照紅將歛
近市浮煙翠且重多病獨愁常閴寂故人相見未從容
知君苦思緣詩瘦太向交游萬事慵
老杜七言律無全篇雪詩此首起句言高樓對雪峰
三四返照浮烟乃雪後景也選置於此以表詩體前
四句專言雪後晚景後四句專言彼此情味自然雅
潔必若着題詩八句黏帶即為詩必此詩而詩拙矣
所謂不可無開闔也
春雪秦韜玉
雪重寒空思寂寥玉塵如糝滿春朝片纔着地輕輕䧟
力不禁風旋旋消惹砌任從香粉妬縈叢自學小梅嬌
誰家醉捲珠簾看絃管堂深暖易調
三四頗切於春雪但詩格稍弱
次韻和刁景純春雪戲意梅堯臣
雪與春歸落歲前曉開庭樹有餘妍楊花撲撲白漫地
蛺蝶紛紛飛滿天胡馬嘶風思塞草吴牛喘月困沙田
我貧始覺今朝富大片如錢不解穿
此戲語耳三四雖戲却自佳
雪後書北臺壁蘇軾
城頭初日始翻鴉陌上晴泥巳没車凍合玉樓寒起粟
光搖銀海眩生花遺蝗入地應千尺宿麥連雲有幾家
老病自嗟詩力退空吟冰柱憶劉义
雪宜麥而辟蝗蝗生子入地雪深一尺蝗子入地一
丈玉樓為肩銀海為眼用道家語然竟不知出道家
何書蓋黃庭一種書相傳有此說
黃昏猶作雨纖纖夜靜無風勢轉嚴但覺衾裯如潑水
不知庭院巳堆鹽五更曉色侵書幌半月(集作夜)寒聲落
畫簷試掃北臺看馬耳未隨埋没有䨇尖
馬耳山名與臺相對坡知密州時作年三十九歲偶
然用韻甚險而再和尤佳或謂坡詩律不及古人然
才高氣雄下筆前無古人也觀此雪詩亦冠絶古今
矣雖王荆公亦心服屢和不巳終不能壓倒
再用韻
九陌凄風戰齒牙銀杯逐馬帶隨車也知不作堅牢玉
無乃能開頃刻花對酒強歌愁底事閉門高臥定誰家
臺前日暖君須愛冰下寒魚漸可义
巳分酒杯欺淺懦敢將詩律鬭深嚴漁簔句好真堪畫
柳絮才高不道鹽敗履尚存東郭指飛花又舞謫仙簷
書生事業真堪笑忍凍孤吟筆退尖
漁簔句好鄭谷漁簔道韞柳絮頼此增光而世無異
論不道鹽三字出南史詳見詩話及本詩註退之詩
兔尖齊莫並若苦寒則退尖矣李白詩好鳥吟春歌
後院飛花送酒舞前簷文字可謂縛虎手义尖二字
和得全不喫力非坡公天才萬卷書胸未易至此
讀眉山集次韻雪詩五首(今取第一首餘見註)
王安石
古木昏昏未有鴉凍雷深閉阿香車摶雲忽散簁為屑
剪水如紛綴作花擁帚尚憐南北巷持杯能喜兩三家
戲挼亂掬輸兒女羔袖龍鍾手獨义
和險韻賦難題此一詩已未易看矣第一句謂日晦
第二句謂雷墊皆所以形容寒天也三四謂摶雲而
簁為屑剪水而綴為花所以形容雪之融結也擁帚
持杯則謂以雪為苦者多以雪為樂者少末兩句最
佳戲挼亂掬者兒女曹不畏雪也老人則义手於袖
中耳第二首夜光往往多聯壁小白紛紛每散花形
容雪之積雪之飛珠網纚連拘翼座此一句用佛書
事拘翼者天帝之名也增益阿含經有釋提桓與菩
提論天帝拘翼治病藥事瑶池淼漫阿環家此一句
用西王母事阿環亦王母之名也珠網之座瑶池之
家以形容雪耳然晦僻不及坡之自然末句銀為宫
闕尋常見豈即諸天守夜义言邂逅於雪天見銀宫
闕無夜义以守之亦牽強矣又第三首前聯皭若易
緇終不染紛然能幻本無花亦佳但頗裝點觀空白
足寧知處疑有青腰豈作家亦捏合慧可忍寒真覺
晚為誰將手少林义用立雪事亦平平第四首長恨
玉顔春不久畫圖時展為君义謂雪不長存當畫為
圖時時义而觀之暗用唐薛媛寄夫詩恐君渾忘却
時展畫圖看又第五首豈能舴艋真尋我且與蝸牛
獨臥家亦佳末句欲挑青腰還不敢直須詩膽付劉
义即坡巳用之韻劉义有詩膽大於天之句亦不為
不善用也五詩皆選恐誤人故細註論之
讀眉山集愛其雪詩能用韻復次韻一首
靚粧嚴餙曜金鴉比興難同漫百車水種所傳清有骨
天機能織皦非花嬋娟一色明千里綽約無心熟萬家
長此賞懷甘獨臥袁安交戟豈須义
荆公和坡义字韻至此為六水種所傳清有骨李雁
湖註水種未詳逸雅釋名雪綏也水下遇寒而凝綏
綏然下也觀此則雪本水為之予謂深僻難曉併下
句天機能織皦非花亦不可曉若曰用天孫織女事
與雪無關涉也但五六極佳嬋娟一色明千里似謂
雪之色與月無異綽約無心熟萬家即莊子姑射神
人其神凝年穀熟出處有綽約若冰雪語意儘工也
末句亦奇漢三公領兵入見交戟义頸袁安以卧雪
得舉孝廉後為三公意謂义頸而入朝正不如閉門而
獨臥也然則亦勉強矣
次韻王勝之詠雪
萬戶千門車馬稀行人却返鳥休飛玲瓏剪水空中墮
的皪裝春樹上歸素髮聯華驚老大玉顔爭好羡輕肥
朝來巳賀豐年瑞試問農家果是非
尾句好朝廷以為瑞而賀矣田家其果然否羡輕肥
三字押韻牽強
次韻酬府推仲通學士雪中見寄
朝來看雪詠新詩想見朱衣在赤墀為問火城將策試
何如雪屋聽窗知曲牆稍覺吹來密窮巷終憐掃去遲
欲訪故人非興盡自緣無路得傳之
喜深將策試驚密仰簷窺氣嚴當酒煖洒急聽窗知
昌黎詩中摘六字用
雪中過城東仰懷平甫學士劉季孫
馬蹄踏雪過東城暫喜京塵不上纓寒木鳥驚花散漫
敗簷人怯玉峥嶸豈無良(一作梁)燕容枚老定有高才憶
戴生未負物華聊一賦知君麗句已先成
此劉季孫詩見平甫集中
次韻景文雪中見寄王安國
未能談笑破愁城猶幸都無俗事攖載酒何人過揚子
評詩今日得鍾嶸杜門落寞塵埃隔掃逕侵尋霰雪生
誰向梁園能授簡看君文格出天成
此不專賦雪但二人倡和不可不知故選
雪意
雪意悠悠底未成年華促促尚誰驚浮雲稍助春來暗
薄日遲回午後明静見游塵侵蘚迹忽聞落葉掃階聲
此時俯僂無醻酢世諦吾心棄不爭
詠雪奉呈廣平公(元註宋盈祖)黃庭堅
春寒晴碧來飛雪忽憶江清水見沙夜聽疎疎還密密
曉看整整復斜斜風回共作婆娑舞天巧能開頃刻花
政使盡情寒至骨不妨桃李用年華
夜聽曉看一聯徐師川有異論東坡家子弟亦疑之
以問坡謂黃詩好在何處坡却獨稱許之以余味之
亦無不可元祐詩人詩既不為楊劉崑體亦不為九
僧晚唐體又不為白樂天體各以才力雄於詩山谷
之竒有崑體之變而不襲其組織其巧者如作謎然
此一聯亦雪謎也學者未可遽非之下一聯婆娑舞
頃刻花則妙矣外集又有次韻張秘校喜雪有四
聯可觀學子已占秋食麥廣文何憾客無氊巷深朋
友稀來往日晏兒童不掃除寒生短棹誰乘興
光入疎櫺我讀書潤到竹根肥臘筍暖開蔬甲助春
盤乃北京教授時詩
春雪呈張仲謀
暮雪霏霏若撒鹽須知千隴麥纖纖夢閒半枕聽飄瓦
睡起高堂看入簾剰與月明分夜砌即成春漏滴晴簷
萬金一醉張公子莫道街頭酒價添
蘇黃名出同時山谷此二詩適亦用花字簷字韻此
乃山谷少作耳視坡詩高下如何細味之夢閒睡起
疎密整斜二聯與坡潑水堆鹽之句亦只是一意但
有淺深工拙而庭院已堆鹽之句却有頓挫坡詩天
才高妙谷詩學力精嚴坡律寬而活谷律刻而切云
連日大雪以疾作不出聞蘇公與德麟同登女
郎臺陳師道
掠地衝風敵萬人蔽天密雪幾微塵漫山塞壑疑無地
投隙穿帷巧致身晚節讀書今已老閉門高臥不緣貧
遥知更上湖邊寺一笑潛回萬室春
此詩為潁州教時作東坡為守趙令畤為簽判東坡
有和篇云蒼檜作花真強項凍鳶儲肉巧謀身是也
雪後
送往開新雪又晴故留臘白待春青稍回杉色伸梅怨
併得朝看與夜聽已覺庭泥生鳥迹遽修田事帶朝星
莫年功利歸持律不是騷人故獨醒
此詩第一句至第六句皆出格破體不拘常程於虛
字上極力安排
戊午山間對雪(三首取一)徐俯
雪中出去雪邊行屋下吹來屋上平積得重重那許重
飛來片片又何輕簷間日暖重為雨林下風吹再落晴
表裏江山應更好溪山已後不勝清
東湖居士詩三大卷上卷古體中卷五言近體下卷
七言近體以予攷之殆以山谷之甥嘗親見之故當
世不敢有異論在江西派中無甚竒也惟壓卷詩數
首可觀亦人所可到律詩絶無可選一百五日寒食雨
二十四番花信風若可備節序之選而上聯乃云方
知園裏千株雪不比山茶獨自紅又甚無格亦不工
獨此一雪詩可喜耳師川以山谷夜聽疎疎還密密
一聯為不然此詩前聯即其遺意也又師川詩多愛
句中叠字十首八九如此可憎可厭
招張仲宗陳與義
北風日日吹茅屋幽子朝朝只地爐客裏賴詩增意氣
老來唯嬾是工夫空庭喬木無時事殘雪疎籬當畫圖
亦有張侯能共此焚香相待莫徐驅
簡齋無專題雪律詩五言選取一七言選取一皆以
一句及雪取之如畫圖見雪也此空庭喬木無時事
一句尤竒人所不能道者比小齋焚香無是非更高
雪崔鶠
朔風萬里卷龍沙剪出千林六出花仙子衣裳雲不染
天人顔色玉無瑕月寒桂樹尤藏秀海凍珊瑚未敢芽
欲上疎簾望南北却愁光照鬢邊華
海凍一句竒甚第四句雖用玉字自號天人顔色不
犯俗例
對雪(二首取一)毛滂
玉京咫尺不應疑龍鳳交横舞屢僛素色可能粧粉似
真香直到齒牙知珠樓先曉月未落瑶草自春天亦私
千里一裘誰有樣鄒郎吹律為薰之
雪有香食之乃見亦好異矣次首輕盈舞殿三千女
縹緲飛天十二臺下一句新
追和東坡雪詩(三首取一)胡銓
為瑞應便種麥鴉餘光猶得映書車也知一臘要三白
故作六霙先百花授簡才慳慚賦客披蓑句好憶漁家
擬酤斗酒聽琴操三百青銅落畫义
種麥鴉三字好光映書車已強押矣三白百花亦熟
料披蓑句好憶漁家犯坡已道末句三百青銅落畫义
引為酤酒事則可矣第二首當時號令君聽取白
戰無須帶步义亦恐太僻唯㗖氊使者莫思家一句
佳第三首梁園高會憶鄒嚴亦竒千里蓴羹未下鹽
則恐不切於雪中有羈孤濕帽尖亦壓不倒看來十
分好詩在前似不當和也
雪作曾幾
卧聞霰集却無聲起看階前又不能一夜紙窗明似月
多年布被冷如冰履穿過我柴門客笠重歸來竹院僧
三白自佳情亦好諸山粉黛見層層
此可為南渡雪詩之冠
十二月六日大雪
薄晚蓬山下直餘笑看六出點衣裾絮飛簾外無縈絆
花落階前不掃除松鬛垂身全類我竹頭搶地最憐渠
短檠便可捐牆角剰有窗光映讀書
格律整峭每讀茶山詩無不滿意處更無絲毫偏枯
頽塌此詩花絮二字更改去尤佳
上元日大雪
勾芒整轡浹辰間雪片相隨大可觀挑菜園林有餘潤燒
燈庭院不勝寒柳條弄色政爾好梅蕊飄香殊未闌便
似落花飛絮去直疑春事併衰殘
詩先看格高而意又到語又工為上意到語工而格
不高次之無格無意又無語下矣此詩全是格而語
意亦峭
次秀野詠雪韻三首朱熹
閉門高卧客來稀起看天花滿院飛地迥杉篁增勝槩
庭虛鳥雀噪空饑酒腸凍澁成新恨病骨侵凌減舊肥
賴有袁生清興在忍寒應未泣牛衣
一夜同雲匝四山曉來千里共漫漫不應琪樹猶含凍
翻笑楊花許耐寒乘興政須披鶴氅㵸甘猶喜破龍團
無端酒興催吟筆却恐長鯨吸海乾
開門驚怪雪交加亂落横飛豈有涯密竹不妨呈勁節
早梅何處覓殘花山隂客子湏乘興洛下先生想卧家
病廢杯觴寒至骨哦詩無復更豪誇
三詩未免用雪故事然終不及瑶瓊銀玉等句詩律
審細有味
次韻雪後書事
晴煙裊裊弄晨炊雪屋流澌未覺遲擬挈凍醪追勝饑
聊穿蠟屐過疎籬掃開折竹仍三徑認得殘梅祗數枝
不耐歲寒心事苦滔滔欲說定從誰
未覺春光到柳條誰教飛絮倚風搖眼驚銀色迷千界
夢斷彤庭散百寮梅塢恁從長笛弄竹窗閒把短檠挑
何人剝啄傳清唱更喜殘年樂事饒
前首中四句皆佳後首第三句熟料第四句却以生
對熟憶百寮賀雪而退有新意
甲午春前得雪(元題宗美有詩交和往復成十五首今取其三)
尤袤
寒聲昨夜響蕭蕭逗曉階庭亦已消殘臘距春無幾
日一年飛雪只今朝微陽欲動梅驚萼餘潤纔沾麥放
苗天意未能違物意漫留殘白占山腰
飛英回旋逐風飄爽氣令人意欲消荏苒流年春送臘
殷勤密雪暮連朝冬回庾嶺花無數煙煖蘭田玉有苗
一飽自今真可望更看南畆麥齊腰
凍雲排陣擁山椒待伴還應不肯消皎月冰壺千頃夜
冷烟茅屋幾家朝梅枝堆亞難尋萼萱草侵凌不辨苗
殘甲敗鱗隨處是被誰敲折玉龍腰
苗字韻猶有云千尺龍鱗蟠檜頂一番蜩甲長蔬苗
剰對風花吟柳絮更將冰水瀹芎苖萬室歡呼㤀凍
餒一犂酥潤到根苖腰字韻猶有云寄語高人來問
法莫辭門外立齊腰前邨酒美無錢換怪底金龜不
繫腰寒窗莫怪吟聲苦舉室長懸似細腰蓋淳熙元
年詩也戰退玉龍三百萬敗殘鱗甲滿天飛本關
中人張元詩叛從元昊者善用之化為佳句也
正月二十八日夜大雪(辛丑)
一冬無雪潤田疇渴井泉源凍不流昨夜忽飛三尺雪
今年須兆十分秋占時父老應先喜忍凍饑民莫漫愁
晴色已回春氣候晚風搖綠看來牟
淳熙八年辛丑遂初為江東倉行部時詩三四輕快
雪陸游
瘴癘家家一洗無更欣餘潤沃焦枯花壺夜凍先除水
衣焙朝寒久覆爐松頂積高時自墮竹枝壓重欲相扶
雲間正值春風早却看晴光滿九衢
淳熙十四年丁未放翁守嚴州時年六十三矣花壺
衣焙一聯雪天之室中事也積松壓竹一聯雪天之
林間事也其工密安排如此
作雪寒甚有賦
雲暝風號得我驚硯池轉盼巳冰生窗間頓失疎梅影
枕上空聞斷雁聲公子皂貂方痛飲農家黃犢正深耕
老人別有超然處一首新詩信筆成
律熟
雪
但苦祁寒惱病翁豈知上瑞報年豐一庭不掃待新月
萬壑盡平號斷鴻繭紙欲書先硯凍羽觴纔舉巳樽空
若耶溪上梅千樹欠我今年繫短蓬
起句竒峭三四壯浪
雪
平郊漫漫覺天低况復寒雲結惨悽老子方驚飛蛺蝶
羣兒已說聚狻猊中宵猿墮頻摧木徹旦雞瘖重壓棲
只待新晴梅塢去青鞵未怯踏春泥
三四新
大雪
大雪江南見未曾今年方始是嚴凝巧穿簾罅如相覓
重壓林梢欲不勝氊幄擲盧㤀夜睡金羈立馬怯晨興
此生自笑功名晚空想黃河徹底冰
中四句不用事只虛模寫亦工
雪中作
竹折松僵鳥雀愁閉門我亦擁貂裘已㤀作賦游梁苑
但憶銜枚入蔡州屬國飡氊真強項翰林煮茗自風流明
朝日暖君須記更看青鴛玉半溝
中四句皆用雪事不妨工緻
鬢毛無奈歲華催一笑登臨亦樂哉平地忽成三尺雪
遶湖何啻萬株梅雲山叠叠朝憑閣簾幕沉沉夜舉杯
節物鼎來方自此酥花綵勝待春回
富麗
和馬公弼雪楊萬里
灑竹穿梅湖更山客間得此未嫌寒髯疎也被輕輕點
齒冷猶禁細細餐晴了還成三日凍銷餘留得半庭看
憑誰說似王郎婦鹽絮吟來總未安
此見江湖集隆興元年癸未錢塘作省幹馬公弼名
彦輔西人見公山谷浣花圖歌題註末句言鹽絮總
為未佳得后山之意
霰
雪花遣汝作前鋒勢頗張皇欲暗空節瓦巧尋疎處漏
跳階誤到暖邊融寒聲帶雨山難白冷氣侵人火失紅
方訝一冬暄較甚今宵敢歎臥如弓
霰詩前未有之三四工甚盡霰之態紹興三十二年
壬午永州零陵丞詩
環林踏雪樓鑰
筍輿衝雪過溪橋流水方東未晚潮白裏不知梅奮色
青邊尤喜麥成苗煙深帶雨參差下空闊隨風自在飄
可是忍寒詩更切故求野路踏瓊瑶
今朝踏作瓊瑶跡為有詩從鳳沼來昌黎詩也攻媿
樓公鑰字大防嘉定初參政自乾淳大儒鉅公淪謝之
後有一樓攻媿又其後真西山魏鶴山為學者領袖
云
頃與公擇讀東坡雪後北臺二詩歎其韻險
而無窘步嘗約追和以見詩之難窮去冬適無
雪正月二十日大雪因用前韻呈公擇
趙蕃
細思不是冬無雪留待春風鬭冷嚴病骨未憂衣乏絮
早餐寧歎食無鹽梅添鑿落元同色竹擁參差半入簷
坐守地鑪應不厭破窗平見北山尖
雪埋老屋無薪賣晨起謀炊自毁車覓飽預期千頃麥
破慳先試一春花便營野屐尋茶戶更約綈袍當酒家
處士祗今疑姓賈壁間但没掛錢义(元註事見坡答少游書)
昌父當行本色詩人押此詩亦且如此殆不當和而
和也存此以見花义鹽尖之難和荆公澹菴章泉俱
難之况他人乎
瀛奎律髓卷二十一
