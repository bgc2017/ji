瀛奎律髓卷四十二元方回編
寄贈類
遠而有寄面而有贈有寄贈則有酬答不專取諛取
詩律之精而已
五言(二十八首)
答李司戶宋之問
遠方來下客輶軒攝使臣弄琴宜在夜傾酒貴逢春駟
馬留孤館雙魚贈故人明朝散雲雨遥仰德為隣
贈昇州(金陵也)王使君忠臣李白
六代帝王國三吳佳麗城賢人當重寄天子借高名巨
海一邊靜長江萬里清應須救趙策未肯棄侯嬴
盛唐人詩氣魄廣大晚唐人詩工夫纖細善學者能
兩用之一出一入則不可及矣此詩比老杜律雖寬
而意不迫
忝職武昌初至夏口書事獻府主
竇鞏
白髮放櫜鞬梁王舊愛全竹籬江畔宅梅雨病中天時
奉登臨宴閒脩上水船時人興謗易莫遣鶴猜錢
此所謂府主乃元稹微之也元以故相為武昌節度
固請友封為副戎除秘少兼中丞以往鶴者友封自
謂也
戲酬副使中丞見示四韻元稹
莫恨暫櫜鞬交游幾箇全眼明相見日肺病欲秋天五
馬虚盈櫪雙蛾浪滿船可憐俱老大無處用閒錢
微之時為武昌節度檢校戶部尚書未幾卒於任
微之見寄與竇七酬唱之什本韻外加兩韻
白居易
旌鉞從櫜鞬賓僚情禮全夔龍來要地鴛鷺下寥天赭
汗騎驕馬青娥舞醉仙合成江上作散到洛中傳窮巷
能無酒貧池却有船春裝秋未寄漫道足閒錢
合音閤樂天時為河南尹和此詩
酬思黯戲贈
鍾乳三千兩金釵十二行妬他心似火欺我鬢如霜慰
老資歌笑銷愁仰酒漿眼看狂不得狂得且須狂
元註思黯自云前後服鍾乳三千兩甚得力而歌舞
之妓頗多來詩謔予羸老故戲答之
承竇七中丞見示初至夏口獻戎詩輒戲和云
裴度
出佐青油幕來吟白雪篇須為九臯鶴莫上五湖船(竇詩)
(自稱鶴兼云治船裝故也)故態君應在新聲我亦便(聞鄂州初教成謳者甚工)元
侯看再入好被暫留連
晉公初為微之所忌微之在相位不一月而出晉公
終以再入許之可謂德人君子矣
和寄竇七中丞令狐楚
仙吏秦蛾别新詩鄂渚來才推今八斗職賦舊三台雕
鏤心偏許緘封手自開何年相贈答却得到中臺
令狐楚時為吏部尚書和此詩以前任戸部尚書友
封為當司員外郎故第四句所云如此觀此五言詩
足見一時人物風流之盛
過劉員外别墅皇甫曾
謝客開山後郊扉水去通江湖千里别衰老一樽同返
照寒川滿平田暮雪空滄洲自有趣不復哭途窮
寄劉員外
南憶新安郡千山帶夕陽斷猿知夜久秋草助江長鬢
髮應成素青松獨見霜愛才稱漢帝題柱在田郎
此所謂新安者唐之睦州今之嚴州今稱嚴為新定
郡歙為新安郡在唐時二郡總亦稱新安
喜皇甫侍御相訪劉長卿
荒邨帶晚照落葉亂紛紛古路無行客空山獨見君野
橋經雨斷澗水向田分不為憐同病何人到白雲
劉長卿詩細淡而不顯煥觀者當緩緩味之不可造
次一觀而已也
酬皇甫侍御見寄前相國姑臧公初臨郡
離别江南北汀洲葉再黃路遙雲共水砧迥月如霜歲
儉依仁政年衰離故鄉佇看宣政召漢法倚張綱
第五句不涉風物未嘗不新
酬包諫議見寄之什
佐郡媿頑疎殊方親里閭家貧寒未度身老歲將除過
雪山僧至依陽野客舒藥陳隨遠宦梅發對幽居落日
棲鴞鳥行人遺鯉魚高文不可和空媿學相如
包佶謫病寄詩此所和也
敬酬李判官使院即事見呈岑參
公府日無事吾徒只是閒草根侵柱礎苔色上門關映
硯時見鳥卷簾晴對山新詩吟未足昨夜夢東還
天寳年間詩皆如此飽滿
送張南史(一云寄李紓)郎士元
雨過深巷靜獨酌送殘春車馬雖嫌僻鶯花不厭貧蟲
聲黏戸網鼠跡印床塵問道山陽會如今有幾人
贈劉义姚合
自君離海上垂釣更何人獨宿空堂雨閑行九陌塵避
時曾變姓救難似嫌身何處相期宿咸陽酒市春
劉义豪俠之士嘗殺人亡命此詩殆义之真像也
贈張質山人
先生居處僻荆棘與牆齊酒好寧論價詩狂不着題燒
成度世藥踏盡上山梯懶聽閒人語爭如谷鳥啼
世間多怪人喜吟詩而不切者多有之
贈姚合張籍
病來辭赤縣案上有丹經為客燒茶竈教兒掃竹亭詩
成添舊卷酒盡卧空瓶闕下今遺逸誰瞻隱士星
寄孫沖主簿公
低折滄洲簿無書整兩春馬從同事借妻怕罷官貧道
僻收閒藥詩高笑古人仍聞長吏奏表乞鎖廳頻
中四句賈浪仙相似姚武功未及也
贈任懶
未肯求科第深坊且隱居勝遊尋野客高卧看兵書點
藥醫閑馬分泉灌遠蔬漢庭無得意誰擬薦相如
中四句極工
贈喻鳬方干
所得非衆語衆人那得知纔吟五字句又白幾莖髭月
閤欹眠夜霜軒正坐時沉思心更苦恐作滿頭絲
貽錢塘縣路明府
志業不得力至今猶苦吟吟成五字句用破一生心世
路屈聲遠寒溪怨氣深前賢多晚達莫怕鬢霜侵
志業一作志學又白幾莖髭之聯與用破一生心
之聯意相似而破字未佳
中路寄喻鳬
求名如未遂白路亦難歸送我樽前酒典君身上衣寒
蕪隨楚盡落葉渡淮稀莫歎干時晚前心豈便非
盡一作闊三四見晚唐詩人其貧如此
永州寄翁靈舒徐照
古郡百蠻邊蒼梧九點煙去家疑萬里歸計在明年風
順眠聽角樓高望見船筠州當半道長得秀詩篇
第六句好眼前事但道着便新
寄筠州趙紫芝推官
府後巖巒衆何時訪古仙井甘隣室共鐘遠雪風傳病
去茶難廢詩多石可鐫蜀江春未動猶得緩歸船
三四好
投楊誠齋徐機
名高身又貴自住小村深清得門如水貧惟帶有金養
生非藥餌常語盡規箴四海為儒者相逢問信音
三四佳
寄酬葛天民翁卷
常日已清癯那兼日未除傳來五字好吟了半年餘鐵
柱天人觀梅花處士廬江湖正相隔歲晚更愁予
贈滕處士
識君戎馬際今又十年餘環海纔安息先生便隱居清
風三畆宅白日一床書長是閒門掩隣僧亦不如
贈葛天民
燕本昔如此清名千載垂誰將囊米施自拾束薪炊柳
影連蓬閤湖波浸竹籬朝昏無别事只是欲吟詩
寄幼安周信道
我屋與君室濟河南北州相逢楚天晚却看蜀江流老
境渾能迥妖氛竟未收何時一㕓地歸種故園秋
信道與幼安俱濟南人故所作云爾詩意慷慨當阜
陵之時思中原可也
次韻和季長學正月二十八日出郊見寄之作
宋祁
雅俗傳祠日(州人以二十八日祠保夀侯及唐杜丞相于崇真堂)年華重宴辰初
陽澹江霧小雨破街塵(是日雨而不濘游人皆集)客蓋浮輕吹齋刀
儼後陳林芳催兔目原色換龍鱗壤路歌聲雜褠娼舞
叠新持杯徧酬客唯欠眼中人
寄外舅郭大夫陳師道
巴蜀通歸使妻孥且舊居深知報消息不忍問何如身
健何妨遠情親未忍疎功名欺老病淚盡數行書
后山學老杜此其逼真者枯淡瘦勁情味深幽晚唐
人非風花雪月禽鳥蟲魚竹樹則一字不能作九僧
者流為人所禁詩不能成曷不觀此作乎
贈翁卷劉克莊
非止擅唐風尤於選體工有時千載事祗在一聯中世
自輕前輩天猶活此翁江湖不相見纔見又西東
後村詩比四靈斤兩輕得之易而磨之猶未瑩也四
靈非極瑩不出所以難後村晚節詩飽滿四靈用事
冗塞小巧多風味少亦減於四靈也靈舒之死最後
容續攷書
贈高九萬并寄孫季蕃二首
諸人凋落盡高叟亦中年行世有千首買山無一錢紫
髯長拂地白眼冷看天古道微如綫吾儕各勉旃
菊磵說花翁飄零向浙中無書上皇帝有句惱天公世
事年年異詩人箇箇窮築臺并下榻今豈乏英雄
高九萬詩俗甚為老妓詩二首尤俗於後村孫季蕃
老於花酒以詩禁僅為詞皆太平時節閒人也
寄趙昌父趙師秀
逃名逃未得幾載住章泉便使重承詔多應不議邊高
風時所係新集世方傳憶就江樓别雪晴江月圓
末句全犯無可憶就西湖宿月圓松竹深然亦可喜
贈賣書陳秀才
四圍皆古今永日坐中心門對官河水簷依柳樹隂每
留名士飲屢索老夫吟最感春燒盡時容借檢尋
陳起字宗之睦親坊賣書開肆予丁未至行在所至
辛亥年凡五年猶識其人且識其子今近四十年肆
燬人亡不可見矣
寄新吳友人
每於樓上立遠遠望新吳春至山疑長江空雨似無懷
才人盡愛多病體常癯若治東游策舟行與子俱
三四佳
七言(五十六首)
酬淮南牛相公述舊見貽劉禹錫
少年曾忝漢庭臣晚歲空餘老病身初見相如成賦日
尋為丞相掃門人追思往事咨嗟久喜奉清光笑語頻
猶有登朝舊冠冕待公三日拂埃塵
酬太原狄尚書見寄
家聲烜赫冠前賢時望穹崇鎮化邊身上官銜如座主
幕中談笑取同年幽并俠少趨鞭弭燕趙佳人奉管絃
仍把天兵書號筆遠題長句寄山川
寄李蘄州
下車書奏龔黃課動筆詩傳鮑謝風江郡謳謠誇杜母
洛陽歡會憶東公笛愁春盡梅花裏簟泠秋生薤葉中
(鄿州出好笛并薤葉簟)不道蘄州歌酒少使君難稱與誰同
夜宿江浦聞元八改官因寄此什
君遊丹陛已三遷我泛滄浪欲二年劍佩曉趨雙鳳闕
煙波夜宿一漁船交親盡在青雲上鄉曲遙抛白日邊
若報生涯應笑殺結茅栽芋種畬田
贈竇五判官韋渠牟
故舊相逢三兩家愛君兄弟有聲華文輝錦綵珠垂露
逸興江天綺散霞美玉自矜頻獻璞真金難與細披沙
終須撰取新詩品更比芙蓉出水花
渠牟自稱重表兄弟竇庠此詩極工
酬謝韋卿甘五兄俯贈竇庠
大賢持贈一明璫蓬蓽初驚滿室光埋没劍中生紫氣
塵埃瑟上動清商荆山璞在終應識楚國人知不是狂
莫恨伏轅身未老會將筋力見王良
此詩亦足以當渠牟之賜
酬竇大閒居見寄房儒復
來自三湘到五溪青楓無樹不猿啼名慚竹使宦情少
路隔桃源歸思迷鵩鳥賦成知性命鯉魚書至恨暌攜
煩君強着潘年比騎省風流詎可齊
竇大者名常所寄詩後四句云蝸舍喜時春夢覺隼
旟行處瘴江清新年且可三十二却笑情郎白髮生
故有此答
贈商州王使君張籍
銜命南來會郡堂却思朝裏接班行才雄猶是山城守
道薄初為水部郎選勝相留開客館尋幽更引到僧房
明朝從此辭君去獨出商關路漸長
同將作韋少監贈李郎中
舊年同過水曹郎各罷魚符自楚鄉重着青衫承詔命
齊趍紫殿異班行别來同說經過事老去相傳補養方
憶得當時亦連步如今獨有讀書堂
寄梅處士
擾擾人間是與非官閒自覺省心機六行班裏身常下
九列符中事亦稀市客慣曾賒賤藥家童驚見着新衣
君今獨得居山樂應笑多時未便歸
依韻和趙令畤陸陶山
無事何妨數命賓一湖清境是西隣栽花要與春為主
對酒嗔將月借人詩就彩牋舒卷玉舞餘花椀倒垂銀
由來景物常無價謾道錢多會有神
贈别吳興太守中父學士
蓬山僊子任天真乞領南麾奏疏頻金鎖闕邊辭黻座
水晶宫裏約朱輸公庭事簡煩丞掾齋閣詩多泣鬼神
莫為行春戀苕霅鑾坡揮筆待詞臣
和開祖丹陽别子瞻後寄陳舜俞
仙舟繫柳野橋東會合情多勞謫翁相對一樽浮蟻酒
輕寒二月小桃風羇懷散誕謳歌裏世事縱横醉笑中
莫恨明朝又離索人生何處不匆匆
陳舜俞字令舉嘉祐四年中制舉坐詆新法謫南康
酒稅日與劉凝之遊遇赦不仕卒東坡祭文深痛之
寒食中寄鄭起侍郎楊徽之
清明時節出郊原寂寂山城柳映門水隔淡煙脩竹寺
路經疎雨落花村天寒酒薄難成醉地迥楼高易斷魂
回首故山千里外别離心緒向誰言
中四句皆美而下聯世人尤傳
次韻和内翰楊大年見寄李虚己
鼇冠三峰碧海寬雲謠初下藹芝蘭探珠宫裏驪龍睡
織錦機中彩鳳盤藥砌蒼苔錢作點粉牆脩竹玉為竿
閒從莊蝶親鳬舄曾得安期九轉丹
三四頌楊文公所作如探珠織錦五六言翰苑景物
又謂夢中親炙承神仙丹點化之力酷有崑體
次韻和汝南秀才遊淨土見寄
長松繫馬放吟鞭水殿沉檀一炷煙苔破閒階幽鳥立
草芳深院老僧眠桃花欲放條風後茶蘂新供糓雨前
衰會賞詩多狎客我無岐路近神仙
三四甚佳虚己官至工侍初與曾致堯倡和致堯謂
子之詩工矣而其音猶啞虚己惘然退而精思得沈
休文浮聲切響之說遂再綴數篇示曾曾乃駭然歎
曰得之矣予謂此數語詩家大機括也工而啞不如
不必工而響潘邠老以句中眼為響字吕居仁又有
字字響句句響之說朱文公又以二人晚年詩不皆
響責備焉學者當先去其啞可也亦在乎抑揚頓挫
之間以意為脈以格為骨以字為眼則盡之
將到都先獻樞密大尉相公宋祁
再試州旟驗不才却將憔悴到中臺相車問罷同牛喘
大厦成時與燕來(守壽春日方聞爰立之拜)今日謀猷須丙魏他年
賓客但鄒枚西園聞道餘春在尚及花前灔灔杯
和致政燕侍郎舟中寄晏尚書(公自夀州換知陳州至是再入)
異時仙閣對三休頓首辭榮動邃旒疏廣故僚供祖帳
鴟夷盡室付歸舟側階生玉懷歡宴燕壁圖山代遠遊
新句漸高塵累少紫芝巖曲要相求
此晏元憲公也
送越州陸學士
梅天霞破候旗乾鄉樹依然越絶間挾策當年逢掖去
懷章此日繡衣還亭餘内史浮觴水路入仙人取箭山
牛酒盛誇先墅宴不妨春詔得親班
留别虞樞密王質
太倉宇宙久陳陳合與英豪共挽新脩造鳳樓須有手
住持烏寺可無人千官禮絶三司貴一士歸心萬國春
藉與八風吹六翮飛騰意度不無神
劉後村續詩話云王質景文與王樞使公明詩云試
看公出手毋謂我無人與虞丞相云寄身江漢歸無
所開眼乾坤見有公甚雋快但下聯云脩造鳳樓須
有手住持烏寺可無人幾於自鬻矣
寄蘇内翰劉季孫
倦壓鼇頭請左符笑尋潁尾為西湖二三賢守去非遠
六一清風今不孤四海共知霜鬢滿重陽曾插菊花無
聚星堂上誰先到欲傍金鐏倒玉壺
六一清風一聯已佳四海重陽一聯不唯見天下人
共惜東坡之老又且開慰坡公隨時消息不必以時
事介意也句律悲壯豪健人人能誦之
次韻劉景文見寄蘇軾
淮上東來雙鯉魚巧將詩信渡江湖細看落墨皆松瘦
想見掀髯正鶴孤烈士家風安用此書生習氣未能無
莫因老驥思千里醉後哀歌缺唾壺
坡詩亦足敵景文三四勁健五六言景文家世壯烈
而能詩氣象嵂屼未易攀也
賈麟自睦來杭復將如蘇戲贈短句
強至
春風那解繫狂游朝醉桐江暮柳洲大手千篇隨地掃
一身四海學雲浮榮名不落閒宵夢退築聊為歲晚謀
老橘殘鱸猶有興片心還起洞庭舟
強至幾聖餘杭人精於詩有祠部集此特其一耳
和子瞻沿牒京口憶西湖出游見寄
陳襄
春隂漠漠燕飛飛可惜春風與子違半嶺煙霞紅旆入
滿湖風月畫船歸緱笙一闋人何在遼鶴重來事已非
猶憶去年題别處鳥啼花落客沾衣
寄長沙簿孫明遠楊時
陽城衰晚拙催科闔寢空慚罪已多祭竈請隣君自適
載醪祛惑我誰過猗猗庭倚蘭堪佩寂寂門無雀可羅
歸去行尋溪上侣為投纓紱換漁簔
楊公道學大儒詩其餘事此篇齊整元祐人句法也
寄陳鼎張耒
懶着青衫泥醉眠近來沽酒困無錢常憂送乏隣僧米
何啻寒無坐客氊直道謾憑詹尹卜浮生已付祖師禪
祗因居士無醒日知有淵明種秫田
元註陳新置九華田自號居士
長句贈邠老
衰疲坐甑極蒸噓念子柯山守舊廬盧叟今無僧送米
董生時有吏徵租上書自薦心應恥扶策躬耕計未疎
虎豹九關今肅穆王門行看曳長裾
次韻李德載見寄
頭顱幸獲免姦鋒甘分江湖守釣蓬老得一州聊自慰
相望千里與誰同已欣臺省登羣俊猶數湖湘卧病翁
(元註謂二蘇公來書云及)詩就醉餘頻走筆待觀雲海戲羣鴻
次韻陳師道無已見寄曾文昭
故人南北歎乖離忽把清詩慰所思松茂雪霜無改色
雞鳴風雨不愆時著書子已通科斗竊食吾方逐鷽斯
便欲去為林下友懶隨年少樂新知
師道曾作尚書傳故云
代祖父次韻酬羅君寳見贈廖剛
蕭條門巷陋於顔老去青春僅得閒心畫傳家無計策
手談留客漫機關靜思往事千年上俯歎勞生一夢間
多謝光臨無别意為聞流水與高山
廖剛字用中南劍州順昌人崇寧五年進士仕至尚
書方曾大母八九十時陳了翁為其世綵堂詩後達
高廟乙覽此代祖父次韻細潤有集曰高峰
寄靈仙觀舒職方學士楊億
綠髮郎潛不記年却尋丹竈味靈篇華隂學霧還成市
彭澤横琴豈要絃曉案祗因飡沆瀣夜灘誰見弄潺湲
須知吏隱金門客待乞刀圭作地仙
又錢惟演
方瞳玄髮粉為郎絳闕齋心奉紫皇徵士高懷雲在嶺
騷人秋思水周堂閒園露草開三徑靈宇華燈燭九光
知有美田堪種玉幾時春渚逐歸艎
又劉筠
石渠仙署久離羣抗跡丹臺世絶倫楊子不甘嘲尚白
漆園終許自全真紫煙深處鸞雙舞朱髓成來鳥共伸
若向雲中見雞犬可能渾望姓劉人
答内翰學士舒雅
清貴無過近侍臣多情猶隱舊交親金蓮燭下裁詩句
麟角峰前寄隱淪和氣忽飄燕谷暖好風隨起謝庭春
緘藏便是山家寳留與兒孫世不貧
寄荆南故人章冠之
餘生自拚一虚舟未害尋詩慰客愁梅欲飄零猶醖藉
柳纔依約已風流關心弟妹無黃犬入夢江湖有白鷗
别後故人相念否東風應倚仲宣樓
和趙宣二首胡寅
徧游南北與西東欲訪人間國士風處世甚疎皆笑我
宅心無累獨竒公詩才自媿非三上酒聖相從又一中
芍藥待開應且住莫令清賞轉頭空
冠月裾雲佩綠霞百年將此送生涯愁心别後無詩草
病眼燈前有醉花落筆擅場聊寫意背山臨水遂成家
也須南畆多栽秫休似東陵只種瓜
致堂先生大手筆讀史管見崇正辨之餘成此詩耳
贈胡衡仲楊萬里
風騷堂上徑雄趨不作俳辭笑已乎紙落煙雲春醉旭
氣含蔬笋薄僧殊夜來霜月千家滿雨後風埃半點無
安得與君幽討去一觴一詠惱西湖
當改以用二僧事也
嚴州贈姜梅山陸游
故人玉骨已生苔(謂南澗公)晚與君游亦樂哉湖寺繫舟無
夢去京塵馳騎有詩來醉中不敢教兒誦看處常須盥
手開彈壓風光須健筆相期力斡萬鈞回
放翁為嚴州姜特立在婺以詩寄之故有此作五六
佳
寄姜梅山雷字詩
章臺官柳映宫槐寳馬蹄輕不動埃只怪好詩無與敵
誰知古學有從來江山常逐客帆遠歲月不禁衙鼔催
剰約東隣投淨社高情千載友宗雷
三四乃教人作詩之法不可強揠必有本者如是
和陸放翁見寄姜特立
遙知三徑長荒苔解組東歸亦快哉津岸紛紛羣吏去
船頭衮衮好山來平時佳客應相過勝日清樽想屢開
若許詩篇數還往直須共挽古風回
此姜特立答和放翁詩三四佳陸集並無姜詩
和陸郎中放翁
午庭風雨撼高槐一洗城頭十丈埃老子坐間尋句好
故人門外寄詩來勁鋒久服穿楊妙鈍思深慚擊鉢催
清佩左符君未可要聽吟思發春雷
此放翁為禮部時倡和詩也
寄汪尚書
五十年間歎闊疎相忘兩地復江湖書來筆底驚強健
詩去吟邊想步趨好對青山看歌舞莫嫌紅粉笑髭鬚
鳳毛已有哦松韻尚記金華舊範模
五六出竒不可束縛
和姜梅山見寄汪大猷
投分雖深迹却疎君居東婺我西湖兒曹方喜承毛檄
父執應容效鯉趨慨念舊遊多宿草(舊同官六十餘人今唯大猷與公獨)
(存)僅餘二老見霜鬚詩來喚起相思夢又向梅山得楷
模
此尚書汪公酬姜之詩五六亦老筆
答山谷先生高荷
四篇詩得褭蹄金妙旨初臨法語尋要我盡除兒子氣
知公全用老婆心平章許事真難可付囑斯文豈易任
感激面東垂涕泗高山從此少知音
高荷子勉江陵人五言律三十韻䞇見山谷中有曰
蜀天何處盡巴月幾回彎點檢金閨彦飄零玉筍班
尚全宗廟器猶隔鬼門關山谷賞之遂知名和山谷
六言皆佳蠟梅絶句尤竒和王子予章華碑有云威
強九鼎懼喪亂一臺成亦可喜後知涿州卒詩入江
西派芍藥詩云勃興連穀雨閏位次花王春盡詩云
佳人鬭草百稚子擊毬雙謁馬中玉云辨雖豪白馬
讒亦困青蠅皆可取
寄文潛無咎少游三學士陳師道
北來消息不真傳南度相忘更記年湖海一舟須此老
蓬瀛方丈自非仙數臨黃卷聊遮眼穩上青雲小着鞭
李杜齊名吾豈敢晚風無樹不鳴蟬
元祐初晁張俱召試入館后山於二年四月始得官
故進二公於富貴而猶欲其驟進也青雲小着鞭本
白樂天贈乃兄詩語也
寄秦州曾侍郎
八年門第故違離千里河山費夢思淮海風濤真有道
麒麟圖畫豈無時今朝有客傳何尹是處逢人說項斯
三徑未成心已具世間惟有白鷗知
寄侍讀蘇尚書
六月西湖早得秋二年歸思與遲留一時賓客餘枚叟
在處兒童說細侯經國向來須老手有懷何必到壺頭
遙知丹地開黃卷解記清波沒白鷗
此規東坡以進用不已恐必有後患也乃是潁州召
入時後又有寄送定州蘇尚書詩亦云海道無違具
一舟君子愛人以德如此
贈田從先
衣冠魯國動成羣憂患相從只有君落筆如流寧蹈襲
行前應敵却紛紜愧非伏老成和伯喜有侯芭守子雲
意氣有餘工用少相忘千里定能勤
晚唐詩諱用事然前輩善作詩者必善於用事此於
師弟子間引兩事用之有何不可
贈王聿脩商子常
欲作新詩挑兩公含毫不下思無窮貪逢大敵能無懼
強畫脩眉每未工長病忍狂妨痛飲晚雲朝雨滯晴空
正須好句留春住可使風飄萬點紅
能字每字乃是以虚字為眼非此二字精神安在善
吟詠古詩者只點掇一二好字高唱起而知其用力
着意之地矣
贈漳州守綦叔厚陳與義
過盡蠻荒興復新漳州畫戟擁詩人十年去國九行旅
萬里逢公一欠伸王粲登樓還感慨紀瞻赴召欲逡巡
繩床相對有今日賸醉齋中軟脚春
寄德升大光
君王優詔起羣公也寘樵夫尺一中易着青衫隨世事
難將白髮犯秋風共談太極非無意能繫蒼生本不同
却倚紫陽千丈嶺遙瞻黃鵠九霄東
鵝湖示同志陸九齡
孩提知愛長知欽古聖相傳只此心大抵有基方築室
未聞無址可成岑留情傳注翻榛塞着意精微轉陸沉
珍重友朋勤切琢須知至樂在於今
復齋先生陸公九齡字子壽撫州金谿人父賀生六
子公居第五乾道四年由太學第進士初授桂陽教
改興國教以憂去尋調全州教未上卒淳熙七年九
月也年四十九其生紹興四年甲寅少文公四歲文
集共有詩十一首云
和鵝湖教授韻陸九淵
墟墓興哀宗廟欽斯人千古不磨心涓流積至滄溟水
拳石崇成太華岑易簡工夫終久大支離事業竟浮沉
欲知自下升高處真偽先須辨只今
象山先生陸公九淵字子靜行居第六乾道八年進
士東萊吕成公為考官實識其文初授靖安簿丁憂
再調崇安簿擢國子正勅令所刪定官將作監丞後
省疏駁與祠光宗初除知荆門軍紹興二年九月至
郡三年十二月卒年五十四其生紹興九年己未少
文公九歲文集共有詩二十三首本集及朱文公
年譜末句並作真偽先須辨只今鄭景龍江湖詩續
選作真偽先須辨古今恐當以集本為正按陸氏
兄弟之學在求其本心而已人之心本善無不善其
所以不善者非本心也孟子之說亦如此故子壽詩
起句云孩提知愛長知欽古聖相傳只此心子靜亦
云墟墓興哀宗廟欽斯人千古不磨心此皆指其心
之本然者以示人也然聖賢所言正心養心存心操
心於以維持防閑夫此心者非一端也是故大學以
致知格物在誠意之先而誠意又在乎正心之先心
之所以必得其正者其道由此而陸氏兄弟徑去此
一段不復於此教人用力特以為一悟本心而可以
為聖賢今日愚夫也而一超直入悟此心之本善則
堯舜在是矣故吾朱文公非之不以二陸為然
次韻朱熹
德義風流夙所欽别離三載更關心偶扶藜杖出寒谷
又枉籃輿度遠岑舊學商量加邃密新知培養轉深沉
却愁說到無言處不信人間有古今
朱文公徽州婺源人父松吏部郎官季父檉橰以建
炎四年庚戌九月甲戌生於尤溪慶元六年庚申三
月甲子卒年七十一十一月葬建陽縣唐石大林谷
壻黃榦為行狀門人李方子為編年至蔡謨為年譜
益詳按年譜淳熙二年乙未夏五月東萊吕公來
訪講學於寒泉精舍留止旬日餞東萊至鵝湖陸九
齡子壽九淵子靜劉清之子澄來會相與講其所聞
二陸俱執已見不合而罷又曰鵝湖辨論今無所
考按是時子壽有詩云云文公和云云子靜和云云
以詩觀之則學之同異亦可見矣其後子壽頗悔其
非而子靜則終身守其說不變按淳熙乙未朱文
公年四十六歲陸子壽四十二歲子靜三十七歲東
萊三十九歲劉子澄候考子靜是時以年少英銳之
氣肆其唐突兄弟二詩詞意皆頗不遜公然詆文公
為榛塞陸沉又曰支離事業竟浮沉而文公和之詞
意渾厚以邃密深沉奬借之冀其自悟而二陸根本
禪佛之學不能從也又子壽詩題云鵝湖示同志且
文公年為二陸之長仕宦輩行蓋亦在先而云示同
志亦可謂僣而不謙矣此事天下後世知二陸之非
而江西學者相與掩諱是不可不拈出垂世此乃吾
道學問一大機括也二陸自不當以詩人責之二
詩三四止是一意詩家之所不取非如三百五篇言
之不足故詠歌之一意而三申者也
寄趙昌父劉克莊
世上久無遺逸禮此翁白首不彈冠一生官職監南嶽
四海詩盟主玉山經歲著書人少見有時入郭俗爭看
何因樵服供薪水得附高名野史間
寄韓仲止
昨仕京華豪未減脫鞾不問貴游嗔詩家爭欲推盟主
丞相差教作散人閉戶自為千載計入山又忍十年貧
幾思投老從公去背笈攜琴澗水春
贈陳起
陳侯生長紛華地却似芸香自沐薰鍊句豈非林處士
鬻書莫是穆參軍雨簷兀坐忘春去雪屋清談至夜分
何日我閒君閉肆扁舟同泛北山雲
此所謂賣書陳彦才亦曰陳道人寳慶初以秋雨梧
桐皇子府春風楊柳相公橋詩為史彌遠所黥詩禍
之興捕敖器之劉潜夫等下大理獄鄭清之在瑣闥
止之予及識此老屢造其肆别有小陳道人亦為賈
似道編管
瀛奎律髓卷四十二
