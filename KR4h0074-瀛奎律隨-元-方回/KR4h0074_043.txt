瀛奎律髓卷四十三元方回編
遷謫類
遷客流人之作唐詩中多有之伯竒擯屈原放處人
倫之不幸也或實有咎責而獻靖省循或非其罪而
安之若命惟東坡之黃州惠州儋州尤偉云
五言(十八首)
初到黃梅臨江驛宋之問
馬上逢寒食途中屬暮春可憐江浦望不見洛陽人北
極懷明主南溟作逐臣故園腸斷處日夜柳條新
之問之為人不足道也然唐律詩起於之問與沈佺
期此詩貶瀧州參軍時所作坐媚張易之事而敗其
早發韶州律詩有云珠厓天外郡銅柱海南標日夜
晴明少冬春霧雨饒身經山火熱顔入瘴江銷觸景
含沙怒逢人毒草搖霧濃看袂濕風颺覺船飄又如
發藤州云雲峰刻不似苔壁畫難成霧裛千花氣泉
和萬籟聲戀結芝蘭砌悲纏梧檟塋如發端州云人
意長懷北江行日向西破顔看鶴喜拭淚聽猿啼如
失意潜行蠱猜顔輟報讐如吳將水為國楚用火耕
田皆佳此篇北極南溟一聯老杜北闕心長戀西江
首獨回亦何以異乎乃知以言語文字取人工則工
矣又當觀其人之心行為如何之問後逃還為考功
復以醜行貶越州長史流欽州賜死桂州故曰其為
人不足道也
寄遷客張祜
萬里南遷客辛勤嶺路遥溪行防水弩野店避山魈瘴
海須求藥貪泉莫舉瓢但能堅志義白日甚昭昭
寄流人項斯
毒草不曾枯長流客健無霧開蠻市合船散海城孤象
跡頻驚水龍涎遠閉珠家人秦地老泣對日南圖
送流人司空曙
聞說南中事悲君重竄身山邨楓子鬼江廟石郎神童
稚留荒宅圖書托故人青門好風景為爾一沾巾
送流人王建
且說長沙去無親亦共愁隂雲鬼門夜寒雨瘴江秋水
國山魈引蠻鄉洞主留漸看歸處遠垂白住炎洲
送人流雷州楊衡
逐客指天涯人間此路賒地圖經大庾水驛過長沙臘
月雷州雨秋風桂嶺花不知荒徼外何處有人家
此五首大抵相似唐人之所長而宋人多不為之惟
梅聖俞集有此調度多是作送人之官詩耳
遷客張籍
去去遠遷客瘴中衰病身青山無限路白首不歸人海
國戰騎象蠻州市用銀一家分幾歲誰見日南春
唐人有長流者恐此亦是寓言無其人而立此題
獨向長城北黃雲暗塞天流名屬邊將舊業作公田擁
雪添軍壘收冰當井泉知君住應老須記别鄉年
此乃没家資配邊戍者果有之亦可憐
黔中書事竇羣
萬事非京國千山擁麗譙佩刀看日晒賜馬傍江調言
語多重譯壺觴每獨謠㳂流如着翅不敢問歸橈
竇羣字丹列德宗時布衣召除右拾遺憲宗時以御
史中丞舉職太過出觀察黔中此乃左遷時詩也尾
句尤佳江流雖遠而不敢言歸云
謫至干越亭作劉長卿
天南愁望絶亭上柳條新落日獨歸鳥孤舟何處人生
涯投越徼世業陷邊塵杳杳鍾陵暮悠悠番水春秦臺
悲白首楚澤怨青蘋草色迷征路鶯聲傍逐臣獨醒翻
引笑直道不容身得罪風霜苦全生天地仁青山數行
淚滄海一窮鱗牢落機心盡唯應鷗鳥親
此詩所賦四聯可賞而得罪風霜苦全生天地仁尤
佳長卿詩謂之五言長城世稱劉隨州然不及老杜
處以時有偏枯
月下呈張秀才
自古悲搖落誰家奈此何夜蛬偏傍枕寒鳥數移柯向
老三年謫當秋百感多貧家唯有月空愧子猷過
此遷謫中作八句皆有味
北歸次秋浦界清溪館
萬里猿啼斷孤邨客暫依鴈過彭蠡暮人向宛陵稀舊
路青山在餘生白首歸漸知行近北不見鷓鴣飛(首二句一)
(作萬古啼猨後孤城落日依)
末句最新此公詩淡而有味但時不偶或有一苦句
送客南遷白居易
我說南中事君應不願聽曾經身困苦不覺語丁寧燒
處愁雲夢波時憶洞庭春畬煙勃勃秋瘴霧冥冥蚊蚋
經冬活魚龍欲雨腥水蟲能射影山鬼解藏形穴掉巴
蛇尾林飄鴆鳥鴒颶風千里黑䕭草四時青客似驚弦
雁舟如委浪萍誰人勸言笑何計慰漂零慎勿琴離膝
長須酒滿瓶大都從此去宜醉不宜醒
樂天一貶江州司馬移忠州刺史後歸朝為中書舍
人出知杭州召復為蘇州未嘗遠貶其殆借此為題
以誇筆端之富妙於鋪叙南土風景歟微之相與倡
和尤長於斯予所選五言律止於十韻惟此至十二
韻亦破例也
戲題巫山縣用杜子美韻黃庭堅
巴俗深留客吳儂但憶歸直知難共語不是故相違東
縣聞銅臭江陵換裌衣丁寧巫峽雨慎莫暗朝暉
山谷以紹聖元年甲戌朝旨於開封府界居住取會
史事二年乙亥謫黔州實甲戌十二月之命是年四
月二十三至摩圍元符元年戊寅六月改元去年紹
聖四年丁丑十二月避使者張向嫌移戎州今年六
月至僰道三年庚辰正月徽廟登極五月得鄂州監
鹽十月寧國僉判十二月離戎州建中靖國元年辛
巳至峽州乃後始有舒州之命吏郎之召改知太平
州等事蓋流離跋涉八年矣未嘗有一詩及於遷謫
真天人也此出峽詩起句有石本作巴俗殊親我吳
儂但憶歸細味則改本為佳直知難共語不是故相
違此老杜句法巴人相留非不用情奈不可與語所
以去之此有深意東縣聞銅臭者蜀人用鐵錢過巫
山始用銅錢山谷舊改此句謂乃退之照壁喜見蝎
之意予以為即班超生入玉門關之意也江陵換裌
衣紀時序亦見天氣漸佳尾句殊工有憂時之意建
中改紀熙豐之黨不樂想是已見萌芽必亦有所深
指謂不可以雲雨蔽太陽也學老杜詩當學山谷詩
又當知山谷所以處遷謫而浩然於去來者非但學
詩而已
十二月十九日夜中發鄂渚曉泊漢陽親舊載
酒追送聊為短句
接淅報官府敢為王事程宵征江夏縣睡起漢陽城隣
里煩追送杯盤瀉濁清秪應瘴鄉老難答故人情
建中靖國元年辛已夏山谷至江陵召至吏部即病
癰不能入朝乞知太平州崇寧元年壬午春還江西
六月初九日太平州到任九日而罷九月至鄂渚寓
居二年癸未以荆南作承天塔記運判陳舉承望趙
挺之風旨摘謂幸災除名編隸宜州十二月十九日
啟行此詩亦無一毫不滿之意而老筆與少陵詩無
以異矣試通前詩論之直知難共語不是故相違
即老杜詩直知騎馬滑故作泛舟回也凡為詩非五
字七字皆實之為難全不必實而虚字有力之為難
紅入桃花嫩青歸柳葉新以入字歸字為眼凍泉依
細石晴雪落長松以依字落字為眼櫸柳枝枝弱枇
杷樹樹香以弱字香字為眼凡唐人皆如此賈島尤
精所謂敲門推門爭精微於一字之間是也然詩法
但止於是乎惟晚唐詩家不悟蓋有八句皆景每句
中下一工字以為至矣而詩全無味所以詩家不專
用實句實字而或以虚為句句之中以虚字為工天
下之至難也后山曰欲行天下獨信有俗間疑欲行
信有四字是工處剩欲論竒字終能諱秘方剰欲終
能四字是工處簡齋曰使知臨難日猶有不欺臣使
知猶有四字是工處他皆倣此且如此首宵征江夏
縣睡起漢陽城又與氣蒸雲夢澤波動岳陽城不同
蓋宵征睡起四字應接淅之意聞命赴貶不敢緩也
與老杜下牀高數尺倚杖没中洲句法一同詳論及
此後學者當知之
懷遠陳師道
海外三年謫天南萬里行生前只為累身後更須名未
有平安報空懷故舊情斯人有如此無復涕縱横
東坡以紹聖四年丁丑謫儋州至元符二年己夘三
年矣生前以名為累故至此豈復要死後名乎無復
涕縱横謂涕已為公竭也
宿深明閣二首
窈窕深明閣晴寒是去年老將災疾至人與歲時遷默
坐元如在孤燈共不眠暮年身萬里賴有故人憐
縹緲金華伯人間第一人劇談連晝夜應俗費精神時
要平安報反愁消息真牆根霜下草又作一番新
山谷修神宗實錄蓋皆直筆紹聖初蔡卞惡其書王
安石事摘謂失實召至陳留問狀寓佛寺題曰深明
閣尋謫居黔州紹聖三年后山省龐丞相墓至陳留
宿是閣有此詩暮年身萬里賴有故人憐謂山谷至
黔州守曹譜伯遠倅張兟茂宗皆善待之牆根霜下
草又作一番新謂紹聖小人也
次韻無斁偶作
此老三年别何時萬里回更無南去雁猶見北枝開會
有哀籠鳥寧須溺死灰聖朝無棄物與子賦歸哉
此懷東坡也坡在儋耳三年矣
獨坐任伯雨
得喪榮枯事悠悠過耳風此身猶是幻何物不為空酒
聖心常醉詩窮語更工小軒搔首坐斜日滿窗紅
伯雨字德翁眉州人元符諫官坐論蔡卞等謫儋耳
有海外詩曰乘桴集此公鐵人詩其餘事然此首句
句工夫
七言(三十九首)
送王李二少府貶潭峽高適
嗟君此别意何如駐馬銜杯問謫居巫峽啼猿數行淚
衡陽歸雁幾封書青楓江上秋天遠白帝城邊古木疎
聖代只今多雨露暫時分手莫躊躇
兩謫客李峽中王長沙中四句指土俗所尚末句開
以早還亦一體也
送鄭十八虔貶台州司戶參軍傷其臨老陷賊
之故闕為面别情見於詩杜甫
鄭公樗散鬢如絲酒後嘗稱老畫師萬里傷心嚴譴日
百年垂死中興時蒼惶已就長途往邂逅無端出餞遲
便與先生應永訣九重泉路盡交期
工部又有題鄭十八著作主人詩七言八韻起句云
台州地闊海冥冥雲水長和島嶼青尾句云窮巷悄
然車馬絶案頭乾死讀書螢尤為哀痛今此選七言
律過六韻者不收五言律至十韻而止蓋長篇太多
則讀者頗難精也按唐史鄭虔無表字貶後數年
死老杜度其終無量移之命故詩云云
左遷至藍關示姪孫湘韓愈
一封朝奏九重天夕貶潮州路八千欲為聖朝除弊事
肯將衰朽惜殘年雲横秦嶺家何在雪擁藍關馬不前
知汝遠來應有意好收吾骨瘴江邊
人多諱死時謂有䜟昌黎自謂必死潮州明年量移
袁州尋爾還朝
次鄧州界
潮陽南去倍長沙戀闕那堪又憶家心訝愁來惟貯火
眼知别後自添花商顔暮雪逢人少鄧鄙春泥見驛賒
早晚王師收海嶽普將雷雨發萌芽
元和十四年己亥春正月以佛骨事謫潮州三月二
十五日到任其秋七月憲宗加號大赦十月二十四
日量移袁州刺史唐左降官聞命即日上道未能攜
家故有此詩
衡陽與夢得分路别贈柳宗元
十年顦顇到秦京誰料翻為嶺外行伏波故道風煙在
翁仲遺墟草木平直以疎慵招物議休將文字占時名
今朝不用臨河别垂淚千行便濯纓
柳子厚永貞元年乙酉自禮部員外郎謫永州司馬
年二十三矣是時未有詩元和十年乙未詔追赴都
三月出為柳州刺史劉夢得同貶朗州司馬同召又
同出為連州刺史二人者黨王叔文得罪又才高衆
頗忌之憲宗深不悅此二人疎慵招物議既不自反
尾句又何其哀也其不遠到可覘夢得乃特老壽後
世亦鄙其人云
别舍弟宗一
零落殘魂倍黯然雙垂别淚越江邊一身去國六千里
萬死投荒十二年桂嶺瘴來雲似墨洞庭春盡水如天
欲知此後相思夢長在荆門郢樹煙
此乃到柳州後其弟歸漢郢間作此為别投荒十二
年其句哀矣然自取之也為太守尚怨如此非大富
貴不滿願亦躁矣哉
再受連州至衡陽酬贈别劉禹錫
去國十年同赴召湘江千里又分岐重臨事異黃丞相
三黜名慚柳士師歸目併隨回雁盡愁腸正遇斷猿時
桂江東過連山下相望長吟有所思
說見子厚詩下柳士師事甚切
江湖秋思司空曙
趍陪禁掖雁行稀遷放江潭鶴髮垂素浪遙疑八漢水
青楓忽似萬年枝嵩南春遍傷魂夢湖口雲深隔路岐
共望漢朝多沛澤蒼蠅早晚得先知
遷人望歸之意見乎此
寄韓潮州賈島
此心曾與木蘭舟直到天南潮水頭隔嶺篇章來華岳
出關書信過瀧流峰懸驛路殘雲斷海浸城根老樹秋
一夕瘴烟風掩盡月明初上浪西樓
初到江州白居易
潯陽欲到思無窮庾亮樓南湓口東樹木凋疎山雨後
人家低濕水煙中菰蔣餵馬行無力蘆荻編房卧有風
遙見朱輪來出郭相勤勞動使君公
樂天元和十年乙未貶江州司馬年四十四
初到忠州贈李六
好在天涯李使君江頭相見日黃昏吏人生梗都如鹿
市井疎蕪只抵邨一隻蘭船當驛路百層石磴上州門
更無平路堪行處虚度朱輪五馬恩
元和末自江州司馬移忠州刺史此等遷謫作太守
未為惡也而氣象遽如此
得微之到官後書備知通州之事悵然有感因
成四章
來書子細說通州州在山根峽岸頭四野千重火雲合
中心一道瘴江流蟲蛇白晝攔官道蚊蚋黃昏撲郡樓
何罪遣君居此地天高無處問來由
匼匝巔山萬仞餘人家應似甑中居寅年籬下多逢虎
亥日沙頭始賣魚衣斑梅雨長須熨米澁畬田不解鉏
努力安心過三考已曾愁殺李尚書
元註李實尚書先貶此州身没於彼處予讀至此乃
知古人初無忌諱元微之貶移通州司馬今蜀之開
州也未為甚惡樂天在江州乃引死人事寄詩足見
前輩直情
人稀地僻醫巫少夏旱秋霖瘴瘧多老去一身須愛惜
别來四體得如何侏儒飽笑東方朔薏苡讒憂馬伏波
莫遣沈愁結成病時時一唱濯纓歌
通州海内恓惶地司馬人間冗長官傷鳥有弦驚不定
卧龍無水動應難劍埋獄底誰深掘松偃霜中盡泠看
舉目爭能不惆悵高車大馬滿長安
酬樂天得微之詩知通州事因成四首
元稹
茅簷屋舍竹籬州虎怕偏蹄蛇兩頭暗蠱有時迷酒影
浮塵向日似波流沙含水弩多傷骨田仰畬刀少用牛
知得與君相見否近來魂夢轉悠悠
平地才應一頃餘閭闌都大似巢居入衙官吏聲疑鳥
下峽舟船腹似魚市井無錢論丈尺田疇付火罷耘鉏
此中愁殺須甘分惟惜平生舊著書
元註巴人多在山坡架木為居自號閭闌頭也又元
註末句云努力安心過三考已曾愁殺李尚書予病
甚將平生所為文題云異日送白二十二郎也
哭鳥晝飛人少見倀魂夜嘯虎行多滿身沙蝨無防處
獨脚山魈不奈何甘受鬼神侵骨髓常憂岐路起風波
南歌未有東西分敢唱滄浪一字歌
荒蕪滿院不能鋤甑有塵埃圃乏蔬定覺身將囚一種
未知生共死何如飢搖困尾喪家狗熱暴枯鱗失水魚
苦境萬般君莫問自憐方寸本空虚
微之為御史以彈劾嚴勵分司東都又劾宰相親故
貶江陵士曹移通州司馬未為大戚樂天以朋友之
義傷之則可微之答和乃全述通州衰惡若不能一
朝居者詞雖善而意已陋異日由宦官進得相位僅
三月貽終古羞蓋其本心志在富貴故也四詩往往
酸苦太楚選附白詩以識其非
送唐介之貶所李師中
孤忠自許衆不與獨立敢言人所難去國一身輕似葉
高名千古重於山並游英俊顔何厚未死姦諛骨已寒
天為吾皇扶社稷肯教夫子不生還
唐介子方上殿劾宰相文彦博交結張貴妃仁宗震
怒子方謫春州李師中誠之送以此詩係用出入韻
未死姦諛骨已寒此句乃元本也以指文公不無小
過或改為已死姦雄骨尚寒子方劾生宰相於已死
姦雄何與故予改從古本
初到黃州蘇軾
自笑平生為口忙老來事業轉荒唐長江遶郭知魚美
好竹連山覺筍香逐客不妨員外置詩人例作水曹郎
只慚無補絲毫事尚費官家壓酒囊
東坡元豐二年己未冬責授檢校水部員外郎黃州
團練使本州安置明年二月到郡何遜張籍孟賓三
詩人皆水部
八月七日初入贛過惶恐灘
七千里外二毛人十八灘頭一葉身山憶喜歡勞遠夢
地名惶恐泣孤臣長風送客添帆腹積雨浮舟減石鱗
便合與官充水手此生何止略知津
元註蜀道有錯喜懽鋪在大散關上紹聖元年甲戌
東坡自知定州降知英州未到貶惠州安置
十月二日初到惠州
彷佛曾游豈夢中欣然雞犬識新豐吏民驚怪坐何事
父老相攜迎此翁蘇武定知還漠北管寧自欲老遼東
嶺南萬戶皆春色會有高人客寓公
紹聖元年甲戌
六月二十日夜渡海
參横斗轉欲三更苦雨終風也解晴雲散月明誰點綴
天容海色本澄清空餘魯叟乘桴意粗識軒轅奏樂聲
九死南荒吾不恨茲游竒絶冠平生
紹聖四年丁丑東坡在惠州年六十二矣五月再謫
瓊州别駕昌化軍安置即儋州也以六月二十日夜
渡海七月十三日至儋州或謂尾句太過無省愆之
意殊不然也章子厚蔡卞欲殺之而處之怡然當此
老境無怨無怒以為茲游竒絶真了生死輕得喪天
人也四詩可一以此意觀
過嶺二首
暫著南冠不到頭却隨北雁與歸休平生不作兔三窟
今古何殊貉一丘當日無人送臨賀至今有廟祀潮州
劍關西望七千里乘興真為玉局游
七年來往我何堪又試曹溪一勺甘夢裏似曾遷海外
醉中不覺到江南波生濯足鳴空澗霧繞征衣滴翠嵐
誰遣山雞忽飛起半巖花雨落毿毿
紹聖元年甲戌貶惠州四年丁丑貶儋州明年元符
戊寅改元三年庚辰量移廉州永州自便凡七年楊
憑貶臨賀尉惟徐晦送之此事極切夢裏似曾遷海
外此聯甚佳殊不以遷謫為意也是年坡公年六十
五明年建中靖國元年辛巳七月卒於常州
送王元均貶衡州兼寄元龍二首
陳師道
先生英氣蓋區中命與仇謀得老窮又見長身有家法
可辭短簿怒吾公石頭路滑行能速宣室歸來語未終
宛洛風塵莫回顧直須留眼送歸鴻
先生秀句滿江東二子緣渠得再窮詩禮向來堪發冡
孫劉能使不為公炎方瘴癘避軒豁故國山河開始終
傳語元龍要相識江湖春動有來鴻
王安國字平甫有校理集百卷行於世尤富於詩曾
南豐作序陳后山作後序神宗召試賜第坐忤吕惠
卿引連鄭俠獄以著作佐郎集賢校理斥元豐初卒
年四十七子旊字元均斿字元龍元符元年看詳訴
理所言宣德郎王斿於元祐初進狀稱安國冤抑斿
貶監江寧糧料旊罷京東運判監衡州酒稅后山家
居作此詩送之兩先生字皆指平甫詩禮向來堪發
冡以指吕惠卿口先王而行市人也孫劉能使不為
公乃辛毘語吾立身自有本末就與孫劉不平不過
不作三公而已謂孫資劉放后山指謂惠卿之陷平
甫亦不過不作三公耳予友陳杰壽夫嘗謂此詩用
事竒妙意至而詞嚴不為事所束縛詩之第一格也
瘴癘避軒豁謂衡陽非瘴地故國山河謂介甫封荆
公衡乃荆州他日終復其始未可知也國史安國傳
不載此事止云子斿有父風此事見舊錄云
次韻答清江主簿趙彦成黃叔達
日轉溪山幾百遭厭聞虎嘯與猿號笙歌忽把二天酒
風雨猶驚三峽濤已作齊民尋要術安能痛飲讀離騷
看君自是青田質清唳當聞徹九臯
黃知命名叔達山谷弟也先是山谷貶黔州未攜家
紹聖三年丙子知命自蕪湖攜已之子耜山谷之子
相及兩所生母五月六日抵黔州先至施州赴太守
張仲猷飲清江即施州城下縣主簿趙彦成名肯堂
嘉州人知命此詩謂忽把二天酒當是與彦成同席
也知命凡二十詩見山谷集或謂經乃兄潤色以成
其名然則兄在貶所弟為攜家孝友之道也予先君
四府君自廣州謫封州先叔八府君元圭一至靜江
問勞後又至封州取喪以歸亦山谷之知命也故有
所感而取此詩云
歲晚有感張耒
疎梅點點柳毿毿殘臘新春氣候參天靜秋鴻來塞北
雲收片月出江南青霄雨露將回律白首江湖尚避讒
未信世途無倚伏有時清鏡理朝鬖
文潜兩謫黃州其詩每和平而不怨
初到惠州唐庚
盧橘楊梅乃爾甜肯容遷謫到眉尖因行採藥非無得
取足看山未害廉辨謗若為家一喙著書不直字三縑
老師補處吾何敢政謂宗風不敢謙
大觀四年子西謫惠州乃東坡補處二字出釋書釋
迦佛補處如崛闍耆給孤獨曾是佛位之地
收景初貶所書
信斷常懷信斷憂得書還有得書愁未應宿業都相似
總為譊聲不肯休見說胸中卷雲夢莫將皮裏貯陽秋
迺公有道知興廢不患無詞詣播州
次景初見寄韻
此生正坐不知天豈有豨苓解引年但覺轉喉都是諱
就令搖尾有誰憐腰金已付兒童佩心印當還我輩傳
他日乘車來問道葦間相顧共延緣
此皆子西貶所詩皆工甚任景初亦蜀人大觀四年
同子西入京師子西貶之明年景初亦謫江左皆數
歲未得歸
送胡邦衡之新州貶所二首王庭珪
一封朝上九重關是日清都虎豹閒百辟動容觀奏牘
幾人回首媿朝班名高北斗星辰上身落南州瘴癘間
不待百年公議定漢庭行召賈生還
大厦元非一木支要將獨力拄傾危癡兒不了公家事
男子要為天下竒當日姦諛皆膽落平生忠義祗心知
端能飽喫新州飯在處江山足護持
王盧溪先生諱庭珪字民瞻廬陵人政和八年登第
調茶陵丞以上官不合去隱盧溪者五十年紹興八
年戉午十一月編脩胡公銓字邦衡以和議奏封事
乞斬王倫秦檜孫近黜十一年謫新州盧溪作是詩
送之同邑人歐陽炎識遣其里人匡求告詩謗訕送
虎獄送勘盧溪引咎追官送辰州編管時年七十矣
檜殂得歸孝廟立召除國子監簿再召除直敷文閣
時年九十餘有盧溪詩集傳於世楊誠齋作序(盧一作瀘)
胡公謂於民瞻初未識面胡再謫朱厓檜殂紹興二
十六年移衡州又久之始得自便孝廟立召用至從
官資政殿學士張魏公謂秦檜之專權只成就得胡
邦衡一人如盧溪隱節固高因此詩得罪大名愈著
夫人不可以為不善造物者未嘗肯泯没之又以見
夫正人義士之不幸乃國家之不幸生靈之大不幸
也選此詩識中國之所以衰也
雷州和朱彧秀才詩時欲渡海胡銓
何人着眼覷征驂賴有新詩作指南螺髻層層明晚照
蜃樓隠隱倚晴嵐仲連蹈海徒虚語魯叟乘桴亦謾談
爭似澹菴乘興往銀山千叠酒微酣
紹興十八年戉辰十一月十五日新州編管人胡銓
移吉陽軍編管先是廣東經略使王鈇問知新州張
棣曰胡銓何故未過海銓嘗賦詞云欲駕巾車歸去
有豺狼當轍棣奏銓倡和毁謗而有是命棣選使臣
游崇部送封小項筒過海銓徒步赴貶人皆憐之至
雷州守臣王趯捕游崇私茗械治厚餉銓趯後亦得
罪澹菴此詩不少屈撓真鐵漢又過於劉器之云丙
子年始移衡州
和李參政泰發送行韻
落網端從一念差崕州前定復何嗟萬山行盡逢黎母
雙井渾疑到若耶山鬼可人曾入夢相君談易更名家
此行所得誠多矣更願從公北泛槎
元註李參政詩云夢裏分明見黎母生前定合到朱
崕蓋予嘗在新州夢一媪立牀前曰吾黎母也黎姞
山在瓊州儋萬之間子瞻所謂四山環一島是也先
是秦檜大書三人姓名於其家格天閣下曰趙鼎李
光胡銓所必欲殺者也鼎謫瓊州紹興十七年丁卯
卒光字泰發上虞人時謫儋州澹菴朱崕之行經過
儋州故泰發以詩送之澹菴夙有黎母之夢付諸前
定如謫新州時亦謂前定福唐幕中分扇得一畫騎
驢人西南行者後新州之命亦若暗合夫不以遷謫
介意而付之於分非達人不能也
次李參政送行韻答黃舜楊
打成大錯一毫差萬里去尋留子嗟微管閒思齊仲父
賜奴長價漢渾邪道窮憐我空憂國句好知君定作家
便欲相攜趁帆飽要觀子美賦靈槎
齊仲父漢渾邪此澹菴心事也不以秦檜講和為然
流離顛沛之死不變今秦氏安在而澹菴之忠肝義
膽萬古不朽也識此詩以見張魏公之貶岳武穆之
死趙李胡三公海外之竄南渡之業所以不復再振
而至於厭厭無氣愈弱愈下者誰實為之此非常之
痛無窮之悲不但為二三君子悵然也
李泰發參政得旨自便將歸以詩迓之
曾幾
苦遭前政墮危機二十餘年詠式微天上謫仙皆欲殺
海濱大老竟來歸故園松菊猶存否舊日人民果是非
最小郎君今弱冠别時聞道不勝衣
元註謂孫壻文授秦檜謫三大賢於海外趙丞相
鼎李參政光胡編脩銓又書其姓名於格天閣下必
欲殺之趙先殁李胡皆生還此詩第二句悲愴三四
切題
瀛奎律髓卷四十三
