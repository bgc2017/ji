瀛奎律髓卷二十元方回編
梅花類
虚谷曰梅見於書詩周禮禮記大戴禮左氏傳管子
淮南子山海經爾雅本草取其實而已曰爾惟鹽梅
曰摽有梅曰籩人八梅&KR2176;為乾梅(䟽者謂梅皆有乾濕)曰獸用
梅曰五月煮梅為豆實曰水火醯醢鹽梅以亨魚肉
曰五沃之土其梅其杏曰一梅不足為百人酸曰雲
山之上其實乾腊郭璞註腊為乾梅曰梅柟似杏實
酢曰梅實明目益氣不饑未以其花為貴也惟詩山
有嘉卉侯栗侯梅大戴禮夏小正正月梅杏杝桃始
華一言卉一言華說苑越使諸發執一枝梅遺梁臣
韓子顧左右曰惡有一枝梅乃遺列國之君乎由是
考之則梅以花貴自戰國始西京雜記漢初修上林
苑羣臣谷獻名果有朱梅紫花梅同心梅紫蒂梅則
梅種之多特以花書又自西漢始漢武帝元封三年
作柏梁臺詔羣臣有能為七言者乃得上座太官令
曰枇杷橘栗桃李梅梁簡文帝引此事為梅花賦而
曰七言表柏梁之詠則知漢武帝時始有七言詩及
梅也亦恐不專主花荆州記曰陸凱與范曄相善自
江南寄梅一枝詣長安與曄併贈詩曰折梅逢驛使
寄與隴頭人江南無所有聊贈一枝春詩家以為晉
人非宋文時范曄姑從其說則梅花見於五言詩自
晉時始也大槩梅花詩五七言至梁陳而大盛梁簡
文帝雪裏不見梅花詩有云絶訝梅花晚爭來雪裏
窺定須還剪綵學作兩三枝梁元帝詩有云梅含今
春樹還臨先日池人懷前歲憶花發故年枝鮑泉詩
有云可憐階下梅飄蕩逐風回度簾拂羅幌縈窗落
梳臺隂鏗詩有云春近寒雖薄梅舒雪尚飄從風還
共落照日不俱消庾肩吾詩有云窗梅朝始發庭雪
晚初消道遠終難寄馨香徒自饒庾信詩有云當年
臘月半已覺梅花闌不信今春晚俱來雪裏看早知
覓不見眞悔着衣單此雖非全篇皆可膾炙其全篇
清雅者如何遜云兔園標物序驚時最是梅銜霜當
路發映雪凝寒開枝横却月觀花遶凌風臺朝灑長
門泣夕駐臨卭杯應知早飄落故逐上春來其七言流
麗者如江總有云臘月正月早驚春衆花未發梅花
新梅花芬芳臨玉臺朝攀晚折還復開滿酌金巵催
玉柱落梅樹下宜歌舞又有一句全聯可觀者釵臨
曲池影扇拂玉堂梅梁元帝也砌石披新錦梁花畫
早梅陰鏗也草短猶通屧梅香漸着人徐君倩也綠
條初變柳紫莟欲舒梅隋煬帝也沿唐及宋則梅花
詩殆不止千首而一聯一句之佳者無數矣今摘其
尤異者尾於所賦着題詩之後而雪也月也晴也雨
也亦着題詩又尾於後紅梅臘梅詩亦附乎此格物
在致知玩物則喪志在學者擇之
五言(六十二首)
和王司馬折梅寄京邑兄弟張九齡
離別念同嬉芳榮欲共持獨攀南國樹遥寄北風時林
惜迎春早花愁去日遲還聞折梅處更有棣華詩
明皇宰相張九齡曲江集二十卷賦一卷詩五卷此
詩在第二卷蜀本芳榮作方榮惜字不可認以近本
所刊芮挺章國秀集正之國秀還聞作仍聞此詩在
少陵太白之前陳子昂杜審言沈宋之後曲江公身
為一代正人而詩亦字字清切云芮挺章選唐天寶
三年以前諸公凡九十人詩二百三十首以李嶠為
第一次宋之問杜審言沈佺期又次張說徐安貞張
敬忠賀知章王翰董思恭杜巖崔滌沈宇劉希夷而
九齡為第十五人云時猶未數少陵同時諸公也
庭梅詠
芳意何能早孤榮亦自危更憐花蒂弱不受歲寒移朝
雪那相妬隂風已屢吹馨香雖尚爾飄蕩復誰知
此見曲江集第五卷詳味詩思盖為李林甫所䧟先
罷相又坐舉周子諒為御史貶荆州長史此荆州詩
也先有戲題春意云一作江南守江林三四春在玉
泉寺古塚詩後然則詩豈無為而徒作者哉以寘少
陵之前可也子壽未相之前嘗為洪州都督徙桂州
兼嶺南按察選補使所至詩必佳洪州詩有云有趣
逢樵客忘懷狎野禽廵屬縣云途中却郡掾林下招
邨民妙甚
江梅杜甫
梅蘂臘前破梅花年後多絶知春意早最奈客愁何雪
樹元同色江風亦自波故園不可見巫岫鬱嵯峩
起句十字已盡梅花次第
春雪間早梅韓愈
梅將雪共春彩豓不相因逐吹能爭密排枝巧妬新誰
令香滿座獨使淨無塵芳意饒呈瑞寒光助照人玲瓏
開已徧點綴坐來頻那是俱疑似須知兩逼真熒煌初
亂眼浩蕩忽迷神未許瓊花比從將玉樹親先期迎獻
歲更伴占兹辰願得長輝映輕微敢自珍
汗血千里馬必能折旋蟻封昌黎大才也文與六經
相表裏史漢並肩而驅者其為大篇詩險韻長句一
筆百千字而所賦一小著題詩如雪如笋如牡丹櫻
桃榴花蒲萄一句一字不輕下此題必當時有同賦
者春雪早梅中著一間字只彩豔不相因一句五字
巳佳矣彩言雪豔言梅本不相資而成此美句是非
相為得之意芳意饒呈瑞以言梅之芳又饒以雪之
祥瑞寒光助照人以言雪之光足助乎梅之映煦錯
綜用工亦云密矣學者作詩謂不思而得喝咄呌怒
即可成章吾不信也惟更伴占兹辰一句恐有誤束
大才於小詩之間惟五言律為最難昌黎此詩賦至
十韻較元微之春雪映早梅多四韻題旣甚難非少
放舂容不可也柳子厚有早梅詩古體仄韻早梅發
高樹迥映楚天碧朔吹飄夜香繁霜滋曉日欲為萬
里贈杳杳山水隔寒英坐銷落何用慰遠客單賦早
梅不為律易鍜鍊也譬如雪詩千山鳥飛絶萬徑人
蹤滅孤舟蓑笠翁獨釣寒江雪為古體則可極天下
之竒為律體則不可矣昌黎將策試聽窗知六字為
荆公引用亦是費若干思索律體尤難古體差易故也
江梅鄭谷
江梅且緩飛前輩有歌詞莫惜黃金縷難㤀白雪枝吟
看歸不得醉齅立如癡和雨和煙折含情寄所思
五六亦深造梅趣
賦得春雪映早梅元稹
飛舞先春雪因依上番梅一枝方漸秀六出巳同開積
素光逾密眞花節暗催搏風飄不散見晛忽偏摧郢曲
琴空奏羌音笛自哀今朝兩成詠翻挾昔人才
一句賦雪一句賦梅本不為難起句上番梅不走了
早字三四巧見晛忽偏摧此一句佳謂日出則雪先
消梅如故也
梅杜牧
輕盈照溪水掩歛下瑶臺妬雪聊相比欺春不逐來偶
同佳客見似為凍醪開若在秦樓畔堪為弄玉媒
牧之詩才高此小詩若不介意五六却淡靚有味
山路見梅感而作錢起
莫言山路僻還被好風催行客凄凉過邨籬冷落開晚
溪寒水照晴日數蜂來重憶江南酒何因把一杯
刊本誤以蜂為峰必是蜂字無疑梅發雖則尚寒然
晴日旣暖必有蜂採香但不多耳予每親見之
十一月中旬至扶風見梅花李商隠
匝路亭亭豓非時裛裛香素娥唯與月青女不饒霜贈
遠虚盈手傷離適斷腸為誰成早秀不待作年芳
義山之詩入宋流為崑體此謂梅花最宜月不畏霜
耳添用素娥青女四字則謂月若私之而獨憐霜若
挫之而莫屈者亦竒末句又似有所指云
早梅朱慶餘
天然根性異萬物盡難陪自古承春早嚴冬鬭雪開豓
寒宜雨露香冷隔塵埃堪把依松竹良圖一處栽
張洎序項斯詩謂元和中張水部律格不涉舊體惟
朱慶餘一人親授其旨㳂而下則有任藩陳標章孝
標司空圖等及門項斯於寶歷開成之際尤為水部
所賞然則韓門諸人詩𣲖分異此張籍之派也姚合
李洞方干而下賈島之派也慶餘此詩亦有氣脉有
字眼不可忽荆公乃僅選其薔薇一篇
早翫雪梅有懷親屬韓偓
北陸候纔變南枝花已開無人同悵望把酒獨徘徊凍
白雪為伴寒香風是媒何因逢越使腸斷謫仙才
全篇有味五六洒落
早梅僧齊已
萬木凍欲折孤根暖獨回前村深雪裏昨夜一枝開風
逓幽香去禽窺素豓來明年猶應律先發映春臺
尋常只將前四句作絶讀其實二十字絶妙五六亦
幽致王荆公選唐百家詩梅花僅有五首五言律僅
有韓致光一首五言絶句一首王適云忽見寒梅樹
開花漢水濱不知春色早疑是弄珠人亦佳句也七
言絶句二首戎昱云一樹寒梅白玉條迥臨邨落傍
溪橋應緣近水花先發疑是經春雪未消劉言史云
竹與梅花相並枝梅花正發竹枝垂風吹總向竹枝
上眞(一作直)似王家雪下時崔魯七言律一首見此卷
後今以予所選五言律增廣之楊誠齋喜唐人崔道
融十字云香中別有韻清極不知寒未見全篇以荆
公之精於詩梅花五言律無七言律亦無之止有五
言絶句五首有云墻角數株梅凌寒獨自開遥知不
是雪時有暗香來李雁湖注引古樂府庭前一樹梅
寒多未覺開祗言花似雪不悟有香來謂介甫略轉
換耳或偶同也予攷楊誠齋所言則謂祗言花似雪
不悟有香來為蘇子卿作雖未必然而花是雪與花
似雪一字之間大有逕庭知花之似雪而云不悟香
來則拙矣不知其為花而視以為雪所以香來而不
知悟也荆公詩似更高妙然則盡唐二百九十年僅
選得梅花五言律十二首其誠難題也哉
馬上見梅花初發宋庠
瞥見江南樹繁英照苑墻無雙春外色第一臘前香雲
葉遥驚目瓊枝昔斷腸莫吹羌塢笛容易損孤芳
三四極工春外之外臘前之前似乎閒而非閒字也
乃最緊最切最實之字雲葉瓊枝乃崑體常例
梅花王珪
冷香疑到骨瓊豓幾堪餐半醉臨風折清吟拂曉觀贈
春無限意和雪不勝寒桃李有慚色枯枝試並欄
其香到骨其豓堪餐起句十字已不苟中二聯皆清
爽不可以至寶丹忽之也
馬處厚席上探得早梅晁端友
嶺梅何處早雪裏看芳菲北陸寒猶在南枝春巳歸曉
粧初見妬殘角未成飛引我江頭夢清香憶滿衣
晁無咎乃翁端友詩不减唐人
紅梅梅堯臣
家住寒溪曲梅先雜暖春學粧如小女聚笑發丹唇野
杏堪同舍山櫻莫與隣休吹江上笛留伴庾園人
野杏堪同舍此堪字乃是不堪也善詩者多如此用
虚字西清詩話紅梅昔獨盛於姑蘇晏元獻始移植
西園第中貴游賂園吏得一枝分接都下始有二本
元獻嘗賦詩曰若更遲開三二月北人應作杏花看
客曰公詩固佳待北俗何淺也元獻笑曰顧傖父安
得不然王君玉時以詩寄元獻云舘娃宫北舊精神
粉瘦瓊寒露蕊新園吏無端偷折去鳳城從此有雙
身王荆公小絶云春半花纔發多應不奈寒北人初
未識渾作杏花看胡元任叢話以為介甫詩與元獻
暗合然介甫句意為工
梅花
似畏羣芳妬先春發故林曾無鶯蝶戀空被雪霜侵不
道東風遠應悲上苑深南枝已零落羌笛寄餘音
依韻答僧圓覺早梅
江南自寒苦花不與時同清向三冬足香傳一國中雲
湖藏舊市雪樹認新豐未有虧冰素隨粧入漢宫
九月見梅花
江南風土暖九月見梅花遠客思邊草孤根暗磧砂何
曾逢寄驛空自聽吹笳今日樽前勝其如秋鬢華
聖俞詩不見著力之迹而風韻自然不同
偶折梅數枝置案上盎中芬然遂開
張耒
偶別霜林陋來蒙玉案登清香侵硯水寒影伴書燈見
我粲初笑贈人慵未能將何伴高潔清曉誦黃庭
見我粲初笑贈人慵未能更有味以誦黃庭為梅伴
則兩俱高潔矣
感梅憶王立之晁沖之
王子已仙去梅花空自新江山餘此物海岱失斯人賓
客他鄉老園林幾度春城南載酒地生死一沾巾
晁叔用名沖之自號具茨有集入江西𣲖晁氏自文
元公迥至補之無咎五世世有文人無咎之父端友
字君成詩逼唐人有新城集無咎有濟北集從弟說
之字以道號景迂有景迂集以道親弟詠之字之道
有崇福集補之詠之四朝國史已入文藝傳叔用此
詩蓋學陳后山也其兄無斁載之見知於后山因是
亦知叔用叔用有子曰公武著讀書志者可謂盛矣
王立之名直方居汴南父棫字才元高貲元祐中延
致名士唱和為蘇黃作頓有亭吕居仁亦以其詩入
𣲖此詩才學后山便有老杜遺風
梅
素月清溪上臨風不自勝影寒垂積雪枝薄帶春冰香
近行猶遠人來折未曾江山正蕭瑟玉色照松藤
此詩未及前篇按集俞汝礪因公武請為作序諸弟
有二十弟賁之飾道二十二弟允之息道二十三弟
豫之虞道二十八弟夬之决道而叔用初字用道與
說之皆從道字聯表也以道為四兄之道為十二兄
又有三十三弟頌之
梅
南雪看未穩北風吹已殘才堪十年夢不稱一生酸日
月方回首風霜與凭欄遲明出謝客頓覺帽圍寬
居仁小絶蠟梅詩云學得漢宫粧偷傳半額黃不將
供俗鼻愈更覺清香早梅云獨自不爭春都無一點
塵忍將冰雪面所至媚游人凡賦梅盛稱其美不若
以自况而自超於物外可也
嶺梅曾幾
蠻烟無處洗梅蕊不勝清顧我已頭白見渠猶眼明折
來知韻勝落去得愁生坐入江南夢園林雪正晴
此茶山將詣桂林時詩有二絶連此詩後云桂林梅
花盛開有懷信守程伯禹故知之
高郵無梅求之於揚帥鄧直閣
送臘臘垂盡迎春春欲回如何萬家縣不見一枝梅有
客幽尋去無人遠寄來揚州何遜在政用小詩催
鄧帥寄梅併山堂酒
甓社湖邊路詩筒得報回舊時雲液酒(元註揚州上尊名也)新歲
雨肥梅不是園官送真成驛使來鬢毛都白盡更著此
花催
此晚年使淮南詩但觀其句律何乃瘦健鏗鏘至此
雖平正中有竒古也
次韻張守梅詩劉子翬
破雪梅初動南枝更北枝傍牆應折盡背日較開遲曉
角驚殘夢春愁占兩眉狂夫將落蘂故入畫樓吹
梅詩難賦不必句句新得如此圓熟亦可也
觀梅花開盡不及吟賞感歎成詩聊貽同好二
首朱熹
憶昔身無事尋梅只怕遲沉吟窺老樹取次折横枝絶
豓驚衰鬢餘芳入小詩今年何草草政爾負幽期
棐几冰壺在梅梢雪蘂空不堪三弄咽誰與一樽同鼻
觀殘香裏心期昨夢中那知北枝北猶有未開叢
文公詩似陳后山勁瘦清絶而世人不識此兩詩皆
八句一串又何必晚唐家前頷聯後景聯堆塞景物
求工於一字二字而實則無味耶
宋文示及紅梅蠟梅借韻兩詩復和呈以發一
笑
聞說寒梅盡尋芳去已遲冷香無宿蘂穠豓有繁枝正
復非同調何妨續舊詩廣平偏嫵媚鐡石悞心期(元注宋文)
(前篇乃用施朱粉事)
風雪催殘臘南枝一夜空誰知荒草裏却有暗香同質
瑩輕黃外芳勝淺綘中不遭岑寂侣何以媚孤叢
此二詩前屬紅梅後屬蠟梅
清江道中見梅
今日清江路寒梅第一枝不愁風嫋嫋正奈雪垂垂暖
熱惟須酒平章却要詩他年千里夢誰與寄相思
朱文公乾道三年丁亥訪南軒歸十二月江西詩也
書坊刊全芳備俎節去首尾以中四句為庾信詩悞
甚
與弟姪飲梅花下分得香字張栻
日夕色愈正春和天與香提携一樽酒問訊滿園芳嗣
歲詩多思懷人心甚長更須多秉燭玉立勝紅粧
前輩鉅公有不可專以詩人目之者至於難題高致
下筆便自不同以胸中天趣勝也此詩前二句有力
而又有味中四句平淡末二句用東坡海棠詩高燒
銀燭照紅粧不必說破只說秉燭以照玉立者其勝
豓麗多矣
王長沙約飲縣圃梅花下分韻得梅字
平生佳絶處心事付江梅縣圃經年見芳樽薄暮開朗
吟空激烈燒燭且徘徊未逐徵書去窮冬尚一來
王長沙名師愈婺州人早登楊龜山之門後與朱張
吕三先生交仕至中奉大夫直煥章閣乾淳名卿也
其為長沙宰先一年嘗招南軒賞梅南軒分得林字
此第二年再會故云縣圃經年見師愈生澣從吕東
萊及朱文公游仕至朝奉郎澣生柏號魯齋著可言
集亦載南軒林字韻及此詩其祖古詩亦附焉
蠟梅楊萬里
粟玉圓雕蕾金鈿細著行來從眞蠟國自號小黃香夕
吹撩寒馥晨曦透暖光南枝本同姓喚我作他楊
范石湖梅譜謂蠟本非梅類以其與梅同時香又相
近色酷似蜜脾故名蠟梅凡三種檀香梅為上磬口
梅次之花小香淡以子種出不經接者為下又謂最
難題詠乃誠然也山谷后山簡齋三鉅公但為五言小
絶句而東坡唱后山和亦有七言長篇簡齋又有智
瓊額黃且勿誇之句大率不過言黃言香而已高子
勉一絶云少鎔燭淚裝應似多爇龍涎嗅不如只恐
春風有機事夜來開破幾丸書此為至佳而律詩全
篇則亦罕見云
梅尤袤
不奈雪埋照可堪風漏香天寒無疹粟日暮有嚴粧桃
李真肥婢松筠共老蒼合教居第一獨自占年芳
二首取一桃李真肥婢巳是佳句却用老蒼為對似
乎借蒼頭之蒼以對婢也全篇俱有味
和渭叟梅花
不避風霜苦自甘邱壑潛未禁沾額角信好插梳尖春
意已張本寒威今解嚴殷勤留客意尚許隔牆覘
梅花
冷豓天然白寒香分外清稍驚春色早又喚客愁生待
索廵簷笑嫌聞出塞聲園林多少樹見爾眼偏明
此八句詩却如渾脫鑄成本只是爛熟說話而無手
叚者自不能撮虛空也
蠟梅
破臘驚春意凌寒試曉粧應嫌脂粉白故染麴塵黃綴
樹蜂懸室排箏雁著行團酥與凝蠟難學是生香
五六亦能寫蠟梅形狀尾句雖說破香只得亦可謂
善賦矣
道上人房老梅翁卷
孤高不受埃老怪昔誰栽仙魄乘槎去龍身帶雪來數
枝寒照水一點淨沾苔頭白狂詩客花時屢往回
此所謂永嘉四靈之一也翁卷字續古一字靈舒詩
曰西巖集徐機字文淵一字致中號靈淵詩曰泉山
集徐照字道暉號靈暉詩曰山民集趙師秀字紫芝
號靈秀詩曰天樂堂集乾淳以來尤楊范陸為四大
詩家自是始降而為江湖之詩葉水心適以文為一
時宗自不工詩而永嘉四靈從其說改學晚唐詩宗
賈島姚合凡島合同時漸染者皆隂撏取摘用驟名
於時而學之者不能有所加日益下矣名曰厭傍江
西籬落而盛唐一步不能少進天下皆知四靈之為
晚唐而鉅公亦或學之趙昌父韓仲止趙蹈中趙南
塘兄弟此四人不為晚唐而詩未嘗不佳劉潛夫初
亦學四靈後乃少變務為放翁體用近人事組織太
巧亦傷太冗同時有趙庚仲白亦可出入四靈小器
此近人詩之源流本末如此
嚴先輩詩送紅梅次韻趙蕃
盡道梅花白能紅又一竒渾疑丹換骨不是酒侵肌看
此敷腴色思儂少壯時盛年雖不再猶擬歲寒知
分界鋪愛直驛張安道因杉製名而驛之前有
老梅一株不知安道何為捨彼而取此也
杉自誰人種梅從何代栽腹空雷有擊根古土無培要
是百年物曾經幾客來直哉雖見錄清矣可遺材
憶梅
縱乏幽人宅猶餘大樹祠帶山仍帶水宜飲亦宜詩勿
待全開後當乘半放時昏昏郭隂霧皎皎上朝曦
趙章泉日作梅課盡乾道淳熙詩得此五言律三首
妙絶句六言極多佳者
梅花劉克莊
造化生尤物居然冠衆芳東家傅粉面西域返魂香眞
可婿芍藥未妨妃海棠平生恨歐九極口說姚黃(元注孟郊)
(詩芍藥真堪婿)
潛夫後集此詩乃寶祐四年丙辰作年七十矣詩太
富豓以梅為丈夫而芍藥海棠以為妻妾亦不過一
巧耳乏自得趣味也蓋梅詩不貴流麗後村詩細味
之極俗亦頗冗
梅花張道洽
朔風吹石裂寒谷自春生根老香全古花疎格轉清園
林干樹秃籬落一枝横佩芷兼懷玉悠然見此兄
苔封鶴膝枝流水繞疎籬一白雪相似獨清春不知風
流無俗韻恬澹出天姿霜月娟娟夜吾今見所思
半枯頑銕石特地數花生迥立風塵表長含水月清屋
頭寒嶺瘦門外小溪横萬里今為客相看如弟兄
疎疎竹外枝短短水邊籬南雪若相避東風殊不知蘭
荃皆弱植桃杏總凡姿坐歎逋仙遠清宵費夢思
不帶吟詩癖緣何太瘦生肌膚姑射白風骨伯夷清格
外宫粧別天然畫軸横涪翁太多可喚作水仙兄
蒼虬百歲枝殘雪數家籬點俗那能染孤芳只自知肯
回桃李面要是雪霜姿不見紫芝久悠悠使我思
不與百花競春風驀地生故將天下白獨向雪中清我
輩詩仍要誰家笛自横歲寒堪共老髯叟十年兄
何處出斜枝茆簷自竹籬首回春一盼最與月相知嚴
冷冰霜面清癯山澤姿幾番將鶴去倚樹說相思
有月色逾淡無風香自生霜崕和樹瘦冰壑養花清政
爾疎還冷忽然斜又横千林成獨韻難弟又難兄
雪後半横枝溪邊一帶籬春從窮臘透香報老夫知淡
月弄疎影嫩寒含令姿天涯值西子牢落慰吾思
慇懃天女供那復一塵生質淡全身白香寒到骨清常
留雪中看遮莫鬢邊横萬古月宫桂猶吾異姓兄
古蘚護疎枝幽花發短籬唯宜霜月照莫遣雪風知數
點玲瓏玉三生灑落姿自從窗外見風味至今思
玉肌元不粟未怕夜寒生雪裏孤花發山中一段清幾
回和月看獨立到參横不傍人籬落誰呼石作兄
春脚到寒枝詩情滿雪籬每留孤鶴伴不遣一蜂知風
漏臘前信月描塵外姿憶從歸閬苑終歲祗君思
萬壑寒皆沍孤根暖自生不隨千卉豓獨負一身清水
際寒香迥窗閒夜影横輿臺桃李輩誰弟又誰兄
突出一清枝孤村雪擁籬韻無凡眼識香有自心知不
是神仙骨何緣冰玉姿看看金鼎實此味幾人思
實齋張公道洽字澤民衢州開化人端平二年乙未
進士真西山所取也老矣始為池州簽判平生梅花
詩三百餘首此池州和同官韻五言十六首也或喜
其一白雪相似獨清春不知殊不知篇篇有味雖不
過古人已言之意然縱說横說信口信手皆脱洒清
楚他人學詩三五十年未易及也前是嘗為廣州司
理里中新貴馬天驥為帥劉朔齋震孫為倉使天驥
怒其作越王臺詩若譏已者朔齋將舉改官奪以他
畀澤民不屑也予後至池陽為倉幕白使長拉留之
為足舉員改辟襄陽府推官赴在所班改一夕醉臥
客舍明早弗興視之卒年六十四今又十六年矣其
詩格為江湖不務太高而圓熟混淪與人色笑和易
而遠俗子為仇今亦無復斯人此二韻和二十首刪
其四餘七言律百餘韻亦選十餘首也
早梅李龏
草木盡凋殘孤標獨奈寒瘦成唐杜甫高抵漢袁安雪
裏開春國花中立將壇年年笑紅紫翻作背時看
雪林李龏字和父近年始卒於霅上年近八十有潄
石吟行於世晚節更進此篇惟演漢唐二字為剰五
六佳
七言(一百四十八首)
和裴廸發蜀州東亭送客逢早梅相憶見寄
杜甫
東閣官梅動詩興還如何遜在揚州此時對雪遥相憶
送客逢春可自由幸不折來傷歲暮若為看去亂鄉愁
江邊一樹垂垂發朝夕催人自白頭
老杜詩自入蜀後又別至夔州又別後至湖南又別
此詩脱去體貼於不甚對偶之中寫無窮婉曲之意
惟陳后山得其法老杜詩凡有梅字者皆可喜廵簷
索共梅花笑冷蘂疎枝半不禁索笑二字遂為千古
詩人張本岸容待臘將舒柳山意衝寒欲放梅未將
梅蕊驚愁眼要取椒花媚遠天梅花欲開不自覺棣
萼一別永相望繡衣屢許移家醞皂蓋能㤀折野梅
此七言律之及梅者市橋官柳細江路野梅香雪岸
叢梅發春泥百草生雪籬梅可折風榭柳微舒綠垂
風折笋紅綻雨肥梅梅花萬里外雪片一冬深秋風
楚竹冷夜雪鞏梅香去年梅柳意還欲攪春心何當
看花蕊欲發照江梅此五言律之及梅者皆響人牙
頰且不特老杜凡唐人宋人詩中有梅字者即便清
雅標致但全篇專賦則為至難題而強揠者實為可
憾云
岸梅崔魯
含情含態一枝枝斜壓漁家短短籬惹袖尚憐香半日
向人如訴雨多時初開偏稱雕梁畫未落先愁玉笛吹
行客見來無去意解帆烟浦為題詩
五六善用事雕梁畫早梅隂鏗詩樂府有落梅曲黃
鶴樓中吹玉笛江城五月落梅花李白詩
梅花韓偓
梅花不肯傍春光自向深冬著豓陽龍笛遠吹胡地月
燕釵初試漢宫粧風雖強暴翻添思雪欲侵凌更助香
應笑暫時桃李樹盗天和氣作年芳
五六善評梅心事者併起句豈自喻耶
酬崔八早梅有贈兼示之作李商隠
知訪寒梅過野塘久留金勒為廻腸謝郎衣袖初翻錦
荀令爐薰更換香何處拂胸資蝶粉幾時塗額藉蜂黃
維摩一室雖多病亦要天花作道場
蝶粉以言梅花之片蜂黃以言梅花之鬚似乎借梅
以詠婦人之胸之額矣起句平淡却好
梅花寄所親李建勲
一氣纔新物未知每慚青律與先吹雪霜迷素猶嫌早
桃杏雖紅且後時雲鬢自粘飄處粉玉鞭誰指出牆枝
老夫多病無風味只向樽前詠舊詩
第六句玉鞭誰指出墻枝有風味建勲別有一詩次
聯云北客見皆驚節氣郡寮癡欲望杯盤不佳
憶杭州梅花因叙舊游寄蕭協律
白居易
二年閒悶在餘杭曾為梅花醉幾場伍相廟前繁似雪
孤山園裏麗如粧蹋隨游騎心長惜折贈佳人手亦香
賞自初開直至落歡因小飲便成狂薛劉相次埋新隴沈
謝雙飛出故鄉歌伴酒徒零散盡惟餘頭白老蕭郎
元註薛劉二客沈謝二妓皆是當時歌酒之侣也賞
自初開直至落一句最佳
胡中丞早梅方干
不獨閒花不共時一株寒豓尚參差凌晨未噴含霜朵
應候先開亞水枝芬郁合將蘭並茂凝明應與雪相期
謝公詠賞愁飄落可得更拈長笛吹
凝明二字似生而實佳首句亦有味不獨與閒花異
雖獨開亦不忙也
梅花林逋
吟懷長恨負芳時爲見梅花輙入詩雪後園林纔半樹
水邊籬落忽横枝人憐紅豓多應俗天與清香似有私
堪笑兒童亦風味解將聲調角中吹
和靖梅花七言律凡八首前輩以為孤山八梅胡澹
菴嘗兩和之成十六首山谷謂水邊籬落忽横枝此
一聯勝疎影暗香一聯疑歐公未然蓋山谷專論格
歐公專取意味精神耳
山園小梅
衆芳搖落獨暄妍占盡風情向小園疎影横斜水清淺
暗香浮動月黃昏霜禽欲下先偷眼粉蝶如知合斷魂
幸有微吟可相狎不須檀板共金樽
剪綃零碎點酥乾向背稀稠畫亦難日薄縱甘春至晚
霜深應怯夜來寒澄鮮秪共鄰僧惜冷落猶嫌俗客看
憶著江南舊行路酒旗斜拂墮吟鞍
疎影暗香之聯初以歐陽文忠公極賞之天下無異
辭王晉卿嘗謂此兩句杏與桃李皆可用也蘇東坡
云可則可但恐杏桃李不敢承當耳予謂彼杏桃李
者影能疎乎香能暗乎繁穠之花又與月黃昏水清
淺有何交涉且横斜浮動四字牢不可移
山園小梅
數年閒作園林主未有新詩到小梅摘索又開三兩朵
團欒空遶百千迴荒隣獨映山初盡晚景相禁雪欲來
寄語清香少愁結為君吟罷一銜杯
三四眼前所可道亦有味
梅花
幾回山脚又江頭遶著瑶芳看不休一味清新無我愛
十分孤靜與伊愁任教月老須微見却為春寒得少留
終共公言數來者海棠端的免包羞
小園煙景正凄迷陣陣寒香壓麝臍池水倒窺疎影動
屋簷斜入一枝低畫工空向間時看詩客休徵故事題
慚愧黃鸝與蝴蝶祗知春色在桃蹊
屋簷斜入一枝低王直方以為可與歐黃二公所喜
之聯相伯仲胡元任漁隱叢話猶不然直方之說終
共公言數來者此一句當攷
梅花
宿靄相黏凍雪殘一枝深映竹叢寒不辭日日旁邊立
長願年年末上看蕊訝粉綃裁太碎蔕疑紅蠟綴初乾
香篘獨酌聊為壽從此羣芳興亦闌
孤根何事此柴荆邨色仍將臘候并横隔片煙爭向靜
半黏殘雪不勝清等閒題詠誰為媿子細相看似有情
搔首壽陽千載後可堪青草雜芳英(此一作在)
半黏殘雪不勝清亦佳句也李雁湖注荆公梅花詩
謂粉綃紅蠟之聯為魏野詩恐不然也
梅花晁端友
皎皎仙姿脉脉情絳羅纖萼裹瑶英色侔姑射無雙白
香比酴醿一倍清臘後春前芳信密水邊林下曉粧明
故應不屬東君管冷豓孤芳取次成
晁無咎乃翁詩遠逼唐人近勝宋人東坡所作新城
集叙論已見於前也
依韻和叔治晚見梅花梅堯臣
楚人住處將為援越使傳時合有詩常是臘前混雪色
却驚春半見瓊姿笛吹遠曲還多怨風送清香似可期
我欲細看持在手誰能為折向南枝
梅花
江南臘月前溪上照水野梅多少株豓薄自將同鵠羽
粉寒曾不逐蜂鬚桃根有妹猶含凍杏樹為隣尚帶枯
楚客且休吹玉笛清香飄盡更應無
梅花
巳先羣卉得春色不與杏花為比紅薄薄遠香來澗谷
疎疎寒影近房櫳全枝惡折憎隣女短笛横吹怨楚童
墜萼誰將呵在鬢蘂殘金粟上眉蟲
和梅花
特特不甘春著力年年能占臘前芳水邊攀折此中女
馬上嗅尋何處郎山舍更清裁作援鳳樓偏巧學成粧
團枝密葉都如雪野雀飛來翅合香
聖俞此四詩猶少作前一詩見第十卷湖州後作後
三詩見第十二卷所點皆有味之句或謂老杜負鹽
出井此溪女打鼓發船何郡郎下六字可全用乎曰
用之而切於題亦何不可
次韻道隱憶太平州宅早梅王安石
大梁春費寶刀催不似湖隂有早梅今日盤中看剪綵
當時花下就傳杯紛紛自向江城落杳杳難隨驛使來
知憶舊遊還想見(一作在)西南枝上月徘徊
李雁湖元註次道隠宋敏求韻也參知政事綬之子
嘗知太平州此詩無格律平正而巳能言汴京憶當
塗梅之意在他人為之必費力
次韻徐仲元詠梅
溪杏山桃欲占新亭梅放蘂尚嬌春額黃映日明飛燕
肌粉含風冷太真玉笛凄凉吹易徹冰紈生澁畫難親
爭妍喜有君詩在老我翛然敢效顰
舊挽青條冉冉新花遲亦度柳前春肌冰綽約如姑射
膚雪參差是太真搖落會應傷歲晚攀翻剰欲寄情親
終無驛使傳消息寂寞誰知笑與顰
或問半山此詩方之和靖高下如何予謂荆公不過
鬪飣工緻而已君復之韻不可及也和靖飄然欲仙
半山規行矩步如用太真事凡兩聯誠無一字苟率
然不如搖落攀翻之聯有滋味
與微之同賦梅花得香字三首
漢宫嬌額半塗黃粉色凌寒透薄粧好借月魂來映燭
恐隨春夢去飛揚風亭把盞酬孤豓雪徑廻輿認暗香
不為調羹貪結子直須留取占年芳
李雁湖註此句亦兆公相業也予謂不然世稱王沂
公絶句云雪中未問和羹事且向百花頭上開以為
宰相狀元之兆俱見於此矣盖亦偶然也但荆公命
意自佳
結子非貪鼎鼐嘗偶先紅杏占年芳從教臘雪埋蔵得
却怕春風漏泄香不御鉛華知國色祗裁雲縷想仙裝
少陵為爾牽詩興可是無心賦海棠
少陵在西川不賦海棠詩初自薛能拈出此語事見
薛能鄭谷詩集鄭谷海棠詩云浣花溪上堪惆悵子
美無心為發揚今半山却引而歸於梅可矣東閣官
梅動詩興老杜本以稱裴廸今指為老杜亦可也詩
話或云子美母名海棠故集中無海棠詩或云曉看
紅濕處花重錦官城非海棠不能當也惟陸放翁六
言詩云廣平作梅花賦子美無海棠詩政自一時偶
爾俗人平地生疑此說得之
淺淺池塘短短墻年年為爾惜流芳向人自有無言意
傾國天教抵死香鬚裊黃金危欲墮蒂團紅蠟巧能粧
嬋娟一種如冰雪依倚春風笑野棠
遯齋閒覽云凡詠梅多詠白而荆公獨云鬚裊黃金
蒂團紅蠟不惟造語巧麗可謂能道人不到處矣予
亦謂褒許太過蒂凝紅蠟綴初乾林和靖已嘗道來
此篇惟向人自有無言意一句迸自然要之自况殊
覺急廹無和靖水邊林下自得之味也
黃梅花
庾嶺開時媚雪霜梁園春色占中央未容鶯過毛無纇
已覺蜂歸蠟有香弄月似浮金屑水飄風如舞麴塵場
何人剰着栽培力太液池邊想菊裳
熙寧五年壬子館中作是時但題曰黃梅花未有蠟
梅之號至元祐蘇黃在朝始定名曰蠟梅盖王才元
園中花也直方之父作頓有亭時則蠟梅詩開山祖
似當以平甫詩為首也歐陽公梅聖俞南豐東坡山
谷后山盛稱王平甫詩讀其集佳者良多視其兄介
甫頗豪富高於元白多矣比張文潛則風味不及比
蘇子美則骨骼不及殆不下坡門秦晁也燈花詩云
夜光迷蝶夢朝燼拂蛾眉春夏云過牆紅杏留窗隙
著壁青苔上履綦如春從鶗鴂聲中盡人向酴醿影
裏閒三神山閉蒼龍闕九道江涵白鷺洲老悟天機
思抱甕靜諳人事戒垂堂三伏塵埃火雲外八灘風
月石樓中皆壬子年詩其文曰校理集六十卷而詩
占二十九卷壬子癸丑兩年詩乃占十四卷似乎太
多未經刪擇也東坡謂異時長怪謫仙人舌有風雷
筆有神稱許如此平甫所可取者不以兄介甫行新
法用小人為然宜諸公尤多之也
憶梅花
禁街人語絶喧譁庭下沉吟斗柄斜萬里雲容含霰雪
一陽泉脉動萌芽頓忘人世蓬心累巳任天年葆鬢加
早晚翩然青雀舫滿江春色看梅花
梅花
醉筆題詩紫界牆梅花零落撲衣裳天香又雜杯中淥
春色還驚鬢上蒼涉世何妨為白璧流年未抵熟黃糧
一吟起我生平志今古冥冥出處忘
二詩俱豪
雪中梅鄭獬
臘雪欺寒飄玉塵早梅鬪巧雪中春更無俗豔能相雜
惟有清香可辨真姑射仙人冰作體秦家公主粉為身
素娥巳自稱佳麗更作廣寒宫裏人
鄭獬字毅夫安陸人皇祐五年進士第一有鄖溪集
行世其詩壯麗此篇三四最佳梅在雪中故別無可
雜者雜字好惟有清香可辨真尤見雪不藏香之意
公主粉為身雖引婦人為譬却正而不邪雅而不滛
也
岐亭道上見梅花戲贈季常(元注陳慥字季常)
蘇軾
蕙死蘭枯菊亦摧返魂香入隴頭梅數枝殘綠風吹盡
一點芳心雀啅開野店初嘗竹葉酒江雲欲落豆稭灰
行當更向釵頭見病起烏雲正作堆
一點芳心雀啅開此句最佳坡天人也作詩不拘法
度而自有生意雀之為物嘗凍啅梅開本無情於梅
下此語乃若不勝情者尾句盖謂季常侍兒病起新
粧行當於釵頭見此花欲其出以侑樽也豆稭灰出
文酒清話王勉雪詩上天燒下豆稭灰烏李從教作
白梅亦俚語世傳以為戲者東坡作詩初學劉夢得
頗涉譏刺第以荆公新法天下不便故勇於排之而
又不能忘情於詩間有所斥非敢怨君元豐中李定
何正臣舒亶彈劾之下獄欲寘之死至於今此三人
姓名士君子望而惡之亶有和石尉早梅二首曰霜
林盡處碧溪傍小露檀心媚夕陽天下三春無正色
人間一味有真香相思誰向風前寄更晚那辭雪後
芳朝夕催人頭欲白故園正在水雲鄉又依然想見
故山傍半倚垣陰半向陽短笛樓頭三弄夜前邨雪
裏一枝香可能明月來同色不待東風已自芳幸免
杜郎傷歲暮莫辭吟對釣漁鄉此兩詩亦頗可觀但
以少陵為杜郎則稱譽不當亶眼不識東坡而謂其
能識梅花耶兼亦格卑句巧似乎凑合而成惟東坡
詩語意天然自出高妙懸絶不同其人品不堪與東
坡作奴故附其詩於坡詩之下不以入正選云
紅梅(三首取一)
怕愁貪睡獨開遲自恐冰容不入時故作小紅桃杏色
尚餘孤瘦雪霜姿寒心未肯隨春態酒暈無端上玉肌
詩老不知梅格在更看綠葉與青枝
石曼卿紅梅詩認桃無綠葉辨杏有青枝坡嘗謂此
兩語村學堂中體也范石湖著梅譜因詩老二字誤
以為聖俞詩非矣第二首尾句云不應便雜夭桃杏
半點微酸已著枝第三首前聯云丹鼎奪胎那是寶
玉人頩頰更多姿俱佳坡梅詩古句佳者有江頭千
樹春欲暗竹外一枝斜更好及惠州邨字韻三首絶
竒如次韻楊公濟二十絶冰盤未薦含酸子霜嶺先
看耐凍枝應笑春風木芍藥豐肌弱骨要人醫洗盡
鉛華見雪肌要將真色鬭生枝檀心已作龍涎吐玉
頰何勞獺髓醫又如明日酒醒應滿地空令饑鶴啄
莓苔憑仗幽人收艾納國香和雨入蒼苔前醫字韻
二首尤妙後苔字韻亦苦思為之矣
梅花寄汝陰蘇太守僧道潛
湖山搖落歲方悲又見梅花破玉蕤一樹輕明侵曉岸
數枝清瘦炯疎籬良辰易失空回首習氣難忘尚有詩
所向皆公舊題墨肯辜魚鳥却來期
東坡元祐六年辛未三月去杭入朝為翰長侍讀道
潛師在西湖智果八月坡為賈易等所彈出為龍學
潁州此詩乃其年冬所寄也蓋猶有望於坡之復來
紹聖元年甲戌坡南行而師亦下平江獄屈其服編
管邕州謂之何哉
次韻賞梅黃庭堅
要知宋玉在隣墻笑立春晴照粉光淡薄自能知我意
幽閒元不為人芳微風拂掠生春思小雨廉纖洗暗粧
只恐濃葩委泥土誰今解合返魂香
外集有此詩恐少作然一字不苟
和和叟梅花陳師道
百卉前頭第一芳低臨粉水浸寒光卷簾初認雲猶凍
逆鼻渾疑雪亦香鼎實自期終有待天眞不假更勻粧
江南望斷無來使且伴詩翁入醉鄉(元註漢房陵有粉水)
此詩見后山外集任淵所不注者恐非后山作以五
六太露不然則是少作嘗自刪去者也
梅花張耒
北風萬木正蒼蒼獨占新春第一芳調鼎自期終有實
論花天下更無香月娥服馭無非素玉女精神不尚粧
洛岸苦寒相見晚曉來魂夢到江鄉
宛&KR0960;詩大率自然調鼎自期終有實此句亦不能兆
文潛為相故前評謂王沂公王荆公詩兆皆偶然耳
論花天下更無香句乃士大夫當以自任者
次韻李秬梅花晁補之
寒嵒幽霧不曾開殘雪猶封宿草荄一萼故應先臘破
百花渾未覺春來慚非上苑青房比誤作唐昌碎月猜
常恨清谿照疎影横斜還許落金杯(碎月一作玉蕊)
蘇門諸公以魯直少游無咎文潛為四學士併陳無
己李方叔文集傳世號六君子文名下無虚士讀其
詩則知之三四佳五六似近崑體以用事故也尾句
婉而妙謂清溪照影雖若可恨然移此影落冨貴家
酒杯中亦似未肯也
和補之梅花廖正一
蕙蘭芳草久暌離偶洩春光此一枝自許輕盈羞粉白
何人閒麗得隣窺寒欺薄酒魂消夜月入重簾夢破時
幸有暗香襟袖暖江南歸信不應遲
廖正一字明略安陸人元祐中召試舘職見知東坡
自號竹林居士有白雲集名亞四學士
普明寺見梅楊萬里
城中忙失探梅期初見僧窗一兩枝猶喜相看那恨晚
故應更好半開時今冬不雪何關事作伴孤芳却欠伊
月落空山正幽獨慰存無酒且新詩
梅花下小飲
今年春在臘前回怪底空山見早梅數點有情吹面過
一花無頼背人開為㩦竹葉澆瓊樹旋折冰葩浸玉杯
近節雨晴誰料得明朝無興也重來
二詩見江湖集猶少作也誠齋詩晚乃一變江湖荆
溪二集猶步步繩墨
懷古堂前小梅漸開
梅邊春意未全回澹月微風暗裏催近水數株殊小在
一梢雙朵忽齊開生愁落去輕輕折不怕清寒得得來
腸斷故園千樹雪大江西去亂雲堆
隨意行穿翠篠林暗香撩我獨關心遥看小朵不勝好
走近寒梢無處尋未吐誰知膚底雪半開猶護蕊頭金
老來懶去渾無緒奈此南枝索苦吟
絶豔元非着粉團眞香亦不在鬚端何曾天上冰玉質
却怕人間霜雪寒枝似去年仍轉瘦花於來歲定誰看
老夫官滿梅應熟齒軟猶禁半點酸
揀得疎花折得回銀瓶冰水養教開忽然燈下數枝影
喚作窗前一樹梅歲律又殘還見此我頭自白不須催
相看姑置人間事嚼玉餐香嚥一杯
此見荆溪集知常州時作梅詩難矣瘦健清洒如此
亦不易得
克信弟坐上賦梅花二首
對酒初驚髮半華折梅還覺興殊佳如何屋角西南月
只隔(一作照)梢頭一兩花自是向來香寂寞不須更道影
横斜北枝別有春無價和靖何曾覓得些
月波成露露成霜借與南枝作淡粧寒入玉衣燈下薄
春撩雪骨酒邊香却於老樹半枯處忽見一梢如許長
道是疎花不解語伴人醒醉替人狂
此見西歸集在知常州之後
立春後一日和張功父園梅未開韻
前夕三更月落時東風巳動萬花知江梅端合先交割
春色如何未探支只欠梁溪冰柱句追懷和靖暗香詩
張家剩有葱根指不把瓊酥滴一枝
此見朝天集梁溪謂尤延之時同朝張功父名鎡南
湖集俟檢末句甚佳
至日後十日雪中觀梅
小樹梅花徹夜開侵晨雪片趁花回即非雪片催梅發
却是梅花喚雪來琪樹横枝吹腦子玉妃乘月上瑶臺
世間除却梅梢雪便是冰霜也帶埃
此退休集詩最為老筆千變萬化横說直說學者未
至乎此不可便以為率
梅花陸游
家是江南友是蘭水邊月底怯新寒畫圖省識驚春早
玉笛孤吹怨夜殘冷淡合教閒處着清癯難遣俗人看
相逢剩作樽前恨索笑情懷老漸闌
放翁詩至萬篇七言律梅花詩三十餘首今選取中
半凡十五首總評於後
十一月八夜燈下對梅獨酌累日勞甚頗自慰
也
奔走人間無己時夜窗喜對出塵姿移燈看影憐渠瘦
掩戶留香笑我癡冷豔照杯欺麴蘖孤標逼硯結冰澌
本來難入繁華社莫向春風怨不知
十二月初一日得梅一枝絶竒戲作長句今年
於是四賦此花矣
高標巳壓萬花羣尚恐驕春習氣存月兔𢷬霜供換骨
湘娥鼓瑟為招魂孤城小驛初飛雪斷角殘鐘半掩門
盡意端詳終有恨夜寒皴玉倩誰温
荀秀才送蠟梅十枝竒甚為賦此詩
與梅同譜又同時我為評香似更竒痛飲便拚千日醉
清狂頓减十年衰色疑初割蜂脾蜜影欲平欺鶴膝枝
插向寶壺猶未稱合將金屋貯幽姿
樊江觀梅(樊江越中地名)
莫笑山翁老據鞍探梅今夕到江干半灘流水浸殘月
一夜清霜催曉寒倚醉更教重秉燭怕愁元自怯憑欄
誰知携客芳華日曾費纏頭錦百端
梅花四首
老厭紛紛漸鮮歡愛花聊復客江干月中欲與人爭瘦
雪後休憑笛訴寒野艇幽尋驚歲晚紗巾亂插醉更闌
猶憐心事凄凉甚結子青青亦帶酸
月地雲階暗斷腸知心誰觧賞孤芳相逢只怪影亦好
歸去始知身染香渡口耐寒窺淨綠橋邊凝怨立昏黃
與卿俱是江南客剰欲樽前說故鄉
元冥行令肅冰霜墻角疎梅特地芳屑玉定煩修月戶
堆金難買破天荒了知一氣環無盡坐笑千林凍欲僵
力量世間難得似挽回歲律放春陽
折得名花伴此翁詩情却在醉魂中高標不合塵凡有
尤物眞窮造化功霧雨更知仙骨別鉛丹那悟色塵空
前身姑射疑君是問道端須順下風
漣漪亭賞梅
判為梅花倒玉巵故山幽夢憶疎籬寫真妙絶横窗影
徹骨清寒蘸水枝苦節雪中逢漢使高標澤畔見湘纍
詩情怯為花拈出萬斛塵襟我自知
射的山觀梅
射的山前雨墊巾籬邊初見一枝新照溪盡洗驕春意
倚竹真成絶代人餐玉元知非火食化衣應笑走京塵
即今畫史無名手試把清詩當寫真
凌厲冰霜節愈堅人間乃有此癯仙坐收國士無雙價
獨出東皇太一前此去幽尋應盡日向來別恨動經年
花中竞是誰流輩欲許芳蘭恐未然
園中賞梅
閱盡千葩萬卉春此花風味獨清真江邊曉雪愁欲語
馬上夕陽香趁人熨眼紅苞初報信回頭青子又生仁
羈游偏覺年華速徙倚闌干一愴神
行遍茫茫禹畫州尋梅到處得閒游春前春後百回醉
江北江南千里愁未愛繁枝壓紗帽最憐亂點糝貂裘
一寒可賀君知否又得幽香數日留
梅
若耶溪頭春意慳梅花獨秀愁空山逢時决非桃李輩
得道自保冰雪顔仙去要令天下惜折來聊伴放翁閒
人中商略誰堪比千載夷齊伯仲間
和靖八梅未出猶為易題疎影暗香一經此老之後
人難措手矣近世諸人為梅詩一切蹈襲殊無佳話
甚者搜竒抉隠組織千百去梅愈遠放翁七言律三
十餘首其在蜀中所賦尤多似若寓意於所愛者詠
梅當以神仙隠逸古賢士君子比之不然則以自况
若專以指婦人過矣此所選十五首又似若肉多於
骨與同時尤楊范體格不同云
紅梅毛滂
何處曾臨阿母池渾將綘雪點寒枝東牆羞頰逢誰笑
南國酡顔強自持幾過風霜仍好色半呼桃杏聽羣兒
青春獨養和羹味不為黃蜂飽蜜脾
毛滂字澤民為杭州法曹任滿已去抵富陽有惜分
飛詞為東坡所賞追還久之以此知名後乃出京卞
之門詞佳於詩東堂集亦惟此紅梅花詩為最所至
庖饌奢侈有王武子之風味其事見鄭景望集中
和草堂吕君玉梅花崔鶠
綽約冰肌絶可憐雪中飛燕自媥妍迎春不負千金諾
占上常贏一著先斜倚野橋愁脉脉獨窺冰水淨涓涓
著人自有竒香在不是偷將與少年
崔鶠字德符雍邱人徙陽翟住坐元符上書言邪人
章惇下廢三十年政和中為績溪宰後召殿院不就
靖康初右正言請斬蔡京者有婆娑集此詩善用事
末句謂著人竒香非偷與韓夀之比其不苟如此他
詩可覘
江梅田亘
千林含凍鬱蒼蒼只有江梅獨自芳暗吐幽香穿別院
半欹斜影入寒塘冰膚宛是姑仙女粉面端疑騎省郎
若是蜜奴曾拂掠肯收紅豓貯蜂房
田亘字元邈陽翟人與陳叔易崔德符善建炎以察
官召卒嘗有飛鳶詩詆相國寺前資寮僧云涎涎晴
空作鶻盤仰空誰不羡高閒豈知盡日勞心眼只在
塵寰腐鼠間其為人可知也梅詩三首前二首云趁
暖不隨千卉折凌寒先伴六花開臨溪照影為誰好
映竹無人空自憐皆工惟用索笑事乃云廵簷一笑
屑瓊瑰韻與事不叶次亦可略惟此尾句謂蜜蜂若
知此花又豈肯收他花為用亦足以諷夫人之不察
者姑仙女騎省郎尚可議也
窗外梅花盧襄
巳消殘雪豆稭灰斜壓疎籬一半開雖我故園無分看
問渠春色幾時來冷香漸欲薰詩夢落蘂猶能韻砌臺
定復水邊多屐齒試令長鬛視蒼苔
三衢盧㐮字贊元詩見曾慥百家選句律盡健南渡
前侍從
和田南仲梅
壽陽粧額太矜持不待宫貂賜口脂惜妙風姿令雪妬
定真消息有春知試看呵手攀條處何似成隂著子時
莫遣王孫三弄絶早尋疎影對江湄
起句尾句類崑體
同曾戶部吳縣尉張秀才北山僧房尋梅令客
對棋徐俯
處處已收南畆稻閒閒還看北山梅累觴聊爾酡顔在
對局怡然笑口開掃徑似知佳客至杖藜惟可數君來
移松種樹鄱陽老章甫風帆歲一回
第六句可人
庭中梅花正開用舊韻貽端伯
羌笛何勞塞北吹江南何處不寒梅千林寂寂無人看
獨樹亭亭對客開偏為咨嗟惟爾念是誰移種待君來
縱留一曲安能唱恰似朝歌墨子廻
師川詩律疎闊其說甚傲其詩頗拙只雪詩二首可
取此以予愛梅故及之惟第四句可人耳
和和靖八梅(用汝南故事禁用體物字)胡銓
感時濺淚幾時乾顧影伶俜獨立難自恐迹孤無與對
誰憐族冷不勝寒未應一世供愁斷長願三更秉燭看
雨過花邊行更好猶嫌子美借銀鞍
風亭小立夢初殘步步凌空對廣寒照眼雙明清可掬
閒情一味淡相看曉縈瑞霧黏初潤晴映高雲薄未乾
三嗅臨風思無限蕊宫遥夜酒初闌
暗裏尋香自不迷照空焉用夜燃臍欲危疎朵風吹老
太瘦長條雨颭低孤豓幾時同把盞野香猶記助看題
唐人未識高標在浪自紛紛說李蹊
瘦吟幽翫有餘妍更向高人獨樂園無垢未應經露沐
不緇寧信受塵昏春風自識明妃面夜雨能清吏部魂
插向膽瓶看更好凛如明水薦靁樽
當年曾見鳳城頭入骨貪看興未休小摘欲論千種恨
微吟還喚一番愁每嫌俗物(一作客)薰心醉長願清馨滿
世留穠李倚風梨帶雨比方應合面騂羞
縞裠練帨照釵荆霜竹寒松秀色并八詠格高凌太白
千林地迥切西清着枝有味知深意欹屋無言似薄情
日暮水邊空悵望渾如湘浦見皇英
一年佳處早梅時勾引風情巧釣詩未分霜凌禁瘦朵
漸看春入奈愁枝晚尤奇特憐無伴夜更分明不可私
冷落便須憑酒煖從今鄒律未消吹
紛紛紅紫勿相猜自古騷人酷嗜梅皂蓋折花憐老杜
黃梅時雨憶方回一生耐凍天憐惜滿世趨炎我獨來
桃李爭春身老大急須吟醉莫停杯
和靖八梅非一日而成有思亦且有力澹菴和之欲
一舉而成則不容不竭思而加力此中大有佳語又
和八篇用東坡雪詩聲色氣味富貴勢力賦之以多
不取
返魂梅曾幾
徑菊庭蘭日夜摧禪房未合有江梅香今政作依稀似
花乃能令頃刻開笑說巫陽真浪下寄聲驛使未須來
為君浮動黃昏月挽取林逋句法回
此非梅花也乃製香者合諸香令氣味如梅花號之
曰返魂梅子選詩無燒香類蓋香癖詩人有之而律
詩少也茶山此詩可謂善游戲矣不惟切於題而亦
句律森然聳峭
諸人見和再次韻
蠟炬高花半欲摧班班小雨學黃梅有時燕寢香中坐
如夢前村雪裏開披拂故令㩦袖滿横斜便欲映窗來
重簾幽戶深深閉亦恐風飄不得回
此只是燒香似梅花香詩中四句善形容前邨雪裏
横斜映窗等語挽而歸之於所聞之香既雅潔又標
致
瓶中梅
小窗冰水青琉璃梅花横斜三四枝若非風日不到處
何得色香如許時神情蕭散林下氣玉雪清映閨中姿
陶泓毛穎果安用疎影寫出無聲詩
此詩吳體也可謂神清蕭散
雪後梅花盛開折置燈下
滿城桃李望東君破臘江梅未上春窗几數枝逾靜好
園林一雪倍清新巳無妙語形容汝不用幽香觸撥人
迨此暇時當舉酒明朝風雨恐傷神
靜好二字佳園林一雪倍清新尤為佳句
喻子才提舉招昌源觀梅倦不克往蘇仁仲有
詩次韻
問公何許看花回賸說郊坰十里梅樹雜古今他處少
枝分南北一齊開昌源巳辦行厨去離渚猶須使節來
况復蘭亭公所葺清流九曲要傳杯
元注離渚梅花亦盛昌源離渚皆越上地名
奉和姚仲美臘梅趙暘
陽和都未見芳菲初喜寒苞發故枝絶色夐無朱粉態
真香寧許燕鶯知凝愁金谷登樓日歛黛温泉賜浴時
寫作新聲傳玉笛誰人持向月中吹
夐無朱粉態不朱不粉可見其為黃梅此句佳餘亦
只賦得梅花耳趙暘字乂若其先本杭人徙鄭州及
汴畢漸榜甲科靖康初左正言過江寓信州玉山章
泉之曾祖也
正月七日初見梅花方元修
雪淨冰融溪作鱗梅花經眼日當人北枝風力顧不早
東閣詩情聊一新煙並博山薰莫亂色同衰鬢插宜親
一年好處得全盡紅綻雨肥猶弄春
桐廬處士元英先生之後元修少有詩名政和初審
察監大觀庫後通判濬州弟元若靖康右史秘少元
矩亦典郡詩三四亦佳嘗同吕居仁趙才仲入大名
幕
梅花潘良貴
天與孤高花獨新世間草木信非倫影涵水月不受采
氣傲冰霜何待春冷淡自能驅俗客風騷端合付幽人
往來百匝階除裏頓使心無一點塵
氣律崢嶸歲欲新寒梅芳信冠羣倫直能平地凌大雪
可是回根迎小春九畹蕙蘭真上客千山桃李盡庸人
即今㩦酒江郊去弄蕊攀條一拂塵
中書舍人潘子賤名良貴一字義榮金華人號默成
居士宣和初博士建炎初司諫紹興初都司左史屢
以忤時相去為西掖叱向子恭奏事無益不切坐去
又惡秦檜遂不起朱文公序其集畤字德久其兄子
也
探梅呈汪信民吕本中
縞帶銀杯欲着塵小園幽樹巳含春風流王謝佳公子
臭味曹劉入幕賓細朵定無塵土涴暗香猶帶雪霜新
剩摩枵腹搜竒句去惱城南得定人
拈出細朵無涴處亦新末句活動
謝勝(一作亭)尉送梅
破帷冷落不禁風疾病深藏稱懶慵忽有梅花來陋卷
喜聞春信出初冬未須趁雪争先覩尚恐衝寒不滿容
會約君家好兄弟他年樽酒更相從
三四亦活
江梅
江梅消息未真傳微露芳心几杖前不信冰霜能作惡
要令桃李便爭先斜枝似帶千峰雪冷豔偷回二月天
准擬從君出城去竹輿仍勝百花韀
尋梅則竹輿可矣尋春則可百花韀也此語極新居
仁詩專主乎活曾茶山與之同年生於元豐七年甲
子過江時各年未五十居仁先有詩名茶山倡和求
印可而居仁教以詩法故茶山以傳陸放翁其說曰
最忌參死句今人看居仁詩多不領會蓋專以工求
則不得其門而入也以活求則此梅詩亦可參矣
和周楚望紅梅用韻方惟深
清香皓質世稱竒試作輕紅更自宜紫府與丹來換骨
春風吹酒上凝脂直教臘雪無藏處只恐朝雲有去時
溪上野桃何足種秦人應獨未相知
范石湖梅譜稱此換骨凝脂之聯曾季貍裘甫著艇
齋詩話以為徐師川十三歲時詩見知東坡蓋妄也
慶元中陳剛刊板已著為方子通子通名惟深有莆
田小集行於世他詩亦佳裘甫詩話多諛師川恐非
作家子通王荆公同時人半出岸沙楓欲死繫舟時
有去年痕乃子通詩也荆公愛之書於座右乃誤刊
入荆公集曾慥詩選不收此詩謂為姑蘇人其實莆
田人也
次韻張守梅詩劉子翬
草棘蕭蕭野岸隈暗香消息已傳梅雪欺籬落遥難認
暖入枝條併欲開愁向天涯今度見老隨春色暗中來
似聞詩社多何遜盍試招魂共一杯
五六天涯春色有思致
次韻劉秀野前邨梅朱熹
玉立寒烟寂寞濱仙姿瀟灑盡無塵千林搖落今如許
一樹横斜絶可人真與雪霜娛晚景任從桃李殿殘春
綠陰青子明年事衆口矜嗟鼎味新
次韻劉秀野早梅
可愛紅芳愛素芳多情珍重老劉郎疎英的礫尊中影
微月黃昏句裏香胸次自憐真玉雪人間何處有冰霜
廵簷說盡心期事肯醉佳人錦瑟傍
此皆寄意於梅猶孔子所言歲寒然後知松柏之後
彫也無上文無下文只此十箇字足見士君子之為
人也
次韻秀野雪後書事
惆悵江頭幾樹梅杖藜行遶去還來前時雪壓無尋處
昨夜月明依舊開折寄遥憐人似玉相思應恨劫成灰
沉吟落日寒鴉起却望柴荆獨自回
詩有興有比有賦如風雅頌古體與今固殊而稱人
之美即頌也實書其事曰賦要說得形状出微寓其
辭則比興皆托於斯如此詩首尾四句實書其事也
中兩聯賦則微寓其辭言尋梅見梅寄梅有比有興
而味無窮矣
不見梅再用來字韻
舊歲將除新歲來梅花長是雪毰堆如何此日三州路
不見寒葩一樹開野水風煙迷慘淡故園霜月想徘徊
夜窗却恐勞幽夢速把新詩取次裁
文公以乾道三年丁亥八月如長沙訪南軒十一月
同游衡岳十二月公歸建陽道中抵新喻西境賦詩
曰北嶺蒼茫雨欲來南山騰踏翠成堆穉松遶麓千
旗卷野水涵空一鑑開客路情懷無倥偬今晨游眺
且徘徊自然觸目成佳句雲錦無勞更剪裁故不見
梅詩有此篇韻三州路謂潭衡袁也
叔通老友探梅得句垂示且有領客㩦壺之約
迎霜破雪是寒梅何事今年獨晚開應為花神無意管
故煩我輩着詩催繁英未怕隨清角疎影誰憐蘸綠杯
珍重南隣諸酒伴又尋江路探香(一作春)來
夫仁亦在乎熟之而巳矣此詩當以熟觀
和宇文正甫探梅張栻
天與孤清迥莫隣祗應空谷伴幽人千林掃迹愁無奈
一點横梢眼便親顧影莫驚身易老哦詩尚覺句能新
幾多生意冰霜裏說與夭桃自在春
此詩瀟然出塵其惓惓於當世之君子至矣得見此
人焉不得而疎之也
紅梅韓無咎
不隨羣豔競年芳獨自施朱對雪霜越女謾誇天下白
壽陽還作醉時粧半依修竹餘真態錯認夭桃有暗香
月底瑶臺清夢到霓裳新換舞衣長
韓尚書南澗本桐木𣲖有甲乙集淳熙七年庚子詩
當是時鉅儒文士甚盛稱無咎與茶山先是俱寓信
州茶山之甥吕成公即無咎之婿無咎詩亦與尤楊
范陸相伯仲有子曰琥字仲止號澗泉尤有高節詩
與趙昌父並立於信上此詩五六甚佳
去年多雪苦寒梅花遂晚元夕猶未盛開
范成大
隔年寒力凍芳塵勒住東風寂寞濱只管苦吟三尺雪
那知遲把一枝春燈烘畫閣香猶冷湯暖銅瓶玉尚皴
花定有情堪索笑自憐無術喚真真
此詩淳熙十二年乙巳作
再題瓶中梅
園林搖落凍芳塵南北枝間玉蕊皴風袂挽香雖淡薄
月窗横影巳精神雪霜春事年年晚今古詩情日日新
鐡石如公猶索句真成嚼蠟對横陳
淳熙十四年丁未作
次韻尹朋梅花尤袤
江北江南天未春陽和先巳到孤根斜枝冷落溪頭路
瘦影扶疎竹外邨水部未妨時遣興玉妃誰復與招魂
天寒好伴羅浮醉明月清風許重論
梅花
竹外籬邊一樹斜可憐芳意自萌芽也知春到先舒蘂
又被寒欺不放花索笑幾回驚歲晚相思一夜繞天涯
直須待得垂垂發踏月相㩦過酒家
冷蕊疎枝半不禁眼看芳信日駸駸雪霜不管朝天面
風月能知匪石心望遠可無南北使客愁空費短長吟
年年准擬花排恨不道看花恨更深
尤遂初詩初看似弱久看却自圓熟無一斧一斤痕
迹也
落梅
清溪西畔小橋東落月紛紛水映紅五夜客愁花片裏
一年春事角聲中歌殘玉樹人何在舞破山香曲未終
却憶孤山醉歸路馬蹄香雪襯東風
第二句未有別本可攷遂初詩其孫新安半刺藻嘗
刊行而焚於兵予得其家所抄副本頗有訛缺云
入春半月未有梅花
枯樹扶疎水滿池攀翻未見玉團枝應羞無雪教誰伴
未肯先春獨探支幾度杖藜貪看早一年芳信恨開遲
留連東閣空愁絶只誤何郎作好詩
德翁有詩再用前韻三首
文章仙伯記仇池每想横斜竹外枝未放柔柯攢玉雪
稍看紅葉染燕支别來望遠憑誰寄老去尋春只恐遲
把酒問花花觧語定應催促要新詩
立馬黃昏遶曲池幾回踏雪問南枝不應春到花猶未
定恐寒侵力不支隴上已驚傳信晚梅前只想弄粧遲
臨風不語空歸去獨立無憀自詠詩
嘗記尋芳到習池攀條頻認去年枝曉穿曲徑千林去
晚度危橋一木支不避春寒來得得只緣人望故遲遲
無錢可辦羅浮醉報答春光只有詩
首唱以入春半月梅花未開為題八句極委曲有味
却不料支字難和有所酬答又成三首遂初詩不見
其有著氣力處而平淡中自有拗斡三支字皆壓倒
次韻渭叟蠟梅(二首取一)
快瀉鵝黃若下春要將香色鬭清珍蠟丸暗拆東君信
梔貌寧欺我輩人光價未輸何遜早詩篇重見豫章新
渾金璞玉爭多少要與江梅作近親
蠟丸梔貌亦新前首末句云強學瞿曇金作面只應
惟怪老禪親皆能言其色也
梅花趙蕃
平生欠汝哦詩債歲歲年年湏要還未至臘時須訪問
巳過春月尚躋攀直從開後至落後不問山間與水間
却笑淵明賦歸去庭柯目眄自怡顔
全樹婆娑夥匪奢數枝纖瘦少尤佳春風上苑吾何忝
落日孤邨汝自嗟定論要為塵外物細看那是世間花
不然山谷能詩老曷與山礬定等差
世之作者無窮尤楊范陸之後又有一趙昌父直從
開後至落後即樂天賞自初開直至落第二首五六
絶妙梅詩甚多特選此耳
探梅韓琥
檢點山前梅蕊痕花雖未放巳銷魂縱饒老榦摧幽谷
也勝繁華倚市門冷落不成欺歲晚陽和且可待春温
清香一噴紅梢滿却月凌風未易論
此澗泉紹熙三年壬子詩澗泉生於紹興三十年巳
卯是年才三十四歲而作詩巳如此三四固以自謂
雖如此勝如彼矣第六句猶未㤀世情嘉定初即休
官不仕嘉定十七年甲申理宗即位之月卒年六十
四其大節有可取則自許之意不必如詩所云可也
詩四十餘卷約五千篇澗泉諱琥字仲止南澗無咎
之子予嘗為作傳
梅花
今年全未作梅詩與向花前浪品題不分雪霜摧折盡
尚須天日照臨之静看冷蕊無人會閒遶孤根只自知
猶有幽禽解鳴語為予醻酢殆移時
肯同桃李強攙春自占空山野水濱老氣却因高樹得
清姿不待數花新本來淡薄難從俗縱入紛華亦絶塵
最愛夜深霜重處冷風吹起月精神
此澗泉紹興末年詩朱文公入講筵侂胄未甚盛之
時仲止其言已如此高了第二首三四愈吟愈有味
謂高樹老氣亦無待於數花不亦妙乎凡前輩自許
只許退不許進王沂公梅詩偶爾做著狀元宰相乃
謂詩必以榮進為兆乃俗論也
春山看紅梅
年年常得醉君家今日紅梅正著花點綴初非桃有豔
横斜寧與李爭華依然竹外併林下况復山巔與水涯
步遶孤根香更在高懷無惜共流霞
此仲止開禧中詩三四殊佳餘尚有梅詩數十首今
但選八首於此
澗上蠟梅香
照眼花枝是蠟梅香傳小樹為誰開弄陰欲雪山長暝
破曉終風水漫洄鳥語春聲喧復靜鴻飛寒影去還來
數間敗屋浮橋外何苦無吟不舉杯
中四句引四物若不切於梅者而句句有委折縈紆
無盡之意所謂蠟梅香甚在其中矣嘉定八年乙亥
詩也
梅下
雖得霜濃春自濃野梅無處不為容半依古渡迷芳草
獨占荒山對古松綽約花房宜戲蝶崔嵬枝幹若游龍
角巾一幅支笻久不覺烟中有寺鐘
歐公詩春風疑不到天涯二月山城未見花此詩起
句十四字似之三四尤佳尾句愈佳丙子年詩
澗東臨風飲梅花尚未全放一樹獨佳
殘雪餘寒二月來澗東猶是欲開梅夕陽影淡初尋句
流水聲清更把杯取友喚隣相領略破荒擇勝獨徘徊
誰能折向南枝醉一陣寒香撲麝煤
五六惟陳后山到此地仲止筆力古淡亦能之丙子
年詩
探梅
探梅山路一杯亭日淡風微遠靄生莫問古來尋古話
只知春近愛春情幾枝冷蕊吟方見一點疎花畫不成
我挾兩兒同二友老來酒外更何營
瘦淡之中自穠粹嘉定庚辰詩仲止卒於十七年甲
申八月有大節此四詩皆老筆也
寄尋梅戴復古
寄聲說與尋梅者不在山邊即水涯又恐好枝為雪&KR1062;
或生幽處被雲遮蜂黃塗額半含蕊鶴膝翹空疎帶花
此是尋梅端的處折來湏付與詩家
輕快可喜石屛戴復古字式之天台人早年不甚讀
書中年以詩游諸公間頗有聲夀至八十餘以詩為
生涯而成家盖江湖游士多以星命相卜挾中朝尺
書奔走閫臺郡縣餬口耳慶元嘉定以來乃有詩人
為謁客者龍洲劉過改之之徒不一人石屏亦其一
也相率成風至不務舉子業干求一二要路之書為
介謂之闊匾副以詩篇動獲數千緍以至萬緍如壺
山宋謙父自遜一謁賈似道獲楮幣二十萬緍以造
華居是也錢塘湖山此曺什伯為羣阮梅峰秀實林
可山洪孫花翁季蕃高菊磵九萬往往雌黃士大夫
口吻可畏至於望門倒屣石屏為人則否每於廣座
中口不談世事縉紳多之然其詩苦於輕俗高處頗
亦清健不至如高九萬之純乎俗如劉江邨瀾最晚
輩本天台道士能詩還俗磨瑩工密自謂晚唐予及
識其人今亦歸九泉而處士詩名遂絶響矣故因取
石屏此詩而詳記之於此
梅
孤標粲粲&KR1062;羣葩獨占春風管歲華幾樹參差江上路
數枝粧點野人家冰池照影何湏月雪岸聞香不見花
絶似人間隐君子自從幽處作生涯
皆前人已曾道之句而律熟句輕頗亦自然亦不可
弃也石屏小集詩百餘首趙嬾菴汝讜字蹈中所選
也蹈中詩至中年不為律體獨喜為選體有三謝韋
柳之風其所取石屛詩殆亦庶矣蹈中兄曰南塘汝
談字履常詩文俱高尤精四六䟦語頗亦不滿於石
屛之詩一言以䔩之曰輕俗而已蓋根本淺也今續
集有詠梅投所知中四句云獨開殘臘與時背奄勝
衆芳其格高欲啟月宫休種桂如何仙苑只栽桃所
謂其格高者殊為衰颯欲啟如何一聮尤覺俳陋非
深於詩者不能察也同時稍後有許棐梅屋者有蠟
梅江梅同瓶詩曰苗裔元從庾嶺分兩般標致一般
春淡粧西子呈嬌態黃面瞿曇現小身不羡腰金横
玉貴來尋嚼蠟飲冰人只愁花謝香狼藉桃李如何
接後塵第二句不勝其俗三句愈覺其俗此江湖詩
所以難選云
客有致橫驛苔梅者絶奇古劉良叔以詩借觀
次韻奉納方岳
雪侵橫驛苔枝古莫作江南一樣看醖釀春情何遜老
崚嶒詩骨孟郊寒也知餘子十分俗雅有書生半點酸
政恐劉郎識桃耳相逄冷淡亦良難
五用韻
水曹為骨逋為髓風雪㶚橋誰共看千里夢廽歸路遠
一枝春占暮江寒飛飛雨片猶堪醉點點晴香巳帶酸
䨇玉瓶乾情正洽與君落筆不辭難
秋崕詩二十卷七言律梅花詩十餘首獨選此二首
又五中之二也此在維楊制幕時年壯氣銳句律高
峭而詩始佳莫作江南一樣看盖秋崕江東人亦所
以自標也二和有云蘚樹卧龍鱗甲老霜橋立馬毛
骨寒亦壯健四和有云笑堪索否便堪醉盟可尋歟
不可寒比之楊誠齋詩變之又變古未有此法學者
不可以為凖也
落梅劉克莊
一片能教一斷腸可堪平砌更堆牆飄如遷客來過嶺
墜似騷人去赴湘亂點莓苔多莫數偶粘衣袖久猶香
東風謬掌花權柄却忌孤高不主張
昨夜尖風幾陣寒心知尤物久留難枝疎似被金刀剪
片細疑經玉杵殘痛叱山童持箒去苛留野客坐苔看
月中徙倚憑空樹也勝吳兒賞牡丹
潛夫淳熙十四年丁未生二十五為靖安尉嘉定中
從李大江淮制幕監南岳廟以歸詩集始此初有南
岳五藁此二詩嘉定十三年庚辰作年三十四時正
奉祠家居後從辟廵廣西帥蜀知建陽縣當寶慶初
史彌遠廢立之際錢塘書肆陳起宗之能詩凡江湖
詩人皆與之善宗之刊江湖集以售南岳藁與焉宗
之賦詩有云秋雨梧桐皇子府春風楊柳相公橋哀
濟邸而誚彌遠本改劉屏山句也敖臞菴器之為太
學生時以詩痛趙忠定丞相之死韓侂胄下吏逮捕
亡命韓敗乃始登第致仕而老矣或嫁秋雨春風之
句為器之所作言者併潛夫梅詩論列劈江湖集板
二人皆坐罪初彌遠議下大理逮治鄭丞相清之在
𤨏闥白彌遠中輟而宗之坐流配於是詔禁士大夫
作詩如孫花翁惟信李蕃之徒寓在所改業為長短
句紹定癸巳彌遠死詩禁觧潛夫為病後訪梅九絶
句云夢得因桃却左遷長源為柳忤當權幸然不識桃并
柳却被梅花累十年又云一言半句致魁台前有沂
公後簡齋自是君詩無警策梅花窮殺幾人來又云
春信分明到草廬呼兒沽酒買溪魚從前弄月嘲風
罪即日金雞巳赦除時潛夫廢閒恰十年矣其詩格
本卑晚而漸進如此詩遷客騷人金刀玉杵二聯皆
費粧點氣骨甚弱如憶真州梅園詩次韻方孚若瀑上
種梅窗龐之韻至於十首今無可選後集梅絶句至
百首謂之百梅如方烏山澄孫諸人各和至百首頗
不無贅而亦有竒者惟此可備梅花大公案也
趙禮部和予梅詩十絶送林錄參韻雜之萬如
詩中殆不可辨别課一詩以謝劉克莊
更無一點涴鉛華狀出冰枝糁玉葩十絶頓令儂北面
萬如原住子東家自羞貧女釵邊朵難傍宫人額上花
縱使北風如鐡勁未妨雪月照槎牙
禮部當是趙時煥寓居泉州林錄参當是林觀後四
句有所諷自羞貧女釵邊朵言詩之淡者難傍宫人
額上花言詩之豔者北風雪月二句以喻夫臨患難
而不可奪也然後邨詩未為全淡盖出處之際亦似
未然萬如居士李縝字伯玉李雲龕之子朱文公作
墓誌稱其有文十卷梅百詠寓泉州後村初為石塘
林同林合賦梅花百絶未知有萬如詩後見之乃謂
萬如詩如漢宫洞簫梨園羯鼓用事精切下字清新
音節流麗有二宋王仲至晏叔度之風惜其太脂粉
視陳簡齋便自邈然後村又自謂所賦如樵歌牧唱
妍詞巧思不及李遠甚即此詩五六意也然以予觀
之梅花詩清瘦瀟洒近年莫如尤延之雖楊誠齋陸
放翁亦頗浮肥矣後邨之言良是其詩未臻乎奥地
也
梅花二十首張道洽
和靖風流百世長吟魂依舊化幽芳巳枯半樹風煙古
纔放一花天地香不肯面隨春冷暖只將影共月行藏
懸知骨法清如許傳得仙人服玉方
數蘤疎疎靜處芳便成佳景不荒凉暖回窮谷春常早
影落寒溪水也香自倚風流高格調唯消質素淡衣裳
滿天霜月花邊宿無復莊周蝶夢狂
泠冷澗水石橋傍春正濃時風味長清介終持孤竹操
繁華不夢百花場描來月地前生瘦吹落風簷到死香
結習已空無染着每來花下輒成狂
凍蘤無多樹更孤一溪霜月照清癯終身只友竹君子
雅志絶羞松大夫白玉都拚雕作蕊黃金不惜撚為鬚
亦知世有春風伴問萬花中著得無
孤芳嫌殺渾羣芳雪滿山坳月滿塘韻士不隨今世態
仙姝猶作古時粧雪羞潔白常回避春忌清高不主張
地僻何妨絶供給饑來只用嚥寒香
不主張之句仍是本劉後村
政爾寒陰惨淡時忽逄孤豔映疎籬金蘭氣味無人識
玉雪襟懷只自知竹屋紙窗清不俗茶甌禪榻兩相宜
花邊不敢高聲語羌管凄凉更忍吹
千林凍損積陰凝一點春從底處生玉色獨鍾天地正
鐵心不受雪霜驚孤芳若與東君背數樹能令南紀明
醉後惟愁踏花影青鞋不敢近花行
數株如玉照寒塘無日無風自在香谷冷難教春管領
山深自共雪商量巳成到骨詩家瘦不賣入時宫樣粧
亂插繁花花下醉只應我似放翁狂
陸放翁詩我死諸君思此狂今句本此
行盡荒林一徑苔竹稍深處數枝開絶知南雪羞相並
欲嫁東風耻自媒無主野橋隨月管有根寒谷也春回
醉餘不睡庭前地只恐忽吹花落來
天然標格閬風鄉薄薄鉛華淡淡粧月地向誰孤弄影
雪天驀地忽聞香征鞍處處頻回首羌管聲聲欲斷腸
天上玉妃新謫墮游蜂不敢近花傍
纔有梅花便自竒清香分付入新詩閒持杯酒臨風處
獨倚欄干待月時試向園林千萬樹何如籬落兩三枝
霜天角裏空哀怨邱壑風流總不知
纔有梅花便自清孤山兩句一條冰問渠紫陌花間客
得似清溪樹下僧雅淡久無蘭作伴孤高惟有竹為朋
雪天枝上三更月人在瑤臺第幾層
天寒花信未能靈佇立通宵戶不扄小萼欲爭天下白
數條獨向雪中青肯教旅雁尋常見未許游蜂取次經
一片唯愁汚塵士寒苕和月掃中庭
纔有梅花便不塵和霜和月為精神風流晉宋之間客
清曠羲皇以上人年後臘前無盡意水邊林下自然春
萬花錦繡東風閙難凂翛翛玉雪身
纔有梅花便不村其人如玉立黃昏些些蕊裏藏風韻
箇箇枝頭帶月魂常挹清香來燕坐可教落片點空樽
到腰深雪庭前白心事寒松擬共論
纔有梅花便不同一年清致雪霜中疎疎籬落娟娟月
寂寂軒窗淡淡風生長元從瓊玉圃安排合在水晶宫
何湏更探春消息自有幽香夢裏通
天下無花白到梅風前和我不塵埃崚嶒鶴骨霜中立
偃蹇龍身雪裏來未許瓊花為行軰定教玉蕊作輿臺
夜深立盡扶疎影一路清溪踏月回
幾年冷樹雪封骨一夜東風春透懷花裏清含僊韻度
人中癯似我形骸三點兩點淡尤好十枝五枝疎更佳
野意終多官意少玉堂茅舍任安排
愛疎愛淡愛枯枝已愛梅花更愛竒江路一年春好處
石橋半夜月明時蹇驢積雪深須去破帽嚴霜打不知
世上非無好顔色詩人所賞是風姿
癖愛梅花不可醫開教探早落教遲欲知無限春風意
盡在相將暮雪時竹嶼煙深尋得巧茅簷月淡立成癡
夢驂鸞鶴相尋去題遍江南寺寺詩
實齋張道洽字澤民開禧元年乙丑生今而猶存則
七十九矣年六十四卒於錢塘七言律梅花詩六十
首今選其二十首夫詩莫貴於格高不以格高為貴
而專尚風韻則必以熟為貴熟也者非腐爛陳故之
熟取之左右逄其原是也此二十首梅詩他人有竭
氣盡力而不能為之者公談笑而道之如天生成自
然有此對偶自然有此聲調者至清潔而無埃至和
平而不怨放翁後村亦當歛衽也又和予七月見梅
花詩二十首亦七言律而韻太險有二聯云前生薝
葡林中夢到死旃檀國裏香早緣服玉肌能白不為
熏衣骨亦香只是泛言梅花亦清爽有思致云
見梅雜興陸夢發
人間誰是識梅真弃實求花後世心何似只如三代日
分甘投老萬山深寄來陸凱渾多事說到林逋亦費吟
耿耿知音唯月在無言相看古猶今
余友太府寺丞陸太初諱夢發同里人長予五歲德
祐元年乙亥以公事殁於上海年五十四平生苦吟
好高梅興三十首今選此一首五六本前輩遺論夫
草木之花三百五篇巳或取之至楚騷而特盛後世
以花詠梅亦比興之不容巳者也似未可貶特陳腐
襲蹈則可鄙耳必將如三代之時取梅於其實不於
其花則吾太初又何必見之詩又有一聯云生禀東
南温厚氣才當西北苦寒時盖自况也但太露
瀛奎律髓卷二十
