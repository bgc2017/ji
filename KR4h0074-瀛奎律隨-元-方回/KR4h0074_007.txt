瀛奎律髓卷七元方回編
風懷類
晏元獻類要有左風懷右風懷二類男為左女為右
今取此義以類凡倡情冶思之事止於妓妾者流或
記辭寓諷而有正焉不皆邪也其或邪也亦以為戒
而不踐可也
五言(十二首)
失婢白居易
宅院小牆庳坊門帖(一作揭)榜遲舊恩慚自薄前事悔
難追籠鳥無常主風花不戀枝今宵在何處惟有月
明知
三四乃失婢之主罪已而不責婢之為淫奔亦近厚
矣末句尤深而不露失鶴詩所謂想應只在秋江上
蓋本於此
和樂天誚失婢榜者劉禹錫
把鏡朝猶在添香夜不歸鴛鴦分瓦去鸚鵡透籠飛不
逐張公子即隨劉武威新知正相樂從此脱青衣
夜過盤石隔河望永樂寄閨中效齊梁體
岑參
盈盈一水隔寂寂二更初波上思羅襪魚邊憶素書月
如眉已畫雲似鬢新梳春物知人意桃花笑索居
波魚月雲所覩之四物也襪書眉鬢所思之四事也
可謂工矣
幽窗韓偓
刺繡非無暇幽窗自尠歡手香江橘嫩齒軟越梅酸密
約臨行怯私書欲報難無憑諳鵲語猶得暫心寬
致光筆端甚高唐之將亡與吳融詩律皆不全似晚
唐善用事極忠憤惟香奩之作詞工格卑豈非世事
已不可救姑留連荒亡以紓其憂乎
馬上見
驕馬錦連錢乘騎是謫僊和裾穿玉鐙隔袖把金鞭去
帶懵騰醉歸應困頓眠自憐輸廐吏餘暖在香韀
香奩之作為韓偓無疑也或以為和凝之作嫁名於
韓劉潛夫誤信之攷諸同時吳融集有依韻倡和者
何可掩哉誨淫之言不以為恥非唐之衰而然乎
春詞吳融
鸞鏡長侵夜鴛衾不識寒羞多轉面語妬極定睛看金
市舊居近鈿車新造寬春期莫相誤一日百花殘
三四非十分着意何以說得至此
觀翟玉妓李愿
女郎閨閣春抱瑟坐花茵艷粉宜斜燭羞蛾慘向人寄
情搖玉柱流盼整羅巾幸以芳香袖承君宛轉塵
愿李晟之子李愬之弟昌黎送歸盤谷假借太過愿
屢為節度使皆以貪婪敗事此詩見御覽集曰未見
好德可也
新春劉方平
南陌春風早東隣曙色斜一花開楚國雙燕入盧家眠
罷梳雲髻粧成上錦車誰知如昔日更浣越溪紗
此蓋賦所謂莫愁者用驪姬西子事遺意
春日有贈楊巨源
堤暖柳絲斜風光屬謝家晚心應戀水春恨定因花步
遠憐芳草歸遲見綺霞由來感情思獨自惜年華
中四句極細潤緩慢有意味末句尤不迫
美人春怨
妾家巫峽陽羅幌寢蘭堂曉日臨窗久春風引夢長落
釵仍掛鬢微汗欲銷黃縱便朦朧覺魂猶逐楚王
名姝詠
阿嬌年未多體弱性能和怕重愁拈鏡憐輕喜曳羅臨
津雙洛浦對月兩嫦娥獨有荆王殿時時暮雨過
兩詩俱流麗可配香奩
艷女詞
露井桃花發雙雙燕並飛美人姿態裏春色上羅衣自
愛頻開鏡時羞欲掩扉心知行路客遥惹五香歸
五六工甚亦句法也
七言(二十四首)
次韻張公遠二首張耒
襄王坐上徵詞客子建車前步水妃瞥過低鬟流盼處
争先含笑獨來時東邊日下終無雨闕上書時合有碑
腸斷吳王烟水國扁舟何日逐鴟夷
平淡春雲捧額浮秋光劍戟近人流無腸可斷方為恨
有藥能治不是愁可待挑琴知有術未傳驅豆更無謀
遥知添得春窗夢猶在樽前燭下羞
䕫州竇侍郎使君見示悼妓詩顧余嘗識之因
命同作劉禹錫
前年曾見兩鬟時今日驚吟悼妓詩鳳管學成知有籍
龍媒欲換歎無期空廊月照常行地後院花開舊折枝
寂寞魚山青草裏何人更立智瓊祠
竇夔州見寄寒食日憶故姬小紅吹笙因和之
鸞聲窈眇管參差清韻初調衆樂隨幽院粧成花下弄
高樓月好夜深吹忽驚暮槿飄零盡惟有朝霞夢想期
聞道今年寒食日東山舊路獨行遲
和楊師臯給事傷小姬英英
幼學胡琴見藝成今年追想幾傷情撚絃花下呈新曲
放撥燈前謝改名但是好花皆易落從來尤物不長生
鸞臺夜直衣衾冷雲雨無因入禁城
懷妾
三山不見海沈沈豈有僊蹤更可尋青鳥去時雲路斷
嫦娥歸處月宫深紗窗遥想春相憶書幌誰憐夜獨吟
料得夜來天上鏡只應偏照兩人心
偶見韓偓
千金莫惜早憐(一作蓮)生一笑從教下蔡傾仙樹有花難
問種御香聞氣不知名愁來自覺歌喉咽瘦去誰憐舞
掌輕小疊紅牋書恨字與奴方便送卿卿
意有餘而不及於䙝則風懷之作猶之可也書婦人
之言於雅什不已卑乎故香奩之作惟取七言律六
首此詩似三四佳尾句太猥䙝首句早憐生一作買
娉婷
春盡
樹頭初日照西簷樹底蔫花夜雨沾外院池亭聞動鎖
後堂欄檻見垂簾柳腰入戶風斜倚榆莢堆牆水半淹
把酒送春惆悵在年年三月病懨懨
此詩只尾句佳宋人用以為小詞者
五更
往年曾約鬱金牀半夜潛身入洞房懷裏不知金鈿落
暗中唯覺繡鞋香此時欲别魂俱斷自後相逢眼更狂
光景旋銷惆悵在一生贏得是凄凉
前四句太猥太䙝後四句始是詩
詠浴
再整魚犀攏翠簪解衣先覺冷森森教移蘭燭頻羞影
自試香湯更怕深初似洗花難抑按終憂沃雪不勝任
豈知侍女簾帷外賸取君王幾餅金
趙后外傳昭儀浴帝竊觀之令侍兒勿言投贈以金
一浴賜百餅此詩尚有所諷謂世之為君者亦惑乎
此也
席上有贈
矜嚴標格絶嫌猜嗔怒難逢笑靨開小雁斜侵眉柳去
媚霞横接眼波來鬢垂香頸雲遮藕粉着蘭胸雪壓梅
莫道風流無宋玉好將心力事粧臺
五六雖䙝然止形容其貌如巧笑美目之詩不及乎
淫也
倚醉
倚醉無端尋舊約却憐惆悵轉難勝静中樓閣春深雨
遠處簾櫳夜半燈抱柱立時風細細遶廊行處思騰騰
分明窗下聞裁剪敲徧闌干喚不譍
此詩方有味而不及乎猥
天平公座中呈令狐公時蔡京在坐
李商隠
罷執霓旌上醮壇謾裝嬌樹水晶盤更深欲訴蛾眉斂
衣薄臨醒玉艷寒白足禪僧思敗道青袍御史擬休官
雖然同是將軍客不敢公然子細看
京嘗為僧司徒故有第五句
無題
昨夜星辰昨夜風畫樓西畔桂堂東身無彩鳳雙飛翼
心有靈犀一點通隔坐送&KR0848;春酒暖分曹射覆蠟燈紅
嗟余聽鼓應官去走馬蘭臺類轉蓬
颯颯東南細雨來芙蓉塘外有輕雷金蟾齧鎖燒香入
玉虎牽絲汲井迴賈氏窺簾韓掾少宓妃留枕魏王才
春心莫共花争發一寸相思一寸灰
相見時難别亦難東風無力百花殘春蠶到死絲方盡
蠟燭成灰淚始乾曉鏡但愁雲鬢改夜吟應共月光寒
蓬山此去無多路青鳥殷勤為探看
楚宫
月姊曾逢下彩蟾傾城消息隔重簾已聞珮響知腰細
更辨絃(一作琴)聲覺指纖暮雨自歸山峭峭秋河不動夜
厭厭王昌且在牆東住未必金堂得免嫌
次韻和王員外雜游四韻吳融
一分難減亦難加得自溪頭浣越紗兩槳慣邀催去艇
七香曾占取來車黃昏忽墮當樓月清曉休開滿鏡花
誰見王郎腸斷處露牀風簟半欹斜
三四句好
無題楊億
曲池波暖蕙風輕頭白鴛鴦占綠萍纔斷歌雲成夢雨
陡迴笑電作嗔霆湘蘭自古傳幽怨秦鳳何年入杳冥
不待萱犀蠲薄怒閒階鬭雀有餘翎
合歡蠲忿亦休論夢蝶翩翩逐怨魂祇待傾城終未笑
不曾亡國自無言風翻林葉迷歸燕露裊池荷觸戲鴛
湘水東流何日竭烟篁千古見啼㾗
無題錢惟演
誤(一作晤)語成疑意已傷春山低斂翠眉長鄂君繡被朝
猶掩荀令薰爐冷自香有恨豈因燕鳳去無言寧為息
侯亡合歡不驗丁香結祇得凄凉對燭房
耿耿寒燈照翠羅看朱成碧意如何虎頭辟惡無妨枕
犀角凉心更待磨惟有幽蘭啼月露可將尺素託雲波
山屛六曲歸來夜祗恐重抛折齒梭
走馬章臺冐雨歸後門猶歎滯前期荷心出水終無定
蘿蔓從風莫自持複帳麝輕難辟惡曲房蠶懶不成絲
漸漸麥隴藏鳴雉更恨如臯一箭遲
簾聲燭影浪多疑仙穀何能為解迷藻井風高蛛壞網
古梁春暖燕争泥更看山遠堆凝黛縱許犀靈祇駭雞
枉裂霜繒幾千尺紅蘭終夕露珠啼
瀛奎律髓卷七
