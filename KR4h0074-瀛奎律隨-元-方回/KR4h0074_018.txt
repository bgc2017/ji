瀛奎律髓卷十八元方回編
茶類
茶之興味自唐陸羽始今天下無貴賤不可一餉不
啜茶且其𣙜與鹽酒並為國利而士大夫尤嗜其品
之高者盧仝一歌至飲七椀以竒語豪思發茶之神
工妙用然首閱月團三百片則必不精達官送一處
士茶雖佳亦不至如是之多啜茶者皆是也知茶之
味者亦鮮矣
五言(十三首)
送陸羽皇甫曾
千峰待逋客香茗復叢生採摘知(一作尋)深處煙霞羨
獨行幽期山寺遠野飯石泉清寂寂燃燈夜相思磬一
聲
茶之盛行自陸羽始止是碾磑茶耳其妙處在於别
水味盧仝所謂首閱月團三百片恐團茶不應如是
之多多則必不精也今則江茶最富為末茶湖南西
川江東浙西為芽茶青茶烏茶惟建寧甲天下為餅
茶廣西修江亦有片茶雙井蒙頂顧渚壑源一時不
可卒數南人一日之間不可無數杯北人和揉酥酪
雜物蜀人又特入白土皆古之所無有也羽死號為
茶神故取此一首為茶詩之冠
故人寄茶曹鄴
劍外九華英緘題下玉京開時微月上碾處亂泉聲半
夜招僧至孤吟對月烹碧沉霞脚碎香泛乳花輕六府
睡神去數朝詩思清月餘不敢費留伴肘書行
睡神詩思之聯極切於茶
煎茶丁謂
開緘試雨前須汲遠山泉自遶風爐立誰聽石碾眠細
微緣入麝猛沸恰如蟬羅細烹還好鐺新味更全花隨
僧筯破雲逐客甌圓痛惜藏書篋堅留待雪天睡醒思
滿啜吟困憶重煎祇此消塵慮何須作酒仙
堅留佳茗以待雪天此一句無人曾道尾句却說不
須飲酒乃常例也
閤門水(元註朝堂嘉祐元年九月九日宿齋歐陽永叔張叔之孫之翰會賦)
梅堯臣
宮井固非一獨傳甘與清釀成光禄酒調作太官羹上
舍銀瓶貯齋廬玉茗烹相如方病渴空聽轆轤聲
此山谷詩所謂閤門水不落第二竟陵谷簾定誤書
者也專宜煎茶故附之茶類中
吳正仲遺新茶
十片建溪春乾雲碾作塵天王初受貢楚客已烹新漏
泄關山吏悲哀草土臣捧之何敢啜聊跪北堂親
三四即盧仝至尊之餘合王公何事便到山人家也
此詩聖俞五十二居母憂時所以用悲哀草土臣聊
跪北堂親乃奠酹之意也
穎公遺碧霄峰茗
到山春已晚何更有新茶峰頂應多雨天寒始發芽採
時林狖靜烹處石泉嘉持作衣囊秘分來五柳家
中四句精工不可言
建溪新茗
南國溪隂暖先春發茗芽採從青竹籠蒸自白雲家粟
粒烹甌起龍文御餅嘉過兹安得此(一作比)顧渚不須誇
矞雲龍小餅先朝以為近臣之異賜建茶為天下第
一廣西修江胯茶次之南渡後宫禁嬪御日所飲用
即此品胯茶修四寸博三寸許人亦罕有芽茶則多
品矣
茶磨
楚匠斫山骨折檀為轉臍乾坤人力内日月蟻行迷吐
雪誇春茗堆雲憶舊溪北歸惟此急藥臼不須齎
仕宦而擕茶磨其石不輕亦一癖也寧不擕藥臼而
擕此物可謂嗜茶之至者
建茶呈使君學士李虚己
石乳標竒品瓊英碾細文試將梁苑雪煎動建溪雲清
味通宵在餘香隔坐聞遥思摘山日龍焙未春分
八句皆佳三四崑體也凡崑體必於一物之上入故
事人名年代及金玉錦繡等以實之
謝人送壑源絶品云九重所賜也
曾幾
三伏汗如雨終朝霑我裳誰分金掌露來作玉溪凉别
甑軟炊飯小爐深炷香麯生何等物不與汝同鄉
元註别甑炊香飯供養于此人禪家語也詩格清
峭
廸姪屢餉新茶
吾家今小阮有使附書頻喚起南柯夢持來北焙春顧
予多下駟况復似陳人不是能分少其誰遣食新
勅廚羞煮餅掃地供爐芬湯鼎聊從事茶甌遂策勲興
來吾不淺送似汝良勤欲作柯山點(元註俗所謂衢點也)當令阿
造分(元註造姪妙于擊拂)
述姪餉日鑄茶
寳胯自不乏山芽安可無子能來日鑄吾得具風爐夏
木囀黃鳥僧窗行白駒談多喚坐睡此味政時須
茶山詩觀其格已高人一頭地觀其用字着語句殆
鍜鍊不一時也日鑄以對風爐湯鼎以對茶甌南柯
以對北焙分少以對食新此本老杜賞應歌枤杜喜
收京軍捷可用也忽着下一句曰歸及薦櫻桃本非
切對而化為佳對後之詩人皆祖之
七言(八首)
夜聞賈常州崔湖州茶山境會想羡歡宴因寄
此詩白居昜
遥聞境會茶山夜珠翠歌鐘俱繞身盤下中分兩州界
燈前合作一家春青娥遞舞應爭妙紫笋齊嘗各鬭新
自歎花時北窗下蒲萄酒對病眠人
元註時馬墜損腰正飲蒲萄酒此可備故事
和伯恭自造新茶余靖
郡庭無訟即仙家野圃栽成紫筍茶疎雨半晴回暖氣
輕雷初過得新芽烘褫精謹松齋靜採擷縈迂澗路斜
江水對煎萍髣髴越甌新試雪交加一槍試焙春尤早
三椀搜腸句更嘉多藉彩牋貽雅唱想資詩筆思無涯
依韻和杜相公謝蔡君謨寄茶梅堯臣
天子歲嘗龍焙茶茶官催摘雨前芽團香已入中都府
鬭品爭傳太傅家小石冷泉留早味紫泥新品泛春華
吳中内史才多少從此蒓羹不足誇
因茶而薄蓴羹是亦至論陸機以蓴羹對晉武帝羊酪
是時未尚茶耳然張華博物志已有真茶令人不寐之說
次韻曹輔寄壑源試焙新芽蘇軾
仙山靈草濕行雲洗遍香肌粉未勻明月來投玉川子
清風吹破武林春要知玉雪心腸好不是膏油首面新
戲作小詩君勿笑從來佳茗似佳人
此謂壑源新芽自如玉雪不似餅茶團茶外若膏油
之沃也故云佳茗似佳人
汲江煎茶
活火仍須活水烹自臨釣石汲深清大瓢貯月歸春甕
小杓分江入夜瓶雪乳已翻煎處脚松風忽作瀉時聲
枯腸未易禁三椀卧數荒城長短更
楊誠齋大賞此詩謂自臨釣石取深清深也清也近
石也又非常石乃釣石不令僕取而自取之也一句
含數意三四尤竒
吳傅朋送惠山泉兩瓶并所書石刻
曾幾
錫谷寒泉雙玉瓶故人捐惠意非輕疾風驟雨湯聲作
淡月疎星茗事成新歲綱頭須擊拂舊時水遞費經營
銀鈎蠆尾增竒麗併得晴窗兩眼明
逮子得龍團勝雪茶兩胯以歸予其直萬錢云
移人尤物衆談誇持以趨庭意可嘉鮭菜自無三九種
龍團空取十千茶烹嘗便恐成災怪把玩那能定等差
賴有前賢小團例一囊深貯只傳家
茶山嗜茶茶詩無一篇不清峭有竒骨
李相公餉建溪新茗奉寄
一書說盡故人情閩嶺春風入戶庭碾處曾看眉上白
(元註茶家云碾茶須碾着眉上白乃為佳)分時為見眼中青飯羹正晝成空
洞枕簟通宵失杳冥無奈筆端塵俗在更呼活水發銅
瓶
茶以碾而白為上品摘處佳人指甲黃碾時童子眉
毛綠未極茶之妙也此第三句得之矣
瀛奎律髓卷十八
