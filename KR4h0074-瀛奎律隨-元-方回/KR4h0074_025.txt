瀛奎律髓卷二十五元方回編
拗字類
拗字詩在老杜集七言律詩中謂之吳體老杜七言
律一百五十九首而此體凡十九出不止句中拗一
字往往神出鬼沒雖拗字甚多而骨骼愈峻峭今江
湖學詩者喜許渾詩冰聲東去市朝變山勢北來宫
殿高湘潭雲盡暮山出巴蜀雪消春水來以為丁卯
句法殊不知始於老杜如負鹽出井此溪女打鼓發
船何郡郎寵光蕙葉與多碧點注桃花舒小紅之類
是也如趙嘏殘星幾點雁横塞長笛一聲人倚樓亦
是也唐詩多此類獨老杜吳體之所謂拗則才小者
不能為之矣五言律亦有拗者止為語句要渾成氣
勢要頓挫則換易一兩字平仄無害也但不如七言
吳體全拗爾
五言(十首)
已上人茅齋杜甫
已公茅屋下可以賦新詩枕簟入林僻茶瓜留客遲江
蓮搖白羽天棘蔓青絲空忝許詢輩難酬支遁辭
入字當平而仄留字當仄而平許支二字亦然間或
出此詩更峭健又入字留字乃詩句之眼與搖字蔓
字同如必不可依平仄則拗用之尤佳耳如雲散灌
壇雨春青彭澤田亦是
暮雨題瀼西新賃草屋
欲陳濟世策已老尚書郎不息豺虎鬭空慚鵷鷺行時
危人事急風逆羽毛傷落日悲江漢中宵淚滿床
濟世策三字皆仄尚書郎三字皆平乃更覺入律豺
虎鵷鷺又是一樣拗體時危一聯亦變體也
上兜率寺
兜率知名寺真如會法堂江山有巴蜀棟宇自齊梁庾
信哀雖久何顒好不忘白牛連遠近且欲上慈航
此寺棟宇自齊梁至今則所用自字决不可易亦既
工矣江山有巴蜀有字亦决不可易則不應換平聲
字却將巴字作平聲一拗如詩應有神助吾得及春
遊亦是
酬姚校書賈島
因貧行遠道得見舊交遊美酒易傾盡好詩難卒酬公
堂朝共到私第夜相留不覺入關晚别來林木秋
易難二字拗用句意俱佳尾句入林字亦拗詩人如
此者多
早春題湖上友人新居
近得雲中路門長侵早開到時猶有雪行處已無苔勸
酒客初醉留茶僧未來每逢晴暖日惟見乞花栽
門不當官道行人到亦稀故從飡後出多是夜深歸開
篋收詩卷掃牀移卧衣幾時同買宅相近有柴扉
前篇客字僧字拗對詩家甚多後篇收詩前句不拗
只掃床移卧衣拗一字掃字既仄即移字處合平亦
詩家通例也
次韻楊明叔黃庭堅
全德備萬物大方無四隅身隨腐草化名與太山俱道
學歸吾子言詩起老夫無為蹈東海留作濟川桴
腐草之腐不容不拗緣一定字不可易如備萬物無
四隅亦然所以選此詩者不專為拗字而止身隨腐
草化所謂語小莫能破名與太山俱所謂語大莫能
載身在菰蒲中名滿天地間九鼎安磐石一身轉秋
蓬皆是也五首選一
次韻荅高子勉
雪盡虚簷滴春從細草回德人泉下夢俗物眼中埃久
立我有待長吟君不來重玄鎖關鑰要待玉匙開
十首摘一以我對君雖非字之工者亦見拗句之健
起句十字言景中四句皆言情豈近世四體所得拘
黃陳詩有四十字無一字帶景者後學能參此者幾
人矣德人謂東坡
别負山居士陳師道
田園相與老此别意何如更病可無醉猶寒已自和高
名胡未廣詩句尚能多沙草東山路猶須一再過
更病可無醉所用可字不容不拗此詩全在虚字上
着力除田園沙草山路六字外不曾粘帶景物只於
三四箇閒字面上斡旋妙意其苦心亦已甚矣
寄荅李方叔
平生經世策寄食不資身孰使文章著能辭轍跡頻帝
城分不入書札詗何人子未知吾嬾吾寧覺子貧
帝城分不入分字不可不拗又此詩四十字無一字
黏景物惟趙昌父能之漢書陳咸傳咸滯於郡守時
王音輔政信用陳湯咸數賂遺湯予書曰即蒙子公
力得入帝城死不恨詗漢書註偵伺也櫟按誠齋送
人下第云孰使文章太驚俗何緣場屋不遺才即用
后山此詩三四一聯句法意度然皆老杜文章憎命
達之遺意
七言(十八首)
題省中院壁杜甫
掖垣竹埤梧十尋洞門對雪常隂隂落花遊絲白日靜
鳴鳩乳燕青春深腐儒衰晚謬通籍退食遲回違寸心
衮職曾無一字補許身愧比雙南金
此篇八句俱拗而律吕鏗鏘試以微吟或以長歌其
實文從字順也以下吳體皆然落花遊絲白日静鳴
鳩乳燕青春深此等句法惟老杜多亦惟山谷后山
多而簡齋亦然乃知江西詩𣲖非江西實皆學老杜
耳因附見於下清江碧石傷心麗嫩蕊穠花滿目斑
珠簾綉柱圍黃鶴錦䌫牙檣起白鷗老杜也頭白眼
花行作吏兒婚女嫁望還山青春白日無公事紫燕
黃鸝俱好音釣溪築野收多士航海梯山共一家舊
管新收幾粧鏡流行坎止一虚舟霜髭雪鬢共看鏡
萸糝菊英同送秋山谷也語鵲飛烏春悄悄重簾深
院晚沉沉來牛去馬中年眼朗月清風萬里心問舍
求田真得計臨流據石有餘清熟路長驅聊緩步百
全一發不虚弦后山也寒食清明愁客子暖風遲日
醉梨花前江後嶺通雲氣萬壑千巖送雨聲簡齋也
東坡亦有之白砂碧玉味方永黃紙紅旗心已灰經
卷藥爐新活計舞衫歌扇舊因緣如歐陽公金馬玉
堂三學士清風明月兩閒人皆兩句中各自為對或
以壯麗或以沉鬱或以勁健或以閒雅又觀本意如
何予亦不能悉數姑舉一二更不别出
愁
江草日日喚愁生巫峽泠泠非世情盤渦鷺浴底心性
獨樹花發自分明十年戎馬暗南國異域賓客老孤城
渭水秦山得見否人今罷病馬縱横
南國一本作萬國說如前
書夢
二月饒睡昏昏然不獨夜短晝分眠桃花氣暖眼自醉
春渚日落夢相牽故鄉門巷荆棘底中原君臣豺虎邊
安得務農息戰鬭普天無吏横索錢
暮歸
霜寒碧梧白鶴棲城上擊柝復烏啼客子入門月皎皎
誰家搗練風凄凄南渡桂水闕舟楫北歸秦川多鼓鞞
年過半百不稱意明日看雲還杖藜
早秋苦熱堆案相仍
七月六日苦炎蒸對食暫餐還不能每愁夜中自足蝎
况乃秋後轉多蠅束帶發狂欲大呌簿書何急來相仍
南望青松架短壑安得赤脚踏層冰
老杜詩豈人所敢選當晝夜著几間讀之今欲示後
生以體格乃取吳體五首於此他如鄭駙馬宴洞中
九日至後崔氏草堂曉發公安等篇自當求之集中
題落星寺黃庭堅
星宫遊空何時落着地亦化為寶坊詩人晝吟山入座
醉客夜愕江撼牀蜂房各自開戶牖蟻穴或夢封侯王
不知青雲梯幾級更借瘦藤尋上方
落星開士深結屋龍閣老翁來賦詩小雨藏山客坐久
長江接天帆到遲燕寢清香與世隔畫圖絶妙無人知
(元註僧隆畫甚富而寒山拾得畫甚妙)蜂房各自開戶牖處處煑茶藤一
枝
此學老杜所謂拗字吳體格而編山谷詩者置外集
古詩中非是各開戸牖真佳句恐以此遂兩用之
汴岸置酒贈黃十七
吾宗端居懷百憂長歌勸之肯出遊(一作百丈暮捲篙人休侵星争前猶)
(幾舟)黃流不解涴明月碧樹為我生凉秋初平羣羊置莫
問叔度千頃醉即休(一作詩吟吾黨夜來句酒買田翁社後篘)誰倚柁樓吹
玉笛斗杓寒掛屋山頭
此見山谷外集亦吳體學老杜者註脚四句可參看
必從吾宗起句則五六初平叔度黃姓事為切若止
用百丈暮捲起句則吾黨田翁一聯亦可也
題胡逸老致虚菴
藏書萬卷可教子遺金滿籝常作災能與貧人共年穀
必有明月生蚌胎山隨宴坐畫圖出水作夜窗風雨來
觀水觀山皆得妙更將何物汙靈臺
末句一作莫將世事侵兩鬢小菴觀静鎖靈臺三四
謂賑飢者必有後此理灼然五六竒句也亦近吳體
又山谷永州題淡山巖前詩亦全是此體
寒食張耒
暗空無星雲抺漆邑犬吠野人履霜歲云暮矣風落木
夜如何其斗插江屋頭眠雞正寂寂野縣嚴鼓先逄逄
摩娑老面起篝火春色牀頭酒滿缸
曉意
城頭清角已三奏樹間眠鳩方一鳴風霜凄緊雁南向
星河横斜天左傾待旦枕戈無怨敵將朝盛服非公卿
不如衲被蒙頭睡直至東窗海日生
宛丘吳體二首皆頓挫有味窮而不怨蓋謫黃州時
詩也
聞徐師川自京師歸豫章謝逸
九衢塵裏無停輈君居陋巷不出遊滿城惡少弋鳬雁
對面故人風馬牛别後夢寒燈火夜歸來眼冷江湖秋
馮驩老大食不飽起視八荒提蒯緱
謝幼槃之兄也此吳體
飲酒示坐客謝薖
身前不吝作蟲臂身後何須留豹皮劬勞母氏生育我
造物小兒經紀之牙籌在手彼為得塊石支頭吾所師
偶逢名酒輙徑醉兒童拍手云公癡
臨川謝薖字幼槃兄逸字無逸二人俱入江西詩𣲖
此學山谷亦老杜吳體三四尤極詩之變態
張子公召飲靈感院曾幾
竹輿響肩艣啞嘔芙蕖城曉六月秋露華猶泫草光合
晨氣欲動荷香浮給孤獨園頼君到伊蒲塞供為我修
僧窗各自占山色處處熏爐茶一甌
茶山曾公學山谷詩有案上黃詩屢絶編之句此其
生逼山谷然亦所謂老杜吳體也此體不獨用之八
句律用為絶句尤佳山谷荆江亭病起十絶是也茶
山有一絶云自公退食入僧定心與香字俱寒灰小
兒了不解人意正用此時持事來深有三昧
南山除夜
薰風吹船落江潭日月除盡猶湖南百年忽已度強半
十事不能成二三青編中語要細讀蒲團上禪須飽參
兒時顔狀聽渠改瀟湘水色深挼藍
合入時序詩中以其為拗字吳體近追山谷上擬老
杜故列諸此
次韻向君受感秋汪藻
向侯拄笏意千里肯為俗彈頭上冠何時盛之青𤨏闥
妙語付以烏絲欄日邊人去雁行斷江上秋高楓葉寒
向來叔度倘公是一見使我窮愁寬
翰林汪公彦章長於四六中興第一存詩不多此效
吳體
張禕秀才乞詩(元註張舊與前輩名士往還甚衆)呂本中
白蓮菴中張居士夢斷世間風馬牛風塵表物自無意
神仙中人聊與游澄江似趁北城曉苦雨不放南山秋
君當先行我繼往勾吳東亭留小舟
自山谷續老杜之脈凡江西𣲖皆得為此竒調汪彦
章與吕居仁同輩行茶山差後皆得傳授茶山之嗣
有陸放翁同時尤楊范皆能之乃後始盛行晚唐而
高致絶焉
過三衢呈劉共父胡銓
别離如許每引領邂逅幾何還着鞭微服過宋我何敢
大國賜秦公不然衰鬢彫零已子後高名崒嵂方丁年
即看手握天下砥山中宰相從雲眠
元註予自兵侍罷歸從三衢城外遵陸以兩夫肩籃
輿太守劉共父謂予云兩夫肩輿甚似微服過宋因
作此戱簡效吳體澹菴名銓字邦衡上書乞斬秦
檜坐謫嶺外及海外二十餘年檜死乃移衡州孝廟
時始召用至從官平生所作精覈效吳體者甚多
瀛奎律髓卷二十五
