瀛奎律髓卷四十六元方回編
俠少類
昔司馬子長作游俠列傳余倣其意分俠少類
五言(八首)
雜詩盧象
君家御溝上垂柳夾朱門列鼎會中貴鳴珂朝至尊死
生在片議窮達獨一言須識苦寒士莫矜狐白温
此詩有古樂府之意格調甚高前四句敘其富貴五
六言其權勢之盛末句使之憐寒士也
贈張建韓翃
結客平陵下當年倚俠游傳看轆轤劍醉脱驌驦裘翠
羽雙鬟妾珠簾百尺樓春風坐相待晚日莫淹留
雙鬟妾百尺樓本無足道亦見世間有此驕佚之人
也以入俠少亦在乎時而已
長安路
長安九城路戚里五侯家結束趨平樂聯翩互狹斜高
樓臨積水複道出繁花惟有相如宅蓬門度歲華
詩法當如此前六句總說繁華結句却合歸之寂寞
前一段全說書生氣味結句却合說豪貴不知此詩
乃為佳也
關山月霍總
珠籠翡翠牀白晳侍中郎五日來花下雙童問道傍到
門車馬狹連夜管絃長每笑東家子窺他宋玉墻
邯鄲俠少年鄭鏦
夜渡濁河津衣中劒滿身兵符劫晉鄙匕首刺秦人報
士非無膽高堂念有親昨緣秦苦趙來往大梁頻
第六句有味
少年行劉長卿
射飛誇侍獵行樂愛聯鑣薦枕青蛾豔鳴鞭白馬驕曲
房珠翠合深院管絃調日晚春風裏衣香滿路飄
此詩似非長卿所作中四句太豔而淺末句頗可採
此題於其後不無少貶乃佳
少年行林寬
柳煙侵御道門映夾城開白日莫空過青春不再來報
讐衝雪去乘醉臂鷹迴看取歌鐘地殘陽滿壊臺
三四本形容俠少汲汲皇皇為游樂之事不肯虚度
時光幼時見人書此句以戒學堂兒曹其承上句即
無正當之論不足采也不知乃為唐人林寬詩也
少年張耒
朱繩縛天狗白羽射旄頭新佩將軍印初成甲第樓絲
羅諸院夜鞍馬五陵秋惟有如霜鬢令君覽鏡愁
格近古似陳宋
七言(九首)
贈王樞密(一作中貴王樞密守澄宗姪也)王建
三朝行坐鎮相隨今日春宫見小時脱下御衣先試着
進來龍馬每教騎長承密旨歸家少獨奏邊機出殿遲
自是姓同親向說九重争得外人知
聞說
桃花百葉不成春鶴筭千年也未神秦隴洲緣鸚鵡貴
王侯家為牡丹貧歌頭舞面迴迴别鬢樣眉心日日新
鼓動六街騎馬出相逢總是學狂人
歎時世衰薄不務本長安富貴之家所知惟此而不
知生熟好惡也
寄丹陽劉太真韓翃
長安道上落花朝羡爾當年賞事饒下筯已憐鵝炙美
開籠不少鴨(疑當作雉)媒嬌春衣曉入青陽巷細馬初過皂
角橋相訪不辭千里遠西風好借木蘭橈
富平少侯李商隱
七國三邊未到憂十三身襲富平侯不收金彈抛林外
却惜銀牀在井頭綠樹轉燈珠錯落繡檀迴枕玉雕鎪
當關不報侵晨客新得佳人字莫愁
丁年王安石
丁年結客盛游從宛洛氊車處處逢吟盡物華愁筆老
醉消春色愛酷濃壚間寂寞相如病鍛處荒凉叔夜慵
早晚青雲須自致立談平取徹侯封
公子楊億
夾道青樓拂綵霓月軒宫袖按前溪錦鱗河伯供烹鯉
金距隣翁逐鬭雞細雨墊巾過柳市輕風側帽上銅鞮
珊瑚擊碎牛心熟香草蘭芳客自迷
公子劉筠
油壁香車隔渭橋黃山路遠苦相邀行庖㸑蠟雕胡熟
永埒鋪金汗血驕别舘横陳張静婉期門長揖霍嫖姚
注鈎握槊曾無憚綠桂膏濃曉未銷
公子錢惟演
蓮勺交衢接荻園來時十里一開筵歌翻南國桃根曲
馬過章臺杏葉韉别殿對迴雙綬貴後門歸夜九枝然
閒隨翠幰欹烏帽紫陌三條入柳煙
公子胡宿
北第當衢戟有衣巾帷鮮媚僕如犀萬錢供筯鳴鐘沸
三組垂腰佩玉低座上賦鸚窮處士樓前盤馬小征西
去天尺五城南路此去青雲别有梯
胡武平筆端高爽似陸農師
瀛奎律髓卷四十六
