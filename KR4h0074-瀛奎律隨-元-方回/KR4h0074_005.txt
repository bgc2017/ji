瀛奎律髓卷五元方回編
昇平類
詩家有善言富貴者所謂笙歌歸院落燈火下樓臺
梨花院落溶溶月柳絮池塘淡淡風鴛鴦占水能嗔
客鸚鵡嫌籠觧罵人是也然亦必世道昇平而後可
李太白謂唐明皇盛時奉詔作宫中行樂詞雖漁陽
之亂未萌也而其言已近乎誇矣今取凡言富貴者
不曰富貴而曰昇平必有昇平而後有富貴羽檄繹
騷瘡痍憔悴而曰君臣上下朋友之間可以逸樂昌
太予未之信也
五言(六首)
宫中行樂詞(八首取五)李白
小小生金屋盈盈在紫微山花插寶髻石竹繡羅衣每
出深宫裏常隨步輦歸只愁歌舞散化作彩雲飛
柳色黃金嫩梨花白雪香玉樓巢翡翠金殿鎖鴛鴦選
妓隨雕輦徵歌出洞房宫中誰第一飛燕在昭陽
玉樹春歸日金宫樂事多後庭朝未入輕輦夜相過笑
出花間語嬌來竹下歌莫教眀月去留着醉嫦娥
寒雪梅中盡春風柳上歸宫鶯嬌欲醉簷燕語還飛遲
日眀歌席新花豔舞衣晚來移彩仗行樂泥光輝
水綠南薰殿花紅北闕樓鶯歌開太液鳳吹遶瀛洲素
女鳴珠佩天人弄綵毬今朝風日好宜入未央游
今按太白集有清平調詞三首宫中行樂詞八首皆
應詔之作杜子美所謂天子呼來不上船自稱臣是
酒中僊又曰龍舟移棹晚獸錦奪袍新皆指此也高
力士懷脫鞾之恥以飛燕在昭陽之句摘語楊妃終
不得官者亦坐此也太白之卒年六十二在代宗初
年其召也在天寶初年必長於子美味子美憐君如
兄弟之句則亦忘年交也子美天寶十三載方進三
賦召試則太白去國久焉兩賢一時俱不遇而詩名
俱千古不朽彼暫遇而速朽者又何足多云
駕幸河東王昌齡
晉水千廬合汾橋萬國從開唐天業盛入沛聖恩濃下
輦迴三象題碑任六龍睿眀懸日月千載此時逢
昌齡唐眀皇時人開元二十年十一月如汾隂祠后
土詩當是時作用事造句皆典實然昌齡律詩甚少
惟三四篇寒食詩有云雨減龍蛇火春生鴻雁天甚
佳而缺第五句
七言(四十五首)
寄太原李相公白居易
聞道北都今一變政和軍樂萬人安綺羅二八圍賓榻
組練三千夾將壇蟬鬢應誇丞相少貂裘不覺太原寒
世間大有虚榮貴百歲無君一日歡
第五句頗於戱語中存規戒第六句對得妙
送裴相公赴鎮太原張籍
盛德雄名遠近知功高先乞守藩維銜恩暫遣分龍節
署勑還同在鳳池天子親臨樓上送朝官齊出道傍辭
眀年塞北清蕃落應起生祠請立碑
送君貺宣徽太尉歸洛元章簡
萬釘還帶照龜緺冠蓋郊西送使華去國正逢梁苑雪
探春先得洛城花樓臺紫府神君館松石平泉太尉家
四紀交游驚晚暮白頭分袂一咨嗟
冲之相公拜相
天聖年中桂籍人而今二十五回春親逢舜燭圖隣弼
首見堯龍秉化鈞百辟望公承約束四方多士仰經綸
為儒富貴皆隆極惟祝功名日日新
禁林春直李昉
疎簾搖曳日輝輝直閣深嚴半掩扉一院有花春晝永
八方無事詔書稀樹頭百囀鶯鶯語梁上新來燕燕飛
豈合此身居此地妨賢尸祿自知非
李昉此詩合是宋朝善言太平第一人故不以入朝
省類而置之昇平選中
上吕相公劉禹謨
重名清望徧華夷恐是神僊不可知一舉首登龍虎榜
十年身到鳳凰池廟堂只似無言者門館長如未貴時
除却洛京居守外聖朝賢相復書誰
此必為吕蒙正作劉昌言泉州人仕至同知樞密中
二聯世所共稱
上李相公王操
弱冠登龍入粉闈少年清貴古來稀袖中詔草朝天去
頭上宫花侍宴歸卓筆玉堂寒漏迥捲簾池館水禽飛
三台位近猶謙遜閒聽秋霖憶翠微
詩話或以詔草為病為無攜草以朝天子者予謂不
然凡詔雖寫真本豈不以草本袖而同行乎又或有
以草本密進者此無害也
洛陽春
帝里山河異莫裁就中春色似先來暖融殘雪當時盡
花得東風一夜開豔日綺羅香上苑沸天簫鼔動瑶臺
芳心只恐煙花暮閒立高樓望幾回
此乃宋有天下始盛將泰之日也
兄長莒公赴鎮道出西苑作詩有長楊獵近寒
熊吼太液歌餘瑞鵠飛語驚邁予輒擬作一篇
宋祁
寶樓斜倚闕西天北轉樓隂壓素漣白雪久殘梁複道
黃頭間守漢樓船塵輕未損朝來霧樹暖才容臘外煙
弭節不妨饒悵戀待歌魚藻記他年
黃頭間守漢樓船間作空詩話謂經改定
寄題相臺太尉韓公晝錦堂
瑞節前驅晝錦身堂成署榜示州民遷鶯賀燕翩翻集
嘉樹甘棠次第春漳岸夕波通沼溜魏臺暾日弄梁塵
君看千古青編上得意如公有幾人
左昭二年云云敢不封殖此樹以無忘角弓遂賦甘
棠富貴將相惟韓魏公無愧此堂此詩非誇非諛
寒食假中作
九門煙樹蔽春㕓小雨初晴撥火前草色引開盤馬地
簫聲催暖賣餳天縈絲早絮輕無着弄袖和風細可憐
鼇署侍臣貪出沐珉糜珠餡愧頒宣
景文宋公嘗知夀州再入翰苑又詔知杭州才出國
門迫還本職此所謂鼇署侍臣貪出沐者殆慶歷五
年乙酉六年丙戌間事詩三四風味特甚足見昇平
五六尤潤末句宣賜事候考
送致政太師文潞公羅適
曾將故老較量看五福如公信是難潞國封來多有歲
太師以上更無官應留妙筭安神器必得人才薦將壇
他日宋家青史上始終臣節雪霜寒
羅適天台人五首取一尚有貝州隂德即仙資一句
佳
駕幸西太一宫道傍耕桑者皆以茶絹賜之
韓琦
杪春時澤未全滂西禱真祠徯福祥蠶女捨籠驚法從
耕夫投耒目天光勤勞率有優恩及拜賜皆知佚道長
海内承風誰不勸何須躬藉與躬桑
此甲辰治平元年英宗出郊時詩昇平之象可掬魏
公為太平宰相無愧矣時耕者叱牛聲甚厲駕前衞
士咸以為笑公亦以詩紀之也
駕幸金眀池
西池風景出塵寰春豫方乘禁坐閒庶俗一令趨夀域
從官齊許燕蓬山樓臺金碧交輝外舟楫笙歌浩渺間
與衆盡歡宫漏促萬花香裏屬車還
此太平宰相之言英宗時
初會晝錦堂
重向高堂舉宴杯四年牽強北門回故園風物都如舊
多病襟懷逐一開白髮恥誇金絡騎綠隂欣滿鐵梁臺
因思前彥歸榮者未有三曾晝錦來
再題
為郡偏榮晝錦歸再容鄉任古來稀邸人祗駭新章貴
僊表誰瞻舊鶴飛浹境士民增慰悅一軒風物起光輝
鑱詩又志君恩重鼎鑊捐軀報亦微
公初有古詩不以快恩讐矜名譽為然見諸歐陽公
記中此熙寧初元自長安再領鄉郡時後改鎮北門
得請歸判相州凡三衣錦云
初登休逸臺
休逸臺高復凭闌依然風月喜生顔城頭仰視新栽柳
天外微分舊見山草色且無歸後怨禽飛同到倦時還
欲知恩許三年喜錦爛裘輕白晝間
癸丑燈夕
爭放紅蕖燎紫沉勝游誰肯惜千金人和更有笙歌助
酒美應無巷陌深化國光隂方甚永洞天風物不難尋
如何可致吾民樂長似熙熙此夜心
熙寧六年相州作
賞花釣魚御製宋仁宗
晴旭輝輝苑籞開氤氲花氣好風來游絲罥絮縈行仗
墮蘂飄香入酒杯魚躍文波時撥刺鶯留深樹久徘徊
青春朝野方無事故許游觀近侍陪
和御製賞花釣魚韓琦
花蔟香亭萬朵開琱輿高自九關來輕隂閣雨留天仗
寒色凝春送夀杯僊吹徹雲終縹渺恩魚逢餌久徘徊
曾參二十年前會今備台司得再陪
和前韻鄭獬
輦路鮮雲五色開一聲清蹕下天來水光翠繞九重殿
花氣濃薰萬夀杯繡幕煙深紅會合文竿風引綠徘徊
蓬山絶頂無人到詔許羣仙盡日陪
和前韻
禁籞平眀帳殿開華芝初下未央來人間彩鳳儀韶曲
天上流霞滿御杯花近赭袍偏照爛魚窺僊仗亦徘徊
蓬萊絶景何曾到自愧塵蹤此一陪
奉詔赴瓊林苑燕餞太尉潞國文公出鎮西都
都門秋色滿旌旗祖帳容陪醉御巵功業迥高嘉祐末
(公至和中首陳建儲之策)精神如破貝州時(白居易獻裴晉公詩云閒說風情筋力在只如)
(初破蔡州時)匣中寶劍騰霜鍔海上僊桃壓露枝(公之子近有登瀛之)
(命)昨日更聞褒詔下别看名姓入烝彝
送公闢給事自青州致政歸吳中
青鎻僊人觧玉符秋風一夜滿江湖曾歌郢水非凡曲
未掃旄頭負壯圖(公昔北使憤然屢抑北人)終日望君天欲盡平生
知我世應無扁舟應約元宫保瀟洒蓮涇二丈夫(採蓮涇在)
(蘇州南園後)
送程公闢給事出守會稽兼集賢殿修撰
越州太守何瀟灑應為能吟住集僊雪急紫濛催玉勒
(公奉使方歸紫濛北中館名也)日長青瑣聽薰絃一時冠盖傾離席半
醉珠璣落彩牋自恨君恩渾未報五湖終負釣魚船
紫濛二字甚新人所未用亦所未知
寄程公闢
念昔都門手一攜春禽幾向苧蘿啼夢回金殿風光别
吟到銀河月影低舞急錦腰迎十八酒酣金盞照東西
何時得遂扁舟去雪棹同君泛剡溪
迎十八照東西全是迎字照字有工
恭和御製上元觀燈王安禮
鑾輿清曉出瑶臺羽衞瞻迎扇影開鳳闕張燈天上坐
雞林獻曲海邊來修文可笑秦無策能賦休誇楚有才
星漢未斜鈞樂闋君王宣示萬年杯
此即王禹玉雙鳳六鰲之韻足見太平盛世
瓊林苑賜宴餞留守太尉輒繼高韻呈
名德曾來重四夷朝廷今日見官儀陪祠自冠三公位
分陜猶為百辟師金谷望塵多眷舊瓊林賜饑盡巫疑
都人喜見旆旌美寧識勲名在鼎彝
上巳游金眀池王直方
游絲墮絮惹行人酒肆歌樓駐畫輪鳳管遏回雲冉冉
龍舟衝破浪粼粼日斜黃繖歸馳道風約青帘認别津
朝野歡娱真有象壺中要看四時春
選此詩以為汴京昇平之盛可夢不可見恐亦不可
夢也嗚呼痛哉
金明池王安國
霓旌遠遠拂樓船滿地春風錦繡筵三島路深浮閬苑
九霞觴滿奏鈞天仗歸金闕浮雲外人望池臺落日邊
最引平生江海趣波瀾一段草如煙
上元從駕至集禧觀次沖卿韻王安石
昭陵持槖從游人更見熙寧第四春寶扇初開移玉座
華燈錯出映朱塵樓前時看新歌舞仗外還如舊徼廵
投老逢時追往事却含愁思度天津
次韻陪駕觀燈
繡節含風下玉除宫商挾奏斐然殊福祥周室流為火
恩澤堯樽散在衢伏枕但能知廣樂揮毫何以報眀珠
但留巾篋歸田日追詠公歡每自娱
謁曾魯公
翊戴三朝冕有蟬歸榮今作地行僊且開京洛蕭何第
未泛江湖范蠡船老景已憐周吕尚慶門方似漢韋賢
一觴豈足為公夀願賦長鯨吸百川
上元喜呈貢父
車馬紛紛白晝同萬家燈火暖春風别開閶闔壺天外
特起蓬萊陸海中盡取繁華供俠少祗分牢落與衰翁
不知太一游何處定把青藜獨照公
和賞花釣魚
蔭幄晴雲拂曉開傳呼僊仗九天來披香殿上留朱輦
太液池邊送玉杯宿蘂暖含風浩蕩戱鱗清映日徘徊
宸章獨與春爭麗恩許賡歌豈易陪
車駕幸玉津園晚歸進詩洪邁
五更猶自雨如麻無限都人仰翠華翻手作雲方悵望
舉頭見日共驚嗟天公的有施生妙帝力堪同造化誇
上苑春光無盡藏何須羯鼓更催花
淳熙中阜陵宿戒車幸玉津園夜大雨曉而晴景盧
進此詩後兩日宇文价内引上舉似此詩曰洪待制
用雨如麻偶思得桑麻可答其末句用羯鼓事故以
華清車騎爛如花答之世人以為榮遇此亦一時之
太平也然三四用麗語熟套盖四六者乃三洪之所
長
秋日臨幸秘書省因成近體詩一首賜丞相史
浩以下宋孝宗
玉軸牙籖煥寶章簪紳侍列映秋光宴開芸閣儒風盛
坐對蓬山逸興長稽古右文慚菲德禮賢下士法前王
欲臻至治觀熙洽更罄嘉謀為贊㐮
淳熙五年戊戌九月十二日駕幸秘書省翌日賜丞
相史浩以下此詩自建炎丁未至庚戌閱四年無非
寇賦充斥之日自紹興辛亥至壬午三十二年梗以
姦相秦檜者十七年天下學士大夫切齒於忘讐議
和之事貶逐相望辛巳完顏亮背盟臨江東南震動
幸而再安天也中間錢塘一隅謂之小康則可矣至
阜陵立歴隆興乾道以至淳熙始可謂之昇平故取
孝宗此詩以見當時稽古右文禮賢下士之盛宋之
極治前言仁祖後言孝宗漢唐英主有不逮也朝廷
治而天下富樂謂之昇平天下之尚富樂而朝廷不
治則有亂之萌不足以言昇平也選詩之意又在乎
此
寓意晏殊
油壁香車不再逢峽雲無迹任西東梨花院落溶溶月
柳絮池塘淡淡風幾日寂寥中酒後一番蕭索禁烟中
魚書欲寄何由逹水遠山長處處同
恭和御製秋日幸秘書省近體詩
吕祖謙
麟閣龍旂日月章中興再見赭袍光仰觀焜燿人文盛
始識扶持德意長功利從今卑管晏浮華自昔陋盧王
愿將實學酧天造敢效眀河織女襄
東萊時為著佐兼權禮郎國史編修十月十七日除
大著十二月十四夜感末疾給假眀年三月二十四
日遂歸婺州不復再起淳熙八年辛丑七月二十九
日卒年四十五集中詩僅一卷率多挽章今以類選
公詩僅得五首秘書省三挽汪聖錫二如福州城樓
五言詩亦佳有云棋聲傳下界雁影沒長空島嶼秋
江裏樓臺海氣中盖少作也
賀車駕幸秘書省二首
麟臺高柳識琱輿共記中興幸省初黃道再傳天子蹕
青編重入史臣書需雲下際君恩盛晨露高張樂節舒
若寫鴻猷參大雅定非周鼔頌畋漁
畋漁善用韻
紫清丹極與天鄰闔闢乾坤係笑顰獨為斯文回一顧
坐令吾道重千鈞先王舊物參差見列聖眀謨次第陳
墨客區區感榮遇豈知深意在彝倫
淳熙五年戊戌九月十二日阜陵車駕幸秘書省公
時為著作佐郎兼權禮部郎官上有詩見前公和外
又有此二詩穏重端整過於無益空言者萬萬矣
入城至郡圃及諸家園亭游人甚盛
陸游
老子何曾慣市塵今朝也復入城闉太平有象人人醉
造物無私處處春九陌鶯花娱望眼一竿風月屬閒身
不緣興盡回橈早要就湖波照角巾
三四好
乍晴出游
八十山翁病不支出門也喜賦晴詩小樓酒旆闌街處
深巷人家晒練時本借微風欹帽影却乘新暖弄鞭絲
歸來幸有流香在剰伴兒童一笑嬉
流香所賜酒名
武林
皇輿久駐武林宫汴洛當時未易同廣陌有風塵不起
長河無凍水常通樓臺飛舞祥烟外鼓吹喧呼眀月中
六十年間幾來往都人誰觧記衰翁
此嘉泰六年壬戌詩頗能道錢塘風物元註紹興癸
亥子年十九以試南省來臨安今六十年矣
西邨暮歸
天氣清和修褉後土風淳古結繩前邨邨陂足分秧水
戶戶門通入郭船亭障盗消常息鼓坊場酒賤不論錢
行人爭看山翁醉頭枕槐根卧道邊
此景未易得也故取之
瀛奎律髓卷五
