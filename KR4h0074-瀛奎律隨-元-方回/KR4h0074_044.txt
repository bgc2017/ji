瀛奎律髓卷四十四元方回編
疾病類
疾病呻吟人之所必有也白樂天有云劉公幹卧病
瘴浦謝康樂卧病臨川咸有篇章蓋娛憂紓怨尤足
以見士君子之操焉
五言(二十五首)
耳聾杜甫
生年鶡冠子歎世鹿皮翁眼復幾時暗耳從前月聾猿
鳴秋淚缺雀噪晚愁空黃落驚山樹呼兒問朔風
此詩足見游戱翰墨後四句俱謂耳全無聞猿鳴雀
噪既不聞矣而朔風吹落木葉亦不之聞至呼兒以
問之予謂果真聾矣兒所答又何聞乎史記謂豫讓
呑炭為啞然請趙襄子之衣三斬之未嘗啞也
老病
老病巫山裏稽留楚客中藥殘他日裹花發去年叢夜
足霑沙雨春多逆水風合分雙賜筆猶作一飄蓬
老杜詩一句說病者極多兩三句說病者如高秋蘇
肺氣白髮自能梳藥餌增加減門庭問掃除第二句
最妙昔者之病頭亦不自能梳今始自能梳頭也杖
藜還客拜又以見病愈愈已能答拜但仍須倚杖耳
所以老杜詩虚實字皆當細細審看今所取一首尤
見圓活而峭拔
初病風白居易
六十八衰翁乘衰百藥攻朽株難免蠧空穴易來風肘
痺宜生柳頭旋劇轉蓬恬然不動處虚白在胸中
開成四年己未十月樂天得風痺疾時年六十八蓋
以代宗大歷八年生也是年壬子有病中詩十五首
自序云爾此詩長慶集三十五卷多為病而作賣駱
馬别柳枝皆在是年
病入新正
枕上驚新歲花前念舊歡是身老所逼非意病相干風
月情猶在杯觴興又闌便休心未伏更試一春看
病入新正則開成庚申年六十九也
卧病來早晚
卧病來早晚懸懸將十旬婢能尋藥草犬不吠醫人酒
甕全生醭歌筵半委塵風光還欲好爭向枕前春
樂天病將十旬此乃真患風痺與蘇州移疾告病百
日而罷不同也婢能尋藥草犬不吠醫人此聯絶妙
病瘡
門有醫來往庭無客送迎病銷談笑興老足歎嗟聲鶴
伴臨池立人扶下砌行脚瘡春斷酒那得有心情
平正無疵但頗未易及也
墜馬強出贈同座
足傷遭馬墜腰重倩人擡祗合窗間卧何因花下來坐
依桃葉妓行呷地黃杯強出非他意乘風落盡梅
傷足而猶勉強看梅可知是詩人多魔
病中一二禪客見問因以謝之劉禹錫
勞動諸禪客同來問病夫添罏擣雞舌洒水淨龍鬚身
是芭蕉喻行須笻杖扶醫工有妙藥能乞一丸無
雞舌香龍鬚席各去一字便佳
聞董評事病因以書贈(董生奉内典)
繁露傳家學青蓮譯梵書火風乖四大文字廢三餘欹
枕晝眠晚折巾秋鬢疎武皇恩視草誰許茂陵居
末句謂相如病渴似亦戲之
卧病走筆酬韓愈書問賈島
一卧三四旬數書惟獨君願為出海月不作歸山雲身
上衣蒙與甌中物亦分欲知強健否病鶴未離羣
五六可憐其所以感昌黎者至矣起句尤見退之高
誼賢哉賓主間也
春日卧疾書情劉商
楚客經年病孤舟人事稀晚晴江柳變春暮塞鴻歸今
日方知命前年自覺非不能憂歲計無限故山薇
知命覺非四字細潤尾句脫洒
嶺下卧疾寄劉長卿員外包佶
唯有貧兼病能令親愛疎歲時供放逐身世付空虚脛
弱秋添絮頭風曉廢梳波瀾喧衆口藜藿靜吾廬喪馬
思開卦占鴞懶發書十年江海客離恨子知予
佶又有風痺寄懷詩甚哀首云病夫將老矣無可答
君恩衾枕同羇客圖書委外孫中云無醫能却老有
變是游魂前用喪馬開卦事此又用游魂變卦事必
頗精於易劉長卿答和此詩又云落日棲鴞鳥行人
達鯉魚稱為包諫議未審坐何事貶嶺下
秋晚卧疾寄司空拾遺盧少府耿湋
寒几坐空堂疎髯似積霜老醫迷舊疾朽藥誤新方晚
果紅低樹秋苔綠遍牆慚非蔣生徑不敢望求羊
藥方自佳但藥既陳朽則不效非方之罪也上一句
亦稱
病中感懷李後主
憔悴年來甚蕭條益自傷風威侵病骨雨氣咽愁腸夜
鼎唯煎藥朝髭半染霜前緣竟何似誰與問空王
李後主號能詩詞偶承先業據有江南亦僣稱帝數
十州之主也集中多有病詩先有五言律云病態如
衰颯厭厭已五年看此詩真所謂衰颯憔悴豈大風
横汾之比乎宜其亡也或謂此乃已至大興之後即
不然矣七言有云衰顔一病難牽復曉殿君臨頗自
羞又云泠笑秦皇經遠略靜憐周穆苦時巡蓋君臨
之時也
病起陳師道
今日秋風裏何鄉一病翁力微雖枝起心在與誰同災
疾資千悟冤親併一空百年先得老三敗未為窮
后山詩似老杜只此詩亦合細味
病中六首
舊歲連新歲涼牀又暖牀山川屏裏畫時刻篆中香畏
壘安吾土支離飽太倉若教身再健鶴背入維揚
謂閑居自奉且有祠禄樂矣若更不病即揚州鶴也
甚佳元題十二首示藻姪可率昆季𢋫和今取六首
日暖衣猶襲宵長被有稜朝晡三楪飯昏曉一缸燈伴
坐跧如几扶行瘦比藤生緣堪入畫寂寞憩松僧
軟熟羞盤饌芳辛實枕幃候晴先晒席占濕預烘衣易
粟雞皮皺難培鶴骨肥頭顱雖若此虚白日生輝
歎息憎晨清伸眉愜晚晴隙虚浮日影窗穴嘯風聲捫
蝨天機動驅蚊我相生偶然成一笑栩栩暫身輕
日眚浮珠珮聲塵籟玉簫晚秋潘鬢秃午夢楚魂消注
水瓶花醒吹薪藥鼎潮南柯何處是斜日上廊腰
靜裏秋光到閒中晝自長閉門宜泄柳尸祝謾庚桑腹
已枵經笥身猶試藥方強名今日愈勃窣負東牆
六詩每首有一二聯工而雅正其病也非貧者之病
蓋猶有貴人之風焉
病中作陸游
破裘縫更暖糲食美無餘摩詰病說法虞卿窮著書身
羸支枕久足蹇下堂疎今日晴窗好幽懷得細攄
三四渾成
卧病雜題
終日常辭客經年半在牀愛窮留作伴諳病與相忘竈
婢工烹粥園丁習寫方今朝有竒事久雨得窗光
元註久病家人作粥遂佳蓋朝夕常為之也又有山
僕本不識字因久合藥遂能寫藥方類大編予謂白
樂天婢能尋藥草犬不吠醫人放翁此聯亦近之久
雨得窗光尤為佳句經年亦作經秋
人間跛男子物外病維摩(元註病中遂牽病右足)可但妨趍拜何
因廢嘯歌菜羹醯醬薄邨巷棘茨多舉手謝隣父非君
誰肯過
五六古淡有味此放翁八十六歲時詩
病中示兒輩
去去生方遠冥冥死即休狂思攘鬼手危至服丹頭有
劍知誰與無香可得留惟應勤孝謹事事鑑恬侯
此放翁易簀前倒數第三詩也其臨終之詩曰死去
元知萬事空但悲不見九州同王師北定中原日家
祭無忘告乃翁嘉定二年己巳冬也先是臘月五日
脫去左車第二牙亦有詩其卒之日候攷蓋年八十
有六生於宣和七年乙巳後生讀此選詩不可以病
為忌死為諱書之洪範曰考終命禮之善頌曰哭於
斯乃人生之終事也得如放翁八十有六者世有幾
人哉
七言(二十八首)
春盡日宴罷感事獨吟(元註云開成五年三月三十日作)
白居易
五年三月今朝盡客散筵空獨掩扉病與樂天相伴住
春同樊子一時歸閒聽鶯語移時立思逐楊花觸處飛
金帶縋腰衫委地年年衰瘦不勝衣
櫻桃樊素口楊柳小蠻腰長慶集中無此詩别柳枝
詩云兩枝楊柳小樓中嫋娜多年伴醉翁明日放歸
歸去後世間應不要春風為病風痺遣二妾故有是
作觴詠罷來賓閣閉笙歌散後妓房空亦病中所賦
又明年有詩云去歲樓中别柳枝自註云樊蠻也二
妓者皆以柳枝目之云
改業
先生老去飲無興居士病來閒有餘猶覺醉吟多放逸
不如禪坐更清虚柘枝紅袖教丸藥羯鼓蒼頭遣種蔬
却被山僧相戲問一時改業意何如
第三句元註子先有醉吟先生傳故云尾句此亦戲
笑近人情
眼病二首
散亂空中千片雪蒙籠物上一重紗縱逢晴景如看霧
不是春天亦見花僧說客塵來眼界醫言風眩在肝家
兩頭治療何曾差藥力微茫佛力賒
眼藏損傷來已久病根牢固去應難醫師盡勸先停酒
道侣多教早罷官案上謾鋪龍樹論合中虚撚決明丸
人間方藥應無益爭得金篦試刮看
白體詩不可以陳簡齋目疾詩律律之然此亦善形
容不取其格而取其味
病眼花
頭風目眩乘衰老祗有增加豈有瘳花發眼中猶足怪
柳生肘上亦須休大窠羅綺看終辨小字文書見便愁
必若不能分黑白却應無悔復無尤
詩律圓熟山谷云閱人朦朧自有味看字昏澁尤宜
懶是也
答竇拾遺卧病見寄包佶
今春扶病移滄海幾度承恩對白花送客屢聞簷外鵲
消愁已辨酒中蛇瓶收枸杞懸泉水鼎鍊芙蓉伏火砂
誤入塵埃牽吏役羞將簿領到君家
詩欲新而不陳已辨酒中蛇則無疑矣已辨二字佳
事故而意新枸杞懸泉水芙蓉伏火砂亦新
秋居病中
幽居悄悄何人到落日清涼滿樹梢新句有時愁裏得
古方無效病來抛荒簷數蝶懸蛛網空屋孤螢入燕巢
獨卧南窗秋色晚一庭紅葉掩衡茅
病中書事李後主
病身堅固道情深宴室清香思自任月照靜居惟搗藥
門扃幽院只來禽庸醫懶聽詞何取小婢將行力未禁
賴問空門知氣味不然煩惱萬塗侵
此詩八句俱有味然不似人主之作只似貧士大夫
詩也
移病還臺凡閱半歲乃愈始到家園視園夫治
畦植花因成自歎宋祁
卧治無功賜告回驟叨鳴履上中臺(病中改八座)壺丘天壤
非真死蒙叟軒裳是儻來經灌旱蔬扶隴出失刊園蘂
犯簷開此身疎拙真丘壑不是當年王佐才
病起思歸王禹偁
年來多病轉思山終日呻吟簿籍間叔夜養生休著論
陶潜雖死只應閒又移郡印三年調才報君恩兩鬢斑
安得便歸田里去松篁泉石掩柴關
四十為郎非不偶况曾題筆直瀛洲明時遇主誰甘退
白髮侵人自合休夢得蹉跎因出郡(劉夢得貶謫為郎四十餘年)薛
能詩什恥監州(薛許昌詩云監州是戲儒)春來病起思歸甚未敢飛
章達冕旒
元之謫商州團練副使時詩蓋白樂天體也
卧病月餘呈子由二首張耒
蔀室悠悠昏復朝強披莊子說逍遙四禪未到風猶梗
九轉無功火不燒學道若為調鹿馬是身不實似芭蕉
丹砂赤箭功何有卧聽清言意自消
風葉鳴窗已復朝喚回歸夢故人遙酒壺暗淡浮塵集
藥鼎青熒敗葉燒閉戶獨依寒蟋蟀移牀更就雨芭蕉
雪深更請安心術長日如年未易消
四禪九轉句佳次篇兩更字刊本如此恐元藁必不
然
病肺對雪
擁庭晴雪照高堂卧病悠悠廢舉觴肺疾僅同園令渴
齒傷不為幼輿狂交飛翠斝知誰醉獨嗅烏巾認舊香
(元註漉酒淵明名也)唯有烹茶心未厭故知淡薄味能長
三四絶佳不為幼輿狂尤新異五六應二句謂不能
飲觴斝二字犯重
晝卧懷陳三時陳三卧疾
睡如飲蜜入蜂房懶似游絲百尺長陋巷誰過居士疾
春風正作國人狂吟詩得瘦由無性辟穀身輕合有方
欲餉子桑歸問婦一瓢過午尚懸牆
此以問陳后山疾也后山答昔聞杜氏婦剪髻事賓
客君婦定不然三梳奉巾櫛是也
喜七兄疾愈
淨名居士本非病五禽先生能養身家人但訝少陵觀
鄉里不知顔子貧身内故知閒是藥人間誰有道通神
喜聞漸離烏皮儿花氣晴來欲逼人
此等詩豈補綴鬭合者能之只如信口說話而他人
不能如此信口說也
和黃預病起陳師道
似聞藥病已投機牛鬭蛇妖頓覺非李賀固知當得疾
沈侯可更不勝衣驚逢白璧山千仞會見黃金帶十圍
只信詩書端作祟孰知糠籺亦能肥
后山詩句句有關鎖字有眼意有脈當細觀之
眼疾陳與義
天公嗔我眼常白故着昏花阿堵中不怪參軍騎瞎馬
但妨中散送飛鴻著籬令惡誰能對損讀方竒定有功
九惱從來是佛種會知那律證圓通
此詩八句而用七事謂詩不在用事者殆胸中無書
耳盲人騎瞎馬夜半臨深池此世說殷仲堪參軍所
作危語仲堪眇一目適忤之只見門外著籬未見眼
中安障此方干令以嘲李主簿范寗武子患目痛求
方於張湛湛戲謂此方用損讀書一減思慮二專内
視三簡外觀四早晚起五夜早眠六凡六物熬以神
灰下以氣簁今刊本多誤作損續非也白眼阿堵送
飛鴻三事非僻那律事出楞嚴經無目可以證道其
要妙在用虚字以斡實事不可不細味也
次韻王元勃問予齒脫曾幾
齒危但以粥充虚辜負公家夏屋渠(元註舊說夏屋大具渠勤也言說大)
(具其意勤勤然)政恐麴生真作祟可憐髯簿頓成疎(元註炙轂子謂羊為)
(髯鬚主簿)動搖不減韓吏部蹴踏非勤焦校書落勢今年殊
未已祗應從此併無餘
此當與陳簡齋目疾范石湖耳鳴詩參綜以觀格律
相似善用事亦相似但貯胸無竒書落筆無活法則
不能耳誰謂江西詩可輕視乎
次韻朱德裕見贈予病初起周孚
蓋世功名黍一炊驚心歲月轂雙馳五漿先饋那須爾
二䜿相陵少避之種種鬢毛吾欲老翩翩書劄子能竒
黃花無語秋將暮莫惜玄談與解頤
周孚字信道濟南人乾道二年進士為儀曺在官卒
詩本黃太史辛稼軒刊其集曰槖齋集丘詳之惜其
年不老蓋尚進而未艾
耳鳴范成大
東極空歌下始青西方寳網奏韶英不須路入兜元國
自有音聞空筏城牛蟻誰知牀下鬭雞蠅任向夢中鳴
如今却笑難陀種無耳何勞強聽聲
二首選一前篇有云夢中鼓響生千偈覺後舂聲失
百非又云寄語爵隂呑賊道玉牀安穩坐朱衣皆竒
博已甚謂能詩者不必讀書不在用事可乎
病足累日不能出掩門折花自娛
陸游
頻報園花照眼明蹣跚正廢下堂行擁衾又聽五更雨
屈指都無三日晴不奈病何抛酒盞粗知春在賴鶯聲
一枝自浸銅瓶水喜與年光未隔生
此慶元四年戉午詩放翁年七十四第六句絶妙
病愈
倦榻呻吟每自哀占蓍來吉出餘災自能洗硯拂書几
時亦折花尋酒杯久類寒蛟潛岫穴忽如老馬噴風埃
霜晴爛漫東窗日一笑山坡訪早梅
此亦慶元四年戉午時詩
五月初病體覺愈輕偶書
世事紛紛了不知又逢乳燕麥秋時經年謝客常因醉
三日無詩自怪衰乘雨旋移西崦藥留燈自覆北窗棋
但將生死俱拈起造物從來是小兒
此慶元五年己未詩放翁時年七十五
小疾兩日而愈
病骨羸然山澤臞故應行路笑形模記書身大似椰子
忍事癭生如瓠壺美酒得錢猶可致高人折簡孰能呼
不如淨掃茅齋地臨看微香起瓦爐
不着行路笑形模一句則引椰子瓠壺兩句不來此
足見詩家手段放翁是年八十二開禧二年丙寅也
明年而侂胄敗放翁猶健也
病起趙師秀
身如瘦鶴已伶俜一卧兼旬更有零朝客偶知親送藥
野僧相保密持經力微尚覺衣裳重才退難徼筆硯靈
惟有巖花心未已遍分黃菊插空瓶
此詩三四先云朝士偶知來送藥野僧相保為持經
後乃改下親字密字亦詩法所當然也但更有零三
字不佳四靈學姚合賈島詩而不至七言律大率皆
弱格不高致也
髮脫劉克莊
髮脫紛紛不待爬天將醜怪變妍華論為城旦寧非怒
度作沙彌亦自佳稚子笑翁簮柏葉侍人諱老匣菱花
霜寒尤要泥丸暖慚愧烏巾着意遮
白樂天陳簡齋之目張文潛曾茶山之齒范石湖之
耳加以後村髮秃詩可發一笑然後邨詩不及諸公
問友人病
病來清瘦欲通仙深炷篝香拂地眠野客勸尋廉藥買
外人偷出近詩傳術庸難靠醫求效俗陋多依鬼乞憐
鷗鷺如欺行跡少分明溪上占漁船
詩意自足但是格卑
瀛奎律髓卷四十四
