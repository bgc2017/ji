瀛奎律髓卷三元方回編
懷古類
懷古者見古迹思古人其事無他興亡賢愚而已可
以為法而不之法可以為戒而不之戒則又以悲夫
後之人也齊彭殤之修短忘堯桀之是非則異端之
說也有仁心者必為世道計故不能自默於斯
焉
五言(三十二首)
白帝懷古陳子昂
日落滄江晚停橈問土風城臨巴子國臺没漢王宫荒
服猶周甸深山尚禹功巖懸青壁斷地險碧流通古木
生雲際歸帆出霧中川途去無限客坐思何窮
律詩自徐陵庾信以來亹亹尚工然猶時拗平仄唐
太宗時多見初學記中漸成近體亦未脱陳隋間氣
習至沈佺期宋之問而律詩整整矣陳子昂感遇古
詩三十八首極為朱文公所稱天下皆知其能為古
詩一掃南北綺靡殊不知律詩極精此一篇置之老
杜集中亦恐難别乃唐人律詩之祖如沈如宋如老
杜之大父審言併子昂四家觀之可也盖皆未有老
杜以前律詩
峴山懷古
秣馬臨荒甸登高覽舊都猶悲墮淚碣尚想卧龍圖城
邑遥分楚山川半入吳邱陵徒自出賢聖已凋枯野樹
蒼煙斷津樓晚氣孤誰知萬里客懷古正踟蹰
此老杜以前律詩悲壯感慨即無纖巧砌甃邱陵徒
自出一句疑有誤字
金陵懷古劉禹錫
潮落冶城渚日斜征虜亭蔡洲新草綠幕府舊煙青興
廢由人事山川空地形後庭花一曲幽(一作憂)怨不堪聽
每讀劉賓客詩似乎百十選一以傳諸世者言言精
確前四句用四地名而以潮日草煙附之第五句乃
一篇之斷案也然後應之曰山川空地形而末句乃
寓悲愴其妙如此
項亭懷古竇常
力取誠多難天亡路亦窮有心裁帳下無面到江東命
阨留騅處年銷逐鹿中漢家神器在須廢拔山功
五竇之長也此詩句句有議論用字無一不工
經故人舊居儲嗣宗
萬里訪遺塵鶯聲淚濕巾古書無主散廢宅與山隣宿
草風悲夜荒村月弔人凄涼問殘柳今日為誰春
三四佳
送康紹歸建業周賀
南朝秋色滿君去意如何帝業空城在民田壊塚多月
圓臺獨上栗綻寺頻過籬下西江水相思見白波
三四眼前事亦不可少
經費拾遺所居呈封員外李羣玉
雲卧竟不起少微空隕光惟應孔北海為立鄭公鄉舊
館莓苔合幽齋松菊荒空遺書帶草日日上階長
三四用一事貫串老杜有此體嘉樹傳角弓詩是也
武侯廟古柏李商隠
蜀相階前柏龍蛇捧閟宫隂成外江畔老向惠陵東大
樹思馮異甘棠憶召公葉凋湘燕雨枝折海雞風玉壘
經綸遠金刀歷數終誰將出師表一為問昭融
五六善用事玉壘金刀之偶尤工末句候考
陳後主宫
玄武開新苑龍舟燕幸頻渚蓮參法駕沙鳥犯鉤陳夀
獻金莖露歌翻玉樹塵夜來江令醉别詔宿臨春
鈎陳星後宫之象亦左右宿衞之象
過陶徵君舊居崔塗
陶令曾居此弄琴遺世情田園三畆綠軒冕一銖輕衰
柳自無主白雲猶可耕不隨陵谷變應只有高名
荒淫亡國之主姦邪誤國之臣詩人必詆其遺跡而
數其罪至於英主賢臣則美之不容口其或子孫已
微陵谷已變猶惓惓焉傷悼悲痛讀此詩者可以類
推矣然後知善不可不修惡不可不戒無曰莊生齊
物而可以懵然於身後也
題倪居士舊居
儒翁九十餘舊向北山居生寄一壺酒死留千卷書欄
摧新竹少池淺故蓮疎但有子孫在帶經還荷鉏
子孫之賢不肖天也雖聖賢亦無如之何張芸叟詩
云兒童不識字耕稼魏公莊魏鄭公之後至不識字
亦奈何哉
過昭君故宅
以色靜胡塵名還異衆嬪免勞征戰力無媿綺羅身骨
竟埋青塚魂應怨畫人不堪逢舊宅零落對江濱
只第一句已感慨青塚之句本非竒異第六句一喚
醒併第五句亦精神魂應怨畫人妙甚妙甚
題豪家故池吳融
歲久無泉引春來仰雨流萍乾粘朽檻沙淺露沉舟照
影人何在持竿客寄游翛然興廢外回首謝眠鷗
第五句最感慨謂其家歌舞之類今安在哉
經廢宅杜荀鶴
人生當貴盛修德可延之不慮有今日爭教無破時蘚
斑題字壁花發帶巢枝何况高原上荒墳與折碑
荀鶴詩首首相似定是頷聯作一串景聯體物
南游有感
杜陵無厚業不得駐車輪重到曾游處多非舊主人東
風千嶺樹西日一洲蘋又渡湘江水湘江水復春
三四有無窮之味不必指言何代何人而感舊懷今
之意自見
過侯王故第
過此一酸辛行人淚有痕獨殘新碧樹猶擁舊朱門歌
歇雲初散簷空燕尚存不知彈鋏客何處感新恩
第六句即劉夢得舊時王謝燕之意也猶渾厚未露
至尾句則全是夢得燕句意賓客皆何所往乎
懷古眺望宋祁
城闉聊屬眺千古恨悠悠夏享空臺毁韓亡故社留(釣臺)
(韓城悉有遺址在)廟祠旌穎鳳(黃丞相祠并鳳皇里)溪水識巢牛(潁水過城下)
春色依林動晨煙傍戍浮庌騶閒自集田鶴呌相求町
篠夤緣密川葭靃靡柔櫟墟迷鄭鄙隗路隔軒游(春秋櫟邑)
(莊周載大隗山皆在)感昔如吾輩曾經幾斛愁
此許州詩也公自翰苑出守許昌作工甚
長安道中悵然作三首
三輔古風煙征驂悵未前山園蓬顆外(賈山議始皇侈葬言後世不得)
(蓬顆蔽冡)宫室黍離邊樹老經唐日碑殘刻漢年便須真隕
涕不待雍門絃
興亾作今古事往始堪悲宫破黃山在城空北斗移走
岡寒兔隠啼戍暮鴉饑灞岸重回首惟餘王粲詩
城闕今安在關河昔所憑種祠秦故畤抔土漢諸陵苑
樹圓排薺樓雲淡引繒南山不改色千古恨相仍
景文自真定移守成都過長安有此詩皆工妙逼唐
人
過惠崇舊居(崇工詩有名於世)
雖昧平生契懷賢要可傷生涯與薪盡法意共燈長遺
畫空觀貌殘詩孰補亾(本院惟有師詩稿數卷)神期通一語無乃
困津梁
元註云予為郡之年師之去世已二紀矣景文年
四十四初得郡夀陽惠崇舊居院在境内選此一詩
以見惠崇之死宋公年二十也
過故關韓琦
春日并州路羣芳夾故關前騶驅弩過别境荷戈還古
戍餘荒堞新耕入亂山時平民自適白首樂農閒
承平之際并州用武之地亦閒樂如此五六有味
金陵梅堯臣
恃險不能久六朝今已亾山形象龍虎宫地牧牛羊江
上鷗無數城中草自長臨流邀月飲莫掛一毫芒
龍蟠虎踞本是熟事以宫地牧牛羊為對不覺杜撰
之妙猶老杜賞因歌枤杜歸及薦櫻桃也
丫頭巗(此碑也在金陵斷石岡上有吴大帝字焉)
丫頭石雖斷文字未全訛年筭赤烏近書疑皇象多幾
時經霹靂異代見干戈更與千秋看松煤定費磨
經來白馬寺僧到赤烏年竒矣赤烏皇象則尤竒矣
皇象恐作黃非假對真如子規黃葉更佳
夏日晚霽與崔子登周襄王故城
雨脚收不盡斜陽半古城獨攜幽客步閒閱老農耕寶
氣無人發隂蟲入夜鳴余非避喧者坐愛遠風清
五六工而自然
夏日陪提刑彭學士登周㐮王故城
聊隨漢使者一上周王城片雨北郊晦殘陽西嶺眀野
禽呼自别香草問無名誰復黍離詠但興箕潁情
五六平淡之中有滋味亦工緻三四亦無不工
淮隂
青環瘦鐵纜繫在淮隂城水脛多長短林枝有直横山
䕫一足走妖鳥九頭鳴韓信祠堂古誰將跨下平
五六如其所賦之怪
塗山
古傳神禹迹今向舊山阿莫問辛壬娶從來甲子多夜
淮低激射朝嶺上嵯峨荒廟立泥骨巗頭風雨過
辛壬甲子亦竒甚
與夏侯繹張唐民游蜀岡大明寺
秋葉已多蠧古碑看更荒廢城無馬入破塚有狐藏寒
日稍清迥羣山分莽蒼田夫指白水此下是雷塘
永寧遣興張耒
國破空陵墓時移改要衝人隨幽谷路縣隠亂山峰零
落荒祠樹悠揚晚寺鐘猶傳僊舊隠跨鹿有遺蹤
臞僊詩自然楊誠齋之言也每憶此言讀此詩則知
之
徐孺子宅趙師秀
今識高眠處滄波是切隣已知難即鹿惟有獨潛鱗苹
長過荷葉藤深失樹身閒思昔微子猶自得稱仁
五六似不切徐孺子宅異乎西日照窗涼者然亦工
密
題釣臺徐照
當時廊廟去此地也成空草木多年換兒孫近代窮無
言傷末俗久立慕高風梅福神僊者新知是婦翁
尾句自來無人道
七言(七十八首)
荆州懷古劉禹錫
南國山川舊帝畿宋臺梁館尚依稀馬嘶古樹行人歇
麥秀空城澤雉飛風吹落葉填宫井火入荒陵化寶衣
徒使詞臣庾開府咸陽終日苦思歸
松滋渡望峽中
渡頭輕雨灑寒梅雲際溶溶雪水來夢渚草長迷楚望
夷陵土黑有秦灰巴人淚應猿聲落蜀客船從鳥道回
十二碧峰何處所永安宫外是荒臺
漢夀城春望(古荆州刺史治亭其下有子胥廟兼故楚王墳)
漢夀城邊野草春荒祠古墓對荆榛田中牧䜿燒芻狗
陌上行人看石麟華表半空驚霹靂碑文纔見滿埃塵
不知何日東瀛變此地還成要路津
西塞山懷古
王濬樓船下益州金陵王氣黯然收千尋鐵鎻沈江底
一片降幡出石頭人世幾回傷往事山形依舊枕寒流
今逢四海為家日故壘蕭蕭蘆荻秋
館陶李丞舊居皇甫冉
盛名天下挹餘芳棄置終身不拜郎詞藻世傳平子賦
園林人比鄭公鄉門前墜葉浮秋水籬外寒臯帶夕陽
舊日青松成古木祗應來者為心傷
此詩好處元只在平子賦鄭公鄉一聯誰謂為詩不
當用事乎用事而不為事所用可也若但有後四句
則墮套括
隋宫守歲李商隠
消息東郊木帝回宫中行樂有新梅沉香甲煎為庭燎
玉液瓊酥作夀杯遥望露盤疑是月遠聞鼉鼓欲驚雷
昭陽第一傾城色不踏金蓮不肯來
此以隋宫除夜命題第三句足見其侈末句用潘妃
事亦譏煬帝耳以為對作即是為也亦詩家一泛例
可戒
井絡
井絡天彭一掌中謾誇天設劍為峰陣圖東聚燕江口
邊柝西懸雪嶺松堪歎故君成杜宇可能先主是真龍
將來為報姦雄輩莫向金牛訪舊蹤
五六對巧
隋宫
紫泉宫殿鎻煙霞欲取蕪城作帝家玉璽不緣歸日角
錦帆應是到天涯於今腐草無螢火終古垂楊有暮鴉
地下若逢陳後主豈宜重問後庭花
日角天涯巧
籌筆驛
魚鳥猶疑畏簡書風雲長為護儲胥徒令上將揮神筆
終見降王走傳車管樂有才真不忝關張無命欲何如
他年錦里經祠廟梁甫吟成恨有餘
起句十四字壯哉五六痛恨至矣
馬嵬
海外徒聞更九州他生未卜此生休空聞虎旅鳴宵柝
無復雞人報曉籌此日六軍同駐馬當時七夕笑牽牛
如何四紀為天子不及盧家有莫愁
六軍七夕駐馬牽牛巧甚善能鬭湊崑體也
凌歊臺(當塗縣西宋高祖築)許渾
宋祖凌歊樂未回三千歌舞宿層臺湘潭雲盡暮山出
巴蜀雪消春水來行殿有基荒薺合寢園無主野棠開
百年便作萬年計巗畔古碑生綠苔
劉裕起於布衣節儉之主三千歌舞之句不近誣否
第四句最玄上一句似牽強至如有基無主一聯近
乎熟套而格卑許丁夘詩俗所甚喜予輒抑之以救
俗其集懷古數詩為最
驪山
聞說先皇醉碧桃日華浮動鬱金袍風隨玉輦笙歌迥
雲捲珠簾劍佩高鳳駕北歸山寂寂龍旟西幸水滔滔
蛾眉沒後廵游少瓦落宫墻見野蒿
咸陽城東樓
一上高城萬里愁蒹葭楊柳似汀洲溪雲初起日沉閣
山雨欲來風滿樓鳥下綠蕪秦苑夕蟬鳴黃葉漢宫秋
行人莫問當年事故國東來渭水流
一作行人莫問前朝事渭水寒光晝夜流尾句合用
此十四字為佳中四句與前詩一同皆裝景而已
登尉佗樓
劉項持兵鹿未窮自乘黃屋島夷中南來作尉任囂力
北向稱臣陸賈功簫鼓尚陳今世廟旌旗猶鎻(一作鎮)昔
時宫越人未必知虞舜一奏薰弦萬古風
前四句能述尉佗心迹良佳五六不能無病今世昔
時猶所謂耳聞英主提三尺眼見愚民盗一抔三尺
一抔甚工耳聞眼見即拙矣今世昔時亦然
姑蘇懷古
宫館遺基輟棹過黍離無限獨悲歌荒臺麋鹿爭新草
空苑鳬鷖占淺莎吴岫雨來虚檻冷楚江風急遠帆多
可憐國破忠臣死日日東流生白波
學詩者若止如此賦詩甚易而不難得一句即撰一
句對而無活法不可為訓以王半山多選其詩亦不
可盡捐故取其懷古諸篇於此
金陵懷古
玉樹歌殘王氣終景陽兵合戍樓空松楸遠近千官塚
禾黍高低六代宫石燕拂雲晴亦雨江豚吹浪夜還風
英雄一去豪華盡惟有青山似洛中
禾黍高低六代宫此一句好上句所謂松楸遠近千
官塚非也大抵亡國之餘烏有松楸蔽千官之塚者
五六却切於江上之景
經故丁補闕郊居
死酬知已道終全波暖孤冰且自堅鵩上承塵纔一日
鶴歸華表巳千年風吹藥蔓迷樵徑雨暗蘆花失釣船
四尺孤墳何處是闔閭城外草連天
故居舊宅有傷惋之言附諸懷古事有興必有廢勢
有盛必有衰國然家亦然也惡人而富貴賢人而終
貧賤亦不免遺跡為後人所歎苐是是非非自不同
耳
故都韓偓
故都遥想草萋萋上帝深疑亦自迷塞雁已侵池籞宿
宫鴉猶戀女墻啼天涯烈士空垂涕地下強魂必噬臍
掩鼻計成終不覺馮驩無路效鳴雞
此為昭宗作第六句佳
經煬帝行宫劉滄
此地曾經翠輦過浮雲流水意如何香銷南國美人盡
怨入東風芳草多殘柳宫前空露葉夕陽川上浩煙波
行人遥起廣陵思古渡月明聞棹歌
咸陽懷古
經過此地無窮事一望凄然感廢興渭水故都秦二世
咸陽秋草漢諸陵天空絶塞聞邊雁葉盡孤村見夜燈
風景蒼蒼多少恨寒山半出白雲層
長洲懷古
野燒空原盡荻灰吳王此地有樓臺千年事往人何在
半夜月明潮自來白鳥影從江樹沒青猿聲入楚雲哀
停車日晚薦蘋藻風靜寒塘花正開
劉藴靈大中八年進士其詩乃尚有大歷以前風味
所以高於許渾者無他渾太工而貪對偶劉却自然
頓挫耳
聽人話叢臺李遠
有客新從趙地回自言曾上古叢臺雲遮㐮國天邊盡
樹遶漳河地裏來絃管變成山鳥哢綺羅留作野花開
金輿玉輦無蹤跡風雨惟知長碧苔
平熟但頗近套不收或謂遺材也
過九成宫吳融
鳳輦東歸二百年九成宫殿半荒阡魏公碑字封蒼蘚
(注魏文帝有碑)唐帝泉聲落野田(注云太宗行幸有靈泉自湧)碧草新沾僊
掌露綠楊猶憶御爐煙昇平舊事無人說萬叠青山但
一川
過丹陽
雲陽縣郭半郊坰風雨蕭條萬古情山帶梁朝陵路斷
水連劉尹宅基平桂枝自折思前代(李考功於此知貢舉)藻鑑難
逢恥後生(殷文學於此集英靈)遺事滿懷兼滿目不堪孤棹艤荒
城
富春
水送山迎入富春一川如畫晚晴新雲低遠渡帆來重
潮落寒沙鳥下頻未必柳間無謝客也應花裏有秦人
嚴光萬古清風在不敢停橈更問津
三四言景五六懷人至尾句乃歸之嚴光高矣
武關
時來時去若循環雙闔平雲謾鎻山祗道地教秦設險
不知天與漢為關貪生莫作千年計到了都成一夢閒
爭得便如巗下水從他興廢自潺潺
題延夀坊東南角古池
蔓草蕭森曲岸摧水籠沙淺露莓苔更無簇簇紅粧點
猶有雙雙翠羽來雨細幾逢耕犢去日斜時見釣人回
繁華自古皆相似金谷荒園土一堆
廢宅
風飄碧瓦雨摧垣却有隣人為鎻門幾樹好花閒白書
滿庭荒草易黃昏放魚池涸蛙爭聚栖燕梁空雀自喧
不獨凄凉眼前事咸陽一火便成原
赤壁懷古崔塗
漢室河山鼎勢分勤王誰肯顧元勲不知征伐由天子
唯許英雄共使君江上戰餘陵是谷渡頭春在草連雲
分明勝敗無尋處空聽漁歌到夕曛
三四善用事好
題潤州妙善寺前石羊(傳云吳主孫權與蜀主劉備嘗置此會云)
羅隠
紫髯桑盖此沉吟很石猶存事可尋漢鼎未安聊把手
楚醪雖滿肯同心英雄已往時難問苔蘚何知日漸深
還有市㕓沽酒客雀喧鳩聚話蹄涔
此詩昭諫集中第一今京口此石猶存詩牌亦無恙
云
經故友所居
槐花漠漠向人黃此地追遊迹已荒清論不知莊叟逹
死交空歎趙岐亡病來未忍言閒事老去惟知覓醉鄉
日暮街東策羸馬一聲横笛似山陽
五六淡而有味
曲江有感
江頭日暖花正開江東行客心悠哉高陽酒徒半凋落
終南山色空崔嵬聖代也知無棄物侯門未必用非才
滿船眀月一竿竹家在五湖歸去來
此但是不得志之辭不見懷古如何第四句亦有所
指
黃河
莫把阿膠向此傾此中天意固難明觧通銀漢應須曲
纔出崑崙便不清高祖誓功衣帶小僊人占斗客槎輕
三千年後知誰在何必勞君報太平
此以譬人心不可測者
籌筆驛
抛擲南鄉為主憂北征東討盡良籌時來天地皆同力
運去英雄不自由千里山河輕孺子兩朝冠劍恨譙周
惟餘嵓下多情水猶解年年傍驛流
廣陵開元寺閣上作
滿檻山川漾落暉檻前事事去如飛空中雞犬劉安過
月下笙簫煬帝歸江蹙海門帆散出地呑淮口樹相依
紅樓翠幕知多少長向東風有是非
戱者謂三四為見鬼詩其實驕王荒帝亦自不宜引
用然俗口傳之已熟尾句亦可人也
臺城
晚雲隂暗下空城六代纍纍夕照眀玉井已乾龍不起
金甌雖破虎曾爭亦知罷世才難得却是窮塵事最平
深谷作陵山作海茂弘流輩莫傷情
水邊偶題
野水無情去不回水邊花好為誰開只知事逐眼前去
不覺老從頭上來窮似丘軻休歎息逹如周召亦塵埃
思量此理何人會家邑先生最有才
三四老世人誦之甚稔乃昭諫詩也
南朝四首楊億
五鼓端門漏滴稀夜籖聲斷翠華飛繁星曉埭聞雞度
細雨春場射雉歸步試金蓮波濺襪歌翻玉樹涕沾衣
龍盤王氣終三百猶得澄瀾對敞扉
夜半至雞鳴埭及射雉迺齊事金蓮潘妃事玉樹陳
後主事此雜賦南朝耳詩並見西崑倡酬事組織華
麗盖一變晚唐詩體香山詩體而效李義山自楊文
公劉子儀始歐梅既作尋又一變然歐公亦不非之
而服其工
二錢惟演
結綺臨春映夕霏景陽鐘動曙星稀潘妃寶釧光如晝
江令花牋落似飛舴艋臨波朱火度觚稜拂漢紫煙微
自從飲馬秦淮水蜀柳無因對殿幃
右錢惟演詩惟演有擁旄集行於世亦首作崑體之
一人即錢思公也
三劉筠
華林酒滿勸長星青漆樓高未稱情麝壁燈廻偏照晝
雀航波漲欲浮城鐘聲但恐嚴粧晚衣帶那知敵國輕
千古風流佳麗地盡供哀思與蘭成
崑體詩所以用事務為雕蔟者此也一衣帶謂大江
耳蘭成謂庾信哀江南賦
四李宗諤
僊華玉夀曉沉沉三閣齊雲複道深平昔金鋪空廢苑
於今瓊樹有遺音珠簾映寢方成夢麝壁飄香未稱心
惆悵雷塘都幾日吟魂醉魄巳相尋
尾句絶妙隋煬帝為晉王從賀若弼等下江南既而
荒淫於江都恍惚月下見陳後主陳隋喪亡相尋一
轍不以德競而以力勝俱亡而巳
漢武四首楊億
蓬萊銀闕浪漫漫弱水回風欲到難光照竹宫勞夜拜
露漙金掌費朝餐力通青海求龍種死諱文成食馬肝
待詔先生齒編貝那教索米向長安
此詩有說譏武帝求僊徒費心力用兵不勝其驕而
於人才之地不加意也詩話稱此五六
二劉筠
漢武天臺接絳河半涵飛霧鬱嵯峨桑田欲看他年變
瓠子先成此日歌夏鼎幾遷空象物秦橋未就巳沉波
相如作賦徒能諷却助飄飄逸氣多
五六言興亾之運理所必有雖漢武帝之力鉅心勞
終亦無如之何也末句謂諫者之不切
三錢惟演
一曲横汾鼓吹逥侍臣高會柏梁臺金芝曄煜凌晨見
青雀軒翔白晝來立候東溟邀鶴駕窮兵西極待龍媒
甘泉祭罷神光滅更遣人間識玉杯
東求蓬島西求宛馬亦志大心勞矣葬地玉杯遄出
人間悲之也亦理之所不能免也人君而鍳此則修
德人臣而感此則盡心以事主聽其運於天可也
四刀衎
高宴柏梁詞可仰横汾簫鼓樂難窮巳教丞相開東閣
猶使將軍悞北戎灑淚甘泉還有恨祈年僊館惜成空
誰知辛苦回中道共盡千齡五柞宫
人無有不死者堯舜桀紂其死一也儉而安於自然
者順也侈而不安其天卒亦歸於一空者逆也不伏
死之人未有不得其死曾謂其智力可恃乎
眀皇三首楊億
玉牒開觀檢未封鬭雞三百遠相從紫雲度曲傳浮世
白石標年鑿半峰河朔叛臣驚舞馬渭橋遺老識真龍
蓬山鈿合愁通信回首風濤一萬重
五六詩話所稱凡賦唐眀皇詩至於養成祿山之禍
皆自侈靡奢縱始蠱於心而昏於事不過如此
二錢惟演
山上湯泉架玉梁雲中複道拂瑶光絲囊暗合三危露
翠幰時遺百和香任是金雞親便坐更抛珠被掩方牀
匆匆一曲梁州罷萬里橋邊見夕陽
詩貴一輕一重對說一曲梁州為樂幾何萬里橋在
成都府却忽屈萬乘至彼樂之中成此哀也
三劉筠
歲歲南山見夀星百蠻回首奉威靈梨園法部兼番部
玉輦長亭復短亭河鼓暗期隨日轉馬嵬恨血染塵腥
西歸重按臨波舞故老相看但涕零
三四良佳荒唐沉湎有如此流離顛沛忽如彼皆可
為後世人主之戒眀皇賴有太子即位靈武郭子儀
李光弼之兵足以戰及忠臣義士之志未離唐室故
得返駕舊京有此末句不然父子俱入蜀中原之人
雖不服祿山江東已有永王璘欲炙矣事將如何
成都三首楊億
五丁力盡蜀川通千古成都綠酎濃白帝倉空蛙在井
青天路險劍為峰漫傳西漢祠神馬巳見南陽起卧龍
張載勒銘堪作戒莫矜函谷一丸封
公孫述以術愚民衆傳光武破隗囂天水述急下令
謂白帝倉米一夕大空民爭往觀意其怪也既而實
不失米乃謂民曰此猶妄傳天水破耳竟如此語自
合檢看此專以公孫述割據恃險戒後之人
二劉筠
鏤膚剽俗恣遊遨可得蹲鴟號富饒井絡共知天與險
蠶叢無奈世興妖杜鵑積恨花如血諸葛遺靈柏半燒
才似文園何足道一生琴意祗成痟
三錢惟演
武侯千載有餘靈盤石刀痕尚未平巴婦自饒丹穴富
漢庭還負碧砮征雨經蜀市應和酒琴到臨卭别寄情
知有忠臣能叱馭不論雲棧更崢嶸
劉錢二公泛詠蜀事亦各有工處
始皇三首楊億
衡石量書夜漏深咸陽宫闕杳沉沉滄波沃日虛鞭石
白刃凝霜枉鑄金萬里長城穿地脉八方馳道聽車音
儒坑未冷驪山火三月青煙繞翠岑
第七句最佳作詩之法也坑儒未幾驪山巳火以一
火字貫上意
二劉筠
利觜由來得擅場盡遷豪富入咸陽屬車夜出迷雲雨
峻令朝行劇虎狼前殿建旗臨紫極東門立石見扶桑
從臣善頌徒虚美不奈盧生䜟國亡
尾句絶妙亡秦者胡也此䜟巳預播矣德不足以弭
之雖勒碑頌美亦自愚而巳
三錢惟演
天極周環百二都六王鐘鐻接流蘇金椎謾築甘泉道
匕首還隨督亢圖巳覺副車驚博浪更攜連弩望蓬壺
不將寸土封諸子劉項由來是匹夫
督亢之亢作平聲作仄聲用亦可末句尤妙天下事
每出於智之所不能料有天下者修德而巳人主往
往知懲前代之失至於矯枉過正則其禍必伏於人
之所不能見者劉項匹夫而亡秦又豈必封建地大
者足為患耶此崑體詩一變亦足以革當時風花雪
月小巧呻吟之病非才高學博未易到此久而雕篆
太甚則又有能言之士變為别體以平淡勝深刻時
勢相因亦不可一律立論也
過鴻溝王禹偁
侯公緩頰太公歸項籍何曾會戰機只見鴻溝分兩界
不知垓下有重圍危橋帶雨無人過敗葉隨風傍馬飛
半日垂鞭念前事露莎霜樹映斜暉
元之詩學樂天此首殊覺高古
官下宋祁
東泊驂驔一駐車騩雲芣木淡扶疎(鄭與騩山)風經禦寇僊
游外野識裨諶草創餘潁谷寒煙仍井邑時門殘日但
邱墟(古治國非今治所)兩都大道過從盛不稱支離佩左魚
公自成都府詔許交事還臺尋知鄭州所謂圃田虎
牢也列子裨諶潁谷時門四事切善造語
題杜子美書堂趙抃
直將騷雅鎮澆淫瓊貝千章照古今天地不能籠大句
鬼神無處避幽吟幾逃兵火羈危極欲厚民風意思深
茅屋一間遺像在有誰於此是知音
句句中的
和張民朝謁建隆寺二次用寫望試筆韵
梅堯臣
荒臺殘壘舊名邦曾說王師此受降西漢衣冠拜原廟
五天龍象護經窗蜀岡井味人猶品隋帝宫基闕尚雙
自古興亡不須問風鈴閒聽響幡幢
以雙對品甚工異世之所鮮
題朝元閣韓琦
試往驪山頂上行朝元孤絶聳崢嶸了無樓殿嗟餘侈
自見耕桑復太平雨後綠苔多滑徑葉間紅子不知名
南巔更就丹霞挹頓覺汪然病骨清
太平而懷古與離亂而懷古兩般情懷公熙寧初鎮
長安題此
和吳御史臨淮感事王安石
柵鎻城扉曉一開柂牙車軸轉成雷黃塵欲碍龜山出
白浪空分汴水來澄觀有材邀味陋霽雲無力報姦回
騷人此日追前事悲氣随風動管灰
和微之重感南唐事
叔寶傾陳衍弊梁可嗟曾不見興亡齋祠父子終身費
酣詠君臣舉國荒南狩皖山非故地北師淮水失名王
天移四海歸真主誰誘昏童肯用長
末句押韻好謂有舟楫之長技而不能保夫江者以
運去人離也
次韻微之高齋有感
臺殿荒墟辱井堙豪華不復見臨春北山漠漠雲垂地
南堞悠悠水映人馳馬蔽虧松半死射場埋沒雉多馴
登高一曲悲亡國想遶紅梁落暗塵
二詩皆金陵懷古之别題耳
金陵懷古四首
霸祖孤身取二江子孫多以百城降豪華盡出成功後
逸樂安知與禍雙東府舊基留佛刹後庭遺唱落船窗
黍離麥秀從來事且置興亡共酒缸
天兵南下北橋江敵國當時指顧降山水雄豪空復在
君王神武自難雙留連落日頻回首想像餘墟獨倚窗
却憶夏陽纔一葦漢家何事費罌缸
地勢東回萬里江雲間天闕古來雙兵纏四海英雄得
聖出中原次第降山水寂寥埋王氣風煙蕭颯滿僧窗
廢陵敗冢空冠劍誰復沾纓酹一缸
憶昨天兵下蜀江將軍談笑士爭降黃旗已盡年三百
紫氣空收劍一雙破堞自生新草木廢宫誰識舊軒窗
不須搔首尋遺事且倒花前白玉缸
讀半山所作又讀劉貢父所作韻險而律熟若皆似
乎不和韻者亦可長學詩者一格也第三首移降字
雙字先後之此亦一例
金陵懷古次韻劉攽
虎踞羣山帶遶江為誰興國為誰降高臺麋鹿看無數
廢苑鳬鷖去自雙萬事朝雲隨逝水百年西日照虚窗
白門酒美東風快笑數英雄盡一缸
樓船西下勢横江元帥旌旗就約降旋報前師覆張悌
亟傳單騎馘王雙燕焚正自當煙突蟻潰何堪值水窗
回首三軍歡奏凱萬牛行䏑酒千缸
耆老傳云金陵城破自城下水窗兵入
楚貢來遲詭問江漢收羣策士心降一言已重黃金百
再見仍蒙白璧雙票客脫身甘馬革老儒投筆謝書窗
豈知三閣酣詩酒浩唱庭花倒玉缸
頽垣落水半平江喬木呼風不易降耕出珠璣時得一
道逢麟鳳不成雙潮聲半夜來寒渚月色深秋照舊窗
唯有魚鹽城下市檣烏相對集瓶缸
四詩皆工麗悲壯善用事一也善用韻二也全篇無
牽強不似和詩其美三也
依韻和金陵懷古王珪
懷鄉訪古事悠悠獨上高樓滿目秋一鳥帶煙飛别浦
數帆和雨下歸舟蕭蕭暮吹驚紅葉慘慘寒雲壓舊樓
故國凄凉誰與問人心無復更清流
此詩誤刊荆公集中今以岐公集為正
金陵懷古
控帶洪流古帝城欲尋舊事半榛荆六朝山色情終在
千古江聲恨未平設險邱陵荒蔓草帶城桑柘接新耕
十年重到無人問獨立東風一愴情
登懸瓠城感吴季子
將軍戈甲從天下丞相旌旗匝地來堪笑怒螳猶強臂
不知蟄戶欲驚雷咄嗟武相深冤洗指顧山東逆境開
吏部聲名千古在斷碑何處卧蒼苔
元注碑既磨復命段文昌撰故碑不得予謂今韓碑
行於世終不知有文昌碑
三鄉懷古
清洛東流去不還漢唐遺事有無間廟荒古木連空谷
宫廢春蕪入亂山南陌絮飛人寂寂空城花落鳥關關
登臨幾度游人老又對東風鬢欲斑
登海州樓
城外滄溟日夜流城南山直對城樓溪田雨足禾先熟
海樹風高葉易秋疏傅里閭詢故老秦皇車甲想東遊
客心不待傷千里檻外風煙盡是愁
過鄴中劉屏南
逐鹿營營一夢驚事隨流水去無聲黃沙日傍荒臺落
綠樹人穿廢苑行遺恨分香憐晚節勝遊飛盖想高情
我來不暇論興廢一點西山入眼眀
分香指曹操飛盖指曹植冥西園詩也四字極切
題釣臺潘檉
蟬冠未必似羊裘出處當時巳熟籌但得諸公依日月
不妨老子卧林邱英雄陳迹千年在香火空山萬木秋
自笑黃塵吹鬢客愛來祠下繫孤舟
轉菴潘檉字德久永嘉人葉水心快稱其詩競謂永
嘉四靈之徒凡言詩者皆夲德久父任右職閤門福
建兵鈐卒
雨花臺劉克莊
昔年講師何住在高臺猶有雨花名有時竇向泥尋得
一片山無草敢生落日磬殘隣寺閉晴天牛上廢陵耕
登臨不用深懷古君看鍾山幾箇爭
後村壯年詩學晚唐初成而未脫俗故尾句終俗
瀛奎律髓卷三
