瀛奎律髓卷二十二元方回編
月類
著題詩中梅雪月最難賦故特以為類中秋月尤難
賦此夜一輪滿清光何處無僧貫休句也此生此夜
不長好明月明年何處看東坡句也萬山不隔中秋
月山谷一句尤奇然則月詩五言律無出於杜少陵
故所取杜詩為多而五七言共得四十首云爾
五言(三十首)
和康五望月有懷杜審言
明月高秋迥愁人獨夜看暫將弓並曲翻與扇俱團霧
濯清輝苦風飄素影寒羅衣一此鑒頓使別離難
起句似與其孫子美一同以終篇味之乃少陵翁家
法也一此二字杜集不分曉今從文苑英華本
詠月康令之
天使下西樓光含萬里愁臺前疑掛鏡簾外似懸鈎張
尹將眉學班姬取扇儔佳期應借問為報在刀頭
唐國秀集姓名下註云河陰尉天寳三載芮挺章編
樓穎序有王綰高適而未有老杜鏡鈎一聯老杜後
亦用之豈暗合耶文苑英華編為沈佺期和洛州
康士曺庭芝望月有懷如此則自有一庭芝詠月與
康令之近似姑存疑可也
秋夜望月姚崇
明月有餘鑒羈人殊未安桂含秋樹晚影入夜池寒灼
灼雲枝淨光光草露團所思迷所在長望獨長歎
歐公詩曰元劉事業時無取姚宋篇章世不知宋廣
平有梅花賦姚元崇亦有此等詩未可忽也起句峭
健最佳尾句所思迷所在文苑英華作所由而註疑
字予為改定曰所思無可疑也
月夜杜甫
今夜鄜州月閨中只獨看遥憐小兒女未觧憶長安香
霧雲鬟濕清輝玉臂寒何時倚虛幌䨇照淚痕乾
少陵自賊中間道至鳳翔拜左拾遺既收京從駕入
長安時寄家鄜州八句皆思家之言三四及兒女六
句全是憶内與乃祖詩骨格聲音相似
初月
光細弦初上影斜輪未安微升古塞外巳隱暮雲端河
漢不改色關山空自寒庭前有白露暗滿菊花團
詩話謂此詩喻肅宗初立亦是老杜月詩選十五
首今無能及之者矣
月
白夜月休弦燈花半委眠號山無定鹿落樹有驚蟬暫
憶江東膾(事見張翰)兼懷月下船(事見王徽之)蠻歌犯星起重覺
在天邊
城郭悲笳暮邨墟過翼稀甲兵年數久賦歛夜深歸暗
樹依嵒落明河繞塞微斗斜人更望月細鵲休飛
月
天上秋期近人間月影清入河蟾不没搗藥兔長生只
益丹心苦能添白髮明千戈知滿地休照國西營
四更山吐月殘夜水明楼塵匣元開鏡風簾自上鈎兔
應疑鶴髮蟾亦戀貂裘斟酌嫦娥寡天寒奈九秋
東坡以四更山吐月為絶唱西湖湧金門觀月用韻
衍為五首末句言嫦娥而秋寒亦酷矣
月圓
孤月當楼滿寒江動夜扉委波金不定照席綺逾依未
缺空山靜高懸列宿稀故園松桂發萬里共清輝
月
斷續巫山雨天河此夜新若無青嶂月愁殺白頭人魍
魎移深樹蝦蟆動半輪故園當北斗直想照西秦
月夜憶舍弟
戍鼔斷人行秋邊一雁聲露從今夜白月是故鄉明有
弟皆分散無家問死生寄書長不達况乃未休兵
舟月對驛近寺
更深不假燭月朗自明船金刹青楓外朱樓白水邊城
烏啼眇眇野鷺宿娟娟皓首江湖客鈎簾獨未眠
江月
江月光於水高樓思殺人天邊長作客老去一沾巾玉
露團清影銀河没半輪誰家挑錦字燭滅翠眉顰
翫月呈漢中王
夜深露氣清江月滿江城浮客轉危坐歸舟應獨行關
山同一照烏鵲自多驚欲得淮王術風吹暈巳生
八月十五夜月
滿目飛明鏡歸心折大刀轉蓬行地遠攀桂仰天高水
路疑霜雪林栖見羽毛此時瞻白兔直欲數秋毫
十六夜翫月
舊挹金波爽皆傳玉露秋關山隨地闊河漢近人流谷
口樵歸唱孤城笛起愁巴童渾不寐半夜有行舟
十七夜對月
秋月仍圓夜江村獨老身捲簾還照客倚杖更隨人光
射潛虬動明翻宿鳥頻茅齋依橘柚清切露華新
裴廸書齋望月錢起
夜來詩酒興月滿謝公樓影閉重門静寒生獨樹秋鵲
驚隨葉散螢遠入煙流今夕遥天末清輝幾處愁
姚合極玄集取此詩月滿作獨上予以獨字重改從
元本鵲元本作鶴予改從姚本
西樓月白居易
悄悄復悄悄城隅隱林杪山郭燈火稀峽天星漢少年
光東流水生計南飛鳥月没江沉沉西樓殊未曉
此乃仄聲律詩也八句皆佳中四句山谷嘗摘書之
西樓望月張籍
城西樓上月復見雪晴時寒夜共來望思鄉獨下遲幽
光落水塹淨色在霜枝明日千里去此中還别離
前四句佳甚
八月十五夜翫月劉禹錫
天將今夜月一遍洗寰瀛暑退九霄淨秋澄萬景清星
辰讓光彩風露發晶英能變人間世翛然是玉京
絶妙無敵
中秋月王禹偁
何處見清輝登樓正午時莫辭終夜看動是隔年期冷
濕流螢草光凝睡鶴枝不禁雞唱曉輕別下天涯
三四天下之所共知
中秋月曹汝弼
年年相對賞永夜坐吟牀衆望自疑別孤高非異常園
林分淨影臺榭起餘光誰似蟾宫客得攀仙桂香
歙之休寧松蘿山人曹處士名汝弼字夢得其先青
州人南唐時徙歙詩一百五十首傳世曰海寧集舒
職方雄為序中子屯田郎中矩登第其後以進士仕
者六人以恩蔭仕數十人贈職方員外郎今曹君涇
清其九世孫天禧祥符間高蹈有聲與林逋魏野潘
閬等善詩亦似之此詩三四於中秋月亦竒也
中秋與希深別後月下寄梅堯臣
薄霧生寒水寥寥艤畫船人傷千里別桂吐十分圓把
酒非前夕追歡憶去年南樓足佳興好在謝臨川
淡靜
隴月
夜靜初見月雲薄未分明高樹尚無影遠鴻時有聲下
階嫌履濕閉戶認苔生寂寂牆陰暝更長巳漸傾
詩題曰隴月蓋朦朧淡月雲來往之意在文彦博貝
州軍中拜相時之後聖俞謂曹彬潘美下一國亦不
拜相素不以文潞公為然乎抑謂朝廷未然乎詩意
恐有所為而發是後有未晴夜陰夜暗三詩曰缺月
如羞出曰月色明還暗曰新晴月正明皆未可臆度
為指何事也
陪友人中秋賞月王安石
海霧看如洗秋陽望却昏光明疑不夜清瑩欲無坤掃
掠風前坐留連露下樽苦吟應到曉况復我思存
清瑩欲無坤竒嶮末句又用毛詩一語陳中取新竊
恐是王逢原詩誤刊荆公集亦有乃弟王平甫詩誤
置公集如舞急錦腰纏十八酒酣金盞困東西平甫
詩也醉膽憤痒遣酒拏王逄原詩也兩集予俱有之
候考
十五夜月陳師道
向老逄清節歸懷托素輝飛螢元失照重露巳沾衣稍
稍孤光動沉沉衆籟微不應明白髮似欲勸人歸
詩意謂向老而俯仰世間為明月所照破也老硬
中秋前一夕翫月楊萬里
月擬來宵好吾先今夕遭纔升半璧許已復一輪高遷
坐明相就群飛影得逃望秋惟有此徹夜敢辭勞
此詩五六佳句亦清瘦
夜中步月陸游
夜半不成寐起尋微夜行風生驚葉堕露重覺荷傾兀
兀酒中趣悠悠身後名興闌還掩戶坐待日東生
放翁詩萬首而月詩少別有十月十五夜對月詩云
重露滴松鬛高風吹鶴聲亦佳
七言(十首)
中秋月白居易
萬里清光不可思添愁益恨遶天涯誰人隴外久征戍
何處庭前生別離失寵故姬歸院夜没蕃老將上樓時
照他幾許人腸斷玉兔銀蟾遠不知
中四句皆述人之失意者末乃謂照人腸斷月實不
知即所謂雌雄風者也
八月十五夜禁中寓直寄元四稹
銀臺金闕靜沉沉此夜相思在禁林三五夜中新月色
二千里外故人心渚宫東面烟波冷浴殿西頭鐘漏深
猶恐清光不同見江陵地濕足秋隂
元微之為江陵法曹樂天在翰林
中秋松江新橋對月和柳令蘇舜欽
月晃長江上下同盡橋横絶冷光中雲頭灔灔開金餅
水面沉沉卧彩虹佛氏觧為銀世界仙家多住玉華宫
地雄景勝言難盡但欲追隨乘曉風
蘇子美壯麗頓挫有老杜遺味然多哀怨之思予少
時初亦學此翁詩惜乎子美早卒使老夀山谷當並
立也此篇古今絶唱與吳江長橋中秋月色成三絶
依韻和歐陽永叔邀許發運梅堯臣
看取主人無俗調風前喜御夾衣凉競邀三五最圓魄
知比尋常特地光豔曲旋教應可聽秋花雖種未能香
曾非惡少休防准衆寡而今不易當
元註永叔詩云仍約多為詩准備共防梅老敵難當
許發運名元歙州人歐公時知揚州在慶歴七年丁
亥此先以詩邀許而中秋乃無月
和永叔中秋月夜會不見月酬王舍人
主人待月敞南樓淮雨西來陡變秋自有嬋娟侍賓榻
不須迢逓望刀頭池魚暗聽歌聲躍蓮菂明傳酒令優
更愛西垣舊詞客共將詩興壓曹劉
宋初詩人惟學白體及晚唐楊大年一變而學李義
山謂之崑體有西崑倡酬集行於世其組織故事有
絶佳者有形完而味淺者尚以流麗對偶豈肯如此
淡淨委蛇而無一語不近人情耶梅公之詩為宋第
一歐公之文為宋第一詩不减梅蘇子美不早卒其
詩入老杜之域矣一傳而蘇長公之門得四學士黃
陳特以詩格高為宋第一而張文潛足繼聖俞盛哉
盛哉
酬王君玉中秋席上待月值雨歐陽修
池上雖然無皓魄樽前殊未减清歡綠醅自有寒中力
紅粉尤宜燭下看羅綺塵隨歌扇動管絃聲雜雨荷乾
客舟閒臥王夫子詩陣誰教主將壇
聖俞和云自有嬋娟侍賓榻謂人足以代月也永叔
答王君玉云紅粉尤宜燭下看謂燭下見美人勝於
月下固一時滑稽之言然亦近人情而竒上一句亦
佳
八月十五夜月二首曾幾
玉露金波不可孤相瞻今夕定何如氛埃未淨雨湔洗
陰翳小留風掃除丹桂看來元了了白榆種得許疎疎
一杯濁酒非難事未有新詩報答渠
雲日晶熒固自佳幽人有待至昏鴉遠分巖際松楓樹
復亂洲前蘆荻花曳履商聲憐此老倚樓長笛問誰家
霜螯玉柱姚江上作意三年醉月華
癸未八月十四日至十六夜月色皆佳
年年歲歲望中秋歲歲年年霧雨愁凉月風光三夜好
老夫懷抱一生休明時諒費銀河洗缺處應湏玉斧修
京洛紅塵滿人眼不知能似浙江不
隆興元年癸未茶山年八十
中秋呈潘德父韓琥
一年明月在中秋數日陰雲不奈愁忽喜新晴轉書室
極知清夜照歌樓醉當弄影如坡老詩就撞鐘憶貫休
千里故人應若此吾生常好更何求
澗泉此中秋月詩引東坡貫休事極新異
瀛奎律髓卷二十二
