横塘集卷十七宋許景衡撰
小間
與周令
前日特煩眷報而敷致剴切動與理契竊有以見大君
子端已平施之意甚善甚善拜寵畏慕何言顧恨衰迷
不獲親承以裨固陋耿耿初炎比惟尊候萬福恭啟起
居
與馮守
淮安吏民天與之幸乃得賢偉君子儼然臨之恩威所
施兩適其中境内帖然有日于此矣奉法循理古循吏
之事史氏以為百姓無稱今於左右為尤信苐虞召命
不越朝夕進據要近以攄及物之澤凡我州民不得究
被拊育之賜惟此之恨爾預此眷眷
請違台席俯仰兼旬轉徙脩塗永懷恩紀之重南望慨
然俗事紛馳不獲即叙嚮往中甚慚惕惟神明有以諒
之東行愈遠門牆眷眷之誠欲言不盡
某窮海細人稟賦單淺承學無所得每自悼其不競獨
幸備數麾下猥奉趨走之役蒙賜眷拊周旋覆露既寬
譴斥而又予告俾便其私竊顧孱微果何取於左右而
愛憐之意乃至此耶雖至仁博愛不間疎昵然非所應
得惟劇慚㥏耳
迺者告去有日重蒙宴餞眷意滋渥已切感戴而行李
百須復爾煩浼台聽益不自遑惟寬大不以為罪爾某
午日抵闕下官舟早暮可得即東下矣旅次屬此大熱
尤難久處也前塗别當參訊起居
寒薄幸甚得綴使令之末早暮左右雖愚闇不足以仰
窺高闊至於行已首公孳孳於及物實多士所矜式况
在部吏也耶違去麾棨忽焉歲莫念念眷錄之重實惟
朝夕行有參省之日繫吝之素豫爾訢釋
歲律行盡氣候益凜不審台候何似伏惟綏靖一方諸
福沓至更乞善保崇重以副朝家眷倚之意下情無任
傾禱之切
頃者京師草略參問起居自爾奔走脩阻且無西去便
仰詢動靜於是不繼悚惕有不可言者唯門下愛撫之
舊有以諒其匪懈爾不勝拳拳
恭承受代不遠還朝遂有顯拜之慶此固清議所屬苐
以吏民銜賜滋渥惘然惜旍旆之北爾然翔翥要劇利
澤所及者遠與其為一州其輕重小大何如哉誠不敢
自私輒以此賀某自夏徂秋䟦涉長塗所至濡滯閏月
方到家猥幹牽纏初寒離鄉以為歲暮必獲參拜舟行
復阻汳水凍澀貧橐碎累艱於出陸勢須新春方行還
局遲遲不任惶恐重念趨走府下閱日雖淺而周旋保
庇之私實厚輩等則終始記錄固宜徼賜門下仰惟樂
育成就之德孚于多士蕞爾嚮往殆無窮盡
答鄭國材
昨蒙惠書屬病中僅能執筆作報草草當已早達春盡
渴雨稍熱想惟孝履支持前書所喻皆盛德者所任非
僕敢當也少時窮空應舉覓官冀禄及親耳稍長從賢
士大夫游乃知夫仕不獨為貧也頗思進於學問而求
其所謂成已者然資禀凡下知識昏鈍又未嘗得親近
賢師友無切磋之益以至于今而茫然無所詣也交游
間過聽輒見推許曾不知其迂疎固陋無一堪者此殆
周人之璞也而足下又以衆人所以望璞者為言豈不
過哉昨蒙誤恩寬之言責蓋嘗歴誦蹇淺辭不獲命靦
顔就職亦幾數月雖愚甚猶不自量庶幾草芥之微求
裕天地苐未知蹇淺果有以自效否區區未易悉布于
此也示問中庸大指非公好學不耻下問誰肯千里移
書見及耶曲能有誠謂之致力於所偏曲其義有所未
安誠如来喻蓋擇善而固執之者學者之事也擇者當
如何學問思辨是也此所謂致曲也曲能有誠誠於致
曲而已
與太守
窮臘寒苦恭惟照臨一方鱗集諸福朝廷賢德海内傾
屬伏乞上為聖時善保崇重無任
竊某誠心願見有年于此疎賤之限無階親近居用悵
仰比獲于典謁伏蒙寬大特與之進凜然德義俾遂瞻
炙實不貲之幸遽復請違方爾行役跂首台座何勝眷
眷早暮之情伏冀聰察
頃自台席謁誨滋欵闇劣不競為之廓然而高明不居
俯同於物燕笑從容若遇等輩雖自大君子夷曠所存
顧不肖何幸耶拜别匆草叙感不究萬一尺紙寓誠復
爾澀訥祇益慚懼惟門下諒之而已
竊以風望之重載在士論上簡聖心均逸名州雖自優
寄而清議大有所未厭柄復之命當在晨夕蓋中外所
共祝賤子敢佞某疎慵無似每念承教不早頃從執謁
而愛拊欵昵若素役於左右者又蒙矜憐安全之賜下
及泉壤厚德所施雖存没均感顧何以報稱萬一唯知
誦詠以為不忘耳
與人
比者東歸往還使部獲拜幕履下蒙不鄙棄延誨滋欵
蹇薄慰幸良已不貲計違行府忽焉易月欽味德義之
重惟爾拳拳愈遠侍承西去悵惘實惟朝夕謹上啟參
問執事者
春序云晩氣候益暄恭惟對時受福無量更乞善護宴
起茂對寵光以副海内屬望之意伏念疇昔最荷知奬
之賜願言瞻拜少叙感遇萬一而疎遠之限久未契何
勝悵惘重以頻年以來洊罹憂患轉徙道路上記將命
復爾缺絶顧何取為愛撫之厚者區區愧訟良不自置
惟神明有以諒此
竊以精識遠度輔以力學已足為多士楷式而好賢樂
善汲汲如不及尤為識者所欽嘆謂宜進贊國論使康
濟之澤出于一門尚掩册府輿議誠有所未厭顧在眄
睐之末拳拳祝頌尤劇真切
某前者請急歸鄉比還任取道闕下屢走謁舍而漫刺
訖不得上通將命渴德之悃益覺勞吝尚冀昭其匪懈
不絶其後日之進幸甚
與何丞相
前日祗造鈞庭獲望履舄伏蒙至仁曲加問勞所以存
撫蹇躓之意尤渥小人何以得此恭惟某官端方寬厚
協德元聖登延揆路三載于此雖動植之微畢霑惠澤
矧在疵賤嘗辱一盻之舊者耶欣慕感嘆欲言不盡未
即祗謝苐劇拳拳
某不才一行作吏舊學益落重以憂患之故筆研廢閣
久矣比者侍坐伏蒙鈞誨俯及鄙文聞命悸汗重念寒
薄前此每蒙奬誘而荒唐弗競訖無以稱眷意之萬一
居抱慚悚而寬大涵容未從斥絶復俾以文字煩凂聰
聽蓋有收而教之之意念非木石豈不慨然輒忘其蕪
陋不堪繕寫上呈伏惟謀謨之暇特賜觀覽逆旅楮墨
未具所獻不多又以告假有限迫於還任不獲躬詣崇
屏仰丐彈畫無任惶恐請教齋閣尚期後日惟相公不
倦有以終始之
代人與樞密
春序云晏氣候益暄恭惟協贊政機坐擁祉禄仁聖眷
倚華夷屬望更乞調御寢餗以副具瞻下情無任祝頌
之至
斯者恭審榮拜綸書入秉樞筦除目紛播有識相慶恭
惟德望威名聳動中外雍容談笑固已折衝千里之外
而况高才力學志存經濟行須詔麻正席揆路使昆蟲
草木畢霑惠澤䕫稷偉業復見此時實中外所同禱也
匪佞
伏念違去鈞庭屢易弦朔驅馳冗劇不時上記執事者
何勝愧訟尚倚寬大有以諒其匪懈耳方當進位廊廟
之始海内奔走以修慶謁獨是孱鄙繫官窮僻不獲從
旅進操刺贊喜北望牆屏不勝依歸悚汗之至
伏念譾薄不自知其不肖猥沿愛撫出入門闌親承欵
昵實自疇昔顧在疵賤雖不足以仰副勤與而盛德久
要所不忍棄况當被遇仁聖康濟海内之日則區區欣
抃宜其百倍衆人惟矜憐眷錄有以終始之此生幸甚
備員偏州苟免罪戾蓋自庇覆之賜其幸不貲苐以食
貧指衆私計百出薄禄不足以周給此為病耳以門下
眷存之舊喋喋及此
夏序云初不審機務至繁啟處何似時方清和物被長
養伏乞茂對令序益綏福履以副中外屬望之意
伏念去離門下閱日滋久低徊薄禄綴繫僻陋永念祗
侍幕履既未易得而欽誦疇昔眷撫之重炯然未始輒
忘北望鈞庭裁十數舍尚冀時得以尺牘上勤將命而
拳拳早暮之誠庶有以自達爾伏乞賜諒
比承以道德風望登延右府實宗社夷夏之福雖嘗以
短書叙慶而楮墨澀訥豈惟不足以敷寫海内傾誦之
意顧在微生誠心忻戴曾未究展萬一何勝慚恨唯祈
即膺爰立之命攄發遠業以濟元元使得繼馳賀幅少
畢願言無任勤懇
拙薄仰禄于此忽忽踰年無補公家徒自慚怍獨幸大
賢得志澤被區宇惟是不才得與動植仰均餘潤苐切
忻躍自賀耳
與人
初夏不審鈞候何似恭惟神明協輔慶履日新時方清
和物被長養更乞茂對令序善保威崇少副中外屬望
之意
伏念違離閎屏積有歲序永惟終始顧矚之眷刻畫寸
臆殆今不忘奔走小官既不獲日奉灑掃之役至於參
候宴起彌時缺然愧負鴻私殆無說以自恕惟倚寬大
有以諒其嚮往之實耳無任拳拳祝望之切
某昨者率爾問起居蓋恃門下照知之舊不以凂黷為
罪方爾恐愧遽拜鈞翰之寵辭情欵昵所以慰藉之意
尤渥伏讀感戴不知所言職守拘縻無緣祗伏軒垿以
謝異數徒劇慚悚伏乞賜諒
比審眷留闕庭疊侍黼座恩數之渥夐無前比圖任共
政非公而誰佇聞詔麻正位宰席康濟寰㝢對越在天
四海所懷施諸今日乃士民朝夕顒顒之望顧惟頑鄙
得與動植均被休澤何勝千萬之幸
某饕禄奉親從事不敏此心兢兢常恐有玷門下疇昔
誤知之意備數偏州稍逭曠罰蓋自輝潤之出况當恩
席行執魁柄在寒賤欣躍區區不止逃罪戾而已也
與吳尚書
某不望幕履下俯仰踰年念念眷撫之隆實惟朝夕小
官匏繫漫無參省之便尺牘寓勤復爾不繼仰負收卹
徒自愧訟正惟門下照知之舊情恕必矣然在孱薄終
不自安也
自頃超陟省座實階大用多士稱慶殆不容口洪惟忠
義直節簡在帝心畀命樞衡當不越旦暮蓋民所同願
顧被遇之深者猶勤勤於祝望也
寒門冷族誰肯顧眄而兄弟賤陋最荷矜䘏闔戶戴德
不知所喻唯祈早膺柄用使得與動植均被惠澤誠心
頌願拳拳以之
某備數偏州饕禄為老稚之頼未從汰遣猥自奬庇之
出區區感仰欲言不盡
與張守
伏念旬浹不侍幕履永懷恩紀之重實惟朝夕涉履修
阻參訊興居不覺緩後雖門下眷知之渥端能諒其匪
懈然不敏之迹已疑於逋慢矣無任慄慄
比日不審鎮撫多暇宴起何似時方清和物被長養更
乞善綏福禄前對顯重之寵下情祈願良切
昔者竊聞盛德之譽載在多士居限疎遠無階參拜徒
有嚮往區區然亦以為翔翥清切屬被大任久矣不謂
屈臨一州而冗散無似實隸麾下猥沿趨走得償積歲
願見之誠豈天姑遲晉擢特以為不肖者幸耶所恨遽
易職事不獲從容扣請左右竊計召節趣還在旦暮頃
則出入門下以畢願言尚何晩耶
某伏念備數吏屬閱日未幾而撫存顧遇之厚有若素
役於左右者此心銜荷已無窮盡誤恩遽及告去有日
更蒙贐賚稠沓犒餞周至仰惟終始之眷度越夷等感
戀實亦稱是雖孱薄略無報塞之萬一敢不佩服永為
不忘耶寵假卒夫大濟旅𤨏感激萬萬四名者先遣還
其二候置到建茶當令賫回伏恐尊意京師别有幹委
伏乞下喻
