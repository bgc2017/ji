横塘集卷一宋許景衡撰
五言古詩
題海山亭懷左經臣詩
去年登斯亭江山照尊俎眼中十年舊一笑便爾汝今
年登斯亭春風糝花絮故人渺天末雲海滯鱗羽尺素
相濡沫耿耿不我與壁間指舊題珠玉暗塵土良辰豈
易得陳迹空處所眷言繼高韻寸縷慚織組嘉我二三
子肴核佐玉醑歡然為傾倒落日爭起舞丈夫貴適意
窮逹付出處洛陽真小兒顧慕涕如雨江流無日夜而
此獨不去何須數歲月俯仰亦今古
食筍
山中春物早霏紅亂桃杏霜筠固自如挺立萬夫整蟄
雷走狂鞭迸地驚脫穎鮮華競時節露籜含朝景山家
窘口腹擷摘盡畦町林間忽斑斑一笑脱愁境呼兒且
朝飯縹緲度雲嶺海犀紛縱横荆玉燦光烱士生得所
適藜藿厚五鼎膏粱誰不飽去去多僥倖
康師見訪於竹閣因師臣師同賦問訊元老人
道人樂巖栖泉石厭眼耳胡為一葉舟汎汎西湖水應
憐老居士巾屨困塵滓相從一笑頃茗盌浮雲蘂江天
正搖落秋色淡如洗宴坐俯層軒梢雲森鳳尾眷言東
溪老挺立萬夫偉平生海潮音卷舌付諸子維此岑邃
師道學究終始當年幾酬對萬法一彈指要當出新句
特用問興止江河有餘潤今我亦隨喜
贈袁州仰山簡長老
簡師本吾儒學佛見閫奥開心滌塵滓回首棄巾帽飄
飄秋雲意凛凛霜柏操魚鼓屢陪衆林壑常寄傲十年
棲仰山終日勤勸導欲酌清泠泉為爾沃炎燥欲揮智
慧劒戒爾逞貪暴迷途自多梗法岸豈易到惟知務引
拔仰不愧覆幬幽明雖難詰善否疑有報巖間湧寶塔
兹事誰為造琢削寧須班挽拽誰困奡一方競奔走萬
口盡諠噪守臣獻異狀天子錫嘉號鎮壓等衡嶽扶持
壯大寶師乎良有得叟也無復道
鄉會詩錢晉臣和韻謝之
流落湖海間十載苦卑濕生還亦何事猶未掃餘習天
葩發新句珠履追舊集和篇紛四來文采各熒熠轟鋐
金石動淒楚風雨急土風自難忘豈類南冠縶英英王
者後文武盛爵邑清深如古井短綆未易汲如何示同
好醉墨猶我及年來窮到底屋壁徒四立此行亦何幸
珠玉得屢挹騏驎委六轡萬里無險澀他年乘高車何
人猶戴笠
登清勝堂呈長兄
幽居在山腰斯堂近山頂松竹𤨏隂翳軒窗闢光炯先
生為題榜醉墨重九鼎登臨屬秋半搖落江山迥獨鳥
點晴空斜陽亂帆影相將舉網去鳴榔盡漁艇含情寓
毫端羞澁對清景却憶初來時積雪照高嶺餘香舞寒
梅芳意萌野杏英英座中客玉樹凌風並天涯歎淪落
誰使脱陷穽愴然撫陳迹曉夢驚初醒年來飽經事百
念欲灰冷君恩等山嶽此意猶耿耿何當伸報效萬一
免罪𤯝杖屨時往來壺觴欲酩酊樊籠戢鴻鵠末俗多
蛙黽此心端不謬餘生亦何幸但恐主人瞋塵沙汙異
境
朱君文拉遊淨明寺因迓張宰詩
火雲湧晴空矗矗盡竒巘午汗麾白雨俯仰無從遁招
提據高岡萬木森偃蹇涼飈落冰雪爽籟發絲管朱侯
真好事十里過南坂憐我堕深甑相將振餘喘欄干俯
屈曲巾屨容跣袒風苖翠浪翻海嶼青螺遠况兹接尊
酒笑語傾懷悃浮雲識醉歌彩羽驚檀板新涼知幾日
已覺秋風轉事業愧初心明時羞冗散主人勤使事暌
闊心不展雙鳬歸未歸紅日林梢晚
還自南邑潮過不及渡因宿江上書所見
漫刺辭主人遲遲駕短轅郭外人煙晚雞犬自啾喧客
事足俯仰世塗多險艱行役亦云勞未抵浪拘纏潮汐
真無情歛去如絶絃解衣試槃礴旅鴈方聯翩天末線
縷動鉦鼓俄闐闐稍看黃金盤呑吐洪濤間歘然洲渚
失浩蕩連雲天平生喜江海豈但眼界寬飄流二十載
齷齪百憂煎今夕復何夕玉壺俯人寰造物雖汝厄寧
不略汝憐清風一帆去鼓柂餘高眠佳處良在兹疇昔
勞永嘆
成正仲水鄉秋興寄王履道惠然見示以此謝
之
九河赴滄溟奔放日洶洶霖霪作秋潦散漫失邱壠孤
城臨絶島狂瀾驚四擁鳬鷗散凌亂蛟鰐似矜寵微茫
天勢平蕩搖坤軸動田家栽一麥秋稼泥沙壅何能憂
卒歲廹此朝夕恐孤生寄卑濕五斗安闒茸飽聞逹人
觀未作窮途慟稍令裨危堤運土紛接踵河伯聊戱劇
爾軰嗟倥偬成侯北方秀筆力千鈞重新詩試模寫氣
奪洪濤湧英英幕下郎仡仡山西種何當一交鋒我亦
願助勇
龍華馬舖懷盧行之去年邂逅
去年南邑歸春風拂征轡相從一笑頃花卉方嫵媚歲
月俯仰間還到經行地壁間舊詩句塵土日蒙閟老境
牽俗累節物搖鄉思歸歟悵何時與子同此味浮雲有
南北况乃為禄仕置之勿復論一醉了春事
道樂安寄楊縣丞時可
猗蘭出衆草歲晚不可採幽幽澗底松獨立色不改成
都有雲昆逹識我所駭形骸判土木軒冕那能浼端懷
三釡養尚贊百里宰人方笑渠聾我獨悲衆瞶經行閶
闔里指述紛穉艾愛之不可見暮色生寒靄一區已有
宅三徑可無待他年歸去來垂白看戱綵林園日成趣
雞犬亦自在回看是非場蠻觸誰勝敗收身要閑健肯
坐老病悔我亦釣横塘相望渺雲海
寄左四十
小左真竒才童穉已穎悟讀書一十年胷臆日充饇時
時吐所有落筆不肯住長江呑巨壑白日破昏霧雄辭
何縱横妙理争發露驊騮始汗血萬里猶頃步嗟嗟駑
駘軰安用苦猜妬而我何為者江海久飄寓得子稠人
中磊落真瑜璐文章豈易工識者尤難遇哀絃有三嘆
要非俗所諭往還幾歲月會面輒忘去蕭條抱膝吟浩
蕩登高賦迷途子所憐正我欲到處我觀古人文何曾
事章句至音本澹泊太羹異凡具君看桃李花紛紛競
春莫終焉適衆口了不在紅素子兮更深探吾言亦其
粗
寄左與言(時與家府君遊天台)
我公厭紛華早歲謝羈束卜居山水間山水長在目巉
巉吹臺高灔灔横塘渌興來即杖屨往往混樵牧别來
二三載猨鶴悵幽獨歸心日搖搖夢繞湖山曲兒曹真
罪人志養非所欲留連州縣間折腰食斗粟世途苦多
礙公心亦煩蹙眷言慰公者蕭散惟林麓謝屐齒已蠟
陶巾酒初漉結束山家具提擕倩童僕遥知入山去野
飯久不肉相見石橋側觸眼驚寒瀑殷勤清淨供煑茗
媚乾竺琖底亦薄相聊以眩聾俗桃谿仙洞府流水花
䎘䎘二子去已久蟠桃知幾熟弔古一慨然新詩定相
屬英英太沖後壑壑崐山玉千言揮灑頃紙上龍蛇伏
聯鑣得所適山路忘重複我亦箇中人簿領方驅逐遥
望白雲飛此心尤躑躅羡子好心事愧我祇眠餗人生
行樂耳險澀戒川陸千金不垂堂萬里虞脱軸歡罷念
歸旋無貪華頂宿
引泉示吳甥
淙淙玉溪泉曲折西亭隅飛流自噴薄白石淨如鋪雖
無渫井禽亦有針頭魚豈知江河寬嘘沫自相濡况此
五六月萬物在洪鑪而我弄清淺𤨏碎珠玉俱泉兮且
勿流止此為我娛一出澗谷去人間供百需清者鑒鬚
眉濁者混泥塗江湖尚或爾而况溝與渠寄語山中人
所養當何如
浮屠二首
浮屠有沖衍少小已雋偉身雖束異教性實嗜書史千
言揮灑頃妙語如飜水嗟嗟静閣中斯人今已矣
成象有至行既冠逃浮圖與遊何其多一一士大夫毛
髮不及&KR1678;破衲常如如軒檻已陳迹來者猶嗟吁
小圓石屏
微風激寒波浩浩皺紋縠連山夾修徑約略露寒木何
人琢山骨拂拭溫如玉蒼蒼碧月樣入手不盈掬此生
隨萬物何者斯為足要須指顧間一寄千里目
石屏
嗟我官永寧天台祇兼驛如何三過雁未省一投屐豈
無謫仙夢蕭散到泉石亦有山中詩淋漓堆醉墨當時
巧酬唱二左名藉藉戴子爾何為十載名山客自言石
橋下醉耳驚霹靂石橋富孫子一一粲珪璧希微小江
山妙盡丹青蹟憐我逸少徒念念岷峨適持此一拳許
已作千峯碧我生癡鈍殺兩眼眩白黑塵埃浪奔走簿
領隨戲劇何階探道要回首謝形役琴書載扁舟歸卧
横塘側天台何必到去路饒荆棘端留石屏風種種自
可識
張仲共許惠吕研因成長句
英雄舊割據鼎業逐流水高臺亦已傾况及分香婢鱗
鱗屋上瓦棄擲滿隣里鐫窪漫兒戲後世始稱美世人
攻翰墨好古惟兩耳何曾問珉玉枉却千金市豈知疊
口翁十指老泥滓追蹤千載後未易較彼此其質堅而
剛其膚膩而理澄泓秋水淨慘淡暮山紫要當奴鳳咮
何止友龍尾神工付黃壤人間能有幾張侯金閨彦不
特河朔偉十年走澤潞百物盡糠粃惟有篋中珍左右
配書史明光惟起草此獨塵埃裏嗟我方著書瓦礫著
獺髓慇懃桂籍舊許輟陶泓子學問已遺俗取舍期不
詭及物何可望姦諛誅既死
南監還宅
野店飯童僕駐馬亦俄頃寒曰不相貸漸漸欹西嶺揮
鞭上馬去驚塵蒙四境客衣已䟱薄霜風作凄冷極目
去路長回首煙村暝鳥雀飛棲定雞犬啾喧静新月當
馬頭疎林亂人影去去甘遠役遲遲復深省筋力疲往
來歲月磨簿領雖云竊廩禄乃是蹈機穽戰栗當吏案
低回傍公屏少年浪自重事業期台鼎棲棲裁一命泛
泛慙飄梗窮通宜有在賦予定誰秉矢詩寄幽嘆寂寞
寒夜永
庚子歲作
我本山中人中年墮紛華祠庭罷香火還尋舊生涯墟
曲分耆舊問勞仍咨嗟三徑日荒蕪歸來何晚耶亦既
謝父老低頭自吟哦人生各有役倦游即還家來者祇
如許往者知奈何
憶昨
憶昨秋風時持檄走東越棘圍𤨏深嚴蓮塘漾空闊嘉
與二三子雄辯探理窟清尊日從容高堂俯軒豁思家
資善謔望遠嚴詩律海蚌割明瑩荆璞略玷缺雙瞳眩
丹青萬紙疊冰雪敢辭窮日力要使駑驥别誰憐今夜
裏還對中秋月當時席空階清影數毛髮杯盤已零亂
浩歌彌激烈朋從渺湖海歲月苦飄忽窮閻撫往事驚
夢誰與說清砧送逸響寒螿共幽咽舊遊知誰在想見
賓筵設泠然廣寒宫共此白銀闕題名滿四壁世路非
一轍北軒風雨多長恐銀鈎脱
白沙驛弔辛氏
劍溪激流湍狠石森戈殳劍山皆壁立小徑千盤紆行
人雖慎擇何者為夷塗我行岳灘上短亭臨路隅詩榜
紛四壁共傷辛氏姝辛公罷會稽歸舟挈妻孥驚濤觸
巨石十掌一息殂唯公倚敝篷脱命顛沛餘泥沙汙玉
質波瀾漾羅襦草木為慘淡鷗鳬亦驚呼嬌魂逐流水
散漫何所如遺骸不盡獲亦有葬江魚千金不垂堂覆
轍戒後車爾死今四紀曾無復淪胥是身等浮雲變滅
只斯須在物苟有益寧辭死非辜沉江恥讒國人皆笑
三閭殺身以成仁聖言良不誣溺死豈爾志庸知非良
圖紛紛殖已利感歎獨躊躇
和時可醇酎二首
聖賢須千鍾我豈箇中人焦枯展餘瀝好我已十分元
戎鎮河朔憐此賤與貧不羡彼瀛州已有玉膏醇小槽
滴真珠霑餉無疎親但有坐上客誰問甑中塵豈學梁
父吟何時見陽春
勞生何擾擾百年今半塗是身等浮雲南北方自如青
衫憶初仕與公父子俱邂逅話疇昔恍恍一夢餘
潛清室
世途溷塵土道人獨潛清隠几方丈間凜然玉壺冰湖
山自拱揖風月時將迎未能役濟勝久客媿吾纓
書聽雨亭呈元老
無雨我掩耳有雨我不聞我豈妄人耶心手自紛紜老
人登斯亭聽否了不分前山忽震雷後山堆白雲
别毛德修
張公鎮關南賓客多儁偉芝蘭已秀發父子作知已聖
人樂育才充庭皆濟濟仲也與計偕發軔已千里毛侯
東南特清澈分潄水並驅及春風聯璧驚都市麟鳳豈
無種貂蟬能有幾承家貴勲業可獨在書史自憐坐樗
散所學慙簣止永懷勝已遊塵土濯清泚相從苦匆促
寫别亦狂斐離庭寒日暮目斷塵沙起
