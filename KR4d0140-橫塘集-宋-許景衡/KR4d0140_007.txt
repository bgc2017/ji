横塘集卷七宋許景衡撰
制
越王偲第八男乞特賜名可除右驍衛將軍制
朕惟祖宗明帝堯之峻德以親睦九族積周家之忠厚
而本支百世慶流王邸克生多男肇頒爵命以為爾寵
蓋有國之常典非近屬之私恩矧吾叔父僉謂大雅之
不羣宜爾諸子咸知為善之最樂往服訓辭永綏福履
可
越王偲第十二女可宗姬制
勅眷吾叔父為時賢王席餘慶於祖宗盛鍾愛於閨閫
爰稽邦典載錫恩章爾性禀靜貞習知淑慎服姆師之
訓見於夙成閱圖史之規庶幾克踐益崇懿德允協令
名尚體眷懷永綏祉禄可
宗子安止正任觀察使制
勅漢唐宗室子智略類有可稱者而朱虚江夏折衝禦
侮卓然不羣著在史册後世稱慕焉具官某於皇家為
近屬於環尹為顯位而能持心樂易志在有為比緣寇
攘乘城扞守有夙夜之勞有司奏功朕用汝嘉進陟廉
車是為異數其益自勵於忠勇庶幾無愧於古人可
通直郎向子扆除右衛將軍駙馬都尉制
勅具官某周詩之美王姬能致肅雍之化唐室之尚公
主必求文雅之流惟我國家稽古典禮若時下降宜舉
舊章以爾天資粹温人物秀整凡今故相孰如文簡之
一門詒慶後昆時乃欽聖之餘澤擢居築館式重國姻
進秩副車參官環衛其益思於兢慎尚永對於恩榮可
向子扆除正任刺史駙馬都尉制
勅㛰姻以時二南以基王化夫婦有義五典以叙人倫
屬嘉禮之告成䟽茂恩而進秩具官某風姿凝粹器宇
靖深生于勲德之門習知詩禮之學眷貴主之下降㳙
榖旦以有行爛然車服之儀申以爵禄之寵粤從環尹
遥總守符進以才能當知選尚之意宜爾家室允資德
義之修往復訓辭益光時譽可
陳遘中山路安撫使制
勅師克在和方慎鎮綏之寄人惟求舊益隆注倚之私
乃眷老成申頒優渥具官某早以風幹寖被簡知敦郤
榖之詩書洊分閫寄師留侯之智勇灼著戰功屹若長
城護我方面屬兹易地還蒞舊封拊循兵民謹守疆圉
繄爾中山之重寬子北顧之憂可
李邈依舊真定安撫使制
勅自金人侵侮河朔用兵多士獻言莫先擇帥朕惟用
人在乎因任泛舉不如求舊於以底績不亦優乎具官
某以孝為忠寓文於武出守關塞持節西河威名灼著
邊人信服比膺柬求分閫全趙易鎮定武乃以親名自
列避而弗居是用申命俾仍舊服維我祖宗善馭將而
漢班超則善守邊撫育將士綏靖疆場使敵人畏威而
遠遁惟爾勉之益勵乃績可
郭奉世除集英殿修撰制
朕惟盜賊竊發或稽天誅若守將得人則兇徒必獲以
爾奉世早以吏能見推多士出守高密政績可觀比者
逋卒狂悖侵擾吾民爾能提兵乘時掩擊斬獲之多至
于千數威名暴著達于予聞論撰集英士夫高選不獨
旌爾之勞烈且以為四方守臣之勸焉益究壮猷以俟
褒陟可
商守拙除直顯謨閣制
朕惟河朔比罹寇攘若守將得人則兇徒自潰以爾守
拙精於刑名之學夙有平反之譽出臨便郡施設可觀
屬盜賊之竊發嚴壁壘而固守躬冒矢石至傷體膚而
能褁創督戰以全吾圉載惟忠藎良極嘆嘉其進直於
西清以表勸於北道勉惟竭節嗣有寵褒可
郭琰陜西轉運副使兼制置解鹽使制
勅具官某解池滋息實佐邊費廼者任非其人公私告
病肆求能吏俾經理之爾琰早以風幹屢更使指蔚有
望實稱于搢紳其以册府論撰之職往副關陜漕輓之
事凡鹽澤之盈虛貿易之政令惟爾精講而力行之使
商賈流通邦計給足時乃之職可不勉哉可
許高可閤門宣贊舍人制
勅具官某贊朝儀于宸閤總憲禁于一路厥惟能吏乃
堪是選爾有幹材重以勇果自河以北今以命爾訓練
民兵驅逐盜賊使疆場無擾而閭里妥安爾之職也往
其懋哉可
知威勝軍張堯佐可閤門宣贊舍人制
勅具官某金兵内侵綿上闕守爾初臨孤壘安集驚擾
之餘僉謂有勞宜膺褒寵夫贊儀上閤而剖符邊州亦
武士之高選也益懋勤績以對恩榮可
劉錡除閤門宣贊舍人制
勅具官某贊儀上閤武選之要職也朕所慎擇今得其
人以爾錡名將之子能守家法乃者賜對便朝敷奏詳
明俾踐厥次是為優寵益思自勉以稱簡求可
劉衍宣贊舍人制
勅具官某贊儀上閤武士之要選爾以智略見稱流輩
今以命爾往參戎幕尚其自勉以趨功名之會副朕超
擢之意欽哉毋忽可
朱靖等授官制
勅某等爾等各以勇鷙早隸軍籍積年有勞易官班禄
往承新命益務忠勤可
俞平等授官制
勅酒醴之政付諸有司爾等各以恪勤遂膺初命賞則
優矣往其勉哉可
靳澤等授官制
勅爾等宿衛有年各能不懈以及入官之格其祗初命
益務忠勤可
劉珪轉兩官制
勅具官某邊臣無守禦之備乃欲棄捐堡砦爾能固護
以全吾圉其功可錄矣進官二等以為爾寵往惟欽哉
可
倪臯等各轉一官制
勅具官某等酒醴之政付諸有司爾等各率乃職訖事
無曠進官一等以旌爾勞往服欽哉益思来效可
時孝悌轉一官制
勅具官某爾祗役于官服勞良久進官一等以錄爾勤
往其懋哉益圖報稱可
蔣祖師等轉官制
勅具官某爾等蒞職外府能佐而長剡奏来上請錄爾
勞進秩茂恩往其祗服可
朱革轉兩官制
勅具官某爾頃為帥屬從軍兩河今錄爾勞進官二等
往其祗服益懋忠勤可
成忠郎賀注轉兩官制
勅具官某捕寇尉職也能盡其職則懋功之賞朕亦何
愛焉乃者青寇嘯聚林莽爾能掩獲以靖里閭進官二
等以為在職者之勸可
崔廣等轉官制
勅具官某頃者金人侵擾邊壘爾等咸奮忠勇一掃烽
烟兵民帖然良以爾等能自竭也或進職上閤或增秩
一等以寵爾勞益思戰守之力尚有殊恩以俟後效可
脩武郎趙思道轉官制
勅具官某廼者西戎擾塞下爾能自奮斬首却敵宜從
進秩以旌爾勞可
祈立等轉官制
勅敵師深入邦畿繹騷爾等各奮忠勤血戰却敵奏功
第賞超進厥官往膺不次之恩益勵無前之勇可
王子玘等轉一官制
勅具官某等羌戎犯順侵軼邊陲爾等身先士伍各有
斬獲進官一等以賞爾勞益勵忠勤以俟褒顯可
李忠等各與轉官制
勅具官某戎騎侵軼爾等各有斬獲之功進秩之恩以
為爾寵往其欽哉可
奉議郎宋晟轉一官制
勅具官某爾能修戎器部民兵以守衛王畿其勞亦可
錄矣進官一等往惟欽哉可
向齋轉官制
勅具官某王師出塞破賊巢穴爾能力戰有功行間褒
進爾官以為將士之勸可
王郅等轉一官制
忠以衛上人臣之節賞以勸功有國之權故高爵厚禄
非以苟私貴昵亦視其功之如何耳具官某早隸仕籍
久于器使或祗事上閤或列職禁省恪恭匪懈蔚有能
稱比因軍興區處纖悉有夙夜之勞進官一等為爾輩
寵各殫乃心以圖報稱可
茹端轉官制
勅具官某爾以勇果從軍禦寇累功議賞併進厥官往
其欽承益務報稱可
劉良弼等轉三官制
勅具官某等敵騎侵軼邊陲繹騷爾等各提孤軍力戰
拒敵功未就而忠有餘使者以聞朕用嘉嘆進官三等
以旌爾勤往究壯圖以對殊寵可
全端夫轉官制
勅覃慶渥澤實均在服而爾兄以改授為請於以見友
恭之義丕從厥志往服茂恩可
郭彦章等轉官制
勅具官某等廼者愚民嘯聚山谷爾等各奮忠勇俾即
就擒今部使者列上功狀進官一等以旌爾勞往服寵
榮益思報稱可
權南豐廵檢高騰因本寨兵級聶成等作亂勦
殺淨盡轉一官制
勅具官某卒驕倡亂威不素行非一日之積也錄爾倉
猝弭亂之功而略其不素訓整之罪可謂厚矣進官一
等其克欽承可
馬燾轉一官制
勅爾等各以勇果從事戎行簡募土豪襲繫寇賊載嘉
勤績進官一等益著来效以俟茂恩可
武德郎張仙等各轉二官制
勅具官某軍校狂悖驚擾兵民汝等各能掩捕俾即伏
法進官二等以旌智謀往其懋哉益思後效可
湯材等轉一官制
勅具官某敵騎侵軼爾等各有守禦之勞有司奏功進
秩一等勉脩職業以稱恩榮可
鄭宗孟轉官制
勅具官某齊寇竊發屬邑騷然爾率卒徒多所斬獲併
進爵秩以錄爾功往惟懋哉尚思来效可
孫世詢等轉三官制
勅具官某逋卒狂悖侵擾旁邑爾等各能率先仕伍破
其巢穴剪除醜類並著戰功超遷三官是為殊寵益懋
忠勇以對恩榮可
劉之才轉三官制
勅具官某逋卒狂悖井邑騷然爾能躬帥其徒乘時斬
獲奏功来上超進三官益務忠勤尚有褒寵可
龍安等轉官制
勅具官某爾等皆隸兵籍比緣脅從陷于非義而能以
忠勇自奮糾率其徒屏除首惡初雖失道卒能自新功
罪相除朕不終棄或擢居朝列或躐進武陛益思勉勵
以報不次之恩可
高景雲轉官制
勅具官某文武一道也而或不能兼焉者非才不足學
不至耶以爾景雲早以詞藝聞于縉紳冊府宰屬更踐
滋久出守北州屬有邊警忠義不懾惟道是守捍禦有
方卒固吾圉錄功進秩以寵爾勞往其勉之以為文武
全材則朕汝嘉可
王雄等轉官制
勅某官屬者逋卒侵擾冀方爾等能率其徒屏除斬獲
奏功第賞各進爾官以為忠勇之勸可
王彦轉一官制
勅具官某爾以彊勇躬督士伍翦除醜類以靖邑境進
官一等用旌爾勞往服恩榮益勤乃職可
全淵轉一官制
勅具官某爾等列職禁省屬當軍興招置強勇部勒衛
從有夙夜之勞第功来上進官一等以寵爾勤往惟欽
哉以圖来效可
董士良轉官制
朕仰遵祖宗成憲刊正官制以禄左右之臣恩數寵章
於是為稱以爾士良從事禁闥恭謹不懈涉時久矣累
官至是抗章有稱願從彝制勉服新渥益思所以為報
者可
張公濟等各轉一官制
勅具官某爾以強勇射藝絶倫進官一等以為武力之
勸往其欽哉可
士琛等轉官制
勅金人大舉侵擾畿甸軍書奏報汝等有勞第功進級
往其欽哉可
康弼轉一官制
朕初嗣位均澤海内進秩文武之士以同邦家之休具
官某早以恪勤官于禁省祗事率屬蔚有能稱推此茂
恩遷秩一等益思矜慎以對寵榮可
孟濤轉官制
勅具官某爾祗役樞府實掌軍書積日有勞宜推懋賞
往勤乃職以稱所蒙可
趙昇等轉官制
勅具官某爾等各以武力宿衛有勞射藝中程宜膺懋
賞併進禄秩往惟欽哉可
趙明誠轉一官制
勅逋卒狂悖驚擾東州爾為守臣提兵帥屬斬獲為多
今錄爾功進官一等翦除殘孽拊循兵民以紓朝廷東
顧之憂惟爾之職往其懋哉可
曹格等轉官制
勅逋卒狂悖驚擾東州爾等能率其徒頗多斬獲併進
爾秩以寵忠勤往惟懋哉以稱優渥可
劉士通等轉兩資制
勅具官某頃者元帥摠戎河朔爾等有軍書奏報之勞
各命以官往其祗服可
張燾宣教郎制
勅具官某往者敵兵侵軼近郊爰命樞臣總守衛之役
而爾實預幕府贊畫居多今錄爾功申命進秩然爾方
官中秘涵養器業以須世用則褒延之寵實肇自兹往
惟懋哉以稱朝廷期待之意可
林朝佐可承節郎制
勅具官某爾攝事遠邑督捕羣盜有司議賞進易武階
往其欽承益務忠勇可
李忠等補承信郎制
勅具官某金人入邊軍書奏報爾等有勞各命以官往
其欽服可
郭元明補承信郎制
勅乃者逋卒迷而不復爾能道朝廷恩意俾之悔罪自
歸有司今錄爾勞命官初等往其祗服益思報效可
南景仁可承信郎制
勅具官某爾以勇果從軍兩河畢事奏功宜膺初命祗
服寵奬益務公勤可
孟涓等並合轉承信郎制
勅某等樞臣總戎鎮撫北道爾等各隸帳下有奔走之
勞往服初命益務忠勤可
劉慤致仕合换武節郎制
勅具官某爾以恭慎列職禁省兹緣疾憊辭榮而歸易
秩武階永綏壽嘏可
何志同復顯謨閣直學士制
勅朕纂受丕基均澤四海乃眷在服槩霑褒進之榮矧
吾邇臣宜申叙復之命具官某天資豈弟世濟忠嘉早
被眷知進履華近比坐過誤既閱歲時宜從曠恩稍還
舊物雖外司於真館尚益勵於遠圖可
吳執中追復述古殿學士制
勅示好惡以正風俗錄往善以勸来者此為政之大方
而今日之先務也具官某有通變之才有特立之操博
聞精識洞達當世之務忠言讜論不撓羣枉之間受知
先皇再執邦憲排擊奸慝杜絶濫恩謂内侍擅權將有
意外之憂而新邊置郡徒耗海内之力至於花石之糜
費後苑之滛巧慨然指陳多見開納雖清議所共與要
直道之弗容乃從左遷未幾淪謝精忠凛然不泯當宁
久而益思肆朕臨御屬兹艱難覽明哲之建言若蓍龜
之先兆是謂三代之遺直獨嘆九原之不作宜覃渥澤
追復秘殿英爽不昧服此恩榮亦使有志之士知朝廷
之於賢者猶不忘於泉壤也可
宋伯友復官制
勅過眚有罰類從左授計期而還其官者哀矜之令典
也矧在邇列其可後乎具官某早以時望久于器使更
踐省寺進登禁途平反庶獄有忠厚之譽詿誤降秩亦
既累年俾復舊次是謂茂恩其體予寬宥之意所以施
於汝者以之讞疑則刑清而民服矣尚勉之哉可
周武仲復官制
勅具官某朕臨御之初均澤海内褒進文武之士俾同
邦家之休矧吾邇臣叙復之寵獨可後乎以爾比由時
望踐更器使司刑中省執憲南臺蔚有能稱著于士論
坐法左授亦既累年屬兹慶賚悉還禄秩祗膺新渥益
勵遠圖可
趙子淔復職制
勅具官某朕初臨御大賚天下無有疎昵咸被渥澤而
況嘗列侍從者乎以爾宗室之子幹敏有稱頃坐過差
鐫職次對屬兹覃慶宜賜寵章論撰冊府嚴奉祠庭是
為異恩往其祗服可
盧益等復職制
勅朕纂受丕基大賚四海褒進文武之士俾同家邦之
休矧在邇聯宜膺寵叙具官某早以時望揚于禁塗比
隸刑書載更歲籥兹從新渥一洗宿愆其還西清次對
之班尚仍東州拊綏之寄勉服異數益勵遠圖可
檀倬張志胡松年李璆高伯振復職制
勅具官某朕嗣位之初均澤海内褒進文武之士俾同
邦家之休矧在邇列宜膺寵叙以爾早被識擢亟踐華
要持橐禁路掌制詞掖坐法左授亦既累年屬兹新渥
一洒宿負論撰秘殿嚴奉真祠是為殊恩往其祗服可
方孟卿張動等落職制
勅具官某轉輸六路以給中都常選才臣庶幾協濟爾
等各以時望屢更煩使而處畫乖剌濡留道塗舟師散
亡米粒朽腐豈不重負朕任屬之意哉宜罷直閤尚仍
漕事毋忘省循以補過自效可
余深落觀文殿大學士依前特進致仕制
勅附下罔上久鬱人言置散投閒用伸邦憲不獨為人
臣之常戒抑以示天下之至公具官某比以時名驟膺
器使宜盡瘁以體國乃懷利以事君附麗要權樹植黨
與言路抗疏觀望風旨而横肆中傷詔獄窮姦灼見邪
慝而隂為道地訖從羣枉更踐要塗參預政機進登宰
席苟得尚容於居位不祥莫大於蔽賢凡所選除皆由
請囑寧復顧於公論唯知報於私恩當軸處中所操如
此庇民尊主斯言謂何亦既罷歸尚存體貌擁節旄於
將閫優餼廪於祠庭爾則擅以為榮人皆憤其非據兹
覽引年之請亟推從欲之仁而宿負益彰清議弗置姑
鐫顯職俾即安居朝廷保全之恩於汝厚矣臣子省循
之念尚其勉哉可
李丙落徽猷閣待制制
勅彰善癉惡以清風俗此有國所常行而今日之先務
也具官某早以文藝薦被任使不能自持比麗元惡雖
竊一時之寵而抱無窮之悔比嘗抆拭畀以中權而宿
愆益彰公論弗貸鐫職延閣往司祠庭尚為寬恩毋忘
内訟可
李仲詢特落致仕差知濬州制
勅具官某以爾廉幹試吏有年旅力未愆遽爾謝事眷
惟濬州宜得良守大臣僉謀以汝名聞亟從退閒往踐
厥次撫兵民備守禦汝之職也尚其懋哉可
周敦禮等仍授職制
勅具官某爾等引年告去筋力未衰再錫官榮還隸仕
籍各勤乃職以對茂恩可
翁彦國落徽猷閣直學士制
有功則見知過眚則必罰此天下之至公也雖在邇列
朕不敢私焉具官某有政事之才有鎮撫之譽更踐中
外閱日滋久將漕六路宜優為之而舟師散亡米粒腐
敗豈措畫之弗早抑佐屬之弗力耶其鐫西清次對之
班尚仍東南餉餽之寄益圖後效以稱寬恩可
黃鍔落直徽猷閣制
勅具官某士以潔廉自持而以勤瘁事國庶幾無負於
名教爾持節一路則黷貨以媚權貴贊畫幕府則憚勞
而莫肯行雖爾善自為謀而朕獨安取此延閣清切非
爾所宜居也斥歸銓部往務省循可
皇甫僅降宫祠制
勅子之能仕父教之忠厥或不恭宜誰之責具官某祗
事禁省有年于此而羣小妄議既抵邦刑爾為其父獨
無失教之罰耶露章自劾姑示矜容斥從外官俾司真
館是為寬典無忘省循可
翁彦國等特降兩官制
勅具官某東南歲漕六百餘萬以給中都祖宗法度纖
悉備矣有司能率而行之則為稱職以爾等各以吏幹
見稱多士肆朕推擇俾使六路而措置或戾于法漕舟
濡滯米粒朽敗亦既薄罰而論者不汝貸也降秩二等
以責来效惟爾勉之以求合于祖宗成憲則朕豈以一
眚掩爾善耶欽哉無忽可
武功大夫王宗禮降兩官制
勅具官某爾列于有司而徇私託疾以曠厥職此法所
不容也姑從降黜以警在位毋忘循省庶幾補過可
黃澤等降兩官制
勅官各有守若皆徇私託疾則有司之事廢矣可無罰
乎具官某等各以勞能踐更煩使謂宜盡瘁周旋厥職
乃以病諗至于再三苟可彊勉于公家何至誑欺而蘄
免降秩兩等不獨小懲且以警夫在位者可
杜宣降官制
勅具官某職教事而士卒媮惰射藝弗中程式宜誰之
責也薄示降黜往其省循可
張見道等降官制
勅具官某比詔有司窮治僥倖籍其貲産以正邦憲爾
等方命漫弗欽承屬更赦宥姑從降秩之罰尚其省循
毋重後悔可
宋㬇責授單州團練副使永州安置制
朕昭示好惡大判淑慝悉屏姦巧投畀遐荒不獨少清
於仕籍庶幾大正於邦刑爾以浮薄之資席世家之舊
粤從卑冗依憑親黨出守節藩入貳禁省華除要職談
笑得之比緣奏禀稱造語言敢為面謾且陳已力徇私
背公嗟爾何至於此以無為有聞者為之憤然向覽彈
章姑從薄責而公論未允言者弗置其以散秩斥之荆
蠻服我寬矜毋忘循省可
范夙特贈朝奉郎集英殿修撰制
勅具官某士之進說有忽於當時而見思於後日黯黮
於平生而顯白於身後者固多矣念非錄其往善則何
以為後来之勸乎以爾為大臣子篤學好直憤宦者之
出使緣横斂而為姦慷慨有陳卒以貶死聞者惜之比
朕臨御亟誅首惡憮然興懷優爾卹典論撰秘殿士夫
清選爾尚不昧知遺志獲伸當釋然于泉下矣可
曾燾贈官制
人臣死難朝廷卹典自一命以上無遺者矣又況於親
近者乎某官祗事禁省有年于兹扞衛乘城死于驚擾
贈賻良渥以寵忠勤尚其有知服此休命可
詹度祖母周氏特贈建安郡夫人劉氏特贈建
康郡夫人制
勅國家有大慶則士大夫皆得叙封其親其於爵尊位
重則褒寵有至於再世三世所以加惠臣下而同其福
禄者不已厚乎此近古所未有也具官某祖母某氏躬
有懿德作嬪慶門克相其夫以氣節自重辭榮早歲養
高邱園積厚之施乃在諸子知名當世更踐要塗亦有
爾孫以守邊鎻粤從小君進封大郡尚惟不昧以享此
休顯之明命可
父文贈開府儀同三司制
勅孝子之事親也生則有養沒則有祭而國家之于多
士自通籍以上則又有追封之典焉盖方責其盡忠之
效則徇夫罔極之報者曷可巳哉某官父某詞藝之學
政事之林更踐中外茂著風績未究施設奄爾殂謝乃
克有子銜訓嗣事司吾邊鎻有守捍之功叙贈之秩巳
躋二品兹用申命進同三司所以為泉壌之榮者極矣
則為其後者可不思稱所蒙哉可
母何氏特贈榮國夫人制
勅凡人富貴其身則思顯其父母而國朝叙贈之典非
獨為死者之寵亦所以慰夫生者之情也某官母某氏
生于令族克配君子閫德之懿實昌其家惟時慶嗣為
國連帥褒崇之命進封大邦尚惟淑靈享此休顯可
故妻王氏特贈太原郡夫人制
勅士之有勞于朝廷則不獨爵命其身而又褒崇其家
室故雖已往亦預斯榮焉某官妻某氏温柔靜專来嫓
慶閥不幸夭折弗終顯榮其以小君追畀大郡尚克有
知享此休寵可
妻劉氏可彭城郡夫人制
勅周衰法度廢名稱浸訛孔子患之為正名焉故邦君
之妻謂之夫人稱諸異邦則曰小君然非有懿行亦何
以稱此名哉具官某妻某氏婉娩温恭聞于族姻作配
巨室克主饋事進封名城以正小君之號尚其祗服對
此榮稱可
鄭成之故妻王氏贈越國夫人制
勅國家有大慶敷錫天下不間疎昵存沒咸被渥澤又
况於戚里之近屬哉具官某妻某氏柔靜温恭茂著閫
德嬪于慶閥問譽藉甚降年不永弗究顯榮進封大邦
以賁泉壌淑靈不昧尚克享此休稱可
席貢母趙氏特贈燕國夫人制
勅觀其子之賢否則知其父母之所積而朝廷追榮之
典亦因其所積之厚薄以為爵命之崇卑具官某母某
氏生于令族蔚有淑聞来嬪慶門實昌其家克訓諸子
為時聞人持橐禁塗分閫帥路追榮之恩嘗啟大國兹
用申命改封全燕尚其有知以享此休顯之報可
