横塘集卷十二宋許景衡撰
啟
賀崔少卿直躬啟
伏審拜命宸廷司刑卿寺除書四布輿議交孚伏惟歡
慶恭以某官高誼絶人清名肅物展也後來之矜式凜
然先世之風流抗斧兩河已著澄清之效賜環九棘益
隆奬任之私貳職以來朞年于此上廣聖人好生之大
德下俾斯民不犯于有司兹用峻遷以昭丕績矧清衷
之妙簡豈丹筆之能淹行謝刑官徑躋法從某猥沿游
舊夙被眷存雖慶謁之未前苐欣愉之無盡
又代賀崔少卿啟
伏審被命中宸執憲大理盛矣聖心之欽恤屬乎賢德
之平反四方交欣萬古一嚮伏惟歡慶恭以某官學優
詩禮望重搢紳赫然家聲為天下之所慕繼其世業宜
主上之深知比由列棘之班特峻按刑之寄清威遠暨
風行朔部之山川和氣所薰喜動塞垣之草木兵農見
于兼濟囹圄至于屢空乘軺列城澄清已效推轂多士
奬拔尤精渙新渥以賜環豈時淹而俟駕再濡丹筆不
失青氊在昔蘇公嘗列用于中罰于今定國當益大于
高門清議所同愚言匪佞某猥沿冗陋嘗被甄收側聞
除音額手增抃屬官有日崇慶無階愧畏之私敷陳罔
既
賀新守啟
伏審光被制綸榮紆郡紱涓日之吉開府云初凡在庇
存惟胥鼓舞伏惟歡慶恭以某官學繇清訓名重妙齡
彼東魯之儒生固知所畏雖北方之學者疇敢或先夙
簡清衷寖更煩使吳門父老悵熊軾之不留慎水士民
喜虎符之來鎮苐恐追鋒之召弗容煖席之安進即要
塗益攄遠業某猥沿孱陋早辱顧憐逖聞下車偶在外
邑屬以負薪之疾阻修維梓之恭愧悚之忱敷宣莫罄
賀郡守啟
伏審升華祕殿作牧近藩涓日之剛視事云始勝游未
遠夢尋天上之圖書和氣所薰喜動濟南之草木伏惟
懽慶恭以某官高才絶俗偉望在人讀書何止于五車
落筆獨驚于四座豈久淹于州縣果見擢于朝廷錦帳
為郎早冠六卿之屬繡衣持節遂分八使之權賢關總
蒞于諸儒冊府擅榮于三至少年同志駸駸已著于先
鞭回首榮塗櫛櫛皆為其後輩獨安静退孰測高明而
况論譔職清藩宣任重深憫里閭之愁嘆一蠲郡國之
煩苛爰當暇時歷覽陳迹古來多士争事業于青雲我
獨得朋對聖賢于黃卷較其所得孰與彼多養之既完
蓄之必發歲聿云暮霜風作寒願良食以自頥俾斯民
之有望某猥沿末契早荷眷知愧慶牘之未前辱飛牋
之首及其為感懼未易敷宣
賀永嘉郭守啟
伏審榮拜詔函進職廷閣清衷妙簡侍從固已得人除
目播傳搢紳為之相慶伏惟懽抃恭以某官雄文絶俗
偉望在人曩由奬知亟踐清切援毫螭陛亶惟言動之
書掌制鳳池光踐絲綸之美方挺挺以自立彼紛紛而
謂何萬里扶搖聊為六月之息一麾出守詎使三年之
淹果䟽持橐之榮庸示賜環之意眷池塘之春草行謝
醉吟指階砌之蒼苔即迎步武益攄遠業下副僉言某
奔走塵埃侵尋歲月當休澤均于千里而編籍叨在一
㕓道阻且長莫從燕雀之賀書不盡意徒傾狗馬之心
冬序云初氣候方凜願為宗社善保寢興
代鍾震謝石守啟
父為子隠雖聞往載之詳治本人情終賴至仁之造拜
恩甚重刻感不忘伏念某賦才弗強得性尤拙偶釋鋤
犂于畎畆輒參韋布于校庠蕞爾何知欲造聖門之閫
奥終焉無得莫探學海之淵源上負義方居懷戰惕屬
私庭之詿誤繄公府以羈留交舊滿前誰是解驂之客
謗讒交作居多下石之人足感動于旁觀况愛鍾于天
性遂形尺牘仰布寸誠雖納罟擭而弗知已非善避然
蹈水火而求免惟在疾呼豈意矜憐特垂寬貸兹蓋某
官聰明照物忠厚存心簡在朝廷出臨郡國坐敷美政
蓋嘗五月而報成留養斯民不忍一夫之失所惇崇風
教樂育人材凡有所原實勸為善遂令寒賤猥被保全
敢不頌詠鴻私祗戴厚德邈矣緹縈之孝幸繼前修惻
然楊寳之心敢忘後報
賀監司啟
伏審拜命中宸出使南國政事屬諸賢者輿議為之翕
然伏惟某官陳義甚高樂善不倦妙齡秀發已優翰墨
之場偉譽懽騰遂入英雄之彀翺翔學省更踐師儒絳
帳談經析疑言於多士繡衣持節作師表於一方天眷
滋隆物望益重諒無煖席之頃即聞召節之來入據要
塗發揮遠業某江湖流落簿領侵尋趨賀未遑歡悰罔
既
賀江南安撫啟
伏審誕敷帝制易鎮帥垣涓辰之剛開府云始截然一
面據江海之上游隠若長城寬朝廷之東顧歡傳四出
清議一辭伏惟歡慶恭以某官挺然高明見于施設兼
吉甫之文武足以憲邦惇郤穀之詩書果膺謀帥頃繇
烏府得請虎符豈誇晝錦之歸來正以夜衣而勤事潤
澤在物千里固已妥安精神折衝隣寇為之遠遁惟其
有備而無患是謂不戰而屈人維建業之名藩總江東
之屬郡兵民任重守將才難僉言必惟其人請觀已試
之效恭惟成命斷自清衷而况獻替謀謨有古人之遺
直進退出處為多士之美談授鉞諒不淹時賜環即聞
嚴召雲霄專席豈惟耳目之官廊廟賡歌即豫股肱之
喜某蒙恩舊矣聞命躍然屬猥役之拘縻悵崇閎之綿
邈莫遑參慶苐劇馳情
賀鄧樞密啟
伏審渙號在廷茂恩進律密毘三事之貴峻登一品之
崇傳聞邇遐聳動觀聽伏惟慶慰恭以某官致知格物
以道事君父子擅名於縉紳世濟其美弟兄接踵於廊
廟人以為榮擢自聖神進總樞筦包干戈而不試置海
㝢於太寧維彼西戎尚勤遠略偏師順動醜類掃平節
制曲盡於毫釐報捷不淹乎晷刻維持久大之業輔成
道德之威逮此酬功濃於慶賞豈唯制勝運籌帷幄之
間行見登庸躋民仁夀之域中外屬望朝夕為期某流
落江湖侵尋歲月仰恩憐之甚厚聞播告而躍然屬以
拘縻莫陪燕雀之賀永言嚮頌何勝犬馬之心
賀何門下執中啟
伏審顯被除書榮升左省聞者相慶翕然一辭知廟堂
之得賢洵士民之被澤維時帝簡實幸寰區伏惟歡抃
恭以某官有王佐之才任天下之重擢自舊學揚于要
塗仰合天心咸有一德進斷國論于今三年以清慎律
搢紳以寬大厚風俗懋昭偉業丕建太平比轄文昌之
綱亟貳西臺之政曾未乾於詔墨已洊拜於恩綸惟其
從容以和故能出納惟允贊元斗極實參喉舌之司正
席台躔佇有鈞衡之命坐令動植盡出陶鎔某猥以孤
生承兹寵庇雖塵埃州縣居恨迹疎而貧賤姓名每蒙
齒記側聞峻擢實抃鄙悰莫伸展慶之區區徒極望風
而眷眷
代賀何門下啟
伏審光奉制書洊加恩數睿哲念舊雖久而益隆搢紳
僉言前此所未有伏惟歡慶恭以某官潜心道本為時
儒宗華問早藉於先朝素學進裨於元聖觀伐木之作
蓋未嘗不須友焉暨命說之初其已有大過人者為上
為德非公其誰比繇天官入贊國論日常勤於三接歲
或至於九遷禮意夫復何加宸極猶以為未載升峻秩
用示眷懷仰惟終始之恩必極任屬之重攀鱗附翼是
為千載之逢當軸秉鈞行頒百揆之拜天下幸甚人心
同然某比荷奬知叨升侍從嘉與動植均被陶鎔屬遠
守於帥垣阻稱慶於鈞屏惟是欣誦未易名言
又
伏審肅侍鑾輿載臨龍德眷惟舊學式渙新恩實千載
之難逢極一時之榮遇伏惟歡慶恭以某官文高典册
名重搢紳蔚為廊廟之儒臣時乃聖神之德友顧初潜
之所在宜上心之不忘千仗翠華傾臣民而就日一聲
清蹕覺池苑之生春葱葱瑞氣之襲人歷歷舊游之在
目歲律屢易治既格於承平宫僚幾人公獨居於左右
是宜渥澤特峻華遷方將疇咨登庸爰相坐使照臨之
内一歸陶冶之中仰合乾行永熙帝載某猥沿孤進最
荷曲成恭聞除音增抃丹悃念坐縻於外寄阻拜慶於
下風瞻跂鈞庭卑情不勝傾倒之切
賀何彦時啟
伏審拜命大庭升榮東觀職是論著豈惟一時文字之
工卓然才能乃是異日公卿之選光生臺閣喜動搢紳
伏惟歡慶恭以某官天資高明德度宏遠詩禮夙傳於
家學猶有異聞父子並受於聖知斯為榮遇比校讎於
祕府俄退伏於倚廬既御祥琴遂參史筆多士畏仰能
仕蓋本乎教忠萬里奮飛銜訓即期於嗣事清議所屬
斯言不誣某猥以迂疎久於庇賴莫前參慶苐劇欣愉
代賀康漕啟
伏審對揚黼座祗拜恩綸陟書殿之榮名申朔方之成命
凡繄庇賴舉切忻愉伏惟歡慶恭以某官風采照人文
章絶俗熙寧庠序躐居俊造之先大觀朝廷蔚有謀猷
之助先職河圖之清切出臨使部以按廉綏靖一方覆
育多士兵民足食已寬宵旰之憂車馬來朝益峻褒陞
之數矧惟麗正上直奎躔凡清秩莫尚于兹非名儒不
可以處飛芻斡糴烏可久于漕臺揚藻摛華行入趨于
司禁士論所屬愚言不誣顧以舊游方假餘照念縻官
于邊閫阻修慶于賓鴻永言頌瞻實倍倫品
賀少保樞密啟
伏審孚號明廷進位亞保總籌帷之機密參鼎席之尊
崇凡在陶融惟胥鼔舞伏惟歡慶恭以某官膺天之任
逢時有為周旋一紀之餘拱揖羣公之上式是百辟亶
惟樊侯憲于萬邦孰先吉甫基名鳳沼制勝斗樞老成
實重於典刑折衝不越乎樽俎協贊聖治已臻庶績之
咸熙布宣皇威豈止四方之無侮於昭德烈克對寵光
矧惟寅亮天地之官時乃左右輔弼之任貳公宏化式
隆巖石之瞻當軸處中方倚巨川之濟諒惟詔冊近在
浹旬夷夏屬心搢紳傾耳某早沿蹇薄最辱知憐僻處
江湖莫修慶謁嘉與動植均被生成瞻望鈞庭下情無
任
送沈郎中啟
伏審光奉朝恩言還帝闕解東甌之印綬政已告成望
南浦之旌麾人皆戀德恭惟某官承家文采奕世聲名
錦帳分曹爛矣郎官之宿繡衣出使廓然刺史之天均
逸名城正緣色養父老方歌於來暮漁樵俄結於去思
春草池塘悵莫資于吟咏蒼苔階砌方有待于步趨進
即清除益攄遠業某夙遊門下方爾里居屬以負薪之
憂莫綴攀轅之列春序云半氣候尚暄山川悠然徒馭
勤止願為宗社益保寢興
代賀范郎中啟
某官出自故家夙推賢業錄微契於疇曩况函翰以勤
渠故躅已遙徒追懷于舊德素風未泯幸獲際于諸郎
欣慨之私敷陳莫既
代賀林兵書啟
伏審進位夏卿兼官天府詔語滋渥士論所歸伏惟歡
慶恭以某官文采承家聲名蓋世摛藻西掖專機要於
五人視草北門追誥命於三代雍容議論貫穿古今妙
簡清衷遠聘絶域肅將君命皇皇真使者之華坐折姦
謀蹇蹇有王臣之節惟帝畿所治者千里而司馬實統
於六師非有一時之茂勲敢當二者之重任張趙方宜
配美吳李曾何足言維時樞衡之嚴猶有虛席會見夢
卜之命敷告在庭中外所期祝願之切某叨塵法從遠
守塞垣悵展慶之莫前徒溯風而增抃
賀致政薛老啟
伏審光奉渙恩進陞美秩里閭增重杖履有光伏惟歡
慶竊以仕非為貧蓋欲行義老之將至則思引年此君
子出處之常亦人臣進退之義比觀士習寖失古風耽
禄忘歸以身徇物或青霄得路方日蹈于危機或白首
投荒猶未離于罪籍死生契闊妻子散離雖富貴初樂
于平時而憂患難堪于晚節得不償失辱多于榮彼聞
高風不無甚愧某官所操彌約陳義甚高生逢盛時力
辭美仕不顧儻來之軒冕徑尋歸去之田園林下一人
而今始見人生七十于古亦稀而况優游琴樽左右孫
子風波遠矣無可畏之簡書里社依然有必恭之桑梓
凡人未見一可而公獨能兩全不有得乎豈能如此屬
真人之御歷覃慶賚以在人雖曰退休亦均渥澤不獨
俯優于耆舊蓋將少激于貪婪凡與見聞舉皆欣躍顧
惟孱陋夙被眷存方抱憂哀莫伸燕雀之賀永言嚮頌
何勝犬馬之勞
代賀許觀文啟
伏審誕孚渙號榮拜茂恩陟祕殿之隆名峻留都之重
寄傳聞遠邇聳動搢紳伏惟歡慶恭以某官有王佐之
才任天下之重持循一節翊戴五朝忠言嘉謨四方之
所傳誦仁心義問多士以為依歸頃辭政機得請宫鑰
綏懷強敵坐折奸謀約束洪河俾无怒溢上寬憂顧屬
我老成恭聞詔音實慰民願擁兩河之和氣溢全魏之
歡聲矧聖賢方急于經綸而民物有待于康濟眷樊侯
之在外式遄其歸嘉傅說之欽承爰立作相當使照臨
之内一歸坯冶之中公議所期斯言可必某猥沿疎薄
夙荷眷知屬假守于邊州阻祗慶于鈞席惟是欣頌未
易名言
賀吳唐彦啟
伏審光被渙恩躐升華序伏惟歡慶恭以某官寓武于
文作忠以孝力戰西陲蓋嘗一月而三捷論功北闕庶
幾閱歲而九遷喜溢廷闈光生壁壘亨塗寖闢遠業可
量某屬縻簿書阻慶齋閣顧寸懷之增喜非尺紙之能
宣
代賀林顯謨啟
伏審光被制書載升廷閣任賢樞筦允為廊廟之名臣
進秩庭闈是乃朝廷之盛典除音始下輿議交孚伏惟
慶慰恭以某官育德直方受材宏博兄弟操履有先世
之風流文章流傳為後學之師法踐揚中外茂著事功
上被一人之深知獨號五朝之舊德屬慶嗣登延于右
府而秘職特峻于西清是謂異恩式昭盛事矧當君臣
千載之遇必極父子一門之榮帷幄運籌巳克承于舊
物屛風隔坐豈專美于古人召擢之期倚立以俟某恭
聞成命屬守邊州雖慶謁之未前苐欣愉之罔斁
賀張幾仲啟
伏審榮拜朝恩欽承天詔再畱北道謂謀帥實罕其人
進直西清蓋念公久勞于外歡傳夷夏鼓舞兵民伏惟
歡抃恭以某官德宇清深天機駿發果藝從政兼孔門
二子之長文武憲邦具周室總戎之美受知仁聖出鎮
河關外護百城指形勢于掌上旁制強敵得動息于目
中人材各引其所長吏事無細而不舉惟其亹亹忘倦
政自恢恢有餘措疆場于妥安寬朝廷之憂顧曩繇眷
奬亦既借畱殆至七年之淹尚諉一方之寄並推異數
斷自清衷彼增秩賜金雖有守臣之故事然受鉞分閫
未聞成命之再申洪惟元功獨出前古告成於上當錫
誓于山河式遄其歸即賡歌于廊廟某海隅賤士門下
庸流犬馬戀軒忽焉再歲燕雀賀厦敢後此時屬猥役
之坐縻悵願言之未獲其為悚惕未易殫敷
代賀蔡顯謨啟
伏審拜恩中禁進職西清詔目四馳士論胥協伏惟慶
抃竊以新外朝之寳構儲先帝之聖謨倬乎雲漢之章
煥如龜洛之出蒞職于此其人可知乃有英才來符睿
選恭以某官才高華胄名重妙齡探術業于聖門謹義
方于公衮他日獨立常趨學禮之庭三年一飛遂奮冲
天之翼比淹書局密簡宸衷載升延閣之榮躐處從班
之首而况對宴閒之玉色奉講讀于金華蓋能仕本乎
教忠而銜訓可以嗣事君臣千載之遇從古罕聞父子
一門之中于今為盛某早沿涼薄嘗荷眷知側聆新除
倍欣鄙抱屬塞垣之有守慶台席以無階愧畏之私敷
陳㒺既
