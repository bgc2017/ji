横塘集卷六宋許景衡撰
五言絶句
宿崇國院
世塗足趨競野性惟閒散卧聞風雨聲更覺江湖遠
再宿崇國院和前韻二首
能詩老工部好鍜狂中散相望千載間未覺風流遠
羣山盡龍蟠十駕客駑散嗜酒愧陶潛過橋煩惠遠
題坡竹
勁節風霜日平生忠義心誰知身死後寸墨市千金
絶句
五載客河關塵沙滿領間扁舟下清阪眼底是淮山
笑語三關去扶持萬里歸情知是同載為底更霑衣
江樓
江水去無邊江樓思渺然西風掛帆席一一是歸船
七言絶句
默室
寶冠題榜意已到竹閣作銘言豈多入室人人知是默
誰知个裏有傾河
送人遊天台
洞裏桃花無數開玉人不肯放春回未容梅福休官去
應怪劉郎獨自來
過寳勝哭雅師二首
鳳凰巖石最稜嶒十載重來強一登怪底巖前能寂寞
年來失却兩詩僧(雅與外師為詩友)
陳迹都來俯仰間空堂遺像已斕斑白雲誰道無情劇
猶向山前自往還
借蘇子美畫像呈趙君
鐡面蒼髯見舊詩人間物色轉參差君家好本煩相示
要識滄浪晚步時
過襄城三首(范忠宣嘗為邑)
公子言歸歲月深絃歌猶自有遺音誰云故國無喬木
看取青青著作林
父老分明識長官青衫綠鬢照朱顔故知廊廟經綸意
也似鳴琴百里間
聞道愛民如愛兒從教閭里作兒嬉紛紛行路皆垂白
知是當年不忍欺
題野鵲
羽物從來數易完張生妙筆更多端東山詩老今黃壤
野鵲寒林忍更看
題醒心亭
醒心亭下水悠悠歸棹匆匆更少留何日飄然五湖去
醉吟還得過浮邱
春日
春日尋常醉不醒而今春日若為情青絲纖手成陳跡
舉案齊眉已隔生
梅
朔風吹雪滿長安閩越生來不識寒却有暗香飄六出
不須借與外人看
送筍與經臣
短短犀簪尚帶泥重重書卷已參差題詩分贈君應笑
何似東坡噴飯時
再次江左司韻四絶句
平生學道竟何知不覺垂垂兩鬢絲六義頼公多比興
一言猶足慰朝饑
春風吹面立多時此句誰知好色絲未許飲河同鼴鼠
只消翫味已忘饑
玉粉盛來祗小盤仁人覽物不徒然豈惟廪賜皆民力
牛磨團團轉幾千
土木形骸付等閒祇應飲啜亦皆然蒸來十裂已堪笑
何况長持飯幾千
還自樂壽寄盧行之三絶句
漲水經春處處通悠悠雙槳夕陽中誰教醉眼添詩思
不是松江萬頃紅
順水知人欲到家扁舟拂地過天涯寄聲幕下紅蓮客
穏放銀河八月槎
當年玉帳撫轅門鼙鼓聲中十萬軍妙略未應隨手盡
諸郎才氣各凌雲
行之見和再寄
大手從容静塞塵人間猶誦病參軍詩家態度公能繼
還見春空藹藹雲
寄陳季衍父子二絶
珠霰瑶花糝暮天亂侵酒琖洒吟牋須知望雪亭前客
不學袁安閉戶眠
郊原草木盡枯荄重霧隂雲掃不開騎馬擁袍何處好
梅花門外探春來
寄望回
塞上何時謝抱關優遊琴酒舊家山小橋小艇相過處
横徑横塘一水間
行之席上送忠彦
客裏相看常草草酒邊一笑莫匆匆明朝各自東西去
回首江山宿霧中
訪唐尉
郭外青山帶勢斜松篁深處子真家年來鉦鼔渾無事
卧看殘陽映落霞
酬戴禹功聞蛙三絶詩
談經長下董生帷知有蛙鳴在曲池說似青衿來學者
莫因聒聒亂心思
春來蛙黽滿陂湖勿為繁聲便疾渠萬物爾時均長養
洒灰未可信前書
水畔螢飛雨過時天涯逐客獨思歸慣聽相應昏昏月
好在横塘舊釣磯
亞叟惠龍腦菊二絶
州縣徒勞可自咍便憐三徑老莓苔拂衣未作歸來計
且把黃花到處栽
正色最宜霜後見清香自是藥中珍明年把酒東籬下
采采何如舊主人
再和
節過霜風衮衮來幽叢渾欲卧蒼苔故知短簿朝天去
更為淵明特地栽
長笑麝臍難作敵未饒沉水獨稱珍移根只好留閒處
不見紛紛藥市人
贈别盧行之三絶
三載相從樂有餘也知志業在詩書柳亭蘸甲分擕後
更有何人得似渠
尋常送客一樽酒醉聽離歌亦慘顔今日匆匆折揚柳
高陽關裏唱陽關
百金買得玉麒麟千里看他氣欲犇知子猶能守家法
不應騎去傍人門
贈别應仲康功二絶
多謝故人憐逐客不辭追路到吳山誰知别意添悽斷
却送歸舟出北關
臘盡江梅未放春欲將何物贈情親端居陋巷有真樂
寄語吳門老丈人
蜡祭前一日致齋亭午風日和暖呈同舍二絶
明朝八蜡徧羣神今日風光漸可人須信少陵能體物
分明臘近已含春
午枕昏昏迎好夢齋房寂寂稱幽人却思寒夜諸公子
解作霜臺一笑春
過靈壁阻雨不得遊張園二絶
雲𤨏蘭臯十畆園蒼官青士自譍門何須風雨遮來客
應怕莓苔有屐痕
當年詩酒早盤桓無數蕭蕭碧玉竿雨籜風梢如好在
故應知我轉頭看
過強氏園詩
門外遊人撥不開城隂小徑點莓苔疎枝淡蘂深深處
只有春風自往來
過朝娘墓所
夢中眉目尚分明一過空堂百感生懷抱牽衣今已矣
春風渺渺暮潮平
題光武廟
聞道三千惟一心未應百萬怕王尋可憐千載興王地
城郭摧頽樹草深
已卯元日持檄樂清界上望鴈蕩集句寄寧師
笑指蓬瀛第十洲青山歷歷水悠悠眼邊江舸何匆促
寸步教身不得遊
過天姥見敏叔留題
尊酒都門昔解攜繡衣持節大江西却尋十載經行地
半壁新詩手自題
宿雲洞
巖壁經春長薜蘿洞門亂石自嵳峩山僧祇愛雲長在
不道人間雨未多
梨花
飛瓊端是張公女獨對東風無一語粉淚盈盈春欲暮
看盡夭桃作紅雨
妙智院雜花盛開而邑中獨未
山城紅紫看猶蘂野蝶遊蜂祇漫猜却是此中春較早
等閒行處亦花開
試茶
此生貧與病相兼從仕居閒兩不堪莫怪年來有茶癖
要看滋味在餘甘
損軒詩
遷善宜將窒欲參此軒名損亦何談古來種種無非學
更好從頭問老聃
泗州堂
投宿山房第二回壁間題字已塵埃簿書奔走渾無定
更解偷閒幾度來
賈村三首
浩浩長河去不回先生風采亦悠哉纍纍古塚漫秋草
日暮牛羊自下來
蘆葦蕭疎倚斷垣賈家猶有兩三村鋤犁蓑笠紛紛去
知是先生幾代孫
漲河秋水日渾渾獨放扁舟過賈村記得塵沙厭為客
初浮清汴出都門
環翠軒
横塘歸路尚間關環翠軒中幾往還山水祇應隨處好
不勞回首白雲間
好是清風五月寒便教忙殺也盤桓最憐池水荷花滿
不與詩翁一處看(敏叔詩云來恨不逢池水滿屏風圍住芰荷香)
題平翠軒
簾捲清霜曉尚寒好峯重疊在闌干登臨每恨青山遠
今日青山枕上看
道旁人家小軒
方沼圓荷十數箇短墻新竹兩三竿憑欄盡日猶無厭
却借行人一餉看
斗野亭
得得來尋斗野亭亭今已作鎮官廳壁間多少新詩句
見說當年聚德星
醉柳亭
憶在河間醉柳亭十年南北嘆漂萍舉頭河上如相識
多謝逢人眼更青
過西湖懷詹致一
憶昨籃輿出城郭靈芝軒檻共徘徊故人短棹今天末
斜日湖山我獨來
墜馬戲作
病軀自覺海天遥瘦馬誰教作意跳也是諸侯老賓客
不妨造物惡相撩
次韻張敏叔筠軒
蘭陵公子留題後野草閒花變四時惟有此君猶好在
年年添得歲寒枝
孔顔畫像
亭亭一氣自渾淪藹藹和風與慶雲畫手千年聊寫似
豈知天未喪斯文
寄邱覺(時在天台)
每欲扁舟老江海不堪五斗尚塵埃煩君且覓天台紙
待取横塘居士來
招琴僧
客心日日是塵埃寄語家山好在哉流水松風無夢寐
誰能特地抱琴來
戲遠大師
廬阜遠公真好事白蓮社裏盡高才師今更不曾沽酒
底事淵明日日來
淨光旻老几上見吕沙逸詩軸二絶
白髮龐眉一老僧掃除緣事室如冰案頭唯有新詩軸
自說風流令尹能
天涯此日逢周子海内今年得吕侯自笑種頑終不比
可憐迂闊暗相投
羅源護國院危簿以為大類廬山因作兩絶句
石橋松徑入招提盡道分明是虎溪却恨歸鞍太匆促
不能月下聽猿啼
東林未到聞人說護國門前最逼真亦有遠公能好客
他年同作社中人
資福清軒
偶過清軒坐餉時道人煑茗索題詩紅塵六月門前路
疎雨泠泠滴小池
宿横塘雨餘見螢感舊
一賦流螢二十年短篷還是未能眠此生擾擾何為者
寄語諸兒各勉旃
宿辯正
酒酣詩卷幾賡酬十載光隂一轉頭休聽空階鳴夜雨
何郎雙鬢不禁秋
行之見招觀畫
喚我來看訪戴圖溪山慘淡雪糢糊扁舟也待江湖去
更有王維妙手無
乙已五月十八日沈元鼎招飯昭慶登白蓮望
湖樓汎舟過靈芝少憩孤山下七絶句
蓮社羣公迹已陳壁間詩句尚清新湖山俛仰成今古
更好留題遺後人
樓前湖水與隄平湖上周遭翡翠屏徙倚闌千聊寓目
知公教我醉時醒
藕花亂點水中天小雨輕隂淡暮山試倩舟師連蕩槳
要隨飛鷺過前灣
鳴琴餘暇即湖山飛鷁傳觴縹緲間只恐雙鳬朝帝所
不容長伴老人閒
幾年塵土客京華夢到西湖佛子家今日扁舟還似夢
不知流落在天涯
蘋末渾無向晚風湖光湛湛磨青銅平生箇處要如許
塵垢從今一洗空
雨過孤峯濯翠鬟亭亭倒影夕陽間夷猶待看湖中月
可奈城門欲上關
經臣重九假馬同諸友登高
借馬登高日已曛一尊眊矂自相親可憐山奥無多地
著盡秋來沒興人
病告看看近兩旬登高一一聽諸鄰佩萸誰是佩刀者
落帽多應落解人(經臣秋試失利時余在告)
墨牛圖
一牛動是萬錢值墨指一作何紛綸安得田家真有此
坐令四海無饑民
出處由來祇一塗區區分别欲何如試看信手作毛角
絶勝當年陶隠居
横塘
春日横塘綠渺漫扁舟欲去重盤桓誰教向晚廉纖雨
又作殘春料峭寒
次韻戴人逹遊靈隠
春來幾度過靈山不覺穿林錦籜斑可是人間未炎熱
冷泉終日自潺潺
左經臣觀潮閣見招有祇把清風占得公之句
週遮豈得吾徒事省淨還為世俗嫌若把清風召人客
已應賽過水晶鹽
次韻江左司
長空翳翳木落處流水渾渾沙盡頭安得此身生羽翼
眼中長見釣臺秋
次江文韻
釣瀨沉沉月一鈎魚龍夜夜盡回頭狂奴活計非公意
乞與江湖萬里秋
學道誰言百不憂欄干盡日倚樓頭須知横雨千山暮
不比西風一葉秋
擾擾争碁局與籌也知一著在前頭終朝下手渾無處
為底無人問奕秋
請公早早泛虚舟多少行人在渡頭看取清風起蘋末
片帆歘過五湖秋
平生有志慕前修嘆息因循漸白頭端向歲寒看松栢
始知凡木不禁秋
温嶺界上
嶺北無端去抱關嶺旁便是舊家山回頭試覓歸時路
只在行人頃步間
剡溪橋
去去來來今幾秋霜毛漸漸滿人頭束書匣劔平生事
斜日江山獨倚樓
歸自濱州
扶疎弱柳綠初勻啞咤黃鸝語未真行路逢春渾不覺
却須說似探花人
馬首石詩
世俗亦知千里遠却將凡馬被雕鞍何人欲識真龍種
好向巖頭子細看
和朱深明
曾陪杖屨古荆州十載光隂一轉頭擾擾紅塵長滿眼
峩峩三峴獨横秋
當年一笑得英遊共弔沉碑漢水頭回首鹿門高遁去
人間姓字亦千秋
贈左司
先生見告漢江上居士歸從庾嶺頭白日火珠無玷翳
閒花野草是春秋
和經臣閣上思彦章
登賞猶訢詩友俱不知趙子更來無暮天好處須同賦
乞與人間作畫圖
和江左司
新麥紛紛落磑時旋看片片作銀絲先生自足醍醐味
惻隠猶憐穉子饑
西湖夜歸口占送李泰發
山上徜徉湖上歸月明千頃浸玻瓈明朝有客朝天去
多少紅塵在馬蹄
戴浚秀才需堂
客到需堂日已曛從容樽酒話情親欲來却去知何事
笑殺當年訪戴人
清陂堂
簿領他年解印歸尚憐江上子魚肥扁舟不學鴟夷子
只要清陂作釣磯
午枕欹時睡思遲含風百頃碧琉璃人生適意當如許
莫遣塵埃外客知
取次題詩留屋壁從他傳唱落漁家禪翁好事還堪笑
枉却青青一尺紗
過吴子厚和醻楊時可壁間新句
主人還往多佳客小閣逢迎不計時蘸甲一杯梅福醉
揮毫半壁子雲詩
題紫膏院壁(院有茶山)
雪消谿谷已含春雷動槍旗一簇新解道人間最仙景
風流無復杜陵人
望湖樓示世厚
樓頭滿眼是湖山瑟瑟清風燕坐間三伏長塗走塵土
他年記取此時閒
寄盧中甫四首
霜風獵獵動旌旄月落天低錦帳高旋放洮河三尺水
洗磨十萬血腥刀
九月都門風薄衣夜碪聲裏鴈南飛野人不識長安樂
且趁鱸魚一棹歸
朝米暮鹽何日休塵埃滿面霜滿頭草堂竹閣壓秋水
幾時和月弄扁舟
制勝關頭雪未融崆峒山下又春風此身不及涇川水
漾絮飄花日向東
寄筆墨紙兄長絶句三首
最憐修貢自峨岷拜賜中天雨露新好為先生載嘉句
却愁紙價湧京塵
潘生地下骨應朽妙技猶藏天府中刀筆未應當好賜
不如分付與詩翁
刑名去取漫忉忉慚愧官家五色毫老矣弟兄無用處
只應警銳屬兒曹
寸碧亭(此詩據東甌詩集增入)
杖履尋常行樂處不論小徑與幽亭誰知蒼莽千峯外
尚有仙山一點青
