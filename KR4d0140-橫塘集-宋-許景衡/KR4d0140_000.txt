提要
横塘集二十卷别集類三(宋)
臣等謹案横塘集二十卷宋許景衡撰景衡
字少伊温州瑞安人登元祐九年進士宣和
中召為監察御史遷殿中侍御史欽宗即位
以左正言召累遷中書舍人高宗朝至尚書
右丞罷為資政殿大學士提舉洞霄宫卒諡
忠簡事蹟具宋史本傳景衡雖源出洛學而
立身剛直不與賈易諸人囂争門戶其文章
亦坦白光明粹然一出於正在徽宗時即極
言財力匱乏請罷花石綱運為王黼所中而
去及從高宗在揚州又與黃潜善不協借渡
江之議斥逐而死雖阨於權倖屢起屢躓而
終始不撓今集中所存奏議如論童貫悞國
辨宗澤無過論王安中不當自便乞寬卹東南
諸劄子皆誠意懇摯剴切詳明其他亦多關
係家國大計雖當時不能盡用其說而史稱
既没之後高宗每念其遇事敢言追思不置
亦足見其忠愛之忱有以感孚於平素也至
其詩篇乃吐言清拔不露伉厲之氣如玉樽
浮蟻一樣白青眼與山相對横諸句殊饒風
調胡仔漁隠叢話謂寇凖詩含思凄婉富于
言情殊不類其為人今景衡亦然盖詩本性
情義存比興固不必定為濓洛風雅之𣲖而
後謂之正人也宋史藝文志載横塘集三十
卷書錄解題亦同自明以來傳本久絶今從
永樂大典中採掇裒綴以次排纂為二十卷
朱子語錄嘗稱陳少陽事其詳見許右丞哀
詞中今已不覩是篇則鉅製鴻裁佚者不少
其幸而存者彌宜寳貴矣乾隆四十六年二
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
