横塘集卷十九宋許景衡撰
墓誌銘
丁大夫墓誌銘
丁姜姓系出太公望繇漢以來多聞人而寬及鴻恭皆
以經術名家公世為溫州永嘉人更五代之亂譜籍不
存然自高曾而下積善有隂施號為長者至皇考始業
儒通經術篤行著書教授鄉里既没鄉人以經行先生
易其名三子曰寬夫廉夫志夫皆好古博學被服禮義
知名士大夫間蓋自宋興丁氏凡再顯為公卿其居毗
陵吴興亦為東南望族永嘉之丁雖後出獨能以學問
承家與漢名儒前後相望君子於是知丁氏之世有人
也公字剛選經行之季子自幼篤學與父兄商論如朋
友不肯苟且曰此理天下所公共不可為閨門屈也既
冠游太學益務記覽其專勤不惰至忘寢食擢紹聖元
年進士第起家為台州寧海尉縣有海游渡舟多覆溺
公命邑人為石梁而躬督其役不閱月告辦民到於今
德之丁内外艱再調開封府鄢陵主簿作勸學文賓禮
耆德邑人翕然趨於學間攝邑事御吏民如家人柔聲
緩氣循循訓飭之使各適理至其不悛則刑之久之皆
馴服曰主簿不吾欺也徙監在京醫藥惠民局鄢人遮
道相丐留者以數百計辟都水監措置修塘堤屬官就
辟北丞司勾當公事豫修浮梁權都水監丞大河堤防
千里公往還其間不憚寒暑雖幽僻必至究見利害之
實其贊水政裨益為尤多河堤浮梁次第告功改奉議
郎累遷朝請郎浮梁役卒輙渡河者五百許人議者請
繩以法公以為此屬暴露日久廹寒饑思歸耳亦既畢
事罪可略會使者誕日有放雀鴿為夀者公曰羸卒冒
法若寬釋之獨不愈於羽族乎願以是祝公夀使者大
悅薄其罪擢司農寺丞屬卿以罪罷公獨領寺事大盈
倉火大理具獄以公失暴涼節坐之士論鬨然不平曰
暴涼豈丞職耶論法不當孰甚於此而公未嘗自辨也
未幾朝廷察其非辜除國子監丞以水衡餘賞及積日
勞三遷朝請大夫再丞國子公自宦學往還京師三十
年鄉人及四方遊舊疾病死喪急難皆賴公以濟其父
母妻子之在遠者亦曰丁公在庶幾無失所也其再至
國子也京師方大疫太學諸生多感疾公躬督醫者治
療之日問其食飲卧起狀多士感悅居無何公亦病矣
俄致其事於朝訖不起宣和二年五月丙午也年五十
五又明年七月甲子葬於永嘉某鄉某原曾祖諱某祖
諱某考經行諱某累贈朝散大夫母同郡蔣氏累贈宜
人公娶吴氏括蒼人中奉大夫諱克之女封宜人二男
子長曰仲寧修職郎管勾開封府架閣文字其幼未名
五女子婿曰迪功郎淮寧府商水主簿洪興祖其二早
卒餘在室公天性至孝常歎禮學缺絶俗習卑陋而喪
祭為缺比執親喪皆如古制而哭泣之哀人不忍聞斥
佛事不用廬於墓側松檟皆手植終喪茹酒肉歲時享
祀齋戒日時幣祝皆有法式焄蒿悽愴若將見之於是
州里始識喪祭之禮人多慕傚之樂聞人善得其寸長
稱嘆不容口而未嘗及過差其與人遊有終始苟有以
成就之竭力弗怠甚於謀巳其在惠民局攝事者弗任
累公以罪後官河朔而公適在水衡為之延譽當塗論
薦之或問何以報德曰故舊豈可以小忿絶耶遇人無
貴賤小大豁然不為關鍵周防人亦以是信服之常曰
官長即父兄也事之盡誠實爾故累為佐屬皆得其歡
心施設之際言無不從蓋有以感之也初從進士舉方
尚辭賦或勸其從時好曰經術吾家學也舍之而從彼
何哉卒以治經中禮部高第未幾罷春秋學官公曰茲
可廢耶故凡經理世務與人論議必稽焉曰他經明理
而春秋斷事也最後罷官國子踰年不得調同里有横
貴者數以挽進招公非其好弗就也公為人號平易至
於利害之際而其所守如此雅為太師清原王所知王
常稱其人而惜其才未盡用比公卒搢紳無識否下至
閭巷老稚皆曰惜哉善人而止於此也其為文有理致
不事刻琢發明經旨為尤多其家類集之為若干卷將
葬仲寧以洪興祖狀泣請銘銘曰嗚呼偉哉永嘉丁父
子兄弟皆豪英惟公秀發自妙齡揮斥異端專六經亶
非空言在力行洞視物我一以誠施於有政皆可稱維
爾後人尚儀刑有考其不在斯銘
陳通直墓誌銘
陳公諱懿字公美溫州平陽人曾祖諱某祖諱某父諱
某公美慈順謹飭遇人歡然無間人亦為之傾盡兄無
子或勸其求嗣續曰吾弟孝友即我死尚憂身後乎公
美事寡嫂彌謹撫其二女皆得所歸常曰吾早孤而窶
不及學問幸有子庶幾成吾志手抄羣書授之早夜課
其誦讀稍長俾從師營其資給艱甚而無厭怠色未幾
其子桷以上舍生擢甲科聲稱翕然歷官太學祕書省
每退食侍側必問所讀者何書所遊者何人所討論者
何等典故桷具以對曰毋忘學毋友非其人蓋友所以
輔學也吾聞某人某人賢者亦嘗從之遊乎故凡桷所
與往還多名人其操履醞藉尤為賢士大夫所推許蓋
有所授之也公美以其子之恩四封為通直郎致仕年
若干宣和二年五月甲子以疾卒於京師明年某月甲
子葬於福州長溪縣某鄉廣化寺之後山孺人某氏同
邑人生二男子長即桷也以承議郎行祕書省著作佐
郎次曰某習進士若干女子婿曰某其一早卒餘在室
孫若干人公美重然諾與人交有終始振其急難唯恐
力之不逮也故聞其卒皆為之出涕其柩東歸有越數
百里迎拜致奠者行路嗟異之而邦人皆以其長者為
可惜也將葬其子以書來告曰先人以里閈故辱公知
今葬宜有銘敢請某曰嗚呼公美善事其兄善教其子
善與人交其可考不誣如此桷方知名當世則公美之
名不泯於後世必矣然其事則不可不識也故銘之以
遺其子俾刻石納於墓隧云
陳府君墓誌銘
平陽陳經德狀其祖府君之行告其所遊許某曰惟陳
氏世為温人吾大父生而挺特尚氣節不事細謹遇人
洞然無疑礙雖犯之弗校也久之皆曰陳丈人長者不
可欺也家多貲度歲費外盡以奉賓客善飲酒有過門
者則為之歡忻引滿窮日夜弗厭邑之俗喜佛豪民多
弟姪則畀於浮屠以并其所有大父深疾之每以為宗
戚戒故於今凡陳氏子弟皆儒學無一人異趨者吾大
父之教也又曰凡為人子若孫孰不欲顯其親於無窮
今吾不幸大父早世苟失所記而不傳焉又其罪也子
其與我銘乎余曰噫嘻余雖不與而祖接觀而等力學
問能自拔於流俗中宜有自矣銘余其敢辭府君諱宗
偉字公美年七十有二崇寧二年歲次癸未十月二十
八日死於家娶沛國朱氏女先府君十六年死生男三
人曰士珪士衡士明女三人長適林湜次適繆誠早死
季適林宗顔男孫九人經德經邦經郛經正經世經言
經綸經猷經辨以明年甲申十一月十四日葬於所居
宰清鄉樂溪村之原曾祖墓西四十步曾祖諱添祖諱
度父諱文濟博學而文為州里所推重云銘曰為善之
報其在後也修身慎言恐辱先也維先有開維後有傳
嗚呼若君之子孫不其多賢者耶
宣義劉公墓誌銘
公劉氏韓弢字公輔永嘉人皇祖延貴皇考瑩攝長史
雅喜儒既進諸子於學且老矣謂公曰能任吾家事俾
昆弟一於學乎曰惟大人命公警穎有志度方營其家
規撫偉然日奔走於艱難無厭怠色久之凡所以為生
之具畢辦而區處條理粲然可觀常歎世俗族衆則異
居異居則恩意日薄顧弟侄孫子繁衍乃益廣室廬殖
田疇為持久計而涵容愛拊上下輯睦四十年間如一
日人皆以為難而公處之裕如也故家荆溪上公因之
闢館裒書延師儒趣諸子族人皆從學曰是吾先人之
志也既而其子故起居郎安節次子今給事中安上皆
以文行知名太學相繼擢上舍第歷官御史聯職禁省
門閥顯大而公之母徐氏尚無恙給事之為御史也以
八寶恩封邑仁夀其後起居亦以元圭冬祀恩再封公
宣義郎於是仁夀年九十餘見五世諸孫晨昏定省老
稚歡然而爵命榮耀為時慶門東南不多見也公孝謹
重去親側起居被召赴闕力請而西其後自饒移守宣
城而給事出守東陽公以其思念故亦一往焉皆不越
月而歸名藩相望千里安輿往來其間人皆以為榮而
公歉然唯離親之為憂也宣城以治行聞而捄災勤民
遘疾不起公得訃哀思致疾病革曰吾其不得給養吾
母耶涕泣嗚咽聞者傷之年六十八卒於政和六年七
月戊戌而以宣和元年二月丙午葬於永嘉仙桂鄉余
奥山之原孺人薛氏承奉郎諱京之女事姑友夫邦人
稱之公之為家以迄有成薛助為多生四男子長起居
也次曰安上官給事中次曰安禮曰安義皆業儒而安
義為叔氏後二女嫁同郡每敏中吴岵孫男二人曰諶
曰諴將仕郎女四人尚幼公平居不廢儀矩家人效之
遇物仁愛尤篤於姻舊鄰有道死浙西者寓書屬公以
其孤公顧恤之甚厚比成人且資其從學曰若父所以
屬余者良在是宜勉之其與人有終始多類此葬有日
其孤相與謀曰昔我起居兄之葬巳問銘於許氏矣今
銘吾父墓宜無他屬也乃以書來請余唯長史樂善為
鄉長者而公又不憚勤勞合族而居周人急難著信閭
里蓋其所積者厚矣其有後也宜哉起居兄弟皆為世
用施於有政惠利不貲其所以為劉氏慶者殆未艾也
宜有史筆著其終始以示來者使知為善之報如此是
銘也亦所以資其采擇云銘曰劉氏世德粤惟皇考恂
恂州里犯而不校隂施博矣雖蓋必彰何以占之維後
之昌公其仲子銜訓嗣事裕我弟昆集勞於巳誰不菑
播或不時穫我克有秋穰穰滿屋垂白在堂列侍縉紳
繩繩千指雍雍一門曷夷而隆曷約而豐凡此有家孰
不自公維恩維勤維孝維弟維我後人善繼無怠
章延仲墓誌銘
崇寧元年秋八月甲子平陽章延仲卒於京師年四十
一其友人蔡元康既為之具棺歛巳又行三千五百里
護其柩以歸後十一年政和壬辰某月甲子其孤時敏
葬君所居邑浦邊村之西山前期至書狀君行請銘於
余余與延仲故往來知其為人宜銘也延仲諱某資禀
渾厚不事表暴父死奉祖母楊氏尤謹楊常曰吾兒雖
不幸有孫如此亦何憂卒年夀九十延仲持喪如禮里
俗傾資奉老佛俾誦其書祈福死者延仲以為謹身節
用養生喪死吾聖人所以教人者獨不率而行之乎乃
集同志讀孝經曰願以是為鄉閭勸也比舉葬江上半
渡風濤暴甚延仲伏柩而哭曰罪逆應死顧吾親獨何
辜天地神明忍至是乎俄頃風息而濟議者以為延仲
之孝感云曾大父某大父某父某其先漳州人五代之
亂徙於溫世田家至其父始喜儒故以命延仲延仲有
志於學善取友不妄為然諾其周人之急惟恐後累從
進士舉於鄉輒弗售比西游又不及試其藝以死故與
之遊者皆悼惜之初娶林氏再娶璩氏先卒孫三人曰
某某皆從學庶幾有成君之志銘曰夫孝經名教之極
也而延仲以之諭俗送死大事也而能以誠格焉書其
墓石以斯二者亦足以見其為人之大略云
方文林墓誌銘
方氏子諱某者字從禮故新定人遠祖干有詩名五代
之亂有家於台州臨海者以彊勇捍賊鄉人德之血食
至今子孫滋衍然業儒多舉進士自皇祖諱某饒州安
仁縣令累贈金紫光禄大夫皇考諱某有政事才善論
議知名士大夫間卒贈朝奉大夫從禮天姿開爽文思清
婉自兒時已能習其家世飭以涖官之大略有所撥置
輒從容以辦故方其未出而處也識者皆以能吏許之
以大夫恩補郊社齋郎選於吏部易階將仕調信州玉
山尉八寶恩進登仕郎再調越州蕭山尉差杭州方田
指教官充點檢杭越温州均稅又點檢兩浙路方田用
舉者升文林郎大平州司兵曹事未赴而卒玉山舊多
盜從禮治之有方其尤竒者羈縻狡甚者三人使執其
類於是境内帖然衢信境上往來之衝也登陸者百許
里有顯者議鑿以通漕郡邑翕然和之獨從禮不可議
者致詰從禮曰二溪相望中雖通塗而崗勢益隆一里
而尺中且數丈果興此役勞民費財而未必見功豈徒
為公私害且貽執事羞也議者乃屈二州之民無重困
從禮有力云蕭山湘湖湮廢久民田無以溉從禮亟以
浚治請於有司而躬督其役未幾湖復邑人賴其利國
家承平日久田野滋闢下民售易不常姦弊百出於是
議者請用元豐法方田均稅事下有司而部使者差擇
習民事悉心辦公者莫如從禮從禮亦慨然任其責奔
走數州不憚深阻其考覈鈎深洞見民隠凡高下肥瘠
廣狹盈縮黑白判然而關鍵籠絡胥吏無所肆其奸其
在溫州平陽課督官吏定稅置籍方隆冬夜常逹旦因
感寒氣得疾比至杭寖劇遂卒於僧舍其始得疾也或
告之曰鄉版浩若煙海公能盡矚之乎徒自苦耳從禮
不聽力疾檢察愈謹嗚呼其可謂不苟也巳朝廷建立
法度凡以為民為有司者或非其人則反被其害者有
矣今方田之法行於天下使人人如從禮者民有不受
其實利者乎惜乎未究其所長而不幸短命死矣悲夫
從禮事親能承其意大夫疎財好義而恬於進年未五
十致其仕而歸生事蕭然從禮受命十年不敢調極力
營其家弟妹婚嫁不失其時而親舊勞問饋遺纖悉畢
舉大夫一無所問議者謂非從禮無以全其父之高非
大夫無以致其子之孝也常告其弟曰我所以不憚麄
劇政恐若等廢學也勉之故其弟試可行可皆自勵相
繼貢於鄉而以學行見稱於師友云從禮年四十六卒
於政和六年四月二十六日其弟以重和二年某月葬
於天台縣太平鄉鷄頭奥先塋之次兩娶陳氏前室同
郡奉議郎貽序之女其繼永康人朝請郎惕之女後從
禮十四日卒子曰茂三女長適進士劉之珍二未行葬
有日其仲從道自台抵福曰吾兄游最舊且厚惟子敢
請銘余謝以非其人然嘗聞諸楊先生中立曰仕於州
縣誠心愛民若吾從禮者無幾從禮小官又卒不得年
未為當世所知而獨見稱於有道者如此則為從禮家
若其朋游皆無可憾也故余錄其語而銘之銘曰嗚呼
從禮敏於為吏而死於勤事蓋食人之禄而無愧者也
凡墓有文以告後人我銘從禮以勸當世
蔡君濟墓誌銘
吾友君濟既卒之三月其父彥先遣使來諗余驚咽不
能語頃之方能哭泣問故嗚呼善人君子其不幸至是
耶而彦先以鄉先生林師古信夫狀請銘其墓信夫君
濟所厚也故得其行實為詳然余豈足知君濟者耶惟
蔡氏其先溫陵人避五季亂徙居溫之平陽君濟曾祖
諱某祖諱某父諱某實嗣其業且以命君濟君濟資禀
剛峻能自克力學其精識絶人論天下事評一時人物
始卒皆如所言方兒時舉止端重有所遊觀輒曰不貽
親憂否既冠游太學見儕輩從事乎文藝慨然曰此科
舉所須耳夫學豈止是耶故聞賢有德者一言一行孜
孜訪之惟恐不及太學善士聞名而願交者不可以一
二數崇寧中下第忽忽不樂謂其游曰吾未嘗以得失
為念而不樂者非親意有所不安耶即日馳歸及門而
父疾甚巳淹時矣醫卜皆曰不可療君濟齋戒沐浴默
有禱焉得吉兆而疾愈其事諸父友昆弟輯睦上下各
得其歡心經理家事凡人情所難堪者皆身任之闔門
幾百口今三十年矣無一後言者故鄉人稱族居者必
曰蔡氏而戒狠戾不睦者必曰盍觀君濟之為人也其
訓弟姪與朋友講習必以忠信愷悌為先嘗賦詩曰君
親等天地忠孝無古今弟姪有過差未嘗面斥之委曲
諷喻使改而止其在京師逆旅中失金方揭牓購賞有
得諸同舍篋中者以告君濟曰此非吾金也常曰古之
全交者非一道必欲伸己以求名人將何望耶往還京
師朋友有疾病則為之辦醫藥同寢處終始不厭死喪
則主後事或護其柩以歸前後蓋十數賢士遭斥逐傾
槖資之眷眷焉勉以忠義報國而巳凡游太學十餘年
七上於禮部不第中朝搢紳皆嗟惜之會天子以八行
取士郡人條其應令者凡數十事有司方施行而四方
有識聞之相與歡忻稱頌太學辟雍之士日徯其貢遣
以來而君濟屬疾死矣悲夫君濟所學以正心誠意為
本其優游涵養日趨於自得蓋質諸聖言而合措諸行
事而不紊其進勇甚浩乎其未易量也其所往來皆一
時賢士大夫而鄒志完陳瑩中楊中立周恭叔尤所欽
愛皆許以有為於世鄒陳久於謫籍君濟從之不遠千
里志完疾病以書招之比君濟至病且革矣盡吐生平
所欲言者而性命之理死生之說見於問答云至君濟
感疾啓手足神色不亂危坐如平時嗚呼非真有得者
能如是耶君濟諱元康年四十三政和七年八月甲子
卒於家明年二月甲子葬於邑之大奥山某原娶王氏
閩清人仲舉之女有賢行順事其夫邦人取法焉生女
蘇娘無男子以兄子蘇郎為後議者謂君濟安窮逹一
死生雖不幸短命宜無惑者顧其親有子如此而失之
何以塞其悲乎余以為死生命也夫人豈有不死者乎
顧所為何如耳今君濟所學皆聖賢之事業而其從遊
皆千載人也亦豈不足以慰其親乎衆皆曰然於是敘
而銘之銘曰人不間於父母昆弟之言與夫見其進未
見其止皆善學者之事也若吾君濟其庶幾乎非天為
之而止於斯乎嗚呼哀哉
朱純甫墓誌銘
朱君諱完字純甫少從進士舉以疾廢杜門謝人事元
祐中邑人創佛廟峴山下而君適有地介其間佛者議
丐於君君弗聽請以旁近地易之君弗聽又數倍其直
冀君售焉且曰君有疾毋沮善事可以徼安寧之祉否
且病君曰若言怪吾聖人不言也未幾果病邑人駭甚
申諭者相屬君以為吾病非命也耶卒不聽嗚呼其可
謂篤於自信者矣使其不病而從事於世顧易量哉崇
寧改元七月某日卒於家年六十五娶戴氏生二男子
曰紱習進士曰綡尚幼二女子其一早死次未嫁即其
年十一月某日葬於邑之横山陶公谷紱前期諗予曰
先人生而窮死而不窮惟公是屬君曾祖某祖某父某
世家溫之瑞安云銘曰三軍可奪帥匹夫不可奪志自
古然矣我思若人載石不誣以詔後昆
