横塘集卷五宋許景衡撰
七言律詩
送李仔主木場寨
塞垣人物豈尋常推擇而今屬廟堂戚里從來有名將
家聲當復振諸郎古陂解凍干頃碧官柳驚春一拂黃
下馬也知無箇事蓼花詩興自難忘
次韻曾光叔曇縣尉
我今自笑菌生庵才讀君詩舌本甘未暇清修齊臘八
要陪游冶趁春三(光叔有春風浩蕩釣)極知世外交從好却厭塵
中富貴酣谿老絶無名利念不謀耕鑿即漁蠶
次韻張縣丞賀三貢士
貢籍初登郡學生海隅草木也欣榮一鄉三秀真希闊
大筆千言豈猥并樂育從來推絳帳作新何止換丹楹
會看騰躍如夫子淡墨高高揭姓名
世綵堂
菜子斑衣祇一身未如今日劔溪濱一門純孝非無種
百歲高堂更有人饒得雲孫千指盛知他間世幾番新
太平佳話君休惜洗我從來兩耳塵
寄陳仲山
當年抱疾題新句老歲支離已可嗟官學半生渾似夢
塵埃兩眼漸生花相從杖屨非無意歸去田園亦有涯
袛許刀圭振疲苶與公白首醉流霞
勞勞苒苒任年華何用逢春苦嘆嗟但得千鍾傾竹葉
不妨一笑為桃花麒麟莫問行天路魚蟹從今飽海涯
祇恐愛閒成痼疾却須妙手泛丹霞
昏昏煙土客京華節物驚心祇自嗟一飽徒饕太倉粟
十年不見故園花躬耕舒嘯今方决卜築横塘尚未涯
夫子元無療饑藥待從方士飯朝霞
寄張敏叔
壽春太守紫髯翁憶得當年笑語同應為江山盡詩助
更無音信問途窮簿書覷著鈐齋静棋局拈來蠟炬紅
也待去為樽俎客却憐身世尚漂蓬
寄吳行可
憶昨揚旌過水濱一樽燈火夜相親邊城喜有笑談頃
鄉路誰知夢寐頻山驛梅花初破臘池塘草色稍回春
新年持節經行處亦許孤燈續後塵
寄王經國
曾陪誕節祝堯年過眼星霜歲又遷誰信江湖閒釣艇
却來霄漢聽鈞天錦筵樂事今何似蓬鬢蒼顔獨惘然
還戴賜花殘照裏九衢塵土醉搖鞭
寄文通
俗流指笑漫喧喧好古初心自惘然已分平生有書癖
况堪此日識碑顛萬金盡散英豪外千卷仍存六一編
洗眼何時拂塵篋待將點畫較精研
寄薛克勤
高才猶佐古諸侯樽俎時時好獻酬萬物也知皆有役
此身安得不言休烹鮮未覺民難治炊黍猶忻客少留
會看曲臺須舊德討論文物盡從周
寄敏叔(敏叔書云日與張卿天覺□和)
匆匆候館陪歡笑别去而今又幾年冠盖由來在天上
音書還肯寄江邊也知官長多詩句未省誰人與酒錢
近日頻頻看除目諸公要路亦騰騫
寄吳鄞縣
吳郎人物最雍容不墜家聲浙水東輦寺昔曾酬雪唱
道山今獨倚秋風簿書又報三年滿樽俎何當一笑同
卷盡暮雲天更闊放教醉眼送飛鴻
舊有詩寄左與言兼呈劉元禮今因寓此仍用
前韻寄劉
東行長憶過新樓衣綵題詩贈李舟千里尚歌公惠政
十年誰念我重遊雨餘三洞雲俱散水落雙溪月自留
莫戀城南好泉石斯民屬意富民侯
左崇見寄以鄭虔張籍見況
憶向栖霞宫裏宿論文獨喜子相過酒酣尚覺初心在
歲晚其如别思何官比廣文還較冷詩疑司業不争多
友生許予嘗如此更問旁人果似麽
寄左經臣
二年南邑好相看誰道忘形最較難别去光隂驚倏忽
春來書訊喜平安如何柳市多時住不向横塘一笑歡
節物慳人詩興懶多應閒處凭欄干
依虞仲韻寄劉元禮
先友相從古所惇杖藜當日喜盤桓雲泉何啻千年别
塵土長懷一笑懽但掃勞心身後事何須天地掌中觀
果容憐念如前約卜築從今始苟完
李彦益過景城以詩寄之
聞說安仁過東縣却撩梅福欲歸心畫船長是半日到
秋水而今幾尺深人散渡頭飛鷺下月明波底老龍吟
一杯相屬知何日驛路蟬聲急暮林
次韻寄盧行之三首
萬疊遥山鎻暮煙一江秋水渺連天憑欄正是滕王處
下榻誰知孺子賢聞道白魚方切玉更饒黃雀正披綿
一樽吟嘯無餘事說著塵埃却可憐
莫厭喧譁近市㕓且欣空闊對江天揮毫曾不靳珠玉
列斝何須問聖賢南浦西山雲漠漠夕陽芳草思緜緜
飛牋遠寄京塵裏多謝星軺尚見憐
撲撲金猊嘘白煙峩峩畫閣插青天杯盤洒落有餘韻
翰墨風流追昔賢遠岫長堆翠羽被晚霞碎拍臙脂綿
銅章更有詩家子横寫緒餘猶可憐
寄李聖與
李侯自是金閨客奔走人間三十年未信簿書能老我
何妨詩酒自陶然江山滿眼應相助風月關心最可憐
解道清陂新過雨也教别乘愧前篇
寄成正仲
畫繡初乘八月槎肯來一笑子真家狂吟取次還成軸
戲酌無多已過花陳迹悠悠驚夢寐勞生擾擾嘆長沙
遥知高會還思我共唱江天一抺霞
寄行之
城南城北長嫌遠卜得甘泉坊裏居笑語不愁歸去晚
往還可似向來疎二毛自覺身將老一别誰憐歲又除
定是烏銀正忙裏怪生沒箇寄來書
問訊盧家大小僧憶渠旅思為消凝春禽言語得能好
秋水精神更乞增今日垂髫且嬉戲他年鼓翼看飛騰
懸知父黨無能解頭白絲絲面有稜
寄仲山
城郭長時厭還往却來郊外飽經過故人一别已多日
春色三分今幾何山鳥無端勸沽酒林鶯取次亦能歌
花邊欲作當年醉望斷東風十里坡
寄俞清老
寒棲巖谷古浮邱曾約同為汗漫游十載光隂如夢覺
半生簿領尚桴浮樓頭紅日半規晚眼裏青山萬點愁
淮水悠悠從此去試憑雙鯉到揚州
寄木尉君任
江湖萍梗漫流連邂逅天涯獨慨然老去鮑昭非俊逸
古來梅福是神仙一樽笑語渾如夢兩地音塵動隔年
有底樓臺堪寓目平蕪千里夕陽天
寄宋國寶
問君何日過留都想見初寒尚在塗一去塵埃事奔走
歸來門巷更荒蕪聲名盡欲傾時軰貧賤今方見丈夫
勉矣此生忠與孝扁舟未好問江湖
畫船重過穀城闉撞著人人問子真聞道詩書元有意
莫嫌州縣尚勞神一樽何日能如約五斗而今亦為貧
關塞塵沙騎瘦馬故園花柳一番新
題葉家雙蓮亭
鴛鴦也是池中物何似芙蕖出水新獨蕊應慚今夜月
羣花空占别時春恭惟陶冶歸元聖聞道丹青憶老臣
更向東郊看合穎我曹今作太平人
代書寄福清王居士
前日匆匆問起居此心耿耿復何如身從驛騎三千里
人在天涯八十餘自是浮雲有南北誰知明月滿空虚
半生俯仰今塵土安得從容扣草廬
陳節秀才失目贈之兼簡卓羅源
何事詩翁遽失明朋遊相對淚縱横祇應藥石猶能療
肯與風光便隔生老去篇章方得意春歸梅柳最關情
風流密令雲孫在雪唱何妨屢寄聲
樂壽驛詩(富韓公使北啓國書于此)
迢迢古驛倚城隈使者當年幾往來慨慷誰無致君意
急難方見濟時才自知兵氣終須懾更覺天書不浪開
堂上遺塵何處去太平父老獨徘徊
和姪邦彦登道山亭詩
縹緲三山海上州登臨便覺壓鼇頭風雲出沒千尋塔
煙雨溟濛幾葉舟嶷嶷朱顔方照日蕭蕭霜鬢獨驚秋
人間榮悴何須較且把吟牋敵酒籌
次韻黃堯翁南漪堂書事
南漪勝槩壓西湖珍重瀛洲肯寓居紅藕自欣歸賦詠
杜鵑應嘆早驅除煙收露下鳴臯鶴風定波平在藻魚
箇裏凭欄知有得絶勝閉戶病相如
敏叔除祠曹以詩二首寄之
掉却淮南好郡章歘然馳驛對天光有誰更草詩人詔
應數從前水部郎霄漢豈惟收舊物鬢毛每苦嘆新霜
十年尚有南昌客塵土昏昏只恁忙
趙子相逢關塞間一聞消息破愁顔也知念舊心猶在
頗怪題詩寄尚慳已分低頭從簿領却因歸夢見江山
俱依風月應長好誰似先生耐得閒(謂方彦德也俱依羽天在台州方居)
(其旁)
送蒲秀才遊南劔兼簡上官守
十年萬事盡參差惟有騷人似有期山水窟中為俗吏
簿書堆裏得新詩從來好古幾成癖此去論交亦可知
安得相從飛兩槳看他郡國犬生氂
送韓存中學士二首
郡國棠隂日日濃乘軺衣繡惜匆匆秋天鵰鶚風雲外
春草池塘夢寐中聞道蓬瀛才有素肯教江海樂無窮
斯民未作北亭别使節時時過浙東
憶曾共飲揚雄宅屈指而今又幾年還喜名藩陪燕俎
剰看醉墨洒吟牋風煙羃羃留行旆鷗鷺翩翩近畫船
回首向來行樂處斷行疎雨濕江天
赤鑒客館以清陂名堂賦詩
古渡誰教名赤鑒新堂自是面清陂何人好事能題榜
今我居先為賦詩風静波平人散後雲收天闊月明時
可憐此箇無窮意多少漁翁醉不知
清陂堂
當年平翠看青嶂(平翠在台州黃巖)枕上長教捲畫簾今日清
陂堂裏宿寒波萬頃浸銀蟾人間好景無如此物外清
遊豈易兼富貴功名非我事尚容山水樂無厭
即事
關河念念問歸舟秣馬翻為楚國游野性從來迷出處
濁醪端欲慰沉浮春風庭院花千片暝色簾櫳月一鈎
看盡天邊歸鴈過悲笳三疊下城樓
景城宛在水中央短棹飄然下渺茫早路常期泛滄海
異時誰復問瀟湘看他賈客千帆過聽盡漁翁一曲長
家在東南千萬里寒煙漠漠又斜陽
城外黃河四面流此中真箇是瀛洲雞豚散處看漁市
蘆葦叢中認馬頭子美凄凉聊遣興賈生卑濕不無憂
相過喜得田郎子時有新詩與唱酬
次韻邦直中秋夜月
秋半風高天四垂去年曾此賞清輝素娥可愛還依舊
游子誰知尚未歸望極星辰皆北拱興闌烏鵲自南飛
一聲水調何人唱莫惜淋浪酒濕衣
初至郡
流落翻為長樂翁也知天意憫人窮九仙巖洞寒林外
干寺樓臺落照中漸覺杯盤如里閈從教言語變兒童
郡人更說明年好綠葉垂垂荔子紅
蒲秀才集臨川詩
世人集句漫紛紜吾子超然有異聞獨把長矛探虎穴
不教仙翼浪雞羣離離池上生春草藹藹江南欲暮雲
喜得安居從此始絶勝釐析事虚文
吕子光惠牡丹
六年不見故園花每到花時只自嗟多謝故人分國豔
尚憐羇旅惜春華芳菲仙圃烘初日冷落書窗照暮霞
誰道無情便無恨祇應也學我思家
越州孝女朱娥祠詩
十歲人家小女兒凛然高節見臨危委身甘死凶人手
轉眼猶懷大母慈天子早曾加寵賜邑官今為立新祠
若教娥與名俱沒畏敵忘親未可知
贈張同年諸孫詩
綠髮蒙茸初著巾翁翁喚作掌中珍始知詩禮趨庭早
又見芝蘭滿院春青紫近來如拾芥文章此去不勞神
塵埃衮衮元無補應笑年家老丈人
王經國生辰
試問何時得異材斗杓插子近旬來文星已作人間瑞
陽氣方從地底回何有摩挲話銅狄要看清淺半蓬萊
斯民再歲蒙休澤多少歡聲入壽杯
和張子壽晚春
東風作惡也輕佻斷送殘紅四散飄自是春愁渾未解
不堪詩句苦相撩冥濛薄霧迷歸燕料峭餘寒入敝貂
齋閣但知拚一醉儘教&KR1624;雨夜蕭蕭
諸友偶賦克已以戰喻次韻酬之
聞道除戎戒不虞何須深考七家書萬全要在先謀帥
多算安能便勝予豈止邊陲卧&KR0911;鼓嘗聞俎豆薦牢蔬
古來偃武修文者會使人人有室廬
謝諸友
絶學寥寥千載餘忽驚酬唱祖前書善人今得見之矣
吾道將行命也歟滴滴寒聲消臘雪融融生意看春蔬
不才聖世甘無用歸去先人有敝廬
贈敏叔二首
星郎持節厭驅馳解組蕭然兩鬢絲三紀聲名詩獨步
五州惠愛吏為師裕陵松栢秋風早茂苑江山落日遲
千載赤松應更喜故人孫子也相隨
公家舊物是蓴鱸好箇歸休便入吳唯有五湖供放曠
也無三徑可荒蕪酒樽傾倒隨風月詩句流傳入畫圖
煙水悠悠來不盡高名千古與之俱
退食
退食尋常無箇事杖藜蕭散有餘歡小橋落日蓮峯碧
别圃薰風荔子丹早路謀身多齟齬餘生隨意得盤桓
横塘應笑歸來晚短艇依然倚釣灘
贈俞清老
昔我江淮幾還往聞君兄弟有聲名小軒便作陶彭澤
五字何如李少卿自說此身看老去却慙相見太忙生
何時粗有田園計把手江邊取次行
贈鄭介夫
人笑流離自抱關天教強健老林泉回頭嶺海幾千里
屈指星霜五十年無事一樽誰與醉有時兩手自争先
也知世上皆兒戲出處如公豈偶然(鄭公自用兩手圍棋左手勝則右手)
(把醆飲右手勝則左手把醆飲)
贈吳惇仁(長文之孫)
塵埃簿領判悠悠瘦馬尋春到海頭已是二毛侵老境
尚能一笑得英遊誰言前軰風流盡我覺名家世業優
但得此心常了了豈知州縣是淹留
贈董公權
前軰風流今掃地怪君尚肯轉頭看元來自作小兒子
猶及當初老長官簡冊微言齊日月絃歌餘澤在芝蘭
却慚江海生尤晚不得同年拜杏壇
璧山堂
在處看山多間斷經行尤喜得斯堂畫屏簇簇連千室
古璧蒼蒼遶四旁憶昨服官叨内府祗供嚴祀屬新陽
天涯寓目徒增感一覺鈞天夢帝鄉
題竹閣
西岑僧舍知多少竹閣巍然鹿苑中蠟屐登臨非俗客
石床宴坐屬詩翁黃金階砌紛紛月碧玉窗櫺細細風
千里江山應在眼狂鞭何用作深叢
又招虞仲來竹閣
一諾定須遊竹閣多時凝望出松臺祇應城市醺醺醉
肯為詩翁特特來湖水秋來清見底仙山雨後翠成堆
欄干供盡登臨目鷗鷺翩翩日幾回
寄張宰幾仲
往在横塘詩酒社而今不忍重尋思時人狂簡無如我
縣尹風流更有誰塞上塵沙長冥寞江南梅柳正葳蕤
人生閒健須行樂莫學安仁鬢早衰
送高宰
長愛西湖無點塵樓臺倒影雜星辰未能把釣為閒客
且喜鳴琴有主人搖槳何妨長載月新隄最好是遊春
何須更說林間雉看取熙熙百里民
送李彦侯宰黃巖
委羽(謂方彦德)人物已先去陳迹風流猶至今隠吏向來慚
懶散令君此去好追尋春歸山奥十里雪霜後園林三
寸金况有左生詩句好一尊端為伴高吟
自笑當初作底官只應山水得盤桓江樓風月傳觴後
邊塞塵沙行路難閭里樵漁無失業歲時簫鼓有餘歡
十年父老今何似為我從頭問訊看
題雁蕩山
别來嘗憶舊躋攀好信迢迢慰病顏多按地圖傳藥石
不煩䰟夢到仙山塵沙猶在微茫處雲水都歸指顧間
看取蕩中多少雁衹應飛倦始知還
䟦亨老所藏買田帖
世間榮利等雲浮珍重先生早轉頭要得良田供玉粒
何妨累紙洒銀鈎千金身後方為貴十襲公家得盡收
我亦塵埃倦遊者紫薸二頃尚悠悠
送為章
使君遺愛在甘棠故老于今尚未忘椎鈍自嗟生太晚
風流猶及見諸郎鳴琴暫肯留山縣飛舄還同指帝鄉
回首樓前江上月夜來無故照離觴
送李彦禮
持節西陲已清切還輿北道却盤桓當官未覺家風遠
抗䟽要令邊計寬世俗多應笑公拙我曹徒解嘆才難
但將名節為親壽何止平反一笑歡
送廖用中
也知志業在詩書可是才高與世疎戲綵北遊非我計
督郵南去近吾廬官田雨足秋多黍城市潮來食有魚
更誦九江長短句人間樂事得如渠
送趙仲明二首(康州之猶子)
關塞相逢眼便青從容猶得問平生高談大抵多忠義
先世元來好弟兄但得朝廷收閥閱不論文武盡功名
河隄奔走非吾事去去神京信意行
役役都來幾獻酬生憎别語攪離愁五更門吏開魚鑰
千里春風在馬頭若見遊從出京國為傳消息到真州
田園未有歸來計萍梗而今已倦游(張敏叔時守儀真)
送商霖兼簡共叔
末學紛紛只是誇孔顔門戶本無遮農工商賈皆同氣
草木蟲魚是一家我欲收心求克已公知誠意在閑邪
汝南夫子規模大歸去相從海一涯
