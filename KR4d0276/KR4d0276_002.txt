自鳴集卷二宋章甫撰
七言古
驄馬
門前驄馬無人騎北風落日長聲嘶細看毛骨獨殊衆
或言來自流沙西伏櫪忍遭奴隸辱立仗難貪五品粟
將軍邊塞敢横行願同生死俱馳逐
次韓中父送行韻
素琴横床巾漉酒千載斯人吾尚友祇今與世巳相違
再見喜君真耐久笑我生緣良易足畬田新燒屋新築
飯牛政自不須歌失馬焉知未為福百里未容君疾驅
朝廷用才當不拘他年得意輦轂下莫忘詩篇寄田舍
送王純仲
客裏因依三日語爽氣津津見眉宇自云縱酒少年場
抛擲黃金如糞土倏焉四十髮斑斑手板青衫才一官
江湖陳跡不復夢食貧月俸仍酸寒别去不勞重嘆息
富貴有時君努力青春難再却堪憐恨不相逢十年前
别陸務觀
江南江北雖一水欲濟無由若千里那知奔走避邊塵
邂逅西津見君子一飯山間同野僧花前把酒看張燈
醉吟落紙筆不停留客夜闌雙眼青才氣如公端有幾
半刺江城聊復爾新年華省用名郎(謂韓無咎)彙征公合聯
翩起人生相知貴知心道同何必問升沈客袂此時成
暫别詩盟他日會重尋
采石
江行十日風打頭采石江邊還小留龍宫煌煌俯湍流
摳衣再拜祈神庥出門逕作蕭寺遊危亭縹緲臨金牛
江南江北蒼烟收日落未落雙蛾愁尚書麗句世罕儔
惜哉度曲無歌喉折梅置酒齋堂幽黃冠不飲空夷猶
野僧舉觴横青眸更得大斗償香羞興闌山下却登舟
使君愛客方綢繆夜深杖藜弔荒丘列炬照野經塍溝
居人竊視聲咿嚘好事從來無與侔促坐欵語相答酬
傷今懷古風颼飀泊渚高吟聊寫憂然犀照怪知何求
醉狂夜披紫綺裘騎鯨入海窮冥搜聖賢寂寞江悠悠
人在天地真蜉蝣况我此身如贅疣從公行善臭味投
有酒如川容拍浮但願早登黃鶴樓痛飲浩歌更勸酬
一弔禰衡鸚鵡洲
益睡
主人頎然腰十圍一官會計同遊嬉開軒環坐只圖史
錦嚢富有驚人詩邇來萬事不掛口世情盡付鼻中吼
便腹無妨弟子嘲著鞭未落少陵後紛紛逐臭皆羣兒
我正黑甜曾未知雞蟲得失何足較是身且卧黃琉璃
博山生雲香斷續當午清風度脩竹門前吏立鴈鶩行
童奴搖手眠方熟夢中了了欲何鄉寧復蘧蘧栩栩忙
寒泉洗耳石礪齒主人家住廬山傍他時但取青氊舊
歸作春秋同社友北窗槃礴上羲皇秫田多種釀壺酒
奉太夫人千百年兄弟對床聽雨眠
送楊德雋赴漕司試
木食草衣吾計決三釡養親君不闕胡為亦趁槐花忙
不共中秋醉明月君言時世眩虛名才見頭銜分重輕
一第如君當俯拾卜隣他日莫寒盟
寄題郭侯至喜堂
岷江西來會衆水峽束奔湍吁可畏長年三老更相賀
舟到夷陵若平地寧知市朝車馬塵仕路風波尤畏人
急流往往捷有神灔澦瞿塘何足云祇今四海滔滔是
未省幾人知此理君侯不與世沈浮家有新堂名至喜
武昌重鎮居上游雲屯禁旅皆貔貅君侯智略誰與儔
天子久寬西顧憂令嚴將士無驕色玉帳晝閑人語寂
中齋一榻淨無塵自炷爐香讀周易有時領客尊酒同
雅歌投壺雙頰紅門前官柳搖春風想應目送天邊鴻
狐兔中原須盡掃功成身退天之道角巾歸路颺輕舟
童僕驩迎人未老
种基祖蔡仲逸孫祖顯一時宦遊荆州官閑無
事五日一宴集使僕持缽其間念既飽食不可
無語
君不聞薊孝廉日飯二十家一朝拂袖去京國追之不
可空咨嗟又不聞賓頭盧應供四天下神通妙用固非
難中有巍然不動者今年有客來荆州半世生涯一敝
裘仙風道骨愧二士諸公亦許相追遊邇來傳食初無
間醉飽無勞主人勸絕勝詩人杜拾遺所歴諸家纔一
飯
芍藥呈韓丈
妖氛深蔽洛陽縣我生不識姚花面揚州風物舊曾遊
佳種年深亦多變去冬淮上起邊塵不謂見花當此辰
眼明忽憶往時事世間尤物能移人公詩寄興多高遠
早悟色空香不染飽聞嘗醉洛陽春試比姚花定褒貶
韓使君分送芍藥索詩因憶舊遊
憶向西津櫂酒船維揚去結看花緣杖藜到處花輙好
夭紅豔紫相留連散盡黃金攜酒友夜深明月還京口
中流擊楫來悲風天闊參横移北斗俯仰光陰恰十春
二十四橋經戰塵眼明忽見揚州種衰病無因賈餘勇
寄題極星亭
大歷三年杜少陵先生曾下瞿唐適江陵晚泊松滋
江亭感興賦詩其卒章有今宵南極外甘作老人星
之語(杜詩紗帽隨鷗鳥扁舟繋此亭江湖深更白松竹遠還青一柱全應近高唐莫再經今宵南極)
(外甘作老人星)隆興癸未歲代都王履方客食是邑以書問
亭之名於番陽章甫請榜之曰極星並作古風寄題
亭上
杜陵白首尚書郎三見瀼西春草長忽思蒼梧呌虞舜
翩然短棹下瞿唐晚泊江亭生暝色野服出船烏帽側
南極一星落江湖戰塵蔽天兵未息閭閻惡少印纍纍
不夢周孔嗟吾衰機心去盡魚鳥狎在處詩篇神護持
四百年間一彈指當時松竹今餘幾南望冰魂不可招
波翻落日愁雲起
寄趙鄂州
田家禾黍方登場枯桑索索天雨霜黃花籬落尚可醉
今我不樂思武昌武昌使君半年别前日書來慰愁絶
相思為我作西亭徙倚闌干只明月大材開府何優游
政聲日隨江水流賜金增秩未為寵咫尺丹詔催歸輈
燈前春雨同揮翰南風吹船著淮岸雲間過鴈喚愁生
短褐飯牛歌夜半
以王通一所畫小舟横截春江圖為韓無咎壽
江上春風花滿樹春水才平舊痕處何人笑傲一扁舟
横截千波萬波去王郎有句藏毫端寫出生綃半幅間
明窗供我時展玩髣髴羅帶縈煙鬟緘題請壽皇華使
如公福禄川方至吾君願治正思賢舟楫期公濟大川
簡張安國
南北東西厭問津四海忘形今幾人惟公名譽一世重
雖不吾與吾當親氣吞雲夢並餘子深厚文章六經似
昂霄聳壑正當時發策決科餘事耳上方憂顧大江東
虎踞龍盤氣象雄却袖玉堂揮翰手來成方面保釐功
西風澹日邊雲碧歲晚軍情猶未得不應矯首送飛鴻
想得攅眉正憂國雅聞一諾直千金推挽尤多樂善心
坐上能容野人否試聽客裏短長吟
張使君以畫屏求題
西湖景物天與竒歲晚春風常探支水邊竹外更幽絶
一夜花開南北枝何處飛來兩&KR1484;䳵影碎晴波蕩春碧
荷蓋凋零荇帶寒徘徊如與花相識短屏畫手豈無心
待公歸赴西湖春年年春色花照席應念揮毫老賓客
臨江何氏結亭松間名曰彈秋因王通一來乞
詩
萬籟從風俱發聲惟松得之尤善鳴五聲不亂無虧成
膝横三尺秋月明君家江南一茒屋直幹森森伴幽獨
人言絲竹不如肉曲肱聽度無絃曲故山偃蓋未十圍
猿驚鶴怨吾當歸聊憑東風寄君詩風鳴松鳴吾不知
送李文授還越上
舊歲見君殊草草懷抱今來各傾倒新來正好數相尋
束裝却向山陰道千巖萬壑秋更竒候門兒女望君歸
扁舟此去來何時莫待梅花開北枝故人問我憑君說
滿目窮愁生事拙秋禾未得補飢瘡萬一飛蝗作檀越
簡熊帥景瞻
槐柳陰中數間屋麤飯濁醪羹杞菊過門問字久無人
只有圖書伴幽獨剝啄是誰來扣扄手持札翰趨吾庭
風采九州安撫使得得遣騎相招迎我願識公從宿昔
貴賤殊途那易得親染雲箋賁草廬驚喜盈懷仍歎息
折節下士古所稀豈意於公今見之况公位貌巳崇重
英聲凛凛威羌夷滿堂賓客皆豪傑從容何止談風月
野人自視殊缺然或可為詩紀勲業
早涼
江頭雨過涼風早落葉紛紛費人掃鈎簾日暮無所為
把酒悠然送歸鳥佳人可望不可親草根唧唧秋蟲吟
家本江南客江北鬚髮新添數莖白
次沈商卿見懷韻
歌喉宛轉變鳴禽載酒曾同花下吟寒潮不應宿漁浦
挑燈還憶夜深語十載故人誰似君便擬卜鄰桑柘村
青錢未辦歸期遠滿目春山空秀婉有酒何須身後名
高軒未必如徒行朝看桃杏發紅萼晚來風雨嗟零落
尋幽選勝不應遲百歲光陰能幾時問君何日憩奔走
忍令春色成烏有
寄淮東總領許叔庸
太平寺裏留詩别江北江南幾秋月那知未著侍臣冠
坐總軍儲持使節平生一飯不忘君蟠胷萬卷皆經綸
聞說别來頭更白憂國祇今能幾人憶昨同傾京口酒
笑我凋零已蒲柳曉驅黃犢破荒煙留眼看公印如斗
短篇自昔蒙品題老矣無復能新竒樂府流傳妙天下
小胥鈔寄定何時
移家謝趙再可
病眼不禁黃土眯塵纓屢費滄浪水曉窗笑語鏡中人
但可寘之巖穴裏縣官有田容我耕收身巳是太遲生
醉眠牛背自安穏山鳥慣聽哦詩聲經營小築深幽處
借車歡喜移家去非公誰寄草堂貲知我舊諳茒屋趣
此心此地俱寬閒從渠矌野多風寒燈前兒女話團圞
廣厦期公千萬間
謝張倅惠茶
病軀倦甚不舉酒便腹枵然尤愛茶淮鄉久住已成俗
客至亦復研芝麻稱重緗奩還入手知公與我詩情厚
靜無俗駕扣柴關急遣僧房借茶臼易足堂中晝倍長
一杯涼餅補飢腸世間萬事不掛口齒頰盡日留甘香
青奴可憐姑少却睡魔退舍詩魔作詩成吟罷來清風
秋意拂拂生梧桐
謝韓無咎寄新茶
武夷仙翁冰雪顔建寧府中春晝閒揮毫醉寫烏絲欄
新茗續煎扶玉山應念窮愁寄空谷頭白眼眵書懶讀
殷勤題裹寄春風澆我從來藜莧腹别公宛陵今五春
渴心何啻生埃塵平生不識七閩路夢魂欲往山無數
簡李牧之
落日還家聊面壁剥啄誰來破幽寂語音相似桑梓同
風骨軒然雙頰紅亹亹清談霏玉屑多說東湖與霜傑
江西故老已凋零聽君論詩猶典刑君今久占宣城籍
我是江湖未歸客客愁時事兩蒼茫一醉邀君君莫惜
張君明昆仲袖唱和詩見過
村東主客羣飛鴻月明霜重聲摩空村西老人如瘦馬
伏櫪倦嘶天北風村東村西無百步杖屨相尋還有數
兒啼妻病不出門羞見梅花無好句雪晴日出天無埃
故人躡屐聯翩來明珠白璧滿懷袖使我一見雙眸開
文章雖云一小技妙處非難亦非易染絲織錦未足工
點鐵成金始為貴我窮半世坐吟詩詩成不救寒與飢
亦知造物厭嘲弄有手只堪持酒巵願君少吟詩幾首
請君多辦酒百壺但得新詩勝舊年為君醉倒春風前
元用見過誦詩劇談因成古風以成戲惱兼簡
若晦唐卿
有口只可飲醇酒世事令人三日嘔有耳只可對詩翁
俗語令人三日聾平生嗜酒耽佳句此外自知無用處
東風吹我墮江邊歲晩知音罕相遇誅茒蓋頭無少閑
數日不到諸君間塵土眯眼鬚鬢斑誰賦淮南大小山
怪底晴簷靈鵲噪籃輿相尋談絶倒恨君無乃酒量窄
愛君豈獨詩格老開尊喚客知何時坐上可無俞與韋
更長不怕杯行遲願見春風楊柳枝
用前韻贈高持一
全身當作冥飛鴻無心要似雲行空逢人未用青白眼
與世不妨牛馬風暇日出門聊散步雪晴愛此山無數
骨寒那得使鬼錢腸枯謾索驚人句邇來筆研欲生埃
舊兩來人今不來百歲光陰能幾許一春懷抱未曾開
古人元不貴多技大道由來常簡易隨呵之義復何憂
知我者希方足貴華陽道士亦能詩不覺餐霞坐忍飢
高山流水琴三弄明月清風酒一巵相思不見頻搔首
幾欲招呼無斗酒從今與子遂忘年有懷欲語子來前
次吕伯恭見寄韻
魯鈍不如錐處囊嗜好鑿圓投枘方鏡中鬚髮今蒼浪
多病年來疎酒觴山林舊約都茫茫局促何由心膽張
半生恍墮水中央疾呼四顧無舟航客舍雨餘梅杏黃
憶君著書看屋梁緘題到手伸讀忙亦知别後遥相望
我猶駑馬遭絆韁君若鷹鸇之老蒼見義勇往柔而剛
君不求名名自彰行須正色肅鵷行不容燕雀高飛翔
辱詩敢忘什襲藏報章勉率聊寄將廣厦他時客幾房
種成桃李滿江鄉忍使故人趨道旁
濡湏道中
今年淮西旱城市無米糶所至蕭條童僕飢手持楮幣
無人要行不擇日糧不齎恨身不生太平時還家從頭
語兒輩山中寂寞猶可耐
白露行
今歲淮南雨仍缺官府祈求巳踰月城中又復閉南門
移市向北人紛紛州前結壇聚巫覡頭冠神衣競跳擲
縛草為龍置壇側童子繞壇呼蜥蜴簫鼓迎神來不來
旱風終日吹黃埃寧知白露只數日稻苖焦枯恐不及
送王道士
華陽洞天昔曾遊華陽道士今相訪江頭倦客老更拙
山中故人喜亡恙晴沙喚渡何匆匆鴻飛冥冥天北風
他日希虛如話我憑君一一謝諸公
