自鳴集卷一宋章甫撰
五言古
送馮圓仲入蜀
我本山中人早信雲無心卷舒隨清風或作三日霖十
年江湖遊復識水之性東西因地形圓折初無定却來
閱世人惟公多古風用舍不繫懷略與雲水同還乘明
月舟西沂弄雲水雲水遠送迎鷗鷺皆知巳我今與公
别亦若雲水然相望渺江湖萬里同青天
送張寺丞
知己不易得相知貴知心我行遍四方公獨知我深公
如千丈松凜凜有直氣我如松下草亦有傲霜意公分
刺史符朅來淮上州而我倦遊者振衣從公遊花月醉
管絃江山隨杖履激水湔窮愁逢人賞佳句政成公入
覲酒盡客語離疊鼓催發船不顧邦人悲邦人勿深悲
宣室定前席公必念爾民還陳治安策吾君自神聖事
君公不欺祝公但加餐慰此邦人思
送孫文輔尉新城
我來淮上居忽忽歲月過定交誰最久有唱君必和棋
枰角勝負文字工切磋雲山結伴遊風雨對床卧那知
世塗隘但喜客愁破出處方乃殊離别情無那江城失
益友山縣得良佐平生愛圖史晚歲職警邏枹鼓常不
驚鷄犬亦相賀強飯君勉旃功名看老大
隱靜分題得靜字
平生苦愛閑多病復便靜每為林下遊忽若醉而醒兹
山昔嘗登當暑毛骨冷碧霄環珮聲古木旌幢影五峯
如高人一一各秀穎俗駕難久留佇立但俄頃别來三
十載往往夢清境從公得再來共此春日永憑高愜幽
思即事發深省然燈戰枯棋臨水㵸新茗興闌下山去
妙處心已領曉雨濕籃輿衝泥度前嶺
古洗
古人不可見古物亦無幾今朝雙眼明乃識漢時洗規
模簡而質彷彿古君子年深土銷蝕薄處僅如紙篆名
可意逆依稀辨雙鯉傳寳今幾代是閱人多矣我生頗
好古摩挲不能巳悠然起遐思俗物一何鄙
納凉
大熱金石流日色赤可畏鄙夫先多病喘息僅存氣飲
冰不救渴膚汗那容睡秋風幾時來不問黑貂敝林梢
堕斜陽凉颸颯然至呼童汲井泉灑掃庭中地胡床得
露坐始覺有生意老妻破甘瓜兒女膝下戲鳴蟬雖強
聒亦足代鼓吹坐久月照人金波正澄霽惜哉疲薾甚
杯酒未敢置浮生能幾何荏苒忽中歲四時更代謝寒
暑不可避幻身豈長存中有不遷義且享今夕凉百年
安用計
和仲韓見簡韻
野人不愛名中歲益安命辛苦營一區婆娑只三逕那
知錢有神但喜酒能聖翩翩趙公子時時枉軒乘詩詞
既清婉筆力亦端勁傳家堅素守從仕傷直性語言生
風波道路足機穽君猶沉下僚我亦抱多病時偷半日
閒樂此一室靜賞月巳失期登高况當令風物漸淒緊
江山更幽夐何時城南棲曳杖可乘興
和韓丈寄崖簿大雅并見簡韻
故鄉未可歸異縣難久留海深蛟鱷怒安得乘桴遊貧
賤豈天意自不曲如鈎吾道未全窮三歲依賢侯小鷄
隨孔鸞顧影良可羞所喜臭味同㓗巳從清修邇來苦
多病頗厭淮南州援琴操土風大類南冠囚今辰天氣
佳和風吹敝裘桃李競顔色誰能分劣優空攪遊子心
浩蕩生春愁新詩忽到手盛意知難酬材生天地間
小大固不侔詞鋒未易當如以楚伐鄒玉季更多文
情義還相投他年内集時尚記野人不(他年内集應呼我東坡與康國)
(詩也)
雷
三伏久不雨今辰忽聞雷殷殷地中出轟轟空際來
電光倏先馳掩耳恐不及陰雲勢相交銷鑠畏毒日上
天行號令君子敬天威端坐每修省整冠仍斂衣蒼生
苦炎熱喘汗不可過寄聲謝豐隆為起神龍卧
秋雨未已客懷不佳夜誦少陵遣興詩至生涯
能幾何常在羈旅中三復增感每字賦一詩
日月無停輪歲律今崢嶸夜長客無睡打窗秋雨鳴早
寒逼衾裯兒女聲吚嚶令人愧老龐團欒話平生
借屋與僧隣局促僅如蝸悲秋懷抱惡頭緒如亂麻老
來怕讀書隙風燈影斜感時思弟妹衰淚落天涯
饑寒傍人門面目自可憎為善得長貧天理疑難憑狂
談取富貴易若階而升吾實畏鬼神勿謂吾無能
愁陰錯昏曉北風振葭葦關塞來悲鴻戰場多哭鬼人
生真幻戲歸盡同螻螘貪夫患得失達者今無幾
逆旅故人少今秋風雨多禾頭欲生耳農夫空悲歌饑
腸望一飽嗸嗸同鴈鵝臨風不把酒奈此菊花何
門庭久沮洳蚯蚓升吾堂夜寒人閴寥蟋蟀鳴吾床屋
頭兩株樹葉落滿僧廊騷人不須悲榮悴理之常
詩吟不必工酒實性所愛少年少拘束日與尊罍對沉
酣相呼和亦有嵇阮輩會合不可常故人今好在
貧窮束縛人智慧無所施文籍紛滿前不救寒與飢佳
哉江上山歸隱寧無時青山若有言塵土君自羈
憶買京口船飄飄適荆楚覽古弔興亡亦有會心侣歲
月能幾何已作幽明阻筋骸幸無恙未害且逆旅
今辰氣候佳萬里來西風舉頭看浮雲巳歸天漢東野
人還負暄帝澤流無窮心隨鴻雁飛不離霄壤中
簡王漕左司
人生天壤中孰不有所求小大雖不齊逐物常同憂士
子文字間亦各從所愛取舍未必同於道均無害我生
才甚下志與俗子殊思賢惄如飢覓句聊自娛惟公盛
德人君今乃行古富貴等雲煙詞翰敏風雨荆湖十五
州玉節何煌煌門庭無雜賓讀書清晝長摳衣願從遊
自視亦何有未知函丈地能着野人否公誠一顧之足
以為我榮淮南有石田歸趁春雨耕
分題得草果飲子
神農書本草有美生南州春華穗端垂彷彿芙蓉秋青囊
貯嘉實璀璨安石榴香味極辛烈果中第一流磊落入盤
飣和羹充肴脩温中與下氣功用亦罕儔苞苴走四海藥
籠必見收吾老苦病暍淡味空頻投作飲近得此選擇知
獨優碧井沉銀瓶斟酌得自由蔗漿巳覺俗茗粥良可羞
乃知古聖人收拾靡不周日遇七十毒縱死夫何憂但吾
赤子多疾苦庶有瘳大哉仁者心當與天地侔
同張季子遊琅邪
枯藤久靠壁雙脚殊踡跼日長無往還午醉睡初熟誰
與來剥啄一馬挾兩僕翩翩張公子得得訪茅屋别來
今十年高誼驚絶俗功名付兄弟冠裳畏羈束多君殊
不凡愛我常易足呼兒取酒斟草草具肴䔩劇談連晝
夜何止伴幽獨結為山水遊策蹇相追逐滁陽三日程
山路頗詰曲好風吹雨霽發軔自幽谷至樂聞金聲非
絲亦非竹沉沉栢子潭神龍所棲宿旱乾禱輙應雲雨
手翻覆路轉醉翁亭釀泉潄寒玉堂堂四公像再拜敢
不肅雖云斗大州盛德繼來辱凜然生氣在遺澤被草
木梵宫最高處俯視山矗矗境聖人乃凡野僧才五六
碑崖爛文字驪珠混魚目老眼眩生花往往難盡讀吾
能領其要正自非匆促回途遂南首夜就湯泉浴清曠
舊書房懷人今鬼錄人生貴適意百歲風中燭所恨多
别離安能似麋鹿兹遊詎難再後會尚可卜紀行因贈
行歸裝慰羞縮
題玲瓏
江月不受塵風竹儼相倚窗間讀書人日用亦如是涇
渭豈同流天地果一指客來問何如南山有雲起
鹿角
呦呦鳴鹿羣適意在林藪泉甘草豐茂多力故能走一
朝觸禍機竟死誰人手割鮮登鼎爼刺血置杯酒犄角
未易棄煮膠方術有汲江為浸漬七日去麄垢大候三
伏時煎熬必甖缶色作琥珀紅堅重如瓊玖補陽遂強
骨輕健還堪久殺身雖可憐仁實存身後功能利生人
死且垂不朽悠悠肉食輩亦媿此鹿否
慈湖磯
峭壁激湍流湍流作洄洑初無一餉風飽我蒲帆腹長
笪寄怪石招呼爭挽牽艱難僅寸進何翅如登天及磯
日猶高過磯日曛黑依約見漁村燈火照初夕舟師告
疲勞夜泊投人家驚犬吠籬落寒生蘆荻花
雨中舟出潮牐
官吏急星火驅民疏漕河城中三尺泥歲晚風雨多雨
聲來未巳清滿幽人耳曲肱篷底眠船隨夜潮起
卜宅
卜宅定何好廬山泉石竒夜夢五老人問我歸何時山
中有蕨薇可以療子饑束書早歸來長歌歌紫芝
次高若虛韻
時事口慵說性靈詩可陶客中三日陰江頭風浪高六
年寄此邦鷗鷺皆心交煙波迥自如應笑吾生勞世路
轉逼仄旅鬢空蕭騷既往若電夢所得真毫毛歲月
解欺人木落江之臯勿謂吾甚衰得酒猶能豪舊遊固
可戀歸盟那得逃負暄依茆簷兒輩供爬搔
歸自真州道中用前韻簡諸故人
閑愁生旅懷薄酒安能陶籃輿赴歸期歷歷山路高風
雨道傍憩倏然思故交官閑想聚首懷我登頓勞辯論
雜嘲謔詩詞兼雅騷人生幾何時容易生二毛方今天
子聖登用皆夔臯願君各努力去矣追羣豪我生苦畏
事屏處如逋逃縱復技癢存敢念麻姑搔
俞廣文以詩定交次韻奉答
懶慢易招咎貧賤難相知客居二十年破屋臨江湄遣
悶豈無酒寄懷徒有詩慷慨思古人恨不生同時去秋
君始來雲霧容一披别去冐朔雪歸來迎南颸載登君
子堂爽氣生芝眉劇談兩無礙並駕行通逵省闈冠多
士泮宫聊養頥霄漢自兹始羽翮隨所之門闌謝俗子
遊戲惟毛錐高吟起我病意欲相箴規琢句要須工一
字亦有師逢迎君忽倦追逐吾敢辭人生俱寄耳况乃
多别離
曾仲恭侍郎惠酒以偶有名酒無夕不飲為韻
謝之
窮居少人事落落仍寡偶晨曦入茆簷和氣生戶牖擁
褐還負暄看雲更搔首閑哦陶令詩饑腸作雷吼
力耕不逢年歲暮百無有小雨肥麥根何時得餬口百
年倏已半辛勤為升斗賴古多若人千載可尚友
古來稱達人不願身後名豈其未忘世隤然聊遣情我
生本衰愞於時淡無營但得秫可釀何勞詩有聲
烹魚多素書問字誰載酒寂寞淮鄉居歲月亦巳久敢
希陋巷樂但覺貧士醜知音幸有人此事可不朽
丹陽賢使君高誼今所無鈴齋有餘閑遥憶耕田夫滿
船送美酒盛事驚道途客來即留醉不用倩行酤
一杯復一杯今夕知何夕蔀屋發光怪尊罍盈四壁老
盆還舊觀寒燈起佳色既醉使君酒亦飽使君德
逢人說項斯此道今則不使君如古人薦善惟恐後願
公登廊廟搜羅到巖藪使我擊壤歌投老安隴畝
使君開府來京口酒可飲公才真麴糵留滯已再稔江
山助詩興草木入題品冰霜寒正嚴為國護饔寢
陪韓子雲弔張安國舍人墓
頃從武昌守來哭清果墓老淚濕征衫傷心不忍去焉
知五載後重到山崔嵬松栢倏已拱宿草纏餘哀公乘
使者車忠厚神所賚遠懷平生親斗酒相沃酹曩以門
下故獲登君子堂招呼連屋居此意詎可忘青春閑佳
城榮華竟消歇空餘千古名不隨世磨滅蓬萊定何處
神仙知有無徘徊重徘徊悲風生坐隅
同張伯子威子季子雉子聞子陸及之時子政
家弟輔小子槃過馬清叟摘櫻桃以萬顆勻圓
訝許同分賦得許字
有城有隱居靜退我所與兩窮成邂逅一笑同出處翛
然五畝園耕種了寒暑朱櫻前日栽茂密巳如許今歲
風雨時高枝墊難舉喜我領客來柴關不吾拒倒衣出
逢迎掃地客燕醑童奴罷守衞徒馭先含咀肴核既雜
陳少長咸以序堆盤火齊紅磊落照尊爼眼明愛勻圓
酒興莫能禦吾儔既屬饜亦欲相就語西隣老禪伯攜
茗復來煮放懷誰主賓劇論忘爾汝題名汚墻壁分韻
索毫楮月出未忍還不記城闉阻懽呼重攀折璀璨滿
筐筥行歌驚路人歸遺詫兒女明年更強健載酒寧無
侣但恐坐上客相望各吳楚
落葉
青青池邊樹歲久獨婆娑鳴蜩炎暑時愛此清陰多西
風一披拂顔色巳非故朝看一葉飛暮落渾無數葉落
華歸根明年發陽春人生豈長好日月如飛輪
壽王真州
陽春耀桃李松栢不動心歲暮霜霰零松柏猶翠陰物
生天地間均此一氣爾小大有不齊乘除亦常理使君
盛德後清白由家傳平生功名心不作世態妍公為人
所難天念公所獨黃屋結深知青氊行可復致遠要自
近試公先一州生朝喜載臨頌聲滿江頭仁者壽固宜
富貴公自有作詩祝東風為勸尊中酒
送陳彌高
憶昨歲云徂艤舟岳陽樓獲見故人面使我明雙眸今
年風露凉君亦來荆州笑語倍疇昔舉杯相獻酬詞鋒
一當百鵰鶚横高秋春風待變化勇往不可留看花得
意時豈獨為身謀伊予坐懶慢行矣歸林丘世故百念
冷潛魚畏吞鈎出處雖異途十載契分投肉食與藜羹
未用分劣優出門天地寬鵬鷃逍遥遊
寄上曾仲恭侍郎借淨香寮詩韻
官酒味甚薄客懷愁正濃節物苦催人木葉鳴西風覓
句了無得寂寞誰與同憑高望京口佳氣何葱葱中有
賢府主瑩然冰雪容家學傳正𣲖政聲摩秋空閑哦燕
寢詩香篆縈房櫳别來未兼旬頻夜夢見公白沙距西
津片帆可即通會當滌場圃還奉杖屨從只恐趨召還
接武䕫與龍
題王履方畫漁樵扇
山深多虎狼腰斧老無力豈惟身上衣渾家口中食水
闊蛟龍怒魚鱉不易求雖無租賦廹常有風波憂偶來
蒼江頭落日相勞苦斗米今幾錢粗免寒餓否形役乃
如此人生真可憐五陵美少年寳馬珊瑚鞭
贈葉伯永
憶昨辛已秋張帆過儀真别君適荆楚寤寐懷故人狂
寇初叛盟道路多紛紜思君不可見疑君堕邊塵寄書
無處所消息何時聞去年我東來泊船舊江津始遣訪
生死戎馬乃駸駸倉皇徑南渡憂畏損精神仲冬丹陽
館驚喜忽見君執手兩無語老泪欲沾巾嗟予漫奔走
萬里長酸辛念君兩鬢白依然生理貧開口論兵勢直
氣摩青雲長揖動卿相囊封登帝閽當路頗知巳擬活
西江鱗鯨波泛大海去結山東民誓將三寸舌成此百
世勲艱難得生還和議巳復伸智略無所施裋褐還逡
廵藏名酒肆中悲歌閱芳辰興闌却顧我相對南風薰
宛宛昔别地倏然今四春江山不改舊世事凡幾新是
非既未定涇渭何當分餘生各加餐此外不須云
喜晴
連山春雨來徑滑不容足行人相攀援泥濘及馬腹欲
往不得前野店可投宿朝來天宇佳笑語聞童僕宣城
半程耳山路聽詰曲自别賢主人三歲如轉燭應煩倒
屣迎喜氣見眉目新堂幾日成春酒此時熟珠璣傾錦
囊塵埃拂楸局上饒千里遠策蹇許追逐北歸預可料
詩作牛腰束
履方攜姜坦道詩卷相過為書其後
姜侯同鄉井憶昨初見時春風頭陀庵快作六字詩一
别十五年漂流各萍轉君攜此軸來如覿故人面淤泥
青蓮花本自不受塵得錢付酒保往往遭謗嗔眷言方
遐思相從問消息清狂猶曩時鬚髮幸未白我貧過
孟郊何敢以詩鳴擬辦黃篾舫去尋白鷗盟懷人暮
雲碧憂國寸心折安得癯仙來共醉望沙月
代呼延信夫以笋乞猫于韓子雲
官居城一隅屋漏如野處辛勤補綠蘿僅可待風雨移
家幸亡恙所苦多碩鼠齧衣費紉縫盗肉恣含咀引子
動成羣啾啾疑爾汝汝曾無靦顔入暮誰能禦窺燈殫
膏油驚夢鬭儔侣主人非昔人為態尚如許飽食詎可
常潛蹤豈無所灌穴惡盡殺具磔難悉舉墻東吏部家
兩猫將十子往往感仁惠相乳忘彼此花墪夜不眠衞
寢如馴虎願分俊逸姿庶以鎮衡宇穿魚聘銜蟬於君
諒無取丁寧玉版師委曲致斯語妻孥仍有言乞猫宜
乞女他時遂生育隣里轉相予
簡查仲明
佛法若大海我生猶蚊虻飲少腹已滿鼓翅作微鳴查
侯飽禪學如說且能行有如遼天鶴豈受網罟嬰有身
未免俗時時還入城籃輿過茅屋無異同條生相見非
何事說法俱縱横妙處固不二其實無所爭願君更方
便除我疑惑情要如兩圓鏡相照交光明
題王朝英歇驢圖
天寒山路長年荒蹇驢瘦風松適相遭金石方互奏是
中有佳趣捨鞍聊杖藜童奴難與言得句忘吾饑懷遠
空暮雲憂時當肉食市朝塵涴人歸歟北山北
送鄉人宗旨上坐
久客不忘歸相逢喜鄉曲杖藜時過門欵語伴幽獨翩
翩别我去芒鞋踏清秋二浙富山水令人懷昔遊我今
齒髮衰聞道不加進羡君方妙齡六翮宜自振末法日
頽弊叢林魔說多願君擇師友金玉須琢磨他時重逢
迎洗耳聽高論豈惟慰相思亦以警老鈍
與常不輕奕棋輸松枝筆一篇
南山蒼髯翁閱世幾千秋終以明自煎晚為松滋侯孫
枝後來秀勁直餘風流亦學管城子來從毛穎遊故人
使江南江北停歸輈持贈比歲寒厚意豈暗投形貌若
黃槁風度猶清修輕健殊可人不作繞指柔我貧得長
閑造物因冥搜詩成呼使前脱帽明窗幽旁無賞音人
賴爾能點頭無論及錢神政恐為爾羞
繡觀音
蜀人多巧思組繡用功深生綃三尺餘成此觀世音慈
悲歡喜容如出旃檀林蓮花隨步武纓絡縵衣襟手中
楊柳枝時布慈雲陰誓度諸有情能以音聲尋由兹
善幻力使我生恭欽仰瞻大自在本以一寸針衆生與
諸佛其實同此心願學聞思修苦海脱浮沉
紫蘇
吾家大江南生長慣卑濕早衰坐辛勤寒氣得相襲每
愁春夏交兩脚難行立貧窮醫藥少未易辦芝术人言
常食飲蔬茹不可忽紫蘇品之中功具神農述為湯益
廣庭調度宜同橘結子最甘香要待秋霜實作腐罌粟
然加點須薑蜜由兹頗知殊每就畦丁乞飄流無定居
借屋少容膝何當廣種藝歲晚愈吾疾
答權幹用命字韻見惠
峩峩儒衣冠所貴知義命大造若坦途狂夫蹈邪徑惟
君異流俗學古師往聖窮居飲一瓢輕視車千乘粹然
白玉温卓爾青松勁風流入蓮幕忠恕自天性愛賢易
好色避利如深穽時邀野人語亦說襌家病不辭王事
勞益知仁者静兼旬當闊别強飯遵時令邊城霜露寒
淮鄉道里夐事物多感懷篇章應寓興
連屋
十年誦公詩正自識孫楚一日從公遊如入圖書府登
門跡已熟入室心相予及觀連屋處益知用意苦巖巖
中書君正色元祐年文章照今古神物護簡編盛德宜
有後諸孫如彼賢韡韡常棣華相戒南陔篇
