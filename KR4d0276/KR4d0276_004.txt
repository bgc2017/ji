自鳴集卷四宋章甫撰
五言律
次韓旡咎途中寄陸務觀
風高微退鷁雲好合從龍蕭艾長貪雨松筠却耐冬禁
途今不遠歸興未應濃莫羡朱雙轂相期禄萬鍾
戎馬驅馳日江湖邂逅間笑談無逆旅翰墨落名山畫
省春風入漁舟夜月還唱酬能見記書札忍令慳
寒梅欺雪白臘酒愛鵝黃花下觥籌亂燈前錦繡香醉
吟揮字大愁别聽更長近報蛾眉好何時奉一觴
晝永渾無事昏歸只掩門甘貧同陋巷多病似文園對
月人千里論文酒一尊遠懷霄漢路愁絶虎狼村
園笋看成竹庭榴巳著花老來猶是客歸去亦無家萬
事大槐國一身焦穀芽心閒聊默坐紅日下天涯
即日
苦憶花吹盡生嫌草長齊鸎啼春巳暮客散日還西孺
子抛書卷童奴理菜畦怒雷將急雨一夜水平堤
吟苦知音少棋低敵手多故人無恙不薄酒奈愁何未
暇兔三窟聊同鷗一波傳聞江北路人應力田科
醉裏三春了山中五載留日長知巳夏雨冷忽如秋書
貸監河粟箱存季子裘曲肱朝睡美身外付悠悠
春盡
晝永花陰直風輕麥浪勻僧歸還逼夏鶯語欲留春鬚
髮垂垂老親朋往往貧地偏人事少聊以寄吾真
獨登南樓兼懷嚴聖幾俞若晦
瓜茗難逃暑蚊蠅正作秋勞生一念錯晩境萬緣休筆
老無新語囊空有敝裘閑攜瘦籐杖獨上郡南樓
城外江山好樓前市井喧登高明遠目直北望中原濟
世原無策傷心不忍言唯餘憂國淚還共水潺湲
晝景微微斂陰雲稍稍低炎凉催旅燕風雨聽鳴雞獨
立江樓上相思浙水西詩情兼酒伴何日手重攜
夜坐
枕簟遲遲睡軒忩一一開市收人語寂江迥水風來熠
燿明衣袂嬋娟到酒杯新凉兒女健促織巳相催
喜凉
暑氣今全減人心始少蘇客愁生海燕秋意入庭梧歲
月真虛擲詩書只自娛荆山誰獻玉齊國正吹竽
老去孤黃妳愁來賴麴生客居宜落寞寒事費經營歲
稔鍜聲急夜長燈影明深懷不成寐四壁候蟲鳴
宿靈巖
異縣經年客靈巖一夕留涼風吹薄暮明月照中秋閱
世身將老尋山興未休還驅羸馬去訪古大江頭
不寐
不眠知夜永危坐起憂端木葉紛猶落篝燈炯未殘年
華今晼晚邊堠且平安以我衣裳冷遥憐弟妹寒
聞鴉
柳暗啼春處庭空反哺時鳴聲元自樂世俗亦多疑凶
吉何須問雌雄未易知寧棲丈人屋莫借上林枝
除草
惡草溷嘉蔬涼風獨荷鉏薅耘非敢後滋蔓恐難除女
大知艱食兒癡亦廢書歸來一長嘆不是厭山居
春日村居
築圃未成趣栽桃纔試花年饑兒強飯春困婦煎茶為
客空遲暮逢人只歎嗟上天新號令雷雨起龍蛇
村迥客來少山寒春到遲修塘留野水插槿補疎籬旁
舍閑相過幽人舊有期出門看遠燒拄杖立多時
冬暖惟憂麥春寒却勒花地偏宜鳥雀江遠少魚蝦驚
犬時時吠歸鴻字字斜故園芳草色遊子亦思家
浦樹微微改溪流稍稍深春來差少病歲後苦多陰隴
畝三年夢親朋萬里心感時仍念舊老淚欲霑襟
土室宜冬夏柴門玩歲時不嫌貧作祟直恐老相欺草茁
牛羊壯山空虎豹飢天晴好挑菜吾亦伴兒嬉
新涼
白帝揚鑣後炎官退舍初江山驚客恨風月到吾廬黃
妳宜相就青奴稍見疎寄聲蓮社友秋興復何如
同湯叔度兄弟賦秋聲
古木斜陽暮寒江澹月秋蕭騷初滿耳蟋蟀最關愁茆
屋疑鳴雨雲溪想枕流幾回連别恨為我過西州
送潘致虛之湖南
久客兒童狎窮居草木長蛙聲猶鼓吹燕子亦炎涼度
日工詩律傷時灑淚行輸君載明月先我過瀟湘
即事
暑雨何時了江雲不肯開窮途惟有死薄俗動相猜怪
事供詩卷閑愁付酒杯欲從湖海去安得小舟來
俯仰憐身世飄零玩歲時道途多異說客子有新詩日
落乾坤慘風生草木悲高樓空北望清淚不勝垂
天意誠難測人言果有不便令江海竭未厭虎狼求獨
下傷時淚誰陳活國謀君王自神武况乃富貔貅
門靜悠悠日春愁淡淡天風塵殊未巳形影自相憐有
客還詩債無人與酒錢感時歌慷慨憂國淚潺湲
風急收殘雨花輕點客衣江山爭秀發燕雁不同飛異
縣交遊少中原信息稀王師戰甚苦方解蔡州圍
弟妹今安在飄零各賤貧詩成難寄遠目斷更傷神風
俗殊方異交情白首新辛勤營一飽愧此百年身
探報無虛日淮東有捷音周王方北伐蠢動敢南侵四
海當多事羣公在一心祖宗功業盛德澤結民深
兩淮仍蜀道羣寇再侵尋不戒兵猶火唯誇旅若林皇
圖終復古天意亦難諶咨爾無猖獗須思後患深
羣寇仍猖獗城邊即棄捐休兵雖上策講信竟虛傳人
事今如此天心恐未然忍令唇齒地當此染腥羶
初失清河口駸駸遂逼人餘生偷歲月無處避風塵精
銳看諸將謀謨仰大臣愞夫憂國淚欲忍巳沾巾
江北
江北多戎馬江南有戰船艱難吾欲老輾轉夜無眠歸
去須三逕飄零又一年鄰舟聽客語愁絶晩來天
山行
江行風浪惡石路僕夫勞一水幾回渡亂山無數高村
醪清似鏡早稻細如毛愁聽田家語令人首屢搔
松滋縣作
月近中秋白雲隨落日横途窮諳客味歲晚見交情念
舊傷存没憂時尚戰爭西風催起柁鷗鷺莫寒盟
十二月朔巢縣道中
瘦馬從搖兀行裝更寂寥老來寧浪出此去有佳招歲
暮風霜苦山長館舍遥兒曹應念我今日是生朝
守倅元日唱酬次韻
别駕篇章敏黃堂句法新宜民多受福把筆競題春拖
玉丹墀曉鳴珂紫陌塵退朝如有作應亦念兹辰
舟中簡祖顯
計拙生無益時危老可傷江山雙敝屣詩酒一空囊夜
雨茒廬破秋風菊逕荒閑隨枕流客蓑笠釣滄浪
散髮扁舟上秋江一叚清魚肥新入饌鷗狎舊同盟浦
樹參差出雲山遠近迎君詩妙圖寫不減謝宣城
雨中簡孫文輔
多病愁陰晦長貧慣寂寥一江雲漠漠十日雨瀟瀟蛙
黽誇秋水魚鰕趁晩潮新來疏酒盞頗覺負清宵
馬瘦憑誰相龜靈故自焦世途何偪仄物性各逍遥君
老嗟黃綬吾衰感黑貂雨寒無病惱酒熟即招邀
寂寂諸緣省緜緜一氣存心情親藥褁口味滅盤飱龐
藴無生話維摩不二門秋聲搖萬壑落葉會歸根
贈李君玉
奔走空塵土歸來日暝時喜迎蓮社客細說錦囊詩短
世相逢晚高樓欲下遲坐中無賀監誰與解金龜
老大何堪客窮愁略不醒髮因閑事白眼為好山青月
下南飛鵲風前自照螢倚君如玉樹蒲柳愧凋零
登譙樓
老大心雖懶登臨眼尚明水流春後煖樓迥晚來晴翔
集鳩無數歸飛雁一鳴欄干成獨倚愁絶莫雲平
次郝澤民韻
歸雁衝寒去棲烏向日啼山明初過雨沙淨不多泥江
上梅花細村中酒價低無人可同出課僕理荒畦
次通一見詒韻
酒力添春意詩魔惱夜眠老來尤惜日客裏又逢年送
雁寒雲外尋梅野水邊無錢供劇飲空枉故人篇
送任政道
蕭寺同時客交情子更深有時長共說無事即相尋臨
水初分袂因風數寄音青雲如得路珍重歲寒心
和沈商卿次前韻
故人邊上去春到未還家奔走因王事艱難感歲華詩
壇推俊逸醉帽想歌斜莫怪書題少新年眼更花
逢人問行李幾日至東園别去將三月書來得五言淮
山分限域風土異寒暄四大知安穩根塵要反源
王漕舟行邵白枯河之間一花獨秀有詩次韻
志在冥鴻上舟行白鷺羣水花明晚色詩態藹春雲獨
立興三歎孤斟為十分錦囊曾不惜還遣野人聞
陪王漕右司遊東園
籍甚皇華使詩清思不羣建臺多暇日領客總能文花
好杯重勸茶香手自分禮寬情爛漫小雨夜深聞
不到東園久從公喜再遊名花移别島新竹俯長流蕩
漾扁舟穩回還一逕幽胷中擅丘壑此地得冥搜
晝永花紅困煙輕草綠齊緩行金𤨏細爛醉玉東西棋
局觀成敗河魚入品題門闌老賓客勝處謝招攜
再用前韻
公合麒麟畫吾今麋鹿羣别離頻換歲夢寐昔論文寒
盡春生後涇清渭濁分喜還親几席語妙得時聞
昔闥清華選湖山爛漫遊秋筠同節操春柳似風流鬚
鬢莖莖白園林事事幽天然詩句好初不待窮搜
紅紫今無幾寒暄尚未齊春愁人更瘦午醉日還西課
僕除新草呼兒檢舊題空庭可徐步藜杖故相攜
次王勉夫見招
浪迹踰三紀知音只數公拙非今日用愚與古人同賓
客雖常滿簞瓢或屢空躬耕逢歲旱拄杖立西風
風月分公宇圖書靜客堂交情知爛漫暇日想徜徉我
老嗟筋力詩成損腎腸報章慚不敏秋至足悲傷
送謝王夢得監稅借示詩卷兼簡王僉
人入江西社詩參活句禪盤珠無滯迹溪月有餘妍不
採龐公藥宜先祖逖鞭淹留茒屋底愁坐筭商船
歲月易飄忽文章空怪竒宦遊君未逹耕種我長飢事
往休三歎春來又幾時官閑宜把酒蓮幕最相知
憶弟妹
新年思弟妹何處有田園見面寧無日傷心不忍言飄
零空歲晚契闊又春暄腸斷東來水滔滔共一源
憂旱
貧賤甘羈旅淹留賴薄田悠悠將送老比比不逢年旱
魃工為虐雷公豈易鞭醉能忘萬事安得酒如川
白露
歲旱今如此天高豈不聞家家望秋穀日日有閑雲聖
主焦勞甚羣公獻納勤老農愁欲死祈禱漫紛紜
烈日照平野狂風吹槁苖皇天無一雨白露只明朝世
路多艱險人心恐動搖愁來惟有酒聊以永今宵
薦饑
隴畆還枯旱鉏犁謾苦辛饑寒知不免盜賊恐相因憂
國書生志安民聖主仁豐凶端有數天本愛斯民
久客身長健頻年穀不登天時有差忒人事亦因仍鵬
運溟南北魚呼水斗升世途惟論報誰飯在家僧
和俞若晦晚步
日落帆歸疾天寒潮應遲老蟾還照客宿鳥未安枝懷
抱難忘酒工夫不到詩徘徊江上路此意有誰知
閏月二日清坐
淮海秋風日柴荆老病夫詩因窮處得愁到酒邊無俗
物妨青眼浮生喜白鬚繩床供午寢清夢落江湖
秋閏遲收穫年衰惜友朋每懷人似玉安得酒如澠鵲
語何多誕蟬聲故可憎茶香新落磨亦足洗炎蒸
聞下親征詔志喜
聞下親征詔軍民喜溢顔天威方一怒國步久多艱思
古傷心處平戎反掌間書生苦衰愞空使鬢毛斑
秋日
奔走傷形役艱難感物華澹煙籠遠樹小雨濕寒沙喚
客尊無酒撩人菊有華弟兄書不至過盡鴈行斜
故人多鬼錄久客又驚秋為計無三窟懷歸在一丘鷄
鳴風雨晦鴈急稻粱謀憶我山中友天寒夜飯牛
清宇移居
懷抱俱牢落相逢得暫開有時逃酒去排日送詩來撫
事空三歎移家又一回秋涼安穩住莫負菊花杯
九日壽之見過
老去猶耽酒歸來自撥醅絶憐黃菊好仍有故人來懷
古空三歎挼香更一杯横山無十里騎馬未須回
過清宇新居再用開字韻
市遠囂塵息聰眀老眼開句從天外得書自日邊來久
住當成趣相看不忍回涼生初却扇月出好銜杯
書帙兒能整柴扉手自開夢殘江月上酒醒竹風來舊
集秋重校微吟日幾回初無俗客飯當有故人杯
送孟希道
異縣交游少隣牆歲月深肴蔬長共醉風雨亦相尋去
路逾千里離筵惜寸隂功名君努力衰病我何心
寄棻庵主
問訊棻庵主庵中事若何得詩堪供佛學道想無魔關
塞兵戈定江湖歲月多他年白蓮社藜杖飽經過
秋興
宿昔驅蠅手今還把蠏螯家愁難止酒天氣近登高歲
月形容改鄉關夢寐勞小窗無晤對風葉暮蕭騷
答仲韓醉中見和
外事添蛇足餘生嚼&KR1209;螯牀頭新酒熟江上遠山高紀
詠能偷暇登臨莫憚勞獨醒誠可笑辛苦賦離騷
春日山居
流轉情何恨艱難老見侵兒啼妨午睡花落攪春心得
句從誰說開尊祗自斟移家近城市湖水幾時深
客舍逢迎少村居道路迷雨晴知虎過煙暝有鴉啼輕
薄看諸子辛勤愧老妻人生真寄耳巢燕亦添泥
村陋渾成俗雲山要可人短籬雞唱午芳樹鳥啼春地
僻愁仍少身閑懶更真扁舟因送客重到大江濱
登樓
空室才容膝樓高適與隣清秋宜眺遠瘦策故來頻鳥
雀寧知我江山不厭人哦詩兼把酒地主未嘗嗔
卜煥之求雙竹
結屋清江上憐君雅趣深自移雙竹種分得半簷陰特
立夷齊節相看管鮑心祇應風雨夜聽此兩龍吟
問祖顯疾
念子何多病逢人問好音可無安樂法未用短長吟陋
巷隣南北春風酒淺深杯蛇弓落影應巳斷疑心
隱几維摩詰傷春杜拾遺觀身如聚沫憂國正攅眉藥
裹添新說腰圍減舊時朝來強飯不問訊一憑詩
送野堂禪師赴蔡公寳文之招
早歲識諸公雙眸四海空叢林今日異風月往時同晚
境無茒屋秋江又釣篷毗耶大居士游戲有神通
次惠老見詒
别去忽三紀餘生能幾年相看雙眼碧且喜一燈傳禪
病君無惱詩狂我欲仙劇談成絶倒還似蜜中邊
次郭遐齡所攜張安國詩韻
早作諸公客過門競挽留憂時心尚壯懷舊涕難收富
貴來何晚文章老更優尊前身健在不必問封侯
