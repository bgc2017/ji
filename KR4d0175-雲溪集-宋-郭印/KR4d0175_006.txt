雲溪集卷六宋郭印撰
七言古詩
和許守豐年行
園林搖落露寒梢秋成穰穰彌四郊千里播種無不毛
妻兒溫飽忘啼號餘粒施及禽與猱有田寧復棄而逃
太守牧民如牧馬宣化承流王澤下欲希禹稷事躬稼
墾畝勸耕謾隙罅召杜龔黃乃其亞黃雲泱漭覆原野
樂爾豐年醉瓊斝古卭舊敝人人說久困征誅心已折
析家蕩産紛更迭身罹罪罟無從雪漫道當時富鹽鐵
漢志食貨忍重閱嗟我婦子難全活今年誰料勝常年
入絹得鹽償本錢里絶追呼俗自便閉門稚耋得安眼
十日一風五日雨鄰村稽首羨兹土白頭半刺才窳苦
賴此賢侯百廢舉空庭吏散鳥馴除謠聞擊壤同康衢
侯於公卿地有餘利澤行推遍海隅嗚呼利澤行推遍
海隅坐使斯民愁歎為嬉娛
和晁子西鈴屬勸農長篇
使君誠意與天開呼吸之間為雲雷一朝命駕出郊次
遠近爭看髦節來道邊草木盡翔舞巴峽邇來和氣聚
秪從精禱召神靈五日一風十日雨不有前時愁歎聲
千里相聞雞犬鳴荷鋤執耒舉家出原野處處催深耕
聞說朱轓閱田圃老稚提攜紛笑語當時惰游今力穡
肯播肯菑勤子父朝廷睿澤浸華夷良牧承流上所知
我欲濡毫頌公德自慚蕪累不成詩
故人蒲朝達沿檄道經廣漢留連累日作詩為
别
憶初鼓篋虞庠日識面乃喜文章伯游從不覺化芝蘭
交契懸知定金石蕭條離緒十秋風天涯等是飄零客
雙鱗不到雁無來月照庭空心若失豈期此地忽相逢
津津喜氣眉間溢口談詩書尚細事滿腹包羅濟時術
轅駒局促思千里笯鳳葳蕤空六翮升沈世態且勿論
執手臨風長太息君今清名塞宇宙指日雲霄看騰軼
平居讜議或可施肯效無功饕禄秩
别宇文季蒙
調羹休羨最南枝國香繼踵開酴醿先容豈藉早梅力
到了自結東君知孤芳繚繞春雖晩典型題在黃金醆
一家風骨端不凡故使天公獨青眼中興英主方急賢
屢辭溫詔挽不前平生忠赤照肝膽危論鯁諤能迴天
左蜀分符尚餘略浙路霜臺亦輕著朝廷鼎鼐席尚虚
君家况是箇中脚寒儒筦庫埋晨昏欲排閶闔嗟無門
洗眼江淮看騰踏妖氣一掃清乾坤
送李去病赴召
五嶽四瀆今異方東西南北衣冠鄉巽維久挽六龍駕
江浙人物無遯藏參井之區最遐僻步武難依日月光
吾皇側席佇賢俊紫泥屢下勤搜揚蜀士肯來天顏喜
一一引對羅周行鳥羣鸞鳳夐超詣臺閣禁從森翺翔
君今再召歘幡改愛主憂民心未忘波瀾浩蕩江湖闊
忠信唯將一葦航十年世故已熟講不到帝所難鋪張
當今國病入骨髓願君審處囊中方參苓芝术固美矣
瞑眩之藥方為良扁鵲名世解說死華佗活人須浣腸
君其持此拯危急袪除痼疾針膏肓一身安榮豈足道
要與四海同康強
送杜安行東上
憶初謀食廣漢城同時偶得三益友心將金石許平生
但笑紛紛飜覆手人言兄弟性稍異朝暮追隨秪詩酒
而今星散各參辰空餘孤月照窗牖少城咫尺有張侯
素書頻得問安否蒲節三月不厮見夢繞錦屏山下走
更憐吾子别經年幽懷鬱鬱無由剖况兹來書又東去
萬里嚴風吹馬首朝廷多事正求言自負應云舌在口
力陳時策瘳邦國肯與寒儒較先後男兒立志豈尋常
要使高名齊北斗一科一第奚足道富貴浮雲非我有
送王吉先兄弟赴試
我聞迺翁學汪洋曾游桂窟攀天香青袍藍縷窮益剛
更無黃金遺諸郎大兒氣質和而莊腹有詩書言有章
仲子標姿何昂昂頗聞論議生鋒鋩兩君遊戲翰墨場
乘風鼓翻相翺翔飛上天庭仍引吭俯視諸子如蜩螗
(原缺一字)華煜煜春揚芳綰綬歸來慰北堂坐令門地增輝
光
送莫少虚赴省試
莫君江南佳公子才華秀拔春蘭馥少年意氣壯虹霓
豪邁不入時人目酒量逡巡百盞空詩鋒頃刻千毫秃
我從識面已忻慕每恨往還心未熟官同古雒豈偶然
一見相忘倒胷腹談道論文俱入妙夜闌燭短頻更僕
聖處玄微得我疑君獨心通如破竹要將土苴活邦家
條上封章抵車軸嘉謀讜議期見用不學賈生空痛哭
行行提筆戰春闈篋中尚有三千牘科名唾手真餘事
力轉天迴迺民福當今公道青雲平忍埋光采甘沈陸
欲隨君往路無繇只欠雙翰來插肉殷勤别酒休辭醉
馬已就銜車已輹蜀山崎嶇秦甸寒屈指深冬到輦轂
焚舟計決攜家去努力加飡此為祝
當可以邑士將赴類試作詩饑之因效其體
丹山采鳳羣鳴集雲外舒張覽輝翼錦屏相望不千里
音中簫韶有人識朝家選舉專一科翰墨之工拔士多
好將筆力覷天巧斡旋正氣回狂波鯨鯢未翦龍移宅
吾皇饑渴人材得雕蟲小技何足論要吐胷中濟時策
吳山遼邈天門高尺紙輸忠氣自豪程文奏御宸心悦
青紫紛紛換白袍
陪程元詔文彧李久善游漢州天寧元詔有詩
見遺次韻答之
四海豈無兄弟親氣合行須同父母相逢坐語忽移時
不覺朝飡輒過午品評人物妙雌黃議論邦家入覼縷
危言齰舌久自吞幽憤填膺欣欲吐字字珠璣落齒牙
篇篇錦繡裁胷腑已驚大敵森戈矛端笑羸師卧旗鼓
憐君風韻過諸王顧我才情非小杜何當再訪南歸僧
不恥更問西來祖欲登塔級挽晴雲更試茶甌潑新乳
平生識面有千百屈指論心無四五偶然流水遇知音
為抱焦桐弄宮羽
感時一首再用前韻呈元詔久善文彧
我傷天缺無人補四海嬰兒失其母北人躍馬渡黃河
請和使者空旁午二君北去宗族從國祚千鈞垂一縷
天心保趙有真孤重雲翳日今復吐萬姓謳歌子啓賢
沈痛脱然離肺腑聞招賢士築層臺更納直言懸諫鼓
彌縫輔贊要真儒相國豈無房與杜中興之主信非常
睿武英明如太祖巍巍虞舜有重瞳穆穆文王生四乳
鑾輿若返天下安未說登三并咸五咄嗟廟堂不須憂
行看兩陛舞干羽
次韻李智淵暮行湖上
晩凉曳杖尋幽絶怪樹相逢如磬折縈紆小徑渾路迷
突兀高亭補林闕襲人暗遞竹間風延客長明波底月
游魚適性頻往來歸鳥呼鶵弄清越避炎終夕見天真
脱巾露頂脚不韈
和元汝功江樓待月
危樓百尺閒臨水玉宇無雲天萬里悠悠山月湧晴空
舉頭拭目增歡喜魚龍何處深避藏影落澄江清徹底
欲揖嫦娥上廣寒古來遭遇應無幾吾心空洞與物齊
視我如人人如豕那堪河嶽盡播遷富貴功名心已死
世衰俗薄異炎凉只有高人興味長此時此樂何不賞
瞥眼餘生飛電光
中秋待月以星辰避彩乾坤靜為韻分得避字
大火西流金用事四海八荒蟠殺氣風凄露冷雨涔涔
草木山川遍憔悴天公有眼老亦昏妙手憑誰刮雙翳
一年佳月在今夕可奈太清雲點綴大威神力宰官身
開闔隂陽本游戲晩來微念入何許頃刻氛霾變澄霽
坐客驚起一凭欄三峨新掃脩眉翠瑤臺飛鏡貼寒空
流水無聲光滿地明吞萬象却星辰影落千巖走魑魅
樽罍預設衆初疑喚得嫦娥乃容易良夜沈沈桂樹高
興發却嗟清影駛此時此樂不長有一醉已拚那敢避
更闌酒盡東方白望舒迤邐還歸轡我欲從之上廣寒
挹取金波洗塵世
和元守中秋月夜韻
曩為癡兒未識月夜明喚作山隂雪翻笑老人立其下
皓彩亭亭映華髮晦朔弦朢總不知三五那能問盈缺
有時暮宿招提境插天不愛金銀塔壯年觀覽稍好奇
眼看絶景一何稀中秋翫月定忘寢往往連夕追輕肥
歡呼共吸杯中影旋瞻寶鏡天邊飛欲速嫦娥下霄漢
論心執手與同歸老來愛身如愛國暑氣蘊隆驚吏酷
况當夔子瘴癘地白露漙空尚蒸溽可憐今宵月色凉
灔灔寒光滿坑谷不論貴賤及富貧茅屋朱門皆變玉
我亦乘興上層臺但無佳客同尊罍坐久歸來略假寐
牀前見月枕還推不知此夜為誰好一曲長歌動九垓
人生窮達何足算但把餘齡付酒杯
和程文彧九日詩
平生懶惰無拘逼學道唯將寸隂惜手披目覽不自勤
俯視仰觀如有得王侯螻蟻同丘墟身外紛紛了無益
况值秋風草木枯仍驚羽檄文書急蕭條情思殊曩時
畏見重陽百憂集花披黃金豈復知酒送白衣元未識
計侯開筵及芳辰置我坐隅非惡客衰顏不紅鬢失青
一笑頽然倚歡伯醉來說禪傍無人若道箇中嫌揀擇
古今一照事俱空物我兩忘心自適明朝梅福記新詩
鏘鏗未減金聲擲何如邀我卧東籬天地從教為幕席
積雪
一夜蕭蕭灑竹聲漏水未殘天忽明初疑落月照東榮
樹雞烏鵲紛紛驚起來積雪爛中庭窪陷汙穢悉已平
海水飛波上棟甍萬瓦堆鹽一尺盈此身恍若游天京
銀樓玉闕爭崢嶸仙人想見冰霜清園林草木皆瑤瓊
尊中有酒且細傾農家活計在深耕明年歲事欣已成
且把賦餘養殘齡天邊日望隕欃槍
時升詠雪禁體物矣而彥序復為之取韻尤嚴
勉強攀和
朔風吹空高岡裂忍凍幽人心似鐵今朝雲色一天同
片片如簁墮濃雪影搖寒水照曈曨聲瀉黃蘆聽騷屑
澗谷凝時麕鹿死園林壓處桑榆折乃知造物本均平
高下不論凹與凸登臨四顧浩漫漫千村萬落青烟滅
憶昔子卿使匈奴不拜穹廬何勇決漠北酸寒十九年
鬢鬚脱盡形容薾故人今亦在窮荒高風凜凜皆傳說
鴻雁南來好繫書應念邦家五情熱
眉州太守劉公忽於池中獲東坡所作遠景樓
碑鄉人費洪雅有詩美之因率同賦次其韻
東坡淪没文委地藝圃書林荒不治遺編禁錮學無師
木不從繩金失礪高樓遠景尚崔嵬妙琢雄詞非骩骳
幾年困厄在汚池照夜寒光空水底有如鐘磬傳不朽
壁間字字搖科斗雷霆破蟄里耳驚龍蜧蟠泥神物守
豐城劒氣異青黃一遇雷公難祕藏僵碑植立豈偶爾
文章政事兩熒煌舊俗千年蒙教化濯以江漢暴秋陽
題史元量芳潤堂(并序)
丹陵史元量於所居之堂萃書其中俾二子習焉取
陸士衡所謂潄六藝之芳潤以揭名遠來求詩為作
數語
聖經杲杲日翔空元與後學開愚蒙著述成書不得已
令人誦習知吾宗辭文旨遠非外至一一流出自胷中
如木有根水有源敷榮浸漬乃無窮此道含靈悉具足
聖人庸人心本同如何異見立仁智百轍千歧礙不同
尋枝逐派遂忘返癡兒失路迷西東豈無達者為拈出
抉剔衆瞽刳羣聾史侯名堂深意在眼懸明鏡磨青銅
欲將妙義示當世豈獨用訓垂髫童我初聞之喜擊節
心心相照密沖融作詩粉飾雖贅語要令萬古還淳風
普慈學官何子固廨舍有溪月軒明復留詩用
其韻
碧霄桂影墮寒溪賞心正與幽人期憑軒一俯吟思發
雕肝鏤肺成新詩水流月出咸自爾去來休論東與西
句中之眼落第二紛紛名字俱人為胡不反觀自已月
照耀古今無遷移有客問我月安在天上人間總不知
光吞萬象竟何有一語誑人真自欺我欲提此吹毛劒
戮盡叢林多口師
忘機臺
累石成臺如蟻垤對此澄江千丈闊舂輪旋轉疾如飛
隔岸傳聲無間歇風標公子鏡中來為我沙汀凝片雪
晩晴更是斜陽好樹外殘霞紅一抹平生任運息機心
麋鹿可馴禽可狎生憎智巧犯人為激水翻車真太黠
君不見海上之鷗胡不下當時妄念差一髮又不見漢
隂抱甕用力多區區反笑桔槔拙我今與物既大同積
劫情塵俱泯絶天機密契有誰知強立臺名太饒舌
讀易一首簡劉韶美
學易不識日月魂盲人展轉誤銅盆分隂分陽發天祕
羲文孔子同一門頭童習之老鬅鬙熙熙未夢春臺登
一朝索得乾坤藴豈但潛龍及履冰與君細評寶花紛
只恐鬼神潛聽聞
說禪一首簡劉韶美
小知小見弄精魂正似醯雞居覆盆茫茫大道絶南北
六通四闢初無門不離當處遍高深誰謂如天莫可登
世人聾瞶喚弗譍執熱為火寒為冰雷霆蟋蟀一竅均
觀音不在耳邊聞
劒篇次元汝功韻
陽金為魂隂為魄百鍊寧容垢膩蝕出匣風雲凜凜寒
觀者堵牆皆辟易發硎利刃思一試佩刀匕首都棄置
鯨鯢戮盡四海清英豪始慰平生志長河喬嶽暗風沙
高山大澤蟠龍蛇君家自有尚方賜不須嫉世空吁嗟
操舟渡江勿虞破中流斬蛟平地過天下蒼生奈若何
安石且起東山卧
月下觀梅寄蒲大受
東君嚴裝行駕車天遣此花為前驅粉苞五出絳蠟趺
犯寒獨逞冰雪膚幽園邂逅疑仙姝香飇馥馥浮襟裾
天邊流月光彩舒素娥下與論錙銖遶樹顧影空踟躇
清賞恨無佳人俱一枝遠贈意何如聊寫殷勤當尺書
蘭坡
梅花掃迹春無光繼踵惟有幽蘭香天姿沖澹謝朱粉
睥睨百卉皆優倡高人採擷紉為佩養之盆盎移中堂
微風馥馥來何所一干鼻觀尤非常年來屢遭白眼笑
過而不顧夫何傷深山窮谷遂真性寂寞無人亦自芳
憶昔靈均滋九畹貞潔内守甘退藏衆醉獨醒隘八表
回視俗物都茫茫我今日暮前途窄握香不羨尚書郎
荒坡滿植作知己從兹身世兩相忘
和時升種竹韻
何物比君子猗猗庭前竹直節虚心人不顧高標雅態
自殊俗千畝碧雲雖未有數竿清風也自足興來尋訪
不知懶到處敲門忘檢束身居市㕓心在野山林痼疾
今彌篤直舍初開露井寬檀欒只欠森森玉君詩贈我
何相知攝衣起謝容正肅緬思竹林賢自昔高品目當
時昏濁亂一世七子風流豈容黷衆人皆醉我獨醒正
似霜筠異羣木不妨糟丘寄孤根秋風相伴傾寒醁煩
君更作長短句為我商聲歌此曲
次韻杜永年東齋種竹
王郎英骨今已枯風流聲名渾未除結交斯人千載上
唯君執手同登車平生愛竹遂成癖竹間醉倒無人扶
今日君醒竹還醉區區手植不暇餔頗懷種柳陶尹令
更慕滋蘭屈大夫况復此君尤灑落幽齋安可一日無
塵埃捶楚縱未免入門一見心自蘇是中真樂難語俗
耳目已謝聲色娛中虚自有天遊地應笑勃谿紛婦姑
竹葉問君能造否何時餉我一樽酒
茶詩一首用南伯建除體
建置茗飲利無窮除去睡魔捷如攻滿篋龍團重絶品
平視紫笋難為同定知一啜爽神觀執熱往往腋生風
破碎月輪午窗底危冠欲墮呼樵童成仁豈憚粉身骨
收取袪煩療疾功開陳作經憶桑苧閉眼便覺精神通
食蝦蟇詩
蝦蟇胡為亦水族形貌百醜誰爾憐天隂雨濕得快意
鳴聲呷呷何囂喧才離泥淖矜跳躑脚手那解高攀緣
一時鼃蛤結儔侶紆青拖紫紛駢闐漁童網罩入市賣
痱磊成串不論錢有客殷勤勸我食犀筯未下嫌腥羶
煎膏輭玉定虚語猘犬所傷或可痊天生此物苦無用
汙穢陂池宜棄捐如何月窟亦容汝時放饞口傷清圓
我願蟈氏灰灑無噍類免使成精飛上天
