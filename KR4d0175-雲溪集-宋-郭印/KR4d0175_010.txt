雲溪集卷十宋郭印撰
七言律詩
上政府五首
王室當年若綴旒片言戡定出竒謀臨機勇決千鈞弩
濟險優游萬斛舟掌上回旋皆造化毫端升黜是春秋
蟲魚盡喜乾坤泰宇縣寧聞杞國憂
塞上煙塵永不揚邊民戍卒盡耕桑抗言用武真非策
唾手扶危别有方須信精誠能感格由來道德本安強
恩沾動植知多少天使千秋保熾昌
政和乙未對彤庭袖筆曾陪四海英三十七年渾夢境
六千餘里邈神京大鈞播物無垠際小錄搜才有姓名
屈指西南存者幾成都首縣一孤生
三紀徒勞祇療饑年踰耳順已知非行藏有定隨緣過
功業無成與願違里閈儻能乘駟入君門便欲掛冠歸
交朋親戚猶相慶要看桑榆晚日暉
起家白屋忝為郎俯視同儕道亦光已幸十年紆赤紱
猶期一日坐黃堂紛紛奔競真成笑兀兀憃愚但守常
不是坤輿能厚載敢干斧鑕獻猖狂
上曾安撫二首
萬口爭稱好使君擕持踴躍看朱輪入門便灑隨車雨
到處真成有脚春魚鳥一時生意氣江山千里有精神
大賢易鎮朝廷重巴峽窮愁要撫循
聖門鼓瑟妙難窺今日風流親見之五紀光陰驚電掣
一生忠孝仗天知老莊座下須聞道李杜壇邊敢說詩
晚景功名非所慕摳衣深喜得宗師
寄何修撰
向來祇欲返荆扉老大趨時意頗微官路波濤猶洶洶
家山桃李自依依刳心擬出陰陽表委質難逃造化機
寄語當年蓑笠友樵漁素約敢相違
上鄭漕二首
窮經好客舊時聲千載遺風見典型忠孝家傳心自赤
功名路穩鬢方青傅巖欲作商霖雨蜀道猶觀漢使星
小益提封重試可定膺鋒召入堯庭
孤迹平生似轉蓬少而豪邁老羈窮榮華路上黃粱夢
英俊叢中白髮翁身墮窮山三峽裏心隨流水大江東
夤緣展翅斜陽晚須仗扶搖一鶚風
送張道從上行起復帥䕫二首
初辭丘隴重哀榮旆卷春風第一程帝委才猷專外閫
人推勇略過長城孤忠炯炯能移孝温詔諄諄遽奪情
三峽壺漿應滿道江山草木舊知名
白帝層城統十連肘聯荆屬阻山川翠華久睠舟車會
紫詔先收柱石賢雪淨已通梁閣道浪平空艤漢樓船
不妨腰絰登廊廟典故先朝尚宛然
送鄭宣撫三首
棹發嘉陵即帝庭山川草木若為情忠嘉但有三千牘
威愛猶傳十萬兵天象共符虚右席坤維一帶失長城
西南所繫安危大何止雪山分重輕
凛凛風霜鎮玉關文經武略自優閒蟠胷浩氣吞雲夢
蓋世英名重泰山憂國屢形詩句裏折衝長在笑談間
四川父老攀依切猶問牙檣幾日還
朝路年來似奕棋惟公出入倍光輝昔時裴度臨軒遣
今日曹參促詔歸蜀棧雲横星騎動楚江天闊錦帆飛
祇應太史朝朝奏迤邐台星近紫微
送戴子厚赴張䕫州之辟
半世婆娑厭宦途時危結綬計何迂非干避地遊巫峽
且欲從軍捍蜀都巴水秋深添别恨金陵天近試雄圖
平心勿管風濤惡陰有神明巨力扶
送邵公濟溥赴省二首
天府登賢策馬東似君人物許誰同文章小技出兒戱
道德微言餘祖風有路青霄元自别無情白髮向來公
平生醖藉唯經國唾手先收第一功
凛凛霜威撲撲塵不堪曉騎送行人雲山萬點遠連蜀
煙樹兩行初過秦風厚正能扶大翼浪高端足化脩鱗
聖君急士思調鼎喜見寒梅漏洩春
次韻喻存道二首
訪道尋師積有年晚逢夫子嘆高堅玄關啟處功深矣
妙指傳來意豁然氣會三宫馳聖轂理歸一轍棄塵編
工夫到後神明出奪得天機運用權
神龍一去渺無蹤落日孤雲為慘容溪遶練光秋更白
黛横山色晚尤濃細看風物曾經眼深達根源自點胷
寄宿僧寮清不寐一輪明月掛枯松
次元汝功韻贈王恭之
四海車書未混同憂懷都付酒杯中雲雷自昔開屯難
天地于今合泰通濁酒寒燈招舊友清江小艇憶詩翁
人生會面真難得莫遣行裝犯曉風
次宋正紀韻
釋耒隨人干斗禄因循五閱閏餘年折腰每效官三品
餬口深慙食萬錢未夢登天生羽八肯希舐痔得車千
求田早決歸耕計種秫何妨釀酒泉
次韻正紀見寄
栖栖奔走不知春日月無停疾轉輪塵土強顔成俗吏
林泉放意屬高人書題繾綣情何切詩律雄遒語不陳
引起歸心千萬緒向來夢寐幾翻新
次韻正紀見貽之什
解紱歸來旋葺居身安環堵不求餘麤羹糲飯偏知味
談話寒燈勝讀書情竇欲開先自窒心田已淨弗須鋤
親朋有酒且呼喚萬事何妨一破除
次韻嵩師彦正留别
兩公清氣入人肝玉樹森森逼我寒揮麈繽紛驚落屑
和詩來往疾跳丸興餘不管牙籤亂坐久飜憂蠟炬殘
輕别莫言吾所諱重逢應作老翁看
次韻余時升見招
老大逢春意轉微追隨不復似當時憐君舊已開三徑
顧我今方卜一枝近水遥山元自好暖風遲日更相宜
便當乘興尋花去免使園林恨失期
和趙茂州即事六首
千巖萬壑最幽深玉壘西邊古茂林仕宦不妨真大隱
風流無伴只孤斟多情竹色朝侵几適意松聲夜入琴
莫道使君無一事每勞幽思發清吟
邊城贏得自由身富有江山豈是貧水榭晴雲來几席
月庭香霧濕衣巾已邀松竹為三友更列圖書作四鄰
不會世間機巧事無思無慮樂天真
人事都無喜宴安懶於喧處競追攀驚殘午夢風推戶
壓盡炎威雪滿山無主巖花時解笑近人林鳥亦知還
應憐朝市區區者方寸何曾頃刻閒
官居閴寂似僧居坐卧行藏得自如爽氣逼人千畝竹
清風滿室一床書心游淡泊能調馬意絶貪求豈羨魚
即此便同三徑隱未須投紱賦歸歟
前世愚夫哂鄧通即山鼓鑄死饑窮貪名勿羨青雲士
守道甘為白髮翁日月奔馳駒過隙乾坤跼蹐鳥居籠
反觀自有超然地能使淵明立下風
所欲誰能矩不踰人生七十在須叟縱横竊鄙張儀詐
懷卷終思甯武愚幸有精神延短景了無才力奮雄圖
手提造化非難事井底寒蛙祗自居
諸友和章及性宗用韻二首
服田力穯是良農鹵莽耕耘報亦同得道正從勤苦裏
了心只在刹那中六通四闢非關學萬别千差不見功
法法滿前供受用更於何處覓家風
千花百草鬭青春法界誰知本一真生滅去來渾妙用
洪纖曲直現全身參同聊示師資契授受寧論父子親
直下承當猶自錯可憐舍己更從人
宋子淵有詩及性宗事用韻寄之二首
還淳反樸似山農與物相忘即大同造理自超言意表
發機不離見聞中批雲切月能無事轉地回天别有功
公案見成何必舉請君於此嗣宗風
枯木寒巖但不春直經千劫未為真一門超邈難尋軌
萬象森羅獨露身田地穩時行便到工夫盡處見方親
韓盧逐兔紛紛是言語支離最誤人
康子思二詩有問道之意和其韻
禀生太極本純全七尺身中豁一天妙道高深從俗笑
至言微密向誰傳何須青簡書勲業賴有丹臺集聖賢
諸子但論時世事令人懶語益思眠(少陵詩有世情只益睡)
要作通天一大儒措心寥廓未為迂神機應變無多子
聖域知歸不遠塗哮吼定應潜百獸啁啾終是笑羣雛
吾今欲覓衣中寶活計須教一物無
贈王君詔道人
潤屋金多笑不居却從象㒺索玄珠千年古鏡心長静
萬里飛雲身自孤空裏結空空復有夢中占夢夢元無
休將此語輕傳泄舉世冥行少丈夫
卜居
只憂短髮變星星早葺生涯寄暮齡二頃可能輕相印
一區聊欲著玄經不嫌野水侵扉綠更喜寒筠遶屋青
投紱歸來成底事要驅龍虎遁天刑
次韻楊信仲見貽郊居二首
平生不喜入州閭林下江邊謾卜居解榻延賓同笑語
杜門教子讀詩書最憐舍後蔬盈圃只欠庭前水繞除
官路嶮巇端可畏茅茨固就早懸車
野老樵夫作比閭儒宫一畝亦安居澆愁剰買村前酒
引睡頻拈架上書江近雲煙長到戶人稀鳥鵲自馴除
不才已分時流棄猶幸能延長者車
次韻王德夫晚晴郊行之作
天含愁思雨冥冥晚色雲銷萬里青幾點沙鷗臨水鏡
數重煙樹簇山屏雅聞樵採能談道欲耦鋤耰更問經
藜杖芒鞋先有約相從避世免深刑
次韻師時發溪橋晚眺
卧溪古木勢蜿蜒佇立斜陽旅思寬湍没岸痕知漲溢
風生水面覺清寒静容桃李敷濃蔭暖放鳬鷖浴短翰
隱約渭濱真髣髴行藏都付一漁竿
和師時發荷亭晚飲
榴花灼爍半空開天外薰風入座來雨掠南塘荷蓋淨
雲埋西嶺日車頹物情榮謝看詩句時世安危付酒杯
好是溪橋最清絶淡烟寒水一遲回
憲司後園葺舊亭榜以明秀元少監有詩次韻
爛漫煙光一目收危亭葺就壯岑樓三巴故國山川在
萬古長空日月流江水奔騰無晝夜石田耕穫漫春秋
興來笻竹隨兒軰徑路平生不慣由
再和四首
萬象森羅不可收一亭覽盡勝高樓塗山南覲尊喬嶽
渝水東朝合衆流煙起人家天欲暮雲歸海嶠月當秋
此時此景尤佳絶約客重來信有由
東皇物色未全收山半登臨當倚樓錦里煙光渾在眼
雲溪花片亦隨流夕陽正好無多景春序纔移已復秋
却憶故園林壑美乘風欲去問何由
皇家故境未能收愁絶登城與上樓目斷東吳心已往
神馳西洛淚先流江山環合成兹邑霧雨溟濛即是秋
賴有聖賢同一中忍將時事說元由
天際油雲不肯收全妨寓目向層樓日車難把長繩挽
春事渾同去水流可奈餘寒猶作沴懸知徂暑未能秋
此方記得偏炎熱路入䕫門一再由
仁夀縣後有亭余名之曰明遠賦詩二首
虚亭突兀枕崇岡玉宇無風秋自凉地闊羣山爭逶迤
天低遠樹立微茫陰晴易辨雲霞色曉夕常吞日月光
我亦清心官事省葛巾藜杖得徜徉
小邦人物大邦同萬屋鱗鱗氣鬱葱誰挈神峰離海底
幻將廛市納壺中垂簾擬學山陰畫飛舄難乘葉縣風
舉首穹旻纔一尺敢憑正直謝天公
爽襟亭
西岡獨上每舂容天接危亭四面風萬室鱗鱗歸眼底
一峯岌岌倚雲中地靈人勝風流古石秀山回氣象雄
曳杖頻來無别意喜觀禾麥又年豐
次韻劉文饒題絶塵亭
江白風清古寺虚客來蕭散興何殊水涵疎樹千尋淨
塵到幽亭一點無天際昏烟迷小艇林端落日射浮圖
欲添楚嶼深秋意好向沙洲養橘奴
雙清亭
鑿開蒼翠著幽亭正取澄江一鏡平嘉木千章垂倒影
支流三道咽寒聲橋横古路肩相屬雲襯斜陽眼自明
竹色波光交借重照人心骨有餘清
龍淵橋亭新成
溪淺橋横趣自幽坐來風色晚颼颼寒泉有韻石間出
遠水多情竹外流地僻蛟龍時隱見天晴鸂䳵亂沈浮
見聞總是吾家物好景何須著意求
次韻文士穎留題李子充雙寂軒詩
默默幽軒祗自知天人一理未容欺簷光坐揖青山入
窗影閒看白日移休道囂塵侵晏宅由來表裏湛黃陂
思惟泯處全真現存得靈龜笑朵頤
諸葛公則延登書閣出示焦丈通直洎諸公所
贈詩因成四韻
諸城葛氏久湮沈清尚知君獨遠尋席卷承家猗頓術
日明好古子雲心珍藏高閣輕三篋善購多門小萬金
曾見墨莊耕穫利行看杞梓秀家林
同神泉縣尉遊海惠院登三惠閣有懷漢州同
官
出郭幽尋偶一欣初來猶未歎離羣誰知蕭寺懸荒野
却有層樓插暮雲煙外遥岑仍隱隱風邊落葉更紛紛
天寒日薄牛羊下遶樹歸鵶不忍聞
題遠色閣
倚杖從容日未曛望中一洗兩眸昏晴雲放出千尋嶺
喬木團成幾處村東去西來長道路春耕秋穫換郊原
無窮物象相吞吐妙趣誰知在不言
次韻蒲大受同遊龍洞之什
尋幽一訪洞中天路遶青溪水遶山翠徑﨑嶇行竹裏
紅塵咫尺背人間侵裾爽氣冷冰雪潄玉寒流鏘珮環
更問石庵窺勝迹斯遊豈復倦躋攀
次韻董守流杯池
巧思潜窺造化兒更依曲水鑿方池靈鼇上釣喧紅粉
輕鷁浮觴趁彩旗落澗寒聲泉㶁㶁弄花斜日影遲遲
分明作箇山陰會仍有當時幼婦辭
歸雲溪
九夏何知暑令行輕風拂拂水泠泠只憑藜杖穿幽徑
還喜蒲團憩小亭散誕竹邊梳白髮徘徊江上誦黃庭
人間無此清涼處亦許兒童共乞靈
