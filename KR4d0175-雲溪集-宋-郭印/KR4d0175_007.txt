雲溪集卷七宋郭印撰
五言律詩
聞車駕幸金陵二首
強敵憑陵極神天亦惡盈一人知順動四海望親征劍
戟披霜利壺漿夾道迎此行如破竹不戰復三京
暫駐金陵蹕乘時更北轅六軍思電擊萬騎聳雲屯運
協中天數人欣太祖孫重恢文武境披莽立乾坤
居官一首呈大受明舉
未有林泉分紅塵且強顔最憐官舍僻不羡野人閒疎
密門前樹高低城上山偶逢佳客至縱步得追攀
贈時升
平生真樂處了不係窮通門對千山雪家饒四壁風聖
功緗帙外文略絳帷中富貴何為者邯鄲一夢空
懷莫少虛
把酒論文處操觚草奏時清宵仍夢到白日更心馳北
闕山川邈西風歲月移歸期今已緩兩地一相思
寄馮當可
合散真堪笑回頭迹已陳交情元共月樂事不關春委
俗終違己躭經亦醉人行藏隨所遇了此百年身
寄王褒伯和明舉韻二首
天涯初得子氣味巧相如地遠頻勞夢心通少寄書月
亭空想像風閣屢踟蹰别後無窮意相逢只挽裾
會面知何日愁懷待一舒吾曹皆委運世事勿論渠故
國有喬木先人無敝廬岷山思共隠此計孰云疎
贈別何耕道
又作匆匆别能忘黯黯愁五年如隔世一日定三秋曉
雨莫驚夢斜陽休倚樓只憂豺虎横君去善為謀
送贊可參議赴臨安倅三首
春水歸舟疾秋天去路高乍辭王儉幕行佩吕虔刀畿
甸略舒驥海門須釣鼇平生忠信在枕席過風濤
紛紛稱别駕天邑獨為榮日月光偏近雲霄路正平幾
年留楚峽一旦上蓬瀛廊廟皆知己彈冠意氣生
亭上銜杯日江邊摻袂時一年渾共醉萬里各相思老
得青眸顧心將白首期青雲如在手故舊莫遐遺
書懷二首
奔走塵埃内拘攣筦庫間是心能曠適何地不清閒有
客勸投紱無錢堪買山尚憐耽寸禄理亂亦相關
四十行將至空懷晩歲憂看書渾欲睡照鏡秪堪羞開
口舌猶在拂衣心未休西風羡鵰鶚鼓翮占高秋
次韻蒲大受書懷十首
憤時唯泯默憂國漫咨嗟上略思黃石中原望翠華散
才甘社櫟繫迹類匏瓜世事無窮盡吾生得有涯
時亂那能定民生不自聊鬢霜秋冉冉心旆日摇摇敢
簉鵷鴻侣空貽猿鶴嘲眼前誰可意風月是清交
世業工看卷天資拙治生吏曹容小隠廪禄代深耕痛
飲中賢聖高吟適性情妻孥隨我慣自不厭藜羹
物齊人即我天運古猶今但得丹田固寕憂白髮侵情
忘心坦坦神定息深深却笑靈均軰悲哀澤畔吟
茅簷同廣厦野蔌當珍羞擬作蓑衣放寕為肉食謀沉
思如有得寡欲自無求歎息吾衰甚年來不夢周
事業乖初願聰明異昔時病多難止酒愁極漫哦詩適
俗非予好從人莫己知經營三徑就安用印纍纍
州縣徒勞耳春秋奈老何交游雙寂寞名利兩蹉跎帙
散尤增睡杯行且強歌故人頻夢見誰道隔山河
日月當頭過風光轉眼稀宦游元自薄生計亦何微要
逐時情好難令野性違富貧同一飽幸有北山薇
世道交相喪從誰見典型聖賢雖泯没簡籍尚丁寕學
欲追三代心終醉六經如何資發冢陂麥詠青青
蒲郎吾畏友詩句屹長城道義千鈞重功名一羽輕鄧
攸無後嗣盧老是前生世路羊腸劇君心若砥平
次韻大受過蘇企道晩飲
痛飲忘形處清談得意時為憐非惡客還看出新詩交
道真難合人情豈易知林泉他日約杖屨且相隨
招耕道小飲
吏曹偷暇日聊喜一追陪竹色侵書卷花光入酒杯紅
塵門外惡白髮鏡中催適意成嬉笑人生得意回
月夜小飲贈别元允
秋天凝顥氣雲淨月流空千里幾時共一樽今夕同此
君心似水照我鬢如蓬别酒那辭醉行行太白東
次韻曾帥遣意三首
文章游戲裏政事笑談餘種就三田藥編成一帙書情
忘心自適神定氣長舒四海曾夫子何人可學歟
庶民從號令喜若聽春雷頓却寒威退全呼暖律廻决
癰資砭石調鼎待鹽梅坐看罷癃俗眉間蹙額開
每入先生室欣聞所未聞心君降六賊筆陣掃千軍爐
鼎無人會刀圭與客分清齋時隠几閒看嶺頭雲
次韻李久善近詩四首
凛凛宸居壯胡為殺氣昏姦臣由一轍亂政出多門天
命何曾改朝綱本自存嗣皇真有志反手定乾坤
塵氛蒙帝闕國難古來稀惻惻民情見茫茫天道非愚
衷千慮切孤宦一身微萬里瞻行在神魂日夜飛
黃葉翻空舞西風又作寒懶將書帙整愁見酒杯乾物
理秋多感天文夜細看鸞旗猶未返一介敢偷安
高人來折節不免稻粱謀排悶唯詩卷消愁只茗甌此
時同幕府何日共仙舟氣味難相得逢君寫我憂
次韻杜安行見寄六首
世事驚遷改人生苦别離一年仍異地千里共勞思鴈
足傳來信蠅頭寫到詩丁寕林下意端不負心期
佳人秋水遠思憶破晨昏酒尚無同把文誰與細論心
交神自契目擊道先存他日如尋訪柴扉水竹村
擬作淵明去寕為祖逖先築廬須近水賣劍且求田短
燭窺今古清樽樂聖賢卜鄰真有意相與慶餘年
華顛何見逼強半百年身眼瞀文書過心閒藥物親衞
生元有術却老未逢人此道須君至寒燈子細陳
蝸居營盖了一色草茅新庭砌纔容馬齋房可授賓竹
軒聊寄傲蔬圃未全貧隣舍逢知己過從豈厭頻
我愛使君直使君憐我真短長才自異勞逸事還均意
在形骸外人疑手足親共嗟征賦急無術濟斯民
次韻宋正紀見貽
欲躡神仙境深窮道德經坎男元服素離女自披青有
意閒眠日無心出戴星但令爐竈煖丹熟自然馨
次智師韻
十年流宦海飄泊一舟輕敝屣世間事浮雲身後名學
幾為俗誤詩欲鬭僧清塵土非吾志妻孥強使令
次宋正紀見寄之作
薄禄謾婆娑朝家事正多天昏雲障日風勁葉辭柯黔
首難堪命蒼穹尚薦瘥中原戎馬盛壯士敢誰何
次劉子翼韻
逢迎欣晤語喜氣破嚴凝汩没歎塵吏安閒輸野僧宦
情元自薄俗眼莫相憎松竹開三徑他時我亦能
廣都世真上人南遊回見訪出羣公詩見示丐
予一語因思世間衲子盡是求佛覓禪底癡漢
遂作數語警之
法象森羅萬全歸一寸庵有佛平生礙無禪底處參烏
玄元自白荼苦本來甘前日南遊話看君作麽談
次韻杜安行嘉陵春日書事十首
老覺情懷别愁隨節令來草茅思雨露天地漲氛埃屋
雀春彌怨山雲晝不開何人知此意藜杖獨登臺
公退幽齋坐悠然對碧岑吹香花拂拂圍翠竹森森蝶
散紅芳歇鸎藏綠樹深吾心清似水塵境勿相侵
雨過川原秀烟光畫不如人情花動蕩春意鳥分疎造
化空陳迹乾坤一廣居小軒聊燕息夏屋正渠渠
圓吭高低唱竒葩赤白章每嗟官束縛肯放酒顛狂幕
燕終難稳池魚欲自藏宦游何處好山北是吾鄉
弱柳青垂縷新蒲紫作茸風光明老眼歲月養衰容涸
思詩難巧孤斟酒易供逍遥北山下一榻傲羲農
江路曾浮宅懸崖兩壁青晴烟籠小艇落照射高亭花
簇紅粧岸鷗羣白點汀何時篷底卧半夜酒初醒
誰念疲民瘠空令戰士肥羽書傳警急花院鎖芳菲冠
屨將身誤山林與願違兩途俱不遂衰鬢綠毛稀
舉世趨昏濁前賢慕獨清低回從客笑懷卷待時平彭
澤非難學菟裘且旋營樂哉莘野趣功業在深耕
良友何年會書來細作行栢寒知歲晚花落笑春忙從
宦愆行樂休心得坐忘神爐丹已就一粒待君嘗
聖處沉潛久心華始發明絶知人事繆頓覺世緣輕俗
薄天難定時危道不行折腰甘五斗無意問弓旌
次韻宇文德蒙春日道中二首
滿目風光麗春連幾處村江山挑客思桃李憶家園飄
泊流三峽窮通付一罇菟裘如可老歸去葺衡門
馬上花明眼寕知道路遐山横千百嶺人住兩三家綠
皺吹春水紅舒抹曉霞箇中佳趣在何事苦咨嗟
感春
春光不覺老兀坐掩深扉寇盗時聞說山林未忍歸心
驚幽鳥語眼眩雜花飛何日乾坤静餘生得所依
又用前韻
春事關心曲無人晝欵扉鸎猶求友囀燕亦認巢歸物
色濃如酒風光駛若飛幽齋誰與伴窗外柳依依
次韻卲子文感春之什
海内風塵漲人間日月忙鬢霜催晚景杯蟻負春光聞
道花成錦空憐鳥似簧眼前朱墨亂無處話愁腸
晚春
三月韶華破東君誰送歸浮空新綠漲舞砌亂紅飛柳
絮風初定桃花水漸肥羲和無計挽獨立又斜暉
正紀用暮春韻見貽復和三章
燕坐羣魔伏君心自晏然神仙真可學道術豈無緣健
比凌雲鶴清同飲露蟬後天應不老何必羡彭年
萬形何苦役兩曜不曾停世事風中絮人生水上萍久
能忘蟻慕聊自學熊經功滿他年後虬龍定駕青
自得無為理行藏異世人片雲塵外侣流水洞中賓思
慮何勞遣形神已覺親超然閱衆甫陵谷幾回新
三月三十日前人有詩云共君今夜不須睡未
到曉鍾猶是春再和前韻二首(案前韻原本闕)
風雨年年横鸎花處處殘衰顔隨節變幽興與春闌俗
眼從渠白孤衷祇自丹平生知任運那復較暄寒
三春渾索寞百卉任摧殘有感詩頻賦無懽酒易闌調
和思玉燭延駐仗金丹難繫西飛日吾心一寸寒
五月十二日晚登平雲亭得平字齊字
路向林端出雲從屐齒生山風迎夕起烟樹接天平倚
杖聽僧語窺簷待月明幽禽知客意時送兩三聲
磴道穿喬木危亭喜杖藜郊原春樹暗井邑暮烟低日
没牛羊下山空鳥雀啼超然塵世外身與白雲齊
五月十三日種竹偶成二首
開拓無多地栽培只數竿雲分千畝潤風送一窗寒坐
上清隂罩墻邊野色團課奴勤灌溉日日報平安
園夫扶出徑元是醉為媒密葉疎疎理纖根細細栽捲
簾斜日避倚杖好風來佳客如相顧還能伴酒杯
林下避暑
行道遭三伏流年當百殃舌乾元少味體倦不安床逃
暑少寬舍沃焦無冷漿時依喬木下俄頃得微凉
苦熱三首
纖雲都掃迹烈日正燔空人立洪爐上魚遊沸鼎中四
山渾束熱一葉不吹風屈指秋期近清凉四海同
宇宙何蒸溽山川久旱乾浹膚惟汗雨脱腕是冰紈永
晝固難避終宵寕暫安三農憂稼穡無物可輸官
南方炎瘴極所見異平生日月雙風鞴乾坤一火坑泉
源多水竭官道少人行却憶岷山底蕭然九夏清
熱
落日暑猶劇虛亭風不來半身流汗雨兩耳聒蚊雷扇
手何曾歇漿甌未放廻疇能呼屏翳一霎蕩炎埃
三伏不熱
三伏元無暑連旬雨復隂朝朝閒舊扇夜夜擁重衾日
晦浮雲翳天愁沴氣侵烽烟猶未息一念一傷心
立秋日出郊有感
霽色千山曉秋聲一葉風田原矜雨足秔芋報年豐甲
胄三軍解車書萬里同黎元如永息和義有深功
初秋
爽氣依辰至乾坤不可收林柯初脱葉寒鴈已賓秋老
逼羞看鏡愁多怯上樓只憂戎馬健何日隕旄頭
七月十三日對月小集
露坐仍盤斝澄澄夜色清酒如君子厚月似故人明短
舞天然態長歌格外聲歡情殊未極樓鼓發深更
七月二十八日蒲大受仲明舉偶來會宿三首
别袂無多日愁腸已屢回未便新舍稳先喜故人來憂
國空千慮忘懷但一杯相看情意好歸轡不須催
少城能欵曲敝舘辱留連未攪秋風思還同夜雨眠烟
塵驚絶塞草木驗流年斗酒君須醉新詩看百篇
秋風今夕好一笑偶然同時事囏難際交情會合中青
雲渾作夢白髮也應公擬卜棲山計應為鄰舍翁
中秋日赴史漕賞月二首
秋色平分日開筵命月輪雲容休妬客天意解隨人平
地鋪寒水遥空絶點塵素娥來入座端不負良辰
此夕非常夕金波湧碧岑一輪初散彩八表盡傾心永
夜真同晝浮雲不蔽隂主人澄静性萬古亦常今
中秋日與諸公同遊寳蓮院分韻得塵字
路出青山近招提更可人清心鐘磬響遠迹簿書塵晚
日池亭迥秋風杖屨親頻來一尊酒不畏老僧嗔
八月十六日觀月段氏亭次王師老韻
隠映孤亭小回環萬竹幽水聲喧暗谷月影淡高秋物
與黃昏静人隨白日流一椽堪送老何必仲宣樓
山中九日
信馬幽尋慣重陽未及家清游貪翠巘素約負黃花縱
目心先折經秋鬢欲華因循時節過底處覓流霞
秋夜
萍梗何時定愁懷與夜長新秋猶逆旅故國似他鄉老
馬頻嘶草寒蛩空殷床思歸不成夢展轉及晨光
次韻費夢得晩秋感懷三首
日落秋風晚孤心正北飛地寒戎馬健天闊塞鴻稀翠
葆幾時復青山百匝圍何當身傅羽絶域問龍衣
摇落秋風晚凄凉又一秋漢家元再造杞國謾多憂七
廟存餘澤諸公合遠謀痛心何日定直待太平休
摇落秋風晚吾衰已一翁不堪居世上寕忍卧山中帷
幄人焉用塵埃帝尚蒙仰天無計出老淚濺寒空
