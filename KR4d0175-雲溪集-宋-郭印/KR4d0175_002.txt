雲溪集卷二宋郭印撰
五言古詩
和何耕道别字韻詩
失身落宦網十載溪山别麋鹿念故棲舉目但愁絶偶
來招提遊幽亭坐深樾美人抗高論亹亹非涉獵忽焉
到佳處目擊了無說世患苦磨人吾肱已三折從兹數
訪君臨流弄明月
和淵明韻贈耕道
游從無俗調我軰鍾此情高談傲羲黃豈復念功名嗟
哉夸奪子役役勞其生得失動中懷寵辱多自驚形化
心亦爾闔棺竟無成
再和
學道無所得但忘物我情顔彭竟何在壽夭皆空名有
酒且斟酌同心唯友生江亭縱言笑鳥來語不驚昭琴
元未鼓誰復問虧成
和楊齊伯韻
邪師挾幻術念念皆狂圖化出一切象形容乃甚都佛
光亦幻成非有與非無煙霞異明晦寥廓元太虛離婁
塞其目象罔得玄珠脱能如是解安用空睢旴宇定天
光發豈關七尺軀癡兒生謗語往往墮眉鬚乃知西方
聖勇猛真丈夫聖人與人同此道誰不如歸來但宴坐
反照自有餘
和樊直夫兼簡允南
士而志於道誰云不自量山海雖崇深行者尚梯航况
復我固有本根先混茫𦕈然一微塵猶足鑄虞唐隨遇
得真樂何適非道場回首觀世間汩沒誠可傷余豈不
知耶駑馬戀豆糠春林聽鳴鳥秋壁聞啼螿是心如死
灰妄念不復猖持此欲求交滿目都倀倀邇來得吾人
宿願欣已償文字果超詣聖門早升堂視彼俗學流一
一癡與狂所為雜覇下未可語皇王與君期戮力起廢
鍼其肓相將入山中采薇以為糧
再用前韻
少年讀書時人謂未可量及乎泛官海慄慄乘危航帆
開風不順四望何淼茫為郎首已白安能笑馮唐緬觀
乾坤大分明一戰場何異兩虎鬭大小終死傷所嗟在
誅求䑛米不止糠窮甿愁歎聲深秋聽蛩螿皇穹未悔
禍尚縱兵戈猖遂令四海人冥行日倀倀得非宿世業
今生來共償否極泰自至君臣嚴陛堂肯為阮籍醉忍
效接輿狂似聞申甫生天遣佐宣王一展活國手疾危
救在肓庶幾富斯民家家有餘糧
和于子儀觀見贈二十韻
壯歲悟修性磨礲謝圭角墮身塵網中意氣翔寥廓動
遭白眼觀罕識黃金諾聖賢皆吾心所讀真糟粕妙處
誰與語此道今蕭索西施及嫫母本身非美惡掩關學
宴坐浩氣合沖漠身世鴻毛輕利名蟬翼薄兀兀寡知
音頭童齒將豁向未得良友杯酒屢同酌見我輙傾倒
清音聽明鐸馬隊驤天驥鷄羣昂野鶴新詩續風騷久
矣無此作詞鋒敏而銳百獻敢一酢願君偃戈矛使我
堅城郭中虛道自來大信本不約養兹百鍊金劫火難
銷鑠心法兩俱忘無解亦無縛參乎一以貫回也不改
樂富貴何足云侯門空赭堊
少虛用前韻見貽仍荅二首
别君歲月多萬事皆非昔天昏慘暮雲愁緒繁堪織豈
期成東隣日造芝蘭室吟哦戒騷奴揮灑驚墨客猶嫌
小伎耳宴坐學欺魄人間倏流電悟此真良策堂堂少
林老我豈得其骨君來叩兩端一笑非言默超然反其
真游子歸故宅玄機儻未領對面千山隔象罔亦何心
珠還赤水北聖賢勿云遠謦咳常在側
倦游思林泉歸夢空昔昔田無二頃良何以充耕織古
來貴公子氣熖熏王室家饒數百僮門走三千客志滿
釁日生坐使天奪魄我今安下僚倖進無竒策空懷愛
主心但欠封侯骨躍金恐不祥守道甘沈默岷山高峨
峨其下可卜宅地靈雲物秀似與塵凡隔誅茅存晚計
好在西巖北每逢風雨夜念此空反側
當可有詩索和章次韻荅之
日斜弄孤桐妙趣寄無絃暮天四垂幕溪山當華筵碧
玉湛新醪招集飲中仙雲車夜未散短燭蟠青煙合坐
皆豪俊風流踵前賢佳客吾豈敢追陪幸自天人材未
易得終夜喜不眠殊特見騷雅武庫森戈鋋未能當筆
陣敢發一矢先來意何以報慙無錦叚鮮
次韻劉中遠見貽之什
中原殺氣昏魚鳥巢穴改城池失金湯郡邑更守宰鸞
旗狩吳越朔騎滿淮海維蜀限山川無人識鍪鎧五年
愧端居萬里思行在官曹敢尸素職事甘煩猥儻得容
棲遲奚暇擇爽塏陋巷飽簞瓢隣墻挹蘭茝新詩出清
竒高論吐雄邁談諧不知倦氣充無是餒藉君風飄颻
祛我雲靉靆相期樹勲名戮力熙帝載
次韻宋南伯見貽之什
衰遲來作邑勞苦劇萬狀朝朝趁衙參歛版趨踉蹡病
驥耳雙垂蘭筋困銜鞅饑鷹長附人六翮空韝上緬思
陶彭澤解綬一何壯歸去事田園林木施幃帳隣曲喜
過從時節爭餽餉高山與流水無日不尋訪况逢桃李
春協氣郊原盎或携古笻行或放孤舟漾我欲追其蹤
卜築依清曠三徑落松花四墻圍竹筤縛橋架斜川鑿
戶延層嶂長笛月下吹逸響從風颺興來擕野老爛醉
傾村釀便足了一生折腰寧肯強十年計未遂口腹成
魔障蹉跎鏡中秋白髮不相放新交得山濤磊落多識
量志趣儻能同斯文未淪喪
次莫少虛韻
富貴等勞生不如行樂耳遑遑觀一世榮辱隨僨起幽
尋苦無暇佳處誰屈指春歸呼我游邂逅佳公子莫侯
江南秀幽香發蕙茝新詩更清激㶁㶁寒流駛錦屏有
蒲郎冰壺清徹底便腹久空洞了不見嗔喜歲晚得二
友追隨當行李五湖三江寬亦不遺洲沚偶來泛扁舟
朱墨推案几徜徉一水間便欲寄殘齒追觀少年心寂
寞已灰死窮通豈無命流坎聽行止岷山行築室計决
吾往矣斗酒相往還素約自今始
次蒲大受撿覆韻
身親掃除役敝袍染塵泥青雲一何高天險不可躋西
風吹秋來草木含凄凄韝鷹屢飛掣櫪馬空鳴嘶丈夫
兩鬢斑籍未通金閨不如買田園荷鍤理蔬畦歲月無
停軌歸計亦已稽年來稍聞道所學忘筌蹄
次韻彦正兄見寄
轉食柅東州安閒遂忘歸蘭齋寒燈話忽作一年違江
流鯉魚遠但見鴻雁飛緘封一再啟字字蠅頭微書詞
與詩意髣髴聆音徽君如初生月浮雲翳其輝清光畢
竟滿安用長噓欷勉哉辨此心正直神所依
次何耕道韻
壯歲已倦游况今老大時素交久離索勞思何可支夫
子晚識面迥非塵中姿高言風凛凛直氣山巍巍欲登
公卿門進退尚狐疑飄然至是邦為言某在斯相見無
別事清談白日移時時矜小技挽我賦新詩自憐憔悴
態容德愧姜姬辱贈何以報恨無瓊琚辭
次楊拱辰韻兼簡馮可當劉韶美
窮居罕人事來往斷交親粗安鷦鷯居靡求尺蠖伸坐
看柴門外日飛車馬塵誰能學桔橰俯仰更隨人况今
世道喪風俗已澆淳為民非野鹿作吏無古循太倉五
斗粟食之愧高旻故人善處我儒官飽常珍風月即儕
侣詩書乃比鄰隤然一室中浩氣横八垠劉郎晚相遇
放曠如逐臣素心日傾倒吟嘯樂天真粃糠嵇阮軰自
號葛天民馬曹似是耳寧畏官長嗔墨池子楊子風流
吾里仁偶來官一邦眉端喜津津抵掌論進修德業須
競辰有時相就飲幕天地為茵馮君十年别龍鵠迹久
陳邂逅果山底一見兩脚踆初來梅萼吐欲去柳眉顰
平生知識多斯人罕其倫我今亦西矣笻竹訪峨岷憑
誰與之俱足跣頭不巾劉郎歸既趣楊子任方新從兹
遂分手三秋敵昏晨所期各精鍊加飡戒五辛他時共
相見兩頰桃花春
和元汝功元日感懷
少時喜節物常恨春來遲而今新年至懷抱不勝悲兒
童薦椒酒未飲增長欷陜洛果何罪半世戎馬嘶坐令
冠盖流星散鳥擇棲回頭望鄉國淚雨秋悽悽我公關
中豪志氣青雲齊誓當剪豺狼不復問狐狸夫何丘壑
間從事酒與詩煙塵要一掃櫜弓卧鼓鞞天下維泰山
置器安不危廓廓大丈夫功勲千載竒
正月初八日同莫少虛蒲大受王園泛舟各賦
二首
春江晩多思拂面風稜稜舟行明鏡中天水同一澄滄
波濯新柳喬松上寒藤風梅雪飄徑兩麥青平陵文魴
自潛躍好鳥相喚譍倥偬日少暇因循來未曾清游鄙
謝傅豪氣壓陳登豈惟得佳士亦復同高僧幽情各披
寫醉語或侵凌偶兹愜懷抱蕭然遺愛憎曠野暝煙合
長林初月升回舟興未已孤塔耿疎燈
名園春信來冷眼思一窺吏文巧束縛穎脱廼不羈興
發勇欲往壯士先登埤但得一樽樂豈論官職卑况兹
横清流適然副心期梅梢出翠竹照水兩猗猗野航轉
澄碧小雨斜風吹平生江海懷是日慰渴饑村迥孤煙
處林深幽鳥時端疑是吳越夢到身亦隨同遊客靡惡
喜氣回朝曦醉倒不自惜一葉忌傾欹新詩許共賦未
唱心力疲歸來已陳迹物理觀盛衰
和蒲大受王園泛舟用文老韻
邑西屋連雲中有水竹居和風縱輕楫尚憶故年初川
光宛明媚况乘春雨餘臨波一以照颯颯鬢毛疎
江邊春色動水面縠文生陽和先着力岸柳摇金晶草
木有欣意人心隨物情日暮不知返逍遥興彌清
古木卧偃蹇脩篁立蔥青春風𦕈無迹林鳥報先聲篙
師任沿泝潭紋亂虛明佳人更吟詠洗我塵慮清
平生喜閒曠夢想祗山林曲江理煙艇魚鳥皆知音晴
天亂鳬鶩相呼時一沉油然淵中鱗潛伏恐不深
晩風江色佳水碧煙冥冥聊持一壺酒落日相與傾浮
榮何預人於焉樂此生往來信扁舟恍若空中行
感春
百花感陽和次第變枯槁寒梅秀臘前紅葉媚春杪無
端造化兒戱劇何小小迎春復送春堪笑枝間鳥我以
虛靜觀一室乾坤悄平生誦聖言聞道亦頗早了兹色
相空寧復問先後冥心大化俱左肘從生柳
中秋月
蕭蕭灝氣清風露秋將半今夕更無雲銀盤轉霄漢鳥
語茂林驚樹影空庭亂常時豈不佳作意人瞻翫我欲
上廣寒瑶瓊躡飛觀騎鯨諒不能永夜空慨歎歸來却
燕坐神光自輝煥始知方寸間桂闕元非遠
中秋馬溪山中望月
佳月四時有古來重中秋今夕萬里懷共作陰霾憂我
宿招提境山空夜更幽兹念亦未掃天際屢回頭冰輪
湧碧空宇宙寒颼颼清輝聊一吸洗盡肝膽愁山中魑
魅窟驚竄無所投自言天眼明此地非我留緬思區域
内醜怪繁匹儔不知大圓影能盡驅除不仰首祝天公
勿遣纖雲浮縱此白玉盤年年照九州
中秋月試院中作呈莫少虛
月色本無别殊觀空世情今宵雲四卷冰蟾照寰瀛無
端坐文闈兀若翳䨇睛窺牗偶一見始驗陰陽并孤光
何自來遡日以為明三五魄既絶輪郭自充盈循環到
今夕逢金氣轉清乃知造物意微妙不可名伊余禀賦
初二曜同流行呼吸即寒暑乾坤屹崢嶸隋珠彈高鳥
惜哉輕此生恨無騰化術返老成童嬰要須驗羲易觀
象研其精聖處儻心悟超然合混成
次韻莫少虛中秋月
纖阿駕秋空雲散無一髮長廊步清影露頂脚不韤緬
懷同心人尺咫限胡越豈殊南郭老連墻不通謁我憂
今夕去難得如此月佇立耿不寐精誠通恍惚莫兄新
詩來夜光映深樾頗驚筆力壯滔滔漲溟渤喜極屢索
酒引滿非人罰醉歌還起舞恍若換凡骨何當乘飛雲
舉手探蟾窟一吸徑寸光盡解平生暍飄飄曳霞裾出
入黃金闕陋哉揖爽氣空拄西山笏
再用前韻
我生垂四十兩鬢抽素髮聲色不掛眼豈羡凌波韤唯
有學道心了不見超越何由插羽翰往造金門謁反觀
金水性端似天邊月本從無中來一物肇恍惚玉兔吐
寒光琪樹遥清樾亭亭照八紘圓影射滄渤斯言世豈
聞輕泄恐天罰吁嗟夸毗子自分無仙骨徇財析秋毫
嗜酒醉深窟一迷不復返長病如中暍空存玄牝門金
樞已摧闕猶為兒女計白首戀簪笏
少虛以中秋有月預作詩亦次韻矣而月不為
出因成數語以解前篇
兹辰陰雨霽佳月望雲端徹燈不掩戶佇對清輝寒嫦
娥豈誤人出入由天關天應怕鐫鑱故將好景慳坐久
成歎息邂逅一何艱收視照肝肺中有白玉盤光明無
與比通昔夢魂安君今先悟此一笑定忘言雖云形影
隔是心常往還前詩非游戱勿作綺語觀
再用前韻以謝諸公見荅之什
三賢富文詞獻笑發其端瓦礫換瓊瑶光照窗几寒熒
煌句中眼真透祖師關孺子或可教傾倒無用慳嗟余
腹空虛思苦言亦艱豈如新詩章字字珠走槃同門法
禁嚴欲往心未安跬步乃千里髣髴聞笑言憑誰寫胷
臆錦囊去復還步海吾豈憚波瀾時一觀
九日詩
去年今日好在家作重陽佳菊嗅金蘂濁酒篘瓊漿婦
子相提擕江臯步晚凉頗思一遠眺平原欠崇岡今年
九日惡踆踆走路傍即無新釀白豈有半開黃老婦與
弱子千里遥相望登臨眼雖飽四顧斷人腸自憐如浮
雲天風久飄揚世間功名夢一枕猶未償而此蒲柳年
餬口落四方五斗計何拙饑烏謀稻粱况復事塵土險
艱皆備嘗家有二頃田可耕亦可桑賦租願少鐫翩然
歸故鄉
九日同諸友游豐樂院翠圍亭檻前竹樹蓊蔽
命僧剪除青山宛然復出遂以開林出遠山為
題探韻印得林字
築亭邀青山眷此幽意深十年廢掃除木拱竹成林客
來眼生翳不惜斤斧尋丁丁度餘響几席延嶔崟一掌
開平川䨇鬟出高岑初疑白日晦坐頃失繁陰虛壁蕩
晴影耿耿明衣襟是時菊花節悠然副登臨殘霞映夕
酌幽籟隨清吟人情異晨夕山色無古今世間諸法空
通塞本由心勉揮金寶劔勿使茅葦侵
九月二十日率趙彦和王平叔劉誼夫遊棲巖
寺彦和有詩次其韻
少時苦愛山藜杖春復秋峯巒如佳人一顧銷百憂野
性不受羈思與麋鹿遊失脚名宦場冠纓絡人頭州家
費經營心輪日萬周遇陰求少息此身等蜉蝣頗聞西
山佳往作半日留小徑開宇宙髣髴規神州萬象几席
間雲煙渺沉浮同來三益友清逸詩家流相期老巖穴
委質巢與由吾廬有雲溪拂袂行歸休
