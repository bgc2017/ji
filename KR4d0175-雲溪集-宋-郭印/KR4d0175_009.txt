雲溪集卷九宋郭印撰
五言律詩
歲寒堂
草木摧枯盡窮冬獨後凋堅姿工傲雪直榦上凌霄煙
色蒙高蓋風聲漲晚潮只憐桃與李一向媚春韶
貴和堂
臨池高拓地軒檻直前開樹影簾中入荷香坐上來吏
閒休案牘客好共樽罍再稔民和樂嘉名亦稱哉
獨有堂
至道渾疑獨頭頭豈或遺塵中如默契聖處自深知一
體珠多貫多方路益歧未能融物我難與話希夷
題費氏清餘軒
聞說南軒下澄然洗客心不風蘭自馥非霧竹常陰簷
影閒雲過櫺光淡月侵興來誰與語撫弄膝間琴
卭州西巖軒閣陋甚掄仲知府舍人侍殿撰公
來游惜其頽敝乃更新之既成以書招印同游
因成一章
鶴山争攬勝此地獨超然秀巘脩屛立枯崖半屋懸團
雲饒翠竹鳴玉落清泉自得高人賞佳名日益傳
酴醿閣
春風高閣上雪片又能香琢玉全天質施朱笑晚粧梅
花如許瘦柳絮不勝狂況此偏宜釀逢人問酒方
諸葛公則延登書閣出示焦丈通直洎諸公所
贈詩因成四韻
落泊麤官冷婆娑小閣深身勞常簿領興在即山林幽
砌封苔暈虚櫺過竹陰眼前無限意清賞得知心
野亭
一到幽亭上蕭然淨客心竹深風細細栢古氣森森畏
日背斜照珍禽共好音未能還小隱即此是山林
繞紅亭
燕脂新染出剪刻費天工葉少何妨綠枝繁不厭紅綺
霞當眼爛風雨轉頭空唯有亭前竹青青四季同
陪元允大受游天寧寺三首
炎暑何從避城隅古刹幽故人今再會勝地昔曾遊雲
合天容暝風來客意秋歸途催暮雨回首不能休
拉客遊蕭寺徘徊及暮還自非歸沐假那得片時閒閱
世真成夢為官祇強顔老僧應笑我何日遠塵寰
古人來會合蕭寺喜麤連久坐頻更僕留言悉契禪塔
高延晚照楠密易昏煙欲去仍回首西風為慘然
天寧晚集
僧寮便坐卧觸目興何窮庭竹留斜日瓶花怯晚風分
無依寶社心已脱塵籠回首人間世枯榮一夢中
遊金地寺
山行無近遠絶頂是休程度石籃輿怯穿雲履屐輕林
篁當路迸泉水落溪鳴更宿招提夜寥然一境清
得得來幽寺山靈為洒塵談禪饒釋子覓句讓詩人好
癖疑驚俗機忘始見真平生丘壑志舍此更何親
下巖寺
雲安欣及境小刹為徘徊殿閣隨巖展軒窗向水開僧
雖持鉢出客自艤舟回欲住無留計幽懷亦暢哉
遊靈泉寺
人日訪山寺春風能借温柳橋通一水栢徑隱重門泉
竇來何處梅花别有村從容尋後約假榻卧雲根
再和
四面林巒匝風喧未覺温曉晴雲度嶺夜静月侵門地
秀古今樹人嬉遠近村細觀羣動性各各自歸根
宿大明寺
歴覽成終日禪房處處深野僧應怪見俗客可幽尋煙
竹寒垂幄風松静鼓琴清談不知寐明月到天心
游涪州普淨院
城郭欹斜建人家高下居扁舟挨古岸别棹過僧廬祠
識伊川像堂標魯直書(紹聖中程伊川謫居此作易傳黃魯直榜為鈎深堂)惜哉
横一水游子亦來疎
次韻明法游法相院二首
市近清江隔林深古寺幽竹光濃欲滴山色翠交浮咫
尺人稀到尋常客共遊機心吾已息來往不驚鷗
禪扉塵不雜景趣自然幽黛色排軒入仙香繞殿浮傍
林滋野興出郭契清游歸路風埃起眠沙愧白鷗
次韻蒲大受瀛游富仁院二首
衲子幽棲地青山繞四旁林昏知暝靄溪暖覺遲陽泉
石關心久風光引興長春雲多變態天末淡微茫
脱屣塵埃外結廬猿鳥旁松門深掩月花塢静含陽欹
枕泉舂急焚香晝景長我無林壑分世路祇茫茫
宿香蓋院
溪横門半掩日暮客來過翠竹庵前密青山閣上多景
宜閒裏覓詩向醉中哦回首風塵滿明朝事若何
過謙上人房
小房藏曲折客至不譍門種竹無多地分蘭却數盆禪
心初默契道學更深論世路悲流浪因君一反源
僧房午睡
客館饒秋思僧房愜晝眠納涼仍古殿濯熱更清泉得
失渾關命行藏只聽緣安能隨世態膏火日相煎
游酆都觀二首
兩漢神仙宅(前漢王方平後漢陰長生於此山煉丹飛昇)千年道德鄉祥雲
連野潤巨栢亘天長陳迹遺蕭爽高風接混茫凝情丹
竈冷無處問真方
仙籍平都化今晨喜一過彩雲空洞穴(隂真君道成日洞中五色雲扶)
(起)古木上藤蘿龍勢山盤轉禽聲日咏歌我來思際遇
亭下久婆娑
游思安鳳凰巖
山脚清江轉巖腰細路通飛泉忽濺雨陰壑自吟風寺
隱烟雲裏人行竹栢中野僧無箇在幽鳥為談空
合州濮巖
背郭二三里林巒迥出羣千巖蹲古佛萬木駐寒雲樓
閣侵天際烟霞謝世紛登臨不忍去回首日西曛
題岑公洞
岑公來避世甲子十周年(隋末居此)夏屋虚巖豁神芝結乳
懸木喬從昔種香信至今傳(寄香與客人事見本傳)學道能堅忍
何人不得仙
采真洞
竹洞深深處斯游契采真故來非俗客同道是幽人日
暗能休影風清不受塵行行無限意滿目漲脩筠
和張方回西湖二首
房公巧栽植花發四時春有竹能環水無風不動蘋人
亡留粉像客至謝紅塵梅柳年年色相看白髮新
叢篁深翳景草木未知春晴漏林間日寒生水上蘋縈
紆通䆳徑寂歴遠囂塵更渡長橋去無邊物色新
和何子應遊金璧池二首
才華思哲匠魂夢繞幽塘舊館隨人勝新荷特地香煙
深喧脆管水淨蘸浮梁安得雙飛翼尊前一醉狂
徜徉清水曲盼戀綠楊邊欲並師商席同登傅說船萬
荷齊舞扇一葦獨行天滿目江湖趣無勞涉大川
和元汝功登城有感
荒城緣蔓草峭壁累鹹鹺(山名白鹽故云)山木秋尤少江雲晚
更多寺烏千點集塞鴈一聲過錦水歸心切漁衣負綠
蓑
城上
晚目層城上山川自吐吞斷雲孤嶺秀漲潦一溪渾煙
起誰家樹人歸何處村不堪東北望回首又黃昏
登呪土寺東臺
尋幽通野寺訪古得危亭木偃千年蓋山圍一面屏登
臨徐發興蕭散偶忘形倚郭繁華地斯游喜屢經
書臺
崛起扶劉氏兼資將相才臣心雖自切天命若為猜古
壁空遺像荒榛只舊臺斯人今不見落日更徘徊
西臺
高臺垂四顧遺冢閱千年烟樹孤城外雲山落照邊崢
嶸餘巨石慘淡接平川往事誰能說憑欄一悵然
凌虚臺
高臺收晚照遠思浩無窮竹裏清飈泛山高翠靄蒙九
層平可上一徑曲能通誰揭凌虚字名浮亦未公
御風橋
此地多虚曠飄然欲御風雙鳬疑到闕一鳥似翔空本
是仙家事元非幻術功金丹成就日白晝自飛沖
衆香橋
標名何所謂物色正相當堆雪酴醿潔披風菡蓞香菊
從秋後發梅向臘前芳眼界無多地縱横亘十方(佛有衆香)
(國)
無盡橋
曳杖徜徉去仙家洞府中寒流清自繞幽徑密相通著
處亭皆穩看來景不同是名無盡藏具眼悉和融
張持道生辰三首
妙喜生摩詰長庚夢謫仙寶階三道降涼月九分圓黑
髮功名地紅塵世俗緣乾坤思整頓休慕竹林賢
幾下陳蕃榻常窺孔氏墻玄通融釋老廓落傲羲皇永
祝千齡夀從今一瓣香玉枝長不汗莫問鬢邊霜
咫尺桃源路乘閒許杖藤高談六十劫闇室百千燈邀
月公揮手眠雲我曲肱洞門初不鎖俗客豈容登
輓故楊叔強承事詞
家事毋關我心君日日休陰功歸子息賢德視交游彛
鼎千年古圖書一室幽榮封胡不早只許到郊丘
故于泰和輓詞
藝圃收名早如何亟賦歸肩摩青佩久心念白雲飛屋
有詩書潤家因孝友肥二雛行展翮休復憤儒衣
家夫人輓詞二首
孌彼閨房秀泠然玉雪容月簫難擇對石窌侈䟽封涵
泳詩書習扶持扇枕供三荆方擢秀雲壑卧雙松
熊軾人將達魚軒樂未央遽令雙劍化併作一丘藏筆
絶先秋句衣緘故篋香未應林下女千古擅清芳
明復作文房四物詩因用其韻
銳精文字裏今古歎毛錐職在中書貴功因大手竒楮
君頻借重墨客最相知絶迹頭童日麟經萬世師(右筆)
琢就陰崖骨良工用意勤沼心初受水鏡面已生雲自
比珪璋質能成翰墨勲千金酬重價端石世傳聞(右硯)
結繩嗟已遠書尺濟斯民汗竹功猶淺香皮世益珍廉
方能潔己舒卷解隨人一自逢毛穎交情日日親(右紙)
筆陣須鍪甲輕煙久祕藏犀文誇妙手魚腹驗真方製
就玄圭象磨成點漆光東齊吾注易誰遺一丸香(右墨)
竹杖
長短身為度洪纖節自明時時勤執捉處處伴經行峻
岅腰能直危橋步亦輕化龍他日事靈夀若為榮
竹夫人
林下風流在收歸枕簟傍冰肌元本淨玉骨自然凉最
是虚心好由來正節剛炎天長作伴書夜不能忘
藤枕
剡藤新織就一榻共清涼琥珀珍難得龍頭貴莫當不
辭拳石冷寧羨錦囊香夢覺華胥樂神怡四體康
蘆簟
炎方需此物收蓄遍家家致用同桃竹勞工笑象牙雖
無花色麗却見水紋斜展卧南窗下蕭然興莫加
椶拂
一色椶櫚造收成掌握中青蠅應退舍白鳥(蚊也)敢爭雄
便作龜毛用(祖師有龜毛拂子)寧殊麈尾功世情分美醜達者
自圓通
紙扇
裁成方絮後涼意便相親烈日工遮影飛塵少汙人襟
披殊覺快掌運莫辭頻紈綺徒觀美論功曷比倫
見墻間竹影擬而畫之終不近也
東墻纔過午寫此此君真日翳倏無跡雲開俄有神因
緣咸自爾形似竟誰親筆墨有非偽天公恐笑人
孤鴈
誤逐衡陽暖輕逃塞北寒偶分千里伴翻羨一枝安兄
弟今何許家鄉路若干飄零歸未得淺渚戢脩翰
蟋蟀
秋蟲推爾傑風韻太麤生衰草年年恨寒砧夜夜聲軸
閒催婦織衣薄念夫征誰謂心如石欹眠不掛情
山茶
嚴冬能獨秀渾不藉春風葉自經霜碧花應鬭日紅望
中幾眩眼高處欲燔空安得栽培手移根向邑中
