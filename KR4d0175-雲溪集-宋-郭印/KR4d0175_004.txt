雲溪集卷四宋郭印撰
五言古詩
遊大隋山
我聞大隋名夢寐猶記錄得檄天彭道喜氣和可掬出
城六十里崎嶇轉江曲山門忽斗上危步依笻竹崩石
帶烟雲異草羅澗谷寂鳥下窺人纍猿時挂木路窮纔
見寺金碧煥雙目祖師古定光燈冷無人續開公生異
世大事如付囑僧言山長隂朝暮雲容蹙兹辰為我晴
叠岫堆濃綠虛閣倚秋風一洗塵土俗舉手揖丹景摃
身跨白鹿十年勞問訊親到心始足坐久燭漸微借榻
雲間宿山寒寐不成窗外泉鳴玉(全蜀藝文志紀案此一首係宋詩事所)
(載今採錄補入)
題李彦澤紫雲洞
老李天中仙一念人間世簪裳四十秋不取公卿位星
斗爛文章日月懸忠義緣斷還帝鄉飄飄若蟬蜕玉骨
瘞高丘乃其所卜地山川暨草木拱揖浮蒼翠向來峰
之巔勃鬱蟠紫氣神物常護持景色多秀異郎君久慕
道泥滓唾聲利石洞琢青苔萬古開天秘非關痼烟霞
稍欲遠朝市要棲老仙靈以奉香火事不知騎鯨去塵
宇寧俯視洞兮既清幽且盡人子志
龍淵
脩竹不知數雲藏小渭川亭沼經營初觀者日駢闐耆
舊為我語中有一龍淵時時見怪象吐氣如長烟漁人
或艤舟樵牧不敢前兹實總角時耳聆父老言相擕示
其處止水涵青黫沈沈不見㡳似有蛟蛇蟠我時心語
口龍豈居其間江湖非不廣而此棲蜿蜒有無未可知
疑信空相傳皇天儻困汝時至湏騰騫滄溟可以家一
徙窟宅慳變化作霖雨滌蕩驕陽愆
和元汝功江臯感懷
奸諛同一轍舉世誰與歸溪山有佳趣此樂知者稀悠
然遠罾弋魚潛鳥高飛不作無根雲蒼狗變白衣使君
見幾早萬事已覺非拏舟漾清波策杖登高崎逍遥興
未已烟霞收夕霏身從麋鹿遊心與塵垢違惜哉經綸
手把釣渭水湄冷眼笑紛紛甘貽肉食譏強敵猶張王
屠滅煩天威要取虞淵日咸池浴明暉願君投緡竿風
雲起苔磯雍容坐帷幄密勿旋樞機莫學西山卧窮年
空采薇
泛舟至臨江院
清江借篙師津流不湏問行行鏡中天水鳥嗔人近絶
岸得危亭一目千里盡山川草木妍造物無少吝誰知
天壤間眇然一方寸
十一月四日陪諸公游神泉南山院二十韻
官閒訪招提偶作南山遊門前喬木隂蒼藤掛髯虬野
僧出迎我貌古氣且柔相將入壺中水竹淨雙眸萬竿
團脩翠一溪皺横流長橋翼方沼髣髴疑行舟角門通
細路崎嶇上層丘樹色老欲瞑風聲寒自颼佛閣瞰澄
碧下有百丈湫客言龍所邑不受魚與鰌行行更小亭
羅坐得小休石罅流清泉甘冷無與儔濯足夫豈敢洗
耳良末由自憐山中人十載冠壓頭公檄聽奔走端似
置書郵惟有烟霞疾沈緜未肯瘳邂逅愜幽懷落日尚
遲留五斗奚堪戀十畝亦易求要希陶淵明投紱事農
疇超然傲塵世知命復何憂
遊楊村仁王院二十韻
山行不作懶杖策窮幽䆳崎嶇十里餘乃得桃源地竹
樹蓊以鮮峯巒秀而媚嬌雲弄竒姿啼鳥含幽意周遭
帷幄中一帶江流駛始知造物慳異境亦所秘行行松
門深鐘磬出蕭寺殘僧五六軰相顧各猜異湏臾問訊
通顔色頗夷粹高堂清風多起我無窮思提㩦更小庵
清絶非人世自憐學宦游十載沉卑位功名與丘壑兩
計皆未遂時變攪中腸憂端叢千蝟豈如山間僧了無
秋毫累一榻寄巖阿烟霞為活訃脱身名利塵洗耳市
朝事兹遊成邂逅頗與宿心契晩日下層巔躊躇聊自
慰重來定何時往往先夢寐
普慈郡池板橋頹壊更為石橋
蓮塘十畝方中作長橋渡荒荒歲月老烈烈風雨蠧板
面拆已穿梁脊橈而腐我來日曳杖往往不能步平生
歴險危所至靡驚懼唯持忠信行似有神物護但憂強
童子失足或顛仆乃伐南山石甃成如砥路曾微十日
勞遂享百年固悵昔用材力其費一何巨前人豈不思
襲舊終莽鹵作詩示兒曺萬事長要慮
放步園林得俗字韻
林稀怨秋風松柏未改綠偷閒挈杖來小逕緣詰曲鳥
鳴契深心山色供遐矚欣然若有獲一蕩塵襟俗平生
本逸放誰信簡書束失身名宦場冠冕成桎梏老驥欲
何之鹽車終局促求仁又焉貪知足乃不辱納納乾坤
大胡為自蹐跼歸歟倘成賦矯首雲中鵠
次韻仲明舉西郊别墅
我聞脩竹隂清䆳不受暑安得十畝餘其中創幽墅日
長惟鳥聲晝靜無人語習習來微風蕭蕭墮寒雨呼兒
出柴扉垂綸坐沙渚斯志久未遂世路今彌阻新詩何
起予風味勝清醑自憐拘一官隠逸愧前古好夢只林
泉羇蹤猶糞土豈能學貪夫忘身徇圭組
前十三章未見營創之意因成古風
紛紛世間法失得隨所寓有心不吾來無以不吾拒敝
帚貴千金窮閻封萬戶成理先默定疇能測其故我生
麋鹿姿林壑所忻慕抗志老淵明早卜柴桑住蓬門直
清江傍有萬竹塢捐金買尋丈地主牢不許往來二十
秋垂涎焦肺腑誰歟誘其衷百畝倏見予雲棲𦕈空明
似有神物護入林兩腋風步武覺輕舉三徑手自開一
一通幽處取勝著新亭揭名非苟取遐光遠山入靜聽
珍禽語園花四時春岸木千年古昔也荆榛場今焉瓊
玉府清境世所無金谷誰比數再拜天之賜從兹謝簪
組名宦空疲人視此真糞土
治園
故園别日久歸來三徑荒叢竹壊新壁枯荷掩幽塘滿
地葉狼籍草木為不芳兒童力併除百卉儼成行遥岑
出蔥菁清波皺滄浪一朝舊觀還林壑愈爭光
掃徑
隂森百畝林所向無不好俗客豈曾來幽處通蓬島一
色盡琅玕堅潤真可寶天風時脱葉滿徑堆殘槁適然
賓客至課奴先痛掃要使吾心淨置之勿復道
留客
田廬欠過從每與樵漁伍胷中抱欝欝舌在不能吐佳
客忽顧我苦留終日語林間喜徜徉縱舌評今古所具
只村醪水竹當籩俎臨去約重來一笑便相許
負暄
儒生習氣深寒陋渾未除茅簷負晨曦暖入四體舒怡
然得真趣自謂世所無不知華屋下繡茵圍紅爐風霜
攪乾坤凍死盈路隅無計凌空去雲間留日車
臨流
長江一鏡淨豈但燭鬚眉清光瑩我心雙鬢任如絲鷗
鷺近人來游魚亦可窺不把塵纓濯身世兩相遺好觀
東去浪晝夜無休時學道正如此到海以為期
閒中真樂
人間富與貴孰不羡王侯靜邊細一觀何其勞且憂去
來風中雲出沒水上漚推遷無定在秋毫非我謀既仕
知此理官衢屢回頭今也衡門下卧起得自由隨流任
縱横飄如不繫舟觸處盡禪悦俗樂寧可侔死生夜旦
耳吾心有天遊肯學癡狂子盖棺事始休
閒中打睡
永日無一事何妨白晝眠是中有佳處心形每自便六
用不能行根塵都棄捐非醉亦非迷神守得安全古人
曷訶責蓋欲繩其愆糞牆斥宰予便腹嘲孝先我則異
於是一息養綿綿魂夢既已無中扃絶萬緣不游華胥
國真樂侔乎天要學希夷子且作地行仙
夜坐
永夜不可寐霜風悽北窗一室何所有書帙對寒釭當
今苦乏才九鼎從敵扛翠華塵屢蒙南北分大江有酒
強排遣飲濕難空缸孫臏不再生疇能死窮龐肉食無
遠謀狐裘正茸尨我欲叩閶闔鐘以寸筳撞理亂非吾
事憂心如是降宴坐鳴天鼓和聲聽逢逢
感懷
冬仲隂氣驕微陽尚潛伏草木慘無容霜威日夜酷君
子覽時運悠然守幽獨吹律者何人微暖還燕谷玉衡
無淹次天道旋反復低回佇春風求友升喬木
又用前韻
道人息以踵氣馬自調伏神爐造化馳不畏寒暑酷雖
同一世塵超然立於獨飛泉上崑山赫日升暘谷我今
涉津涯宴坐成休復不材終天年庶比山中木
次韻宋南伯感懷三首
青山含遠意白雲弄奇姿喚客早歸來一洗塵土衣巖
壑定誰伍泉清竹漪漪危邦固難入賢哲多遯肥
酒盞解忘憂茶甌工破睡酒酣無何鄉睡起人間世但
看了了時孰與陶陶醉千古杜康功麴糵因君置
衰年今五十兩鬢雪霜明出處負前軰折腰若為情日
月鳥飛翔燕歸鴻復征是身已虚幻敢希身後名
再用南伯韻
乾坤誰整頓世乏英雄姿陛下求賢切焦勞見宵衣草
茅豈無人耕兩釣寒漪如何一終星坐視戎馬肥
紛紛愚癡兒開眼却如睡况於世法中而能了出世接
輿本非狂阮籍未為醉知命百無憂餘生任廢置
同僚多絶識冏冏秋月明遨遊但詩酒頗慰薄宦情否
極泰將來天衢看彙征顧我老無用敢附青雲名
再和
玄真仙中人蕭散自天姿放情烟波裏不肯汙朝衣一
葦載明月寒光動碧漪何以羞晨餐春江鱖魚肥
我愛希夷子妙處渾一睡無心樹勲業栩栩同汙世夢
裏還獨醒却笑羣兒醉時事嗔人說達官從措置
由來世間事黑白忌太明稍欲辨淄澠開口咈衆情青
山有歸路杖屨借遐征寄語社中友休苦釣時名
病起贈劉元圭
學道淹四紀微痾一點無今年歲八十有疾纏吾軀初
因水道澀藥寒變河魚食飲便退縮脾土成中虚言語
氣自短坐起人湏扶四肢時厥冷甘心委冥途醫者紛
紛來其說庸且疎萬方覓靈丹千載憶神盧紫巖老劉
君深通黃帝書易學自該貫醫術乃緒餘一診洞腑臟
再診知榮枯謂當十朞夀小恙安足虞藥石未數進疾
證半已除乃知所造妙當與古人俱自足著方論欲以
開迷徒新書若行世功倍南陽朱吾聞活人多天報定
不渝施此安樂法勝造千浮屠隂德在一念豈止治獄
歟况君有令子歸矣高其閭
病目
開眼萬象生闔眼萬象滅生滅本無體人心妄分别我
初病眸子散漫空花發視物都矇矇浮雲翳秋月謁告
旋掩關十日人事絶密室宴坐餘神光潛洞達俄於冥
冥中瞭然得朗徹以兹悟色性六根成解脱緬思濁世
人逐見互攘奪外為物所障兩眼暗添屑豈知有良醫
利重金篦刮作詩示盲俗聽此還丹訣
問養生於曾端伯
平生慕道心荏苒歲月永尠福未逢人桑榆驚短景使
君蓬萊仙天遣下塵境訟簡刑獄清吏退文書省詩鋒
秃千毫量陂吞萬頃縱言及養生大抵宗虛靜逍遥思
慮空恬淡聲色屏火透尾閭關泉落崑崙頂龍虎閒名
字安用分爐鼎衰遲偶遭逢踴躍真自幸願許燕閒餘
摳衣竊有請半語為發藥醉夢一呼醒庶幾垂盡年獲
與天地並
謝曾帥養生訣
人生不盈仞中有天地機哀哉蠢蠢羣沉湎無所知六
根亂塵境一念落邪思遂令至真宅棟宇日頹隳先生
早悟此寂照通幽微真火下騰熖靈泉上生肥巧妙神
明出功深造化馳每憐好道人羅縷為指迷鄙夫尋訪
久膚淺得其皮向來發關鍵一掃雜學卑五行識顛倒
八卦知推移兔從月窟隠魚向天池飛躍躍心自喜扶
老得吾師何以報恩德晝夜勤行之
