雲溪集卷十二宋郭印撰
五言排律
上卲尚書(代人)
康節名天下流芳到子孫素風門戸遠皇極典型存萬
邑紛戎馬十年辭帝閽家艱俄茹苦國難更堪論上念
長城寄兵分細柳屯紫泥頒詔綍墨絰總戎軒權重將
軍幕忠求孝子門江朝南海闊星拱北辰尊智勇張良
足詩書郄縠敦邊儲裁冗蠧邦本厚黎元士仰蘇天覆
人依趙日暄勢增師旅氣威礱虎狼魂帳幄稽前箸山
河暫偃藩精誠扶日月談笑整乾坤賤子欣蒙庇先君
舊感恩駕轅憐病馬投木笑窮猿(案投木笑窮猿之下疑脱去一韻)扶
摇如可借短翮待騰騫
和時升貽齋閣十韻
吏塗何就窘士節要安常逐物終迷路看書免面牆借
鄰通隙地對壁敞幽房架插三冬史爐薰一炷香叢蘭
分晚吹疎竹罅晨光濟難嗟無策攻愁賴有方稍知休
簿領誰暇剡封章池草春成夢案螢秋滿囊良朋來欵
曲佳句為鋪張功業奚須問前賢擬杜康
時升詠雪效前人體盡禁比類顔色等字率予
同賦用其韻
豐年真可必時雪降今冬飛霰紛紛集同雲羃羃重爐
深添熾炭寺遠隔疎鐘先壓窗前竹難分嶺上松畫樓
欺酒力幽徑滅樵蹤蓑笠看漁父鉏犁慰老農穿簷寒
正苦布野潤宜濃梁苑思重賦袁門想半封龍沙猶張
王虎士莫驕慵吾土端無恙天公久見容
五言絶句
春日即事
鳥詠短長句花呈赤白章化工非不巧閒客笑春忙
苦熱和袁應祥用韋蘇州喬木生夏涼流雲吐
華月為題十小詩
旱魃難除遣南箕未可招安能颺雙舄飛去學王喬
山深隠䴥麏江寒亂鷗鶩我欲從之遊形骸元土木
黃昏蚊撲撲白晝蠅營營天地一紅爐幾人得聊生
桃源渺何所不知有冬夏堪笑市朝兒炎涼爭代謝
倚杖長松底無風晝自涼吾廬傍林壑嘉木聳千章
酷熱無從避天風幾日秋寸隂不知惜大火急西流
赤日爍行路青天絶片雲安得一丸藥立返暍死魂
中扄自清涼穿鑿多門戶神凝一氣歸陋哉勤納吐
呼吸一寒暑三界本無家人間自火宅未老髮先華
古人夏造冰秘訣從誰發胸次斡乾坤手中提日月
既為誼夫賦墳廬詩乃蒙和韻再成十首為謝
兼簡韶美以資一噱(案墳廬詩十首原本缺)
秋螢腐草化芝菌出枯朽形質但變遷中有一物久
大道無關鍵人人悉可窺超然明日用了不礙云為
伏羲畫卦後文字積丘山誰知聖人意要妙唯一言
仲尼作六經中遭秦火厄畢竟不可磨尊道而貴德
黑白未分時幾人知此著一著只這是為子說崖略
忘機海上遊鷗鳥下為侣入山莫怖畏猛虎即是汝
法法本來空無垢亦無淨直向異類行何曾失正性
漏泄春光處山寒已放梅癡兒元不識須待百花開
相逢無間隔萬里一天風與子元同姓何勞問祖翁
辯嗟孟軻勞清笑伯夷隘秋毫滿六虚須彌藏一芥
題獨有堂詩
俯仰天上下尊稱唯我獨無物亦無人本來真面目
遠色閣二首
遐觀目力窮莽蒼雲山礙儻知色非色坐見六合外
高人了色空法界無近遠客來一登臨正好高著眼
遯齋
念念等空寂行藏鬼莫窺是名真遯者安用山林為
博古齋
撐腸萬卷書不知何處著寄語腐脣人於兹宜領略
題爽軒詩
心澄氣自爽滿目是青山欲知拄頰意一笑可忘言
題朝徹軒詩
玉兔夜夜明金烏朝朝徹吾身有神光大千韜日月
題三士軒詩
獨立未為真萬法皆吾侣故於竹柏間強名相爾汝
追古亭
結茅覆短椽仁風追太古回視輪奐美唾笑如糞土
題寒碧亭
炯炯練千尺蒼蒼玉萬箇客來魂一清四顧不敢唾
和光亭二首
有愛即耽著竹色共花光何似無心人堯桀兩相忘
川原萬草木總放無量光要識和同意乾坤不閟藏
雙清亭
水竹兩竒絶客來安此名那知汙穢裏識得是真清
梅臺
百蘤照春臺標名只取梅道人寧揀擇聊記雪中開
忘機臺
物物皆有機此發彼先知試看弋釣子魚入鳥高飛
萬松嶺
高崗立萬松晨夕鳴天風法法如是說應不負山翁
直鈎潭
臨深投綸竿直鈎本非釣欲釣聖賢心默坐得其要
再作雲溪
脩篁衛長江雲氣自翔集中有無心人片雲隨出入
又賦
曳杖推門去問訊西溪雲超然人境異佳氣日氤氲
龍淵二首
蟄龍道已成升降得自在淵無百尺深竅穴通滄海
爪牙了不露誰能見其蹤超忽變化處即此是真龍
御風橋
是身如虚空風馬時獨御青天手可捫便欲飛騰去
衆香橋
修證彼何人有國號衆香此境了不殊沉檀藹飛揚
無盡橋
園林作佛事施子不少吝携笻渡一溪華藏愈無盡
浮翠橋二首
竹㡳寒流駛幽深客可招壺中無盡景更渡一浮橋
竹間有寒流四面浮蒼翠何必駕層空蕭蕭盡秋意
挾仙橋
一間猶未達惜哉千種仙我欲挾之進俾見天中天
虚舟二首
浮遊世界海無心舟自虚簸蕩從滔天不管風濤虞
野航一逍遥湖海意自足翩翩犯斗牛誰謂推平陸
大自在庵
茫茫三界中何處不自在情存想未除轉側成拘礙
金仙道中徒步
路經新雨滑山帶宿雲昏草履吾家物相將過别村
池蓮
擢幹洿池中天姿本清淨白白與紅紅邂逅識真性
蘭
幽人紉為佩不為香與色秋菊暨江南未可比君德
七言絶句
張都統懷古四首
慇懃圯上一編書漢四百年歸卷舒晚節莫教閒辟穀
皇王事業豈難如
控弦誰敢與爭鋒細柳將軍眼自空拊髀何須長歎息
分明頗牧在雲中
人言諸葛事功難八陣堂堂指顧間認得君臣魚有水
箇中蛇勢似常山
世濁求清笑屈平時清把釣詫嚴陵行藏有道君應解
獨倚危樓高處層
和馮當可
相逢不作少年看老著衣冠各強顔明日龜陵分手後
音書又隔幾重山
正紀誕辰輒成三絶句為夀所謂夀者非世俗
之夀也蓋期君道學堅固將與造物者遊無終
始者為友而已
復卦初爻寓意深祗緣虚静見天心君生正遇黃鍾律
宜把真陽却衆隂
中冬蟾彩八分圓可是人間誕謫仙怪得心光呑萬象
鐫鑱造化付詩篇
歲月推來逢子午坎離交處互乾坤休將世法論脩短
超出隂陽道獨尊
䕫州元宵和曾端伯韻四首
綺陌家家不下簾花光世界總成蓮村歌社舞歡呼處
都道今年勝去年
遊子何須念故鄉酒酣聊發次公狂人生行樂真佳耳
休苦棲心名利場
華燈下上照樓臺無數銀花一夕開月色多情能助興
遊人去了却重回
斗轉寅初月正中昏燈達旦九衢通漢家祀事傳來遠
想見當時太一宫
次韻曾端伯早春即事五首
春風著物便超摇已覺三隂次第消明日江梅吹盡雪
却看芳草似裙腰
士女梅花插滿頭一川人日恣嬉遊賢侯可是知民意
特地江干駐碧油
一聲幽鳥解呼春物逐新年氣象新坐閱羣生空擾擾
身如槁木是何人
九畹春回未放蘭先饒堤柳變衰殘隂陽代謝尋常爾
正好隨流著眼看
使君千騎出重城對鏡心閒似水清豈但邦人安善政
波間鷗鳥亦無驚
又次曾端伯春日韻四首
瑞白春前已見三向來膏雨物頻霑山城二月寒猶峭
生怕東風巧揭簾
誰言堤柳勝江梅榮謝紛紛付酒杯春去春歸何足問
陽烏東出又西頹
韶光蕩漾眼雙明問柳尋花步屧輕波暖浮鷗飜素影
風和幽鳥弄新聲
先生胸次艷千春鬢綠顔紅未老身松柏歲寒終不改
謾隨百草鬭芳新
春隂
膏澤乘時要發生雲師可是太無情朝朝只解連空晦
好雨終慳造不成
感旱二首
大旱如焚氣不蘇雲師誰遣上天衢人人凖擬為霖甚
風動雷行雨却無
黯黯漫空雲四垂飄風何事一時吹天公豈是無情者
人物焦乾總不知
望雨
秋杪陽光熾若焚了無隂翳徹朝曛天公有意憐行役
乞與空中一片雲
和厚卿雨涼午睡二首
一番驟雨洗驕陽秋色先貽枕簟涼正作故山歸夢好
覺來幽恨獨何長
疾風吹雨打窗時客睡昏昏半下帷快意平生渾一榻
是中真樂幾人知
秋日即事八首
巴山今日見清秋河漢無聲天際流我亦乘槎問牛斗
此心刳盡一虚舟
風到秋宵特地涼卧看斜月半侵床來寒往暑誰能問
歸燕賓鴻各自忙
淺淺溪流綠一灣朝來拄頰看西山憑誰與我驅風馭
飛上雲煙縹緲間
籬邊凖擬嗅清香菊蕊真同佛面粧屈指重陽能幾許
夜來寒露已為霜
向來玉燭四時和共慶秋田黍稌多但得貧民同一飽
黃堂無事且婆娑
一片澄心似太清浮雲了不礙虚明夜深人寂渾無寐
時聽空庭落葉聲
新築茅廬古道傍養成松竹可深藏西風頗動歸歟興
不是悲愁賦感傷
自學心齋室久虚年來破蕩一無餘春花秋葉非吾事
默坐焚香讀道書
次韻當可觀雪
天將瑞雪灑乾坤世界渾疑色布銀人說豐年猶細事
邊庭先喜蕩烟塵
馮當可遊龍鶴山有詩贈安道人用韻二首
一到仙山眼自明前身髣髴記曾經真人眇曶在何許
更隨藜杖緣青冥
君今宴坐澄神谷萬象之中能見獨功成白日上層霄
莫忘飛來兩黃鵠
宿古峰驛詩四首
﨑嶇戴月上層峰擬借空山一夜風爽氣襲人衾簟冷
炎天此地即仙宫
故移一榻就高峰推戸褰帷獵獵風骨冷神清渾不寐
直疑人犯廣寒宫
拄杖穿雲到古峰月高天淨欲乘風人間原有清涼地
好作茅茨一畝宫
夜半飛來海上峰笙竽萬籟奏天風素娥相望如招手
欲駕神車上月宫
金仙道中徒步
欲稅肩輿未得休且憑竹杖到山頭疎林向晚投歸翼
滿目寒煙醖客愁
相思寺迦葉佛脚跡詩
巨跡相傳歲已深往來遊客好追尋誰知此足本非履
胡不返身求佛心
送宗泰住成都正法院四首
道人活計等虚空城郭山林處處通隨緣應現水中月
萬壑千潭一照同
凡情但以俗眼觀妄義阿師取舍間豈知片雲不掛天
一來一去心長閒
少城衲子紛如粟攘臂叢林空逐逐忽然象罔得遺珠
契詬離婁何面目
師今擕錫下孤峰似聞猿鳥含愁容胡不為言我常住
東西南北總相逢
次韻劉文饒題絶塵亭詩
斜斜遠樹繞江頭十里平波似不流更欲尋源穿窈窕
一蓑煙雨羡漁舟
題蘇村酒家亭
下馬穿橋憩酒家小溪清淺蘸桃花紅塵咫尺如相背
獨坐幽亭對落霞
招任孝叔蒲明之江亭對月
高亭對月影成雙客舍何人共酒缸今夕相邀同一醉
坐看金餅落澄江
和杜安行南湖泛筏詩
翩翩小筏穏如船十畝平湖碧浸天不待乞身追賀監
君今已是吏中仙
漁舟
細雨霏霏下釣臺衝煙小艇截江來不知取得魚多少
鼔棹如飛喚不回
戲投竹葉急流中
戲投筠葉赴湍流顛倒縱横不自由我亦江湖飄一葦
千波萬浪信沉浮
清水鋪瀑布
飛泉濺石落寒岩更喜朝來一雨添疑是玉姝離洞戶
故垂千尺水晶簾
和計敏夫留題雲溪
知君絶學謝塵編語默行藏不礙禪親到雲溪重說偈
天開地闢見純全
問漢守劉寶賢覓酒四首
酒幾於道少人知乘墜俱忘即我師身後虚名如勝此
陶潜李白更無詩
不到房湖已數年麯生風味想依然使君醖籍真無敵
欲向樽中識聖賢
村沽無復見瑶漿苦澁酸辛巳備嘗欲洗野人藜莧腹
除非金鴈送鵝黃
雖無斗量敵山濤時復中之興自高醉裏醒醒方解飲
勿將佳趣語兒曹
計敏夫送酒四壺有詩和之二首
萬象森羅總是詩神機一動即天隨寒梅把酒真遊戱
妙意縱横十二時
何須著意苦吟詩未動毫端萬景隨千載騷人還把手
誰云陶謝不同時
次韻卲公濟尋梅三首
素艷遥憐月色同暗香披拂有無中一枝已覺春光破
不恨南鄰笛裏風
獨與幽人臭味同細看詩句酒杯中霜林萬木無顔色
只有孤標傲曉風
天與幽姿自不同凌寒獨秀雪霜中山茶未許方高潔
故使千花立下風
次韻探梅二絶
淡妝曾記出疎籬歲晚南枝的皪稀後夜月明如破萼
暗香還是著人衣
祇從地底一陽來已把東皇次第催煙縷未看原上柳
霜苞先探嶺頭梅
正紀見遺梅花云春信數枝輒分風月以助清
樽而一樽無有也戲成兩絶贈之
水中疎影月中香枯樹前頭獨自芳不有幽人時賞翫
誰傳春信及寒香
風月憐君幸見分老年春事正堪論花枝照眼成惆悵
欲洗愁城欠一樽
再和
月夕霜朝分外香故將顔色占年芳一枝贈我春何許
如在江南雲水鄉
欲把羣葩次第分桃麤杏俗未應論寒梢清絶世無比
且趁繁開倒綠樽
次韻宋南伯梅花
天姿不與百花鄰枯木前頭獨自新桃杏滿川渾未識
猶將顔色鬭青春
梅影
斜斜曾向溪邊見淡淡還從月下看那得世間三昧手
為君寫出一枝寒
落梅
春風著物渺無蹤草木勾萌處處同唯有江梅都委地
只留青子調殘紅
時升見惠芍藥三朵作詩謝之二首
百花零落已成塵聞道君家解繫春艷質嬌嬈應見慣
肯分粲者遺愁人
婢妾紛紛只謾爭美人後出更傾城東君可是多情思
留取妖容作餞行
芝產之五日有雙蓮生於東池亟往視之出水
已二尺許園人云亦旦日所抽莖也復作三詩
紀焉
紅幢翠蓋插方池中有駢花並一枝聖澤汪洋招瑞應
小臣螻蟻豈能私
七層芝草煌煌秀一本荷花兩兩芳無象太平人不識
天教卉木效珍祥
岐麥嘉禾兆慶符同莖合幹復芙蕖鋪張偉績吾曹事
苦恨無才可屢書
和龐次甫秋日海棠二首
誰將暖律入寒荄紅染枯枝特地開可是仙人顔不老
霜朝喚得臉朱回
懸知草木太鍾情秋晚花梢照眼明我已無心齊槁木
莫將妖態見春榮
謝友人惠菊
黃金勝友惠然來佳節相逢酒一杯風味依依如舊日
只驚霜雪鬢邊催(駱賓王重陽尋菊序白帝俱秋黃金勝友)
水仙花二首
琉璃擢幹耐祁寒玉葉金鬚色正鮮弱質先梅誇綽約
獻香真是水中仙
隆冬百卉若為留獨對冰姿不解愁誰插一枝雲鬢裏
清香渾勝玉搔頭
又和
披風擎露曉光寒玉立霜階照碧鮮誰遣翩翩離海底
寶釵交映萃羣仙
湘娥故把玉鈿留能為幽人一洗愁不似梅花枝幹古
凋年寂寞暮江頭
池萍
楊花撩亂幾時休看取明朝水上浮凝綠滿池渾不動
微波忽綻見魚遊
有鳥褐色而羽如青錦解作諸般語一卒蓄之
籠中頗拂其性俗名山和尚為賦一絶
錦作雙翰褐作衣雕籠蓄養亦多時只緣學得千般語
欲返山林未有期
鴉
勞生日日帶煙歸繞樹呼鳴擇一枝素月流天元未曉
何須半夜苦驚疑
蛛網
結網謀生用意深可憐微物有機心世間欺奪休驚詫
鬭巧争竒古至今
六言詩
和曾端伯安撫勸道歌
保形保生保命戒色戒酒戒茶夜氣若要長在晚食尤
宜減些養心莫如寡欲存誠唯是閑邪辨得天清地濁
吞取日精月華寒灰便是發焰枯根立可生芽學者捨
本逐末病眼執著空花罔窮聖道一轍徒誦丹書五車
正似鍊和金鑛何殊嚼蔗吞查不知達人到此元始浩
劫為家燕坐能事畢矣行遍海角天涯鑑明不受微垢
玉潔靡見纖瑕視軒冕如桎梏棄財寶若泥沙曲江一
輪秋桂豈容霧掩雲遮盤旋火龍水虎和合隂汞陽砂
真身自然騰化駕鳳高凌紫霞哀哉傍門小法作用千
種參差箇箇辛苦無成白首空自悲嗟
和曾端伯安撫養生歌
大道靡涉多歧迷塗爭求捷徑采御未免摇精道引止
能祛病服食一藏偏強燒煉千金或罄紛紛小法小功
往往匪清匪静那知反照内觀專在致虚守静況始生
之神氣即本來之性命源深其流必長根固其葉斯盛
刳心自契真空減息終成大定謂虚固可集道非睿不
能作聖夫人受中以生惟我獨得其正斡旋天地之機
提契隂陽之柄每嗟坐禪學佛有似磨塼作鏡聚塊積
塵非理槁木死灰失性直須大用見前方是真仙究竟
不生故能生生古語由來堪聽
再和二首
魚跳須過龍門虎驟不從兔徑上士聞道勤行豈以難
能為病固守滿堂之珍肯使如瓶之罄對境一念不萌
應緣六根皆淨剛克本自沉潜動直先由專静達理必
明其權盡性以至於命鼎中水騰火降爐内隂衰陽盛
神功妙合虚無天光潜發泰定豈惟出塵離俗便可超
凡入聖自憐末學多方未得大中至正莫知斡運帝車
寧解執持坤柄丹經苦閱殘編素髮羞看明鏡要求直
截真機速了圓明正性何妨萬兩金成已是一生事竟
至言今許發蒙三沐三薰諦聽
涉海必假舟航登山當尋蹊徑每歎修身錯路譬如飲
藥加病逢人須是問津有心未免擊磬況遇先覺先知
早明不垢不淨七情渙若冰雪一性湛然淵靜虚無體
道合真恬淡樂天知命外之寇賊消亡内焉邦家昌盛
初守一以處和乃無事而生定教不倦稱乎仁德分人
謂之聖故玉非琢不成惟木從繩而正要明師指藥物
藉元神為本柄大道多歧亡羊至人用心若鏡何妨常
善救物免使大惑易性門庭既已趣入根株亦須窮竟
直至出死超生方知聾者善聽(案前二首俱押罄字韻此首有心未免擊磬句)
(磬字誤押)
