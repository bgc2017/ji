雲溪集卷一宋郭印撰
四言詩
和仲長統詩二首
造化一機乾坤一殼死生蟲臂勝負蝸角逹人於道混
混殊俗瞽非喪明刖非卞足賊生戶牖禍徵帷幄聚蟻
貪羶飛蛾赴燭彈雀以珠抵鵲以玉喪精失靈皆由多
欲命也天齊愚夫自促
致虛守靜其術至寡有相皆虛無物不可包藏寥廓該
攝細𤨏出入隱顯妙用由我九天匪高九地匪下駕鶴
周遊魚魚雅雅焚蕩三彭性空真火大道甚夷學孝僻
左發車推轅捨舟搖柂五金八石殘生爐冶
五言古詩
蜀州試闈豋樓西山巍然可愛因用試舉子股
肱蕭曹詩肱字韻賦詩一篇呈同舍
棘闈倦羈束何異韝上鷹突兀有高樓寸目堪遠凝雨
殘空正霽暑盡秋初澄西山横一天竒峯矗層層素約
念樵子煙霞同曲肱口腹在塵土擺脱良未能嵩岱久
隔絶氛霾尚薰烝唯有岷峨秀宇宙誇崚嶒或悵碧雲
合或瞻紅日昇危欄朝暮意拉君時一登
類試院考校九月十日塔之八級中現寶光楊
齊伯有詩記其事亦賦一首
崢嶸大千界等是菩提鄉昆蟲暨草木各放無邊光而
况佛之覺靈明亘十方化身三昧火骨節金彌剛纍纍
燦五色珠璣斗斛量寶傳百世後伽藍深秘藏錦官岌
浮圖直上干穹蒼中有堅固子示現尤非常朝來八級
内明燈忽煌煌胥隸走驚詫觀者即堵墻初疑伏螢過
顯沒何微茫繼如兩星出左右爭飛揚是時霽霧歛若
木昇太陽儻非照耀成不知果何祥西南一都會廣開
選士場定應得竒才歸美報君王
臨都試院考校已畢諸公尚恨遺才勉作數語
釋其意
平時參與商會遇何由緣相從棘闈中再見月之弦歡
然臭味合言笑浩無邊論事快今古談玄貫天淵白袍
閱多士燈窗極精研所得乃溢數無路能周旋躊躇不
忍舍在野恐遺賢我時職監視日食亦千錢一言為訂
正少逭饕餮愆譬如滿盤珠差擇先光圓又如采美玉
疵瑕終棄捐兹事既不免吾心白日懸羣公人中傑行
簉蓬瀛仙願開取士額條畫奏上前
迓帥夜渡廣漢
負弩迎使車暮塗頗忽迫篝火滅還明羸駑費鞭策行
行漢江漘月照沙水白登舟越驚濤未濟忽欹側可憐
為升斗性命鴻毛擲人生誰貴賤同是蘧廬客敢輕千
戶侯願丐五畝宅歸共老農遊飲酣歌帝澤
早行界上迓何使者
天星半牢落月窗光冏冏僮婢寐正酣四鄰雞犬靜而
我獨何之倒衣不及整呵鞭驅蹇驢霜風破裘領既無
王事敦又匪奉朝請窮年憊將迎功業羞明鏡相如徒
四壁季子無二頃何時滌塵纓農畝迹甘屏
上李西美制置
諦觀天地間物物無非易有情洎無情與我固真一伏
羲未仰俯卦象已先畫乾坤易之門神機盡開闢周文
魯仲尼傳授何太密古今元共處心心印空寂展編韋
三絶門人豈語詰曾高本愚魯超然入于室子思中庸
篇孟軻仁義術于易初不言此道皎如日寥落餘千載
學者空陳迹條葉競尋採幾人擷其實盤根有仙李靈
芽一枝出衣鉢自家傳獨智探聖域契兹三聖書羹墻
面相覿雅懷親炙願進退終跼蹐逹人具大觀胷次呑
溟渤斐章露肝膽猶愧多言失儻許接玄談平生事已
畢
送韓美成都大赴䕫帥
公來雪山重公去雪山輕少陵有是語申言餞公行公
初來蜀時豺狼浩縱横剪除二三軰百獸弭耳驚坐令
坤維地衆醉稍稍醒仁風被動植德澤覃幽明咸云真
使者有眼未曾經今將䕫子去方面倚長城雖分閫外
憂三川難為情岷山黯無色錦水咽無聲政恐狐貍出
依然擾吾民鄙夫為之言汝曹且靜聽我公非常人夷
夏知威名平生活國心須臾不少寧天欲靖乾坤平步
公與卿大攄康濟學引手援生靈
送韓美成帥荆南
何國不生士汝潁獨多竒公於軰行中玉潔了無玼少
年遊宦場英譽蔚四馳郎宿爭璀璨使星勝光輝去惡
如去草根本須芟夷就義若就渴事難必勇為姦吏戢
猛虎良民撫嬰兒髦節已歴試人訝鋒車遲遺愛猶在
益去思今滿䕫行行遠荆州迤邐近丹墀深嗟鷁首東
孤猿失攀依愁看巫峽内江山氣慘悽但同此邦民日
日誦清徽它年黃閣下簪屨或收遺
送种守
羣峯逶迤來落處如鼎峙真仙鑿鹽穴下引滄溟水英
氣鍾人物衣冠何濟濟古來陵陽守賢哲多卧理公分
一歲符治譽歘然起鈴齋清畫閒山色入簾几璽書換
金淵要踵前兄美跨鼇煙雲愁十日雨不止聞昔乃祖
風勲業照國史尺箠鞭羌夷竒謀付孫子青雲且遇合
未信朱輪柅行觀舊物歸一洗中原耻
送路守
道衰世彌隘俗薄人易驕一為居所移盛氣干雲霄官
曹出已下俯視如僬僥崇卑兩懸絶相望天壤遼猗歟
路漢州冠纓早彯彯亨衢快著鞭壯歲亟乘軺耘耡矜
色盡茂德日以昭朅來西南守㨂拔自公朝侯館賓客
富平湖水竹饒退食未為樂鸞輿萬里遙赤子拊吾民
良朋遇吾僚薰然四時春草木無枯焦明朝馬首西秋
風更蕭條當宁方急賢三旌副旁招
詩别杜安行赴合州守
雁水分擕後懸懸二十秋世路少青眼人生易白頭况
復遭亂離長懷家國憂是中欲傾倒一面終無由君從
萬里歸訪我三日留寒燈話平生尊酒相勸酬喜極感
今昔&KR1008;然涕將流君行駕朱轓我亦稻粱謀努力盡此
道全身早歸休林泉遵素約杖屨發清游庶幾踐前言
母俾猿鶴羞
送董守
房相風流遠寥寥四百年西湖有陳迹水竹尚蒼然公
來刺是邦魚鳥亦安全官閒得放曠樂事踵前賢亭臺
一增飾草木發夭妍瓜期秋風來歲月驚翩翩長橋淡
孤月老樹含愁煙賴有龐眉叟送行賫百錢
送陳守
惟昔號能吏在公勤嚴明挾兹來共理教化日流行堂
堂陳漢州所至樹風聲四美出天性早擅循良名平心
衡稱物敏手刀發硎姦黠膽欲破隱伏無遁形千里歸
鎮靜人神各安寧愛物及魚鳥游泳全其生輿言誦嘉
政不待三年成房湖天下絶好景無陰晴退食來徜徉
風月攪詩情脩竹如君直流水如君清豈無宴賞心對
此樂事并國步正艱險天驕尚縱横惜哉廊廟器乃爾
屈專城瓜期忽忽來歲月令人驚車轍不容卧去意一
何輕金陵一水通當宁思豪英况最郡守課由來入公
卿君才森武庫可當十萬兵行矣佐中興力扶天柱傾
送雷公逹觀赴召
我觀靖康初塵氛蒙帝闕君臣失上著社稷幾危絶君
時沉布衣抗䟽何悲切言聽豺狼誅狐狸肝膽裂鐵騎
稍稍去佞諛歸一轍小臣更不容排擯爭媒蘖後來禍
何如欲語氣先噎七年坐閉廢口舌宜鉗結技癢不復
禁囊封仍論列朝廷果召還愛士如飢渴魏闕心久馳
行色安可遏江山阻且長忠信自平逹露肘見天子首
薦經綸說邦榮身亦榮無愧古明哲
送喻廸孺赴召
志士居環堵常懷天下憂而况立王朝為國當遠謀中
原亂戎馬騷擾十三秋宫闕翳草莽井邑成墟丘先生
身補外興言淚長流滿腹貯經綸寸絲殊未抽篇章洩
幽憤山雲為之愁遂令寰海間望治空悠悠詔旨忽旁
招喜氣扶仙舟風濤照孤忠軒陛需嘉猷屈指在廷彦
如公實罕儔片言儻遇合男兒志願酬方今艱難際皇
祚若綴斿百蠧盡掃除羣黎自歌謳古來柔遠人莫先
政事修要當效甫申豈但為枚鄒高堂有甲兵千里歸
坐籌贊成中興功踵跡商與周
送吳蜀州還朝
逹官眎貧賤遼絶間天壤門墻奥莫窺鼎茵恣居享令
行雷風前氣吐虹霓上陋彼衡門流揮斥同草莽堂堂
吳蜀州浩氣深涵養毫端掃千軍胷次包萬象驕色盡
耘耡儒林植標榜自憐㸑下焦亦值知音賞方當出肺
肝晨夕趨函丈金闕佇公歸無由挽輪鞅拭目上巖廊
獻納攄忠讜網羅寒畯姿直道光吾黨
送計敏夫赴闕
衣冠半知識喜君天下士奥學滄溟深高談風雨駛胷
中富經綸憂國心屢痞誓言排閶闔開口獻天子時絀
道不伸倦懷歸故里盤礴曾幾時九天飛詔旨春風飽
征帆一葦吳江水見晚上應嗟使華聊復爾丞相君之
甥風流酷相似彤陛看摩肩笑談銷敵壘君家有世臣
名實耀國史竒謀付子孫鞭笞餘馬箠行增前德光更
雪中朝耻事成豈因人碌碌焉能比我昔綴僚末高山
日仰止窮逹兩懸殊星辰視泥滓平生白眼多君獨掛
牙齒更須假扶摇南溟將一徙
送朱仲遠樊唐老趨闕奉大對
充城環髠山南嶺獨秀鬱何以獲佳稱上有朱鳳集三
載爭一嗚朝陽整雲翮今年二妙飛好語鬨邦邑為言
皆老蒼文采勝疇昔其一出上黨其一出沛國同聲相
呼和深可調六律長風送天衢萬里纔一擊邕邕中簫
韶虞廷誰可匹四顧啁啾羣俛首不能息
送張安國赴天彭司錄
騏驥服鹽車垂頭困長道蒼鷹在韝縶側耳思秋草憶
昔初見公衮衮一傾倒平生仰止意相逢恨不早清輝
粲景星巨浸屹孤島徐榻未易解膺門但頻掃公才天
河傾顧我乃潢潦篠簜何足云所貴會稽笴魚泳鳥雲
飛氣合無不可歲月忽荏苒何言賦離抱彭城不百里
摻袂空懊惱糾郡因多暇時政亦叢脞猾吏虎插翼疲
民葉振槁邦侯待禆益幕客要摽表咄嗟贊畫諾談笑
辦紛擾江山頗足娛杯酒興不小搘笻恣清游蠟屐縱
幽討雲煙入高躅詩句出餘巧升沉置勿問道義端可
飽眼前多少年難致淄川老儻令班中朝功業信不少
賤生宿所期志願慙未果因公激壯懷綠髮豈能葆還
應最課績歸步直青𤨏
送友人赴省
仲冬陰氣積嚴霜凍郊坰居人猶念寒子有萬里行此
行勿云遠去路青雲平驊騮無蹇步鴻鵠有脩翎聖明
圖治切仄席用儒生曈曨九門闢紛袍集王庭吾子富
春秋詞學浩縱横一吐經濟策唾手拾科名秋風歸故
里錦衣為親榮眤眤重離去莫學兒女情
和宋文淵送仲明舉西歸三首
丈夫志萬里耿耿抱長慮青雲却倦飛功業何由樹廟
堂有先逹體國心焦勞歸來掩關卧茅簷日色高
馬蹄厭長道詎忍别帝京夢想子規啼花落故園春山
驛暗孤燈江城歇滯雨悠悠秦蜀間慨然念今古
朔風吹别袂草色冷萋萋憑高望佳人天遠浮雲低恍
然從之游神魂坐飛越何當清夜語分此半床月
何耕道還卭南贈詩為别
古人不復見俗學尚穿鑿時花亦可觀潢潦終易涸暮
年識吾子志與流輩各入道窮根源高情轉寥廓詩章
富波瀾議論生鋒鍔胡為困窮途計拙客古雒出門春
草芳西風漸摇落我時喜過從妙語資發藥人情變炎
凉白首忽難託悵望鶴鳴雲羈懷每作惡告别何依依
交游義不薄行矣覲親闈菽水端可樂
送齊侍者南遊
癡癡行脚師要覓南方禪不知未舉足罪過已彌天三
千大千界當處本湛然若作如是解猶嫌墮一邊子今
腰包去慎勿求真詮真詮不可得往往成風顛芒鞋縱
所之江山發清妍得住且即住飯了曲肱眠
贈明師
四民不相奪事業勤且專所適既多歧乃為異物遷初
心轉錯亂故步成跰&KR1271;一縱不可收有如解纜船而况
佛之徒辭家童其顛耕杼兩不知蕭條香火緣胡為反
自棄捨已芸人田筆墨殘畫永詞章奪春妍持此謁豪
貴往往求知憐大事殊未明口張鼻撩天不見湯休軰
才名舉世傳形化心亦爾抱病歸黃泉汝質本渾金未
逢妙手鐫好名一以誤沈溺在詩篇毫釐失千里萍梗
空十年吾言雖屢苦掉首終弗然邇來心孔開舊學都
棄捐青山决棲隱求師覓安禪聞之喜且疑此志諒能
堅行矣無所贈短章當緡錢
諸公以嵩師破戒作詩嘲詠因次韻解之
老嵩悟塵緣洪爐一點雪飛行三界外宴坐常兀兀有
如出籠鳥豈比縮頸鼈萬象一詩本章句真𤨏屑世人
不識渠小智互分别豈知日用處默語無殊轍春雷未
出地草木含凍結大聲歘然來蟄龍起脩骨神功無定
在作止纔一瞥以詩來議師所見何纖末想當聞此言
揮麈笑且咄惜哉二三子微漚更出没眼翳揮未掃幻
化何從滅月體元自空三三認盈缺長篇陋摛錦敏思
遲擊鉢秪向語邊尋那解默時說
