雲溪集卷三宋郭印撰
五言古詩
朝日
雞號出郊坰殘月猶未沒東方迤邐明林表上初日團
圓狀車盖光射半天赤我時決兩眥喜極還歎息邇來
天令乖宇宙秋霖積陰霾翳扶桑不放翔陽逸行者厭
泥塗耕者憂稼穡官卑何所為坐眎空戚戚金烏忽飛
曉光曜宛如昔湏臾一鏡昇煙霧眇無迹八紘頓清明
萬象趨烜赫人情絶愁歎熙熙遍阡陌無端南山雲尚
恐復蒸欝安得大力士長挽羲和出
晩晴
朝來寒露重旭日慶新晴長空煙靄淨遙岑錦繡明野
競農夫穫路多游子行歲事竟如何且欲供粢盛矧彼
關外戍仰哺十萬兵糧運儻不絶因緣活此生吾家有
瘠田努力事躬耕寧辭畎畝勞每作風雨驚心期了租
賦敢望倉箱盈耋齡無多日妄意觀太平
馮當可以日暮碧雲合佳人殊未來效建除體
作詩招勝之且索同賦因用其韻
日色久無光霖霪更彌旬暮空出華月秋氣生精神碧
天湛如水山川供竒珍雲韶髣髴奏嗈嗈鴻鴈賓合歡
亦有酒寫景招四隣佳篇一諷誦逸氣凌蒼旻人龍憶
許子枉駕定何辰殊方思會面語笑情益親未聞環珮
音懷想空谷人來成六溪逸氣合同天倫
恭南酷熱
陰陽有定數天地無全功偏雨或偏暘消息豈難窮今
夏孟仲雨季月暑隆隆赫曦不停軌火雲日燔空晨興
迨晚暮危坐沸鼎中一夕四五起倦鳥思逃籠扇手腕幾
脱所招皆温風年來復何罪遭此爐炭烘迅雷空殷殷
微雨秪濛濛燋燃到草木禾稻憂不豐頗聞炎瘴地威
勢增祝融又聞大熱獄食飲渾洋銅法法惟心造報應
萬不同吾家有雲溪竹間二水通入門爽毛骨清絶廣
寒宫插羽欲飛去免為旱魃攻
和元汝功晩凉城上
潛鱗思縱壑倦羽欲歸林平生山水興過眼必登臨况
復西風來天雲布層隂殘暑退十舍新凉直萬金寒光
流素魄遠碧露危岑高士感時節忘言發幽琴子期不
可作天地知吾心林木為之振人間無此音詩成寄孤
客清飇一披襟會當逢好景藜杖去相尋
久雨
乾坤冷氣積無日不隂雨涔涔晝連宵簷聲暗砧杵田
間愁老農道上泣行旅首尾四周旬泥深汚后土有時
暫止息無奈雲仍聚晴陽出復沒明滅見林莽萬事姑
置之所傷在秋稌何歲無凶荒中原尚豺虎軍食竟不
充饋餉尤艱苦稽首望羲和披隂照寰㝢
亦樂堂
君子素位行窮通等寒暑漠然隨所寄廊廟即環堵姬
孔彼何人名德照今古若以優劣觀此論吾不與鄙夫
晩聞道行藏心自許白髮尚婆娑青衫久藍縷雞鳴意
在晨寧復問風雨樂天夫何憂貴賤同歸土
自堂詩為張億作
大道絶羣倫古今無匹配張子涉其源超然意冥會宴
坐一堂空乾坤皆破碎八荒自神遊萬法非我對眼前
欝崢嶸毫髮了無礙揭名諒真實舉首誰領解咄哉愚
癡兒矜已妄尊大一念思遺物胷次先憒憒不見南榮
趣偕來還幾軰顛倒欲何之却走山愈背吾今識子綦
獨立形骸外寂寥千載餘光采炯如在
李文山書堂
蓄書不能讀人以書簏方譬如守錢奴萬鏹空靳藏讀
書不能行虎皮質犬羊詩禮假發冡高言誣黃唐我觀
古聖賢道學甘膏粱文字初未廣游心自得場後人富
典籍洛誦日洋洋唇腐無所歸白首徒悲傷普慈羣圃
勝中間敞華堂本非挾冊地賓筵羅豆觴揭名意安在
詩板借輝光斵輪如可作試與一平章
横翠堂成與諸公落之蒙貺佳篇不敢當也謾作
數語以紀其實
何處無奇觀隠顯隨所遇事有幸不幸邂逅元非素招
提枕山趾出郭纔數步高亭齊浮雲杖策邀我屢西廂
偶徘徊屋敝驚頹仆穴壁試一窺似覺萬景聚同來老
先生錯愕喜相顧明朝便鳩工棟宇更尋度華堂不日
成雜沓千山赴落日下層巔寒烟籠遠樹乾坤發祕藏
物象爭呈露爛賞良未能草略杯盤具羣公意盡歡韻
語各吟賦和氣回陽春篇篇奏韶濩堂以横翠名誇詫
盈道路人材何異此用舍得其趣渭濱一釣夫起為周
室輔皇皇魯真儒終以不合去聖道奚加損山亦無新
故廢興適然耳萬事成感悟
草堂
草堂何處覓雲黯浣花溪棟宇已非昨松竹尚依依荒
坡卧頹日寒浪摇清颸萬象不禁寫吟哦想當時我公
本天人造化生肝脾道大世不容遠跡西南維波濤湧
筆端孤憤寄新詩詩中盡經濟秋毫未設施後人不知
公但賞瓊琚詞文章一小技于道信為卑
山齋
我本丘壑姿脱巾為謀食隨牒幾推遷銅章領巖邑初
期竊餘閒焚香弄書冊文法何苦多日力不暇給訟紙
秋葉翻使符星火急自憐拙追科難復濟繁劇秋毫殊
未試直道聊抆拭白眼已紛紛丹心猶汲汲要令四萬
家實惠㳙塵及怒罵奚足云此意天應識西齋靚且深
於焉少游息幽獨誰相對古壁蒼崖立高人喜過從玄
論揮八極世情一笑休欲語不如默
仁夀縣治新開小軒以琴中趣名之用趣字韻
賦之
淵明識琴心徽絃總不具興發時撫弄悠然得真趣杳
然太古音充滿一切處吾今琴亦亡至樂隨所寓調此
方寸微物物盡和豫一奏萬化熙再奏九功叙大聲越
宫商俗耳恐難喻單父不下堂陽春被黎庶
次韻蒲大受琴中趣二首
二器入範圍物物皆吾琴外響藴真寂中虚含妙音世
人若著相正墮聲色林那知反聽處萬象融一心伊余
晩聞道奇病得聾瘖詩成自吟詠酒熱誰獻斟山高水
洋洋子期亦已沉燕坐忽神遊月明秋夜深
人生飲天和各抱無絃琴云何不自開溺彼宫商音鄭
衞劇淫哇聽者返如林耳根一以蕩萬劫迷真心安得
佛之力與世開羣瘖神機運帝車元氣如酌斟魚鳥得
其性雲淵自飛沉不見南風歌仁聲入人深
新開小軒晁子西有詩以韻答之二首
平生棲息地往往旋修築為憐雙淨眼不肯受羇束官
居鑿小軒容膝盖已足於焉得逍遥内視聊自牧廓廓
乾坤大冥冥鬼神服是心不違仁如種五榖熟乃知窮
且賤未必不為福朋僚餉新詩句法驚小陸秀色增雲
山榮光發林木何妨曳杖來斯樂未敢獨清談可以飽
豈但蠲煩促非必酒與肴佳客始能速
我無先世英敢望燕臺築譬如坎井蛙拘虛徒窘束又
如鷦鷯巢所寄一枝足名不聞公卿迹非侣樵牧眼花
鬢毛霜黽勉作侯服吏才固不高民事亦稍熟每欲思
寡過豈敢求多福羣公遲風雲行矣龍起陸佳篇雜沓
來文繡被土木坐令北窗下不知有窮獨相逢一笑粲
語妙席自促憑誰覓仙方造酒逡巡速
題蘇慶嗣睡樂軒
六鑿森劍戟一枕寄華胥覺夢既殊轍睡兮真樂歟達
人藴大觀方寸包太虛憂樂兩不知寤寐常如如昔也
蝶栩栩今焉周蘧蘧而於我法中無欠亦無餘以睡為
樂耶不睡寧悲渠然則此軒名無乃滯一隅蘇子笑而
應斯豈真吾居飄流閱世故早識心地初今古一偃仰
天地一蘧廬揭名聊爾耳至言恐驚愚
楊隠父新開竹軒賦詩遺之
擢榦傍東崗窮年閟幽獨寒分渭水烟瑩矗藍田玉鑿
戶清飇來秀色鮮可掬羇人初一見洗盡塵土目中心
已空洞勁節秋仍綠相期老歲寒榮悴從草木堅姿恐
為用扶危度深谷化龍生雲雨豈止鸞鳳宿
隠父見示和章再用前韻
關西千戶侯分此霜根獨幾年用幽意列屋攢蒼玉如
聞手自種培養非一掬高標邈何所於焉識面目臉笑
桃花紅眉憎楊柳綠頎然立兒孫挺操異羣木我嘗聽
餘音球琳響山谷當約嵇中散擕琴此間宿
再和前韻答隠父二首
吾宗枝榦衰弱植念孤獨結交得此君蒹葭倚瓊玉即
之不忍去爽氣如可掬初觀愛柯莖久坐窮節目細葉
裁雲新深根封蘚綠從今淨兩眼不數山中木世路繁
荆榛相將隠空谷直湏丹鳳來采實虞庭宿
植物禀清氣天與寒筠獨陸離草樹間貴賤分珉玉王
孫愛夭紅采蘂動盈掬如何檀欒姿睥睨少青目物色
變炎凉永守霜中綠豈無噦噦音律吕諧金木世無伶
倫耳風雲駐幽谷七賢何苦來契約元有宿
知郡范公澤游野意軒盡斬軒前惡竹之蔽眼
界豁然時升有詩用其韻
勝景天壤間造物不能祕堂堂亘古今取舍愈無匱江
山本自如優劣隨人意城東古招提軒宇舊鑿翠老僧
不解事養竹日蒙蔽高人偶來游躊躇重增喟呼童縱
斧斤似割眼中翳平原露寒蕪遠樹浮翠氣天闊飛鳥
沒雲烟蕩無際快哉指顧間千里歸睥睨我聞亟走觀
宛非前日地風光捆載歸髣髴挑吟思珠璣忽飛來怳
與吾心契更欲紀其由多辭亦云贅
題宋公圭宿雲軒
趨名老鞍馬避世終山林二塗各有蔽賢哲多所箴宋
侯初出仕逸足已駸駸世路厭荆棘翩然脱華簪卷舒
何自由白雲本無心開軒資笑傲霜筠綠陰森牀頭有
濁醪壁間餘素琴淵明久寂寞千載得知音
題絶塵亭
咫尺有佳境何用山澤游地偏塵自遠松竹鏁深幽亭
亭出危塔湛湛俯長流憑軒目一縱驕蹇萬象收我來
意頗適坐對孤雲浮同心二三友曠達亦罕儔銜杯送
頹日隨寓得所休不知世間人亦有此樂不出處付身
外吾生可自由他時儻乘興相伴只沙鷗
與大受述之耕道游絶塵亭探韻得賦字
人生合散多罕與故人遇今辰天氣佳偶爾得清晤况
復臨江亭一目萬景聚晩煙乍明滅天遠重重樹長江
灣環來浩蕩仍東注對此酌春酒飲酣詩可賦我欲寫
筆端恨無摩詰句豈如二三公才力超七步觀情殊未
闌倏忽天欲暮憑誰挽羲和為把車輪駐
和光亭
竹裏徜徉了花開也一過桃杏東風淺海棠春意多華
麗豈不好達人要同和青青與紅紅相去能幾何况兹
十二法淨穢本同科而彼世間愚妄想分臼窠我昔早
聞道隨流挹其波照鏡靦功業素髮從蹉跎林下既逍
遥塵中亦婆娑不妨喚天女來伴老維摩
乘桴亭
孔子道不行時君目腐儒亂邦難置足遂欲九夷居更
作乘桴語與此意何殊一木異舟楫波濤寧可踰憤世
有激爾蓋用警聾愚季路猶未達而况他人與我生亦
不辰兵戈溷中區兩脚倦遠涉跼蹐西南隅臨深每慨
嘆長江良起予興發撐小艇鬱堙聊一舒
倚樓
官閒何所之倚樓縱遠目田疇耒耜出高下春雨足人
家有生意慰我苦幽獨憶昨水沴餘海氣蕩坤軸蛟龍
坼川原舟楫造谿谷禾麻安更論未能保骨肉有子易
為食何以厚風俗上賴天子聖詔書勤撫育雖使發倉
廩飽歲實無蓄郡縣徒倉皇論丁具饘粥所救無幾何
往往委溝瀆今兹氣候正逋民稍來復楚風重祠廟纔
歸競巫祝此物豈有靈焉能助豐熟渺思濟時策慎擇
良宰牧金繒斥誅求教化行比屋祖宗德澤深萬歲長
沐浴題詩起高興飄然跨鴻鵠
登致爽閣觀山用種字韻同賦一首
羣峰鬱崔嵬西北天壁竦短松被南岡髮立何種種中
間一川平楸枰界千隴晨光霽霧搴冥色寒烟重幽人
每登臨氣與秋山聳萬象入嘲弄敏思飛泉湧嗟予老
索寞高躅難繼踵風光本自如綺語浪嘉寵况復將此
心勃勃塵慮壅日月不假借學道湏猛勇誓當守株愚
從人呼傝䢇
戲題睡庵壁
自我觀世間色色厭逐迫箇中無尺地漫不見阡陌中
有南柯游未怕東方白閉眼一榻多開眼六合窄彌明
息如雷非我門下客覺寐兩不知偃仰有真宅
