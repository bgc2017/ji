徐公文集卷第九册書
東海徐口口口鉉
光穆后謚册封保寧王冊
追封許國太妃册蔣莊武帝册
追封安王册追封豐王册
劉仁瞻改封越王册慶王進封陳王贈太尉册
追贈留從效父册昭惠后謚議
光穆后謚册
維年月日嗣國主臣某再拜稽首言臣聞體厚德
而母萬物存乎尊位騰耿光而蕃百世繋乎鴻名
繼統廣業莫斯為重顧惟小子懼忝貽謀對越祖
宗敢揚公議伏惟大行聖尊后姜任顯族皇英茂
德作合元聖長發祥符秉婦禮於儲闈正嬪則於
四海孝心天賦惠問川流祚啓重熙尊歸理内率
循隂教欽若皇猷順承利坤元之貞輔佐流周南
之化慈撫公族仁懷六宫清净廣於真風戒慎刑
於外戚用能永錫繁祉弘濟多難保佑沖人克荷
丕(今上御名)仰繄慈訓方恢景福靈臺告祲永樂長違㒺
極之懷觸緒荒殞恭惟尊名節惠之典載考儒臣
禮官之稱咸以為光大孝悌之懿肅雍賢德之盛
昭映前烈垂示無窮列辟承式弗敢失墜謹奉玉
册琮寳上尊謚曰光穆皇后伏惟威靈如在鑒兹
縟禮延九廟之積慶與二儀而長存嗚呼哀哉謹言
封保寧王冊
維保大元年八月丁未朔某日皇帝若曰稽古夷
庚祗叶皇極建侯樹屏保乂王家用能乘運會昌
歴世重光先哲所以啓後列辟所以時憲者也我
思立愛宜有加焉咨爾二十弟某中和萃靈寬裕
成德戲必爼豆之禮學無城闕之遊聦明仁智仰
遵前訓孝友婣睦率由生知昭此玉音應於麟趾
朕以不德凛乎丕承文武之功期無獨享契龜胙
土抑為舊章今使使某官某持節冊爾為保寕王
食邑二千戶敬之哉昔我文考對越上帝敷佑下
民克儉於家無縦於逸再造之業與世無窮予以
爾有邦&KR0574;受繁祉今爾尚廸遺烈保終令圖無從
非&KR0595;無狎非正耈老是聽訓典是師綏寕乃封以
永元吉
追封許國太妃册
維保大三年太歲乙已七月乙未朔某日皇帝若
曰昔在徂后法象天明旁求淑女式敷隂教並建
内職以麗外朝故其先德之舉顯䰟之命比爰庶
尹無不及焉蓋敬終貽後之旨也咨爾故汝南郡
君周氏恭儉執中明智資性頃諧法相入奉先朝
紘綖之勤夙著於彤史湯沐之寵竟飾於泉扄粤
予纂承祗禀兹訓家道既正國風以理仰蹈成式
永懷舊人是用釐舉闕遺追崇名數昆吾舊宅太
岳全邦申畫四封以光懿德今使使某官某持冊
封許國太妃嗚呼令問不忘盛典無替昭昭復䰟
聞予此言
蔣莊武帝册
維年月日皇帝若曰稽古皇極訓民事神詔大號
以崇正真之風垂大名以紀昭明之德牲幣有數
典禮不愆政是以和神䧏之福莫不由斯者已若
乃以死勤事沒而不朽流光儲祉蔣帝有焉惟帝
冥符靈氣孕毓玄造嘉猷雄略昭映前人在昔潛
耀大川躍鱗下邑著艱難之節所以事君彰變化
之神所以顯俗惟德是輔感而遂通建福會昌以
戡時難豐功厚德以享帝郊史臣執簡於無窮工
祝正辭於不絶顧惟寡昧祗嗣厖鴻敢忘人謀以
叶靈貺瞻言神岳作鎮皇州與運惟新禎符丕顯
而位極於炎昊名謝於康惠墜典未舉予用歉焉
濮陽諸姬實纂服之舊邦尅亂除害乃庇人之盛
業合為縟禮申告祠庭今使使某官持節奉冊追
謚曰蔣武帝嗚呼丹青懿烈光光如彼簡册廟貌
昭昭如此永為民正無乏神主之望焉
追封安王冊
維年月日國主若曰稽古大猷啓廸來裔藩翰之
寄重事也不以親屬為嫌寶玉之分盛典也不以
死生昜節昔在有魏蒼舒早世䧏及我唐子雲無
禄咸用追啓王社飾於泉扃垂為憲章肆予遵舉
咨爾某禀信厚之德持謙下之資在傅不勤為善
最樂烝烝孝敬之世恂恂友悌之風及苴茅北藩
授任殿省别六尚之名物參九伐之政令行以正
真持之公正諸御知方羣校競勸職修事舉朕甚
多之爵止極於公封位未登於六事流光不待時
望歉焉申予有慟之懷加爾飾終之禮冬卿峻秩
楚澤全封丕舉茂章永光餘烈今命使持節册贈
工部尚書封安王嗚呼延吴之懷予用多愧間平
之德人其識諸簡册無虧丹青不泯昭昭復魄亦
克知之
追封豐王册
維年月日國主若曰名器之重典册之崇不以親
䟽為嫌至公之舉也不以死生昜節歸厚之道也
先哲遺訓我儀行之咨爾某挺岐嶷之姿禀山河
之秀亦既就傅時惟老成廸祖宗之猷不愆不忘
奉詩禮之學惟幾惟勤公室所推藩屏攸寄秀而
不實凋此妙齡天性所鍾永悼何已真王異數護
塞雄藩舉為寵章飾彼幽壌今命使(云云)嗚呼分
以寳玉苴以白茅弗及圖功猶足表德尚爾不昧
知予此心
衛王劉仁贍改封越王冊
維年月日國主若曰忠臣之事君也殁且不朽王
者之念功也久而弗忘故賢哲&KR0574;期風烈所及千
載之下若旦暮焉矧先朝舊臣藩方賢帥雄名大
節震耀區中粤予纂承敢忘襃寵咨爾故某命世
英傑奕葉勲庸使蕃寵遇茂著聲實間者輟自離
衛鎮於夀春導德申威㒺不率俾國步中梗邊烽
載驚介然孤城横制險地威略所奮以戰則靡抗
恩信所加以守則彌固社稷是衛豈惟封疆嗚呼
壮圖中奮而英氣動於二國竒表長謝而忠規流
於百代肆我文考爰極寵章崇為帝師建以王社
大名備物無不及焉咨予小子敬想先正聞鼙之
感斯極飾壤之禮未行是用越於彛章再光贈典
山隂大國會稽遺墟申畫四封永旌懿烈今遣使
某官持節改封越王嗚呼忘身徇國其至如彼慎
終追遠其厚如此永錫繁祉子孫保之
慶王進封陳王贈太尉冊
維年月日國主若曰古稱王者之貴必有先也豈
不以在原之助義切於邦家陟岡之恩情均於存
沒自非贈飭之寵寕申敦叙之懷稽廸前經式揚
盛典咨爾某受天正氣為國宗英器量川停機神
秀出縦横之智發為事業儒雅之度播為文辭自
錫壌侯藩調兵蘭錡行令惟一撫下惟仁周廬不
驚宸極甘寝天覆形於鍾愛時望極於維城景命
不融儀表長謝壮圖大略嗟時運之難并遺文餘
烈綿歲序而常在粤予小子祗荷丕(今上御名)奉慈訓於
長樂頒分器於懿親友于之恩追懷何已是用修
嚴縟禮申告九原以王有文雅之稱故改封於陳
社以王有重厚之器故建號於上公光昭令猷永
垂不朽今命使某(云云)噫花萼之遊宛成今昔寶
玉之數遂隔平生尚想明靈鍳兹永悼
追贈留從效父册
維年月日國主若曰立身揚名君子所以顯父母
也慎終追遠王者所以厚風俗也政之大者其可
忘乎咨爾清源軍節度使留某父贈鄜州都督彦
雄行當於躬量韜於世修誠明而應物積善慶以
流光實啓高門誕生賢嗣建節風雲之會致身藩
翰之權清寧一方表率羣后歲勤職貢恭守朝經
位崇帝師勲在王府向非禀訓有自膺期而生則
功勲所昭何以及此雖襃贈之典巳貴於九原而
督護之名未光於太府俾加縟禮荐洽朝章今遣
使(云云)持節冊贈爾爲潞州大都督於戲節鉞之貴
命屈於生前典冊之崇禮符於不朽既足以光爾
之有後亦所以表予之推恩昭昭有靈知我斯意
昭惠后謚議
臣聞廣莫極於坤元則含容光大擬議著焉尊莫
隆於王后則窈窕思賢詠歌發焉是以上德無名
而稱謂流於百代至道無象而儀形表于萬方此
固天理出于自然聖人所以無避者也矧惟節惠
之禮百王盛典述德之議史臣至公誕昭耿光敢
揚懿德伏惟大行國后生商遺烈安劉積慶淑質
竒相惠問英才光映台華作儷公族紹隆藩閫載
輯儲闈世子專寝門之禮孝心不匱大君以家人
之慶天覆有加誠由肅雍之德叶此睦婣之盛言
内則者以為美談及屬運飛天尊歸配地嚴恭匪
懈禀母儀於上宫慈忠積中率婦道於天下澣濯
是服而六衣有煒環珮中節而九御宥倫思脫簮
之誡以成憂勤之政躬大練之飾以輔純儉之風
隂教既孚王化茂遠方輿告變椒風永閟慟結長
樂哀纏紫宸龜筮叶從攅塗將啓旌德之號彤管
斯存若乃山河表德而文之以禮金玉其相而守
之以恭垂訓以慈進賢以哲至於誦經習詩之敏
審音知樂之明超然遠識&KR1509;絶終古勤行孝養下
自從化故寬裕懷於六宫天資明惠學無不通故
遺愛鍾於宸春載稽具美實光前烈謹案謚法德
禮不愆容儀恭美皆曰昭慈哲遠識寬裕遺愛皆
曰惠仰惟實錄足表鴻猷謚曰昭惠后謹議
徐公文集卷第九
