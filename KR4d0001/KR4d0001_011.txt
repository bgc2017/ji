徐公文集卷第十一
東海徐口口口鉉
舒州周將軍廟碑銘
夀州刺史劉公神道碑銘
唐故德勝軍節度使扶風馬公神道碑銘
舒州周將軍廟碑銘
將軍諱瑜字公瑾廬江舒人也吴史列傳功炳乎
丹青晥城遺祠頌闕乎金石嗚呼皇天有造物之
柄有愛民之仁必待聖人而後行王者有承天之
德有濟世之量必待聖人而後發故天人合應聖
賢相湏民之司命闕一不可雖復凌雲之(今上御名)非一
木之材千金之裘非一狐之腋然其建大號運長
策揔覧英傑弘濟艱難亦一二人而巳故革夏者
九有之師而伊尹爲阿衡翦商者三千同德而吕
望爲尚父秦爲無道高祖誅之則鄼侯蓋於羣后
莽據閏位光武正之則仲華冠於四七漢宗失御
孫氏奮發破虜討逆繼志勤王而將軍傾蓋於千
載之期濡足於百六之會策名江左宣力中朝殊
勲盛烈曠代齊契何其偉哉於時王業始基羣兇
方熾國難荐及人心屢摇將軍情發於中義形於
色履艱危之際貞節彌堅率振蕩之衆伸威方厲
推誠以明大義故逆折游說之鋒屈身以表至公
故首定君臣之敬摧赤壁之陣勢動九州建漢中
之謀量包四海於是強敵攝迹羣生延頸姦雄之
智無所施焉漢室之隆未可量也嗚呼天未悔禍
國之不幸修塗止於偏帥大命殞於巴丘流慟扵
當時遺恨於終古豈四百之祚曆數難移三分之
基彊宇有限不然何雄才大略神授之如彼短命
促齡天奪之如此忽乎茫昧不可得而詳也夫英
聲由扵茂實元功出於全德威稜所及非勉強之
攸能績用斯存豈毁譽之可奪有吴為新造之國
柴桑乃觀望之師大帝非争衡之才子布有私室
之顧將軍投袂而𧺫橫戈以出魏蜀二主天下英
雄或垂翅而宵奔或俛首而求救䧏兹以往烏足
道哉至於分財推宅之仁觀樂審音之妙知人先
覺之哲存交服物之懷實天縱其能亦行有餘力
矣嗟夫民墜塗炭真主所以臞瘠天造草昧良佐
所以驅馳非君臣同體不足以濟大業非帷幄共
斷不足以制横流將軍能沮幼生之譚而吴主亦
能拒敵國之間將軍能畫不世之策而吴主亦能
破羣疑之心故得丕顯覇功若斯之盛當此時也
如趙士之碌碌漢相之齪徒使有若林之會安
能施一䋲之維又况扵市道之交署門之客哉此
義夫節士所以感激扵風雲惆悵扵時運者也嗚
呼微管之績既耀於中區盛德之祀遂崇於東夏
歴世逾遠善慶彌彰翼子謀孫徙封移社而支庶
繁衍故在舒庸召樹猶存魯堂無壊光靈不冺實
生太尉中書令西平恭烈王焉半千之運懸符祖
德萬夫之望允濟時屯始為定難之雄終為佐命
之老而仁風所被多在故鄊王與嗣子鄴皆節制
廬江今仲子祚復刺舉灊部過里門而載軾瞻廟
貌而長懷命梓人以新其堂奥督里宰以除其徑
術教祝史以潔其籩豆率宗属以薦其孝思肈建
豐碑以永前烈懿哉象賢之美共理之勤民用接
和歲則大有戾夫不佞敢作頌云
皇天上帝敷佑下民既命賢主亦生賢臣有若將
軍救時之屯仗義秉信資忠輔仁堂堂定策蹇蹇
忘身雄飛夏口橫薦江陵將軍猶生漢室不傾
將軍既殁天下三分盛德之享嚴祠未陻壮天擊
節義士沾巾猗歟舊國赫矣雲孫嗣勲纂服長戟
高門夀宫有煥靈貌如存我紆蘭佩來挹犠罇懷
賢慷慨用獻斯文
大唐故厈時啓運功臣清淮軍節度夀
州觀察處置等使特進檢校太傅使持
節都督壽州諸軍事夀州刺史御史大
夫上柱國彭城威侯贈太尉劉公神道
碑
聞夫郊圻内理牧萬民者是曰諸侯夷狄外攘守
四方者其惟猛士然則安危異任文武殊塗故天
下方爭韓彭英吴橫雕戈而震耀羣生待理龔黃
寇賈擁皂盖以從容及夫昭格寰區紛綸簡册其
歸一也代有人焉若乃㧾是全謨覃於奕葉流光
受社潜齊累將之家崇德計功下視慙卿之族古
難具美我則兼之公諱崇俊字德脩其先彭城人
高祖升調補山陽淮隂尉遂家焉即為縣人也岳
峻洪基海䟽遥派陽城相土千齡侯伯之封沛澤
中興兩代帝王之胤懷黃結紫論鼎甲以盱衡刻
像圖形誓山河而捧袂國史家牒披卷可知頃者
聖運中微羣方暫擾&KR0784;山之北犬戎興戲水之師
踐土之庭天子屈河陽之召公路擁南陽之衆僣
號仲家隗囂據隴右之圖坐論西伯勤王問罪吴
太祖始定揚州賜脤專征昭皇帝遂加殊禮於是
揚旌北討遷寇迹於淮濱闢土西封謀守臣扵諸
將命我顯祖作牧鍾離乃固保障之嚴載施犬馬
之傋軍無粃政將期十萬之行師有見糧即聚九
年之蓄方圖大舉已仗前殳永年不登未幾而殁
長山羣盗舊畏來公西域故營願從班勇復命烈
考嗣&KR0574;使符不還渭水之兵誓卒龍門之託故蓼
城之戰斬獲過當汝隂之圍策勲居最先零委質
鬭充國以無由獫狁驚蒐射郢都而不中疇庸錫
羡建清淮軍以壮中權加禮慎終贈太尉公以光
幽穸既而鼓鼙悽愴部曲徘徊家有遺恩人思世
德帝曰崇俊惟爾恭儉孝友誠明惠和任則中軍
帥位則文昌長誕舉攸職予惟汝嘉濠梁之郊控
扼遐裔惟乃祖金克𢡟厥始乃考仁規克慎厥中
肆予命爾克成厥終往哉汝諧無廢朕命公銜恤
奉詔墨絰即戎鋪陳政經討閱軍實思有以光大
前緒播揚國風初二先公之理也屬洛邑再遷浚
郊作梗偽新竊據仍延十五之期黃武𨳩元始創
三分之業犬牙之地蠆尾常搖鋒镝縱横車徒奔
走摧牙獸困尚遥厈復之謨赬尾魚勞未暇綏懷
之術逮公之理也寇皆遠遁民佇息肩千里風從
四方聳聽以為格物必在扵立制也故藝貢賦以
息貪暴之端暢刑章以拯姦宄之極賞不虚授罰
其必行以為富邦必在於務本也故使民以時相
地之利持未熟之稲游惰自遷班再易之田兼并
絶倖以為邊寕不可以忘武偹也故遠斥堠浚溝
隍竹與木而靡遺膏與苫而畢給亭障屹峙軍聲
隠然以為強兵必在扵實王畿也故招懷邊甿講
習戎事游兵冀馬俱為無犯之容晉勇齊雄並集
選和之下歲揀精銳歸之京師其餘庶政常經門
見戶暏斯可略而言也高皇帝禮均元老寵冠列
藩受禪之初則進上公之秩肆類之際則委廉使
之權言必見從無再却之奏君常高枕忘北顧之
憂皇上欽奉重熙聿遵無改毗倚尤重親敬有加
初先太尉公之薨也西北小驚戒嚴從便因詔執
事移清淮軍於夀春及是復立定遠軍即命公為
節度使仍以公少子匡符尚永嘉公主留侯操印
初躋上將之壇帝子吹簫即䧏王姬之館禮優伯
舅望重懿親于時公涖濠梁十有七年矣米鹽皆
序丞史當才閉閤罕争舉烽無警朝廷以公能光
前烈雅得邊情清淮之師遺風仍在俾盛一家之
美載嚴萬里之城改夀州刺史充清淮軍節度使
鄧侯倏去雞鳴傷父老之心長者負來虎渡息鄊
閭之患能事畢舉考功再朞方將建大旆以風驅
指函關而電掃雲中雞犬八公之迹徒存夢裏膏
肓二䜿之妖遂作春秋四一保大四年夏六月十
有六日薨于夀春公署皇上剪鬚靡及穿壁方遥
投綠沈之瓜悲哀竟日賜黃銀之帶慷慨霑襟廢
朝三日中使護葬詔兵部侍郎李貽業持節册贈
太尉賜謚曰威即以其年秋九月十五日偹鹵簿
鼓吹葬于濠洲鍾離縣大化里之原禮也前夫人
李氏後夫人隴西郡君李氏皆太師趙忠懿王女
也賴鄕仙李即𨳩柱史之源参野飛龍遂紀宗卿
之籍勲庸六鎮時高謝氏之門師範兩朝室有班
姬之訓荃蘪蘭蕙映戚里以芬芳藻荇蘋蘩播婦
儀而昭晢門内之理夫人有焉子八人二子幼長
子節早卒次範滁州刺史次簡次策次覇時未仕
次符秘書郎或得公之政事或得公之兵鈐學禮
學詩惟忠惟孝皆推酥酪之味咸有芝蘭之芳所
謂積善餘慶世濟其美者也惟公山河龍鳳凝粹
彩扵神姿緯候風雲集淵謀於靈府議公家之事
不以身爲行將軍之令每由剛克卒祖禰之成業
可謂聿修&KR0574;牧伯之寵章訖無虛授所以始終匪
玷福禄攸歸同族之間朱輪結軌季父仁贍作鎮
夏口弟崇怙崇僖更典晉陵其餘將軍列侯中郎
校尉銀黃照爛光浮通德之門珩珮陸離響雜高
陽之里苟非自天攸相與國無疆其孰能與於此
乎向使享大年敷遠略鴻飛鵬舉功未可量也天
命不然能無永悼昔者荆州從事猶牽墮淚之悲
太宰舊寮亦有懷鉛之請况乎世功丕顯揭日月
以高驤帝念惟隆會雲龍而下濟欲垂萬葉可不
務乎微臣職典絲綸詞非淸潤持赤管以承詔拂
貞珉而投刃使蚩蚩氓隷觀迹而長懷眇眇來雲
披文而盡信其銘曰
惟彼陶唐有此冀方自天祐之後嗣其昌侯遷魯
縣帝隠芒碭猗那大族嵩華配長渢渢彭城興我
遐祚顯顯山陽著我高祖高祖伊何仁而不遇慶
鍾令孫聿来用武皇運中否諸侯𧺫争浚郊帖亂
淮壖不庭吳王奮發受鉞專征命我顯祖守濠之
城濠城嚴峻濠兵驍勇顯祖率之羣兇振恐將軍
下世邊烽亦聳乃命象賢荷時之寵荷寵伊何載
大其功蠢蠢梁宼言言潁墉是馘是俘兵無頓鋒
爰有竒略集扵威公威公嗣侯不墜其訓戎事之
隟民功是振為之中典著之令問泗上風移京師
河潤帝曰伯舅予嘉乃勲抒境則武安邦則文乃
䧏王姬于爾慶門乃改乘轅于彼西軍西軍何在
鎮彼衝霍威公來思式遏寇虐胡馬已遠將星俄
落百身寕贖九原誰作明明天子惻愴聞鼙歲云
秋止返旆遅遅二藩士女泣涕漣洏賢侯逝矣吾
誰與歸黯黯塗山湯湯淮涘駟馬悲鳴滕公所閉
甘棠勿翦召伯攸憩是用刊碑永告来裔
唐故德勝軍節度使檢校太保同中書
門下平章事扶風馬匡公神道碑銘
夫道被萬物處其中者是曰賢人功濟橫流譲其
先者方稱君子施之則𨳩物成務與廣業而同歸
卷之則保族宜家垂令名於必大是以長沙吳芮
繁祉邁扵三雄南陽賈復賁寵隆於四七歴代已
降靡不由之迄于我朝則扶風公其人矣公諱仁
裕字德寬其先扶風人子孫或從官扵徐方今為
彭城人也粤若萬邦作义益有佐禹之功因封受
氏奢有却秦之績公侯必復關西靡孟𧺫之威文
武未墜南郡被季長之德存乎譜牒無俟闡揚曾
祖某祖某皆以鹵介之氣當屯蒙之運不履王侯
之事歸全父母之邦考某少負雄名為武寕軍禆
將才高位下厥用弗昭累贈尚書右僕射傳曰有
明德而不顯當伐後必有興者故其餘慶集于我
公惟公克禀粹靈夙彰竒應方娠而神貺協夢既
生而異氣充庭宗族相驚里閭交慶識者謂之曰
不意英物復鍾此兒天將啓之馬氏為不朽矣長
而&KR1065;邁輔以博聞善無常師器以虚受及皇圖中
否赤縣淪災戰國縱橫争求策士孔門堂奥半作
家臣公負先見之眀審擇君之義舉旗沛澤即授
中㳙定難京城仍參主簿而上方從歴試允懋臣
功經綸草昧諮訪遺闕公親侍左右日奉謨猷能
知四國之為且掌賓客之礼勞無伐善夙夜不離
於公美則歸君論議莫闚其際出入二紀懋肩一
心車服以庸寵禄來假乃升朝序乃掌禁師以左
領軍將軍兼緫丞相之兵衛申令惟一任衆惟睦
推以恩信先之勤勞周廬既嚴軍事以簡考績稱
最帝用嘉之遷檢校司徒遥兼宿州刺史夫千騎
之長可以圖功百城之權可以觀政中外迭處抑
惟舊章即授楚州刺史本州團練使甸服之際邦
賦是繁長淮之衝戎寄為急公奉揚王略遵舉詔
條人不易方計日而治徵為右衛大將軍復領舊
兵以衛相府董齊之略有踰于初明年改右金吾
大將軍以扶風縣三百戶為封邑執金之職歷代
雄重綿祀虚位公首居之内訓却非之士外察苛
留之禁熊羆宣力輦轂無塵及上允&KR0574;内禅光啓
建業寺府軍衛半存舊京委公留臺右師俾率東
夏即遷檢校太保改右天威副統軍進爵為伯陕
服從入公有力焉及参告類之儀益光求舊之舉
寵𨳩幕府遥領徐方進封郡侯定食千戶左輔之
地王業所基藩屏京師惟公攸賴乃移使節往鎮
京口公慈惠著扵郡國威德洽於士心由是齊人
向風朞年報政加同中書門下平章事廬州節度
觀察等使自南北分隔戎華交馳合淝之郊常制
衝要故有台階之命以增外閫之威公扵是謹斥
候審號令習組練之士則聲如颷馳嚴堡障之備
則勢若山立虜不敢犯邊是以寧而察俗之方如
南徐之理方當矢謨帷扆薄伐關河渡江之誓既
陳斥渭之舟已具嗚呼良圖未展早命不融春秋
六十有三昇元六年閏三月五日薨于廬州公署
上省奏震悼廢朝三日即用玄甲之數式擬鐵山
之功給於官司臨以中使奉常以視履考祥之義
循貞心大度之美詳協公論易名曰匡即以其年
四月七日傋鹵簿儀衞葬于廬州合淝縣鄕里禮
也公娶同郡莱氏封彭城郡君麗穠李之華親采
蘩之職理内協鵲巢之詠從貴有魚軒之華某年
月日先公而逝嗣子右弓箭庫使光庭東頭供奉
官光祚閤門承旨光紹皆禀義方無忝遺烈家承
膏粱之後而恭順克修職在綺紈之間而雅素自
若君子謂扶風公其有後乎夫碑頌之設有自来
矣琬琰之細既垂於苕華盤盂之微又參於警戒
若乃道合天眷忠存王家累輔翼之功而鍾鼎之
報㒺報享浖相之賞而帶礪之誓弗渝時無間言
沒有餘位故其宗廟之紀金石之銘昭示来雲不
可誣也小臣不學奉旨刊文庶使計功稱德代遠
而愈信披文相質事久而弥芬峴首之懷靡盡昆
吾之烈長存嗚呼哀哉其銘曰
益作朕虞實曰元凱崇基締業明德攸在維趙于
蕃封移族改祚實刊山源長巨海因枝别代[瓜見]渭
来遷導德綘帳勤王跕鳶流光襲祉映後昭前懷
黃結紫著簡成編誕發材英肈惟明懿鼎角&KR0574;竒
龜文履異博容汎愛入孝出悌運有屯蒙器無凝
滯爰初發迹雲從潛泉濯纓職幟拊翼中㳙良驥
處服忘歸在弦樞機言行無競維賢繾縥從君匪
伊履屐勤毖前殳周旋陛戟居國必聞在身無擇
帝爰允諧胙乃丕績惟彼淮泗彊以獯夷維此京
浙纉以邦畿封淮表浙惟惠惟威椒蘭在俗轅轍
興思羣舒待理獫狁孔棘帝謂侯氏纉服新息式
固尔猷惠此廬國乃陟台階俾藩于北龍旂四牡
鈎&KR0574;鏤錫命服有煒光聲載揚獷狄弭耳蚩甿嚮
方上儀像物下謐飛蝗梁木或顛通川有逝長城
既嚴哲人永瘁像著雲臺風存遐裔輟舂盡思瞻
山殞淚信結殊俗悲深上旻丹碑既刻列鼎書勲
祁連不冺庸器長存丕顯百代惟予有臣
徐公文某卷第十一
