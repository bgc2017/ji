徐公文集卷第七
東海徐鉉
李厈明御史大夫制宋齊丘知尚書省制
劉崇俊起復制馮延魯江都少尹制
王彦儔加階制李匡明舒州刺史制
趙丕御史中丞制陳褒制
杜昌業江州制招討妖賊制
魏王宣州大都督制
王崇文等並本州觀察使制
高逸休夀州司馬制李萼節度副使制
馮延巳兼起居郎閻居常兼起居舍人制
王仲連米崇楷等制查文道知雜制
張義方勤政殿學士制
劉彦貞觀察使制外祖母追封制
刀紹工部尚書制張義方左常侍制
李貽業宗正卿制陳繼善工部侍郎制
蕭儼祠部郎中制陳景進工部郎中制
李厈明御史大夫制
勑御史所職實為紀綱百官之邪得以糾正衆目
不理得以舉明使朝廷凛然㒺懈於住兹朕之攸
賴而和庶政也向者治刑不暇官業靡申遂用省
其訊鞠之煩委以澄清之寄庶循理本諒在得人
通議大夫守吏部尚書柱國賜紫金魚袋隴西縣
開國子食邑五百戶李厈明學術優深德望清重
可副丞相以鎮時風中散大夫守右常侍判御史
臺事柱國賜紫金魚袋趙丕自掌憲司克勤於職
而侍從之列朝夕論思期於弼違宜在專任今以
庶獄移從理官可歸騎省以偹顧問各踐乃位允
期懋功厈明可御史大夫丕可守本官罷判臺事
宋齊丘知尚書省制
勑兩掖南宫樞機之地也元台上公股肱之寄也
况親賢在位中外具瞻式叙彛倫爰申明命夫真
宰之重大政咸歸出納王言固當綜錄侍中夀王
某向兼南省未協舊章宜罷判尚書省便領中書
門下兩省事太保齊丘雖道在經邦方資納誨而
事殷會府兼藉允釐可知尚書省事大元帥齊王
搃納百揆以貞萬邦凡百謨猷悉關獻替其三省
事並取齊王參决朕允思恭己以荷景靈用一國
之才敢辭則哲成天下之務庶叶無為方俟沃心
豈勞多訓
劉崇俊𧺫復制
勑匡時啓運功臣威邊將軍濠州都團練觀察處
置等使光禄大夫檢校太傳使特節濠州諸軍事
守濠州刺史渦口兩城使兼御史大夫上柱國彭
城縣開國于食邑五百戶劉崇俊濠上觀風克昭
祖服光禄大夫檢校太保持節常州諸軍事守常
州刺史兼御史大夫上柱國劉佑晉陵守土允茂
政經而皆夙綀軍聲習知邊要方深朝寄遽属内
艱永言護塞之權宜舉墨縗之制俾加寵命改授
階資勉抑孝心以從王事並可𧺫復雲麾將軍餘
如故
馮延魯江都少尹制
勅朝議郎行尚書虞部員外郎武騎尉賜緋魚袋
馮延魯頃者尹縣留都首變田制克勤於事以利
於人自歸朝行已踰周歲如聞衆庶未甚樂成矧
彼浩穣所宜均一是用假爾亞尹往畢舊功其在
條理淂中厚薄無撓俾乃比屋咸遂所安止於刑
讞之繁亦以公平為用務令稱職無忝加恩可以
本官判江都少尹公事
王彦儔加階制
勑王者旌董戎之功重殿邦之任䟽寵之命因事
有加所以勸能而佇效也佐時䘙聖功臣建威將
軍康化軍節度池州觀察處置等使起復雲麾將
軍檢校太尉兼侍中使持節池州諸軍事池州刺
史上柱國太原郡𨳩國侯食邑二千戶王彦儔作
鎮方隅克揚威信師謀不撓庶政有常肅爾先聲
宣我朝命向者起於哀制授以崇階禮適就於變
除寄方隆於藩屏俾從增邑式示推恩勉揚令圖
無替丕績可光禄大夫加食邑一千戶餘如故
李厈明舒州刺史制
勅通議大夫守御史大夫柱國賜紫金魚袋隴西
縣𨳩國子食邑五百戶李厈明向緣時望命長憲
臺既歴歲時亦聞敬慎方佇茂績以光大猷遽覩
拜章固辭重位俾全寵遇宜輟準繩尚賴分憂無
忘守節可檢校司徒兼御史大夫使持節舒州諸
軍事守舒州刺史充本州團練使餘散官賜邑如故
趙丕御史中丞制
勑朕以御史未理庶政靡清思得良臣副吾慎選
中散大夫守右散騎常侍柱國賜紫金魚袋天水
縣𨳩國子食邑五百戶趙丕再履憲署欽若攸司
迭爲侍臣厈予不及俾授格心之寄宜&KR0574;獨坐之
權夫才識兼通然後能得大體公正無黨然後能
肅百司糾正失中則紀綱撓顧避不言則職業墮
爾其欽哉無辱朕命可御史中丞餘官勲賜爵邑
如故
陳襃制
勅出身事主忠之效也以年致政古之制也淳風
將振斯道復行朕用嘉焉宜示優寵宣徽使某官
陳襃以敬慎之操俊乂之才輔予潜九之初叶我
司聦之寄出納惟允佐佑盡規勤勞王家數紀於
是永念耆德方注虚懷遽從知退之言亟有懸車
之請雖面諭難抑豈舊功可忘而司衛列卿秋崇
務簡俾退辭近侍猶在立朝勉㢠高尚之心式厚
君臣之義可衛尉卿
杜昌業江州制
勑十連之帥百城之長藩屏王室其揆一也隨時
省置何常之有焉朕祗荷慶基懋循古訓迭用舊
德以頒詔條交修予違踐更爾位肆因大慶式舉
朝章金紫光禄大夫上柱國京兆縣𨳩國子食邑
五百戶杜昌業始以明敏肅恭服勞近密出納惟
允固慎無違先帝用能委之邦政明九伐以恢王
略堅一心以廸大猷六事允諧時乃之用將圖爾
效且盡其才朕以中流之寄九江為重控五嶺之
衝要鎮百蠻之驛騷属予相臣入揔樞務惟爾公
望克嗣其勲是用輟夏官之崇&KR0574;外臺之職尚虛
使節以便理戎其往慎乃攸終遵我成憲簡易以
申令恩信以即師惟惠惟忠無忝朕命依前檢校
太保兼御史大夫使持節江州諸軍事江州刺史
本州團練觀察使散官勲如故
招討妖賊制
朕聞先王之静人也四夷咸賓尚先慎德之誡一
夫不獲則軫納隍之心是故導以仁聲浹之惠澤
猶不可化遂威有刑昨者嶺表遺甿聚為寇盗違
其上命犯彼戰鋒而敢乘我國哀伺我邊隟侵軼
我封部誘惑我黔黎保據谿山肆為剽掠朕以肇
&KR0574;丕業先洽德音矧彼狂徒皆吾赤子弗忍盡殺
冀其自新所以雖命師徒且令招撫而兇愚不革
結聚愈繁暴害吏民攻圍縣邑一至於此其能久
乎國有常刑吾又何愛仍聞衆軍致討累有殺傷
平人無辜曝骨于野興言及此永惻朕心况常賦
及期三農失業特申矜恤更示懷來虔州今年應
属省租税並可放免仍委諸縣長史安存編戶宣
示國恩防護警廵勿令優動妖賊張茂賢首為劫
盗罪在難容若能束身歸降亦與洗滌收錄如聞
命之後因循未賓即令招撫諸軍分路進討如所
在百姓及徒黨中有能擒斬茂賢者不訐有官無
官並賜三品賞錢一萬貫莊一區并已分産業並
永放苗税差役傳之子孫此恩不改若能同心計
畫及數内或擒獲得稱王稱統軍軍使之属并次
第首級止於一隊一寨頭領者即約此例等降優
賞放免苗税差役或能自出身歸投有田畆者各
令歸業仍放三年賦租無田者委本道錄奏各與
逐便優穏安排及重加賞賚如兇惡不廻為諸軍
擒獲者不問人數即便處斬明申威信汝自擇焉
諸軍將士有能斬獲茂賢殺戮支黨官賞之制並
越常規予不食言爾宜自勵朕永惟止殺許彼悛
心且妖賊等焼毁倉儲蹂踐禾稼聚食則資糧立
盡外取則榖實不收進則大軍扼其前退則領兵
掎其後况烏合之衆本不同心緩則苟避征租急
則各圖恩賞函首來獻翹足可期咨爾羣黨等自
保家鄕共思寕息與其碎身於鋒刃孰若樂業於
閭里咨爾將士等各奮驍勇早成功績與其暴師
於境上孰若受賞於轅門體我深懷速清邊徼布
告本道咸使聞知
魏王宣州大都督制
勑惟先王體國經野建邦設都並立懿親以蕃王
室當畿服之地則任輔翊之重有戎昭之績乃增
督護之威是以王略恢而諸侯和矣宣城重鎮陪
京之南制天險之津梁據三楚之襟帶境環千里
邑聚萬民我朝以來戎寄尤切太師魏王受鉞先
帝建牙是邦宣導皇風董齊師律生殖茂遂禮譲
興行時惟懋功叶此時論粤朕小子懼德弗堪允
孚大猷其在叔父雖師保之命巳廸茂章而刺舉
之名未極公望宜升大府式壮中權於戲立愛之
恩予不敢怠敬保之義王其謂何勉啓乃心以底
于道可升宣州為大都督府以魏王為宣州大都
督府長史餘並如故仍編入策命宣降
王崇文劉仁瞻張鈞並本州觀察使制
勑守邊之要在乎崇垣翰而重威令也任能之方
在乎因善政而加寵秩也懋廸斯道時惟令猷金
紫光禄大夫檢校太傅使持節吉州諸軍事守吉
州刺史兼御史大夫上柱國太原縣𨳩國男食邑
三百戶王崇文儒雅飾身威猛宣用入奉旅賁之
列出申刺舉之能光禄大夫檢校太傅使持節袁
州諸軍事守袁州刺史兼御史大夫上柱國劉仁
瞻沉厚有謀明斷能理護塞之略歴任弗遷光禄
大夫檢校太傅使持節歙州諸軍事守歙州刺史
兼御史大夫上柱國清河縣𨳩國子食邑五百戶
張鈞踐履班行昭著聲問守土之效一心靡違而
皆克嗣乃勲誕揚我武恊比成績勤勞王家朕以
渺躬欽承鴻業實賴良將綏爰四方肆於布慶之
辰而有加等之命就升使職並駕兼車仍崇馭貴
之封增立將軍之號併申寵寄尚示克終無懈乃
誠以底于理陟明有典予不敢忘崇文可光禄大
夫依前檢校太傅使持節吉州諸軍事守吉州刺
史兼御史大夫充本路都團練觀察處置等使進
封𨳩國子食邑五百戶仍賜號威勇將軍散官勲
如故仁瞻可依前檢校太傳使持節袁州諸軍事
袁州刺史兼御史大夫充本州團練觀察處置等
使封彭城縣𨳩國男食邑三百戶仍賜號貞威將
軍散官勲如故鈞可依前檢校太傅使持節歙州
諸軍事守歙州刺史兼御史大夫充本州都團練
觀察處置等使進封𨳩國伯食邑七百戶仍賜號
武威將軍散官勲如故
高逸休夀州司馬制
勑朝議郎行袁州司馬賜緋魚袋高逸休立身謹
行聞于朝廷負才好謙老于州縣先皇奬異錫以
銀章優秩自居十數年矣其子焴秉乃直筆為我
史臣適當均慶之初先有腰金之命而愛敬之切
發于中誠乞循廻授之文庶遂顯親之義辭旨懇
激覽之惻然俾允所陳且成其美仍加寵秩以就
懸車噫望族舊人唯爾而已覩本朝之恢復拖紫
綬以優游孝子克家耆年致飬兹惟盛事足慰爾
心可檢校尚書水部員外郎夀州都督府司馬致
仕賜紫金魚袋
宣州營田副使兼馬步都指揮使李萼
可節度副使罷軍職
勑王者官人之旨必褒賢能而均勞逸也列辟垂
憲予弗之忘某官李萼夙負壮圖少為禆將餘勇
可賈有勞不矜泗水剖符邊候寕晏宣城從帥連
營輯和而將領之權久煩耆德毗贊之任未極初
筵俾援尚齒之文就䟽加等之命勉承朝奬無替
忠誠可
駕部郎中馮延巳兼𧺫居郎屯田郎中
閻居常兼𧺫居舍人
勑朕凝旒端冕以臨萬邦而左右史臣執簡近侍
言動得失注記無違故布政㒺不臧承化㒺不若
惟聖攸賴慎柬難虛某官馮延巳君子之儒多聞
為冨發之為直氣播之為雄文某官閻居常行顧
樞機學臻精博得廷臣之體多長者之言而皆踐
彼周行奉予元子或奏記有翩翩之譽或罇罍多
亹亹之談藹然春風叶此時望是宜兼領郎署咸
躋掖垣於戲君舉必書朕敢忘於恭已無德不報
爾母怠於懋官各振公才副兹多訓可
侍御史王仲連可𧺫居舍人監察未崇
楷可右𥙷闕
勑朕嘗思古先哲王所以致理區中垂憲萬祀者
盖有史臣以記其過有諫官以弼其違或面諍于
庭或舉書于册故政令所及㒺不化成而怠惰之
心無自入矣將振斯典必求其人某官王仲連爰
籍才能亟參秩序正已而率下盡節而向公某官
米崇楷早負時名尋升閨籍佩韋以臨事慎獨以
修身而並服豸冠咸司綱憲或立朝多按劾之奏
或典刑有欽恤之心叶我懋章宜升右掖勉修官
業以副簡求直筆正言無有所諱可
水部員外郎判刑部查文徽可侍御史
知雜
勑秦漢以御史掌四方之記我朝以雜端正百官
之邪其名則同所職實重副是慎選其惟通才某
官查文徽克負美名早從交辟尋陟郎署升為王
臣法讞之難俾其參決而察情無不當持議無不
平俾止絶濫刑下知恥格率是幹用使持憲綱在
能振舉霜威肅清朝序爾其直躬以處衆正色以
當官糾繆繩愆無或顧避陟明有典可不懋哉可
左常侍張義方可勤政殿學士
夫珥金貂直騎省以偹顧問非不重也而文學之
選宜又加焉某是號名儒久登華貫臺閣踐歴聲
實相符侍極而來當官無撓朕祗奉先烈勤求大
中諮訪闕疑籍爾稽古特加近職以示𨳩懷順美
弼違無忘讜直
楚州刺史劉彦貞可本州觀察使
敕懋官之旨非增秩不足以示寵行邊之任非進
號不足以申威施之其人是為令典某寬厚得衆
深沉有謀克荷家聲累&KR0574;朝寄百城觀政三郡底
寕而長淮上游地雄師衆刺舉之職未極當官廉
問之權實諧僉議因是敷寵更佇厥成噫千里之
長三軍之帥任遇斯重勲庸是圖爾其敬哉無墮
乃力可
外祖母追封某國夫人
勑昔帝欽明義先敦序九族既睦萬邦以懷矧乃
推自業之恩䟽漏泉之澤有光茂典式表孝心外
祖母李氏麗德坤儀垂訓内則儲慶漸生民之什
顯䰟𨳩石窌之田肆予渺躬弗忘祗禀而嗣&KR0574;鴻
業若涉大川奉長樂以自寕過躍龍而軫念追遠
之數宜有加焉是用進啓大邦載崇懿號昭示戚
里知予永懷可
大理卿判戶部刁紹可工部尚書
勑周禮六卿皆有軍政漢制尚書奏事禁中歴代
親重也如是今予有命亦屬其才某官刁紹始以
幹能屢參繁劇向由卿寺踐歴省垣制國用而無
違登生齒而有羡丕顯成績是為才臣今朕祗嗣
丕圖永德司會俾率諸吏表於南宫爰陟冬卿式
申慶澤爾其欽承彛訓修舉官司無忘克終以忝
殊渥可
兵部侍郎張義方可左常侍
勑某珥貂服冕侍從獻替騎省之任也必以儒學
大僚端方名士入&KR0574;兹選允叶茂章而爾義方可
謂能矣踐歴臺省抑揚聲實純誠直道造次靡忘
今予眇躬嗣守丕訓弗惠厥德思聞讜言乃均慶
恩命為常侍從容左右敬佇嘉猷爾其念哉無渝
乃節可
太常少卿李貽業可宗正卿
勑先王睦親也必求宗姓之賢者朝行之名臣為
之表儀序其昭穆今我有命時惟舊章某官貽業
學以潤身文以行禮貞以幹蠱直以事君有一於
此是可嘉尚矧備四者非所謂名賢乎今朕嗣續
丕基敷遵慶澤是用選於掌樂為我司屬使吾宗
室有信厚之風非貽業而誰勉修厥官無忝多訓可
左司郎中陳繼善可工部侍郎
勑國有六職百工預其一焉我朝已來其選尤重
矧自尚書郎而擢拜者不其鮮歟某官陳某以幹
蠱之才克(今上御名)之美亟更庶尹遂歴省垣委之以繁
雜之務而事盆眀兼之以㩁筦之司而利不匱弘
羊心計亦莫加焉屬朕出震嗣圖施令布慶二卿
之任頗難其人今以繼善為之爾其可以稱職噫
大僚之體存乎簡昜興利之要在乎廉平無渝乃
誠以撓我法可
水部郎中判刑部蕭儼可祠部郎中賜紫
勑某官蕭儼夫王者之為政也任能舉直理刑懋
功如斯而已矣今秋官卿佐皆闕爾儼實專其司
定法察情克舉攸職切言直氣屢聞於朝靡私厥躬何
其愛朕之深也方將圖效適屬均恩是用就升名曹仍
加命服俾耀省闥時予寵章爾其念哉無易乃心無回
乃行决獄以寬簡當官以公平一心克終予慎嘉汝可
屯田郎中李景進可工部郎中
勑某官李景進昔漢館陶公主為子求郎而不得
何者非其人也今汝景進亦吾外戚而謹愿儒雅
好學善言久為臺郎頗副時望故均慶澤擢轉名
曹彼漢推公而吾奬善兩得其道不亦宜乎
徐公文集卷第七
