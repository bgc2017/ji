徐公文集卷第八
東海徐口口口鉉
張援可司農卿制李潯正授江都令制
潘處常可金部郎中制高越可檢校水部郎中制
景逵檢校司空制景廸可檢校左僕射制
鄭延樞可清江縣令制艾筠可江都少尹制
閻度可江寕府參軍制馮倜可秘書省正字制
李景述可虞部郎中制趙丕可司農卿制
成幼文可主客員外制袁時可浙西判官制
喬厈舜可浙西掌書記賜紫制
查文嶶可樞密副使制頼彦回可浙西推官制
周弘祚可池州刺史制鮑濤可虔州判官制
閻居常可檢校司空制
韓熙載可兼太常博士制
張緯可句容令制高越可水部郎中制
趙仁澤寕國軍都虞候制
高弼可元帥府書記制
孔昌祚可泗州刺史制
方訥可東都留守判官制
張師古可校書即制
王崇昭可江西觀察衙推制
沈翺可大理司直制
李厈明可中書侍郎制
翟延祚可水部員外郎制
唐顥可監察御史制
馮延魯可勤政殿學士制
林廷皓貴授制
告天地文
祭世宗皇帝文
太府卿張援可司農卿兼大理寺事
書曰任官惟人又曰惟刑之恤朕服斯道因&KR1551;而
行某官張援為性端方處衆和雅貞亮足以幹事
哀矜足以得情亟更攸司弗易時用因予有慶期
爾盡才命為大農俾掌廷尉於戲庶獄之慎不可
忘也單辭而行不可為也平反伏念夜思晝行尚
于措刑體我求理敬之哉
權知江都令李潯正授
勑四京令之重也其選惟一是必試可以進之均
慶以寵之盖欲慎厥官而安其政也某官李潯屢
為長吏綽有能名東夏之理不昜其&KR0894;事簡俗便
予甚多之爰用加恩俾從真授勉欽朝奬無懈乃
心可
和州司馬潘處常可金部郎中
勑先王之制官刑也過無所隠其肆大眚也善靡
有違無私之義於是乎在某早服時望亟更臺郎
予在東朝列于賓席旋貳廷尉實奉邦刑偶違伏
念之言遽貽一黜之命今朕祗嗣丕業誕敷慶恩
豈以職事之愆遂忘罇爼之舊是用召自近郡陟
于南宫勉承寵光以永無各可
浙西判官高越可檢校水部郎中賜紫
勑王者之建藩輔也必命重臣以臨之又擇賢士
以佐之政成當遷留而增秩古之制也高越以儒
學淹雅見稱于時頃自南宫直于東觀筆削之言
方勵弓旌之禮是求從事大邦率多婉畫有嘉令
望爰屬慶恩俾假正郎仍紓紫綬服我加等之命
無懈盡規之心
安陸郡公景逵檢校司空太府少卿
勑夫太上立德其次親親能兼之者鮮矣惟是具
美屬扵我朝某孝友資身貞幹為質守樞機而無
悔居富貴而不驕藹然善聲成此嘉氣朕肇襲丕
業廣覃慶恩矧有名臣近在宗属是用假以空土
列於亞卿仍進崇階併示優寵於戲行爲民則爾
其勿忘愛克厥威朕不敢尚服我多訓永揚令圖
保定郡公景廸可朝散大夫檢校左僕
射賜紫
勑歴選列辟見其睦親名器之難必當慎簡信不
可私於其屬也故我䟽寵務先推公保定郡公景
廸静惟端方動必孝敬佩師友之訓成信厚之風
宗室之間問望尤著屬我嗣服之始叶於立慶之
恩爾其率循令猷惠廸前烈勿驕勿惰以永乃成
左拾遺鄭延樞可清江縣令賜緋
勑夫邑令之有聲者入奉清列諫官之滿歲者出
宰百里盖朝廷憂民立政之意也某官早歴宦緒
無廢官常擢參禁垣克服彛憲而南楚大邑長吏
尤難命自周行往宣朝旨仍加朱紱以示殊恩無
易乃心勉修所職
浙西判官艾筠可江都少尹
勑天下之大建親分陜以尹之東夏之重選能設
貳以維之兹用安民而政舉也某官艾筠識量純
素學術通明奉我束朝周知其善輟借侯幕載揚
令名海隅之康筠有其力夫以亞尹之難如彼而
有適用之才若此俾&KR0574;慎選不亦宜乎勉勵公方
更施勤績
閻度可江寕府參軍
勑鄉貢明經閻度士子𧺫家而預清級者盖亦有
之自非才地兼茂則不能光朝命而叶時論矣以
爾名父之子自強不息學業履行實浮於名屬予
出震之初成我多士之世俾掾天府以漸亨衢無
忘益恭更揚令問
馮倜可祕書省正字
勑五品子馮倜蘭臺圖書之府𧺫家而預之自非
有才孰克處此以爾早服嚴訓實揚令名勵學檢
身如恐不及成爾嘉器冨我士林俾授初資以漸
清貫無忘詩禮之學以益刊正之勤可
舒州司馬李景述可虞部郎中
勑王者用士其要惟公苟得其才近親何避某官
李景述承茂勲之後秉素士之風頗有美名聞於
戚里郡丞之任為久臺郎之位為宜俾䟽慶恩改
授清級無忘師友之訓以奉朝廷之儀
江州判官趙丕可司農卿
勑王者之正百官也黜其有過其肆大眚也許以
自新則邦典行而朝恩浹矣某官趙丕謹行以處
衆克勤以在公臺省踐更誠心不替故先皇奬用
寄以準繩而靡逹官常自罹常憲朕纉承鴻業廣
布慶恩以其久列班行偶因迷謬特申渥澤俾授
正卿勉勵乃心佇揚令望
江西推官成幼文可主客員外郎
勑諸侯之佐命於朝廷而治職有勞奏課稱最者
則當升閨籍𥙷為省郎蓋勸能取士之旨也某從
事大鎮於兹累年本以誠明濟之通敏論不阿謟
政無頗邪一方允釐爾實有力今予寵爾以立朝
之位命爾以司藩之官爾其敬哉無忝我陟明之典
洪州判官袁時可浙西判官
勅袁時朕以閧輔之大控制要津出保傳之重鎮
之以屏王室擇賓從之賢佐之以齊政經而特尹
縣神州理甚簡便運籌盛府言必端詳叶予柬求
宜授斯任夫潤之民固與洪無異而爾之操當與
初不渝則官業允釐而朝奬無替矣敬服斯訓往
勵乃司可
洪州掌書記喬厈舜可浙西掌書記賜
紫制
勑喬厈舜朕以師傅之重敬而不違式遂便安俾
臨關輔而軍旅之事不可無佐奏記之任不可非
才聞厈舜以高文受知以直道從事歷歲斯大弘
益居多故因其賓席之資加以紫綬之貴改轅東
適從吾上公無替初心以忝朝命
知雜御史查文徽可𧺫居郎樞密副使
勑秉記言之筆以侍左右受司聦之寄以典出納
並居二職其可非才某官查文徽儒雅表文忠厚
成質早踐華貫時爲名臣以南宫清望之資當憲
府雄極之任提綱有序而衆目以理正身自處而
周行以清物論與之予用嘉尚居中理極不亦可
乎噫為朕腹心注人耳目執節一懈悔咎隨之爾
其慎之無忝吾命可
潤州丹徒令顧彦回可浙西推官
勑長人之吏親職為勞觀風之佐坐籌為異均其
所任是曰優恩某官顧彦回以清節士風嘗參王
府以耆年篤行出字齊民課績尤異自當優寵驅
馳州縣非為所宜俾陟賓階奉我元老優游盛府
足以光華
撫州刺史周弘祚可池州刺史
朕以將復淳風務先理道思得良二千石以安我
民儻副簡求迭授大郡斯盖布政懋官之旨也某
官周弘祚勲臣之子雅有父風自服佩恩華踐更
事任訓齊武力能得士心綏懷邊戎克壮兵略俗
阜秩滿序勞當遷朕觀其才可謂良矣青陽名郡
控制中流前所任者咸屬重望今以授爾爾其欽
哉進爵升階式示兼寵苟勤節弗昜池人來蘇考
續策勲吾有彛典
吉州判官鮑濤可虔州判官
勑虔之爲鎮俗雜地廣化不可一時生寇攘&KR0841;蒲
既平閭井思又可以佐吾良帥而寕吾齊民者亡
聞某官鮑濤久倅列郡克&KR1551;官常從政以和理劇
無滞况虔吉隣郡聲績素彰便道之官率舊爲用
副兹慎選誰曰不然爾其敬承無忝明訓
給事中閻居常可金紫檢校司空充廬
州節度副使
勑王者推念舊之心申優賢之旨官序出處從其
所安諒不可滯於一方也某官閻居常執心沖粹
爲學精博修賢人之業多長者之言粤予纂承實
重舊德俾掌駮議直于瑣闈而無妄之疾未痊貞
退之請彌切重違誠願抑此朝恩俾佐藩方式便
頥飬金印紫綬邦土憲司併伸寵光以示優渥陟
明之典當俟有瘳可
虞部員外郎史館修撰韓熙載可太常
博士
勑某官韓熙載朕以因心之感同軌有期嚴恭禋
祀仍從此始求所以節豐儉而振廢闕者屬于禮
官慎選其人必在時彦以熙載學問精贍辭氣亮
直本以通識濟之竒文惟名與實咸副是命故輟
自東觀列於曲臺使代稱禮樂之盛吾實有望於
爾勉之哉
虞部員外郎史館修撰張緯可句容令
勑為政之要在乎安民長人之利在乎慎選故吾
用古道擇尚書郎而命之某官張緯學問該通辭
藝精絶自東朝載筆石室抽文朝論藹然以為名
士矧又洞識理體周知物情是為通才何適不可
王畿大邑既庶而富籍爾敏惠為吾教之仍假臺
郎以申朝奬苟聞報政豈恡加恩可
浙西判官高越可水部郎中
勑多士之世副臺郎之選者前代謂之賢乃知三
署之屬例無輕授某官高越早踐朝序嘗為史臣
當官有聲聚學不倦頃屬上將出臨大藩輟參入
幕之資備觀理劇之用府罷赴闕時名益高司川
之秩俾從真授無忘職業以荷朝恩
左監門將軍趙仁澤可寕國軍都虞候
勑南藩之寄宣城為最師勁而衆地近而雄故朝
命列校以貳軍事所以重其威令也某官趙仁澤
名將之子頗有父風在軍積年武略精練出寕大
邑歸預禁營副予簡求俾隷宣部往綏乃績無替
前勞
左司郎中高弼可元帥府書記
勑某官高弼王者之用師也必先以文告之命訓
誓之辭故戎車之往記室為重而朕前委愛弟實
司邦政今命爾弼使典軍書任才責功其意斯在
矧弼嘗參西掖尋履南省所歴之任籍籍有聲今
能奮雄辭而塞慎選陟明之典予豈忘哉
左領軍將軍孔昌祚可泗州刺史
勑左領軍衛將軍甲仗宫城營造等使孔昌祚朕
以長淮北偏隔閡戎夏惟彼泗口實當要衝凡為
守臣㒺不慎選而昌祚以貞幹事以勤𢡟德周廬
廵徼之政宫禁繁劇之司董齊典理靡有違者歴
歲且久秉心不渝朕觀其才可為邊將授以符竹
付之臨淮爾其揚我武威修乃郡政登於考功之
籍以塞任能之恩可
水部郎中方訥可主客郎中東都留守
判官
勑某官方訥朕以分陜之任非親賢不可故迭用
子弟以居守復以佩觹之齒唯訓導是務故慎選
名德以從行而朕在東朝先皇命爾訥列我賓席
恭慎文雅抱其風度將順規諷揖其忠誠尋又奉
予愛子益固是道今所授任非訥而誰客曹正郎
留臺幕職往示兼寵爾其敬哉乃心不渝懋典寕忘
秘書郎田霖可東都留守廵官
勑某官田霖朕命愛子表正東夏管記之任罇爼
之間唯才與行乃可是選而朕在儲貳則嘗知霖
文藝直心綽有餘𥙿累參載筆之任近登祕籍之
司列於王官頗叶時望授以留臺之職副兹託乘
之求爾往敬哉無忝予命
前山楊縣尉張師古可祕書省校書郎
勑王者之行慶也奬能振滯赦過責功如斯而已
矣某前為縣佐以公事罷免而聞其立身修已有
足多者故從其滌瑕之命升諸祕籍之司往服乃
官勿重而悔
江州錄事𠫭軍王崇昭可江西觀察衙推
勑某官王崇昭西南大藩庶政繁會獄訟之理欽
恤是先重輕一隳手足無措必得朝士以典掌之
而聞崇昭可當斯任往涖乃職無忘益恭
前舒州錄事參軍沈翺可大理司直
勑某蔭籍從事以儒術資身蓬閣曳裾早揚聲問
侯藩載筆亦懋勤勞向事圭符實司綱紀州縣之
職非其所長既失儀型遂從罷秩今慶賞斯浹一
青咸矜復爾名籍俾參棘寺吾不記過爾其自修
前舒州刺史李厈明可中書侍郎
勑朕以不德恭承丕基思聞獻替之言以自𨳩悟
故以侍從之列尤用簡求矧乃職奉詔命地參公
輔歴代精選可虛授乎某以風度爽邁克嗣遺(今上御名)
以文章弘雅累踐清途先皇器之任遇尤重故其
冠翰苑掌天官長憲臺肅千里靖恭於位績用有
成舒人既康執璧來覲宜加䟽等之命擢為鳳閣
郎敬之哉夫出為諸侯非不貴也入首三品非無
位也持重足以鎮物納忠足以報我厈正不逮予
有望焉
歙州推官觀察翟延祚可水部員外郎
勑某以外諸侯吏入為尚書郎者非推恩酬勞何
以臻此聞爾宰百里佐廉車皆有政能宜當選任
往袛乃事無忝予恩
大理司直唐顥可監察御史
勑某夫御史之列皆一時之清選而貴仕所由漸
也聞爾執心有常從事以直持刑甚平允當官有
勤勞故升諸朝廷俾之察視爾其懋乃才用修我
紀綱無傾側糾訐以爲能無依阿顧避以自守勿
貽爾悔以忝予恩
禮部員外郎馮延魯可中書舍人勤政
殿學士
勑侍從庶職搃同清要若乃參書殿之列備切問
之重使如綸之命式光人文無詢之言不入吾耳
所寄若是其選可知某惟望與才皆副是任况東
畿亞府有理劇之用南宫禮典多伏奏之勤俾膺
簡求必叶虛佇夫前言往行爾所祗服正辭讜議
予之嘉聞無從非彛以忝多訓
筠州刺史林廷皓責授制
勑恥過作非言不顧行為臣如此在法難容某頃
自歸朝頗推有勇俾之為將所以圖功及封疆多
難之時車徒四出之際遂能激揚壮節指之師旅
付以圭符而畏懦屢聞遁逃不暇震驚城守詿誤
軍謀當此之時已宜行法予以義深罪已功在止
戈既屈身以弭兵乃含垢而務德復移郡寄仍綰
使權苟奏課之有聞亦在人而何棄未終考績爰
掇訟辭猶且累上表章屢言(今上御名)䧟洎遣使明徵其
其辭乃自滁楊罷郡已來筠州移任之後侵漁公
帑積數且多干犯詔條為罪不一證據明具詞理
並窮殊不省非更為文過謂競厮飬為恥以對獄
官為羞欲盖彌章侮我何甚其武勇也既如彼其
誠心也又如此儻猶弘恕何以律人尚以君臣之
間務全終始特從薄貶庶克自新勉荷寬恩無重
而悔
告天地文
臣以寡昧叨嗣慶基對越上玄申飬長樂側身恭
巳靡敢荒寕而聖尊后自夏秋已來寝膳違裕醫
藥備竭禱祠必至數月於是有加無瘳憂勞之誠
不知所措敢陳蠲潔仰告威靈伏惟精懇上通玄
恩錫祐哀臣烏鳥之志憫臣欒棘之心使六氣惟
和百祥荐䧏冀於旦夕速就康寧臣内顧眇躬弗
明於道方深慈訓之益欲報劬勞之恩烝烝之懷
區區於是隳瀝肝膽以俟鍳臨
祭世宗皇帝文
稽古靈命造圖伊始聖人既生萬物咸理玄功格
而高謝令問垂而不已通玉帛於無外執豆籩而
萃止盖百代之不易言皇猷之至美恭惟盛德乃
聖乃神爰初纉服舊邦惟新瞻顧函夏實始經綸
三驅示禮四載彌勤濟之以武守之以文降鍳廻
慮全國庇民既戢兵而禁暴咸服義以歸仁功成
理定返朴還淳羣賢在位百度惟貞方將致宣王
之薄伐焚老上之龍庭還師衽席檢玉云亭何祝
夀之無感忽綴衣之在辰嗚呼哀哉神袝軒丘化
流南國率感義以孺慕共銜哀而腷臆日月以之
匿曜煙雲為之改色痛輯瑞之長違恨攀髯而不
得嗚呼哀哉永惟下國獲嗣餘基奉天光而不早
順文告以何遅仰霆電之震以警其失賴陽春之
澤以赦其迷既賓禮之加厚亦恩情之過私大信
有千齡之固承歡無再稔之期覧訃書而慟絶捧
遺賜以漣而嗚呼哀哉集同軌於七月遏八音於
四海喬山之冠劔長掩灞涘之川原不改敢荐忠
信敬陳脯醢庶有感而必通願䧏神而如在
徐公文集卷第八
