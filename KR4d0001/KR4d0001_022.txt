徐公文集卷第二十二
東海徐口◍◍鉉
送曾直館歸寕泉州
常憐客子倦征岐誰似曾郎得意歸廳瑣石渠封
簡册手持仙桂拜庭闈舟横劍浦凌清瀨馬過猿
嵓點翠微却笑遼東千歲鶴下來空歎昔人非
送樂士知舒州
憶在同安郡誰知是勝游仙山常獨往騷客自忘
憂暫别經多難勞生已白頭羡君驅蒨旆兼得漱
清流民俗常如古風光最稱秋短歌聊抒意為我
謝沙鷗
送慎大卿解官侍親
聖朝無事九卿閒藹藹東門綵服還舊日高名齊
汲鄭今朝至行似曾顔更憐霜髩垂玄髮猶恨深
居遠舊山老鶴乘軒真自媿徘徊空在稻梁間
代書寄泗州錢侍郎
𧺫部紆兩綬恢恢刃有餘既為侍中郎又復專城
居無久戀鈴閣早應還直廬浚川春水滿珍重寄
䨇魚
寄舒州樂學士
皖伯臺前綠樹春吴塘初下碧溪分舊遊風景長
牽夢遥羡高齋望白雲
送吳支使之長安
幕府清資新雨露高陽舊第久塵埃百年遺老知
誰在應喜遼東鶴下来
和譚鍊師見寄
一别高人世事多歸山歧路轉蹉跎定知上藥延
衰齒每憶玄談飬太和任道人生如夢寐也從時
態𧺫風波錦嚢真籙遥相許只待飊輪更一過
和錢祕監與邊諫議南宫同直贈答
筵上詩題共筆牀罇前酒興話高陽心清自覺官
曹簡院静先知節候凉南國少年推貴重東堂前
軰譲賢良好看䨇鳳追飛處明粉新塗紫界牆
送周郎中還司
憶在廬山始識君當時惟擬共眠雲那知身計關
前定却向人間逐世紛紫閣峯前欣獨往銀臺門
裏歎離羣青嚢舊有登真訣莫遣閒人取次聞
太師相公挽歌詞二首
巖廊舊德漢儲師富貴優游自古稀四序不能違
代謝九原誰可與同歸精神恍惚騎龍尾功業紛
綸在虎闈惆悵鳴珂洛陽道素車丹旐奉靈衣
風流安石在東山曾許從容妓樂間傾盖算来能
幾日逝川東去不知還北邙原上寒雲結鄭國門
前曉月彎祖奠欲收賓御散滿衣零淚掩衰顔
送贊寕道人歸浙中
故里夫差國高名惠遠師君恩從野逸歸棹逐凌
澌舊訪雖無念牽懷亦有詩因行過秦望為致李
斯碑
和元少卿送越僧
塵機息盡一真僧唯有林泉捨未能蓮社故人今
暫别稽山舊隠與誰登時清豈覺前游改道勝寕
辭白髮增遥羡高齋吟望處孤雲野鶴是親朋
代書寄談鍊師
朱山松桂翠連雲中有清虚小隠君密餋丹砂存
正氣静披瓊藴誦真文塤箎金石心常在圭組煙
霞路自分憑仗鄉人傳尺素山前驚起白羊群
送鄭先軰及第先歸
春晩緱山路華光滿翠微憐君持郄桂歸去着萊
衣故國幾人在浮生萬事非唯當拭病眼看子九
霄飛
送高先軰南歸
鄉國悲前事風光屬後生名從天上得身入故都
行草色初裁綬鵬飛不算程自憐枯朽思相送剰
含情
送嚴秀才下第東歸
世胄今為旅多才嬾自營坦懷君子道惜别故人
情歸棹春潮滿郊居海月明雄文不輕售湏待最
高名
送周味道秀才東歸見别依韻
庭闈勞夢想孤棹度江關駿馬猶論價荆藍且抱
還晩花縈綵服疎雨映家山頻見春官說明年待
鑄顔
送曾秀才
塗水神仙宅仙山夹縣樓吾孫好詩句歸詠故鄉
秋紫竹遮書幌紅蕉拂釣舟東堂有平路莫謁外
諸侯
寄玉笥山沈道士
珍重江南沈鍊師未曾相識久相思已全真氣能
從俗不墜家風善賦詩玉笥共游知早晚金貂回
顧覺喧卑多慙書札遥相問更望刀圭換白髭
和錢祕監旅居秋懷二首
秘監疎朝謁門前長綠苔未愁玄鬢改且喜素秋
來獨坐翻棋勢閑行繞藥栽凉風入書幌時動水
沉灰
閒静無凡客開罇共醉醒琴調碧玉調書展太玄
經酒熟看黃菊詩成寫素屏晚来蕭&KR0904;甚山鳥下
中庭
送元道人還水西寺
李白高吟處師歸掩竹關道心明月静詩思碧雲
閑綠樹凌寒雪飛泉響遍山自慙丘壑志皓首不
知還
送李秀才歸建安
昔聞武夷士皆是帝曾孫李君即其人命舛道常
存愛子已折桂華組耀閨門吾身可拂衣綵服歸
丘園捧觴慶北堂其樂不可言清溪環幽居遠岫
横前軒弹琴詠招隠芳意飄若蘭老夫無此分何
必矜弹冠
和季太保寄刀秘書
名位雖卑道自光訟庭無事俗平康簾間尚覺琴
牀暖院静偏聞酒甕香餋性已知無病染持廉唯
恐有名彰主人莫訝暌違遠千仞由来有鳳翔
又和刁秘書寄李太保
百里臨民自可憐青雲何必籍階緣家貧聊欲資
三徑政簡無非草太玄處衆忘懷均物我程才不
噐任方員江湖相望真堪喜聚散悲歡盡偶然
送坊州賈監軍
聖主欲東封憐君四護戎鄉心經覇岸詩思省豳
風舊業今成旅朱顔已變翁忘懷一杯酒閑夜與
誰同
送李𥙷闕知韶州
南國求良牧中朝輟諫官君恩偏念遠臣節豈辭
難騎影過梅嶺溪聲上贑灘曲江宜訪古韶石好
憑欄詩景緣情遠民心逐政寬衰翁尋舊分為致
葛洪丹
送修武鄭主簿糾郡梓潼兼寄王舍人
八韻
杖策辭清浴驅車向梓潼棲鸞才乍展叱馭氣方
雄暫割趨庭戀將伸糾郡功詩清衝密雪别酒愬
寒風山水秦關外煙花錦里東府公名素重語椽
道仍同坐嘯新知洽隨行舊分通當令從此去不
復數文翁
和李秀才雪中求酒
雪英飄灑繞虚廊曉景沉沉朔吹狂銀闕晶熒摽
帝里桂華紛糅認仙鄉少年風味新吟動老叟襟
懷萬事忘自倒空罇酬絶唱書幃聊得泛寒光
送謝著作之濠梁
謝客乘軺去清和景物初淮流宜映月濠上好觀
魚吏事應微撓吟情自有餘偏州莫留滯東觀待
繙書
貢院鎖宿聞吕員懷使高麗贈送
聖化今無外征途莫惮賖揚帆箕子國駐節管寕
家去伴千年鶴歸逢八月槎離情恨華省持此待
疎麻
代書寄宋州錢大監
衰朽經煩暑慵將病共侵北牎時企足東望一披
襟秘監清罇滿平臺綠樹深年来書信少何以慰
離心
送錢先軰之虔州
子實東南美来參第一流從容持片玉談笑運前
籌贑石連雲秀廉泉帶月秋可憐行樂地况從板
輿遊
送阮洗馬之全州
望苑廻先馬山城駐使車塗中值歸㕍頻寄北来
書
觀燈玉臺體十首
吴歌楚舞玉詩新華燈蘭熖動魚鱗臺前共道明
如晝醉裏唯愁夜向晨
綺席金爐香正燃銅壺銀箭漏初傳天廻星月迷
燈燭風過樓臺度管絃
䨇闕重闉夜不關金車寳馬曉應還亭亭明月臨
瑶席灼灼華燈照玉顔
火樹燈山高入雲紅筵翠幄自成春游女有時還
解佩青樓何處不留人
帝京風景不曾秋萬戶千門夜更遊玓瓅銀鞍連
繡轂晶熒珠網挂瓊鈎
夜未央明月光熒煌九華燭交影照歌梁
敞麗譙披綺竂歌聲和夜漏火樹似花朝
星漢斜樂無涯明月千門雪銀燈萬樹花
撫雲敖吹玉簫豔舞廻羅袂香風閃步搖
日照花七香車歌舞平陽第經過趙李家
和李秀才端午日見寄
角黍菖蒲酒年年舊俗諳采衣君自樂白髮我何
堪静味瑶華句閒思玉柄譚報之長命縷祝慶在
圖南
送清道人歸西山
嘗憶潄甘醴洪崕藥臼旁今来眇如夢此景未曾
忘圭組老無味林泉路更長羡師從此去當暑扣
雲房
送張學士赴西川
右蜀分憂輟近臣翩翩旄節下青冥單車唯載支
機石夙駕長先使者星已有清風馳棧道猶酣别
酒過長亭佗年報政徵黃入留取文翁舊典刑
和李宋諤秀才贈蒯員外
性僻時難偶神清夀有餘曾施卓魯政(蒯累宰劇縣皆有善)
(政)舊講老莊書賤更襟懷放貧猶世利疎聖君將
就見慎勿買山居
送德明道人還東林
每憶曾遊處東林惠遠房老来情更重師去興何
長澗曲泉聲咽松深露氣香題詩寄楚老惆悵不
成章
送馮中允使蜀
莫笑皤然一病翁百年交分兩家同今朝倒屣迎
王粲舊日清談賞阿戎玉壘無辭軺傳送金閨初
喜姓名通青城山下逢仙客為說心丹未輟功
送新除國博徐員外知婺州
憐君盡室泛安流職重官新未白頭楚老歡迎歸
舊里春風留戀過楊州逢時肯更嗟庭樹属詠還
應上郡樓(殷仲文沈隠侯)宗黨故人鄉外少勤勤書札緩
離愁
送望江張明府
之官别是榮詔許侍親行温凊自為樂煙波不算
程山留丹竈室俗有故鄉情無使千年後空傳麴
令名
送廖舍人江南安撫
上天本愛民治亂當有時傷嗟江表人三災迭優
之如何遭盛明不能免流離王澤限遐遠孰云天
聽卑賢哉廖夫子盡忠不顧私朝聞青蒲奏暮見
軺車馳愚聞奉使者受命不受辭但使民瘼瘳無
憂國賦虧貞觀笑割股文侯諭治皮學古平生事
行行當在兹贈言聊執手願子副心期
送陳使君之同州
太守驅征旆翩翩西過關冰容先臘至膏雨逐春
還綠樹游沙苑高樓看華山從來京輔地出入盡
崇班
和元少卿雪
朔風飛雪偏遥天為瑞偏宜在臘前有客棹舟將
命友何人高卧共稱賢瑶花散亂紛臨席玉樹晶
熒爛滿川閒想冰容比君子始知姑射有神仙
送頵道人還西山
嘗憶洪崖澗穿雲路萬尋曾經照玄鬢未得卸朝
簪老去馳莊蝶年來有越吟羡師從此去舊隠翠
微深
送歷陽方明甫(方被召當授京官辝乞侍親因除歷陽令歷陽)
(余外氏舊邑)
古縣横江北絃歌似武城善辭金馬召欣着綵衣
行舊感河山色離愁浚水聲外門廬井在相送幾
重情
送李著作之漢陽
聞道驅征旆行行至漢陽初程微雨霽滿路落花
香遠宦心常適青雲去未妨惟餘親戚分惆悵上
河梁
賦二首
牡丹賦
伊牡丹兮灼灼其華擢秀暮春交光綺霞其氣則
胡香楚蘭其麗則湘娥趙娃向日争媚迎風或哀
爛如重錦粲若丹砂京華之地金張之家盤樂縦
賞窮欲極奢英豔既謝寂寥繁柯無秋實以登薦
有皓本以蠲痾其為用也寡其見珍也多所由來
者舊矣孰能遏其頽波
感舊賦送陳殿丞西使
兩綬威𬎼駟牡騤騤送子于行關中陜西惟天道
兮回復嗟人事兮推移昔百二之形勝今尋常之
藩維龍池閣道徒處所驪山仙館空崔嵬豈憐感
舊之遺老心如灰兮鬢如絲喜使者之得人美大
君之拔竒察為政之善否求斯民之癘疵庶吾奮
擥轡澄清之志致國風于貞觀𨳩元之時
徐公文集卷第二十二
