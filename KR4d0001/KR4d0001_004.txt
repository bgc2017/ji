徐公文集卷第四
東海徐□□□鉉
和蕭少卿見慶新居
湘浦懷沙已不疑京城賜第豈前期鼓聲到晚知
坊遠山色來多與静宜簪屨尚應憐故物稲粱空
自愧華池新詩問我偏饒思還念顦鷯得一枝
又和
驚蓬偶駐知多幸断鴈重聯愜素期當戶小山如
舊識上墻幽蘚最相宜清風不去因栽竹隙地無
多也鍳池更喜良鄰有嘉樹綠隂分得近南枝
送勲道人之建安
下國兵方𧺫君家義獨聞若爲輕世利歸去卧溪
雲挂席衝嵐翠携筇破蘚紋離情似霜葉江上正
紛紛
送許郎中歙州判官兼黟縣
嘗聞黟縣似桃源况是優游冠玳筵遺愛非遥應
卧理(許嘗宰涇縣)祖風猶在好尋仙(許宣平黟人得道)朝衣舊
識薰香史禄米初營種秫田大底宦游湏自適莫
辭離别二三年
送彭秀才南游
問君孤棹去何之玉笥春風楚水西山上断雲分
翠靄林間晴雪入澄溪琴心酒趣神相會道士仙
童手共携他日時清更隨計莫如劉阮洞中迷
和明上人除夜見寄
酌酒圍爐久愁襟默自增長年逢歲暮多病見兵
興夜色𨳩庭燎寒威入硯冰湯師無别念吟坐一
燈凝
正初和鄂州邊郎中見寄
潦倒含香客凄凉賦鵩人未能全卷舌終擬學垂
綸故友暌離久音書問訊頻相思俱老大又見一
年新
送劉司直出宰
之子有雄文風標秀不羣低飛從墨綬逸志在青
雲柳色臨流動春光到縣分賢人多静理未&KR1065;醉
醺醺
送從兄赴臨川幕
梁王籍寵就東藩還召鄒枚坐兔園今日好論天
下事昔年同受主人恩石頭城下春潮滿金柅亭
邊綠樹繁唯有音書慰離别一杯相送别無言
送龔員外赴江州幕
煩君更上築金臺世難民勞藉俊才自有聲名馳
羽檄不妨談笑奉罇罍元規樓迥清風滿匡俗仙
春畫障𨳩莫忘故人離别恨海潮廻處寄書來
送朱先軰尉廬陵
我重朱夫子依然見古人成名無媿色得禄及慈
親莫歎官資屈寕論活計貧平生心氣在終在静
邊塵
送德林郎中學士赴東府詩序
德林始以才術優贍入參近司旋以地望清雅寵
登書殿會東畿克復上以君有遺愛於淮海之都
故輟侍從之班攝尹正之任吾一二親友共餞行
舟鉉也不才請以言贈理大國若烹小鮮言不可
撓之也况亂後乎德林當本仁守信體寬務断大
兵之後民各思乂聽其自理任其自營為之上者
導其蒙遏其滛而已示之以聦明則民益迷拘之
以禁令則民重困棄仁則吏暴失信則衆惑急則
民傷不断則民懈慎此四者何往而不臧噫嘻吾
黨皆忘形者也平生以來胥會者幾何思當鷄犬
相聞舟輿不接𨳩口而笑携手而遊在吾蕇勉之
而已忘身徇國急病譲夷德林此行宜减離戀盍
各賦一物以為贈乎九月十七日序
得江奉送德林郎中學士喬舜上
掺袂向江頭朝宗勢未休何人乘桂楫之子過揚
州䬃䬃翹沙㕍漂漂逐浪鷗欲知離别恨半是淚
和流
得酒徐鉉上
酌此杯中物茱萸滿把秋今朝將送别他日是忘
憂世亂方多事年加易得愁政成頻一醉亦未減
風流
得菊蕭彧上
離情折楊柳此别異春哉含露東籬豔汎香南浦
杯惜持行次贈留插醉中廻暮齒如能制玉山甘
判頽
得遠山徐鍇上
瓜步妖氛滅崑崗草樹清終朝空極望今日送君
行報政秋雲静微吟暁月生樓中長可見持用減
離情
得水陳元裕上
上善湛然秋恩波洽帝猷漫言生險浪愷&KR1065;見安
流汎去星槎遠澄来月練浮滔滔對離酌入洛稱
仙舟
得新鴻别諸同志鍾蒨上
隨陽來萬里點點度遥空影落長江水聲悲半夜
風殘秋辭絶漠無定似驚蓬我有離羣恨飄飄類
此鴻
送陳先生之洪井寄蕭少卿
聞君仙袂指洪涯我憶情人别路賖知有歡娱游
楚澤更無書札到京華雲間驛閣連江静春滿西
山倚漢斜此處相逢應見問為言搔首望龍沙
送龔明府九江歸寕
茂宰隳官去扁舟著綵衣湓城春酒熟匡阜野花
稀觧䌫垂楊綠𨳩帆宿鷺飛一朝吾道泰還遂落
潮歸
和江西蕭少卿見寄二首
亡羊岐路媿司南二紀窮通聚散三老去何妨從
笑傲病來看欲嬾朝參離腸似線常憂断世態如
湯不可探珍重加飱省思慮時時斟酒壓山嵐
身遥上國三千里名在朝中二十春金印不湏辭
入麻衣曾此歎迷津卷舒由我真齊物憂喜忌心
即飬神世路風波自飜覆虚舟無計得沉淪(幕)
送薛少卿赴青陽
我愛陶靖節吏隠從絃歌我愛費徵君高卧歸九
華清風激頽波來者何以加我志兩不遂漂淪浩
無涯數竒時且亂此圖今愈賖賢哉薛夫子高舉
凌晨霞安民即是道投足皆為家功名與權位悠
悠何用誇携朋出遠郊酌酒藉平沙雲收遠天静
江闊片帆斜離懷與企羡南望長咨嗟
送高起居之涇縣
右史罷朝歸之官句水湄别我行千里送君傾一
巵酒罷長歎息此歎君應悲亂中吾道薄卿族舊
人稀胡為佩銅墨去此白玉墀吏事豈所堪民病
何可醫蔵用清其心此外慎勿為縣郭有佳境千
峯谿水西雲樹杳廻合巖巒互蔽虧弹琴坐其中
世事吾不知時時寄書札以慰長相思
宿茅山寄舍弟
茅許禀靈氣一家同上賓仙山空有廟舉世更無
人獨往誠違俗浮名亦累真當年各自勉雲洞鎮
長春
晚憩白鶴廟寄句容張少府
日入林初静山空暑更寒泉鳴細巖竇鶴唳眇雲
端拂榻安棋局焚香戴道冠望君殊不見終夕凭
欄干
題紫陽觀
南朝名士富仙才追步東鄉遂不廻丹井自深桐
暗老祠宫長在鶴頻來巖邊桂樹攀仍倚洞口桃
花落復𨳩惆悵霓裳太平事一函真跡鏁昭臺
贈奚道士含象
先生曾有洞天期猶傍天壇摘紫芝處世自能心
混沌全真誰見德支離玉霄塵閉人長在金鼎功
成俗未知他日飈輪謁茅許願同雞犬去相随
題碧巖亭贈孫尊師
絶境何人識高亭萬象含凭軒臨樹杪逆目極天
南積靄生泉洞歸雲鎻石龕丹霞披翠巘白鳥带
晴嵐仙去留虚室龍歸漲碧潭幽巖君獨愛玄味
我曾耽世上愁何限人間事久諳終湏脫羈鞅來
此會空談
題白鶴廟
平生心事向玄關一入仙鄉似舊山白鶴唳空晴
眇眇丹砂流澗暮潺潺嘗嗟多病嫵中藥擬問真
經乞小還滿洞煙霞互陵亂何峯臺榭是蕭閑
步虚詞五首
氣為還元正心由抱一靈凝神歸㒺象飛步入青
冥整服乘三素旋綱躡九星瓊童開後學稽首奉
真經
天帝黃金闕真人紫錦書霓裳紛蔽景羽服迥臨
虚白鶴能為使班麟觧駕車靈符終願借轉共世
情疎
聖主過幽谷虛皇在蘂宫五千宗物母七字祕神
童世上金壺遠人間玉籥空唯餘飬身法修此與
天通
何處求玄觧人間有洞天勤行皆是道謫下尚為
仙蔽景乘朱鳳排虚駕紫煙不嫌園吏傲願在玉
宸前
三素霏霏遠&KR0576;威凛凛寒火鈴空滅没星斗暁闌
干佩響流虛殿爐煙在醮壇蕭寥不可極驂駕上
雲端
留題
瑶壇醮罷晚雲𨳩羽客分飛俗士廻為報移文不
湏勒未曾游處待重来
和陳洗馬山莊新泉
已𨳩山館待抽簪更要巖泉欲洗心常被松聲迷
細韻急流花片落高岑便䟽淺瀨穿莎徑始有清
光映竹林何日煎茶醖香酒沙邊同聽暝猿吟
奉和七夕應令
今宵星漢共晶光應笑羅敷嫁侍郎斗柄易傾離
恨促河流不盡後期長静聞天籟疑鳴佩醉折荷
花想豔粧誰見宣猷堂上宴一篇清韻振金鐺
又和八日
微雲疎雨淡新秋曉夢依稀十二樓故作别離應
有以擬延更漏共無由那教人世長多恨未必天
仙不觧愁博望苑中殘酒醒香風佳氣獨遅留
和印先軰及第後獻座主朱舍人郊居
之作
成名郊外揜紫扉樹影蝉聲共息機積雨暗封青
蘚徑好風輕透白疎衣嘉魚始賦人争訟荆玉頻
收國自肥獨坐公廳正煩暑喜吟新咏見玄微(印以)
(南有嘉魚賦及第)
和致仕張尚書新創道院
梓澤成新致金丹有舊情挂冠朝睡足隠几暮江
清藥圃分輕綠松窗𧺫細聲飬高寕厭病默坐對
諸生(尚書時有瘖疾)
和尉遅贊善秋暮僻居
登高節物最堪憐小嶺疎林對檻前輕吹斷時雲
縹緲夕陽明處水澄鮮江城秋早催寒事望苑朝
稀足晏眠庭有菊花罇有酒若方陶令媿猶賢
和陳贊善致仕還京口
海門山下一漁舟中有高人未白頭已駕安車歸
故里尚通閨籍在龍樓泉聲潄玉牎前落江色和
煙檻外流今日君臣厚終始不湏辛苦畫䨇牛
京使廻自臨川得從兄書寄詩依韻和
珍重還京使殷勤話故人别離長挂夢寵禄不𨳩
身趣向今成道聲華舊絶塵莫嗟容鬢老詩句逐
時新
陪鄭王相公賦簷前垂冰應教依韻
牎外虚明雪乍晴簷前垂霤盡成冰長廊瓦疊行
行密晚院風高寸寸增玉指乍拈簮尚媿金階時
墜磬難勝晨飡堪醒曹參酒自恨空腸病不能
送禮部潘尚書致仕還建安
名遂功成累復輕鱸魚因𧺫舊鄕情履聲初下金
華省帆影看離石首城化劔津頭尋故老同亭會
上問仙卿冥鴻高舉真難事相送何湏淚滿纓
和尉遅贊善病中見寄
仙郎移病暑天過却似冥鴻避罻羅晝夢乍驚風
動竹夜吟時覺露霑莎情親稍喜貧居近性懶猶
嫌上直多望苑恩深期勿藥青雲岐路未蹉跎
池州陳使君見示游齊山詩因寄
往歲曾遊弄水亭齊峯濃翠暮軒横哀猿出檻心
雖喜傷鳥聞弦勢易驚病後簪纓殊寡興老來泉
石倍關情今朝池口風波静遥賀山前有頌聲
再領制誥和王明府見賀
蹇步還依列宿邊拱辰重認舊雲天自嗟多難飄
零困不似當年膽氣全雞樹晚花疎向日龍池輕
浪細含煙從來不觧為身計一葉悠悠任大川
送高舍人使嶺南
西掖官曹近南溟道路遥使星將渡漢仙掌乍乘
潮柳映靈和拆梅依大庾飄江帆風淅淅山館雨
蕭蕭陸賈真迂闊終童久寂寥送君何限意把酒
一長謠
和王明府見寄
時情世難消我道薄宦流年厄此身莫歎京華同
寂寞曾經兵革共漂淪對山開戶唯求静貰酒留
賓不道貧善政空多尚淹屈不知誰是觧憂民
和方泰州見寄
逐客恓恓重入京舊愁新恨兩難勝雲收楚塞千
山雪風結秦淮一尺冰置禮筵空情豈盡投湘文
就思如凝更殘月落知孤坐遥望船牎一點星
文獻太子挽歌辭五首
國有承祧重人知秉哲尊清風來望苑遺烈在東
藩此日升緱嶺何因到寝門天高不可問煙靄共
昏昏
夏啓我君子周儲上帝賓音容一飄忽功業自紛
綸露泣承華月風驚麗正塵空餘商嶺客行哭下
宜春
出處成交譲經綸有大功淚碑瓜步北棠樹蒜山
東百揆方時叙重離遂不融故臣偏感咽曾是歎
三窮
甲觀光隂促園陵天地長蕭笳咽無韻賓御哭相
將盛烈傳彛鼎遺文被樂章君臣知巳分零淚亂
無行
綵仗清晨出非同齒冑時愁煙鏁平甸朔吹繞寒
枝楚客來何補緱山去莫追廻贍飛蓋處揜袂不
勝悲
送王員外宰德安
家世朱門貴官資粉署優今為百里長應好五峯
游柳影連彭澤湖光接庾樓承明湏再入官滿莫
淹留
以端谿硯詶張員外水精珠兼和來篇
請以端谿潤醻君水玉明方圓雖異器功用信俱
呈自得山川秀能分日月精巾箱各珍重所貴在
交情
奉使九華山中塗遇青陽薛郎中
故人相别動相思此地相逢豈素期九子峰前閒
未得五谿橋上坐多時甘泉從幸余知忝宣室徵
還子未遅且飲一杯消别恨野花風𧺫漸離披
奉命南使經彭澤(值王明府不在留此)
遠使程途未一分離心常要醉醺醺那堪彭澤門
前立黃菊蕭疎不見君
南都遇前嘉魚劉令言游閩嶺作此與之
我持使節經韶石君作閒遊過武夷兩地山光成
獨賞隔年鄕思暗相知洪涯壇上長岑寂孺子亭
前自别離珍重分岐一杯酒強加飡飯數吟詩
閣皂山
殿影高低雲揜映松隂繚繞步徘徊從今莫厭簮
裾累不是乘軺不得來
玉筍山留題
仙鄕會應遠王事知何極征傳莫辭勞玉峯聊一
息形骸已銷散心想都凝寂真氣自清虚非關好
松石九仙皆積學洞壑多遺跡遊子歸去来胡爲
但征役
廬陵别朱觀先軰
桂籍知名有幾人飜飛相續上青雲解怜才子寧
唯我遠作卑官尚見君嶺外獨持嚴助節宫中誰
薦長卿文新詩試爲重高詠朝漢臺前不可聞
文彧少卿文山郎中交好深至二紀已
餘暌别數年二子長逝奉使嶺表塗次
南康弔孫氏之孤於其家覩文彧手書
於僧室慷慨悲歎留題此詩
孫家虚座弔諸孤張叟僧房見手書一紀歡游今
若此滿衣零淚欲何如腰間金印從如斗鏡裏霜
華已滿梳珍重遠公應笑我塵心唯此未能除
朱處士相與有山水之碩見送至南康
作此以别之
憐君送我至南康更憶梅花庾嶺芳多少仙山共
遊在願君百歲尚康強
清明日清遠峡作
嶺外春過半途中火又新殷勤清遠峽留戀北歸人
廻至南康題紫極宫衷道士房
王事信靡盬飲冰安足辭胡為擁征傳乃至天南
陲天南非我鄉留滯忽踰時還經羽人家豁若雲
霧披何以寬我懷老莊有微辭逹士無不可至人
豈偏為客愁勿復道為君吟此詩
和歙州陳使君見寄
新安風景好時令肅轅門身貴心彌下功多口不
言韜鈐家法在儒雅素風存簮履陪游盛鄕閭俗
化敦臨牎山色秀繞郭水聲喧纖絡文章麗矜嚴
道義尊樓臺秋月静京庾晚雲屯暁吹傳衙鼔晴
陽展信旛一篇貽友好千里倍心論未見歸驂動
空能役夢䰟
和賈員外戩見贈玉蘂花栽
瓊瑶一簇帶花來便斸(蒼苔手自栽喜見唐昌舊)
顔色為君判病酌金罍
光穆皇后挽歌三首
仙馭期難改坤儀道自光閟宫新表德沙麓舊&KR0574;
祥素帟尭門揜凝笳畢陌長東風惨陵樹無復見
親桑
永樂留虚位長陵啓夕扉返虞嚴吉仗復土揜空
衣功業投三母光霊極四妃唯應彤史在不與露
花晞
隠隐閶門路烟雲曉更愁空瞻金輅出非是濯龍
游德感人倫正風行内職脩還隨偶物化同此畏
軒丘
嚴相公宅牡丹
但是豪家重牡丹争如丞相閣前看鳳樓日暖開
偏早雞樹隂濃謝更難數朵巳應迷國豔一枝何
幸上塵冠不知更許憑欄否爛漫春光未肯殘
侍宴賦得歸鴈
夜静羣動息翩翩一雁歸清音天際遠寒影月中微
何處雲同宿長空雪共飛陽和常借便免與素心違
又賦早春書事
苑裏芳華早皇家勝事多弓聲逹春氣奕思飬天
和煖酒紅爐火浮舟綠水波雪晴農事𧺫擊壤聽
𢋫歌
薔薇詩一首十八韻呈東海侍郎
太尉中書令鄭王從善
綠影覆幽池芳菲四月時管絃朝夕興組繡百千
枝盛引墻看遍高煩架屢移露輕濡綵筆蜂誤拂
吟髭日照玲瓏幔風摇翡翠帷早紅飄蘚地狂蔓
挂蛛絲嫰刺牽衣細新條窣草垂晚香難暫捨嬌
態自相窺深淺分前後容華互盛衰罇前留客久
月下欲歸遅何處繁臨砌誰家密映籬綘羅房燦
爛碧玉葉参差分得慇懃種𨳩來遠近知晶熒歌
袖袂柔弱舞腰支膏麝誰將比庭萱自合嗤勻粧
低水鑑泣淚滴烟𩅰畫擬憑梁廣名宜亞楚姬寄
君十八韻思拙媿新竒
依韻和令公大王薔薇詩
綠樹成隂後羣芳稍歇時誰將新濯錦挂向最長
枝卷箔香先入凭欄影任移賞頻嫌酒渴吟苦怕
霜髭架迥籠雲幄庭虚展繡帷有情縈舞袖無力
罥遊絲嫰蘂鸎偷采柔條柳伴垂荀池波自照梁
苑客嘗窺玉李尋皆謝金桃亦暗衰花中應獨貴
庭下故開遅委豔粧苔砌分華借槿籬低昂勻灼
爍濃淡疊參差幸植王宫裏仍逢宰府知芳心向
誰許醉態不能支芍藥天教避玫環衆共嗤光明
烘晝景潤膩裛輕𩅰麗似期神女珍加重衛姬君
王偏屬詠七子盡搜竒
和門下殷侍郎新茶二十韻
暖吹入春園新芽競粲然才教鷹觜折未放雪花
妍荷杖青林下携筐旭景前(採茶湏在日未出前)孕靈資雨
露鍾秀自山川碾後香彌遠烹來色更鮮名隨土
地貴味逐水泉遷力藉流黃暖形模紫筍圓(茶之美者)
(有圓捲紫筍)正當鑚柳火遥想湧金泉(陽羡茶山有金涉泉修貢時出)
任道時新物湏依古法煎輕甌浮綠乳孤竈散餘
烟甘薺非予匹宫槐讓我先(槐芽亦可為茶)竹孤空冉冉
荷弱謾田田解渴消殘酒清神减夜眠十漿何足
饋百榼盡堪捐采擷唯憂晚營求不計錢任公因
焙顯陸氏有經傳愛甚真成僻嘗多合得仙亭臺
虚静處風月豔陽天自可臨泉石何妨雜管絃東
山似蒙頂願得從諸賢
徐公文集卷第四
