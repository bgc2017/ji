徐公文集卷第十八
東海徐◍◍◍鉉
御製春雪詩序後序
御製雜說序北苑侍宴詩序
文獻太子詩集序翰林學士江簡公集序
蕭庶子詩序成氏詩集序
御製春雪詩序
臣聞堯尚文思書有諫言之目漢崇儒學史稱好
道之名所以澤及四海化成天下其後迂闊王道
蕩摇淳風正始之音闕而莫續魏帝浮雲之句不
接輿詞王融曲水之篇無聞聖作將興古義允属
昌期我皇帝陛下常武功成右文業廣明踰日月
不以聖智自居思掞雲天不以才能格物其或南
薰有懌東作無憂民思秋稼之娱物茂冬蒸之禮
恩覃在鎬調振横汾天籟發音疇非聳聽乾文垂
象寕隔仰瞻信可以暢列聖之謨猷變生人之耳
目者也於是歲躔作噩序首青陽玄鳥司啓之明
晨白獸稱觴之節日有唐中興之一紀皇上御曆
之七年地平天成時和歲稔衢樽之味普洽玄風
擊壌之聲散為和氣同雲竟野朔雪飛空急勢随
風影亂東郊之仗凝華接曙光浮元會之筵星蹕
既移雲罍乃啓太弟以龍樓之盛入奉垂旒齊王
以鳳沼之崇来參變几雲軒結轍華履齊趨唯陳
韶濩之音無取魚龍之戲喜油油之既洽顧奕奕
之方呈筆落天波言成帝典七言四韻宣示羣臣
乃命太弟太傅建勲翰林學士給事中朱鞏常夢
錫翰林學士中書舍人殷崇義游簡言吏部尚書
毗陵郡公景運工部尚書上饒郡公景遜左常侍
勤政殿學士張義方諫議大夫勤政殿學士潘處
常魏岑駕部員外郎知制誥喬舜主客員外郎知
制誥徐鉉膳部員外郎知制誥張緯光禄卿臨汝
郡公景遼鴻臚卿文安郡公景遊太府少卿陳留
郡公景道左衛將軍樂安郡公弘茂駕部郎中李
瞻等或賡元首之歌或和陽春之曲如葵心之傾
日馭似蟄戶之向當門二十一篇咸從奏御皆所
以美豐年之兆申萬物之情非徒載笑載言一吟
一詠而已昔者白雲之唱七萃驅馳黃竹之詩萬
人凍餒王猷且塞後嗣何觀孰若偃仰大庭優游
六藝初筵有秩而六宫不移夜漏未央而百官巳
事被之樂府授以史官煥乎文章無得而稱也有
詔爲序以紀歲月(御批云宿來健否酒醒詩畢可有餘力何妨一爲之序以紀歲)
(月呵呵)天慈過聽猥屬微臣徐樂上書徒慙暮入(其日)
(内宴臣鉉迨夜方赴)安國作序幸冠首篇狂簡僅成兢憂㒺
措謹上
後序
昔者漢宫故事著成王負扆之圖魯殿宏規紀黃
帝垂衣之象用能昭文服物雖十世而可知如玉
如金更百王而不易况乎天統建寅之首皇猷累
洽之晨上瑞方呈宸游載穆拱北極而衆星咸在
祝南山而萬夀無踰明皇花萼之樓風流不冺德
祖中和之節雅頌常垂實奕世之耿光為中朝之
盛觀固當騰之竹帛飾以丹青襲六藝以同明與
天文而共麗皇太弟重離普照博望凝思敦古道
以致君法前經而作事命千秋而指畫召立本以
趨馳粲然後素之功焯爾彰施之象煦如就日肅
不違顔萬國式瞻若奉衣裳之會羣臣仰止似聞
輿馬之音盛德形容於斯大備者也初外朝既罷
内宴方陳赴召者上自副君逮于戚里銅壺已晏
聖藻爰飛或逡廵而載歌或蹈詠而不作既而有
詔出示羣官臣建勲義方鉉等聞命在前援簡先
就因承中旨入奉斯筵而兩省衆篇翌日咸集故
奉和者二十一首而侍宴者十有四人前序闕遺
被令重述謹上
御製雜說序
臣聞軒后之神也畏愛止乎三百唐堯之聖也倦
勤及乎耄期文王之明夷也爻象周於六虚宣父
之感麟也褒貶流於百代乃知功利之及物者與
形器而有限道德之垂憲者將造化而常新是故
體仁者必懇懇於立言務遠者必勤勤於弘道然
則封泰山告成功七十二家正禮樂刪詩書一人
而已大矣哉立教之難也有唐基命長發祥符舊
物重甄斯文不墜皇上高明博厚濬哲文思既承
累聖之資仍就甘盤之學鴻才綺縟理絶名言默
識泉深事符影響自祗&KR0574;眷命欽若重熙廣大孝
以厚時風勵惟精而勤庶政宥萬方而罪已體百
姓以為心俗富刑清時安歲稔其或萬機暇豫禁
籞宴居接對侍臣宵分乃罷討論墳典昧旦而興
口無擇言手不釋卷嘗從容謂近臣曰卿軰從公
之暇莫若為學爲文爲學為文莫若討論六籍游
先王之道義不成不失為古儒也今之為學所宗
者小說所尚者刀筆故發言奮藻則在古人之下
風以是故也其高識遠量又如此焉昔魏武帝有
言老而勤學而所著止於兵書吴大帝亦云學問
自益而無聞述作風化之旨彼其恧歟屬者國步
中艱兵鋒始戢惜民力而屈已畏天命而側身静
慮凝神和光戢耀而或深惟遂古遐考萬殊懼時
運之難并鑑謨猷之可久於是屬思天人之際游
心今古之間觸緒研幾因文見意縦横毫翰炳耀
縑緗以為百王之季六樂道喪移風易俗之用蕩
而無止慆心堙耳之聲流而不反故演樂記焉堯
舜既往魏晉已還授受非公爭奪萌起故論享國
延促焉三正不修法弊無救甘心於季世之偽絶
意於還淳之理故論古今淳薄焉戰國之後右武
戲儒以狙詐爲智能以經藝爲迂闊此風不革世
雖未巳故論儒術焉父子恭愛之情君臣去就之
分則褒申生明荀彧俾死生大義皎然明白推是
而往丨無弗臻皆天地之深心聖賢之密意禮樂
之極致教化之本㴟六籍之微辭羣疑之互見莫
不近如指掌煥若發蒙萬物之動不能逃其形百
王之變不能異其趣洋洋乎大人之謨訓也夫天
工不能獨運元后不能獨理故有道無時孟子所
以咨嗟有君無臣鄭公所以歎恨庶乎斯民有幸
大道將行舉而錯之域中則三五之功何遠乎爾
臣又聞將順致美鋪陳耿光布堯言於萬邦稱漢
德於殊俗蓋詞臣之職也若乃嚮明而理負扆而
朝慶賞威刑豫游言動則有太史氏存焉又若雅
頌文賦凡三十卷鴻筆麗藻玉振金相則有中書
舍人集賢殿學士徐鍇所撰御集序詳矣今立言
之作未即宣行理冠皇墳謙稱雜說臣鉉以密侍
禁掖首獲觀瞻有詔冠篇勒成三卷而三卷之中
文義既廣又分上下焉凡一百篇要道備矣將五
千而並久與二曜以同明昭示孫謨永光冊府謹上
北苑侍宴詩序
臣聞道物情而順時令者帝王之能事感惠澤而
發頌聲者臣子之自然况乎上國春歸華林雨霽
宸游載穆聖藻先飛雷動風行君唱臣和故可告
於太史播在薰絃帝典皇墳莫不由斯者巳歲躔
巳巳月属仲春主上御龍舟游北苑新王舊相至
於近臣並儼華纓同參曲宴丨時也風晴景淑
物茂人和望蔣嶠之嶔崟祝為聖夀汎潮溝之清
淺流作天波絲篁與擊壌齊聲醆&KR1356;與君恩共辭
乃命即席分題賦詩睿思雲飄天詞綺縟文明所
感蹈詠皆同既擊鉢以争先亦分題而較勝長景
未暮百篇已成自揚大雅之風豈在遒人之職奉
詔作序冠于首篇授以集書蔵之金匱謹上
文獻太子詩集序
鼓天下之動者在乎風通天下之情者存乎言形
於風可以言者其惟詩乎粤若書契肈生雅頌乃
作逹朝廷邦國之際其用不窮更治亂興替之時
其流不竭六義浸遠百代可知若夫王公大人居
尊履正其行道也無迹其成務也不宰所以可則
可象有功有親非夫詠言何以觀德周文陳王業
之什召穆糾宗族之篇聖人輯之皇猷備矣子桓
振建安之藻昭明揔衆作之英禮有古今理無用
捨夫機神肈於天性感發由于自然被之管絃故
音韻不可不和形於蹈厲故章句不可不節取譬
小而其指大故禽魚草木無所遺連類近而及物
遠故容貌俯仰無所隠怨刺可戒贊美不誣斯實
仁者之愛人智士之博物王室光啓人文化成上
去刪詩綿二千祀其用益廣其制益精絶其流冗
結以周密王言帝典炳蔚于縑緗詞人才子充溢
于圖牒若乃簡練調暢則高視前古神氣淳薄則
存乎其人亦何必以苦調為高竒以背俗為雅正
者也殿下挺生知之哲有累聖之資道冠三才學
兼百氏虞庠齒胄騰聲于就傅之年侯社錫圭底
績于為邦之際隨城封壌人歌召伯之棠浙右控
臨時賴京師之潤戎機鞅掌曾不勞神閑館娱游
未嘗釋卷深遠莫闚其際喜愠不見於容唯奮藻
而摛華則緣情而致意至鍾山樓月登臨牽望闕
之懷北固江春眺聽極朝宗之思賞物華而頌王
澤覽穡事而勸農功樂清夜而宴嘉賓感邊塵而
閔行役沈吟命筆顧眄成章理必造于玄微詞必
關于教化或寓言而取適終持正于攸歸著于簡
編凡若干首及玉符来覲玄圃歸尊臨飛閣之華
池即洊雷之講肄斯文間作盛德日新蓋曠代之
宗英實一時之師匠以鉉幸塵贊論嘗典絲綸謂
可言詩因令視草聽鈞天之奏徒欲動心酌滄海
之波唯知滿腹敬抽短翰式繼頌聲謹序
翰林學士江簡公集序
士君子蔵器于身應物如響成天下之務者存乎
事業通萬物之情者在乎文辭然則日月不知人
亡政息瞻之則渺然在羲軒之上蹈之則肅然若
旦暮之間自非遺文餘教則作者之道或幾乎息
矣嗟夫天地長久英靈超忽鄴中才子與樂事以
俱淪江左名臣及玄譚而共盡清流可揖勝氣猶
生閱蠧簡以凄凉撫絶韋而慷慨斯文未丧何代
無人濟陽江公鍾川嶽之粹靈禮角犀之竒相芳
蘭十步本自天資建木千尋非求外奬弱齡聞道
夙歲知名竹箭稱美于東南来充王府天馬擅竒
于西北入奉乘黃于時聖曆中興賢才間出公從
容冠蓋之際頡頏臺閣之閭文高學深職優理勝
虚襟接物簡易多通正色當官直方無優定祖宗
之大號功𥙷神明端風憲之直䋲氣懾姦宄身可
屈而名不辱用即行而捨即蔵故叢棘三年雅懷
自若承明再入時望彌高人無間然道亦光矣嗚
呼運逢上聖年在中身人之云亡空嗟殄瘁死而
可作誰與同歸詩所謂胡不萬年傳有云古之遺
愛者也昔㐮陽孟浩然年五十有二疾發背而亡
公豈其後身歟何符合之若此惟公以進士擢第
以詞賦馳名事藩邸參管記之司登朝籍專掌綸
之任奏議表啓時然後言詩筆歌頌和者彌寡絶
文埸而遠騖横學海以孤飛綜南北之清規盡古
今之變體優游兩制不亦宜乎然而初無簡編文
乃亡逸嗣子翹門生王克貞等或搜諸經笥或傳
于人口或焚藁之外或削材之餘彙聚群分凡得
十卷授之執友以命冠篇鉉族近情親官聮迹密
每西垣景晏北第風清忘形罇爼之間淂意筌蹄
之表西江東海俱為賦鵩之鄊北門右掖並對受
釐之問嗟乎相如既往空存封禅之書季子云來
但有心期之劔寢門流慟已隔生平都門長送遽
成今昔追託言于夙契申永悼於斯文援毫悲吒
存諸梗㮣云耳
蕭庶子詩序
人之所以靈者情也情之所以通者言也其或情
之深思之遠鬱積乎中不可以言盡者則發為詩
詩之貴於時久矣雖復觀風之政闕遒人之職廢
文質異體正變殊塗然而精誠中感靡由於外奬
英華挺發必自于天成以此觀其人察其俗思過
半矣此夫澤宫選士入國知教其最親切者也是
以君子尚之蕭陵蕭君江左之英詩菀之精其為
人也樂易其處世也静默忘形衡泌之下苦節戎
馬之間其道日新其名益震諸侯虛左五府交辟
今晉王殿下樹藩作相樂善愛才幕府初𨳩君實
首冠由典檢書至儀曹郎出入兩宫官無虛授優
游多士交必正人每良辰美景登高送遠適莫不
存於心府勢利不及於笑談含毫授簡唱予和汝
其性淡故略滛靡之態其思深故多清苦之詞大
雅之士何以過此鉉與君為友幾將二紀其間聚
散窮逹罕或寕居淡成之懷終始若一静言投分
想見古人丁已歲撫王高譲承華出分陜服君以
官省舊德復踐初筵撰行之夕俾予視草鉉也不
佞無足揚君之美徒欲申别恨叙交情故作斯文
冠于篇首云爾
成氏詩集序
詩之旨遠矣詩之用大矣先王所以通政教察風
俗故有采詩之官陳詩之職物情上逹王澤下流
及斯道之不行也猶足以吟詠情性黼藻其身非
苟而已矣若夫嘉言麗句音韻天成非徒積學所
能盖有神助者也羅君章謝康樂江文通丘希範
皆有影響發於夢寐今上谷成君亦有之不然者
何其朝捨鷹犬夕味風雅雖世儒積年之勤曾不
能及其門者邠逮余之知已盈數百篇矣覩其詩
如所聞接其人如其詩既賞其能又貴其異故為
冠篇之作以示好事者云戊戌歲正月日序
徐公文集卷第十八
