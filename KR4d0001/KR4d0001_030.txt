徐公文集卷第三十
東海徐□◍◍鉉
故唐慧悟大禅師墓誌銘
故唐衛尉卿保定郡公徐公墓誌銘
故唐水部郎中崔公墓誌銘
故汝南縣太君周公夫人墓誌銘
大宋故亳州蒙城縣令曾君墓誌銘
故唐内客省使知忠義軍尚公羡道銘
故鄕貢進士劉君墓誌銘
故唐慧悟大禅師墓誌銘并序
士有佩服聖道闡揚師訓進不累於軒冕退不滯
於丘樊務勤身於濟衆不餋高以絶俗其唯仁人
矣大禅師名沖煦字大明姓和氏昔者帝堯光宅
天下我祖世掌天官保姓受氏冠冕百代在漢則
調鼎之重在晉則專車之賢末葉湮沈徙居固始
先君從郡豪王氏南據閩方今為晉安人也大禅
師生禀異氣幼挺玄機年十有五詣鼓山興聖國
師出家即具戒品博覧經史雅好文詞郡多俊秀
咸見推仰證無為之理演不言之教綽為先逹端
然妙門居城北之深山于時王氏衰淪亂臣專恣
滛刑飛語虐及善人大禅師杖策去之適臨川郡
中書令宋公齊丘作鎮南楚頗尚空玄聞師之來
遠加延納言意不合拂衣而行下至池陽郡守王
公繼勲鄕國之舊賓禮甚渥時季唐二葉像教方
興嗣君聞其名召與之語移晷而罷眷瞩殊優命
居光睦禅院復遷長慶道場俾與儲貳游處實羽
翼也後主即位恩旨加隆特賜法智禅師之號廬
山𨳩先禅院者嗣君所創真容在焉命大禅師居
之精嚴修奉之儀以申㒺極之感居數年召還建
康止報恩禅院加號慧悟大禅師名其所化曰智
度堂精廬&KR0808;比選勝而處禮秩之數有踰于前出
則居奉先道場入則居淨德内寺𨳩寳七載夏六
月寝疾旬餘乃丨大衆與論生死之理十九日
清旦上䟽告辭後主遣使問之至則化矣享年五
十有九住法四十四年即其月二十五日從西域
之禮收靈骨葬于鍾山之陽禮物官給中使監護
至某年月日弟子省才遷于廬山某所遵理命也
大禅師風骨秀整機神穎悟博該衆藝綜以玄談
王公大人咸所欽尚鉉非學釋氏者不能言其道
業徒以傾盖之分久要不忘今京師復與才公胥
會才公以文藝精敏見重于時永惟嚴師之義願
刊不朽之迹嘉其偉志為作斯銘銘曰
慧悟禅師釋雄之竒有文飾已有道&KR0574;時生延世
寵沒有遺思歸舟翩翩九江之湄鑪峰勝境蓮社
餘基門人禀訓遷神于兹衰翁懷舊勒銘誌之蘭
菊無絶高深與期
故唐衛尉卿保定郡公徐公墓誌銘
公諱廸字昭用東海人也仁義之胄繁衍萬邦别
族於太史者十家因封而石籍者四郡而有郯之
邑鉅人寔多著于簡編可以揚㩁唐室云季天下
崩離江淮之間獨為漢守惟我大父首從義兵受
遺戡難同伊尹之相太甲字孤立後如有虞之保
少康故得勲銘鼎鐘世享茅土連姻合族與國存
亡考諱知詢為江節度使公生于郡𪠘方孩而
孤四歲免丧即加五品之服幼學就傅遂䟽百里
之封立朝侍祠恩禮優渥自太子中允累遷至衛
尉卿天姿嚴肅常持謙下之禮世禄隆盛每存恭
儉之規不讀非聖人之書自為保家之主思不出
位時無間言始終一心出入三紀嗚呼星廻日薄
棟折榱崩命有所懸義無苟免享年四十有六𨳩
寳八年冬十有一月二十有八日沒于難明年春
三月權窆于大塋之側至某年月始備大葬之禮
卜祔焉夫人王氏張氏劉氏皆早世並南朝之名
族享小君之命數壼儀婦順彤史存焉子太素太
初太沖等皆修令名不墜前訓故能以淪胥之後
具飾終之禮奉先之孝時以為難宗人永懷是有
紀述辭曰
於惟我宗昭時顯庸積德垂範爰生我公出孝入
悌夷心直躬生能業官没不忘忠是有慶靈鍾于
令子不墜其訓葬之以禮謀卜謀筮維桑維梓神
道永謐流光不已來者難誣斯文用紀
故唐朝散大夫尚書水部郎中崔君墓
誌銘(并序)
公諱致尭字用之其先清河人也周室大風肈洪
源于公望漢庭明月抗忠節于季珪德厚流光謀
孫翼子冠蓋之盛莫之與京我高祖翼亮有唐四
至丞相曾祖(蠡)不仕祖(潯)吏部員外郎考(億)建州
建陽令值天下亂因而家焉今為建安人也君少
而不羈長而好學介然如石非禮不行鄉曲之名
籍甚于世季唐嗣業博采詞才君以卿族之秀獻
書求試補江州彭澤滁州清流二主簿改建州浦
城軍判官所至有聲應用不暇再為建州將樂令
其地巖隂其民獷悍寇攘㒺匿率以為常君厲以
嚴明信其刑賞汙俗咸革比戶安居遂獲貞幹之
稱又遷紀綱之任改常州錄事參軍連考善最擢
拜殿中丞遷虞部員外郎郡國之政多使案治忘
身徇節綽有能名無何都下受兵羣師入援以君
為水部郎中實掌軍饋既而時運告謝宗社淪胥
諸侯之師莫不卷甲君與其部將南趍建安中塗
衆潰遂没於難春秋若干嗚呼興亡之數聖賢安
能免忠義之節顛沛必于是不然何以見伯夷首
陽之風王蠋布衣之操也夫人吴氏克有婦德能
緝素風藐是流離不墜門閥子憲寔定等皆禀庭
訓咸修詞業憲在舊國以進士擢第入朝為穎州
沈丘尉復從州里之舉皇上臨軒親試又擢高
科為随州觀察推官所謂善人必有餘慶某年月
日憲等始偹大葬之禮號奉靈柩窆于某州縣鄊
里之原禮也鉉素熟君行學因銘墓焉銘曰
嗚呼崔君百世清芬忘身徇國斯為貞臣種德垂
訓斯為慶門芃芁故園峩峩高墳沒而不朽用勒
斯文
故汝南縣太君周氏夫人墓誌銘(并序)
夫人諱某字某廬江舒人三國時吳將公瑾之後
公瑾葬于舒之宿松令裔孫奉祀者百餘家雖䧏
在畎畆而時生間傑烈考諱本幼而遇亂自奮從
軍吳王創基功冠諸將季唐建業伍列宗臣官至
中書令封西平王夫人即王之第某女也天姿玉
瑩淑性川渟孝德内融柔儀外映既笄歸于徐氏
府君諱某即唐相司徒公玠之第某子也于時江
左方盛二族齊榮婚姻之貴雄視王謝而夫人雅
性謙謹率由禮經至於蘋藻之嚴佩環之節澣濯
之儉織紝之勤必以身先㒺弗由道宗族親睦人
無間言府君仕為閤門副使殿中少監早卒四子
皆幼夫人提携教訓親授經書及其出就外傅已
通孝經論語矣性曉音律而尚雅聲善絲竹而精
琴瑟習孝經而宗玄言齋居諷誦未嘗懈怠雖閨
門之内常以慈撫而家人之節有若嚴君故其門
風肅然先業不隕豈非天和充已而道氣感物者
歟春秋四十八開寳九年正月二十一日終于建
康瑞里官舍其年二月葬于江寕縣鳳臺鄊婁侯
里長子某亦為諸司副使及入朝為京兆府醴泉
令陜州錄事参軍公府交薦遂升閨籍太子右贊
善大夫夫人始以子貴授汝南縣太君至是復追
榮焉次子繼宏舉進士次継字次繼宗初夫人之
亡會宗國淪覆窀穸之事不暇如儀至太平興國
某年月日繼宗等始改窆于某所附大塋焉禮也
鉉與西平諸子辱為交遊及相府宗黨復敦事舊
故得以門内之理為隧道之銘傳于無窮斯為寔
錄銘曰
侯藩之子相門之嬪道高莱婦德邵陶親猗歟彤
管永世芳塵生榮沒哀何必眉夀粉田啓邑斯為
不朽令子承家斯為有後狐郤䧏替二族依然陵
谷遷貿松楸附焉謂天盖高福善胡愆勒銘泉戶
蘭菊綿綿
大宋故亳州蒙城縣令賜緋魚袋曾君
墓誌銘
君諱文照字知章其先魯人百行之先垂為家法
子孫蕃衍不隕其聲末葉因官徙居南楚今為廬
陵新淦人也祖朴考福皆不仕君生禀異氣卓然
老成六經之旨有若夙習于時江表之地唐室猶
興憲章文物不失舊典君年七歲應州里之舉以
神童擢第選滿補江州東流尉遷靖安句容二尉
皆以清白敏惠承上率下和而有正能不自矜連
考殊尤擢為吉州太和令桑梓之地瓜李多嫌君
閨門之行素脩童艾之情已信而復臨事能断盡
公無私由是朞年政成就賜朱紱會宗國淪覆舉
族入朝授亳州永城令舟車輻凑之地郵傳旁午
之塗盤根錯節發硎靡滯事無愆素民不告勞上
䟽論以一邑之衆供列郡之賦指引利害較然可
分詔特許免其縣挽船夫歲省萬計改蒙城令其
理益精頃之河南大蝗獨不入蒙城之境於是吏
民相率詣闕借留優詔褒美許留三載會王師北
討君督本縣運輸深入虜庭危而後濟既還遇疾
以雍熙三年四月日終于永城傳舍享年若干初
君之赴選也余遇之于建康察言觀色知爲良士
因以表甥女姜氏妻之有子六人女八人君之從
仕世塗多故王事靡盬不遑顧私雅志未申中路
早世唯第三子乾度再舉進士名聞埸中有後之
慶當在於此即以某年月號奉靈柩歸葬于某鄊
里祔大塋焉禮也嗚呼姻舊之故豈無佗人援毫
濡涕識彼陵谷其銘曰
有惠於民死事以勤嗚呼曾君永世清芬仙山之
隂章江之濱考終歸全下從先人刻兹琬琰垂示
後昆
故唐内客省使知忠義軍檢校太傅尚
公羡道銘
公諱全恭字子初其先清河人也粤若天監代商
文王受命渭濱卜獵尚父&KR0574;期實始華宗誕彰餘
慶在漢則丘園之盛德在唐則藩屏之名臣蕃衍
孫謀著之家諜祖慤潤州館驛廵官因家焉考公
廼為昇州牙將為郡守馮鐸使于淮甸與吳武王
議疆事抗詞奮勵誓不辱命明年而馮氏兵敗悉
衆歸于廣陵吳王得之甚喜曰汝為馮公詬我其
義士也今事我無易爾心即以右職處之賜與甚
厚由是感激知已竟死事于鄱陽以故三子皆獲
叙錄累贈右千牛將軍公即第三子質性端慤容
貌矜嚴吉人寡詞非禮不動季唐有國公仕為客
省丞旨先主器之特加任使凡所授職皆與先逹
長者侔勤以継之所至皆理累遷至館驛副使嗣
君即位轉閤門副使遷客省引進使凡時務制獄
多命公與馬循理持平甚獲時譽宣布詔命出納
必信監護師旅威惠得中不從諛以取容不矯激
以忤旨故考績無玷而主恩益深累遷内客省使
後主即位兼領閤門使遥領婺州刺史初國之戈
船皆屯於石頭城之後盧龍鎮下命曰龍安軍旅
之重任也於是復兼龍安軍使明年改潤州監軍
使權領州事善於為政大洽民謠逾歲徵還遥領
饒州觀察使兼左龍衛神武護軍公固辭兵柄閩
嶺之地巖險遼遠鎮守之寄常以為難又命公知
忠義軍兼建州事涖政三載建人安之會都下受
兵羽檄相望公調發軍實應接舟師奔命之衆道
路相望猶以不獲身先憂憤成疾朝廷方命公爲
節度觀察等使留後檢校太尉使者未至甲戌歲
冬十一月二十五日卒于公署享年七十以十二
月二十三日葬于建安縣某鄉某里前夫人蘇氏
継室安樂縣君孫氏皆早卒子三人審元審庸審
能公以忠烈之風處親近之職守以周固齊以法
度身貴而志遜禄厚而持廉凡同列者使于諸侯
率多貪求浸以成俗公獨淡然無取出入垂櫜士
君子以此重之及邦國淪胥豪右䧏替向之聚歛
者翦焉無餘唯公令嗣克家門族如故識者知有
天道矣鉉少參近密與公常接笑言道義相期有
若寮舊聲塵永已慷慨長悲惜其風猷思其論譔
昔裴子野之卒湘東王為誌矣而邵陵王又銘於
羡道羡道有銘自此始也故仰追前躅追而銘云
表海之慶世載厥聲展矣君子心純道貞恭職軒
陛申威禁營將命四方宣風百城哀哉不淑永矣
忠誠舊國禾黍交情死生濡毫頌美愴愴霑纓
故鄉貢進士劉君墓誌銘
君諱鶚字仲翔其先彭城人也炎靈之裔繁衍萬
邦占籍廬陵蓋重世矣高祖滉祖珍皆不仕父雄
嘗從九江辟司兵掾自免去職閨門之教不肅而
成有三子君其仲也質性純素智識聦敏年十有
五即知属文未及弱冠馳名矣至于事親孝事長
悌與朋友信接鄉黨譲動不違禮居常慎獨故州
里耆耋與時之名軰推重焉郡舉茂才擢升上第
明年而宗國淪覆君慨然知時之不利也於是閉
門却掃為學益勤以為今之文人率以詞賦取高
先王之教化蓋蔑如也乃摭天下之務論古今之
變著法語八十一篇大抵宗尚周孔以質百氏之
惑視其書知其人矣皇宋二聖崇古尚文郡國孝
秀親臨考覆君以詞埸舊望復為本郡升聞余與
翰林學士賈公承詔先考第于南宫賈公重君之
文以為古人之俊也乃第為高等而君徇難進易
退之節禀外敏内愚之容及其敭庭復不中選退
還鄕里篤行如初雍熙三年九月卒于家享年四
十有三嗚呼有才有時命不我與自古同歎可勝
道哉遺文累裒不朽之謂也即某年月葬于本縣
化龍鄉折桂里之原禮也君娶郭氏先十日而亡
子師望文綺皆得父風其有後矣二女長適太原
郭方次適隴西李某師望以余為父之知巳也故
千里號訴求誌其墓云銘曰
嗚呼劉生江楚之英才識兼茂時命難并沒于白
屋閟此泉扃立言可法何必浮荣刻兹貞石永爾
高名
徐公文集卷第三十
嘉慶庚申秋七月二十七日用影宋大字本校訖
