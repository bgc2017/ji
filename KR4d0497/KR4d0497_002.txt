揭文安公全集卷之二
揭曼碩傒斯著
門生前進士爕理溥化校錄
獻張平章
天歴肇玄朔坤輿集皇靈汴蔡既榛夷南海
淪炎精圖書入天府將帥功業成寳玉被親懿
茅土列公卿庶類奮休祥羣賢基太平明公紹
鴻烈文采敵華聲出入三十年愓然心靡寕論
兵體安危攬轡思澄清矧宅股肱地夙夜在
王庭名高德益難位隆貴匪輕聖心誠弘格
臣節美戰兢唐虞登䕫臯堯舜猶日升周召竭
師保成康措王刑昌明願同濟援筆播芳馨
題祝道士龍虎山先天觀圖
聞說先天觀重重絶壁環鳥啼青澗裏花落白
雲間稚子能長嘨居人識大還洞門無處認唯
有水潺湲
二貞詩
關右有姬氏者父子皆早世姑趙婦張皆以年
二十五而寡守節不嫁作二貞詩
關右有姬氏父子早棄捐孀婦奉寡姑誓死各
芳年膏沭誰復理羅𥜗委箧间辛苦亊蚕繅祭
祀亦靡愆父母既莫奪媒妁徒空言鳬㕍安所
施幣玉視如烟寕与枯瘁没不為歡楽存婉婉
桃李花春鳥何翩翩萬物各知時姑婦独纍然
史舘独坐
地夐天逾近風高午尚寒虚庭松子落欹檻菊
花乾撫卷俱千古憂時有萬端寂寥麟父茟才
薄欲辞官
周侍制致楽堂詩
有堂渠渠在番之區維周寿母式燕以娱渠渠
有堂在番之陽維周寿母式燕以康斯堂何有
有蘭有芷垂佩橤蘂維周之子斯堂何有有蘭
有蓀垂佩申申維周之孫曰烝曰嘗孔時且具
維甘維旨承于寿母母曰寕只福禄凝只升斯
堂只我心平只母曰嘉只福禄遐只升斯堂只
我心和只
馬氏&KR1104;溪啚
何處幽&KR1104;下復有清溪瀉霧氣散長林湍聲落
平野石宜白烏憩樹想玄猨把誰獨此安居居
人云姓馬
山水啚
幽人無世事高卧謝浮名山崦晴時出溪流盡
處行還聞有漁釣相問扣柴荆不埽门前路莓
苔滿地生
送道士薛玄卿歸江東
知君此去漸難招只在人間已廓寥市上有時
逢賣薬山頭何處覓吹簫仙&KR1104;花落溪流滿鬼
谷雲開樹影遥未必故山安隱逸海天凉月夜
萧蕭
大明殿退朝和周待制
巍巍道德拱羲皇濟濟威儀陋漢光日射龍丈
宫女扇風傳鷄舌侍臣香中宵景氣浮雙阙下
界歡謠動八荒詞舘小臣何以報皇圖聖寿
与天長
祖生詩
浦城孝子身姓祖自憐性命如糞土生纔五歲
遭乱離有母更被官軍虜零丁二十八春秋母
縱淂生何處求天地茫茫明月恨江山漠漠白
雲愁忽淂母書驚母在看書未盡淚先流書云
流落河南縣河南蹋遍無由見唐州境上忽相
逢白髮蕭蕭霜滿面誰知喜極情轉悲傍人更
問初别時千生萬死到今日始為母子東南歸
東南迢逓閩山路入门犹記階前樹居人傳說
盡相看鷄黍提携竟朝暮祖生母子真可憐少
壮離别老大還同時鄊井被兵者幾人骨肉能
生全願生母子長寿考四海升平永相保
孤雌行為郾城節婦作
有鳥有鳥雌雄相追哺雛未飽鳴且飛雏未長
雄乃死子亦随朝朝暮暮唯孤雌長林廣野風
日美步步不敢離故棲燕雀搖颺差復池廽身
側腦逓相欺誰憐孤雌心到死終不移更有許
州郾城徐氏母一生抱恨守空閨
燕氏救兄詩
千金之子不死市椘人竟殺陶朱子生者可殺
死可生千金為重骨肉輕誰謂平陽有燕氏傾
家乃出而兄死弟再有兄兄見弟里闾驚嗟官
吏喜鳴呼安淂天下之吏廉且循庶政如水無
冤民
送華尊師以天寿節奉詔祀武當
靈時嚴漢祠神峰標椘甸羽人丹丘伯承詔
馳嘉薦華渚曜玉虹條風舞玄燕長淮雨中瀉
&KR1324;嶽雲間献涉旬歴峻阯梯空荅弘願授簡香
始升揭虔帝如眷天清翼軫動地粛玄武見飛
響迥更聞竒祥静逾絢是中有真侶蚤接諸方
授腁胝負畚鍤鑿翠蓄雷電金芝産齋房矞雲
冠巖殿祈褫無歲年會節方紛衍既恊時君
降又楽明祀徧聖歴齊堪輿豊澤周㝢縣還歸
报天子独往奚所羡(真侶謂張真人有道行)
送馬雍古御史撫喻河西
我皇属憂頋君子得安居孟春風且寒遺子
以脩途四牡何翩翩廽首睇神都我懷正紆&KR1273;
殽函忽巳踰積雪被長巒萎者何時蘇巋彼蓮
花峰上出浮雲衢白日皦以縣下視若玄墟煙
塵起西北原野無定株行者中顧懷居者念其
廬黃河&KR0837;東流乃自崐崘渠四海豈不曠切若
䏎与膚親賢遠讒人古以致康娛君子誠多才
乃用在馳驅秦隴阻關塞歲月浩已徂鞠躬盡
明義足為世所模
送周山人之遼東
物變風已暄庭虚雪犹在每與君子違偏驚歲
年改名山先夢到靈薬隨方采明日望行人雲
槎隔遼海
李宫人琵琶引
鄠縣亢主簿言有李宮人者善琵琶至元十九
年以良家子入宫得幸上比之昭君至大中
入事㒷聖宫比以足疾乃得賜歸侍母給内俸
如故因亢且乞詩扵余遂作李宫人琵琶引其
辞曰
茫茫青塚春風裏歲歲春風吹不起傳得琵琶
馬上声古今只有王与李李氏昔在至元中少
小辞家來入宮一見世皇称藝絶珠歌翠
舞忽如空君王豈為紅顔惜自是衆人弹不
得玉觴未㪯楽乍停一曲便覺千金值廣寒殿
裏月流輝太液池頭花發時舊曲半存犹觧譜
新声萬變搃相宜三十六年如一日長得君
王賜顔色形容漸改病相尋独抱琵琶空歎息
㒷聖宫中爱更深承恩始得遂歸心時時尚
被宫中召強理琵琶絃上音琵琶轉調声轉澁
堂上慈親還佇立回看舊賜滿床頭落花飛絮
春風急
題上都崇真宫陳真人屋壁李斈士所畫
墨竹走茟作
玉京滦水上仙舘白雲鄕虚壁數竿竹清風生
滿堂微吟弄寒影静坐佇幽香有客仍無事澹
然方两忘
集賢大斈士趙國公王開府慶八十應
制
昭代雍熙日詞林賦頌時紫宸丹詔出甲第
五雲垂𥙿廟青宫裏王公玉樹枝朝趋陪綺
甪夕侍接龍䕫際會真難及飛騰巳在兹暴公
初繍斧方叔更藩維霜簡驚風裁天官粛羽儀
還迎代邸入竟被漢文知位望躋三少權衡俯
百司每蒙天黼黻直許國蓍亀鳳龡廣寒殿龍
舟太液池羽觴春侍宴玉座夜覌碁德業前賢
継辞華後進推高情睎廣受餘事擬徵珪全趙
山河富瀛洲日月遲九卿看綵服八袠表厖眉
皇覧逢初度殊恩介寿祺黃封中使出玉食尚
饔移國老陳嘉慶(李韓公作序)羣工播盛辞礼非前
代有施及老臣宜福禄何人並忠貞百歲期
聖心誠念舊政用作臣規
陵陽牟景陽以名祖父之子孫負竒材劲
氣而與世抺摋自合州教授入掾翰林
一語不合竟棄去不顧以詩為别
竒璞刖之媒娥眉妬之具悄悄君子心皇皇百
王度高風集大木日夜如吼怒不畏枝葉殘但
恐本根蠧曉登荣臺上天地一何巨白日光未
吐羣星爛無數仙人五雲車縹緲玉清路區區
隂陽忠可望那可遇忽聞金銮客歲暮仍南去
不得与之同頓足毛髮豎
結羊腸詞
正月十六好風光京師女兒結羊賜焚香再拜
礼神畢剪紙九道尺許長撚成对綰双双結心
有所祈口難說為輪為鐙恒苦多忽作羊腸心
自别鄰家女兒聞㧾至未辨吉凶憂且畏湏臾
結罷起送神滿座&KR0794;忻襍顦顇但願年年逢此
日兒結羊腸神降吉
劉承旨父大司徒邢國公慶九十應制
聖主尊賢遂及親邢公盛事更無倫身躋九袠
曈方碧兒過耆年鬢未銀鳩杖乍頒寕畏噎龍
章洊拜欲忘身上公建土山河富光禄分壺雨
露頻析木天清雲五色梁園花發月重輪(錫宴梁氏園)
三宫寵錫驚殊數四座称觴半老臣瑞錦斕斒
迎化日兼金條脱照芳春素烟冉冉晴熏上白
雪冷冷豔曲新先世勲庸歸琬琰名家父子映
冠紳三槐已驗移居日五柳翻如寄傲人涧底
桃花曾阅世枕中鴻宝自頥神詞臣𣣔継莊生
作才薄何堪論大椿
小孤山次韵
小孤山前一廽盻蒼然始識孤山面隔江叠嶂
開翠屏絶壁浮雲飄素練憶昔初蒙翰林聘&KR0712;
棹探竒不知&KR0786;扪蘿陟級至絶頂目極神開氣
為變大江東滙彭蠡来晝夜崩騰犇海甸笳鼓
遥闻日月動帆檣忽度乾坤轉舟人不識造物
竒但趣急趁南風便蚤悟微官七載縛㡳用區
區厭貧賤深窗冷壁守編摩何異揚雄困雕篆
重來勝地歲云暮短景催人疾於箭天昏一火
明山半石底犹疑有雷電彭郎磯下寒浪湧坐
客正說龍君傳人生可喜還可憐世亊堪違不
堪恋明朝匡廬復入眼雖有此境何由羡武城
先生独好亊名山每恨遊难偏豊城客子無一
錢但當作詩乞如碩
贈别曾編脩歸廬陵&KR0830;學士兄
孟冬凉風厲謁告歸廬陵阿兄在九原歲暮豈
遑寕兄昔事武皇海内希英声意氣動人
主文采何從横時事一朝異長揖去躬耕令弟
紹芳猷荣足在承明如何奄忽間南北隔死生
方舟發京國日落烟霧青萬感緣中來愓焉如
有懲羈臣恋魏闕一夕䰟九升君子恩義重况
此骨肉情情深不可忘悠悠道路長山川日夕
改我行殊未夹稍出燕冀都巳&KR0881;齊魯疆高天
圍四野悵望但茫茫道傍多古墳茔域逓相當
荒草吹北風日夕下牛羊不知何代人扵此閱
㒷亡自古既有死誰獨免摧傷死者雖所同私
懷詎能巳塗路犹感傷况我兄與弟世俗日衰
謝常惧莫能起生者忽若遺誰復哀其死念昔
賢哲人一一去為鬼詩書捐篋笥采采當路子
掞藻厠明庭幸與君子同矧在弱冠年巳獲承
其風家本聖門後孝友世所隆何意手足親一
别曠音容及我南歸日舟揖復相從皦皦寒日
高冥冥厲征鴻落帆滄江際渺然忽西東努力
慎所託無為謾劳躬
寄題臨川西磵范氏寓居
蟾塘塘更西幽澗搃堪題流水花間住孤禽竹
裏啼石稜苔自合山徑樹相齊久客成真隱故
園應已迷
尋舍弟將至東牢宿野店
歲暮尋我弟山行两舍餘入雲攀磴道落日及
村墟茅店溪邊冷松林石上疎如逢武陵客風
景未應殊
贈王郎
王郎楚狂士意氣飛秋霜讀書一萬卷下筆數
千行冨貴視浮雲况肯矜文章十五恥閭里掉
臂辞故鄉夜宿東海月朝買西州航瞋目王公
前結客少年場一飲或一石一醉或一觴寕揖
屠狗人不與俗士當千金不易笑歲暮单衣裳
阮籍在窮途英声連四方鵉鵠有時鎩反愧燕
雀翔世無劇孟交不及青楼倡燕趙如花人翠
𬒮黃金璫不識豪俊士空媚癡與狂王郎遠過
我坐我枯藜床終夕無酒飲撫髀歌慨慷平明
别我去極目空茫茫
沈逸人東觀招飲山舘
野舘青山下晴軒積雨餘招尋蒙遠客寂寞愧
間居空翠沾杯冷殘雲度谷虚從兹結朋好隨
處問何如
畫鴨
春草細還生春雏飬漸成茸茸毛色起應觧自
呼名
題聶氏陶軒
開軒南山下日对南山雲青松俯前楹秋菊被
中園翳翳脩竹林清泉出其間歲晏農務息銜
杯楽餘閒時從隣曲游共称稼穡难逹人貴知
已俗士多所牽以兹謝簮&KR0807;委心此南軒列植
既敷荣佳興日以繁讀書數兒子餘事焉足言
送涂雲章訪舊武昌卻入京師
垂雲厲驚風萬重摩高圓蟠泥鼓巨浪豈願九
重渊毛生入楚庭穎脱俄頃間粲粲一公子長
嘨起丘樊朝辞豫章臺暮過匡廬山大帆割鸚
鵡極目空波瀾黃鵠錦袍仙吹笙紫霞端相頋
一咲粲青春滿南天黃金築高臺更斍郭隗賢
聯翩楽劇軰相逐入幽燕平明九門開劍佩踰
五千豈無一字薦傾倒平生言東風杏華開待
我薊門前
歸舟
汀洲春草徧風雨独歸時大舸中流下青山两
岸移鴉啼木郎廟人祭水神祠波浪争掀舞艱
難久自知
小孤山暁發和蔡思敬䪨
日落霞明錦浪翻厓傾石峭白雲閒乾坤上下
雄孤柱巴蜀東南壮此關神物夜移風動地仙
舟曉度月漫山回瞻絶頂登臨處空翠冥濛杳
靄間
大信晚泊呈舟中諸公
千家楊柳江當門東梁西梁两岸蹲連檣大艦
集日昏樅金伐鼓海上聞小江更出采石後前
人立功後人守大信花采石酒陌上相逢莫
廽首
白楊河看月
白楊河上看眀月昔人曾見今人别茅屋數家
河上村化作三山白銀闕波平風静棹歌来萬
頃冲融鏡面開今夜江南憶遊子空瞻雲漢上
昭回茫茫萬里燕齊路北斗從横泰階曙黃河
東逝月西流眀日南風過洪去
歌風臺和李提㪯韻
萬乘東歸火德開漢皇曾此宴高臺沛中父老
謳歌入海内英雄倒載回湯沭空餘清泗在風
雲犹似翠華来穹碑立断蒼烟上静閱人間幾
劫灰
題嚴陵獨釣啚
何亊玄纁入里閭羊裘暫脫就安車空令太史
驚同寝犹把狂奴視報書一出聊為天子重諸
公莫道故人疎朝廷自足中興士且放桐江著
老䱷
題鼯鼠食瓜啚
種瓜中園予亦勤止瓜長而寔汝則殘止雖則
殘止予敢汝仇天寔汝生予將何仇汝食之甘
既肆既閑寔之食矣無傷予根根存而微唯予
之穷根盛而寔惟乃之功
坐信州仙源觀徐尊師乃玄教大宗師張
開府之弟子也
玄霜搗罷世都遺葛屨蕉衫太古姿天上真人
開府日山中仙子閉門時空林雨過金芝老深
谷雲寒白鶴飢萬里馳書為永别盧敖何處定
相期
送蔡思敬還豫章有懷遼陽李提㪯
来日能同去不同独携别恨向秋風眼看乱葉
渾無定心与浮雲併一空黃独山中歸自斸玉
梅溪上夢先通莫嗤留滯京華者更有遼陽送
断鴻
孔林啚詩(并序)
集賢待制周侯能脩礼于孔林侍讀斈士商公
啚之史官揭傒斯詩詠之
峩峩尼山蔽于魯邦篤生聖人維民之綱尼山
之下有洙有泗有蔚孔林在泗之涘維彼聖人
教之誘之凡厥有氏則而傚之維彼聖人覆之
載之凡厥有民敬而爱之既誦其言亦被其服
孰秣其馬于林之側既誦其言亦履其武孰秣
其馬于林之下六轡既同周侯之東荐之侑之
聖人之宫其音洋洋其趋蹌蹌其臨皇皇聖人
允臧商氏啚之式昭其敬載瞻載思罔不由聖
寿櫟山詩一首為英真人生朝作寿檪山
其里山名
峨峨寿檪山&KR1043;洞雲錦溪百里空翠合諸峰南
斗齊卧斮月窟桂坐聽槫桑鷄臨深測地軸升
高徑天倪隂厓覆瓊蘂陽岡敷紫荑縣泉聒空
響飛樹凌風嘶側畏猨鳥堕幽恐渙人迷兹山
不自高与人作丹梯赤松棲其東王&KR1324;憩其西
浮丘前捧擁安期後提携神君領天宫出入黃
金閨梅花照羽袂天書函紫泥歸期指松檪千
歲犹未稽飡和飬靈源伏智埽荒蹊木公与金
丹大咲彭鏗低
寿王副樞
七袠懸車两府稀五朝遺老百僚師寒梅看足
行唫處舊史評來坐歎時身退已將心共遠名
高轉斍世堪遺且陪嘉客霑春酒政待武公歌
抑詩
李將軍歌一首送李天民赴邵武軍口廵
檢
李將軍材且武儒冠換得兜鍪去身疑南極老
人星氣食隂山雪毛虎雕弧白馬金僕姑天地
昂昂此丈天五十方爲求盗使人生何用苦詩
書寄言卲武諸官長不是尋常一腐儒(時中書以吏部)
(儒選員多有十年不得調者奏以為閩廣諸道廵撿然多非其人而天民式称是選老人)
(星其常自喻)
題桃源啚(并序)
江左飛虎山南十里有桃源者劉王二尊師所
辟也臨江范亨文為之記余為賦五言詩十七
韵
桃源非一處龍虎畫難同内外關踰鐡高低石
作叢黃旛青劍北紫盖白雲東蟾形當霄迥蛾
眉抱月弓(六峯名)千重藏曲折四面削虚空地戶
吟風黑天池浴日紅雪霜翻濺瀑雷雨瀉崩洪
暗識猨啼遠晴聞鳥語工危龕三井秘絶澗九
橋通江合仙巗怒山連鬼谷雄刘王開闢後秦
晉有無中時見看桃侣頻逢採藥翁丹台寒漠
漠琳宇氣熊熊濟勝非無具緣源恐莫穷烟霞
俄變滅草樹杳蘢葱四序何勞誌羣疑倘擊蒙
誰言武陵近十里上清宮
送人歸豫章
積雨霽徂夏故人今日歸手持毛生檄身着萊
公衣玉樹桂秋月丹荑掦暁暉東湖徐孺子應
怪久相違
送王留守宣慰荆湖
舟楫連檣出薊丘弓刀千騎入荆州歌翻郢雪
寒暄變恩逐岷波日夜流雲雨暝連神女宅山
川晴徺仲宣楼豈無賢士堪招隐應向鹿門深
處求
題張尊師畫
晨登翠微天氣穆清白雲覆谷飛露垂纓孤猨
遠響衆鳥嚶鳴牽蘿涉澗穿石度陉半&KR1104;華氣
萬&KR0676;松声神宫漠漠靈戸熒熒投隂迹影叩寂
求譍素髮老人咲而相迎弗問弗承悟彼長生
玄玉流液瑶草結英浩浩犇泉出與川平宛彼
下人望我&KR1104;扃
送播州楊宣慰歸藩
祗奉綸言出夜郎恭陳壌奠入明光嘉名
宣賜黃麾外大宴恩陪玉座傍天仗影移低
日月宫懸声動下鵉皇三呼拜舞君王德永
共藩臣守四方
雙旌遥指洞庭西千乘聫翩度五溪龍乕親軍
兼使節犬狼諸䝤入封提光昭廟祏恩波遠風
動藩維礼秩躋北望五雲高魏闕亦知憂頋在
黔黎
寄題括蒼王氏東野二亭
畊雨
時雨布嘉澤羣物盡欣豫晨㒷集童僕東野從
所務鴶鵴應候鳴鸝黃翔高樹衆草萋以出流
潦被行路黽勉勤微躬寕𣸪當世慮羲農不我
待沮溺諧所慕食力随齊民常恐負空素眷言
狗兹道卒此言歲莫
心遠
窮居豈余志無营得長間醫翳三𤱔宅傾樂彼
南山灌木何蒼蒼雲烏相往還已絶嬰世念况
接仁里歡但碩黍稌登春酒恒慰顔羲和緩其
轡萬物悠然安
寒夜作
疎星凍霜空流月&KR0668;林薄虚館人不眠時聞一
葉落
送唐尊師祠武當
龍衮分香下絳霄羽衣承詔出清朝星臨翼
軫南垂闊神降虚危北極遥金殿壓雲開紫氣
玉臺和月合笙䔥蕃釐更為吾皇祝下國時
豊雨露饒
送詹尊師歸廬山
香爐峰色紫生烟一入京華路杳然雲碓秋聞
舂藥水雨犁春臥種芝田書憑海鶴来時寄劍
自潭蛟去後懸忽报歸期驚倦容独淹微禄負
中年
贈淳貞子
蕩蕩白玉京超超淳貞子十一求神仙服事丘與
李嵩洛三十載結茅白雲裏飡是暘谷霞飲是
上池水鬼神莫能識百念吹不起一朝忽騰化
徑去不可遮飛駟服五龍角巾搖三花朝發扶
桑國暮宿河漢槎朝食千歲桃暮食五色爪長
揖青牛君高歌渡流沙還憩金陵邸調笑許史
家日食五侯鯖安淂厭胡麻春風長安陌落日
邯郸道迎人上青天送人入秋草竦身八極外
天地忽亦老寄謝區中人全真以為宝
孤松萹夀王大斈士
大地凍𣣔裂孤松高穆清横睨泰華嵩俯察蓬
與瀛天風四浩蕩身與元氣并根深本自固霜
雪空峥嶸白晝甘露䧏半夜朝陽舟飛枝蔭扶
桑劲氣摩欃搶羣鳳所託命百鳥徒嘲鳴冥冥
廣寒宫丹桂亦虚生八萬四千人何時月常盈
維此天一柱千歲所飬成自非堯舜君工垂焉
敢徵漢武作建章千門照西京掄材當此時餘
柯了棟楹天地既有此未必終無情蒼蒼歲寒
心永世仰堅貞
過何淂之先生故居五首
可憐古井門外依旧鍾楼屋西何處高唫痛飲
黃花翠竹都迷(先生有詩云一井當門凍寒光照四隣又我住東街比鐘楼在)
(屋西)
心事巣由以上文章陶阮之間千古高墳保下
白雲明月青山
軋軋機声日莫依依楊柳春柔厀下中郎小女
曾聽唱我高郵
(先生常喜余高郵城詩相見即呼高郵城来每相对酒酣則朗誦數遍)
頭上鳥紗分贈篋中縞楮相醻不道别時長别
誰知愁是真愁
(延祐五年冬十月余南歸以中材一叚見贈予以白楮被報之别時殊黯然也且手)
(書其三代召字授予若有所属然也)
屋上青天未老門前白日常新他日咎䕫稷禼
安知不是斯人
送譚仲章歸長沙
君家雲陽下忽向雲陽歸行路有南北看山無
是非三湘廽鴈盡孤劍白虹飛亦欲投簮去從
君采蕨薇
我我亭詩(并序)
殷仲堪荅桓温曰我与我周旋久寕作我宜春
黃元瑜取以名其亭曰我我為賦詩一首
我游于袁于龍之干有渊閑閑有環言言有構
桓桓維集之安我居我處我笑我語有翼其所
而敢予侮我植孔嘉我構孔華曾莫之迎而莫
我多彼馳者子亦孔劳矣既我覯矣亦莫我逑
矣嗟殷氏之老犹弗桓是友我不我友將誰歸
咎温温其龢浏浏其清藹藹其芳煥煥其明嗟
維古之人尚或予聽
送鄭司獄歸衢州却赴調京師
壮年执戟事明君一日上書天下聞不恨棲遲
百僚底犹堪激烈萬人羣爛柯山遠廽孤棹析
木天清望五雲盡說于公有隂德掉頭相别大
江濆
題山水
野艇来無數山橋渡有三寒雲依古寺落木帶
羸驂廽首重重變幽尋處處堪平生雙眼力江
北𣸪江南
題御馬圖
朱纓金絡轡黃帕錦鞍韉神閑意更逸初下赤
墀前
題山暉啚爲刘尊師作
陵岑毓神秀草木咸光晶每覧靈景異變態如
有情内掩乍如羃飄浮忽相萦熊熊轉空曲奕
奕連增城中有幽人居燕坐朝玉京穷隂亦朝
徹無月恒夜明碧桃千歲花金芝四時荣猶疑
地愛寳随物弄華英
題臨江同知问流民亊蹟
江北流民七十口三十餘年在江表朋凶結悪
四百餘白刃差差歴村保崩騰所向如投空白
晝攫金都市中頃由南昌入豊邑反賂守者為
先容長官坐堂寇入室妻子莫逃况金帛豈無
鄊民敢相敵長官一揮翻辟易臨江貳守廉且
武手縛其渠散其伍豈惟鄊民淂安堵鄰境聞
之皆鼓舞其渠在獄伍四歸大府上功民俗熙
乃知一念敬厥職萬亊至難皆可爲人民社稷
我所有安得坐視如鷄狗人在雞狗猶爱之民
社豈在雞狗後請君看取臨江守
寄題朱氏真村堂
深居魏亭北悃愊自無華風俗似太古生涯如
小家飲醇猶恐過衣帛向疑奢相与鄰人異詩
書有五車
送人從軍
妙年好文仍好武一旦從軍氣如虎弯弓已作
滿月圖拔劍更逐廽風舞悲笳四起旌旆愁蒼
山偃蹇黃雲浮陣前手繋降王&KR1450;馬上仍懸猛
將頭復仇義大身命小順天將軍古来少一戰
功成六合清不用黃金印如斗
題渊明歸去来啚
清江皮使君治南恩有惠政一日自免去而歸
老焉廬陵王寔初賞其高節以渊明歸去来啚
求中朝學士大夫賦詩還以為夀僕用其意賦
五言一首
吏事久見牽山澤曠遊盤兹辰理還策乃得從
所歡悠悠川塗&KR1199;忽已造郊園風景一不異鄰
曲皆舊觀童稚識人情犇走向我前荒草雖誕
漫松菊了不干睠焉循初服常恐負昔言入室
多美酒步庭嘉樹繁曠然心神舒誰謂世路難
出處各有道既倦當知還方春農事興念之每
忘餐貴賤豈不殊樂此農圃安堯舜垂衣裳巢
許箕潁間漢祖除暴秦黃綺在商顔彼皆贒逹
士今古胡不然永與簪組辞婆娑養餘年昔聞
陶彭澤今見皮南恩千歲仰高軌兹圖良足歎
送李都事赴湖廣省幕
堂堂李通甫起家掌邦憲直氣横九秋神明激
雷電再登蘭臺上愛國心靡轉時當至治末有
位日兢戰崩騰五華山鑿翠起臺殿執筆佐御
史力諫明且辨斧鑕已在前獨立目不眴駸尋
國多故灾異周八埏君復贊宣政赤手握銓選
守法踰天官反得官長怨我皇奮江漢撥亂啟
天眷乾坤再開闢日月重昭絢磊落收羣材疏
戚共登薦君名一朝起亦作丞相掾丹心益傾
竭婉畫勒替献好惡古難同禍福巧相禪天子
憂南紀藩宣必時彥下逮曹屬微簡選亦精練
君得南省佐聞者盡驚羨傴僂辭闕庭飄搖出
畿甸餞送盈路衢懇&KR0833;陳志願去年天下旱窮
蹙無貴賤賑䘏當及時本末須并見方春農事
興不廢乃爲善又聞南中賊憑陵及州縣黎獠
本吾民撫綏在方面恩信足以懷逼迫使生變
況我聖天子轍迹昔所徧勗哉籌策良無使空
蹂踐京城雨初過草樹鬱蔥蒨喬木多蚤鸎高
堂有新燕煩辭君勿誚君歌我其抃
