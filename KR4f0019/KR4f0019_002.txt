漁洋山人精華錄卷二門人候官林佶編
古體詩
鑾江大雪歌寄家兄西樵
夜聞觱發曉瀁&KR1071;衝寒四顧江天朗雲氣欲壓揚子津
濤頭直突仙人掌平生愛雪勝瓊貝况復横江發竒賞
朔風獵獵犯貂裘急霰霏霏灑烏㮄大澤蛇龍避寒蟄
高天鵰鶻盤空響江南羣山張畫屏玉笏嶙峋袤百丈
隔江心馳茅山洞咫尺波濤絶來往遥憶茅家好兄弟
驂鸞騎鶴三峯上學仙不能且學劒耳後風生致慨慷
西郊太道接符離霹靂鳴弓穿宿莽玉踠神騮氣清峻
金毛胡鷹颯蕭爽雄狐狡兔那得避雨血風毛灑原壤
横吹聲中歌&KR1313;病據鞍盤矟真吾黨歸來一笑卧煙篷
淅淅江風吹五兩
南將軍廟行(在泗州南公霽雲乞師處)
范陽戰鼓如轟雷東都巳破潼關開山東大半為賊守
常山平原安在㦲睢陽獨遏江淮勢義激諸軍動天地
時危戰苦陣雲深裂眥不見官軍至誰與健者南將軍
包胥一哭通風雲抽矢誓讐已慷慨拔劒墮指何嶙峋
賀蘭未滅將軍死嗚呼南八真男子中丞侍郎同日亡
碧血斕斑照青史淮山峩峩淮水深廟門遥對青楓林
行人下馬拜秋色一曲淋鈴萬古心
家兄信宿焦山有寄
聞君游松寥託宿招提境佇待江潮生茶香酒初醒松
風流夕梵蘿月散清影暝坐歸鳥稀晚飯鐘魚靜昔遊
不可忘夢向焦仙嶺
焦山古鼎詩同西樵賦
曉入枯木堂怪禽驚翩翻清露滴松杪下見古鼎蹲寳
光耀昆吾中有飛廉魂上文為雷回下文為雲紜獰狀
饕餮伏兵氣蚩尤昏辛壬與丁甲世次迷夏殷初疑周
虎彝復惑虞蜼敦尊從不可辨牛豕誰能論瑰怪壓&KR1163;
鼎譎詭旅紀甗蛟龍雜蝌蚪五指不敢捫在胙想屭贔
識字驚蜒蜿月黑鬼神泣峽束波濤奔籀書失趩&KR1946;斯
篆摧寴&KR1741;史游久巳殁皇象不復存不遇博雅流孰為
洗煩冤諒比岐陽狩㦯同泗水淪山僧與道古感激聲
還吞分宜昔枋國氣勢傾崑崙斯鼎出京口上燭光絪
緼役使萬指衆負戴千蹄犍大哉宗廟器詎㞕豪貴門
威力鎮禪窟寂寞歸祗洹午夜鳴鐘魚清晝啼林猿閱
人恒沙劫如彼蝨在褌我昔訪焦先望氣&KR2313;不言五年
隔揚子無翮思騰鶱吾兄癖好古八書探河源三日松
寥游坐卧忘嚻喧扁列析螺書卷尾搜蠆文作爲竒偉
辭大海搏鵬鯤春江壯風霆響激雲濤渾三嘆繼高唱
海門上朝暾
送家兄同無言遊吴越二首
挂帆指吴會雲水空濛間上已美風景登臨散襟顔湘
湖&KR1052;正滑應上蕭然山共訪金庭宅淹留殊未還
吾家王吏部江左有高名五字論詩品隂何欲比清偶
思鏡湖好忽作剡中行輸爾天都子逍遥訪赤城
上巳辟疆招同邵潛夫陳其年修禊水繪園八首
前年曾到湘中閣閣外天寒水方落西風颯颯猿啾啾
惜別懷君芳杜若今來三月青春深浯溪窈窕桃花林
爲君一曲答欸乃寫作雲山韶濩音
碧琉璃上雙玉壺蘭橈宛轉沿春蕪未傳洛下羊酪法
且醉淮南櫻筍厨射雉城中煙景暮流鶯喚人且須住
回頭笑謝襄陽兒詎可搖鞭背花去
平山堂下五清明(甲辰紅橋賦冶春句也)草長鶯飛無限情不怪老
顛裂風景名園上日相逢迎銀箏初彈阮初擘此夕留
髠應十石春衣明歲杜陵遊憶汝狂歌拓金戟
西豪里中訪老友况復陳生與我&KR0779;辟疆園敞羅羣賢
大兒小兒唱銅斗烟際鸕鶿一隻飛吴歌水調欲沾衣
風光如此不成醉帽影鞭絲何處歸
陳公家近罨畫溪溪邊花草令人迷離墨山中一宵雨
竹雞白鷴相應啼先生大隠隱城市萬壑千巖窗戶裏
花朝巳過上巳來日坐蜻蛉釣沙尾
迴溪綠淨不可唾碧蘿隂中棹船過落花游絲春晝閑
獨許先生此高卧劇憐風物共披襟蕭然絲竹皆清音
永和三日今千載坐使清風滿竹林(時出文衡山蘭亭卷同觀)
暮春三月爲水媐棠梨葉大山禽啼田家社酒壓缸面
雪白橙香玉練槌夜聽醡頭滴春雨曉報提壺如潑乳
醉鄕大戶百分空𧺫喚花奴自撾鼓
谽谺一徑略彴紅地肺疑與朱陵通沅湘春水蒲桃綠
江蘺蘭杜愁烟空主人少年登嶽麓祝融峰頭幾逥宿
七十二峯羅戶庭日汲湘潭然湘竹
再泛水繪園看月作二首
林塘自幽映况復清夜月輕舟漾浦溆習習凉飆發竹
深禽響亂徑僻人蹤滅島嶼已千尋川涂更百折月影
散水木光景紛竒絶孤篷泊煙霜澄懷抱冰雪我有素
心友掩關事禪悅噉粥日消散觀道離言說示我秋水
篇邈然寄㵳泬遠寺傳鐘魚空山鳴蜻蛚流連印渚游
惆悵林中別
修林帶高舘巖壑相因依水波澹瀟照雲霞收夕霏遥
遥暝色來肅肅沙鳥飛永懷謝希逸望古歎知希斯人
不可作乘月扣舷歸
雨夜懷其年園居
久客春向暮歡游罷不適孤館歇清漏卧聞春雨滴暗
蛩吟幽草寒燈耿虚壁念我同心人咫尺何由覿雨聲
湖上來蕭條散蘆荻此時掩關卧應聽林間笛
雨登湘中閣眺望
曠望臨清湘椘天夜來雨合沓連江潮空濛散洲渚野
鳬溼不飛墟落遠堪數漁㮄&KR1842;廽谿停橈飯孤嶼不見
烟中人但聞烟中語
詠史小樂府二十四首
望望北邙坂黃蒿長似人夜來螢火暗失路小平津
欲得卿曹拜何妨破産求蒲桃原不惡一斛博凉州
長揖横刀出將軍一代雄頭顱行萬里失計殺田豐
祝衂復祝衂君聽羖䍽歌瓜廬方一畝漢臘此中多
生女不如男所論非英雄不見龐娥親殺人都亭中
太息王髦劒前年殺孔融曾言赦雍齒地下愧袁公
一作崩城操三軍且莫哀丹楊使君婦衰絰報讎來
可憐卿慚長陳德何凉薄不及朗陵公猶有荀文若
子義來江左青州名士稀丈夫死知巳枉用寄當歸
將相江東美英風壓上流魯公最忠烈慷慨借荆州
猘兒健如虎高步&KR1587;江東孝廉殊嫵媚人說𬗋髥公
腹痛思前事分香惑後人二喬得佳壻不是洛川神
赤壁戰堂堂綸巾繡裲襠元戎在何許顧曲有周郎
濡須高會日諸將在轅門醉袒貂裘看斑斑刀箭㾗
龍鳳全歸漢三分指掌中惜哉雒城戰失此半英雄
魯國真男子關西社稷臣阿瞞渾自可滿寵爾何人
大義辨國賊吾欽趙順平寧須法孝直方可制東征
足堪加帝股故態笑狂奴何如朱盪寇直捋大王鬚
邴管持風節高名合作龍何人工賣國老竊博平封
費公能辦賊嚴駕且圍棋賭墅東山者風流自汝師
生乞步兵厨死埋陶家側一時兩酒人亦足張南北
石馬來張掖公然大討曹可知北部尉典午啓塗高
今年賜劍履明年假黃鉞可憐青頭雞躊躇不得發
吴漢分龍虎終憐石子岡何如綿竹戰父子死堂堂
登天闕望金陵懷古
我登牛首山天闕何厜㕒上造青雲端下瞰無端倪壯
㦲六朝都佳麗誠在兹龍虎氣盤鬱將相羅雄姿緬思
赤烏年爰逮太元時五馬浮渡江一馬獨權竒桓桓始
興公幕府陳軍麾懿此帝王宅雙闕衛京師青山似洛
陽大江環四垂智力邈千載興廢如奕棋江山看不殊
俯仰自生悲北眺元武湖蔣山虧蔽之博望峙西南列
戍多旌旗時清異偏安憑弔將奚為落照横江流萬里
天風吹壯心不可已淚下如綆縻
龍潭登舟棲霞僧相送
昨朝山中雨惆悵中峯別回望上方人雲嵐但明滅龍
潭復相送江晚潮如雪瀏瀏巖際風皎皎波間月世外
本忘情幽懷無斷絶終卜僧紹鄰長兹味禪悦
淮北晚行寄廣陵故人
南風吹五兩淅淅乘潮便綠波蓮浦漲白露蘅臯遠稍
看烟景夕篙師柂樓飯不見廣陵人含凄詠江練
寄宗定九
東原讀書處夏木紛成結江潮門外落烟岫窗中列誰
言謝公埭復作零陵別懷中團扇詩睠此清秋節
分賦得舘娃宫送子吉編修歸吳
館娃宫中花蘂紅美人白紵嬌春風館娃宫中烟草綠
蝴蝶雙飛井欄宿回首穠華能幾時羡君一舸逐鴟夷
五湖淼淼烟波闊何處黃金鑄范蠡
又賦得甪里村
笠澤濛濛水烟夕細雨丹楓浪頭白先生去後幾千年
甪里之名今尚傳玉堂晝卧萝烟水卻挂扁舟尋甪里
我亦江湖舊散人&KR1052;鱸思逐秋風𧺫
昭陽顧符稹畫棧道圖歌
顧生畫學李思訓尤工棧道兼騾綱丹青金碧妙銖黍
近形遠勢窮毫芒褒斜山色一千里子規啼處烟蒼蒼
女郎祠邊人跡絶但見哀猿連臂呌嘯青崖傍江水如
油下南鄭閣道似髮通陳倉紅氊裹背笠覆首人物結
束疑唐裝車馬班班入雲際如蟻緣垤相扶將秦川渭
水望不到𧖟叢直上天茫茫仰家扇子冰雪色一莖斑
竹磨瀟湘如何方寸懷褏裏宛然置我蜀道青天長揚
一益二古天險譙周鬻國謀非臧阿瞞四紀作天子青
騾西幸何倉皇三十年來蜀道塞况從古史論興亡因
君妙蹟發遥慨如聽鈴聲替戾岡
送陶季之潞州
先生昔日登武夷鐡船峰頭看奕棋中冠離支三百顆
酒酣自劈輕紅肌峰頭爛睡忘甲子坐笑曾孫生白髭
張帆伐鼓下黃鶴欲濫三湘窮九疑披襟蘭臺發高唱
快㦲不辨風雄雌平生名岳屐齒遍風塵亰雒嗟衣緇
投我竒文浩千頃蛟龍大澤纏躨跜謂我四海一知已
譬若莊休從惠施高齋茗飲坐清晝風爐活火分槍旗
我時無事似犀首酒鱗浮動銀留犁豐臺紅藥花照眼
驪駒忽告將西馳壯心猶作驥伏櫪適志無如泥曳龜
我聞上黨天下脊當年潛邸傳臨淄飛龍荒宫沒烟莽
斷碣髣髴開元詞紛紛梁晉夾河戰鵶兒萬騎陳軍麾
錦嚢負矢盛意氣歌聲慷慨留三垂時平不用弓箭手
空老昭義千熊羆戰埸下馬問亭長鬼燐颯颯寒飇吹
君家草堂臨射陂門前五柳藏東籬何時單舸徑歸去
北窗高枕談黃羲
送朱秋厓歸安宜兼訊陳冰壑
北平太守老不封身經百戰關強弓平陵岸頭爾何物
李蔡為人居下中昔者應侯未入秦折脅摺齒難為容
一朝西行取相印故人馬食何匆匆丈夫不遇且蓬累
古來雄俊將無同愛汝朱干草堂好甓社湖北如吴淞
釣船春入鰕菜市柴門晝掩菰蒲藂據梧時復同惠子
上冡聊爾隨龐公當年我作淮南客落帆屢及桃花紅
兒童習見鵝鴨熟濁醪為我來牆東此邦佳士復有幾
稍從湖海知元龍唱于唱喁樂復樂大湖漠漠來天風
自別淮南老鞍馬筆墨蕭颯如秋蓬眼明乍喜故交至
劇談往往連晨鐘聞君此行意惝怳五湖春水磨青銅
夢隨白鷗沒浩蕩覺來目送南飛鴻歸逢陳鈺相問訊
余方袴褶騎黃驄
送周量同梁芝五游西山
西山香山妙無比一道飛泉萬松裏馬曹自矜能拄笏
不知落汝芒鞵底猢猻藤子青銅堅為汝一日窮緣攀
遥想空山下風露嗒然坐對𨳩禪關
膠東張雉畫葛洪移家圖歌
下簾卧清晝遠萝生羅浮覺來北堂上素練横滄洲依
稀三萬六千丈風吹絶壑紅泉流何人攜持襍負戴全
家避地來山幽先生身騎烏㹀牛丹雞白犬隨行輈鮑
家小女兩丫髻手把芙蓉居上頭惠懷之際那可道萬
乘不洗金墉羞王家寧馨失三窟華亭鶴唳悲清秋回
首銅駞洛陽陌名士對泣新亭囚伏波將軍不受賞丹
砂欲就來交州大鵬詎可伍鷦鷃跛鼈坐笑追驊騮張
生妙筆擅黔陬令我逸興生丹丘夙昔讀書慕仙意望
而不見中心愁十年婚宦願粗畢青鞵快作逍遥遊刀
圭爲我留井竈此生未作拗堂舟
送同年袁秋水僉事覲事畢歸甘州
白馬黃金柑蹀躞思邊疆河西四郡天萬里中分弱水
臨河湟漢家天子重邊冊大開張掖連燉煌陽關以西
盡亭障屬國一氣通諸羌遠求汗血歷絶域玉門使者
遥相望輪㙜之悔復何補弛刑十萬空雄張苜蓿離宫
待天馬蒲桃大郡酬伊&KR0765;至今祁連古邊塞控弦士馬
多精強衙帳雲屯襍回鶻部落星散延燒當當年武皇
用兵處傳烽高竝天山長祭酒布衣諸生耳虎頭食肉
何昂藏紅鹽池邊開幕府羌女如花羅酒漿安西都護
受成事戊已校尉停秋防使君能令金作粟使君能使
馬如羊使君今且為急裝還報天子𨳩明堂特賜安
車圖未央五星歲歲臨東方
傳經堂歌送卓永瞻歸浙西因寄火傳
中原喪亂連天崇鑿蹄驕馬嘶江東昭陵玉匣出隧道
鴻都祕策飛秋蓬小作幐嚢大帷盖石經三體皆磨礱
卓家世德不可紀侍郎謀國真公忠巢傾卵破悔不早
曲穾徙薪誰謂功革除事往三百載至今化碧干長虹
聞孫抱經隱苕霅千秋人識梁丘宗清廟明堂列球貝
深山大澤藏蛇龍我慕蕊淵生苦晚晚及孫子相追從
雄才能慮五石瓠大力欲挽千鈞弓桓榮稽古累數世
郎君人地將無同昭氏鼓琴有妙理誰云竟以文綸終
至尊通經過漢代會開東觀臨三雍白虎諸儒考同異
如懸大簴鏗洪鐘郎君攝衣作都講雅歌殿上何雍容
野夫窮經不得力坐使尹季傷瘖聾他年登堂問章句
五湖帆影隨樵風(侍郎名敬遜國名臣)
述舊贈劉公㦷吏部
昔在順治中天府羅文昌至尊右儒術海㝢盛詞章
夫子𧺫汝南高步翰墨埸㒒從稷下來意氣猶蹶張雲
龍歘然合相逐共翺翔論文無囁嚅結交多老蒼四海
得汪(苕文)程(周量)驤首同周行一㙜稱二妙籍籍董(玉虬)與梁
(曰緝)璋射必有邸玉巵豈無當窮秋八九月艸木萎以黃
憑弔望諸君驅馬金㙜㫄風雲慘營平邊朔多嚴霜和
歌猛虎行天地為低昂時序一以變良會誰能常君思
潁西湖歸尋兩歐陽諸子亦星散各各之四方僕觀廣
陵濤時上平山堂側聞清潁水嫩綠如瓜瓤小艇擬艖
䒀往往破湖光別業寄蘇門水竹紛陂塘百里見黃華
神工肆皴&KR1817;飛瀑下千尋灑落層冰&KR0765;熊岳所居處瑰
異不可詳破衲山水紋蕭然居士裝真江五馬渡暮雪
天滄浪是時一握手泥飲傾千觴豈知十載別會合仍
帝鄕羣公更翕集列宿森光芒翰林蔣(虎臣)與李(湘北)詄蕩
排天閶亦有陳(子端)與吴(玉随)鳳凰鳴鏘鏘雅歌出金石高
論窮羲皇夫子正始音卓為羣倫倡僕忝龐公交時登
元龍牀小春風氣佳晚菊有餘芳賓從會西園絃管羅
東廂援毫申此詞勖㦲毋相忘
世祖章皇帝御畫渡水牛戲以指上螺紋成之賜中官
某臣從黃州通判臣宋犖得觀恭賦一章
章皇握乾符武功燀㫄魄孚齋(世祖宫中游息之地)春晝長游藝睠
圖籍泉壑窮窈窕烟雲羅幽賾寳繪賜近臣往往等球
璧常從青箱堂(禮部尚書王公第)奎藻覩赫奕營丘及河陽到眼
堪一擲想見憂勤暇勝情寄山澤戲作渡水牛生態妙
盤辟肉怒垂星圓筋突隂虹直脰似滿黃鐘角堪扣白
石彈指九牛毛森疎如刻畫水波稍演迤浮鼻未沒脊
髣髴綠楊風掩映春蕪碧神武十八載文教洽重譯干
戈與弓矢包用黃牛革小雅𢋫宣王爾牛何濕濕旐旟
牧人萝考牧周官職應知翰墨餘與世登袵席龍髥去
已遠謳思徧荒僻雲漢爛天章典謨布方策聖主念
紹庭率由正無射小臣沐皇風流涕記飛白
為宋牧仲題林良宫娥望幸圖
杏華春水團宫纈宛宛鵝羣白于雪林良好手二百年
犀軸飄零見竒絶太平内則徧閨襜宫漏迢迢響夜籖
何處離宫三十六金羊空望竹枝鹽
送楊鄂州職方奉詔安南
于闐玉帶横腰身猩紅袍蹙金麒麟使者青霄下千仞
旌節遥臨日南郡日南郡縣古交州唐家都護天南頭
大長叩關奉朝請比于佩印為通侯咫尺高平亦王土
誰使穴中鬭羣鼠要令萬里靖烽烟先見兩階列干羽
楊郎意氣不可當談兵畫省神揚揚雄才常擬略卭笮
壯心更欲規河湟此去烏蠻過銅柱曾是伏波用兵處
即看金馬獻彤庭不用飛鳶愁毒霧朝來祖帳城東門
羣公冠蓋如雲屯虎頭食肉志亦得新婦帷車安足論
送米𬗋來令建昌
南風吹船健如鶻一月飛渡西江灣名流正得山水窟
雲中五老玉孱顔畫禪書聖兩無敵官閑潑墨東林間
風流海岳菴中客直取廬山作硯山
晨起爲錢宫聲題長橋烟雨圖
松枝麈尾壁角懸桃笙火出晝不眠長安五月旱太甚
自郊徂宫空告&KR1050;昨宵新&KR0765;生枕簟五更簷溜聲奔泉
大江萬里瀉春漲濤頭泛泛何滇滇豁如毛摯去酷吏
身傅兩翮思騰鶱坐憶江南此時節流水決決鳴稻田
錢郎打門送急逓鼠鬚煤尾交雲烟青松短壑妙結搆
高厓巨瀑紛鈎連長橋烟雨更竒絶空濛似欲無山川
溼篷折疉縴掠水黃泥曲岸相夤緣江南舊遊入夢寐
彷彿五湖春水船錢郎自號五湖長此圖日在衡門邊
胡為欵叚來長安披裘帶索履後穿我欲與君同扣舷
青蓑篛笠随長年詩成閣筆一笑粲簷前急雨衝洄漩
愁霖行
涒灘之歲隂氣凝愁霖不絶如貫縆江星動搖陽景匿
蝦虹閉藏潦霧增玄駒戴粒蟻封穴白蹢&KR0881;波豕出繒
恢台變節百草死縦有紈扇須何曾立秋八日又七夕
不見河鼓低玉繩肅時雨若哲燠若此事無乃非休徵
今年災異亦太劇延慶旱魃嗟頻仍太白失舍晝不入
白青夜見生芒稜左輔銅龍翻地軸川竭水涌騫高陵
我讀劉向五行說天意人事如相乘溴梁之會書地震
龍鬭于鄭梁山崩吁嗟盛世詎有此胡為變易違其恒
何時扶桑曰東升重霾一掃天宇澄野人爛睡曲兩肱
晨炊不復愁薪烝
送吳天章歸中條山
月始在房羣隂終凍禽塌翅啼酸風吕生置酒邀我飲
清歌笑倚商玲瓏朝來宿酲卧未析吳郎告我歸河東
北風雨雪滿天地層冰千里高穹窿行人皸瘃手指&KR1089;
狐裘嗟汝胡蒙茸長安甲第高入天馬蹄動地聲隆隆
漿酒霍肉不足道金玉磊砢堆堂中汝詩千首文百軸
洿塗未拔誰相通汝家王官谷中條青濛濛藤蘿相紏
水相激至今猿鳥悲司空汝歸讀書甘菽茙致君堯舜
會有日飛伏詎辨誰雌雄
雙劒行孫退谷侍郎席上作(其一魚腸其一有銘云吴季子之子永寳用劒凡九字)
延陵季子不忘故千金之寳帶丘墓我聞此語餘千年
何來虎氣騰重泉天精下觀罔兩㐲雷公擊槖蛟龍纏
古綠光射人瓜皮出土爭新鮮錯落黃金書列星明滅
蒼浪天五步殺一人易如削豚肩又有古魚腸形製殊
蜿蜒貫甲洞胸不濡縷立戟交軹如浮烟幽州十月風
折綿雪片墮地飛烏鳶是時看劒夜置酒快若渴驥奔
長川勾吳舊事足感激悲來清淚忽潺湲延陵已蹈子
臧節誰令窟室生戈鋋太湖魚炙事亦逆蘇㙜&KR0951;走今
誰憐鱄諸要離匹夫耳屬鏤之賜吾悲焉孫公八十目
如電博古直擅歐劉前為公作歌驚四筵烏尾畢逋河
漢懸燈明酒盡雪亦止回看劒氣相騰旋
雪中寄宗定九東原兼呈西樵先生
一冬不雪春融融江梅岸柳俱空濛黃紬衾暖睡初足
𧺫看窗紙何瞳曨蠻奴失喜縛雙帚走報玉戲勞天公
開門三寸沒階砌拂空六出縈簾櫳舟膠浦凍人跡絶
天色慘慘雲而風銅缾筑響蟹眼沸地罏火爇獸炭紅
故人昔寄東原圖漁灣窈窕橋梁通駃雪固佳霽亦好
艸堂正與圖中同蕭晨畫雪復好手能以粉墨摹虚空
前年幽州大風雪馬毛如蝟鳴雕弓白檀山高鷹隼疾
狐兔殺伐無留蹤故人再寄蕭郎畫寒江釣雪推烟篷
展看忽憶東原客醉吟禁體追潁翁適客江淮意不樂
悵望百里無由逢何當笭箵挂驢背踏雪直過東原東
題施愚山賣船詩後
國家急廉吏將以風百寮如何十年來吏道紛吴敖哀
㦲此下民鞭朴分安逃魯山與陽城斯人竟難招江西
飽亂離白骨填蓬蒿石田廢不治遺黎襍山魈一二老
寡妻煢煢困征徭昔者數守令為政嚴風飆峻令盛誅
求細不遺齔齠金玉競輦致樂㦲共宣驕憲府前上夀
鞠&KR0957;一何勞公堂侮下民意氣一何豪寡妻哭向天血
淚埋荒郊亂後幾孑遺乃以資汝曹是時宛陵公持節
吉臨交為政貴簡易㓗巳先清翛放衙苔蘚淨飛鳥營
其巢賦詩彈子嶺慷慨同石壕白&KR0951;與青牛斯道誰鼓
櫜公獨奮百世臯比陳唐堯廉恥存綱維義利窮毫毛
蘭芷變荆棘孔鸞革鴟梟汝曺即不仁寧終肆闞虓七
載一舸歸無物充官艘兩郡萬黔首留公但號咷讀公
賣船詩中心何忉忉填膺抒此詞庶以僃風謠他年韋
丹碑會見留江臯翹首望宇中烟火尚蕭條安得百施
公為時激頑澆
吴歷修竹吾廬圖為汪季甪題
讀書茅簷下樂扵奉朝請礀邊清淺流屋後檀欒影借
問輞川人何如斤竹嶺
送愚山遊嵩山
夙昔山水懷萝想嵩陽寺先生江海人蕭條自孤寄寒
潭漸收潦華林𧺫凉吹落日下轘轅青山帶行騎褰衣
&KR0881;清潁羣峰亂蒼翠二室秋崢嶸三花未顦顇卻尋盧
鴻宅巖扉饒古意窈窕玉女窗投壺或一至煙中眺龍
門伊洛宛相次古人去已遠山川見標致安得方外遊
從君共題字
初春四日休沐同荔裳方山西樵往西山道中作
遥山䧹齒列遠水魚鱗波朝朝國西門馬上呈嵯峨卻
掃閉簾閣幽夢紛陂陁坐羡雲間禽歸飛向巖阿上春
寡人事勝侣時來過望山馬注坂投林鳥驚羅行行近
磊砢清暉一何多豈識絶塞山娟靜如媌娥禽夏如可
期遑復知其他
香山寺月夜
明月出東嶺諸峰方悄然殘雪尚在地掩映西齋前竹
色既閑靜松隂媚淪漣清暉一相照萬象皆澄鮮此時
憩寂者宵分猶未眠
觀祕魔崕至龍潭作
山行逐若徑轉無人迹亭午踰高嶺逍遥隨所適古
寺披荒榛乍到如有獲盧師晏坐處猶存㵎邊石石上
留孤松終古不盈尺地僻山鬼鄰鳥下蒼苔積孤閣臨
寒溪林壑莾蕭槭灌木紛相糾隂厓互崩坼何當秋雨
時驚湍若潮汐來此十日眠濯足蛟龍宅
晚望翠微寺
澗西翠微寺迢迢翠微裏蒼茫采樵路似有微鐘𧺫山
風冷炊烟斜日亂溪水紛紛飛鳥還行人去何已
登石景山浮圖絶頂眺望
浮圖兹山頂崚嶒插孤標千盤歷詰曲直上凌風飇寒
空稍明淨百里見纖毫茫茫塞上山浩洶連波濤渾河
盪山來石壁如動搖咫尺居庸關鳥道廻青霄上谷接
雲中設險非一朝聖代亭障空丸泥罷函殽關門開
落日士馬無矜驕廻身望漁陽城闕何尞尞薊丘植汶
篁遺烈思燕昭望諸與騎劫智勇皆蓬蒿朔吹揚驚沙
屯雲盤怒鵰慷慨一傷懷覽古心鬱陶逝將御泠風揮
手辭塵嚻
碧雲寺魏閹葬衣冠墓
恭顯坐中書能死前將軍赤伏盡鈎黨禍始誅李雲讀
史長太息閔彼漢運屯我來西山遊極目多丘墳何人
穿復土雙闕高嶙峋天禄與辟邪夾道紛錯陳大書復
深刻似欲驕千春冡中玉蟾蜍變化亦有神豈知窮竒
骨不得安穸窀牢石與五&KR0951;彈指隨飇塵嗟哉陽司隷
毅魄為青燐狐貉同一丘無事勞沾巾松風催落日泥
飲當千廵西望咸陽原石馬嘶荆榛
卧佛寺
清晨越南磵畢景來東林石徑入幽閴稍聞鐘磬音禪
房鴨腳古別院桫欏隂春夕月復佳微雲滅遥岑山氣
自蓊鬱天宇亦森沉道人澹相對松風灑衣襟夙懷清
淨退因識妙明心寂寥無可說請君張玉琴
晚入退谷卻寄孫北海先生
谷口遠烟暝水石𧺫寒色西溪有歸人東峰隱餘日積
雪封巉巖微徑雪中出殘冰流復斷暗泉聽還失不知
荒寒中前峯去安極稍見觳觫牛悵望歸飛翼侍郎昔
掛冠扵此散愁疾畫壁滄洲圖(有故友陳路若画壁)結屋雲林側溪南
萬竿竹歲久漸蒙密為述淨名意更就支公室慙歎解
巾非何年此棲息
故明景帝陵懷古
金山南臨裂帛湖荒陵十里鵂鶹呼奪門事往二百載
行人過此猶欷歔紅牆剥盡古瓦落莓苔溜雨生銅鋪
老松離立色枯槁但穴蟲蟻餘根株菆塗龍輴禮本殺
矧乃劫火經樵蘇咫尺天夀雲氣接坏土獨葬西山隅
洪宣老臣稍凋喪國成一旦歸刑餘勃鞮之問史所貶
詎有宦寺干征誅黃沙慘澹鼓聲死萬乘一擲成纍俘
國有君矣社稷重孫申謀鄭無差殊白登城南翠華返
錢塘司馬功難誣紛紛南渡議和戰乃知計左非良圖
仝寅之占信竒中朝衣東市嗟何辜劒南歸來西内閉
唐家父子輸廐奴處人骨肉事非易子臧季札今則無
功罪千秋有特筆九鼎一髮須人扶謚同泉鳩理太酷
紀年猶幸無革除裁令流水良亦足寧論玉匣還珠襦
欲落不落夕陽下弔古且復留斯須殘碑滅沒牛礪角
石玃横卧蒼髥鬚君臣一代盡宿草雍門太息當何如
玉泉
蕭晨金山下濯纓玉泉水十畞清瑶流分明鏡相似金
膏時掩映碧玉相傾委水荇隨風翻靡靡映清泚垂楊
夾碕岸其下多芳芷流爲裂帛湖宛若昆明裏湖上多
漁村網罟集沙尾宣宗昔遊幸龍舸兹山趾當年功德
寺荒凉嘯山鬼何况芙蓉殿遺跡皆銷毁碧水自東流
彌傷人代駛儻逐五湖舟去問鴟夷子
過金魚池懷愚山因以寄荅
昔君振遥策獨往嵩山中還歸陵陽下高詠北樓風舊
榭宛苔迹清池銷蕙叢聊憑一書札緘意向飛鴻
計甫草至得苕文展成既庭書
芳序竟荏苒別離年歲多綠隂散林樾首夏氣清和懷
人罷琴酌思往屬流波還欣松陵子步屧一來過
雨中懷彭羡門因示葉訒菴
夏雨忽芊眠流雲度高閣簾幕數禽鳴綠隂一花落相
思武原子遠寄羊城作文酒昔歡娱別離今寂寞年時
易晼晚壯歲風驚蘀何當一樽酒共對成斟酌
井陘關歌
廻星城邊落日黃西來氣欲無太行柏巖雙壁稍狡獪
目成已覺心清凉天公一夜送寒雨千疉萬疊雲錦張
丹崖翠壁窈萬狀瑰竒娟妙難具詳綠蘿蕭蕭罥巾角
石瀨颯颯漸(去聲)衣裳峯廻徑絶不知數谽谺倏見𨳩中
央戍樓旌竿滿雲直横亘長城環巨防冠山子城瞰窮
漠噴壑巨瀑聞雷硠登樓顧盻豁胸臆四山雲氣爭飛
揚蛟龍鬱律𧺫眼底散為霖雨周八荒關南石勢更竒
怪亦如穾奥連堂皇懸車束馬那可度行人緣棧如秋
秧幽并澤潞此天險飛鳥欲過愁翺翔聖代即今罷烽
燧空餘画角吹嚴霜乃知地利未足恃此關幾閱諸侯
王
夀陽驛題韓文公詩後
天寳昔喪亂窣干及阿犖扇禍始漁陽流毒被河朔辛
苦九門戰堂堂李與郭滋蔓逮三鎮世守恣兇虐軍中
立留後諸藩擅官爵山東勁兵處縣官實自弱元和聖
天子咨相授方略淮蔡洎淄青次第就束縛移兵壓山
東勢如掃秋籜遺恨功未成殺機生魏博庭湊何么麽
跳梁敢弗恪偉哉昌黎公談笑狎巨鰐我行過夀陽遺
詩緬猶昨韓愈殊可惜朝廷乃大錯真卿與巢父兹事
詎堪數誰與秉國成蛾眉竟謠諑杜牧有罪言千秋實
良藥
介山
驅車綿上聚懷古綿上田授璧事已遠遺跡今虚傳晉
國昔多難公子實大賢五蛇為之輔一蛇獨耆乾身隠
竟焉文狐趙羞比肩逃榮誼固高報德理亦然徘徊望
忌坂落日無寒煙何人貪天功嗟哉南内年
首陽山
峨峨首陽山迢迢屬雷首遥揖巨靈掌近對風陵口蒼
茫河上舟搖落關門柳一詠採薇歌昔人復何有
河上寄山史
前年君往蘭谿道金華洞中拾瑶艸傳來八詠似休文
愛翫新詩愁絶倒華隂古道接弘農一望秦山深萬重
遥看青壁孤雲𧺫知在西南第幾峯
拜楊伯𧺫墓道
悠悠關内路驅馬桃林塞歸鳥岳祠邊長河遠天外大
鳥下潼亭落羽今猶在夕日薦蘋蘩愁心逐征旆
渭橋懷古
秦川夕澄霽灃水明如練西上中渭橋颯然秋氣變嬴
政昔搆造作此象天漢美人與鐘鼓流連恣荒晏徐市
期不來山鬼璧已獻我昨驪山行徘徊弔中羡荆榛蔽
銀海樵牧羅金䧹麒麟折其股冷落青梧觀後代復何
王繡嶺明珠殿唯有終南山興亡幾回見
望華山
關中八水滙清渭獨朝宗黃河西北來交會船司空河
流挾底柱岳勢分弘農山河兩戒首氣壓殽函東金天
正肅殺屹然白帝宫削成五千仞真宰散鴻濛及關見
岌嶪元精羅心胸倏忽雲氣生西接終南峯諸峯忽已
失俯首趨河潼峨峨司宼冠獨立青雲中蒼茫望三輔
秋氣去安窮荒唐秦皇臘寂莫希夷蹤何當駕白&KR0951;還
共驂茅龍
鳳嶺
南岐地何高鳳嶺踞其右路絶無鈎梯直上若懸溜曰
月互蔽虧光明錯昏晝雲霧四蕩潏雷車中襍糅飛龍
何衙衙夭矯出巖竇俯瞰兩當水奔流下騰湊轉石類
搏橶畫沙成篆籀初疑饑蛟蟠更作外蛇鬭聞昔周文
王盛德及靈囿鳳鳥此來集世遠事悠謬末季重邊防
戎馬幾馳驟秋風吹散關一夕驚老瘦
柴關嶺
早發陳倉道馬蹄亂雲霧行行到柴關雲低雨傾注衺
徑中槎牙幽篁四森布大石立當關勢如猛虎踞世無
飛將軍磨牙爾何怒蛟龍喜昵近氣奪生憂懼怪鳥時
一啼聞聲不知處黑江遠&KR1043;洞萬瀑齊奔赴頗聞𬗋柏
山仙靈所遊寓石髓儻一逢白日生毛羽誰使野鶴姿
氋氃墮籠笯真宰不可問更向蒼茫去
馬鞍嶺
南下画眉關遠色㬪諸嶺夤緣百里間齗齶蔽光景蹇
㠊疲登降纖路亦修整㦯厂如連軒或植如負屏㦯如
歧陽鼓或如宛朐鼎如鳥或跂翼如魚或骨鯁殊狀紛
角逐詭類爭一逞峭岸勢欲坼捷足不遑騁二分垂在
外趾壓後人頂飛瀑時界道赴壑力逾猛人與水鬭爭
心目各相警天意限雍梁設險有斯境君子履忠信小
人懷僥倖永念垂堂言乘危更三省
觀音碥(本名閻王碥賈中丞改今名壁上有宋荔裳賦棧道平歌沈繹堂書)
觀音碥險絶連山列天仗奔峭洶波濤大石蹴龍象造
物鬱磊砢及兹乃一放急瀑何砰訇盤石成巨防渟為
千丈湫潭潭不流宕怪物中屈蟠豈無鎖紐壯儻燃牛
渚犀窮此精靈狀頗聞賈中丞扵此鏟疊嶂故人推沈
宋詩筆各雄長星宿森光芒虬龍怒倔強解鞍苔石滑
高歌一神王更須巨靈手運斤出天匠鑱我郙閣銘敵
彼小海唱
七盤嶺
七日行褒斜目瞶耳亦聾濁浪崩崖垠征衣碎蒙茸不
知天地闊詎測造化功岌然土嚢口雞幘摩蒼穹磴道
上七盤大翮排天風絶頂忽開豁白日當虚空褒水出
谷流漢江繞其東巴山&KR1587;秦蜀蜿蜒連上庸川原盡沃
野天府如關中橘柚鬱成林稻苗亦芃芃襄陽大艑來
千里帆檣通當年號天漢運歸隆準公將相得人傑驅
策芟羣雄一戰收三秦遂都咸陽宫智勇久淪沒山川
自巃嵸䟦馬向褒國日落烟濛濛
定軍山諸葛公墓下作
高密𧺫南陽文終從(去聲)高祖暴繫本見疑數衂亦非武
堂堂諸葛公魚水託心膂二表匹謨訓一德追伊吕視
操但如鬼畏蜀還如虎嗟彼巾幗徒與公豈儔伍𬗋色
復蛙聲抵隙各為主火井方三炎赤伏更(平聲)典午志士
恥帝秦祭器猶存魯隂平一失險面縛忘奔莒知公抱
遺憾龍卧成千古峨峨定軍山悠悠沔陽滸鬱鬱冬青
林哀哀號杜宇耕餘拾敗鏃月黑聞軍鼓譙侯寧足誅
激昂淚如雨
五丁峽
南窮石牛道嵓嵓下雲棧三日招我䰟足踔目猶眩豈
知東蒼州耳目益竒變始過金牛驛樛嶱已凌亂漾水
從北來劣足泛鳬䧹舉頭嶓冡山峨冠倚天半大㦲神
禹功從此導江漢漸入五丁峽譎詭駭聞見斗壁何獰
猙十萬磨大劒攅羅列交戟茫昧通一綫亂水殷峽中
鮫蜃喜瀾汙仰眺絶圭景俯聆&KR1313;雷抃九鼎鑄神姦到
此百憂患東方牧犢兒竟使𧖟叢判我行忽萬里風土
異鄕縣身落大荒西終賴皇天眷咄咄復何言艱虞一
身賤
夜至黃壩驛短歌
氐道森沉十日雨石林冥冥斷行旅洪濤殷地四山動
百折盤渦噤難語前有蝮蛇後豺虎紅鶴哀號奮毛羽
吾生胡為狎此曹命輕如毛爭一縷妻孥飄泊寄京國
欲歸不歸在何所鄕關廻首四千里縦有苦辛誰告汝
朝天峽
朝登嘉陵舟日出羌水赤履險倦鞍馬即次亦稱適黕
黮雙峽來突見巨靈跖嶄巖無寸膚青冥厲雙翮隂崕
積龍蜕跳波畏鯨擲往往壓人頂駭此欲崩石洞穴峽
半開兵氣尚狼籍蛇豕據成都置戍當險阨至今三十
年白骨滿梓益流民近稍歸天意厭兵革會見賨盧人
燒畬開确&KR2294;慷慨一扣舷浩歌感今昔風便黎州城茫
茫波濤白
龍門閣
衆山如連鼇穾兀上龍背鱗鬛中怒張風雨晝晦昧出
爪作之而神竒始何代亂水趨嘉陵波濤勢交滙萬壑
爭一門雷霆走其内直&KR1587;背上行四顧氣什倍夕陽下
岷峨天彭光破碎咫尺劍門關益州此絶塞子陽昔躍
馬妖萝成佁儗區區王與孟泥首終一概李特亦雄兒
僭竊竟何在
桔柏江
小舟飛青鶻西掠馬鳴閣閣道凌天關稍幸息腰脚茫
茫雙江來抱此益昌郭荒城豺虎多殘堞出叢薄國憶
苴侯開江疑鼈靈鑿武都地勢高衆水競流落分道下
氐羌兩川乃磅礴鳴水廻驚瀾隂平劃大壑仇鳩勢未
夷犀牛道彌惡千里會葭萌崩騰似相索漭漭竟同流
西逝連井絡九十九峰間廻首一錯愕
天柱山
朝出元武門雲垂雨忽涷登登天柱山千盤墮&KR1043;洞崢
嶸逾巴閬槎牙過秦鳳&KR1406;嶺如累棋下谷如入甕心俯
凥益高足縮目先送敢嗟鳥獸羣稍喜徒旅衆我有大
羽箭麗龜輙命中於菟昂其首飲羽乃不動道㫄松合
抱巨可任梁棟惜哉野蔓纏不蒙匠石用絶頂見岷山
青城亦伯仲一氣連諸蕃三州實西控太平幸無事左
髻時入貢念彼松姚戍坐甲苦饑凍俯臨陸海雄仰視
天宇空長嘯千仞岡出險忽如萝
漁洋山人精華錄卷二
門人監察御史崑山盛符升國子祭酒江隂曹禾同訂
候官門人林佶恭謄寫
男啟汸恭閱
