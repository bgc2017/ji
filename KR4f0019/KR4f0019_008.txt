漁洋山人精華錄卷八門人候官林佶編
今體詩
用韻答別容齋說巖二學士訒菴侍讀
憂患餘生見面遲故人驚喜鬢成絲茶杯冷澹香殘處
麈尾横斜月落時沙磧斷鴻千點沒都亭衰柳數行垂
霑襟又作銷魂別不為中年好酒悲
再別李容齋陳說巖葉訒菴三子
長安幾度別忽作白頭翁君輩還簪茟吾生自轉蓬王
師縣椘塞羣盗横關中努力匡時略歸心滄海東
阜城感偽齊劉豫作
殘堞昏鴉外人烟古阜昌龍蛇逢戰鬭羖䍽慨興亡父
老思宗澤朝廷負李綱紛紛齊與椘一笑對斜陽(元𥙿之)
(詩河邊羖䍽尚能飛無角無鱗自一齊張邦昌亦河間東光人)
過邢子愿先生墓
秋晚犁丘道西風黃葉深婆娑歎官柳惆悵少來禽一
代風流絶孤墳牧豎侵通家懷舊客重鼓雍門琴
閱先兄西樵故書泣賦
丹鉛脫手尚依然淚灑蛛絲對舊編南面百城如昨夢
河東三篋憶當年縦横鼠跡承塵上零落苔花廢砌邊
痛絶人琴今已矣牙生從此竟摧絃
傷十笏艸堂梅竹二首(西樵先生讀書處)
蒼苔被門巷風動蕭蕭竹孤鳳不重來磊砢空節目
種樹人何在三逢歲暮時夜來風雪裏無復舊連枝
過古城
格孫城外遠烟迷瘦馬凌兢上大堤茅屋幾人輸井稅
田家終歲把鋤犂殘碑剥落横苔蘚古道縈廻長蒺藜
陵谷消沉盡如此一聲村落夕陽雞
西堂甘橘初熟招東癡二首
昨宵霜信熟黃甘小閣離離夕照酣為報故人須過飲
掛帆何必洞庭南
椘頌吟來憶左徒酒牀新漉待招呼田園別後春蕪長
欲買青山種木奴
雪中題七賢過關圖
雲重雪堆門空堂破帽温風流七賢遠圖畫百年存鳥
沒藍田縣梅開㶚水村開元舊詩老招得幾吟魂
題黃鶴山樵畫
憶昨茅齋雪霽時地罏松火夜談詩春風騎馬長安去
如此溪山坐付誰
吕忠節公輓詩二首(爲敬芝侍御作)
一自澠池渡風塵天地昏銅駝悲故國龍種失王孫司
馬空居洛巫陽詎返魂長令懷古者流涕上東門
𬗋陌臨伊岸青山抱洛中殽函失天險父老哭遺忠秉
國人誰在騎箕恨未窮橋陵西望近應逐鼎湖弓
爲許生洲比部題梅淵公畫
柏梘山中舊草堂溪流淼淼樹蒼蒼白雲谷口不飛去
卧聽松風春晝長
題董舜民蒼梧詞追悼訏士文友
南望毘陵路江流日夜東應徐常調盡嵇吕舊遊空才
子蒼梧怨清詞白苧工依然鄰笛起悽斷夕陽中
送許竹隱之紹興二首
一棹西陵去名山入剡中放衙臨鏡水行部逐樵風江
渚鳶烏集蘇臺麋&KR0951;空沼吴兼霸越懷古意無窮
蟬聲集深樹驛路遍槐花黃鵠逝千里浮雲天一涯鶯
啼范蠡宅草長謝敷家迢逓相思處春風滿若耶
夢中作
凉雲止復行水花開更落烟柳夕陽時蟬聲動高閣
送董樵歸成山舊隱
白社何年別威輦相逢颯颯鬢毛蒼飄零椘客紉蘭佩
蕭瑟無且剩藥囊隱處神山鄰九點愁來兵氣動三湘
水仙操罷扁舟去海水天風萬里長
招魂
八桂荒雲外三湘落照中空城盡豺虎戰士幾沙蟲生
死無消息傳聞有異同招魂關塞黑杳杳暗青楓
秦中凱歌十二首
上相乘春西出師至尊推轂建旌旗兩宫絡繹黃
封下天廐飛龍賜與騎
新開麟閣賞元功頗牧重看出禁中此去西人須破膽
將軍昨日下遼東(康熙十四年圖公以副將軍平察兒獻俘闕下)
軍中歌舞喜投醪令下如山戒驛騷扶杖已聞秦父老
王師有詔肅秋毫
天上黃河萬里來巨靈高掌抱雲臺遥看丞相行營過
日射潼關四扇開(韓文公詩日出潼關四扇開相公親破蔡州廻)
涇原西北駐王師尺一無煩介馬馳共道皇恩天浩
蕩不教京觀築鯨鯢
莫愁登隴望秦川休道長安在日邊驛騎流星催露布
捷書三日到甘泉
虎狼十萬競投戈不唱三交隴上歌朝見降書來北地
暮看烽戌罷朝那(慶陽固原相繼降)
衮衣照路有輝光班劍威儀出尚方大將櫜鞬迎道左
萬人鼓吹入平凉
三軍解甲隗嚻宫百丈磨崖待勒功欲紀元和天子聖
更攜參佐上崆峒
丹青圖畫上麒麟五等俄驚寵命新未許熊羆歸禁籞
且懸堂印鎮三秦(部議圖海封二等侯有旨封二等公)
河西三將氣如虹百戰功名次上公詔下一時齊虎
拜漢朝爭羡竇安豐(將軍張勇進爵靖逆侯提督王進寳進奮威將軍總兵官孫思克進凉州提督)
三月軍鋒次渭橋旋看飲至𬗋宸朝空言韓范威名大
五路何曾制曩霄
秋夜
秋氣已沉沉閨中望遠心星河千里雁風露萬家砧隴
水自嗚咽武溪多毒淫併將思婦淚遥寄塞垣深
得留仙書知將入椘
還吴戀子舍適椘動離心列戌洞庭埜征帆雲夢林寒
潮秋望遠楓葉暮愁侵此去逢漁父休爲澤畔吟
寄汪苕文堯峰隱居四首
卜築何峰好堯峰近太湖蓴鱸供客饌橘柚足官租泥
飲從田父題詩付獠奴蕭然山澤裏真有列仙儒
海内紛傳檄烽烟數驛騷算緡諸道急伐叛幾年勞久
已疑吴濞頻聞赦貫高步檐還倚杖中夜首應搔
黃公壚下過感舊每停車哀樂中年事艱難遠道書新
知虚託契老輩久離居生意憐枯樹婆娑略似渠
欲訪天随子來過甪里村五湖正秋色一棹到閑門林
屋探仙跡咸池問水源嗒然白雲外相對坐聞猿
題江辰六借書圖二首
何處淹留可判年亂書堆裏日高眠何人解似宣城守
手為江郎割半氊
飲馬荆江戍火紅龐眉書客悔雕蟲諸生亦有封侯相
一卷隂符兩石弓
題冐辟疆姬人圓玉女羅畫三首
雪後空庭氣蕭瑟千頭䊸竹尚嬋娟畏寒凍雀不飲啄
斜日蹋枝相對眠(疎篁寒雀)
記取凌波微步來明珠翠羽共徘徊洛川淼淼神人隔
空費陳王八斗才(水仙)
堂堂策策百千頭荇葉菱花滿碧流彷彿吴興騎馬處
江南風色白蘋洲(蘋花戲魚)
題汪季甪百尺梧桐閣卷二首
別館多梧桐偶此成幽寂獨向高閣眠夜聞疎雨滳
百尺高樓上何人相往還夕陽海門樹秋雨江南山
再題梧桐閣卷
河漢澹中夜碧梧隂漸疎幽人坐高閣秋色滿巖居風
竹同蕭瑟蒼苔倦掃除數峰江上好朝夕映琴書
和曹陸海舍人夀良懷古二首
長城自壊復誰尤戰地經過憶唱籌野鳥啼春寺門寂
可憐猶似白符鳩
右鳳山寺檀道濟戰場
鐡鎗名抵周陽五夾寨楊劉各一竒可惜英雄為梁死
不知世有鬭雞兒
右王彦章故宅
荅盤山拙菴道人寄電光雲鶴諸集
曹溪遊萬里酌水問南能世界随緣住人天最上乘蕭
然白足侣不作𬗋衣僧寄我新吟卷清凉五月冰
悼亡詩二十六首(哭張宜人作)
一錯誰能鑄六州藳砧無復望刀頭當年對泣人何在
獨卧牛衣哭暮秋
少小香閨熟女儀雞鳴長自軫風詩君如德曜齊眉日
我愧樊英荅拜時
門第河東雙戟圍當年燕子傍誰飛可憐陌上花開後
常送香車緩緩歸
小閣垂簾日掃除罏薰茶具宛精廬紅囊揀得釵頭茗
手㵸清泉伴著書
千里窮交脫贈心蕪城春雨夜沉沉一官長物吾何有
卻損閨中纏(直善切)臂金(辛丑春閩中友人許天玉公車過廣陵以匱乏)
(告子適無一錢宜人解腕上條脫付予贈之)
樵蘇絶㸑未知愁林下風期矢白頭廿載無衣搜畫篋
不曾悔卻嫁黔婁
雪白花紅繡褓齊頻年靧面祝中閨牙牙學語今何似
忍聽驕兒索母啼
病中送我向南秦感逝傷離涕淚新長憶啼猿斷腸處
嘉陵江驛雨如塵
灞橋秋雨望秦川劍閣西風聽杜鵑萬里不歸歸有路
雙魚何處逹重泉
三載西風䧹影分登高淚盡隴頭雲從今腸斷重陽節
又採寒花酹細君(先兄西樵以癸丑秋殁)
蚤歲曾期共隱居祗應桓孟得相如青山縦有歸來日
更與何人挽鹿車
鋪首經秋澀綠苔承塵蛛網任成灰祗餘金縷裙猶在
爭忍無情布施來
遺掛空存冷舊熏重陽閣閉雨紛紛方諸萬點鮫人淚
灑向窮泉竟不聞
肅肅靈風冷繐幃亭亭孤月掩重扉寳釵明鏡俱黃土
悔煞秦嘉上計非
帖子宜春認舊題粧樓人去草凄凄東風不啓葳蕤鎻
一任空梁落燕泥
樓角參差幾曲欄繞欄親種碧琅玕月明昨夜風驚竹
翠袖何人倚暮寒
春前小別死生分望斷新阡宿草墳我似東坡老居士
何年歸哭魏城君
年年辛苦寄冬衣刀尺聲中玉漏稀今日歲殘衣不到
斷腸方羡雉朝飛
愁見新年改故年朔風吹雪欲寒天黃金屈戍中宵閉
長伴鰥魚夜不眠
續絃膠與返魂香碧海青天路渺茫若使少君真有術
不辭千里到稠桑
熒熒薤露葉還低華屋山丘理亦齊四十年來成小劫
匆匆何暇唱黃雞
春事愁中復病中可憐寒食到匆匆故園夢去瀟瀟雨
一樹棠梨照殯宫
藥罏經卷送生涯禪榻春風兩鬢華一語寄君君聽取
不教兒女衣(扵戲反)蘆花
陌上鶯啼細草薰魚鱗風皺水成紋江南紅豆相思苦
歲歲花開一憶君
錦瑟年華西逝波尋思往事奈君何若為乞得江郎筆
應較文通恨賦多
宦情薄似秋蟬翼愁思多扵春繭絲此味年來誰領略
夢殘酒渴五更時
聞方山北山諸公連日出遊戲寄
公子春蕪白鼻騧病夫擁褐客天涯城南幾日無風雨
十里徐熙落墨花
絶句
石帆山後黃茅屋一樹寒梅作意香長憶花開風雪裏
卧聞春雨滴糟牀
曹正子邀同家兄子側及諸君豐臺看芍藥晚過
祖氏園亭八首
回首旗亭畫壁時重來巳是十年遲應劉逝後風流盡
只有恒河照鬢絲(昔合肥公招同公㦷苕文諸君遊此今公與公㦷皆沒矣)
依然春草樊川路竝馬來過覆盎門記得城南天尺五
綠蕪紅藥水邊村
陂塘點點烏犍出夏木隂隂白鳥飛也似江南好風景
水田一帶學僧衣
宫錦千絲費翦裁䛏他婪尾殿春杯老顛賸欲相料理
乞取齊奴步障來
雨雨風風態自殊花花葉葉不曾孤更添練鵲和蟬蝶
便是徐熙六幅圖
霑溼春衣更不嫌花枝婭姹雨廉纖鬢絲禪榻心情改
閑看兒郎插帽簷
沙禽一一事高格烟柳斜陽初弄姿更愛風標兩公子
水葒花外立移時(晚晴賦白鷺潜來子邈風標之公子)
水檻清凉跂腳眠菱花菰葉一溪烟阻風中酒年年事
絶憶春江上水船
友人送白蓮花為詠
無復澄江載酒船折枝猶帶五湖烟香來月白風清裏
花放叢祠水驛前鴨唼池萍微雨後犀垂簾押夕陽天
魯連陂上新秋色觸忤閑愁又一年
初秋示董蒼水
零落交遊感式微與君邂逅忍相違隆中自許真名士
殿上誰知大布衣越燕巢空秋近社鱸魚風起夢思歸
先生未是平原客玉貌塵中見亦稀
張員外園亭送金山人歸越
客有越鄕感抱琴辭上京離堂秋月色別思椘鴻聲水
國三千里冰絃一再行成連何處去今夕獨移情
金孝章以壬子冬畫梅寄予兄弟今六年矣丁已
七月先生之子祖生至京師始見之而先生與
先兄考功皆已下世愴然賦詩四首
拗取銅坑玉一枝江南春贈隴頭時到來巳是塵沙劫
賦得瑶華欲寄誰
維摩方丈幾黃昏春草禪房日閉門成佛生天兩何處
暗香疎影為招魂(十笏先兄堂名春草閑房先生所居也)
花時鄧尉夢無聊十七年來似暮朝恨不相㩦風雪裏
短篷同繋虎山橋
當年五字寫柴桑又寄孤山世外香一幅生綃千載意
也應配食水仙王(辛亥歲先生手寫陶詩見寄)
西蜀
唐家宰相迴翔地漢代公孫割據秋劒閣嵯峨仍北向
彭門波浪自東流風雲諸將爭秦棧鼓角中宵夢益州
何日西南銷戰伐浣花行樂看遨頭
哭公㦷吏部二首
零落親知更有誰聞君訣去不勝悲彈琴古調千秋絶
說劍雄風一代竒舊舘脫驂應出涕天涯磨鏡是何時
故人雙鬢蒼浪在賸欲刊君第二碑
廿年藝苑忝同遊廻憶音塵淚不收結客曾傾四公子
論兵欲動五諸侯(星名)故人半化遼東鶴世事終輸閣道
牛手定君文纔幾日可憐馬策慟西州(丙辰春先生以全集寄子論次)
見北山遊西山詩示謝千仞
吟眺清暉思不窮昔遊如夢幾人同憶君共蹋西山雪
坐聽清猿萬木中
山茶雪兔
石罅猩紅透幾枝花間東郭眼迷離漫天風雪鷹初擊
正好營君三窟時
郭河陽雙松平遠(為牧仲題)
石骨崚嶒五鬛盤河陽筆底傲秦官興亡七百年朝槿
留得蒼蒼耐歲寒
孝昭皇后挽詞六首應制
金戺流塵掩瑶齋寳幄空禁花零曉露苑柳泣春風思
媚傳千古深恩徧六宫唯留歌詠在應與二南同
上夀慈寧日人知内則賢徽音殊未遠文母至今
憐淚濺鶯花色神傷祓禊天凄凉餘故舘猶近濯龍前
祕殿傳金策神人覆玉衣四星初應曜一鑑忽藏輝脫
珥言猶在乘雲馭不歸皇情宵旰切永巷漏依稀
萬乘親臨送容車出國門羽儀辭禁掖笳鼓望陵園素
旐浮雲慘青山落日昏臣民同雨泣哀動鳳凰原
西汜沉寒月中天澹夕陽愁雲低壠樹春禁罷公桑椘
挽蘭風寂虞歌薤露長通靈應有夢可到𬗋宸傍
渺渺沙河道凄凄玉輦空綺疏扄夜月繐帳肅靈風故
劍皇心切(謂仁孝皇后)祠官禮數同榮名綸綍貴早賁九
原中
蟬
雙樹有鳴蜩孤情伴寂寥自緣飽風露不肯逐金貂驛
路關門雨斜陽浦岸潮年年行役處為爾幾魂消
為尤展成悼亡二首(時予喪張宜人三載矣)
三年明月鑒虚帷那更吟君惆悵詩不分阿灰腸斷句
黃昏微雨畫簾垂
金昌亭下柳毿毿長記烏啼送曉驂風景不殊人不見
謝家飛絮滿江南
陳其年索詩送王生之襄陽
試說襄陽好曾遊路不迷江帆過峴首水竹繞檀溪市
上江陵估機中竇氏妻不知征戍後誰唱白銅鞮
遥題王咸中石隖山房四首
我愛堯峰叟(汪鈍翁)憐君比屋居雲林交罨畫烟火共村墟
顛倒牀頭屐逍遥谿上漁漢隂雞黍約今古意何如
高情躭野逸文采舊清門跡與市朝遠心將逹者論飛
泉晴界道修竹雨連村誰識逃名客蓬蒿方灌園
心遠地仍偏琴書雜坐眠湖霜收橘日社火焙茶天人
意孤雲外山容太古前叩門田父至襤縷亦欣然
筆墨誰能事吾宗今右丞(茂京作石隖圖)悠然輞川路寫向剡谿
藤短彴宜行藥空林偶飯僧片帆天外影興到直須乘
送宋牧仲員外榷贑州四首
都亭一樽酒落日照行軒帆下潯陽郭春過敷淺原故
人持使節微尚愛丘樊想到西林寺清吟和夜猿
文成誓師處慘澹尚聞笳野戍青山遠荒江白日斜春
風渡蛟浦夜雨宿龍沙戰地多新鬼須添兩鬢華
章貢交流地孤城百戰餘江山應不改父老問何如五
嶺稀烽火三湘動羽書似聞兵馬後租賦未全除(後月餘)
(有旨盡蠲江西逋糧)
贑石三百里寒江尺五流帆檣來島客風物逼炎州試
訪端明蹟應懷清獻遊山川供嘯詠莫似賈胡留
九日寄說巖院長訒菴學士(二公向同内直)
泬寥天氣渺愁予無恙黃花伴索居江介黿鼉聞漸徙
(時聞茶陵湘潭捷)鄕園鴻雁近何如千門落照凉飇發一片寒砧
木葉疎遥憶故人清切地登高彩筆奉宸輿
以昌樂筆送容齋閣學戲成
承旨歸來每日曛揮毫猶足張(去聲)吾軍只愁坡老三錢
筆難稱郇公五朵雲
荅徐東癡隱君小雪見懷之作
積雪東原路孤村似剡溪幾年阻乘興千里憶幽棲凍
雀柴門掩寒烟古木齊不逢洛陽令僵卧到晨雞
題龔節孫種橘圖二首
震澤鱸魚欲上竿千林風露熟金丸美人無事披香坐
領得頭銜是橘官
會稽内史風流甚三百封題引興長何日扁舟洞庭上
與君小摘滿林霜
題其年填詞圖
玉梅花下交三九(其年詞句)紅杏尚書枉擅名記得微吟倚東
閣梅花如雪撲簾旌
洪昉思送湖州茶笋二絶句
愛道前溪似若耶行幐歸去便移家匆匆未訊溪山好
第一先分顧渚茶
周妻何肉斷根塵玉版聊堪結淨因贏得武康斑竹笋
從今休笑庾郎貧
二月二日大雪晨𧺫懷愚山淵公耦長
夢覺聞飄瞥虚窗徹曉明蕭條同委巷悵望倚簷楹寒
色饑禽語荒階折竹聲雙羊風雪路留滯遠含情
雪中簡秦對巖
第二泉邊路扁舟落鏡中林塘春命酒風雪夜推篷別
鶴吴田渺歸鴻椘塞通朝來吟望處流霰滿房櫳
和施愚山喜梅耦長至
新詩冰玉質故人蘭蕙芬相逢姑射客宛對敬亭雲雪
色融春霽清談入夜分翻憐金錯贈十載託殷勤
題蘇臺楊柳枝詞後二首(汪鈍翁編修首唱吴越和者數百人)
白家半格詩曾見愛說蘇州柳最多(不似蘇州柳最多樂天詩也)今日鈍
翁吟卷裏雨條風絮奈君何
雁齒紅橋鴨嘴船麴塵風起豔陽天明湖憶得吟秋柳
慘綠當年最少年(予賦秋柳詩時順治丁酉海内和者亦數百家)
送吴僧尚德歸堯峯
迢逓青山路風流白足師安居深雪裏行道落花時京
洛過寒食江帆拂柳絲歸逢尊宿問應識馬駒兒
送吴天章歸中條
中條最深處風物四時幽水鶴穿雲下林楓夾岸稠人
烟盤豆驛村路玉溪流卧𧺫清暉裏蕭然何所求
送董蒼水歸雲間
昔作甌閩客漳泉正合圍江瑶驚旅食山鳥怪儒衣邊
徼逢人少諸侯好士稀長篇猶在篋感激涕交揮(蒼水閩)
(歸有見寄百韻詩)
送鄧孝威授正字歸海陵再示豹人
當年綺里季曾友夏黃公共詠𬗋芝曲俱棲巖穴中鬢
眉驚漢帝羽翼緬高風一出還歸隱白雲商洛東
送山史歸華山
華山丹頂鶴清唳向西峯不羡三珠樹長棲千歲松林
巒有佳色眠𧺫日高舂石上流泉好菖蒲方𬗋茸
送吴僧秋臯之津門(上人有句云鳥啼殘雪樹人語夕陽山)
愛君殘雪句宛似碧雲篇獨向中峯住深參五味禪直
沽春水岸通潞夕陽船乞食王城去遥聞袒右肩
題顧茂倫雪灘釣叟圖二首
垂虹秋色東南好雨笠烟蓑送此生今日三高祠下過
唯君不愧隱人名
彷彿桐江百尺臺傍人漫作客星猜投竿一笑烟波外
陽鱎紛紛入釣來
送宗梅岑歸淮南
相逢纔幾日復欲返東原梁父雲間樹蘭陵雨後村雄
雞能斷尾野鶴詎乘軒一葉䢴溝水随潮到里門
擬山家閨怨戲為鈍翁編修作
璇璣賦罷氣凌雲下直金蓮每夜分那憶璇璣圖上字
錦機辛苦寄迴文
送李鄴臣赴東安
我愛瀟湘水粼粼見底清稍聞征戌罷遥送使君行別
浦石蘭長叢祠斑竹生經過道林寺沈杜有題名
午睡
蘄州笛材好八尺含風漪恰稱龜兹枕閑抛玉局棋凉
蟬隂卓午花鴨水平池冨貴浮雲耳寧須熱客知
蠅
幾日亂朱𬗋商飇欣掃除孫郎彈不易戎子賦何如瑟
瑟凉初至營營計已疎何來遽集此往事笑中書
與陸冰修
我愛辛齋叟蕭然無世情笑看公府辟夢憶故山耕斜
日樹交蔭微風蟬一鳴知君人境外寂莫道心生
初秋索梅耦長畫
詩到無聲足卧遊雨窗含墨對清秋不知鄕思今多少
祗寫澄江與北樓
送李武曾之鳳陽郡幕(武曾嘗客公㦷吏部近有樂府後補題諸調最佳)
年來巖谷&KR1313;春姿誰遣青松獨後時七月僧廬常避客
八公山色又臨岐故人惆悵題襟集好句玲瓏散水詞
此地正連清潁尾西州應有淚如絲
送冰修歸海昌兼寄朱生二首
且住為隹耳將歸可奈何人随吴䧹影葉下浙江波好
往尋鱸鱠誰當破雀羅小叢今老去重唱竹枝歌(予戊申)
(歲送冰修南還賦竹枝歌三首今十二年矣)
老大身將隱飛揚氣自雄遊燕交馬客歸越事猿公仙
飯青精飢諸儒白虎通故人朱季在何處駕飛鴻
送李屺瞻歸涇陽
故國傳烽火歸來弔戰場三秋看太白萬騎塞陳倉射
虎身猶健聞雞意不忘悲歌燕趙別風雨又重陽
送葉井叔歸樊上六首
今日華陽舘誰當是劇辛重陽一杯酒風雨送歸人
秋盡黃州路千峰送馬蹄夢回山舘裏落月汝南雞
斷岸黃泥坂寒江千尺流羡君歸去好雲夢澤南州
舊業在寒溪門前五株柳遊子到家時日上樊山口
西山松櫪多谷口好泉石君登九曲亭蘇公有遺跡
我夢石魚湖依依問聱叟試尋修竹林為予安井臼
花燭詞二首戲為鈍翁賦(鈍翁既改官翰林往迎兩如夫人皆不行而為别納小姬因賦是詩)
碧玉廻身奈此宵汝南雞喚夜迢迢從今倦聽蘭臺鼓
莫更熏衣事早朝
嬴女吹簫引鳳雛莫將縑素怨狂夫似聞一語分明寄
我見猶憐况老奴
䧹
五聽長安雁征夫猶未歸重城聞搗練幾處寄寒衣雲
夢雪中去瀟湘蘋際飛沅州射生滿好避弋人機
題汪鈍翁洞庭詩後
蒲帆十幅逐沙禽罨畫湖山次苐尋香稻炊來鱸切玉
高林霜後橘懸金且招龍伯閑投釣卻笑鴟夷苦用心
兩洞庭前三萬頃不能同上上頭吟
跋傳彤臣侍御楊柳枝詞後
衣上明湖舊酒㾗漢南昨夢苦銷魂仙人有恨看銅狄
羌笛何心度玉門斜日靈和春殿樹西風清弋晚江村
丱兮城畔新吟好只似三生石上論
問鈍翁編修疾
先生方丈似山茨聞道維摩病起遅乍可心情同木石
依然談笑却熊羆(坡詩此老神完中有恃談笑可却千熊羆)別裁偽體時流忌獨抱
遺經後代知遥憶玉堂清夜夢雪中花塢水邊籬
又戲呈鈍翁二絶句
藥罏經卷日相親隱几蕭然遠市塵聞道姬人怨服散
也須料理苦吟身
紅蕤枕畔辟寒犀夢覺時聞烏夜啼若使清齋三百日
箇儂何異太常妻
爲愚山侍講題嚴蓀友畫
山氣化雲雲作烟幽人蓑笠不知年清谿曲逐楓林轉
紅葉無風落滿船
送鄭郎赴粤西幕府(故郎中次公子)
當時紅旆向西川水部風流似鄭&KR1050;被酒共眠金䧹驛
分題多在浣花牋故人一別成千載公子重逢又十年
去謁征南年正少牂牁春盡水如烟
寄題鮑聲來草庭
愛君三徑好芳草滿南榮微雨過時綠春風吹處生紛
紜書帶色瑣細椘騷名不是江潭客休悲鶗鴂鳴
謝梅耦長送木瓜
宣城木瓜壓西洛秋林黃處滿寒烟寄來修竹明窗底
留伴疎梅小雪前橘柚初包難遠致樝梨雖好未須憐
相思愧乏瓊琚報重賦風人第一篇
辱耦長枉酬佳作有方物昔年勞入貢之句偶傚
義山體再報一首兼邀施愚山陸辛齋同作
作貢當年事巳陳烟林搖落重含辛空臨謝眺城邊水
不逐唐羌驛路塵灰可藥魚妨稚子香堪漬粉教姬人
北宫賦後情何限解使韓宣賦更新
賈兵部改中條別業為巢雲菴索賦
右丞輞川宅江令攝山居本自香林境宜繙貝葉書花
藏共命鳥池長放生魚巳悟非身義何須演&KR0951;車
冬夜大雪(時王師方取蜀)
翳翳窮冬雪蕭蕭天北風清思戴安道壯憶大梁公寂
寞剡溪興蒼茫洄曲功聞雞不成寐松火夜深紅(李愬弟)
(德亦封梁國公杜牧詩人稱小太尉國號大梁公)
聞奮威將軍保寧大捷
秦軍四道出巴庸在德何勞設險重寳玉大弓歸魯廟
華陽黑水盡堯封賨人筒布寬新賦王祭包茅問舊供
遥憶師行過枕席劍門千仞削芙蓉
冬杪卧疾寄愚山辛齋耦長
閉關當歲晏窮巷少來車免豈相如病交宜叔夜書松
聲含淅瀝雪色照清虚獨愛文殊好時時近起予
喜聞官軍已復保寧
大將臨興勢神兵下武都地中鳴鼓角天上拔蝥弧困
獸誰能鬭長鯨竟就誅錦屏連劍閣絶壁勒銘無
二月六日雪荅梅耦長兼示陸冰修
長安春雪好作態故霏霏乍入幽蘭曲真疑柳絮飛故
人同委巷曉色共清暉且擬調湯餅比鄰問陸機
同愚山侍講弘衍菴看海棠柬梅耦長四首
韋杜城南十萬家東風處處酒旗斜不知冷節匆匆過
猶見僧樓一樹花
木魚聲靜佛香遲日午風簾自在垂好是維摩方丈室
恰逢天女散花時
沒骨天然別有情風流何處錦官城會禽圖裏依稀見
安得徐熙爲寫生
平陽池舘亞枝紅移入香林便不同莫爲叢殘自憐惜
梅家詩體擅江東(耦長先有三絶句)
送張仲誠知資縣
不憚三巴遠高名萬乘知子規聲斷處山木雨來時
囊有涪州易園無魯相葵王褒諸弟子應習&KR0951;鳴詩
齋中三詠
金孝章畫梅(俊明)
鄧尉花時雪幽人日往還生綃纔半樹忽憶漁洋山
徐昭法畫芝(枋)
天池白雲裏寫此商山姿感君黃綺意勝食齋房芝
王玠右草書(光承)
逃名東海上時復帶經鋤自是高人筆非關餓隷書
送江辰六令益陽二首
作吏湘南去浩然尋舊遊秋風吹木葉初下洞庭流城
對茱萸岸香傳杜若洲毬門高唱在重上岳陽樓
小邑稀公事高齋俯洞庭佳期邀帝子遺曲感湘靈澬
水悠悠綠君山面面青詩成閑拄笏雲際九疑亭
送同年伊翕菴中丞廵撫雲南二首
金馬山前駐碧油青蛉塞外陣雲收天威近已通諸
賧王會依然徧九州銅弩雨深諸葛壘叢祠春賽潁川
侯鐃歌鼓吹征蠻府萬里昆明是壯遊
柏臺新命帝親除重譯西南罷羽書雒將朱鳶皆内
屬越人黃屋竟何如賜來天廐飛龍馬行避中丞赤棒
車荒服祗今勞&KR1078;慮要令絶域化耕鋤
雨夜再題梅瞿山畫松
林燈明暗雨糢糊雷電冥冥夜氣孤破壁長松欲飛去
曉來疑是坐龍圖(宣和御府所藏有僧傳古坐龍圖)
供奉某君歸吴門索詩四首
玉斧森沉罷講廻承恩別殿午仍開凌烟將相尋常事
曾寫龍顔日角來
歸釣吴淞四十鱸手炊楓葉飯雕胡卻思待詔蓬萊
上細寫淋池斫鱠圖
弄茟明窗作卧枝寫生妙處幾人知箧中藤角光扵水
貌得蠻鳩義燕兒
一片青山短簿祠夕陽花隖帶茅茨歸心便逐江鴻去
巳過橙黃橘綠時
聞道
聞道䧏王入經時尚濟西徘徊為怪鳥進退類藩羝鐡
劵功何在金牀夢已迷回頭&KR1307;隖遠不必怨然臍
荅劉子羽見懷
聞君卜築處舊傍瑯琊臺海氣秋逾遠濤頭日幾迴秦
封猶廣麗石刻自莓苔想像高吟罷鯨魚䟦浪開
閏中秋夜不寐悼亡(時張淑人殁四年矣)
商飇淅淅響庭除竟夕蘭膏映綺疏閏氣經時騐梧葉
月華重見溢方諸紅牆銀漢途難越碧海青天怨有餘
怊悵江東謝希逸芳塵凝榭欲何如
進馬(&KR0996;申閏八月奮威將軍王進寳自固原進馬二十匹)
聞道安西將龍媒貢御新籋雲近閶&KR1782;行地有騏驎
險阻三巴路驍騰百戰身長鳴思駕馭終為靜風塵
聞蜀警懷茂衍大參
行李捫參井何時逹錦城懸軍今益部設險古南京䕫
府公孫壘瀘江漢相營艱危望消息天末未休兵
不得宋荔裳妻孥消息
宋玉今終古西川信未通九原悲馬鬛八口寄蠶叢想
像離綿竹艱難出大蓬猶聞豺虎亂未可泝巴東
漁洋山人精華錄卷八
門人監察御史崑山盛符升國子祭酒江隂曹禾同訂
候官門人林佶恭謄寫
孫兆鄼恭閱
