毅齋集卷七明王洪撰
雜著
學訓
學之道何如哉所以學為人之理也人之生也有耳目
口鼻手足焉有君臣焉有父子焉有夫婦長幼朋友焉
有衣服飲食居處出入動靜之節焉有萬事萬物古今
之變焉是故必學而後盡學乎仁所以為父子學乎義
所以為君臣學乎信所以為朋友學乎禮所以為長幼
夫婦之别衣服飲食居處出入動靜之節學乎智所以
為事物古今之變始而士終而聖始而人終而天始而
成一身終而濟天下而為後世法此人之至學之至也
黃帝堯舜禹湯文武大聖人也亦必由學化是故黃帝
學於大真堯學於君疇舜學於務成昭禹學於西王國
湯學於戚子伯文王學於鉸時子斯武王學於郭叔至孔
子尤賢乎堯舜者亦曰我非生而知之者又曰我學不
厭而教不倦也當時弟子若顔冉曾閔仲由子貢之徒
皆去親戚墳墓不遠數千里而受業於其門困窮而不
怨患難而不去嗚呼彼數聖賢者其生質之異或一邑
而一人或一國而一人或天下而一人或數千百歲而
一人甚者亘古今而一人者也而學猶若是況於後之
人哉後之人其不及古之聖賢也亦遠矣而好學者尠
非特不學也而且好異焉孟子云今天下不之楊則之
墨作於其心害於其事作於其事害於其政此言異學
之害也故捭闔為儀秦詭誕為龍衍慘刻為申韓放蕩
為老莊無父無君為楊墨學者不幸一入於彼其學益
深其害益甚嗚呼古之聖人蓋亦知其患至若是矣故
不獨自學又必使天下後世有所凖以學言必為之經
行必為之制推所以為君臣者為之朝覲聘問燕享之
制推所以為父子者為之生養死葬祭祀宗廟之制推
所以為夫婦朋友者為之婚姻交際之制井田以養之
庠序以教之詩書六藝以文之干戚以武之樂以歌之
鄉舉里選以興之榎楚以威之頒之有司行之天下著
之簡册而傳之萬世聖人豈苟為是強吾後世以學哉
無非使吾盡所以為人者而極其至焉耳王制曰析言
破律亂名改作執左道以亂政殺作滛聲異服竒技竒
器以疑衆殺行偽而堅言偽而辨學非而博順非而澤
以疑衆殺假於鬼神時日卜筮以疑衆殺詩曰戎狄是
膺荆舒是懲是數者皆足以亂學故其法若是其嚴且
重也今夫人耳目聰明手足完具一闕焉為廢人故人
而不學視之猶無目也聞之猶無耳也施之猶無四體
也揚子雲所謂無憂而如禽也彼學異端者尤甚焉譬
之聾瞽之人加以狂惑之疾也斯學也行之天下使天
下學者聾瞽而狂惑行之後世使後世學者聾瞽而狂
惑行之千萬世使千萬世學者聾瞽而狂惑噫何其酷
也公卿大夫世所謂貴也賁育世所謂勇也陶朱猗頓
世所謂富也不公卿大夫而貴不陶朱猗頓而富不賁
育而勇以𦕈𦕈之身卓然與天地聖賢並傳曰惟天下
至誠為能盡其性能盡其性則能盡人之性能盡人之
性則能盡物之性能盡物之性則可以贊天地之化育
可以贊天地之化育則可以與天地參矣此學之極也
此吾所以為學也非所謂異端之學也嗚呼學者其學
於彼乎其學於此乎然則學聖賢宜如何曰存則求其
人亡則求其書言其言行其行心其心日俛焉以求至
其庶乎可也作學訓
泊槎處說
郡人有儒而隱者曰張行素氏嘗扁其所居曰泊槎處
或曰其地即槎瀆故云或曰槎水上浮木幸脫斧斤風
波之患泊於此無所用而壽行素蓋自況爾皆非知行
素者天之生物必有以用之或大或小或貴或賤或壽
或否不失所以用幸也若無用而夀則朽壤土石皆是
遯世而誕者所云君子又奚取焉今夫天地至大物也
日月麗之而明四時隨之而序萬物由之而生周天三
百六十五度四分度之一日月所會分為十二次布算
而求之則晦明寒暑盈縮禪續之序如畫一可知千百
歲於頃刻何則天地日月亦有所泊也草木泊於陵阜
鳥獸泊於山林魚龍泊於江湖物亦有所泊也而況於
人乎況於君子乎然而知者鮮矣海其貪心而淵其私
謀隴其競奔而湍其躁急以驚濤為安流也以天塹為
杯沼也以漏舟為艅艎之艦也逐逐乎汎汎乎突沒於
不測以求幸於萬一嗚呼危哉其極也求山溪幸存之
餘槎而不可得也惟君子不然泊其心於聖賢泊其學
於道德仁義泊其言語動靜於禮泊其窮達休咎壽夭
於命用之則泊功名以濟天下否則泊其身於泬寥寂
寞之境以大其才以安其身以無求於世廓乎無憂浩
乎自守護乎外患不能攖也行素之意其在此乎其不
在此乎顧予又何足以知之也古之君子隠不失道故
足以自善出不違時故足以有為於天下行素方當聖
世之隆吾知不終泊於此矣譎怪之論儒者所不道屬
宗兄儀之之命書此為行素贈且以諗儀之尚有以教
我哉
愚訥生傳
愚訥生者姓陳氏字(闕)錢塘富家子性敦敏不妄
(闕)於貨殖嘗視物價高下操其竒贏而時出納
之四方名商賈莫不趣陳氏數年致貲數萬以富名里
中年幾四十忽慨然曰是不足溷我也盡弃平日所業
從道士學老子清靜之法不輕接世俗嘗自誦曰性本
真也而巧者鑿之道本靜也而誕者亂之遂自號愚訥
生云當是時生所居當東南都會商賈寳貨所走集甌
越之竹木三吳之榖帛齊魯燕趙之魚鹽棗栗川蜀閩
廣江海珠璣犀象玳瑁瑰竒之物海匯山積里中子弟
率三五從合日求利便地羅肆張席軟辭媚容潤色其
醜贗以鈎致四方之客其母十金則子百金其母百金
則子千金不一二年起家為富人乘堅策肥創樓榭取
婢妾豪強閭里間人稱以為賢若生者其才足為此萬
萬而一旦舍去若將凂已者豈吾所謂知道者非耶孔
子曰道不同不相為謀富貴如可求雖執鞭之士吾亦
為之如不可求從吾所好豈生之謂耶今年五十餘矣
見道益高卓為方外名士云王洪曰洪家嚴君樂道肥
遯抗節高一世非其士不友然獨喜愚訥生嘗與論道
德之旨頗有所得也昔者史遷著書若賣漿相馬之儈
皆列之著名後世況如生者秉志高尚足以訓戒貪鄙
而使之湮沒不可也故為之傳焉
王孟端小傳
孟端諱紱常之無錫人自少志氣高逸讀書工古歌詩
嘗北遊江淮浮黃河踰太行出鴈門往來晉代之間周
覽形勝輒感慨弔古徘徊不能去一時聞人慕其名爭
延致之及觀其氣貌瓌岸議論踔勵益加器重久之不
樂歸江南隱居九龍山中詠左太冲詩曰何必絲與竹
山水有清音若將有終焉之志自號曰九龍山人永樂
中有以能書薦者入翰林擢為中書舍人嘗自以蒙
上厚恩拔自山澤與羣賢並位職任書札媿不能報稱
慨然曰書必如古人庶可名世傳後報萬分一於是知
孟端非徒隱者固將有以見諸世也尤工畫山水竹石
每酒酣對賓客著黃冠服意氣傲然伸紙攘袂揮筆洒
洒竒怪跌宕不可名狀畫已徐吟五字詩蕭然有風人
之致然不可意者雖豪貴不肯與就之至閉門不納人
問之曰丈夫在所處輕者苟且如此重者將何以哉士
益以此高之平居急朋友好賓客不計家有無然是是
非非不苟隨俗俯仰雖見嫉惡不顧丙申春正月卧病
北京寓舍朋友日問致醫藥疾革語所知者曰生死如
夜旦所貴此心不昧耳奄然而逝年五十有五君子惜
之錢塘王洪曰始予遊四方聞江湖間稱孟端名籍甚
及識孟端觀其為人乃知得此聲豈虛哉孟端以布衣
薄遊無所遇晚以能薦遂登青雲顯名侍從間可謂遭
逢其時至負其藝能非其人不與跡其志殆不可以勢
利動哉世多稱其才莫知其中有卓然者吾是以為之
傳焉
書袁太常輓詩集後
予友尚寳少卿袁忠徹旣刻其先君子太常公之詩曰
柳庄集者復錄朝之公卿大夫與凡四方名士所以哀
輓公者詩若文輯為一卷將附諸集後以傳予獲覽觀
焉於是知公之不可及也昔者漢高帝之隠芒碭老父
知其貴不可言唐太宗龍鳳之姿天日之表濟世安民
定於儒生之所論予未嘗不歎其智識之神竒二帝旣
貴五錢之奉讜言之益皆有報之彼二子者姓名曾不
少見於後世予又為之歎息而不已何哉豈二子者高
蹈不可得而見歟抑二帝莫之省也今太常公以弘識
奥學簡於聖明推明天人啓廸大命播揚鴻休微言通
神明至忠翊邦國疇咨舊德擢丞奉常没而不忘遂登
九列恩昭於制書功被於樂石光耀舄奕施於無窮予
於是又歎夫古人不能得者公皆得之又何其盛也夫
帝王之真非常人之所能識如彼二子者可謂非常之
士矣然上寵遇莫加焉卒至姓名泯沒而無聞可勝歎
哉此予所以榮公遭遇聖明至如此之盛者有非偶然
因以知夫天下之士非必其能自為材皆由乎上之用
不用焉也公内嚴明而外和易事上忠恪而樂與人為
善大雅之作追配古人卓越之操屹然不可狎玩由是
益知公之不可及者又非獨其識鑑之精也嗚呼古之
君子有得於上或不得於下有得於身或不得於子孫
若公者可謂備具予故竊叙諸作者之末併及公之為
人俾後之觀斯文者仰聖明所以嘉遇公之恩因想公
之平生將慨然慕公欲從之遊而不可得而忠徹之孝
於其親由是而益顯也夫
題柴處士小傳後
洪嘗觀郭代公范丞相賻葬麥舟之事未嘗不慨然高
其節義以謂他日宰輔天下之志固見於此今觀前史
官蘇伯衡所傳吾鄉處士柴公義急死友力舉其三喪
而葬之蓋無愧於古人而又有難者使其得志果可測
也耶憶洪幼時嘗從會稽胡先生學先生與公友甚善
也日相過從洪獲執杖屨從旁侍公數數勉洪以遠大
至今言猶在耳也嗚呼古人去之千百年聞其高風尚
足感動況獲親炙仰其聲光氣澤也耶然洪聞古人傳
在史册者往往功業偉煜若公泯迹田野迄不沾一命
而名著史官傳世不朽豈不以公行義若是高耶今公
仲子車與洪為同門友為兵部主事日益光大所謂盛
德有後其又果然耶洪蓋於斯騐之也故謹識其事樂
為鄉人勸焉
冰雪軒銘(有序)
春坊諭德兼翰林侍講金公幼孜嘗名其燕休之所曰
冰雪交遊文學之士以為幼孜清白之志如此咸頌而
美之此豈知幼孜之深者乎夫至清物莫之撓至白物
莫之汚斯固足以自立矣若夫不撓不汚而其利澤所
及舉物莫能加焉者不尤其大者乎仲冬之月天地旣
肅寒氣益壯洪河之流可以運車馬而凡雨於上者莫
不皎然而凝矣然是時有司謹取而藏之以備宗廟祭
祀之禮以待賓客宴享之用以濟陰陽之所不及雨雪
時(闕)則士大夫相與慶於朝廷商賈樂於市肆而隴
畝之民不翅獲珠玉於田野道途之間而妻慶其夫子
賀其父黃髮之叟三尺之童相視懽忻悅而忭舞於是
陰陽以和風雨以時草木以遂百榖以成災沴以消長
幼以寧教化以興古所謂寅亮燮理者於此可覩其效
而窮理君子欲知天德之妙亦可以求其端焉然則幼
孜之志果能盡知之乎幼孜以英邁茂實之姿遭逢聖
明光被恩寵出入金馬玉堂之間弘偉之學清卓之操
周時用而厲庸俗至於絲綸睿謨宣揚上之恩德必欲
上之軼古初而下潤乎萬物自勉焉而若不足吾於此
審有以知幼孜之大者矣嗚呼古之君子志立而不奪
故克遂因時以濟物故不勞而大有功其尚以是求之
為之銘曰
二儀圓方廓渾淪妙厥氣機斡玄鈞至柔而堅潔以醇
四維嚴凝肅然臻孰知至仁乃斯存融然而施沛無垠
滋育萬彙默以伸其質不爽用則神羣陽乘之闢其門
生生無窮此為根博哉兹義鮮所聞子欲求之視斯文
藩牧箴(有序)
惟聖明稽古建官内置臺部外設布政司綏厥郡邑承
化宣德阜康我兆民使職總之佐以參政參議其任甚
重吳郡陳公由進士參議河南殿(闕)
匡益卓有令聞而撝謙自持求(闕)
勤善以自裕也稽聖制述政本作藩牧箴一通俾懋
(闕)以告夫凡任斯職者其詞曰
明明聖皇撫寧九土建侯樹牧以藩以輔其(闕)
垣其輔維何如車之輪榦之禎之必固(闕)
必達以宣奕奕大府百司所萃煌煌軒裳(闕)
遠自近正人惟已致著以微慎終在始跬(闕)
十里毫髮弗矜山岳攸致鑒彼鵜翼彼已之刺(闕)
媮伐檀是恥莫重匪獄惟法之中莫衆匪民惠於
(闕)貪夫之狺乃治乃擊善人之煢乃植乃翼毋養稂
莠以敗嘉穡毋媢孔鸞以庇蟊螣凡厥隱微必求其情
毋鈎以慝以沽厥名凡厥施舍必揆以正毋比奸私以
瘝厥政毋弱而虐毋強而謟毋闇而欺毋遜而掩昔仲
山甫為周之楨不茹柔吐明昭德聲亦有楊震而畏四
知皜皜清白百世是師甘棠之愛惟德之大薏苡之求
囂謗所㘥故整齊嚴肅則羣隷敇工廉明莊恪則衆僚
承式慈良豈弟則黎庶蒙惠公忠正直則神明佑德亶
慈令猷匪今斯昔曾是罔循而克終吉奉典者全越行
者顛匪蓍匪龜理有固然秩秩邦令有赫其懸輿議弗
爽亦可畏焉是用告戒著之訓言敬之慎之受禄于天
哀許生文
許生儀者中書舍人鳴鶴之子也生七歲讀書長而能
文性敏厚可愛重旣冠而婚未逾月得疾以卒君子知
生者皆哀不幸蚤死其父哀又可知也予與鳴鶴友且
識生故為文以悼生之所不幸者命且以解鳴鶴之悲
焉
大塊昭瞢兮孰知其端萬類芸芸兮孰尸而然或拔而
盛兮或蛻而蟬或軌而止兮或推而遷踣之若迫兮培
之若延或厚其可薄兮而傷其所可賢嗚呼哀哉兮生
胡為而罹兹旃玉毁於璞兮珠沈於淵駃騠始驟兮道
蹶以顛椒蘭殞瘁兮蕭艾以蕃鳳鳥翼而雲飛兮横風
折而下焉嗚呼哀哉兮生又奚愆吹萬日新兮變化焉
息一盈一虚兮彼此安測憂喜聚門兮吉凶同域弔者
在堂兮慶者在室惟倚伏之無端兮信有似夫糾纏天
地稊米兮太山毫末左臂為雞兮右為彈(恐作彃)而求千
變萬化日月(闕)旦暮相代於前兮吾又安知其所極分
之無常兮命不可移知不能周兮聖不可與期衆人瞢
瞢兮羣憂以悲大觀玄同兮抑又奚疑壽雖云短兮名
譽以馳兄弟孔思兮祭祀以時體魄旣安兮靈無不之
吾悲生思之不可得兮豈造物父母者之所為彼蒼蒼
與人懸兮又曷由以辭嗚呼哀哉惟抑軫以自強兮庶
所以慰往者之思
祭孫仲約文
維年月日翰林檢討王洪敬以時羞之奠昭祭於亡友
奉訓大夫禮部員外郎孫君仲約之靈而言曰嗚呼仲
約而至斯極耶自古莫不有死而予於仲約尤深悼而
長嗟人生世間壽夭不一蓋天道之無常雖聖智有不
能必故以顔淵之仁不能致期頤之壽伯牛之賢不能
起痼躬之疾嗚呼哀哉子之資質瓌偉俊碩懿彩外輝
聰朗内植矯孤松之亭亭拔庸衆而獨立子之志氣視
古無前期大振於事業克追蹤於聖賢鳳凰獨鳴鵾鵬
高騫掃餘子於一空流芳聲於萬年子之文章豪逸温
麗盎若春融燦若振綺川馳濤奔孰測所止子之德行
秩秩不阿内含剛明而外處以和遇惡若蒙不潔而見
凂從善若決百川而赴河凡此數者人所難得子皆有
之可謂間出於是獨步芹頖蜚英桂籍曾未踰年遂授
顯秩親友仰其光輝父兄喜於成立期大有為以底厥
績夫何材垂就而輒毁身暫榮而遽沒扶搖始逐乃折
其翼圭璜既成竟碎其質杞梓合抱而風霜驟凋康莊
發軌而蒙汜遂極嗚呼哀哉子之顔采不可得而面矣
子之施為不可得而見矣悠悠蒼天此痛何已子之尊翁視
我若子子之令兄愛我若弟子之初學並席講肄子之
旣來同舍戾止相勉交贊以固終始孰云造物降此酷
戾猶有一說可以慰子凡人死生愚智皆有濁濁昏昏
何取富壽且夫鄙陋不學醉死夢生孰與抱竒才而聞
大道枯槁山林一命不及孰與挽銀章而曳紫綬疾痛
佔亟悲訣兒女孰與幹王事而隕身首惟賢惟忠足以
不朽其生雖促其存者久遙遙淮陽子柩孰守尚期遷
吉以附先兆疾不得視喪不得弔惟此哭詞以表哀悼
嗚呼哀哉
袁柳庄哀辭代人作
吁嗟先生粹而貞兮瑾瑜含章炯清明兮岩松千尺鬱
崢嶸兮纕厥蕙茝服蘭蘅兮克諧至人發祕徵兮逐雲
而飛登太清兮揄揚九重獻瑞禎兮神協其符啟聖明
兮翱翔天門侍明廷兮左右奉常參列卿兮相儀郊丘
鏘其玉珩兮名遂身退達人之恒兮飄然振衣遂歸東
兮錫之安輿亶從容兮有珍其裘紛蒙茸兮梁木其壞
遽告終兮遺終可思眷聖衷兮弔之内臣錫祭豐兮穹
碑煌煌屹其崇兮惟古之難㒺或遇兮或遂其躬靡顯
後兮吁嗟先生福之備兮天章所褒昭千祀兮有子克
賢承厥志兮始終哀榮吾亦何喟兮儀容冥冥倏窅茫
兮高堂靡覿委山崗兮鄞山蒼蒼東海洋洋兮天地無
窮日月長兮吁嗟先生豈徒一時不忘而已耶
祭學生文
嗚呼飛英命止於斯耶吾不敢怨蒼蒼恨冥冥不生子
則已旣範子形又賦子質奈何子之壽遽止於斯耶子
以少年豪邁之氣可以貫白日陵青雲蓋將尅日起家
夫何一(闕)闈槐黃有恨竟以明月之珠夜光之璧暗
頓委於風沙嗚呼飛英古來才大難為用志士幽人莫
怨嗟子安知終不售乃鬱鬱憤悶一至於斯耶嗟嗟子
之文妙奪春葩振陽和於筆端筆端之樹皆萌芽嗟子
之賦飛霜晨露莫能過嗟子之詩池塘春草何以加雲
山之會萬里圭璧赤城之巖萬丈雲霞惜乎不為封禪
書不作洛圖頌奈何撑爾腸拄爾腹抱萬卷而為灰耶
嗟子之華龍騰虎拏得手應心不摸而佳行行春蚓字
字秋蛇非顔非柳迥然一家不書磨崖碑不寫洛神賦
奈何捲銀鈎收鐵畫掘雙拳而去耶嗚呼子何往子雖
往而神不沒吾疑天上玉樓成地下修文闕不然紫陽
真人銘星宫玉皇上帝頒新扎夫何星降此酷罰青帝
春風竟十八嗚呼凝爾神駐爾車誠為我留須臾敢再
拜三奠而告汝曰自古之初靡不有終董常以弱冠死
顔淵以壯室殂仲淹悲之深曰吾將逝宣尼哭之慟曰
天喪予子以董顔之賢而壽則不及我無王孔之(闕)而
哀誠有餘嗚呼飛英子何辜傷如我者古未有夭如子
者古亦無此言不必文此意不必攄嗚呼汝知之乎填
然鼓聲登堂聚徒蹌蹌濟濟摳衣趨隅當此之際子安
在情何如月淡菅席風清綺疏銀缸掩映琅琅誦書當
是之時子安在情何如嗚呼飛英得無怨乎琴劒縦横
手澤如故嗚呼飛英安忍去此而死乎子之得疾一切
廢置問則詩書惟慮學廢吾傷子之賢吾戚子之銳造
化之間倘有再生之理則必為名公鉅卿而續厥志子
之將行兮無他說但呼嚴君告以枯竭余聞此語嗚呼
哽咽嗟夫天地之魂消山川之氣絶春江鴨綠兮浪千
頃春柳鵝黃兮愁萬結春風怨兮春花殘吾故人兮千
秋永訣痛割腸而欲斷酸逼肝而欲裂心寒寸寸灰淚
滴涓涓血九泉深處聞不聞有恨終天兮飛英此别
毅齋集卷七
