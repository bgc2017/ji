毅齋集卷四明王洪撰
七言古詩
湖上行
湖中昨夜春水生湖頭嗷嗷鴻鴈鳴人家遠近湖上住
有水可魚田可耕去年種禾湖水北一家大小多得食
今年種麥曾賽神一畆占收三兩石門臨官路人往來
無事莫教門早開牛羊鵝鴨散平野日暮不收常自回
大兒已長當門戶小兒十歲能搖櫓婦人終日坐篷窗
補却魚網縫衣裳衣食寧論厚與薄人生無如生處
樂
夜過吕梁洪
大河西來走長洪建水直下青雲中巨石扼之勢轉雄
驚雷噴雪入半空跳波倒射天迴風劒戟下擁河伯宫
怪靈百出鰲與蟲睢盱嶮巇不可衝一髮失手沒汝蹤
蹇予掛席來自東修繩掣空亘長虹忽若快鶻凌高峯
俯弄皓月紛玲瓏放歌落水驚魚龍餘響杳逐南飛鴻
人生沿洄不可窮昔雄其誰楚重瞳祗今斷石霜飛蓬
便須一飲三百鍾醉看斗杓卧孤篷回首海日光曈曨
羯鼔歌
開元厭聽南風琴宫中别制龜兹音檀板驟擊碧雲外
白雨亂落青山隂一曲山香猶未了萬紫千紅競春曉
臨軒大笑稱天公斡旋造化須臾中魯山花甆那有此
歲歲懽娛殊未已誰知忽作秋風高渭水一夕生波濤
金鈴琅琅雨聲急回首劒門歸未得春風滿路紅槿開
却憶花奴淚沾臆乃知自古戒鄭聲不獨顔色能傾城
題陳所翁畫十四龍圖
古人畫龍誰最工葉公以來稱所翁興來寫此數尺紙
六合黯淡雲烟中卷舒隠躍各有態變化倏忽那能窮
深蟠雲氣入玄化倒吸海水騰蒼穹半空霹靂電飛赤
五色閃爍珠流紅崇朝一雨遍下土坐見四海歌年豐
吁嗟神妙有如此筆力所極迴天功明窗展卷一披玩
白晝颯颯來隂風崢嶸頭角露恍惚海霧噴薄浮空濛
我嘗侍從隨東封六龍扈駕羣神從綵雲春浮若木外
紅日曉上扶桑東岳祗川后共警蹕海君河伯咸朝宗
此時安得起此翁揮毫繪獻明光宫侍臣更有揚執戟
口吐白鳳文辭雄傳之千載示得意云高上與軒轅同
懷哉此翁不可作獨撫遺墨勞予衷
酒罏行與曾侍講同賦
長安城中多酒家當爐少女顔如花少女年纔十五餘
肌膚綽約紅羅襦金杯當戶留客醉玉顔一笑傾城隅
城門初開曉鐘罷貴客喧喧動車馬看花或自上苑來
儤直時從建章下三三五五坐綺筵驊騮繫在垂楊邊
東風吹春入歌笑餘音杳靄飛青天共言佳人不易得
黃金如山亦不惜城頭日落懽未闌更促張燈重開席
君不見東家少婦貧無粧日日垂簾不下堂
龍攴行與曾侍講同賦(有序)
唐書長慶元年吐蕃遣使請盟定疆俟命大理卿劉
元鼎為會盟使就盟其國元鼎踰城紀抵河廣武故
時城郭未隳蘭州種皆秔稲榆柳岑蔚戶皆唐人見
唐使者皆夾道觀至龍攴城耆老千餘人拜且泣問
天子今安否頃從軍沒於此子孫猶未忍忘唐服又
問官軍何時來言已皆嗚咽密訪之豐州人也
龍攴古城連大磧黃雲茫茫沙草白城頭老人七十餘
云是都護西征之所沒忽逢使者從東來觀者滿城麾
不開老人獨向馬前泣為問長安來幾日長安消息寧
盡聞天子想是開元孫關山不改舊時月兒孫尚憶先
朝恩嗚呼來時今老矣夢飛夜夜交河水天兵何日下
玉關擬斬蕃酋報天子但令房杜姚宋廊廟間不用甲
兵天下安
送舒同文會試
北風號寒天欲裂美人欵門來告别借問美人何所之
束書遠上黃金闕故鄉朋舊喜且驚玉壺沽酒爭送行
黃金擘柑曉霜重白魚膾玉紅絲輕此行端可為君榮
廟堂正爾思俊英青霄佇見奮孤隼勺水那得淹長鯨
賈誼豈止漢博士班超元非魯諸生予亦少年忝簮纓
壯心竊慕千載名出門向君一長嘯大江萬里青天横
題王孟端畫竹
王郎昔年愛畫竹興至不須求者促清湘淇澳入壯懷
白晝雲雷起平陸鵷鸞冥冥曉垂翅珮玦落落鏘鳴玉
建章朝回鳳池靜幾擲霜毫自捫腹祗今此圖尤絶竒
蕭然獨立清秋姿長江水深滄溟闊幾時斫得珊瑚枝
綠窗坐對清晝遲凉風吹香入硯池乃知好手不可得
凡畫紛紛徒爾為
題朱季岳畫菜
冰壺道人久矣去世上富貴徒紛紛金谷園中歌舞地
祗今蔓草愁寒雲吾家有菜一千畆紫翠茸茸爛春雨
空齋釀作百甕虀朝攜暮攜樂清苦久知此味世所稀
贈君遠上黃金闈盤餐慎勿厭清瘦但令四海蒼生肥
紈扇
夜騎丹鳳天上游拾得明月青雲頭翻身揭取北斗柄
製就揮洒十二樓一揮毛骨風颼颼再揮天地回清秋
若為西上崐崘邱一洒執熱蒼生愁瀟瀟八極清風周
瀟瀟八極清風周
題梅花次沈士廉韻
雪山粘天粲朝陽霜氣壓人千尺強玉虬崢嶸奮頭角
挽却元氣回玄方明珠頷下十萬斛一一照地生輝光
常從宓妃浴水濱癡松瘦竹寧與隣天然風骨自超絶
豈假粉黛添精神春風東來浩無涯一夜影落仙人家
浮花浪蕊緫粗俗遊蜂狂蝶徒紛譁高標自信非噲伍
凌歴風霜豈云苦莫驚枝出萬重雲自有根盤千尺土
仙人勸我春滿杯醉肘似被霜娥推璚瑶滿地拾不起
一片霜月寒爭輝花邊時有孤鶴鳴羅浮姑射空馳情
南樓酒醒夜初靜一曲陽春動清興
題王孟端枯木竹石圖
王郎胸中何太竒酒酣寫此屈鐵横空枝神虯頃刻露
頭角霹靂繞空秋雲飛驚飈入夜撼不散白日忽出開
隂霏暖回草木作春色翠入天地揚清輝我來觀之長
太息如此竒材那易得會須構作魯靈光獨立崢嶸倚
空碧
霽雪圖
雲封山嶠寒不開白雪散亂隨風來蕭蕭茅屋讀書處
一夜化作瓊瑶臺望中可是襄陽客驢背吟詩傲寒色
興來何用作推敲佳句驚人陡然得灞橋薄暮猶未還
水聲激激天風寒後來作者誰可攀空餘勝事留人間
題錢舜舉畫山水圖
我生性愛遊名山獨掃雲石清泉間樹隂繞地綠雲合
松氣一簾蒼霧寒東村西崦人家住日出滄溟海霞曙
任他芳草滿逕生隨着清溪放舟去翠崖丹壁千萬尋
彩色下射春波深劃然長嘯萬山靜天風吹送鸞皇音
時來偶向東山起拄笏朝朝看爽氣今日君家見此圖
恍然如在林泉裏朝回無事坐粉闈手拂空翠開烟霏
碧蓮萬朵坐中起彩雲五色窗前飛安得鵝溪絹千尺
好請錢郎放雄筆不論五日拜十日掃遍高山與竒石
掛公高堂之素壁彼為公畫我為公吟願公經濟有餘
暇適此逍遥廊廟心
武當山瑞應祥光
武當靈山自古聞七十二峯鬱璘珣磅礴厚土出雨雲
中有至人古聖神先天道合太始真宰制萬靈握玄鈞
隂陽闔闢造化根赤虬蜿蜒龜伏蹲二氣姤醇郁氤氲
手提三尺時下巡披髮坐乘玉麒麟宣帝正命福下民
玄功隂翊我聖君奮張天威振吾軍霆舂飈擊雷鼔震
電車閃爍朱兩輪玄纛下指纓繽紛蕩除羣邪廓昏氛
聖心乾乾篤靈勛睠彼玄構久乃湮大而新之勅貢臣
上酬考妣罔極恩下祈民康歲豐殷羣工謳歌揮斧斤
萬姓駿奔夕與昕嘉禾杉檜梗柟椿代山開雲鑿翠珉
珠樓紺宫煜然新璇題丹甍薄蒼旻夜半下見扶桑暾
人心允和神悅欣天祥地禎聿來臻圓光煌煌(闕)輪囷
瑞彩五色分成文玉虹盤旋間赤璊通明天開手可捫
黍珠忽見雲中身大袍脩裾儼垂紳二仙後從帔霞紋
四仙旁侍肅有倫節旄旛幢雜玄纁大旗錯落羅北辰
靈輝四垂燭九垠萬象晰耀熙陽春下民具瞻咸所親
抃舞頌呼維至尊孝恭祖宗肅明禋升中享帝恪以寅
神降之福志愈勤從兹慶禧益蕃純日星順軌雨露均
來牟溢野粟滿囷率宇宙為唐虞人上帝永觀德是敦
億萬斯年鎮乾坤
梅花吟
長年見梅花每與梅花醉今年見梅花當為梅花淚梅
花自竒絶人事如今别花下一徘徊若聽梅花說不願
傍官驛驛外塵飛多馬迹幾番驛使入南來南枝折盡
花狼藉不願在深宫娥眉人去夀陽空繽紛簷下花飛
片不上宫粧入草叢不願在西湖舊日逋仙跡已蕪可
惜暗香疎影處新來多是拾樵蘇不願近東閣無人更
管花開落黃昏風雨鎻朱門和羹人半歸沙漠只願開
向千岩窟饕虐憑陵任風雪花香不掩戰士䰟花飛不
點流民骨吟翁索笑癡更癡豈識梅花欲避時騷經一
字不拈出靈均與我深相知
七言律詩
北京八咏
居庸疊翠
岩巒重疊倚天開翠色横秋海上來萬里長城連朔漠
九霄佳氣接蓬萊聞雞關吏開門早貢馬蕃王納土回
願刻蒼崖歌聖德漢家今數子雲才
玉泉垂虹
碧嶂丹崖瀉不停翠微雲淨轉分明春風不散空中影
夜月偏聞樹底聲内苑分來瑶草合御橋流出鳳池平
仙源信與人間别歲歲年年長自清
太液晴波
仙沼天開近帝闈碧漪千頃漾晴輝春㴠樹色浮金闕
暖泛花香映紫微神鯉遥從銀漢躍水禽長帶彩雲飛
百川喜逐恩波遠萬𣲖朝宗向此歸
瓊島春雲
瓊圃瑶臺接太清鳳紋龍彩照春晴九重自逐祥風轉
五色長承瑞日明珠樹望來留鶴馭翠華行處拂鸞旌
為章共仰文明化願效周詩頌太平
薊門煙樹
萬家楊柳暗春城曙色微分乳燕鳴空翠不隨香霧散
清隂猶帶曉寒輕平川杳靄迷征騎小苑依微拂去旌
最是清明看花處幾迴吟望獨含情
西山雪霽
日華初映最高峯玉樹凝輝在半空佳氣迥浮丹鳳闕
清光遥入翠微宫松崖乍逐春風散雲嶠仍含夜月重
青瑣朝回頻極目却將郢曲詠年豐
盧溝曉月
河上人家尚掩扉河中孤月蕩寒輝清霜古店聞鷄早
落葉空林見客稀飛鴈漸隨秋影沒遠山還映曙光微
壮游記得從東道疋馬高吟此際歸
金臺夕照
山色微茫映古臺平原千里夕陽開誰知碧草遺基在
曾見黃金國士來樹繞河流天外去鳥翻雲影日邊迴
清時自重飛熊叟不獨竒謀得俊才
南昌八景
西山積翠
西山秀出匡廬岑翠壁萬疊蒼崖深長空不盡太古色
喬木自下高秋隂半峯日落鳥䨇度絶澗月明猿獨吟
欲覓洪崖舊隱處向風一寄瑶華音
南浦飛雲
崇朝爽氣西山晴縹緲乍見空中明沙光遠蕩石動色
天影倒射江無聲迢遥玉笥帶廬岳倏忽蒼梧更赤城
晚來為雨定何處高閣畫梁無限情
徐亭烟樹
南州高士湖上亭古木籠篵枝崢嶸孤標直與元氣合
千載尚見斯人清雲來扶桑蕩曉色雨入彭蠡迴秋聲
生芻一束不可致擊節浩歌勞我情
滕閣秋風
高城嵳峩千尺樓曲檻之下長江流鳴鐘日出賓客會
擊鼔波靜黿鼉游青山幾見海上月碧樹先得江南秋
會乘爽氣最高處夜攬白雲觀斗牛
洪崖丹井
仙人丹成飛上天遺此碧甃之清泉金蟆夜伏海底月
白鼠晝臥林中烟長松拔地已千尺蟠桃開花知幾年
吾將三咽叩天鼔拂石坐讀瑶華篇
鐵柱仙蹤
豫章城中旌陽宫鐵柱下與滄溟通九泉深瑣地胍靜
萬古不共長江東風雲澒洞蛟下蟄雷電晦冥神降工
異哉靈跡不可測河洛因之思禹功
章江曉渡
江烟漠漠州渚微語笑隔岸行人稀霞光照海月在樹
水聲激石風吹衣高城樓閣霧中出遠浦鳬鷗沙際飛
西山亦有高尚者獨臥白雲猶掩扉
龍沙夕照
積水之外高㫪微滿目益見江山竒豫章翻風撼遠色
若木蕩海迴高枝落霞孤鶩不可極丹崖翠壁更相宜
酒酣安得鄭虔老令渠寫畫兼賦詩
出龍河次胡祭酒韻
畫船鳴鼔發官河共說仙郎此地過山色遥連吳苑樹
雨聲微長楚江波蒲汀渺渺來魚艇柳岸悠悠起棹歌
春日共承恩澤重風光隨處散陽和
晚經淮隂
旅懷詩思共依微河畔移舟對夕暉平沙杳杳人孤渡
遠水悠悠鴈自飛重城月出鐘聲盡極浦烟深樹影稀
惆悵王孫徒極目白鷗來往釣魚磯
次下邳
河上飛花入酒杯東風停棹此徘徊沿堤細柳春先發
背水孤城晚自開白鳥遠從淮上沒青山多向沛中來
扁舟明發彭城郡訪古應過戲馬臺
戲馬臺
英雄此地有遺臺故國荒凉楚水哀霸業已隨玉斗碎
鄉人不見錦衣回山頭落日沉波去天際悲風帶雨來
不獨咸陽三月火曲池高榭總成灰
御賜武當山榔梅
仙果遥從福地來寶函初向御筵開捧盤中貴傳宣賜
當殿羣臣拜舞迴身對天顔霑雨露袖攜香氣出蓬萊
金穰永協豐年瑞萬歲千秋貢玉臺
送陳員外子魯使西蕃
劒騎翩翩出武威關河秋色照戎衣輪臺雪滿逢人少
蒲海天空見鴈稀蕃部牛羊沙際沒羌民烟火磧中微
兹行總為宣恩德不帶葡萄苜蓿歸
少師姚公見寄新茗兼示以詩謹奉和答酬二
首
烟霞曾逐武夷人摘盡仙岩幾樹春常笑茶經收未遍
每於泉品較來真雲濤汎曉當窗響澗月分秋入甕新
此日玉堂勞遠惠不勝清思挹芳塵
早從方外識天人仗策從龍四十春道向玉毫傳得秘
書從黃石授來真錦袍玉帶承恩重碧水丹山發興新
借問古來名逹者幾人能此絶清塵
邊將
曾驅飛將下天關太白光芒照夜寒暗出竒兵搜瀚海
遠追窮虜過隂山琱戈高枕風塵靜白羽清談意氣閑
為報漢廷諸將相臨邊如此古來難
少年將
翩翩馬上帶䨇鞭寶劒珠袍美少年番直每從䨇闕下
射鵰常在萬人先傳來鬼谷兵書秘演得魚麗陳勢全
為問防秋老邊將白頭曾未上凌烟
夏日閒居樂(二首)
綠竹蒼松引夏凉方塘曲沼藕花香千峯獨對空山靜
一鳥不鳴清晝長舂得細糧如玉子釀來新酒勝璚漿
人生快意能如此何用荒唐入醉鄉
翠竹垂隂喜晚凉蟬聲斷續芰荷香鈎簾坐久暑無到
得句吟時興自長閒展湘紋蘄竹簟愛斟琥珀茘枝漿
生涯物外渾無事不似儒官滯一鄉
雨中會司訓舒同文書樓
小樓對坐雨來時愁思茫茫爾所知負郭田荒苗帶草
高堂親老髮垂絲一聲黃鳥朝捫蝨滿眼青山晝咏詩
却笑山陽狂阮籍窮途何事不勝悲
游湖漫興醉中走筆呈孟博孫公
紅蓮白蓮開滿湖小娃唱歌閒且都故人相會能幾度
美酒何妨傾百壺䨇拳藏䦰握松子萬錢賭勝賽摴蒱
暮歸酩酊白馬上誰識山翁非酒徒
西湖飲游書贈沈茶博
百斛美醪終日醺碧甌偏喜試先春烟生石鼎飛青靄
香滿金盤起綠塵詩社已無孤悶客醉鄉還有獨醒人
因思儤直鑾坡夜特賜龍團出紫宸
留别孫孟博
相辭明日去朝天楚水吳山興杳然千里斷雲隨去馬
一江明月載歸船草廬晦跡憐君老玉署登名愧我先
預買蜀牋三萬幅朝朝揮寫寄來篇
留别林宗旦
交游曾憶十年前西舍東隣隔㸑烟萬卷詩書連架讀
一窗風雨對床眠霜蹄自足行千里雲翼還期入九天
何事相逢復相别暮雲春樹思悠然
挽袁太常廷玉代時彦作
蚤從藩邸識天顔喜得功名半世閒歸去天涯䨇白鬢
夢回江上一青山寒巖夜靜聞猿唳秋浦雲深見鶴還
寂寞遺莊何處是數株烟柳夕陽間
哀醫士林叔旻
初從海上見三山虛得仙經論大還天上鶴書真有召
枕中鴻寶竟誰看風吹丹旆秋雲杳草宿荒墳暮雨寒
遙想襄陽老耆舊懷君終夜淚澘澘
李士端杏軒詩卷
爾祖東垣積德深孫枝挺挺茂森森囊中䞉貯君臣藥
脈底能安父母心軒外杏開花綻錦井邊橘熟顆垂金
何時解印歸來日柱杖敲門與細吟
文會軒為句容司訓搖昌賦
紅杏花香槐樹隂焚香長日對青襟心通秘檢從教問
口誦遺文不待尋暮雨自滋階下草春風時動壁間琴
愧予衰朽豋天禄獨對青藜坐夜深
七言絶句
題梅花美人圖
欲尋春信苦無因行遇梅花却怨春妾貎與花俱似玉
可憐不見隴頭人
題歲寒亭卷
宜春園裏百花香嫩綠嫣紅競艷陽寧似歲寒亭下友
獨凌寒色耐風霜
題畫菜為周郎中賦
生平常誦伐檀吟獨愛春畦紫翠深隨處烹羊與炰鱉
醉歸還此對彈琴
送江克顯還杭
餞别江亭日未斜東風開遍禁園花朔雲吳樹三千里
一路青山直到家
題梅花紈扇圖為沈公俌賦
瘦蛟天中倒垂尾萬斛明珠懸頷底長風半夜海上來
和月墮落青雲裏
題青山白雲圖
蘿薜隂隂覆野亭雨餘春樹滿春汀白雲一任風吹散
放出溪山幾點青
題畫(二首)
初日高峯照畫堂乳鶯啼處綠隂長朝來試看春多少
一路桃花澗水香
兩岸荻蘆秋着花釣絲烟艇隔人家白鷗飛盡孤雲外
萬丈青山帶晚霞
題張真人墨竹(三首)
河漢凝雲淡不流玉簫聲斷鳳凰樓天風吹下瑶臺露
散作人間五月秋
翠竹蕭蕭粉署隂疎簾高捲畫堂深朝回日日焚香坐
愛爾凌雲一片心
翠節香根帶雨移蕭蕭偏與靜相宜春花零落秋霜後
獨立青雲君始知
紙帳為虎跑求上人賦
紙帳溶溶似雪輕幾迴聽徹萬松聲天風吹破中宵夢
只有空山片月明
題鷓鴣圖(二首)
楚雲深處自飛鳴江草江花總是情兩岸客舟聽不得
春風併入棹歌聲
黃陵廟前春日晴黃陵廟前春水生孤舟送客楚江暮
落日時聞三四聲
題竹次夏文度韻
谷口森森玉萬竿鳳毛搖動不勝寒西窗記得曾留(闕)
月送青鸞醉裏看
題紡績圖
紫羅步障遊時展紅錦纏頭醉後分寧識田家重耕織
繰車終夜徹青雲
紅白荷花圖為湛知縣題
並蒂芙蕖出水新翠裳紅袖玉精神半醒半醉秋波裏
愁殺蓮塘蕩槳人
過楊州東關戲王時彦(二首)
楊柳青青水岸斜城中初日散啼鴉關情最是閒桃李
處處春風解放花
高樓小婦坐吹笙楊柳春風動遠情却笑天涯芳草色
青青常是逐人行
與時彦登岸折棃花口號
一樹繁花開遠田閒來攀折曉風前天涯何處無春色
不遇情人空自憐
題竹贈沈公俌
丹山月出綵鳳舞湘江雨歇蒼龍吟長風萬里楚天碧
一枝高拂秋雲深
題無為天師畫渭川秋雨圖
朝天初自玉清還鶴氅生凉鳳管閑想見上方揮洒處
雨餘星月滿仙壇
題梅花萬玉圖
大珠小珠千萬斛滿地月明護寒玉東風吹(闕)
憑闌聽徹南枝曲
題張真人畫竹
䨇成醉後鼔雲璈一夜凉生翠羽毛長空萬里(闕)
歴歴白榆秋影高
五馬圖
五王花馬早朝歸侍宴彤廷出禁遲一𣲖玉簫人醉後
芙蓉園裏浴春池
題竹次夏文度韻
種成無數碧琅玕翠羽常含宿雨寒半夜行雲瀟洒過
小窗欹枕夢初殘
詠朱買臣
印佩黃金出帝畿錦衣閭里亦光輝覆盆橋下東流水
曾笑擔柴獨自歸
詩餘
舟人竹枝詞(五首)
妾貎如花朝暮新郎心似水蕩青春相逢好是迴塘路
荷葉深深不見人
門前楊柳岸邊花幾度逢郎來吃茶日晚莫(闕)
月明直送到儂家
荷花浦頭春月明問郎何處唱歌聲月明易缺似郎意
花開不斷是儂情
前年糶米上瞿塘今歲裝鹽過岳陽伴侣相逢終日醉
有錢不似在他鄉
五月瞿塘無客過黃陵廟前春水多但使黃金隨處有
任他湖海足風波
夾城八景
夾城夜月
孤月泛江秋露下高人靜期着佳人夜不來坐轉霜梧
影吹徹紫鸞簫寶篆烟銷鼎桂子飛香下廣寒銀漢
秋波冷
斗門春漲
驚雪噴高崖雷響青天曉剛道吳胥駕海來勢壓滄溟
小滿岸是漁舟撥亂飛春鳥誰信神魚去不留五色
祥雲繞
半道春紅
宿雨漲春流曉日紅千樹幾度尋芳載酒來自與東風
遇弱水與桃源有路從教去不見西湖柳萬絲滿地
飛風絮
西山晚翠
斜日照疎簾雨歇青山暮白鳥鳴邊一半開香靄和烟
度樓上見平湖影隔青林霧吹斷鸞簫興未闌月照
芙蓉露
花圃啼鶯
旭日照芳林鶯囀春風早一片紅雲暗不開無奈春聲
攪乘興且閒游莫待韶華老隨意飛紅點綠苔休着
家童掃
皋亭積雪
積玉映空青蓬島人間近珠樹瑶華滿眼開縹緲仙臺
影便欲跨青鸞直上三山頂鶴氅披雲看下方月白
銀河冷
江橋暮雨
淅瀝帶秋烟兩岸蒹葭響何處漁舟暝未還隔浦聞清
唱撩亂下枯槎一夜苕溪漲天目應添翠幾重明日
看晴嶂
白蕩烟村
綠竹繞清流草舍人家遠幾處牛羊晚下來烟外聞雞
犬禾稼滿秋原路向桑麻轉簫鼔從教樂社神歲歲
常相見
毅齋集卷四
