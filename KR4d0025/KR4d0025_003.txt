范文正公集卷第三
律詩
睢陽學舍書懷
白雲無頼帝鄉遥漢苑誰人奏洞簫多難未應歌鳳鳥
薄才猶可賦鷦鷯瓢思顔子心還樂琴遇鍾君恨即銷
但使斯文天未喪澗松何必怨山苗
詠史五首
陶唐氏
純衣黃冕曆星辰白馬彤車一百春莫道茅茨無復見
古今時有致堯人
有虞氏
成都成邑即天開終踐堯基詠起哉但得四門元凱至
九韶何必鳳皇來
夏后氏
景命還將伯益傳九川功大若爲遷謳歌終在吾君子
豈是當時不讓賢
商人
履癸昆吾禍莫移應天重造帝王基子孫何事爲炮烙
不念嘻吁祝網時
周人
斧鉞爲藩忍内侵商人塗炭奈何深不煩魚火明天意
自有諸侯八百心
次韻和劉夔判官對雪
蔌蔌樓臺外新輝溢四遐雲中凋玉葉星際落榆花嶽
色參差露松聲髣髴加風流裁賦苑淸苦讀書家霜女
慙輕格蟾娥讓素華孤鴻迷鳥道萬馬憶龍沙淨拂王
恭&KR0769;香滋陸羽茶載歌勞郢謝一奏待鍾牙幾處和梅
賞何人爲鬢嗟含毫看不足詩社好生涯
河朔吟
太平燕趙許閑遊三十從知壯士羞敢話詩書爲上將
猶憐仁義對諸侯子房帷幄方無事李牧耕桑合有秋
民得袴𥜗兵得帥禦戎何必問嚴尤
和黃惣太博上知郡杜少卿
萬石君賢再出麾猶龍川上五歌時九重執憲淸規在
十鎮分憂白髮知環禁申威星拱極鈴齋舒嘯月侵帷
金臺下客思何報願上中和樂職詩
過太淸宫
醜石危松半綠蘿函關眞相玉嵯峨誰言仙道求難至
自愧隂功積未多渺渺雲霞開絳節雝雝鸞鳳答空歌
幾時身退瓊壇畔榮利匆匆奈老何
寄餘杭全安石段少連二從事
分携俱是佐高牙兩地光塵自等差榮事日趨丞相府
道情時過老君家雙鴻得侶知風便一鶴思鳴對露華
早晚相將雲漢外重爲龍友免天涯
送江南運使張傅度支
刑措東南始詔迴重分邦計命欽哉于公已積充閭慶
蕭相還施富國才十郡甘棠歌未歇一方流馬路初開
啓心知有嘉謨在足亂雲霓憶帝臺
堯廟
千古如天日巍巍與善功禹終平洚水舜亦致薰風江
海生靈外乾坤揖讓中鄉人不知此簫鼓謝年豐
西溪見牡丹
陽和不擇地海角亦逢春憶得上林色相看如故人
寄秦州幕明化基寺丞
同時辟命新中道改絲綸滄海人歸楚淸風子在秦共
居卿月下獨得將星鄰聳動軍前檄崢嶸席上珍烽煙
邊信息金鼓武精神獵度天山雪歌逢隴樹春燕臺無
限好西向自霑巾
鵰鶚在秋天
秋漢寥寥迥雄心肯木棲人間正搖落天外絕攀躋月
兔精應喪陽烏影欲齊長河匹練小太華一拳伭下眄
羣毛遁橫過百鳥睽乘風俊未巳空闊玉關西
觀獵
鷹犬一何驕霜明遠近郊鸞皇不觸網狐兔自充庖熠
熠流鳴鏑紛紛過綠髾雄飛侵漢下殺氣與雲交翦棘
爭探穴摧林競覆巢惟開三面者盛德播絃匏
鸚鵡
堂上每云云金籠久受恩思山誠有意對主忍無言性
比孤鸞㓗聲殊百舌繁雲林如一去應喜謝朱門
歸鴈
稻梁留不得一一起江天帶雪南離楚和春北入燕依
依前伴侣歷歷舊山川木葉程猶遠梅花信可傳子規
啼到曉鸚鵡鎻經年應羡冥冥者東風羽翼全
靑郊
青郊鳴錦雉綠水漾金鱗願得郢中客共歌臺上春
射陽湖
渺渺指平湖煙波極望初縱橫皆釣者何處得嘉魚
舟中
珠彩耀前川歸來一扣舷微風不起浪明月自隨船
寄歐靜秀才
君歸一水遥䰟斷木蘭橈頼有南軒竹淸風慰寂寥
和韓布殿丞三首
泛湖中
平湖萬頃碧謝客一開顔待得臨淸夜徘徊載月還
琴酒
絃上萬古意樽中千日醇淸心向流水醉貌發陽春
漁父
月色滿滄波吾生樂事多何人獨醒者試聽濯纓歌
送識上人遊金山寺
空半蔟樓臺紅塵安在哉山分江色破潮帶海聲來煙
景諸鄰斷天光四望開疑師得仙去白日上蓬萊
野色
非煙亦非霧羃羃映樓臺白鳥忽點破夕陽還照開肯
隨芳草歇疑逐遠帆來誰謂山公意登高醉始迴
雜詠四首
一
&KR0922;人一笑白雲鄉𣏌桂森森遇豫章聞道周公繩墨在
天庭誰此遇明堂
二
有客藍田得意歸溪光冉冉白虹蜺玉人豈忍言環珮
留取天王尺二圭
三
鏗鏗千古嶧山桐金石聲來造化中誰道元和無復致
爲君堂上起薰風
四
嶺上英英向日開帝鄕情態自徘徊如何一施陽春雨
依舊無心歸去來
書事呈韓布殿丞
南宫曾薦牧之文失足徒勞忽十春天上雲龍期際會
山中猿鶴愧因循無功豈不孤黃石有道何堪憶紫蓴
少壯由來須努力篆銘鍾鼎古何人
西溪書事
卑棲曾未託椅梧敢議雄心萬里途蒙叟自當齊黑白
子牟何必怨江湖秋天響亮頻聞鶴夜海瞳矓每見珠
一醉一吟疎懶甚溪人能信解嘲無
得李四宗易書
秋風海上憶神交江外書來慰寂寥松栢舊心當化石
塤箎新韻似聞韶須期管鮑垂千古不學張陳負一朝
三復荆州無限意王孫芳草路遥遥
歐伯起相訪
海涯牢落若爲懷惟子相過未忍迴勁草不隨風偃去
孤桐何意鳳飛來鐏藏金醴遟遟進匣鎻雲和特特開
萬古功名有天命浩然携手上春臺
寄贈林逋處士
唐虞重逸人束帛降何頻風俗因君厚文章至老淳玉
田耕小隱金闕夢高眞罷釣輪生蠹慵冠鑑積塵餌蓮
攀鶴頂歌雪扣琴身墨妙靑囊秘丹靈綠髮新嶺霞明
四望巖笋入諸鄰幾姪簮裾盛諸生禮樂循朝廷唯薦
鶚鄉黨不傷麟吊古夫差國懷賢伍相津劇談來劒俠
騰嘯駭山神有客瞻冥翼無端預薦紳未能忘帝力猶
待補天均早晚功名外孤雲可得親
酬滕子京同年
謝家風雅若爲酬散吏方躭海上遊疎懶幾忘傳筆夢
寂寥仍有負薪憂欲歌蘭雪歸眞隱敢向簮軒競急流
如共茂先瞻氣象莫言神物在南州
贈餘杭唐異處士
名動公卿四十秋相逢仍作旅人遊靑山欲買難開囗
白髮思歸易滿頭猒入市㕓如海燕可堪雲水屬江鷗
故鄉知已方都督千樹春濃種橘休(時胡侍郎守餘杭)
和沈書記同訪林處士
山中宰相下巖扃靜接遊人笑傲行碧嶂淺深驕晚翠
白雲舒卷看春晴煙潭共愛魚方樂樵㸑誰欺鴈不鳴
莫道隱君同德少樽前長揖聖賢淸
諸曁道中作
林下提壷招客醉溪邊杜宇勸人歸可憐白酒靑山在
不醉不歸多少非
題翠峯院(范蠡舊宅)
翠峯高與白雲閑吾祖曾居水石間千載家風應未墜
子孫還解愛靑山
與人約訪林處士阻雨因寄
閑約諸公扣隱扃江天風雨忽飄零方憐春滿王孫草
可忍雲遮處士星蕙帳未容登末席蘭舟無頼寄前汀
湖山早晚逢晴霽重待尋仙入翠屏
寄西湖林處士
蕭索遶家雲淸歌獨隱淪巢由不願仕堯舜豈遺人一
水無涯靜群峯滿眼春何當伴閑逸嘗酒過諸鄰
越上聞子規
夜入翠煙啼晝尋芳樹飛春山無限好猶道不如歸
送李紘殿院赴闕
寂寥門巷每相過親近賢人所得多今日九重天上去
濉陽孤客奈愁何
霜露丘園不忍違三年月日速如飛金門乍入應垂淚
因挂朝衣憶彩衣
送邢昂處士南遊
落落崆峒一大儒四方心逸憶江湖東南頼有林君復
萬里清風去不孤
送丁司理赴明州
仙家枝葉令威孫南去司刑庇越民金闕道書微旨在
獄多隂德是眞人(道書謂升眞者皆須曾爲獄官)
送鄞江竇尉
片帆飛去若輕鴻一霎春潮過浙東王謝江山久蕭索
子眞今爲起淸風
送常熟錢尉
姑蘇臺下水如藍天賜仙鄕奉旨甘梅淡柳黃春不淺
王孫歸思滿江南
試筆
偶緣疎拙得天眞豈問前途屈與伸車馬縱能欺倦客
江山猶可助騷人懶如叔夜書盈几狂似淵明酒滿巾
況有南䆫姬易在此心郍更起纖塵
送眞元二上人歸吳中
歸心不可奪千里故園春及見市朝事却思江海人煙
波方得伴松月定爲鄰願結虎溪社休休老此身
寄題許州錢相公信美亭
華搆高軒敞名湖一面分星辰居上相鼓吹燕中軍山
色來嵩室風光徹汝墳杉篁涵晚翠蘭茞薦時薰坐嘯
頻乘月歸懷幾望雲迥臨黃覇俗遠味仲宣文萬戶方
開國三階復致君斯亭比棠樹千載頌淸芬
送何白節推宰晉原二首
盛府兼名邑榮歸指故林多年望鄉淚萬里倚門心江
館春寒薄山程晚翠深板輿迎侍日桃李正芳隂
又
此行深惜别所喜是寧親祖帳千門曉鄕關錦國春鳥
歌疑勸酒也態似迎人我絕南陔望因兄淚滿巾
送刁紡戶掾太常下第(時爲太常發解官)
精鑒本非深英僚暫此沉火炎方試玉沙密偶遺金豈
累靑雲器猶孤白雪音敢希蘇季子潛有激儀心
憶杭州西湖
長憶西湖勝鑑湖春波千頃綠如鋪吾皇不讓明皇美
可賜疎狂賀老無
寄林處士
片心高與月徘徊豈爲千鍾下釣臺猶笑白雲多事在
等閑爲雨出山來
依韻酬母湜推官
聖門非入室文陣敢爭盟不意棲雲閣何才隷月卿珍
群憐未至霄鶚引修程直舍有仙味祕庭無俗聲午隂
宫樹綠宵刻禁鍾清奉制歌三秀稱觴聽六英恩輝孤
易感交結淡難成新髮鑑中改舊山天際橫纓思漁父
濯春伴隼旟行桃浪觀秦塞薰風省舜城幾多興廢跡
重疊古今情進退思先覺蹉跎畏後生見詒如美衮欲
報乏英瓊淨揖澄江練高窺擢露莖復驚聞正始終仰
輔登閎好勵圖南志翶翔覽四瀛
送石曼卿
河光嶽色過秦關英氣飄飄酒滿顔賈誼書成動西漢
謝安人笑起東山亨途去覺雲天近舊隱回思水石閑
此道聖朝如不墜䟽封宜在立譚間
送河涉秀才
蜀道歸來萬里身上堂嘉慶動諸隣賢良詔下先生起
休向成都問卜人
八月十四夜月
光華豈不盛賞宴尚遟遟天意將圓夜人心待滿時巳
知千里共猶訝一分虧來夕如澄霽淸風不負期
送吳安道學士知崇州
一麾輕去奉蘭羞共惜淸賢豈易求筮易暗驚鳴鶴遠
賦詩深望白駒留古來經緯心皆曉閑處光隂髮半秋
長孺之才同吏隱相寬頻上海邊樓(時聶長孺倅通判)
謫守睦州作
重父必重母正邦先正家一心回主意十囗向天涯銅
虎恩猶厚鱸魚味復佳聖明何以報殁齒願無邪
赴桐廬郡淮上遇風三首
聖宋非強楚淸淮異汨羅平生仗忠信盡室任風波舟
楫顚危甚蛟黿出没多斜陽幸無事沽酒聽漁歌
又
妻子休相咎勞生險自多商人豈有罪同我在風波
又
一棹危於葉傍觀亦損神他時在平地無忽險中人
送韓瀆殿院出守岳陽
仕宦自飄然君恩豈欲偏纔歸劒門道忽上洞庭船墜
絮傷春目春濤廢夜眠岳陽樓上月清賞浩無邊
出守桐廬道中十絕
隴上帶經人金門齒諫臣雷霆日有犯始可報君親
又
君恩泰山重爾命鴻毛輕一意懼千古敢懷妻子榮
又
妻子屢牽衣出門投禍機寧知白日照猶得虎符歸
又
分符江外去人笑似騷人不道鱸魚美還堪養病身
又
有病甘長廢無機苦直言江山藏拙好何敢望天閽
又
天閽變化地所好必眞龍軻意正迃闊悠然輕萬鍾
又
萬鍾誰不慕意氣滿堂金必若枉此道傷哉非素心
又
素心愛雲水此日東南行笑解塵纓處滄浪無限淸
又
滄浪清可愛白鳥鑑中飛不信有京洛風塵化客衣
又
風塵日巳遠郡枕子陵溪始見神龜樂優優尾在泥
蕭灑桐廬郡十絕
蕭灑桐廬郡烏龍山靄中史君無一事心共白雲空
又
蕭灑桐廬郡開軒即解顔勞生一何幸日日面靑山
又
蕭灑桐廬郡全家長道情不聞歌舞事遶舍石泉聲(烏龍)
(山泉實過公署)
又
蕭灑桐廬郡公餘午睡濃人生安樂處誰復問千鍾
又
蕭灑桐廬郡家家竹隱泉令人思杜牧無處不潺湲
又
蕭灑桐廬郡春山半是茶新雷還好事驚起雨前芽
又
蕭灑桐廬郡千家起畫樓相呼採蓮去笑上木蘭舟
又
蕭灑桐廬郡淸潭百丈餘釣翁應有道所得是嘉魚(此郡)
(魚少而嘉)
又
蕭灑桐廬郡身閑性亦靈降眞香一炷欲老悟黃庭
又
蕭灑桐廬郡嚴陵舊釣臺江山如不勝光武肯教來
新定感興五首
數仞黃堂上題名僅百賢孤高宋開府千載可拳拳
又
山水眞名郡恩多𥙷諫官中間好田錫風月亦盤桓
又
風物皆堪喜民靈獨可哀稀逢賢太守多是謫官來
又
去國三千里風波豈不賖迴思洞庭險無限勝長沙
又
江上多嘉客淸歌進白醪靈均良可笑終日著離騷
遊烏龍山寺
高嵐指天近遠溜出山遟萬事不到處白雲無盡時異
花啼鳥樂靈草隱人知信是棲眞地林僧半雪眉
江干閑望
江干日淸曠寓目一搘笻落葉信流水歸雲識舊峯蘭
蓀誰共采鳬鴈自相從莫愛蘋風起波來千萬重
和章岷推官同登承天寺竹閣
僧閣倚寒竹幽襟聊一開淸風曾未足明月可重來晚
意煙垂草秋姿露滴苔佳賓何以佇雲瑟與霞杯
齋中偶書
狂愚多苦囗幽遠獨甘心言路有餘責權門無去音忘
憂曾扣易思古即援琴此意誰相和寥寥鶴在隂
留題江秀才舊居
結舍近滄洲江山不外求我來明月夜更得主人留
依韻酬周騤太博同年
孰敢先懷富貴圖良時須惜幾嗟吁衆心可致巍巍主
上意思平兩兩符不稱内朝禆耳目多慙外𥙷救皮膚
子陵灘畔觀漁釣無限殘陽媚綠蒲
依韻答胡侍郞見寄
千年風采逢明主一寸襟靈慕昔賢待看朝廷興禮讓
天衢何敢鬪先鞭
桐廬郡齋書事
千峯秀處白雲驕吏隱雲邊豈待招數仞堂高誰富貴
一枝巢隱自逍遥杯中好物閑宜進林下幽人靜可邀
莫道官淸無歲計滿山芝术長靈苗
留題方干處士舊居
風雅先生舊隱存子陵臺下白雲村唐朝三百年冠蓋
誰聚詩書到遠孫(時裔孫楷方登進士科)
范文正公集卷第三
