言行拾遺事錄卷第三
公知開封府每進見輙論時政得失宰相呂夷簡惡之
斥守饒州諫官高若訥詆誚公與歐陽脩爲黨歐陽公
以書責若訥謂其不復知人間有羞耻事若訥以聞謫
夷陵令徙乹德復爲武成軍節度判官公帥陜西辟脩
掌書記脩曰吾論范公豈以爲利哉同其退不同其進
可也辭不就
張昇改轉運使知鄧州昇以親老辭或以爲避事范仲
淹曰張昇非避事者乃聽侍飬(通鑑)
富彦國幼篤學有大度范公見而識之日此王佐才也
懷其文以示王曾晏殊殊即以女妻之(談藂)
河東轉運司指揮諸州軍場務更不得收納大鐡錢爲
民間漸多私鑄要得止絶欺弊遂有百姓經并州告訴
各是交易到大鐡錢無處使用公遂出榜并州街市且
令依舊行用公又恐諸處軍民疑惑各巳入急逓發下
榜示逐處曉示軍民其官鑄大錢並依舊行使諸場務
亦仍舊行用鐡錢
麟州元無酒務至慶曆二年十二月官中剏置洒務後
據百姓劉遷狀申公勘會隣州元管三縣六番落蕃漢
戸二千五百餘家朝廷以河東極邊不榷酒利今來殘
破之後四面並無居民入城交易只有城中主客二百
餘戸别無經營從去年十二月官自開沽在市居民更
無營利之地今筭出官本并官員兵士請受外只有淨
利二百餘貫兼城中居民逐旋離去久遠不成州郡遂
出榜并劄與麟州指揮本務據見在酒貨賣盡日住行
醖造令百姓依舊任便開沽
陜西側峻瘠薄逃田地土自來勒地分隣人分認空納
租錢人戶不願送納陜府申乞除放公劄與陜府據諸
縣逃田官地勒地分隣人空納租錢者并見欠錢數並
與除放今後不得抱認送納
慶曆四年十二月上差入内供奉官衛克勤押賜醫藥
至公處并傳宣令公探候北界事宜公上言見各訓練
選竒兵准俻戰敵惟難得經歷將帥如北戎兵馬未放
散間臣不敢便離河東北邊或有緩急與明鎬商量指
揮將佐料敵使人庶幾分朝廷萬一之憂公言諸軍頭
等遺文帖宋舊勑文應有軍頭等𥙷署文帖誤被水火
損壊或賊人偷盗者許申本管人員勘會詣實給與公
據如自失墜即勒充長行者公言軍頭失了文帖降充
長行其中甚有能部轄勾當人因累次功勞方得遷補
被手下軍士憎嫌多方窺筭蔵毁文帖便降充長行情
實可閔以此苟且和同不敢鈴轄覺察手下兵士違犯
作過成弊愈深乞朝廷特降宣命指揮今後失去𥙷署
文帖有因故事失去勘驗不虚即依舊軄名重給公據
收掌别無因依稱去失者如勘會得委不因酒醉及不
是典觧錢物即於舊聀名止降一等别給文帖安排所
貴兵級安心無致誤犯
公禁義軍搔擾樞密院劄子與安撫司行移都部署司
依准朝旨施行仍指揮本路州軍縣鎮出榜及鄕村粉
璧曉示人戶嚴行覺察如替名人及諸色人等起動搔
擾即收捉赴官勘斷施行
公言天下郡邑事朝廷從之降勑署琦仲淹等奏請公
又言若署臣等奏請於理未便只乞作朝廷憂勞之意
特選臣僚舉官則事體甚重也(通鑑)
慶曆四年六月己丑省河南府穎陽夀安偃師緱氐河
清五縣並爲鎮逐鎮令轉運司舉幕軄州縣官兩員監
酒稅仍管勾煙火公事又拆王屋縣隷河南府始因參
政范仲淹之請也(類苑)
康定元年春正月丙子經略安撫判官尹洙至延州與
范仲淹謀出兵越三日仲淹徐言巳得旨聽兵勿出洙
留延州幾兩旬仲淹堅持不可辛丑洙還至慶州乃知
任福等敗績(長編)
慶曆四年七月丙戌詔諸路轉運使副提點刑獄察所
部知軍知縣有治狀者以名聞議旌擢之或不如所舉
御史劾奏並坐上書不實之罪從參政范仲淹奏請也
(類苑)
公奏言西人請和有不可許者三有大可防者三又言
臣等已議於一二年間訓兵三四萬使號令齊一陣伍
精熟我軍鼓行山界每歲三五出元昊諸廂之兵頻來
應敵疲於奔命則山界蕃部勢窮援弱自求内附足以
斷元昊之手足矣臣等早蒙聖奬擢與清班西事以來
三年塞下日勞月憂豈不願少圖休息非樂職矢石之
間盖見西戎強梗未衰挾以變詐臣等是以不敢念身
世之安忘國家之憂須罄芻蕘少期𥙷助其元昊來人
到闕伏望聖慈於納和禦侮之間愼於處置爲聖朝長
久之慮則天下幸甚(實錄)
公牒逐州相度新兵未有營房欲配買木植則大費官
錢兼搔擾人戶又卒難了當其自來等第戶各有莊園
宅舍及將家入營僅得一間營房難爲存濟新兵内貧
窮之家即給與係官木植其稍有家力情願自於夲家
般到材植要盖舍屋者聽如中等已下苦無事力除自
有舊材料情願將來盖造外或買到新瓦木者估價給
與觧塩交引大省官錢又逐家自盖屋宇早得了當并
等第之家乍住營房不致迫窄可以存濟
公累奏薦种世衡知環州未用又上言環州勾當一郡
十三寨當此危地須在得人朝廷以臣不才而輕此一
路臣恐將有麟府之禍雖加罪於臣無益邊事臣今乞
將新授左司郎中一官廻授种世衡轉諸司使知環州
權鈴轄司或朝廷從臣所請使邊臣知推讓之風亦非
細事如終不允從則乞差臣帶本路一將軍馬權知環
州支備如朝廷體量臣稍涉虚妄甘受上書詐佞不實
之罪又奏云臣前乞將一官保舉本人非欲鼓激盖爲
環州可憂後朝廷竟從公請果得世衡之用(奏議及長編)
公出廵邊至環州點撿環州管界熟戸蕃官共一千七
十二人與酒食管設作聖恩等第支與綵絹角茶銀椀
紫綾襖黃花襖銀腰帶銀裹頭杖帽子旗槍銀交椅紅
纓紫綾袋全錦襖子等物重立約束四件對衆告諭尋
令蕃部望闕謝恩率皆喜躍(名臣傳)
公言禁青塩欲以困西賊非困賊之要却有所害會淮
安砦捉到買青塩兵士二人勘得夲指揮火隊掠錢買
&KR1069;入衆喫用公言竊見諸軍常令聲樂盖欲悅其衆心
不至愁苦今兵士處於窮邊冐矢石負星霜若飲食失
所更禁絶塩味何以聊生未能困賊先困我師其買塩
兵士是本部衆人之罪實不敢盡法恐傷士心只決二
人杖二十押送本部仍奏朝廷乞更參詳青塩條貫(名臣)
(事實)
河東諸處坊郭村鄕人戶甚有差配頻併貧困祗當等
第不得各抛下産業逃移在外大段失所公出榜曉諭
諸州軍應坊郭村鄕人戶今日以前帶却配賣物色或
抱二稅逃移者並令與放罪各令歸業其元抛下産業
不得納官疾速差能幹官吏比附見在人戶物産定奪
合該减放等第招誘歸業者不得更依元本等第其元
欠二稅並與放除仍劄與都轉運司施行
陜府有稅戶朱士成等八百九戶各爲送納秋稅不前
全家迯走延州延長等七縣逃移却稅戶三百七十一
戶公牒陜府逐縣鄕村拘管上件迯移人戶屋業桑産
不得燒毀斫伐其迯走人戶權與倚閣去年秋稅其見
在第五等秋稅只於本處送納其第四等戶亦於隣州
送納免致迯移毁却桑産將來歸業不得所有諸州軍
人戶慮恐亦有似此迯移并牒逐州亦請相度安恤(類苑)
任福破白豹寨捉虜到僞首領李家妹在慶州官員充
奴婢公恐蕃界首領聞及轉生怨毒别起奸弊遂差指
使侍禁石斌往慶州取同延州通判馬端及本路都監
朱青問得所說事文狀一紙及稱於慶州淮安鎮有投
來軍是親叔公即差石斌押送慶州分付與親叔歲奴
收管令嫁事人爲妻後石斌回稱到彼歲奴骨肉並來
覷當號哭
延州東路青澗城承平砦并保安軍北廵撿劉化基手
下熟戶蕃部遭西賊打虜驚移傷殘戶數并投來蕃部
並在逐寨及本軍側近住坐未曾歸業公慮恐其失所
却逃入蕃界遂牒种世衡等勘會驚移熟戶蕃部有未
敢歸業即便相度隣近官私空閑地土權撥與耕種如
無牛具者官與量借粮收買又勘會驚移人戶并投來
蕃部其中甚有缺乏粮食存濟不得却恐致有迯走又
牒种世衡相度逐戸口數目每十口巳上量支借貸禄
粟各一石十口巳下支借五斗嘗切照管安撫無令失
所又金明砦蕃戶三百二十八戶雖給與田土緣經討
虜後無力耕耘公又牒延州通判高延夫將蕃部每家
十口巳下各支斛斗二石十口以上支三石並令於本
處砦倉支給(西夏夲末)
公常言官人之法人主當知其遲速升降之序其進退
近臣不宜全委宰相(實錄)
康定二年五月十四日中書省劄子陜西軍州如有因
修展城郭倉庫草場營房等但係侵占人戶地土去處
並令將係官空閑地許人戶請願指射官司給還若無
地土即取索本主元買契比類隣近地叚買置價例支
還本錢公到邠州據人戶王昭瑋等陳狀稱官中修營
占却園地拆了屋舍乞估計合支價錢公體問得邠州
稱遶城側近並無空閑官地給還公遂委安平知縣李
仲昌訪地所估到王昭瑋等合支價錢牒邠州請依上
項條貫支給逐人價錢去訖又㩀後邠州申准轉運司
牒修營占却人戶地基却令兊換係官空閑地土撥還
却勾收巳支價錢赴軍資庫送納公言諸州自來修造
營房只是踏逐官地不許毁人戶見宅邸舍物業其邠
州便將人戶見住物業毀拆逐起人戸無處存活旣無
官地兊還即合給還價錢買屋當司支與錢物其人戸
當巳破費雖准轉運司指揮今將空閑官地兊還旣無
官地即合回申轉運司豈得便却例行催納已支價錢
侵害人戸遂勾到本州元行典級王益等勘杖一百斷
遣所有人戶地土價錢牒邠州依條支還(名臣事實)
公體量河東州軍人戸近年徭役科配頻併例各貧困
遂免放今年秋稅稍得休息又恐陜西州軍人戶亦自
兵興以來祗應差科不易尋劄與陜西轉運司依河東
例減放人戶支移(奏議)
麟府州岢嵐軍極邊之地人戶稀少其色役公人並差
主戶客戶祗應輪差出入應副軍期多致陪備破却家
産又邊人日見貧困祗應不前公劄與轉運司并府州
岢嵐軍據見今衙前使院人吏並仰依鎮戎軍條例支
撥與係官荒閑田土仍免送納二稅租課(名臣事實)
西夏曩宵之叛其謀皆出於華州士人張元與吳昊而
其事本末國史不書比得田畫承君集實紀其事云張
元吳昊姚嗣宗皆關中人負氣倜儻有縱橫才相與友
善嘗薄遊塞上觀視山川風俗有經略西鄙意姚題詩
崆峒山寺壁在兩界間雲南粤干戈未息肩五原金鼓
又轟天崆峒山叟咲無語飽聽松聲春晝眠公廵邊見
之大驚又有踏破賀蘭石掃清西海塵之句張爲鸚鵡
詩卒章曰好著金籠收拾取莫教飛去别人家吳亦有
詩將謁韓范二帥耻自屈不肯往乃礱大石刻詩其上
使狀夫拽之於通衢三人從而哭之欲以鼓動二帥旣
而果召與相見躊躇未用間張吳徑走西夏公以急騎
追之不及乃表姚入幕府張吳旣至夏國夏人倚爲謀
主以抗朝廷連兵十餘年西方至爲疲弊聀此二人爲
之時二人家属羈縻随州間使諜者矯中國詔釋之人
未有知者後乃聞西人臨境作樂迎此二家而去自此
邊帥始待士矣姚又有述懷詩曰大開雙白眼只見一
青天張有雪詩曰五丁仗劍決雲霓直取銀河下帝畿
戰死玉龍三十萬敗鱗風卷滿天飛吳詩獨不傳觀此
數聯可想見其人非池中物也(容齋三筆)
延州都監周美言于范公曰賊新得志其勢必復來金
明當邊衝我之蔽也今不亟完將遂失之公因属美復
城如故數日賊果來其衆數萬薄金明陣于延州城北
三十里美領衆二千力戰會暮援兵不至乃徙軍山北
多設疑兵賊望見以爲救至即引去旣而賊出艾蒿砦
遂至郭北平夜闘不觧美悉衆使人持一炬從間道上
山益張旗幟四面大譟賊懼走獲牛羊馬槖駝鎧甲數
千計遂募兵守其地(東都事略)
嵐石都廵撿司接應到西界蕃部&KR3532;移團練使十三戶
奉勑於海州住坐&KR3532;移願殺其妻子自刎死公差人往
石州勾喚到&KR3532;移問當深不願海州居住公言&KR3532;移歸
投新來其心未安若必遣住海州安泊不惟遠去鄕土
全失蕃情又其人不測朝廷意旨却自刑害今來西事
未寧邊上蕃部聞之絶其向化之意則皆爲怨敵邊害
愈深遂發遣&KR3532;移住府州與田土耕種准備緩急使喚
及令招喚本族未來蕃部
公節制諸將勘會自來漢家兵馬先出只排作一陣被
賊奔衝便見輪折遂牒東路朱吉任守信等候賊奔衝
未得出兵但堅守城池放令深入即計會多著頭項衝
突掩殺不得先出軍馬只作一陣排布依然無功如是
被賊守門出兵不得却多寘索梯從城上夜出竒兵掩
擊賊砦以資勝捷如違者當行軍法施行(西夏夲末)
公門客滕逹道龍圖布衣時公尹京而滕年少頗不羈
往往潜出狎邪縱飲公病之一夕至書室中滕巳出公
因明燭觀書以俟意將媿之至夜分乃大醉而歸公陽
不視以觀其所爲滕略無慚懼長揖而問曰公所讀者
何書也曰高祖傳滕曰漢高祖何如人公逡廵而入(東軒)
(筆錄)
公言關中民苦轉輸請建鄜州之鄜城縣爲軍以河中
同華中下戶稅租就輸之春夏徙邊兵就食可省糴價
什之三他所减不與詔名其軍日康定(實錄)
公知慶州兼管勾環慶路部署司兵馬至部即奏行邊
以詔書犒賞諸羌閱其人馬立條約爲信凡讐巳和斷
輙私報之及傷人者罰羊百馬二已殺者斬負債爭訟
聽告官爲理輙質縳平人者罰羊五十馬一賊馬入界
追集不起隨夲族每戶罰羊二質其首領賊大入老幼
入保夲砦官爲給食即不入寨本家罰羊二全族不至
者質其首領諸羌受命悅服自是始爲漢用(長編)
慶曆元年三月任福等旣敗朝議因欲悉罷諸路行營
之號明示招納使賊驕怠仍密收兵深入討擊詔公體
量士氣勇怯如不至畏懦即可驅策前去乘機立功公
言任福已下勇於戰鬪賊退便追不依韓琦指蹤因致
䧟敗此皆邊上有名之將尚不能料賊今之所選往往
不及更令深入禍未可量臣非不能督主兵官員須令
討擊不管疎虞敗事之後誅之何濟惟聖慈念之其鄜
延路罷行營文字臣且令所部許懷德收掌别聽朝旨
臣一面依此聞報夏竦韓琦商量申奏如所議未合乞
朝廷取捨臣方待罪不敢久冐此職妨誤大事從之於
是行營之號卒不罷兵亦不復出(實錄)
慶曆詔諸路轉運使副提點刑獄察所部知軍知縣有
治狀者以名聞議旌擢之或不如所舉令御史臺劾奏
並坐上書不實之罪從范仲淹所請也(通鑑)
和魯公有觀晝鷹獵兔詩云雖是丹青物沉吟亦可傷
君誇鷹眼疾我憫兔心忙豈動騷人興惟憎獵客狂鮫
綃百餘尺爭似製衣裳文正公觀之歎曰真仁人之言
也(筆錄)
宣和五年經略宇文虚中奏故參知政事范仲淹知慶
州築大順城爲一路扞蔽辟洛苑副使种世衡知環州
至今諸路戰守之備多二人規畫今慶陽府有仲淹廟
環州有世衡廟合古者有功於民以死勤事之法乞各
賜廟額詔賜廟爲忠烈世衡威靖(東都事略)
言行拾遺事錄卷第三
