言行拾遺事錄卷第二
公用人多取氣節闊略細故如孫威敏滕逹道之徒皆
深所厚者爲帥府辟置多謫藉未牽叙人或以問公公
曰人之有材能無瑕類者自應用於宰相惟實有可用
不幸䧟於過失者不因事起之則遂爲廢人世咸多公
此意凡軍伍以雜犯降黜者皆改刺龍騎軍(石林燕語)
韓魏公章得象在中書時方天下多弊事且有西鄙之
患每與希文彦國以文字至兩府章公輙閉目不荅彦
國憤惋欲悖之希文惜大體不許也(魏公别錄)
公常言史稱諸葛亮能用度外人用人者莫不欲盡天
下之材當思近巳之好惡而自不知也能用度外人然
後能周大事(沈括筆談)
公與韓魏公召爲樞密副使天下聞之士大夫皆酌酒
相賀曰上用韓某范某非惟社稷幸乃天下生民之幸
公知開封府明敏通决照事若神每上殿奏事多陳治
亂以開人主歷詆大臣不法者(長編)
慶曆二年仁宗以涇原傷夷欲令范某與文潞公對易
遣内侍王懷德喻旨公謝曰涇原地重臣恐不足以獨
當願與韓琦同經略涇原並駐涇州琦兼秦鳳臣兼環
慶一則夷夏相安事不亟易二則涇原有警臣與韓琦
可合秦鳳環慶之兵掎角而進若秦鳳環慶有警亦可
以率涇原之師以相應援三則通脩環州鎮戎諸砦藉
此兩路事力必能速有成功四則臣與韓琦日夜建議
選練兵士漸復橫山以斷賊臂不數年間可期平定願
詔龐籍兼領環慶以成首尾之勢秦州委文彦博慶州
用滕宗諒總之孫沔亦可辦集渭州一武臣足矣朝廷
皆從其請(實錄)
公言㳂邊逐寨雖有險固只有三二百人何以施爲又
城池中多無井水若不量事勢但令堅守徒䧟一城軍
民性命自挫軍威無益邊事其在環慶路相度二十三
寨内有美泥虐泥大拔城等小砦但只量兵士差百十
人把截道路如探得賊馬大叚入寇便令歸側近大城
砦内一處防守所貴不致枉䧟軍民人心遂安(奏議)
慶曆二年南郊赦書應因公事受到諸處行軍司馬副
使司士文學參軍仰逐處並具到任月日負犯因依分
析聞奏候到令刑部子細勘會元犯因依申奏委中書
門下别取進止者公因奏言懷才抱藝之人一落散地
終身不齒獸窮則變人窮則詐古人之所愼也况今邊
事未寧尤宜使過欲乞朝廷催促逐處依赦文分析聞
奏乞差近上臣寮就中書定奪元犯情理分作等第又
委長吏密切體量上件人或有材質或有節行亦具申
奏所貴負犯之人各期自新不懷幽憤唐張說薦負犯
之人充將帥之用其表云活人於死者必舍生而報恩
榮人於辱者必盡節而雪聇古猶今也乞朝廷留意(實錄)
元昊寇鎮戎軍葛懷敏入保定川砦涇原鈴轄曹英又
敗於砦之東北隅懷敏所部人奔駭懷敏爲衆所擁幾
躁踐死輿至瓮城乃蘇賊遂圍城懷敏與諸將謀赴鎮
戎軍賊斷其歸路與諸將皆遇害賊遂長驅至渭州初
懷敏之除鄜延也范仲淹言其不知兵而又怯懦不可
用遂徙涇原卒敗事(東都事略)
張亢築清塞百勝中候建寧鎮川五砦而麟府之路始
通亢復奏以所通特一逕請更築並邊諸柵以安河外
議未下會契丹渝盟徙知瀛州遷果州團練使夏人與
契丹戰河外范公宣撫河東因奏使亢知代州就令揔
前議增築事不閱月諸砦成蕃漢歸者數千戸歲减戍
卒萬人(張亢夲傳)
公薦舉處士有徐復履尚高潔衍卦氣之法公過潤州
問復以衍卦占之今夷無動乎復爲占西邊用兵日月
無少差又有郭京者好言兵公數薦之由是二人同召
(東都事略)
張俞上言謂今能詭制北虜散其隂謀使與叛醜疑貳
有結國家之心間誘西凉羣夷勿與賊結則虜首可得
而天下定矣范仲淹以諫爭而遭擯斥若外徇物望内
惟邦夲宜委重抦而授之苟能行此是謂失之東隅收
之桑榆也吕夷簡甚重其言(張俞傳)
公以西賊攻塞門砦其寨城池未備兵甲又少部署司
不與救應砦主高延德爲賊所擒後放歸漢界遂配遠
方公言漢家將率有數人䧟在賊庭俱是苦戰力屈爲
賊所擒即非背叛如朝廷貸高延德被以寬恩仍與近
邊任使使䧟蕃將率聞之必願昊賊歸順望再見其家
或即懷本朝之恩不助賊計如朝廷責其不死來者遠
竄其䧟蕃將率更無歸路必懷怨望其中或有助賊爲
孽其患不細昔漢中行說傳公主入匈奴說不欲行怨
漢乃教單于大爲漢患此人情之可見也乞朝廷留意
康定元年九月辛未公以任福等出師攻賊白豹城破
之冬十一月又出師出歸娘谷與夏人戰大敗之(西夏夲末)
公以孫明復居泰山之陽著春秋尊王發微得經之本
義爲多學者皆以弟子事之公言其道德經術宜在朝
廷召拜國子監直講(東都事略)
韓魏公與公在兵間最久名重一時人心歸之朝廷倚
以爲重故天下稱爲韓范初京師歲遣戍兵脆懦不習
勞苦賊常輕之目曰東軍而土兵勁悍善戰琦奏增土
兵以抗賊而稍减屯戍内實京師又以籠竿城據衝要
乞建爲德順軍以蔽蕭關鳴沙之道又建請於鄜延渭
三州各以土兵三萬爲一軍軍雖别屯而耳目相通爲
一視虜所不俻互出擣之破其和市屠其種落因以招
橫山之人度橫山墮則平夏兵素弱必不能支我下視
興靈穴中兔耳章旣上遂與范公定謀益堅而元昊知
不可敵歛兵不敢近塞矣(東都事略)
石水川之失利韓魏公降知秦州公亦以擅荅元昊書
降知耀州王堯臣言此兩人天下之選其忠義智勇名
動夷狄不宜以小故置之明年葛懷敏敗涇邠以東皆
閉壘自守公自將慶州兵捍賊賊始引去仁宗思其言
乃以魏公與公爲招討使堯臣曰陛下復用韓某范某
幸甚然將不中御兵法也願許以便宜從事仁宗以爲
然從之(九朝通略)
仁宗嘗語張士遜曰人言仲淹嘗欲乞廢朕朕但未見
其章䟽耳士遜曰陛下旣未見其章䟽不可以空言加
罪望陛下訪之積十數請仁宗曰竟未之見也然爲朕
言之多矣士遜力爲辯其不然仁宗意乃觧其後士遜
歸老啟國于鄧范公適守鄧州士遜還鄕范公置酒高
會明日士遜復置會揮金甚盛時人榮之(張鄧公傳)
韓魏公曰呂申公以進賢自佐恩歸於巳時士皆出其
門獨范公歐公尹公旋收旋失之終不受其籠絡也(魏公)
(别錄)
原州属羌明珠滅臧二族兵數萬與元昊隔絶隣道公
聞涇原欲&KR0670;討之公奏言二族道險不可攻前日高繼
嵩已嘗喪師平時猶懷反側今討之必與賊爲表裏南
入原州西擾鎮戎東侵環州邊患未艾也宜因元昊别
路大入之際即并兵北取細腰蘆泉爲堡鄣以斷賊路
則二族自安矣而環州鎮戎等處徑道通徹可以忘憂
矣後二歲遂築細腰葫蘆諸砦属羌歸服(長編)
慶曆五年三月歐陽公上䟽言公與杜公富公不當罷
其略曰昔年范仲淹初以忠言讜論聞於中外天下賢
士爭相稱慕當時奸臣誣以朋黨尤難辯明近日陛下
擢此數人並在兩府察其臨事可以辯也此四人者可
謂公正之賢今范仲淹四路之任亦不輕矣願陛下拒
絕羣謗委信不疑使盡其所爲猶有禆𥙷(長編)
慶曆四年八月辛卯初命參政賈昌朝領天下農田范
仲淹領刑法事有利害其悉條上初公建議請以三司
司農審官流内銓三班院國子監太常刑院審刑大理
羣牧殿前馬步軍司各委輔臣兼判臣願自領兵賦之
軄如其無𥙷請先黜降章得象等皆以爲不可久之乃
降是命(九朝通略)
慶曆元年春正月朝廷旣用韓琦所畫攻策先戒師期
知延州范仲淹言正月内起兵塞外雨雪大寒暴露僵
仆使賊乘之所傷必衆賊界春煖則馬瘦人飢其勢易
制及可擾其耕種之務縱出師無大獲亦不至有他虞
又言鄜延是舊日進貢之路蕃漢之人頗相接近願朝
廷存此一路令諸將勒兵嚴俻賊至則擊未行討伐容
臣示以恩信歲時之間或可招納苟歲月無效遂舉重
兵取綏宥二州擇其要害而據之屯兵營田作持久之
計如此則茶山橫山蕃漢人戸可以招降則是去西賊
之一臂也戊午詔從仲淹所請(宋朝通鑑)
公在延州言鄜延路入界北諸路最遠若先脩復城寨
即是遠圖乞遣使命令臣督諸將出兵先脩復廢砦别
置戍守旣通近蕃界彼或點集人馬朝夕便知大至則
閉壘以待隙小至則扼險以制勝公前後凡六奏卒城
永平等十二寨蕃漢之民相踵復業(宋朝通鑑)
慶曆間江淮歲漕不給京師乏軍儲樞密副使范仲淹
言國子博士許可元獨倚辦遂擢元淮江兩浙荆湖制
置發運判官元日以六路七十二州之粟不能足京師
吾不信也至則命瀕江州縣留三月粮悉發之遠近以
次相𥙷引千餘艘轉漕而西未幾京師足食(長編)
諫官歐陽脩言韓琦范仲淹久在陜西備諳邊事是朝
廷親信委任之人况二臣材識不類常人其所見所言
之事不同常式言事者陛下最宜加意訪問使其盡陳
西邊事宜合如何處置余靖亦奏言范仲淹號爲最曉
邊事(實錄)
給事中參知政事王舉正爲禮部侍郎知許州初諫官
歐陽脩余靖蔡襄咸言范仲淹有宰輔材不宜局在兵
府願以仲淹代之上從其請遂以范仲淹爲參知政事
仲淹曰執政可由諫官而得乎固辭不拜
公在陜西戒約諸寨若是賊馬大叚入來更不得出兵
迎賊闘敵但且堅守一面供報部署司并策應官員候
逐處軍馬到來方得設謀掩殺如輕易出兵致有輸折
其本處官員並行軍法旣而准樞密院劄子若賊寇深
入應外城砦除留定防守城池外並須領兵先據險要
覓便攻擊如敢以防守爲名端坐不出具狀申奏乞行
軍法奉聖旨依奏公言自古用兵本無常勢非可畫一
而制也相度夲路諸砦之兵多者千人少者五七百人
或三二百人只令防守城池尚慮不足若有蕃賊入寇
其寨主監押等縱有勇敢往往見小利便出兵與之追
逐如西賊以羸兵誘致離砦稍遠别出精兵斷其歸路
砦中無兵即見危䧟假有一將在外去州或遠應援未
至如遇賊衆大至多選精銳并攻一處謂之奪險非有
驍將血戰勢不能支若外兵先敗則州城之兵望風挫
氣必難爲用臣謂應變之機拘以條貫非其利也其所
降指揮不敢行下(奏議)
西賊寇鎮戎軍官軍不利公牒知原州景泰等令六頭
項下軍馬會合相度㨂選精兵三二千人夜擊蕃砦探
候山外賊馬廻時即多出竒兵夜間或侵曉伏截衝擊
收救人民仍戒約不得脫剥被虜人戶人物公又恐諸
將貪功一向急去追&KR0670;被西賊設伏兵更落姦便又牒
景泰等火急多差人搜山探候如探得西賊先有伏兵
即便就高駐劄别選敢死之士多作頭項先去掩擊只
以收救人民不得貪小功小利再有疎虞以副朝廷之
意公又到邠州略示兵勢又出榜永興軍諸州以安關
中人心(奏議)
陜西新刺保捷兵士多將本家贍軍田土并已分物業
典賣破貨公言上件兵士並是鄕民若向去稍似年高
披帶不得即須揀放歸農如今來破貨了莊産將來無
可歸投便見失所遂出遍榜曉示諸州軍應新刺保捷
兵士如今後乞將夲家贍軍田土已分物業典賣破貨
者不得施行其典賣人嚴行斷遣如將來殘患不堪征
役及有年高不任披帶放令歸農者即給與巳分莊田
養種并劄與逐處令指揮諸縣依此出榜常切覺察施
行(奏議)
皇祐元年春上御便殿訪近臣以俻禦之策權三司使
葉淸臣對日今輔翊之臣抱忠義之深者莫如富弼爲
社稷之固者莫如范仲淹又曰諳古今故事者莫如夏
竦議論之敏者莫如鄭戩方面人才方重有紀律者莫
如韓琦臨大事能斷者莫如田况剛果無顧避者莫如
劉渙宏遠有方略者莫如孫沔至於帥領偏禆貴能坐
運籌策不必親當矢石王德用素有威名范仲淹素練
軍政龐籍久經邊任皆其選也(長編)
言行拾遺事錄卷第二
