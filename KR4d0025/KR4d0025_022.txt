范文正公别集第一
後學時兆文校正
後學黃姬水校正
後學李鳳翔校正
十五世孫啓乂同校
十六世孫惟元同校
古詩
寄石學士
家有清白志所寳甑中塵休去無生涯老來猶苦辛一
麾了婚嫁萬事蠹精神與君嘗大言定作青山隣蹭蹬
未携手得無羞故人
江樓寄希元上人
淸言一以遥默默江樓上安得如白雲無心兩相忘
酬和黃太博
古籍東南美蔚蔚幕中議懿行希聖賢高文粲游賜伊
余髮巳秃偶繼立朝士何以宣王政甘爲時所棄酌以
廣州泉不易伯夷志直哉心如絃安慮道邊斃竊嘗力
於古秉筆庶幾至孰爲未聞逹聊以道幽祕夫君鏘以
名尤爲世之器贈我百餘言升堂出而示土木朽且陋
黼黻謬增賁母塩煩刻畫返朴吾所愧華勛愛士心蓬
壺延才地何人薦於子當彼得言位吐以胸中竒落落金
玉繼九虛高可游凌厲垂天翅吾將退而隱尚得榮其視
滕子京以眞籙相示因以贈之
泰山采芝人吏隱清淮濱金函祕寳籙奉之如高眞謂
子有仙志興言一相示叩頭鳴天鼓玉書粲然異白雲
引輕素朱絲聞靈篇題云天寳歲傳於任鳳仙兵火換
九州于兹三百年非有靈物持此書安得全綠字起龍
蛇丹文掛星斗六甲當奉行百神廼奔走密密天上語
忽忽人間有與君置青山解冠松桂間服此上清籙上
清庶可攀無爲塵土中草草凋朱顔
送徐登山人
重君愛詩書孜孜不知老白髮未理生惟談聖人道愛
君妙山水所得是神氣尺素寫林巒邈有千里意今日
江南行孤雲無繫程直指九華峰去掃先君塋却來華
陽川與我溪上盟行歌紫芝秀坐嘯清風生練眞變金
骨飄飄朝玉京結成物外游忘此天下情
匣劒
靈劒經年匣決雲誰爲高報人如有道何認問吹毛
南園
南園萬樹花極目春芳麗林下老成人相招植松桂
行歌
行歌春滿路坐歌春滿園花前人自樂桃李豈須言
明月
明月照前墀朱絃奏流水清風如未回敢望無雲起
南樓
南樓百尺餘清夜微埃歇天會詩人情遺此高高月
送陳瓌秀才遊金陵
君有江南行爲君歌以喜龍盤山萬曲練靜江千里江
山不可空台星照吳中(相國隴西公時鎮金陵)古來主謝地今有
周召風而間楊(誥)與鄭(戬)萬丈光相映煌煌聚宰府金
陵一何盛此去知巳賢雅客情無邊白雲起江樹明月
逐江舡雲月共徘徊優哉如遊仙歸來笑春風白日登
青天
過方處士舊隱
某景祐初典桐廬郡有七里瀨子陵之釣臺在而乃以
從事章岷往搆堂而祠之召會稽僧悅躬圖其像於堂
洎移守姑蘇道出其下登臨徘徊見東嶽絶碧白雲徐
生云方干處士之舊隱遂訪焉其家子孫尚多儒服有
楷者新策名而歸因留一十八言又圖處士像於嚴堂
之東壁楷請刊詩于其左(詩見前集)
送歐伯起
天與神交忽解携一溪風月更同誰自慙蕭洒如猿鶴
却向周郎怨别離
九日
欲賦前賢九日詩茱萸相鬪一枝枝可憐宋玉情無限
爭似陶潛醉不知綠鬢愛隨風景變黃華能與歲寒期
登高迥處狂多少笑殺襄陽拍手兒
送虎丘長老
暫向天台參衆眞虎丘風月遠隨身瓊臺肯便長棲去
無限人間未度人
寄潤州龐籍
北固高樓海氣寒史君應此凭欄干春山雨後青無限
借與淮南洗眼看
送湛公歸四明講席
滿面南風指四明山長水曲不勝情自言此去雲林下
惟講華嚴報太平
和龐醇之見寄
北樓千尺午猶寒冉冉飛塵不可干横望滄𬈑了無際
貴人休向畫圖看
依韻和胡使君書事
都督再臨横海鎮集仙遥輟内朝班清風又振東南美
好夢多親咫尺顔坐嘯樓臺凌皓月行春鼓吹入青山
太平天子尊耆舊八十王祥未賜閑
贈吳秀才
萬戸侯家幾葉孫弟兄紅旆獨烏巾携琴又入廬山去
誰信朱門有逸人
依韻和龐殿院見寄
二十年前巳定交而今鵬鷃各逍遥但能賈傅親前席
何必蕭生意本朝直節羡君如指佞孤根憐我異凌霄
(凌霄花名生且有托)莫將富貴移平昔彼此清心髮半凋
依韻和魏介之同遊玉仙壇
雲壇共上百神清碧塢紅霞相照明幽草欲迷丹井處
亂峯依舊白雲生亭亭翠纛高杉矗險險狂雷落石轟
待得九霄鸞鶴馭玉書應改地仙名(本傳云玉作遼地仙也)
依韻和介之未開菊
本非桃李色佳節敢先開席上無言晚霜前幸未摧芳
心應有待眞賞直須催願上金樽壽何傷蝶不來
依韻酬池州錢綺翁
天涯彼此勿冲冲内樂何須位更崇白髮監州身各徤
青山遶郭景多同日高窗外眠方起月到樽前宴未終
况在江南佳麗地重陽猶見牡丹紅(鄱陽牡丹有四時開者)
寄題溪口廣慈院
越中山水絶纖塵溪口風光步步新若得會稽藏拙去
白雲深處亦行春
范文正公别集卷第一
