范文正公集卷第一
後學時兆文校正
後學黃姬水校正
後學李鳳翔校正
十五世孫啓乂同校
十六世孫惟元同校
古賦
明堂賦
臣間明堂者天子布政之宫也在國之陽于巳之方廣
大乎天地之象高明乎日月之章崇百王之大觀揭三
宫之中央昭壯麗于神州宣英茂於皇猷頒金玉之宏
度集人神之丕休故可祀先王以配上帝坐天子而朝
諸侯者也粤自蒼牙開極黃靈耀德巢穴以革棟宇以
植徹太古之弊明大壯之則風雨攸止宮室斯美將復
崇高乎冨貴之位統和乎天人之理乃聖大造明堂肇
起明以清其居堂以高而視壁廓焉而四逹殿巋焉而
中峙禮以㓗而儉必表之以茅教以清而流故環之以
水曁二帝之述焉合五府而祭矣逮夫夏禮秩秩奉以
世室商祀穆穆制以重屋神禹卑宫階以一尺之崇成
湯受命革以三尺之盛赫赫周堂制度景彰七筵兮南
北之廣九筵兮西東之長堂并包於五室室辨正於五
方左青陽而右緫章面明堂而背北堂耽然太室儼乎
中黃都徽名之在南取盛德之向陽或謂厥堂惟一厥
室惟九闢闔其三十六戸䟽逹兮七十二牖亦規上而
天覆復矩下而坤厚近郊之宫廣而能受通天之宇高
而弗偶八方象其幅員九陛參其前後桓桓焉聽政之
廟應辰而周彰趪趪焉承天之柱列宿而相望環林兮
葱葱圓海兮泱泱旣方舟而經梁復素飾其廻牆陳位
序以有嚴議法象而必臧示邦域之景鑠期人神之樂
康左有辟雍天子學宫墳籍浩以明備文物森其會同
奉三壽以勖天下之孝設三乏以勸諸侯之風右有靈
臺庶民子來若經始於神明廼占候於昭回天之道也
惟默默以有象聖之心也蓋惕惕於無灾此三雍之大
者故百世以欽哉若夫約周之禮禀夏之正天子升青
陽之位體大德之生彼相恊謀有司奉行慶賜必均歷
象必明布農事於準直習舞德於和平止伯益之伐木
禁蚩尤之稱兵惟倉廪兮賑天之窮惟幣帛兮禮邦之
英無隱不彰無潛不亨蒙蕩蕩之至仁浸灝灝之醇精
此明堂之春也萬物爲之榮又若炎以繼天羲以永日
始於仲吕之管復于清宮之律天子乃登諸明堂曁夫
太室命盛樂以象德致大雩以祈實升高明而有豫定
心氣而無逸靜百官之事驅五榖之疾無索於關無難
於門止北伐之威以助養於生生導南風之和以飾喜
於元元此明堂之夏也萬物爲之繁爾乃象正火位德
王金行羽漸干以南嚮穀萬斯而西成天子乃居緫章
之奥奏清商之聲圖有功而專任詰不義而徂征脩法
制以謹收藏之令養衰老以惻摇落之情同我度量平
予權衡人社以崇厚兆民報本之志神倉以秘示萬邦
致孝之誠此明堂之秋也天下爲之清及夫蟲介時分
虎威夕永詩人發其涼之詠日官賓可愛之景天子乃
北堂以居南面而省錫飲蒸之慶從祀寒之請於是戒
門閭備邊境勞三農於休息警百辟於恭靖關市必易
官室必整無用之器斯徹無事之官必省飾國典以俟
來歲之宜講武經以肅萬邦之屏此明堂之冬也天下
爲之靜斯乃順其時與物咸宜適其變使民不倦者也
稽夫宗祀之文大享之辰上儀乎皇皇盛節兮彬彬比
於郊也我則取文之勝方其廟也我則取質之純損益
其禮尊嚴其親五天之座曄曄以陳五常之席弈弈而
倫惟太室之位廼上帝之神作配者先王從祀者五臣
樽斝離離玉幣莘莘牲牢之舉旣遵於夏后𬞞果之薦
復本於周人禮無不當誠無不臻聖人於是出齋宫而
肅肅被法服而循循酌一獻以從質躬百拜以表寅司
儀實相樂正攸賓進爼豆之吉蠲羅簨簴之輪囷六樂
咸在統美乎列皇八風相盪同和乎大鈞下舞上歌蹈
德詠仁非常之祭駿及者萬國莫大之孝蟻懷者兆民
於是神醉其德人樂而極太史書於策大夫頌於國頌
曰明堂崇之明王祀之禮以成之樂以歌之光天之下
教以化之若夫元朔會同群后對越穆穆乎舜門之闢
晣晣乎宣燎之發帝時待旦而久求衣以先紆黃組冠
通天建日月服乾坤佩干將升崑崙進山嶽之圭當雲
龍之軒正聖人之大寳示天下之有尊巍巍焉負扆而
立濟濟焉辨色而入太常正其等衰九賓序其名級中
階之前三公屹然應門之外九采察焉阼階之東諸侯
以同西階之西諸伯以齊門東北面者子之位門西東
上者男之次東門之外則有樂浪蟠木九夷之國西面
而北上西門之外則有蒙汜大秦六戎之屬南上而東
向南門之外則有朱垠越裳八蠻之族唯北是望北門
之外則有葷粥幽陵五狄之種唯東是尚於是兟兟旅
進鏘鏘肆覲嚮明者蓋取諸離觀光者受之以晉君臣
之位定禮樂之道振雅韶以奏文鐸以徇皆望雲而就
日必歌堯而頌舜上和而下樂金聲而玉潤况乎晨光
赫曦天顔弗違冕&KR0807;兮霞集玉帛兮川歸盛乎王庭之
聲明煥乎天家之光輝若北辰之會衆星咸粲粲而在
共如太陽之臨多露普湛湛而將晞莫不君三揖于上
臣載拜于下行典禮揚風雅訪雋良議窮寡人曷幽而
覆盆賢曷惻而遺野于以盛名器于以休宗社署聖法
於圓闕馳神教於方夏皇哉耀今昔之榮觀至哉敷億
兆之純嘏故曰揖讓而治天下者明堂之謂也惜乎三
代以還智者間間諸儒靡協議者&KR3191;&KR3191;而皆膠其增損
忘禮樂之大本泥於廣狹廢皇王之大業使朝廷茫然
有逾遠之嘆惘然有中輟之議殊不知五帝非㳂樂而
興三王豈襲禮而至爲明堂之道不必尚其奥行明堂
之義不必盡其制適道者與權忘象者得意大樂同天
地之和豈匏竹而巳矣大禮同天地之節豈豆籩之云
爾自漢魏之下曁隋唐之際堂或三五之上道非三五
之世蓋不取其厚而取其薄不得其大而得其細享配
之文或然未分政教之烈斯焉弗聞是則帝道不施胡
取乎緫期皇德不隆胡取乎合宫故夫明堂之設也天
子居之日愼日思思之何也萬微存乎消息愼之何也
兆靈繫之安危繇是惟克念以作聖思堯舜之齊名懼
巍巍之弗逮迺孜孜於鷄鳴唯至平之休代思阜財於
吾民懼四維之有艱尚瘡痍而百辛故聖人之寳儉弗
下剥而上侈思寡費而薄索民庶幾于格耻惟下武之
太寧亦省躬于干戈取諸豫於四方慨風雲以長歌惟
知人其古難思濟濟乎賢者蓋舉一於臯陶廼連茹于
天下惟好生之至德思與物而爲春懼幽陋之靡及常
咨命于仁人惟及人之一德始若晦而彌彰故三五之
君子騰茂實而無疆惟皇極之大範思天下而與平懼
萬物之或差持我心於誠衡然後見天下齊於無體和
於無聲厖眉而壽吾何仁之有含哺而嬉吾何力之爲
但淵淵緜緜無反無偏浸淳澤以咸若樂鴻化於自然
此明堂之道也蓋無得而稱焉我國家凝粹百靈薦馨
三極東升煙於岱首西展琮於汾側未正天神之府以
讓皇人之德祖考來格俟配天之儀諸侯入朝思助祭
之職豈上聖之謙而愚臣之惑也臣請考列辟之明術
塞處士之橫議約其制復其位儉不爲其陋奢不爲其
肆斟酌乎三五擬議乎簡易展宗祀之禮正朝會之義
廣明堂之妙道極眞人之能事以至聖子神孫億千萬
期登於斯念於斯受天之禧與天下宜而巳乎
秋香亭賦(并序)
提點屯田鉅鹿公就使居之北擇高而亭背孤巘面橫
江植菊以爲好命曰秋香亭呼賓醑酒以落之僕賦而
侑焉
鄭公之後兮宜其百禄使于南國兮鏗金粹玉倚大旆
於江干揭高亭於山麓江無煙而練迴山有嵐而屏矗
一朝賞心千里在目時也秋風起兮寥寥寒林脫兮蕭
蕭有翠皆歇無紅可凋獨有佳菊弗冶弗夭采采亭際
可以卒歲畜金行之勁性賦土爰之甘味氣驕松筠香
滅蘭蕙露漙漙以見滋霜肅肅而敢避其芳其好胡然
不早歲寒後知殊小人之草黃中通理得君子之道飲
者忘醉而餌者忘老公曰時哉時哉我賓我來緩泛遲
歌如春登臺歌曰賦高亭兮盤桓美秋香而酡顔望飛
鴻兮冥冥愛白雲之閑閑又歌曰曾不知吾曹者將與
夫謝安不可盡歡而聿去乎東山又不知將與夫劉伶
不可復醒而蔑聞乎雷霆豈無可而無不可兮一逍遥
以皆寧
靈烏賦(并序)
梅君聖俞作是賦曾不我鄙而寄以爲好因勉而和之
庶幾感物之意同歸而殊塗矣
靈烏靈烏爾之爲禽兮何不高翔而遠翥何爲號呼于
人兮告吉凶而逢怒方將折爾趐而烹爾軀徒悔焉而
亡路彼啞啞兮如愬請臆對而心諭我有生兮累隂陽
之含育我有質兮處天地之覆露長慈母之危巢託主
人之佳樹斤不我伐彈不我仆母之鞠兮孔艱主之仁
兮則安度春風兮旣成我以羽翰眷庭柯兮欲去君而
盤桓思報之意厥聲或異警於未形恐於未熾知我者
謂吉之先不知我者謂凶之類故告之則反災于身不
告之則稔禍于人主恩或忘我懷靡臧雖死而告爲凶
之防亦由桑妖于庭懼而脩德俾王之興雉怪于鼎懼
而脩德俾王之盛天聽甚邇人言曷病彼希聲之鳳皇
亦見譏於楚狂彼不世之麒麟亦見傷於魯人鳳豈以
譏而不靈麟豈以傷而不仁故割而可卷孰爲神兵焚
而可變孰爲英瓊寧鳴而死不默而生胡不學太倉之
鼠兮何必仁爲豐食而肥倉苟竭兮吾將安歸又不學
荒城之狐兮何必義爲深穴而威城苟圯兮吾將疇依
寧驥子之困于馳騖兮駑駘泰於芻養寧鵷鶵之飢於
雲霄兮䲭鳶飫乎草莽君不見仲尼之云兮予欲無言
纍纍四方曾不得而巳焉又不見孟軻之志兮養其浩
然皇皇三月曾何敢以休焉此小者優優而大者乾乾
我烏也勤於母兮自天愛於主兮自天人有言兮是然
人無言兮是然
古詩
謝黃惣太博見示文集
松桂有嘉色不與衆芳期金石有正聲詎將羣響隨君
子著雅言以道不以時仰止江夏公大醇無小疵孜孜
經緯心落落教化辭上有帝皇道下有人臣規邈與聖
賢會豈以冨貴移誰言荆棘滋獨此生蘭芝誰言鼃黽
繁獨此蟠龍龜豈徒一時異將爲千古竒願此周召風
達我堯舜知致之諷諫路陞之誥命司二雅正得失五
典陳雍熙頌聲格九廟王澤及四夷自然天下文不復
迷宗師
四民詩
士
前王詔多士咸以德爲先道從仁義廣名由忠孝全美
禄報爾功好爵縻爾賢黜陟金鑑下昭昭媸與妍此道
日以疎善惡何茫然君子不斥怨歸諸命與天術者乘
其隙異端千萬惑天道入指掌神心出胷臆聽幽不聽
明言命不言德學者忽其本仕者浮於職節義爲空言
功名思苟得天下無所勸賞罰幾乎息隂陽有變化其
神固不測禍福有倚伏循環亦無極前聖不敢言小人
爾能臆禆竈方激揚孔子甘寂默六經無光輝反如日
月蝕大道豈復興此弊何時抑末路競馳騁澆風揚羽
翼昔多松栢心今皆桃李色願言造物者回此天地力
農
聖人作耒&KR2722;蒼蒼民乃粒國俗儉且淳人足而家給九
載襄陵禍比戸猶安輯何人變清風驕奢日相襲制度
非唐虞賦歛由呼吸傷哉田桑人常悲大絃急一夫耕
幾壠游墮如雲集一𧖟吐幾絲羅綺如山入太平不自
存凶荒亦何及神農與后稷有靈應爲泣
工
先王教百工作爲天下器周旦意不朽刊之考工記嗟
嗟遠聖人制度日以紛窈窕阿房宫萬態橫青雲熒煌
甲乙帳一朝那肯焚秦漢驕心起陳隋益其侈鼓舞天
下風滔滔弗能止可甚佛老徒不取慈儉書竭我百家
産崇爾一室居四海競如此金碧照萬里茅茨帝者榮
今爲庶人耻宜哉老成言欲攦般輸指
商
嘗聞商者云轉貨頼斯民遠近日中合有無天下均上
以利吾國下以藩吾身周官有常籍豈云逐末人天意
亦何事狼虎生貪秦經界變阡陌吾商苦悲辛四民無
常籍茫茫僞與眞游者竊吾利堕者亂吾倫淳源一以
蕩頽波浩無津可堪貴與冨侈態日日新萬里奉綺羅
九陌資埃塵窮山無遺寳竭海無遺珍鬼神爲之勞天
地爲之貧此弊巳千載千載猶因循桑柘不成林荆棘
有餘春吾商則何罪君子耻爲隣上有堯舜主下有周
召臣琴瑟願更張使我歌良辰何日用此言皇天豈不
仁
寄題孫氏碧鮮亭
天地何風流復生王子猷黃金買碧鮮綠玉排清秋非
木亦非草東君歲寒寳耿耿金石性雪霜不能老清風
乃故人徘徊過此君泠泠鈞天音千載猶得聞應是聖
賢魄鍾爲此標格高節見直清靈心隱虚白粉筠多體
貌錦籜見兒童上交松桂枝下結蘭蕙叢秀氣藹晴嵐
翠光凝綠水明月白露中靜如隱君子不願湘靈泣不
求伶倫吹鳳皇得未晚蛟龍起何時蕭蕭雲水間良與
主人宜紅塵滿浮世何當拂長袂坐嘯此亭中行歌此
亭際逍遥復逍遥不知千萬歲
贈張先生
應是少微星又云嚴君平浩歌七十餘未嘗識戈兵康
寧福巳大清靜道自生邈與神仙期不犯寵辱驚讀易
夢周公大得天地情養志學浮丘久鍊日月精壽存金
石性嘯作鸞鳳聲隂德不形言一一在幽明何當換金
骨五雲朝玉京有客淳且狂少小愛功名非謂鐘鼎重
非謂簞瓢輕素聞前哲道欲向聖朝行風塵三十六未
作萬人英廼聞頭角者五神長戰爭禍福有倚伏冨貴
多虧盈金門不乏雋白雲宜退耕人間有嵩華棲之比
蓬瀛芝田春藹藹玉澗晝錚錚峯巒多秀色杉桂一何
清月壑認瑶池花巖列錦城朱絃冉冉奏金醴遟遟傾
相勸綺季徒頽玉信縱橫此樂不尋常何苦事浮榮願
師先覺者遠遠濯吾纓
明月謠
明月在天西初如玉鈎微一夕增一分堂堂有餘輝不
掩五星耀不礙浮雲飛徘徊河漢間秀色若可飡清風
起叢桂白露生階蘭高樓望君時爲君拂金徽奏以堯
舜音此音天與稀明月或可聞顧我亦依依月有萬古
光人有萬古心此心良可歌憑月爲知音
上漢謠
眞人累隂德聞之三十天一朝鸞鶴來高舉爲神仙冉
冉去紅塵飄飄凌紫煙下有脩眞者望拜何拳拳願君
銀臺上侍帝玉案前當有人間問請爲天下宣自從混
沌死淳風日衰靡百王道不同萬物情多詭堯舜累代
仁絃歌始能治桀紂一旦非宗廟自然(一作白日)毀是非旣
循環興亡亦繼軌福至在朱門禍來先赤子嘗聞自天
意天意豈如此何爲治亂間多言歷數爾願天賜吾君
如天千萬春明與日月久恩將雨露均帝力何可見物
情自欣欣人復不言天天亦不傷人天人兩相忘逍遥
何有鄉吾當飲且歌不知羲與黃
清風謠
清風何處來先此高高臺蘭叢國香起桂枝天籟廻飄
飄度清漢浮雲安在哉萬古鬱結心一旦爲君開有客
慰所思臨風久徘徊神若遊華胥身疑立天台極渴飲
沆瀣大暑執瓊瓌曠如携松丘騰上煙霞遊熙如揖莊
老語人逍遥道朱絃鼓其薰可以解吾民滄浪比其清
可以濯吾纓願此陽春時勿使飄暴生千靈無結愠萬
卉不摧榮庶幾宋玉賦聊廣楚王情
書海陵滕從事文會堂
東南滄海郡幕府清風堂詩書對周孔琴瑟親羲黃君
子不獨樂我朋來遠方言蘭一相接豈特十步香德星
一相聚直有千載光道味清可挹文思高若翔笙磬得
同聲精色皆激揚栽培盡桃李棲止皆鸞皇琢玉作鎮
圭鑄金爲干將猗哉滕子京此意久而芳
上都行送張伯玉
上都有聖人日月一以新曄曄天下才西走堯舜賓百
谷望東浸萬星依北辰直者爲之轅曲者爲之輪一材
不復遺况此席上珍南山張公子氣象清且淳懷有綺
繡文朝無瓜&KR1705;親寸心如鐵石不羞賤與貧買臣起白
社賈誼冨青春寳此金轆轤去去延平津
鳴琴
思古理鳴琴聲聲動金玉何以報昔人傳此堯舜曲
馴鷗詠
萬物有常性性無不貴生風翔與駿奔一一遠害情鴥
彼沙上鷗皎皎霜雪明月宿滄洲靜日浴滄浪清何以
狎溪人溪人澹無營循循自飲啄往往相逢迎徘徊兩
無猜何慕復何驚客有懷依依雲水言將歸逐爾羣鷗
樂羣鷗爾勿飛此心未忘者天機非殺機
古鑑
磨此千年鑑朱顔清可覽君看日月光無求照人膽
贈樊秀才(知古之孫)
五代雲雷屯九野皆龍戰開國如棋枰皇極何由建太
祖乘天飛大發光華旦樊公江表來經綸速如電微子
入姬周倉皇救塗炭四海乃大同萬里聞薰風禮樂與
征伐出自明光宮大勲未大賞積慶宜無窮李廣不封
侯繼世多英雄公有承家子所至神明理復有起家孫
一見知千里和氣十洲春清流九江水非有神筆夢粲
粲文何綺天子青春朝列鼎招英髦明年桃李開禹浪
如霞高之子可變化咫尺登金鼇始知祖德長光輝傳
佩刀
贈棋者
何處逢神仙傳此棋上旨靜持生殺權密照安危理接
勝如雲舒禦敵如山止突圍秦師震諸侯皆披靡入險
漢將危竒兵飜背水勢應不可隳關河常表裏南軒春
日長國手相得喜泰山不礙目疾雷不經耳一子貴千
金一路重千里精思入於神變化胡能擬成敗繫之人
吾當著棋史
歲寒堂三題
堯舜受命於天松栢受命於地則物之有松栢猶人之
有堯舜也是故聖人觀有心而制禮體後凋以辨義丁
公神遇鑒寐形焉陶相眞棲風韻在矣前言往行豈徒
然哉吾家西齋僅百載二松對植扶疎在軒靈根不孤
本文相茂卓然有立儼乎若思霜霰交零莫能屈其性
絲桐間發莫能擬其聲不出戸庭如在林壑某少長北
地近還平江美先人之故廬有君子之嘉樹清隂大庇
期於千年豈徒風朝月夕爲耳目之資者哉因命其西
齋曰歲寒堂松曰君子樹樹之側有閣焉曰松風閣美
之以名居之斯逸由我祖德貽厥孫謀昆弟雲來是仰
是則可以爲友可以爲師持松之清遠耻辱矣執松之
勁無柔邪矣禀松之色義不變矣揚松之聲名彰聞矣
有松之心德可長矣念兹在兹我族其光矣子子孫孫
勿翦勿伐惟吾家之舊物在歲寒而後知天地憐其材
而况於人乎作詩紀之以永長也
歲寒堂
我先本唐相弈世天衢行子孫四方志有家在江城雙
松儼可愛高堂因以名雅知堂上居宛得山中情目有
千年色耳有千年聲六月無炎光長如玉壷清于以聚
詩書教子脩誠明于以列鍾鼓邀賓樂昇平綠煙亦何
知終日在簷楹太陽無偏照自然虚白生不向摇落地
何憂歲崢嶸勖哉肯構人處之千萬榮
君子樹
二松何年植清風未嘗息夭矯向庭戸雙龍思霹靂豈
無桃李姿賤彼非正色豈無蘭菊芳貴此有清德萬木
怨摇落獨如春山碧廼知天地威亦向歲寒惜有聲若
江河有心若金璧雅爲君子材對之每前席或當應自
然化爲補天石
松風閣
此閣宜登臨上有松風吟非絃亦非匏自起簫韶音明
月萬里時何必開綠琴鳳皇下雲霓鏘鏘鳴中林淳如
葛天歌太古傳于今㓗如庖羲易洗人平生心安得嘉
賓來當之共披襟陶景若在仙千載一相尋
贈都下隱者
梅福隱市門嚴平居卜肆乃知神仙徒非必煙霞地異
哉西山人逍遥京洛塵門多長者車察脉如有神軒皇
萬餘載此術了然在精意洞五行飛名落四海結舍擬
滄洲東池接御溝蘭芳披幽徑琴樽在小舟清夜泛月
華宛是江湖遊他日上雲去兹爲黃鶴樓
范文正公集卷第一
