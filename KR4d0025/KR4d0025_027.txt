范文正公尺牘卷上
後學時兆文校正
後學黃姬水校正
後學李鳳翔校正
十五世孫啓乂同校
十六世孫惟元同校
家書
與中舍
某拜上三哥監簿伏惟尊體起居萬福某近蒙制恩擢
貳樞府此蓋祖宗之慶下及家世累讓不允今月二日
巳簽署勾當至十二日蒙恩改參大政尋面陳利害巳
得旨依讓且在西府相次必出巡邊不知甚日入京相
見小三郎巳就聖節奏得試監簿諸骨肉各安吉相次
專差人去存問也互相戒約勿煩州縣如輙興詞訟必
奏乞深行請三哥指揮兒姪知委保重保重
某再拜中舍三哥今日得張祠部書言二十九日曾相
看三哥來見精神不耗其日晩喫粥數匙并下藥兩服
必然是實緣三哥此病因被二壻煩惱遂成咽塞更多
酒傷着脾胃復可喫食致此吐逆今旣病深又憂家及
顧兒女轉更生氣何由得安但請思之千古聖賢不能
免生死不能管後事一身從無中來却歸無中去誰是
親疎誰能主宰旣無奈何即放心逍遥任委來往如此
斷了旣心氣漸順五臟亦和藥方有效食方有味也只
如安樂人忽有憂事便喫食不下何况久病更憂生死
更憂身後乃在大怖中飲食安得可下請寬心將息將
息今送關都官服火丹砂并橘皮散去切宜服之服之
某再拜中舍三哥近想尊候萬福此中如常六屯田宅
上哀苦切與照燭又有襄邑李殿直家是馬太博家表
親言被火災後饑寒所逼更無所歸人在患難中又須
與救今許伊且往蘇州居住一子讀書可教小兒學在
此逐月支錢一貫就彼課米月支一石或親戚官員令
教小兒亦可養三五口也如子弟不調或在襄邑作過
逃來即發遣他去恐相負累請子細相度保重保重
某拜聞中舍三哥急足還領書承尊候巳安只是少力
宜調飲食不得喫濕麵脾惡濕亦少喫羹湯宜食焦餅
蒸餅軟飯道書云宜食輕乾物蓋益脾也今送米三石
酒十缾去每事寬心在此公田不損盡將置義田請選
好者典買取更託陳六一哥用心此事難成而易因循
切切屯田言須是開春請更相度相度
某再拜人回領書知尊候萬福水災人疫奈何奈何家
中用术入井中或水甕中浸之充日用其水辟瘟以竹
籃子盛之以篾釣却貴不沉也但傳與人甚妙所置田
如何若置得一莊須是高田則久遠易爲照管若在木
瀆側近則只典買田段亦得影堂在此巳買好木事造
只三小間但貴堅久也彼中有屋賣時請商量要修起
一位宅上作式樣亦須看木色要得堅牢純義堅要歸
如未來即送州學恐歇却則又無成時寒保重保重
某再拜中舍三哥昨晚見與小監簿書知體候不安不
知因何也但氣海着灸三百壯即安某在南陽灸得五
百至今得力水災無可柰何杭州只是衝注别無積水
請省憂在此須得分數公田可以接助但寬心將息秋
凉減骨肉來此更削去人力即漸累輕易爲過也乞保
重保重或來此就醫亦好朱七漸安累曾危困要知之
某再拜中舍三哥得書知尊候巳安脾氣曾傷宜加意
將息也某風氣已退有一二分見用藥不止即無所妨
請不憂醫人看候皆言客風在表耳所言冗僕巳去惟
船子留三兩人勾當其船子若日有所資又不宜破貨
也秋氣漸凉乞保重保重
某再拜中舍三哥昨日領書承常州四哥監簿六哥屯
田併亡伏增悲苦痛切之至奈何奈何切勸二屯田少
哭泣進粥食不易不易純仁才到今却令七郞與純禮
同去致祭在此亦齋祭次諸不及言乞保重保重
七郎便令到常州請遣人同去恐常州房頭不易時待
支俸錢兩貫去常州二子名并弟幾與劄來
某再拜節推三哥伏想起居萬福近得運使李同年書
知彼平善三嫂必巳安好也諸兒子長進在此如常十
九郞雖未復舊亦漸減退餘各修學南陽清簡極好養
性幸甚幸甚浙中諸親各安不知舉主幾人更在愼末
防微如今易得謗議但固窮而前不銷預圖須過得惟
省儉是妙乞保重
某再拜中舍三哥前時純仁去不及寫書今日錢主簿
來領書知尊候安和不委六哥屯田所患進退憂心憂
心須是多灸仍服好藥方可圖安請切切勸他恐氣血
極微則灸亦不及也純仁等勿令飲酒大底已被酒成
狂疾餘者宜戒之戒之置田起屋事巳令純仁上聞時
寒乞保重
某再拜昨日屈德來領書知爲季家孩兒病却總未來
亦曾思寒食上墳三月半葬事須合照管亦當奔波却
去即費力也事畢却請早來到熱時轉難爲今令魏祐
押職田錢并影堂材植去及帶匠人惟石碇未知彼中
易得否必然便可了當仍請三月半葬事夜作水陸齋
一會别書牌子供養自家祖宗先亡并陳家墳塋切近
亦召伯陽到寺排供養及六屯田家祖先並同其餘合
供養神明並依水陸本法也更有合支用處並令魏祐
應副更知諸親属歲荒不易旋糴米二十石去請便俵
散其逐月供米者却不銷得(杜大家曾供米否亦每月與一石)酒亦送
去隨米支送知尊候巳安更請倍加將息將息愼勿動
臟腑也
二屯田不及書口誦將此呈他陳家是兩世外家因水
陸之會又墳塋隣並供養不妨陳長官必巳行更不寫
書
某再拜節推三哥得書知尊候萬福兼知九姐出適深
喜深喜得李郞書甚有事業不知在彼或巳省覲馬袐
丞亦有書來鄉中多不熟地卑使然或回換得數頃高
田常熟者則婚嫁有所指望特於天平墳頭立一碑誌
請尋訪祖宗文字及於他人處訪問且於諸房更求先
伐官告文書并三哥自傳聞事亦旋旋抄來或聞祖先
元是藍田人不知記否此一事切在心尋去訪十二姑
亦必有記得事保重保重
某再拜節推三哥近領親教伏承起居萬福兼知巳納
二壻尤增慶喜津送不易必是有債也候稍那得即去
奉助寬心寬心在此幼累如常只是十九郞久病巳減
八九猶未復舊二郞三郞並勤修學日立功課彼中兒
男切須令苦學勿使因循須候有事業成人方與恩澤
文字兼今後不亂奏人逐房各巳有恩澤須是有事業
可以入官方與奏薦也請告諭之未由拜覲乞加保重
某再拜中舍三哥夜來王興至得書知尊候巳安甚解
憂心却聞杜大病亡苦痛苦痛不幸不幸所支錢與了
當喪事甚是甚是孤幼如何安存更請多方用心苦苦
莊契恐又出限餘錢且據數稅却自家置少義田不可
却令漏稅所退絹巳換得好者今將去聞夏稅倚閣如
戶等該得即將絹賣來納田契稅錢如不該得即且納
稅田契確實用多少錢請細劄取來今令人去候所印
契便與了却付去人來酷熱乞保重保重
某再拜急足回領書承起居萬福骨肉並安此中如常
且勉力爲之過毀過譽無以防也知蘇湖水患柰何柰
何三兩日來稍晴彼中還晴否晩稻雖可種亦須水退
方能施功見使命自江南來一例大水饒州市中行船
睦州樓居猶不能免向去民力必困憂心憂心純義以
下並修學純禮又受正字媿幸媿幸酷暑乞保重保重
某再拜監簿三哥近已有書去純佑到領得急足回來
書並知動止又承在明州權邑骨肉並安在此如常遇
發兵次不及云云乞保重
七新婦親情請聞于鄭資政宅上他妷女也今年郊天
且奏常州四哥老兄弟中别無人又長善
與忠宣公
純仁書來知家中平善我病多日近來減退不用憂也
六伯巳下三郞四郎朱十二郞各傳語李監簿累得書
當時特舉薦受恩澤不是蔭人今須奏去理會乞特注
官也鄭資政書來云今年奏李七郞作李通名字所以
却奏聶舅今田居安去本房問如鄭資政不曾奏李通
或奏不得即改聶升熟狀作奏妻姪李通仍速報來南
郊恩例但勘下曆子未要請出先筭欠多少馬價并來
年聖節進奉並當進官庫准備外更有鄭資政諸大官
先借過錢物要還他純仁程試長進更學書札不具吾
報張祕丞傳語頻得書三郞不得慢易勤學勤學李八
九秀才照管王秀才計安
與九國博
九國博與純仁着分㭊事易所謂憂悔吝者存乎介是
也雖纖微亦能使人憂悔今更有文字發遣祁正歸尉
氏及屈德歸州恐偶然作過入府又索分㭊也請曉之
白魚十五斤漢江所出請檢收七哥更不敢留
與中舍二子三監簿四太祝
三郞四郞諸骨肉必安吉莊上如何各宜節儉頻照管
西山墳塋不知十叔受得甚處官汝等但小心有鄕曲
之譽可以理民可以守廉者方敢奏薦須陪涉鄕中有
行止人九師計安五嫂房下并諸親一一伸意各相照
燭照燭不具叔押報
三郞官人昨得書知在官平善此中亦如常只是純佑
未全安汝守官處小心不得欺事與同官和睦多禮有
事即與同官議莫與公人商量莫縱鄕親來部下興販
自家且一向清心做官莫營私利汝看老叔自來如何
還曾營私否自家好家門各爲好事以光祖宗頻寄
書來言彼動靜將息不具叔押報新婦孩兒各安吉十
叔房下如何弟兄還漸識好惡否
與朱氏
秀才三哥久不得信計想平善刑部誌文巳撰得請星
夜差人先賫去上石亦可及得其間增減簽出處子細
填入仍請與呂君秀才商量所示及行狀必呂公之筆
大好詳備仰之仰之某相次受外任差遣必徑去與足
下同送五娘兒往杜宅近屯田移得知廣濟軍五娘子
衣裝不要典賣永城莊巳丁寧王郞他或要得十四郞
將來且依王宅姐姐處足下則須有修學處也寬心寬
心某正月末必出京或往永城亦須早去凝寒好將息
五學究並乞伸懇不及書人回子細示及下處並起居
宅上井五哥大郞宅中骨肉劉師姨計安
某頓首秀才三哥自别並不領書札曾因石十人力行
有書必然可達八員外五學究大郞宅上各計安吉不
及一一修染賢子莊上如何還有歸着否韓員外歸來
未在此甚好修學見有講席并文會久望不至未知厥
由亦甚憂彼中十四郞長進切好看承杜宅五娘子王
郞在陳州曾相見否因人無恡示字好將息將息
若欲來修學請進奏院遞中惠書相報即因便人去相
接某蒙恩改郡今月十七日至丹陽禮上一行平善六
嬸神櫬且安瓜洲寺中悲感悲感七哥骨肉上下各計
安甚時來得相見骨肉聚會此最幸也幸也山東九郞
得解在京願伊有成有成書言翁翁葬事只要就長山
候見議之嚴評事石道正法華各伸意許家弟兄多在
京乍到不及云云將息將息七哥官人大郞來領書知
公外安寧甚慰思渴此中無事只被純佑久病未安不
住請醫人調理心悶可知大郞來此旣不修學又無事
與他勾當必難久住異姓恩澤卒難得便次陳乞兼山
東復州並未曾奏得想悉之也親事不易且勉旃勉旃
近有書與許運判問彼中動靜居官臨滿直須小心廉
㓗稍有點汚則晩年饑寒可憂也更防兒男不識好惡
多愛多愛
三郞秀才前日專到寧陵奉謁不遇爲某暫來南京便
欲與賢同送五娘子往廣濟杜宅星夜候賢歸千萬千
萬諸事候却回勾當且如今了却此事兼要奉見商量
向去次弟千萬星夜速來切切今專差人去不宣某咨
上三哥秀才
三哥秀才自别傾渴傾渴雅况何如永城莊田曁寧陵
家計作何擘畫八叔員外五哥應相助也大郞宅上安
吉王郞家應往陳州襄邑卜居亦甚相近還照管得否
足下夲約來此修學還遂志否如果起得但見本府進
奏官即知在此公人客旅便次八九程可逹更宜從長
呂秀才託伸意或起離未得即師問呂君亦可日新衰
門如此寧不憂懼永城誌文立碣亦可向西屢見也秋
凉希多愛多愛四郞看恤伊早令讀書因人千萬示信
不宣某咨于朱姪秀才(台座)
某啓自别累得書知動止清勝又審向秋召試前賀前
賀門戸再起獨在吾仁京師交遊愼於高議不同當言
責之地也且温習文字清心潔行以自樹立平生之稱
當見大節不必竊論曲直取小名招大悔矣希多愛多
愛不宣某上直講三哥之右宅眷賢弟各計安京師少
往還凡見利處便須思患老夫屢經風波惟能忍窮故
得免禍孫先生蔡十四見希致懇爲他在宮邸不欲發
書悉之悉之時請惠字以慰傾企傾企見子亦漸安某
上
大參到郡必受知也惟勤學奉公勿憂前路愼無好書
札有文性勿小其志也如長者出麾豈不能安一弟使
專於學耶或來修學亦好一如在陳州時常有學徒三
五人日有功課凝寒多愛多愛不宣某上集賢學士
王郞房下倍加存恤勿以婦人之言漸生離隔此人家
之常患也吳郞在此巳轉殿省
純佑尚未安純仁得解猶未歸賢弟計安請寬心將息
雖清貧但身安爲重家間苦淡士之常也省去冗口可
矣足下或未能發得書請賢弟寫書相報相報
請多着灸看道書見壽而康者問其所以則有所得矣
某啓近遞中得書備悉雅意朝請外杜門著書何大於
此此中亦如常但有答書之苦時或有相干作碑誌由
某不受潤筆引惹故也或是相知不能違阻今有故胡
少卿家來求作碑巳勉強撰得恐更被人寫壞三哥無
事時與寫取并篆額可也秋冷多愛多愛不宣某白學
士仁姪
裏面有不是處便與改正空缺處更消息凡言公處請
與只空最先一箇其後公字莫不銷空否請相度時希
惠字以慰傾企
承旨應時相見弟兄俱與致意無事不欲奉書也吾知
青春試期在近少出入勤筆硯勿預議論且繼續衰構
力微不足以助國家之急相勉苟有心襟待之非晩
某&KR1460;久不致懇得兒子書知體理爽和云曾詣問卽不
見賓客或聞神思驚悸近日調攝漸安否屢曾咨聞以
足下起發衰門宜愛重以副先德之心何致多疾極奉
憂得萬萬自愛不宣某致干學士族家之右
某到忻代病嗽醫藥過凉傷及下臟淋痔併作日夜苦
楚于今稍間而未止遠承誨問爲慰極多所議南郊異
姓之恩巳發却多日爲妻舅聶升十口日有溝壑之憂
且逐急處行也吾仁青春巳在館殿三五年間必有異
恩於一第不足爲憂此必然之說相國下車頼長者博
文多識可日奉談燕多愛多愛不宣某上潁倅學士三
姪
貴眷郎娘各萬福切寬中自愛人生憂多樂少惟自適
爲好此間疎懶成性日在池塘或至歡醉亦依舊行氣
不廢且遣疾耳
滕七有事方得蘇臺好處爲伊增喜遽聞哀訃苦事苦
事同年中又失一相愛者悲涕悲涕巳差人去照管南
京王倅同年希伸意報着提刑司體量不知如何
與指使魏佑
偃師七郞抛却母必是大段不易西京莊課并梨錢内
且速那錢十貫去如得工夫即暫到偃師看伊要知次
第彼中如無存濟即開春教來此修學如且要守墳持
孝即待支莊課供贍一切取伊穩便莊上多覓下桑栽
開春便令人勾當栽植尹家宅上計平善到彼巳支料
錢兩貫去正月起請傳語尹家兄弟不及寫書將此呈
他無妨汝到陽翟了早回寒冷不易
范文正公尺牘卷上
