范文正公尺牘卷中
後學時兆文校正
後學黃姬水校正
後學李鳳翔校正
十五世孫啓又同校
十六世孫惟元同校
與韓魏公
某頓首再拜遞中并黃通來疊降眞誨以多故修答後
時至悚至悚近惟起居萬福師魯去赴均州時巳覺疾
作至均寢食或進或退僅百餘日得提刑司文字舁疾
來鄧以存没見託至五日而啓手足苦痛苦痛至終不
亂初相見時却且着灸不談後事疾勢漸危遂中夜詣
驛看他告伊云足下平生節行用心待與韓公歐陽公
各做文字垂于不朽他舉手叩頭又告伊云待與諸公
分俸贍家不令失所他又舉手云渭州有二兒子卽就
枕更不他語來日與趙學士看他云夜來示諭並記得
巳相别矣顧家人則云我自了當不復管汝略無憂戚
又兩日猶能扶行忽索灌漱訖憑案而化衆人無不悲
泣無不欽服其明也(别趙學士云不怛化别韓倅云少年樹德别賈狀元云亦無鬼神亦)
(無煩惱)官員又問以家事答云參以人事則不樂也終更
無言莊老釋氏齊死生之說師魯盡得之奇異奇異尋
常見他於兒女多愛不謂能了了如此初九日夜四更
有事十日晩殯於西禪送終之禮甚備官員舉人無不
至者家且寄此候秋凉歸洛巳去安州之翰處作行狀
待送永叔作墓誌(某不敢作恐知他當年事不備故也却待作文集序此中士人多收得他)
(文字)明公可與他作墓表也看他永訣時實無不足意今
錄衆人祭文挽詩上呈草草
某再拜伏蒙特賜手教以之翰所撰師魯行狀未精更
須修改然後送永叔作誌足見大君子金石其心使死
者全名生者服義敢不欽佩風旨益盡其意然始以之
翰知師魯最深又少與之游盡見其行事故衆謂之翰
宜書其善狀及觀尹材所辦亦不可忽故錄之於後庶
幾明公與永叔詳之自可增損今明公欲之翰修定而
後作誌巳致書之翰必更盡心衆謂之翰醇儒本無他
腸但思之未精筆力未至爾明公以爲如何幸恕而寬
之
某再拜資政侍郞近遞中發狀必巳上呈李學士應亦
到府昨日得邸報知仲儀爲人攻之不巳至于奪職柰
何柰何雖本無害善之心緣而及此多愧多愧然事非
醜惡法外行之不久當須辯明書去必多勉之今有進
士潘起才筆俊健言行温粹長安有戶籍今去就鄕薦
有投獻必賜垂覽得失即繫他程試也殘暑乞自重自
重
某再拜資政侍郞仁兄近辱回教承起居萬福前日得
長葛李宅書六郞有事何門衰之若此苦事苦事伊又
受却恩澤諸弟必不敢當某罷參并邊任未曾奏人今
却欲奏七郞不知允否更乞裁之元祕丞巳得請必便
般家來也鄙拙得他爲助盛暑伏惟自重
某啓兩捧眞問恭承台候萬福旱天酷暑加迎送不暇
想煩襟靈邠郡數日來亦甚熱但夜深則凉有休息也
李大相過昨晚巳發堅留不住保安申報寇戎甚不律
巳移文延安只指定地界牒與宥州不可令人去必起
戰闘也不知聽從否亦巳奏訖河朔亦有侵疆之說不
知是否自重自重
某再拜近復手啓言蔣偕事必巳通呈今有環慶替回
虎翼三人早行被強賊劫奪衣物斫傷甚困重問之言
賊着褐衫作陜西人語此中少劫路賊衆疑同行神虎
一指揮歸營恐其中有作過者今差指使党武詣府試
與指揮緝逐情甚兇惡乞照之
家屬一兩日必到府勿令住也在路久矣元祕丞正旦
可來否四向文字亦漸多州署中有凉廳一位可以待
他
某啓党武回領鈞誨承台候萬福捕寇事曲煩聰聽鎮
戎事宜巳奉報今却稍欵不知何謀也又來秦亭打却
蕃部(今日報到三千餘人騎入來)此昭然無可倚信今秋必又大作
如何如何亦已具奏訖昨日有旨體量安俊亦巳回奏
如前(安可儀𢤱試之也)並乞密之元袐丞適巳到郡文字漸多
甚賴他也知牙痛未巳(請用硫黃好者爲末揩之疼即止)或是風壅即
用搜風藥宣過乞自重自重
某再拜資政侍郞十兄伏自違遠門墻以道塗之勞久
疎上記伏想台候萬福某巳至穰下度日無客公事絕
稀甚閑適也不謂勞生亦有此遇明公久於衝要嚴君
非晩更望勉之因風無恡枉教夫人體候萬福諸郎君
英秀並安邠人回草草
某啓遞中累辱榮問承經武外起居休寧云承有微恙
尋已平復人之生也分天地之和不調則其氣不平氣
不平則疾作此理之必然矣今人於十二時中寢食之
外皆徇外事無一時調氣治身安得而不爲疾耶請那
十日之功看素問一遍則知人之生可貴也氣須甚平
也和自此養疾自此去矣愛重愛重素問奇書其精妙
處三五篇恐非醫者所能言也書序云三墳言大道也
此必三墳之書宜少服藥專於惜氣養和此大槩養生
之說也道書云積氣成眞是也惟節愼補氣咽津之術
可行之餘皆迃怪貪慕神仙心未灰而意必亂宜無信
矣兒子致疾由此也近却肯服藥有差望耳亦未醒
某再拜稚圭觀察三日前遞中奉書倉卒不周前時寵
示第三文字極切當頗爲孤生之助幸甚某第二削有
壯歲雄才之說乞矜恕(蓋無可說劄子中云緣别路巳有不辭免者)渭州巳
謝延第四削而心巳不固來相勸也某多病獨願一貶
量力實不可當或有威罰死生惟命幸無傷軫
某再拜稚圭太傅近遞中捧教至荷勤重之旨不任悚
仄邸報云某有恩命改職增秩貧儒至此誠爲光寵柰
何朝廷本欲吾輩來了邊事今涇原全師敗殁隣道無
應援之效而特進爵天下豈無深議耶又今將佐不思
報國惟望僥恩吾輩頻時進改豈能伏其心何言責他
實效候文字到須以此削章乞朝廷裁酌今日聞閤下
復舊職改大諫職可復矣官莫須陳讓使諸將知吾輩
無僥倖之意當此之際如得朝廷責怒則吾軰可以責
將佐之功矣某昨赴邠州設禦捍之勢實懼自巳路分
内放過寇馬入撓關中其責如何誠以避罪豈足爲功
以邀渥澤也惶恐惶恐寇謀漸熾皆由將帥無謀入賊
策中吾軰須日夜營營以備將來時乞數字苦寒愛重
爲祝
某啓今月二十九日受勑往涇州當時上狀次日邸報
與明公並領此命又一日有旨不允前讓亦巳拜受訖
一削甚激切以廉察之讓屢煩天聽不敢再瀆但愧將
佐何以責率悚仄悚仄今早離慶州更三程至涇明公
應不候文龍圖到亦知巳過永興某却遣人齎往河府
接必是未達師魯近有書去願夙駕爲會春事巳迫乞
留意留意
運判入奏只且帶常程邊事别有一削俟面聞恐遞中
疎失某上
西人將至群議復作或不知將略不顧民力惟高論於
朝不管成敗(如楊國忠逼哥舒翰速戰而䧟長安如盧攜不許黃巢節制而亂天下)須慮
禍之速也或俯仰從衆苟安一時不管稔禍長惡則患
之深也西事之責在公與走或各上文字則慮微有不
同便爲人攻擊無以取信或隨衆上下他日誰咎願公
思之或奏乞密議數日又恐衆疑或假元均往來三兩
次議定後同上文字先假以通和(兼未必能合)一面畫取横
山策舉可用之將仍速教新陣法日夜爲謀彼便通順
必亦不久早來略陳事端衆必不曉不信明公試爲詳
酌
某再拜承寵示科場文字中瑕病不勝降服大是大是
非公精識取笑天下初兩制定上巳一二十度修寫犯
他衆怒思慮太過凝滯久之及公指之一一中病如廣
南等小處須令轉運司相度有介㓗之士無明師不肯
就群居者有親老家貧日營衣食者故開此門也開封
國學取行實止可嚴其保恐難察也却未敢寫敕須更
議之幸甚幸甚
某啓遞中捧台誨至荷勤切河東今歲俱罷支移邊上
糧草中糴自辦西北勒兵久之于今未戰亦報和解次
幸其不來來則可憂處多憲州岢嵐城小而低矢石可
交火山孤絕城中無水今冬無事來春須力修川原控
扼處所濟來路極多舊聞麟州當移兼曾上言及往視
之知前言之失始謂無民今問得當時西賊急攻府州
謂麟可自下而不甚虜掠百姓屬戶皆東渡多免今存
八分在河内旅寄惟俟修城寨即來復業本州巳抄到
一千四百戶續陳奏次乞留意再造此方自重自重
宣撫河東日見岢嵐軍米光濬知軍勾當幹集杜公曾
舉尋卒妻子無歸今依親戚居靑州其子得殿侍左班
養母未得此中又無指使闕曾申脚色狀來今上呈如
有指使安排處乞留意
某再拜資政諫議某至豳兩曾上狀遞中一次領鈞誨
又兵子來復枉眞筆不任慰喜竊承起居安寧樂於偃
息甚善甚善某居此甚宜但西戎今秋不聞大舉且運
歲取之物早時同上章近又錄本奏陳爲向去之備不
報過此無所爲已乞罷使名改蒲同襄鄧一郡必有俞
旨孤平蹇剥所得巳多須求便安以全衰晩未期再會
日加引領惟自重加飡是望
某再拜資政諫議近走介自浙中回復枉鈞翰伏承起
居萬福府當衝會久煩重德天將授任必拂亂之增益
所能爾蒙詰以念念其退之非蓋年向衰晩風波屢涉
不自知止禍亦未涯此誠懼於中矣瞻望風采伏惟倍
加自重
某啓自至南陽兩捧鈞誨遞中一次上記必達聦覽涉
夏以來起居何似每想松栢之情金石之論則心醉神
騖坐越千里翹望翹望某孤平有素因備國家麤使得
預班列今庶事逾涯復得善郡每自循揣曷報上恩愧
幸愧幸公與彦國靑春壯圖宜精意遠略行復大用乞
自重自重
某啓近專人來辱教周密巳遣走介上狀拜謝孔官人
至又枉鈞翰不任感慰首冬以來起居何似天平大鎮
風物中和鉅公處之誠養賢之所也未期會遇至於翹
想之極謹奉此起居
某再拜中間伏承有眞定之命以甘陵未平不敢郵中奉
書恐有遺墜其瞻渴之誠斯須不去恭想鎮臨多睱神
志安和某近改荆南尋乞留鄧俞音巳下盡室獲安實
至幸也春物方盛伏惟宴喜外倍保崇重祝望祝望
某再拜眞定資政給事近遞中奉教伏承鎮安北道初
勞心慮風化旣孚足爲恬養河朔數郡被水今春如何
惟明公早正柄坐可福斯人也暑中乞加自重
某河朔災沴非常大煩憂軫也麥苗不立向去如何此
中亦有北來流民見行救濟多過隨郢去某巳陳乞再
任或移淛中一郡雖於國無濟但一方州庶事由巳吏
民可安自且恬泰吾道進退無固必也惟保得明公彦
國與此老無攀緣進取之階可不愧於天下又自省寒
士遭逢至此得選善藩以自處何以報國厚恩感切感
切尹師魯家甚不失所近永叔寄到師魯墓誌詞意高
妙固可傳於來代然後書事實處亦恐不滿人意請明
公更指出少修之永叔書意不許人改也然他人爲之
雖備却恐其文不傳於後或有未盡事請明公於墓表
中書之亦不遺其美又不可太高恐爲人攻剥則反有
損師魯之名也乞審之人事如此台候與貴屬並萬福
眞定名藩生身在彼自識别以來却未得一到諒多勝
賞也此中如常夏田豐稔所轄金均房相去各五七百
里山川險隔自冬至春三州各有小小結構幸而告敗
豈刑殺不能勝其驕耶此一弊如何可救使得久安憂
思西寇天誅此又與而不取之時也横山一帶正可行
前策衰老不敢言明公雄望誠可建白但慮不從耳可
惜可惜
某頓首再拜資政稚圭給事至節遠蒙回問研誦未巳
新正先辱榮誨不任愧荷明公天禀忠義進退以吾道
所以伏膺也今鎮靜北面練兵養民是亦爲政矣君子
之道如陽春白日於照臨生育之意豈擇其小大之限
哉但天下中外望在明公爾惟自重以副瞻祝
某再拜大資給事近奉鈞問伏承起居萬福兼審寵拜
益增喜抃某自春入夏久在道途餘杭酷熱多在江樓
因病月餘以故久不奏記日負媿仄及領教筆但感金
石之意未相遺也銘著銘著某亦叨恩命何功可稱矧
兹衰晩未知所報惶恐惶恐惟祝正人早歸柄任以副
天下之心吾道之望乞自重自重
某拜來示諭在鎮三朞必朝夕有命惟安仁樂道無所
陳請此爲高也如今便乞閑郡必不以爲誠或言避權
亦不見信但委順靜處爲妙天下自有公議未大用間
亦處處有仁義可行言拙亦不出度内也貴愛並計萬
福頒惠磁器多品不勝珍荷留到致仕時使用必傳上
九老圖也近老者多罷去也巳森森不遑也呵呵
某頓首再拜大資侍郞專人來蒙賜教極荷恩意之厚
自顧衰晚何足當大君子之高義至幸至媿恭審起居
安勝此社稷生靈之望會有施設也河朔久困今春少
雨後來聞已霶霈應有稔意此中𧖟麥大獲秋稼亦盛
甚釋憂懼可偃息以從事矣兼時有餘暇可以温習筆
硯曾示閱古堂記將呈與孫之翰不曾取得命作詩敢
再乞記一本并諸公詩俟即賦之又頒示北嶽碑眞雄
文健筆高古相稱爲不朽矣欽服欽服門仞尚遠日增
企望伏冀倍加自重以膺大拜眞禱眞禱
某再拜大資侍郞專人復至蒙賜教并示中山新作有
以見大君子存誠風教未嘗空言惟感服欽慕老而不
知其止謹觀閱古堂詩并記仰歎無巳又窺諸公所賦
何以措手然旨命丁寧亦勉率成篇并自寫上呈所謂
將勤補拙更乞斤斧免貽衆誚幸望幸望諭及師魯序
且得無大過風雅字唐賢多用梁肅作李翰
集序云陳子昂以風雅革浮侈張燕公以宏茂廣波瀾
又李貽孫序歐陽詹集公宜其掌代文柄以變風雅爲
古道亦更明白又相見無一言處改作無一言及後事
亦似曉白(的是不言後事直至某先言二三事他心安而不憂其後它方叩頭云公言巳盡矣明日)
(舁疾而來却無一言是相知之深不睱言也)此外必更有未當處但先喻及
(不同永叔寧作數千字紜紛不肯輒改也呵呵)未曾敢寫出别處(其間言永叔從而振之又)
(莫見寫否實是紜紛不肯)北望雄府惟祝自重以福四海
閱古之作蓋出古人也豈勝仰服俟息肩則勉力賦詩
今且和得近賜高什不避見笑蓋仰答厚意慙荷慙荷
某再拜大資侍郞在餘杭捧閱首賜教過垂周厚私念
去人必至麾下以改郡邁行未遑修謝及山陽遇回介
併受鈞翰及示奇章感歎榮抃爲生平美事甚幸甚幸
退省虚陋曷稱重奬惟思砥礪名節以副知已惶恐惶
恐某上巳日方至青社繼富公之後庶事有倫守之弗
墜但歲饑物貴河朔流民尚在村落因須救濟數日間
入城者六七千人無非饑窮其來未巳二麥須稔方可
復蘇四向亦有寇盗齊博間稍熾三兩日來時有雨澤
但未霑足亦有望也憂責非輕豈衰老可當受國重恩
不忍辭避拜遇未卜日深瞻望仰祝大拜爲天下福吾
道之至願謹奉此上謝
某頓首再拜大資侍郞伏惟純德至誠天下倚望神靈
所護起居其寧某居此憧憧之地固巳少暇復歲時以
來家多憂苦以故闕於奏記徒念念於知巳惶悚惶悚
惟天意在公早正鈞軸天下之幸吾道爲光也不任區
區之願
某頓首再拜觀文侍郞恭惟台候萬福中間人回蒙賜
教備荷恩意閱古堂詩仰副來命不敢不勉過辱褒許
且愧且懼明公拜命初以賢輔留滯不敢修賀先賜榮
問復稽裁謝爲安撫提轉相繼而來後又腹疾作遂成
懶慢亦恃公見愛之深必未譴咎皇恐皇恐今歲早寒
關塞應甚伏冀倍加自重以副具瞻之情謹此
某皇恐再拜觀文侍郞某病中捧書過賜憂軫勤厚之
意何以勝戴即今尚未痊差扶病上道赴潁州益遠風
問但深瞻戀之劇初暑伏惟爲國倍加自重至禱至禱
某再拜資政諫議伏想鎮臨大屏頥養至和與神道游
誠將物感正人之望日重休某衰晩之期休息甚稱田
園未立告老猶稽此可愧於人也然念念其退不作妄
動事爲知已之羞拜會未期萬萬自重
某再拜資政稚圭給事向蒙遞中垂教以公移鎮必迃
廻川路未便修報問忽有專人遠致鈞翰伏讀再四若
奉符采兼示先公太師并司封諸誌感歎辭義足以風
化搢紳光大門閥不任拳拳伏膺之至披對未期惟日
引領伏冀倍加自重以副天下之望
范文正公尺牘卷中
