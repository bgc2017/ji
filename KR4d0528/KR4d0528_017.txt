純白齋類稿卷十七元胡助撰
七言絶句
月下曲
玉地瑶階桂樹秋綵鸞何處發清謳舊時庾亮樓前月
不照風流只照愁
山行
空山穹窅人聲絶寒日迢迢樹影移竹裏禅房僧不見
偶看黃葉坐多時
過釣臺
建武故人棲白雲蒼巖崒崒水粼粼征帆来往桐江者
不為虚名有幾人
山中寒食
去年寒日西湖上聽徹簫聲見賣餳可是今年春寂寞
萬山深處過清明
聽雨
風雨對床殊不惡啜茗燒香閉高閣寒聲一夜在芭蕉
明日滿山黃葉落
和靖墓
絶筆曾無封禪草孤山祗有一坏墳我来參透横斜句
何處梅花不是君
冷泉亭
飛来峰下一泓澄倒影虬龍蔭古藤若使人心無熱惱
此泉安得冷如冰
泊桐江
萬頃烟波萬疊山幾人来往換朱顔孤舟夜泊釣臺下
月在桐江深處寒
禅悦庵
松下清齋共老禅一聲幽磬出茶烟山深春色無人見
自折巖花弄石泉
玉繡毬二首
刻玉為花似月圓晴空一樹雪團團飛来蛱蝶無尋處
絶稱豪家碧玉欄
碎璧妝成月斧脩日光瑩潔最風流縞裙練帨誇穠李
不見東皇萬玉毬
尋僧
獨尋僧舍穿蒙密冷翠重重巾履濕水際柴門敲不開
鷺鷥飛上青松立
鳳凰臺
江遶空臺山四圍大書深刻謫仙詩海隅均被文明化
祗恐鳳来人不知
畫馬
伯樂王良不再来空留韓筆貌龍媒圉人飲喂殊知性
尚想開元立仗回
渡水羅漢
錫杖浮沉浪拍天神通萬變轉堪憐不如歸去石橋畔
閒與白雲相對眠
王陵母伏劍圖
寬仁必起暴終傾多少英雄見不眀一死翻成男子事
千年生氣尚崢嶸
瓦缶浸梅戲成二首
誰向寒齋伴瘦身清泉瓦缶一枝春金屏華屋豈不好
恐對此花無此人
細開香雪案頭花風味獨宜䨇井茶明月自教窗外過
只將燈影照横斜
桂花
金華仙子碧霓裳夜半乘鸞上帝鄉消受廣寒風露老
人間無地著清香
枯木
落盡毛皮玉骨寒無窮古怪出毫間幸逃斤斧千年永
乞與幽人作假山
盤菊
風驚短世制頽齡不赴重陽晚自榮三嗅馨香顔色好
令人長憶故園情
畫馬
駑馬紛紛一洗空何人貌比玉花驄誰知萬里騰驤意
却在奚官鞚御中
次韻書懷
黑貂敝盡履䨇穿幾度逄人強粲然江上春風吹水綠
歸心已墮白鷗前
春雨書懷二首
野興飄然在綠蓑江頭水長白魚多閉門三日聽春雨
南浦青青恨若何
綵筆何心賦落霞窗間暝坐只思家暮春風雨寒扵臘
何處園林更有花
贈相士周可山
摩挲病眼近前看愛我神清骨不寒莫趁世情輕許可
野人無夢到金鑾
送周良臣補廣東書史
重酌貪泉弔隠之瘴烟窟裏要驅馳乾坤一樣梅花月
不問南枝與北枝
題良道人房
誦罷南華寶篆微山中凉氣逼秋衣風吹小雨妨遊屐
濕遍松雲鶴不飛
發建康二首
青天杳杳長江北歲暮眞州又揚州少壮幾何悲老大
京華聊欲及春遊
頗怪清寒似鶴身不棲林澗走風塵明朝又過鍾山去
山下梅花冷笑人
寓居夏日二首
風物蕭然引興長不知蟻穴夢侯王屋頭千尺高槐樹
付與詩人一夏凉
戰勝紛華樂孔顔索居深巷獨能閑午窗睡覺無人見
唯有清風到竹間
題黃清夫秋江釣月圖二首
嫋嫋秋風鱸鱠肥幾廻南望白雲飛釣竿自倚珊瑚樹
月滿江樓人未歸
故人天子徵不起相國新知即賦歸今古高風寧有意
秋江眀月滿蓑衣
都下春日即事十首
上林車馬日紛紛千樹紅香露萼新亦擬看花沽一醉
未應虛過帝城春
用不能行舍不藏京華幾度見春光烟消薄凍宫溝綠
日暎祥雲御柳黃
銀甕蒲葡盡日傾流鶯乳燕送春聲醉来箕踞梨花下
更聽琵琶到月明
凄迷苑草無情綠窈窕園花隨意紅但得尊前開口笑
不將心事怨春風
煑茗燒香破愁顔隔窗春鳥鳴百般中臺花木正陽豔
借與江南客子看
乾坤生物不停機三月正當桃李時借問走塵投漫刺
何如對酒賦春詩
五雲宫闕漏遲遲上苑芹香入燕泥想見江南烟水闊
河豚欲上荻芽齊
五更殘月杏花枝歸夢驚回百舌啼曲水泛觴寒食近
傾城士女踏春泥
無多歡意強追隨顛倒綸巾塵滿衣一笛春風牛背上
兔葵燕麥亦芳菲
心清絶俗澹無言惟有逄春憶古園滿地梅花人萬里
柴門應鎻月黃昏
次韻春日漫成二首
午困抛書自煑茶東風僻巷岸烏紗幽禽也似知春意
飛下蒼苔啄落花
清明時節曉猶寒輦路無塵小雨殘愁絶春光人不見
梨花如雪在東闌
和馬伯庸送南歸韻三首
水際丹楓早晚霜秋花無復舊時黃北来一覺南柯夢
歸去燈前說帝鄉
應奉鑾坡冰玉清三長筆削眼增明賢愚公論終難冺
留取千秋萬古名
誰與淵眀敢雁行衣玄髮白理歸航太平時節桑榆煖
一任幽人釣野塘
挽三十八代天師步虚詞十首
宗風重振廣微君叱咤雲雷走百神精爽在天功在世
前身觀妙即今身
静肅淵居荅聖仁明成䆳宇奉元君飄飄仙馭今何許
龍虎山高空白雲
雨風雷電起青霄妖分殱夷海沴消自有神功侔禹鑿
底湏強弩射胥潮
濯熱誰翻馬上瓶稿苖千里變青青淮南黔首何多幸
迎送雲軺屡乞靈
清淨無為默贊堯京畿亢旱不能驕瑶華瑞意天顔喜
金盌瓊漿下九霄
西沙投劵鶴羣翔水際輝輝秋月光填海曾聞鬼神泣
潮流深處復耕桑
三朝異數無人並一品留封祖有光疇昔山林吹縞帶
翩然翳鳳廣寒鄉
華林玄圃擅高閒何許人来問大還竹石雲龍俱道妙
幾多遺落在人間
纂纂圖書垂萬籖玄玄功行滿三千玉棺飛出身先蛻
寶籙延生世永傳
道舘仙宫山水秋雲車颷馭候清遊神靈炳炳兼忠孝
合是天人第一流
初度寓普照院
五月正當十五日揆余初度寄僧家廓然無物酬天地
一炷清香誦法華
豳風圖二首
播榖執筐同永日授衣剥棗及凉風使無冡宰陳王業
應笑一生田舍翁
農事開基八百齡聖人制作自天成萬方今日如豳俗
何幸窮經見太平
花下口號
自從池上海棠發終日危然坐錦窠時舉一杯非好飲
當春不飲奈花何
湖上
𣪚步蘇堤消永日綠隂古木漸成稀西林橋上遇微雨
却喚扁舟湖裏歸
舊内白塔寺
江山滿眼畫圖開廢苑秋風自草莱輸與殘僧無一事
倚欄日月看潮来
九日感興二首
三徑荒凉落水秋登高時節若為酬自從彭澤歸来後
不了黃花一叚愁
佳節追歡老更狂紫庾黃菊滿清觴莫嫌醉後烏紗落
正要人看白髮長
夀星寺
窗飛寒碧静娟娟野衲何知此勝緣獨立移時清思極
直疑修竹是坡仙
偶題
倦書投筆酒罇開言笑春風落野梅但怪窗前渠水滿
不知江上晚潮来
送祝丹陽鍊師祠武當山三首
仙宫通籍奉天香萬夀貞符應武當絳節玄旂春婀娜
木精山鬼夜潛藏
按行福地兩鳬輕瑤島瓊枝入眼眀欲覓還丹延短景
道人指掌授長生
斷崖蒼樹水洄洄鶴迹年年印古苔玉磬風微清醮罷
天池日静碧桃開
和道心姪湖上三首
一片湖光静如練白衣大士坐中間玉盤夜向波心墮
水冷魚沉萬象閑
春歸落絮浮湖面雨過新泉響竹間滿地苔㾗青不掃
結庵僧去石床閑
老仙日日在湖山得句蒼烟古木間雲路不隨黃鵠舉
水軒長伴白鷗閑
過常州
方觀魚鳥春咸若不記人民昔盡劉可是太平時世久
即今風物勝它州
子昂畫馬
松雪高人手自摸百金市骨更收圖祗愁伯樂不常有
天下何時良馬無
聞進士唱名
禮樂百年全盛日太平人物在中原顧予衰老多歸興
却喜門生作状元
送劉僉事閩南決獄二首
西湖十里藕花風江上潮生過浙東路入閩中天氣别
火雲六月荔枝紅
驛騎南馳亦快哉閩山疊翠瘴烟開旌麾郊迓皇華使
人道刑官天上来
四月十九日恩榮晏
宰臣宣押宴瓊林拜賜恩光雨露深何幸盛筵今再與
宫花休笑白頭簪
示兒
衰老情懷祗自知爾来迎我正維時到家湏及身強健
今日歸田已覺遲
告老
秩滿詞林歲又殘備員無補愧朝班挂冠告老成歸計
好趁青春作伴還
純白齋類稿卷十七
