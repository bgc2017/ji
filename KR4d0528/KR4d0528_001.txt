純白齋類稿卷一元胡助撰
古賦
西峴山賦(并序)
西峴者東陽望山也稽縣誌前修詩雅之什頗多顧
未有為之賦者豈其不登載歟助操觚牘有年伏居
里下輒采其事以寓微意焉其詞曰
二儀之氣凝而為山陽鍾秀麗隂結巉巗君尊者五嶽
而天下之山皆臣屬雖小邦與下國亦必有望居其間
是故天台雁蕩匡廬禹宂專美一方千古誇說世盖有
實同而名異或形容之未至得不貽林澗愧者乎粤稽
東陽之壤實肇建於孫吴西峴䧺峙其南兮憑重鎮於
邑都東峰嵬然而對拱兮儼大賓之欲趨蒸嵐洪洞疊
巘﨑嶇崇岡衆皺修澗縈紆鱗然若積呀然若虛蜿然
若動駭然若逋飛瀑澎湃鳴籟喧呼深林灌薄蓊欝蔽
虧坡陀相屬連綿委蛇朝以畫溪表以石笋傍聮涵碧
下瞰市井甑山峩峩雲洞隱隱前揖摘星之峰後控風
門之嶺數百千仞莫測其高數十百里盤踞周遭攀緣
登陟蹭蹬疲勞踐莓苔之蒼石爭線路於猿猱灑松風
於絶壑驚翻天之海濤白雲生於步屧丹霞拂於巾袍
至若懸崖峭壁萬木巃嵸凌霄翳曜駭綠紛紅太空倏
變幻施神功斷虹殘照烟霧朦朧或青或紫若淡若濃
詭態異状模寫難窮爾乃秀鍾於物則有靈藥芳茗珍蔬
果木橡栗䲭蹲黃精杞菊瓜勝東陵酒妙天下鳥獸連
山魚鼈盈沼可釣可羅可茹可飽秀鍾於人則有名公
巨卿忠臣孝子文學英俊不可勝數元輿詞藻為唐儒
紳二馮競爽高蹈韓門昭諫舊隱墨沼猶存孝哉斯許
正節忠魂又若南渡以後喬葛馬李官顯於朝望尊閭
里拻拓名園峥嶸甲第曾幾何時荆榛滿地嗟夫終南
之居佳則佳矣莫逃捷徑之譏鍾阜之隱美則美矣不
免山靈之移矧兹山之擬峴始立名以何徵稽故老之
流傳本仲文之遺榮彼晉氏之賊子豈羊公之擬稱惟
戴令之遺愛儼泮宫之碑銘俾易之曰戴峴斯善惡之
昭明慨茂陵之傑作破千載之昏冥有若空山石壁泉
流琮琤非絲非竹節奏自成揭名水樂一洗洼淫坡公
寄詠高視古今又有龍湫碧澗曰不老泉飲之不竭莫
窮其源昔人之登臨者何限其遺跡蕪沒於荒烟若唐
宋名流之鐫刻亦皆燒侵土蝕而莫完矣孰與我居泉
上而老焉乃為招隱之歌曰振衣高岡兮水樂潺湲磬
襄入海兮遺音空山秋風嫋嫋兮桂可攀驂鸞翳鳳兮
扣雲關招赤壁之謫仙兮弄明月以俱還又歌曰薇荒
兮芝老四海清兮起商皓蕙帳空兮曉寒樹蓊蓊兮雲
漫漫疇能侣猿鶴兮佩明月於空山
秀野園賦(并序)
僕營小圃久矣顧以奔走南北遂就荒蕪丁巳秋来
歸日涉始一構茅亭今春草木生意蔚然而僕以病
廢葺理嗟人事之易違慨園池之難就故為賦以紀
其實云
余觀夫古人之遊息兮擅山水之清佳築亭館以臨水
兮騁觴詠之逸懷或窮達之不齊兮固性情之匪異澄
心源之鏡淨兮乃有得於真意矧愚戇之所趨兮與流
俗而背馳既膏盲於簡牘兮復寄興於園池嘗引流而
種樹兮始茅亭之云構慨江湖之放浪兮至今十年其
未就賦彭澤之歸兮尚松菊之如舊竹瀟瀟而戞玉兮
柏凛凛其歲寒輦太湖之蒼石兮幸故人之破慳餐野
梅之浮香兮植小山之叢桂樹忘憂之萱草兮藝盈畹
之蘭蕙芳桃李之成蹊兮開步障之紅雲美葵榴之當
晝兮水華浮而含醺伊四時之花木兮聊封植其一二
客與我而同遊兮惟飲酒而琢句嗟數畝之閒壤兮在
夫人之經營步石徑之幽曲兮與魚鳥以忘情後有臺
之孤峙兮環溪山之秀麗可登覧以自娱兮吐胸中之
竒氣揭秀野以為名兮取獨樂之詩篇豈專專於學圃
兮庶幾景仰夫昔賢若有人而清嘯兮實同得於斯樂
時杖履之往還兮慰索居之牢落彼貴盛之名園兮在
往昔其焉窮極勢力之營造兮曾不一瞬而已空惟種
德以為根兮獵文藝而培植敷芳隂之茂密兮綴纍纍
之佳實灑清風於田里兮寧光景之留連諒出處之難
必兮樂吾生之餘年擷畦蔬以侑尊兮盖惟日而超然
小赤壁賦(并序)
延祐六年夏四月望後一夕宋氏子具舟邀予同二
三客遊於小赤壁之下明日既歸乃為之賦其辭曰
小赤壁者盖美化溪山之勝處也其上則蒼崕巨石其
下寒泓澄碧雲出雨空變化莫測烟霞窅冥風月無極
敷異草之茸茸蔭長松之落落蟠老蛟之蜿蜿鳴幽禽
之喋喋蹲釣磯於中流隱丹竈於深穴遺笙鶴之清音
留觳觫之巨跡故老相傳以為劉晨修煉之室是盖異
人之窟宅者矣繄後来之好事慕周郎之赤壁庶風流
之可追故小字之名錫矧縉雲之古邑實山水之奥區
属觀遊之清麗多仙佛之所都直蒼山之嵂崒連左庫
之膏腴惟昔流風之未冺至今冠帶兮于于爾乃孟夏
既望林巒蔚如爰有儒生具舟邀胡子與客遨遊於其
下浮雲四映明月東升風行水上穆然而清淨影涵虚
魚鳥不驚玻璃萬頃流光熒熒於是舉酒相命客按商
聲而歌之歌曰周郎兮功成山川欝兮炳精英遷客兮
興懷横大江兮擊空明兩賦出兮洗千古水與月兮含
餘情胡子乃扣舷而和之曰劉郎兮登仙溪壑峭兮神
清寒英䧺兮安在邀高風兮山川間同赤壁兮誰小大
化白鶴兮遲来還歌罷酒酣移舟碧潭我欲燃犀下照
幽潛戒取樂之或過懼鬼物之弗堪客仰而望俯而歎
曰吾聞峴首非高因羊公而始著山隂匪竒托右軍而
永譽嗟惟此山峻美實異何聲聞之弗馳殆名世之難
遇彼何澹之俗書非老坡之妙語故山川之顯晦不同
與胡子忻然而笑曰客何知之晚也豈惟山川人事固
然世有乘時徼利而成名亦有刻志勵行而終蕪没者
矣倘是山之居通邑曾何患聲聞之不大出耶今我與
子遺棄憂慮終夕酣笑徜徉於此惟其真樂之是適豈
虚名之足取况夫太平盛際文治方興窮書林之騁逐
肆藝苑之憑陵𠻳芳潤而養浩將待賈而揚庭期接武
於先達庶無愧於山靈
秋堂賦
有美君子築室字秋左右書史於焉藏修輪奐之美兮
不侈不陋軒忩之曠兮既固既周亶尚友於千載匪專
美於一丘方其殘暑未退火雲在霄忽凉風之徐動開
六合之新窑爽氣浮於榻几商聲振乎枚條或搴裳而
拄笏發孤詠於風騷爾乃金井寒兮疎桐畫欄香兮桂
樹室幽幽兮蟲鳴窗冏冏兮蟾吐水鏡淨兮潦收百草
衰兮墜露於是主人命童奴却桃笙延毛穎進陶泓修
臨池之故事覺逸興之横生貌猗猗之玄象肖磊磊之
塊形琴七絃兮古操酒一瓢兮閒情客或過而笑曰異
哉主人之字夫堂也其將照昌黎公之短檠乎其將賦
歐陽子之秋聲乎吾嘗北走燕趙東過齊魯而南遊吴
越矣知秋之為状者宜莫余若也嘗試為主人言之主
人亦嘗試聽之其氣至清其容至明人禀之而神秀物
受之而形成是盖收兩儀之妙運而擅一元之利貞者
也若夫洞庭兮波生吴江兮楓落夜雨兮孤舟殘陽兮
高閣天空兮凌厲鴻飛兮寥廓悵久别之音稀顧山川
之非昨歎客子之無依感騷人之有作又觚棱出兮宫
樹曉角弓鳴兮沙場隂泣藏笥之紈扇悲出塞之胡琴
属刑官之進用雖貴盛而驚心復有辭家千里去國十
年杯殘炙冷衣弊履穿慨功名之未就傷歲月其脫弦
恨遷謫之已久望君門兮九天其或隨時見幾守道知
足思千里之蓴鱸懷三徑之松菊駕西風而言歸盖超
乎榮辱者也是可以知江湖之秋矣若斯堂之秋則又
有說焉今夫人生千載之下而知千載之上者莫備於
書一身稊米之微而參天地之大者莫貴於儒方庭戶
之清肅宜簡編之卷舒覽萬物之成遂添滿懷之瀟灑
觀聖人之筆削示嚴威於亘古窮則秋歸於一堂達則
秋行於天下方今郡國賓興斯文增重凡含毫持牘之
士孰不自陳而願用矧卓犖之竒才兮切獨悲此蕭索
吾恐將有事於四方兮又烏能專秋堂之獨樂也主人
矍然謝曰子姑置四方之事吾將與子逍遥於斯堂之
上以遊乎顥氣之始勿敗佳致客曰唯唯
圍棋賦
閒居適意惟棋甚美子圓局方法乎天地分黑白之兩
奩妙動静而為智斯乃神仙之用心盖亦聖賢之游藝
若夫剥剥琢琢琮琮丁丁寂無人語惟聞子聲潛斡化
機於經國默運方略於制兵初磊落以布勢漸縱横而
見形察形勢之向背識去就之重輕顧雁行之斷續審
象眼之虚實守邊角之無虞憂腹心之有疾將欲取而
與之勿貪得而固必至於一著爭先詎宜妄下觀勝負
之善籌係取數之多寡始自固以廹人貴知權而御詐
投間隙之造次據要&KR0675;而整暇若臨敵以見幾實千變
而萬化稽前古之戰争殊可明於鑑戒嘗試評其一二
良以小而喻大或恃強而致敗或徼倖而有成喪苻堅
之百萬天隂相夫衛青或用竒而不濟或得志而横行
師蜀道之再出火赤壁而飛英或詭計以設險或乘危
而制勝縊樹下之龐涓嚴背水之號令或百勝而一敗
或屢危而僅存聞楚歌之四面成劉備之三分或輕奮
而深入或重圍之無援傷覆車之李陵慨忠烈之廵遠
或孤城之堅守或長驅而席捲猶即墨之不下平六國
而制郡縣諒深謀之莫盡矧雅度之難能喜成功而折
屐臨死生而不驚復有勢均力敵無間彼此何虧何成
不生不死兩忘所争揖讓是似至若花隂兮深院竹色
兮虚庭青燈兮夜雨愛日兮窗明敵手相逢時對一枰
高懷逸韻實倍常情輒隨機而應變非苦心而勞思驚
脫兔於楚女笑虎穴之得子爾乃固深根於商嶺寄白
日於柯邊勝忻然而敗亦喜庶足以順神而保年
純白齋類稿卷一
