純白齋類稿卷六元胡助撰
七言古體
九月四夜夢與客賦詩覺而記其首一句甚異
之因續成牛馬行
天子養馬農養牛馬牛異養功同優金鞍玉勒日千里
雨笠烟蓑春一疇四夷入貢飽立仗寸土不荒田有收
主恩能酬稱爾德人愧無良食爾力曾聞朽骨埋敝帷
亦見道傍徵喘息吾嘗載筆扈宸游谷量馬牛青海頭
夜雨思歸别趙敬叔韋拱之
我昔郭西初到夕横雨狂風滿船濕高岸泥淖不可登
蓬底僵眠愁悒欝明日新晴見故人握手一笑百憂失
艸池春夢久荒凉康樂遺風猶彷彿華盖山頭屢遐覽
容城壇頂時獨立西麓南塘盡醉遊良辰好友為余集
人間美味柑橘黃江上秋光畫圖出向来不作三年淹
兩月留連非所及自歎瘦削殊清健胸中頗亦負竒崛
擬和楊公百詠詩收拾萬象揮吟筆龍湫雁蕩遠莫到
路幽怕見鬼神泣中宵風雨從何来歸心無寐聽蕭瑟
山水增波回棹喜翰墨紀功能事畢他年夜雨宿雙溪
却話鹿城相會日
雲松巢歌
雲飄飄松落落巢居其巔古之樂右手招李白左手揖
劉伶二子平生但恨飲不足今我亦復昏昏醉不醒乃
呼雲而語之曰爾慎勿為淫雨害我秫與黍又撫松而
語之曰爾慎勿為棟梁徒遭斤斧傷豪門廣厦千萬間
何曾庇士開歡顔不如釀酒雲松表酣歌白首棲空山
遊道場何山追和東坡韻
碧瀾萬頃雲林麓伏虎道場在空谷兩山窈窕一山門
勢若奔馬来駐足野田春水白瀰漫古松時見蒼虬蟠
吟諷坡詩訪塵迹客行永日聆風湍昔人隱居不輕出
雲水漁樵屢争席祇今危構須大材斧斤伐盡千年植
峰巒青擁小姬鬟霧雨冥濛杳靄間樓閣新成劫灰後
鐘魚撞擊聞他山晦明變化忘昏旦白雲横截青山半
安定古墓属鄰僧我来再拜徒興歎
溪月歌
開元真人冰雪輝明月照徹餘不溪溪光月色兩竒絶
白玉盤堕青玻瓈夜夜流光發清炯孤雲飛去千峰静
真人嘯詠玉塵頭結廬正對金鼇頂蒼虬翠鳳翔其中
上有縹緲之仙宫瓊林琪樹散清影此心此境將無同
溪山勝槩獨盡得黍珠長懸太虚碧
贈韓明善先生
宋之咎䕫韓魏公子孫百世文獻風建炎南渡雲從龍
清門一𣲖浙水東先生古貌古心胸千巖萬壑神秀鍾
平生學術無不通盛名遠震驚羣聾東南縉紳知所從
會稽禹穴聲渢渢潮陽家法醇而雄詞源浩汗江漢宗
追還正始何其工鏡湖清波濯芙蓉大篇磊落垂長虹
短章簡嚴秀孤松薦道功德螭蟠穹天球和鳴間笙鏞
胡不進之明光宫隱居高卧蓬莱峰少微耿耿光燭空
我来林下拜德容大雅豈弟袪愚蒙先生豈是商山翁
先生豈與沮溺同向来閔雨致年豐存誠濟物不言功
清泉白石佳趣濃寧甘曳尾泥塗中著書脫稿非終窮
世網安得羅冥鴻
夀吴宗師七十
番君之胄遊方外錦江夀櫟環仙佩帝遣承慶非常道
玄教大宗師二代赤松仙子手扶持玉皇香案前相對
一品清虚衆妙門萬靈炳耀天人際看雲天下閒閒老
笑閱人間希有歲蓬莱真境一陽生四海羽流成大會
紫炁丹光守龍虎御書新像照天地君不見崆峒廣成
别有長生方永贊萬年天子垂衣裳
孔明草廬圖
黃星脫耀炎風息中原板蕩歸奸賊三顧幡然起卧龍
指揮艸艸收荆益王業偏安天一隅出師震動民忘劬
人物自是伊吕徒甘服巾幗遮長驅偉哉廣漢春秋筆
千載之下懸漢日草廬入畫想英風何人不愛諸葛公
遼西孝友行
征東有士遷遼西孝友之行如白圭北堂萱草春霏霏
堂下荆花晝暉暉伯兮撫季心獨苦教以詩書勿工賈
季也成人感伯氏至今言之涕如雨空中鴻雁原上鴒
嗟我安得無此情尺布之謠古或病相煎正爾同根生
藝文先生新作傳民俗可淳風丕變有弟有弟掾中書
天報孝友興門閭
高彦敬亂石奔流
白雲微茫横劔閣興到時時自盤礴高侯寫出胸中竒
亂石奔流美林壑西風老樹三峡秋雪花濺沫巖之幽
雷轉空山駭猿狖毫端直與元化侔倦客思歸結茅舍
丹青一幅千金價誰知正乏買山錢安得長年看此畫
瞻綠堂
我瞻淇澳青琅竿君子之節耐久看森森綠玉鎻秋骨
肅肅青飇生夏寒濟陽美人心不競作堂種竹風騷盛
鸞鳳飛翔松雪書誰其銘者龔子敬
還家示親友
去家一千五百日兩膺朝命躋清秩我生孤苦抱一誠
遠行不計多逢吉舍舟遵陸鄉山近紅葉黃花秋露濕
歸来相見親舊喜夜忩燈火談京邑玉堂南士幾人登
蕪陋方慙職纂述拜罷松楸又趨出上恩未報安敢逸
趙敬叔所藏漢天馬蒲萄鏡
武王求仙仍黷武不顧赤子顚崕苦金莖露滴秋風起
天馬西来渥洼水魑魅百怪無逃容神工獻技鍊青銅
鑄成明月飛當空千年精魄淪土中識者望氣如埋劍
取之持入閩王殿南國衣冠光閃電茂陵尤物人間見
蛟龍盤拏吐雲雨照君肝膽萬萬古
秦元之所藏墨梅
我家江南萬山底屋角梅花雪相似暗香疎影黃昏月
小園風致極清美朅来追逐玉堂仙梅花不見今三年
羅浮翠羽空入夢窮冬雪片飛娟娟秦君好詩仍好畫
展卷坐我孤山下素衣縱使京塵化標格天然自瀟灑
華光妙與梅寫真簡齋句法尤驚人我今解官歸舊隠
長歌玉樹無邊春
郭熙雪林曉霽
雪壓梅花無處覓曉起乾坤同一色漁父蓑寒理釣綸
老樵擔重折山屐怪来爽氣軒眉宇有懷往事填胸臆
千年勁節還漢使半夜竒功縳吴賦剡溪棹回清興盡
秦嶺雲横愁思極梁園授簡賦先成灞橋策驢詩獨得
摳衣侍立契窅冥閉門高卧甘岑寂想當盤礴心良苦
中藏此意無人識郭熙能事乞真宰萬里之勢歸咫尺
要知詩畫本一源筆端湏有千鈞力
葛稚川移居圖
仙翁夫婦清如冰牛背穩坐兒女并兩童牽挽陟岡陵
兀然不廢看丹經小鬟提擕擁前後藥囊劍佩收神靈
狸奴雞犬盡同載家具纖悉煩經營人生飄飄無定止
稚川亦復勞其形借問移居向何處白雲流水萬山青
瑞柳歌
兄弟初散柳凋零兄弟復合柳亦榮柳條弄色兄弟喜
青青上有枝連理和氣致祥臻厥美田家荆樹依稀似
隂隂濯秀春風饒有耳勿聽淮南謠詩人賦詠感物情
吴氏孝友聞上京我願家家躬孝友無惜行人攀瑞柳
題張煉師枯木竹石圖
洞府仙居森竹木山隂之陽剡溪曲千年老樹不知春
霹靂夜半龍起腹冷風吹雨入叢篠道人正抱黃庭讀
黃庭讀罷風雨定石根流水清如玉平明騎鶴上青天
但見白雲滿空谷
哀太師
自從天歷干戈起四海一家如鼎沸權奸簸弄貪天功
攀龍附鳳皆倒置海内蒼生望太平鼎湖仙馭俄上昇
老虎未死人莫測孰扶日轂遲遲行大夫當時秉大義
手挈神器正天位爰立作相隆委寄太師秦王勢益熾
朝廷大權既已歸斥賢用邪圖已私變亂法度施横政
賣官鬻獄誰敢非王侯將相望塵拜歌功頌德多豐碑
九重深拱方無為天下萬事由太師起居玉食勝天上
生殺貴賤操主威千兵萬馬常自衛爪牙武士争光輝
龍虎大符擅天寵振古權臣無若斯天變民災何足恤
神人怨怒宗社危綱常萬古不可絶君臣之分不可越
近郊出獵果何謀飛揚䟦扈當車裂一朝天子奮乾剛
下詔薄責流遠方太陽杲杲冰山摧凶徒惡黨潜逃藏
家財簿錄不勝計石崇元載猶毫芒德音屢聞天下喜
治道復還舊典章嗚呼太師權勢如火滅鼎覆餗兮車
覆轍作詩哀之戒後来遺臭百世何為哉
苦寒行
至元四年冬仲月朝朝水冰夜飛雪山川縞素積堅凝
羲御杳冥厚地裂僵卧馬牛縮如蝟土居塞向人處穴
江南文士官更寒竈突無烟薪炭絶髮梳脫落鬚撚折
口吻悲鳴心欝結賴有元戎時慰勞新酒巨觥話吴越
安得凍解回春陽萬物熙熙生煖熱
月食遇雨詩
昔在唐元和中冬月遭食玉川子盧仝再拜作詩牋天
吐胸臆怪怪竒竒不成句屈曲聱牙口生棘昌黎韓公
豈效之意欲潤色刪厥辭玉川卒與甘露禍書生章甫
何必效此竒世人好怪厭平正風雅寥寥失其所凡遇
月食輒吟詠無不以盧仝為祖方今世平治改紀仍至
元黎庶安康今五年前是至元之曾孫是年己夘歲六
月十五夜月當食有常數星官太史食厚禄推測盡占
步布告中外滿京城百司庶府咸設香火具小兒救月
敲銅盆街市閙喧喧仰頭但見滿天雲不見月魄虧幾
分東南西北有神物無路施功上青冥安能用刑法磔
死蝦蟇精夜深昏黑雨如注蕩滌炎暑生凉氣嘗聞日
月食隂翳不為災國家有道固如此妖異衰市人聞此
言開口笑咍咍或疑上天公諱疾忌醫深閟埋目盲出
涕泗化為霖雨来嗟乎天人之際誰能了一場怪事無
分曉我作詩殊近理不效盧仝效韓子
東坡載酒堂
儋州秃髩東坡翁平生自是人中龍才高見忌時不容
暮年再駕鯨波風南荒萬里懸孤忠堂堂氣節世所宗
中原消息誰其通夢魂猶遶蓬莱宫雷州别駕老更窮
瘴海相望雲重重桄榔林麓荔子紅真一仙釀香浮濃
黎生父老欣竒逢載酒登堂時一中先生微醉春融融
人傳海外文益工似聞章蔡方登庸萬物變滅如飛鴻
玉局歸老吾誰從百年廢址深蒿蓬彭侯佐州化時雍
作堂肖像追古蹤春秋祀事報德豐樂府新歌被蠻童
從此華夷風俗同儋人世世祠蘇公
七十吟
我生愚拙少孤苦疾病仍多煩保乳年壯志立超俗氓
獨好詩書力稽古采芹泮水事遠遊遂令二子持門戶
史館編摩凡幾載歸老貤恩霑父母豈知舊宅化桑麻
高卧空山無伴侣人生七十世稀有今我已閱此寒暑
為仁不富鄉黨忽清節康強天所與但得佚老堂三間
孫子綵衣羣戲舞純白道人七十吟再作東湖風月主
贈寫真汪鏡湖
鏡湖流水涵秋清照見萬物無逃形懸知悟取金粟法
况乃家傳獨擅名虎頭燕頷靡不似紫髯鐵面何其英
善貌高僧說法相巧模處士哦詩情我本山林麋鹿姿
少壯偶為世網嬰顧今歸田事閑暇邂逅逢君眼輒青
欣然點綴寫衰朽病骨藏昂太瘦生朱衣象簡差少貴
雪鬢霜鬚老可憎旁觀側視良眦睨婦女失笑兒童驚
往来芝田挟此藝黃金堆屋官蓬瀛君胡不往遊上京
上京比屋皆公卿
春草曲
春風如水流春草生芳洲遊子有遠志孝子無别愁吁
嗟孝子芝蘭美不出庭闈奉甘旨可憐遊子飛蓬似春
愁草綠千萬里兒衣母線春風吹春暉滿堂草菲菲遊
子歸来慈母喜階前鬭草看兒戲
孝養歌示大兒
夫養父婦養母夫婦孝養今稀有園池花竹娱老境甘
旨杯觴開笑口夫夫婦婦一家範子子孫孫百世守木
有根兮水有源水流無盡木隂繁白鹿峯頭飛白雲隱
居讀書思古人
遊赤松
赤松樹下流丹泉白石&KR0766;&KR0766;如羊眠萬古山川獨神秀
二黃兄弟皆成仙我来又值玄冬候澗寒水落梅花瘦
野人應笑白頭新羽士相逢青眼舊焚香閉閣飯胡麻
留宿雲忩夜煮茶約我春風二三月小桃源裏看紅霞
上都回
去時兩馬行遲遲回時四騎如飛馳良友勗我虞險阻
不知漸老筋力衰赤松風度鑾坡客襄陽浩然愛哦詩
回仙笑談時絶倒路人逢我呼太醫秋光晴日殊可喜
向所未見今得窺一朝風雨天莫測泥塗爛漫衣淋漓
黃昏下馬投土室薰然煖榻舒四肢五更睡熟又催起
此身安樂知何時居庸山水新霽色左右清景軒鬚眉
健德門前一杯酒﨑嶇已復還京師長歌紀述上都回
聚散行止非人爲
孫澹如墨梅
寫梅老手稱花光誰知並者楊與湯孫郎晚出亞三子
筆端造化分毫芒澄心古紙生秀色枝柯瘦硬骨老蒼
疎花冷蘂隨手出直恐勾引蜂蝶狂眼明見此横斜影
鼻觀已作春風香何妨尚玄不尚白妙意有在終難忘
小忩棐几風日靜坐令孤山歸草堂是真是畫莫生别
為歌一曲傾一觴
純白齋類稿卷六
