純白齋類稿卷十四元胡助撰
七言絶句
安山見王繼學侍御
緣安圍林杏子熟安山泊船端午時南歸喜見王侍御
薰風入座談新詩
商學士山水
雨斷雲林濕翠幢漁舟一葉釣清江好山秀水商公筆
付與幽人臥北窗
蘇李祖别圖
持節生還海上身酒酣泣盡别愁新河梁分手天南北
千古長憐異域人
羅稚川山水
稚川山水足幽竒點綴分眀似郭熙何事舟人歸意速
風吹溪雨欲来時
戲詠鶴
白鶴翩躚日日来道人庭宇啄莓苔祗愁煉得丹成後
騎上青天去不廻
桐江舟中
潮送歸舟過浙東嚴陵灘下一帆風桐江秋色眞堪畫
回首釣臺烟雨中
柯敬仲枯木竹石
瀟灑幽篁不受塵千年枯木篆書文揮毫鶻落清新意
不减湖州古墨君
登舟口號
舉家送我上扁舟一路溪山憶舊遊小漿如飛人漸遠
無窮離恨懶回頭
用柳道傳韻題天王講主墨梅
妙入毫端老更妍河東向落簡齋邊天王祠下春風面
時見飛花雨法筵
贈懷空上人
卓鍚為庵了上乘高風孤絶護山靈我来試叩祖師意
直指芙蓉一朵青
草堂歸来圖
草堂雲水静含暉荆樹花稍掛衲衣卓錫有聲慈母喜
萬回方向北山歸
錢氏孝感紫芝圖
孝子當年泣血時蓼莪一詠一回悲冰魚冬笋何嗟及
瑞應猶多見紫芝
東坡書三馬贊眞蹟
圖成天馬歸何處墨妙辭雄耐久看當日儀曹五花判
他年遷客一忠肝
錢清道中
斜風細雨過西興越上山光見未曾夜宿錢清愁不寐
可憐春盡冷如冰
李息齋墨竹
薊丘老息竹傳神密葉寒梢不受塵相對碧窗風日静
嗒然疑是古仙人
戲作東門竹枝詞五首
東門歲晚竹枝歌白髮無情奈老何古意猶存風俗厚
南人不似北人多
病卒携筐拾墮薪東門稍僻少車塵久從呌佛楼邊住
慣見深眸高鼻人
酒力微微夢昜回地爐宿火已成灰飛霜帶月寒駝吼
知有氈車直北来
寒林不動静無風小酌瓜薑面輙紅晚向東門回首處
西山只在夕陽中
馬通火軟穴居温不管狂颷縞帶翻舊歲闌珊新歲近
短轅何日出東門
僧元卿御史送米
曝背晴軒柳影疎履穿衣弊且安居朝来御史分清俸
飽飯紅陳讀異書
得家書
老子飄飄出岫雲從教二息自持門忽逄驛使平安報
更喜秋来得一孫
送道士楊一可歸儒飬母
劔門春老晝啼鵑負米還家草太玄若識孔𥅆無異趣
人間孝子即神仙
墨蘭
翠袖瑶華浥露香所思渺渺在三湘九嶷日暮碧雲合
空谷無人亦自芳
畫猿
長臂黑猿棲鷲嶺攀藤接果捷於風冷泉亭上僧歸後
長嘯一聲明月中
鑄橘樓
商嶺老人何處藏結楼賓日攬秋光金烏飛出東海水
鑄作洞庭千樹黃
郭天鍚山水
危峰千仞翠蒼蒼彷彿匡廬有草堂聞道山人徵不起
紫芝春暖白雲鄉
子昂秋岸牧牛圖
野岸秋風木葉稀兩三觳觫度荒陂玉堂學士歸田興
寫出山溪放牧時
懷遠五首
朝披諫書夕遠竄詩史誣訕亦南遷玉人自昔宜烟瘴
文采風流今謫仙
中書落筆萬人驚海外為文更老成若使青氊還舊物
也知造化忌聲名
停車綠葉暗桄榔荔子蕉花取意嘗何日賜環誇北客
西窗剪燭話南荒
醉墨留題發興新遐方景勝必因人零陵山水聞天下
亦是當年遇逐臣
起居服食異中原瘴海茫茫何處村愧我眞成翟公客
不能一往候寒温
謝饒士悦惠楮衾二首
漂楮為衾雪色鮮軟於冬絹煖於綿詩人持贈師清儉
穏向寒齋夜獨眠
麥光如練瑩無瑕蜀錦湖綾未足誇煖入詩脾長熟睡
夢成踏雪去尋花
朝賀退赴南城試院三首
天子龍飛朝會罷即開貢院到南城燕臺桂樹秋風老
奎壁光芒五夜明
簾外良勞小試官棘闈列卒謹防閑夜深危坐看謄卷
蠟炬燒殘筆吏寒
文場戰藝似銜枚學術源源筆下来不負皇家圖治意
端從鄉荐得人才
題七賢過寒林
踏雪﨑嶇有底忙僕夫寒窘度林塘他時張蓋紅塵陌
却憶黃壚舊酒香
値初度
塵滿衣巾好宦情玉堂閒暇得虛名侍祠太室清宵短
不記今朝是我生
盧溝南道上三首
彰義門前楊柳隂過街塔畔井泉深行人飲馬向南去
歷歷穹碑好墓林
柱頭獅子巧雕鎪橋下湯湯走濁流五月燕山日如火
寫碑兩度過盧溝
翁仲新阡又一時忠奸百世託雄辭史官清暇知何補
奉勅来書賈傅碑
上京紀行見玉泉山下荷花
西山咫尺玉泉清無數藕花香氣生立馬岸邊看不足
却疑五月到臨平
榆林
倦客出關仍畏暑居庸回首暮雲深青山環合勢雄抱
不見舊時榆樹林
槍竿嶺二首
九折盤紆過客愁適當載筆扈宸遊長年見說槍竿嶺
今日身親到上頭
下馬徐徐陟澗岡山風微動十分凉桑乾嶺上一回首
何處雲飛是故鄉
再賦李老谷
李老谷中聞杜鵑江南遊子不歸田利名引得滔滔去
竟渡灤河朝日邊
過桓州
隂雲惨淡滿天秋馬上龍鍾擁毳裘漸近灤京凉又别
斜風細雨過桓州
題望都舖
坡陀散漫草茸茸地接烏桓古塞風仰止神京三十里
樓臺縹緲碧雲中
灤陽雜咏十首
帝業龍興復古初穹窿帳幄倚空虛年年清暑大安閣
廵幸山川太史書
綠闌青草玉花驄馴鹿遊眠殿閣東西梵祝釐環地坐
曈曨初日曉旗風
西清學士草黃麻閣老承恩扈翠華昨夜司天臺上望
文章光燄照龍沙
小西門外草漫漫白露垂珠午未乾沙漠崢嶸車馬道
半空秋影鐵幡竿
板屋松烟染素衣天街暑雨没青泥夜来沙磧秋風起
鳴鏑雲間白雁低
御天門前聞詔書驛馬如飛到大都九州四海服訓誥
萬年天子固皇圖
斗北高寒無點暑舉頭正見七星文玉堂近與琳宫接
清夜步虛聲最聞
朝来雨過黑山雲百眼泉生水草新長夏蚊蠅俱掃迹
葡萄馬湩醉南人
萬迹櫜鞬列旆旌周廬嚴肅駕將興帳前月色如霜白
曉汲灤河窟裏冰
玉堂視草屋三間盡日鼇峰相對閑身遇太平鈴索静
題名篆筆又南還
偶題
頭上隂雲如潑墨階前白雨似跳珠秋来日日風雷作
併入灤陽八景圖
宿牛羣頭
蕎麥花開草木枯沙頭雨過茁蘑菇牧童拾得滿筐子
賣與行人供晚厨
御花園
朱扉金鎻綠如雲雨露恩光草木新若識九重臨幸意
花時人世一般春
看雲步虛詞夀吳宗師十首
南極光華世夀昌羽衣滿袖是天香蓬莱殿上神仙客
長見紅雲擁玉皇
青霄萬里出瓊英神運無方孰可名魯觀朝来書瑞應
一陽生處即長生
冥冥雲漢鶴飛高密勿眞藏豈用勞燕坐空同千百歲
丹霞萬樹熟蟠桃
眞人羽化有還丹寓意看雲閑更閑舒卷從時皆道妙
寧分天上與人間
萬象隂陽一氣分要從静處見天君太虛同體無凝滯
始識吾身是白雲
動静無端長又消妙觀元化共逍遥文章凖昜傳千古
唯有青城一老樵
手招歸鶴同棲處目送飛鴻見起時幾度塵寰作霖雨
閑心秪有老天知
山林歸夢是耶非海棗如瓜别有期看盡浮空千萬態
不知倚杖立多時
一片閑雲孰與儔長空湛碧自周遊星移物換人間世
倒影寒潭萬古秋
雲錦溪山紫翠圍仙宫縹緲護玄扉林稍片片飛来濕
知是從龍行雨歸
柯敬中竹石枯木
山石蒼蒼老竹脩襪材一𣲖落丹丘虛窗晝静無人到
風動天壇碧玉秋
訪王用亨丹房又題墨梅二首
道人危坐碧窗紗客至呼童旋煑茶深院日長無一事
薰風開遍石榴花
京洛相逄塵滿面孤山老樹日蕭疎何時歸去茅簷底
瘦影横窗夜讀書
純白齋類稿卷十四
