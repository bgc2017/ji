純白齋類稿卷二元胡助撰
五言古體
京華雜興詩二十首(有引)
余待選吏部貧不能歸塵衣垢面憧憧往来盖亦莫
自知也於是以日所聞所見感觸於中者輒形為詩
五言五韻凡二十章題之曰京華雜興詩率然而作
曾無律吕之次譬如候蟲之鳴不能自已姑亦偶寓
其一二微意焉他日南歸將以誇示田夫野老俾略
知京華之風景爾
其一
朔方古燕國今為帝王都建元大一統萬世恢寵摹聲
教日以遠巨麗昔所無梯航極山海寳玉殫貢輸冠裳
集詭異親見王會圖
其二
通門十有二萬雉䧺都城崇天壯宫闕朝賀臨大明禮
樂參今古郊廟薦德馨中書總庶務比屋皆公卿時有
能賦者揚揚頌休聲
其三
兩院最文館優游玉堂仙扶杖會朝議秉筆光史筵辟
雍訓胄子濟濟登才賢人時正歷象星含儀渾天東觀
圖書府圭璧何爛然
其四
聖心資啓沃曠典開經筵大臣領其職諸儒進翩翩講
成堯舜道庶使皇風宣恭惟帝王學繼統垂萬千方將
耀稽古寵遇光属聯
其五
漕渠越千古海運連萬艘百靈咸受職長風駕洪流都
城仰陳腐日糴太倉籌本根實儲蓄經費無沉浮巍巍
廟堂上必先天下憂
其六
嗟彼西方教崇盛何煒煌至尊猶弟子奴隸視侯王禪
衣爛雲錦走馬趨明光民賦耗太牢永言奉祈禳寂寂
東家老絃歌守其常
其七
京師聚人物固足廣見聞經術宗濂洛詞章軼卿雲致
理三代上漢唐何足云銓衡有定法刑憲無深文端能
守官戒豈羞獻曝芹
其八
峩峩十石鼓列置太學陲懇懇韓公志厥今乃見之文
明日以盛好古如渴飢千載一俯仰陳迹何容窺荒城
長春草寂寂金臺基
其九
翠華慰民望時暑將北廵牛羊及騾馬日過千百羣廬
巖周宿衞萬騎若屯雲氊房貯窈窕玉食羅羶葷珍纓
飾駝象鈴韻遥相聞
其十
水深土良厚物産宜碩豐瓜菓饒夏實棗梨絢秋紅槐
隂蔽門巷喬木多古風廣收壓湩酪皮羽丘山崇一葦
可萬里河流誠會通
其十一
君子貴名爵藏器將俟時難進每由道晚成寧覺遲豈
無英俊士流落日以卑亦有庸瑣才附驥千里馳何用
多感慨古人亦如斯
其十二
天衢肆寬廣九軌可竝馳晴雷震奔軸輕盖常披披長
風一飄蕩塵波漲天飛憧憧有玄相貿貿無素衣亦擬
頌功德何如歌式微
其十三
修綆汲深井劬勞出甘泉皮服禦寒冽土床煖冬眠寓
客延歲月區區計陞遷都城百萬戶喪車日喧闐洪鐘
發晨省達者斯歸全
其十四
久安誠富庶豪華恣奢淫優坊飾文繡酒館書填金市
中商賈集萬貨列名琛馳騁貴遊子車塵如海深翩翩
江南士駭目還驚心
其十五
富饌有臭肉貧衣無完襟販夫逐微末泥巷穿幽深負
戴日呼呌百種聞異音馬流爭决拾曝藏比乾薪苦樂
諒習慣貧富何由均
其十六
北風吹海子徹底成堅冰冲冲誕收鑿往来堪騎乘春
陽一以轉凍解聞裂聲依然拂堤柳綠波照人明彷彿
江南岸遊冶多歡情
其十七
一自書雲後家家成蟄居塞向紙為戶啓閉猶卷舒風
塵不能入盎然春意如石火永終日飲食與之俱標圖
計陽盛九九寒消除
其十八
我来寓京邑興懷舊遊遨春風有遺恨不見玄都桃世
事若雲變矧兹居市朝物理忌滿盛榮華易蕭條布衣
抱玉雪寧羡宫錦袍
其十九
好名與好利清濁無異宜譬如尚經術以及工文辭同
此慕光顯胡為分等夷捷哉終南徑邈矣西山薇車馬
紅塵際滔滔良可悲
其二十
世治化由北風氣今咸通生長太平日千載能幾逢又
幸冠章甫文思發泉蒙微吟識百一浩大能何窮他年
老田野尚想京華風
上京紀行詩七首
同吕仲實宿城外早行
我行得良友夜宿建德門晨征帶殘雨華星綴雲隂局
轡乘羸馬沿途共笑言兩京隔千里氣候殊寒暄聲利
汨清思山川發䧺文平生所未到扈蹕敢辭煩愧予鴈
鶩姿亦復陪鸞鵷歴歴紀瑰偉一見勝百聞兹遊償夙
願庶用歸田園
昌平
經過昌平縣實惟劉子鄉當時直言策至今有耿光功
名真𤨏𤨏氣節横八荒斯人寧復見閱世徒慨慷奉祠
表諫議化俗崇賢良賊臣偶同里遺臭亦難忘嚴程懼
稽緩古跡嗟莫詳揮鞭事前邁居庸翠蒼蒼
居庸關
居庸古關塞我老今見之天險限南北亂石如城陴朝
光暎蒼翠征袖凉颸颸澗谷四十里崖巒爭獻竒禽鳥
鳴相和草木蔚華滋佛廬架巖上䟽泉滙清池民居亦
棋布機磑臨山陲清幽入行李緩策遂忘疲黃屋年年
度深仁育黔黎從官多名儒山石徧題詩伊余備史属
斐然愧文辭矧兹中興運歌誦職所宜皇靈符厚德豈
曰恃險巘
懷来道中
百千僦一馬日行百餘里未明即戒途將中輒至止人
困馬思睡馬疲徒用箠驅馳失情性老病侵髮齒可憐
勞鞅掌豈知固如是徑行古關塞形勝那盡紀荒落久
寧靜富庶或成市清晨過懷来沙草風烟美想當用武
時滿野控弓矢白塔遠招人揮鞭渡流水
李老谷
人言桑乾北六月少炎熱我行李老谷流汗還病暍疲
馬鞭不進况復礙車轍翠巖石幽幽久晴澗水竭牛羊
放山椒穹廬𥙷林缺投宿山店小子規夜啼血南歸空
有懷聞之愧剛决顧方上灤陽玉堂看秋月更闌不成
寐聲聲山竹裂期是明年春相聞在吴越
赤城
山石似丹堊赤城因得名土異産靈瑞永宜奉天明市
廛集商賈有驛通上京觸熱此經過忽看風雨生平原
走潢潦河流浩新聲斯湏即開霽燦爛雲霞横
鰲峰
乾坤氣磅礴山石鍾竒形鰲峰纔數尺濯秀何亭亭勢
欲負厚地岌若霄漢凌一峰更旁聳玲瓏穴虚明青膚
縈白障微扣宣金聲中涵太湖潤瑰偉專上京想當初
鑿時山鬼泣以驚置之玉堂前幾閱瀛洲登年来對閣
老岷峨眼中青雨漬生古色月寒見霜稜摩挲助文思
一揮九制成諒勿憂豪奪長兹托佳名
春日言懷
春寒不見花隂隂生晝暝隠几羣書間神清一甌茗時
光忽川逝撫卷發深省夷齊與盜跖俱得千載永借問
超榮名何如事幽屏偶起看歸雲鳥啼山自靜
落葉吟
一葉飛秋空萬物無好容千葉萬葉脫遊子淚如潑凉
風朝暮吹蹤跡無定時高枝漸稀少何處庇棲鳥
湖上燕集
風吹翠篠長雨過黃梅熟兹時属清和湖上佳草木水
寬納空眀山淨呈新綠張筵俯龜魚盡日醉&KR0812;醁劇談
幽鳥驚妙語高僧伏酒酣學楚狂起舞歌躑躅山水趣
不同所得皆自足困眠掃落花洗醉汲寒玉澹然雜紛
華一笑謝羈束明朝還獨来白雲滿空谷
發婺州
扁舟發雙溪春流浩如瀉轉岸失孤城欹枕蘭江下江
雲日千變花雨一時灑翩然午夢回篷低斟老瓦不暇
惜清景風檣疾於馬快哉千里心誰是同懷者
和桂坡李宅仁甫山園八咏(并小序)
僕歸自京師僵卧空山人事殆絶李宅仁甫寄示山
園八咏句清景勝樂意超然高蹈之風盖可仰也輒
次嚴韻以謝殊愧不工胡助再拜
草臺春意
靈雨從東来積潤漬苔石池塘夢初覺春草連竹色臺
上書帶長臺隂土花碧乾坤總生意幽人固當識
竹逕秋聲
一逕入修竹清風在其間主人時得句擊節書琅玕翩
翩青鳳尾肅肅羣仙環商聲忽吹散日暮碧雲寒
冰壺避暑
清景似冰壺葛衣風露入六月不知暑翠筠森玉立展
席俯長流歌呼羽觴急探韻及冥搜醉墨題偏濕
雪嶠尋春
昨夜飛天花南山白巍巍樵徑迷行跡壓折澗底梅乾
坤有春意先向南枝廻從此露消息日日穿屐来
石壇夜月
明月懸中天萬古秋骨冷石壇一片雲桂魄流清炯良
夜寂無聲露坐不知永想見謫仙人金樽長對影
花嶂夕陽
名花植無數綽有西蜀風一笑却嫣然崇光泛千重日
永春睡足斜暉映深叢絶勝華堂上夜燒銀燭紅
翠屏薇露
葺芳以為屛柔萼敷翠色薇露綴明珠香風豈自滴朝
来濕錦袍持杯聚靈液止渴慰文園怡神躋夀域
土銼茶烟
東白採新茗最宜櫻笋廚土銼烹石泉詩腸沃雲腴輕
烟避孤鶴花暗修竹疎依稀魏處士寫作山居圖
純白齋類稿卷二
