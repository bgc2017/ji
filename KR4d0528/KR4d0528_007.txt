純白齋類稿卷七元胡助撰
五言律詩
春遊三首
門掩青山靜鶯啼白日長滿壺擕臘蟻在處賞春芳樹
煖行新影花多散異香余心有真樂豈學少年狂
空谷窮幽討深春少定期澗花和露折寺石帶雲書山
煖獨聞麝水清時見魚吟成歸較晚長嘯月明初
古洞春香遠尋芳步不停崇桃熏眼醉急瀑洗心醒鶴
睡石雲煖馬嘶沙草青誰家修竹好幽戶隔花扃
秋夜旅懷
棲棲何所慕林暝鳥飛還秋意水邊樹鄉心雲外山月
寒知暑退夜靜覺人閑索索葉成語西風滿竹關
病中述懷
藥裹經營久吟懷尚悄然園池荒病日艸木厄饑年梅
逕落香雪柳隄生煖烟西湖春事好那得理征船
雨中卧病二首
雨脚何曾斷簷花滴到明水流牀下出雲自屋頭生野
港渾迷岸村船直入城民方病艱食撫字可無情
簷滴穿愁耳蕭齋獨卧時貧方竒善賈病始憶良醫市
遠囊無藥人癯鬢有絲平生丈夫志猿鶴豈能知
再用韻荅季仁伯二首
裹雲山木暗然雨石榴明沙鷺吹魚落舟人看水生烹
茶驚困魅呼酒破愁城泥滑無来屐翛然絶世情
風雨無虚日黃梅熟盡時塵纓泉可濯俗病竹難醫蝸
壁行蚪斗蛛簷設網絲小窗吟苦處唯有故人知
李息齋墨竹
今代湖州筆渾無半點塵霜竿餘老瘦雨葉極清新變
化孫吴法風流晉宋人可能醫俗骨莊氏此凝神
送師古姪孫之杭
三酌陽關酒臨分思黯然寒燈欹客枕瘦馬聳吟肩木
落江風外潮生海月邊孤山梅鶴在為我酹逋仙
和許振古溪上晚晴
春寒花事晚何處暢幽情石雨苔紋積沙風鳥篆平山
明雲有影溪漫水無聲夕照烟光紫歸牛一笛横
和古學兄秋日出行
扶竹歴寒墟幽尋靜者居秋深山漸瘦病減友仍疎世
網夢中鹿天游濠上魚黃花忽到眼彭澤興何如
對梅
坐窗觀復妙摇落見孤芳數點雪爭白一枝春破荒冰
池沉瘦影月屋老清香與爾同枯槁凝然到坐忘
挽凌吉叟教授
惜甚雲霄志傷哉露電身青衫沾一命黃壤閟千春俸
為收書盡家緣好客貧茂才充貢者寧復似斯人
挽方存雅先生二首
平生山水屐眉夀益詩昌古意回風雅清言越晉唐仙
華秋月冷江浦夕雲荒博士當銘筆門人著耿光
黍熟南朝夢劬書但苦吟一編風雨集千載友朋心猿
鶴驚長往湖山憶共臨鄉閭遺老盡清淚滿衣襟
宿元苻宫呈王牧齋宗師
草木皆仙氣丹房閉寂寥山高星斗近洞閴水雲遥夜
醮鳴金磬秋吟和玉簫明朝騎鶴出别館謁王喬
冷泉亭得炎字
静定燭豪纖山僧看不厭一泓澄碧冷千古滌朱炎流
出仙源遠飛来佛國兼香塵那有汚潤物本無嫌
次韻聞鵑
啼到天津上繁華一夢空東西猶異産南北豈同風月
冷依秦樹雲晴遶漢宫錦城歸去好誰解駐春紅
次韻朱仲山過錢塘
禾黍遺千載東南第一邦望雲生海嶠帶雨絶濤江忘
世浮鷗聚留人語燕雙君詩鐘萬石寸莛曷能撞
和道心姪山居
高榭何能搆空臺漫自基水邊梅白處霜後橘黃時掃
葉穿林遠看雲坐石遲清吟興微醉此道既軒羲
挽王雪溪二首
卧疴纔半日遽作玉樓仙野服成親賻松棺製學錢謀
生真泫露取友獨忘年遺稿如山積兒孫豈解傳
擾擾百年内翩翩一夢中有形均是幻無色不歸空老
懶添詩債逍遥策酒功斯人今已矣誰復與吾同
長至
雲物有佳色梅花何處香乾坤回始泰律吕動初陽歸
夢憐宵永清愁又日長遠遊成底事兩鬢欲蒼蒼
春日言歸
春色明宫柳京華獨緼袍雲霄崇世禄臺閣聚時髦有
道貧方樂無官歸亦高光風滿天地隨處可遊遨
哀李清臣侍御
慷慨由中定艱危見處真全生多失守一死獨成仁正
氣扶皇極忠風動紫宸易名褒典在千古勸為臣
寒食
花柳平原盛提擕滿路傍時思當火令野祭哭春陽裂
紙標青塜傾壺醉白楊油然追遠意吾亦憶吾鄉
過青州呈丁幼度御史一首
南下逢初暑兼行帶曉星雨行垂野黑水樹入船青愁
絶吟難就凉生夢易醒暫回風半席釃酒乞江靈
李海務和御史韻
魚貫帆檣集郎君氣勢雄河源晴易泄水脈暮皆通復
此留終日何煩得便風所思歸越上高卧白雲中
挽胡石塘先生二首
久矣錢塘客儒林志獨勤力行修古道邃學琢雄文絃
誦三年佐聲名兩浙聞凛然生氣在尚想唾青雲
吾宗文學老義氣晚彌剛寄迹青蓮宇無心白玉堂飲
瓢甘菽水易簀正冠裳一葦靈輀遠西江恨渺茫
東昌道上
長河春欲暮高柳綠成隂野迥雞聲遠沙虚馬跡深雨
来雲潑墨月出水浮金此景憑誰繪停撓付短吟
過淮安
喜過淮安郡風帆掛落暉席偏坐不穩岸轉去如飛宿
麥連雲秀春花入夏稀渡江知有日浙水竟東歸
姑蘇書所見
闔閭城最古臺榭俯長川水國船如屋人家屋似船扳
罾黃鳥外倚棹白鷗前日暮吴歌發滄浪濯足眠
挽劉師魯二首
學古成清隠峩冠似舊時中興名將裔盛世老儒師騷
雅詩千首風流酒一巵平生求益友後世愧相知
名滿江湖上身居陋巷中典刑存冠帶冰雪貯心胸高
論驚流俗雄文復古風武林遺老盡清淚滴秋空
道館夜雨
道院吴山下梅花歲事闌人皆忙裏過我獨靜中看丹
竈松雲暖青燈竹雨寒胎禽鳴夜半有客夢長安
挽揭曼碩學士二首
白首陪經幄丹心侍玉除兩楹俄夢奠三史未成書誠
一宗君實浮誇厭子虚東南遺老盡吾道竟何如
清苦平生節聲名夙有聞朝廷方用老翰苑久摛文眷
遇身難退裁成志獨勤坐隅驚鵬入萬里哭秋雲
春風軒為蔡士安作二首
氣象唐虞在微和拂面吹杏壇聞講日沂水詠歸時窗
靜花光合簾虚花影移乾坤生物意能有幾人知
近午看花柳春風入草廬坼他方長物吹我讀殘書富
貴三生夢中和一月居微吟飲醇酒半醉興何如
遂心堂婺源汪氏
堂搆佳山水優遊日醉吟隠居增别業逸老遂初心亭
館鶯花盛園池竹樹深平生樂志論何必羡朝簮
寓樂樓
花木繞重屋雲烟含令姿鳥飛瞻廣宇魚泳俯深池秋
月清吟夜春風微醉時此中千古意寧許俗人知
春日即事
京華寒食近客思轉凄迷春巷一宵雨天街三尺泥宫
花紅影濕野草綠痕齊寂寞抄書坐扃門到日西
和王治書題道士幽居韻
幽居塵事遠燕坐古松邊劔氣衝丹室琴聲落澗泉春
雲生白石秋露洗青天獨得山中樂長年此學仙
營中述懷二首
開國先鋒騎屯耕古戰場老儒甘寂寞此地極凄凉曉
露凝沙白秋雲覆草黃更無人問字終日面頽牆
野甸寒威極燒茅擁敗繒懶能梳白髮愁祇對青燈雪
夜一輪月霜天萬木冰越南歸路杳清興不堪乘
挽袁伯長學士二首
鯨吸朱提&KR0678;龍吟綠綺琴著書稽古學掌制擅詞林氣
宇青天杳淵源碧海深斯人寧復見凄斷越山隂
孤舟歸鏡水無復夢金鑾古器雲雷富高懷星斗寒東
南喪文獻朝野哭衣冠十載座中客驚呼涕淚酸
送崔遜齋兵部奉祠還高麗
恩重君親報唯云孝與忠温恭寧事外出處貴時中萬
國衣冠會三韓禮樂同鴨江春水綠朝日正生東
和王繼學廉使樓上獨坐二首
千嶂烟雲濕雙溪草樹長平生耽水石是處卜林塘日
靜清冰署春深白玉堂當年門下客復此獲徜徉
退食看山坐凭闌覓句時晴天鴻去遠春雨燕歸遲山
藥和雲煮江花帶石移所欣公病減物物詠新詩
送方縣尹
百里子男國松陽近古淳飛鳬花縣曉佩犢野田春家
富招名士官清恤小民京華塵夢遠棠樹綠方新
挽宋獻公誠甫二首
至治龍頭選端為天下竒東曹持正議西掖擅雄詞吾
道誠無間同年匪獨私新阡封馬鬛揮淚讀銘碑
苦學修清節逢時道亦行朝端儀典禮海内仰聲名宗
伯方推轂成均遽奠楹易名虞祭畢稽古極哀榮
松巢
太古遺民在巢居適所安白雲封戶牖青露滴衣冠鶴
夢三更寂龍吟六月寒幽棲無外慕肯作大夫官
端午漫題
老罷離騷讀青銅雪鬢雙久貧交易絶多病酒難降節
物薰風館歸心夜雨忩當時蕭艾盛吾欲駕濤江
挽許益之二首
講道宗濓洛窮居樂孔顔平生黃卷上多病白雲間嗣
𣲖歸東浙傳衣自北山丘園終不起天爵貴疇班
易簀驚鄉黨東南喪碩師化人唯篤敬稽古獨精思雲
谷生徒散河汾弟子悲遺書應有託千載耿光垂
題清白泉亭
一酌黃清白三年政善良鑑明全體靜物潤活流長吴
令今無沗梅公古有光作亭貯風烈歌詠比甘棠
除衞教
屯田營細柳易水覓漁竿白髮新文學青衫舊史官饑
方謀飯足老未脫氊寒人道軍中樂絃歌處處安
挽馬伯庸中丞二首
稽古陳三策窮源貫六經文章宗館閣禮樂著朝廷執
法頭先白掄才眼更青堂堂寧復見老淚滴秋冥
魁然成傑出霄漢久翺翔獨秉代言筆頻修薦士章苦
心詩草在雅志石田荒夢冷淮南月令人益慘傷
聚星圖
矯矯陳荀氏龍鸞子弟佳軒居閒有適尊爼静無譁天
意分三國星輝聚兩家流傳好圖本彷彿古烟霞
中秋寓僧舍
西風吹客袂堪笑此盤桓萬古月長好中秋人共看明
生虚室白清入定僧寒来歲知何處禪房憶倚闌
竹雨山房
古宅千竿竹蕭蕭雨滿林寒聲驚睡鶴亂點滴歸禽人
語燈忩暗泉流墨沼深兒童游釣處白首重追尋
和治書題九成宫圖韻
九成清暑殿華靡即隋家遺典轉春鳥殘碑塗暮鴉天
池涵日月宫樹鎻雲霞千古看圖畫浮生豈有涯
和治書題驪山宫圖韻
致理開元後繁華孰與京山頭曾駐輦谷口未聞鶯浴
殿泉流暖霓裳國勢傾西歸重幸日揮淚獨凄清
笑閒亭
結亭山水曲此樂幾人知一笑忘機久長閒覺老遲虎
溪相送處栗里獨吟時會得其中意春風滿酒卮
智者寺二老亭
當年方外友長此共登臨二老遺風在雙清古意深澹
忘經世念靜見在山心一段川雲洛宗門有嗣音
藏六處士
太極本無極化生隂與陽一從何處起六向此中藏白
日龜齡永青天鶴髮長人心原有易領會即羲皇
潭心齋
純玉寒潭碧心源向此逢千秋涵日月一鏡照蛟龍静
極天同體澄虚物自容邈哉川上老末派永朝宗
送曾止善孔廟司樂
奉檄趨東魯嚴恭事聖人虚堂金石奏新廟豆籩陳雲
氣泰山曉杏花沂水春優哉游藝圃從此泝通津
黃晉卿同遊靈隱天竺
靈鷲飛来古清遊興頗濃泉音穿積石雲影翳長松好
友常難約高僧豈易逢更尋天竺去山水翠重重
大駕還内
清暑還宫闕露源秋氣分袞龍飛白日天馬駕紅雲麾
仗儀争觀簫韶奏總聞都人增喜色萬夀祝吾君
木尚書耆夀市居
黃髮尚書老廛居雜笑言市朝忘隠顯鐘鼓自晨昏聽
履多賓客縣車盛子孫西山時引睡北海日盈尊
和仲實韻
兩崕夾修澗亂石列千峰形勝可強國笑談能折衝貴
人常此過隱士不曾逢六月忽風雨凄涼如早冬
雲州
暑雨不時作山流處處狂牧羊沙草軟秣馬地椒香夜
宿營氊帳晨炊頓土房雲州今又過明日到灤陽
李陵臺
西照荒臺遠猶慙太史公君恩如水覆臣罪與天通汗
簡家聲墜降旛士氣空河梁他日别凄斷牧羊風
過青州呈丁幼度御史
一筆江湖上誰占執法星柔桑採還綠短髮薙纔青月
照歸心折風吹醉面醒清時盡忠孝不愧北山靈
純白齋類稿卷七
