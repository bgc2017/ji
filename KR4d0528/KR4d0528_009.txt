純白齋類稿卷九元胡助撰
七言律詩
送簡秋碧管句還孔林
孔廟摧頽久不修下僚銜命走神州浮雲叠武斯文晦
殘照林亭古木秋天歷聖人祠闕里太平元士贊皇猷
翬飛改觀光鄒魯金石鐫辭頌德優
和馬伯庸道宫夜坐
退食儀曹日影西玄都下榻似仙棲羽衣仙樂傾新曲
石鼎詩聮補舊題火軟丹房温坐毳酒消冰盌凍羹藜
道人静聽尚書履萬丈寒芒聚璧奎
和趙秉彝夜坐見寄
北風朝暮撼松欞詞客相過始啓扃汲井層冰敲碎玉
烹茶宿火撥殘星愁吟筆凍書難好僵卧氊寒夢易醒
無補明時嗟欲老此身如鶴瘦伶俜
次韻逯彦常遊江心寺
東甌山水勝他邦突兀胸竒向此降不使一塵生絶壑
長留孤塔峙中江月移松影横鮫室潮漬苔花上石幢
安得相逢共遊覽浩歌醉倒玉瓶雙
敬亭春雨樓為繼學廉使賦
嵐氣山光接太空詩樓新製擅江東官居憲府雲霄上
人在敬亭春雨中花木護寒隂漠漠琴書生潤晚濛濛
千年謝李風流遠一代聲名属我公
坐邀山色軒
高人拄笏澹忘形賓接千峰主敬亭排闥相看仙眼碧
欵門長對佛頭青雨来送爽鳴瑶瑟雲度飛隂卧玉瓶
獨攬光華成百詠能令李白醉魂醒
陪廉使遊昭山亭
宛陵春色有餘芳出郭清隂逸興長雲樹深藏金刹古
山花時拂繡衣香唐僧卓錫湧泉水裴相讀書留草堂
休日從容陪勝賞微吟淺陋不成章
送蘇伯修分院上都
詞臣扈蹕更遭逢共沐恩波喜氣濃下直錦袍淋馬酒
大酺氊帳割駝峰白河秋早旌旗合黑谷雲深劍佩重
想見翰林蘇應奉樂章進擬動天容
送李仲甫應奉祠西蜀
詔選祠臣太白豪西馳代祀豈云勞仙盤映日華峰峻
棧道緣雲劍閣高中肅祠庭陳玉幣前驅使節擁旌旄
還朝應為扶衰老卭竹過肩贈我操
送蘇伯修南臺御史
九重明達選英髦豸角峨峨展素操才學久居文館盛
聲名更入憲臺高風霜總避新騘馬冰雪相看古錦袍
建業青山真似洛咨詢歴覽遍江臯
送王君賓西臺御史
經世書成煥壁奎風清臺閣映金閨佇聞丹鳳鳴岐下
又見青驄到隴西漢苑故基春樹遠秦川平隰暮雲低
封章稍簡尋詩去好在唐人向上題
冬日書懷
天北雲容雪意稠東風何日上歸舟小兒鄉里當差發
老子京華尚滯留道義寧非一身貴功名總是百年愁
平生有志成迂闊堪笑還家已白頭
秋月寒潭
一輪桂魄挂長川百頃寒潭古岸邊水影淨涵天上月
月光清澈水中天洗空河漢秋無際冷射蛟龍夜不眠
收取釣絲歸去好三更冰雪滿漁船
送周伯温廣東僉事二首
詞林藝苑擅豪雄異數升遷出帝衷三載侍經環北極
一朝僉憲振南風身居柏府冰霜上思入梅坡玉雪中
未必羊城能久駐青春有詔趁歸鴻
過家綵服映朝紳忠孝純全益顯親秘殿結知聖天子
高堂喜動太夫人威行風采摇山嶽膽落奸貪泣鬼神
從此鵬摶知遠到他年勲業畫麒麟
王氏慶壽堂二首
舊隱蒼苔滿石田使君家世本潼川槐庭隂古多培德
荆樹花榮半學仙錦水天風黃鶴外綵衣春晝白雲邊
懸知慶夀堂中老細酌流霞不計年
風流江左故侯家逸興超塵豈有涯兩袖天香朝北極
一杯秋水誦南華舊藏竹簡參黃石新製莱衣翦碧霞
自古丹成由孝行銀潢八月試乘槎
太白樓
齊魯平原綠樹頭登臨遐覽憶風流鑑湖一曲知章宅
濟水千年太白樓宫錦酒酣飄逸氣金鑾月落照清愁
自從采石騎鯨去此地何人更唱酬
送袁慶遠潮州經歴
嶺海﨑嶇到揭陽民風吏治獨稱良學師趙子遊芹泮
廟祀韓公奠桂觴幕府移文鮫鰐静郡齋下榻荔蕉香
懸知畫諾今尤盛千仞岡頭見鳳凰
茶屋
武夷新採綠茸茸滿院春香日正融浮乳自烹幽谷水
輕烟時颺落花風醉欹紗帽扃雙戶静聽松濤起半空
喚醒玉川招陸羽共排閶闔訴詩窮
又詠
竹屋山房雅致幽惠泉建茗濯春愁紫門閉後俗客少
石鼎烹時道士留苦入肝腸疑骨鯁香回齒頬儘風流
北忩睡足供三碗不願人間萬戶侯
賀天師禱雪靈應
綠章夜奏曉雲同黃閣精誠已上通龍虎千年傳秘授
乾坤一雪顯玄功天花密散人心悅陽氣潛回物象豐
為報新春好消息也知喜色動三宫
賦喜白髮
舉世凝愁君獨喜白紛固與歲寒期陽春不化垂顚雪
清曉惟梳滿面絲朝士鬢邊多為國山人頭上半緣詩
今年我亦周花甲正好銜杯介夀眉
歸来漫題
矯矯冥鴻避網羅征途歲月易消磨故園安在黃花少
老友相看白髮多司馬壯心寧止是淵明歸興欲如何
兒孫繞膝豐年喜時醉新醪一浩歌
追和宋誠甫題蓬莱閣韻
長吟得句勝封侯况是蓬莱閣上遊萬壑飛流春雨足
千峰列筆曉雲收山藏史冊抽金匱帝召詞臣記玉樓
唯有留題在高處緇衣無復繼風流
夀吴宗師二首
孔李通家輔世長兩都来往幾星霜龍川曉護迎天仗
鳳闕春朝侍玉皇圖寫風雲千載會鋪張道德九霄光
玄門殊絶無今古夀櫟山中一瓣香
又詠
瑶池碩果蟠桃懸南極光中窺老仙眉夀七旬又一歲
至元再紀方五年鍊成丹火飛紫雪看盡白雲上青天
縹緲仙家日月永靈椿樹下錦溪邊
宿智者草堂呈輝公
京國歸来訪舊朋祗園樹下試閑行青松夾道石雲冷
紅葉滿山秋雨晴重到上方驚半世清談良夜欲三更
新碑琬琰傳江左師表禪規集大成
送王温夫宣城教授
束書襆被過江東師範宣城道最隆禮樂絃歌千里化
衣冠文物六朝風裴休綠野開禪苑謝眺青山繞泮宫
會見聲華騰憲府相思回首暮雲中
濟州阻水
梧葉初飄暑氣煩任城留滯過中原風雷又送他山雨
川瀆方增會水源天井千艘交纜繋斗門三峡怒濤翻
常時夏涸今憂漲危坐船窗看浪痕
括蒼道中
層巒霧氣午纔收蒼壁飛雲古木秋馮嶺危盤九天上
劉山勝絶萬峰頭結茅成屋依巖穴疊石為田繞㵎流
未必居人識幽趣長令行旅似清遊
送于夀道知婺源州
分符出守向星源竹馬郊迎二月春共仰高科推國士
獨持廉節化州民香凝燕寢黃堂静仗引熊軒皂盖新
朱子故鄉山水窟豈無遺逸白頭人
范文正公忠烈廟
萬石叢生泉一源太平香火獨長存西邊事業歸青史
先世英靈卧白雲義廪久肥吴下族孝祠遥省洛中墳
我来景仰懷忠烈幾度徘徊到夕曛
嘉樹軒
昔人種德百年期嘉樹深根閱盛時薿薿當軒蟠秀色
森森遶舍沐華滋閒階鶴下鳴隂遠空谷鶯来語晝遲
疇賦角弓勤頌美無忘封植有遐思
送上官来復祠嶽瀆名山
翩翩霞佩兩瞳青袖有天香筆有靈上應星辰馳使節
遠窮海嶽禮祠庭四方樂歲祈民福萬夀長春錫帝齡
閒暇題詩尋勝侣山隂重寫換鵝經
李氏遺經閣
乾淳殘刻護神靈華構峥嶸接鯉庭易代文明三建閣
承家業廣一遺經鄴侯舊讀垂籖白宅相新休照汗青
學自五峰傳統緒湖南章甫盛儀刑
寄陳玉林鍊師
羽衣道士識重瞳冠劍芒寒星斗胸赤壁月華驚夢鶴
蓬莱雲氣護飛龍新宫突兀三清殿故國蒼茫六代松
忽憶舊遊今白髮何期再聽蔣山鐘
和王君實員外廵山韻
元臣執政肅留都小隊廵山近甸初曉日旌旗穿水國
秋風劍佩入林居社公酒熟田間醉朝士詩成石上書
白髮史官遲外補此生猶負氣凌虛
送謝堯章
青冥無路志多違金谷冰山亦易非萬里天風雙鬢老
五湖秋水一帆歸東籬菊花古来好澤國鱸魚今正肥
羡子束書尋故隱長松巢上看雲飛
涿州先主廟
先主故鄉今涿郡我行其野慨英雄猶存古廟龍顔異
無復高桑葆羽同西蜀偏安付諸葛東吴遺恨失關公
漢家正統終然在千載神遊即沛豐
送蘇伯修淮東廉使
觀風使者輟朝紳張祖都門柳色新玉節光寒淮海月
瓊花香老繡衣春岷峨文獻傳家學山嶽威名廓吏塵
有美皇華臨遣意澄清一道悅吾民
甕天(為謝堯章作)
古甕空中納九州誰能從我事遨遊好謀莫作商人喜
知命長懷杞國憂百萬醯雞同旦暮大千野馬自春秋
何當造次發吾覆莊列驚猜讓一頭
高氏四景亭
冉冉年光鬢易星太行山色滿虚櫺野花流水春雲白
嘉木繁隂曉日青種菊閑官吟竹屋愛梅處士倚松亭
人生適興湏行樂萬事無過酒一瓶
雨竹山房
山房舊隱種琅玕靈雨鏘鳴古佩珊入戶清音閑自聽
映窗秀色靜相看翠摇濕濕琴絃慢玉立娟娟鶴羽寒
三世對牀書滿屋幾回吟罷獨凭欄
東平段千戶挽詩
太尉名家魯國英資兼文武識高明雲飛紫塞朝横槊
水落黃河夜渡兵四十九年如大夢百千萬劫悟無生
郎君惟肖能傳業何止遺芳在柳營
寄題留槎閣
龍泉爽氣干牛斗處士幽居意自閑高閣卧雲超物表
古槎流水寄人間尚疑星石千年在曾泛天河萬里還
不用成都重訪卜此生真遯好溪山
純白齋類稿卷九
