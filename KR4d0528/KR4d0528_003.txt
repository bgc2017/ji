純白齋類稿卷三元胡助撰
五言古體
黃樓懷古三首
我懷蘇子瞻昔年守彭城河决勢方横四面如海平晝
夜具畚鍤窒罅方墊傾斯民免為魚妥帖無震驚水退
安敢逸相方益經營曰土能勝水築樓以黃名至今受
其賜燕樂清風生君看子由賦千載有餘情
我懷蘇子由嘗宿逍遥堂中夜聽風雨對牀如故鄉平
生友于樂江海真難忘臨分出苦語愛篤情婉傷長公
不忍讀悽然攪中腸人豈無兄弟誰共千載光當時此
盤薄德星聚煌煌坐中老文學里人陳履常
我懷陳履常向来有斯人介然修苦節寧畏丞相嗔文
章提一律閣筆黃樓賓送遠曠官守不負知己恩正字
未温飽忍凍甘死貧彭城古形勝英雄昔成羣勲業亦
何有青史不滿嚬俯仰三嘆息浩浩黃河奔
分義田詩
昔我先君子好義希范公買田踰千畝廪族若萬鍾老
幼無凍餒衣冠樂時雍聲名鄉黨振碑碣文辭豐庶幾
合同姓風俗由兹隆立規具昭列繼志期無窮海波忽
清淺世運&KR1199;不同貪汙成一律教化焉能崇利私紛擾
擾賦役廹匆匆遂令吾族子操觚嘗瘠容嗟我生已晚
艱難適相逢甚欲圖永久獨立夫誰從挟私出千變屈
曲心如篷勢孤事愈謬力弱任匪充復此遇盲宰貪酷
肆彼凶質貸不遑給債負日以穹譬如河决横莫障狂
流東又似將顛木朽蠧内交攻後生靡從學子弟多頑
童勤勞復誰恤怨謗方忡忡矧能辨名分格暴惟卑恭
骨肉若讐旅愧恥填心胸縶我萬里足偃蹇棲雲松安
得除戶籍惠好思其終探丸議分畝肥瘦均上中計丁
謝廉遜悉力歸耕傭無已出下策有泚虧前功受田念
厥始起廢疇為雄業散稅仍在尚覺遺憂濃吏貲不滿
欲駕說欺盲聾綿延五紀過倏爾一朝空禍福塞翁馬
亡得楚人弓寧不念爾祖壊者非吾宗作詩志慚憤願
獻觀民風
寄柳道傳十首
柳子吾畏友夙昔攄遠志稽古超俗流潜心養浩氣翔
集得時中師資致身貴碌碌嗟不才釣竿老清渭
太學得名師光燄騰冀北晨入誨諸生諒非謀飽食聲
華映朝紳文字垂金石永懷勞夢寐安得生羽翼
憶昨都門别斗柄六移春還家如坐井俯首混俗塵溝
壑憂不免無乃甘賤貧時時登隴畝悵望玉堂人
雲仍魯柳下大雅君獨賢温粹懷美璞聖道知有傳曳
裾冠東閣歲當官九遷寧念寒郊否相望隔遥天
殘暑忽已退秋風入庭樹有客北首轅因之寓尺素廣
厦談道餘霧忩灑新句幾度雁南来如何無一字
京師聚時彦才美君疇雙文章持憲律夙昔受我降毫
端挟風雨快意驅濤江固宜煥王度衣錦榮鄊邦
博士職訓詁歌誦宣王風周南方願學老我浙水東切
磋無益友頑鈍命之窮用儒臻至治耕釣萬山中
耿耿抱空懷蒼顔非昔日雲泥異升沉歲月驚飄忽學
省始登進斯文何炳蔚要當配韓公經濟由此出
舊遊憶京國故人多要路金石心不移推轂寧幾遇讀
書窗戶凉朱墨研秋露何期共言笑復恐逼衰暮
文明近日月清夢時見君豈無薦士術顧我耳不聞野
性在丘壑麋鹿真同羣道遠何所寄不堪持白雲
送永康縣尹范成父
縣宰登庸式化行若郵傳近民在平易尚德還古先花
溪范令尹善政居八年庭空長秋草野闢摇春烟黔首
自安業窮山何晏然鄰封亦欣慕願借無由緣能名属
久任活民旱租蠲代間曾幾見昔人美難專吾宗老文
學秉筆不苟賢侯去方顯達遺愛青瑶鐫
題熊仲岳鍊師雲巢
仙人好樓居故以雲為巢雲行無定止其巢亦飄颻山
中不肯住天上參翔翺從龍氣絪緼潤澤青林臯終然
載笙鶴歸去嘗蟠桃
孝思堂
純孝心永慕作堂以思親莱衣在箧笥手澤時自陳哀
哉蓼莪篇一誦一沾巾纂纂庭前棗沉沉水下鱗長號
攀松柏瞻彼原草春
喜雨
熱極勢將往属兹近秋期火雲一以洗風雨来如馳人
心豈不慰萬物皆熙熙連朝成霮䨴清坐簷花垂窺我
園中𬞞青青秀如芝盛衰有常理貧病何足悲閉門處
窮巷寧憂天下饑新凉入忩戶聊復吟吾詩
饑嘆
靖節饑来時扣門或求食顔公拙生事乞米形翰墨古
人貴真率所向無慚色叔世尚矯偽孰謂微生直我今
坐旅貧官寒不暖席冬去燕之南春向薊之北及此米
如珠囊空無可糴併日營一炊微俸久未得詎敢求諸
人愧乏古之德僮僕生怨尤忍飢長太息思昔同僚友
飛騰多赫奕寧顧涸轍鱗西江水慵激間有知心者虚
談諒何益
送復上人歸越
上人越中舊夙昔參黃梅諸方證有道一念踰五臺幾
回到京國說法金鑾開邂逅聽談辯從容笑追陪雲山
曉飛錫月波夜浮杯去来本無迹俗子徒驚猜物我俱
幻化乾坤聚飛埃摩泥照濁水真性何遼哉却懷舊所
棲千峯碧崔嵬歸見韓處士無言坐莓苔
賦𤏡道送蕭存道元帥
漢武開僰道雲南此初程遥遥蜀山碧湛湛瀘水清緬
懷諸葛公深入揚威靈嗟彼古戎俗秉彛均性情世皇
闢土宇六詔通上京邇来或梗化凱獻旋復平有美述
律侯將業文武并論功擢元帥增秩萬里榮威德夙所
著僰人道邊迎益務懷遠略永言垂令名
嚴氏高遠堂
釣臺嚴先生濯足桐江流客星動光采一竿老羊裘高
節世所仰以氏名其州賢者必有後不在公與侯雲仍
歴千載隱居擅林丘築堂志高遠祖風益以修登覽物
色佳白雲為我留羣岫列蒼蒼逝波去悠悠借問雲臺
裔幾家能在不客来勿笑語恐驚沙上鷗
題危太樸雲林隱居圖
窈窕雲林麓青峰三十六飛鳥度南澗流泉出空谷柴
扉守猿鶴苔徑入花竹草堂讀書處中有人如玉神閒
自蕭散山静更幽獨盤薄意不盡長歌招隱曲
皆山樓
高居結重屋四面皆青山秀色滿虚楹爽氣浮危欄讀
書静相對不厭終日觀大峰似君子小巒如侍鬟羣岫
見頭角起伏猶龍鸞朝暮呈百態空霏碧忩寒夜猿呌
寂寂春鳥鳴關關連岡紫芝老幾樹松花殘撫卷或休
息曲肱聽潺湲明月来席上白雲宿簷端勝處惟自得
世塵那可干長歌招隱曲窮年以盤桓
柏友亭
新樹庭前柏中含千歲姿蒼蒼春不榮落落冬乃竒吾
聞蜀相廟上有青銅枝君應得其種故能植於斯敬之
若畏友諸葛真吾師
中秋月下小酌
中秋好明月萬里天無雲爭看白玉盤清光滿乾坤京
華有獨客對之酒一樽今月即古月今人非古人百年
幾廻見但悲華髮新我雖不解飲小酌意自真舉杯吸
風露肝膽成冰輪出語驚流俗一洗萬古塵
宿定興有感
清晨發保定風雨何凄凄亭午到白塔晴曦曬秋泥一
飯更馬去擇地穿荒蹊據鞍時傲兀坡坂高復低前宿
定興館解装日云西昔過踰一紀悵然尋舊題世途諒
多險人事那能齊老我此行畢歸與北山棲
春闈對讀夜坐諸公
南宫試多士作噩歲在酉積雪勝冬寒時維仲春首京
甸供給繁儀曹文物阜燈火夜堂深至公鑒妍醜朱衣
頭暗點天門榜懸久主司有歐陽頗識二蘇不峩峩雙
豸冠執法揮星斗簾外多英俊顧余獨衰朽斯文安敢
與所思在官守寧知當此職再見十年後風簾官燭短
朗誦不停口吻燥沃雲腴眼花却醇酎疲倦閒少休連
牀對佳友得賢致平治化俗歸仁厚上林春色濃麟鳳
見郊藪明朝開鎻院騎馬看花柳
䟦實彦卿鹽憲四詠軒
紅藥春風
霞影翻階砌紅芳表餘春向来直蘭省持贈思美人綵
筆發孤詠和風散醲熏宛然調鼎姿歲晏承華勛
蒼松皓月
明月出東城先照蒼松頂冰雪入懷抱軒窗散清影老
龍吟瑟瑟驪珠光炯炯奈此良夜何徘徊衣袂冷
怪石博雲
巖巗太古色岌岌神嶽状雲靄觸其膚勢凌霄漢上千
年軋蘚文篆籀若可訪注目敬拜之實維丈人行
綠筠擎雪
瓊英濕翠袖珠璣綴琅玕飄颻落飛屑雜佩鳴珊珊此
君有高節正爾逢歲寒玉音清人耳朝朝報平安
賦青門送李侍御惟中
繡衣謫仙人再見西入秦春日長安道驅車過青門觀
風省民俗慨然一咨詢東陵久岑寂瓜地起寒雲故侯
尚安在惟有令名存
溪橋行客圖
招提屛塵跡窈窕蒼山根樛木覆寒澗小橋通遠村泉
石多古意幽期誰與論野老抱琴去知不造王門
天師墨竹木石
清心無塵雜仙意獨已妙娟娟歲寒姿兀兀貞静貌不
負山中期永諧世外好靈禽何處来日有佳音報
池臺春色
春到人間世青紅紛可喜誰知化工妙乃寓毫素裏花
柳始妍媚池臺更清美膝上綠綺琴洗心弹流水
堪老園為汪叔志作
先生江左望實惟龍溪後壯歲掇高科大名聞宇宙從
容佐州府善政在人口屢空吴郡獄一麾出兖守衣冠
化魯儒文獻徵曲阜前史允宜修汗青書大手平生春
秋學正色班馬右清白揚祖風筆削垂不朽仕宦三十
載榮華亦何有歸来負郭居種樹樊吾囿但令粗有養
寧計生理厚世事老不堪園亭堪老叟鳩杖一幅巾隨
意看花柳臨流或舒嘯孫子導前走秋風擷晚菘春雨
剪新韭宛宛雙溪水釀之可為酒翩翩敬亭雲招之可
為友飲酒對雲山先生壽同久
純白齋類稿卷三
