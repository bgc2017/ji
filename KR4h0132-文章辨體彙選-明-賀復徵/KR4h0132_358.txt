文章辨體彙選卷三百五十八
明賀復徵編
序七十八
永明道蹟序(明陶望齡)
衆生之情處處執著菩薩教化處處破除辟之嬰兒疾
病為乳所傷良醫審證止乳與藥疾則旋已又病久困
為藥所傷智人知之遣醫罷藥患亦隨愈然不妨乳有
哺養之益藥有療治之功止乳是權而槩奪則餒死者
必相藉矣遣醫是暫而例遣則沈痼者必無幸矣三乘
對治者療煩惱之妙藥也衆善齊臻者養法身之乳湩
也滯之則礙正知見故菩提達摩而降皆絶言思以遣
之廢之則乖圓融門故永明大師嗣興渾理事而以身
范焉大師法眼之嫡孫韶師之真子妙契單傳親蒙記
莂然禪宗不立文字而師樂說無礙百卷河懸禪宗呵
斥坐禪而師跏趺九旬鷃巢衣裓禪宗指決唯心無他
淨土而師經行持念角虎示人禪宗但貴眼正不貴行
履而師萬善同歸勤行百八所以抑虛濫示之隄防
導因心趣於極果真金出冶盛作莊嚴大海吞流不辭
涓滴真祖位大成之聖法王金輪之尊者也大師示寂
後塔於大慈山院曰壽寧圯廢湮滅址歸俗士淨慈僧
壑公者夙懷遺蹟號慕詢求於蓁莽中竟得舍利緇白
瞻禮如重霾餘慧日再見僉謀於法堂之背建窣堵波
用嚴供養併彙緝遺事唯以圖讃目曰永明道蹟傳布
四衆於戲洪波白浪靈骨具存潭北湘南塔樣無改育
王七寶古佛一錐欲識永明者於未添香前共著眼看
祩宏先生戒殺文序(湯顯祖)
春秋介葛聞牛鳴知悲其子三犧矣賓孟嘆雄鷄自斷
其羽悲而疑之后予從太常視一犧齒長矣常先祭數
日涕下不食引之不行數以免後乃數人負之至庖門
竟自喑嗚躑躅死不成為犧何其信也夫以禮死而痛
若是況乎以食折財竟者乎夫太古食鮮如豺獺相祭
已亂矣中古粒食而不絶鮮至蜂蟬螘子亦為聖人所
食豈不痛哉此亦聖人生長東土習味内恕不能為之
斷矣末流至使肉食君子肥不可動昏不可靈又使貧
士流涎餂啖其側此非膏脂之累乃聖人不制之過也
幸有西方神人因機止殺有如萬一禽魚復安横目之
心淨矣至云無始以來逓代相食取報人無信焉徵于
余郡南青雲鄉有獵翠少年乃為一美人死後美人死
時有大翠鳥如鷰出戶飛余先祖伯清聞之嘆曰心精
則化寧循其瑞翠精干怨猶能報人況靈于翠者乎遂
素食草履常步耦耕斷内人珠翠飾恐犯為人所化牛
馬蛤翠也今何可得乎善哉祩宏先生為諸蟲流涕鴻
臚孫君又為精信廣流傳焉粒為癰疽勒方度殺業也
成唯識論俗詮序(黃汝亨)
原夫識者心之光也日月之光自明以流神慧之識繇
心而現識分為九心則唯一天親授之無著即識付心無
著暢于彌勒因心開識頌宣論衍成立無殊相現性摹
虚空非假故不知萬法惟識法等執筌不知三界惟心
識同逐影識淆則匪論不彰論晦而匪詮不識末俗與
法以俱沈上智併識而俱墮此法師昱公俗詮之所以
作也乃知心光分於衆識如寶燭之出明諸識闡于羣
論如通衢之然燭而真論剖于俗詮又如秉燭之徹衢
護法之證天親慈恩之朗玄鑑昱師之續慈恩可謂並
融一宗頓超三界鈞天合響海水一味又何差殊覩乎
故知永明宗鏡攝性相以雙圓彌勒闡宗依一真而摹
相善乎無著之語其弟天親曰汝昔用舌善巧毁謗大
乘還用此舌善巧讃嘆大乘故知讃歎等于毀謗善巧
亦為空華假令心空識空則三十為綴識滅論滅即九
大焉依說性如滓太清指相愈添蛇足心行圓成言詮
何有昱師密意神而明之信哉存乎其人矣
寶藏論序(黃汝亨)
慨夫塵世緣深真如義晦故仲尼太息于逝水莊周妙
契于藏山不有有力之負誰窺無價之珍知者不言而
玄海茫如言者不知而浮波紛若遂使沈珠㒺象持璧
虚歸是佛所憐非僧不渡粤惟長安釋肇宏宣不二法
門曰空曰有兩際非真實有真空愚智同觀故廣照品
第一外依假合内緣妄顯離脱諸纏微了一義故離微
品第二湼槃無礙自性虚通一念起迷本際永隔故本
際品第三列三品以諦觀攝一宗而互規微文參伍散
花雨于諸天妙旨昭融廓陰沈于大地恍入維摩室藏
無可藏如遇波斯王寶得其寶允列森羅之府洵通秘
密之關者矣保叔塔僧通本每勤苦行獨抱靈心絫創
勝因作浮生之津筏微窺大乘持寶藏之筌蹄捨等布
金刻非災木斯亦負之夜半比于日新者也嗚呼書非
言表言豈意宗參之則披沙得金執之則刓石非玉有
如詭辨詎曰神明欲證如來之因勿墮綺語之障可耳
為僧募白衣大士像序(艾南英)
予至武陵寓大善僧舍主僧覺初方募建白衣大士像
為衆生祈胤嗣者致禱祝焉而属予弁其端簡予前後
為僧徒作諸佛募緣碑記之文以數十計而大士居其
半大士聞修空覺之旨予不能舉以示人強人以不知
而僅舉其感應靈異之迹若現聲於唐太宗之食鷄子
現像於唐文宗之食蛤蜊者以告四方之人而未嘗及
白衣大士使世之無子而求有子求有子而又求福德
智慧之子者無所緣而動而又未嘗發明其的然之理
合於吾聖賢者則吾於大士之文尚有所闕方思補其
未備而不能不動念於覺初之請也雖然僧伽靈異之
迹其他固不可思議至於無子而予人以子予人以子
而又予以福德智慧之子則吾嘗竊疑之以彼其道既
已棄妻子婚宦不事則宜一切以其法繩天下顧不獨
不以其法繩人而且為衆生遂子姓之樂況嗣續之事
起於男女牝牡之欲此宜清淨寂滅者所視為穢濁鄙
褻而彼且默相其間何為者則常槩疑之以為稗談所
載傳聞所述凡無子而有子指為大士者一切皆偽而
予一二友人則又確為明徵如極峯熊君雲將李君兩
君皆今世偉人其言應不妄極峰未舉子時奉白衣觀
音唯謹一夕夢大士乘流至其家次日遊河壖見羣兒
澡浴水濱有浮茭聚流而下羣兒取茭去其覆因大呼
曰得一菩薩矣取視之白衣像也像高尺餘木理堅重
與茭並浮又與夢符因建庵以覆之自是連舉三丈夫
子事詳極峰所自為記雲將李君者大司馬克齋公之
孫中丞見羅先生之從子也其室人以不宜子奉持白
衣經一夕夢大士送子指其旁一妾授之雲將家多姬
媵他有所寵愛其室人欲私試之秘其夢不以語雲將
既而有娠則大士夢中所授者也兩君皆今世偉人不
為綺語以惑衆而予又得之兩君親授非若稗談傳聞
之謬所以大士靈異之迹合之大士所為棄妻子婚宦
清淨寂滅之教而有所不得蓋常思之西方之所謂僧
伽即吾國中之所謂聖賢也夫天下豈有情外之聖賢
哉無子而求有子有子而求福德智慧之子此大聖大
賢與衆庸之所同若無子而不必有子有子而不必其
為良子此其人必禽獸虺蛇其心而後可且不獨此也
自天子公侯卿大夫士庶各守其業而後天下治天子
有賢子以守其天下諸侯有賢子以守其國卿大夫士
庶有賢子以守其家農工商賈有賢子以世其高曾之
事則雖禮樂刑政三代所恃以為治者皆可懸而不用
使天子諸侯卿大夫士庶無子以守其天下國家即有
子而皆昏庸暴虐奸鄙樂禍之人則天下之亂且從兹
而起殺奪争鬭之惨有不可勝言者豈復有世道哉嗚
呼使人人皆有賢子則夏商之後無桀紂周之後無幽
厲天下不改而為春秋戰國生民之免於塗炭者其福
德可勝量乎彼以丹朱商均為子者幸而其時有聖人
焉可以托天下又幸而其時去古未遠可以破世及之
例而付之天下不然吾見二聖人者蹙蹙皇皇亦安能
怡然於升遐殂落之日以功名終哉然則大士之寂滅
清淨而不廢人道之感者亦以綱維世道而已矣抑是
說也不始於僧伽月令之記曰玄鳥至至之日以太牢
祀於高禖而史記世家亦有禱尼山而生夫子之說至
於姜嫄簡狄感生靈異雖大儒不以為非當是時佛之
說未行於中國也秦漢以來三代之典既廢無復有玄
鳥高禖山川禱祀之禮而佛老之書徧天下則此以誠
感彼以誠應亦事勢之必然何足怪哉故予既舉大士
靈異之迹得之親授者以告人而又舉其合吾聖賢之
道者如此覺初持吾說以募武陵當有踴躍捐施而為
之先者矣雖然大士以三十二應遍諸國土則夫無子
而予人以子予人以子而并予人以福德智慧之子者
特其毫末予於他文固已論之詳矣
文章辨體彙選卷三百五十八
