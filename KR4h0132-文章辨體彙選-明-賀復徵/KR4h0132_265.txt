文章辨體彙選卷二百六十五
明賀復徵編
尺牘七
答吴堯山(明張居正)
吴子感公相知之素故為公不平然不思渠昔因僕而
後見知於公今若此所謂食其粒而棄其本者矣僕平
生所厚士大夫甚多見背者亦不少然終不以是而易
其好賢之心即今日内獄之事可以觀矣二十年前曾
有一弘願願以其身為蓐薦使人寝處其上溲溺之垢
穢之吾無間焉此亦吴子所知有欲割取吾耳鼻我亦
歡喜施與況詆毁而已乎願公勉慰之相見非遠諸容
面悉
與閩中巡撫劉凝齋(張居正)
閩中數年無警當事者務沽節省虚民以致緩急無措
誤事非小公所請者已屬該部一一覆行俞帥老奸志
意已隳難以復用非新壯將軍不能辦此胡君舊在閩
中頗著戰功銳於功名惟公結以誠信激以忠義必能
有所建立也用兵機宜難以遥度甌嶺以東一付於公
答延鎮巡撫張太石(張居正)
頃面奏主上延鎮所修邊工與常不同公杖履跋涉身
親督工故特遣兵部司屬往勘冀獲實也主上睿明事
事覈實振舉邊事之機實在於此
答兩廣殷石汀(張居正)
鯨鯢盡戮地方敉寧公之功可能也驅見在之兵當率
然之變在自戰之地禦必死之賊兵不别調役不淹時
而全師奏捷其功不可能也廕賚之典尚未足酬簡在
帝心大畀有日
答邊鎮巡撫(張居正)
北藩既敗於西復挫於東自此以後奉約束當益謹邊
患可少紓矣但在我猶當堅守恩信益務以德懷之蓋
在彼雖弱既已附屬猶足為我外藩若使塞外瓦剌得
志非中國之利也其所定約法至為簡當彼即不果西
行亦可循而勿改今邊鎮所急惟在廣積貯興屯利畜
壮勇休士力以待他日之變其他皆虚文耳惟公加意
焉
答江西巡撫王又池(張居正)
捕盜就擒足消地方隠禍石僉憲昔守寧州屢獲巨盜
故即畀以該道之重今其效乃爾天下之事豈不在用
人哉泰和盜發于公未任之前今愆期未獲似亦用非
其任耳
吴悟齋(王錫爵)
世人之忌名與臺下之逃名類有物兩成之不可知也
抑僕又聞逃名之名忌者愈衆
林呆秀才(王錫爵)
大抵時文至嘉隆之間為極盛雖風尚殊軌其以射策
取名一稟於氣氣者受于冥冥不可為也不可言也然
機牙在得失之際足下試揣之胸中能老至不憂否能
人不知不悔否能獨弦哀歌不落莫否有一於此皆足
折傷壮夫之氣故思將抽而若斷詞欲前而且却不得
不出於脂韋軟熟以幸無敗而不知騏驥之敝策不如
&KR0034;駕之得路也僕志力已衰喜足下尚未涉世三月聚
糧千里不難至因為效其所聞如此
顧膺寰(王錫爵)
大教中所云愚之一字朝事用著山林用著如公妙齡
高譽能盡剷機鋒齦齶而守之以愚何事不可為不肖
若早聞道於漢隂愚叟之門當亦無近者之紛紛矣
李及泉(王錫爵)
此時政府言路大動之後各宜稍鎮以安静凡事有餘
快必有餘憂壮陽之下一隂潛起亦不可不早計也
趙定宇(王錫爵)
吾兄數年静養當自知酌量于二者之間凡事遇發舒
處慎毋忘霜降水落時什九在心什一在口則豪傑而
聖賢矣天下無全人而君子尚亦欲有待而為兄責之
毋甚苛操之毋甚急即有意見不妨屏人苦心諭之去
泰去甚可也
張念華御史(王錫爵)
世事奕棋非占次所宜及但願廟堂乘此更新之會痛
加意民生吏治一番以事權盡付之九卿公論盡付之
臺諫則唐虞之理不難致也向主國論凡痴小人不能
害天下而徹小人方能害天下今之所去比比皆小人
而痴者若朝秦暮楚之優倡易姓變名之賤隸與輿金
輦玉之大豪未見拔去病根杞人憂天方自此始公以
為何如
余同麓相公(王錫爵)
主上親決事臺省争進言據宋儒之論意甚美然所論
決事者非決之禁中而決之宰相造膝時也所謂進言
者不搏死虎而搏活虎不争小失而事大體也安危之
機間不容髮
張崌崍總督(王錫爵)
别劄示及内外憂端皆不肖與琅琊兄弟日夜腐心者
首鐺歛迹避權於彼計為是却外廷不得其力江陵生
而伊周歿而莽操翁試謂人臣而承望相指與傅會上
怒者其有辨乎否也老成諸公未調停事體而先追頌
功德此又似同浴譏裸裎天下事難得適中如此
徐彭二太學(王錫爵)
今兩兄相見無他言當勸舍弟于養身中兼外身小兒
於屏事中兼練事若父兄之成敗利鈍總不必挂心也
梅鶴洲總督(王錫爵)
外示師中同氣推刅自來邊事之衰未有不起于内擾
者漢之呼韓唐之頡利是也苐今日塞内飢窘非漢唐
全盛之時幸執事者小喜益戒可矣
周二魯(王錫爵)
翰至前一節則國家大計正觸同然而後一節為不肖
謀出處以為愛之則愛之而不欲其生使人何敢求愛
以為責之則責之而不量其力使人何所受責嗟乎政
府之地使精神化而為作用作用又化而為口舌豈不
可憂可愧之甚哉
王麟泉操臺(王錫爵)
捧教不勝驚惋海剛翁天下竒男子汲長孺元魯山之
流有傳其衰蹇倦遊状者僕謹對曰如此公不必歸不
必不歸故衣一篋饑僕數人在在皆逆旅息息皆嬰兒
也可憐哉遇知之晩而天復忌之今一木戢形烝嘗無
主而廟堂徒借地下以風地上恐深山大澤間畢竟有
舞鰍鱔而號狐狸者臺下代陳一疏高義薄雲覽之亦
淫淫涕下矣
鄧定宇(王錫爵)
兒子衡叨雋不佞隂識此兒情恬太甚恐終非爵禄器
將來使受學兄門則農山言志汾河鼓瑟或可與共之
耳
葉龍潭總督(王錫爵)
頃貴陽借重則不佞間語所知如門下磊落之才寧緩
而為之擇地毋急而為之擇官蓋至今日鄙言始騐然
千盤鳥道萬里狼烟以累賢者勞于奔命則生幸毋任
怨敢任德乎
李養愚(王錫爵)
方今之世下官攻上官以為名上官媚下官以為厚鄉
宦脅有司以為威有司又脅鄉宦以為巧真極亂世界
吾臺不幸而處此且歸之數耳
陳五岳(王錫爵)
捧教憮然今之從政者真如著敝絮行荆棘中權臣重
臣兩無所處然門下徒知人情借權以齮重之可憂而
不知重者之未必重也方今主斷尚獨朝論尚衆一柄
而左右掣一鐺而水火争循而行之雖伊周復起欲下
鹽梅甚難無論不肖五日京兆矣
黃毅菴(王錫爵)
大抵人情一有物于胸中則九域之外千歲以往無不
可羅織為案今日之事且安知不有見牛喘而追勘丙
吉者吾丈莫漫以君子之心遂作世人咋舌想司馬公
所謂要之死日是非乃定聊以此奉慰并自慰耳
沈蛟門(王錫爵)
中使雖四出然變亂數起主上决有輪臺追悔時我翁
喫緊知人使中外吏不走賣官一途庶幾政亂官清尚
可救得一半疲癃所見不過如此
蕭玄圃(王錫爵)
主上真神明其嚮倚老成往往外疎冷而中膠漆若老
兄一旦得地當痛掃名根一以精誠感格為本太平可
朞月望也
與吕甥玉繩論詩文書(孫鑛)
嘗妄謂商以前止尚書上卷二十餘篇此先秦也渾而
雅周易周書周儀禮其周之舊乎奥而則戴記老子春
秋經管子三傳國語美哉周之盛也其若此文文而巧
新而無窮皆西京也莊列策騷其周之東乎竒而肆韓
公子文信侯其周之衰乎峭而辨皆東京也若以近代
方之經為韓莊騷為柳馬班則永叔子瞻耳今擬欲祖
篇法於尚書間及章字句祖章法於戴記老子三傳國
語間篇字句祖意字於易周禮春秋經間章句不獲已
乃两之以莊策其縱而馳也乃任途於韓吕最後而陸
沈於馬班然亦慎言其餘矣
其二
詩止建安以前雖若未盡然三百篇及古歌辭竒變固
其十五唐歌行五七言長篇新變聲雖足喜要之非誦
唐詩所搆待吐語逼曹劉時然後博及未暮也李杜二
家是宋詩之魔尤當姑舍如近日文體俱沿韓柳顧不
枕籍於二集此可知其觧矣
其三
世人皆談漢文唐詩王元美亦自謂詩知大歴以前文
知西京而上愚今更欲進之古詩則建安以前文則七
雄而上文則以易書周禮禮記三春秋論語為主兩之
語策參之老莊管詩則三百篇為主兼之楚騷風雅廣
逸漢魏詩乘一意精詣大約已定志今以告吾甥共臻
斯路如何更得二三同志鞭弭櫜鞬以相周旋更大善
自前所列書外可一切置勿觀即此一笈篇帙亦儘富
次第進以娱目儘不厭也
其四
偶因汪司馬墳雅之說妄品古籍竊以為易詩書此乃
三墳周禮禮記春秋三傳此乃五典儀禮管老列莊國
語策騷此之謂八索荀韓孫吕淮南史記漢書文選詩
紀此之謂九丘學文者讀此足矣即不讀穆天子傳等
不記祈招之詩無傷也
其五
所云五車一笈若待刪削始出恐汗青無日愚意但取
十三經註益之以汲冢周書史則國語國策史記漢書
子則老列莊荀管韓孫吕佛氏則取圓覺楞嚴維摩騷
則楚辭詩則詩紀無已則更加之文選或再附以十二
家李杜此則可為五車一笈餘皆可不觀矣
其六
若立程愚以為文一家則易書三傳周禮禮記語孟語
策老莊管韓至史記止詩一家則詩騷古逸漢魏詩紀
選詩至杜集止皆一年一周必不可缺其餘則程外及
之或即更立程外程免致泛濫尤為善計也作與讀互為
進益作亦須立程每月文則三二篇詩則十首且多作
五言七言姑緩今人詩不如古者正坐競務七言耳
其七
寄來書程大約即曩所欲精心十餘種天下佳書原無
多許但所限書似尚覺多恐力不能徧即徧亦恐屬涉
獵禪家丹家書於文章家不甚切即欲觀只楞嚴維摩
圓覺三種足矣其餘愚不能知要之豈能過荀韓管吕
若取以博竒醒目謂勝於說海玉露諸書固善然却不
必限之程内也語孟精奥語更奥而竒若洗眼静坐以
觀妙處自見人但以其大熟忽略之耳雜看最宜戒即
欲有所游息以娱心目亦不出前程中數書可也史記
可與杜詩同看漢書可與李詩同看
其八
戒雜看看必動筆如此不惟心細所深得且異日足有
所考也聞之昔人有云再看時别換一色筆如此亦自
一法愚近看書覺比往日有得但苦無相商確者
其九
詩可以興其道最近人而亦可以斷續為之與宦情不
礙然須深沉求之乃覺有味今且將三百篇及風雅廣
逸及詩乘置簏中碎摘其佳句信手錄一帙日諷詠之
自能令詩思勃勃此事須求自得不必逐時好又須覓
不經人道語然亦不可強索情神合自有入妙處得一
首合作便足引滿自慶勝作影套子語百首也
其十
詩宜自選入然不得唐調終不響若立意高古如徐昌
穀則不唐可矣近來吟者拾于鱗殘芳多以巧對相屬
殊不佳要須脱此乃可耳此事甚淵微日玩味則自得
還從選入為高也
其十一
厭濟南亦是邇來輕俊常態勿得妄認為竒詩道自有
正路不必為優孟之抵掌亦不必為伊川之好色也欲
脱濟南不若求之王孟常建為得
其十二
弇州文玩數過真切於舉業初謂此公文失之率易今
似不然大抵此公才是如此能急而不能緩能竒而不
能正能佻而不能莊足鼓舞後生而不能追縦古先也
其十三
立已固貴文尤須敦行文而輕浮者難與親䁥然良友
自不可少才不必果高但得勤學有識可實心商確者
即其人矣
與張肖甫司馬(屠隆)
連朝凍雲垂垂都城雪花如手含香之署凄然懷冰矣
日與二三同心擁榾柮煨蹲鴟而啖之有少黃米酒佐
名理差遣寂寥一出門騎馬衝泥手皸膚折馬毛蝟縮
僕夫凍且欲僵朔風有權濁酒無力此時念明公正在
邊徼人煙蕭疎積雪大許寒氣當十倍於都城胡馬一
鳴鐵衣不解繡旗夜捲笳吹亂發按壘行營想見凄絶
帳中取琥珀大椀侍兒進羊羔酒而聽歌者歌出塞入
塞之曲朝提猛士夜接詞人雖凄其亦大雄豪有致哉
不知幕下頗有差足當明公鼓吹如昔陳琳孟嘉其人
者不此時恨小子不得奉么麽六尺而侍明公牀頭捉
刀之旁國家倚明公如長城驅明公如勞薪亦以雄略
不世出此莊生所以有櫟社之嗟也
與陸君策(屠隆)
往與足下醉西冷橋上醉我家東湖醉虎丘醉峯泖為
日亦久為歡亦暢乃别來終抱耿耿何耶再别吴王試
劍石下與大帝陵口之别微覺不同陵口之别握手踟
蹰數視日影河梁之義足為千秋凄涼姑蘇之别追隨
竟日撒手即行差近草草然僕以為草草之别深于踟
蹰何也畏别也所畏者别小遲則生情生恨益不可任
故忍而斷之一麾輒往然而别後之恨又何可言
在京與友人(屠隆)
燕市帶面衣騎黃馬風起飛塵滿衢陌歸來下馬兩鼻
孔黑如煙突人馬屎和沙土雨過淖濘沒鞍膝百姓競
策蹇驢與官人肩相摩大官傳呼來則疾竄避委巷不
及狂奔盡氣流汗至踵此中況味如此遥想江村夕陽
漁舟投浦返照入林沙明如雪花下曬網罟酒家白板
青帘掩映垂柳老翁挈魚提甕出柴門此時偕三五良
朋散步沙上絶勝長安騎馬衝泥也
歸田與友人(屠隆)
一出大明門與長安隔世夜卧絶不作華清馬蹄夢家
有采芝堂堂後有楼三間雜植小竹樹卧房厨竈都在
竹間枕上常聽啼鳥聲宅西古桂二章百數十年物秋
來花發香滿庭中隙地鑿小池栽紅白蓮傍池桃樹數
株三月紅錦映水如阿房迷樓萬美人盡臨粧鏡又有
芙蓉蓼花令秋意瑟更喜貧甚道民景態清冷都無吴
越間士大夫家華豔氣
答沈茂仁(馮夢禎)
己悉足下相為状弟信浩蕩如野鷗鳥亦烏能忘知己
之感耶要之此事不必詳求徒溷人耳方蠟天目遊屐
不暇作多語所欲語亦了
答王逸季(溤夢楨)
去冬滸墅鷁首立語而别不能一吐衷情毘陵晤長公
幸奉數字見勉因事建明愛人以德良感厚意擁青氊
以來忽忽春暮不知何日報足下耳頃得手書并仲季
經義新刻二帙君家兄弟妙有才情所謂伏龍鳳雛二
人得一可以縱横天下乃萃於一門又為二王先生子
令人嘆羨不已但此道雖一技其分量亦自無窮初住
菩薩能斷一品無明現身百物世界八相成道小果人
天視之有頂禮讃嘆而已豈知其向去尚有四十一品
無明未斷乎足下經義如快馬斫陣所向披靡此道中
飛將軍也一旦遇運籌幃幄決勝千里者能無屈膝不
恃愛及此惟盡撥外緣齋心槁形以進之僕此言不但
千里鵝毛也
答李生憲可(馮夢禎)
獻歲雨雪談藝諸生多休沐未至又不能出遊日坐竹
窗焚香瀹茗擁萬卷為樂古人所謂不減南面百城真
不虚也此日得生書問訊寂寥良以自慰生才致吾所
欽悦東海之鵾終當化而為鵬擊水搏風直上九萬里
在俛仰間耳幸勉之向所授楞嚴幸不忘却百衲絮裘
似無功於長夏豈無冰厚雪飛時一笑
與包道濟(馮夢禎)
佳作附歸初見首作遂以衆人意足下故久置篋中昨
夕清舊逋遂得卒業不覺失驚兩和氏相見猶然若此
況荆王乎何怪兩刖足也須新作乞付老蒼頭
與李道甫(湯顯祖)
知仙舟今日客滿明當一出夫用人者主人之才為人
用者必非主人也長者常能誘人誘於人者必少年兒
也難動者精竒易動者必蚩蚩之民也目中誰當語此
别沈太僕(湯顯祖)
明公渡江急不得見不知明公更得渡江否虎以躁虧
龍以静全花以上披根以下存名不可以多取行不可
以纍危虚以居之可以待時
答吕玉繩(湯顯祖)
承問弟去春稍有意嘉隆事誠有之忽一竒僧唾弟曰
嚴徐高張陳死人也以筆綴之如以帚聚塵不如因任
人間自有作者弟感其言不復厝意趙宋事無不可理
近芟之紀傳而止志無可如何也
答馮永安(湯顯祖)
天之生才多少遂亦有以置之弟才少官之易而安兄
才多官之難而危東吴不已徙而南溟努力士非短長
坎坷無竒非數遷不能所在有迹君家敬通豈不遇主
豈非曠材而至擯里恚婦泣子兄猶能慷慨斷兒女色
赴崖瘴縣差為愈於敬通耳徭雜如憨雉幸好馴之
答屠緯真(湯顯祖)
讀足下手筆所未能忘懷是山人口語一事天下固有
此人初莫胗其鴟也取之雛毻之中生其羽毛立其魂
魄乍能飛跳便作愁胡但我輩終當醉以桑椹噤其饑
嘯耳寧人負我無我負人江海蕭條大是羣鷗之致
寄王弘陽冏卿(湯顯祖)
列子莊生最喜天機天機者馬之所以千里而人之所
以深深機深則安機淺則危性命之光相為延息此旨
令人憯焉恍焉大病月餘益知有此北望瑯琊醉翁何
似
寄帥惟審膳部(湯顯祖)
人生有限之年豈給無窮書籍但用深心取適於妙弟
去嶺海如在金陵清虚可以殺人瘴癘可以活人此中
殺活之機於界局何與邪歸苦熱癉魄幾易宅痁危之
後身寄轉輕語云本見而草木節解此時然也兄無甚
酒幸為我留少許情神相老而嬉
與岳石梁(湯顯祖)
石梁過我風雨黯然酒頻温而易寒燭累明而似暗二
十餘年昆弟道義骨肉之愛半宵傾盡明日送之郡西
章渡險而汔濟兩岸相看三顧而别知九月當更盡龍
沙之概見石梁如見石帆終不能了我見石帆之願也
答岳石帆(湯顯祖)
兄書謂弟不知何以輒為世疑正以疑處有佳若都為
人所了趣義何云似弟習氣矯厲蚩蚩者故當忘言即
世喜名好事之英弟亦敬之未能深附也&KR0616;&KR0616;得其疑
何傷當自有不疑於行者在
復劉郡伯(湯顯祖)
辱以郡乘下詢意三十年中人物皆在耳目之前鄉賢
官以媚人何得依鄉作傳名宦人以媚官未審以何而
名大可忘言細復何述若兵食雜志祗取各縣規條浹
夕而成又無需立局也
寄馬心陽比部(湯顯祖)
兄出縣為郎能再堅否弟素不習為吏喜遂昌無事弟
之懶雲窩也時念故人宛轉梅花水際達人所至皆為
彼岸兄於世相萬無過嗔
答王子聲(湯顯祖)
來朝官禁與朝士通徒阻我良晤彼暮夜者亦何能禁
也風雪邸中白晝擁臥正爾為佳直是旬許聽鐘鼓鳴
筲都不似十年前長安同少婦時五更驚夢也
答習之(湯顯祖)
平昌令得意處别自有在苐借俸著書亦自不惡耳
答馬心陽(湯顯祖)
南臯書來慰弟云茫茫海宇遂不能容一若士倘若士
此中又不能容一海宇即便為所弄矣此語雖非其至
差足豁人亦足轉奉兄破蹙為笑
答李洙山(湯顯祖)
前無瑕來自言能折門下西河之疑弟心笑無瑕高資
又誰當折之者大事甚細非死數度不能生非生數度
亦不能死也此中甘苦節度誰能證之欲殺衆何意千
秋某在斯門下一過敬亭訂此大事何如
與熊芝岡(湯顯祖)
讀大疏始知鉅人在邊不在庭也玉光劍氣時有白虹
上見於天行召公矣郴州有竒士曰陳元石願一趨風
門下與談必有當也天下士須有氣力者承之幸強食
自愛
柬門人陳元石(湯顯祖)
客從海上來使我聞所未聞如泉舂甕不足澆其磊塊
也
柬陳如吉給諫(湯顯祖)
形成於疑氣生於激賢者正不免耳若夫人有南北為
一人者有何南北也
答牛春宇中丞(湯顯祖)
知兄已為遠志如近事何天下忘吾屬易吾屬忘天下
難也
答丁右武(湯顯祖)
亂世思才治世思德惟中世無所思然吾輩不能不為
世思也高卧北窗亦何可便得
答馬心陽(湯顯祖)
三惠良書闕然不報此時男子多化為婦人側行俛立
好言巧笑乃得立於時不然則如海母目蝦隨人浮沈
都無眉目方稱盛德想自古如斯非今獨撫膺矣眼中
人如陸太宰何可更見右武居會城終不甚適一丘一
壑乃可著吾輩耳
與但直生(湯顯祖)
良書亹亹知一意時文字殊慰矯兒兒女偶爾流態不
待飾粧青衣有遇知殆如夢中婉孌耳老女施褵必湏
莊嚴精曉尊章鑒之姒媪睨之俱可而後君子安焉此
如醒時迎别故難易若夐耳總之男女遇合有命也直
生正當醒時未能免俗聊復為之為之則得矣
答王相如(湯顯祖)
長卿故自多情加以凌雲之筆隨在當為重客何煩不
佞饒舌也養田近業何如秀才念佛如秦皇海上求仙
是英雄末後偶興耳
寄李孺德(湯顯祖)
聞孺德成進士殊快以孺德恂恂孝友他日當不負此
科名也吾輩初入仕路眼宜大骨宜勁心宜平勿乘一
時意興便輕落足後費洗沷也顧僕一生拙宦而教宦
人乎然亦以拙教也
與蘭澤雲澤叔(袁宏道)
金閶自繁華令自苦耳何也畫船簫鼓歌童舞女此自
豪客之事非令事也竒花異草危石孤岑此自幽人之
觀非令觀也酒壇詩社朱門紫陌振衣莫釐之峯濯足
虎丘之石此自遊客之樂非令樂也令所對者鶉衣百
結之糧長簧口利舌之刁民及蟣蝨滿身之囚徒耳然
則蘇何有于令令何關于蘇哉聚首村中一樽一杓便
足自快身非木石安能長日折腰俯首去所好而從所
惡語語實際一字非迂若復不信請看來春吴縣堂上
有袁知縣脚跡否
李季宣(袁宏道)
世有耳甚熱而目不識聞名若古人而生實同時者若
僕于兄是已僕投冠西歸江水如沸湯不可行姑欲卜
隣真州僕南中交游甚少不得不告之尊兄夫士未有
道魏不見信陵入洛不投張華者也敬遣一介先之
劉子威(袁宏道)
走非不願作官奈事與心違耳懷令伯報劉之情薄太
真絶裙之忍高弘景挂冠之致抱元亮五斗之慚無安
仁河陽之花有長卿文園之病兼此數者可能一日安
於地方耶一字非欺高明體察
與龔惟學先生(袁宏道)
某此回得請甚快今年粗了匡山此外别無分毫想兒
孫塊肉耳田舍郵也身體手足偶而已皆不足安頓計
校客居柳浪館曉起看水光綠疇頓忘櫛沐晨供後率
穉川諸閒人杖而入村落日晡棹小舟以一橈劃水多
載不過三人晩則讀書盡一二刻燈下聚諸衲擲十法
界譜歛負金放生暇即指韻賦題率爾倡和不拘聲律
閒中行徑如此聊述之去牘以當一夕佳話也
游華山與楊長安書(袁宏道)
驪山佳處在燕子龕捨身岩一帶路稍詰曲移山潭水
平如鏡過碧照軒題石而去華山竒險宿絶頂兩夕皆佳
月枝静吹歇是為竒值耳拙詩數章求教題辭數語如
命當勒于未央宮大字之旁耳
與潘景升書(袁宏道)
客自吴中來道景升高興如昨弟謂世人但有殊癖終
不易便是名士如和靖之梅元章之石使有一物易其
所好便不成家縦使易之亦未必有補於品格也聞長
孺近在燕以大賭得錢買小青娥然以弟度之然亦未
穏何故長孺以蕩子名家者宜負不宜勝也近作想益
佳去歲讀扇頭諸作竒進在七子中遂為破律人矣觴
政一冊寄覽
與徐州夏守(袁宏道)
徐郡大都會也古來戰伐與文人風流之蹟滿眼往見
燕子樓甚頹落即子房山上祠亦僅蔽風日耳仁兄游
刃之暇能一改創之乎蘇子瞻有祠否
答李元善書(袁宏道)
齋頭楊柳青翠若在眼前入春以來醉樹下幾迴同社
幾人作詩文幾篇此皆弟時時形於夢想者京師此時
霜風尚割人地皮枯裂山無寸毛非厚貂不得出真辜
却好時節也近日與舍弟日課詩文一篇暇則讀書胸
中浩浩如漲水忽決雲捲雷奔每一篇成兄弟自相嘆
賞如蛣蜋之自愛其轉人固以為臭穢勿之恤也家兄
近作比往大進弟才雖綿薄至於掃時詩之陋習為末
季之先驅辨歐韓之極冤捣鈍賊之巢穴自我而前未
見有先發者亦弟得意事也
陶周望祭酒(袁宏道)
入春見邸報喜甚謂今秋北發可得合併不意仁兄竟
以疾辭黃平倩久未得耗數日有傳其病者然亦不確
昨遣人于通塗往訪尚未回復果爾是天之厄道人甚
也公望兄今冬定得晤語山居久不見異人思舊遊如
歲青山白石幽花美箭能供人目不能解人語雪齒娟
眉能為人語而不能解人意盤桓未久厭離已生唯良友
朋愈久愈密李龍湖以友為性命真不虚也數擬入
越又以道遠不能發此高興不知何時得請益兄念之
答梅客生書(袁宏道)
宋儒有腐學而無腐人今代有腐人而無腐學宋時講
理學者多腐而文章事功不腐今代講文章事功者腐
而理學獨不腐宋時君子腐小人不腐今代君子小人
多腐故僕謂當代可掩前古者惟陽明一𣲖良知學問
而已其他事功之顯赫若于肅愍王文成輩文章之燦
爛若北地太倉輩豈曰無才然尚不敢與有宋諸君子
敵遽敢望漢唐也
春寒答客生書(袁宏道)
一春寒甚西直門外柳尚無萌蘖花朝之夕月甚明寒
風割目與舍弟閒步東直道上興不可遏遂由北安門
至藥王廟觀御河水時冰皮未解一望皓白冷光與月相
磨寒氣酸骨趨至崇國寺寂無一人風鈴之聲與猧犬
相應答殿上題額及古牌字了了可讀樹上寒鴉拍之
不驚以礫投之亦不起疑其僵也忽大風吼簷隂沙四
集擁面疾趨齒牙澁澁有聲為樂未幾苦已百倍數日
後又與舍弟一觀滿井枯條數莖略無新意京師之春
如此窮官之興可知也冬間閉門著得廣莊七篇謹呈
教
與郁季雅(袁宏道)
往别時以為復有竟歲之盟忽得信為陳大夫掖之而
去丈夫鬚眉落地時便以此身同長矢往矣豈若鹿豕
終日相聚足下萬里之翮而為六月之息長卿四壁足
下四壁都盡便須尋一變更雀之化蛤也劍之化飛龍
也英雄雌伏而化為九天九地也大都醯雞秋蟲則終
止甕竈間耳足下之腹笥五經乃竟老於蒯緱不向陳
大夫一吐氣寧何之乎
與袁六休(陶望齡)
此事如磨鏡當投藥時反益其暗及藥垢並盡光瑩自
然勝前乃知華嚴五十位與尼父志學從心年進歲益
本無了期本無止法此後又不知作何進步耳向來將
許多好詩沈没在胸中今此自覺媿負如大量人不飲
飲乃知大五七律皆昔時所畏今試為之輒敏而佳已
亦莫測所以但目前無知音者自哦而已
寄君奭弟(陶望齡)
近課何若稍得寓一目於古人否吾向時為流俗所詿
誤意亦薄唐宋以下文今略看之多所賞愜以此為小
進益吾弟讀古書能得其符會處千花萬草總出一杼
則知白雲黃澤即今山歌科斗篆籀法同行草尚何古
文時義之别乎不通古而欲襲今如拾人敗繒可作錦
段否
報夏習池孝廉(郝敬)
天台鴈蕩寒盟十五載每一興至振錫欲飛而家山風
月欵曲留人一丘百畝負高山面廣原兩泉交注盛之
以大壑波光環碧宛在中央疊石架木為臺為亭為閣
為軒為花榭為月廊為曲河為浮梁為佛舍為道房雲
嶠風渚略盡烟霞之變主人時時泛小艇搖漾於菰蘆
水竹之間春夏高柳障天雜花映戶飛鳥遊魚自來親
人乘興而往聽洞中山僧說法興盡而歸課庭下兒子
學詩以是因緣蹉跎夙約惟吾兄龍卧江東南面萬卷
提盟騷雅領袖玄風千秋之業就不壊之果成所謂龍
象高蹴于雲表斥鷃學飛於榆枋焉敢相頡頏哉
寄繆大質茂才(郝敬)
大質足下天地阨寰宇窄流光駛生死迫羨足下能以
一斗酒銷磨塊壘箕踞蓬頭儂儂作吴語數聲捧腹一
笑而世上機穽填塞都盡足下人哉人哉别來生計如
何好事如何杖頭不索莫否酒債尋常行處有否博士
先生呼喚去否督學使者坐明倫堂掣籖唱繆某講書
應否端午中秋歲除酒錢三五文餉博士先生否先生
嫌少否念此為足下短氣一生曠浪如天馬神龍而齷
齪處此轅下負鹽車被鞭策而不得騁牽纏之長實累
千里矣
答小修(梅國楨)
貫城之旁有日中之市焉雖無竒瑰異物而抱所欲者
各恣取以去求友亦若是耳公欲于此處求友顯靈宫
古栢婆娑委地作虬龍形東便門外柰子花如錦幄可
容二十餘人晉陽菴中有唐鑄觀世音相沙窩水葛道
士毬順城門守門老中宫射亦不佞數十年内所得友
也公儻欲之便以相贈
復吴用修(黃汝亨)
懷足下意非楮墨可了彼此窮愁亦復默會姑與足下
陳說兩境泉聲咽石月色當戶脩竹千竿芭焦一片或
探名理時對佳客清曠則弟蓄嵇阮飛揚則奴隸原嘗
蕭然四壁傲睨千古此一境也采薇頗艱辟纑不易内
窘中饋之奉外虚北海之尊更復好義先人守雌去道
食指如林多口若棘風雅之趣既減往來之禮務苛此
又一境也兩境迭進終歸擾擾半是阿堵小賊坐困英
雄耳吾與足下俱不免故敢及之此未可示俗客也
答馮開之(黃汝亨)
邑非難治治邑者自難耳世法中所謂賢不肖者與我
輩意大别世法在華其櫝而我輩在有其璞世法在堂
簾之上而我輩在階墀之下是以難耳此言亦觸忤世
人但可為先生道發一嘆息而已山海罄矣將無憂閭
戍乎此又非一縣事不敢言不敢言河陽無花亦無看
花人思湖頭桃葉如先生輩屐齒所向真逍遥遊也十
餘年寤寐李本寧先生遠在天上乃幸屬其部民而不
得一登龍門且往者先處士之徼惠甚大先生晤時乞
為道意此方瘠甚不肖於此亦久不開他竇彦平來又
值旱禁屠不但不能如長卿臨卭且在齊聞韶矣一笑
與項于王(黃汝亨)
近覽于王之文與鹿豕游與鬼神合二作大暢玄致非
但才美其餘或有執意成理斬生為熟緣心性未徹為
流趣所染機鋒未迅為磨勘所隔静虚以觀動而順行
使經傳無齟齬之嫌心口有相喻之妙然後長短淺深
隨緣赴筆竒正高下與時委蛇乃為佳耳大都獨坐則
以心為鑒出戶則以人為鑒忌狹才以強合防忽衆而
成驕僕每自反亦或不免其在于王分數諒多至于講
解經書弗明弗措宜密宜真好高之心猶不可有僕本
淺劣苦無高足玄甫于王心愛特甚豈能無諄諄之言
也
答介山和尚(黃汝亨)
僕輩不能作佛門金湯斷不敢作道場荆棘前者之過
實欲以平等心行和合事來札所云相嫌慢去非但僕
素欽公即二三君子絶無此念當由仁者自為動心或
從傍人誤作飛語耳要之世本無事以疑心迎之則杯
蛇丘草何事不疑以虚心忘之則聚沫浮漚何機不化
故廉藺可為雷陳仇讐無殊骨肉火不燒空波從水滅
吾儒所云萬物得所之道亦公家冤親平等法門耳儻
賜記存涓埃之補暇公與公一笑論之併領未聞之教
不一
答倪憲卿(黃汝亨)
尊萱可以無憂則憲卿方寸可復整頓總宜親切簡貴
使生機跳盪如仰沫之魚出岫之雲然必他心死則本
心活每見憲卿之文務思而枯欲精而亂緣氣不壹根
不沃也努力慰我
答羅玄父(黃汝亨)
讀讀過書如逢故人惟理伊吾舊帖如周處入禮法後
猶遇少年惡客便欲低頭耳僕湖上亦復碌碌度日知
不如玄父静妙雨窗病枕政了會三昧時耳痔藥俟檢
奉忌心火下注宜清涼也
與張異度(黃汝亨)
自北方趣歸欲作遣女事日迫一物無辦昨泊舟不敢
登岸拜一客痛逸季甚買小船過婁江哭之素業雕落
涼風凄涼三尺之絹白晳而瘦者非生逸季也五尺之
童擁衰苴杖而面嘻嘻者非子也嗟乎傷哉逸季之才
疏闊可以千秋而用其全心於業舉一技儻此技如漢
策唐詩逸季即未起霄漢不失登壇之名聞兄已拾其
遺稿刻之又聞坊肆有全稿之刻兄逸季之牙生也雖
然弇州富擁萬卷已等幻塵即逸季一技何加用我輩
寄托之情猶賢於中郎虎賁耳
與陳眉公書(鍾惺)
相見甚有竒緣似恨其晩然使前十年相見恐識力各
有未堅透處心目不能如是之相發也朋友相見極是
難事鄙意又以為不患不相見患相見之無益耳有益
矣豈猶恨其晩哉
與郭篤卿書(鍾惺)
弟平生不喜星相尤不喜星相之極驗者凡以人生禍
福妙在不使人前知若一一前知便覺索然且多事矣
弟所知陳生則星家之極驗者也以弟不喜其術欲去
而之他邑想兄與弟同好惡亦應不喜此術而世人如
我兩人趣尚者百無一二則陳生之遇者百而不遇者
亦一二也幸隨分推廣但莫薦之鍾伯敬一流人耳一
笑
與譚友夏(鍾惺)
竒俊辨博自是文之一種以施之書牘題跋語林說部
當是本色至於鴻裁大篇深重典雅又當别論正恐口
頭筆端機鋒圓熟漸有千篇一律之意如子瞻所稱斥
鹵之地彌望皆黃茅白葦此患最不易療又文章一篇
中佳事佳語必欲一一使盡亦是文之一病不為大家
國朝工詩者自多而文不過數家且不無遺憾以此知
文之難於詩也兄兼才大力故不覺偹責而厚望之
其二
輕詆今人詩不若細看古人詩細看古人詩便不暇詆
今人也思之
與譚素臣兄弟(鍾惺)
本求素臣先作太易状為志文地讀素臣状反使我搖
手不得小巫行徑如此然又不敢不佳太易才鬼寧不
畏其屍視也太易平生坎壈惟有作詩一快最不當諱
言詩舍此無可志矣又不必諱其罷諸生他人諸生不
可罷太易諸生可不必不罷生太易諸生不可罷死太
易諸生何不可罷且太易罷諸生自是世界不平事不
平便是竒竒事當傳平事不必傳也又不當諱其罷諸
生作六等吟人閒最不得意之事太易取為最得意之
題最得意之詩此一段尤緊要不當諱凡一切口語罪
過弟當任之太易聞此亦當鼓掌地下足下兄弟在太
易死友中為密戚故不惜刺刺不已記曰必誠必信勿
之有悔恐不獨為周身周衣計也
與張太學(鍾惺)
足下為雷先生後事至忠至密弟所刻骨不能報者雷
先生一字一筆落人家者皆當廣搜之不要緊處偏有
深致即作者亦不自知弟往夷陵一日而從筆工處獲
其一贊一跋從黃山人處獲其二詩皆妙有風骨遠過
古人則其遺落者多矣在著意搜求之耳世間大有意
思人生前文字不肯留稿此其名根淡薄不沾滯處為
其後死者却不可如此也
與弟恮(鍾惺)
詩合一篇讀之句句妙矣總看有一段說不出病痛須
細看古人之作詩歸一書便是師友也慧處勿織幻處
勿離清處勿薄可惜此種才情骨韻當練之成家功名
富貴皆有盡時此物終是路遠味長晩年骨肉便用此
為安樂窩也近來非惟嗜欲淡薄即生子一念亦付之
天命矣舍生報國固其本念幸而得全即圖為樂生之
計所謂樂生者此物是也可存此紙以見我志併與譚
友夏看之近看五弟草書不減古人畫亦必傳之業書
牘朴而有法此皆天賜非人力也頂戴頂戴惟念及骨
肉逝者五内俱裂
寄六姪(袁中道)
存亡徂遷倏忽易歲惟夜夜入夢有若平生耳海内第
一知己既去復何心世緣玉泉清溪山水幽絶將有終
焉之志歸期都未可定想已入社矣酌寬嚴之中以處
家酌豐儉之中以理財寡慾養身修名避譏是所望也
寄梅長公(袁中道)
天下事不可知先兄捐棄之後家嚴繼之四五年後弟
便是一白髮老翁與栖隠有分與進取似無緣矣然以
絶意世路之故微得些淡泊閒静消息彼造物者能窮
我矣然不能使我不讀書使我不看山水使我不學道
也得其一已足消遣況兼有之乎居山了不知都門消
息不知近况若何古梅來附一字草率不既
與勞君人(方應祥)
文字閱去如此思理筆骨劃然當成一家言者顧凡理
之邃必醇氣以載之和然後經吾之思言自風發凡骨
之勍必融識以披其竅然後出吾之筆心自花開此妙
具考工檀弓二書熟讀精研明師良友日磅礴吾膺間
耳長公諸得意作時時助之如稻飯而調以蒪羹名茶
而㵸之活水精神專敏胸次曠衍自覺平日千言萬語
所不可了心亭氣結所不能吐沛然水流鳥鳴矣
與萬孔思伯仲(方應祥)
往歲獲讀佳文會心之際如接眉宇當今之氣王于江
右生所服膺無能盡齒即君家羣從觸目琳瑯兩賢濯
濯相得益章矣大刻叙目下可圖奉覽佳文欲借光楓
林集義須覓人錄之且少需馳歸耳文章之道竒則不
可一語使人曉平則不可一語經人道過盈虚消息操
自當機我之瑕瑜熟自見也
付濓兒(魏大中)
縣試遂首兒此不幸事道試而售人不謂兒售也道試
不售人謂兒不售也其醜俱不可以消磨消磨之法何
在汲汲求通求通之法何在汲汲窮理隨題窮理到活
潑潑地是好消息一切俱禀大哥囑囑
答魏肖生(魏大中)
于鱗云文章千古事得失寸心知以不肖知不肖非無
苦處非無樂處要其所成就譬如三家村舍枯蘆滿谿
夕陽映樹杳然無人時復雅雅蛙蛙一部鼓吹破其閴
寂而已無當于大方即過荷痂嗜不甚鄙棄要之不肖
自心自知如此如此而已
文章辨體彙選卷二百六十五
