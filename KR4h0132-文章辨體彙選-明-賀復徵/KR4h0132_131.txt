文章辨體彙選卷一百三十一
明賀復徵編
表七(以下俱今體)
謝平原内史表(晉陸機)
陪臣陸機言今月九日魏郡太守遣兼丞張含齎板詔
書印綬假臣為平原内史拜受祇竦不知所裁臣本出
自敵國世無先臣宣力之效才非丘園耿介之秀皇澤
廣被惠濟無遠擢自羣萃累蒙榮進入朝九載歷官有
六身登三閣宦成兩宫服冕乘軒仰齒貴游振景拔迹
顧邈同列施重山岳義足灰没遭國顛沛無節可紀雖
蒙曠盪臣獨何顔俛首頓膝憂愧若厲而橫為故齊王
冏所見枉䧟誣臣與衆人共作禪文幽執囹圄當為誅
始臣之微誠不負天地倉卒之際慮有逼廹乃與弟雲
及散騎侍郎袁瑜中書侍郎馮熊尚書右丞崔基廷尉
正顧榮汝隂太守曹武思所以獲免隂蒙避迴﨑嶇自
列片言隻字不關其間事蹤筆跡皆可推校而一朝翻
然更以為罪蕞爾之生尚不足吝區區本懷實有可悲
畏逼天威即罪惟謹鉗口結舌不敢上訢所天莫大之
釁日經聖聽肝血之誠終不一聞所以臨難慷慨而不
能不恨恨者唯此而已重蒙陛下豈弟之宥迴霜收電
使不隕越復得扶老攜幼生出獄戶懷金拖紫退就散
輩感恩惟咎五情震悼跼天蹐地若無所容不悟日月
之明遂垂曲照雲雨之澤播及朽瘁忘臣弱才身無足
采哀臣零落罪有可察苟削丹書得夷平民則塵洗天
波謗絶衆口臣之始望尚未至是猥辱大命顯授符虎
使春枯之條更與秋蘭垂芳陸沉之羽復與翔鴻撫翼
雖安國免徒起紆青組張敞亡命坐致朱軒方臣所荷
未足為泰豈臣蒙垢含吝所宜忝竊非臣毁宗夷族所
能上報喜懼參并悲慙哽結拘守常憲當便道之官不
得束身奔走稽顙城闕瞻係天衢馳心輦轂臣不勝屏
營延仰謹拜表以聞
為吳令謝詢求為諸孫置守冡人表(張悛)
臣聞成湯革夏而封杞武王入殷而建宋春秋征伐則
晉修虞祀燕祭齊廟夫一國為一人興先賢為後愚廢
誠仁聖所哀悼而不忍也故三王敦繼絶之德春秋貴
柔服之義昔漢高受命追存六國凡諸絶祚一時並祀
親與項羽對争存亡逮羽之死臨哭其喪將以位嘗侔
尊力嘗均勢雖功奪其成而恩與其敗且暴興疾顛禮
之若舊殘戮之尸乃以公葬若使羽位承前緒世有哲
王一朝力屈全身從命則楚廟不墮有後可冀伏惟大
晉應天順民武城止戈西戎有即叙之人京邑開吳蜀
之館興滅加乎萬國繼絶接扵百世雖三王弘道商周
稱仁洋洋之美未足以喻是以孫氏雖家失吳祚而族
蒙晉榮子弟量才並肩進取懷金侯服佩青千里當時
受恩多有過望臣聞春雨潤木自葉流根䲭鴞恤功愛
子及室故天稱罔極之恩聖有綢繆之惠追惟吳偽武
烈皇帝遭漢室之弱值亂臣之彊首倡義兵先衆犯難
破董卓於陽人濟神器於甄井威震羣狡名顯往朝桓
王才武弱冠承業招百越之士奮鷹揚之勢西赴許都
將迎幼主雖元勲未終然至忠已著夫家積義勇之基
世傳扶危之業進為徇漢之臣退為開吳之主而蒸嘗
絶於三葉園陵殘於薪采臣竊悼之伏見吳平之初明
詔追錄先賢欲封其墓愚謂二君並宜應書故舉勞則
力輸先代論德則惠存江南正刑則罪非晉寇從坐則
異世已輕若列先賢之數蒙詔書之恩裁加表異以寵
亡靈則人望克厭誰不曰宜二君私奴多在墓側今為
平民乞差五人蠲其徭役使四時修護頽毁埽除塋壟
永以為常
勸進表(劉琨)
建興五年三月癸未朔十八日辛丑使持節散騎常侍
都督河北并冀幽三州諸軍事領護軍匈奴中郎將司
空并州刺史廣武侯臣琨使持節侍中都督冀州諸軍
事撫軍大將軍冀州刺史左賢王渤海公臣匹磾頓首
死罪上書臣琨臣匹磾頓首頓首死罪死罪臣聞天生
蒸民樹之以君所以對越天地司牧黎元聖帝明王鑒
其若此知天地不可以乏饗故屈其身以奉之知黎元
不可以無主故不得已而臨之社稷時難則戚藩定其
傾郊廟或替則宗哲纂其祀所以弘振遐風式固萬世
三五以降靡不由之臣琨臣匹磾頓首頓首死罪死罪
伏惟高祖宣皇帝肇基景命世祖武皇帝遂造區夏三
葉重光四聖繼軌惠澤侔於有虞卜年過於周氏自元
康以來艱禍繁興永嘉之際氛厲彌昏宸極失御登遐
醜裔國家之危有若綴旒頼先后之德宗廟之靈皇帝
嗣建舊物克甄誕授欽明服膺聰哲玉質幼彰金聲夙
振冢宰攝其綱百辟輔其治四海想中興之美羣生懷
來蘇之望不圖天不悔禍大災荐臻國未忘難寇害尋
興其時劉曜縱逸西都敢肆狂悖陵虐天邑臣等奉表
使還仍承西朝以去年十一月不守主上幽劫復沉虜
廷神器流離再辱荒逆臣每覽史籍觀之前載厄運之
極古今未有苟在食土之毛含氣之類莫不叩心絶氣
行號巷哭况臣等荷寵三世位厠鼎司承問震惶精爽
飛越且悲且惋五情無主舉哀朔垂上下泣血臣琨臣
匹磾頓首頓首死罪死罪臣聞昏明迭用否泰相濟天
命未改歷數有歸或多難以固邦國或殷憂以啟聖明
齊有無知之禍而小白為五霸之長晉有驪姬之難而
重耳主諸侯之盟社稷靡安將必有以扶其危黔首幾
絶必將有以繼其緒伏惟陛下玄德通於神明聖姿合
於兩儀應命世之期紹千載之運夫符瑞之表天人有
徵中興之兆圖䜟垂典自京畿隕喪九服崩離天下囂
然無所歸懷雖有夏之遘夷羿宗姬之離戎患蔑以過
之陛下撫寧江左奄有舊吳柔服以德伐叛以刑抗明
威以攝不類㐲大順以肅宇内純化既敷則率土宅心
義風既暢則遐方企踵百揆時序於上四門穆穆於下
昔少康之隆夏訓以為美談宣王之興周詩以為休詠
况茂勲格於皇天清輝光於四海蒼生顒然莫不欣戴
聲教所加願為臣妾者哉且宣皇之胤惟有陛下億兆
攸歸曾無與二天祚大晉必將有主主晉祀者非陛下
而誰是以邇無異言遠無異望謳歌者無不吟詠徽猷
獄訟者無不思感聖德天地之際既交華裔之情允洽
一角之獸連理之木以為休徵者蓋有百數冠帶之倫
要荒之衆不謀而同辭者動以萬計是以臣等敢考天
地之心因函夏之趣昧死以上尊號願陛下存舜禹至
公之情狹巢由抗矯之節以社稷為務不以小行為先
以黔首為憂不以克讓為事上以慰宗廟乃顧之懷下
以釋普天傾首之望則所謂生繁華於枯夷育豐肌扵
朽骨神人獲安無不幸甚臣琨臣匹磾頓首頓首死罪
死罪臣聞尊位不可久虚萬幾不可久曠虚之一日則
尊位以殆曠之浹辰則萬幾以亂方今鍾百王之季當
陽九之會狡寇窺窬伺國瑕隙齊民波蕩無所繫心安
可以廢而不恤哉陛下雖欲逡巡其若宗廟何其若百
姓何昔惠公虜秦晉國震駭吕郤之謀欲立子圉外以
絶敵人之志内以固闔境之情故曰喪君有君羣臣輯
穆好我者勸惡我者懼前事之不忘後代之元龜也陛
下明並日月無幽不燭深謀遠慮出自胸懷不勝犬馬
憂國之情遲覩人神開泰之路是以陳其乃誠布之執
事臣等各忝守方任職在遐外不得陪列闕廷共觀盛
禮踊躍之懷南望罔極謹上臣琨謹遣兼左長史右司
馬臣温嶠主簿臣辟閭訓臣匹磾遣散騎常侍征虜將軍
清河太守領右長史高平亭侯臣榮劭輕車將軍關内
侯臣郭穆奉表臣琨臣匹磾頓首頓首死罪死罪
薦譙元彦表(桓温)
臣聞太朴既虧則高尚之標顯道喪時昏則忠貞之義
彰故有洗耳投淵以振玄邈之風亦有秉心矯迹以敦
在三之節是故上代之君莫不崇重斯軌所以篤俗訓
民静一流競伏惟大晉應符御世運無常通時有屯蹇
神州丘墟三方圮裂兔罝絶饗於中林白駒無聞於空
谷斯有識之所悼心大雅之所歎息者也陛下聖德嗣
興方恢天緒臣昔奉役有事西土鯨鯢既懸思宣大化
訪諸故老搜揚潛逸庶武羅於羿浞之墟想王蠋於亡
齊之境竊聞巴西譙秀植操貞固抱德肥遯揚清渭波
於時皇極遘道消之會羣黎蹈顛沛之艱中華有顧瞻
之哀幽谷無遷喬之望凶命屢招姦威仍逼身寄虎吻
危同朝露而能抗節玉立誓不降辱杜門絶迹不面偽
庭進免龔勝亡身之禍退無薛方詭對之譏雖園綺之
棲商洛管寧之默遼海方之於秀殆無以過於今西土
以為美談夫旌德禮賢化道之所先崇表殊節聖喆之
上務方今六合未康豺豕當路遺黎偷薄義聲不聞益
宜振起道義之徒以敦流遯之敝若秀蒙蒲帛之徵足
以鎮靜頽風軌訓囂俗幽遐仰流九服知化矣
侍郎滿辭閤表(宋鮑照)
臣言臣所居職限滿今便收迹金閨雲路從兹自遠鮪
&KR0008;沉藏方絶光景祇戀遲迴結涕濡泗臣嚚杌窮賤情
嗜踳昧身弱涓甃地幽井谷本應守業墾畛剿芿牧雞
圈豕以給征賦而幼性猖狂因頑慕勇釋擔受書廢耕
學文畫虎既敗學步亡成反拙歸跂還陋燕雀日晏途
遠塊然自喪加以亡良根孤伎薄既同馮衍負困之累
復抱相如消渴之疾志逐運離事與襄合束馬埋輪絶
遊息世宿福餘慶爰遘聖明煦蒸霜霰莩甲雲露得從
下走叨迹人行操勒負羇班榮扈隸矜愚訓短哀有弗
及奉此而歸足以没齒雖摩肌髮亡報天德更冀營魂
還能結草不勝感戀之情謹詣闕庭拜疏奉辭以聞
謝隨恩被原表(鮑照)
臣言即日被曹宣命元統内外五刑以下浩澤盪汰臣
亦預焉得從漢律故謬之辨闇遭周典肆眚之科大喜
卒至非願所圖魚愕雞睨且悚且慚臣誠下愚不逹義
方然君尊臣泰豈同犬馬且常侍臣淵穆疏草即臣所
作助人為恭猶加敬憶自巳率禮寧敢漫忘由臣悴賤
可悔可誣曾參殺人臣豈亡過寢病幽栖亡援朝列身
孤節卑易成論硋幸大明臨下仁道毓物澤洎翾走臣
覃末慶然古人有言楊者易生之木也一人植之十人
拔之亡生楊矣何者植之者難拔之者易况臣一植之
功不立衆拔之過屢至同彼風霜異此貞脆書稱天秩
有禮易載坤福在謙臣之謙禮理謝福秩仰銜俯媿行
歎坐戚即欲顛沛拜恩下庭但臣病久柴羸不堪冒涉
小得趨馳星駕登路不勝荷佩之誠謹上疏以聞
廣州薦士表(陸徽)
臣聞陵雪褒穎貞柯必振尊風賞流清原斯挹是以衣
囊揮譽於西京折轅延高於東帝伏見廣州别駕從事
史朱萬嗣年五十三字少豫理業冲夷秉操純白行稱
私庭能著官政雖氏非世禄官無通資而隨牒南服位
極僚首九綜州綱三端府職頻掌蕃機屢績符守年暨
知命廉尚愈高冰心與貪流爭激霜情與晩節彌茂歴
宰金山家無寳鏤之飾連組珠海室靡璫珥之珍确然
守志不求聞逹實足以澄革汙吏洗鏡貪氓臣謬忝司
牧任專萬里雖情祇慎擢才闕豪露敢罄愚陋舉其所
知如得提名禮闈抗迹朝省搏嶺表之清風負冰宇之
潔望則恩融一臣而施光萬物敢緣天澤雲行時德雨
施每甄外州榮加遠國是以獻其瞽言布垂聽覽
輔政上銓序表(齊蕭衍)
表曰臣聞以言取士士飾其言以行取人人竭其行所
謂才生於代窮逹惟時而風流遂往馳騖成俗媒糵夸
衒利盡錐刀遂使官人之門肩摩轂擊豈直暴蓋露冠
不避寒暑遂乃戢屨杖策風雨必至良由鄉舉里選不
師古始稱肉度骨遺之管庫加以山河梁畢闕輿徵之
恩金張許史忘舊業之替吁可傷哉且夫譜諜訛誤詐
偽多緒人物雅俗莫肯留心是以冒襲良家即成冠族
妄修邊幅便為雅士負俗深累遽遭寵擢墓木已拱方
被徽榮故前代選官皆立選簿應在貫魚自有銓次胄
籍升降行能臧否或素定懷抱或得之餘論故得簡通
賓客無事埽門頃代陵夷九流乖失其有勇退忘進懷
質抱貞者選部或以未經朝謁難於進用或有晦善藏
聲自埋衡蓽又以名不素著絶其階緒必須畫刺投狀
然後彈冠則是驅廹廉撝奬成澆競愚謂自今選曹宜
精櫽括依舊立簿使冠履無爽名實不違庶人識崖涘
造請自息且聞中間立格甲族以二十登仕後門以過
立試吏求之愚懷抑有未逹何者設官分職惟才是務
若八元立年居皂隸而見抑四凶弱冠處鼎族而宜甄
是則世禄之家無意為善布衣之士肆心為惡豈所以
弘奬風流希向後進此實巨蠧尤宜刊革不然將使周
人有路傍之泣晉臣興漁獵之嘆且俗長浮競人寡退
情若限歲登朝必增年就宦故貌實昏童籍已踰立滓
穢名教於斯為甚臣緫司内外憂責是任朝政得失義
不容隠伏願陛下垂聖淑之姿降聽覽之末則彛倫自
穆憲章惟允
文章辨體彙選卷一百三十一
