文章辨體彙選卷一百七十四
明賀復徵編
劄子五
議巡幸第一劄子(宋李綱)
臣以愚陋誤蒙聖恩擢任宰相初對之日常以巡幸之
議冐凟天聽其意以謂京師初經殘破之後理難固守
然車駕不可不一到以慰天下之心然後鑾輿順動法
古巡狩之禮以行四方西則關中南則襄陽東則建康
以天下形勝之勢觀之關中為上襄陽次之建康為下
伏蒙睿慈特采其議已降指揮京師催促修城祗備謁
欵宗廟而永興襄陽建康皆令葺治宫室以俟翠華之
幸臣累留身奏事論及天下利害安危所係之大者未
嘗不以此為言嘗蒙宣諭但欲先迎奉元祐太后及遷
六宫如建康并禁衛家屬願遷徙者亦漸遣南去而車
駕獨留中原選將屯兵以衛行在雖關中可往金人可
戰臣竊仰陛下英睿果斷如此雖古創業中興之主如
漢之高祖光武唐之太宗不是過也昨日忽被手詔宣
諭京師未可往而欲為太王避狄之計巡幸東南擇形
勝之便利遠水火之焚溺來春還闕聚糧屯兵為守禦
攻討之計令臣條具合措置事務以聞臣伏讀愕然未
喻聖意不知天慮與前不同果以為當如此耶將左右
大臣密獻此說姑從其策耶如天慮果以為當如此臣
竊以為未然而左右大臣密獻此說則臣竊歎其未嘗
深思遠慮姑欲脫一時之患而不知禍難之在後也夫
京師宗廟所在陛下即位之初禮當一到徒以城池之
修未備而防秋之期已迫勢有未可往者臣固不敢力
爭至於巡幸東南以避狄則臣不知車駕果將安之耶
若欲出於下策遂往建康則臣恐天下之勢傾而中原
不復為我有矣請為陛下試詳言之夫陜西者中國勁
兵徤馬之區也河北河東者中國之屏蔽也京畿及東
西中國之腹心也河淮荆湖閩浙川廣者中國之支沠
也今與鄰國爭屏蔽之地不能保腹心以號召勁兵徤
馬與之馳逐而欲自竄於支沠之鄉臣恐天下之勢偏
而不舉北騎深入號令不行州郡莫相救援皆將碎於
鋒刃敵以精兵驚擾京東控制淮楚陛下雖欲還闕不
可得矣况欲屯兵聚糧議攻守計以迎二聖哉王命不
通盜賊蜂起殺害官吏屠陷城邑如今之河北兵民不
待金人然後為害自江以南皆當搖動不知獻策之臣
果能保其必守乎夫江之廣不如河江之險不如何江
之湍激不如河金人渡河猶不能禦江豈可恃而南人
之輕脆非北人之比賊至則潰南方之城壁非北方之
比賊攻則破陛下必以幸建康為安臣愚竊以為過矣
夫利在耳目之前患在一世之後中智以上乃能知之
今欲乘舟順流而東其安便比於鞍馬之間何啻相百
遠幸江湖之濱其閒適比於兵革之際何啻相萬然偷
取一時安適而忘禍患之在後獻說者如此臣愚竊以
為不思之甚矣為今之計縱未能行上策以趨關中莫
若取其次策以適襄鄧襄陽近為李孝忠所據雖已潰
散恐或殘毁惟鄧為可以備車駕之時巡夫鄧者古之
南陽光武之所興也西鄰關陜可以召兵北近京畿可
以遣援南通巴蜀可取貨財東達江淮可運穀粟有高
山峻嶺可以控扼有廣土寬城可以屯重兵民風號為
淳古盜賊未獲侵犯此誠天設以待陛下之臨幸事之
機會不可失也願召守臣增修城池漕臣儲峙糧草朝
廷給降錢帛廣行應副專遣使者以督其事將來秋高
六飛啓行由陳蔡唐以趨南陽不過半月可達天下之
士知陛下之不忍棄中原也河東之民知陛下之不遠
徙也天下郡縣知陛下之處中以臨四方也皆當心服
而無解體之患是一幸南陽則三者皆得一幸建康則
三者皆失利害安危之幾在此一舉陛下何憚而不行
也臣愚伏望聖慈斷自淵衷從臣之言勿是先入之說
天下不勝幸甚
議巡幸第二劄子(李綱)
臣聞自昔人主當草昧艱難之時或與英雄角逐或為
夷狄所侵皆據地利而莫肯先退盡人力而莫肯先屈
夫勝天下者必以勢而據地利莫肯先退者勢也盖天
下者必以氣而盡人事莫肯先屈者氣也漢高祖與項
羽戰於滎陽成臯間相持累年高祖雖屢敗不肯退尺
寸地既割鴻溝羽引而東遂有垓下之亡曹操與袁紹
戰於官渡操雖兵弱糧乏不肯解去既焚紹輜重紹引
而歸遂喪河北由此觀之與勍敵争勝負豈可不據天
下之勢而先自退哉唐之初突厥頡利以數萬騎飲馬
渭水去長安纔數十里太宗以七騎臨渭上與語以大
義折之既而王師大集旌旗戈甲光彩精明頡利震怖
遂以請和本朝景德中契丹以數十萬寇澶淵真宗渡
河親征射殺所謂統軍達蘭者契丹惶懼遂亦請和而
去兩朝盟好凡百餘年由此觀之為契丹所侵豈可不
作天下之氣而先自屈哉今金人雖號為勍敵其實皆
中國失策養之使然考其兵之強盛豈能過項藉袁紹
其敢深入豈能過頡利契丹而吾方其未至之時已相
與震怖委棄中原而自竄於江湖之間既失天下之勢
又索天下之氣不知北騎果復渡河攻圍我城邑屠戮
我人民以精兵控扼淮泗而王命為之不通盜賊蠭起
所在竊發跨州連邑自相建置將何以待之且今之所
恃者兵也陛下每欲聚西北之兵十餘萬日加訓練以
待親征睿謀壯矣既適建康不知此兵將何所用夫建
康水鄉其土卑濕其食魚稻非西北之兵所利不産粟
麥稈草土氣多熱非西北之馬所便往年方獵起於江
浙朝廷遣西兵討之疾病物故者三之二而馬之存者
無幾由此觀之欲聚西北之兵而適建康猶資章甫而
適越也惟南陽可為今冬駐蹕之計頼天之休陛下聖
德所感河北河東兩路兵民戴宋之心借使敵敢深入
邀截掩擊中國得一勝則天下之勢壯而氣振矣然後
降親征之詔率天下之師問罪以迎二聖之鑾輿决有
轉危為安撥亂反正之理在陛下自強不息力行之而
已臣備位宰相不惟仰荷特達之知思自竭盡萬一天
下之責交歸謀慮一有不當何以塞之伏望聖慈斷自
淵衷察臣孤忠勿為羣議所惑天下不勝幸甚
議國是劄子(李綱)
臣竊以和戰守三者一理也雖有高城深池弗能守也
則何以戰雖有堅甲利兵弗能戰也則何以和以守則
固以戰則勝然後其和可保不務戰守之計惟信講和
之說則國勢益卑制命於敵無以自立矣景德中契丹
入寇罷遠幸之謀决親征之策捐金幣三十萬而和約
成百有餘年兩國生靈皆頼其利則和戰守三者皆得
也靖康之春麤得守策而割三鎮地許不可勝計之金
幣以議和懲劫寨之小䘐而不戰於和與戰兩失之其
冬金人再寇畿甸廷臣以春初固守為然而不知時事
之異膠柱鼓瑟初無變通之謀内之不能撫循士卒以
死捍敵外之不能通達號令以督援師金人既登城矣
猶降和議己定之詔以欵四方勤王之師使敵得逞其
欲凡都城玉帛子女重寶圖籍儀衛輦輅百工伎藝悉
索取之次第遣行及其終也劫質二聖巡幸沙漠東宫
親王六宫戚屬宗室之家盡驅以行因逼臣僚易姓建
號自古中國之罹禍亂未有若此之甚者是靖康之冬
并守策失之而卒為和議之所誤也天佑有宋必將有
主故使陛下脫身危城之中總師大河之外入繼大統
以有神器然以今日國勢揆之靖康之初其不相若遠
甚則朝廷所以捍患禦侮敉寧萬邦者於和戰守當何
所從而可也臣愚雖不足以知朝廷國論大體然竊恐
猶以和議為然也何哉二聖播遷陛下父兄沉於北廷
議者必以謂非和則將速二聖之患而虧陛下孝友之
德故不得不和臣竊以謂不然夫為天下者不顧其親
顧其親而忘天下之大計者此匹夫之孝友也昔漢高
祖與項羽戰於滎陽成臯間太公為羽軍所得其危屢
矣高祖不顧其戰彌勵羽不敢害而卒歸太公然則不
顧而戰者乃所以歸太公之術也晉惠公為秦所執吕
郤謀立子圉以靖國人其言曰失君有君羣臣輯睦甲
兵益多好我者勸惡我者懼庶有益乎秦不敢害而卒
歸惠公然則不恤敵國而自治者乃所以歸惠公之術
也今有賊盜於此劫質主人以兵威臨之則必不敢加
害以卑辭求之則所索彌多往往有不可測之理何則
彼為利謀陵懦畏彊而初無惻懚之心故也今二聖之
在北廷莫知安否之審固臣子之所不忍言然吾不能
逆折其意又將墮其計中以和議為信然彼必曰割某
地以遺我得金幣若干則可不然二聖之禍且將不測
不予之是陛下之忘父兄也予之則所求無厭雖日割
天下之山河竭取天下之財用山河財用有盡而金人
之欲無窮少有釁端前所予者其功盡廢遂當拱手以
聽命而已昔金人與契丹二十餘戰戰必割地厚賂以
講和既和則又求釁以戰卒滅契丹今又以和議惑中
國至於破都城滅宗社易姓建號其不道如此而朝廷
猶以和議為然是將以天下畀之敵國而後已臣愚竊
以為過矣為今之計莫若一切罷和議專務自守之策
而戰議姑俟於可為之時何哉彼既背盟而劫質地不
可復予惟以二聖在其國中不忍加兵俟其入寇則多
万以禦之所破城邑徐議收復建藩鎮於河北河東之
地置帥府要郡於沿河江淮之南治城壁修器械教水
軍習車戰凡捍禦之術種種具備使進無抄掠之得退
有邀擊之患則雖時有出沒必不敢深入而憑陵三數
年間生養休息軍政益修士氣漸振將帥得人車甲備
具然後可議大舉振天聲以討之以報不共戴天之讐
以雪振古所無之恥彼知中國能自彊如此豈徒不敢
肆兇而二聖保萬夀之休亦將悔禍率從而鑾輿有可
還之理儻捨此策益割要害之地奉金幣以予之是倒
持太阿以其柄授人籍寇兵而資盜糧也前日既信其
詐謀以破國矣今又欲蹈覆車之轍以破天下豈不重
可痛哉或謂強弱有常勢弱者不可不服於強昔越王
勾踐卑身重賂以事吳而後卒報其恥今中國事勢弱
矣盍以勾踐為法卑身重賂以事之庶幾可以免一時
之禍而成將來之志乎臣以謂不然夫吳伐越勾踐以
甲楯三百棲於會稽遣使以行成而吳許之當是時吳
無滅越之志故勾踐得以卑身厚賂以成其謀枕戈嘗
膽以勵其志而卒報吳今金人之於國家如何哉上自
二聖東宫下逮宗室之係於屬籍者悉驅之以行而陛
下之在河北遣使降偽詔以宣召求之如是其急也豈
復有恩於趙氏哉雖卑身至於奉藩稱臣厚賂至於竭
天下之財以予之彼亦未足為德也必至於混一區宇
而後已然則今日之事法勾踐嘗膽枕戈之志則可法
勾踐卑身厚賂之謀則不可事固有似是而非者正謂
此也然則今日為朝廷計正當歲時遣使以問二聖之
起居極所以崇奉之者至於金國我不加兵而待其來
寇則嚴守禦以備之練兵選將一新軍律俟吾國勢既
彊然後可以興師邀請有此武功以俟將來此最今日
之上策也古語有之曰願與諸君共定國是夫國是定
然後設施注措以次推行上有素定之謀下無趨向之
惑天下之事不難舉也靖康之間惟其國是不定而且
和且戰議論紛然致有今日之禍則今日之所當監者
不在靖康乎臣故陳和守戰三說以獻伏願陛下斷自
淵衷以天下為度而定國是則中興之功可期矣取進
止
論朋黨劄子(李綱)
臣觀自昔論朋黨者無如歐陽修之為詳盡其言曰夫
欲空人之國而去其君子者必進朋黨之說欲孤人主
之勢而蔽其耳目者必進朋黨之說欲奪國而予人者
必進朋黨之說夫為君子者固嘗寡過小人欲加之罪
則有可誣者有不可誣者不能遍及也至欲舉天下之
善人求其類而盡去之惟指以為朋黨耳故其親戚故
舊謂之朋黨可也交遊執友謂之朋黨可也官學相同
謂之朋黨可也門生故吏謂之朋黨可也是數者皆其
類也皆善人也故曰欲空人之國而去其君子者惟以
朋黨罪之則無免者矣夫善善之相樂以其類同此自
然之理也故聞善者必相稱譽則謂之朋黨得善者必
相薦引則謂之朋黨使人聞善不敢稱則人主之耳不
聞有善於下矣見善不敢薦則人主之目不得見善人
矣善人日遠而小人日進則為人主者倀倀然誰與之
圖治安之計哉故曰欲孤人主之勢而蔽其耳目者必
用朋黨之說也一君子存羣小人雖衆必有所忌而有所
不敢為惟空國而無君子然後小人得肆志於無所不
為則漢魏唐梁之際是也故曰可奪國而予人者由其
國無君子由以朋黨而去之也嗚呼朋黨之說人主可
不察哉修之言如此誠為切當臣以謂人主之所至惡
者朋黨也小人之所以陷害善良者朋黨也為國家患
有不可勝言者朋黨也人主&KR0757;天下之利勢端居九重
之中惟恐人之相與朋黨以為欺罔故曰其所至惡者
朋黨也君子汲引善類以其彙征而小人指為朋黨可
使盡去不為已害故曰所以陷害善良者朋黨也黨錮
之祻起而漢室以傾牛李之黨熾而唐室以微故曰其
為患有不可勝言者朋黨也嘉祐間韓琦范仲淹冨弼
之流用於朝廷其所薦引類多君子小人不悅指為朋
黨欲盡斥去頼仁宗皇帝有以察之故小人之言不用
而韓琦范仲淹富弼之德業得以光明於時此宗社無
疆之福也劉向有言曰執狐疑之心者來䜛賊之口持
不斷之意者開羣枉之門漢元帝優柔不斷故蕭望之
周堪劉向之徒不容於朝唐文宗優柔不斷故曰破河
北賊易去此朋黨難人主之德剛徤如天光明如日辨
是非察邪正則小人道消君子道長愚智賢否各當其
分尚何朋黨之足患哉臣竊見近年士人中尚有乘間
投隙造為險詖之言以惑陛下之聽者一時多士皆指
為朋黨頼陛下有以察之不用其說而善類得以依怙
剛明盛德可以無愧於仁祖矣然小人之情譬如穿窬
之盜稍失隄防有隙可乘則必復出為惡伏望聖慈攷
歐陽修之言而察仁祖之用心消小人而進君子早建
中興之業以致太平天下幸甚
乞教車戰劄子(李綱)
臣聞以步兵戰者不足以勝騎以其善馳突也以騎兵
戰者不足以勝車以其善捍禦也古之戰者必以車故
稱武王曰戎車三百兩稱衛文公曰革車三百乘稱宣
王曰我車既攻稱小白曰兵車之會六而兵賦則必使
之出車天子曰萬乘諸侯曰千乘大夫曰百乘皆以兵
車為制也後世車戰有曰武剛車有曰偏箱車有曰鹿
角車皆與古異制各便於其事而已金人以鐵騎勝中
國其說有三而非車不足以制之步兵不足以當其馳
突一也用車則馳突可禦騎兵馬弗如之二也用車則
騎兵在後度便乃出戰卒多怯見敵輒潰雖有長技不
得而施三也用車則人有所依可施其力部伍有束不
得而逃然則車之可以制鐵騎也審矣靖康間獻車制
者甚衆獨統制官張行中者可取其造車之法用兩竿
雙輪推竿則輪轉兩竿之間以横水筦之設架以載巨
弩其上施皮籬以捍矢石繪神獸之象弩矢發於口中
而竅其目以望敵其下施甲裙以衛人足其前施槍刅
兩重重各四枚上長而下短長者以禦人也短者以禦
馬也其兩旁以鐵為鈎索止則聮屬以為營體制簡而
運轉速真禦戎之利器其出戰之法則每車用步卒二
十五人四人推竿以運車一人登車望敵以發弩矢二
十人執牌弓弩長槍斬馬刀列車之兩旁重行行五人
凡遇敵則牌居前弓弩次之槍刅又次之敵在百步内
則牌偃弓弩間發以射之既逼近則弓弩退後槍刀進
前槍以刺人而刀以斬馬足賊退則車徒鼓譟相聮以
進及險乃止以騎兵出兩翼追擊以取勝其布陣之法
則每軍二千五百人以五分之一凡五百人為將佐衛
兵及輜重之屬餘二千人為車八十乘欲布方陣則面
各用車二十乘車相聮而步卒彌縫於其間前者其車
向敵後者其車倒行左右者其車順行賊攻左右而掩
後則隨所攻而向之左右前後其變可以無窮而將佐
衛兵及輜重之屬皆處其中方圓曲直隨地勢之便行
則鱗次以為陣止則鈎聯以為營不必開溝塹而築營
壘最為簡便而全固昔衛青征匃奴以武剛車自環以
禦敵故能深入馬燧帥太原製戰車冐以狻猊甲士列
戟副之故能兵冠天下惟房琯用之為賊所焚而後世
議者遂以謂車不可用殊不知古之兵車謂之革車冐
之以革者正所以防火也欲勝金人鐵騎使不得奔突
持久以取勝利器無以加此今圖畫樣制及分合陣圖
上塵聖覽乞降下御營司制造教習便殿按視可以施
用即頒降帥府要郡施行
論用兵劄子(許翰)
臣伏見金人退師以來朝廷縉紳上恬下嬉幸於無事
恃以為安而臣獨竊終夜不寐方以為憂夫以北敵之
強所向無前而我既示之以弱開之以利不過一二歲
勢必復來自所割三鎮疾馳三日則突騎犯都城飛塵
入宫闕矣當此之時金帛不可復得地土不可復割邊
鄙之師不可復召智能之士不能復圖萬世之變可勝
言哉今聞姚古等兵已次國郊竊謂陛下可以閫外之
事制於將帥若遣一介之使可下下之使不可下則用
兵不疑臣嘗熟計我戰而勝則蒙福無窮戰而不勝則
北阨井陘西斷太行内守大河國固無患敵以殘弊將
歸之兵力必不能取三鎮故我勝亦利不勝亦利此可
决戰一也敵欲既盈將驕卒懈時益暄濁人馬喘汗以
我力銳擊其惰歸此可决戰二也我衆彼寡以十當一
反顧者誅旋踵者斬使威令既必則罷弱者奮况於關
陜百戰之士外誘以金繒而内激以憤恥破賊必矣此
可决戰三也种師道持重名將今雖老疾智略足恃議
者見其木訥若無策畫此盖不以口擊賊者昔趙括論
兵其父奢不能難也而奢謂括將必敗趙師宋文割據
江左聞王元謨論兵飄飄有伊洛間意及使之望風奔
潰聞師道自少沉毅盖自天性介胄之士瞋目語難自
古而然未可遂疑况今濟以姚古必能相與成功此可
决戰四也陛下仁聖誠動萬姓義感三軍人人思為國
死以滌中原之恥而發七廟之憤夫天時易失而人心
難收陛下今不乘此利勢後必悔之此可决戰五也今
全軀保妻子之臣務在張敵聲勢虛喝恐劫苟安目前
遺患萬世此其意亦無他不過慮戰不勝則咎歸議者
使身不利今一主和身保無患明年盛秋朔騎復來則
必諉曰國家事狄不至不得歸咎和者奸回自營孰便
於此非復有為陛下宗廟社稷長慮却顧者也夫一勝
一負兵家常勢要觀大計如何爾議者以姚平仲前日
妄動小䘐以謂王師不可復用傳曰凡此蔡功惟斷乃
成故願陛下斷之而已矣
進萬言書劄子(胡寅)
陛下以親王介弟受淵聖皇帝之命出帥河北二帝既
遷則當糾合義師北面迎請而遽膺翊戴亟君尊臣遥
上徽號建立太子不復歸覲宫闕展省陵寢斬戮直臣
以杜言路南巡淮海偷安歲月敵兵深入陜右遠破京
西而漫不治軍略無捍禦盜賊横潰莫之誰何無辜元
元百萬塗地怨氣上格日昏無光飛蝗蔽天動以旬月
方且製造文物糜費不貲猥於城中講行郊報朝廷動
色相謂中興敵騎乘虛直擣行在匹馬南渡狼狽不堪
淮甸之間又復流血逮及反正寶位移蹕建康不為久
圖百度頽弛淮南宣撫卒不遣行自畫大江輕失形勢
一向畏縮惟務遠巡軍民怨咨如出一口存亡之决近
在目前凡此節次十餘條皆所謂舉措失人心之大者
也
再論遣使劄子(胡寅)
臣竊聞宰相張浚有論使事為兵家機權與臣所論事
理不同今何蘚遂行不可救止臣待罪侍從初有所陳
已荷聖知今浚以輔國謀臣陛下之所改顔而禮貌之
者也勢難以臣故以沮其議臣不當力論取勝徒成紛
紛然臣再三思慮終未曉浚之說須至剖析聞於聰聽
望陛下留神省覽姑且志之聖懷俟他日驗臣所計與
浚孰中孰否則使事之利害决矣今則未敢求直也尼
堪總師二十餘年破大遼弱我宋雖無遠略亦精於用
兵其所行事盡詭詐也今我之虛實彼豈不知尚須卑
辭執謙然後足以驕其心示弱屈服然後足以平其怒
乎此遣使之無益一也庚戌後不遣使金兵亦不來及
癸丑遣使則勾引北使入國熟視而去曾不旋踵而淮
南之警奏至矣此遣使之無益二也前我所遣四輩皆
朝廷之選侍從之臣聞其入敵境晝夜驅逓略無禮節
及見尼堪坐受欺紿匆匆而歸未嘗得其要領也而况
何蘚一使臣其何能任覘國之事乎此遣使之無益三
也昔富弼之使也以一言息南北百萬之兵可謂偉矣
使歸行賞遷進官職弼方以中國未能用兵徒頼使人
口舌下敵為莫大之耻終不屑受其識度如此乃可辦
國事今奉使者首先論其私事祈求恩澤一一足意而
後行所慮卑近與市井之人無異尚能明目張膽不辱
君命乎此遣使之無益四也萬一金人臨以兵威肆以
恐脅使人必不能就死則反以我之情告之是自敗也
死生之際惟烈士不懼曾謂何蘚而能之乎此遣使之
無益五也金人之所大欲者誰不知之既有無厭之心
正欲劉豫明日就亡今日亦必赴救而况豫賊祈哀乞
援秋高草熟來寇何疑此不待窺覘自可坐照於一堂
之上也此遣使之無益六也今淮以北劉豫自以為其
封疆矣河之北尼堪自以為其土宇矣使者之行豈能
乘雲馭風徑至北庭哉必渡清河之阻經濁河之限然
後能至也去冬下詔罪狀劉豫明其為賊今豫肯賓吾
使人達之於金哉臣恐戎伐凡伯則有之矣此遣使之
無益七也今我與金之勢如兩家有没世之怨一弱一
強強者侵陵不休弱者亦固其門墉嚴其戒備待時而
動庶能有濟乃欲命一僕夫㗖以酒肉悅以金帛適足
以助吾之弱增彼之強而已此遣使之無益八也自古
兵強馬衆玩武不戢而無自焚之變者此五胡英傑勒
曜垂珪之所難也尼堪好財貪色兇殘不義特盜賊之
靡耳非有保國永世兼并天下之術也度其勁兵壯者
老老者死其馬之齒日已長矣其謀臣志滿意得沈酣
乎子女玉帛之間不越數年必有祻敗此易見也萬一
今冬黨助豫賊昧於一來陛下申嚴將士據大江之險
以禦之彼再而衰三而竭必矣小小勝負兵家之常今
未有兵交之形而遽自納侮以示畏恐情見力屈當反
為所乘非兵家形格勢禁之法此遣使之無益九也夫
和人之心迎合尼堪之意為身謀而已陛下寤寐賢才
日昃不倦菲衣節食卑宫室陋器用以養戰士固將為
父兄攄覆載不同之憤雪滄溟不滌之恥也若堅用和
策則謀臣解體義士喪氣將帥偷安而卒伍泮散以為
無復有攄忠效智建立功名之日使和人自謂其說可
用如此此必有進為之漸以國與人取悅粘䍐大事去
矣此遣使之無益十也獨有一說使陛下難處者以二
帝為言耳然自建炎改元以來使命屢遣無一人能知
兩宫起居之狀謦欬之音者况今歲月已久金必重閟
惟懼我知之今以金為父兄之讐絶不復通則名正而
事順它日或有異聞在我理直易為處置若通而不絶
則金握重柄歸曲於我名實俱喪非陛下之利也使或
有知二帝所在一見慈顔宣達陛下孝思之念雖歲遣
一使竭天下之力以將之亦何不可之有其如艱梗悠
邈必無可達之理乎以此揆之則以二帝為言者理不
難處也臣聞善為國者必有一定不可易之計正其大
義不僥倖以為之漢高祖出關得董公之謀以弑君討
項羽後雖屢敗然項羽負不義之罪雖強必弱漢守其
策不變終有天下然張良嶢關之舉養虎之喻君子猶
羞道之及劉先主諸葛武侯志在復漢目&KR0757;為賊亦能
三分鼎立魏延出竒欲速孔明不求近功君子以為真
以天下自任者古之英雄規模注措大抵如此三國崛
起曹氏先據利勢蜀最後立豈以微弱之故卑下於操
以苟存耶孟子曰君如彼何哉強為善而已今日大計
只合明復讐之義用賢才修政事息民訓兵以俟北向
更無它策儻或未可惟是堅守若夫二三其德無一定
之論必恐不能有為至於何蘚之行非特無效决須取
辱臣所見如此豈得以張浚有言而自抑也
除太子詹事上殿劄子(王十朋)
臣恭聞陛下斷自宸衷首建國本天下相賀以為社稷
無疆之福臣初至闕下聞太子有尹京之議臣竊以為
未然臣聞三王之教世子也不過教之以禮樂樂以治
内禮以治外俾知父子君臣之義而已成王之為太子
也召公為保周公為傅太公為師保保其身體傅傅之
德義師導之教訓未聞其尹京也國朝雖有真宗故事
至仁宗為太子則不然當時左右前後㒺匪正人養成
仁厚之性四十二年之治雖堯舜亡以加初不由尹京
然也况今天府事繁其所委任之臣未必有如畢士安
者使太子裁决事事皆善亦不足以為太子之聰明增
太子之盛德萬一少有過差十手所指小人易得浮議
傳聞四方所損非細非所以愛太子也大抵太子之職
在於問安視膳而已至於撫軍監國皆非得已事也陛
下但與之遴擇師友僚屬俾日與端士正人遊養成德
性相與講論古今治亂之理他日民情吏事不患不知
臣願陛下與一二大臣議之寢尹京之議以安國本社
稷之福天下之幸也
删定官輪對劄子(陸九淵)
臣嘗謂事之至難莫如知人事之至大亦莫如知人人
主誠能知人則天下無餘事矣管仲嘗三戰三北三見
逐於君鮑叔何所見而遂使小白置彎弓之怨釋囚拘
而相之韓信家貧無行不得推擇為吏不能自業見厭
於人寄食於漂母受辱於跨下蕭相國何所見而必使
漢王拔於亡卒之中齋戒設壇而拜之陸遜吳中年少
書生耳吕蒙何所見而必使孫仲謀度越諸老將而用
之諸葛孔明南陽畊夫偃蹇為大者徐庶何所見而必
欲屈蜀先主枉駕頋之此四人者自其已成之效觀之
童子知其非常士也當其困窮未遇之時臣嘗謂常人
之識必無能知之理人之知識若登梯然進一級則所
見愈廣上者能兼下之所見下者必不能如上之所見
陛下誠能坐進此道使古今人品瞭然於心目則四子
之事又豈足為陛下道哉若猶屈鳳翼於雞鶩之羣日
與𤨏𤨏者共事信其俗耳庸目以是古非今臧否人物
則非臣之所敢知也取進止
文章辨體彙選卷一百七十四
