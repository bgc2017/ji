文章辨體彙選卷三百三十一
明賀復徵編
序五十一(以下遊宴類)
金谷詩序(晉石崇)
余以元康六年從太僕卿出為使持節監青徐諸軍事
征虜將軍有别廬在河南縣界金谷澗中或高或下有
清泉茂林衆果竹栢藥草之屬莫不畢偹又有水碓魚
池土窟其為娱目歡心之物偹矣時征西大將軍祭酒
王詡當還長安余與衆賢共送往澗中晝夜遊宴屢遷
其坐或登高臨下或列坐水濱時琴瑟笙筑合載車中
道路並作及住令與鼔吹遞奏遂各賦詩以叙中懷或
不能者罰酒三斗感性命之不永懼凋落之無期故具
列時人官號姓名年紀又為詩著後後之好事者其覽
之哉凡三十人吴王師議郎關中侯始平武功蘇紹字
世嗣年五十為首
蘭亭序(王羲之)
永和九年歲在癸丑暮春之初會於會稽山隂之蘭亭
修禊事也羣賢畢至少長咸集此地有崇山峻嶺茂林
修竹又有清流激湍映帶左右引以為流觴曲水列坐
其次雖無絲竹管絃之盛一觴一詠亦足以暢叙幽情
是日也天朗氣清惠風和暢仰觀宇宙之大俯察品類
之盛所以遊目騁懷足以極視聽之娱信可樂也夫人
之相與俯仰一世或取諸懷抱晤言一室之内或因寄
所託放浪形骸之外雖趣舍萬殊静躁不同當其欣于
所遇暫得於已快然自足曾不知老之將至及其所之
既倦情随事遷感慨係之矣向之所欣俯仰之間已為
陳迹猶不能不以之興懷況修短隨化終期于盡古人
云死生亦大矣豈不痛哉每覽昔人興感之繇若合一
契未嘗不臨文嗟悼不能喻之於懷固知一死生為虚
誕齊彭殤為妄作後之視今亦猶今之視昔悲夫故列
叙時人錄其所述雖世殊事異所以興懷其致一也後
之覽者亦將有感於斯文
遊石門詩序(廬山道人)
石門在精舍南十餘里一名障山基連大嶺體絶衆阜
闢三泉之會並立而開流傾巖玄映其上蒙形表於自
然故因以為名此雖廬山之一隅實斯地之竒觀皆傳
之於舊俗而未覩者衆將繇懸瀨險峻人獸迹絶逕回
曲阜路阻行難故罕徑焉釋法師以隆安四年仲春之
月因咏山水遂杖錫而遊於時交徒同趣三十餘人咸
拂衣晨征悵然增興雖林壑幽邃而開途徑進雖乘危
履石並以所悦為安既至則援木尋葛歴險窮崖猿臂
相引僅乃造極於是擁勝倚巖詳觀其下始知七嶺之
美藴竒於此雙門對峙其前重岩映帶其後巒阜周迴
以為障崇巖四營而開宇其中則有石臺石池宫館之
象觸類之形致可樂也清泉分流而合注渌淵鏡淨於
天池文石發彩煥若披面檉松芳草蔚然光目其為神
麗亦已偹矣斯日也衆情奔悦矚覽無厭遊觀未久而
天氣屢變霄霧塵集則萬象隠形流光迴照則衆山倒
影開闔之際状有靈焉而不可測也乃其將登則翔禽
拂翮鳴猿厲響歸雲迴駕想羽人之來儀哀聲相和若
玄音之有寄雖髣髴猶聞而神以之暢雖樂不期歡而
欣以永日當其沖豫自得信有味焉而未易言也退而
尋之夫崖谷之間會物無主應不以情而開典引人致
深若此豈非以虚明朗其照閑邃篤其情耶並三復斯
談猶昩然未盡俄而大陽告夕所存己往乃悟幽人之
玄覽達恒物之大情其為神趣豈山水而已哉於是徘
徊崇嶺流目四矚九江如帶丘阜城垤因此而推形有
巨細智亦宜然迺喟然嘆宇宙雖遐古今一契靈鷲邈
矣荒途日隔不有逝人風跡誰存應深悟遠慨然長懷
各欣一隅之同歡感良辰之難再情發於中遂共詠之
云爾
會諸友詩序(唐張說)
谷子者昔與說聯務蓬山出入三載事志相得情深友
于尋屬吾人秩遷迫吏畿劇愛而不見林也再華今說
復謝書坊補他職窮猿之意不擇儒林喜且把袂舊筵
解帶餘日卧玩文墨笑談平生兹歡既多後面方永沈
沈春雨人亦淹留
春夜宴桃李園序(李白)
夫天地者萬物之逆旅光隂者百代之過客而浮
生若夢為歡幾何古人秉燭夜游良有以也況陽春召
我以煙景大塊假我以文章會桃李之芳園序天倫之
樂事羣季俊秀皆為惠連吾人詠歌獨慙康樂幽賞未
已高談轉清開瓊筵以坐花飛羽觴而醉月不有佳詠
何伸雅懷如詩不成罰依金谷酒數
奉餞十七翁二十四翁尋桃源序(李白)
昔祖龍滅古道嚴威刑煎熬生人若墜大火三墳五典
散為寒灰築長城建阿房并諸侯殺豪俊自謂功高羲
皇國可萬世思欲凌雲氣求仙人登封太山風雨暴作
雖五松受職草木有知而萬象乖度禮刑將弛則綺皓
不得不遁於南山魯連不得不蹈於東海則桃源之避
世者可謂超昇先覺夫指鹿之儔連頸而同死非吾黨
之謂乎二翁耽老氏之言繼少卿之作文以述大雅道
以通至精卷舒天地之心脱落神仙之境武陵遺跡可
得而窺焉問津利往水引漁者花藏仙谿春風不知從
來落英何許流出石洞來入晨光盡開有良田名池竹
果森列三十六洞别為一天耶今扁舟而行笑謝人世
阡陌未改古人依然白雲何時而歸來青山一去而誰
往諸公賦桃源以美之
夏日宴姑熟亭序(李白)
通驛公舘南有水亭焉四甍翬飛巉絶浦嶴蓋有前攝
令河東薛公棟而宇之今宰隴西李公明化開物成務
又横其梁而閣之晝鳴閒琴夕酌清月蓋為接輶軒祖
遠客之佳境也製置既久莫知何名司馬武公長材博
古獨映方外因據胡床岸幘嘯咏而謂前長史李公及
諸公曰此亭跨姑熟之水可稱為姑熟亭焉嘉名勝槩
自我作也且夫曹官紱冕者大賢處之若遊青山卧白
雲逍遥偃傲何適不可小才居之窘而自拘悄若桎梏
則清風朗月河英嶽秀皆為棄物安得稱焉所以司馬
南隣當文章之旗鼓翰林客卿揮辭鋒以戰勝名教樂
地無非得俊之場也千載一時言詩紀志
泛沔州郎官湖詩序(李白)
白遇故人尚書郎張謂出使夏口沔州牧杜公漢陽宰
王公觴於江城之南湖樂天下之再平也方夜永月如
練清光可掇張公殊有勝槩四望超然乃顧白曰此湖
古來賢豪游者非一而枉踐佳景寂寥無聞夫子可為
我標之嘉名以傳不朽因舉酒酹水號之曰郎官湖亦
由鄭圃之有僕射陂也席上文士輔翼岑静以為知言
乃命賦詩紀事刻石湖側將與大别山共相磨焉
崔公山池後集序(李翰)
崔公吏於華葉再黃矣士之才也天高其興益之以小
山焉山臨清池峭絶孤踊岑無一仞波無一勺而洲嶼
縈帶巒崖盤鬱則巫盧衡霍不出於庭間矣若其琴幌
朝開書堂晚清綠筠森疎下見松雪登蕙蘭之徑諷瓊
瑶之章則雍雍詠歌盡在丹壁又與一二文士以吟以
賦謂之後集焉
衡陽月夜讌會序(元結)
兵興已來十一年矣獲與同志歡醉達旦詠歌取適無
一二焉乙已歲彭城劉靈源在衡陽逢故人或有在者
曰昔相會第歡遠遊始與諸公待月而笑語竟與諸公
愛月而歡醉詠歌夜久賦詩言懷於戲文章道喪蓋久
矣時之作者煩雜過多歌兒舞女且相喜愛系之風雅
誰道是耶諸公嘗欲變時俗之淫靡為後生之規範今
夕豈不能道達情性成一時之美乎
文章辨體彙選卷三百三十一
