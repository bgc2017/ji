文章辨體彙選卷三十
明賀復徵編
赦文(德音文附)
徐師曾曰按字書云赦者舍也肆赦之語始見虞書
而周禮司刺掌三赦之法吕刑有疑赦之制則或以
其情之可矜或以其事之可疑或以其人在三赦三
宥八議之列是以赦之非不問其情之淺深罪之輕
重而槩赦之也後世乃有大赦之法於是為文以告
四方而赦文興焉又謂之德音蓋以赦為天子布德
之音也然考之唐時戒厲風俗亦稱德音則德音之
與赦文自是兩事不當強而合之也今各仍其稱以
附赦文之後
唐玄宗至都大赦天下制文(蘇頲)
黃門周宅中土秦里上田皆王者之都也時邁觀風載
巡展義皆王者之政也朕嗣守宸極頗移年所冕旒而
視心每周於萬邦車轍所届迹不出於三輔豈懷安於
憚勞姑省費而休力然以設京師者不偏於西據奉宗
廟者亦候於東征安可阻從人之心增徯予之怨是用
闓陽發歲練日簡辰乘和氣以應物御惠風以行令永
言告至載叶伻來顧兹菲躬畏此鴻業下輦而有宫室
即舊不加登臺而有山川覽今猶昔森然在目用軫於
懷思弘遠圖俾作寬典不忘師古之義特布惟新之渥
可大赦天下自開元五年二月三日昧爽已前大辟罪
已下罪無輕重已發覺未發覺已結正未結正繫囚見
徒常赦所不原者咸赦除之唯謀反大逆不在赦限(云)
(云)夫政欲清净詞尚省要間者思致於乂未臻其道文
書盈几閣而吏益欺詔命下閭里而人莫諭得非失於
牴牾弊於煩蕪耶簡而易從禁則難犯今式格勅有不
便者先令尚書省集議刊定宜詳厥衷合於大體亡命
山澤挾藏軍器百日不首復罪如初敢以赦前事相告
言者以其罪罪之赦書日行五百里布告天下知朕之
意焉主者施行
德宗神武皇帝奉天改元大赦文(陸贄)
門下致理興化必在推誠忘已濟人不恡改過朕嗣服
丕構君臨萬邦失守宗祧越在草莽丕念率德誠莫追
於既往永言思咎期有補於將來明徵厥初以示天下
惟我烈祖邁德庇人致俗化於和平拯生靈於塗炭重
熙積慶垂二百年伊邇卿尹庶官洎億兆之衆代受亭
育以迄乎今功存於人澤垂於後肆予小子獲纘洪業
懼德不嗣罔敢怠荒然以長於深宫之中暗於經國之
務積習易溺居安忘危不知稼穡之艱難不卹征戍之
勞苦澤靡下究情不上通事既壅隔人懷疑阻猶昧省
已遂致興戎徵師四方轉餉千里賦車籍馬遠近騷然
行齎居送衆庶勞止或一日屢交鋒刅或連年不解甲
胄祝奠乏主室家靡依生死流離怨氣凝結力役不息
田萊多荒暴命峻於誅求疲甿空於杼軸轉死溝壑離
去鄉閭邑里丘墟人煙斷絶天譴於上而朕不寤人愁
於下而朕不知馴致亂階變興都邑賊臣乘釁肆逆滔
天曾莫愧畏敢行凌逼萬品失序九廟震驚上辱於祖
宗下負於黎庶痛心靦貌罪實在余永言愧悚若墜淵
谷賴夫天地降祐人神叶謀將相竭誠爪牙宣力屏除
大盗載張皇維將弘永圖必希新命朕晨興夕惕唯念
前非乃者公卿百寮累抗章疏擬以徽號加於朕躬固
辭不獲俯遂輿論昨因内省良用矍然體隂陽不測之
謂神與天地合德之謂聖顧惟淺昧非所宜當文者所
以化成武者所以定亂今化之不被亂是用興豈可更
徇羣情苟膺虚美重予不德祗益懷慙自今已後中外
所上書奏不得更稱聖神文武之號夫人情不常繫於
時化大道既隠亂獄滋豐朕既不能弘德導人又不能
一法齊衆苟設密網以罪非辜為之父母實增愧悼今
上元統歷獻歲發生宜革紀年之號式敷在宥之澤與
人更始用答天休可大赦天下改建中五年為興元元
年自正月一日昧爽已前大辟罪已下罪無輕重咸赦
除之李希烈田悦王武俊李納等有以忠勞任膺將相
有以勲舊繼守藩維朕撫馭乖方信誠靡著致令疑懼
不自保安兵興累年海内搔擾皆曰上失其道而下罹其
災朕實不君人則何罪屈已弘物予何愛焉庶懷引慝
之誠以洽好生之德其李希烈田悦王武俊李納及所
管將士官吏等一切並與洗滌各復爵位待之如初仍
即遣使分道宣諭朱滔雖與賊泚連坐路遠未必同謀
朕方推至誠務欲弘貸如能效順亦與維新其河南河
北諸軍兵馬並宜各於本道自固封疆勿相侵軼朱泚
大為不道棄義蔑恩反易天常盗竊名器暴犯陵寢所
不忍言獲罪祖宗朕不敢赦其被朱泚脇從將士官吏百
姓及諸色人等有遭其扇誘有廹以凶威苟能自新理可
矜宥但官軍未到京城巳前能去逆效順及散歸本軍本
道者並從赦例原免一切不問天下左降官即與量移近處
已量移者更與量移流入配隸及罰鎮效力並緣罪犯與諸
使驅使官兼别勅諸州縣安置及得罪人家口未許歸者一
切放還先有㾗累禁錮及反逆緣坐承前恩赦所不該者並
宜洗雪亡官失爵放歸勿齒者量加收除未復資者更與進
叙人之行業或未必兼搆大厦者方集於羣材建竒功者不
限於常檢苟在適用則無棄人况黜免之人沈鬱既久朝過
夕改仁何遠哉流移降黜亡官失爵配隸流人等有才能著
聞者特加錄用勿拘常例諸軍諸使諸道赴奉天及進收京
城將士等或百戰摧敵或萬里勤王扞固全城驅除大憝濟
危難者其節著復社稷者其業崇我圖爾功特加彝典錫名
疇賦永永無窮宜並賜名奉天定難功臣身有過犯遞減罪
三等子孫有過犯遞減罪二等當戶應有差科使役一切蠲
免其功臣已後雖衰老疾患不任軍旅當分糧賜並宜全結
身死之後十年内仍回給家口其有食實封者子孫相繼代
代無絶其餘叙錄及功賞條件待收京日並准去年十月十
七日十一月十四日勅處分諸道諸軍將士等久勤扞禦累
著功勲方鎮克寧惟爾之力其在行營者並超三資與官仍
賜勲五轉不離鎮者依資與官賜勲三轉其累加勲仍許回
授周親内外文武官三品以上賜爵一級四品已下各
加一階仍並賜勲兩轉見危致命先哲攸貴掩骼埋胔
禮經所先雖效用而或殊在惻隱而何間諸道兵士有
死王事者各委所在州縣急逓送歸本管官為葬祭其
有因戰陣殺戮及捕獲伏辜暴骨原野者亦委所在逐
近便收葬應緣流貶及犯罪未葬者並許其家各據本
官品以禮收葬自頃軍旅所給賦役繁興吏因為奸人
不堪命咨嗟怨苦道路無聊汔可小康與之休息其墊
陌及稅間架竹木茶漆𣙜鐵等諸色名目悉宜停罷京
畿之内屬此寇戎攻劫焚燒靡有寧室王師仰給人以
重勞特宜减放今年夏稅之半朕以凶醜犯闕遽用于
征爰度近郊息駕兹邑供儲克辦師旅攸寧式當褒旌
以志吾過其奉天宜昇為赤縣百姓並給復五年尚德
者教化之所先求賢者邦家之大本永言兹道夢想勞
懷而澆薄之風趨競不息幽棲之士寂寞無聞蓋誠所
未孚故求之不至天下有隱居行義才德高遠晦迹丘
園不求聞達者委所在長吏具名聞奏當備禮邀至諸
色人中有賢良方正直言極諫及博通墳典達於教化
并識洞韜略堪任將帥者委常參官及所在長吏聞薦
天下孤老鰥寡惸獨不能自活者並委州縣長吏量事
優恤其有年九十以上者刺史縣令就門存問義夫節
婦孝子順孫旌表門閭終身勿事大兵之後内外耗竭
貶食省用宜自朕躬朕當裁乘輿之服御絶宫室之華
飾率已師儉為天下先諸道貢獻非供宗廟軍國之用
一切並停内外官有冗員及百司不急之費委中書
門下即商議條件停減奏聞布澤行賞抑惟舊章今以
餘孽未平帑藏空竭有乖慶賜深愧於懷赦書有所未
該者所司類例條件聞奏
德宗改元大赦天下制文(陸贄)
門下王者體元立極欽若乎天地纂業承統嚴奉乎祖
宗所以敬事修誠務本敦孝尊其上以御於下謹其身
而訓於人百神允諧兆庶永賴立國之本斯其大經朕
燭理不明違道招損往遭大難淪䧟國都天地宗祧曠
而莫主是則欽若嚴承之義缺矣朕甚懼焉洎再復京
師遽將告謝有司以人力耗斁禮物廢墜日居月諸歲
聿云暮卜其近日俯在上春齊心永懷坐以待曙而百
辟卿士抗疏上言咸謂人心未寧不足以盡敬寇孽猶
在不足以造功迫於羣情俯仰誠願郊廟孔邇瞻言莫
定悼心慙顔胡寧自處重以和平未洽灾沴荐臻去歲
旱蝗兩河為甚人流不息師出靡居加之以徵求因之
以荒饉困窮餒殍轉死丘墟而又關輔之間冬無積雪
土膏未發宿麥不滋詳思咎徵有為而致豈兵戎之後
餘梗尚存將獄犴之中深冤未釋又河左淮右逆將阻
兵汗脅齊人䧟之死地雖欲自雪厥路無由抱義銜冤
足傷和氣此皆由朕爽德播災於人為之父母實用愧
恥今玄隂已謝春日載陽勾萌畢伸幽蟄咸震思與海
内同心日新發號更元用符天意宜改興元二年為貞
元元年自正月一日昧爽已前大辟罪已下已發覺未
發覺已結正未結正繫囚見徒罪無輕重咸赦除之應
在河中脅從將士多是奉天赴難功臣本居朔陲夙尚
忠節豈以一夫詿誤棄其累代勲庸朕於此軍尤所不
忍特宜洗滌待以初誠自非與官軍決戰死於鋒刅其
餘雖臨戰擒獲亦並釋放如舍逆歸順者在身先有官
爵實封一切如舊仍凖前後制勅所在便給賞錢並與
甄叙如有因危效節建立殊庸量其事蹟特加奬擢李
懷光若能翻然悔過束身赴闕念其常有大勲必當終
始全護仍凖前勅授之官封朕於功臣庶亦無負淮西
將吏百姓等有被劫制久為匪人詢事原情諒非獲已
今王師四合計日誅夷玉石同焚用增惻憫宜令諸道
進軍之日唯罪首惡一人自餘徒黨悉從原宥如有歸
明及立功者並凖河中將士例襃奬為國之要在於審
官共理分憂守宰彌切闔境性命繫乎其人將使閭里
無愁苦之聲風俗興廉讓之教得不慎簡髦彦寄之化
源自今已後諸州刺史有闕中書門下與朝官中精擇
有理人才者受之如刺史縣令在任頻年課績尤異者
擇授給舍郎中御史中外迭處用觀其能賞罰必行期
於競勸自頃選曹署吏唯以書判求人務騁浮華莫詢
實行且能言者不必適用藴用者或未能言為官擇人
其在精覈宜令清資常參官每年於吏部選人中各舉
所知一人堪任縣令錄事參軍者所司依資叙註擬便
於甲歷之内具標舉主名銜仍牒報御史臺如到任後
政理尤異及有贓犯事蹟明著者所司錄舉官姓名聞
奏以為襃貶其内外官員及京城諸使名目委御史審
勘會商量并省停減仍集百寮定議務從簡約息費便
人其京官外官職田及利息官錢等或黠吏詆欺移易
疆畔或貧人從徙捕繫親隣日月滋深耗弊彌甚亦令
百寮議其折衷擇善而行往以賦役殷繁人不堪命定
為兩稅事頗易從比屬兵興或踰始制法無所守吏益
為姦哀我勞人汔可小息其諸州府除兩税外應有權
宜科率差役一切悉停京畿及側近州縣所欠百姓科
市和糴價直委度支郎勘會支給諸道非臨寇賊州縣
自去冬已來新點召官徤子弟等並宜放散任營生業
應經䧟賊州縣百姓屋宇被焚毁并貧病老弱及遭傷
損之類所在量加優恤使得安存天下名山大川并自
古聖帝明王賢臣烈士祠廟墳墓各委當處長吏擇日
致祭必資精潔以達至誠班爵有差所以叙賢也廩秩
有等所以明勸也今或高卑失次中外相踰至於卿士
之家尚羅凍餒之患忠信重祿豈其然耶内外官禄及
俸錢手力雜給等委中書門下與度支郎參詳定額聞
奏應赴奉天及守城將士等並功存社稷節著艱危中
心藏之豈忘酬報頃緣府藏空竭賞給未周乃眷勲臣
實用增愧應凖元勅合請賞錢人等委所司節減宫内
及百司費用據所支財物速與給付應在京城及諸道
立功將士等先有詔旨並許甄昇所司勘會淹歴時月
委中書門下即與處分諸軍行營并河中朝邑被脅從
將士家口在京及諸州府者宜令本道節度觀察使常
存賑恤各令優給應諸軍諸使立仗見在城將士等共
賜物七萬疋
文武孝德皇帝册尊號赦文(元稹)
門下昔我高祖太宗化隋為唐奄宅區夏包舉四海全
付子孫其何事哉彼昏盈而我勞敬也明皇承之能大
其業六戎八蠻罔不貢奉由是庶尹弛政庶吏弛刑視
人不勤視神不謹燕寇勃起洞無藩籬六十有七年兵
革大熾其何事哉據逸安而易萌漸也逮我聖父勤身
披攘斬斷誅除天下略定曾是幽冀賜予懷來荷賴景
靈丕訓不墜環歲之内方外平寧粤予何功時帝之力而
卿大夫猥以大號加於𦕈身讓於四三益甚其請皇太
后如聞其事歡然慰心慈旨下臨臣誠上迫祗受大禮
凛乎余懷尚念昔者七十二君莫不升中慶成自以為
堯舜莫已若也然而不為堯舜之行者來代無傳焉朕
嘗推是為心不欲名浮於實今卿大夫謂我為文武孝
德矣其將何道以匡予予其業業兢兢日慎一日慕陶
堯虞舜之行以自勉思文祖憲考之道以自勤子苟不
思無忘納誨於戲溢美之名既不克讓及物之澤夫何
愛焉可大赦天下
宋神宗立皇太子赦文
父子一體也唯立長可以圖萬世之安國家大器也維
建儲可以係四海之望位序蚤定而人莫不以為悅典
禮亟崇而衆罔敢以為私永惟上嗣之賢實有妙齡之
譽入而視膳孝友見於夙成出則好書聰哲繇於自得
粤紹休於正統猶虚位於東朝迺考蓍龜之占迺稽方
册之寶載涓吉日肇闢青宫周家先親不敢忘廟社之
重夏后與子蓋以順天人之心宜覃曠恩徧暨羣品可
大赦天下於戲離明震長綿帝緒於億年解吉渙亨灑
天仁於萬物蓋禮之所行者大則澤之所流者深咨爾
多方體朕至意
德音文
神宗因蝗蟲避正殿降免囚徒德音文
夫人事失於下則天變形於上咎徵之作必有由然自
去歲巳來災沴仍集雨澤不降延歴三時蟲蝗既臻彌
亘千里穀糴翔貴稼穡卒癉嗷嗷烝人聚泣田畆興言
及此實所痛傷徧祈百神曾不獲應方悟禱祀非救患
之術言詞非謝譴之誠憂心如焚深自刻責得非刑法
舛謬忠良鬱堙暴賦未蠲勞師靡息事或無益而重為
煩費任或非當而横肆侵蟊有一於兹足傷和氣本其
所以罪實在予百姓何辜重罹殍餒所宜出次貶食節
用緩刑側身增修以謹天戒朕避正殿不御百寮奏事
並於延英處分尚食進膳宜更節減百司不急之務一
切且除諸軍將士外自餘應食官糧人及諸色用度等
並委本司長官商量權行停減以救荒饉仍限十日内
具元額及所釐革條件聞奏待至豐稔却令依舊畿内
百姓委京兆尹切加慰撫除正稅正役外徵科差遣並
宜禁絶非交相侵奪尋常訴訟不湏追擾務且息人京
畿内外及京兆府諸縣見禁囚徒死罪降從流以下一
切放免畿内及河中同州界應有因戰陣殺僇遺骸暴
露者各委所在長吏隨事埋瘞咨爾卿佐實維股肱所
當一其誠心同䘏災患勉修厥職副我憂勤
神宗戒勵風俗德音文(元稹)
勅朕聞昔者卿大夫相與讓於朝士庶人相與讓於齒
周成王刑措不用漢文帝恥言人過真理古也朕甚慕
焉中代以還争端斯起掩抑其言則專蔽誘掖其說則
欺誣自非責實循名不能彰善癉惡故孝宣必有敢告
乃下光武不以詭辭遽行語稱訕上之非律有匿名之
禁皆所以防三至之毁重兩造之明是以爵人於朝則
皆勸刑人於市則皆懼罪有歸而賞有事也末俗偷巧
内荏外剛卿大夫無進思盡忠之誠多退有後言之謗
士庶人無切磋硺磨之益多銷鑠浸潤之讒進則䛕言
謟笑以相求退則羣居狎處以相識留中不出之請益
發其隂私公論不容之詞實生於朋黨擢一官則曰恩
皆自我黜一職則曰事出他門比周之跡已彰尚矜介
特由徑之蹤盡露自謂貞方居省寺者不能以勤恪蒞
官而曰務求簡易提紀綱者不能以凖繩檢下而曰密
奏風聞獻章疏者更相是非備顧問者互有憎愛苟非
秦鏡照膽堯羊觸邪時君聽之安可不惑參斷一謬俗
化益訛禍發齒牙言生枝葉率是道也朕甚憫焉我國
家貞觀開元同符三代風俗歸厚禮讓並行兵興以來
人散久矣姑欲導之以德不欲敺之以刑然而信或未
孚理有未至曾無恥格益用彫刓小則綜覈之權見侵
於下輩大則機密之重旁撓於薄徒尚念因而化之亦
既去其尤者而宰臣等懼其寢染未克澄清備引祖宗
之書願垂戒勵之詔遂申教告頗用殷勤各當自省厥
躬與我同底於道凡百多士宜體朕懷
文章辨體彙選卷三十
