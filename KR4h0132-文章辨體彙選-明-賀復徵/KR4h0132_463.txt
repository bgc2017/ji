文章辨體彙選卷四百六十三
明賀復徵編
讃一
劉勰曰讃者明也昔虞舜之祀樂正重讃及益讃於
禹伊陟讃於巫咸並颺言以明事嗟嘆以助辭也然
其為義事主奬歎所以古來篇體促而不廣必結言
於四字之句盤桓乎數韻之辭約舉以盡情昭灼以
送文此其體也發源雖遠而致用盖寡大抵所歸其
頌家之細條乎吴訥曰按贊者贊美之詞文章緣
起曰漢司馬相如作荆軻贊世已不傳厥後班孟堅
漢史以論為贊至家范曄更以韻語唐建中中試進
士以箴論表贊代詩賦而無頌題迨後復置博學宏
詞科則贊頌二題皆出矣西山云贊頌體式相似貴
乎贍䴡宏肆而有雍容俯仰頓挫起伏之態乃為佳
作大抵贊有二體若作散文當祖班氏史評若作韻
語當宗東方朔畫像贊金樓子有云班固碩學尚云
贊頌相似詎不信然
東方朔畫像贊(魏夏侯湛)
大夫諱朔字曼倩平原厭次人也魏建安中分厭次以
為樂陵郡故又為郡人焉事漢武帝漢書具載其事先
生瓌瑋博逹思周變通以為濁世不可以富貴也故薄
游以取位苟出不可以直道也故頡頏以傲世傲世不
可以垂訓故正諫以明節明節不可以久安也故詼諧
以取容潔其道而穢其跡清其質而濁其文弛張而不
為邪進退而不離羣若乃遠心曠度瞻智宏材倜儻博
物觸類多能合變以明筭幽贊以知來自三墳五典八
索九丘陰陽圖緯之學百家衆流之論周給敏捷之辯
支離覆逆之數經脉藥石之藝射御書計之術乃硏精
而究其理不習而盡其功經目而諷於口過耳而諳於
心夫其明濟開豁包含宏大陵轢卿相嘲哂豪傑籠罩
靡前跆籍貴勢出不休顯賤不憂戚戲萬乘若寮友視
儔列如草芥雄節邁倫高氣盖世可謂拔乎其萃游方
之外者巳談者又以先生噓吸冲和吐故納新蟬蛻龍
變棄俗登仙神交造化靈為星辰此又竒怪恍惚不可
備論者也大人來守此國僕自京都言歸定省覩先生
之縣邑想先生之高風徘徊路寝見先生之遺像逍遙
城郭觀先生之祠宇慨然有懷乃作頌焉其辭曰
矯矯先生肥遯居真退弗終否進亦避榮臨世濯足希
古振纓湼而無滓既濁能清無滓伊何高明克柔能清
伊何視汙若浮樂在必行處淪罔憂跨世凌時遠蹈獨
游瞻望往代爰想遐蹤邈邈先生其道猶龍染迹朝隠
和而不同棲遲下位聊以從容我來自東言適兹邑敬
問墟墳企佇原隰墟墓徒存精靈永戢民思其軌祠宇
斯立徘徊寺寝遺像在圖周旋祠宇庭序荒蕪榱棟傾
落草萊弗除肅肅先生豈焉是居是居弗形悠悠我情
昔在有德罔不遺靈天秩有禮神鑒孔明彷彿風塵用
垂頌聲
正考父贊(王粲)
恂恂正父應德孔盛身為國卿族則公姓年在耆耋三
葉聞政誰能不怠申兹約敬饘粥予口傴僂受命名書
金鼎祚及後聖
故太常府君畫贊(晉潘岳)
堂堂我君鑒象開慶逸德宣猷含真履素味道無悶守
終純固弓輿爰集撫翼清舉翰飛公庭龍升天路初長
方國流化千里遂管秘籍辨章舊史入登常伯出作卿
士外内惟允庶績咸理中節日新令聞不巳濟濟儒林
翼翼國子
榮啓期贊(陸雲)
榮啓期者周時人也值衰世之季末當王道頽凌遂隠
居窮處遺物求已泝懷玄妙之門求意希微之域天子
不得而臣諸侯不得而友行年九十被裘鼓琴而歌孔
子過之問曰先生何樂答曰吾樂甚多天生萬物惟人
為貴吾得為人矣是一樂也以男為貴吾又得為男是
二樂也或皆不免于襁褓而吾行年九十是三樂也夫
貧者士之常也死固命之終也居常待終當何憂乎孔
子聽其音為之三日悲常被裘帶索行吟于路曰吾著
裘者何求帶索者何索遂放志一丘滅景榛藪居真思
樂之林利涉忘憂之沼以卒其天年榮華溢世不足以
盈其心萬物兼陳不足以易其樂絶景雲霄之表濯志
北溟之津豈非天真至素體正含和者哉友人有圖其
象者命為之贊其辭曰
芒芒至道天啓德心自昔逸民遁志山林邈矣先生如
龍之潜夷明收察滅跡在隂傲世求已遺物自欽景遯
瓊煇響和絶音戀彼丘園研道之微思樂寒泉薄採春
蕤鳴絃清泛撫節高徽有聖戾止永言傷悲天造草昧
負道實嘉於鑠先生既體斯和熊羆作祥黃髮皤皤耽
此三樂遺彼世華翼翼彼路行吟以遊的的黻冕陋我
輕裘永脫亂世受言一丘媚兹常道聊以忘憂
孫登贊(庾闡)
靈巖霞蔚石室鱗構青松標空蘭泉吐漏蘢薈可遊芳
津可漱玄谷蕭寥鳴琴獨奏先生體之寂坐幽岸凝水
結樸熙陽靡煥潜貞内全飛榮外散凌崖高嘯希風朗
彈道有冥廢運有昏消達隠不巖玄跡不摽或曰先生
晦道逍遥嵇子秀逹英風朗烈道儁薰芳鮮不玉折兆
動初萌妙覽竒絶翹首丘冥仰想玄哲
閒遊贊(戴逵)
昔神人在上輔其天理知溟海之禽不以籠樊服養櫟
散之質不以斧斤致用故能樹之於廣漠棲之於江湖
載之以大猷覆之以玄風使夫淳朴之心静一之性咸
得就山澤樂閒曠自此而箕嶺之下始有閒遊之人焉
降及黃綺逮於臺尚莫不有以保其太和肆其天真者
也且夫巖嶺高則雲霞之氣鮮林藪深則蕭瑟之音清
其可以藻玄瑩素庇其皓然者舍是焉歸故雖援世之
彦翼教之傑放舞雩以發詠聞乘桴而懔厲况乎道乘
方内體絶風塵理楫長謝歌鳳廵逡盪八疵於玄流澄
雲崖而頥神者哉然如山林之客非徒逃人患避争門
諒所以翼順資和滌除機心容飬淳淑而自適者爾况
物莫不以適為得以足為至彼閒遊者奚往而不適奚
時而不足故蔭映巖流之際偃息琴書之側寄心松竹
取樂魚鳥淡泊之願於是畢矣然竒趣難均玄契罕遇
終古皆孤棲於一巖獨玩於一流苟有情而未忘有感
而無對則輟斤寝絃之嘆固已幽結於林中驟感於遐
心為日久矣我固遂求方外之美略舉養和之具為雜
贊八首暢其所託始欣閒遊之遐逸終感嘉契之難會
以廣一往之詠以抒幽人之心云爾
茫茫草昧緜邈玄世三極未鼓天人無際萬契既判大
朴乃翳實有神宰忘懷司契冥外旁通潜感莫滯總順
巢許兼應夷惠緬矣遐心超哉絶步顧揖百王仰怡泰
素矜其天真外其囂務詳觀羣品馳人萬慮誰能高佚
悠然一悟
三國名臣贊(袁宏)
夫百姓不能自治故立君以治之明君不能獨治則為
臣以佐之然則三五迭隆歴世承基揖譲之與干戈文
德之與武功莫不宗匠陶鈞而羣才緝熙元首經略而
股肱肆力雖遭離不同迹有優劣至於體分冥固道契
不墜風美所扇訓革千載其揆一也故二八升而唐堯
盛伊吕用而湯武寕三賢進而小白興五臣顯而重耳
覇中古陵遲斯道替矣居上者不以至公理物為下者
必以私路期榮御圓者不以信誠率衆執方者必以權
謀自顯於是君臣離而名教薄世多亂而時不治故蘧
甯以之卷舒柳下以之三黜接輿以之行歌魯連以之
赴海衰世之中保持名節君臣相體若合符契則燕昭
樂毅古之流也夫未遇伯樂則千載無一驥時值龍顔
則當年控三傑漢之得賢於斯為貴高祖雖不以道勝
御物羣下得盡其忠蕭曹雖不以三代事主百姓不失
其業靖亂庇人抑亦其次夫時方顛沛則顯不如隠萬
物思治則默不如語是以古之君子不患弘道難患遭
時難遭時不難遇君難故有道無時孟子所以咨嗟有
時無君賈生所以垂泣夫萬歲一期有生之通塗千載
一遇賢智之嘉會遇之不能無欣喪之何能無慨古人
之言信有情哉余以暇日常覽國志考其君臣比其行
事雖道謝先代亦異世一時也文若懷獨見之明而有
救世之心論時則民方塗炭計能則莫出魏武故委圖
覇朝豫議世事舉才不以標鑒故人亡而後顯籌畫不
以要功故事至而後定雖亡身明順識亦高矣董卓之
亂神噐遷逼公達慨然志在致命繇斯而談故以大存
名節至如身為漢隸而跡入魏幕源流趣舍其亦文若
之謂所以存亡殊致始終不同將以文若既明且哲名
教有寄乎夫仁義不可不明則時宗舉其致生理不可
不全故達識攝其契相與弘道豈不遠哉崔生高朗折
而不撓所以榮名魏武執笏覇朝者盖以漢主當陽魏
后北面者哉若乃一旦進璽君臣易位則崔生所不與
魏武所不容夫江湖所以濟舟亦所以覆舟仁義所以
全身亦所以亡身然而先賢玉摧於前來哲攘袂於後
豈非天懷發中而名教束物者乎孔明盤桓俟時而動
遐想管樂遠明風流治國以禮民無怨聲刑罰不濫沒
有餘泣雖古之遺愛何以加兹及其臨終顧託受遺作
相劉后授之無疑心武侯受之無懼色繼體納之無貳
情百姓信之無異辭君臣之際良可詠矣公瑾卓爾逸
志不羣總角料主則素契於伯符晩節曜竒則参分於
赤壁惜其齡促志未可量子布佐策致延譽之美輟哭
止哀有翼戴之功神情所涉豈徒謇諤而已哉然杜門
不用登壇受譏夫一人之身所照未異而用舍之間俄
有不同况沈跡溝壑遇與不遇者乎夫詩頌之作有自
來矣或以吟咏情性或以述德顯功雖大旨同歸所託
或乖若夫出處有道名體不滯風軌德音為世作範不
可廢也故復撰序所懷以為之讃云
火德既微運纏大過洪飈扇海二溟揚波虬虎雖驚風
雲未和潜魚擇淵高鳥候柯赫赫三雄並迴乾軸競收
杞梓争採松竹鳳不及棲龍不暇伏谷無幽蘭嶺無亭
菊英英文若靈鑒洞照應變知微探賾賞要日月在舫
隠之彌曜文明映心鑚之愈妙滄海横流玉石同碎達
人兼善廢已存愛謀解時紛功濟宇内始救生靈終明
風槩公達潜朗思同蓍蔡運用無方動攝羣會爰初發
跡遘此顛沛神情玄定處之彌泰愔愔幕裹筭無不經
亹亹通韻跡不暫停雖懷尺璧顧哂連城智能拯物愚
足全生郎中温雅噐識純素貞而不諒通而能固恂恂
德心汪汪軌度志成弱冠道敷歲暮仁者必勇德亦有
言雖遇履虎神氣恬然行不修飾名節無愆操不激切
素風逾鮮邈哉崔生體正心直天骨疎朗墻宇高嶷忠
存軌迹義形風色思樹芳蘭剪除荆棘人惡其上時不
容哲琅琅先生雅仗名節雖遇塵霧猶振霜雪運極道
消碎此明月景山恢誕韻與道合形噐不存方寸海納
和而不同通而不雜過醉忘辭在醒貽答長文通雅義
格終始思戴元首擬伊同耻民未知德懼若在已嘉謀
肆庭讜言盈耳玉生雖䴡光不踰把德積雖微道暎天
下淵哉泰初宇量高雅噐範自然標凖無假全身由直
迹洿必偽處死匪難理存則易萬物波蕩孰任其絫六
合徒廣容身靡寄君親自然匪由名教愛敬既同情理
兼到烈烈王生知死不撓求仁不遠期在忠孝玄伯剛
簡大存名體志在高構增堂及陛端委虎門正言彌啟
臨危致命盡其心禮堂堂武侯基宇宏邈噐同生民獨
禀先覺標牓風流遠明管樂初九龍盤雅志彌確百六
道喪干戈迭用苟非命世孰掃雰雺宗子思寕薄言解
控釋褐中林鬱為時棟士元弘長雅性内融崇善愛物
觀始知終喪亂偹矣勝塗未隆先生標之振起清風綢
繆哲后無妄惟時夙夜匪懈義在緝熙三略既陳覇業
已基公琰植根不忘忠正豈曰模擬實在雅性亦既羈
勒負荷時命推賢恭已久而可敬公衡冲逹秉心淵塞
媚兹一人臨難不惑疇昔不造假翮鄰國進能徽音退
不失德六合紛紜民心將變鳥擇高梧臣須顧眄公瑾
英逹朗心獨見披草求君定交一面桓桓魏武外託覇
迹志掩衡霍恃戰忘敵卓卓若人曜竒赤壁三光参分
宇宙暫隔子布擅名遭世方擾撫翼桑梓息肩江表王
略威夷吴魏同寶遂贊宏謨匡此覇道桓王之薨大業
未純把臂託孤惟賢與親輟哭止哀臨難忘身成此南
面實由老臣才為世出世亦須才得而能任貴在無猜
昂昂子敬拔迹草萊荷擔吐竒乃構雲臺子瑜都長體
性純懿諫而不犯正而不毅將命公庭退忘私位豈無
鶺鴒固慎名噐伯言謇謇以道佐世出能勤功入能獻
替謀寕社稷解紛挫銳正以招疑忠而獲戾元歎穆遠
神和形檢如彼白珪質無塵玷立行以恒匡主以漸清
不增潔濁不加染仲翔貞亮性不和物好是不羣折而
不屈屢摧逆鱗直道受黜歎過孫陽放同賈屈詵詵衆
賢千載一遇整轡高衢驤首天路仰挹玄流俯弘時務
名節殊途雅志同趣日月䴡天瞻之不墜仁義在躬用
之不匱尚想遐風載挹載味後生擊節懦夫增氣
高士贊九首(陶潛)
夷齊
二子譲國相將海隅天人革命絶景窮居采薇高歌慨
想黃虞貞風凌俗爰感懦夫
箕子
去鄉之感猶有遲遲矧伊代謝觸物皆非哀哀箕子云
胡能夷狡童之歌悽矣其悲
管鮑
知人未易相知實難淡美初交利乖歲寒管生稱心鮑
叔必安竒情䨇亮令名俱完
程杵
遺生良難士為知已望義如歸允伊二子程生揮劍懼
兹餘耻令德永聞百代見紀
七十二弟子
恂恂舞雩莫曰匪賢俱映日月共飡至言慟由才難感
為情牽回也早夭賜獨長年
屈賈
進德修業將以及時如彼稷契孰不願之嗟乎二賢逢
世多疑候詹寫志感鵩獻辭
韓非
豐孤隠亢以文自殘君子失時白首抱關巧行居災忮
辯召患哀矣韓生竟死說難
魯二儒
易代隨時迷變則愚介介若人特為貞夫德不百年汙
我詩書逝然不顧被褐幽居
張長公
遠哉長公蕭然何事世路多端皆為我異歛轡朅來獨
飬其志寝迹窮年誰知斯意
扇上畫贊(陶潛)
荷蓧丈人長沮桀溺於陵仲子張良公
丙曼容鄭次都薛孟嘗周陽珪
三五道邈淳風日盡九流参差互相推隕形逐物遷心
無常凖是以逹人有時而隠四體不勤五榖不分超超
丈人日夕在耘遼遼沮溺耦耕自喜入鳥不駭襍獸斯
羣至矣於陵飬氣浩然蔑彼結駟甘此灌園張生一仕
曾以事還顧我不能高謝人間岧岧丙公望崖輙歸匪
驕匪吝前路威夷鄭曼不合垂釣川湄交酌林下清言
究微孟嘗遊學天網時疎眷言哲友振褐偕徂美哉周
子稱疾閒居寄心清尚悠然自娱翳翳衡門洋洋泌流
曰琴曰書顧盻有儔飲河既足自外皆休緬懷千載託
契孤遊
古賢圖贊(北魏常景)
周雅云謂天盖高不敢不跼謂地蓋厚不敢不蹐有朝
隠大夫監戒斯文乃惕焉而懼曰夫道喪則世傾利重
則身輕是故乘和體遜式銘方册防微慎獨載象丹青
信哉辭人之賦文晦而理明仰瞻高天聽卑視諦俯測
厚地岳峻川停誰其戴之不私不畏誰其踐之不䧟不
墜故善惡是徵物罔同異論元匪久人咸敬忌嗟乎惟
地厚矣尚亦兢兢浩浩名位孰識其親搏之弗得聆之
無聞故有戒於顯而急乎微好爵是冐聲奢是基身䧟
於禄利言溺於是非或求欲而未厭或知足而不辭是
故位高而勢愈廹正立而邪愈欺安有位極而危不萃
邪榮而正不凋故悔多於地厚禍甚於天高夫悔未結
誰肯曲躬夫禍未知誰肯累足固機發而後思圖車覆
而後改躅改之無及故狡兔失穴思之在後故逆鱗易
觸君子則不然體舒則懷卷視溺則思濟原夫人之度
邈於無階之天勢位之危深於不測之地餌厚而躬不
競爵隆而心不係守善於已成懼愆於未敗雖盈而戒
冲通而慮滯以知命為遐齡以樂天為大惠以戢智而
從時以懷愚而游世曲躬焉累足焉苟行之晝已決矣
猶夜則思其計誦之口亦明矣故心必賞其契故能不
同不謟而弭謗於羣小無毁無譽而貽信於上帝託身
與金石俱堅立名與天壌相敝囂競無侵優遊獨逝夫
如是故綺閣金門可安其宅錦衣玉食可頥其形柳下
三黜不愠其色子文三陟不喜其情而惑者見居高可
以持勢欲乘高以據榮見直道可以修已欲專道以邀
聲夫去聲然後聲可立豈矜道之所宣慮危然後安可
固豈假道之所全是以君子鑒恃道不可以流聲故去
聲而懷道鑒專道不可以守勢故去勢以崇道何者履
道雖高不得無亢求聲雖道不得無悔然則聲奢繁則
實儉凋功業進則身迹退如此則精靈遂越驕侈自親
情與道絶事與勢隣方欲役思以恃勢乘勢以求津故
利欲誘其情禍難嬰其身利欲交則幽明以之變禍難
構則智術無所陳若然者雖縻爵帝扄焉得而寕之雖
結佩皇庭焉得而榮之故身道未究而崇邪之徑已形
成功未立而修正之術已生福禄交蹇於人事屯難頓
萃於時情忠介剖心於白日耿節沉骨於幽靈因斯愚
智之所機倚伏之所係全亡之所依其在遜順而已哉
嗚呼鑒之嗚呼鑒之
高士贊(梁沈約)
今之所謂高士者悠悠皆是請試言之聖人蒞天下則
賢人贊務卨益臯陶是也自中智以下莫有不學以從
政佐國安民者也易曰聖人之大寶曰位非學則不得
也學所以行其志孝弟慈仁信義是也雖誦先王之典
謨而不行其志聖人之大寶亦不可得也要須學行兼
全然後取之悠悠之徒莫不攘袂而議進取怒目而争
權利悅愚謟闇苟得忘廉若斯人者豈入國士之塗動
衣冠之眄籍此而登高位未或有也贊曰
亦有哲人獨執高志避世避言不友不事耻從汙禄靡
惑芳餌心安藜藿口絶炮胾取足落毛寧懷組織如金
在沙顯然自異猶玉在泥湼而不緇身標遠迹名重前
記有美高尚處之若無劣哉羣品事静心驅苟能立志
争此匹夫進忘隕穫退守恬愉曰仁與義其徑不迂為
之則至非物所拘宦成名立陟彼高衢
雲山贊(江淹)
壁上有雜畫皆作山水好勢仙者五六雲氣生焉悵然
會意題為小贊云
王太子(江淹)
子喬好輕舉不待煉銀丹控鶴去窈窕學鳳對㠝岏山
無一春草谷有千年蘭雲衣不躑躅龍駕何時還
陰長生(江淹)
陰君惜靈骨珪璧詎為寶日夜名山側果得金丹道憂
傷永不至光顔如碧草若度西海時致意三青烏
自贊(劉炫)
通人司馬相如揚子雲馬季長鄭康成等皆自叙風徽
傳芳來葉余豈敢仰均先逹貽笑後昆徒以日廹桑榆
大命將近故友飄零門徒雨散溘死朝露埋魂朔野親
故莫照其心後人不見其迹殆及餘喘薄言胸臆貽及
行邁傳示州里使夫後來俊哲知余鄙志耳余從結髮
以來迄於白首嬰孩為慈親所恕棰楚未嘗加從學為
明師所矜夏楚弗之及暨乎敦叙邦族交結等夷重物
輕身先人後已昔在幼弱樂參長者爰及耆艾數接後
生學則服而不厭誨則勞而不倦幽情寡適心事方違
内省生平顧循終始其大幸有四其深恨有一性本愚
蔽家業貧窶為父兄所撓厠縉紳之末遂得博覽典誥
窺涉今古小善著於丘園虚名聞於邦國其幸一也隠
顯人間沈浮世俗數忝徒勞之職久執城旦之書名不
挂於白簡事不染於丹筆立身立行慙恧實多啓手啓
足庶幾可免其幸二也以此庸虚屢動神脊以此卑賤
每升天府齊鑣驥騄比翼鵷鴻整緗素於鳳池記言動
於麟閣參謁宰輔造請羣公厚禮殊恩增榮改價其幸
三也晝漏方盡大耋已嗟退反初服歸骸故里翫文史
以怡神閱魚鳥以散慮觀省野物登臨園沼緩步代車
無罪為貴其幸四也仰休明之盛世慨道教之陵遲蹈
先儒之逸軌傷羣言之蕪穢馳騖墳典釐改僻謬修撰
始畢厥事適成天違人願途不我與世路未夷學校盡
廢道不偹於當時業不傳於身後銜恨泉壌實在兹乎
其深恨一也
文章辨體彙選卷四百六十三
文章辨體彙選卷四百六十三
明賀復徵編
讃一
劉勰曰讃者明也昔虞舜之祀樂正重讃及益讃於
禹伊陟讃於巫咸並颺言以明事嗟嘆以助辭也然
其為義事主奬歎所以古來篇體促而不廣必結言
於四字之句盤桓乎數韻之辭約舉以盡情昭灼以
送文此其體也發源雖遠而致用盖寡大抵所歸其
頌家之細條乎吴訥曰按贊者贊美之詞文章緣
起曰漢司馬相如作荆軻贊世已不傳厥後班孟堅
漢史以論為贊至家范曄更以韻語唐建中中試進
士以箴論表贊代詩賦而無頌題迨後復置博學宏
詞科則贊頌二題皆出矣西山云贊頌體式相似貴
乎贍䴡宏肆而有雍容俯仰頓挫起伏之態乃為佳
作大抵贊有二體若作散文當祖班氏史評若作韻
語當宗東方朔畫像贊金樓子有云班固碩學尚云
贊頌相似詎不信然
東方朔畫像贊(魏夏侯湛)
大夫諱朔字曼倩平原厭次人也魏建安中分厭次以
為樂陵郡故又為郡人焉事漢武帝漢書具載其事先
生瓌瑋博逹思周變通以為濁世不可以富貴也故薄
游以取位苟出不可以直道也故頡頏以傲世傲世不
可以垂訓故正諫以明節明節不可以久安也故詼諧
以取容潔其道而穢其跡清其質而濁其文弛張而不
為邪進退而不離羣若乃遠心曠度瞻智宏材倜儻博
物觸類多能合變以明筭幽贊以知來自三墳五典八
索九丘陰陽圖緯之學百家衆流之論周給敏捷之辯
支離覆逆之數經脉藥石之藝射御書計之術乃硏精
而究其理不習而盡其功經目而諷於口過耳而諳於
心夫其明濟開豁包含宏大陵轢卿相嘲哂豪傑籠罩
靡前跆籍貴勢出不休顯賤不憂戚戲萬乘若寮友視
儔列如草芥雄節邁倫高氣盖世可謂拔乎其萃游方
之外者巳談者又以先生噓吸冲和吐故納新蟬蛻龍
變棄俗登仙神交造化靈為星辰此又竒怪恍惚不可
備論者也大人來守此國僕自京都言歸定省覩先生
之縣邑想先生之高風徘徊路寝見先生之遺像逍遙
城郭觀先生之祠宇慨然有懷乃作頌焉其辭曰
矯矯先生肥遯居真退弗終否進亦避榮臨世濯足希
古振纓湼而無滓既濁能清無滓伊何高明克柔能清
伊何視汙若浮樂在必行處淪罔憂跨世凌時遠蹈獨
游瞻望往代爰想遐蹤邈邈先生其道猶龍染迹朝隠
和而不同棲遲下位聊以從容我來自東言適兹邑敬
問墟墳企佇原隰墟墓徒存精靈永戢民思其軌祠宇
斯立徘徊寺寝遺像在圖周旋祠宇庭序荒蕪榱棟傾
落草萊弗除肅肅先生豈焉是居是居弗形悠悠我情
昔在有德罔不遺靈天秩有禮神鑒孔明彷彿風塵用
垂頌聲
正考父贊(王粲)
恂恂正父應德孔盛身為國卿族則公姓年在耆耋三
葉聞政誰能不怠申兹約敬饘粥予口傴僂受命名書
金鼎祚及後聖
故太常府君畫贊(晉潘岳)
堂堂我君鑒象開慶逸德宣猷含真履素味道無悶守
終純固弓輿爰集撫翼清舉翰飛公庭龍升天路初長
方國流化千里遂管秘籍辨章舊史入登常伯出作卿
士外内惟允庶績咸理中節日新令聞不巳濟濟儒林
翼翼國子
榮啓期贊(陸雲)
榮啓期者周時人也值衰世之季末當王道頽凌遂隠
居窮處遺物求已泝懷玄妙之門求意希微之域天子
不得而臣諸侯不得而友行年九十被裘鼓琴而歌孔
子過之問曰先生何樂答曰吾樂甚多天生萬物惟人
為貴吾得為人矣是一樂也以男為貴吾又得為男是
二樂也或皆不免于襁褓而吾行年九十是三樂也夫
貧者士之常也死固命之終也居常待終當何憂乎孔
子聽其音為之三日悲常被裘帶索行吟于路曰吾著
裘者何求帶索者何索遂放志一丘滅景榛藪居真思
樂之林利涉忘憂之沼以卒其天年榮華溢世不足以
盈其心萬物兼陳不足以易其樂絶景雲霄之表濯志
北溟之津豈非天真至素體正含和者哉友人有圖其
象者命為之贊其辭曰
芒芒至道天啓德心自昔逸民遁志山林邈矣先生如
龍之潜夷明收察滅跡在隂傲世求已遺物自欽景遯
瓊煇響和絶音戀彼丘園研道之微思樂寒泉薄採春
蕤鳴絃清泛撫節高徽有聖戾止永言傷悲天造草昧
負道實嘉於鑠先生既體斯和熊羆作祥黃髮皤皤耽
此三樂遺彼世華翼翼彼路行吟以遊的的黻冕陋我
輕裘永脫亂世受言一丘媚兹常道聊以忘憂
孫登贊(庾闡)
靈巖霞蔚石室鱗構青松標空蘭泉吐漏蘢薈可遊芳
津可漱玄谷蕭寥鳴琴獨奏先生體之寂坐幽岸凝水
結樸熙陽靡煥潜貞内全飛榮外散凌崖高嘯希風朗
彈道有冥廢運有昏消達隠不巖玄跡不摽或曰先生
晦道逍遥嵇子秀逹英風朗烈道儁薰芳鮮不玉折兆
動初萌妙覽竒絶翹首丘冥仰想玄哲
閒遊贊(戴逵)
昔神人在上輔其天理知溟海之禽不以籠樊服養櫟
散之質不以斧斤致用故能樹之於廣漠棲之於江湖
載之以大猷覆之以玄風使夫淳朴之心静一之性咸
得就山澤樂閒曠自此而箕嶺之下始有閒遊之人焉
降及黃綺逮於臺尚莫不有以保其太和肆其天真者
也且夫巖嶺高則雲霞之氣鮮林藪深則蕭瑟之音清
其可以藻玄瑩素庇其皓然者舍是焉歸故雖援世之
彦翼教之傑放舞雩以發詠聞乘桴而懔厲况乎道乘
方内體絶風塵理楫長謝歌鳳廵逡盪八疵於玄流澄
雲崖而頥神者哉然如山林之客非徒逃人患避争門
諒所以翼順資和滌除機心容飬淳淑而自適者爾况
物莫不以適為得以足為至彼閒遊者奚往而不適奚
時而不足故蔭映巖流之際偃息琴書之側寄心松竹
取樂魚鳥淡泊之願於是畢矣然竒趣難均玄契罕遇
終古皆孤棲於一巖獨玩於一流苟有情而未忘有感
而無對則輟斤寝絃之嘆固已幽結於林中驟感於遐
心為日久矣我固遂求方外之美略舉養和之具為雜
贊八首暢其所託始欣閒遊之遐逸終感嘉契之難會
以廣一往之詠以抒幽人之心云爾
茫茫草昧緜邈玄世三極未鼓天人無際萬契既判大
朴乃翳實有神宰忘懷司契冥外旁通潜感莫滯總順
巢許兼應夷惠緬矣遐心超哉絶步顧揖百王仰怡泰
素矜其天真外其囂務詳觀羣品馳人萬慮誰能高佚
悠然一悟
三國名臣贊(袁宏)
夫百姓不能自治故立君以治之明君不能獨治則為
臣以佐之然則三五迭隆歴世承基揖譲之與干戈文
德之與武功莫不宗匠陶鈞而羣才緝熙元首經略而
股肱肆力雖遭離不同迹有優劣至於體分冥固道契
不墜風美所扇訓革千載其揆一也故二八升而唐堯
盛伊吕用而湯武寕三賢進而小白興五臣顯而重耳
覇中古陵遲斯道替矣居上者不以至公理物為下者
必以私路期榮御圓者不以信誠率衆執方者必以權
謀自顯於是君臣離而名教薄世多亂而時不治故蘧
甯以之卷舒柳下以之三黜接輿以之行歌魯連以之
赴海衰世之中保持名節君臣相體若合符契則燕昭
樂毅古之流也夫未遇伯樂則千載無一驥時值龍顔
則當年控三傑漢之得賢於斯為貴高祖雖不以道勝
御物羣下得盡其忠蕭曹雖不以三代事主百姓不失
其業靖亂庇人抑亦其次夫時方顛沛則顯不如隠萬
物思治則默不如語是以古之君子不患弘道難患遭
時難遭時不難遇君難故有道無時孟子所以咨嗟有
時無君賈生所以垂泣夫萬歲一期有生之通塗千載
一遇賢智之嘉會遇之不能無欣喪之何能無慨古人
之言信有情哉余以暇日常覽國志考其君臣比其行
事雖道謝先代亦異世一時也文若懷獨見之明而有
救世之心論時則民方塗炭計能則莫出魏武故委圖
覇朝豫議世事舉才不以標鑒故人亡而後顯籌畫不
以要功故事至而後定雖亡身明順識亦高矣董卓之
亂神噐遷逼公達慨然志在致命繇斯而談故以大存
名節至如身為漢隸而跡入魏幕源流趣舍其亦文若
之謂所以存亡殊致始終不同將以文若既明且哲名
教有寄乎夫仁義不可不明則時宗舉其致生理不可
不全故達識攝其契相與弘道豈不遠哉崔生高朗折
而不撓所以榮名魏武執笏覇朝者盖以漢主當陽魏
后北面者哉若乃一旦進璽君臣易位則崔生所不與
魏武所不容夫江湖所以濟舟亦所以覆舟仁義所以
全身亦所以亡身然而先賢玉摧於前來哲攘袂於後
豈非天懷發中而名教束物者乎孔明盤桓俟時而動
遐想管樂遠明風流治國以禮民無怨聲刑罰不濫沒
有餘泣雖古之遺愛何以加兹及其臨終顧託受遺作
相劉后授之無疑心武侯受之無懼色繼體納之無貳
情百姓信之無異辭君臣之際良可詠矣公瑾卓爾逸
志不羣總角料主則素契於伯符晩節曜竒則参分於
赤壁惜其齡促志未可量子布佐策致延譽之美輟哭
止哀有翼戴之功神情所涉豈徒謇諤而已哉然杜門
不用登壇受譏夫一人之身所照未異而用舍之間俄
有不同况沈跡溝壑遇與不遇者乎夫詩頌之作有自
來矣或以吟咏情性或以述德顯功雖大旨同歸所託
或乖若夫出處有道名體不滯風軌德音為世作範不
可廢也故復撰序所懷以為之讃云
火德既微運纏大過洪飈扇海二溟揚波虬虎雖驚風
雲未和潜魚擇淵高鳥候柯赫赫三雄並迴乾軸競收
杞梓争採松竹鳳不及棲龍不暇伏谷無幽蘭嶺無亭
菊英英文若靈鑒洞照應變知微探賾賞要日月在舫
隠之彌曜文明映心鑚之愈妙滄海横流玉石同碎達
人兼善廢已存愛謀解時紛功濟宇内始救生靈終明
風槩公達潜朗思同蓍蔡運用無方動攝羣會爰初發
跡遘此顛沛神情玄定處之彌泰愔愔幕裹筭無不經
亹亹通韻跡不暫停雖懷尺璧顧哂連城智能拯物愚
足全生郎中温雅噐識純素貞而不諒通而能固恂恂
德心汪汪軌度志成弱冠道敷歲暮仁者必勇德亦有
言雖遇履虎神氣恬然行不修飾名節無愆操不激切
素風逾鮮邈哉崔生體正心直天骨疎朗墻宇高嶷忠
存軌迹義形風色思樹芳蘭剪除荆棘人惡其上時不
容哲琅琅先生雅仗名節雖遇塵霧猶振霜雪運極道
消碎此明月景山恢誕韻與道合形噐不存方寸海納
和而不同通而不雜過醉忘辭在醒貽答長文通雅義
格終始思戴元首擬伊同耻民未知德懼若在已嘉謀
肆庭讜言盈耳玉生雖䴡光不踰把德積雖微道暎天
下淵哉泰初宇量高雅噐範自然標凖無假全身由直
迹洿必偽處死匪難理存則易萬物波蕩孰任其絫六
合徒廣容身靡寄君親自然匪由名教愛敬既同情理
兼到烈烈王生知死不撓求仁不遠期在忠孝玄伯剛
簡大存名體志在高構增堂及陛端委虎門正言彌啟
臨危致命盡其心禮堂堂武侯基宇宏邈噐同生民獨
禀先覺標牓風流遠明管樂初九龍盤雅志彌確百六
道喪干戈迭用苟非命世孰掃雰雺宗子思寕薄言解
控釋褐中林鬱為時棟士元弘長雅性内融崇善愛物
觀始知終喪亂偹矣勝塗未隆先生標之振起清風綢
繆哲后無妄惟時夙夜匪懈義在緝熙三略既陳覇業
已基公琰植根不忘忠正豈曰模擬實在雅性亦既羈
勒負荷時命推賢恭已久而可敬公衡冲逹秉心淵塞
媚兹一人臨難不惑疇昔不造假翮鄰國進能徽音退
不失德六合紛紜民心將變鳥擇高梧臣須顧眄公瑾
英逹朗心獨見披草求君定交一面桓桓魏武外託覇
迹志掩衡霍恃戰忘敵卓卓若人曜竒赤壁三光参分
宇宙暫隔子布擅名遭世方擾撫翼桑梓息肩江表王
略威夷吴魏同寶遂贊宏謨匡此覇道桓王之薨大業
未純把臂託孤惟賢與親輟哭止哀臨難忘身成此南
面實由老臣才為世出世亦須才得而能任貴在無猜
昂昂子敬拔迹草萊荷擔吐竒乃構雲臺子瑜都長體
性純懿諫而不犯正而不毅將命公庭退忘私位豈無
鶺鴒固慎名噐伯言謇謇以道佐世出能勤功入能獻
替謀寕社稷解紛挫銳正以招疑忠而獲戾元歎穆遠
神和形檢如彼白珪質無塵玷立行以恒匡主以漸清
不增潔濁不加染仲翔貞亮性不和物好是不羣折而
不屈屢摧逆鱗直道受黜歎過孫陽放同賈屈詵詵衆
賢千載一遇整轡高衢驤首天路仰挹玄流俯弘時務
名節殊途雅志同趣日月䴡天瞻之不墜仁義在躬用
之不匱尚想遐風載挹載味後生擊節懦夫增氣
高士贊九首(陶潛)
夷齊
二子譲國相將海隅天人革命絶景窮居采薇高歌慨
想黃虞貞風凌俗爰感懦夫
箕子
去鄉之感猶有遲遲矧伊代謝觸物皆非哀哀箕子云
胡能夷狡童之歌悽矣其悲
管鮑
知人未易相知實難淡美初交利乖歲寒管生稱心鮑
叔必安竒情䨇亮令名俱完
程杵
遺生良難士為知已望義如歸允伊二子程生揮劍懼
兹餘耻令德永聞百代見紀
七十二弟子
恂恂舞雩莫曰匪賢俱映日月共飡至言慟由才難感
為情牽回也早夭賜獨長年
屈賈
進德修業將以及時如彼稷契孰不願之嗟乎二賢逢
世多疑候詹寫志感鵩獻辭
韓非
豐孤隠亢以文自殘君子失時白首抱關巧行居災忮
辯召患哀矣韓生竟死說難
魯二儒
易代隨時迷變則愚介介若人特為貞夫德不百年汙
我詩書逝然不顧被褐幽居
張長公
遠哉長公蕭然何事世路多端皆為我異歛轡朅來獨
飬其志寝迹窮年誰知斯意
扇上畫贊(陶潛)
荷蓧丈人長沮桀溺於陵仲子張良公
丙曼容鄭次都薛孟嘗周陽珪
三五道邈淳風日盡九流参差互相推隕形逐物遷心
無常凖是以逹人有時而隠四體不勤五榖不分超超
丈人日夕在耘遼遼沮溺耦耕自喜入鳥不駭襍獸斯
羣至矣於陵飬氣浩然蔑彼結駟甘此灌園張生一仕
曾以事還顧我不能高謝人間岧岧丙公望崖輙歸匪
驕匪吝前路威夷鄭曼不合垂釣川湄交酌林下清言
究微孟嘗遊學天網時疎眷言哲友振褐偕徂美哉周
子稱疾閒居寄心清尚悠然自娱翳翳衡門洋洋泌流
曰琴曰書顧盻有儔飲河既足自外皆休緬懷千載託
契孤遊
古賢圖贊(北魏常景)
周雅云謂天盖高不敢不跼謂地蓋厚不敢不蹐有朝
隠大夫監戒斯文乃惕焉而懼曰夫道喪則世傾利重
則身輕是故乘和體遜式銘方册防微慎獨載象丹青
信哉辭人之賦文晦而理明仰瞻高天聽卑視諦俯測
厚地岳峻川停誰其戴之不私不畏誰其踐之不䧟不
墜故善惡是徵物罔同異論元匪久人咸敬忌嗟乎惟
地厚矣尚亦兢兢浩浩名位孰識其親搏之弗得聆之
無聞故有戒於顯而急乎微好爵是冐聲奢是基身䧟
於禄利言溺於是非或求欲而未厭或知足而不辭是
故位高而勢愈廹正立而邪愈欺安有位極而危不萃
邪榮而正不凋故悔多於地厚禍甚於天高夫悔未結
誰肯曲躬夫禍未知誰肯累足固機發而後思圖車覆
而後改躅改之無及故狡兔失穴思之在後故逆鱗易
觸君子則不然體舒則懷卷視溺則思濟原夫人之度
邈於無階之天勢位之危深於不測之地餌厚而躬不
競爵隆而心不係守善於已成懼愆於未敗雖盈而戒
冲通而慮滯以知命為遐齡以樂天為大惠以戢智而
從時以懷愚而游世曲躬焉累足焉苟行之晝已決矣
猶夜則思其計誦之口亦明矣故心必賞其契故能不
同不謟而弭謗於羣小無毁無譽而貽信於上帝託身
與金石俱堅立名與天壌相敝囂競無侵優遊獨逝夫
如是故綺閣金門可安其宅錦衣玉食可頥其形柳下
三黜不愠其色子文三陟不喜其情而惑者見居高可
以持勢欲乘高以據榮見直道可以修已欲專道以邀
聲夫去聲然後聲可立豈矜道之所宣慮危然後安可
固豈假道之所全是以君子鑒恃道不可以流聲故去
聲而懷道鑒專道不可以守勢故去勢以崇道何者履
道雖高不得無亢求聲雖道不得無悔然則聲奢繁則
實儉凋功業進則身迹退如此則精靈遂越驕侈自親
情與道絶事與勢隣方欲役思以恃勢乘勢以求津故
利欲誘其情禍難嬰其身利欲交則幽明以之變禍難
構則智術無所陳若然者雖縻爵帝扄焉得而寕之雖
結佩皇庭焉得而榮之故身道未究而崇邪之徑已形
成功未立而修正之術已生福禄交蹇於人事屯難頓
萃於時情忠介剖心於白日耿節沉骨於幽靈因斯愚
智之所機倚伏之所係全亡之所依其在遜順而已哉
嗚呼鑒之嗚呼鑒之
高士贊(梁沈約)
今之所謂高士者悠悠皆是請試言之聖人蒞天下則
賢人贊務卨益臯陶是也自中智以下莫有不學以從
政佐國安民者也易曰聖人之大寶曰位非學則不得
也學所以行其志孝弟慈仁信義是也雖誦先王之典
謨而不行其志聖人之大寶亦不可得也要須學行兼
全然後取之悠悠之徒莫不攘袂而議進取怒目而争
權利悅愚謟闇苟得忘廉若斯人者豈入國士之塗動
衣冠之眄籍此而登高位未或有也贊曰
亦有哲人獨執高志避世避言不友不事耻從汙禄靡
惑芳餌心安藜藿口絶炮胾取足落毛寧懷組織如金
在沙顯然自異猶玉在泥湼而不緇身標遠迹名重前
記有美高尚處之若無劣哉羣品事静心驅苟能立志
争此匹夫進忘隕穫退守恬愉曰仁與義其徑不迂為
之則至非物所拘宦成名立陟彼高衢
雲山贊(江淹)
壁上有雜畫皆作山水好勢仙者五六雲氣生焉悵然
會意題為小贊云
王太子(江淹)
子喬好輕舉不待煉銀丹控鶴去窈窕學鳳對㠝岏山
無一春草谷有千年蘭雲衣不躑躅龍駕何時還
陰長生(江淹)
陰君惜靈骨珪璧詎為寶日夜名山側果得金丹道憂
傷永不至光顔如碧草若度西海時致意三青烏
自贊(劉炫)
通人司馬相如揚子雲馬季長鄭康成等皆自叙風徽
傳芳來葉余豈敢仰均先逹貽笑後昆徒以日廹桑榆
大命將近故友飄零門徒雨散溘死朝露埋魂朔野親
故莫照其心後人不見其迹殆及餘喘薄言胸臆貽及
行邁傳示州里使夫後來俊哲知余鄙志耳余從結髮
以來迄於白首嬰孩為慈親所恕棰楚未嘗加從學為
明師所矜夏楚弗之及暨乎敦叙邦族交結等夷重物
輕身先人後已昔在幼弱樂參長者爰及耆艾數接後
生學則服而不厭誨則勞而不倦幽情寡適心事方違
内省生平顧循終始其大幸有四其深恨有一性本愚
蔽家業貧窶為父兄所撓厠縉紳之末遂得博覽典誥
窺涉今古小善著於丘園虚名聞於邦國其幸一也隠
顯人間沈浮世俗數忝徒勞之職久執城旦之書名不
挂於白簡事不染於丹筆立身立行慙恧實多啓手啓
足庶幾可免其幸二也以此庸虚屢動神脊以此卑賤
每升天府齊鑣驥騄比翼鵷鴻整緗素於鳳池記言動
於麟閣參謁宰輔造請羣公厚禮殊恩增榮改價其幸
三也晝漏方盡大耋已嗟退反初服歸骸故里翫文史
以怡神閱魚鳥以散慮觀省野物登臨園沼緩步代車
無罪為貴其幸四也仰休明之盛世慨道教之陵遲蹈
先儒之逸軌傷羣言之蕪穢馳騖墳典釐改僻謬修撰
始畢厥事適成天違人願途不我與世路未夷學校盡
廢道不偹於當時業不傳於身後銜恨泉壌實在兹乎
其深恨一也
文章辨體彙選卷四百六十三
