文章辨體彙選卷二百八十五
明賀復徵編
序五
皇后紀序(宋范煜)
夏殷以上后妃之制其文略矣周禮王者立后三夫人
九嬪二十七世婦八十一女御以備内職焉后正位宫
闈同體天王夫人坐論婦禮九嬪掌教四德世婦主喪
祭賓客女御序於王之燕寢頒官分務各有典司女史
彤管記功書過居有保阿之訓動有環珮之響進賢才
以輔佐君子哀窈窕而不淫其色所以能述宣隂化修
成内則閨房肅雍險謁不行也故康王晩朝關雎作諷
宣后晏起姜氏請愆及周室東遷禮序凋缺諸侯僣縱
軌制無章齊桓有如夫人者六人晉獻升戎女為元妃
終於五子作亂冢嗣遘屯爰逮戰國風憲逾薄適情任
欲顛倒衣裳以至破國亡身不可勝數斯固輕禮弛防
先色後德者也秦并天下多自驕大官備七國爵列八
品漢興因循其號而婦制莫釐高祖帷薄不修孝文衽
席無辨然而選納尚簡飾翫少華自武元之後世增淫費
至乃掖庭三千增級十四妖幸毁政之符外姻亂邦之
迹前史載之詳矣及光武中興斵彫為朴六宫稱號唯
皇后貴人貴人金印紫綬奉不過粟數十斛又置美人
宫人采女三等並無爵秩歲時賞賜充給而已漢法常
因八月算人遣中大夫與掖庭丞及相工於洛陽鄉中
閱視良家童女年十三以上二十以下姿色端麗合法
相者載還後宫擇視可否乃用登御所以明慎聘納詳
求淑哲明帝聿遵先旨宫教頗修登建嬪后必先令德
内無出閫之言權無私溺之授可謂矯其弊矣向使因
設外戚之禁編著甲令改正后妃之制貽厥方來豈不
休哉雖御已有度而防閑未篤故孝章以下漸用色授
恩隆好合遂忘淄蠧自古雖主幼時艱王家多釁必委
成冢宰簡求忠賢未有專任婦人斷割重器唯秦芉太
后始攝政事故穰侯權重於昭王家富於嬴國漢仍其
謬知患莫改東京皇統屢絶權歸女主外立者四帝臨
朝者六后莫不定策帷帟委事父兄貪孩童以久其政
抑明賢以專其威任重道悠利深禍速身犯霧露於雲
臺之上家嬰縲絏於圄犴之下湮滅連踵傾輈繼路而
赴蹈不息燋爛為期終於陵夷大運淪亡神寶詩書所
嘆略同一揆故考列行迹以為皇后本紀雖成敗事異
而同居正號者並列於篇其以私恩追尊非當時所奉
者則隨他事附出親屬别事各依列傳其餘無所見則
係之此紀以纉西京外戚云爾
孝行序(范煜)
孔子曰夫孝莫大於嚴父嚴父莫大於配天則周公其
人也子路曰傷哉貧也生無以養死無以葬子曰啜菽
飲水孝也夫鐘鼓非樂云之本而器不可去三牲非致
孝之主而養不可廢存器而亡本樂之遁也調器以和
聲樂之成也崇養以傷行孝之累也修已以致禄養之
大也故言能大養則周公之祀致四海之祭言以義養
則仲繇之菽甘於東鄰之牲夫患水菽之薄干禄以求
養者是以恥禄親也存誠以盡行孝積而禄厚者此能
以義養也中興廬江毛義少節家貧以孝行稱南陽人
張奉慕其名往候之坐定而府檄適至以義守令義奉
檄而入喜動顔色奉者尚志士也心賤之自恨來固辭
而去及義母死去官行服數辟公府為縣令進退必以
禮後舉賢良公車徵遂不至張奉歎曰賢者固不可測
往日之喜乃為親屈也斯蓋所謂家貧親老不擇官而
仕者也建初中章帝下詔褒寵義賜穀千斛常以八月
長吏問起居加賜羊酒壽終於家安帝時汝南薛包孟
嘗好學篤行喪母以至孝聞及父娶後母而憎包分出
之包日夜號泣不能去至被毆杖不得已廬於舍外旦
入而灑掃父怒又逐之乃廬於里門昏晨不廢積歲餘
父母慙而還之後行六年服喪過乎哀既而弟子求分
財異居包不能止乃中分其財奴婢引其老者曰與我
共事久若不能使也田廬取其荒頓者曰吾少時所理
意所戀也器物取朽敗者曰我素所服食身口所安也
弟子數破其産輒復賑給建光中公車特徵至拜侍中
包性恬虚稱疾不起以死自乞有詔賜告歸加禮如毛
義年八十餘以壽終若二子者推至誠以為行行信於
心而感於人以成名受禄致禮斯可謂能以孝養也若
夫江革劉般數公者之義行猶斯志也撰其行事著於
篇
高隠序(范煜)
易曰君子之道或出或處或默或語孔子稱蘧伯玉邦
有道則仕邦無道則有卷而懷也然用舍之端君子之
所以存其誠也故其行也則濡足蒙垢出身以效時及
其止也則窮棲茹菽藏寶以迷國太原閔仲叔者世稱
節士雖周黨之潔清自以弗及也黨見其含菽飲水遺
以生蒜受而不食建武中應司徒侯霸之辟既至霸不
及政事徒勞苦而已仲叔恨曰始蒙嘉命且喜且懼今
見明公喜懼皆去以仲叔為不足問耶不當辟也辟而
不問是失人也遂辭出投劾而去復以博士徵不至客
居安邑老病家貧不能得肉日買猪肝一片屠者或不
肯與安邑令聞勅吏常給焉仲叔怪而問之知乃嘆曰
閔仲叔豈以口腹累安邑耶遂去客沛以壽終仲叔同
郡荀恁字君大少亦修清節資財千萬父越卒悉散於
九族隠居山澤以求厥志王莽末匈奴寇其本縣廣武
聞恁名節相約不入荀氏閭光武徵以病不至永平初
東平王蒼為驃騎將軍開東閣延賢俊辟而應焉及後
朝會顯宗戲之曰先帝徵君不至驃騎辟君而來何也
對曰先帝秉德以惠下故臣可得不來驃騎執法以檢
下故臣不敢不至後月餘罷歸卒於家桓帝時安陽人
魏桓字仲英亦數被徵其鄉人勸之行桓曰夫干禄求
進所以行其志也今後宫千數其可損乎廏馬萬匹其
可減乎左右悉權豪其可去乎皆對曰不可桓乃慨然
歎曰使桓生行死歸於諸子何有哉遂隠身不出若二
三子可謂識去就之槩候時而處夫然豈其枯槁苟而
已哉盖詭時審已以成其道焉余故列其風流區而載
之
宦者傳序(范煜)
易曰天垂象聖人則之宦者四星在皇位之側故周禮
置官亦備其數閽者守中門之禁寺人掌女宫之戒又
云王之正内者五人月令仲冬命閹尹審門閭謹房室
詩之小雅亦有巷伯刺讒之篇然宦人之在王朝者其
來舊矣將以其體非全氣情志專良通關中人易以役
養乎然而後世因之才任稍廣其能者則勃貂管蘇有
功於楚晉景監繆賢著庸於秦趙及其敝也則䜿刁亂
齊伊戾禍宋漢興仍襲秦制置中常侍官然亦引用士
人以參其選皆銀璫左貂給事殿省及高后稱制乃以
張卿為大謁者出入卧内受宣詔命文帝時有趙談北
宫伯子頗見親倖至於孝武亦愛李延年帝數宴後庭
或潛游離館故請奏機事多以宦人主之至元帝之世
史游為黃門令勤心納忠有所補益其後弘恭石顯以
佞險自進卒有蕭周之禍損穢帝德焉中興之初内官
悉用閹人不復雜調他士至永平中始置員數中常侍
四人小黃門十人和帝即祚幼弱而竇憲兄弟專總權
威内外臣僚莫繇親接所與居者唯閹宦而已故鄭衆
得專謀禁中終除大憝遂享分土之封超登宫卿之位
於是中官始盛焉自明帝之後迄乎延平委用漸大而
其員稍增中常侍至有十人小黃門二十人改以金璫
右貂兼領卿署之職鄧后以女主臨政而萬機殷遠朝
臣國議無繇參斷帷幄稱制下令不出房闈之間不得
不委用刑人寄之國命手握王爵口含天憲非復掖庭
永巷之職閨牖房闥之任也其後孫程定立順之功曹
騰參建桓之策續以五侯合謀梁冀受鉞迹因公正恩
固主心故中外服從上下屏氣或稱伊霍之勲無謝於
往載或謂良平之畫復興於當今雖時有忠公而競見
排斥舉動回山海呼吸變霜露阿旨曲求則光寵三族
直情忤意則參夷五宗漢之綱紀大亂矣若夫高冠長
劍紆朱懷金者布滿宫闈苴茅分虎南面臣人者蓋以
十數府署第館棋列於都鄙子弟支附過半於州國南
金和寶冰紈霧縠之積盈牣珍藏嬙媛侍兒歌童舞女
之玩充備綺室狗馬飾彫文土木被緹繡皆剥割萌黎
競恣奢欲搆害明賢專樹黨類其有更相援引希附權
彊者皆腐身熏子以自衒達同弊相濟故其徒有繁敗
國蠧政之事不可殫書所以海内嗟毒志士窮棲寇劇
緣閒搖亂區夏雖忠良懷憤時或奮發而言出禍從旋
見孥戮因復大考鈎黨轉相誣染凡稱善士莫不罹被
災毒竇武何進位崇戚近乘九服之囂怨協羣英之勢
力而以疑留不斷至於殄敗斯亦運之極乎雖袁紹龔
行芟夷無餘然以暴易亂亦何云及自曹騰說梁冀竟
立昏弱魏武因之遂遷龜鼎所謂君以此始必以此終
信乎其然矣
文章辨體彙選卷二百八十五
