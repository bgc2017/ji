文章辨體彙選卷三十九
明賀復徵編
祝文八(上梁文)
景靈宫修蓋英宗皇帝神御殿上梁文(宋王安石)
兒郎偉天都左界帝室中經誕維僊聖之祠夙有神靈
之宅嗣開宏構追奉睟容方將廣舜孝於無窮豈特尚
漢儀之有舊先皇帝道該五泰德貫二儀文摛雲漢之
章武布風霆之號華夏歸仁而砥屬蠻夷馳義以駿奔
清蹕甫傳靈輿忽往超然姑射山無一物之疵邈矣壽
丘臺有萬人之畏已葬鼎湖之弓劍將游高廟之衣冠
今皇帝孝奉神明恩涵動植纂禹之服期成萬世之功
見堯於羹未改三年之政乃眷熏修之吉壤載營館御
之新宫考恊前彝述追先志孝嚴列峙寢門可象於平
居廣拓旁開輦路故存於陳迹官師肅給斤築隆施揆
吉日以庀徒舉修梁而考室敢申善頌以相歡謠
兒郎偉抛梁東聖主迎陽坐禁中明似九天昇曉日恩
如萬國轉春風
兒郎偉抛梁西瀚海兵銷太白低王母玉環方自獻大
宛金馬不湏齎
兒郎偉抛梁南丙地星高每歲占千障滅烽開嶺徼萬
艘輸賮引江潭
兒郎偉抛梁北邊城自此無鳴鏑即看呼韓渭上朝休
誇竇憲燕然勒
兒郎偉抛梁上彷彿神遊今可想風馬雲車世世來金
輿玉斝年年享
兒郎偉抛梁下萬靈隤祉扶宗社天垂嘉種已豐年地
産珍符方極化
伏願上梁之後聖躬樂豫寶命靈長松茂獻兩宫之壽
椒繁占六寢之祥宗室藩維之彦朝廷表幹之良家傳
慶譽代襲龍光肩一心而顯相保饋祝之無疆皇帝萬
歲
醴泉觀本觀三門上梁文(歐陽修)
兒郎偉我國家膺三靈之眷命革五代之荒屯多壘削
平包干戈而偃武四夷面内解辮索以承風逮先聖之
撫臨躋羣生於富壽乃欲追羲軒以並軌欵云亭而勒
成容典交修遂舉曠古難行之禮瑞應來集有非人力
可致之祥卿雲矞露之光紛綸而雜委朱草靈芝之秀
焜燿而叢生爰有神泉湧兹福地甘如飲醴美可蠲疴
湛靈液以淵渟敞琳宫而崛起歲時遊豫順民俗之樂
康棟宇翼嚴表京師之壯䴡近以有司不謹飛熖延災
皇上愛物推仁因民所利顧遺基之巋爾回聖慮以惻
然爰飭良工載新有作損其土木之費所以寬民適其
奢儉之中俾之可久用涓吉日構此修梁盍效歡謳形
於善祝
兒郎偉抛梁東危構岧嶤彩露中欲識聖君仁及物靈
源一勺本無窮
兒郎偉抛梁西金碧相輝俯仰迷萬瓦寒光浮瑞靄層
簷晩景掛晴蜺
兒郎偉抛梁南善利深功不可談但喜斯民無疾癘誰
知靈液有餘甘
兒郎偉抛梁北觀者如雲來九陌四方萬國會京師有
類衆星環斗極
兒郎偉抛梁上棟宇規模標大壯落成行即慶良辰望
幸何時來綵仗
兒郎偉抛梁下祈福為民崇廣厦四時和氣致休祥萬
國多歡洽朝野
伏願上梁以後三辰順軌百穀豐登卉服雕題咸被垂
衣之化行歌戴白永為擊壤之氓皇帝萬歲皇帝萬歲
皇帝萬萬歲
披雲樓上梁文(陳師道)
夙夜在公必有燕休之地上下同樂孰知興作之勤惟
此東州稱為輔郡遺澤未息猶有陶虞之風王化既成
更同齊魯之俗河山千里枹鼓不鳴閭巷百年豪傑間
出地滋墾闢歲嗣豐穰里無愁歎之聲吏絶追呼之擾
因斯時之暇豫樂此地之登臨革故增高事非過制斷
長續短費不及民棟宇靚深稱吏民之觀望歲時遊豫
遂老幼之歡娛爰歴靈辰用興危架聽於輿頌落此成
功
抛梁東日上雲開四顧中今代功名歸二老當年富貴
有朱公
抛梁南舳艫銜尾繫江潭朝隮已作豐年雨暑飲行聽
抵掌談
抛梁西隂陽桃李下成蹊舉頭更覺長安近送酒長隨
落日低
抛梁北瑞塔亭亭入雲矗百年戰鬭及明時千里河山
餘故國
抛梁上危架岧嶤遠千丈房星璀璨近簷楹海岱摧藏
但空曠
抛梁下割肉成堆酒如瀉燕雀投人也自忙鼠蝠旋墻
不容鏬
伏願上梁以後人神同力暘雨以時水宿塗行夜無風
露之警盆繅鎌割家有槀廩之餘囹圄一空鞭笞不試
商旅四集貨賄遂通據榻以談不減庾公之興從遊而
賦尚湏韓子之文
文章辨體彙選卷三十九
