文章辨體彙選卷一百四十四
明賀復徵編
條事
賀復徵曰按說文條小枝也顔師古云凡言條者一一
而疏舉之若木條也古有詔條科條趙充國傳充國
條上留田十二事等是也故列條事為一體
條奏故昌邑王居處(漢張敞)
臣敞地節三年五月視事故昌邑王居故宫奴婢在中
者百八十三人閉大門開小門廉吏一人為領錢物市
買朝内食物它不得出入督盜一人别主徼循察往來
者以王家錢取卒迾宫清中備盜賊臣敞數遣丞吏行
察四年九月中臣敞入視居處狀故王年二十六七為
人青黑色小目鼻末銳卑少鬚眉身體長大疾痿行步
不便衣短衣大袴冠惠文冠佩玉環簮筆持牘趨謁臣
敞與坐語中庭閱妻子奴婢臣敞欲動觀其意即以惡
鳥感之曰昌邑多梟故王應曰然前賀西至長安殊無
梟復來東至濟陽乃復聞梟聲臣敞閱至子女持轡故
王跪曰持轡母嚴長孫女也臣敞故知執金吾嚴延年
字長孫女羅紨前為故王妻察故王衣服言語跪起清
狂不惠妻十六人子二十二人其十一人男十一人女
昧死奏名籍及奴婢財物簿臣敞前書言昌邑哀王歌
舞者張脩等十人無子又非姬但良人無官名王薨當
罷歸太傅豹等擅留以為哀王園中人所不當得為請
罷歸故王聞之曰中人守園疾者當勿治相殺傷者當
勿法欲令亟死太守奈何而欲罷之其天資喜繇亂亡
終不見仁義如此
條對七事(郎顗)
臣聞明王聖主好聞其過忠臣孝子言無隠情臣備生
人倫視聽之類而禀性愚戅不識忌諱故出死忘命懇
懇重言誠欲陛下脩乾坤之德開日月之明披圖籍案
經典覽帝王之格識先後之政如有闕遺退而自改本
文武之業擬堯舜之道攘災延慶號令天下此誠臣顗
區區之願夙夜夢寐盡心所計謹條序前章暢其旨趣
條便宜七事具如狀對一事陵園至重神聖攸馮而災
火炎赫迫近寢殿魂而有靈猶將驚動尋宫殿官府近
始永平歲時未積便更脩造又西苑之設禽畜是處離
房别宫本不常居而皆務精土木營建無已消功單賄
巨億為計易内傳曰人君奢侈多飾宫室其時旱其災
火是故魯僖遭旱修政自勅下鍾鼓之縣休繕治之官
雖則不寧而時雨自降繇此言之天之應人敏於影響
今月十七日戊午徵日也日加申風從寅來丑時而止
丑寅申皆徵也不有火災必當為旱願陛下較計繕脩
之費永念百姓之勞罷將作之官減彫文之飾損庖廚
之饌退宴私之樂易中孚傳曰陽感天不旋日如是則
景雲降集𤯝沴息矣二事去年已來兊卦用事類多不
效易傳曰有貌無實佞人也有實無貌道人也寒温為
實清濁為貌今三公皆令色足恭外厲内荏以虚事上
無佐國之實故清濁效而寒溫不效也是以陰寒侵犯
消息占曰日乘則有妖風日蒙則有地裂如是三年則
致日食陰侵其陽漸積所致立春前後溫氣應節者詔
令寬也其後復寒者無寬之實也夫十室之邑必有忠
信率土之人豈無貞賢未聞朝廷有所賞拔非所以求
善贊務弘濟元元宜採納良臣以助聖化三事臣聞天
道不遠三五復反今年少陽之歲法當乘起恐後年已
往將遂驚動涉歷天門災成戊已今春當旱夏必有水
臣以六日七分候之可知夫災𤯝之來緣類而應行有
玷缺則氣逆於天精感變出以戒人君王者之義時有
不登則損滋徹膳數年以來糓收稍減家貧戶饉歲不
如昔百姓不足君誰與足水旱之災雖尚未至然君子
遠覽防微慮萌老子曰人之饑也以其上食稅之多也
故孝文皇帝綈袍革舄木器無文約身薄賦時致昇平
今陛下聖德中興宜遵前典惟節惟約天下幸甚易曰
天道無親常與善人是故高宗以享福宋景以延年四
事臣竊見皇太子未立儲宫無主仰觀天文太子不明
熒惑以去年春分後十六日在婁五度推步三統熒惑今
當在翼九度今反在柳三度則不及五十餘度去年八
月二十四日戊辰熒惑歷輿鬼東入軒轅出后星北東
去四度北旋復還軒轅者後宫也熒惑者至陽之精也
天之使也而出入軒轅繞還往來易曰天垂象見吉凶
其意昭然可見矣禮天子一娶九女嫡媵畢具今宫人
侍御動以千計或生而幽隔人道不通鬱積之氣上感
皇天故遣熒惑入軒轅理人倫垂象見異以悟主上昔
武王下車出傾宫之女表商容之閭以理人倫以表賢
德故天授以聖子成王是也今陛下多積宫人以違天
意故皇胤多夭嗣體莫寄詩云敬天之怒不敢戲渝方
今之福莫若廣嗣廣嗣之術可不深思宜簡出宫女恣
其姻嫁則天自降福子孫千億惟陛下丁寧再三留神
於此左右貴倖亦宜惟臣之言以悟陛下盖善言古者
合於今善言天者合於人願訪問百僚有違臣言者臣
當受苟言之罪五事臣竊見去年閏十月十七日已丑
夜有白氣從西方天苑趨左足入玉井數日乃滅春秋
曰有星孛於大辰大辰者何大火也大火為大辰罰又
為大辰北極亦為大辰所以孛一宿而連三宿者言北
辰王者之宫也凡中宫無節政教亂逆威武衰微則此
三星以應之也罰者白虎其宿主兵其國趙魏變見西
方亦應三輔凡金氣為變發在秋節臣恐立秋以後趙
魏關西將有羌寇畔戾之患宜豫宣告諸郡使敬授人
時輕徭役薄賦歛勿妄繕起堅倉獄備守衛回選賢能
以鎮撫之金精之變責歸上司宜以五月丙午遣太尉
服干戚建井旟書玉板之策引白氣之異於西郊責躬
求愆謝咎皇天消滅妖氣蓋以火勝金轉禍為福也六
事臣竊見今月十四日乙夘已時白虹貫日凡日傍氣
色白而純者名為虹貫日中者侵太陽也見於春者政
變常也方今中官外司各各考事其所考者或非急務
又恭陵火災主名未立多所收捕備經考毒尋火為天
戒以悟人君可順而不可違可敬而不可慢陛下宜恭
已内省以備後災凡考諸案並須立秋又易傳曰公能
其事序賢進士後必有喜反之則白虹貫日以甲乙見
者則譴在中臺自司徒居位陰陽多謬久無虚已進賢
之策天下興議異人同咨且立春以來金風再見金能
勝木必有兵氣宜黜司徒以應天意陛下不早禳之將
負臣言遺患百姓七事臣伏惟漢興以來三百三十九
歲於詩三基高祖起亥仲二年今在戌仲十年詩氾歷
樞曰夘酉為革政午亥為革命神在天門出入候聽言
神在戍亥司候帝王興衰得失厥善則昌厥惡則亡於
易雄雌祕歷今值困乏凡九二困者衆小人欲共困害
君子也經曰困而不失其所其唯君子乎唯獨賢聖之
君遭困遇險能致命遂志不去其道陛下乃者潜龍養
德幽隠屈戹即位之元紫宫驚動歷運之會時氣已應
然猶恐妖祥未盡君子思患而豫防之臣以為戍仲已
竟來年入季文帝改法除肉刑之罪至今適三百載宜
因斯際大蠲法令官名稱號輿服器械事有所更變大
為小去奢就儉機衡之政除煩為簡改元更始招來幽
隠舉方正徵有道慱採異謀開不諱之路臣陳引際會
恐犯忌諱書不盡言未敢究暢
災異條上七事(蔡邕)
臣伏讀聖旨雖周成遇風訊諸執事宣王遭旱密勿祗
畏無以或加臣聞天降災異緣象而至辟歷數發殆刑
誅繁多之所生也風者天之號令所以教人也夫昭事
上帝則自懷多福宗廟致敬則鬼神以著國之大事實
先祀典天子聖躬所當恭事臣自在宰府及備朱衣迎
氣五郊而車駕稀出四時致敬屢委有司雖有解除猶
為疎廢故皇天不悦顯此諸異洪範傳曰政悖德隠厥
風發屋折木坤為地道易稱安貞陰氣憤盛則當靜反
動法為下叛夫權不在上則電傷物政有苛暴則虎狼
食人貪利傷民則蝗蟲損稼去六月二十八日太白與
月相迫兵事惡之鮮卑犯塞所從來遠今之出師未見
其利上違天文下逆人事誠當博覧衆議從其安者臣
不勝憤懣謹條宜所施行七事表左一事明堂月令天
子以四立及季夏之節迎五帝於郊所以導致神氣祈
福豐年清廟祭祀追往孝敬養老辟雍示人禮化皆帝
者之大業祖宗所祗奉也而有司數以蕃國疎喪宫内
産生及吏卒小汚屢生忌故竊見南郊齋戒未嘗有廢
至於他祀輙興異議豈南郊卑而它祀尊哉孝元皇帝
策書曰禮之至敬莫重於祭所以竭心親奉以致肅祗
者也又元和故事復申前典前後制書推心&KR0548;惻而近
者以來更甚太史忘禮敬之大任禁忌之書拘信小故
以虧大典禮妻妾産者齊則不入側室之門無廢祭之
文也所謂宫中有卒三月不祭者謂士庶人數堵之室
共處其中耳豈謂皇居之曠臣妾之衆哉自今齊制宜
如故典庶答風霆災祅之異二事臣聞國之將興至言
數聞内知已政外見民情是故先帝雖有聖明之姿而
猶廣求得失又因災異援引幽隠重賢良方正敦朴有
道之選危言極諫不絶於朝陛下親政以來頻年災異
而未聞特舉慱選之旨誠當思省述修舊事使抱忠之
臣展其狂直以解易傳政悖德隠之言三事夫求賢之
道未必一塗或以德顯或以言揚頃者立朝之士曾不
以忠信見賞恒被謗訕之誅遂使羣下結口莫圖正辭
郎中張文前獨盡狂言聖聽納受以責三司臣子曠然
衆庶觧悅臣愚以為宜擢文右職以勸忠謇宣聲海内
慱開政路四事夫司隸校尉諸州刺史所以督察姦枉
分别白黑者也伏見幽州刺史楊憙益州刺史龐芝涼
州刺史劉虔各有奉公疾姦之心憙等所糾其效尤多
餘皆枉撓不能稱職或有抱罪懷瑕與下同疾綱網弛
縱莫相舉察公府臺閣亦復默然五年制書議遣八使
又令三公謠言奏事是時奉公者欣然得志邪枉者憂
悸失色未詳斯議所因寢息昔劉向奏曰夫執狐疑之
計者開羣枉之門養不斷之慮者來讒邪之口今始聞
善政旋復變易足令海内測度朝政宜追定八使糾舉
非法更選忠清平章賞罰三公歲盡差其殿最使吏知
奉公之福營私之禍則衆災之原庶可塞矣五事臣聞
古者取士必使諸侯歲貢孝武之世郡舉孝廉又有賢良
文學之選於是名臣輩出文武並興漢之得人數路而
已夫書畫辭賦才之小者匡國理政未有其能陛下即
位之初先涉經術聽政餘日觀省篇章聊以游意當代
慱奕非以教化取士之本而諸生競利作者鼎沸其高
者頗引經訓風喻之言下則連偶俗語有類俳優或竊
成文虛冐名氏臣每受詔於盛化門差次錄第其未及
者亦復隨軰皆見拜擢既加之恩難復收改但守奉禄
於義已弘不可復使理人及在州郡昔孝宣會諸儒於
石渠章帝集學士於白虎通經釋義其事優大文武之
道所宜從之若乃小能小善雖有可觀孔子以為致遠
則泥君子固當志其大者六事墨綬長吏職典理人皆
當以惠利為績日月為勞褒責之科所宜分明而今在
任無復能省及其還者多召拜議郎郎中若器用優美
不宜處之冗散如有釁故自當極其刑誅豈有伏罪懼
考反求遷轉更相放效臧否無章先帝舊典未嘗有此
可皆斷絶以覈真偽七事伏見前一切以宣陵孝子者
為太子舍人臣聞孝文皇帝制喪服三十六日雖繼體
之君父子之親公卿列臣受恩之重皆屈情從制不敢
踰越今虚偽小人本非骨肉既無幸私之恩又無禄仕
之實惻隠思慕情何緣生而羣聚山陵假名稱孝行不
隠心義無所依至有姦軌之人通容其中恒思皇后祖
載之時東郡有盜人妻者亡在孝中本縣追捕乃伏其
辜虚偽雜穢難得勝言又前至得拜後軰被遺或經年
陵次以暫歸見漏或以人自代亦蒙寵榮爭訟怨恨洶
洶道路太子官屬宜搜選令德豈有但取丘墓凶醜之
人其為不祥莫與大焉宜遣歸田里以明詐偽
文章辨體彙選卷一百四十四
