文章辨體彙選卷七百十六
明賀復徵編
墓誌銘十九
明故參政崔公墓誌銘(明李夢陽)
嘉靖五年十一月二十六日中奉大夫四川右參政崔
公卒於家年八十有八歲矣先是其子南祭酒銳抗疏
求致仕歸是故公之終所事無憾焉君子謂祭酒能子
矣公諱陞字廷進號南郭學者稱南郭先生其先樂安
人也有諱大者生彦和彦和生剛趙庫大使後累贈中
憲大夫延安知府大使娶於蔡後贈恭人以正統十四
年十二月十四日生公於安陽乃後遂籍安陽公童時
會父失官貧兄五四各出自營獨次兄父母居日一食
然猶糲也而公於書顧益攻久之悴母蔡憐之泣謂曰
兒從兄賈不易效邪公弗聽顧愈益攻書年二十六李
給事中者見之異焉遂女以女後封淑人明年為成化
乙酉公舉於鄉已丑登進士第拜都水主事改武選以
父憂起改主客又以母憂起武選擢職方員外郎出知
延安府陟參政敭歷中外凡三十餘年公既以蓬蓽力
致青雲巨才洪識卓越倫輩而冰蘖奮勵無殊寒約遂
能輝前裕後慶流於子孫至今相人訓學誨德必曰不
見南郭公少時貧邪今人凡少貧者貴顯必婪而公主
客時番人有踰請者業賂鈞樞者許之矣日趣上議而
公執弗僉名番人夜持玳瑁竒香各十餘斤餽公斥之
出旦聲其事遂寢公雖歷三部階五品然僦屋而居兢
兢如少時出則一瘦馬青布袍耳僮日出拾馬遺淑人
李雜諸薪手㸑之故自為郎官識者業以台輔期之矣
先是星變求言公與餘干蘇章同奏竪閹干政妖僧蠱
惑援芘憸壬竄逐忠良所致又言兵部尚書王恕今之
伊傅不宜置之南京奏入不報而他言者或頗及宫禁
秘密上為之怒於是書言者六十人姓名於屏擬升則
綴其級不則遠惡地於是吏部故遲公獲免孝宗即位
乃有延安之命邊郡瘠耗習猾而俗夷公至立規畫固
扄鑰謹簿書節浮屠省游宴時出入退果菜私園乃清
疆埸覈徵税平徭役鋤豪横招流逸墾荒閒實廩庾乃
始葺廢墜療疾疫敦行布惠黜邪崇禮興學誨徒咸鑿
鑿名實詳具行狀中先是成化末郡大饑民大半亡漢
中山谷中公蒞郡復者十六七會屢豐斗米數錢耳斯
不足觀政邪公嘗見宜川知縣唐來馬鞍驚曰鞍如是
華邪廉其價近百金曰有一鞍百金者邪遂收按之果
盡獲其貪狀黜來又杜文祥者延之巨猾也見公惠而
實易之每大言曰崔誠好然貧官也聞其自少貧吾起
大獄必使之窘意公聞之必關節而公佯若不知者巳
而有發其殺人事者公鞫之然罪不至死遂生之議者
謂公内明而外容剖大決難靡動聲色頗似稚圭亦相
之山川之鍾與而不知履堅秉貞識體負器自郎署時
定矣在郡七年擢四川右參政弘治丙辰監營夀王宫
於保寧役者數萬人費覈而力舒戊午逆申王于境民
無擾者人稱之公行部勾稽既詳顧又喜廉臧否與僉
事曲銳齊名蜀人語曰崔參曲僉屹如雪山常如松茂
得暈疾久弗愈已未秋遂致仕歸歸三十年至是卒公
恭儉出於天性少壯隠顯一耳故能芻豢蔬糲文錦布
緼輪奐蓬茅器無飾銀服無裁綺家居檢書課農灌溉
花竹年踰八十則日焚香靜坐精神内瑩聰明長存出
入不杖卒之日顔面猶生也雖天畀之遐如報公者然
禄位未極議者每有蒼生之憾斯非命而何耶嗚呼傷
哉公生子三長南祭酒也次鉉次釴女亦三長適丁璽
千戶次適賈澤次適張吉俱學生孫子四滂舉人次汲
次涌次泮女六長適樊剛錦衣指揮次適劉仁學生次
適李世隆次適張宗茂學生餘尚幼曾孫子一士㮚女
一公卒之明年月日葬彪澗之兆與李淑人合淑人先
公六年卒業自有志刻石銘曰
積之豐用之嗇中折其翼井渫終食象賢肖德有瑗有
寔妥公兹域聚靈發祥虎變鷟翔英英洋洋後其大昌
乎
儀賓左公合葬誌銘(李夢陽)
正德十六年三月二十九日我廣武郡君卒既殯其子
舉人國璣筮地焉遇同人上九同人于郊旡悔又筮方
遇坤西南得朋於是偕術人出大梁西南行七十里至
其祖母崔瑩西獲地焉先是弘治二年六月三日儀賓
左公卒於白塔兒梨園中葬矣以弗吉遷之園東四百
步而公長子國璿死葬從之三子國玉死又從之四子
國衡死又從之衡母郭氏死又從之至是國璣盡發其
諸櫬奉之西郡君葬既與公合而諸等墓各如禮從其
日為嘉靖九年二月七日其地尉氏康墻保坳也郡君
父曰四鎮國將軍將軍父曰鎮平恭靖王恭靖王父曰
周定王周定王父是為太祖高皇帝將軍娶楊夫人以
景泰二年四月十九日生郡君生十六年而婚於左左
公諱夢麟字應瑞永新逢橋人也父曰左輔監察御史
謫炎方驛丞而繼娶於崔景泰二年五月七日生我公
炎方已而丞擢尉氏知縣擕公尉氏會恭靖王避水如
尉公遂以之婚郡君為郡君儀賓授朝列大夫籍宗人
府云公脩軀偉姿讀書善繪喜吟喜與豪人游是時家
貲鉅萬起第宅闢園田出則駿馬聳盖僕從甚都入則引
醇飫肥鳴琴揮管灑然竟日崔之殂也公廬諸墓無何
疾舁歸卒矣年四十耳郡君雖貴人然天性慎惠持禮
奉姑暨夫無殊於家人喚姑崔面背咸姑及庶姑邵面
背又咸姑而夫之殂也屏澤飾卸華綺蔬素終身怒不
至詈笑不見齗終其身弗踰閾見人也然早夭其三子
過痛痿痺瀝瀝涎已又亡其女暨邵氏姑又折其冢婦
竟以憂卒年七十一矣是時孫男子左驂始有婦左駗
左騮左駟左騏俱孺孫女初歸於李昆女夫李夢陽曰
於乎賢罔夀夀罔愉老罔偕三者天下之至哀也矧又
隕厥雛公之殂又火厥室廬郡君雖貴人然孀居憂驚
茹荼至矣故君子謂天道無知使賢者弗糓銘曰
田有弗獲黃矢閟之種有弗菀壅之灌之德有弗食守
一俟時嗟我公同兹永兹宅兹聚兹陽兹隂兹驅神役
祗由本達支以乘厥生以融厥明以祥以靈以觀厥成
明故宗人府儀賓左公遷葬墓誌銘(李夢陽)
左公諱夢麟字應瑞年四十弘治三年六月三日病卒
葬白塔兒原梨園中葬二十二年而為正德五年於是
始徙於今墓云今墓去舊墓東西四百步而近李夢陽
曰嗚呼古不修墓乃予今忍銘我外舅焉按左氏永新
逢橋人也語曰逢橋八百左而公曾祖曰左東吳稱堂
下𣲖東吳生仁宏仁宏生左輔是為知州公知州公為
南道御史正統間嘗有激劾之章謫炎方驛丞會喪其
胡夫人乃更娶崔夫人崔夫人以景泰二年五月七日
生公炎方驛年數歲知州公起尉氏知縣從舟行墮水
流里許出不死天順五年河決大梁鎮平恭靖王如尉
氏見公以之歸為其孫廣武郡君壻六年誥授公朝列
大夫為儀賓云恭靖王周定王第八子於高皇帝為庶
孫而周定憲時儀賓最貴重與封疆官分席而抗禮道
逢則以鞭相揖及公為儀賓乃諸儀賓者業稍稍降矣
公出獨張盖駿馬見諸所官悉如前定憲時諸所官不
平也久之乃顧獨敬重公以公才行固然公固美貌竒
偉作詩善畫今禄給不以時王孫貧者出或不能具驢
車矧如儀賓矧如我外舅行嗟嗟悲乎悲乎郡君父曰
四鎮國將軍溺佛燒丹四方諸以佛燒丹來率輙騙其
金資居無何將軍貧債負以萬數無能償而衆債家輙
又日譁其門將軍泣欲尋死會公謁將軍出因佯呼曰
將軍死矣衆愕然欲散走公乃止之謂曰若等自度將
軍力能盡償汝乎且汝等必迫之使死乃已邪衆業懼
無敢言者公曰假如人償其半能以全劵見還乎衆皆
喜諾謝曰願矣於是公乃自往貸諸豪冨家緡諸豪冨
故雅重公乃無不願與緡如其半數公又輙隂易絲絮
布帛銅錫等昂其直與債家因又勒其半三之一而即
以其一轉生息償前諸豪冨家歲餘諸所負者皆平矣
公病革強起坐會氣絶將軍曰嗟我固謂吾兒為佛也
力主坐葬於是公有四子長曰國璿年十三歲次曰國
璣年十一歲次曰國玉次曰國衡年各四歲以卑穉盖
咸莫克成我公葬事公卒十四年而國璿卒葬之又八
年國玉卒將葬國璣號哭向母郡君叩頭請曰夫葬者
所以妥體魄而棲靈神也乃我父忍營營建兹郡君哭
曰嗟女夫謂何於是李夢陽趨而進相向哭對曰禮也
乃於是謀徙於今墓葬用北首焉然公肌體完也髮鬚
不脱落故衣衾弗朽也是時郡君髮毿毿皤矣率其二
子四婦孫四男二女暨厥壻厥女暨外孫環之哭嗚呼
公詎知二十年後如此哉父老曰往水退有人爭田邊
我田公乃置酒召諸爭者謂曰苐捐其餘與我乃其人
慚罷爭亦不侵於我田即今葬地云盖左氏三世異墓
曰仁宏者永新神公壇墓其彭夫人襄陽墓知州公永
新左方墓胡夫人炎方驛墓崔夫人尉氏墓惟公墓今
並葬其子銘曰
下不墊黃泉上不見白日改而妥之公以室
高處士合葬誌銘(李夢陽)
高處士者大梁人也名瑾字彦節年六十八歲正德四
年二月五日而卒葬鄭門塋矣後十有二年為正德辛
已而其配侯氏亦卒以明年正月二十七日啟處士竁
合焉侯氏少其夫二歲卒之年七十八矣生二男子長
曰珣東明縣丞擢知黟縣又知東光次曰璐從弟提殺
之二女子一歸周鏞驛丞一歸陸㴻典膳珣生三男子
長曰爵次曰仲嗣縣學生次曰叔嗣舉人璐一男子曰
愛李子曰孔子有言善人吾不得而見之矣得見有恒
者斯可矣予誦其言未嘗不酸心流涕也盖重傷時俗
之偷云夫惑贋成真溺華忘實礦金璞玉非其人莫識
也乃人見藝材辯博豪縱赫霍輙斂讋慕效稱賢或峩
冠飛纓氣使威喝則又嗟羨敬事之遂令閭閻山野悃
朴自修力田飭行之夫闇沕無聞不見禮於軰流吁時
之偷亦甚矣乃余今幸知高處士處士固闇沕人也夷
攷其行則孝弟儉直者也少事母歲時上夀自歌舞為
歡事其二兄旦趨侍上食而退出則為執鞭或道旁伺
顔色盖猶事父云長而喜誦書史說先王然不務裘馬
不喜酒不畜媵婢嘗歲暮出取負欠割劵馳一空車歸
里人望見盡笑之處士不較也珣丞東明也強逆處士
官邸蹙額曰吾自不入公府今公府居耶會舊令代之
去問處士曰我孰與新令賢處士默然熟視之巳而曰
君似弗如也令嘆服其直人又言處士家居里巷子弟
見之為起拜肅立僮僕假借不復關白其主人雞豚放
猶一家斯盖足為淳風矣侯氏者岩之女也事姑猶夫
事母事二嫂猶夫事二兄嫂之子提殺璐也侯與處士
計曰吾幸尚有珣柰何令伯氏亡後卒出之獄以百金
詣處士謝處士不受詣侯謝侯亦不受曰吾利而金出
汝耶君子謂夫婦者足為嫓德駢美者矣而顧咸闇沕
閭閻弗彰吁足傷矣足傷矣珣之知東光也亦強逆侯
侯弗往曰汝父不恬公府吾獨能跋涉就汝耶人言侯
即老親戚子弟罕得見其面禮婦人問答不踰閾出則
擁蔽其面殆斯之類也夫叔嗣曰吾先洧人也高皇帝
定天下也立幟以定民曰赤幟軍白幟民曰義者傅白
幟遂徙大梁從民義生一子九九生一子清清娶李氏
生三子聰讓處士銘曰
墨不能朱石不能糜松栢冬榮厥操詎移居約履囏驗
秉觀頥我躓彼蹶彼昭我晦匪材而冨匪爵而貴蹈貞
服朴是曰民良高帢布衣孝弟直方閭里起敬閨人贊
襄臧獲循循子孫赫昌今之梁孟考世莫識不有臼季
孰知冀缺不有景升孰欽龐德我言匪蕪徵此銘石
處士松山先生墓誌銘(李夢陽)
大明正德四年六月四日處士松山先生卒年七十有
六歲先是處士便數諸飲食不可口顧惟啜白酒又足
時時腫無力謂予曰歲在蛇矣吾其死乎死則子銘其
墓余止之曰胡言之遽耶然竟死也悲夫處士有甥曰
王泊賢而文實主乃葬事來速銘而處士弟㻞會又以
其遺事來赴因並掇拾為志志曰處士姓丘氏名琥字
伯玉號松山蘭陽人也父陵官至山西左布政使娶谷
氏夫人生四子處士長也幼穎異於書無所不讀然刻
苦因而吐血服白术丸數十升愈已又時病目迺棄去
以商遊吳中盡發其藴為詩由是知名吳中嘗過丹陽
買舟行一人來附舟直入寢所處士心知其盜也佯落
簮舟底而盡出其衣衾舖設求之又自觧其衣以示無
物又俾童與酌酒夜則自撫其臥側明日其人去未幾
戕人於丹陽城中被縛乃以其事語人曰吾幾誤殺丘
公人服其智經營四十餘年遂起至千金顧盡散諸弟
男女及族人若所識貧乏者已而金輒復集集而復散
終不為自計嘗起第大梁東門結亭蒔蓉菊亭旁更為
詩先後所為詩積萬餘數造詞巉削棘澁大類黃韓亦
為金元曲而比事假托謔浪不恭大抵玩世而泄所不
平酒中竦身按歌其音亮重越裂出宫雜商若敲金戞
石歌竟引滿掀髯而笑人莫之測也居常布衣簷帽非
名士而罕與往來盖終其身足跡不至公府云謂人曰
吾死稱為松山處士足矣竟以此卒先娶劉氏生子忠
上洛王教授先卒繼朱氏生女適生員薛翯側室潘氏
生子鎕常自憤其末年家事不遂臨終曰我死薄斂不
用槨棺首第書曰丘松山不瞑目之柩又曰死即反葬
母殯鎕奉治命以卒之六日而反於蘭陽之兆與劉氏
合忠有五子四女銘曰
丘氏之先肇自東明曰丘彦德始遷蘭陽傳之仲和實
生士能士能生陵處士三季璐㻞及珙璐至參政珙為
縣令㻞才亦處處士捐舘二季先喪惟㻞紼挽於乎處
士遠蹈跨時危行德孤敦實斂華獨行不疑人皆刦刦
我約而腴季承以官承志者吾歸於玄所從父母祖
梅山先生墓誌銘(李夢陽)
嘉靖元年九月十五日梅山先生卒於汴邸李子聞之
繞楹彷徨行曰前予造梅山猶見之謂病愈且起今死
耶昨之暮其族子演倉皇來泣言買棺事予猶疑之乃
今死耶於是趣駕往吊焉門有懸紙繐帷在堂演也擗
踊號於棺側李子反也食弗甘寢弗安也數日焉時自
念曰梅山梅山梅山姓鮑氏名弼字以忠歙縣人也年
二十餘與其兄鮑雄氏商於汴李氏識焉商二十年餘
矣無何數年不來李子問演鮑七奚不來也演曰父母
兄三喪曰喪舉矣奚不來也曰七叔父四十四歲始有
子而姪也一耳以是大係乎身家已又問鮑七何為演
曰理生飭行訓幼睦族玩編修藝課田省植八者焉巳
其久也内孚而外化之是故鄉人質平剖疑決謀丐益
者必之焉故效良則芳標美規懿者必曰鮑梅山鮑梅
山云正德十六年秋梅山子來李子見其體腴厚喜握
其手曰梅山肥耶梅山笑曰吾能醫曰更奚能曰能形
家者流曰更奚能曰能詩李子乃大詫喜拳其背曰汝
吳下阿蒙耶别數年而能詩能醫能形家者流李子有
貴客邀梅山客故豪酒梅山亦豪酒深觴細杯窮日落
月梅山醉每據牀放歌厥聲悠揚而激烈已大笑觴客
客亦大笑和歌醉歡李子則又拳其背曰久别汝汝能
酒又善歌耶客初輕梅山於是則大器重之相結内明
日造梅山邸欵焉汴人有貴客欲其歡於是多邀梅山
梅山遂坐豪酒病損痺今年夏患瘧李子往候之梅山
起牀坐曰弼瘧幸愈第痰多耳然業處分諸件令演辦
酒食俟其起觴客别而還歙也先是梅山作憶子詩曰
吾兒屈指一載别他鄉回首長相思在抱兩週知數目
携行三歲隨歌詩筵前與誰論賓主膝上為我開鬚眉
情偏憶汝老更苦中夜難禁回夢時李子因說曰君病
無苦念家梅山曰諾諾不數日而君盖棺矣嗟梅山梅
山梅山又嘗作燈花詩秋燈何太喜一熖發三葩擬報
明朝信應先此夜花重重輝絳玉朵朵艷丹霞愛爾真
忘寐聞蛩忽憶家李子曰君詩佳頓如此梅山曰吾往
與孫太白觴於吳門江上酣歌弄月冥心頓會孫時有
綿疾吾醫之立愈諺曰盧醫不自醫誠自醫之黃岐鵲
佗至今存可也嗟梅山梅山梅山叔牙後也其居歙也
號棠樾鮑氏趙宋時有遇賊而父子爭死者於是所居
里號慈孝里云梅山父鮑珍也珍父文方文方父思齊
珍號清逸高尚人也娶王氏生二子次者梅山梅山娶
江氏生一男子二女子男曰若渭今六歲矣梅山生成
化甲午某月日距今嘉靖壬午得年四十九而其櫬還
也演實匍匐苦心以之還厥情猶子也以某年月日葬
某山之兆銘曰
﨑嶔&KR0008;巇人謂非險淵洄澒洞猶謂之淺坦彼周行彼
復而迷桃李何言下自成蹊吁嗟鮑子胡不汝悲胡不
汝思
封宜人亡妻左氏墓誌銘(李夢陽)
宜人者李夢陽妻也左氏盖永新人曰仁宏者生泰州
知州輔輔生宗人府儀賓夢麟而儀賓婚廣武郡君成
化乙未十月巳丑生左氏於汴邸郡君者鎮平恭靖王
孫周定王第八子也左氏生十六年歸李氏李氏者陜
以西人也李子父曰奉直君奉直君為封丘温和王教
授居汴而挈其子夢陽來初李子妁婚妁咸不之婚也
曰教授微而貧及妁左氏儀賓則顧獨喜入白其母並
郡君氏母郡君乃亦咸不之婚也曰夫非李教授兒耶
微而貧儀賓曰李氏子才竟婚李氏是時李子生十有
九年矣明年為弘治辛亥左氏生子枝云踰年壬子李
子舉陜西鄉試第一癸丑登進士第左氏從李子京師
會姑舅連喪李子西於是從而西戊午李子拜戶部主
事居京師左氏復從京師巳從通州巳未孝宗皇帝上
聖慈仁夀太皇太后尊號封左氏安人給勅命壬戌李
子𣙜舟河西務左氏從河西務明年李子餉軍西夏挈
左氏還過汴是時儀賓母儀賓亡矣獨郡君而左氏翟
冠翠翹揚帔曳裙見焉其行于于也晳而頎瑱而流珠
郡君喜已而泣顧謂侍人曰向謂李生微而貧乃今若
此矣因道儀賓語云云愈益泣而慟乙丑李子進戶部
員外郎會今皇帝上兩宫尊號左氏進封宜人給誥命
兩命咸美辭云明年丙寅為正德元年李子進郎中是
年冬尚書洪洞韓公率百官彈宦官劉瑾等瑾以彈事
出李手明年正月驀逐李子奪其官於是左氏從李子
還而潜大梁墟中已巳左氏兒有婦矣庚午瑾誅明年
李子起江西按察司副使提學是年左氏有孫矣壬申
李子迎左氏於江西左氏泝河行值樁舟破僅免入江
過馬當帆脚打僮人落江没及湖口風逆困崖下洄渦
中舟突崖石時時響於是左氏怖欲死計擊之登石免
甲戌李子以與江御史搆從理官於上饒而徙左氏星
子會訛言賊過星子於是左氏自徙於潯陽是年李子
官復罷道潯陽就左氏泝江入漢至於襄陽將居焉會
秋積雨大水堤幾潰左氏曰子不心大梁非患水耶夫
襄汴奚殊矣且蘇門箕潁之間可盡謂非丘壑地哉李
子窹於是挈左氏歸歸而左氏病踰年骨立死死之日
正德丙子五月丁未年四十二矣翌日牲奠左氏烹牲
腸腸自團織文理隂陽狀若流蘇垂綏夾耳提襻在上
李子觀之哭愈慟曰嗚呼神哉於是賦結腸之篇李子
哭語人曰妻亡而予然後知吾妻也人曰何也李子曰
往予學若官不問家事今事不問不舉矣留賓酒食稱
賓至今不至矣即至弗稱矣往予不見器處用之具今
器棄擲弗收矣然又善碎損往醯醬鹽豉弗乏也今不
繼舊矣鷄鴨羊豕時食今食弗時瘦矣妻在内無嘻嘻
門予出即夜弗扄也門今扄内嘻嘻矣予往不識衣垢
今不命之澣不澣矣縫剪描刺妻不假手不襲巧咸足
師今無足師者矣然又假手人往予有古今之愾難友
言而言之妻今入而無與言者故曰妻亡而予然後知
吾妻也李子買大陽之山嘉靖某年月日葬左氏山下
杉棺柏槨負坎抱離四山三水是山也鈞州北三十里
里曰東張南稱把裏右嵩前潁左連具茨李子曰嗚呼
匪志曷彰匪銘曷藏志防虞銘永處矧吾妻矧又吾知
吾妻於是志之而復銘之而刻之石銘曰
坎而宫汝藏汝風亦既考終汝曰咈約而修伸妍而短
屈惟屈與伸由人匪人繹而思之我心如焚迺竟汝分
生雖汝分歿汝共墳萬紀千秋孰短孰修汝樂斯丘
夫人賈氏墓誌銘(李夢陽)
夫人賈氏者輔國將軍鎋夫人也夫人盖通許人父曰
賈宏滄州判官母曰王氏判官父恪布政司參議參議
父麒封監察御史監察父贇鉛山知縣判官弟定按察
司僉事定弟宗宗人府儀賓賈氏盖四世甲郡中而夫
人者會又輔國輔國者鎮平恭靖王孫而七鎮國者子
也七鎮國女弟又配儀賓宗接姻重戚賈氏貴盛矣而
夫人乃顧謙約孝敬沈慧姑田夫人者嚴人也杖人不
百不止夫人事之顧事事當姑夫人意歡其心輔國
者見夫人事事當姑夫人意也於是悉家事委夫人夫
人即又事事當輔國意懽其心於是輔國優游日書史
酒食與學士遊及有子女夫人視諸妾子女無殊巳子
女於是又盡當諸妾意懽其心而夫人子河詩書文雅
謙約孝敬沈慧又盡如夫人故君子謂輔國有子賈氏
有甥諺曰胡荽不結瓜菽根不産麻言物必有種也今
以賈夫人觀之信哉初夫人童時面盆中嘗見軿幢華
盖之形驚指謂人及長家人夢人送夫人以霞帔而僉
事定時知絳州亦夢之故賈氏諸女無如夫人貴者然
天固定之矣夫人生成化十六年十二月二十二日以
弘治七年十二月歸輔國正德元年奉今皇帝誥封夫
人正德十五年正月二十九日卒年四十一歲夫人疾
革也猶力起頮櫛坐子河暨諸子女侍涕泣問夫人弗
答也徐而曰吁予侍汝父二十七年矣今幸全而終吾
目瞑矣吾伯叔姊妹者八也支離而夭折者多矣而吾
幸而為夫人有子若孫吾尚有憾耶河聞之愈益慟有
聲夫人曰河毋慟也人孰非死者矣既而曰取我服用
珍綺諸物來於是盡散諸子女妾者會輔國亦傍涕泣
問夫人曰終事慎而巳永久之徒事觀美無益也輔國
又問夫人笑而曰君慮閔損单衣耶何問之數也竟無
悽色哀鳴焉將絶曰取命冠服來此國典也吾冠服之
見祖宗於地下君子曰夫死者人之大閑也今觀賈夫
人臨絶而不亂女之君子耶而輔國昨見予則曰夫人
盖名瓊英云曰咸英者僉事定女也為時知縣妻時知
縣死賊也其妻見賊而後死之夫人聞之曰吁吾姊見
賊而後死乎不如不見賊而死之為愈也李子曰予讀
列女傳見其捃摭賢淑六種是分未嘗不嘆婦材之難
也今觀賈夫人生平之懿臨絶之音不為全乎雖然其
夀嗇矣與之角者將去其齒乎輔國與其子河詣李子
請曰夫人以卒之年十二月一日葬城東白塔原願先
生銘之李子曰予往聞夫人而嘗嘆婦材之難也銘烏
乎辭乃銘之銘曰
坎而封者同耶貞而淑者獨耶潜而輝者珠耶藏而潤
者玉耶吁夫人吁夫人
文章辨體彙選卷七百十六
文章辨體彙選卷七百十六
明賀復徵編
墓誌銘十九
明故參政崔公墓誌銘(明李夢陽)
嘉靖五年十一月二十六日中奉大夫四川右參政崔
公卒於家年八十有八歲矣先是其子南祭酒銳抗疏
求致仕歸是故公之終所事無憾焉君子謂祭酒能子
矣公諱陞字廷進號南郭學者稱南郭先生其先樂安
人也有諱大者生彦和彦和生剛趙庫大使後累贈中
憲大夫延安知府大使娶於蔡後贈恭人以正統十四
年十二月十四日生公於安陽乃後遂籍安陽公童時
會父失官貧兄五四各出自營獨次兄父母居日一食
然猶糲也而公於書顧益攻久之悴母蔡憐之泣謂曰
兒從兄賈不易效邪公弗聽顧愈益攻書年二十六李
給事中者見之異焉遂女以女後封淑人明年為成化
乙酉公舉於鄉已丑登進士第拜都水主事改武選以
父憂起改主客又以母憂起武選擢職方員外郎出知
延安府陟參政敭歷中外凡三十餘年公既以蓬蓽力
致青雲巨才洪識卓越倫輩而冰蘖奮勵無殊寒約遂
能輝前裕後慶流於子孫至今相人訓學誨德必曰不
見南郭公少時貧邪今人凡少貧者貴顯必婪而公主
客時番人有踰請者業賂鈞樞者許之矣日趣上議而
公執弗僉名番人夜持玳瑁竒香各十餘斤餽公斥之
出旦聲其事遂寢公雖歷三部階五品然僦屋而居兢
兢如少時出則一瘦馬青布袍耳僮日出拾馬遺淑人
李雜諸薪手㸑之故自為郎官識者業以台輔期之矣
先是星變求言公與餘干蘇章同奏竪閹干政妖僧蠱
惑援芘憸壬竄逐忠良所致又言兵部尚書王恕今之
伊傅不宜置之南京奏入不報而他言者或頗及宫禁
秘密上為之怒於是書言者六十人姓名於屏擬升則
綴其級不則遠惡地於是吏部故遲公獲免孝宗即位
乃有延安之命邊郡瘠耗習猾而俗夷公至立規畫固
扄鑰謹簿書節浮屠省游宴時出入退果菜私園乃清
疆埸覈徵税平徭役鋤豪横招流逸墾荒閒實廩庾乃
始葺廢墜療疾疫敦行布惠黜邪崇禮興學誨徒咸鑿
鑿名實詳具行狀中先是成化末郡大饑民大半亡漢
中山谷中公蒞郡復者十六七會屢豐斗米數錢耳斯
不足觀政邪公嘗見宜川知縣唐來馬鞍驚曰鞍如是
華邪廉其價近百金曰有一鞍百金者邪遂收按之果
盡獲其貪狀黜來又杜文祥者延之巨猾也見公惠而
實易之每大言曰崔誠好然貧官也聞其自少貧吾起
大獄必使之窘意公聞之必關節而公佯若不知者巳
而有發其殺人事者公鞫之然罪不至死遂生之議者
謂公内明而外容剖大決難靡動聲色頗似稚圭亦相
之山川之鍾與而不知履堅秉貞識體負器自郎署時
定矣在郡七年擢四川右參政弘治丙辰監營夀王宫
於保寧役者數萬人費覈而力舒戊午逆申王于境民
無擾者人稱之公行部勾稽既詳顧又喜廉臧否與僉
事曲銳齊名蜀人語曰崔參曲僉屹如雪山常如松茂
得暈疾久弗愈已未秋遂致仕歸歸三十年至是卒公
恭儉出於天性少壯隠顯一耳故能芻豢蔬糲文錦布
緼輪奐蓬茅器無飾銀服無裁綺家居檢書課農灌溉
花竹年踰八十則日焚香靜坐精神内瑩聰明長存出
入不杖卒之日顔面猶生也雖天畀之遐如報公者然
禄位未極議者每有蒼生之憾斯非命而何耶嗚呼傷
哉公生子三長南祭酒也次鉉次釴女亦三長適丁璽
千戶次適賈澤次適張吉俱學生孫子四滂舉人次汲
次涌次泮女六長適樊剛錦衣指揮次適劉仁學生次
適李世隆次適張宗茂學生餘尚幼曾孫子一士㮚女
一公卒之明年月日葬彪澗之兆與李淑人合淑人先
公六年卒業自有志刻石銘曰
積之豐用之嗇中折其翼井渫終食象賢肖德有瑗有
寔妥公兹域聚靈發祥虎變鷟翔英英洋洋後其大昌
乎
儀賓左公合葬誌銘(李夢陽)
正德十六年三月二十九日我廣武郡君卒既殯其子
舉人國璣筮地焉遇同人上九同人于郊旡悔又筮方
遇坤西南得朋於是偕術人出大梁西南行七十里至
其祖母崔瑩西獲地焉先是弘治二年六月三日儀賓
左公卒於白塔兒梨園中葬矣以弗吉遷之園東四百
步而公長子國璿死葬從之三子國玉死又從之四子
國衡死又從之衡母郭氏死又從之至是國璣盡發其
諸櫬奉之西郡君葬既與公合而諸等墓各如禮從其
日為嘉靖九年二月七日其地尉氏康墻保坳也郡君
父曰四鎮國將軍將軍父曰鎮平恭靖王恭靖王父曰
周定王周定王父是為太祖高皇帝將軍娶楊夫人以
景泰二年四月十九日生郡君生十六年而婚於左左
公諱夢麟字應瑞永新逢橋人也父曰左輔監察御史
謫炎方驛丞而繼娶於崔景泰二年五月七日生我公
炎方已而丞擢尉氏知縣擕公尉氏會恭靖王避水如
尉公遂以之婚郡君為郡君儀賓授朝列大夫籍宗人
府云公脩軀偉姿讀書善繪喜吟喜與豪人游是時家
貲鉅萬起第宅闢園田出則駿馬聳盖僕從甚都入則引
醇飫肥鳴琴揮管灑然竟日崔之殂也公廬諸墓無何
疾舁歸卒矣年四十耳郡君雖貴人然天性慎惠持禮
奉姑暨夫無殊於家人喚姑崔面背咸姑及庶姑邵面
背又咸姑而夫之殂也屏澤飾卸華綺蔬素終身怒不
至詈笑不見齗終其身弗踰閾見人也然早夭其三子
過痛痿痺瀝瀝涎已又亡其女暨邵氏姑又折其冢婦
竟以憂卒年七十一矣是時孫男子左驂始有婦左駗
左騮左駟左騏俱孺孫女初歸於李昆女夫李夢陽曰
於乎賢罔夀夀罔愉老罔偕三者天下之至哀也矧又
隕厥雛公之殂又火厥室廬郡君雖貴人然孀居憂驚
茹荼至矣故君子謂天道無知使賢者弗糓銘曰
田有弗獲黃矢閟之種有弗菀壅之灌之德有弗食守
一俟時嗟我公同兹永兹宅兹聚兹陽兹隂兹驅神役
祗由本達支以乘厥生以融厥明以祥以靈以觀厥成
明故宗人府儀賓左公遷葬墓誌銘(李夢陽)
左公諱夢麟字應瑞年四十弘治三年六月三日病卒
葬白塔兒原梨園中葬二十二年而為正德五年於是
始徙於今墓云今墓去舊墓東西四百步而近李夢陽
曰嗚呼古不修墓乃予今忍銘我外舅焉按左氏永新
逢橋人也語曰逢橋八百左而公曾祖曰左東吳稱堂
下𣲖東吳生仁宏仁宏生左輔是為知州公知州公為
南道御史正統間嘗有激劾之章謫炎方驛丞會喪其
胡夫人乃更娶崔夫人崔夫人以景泰二年五月七日
生公炎方驛年數歲知州公起尉氏知縣從舟行墮水
流里許出不死天順五年河決大梁鎮平恭靖王如尉
氏見公以之歸為其孫廣武郡君壻六年誥授公朝列
大夫為儀賓云恭靖王周定王第八子於高皇帝為庶
孫而周定憲時儀賓最貴重與封疆官分席而抗禮道
逢則以鞭相揖及公為儀賓乃諸儀賓者業稍稍降矣
公出獨張盖駿馬見諸所官悉如前定憲時諸所官不
平也久之乃顧獨敬重公以公才行固然公固美貌竒
偉作詩善畫今禄給不以時王孫貧者出或不能具驢
車矧如儀賓矧如我外舅行嗟嗟悲乎悲乎郡君父曰
四鎮國將軍溺佛燒丹四方諸以佛燒丹來率輙騙其
金資居無何將軍貧債負以萬數無能償而衆債家輙
又日譁其門將軍泣欲尋死會公謁將軍出因佯呼曰
將軍死矣衆愕然欲散走公乃止之謂曰若等自度將
軍力能盡償汝乎且汝等必迫之使死乃已邪衆業懼
無敢言者公曰假如人償其半能以全劵見還乎衆皆
喜諾謝曰願矣於是公乃自往貸諸豪冨家緡諸豪冨
故雅重公乃無不願與緡如其半數公又輙隂易絲絮
布帛銅錫等昂其直與債家因又勒其半三之一而即
以其一轉生息償前諸豪冨家歲餘諸所負者皆平矣
公病革強起坐會氣絶將軍曰嗟我固謂吾兒為佛也
力主坐葬於是公有四子長曰國璿年十三歲次曰國
璣年十一歲次曰國玉次曰國衡年各四歲以卑穉盖
咸莫克成我公葬事公卒十四年而國璿卒葬之又八
年國玉卒將葬國璣號哭向母郡君叩頭請曰夫葬者
所以妥體魄而棲靈神也乃我父忍營營建兹郡君哭
曰嗟女夫謂何於是李夢陽趨而進相向哭對曰禮也
乃於是謀徙於今墓葬用北首焉然公肌體完也髮鬚
不脱落故衣衾弗朽也是時郡君髮毿毿皤矣率其二
子四婦孫四男二女暨厥壻厥女暨外孫環之哭嗚呼
公詎知二十年後如此哉父老曰往水退有人爭田邊
我田公乃置酒召諸爭者謂曰苐捐其餘與我乃其人
慚罷爭亦不侵於我田即今葬地云盖左氏三世異墓
曰仁宏者永新神公壇墓其彭夫人襄陽墓知州公永
新左方墓胡夫人炎方驛墓崔夫人尉氏墓惟公墓今
並葬其子銘曰
下不墊黃泉上不見白日改而妥之公以室
高處士合葬誌銘(李夢陽)
高處士者大梁人也名瑾字彦節年六十八歲正德四
年二月五日而卒葬鄭門塋矣後十有二年為正德辛
已而其配侯氏亦卒以明年正月二十七日啟處士竁
合焉侯氏少其夫二歲卒之年七十八矣生二男子長
曰珣東明縣丞擢知黟縣又知東光次曰璐從弟提殺
之二女子一歸周鏞驛丞一歸陸㴻典膳珣生三男子
長曰爵次曰仲嗣縣學生次曰叔嗣舉人璐一男子曰
愛李子曰孔子有言善人吾不得而見之矣得見有恒
者斯可矣予誦其言未嘗不酸心流涕也盖重傷時俗
之偷云夫惑贋成真溺華忘實礦金璞玉非其人莫識
也乃人見藝材辯博豪縱赫霍輙斂讋慕效稱賢或峩
冠飛纓氣使威喝則又嗟羨敬事之遂令閭閻山野悃
朴自修力田飭行之夫闇沕無聞不見禮於軰流吁時
之偷亦甚矣乃余今幸知高處士處士固闇沕人也夷
攷其行則孝弟儉直者也少事母歲時上夀自歌舞為
歡事其二兄旦趨侍上食而退出則為執鞭或道旁伺
顔色盖猶事父云長而喜誦書史說先王然不務裘馬
不喜酒不畜媵婢嘗歲暮出取負欠割劵馳一空車歸
里人望見盡笑之處士不較也珣丞東明也強逆處士
官邸蹙額曰吾自不入公府今公府居耶會舊令代之
去問處士曰我孰與新令賢處士默然熟視之巳而曰
君似弗如也令嘆服其直人又言處士家居里巷子弟
見之為起拜肅立僮僕假借不復關白其主人雞豚放
猶一家斯盖足為淳風矣侯氏者岩之女也事姑猶夫
事母事二嫂猶夫事二兄嫂之子提殺璐也侯與處士
計曰吾幸尚有珣柰何令伯氏亡後卒出之獄以百金
詣處士謝處士不受詣侯謝侯亦不受曰吾利而金出
汝耶君子謂夫婦者足為嫓德駢美者矣而顧咸闇沕
閭閻弗彰吁足傷矣足傷矣珣之知東光也亦強逆侯
侯弗往曰汝父不恬公府吾獨能跋涉就汝耶人言侯
即老親戚子弟罕得見其面禮婦人問答不踰閾出則
擁蔽其面殆斯之類也夫叔嗣曰吾先洧人也高皇帝
定天下也立幟以定民曰赤幟軍白幟民曰義者傅白
幟遂徙大梁從民義生一子九九生一子清清娶李氏
生三子聰讓處士銘曰
墨不能朱石不能糜松栢冬榮厥操詎移居約履囏驗
秉觀頥我躓彼蹶彼昭我晦匪材而冨匪爵而貴蹈貞
服朴是曰民良高帢布衣孝弟直方閭里起敬閨人贊
襄臧獲循循子孫赫昌今之梁孟考世莫識不有臼季
孰知冀缺不有景升孰欽龐德我言匪蕪徵此銘石
處士松山先生墓誌銘(李夢陽)
大明正德四年六月四日處士松山先生卒年七十有
六歲先是處士便數諸飲食不可口顧惟啜白酒又足
時時腫無力謂予曰歲在蛇矣吾其死乎死則子銘其
墓余止之曰胡言之遽耶然竟死也悲夫處士有甥曰
王泊賢而文實主乃葬事來速銘而處士弟㻞會又以
其遺事來赴因並掇拾為志志曰處士姓丘氏名琥字
伯玉號松山蘭陽人也父陵官至山西左布政使娶谷
氏夫人生四子處士長也幼穎異於書無所不讀然刻
苦因而吐血服白术丸數十升愈已又時病目迺棄去
以商遊吳中盡發其藴為詩由是知名吳中嘗過丹陽
買舟行一人來附舟直入寢所處士心知其盜也佯落
簮舟底而盡出其衣衾舖設求之又自觧其衣以示無
物又俾童與酌酒夜則自撫其臥側明日其人去未幾
戕人於丹陽城中被縛乃以其事語人曰吾幾誤殺丘
公人服其智經營四十餘年遂起至千金顧盡散諸弟
男女及族人若所識貧乏者已而金輒復集集而復散
終不為自計嘗起第大梁東門結亭蒔蓉菊亭旁更為
詩先後所為詩積萬餘數造詞巉削棘澁大類黃韓亦
為金元曲而比事假托謔浪不恭大抵玩世而泄所不
平酒中竦身按歌其音亮重越裂出宫雜商若敲金戞
石歌竟引滿掀髯而笑人莫之測也居常布衣簷帽非
名士而罕與往來盖終其身足跡不至公府云謂人曰
吾死稱為松山處士足矣竟以此卒先娶劉氏生子忠
上洛王教授先卒繼朱氏生女適生員薛翯側室潘氏
生子鎕常自憤其末年家事不遂臨終曰我死薄斂不
用槨棺首第書曰丘松山不瞑目之柩又曰死即反葬
母殯鎕奉治命以卒之六日而反於蘭陽之兆與劉氏
合忠有五子四女銘曰
丘氏之先肇自東明曰丘彦德始遷蘭陽傳之仲和實
生士能士能生陵處士三季璐㻞及珙璐至參政珙為
縣令㻞才亦處處士捐舘二季先喪惟㻞紼挽於乎處
士遠蹈跨時危行德孤敦實斂華獨行不疑人皆刦刦
我約而腴季承以官承志者吾歸於玄所從父母祖
梅山先生墓誌銘(李夢陽)
嘉靖元年九月十五日梅山先生卒於汴邸李子聞之
繞楹彷徨行曰前予造梅山猶見之謂病愈且起今死
耶昨之暮其族子演倉皇來泣言買棺事予猶疑之乃
今死耶於是趣駕往吊焉門有懸紙繐帷在堂演也擗
踊號於棺側李子反也食弗甘寢弗安也數日焉時自
念曰梅山梅山梅山姓鮑氏名弼字以忠歙縣人也年
二十餘與其兄鮑雄氏商於汴李氏識焉商二十年餘
矣無何數年不來李子問演鮑七奚不來也演曰父母
兄三喪曰喪舉矣奚不來也曰七叔父四十四歲始有
子而姪也一耳以是大係乎身家已又問鮑七何為演
曰理生飭行訓幼睦族玩編修藝課田省植八者焉巳
其久也内孚而外化之是故鄉人質平剖疑決謀丐益
者必之焉故效良則芳標美規懿者必曰鮑梅山鮑梅
山云正德十六年秋梅山子來李子見其體腴厚喜握
其手曰梅山肥耶梅山笑曰吾能醫曰更奚能曰能形
家者流曰更奚能曰能詩李子乃大詫喜拳其背曰汝
吳下阿蒙耶别數年而能詩能醫能形家者流李子有
貴客邀梅山客故豪酒梅山亦豪酒深觴細杯窮日落
月梅山醉每據牀放歌厥聲悠揚而激烈已大笑觴客
客亦大笑和歌醉歡李子則又拳其背曰久别汝汝能
酒又善歌耶客初輕梅山於是則大器重之相結内明
日造梅山邸欵焉汴人有貴客欲其歡於是多邀梅山
梅山遂坐豪酒病損痺今年夏患瘧李子往候之梅山
起牀坐曰弼瘧幸愈第痰多耳然業處分諸件令演辦
酒食俟其起觴客别而還歙也先是梅山作憶子詩曰
吾兒屈指一載别他鄉回首長相思在抱兩週知數目
携行三歲隨歌詩筵前與誰論賓主膝上為我開鬚眉
情偏憶汝老更苦中夜難禁回夢時李子因說曰君病
無苦念家梅山曰諾諾不數日而君盖棺矣嗟梅山梅
山梅山又嘗作燈花詩秋燈何太喜一熖發三葩擬報
明朝信應先此夜花重重輝絳玉朵朵艷丹霞愛爾真
忘寐聞蛩忽憶家李子曰君詩佳頓如此梅山曰吾往
與孫太白觴於吳門江上酣歌弄月冥心頓會孫時有
綿疾吾醫之立愈諺曰盧醫不自醫誠自醫之黃岐鵲
佗至今存可也嗟梅山梅山梅山叔牙後也其居歙也
號棠樾鮑氏趙宋時有遇賊而父子爭死者於是所居
里號慈孝里云梅山父鮑珍也珍父文方文方父思齊
珍號清逸高尚人也娶王氏生二子次者梅山梅山娶
江氏生一男子二女子男曰若渭今六歲矣梅山生成
化甲午某月日距今嘉靖壬午得年四十九而其櫬還
也演實匍匐苦心以之還厥情猶子也以某年月日葬
某山之兆銘曰
﨑嶔&KR0008;巇人謂非險淵洄澒洞猶謂之淺坦彼周行彼
復而迷桃李何言下自成蹊吁嗟鮑子胡不汝悲胡不
汝思
封宜人亡妻左氏墓誌銘(李夢陽)
宜人者李夢陽妻也左氏盖永新人曰仁宏者生泰州
知州輔輔生宗人府儀賓夢麟而儀賓婚廣武郡君成
化乙未十月巳丑生左氏於汴邸郡君者鎮平恭靖王
孫周定王第八子也左氏生十六年歸李氏李氏者陜
以西人也李子父曰奉直君奉直君為封丘温和王教
授居汴而挈其子夢陽來初李子妁婚妁咸不之婚也
曰教授微而貧及妁左氏儀賓則顧獨喜入白其母並
郡君氏母郡君乃亦咸不之婚也曰夫非李教授兒耶
微而貧儀賓曰李氏子才竟婚李氏是時李子生十有
九年矣明年為弘治辛亥左氏生子枝云踰年壬子李
子舉陜西鄉試第一癸丑登進士第左氏從李子京師
會姑舅連喪李子西於是從而西戊午李子拜戶部主
事居京師左氏復從京師巳從通州巳未孝宗皇帝上
聖慈仁夀太皇太后尊號封左氏安人給勅命壬戌李
子𣙜舟河西務左氏從河西務明年李子餉軍西夏挈
左氏還過汴是時儀賓母儀賓亡矣獨郡君而左氏翟
冠翠翹揚帔曳裙見焉其行于于也晳而頎瑱而流珠
郡君喜已而泣顧謂侍人曰向謂李生微而貧乃今若
此矣因道儀賓語云云愈益泣而慟乙丑李子進戶部
員外郎會今皇帝上兩宫尊號左氏進封宜人給誥命
兩命咸美辭云明年丙寅為正德元年李子進郎中是
年冬尚書洪洞韓公率百官彈宦官劉瑾等瑾以彈事
出李手明年正月驀逐李子奪其官於是左氏從李子
還而潜大梁墟中已巳左氏兒有婦矣庚午瑾誅明年
李子起江西按察司副使提學是年左氏有孫矣壬申
李子迎左氏於江西左氏泝河行值樁舟破僅免入江
過馬當帆脚打僮人落江没及湖口風逆困崖下洄渦
中舟突崖石時時響於是左氏怖欲死計擊之登石免
甲戌李子以與江御史搆從理官於上饒而徙左氏星
子會訛言賊過星子於是左氏自徙於潯陽是年李子
官復罷道潯陽就左氏泝江入漢至於襄陽將居焉會
秋積雨大水堤幾潰左氏曰子不心大梁非患水耶夫
襄汴奚殊矣且蘇門箕潁之間可盡謂非丘壑地哉李
子窹於是挈左氏歸歸而左氏病踰年骨立死死之日
正德丙子五月丁未年四十二矣翌日牲奠左氏烹牲
腸腸自團織文理隂陽狀若流蘇垂綏夾耳提襻在上
李子觀之哭愈慟曰嗚呼神哉於是賦結腸之篇李子
哭語人曰妻亡而予然後知吾妻也人曰何也李子曰
往予學若官不問家事今事不問不舉矣留賓酒食稱
賓至今不至矣即至弗稱矣往予不見器處用之具今
器棄擲弗收矣然又善碎損往醯醬鹽豉弗乏也今不
繼舊矣鷄鴨羊豕時食今食弗時瘦矣妻在内無嘻嘻
門予出即夜弗扄也門今扄内嘻嘻矣予往不識衣垢
今不命之澣不澣矣縫剪描刺妻不假手不襲巧咸足
師今無足師者矣然又假手人往予有古今之愾難友
言而言之妻今入而無與言者故曰妻亡而予然後知
吾妻也李子買大陽之山嘉靖某年月日葬左氏山下
杉棺柏槨負坎抱離四山三水是山也鈞州北三十里
里曰東張南稱把裏右嵩前潁左連具茨李子曰嗚呼
匪志曷彰匪銘曷藏志防虞銘永處矧吾妻矧又吾知
吾妻於是志之而復銘之而刻之石銘曰
坎而宫汝藏汝風亦既考終汝曰咈約而修伸妍而短
屈惟屈與伸由人匪人繹而思之我心如焚迺竟汝分
生雖汝分歿汝共墳萬紀千秋孰短孰修汝樂斯丘
夫人賈氏墓誌銘(李夢陽)
夫人賈氏者輔國將軍鎋夫人也夫人盖通許人父曰
賈宏滄州判官母曰王氏判官父恪布政司參議參議
父麒封監察御史監察父贇鉛山知縣判官弟定按察
司僉事定弟宗宗人府儀賓賈氏盖四世甲郡中而夫
人者會又輔國輔國者鎮平恭靖王孫而七鎮國者子
也七鎮國女弟又配儀賓宗接姻重戚賈氏貴盛矣而
夫人乃顧謙約孝敬沈慧姑田夫人者嚴人也杖人不
百不止夫人事之顧事事當姑夫人意歡其心輔國
者見夫人事事當姑夫人意也於是悉家事委夫人夫
人即又事事當輔國意懽其心於是輔國優游日書史
酒食與學士遊及有子女夫人視諸妾子女無殊巳子
女於是又盡當諸妾意懽其心而夫人子河詩書文雅
謙約孝敬沈慧又盡如夫人故君子謂輔國有子賈氏
有甥諺曰胡荽不結瓜菽根不産麻言物必有種也今
以賈夫人觀之信哉初夫人童時面盆中嘗見軿幢華
盖之形驚指謂人及長家人夢人送夫人以霞帔而僉
事定時知絳州亦夢之故賈氏諸女無如夫人貴者然
天固定之矣夫人生成化十六年十二月二十二日以
弘治七年十二月歸輔國正德元年奉今皇帝誥封夫
人正德十五年正月二十九日卒年四十一歲夫人疾
革也猶力起頮櫛坐子河暨諸子女侍涕泣問夫人弗
答也徐而曰吁予侍汝父二十七年矣今幸全而終吾
目瞑矣吾伯叔姊妹者八也支離而夭折者多矣而吾
幸而為夫人有子若孫吾尚有憾耶河聞之愈益慟有
聲夫人曰河毋慟也人孰非死者矣既而曰取我服用
珍綺諸物來於是盡散諸子女妾者會輔國亦傍涕泣
問夫人曰終事慎而巳永久之徒事觀美無益也輔國
又問夫人笑而曰君慮閔損单衣耶何問之數也竟無
悽色哀鳴焉將絶曰取命冠服來此國典也吾冠服之
見祖宗於地下君子曰夫死者人之大閑也今觀賈夫
人臨絶而不亂女之君子耶而輔國昨見予則曰夫人
盖名瓊英云曰咸英者僉事定女也為時知縣妻時知
縣死賊也其妻見賊而後死之夫人聞之曰吁吾姊見
賊而後死乎不如不見賊而死之為愈也李子曰予讀
列女傳見其捃摭賢淑六種是分未嘗不嘆婦材之難
也今觀賈夫人生平之懿臨絶之音不為全乎雖然其
夀嗇矣與之角者將去其齒乎輔國與其子河詣李子
請曰夫人以卒之年十二月一日葬城東白塔原願先
生銘之李子曰予往聞夫人而嘗嘆婦材之難也銘烏
乎辭乃銘之銘曰
坎而封者同耶貞而淑者獨耶潜而輝者珠耶藏而潤
者玉耶吁夫人吁夫人
文章辨體彙選卷七百十六
