文章辨體彙選卷四百六十五
明賀復徵編
贊三
溟幸生贊(明宋濓)
溟涬生者盱江瘳應淮也幼負竒氣年三十游杭上䟽
言丁大全誤國状大全怒中以法配漢陽軍抵漢江遇
蜀道士杜可大揖曰子非廖應淮耶生愕然曰道士何
自知之可大曰宇宙太虚一塵爾人生其間為塵幾何
是茫茫者尚了然心目間矧吾子耶然自邵堯夫以先
天學授王豫天悅天悅死無所授同葬玉枕中未百年
而吳㬢盗叛發其冡得皇極經世體要一篇内外觀象
數十篇余賄盗得之今餘五十年數當授子矣乃言于
上官脫其籍盡教以冢中書學既成去隠宣歙間復去
之杭客賀外史家晝市大衍數夜沽酒痛飲不醉弗休
醉中嘗大呌曰天非宋天地非宋地奈何奈何語聞賈
似道遣客叩之生曰浙水西地髮白時是其祥也似道
未解復召至屏人與語生曰明公宜自愛不久宋鼎移
矣似道惡其言掩耳走生亦徑出過曾淵子家索酒共
飲酒酣作嬰兒啼曰大厦將焚燕呢喃未巳耶都人士
聞之競指以為怪獨太學生熊希聖時造其廬生私執
熊手謂曰吾端居層樓聞空中戎馬百萬來人作鬼哭
泣聲壬申㐮樊䧟甲戌宫車宴駕乙亥長江飛渡似道
亦殛死臨漳丙子三宫播遷諸王大臣皆南北亂走嘘
吸事耳子不去何為亡何宋事日非沿江州郡望風奔
潰生大慟曰殺氣又入閩廣中吾不知死所矣遂遁去
後四年病死處州學中年五十二無子惟一義女從之
生宗堯夫先天之學頗自謂知易及論後天則尊羲畫
為經彖爻繫辭為傳黜文言彖象二傳為九師之言且
謂說卦非聖筆不能作上下繫乃門人所述序卦直漢
儒記爾蓋生聰明絶人未聞道而驟語數故其論經多
失中然性使酒難近又好訐人陰私人面頸發赤不顧
罕有從其學者惟國子簿吳浚進士彭復樂師之浚不
卒業復屢受唾斥不怨生將遁時召復至口發例手布
籌雖平昔所靳若終身不示人者一舉授復復後又授
鄱陽傅立云或曰生瀕死語女曰吾死後一月中朝命
山姓鳥名使者來徵吾及傅立立當過余門汝可出藏
書示之立當以此致大官後皆如其言所謂山姓烏名
崔鵬飛也生所著書有玄玄集歴髓星野指南象喻統
會聲譜畫前妙用數十萬言今猶間傳於世贊曰
龍圖成章有文從衡以濬以明以洩其藏以奠乎玄黃
昔我素王韋編三絶墜緒微茫誰其我綴我參我腴九
師㐮之我苞我晶百氏攘之如河之渾如曀而昏如治
絲以棼天未降割一髮攸存維洛有士居于百原超神
沖漠凝於畫先數往知來小大斯甄莫峻匪厓我陟其
顛莫深匪淵我瀹其泉簡材以畀非隠弗傳有冥者冢
卒昭以宣或得其觕載神子言炎炎宋籙惟其訖矣長
星蝕柳色之變矣眚祥見徵士髮白矣明昏以世莫之
戚矣魚在在&KR1092;尚其息矣維生之知中如沸羹彼惽弗
知覆謂我狂我狂如何我憂孔多我山我河我用弗磨
俾淪胥以訛我酒既嘉我瑟又和我寕不嘯歌北風其
涼旂旐央央戎車龐龐蕩蕩江流抗之如陸有腥其穢
流血沃沃海氛方殷其何能目人有恒言風雨漂搖夏
宇障之涉于大川烝徒楫之楫折宇撓孑孑焉依國武斯
隊不知攸戒日隕弗升雖晝作夜鶚舞於林鬼瞰于舍
孰投是艱曾莫之艾乃惄乃驚乃瞻乃行乃遯死於冥
睠生之為胡乃神以著徵之古聖匪程伊度何以言之
卒淪于數一曲之淹不通其故易道既泯數亦不類激
贊于生發我長喟月出皎兮在天之心在天之心何古
何今
宋景濓像贊(王禕)
外和而神融内充而面晬衣冠雖晉人之風氣象實宋
儒之懿夫其知言以窮天下之理飬氣以任天下之事
隠則如虎豹之在山出則類鳳麟之瑞世後乎干載而
有存立乎兩間而無媿此蓋古君子之所難然吾謂斯
人之必至
宗忠簡公畫像贊(蘇伯衡)
公之力足以旋乾而轉坤公之功足以攘夷而安夏始
以一言能返北旆而南還後以二十四䟽不能回南轅
而北駕且留鑰之任方切而巧言遽入於帝聰渡河之
志未酬而大星已殞於中夜何人之於公則知媢嫉而
天之於公則不知假借此有志之士百世之下所以想
英風而激昂拜遺像而悲吒也
御史陳君仲述像贊(觧縉)
閩人鄭昭甫名畫有節操嘗有駙馬都尉偕郡馬王恭
逼致圖其像投筆逕去因大哭二公無如之何其為人
如此余友陳君仲述為御史行部至閩昭甫為作柳溪
獨嘯圖如此柳溪陳君所家也在泰和縣西昭甫為人
尚如彼陳君可知矣余既銘其墓復為贊云
此簮纓數百年之良也此天下名進士也此天朝名御
史也此懿文太子至稱之曰陳古文也天下之言也不
待余言也而余史官也不得不言也
徐士謙贊(解縉)
此濓溪書院舊學生也英年氣岸春曉雲明晩節堅貞
冰厓雪清惟賢智之稱許非庸俗能輕重余交最久不
能甄收然餘有千載之名亦庶幾東坡之巢元脩也
春秋諸君子贊(方孝孺)
余取友於當世而未得則於古人乎求之讀春秋左氏
傳得數十人心慕焉聖賢所稱較著者不敢論少戾乎
聖賢之道者不敢取自石碏以下十有五人取其事贊
其美以為法云
石蜡
國之所恃在老成人以國為家不私其親知以發謀勇
以戡亂雍容談笑坐拯世難侃侃石子衛之父師先事
而諫徵若蓍龜始不吾從弑逆果作徐發一言元兇就
縛春秋所書簒弑孔多誰能討賊不煩干戈雄才勁節
英識大噐仇牧晏嬰視之有愧世悅苟難滅親是稱臨
危善斷卓乎誰能嗟衛之微臣有石子嗚呼九州敢謂
無士
季梁
賢知所居國小猶強文謨武猷屹如金湯荆楚之隨可
坐而取久而不亡以有君子其在朝廷敵國震驚有旅
若林莫之與京及乎棄賢奸雄相賀世無人望雖強易
破長孺在漢子儀在唐叱咤指麾威行萬方彼冥弗思
忽不知貴我懷生民今也誰恃
臧僖伯
戡禍弭亂世貴乎兵兵之既加治其既形心術之微禍
亂所自孰能治之諫臣之事在昔魯隠矢魚於棠其事
雖微其志巳荒有臣僖伯憂其漸懈昌言正色以訓以
戒天稔其禍聞善不為鍾巫之難實兆於斯聖之求諫
匪曰觀美羣情既宣萬事畢理自以為智厭棄人言簒
弑將行至死不聞諫之不用鮮不亡國我思若人中古
遺直
公子友
魯有季子社稷大臣處人所難不失其仁莊僖之間兄
弟多故叔牙慶父交紊王度親為骨肉義存君臣縱則
廢法斷傷乎恩酌事之中酬酢萬變龍驤虎跱蛇豕屏
竄才優於為濟以無私春秋嘉之志其來歸周公東征
克對文武烈烈季子不忝皇祖後世之士量小才輕大
故臨前驚怖失聲聖賢至公徇道忘已後國先家季子
所耻
叔肹
士處衰世若行泥塗孰能超然不受其汚叔肹之賢高
潔蓋世非義之禄笑而不視兄也有國匪君斯君獨深
耻之安乎賤貧我捆我履可以衣食我身雖勞吾義已
得彼為富貴千乘萬鍾其外雖導(疑作通)其心則窮人之
所趨不我能止我之所志不以易彼卑卑小夫利達是
圖朝讐夕臣犬豕不如伯夷之清子臧之節周公之孫
魯邦之傑
劉康公
道在天下莫不與聞能知其真干載一人春秋之間何
國無士名言至論卓卓可紀有偉劉子獨得其宗矢辭
豈少妙合大中孰養其原以定厥命必有事焉勤禮至
敬後乎洙泗先乎唐虞聖賢有傳不謀而符生民夢夢
飲食作息道之不明誰達其極三代君相治之師之逮
德下衰以法縻之上曠其職下悖其紀孰非天民嗚呼
劉子
范文子
霸國之士尚利與功納君于邪不思其忠孰若夫子識
微慮遠以勝為懼勇于從善鄢陵之戰楚師大崩矢中
其王蠻方沸騰衆誇威強獨有憂色外患盡寧非計之
得彼昏不戒以幸為常上肆下陵禍興蕭墻先事有言
衆謂迂怪深謀弗從卒履其敗六國滅秦晉亂平吳全
盛之邦多忽永圖烈烈夫子非霸者佐以道事君大臣
之亞
子臧
恒人於利錙銖必競亦獨何心力譲千乘仁義可樂名
節可尊肯取瓦礫棄遺璵璠簒弑紛紛孰非臣子先生
醜之恐其汚已高不忘世潔不亂倫大鎮社稷為曹宗
臣秦楚有王雄覇中國戰不足稱千載汚辱去彼取此
疇能與偕以利易生果何人哉
臧文仲
衆人之生莫不有死死而可傳舉世無幾有美大夫國
之典刑仁義之言煥如日星其身有終其名不殁後人
宗之指為口實晉楚之盛豈乏世卿貴富一時事無餘
名大夫立言後世是式念哉勿忘尚懋厥德
祁奚
賢才之生國用所資觀其進退治亂從之一人在朝善
類興起欲知其心尚視所舉彼也吾戚此也吾朋人以
為比吾舉其能孰為隙讐孰所怨惡吾取其才餘不暇
顧心無黨死為國得人苟利於國遑恤我身古之君子
自信不苟不以毁譽輙變所守嗟世之人匪矯則偏或
遠之用或親之捐有徇大公舉讐與子取謗速咎終莫
能以道不勝偽治功日汙豈特夫子當世所無
魏絳
晉有跛夫好兵而愎以一笑故幾亡人國天鑒凶德卒
傾厥宗三郤受誅假手厲公允文魏子以兵為戒輯和
戎夏晉以昌大悼公之世屢合諸侯纘業文㐮政教具
修意之所嚮靡有不服羣賢在位魏子之力士不知道
以戰為嬉孰能無為坐制四夷
孟獻子
世無材智不過於削非有仁人何以為國魯號多士粲
乎有文穆穆獻子其德可尊用侈國貧言利愈密宣成
之間苛政横出夫子是悼勢莫止之昌言在人後世紀
之乘馬之肥雞豚不畜富盡天下恒患不足古稱盗臣
或以為才我懷夫子莫知我哀
季札
士之制行不必於同取舍進退惟義之從苟同其跡不
度乎義尚類古人非德之至嗟嗟季子賢且有文博達
通微世鮮其倫使之有位變夷以夏桓文之績不足與
伍天將喪吳嚚童僣攘晦德潔身效節子臧道之廢興
蓋曰有命行非子光止豈子病衆人何知為譽為尤孰
明子心其惟春秋世教日衰戰争求位季子有知當為
流涕
子皮
大人無私物我同視善出於人與已無異人之勝已善
者已能翼而扶之與之俱升授之國柄躬率以聽賞罸
弛張必從其令此謂盛德自古難之懿哉子皮為公卿
師僑實國楨社稷是賴振經立則國勢幾大非子知人
羣枉孰容鄭之有政夫子之功紛紛鄙夫識闇量淺已
則無能惡人為善世之不治豈曰無賢孰起子皮吾為
執鞭
子家羈
魯有盜臣擅國自恣昭公寡謀躁以失位遜齊居晉淹
恤八年惟子家子奉以周旋自有可為謀猷甚遠拒而
不從卒以喪返使用其言動合事機豈其終身棄國不
歸久而彌恭困而無怨義不近名忠不避難考德千載
難乎其全夫子之節允也可傳晉文五臣世嘉其績彼
也以才夫子以德
蜀守贊(方孝孺)
文公翁
漢治之初猶有秦風刀筆程才賤德右功矯矯先生知
政之首閔俗之龐化民以道肇建學宫爼豆詩書英俊
如雲從于後車蜀人聚觀争服章甫儒教顯行齊于鄒
魯兩漢之間號蜀多才孰啓其端先生所培惜其不遇
惠止一州使秉國鈞四海蒙休俗吏卑卑僅圖旦夕孰
能起之俾輔邦國
張公詠
為政匪難患才之卑才優於事乃克有為惟忠定公萬
夫之傑屢剖郡符有聲烈烈威惠所被梁益其尤坐鎮
西南分天子憂時其寬嚴陽舒陰惨談笑指麾奸強破
膽豈惟善政可配古人卓行危言為世名臣將相無功
名隨身逝誰能使民廟祀百世乘風騎氣公神在天嗟
彼憸邪敢執公鞭
三賢贊(方孝孺)
聖賢之道以養氣為本今之人不如古者氣不充也氣
不充則言不章言不章則道不明余竊有意於道而患
委靡不振思起古豪傑而與之遊求於往昔得三人焉
曰司馬子長曰韓退之曰歐陽永叔三人皆氣豪辭雄
有振衰立懦之功因各為贊辭時觀之以自勵將由此
進於聖人之道非敢以是為足也作三賢贊
司馬子長
三代之隆斯文赫然惟太史公震盪奮騫江河之深泰
華之高大包宇宙小析絲毫唐虞盛德湯武峻功春秋
之辭楚漢之雄韋編竹書金匱石室千載遺亡公手紀
述掃刮晦蒙揭兹日月上翼典謨下昭大法彼敗降者
名將之孫公白其辜覆謂多言凡人受辱孰不就死所
不死者建大名爾名立不磨赫赫峩峩比績丘明功孰
少多卓哉英賢允矣良史何人無知巷伯是儗公去千
年斯文湮没紛紛鄙夫敢繼公筆
韓退之
漢後七代道喪言棼不有先生孰興斯文先生之生志
豪氣雄手抉百川注之使東刮垢去腐煥其一新詆排
佛老扶起孟荀誰輿朽骨天子是迎請投水火以滅禍
萌喁喁鱷魚為潮之毒帝念南氓俾往殱戮大海茫洋
五嶺蒼蒼發為文章震盪激昂山不足高海不足深斯
文在兹無古無今惟鄒孟子仁義干戈先生在唐與之
為徒吁此何時愈下彌衰先生不生孰扶孰持是氣長
有磅礴上下有繼徽猷不在來者
歐陽永叔
宋至仁宗文治告成實生偉人以鳴太平偉人為誰曰
歐陽公宗孟繼韓蔚為文宗五季之末支離䵝昩公曰
嘻哉非予疇繼刪煩剷華去其艱深大濩咸池厥音沉
沉如玉之温如波之澄不撓不驚既暢且明伊周以來
以文致窮千載惟公躋身顯融既掌帝制亦預國政正
色危言以犯以諍惟蜀有蘇出公門下謂公斯文可比
韓愈公之謂蘇託以斯文後世誦公哲於知人何哉鉅
儒以多為貴人也可欺天也可畏
尚友五贊(方孝孺)
有憂世之志而無經世之才有經世之才而無成物之
德欲以有為於天下皆古昔之所難也聖賢之跡不見
于世也久矣慕事功者多蔽於卑近務高遠者多病于
難行吾求士于二千載之間功業赫然可稱而秉心操
行不倍于聖賢之道者得五人焉皆天下之才士今世
之所未聞而余之所願學者也故贊其盛以識余之私
因是五君子以望乎聖人之大全此余之志也以五君
子為足法而不以大者自望非余之志亦非五君子之
志也
諸葛武侯
漢治任法難乎大臣惟忠武公千載一人綜覈萬變以
義而動虎躍龍驤天下震恐極其智能亂不足平天實
厄之大勲無成成敗紛然處之甚暇論其所存伊吕流
亞古學不傳士氣益卑公心不亡百世之師
陸宣公
士不知義以國為外媚悅取容自為身計嗟吾先生慨
然哀之君非堯舜愧見色辭諫書如雲指訐遺闕忠邪
義利不少撓折事雖多違言則長存用諸天下可安黎
元豈若俗儒以文嬉戲先生見之當為流涕
范文正公
古之至人忘已徇民一夫顛連如疾在身此義不明貴
我賤物以民自奉恬不加䘏孰若先生惟民之憂飲食
夢寐四海九州先事而言庸狡所忌就其所成允足經
世世之通患溺於故常聖法皇猷訾以為狂誰能致遠
而舍車馬敢謂先生不在天下
韓忠獻公
生民難諶天下大噐必能容之而後可治大人之量喬
嶽巨川未嘗有為萬物資焉豈若淺夫露其才智初如
可喜卒敗大事堂堂魏公宋之宗臣元氣流行為初為
春欲名其功公本無作視其用舍為民憂樂世彌遠矣
孰尚嗣之我觀九州悠悠我懷
司馬文正公
儒者之澤大行于民伊周以來惟公一人始未可為萬
鍾不受逢時多艱為世父母凡民之心惟久乃安欲其
即從聖人猶難亦獨何修政化甚速誠于為善四海悅
服用術相欺惟恐不深公神在天汝果何心
云敞贊(方孝孺)
捐其軀有益於天下君子之所樂為也而况身不至於
死而有益於世教者乎宜乎趨義者之衆也然而人寧
舍其生以徇利而不肯勉其身以為義死于利者首交
于世而為義死者歴數百年無一人豈其所重在彼而
所輕在此哉知利之可以養生而不知其可以傷生知義
之或至於殺身而不知殺身之可以不朽也古之仁人
義士視刀鋸如飲食恬然就之而不辭者其好惡寧獨
異於人哉見義明而慮道遠如是而死則安如是而生
則辱如是而富貴則足耻如是而貧賤則可樂故其取
舍之際斷乎其不苟也師弟子之義與君臣父子等古
人蓋甚重之漢之時猶未變夏侯勝為孝昭皇后授經
勝卒后素服五日以報師傅之恩夫以帝后而為師傅
服羣臣不以為過則當時之俗猶可見也風化成于上
雖以強臣亂賊之威指叱鼎鑊以待天下之士而士生
乎其時猶有赴難蹈義正色疾趨而不顧者此漢所以
為盛也與王莽之殺吳章欲禁錮其子弟門人多更名
他師而平陵云敞幼時為大司徒掾獨自劾吴章弟子
收抱章尸歸棺歛之當時以是高之比為欒布而敞竟
以是名後世敞學術不可考後嘗仕莽為魯郡大尹其
行已未能無可議者然其事師不以死生變節誠志義
之士也哉章弟子千餘人賢於敞者必衆矣畏禍惜位
竟泯滅無聞而敞之名與朱雲相上下慕義之士其可
不勉乎夫不以貴賤生死為厚薄者非知道君子不能
斯心也任社稷託幼孤將無所不可非若淺夫小人之
不足仗也余是以贊之以為弟子事師遭變故者之法
贊曰
人之趨勢皆若可託觀于生死乃見厚薄朝以為師暮
則背之人實易誑心其可欺嗚呼云生志剛氣烈曷以
知之偉然大節妻子在後鈇鑕在前所見者義吾何恤
焉吾身可恤師其可負視更名者犬鼠之伍道喪名散
俗益壞偷面恭背違犬鼠所羞不趨其難矧殉其死我
獨何人嗚呼云子
楊喬贊(方孝孺)
富貴不可輕也然人不能輕富貴則不能處富貴捕虎
者未嘗畏其為虎故帖耳妥尾而惟吾之擒知其為虎
而畏之則必為所噬矣人惟内有所重故視外物也輕
天下之物舉不足動其心然後可以用天下之物一為
物所動將為物役之不暇而何暇用物哉東漢固多節
士及其衰也貪懦者處大位而君子皆困于下故小人
得志以至于亡不然當時之士皆王佐才也得一人且
可鞭笞海内之盗賊况若是其衆乎楊喬不在郭林宗
徐孺子之列然吾觀其人不出孺子下蓋其志可尚也
人有慕富人之財而挑其女以逃者為利所役視富人
若王侯將相視其家若鈞天帝宫而不知其為可耻也
由君子觀之苟不以義則崇臺邃寝猶蟻穴然珪組之
貴與苴蒯無以異志何足願乎萬乘之主天下之至貴
也妻帝之女人臣之至榮也喬惟恐為所汚餓死而不
辭此其心豈可以勢利奪哉使喬不死命為大臣屬以
天下漢猶可興也桓帝不為天下慮而為一女計可謂
不知人矣喬之賢豈可以女子誘哉然桓帝雖不知喬
而知愛其才則後世之不如桓帝者多矣獨喬難遇耶
吾常喜孺子為人饑不可得而食寒不可得而衣以為
孺子與林宗猶夷與惠雖不可以優劣而孺子尤可慕
蓋漢季一人而巳及觀喬事壯其志喟然嘆曰孺子不
孤矣吾求友於古人舍孺子與喬而誰取耶世皆知重
孺子而不知喬可恨也作楊喬贊使人知重喬者自余
始贊曰
人之噐量有小有大或盜一錢或譲天下天下雖大一
錢之積觀其用心大者可識吾謂楊喬可為三公屈以
非義萬鍾不從曷由知之有大人節帝女不娶利豈能
奪其中所重在義與道視卓操輩穿窬之盜伊誰可方
孺子之倫永言尚友卓哉二人
田疇贊(方孝孺)
智勇人之所有也善用之為難忠義人之所慕也審處
之為難天下非無豪傑之士而功不見著於世何耶豈
其智勇之不及忠義之沮喪與用之失其時處之違其
機者衆也荀彧不用於曹操則可以比子房董卓吕布
不為逆亂則可追韓彭廉丹王尋為漢而死則可以與
周苛等而皆不免於君子之誅其迹同而其所為異也
漢末之亂酷矣余求竒士於其時得一人焉曰田疇忠
不避難勇不畏死奮然感劉虞之遇而思為之報讐公
孫瓚既亡謂可以盡力者漢室而已故應曹操之辟既
而知操非忠漢者也故辭封侯之爵介不同俗清不悖
倫忠在樹功義不苟合其才良其行果蓋豪傑之士非
當時奸雄所及也論者眩於成敗使操以成功見取而
疇之志義不大彰明於後世豈不謬哉孟子曰人有不
為也而後可以有為若疇者庸非其人耶其不成功者
命也豪傑之士制於命而不獲施者衆矣善觀人者觀
其志不觀其事觀其噐不觀其位由是而言士之不幸
者獨疇乎哉吾是以悲而贊之其詞曰
古之觀人不於用舍考其所存以第高下譬諸龍駒垂
首冀車豈以其賤斥之為駑齊侯干駟如南面王仲尼
之嘆夷齊有光漢季分争得國者操吾獨何為田疇是
悼操雖據國犬鼠之雄殺后無君天下不容奚若田疇
忠義蓋世委質劉虞身死靡二使受之命為漢大臣殺
操復漢必不顧身嗚呼鄙夫惟利是就誰能為疇我與
為友
孔璋贊(方孝孺)
所貴乎天下者非謂兵甲之多玉帛之富擅海内之地
擁百萬之師無術以守之而至於敗亡者衆矣天下安
恃乎此蓋人之羣居必有其望百人聚兵鬭之不止一
人叱之即愧怍謝罪而引退者此必人之所望也欲服
天下之心者必先求天下之望而尊之所慕愛敬屬欲
俎豆之而不可得者立於朝廷則民焉有不歸者乎故
周之興也以伯夷高光之興也以得張子房卓茂而賓
師之武帝有汲黯諸侯惴畏而不敢叛代宗相楊綰唐
幾中興斯數君子者其容貌非動人才力非能與搴旗
斬將者角然而聞其風烈奔走順從惟恐不得覩其輝
光者德弘于中聲名著于當世有非才藝之士所及也
故一才一藝治功可稱者可以有可以無而名德為四
海望者國家興替之所繫也唐天寶之亂世皆咎其不
用張九齡信矣然吾觀是時有名之士如李邕泰和亦
一世望也而玄宗不能容之所信任者皆小人之尤聞
之可為凛凛而玄宗不悟是豈特足以失國而已哉殃
不逮其身則幸也當泰和之被繫張說軰皆擠搆之欲
致之死而布衣孔璋獨上書請以身代璋信竒士乎而
唐之君臣為可愧矣國不惜才而使布衣惜之斯世果
何如也吾感璋之義讀其䟽而為之泣下曰玄宗之治
不足觀矣頼有孔璋耳作孔璋贊其詞曰
世有英傑生民之望國能尊之天下可王如海如河魚
龍所依既據其依孰不畢來唐李泰和亦天下士胡不
存之欲置之死天將亡唐欲禠其魄人望既隕唐幾不
國我謂玄宗不若孔璋義聲洸洸暴于四方布衣愛士
而國惡之我思孔璋孰知我悲
袁安卧雪圖贊(方孝孺)
士民有守乃果於為苟賤卑汚大節巳隳烈烈司徒處
困不折志行皎然與雪俱潔登庸三朝作社稷臣萬乘
安危寄公一身羣竇朋奸海内震恐正色揚言惴不敢
動孰能使然惟氣直剛養諸衡門施于廟廊卧雪有圖
千載作則貪夫視之尚喪其魄
朱方中像贊(方孝孺)
吾鄉士君子尚禮義而重名節凡仕于天下者雖學術
有淺深才噐有巨細政術有疎密至其所守未嘗不有
以過乎人蓋習俗然也開封朱通判方中士之廉慎敦
厚者也居官且二年獨携一子與居敝廬蕭然壁無完
土而牖無完紙廚廐薪芻既不屬處之裕如不以動其
心而惟以奉法守官為先務夜四鼓輙呼童奴起盥櫛
坐廳事或至晚始得一食不知饑渴之及也余過大梁
見而嘉重其所守因書贊以識其行事以示閭里云
行本于儒不驕不汙人或以為迂言本乎書不謟不誣
人或以為愚政事舒徐規矩靡踰人或以為疎夫孰知
其外如不足而内實有餘不適于時而與古為徒嗟乎
使斯人而為世之所喜吾必謂風俗已復乎古初
文昌帝君像贊(劉定之)
有以孝陵御容傳寫為文昌帝君像者臣定之稽首贊
曰
日行於天光寓萬形全得為月分得為星雲得為霞雨
得為虹影得水底火得鏡中圓明晶彩晶彩日同於皇
開天自天陟降其寓於兹文昌帝像主世之文緯地經
天有赫厥用無私其權沖天烏紗朵雲龍袍就之日近
望之天高臣拜稽首古亦有是宋仁宗像即真武帝
司馬温公贊(錢福)
連茹拔茅維公在朝青苗保馬維公在野公之再入旋
乾轉坤重覩慶歷公之云亡陰凝冰堅馴致靖康嗚呼
悲哉誠竭于已命屬于天天若祚宋曷為其然
誠意伯畫像贊(劉仲璟)
虬髯電目探天根兮斡地軸扶龍興雲四方以肅以生
民休戚為憂喜以大道晦明為榮辱武功既成而文治
未盡其用者蓋天也耶抑人也耶
子家子贊(陸粲)
子家子魯公族之賢者也仕于昭公昭公庸愚無足與
有為者而子家子從之何久也巳為同姓之臣君且親
之義不忍決去也故寧周旋焉迨君死而已矣始昭公
與羣小謀季氏子家子諫之不聽及意如被攻屡請而
欲以五乘亡也豈其誠心怒私黨而驕君志緩公徒之
攻以待變耳子家子知之故勸君許之許之則季氏之謀
益懈意如雖不成亡而昭公亦可以無出一與之盟而
國定矣此子家子之心也比其從亡在外謀事發言度
理處義無一不中節嗚呼賢哉公薨喪至自乾侯從公
者皆自壞隤出奔畏季氏讐已也若子家子則意如知其
賢且許以從政矣乃不受而逃之從君七年卒而不以
利疚其志可不謂仁乎衛獻公失國十有二年而復子
鮮子展二臣者有力焉然孫寗之得民未若季氏之專
且寗喜有志於逆君矣又當時齊晉尚強國有賢者可
動以義不如范鞅梁丘據之貪以無君也而二子乘之
易矣不然以子家子之賢得中主輔之雖以強覇可也
而復國于何有夫其力不能康君身而又不足以誅權
臣故亦潔其去就爾矣孔子稱志士仁人者於斯人見
之然吾惜其終不著于傳豈自壞隤之後遂長往山林
以沒身耶又怪太史遷書所謂賢卿大夫列傳甚衆顧
獨遺子家子曾不得與曹沫專諸者比何哉故重論其
事為之贊贊曰
魯多君子抑有世臣誰歟遺之自其先君周公伯禽尊
賢親親藹藹子家既忠且仁君亡我從君沒我遯明王
不興孰反我讐我志弗遂而終無尤豈無賢材内恤其
私從讐如忘棄君如遺我思古人愛莫起之嗚呼子家
百世之師
項羽贊(王世貞)
力拔山氣盖世喑嗚發萬馬廢目重瞳劍如虹挺一奮
僇守通八千人飛渡江蕪中原隳秦宫裂九宇爵羣雄
於戲新安之坑僅可半白起之役軹道之誅未足酬六
王之一王既負約而弑義高又負約而攻王而俱絶命
於大江之澨此固天巧之默會而區區腐儒者猶曰楚
憞羣策而自屈其力噫嘻
李于鱗先生贊(王世貞)
王子曰世能名于鱗莫能名于鱗所以其旁睨千古欲
凌而上之乃至不得盡發其遺要之創獲之語烺烺象
表者不虛負也哉或語其聲不暢實位不配望壽不竟
志以為恨夫漆園玄亭杜門著書而生寥寥者豈一于
鱗也哉藉令台鼎足重李生彼夫屈宋之司馬幾先得
之矣無涯之智結為大年日月經天光彩常鮮嗚呼何
恨哉
自書小像贊(徐渭)
吾生而肥弱冠而羸不勝衣既立而復漸以肥乃至於
若斯圖之痴痴也蓋年以歴於知非然則今日之痴痴
安知其不復羸羸以庶幾於山澤之癯耶而人乂安得
執斯圖以刻舟而守株噫龍耶豬耶鶴耶鳬耶蝶栩栩
耶周蘧蘧耶疇知其初耶
郁君小像贊(徐渭)
瓜匏白肥但可淹菹松柏多鱗乃中梁柱相君之貎安
得不去彼而取此
書馬策之像贊(徐渭)
清嘯玄談惟䫇是助辟彼林竹風生而竅怒風歇而竹
凝翛然其止肅然其理良亦有斐然則靖且默也未嘗
不宜於䫇也
縣大夫彭長公像贊(汪道昆)
公去歙歙置特祠祀之屬良工貌公恍然如在諸父
老奉之以觀不佞不佞贊曰
境内洊饑凡五年所恩斯勤斯公則父母鷸冠伏莽聚
而宵行芟夷不類公則神明壞植破羣輕用羣力疇昔
無章公則畫一封狐尾大怙勢而驕云胡不掉公則臯
陶自丙迄辛賢勞獨苦徵書自天公則繡斧春秋尸祝
陟降堂皇豈無傳舍公則甘棠
劉明府像贊(李維楨)
其鬚眉疎秀如其襟度爽豁也其眸子瞭然如其明哲
旁燭也其顴凖隆起如其風格高岸也其質幹清臞如
其操修介約也其容色愉惋如其衷悃慈惠也其膚理
密微如其意思祥序也泂酌之雅曰豈弟君子民之父
母蓼蕭之雅曰樂只君子保艾而後宜其仕有輿誦没
有象賢也
四先生贊(陳繼儒)
知希則貴身隠焉文雖差樹遁世之籓籬亦半立藏拙
之門戶既為男子忍與草木俱灰露盡英雄乃以神仙
退步我思古人得四先生焉各系以贊
越大夫范少伯蠡贊
勁吳死殘越生装西子浮海行耕于齊為上卿賈于陶
散千金出見竒徙成名鴟夷子何量心
周處士魯仲連贊
喜高節嗜竒策挫秦帝解齊厄掉富貴若雲烟鴻冥冥
何慕焉我執鞭魯仲連
韓義士張子房良贊
秦之鹿椎其足楚之猴烹其頭漢之馬得天下帝借公
公借帝為韓來報韓去前黃石後赤松張子房真英雄
唐鄴侯李長源泌贊
辟五糓相三帝寢對榻出聯轡九仙骨一品衣功太高
跡太竒如龍見如龍潜吾師乎李長源
周公美像贊(董其昌)
斯人也吾見之彦輔之室矣此其避人而耐老者耶吾
見之季長之堂矣此其讐經而顧曲者耶吾見之金馬
之門矣此其歲星而甘石者耶吾訪之苕溪之濱矣此
其釣徒而華屋者耶豪於酒癖於書隠而文俠而儒不
可得而親不可得而疎畫史能寫其外之癯而不能寫
其中之腴
自題小像(鍾惺)
萬歷丁已余年四十有四始畫一小像野服杖松下
松乂友人胡彭舉所補題曰
顔胡以不少余不以此始也服胡以不官余欲以此止
也胡子者置我於長松之下知我者胡子也
其二
以若人而野服杖松下其誰曰不宜舍而求所以簪紱
之故余亦不自知亦既簪且紱矣如是而有溢思天與
人終不益汝一絲又將汝瑕疵戒之哉視此野服杖松
下者念兹在兹
孟子贊(文翔鳳)
天以地持日以月代孔父素王孟叟玄宰
文章辨體彙選卷四百六十五
文章辨體彙選卷四百六十五
明賀復徵編
贊三
溟幸生贊(明宋濓)
溟涬生者盱江瘳應淮也幼負竒氣年三十游杭上䟽
言丁大全誤國状大全怒中以法配漢陽軍抵漢江遇
蜀道士杜可大揖曰子非廖應淮耶生愕然曰道士何
自知之可大曰宇宙太虚一塵爾人生其間為塵幾何
是茫茫者尚了然心目間矧吾子耶然自邵堯夫以先
天學授王豫天悅天悅死無所授同葬玉枕中未百年
而吳㬢盗叛發其冡得皇極經世體要一篇内外觀象
數十篇余賄盗得之今餘五十年數當授子矣乃言于
上官脫其籍盡教以冢中書學既成去隠宣歙間復去
之杭客賀外史家晝市大衍數夜沽酒痛飲不醉弗休
醉中嘗大呌曰天非宋天地非宋地奈何奈何語聞賈
似道遣客叩之生曰浙水西地髮白時是其祥也似道
未解復召至屏人與語生曰明公宜自愛不久宋鼎移
矣似道惡其言掩耳走生亦徑出過曾淵子家索酒共
飲酒酣作嬰兒啼曰大厦將焚燕呢喃未巳耶都人士
聞之競指以為怪獨太學生熊希聖時造其廬生私執
熊手謂曰吾端居層樓聞空中戎馬百萬來人作鬼哭
泣聲壬申㐮樊䧟甲戌宫車宴駕乙亥長江飛渡似道
亦殛死臨漳丙子三宫播遷諸王大臣皆南北亂走嘘
吸事耳子不去何為亡何宋事日非沿江州郡望風奔
潰生大慟曰殺氣又入閩廣中吾不知死所矣遂遁去
後四年病死處州學中年五十二無子惟一義女從之
生宗堯夫先天之學頗自謂知易及論後天則尊羲畫
為經彖爻繫辭為傳黜文言彖象二傳為九師之言且
謂說卦非聖筆不能作上下繫乃門人所述序卦直漢
儒記爾蓋生聰明絶人未聞道而驟語數故其論經多
失中然性使酒難近又好訐人陰私人面頸發赤不顧
罕有從其學者惟國子簿吳浚進士彭復樂師之浚不
卒業復屢受唾斥不怨生將遁時召復至口發例手布
籌雖平昔所靳若終身不示人者一舉授復復後又授
鄱陽傅立云或曰生瀕死語女曰吾死後一月中朝命
山姓鳥名使者來徵吾及傅立立當過余門汝可出藏
書示之立當以此致大官後皆如其言所謂山姓烏名
崔鵬飛也生所著書有玄玄集歴髓星野指南象喻統
會聲譜畫前妙用數十萬言今猶間傳於世贊曰
龍圖成章有文從衡以濬以明以洩其藏以奠乎玄黃
昔我素王韋編三絶墜緒微茫誰其我綴我參我腴九
師㐮之我苞我晶百氏攘之如河之渾如曀而昏如治
絲以棼天未降割一髮攸存維洛有士居于百原超神
沖漠凝於畫先數往知來小大斯甄莫峻匪厓我陟其
顛莫深匪淵我瀹其泉簡材以畀非隠弗傳有冥者冢
卒昭以宣或得其觕載神子言炎炎宋籙惟其訖矣長
星蝕柳色之變矣眚祥見徵士髮白矣明昏以世莫之
戚矣魚在在&KR1092;尚其息矣維生之知中如沸羹彼惽弗
知覆謂我狂我狂如何我憂孔多我山我河我用弗磨
俾淪胥以訛我酒既嘉我瑟又和我寕不嘯歌北風其
涼旂旐央央戎車龐龐蕩蕩江流抗之如陸有腥其穢
流血沃沃海氛方殷其何能目人有恒言風雨漂搖夏
宇障之涉于大川烝徒楫之楫折宇撓孑孑焉依國武斯
隊不知攸戒日隕弗升雖晝作夜鶚舞於林鬼瞰于舍
孰投是艱曾莫之艾乃惄乃驚乃瞻乃行乃遯死於冥
睠生之為胡乃神以著徵之古聖匪程伊度何以言之
卒淪于數一曲之淹不通其故易道既泯數亦不類激
贊于生發我長喟月出皎兮在天之心在天之心何古
何今
宋景濓像贊(王禕)
外和而神融内充而面晬衣冠雖晉人之風氣象實宋
儒之懿夫其知言以窮天下之理飬氣以任天下之事
隠則如虎豹之在山出則類鳳麟之瑞世後乎干載而
有存立乎兩間而無媿此蓋古君子之所難然吾謂斯
人之必至
宗忠簡公畫像贊(蘇伯衡)
公之力足以旋乾而轉坤公之功足以攘夷而安夏始
以一言能返北旆而南還後以二十四䟽不能回南轅
而北駕且留鑰之任方切而巧言遽入於帝聰渡河之
志未酬而大星已殞於中夜何人之於公則知媢嫉而
天之於公則不知假借此有志之士百世之下所以想
英風而激昂拜遺像而悲吒也
御史陳君仲述像贊(觧縉)
閩人鄭昭甫名畫有節操嘗有駙馬都尉偕郡馬王恭
逼致圖其像投筆逕去因大哭二公無如之何其為人
如此余友陳君仲述為御史行部至閩昭甫為作柳溪
獨嘯圖如此柳溪陳君所家也在泰和縣西昭甫為人
尚如彼陳君可知矣余既銘其墓復為贊云
此簮纓數百年之良也此天下名進士也此天朝名御
史也此懿文太子至稱之曰陳古文也天下之言也不
待余言也而余史官也不得不言也
徐士謙贊(解縉)
此濓溪書院舊學生也英年氣岸春曉雲明晩節堅貞
冰厓雪清惟賢智之稱許非庸俗能輕重余交最久不
能甄收然餘有千載之名亦庶幾東坡之巢元脩也
春秋諸君子贊(方孝孺)
余取友於當世而未得則於古人乎求之讀春秋左氏
傳得數十人心慕焉聖賢所稱較著者不敢論少戾乎
聖賢之道者不敢取自石碏以下十有五人取其事贊
其美以為法云
石蜡
國之所恃在老成人以國為家不私其親知以發謀勇
以戡亂雍容談笑坐拯世難侃侃石子衛之父師先事
而諫徵若蓍龜始不吾從弑逆果作徐發一言元兇就
縛春秋所書簒弑孔多誰能討賊不煩干戈雄才勁節
英識大噐仇牧晏嬰視之有愧世悅苟難滅親是稱臨
危善斷卓乎誰能嗟衛之微臣有石子嗚呼九州敢謂
無士
季梁
賢知所居國小猶強文謨武猷屹如金湯荆楚之隨可
坐而取久而不亡以有君子其在朝廷敵國震驚有旅
若林莫之與京及乎棄賢奸雄相賀世無人望雖強易
破長孺在漢子儀在唐叱咤指麾威行萬方彼冥弗思
忽不知貴我懷生民今也誰恃
臧僖伯
戡禍弭亂世貴乎兵兵之既加治其既形心術之微禍
亂所自孰能治之諫臣之事在昔魯隠矢魚於棠其事
雖微其志巳荒有臣僖伯憂其漸懈昌言正色以訓以
戒天稔其禍聞善不為鍾巫之難實兆於斯聖之求諫
匪曰觀美羣情既宣萬事畢理自以為智厭棄人言簒
弑將行至死不聞諫之不用鮮不亡國我思若人中古
遺直
公子友
魯有季子社稷大臣處人所難不失其仁莊僖之間兄
弟多故叔牙慶父交紊王度親為骨肉義存君臣縱則
廢法斷傷乎恩酌事之中酬酢萬變龍驤虎跱蛇豕屏
竄才優於為濟以無私春秋嘉之志其來歸周公東征
克對文武烈烈季子不忝皇祖後世之士量小才輕大
故臨前驚怖失聲聖賢至公徇道忘已後國先家季子
所耻
叔肹
士處衰世若行泥塗孰能超然不受其汚叔肹之賢高
潔蓋世非義之禄笑而不視兄也有國匪君斯君獨深
耻之安乎賤貧我捆我履可以衣食我身雖勞吾義已
得彼為富貴千乘萬鍾其外雖導(疑作通)其心則窮人之
所趨不我能止我之所志不以易彼卑卑小夫利達是
圖朝讐夕臣犬豕不如伯夷之清子臧之節周公之孫
魯邦之傑
劉康公
道在天下莫不與聞能知其真干載一人春秋之間何
國無士名言至論卓卓可紀有偉劉子獨得其宗矢辭
豈少妙合大中孰養其原以定厥命必有事焉勤禮至
敬後乎洙泗先乎唐虞聖賢有傳不謀而符生民夢夢
飲食作息道之不明誰達其極三代君相治之師之逮
德下衰以法縻之上曠其職下悖其紀孰非天民嗚呼
劉子
范文子
霸國之士尚利與功納君于邪不思其忠孰若夫子識
微慮遠以勝為懼勇于從善鄢陵之戰楚師大崩矢中
其王蠻方沸騰衆誇威強獨有憂色外患盡寧非計之
得彼昏不戒以幸為常上肆下陵禍興蕭墻先事有言
衆謂迂怪深謀弗從卒履其敗六國滅秦晉亂平吳全
盛之邦多忽永圖烈烈夫子非霸者佐以道事君大臣
之亞
子臧
恒人於利錙銖必競亦獨何心力譲千乘仁義可樂名
節可尊肯取瓦礫棄遺璵璠簒弑紛紛孰非臣子先生
醜之恐其汚已高不忘世潔不亂倫大鎮社稷為曹宗
臣秦楚有王雄覇中國戰不足稱千載汚辱去彼取此
疇能與偕以利易生果何人哉
臧文仲
衆人之生莫不有死死而可傳舉世無幾有美大夫國
之典刑仁義之言煥如日星其身有終其名不殁後人
宗之指為口實晉楚之盛豈乏世卿貴富一時事無餘
名大夫立言後世是式念哉勿忘尚懋厥德
祁奚
賢才之生國用所資觀其進退治亂從之一人在朝善
類興起欲知其心尚視所舉彼也吾戚此也吾朋人以
為比吾舉其能孰為隙讐孰所怨惡吾取其才餘不暇
顧心無黨死為國得人苟利於國遑恤我身古之君子
自信不苟不以毁譽輙變所守嗟世之人匪矯則偏或
遠之用或親之捐有徇大公舉讐與子取謗速咎終莫
能以道不勝偽治功日汙豈特夫子當世所無
魏絳
晉有跛夫好兵而愎以一笑故幾亡人國天鑒凶德卒
傾厥宗三郤受誅假手厲公允文魏子以兵為戒輯和
戎夏晉以昌大悼公之世屢合諸侯纘業文㐮政教具
修意之所嚮靡有不服羣賢在位魏子之力士不知道
以戰為嬉孰能無為坐制四夷
孟獻子
世無材智不過於削非有仁人何以為國魯號多士粲
乎有文穆穆獻子其德可尊用侈國貧言利愈密宣成
之間苛政横出夫子是悼勢莫止之昌言在人後世紀
之乘馬之肥雞豚不畜富盡天下恒患不足古稱盗臣
或以為才我懷夫子莫知我哀
季札
士之制行不必於同取舍進退惟義之從苟同其跡不
度乎義尚類古人非德之至嗟嗟季子賢且有文博達
通微世鮮其倫使之有位變夷以夏桓文之績不足與
伍天將喪吳嚚童僣攘晦德潔身效節子臧道之廢興
蓋曰有命行非子光止豈子病衆人何知為譽為尤孰
明子心其惟春秋世教日衰戰争求位季子有知當為
流涕
子皮
大人無私物我同視善出於人與已無異人之勝已善
者已能翼而扶之與之俱升授之國柄躬率以聽賞罸
弛張必從其令此謂盛德自古難之懿哉子皮為公卿
師僑實國楨社稷是賴振經立則國勢幾大非子知人
羣枉孰容鄭之有政夫子之功紛紛鄙夫識闇量淺已
則無能惡人為善世之不治豈曰無賢孰起子皮吾為
執鞭
子家羈
魯有盜臣擅國自恣昭公寡謀躁以失位遜齊居晉淹
恤八年惟子家子奉以周旋自有可為謀猷甚遠拒而
不從卒以喪返使用其言動合事機豈其終身棄國不
歸久而彌恭困而無怨義不近名忠不避難考德千載
難乎其全夫子之節允也可傳晉文五臣世嘉其績彼
也以才夫子以德
蜀守贊(方孝孺)
文公翁
漢治之初猶有秦風刀筆程才賤德右功矯矯先生知
政之首閔俗之龐化民以道肇建學宫爼豆詩書英俊
如雲從于後車蜀人聚觀争服章甫儒教顯行齊于鄒
魯兩漢之間號蜀多才孰啓其端先生所培惜其不遇
惠止一州使秉國鈞四海蒙休俗吏卑卑僅圖旦夕孰
能起之俾輔邦國
張公詠
為政匪難患才之卑才優於事乃克有為惟忠定公萬
夫之傑屢剖郡符有聲烈烈威惠所被梁益其尤坐鎮
西南分天子憂時其寬嚴陽舒陰惨談笑指麾奸強破
膽豈惟善政可配古人卓行危言為世名臣將相無功
名隨身逝誰能使民廟祀百世乘風騎氣公神在天嗟
彼憸邪敢執公鞭
三賢贊(方孝孺)
聖賢之道以養氣為本今之人不如古者氣不充也氣
不充則言不章言不章則道不明余竊有意於道而患
委靡不振思起古豪傑而與之遊求於往昔得三人焉
曰司馬子長曰韓退之曰歐陽永叔三人皆氣豪辭雄
有振衰立懦之功因各為贊辭時觀之以自勵將由此
進於聖人之道非敢以是為足也作三賢贊
司馬子長
三代之隆斯文赫然惟太史公震盪奮騫江河之深泰
華之高大包宇宙小析絲毫唐虞盛德湯武峻功春秋
之辭楚漢之雄韋編竹書金匱石室千載遺亡公手紀
述掃刮晦蒙揭兹日月上翼典謨下昭大法彼敗降者
名將之孫公白其辜覆謂多言凡人受辱孰不就死所
不死者建大名爾名立不磨赫赫峩峩比績丘明功孰
少多卓哉英賢允矣良史何人無知巷伯是儗公去千
年斯文湮没紛紛鄙夫敢繼公筆
韓退之
漢後七代道喪言棼不有先生孰興斯文先生之生志
豪氣雄手抉百川注之使東刮垢去腐煥其一新詆排
佛老扶起孟荀誰輿朽骨天子是迎請投水火以滅禍
萌喁喁鱷魚為潮之毒帝念南氓俾往殱戮大海茫洋
五嶺蒼蒼發為文章震盪激昂山不足高海不足深斯
文在兹無古無今惟鄒孟子仁義干戈先生在唐與之
為徒吁此何時愈下彌衰先生不生孰扶孰持是氣長
有磅礴上下有繼徽猷不在來者
歐陽永叔
宋至仁宗文治告成實生偉人以鳴太平偉人為誰曰
歐陽公宗孟繼韓蔚為文宗五季之末支離䵝昩公曰
嘻哉非予疇繼刪煩剷華去其艱深大濩咸池厥音沉
沉如玉之温如波之澄不撓不驚既暢且明伊周以來
以文致窮千載惟公躋身顯融既掌帝制亦預國政正
色危言以犯以諍惟蜀有蘇出公門下謂公斯文可比
韓愈公之謂蘇託以斯文後世誦公哲於知人何哉鉅
儒以多為貴人也可欺天也可畏
尚友五贊(方孝孺)
有憂世之志而無經世之才有經世之才而無成物之
德欲以有為於天下皆古昔之所難也聖賢之跡不見
于世也久矣慕事功者多蔽於卑近務高遠者多病于
難行吾求士于二千載之間功業赫然可稱而秉心操
行不倍于聖賢之道者得五人焉皆天下之才士今世
之所未聞而余之所願學者也故贊其盛以識余之私
因是五君子以望乎聖人之大全此余之志也以五君
子為足法而不以大者自望非余之志亦非五君子之
志也
諸葛武侯
漢治任法難乎大臣惟忠武公千載一人綜覈萬變以
義而動虎躍龍驤天下震恐極其智能亂不足平天實
厄之大勲無成成敗紛然處之甚暇論其所存伊吕流
亞古學不傳士氣益卑公心不亡百世之師
陸宣公
士不知義以國為外媚悅取容自為身計嗟吾先生慨
然哀之君非堯舜愧見色辭諫書如雲指訐遺闕忠邪
義利不少撓折事雖多違言則長存用諸天下可安黎
元豈若俗儒以文嬉戲先生見之當為流涕
范文正公
古之至人忘已徇民一夫顛連如疾在身此義不明貴
我賤物以民自奉恬不加䘏孰若先生惟民之憂飲食
夢寐四海九州先事而言庸狡所忌就其所成允足經
世世之通患溺於故常聖法皇猷訾以為狂誰能致遠
而舍車馬敢謂先生不在天下
韓忠獻公
生民難諶天下大噐必能容之而後可治大人之量喬
嶽巨川未嘗有為萬物資焉豈若淺夫露其才智初如
可喜卒敗大事堂堂魏公宋之宗臣元氣流行為初為
春欲名其功公本無作視其用舍為民憂樂世彌遠矣
孰尚嗣之我觀九州悠悠我懷
司馬文正公
儒者之澤大行于民伊周以來惟公一人始未可為萬
鍾不受逢時多艱為世父母凡民之心惟久乃安欲其
即從聖人猶難亦獨何修政化甚速誠于為善四海悅
服用術相欺惟恐不深公神在天汝果何心
云敞贊(方孝孺)
捐其軀有益於天下君子之所樂為也而况身不至於
死而有益於世教者乎宜乎趨義者之衆也然而人寧
舍其生以徇利而不肯勉其身以為義死于利者首交
于世而為義死者歴數百年無一人豈其所重在彼而
所輕在此哉知利之可以養生而不知其可以傷生知義
之或至於殺身而不知殺身之可以不朽也古之仁人
義士視刀鋸如飲食恬然就之而不辭者其好惡寧獨
異於人哉見義明而慮道遠如是而死則安如是而生
則辱如是而富貴則足耻如是而貧賤則可樂故其取
舍之際斷乎其不苟也師弟子之義與君臣父子等古
人蓋甚重之漢之時猶未變夏侯勝為孝昭皇后授經
勝卒后素服五日以報師傅之恩夫以帝后而為師傅
服羣臣不以為過則當時之俗猶可見也風化成于上
雖以強臣亂賊之威指叱鼎鑊以待天下之士而士生
乎其時猶有赴難蹈義正色疾趨而不顧者此漢所以
為盛也與王莽之殺吳章欲禁錮其子弟門人多更名
他師而平陵云敞幼時為大司徒掾獨自劾吴章弟子
收抱章尸歸棺歛之當時以是高之比為欒布而敞竟
以是名後世敞學術不可考後嘗仕莽為魯郡大尹其
行已未能無可議者然其事師不以死生變節誠志義
之士也哉章弟子千餘人賢於敞者必衆矣畏禍惜位
竟泯滅無聞而敞之名與朱雲相上下慕義之士其可
不勉乎夫不以貴賤生死為厚薄者非知道君子不能
斯心也任社稷託幼孤將無所不可非若淺夫小人之
不足仗也余是以贊之以為弟子事師遭變故者之法
贊曰
人之趨勢皆若可託觀于生死乃見厚薄朝以為師暮
則背之人實易誑心其可欺嗚呼云生志剛氣烈曷以
知之偉然大節妻子在後鈇鑕在前所見者義吾何恤
焉吾身可恤師其可負視更名者犬鼠之伍道喪名散
俗益壞偷面恭背違犬鼠所羞不趨其難矧殉其死我
獨何人嗚呼云子
楊喬贊(方孝孺)
富貴不可輕也然人不能輕富貴則不能處富貴捕虎
者未嘗畏其為虎故帖耳妥尾而惟吾之擒知其為虎
而畏之則必為所噬矣人惟内有所重故視外物也輕
天下之物舉不足動其心然後可以用天下之物一為
物所動將為物役之不暇而何暇用物哉東漢固多節
士及其衰也貪懦者處大位而君子皆困于下故小人
得志以至于亡不然當時之士皆王佐才也得一人且
可鞭笞海内之盗賊况若是其衆乎楊喬不在郭林宗
徐孺子之列然吾觀其人不出孺子下蓋其志可尚也
人有慕富人之財而挑其女以逃者為利所役視富人
若王侯將相視其家若鈞天帝宫而不知其為可耻也
由君子觀之苟不以義則崇臺邃寝猶蟻穴然珪組之
貴與苴蒯無以異志何足願乎萬乘之主天下之至貴
也妻帝之女人臣之至榮也喬惟恐為所汚餓死而不
辭此其心豈可以勢利奪哉使喬不死命為大臣屬以
天下漢猶可興也桓帝不為天下慮而為一女計可謂
不知人矣喬之賢豈可以女子誘哉然桓帝雖不知喬
而知愛其才則後世之不如桓帝者多矣獨喬難遇耶
吾常喜孺子為人饑不可得而食寒不可得而衣以為
孺子與林宗猶夷與惠雖不可以優劣而孺子尤可慕
蓋漢季一人而巳及觀喬事壯其志喟然嘆曰孺子不
孤矣吾求友於古人舍孺子與喬而誰取耶世皆知重
孺子而不知喬可恨也作楊喬贊使人知重喬者自余
始贊曰
人之噐量有小有大或盜一錢或譲天下天下雖大一
錢之積觀其用心大者可識吾謂楊喬可為三公屈以
非義萬鍾不從曷由知之有大人節帝女不娶利豈能
奪其中所重在義與道視卓操輩穿窬之盜伊誰可方
孺子之倫永言尚友卓哉二人
田疇贊(方孝孺)
智勇人之所有也善用之為難忠義人之所慕也審處
之為難天下非無豪傑之士而功不見著於世何耶豈
其智勇之不及忠義之沮喪與用之失其時處之違其
機者衆也荀彧不用於曹操則可以比子房董卓吕布
不為逆亂則可追韓彭廉丹王尋為漢而死則可以與
周苛等而皆不免於君子之誅其迹同而其所為異也
漢末之亂酷矣余求竒士於其時得一人焉曰田疇忠
不避難勇不畏死奮然感劉虞之遇而思為之報讐公
孫瓚既亡謂可以盡力者漢室而已故應曹操之辟既
而知操非忠漢者也故辭封侯之爵介不同俗清不悖
倫忠在樹功義不苟合其才良其行果蓋豪傑之士非
當時奸雄所及也論者眩於成敗使操以成功見取而
疇之志義不大彰明於後世豈不謬哉孟子曰人有不
為也而後可以有為若疇者庸非其人耶其不成功者
命也豪傑之士制於命而不獲施者衆矣善觀人者觀
其志不觀其事觀其噐不觀其位由是而言士之不幸
者獨疇乎哉吾是以悲而贊之其詞曰
古之觀人不於用舍考其所存以第高下譬諸龍駒垂
首冀車豈以其賤斥之為駑齊侯干駟如南面王仲尼
之嘆夷齊有光漢季分争得國者操吾獨何為田疇是
悼操雖據國犬鼠之雄殺后無君天下不容奚若田疇
忠義蓋世委質劉虞身死靡二使受之命為漢大臣殺
操復漢必不顧身嗚呼鄙夫惟利是就誰能為疇我與
為友
孔璋贊(方孝孺)
所貴乎天下者非謂兵甲之多玉帛之富擅海内之地
擁百萬之師無術以守之而至於敗亡者衆矣天下安
恃乎此蓋人之羣居必有其望百人聚兵鬭之不止一
人叱之即愧怍謝罪而引退者此必人之所望也欲服
天下之心者必先求天下之望而尊之所慕愛敬屬欲
俎豆之而不可得者立於朝廷則民焉有不歸者乎故
周之興也以伯夷高光之興也以得張子房卓茂而賓
師之武帝有汲黯諸侯惴畏而不敢叛代宗相楊綰唐
幾中興斯數君子者其容貌非動人才力非能與搴旗
斬將者角然而聞其風烈奔走順從惟恐不得覩其輝
光者德弘于中聲名著于當世有非才藝之士所及也
故一才一藝治功可稱者可以有可以無而名德為四
海望者國家興替之所繫也唐天寶之亂世皆咎其不
用張九齡信矣然吾觀是時有名之士如李邕泰和亦
一世望也而玄宗不能容之所信任者皆小人之尤聞
之可為凛凛而玄宗不悟是豈特足以失國而已哉殃
不逮其身則幸也當泰和之被繫張說軰皆擠搆之欲
致之死而布衣孔璋獨上書請以身代璋信竒士乎而
唐之君臣為可愧矣國不惜才而使布衣惜之斯世果
何如也吾感璋之義讀其䟽而為之泣下曰玄宗之治
不足觀矣頼有孔璋耳作孔璋贊其詞曰
世有英傑生民之望國能尊之天下可王如海如河魚
龍所依既據其依孰不畢來唐李泰和亦天下士胡不
存之欲置之死天將亡唐欲禠其魄人望既隕唐幾不
國我謂玄宗不若孔璋義聲洸洸暴于四方布衣愛士
而國惡之我思孔璋孰知我悲
袁安卧雪圖贊(方孝孺)
士民有守乃果於為苟賤卑汚大節巳隳烈烈司徒處
困不折志行皎然與雪俱潔登庸三朝作社稷臣萬乘
安危寄公一身羣竇朋奸海内震恐正色揚言惴不敢
動孰能使然惟氣直剛養諸衡門施于廟廊卧雪有圖
千載作則貪夫視之尚喪其魄
朱方中像贊(方孝孺)
吾鄉士君子尚禮義而重名節凡仕于天下者雖學術
有淺深才噐有巨細政術有疎密至其所守未嘗不有
以過乎人蓋習俗然也開封朱通判方中士之廉慎敦
厚者也居官且二年獨携一子與居敝廬蕭然壁無完
土而牖無完紙廚廐薪芻既不屬處之裕如不以動其
心而惟以奉法守官為先務夜四鼓輙呼童奴起盥櫛
坐廳事或至晚始得一食不知饑渴之及也余過大梁
見而嘉重其所守因書贊以識其行事以示閭里云
行本于儒不驕不汙人或以為迂言本乎書不謟不誣
人或以為愚政事舒徐規矩靡踰人或以為疎夫孰知
其外如不足而内實有餘不適于時而與古為徒嗟乎
使斯人而為世之所喜吾必謂風俗已復乎古初
文昌帝君像贊(劉定之)
有以孝陵御容傳寫為文昌帝君像者臣定之稽首贊
曰
日行於天光寓萬形全得為月分得為星雲得為霞雨
得為虹影得水底火得鏡中圓明晶彩晶彩日同於皇
開天自天陟降其寓於兹文昌帝像主世之文緯地經
天有赫厥用無私其權沖天烏紗朵雲龍袍就之日近
望之天高臣拜稽首古亦有是宋仁宗像即真武帝
司馬温公贊(錢福)
連茹拔茅維公在朝青苗保馬維公在野公之再入旋
乾轉坤重覩慶歷公之云亡陰凝冰堅馴致靖康嗚呼
悲哉誠竭于已命屬于天天若祚宋曷為其然
誠意伯畫像贊(劉仲璟)
虬髯電目探天根兮斡地軸扶龍興雲四方以肅以生
民休戚為憂喜以大道晦明為榮辱武功既成而文治
未盡其用者蓋天也耶抑人也耶
子家子贊(陸粲)
子家子魯公族之賢者也仕于昭公昭公庸愚無足與
有為者而子家子從之何久也巳為同姓之臣君且親
之義不忍決去也故寧周旋焉迨君死而已矣始昭公
與羣小謀季氏子家子諫之不聽及意如被攻屡請而
欲以五乘亡也豈其誠心怒私黨而驕君志緩公徒之
攻以待變耳子家子知之故勸君許之許之則季氏之謀
益懈意如雖不成亡而昭公亦可以無出一與之盟而
國定矣此子家子之心也比其從亡在外謀事發言度
理處義無一不中節嗚呼賢哉公薨喪至自乾侯從公
者皆自壞隤出奔畏季氏讐已也若子家子則意如知其
賢且許以從政矣乃不受而逃之從君七年卒而不以
利疚其志可不謂仁乎衛獻公失國十有二年而復子
鮮子展二臣者有力焉然孫寗之得民未若季氏之專
且寗喜有志於逆君矣又當時齊晉尚強國有賢者可
動以義不如范鞅梁丘據之貪以無君也而二子乘之
易矣不然以子家子之賢得中主輔之雖以強覇可也
而復國于何有夫其力不能康君身而又不足以誅權
臣故亦潔其去就爾矣孔子稱志士仁人者於斯人見
之然吾惜其終不著于傳豈自壞隤之後遂長往山林
以沒身耶又怪太史遷書所謂賢卿大夫列傳甚衆顧
獨遺子家子曾不得與曹沫專諸者比何哉故重論其
事為之贊贊曰
魯多君子抑有世臣誰歟遺之自其先君周公伯禽尊
賢親親藹藹子家既忠且仁君亡我從君沒我遯明王
不興孰反我讐我志弗遂而終無尤豈無賢材内恤其
私從讐如忘棄君如遺我思古人愛莫起之嗚呼子家
百世之師
項羽贊(王世貞)
力拔山氣盖世喑嗚發萬馬廢目重瞳劍如虹挺一奮
僇守通八千人飛渡江蕪中原隳秦宫裂九宇爵羣雄
於戲新安之坑僅可半白起之役軹道之誅未足酬六
王之一王既負約而弑義高又負約而攻王而俱絶命
於大江之澨此固天巧之默會而區區腐儒者猶曰楚
憞羣策而自屈其力噫嘻
李于鱗先生贊(王世貞)
王子曰世能名于鱗莫能名于鱗所以其旁睨千古欲
凌而上之乃至不得盡發其遺要之創獲之語烺烺象
表者不虛負也哉或語其聲不暢實位不配望壽不竟
志以為恨夫漆園玄亭杜門著書而生寥寥者豈一于
鱗也哉藉令台鼎足重李生彼夫屈宋之司馬幾先得
之矣無涯之智結為大年日月經天光彩常鮮嗚呼何
恨哉
自書小像贊(徐渭)
吾生而肥弱冠而羸不勝衣既立而復漸以肥乃至於
若斯圖之痴痴也蓋年以歴於知非然則今日之痴痴
安知其不復羸羸以庶幾於山澤之癯耶而人乂安得
執斯圖以刻舟而守株噫龍耶豬耶鶴耶鳬耶蝶栩栩
耶周蘧蘧耶疇知其初耶
郁君小像贊(徐渭)
瓜匏白肥但可淹菹松柏多鱗乃中梁柱相君之貎安
得不去彼而取此
書馬策之像贊(徐渭)
清嘯玄談惟䫇是助辟彼林竹風生而竅怒風歇而竹
凝翛然其止肅然其理良亦有斐然則靖且默也未嘗
不宜於䫇也
縣大夫彭長公像贊(汪道昆)
公去歙歙置特祠祀之屬良工貌公恍然如在諸父
老奉之以觀不佞不佞贊曰
境内洊饑凡五年所恩斯勤斯公則父母鷸冠伏莽聚
而宵行芟夷不類公則神明壞植破羣輕用羣力疇昔
無章公則畫一封狐尾大怙勢而驕云胡不掉公則臯
陶自丙迄辛賢勞獨苦徵書自天公則繡斧春秋尸祝
陟降堂皇豈無傳舍公則甘棠
劉明府像贊(李維楨)
其鬚眉疎秀如其襟度爽豁也其眸子瞭然如其明哲
旁燭也其顴凖隆起如其風格高岸也其質幹清臞如
其操修介約也其容色愉惋如其衷悃慈惠也其膚理
密微如其意思祥序也泂酌之雅曰豈弟君子民之父
母蓼蕭之雅曰樂只君子保艾而後宜其仕有輿誦没
有象賢也
四先生贊(陳繼儒)
知希則貴身隠焉文雖差樹遁世之籓籬亦半立藏拙
之門戶既為男子忍與草木俱灰露盡英雄乃以神仙
退步我思古人得四先生焉各系以贊
越大夫范少伯蠡贊
勁吳死殘越生装西子浮海行耕于齊為上卿賈于陶
散千金出見竒徙成名鴟夷子何量心
周處士魯仲連贊
喜高節嗜竒策挫秦帝解齊厄掉富貴若雲烟鴻冥冥
何慕焉我執鞭魯仲連
韓義士張子房良贊
秦之鹿椎其足楚之猴烹其頭漢之馬得天下帝借公
公借帝為韓來報韓去前黃石後赤松張子房真英雄
唐鄴侯李長源泌贊
辟五糓相三帝寢對榻出聯轡九仙骨一品衣功太高
跡太竒如龍見如龍潜吾師乎李長源
周公美像贊(董其昌)
斯人也吾見之彦輔之室矣此其避人而耐老者耶吾
見之季長之堂矣此其讐經而顧曲者耶吾見之金馬
之門矣此其歲星而甘石者耶吾訪之苕溪之濱矣此
其釣徒而華屋者耶豪於酒癖於書隠而文俠而儒不
可得而親不可得而疎畫史能寫其外之癯而不能寫
其中之腴
自題小像(鍾惺)
萬歷丁已余年四十有四始畫一小像野服杖松下
松乂友人胡彭舉所補題曰
顔胡以不少余不以此始也服胡以不官余欲以此止
也胡子者置我於長松之下知我者胡子也
其二
以若人而野服杖松下其誰曰不宜舍而求所以簪紱
之故余亦不自知亦既簪且紱矣如是而有溢思天與
人終不益汝一絲又將汝瑕疵戒之哉視此野服杖松
下者念兹在兹
孟子贊(文翔鳳)
天以地持日以月代孔父素王孟叟玄宰
文章辨體彙選卷四百六十五
