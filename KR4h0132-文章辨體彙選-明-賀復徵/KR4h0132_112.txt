文章辨體彙選卷一百十二
明賀復徵編
疏二十六
表忠義以維持世道疏(明楊僎)
臣聞忠義之士殺身成仁舍生取義天柱地維賴以奠
立聖帝明王急先褒表以維世範俗者也是以史傳所
載貞臣烈士心事彪炳至今讀之古道光華照人顔色
然豈獨古人之能爾哉我國初死節之臣生氣凛然表
表可錄褒崇之典實有待夫今日者矣臣自少時傳聞
父老談及革除之變時當事之臣若尚書鐵鉉張紘陳
迪齊泰侯泰侍郎卓敬胡子昭黃觀郭任陳性善都御
史景清練子寧茅大芳大理寺少卿胡閏寺丞鄒瑾太
常寺卿黃子澄少卿廖昇盧原質侍讀方孝儒婁璉修
撰王叔英給事中陳繼之襲泰黃鉞戴德彜韓永御史
高翔曾鳳韶魏冕王度葉希賢中書舍人朱和郭節梁
良玉何申郎中梁田玉主事巨敬布政使張昺按察使
王良副使程本立僉事林嘉猷知府姚善陳彦回葉惠
仲長史劉璟紀善周是修斷事高巍知縣顔伯瑋鄭恕
教授陳思賢教諭王省都指揮馬宣朱鑑等雖職有崇
卑委任不一要之均能奮不顧身以義自殉視死如歸
不為勢屈或先事而矢謀或臨危而抗節或竭力而固
守或同心以赴義或從容自殞或慷慨就刑或竄身海
濱或結誠庠序誠天地間正氣中流砥柱方駕古人無
少愧者也而錄忠詔後尚為缺典此臣竊為之嘆不得
不汲汲與之哀鳴而干凟聖聽者也且當其時而死其
事者臣之分也天地之義也盡吾之心固無較於人之
知與不知也哀其死而錄其忠者君之仁也天地之道
也所以教天下後世之為人臣為人子者不可一念而
忘忠孝之心也君義臣忠各盡其道焉耳仰惟聖明御
極百度惟貞凡可以風勵天下之道罔不欲修舉而推
行之俾萬邦臣庶知所自奮若夫錄精忠於既往啟人
範於將来關係風教豈小補哉臣敢攄厥愚悃冐昧上
言伏乞皇上務憫羣忠立凖萬世勅下廷臣詳為萬古
計議旁求博訪務俾不遺各舉所知類疏上聞果與臣
言相孚乞將鐡鉉張紘等死忠實跡付史局編校載在
史籍以重諸不朽仍念其盡忠所事各追贈官諡錄用
其子孫俾所在有司創立祠宇以時享祀則鐵鉉等孤
忠勁節轟烈天地英魂義氣光臨俎豆九原之下雖死
猶生皆陛下賜也天下後世將莫不曰鐵鉉等真忠臣
也知而錄之自陛下始也凡懷忠義者莫不欣欣然感
激爭自奮發矣夫仁莫先於恤死教莫大於表忠一舉
而仁道立教化行人才之盛亦因以見此帝王盛節萬
代所瞻仰者也千截休期時難再得臣不勝懇切願望
之至
稽古樂以禆盛典疏(廖道南)
臣伏考我太祖高皇帝諭曰治天下之道禮樂二者而
已若通於禮而不通於樂非所以淑人心而出治道逹
於樂而不逹於禮非所以振紀綱而立大中禮樂並行
而後治化醇矣臣嘗莊誦竊歎以為聖祖獨禀全智超
越千古允升大猷參贊萬化故至治馨香逹於神明休
徵駢疊登諸史冊禮樂百年而後興信有由矣恭惟皇
上建中致和體信逹順光紹聖祖之丕圖載舉隆古之
盛典禮崇三重樂備四郊邇者宸翰飛洒親撰圜丘樂
章昭煥乾文發揮道妙比之絃管協乎律吕真有以動
天地而感神明矣臣惟古帝王之樂莫善於虞莫盛於
周書曰予欲聞六律五聲八音在治忽以出納五言汝
聽周官大司樂以六律六同五聲八音六舞大合樂以
致鬼神蓋聖人作則必以天地為本天數五地數五五
位相得而各有合天五與地十合而生土其聲為宫地
四與天九合而生金其聲為商天三與地八合而生木
其聲為角地二與天七合而生火其聲為徵天一與地
六合而生水其聲為羽五聲相生旋相為宫於是乎播
之以八音所以宣八風之和聲也諧之以十二律所以
順四時之和氣也有元氣而後有和氣有元聲而後有
和聲聲和則氣和氣和則形和形和而天地之和應矣
臣請以古樂可行於今與夫今樂有戾於古者言之樂
律之制陽律從乾隂吕從坤故奏黃鐘歌大吕以祠天
神奏太簇歌應鐘以祭地祗奏姑洗歌南吕以祀四望
奏蕤賓歌函鍾以祭山川奏夷則歌小吕以享先妣奏
無射歌夾鍾以享先祖蓋人聲與樂聲相比而疾徐高
下各有其節今之樂律則職掌於太常寺協律郎傳之
既久而浸失其初意用之既殊而不得乎元聲其隂陽
配合之禮律吕子母之義恐未必盡然也古者樂舞之
設文舞羽籥武舞干戚故祀天神則舞雲門祭地祗則
舞咸池祀四望則舞大㲈祭山川則舞大夏享先妣則
舞大濩享先祖則舞大武蓋樂舞與樂律相應而綴兆
疾徐咸中其度今之樂舞則隸籍於太常寺樂舞生朱
干玉戚其會之於服冕帗旄舉弗辨之於佾其於樂師
六律之儀舞師四舞之節恐未必盡然也古者大享之
禮所以親君臣也周禮王宫縣九享食奏燕樂歌工在
上舞位在下琴瑟在堂鐘鼔在庭各從其類無相奪倫
今大祀慶成設宴於奉天殿教坊司承應雅俗混淆優
休儒&KR1725;恐非所以祗承上天之餘惠也古者藉田之禮
所以重農事也周禮王出入則奏王夏司空除壇農正
陳藉鬱人薦鬯犧人薦醴各司其事無相越職今躬耕
藉田設樂於先農壇教坊司承應羣伶紛擾衆劇喧豗
恐非所以表率下民之先務也凡此數者雖載諸令甲
相沿有年而關係非輕釐正宜急宋儒周敦頥曰樂者
古以平心今以助慾古以宣化今以長怨不復古禮不
變今樂而欲致治者遠矣皇上法古帝王行古典禮天
地日月之祀既以復其初朝廷未盡合乎古記曰作者
之謂聖述者之謂明聖人在上必有所作矣或謂元聲
難知古樂難復臣歴考經籍樂家之說尚在也論樂之
本則有若樂記載樂之文則有若禮儀自周之降雖失
其傳然司馬遷撰律歴志班固宗之是故有三統之論
蔡元定著律吕新書朱子稱之以為成一家之言若陳祥道
樂書則又備載古今之制而無遺者也然欲求元聲當
求諸經易曰雷出地奮豫先王以作樂崇德夫雷也者
運天地之元氣以鼔萬物之出機者也知雷之元氣之
所以發則知樂之元氣之所以宣矣舜命䕫曰詩言志
歌永言聲依永律和聲我聖祖謂熊鼎曰樂以人聲為
主人聲和即八音諧矣斯訓也萬古不易之至論也記
曰知聲而不知音者禽獸是也知音而不知樂者衆庶
是也臣非知樂者也姑述所聞按諸樂書條為之說一
曰稽五聲以正八音二曰稽八音以正十二律三曰稽
十二律以正旋宫若歴代諸家之說亦互有得失先儒
許衡固有定論矣臣等不敢備述謹繹其義附錄進呈
仰冀聖明俯垂采擇
劾劉瑾疏(楊守隨)
臣嘗聞孟軻氏言一正君而國定矣又聞之周穆王言
實賴左右前後有位之士匡其不逮然化行法立必繇
於君德之正而奸邪之進亦每為君德之累蓋姦佞邪
僻足以惑心移志日滋月潤至於廢法梗化而禍患之
興後有不可言者有不可為者在明者所宜早辨而預
防之况其幾已著其事已成其勢已盛者乎譬之癰生
肘腋既不能消其毒於未膿之先而又不能蕩其穢於
既膿之後必成心腹之患矣是故今日之事臣不得不
痛哭誓死為陛下極言之也臣伏睹陛下春宫育德之
時英明煥發有過人之禀早夜嗜學有希聖之功親禮
師儒有重道之志辨别君子小人有不惑之明不近左
右佞倖有剛正之操天下臣民仰之以為今日太平之
望而先皇帝龍馭之時宣二三大臣至寢御顧命諄諄
俾盡心輔佐此臣等所共聞而陛下所親見言猶在耳
陛下嗣位之初率繇舊典間出一二新政快洽人心天
下稱頌以為先皇帝道隆周成漢文而陛下德踰康王
景帝宗社甚幸臣民甚幸夫何數月以来左右近臣不
能祗承德意盡取先朝良法美政而更新之盡誣先朝
近臣碩輔而剗汰之政日以非法日以隳而天下嗷嗷
莫知措其手足怨咨之氣致生災變天鳴於上地動於
下五星凌犯於宵中辰宿顯現於旁午彗星直穿於此
斗太陽蝕於開歲之首桃李花於季秋之月雷擊奉天
鴟吻雨壊留都皇墻古今罕見之災交集數月之内夫
人事感於下則天變應於上陛下獨不思其故乎今陛
下朝夕之所與處者何人所與言者何說所與行者何
事勿謂邃處清穆之内人無得而知之也冏命曰侍御
羣僕罔非正人以旦夕承弼厥辟吕氏以為陪僕&KR0591;御
之人後世視為賤品而不知擇焉者殊不知人君朝夕
與居氣體移養常必由之故周公作立政而歎其知恤
者鮮今内臣劉瑾馬永成張永丘聚羅祥魏彬谷大用
王岳等八人各以姦險之性巧佞之才希旨導䛕誣上
罔下始焉猶乘間伺隙以逞已私終也至恣意肆志而
無忌憚時人目為八虎惟王岳僅知畏人少避而劉瑾
者尤為威猛而鋸牙善噬者也夫虎之能噬人也人皆
知之而陛下獨與之聚處馳逐又親信而愛護之正所
謂養虎以自貽患者也今此八虎日以逸遊荒樂之事
導陛下日以謟佞承奉之言䛕陛下或於西海子擎鷹
傳兔或於南城内躡峻登高或胡服而招騎射或飾像
以作龜趺禁内鑼鼓之音聞於遠邇宫中火砲之聲徹
於晝夜搬演雜劇混貴賤而不分假降師巫淆尊卑而
無别引車騎而供執鞭之役宣尼所不為者今為之矣
列市肆而親商賈之事仲連所不忍者今忍之矣巧飾
百端之技覬中九重之欲雖以陛下天資之英敏聖性
之剛明自有主宰不為搖惑然而鮑肆蘭室齊街楚語
臣尤恐不能不為之潛移而默奪之也近者日高而大
朝未臨漏盡而宫寢未御豈其萬幾之繁至無一刻之
暇乎陛下誠試思之今日希聖之學重道之志果如前
日之勤否乎所進用者果君子所放斥者果小人否乎
發號施令果動遵祖宗之成憲先帝之遺意否乎勿謂
四方臣妾惟令之從人無得而議之無得而違之也事
出不經理宜改正而此數人者方且叨皇上之親幸攬
天下之威權恣行暴虐詐傳詔旨放逐大臣刑誅臺諫
邀阻實封使言不上聞簧惑聖聽使恩不下究大開賄
賂之門擅專賞罰之柄傳奉官員至百千人之衆募招
武勇至五六歲之童引謀略之士為牙爪盡與金貂紫
綬結姦邪之人為心腹濫賜玉帶蟒衣或奏帶鹽引私
為興販或奏討地場大興土木或索取官庫銀兩或冐
𣲖織造錢粮義男贅婿悉叨金紫之榮愛卒幸童皆荷
貂璫之貴附巳者進禄加官忤意者貶爵奪職罪重者
有厚賂則反得陞官功多者無重賄則反為貶職内外
臣僚惟瑾勢之是趍天下人民惟瑾威之可畏向也二
三大臣受遺夾輔今則有潛交默附而漏泄事情者矣
向也南北羣僚矢心痛恨今且有畫策主文而依阿時
勢者矣且其數易邊境武略之臣大更各省鎮守之職
志欲何為事最易見伏望陛下遠鑑漢唐宋之禍近觀
曹吉祥之事以杜後虞以防他變臣於前月會同府部
院司公卿僚佐具本力陳其罪伏鑕闕下以俟聖裁中
官傳旨慰免臣等俯伏至以死請逮於日旰之後方荷
處分之旨臣等歡呼萬歲而退以為必正典刑更無可
疑不數日而傳旨使之各任以事或操練團營或行事
兩厰或僉書司禮或署掌印綬或綜理御用倒持太阿
授之以柄皆兵財機務之地政事根本之區大雅蕩之
詩所謂蟊賊内訌昏㭬靡共潰潰回遹實靖夷我邦者
此也陽為遠放而隂近之名為疏斥而實親之政柄一
入其手姦邪益中其心今天下之怨方深事勢之危已
甚而且大行殺戮大肆貪滛大輸財賦大啟徵科庫藏
竭於官財力匱於民武勇疲於邊上下胥讒神人共憤
而瑾之心方恣而未已瑾之惡方稔而不悛以前日而
擬今可據今而度後夫人情罕自足之戒而小人無知
止之心觀其事勢若不及今撲滅後必將有不可言之
事不可圖之勢易曰履霜堅冰至夫隂氣始結何遂至
於水凍而冰堅亦言馴致其道以至是耳故周公致戒
於畜之五曰豶牙則吉於垢之五曰以杞包瓜今日事
勢正此之類伏望陛下獨斷乾剛大施渙號將此數人
拿送法司明正典刑遠鑒延熹既往之愆毋使臣蹈蕃
武已覆之轍豈惟臣一人之幸也仍查内官凡有在八
虎名下及與相厚善者悉放出之以絶其萌蘖之禍别
選廉慎端恪之人以備左右使令之役則所謂左右僕
御罔非正人而出入起居罔有不欽發號施令罔有不
臧者矣將見君德自無不正法度自無不明治化自無
不清比隆唐虞嫓美三代而何成康文景之足言哉天
下萬世之幸也臣不勝迫切忠懇之至
條陳邊計疏(楊博)
准兵部咨該内閣傳奉聖諭朕看得東西二鎮外兵搶
殺至甚防遏之計如何預處卿等會文武羣臣着實詳
議来看欽此欽遵節該本部覆議合再通行大小官員
攄忠殫慮破格講求各令刻期具奏容臣等酌量緩急
會同内閣并五府九卿科道各官逐一詳議列欵上請
取自聖裁等因題奉欽依備咨前来臣等切惟強敵匪
茹分道憑陵東犯薊鎮則九重震驚西犯偏關則三晉
騷動搶殺至甚誠如聖諭荷蒙皇上軫念生靈日勤宵
旰特諭輔臣公同臣等詳議預防之計臣等雖至愚極
陋目擊時艱敢不祗承自昔邊防不過戰守二端而各
邊地勢不同戰守亦自互異即如薊州昌平保定三鎮
有墻可恃敵難保其不来但當乘高據險使之匹馬不
入即為上策山西宣大遼東四鎮無墻可恃敵難保其
不入但當堅壁清野使之一毫不得即為中策臣博臣
本固臣士儋連日面相酌議除重將權明軍令修城堡
等項事宜已經各官條奏不敢概及外謹將東西六鎮
戰守之機其大且要者列欵上陳伏望聖明特賜省覽
敕下該衙門會官詳議裁定施行及照奉旨建白者臣
等之事也詢謀參酌者輔臣本兵之任也至於削去虚
文力求實效者則總督鎮廵兵備將領之責也若使臣
等言之輔臣本兵議之邊臣不肯力任其事或明肆異
同或隂行規避紙上空談譬之畫餅竟何益於安攘之
效所據責成邊臣同心寅恭實心幹理乃今日之第一
務也又念兵凶戰危人情所難朝廷所以驅策之者惟
在賞罰有功不賞人固弗勸有罪不刑人孰肯輕蹈白
刅之禍哉近歲薊鎮潘家口磨刀谷失守總督王杼楊
選相繼棄市而總兵參將遊擊反從末減是以今歲邊
警屢稱竟無一將請纓而死可以見其情實矣頃蒙
宸斷逮繫鎮廵人心始知警惕而副參等官田世威劉
寳胥進忠吳光裕等分有信地不能固守其罪尤重亦
當先行收問合行將田世威等提拿到京法司查照所
犯一併擬罪以為邊臣縱寇殃民者之戒臣等不勝懇
切祈望之至
一定薊昌守墻之議薊昌二鎮因山為墻延長幾二千
里自庚戌邊警以来屢經修繕河防口古北口黑谷關
一片石等處拒回大敵明有徵驗近因敵騎潰墻說者
遂謂墻不可守是誠因噎而廢食也蓋前年墻子嶺失
守乃通州官軍今歲界嶺口失守乃河間官軍守兵單
弱援兵不至此調度之失宜豈可歸罪於墻哉合無聽
總督侍郎曹邦輔督同鎮廵等官趁此冬間躬履邊垣
逐一閱視稍有不備即為修補春秋兩防將調到入衛
邊兵分營配撘每路各得一二千名駐劄適中地方猝
遇敵衆攻墻令其併力戰守彼仰面而攻我乘高而擊
敵騎雖強恐亦未能飛渡
一定宣府南山之議宣府東路咫尺昌平其四海沿岔
道八逹嶺等處俱有通賊要路總督軍門統領重兵拱
護南山實以陵京為重連年關外增設墩墻深得重門
待暴之義近議紛紛欲將兵馬列於張家口左右衛等
處俟其南下方守南山失策甚矣合無備行總督都御
史王之誥督同鎮廵等官今後春秋兩防仍照成議謹
守南山以慰君父宵旰之懷不得籍口外防致遺内患
一定山西擺列之議雁門寧武偏頭三關均為山西門
戶雁寧二關外有大同尤稱屛障偏頭一關西連延綏
獨當其衝先年寧雁一帶添築邊墻增兵戍守未為無
據然邊長八百餘里原守官兵民壯不滿數萬名曰擺
邊實為故事固未見其倚墻拒守如薊昌二鎮真能遏
敵之歸者也蓋薊昌合諸鎮之力為守頗易山西止一
鎮之力為守實難今該給事中張說議罷擺邊得之目
擊非臆說者但事在閫外遽難遥斷合無聽總督都御
史王之誥督同鎮廵等官虚心酌議務求長便具實奏
聞如果可罷每歲秋防官軍民壯止宜屯駐適中地方
遇有邊警相機戰守以保萬全
一定保鎮防守之議紫荆倒馬龍泉諸關層峰疊障頗
稱天險且藉宣大為之屛蔽寇若南犯諸關勢必經由
二鎮即使介馬而馳亦須數日可到但當明其耳目養
其銳氣如果寇犯宣大已入南内邊内窺洪蔚保安靈
丘廣昌等處然後乘墻拒守斯為得策近年以来先朝
擺邊不惟空勞士馬亦且糜費芻餉合無聽總督侍郎
曹邦輔督同鎮廵等官每遇春秋兩防預將兵馬分定
地方照常操練必須的有警報方可登墻以成以逸待
勞之計
一定大同搗巢之議大同地方外連朔漠與敵為鄰敵
犯山西保定勢必由之先年總兵官梁震每遇敵入輙
率勁兵出邊搗巢故終震之任敵即入關不敢久駐蓋
牽於内顧耳合無備行總督都御史王之誥督同鎮廵
等官今後敵果深入發兵搗巢冬春當敵馬弱之時彼
雖不犯我境間亦搗之亦不為過有功破格陞賞縱有
敗衂不當輙加開邊啟釁之罪至於宣府亦可倣而行
之蓋總兵馬芳驍勇不減於震戮力報國此其時也
一定遼東積貯之議遼東一鎮濱海近敵中通一線之
路一切兵食悉皆仰給本鎮之産且地甚肥饒收成常
稔但鎮人愚昧不肯少為積蓄之計豐收之年粒米狼
戾一遭凶荒坐而待斃如嘉靖三十八年三十九年人
至相食食既不足兵自難振何以責其敵愾之功合無
備行廵撫都御史魏學曾督同守廵兵備等官多方設
法令其開墾荒蕪每遇年豐榖賤處發官銀糴買收貯
仍教諭民間照依江南規則各自蓄積務為一年三年
之備惠而不費事在可行
建言疏(何孟春)
臣少觀古史聖君之世必無以言得罪者聖世之臣必
無以言為諱者蓋言者得罪而言始為諱也人臣以言
為諱其非聖世可知仰惟皇帝陛下踐位以来圖求治
理省覽章疏採愚者之慮擇狂夫之言數年之間下興
敢言之風上有弗咈之美三代而後臣不謂重有今日
臣生適聖君之世又為聖世之臣叙烈揚休情無已已
而今月十三日事乃有深為陛下惜者臣始聞科道官
待罪闕下不信久之朝無諱言此其時也科道近来不
聞以言得罪者既而詔下錦衣衛獄臣詢諸道路緣岷
王奏稱武岡知州劉遜違法事情科道為之分釋有乖
宸斷以至於此夫岷王所奏陛下不加體勘便差官挐
解劉遜赴京陛下於待宗支厚矣科道共論所奏未委
虚實乞免差官校陛下又并科道下諸理臣則以陛下
為過於厚宗支也夫過於厚宗支猶不失為陛下盛德
而外間傳言至謂陛下素不罪言者今乃有此事由科
道前曾阻倖臣之進不當聖心杜貴戚之求久蓄聖怒
故耳臣益惑焉陛下前於科道劄子不惟不罪而又聽
之此何謂哉陛下本厚宗支而過卒致臣下之言如此
則臣所以不能不為陛下惜也科道惟習熟陛下必不
罪言者感激自許以不諱言為職小大廢政然否之際
輙形諸論列事體差謬豈能無之十三日之事臣非敢
謂言者不當得罪而恐臣下自此以陛下為罪言者將
遂以言為諱也科道在今職為言路陛下今因其言之
失而罪之失止一事而連坐者五六十人國體不無少
傷公論不無少挫挫公論傷國體而聖治自此少虧矣
編修羅玘御史張淳有見於此曾各具本親齎冀徹旒
冕載回成命伏闕惴惴以俟逾三日不得報臣用是復
有請焉陛下恩遇臣子如腹心手足痛癢切於一體今
之逮繫科道庸知不朝怒夕霽陽光驟照於既霜之餘
而臣等輩妄陳覼縷於聖聽草茅耿耿蓋不昧於懷也
抑臣又有為陛下慮者科道衆官逮繫久矣令行夏正
暑氣炎熇狴犴廹隘毒蒸如炙萬分一有沾疾而瘐死
者陛下何以忍之論罪不至死而死當其在獄聖世有
諫臣如此臣不識陛下何辭以謝天下伏願陛下含垢
納汚廣山澤之量早賜詔旨從輕發落使下不墜敢言
之風陛下亦終始全從諫弗咈之美天下幸甚倘以臣
言不足聽而復遲之命下之日又非臣所請者朝野觀
望誰不乾沒為心自全為計等水鳬於隨波同伏馬之
食豆而肯更批龍鱗料虎口捐不貲之軀以蹈不測之
禍耶臣瞻天仰聖無任戰慄之至
從衆論以塞禍源疏(王璜)
邇者浙江鎮守太監鄧文奏乞換給勅書始而該科執
奏於前繼而科道交論於後人言雖衆聖意未回事關
安危不容遽默故敢不避狂愚再凟聖聽臣等竊惟天
下之事所以行之者三曰理曰法曰勢背於理則不可
行違於法則不敢行阻於勢則不能行以是三者而律
鄧文之請殆無一可者焉文之請也固欲兼管銀場矣
銀場利之聚也文要兼管將為國而利之乎抑為已而
利之乎為國而交征利者必危為已而放於利者多怨
曰怨曰危俱是厲階於已於國兩無所據欲兼理詞訟
矣在外之詞訟有司理之按察司總之而詳允於撫按
文欲兼理其亦會同撫按乎抑亦任情而為之乎會同
則非文之心任情即成民之亂以理為請而乃以亂終
之可乎欲參提職官及罷閑官吏矣鎮守各官而乃參
提行事是鎮守而撫按也不知撫按其將何事况罷閑
之官已無官守罷閑之吏即係編氓彼有何事而亦欲
參提之耶此理之不可者也大明律内一欵曰在外五
品以上官有犯奏聞請旨六品以下聽廵按御史按察
司并分司取問是鎮守不得參提官吏也問刑條例内
曰在外詞訟除叛逆機密重情許鎮守受理外其餘不
許濫受是鎮守不得兼理詞訟也以此推之鎮守不得
兼銀場亦明矣夫律定於太祖高皇帝例行於列祖而
經孝廟圈點頒行者也文能知祖宗百世之律例乎此
則法之不可者也財者民之心也管銀場則傷其心矣
固未有傷民之心而可以治者也理訟拿官則奸宄者
將挾訐薦賄以求逞善良者皆積怨含憤而罔伸世未
有惠奸宄賊良善而可以治者也夫理不可法不可勢
不可而鄧文乃肆為欺罔甘於首禍朦朧而請之罪固
不容於誅矣向使該部見其詞語含糊少加察焉而執
奏之則當事未定之先未必不可救正而乃輕舉妄動
即與會敕及因該科之執奏然後徐起而復題曾謂堂
堂本兵國之司命而舉事草草一至於此哉若曰不知
是謂不智知而會之是謂不忠不智不忠焉用彼相若
該部者亦有不得辭其責者矣伏乞陛下因臣等之言
覽前後之奏審事機察利害將勅書收回明正鄧文之
罪戒飭該部之悮惟期治道之有成毋拘成命之已發
則天下幸甚宗社幸甚
正典禮疏(張孚敬)
臣切謂孝子之至莫大於尊親尊親之至莫大乎以天
下養伏惟皇上應天順人嗣登大寳迺即勅議追尊興
獻王以正其號奉迎聖母以致其養此誠孝子之心有
不能自巳者也兹者朝議謂皇上入嗣大宗宜稱孝宗
皇帝為皇考改稱興獻王為皇叔父興獻太王興獻王
妃為皇叔母興獻王太妃者然不過拘執漢定陶王宋
濮王故事謂為人後者為之子不得復顧其私親之說
耳伏承聖諭以此禮事體重大令博求典故務合至當
之論臣有以仰見皇上純孝之心矣比有言者遂謂朝
議為當恐未免膠柱鼓瑟而不適於時黨同伐異而不
當於理臣固未敢以為然也夫天下豈有無父母之國
哉臣厠立清朝發憤痛心不得不為皇上明辯其事記
曰禮非從天降也非從地出也人情而已矣故聖人緣
人情以制禮所以定親疎決嫌疑别異同明是非也夫
漢之哀帝宋之英宗乃定陶王濮王之子當時成帝仁
宗無子皆預立為皇嗣而養之於宫中是尚為人後者
也故師丹司馬光之論施於彼一時猶可今武宗皇帝
已嗣孝宗十有七年比於崩殂而廷臣遵祖訓奉遺詔
迎取皇上入承大統豈非以天下者祖宗之天下天下
之天下也臣伏讀祖訓曰凡朝廷無皇子必兄終弟及
夫孝宗興獻王兄也興獻王孝宗親弟也皇上興獻王
長子也今武宗無嗣以次屬及則皇上之有天下真猶
高皇帝親相授受者也故遺詔直曰興獻王長子倫序
當立初未嘗明著為孝宗後比之預立為嗣養之宫中
者其公私實較然不同矣或以孝宗德澤在人不可無
後夫孝宗誠不可忘也假使興獻王尚存嗣位今日恐
弟亦無後兄之義夫興獻王往矣稱之以皇叔父鬼神
固不能無疑也今聖母之迎也稱皇叔母則當以君臣
禮見恐子無臣母之義禮長子不得為人後况興獻王
惟生皇上一人利天下而為人後恐子無自絶父母之
義故在皇上謂繼統武宗而得尊崇其親則可謂嗣孝
宗以自絶其親則不可或以大統不可絶為說者則將
繼孝宗乎繼武宗乎夫統與嗣不同而非必父死子立
也漢文帝承惠帝之後則以弟繼宣帝承昭帝之後則
以兄孫繼若必強奪此父子之親建彼父子之號然後
謂之繼統則古嘗有稱高伯祖皇伯考者皆不得謂之
統矣或以魏詔謂由諸侯入奉大統則當明為人後之
義殊不知曹叡是時尚未有嗣其詔蓋預為外藩援立
者坊此有為之私非經常之典也可槩論乎故曰禮時
為大順次之不時不順則非人情矣非人情則非禮矣
臣竊敢謂今日之禮宜别為興獻王立廟京師使得隆
尊親之孝且使母以子貴尊與父同則興獻王不失其
為父聖母不失其為母矣夫人必各本於父母而無二
議禮者亦惟體之於心而已今者不稽古禮之大經而
泥末世之故事不守祖宗之明訓而率曹魏之舊章此
臣之所未解者也雖然非天子不議禮今皇上虚已宏
大疇咨衆言倘以朝議為禮之當稱號一定不可復易
且將使天下後世之人皆知以利為利而自遺其父母
疑非永言孝思孝思維則之謂也臣竊惟此禮乃天經
地義萬代瞻仰毫釐之差千里之繆故大臣平章小臣
獻納皆分之宜也書曰有言逆於女心必求諸道有言
遜於女志必求諸非道夫逆心之言疑於忠而未必皆
道也遜志之言疑於䛕而未必皆非道也臣愚豈敢導
䛕君上以自誤於不忠又豈敢昧於自獻以誤君於不
孝惟聖明體察而裁決焉臣不勝懇切聽命之至
廟議疏(張孚敬)
臣伏惟皇上以大孝之心議尊親之典初因廷臣執論
聚訟四年更詔三遍蓋自漢宋以来之君所不決之疑
至皇上決之所未成之禮至皇上成之真可謂洗千古
之陋垂百王之法者也是以新詔傳宣愚氓丕應蓋禮
必如此然後合乎天理之正即乎人心之安也兹光禄
寺署丞何淵妄肆浮言破壊成禮稱獻皇帝為所自出
之帝請立世室列祀太廟此何言也臣與廷臣抗論之
初即曰當别為興獻王立廟京師又曰别立禰廟不干
正統此非臣一人之議天下萬世之公議也今何淵以
獻皇帝為所自出之帝比之今之德祖請立世室比之
周文王武王不經甚矣皇上聰明中正諒已察之兹言
也上干九廟之威監下駭四海之人心臣不敢不為皇
上言之昔漢哀帝追尊父定陶共王為共皇帝立寢廟
京師序昭穆儀如孝元帝是為干紀亂統人到於今非
之今何淵請入獻皇帝主於太廟不知序於武宗皇帝
之上與序於武宗皇帝之下與孝宗之統傳之武宗序
獻皇帝於武宗之上是為干統無疑武宗之統傳之皇
上序獻皇帝於武宗之下又於繼統無謂何淵所請此
何言也如謂太廟中不可無禰漢宣帝嗣昭帝後昭為
宣之叔祖史皇孫嘗别立廟未聞有議漢宗廟無禰者
蓋名必當實不可強為也如謂獻皇帝廟終當何承臣
謂由皇上以及聖子神孫於太廟當奉以正統之禮於
獻皇帝廟當奉以私親之禮尊尊親親竝行不背者也
先儒謂孝子之心無窮分則有限得為而不為與不得
為而為之均為不孝皇上追尊獻皇帝别立廟者禮之
得為者也此臣所以昧死勸皇上為之也入獻皇帝主
於太廟者禮之不得為者也此臣所以昧死勸皇上不
為之也夫成禮則難壊禮則易伏乞皇上念此禮大成
原出聖裁匪由人奪何忍一旦遽為小人所破壊邪
重制誥疏(張孚敬)
臣切惟制誥者王言也知制誥者臣職也知制誥而使
王言不重則不得其職矣臣按國初以来成化以前制
誥之體猶為近古明敭履歴宣昭事功其於本身者不
過百餘字其覃恩祖父母父母并妻室者不過六七十
字言之者無費辭受之者無媿色近来俗習干求文尚
誇大藻情飾偽張百成千至有子孫讀其祖父母父母
誥敕莫自知其所以然者卒使萬乘之尊下譽匹夫匹
婦之賤良可惜也孔子曰天下有道則行有枝葉天下
無道則辭有枝葉今當聖明之世可使制誥之文為枝
葉之辭哉伏乞敕下内閣自今以後凡為誥敕必須復
古崇實一切枝葉浮誇之辭盡行刪去庶王言重而人
知所勸矣
救張延齡疏(張孚敬)
臣因張延齡事情不能積誠上悟聖心罪當萬死萬死
伏思他人可委之無言臣受恩深重惟應死報皇上視
臣有手足之親託臣以心膂之寄臣不盡言以發機緘
以明是非則臣負恩之罪萬死莫贖矣本月十一日伏
蒙聖諭謂延齡皇伯考懿親祇宜守分猶有餘歉乃包藏
禍心謀為不軌是何道也并所奉皇伯母傳諭錄示臣
等作速議處因法司會問招詞未成不敢輕議十四日
伏蒙發示會問招擬臣反覆看得張延齡殺人罪狀已
明誠不可宥而謀逆之情未明故以一得之愚上請非
以其真有逆情尚敢以孝皇帝懿親請皇上宥之也隨
蒙聖諭責臣以左右大臣必為我皇祖保有天下以殺
逆賊同姓尚處死况懿親乎臣伏讀無任戰懼之至臣
伏思皇上欲察延齡逆情真與不真行法當與不當請
自今日在朝人心觀之也夫延齡兄弟當孝宗武宗時
朝士多相交往臣時雖未入仕竊嘗聞之武宗彌留之
際皇上迎繼大統未至京師閣臣上托昭聖皇太后懿
旨挐人輙自處斷彼時威權内外已震懼矣迨夫皇上
嗣統閣臣等乃輙敢以皇上考孝宗母昭聖凡在朝者
靡不翕從昭聖因自以有擁立之恩以子皇上為當然
以致聖母至京莫知所以接見之禮皆臣下謬妄之罪
以悞昭聖也彼時臣初為進士未嘗受皇上一命之寄
皇上亦未嘗識臣為何如人臣只因見得道理之真故
敢以一人犯天下之怒幸賴聖明在上裁決不然臣萬
死無益也今朝士恨臣之心實未嘗一日肯忘每欲相
時報復雖昭聖皇太后之心恐亦未嘗一日忘臣者也
嘗有人以斯言告臣者臣答之曰臣子事君惟盡此心
之誠若夫成敗利鈍則在乎天而已臣自誓此心至死
靡他也今者延齡情發臣觀内外大小臣工俱默默無
言雖言官亦無敢言孰是孰非者何也實皆幸皇上今
有此舉以為悉由議大禮中来得皇上誅滅延齡家俾
昭聖皇太后不得善終以深皇上之過以為臣及獻夫
陽為解釋隂為佐助以重臣二人之罪莫逃於天下後
世其設心如此而已特聖明偶未之察耳臣連日伏思
延齡殺人之罪誠不可宥皇上即殺之無得而議也其
他如臣前議以處鶴齡或置之南京不得留住京師以
滋惑仁夀宫之心臣之愚見盡忠於皇上者不過如此
夫亂臣賊子人人得而討之况臣為左右大臣又受恩
深重者乎設使延齡真有逆謀而臣得見之真即當首
倡大義請加天討而族滅之又敢為之隠匿自甘為叛
逆之黨乎臣詳招詞所稱曹祖鼓狀有曰天曹抱送六
丁六甲及天神護伊之說皆涉妖言皇上聰明天縱必
能察悉孟軻氏曰行一不義殺一不辜而得天下有弗
為也而况謀逆之罪滅人族數臣於延齡此項罪狀實
見得未真豈敢妄為議擬無所可否而重為聖德之累
乎臣又思皇上此等訪據皆未知出於何人或彼一時
不思干係國家憲典重大或出一時報復之私卒難收
救聖明亦必自加察臣又思前次退休山中皇上召臣
催敕内云自卿去後切軫朕思聖母嗟問者亦數次矣
臣伏讀流涕哽咽臣思皇上所以思臣聖母所以數問
臣者臣之心豈惟皇上鑒之聖母亦鑒之矣兹者天眷
聖明誕生皇嗣國本綿長萬&KR1124;衍慶或以臣言上聞聖
母亦必欲皇上寬法以處延齡之家者也誠或不察真
情必欲斷成謀逆之獄則當如律行法族滅張氏矣昭
聖皇太后不知何以處之臣竊恐皇上之心必有所不
安聖母之心亦所不安者矣臣承聖明厚恩重託君臣
一體休戚相同憂之也深故言之也切慮之也遠故說
之也詳伏乞聖明俯賜加察焉
文章辨體彙選卷一百十二
