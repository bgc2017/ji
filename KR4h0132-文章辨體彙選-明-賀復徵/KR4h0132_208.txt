文章辨體彙選卷二百八
明賀復徵編
書四
辭隗囂書(漢方望)
足下將建伊吕之業弘不世之功而大事草創英雄未
集以望異域之人疵瑕未露欲先從郭隗想望樂毅故
欽承大旨順風不讓將軍以至德尊賢廣其謀慮動有
功發中權基業已定大勲方緝今俊乂並會羽翮比肩
望無耆耉之德而猥託賓客之上誠自愧也雖懷介然
之節欲潔去就之分誠終不背其本貳其志也何則范
蠡收責勾踐乘偏舟於五湖咎犯謝罪文公亦逡巡於
河上夫以二子之賢勒銘兩國猶削迹歸愆請命乞身
望之無勞蓋其宜也望聞烏氏有龍池之山微陘南通
與漢相屬其傍時有竒人聊及閒暇廣求其真願將軍
勉之
與隗囂書(申屠剛)
愚聞專已者孤拒諫者塞孤塞之政亡國之風也雖有
明聖之姿猶屈已從衆故慮無遺策舉無過事夫聖人
不以獨見為明而以萬物為心順人者昌逆人者亡此
古今之所共也將軍以布衣為鄉里所推廊廟之計既
不豫定動軍發衆又不深料今東方政教日睦百姓平
安而西州發兵人人懷憂騷動惶懼莫敢正言羣衆疑
惑人懷顧望非徒無精銳之心其患無所不至夫物窮
則變生事急則計易其勢然也夫離道德逆人情而能
有國有家者古今未有也將軍素以忠孝顯聞是以士
大夫不遠千里慕樂德義今苟欲决意徼幸此何如哉
夫天所佑者順人所助者信如未蒙佑助令小人受塗地
之禍毁壞終身之德敗亂君臣之節汙傷父子之恩衆
賢破膽可不慎哉
與隗囂將牛邯書(王遵)
遵與隗王歃盟為漢自經歷虎口踐履死地已十數矣
於時周洛以西無所統一故為王策欲東收關中北取
上郡進以奉天人之用退以懲外夷之亂數年之間冀
聖漢復存當挈河隴奉舊都以歸本朝生民以來臣人
之勢未有便於此時者也而王之將吏羣居穴處之徒
人人抵掌欲為不善之計遵與孺卿(孺卿邯字)日夜所争害
幾及身者豈一事哉前計抑絶後策不從所以吟嘯㧖
腕垂涕登車幸蒙封拜得延論議每及西州之事未嘗
敢忘孺卿之言今車駕大衆已在道路吳耿驍將雲集
四境而孺卿以奔離之卒拒要㧖當軍衝視其形勢何
如哉夫智者覩危思變賢者泥而不滓是以功名終申
策畫復得故夷吾束縛而相齊黥布杖劒以歸漢去愚
就義功名並著今孺卿當成敗之際遇嚴兵之鋒可為
怖慄宜斷之心胸參之有識
與楊廣書(馬援)
春卿無恙(春卿廣字)前别冀南寂無音驛援間還長安因留
上林竊見四海已定兆民同情而季孟閉拒背畔(季孟囂字)
為天下表的常懼海内切齒思相屠裂故遺書戀戀以
致惻隱之計廼聞季孟歸罪於援而納王游翁謟邪之
說(游翁王元字)自謂函谷以西舉足可定以今而觀竟何如
邪援間至河内過存伯春(囂子恂字)見其奴吉從西方還說
伯春小弟仲舒望見吉欲問伯春無它否竟不能言曉
夕號泣婉轉塵中又說其家悲愁之狀不可言也夫怨
讐可刺不可毁援聞之不自知泣下也援素知季孟孝
愛曾閔不過夫孝於其親豈不慈於其子可有子抱三
木而跳梁妄作自同分羹之事乎季孟平生自言所以
擁兵衆者欲以保全父母之國而完墳墓也又言欲厚
士大夫而已而今所欲全者將破亡之所欲完者將毁
傷之所欲厚者將反薄之季孟嘗折愧子陽而不受其
爵今更共陸陸欲往附之將難為顔乎若復責以重質
當安從得子主給是哉往時子陽獨欲以王相待而春
卿拒之今者歸老更欲低頭與小兒曹共槽櫪而食併
肩側身於怨家之朝乎男兒溺死何傷而拘游哉今國
家待春卿意深宜使牛孺卿與諸耆老大人共說季孟
若計畫不從則可引領去矣前披輿地圖見天下郡國
百有六所柰何欲以區區二邦以當諸夏百有四乎春
卿事季孟外有君臣之義内有朋友之道言君臣邪固
當諫争語朋友邪應有切磋豈有知其無成而但萎腇
咋舌叉手從族乎及今成計殊尚善也過是欲少味矣
且來君叔天下信士朝廷重之其意依依常獨為西州
言援商朝廷尤欲立信於此必不負約援不得久留願
急賜報
與隗囂書(竇融)
伏惟將軍國富政修士兵懷附親遇戹會之際國家不
利之時守節不回承事本朝後遣伯春委身於國無疑
之誠於斯有效融等所以欣服高義願從役於將軍者
良為此也而忿悁之間改節易圖君臣分争上下接兵
委成功造難就去從議為横謀百年累之一朝毁之豈
不惜乎殆執事者貪功建謀以至於此融竊痛之當今
西州地勢局廹人兵離散易以輔人難以自建計若失
路不返聞道猶迷不南合子陽則北入文伯耳夫負虛
交而易強禦恃遠救而輕近敵未見其利也融聞智者
不危衆以舉事仁者不違義以要功今以小敵大於衆
何如棄子徼功於義何如且初事本朝稽首北面忠臣
節也及遣伯春垂涕相送慈父恩也俄而背之謂吏士
何忍而棄之謂留子何自兵起以來轉相攻擊城郭皆
為丘墟生人轉於溝壑今其存者非鋒刅之餘則流亡
之孤迄今傷痍之體未愈哭泣之聲尚聞幸頼天運少
還而大將軍復重於難是使積痾不得遂瘳幼孤將復
流離其為悲痛尤足愍傷言之可為酸鼻庸人且猶不
忍況仁者乎融聞為忠甚易得宜實難憂人大過以德
取怨知且以言獲罪也區區所獻唯將軍省焉
與劉龔書(蘇竟)
君執事無恙走昔以磨研編削之才與國師公從事出
入校定秘書竊自依依末由自遠蓋聞君子愍同類而
傷不遇人無智愚莫不先避害然後求利先定志然後
求名昔智果見智伯窮兵必亡故變名遠逝陳平知項
王為天所棄故歸心高祖皆智之至也聞君前權時屈
節北面延牙乃後覺悟棲遲養德先世數子又何以加
君處隂中土多賢士若以須臾之間研考異同揆之圖
書測之人事則得失利害可陳於目何自負畔亂之困
不移守惡之名乎與君子之道何其反也世之俗儒末
學醒醉不分而稽論當世疑誤視聽或謂天下迭興未
知誰是稱兵據土可圖非冀或曰聖王未啓宜觀時變
倚強附大顧望自守二者之論豈其然乎夫孔丘秘經
為漢赤制玄包幽室文隱事明且火德承堯雖昧必亮
承積世之祚握無窮之符王氏雖乘間偷簒而終嬰大
戮支分體解宗氏屠滅非其效與皇天所以眷顧踟蹰
憂漢子孫者也論者若不本之於天參之於聖猥以師
曠雜事輕自眩惑說士作書亂夫大道焉可信哉諸儒
或曰今五星失晷天時謬錯辰星久而不效太白出入
過度熒惑進退見態鎮星繞帶天街歲星不舍氐房以
為諸如此占歸之國家蓋灾不徒設皆應之分野各有
所主夫房心即宋之分東海是也尾為燕分漁陽是也
東海董憲迷惑未降漁陽彭寵逆亂擁兵王赫斯怒命
將並征故熒惑應此憲寵受殃太白辰星自亡新之末
失行算度以至於今或守東井或沒羽林或裴回藩屏
或躑躅帝宫或經天反明或潜藏久沈或衰微闇昧或
煌煌北南或盈縮成鉤或偃蹇不禁皆大運蕩除之祥
聖帝應符之兆也亂臣賊子往往錯互指麾妄說傳相
壞誤由此論之天文安得遵度哉乃者五月甲申天有
白虹自子加午廣可十丈長可萬丈正臨倚彌倚彌即
黎丘秦豐之都也是時月入於畢畢為天網主網羅無
道之君故武王將伐紂上祭於畢求助天也夫仲夏甲
申為八魁八魁上帝開塞之將也主退惡攘逆流星狀
似蚩尤旗或曰營頭或曰天槍出奎而西北行至延牙
營上散為數百而滅奎為毒螫主庫兵此二變郡中及
延牙士衆所共見也是故延牙遂之武當託言發兵實
避其殃今年比卦部歲坤主立冬坎主冬至水性滅火
南方之兵受歲禍也德在中宫刑在木木勝土刑制德
今年兵事畢已中國安寧之效也五七之家三十五姓
彭秦延氏不得豫焉如何怪惑依而恃之葛藟之詩求
福不回其若是乎圖䜟之占衆變之騐皆君所明善惡
之分去就之决不可不察無忽鄙言夫周公之善康叔
以不從管蔡之亂也景帝之悦濟北以不從吳濞之畔
也自更始以來孤恩背逆歸義向善臧否粲然可不察
歟良醫不能救無命強梁不能與天争故天之所壞人
不得支宜密與太守劉公共謀降議仲尼棲棲墨子遑
遑憂人之甚也屠羊救楚非要爵禄茅焦千秦豈求報
利盡忠博愛之誠憤懣不能已耳
為幽州牧與彭寵書(朱浮)
蓋聞智者順時而謀愚者逆理而動常竊悲京城太叔
以不知足而無賢輔卒自棄於鄭也伯通以名字典郡
有佐命之功臨民親職愛惜倉庫而浮秉征伐之任欲
權時救急二者皆為國耳即疑浮相譖何不詣闕自陳
而為滅族之計乎朝廷之於伯通恩亦厚矣委以大郡
任以威武事有柱石之寄情同子孫之親匹夫媵母尚
能致命一餐豈有身帶三綬職典大邦而不顧恩義生
心外叛者乎伯通與吏民語何以為顔行步拜起何以
為容坐卧念之何以為心引鏡窺形何以施眉目舉措建
功何以為人惜乎棄休令之嘉名造梟鴟之逆謀捐傳
業之慶祚招破敗之重災高論堯舜之道不忍桀紂之
性生為世笑死為愚鬼不亦哀乎伯通與耿俠遊俱起
佐命同被國恩俠遊謙讓屢有降挹之言而伯通自伐
以為功高天下往時遼東有豕生子白頭異而獻之行
至河東見羣豕皆白懷慙而還若以子之功論於朝廷
則為遼東豕也今乃愚妄自比六國六國之時其勢各
盛擴土數千里勝兵將百萬故能據國相持多歷年所
今天下幾里列郡幾城奈何以區區漁陽而結怨天子
此猶河濱之人捧土以塞孟津多見其不知量也方今
天下適定海内願安士無賢不肖皆樂立名於世而伯
通獨中風狂走自捐盛時内聽驕婦之失計外信䜛邪
之諛言長為羣后惡法永為功臣鑒戒豈不誤哉定海
内者無私讐勿以前事自疑願留意顧老母少弟凡舉
事無為親厚者所痛而為見讐者所快
說東平王薦士書(班固)
將軍以周召之德立乎本朝承休明之策建威靈之號
昔在周公今也將軍詩書所載未有三此者也傳曰必
有非常之人然後有非常之事有非常之士然後有非
常之功固幸得生於清明之世豫在視聽之末私以螻
螘竊觀國政誠美將軍擁千載之任躡先聖之蹤體弘
懿之姿據高明之勢博貫庶事服膺六萟白黑簡心求
善無厭採擇狂夫之言不逆負薪之議竊見幕府新開
廣延羣俊四方之士顛倒衣裳將軍宜詳唐殷之舉察
伊臯之薦令遠近無偏幽隱必達期於總攬賢才收集
明智為國得人以寧本朝則將軍養志和神優游廟堂
光明宣於當世遺烈著於無窮竊見故司空椽桓梁宿
儒盛名冠德州里七十從心行不踰矩蓋清廟之光輝
當世之俊彦也京兆祭酒晉馮結髮修身白首無違好
古樂道玄默自守古人之美行世俗所莫及扶風掾李
育經明行著教授百人客居杜陵茅室土階京兆扶風
二郡更請徒以家貧數辭病去温故知新論議通明廉
清修潔行能純備雖前世名儒國家所器韋平孔翟無
以加焉宜令考績以參萬事京兆督郵郭基考行著於
州里經學稱於師門政務之績有絶異之效如得及明
時秉事下僚進有羽翮奮翔之用退有杞梁一介之死
凉州從事王雍躬卞嚴之節文之以術藝涼州冠蓋未
有宜先雍者也昔者周公一舉則三方怨曰奚為而後已宜
及府開以慰遠方弘農功曹史殷肅達學洽聞才能絶
倫誦詩三百奉使專對此六子者皆有殊行絶才德隆
當世如蒙徵納以輔高明此山梁之秋夫子所為嘆也
昔卞和獻寶以離斷趾靈均納忠終於沈身而和氏之
璧千載垂光屈子之篇萬世歸善願將軍隆照微之明
信日昃之聽少屈威神咨嗟下問令塵埃之中永無荆
山汨羅之恨
詐為郭况與東海王書(廣陵王&KR0878;)
君王無罪猥被斥廢而兄弟至有束縛入牢獄者太后
失職别守北宮及至年老遠斥居邊海内深痛觀者酸
鼻及太后尸柩在堂洛陽吏以次捕斬賓客至有一家
三尸伏堂者痛甚矣今天下有喪弓弩張設甚備間梁
松勅虎賁史曰吏以便宜見非勿有所拘封侯難再得
也郎官切悲之為王寒心累息今天下争欲思刻賊王
以求功寧有量邪若歸并二國之衆可聚百萬君王為
之主鼓行無前功易于泰山破鷄子輕於四馬載鴻毛
此湯武兵也今年軒轅星有白氣星家及喜事者皆云
白氣者喪軒轅女主之位又太白前出西方至午兵當
起又太子星色黑至辰日輒變赤夫黑為病赤為兵王
努力卒事高祖起亭長陛下興白水何况於王陛下長
子故副主哉上以求天下事必舉下以雪除沉沒之恥
報死母之讐精誠所加金石為開當為秋霜無為檻羊
雖欲為檻羊又可得乎竊見諸相工言王貴天子法也
人主崩亡閭閻之伍尚為盜賊欲有所望而况王耶夫
受命之君天之所立不可謀也今新帝人之所置彊者
為右願君王為高祖陛下所志無為扶蘇將閭呌呼天
也(鍾惺曰存此文以見廣陵王之險惡不忠不友而文辭健甚何其戾也)
文章辨體彙選卷二百八
