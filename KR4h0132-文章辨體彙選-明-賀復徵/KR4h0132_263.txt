文章辨體彙選卷二百六十三
明賀復徵編
尺牘五
與謝希深歐陽永叔(宋錢維演)
山行良佳少留龍門賞雪無遽歸也
寓書夷簡(王至清)
僕初與坦夫讀書山寺論家人一卦坦夫獨以孔子反
身二字為此卦入證語乃今天子第有取於威如之吉
使天下夫婦之主不得終始其義坦夫獨不可以反身
之說諫之而將順至此乎安在其有證於尼父之一言
也僕今知讀書與仕宦自是兩截事幸哉天以布衣終
我身也雖然坦夫自今永保禄位矣何者有所廢必有
所愛能從人主所愛處有勲力焉亦必不愛爵禄以愛
其人於衆人之外也此一牘也先為相業唁後為相位
賀惟坦夫兩受之
與范堯夫(司馬光)
久絶榮進之心委順田里凡朝廷事未嘗挂慮數年以
來昏忘特甚誠不意一旦冒居此地故事多所遺忘朝
中士大夫百人中所識不過三四如一黃葉在烈風中
幾何其不危墜也又為世俗妄被以虚名不知其人實
無所有上下責望不輕如何應副深望教督以所不及
隨時示諭勿復形跡此不敢望於他人者也
荅蔡天啓(王安石)
近附書想達此日安否如何何時南來日以企佇得書
說同生基以色立是也所謂猶如野馬熠熠清擾者日
光入隙所見是也衆生以識精水合此而成身衆生為
想所隂不依日光則不能見想隂既盡心光發宣則不
假日光了了見此此即所謂見同生基也
滁上與梅聖俞書(歐陽修)
去年夏中因飲滁水甚甘問之有一土泉在城東百步
許遂往訪之乃一山谷中山勢一面高峯三面竹嶺回
抱泉上舊有佳木一二十株乃天生一好景也遂引其
泉為石池甚清甘作亭其上號豐樂亭亦宏麗又於州
東五里許靈溪上有二怪石乃馮延魯家舊物移以至
亭前廣陵韓公聞之以細芍藥十株見遺亦植於其側
其他花竹不可勝紀山下一徑穿入竹篠蒙密中豁然
露盡遂得幽谷
與仲儀書(歐陽修)
新歲晴和不審尊體何似湖園清曠春物嚮榮然尚在
遏音必未欲會聚其如閒適之趣幽静尤佳每苦紛勞
但深傾羨也老年相知無幾尺書相問略亦無嫌餘暇
何惜數字少慰病翁然以自久無書不敢奉怪也
上宋舍人書(李覯)
覯不肖竊謂文之於化人也深矣雖五聲八音或雅或
鄭納諸聽聞而淪入心竅不是過也嘗試從事於簡策
間其讀虚無之書則心頽然而厭於世觀軍陣之法則
心奮起而輕其生味縦横之說則思譎詭而忘忠信熟
刑名之學則憙苛刻而泥廉隅誦隠遁之篇則意先馳
於水石詠宫體之辭則志不出於匳匣文見於外心動
乎中百變而百從之矣諒非淳氣素具通識旁照則為
其所敗壊如覆手耳韓子有言曰儒以文亂德豈謂是
乎然則聖君賢輔將以使民遷善而遠罪得不謹於文
哉
與王安國(馮京)
并門歌舞妙麗閉目不窺日以談禪為事
答馮京(王安國)
若如所論未達禪理閉目不窺便是一重公案
與王慶源(蘇軾)
高密風土食物稍佳但省租公庫減削索然貧儉始至
值歲飢人豪剽劫無虚日凡督捕姦兇五七十人近始
肅然鬭訟頗簡稍葺治園亭居之亦粗可樂但值登高
西南引領即悵然終日近稍能飲酒終日可飲十五銀
盞他日粗可奉陪於瑞艸橋路上放謌倒載也
與王定國(蘇軾)
數日卧病在告不審起居佳否知今日會兩婿清虚隂
森正好劇飲坐無狂客冰玉相對得無少澹否扶病暫
起見與子由簡大罵書尺往還正是攪人可憎之物公
乃以此為喜怒乎仙人王遠云得此書當復劇口大罵
之固應爾然而不可以徒罵也知公澹甚往發一笑
與蔡景繁(蘇軾)
承愛女微疾今已必全安矣某病咳逾月不已雖無可
憂之状而無憀甚矣臨皋南畔竟添却屋三間極虚敞
便夏蒙賜不淺胊山臨海石室信如所諭前某嘗攜家
一遊時家有胡琴婢就室中作濩索涼州凛然有冰車
鐵馬之聲婢去久矣因公復起一念若果遊此當有新
篇果爾者亦當破戒奉和也呵呵
其二
近來頗佳徤一病半年無所不有今又一時失去無分
毫在者足明憂喜浮幻舉非真實因此頗知衞生之經
平日妄念雜好掃地盡矣公比來諸況何如剗刷之來
不少勞乎思渴之至非筆墨所能盡
與毛維瞻(蘇軾)
歲云暮矣風雨凄然紙窗竹屋燈火青熒時於此間得
少佳趣無由持獻獨享為愧想當一笑也
與耘老(蘇軾)
今日無别事舟中十指如懸槌適有人致嘉酒遂獨飲
一杯醺然徑醉念賈處士貧甚無以慰其意乃為作怪
石古木一紙每遇饑時輒以開看還能飽人否若吴興
有好事者能為君月致米三石酒三斛終君之世者便
以贈之不爾可令雙荷葉收掌須添丁長以付之也
答王敏仲(蘇軾)
軾垂老投荒無復生還之望昨與長子邁訣已處置後
事矣今到海南首當作棺次當作墓仍留手䟽與諸子
死即葬海外庶幾延陵季子嬴博之義生不挈棺死不
扶柩此東坡家風也此外宴坐内照而已
與滕達道書(蘇軾)
某閒廢無所用心專治經書一二年間欲了却論語書
易舍弟亦了却春秋詩雖拙學自謂頗正古今之誤粗
有益於世瞑目無憾往往又笑不會取快活是措大餘
業聞令子手筆甚高見其寫字想見其人超然者也
其二
示諭宜甫夢遇於傳無有某聞見不廣何足以質然冷
暖自知殆未可以前人之有無為證也自聞此事而士
大夫多異論意謂中途必一見得相參扣竟不果此意
衆生流浪火宅纏遶愛賊故為飢火所燒然其間自有
燒不著處一念清淨便不服食亦理之常無足怪者方
其不食不可強使食猶其方食不可強使之不食也此
間何必生異論乎願公以食不食為旦暮以仕不仕為
寒暑此外默而識之若以不食為勝觧則與異論者相
去無幾矣偶蒙下問輒此奉廣而已不罪不罪
與王元直書(蘇軾)
黃州真在井底杳不聞鄉國信息不審此日起居何如郎娘
各安否此中凡百粗遣江邊弄水挑菜便過一日每見一邸
報須數人下獄得罪方朝廷綜核名實雖才者猶不堪其任
况僕頑鈍如此其廢棄固宜但有少望或聖恩許歸田里得
欵段一僕與子衆丈楊宗文之流往來瑞草橋夜還何村與
君對坐莊門喫瓜子炒豆不知當復有此日否存道奄忽使
我至今酸辛其家亦安在人還詳示數字餘惟萬萬保愛
與魯直書(蘇軾)
晁君寄騷細看甚竒信其家多異材耶然有少意欲魯
直以已意微箴之凡人文字務使平和至足餘溢為竒
怪蓋出於不得已爾晁文竒怪似差早然不可直云爾
非謂其諱也恐傷其邁往之氣當為朋友講磨之語乃
宜不知公謂然否
與徐得之書(蘇軾)
得之晚得子聞之喜慰可知不敢以俗物為賀所用硯
一枚送上須是學書時矣知似太早然俯仰間便自見
其成立但催促吾儕日益潦倒耳恐得之惜别又復前
去家中闕人抱孩兒深為不皇呵呵
答吕熙道書(蘇軾)
南都住半月恍然如一夢耳思企德義每以悵然舍弟
朴訥寡徒非長者輕勢重德誰肯相厚者湖州江山風
物不類人間加以事少睡足真拙者之慶有幹不外
答參寥書(蘇軾)
專人遠來辱手書并示近詩如獲一笑之樂數日喜慰
忘味也某到貶所半年凡百粗遣更不能細說大略祗
似靈隠天竺和尚退院後却在一箇小村院子折足鐺
中罨糙米飯喫便過一生也得其餘瘴癘病人北方何
嘗不病是病皆死得人何必瘴氣但苦無醫藥京師國
醫手裏死漢尤多參寥聞此一笑當不復憂我也故人
相知者即以此語之餘人不足與道也未會合間千萬
為道善愛自重
答言上人書(蘇軾)
去歲吴興倉卒為别至今耿耿譴居窮陋往還斷盡遠
辱不遺尺書見及感怍殊深比日法體佳勝扎翰愈精
健詩必稱是不蒙見示何也雪齋清境發於夢想此間
但有荒山大江修竹古木每飲村酒酢後曳杖放脚不
知遠近亦曠然天真與武林舊遊未見議優劣也何時
會合一笑惟萬萬自愛
與徑山長老(蘇軾)
嶺南萬里不能死而歸宿田野遂有不起之憂豈非命
也夫然死生亦細故耳無足道者唯為佛為法為衆生
自重
寄子瞻書(佛印)
嘗讀退之送李愿歸盤谷序愿不遇於主上者猶能坐
茂樹以終日子瞻中大科登金門上玉堂遠放寂寞之
濱權臣忌子瞻為宰相耳人生一世間如白駒之過隙
三二十年功名富貴轉盼成空何不一筆勾斷尋取自
家本來面目萬劫常在永無堕落縦未得到如來地亦
可以驂駕鸞鶴翺翔三島為不死人何乃膠柱守株待
入惡趣昔有問師佛法在甚麽處師云在行住坐卧處
著衣喫飯處没理没會處死活不得處子瞻胸中有萬
卷書筆下無一點塵到這地位不知性命所在一生聰
明要做甚麽三世諸佛則是一箇有血性的漢子子瞻
若能脚下承當把一二十年富貴功名賤如泥土努力
向前珍重珍重也
答陳師仲(蘇轍)
轍少好為詩與家兄子瞻所為多少相若也子瞻既已
得罪轍亦不復作詩然今世士大夫自亦不喜為詩以
詩名世者蓋無幾人間有作者尤足貴也故僕得其所
為輒諷詠終日譬如新病瘖人口不復歌聞有歌者猶
能手足舞蹈以自慰釋足下尚能以五百篇見惠耶苟
有以慰我不必矜自口出也
與胡少汲書(黃庭堅)
庭堅叩頭晁嫂必孝友解事家居惟雍睦則不以細故
傷大義亦使亡者無憾于下泉矣念兄當此多難能自
奮發否公學道頗得力耶治病之方當深求禪悦照破
生死之根則憂畏淫怒無處安脚病既無根枝葉安能
為害投子聰老是出世宗師海會演老行不愧古人皆
可親近殊勝從文章之士學妄言綺語增長無明種子也
聰老尤喜接高明士大夫渠開卷論說便穿得諸儒鼻
孔若于義理得宗趣却觀舊所讀書境界廓然六通四
闢極省心力也然有道之士須以至誠懇惻歸向古人
所謂下人不精不得其真此非虚語
答晦夫衡州使君書(黃庭堅)
望之去後想令弟必將沂國入城其人亦肯調伏成家
否諸子弟有從學之所否人生須輟生事之半養一佳
士教子弟為十年之計乃有可望求得佳士既資其衣
食温飽又當尊敬之而不倦乃可以盡君子之心而享
其功每見士大夫家養門客略與僕使同耳如此何緣
得佳士蓺麻必不能為粟也向見令嗣眉目明秀但患
未得師友耳厲之人夜半而生子求火甚急惟恐其似
已也況長者乎無緣會面聊寄一笑
與李端叔書(黃庭堅)
數日來驟煖瑞香水仙紅梅盛開明窗淨室花氣撩人
似少年時都下夢也但多病之餘懶作詩耳公比來亦
游戲翰墨間耶比得荆州一詩人高荷極有筆力使之
陵厲中州不減晁張但公不識耳
與元不伐(黃庭堅)
所諭家徒四壁應舉蹉跎貧者士之常冨貴在天安可
人力較耶知寸心不與萬物俱盡則在此不在彼矣千
萬開拓胷次衡門之下古人不遠
其二
知命挾雌將雛下荆峽迎元明未得近音也文章殊不
能下筆蓋才智與齒髮俱衰憂病又侵其半所謂吾猶
昔人也有放浪石刻數種亦可以見其衰䬃散誕矣
投知已書(張耒)
古之致精竭思以事一藝而其知不分者其心之所思
意之所感必能自達於其技使人觀其動作變態而逆
得其悲歡好惡之微情故工樂者能使喜愠見於其聲
工舞者能使欣戚見於其容當其情見於物而意洩於
外也蓋雖欲自掩而不可得昔伯牙之所好者琴耳鍾
子期坐而聽之而伯牙不能藏其微情夫伯牙之情豈
與情謀哉惟其專意一心以事其技故意之所動默然
相授而不自知也
答汪信民書(張耒)
抑聞古之文章雖制作之體不一端大扺不過記事辨
理而已記事可以垂世而辨理足以開物皆辭達者也
雖然有道辭生於理理根於心苟邪氣不入於心僻學
不記於耳目中和正大之氣溢於中發於文字言語未
嘗不明白條暢盍觀於語者乎直者文簡事核而理明
雖使婦女童子聽之而喻曲者枝詞游說文繁而事晦
讀之三反而不見其情此無待而然者也
與黃魯直書(陳師道)
邇來起居何如不至乏絶不何以自存有相恤者不令
子能慰意不風土不甚惡不平居有可與語者不仕者
不相陵不何以遣日亦著書不近有人傳謁金門詞讀
之爽然便如侍語未知此生亦復能相從如前日不
與胡樞密(孫覿)
新第落成市聲不入耳俗軌不至門客至命坐青山當
戶流水在左輒談世事便當以大白浮之使不得言也
與李尚書(孫覿)
省書喜聞眠宿大佳覿已遂首丘而公亦安於閒寂相
望耿耿如太白之配殘月也
與陳同甫書(吕祖謙)
人至辱示字欣審秋晚氣清尊候萬福某官次粗遣而
沈迷書冊中他無所預粗可藏拙但冗食極不遑安耳
垂諭偹悉雅意再三玩繹辭氣樂和殊少感慨悲壮之
意極以為喜驅山塞海未足為勇惟收歛不可歛之氣
伏槽安流乃真有力者也人回匆匆作此他祈厚為道
義護愛
答汪尚書書(朱熹)
中國所恃者德夷狄所恃者力今慮國事者大扺以審
彼已較強弱為言是知夷狄相攻之策而未嘗及中國
治夷狄之道也蓋以力言之則彼常強我常弱是無時
而可勝不得不和也以德言之則振三綱明五常正朝
廷厲風俗皆我之所可勉而彼之所當服者是乃中國
治夷狄之道而今日所當議也誠能自厲以此則亦何
以講和為哉愚之所憂獨恐力既不振德又不修則曰
戰曰和俱無上策耳
答陳膚仲書(朱熹)
承以家務叢委妨於學問為憂此固無可奈何者然亦
只此便是用功實地但每事看得到理不令容易放過
更於其間見得平日病痛痛加剪除則為學之道何以
加此若起一脱去之心生一排遣之念則理事却成兩
截讀書亦無用處矣但得少間隙時不可閒坐說話過
了時日須偷些小功夫看些小文字窮究聖賢所說底
道理乃可以培植本原庶幾枝葉自然長王耳
劉伯協(陸九淵)
人家之興替在義理不在富貴假令貴為公相富等崇
愷而人無義理正為家替若簞食瓢飲肘見纓絶而人
有義理正為家興吾人為身謀為子孫謀為親戚謀皆
當如此然後為忠其自謀者或不然亦是不忠於吾身
矣
與繆知府(文天祥)
天祥茅屋三間在萬山深處借書沽酒外一毫不以公
私撓獨蒔松百畝日騎牛扣角其間天惠仁侯自此吏
不打門犬不夜吠猿呼虎嘯各適其適則某受賜多矣
與朱太博(文天祥)
聞車騎在郊外政欲嗣訊韓星忽來偉然朵雲之贈故
人渠渠勞苦行役諸兒那識此意曉起入山新流没岸
棋聲未盡石骨依然人生往往如此可超然一笑承有
訪沙之約上已前後擬山行數日須主人在竹所可乘
興分沙一席已戒白鷗退避矣呼燈走筆馳意泬寥
與趙子昂評書(元鮮于樞)
張長史懷素高閑皆名善草書長史顛逸時出法度之
外懷素守法特多古意高閑用筆粗十得六七耳至山
谷乃大壊不可復理
與張伯雨(虞集)
承舍福真便向江東西名山縦游此最上竒事惟在勇
為仙真神人即未便居天上要亦不肯來塵中汩汨山
水勝處多所恒遊願吾伯雨早有玄遇某俗緣未了此
事但輸一籌先耳
與介石(倪瓉)
瓉奉别後從蘭陵東郭門外人家少憩三日待荆溪發
行李來即歸田舍到家稍稍休歇而州縣科差迫促騷
然因嘆那能復以憒憒從彼之榛榛乎便命扁舟入吴
寓村落中調氣静坐得以少抒其中磊磊者一日從一
二林下人登靈巖山覽觀天池石壁之勝尋姑胥臺古
跡若司馬子長蘇長公悲世憤俗有不勝其哀後百世
而不及見古人則求古跡觀以自解惜不肖非其人回
望太湖之西諸山依約指點數螺若芥舟汎汎杯水中
者當是銅雲離墨因並吾寄止公政著白雲滅没處杜
門著書降屈其心志不能以道表見於當世真為泣下
沾襟也
文章辨體彙選卷二百六十三
