文章辨體彙選卷三百八
明賀復徵編
序二十八
陳思王集序(明李夢陽)
李夢陽曰予嘗讀植辭詩至瑟調怨歌贈白馬浮萍等
篇暨觀求試審舉等表未嘗不泫然出涕也曰嗟乎植
其音宛其情危其言憤切而有餘悲殆處危疑之際者
乎予於是知魏之不競矣先王之建國也重本以制外
敦族以叙理然後戚疏有等治具可張故曰九族既睦
平章百姓又曰至于兄弟以御于家邦魏操以雄詐智
力盜取神器丕席父業逼禪據尊乃不趁時改行效重
本敦族之計而顧凋剪枝榦委心異族有弟如植俾之
危疑禁錮覩事扼腕至於長嘆流涕轉徙悲歌不能自
已嗟乎予於是知魏之不競矣且以植之賢稍自矜飭
奪儲特反掌耳而乃縱酒剷晦以明已無上兄之心善
乎文中子曰陳思王達理者也以天下讓而猶衷曲莫
白窘廹没身至今箕豆之吟吁嗟之歌令人慘不忍讀
丕之於兄弟誠薄矣嗟乎此魏之所以為魏也按植審
舉表云權之所在雖疎必重勢之所去雖親必輕予嘗
撫卷嘆息以為名言其又曰取齊者田族分晉者趙魏
意若暗指司馬氏者叡號明主乃竟亦不悟卒使植憤
悶發疾以死悲夫而或以為扶蘇殺而秦滅季札藏而
吳亂天之意非為扶蘇季札將以滅秦而亂吳也若是
則魏之不能用植固亦天棄之矣然予又獨怪操之能
生植焉豈亦所謂不系世類者哉
刻陶淵明集序(李夢陽)
予既得淵明墓山封識之矣又得其故屋祠址田令其
裔老人瓊領業焉然其山并田德化縣屬而老人瓊星
子民會九江陶亨來言本淵明裔亨固少年粗知字義
者於是使為郡學生焉實欲久陶墓而陶生則曰力能
刻其祖集予曰刻其集必去其注與評焉夫青黃者木
災也太羹之味豈群口所嚃哉夫陶子知其人者鮮矣
矧惟詩朱子曰詠荆軻詩淵明露出本相知淵明者朱
子耳初淵明墓失也越百餘年無尋焉予既得其山并
田遂遷諸竊據而葬者數塜而封識之然仍疑焉及覽
淵明集有自祭文曰不封不樹豈其時眞不封不樹以
啟竊據而葬者邪墓在面陽山德化縣楚城鄉也集去
其注與評為八卷云凡八十一板因系之曰淵明高才
豪逸人也而復善知幾厥遭靡時潛龍勿用然予讀其
詩有俛仰悲慨玩世肆志之心焉嗚呼惜哉
王文恪公集序(霍韜)
文之傳三人品一也學力二也才格三也以人品者人
為世重者也以學力者學為世師者也以才格者文由
才竒者也世之文由才傳者吾見之矣合才與學者吾
未之見也合才與學蓋有之矣合人品與才與學我殆
未之見也故曰文之傳也人品也學力也才格也三者
具焉上也二具焉次也一焉又次也守溪先生早年詞
氣如風檣駕濤如逸驥馳野如銀河注溟如長虹横漢
如電走列缺如駛颶之嘯六合可謂雄矣晩年脱枝落
英尚淡崇質太羹不和大烹不割玄酒不麯大音不絃
古鐘石磬俾耳不諧蓋雄而古者也故曰公文可傳也
才格也一也先生早學於蘇晩學於韓折衷於程朱是
故觀怒懼箴知公於心學力矣觀慈湖記知公於異端
辨矣觀昭穆對觀尊親議知公於天倫明矣觀教太子
知公愼天下大本矣觀講學觀親政觀邊事議知公康
濟之懷矣觀歴代官制知公考古變通之識矣觀諸序
記觀諸柬書觀諸碑銘觀諸詩歌知公黜浮崇古之大
略是可傳矣故曰公文可傳矣學力也二也公於壽寧
侯舊也壽寧侯戚密椒宫大臣無恥者趨焉公自壽寧
顯後不通字姓君子曰公之介也武皇帝時瑾權横赫
無恥者趨焉公决去人曰去則忤瑾或怒不測公曰吾
不得吾職則去禍福奚虞焉天下乃知有大臣之烈故
公之出也人曰瑞麟威鳳之遊也公仕也人曰景星卿
雲之見也公歸也人曰雪冬松柏之秀也公没也人曰
夏鼎周彛之藏也公也無忝名臣也已故曰公文可傳
也人品也三也又曰才格也學力也人品也胥頼以成
者也三善有一焉猶可名世况於公具焉或曰公在孔
門如何渭厓子曰公若及孔門宜列游夏之間性善之
對則式孟氏人心道心之論宜式程朱
重刻一峯先生集序(羅洪先)
天地有義氣大和乘以代其運陽春頼以斂其成震而
為雷霆激而為風颷慘而為霜霰起而為山嶽奔而為
湍瀾其凝於物為堅金為完璞為後凋木其靈於人為
剛嚴為果毅為直遂為無側頗得之而諸欲亡言之而
異端熄用之而羣奸屏四夷寧而不用則為萬世法孟
子曰吾善養吾浩然之氣先立乎大則小者不能奪也
嗚呼若吾羅文毅公其將庶幾乎公名滿天下童孺皆
能道其行事至其所得雖學者不能盡識也死生之際
大矣公家貧日中不能舉火而對客談學不倦得新衣
遇道殣輒解以瘞而身無完裳今之處貧賤者未必皆
困於衣食者也困於衣食而至於凍且餒者益加少矣
公凍餒幾於死亡而一無足以動其中他尚何有哉名
位不能使之榮擯斥不能使之辱功能不能使之樂禍
患不能使之憂言論不能使之惑意氣不能使之改所
謂浩然而剛大者性成然也非有事於勉強者也吾獨
怪夫學者之為言也或病其僻或疑其矯纚纚乎聽之
非不和且平也語其平生雖絲髮之微亦足以怵心而
變色而猶自以為知道豈非世教之慮哉洪先自幼聞
公於人輒有不獲執鞭之歎且欲以身私淑之然止羡
其難能耳固亦未知求所得也三二年來漸悔其謬於
是再讀所謂一峯集者不牽章句不涉蹊徑不執意象
不事雕鑱慨乎其於辭沛乎其於氣而皎乎其於光得
之心出之言惴者慚鄙者懼然後乃知孟氏之學至公
至明其言實天地義氣之所發也而烏可以空文為桂
林張君思默以進士來令永豐首考文獻風勵諸生聞
公之文有遺刻者請於雙江聶君蒐緝編次俾為全集
以傳遂因君索言於予嗚呼公之所得不係集之有無
與全否也有欲知公之浩然者觀於是集將不為濯熱
之清風蘇蟄之迅霆也夫
董中峯侍郎文集序(唐順之)
喉中以轉氣管中以轉聲氣有湮而復暢聲有歇而復
宣闔之以助開尾之以引首此皆發於天機之自然而
凡為樂者莫不能然也最善為樂者則不然其妙常在
於喉管之交而其用常潛乎聲氣之表氣轉於氣之未
湮是以湮暢百變而常若一氣聲轉於聲之未歇是以
歇宣萬殊而常若一聲使喉管聲氣融而為一而莫可
以窺蓋其幾微矣然而其聲與氣之必有所轉而所謂
開闔首尾之節凡為樂者莫不皆然者則不容異也使
不轉氣與聲則何以為樂使其轉氣與聲而可以窺也
則樂何以為神有賤工者見夫善為樂者之若無所轉
而以為果無所轉也於是直其氣與聲而出之戛戛然
一往而不復是繫腐木濕鼓之音也言文者何以異此
漢以前之文未嘗無法而未嘗有法法寓於無法之中
故其為法也密而不可窺唐與近代之文不能無法而
能毫釐不失乎法以有法為法故其為法也嚴而不可
犯密則疑於無所謂法嚴則疑於有法而可窺然而文
之必有法出乎自然而不可易者則不容異也且夫不
能有法而何以議於無法有人焉見夫漢以前之文疑
於無法而以為果無法也於是率然而出之决裂以為
體餖飣以為詞盡去自古以來開闔首尾經緯錯綜之
法而别為一種臃腫侰澁浮蕩之文其氣離而不屬其
聲離而不節其意卑其語澁以為秦與漢之文如是也
豈不猶腐木濕鼓之音而且詫曰吾之樂合乎神嗚呼
今之言秦與漢者紛紛是矣知其果秦乎漢乎否也中
峯先生之文未嘗言秦與漢而能盡其才之所近其守
繩墨謹而不肆時出新意於繩墨之餘蓋其所自得而
未嘗離乎法其記與序文章家所謂法之甚嚴者先生
尤長先生在翰林三十餘年嘗有聞於弘治以前諸先
輩老儒而潛思以至之故其所為若此然今之為先生
之文者蓋少其知先生之文而好之者又少矣先生之
子思近將刻集以傳而請序於予思近豈亦以為世之
言秦與漢者未必能知先生之文而予之愚陋稍知之
也晉江王道思平涼趙景仁其文在一時文人中最有
法皆先生丙戌為考官時所取士思近試以先生之文
與吾言質之其必有合乎否也
禺山文序(任瀚)
張愈光聲華藉藉在海内四十年今老矣猶窮竒極詭
傲睨一世其言六籍已後無文章檀弓柏梁之間惜時
代晩莫爾於乎壯哉吾觀其道在空同箕山志在湘漯
其憂患離罪衰白而近於死其事在江夏然猶其所述
稱多閎烈曠遠不為怨憤悽惋之辭而能使吾讀之如
據松梧臨萬壑聽哀瀑奔澑虎豹猿狖百怪之音冷然
也將韓愈所謂鳴乎其善鳴者與人言宋不唐唐不漢
漢不春秋戰國猶之江河之不可輓而之山也傷時代
爾爾乃吾見愈光呻其文辭不問其人豈暇信其生乎
東西京之後也文章無古今安有時代孔子孟軻衰周
老儒生也不聞其所為文降於夏商而顧出伊尹仲虺
伯夷柳下惠諸君子之上此何以明焉其人聖則其文
為經其人賢則其文為史不賢且聖則其文野凡古之
落莫而不顯於今與今之勤苦而不傳於後者皆野人
語耳安罪時代哉吾觀愈光為文似程子華詩似李白
其學古而進於聖賢即吾不知其所似其不為野人焉
勤勞而不傳於後也必矣何日歸昆明見新都太史為
我弔其窮而以吾言問之
唐伯虎集序(袁袠)
唐伯虎集二卷樂府詩總三十二首賦二首雜文一十
五首内金粉福地賦闕不傳唐伯虎者名寅初字伯虎
後乃更字子畏吳人也少有雋才性豪宕不羈家貧不
問産業好古文辭與京兆祝公允明博士徐公禎卿内
翰文公徵明相友善而尤工四六藻思麗逸翩翩有竒
氣然行實放曠人未之竒也嘗上書吳文定公寬覽書
曰吳安得有此人邪頗為延譽公卿間而提學御史方
誌惡其不檢將黜之比試大學士梁公儲讀其文驚歎
以為異材遂薦第一由是聲稱藉甚會試禮部衆擬伯
虎復當首選伯虎亦自負江隂徐經者通賄考官程公
敏政家人得其節目以示伯虎且倩代草文字事露逮
錦衣衞獄掠問亡狀先是梁公奉使外夷伯虎嘗持束
帛乞程公文送之竟以此論發為吏恥不就免歸文徵
明以書慰之伯虎答書自明文多載集中乃後益自放
廢縱酒落魄所著述多不經造語殊俚淺人或規之伯
虎曰夫太上立德其次立功其次立言寅遭青蠅之口
而蒙白璧之玷為世所棄雖有顔冉之行終無以取信
於人而䕫龍之業亦何以自致徒欲垂空言傳不朽吾
恐子雲劇秦蔡邕附卓李白永王之累子厚叔文之譏
徒資嗤辱而已且人生貴適志何用劌心鏤骨以空言
自苦乎宸濠之謀逆欲招致四方材名之士乃遣人以
厚幣招伯虎堅辭不可至則隂知將有淮南之謀遂佯
狂以酒自汚宸濠曰唐生妄庸人耳乃放歸得免於難
過富春渚想子陵之風慷慨悲歌徘徊者久之築室桃
花塢中讀書灌園家無擔石而客長滿座風流文采掩
映江左外若奢汰而中慕沉玄勤究内典旁精繪事袠
童時嘗獲侍高論接杯酒之歡哲人已遠九原不作撫
誦遺文慨仰遐烈爰加蒐摭庶存梗㮣云爾
文章辨體彙選卷三百八
