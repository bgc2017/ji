文章辨體彙選卷二百四十六
明賀復徵編
書四十二
答利西泰(明虞淳熙)
不佞熙陳留人也越故有蠻夷之虞而不佞自陳留徙
越稱中國之虞越人君子數爲不佞言利西泰先生非
中國人然賢者也又精天文方技握算之術何公露少
參得其一二欲傳不佞會病結轖眩瞀不果學亦不果
來學時時神往左右恍石交矣既而翁太守周野出畸
人十篇令序弁首慙非玄晏妄譏玄白負弩播粃聊爾
前引故當轉尤醯鷄障耳不佞生三歲許時便知有三
聖人之教聲和影隨至今坐鼎足上不得下側聞先生
降神西域眇少釋迦將無類我魯人詆仲尼東家丘忽
於近耶及受讀天堂地獄短長之說又似未繙其書未
了其義者豈不聞佛書有云入無間地獄窮劫不出他
化自在天尊一晝夜爲人間一千六百歲乎推此而論
定有遺矚夫不全窺其秘而輒施攻具舍衛之堅寧遽
能破敢請徧閱今上所頒佛藏角其同異摘其瑕釁更
出一書懸之國門俾左袒瞿曇者恣所弹射萬一鵠無
飲羽人徒空箙斯非千古一快事哉見不出此僅出謏
聞資彼匿笑一何爲計之疏也藉令孜孜汲汲日温時
習無暇盡閱其書請先閱宗鏡錄戒疏發隠及西域記
神僧傳法苑珠林諸書探微稽實亦足開聲罪之端不
然者但曰我國向輕此人此人生處吾盡識之安知非
别一西天别亦釋迦如此間三鄒二老良史所不辨者
乎古今異時方域遼邈未可以一人之疑疑千人之信
也原夫白馬東來香象西駕信使重譯往來不絶一夫
可欺萬衆難惑堂堂中國賢聖總萃謂二千餘年之人
盡爲五印諸戒所愚有是事哉兹無論其人之輕重直
議其書之是非象山陽明傳燈宗門列俎孔廟其書近
理概可知矣且太祖文皇竝崇刹像名卿察相咸峙金
湯火書廬居談何容易幸毋以西人攻西人一遭敗蹶
教門頓圯天主有靈寧忍授甲推轂於先生自隳聖城
失定吉界耶不佞固知先生奉天主戒堅於金石斷無
倍師渝盟之理第六經子史既足取徵彼三藏十二部
者其意每與先生合轍一寓目語便相襲詎知讀畸人
十篇者掩卷而起曰了不異佛意乎遼豕野芹竊爲先
生不取也嗟乎羣生蠕蠕果核之内不知有膚安知有
殼况復膚殼外事存而不論是或一道惟先生擇焉倚
枕騰口深愧謙占穹量鴻包應弗標外
與焦弱侯(李贄)
人猶水也豪杰猶巨魚也欲求巨魚必須異水欲求豪
杰必須異人此的然之理也今夫井非不清潔也味非
不甘美也日用飲食非不甚切於人若不可缺以一旦
也然持任公之釣者則未嘗井焉求之矣何也以井不
生魚也欲求三寸之魚亦了不可得矣今夫海未嘗清
潔也未嘗甘旨也然非萬斛之舟不可入非長生於海
者不可以履于海蓋能活人亦能殺人能富人亦能貧
人其不可恃之以爲安倚之以爲常也明矣然而鵾鵬
化焉蛟龍藏焉萬寶之都而吞舟之魚所樂而遊遨也
彼但一開口而百丈風帆並流以入曾無所礙則其腹
中固已江漢若矣此其爲物豈豫且之所能制網罟之
所能牽耶自生自死自去自來水族千億惟有驚怪長
太息而已而况人未之見乎予家泉海海邊人謂予言
有大魚入港潮去不得去呼集數十百人持刀斧直上
魚背恣意斫割連數十百石是魚猶恬然如故也俄而
潮至復乘之而去矣然此猶其小者也乘潮入港港可
容身則兹魚亦苦不大也予友有莫姓者住雷海之濱
同官滇中親爲我言有大魚如山初視猶以爲雲若霧
也中午霧盡收果見一山在海中連亘若太行自東徙
西直至半月日乃休則是魚也其長又奚啻三千餘里
者哉嗟乎豪杰之士亦若此焉爾矣今若索豪士於鄉
人皆好之中是猶釣魚於井也胡可得也則其人可謂
智者歟何也豪杰之士次非鄉人之所好而鄉人之中
亦不生豪杰古今賢聖皆豪傑爲之非豪杰而能爲聖
賢自古無之矣今日夜汲汲欲與天下之豪杰共爲賢
聖而乃索豪杰於鄉人則非但失却豪杰亦且失却賢
聖之路矣所謂北轅而南其轍亦又安可得也吾見其
人决非豪傑亦决非有爲聖賢之真志者何也若是真
豪杰决無有不識豪杰之人若是真志要爲聖賢决無
有不知賢聖之路者尚安有坐井釣魚之理也
答馮次牧書(陳繼儒)
儒擲青衫以來每欲絶塵自上從方外異人先生浪遊
名山神魚乘浪靈鰲戴岳安往而不得所之也老親在
侍束脰羈笯強爲門生受經博糈以供朝夕於是復買
書糈不足取酒於是復賣文親沒營葬偶得數弓地於
余峰櫛沐風雨栽插松杉穿坎其側以附容棺之墟於
是復入山結數椽茅屋歌斯哭斯圉圉殆盡非有皇甫
著述之癖又非有盧鴻乙草堂司空表聖之王官谷也
田牧往來浪相指目足下排盪先賢且欲引而置之千
古竒人之上兹言大非所敢任獨所謂不任俠不標榜
竊嘗勸之同志而鮮有應者夫有教無類非不擇其類
蓋無類聚也危行言遜非危峩之危蓋臨深履薄之危
也儒嘗閱徐孺子傳本豫章南昌人也徒步走江夏弔
太尉黃瓊又走太原會葬郭林宗母僕僕千里意欲何
爲當時標榜之風攙入士大夫膏肓骨髓中東京之禍
那得不烈惟袁閎申屠蟠差覺清穏從此長養得管遼
東龐襄陽二老出來而二老又絶無毫髮語言文字逗
漏人間使後世無聲可尋無楷可梯潛龍勿用吾師乎
吾師乎食芹而甘願以分獻第足下代興文苑獨步江
東麗典新聲繹絡奔會濯五湖之濤采奪萬象之寒芒
大業方新修塗伊始俟他年揖讓䕫龍退尋綺皓僕於
此同炊黍未熟蒸梨正香不妨拭冷涕撥寒灰共話出
世法於苕帚菴中也箋引記叙弟心口俱折所謂當今
不得不以此事推卿懷中一瓣香遥向天益堂禮却其
亦收我於嬾榜末後否謝忱更具别楮
與孫立亭太宰書(袁宏道)
職以謭劣謬辱老先生知遇天高地厚未足爲比古人
云感恩易知已難竭其爝光以助日月之萬一職之至
願而故例見格初非本心寸功莫效五内若割一則感
時事之多虞一則歎知已之難逢回首國門唯有飛涕
而已今正論雖伸隂機猶伏崇正之本在於擇人抑隂
之道在於速斷然以職揆之事理今之急務在補大僚
而大僚未可必得莫若委曲補其小而易下者如光禄
太僕之類萬一有變則其人近而其位次亦相宜猶不
至中流乞壺也所謂變者一曰内二曰外在内非臣子
之所忍言然不可一日不熟慮也在外則東北之敵是已
爲今之計莫若起一二曉暢軍事曾經戰陣者分領薊
遼毋以寸朽爲棄而又取監司五品以上才望出類者
盡補京卿以實朝廷有闕則實補無闕則添註無補大
僚之名而有人賢之實庶幾得旨猶易夫添註非舊制
也然不愈於國之空虚乎處今日之時正古人所謂權
以濟事者似亦不當拘拘矣目今考選一事尤爲吃緊
詢之宜周而行之宜速其人當取其心地平而議論正
者若但取赫赫之名而不論其心以才濟佞其奸乃毒
是不可不亟辨也所謂擇人者此也今之議論紛紜以
極除奸之道在辨其魁而斷之獨所言爲國家者正也
所言爲家身者奸也論人有實迹不傷厚道者正也論
人而牽枝帶蔓語幽隠而意傾險者奸也直言時事無
所依違者雖偏亦正也假借題目預爲迎合者雖正亦
奸也所謂抑隂者此也又有一種奸邪本非族類自知
彌天之罪不容于世則又強附正論捏造書札以恐嚇
鄉曲其言似忠其計甚詭尤當急辨職言止此臨書惆
悵不知所云
與友人論時文(袁宏道)
當代以文取士謂之舉業士雖借以取世資弗貴也厭
其時也走獨謬謂不然夫以後視今今猶古也以文取
士文猶詩也後千百年安知不瞿唐而盧駱之顧奚必
古文詞而後不朽哉且公所謂古文者至今日而敝極
矣何也優於漢謂之文不文矣奴於唐謂之詩不詩矣
取宋元諸公之餘沫而潤色之謂之詞曲諸家不詞曲
諸家矣大約愈古愈近愈似愈&KR0915;天地間真文澌滅殆
盡獨博士家言猶有可取其體無沿襲其詞必極才之
所至其調年變而月不同手眼各出機軸亦異二百年
來上之所以取士與士子之伸其獨往者僅有此文而
卑今之士反以爲文不類古至擯斥之不見齒於詞林
嗟夫彼不知有時也安知有文夫沈之畫祝之字今也
然有偽爲吳興之筆永和之書者不敢與之論高下矣
宣之陶方之金今也然有偽爲古鐘鼎及哥柴等窰者
不得與之論輕重矣何則貴其真也今之所謂可傳者
大抵皆假骨董&KR0915;法帖類也彼聖人賢者理雖近腐而
意則常新詞雖近卑而調則無前以彼較此孰傳而孰
不可傳也哉
與吳敦之書(袁宏道)
東南山川秀媚不可言如少女時花婉弱可愛楚中非
無名山大川然終是大漢將軍鹽商婦耳自春徂夏游
殆三月由越返吳山行殆二千餘里山則飛來南屏五
雲南北高峰會稽禹穴青口天目黃山白嶽水則西湖
湘湖鑑湖錢塘江新安江而五泄爲最勝在諸暨縣百
里外百幅鮫綃自天而挂洞則玉京煙霞水樂呼猿之
屬玉京竒甚泉則龍井虎跑真珠之屬其他不記名者
尚多友則陶周望公望虞長孺僧孺王靜虛皆禪友也
然皆禪而詩汪仲嘉梅季豹潘景升方子公皆詩友也
然皆詩而雋就中唯周望與弟相終始相依三月僧則
雲棲戒山湛然立玉雲棲古佛戒山法王湛然立玉禪
伯也其他𤨏𤨏者固不暇辱紙筆所可喜者過越於亂
文集中識出徐渭殆是我朝第一詩人王李爲之短氣
所可恨者杭州假髻太闊紹興搽粉太多岳墳無十里
朱樓蘭亭一破敗亭子袁中郎趣高而不飲酒潘景升
愛客而囊無一錢其浪游之趣非筆所能描寫兄見帖
自當會之弟游覽詩章近亦成帙其中非驚人語則嗔
人語嗔人者爲人所嗔也昨長洲公已覓去發刊弟嘗
謂天下有大敗興事三而破國亡家不與焉山水朋友
不相凑一敗興也朋友忙相聚不及二敗興也游非其
時或花落山枯三敗興也弟兹游可謂兼之豈非前生
報緣哉
與友人論文(焦竑)
竊謂君子之學凡以致道也道致矣而性命之深窅與
事功之曲折無不瞭然於中者此豈待索之外哉吾取
其瞭然者而抒寫之文從生焉故性命事功其實也而
文特所以文之而已惟文以文之則意不能無首尾語
不能無呼應格不能無結構者詞與法也而不能離實
以爲詞與法也六經四子無論已即莊老申韓管晏之
書豈至如後世之空言哉莊老之於道申韓管晏之於
事功皆心之所契身之所履無絲粟之疑而其爲言也
如倒囊出物借書於手而天下之至文在焉其實勝也
漢世蒯通隋何酈生陸賈游說之文也而宗戰國晁錯
賈誼經濟之文也而宗申韓管晏司馬相如東方朔吾
丘夀王譎諫之文也而宗楚詞董仲舒匡衡揚雄劉向
說理之文也而宗六經司馬遷班固荀悦紀載之文也
而宗春秋左氏其詞與法可謂盛矣而華實相副猶爲
近古至於今稱焉唐之文實不勝法宋之文法不勝詞
蓋去古遠矣而總之實未澌盡也近世之文吾不知之
矣彼其所有者道耶德耶事功耶蔑其實而欲妄爲之
詞身居一室而指顧寰海之圖家蓋屢空而侈談崇高
之饗非獨實不中窽乃其中疑似影響方不自快又安
能瞭然於口與手乎夫詞非文之急也而古之詞又不
以相襲爲美書不借采於易詩非假塗於春秋也至於
馬班韓柳乃不能無本祖顧如花在蜜蘖在酒始也不
能不藉二物以胎之而脱葉陳骸自標靈采實者虚之
死者活之臭腐者神竒之如光弼入子儀之軍而旗旌
壁壘皆爲變色斯不謂善法古者哉近世不求其先於
文者而獨詞之知乃曰以古之詞屬今之事此爲古文
云爾韓子不云乎惟古於詞必已出降而不能乃剽賊
夫古以爲賊今以爲程故學者類取殘膏剰馥以相鱗
次天吳紫鳳顛倒短褐而以炫盲者之觀可不可也蘇
子云錦繡綺縠服之美者也然尺寸而割之錯維而紐
之則綈繒之不若今之敝何以異此以一二陋者爲之
不足怪也乃悉羣盲以趨之謬種流傳浸以成習至有
作者當其前反忽視而不顧斯可怪矣學古者知有道
而已道之能致文不文皆無意也而况苟以冀人之知
乎僕雅不能文又力薄塗遠方圖其大者而奚暇於此
輒因執事之論一出其狂言惟有以教之幸甚
上沈龍江(許獬)
某自少時伏讀公爲宗伯時所爲舉業式頒行天下者
則已知當朝有沈龍江先生銳意斯文以世教爲已責
既壯守其轍不敢變遂叨一售官中秘未數月而公膺
天下之新命入贊大政爲天下宰某私喜自語賢者固
不負其位位宗伯也宗伯主文章風教即以文章風教
爲已責宰臣知天下政獨不以天下政爲已責乎而釋
之乎文章雖係世道汚隆於天下之利病安危要不甚
急若大政一失則所關於天下甚大所關於公之出處
亦甚大自古大臣以禮進退始終其節不汙者世多有
之其去而復起而能厭人望者鮮矣其復起爲天子之
宰而能厭人望使無憾者則又鮮蓋非獨任大責重者
之未易爲力也亦以望方新則難塞一不如意而苛論
我者倍常時始爰立之命下人曰上以人望用公有曰
非也利其衰且弱不爭事可以惟吾所欲爲又有非之
曰否果若此曷若無之之爲愈也閣位闕不偹者久矣
果若此曷爲獨畀公蓋以公忠勤可屬又久居田間習
知天下人情所苦樂行且視公所引當否爲舉罷及公
之辭也人謂公必不來夫公嘗謂上卿致政功立名成
年七十餘老矣復何求而來有應之曰然公功立名成
又老矣復何求而來倘其來必不苟又有曰然來而苟
不如不來有謂今天下有一事乃舉世所共毒而上心
所甚甘曩欲罷而不忍罷也公雖爭必不聽來何益有
謂上久虚大位待公必有以異公且既嘗欲罷之矣公
爭之或聽其可以來嗟乎聽與不聽於公何所重輕獨
所謂爭不爭與爭之力不力則天下之所爲覘公而高
下其議者盡在於是昔里革罟正也而斷魯公之罟屠
蒯膳夫也而徹晉侯之膳張釋之公車令也追止太子
梁王之車且劾治其大不敬狀至使人主爲屈已謝過
而後得釋郅鄆門尉也死拒車駕毋得夜入所轄門至
移從他門乃得入此皆卑官小吏能舉其職卒光史籍
令名無窮矧上此什伯者乎故職苟舉矣雖以罟正膳
夫公車令門尉之官卑寵薄而猶爲道行職苟不舉雖
貴爲公相而猶爲道不行也苟足以行其道雖以罟正
膳夫公車令門尉之官卑寵薄而人猶願爲之苟不足
以行其道雖貴爲公相而人猶耻之而不爲若曰吾自
有潛移默奪之術無事乎悻悻决去就若小丈夫者之
見則非庸愚所能知也某淺陋無知識惟習聞孔子所
謂大臣以道事君之義謹拭目觀公之所爲惟公審所
處幸甚
答鹿門先生(黃汝亨)
不肖時有師心之僻每怪世之經生家露才弔詭暗於
文章宗匠之旨深悔曩者刻意之誤而務思折衷于道
其合不合所不敢遽信而明公今且題之以太羹玄酒
黃鍾大吕有賢子婿之託而寵之登壇蓋不勝沾沾而
亦不勝次且也已而三復所諭科場應試之文如走馬
泝流令人應接不暇此屬决拾穿楊之策所以愛不肖
而妨其過以爲賢子婿慮者甚至然不肖有心不敢匿
其烱烱一念以誑大賢惟明公垂聽大都士之遇不遇
有命而天之生才未嘗無用人第枉其才而用之用之
雕鐫用之詭合其意氣揚詡差亦勝於聲伎狗馬紈袴
之習總之皆天壤浮游之物昔人所謂異趨均亡羊者
殊可痛悼故竊謂父兄之所以教子弟者與先生之所
以教門人當以醇靜心體爲第一義即次明白經術即
次博秦漢間之粹而近道者與大蘇之流暢程朱之真
實而就其才之所近以自求其至得其時則駕不得其
時則蓬蔂而行故子弟門人有鄒魯之行而卒未嘗不
收風雲之略其罪在有司而不在學士其志慮專一可
以成議擬而行變化而其父兄先生第日論其文之是
不是不復責其有司之遇不遇如其是也烏能遷心易
慮以揣摩不可知之有司如其非是謂之詭遇而他日
居官爲理亦多有不可蹤跡而與草木俱腐販者其始
不可不慎如少陵所謂語不驚人死不休此詞人之雄
作欺漫一世語而子雲之玄也亦子雲之所謂寂寂寞寞
於世俗人者耳豈道家之所貴哉而柰何以之自好且
以嘗試於名利之場者乎然欲醇靜心體令如水止鏡
明非少離家係幽棲靜室則不可欲明白經書義博覧
古人之文而證其旨非良友觀摩互生疑辨則不可决
不敢以不經之文不類之友爲俗師自誤而遺門牆之
玷也乞明公以廣大心采末議而必行之而他有才子
弟潛心斯文者即貧士亦爲收之爲千里道遠之具不
肖當慨然如命爲王守溪爲唐荆川爲顧中江皆吾家
藥籠中物矣雖然藉以三子之文而出於諸生未遇者
之手恐世亦未必有九方氏也仲尼不云乎狂者進取
况既有來約爲計良遠明公勿以爲迂勿以爲不遜而
熟計審處焉幸甚
文章辨體彙選卷二百四十六
