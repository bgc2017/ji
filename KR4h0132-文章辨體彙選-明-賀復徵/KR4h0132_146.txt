文章辨體彙選卷一百四十六
明賀復徵編
奏對二
日食地震對(漢杜欽)
陛下畏天命悼變異延見公卿舉直言之士將以求天
心迹得失也臣欽愚戇經術淺薄不足以奉大對臣聞
日蝕地震陽微隂盛也臣者君之隂也子者父之隂也
妻者夫之隂也夷狄者中國之隂也春秋日食三十六
地震五或夷狄侵中國或政權在臣下或婦乘夫或臣
子背君父事雖不同其類一也臣竊觀人事以考災異
則本朝大臣無不自安之人外戚親屬無乖剌之心關
東諸侯無強大之國三垂蠻夷無逆理之節殆為後宫
何以言之日以戊申蝕時加未戊未土也土者中宫之
部也其夜地震未央宫殿中此必適妾將有争寵相害
而為患者唯陛下深戒之變感以類相應人事失於下
變象見於上能應之以德則異咎消亡不能應之以善
則禍敗至高宗遭雊雉之戒飭巳正事享百年之夀殷
道復興要在所以應之應之非誠不立非信不行宋景
公小國之諸侯耳有不忍移禍之誠出人君之言三熒
惑為之退舍以陛下聖明内推至誠深思天變何應而
不感何搖而不動孔子曰仁遠乎哉唯陛下正后妾抑
女寵防奢泰去佚遊躬節儉親萬事數御安車由輦道
親二宫之饔膳致昏晨之定省如此則堯舜不足與比
隆咎異何足消滅如不留聽於庶事不論材而授位殫
天下之財以奉淫侈匱萬姓之力以從耳目近謟諛之
人而遠公方信䜛賊之人以誅忠良賢俊失在巖穴大
臣怨於不以雖無變異社稷之憂也天下至大萬事至
衆祖業至重誠不可以佚豫為不可以奢泰持也唯陛
下忍無益之欲以全衆庶之命臣欽愚戇言不足采
日食地震對(谷永)
陛下秉至聖之純德懼天地之戒異飭身修政納問公
卿又下明詔帥舉直言燕見抽繹以求咎愆使臣等得
造明朝承聖問臣材朽學淺不通政事臣聞明王即位
正五事建大中以承天心則庶徵序於下日月理於上
如人君淫溺後宫般樂遊田五事失於躬大中之道不
立則咎徵降而六極至凡災異之發各象過失以類告
人乃十二月朔戊申日食婺女之分地震蕭墻之内二
者同日俱發以丁寧陛下厥咎不遠宜厚求諸身意豈
陛下志在閨門未䘏政事不慎舉錯婁失中與内寵大
盛女不遵道嫉妬專上妨繼嗣與古之王者廢五事之
中失夫婦之紀妻妾得意謁行於内埶行於外至傾覆
國家或亂隂陽昔褒姒用國宗周以喪閻妻驕扇日以
不臧此其效也經曰皇極皇建其有極傳曰皇之不極
是謂不建時則有日月亂行陛下踐至尊之祚為天下
主奉帝王之職以統羣生方内之治亂在陛下所執誠
留意於正身勉強於力行損燕私之閒以勞天下放去
淫溺之樂罷歸倡優之美絶卻不享之義慎節遊田之
虞起居有常循禮而動躬親政事致行無倦安服若性
經曰繼自今嗣王其毋淫於酒毋逸於遊田惟正之共
未有身治正而臣下邪者也夫妻之際王事綱紀安危
之機聖王所致慎也昔舜飭正二女以崇至德楚莊忍
絶丹姬以成伯功幽王惑於褒姒周德降亡魯桓脅於
齊女社稷以傾誠修後宫之政明尊卑之序貴者不得
嫉妬專寵以絶驕慢之端抑褒閻之亂賤者咸得秩進
各得厥職以廣繼嗣之統息白華之怨後宫親屬饒之
以財勿與政事以遠皇父之類損妻黨之權未有閨門
治而天下亂者也治遠自近始習善在左右昔龍筦納
言而帝命惟允四輔既偹成王靡有過事誠敕正左右
齊栗之臣戴金貂之飾執常伯之職者皆使學先王之
道知君臣之義濟濟謹孚無傲戲驕恣之過則左右肅
艾羣僚仰法化流四方經曰亦惟先正克左右未有左
右正而百官枉者也治天下者尊賢考功則治簡賢違
功則亂誠審思治人之術歡樂得賢之福論材選士必
試於職明度量以程能攷功實以定德毋用比周之虚
譽毋聽浸潤之譛愬則抱功修職之吏無蔽傷之憂比
周邪偽之徒不得即工小人日銷俊乂日隆經曰三載
考績三考黜陟幽明又曰九德咸事俊乂在官未有功
賞得於前衆賢布於官而不治者也堯遭洪水之灾天
下分絶為十二州制遠之道微而無乖畔之難者德重
恩深無怨於下也秦居平土一夫大呼而海内崩折者
刑罰深酷吏行殘賊也夫違天害德為上取怨於下莫
甚乎殘賊之吏誠放退殘賊酷暴之吏錮廢勿用益選
温良上德之士以親萬姓平刑釋冤以理民命務省繇
役毋奪民時薄收賦稅毋殫民財使天下黎元咸安家
樂業不苦踰時之役不患苛暴之政不疾酷烈之吏雖
有唐堯之大災民無離上之心經曰懷保小人惠於鰥寡
未有德厚吏良而民畔者也臣聞災異皇天所以譴告
人君過失猶嚴父之明誡畏懼敬改則禍銷福降忽然
簡易則咎罰不除經曰饗用五福畏用六極傳曰六沴
作見若不共御六罰既侵六極其下今三年之間災異
鋒起小大畢具所行不享上帝上帝不豫炳然甚著不
求之身無所改正疏舉廣謀又不用其言是循不享之
迹無謝過之實也天責愈深此五者王事之綱紀南面
之急務惟陛下留神
黑龍見對(谷永)
漢家行夏正夏正色黑黑龍同姓之象也龍陽德由小
之大故為王者瑞應未知同姓有見本朝亡繼嗣之慶
多危殆之隙欲因擾亂舉兵而起者邪將動心冀為後
者殘賊不仁若廣陵昌邑之類臣愚不能處也元年九
月黑龍見其晦日有食之今年二月已未夜星隕乙酉
日有食之六月之間大異四發二而同月三代之末春
秋之亂未嘗有也臣聞三代所以隕社稷喪宗廟者皆
由婦人與羣惡沈湎於酒書曰乃用婦人之言自絶於
天四方之逋逃多罪是宗是長是信是使詩云燎之方
揚寧或滅之赫赫宗周褒姒滅之易曰濡其首有孚失
是秦所以二世十六年而亡者養生泰侈奉終泰厚也
二者陛下兼而有之臣請略陳其效易曰在中饋无攸
遂言婦人不得與事也詩曰懿厥哲婦為梟為鴟匪降
自天生自婦人建始河平之際許班之貴傾動前朝熏
灼四方賞賜亡量空虛内藏女寵至極不可上矣今之
後起天所不饗什倍於前廢先帝法度聽用其言官秩
不當縱釋王誅驕其親屬假之威權縱横亂政刺舉之
吏莫敢奉憲又以掖庭獄大為亂阱榜箠㿊於炮烙絶
滅人命主為趙李報德復怨反除白罪建治正吏多繫
無辜掠立迫恐至為人起責分利受謝生入死出者不
可勝數是以日食再記以昭其辜王者必先自絶然後
天絶之陛下棄萬乘之至尊樂家人之賤事厭高美之
尊號好匹夫之卑字崇聚僄輕無義小人以為私客數
雜深宫之固挺身晨夜與羣小相隨烏集雜會飲醉吏
民之家亂服共坐流湎媟嫚溷淆無别閔免遁樂晝夜
在路興門戶奉宿衛之臣執干戈而守空宫公卿百僚
不知陛下所在積數年矣王者以民為基民以財為本
財竭則下畔下畔則上亡是以明王愛養基本不敢窮
極使民如承大祭今陛下輕奪民財不愛民力聽邪臣
之計去高敞初陵捐十年功緒改作昌陵反天地之性
因下為高積土為山發徒起邑並治宫館大興徭役重
增賦歛徵發如雨役百乾谿費疑驪山靡敝天下五年
不成而後反故又廣旴營表發人冢墓斷截骸骨暴揚
尸柩百姓財竭力盡愁恨感天災異屢降饑饉仍臻流
散冗食餒死於道以百萬數公家亡半年之畜百姓亡
旬日之儲上下俱匱亡以相救詩云殷鑒不遠在夏后
之世願陛下追觀夏商周所以失之以鏡考巳行有不
合者臣當伏妄言之誅漢興九世百九十餘載繼統之
主七皆承天順道遵先祖法度或以中興或以治安至
於陛下獨違道縱欲輕身妄行當盛壯之隆亡繼嗣之
福有危亡之憂積失君道不合天意亦巳多矣為人後
嗣守人功業如此豈不負哉方今社稷宗廟禍福安危
之機在於陛下陛下誠肯發明聖之德昭然遠寤畏此
上天之威怒深懼危亡之徵兆蕩滌邪僻之惡志厲精
致政專心反道絶羣小之私客免不正之詔除悉罷北
宫私奴車馬媠出之具克己復禮無貳微行出飲之過
以防迫切之禍深惟日食再既之意抑損椒房玉堂之
盛寵毋聽後宫之請謁除掖庭之亂獄去炮烙之陷阱
誅戮佞邪之臣及左右執左道以事上者以塞天下之
望且寢初陵之作止諸繕治宫室闕更减賦盡休力役
存恤賑救困乏之人以弭遠方厲崇忠直放退殘賊毋
使素飡之吏久尸厚祿以次貫行固執毋違夙夜孳孳
屢省毋怠舊愆畢改新德既章纖介之邪不復載心則
赫赫大異庶幾可銷天命去就庶幾可復社稷宗廟庶
幾可保惟陛下留神反覆熟省臣言臣幸得備邊部之
吏不知本朝失得瞽言觸忌諱罪當萬死
微行宴飲對(谷永)
臣永幸得以愚朽之材為大中大夫備拾遺之臣從朝
者之後進不能盡思納忠輔宣聖德退無被堅執銳討
不義之功猥蒙厚恩仍遷至北地太守絶命隕首身膏
野草不足以報塞萬分陛下聖德寬仁不遺易忘之臣
垂周文之聽下及芻蕘之愚有詔使衛尉受臣永所欲
言臣聞事君之義有言責者盡其忠有官守者修其職
臣永幸得免於言責之辜有官守之任當畢力遵職養
綏百姓而已不宜復關得失之辭忠臣之於上志在過
厚是故遠不違君死不忘國昔史魚既没餘忠未訖委
柩後寢以屍逹誠汲黯身外思内發憤舒憂遺言李息
經曰雖爾身在外乃心無不在王室臣永幸得給事中
出入三年雖執干戈守邊陲思慕之心嘗存於省闥是
以敢越郡吏之職陳累年之憂臣聞天生蒸民不能相
治為立王者以統理之方制海内非為天子列土封疆
非為諸侯皆以為民也垂三統列三正去無道開有德
不私一姓明天下迺天下之天下非一人之天下也王
者躬行道德承順天地博愛仁恕恩及行葦籍税取民
不過常法宫室車服不踰制度事節財足黎庶和睦則
卦氣理效五徵時序百姓夀考庶草蕃滋符瑞並降以
昭保佑失道妄行逆天暴物窮奢極欲湛湎荒淫婦言
是從誅逐仁賢離逖骨肉羣小用事峻刑重賦百姓愁
怨則卦氣悖亂咎徵著郵上天震怒災異屢降日月薄
食五星失行山崩川潰水泉湧出妖孽並見茀星耀光
饑饉薦臻百姓短折萬物夭傷終不改寤惡洽變備不
復譴告更命有德詩云乃眷西顧此惟予宅夫去惡奪
弱遷命賢聖天地之常經百王之所同也加以功德有
厚薄期質有修短時世有中季天道有盛衰陛下承八
世之功業當陽數之標季涉三七之節紀遭無妄之卦
運直百六之災阨三難異科雜焉同會建始元年以來
二十載間羣灾大異交錯鋒起多於春秋所書八世著
記久不塞除重以今年正月已亥朔日有食之三朝之
會四月丁酉四方衆星白晝流隕七月辛未彗星横天
乘三難之際會畜衆多之災異因之以饑饉接之以不
贍彗星極異也土精所生流隕之應出於饑變之後兵
亂作矣厥期不久隆德積善懼不克濟内則為深宫後
庭將有驕臣悍妾醉酒狂悖卒起之敗北宫苑囿街巷
之中臣妾之家幽閒之處徵舒崔杼之亂外則為諸夏
下土將有樊並蘇令陳勝項梁奮臂之禍内亂朝暮日
戒諸夏舉兵以火角為期安危之分界宗廟之至憂臣
永所以破膽寒心豫言之累年下有其萌然後變見於
上可不致慎禍起細微奸生所易願陛下正君臣之義
無復與羣小媟黷燕飲中黃門後庭素驕嫚不謹嘗以
醉酒失臣禮者悉出勿留勤三綱之嚴修後宫之政抑
遠驕妬之寵崇近婉順之行加惠失志之人懷柔怨恨
之心保至尊之重秉帝王之威朝覲法出而後駕陳兵
清道而後行無復輕身獨出飲食臣妾之家三者既除
内亂之路塞矣諸夏舉兵萌在民饑饉而吏不䘏興於
百姓困而賦歛重發於下怨離而上不知易曰屯其膏
小貞吉大貞凶傳曰饑而不損兹謂泰厥災水厥咎亡
訞辭曰關動牡飛辟為無道臣為非厥咎亂臣謀簒王
者遭衰難之世有饑饉之災不損用而大自潤故凶百
姓困貧無以共求愁悲怨恨故水城關守國之固固將
去焉故牡飛往年郡國二十一傷於水灾禾黍不入今
年蠶麥咸惡百川沸騰江河溢決大水泛濫郡國十五
有餘比年喪稼時過無宿麥百姓失業流散羣輩守關
大異較炳如彼水災浩浩黎庶困窮如此宜損常稅小
自潤之時而有司奏請加賦甚繆經義逆於民心布怨
趨禍之道也牡飛之狀殆為此發古者穀不登虧膳災
屢至損服凶年不暨塗明王之制也詩云凡民有喪扶
服捄之論語曰百姓不足君孰予足臣願陛下勿許加
賦之奏益减大官𨗳宫中御府均官掌畜廪犧用度止
尚方織室京師郡國工服官發輸造作以助大司農流
恩廣施賑贍困乏開關梁内流民恣所欲之以救其急
立春遣使者循行風俗宣布聖德存䘏孤寡問民所苦
勞二千石勅勸耕桑毋奪農時以慰綏元元之心防塞
大奸之隙諸夏之亂庶幾可息臣聞上主可與為善而
不可以為惡下主可與為惡而不可以為善陛下天然
之性䟽通聰敏上主之姿也少省愚臣之言感悟三難
深畏大異定心為善捐忘邪志毋貳舊愆厲精致政至
誠應天則積異塞於上禍亂伏於下何憂患之有竊恐
陛下公志未專私好頗存尚愛羣小不肯為耳
日時對(翼奉)
師法用辰不用日辰為客時為主人見於明主侍者為
主人辰正時邪見者正侍者邪辰邪時正見者邪侍者
正忠正之見侍者雖邪辰時俱正大邪之見侍者雖正
辰時俱邪即以自知侍者之邪而時邪辰正見者反邪
即以自知侍者之正而時正辰邪見者反正辰為常事
時為一行辰疏而時精其效同功必參互觀之然後可
知故曰察其所繇省其進退參之六合五行則可以見
人性知人情難用外察從中甚明故詩之為學情性而
已五性不相害六情更興廢觀性以歴觀情以律明主
所宜獨用難與二人共也故曰顯諸仁藏諸用露之則
不神獨行則自然矣
應天對(王嘉)
臣聞動民以行不以言應天以實不以文下民微細猶
不可詐况於上天神明而可欺哉天之見異所以敕戒
人君欲令覺悟反正推誠行善民心悅而天意得矣辨
士見一端或妄以意傳著星歷虚造烏孫匈奴西羌之
難謀動干戈設為權變非應天之道也守相有罪車馳
詣闕交臂就死恐懼如此而談說者云動安之危辨口
快耳其實未可從夫議政者苦其謟䛕傾險辯慧深刻
也謟諛則主德毁傾險則下怨恨辯慧則破正道深刻
則傷恩威昔秦繆公不從百里奚蹇叔之言以敗其師
悔過自責疾詿誤之臣思黃髮之言名垂於後世惟陛
下觀覽古戒反覆參考無以先入之語為主
災異對(李尋)
陛下聖德尊天敬地畏命重民悼懼變異不忘疏賤之
臣幸使重臣臨問愚臣不足以奉明詔竊見陛下新即
位開大明除忌諱慱延名士靡不並進臣尋位卑術淺
過随衆賢待詔食太官衣御府久汙玉堂之署比得召
見亡以自效復時見延問至誠自以逢不世出之命願
竭愚心不敢有所避庶幾萬分有一可采唯棄須臾之
間宿留瞽言考之文理稽之五經揆之聖意以參天心
夫變異之來各應象而至臣謹條陳所閒易曰懸象著
明莫大乎日月夫日者衆陽之長煇光所燭萬里同晷
人君之表也故日將旦清風發羣隂伏君以臨朝不牽
於色日初出炎以陽君登朝佞不行忠直進不蔽障日
中煇光君德盛明大臣奉公日將入專以一君就房
有常節君不脩道則日失其度晻昧亡光各有云為其
於東方作日初出時隂雲邪氣起者法為牽於女謁有
所畏難日出後為近臣亂政日中為大臣欺誣日且入
為妻妾役使所營問者日尤不精光明侵奪失色邪氣
珥蜺數作本起於晨相連至昏其日出後至日中間差
瘉小臣不知内事竊以日視陛下志操衰於始初多矣
其咎恐有以守正直言而得罪者傷嗣害世不可不慎
也唯陛下執乾剛之德強志守度毋聽女謁邪臣之態
諸保阿乳母甘言悲辭之託斷而勿聽勉強大誼絶小
不忍良有不得已可賜以貨財不可私以官位誠皇天
之禁也日失其光則星辰放流陽不能制隂隂桀得作
間者太白正晝經天宜隆德克躬以執不軌臣聞月者
衆隂之長銷息見伏百里為品千里立表萬里連紀妃
后大臣諸侯之象也朔晦正終始弦為繩墨望成君德
春夏南秋冬北間者月數以春夏與日同道過軒轅上
后受氣入太微帝庭揚光輝犯上將近臣列星皆失色
厭厭如滅此為母后與政亂朝隂陽俱傷兩不相便外
臣不知朝事竊信天文即如此近臣已不足杖矣屋大
柱小可為寒心唯陛下親求賢士無強所惡以崇社稷
尊強本朝臣聞五星者五行之精五帝司命應王者號
令為之節度歲星主歲事為統首號令所紀今失度而
盛此君指意欲有所為未得其節也又填星不避歲星
者后帝共政相留於奎婁當以義斷之熒惑往來無常
周歴兩宫作態低昂入天門上明堂貫尾亂宫太白發
越犯庫兵寇之應也貫黃龍入帝廷當門而出隨熒惑
入天門至房而分欲與熒惑為患不敢當明堂之精此
陛下神靈故禍亂不成也熒惑厥弛佞巧依勢微言毁
譽進類蔽善太白出端門臣有不臣者火入室金上堂
不以時解其憂凶填歲相守又主内亂宜察蕭牆之内
毋忽親疏之微誅放佞人防紀萌芽以盪滌濁濊消散
積惡毋使得成禍亂辰星主正四時當效於四仲四時
失序則辰星作異今出於歲首之孟天所以譴告陛下
也政急則出蚤政緩則出晩政絶不行則伏不見而為
彗茀四孟皆出為易王命四季皆出星家所諱今幸獨
出寅孟之月盖皇天所以篤右陛下也宜深自改治國
故不可以戚戚欲速則不達經曰三載考績三考黜陟
加以號令不順四時既往不咎來事之師也間者春三
月治大獄時賊隂立逆恐歲小收季夏舉兵法時寒氣
應恐後有霜雹之災秋月行封爵其月土溼奥恐後有
雷雹之變夫以喜怒賞罰而不顧時禁雖有堯舜之心
猶不能致和善言天者必有效於人設上農夫而欲冬
田肉袒深耕汗出種之猶然不生者非人心不至天時
不得也易曰時止則止時行則行動静不失其時其道
光明書曰敬授人時故古之王者尊天地重隂陽敬四
時嚴月令順之以善政則和氣可立致猶枹鼓之相應
也今朝廷忽於時月之令諸侍中尚書近臣宜皆令通
知月令之意設羣下請事若陛下出令有謬於時者當
知争之以順時氣臣聞五行以水為本其星玄武婺女
天地所紀終始所生水為準平王道公正脩明則百川
理落脈通偏黨失綱則湧溢為敗書云水曰潤下隂動
而卑不失其道天下有道則河出圖洛出書故河洛決
溢所為最大今汝潁畎澮皆川水漂踊與雨水並為民
害此詩所為爗爗震電不寧不令百川沸騰者也其咎
在於皇甫卿士之屬唯陛下留意詩人之言少抑外親
大臣臣聞地道柔静隂之常義也地有上下中其上位
震應妃后不順中位應大臣作亂下位應庶民離畔震
或於其國國君之咎也四方中央連國歴州俱動者其
異最大間者關東地數震五星作異亦未大逆宜務崇
陽抑隂以救其咎固志建威閉絶私路拔進英儁退不
任職以彊本朝夫本彊則精神折衝本弱則招殃致凶
為邪謀所陵聞往者淮南王作謀之時其所難者獨有
汲黯以為公孫弘等不足言也弘漢之名相於今亡比
而尚見輕何况亡弘之屬乎故曰朝廷亡人則為賊亂
所輕其道自然也天下未聞陛下竒策固守之臣也語
曰何以知朝廷之衰人人自賢不務於通人故世陵夷
馬不伏歴不可以趨道士不素養不可以重國詩曰濟
濟多士文王以寧孔子曰十室之邑必有忠信非虚言
也陛下秉四海之衆曾無柱榦之固守聞於四境殆開
之不廣取之不明勸之不篤傳曰土之美者善養禾君
之明者善養士中人皆可使為君子詔書進賢良赦小
過無求偹以慱聚英儁如近世貢禹以言事忠切蒙尊
榮當此之時士厲身立名者多禹死之後日日以衰及
京兆尹王章坐言事誅滅智者結舌邪偽並興外戚顓
命君臣隔塞至絶繼嗣女宫作亂此行事之敗誠可畏
而悲也本在積任母后之家非一日之漸往者不可及
來者猶可追也先帝大聖深見天意昭然使陛下奉承
天統欲矯正之也宜少抑外親選練左右舉有德行道
術通明之士充備天官然後可以輔聖德保帝位承大
宗下至郎吏從官行能亡以異又不通一藝及慱士無
文雅者宜皆使就南畝以視天下明朝廷皆賢材君子
於以重朝尊君滅凶致安此其本也臣自知所言害身
不避死亡之誅唯願留神反覆愚臣之言
日食對(杜鄴)
臣聞禽息憂國碎首不恨卞和獻寶刖足願之臣幸得
奉直言之詔無二者之危敢不極陳臣聞陽尊隂卑卑
者隨尊尊者兼卑天之道也是以男雖賤各為其家陽
也女雖貴猶為其國隂也故禮明三從之義雖有文母
之德必繫於子春秋不書紀侯之母隂義殺也昔鄭伯
隨姜氏之欲終有叔段簒國之禍周襄王内迫惠氏之
難而遭居鄭之危漢興吕太后權私親屬又以外孫為
孝惠后是以繼嗣不明凡事多晻晝昏冬雷之變不可
勝載竊見陛下行不偏之政每事約儉非禮不動誠欲
正身與天下更始也然嘉瑞未應而日食地震民訛言
行籌傳相驚恐按春秋災異以指象為言語故在於得
一類而達之也日食明陽為隂所臨坤卦乘離明夷之
象坤以法地為土為母以安静為德震不隂之效也占
象甚明臣不敢直言其事昔曾子問從令之義孔子曰
是何言與善閔子騫守禮不苟從親所行無非禮者故
無可間也前大司馬新都侯莽退伏第家以詔策決復
遣就國高昌侯宏去蕃自絶猶受封土制書侍中駙馬
都尉遷不忠巧佞免歸故郡間未句月則有詔還大臣
奏正其罰卒不得遣而反兼官奉使顯寵過故及陽信
侯業皆緣私君國非功義所止諸外家昆弟無賢不肖
並侍帷幄布在列位或典兵衛或將軍屯寵意并於一
家積貴之勢世所希見所希聞也至乃並置大司馬將
軍之官皇甫雖盛三桓雖隆魯為作三軍無以甚此當
拜之日晻然日食不在前後臨事而發者明陛下謙遜
無專承指非一所言輒聽所欲輒隨有罪惡者不坐辜
罰無功能者畢受官爵流漸積猥正尤在是欲令昭昭
以覺聖朝昔詩人所刺春秋所譏指象如此殆不在他
由後視前忿邑非之逮身所行不自鏡見則以為可計
之過者䟽賤獨偏見疑内亦有此類天變不空保右世
主如此之至奈何不應臣聞野雞著怪高宗深動大風
暴過成王怛然願陛下加致精誠思承始初事稽諸古
以厭天心則黎庶羣生無不說喜上帝百神收還威怒
禎祥福祿何嫌不報
舉至孝策對(荀爽)
臣聞之於師曰漢為火德火生於木木盛於火故其德
為孝其象在周易之離夫在地為火在天為日在天者
用其精在地者用其形夏則火王其精在天温煖之氣
養生百木是其孝也冬時則廢其形在地酷烈之氣焚
燒山林是其不孝也故漢制使天下誦孝經選吏舉孝
廉夫喪親自盡孝之終也今之公卿及二千石三年之
喪不得即去殆非所以遵崇孝道而克稱火德者也往者
孝文勞謙行過乎儉故有遺詔以日易月此當時之宜
不可貫之萬世古今之制雖有損益而諒闇之禮未嘗
改移以示天下莫遺其親今公卿羣寮皆政教所瞻而
父母之喪不得奔赴夫仁義之行自上而始敦厚之俗
以應乎下傳曰喪祭之禮闕則人臣之恩薄背死忘生
者衆矣曾子曰人未有自致者必也親喪乎春秋傳曰
上之所為民之歸也夫上所不為而民或為之故加刑
罰若上之所為民亦為之又何誅焉昔翟方進以自備
宰相而不敢踰制至遭母憂三十六日而除夫失禮之
源自上而始古者大喪三年不呼其門所以崇國厚俗
篤化之道也事失宜正過勿憚改天下通喪可如舊禮
臣聞有夫婦然後有父子有父子然後有君臣有君臣
然後有上下有上下然後有禮義禮義備則人知所厝
矣夫婦人倫之始王化之端故文王作易上經首乾坤
下經首咸恒孔子曰天尊地卑乾坤定矣夫婦之道所
謂順也堯典曰釐降二女於媯汭嬪於虞降者下也嬪
者婦也言雖帝堯之女下嫁於虞猶屈體降下勤修婦
道易曰帝乙歸妹以祉元吉婦人謂嫁曰歸言湯以娶
禮歸其妹於諸侯也春秋之義王姬嫁齊使魯主之不
以天子之尊加於諸侯也今漢承秦法設尚主之儀以
妻制夫以卑臨尊違乾坤之道失陽唱之義孔子曰昔
聖人之作易也仰則觀象於天俯則察法於地覩鳥獸
之文與地之宜近取諸身遠取諸物以通神明之德以
類萬物之情今觀法於天則北極至尊四星妃后察法
於地則崐山象夫卑澤象妻覩鳥獸之文鳥則雄者鳴
雊雌能順服獸則牡為唱𨗳牝乃相從近取諸身則乾
為人首坤為人腹遠取諸物則木實屬天根荄屬地陽
尊隂卑蓋乃天性且詩初篇實首關雎禮如冠婚先正
夫婦天地六經其旨一揆宜改尚主之制以稱乾坤之
性遵法堯湯式是周孔合之天地則不謬質諸鬼神而
不疑人事如此則嘉瑞降天吉符出地五韙咸備各以
其叙矣昔者聖人建天地之中而謂之禮禮者所以興
福祥之本而止禍亂之源也人能枉欲從禮者則福歸
之順情廢禮者則禍歸之推禍福之所應知興廢之所
繇來也衆禮之中婚禮為首故天子娶十二天之數也
諸侯之下各有等差事之降也陽性純而能施隂體順
而能化以禮濟樂節宣其氣故能豐子孫之祥致老夀
之福及三代之季淫而無節瑶臺傾宫陳妾數百陽竭於
上隂隔於下故周公之戒曰不知稼穡之艱難不聞小
人之勞惟耽樂之從時亦罔或克夀是其明戒後世之
人好福不務其本惡禍不易其軌傳曰截趾適屨孰云
其愚何與斯人追欲喪軀誠可痛也臣竊聞後宫采女
五六千人後宫侍使復在其外冬夏衣服朝夕稟糧耗
費縑帛空竭府藏徵調增倍十而稅一空賦不辜之民
以供無用之女百姓窮困於外隂陽隔塞於内故感動
和氣災異屢臻臣愚以為諸非禮聘未曾幸御者一皆
遣出使成妃合一曰通怨曠和隂陽二曰省財用實府
庫三曰修禮制綏眉夀四曰配陽施祈螽斯五曰寬役
賦安黎民此誠國家之弘利天人之大福也夫寒熱晦明
所以為歲尊卑奢儉所以為禮故以晦明寒暑之氣尊
卑侈約之禮為其節也易曰天地節而四時成春秋傳
曰惟器與名不可以假人孝經曰安上治民莫善於禮
禮者尊卑之差上下之制也昔季氏八佾舞於庭非有
傷害困於人物而孔子猶曰是可忍也孰不可忍洪範
曰惟辟作威惟辟作福惟辟玉食凡此三者君所獨行
而臣不得同也今臣僣君服下食上珍所謂害于而家
凶于而國者也宜略依古禮尊卑之差及董仲舒制度
之别嚴督有司必行其命此則禁亂善俗足用之要
文章辨體彙選卷一百四十六
