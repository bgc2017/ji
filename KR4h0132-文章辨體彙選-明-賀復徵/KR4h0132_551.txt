文章辨體彙選卷五百五十一
明賀復徵編
行状一
劉勰曰先賢表謚並有行状状之大者也吳訥曰按
行状者門生故舊状死者行業上于史官或求銘誌
于作者之詞也文章緣起云始自漢丞相倉曹傳胡
幹作楊原伯行状然徒有其名而亡其辭蕭氏文選
中載任彦昇所作齊竟陵王行状一篇而辭多矯誕
識者病之今采韓柳諸作載為楷式云復徵曰狀者
即其真以形容之也傳誌之作必有所據斯可命辭
故求文者必具状以需之
少保郭公行状(唐張說)
公名震字元振本太原陽曲人也大父任相州湯隂令
因居于魏公少倜儻廓落有大志儀觀雄傑身長七尺
美鬚髯十六入太學與薛稷趙彦昭同業時有家僕至
寄錢四百千以為學糧忽有一人縗服叩門云五世未
葬棺柩各在一方今欲齊舉大事苦之資用聞君家信
至頗能相濟否不問姓名以車載去一無所留深為趙
薛所誚公怡然曰濟彼大事亦何誚焉十八擢進士第
其年判入高等時輩皆以校書正字為榮公獨請外官
授梓州通泉尉至縣落拓不拘小節嘗鑄錢掠良人財
以濟四方海内同聲合氣有至千萬者則天聞其名驛
徵引見語至夜甚竒之問蜀川之跡對而不隐令錄舊
文乃上古劒歌其詞曰君不見昆吾鐡冶飛炎烟紅光
紫氣俱赫然良工煅煉凡幾日鑄得寳劒名龍泉龍泉
顔色如霜雪良工咨嗟嘆竒絶琉璃玉匣吐蓮花錯鏤
金環生明月正逢天下無風塵幸且用防君子身精光
黯黯青蛇色文章片片綠龜鱗非直結交遊俠子亦曾
親近英雄人那知中路遭棄捐零落漂淪古獄邊雖則
沉埋無所用猶能夜夜氣衝天則天覽而佳之令寫數
十本遍賜學士李嶠閻朝隐等遂授右武衛胄曹右控
鶴内供奉尋遷奉宸監丞屬吐蕃請和親令報命至境
上與贊普相見宣國威命責其翻覆長揖不拜瞋目視
之贊普曰漢使多矣無如公之誠信遠近疆界立談悉
定因遺金數十斤而還公悉以進上奏言揣彼上下之
情人倦其隸役久矣咸願早和大將論欽陵不争四鎮
獨不欲耳但國家每歲不絶其使而欽陵常不禀命自
然彼藩之人怨欽陵日深望國恩日甚設欲廣舉兵徒
難矣斯乃公間之微旨也必可使其上下俱懷猜阻矣
則天甚然之無何吐蕃君臣果相疑貳遂誅欽陵弟贊
婆及其兄子莾布支并來降公聲名藉甚授御史加朝
散大夫遷主客郎中吐蕃與突厥連和大入西河破數
十城圍逼凉州節度出城戰歿蹂禾稼米斗萬錢則天
方御洛城門酺宴凉州使至因輟樂拜公為凉州都督
兼隴右諸軍大使調秦中五萬人號二十萬以赴河西
公至凉州吐蕃素聞威名相謂曰我贊普猶懼吾輩何
可敵乎相率而去公收合餘衆繕脩城壁施法令屯田
一年而復公之功也公以凉州西拒吐蕃北有突厥久
示其弱未揚天威因徵隴右兵馬一百二十萬號二百
萬集于湟州營幕千里舉烽號令時宗楚客為相素與
公不恊令人告變則天惶懼計無所出狄仁傑魏元忠
韋安石李嶠宋璟姚崇趙彦昭韋嗣立張說二十五人
抗表請保如公有異圖並請身死籍沒則天由是稍安
兵既大集人又知教分兵十道齊進過青海幾至贊普
牙帳贊普屈膝請和獻馬三千疋金三萬斤牛羊不可
勝數公大張軍威受其蕃禮而還既伏西戎震威北狄
突厥獻馬二千疋所獲凉州人士皆放歸塞上從此方
鎮肅清蕃落畏慕令行禁止道不拾遺凡所規模制作
率為後法河西隴右千餘處置生祠堂立碑頌德閻立
均等為其文尋有詔許入朝公素無第宅寄居友人之
舍候鼓入朝忽有人馬前送状開緘前人已去状中唯
有物數而無姓名便於樹下獲騾馬二十餘疋帛三
千疋公曰豈非太學請葬之士乎因以買宅居止薛稷
趙彦昭聞之皆嗟嘆良久景龍年中宗楚客韋處納等
潛結朋黨憎害公能授公驍騎大將軍兼安西大都護
四鎮經略使金山道大總管時烏質勒久恃衆倨傲不
屈朝廷縱兵遠掠道路不通公以衆寡不敵難以力制
因率麾下數十騎徑入部落烏質勒入出兵衛出迎望
見公威容端毅風鬛若神不覺屈膝因而下拜公宣國
威命抗聲與語自朝至暮雪深尺餘竟不移足質勒頻
拜伏語畢歸帳相去二十餘里質勒久立雪中倉卒疾
發是夜暴卒其嗣子娑葛集諸將曰漢使殺我君父今
須復讐大舉兵衆將追殺公聞質勒死遲明素服來弔
道路相逢兵圍數匝娑葛見公忽來未之敢逼但言衛
護漢使公至其帳下大哭流涕因撫定其嗣蕃人大喜
留數十日助其葬事娑葛獻馬三千疋牛羊十餘萬移
居千里西域無事道路肅清諸蕃聞之遣使歸降者十
餘國時人語之曰郭元振詭殺烏質勒知娑葛與闕啜
有釁奏請移於瓜州制從之會中書令宗楚客受金遂
寢其事公具以状聞楚客恃勢囑請召公將䧟之公不
從又奏請斬楚客清蕃落時韋庶人竊弄國權中宗竟
不之省也初安西南有毒河源遠在葱嶺西北河岸百
步人畜踏之者輙死公威振西域所向無不從者因驗
圖經知其源率兵三萬人歴于闐康居大食等十餘國
所過之國令供資糧仍署其國王為左右總管率兵前
進北至葱嶺牙帳前十二國王兵百萬餘其河源上有
大樹高千餘尺垂隂數頃大軍至日有黃龍繞樹以口
吐毒氣而拒官軍三軍悉觀焉公手書操檄文令左拾
遺張宣抗聲讀之畢黃龍解樹而下公率諸軍誅之數
日方倒聚而焚焉河源且絶數十里内悉為良田在安
西十餘年四鎮寧静韋庶人知政屢徵不至因下偽詔
令待御史吕守素中丞馮家賓相繼廵邊欲將害之未
及皆為娑葛等諸蕃劫殺之睿宗即位徵拜太僕卿勅
至之日舉家進發安西士庶諸蕃酋長號哭數百里或
剺面截耳抗表請留因紿之而後即路其至玉門關也
去凉州八百里河西諸州百姓蕃部落聞公之至貧者
携壺漿冨者設供帳聯綿七百里不絶公旌節下玉門
關百姓望之宛轉呌呼聲動巖谷自朝至暮傳呼至凉
州凉州城中男女在衢路並歌舞出城咸言我父至矣
通夜城門不受禁制都督司馬逸客聞之謂公近矣陳
兵出迎會候騎至云始入玉門關都督嗟嘆良久具状
聞至京同中書門下三品加銀青光禄大夫遷兵部尚
書封舘陶縣男依舊知政事尋轉吏部尚書知選舉囑
請不行大著聲譽睿宗屢下詔褒美後默啜大寇邊拜
刑部尚書即出為朔方軍大總管築豐安定遠等城以
拒賊路尋加金紫光禄大夫再遷兵部尚書知政事仍
舊元帥會太平公主竇懷貞潜結兇黨謀廢皇帝睿宗
猶豫不决諸相皆阿諛順旨惟公廷諍不受詔及舉兵
誅竇懷貞等宫城大亂睿宗步肅章門觀變諸相皆竄
外省公獨登奉天門樓躬侍睿宗聞東宫兵至將欲投
于樓下公親扶聖躬敦勸乃止及上即位宿中書十四
日獨知政事因下詔曰大臣立事夷險不易良相昇朝
安危所繫兵部尚書同中書門下三品上柱國舘陶縣
開國伯元振偉才生代宏量匡時經綸文武今之王佐
出入將相古之人傑夙侍宸扆疇咨廟堂思致堯舜以
期管樂朕往在儲闈洎登寳位每觀其仗義感激願制
兇邪立誠慷慨密陳弘益爾其至矣朕實嘉之頃者梟
獍興謀干戈作釁太上皇帝既命朕除討元振又馳奉
宸極始則賚予為弼終則寧朕問安可謂格于皇天貫
于白日元惡既翦庶物惟新昌言是圖朕豈忘舊宜開
井邑永誓山河可進封代國公賜實封四百戶物一千
叚子五品官尋兼御史大夫天下行軍大元帥是歲大
徵兵衆閱武驪山兵一百萬號三百萬並奉公節度是
日三令之後上將親鼓公慮有大變因略行禮上大怒
引坐纛下紫微令張說犯鱗而諫上乃曰元振有保護
大功宜按軍法流新州未至屬開元元年册尊號赦曰
元振往立大功保護于朕頃因閱武頗失軍容責情放
逐將收后效可饒州司馬未至卒於道時年五十八有
集二十二卷文章有逸氣為世所重公少負氣縱横遣
意磊落作尉巴蜀不脩名檢及登朝受任屢使遐方霜
明烈心玉立貞節言行忠正居取儉約身體雜於皇王
致君期於堯舜公務之暇手不釋卷雖子弟家人未嘗
見其喜怒前後上事切諫得失十數道俱焚其藁草不
以語人故朝廷莫知也睿宗嘗曰元振正直齊於宋璟
政理逾於姚崇其英謀弘亮過之矣舊於宣陽里居二
十餘年不至諸院馬廐每朝回對二親言笑歸室儼如
也不問家事與狄仁傑朱敬則魏元忠李嶠韋安石趙
彦昭韋嗣立薛稷張說等為忘年之友事父母以孝聞父
愛授濟州刺史後以為相奏請解職授銀青光禄大夫
濟州刺史致仕公歿後二親猶在自我唐授命宰臣有
二親者唯公而巳
贈太傅董公行状(韓愈)
公諱晉字混成河中虞鄉萬歲里人少以明經上第宣
皇帝居原州公在原州宰相以公善為文任翰林之選
間召見拜秘書省校書郎入翰林為學士三年出入左
右天子以為謹愿賜緋魚袋累陞為衛尉寺丞出翰林
以疾辭拜汾州司馬崔圓為楊州詔以公為圓節度判
官攝殿中侍御史以軍事如京師朝天子識之拜殿中
侍御史内供奉由殿中為侍御史入尚書省為主客員
外郎由主客為祠部郎中先皇帝時兵部侍郎李涵如
回紇立可敦詔公兼侍御史賜紫金魚袋為涵判官回
紇之人來曰唐之復土壃取回紇力焉約我為市馬既
入而歸我賄不足我於使人乎取之涵懼不敢對視公
公與之言曰我之復土壃而信有力焉我非無馬而與
爾為市為賜不既多乎爾之馬歲至我數皮而歸資邊
吏請致詰也天子念爾有勞故下詔禁侵犯諸戎畏我
大國之爾與也莫敢校也爾之父子寧而畜馬蕃者非
我誰使之於是其衆皆環公拜既又相率南面序拜皆
兩舉手曰不敢復有意大國自回紇歸拜司勲郎中未
嘗言回紇之事遷秘書少監歷太府太常二寺亞卿為
左金吾衞將軍今上即位以大行皇帝山陵出財賦拜
太府卿由太府為左散騎常侍兼御史中丞知臺事三
司使選擢材俊有威風始公為金吾未盡一月拜太府
九日又為中丞朝夕入議事於是宰相請以公為華州
刺史拜華州刺史潼關防禦鎮國軍使朱泚之亂加御
史大夫詔至於上所又拜國子祭酒兼御史大夫宣慰
恒州於是朱滔自范陽以回紇之師助亂人大恐公既
至恒州恒州即日奉詔出兵與滔戰大破走之還至河
中李懷光及上如梁州懷光所率皆朔方兵公知其謀
與朱泚合也患之造懷光言曰公之功天下無與敵公
之過未有聞於人某至上所言公之情上寬明將無不
赦宥焉乃能為朱泚臣乎彼為臣而背其君苟得志於
公何有且公既為太尉矣彼雖寵公何以加此彼不能
事君能以臣事公乎公能事彼而有不能事君乎彼知
天下之怒朝夕戮死者也故求其同罪而與之比公何
所利焉公之敵彼有餘力不如明告之絶而起兵襲取
之清宫而迎天子庶人服而請罪有司雖有大過猶將
揜焉如公則誰敢議語已懷光拜曰天賜公活懷光之
命喜且泣公亦泣則又語其將卒如語懷光者將卒呼
曰天賜公活吾三軍之命拜且泣公亦泣故懷光卒不
與朱泚當是時懷光竟不反公氣仁語若不能出口及
當事乃更疎亮捷給其詞忠其容貌温然故有言於人
無不信明年上復京師拜左金吾衛大將軍由大金吾
為尚書左丞又為太常卿由太常拜門下侍郎平章事
在宰相位凡五年所奏於上前者皆二帝三王之道由
秦漢以降未嘗言退歸未嘗言所言於上者於人子弟
有私問者公曰宰相所職係天下天下安危宰相之能
與否可見欲知宰相之能與否如此視之其可凡所謀
議於上前者不足道也故其事卒不聞以疾病辭於上
前者不記退以表辭者八方許之拜禮部尚書制曰事
上盡大臣之節又曰一心奉公於是天下知公之有言
於上也初公為宰相時五月朔會朝天子在位公卿百
執事在廷侍中贊百僚賀中書侍郎平章事竇參攝中
書令當傳詔疾作不能事凡將大朝會當事者既受命
皆先日習儀于時未有詔公卿相顧公逡廵進北面言
曰攝中書令臣某病不能事臣謀代某事於是南面宣
致詔詞事巳復位進退甚詳為禮部四年拜兵部尚書
入謝上語問日晏復有入謝者上喜曰董某疾且損矣
出語人曰董公且復相既二日拜東都留守判東都尚
書省事充東都畿汝州都防禦使兼御史大夫仍為兵
部尚書由留守未盡五月拜檢校尚書左僕射同中書
門下平章事汴州刺史宣武軍節度副太使知節度事
管内支廢營田汴東亳潁等州觀察處置等使汴州自
大歴來多兵事劉玄佐益其師至十萬玄佐死子士寧代
之畋遊無度其將李萬榮乘其畋也逐之萬榮為節度
一年其將韓惟清張彦林作亂求殺萬榮不尅三年萬
榮病風昏不知事其子乃復欲為士寧之故監軍使俱
文珍與其將鄧惟恭執之歸京師而萬榮死詔未至惟
恭權軍事公既受命遂行劉宗經韋弘景韓愈實從不
以兵衛及鄭州逆者不至鄭州人為公懼或勸公止以
待有自汴州出者言於公曰不可入公不對遂行宿圃
田明日食中牟逆者至宿八角明日惟恭及諸將至遂
逆以入及郛三軍緣道讙聲庶人壯者呼老者泣婦人
啼遂入以居初玄佐死吳湊代之及鞏聞亂歸士寧萬
榮皆自為而後命軍士將以為常故惟恭亦有志以公
之速也不及謀遂出逆既而私使人觀公之所為以告
曰公無為惟恭喜知公之無害巳也委心焉進見公者
退皆曰公仁人也聞公言者皆曰公仁人也環以相告
故太和初玄佐遇軍士厚士寧懼復加厚焉至萬榮如
士寧志及韓張亂又加厚以懷之至于惟恭每加厚焉
故士卒驕不能禦則置腹心之士幕於公庭廡下挾弓
執劒以須日出而入前者去日入而出後者至寒暑時
至則加勞賜酒肉公至之明日皆罷之貞元十二年七
月也八月上命汝州刺史陸長源為御史大夫行軍司
馬楊凝自左司郎中為檢校吏部郎中觀察判官杜倫
自前殿中侍御史為檢校工部員外郎節度判官孟叔
度自殿中侍御史為檢挍金部員外郎度支營田判官
職事修人俗化嘉禾生白鵲集蒼鳥來巢嘉瓜同蔕聯
實四方至者歸以告其帥小大威懷有所疑輒使來問
有交惡者公與平之累請朝不許及有疾又請之且曰
人心易動軍旅多虞及臣之生計不光定至於他日事
或難期猶不許十五年二月三日薨于位上三日罷朝
贈太傅使吏部員外郎楊於陵來祭弔其子贈布帛米
有加公之將薨也命其子三日斂而行於行之四日汴
州亂故君子以公為知人公之薨也汴州人歌之曰濁
流洋洋有闢其郛闐道讙呼公來之初今公之歸公在
喪車又歌曰公既來止東人以完今公歿矣人誰與安
始公為華州亦有惠愛人思之公居處恭無妾媵不飲
酒不謟笑好惡無所偏與人交泊如也未嘗言兵有問
者曰吾志於教化享年七十六階累陞為金紫光禄大
夫勲累陞為上柱國爵累陞為隴西郡開國公娶南陽
張氏夫人後娶京兆韋氏夫人皆先公終四子全道溪
全素澥全道全素皆上所賜名全道為秘書省著作郎
溪為秘書省秘書郎全素為大理評事澥為太常寺太
祝皆善士有學行謹具歴官行事状伏請牒考功并牒
太常議所謚牒史館請垂編錄謹状
吏部侍郎贈禮部尚書韓公行状(李翺)
曾祖泰皇任曹州司馬祖濬素皇任桂州長史父仲卿
皇仕秘書郎贈尚書左僕射公諱愈字退之昌黎某人
生三歲父歿養於兄會舍及長讀書盡能記他生之所
習年二十五上進士第汴州亂詔以舊相東都留守董
晉為平章事宣武軍節度使以平汴州晉辟公以行遂
入汴州得試秘書省校書郎為觀察推官晉卒公從晉
喪以出四日而汴州亂凡從事之居者皆殺死寧軍節
度使張建封奏為節度推官得試太常寺協律郎選授
四門博士選監察御史為幸臣所惡出守連州陽山縣
令政有惠於下及公去百姓多以公之姓名其子改江
陵府法曹參軍入為權知國子博士宰相有愛公者將
以文學職處公有爭先者搆公中以飛語公恐及難遂
求分司東都權知三年改真博士入省為分司都官員
外郎改河南縣令日以職分辨以留守及尹故軍士莫
敢犯禁入為職方員外郎華州刺史奏華陽縣令柳澗
有罪遂將貶之公上疏請發御史辨曲直方可處以罪
則下不受屈既柳澗有犯公由是復為國子博士改比
部郎中史館修撰轉考功郎中修撰如故數月以考功
知制誥上將平蔡州先命御史中丞裴公度使諸軍以
視兵及還奏兵可用賊勢可以滅頗與宰相意忤既數
月盗殺宰相又害中丞不克中丞微傷馬逸以免遂為
宰相以主東兵自安禄山起范陽䧟兩京河南北六七
鎮節度使身死則立其子作軍士表以請朝廷因而與
之及元貞季年雖順地節將死多即軍中取行軍副使
將校以授之節習以成故矣朝廷之賢恬然於所安以
苟不用兵為貴議多與裴度相異惟公以為盗殺宰相
而遂息兵其為耻甚大兵不可以息以天下力取三州
尚何不可與裴丞相議合故兵遂用而宰相有不便之
者月滿遷中書舍人賜緋魚袋後竟以他事改太子右
庶子元和十二年秋以兵老久屯未滅上命裴丞相為
淮西節度使以招討之丞相請公以行於是以公因本
官兼御史中丞賜三品服衣魚為行軍司馬從丞相居
於郾城公知蔡州精卒聚界上以拒官軍守城者率老
弱且不過千人亟白丞相請以兵三千人間道以入必
擒吳元濟丞相未及行而李愬自唐州文城壘提其卒
以夜入蔡州果得元濟蔡州既平布衣栢耆以計謁公
公與語竒之遂白丞相曰淮西滅王承宗膽破可不勞
用衆宜使辨士奉相公書明禍福以招之彼必服丞相
然之公令栢耆口占為丞相書栢耆袖之以至鎮州王
承宗果大恐上表請割德棣二州以獻丞相歸京師公
遷刑部侍郎歲餘佛骨自鳳翔至傳京師諸寺百姓有
燒指與頂以祈福者公奏疏言自伏羲至周文武時皆
未有佛而年多至百歲有過之者自佛法入中國帝王
事之夀不得長梁武帝事之最謹而國大亂請燒棄佛
骨疏入貶潮州刺史移袁州刺史百姓有以男女為人
隸者公計傭以償其直而出歸之入還國子祭酒有直
講能說禮而陋於容學官多豪族子擯之不得共食公
命吏曰召直講來與祭酒共食學官由此不能賤直講
奏儒生為學官日使會講生徒奔走聽問皆相喜曰韓
公來為祭酒國子監不寂寞矣改兵部侍郎鎮州亂殺
其帥田弘正征之不克遂以王庭奏為節度使詔公往
宣撫既行衆皆危之元稹奏曰韓愈可惜穆宗亦悔有
詔令至境觀事勢無必於入公曰安有受君命而滯留
自顧遂疾驅入庭凑嚴兵拔刅弦弓矢以逆及舘甲士
羅於庭公與庭凑監軍使三人就位既坐庭凑言曰所
以紛紛者乃此士卒所為本非庭凑心公大聲曰天子
以為尚書有將帥材故賜之以節實不知公共健兒語
未得乃大錯甲士前奮言曰先太史為國打朱滔淊遂
敗奔走血衣皆在此軍何負朝廷乃以為賊乎公告曰
兒郎等且勿語聽愈言愈時為兒郎巳不記先太史之
功與忠矣若猶記得乃大好且為逆與順利與病不能
遠引古事但以天寳來禍福為兒郎等明之安禄山史
思明李希烈梁崇義朱滔朱泚吳元濟李師道復有若
子若孫在乎亦有居官者乎衆皆曰無又曰田令公以
魏博六州歸朝廷為節度使後至中書令父子皆授旄
節子與孫雖在童幼者以為好官窮富極貴寵榮耀天
下劉悟李祐皆居大鎮王承元年始十七亦仗節皆三
軍耳所聞也衆乃曰田弘正刻此軍故軍不安公曰然
汝三軍亦害田令公身又殘其家矣復何道衆乃謹曰
侍郎語是侍郎語是庭凑恐衆心動遽麾衆散出因泣
謂公曰侍郎來欲令庭凑何所為公曰神策六軍之將
如牛元翼比者不少但朝廷顧大體不可以棄之耳而
尚書久圍之何也庭凑曰即出之公曰若真則無事矣
因與之宴而歸之牛元翼果出及還於上前盡奏與庭
凑及三軍語上大悦曰卿直向伊如此道由是有意欲
大用之王武俊贈太師呼太史者燕趙人語也轉吏部
侍郎凡令史皆不鎻聽出入或問公公曰人所以畏鬼
者以其不能見也鬼如可見則人不畏之矣選人不得
見令史故令史勢重聽其出入則勢輕改京兆尹兼御
史大夫特詔不就御史臺謁後不得引為例六軍將士
皆不敢犯私相告曰是尚欲燒佛骨者安可忤故盗賊
止遇旱米價不敢上李紳為御史中丞械囚送府使以
尹杖杖之公曰安有此使歸其囚是時紳方幸宰相欲
去之故以臺與府不協為請出紳為江西觀察使以公
為兵部侍郎紳既復留公入謝上曰卿與李紳争何事
公因自辨數日復為吏部侍郎長慶四年得病滿百日
罷既罷以十二月二日卒於靖安里第公氣厚性通議
論多大體與人交始終不易凡嫁内外及交友之女無
主者十人幼孤養於嫂鄭氏及嫂歿為之服期深於文
章每以為自楊雄之後作者不生其所為文未嘗放前
人之言而固與之並自貞元末以至於兹後進之士其
有志於古文者莫不視公以為法有集二十卷小集十
卷及病遂請告以罷每與交友言既終以處妻子之語
且曰某伯兄德行高曉方藥食必視本草年止於四十
二某疎愚食不擇禁忌位為侍郎年出伯兄十五歲矣
如又不足於何而足且獲終牖下幸不至失大節以下
見先人可謂榮矣享年五十七贈禮部尚書謹具任官
事跡如前請牒考功下太常定謚并牒史舘謹状
少保柳公行状(沈亞之)
曾祖該皇任陵州錄事參軍贈陵州刺史祖岑皇贈秘
書監父潭皇太僕卿駙馬都尉贈司空状公諱晟其先
河東人也肅宗時詔取儒賢配主其父以門業中選拜
太僕卿尚和政公主主及太僕繼喪而公年始十二孝
聞宫姻既去喪代宗憐之召養宫中令與皇太子諸王
俱受學故公得通籍中禁詔以吳大瓘為之師又以大
瓘子通玄通微互為助教令十日考學績責勸所進乾
元初除尚書奉御得歸故邸又詔吳大瓘通玄通微令
就舍授學廣德中加檢校太常卿賜佩金魚及德宗即
位以公故奉銅輦將欲加賜遷官未幾而屬車西狩矣
公徒走會難奉天因泣奏曰臣願得尺詔持而入東都
購其豪人以為效德宗嘉其忠賜詔如奏公於是傭装
入賊軍中見賊偽右將軍郭常左將軍張光晟公大說
曰隂潦之災魚鱉遊其墀壇即暘光赫明是輩不知枯
挂之地者公等寧能從其挂哉乃出詔示常等皆奉詔
伏興誓約所歸未及期會樞籍宦官朱既昌隂以公之
状飛告泚遂為泚捕繫定貞矣泚詰二將詞不伏即徙
於外獄稍寬之有頃賊兵累敗守吏益怠公因其共繫
者十餘人謀相與脱其銅髠而走之奉天德宗為之撫
背流涕明日乘輿幸漢中公奉轡至南梁還拜原王府
長史貞元六年改嘉王府長史其後翰林舍人吳通玄
謫死公為疏陳雪再進不得命公醴之季止公曰上方
怒寧可為也公不聽公章卒三貢於是德宗悟之謂公
見義不回賜書寵勞竟雪通玄改澧州别駕十一年入
為少將作永貞初遷大將作加朝請大夫起崇陵功以
檢校左散騎常侍居使内作封河東縣開國子食邑五
百戶又加銀青光禄大夫起豐陵功贈上柱國元和初
西蜀叛發岐隴邠涇朔方太原及山東六郡之卒皆屬
長武軍詔以高崇文討之既誅三蜀大困而漢中最險
隘益不能賑輸所奉中朝以公用當濟遂拜工部尚書
兼御史大夫持節帥漢中始詔諸征蜀卒各還故部而
獨以漢中卒三千人移戍梓州其卒以為始去父母鄉
里既勞而歸及境乃不得見其間亦以有功自負今則
徙之謂若謫耳皆蜂奮食所引刅援弓廹中貴人時公
行未及郡聞之遂疾驅倍走往其所先勞之苦辛勞已
乃問曰君等何以而成功乎俱曰某等伐闢耳又曰闢
何以而得伐俱曰驕不受指於天子公曰君等既知闢
以不授指而得伐又親滅之而得功反不授指耶今不
授指即受滅也是卒皆免胄匍匐遂行所徙歲餘復入
為大將作使匃奴先是戎相出視國使必自據偃以相
辱傲公知之乃先謂曰聞若等常以去信為強亡禮自
大禮信不為誠不仁也何足奉吾國乎於是單于諸王
貴人聞之愕然失恃皆莫能辭見則改容跪伏遂致天
子之命約信成禮而歸拜金吾右將軍始得居公爵益
封千五百戶加為大金吾九年加戶部尚書以大金吾
為左將軍元和十三年三月九日歿享年六十九上聞
之一日廢聽奏詔令從官赴弔之賜賻粟帛贈太子少
保公強辨多學謙下好問因危以致其節見義不顧其
私輸公之急某從寮其門備得前行謹以所聞所見實
錄於斯謹状
文章辨體彙選卷五百五十一
文章辨體彙選卷五百五十一
明賀復徵編
行状一
劉勰曰先賢表謚並有行状状之大者也吳訥曰按
行状者門生故舊状死者行業上于史官或求銘誌
于作者之詞也文章緣起云始自漢丞相倉曹傳胡
幹作楊原伯行状然徒有其名而亡其辭蕭氏文選
中載任彦昇所作齊竟陵王行状一篇而辭多矯誕
識者病之今采韓柳諸作載為楷式云復徵曰狀者
即其真以形容之也傳誌之作必有所據斯可命辭
故求文者必具状以需之
少保郭公行状(唐張說)
公名震字元振本太原陽曲人也大父任相州湯隂令
因居于魏公少倜儻廓落有大志儀觀雄傑身長七尺
美鬚髯十六入太學與薛稷趙彦昭同業時有家僕至
寄錢四百千以為學糧忽有一人縗服叩門云五世未
葬棺柩各在一方今欲齊舉大事苦之資用聞君家信
至頗能相濟否不問姓名以車載去一無所留深為趙
薛所誚公怡然曰濟彼大事亦何誚焉十八擢進士第
其年判入高等時輩皆以校書正字為榮公獨請外官
授梓州通泉尉至縣落拓不拘小節嘗鑄錢掠良人財
以濟四方海内同聲合氣有至千萬者則天聞其名驛
徵引見語至夜甚竒之問蜀川之跡對而不隐令錄舊
文乃上古劒歌其詞曰君不見昆吾鐡冶飛炎烟紅光
紫氣俱赫然良工煅煉凡幾日鑄得寳劒名龍泉龍泉
顔色如霜雪良工咨嗟嘆竒絶琉璃玉匣吐蓮花錯鏤
金環生明月正逢天下無風塵幸且用防君子身精光
黯黯青蛇色文章片片綠龜鱗非直結交遊俠子亦曾
親近英雄人那知中路遭棄捐零落漂淪古獄邊雖則
沉埋無所用猶能夜夜氣衝天則天覽而佳之令寫數
十本遍賜學士李嶠閻朝隐等遂授右武衛胄曹右控
鶴内供奉尋遷奉宸監丞屬吐蕃請和親令報命至境
上與贊普相見宣國威命責其翻覆長揖不拜瞋目視
之贊普曰漢使多矣無如公之誠信遠近疆界立談悉
定因遺金數十斤而還公悉以進上奏言揣彼上下之
情人倦其隸役久矣咸願早和大將論欽陵不争四鎮
獨不欲耳但國家每歲不絶其使而欽陵常不禀命自
然彼藩之人怨欽陵日深望國恩日甚設欲廣舉兵徒
難矣斯乃公間之微旨也必可使其上下俱懷猜阻矣
則天甚然之無何吐蕃君臣果相疑貳遂誅欽陵弟贊
婆及其兄子莾布支并來降公聲名藉甚授御史加朝
散大夫遷主客郎中吐蕃與突厥連和大入西河破數
十城圍逼凉州節度出城戰歿蹂禾稼米斗萬錢則天
方御洛城門酺宴凉州使至因輟樂拜公為凉州都督
兼隴右諸軍大使調秦中五萬人號二十萬以赴河西
公至凉州吐蕃素聞威名相謂曰我贊普猶懼吾輩何
可敵乎相率而去公收合餘衆繕脩城壁施法令屯田
一年而復公之功也公以凉州西拒吐蕃北有突厥久
示其弱未揚天威因徵隴右兵馬一百二十萬號二百
萬集于湟州營幕千里舉烽號令時宗楚客為相素與
公不恊令人告變則天惶懼計無所出狄仁傑魏元忠
韋安石李嶠宋璟姚崇趙彦昭韋嗣立張說二十五人
抗表請保如公有異圖並請身死籍沒則天由是稍安
兵既大集人又知教分兵十道齊進過青海幾至贊普
牙帳贊普屈膝請和獻馬三千疋金三萬斤牛羊不可
勝數公大張軍威受其蕃禮而還既伏西戎震威北狄
突厥獻馬二千疋所獲凉州人士皆放歸塞上從此方
鎮肅清蕃落畏慕令行禁止道不拾遺凡所規模制作
率為後法河西隴右千餘處置生祠堂立碑頌德閻立
均等為其文尋有詔許入朝公素無第宅寄居友人之
舍候鼓入朝忽有人馬前送状開緘前人已去状中唯
有物數而無姓名便於樹下獲騾馬二十餘疋帛三
千疋公曰豈非太學請葬之士乎因以買宅居止薛稷
趙彦昭聞之皆嗟嘆良久景龍年中宗楚客韋處納等
潛結朋黨憎害公能授公驍騎大將軍兼安西大都護
四鎮經略使金山道大總管時烏質勒久恃衆倨傲不
屈朝廷縱兵遠掠道路不通公以衆寡不敵難以力制
因率麾下數十騎徑入部落烏質勒入出兵衛出迎望
見公威容端毅風鬛若神不覺屈膝因而下拜公宣國
威命抗聲與語自朝至暮雪深尺餘竟不移足質勒頻
拜伏語畢歸帳相去二十餘里質勒久立雪中倉卒疾
發是夜暴卒其嗣子娑葛集諸將曰漢使殺我君父今
須復讐大舉兵衆將追殺公聞質勒死遲明素服來弔
道路相逢兵圍數匝娑葛見公忽來未之敢逼但言衛
護漢使公至其帳下大哭流涕因撫定其嗣蕃人大喜
留數十日助其葬事娑葛獻馬三千疋牛羊十餘萬移
居千里西域無事道路肅清諸蕃聞之遣使歸降者十
餘國時人語之曰郭元振詭殺烏質勒知娑葛與闕啜
有釁奏請移於瓜州制從之會中書令宗楚客受金遂
寢其事公具以状聞楚客恃勢囑請召公將䧟之公不
從又奏請斬楚客清蕃落時韋庶人竊弄國權中宗竟
不之省也初安西南有毒河源遠在葱嶺西北河岸百
步人畜踏之者輙死公威振西域所向無不從者因驗
圖經知其源率兵三萬人歴于闐康居大食等十餘國
所過之國令供資糧仍署其國王為左右總管率兵前
進北至葱嶺牙帳前十二國王兵百萬餘其河源上有
大樹高千餘尺垂隂數頃大軍至日有黃龍繞樹以口
吐毒氣而拒官軍三軍悉觀焉公手書操檄文令左拾
遺張宣抗聲讀之畢黃龍解樹而下公率諸軍誅之數
日方倒聚而焚焉河源且絶數十里内悉為良田在安
西十餘年四鎮寧静韋庶人知政屢徵不至因下偽詔
令待御史吕守素中丞馮家賓相繼廵邊欲將害之未
及皆為娑葛等諸蕃劫殺之睿宗即位徵拜太僕卿勅
至之日舉家進發安西士庶諸蕃酋長號哭數百里或
剺面截耳抗表請留因紿之而後即路其至玉門關也
去凉州八百里河西諸州百姓蕃部落聞公之至貧者
携壺漿冨者設供帳聯綿七百里不絶公旌節下玉門
關百姓望之宛轉呌呼聲動巖谷自朝至暮傳呼至凉
州凉州城中男女在衢路並歌舞出城咸言我父至矣
通夜城門不受禁制都督司馬逸客聞之謂公近矣陳
兵出迎會候騎至云始入玉門關都督嗟嘆良久具状
聞至京同中書門下三品加銀青光禄大夫遷兵部尚
書封舘陶縣男依舊知政事尋轉吏部尚書知選舉囑
請不行大著聲譽睿宗屢下詔褒美後默啜大寇邊拜
刑部尚書即出為朔方軍大總管築豐安定遠等城以
拒賊路尋加金紫光禄大夫再遷兵部尚書知政事仍
舊元帥會太平公主竇懷貞潜結兇黨謀廢皇帝睿宗
猶豫不决諸相皆阿諛順旨惟公廷諍不受詔及舉兵
誅竇懷貞等宫城大亂睿宗步肅章門觀變諸相皆竄
外省公獨登奉天門樓躬侍睿宗聞東宫兵至將欲投
于樓下公親扶聖躬敦勸乃止及上即位宿中書十四
日獨知政事因下詔曰大臣立事夷險不易良相昇朝
安危所繫兵部尚書同中書門下三品上柱國舘陶縣
開國伯元振偉才生代宏量匡時經綸文武今之王佐
出入將相古之人傑夙侍宸扆疇咨廟堂思致堯舜以
期管樂朕往在儲闈洎登寳位每觀其仗義感激願制
兇邪立誠慷慨密陳弘益爾其至矣朕實嘉之頃者梟
獍興謀干戈作釁太上皇帝既命朕除討元振又馳奉
宸極始則賚予為弼終則寧朕問安可謂格于皇天貫
于白日元惡既翦庶物惟新昌言是圖朕豈忘舊宜開
井邑永誓山河可進封代國公賜實封四百戶物一千
叚子五品官尋兼御史大夫天下行軍大元帥是歲大
徵兵衆閱武驪山兵一百萬號三百萬並奉公節度是
日三令之後上將親鼓公慮有大變因略行禮上大怒
引坐纛下紫微令張說犯鱗而諫上乃曰元振有保護
大功宜按軍法流新州未至屬開元元年册尊號赦曰
元振往立大功保護于朕頃因閱武頗失軍容責情放
逐將收后效可饒州司馬未至卒於道時年五十八有
集二十二卷文章有逸氣為世所重公少負氣縱横遣
意磊落作尉巴蜀不脩名檢及登朝受任屢使遐方霜
明烈心玉立貞節言行忠正居取儉約身體雜於皇王
致君期於堯舜公務之暇手不釋卷雖子弟家人未嘗
見其喜怒前後上事切諫得失十數道俱焚其藁草不
以語人故朝廷莫知也睿宗嘗曰元振正直齊於宋璟
政理逾於姚崇其英謀弘亮過之矣舊於宣陽里居二
十餘年不至諸院馬廐每朝回對二親言笑歸室儼如
也不問家事與狄仁傑朱敬則魏元忠李嶠韋安石趙
彦昭韋嗣立薛稷張說等為忘年之友事父母以孝聞父
愛授濟州刺史後以為相奏請解職授銀青光禄大夫
濟州刺史致仕公歿後二親猶在自我唐授命宰臣有
二親者唯公而巳
贈太傅董公行状(韓愈)
公諱晉字混成河中虞鄉萬歲里人少以明經上第宣
皇帝居原州公在原州宰相以公善為文任翰林之選
間召見拜秘書省校書郎入翰林為學士三年出入左
右天子以為謹愿賜緋魚袋累陞為衛尉寺丞出翰林
以疾辭拜汾州司馬崔圓為楊州詔以公為圓節度判
官攝殿中侍御史以軍事如京師朝天子識之拜殿中
侍御史内供奉由殿中為侍御史入尚書省為主客員
外郎由主客為祠部郎中先皇帝時兵部侍郎李涵如
回紇立可敦詔公兼侍御史賜紫金魚袋為涵判官回
紇之人來曰唐之復土壃取回紇力焉約我為市馬既
入而歸我賄不足我於使人乎取之涵懼不敢對視公
公與之言曰我之復土壃而信有力焉我非無馬而與
爾為市為賜不既多乎爾之馬歲至我數皮而歸資邊
吏請致詰也天子念爾有勞故下詔禁侵犯諸戎畏我
大國之爾與也莫敢校也爾之父子寧而畜馬蕃者非
我誰使之於是其衆皆環公拜既又相率南面序拜皆
兩舉手曰不敢復有意大國自回紇歸拜司勲郎中未
嘗言回紇之事遷秘書少監歷太府太常二寺亞卿為
左金吾衞將軍今上即位以大行皇帝山陵出財賦拜
太府卿由太府為左散騎常侍兼御史中丞知臺事三
司使選擢材俊有威風始公為金吾未盡一月拜太府
九日又為中丞朝夕入議事於是宰相請以公為華州
刺史拜華州刺史潼關防禦鎮國軍使朱泚之亂加御
史大夫詔至於上所又拜國子祭酒兼御史大夫宣慰
恒州於是朱滔自范陽以回紇之師助亂人大恐公既
至恒州恒州即日奉詔出兵與滔戰大破走之還至河
中李懷光及上如梁州懷光所率皆朔方兵公知其謀
與朱泚合也患之造懷光言曰公之功天下無與敵公
之過未有聞於人某至上所言公之情上寬明將無不
赦宥焉乃能為朱泚臣乎彼為臣而背其君苟得志於
公何有且公既為太尉矣彼雖寵公何以加此彼不能
事君能以臣事公乎公能事彼而有不能事君乎彼知
天下之怒朝夕戮死者也故求其同罪而與之比公何
所利焉公之敵彼有餘力不如明告之絶而起兵襲取
之清宫而迎天子庶人服而請罪有司雖有大過猶將
揜焉如公則誰敢議語已懷光拜曰天賜公活懷光之
命喜且泣公亦泣則又語其將卒如語懷光者將卒呼
曰天賜公活吾三軍之命拜且泣公亦泣故懷光卒不
與朱泚當是時懷光竟不反公氣仁語若不能出口及
當事乃更疎亮捷給其詞忠其容貌温然故有言於人
無不信明年上復京師拜左金吾衛大將軍由大金吾
為尚書左丞又為太常卿由太常拜門下侍郎平章事
在宰相位凡五年所奏於上前者皆二帝三王之道由
秦漢以降未嘗言退歸未嘗言所言於上者於人子弟
有私問者公曰宰相所職係天下天下安危宰相之能
與否可見欲知宰相之能與否如此視之其可凡所謀
議於上前者不足道也故其事卒不聞以疾病辭於上
前者不記退以表辭者八方許之拜禮部尚書制曰事
上盡大臣之節又曰一心奉公於是天下知公之有言
於上也初公為宰相時五月朔會朝天子在位公卿百
執事在廷侍中贊百僚賀中書侍郎平章事竇參攝中
書令當傳詔疾作不能事凡將大朝會當事者既受命
皆先日習儀于時未有詔公卿相顧公逡廵進北面言
曰攝中書令臣某病不能事臣謀代某事於是南面宣
致詔詞事巳復位進退甚詳為禮部四年拜兵部尚書
入謝上語問日晏復有入謝者上喜曰董某疾且損矣
出語人曰董公且復相既二日拜東都留守判東都尚
書省事充東都畿汝州都防禦使兼御史大夫仍為兵
部尚書由留守未盡五月拜檢校尚書左僕射同中書
門下平章事汴州刺史宣武軍節度副太使知節度事
管内支廢營田汴東亳潁等州觀察處置等使汴州自
大歴來多兵事劉玄佐益其師至十萬玄佐死子士寧代
之畋遊無度其將李萬榮乘其畋也逐之萬榮為節度
一年其將韓惟清張彦林作亂求殺萬榮不尅三年萬
榮病風昏不知事其子乃復欲為士寧之故監軍使俱
文珍與其將鄧惟恭執之歸京師而萬榮死詔未至惟
恭權軍事公既受命遂行劉宗經韋弘景韓愈實從不
以兵衛及鄭州逆者不至鄭州人為公懼或勸公止以
待有自汴州出者言於公曰不可入公不對遂行宿圃
田明日食中牟逆者至宿八角明日惟恭及諸將至遂
逆以入及郛三軍緣道讙聲庶人壯者呼老者泣婦人
啼遂入以居初玄佐死吳湊代之及鞏聞亂歸士寧萬
榮皆自為而後命軍士將以為常故惟恭亦有志以公
之速也不及謀遂出逆既而私使人觀公之所為以告
曰公無為惟恭喜知公之無害巳也委心焉進見公者
退皆曰公仁人也聞公言者皆曰公仁人也環以相告
故太和初玄佐遇軍士厚士寧懼復加厚焉至萬榮如
士寧志及韓張亂又加厚以懷之至于惟恭每加厚焉
故士卒驕不能禦則置腹心之士幕於公庭廡下挾弓
執劒以須日出而入前者去日入而出後者至寒暑時
至則加勞賜酒肉公至之明日皆罷之貞元十二年七
月也八月上命汝州刺史陸長源為御史大夫行軍司
馬楊凝自左司郎中為檢校吏部郎中觀察判官杜倫
自前殿中侍御史為檢校工部員外郎節度判官孟叔
度自殿中侍御史為檢挍金部員外郎度支營田判官
職事修人俗化嘉禾生白鵲集蒼鳥來巢嘉瓜同蔕聯
實四方至者歸以告其帥小大威懷有所疑輒使來問
有交惡者公與平之累請朝不許及有疾又請之且曰
人心易動軍旅多虞及臣之生計不光定至於他日事
或難期猶不許十五年二月三日薨于位上三日罷朝
贈太傅使吏部員外郎楊於陵來祭弔其子贈布帛米
有加公之將薨也命其子三日斂而行於行之四日汴
州亂故君子以公為知人公之薨也汴州人歌之曰濁
流洋洋有闢其郛闐道讙呼公來之初今公之歸公在
喪車又歌曰公既來止東人以完今公歿矣人誰與安
始公為華州亦有惠愛人思之公居處恭無妾媵不飲
酒不謟笑好惡無所偏與人交泊如也未嘗言兵有問
者曰吾志於教化享年七十六階累陞為金紫光禄大
夫勲累陞為上柱國爵累陞為隴西郡開國公娶南陽
張氏夫人後娶京兆韋氏夫人皆先公終四子全道溪
全素澥全道全素皆上所賜名全道為秘書省著作郎
溪為秘書省秘書郎全素為大理評事澥為太常寺太
祝皆善士有學行謹具歴官行事状伏請牒考功并牒
太常議所謚牒史館請垂編錄謹状
吏部侍郎贈禮部尚書韓公行状(李翺)
曾祖泰皇任曹州司馬祖濬素皇任桂州長史父仲卿
皇仕秘書郎贈尚書左僕射公諱愈字退之昌黎某人
生三歲父歿養於兄會舍及長讀書盡能記他生之所
習年二十五上進士第汴州亂詔以舊相東都留守董
晉為平章事宣武軍節度使以平汴州晉辟公以行遂
入汴州得試秘書省校書郎為觀察推官晉卒公從晉
喪以出四日而汴州亂凡從事之居者皆殺死寧軍節
度使張建封奏為節度推官得試太常寺協律郎選授
四門博士選監察御史為幸臣所惡出守連州陽山縣
令政有惠於下及公去百姓多以公之姓名其子改江
陵府法曹參軍入為權知國子博士宰相有愛公者將
以文學職處公有爭先者搆公中以飛語公恐及難遂
求分司東都權知三年改真博士入省為分司都官員
外郎改河南縣令日以職分辨以留守及尹故軍士莫
敢犯禁入為職方員外郎華州刺史奏華陽縣令柳澗
有罪遂將貶之公上疏請發御史辨曲直方可處以罪
則下不受屈既柳澗有犯公由是復為國子博士改比
部郎中史館修撰轉考功郎中修撰如故數月以考功
知制誥上將平蔡州先命御史中丞裴公度使諸軍以
視兵及還奏兵可用賊勢可以滅頗與宰相意忤既數
月盗殺宰相又害中丞不克中丞微傷馬逸以免遂為
宰相以主東兵自安禄山起范陽䧟兩京河南北六七
鎮節度使身死則立其子作軍士表以請朝廷因而與
之及元貞季年雖順地節將死多即軍中取行軍副使
將校以授之節習以成故矣朝廷之賢恬然於所安以
苟不用兵為貴議多與裴度相異惟公以為盗殺宰相
而遂息兵其為耻甚大兵不可以息以天下力取三州
尚何不可與裴丞相議合故兵遂用而宰相有不便之
者月滿遷中書舍人賜緋魚袋後竟以他事改太子右
庶子元和十二年秋以兵老久屯未滅上命裴丞相為
淮西節度使以招討之丞相請公以行於是以公因本
官兼御史中丞賜三品服衣魚為行軍司馬從丞相居
於郾城公知蔡州精卒聚界上以拒官軍守城者率老
弱且不過千人亟白丞相請以兵三千人間道以入必
擒吳元濟丞相未及行而李愬自唐州文城壘提其卒
以夜入蔡州果得元濟蔡州既平布衣栢耆以計謁公
公與語竒之遂白丞相曰淮西滅王承宗膽破可不勞
用衆宜使辨士奉相公書明禍福以招之彼必服丞相
然之公令栢耆口占為丞相書栢耆袖之以至鎮州王
承宗果大恐上表請割德棣二州以獻丞相歸京師公
遷刑部侍郎歲餘佛骨自鳳翔至傳京師諸寺百姓有
燒指與頂以祈福者公奏疏言自伏羲至周文武時皆
未有佛而年多至百歲有過之者自佛法入中國帝王
事之夀不得長梁武帝事之最謹而國大亂請燒棄佛
骨疏入貶潮州刺史移袁州刺史百姓有以男女為人
隸者公計傭以償其直而出歸之入還國子祭酒有直
講能說禮而陋於容學官多豪族子擯之不得共食公
命吏曰召直講來與祭酒共食學官由此不能賤直講
奏儒生為學官日使會講生徒奔走聽問皆相喜曰韓
公來為祭酒國子監不寂寞矣改兵部侍郎鎮州亂殺
其帥田弘正征之不克遂以王庭奏為節度使詔公往
宣撫既行衆皆危之元稹奏曰韓愈可惜穆宗亦悔有
詔令至境觀事勢無必於入公曰安有受君命而滯留
自顧遂疾驅入庭凑嚴兵拔刅弦弓矢以逆及舘甲士
羅於庭公與庭凑監軍使三人就位既坐庭凑言曰所
以紛紛者乃此士卒所為本非庭凑心公大聲曰天子
以為尚書有將帥材故賜之以節實不知公共健兒語
未得乃大錯甲士前奮言曰先太史為國打朱滔淊遂
敗奔走血衣皆在此軍何負朝廷乃以為賊乎公告曰
兒郎等且勿語聽愈言愈時為兒郎巳不記先太史之
功與忠矣若猶記得乃大好且為逆與順利與病不能
遠引古事但以天寳來禍福為兒郎等明之安禄山史
思明李希烈梁崇義朱滔朱泚吳元濟李師道復有若
子若孫在乎亦有居官者乎衆皆曰無又曰田令公以
魏博六州歸朝廷為節度使後至中書令父子皆授旄
節子與孫雖在童幼者以為好官窮富極貴寵榮耀天
下劉悟李祐皆居大鎮王承元年始十七亦仗節皆三
軍耳所聞也衆乃曰田弘正刻此軍故軍不安公曰然
汝三軍亦害田令公身又殘其家矣復何道衆乃謹曰
侍郎語是侍郎語是庭凑恐衆心動遽麾衆散出因泣
謂公曰侍郎來欲令庭凑何所為公曰神策六軍之將
如牛元翼比者不少但朝廷顧大體不可以棄之耳而
尚書久圍之何也庭凑曰即出之公曰若真則無事矣
因與之宴而歸之牛元翼果出及還於上前盡奏與庭
凑及三軍語上大悦曰卿直向伊如此道由是有意欲
大用之王武俊贈太師呼太史者燕趙人語也轉吏部
侍郎凡令史皆不鎻聽出入或問公公曰人所以畏鬼
者以其不能見也鬼如可見則人不畏之矣選人不得
見令史故令史勢重聽其出入則勢輕改京兆尹兼御
史大夫特詔不就御史臺謁後不得引為例六軍將士
皆不敢犯私相告曰是尚欲燒佛骨者安可忤故盗賊
止遇旱米價不敢上李紳為御史中丞械囚送府使以
尹杖杖之公曰安有此使歸其囚是時紳方幸宰相欲
去之故以臺與府不協為請出紳為江西觀察使以公
為兵部侍郎紳既復留公入謝上曰卿與李紳争何事
公因自辨數日復為吏部侍郎長慶四年得病滿百日
罷既罷以十二月二日卒於靖安里第公氣厚性通議
論多大體與人交始終不易凡嫁内外及交友之女無
主者十人幼孤養於嫂鄭氏及嫂歿為之服期深於文
章每以為自楊雄之後作者不生其所為文未嘗放前
人之言而固與之並自貞元末以至於兹後進之士其
有志於古文者莫不視公以為法有集二十卷小集十
卷及病遂請告以罷每與交友言既終以處妻子之語
且曰某伯兄德行高曉方藥食必視本草年止於四十
二某疎愚食不擇禁忌位為侍郎年出伯兄十五歲矣
如又不足於何而足且獲終牖下幸不至失大節以下
見先人可謂榮矣享年五十七贈禮部尚書謹具任官
事跡如前請牒考功下太常定謚并牒史舘謹状
少保柳公行状(沈亞之)
曾祖該皇任陵州錄事參軍贈陵州刺史祖岑皇贈秘
書監父潭皇太僕卿駙馬都尉贈司空状公諱晟其先
河東人也肅宗時詔取儒賢配主其父以門業中選拜
太僕卿尚和政公主主及太僕繼喪而公年始十二孝
聞宫姻既去喪代宗憐之召養宫中令與皇太子諸王
俱受學故公得通籍中禁詔以吳大瓘為之師又以大
瓘子通玄通微互為助教令十日考學績責勸所進乾
元初除尚書奉御得歸故邸又詔吳大瓘通玄通微令
就舍授學廣德中加檢校太常卿賜佩金魚及德宗即
位以公故奉銅輦將欲加賜遷官未幾而屬車西狩矣
公徒走會難奉天因泣奏曰臣願得尺詔持而入東都
購其豪人以為效德宗嘉其忠賜詔如奏公於是傭装
入賊軍中見賊偽右將軍郭常左將軍張光晟公大說
曰隂潦之災魚鱉遊其墀壇即暘光赫明是輩不知枯
挂之地者公等寧能從其挂哉乃出詔示常等皆奉詔
伏興誓約所歸未及期會樞籍宦官朱既昌隂以公之
状飛告泚遂為泚捕繫定貞矣泚詰二將詞不伏即徙
於外獄稍寬之有頃賊兵累敗守吏益怠公因其共繫
者十餘人謀相與脱其銅髠而走之奉天德宗為之撫
背流涕明日乘輿幸漢中公奉轡至南梁還拜原王府
長史貞元六年改嘉王府長史其後翰林舍人吳通玄
謫死公為疏陳雪再進不得命公醴之季止公曰上方
怒寧可為也公不聽公章卒三貢於是德宗悟之謂公
見義不回賜書寵勞竟雪通玄改澧州别駕十一年入
為少將作永貞初遷大將作加朝請大夫起崇陵功以
檢校左散騎常侍居使内作封河東縣開國子食邑五
百戶又加銀青光禄大夫起豐陵功贈上柱國元和初
西蜀叛發岐隴邠涇朔方太原及山東六郡之卒皆屬
長武軍詔以高崇文討之既誅三蜀大困而漢中最險
隘益不能賑輸所奉中朝以公用當濟遂拜工部尚書
兼御史大夫持節帥漢中始詔諸征蜀卒各還故部而
獨以漢中卒三千人移戍梓州其卒以為始去父母鄉
里既勞而歸及境乃不得見其間亦以有功自負今則
徙之謂若謫耳皆蜂奮食所引刅援弓廹中貴人時公
行未及郡聞之遂疾驅倍走往其所先勞之苦辛勞已
乃問曰君等何以而成功乎俱曰某等伐闢耳又曰闢
何以而得伐俱曰驕不受指於天子公曰君等既知闢
以不授指而得伐又親滅之而得功反不授指耶今不
授指即受滅也是卒皆免胄匍匐遂行所徙歲餘復入
為大將作使匃奴先是戎相出視國使必自據偃以相
辱傲公知之乃先謂曰聞若等常以去信為強亡禮自
大禮信不為誠不仁也何足奉吾國乎於是單于諸王
貴人聞之愕然失恃皆莫能辭見則改容跪伏遂致天
子之命約信成禮而歸拜金吾右將軍始得居公爵益
封千五百戶加為大金吾九年加戶部尚書以大金吾
為左將軍元和十三年三月九日歿享年六十九上聞
之一日廢聽奏詔令從官赴弔之賜賻粟帛贈太子少
保公強辨多學謙下好問因危以致其節見義不顧其
私輸公之急某從寮其門備得前行謹以所聞所見實
錄於斯謹状
文章辨體彙選卷五百五十一
