文章辨體彙選卷七百十四
明賀復徵編
墓誌銘十七
故詩人徐方舟墓誌銘(明宋濓)
庚子之夏皇帝遣使者奉書幣起濓於金華山中時則
有若青田劉君基麗水葉君琛龍泉章君溢同赴召遂
出雙溪買舟泝桐江而西忽有美丈夫戴黃冠服白鹿
皮裘腰綰青絲繩立於江濱揖劉君而笑且以語侵劉
君亟延入舟中葉章二君競來讙謔各取冠服服之竟
欲載上黟以丈夫覺之乃止濓疑之問於劉君曰此何
人斯諸公乃愛之深耶劉君曰此睦之桐廬徐舫方舟
也濓故聞方舟名亦起而鼓譟為讙共酌酒而别聲迹
不相聞者久矣自是厥後葉君出守南昌殁於王事後
五年章君為御史中丞以卒又後十年劉君亦官至御
史中丞受封伯爵投老於家後以一疾不起又五年濓
亦乞骸骨還山白髮垂領頹然成老翁矣今年冬來朝
京師忽方舟之子膺持中書舍人史靖可之狀來謁隧
道之銘則知方舟之死歷一十三年矣嗟夫人生如寄
石火電光真不堪把玩如此良可悲哉濓因語膺以舊
事為之悽惻者久之乃序述其事曰方舟故簮纓家自
幼有俠氣好馳馬試劍尤善毬踘之戲視拘拘法家士
如無物稍長憣然悔曰此豈君子道哉即從師受章句
為進士業操觚為文輙爛然成章已而又悔曰是如蠧
書蟫出入於故紙中何有終期哉人生貴適意盍習古
歌詩以吟咏性情庶幾少遂其願耳先是睦多詩人唐
有皇甫湜方干徐凝李頻施肩吾宋有高師魯滕元秀
世號為睦州詩𣲖方舟悉取而諷詠之鉥肝劌腎期超
邁之乃已積之既久圓熟璀璨明珠走盤而玉色交映
也方舟猶以為未足出游江漢淮浙間與名士相摩切
而詩道益昌江浙行省參知政事蘇君天爵聞其賢力
欲薦之方舟曰吾詩人爾其可縻以章紱邪竟避去築
室江臯日苦吟於雲烟出沒間翛然若與世隔因自號
曰滄江散人天大雪獨泛舟釣江中終日戀戀若不忍
舍去見者疑其非世間人元季兵亂益韜閉不出易為
隠者服人莫知其蹤跡所在有瑶林滄江二集各若干
卷唐詩通考若干卷藏于家云方舟平居喜怒不形於
色無急步無疾呼㒺測涯際性尚風義宛陵羅氏率五
百指來避兵方舟衣且食之病者注藥死無所歸則擇
地藏之久而弗懈事平具巨舟載其還家至正丙午正
月九日方舟以疾卒君子稽其自號題曰詩人滄江徐
方舟墓表其志也濓謂君子出處固立志之不同然亦
有命焉當劉君之出也銜方舟以隠自高數欲挽起之
會有故而止方舟獲終老於山林亦豈偶然之故哉余
思方舟其人而不可得俯念疇昔䀌然傷情乃歷序其
故而銘之曰
有才不施一發乎詩日星月露草木走飛人事變遷可
愕可悲舉無遁情入我範圍咳唾所及皆成珠璣一旦
觀化魂無不之非湧醴泉定生靈芝昭德之符千載弗
虧
太原郡夫人葉氏墓誌銘(王禕)
洪武三年正月庚子中書右丞王公溥言於天子曰臣
之父晉母葉氏實生臣溥及臣弟漢寳而臣不天父也
棄諸孤蚤所恃者母氏以長以教故臣兄弟克有成立
而母氏之亡亦已十八年顧臣無似獲事陛下比者推
恩褒崇二代假寵於王氏甚厚獨念臣去鄉邑日久儻
賜之告得歸展省丘墓以伸私情臣不勝至願於是皇
上憫焉有旨予告所以撫諭之者良至仍勅儀曹具祭
物給之公將行以母夫人墓宜有識請銘於史臣王禕
禕不敢辭謹按追封太原郡夫人諱某姓葉氏饒之安
仁縣人歸同里石港王氏為贈資善大夫中書右丞上
護軍追封太原郡公諱晉之配資善大夫中書右丞溥
昭勇大將軍崇仁衞指揮使漢寳之母夫人性慈惠治
家以勤儉族婣里黨莫不稱其賢至正壬辰干戈俶擾
饒信首被兵明年三月右丞公奉夫人避兵於信之貴
溪倉卒之際母子遽相失繼而公起兵衞鄉里會皇上
徇地江右遂舉其地來附拜中書右丞分鎮建昌盖自
癸巳至丁未凡十五年夫人所在不可知而公思慕之
情日夜未嘗置是歲正月忽夢夫人若告以其所在者
命卜者筮之其繇辭曰非巖即穴厥得朽骨五月躬率
士卒詣貴溪之桃源山即向夫人避兵處也伐林木入
山以物色求之不得哀號者三日既乃得其地居人英
海能言兵相逼時夫人病不能行即自投井中死矣公
乃披榛棘尋得井俄有鼠自井中出跳入懷中旋復入
於井汲井索之夫人之遺骸果在焉公哀號益不自勝
以是月某日具衣衾棺槨即其地禮葬之夫人之卒享
年六十有七二子即公及漢寳也孫男若干人女若干
人嗚呼父母之喪人子之不幸也而右丞公則又遭乎
其事之變㒺極之德曷從而報之抑人子之圖報其親
者固無間於存殁用是公以功業自奮出入將相勤勞
王家而貤恩錫命賁及泉壤所謂立身揚名以顯其親
者於是乎在是雖遭事之變而能合禮之正仁人君子
復奚憾焉銘曰
顯允王公乘時奮庸入建相業出成將功載念所恃實
有我躬昔丁艱難久䘖哀衷孝思之至神明可通乃安
體魄兆域以崇以壤以樹若堂斯封天子有命禮貴飭
終龍光赫奕賁于幽宫公曰噫哉君命實隆豈我陋微
能亢其宗靖思厥繇積慶所鍾春雨在草秋霜在松世
世子孫來瞻來同
吳先生墓誌銘(解縉)
洪武丙辰先君子之友胡延平卒於官仲勤吳先生延
平之妻兄也來經營葬事予從先君子識之胡延平之
家見其英邁不羣甚敬服之先君子曰小子未見孟勤
先生世稱吳氏二鳳是其兄弟予請問其詳則曰昔莘
樂先生與而祖同時佐義兵而祖不幸殞於兵莘樂亦
賫志以殁其時孟勤兄弟年皆弱冠負文武才數以策
干城守者皆不能用後皆如其言其父子豪傑之士也
又曰元盛時江右詩人自范文正公揭文安公而下流
而委靡獨擅音節而不失其雄渾者莘樂父子其尤也
去之十餘年為洪武丁卯始及拜先生于家得聞餘論
慊其平生明年先生復之楚又後十餘年得先生于史
館痛先君子之不復作每授教咸為之興感先生亦念
其故人之子愈加愛厚未幾而先生蒙恩得散地以佚
其勞遂以捐館聞予追平昔集次先生寄予書大篇短
章詞藻溢目老成忠厚之情及引教之意不覺其感愴
之至也欲為先生述傳而先生之子善存以庶子胡君
光大所為行狀一通求為之銘胡君延平之子先生之
甥也知先生之家世羣行為尤詳謹按狀為銘先生諱
勤字孟勤其先大梁吳氏徙居於荆至諱某者宦南康子
孫居廬山之陽宋淳化間有曰某者為永新簿因家焉
曾祖原道妣某氏祖文振妣李氏父師尹字莘樂學者
稱為桂山先生終永豐丞公幼敏悟初學語時能識錢
上字人皆異之十七八為文章詞藻天發歲癸卯太祖
皇帝兵下吉安參謀郭子章有詩名一見談論歡如平
生即署公泰和令以親辭洪武初徵天下名儒試中書
堂第一人太祖欲作興儒學特除武昌儒學教授其化
大行復以例免歸楚王致書幣迎為世子郡王師蜀王
及湘獻王交致書問深相敬慕永樂元年與修太祖實
錄特除開封儒學教授周王待以賓禮世子獨愛重之
永樂三年二月戊辰某日卒於官公生元至順庚午八
月享年七十有六明年某月善存以其喪歸葬於鄉某
山之原孺人蕭氏善治内事先十年卒子一人善存也
一女適胡直先生晩居安福善存今為安福人孫男某
曾孫男某公學該博手未嘗釋卷老而不倦為文章詩
歌敏而甚工尤善行楷書在史館時七十餘矣運筆如
飛館中能書者數百人嘖口稱嘆天性孝友事繼母尤
謹待姊盡其敬撫猶子極其慈接物平恕而賢否甚明
善飲酒遇賓客及故人傾倒達旦軒髯議論襟懷洞如
也嘗念其先舍南康故曰匡山樵者居武昌曰黃鶴山
樵晩更號由翁皆以名其文集並六藝集若干卷銘曰
豪傑之才該博之學剛大之氣壯而不遇時老而不大
施其所自著足以傳世煜然其光不可秘
黃君仲簡墓誌銘(解縉)
黃君仲簡既沒之十年其女夫龐振舒應詔來京師奉
前陳州守李君子儀所為狀請予銘其墓予兄大紀與
徐君叔通交口稱譽歎息謂宜為銘其凡知仲簡者皆
言磊落可喜而悲思之嗚呼去之十年而人尚不忘與
其在世無異則其在世豈無制作過人者歟按狀其既
歿家亦中廢﨑嶇多難理其先業而克廣之其有贏財
輙斥以起其廢其鄉官陂之橋圯具甓與石要道士彭
一寧董其役橋成而行者不梗楓子江當二水之交朝
涉者或致沒溺置船而濟者以喜株水陂溉田數千畆
復之而歲以無旱隣里有貧民每春夏農事急無所仰
食輙貸之糓而未嘗取其息為家塾延良先生教其子
鄉人子弟來學者皆厚待之治家嚴而有法事兄恭而
有禮友愛諸弟撫育孤甥勤勤懇懇尤喜賓客四方游
士過門禮接之如將不及盖人人屬厭當其廣席酒酣
抵掌論事中其肯綮豪氣横放其磊落可喜盖如此予
嘗與之游登山臨水縱觀闤闠之間為言其平生志意
浩歌擊節當時人可其意者殊少也又謂古之人遠者
姑勿論近自元季躭溺宴安俗尚柔弱鄉里富豪家士
人子驟聞金革之聲手足振掉目睒睒耳不聽坐而待
斃妻子為虜可憫不足惜者何限哉先人誓天仗義奮
臂一呼謀夫如雲勇將四應東摧西剪莫犯吾鄉迄為
保障以迓治平至今室房有故宇圖書有故藏里人無
流離之苦田野無荒棄之時山林無斬赭之虐一草一
木之遺皆先人之遺澤也我恨當其時尚幼日習焉不
能助我先人建大勲業先人亦齎志以没此古英雄竒
偉之士所以汨没而無聞者類如此也審其言固倜儻
可喜夷考其任事馭衆低昂有權變正合宜使人能畏
之因其小者大者可知或時以泄其不平披横矛彎弧
突騎獵逐平原曠野之中望之偉然文武可用亦庶幾
竒男子世豈多有哉於是乎安得不久而想見之尚如
畫也哉君諱敬號竹澗高祖顯氏始家于吉水曾祖端
叔躍淵其先人也君生至正乙酉七月初二日没以洪
武乙亥閏九月十三日巳時寓京師歸其喪者季弟禮
與婿朱正也娶周氏里之名家子男四人復安既安居
安然安早卒有陳彦素者亦其壻君之墓在於其鄉鷓
鴣山之原銘曰
噫慨慷言可績才可惜金利不矛戟縝栗不為璧永秘
兹石
劉君象賢墓誌銘(解縉)
元季之亂大家世族能卓然不為亂賊所汚保其家復
其盛昌其後者江都甚不多見也予嘗聞之夏璜劉君
象賢為兄弟首謀夜之吉安城報官軍掩取賊巢穴事
泄官軍竟不至舉宗為賊所屠亦皆不屈象賢獨脱身
與妻子俱走免賊平迺歸鄉治生築居教子弟復其舊
觀其艱難轉徙有人所不能堪者焉予謂聞賊首欲任
用率其人相表裏為輔車唇齒更遣致意甚厚使當時
一聽許寧不免屠害與艱難轉徙哉君喔然笑曰所以
為世家大族以其守禮義也予家在宋仕吉水縣簿宋
亡與信國文公百戰守死以抗元師終不為屈至元雖
乏顯仕然父祖以上感其恩澤亦百餘年豈可伍梟獍
為厲階邪義舉無成其榮多矣此先人之志也不然今
日何顔復見家廟乎予深感其言歸以告太夫人太夫
人曰外大父㶚雪高先生官平江在元盛時象賢其季
壻也來平江未嘗逐游事聲色侈靡其家教訓嚴外大
父每稱道之不置焉又聞之先君子云夏璜劉氏世本
安福治尚書有名象賢大父諸父昆弟每過從談論識
其學問淵源由是常喜從象賢問昔時事象賢深愛厚
與之言歷歷未嘗厭焉後予忝科第歸自翰林往拜謁
之象賢為之喜甚與飲酒日夜具道外大父遺訓命其
子汝哲與游觀山水間指外大父所為卜葬其祖墓而
為道其所以然見前人之游藝罔不造其妙而象賢平
生坦夷豈弟愛人樂善敦尚詩禮其得於家庭親戚為
尤至也又往年予兄大經授徒夏璜象賢實為之主汝
哲親授業焉象賢朝夕所以與余兄講論多矣是予兄
弟皆有所聞于君也君之喪也在洪武辛未三月九日
予寓京師後予歸鄉君墓有宿草汝哲屢以銘為請以
事止不果為又二十年於此始克為銘君諱崇字德象
象賢其號也族有譜予嘗為之序曾祖時可祖至德父則
賢母龐氏娶高氏再娶蕭氏子男三人汝霖汝哲汝完
女二人長適東溪彭季良次適東門江彦政孫男逸隠
寬洪迪魁同倫仲紱六韜君生大定丁邜四月十三得
年六十五墓在鄉東坑之原銘曰
清曠坦夷不為矯飾學問淳良家庭親戚平生之言可
禆世教有銘可鐫有子能孝
文章辨體彙選卷七百十四
文章辨體彙選卷七百十四
明賀復徵編
墓誌銘十七
故詩人徐方舟墓誌銘(明宋濓)
庚子之夏皇帝遣使者奉書幣起濓於金華山中時則
有若青田劉君基麗水葉君琛龍泉章君溢同赴召遂
出雙溪買舟泝桐江而西忽有美丈夫戴黃冠服白鹿
皮裘腰綰青絲繩立於江濱揖劉君而笑且以語侵劉
君亟延入舟中葉章二君競來讙謔各取冠服服之竟
欲載上黟以丈夫覺之乃止濓疑之問於劉君曰此何
人斯諸公乃愛之深耶劉君曰此睦之桐廬徐舫方舟
也濓故聞方舟名亦起而鼓譟為讙共酌酒而别聲迹
不相聞者久矣自是厥後葉君出守南昌殁於王事後
五年章君為御史中丞以卒又後十年劉君亦官至御
史中丞受封伯爵投老於家後以一疾不起又五年濓
亦乞骸骨還山白髮垂領頹然成老翁矣今年冬來朝
京師忽方舟之子膺持中書舍人史靖可之狀來謁隧
道之銘則知方舟之死歷一十三年矣嗟夫人生如寄
石火電光真不堪把玩如此良可悲哉濓因語膺以舊
事為之悽惻者久之乃序述其事曰方舟故簮纓家自
幼有俠氣好馳馬試劍尤善毬踘之戲視拘拘法家士
如無物稍長憣然悔曰此豈君子道哉即從師受章句
為進士業操觚為文輙爛然成章已而又悔曰是如蠧
書蟫出入於故紙中何有終期哉人生貴適意盍習古
歌詩以吟咏性情庶幾少遂其願耳先是睦多詩人唐
有皇甫湜方干徐凝李頻施肩吾宋有高師魯滕元秀
世號為睦州詩𣲖方舟悉取而諷詠之鉥肝劌腎期超
邁之乃已積之既久圓熟璀璨明珠走盤而玉色交映
也方舟猶以為未足出游江漢淮浙間與名士相摩切
而詩道益昌江浙行省參知政事蘇君天爵聞其賢力
欲薦之方舟曰吾詩人爾其可縻以章紱邪竟避去築
室江臯日苦吟於雲烟出沒間翛然若與世隔因自號
曰滄江散人天大雪獨泛舟釣江中終日戀戀若不忍
舍去見者疑其非世間人元季兵亂益韜閉不出易為
隠者服人莫知其蹤跡所在有瑶林滄江二集各若干
卷唐詩通考若干卷藏于家云方舟平居喜怒不形於
色無急步無疾呼㒺測涯際性尚風義宛陵羅氏率五
百指來避兵方舟衣且食之病者注藥死無所歸則擇
地藏之久而弗懈事平具巨舟載其還家至正丙午正
月九日方舟以疾卒君子稽其自號題曰詩人滄江徐
方舟墓表其志也濓謂君子出處固立志之不同然亦
有命焉當劉君之出也銜方舟以隠自高數欲挽起之
會有故而止方舟獲終老於山林亦豈偶然之故哉余
思方舟其人而不可得俯念疇昔䀌然傷情乃歷序其
故而銘之曰
有才不施一發乎詩日星月露草木走飛人事變遷可
愕可悲舉無遁情入我範圍咳唾所及皆成珠璣一旦
觀化魂無不之非湧醴泉定生靈芝昭德之符千載弗
虧
太原郡夫人葉氏墓誌銘(王禕)
洪武三年正月庚子中書右丞王公溥言於天子曰臣
之父晉母葉氏實生臣溥及臣弟漢寳而臣不天父也
棄諸孤蚤所恃者母氏以長以教故臣兄弟克有成立
而母氏之亡亦已十八年顧臣無似獲事陛下比者推
恩褒崇二代假寵於王氏甚厚獨念臣去鄉邑日久儻
賜之告得歸展省丘墓以伸私情臣不勝至願於是皇
上憫焉有旨予告所以撫諭之者良至仍勅儀曹具祭
物給之公將行以母夫人墓宜有識請銘於史臣王禕
禕不敢辭謹按追封太原郡夫人諱某姓葉氏饒之安
仁縣人歸同里石港王氏為贈資善大夫中書右丞上
護軍追封太原郡公諱晉之配資善大夫中書右丞溥
昭勇大將軍崇仁衞指揮使漢寳之母夫人性慈惠治
家以勤儉族婣里黨莫不稱其賢至正壬辰干戈俶擾
饒信首被兵明年三月右丞公奉夫人避兵於信之貴
溪倉卒之際母子遽相失繼而公起兵衞鄉里會皇上
徇地江右遂舉其地來附拜中書右丞分鎮建昌盖自
癸巳至丁未凡十五年夫人所在不可知而公思慕之
情日夜未嘗置是歲正月忽夢夫人若告以其所在者
命卜者筮之其繇辭曰非巖即穴厥得朽骨五月躬率
士卒詣貴溪之桃源山即向夫人避兵處也伐林木入
山以物色求之不得哀號者三日既乃得其地居人英
海能言兵相逼時夫人病不能行即自投井中死矣公
乃披榛棘尋得井俄有鼠自井中出跳入懷中旋復入
於井汲井索之夫人之遺骸果在焉公哀號益不自勝
以是月某日具衣衾棺槨即其地禮葬之夫人之卒享
年六十有七二子即公及漢寳也孫男若干人女若干
人嗚呼父母之喪人子之不幸也而右丞公則又遭乎
其事之變㒺極之德曷從而報之抑人子之圖報其親
者固無間於存殁用是公以功業自奮出入將相勤勞
王家而貤恩錫命賁及泉壤所謂立身揚名以顯其親
者於是乎在是雖遭事之變而能合禮之正仁人君子
復奚憾焉銘曰
顯允王公乘時奮庸入建相業出成將功載念所恃實
有我躬昔丁艱難久䘖哀衷孝思之至神明可通乃安
體魄兆域以崇以壤以樹若堂斯封天子有命禮貴飭
終龍光赫奕賁于幽宫公曰噫哉君命實隆豈我陋微
能亢其宗靖思厥繇積慶所鍾春雨在草秋霜在松世
世子孫來瞻來同
吳先生墓誌銘(解縉)
洪武丙辰先君子之友胡延平卒於官仲勤吳先生延
平之妻兄也來經營葬事予從先君子識之胡延平之
家見其英邁不羣甚敬服之先君子曰小子未見孟勤
先生世稱吳氏二鳳是其兄弟予請問其詳則曰昔莘
樂先生與而祖同時佐義兵而祖不幸殞於兵莘樂亦
賫志以殁其時孟勤兄弟年皆弱冠負文武才數以策
干城守者皆不能用後皆如其言其父子豪傑之士也
又曰元盛時江右詩人自范文正公揭文安公而下流
而委靡獨擅音節而不失其雄渾者莘樂父子其尤也
去之十餘年為洪武丁卯始及拜先生于家得聞餘論
慊其平生明年先生復之楚又後十餘年得先生于史
館痛先君子之不復作每授教咸為之興感先生亦念
其故人之子愈加愛厚未幾而先生蒙恩得散地以佚
其勞遂以捐館聞予追平昔集次先生寄予書大篇短
章詞藻溢目老成忠厚之情及引教之意不覺其感愴
之至也欲為先生述傳而先生之子善存以庶子胡君
光大所為行狀一通求為之銘胡君延平之子先生之
甥也知先生之家世羣行為尤詳謹按狀為銘先生諱
勤字孟勤其先大梁吳氏徙居於荆至諱某者宦南康子
孫居廬山之陽宋淳化間有曰某者為永新簿因家焉
曾祖原道妣某氏祖文振妣李氏父師尹字莘樂學者
稱為桂山先生終永豐丞公幼敏悟初學語時能識錢
上字人皆異之十七八為文章詞藻天發歲癸卯太祖
皇帝兵下吉安參謀郭子章有詩名一見談論歡如平
生即署公泰和令以親辭洪武初徵天下名儒試中書
堂第一人太祖欲作興儒學特除武昌儒學教授其化
大行復以例免歸楚王致書幣迎為世子郡王師蜀王
及湘獻王交致書問深相敬慕永樂元年與修太祖實
錄特除開封儒學教授周王待以賓禮世子獨愛重之
永樂三年二月戊辰某日卒於官公生元至順庚午八
月享年七十有六明年某月善存以其喪歸葬於鄉某
山之原孺人蕭氏善治内事先十年卒子一人善存也
一女適胡直先生晩居安福善存今為安福人孫男某
曾孫男某公學該博手未嘗釋卷老而不倦為文章詩
歌敏而甚工尤善行楷書在史館時七十餘矣運筆如
飛館中能書者數百人嘖口稱嘆天性孝友事繼母尤
謹待姊盡其敬撫猶子極其慈接物平恕而賢否甚明
善飲酒遇賓客及故人傾倒達旦軒髯議論襟懷洞如
也嘗念其先舍南康故曰匡山樵者居武昌曰黃鶴山
樵晩更號由翁皆以名其文集並六藝集若干卷銘曰
豪傑之才該博之學剛大之氣壯而不遇時老而不大
施其所自著足以傳世煜然其光不可秘
黃君仲簡墓誌銘(解縉)
黃君仲簡既沒之十年其女夫龐振舒應詔來京師奉
前陳州守李君子儀所為狀請予銘其墓予兄大紀與
徐君叔通交口稱譽歎息謂宜為銘其凡知仲簡者皆
言磊落可喜而悲思之嗚呼去之十年而人尚不忘與
其在世無異則其在世豈無制作過人者歟按狀其既
歿家亦中廢﨑嶇多難理其先業而克廣之其有贏財
輙斥以起其廢其鄉官陂之橋圯具甓與石要道士彭
一寧董其役橋成而行者不梗楓子江當二水之交朝
涉者或致沒溺置船而濟者以喜株水陂溉田數千畆
復之而歲以無旱隣里有貧民每春夏農事急無所仰
食輙貸之糓而未嘗取其息為家塾延良先生教其子
鄉人子弟來學者皆厚待之治家嚴而有法事兄恭而
有禮友愛諸弟撫育孤甥勤勤懇懇尤喜賓客四方游
士過門禮接之如將不及盖人人屬厭當其廣席酒酣
抵掌論事中其肯綮豪氣横放其磊落可喜盖如此予
嘗與之游登山臨水縱觀闤闠之間為言其平生志意
浩歌擊節當時人可其意者殊少也又謂古之人遠者
姑勿論近自元季躭溺宴安俗尚柔弱鄉里富豪家士
人子驟聞金革之聲手足振掉目睒睒耳不聽坐而待
斃妻子為虜可憫不足惜者何限哉先人誓天仗義奮
臂一呼謀夫如雲勇將四應東摧西剪莫犯吾鄉迄為
保障以迓治平至今室房有故宇圖書有故藏里人無
流離之苦田野無荒棄之時山林無斬赭之虐一草一
木之遺皆先人之遺澤也我恨當其時尚幼日習焉不
能助我先人建大勲業先人亦齎志以没此古英雄竒
偉之士所以汨没而無聞者類如此也審其言固倜儻
可喜夷考其任事馭衆低昂有權變正合宜使人能畏
之因其小者大者可知或時以泄其不平披横矛彎弧
突騎獵逐平原曠野之中望之偉然文武可用亦庶幾
竒男子世豈多有哉於是乎安得不久而想見之尚如
畫也哉君諱敬號竹澗高祖顯氏始家于吉水曾祖端
叔躍淵其先人也君生至正乙酉七月初二日没以洪
武乙亥閏九月十三日巳時寓京師歸其喪者季弟禮
與婿朱正也娶周氏里之名家子男四人復安既安居
安然安早卒有陳彦素者亦其壻君之墓在於其鄉鷓
鴣山之原銘曰
噫慨慷言可績才可惜金利不矛戟縝栗不為璧永秘
兹石
劉君象賢墓誌銘(解縉)
元季之亂大家世族能卓然不為亂賊所汚保其家復
其盛昌其後者江都甚不多見也予嘗聞之夏璜劉君
象賢為兄弟首謀夜之吉安城報官軍掩取賊巢穴事
泄官軍竟不至舉宗為賊所屠亦皆不屈象賢獨脱身
與妻子俱走免賊平迺歸鄉治生築居教子弟復其舊
觀其艱難轉徙有人所不能堪者焉予謂聞賊首欲任
用率其人相表裏為輔車唇齒更遣致意甚厚使當時
一聽許寧不免屠害與艱難轉徙哉君喔然笑曰所以
為世家大族以其守禮義也予家在宋仕吉水縣簿宋
亡與信國文公百戰守死以抗元師終不為屈至元雖
乏顯仕然父祖以上感其恩澤亦百餘年豈可伍梟獍
為厲階邪義舉無成其榮多矣此先人之志也不然今
日何顔復見家廟乎予深感其言歸以告太夫人太夫
人曰外大父㶚雪高先生官平江在元盛時象賢其季
壻也來平江未嘗逐游事聲色侈靡其家教訓嚴外大
父每稱道之不置焉又聞之先君子云夏璜劉氏世本
安福治尚書有名象賢大父諸父昆弟每過從談論識
其學問淵源由是常喜從象賢問昔時事象賢深愛厚
與之言歷歷未嘗厭焉後予忝科第歸自翰林往拜謁
之象賢為之喜甚與飲酒日夜具道外大父遺訓命其
子汝哲與游觀山水間指外大父所為卜葬其祖墓而
為道其所以然見前人之游藝罔不造其妙而象賢平
生坦夷豈弟愛人樂善敦尚詩禮其得於家庭親戚為
尤至也又往年予兄大經授徒夏璜象賢實為之主汝
哲親授業焉象賢朝夕所以與余兄講論多矣是予兄
弟皆有所聞于君也君之喪也在洪武辛未三月九日
予寓京師後予歸鄉君墓有宿草汝哲屢以銘為請以
事止不果為又二十年於此始克為銘君諱崇字德象
象賢其號也族有譜予嘗為之序曾祖時可祖至德父則
賢母龐氏娶高氏再娶蕭氏子男三人汝霖汝哲汝完
女二人長適東溪彭季良次適東門江彦政孫男逸隠
寬洪迪魁同倫仲紱六韜君生大定丁邜四月十三得
年六十五墓在鄉東坑之原銘曰
清曠坦夷不為矯飾學問淳良家庭親戚平生之言可
禆世教有銘可鐫有子能孝
文章辨體彙選卷七百十四
