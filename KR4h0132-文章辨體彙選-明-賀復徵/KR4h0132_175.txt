文章辨體彙選卷一百七十五
明賀復徵編
劄子六
上孝宗皇帝劄子(宋葉適)
臣竊以今日人臣之義所當為陛下建明者一大事而
已二陵之讐未報故疆之半未復此一大事者天下之
公憤臣子之深責也或不知所言或言而不盡皆非人
臣之義也金并兼強大而難攻故言者皆曰當乘其機
積久堅固而不可動故言者又曰當待其時夫究極本
末審定計慮而識所施為之後先然後知機自我發非
彼之來時自我為何彼之待今日之率直苟且習聞卑
論而無復振起之實意則固以為必當乘機必當待時
以緩歲月而誤大事是必然矣且金知其不可以羈制
中原矣尼堪之立偽楚偽齊達蘭之還五路河南今酋
之初又議割白溝以南而定盟好盖其本謀未嘗欲於
河東河北之外越而有之也顔亮雖威脇天下而北方
起事以歸命者固已係踵我之偏師雖浪戰無律亦能
擣陜虢搖關輔得其要郡而守矣然則金之所謂難攻
者豈真難而不可動者豈真不可哉此姑未論可也方
今之慮正以我自有所謂難我自有所謂不可耳夫我
自有所謂難而不知變其難以從其易我自有所謂不
可而不知變其不可以從其可於是力屈氣索甘為退
伏常願和好抽兵反戍拱手奉金而暫安於東南臣以
為此今日之大患所當先論者也陛下感念家禍始初
嗣位葺兩淮理荆襄慰綏蜀道安集歸正人立忠毅忠
銳等軍教民兵弩手新城壁造器械講馬政糴米儲貨
處處樁積臣誠愚陋竊計陛下志望廣遠中夜太息何
止一事哉然而二十六年於此終未能奮發明誥有所
舉動者積今之所謂難者陰阻之積今之所謂不可者
默制之而然也盖其難有四其不可有五臣請得為陛
下條陳之夫重誓約畏先事以金幣㗖金本景德以來
立國之成規耳既隳於契丹復成於女真以至於浮海
再三而謀夾攻費數百萬以買空燕則又宣和之所畫
也故斡里雅布之始至也不過責納張覺約亂元約而已
粘䍐復至又不過責悔割三鎮及間結余覩而已責城
之辱忍復陳之則又不過以為當如誓書而已是三役
者可謂覆滅天常神理不容之巨罪也然金自以彼直
我曲用兵有名而國家遂為之包容垢恥恬受竒禍竄
逐議臣降詔謝過建炎未和則祈請不絶紹興既和則
絀損不較冊命行於至尊陪隸施於宰輔頼陛下威靈
遠暢始得以匹敵往來耳置不戴之仇而廣兼愛之義
自為金弱既已久矣陛下欲尚加回護陰俟他隙則憤
怒未昭固不足以激使受命之士若流涕行誅顯示决
絶而國信所藏典故具在亦恐天下之大義未足以易
有司之常守此則國是之難一也國之所是既然矣而
士大夫之論何獨不然故不以金人為可恕而反咎平
燕之不當不責主和之致寇而反罪守京之非策棄三
鎮則同議者皆是割大河則簽書者不疑至於秦檜遂
行其南自南北自北之論湯思退從而效之徹守棄地
開門納敵幾危於隆興之初王之望尹穡翕然附和更
為務寔黜虛破壞朋黨趨赴事功之說相承至今况守
已撤矣地已棄矣和親成矣尚何寔之可務何事功之
可赴哉雖然此猶小人之論耳至若為竒謀秘畫者則
止於乘機待時忠義决策者則止於親征遷都沉深慮
遠者則止於固本自治高談者遠述性命而以功業為
可略精論者妄推天意而以中外為無辨小人之論如
彼君子之論如此陛下欲詢衆謀則流言成市互為廢
興若斷以獨志則慮之不盡事難輕發如此則議論之
難二也女真方之前世非勁敵也然而童貫逃師於始
至种師道玩寇於被圍李綱失守於太原李回掃迹於
河上黃潛善不知南渡杜充未戰迎降趙鼎持重迄無
定算張浚經略屢致奔潰此皆國家付託委心腹之大
臣也賢佞雖異敗事豈殊陛下遍覽往策當艱難鼎峙
之時豈無傑材異禀克就勛勣者乎法今環視臣前者後
者迭進迭退其知此事本而可以反覆論議者誰乎其
抱此志意而可以策厲期望者誰乎以奔趨官簿為閥
閱以勾校朱墨為詳練能縳一姦民遂自許為有智能
斬一黥卒遽自負為有勇其懷利尚同毁傷善路陰塞
正路謀以力據要津者充滿内外陛下欲倚頼此徒責
驥足於蹇步固無可言若出意收拾拔於度外則又孟
浪欺謾無足憑仗此則人材之難三也國家規模特異
前代本緣唐季陵夷藩方擅命其極為五代廢立士卒
斷制之禍是以收攬天下之權銖分以上悉總於朝上
獨專操制之勞而不獲享其富貴之逸故内治柔和無
狡悍思亂之民不煩寸兵尺鐵可以安枕無事此其得
也然外網疎漏有驕横不臣之敵雖聚重兵勇將而無
一捷之用卒不免屈意損威以就和好此其失也論者
方偏樂安靖以為寧有外虞而無使内變課其功效固
已過於漢唐遠矣且靖康之事未聞我有一城一邑敢
為叛命而坐視金人長驅深入惕息待死屠戮之慘與
五代何異則得失之算豈不明哉夫徒鑒五代之致亂
不思靖康之得禍故李綱請裂河南為藩鎮范宗尹嘗
割邊面為鎮撫皆隨以廢格陛下循守舊模而欲驅一
世之人以報君仇則形勢乖阻誠無展力之地若順時
增損則其所更張其所動搖關係至重豈得易言此則
法度之難四也雖然是四難者特其精華景象而已計
其事實又有甚不可者焉古者以民為兵不以兵為民
因事以養兵不養兵以待事兵聚則求戰不聚則不敢
戰今食錢自日一百以上家小口累仰給於官國力不
供而常有飢寒之色是以兵為民也北方無事二十餘
年終不解甲是養兵以待事也養兵如故和親亦如故
是聚兵而不敢戰也合營屯廂禁見卒至六十萬羣校
貴將廪禄無算外虛州縣内困朝廷盖兵以多而遂至
於弱矣此舉天下以為不可動者一也昔固有以乏財
為患矣未有皇皇汲汲取之無度如今日之甚者也自
漕司造船督府犒軍而酒價十倍和買折帛行而民有
二賦免役錢起供而役法弊鹽袋錢增添而鹽莢盡頭
子勘合免丁牙契無不增錢而州縣之間益以苛碎大
抵經總制錢為州之害月樁板帳為縣之害而四蜀折
估青草水脚對减激賞隔槽名色其患苦又為特甚天
下之錢歲入於官者八千萬緡而支費常不足盖財以
多而遂至於乏矣此舉天下以為不可動者二也夫誅
討仇賊脩立大事使不愆素是人主宰相之任也整挈
綱目振舉小治使不失時是百官羣有司之任也未有
以百官羣有司之任付之吏胥而能治者今自檢正都
司六部列屬以及寺監皆綱目之所在也官授吏手能
否莫辨賄賂公行關節交市民冤不直事滯不决小事
若此况大事乎盖不信官而信吏使之然耳此舉天下
以為不可動者三也夫以官聽吏疲耎之名人情之所
避也然而不免焉何也國家以法為本以例為要其官
雖貴也其人雖賢也然而非法無决也非例無行也驟
而問之不若吏之素也暫而居之不若吏之久也知其
一不知其二不若吏之悉也故不得不舉而歸之吏官
舉而歸之吏則朝廷之綱目其在吏也何疑夫先人而
後法則人用先法而後人則人廢不任人而任法則官
失職而吏得志矣此舉天下以為不可動者四也法雖
用矣人雖廢矣然人材之定品孰堪為某官孰不堪為
某官孰宜為小孰宜為大其可用之實猶在也今也任
職則以人為可廢擇官則為人之餌學科舉掛名蔭計
級而取循塗而進無不可為者何賢何不肖何君子何
小人之有哉廉恥日缺名寔日喪風俗大壞而不可救
盖不任人而任法之弊遂至於不用賢能而用資格耳
此舉天下以為不可動者五也是之謂不特四者精華
景象之難變而五者事寔之尤不可動者也夫國是難
變議論難變人才難變法度難變加以兵多而弱不可
動財多而乏不可動不信官而信吏不可動不任人而
任法不可動不用賢能而用資格不可動故期之以功
名而志愈惰激之以氣節而俗愈媮右列未能登進勇
爵而儒生或以見薄為愧信臣未足承接密旨而外庭
或以見疎為疑公卿大夫私竊告語咸以今之事勢舉
無可為者姑以美身甘食老身長子自足而已豈非今
之實患深害一大事之殘賊者歟㳂習牽制非一時矣
其利害當講其虚實當明其是非當斷其處置當决不
講不明不斷不决陛下之志雖欲有為將何所恃而獨
行哉一世之人維縶手足塗塞耳目失正性矣豈知君
仇之當報而為陛下盡死力哉臣故曰二十六年於此
終未能奮發明詔有所舉動者積今之所謂難者陰沮
之積今之所謂不可者默制之而然也然則其難者豈
真難乎其不可者豈真不可乎盖自古人君有雖居天
下之尊位而不得制天下之利勢以卒於無成者矣陛
下則不然以陛下之聖之武之勤之明博學遠覽絶識
獨睿漢之宣帝光武唐之太宗皆不及也講利害明虛
實斷是非决廢置在陛下所為耳大議成立則國是之
難者先變矣陛下之國是變則士大夫議論之難又變
矣羣臣之在内者進而問之在外者舉而問之其任是
事者親用之其不任是事者斥遠之則人材之難亦變
矣變國是變議論變人材所以舉大事也其所當順時
而增損者某事耳非輕動而妄更易也則法度之難亦
變矣四難既變則兵以多而弱者可使少之而後強也
財以多而乏者可使少之而後裕也然後使官與吏相
制而不制於吏使人與法相參而不役於法使賢能與
資格並行而不屈於資格皆無不可動之患矣期年必
變三年必立五年必成二陵之仇必報故疆之失必復
不越此矣臣故以為機自我發而非彼之乘時自我為
而何彼之待者也若置而不論固而不改則我之所謂
難者真難矣金豈復有易攻之機我之所謂不可者真
不可矣金豈復有可動之時亶之廢亮之殞幹魯之叛
皆彼之機也我何乘焉彼之時也我何待焉臣故以為
率易苟且習聞卑論緩歲月而誤大事者也臣晝誦夜
思審觀天意稽考人心十五年矣今日始得對清光發
緒論陛下加聽之願反覆誥難以究其始末非獨臣之
幸天地祖宗之靈所以望於陛下也
直前奏事劄子(真德秀)
臣不佞蒙陛下擢司記注日侍天光在庶僚中最為親
近每惟報國之誼無若效忠而緘默不言臣實有臯今
將以便親求郡行去闕庭敢不亟陳其愚冀補萬一臣
竊聞女真以韃靼侵陵徙都於汴此吾國之至憂也盖
韃靼之圖滅女真其志務在吞噬彼雖遷都必將移師
從之既能越三關之阻以攻燕豈不能絶黃河一帶之
水以趨汴臣恐秋風一生梁宋之郊已為戰埸矣使韃
靼遂能如劉聰石勒之盜有中原則疆場相望便為鄰
國固非我之利也或如耶律德光之不能即安中土則
奸雄必將投隙而取之尤非我之福也今當乘金之將
亡而亟圖自立之策乎抑幸金之未亡而姑為自安之
計乎天用忠賢修政事屈羣策收衆心者自立之本也
訓兵戎擇將帥繕城池飭戍守者自立之具也以忍耻
和戎為福以息兵忘戰為常積安邊之金繒飭行人之
玉帛女真尚存則用之於女真強敵更生則施之於強
敵此苟安之計也陛下以自立為規模則國勢日張人
心日奮雖強敵驟興不能為我患陛下以苟安為志願
則國勢日削人心日媮雖弱寇僅存不能無外憂昔者
孔子誦鴟鴞之詩以為知道聞滄浪之歌則使小子聽
之盖安危存亡皆所自取若夫當事變方興之日而示
人以可侮之形是堂上召兵而戶内延敵也微臣區區
竊所深慮敢僭為陛下陳之古者一士止百萬之師一
賢制千里之難季梁在而隨不可伐宫之竒存而虞不
可欺今濟濟周行號為多士然漢儒所為骨鯁耆艾論
議動衆心憂國如飢渴者既難其人間有意見小異則
已成枘鑿論議小激則目以譸張豈以朝廷之上所少
者非此耶夫平居工文墨便刀筆名儒宿望或所不能
至於正色而沮邪萌立談而斷大事不以利害為遷就
不以招麾為去來則又非小有才者所能辦惟陛下以
尊賢重士為心合天下正人以自助毋間同異毋徇愛
憎則鼎吕之勢成金城之守固折衝厭難孰大於斯臣
故曰用忠賢為自立之本也昔句踐之棲於會稽也飲
食不致味聽樂不盡聲内則修令寬刑振貧弔死折節
下士而厚禮賓客外則修車馬兵甲而與三軍共飢勞
之殃凡可以報吳者無不為而非可以報吳者不暇為
也國家南渡駐蹕海隅何異越棲會稽之日宗廟宫室
本不應過飾禮樂文物本不應告備惟當養民撫士一
意復讐而秦檜乃以議和移奪上心粉飾太平沮鑠士
氣今日行某典禮明日賀某祥瑞士馬銷亡而不問干
戈頓弊而不修士大夫豢於錢塘湖山歌舞之娛無復
故都黍離麥秀之歎此檜之罪所謂上通於天而不可
贖也今豺虎鬭於中原狐狸嘷於境上危機交急不同
常時臣願削去虚文顓行實政百司庶府輪奐一新矣
繼自今繕營不急之役姑輟焉可也簿書期會之事整
整有緒矣繼自今常程𤨏細之務付之有司可也陛下
日旰眡朝惟大政是議輔臣夙宵盡瘁惟大計是圖則
勾踐之功可尋而中興之烈可冀矣臣故曰修政事為
自立之本也昔漢有邊鄙大疑必使羣臣雜議季布得
以中郎將而折列侯噲狄山得以博士而詰御史大夫
湯北匃奴來求和親光武既從皇太子言却其使矣而
班彪乃以不宜絶北為言是一司徒掾而敢與太子異
議也豈非國家大事臣子皆當盡言故耶我朝熙寧中
契丹來議地界時王安石當國神宗乃以問韓琦富弼
元祐初夏人遣使納欵時司馬光為相哲宗乃以問大
防純仁高宗中興内外尤為倥傯然無一事不采人言
建炎四年嘗議防秋矣紹興初元嘗議便民弭盜矣五
年則令前宰執各陳禦寇之策矣八年則令侍從臺諫
各上講和利害矣夫以聖祖之明非不知獨運專斷為神顧
以廣謀從衆為得者凡以盡天下之心而建久長之策
也今事會之來日新未已臣願誕頒明詔以金徙而南
寖迫吾圍凡厥有位其各盡言然後博採衆長按為定
論書曰好問則裕自用則小命諸大夫各以情告無阿
孤者勾踐之所以霸諸有忠慮於國但勤攻已之闕者
諸葛亮之所以賢惟陛下以勾踐為心大臣以武侯為
法則事無不集矣臣故曰屈羣策為自立之本也國之
元氣在於人心元氣充則外邪卻人心固則外患銷天
地常經斷斷不易陛下亦嘗察近日人心之舒戚乎向
者弊法新改令出加嚴雖大為防禁以示民非欲峻刑
名而䋲下而刺舉之官承迎過當奏劾來上類多中以
深文使追禠者未聞牽復之期貶竄者常隔惟新之望
薦紳之論疇不齎咨臣願明敕有司原情差次稍從釋
免以收士大夫之心厥今州郡監司莫非材選然平易
中和之政少而操切擊斷之意多以理財自詭則征利
密於秋毫以行令自媒則用刑深於刺骨夫我朝立國
本尚寬仁以此毒民懼者衆矣臣願選用循良退斥貪
暴布宣德意洗滌瘡痍以收百姓之心君人之柄惟名
與器當靳而予則僥倖者生心宜予而靳則勞能者
觖望頃緣軍賞多濫一切難以微文雖懲偽所以别真
而矯枉亦虞過直今邊堠孔棘正牢籠武勇之秋臣謂
荆襄兩淮之人嘗以功績著見為衆所推者宜命帥守
監司搜揚來上擇其尤異者數人不次擢用自餘悉下
銓曹審其來歷苟非妄冐者悉與隨資注擬以收豪傑
之心往者兩淮募兵雖數萬計如有諸軍闕額自可撥
隸分填而議者以廩給為憂急於汰遣方其例予緡錢
資之使去小人寡慮媮快一時資用既空摶手亡策強
者遁藏山澤伺時而為奸懦者丐乞道途偷生而就盡
夫急則望其效死緩則委棄弗圖後復使人疇肯用命
今宜擇其伉健收寘戎行非惟增壯軍容消弭奸慝亦
以收忠義之心自丙寅之役淮民流離有司賑恤失時
死亡略盡雖展上供貸常賦而凋殘未復生聚絶稀比
聞州縣科役頗繁田賦雖蠲撮課仍重民兵圑結衣裝
弓弩責其自備教閱資糧令其自齎呻吟之餘何以堪
此臣願朝廷深念保鄣之重多方優䘏俾獲蘇甦以收
邊甿之心北境遺黎本吾赤子日夕南望如慕慈親彼
既襁負而來焉有可拒之理竊聞疆吏便文塞責至以
鋒鏑驅之既絶其向生之塗是激其等死之忿又聞秦
隴之間有相率内附者自湼其面示無還心視昔八字
之軍何異而入南不受歸北不可獸窮則摶勢有必然
臣恐欲以靖邊祗以擾邊將以無事適為多事也臣聞
古之有國者患民之不附而不患民之加多孟子曰為
湯武敺民者桀與紂也今天下之君有好仁者諸侯皆
為之敺矣今中華之民窮而歸我是女真為吾之鸇獺
也其忍不為茂林深淵以受之耶羊祜祖逖之事淺矣
然能務修德信撫納新附故吳人悅服晉土復歸况堂
堂鉅宋豈無能任二子之事者誠能謹擇其人分鎮三
邊務以恩信懷柔而使遠人欣慕民既我附土將焉歸
恢拓之基實在於此臣願朝廷亟加之意以收中原赤
子之心夫得天下有道得其民斯得天下矣得其民有
道得其心斯得民矣陛下誠能内有以保吾國之民外
有以懷鄰國之民則以守則固以戰則克矣臣故曰收
衆心為自立之本也抑臣又聞有自立之本有自立之
具今連營列戍虚籍不填老弱溷殽教閱弛廢衣廩脧
削憔悴無聊荆淮所恃者義勇民丁而圑結什伍反成
騷擾無以作其超距翹關之勇東南所長者舟師戰櫂
而繪畫圖冊徒事美觀而未嘗習以淩波破浪之技儻
非痛掃弊端一新戎政則緩急將無可用之兵掊歛成
風而士卒之怨弗恤忌克成習而偏禆之長莫伸或拔
於奔北而威望不足服人或相為水火而用心莫能恊
一公朝苞苴之路絶而别通交結之塗田宅子女之欲
盈而外竊廉潔之譽儻非博采衆言精加蒐擇則緩急
必無可用之將昔李綱建議以為欲保江南當葺理淮
襄以為家計夫荆襄形勝臣固習聞而兩淮利病則尤
所深悉盖軍國所資莫如鹽莢而淮有鬻海之饒兵食
所仰莫如屯田而淮有沃埜之利其齊民則天性徤鬭
每易視敵兵其豪民則氣槩相先能鳩集壯勇使范蠡
諸葛亮輩得而用之力本以務農教民以習戰雖方行
天下可也其肯委之為不足守之地哉中興之初志在
進取故不暇修營講和之後束於要盟又不克經理然
孝宗皇帝所以設扞防闢空曠者未嘗不留聖心竊惟
今日實南渡以來所未有之時政當乘機自立繼孝宗
所欲為之志夫高城深池勁兵重戍邊之大命也今淮
東要害在清河之口敵之糧道實出於兹而淮陰無尋
丈之城無尺寸之兵徒以山陽可恃而已然山陽雖大
前無淮陰之蔽後無寶應之援若敵以重兵遮前而竒
兵斷後則高郵維揚之路絶而山陽之形孤山陽不守
則通泰危而江淛震矣淮西要害在渦穎之口敵之糧
道亦自此出而濠梁安豊城則庳薄池則堙狹兵則單
虛徒以廬和可恃而已然有安豐之屏扞則敵始不得
以犯合肥有濠梁之遮蔽則敵始不得以走歷陽藉有
他徑可由而吾之廬和當前而濠夀斷後則彼有腹背
之虞我有犄角之助其能長驅深入蕩無所畏乎故欲
固兩淮先防三口此非臣之臆說也昔孫氏之保江左
邾城雖小猶屯三萬人今維揚合肥兩淮之根本而兵
數單弱不及孫氏一邾城故李綱嘗謂大將擁重兵於
江南官吏守空城於江北以為非策臣謂今日當議徙
江上之屯以壯淮甸之勢或謂果爾如江面何夫兩淮
籓籬也大江門戶也藩籬壯則盜賊無闖門之慮兩淮
固則戎馬無飲江之憂第當精閱舟師布列津要則表
裏相應屹如金湯其與區區坐守江壖而使賀若弼之
徒得以經營飛渡者利害何啻什伯哉雖然此不足煩
聖慮也古之為國者必有重臣以當閫外之寄故蜀以
孔明駐漢中吳以陸遜守荆渚皆付以事權不從中御
故二人者得以乘機制變而收成功今江陵建鄴雖有
制閫之名而實處内地邊陲機事多不即知至於小有
措置必皆聽命於朝有請輒從尚云可也請而弗獲抑
又多焉藉有異材何由展布因循誤事可為深憂臣願
於近臣中擇其更事任熟軍情威望素孚文武兼備者
二人一於襄漢一於兩淮之中建立幕府財許移用官
許辟置其他悉如吳蜀任二臣故事則荆淮之家計可
成而朝廷之憂顧可釋此陛下所當亟圖而不可忽也
或曰彼方紛拏我幸無事但求鎮静焉用張皇臣竊以
為不然夫自古未嘗無夷狄惟有以待之則不敢窺未
嘗無奸雄惟有以折之則不敢肆今不于斯時大有所
振立萬一更生虎狼之敵知吾易與潛啓桀心當是時
也不知安邊金繒行人玉帛可以窒其無饜之欲乎夫
古今之患非一而蒙蔽為甚昔范仲淹嘗謂時方用兵
不當諱言邊事今朝廷若以張皇為戒臣下希指雖有
警急不敢上聞本惡張皇乃成蒙蔽昔雲南喪師反以
捷告原其積漸不過如斯盛明之朝可不鑒此臣本迂
疎豈應妄論大事然惟臣子之誼有懷弗盡不足為忠
是以冐昧决於一言區區愛君之心惟聖明裁察
直前奏劄(真德秀)
臣聞君子小人之分義利而已矣君子之心純乎為義
故其得位也將以行其道小人之心純乎為利故其得
位也將以濟其欲二者操術不同故所以𨗳其君者亦
異夫為人君者受諫則明拒諫則昏明則君子得以自
盡昏則小人得以為欺故為君子者唯恐其君之不受
諫為小人者唯恐其君之不拒諫彼小人者豈以受諫
為不美哉盖正論勝則邪說弗容公道行則私意莫逞
故其術不得不出乎此昔唐憲宗嘗謂李絳曰比諫官
多朋黨論事不實皆陷謗訕欲黜其尤者若何絳曰此
非陛下意必憸人以此熒誤上心因極陳其說以明人
臣進諫之難帝曰非卿言我不知諫之益憲宗唐之英
主也憸人之言一入幾至於黜諫臣盖朋黨謗訕皆人
主之所深惡因其所惡而激怒之雖憲宗之明不能無
惑非絳深知小人情狀而極辨之則皇甫鏄李逢吉之
徒豈必本年而後用事嗚呼人主為社稷計其可不致
察乎此哉臣嘗歷考前古凡小人欲排正論大抵數端
不曰立異則曰好名不曰賣直則曰歸過而其甚者則
曰朋黨也謗訕也盖為君子者以引君當道為心政有
得失必不苟從不苟從則近乎立異矣竭忠論事必合
人情既合人情必得時譽如此則又近乎好名矣好直
鄰於賣直救過類乎歸過乃至持論偶同則可謂之朋
黨盡言無隠則可謂之謗訕凡此數端皆迷誤君心之
酖毒窒絶言路之榛荆也自非至聖至明未有不為所
惑仰惟本朝聖哲相承招徠讜言如恐弗及方其盛時
天下之士仇然獻議固有疎狂謬戾不切事體沽激矯
亢不本忠誠者亦皆優容不以為臯其間小人不便或
進巧說若景祐中范仲淹既坐言事絀議者因請勅牓
朝堂有曰憸邪罔上者有辟挾私立黨者必懲自謂足
以梗言路矣而仁宗尋即悔悟誕降明詔敷求直言召
還仲淹竟至大用而慶歷之治以成哲廟初用司馬光
之言下詔求諫當時有不欲者豫計六事以排之曰若
陰有所懷犯非其分或扇搖機事之宜或迎合已行之
令上以觀望朝廷之意以徼幸希進下以眩惑流俗之
情以干取虚譽若是者必罰無赦光復上䟽爭之以為
此非求諫乃拒諫也人臣惟不言言則入六事矣哲宗
宣仁亟俞其請而四方言利病者始獲上聞元祐之治
實基乎此向使二宗納奸言而不悟遠正論而不容則
小人之計行君子之道喪豐功大業安能傳示永久為
本朝極盛之日乎若乃指公論為流俗者王安石之私
心分上書為邪等者蔡京之奸計斥忠賢為偽黨者韓
侂胄之狡謀覆轍甚明厥鑒非遠臣愚伏望陛下恢洪
聖度以徠天下之忠言昭晰聖鑒以察羣臣之心術凡
在廷之士有勸陛下以親近端良不諱已過者必君子
也不惟聽受之又當奬擢之有勸陛下以疑忌人言惡
聞厥失者必小人也不惟拒絶之又當擯斥之使鳴鳳
之瑞日聞而妖狐之音頓息若是而治功不隆天休不
格者非所聞也惟陛下留神反覆愚臣之言
庚午六月十五日輪對奏劄二(真德秀)
臣聞天下有不可冺滅之理根本於人心萬世猶一日
者公議是也自有天地以來雖甚無道之世破裂天常
隳壞人紀敢為而弗顧者能使公議不行於天下不能
使公議不存於人心善乎先正劉安世之議曰公議即
天道也天道未嘗一日亡頋所在何如耳熙寧之世以
新法為不可行者公議也雖以王安石之愎諫遂非而
不能遏士大夫之口紹興之際以和好為不足恃者公
議也雖以秦檜之擅權專殺而不能弭君子之論卒之
新法行而民力屈和好就而敵情驕甚哉此理之在人
信可畏也與其拂之以取敗孰若順之以為安近年侂
胄用事以區區私意小智扞天下公議之衝雖能顛倒
是非於一時終不免為當世大僇何者公議天道也侂
胄違之則違天矣天其可違乎故善為國者畏公議如
畏天則人悅之天助之何事功不立之憂哉陛下更化
以還至公之理盖嘗少伸於久鬱之後矣臣愚伏願朝
廷之上兢兢保持勿失初意用人立政一以天下公議
為主而不累於好惡黨偏之私盡公極誠如對上帝則
天人胥悅治效可期海内之幸也惟陛下留神反復愚
臣之言
辛未十二月上殿奏劄一(真德秀)
臣聞知父母之心者可以知天心知人君之道者可以
知天道盖父母之於子也鞠育而遂字之仁也鞭扑而
教戒之亦仁也君之於臣也爵賞以褒勸之仁也刑罰
以聳勵之亦仁也天佑民而作之君其愛之深望之切
無異親之於子君之於臣也故君德無愧則天為之喜
而祥瑞生焉君德有闕則天示之譴而災異形焉災祥
雖殊所以勉其為善一也天之愛君如此為人君者其
可不以天之心為心乎臣伏觀近歲以來旱蝗頻仍饑
饉相踵陛下嚴恭寅畏不敢荒寧憂閔元元形於玉色
上天降康遂以有年亦足以觀感格之效矣而比者乾
度告愆星文示異乃叠見於清臺之奏謂陛下躬行之
未至與則豐穰之應何自而致之謂陛下躬行之已至與
則象緯之災又何為而數見也天道幽遠人所難知臣
竊思之意者皇天佑宋之心欲陛下不以積年之憂為
易忘而以目前之喜為僅足其愛之深望之切為何如
耶夫宫庭屋漏之䆳起居動作之微一念方萌天已洞
見陛下誠能守兢業之志防慢易之私孳孳服行屢省
毋怠則將不待善言之三而有退舍之感矣况今年雖
告稔民食僅充然薦饑之餘公私赤立如人久疾甫獲
瘳而血氣未平筋力猶憊藥敗扶傷正須加意朝廷之
上未可遽忘矜恤之念也恭聞間者内廷屢藏醮事固
足以見陛下畏天之誠然而修德行政者本也禬禳祈
請者末也舉其末而遺其本恐終不可以格天矧今冬令
已深將雪復止和氣尚鬱嘉應未臻此漢人所謂天有
憂結未解民有怨望未塞者也臣愚不佞伏望陛下體
昊穹仁愛之意思星文變動之由延訪羣臣勤求闕失
推行惠政以活斯民則愁嘆銷於下而休徵格於上矣
詩曰敬之敬之天惟顯思命不易哉惟陛下留神毋忽
辛未十二月上殿奏劄二(真德秀)
臣竊惟今日金人有必亡之勢三可為中國憂者二盖
自有天地以來夷夏盛衰不常然未有昌熾百年而無
變者也金人盜據中原九十載矣自其立國唯以刑威
殺戮劫制上下非有歡然心服之素也持此而欲久存
雖秦隋不能况區區無道如金人乎此其必亡者一方
阿固岱尼堪之徒崛興窮海之濱茹毛飲血雲合烏散
用彼之所長以憑陵諸夏故所嚮莫能當今數十年豢
養之餘亡復前日堅悍之氣而韃靼小夷歘起而乘之
干戈相尋情見力詘盖今之女真即昔之亡遼而今之
韃靼即鄉之女真也以垂亡困沮之勢既不足以當新
勝之鋒而衆叛親離安知無他變乘之者此其必亡者
二方其隆時用民力如犬馬戕民命如草菅人情攜離
亡一敢叛者積威約之素也今其潰散四出猶川决防
不可遏止至用赦以安之瓦解土傾其形已露豈待智
者而後知哉此其必亡者三嗟夫堂堂中華蛇豕穴之
翼翼故都禾黍生之有志之士思欲一洗久矣而曩者
病於機會之難逢間者敗於權姦之輕舉頋今何幸彼
自阽危而臣復以為憂何也盖傳有之自非聖人外寧
必有内憂孟子亦曰無敵國外患者國恒亡方陛下更
化之初和議未堅邊警未撤君臣上下愓然有不敢康
之心迨夫聘頫交馳遽已狃目前之安而忘前日之患
萬一金人遂亡莫或余毒上恬下嬉自謂無虞則憂不
在敵而在我矣此臣所謂可憂者一也事會之來應之
實難毫釐少差禍敗立至設或外夷得志邀我以夾攻
豪傑四起奉我以為主從之則有宣和結約之當戒張
覺内附之可懲如將保固江淮閉境自守彼方雲擾我
欲堵安以此為謀尤非易事此臣所謂可憂者二也今
之議者大抵以為夷狄之衰迺中國之利抑不思匃奴
五單于之争漢嘗獲其利矣拓拔氏河南之警頋反為
蕭梁之害何耶盖有國者不當問敵人之盛衰惟當計
吾政之修否當漢宣時内有股肱之良外有爪牙之勇
朝廷紀綱本末備具邊陲備禦斥堠精明使匃奴盛彊
尚當賓服况於浸微弱之後乎若梁武則不然舍正道
而溺異端棄人事而談空寂内則三蠧弄權輕作威福
外則諸王忿䦧骨肉相圖保境靖民猶懼不足况欲乘
人之敇以徼幸萬一之功哉由是觀之使今日能為漢
宣之所為則金之存亡俱不足患抑猶未也多事之端
方自此始臣愚竊獨憂之伏惟陛下日與二三大臣深
求自治之策勿以懲羹之故而謂讐恥可忘勿為視蔭
之謀而謂幸安可恃修實德以格天命敷仁政以結民
心奬忠實以作興天下之材省科歛以培養天下之力
至於某人可將某兵可用某城當繕某器當修無日不
計於朝而申訓之庶幾國勢日尊敵人自恐則乘機取
勝可以制蚌鷸之危養威俟時足以保金湯之固矣惟
陛下毋以臣愚賤而忽其言
十二月奏已見劄子(真德秀)
臣聞自昔人臣之愛君莫大乎願其君之夀天保之詩
歸美以報上也一則曰俾爾單厚何福不除二則曰受
天百禄降爾遐福而終之曰如南山之夀此惓惓之至
也今臣忝備禁密且以執經勸講為職伏遇陛下誕彌
之節近在朝夕歸美報上尤劇此心然徒知與海内臣
民頌吾君之夀而不以聖賢論致夀之道為陛下言則
亦不過如華封之愛君而已矣奚益哉謹齋宿再拜條
其說以獻一曰無逸則夀昔周之成王盛年嗣位周公
恐其不知稼穡之艱難而乃逸也則為書以戒王其言
殷王中宗享國之久本於嚴恭寅畏天命自度治民祗
懼不敢荒寧至論高宗祖甲及周文王所以享國者大
抵亦然盖百聖相傳同此一敬曰嚴恭曰寅畏曰祗懼
無非敬也敬與逸豫相為消長三宗文王之所以能無
逸者以其敬也周公欲王眡以為法而日勉焉上敬天
下敬民則游田不敢盤酒德不敢飫培養厚而根本強
持守嚴而心志定是固輯福之源曼夀之基也然則陛
下於無逸之戒其可不念乎二曰親賢則夀召公卷阿
之詩亦為戒王而作其三章曰爾受命長矣茀禄爾康
矣而繼之曰有馮有翼有孝有德以引以翼謂必有如
是之人日侍左右然後迪其君於道而受天之福也夫
人君享四海之奉易動者物欲而難保者德性近妃嬪
䙝御之時多而親學士大夫之時少則迎逢扇惑無非
物欲豈惟敗德抑且傷生惟有孝有德者引之於前而
翼之於後俾日聞正言見正行杜嗜欲於將萌弭過失
於未形則其心恬憺而和平優游而晏寧是乃保身長
世之道也然則陛下於親賢之意其可不篤乎三曰以
孝奉先則夀周頌之雝為禘祭而作也而曰假哉皇考
綏予孝子又申之以眉夀繁祉之言盖王者以孝事其
先而祖宗亦以夀祉遺其後人也陛下嗣先皇之服而
為宗廟主歲時饗祀固所當嚴而一祖十二宗之傳序
其責尤重夫必勤勤於繼述兢兢於保守然後神祗祖
考咸安樂之而錫之以無疆之休此陛下所宜深勉者
也四曰仁則夀孔子論知仁之别而曰仁者静又曰仁
者夀惟静故夀也仁者之心純乎天理而無私欲之擾
故其體安定而正固其效悠久而綿長然静非兀然枯
槁之謂也動以理雖動而未嘗不静不仁之人則動於
欲矣欲勝而無節則&KR0997;動而難安世未有凝然安固而
不夀亦未有紛然&KR0997;擾而克夀者此陛下所宜深體也
五曰有德則夀中庸稱舜之孝以為大德者必得其夀
且謂天之生物因材而篤栽培傾覆惟所取焉盖皇天
無親惟德是輔舜之所為有自夀之道故天亦夀之此
所謂栽者培之也祖已之訓高宗則曰降年有永有不
永非天夭民民有自夭之道故天亦夭之此所謂傾者
覆之也以大舜之德為師而以祖已之言自鑒此又陛
下所當深用其力也凡此五條皆聖經之格言萬世人
君之藥石參而味之則周孔之大訓為足以該之盖能
敬與仁則餘皆在其中矣秦漢以來異說横騖人君不
知聖賢致夀之道而溺於神仙方士之術故漢有文成
少君唐有柳泌趙歸真輩皆以荒忽誕幻蠱其君至於
餌藥以求長年未有不反為所誤者唐之穆敬不足道憲
武皆英明雄斷之主亦以自賊焉豈非世之大戒乎臣
嘗竊謂仙經萬卷不若誦無逸之一篇道家千言豈如
玩静夀之兩語陛下方日近儒生游心經術未有漢武
唐憲之惑微臣愛君不敢不豫陳其愚惟聖明裁察
論聚散劄子(牟子才)
國家五星聚奎實主文治列聖相承唯以收攬人才為
第一事雖棫樸之能官人卷阿之用吉士不是過也咸
平景德之間渾然不見其際所謂人才之大極政事之
太和也天聖以來王曾吕夷簡相君子嘗一聚矣未幾
而散於景祐百官之一圖又散於慶歷聖德之一詩又
散於王拱辰打就之一網是天聖以來之人材散於忠
邪之相激然其害止於散而已神宗初年富弼復相至
和嘉祐之君子未至於散也熙寧之邪說一進而先朝
之大臣最先散未幾而議新法不合者盡散未幾而條
例司之賢者亦散是熙豐之人才散於法令之變更也
然其害止於散而已元祐初司馬光相吕公著文彦博
相繼輔政君子又聚矣品流太分事故反覆濫觴於吏
額之小争浸淫於調停之初議滔天於策題之分辨而
君子之黨盡散極而至於朝堂之榜黨碑之䥴躪躤忠
賢曾草菅之不若是元祐之人材散於别白之太過其
為禍盖不止於散也建中靖國初起范純仁相韓忠彦
君子又聚矣天下方以快活差除為喜而曾曹温益志
在朋奸置政事局而輕元祐重元符進愛助圖而左軾
轍右京卞意向一偏而君子遂盡去而元符上書人一
皆以邪目之是建靖之人材散於中非中而靖非靖其
為禍盖不止於散也中興以來張浚趙鼎為相君子又
聚矣未幾秦檜當國力主和議一時讜論如胡銓等三
十二人不肯附麗如李綱等八十餘人率皆擯棄或死
於囹圄或死於貶所或流棄於魑魅之區累赦不移或
棲遲於林泉之下屏逐不出是紹興之人才散於多主
戰而少主和其為禍又不止於散也慶元初趙汝愚相
凡一時知名之士朝除暮拜略已無遺姦憸小人相與
仄目而慼怨恨之餘亟引非類布居臺評於是汝愚引
用之人以次而去大者貶竄小者斥退而舉幡六士屏
竄朋黨之禁愈嚴士大夫之禍愈酷是慶元之人才散
於嫉專門而禁道學其為禍又不止於散也臣嘗通考
國朝之人才大抵屢散有散之大者散之小者有散之
緩者散之急者有散之遽者散之極者始而君子攻小
人其變也君子攻君子甚至於君子而力引於小人始
而小人攻君子其變也小人攻小人甚至於小人而陽
附於君子推移不一僨起相攻然要其極亦不過散而
聚聚而散耳閱汗青而慨歎撫往事以興嗟今日正當
君子大聚散之秋可不先幾微而逆致其防哉陛下即
位幾三十年君子之類凡三聚而三散矣端平親政一
聚散也甲辰改祀二聚散也丁未更化三聚散也今日
二相竝建公道復明加壁招旌翕若少聚矣然方剛忠
鯁者淹之外服魁壘卓傑者屈之家食抱負耿介者多
鬱沈&KR0757;守端靖者罕拔擢或者猶以為未聚也來者不
日而旋去居者靡固而易搖落如晨星索如霜葉則又
幾於散矣夫聚之常覺其難散之常覺其易何也君子
不為富貴所掀則去就輕去就輕則知醴酒不設楚人
市箝之幾必先幾而去矣然不知其初費幾召節也君
子不為利慾所迷則出處定出處定則知刳胎毁卵鳳
凰不來之意必以兆而行矣然不知其初費幾綸詔也
此聚之所以難而散之所以易也君子敢言以抗小人
之鋒雖有大艱難不復計其身之濟否也雖有大機穽
不復計其身之利害也君子敢為以摧小人之銳雖有
大禍患不暇顧其身之死生也雖有大䜛毁不暇顧其
身之合否也此聚之所以難而散之所以易也然其聚
也常以君相好賢之篤其散也常以黨人媢疾之深其
聚也常以至誠樂與之實其散也常以疑忌不容之過
其聚也常以氣類汲引之公其散也常以意向異同之
别其聚也以尊敬之積其散也以厭薄之形其聚也以
培植之加其散也以摧抑之遽其聚也以去邪遠佞其
散也以崇讎醜正其聚也以戶庭坦夷其散也以城府
深阻其聚也以朝廷清明其散也以流品殽雜其聚也
以公其散也以私其聚也以義其散也以利聚散之權
常寄於若有若無之中而聚散之機常决於且信且疑
之際故羣凶闚觀時或小瞢弩羽叠至散之幾也徒中
倒戈自相擊觸一彼一此散之幾也論事如争意向小
異釁隙漸生散之幾也表正曝邪鼔虛成實撼搖其居
散之幾也設局張穽柔聲宛舌射影中傷散之幾也寓
意歌詩更相賢聖自取議譏散之幾也招納黨人平治
舊怨兼用正邪散之幾也顯争力抵激動忿心陡分利
害散之幾也操舟共濟實左虚右輕重不倫散之幾也
顧懷私恩妄談彼善潛疑人心散之幾也此十幾者其
造端甚微為禍實大月暈而風礎汗而雨事有其兆識
者隠憂且小人失職在外搖毒合蠆其姦足以熒惑主
聽辨足以扇搖人心機權智術足以怵中立之人錢財
氣力足以張異議之勢彼見朝廷舉動少有暌違即萌
睥睨之心縉紳議論稍有係吝即開姗笑之口天時不
順則幸災而樂禍國本未定即乘間而詆巇苟得一隙
即伺隙以肆其姦苟得一機即緣機以逞其志今日謂
某賢必當逐去明日謂某姦且將召用訛撼靡已朋類
實繁又有君子之似者心懷卵翼之恩進則不能旅於
君子退則恥為伍於小人於是立為狡獪閃爍之論以
洗其附麗之迹言雖若公意則有為若是者如言八關
五鬼之類耳其&KR0757;心用意雖鬼神莫窺其際使此說得
行則為毒也忿戾而不可解亦有小人之靡者心懷汲
引之恩進則不類於君子退則無間於小人於是立為
誕荒卑謟之論以晦其苟合之迹言雖可玩意則難量
若是者亦猶三變兩來之類耳其處心積慮雖公輸莫
諭其巧使其說得售則為害也陰沉而不可藥邪氣日
盛元氣日微此聚之所以不可常而其勢必至於散彼
豈不知聚而為解散而為屯聚而為泰散而為否然不
能不散者上無以保之下無以安之則散亦勢之常也
文章辨體彙選卷一百七十五
