文章辨體彙選卷七百七十九
明賀復徵編
雜著七
擬漢賜衞青璽書(明宋濂)
皇帝使謁者問大將軍青朕以𦕈身托於諸侯王上萬
方嚮風唯匈奴未欵塞且登我叛臣計謂漢兵不能度
幕輕留數寇邊民不得田作朕心靡寧今遣大將軍將
四將軍出定襄驃騎將軍去病出代各將五萬騎步
兵踵軍後數十萬人必深入赴利禽獮而草薙之且
虜逐水草食聞大軍至多藏匿山中策其必有伏卒
有伏何以制之將軍預為備跡捕山間敵且盡乃為便
中國為敵所苦者日久將軍乘吏士銳氣當一鼓而克
勿延期敵土地寒苦漢馬不能冬功脫不蚤就進退惟
艱爾當今智謀勇功誰復如將軍者即將軍不滅敵敵
將孰滅哉間者敵入上谷殺略吏民將軍擊却之右賢
王寇朔方將軍率六將軍圍之得禆王十餘人衆萬五
千餘人畜數十百萬將軍屢建功高即此行寧有不利
耶朕已下丞相御史趣刻印俟莫府以功上使使者即
軍中益封爵將軍勉焉驃騎將軍與將軍一體人也其
立功有如將軍前將軍廣年耄且數竒毋令當單于秋
向高幕北風苦勁將軍強食慎兵事自愛
擬二世答李斯書(李夢陽)
二世使中軍府令高按丞相斯獄治罪李斯乃從獄中
上書陳七事趙高使吏棄去不奏曰囚安得上書乃顧
詐為二世答書書遺斯曰覽丞相事辭甚愍朕竊怪丞
相忘其大而掇乎細拾毛瑣之行而捐夫赫赫者也朕
蓋惑焉先王幸哀憐黔首立詩書仁義之教所以惠來
世甚厚丞相固誦習其說已乃立議盡焚之夫詩書何
惡於丞相哉諸生之坑咸陽也朕自有識知聞此事未
嘗不腐心而切齒者丞相縱不與謀獨不能強諫耶朕
既與丞相訣何敢卒諱沙丘之事出自朕本心與否丞
相所明也大行喪未發輒背自立又矯吾親屬及大臣
荼毒之朕口雖不言於心獨無耻乎一詔一令無不自
丞相手出丞相為朕則得矣如先王何如天下何往以
私議干丞相乃曰堯禹以身徇天下是奚足法法之是
以天下為桎梏者也丞相不欲朕為堯禹則欲為桀紂
耶夫䜛賊者不可以共國阿比者不足以存君丞相侍
始皇帝始皇帝末聽惑左右窮兵黷力殫天下之財勤
事四夷外内騷動丞相弗止也旣戡六王丞相不以此
時強諫按甲息戈振百姓之急乃言治馳道興游觀以
見主之得意勦為已有抑末矣且前數事孰與丞相所
自陳丞相何愛𤨏𤨏之迹而輕夫赫赫者也夫闢地顯
主循尺寸取功名者將之事也鎮國家調爕隂陽輯和
其民人使人人親其主上以顯序大業相之職也且丞
相將耶相耶丞相治民三十餘年于兹矣始皇帝背羣
臣未久關東盜賊大起殺長吏攻䧟城邑裂幟而鬭揭
竿而兵者至不可勝數使者觀蓋相望於道其咎安在
丞相子由三川守與賊通按驗且有状君其告諸廷尉
李斯覽書泣涕良久仰天喟然嘆曰嗟呼斯之死固晩
矣遂服辭論具五刑腰斬咸陽市
右璽書
擬南廵金石刻文(宋濓)
皇帝臨御撫有四極上與神通行幸雍郊親祠王畤白
麟顯明如厥汾隂后土效靈地祗元光五年之冬行南
廵狩至于盛唐望祀虞舜九疑鬱蔥天柱用登上凌峻
極直薄泰清眺望江洋遂自尋陽下浮大江射蛟水中
輯江淮物會大海氣以合岱宗上天報享著厥霛貺民
用平康協氣自順災害不作利澤攸長在昔神禹刻石
紀功百世彌章羣臣從行請勒遺制昭示萬方
右石刻文
擬唐平蜀露布(高啓)
神策行營節度使東川節度副使臣崇文等臣聞天無
二日臨四海為一家地有九州分萬邦為五服故用建
侯藩之重俾扶王室之尊車服出於堯庭篚筐歸於禹
貢柔遠能邇舞干羽開未格之心取亂侮亡鳴鼓鐘討
不恭之罪蓋法隂慘陽舒之道成文綏武定之功於是
臣職惟修君威罔替上稽象緯固昭弧矢之名下制國
經可廢甲兵之役伏惟皇帝陛下神凝至道氣禀英姿
紹十二世之洪基啟億萬年之昌運閔生民之未乂惻
然如傷念祖業之維艱凛乎若墜却遠方之獻不嘉有
瑞罷别庫之藏以示無私象郡鰐溪流八人而姦邪並
黜麟臺鳳閣命二相而賢俊同升屡降璽書體乾行而
布澤大蒐戎輅應月蝕以修刑冀垣䟦扈之臣解甲方
歸河隴憑陵之虜納琛會至而劉闢者性惟狂戇位在
凡卑實為掌賦之𤨏材豈是總戎之偉噐頃因西川節
度使韋臯卒遂擅留府不受徵書當陛下光臨率土之
初大賚多方之始恐生震擾姑務包容授之以北闕之
旌旄委之以西門之管鑰可謂滌瑕蕩垢荷寵蒙榮不
思感悔以酬恩反思驕滛而速禍此軍未輯他鎮仍求
神奪其聰礪刅拒賓僚之諫天盈其惡奮戈驅將士之
行始西蜀自縱其鴟張後東川竟遭其獸噬謂偏隅可
據謂重險難踰負固偷生欲效李流之逆望風走死不
知譙縱之窮陛下乃用旁詢將興薄伐築室匪衆言之
惑負扆唯獨斷之明大衆啟行常勖之以用命小臣受
事敢效之以忘身率五營虎衛之師會數道鷹揚之將
駢脅者盡操闒戟蓬頭者皆垂縵胡霧合雲屯目蔽旌
旗之景波翻瓦振耳聾鉦鼓之音六月臣與兵馬使李
元奕山南節度使嚴礪等進至鹿頭關東此關旁夾高
山真成巨障阨三軍而莫進詎下井陘立一夫以可當
應同劍閣臣等猿攀魚貫耻鑿道以潜行鳥突蛇蟠徑
焚廬而直進因地形而制陣以方以圓察敵勢而設竒
或前或後闢不束身以就鑕更舉臂以當轅臣乃杖鉞
誓師援桴率衆一麾而鬭心已厲再鼓而銳氣不衰樓
煩發射鵰之弓洞胸貫髀佽飛擊斬蛟之劍喋血横尸
疾呼作動地之聲大戰奪漫天之險逆不干順知賊旅
之方崩弱豈當強喜我軍之累捷欲藉長驅之勢遂收
净掃之功九月河東牙將阿跌光顔將兵來會其部曲
皆羌胡猛士并晉健兒蹠勁弩而力透重犀被長鎧而
走追奔馬欲贖後期之罪請當前拒之鋒累出傍抄獨
行深入遮賊轉輸之路斬賊飛走之關於是錦江之諸
郡皆降成都之孤城益急臣乃乘其已困大合嚴圍鼓
角初鳴守埤者心皆不固梯衝未設攀堞者身已先登
九却九攻墨子之機安在八陣八克吳公之績乃存其
劉闢鹿窮不暇於擇林鼠竄尚思於求穴始將出遁漏
疎網之高飛終被追擒就長繩之急縛端門受獻即當
檻送於宸京大社行刑不使逃誅於絶域臣已撫平蜀
境入駐通衢除叛賊將刑此外其染汙者本是良民廹
脅者無非叛黨悉加慰撫並用赦原莫不瞻聖日以歌
謠被王風而鼓舞修武侯之政已罷卒以營農復文翁
之規更興儒而舉士大地灑清塵之雨溥降深恩洪溟
息鼓浪之風頓消赫怒此蓋神謀睿算天贊竒功使海
内知惡臣之易亡識尊威之難抗臣等幸陪是役獲覩
兹休不任慶快之至謹奉露布以聞其軍資噐械别簿
錄上
右露布
擬擊邯鄲檄(宋濓)
惟高皇帝提三千卒起自豐沛赤幟一揮天下底定累
洽重熙至孝平皇帝藐在幼冲新都侯莽久秉國鈞潛
萌異圖僭奸天位四海豪傑怨怒刺骨有枕戈待旦者
義旗始豎持劍之士動以萬數不一二年直擣長安衆
共誅莽天地為之開明日月為之宣朗神祇為之舒鬯
賊王郎者本邯鄲卜筮之家乘海内弗靖詐稱成帝子
子輿以惑爾吏民值魏亡頼子弟遂立為帝徇下幽冀
漢與賊决不兩立義將翦屠之今大司馬劉公將城頭
子路刀子都兵百萬從東方來軍容燀赫嬰其鋒者無
不殞滅爾吏民皆漢舊臣當不忘二百年子飬元元之
澤帥爾子弟執爾戈矛鼓行而西相與成大功漢法具在
陷陣却敵者受上賞搴旗斬將者次之執俘獻馘者
又次之爾吏民隨所擇焉其有不知逆順之辨者甘為
賊虜持兵以拒我者必草薙而禽獮之盡根株痛斷乃
止新莽篡立己十四年置百官有司謀臣甲士雄天下
尚頸血濺地節解臠分王郎假名烏合遇戰則鳥獸散
其能與漢兵敵乎漢德在人心未冺海内謳吟思之日
夜矯首以望赤帝旌旗之至故一叱咤間破昆陽之圍
斬司徒之首拔武關之險降宛戰之兵下河北之衆星
流彗掃若神兵自天而下皆爾吏民目所親睹也昔高
皇帝嘗刑白馬盟諸侯王非劉氏而王者天下共擊之
王郎僣厥帝號反易天常辠在不赦爾吏民上稽天命
下度人心傳羽告語戮力以誅無道他日祀漢配天不
失舊物爾吏民榮名無窮焉不然漢兵且至其無悔
右檄文
擬英布答隨何(劉鳳)
隨生以口舌名然所以說九江王者不知何以動之
殆布為驪山徒無以折其辯故為所紿耳因代為之
答
英布曰先生幸教寡人甚善然先生為漢王則可矣未
逹寡人之心也且寡人所以託國者豈獨為楚強哉夫
親裂地而定封者項王也視其弱強而改圖者市人之
行也非南面而君國者所忍為也重德楚而輕背之無
故仗劍獨走漢雖漢王亦寧不虞其反覆乎且生謂項
王身親伐齊之勞寡人安卧淮南不助楚者又不然也
生視齊寧足為楚患者寡人不幸有犬馬之疾即少發
兵舉齊可萬全夫彭城之役項王未返寡人先期會戰
漢王必舍輜重跳驅遁耳寧得壅睢水不流殱十萬衆
於彭城下哉此寡人所以厚託楚也顧謂提空名生殆
不知所以戰也又安能知楚漢之弱強乎漢以義帝歸
罪於楚夫義帝楚之所立也豈有意廢之哉然而鏖鉅
鹿入關中定天下者項王與諸將力也義帝所有者故
地耳即不幸於楚何負且與彼置父俎上不顧者何如
也漢王譎諸侯使從已自強即無與楚遇遇即奔敗其
亡失生所知相拒榮陽成臯間尺寸不得進父子暴骸
中野丁男幼弱悉發尚不補卒乘缺轉輸蜀漢之粟率
十鐘而致一間繞梁地楚輒覆破之閉璧不敢下一决
以此為漢強殆誰欺乎夫君之視父奚若漢王棄其父
若敝履於義帝何有而為之縞素惑諸侯且楚分王列
國與天下約已定而漢王無故敗約首舉兵攻奪諸侯
地苦天下以兵革不休生以為人共患楚耶患漢耶生
謂非以淮南兵足亡楚則何煩千里來辱乃欲留項王
資漢耶天下若失地則與生亡走漢復分以地而封耳
使寡人棄王者之顯號為亡虜捐已成之業復冀分於
漢誤矣夫亡之漢一匹夫耳漢何愛於一匹夫而王之
假令聽先生之計於漢誠利矣亦危哉所以為吾國社
謀也况項王為人義而慈仁得漢王家屬不加害善遇
之漢王怛中而多猜捐非其有以與人雖多不吝然可
乘還奪之耳故為先生擇主不若主而事項王并力令
漢無東天下可以少安於先生何如
右答說
擬富民侯傳贊(宋張詠)
漢武晩年以丞相為富民侯富民大本也侯爵勸功也
推導之若此將復古王之功歟嘻太朴未散民命在天
風教既闢民命在賢賢不可黷黷之非賢先王仁孝以
辯之民不可擾擾之生弊先王簡儉以御之粤自桀作
瑶臺民始知勞秦易井田民始知弊所謂上闊其欲而
下散其束四人桓桓去勞就安百途鑿鑿彫為散朴衰
周之民也真可哀哉一作之百取之班白不得息稚齒
而趣驅焦勞力竭而饑凍繼之浮民奸我利非賢盗我
食何嘗少得佑助徒俾日攻之故謂令德日埋窮兵亦
私末途喧喧而大本取弊者於斯也哉非有大聖正智
其誰拯之歟漢洗秦弊七十年武威文經漸被四海以
高祖之仁文帝之儉尚不能推民壽鄉切磨三代加於
武皇事威窮侈四十年間民力凋半亟下富民之詔尊
為上公之號憂勞誠思亦至矣乎徒知民富而後國昌
不知國正而後民治吁不能師三代育民之法以事末
術良可悲矣亦由止奔流之舟雖萬斯篙未若五尺之
纜之要也療已弊之民雖百斯術未若一正其本之仁
也鳴呼末途未塞本弊不正欲民富國昌者未之有也
漢雜覇道史或過矣余愛其君有富民之志臣榮富民
之號又憤不能開通之因附史氏作贊以矯之贊曰五
后之世事簡而民静夏商周之世事正而民治故貧富
之名稀所稱焉三代之季四民亂倫百途競新蚩蚩餓
民無階休存之遂使抱仁義智能者易以要功於其間
如武皇帝命富民侯又如何哉又如何哉
右傳贊
文章辨體彙選卷七百七十九
文章辨體彙選卷七百七十九
明賀復徵編
雜著七
擬漢賜衞青璽書(明宋濂)
皇帝使謁者問大將軍青朕以𦕈身托於諸侯王上萬
方嚮風唯匈奴未欵塞且登我叛臣計謂漢兵不能度
幕輕留數寇邊民不得田作朕心靡寧今遣大將軍將
四將軍出定襄驃騎將軍去病出代各將五萬騎步
兵踵軍後數十萬人必深入赴利禽獮而草薙之且
虜逐水草食聞大軍至多藏匿山中策其必有伏卒
有伏何以制之將軍預為備跡捕山間敵且盡乃為便
中國為敵所苦者日久將軍乘吏士銳氣當一鼓而克
勿延期敵土地寒苦漢馬不能冬功脫不蚤就進退惟
艱爾當今智謀勇功誰復如將軍者即將軍不滅敵敵
將孰滅哉間者敵入上谷殺略吏民將軍擊却之右賢
王寇朔方將軍率六將軍圍之得禆王十餘人衆萬五
千餘人畜數十百萬將軍屢建功高即此行寧有不利
耶朕已下丞相御史趣刻印俟莫府以功上使使者即
軍中益封爵將軍勉焉驃騎將軍與將軍一體人也其
立功有如將軍前將軍廣年耄且數竒毋令當單于秋
向高幕北風苦勁將軍強食慎兵事自愛
擬二世答李斯書(李夢陽)
二世使中軍府令高按丞相斯獄治罪李斯乃從獄中
上書陳七事趙高使吏棄去不奏曰囚安得上書乃顧
詐為二世答書書遺斯曰覽丞相事辭甚愍朕竊怪丞
相忘其大而掇乎細拾毛瑣之行而捐夫赫赫者也朕
蓋惑焉先王幸哀憐黔首立詩書仁義之教所以惠來
世甚厚丞相固誦習其說已乃立議盡焚之夫詩書何
惡於丞相哉諸生之坑咸陽也朕自有識知聞此事未
嘗不腐心而切齒者丞相縱不與謀獨不能強諫耶朕
既與丞相訣何敢卒諱沙丘之事出自朕本心與否丞
相所明也大行喪未發輒背自立又矯吾親屬及大臣
荼毒之朕口雖不言於心獨無耻乎一詔一令無不自
丞相手出丞相為朕則得矣如先王何如天下何往以
私議干丞相乃曰堯禹以身徇天下是奚足法法之是
以天下為桎梏者也丞相不欲朕為堯禹則欲為桀紂
耶夫䜛賊者不可以共國阿比者不足以存君丞相侍
始皇帝始皇帝末聽惑左右窮兵黷力殫天下之財勤
事四夷外内騷動丞相弗止也旣戡六王丞相不以此
時強諫按甲息戈振百姓之急乃言治馳道興游觀以
見主之得意勦為已有抑末矣且前數事孰與丞相所
自陳丞相何愛𤨏𤨏之迹而輕夫赫赫者也夫闢地顯
主循尺寸取功名者將之事也鎮國家調爕隂陽輯和
其民人使人人親其主上以顯序大業相之職也且丞
相將耶相耶丞相治民三十餘年于兹矣始皇帝背羣
臣未久關東盜賊大起殺長吏攻䧟城邑裂幟而鬭揭
竿而兵者至不可勝數使者觀蓋相望於道其咎安在
丞相子由三川守與賊通按驗且有状君其告諸廷尉
李斯覽書泣涕良久仰天喟然嘆曰嗟呼斯之死固晩
矣遂服辭論具五刑腰斬咸陽市
右璽書
擬南廵金石刻文(宋濓)
皇帝臨御撫有四極上與神通行幸雍郊親祠王畤白
麟顯明如厥汾隂后土效靈地祗元光五年之冬行南
廵狩至于盛唐望祀虞舜九疑鬱蔥天柱用登上凌峻
極直薄泰清眺望江洋遂自尋陽下浮大江射蛟水中
輯江淮物會大海氣以合岱宗上天報享著厥霛貺民
用平康協氣自順災害不作利澤攸長在昔神禹刻石
紀功百世彌章羣臣從行請勒遺制昭示萬方
右石刻文
擬唐平蜀露布(高啓)
神策行營節度使東川節度副使臣崇文等臣聞天無
二日臨四海為一家地有九州分萬邦為五服故用建
侯藩之重俾扶王室之尊車服出於堯庭篚筐歸於禹
貢柔遠能邇舞干羽開未格之心取亂侮亡鳴鼓鐘討
不恭之罪蓋法隂慘陽舒之道成文綏武定之功於是
臣職惟修君威罔替上稽象緯固昭弧矢之名下制國
經可廢甲兵之役伏惟皇帝陛下神凝至道氣禀英姿
紹十二世之洪基啟億萬年之昌運閔生民之未乂惻
然如傷念祖業之維艱凛乎若墜却遠方之獻不嘉有
瑞罷别庫之藏以示無私象郡鰐溪流八人而姦邪並
黜麟臺鳳閣命二相而賢俊同升屡降璽書體乾行而
布澤大蒐戎輅應月蝕以修刑冀垣䟦扈之臣解甲方
歸河隴憑陵之虜納琛會至而劉闢者性惟狂戇位在
凡卑實為掌賦之𤨏材豈是總戎之偉噐頃因西川節
度使韋臯卒遂擅留府不受徵書當陛下光臨率土之
初大賚多方之始恐生震擾姑務包容授之以北闕之
旌旄委之以西門之管鑰可謂滌瑕蕩垢荷寵蒙榮不
思感悔以酬恩反思驕滛而速禍此軍未輯他鎮仍求
神奪其聰礪刅拒賓僚之諫天盈其惡奮戈驅將士之
行始西蜀自縱其鴟張後東川竟遭其獸噬謂偏隅可
據謂重險難踰負固偷生欲效李流之逆望風走死不
知譙縱之窮陛下乃用旁詢將興薄伐築室匪衆言之
惑負扆唯獨斷之明大衆啟行常勖之以用命小臣受
事敢效之以忘身率五營虎衛之師會數道鷹揚之將
駢脅者盡操闒戟蓬頭者皆垂縵胡霧合雲屯目蔽旌
旗之景波翻瓦振耳聾鉦鼓之音六月臣與兵馬使李
元奕山南節度使嚴礪等進至鹿頭關東此關旁夾高
山真成巨障阨三軍而莫進詎下井陘立一夫以可當
應同劍閣臣等猿攀魚貫耻鑿道以潜行鳥突蛇蟠徑
焚廬而直進因地形而制陣以方以圓察敵勢而設竒
或前或後闢不束身以就鑕更舉臂以當轅臣乃杖鉞
誓師援桴率衆一麾而鬭心已厲再鼓而銳氣不衰樓
煩發射鵰之弓洞胸貫髀佽飛擊斬蛟之劍喋血横尸
疾呼作動地之聲大戰奪漫天之險逆不干順知賊旅
之方崩弱豈當強喜我軍之累捷欲藉長驅之勢遂收
净掃之功九月河東牙將阿跌光顔將兵來會其部曲
皆羌胡猛士并晉健兒蹠勁弩而力透重犀被長鎧而
走追奔馬欲贖後期之罪請當前拒之鋒累出傍抄獨
行深入遮賊轉輸之路斬賊飛走之關於是錦江之諸
郡皆降成都之孤城益急臣乃乘其已困大合嚴圍鼓
角初鳴守埤者心皆不固梯衝未設攀堞者身已先登
九却九攻墨子之機安在八陣八克吳公之績乃存其
劉闢鹿窮不暇於擇林鼠竄尚思於求穴始將出遁漏
疎網之高飛終被追擒就長繩之急縛端門受獻即當
檻送於宸京大社行刑不使逃誅於絶域臣已撫平蜀
境入駐通衢除叛賊將刑此外其染汙者本是良民廹
脅者無非叛黨悉加慰撫並用赦原莫不瞻聖日以歌
謠被王風而鼓舞修武侯之政已罷卒以營農復文翁
之規更興儒而舉士大地灑清塵之雨溥降深恩洪溟
息鼓浪之風頓消赫怒此蓋神謀睿算天贊竒功使海
内知惡臣之易亡識尊威之難抗臣等幸陪是役獲覩
兹休不任慶快之至謹奉露布以聞其軍資噐械别簿
錄上
右露布
擬擊邯鄲檄(宋濓)
惟高皇帝提三千卒起自豐沛赤幟一揮天下底定累
洽重熙至孝平皇帝藐在幼冲新都侯莽久秉國鈞潛
萌異圖僭奸天位四海豪傑怨怒刺骨有枕戈待旦者
義旗始豎持劍之士動以萬數不一二年直擣長安衆
共誅莽天地為之開明日月為之宣朗神祇為之舒鬯
賊王郎者本邯鄲卜筮之家乘海内弗靖詐稱成帝子
子輿以惑爾吏民值魏亡頼子弟遂立為帝徇下幽冀
漢與賊决不兩立義將翦屠之今大司馬劉公將城頭
子路刀子都兵百萬從東方來軍容燀赫嬰其鋒者無
不殞滅爾吏民皆漢舊臣當不忘二百年子飬元元之
澤帥爾子弟執爾戈矛鼓行而西相與成大功漢法具在
陷陣却敵者受上賞搴旗斬將者次之執俘獻馘者
又次之爾吏民隨所擇焉其有不知逆順之辨者甘為
賊虜持兵以拒我者必草薙而禽獮之盡根株痛斷乃
止新莽篡立己十四年置百官有司謀臣甲士雄天下
尚頸血濺地節解臠分王郎假名烏合遇戰則鳥獸散
其能與漢兵敵乎漢德在人心未冺海内謳吟思之日
夜矯首以望赤帝旌旗之至故一叱咤間破昆陽之圍
斬司徒之首拔武關之險降宛戰之兵下河北之衆星
流彗掃若神兵自天而下皆爾吏民目所親睹也昔高
皇帝嘗刑白馬盟諸侯王非劉氏而王者天下共擊之
王郎僣厥帝號反易天常辠在不赦爾吏民上稽天命
下度人心傳羽告語戮力以誅無道他日祀漢配天不
失舊物爾吏民榮名無窮焉不然漢兵且至其無悔
右檄文
擬英布答隨何(劉鳳)
隨生以口舌名然所以說九江王者不知何以動之
殆布為驪山徒無以折其辯故為所紿耳因代為之
答
英布曰先生幸教寡人甚善然先生為漢王則可矣未
逹寡人之心也且寡人所以託國者豈獨為楚強哉夫
親裂地而定封者項王也視其弱強而改圖者市人之
行也非南面而君國者所忍為也重德楚而輕背之無
故仗劍獨走漢雖漢王亦寧不虞其反覆乎且生謂項
王身親伐齊之勞寡人安卧淮南不助楚者又不然也
生視齊寧足為楚患者寡人不幸有犬馬之疾即少發
兵舉齊可萬全夫彭城之役項王未返寡人先期會戰
漢王必舍輜重跳驅遁耳寧得壅睢水不流殱十萬衆
於彭城下哉此寡人所以厚託楚也顧謂提空名生殆
不知所以戰也又安能知楚漢之弱強乎漢以義帝歸
罪於楚夫義帝楚之所立也豈有意廢之哉然而鏖鉅
鹿入關中定天下者項王與諸將力也義帝所有者故
地耳即不幸於楚何負且與彼置父俎上不顧者何如
也漢王譎諸侯使從已自強即無與楚遇遇即奔敗其
亡失生所知相拒榮陽成臯間尺寸不得進父子暴骸
中野丁男幼弱悉發尚不補卒乘缺轉輸蜀漢之粟率
十鐘而致一間繞梁地楚輒覆破之閉璧不敢下一决
以此為漢強殆誰欺乎夫君之視父奚若漢王棄其父
若敝履於義帝何有而為之縞素惑諸侯且楚分王列
國與天下約已定而漢王無故敗約首舉兵攻奪諸侯
地苦天下以兵革不休生以為人共患楚耶患漢耶生
謂非以淮南兵足亡楚則何煩千里來辱乃欲留項王
資漢耶天下若失地則與生亡走漢復分以地而封耳
使寡人棄王者之顯號為亡虜捐已成之業復冀分於
漢誤矣夫亡之漢一匹夫耳漢何愛於一匹夫而王之
假令聽先生之計於漢誠利矣亦危哉所以為吾國社
謀也况項王為人義而慈仁得漢王家屬不加害善遇
之漢王怛中而多猜捐非其有以與人雖多不吝然可
乘還奪之耳故為先生擇主不若主而事項王并力令
漢無東天下可以少安於先生何如
右答說
擬富民侯傳贊(宋張詠)
漢武晩年以丞相為富民侯富民大本也侯爵勸功也
推導之若此將復古王之功歟嘻太朴未散民命在天
風教既闢民命在賢賢不可黷黷之非賢先王仁孝以
辯之民不可擾擾之生弊先王簡儉以御之粤自桀作
瑶臺民始知勞秦易井田民始知弊所謂上闊其欲而
下散其束四人桓桓去勞就安百途鑿鑿彫為散朴衰
周之民也真可哀哉一作之百取之班白不得息稚齒
而趣驅焦勞力竭而饑凍繼之浮民奸我利非賢盗我
食何嘗少得佑助徒俾日攻之故謂令德日埋窮兵亦
私末途喧喧而大本取弊者於斯也哉非有大聖正智
其誰拯之歟漢洗秦弊七十年武威文經漸被四海以
高祖之仁文帝之儉尚不能推民壽鄉切磨三代加於
武皇事威窮侈四十年間民力凋半亟下富民之詔尊
為上公之號憂勞誠思亦至矣乎徒知民富而後國昌
不知國正而後民治吁不能師三代育民之法以事末
術良可悲矣亦由止奔流之舟雖萬斯篙未若五尺之
纜之要也療已弊之民雖百斯術未若一正其本之仁
也鳴呼末途未塞本弊不正欲民富國昌者未之有也
漢雜覇道史或過矣余愛其君有富民之志臣榮富民
之號又憤不能開通之因附史氏作贊以矯之贊曰五
后之世事簡而民静夏商周之世事正而民治故貧富
之名稀所稱焉三代之季四民亂倫百途競新蚩蚩餓
民無階休存之遂使抱仁義智能者易以要功於其間
如武皇帝命富民侯又如何哉又如何哉
右傳贊
文章辨體彙選卷七百七十九
