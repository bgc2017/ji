文章辨體彙選卷六百五十九
明賀復徵編
碑十八(排體文廟)
益州夫子廟碑(唐王勃)
述夫帝車南指遁七曜於中階華盖西臨藏五雲於太
甲雖復星辰蕩越三元之軌躅可尋雷雨沸騰六氣之
經綸有序然則撫銅渾而觀變化則萬象之動不足多
也握瑶鏡而臨事業則萬機之凑不足大也故知功有
所服龜龍不能謝鱗介之尊器有所歸江漢不能竊朝
宗之柄是以朱陽登而九有照紫泉清而萬物覩粤若
皇靈草昧風驪受河洛之圖帝象權輿雲鳳錫乾坤之
瑞高辛堯舜氏沒大夏殷周氏作達其變遂成天下之
文極其數遂定天下之象衣冠度律随鼎器而重光玉
帛謳歌反宗禋而大備洎乎三川失御九服蒙塵爼豆
喪而王澤竭鐘鼔衰而頌聲寢召陵高會諸侯輕漢水
之威踐土同盟天子窘河陽之召三徽制度乘戰道而
横流千載英華與王風而掃地大業不可以終喪彝倫不
可以遂絶由是河洛兆朕素王開受命之符天地氤氲元
聖舉乘時之策興九圍之廢典振六合之頽綱有道存焉
斯文備矣夫子姓孔氏諱丘字仲尼魯國鄒人也帝天乙
之靈苗宋微子之洪緒自玄禽剪夏浮寶玉於南巢白馬
朝周戴旌旗於北面五遷神器琮璜高列帝之榮三命雄
圖鐘鼎冠承家之禮商丘誕睿下屬於防山泗水戴靈遥
馳於汶上禮樂由其委輸人儀所以來蘇排禍亂而搆
乾元掃荒屯而樹真宰聖人之大業也若乃承百王之
丕運總千聖之殊姿人靈昭有作之期岳瀆降非常之
表珠衡玉斗徵象緯於天經䖜據龍尊集風雲於地紀
亦猶三階瞰月恒星知太紫之宫八柱衝霄羣嶺辨中
黃之宅聖人之至象也若乃順時而動用晦而明紆聖
哲於常師混波流於下問太陽亭午收爝火於丹衡滄
海浮天控涓涔于翠渚西周捧裌仙公留紫氣之書東
海摳衣剡子敘青雲之袂接輿非聖詢去就于狂歌童
子何知屈炎凉於詭問聖人之降迹也若乃參神揆訓
鍊道和倪辱太白於中都絆乘黃於下邑湛亡為之跡
而衆務同并馳不言之化而羣方取則雖復霓旌羽旆
齊人張夾谷之威八佾三雍桓氏逼公宫之制泊乎歴
階而進宣武備而斬俳優推義而行肅刑書而誅正卯
用能使四方知罪争歸舊好之田三家變色願執陪臣
之禮聖人之成務也若乃乘機動用歴聘棲遑神經幽
顯志大宇宙東西南北推心於暴亂之朝恭儉温良授
手於危亡之國道之將行也命道之將廢也命歸齊去
魯發浩嘆於衰周厄宋圍陳奏悲歌於下蔡聖人之救
時也若乃筐篚六藝笙簧五典折旋洙泗之間探蹟唐
虞之際三千弟子攀睿化而升堂七十門人奉洪規而
入室從周定禮憲章知損益之源反魯裁詩雅頌得絃
歌之首備物而存道下學而上逹援神敘教降赤製于
南宫運斗陳經動玄符於北洛聖人之立教也若乃觀
象設教法三百八十四爻四十有九窮神知化應萬二千
五百五十有五成變化而行鬼神觀隂陽而倚天地以
鼓天下之動以定天下之疑索衆妙于重玄纂羣微於
太素聖人之贊易也若乃靈襟不測睿視亡涯石砮昭
集隼之庭土缶驗羵羊之井嵇山南望識皓骨於封禺
蠡澤東浮考丹萍於夢渚麟圖鑒遠金編題佐漢之符
鳳德鈎深玉策筮亡秦之兆聖人之觀化也時義遠矣
能事畢矣然後拂衣方外脫屣人間奠楹興夕夢之災
負杖起晨歌之跡撓虹梁于大厦物莫能宗摧日觀于
魯丘吾將安仰明均兩曜不能遷代謝之期序合四時
不能革盈虚之數適來夫子時也適去夫子順也為而
不有用而不窮四教遠而微言絶十哲喪而大義乖九
師争大易之門五傳列春秋之幅六體分於晉楚四始
𣲖於齊韓淹中之妙鍵不追稷下之高風代起百家騰
躍攀戶牖而同歸萬象馳驅仰鈞陶而共貫猶使絲簧
金石長縣闕里之堂荆棘蓬蒿不入昌平之墓聖人之
遺風也遵揚十聖光被六虚乘素履而保安貞垂黃裳
而獲元吉故能貴而元位履端於太極之初高而无民
布政於皇王之首千秋所不能易百代所不能移萬乘
資以興衰四海由其輕重雖復質文交映瞻禴祀而常
存金火逓遷奉琴書而罔絶易曰觀乎人文以化成天
下又云聖人以神道設教而萬物服焉豈古之聰明睿
知神武而不殺者夫
遂州長江縣先聖孔子廟堂碑(楊炯)
法象莫大於天地變通莫大乎四時懸象著明莫大
乎日月備物致用莫大乎聖人夫子諱丘字仲尼魯
國鄒人也龜龍負䜟帝鴻驅八翼之軒魚鳥呈文天
乙降三分之壁五十二戰權輿驟帝之都二十七征
草昧馳王之業平域中之禍亂掃天下之虔劉以盛
德大業之尊當開階立隧之重及其山崩海竭日薄
星迴歷數不還謳謠遂遠元子賓周而建國二王之
車服可尋上卿翼宋而承家三命之衣冠再襲是以
隂陽混合洩符瑞於平鄉宇宙氤氲灑休徵于闕里
龍峻而龜背月角而雷聲有軒帝之殊姿有殷王之
異表山開遁甲尼丘落於紫垣星掌巫咸鈎鈐墜于
蒼陸净光童子來遊震旦之郊乾象明靈俯下庖犠
之國十五而志學三十而有成申下問于伯陽屈帝
師於郯子天為木鐸九州知發號之期吾豈匏瓜一
國有來蘇之望常登委吏稍踐中都天下可臨諸侯
取則以之禮而國定司空之官以成禮以之義而國
平司寇之官以成義掌山林於夏典物得其生聽獄
訟于秋官人忘其死大夫亂法仍行兩觀之誅陪臣
執權即問三雍之罪強公室而弱私家敘君臣而明
長幼用能使犧牲秬鬯不登闤闠之庭羽戟旌旄不
列壇場之位當是時也三光薄蝕九土分崩夷狄有
君中華無主周京赫赫成康之至教蔑聞魯國巗巗
賢聖之餘風可墜河圖未出吾道不行周流八方經
營四海治亂運也窮通命也荷天下之至聖仍逢盗
跖之軍仗天下之至和猶有匡人之逼德生于我樂
天命而何憂文不在兹臨大難而無懼使仁者必信
安有伯夷使智者必行安有王子豈三千擊水牛蹄
不能鼓横海之鱗九萬摶風雞羽不能扇垂天之翼
然後上不臣天子下不事諸侯乘殷之輅服周之冕
或屈伸於季孟之間或動静于魚龍之際下學而上
逹將聖而多能博而無名信而好古察殷周之禮樂
損益可知觀杞宋之文章賢才不足數年學易伏羲
龍馬之圖三月聞韶媯帝鳳凰之典信在乎德術數
貫于神明意見乎時制作侔於造化巳所不欲則一
言可以終身人之莫違則一言可以亡國惡鄭衛之
亂雅樂惡利口之覆邦家榮辱定於樞機褒貶存乎
簡牘精誠密召北門開紫掖之星福應全來中極敷
玄雲之氣乃若知幽明之故見天地之心有感而遂
通不行而兒至年當甲子潜知啓漢之萌運叶宫商
預察亡秦之兆星移大火追責天司月入陽街無勞
兩備季桓子羵羊之井推木石之禎祥陳惠公集隼
之庭驗蠻夷之貢賦然後歴三辰而玉步照四極而
金聲坐於緇帷之林浮於亶州之海門生七十仰天
路以無階弟子三千望宫牆而不入哲人之能事畢
矣先王之至德行矣配乎二象不能遷必至之期參
乎兩曜不能稽有常之動南遊楚國遂聞衰鳳之歌
西狩魯郊獨下傷麟之泣夫子周靈王二十一年冬
十月庚子生至魯哀公十有六年夏四月已丑卒凡
享年七十二於今一千餘歲泰山頽而梁木壊微言
絶而大義乖傳饗祀於百家奉琴書於十代秦始皇
見登床之䜟始亂衣裳魯恭王看壊壁之書猶聞絲
竹漢圖起於六千日賜金之禮再優魏德行于五千
年刻石之風未冺述文武者皆憲章於聖人修學校
者僉折衷於夫子自革鞲玉歷毳幕瑤圖皇天無皂
白之徵戎狄起豺狼之釁摧六律絶笙竽塞師曠之
耳天下之人廢其聽矣散五彩滅文章膠離朱之目
天下之人黜其明矣我高祖神堯皇帝因三靈之寶
歷藉萬國之歡心風起北方月行中道削平宇宙戢
干戈於羊馬之年彈壓華夷照文物于龍蛇之代太
宗文武聖皇帝昇瑤壇于曲洛受玉版于平河經天
緯地盪海夷岳坐玄宫而密轉紫微光帝宅之尊戴
黃屋以深居赤縣列神州之貴今上天無私覆道不
虚行馭六氣而平泰階乘八風而制羣動星連月合
層樓有觀羽之勞海晏河移直筆有書祥之倦封泰
山而禪梁甫千載同歸敞衢室而築明堂百靈咸秩
雲行雨施品物流形天尊地卑乾坤定矣若乃虞夏
商周之禮考正朔而三遷東南西北之人混風聲而
一變環林拂日映高柳而對扶桑圓海澄天走鯤池
而涵象浦粤以乾封元年有詔追贈夫子為太師咸
亨元年又詔州縣官司營葺學廟憑風雲於異代照
日月於殊途死者有知歿而無朽如綸如綍大君發
號令之嚴匪朴匪雕上宰極司存之敬長江令楊公
弘農華隂人也即華山公之孫大將軍之子朱宫帶
地明河一葦之西黃闕中天神嶽千花之北山川壯
麗於區宇人物繁多於海内齊九龍而闊步一門鍾
豹變之榮襲五公而長驅四代赫蟬聯之祉出忠入
孝誕秀興賢冠盖城邑池臺鐘鼓英靈輻凑鏘鏘萬
玉之門嘉瑞駢羅濟濟千金之子是故北方多士太
乙壯其魁梧南國仙人中書偉其端雅椅桐可仰丹
漆兼施照明月於胸懷吐清風於襟䄂臧武仲之智
卞莊子之勇可以為大臣矣韓尚書之臨八座發跡
下邳卓太尉之踐三階來從密縣自操刀入仕聞魯
邑之絃聲解劍分司察豐城之寶氣汝隂徐令大號
無雙河内王君時稱未有飛雪千里不能改松栢之
心名都十城不能動夷齊之行先是殊方暴客常嚴
鉅野之兵絶磴奸豪每縦潢池之虣數州常以為弊
歴政所不能移行人為之聚衆耕父由其釋耒公英
謀獨斷銳氣無前奮一劒而戮元兇馳單車而躡遺
噍道旁牛馬並属羅衡縣内神明皆稱傳琰若乃山
林猛獸動星象而垂文江漢貙甿鼓風飈而作愾城
門六閉未防虞吏之災都市三言終有三君之暴公
雄心裂眥壯髮衝冠按東海之金刀飛北斗之石箭
岡巒不擾有符劉孟之城坑穽無虞更似童君之邑
自非愛人猶子視物如傷豈能躬斬兇渠親除災害
與夫赤繩不用道被於瑕丘桴鼓希聞化移于京洛
可同年語哉然後示之以禮儀陳之以庠序興役鳩
工憑三時之閒暇薄賦輕徭視四野之川原依城負
郭青泥險磴斜連白馬之關赤岸長波遠注黃牛之峽
懸四刀而開益部照參伐於天光賦三錯而闢梁州
絶岷嶓於地德背山臨水揜全蜀之膏腴望日占星
採公宫之法度丹牆數仞吐納雲霞椽柱三間蔽虧
風雨瑠璃曉闢東宫雀目之窗玳瑁朝懸西漢蛇鱗
之桷圖光甚於北斗聖質猶生赫符彩於連珠宏姿
可想至於月衡月凖山額山庭偘偘星文堂堂日角
莫不向之如在疑遊北上之山望之儼然似瞩東流
之水博士助教某等西州聞望南國英靈駭飛兔于
文場躍雕龍於筆海揚雄博識神遊象繫之端李郃
幽通思入璣衡之表每至韶光令月朱鳥乘春爽氣
高天玄龜送歷瓊籩玉豆中堂奉先聖之儀石磬金
鐘南面習諸侯之禮華陽曾子鼓篋來遊蜀國顏子
摳衣請學絃歌在側還升武騎之臺禮樂居前重覩
文翁之室祁祁茂德濟濟時英聖人千載之風儒者
一都之會丞主簿尉某等青田戒露望華盖而長鳴
綠地生風下仙關而直轡大夫貞節還居内史之丞
文學明誠猶歴南昌之尉鄉望姓名等王孫獵騎騁
原隰之盤遊公子文鋒敘江山之體勢符偉明以都
官謝職逢有道而相推趙元淑以郡吏從班見司徒
而不拜僉以鄉閭少事風月多懷命童子於雲臺就
門人於相圃冬禮春詩之化再造雙川淹中稷下之
風一匡二蜀若夫平南壯烈沉流水於裁碑逐北勲
庸登燕山而刻頌庾太尉新亭之墓尚有黃金鄭康
成通德之門猶存白瓦况乎功苞大象績彼蒼生豈
使銘典闕如音塵不嗣是則雕牆峻宇列冠盖於宜
城塞陌填街考春秋於太學小人狂簡不知所以裁
之夫子之文章今可得言也詞曰
西崐玉闕南海金堂惟惚惟恍一隂一陽三辰赫赫九
土茫茫太極天帝神州地皇驪連上古混沌中央降及
軒頊終於夏商四時玉斗五緯珠囊聖德千載淳風八
荒天開赤籙日照青光識叶金匱兵符玉璜化隆文武
澤盛成康天子穆穆諸侯皇皇春秋代謝宗社危亡帝
典無象人倫不綱山河命德天地興祥禮樂三變文明
一匡原承少典祚啓成湯吹律丹鳳御符白狼三仁去
國再命循牆不有積善其何以昌降靈鄒邑誕哲平鄉
月角摛彩星鈴吐芒文行忠信恭儉温良或默或語能
柔能剛學而不厭師亦何常通禮明德尊賢毁方古之
君子昔者明王道叶公旦神交帝唐攝官從事服冕端
章示之以德臨之以莊澤如春雨威若秋霜男女斯别
尊卑克彰時逢板蕩運属悽遑入齊損味居陳絶糧登
山極目臨水徜徉無道斯隠舍之則藏季孫大賚敬叔
揄揚問官郯子受樂師㐮神明叶贊雅頌鏗鏘紫鱗遥
集丹烏遠翔生靈水火家國舟航功符日用德叶天長
倏嗟崩嶽奄嘆摧梁昧昧神道悠悠彼蒼書開懷宅䜟
識登床與代輕重因時弛張氊裘黼黻沙漠壇場璣衡
慘慘載籍膏肓汾河水白晉野星黃軒電臨斗殷雷入
房九圍臣妾八極城隍東序西序上庠下庠粤惟銅墨
實號金箱靈山地輔德水天潢芝蘭秀出羔雁成行玉
匣孤劍瑶臺驌驦懲奸搖右濟猛移蝗風傳積石道被
滄浪絲言渙汗經葺相望夏井蓮植秋窗桂芳綉楹文
琰綺綴明璫四注飛閣三休步廊禮行釋菜敬盡明薌
圖非有若地異空桑伏羲書契女媧笙簧匏土金石珪
琮璧璋高門程鄭碩學王揚威儀秩秩宫徵瑲瑲山栖
烏鳥水宿鴛鴦蜀門荷戟江津濫觴落星高堰明月回
塘丹碑不朽清廟無疆
文章辨體彙選卷六百五十九
文章辨體彙選卷六百五十九
明賀復徵編
碑十八(排體文廟)
益州夫子廟碑(唐王勃)
述夫帝車南指遁七曜於中階華盖西臨藏五雲於太
甲雖復星辰蕩越三元之軌躅可尋雷雨沸騰六氣之
經綸有序然則撫銅渾而觀變化則萬象之動不足多
也握瑶鏡而臨事業則萬機之凑不足大也故知功有
所服龜龍不能謝鱗介之尊器有所歸江漢不能竊朝
宗之柄是以朱陽登而九有照紫泉清而萬物覩粤若
皇靈草昧風驪受河洛之圖帝象權輿雲鳳錫乾坤之
瑞高辛堯舜氏沒大夏殷周氏作達其變遂成天下之
文極其數遂定天下之象衣冠度律随鼎器而重光玉
帛謳歌反宗禋而大備洎乎三川失御九服蒙塵爼豆
喪而王澤竭鐘鼔衰而頌聲寢召陵高會諸侯輕漢水
之威踐土同盟天子窘河陽之召三徽制度乘戰道而
横流千載英華與王風而掃地大業不可以終喪彝倫不
可以遂絶由是河洛兆朕素王開受命之符天地氤氲元
聖舉乘時之策興九圍之廢典振六合之頽綱有道存焉
斯文備矣夫子姓孔氏諱丘字仲尼魯國鄒人也帝天乙
之靈苗宋微子之洪緒自玄禽剪夏浮寶玉於南巢白馬
朝周戴旌旗於北面五遷神器琮璜高列帝之榮三命雄
圖鐘鼎冠承家之禮商丘誕睿下屬於防山泗水戴靈遥
馳於汶上禮樂由其委輸人儀所以來蘇排禍亂而搆
乾元掃荒屯而樹真宰聖人之大業也若乃承百王之
丕運總千聖之殊姿人靈昭有作之期岳瀆降非常之
表珠衡玉斗徵象緯於天經䖜據龍尊集風雲於地紀
亦猶三階瞰月恒星知太紫之宫八柱衝霄羣嶺辨中
黃之宅聖人之至象也若乃順時而動用晦而明紆聖
哲於常師混波流於下問太陽亭午收爝火於丹衡滄
海浮天控涓涔于翠渚西周捧裌仙公留紫氣之書東
海摳衣剡子敘青雲之袂接輿非聖詢去就于狂歌童
子何知屈炎凉於詭問聖人之降迹也若乃參神揆訓
鍊道和倪辱太白於中都絆乘黃於下邑湛亡為之跡
而衆務同并馳不言之化而羣方取則雖復霓旌羽旆
齊人張夾谷之威八佾三雍桓氏逼公宫之制泊乎歴
階而進宣武備而斬俳優推義而行肅刑書而誅正卯
用能使四方知罪争歸舊好之田三家變色願執陪臣
之禮聖人之成務也若乃乘機動用歴聘棲遑神經幽
顯志大宇宙東西南北推心於暴亂之朝恭儉温良授
手於危亡之國道之將行也命道之將廢也命歸齊去
魯發浩嘆於衰周厄宋圍陳奏悲歌於下蔡聖人之救
時也若乃筐篚六藝笙簧五典折旋洙泗之間探蹟唐
虞之際三千弟子攀睿化而升堂七十門人奉洪規而
入室從周定禮憲章知損益之源反魯裁詩雅頌得絃
歌之首備物而存道下學而上逹援神敘教降赤製于
南宫運斗陳經動玄符於北洛聖人之立教也若乃觀
象設教法三百八十四爻四十有九窮神知化應萬二千
五百五十有五成變化而行鬼神觀隂陽而倚天地以
鼓天下之動以定天下之疑索衆妙于重玄纂羣微於
太素聖人之贊易也若乃靈襟不測睿視亡涯石砮昭
集隼之庭土缶驗羵羊之井嵇山南望識皓骨於封禺
蠡澤東浮考丹萍於夢渚麟圖鑒遠金編題佐漢之符
鳳德鈎深玉策筮亡秦之兆聖人之觀化也時義遠矣
能事畢矣然後拂衣方外脫屣人間奠楹興夕夢之災
負杖起晨歌之跡撓虹梁于大厦物莫能宗摧日觀于
魯丘吾將安仰明均兩曜不能遷代謝之期序合四時
不能革盈虚之數適來夫子時也適去夫子順也為而
不有用而不窮四教遠而微言絶十哲喪而大義乖九
師争大易之門五傳列春秋之幅六體分於晉楚四始
𣲖於齊韓淹中之妙鍵不追稷下之高風代起百家騰
躍攀戶牖而同歸萬象馳驅仰鈞陶而共貫猶使絲簧
金石長縣闕里之堂荆棘蓬蒿不入昌平之墓聖人之
遺風也遵揚十聖光被六虚乘素履而保安貞垂黃裳
而獲元吉故能貴而元位履端於太極之初高而无民
布政於皇王之首千秋所不能易百代所不能移萬乘
資以興衰四海由其輕重雖復質文交映瞻禴祀而常
存金火逓遷奉琴書而罔絶易曰觀乎人文以化成天
下又云聖人以神道設教而萬物服焉豈古之聰明睿
知神武而不殺者夫
遂州長江縣先聖孔子廟堂碑(楊炯)
法象莫大於天地變通莫大乎四時懸象著明莫大
乎日月備物致用莫大乎聖人夫子諱丘字仲尼魯
國鄒人也龜龍負䜟帝鴻驅八翼之軒魚鳥呈文天
乙降三分之壁五十二戰權輿驟帝之都二十七征
草昧馳王之業平域中之禍亂掃天下之虔劉以盛
德大業之尊當開階立隧之重及其山崩海竭日薄
星迴歷數不還謳謠遂遠元子賓周而建國二王之
車服可尋上卿翼宋而承家三命之衣冠再襲是以
隂陽混合洩符瑞於平鄉宇宙氤氲灑休徵于闕里
龍峻而龜背月角而雷聲有軒帝之殊姿有殷王之
異表山開遁甲尼丘落於紫垣星掌巫咸鈎鈐墜于
蒼陸净光童子來遊震旦之郊乾象明靈俯下庖犠
之國十五而志學三十而有成申下問于伯陽屈帝
師於郯子天為木鐸九州知發號之期吾豈匏瓜一
國有來蘇之望常登委吏稍踐中都天下可臨諸侯
取則以之禮而國定司空之官以成禮以之義而國
平司寇之官以成義掌山林於夏典物得其生聽獄
訟于秋官人忘其死大夫亂法仍行兩觀之誅陪臣
執權即問三雍之罪強公室而弱私家敘君臣而明
長幼用能使犧牲秬鬯不登闤闠之庭羽戟旌旄不
列壇場之位當是時也三光薄蝕九土分崩夷狄有
君中華無主周京赫赫成康之至教蔑聞魯國巗巗
賢聖之餘風可墜河圖未出吾道不行周流八方經
營四海治亂運也窮通命也荷天下之至聖仍逢盗
跖之軍仗天下之至和猶有匡人之逼德生于我樂
天命而何憂文不在兹臨大難而無懼使仁者必信
安有伯夷使智者必行安有王子豈三千擊水牛蹄
不能鼓横海之鱗九萬摶風雞羽不能扇垂天之翼
然後上不臣天子下不事諸侯乘殷之輅服周之冕
或屈伸於季孟之間或動静于魚龍之際下學而上
逹將聖而多能博而無名信而好古察殷周之禮樂
損益可知觀杞宋之文章賢才不足數年學易伏羲
龍馬之圖三月聞韶媯帝鳳凰之典信在乎德術數
貫于神明意見乎時制作侔於造化巳所不欲則一
言可以終身人之莫違則一言可以亡國惡鄭衛之
亂雅樂惡利口之覆邦家榮辱定於樞機褒貶存乎
簡牘精誠密召北門開紫掖之星福應全來中極敷
玄雲之氣乃若知幽明之故見天地之心有感而遂
通不行而兒至年當甲子潜知啓漢之萌運叶宫商
預察亡秦之兆星移大火追責天司月入陽街無勞
兩備季桓子羵羊之井推木石之禎祥陳惠公集隼
之庭驗蠻夷之貢賦然後歴三辰而玉步照四極而
金聲坐於緇帷之林浮於亶州之海門生七十仰天
路以無階弟子三千望宫牆而不入哲人之能事畢
矣先王之至德行矣配乎二象不能遷必至之期參
乎兩曜不能稽有常之動南遊楚國遂聞衰鳳之歌
西狩魯郊獨下傷麟之泣夫子周靈王二十一年冬
十月庚子生至魯哀公十有六年夏四月已丑卒凡
享年七十二於今一千餘歲泰山頽而梁木壊微言
絶而大義乖傳饗祀於百家奉琴書於十代秦始皇
見登床之䜟始亂衣裳魯恭王看壊壁之書猶聞絲
竹漢圖起於六千日賜金之禮再優魏德行于五千
年刻石之風未冺述文武者皆憲章於聖人修學校
者僉折衷於夫子自革鞲玉歷毳幕瑤圖皇天無皂
白之徵戎狄起豺狼之釁摧六律絶笙竽塞師曠之
耳天下之人廢其聽矣散五彩滅文章膠離朱之目
天下之人黜其明矣我高祖神堯皇帝因三靈之寶
歷藉萬國之歡心風起北方月行中道削平宇宙戢
干戈於羊馬之年彈壓華夷照文物于龍蛇之代太
宗文武聖皇帝昇瑤壇于曲洛受玉版于平河經天
緯地盪海夷岳坐玄宫而密轉紫微光帝宅之尊戴
黃屋以深居赤縣列神州之貴今上天無私覆道不
虚行馭六氣而平泰階乘八風而制羣動星連月合
層樓有觀羽之勞海晏河移直筆有書祥之倦封泰
山而禪梁甫千載同歸敞衢室而築明堂百靈咸秩
雲行雨施品物流形天尊地卑乾坤定矣若乃虞夏
商周之禮考正朔而三遷東南西北之人混風聲而
一變環林拂日映高柳而對扶桑圓海澄天走鯤池
而涵象浦粤以乾封元年有詔追贈夫子為太師咸
亨元年又詔州縣官司營葺學廟憑風雲於異代照
日月於殊途死者有知歿而無朽如綸如綍大君發
號令之嚴匪朴匪雕上宰極司存之敬長江令楊公
弘農華隂人也即華山公之孫大將軍之子朱宫帶
地明河一葦之西黃闕中天神嶽千花之北山川壯
麗於區宇人物繁多於海内齊九龍而闊步一門鍾
豹變之榮襲五公而長驅四代赫蟬聯之祉出忠入
孝誕秀興賢冠盖城邑池臺鐘鼓英靈輻凑鏘鏘萬
玉之門嘉瑞駢羅濟濟千金之子是故北方多士太
乙壯其魁梧南國仙人中書偉其端雅椅桐可仰丹
漆兼施照明月於胸懷吐清風於襟䄂臧武仲之智
卞莊子之勇可以為大臣矣韓尚書之臨八座發跡
下邳卓太尉之踐三階來從密縣自操刀入仕聞魯
邑之絃聲解劍分司察豐城之寶氣汝隂徐令大號
無雙河内王君時稱未有飛雪千里不能改松栢之
心名都十城不能動夷齊之行先是殊方暴客常嚴
鉅野之兵絶磴奸豪每縦潢池之虣數州常以為弊
歴政所不能移行人為之聚衆耕父由其釋耒公英
謀獨斷銳氣無前奮一劒而戮元兇馳單車而躡遺
噍道旁牛馬並属羅衡縣内神明皆稱傳琰若乃山
林猛獸動星象而垂文江漢貙甿鼓風飈而作愾城
門六閉未防虞吏之災都市三言終有三君之暴公
雄心裂眥壯髮衝冠按東海之金刀飛北斗之石箭
岡巒不擾有符劉孟之城坑穽無虞更似童君之邑
自非愛人猶子視物如傷豈能躬斬兇渠親除災害
與夫赤繩不用道被於瑕丘桴鼓希聞化移于京洛
可同年語哉然後示之以禮儀陳之以庠序興役鳩
工憑三時之閒暇薄賦輕徭視四野之川原依城負
郭青泥險磴斜連白馬之關赤岸長波遠注黃牛之峽
懸四刀而開益部照參伐於天光賦三錯而闢梁州
絶岷嶓於地德背山臨水揜全蜀之膏腴望日占星
採公宫之法度丹牆數仞吐納雲霞椽柱三間蔽虧
風雨瑠璃曉闢東宫雀目之窗玳瑁朝懸西漢蛇鱗
之桷圖光甚於北斗聖質猶生赫符彩於連珠宏姿
可想至於月衡月凖山額山庭偘偘星文堂堂日角
莫不向之如在疑遊北上之山望之儼然似瞩東流
之水博士助教某等西州聞望南國英靈駭飛兔于
文場躍雕龍於筆海揚雄博識神遊象繫之端李郃
幽通思入璣衡之表每至韶光令月朱鳥乘春爽氣
高天玄龜送歷瓊籩玉豆中堂奉先聖之儀石磬金
鐘南面習諸侯之禮華陽曾子鼓篋來遊蜀國顏子
摳衣請學絃歌在側還升武騎之臺禮樂居前重覩
文翁之室祁祁茂德濟濟時英聖人千載之風儒者
一都之會丞主簿尉某等青田戒露望華盖而長鳴
綠地生風下仙關而直轡大夫貞節還居内史之丞
文學明誠猶歴南昌之尉鄉望姓名等王孫獵騎騁
原隰之盤遊公子文鋒敘江山之體勢符偉明以都
官謝職逢有道而相推趙元淑以郡吏從班見司徒
而不拜僉以鄉閭少事風月多懷命童子於雲臺就
門人於相圃冬禮春詩之化再造雙川淹中稷下之
風一匡二蜀若夫平南壯烈沉流水於裁碑逐北勲
庸登燕山而刻頌庾太尉新亭之墓尚有黃金鄭康
成通德之門猶存白瓦况乎功苞大象績彼蒼生豈
使銘典闕如音塵不嗣是則雕牆峻宇列冠盖於宜
城塞陌填街考春秋於太學小人狂簡不知所以裁
之夫子之文章今可得言也詞曰
西崐玉闕南海金堂惟惚惟恍一隂一陽三辰赫赫九
土茫茫太極天帝神州地皇驪連上古混沌中央降及
軒頊終於夏商四時玉斗五緯珠囊聖德千載淳風八
荒天開赤籙日照青光識叶金匱兵符玉璜化隆文武
澤盛成康天子穆穆諸侯皇皇春秋代謝宗社危亡帝
典無象人倫不綱山河命德天地興祥禮樂三變文明
一匡原承少典祚啓成湯吹律丹鳳御符白狼三仁去
國再命循牆不有積善其何以昌降靈鄒邑誕哲平鄉
月角摛彩星鈴吐芒文行忠信恭儉温良或默或語能
柔能剛學而不厭師亦何常通禮明德尊賢毁方古之
君子昔者明王道叶公旦神交帝唐攝官從事服冕端
章示之以德臨之以莊澤如春雨威若秋霜男女斯别
尊卑克彰時逢板蕩運属悽遑入齊損味居陳絶糧登
山極目臨水徜徉無道斯隠舍之則藏季孫大賚敬叔
揄揚問官郯子受樂師㐮神明叶贊雅頌鏗鏘紫鱗遥
集丹烏遠翔生靈水火家國舟航功符日用德叶天長
倏嗟崩嶽奄嘆摧梁昧昧神道悠悠彼蒼書開懷宅䜟
識登床與代輕重因時弛張氊裘黼黻沙漠壇場璣衡
慘慘載籍膏肓汾河水白晉野星黃軒電臨斗殷雷入
房九圍臣妾八極城隍東序西序上庠下庠粤惟銅墨
實號金箱靈山地輔德水天潢芝蘭秀出羔雁成行玉
匣孤劍瑶臺驌驦懲奸搖右濟猛移蝗風傳積石道被
滄浪絲言渙汗經葺相望夏井蓮植秋窗桂芳綉楹文
琰綺綴明璫四注飛閣三休步廊禮行釋菜敬盡明薌
圖非有若地異空桑伏羲書契女媧笙簧匏土金石珪
琮璧璋高門程鄭碩學王揚威儀秩秩宫徵瑲瑲山栖
烏鳥水宿鴛鴦蜀門荷戟江津濫觴落星高堰明月回
塘丹碑不朽清廟無疆
文章辨體彙選卷六百五十九
