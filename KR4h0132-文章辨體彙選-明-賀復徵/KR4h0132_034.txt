文章辨體彙選卷三十四
明賀復徵編
祝文三(祈辭)
炎帝伊耆氏蜡祝辭
土反其宅水歸其壑昆蟲毋作草木歸其澤(註云報成功於歲終)
(又以祈來年之始故祝之之辭如此宅叶遠各反澤叶逹各反)
帝舜祠田辭
荷此長耜耕彼南畆四海俱有
商王成湯禱辭
墨子兼愛篇湯貴為天子然且不憚以身為犧牲以
辭悅於上帝鬼神
惟予小子履敢用玄牡告於皇天后帝曰今天大旱即
當朕身履未知得罪於上下有善不敢蔽有罪不敢赦
簡在帝心萬方有罪即當朕身朕身有罪無及萬方
成湯桑林禱辭
荀子大略篇湯之時大旱七年剪髮斷爪以身為犧
牲禱於桑林之野以六事自責言未已大雨
政不節與使民疾與宫室崇與婦謁盛與苞苴行與讒
夫興與何不雨至斯極也(節叶即盛叶成復徵曰此文兩句一韻凡三韻末句極字)
(又叶前兩句韻文紀以末句入注非是)
周立社祝
今某月日君為某立社之祭土而主隂氣也五糓用成
萬民以生敢用肥腯嘉蔬清酒敬致大神自今日以來
祈請雨止惟靈是聽子孫眉壽萬神含靈(此亦止雨之辭)
齊田者祝
甌窶滿篝汚邪滿車五糓蕃熟穰穰滿家(篝籠也汚邪下地田也篝)
(叶斤敷反家叶攻乎反)
蕭太傅東耕祝文(梁江淹)
敬祝先穡曰攝提方春黍稷未華灼爍發雲照燿開霞
地煦景曖山艷水波側聞農政實惟民天競秬獻歲務
畎上年有渰疎潤興雨導泉崇耕巡索均逸共勞命彼
倌人稅於青臯羽旗銜蕤雄戟燿毫呈典緇耦獻禮翠
壇宜民宜稼克降祈年願靈之降解佩停鑾神之行兮
氣為軷神之坐兮烟為蓋使嘉穀與玄鬯永争光而無
沬哉
請雨詞(陶弘景)
華陽隠居陶弘景道士周子良詞竊尋下民之命粒食
為本農工所資在於潤澤頃亢旱積旬苗稼焦涸遠近
嗷嗷曕天雀息百姓祈請永無感降伏聞雨水之任有
所司存願哀憫黔首霈垂霑渥呵風召雲膚寸而合使
洪潦溢川水陸咸濟則白鵠之詠復興於今共伸至誠
稽顙陳情謹詞天監十四年太歲乙未六月二十日詞
詣句曲華陽洞天張理禁趙丞前
唐武宗祈祭西嶽文(唐李德裕)
惟神作鎮中土據於西陲積高炳靈宅神明之奥少隂
恊德成天地之功恭聞烈祖玄宗御歷永年祭必受福
秘䃭昭賽金刻猶存近者隂澤稍愆宿種未茂精意纔
達甘液驟零既抒播種之勤已獲流根之潤今因報德
再竭至誠某纉奉丕圖勤勞七載恭已思道豈敢怠荒
屬黠虜南侵震驚朔野兵鋒一舉毳幕皆焚潞子嬰兒
梟首魏闕參墟叛將面縛壘門成此武功無非幽贊又
以釋氏之教出於西夷棄五常之典絶三綱之常殫竭
財力蠧耗生人黜其異端以正王度庶可復古諒非近
名屬以忽於所慎寒暑成疾曠時且乖於勿藥昧旦徒
切於求衣如某政教不明宜有隂譴刑罰不中未合天
心實希明神許其改悔永保宗廟以安邦家所疾日瘳
平復如舊昔成湯自咎者六零雨消災宋景善言者三
法星退舍至誠所感前史昭然誠信不欺恃神正直敢
不誓於丹腑嚴奉明靈敬陳忠懇伏望臨鑒
潮州祈太湖神文(韓愈)
維年月日潮州刺史韓愈謹以清酌腵脩之奠祈於太
湖神之靈曰稻既穟矣而雨不得熟以穫也蠶起且眠
矣而雨不得老以簇也歲且盡矣稻不可以復種而蠶
不可以復育也農夫桑婦將無以應賦稅繼衣食也非
神之不愛人刺史失所職也百姓何罪使至極也神聰
明而端一聽不可濫以惑也刺史不仁可坐以罪惟彼
無辜惠以福也劃劙隂雲卷月日也幸身有衣口得食
給神役也充上之湏脫刑辟也選牲為酒以報靈德也
吹擊管鼓侑香潔也拜庭跪坐如法式也不信當治疾
殃殛也神其尚饗
禜門文(柳宗元)
禜於城門之神惟神配隂含德司其翕闢能收水沴以
佐成績淫雨斯降害於麰麥野人興憂官守增惕諸隂
既閉休徵未獲敬用瓢齋以展周索納其雲氣覆我川
澤惟神是依式竚來格
祭城隍神祈雨文(杜牧)
下土之人天實有之五穀豐實寒暑合節天實生之也
苖方甲而水湮之苖方秀而旱莠之饑則必死天實殺
之也天實有人生之孰敢言天之仁殺之孰敢言天之
不仁刺史吏也三歲一交如彼管庫敢有其寶玉如彼
傳舍敢治其居屋東海孝婦吏冤殺之天實冤之殺吏
可也東海之人於婦何辜而三年旱之刺史性愚治或
不至癘其身可也絶其命可也吉福殃惡止當其身胡
為降旱毒彼百姓謹書誠懇本之於天神能格天為我
升聞
鄭州祈雨文(李商隱)
年月日鄭州刺史李某謹請茅山道士馮角禱請於水
府真官伏以旱魃為虐應龍不興困杲日於詩人苦密
雲於易象生物斯瘁民食攸囏某叨此分憂俯慚無政
爰求真休度禱隂靈減哺表勤褰帷引咎伏乞下通滎
播上導天潢合為膏澤之原用息藴隆之患其於效信
敢或逡巡暴露託詞焦勞結慮泉間候氣樹杪占風唯
望玉女之披衣敢駭商羊之鼓舞竊希玄感聽察丹誠
農夫禱(劉軻)
丙戌歲大饑楚之南江黃為甚明年予將之舒途出東
山見老農輩鳩其族為禱於伍君祠其意誠而辭俚因
得其文以潤色之亦以儆於百執事者云農夫某謹達
精誠於明神吁嗟我耕食之人誰非土之人人之有求
神得不以聪明正直聽之耶曩者仍歲薦饑人為鰥嫠
田無耕夫桑無蠶姬癘疫瘡痍一方尤危踵以吳蜀弄
兵吏呼其門敺荒餘之人挾弓持戟女子生别行啼走
哭王師有征羣盗繼誅乃歸其居乃復室廬廬壊田蕪
亦莫蠲其租今之收合餘燼人百其力幸大成於秋誠
慮旱而不雨既雨而潦必不為潦又慮其不苖不秀秀
而不實又慮為螟蝗又慮夫廐馬之奪其食贓吏之厚
其歛焉嗚呼必馬無厭粟者妾無厭羅紈者吾歛其薄
矣亦於何厚其所薄耶伏希明神無有所忽禱曰無瘠
農人以肥廐馬無寒蠶婦以暖妾妓無銷耒耜以滋兵
刃農人不饑而天下肥蠶婦不寒而天下安耒耜不銷
而天下饒妾暖而嬌兵滋而殘馬肥而豪不蹟不駝足
食足衣皇天皇天胡忍是為苟不此為民其嘻嘻神其
怡怡尚饗
祝牛宫辭(陸龜蒙)
冬十月耕牛為寒築宫納而皂之建之前日老農請乞
靈於土官以從鄉教予勉之而為之辭
四牸三牯中一去乳天霜降寒納此室處老農拘拘度
地不畆東西幾何七舉其武南北幾何丈二加五偶楹
當閒載尺入土太歲在亥餘不足數上締蓬茅下遠官
府耕耨以時飲食得所或寢或訛免風免雨宜爾子孫
實我倉庾
求雨文(宋歐陽修)
年月日乾德縣令歐陽修謹以清酌庶羞之奠祭於五
龍之神曰百里之地一時而不雨則民被其災者數千
家然則水旱重事也天之庇生斯民者豈欲輕為之乎
不幸而遭焉則歸其說於二者一曰吏之貪戾不能平
民而使怨吁之氣干於隂陽之和而然也一曰凡山川
能出雲為雨者皆有神以主之以節豐凶而為民之司
命也故水旱之災不以責吏則以告神嗚呼民不幸而
罹其災修與神又不幸而當其事者以吏食其禄而神
享其祀也今歲旱矣吏雖愚尚知恐懼而奔走神至靈
也得不動於心乎尚饗
滁州祭城隍神文(歐陽修)
雨之害物多矣而城者神之所職不敢及他請言城役
用民之力六萬九千工食民之米一千三百石衆力方
作雨則止之城功既成雨又壊之敢問雨者於神誰尸
吏能知人不能知雨惟神有靈可與雨語吏竭其力神
祐以靈各供其職無媿斯民
滁州修城祈晴祭五龍文(歐陽修)
雨澤於物博哉其利及其過差患亦不細民勞於農將
熟而敗吏勤於職已成而圮龍與吏民何怒何戾山湫
有祠樂可潛戲宜安爾居静以養智冬雪春雨其多已
太浸潤收畜足支一歲旱則來告否當且待
告峨山龍湫文劉(因)
嗚呼一邦之望有峨惟山山之精深聚而淵泉山川惟
形有神棲之雲雷雨露神實司之今是邦之凶旱極矣
豈神之靈坐視而不恤哉蓋雨暘之數出於天非神之
所得專也雨暘之咎由於人非神之所得而釋也是以
使神函蓄靈潤雖欲發之而不得也雖然山川之神受
命於天而主佑下民者也今欲祐之而不得矣則當為
之請命於天昭昭在上安有不從由是言之神雖欲無
責而烏得無責也且小民至愚窮且極矣而無所歸誠
則惟淫昏之鬼是求夫淫昏之鬼乃神之所當屛黜而
下民之衷亦神之所當誘相也今氣運已窮矣窮則必
通或天降之雨則小民必歸功於淫昏之鬼而惑信愈
篤孰能禁之今是邦之大夫致禱於神則是禱其所當
禱矣既禱其所當禱而當禱之神能隨其禱而應之以
雨使既足而又周浹焉庶小民之愚知天地之間自有
名山大川之正神實能闔闢隂陽而神妙造化而境内
吏民之所當敬修其壇壝潔其牲幣而事之而向之所
謂淫昏之鬼者真不足信矣如是則人情世教或自此
而變之則鬼神之惠又不但一雨而已矣如其不然則
是雲雷之澤神其不可司之旱乾之虐神實不恤之天
命之職可怠而曠之惑邪之俗可助而成之乂何望焉
又何望焉敢告
里社祈晴文(明方孝孺)
民之窮亦甚矣樹藝畜牧之所得將以厚其家而吏實
奪之既奪於吏不敢怨怒而庶幾償前之失者望今歲
之有秋也而神復罰之嘉穀垂熟被乎原隰淫雨暴風
旬月繼作盡撲而捋之今雖已無可奈然遺粒委穗不
當風水衝者猶有百十之可冀神曷不亟訴於帝而遏
之吏貪肆而昏冥視民之窮而不恤民以其不足罪固
莫之罪也神聰明而仁閔何乃效吏之為而不思拯且
活之民雖蠢愚不能媚順於神然春秋報謝以荅神貺
者苟歲之豐未嘗敢怠使其靡所得食則神亦有不利
焉天胡為而不察之民之命懸於神非若吏之暫而居
忽而代者之不相屬也隠而不言民則有罪知而不恤
其可與否神尚決之敢告
文章辨體彙選卷三十四
