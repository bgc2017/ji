文章辨體彙選卷四百五十二
明賀復徵編
銘六(以下雜銘類)
封燕然山銘(漢班固)
維永元元年秋七月有漢元舅曰車騎將軍竇憲寅亮
聖明登翼王室納于大麓惟清緝熙乃與執金吾耿秉
述職巡御治兵於朔方鷹揚之校螭虎之士爰該六師
暨南單于東胡烏桓西戎氐羌侯王君長之羣驍騎十萬
元戎輕武長轂四分雷輜蔽路萬有三千餘乘勒以八
陣莅以威神玄甲耀日朱旗絳天遂陵高闕下雞鹿經
磧鹵絶大漠斬温禺以釁鼓血尸逐以染鍔然後四校
横徂星流彗掃蕭條萬里野無遺寇於是域滅區殫反
旆而旋考傳驗圖窮覽山川遂踰涿邪跨安侯乘燕然
躡冒頓之區落焚老上之龍庭上以攄高文之宿憤光
祖宗之玄靈下以安固後嗣恢拓境宇振大漢之天聲
兹所謂一勞而久逸暫費而永寧者也乃遂封山刊石
昭銘上德其辭曰
鑠王師兮征荒裔勦凶虐兮截海外夐其邈兮亘地界
封神丘兮建隆嵑熙帝載兮振萬世
函谷關銘(李尤)
函谷險要襟帶喉咽尹從李老留作二篇孟嘗離秦奔
騖東征夜造稽疑譎以雞鳴范雎將入自盛以囊元鼎
革移錯之新安舍彼西阻東即高原長墉重關閑固不
踰簡易易從與乾合符
劍閣銘(晉張載)
巖巖梁山積石峩峩遠屬荆衡近綴岷嶓南道卭僰北
達褒斜狹過彭碣高踰嵩華惟蜀之門作固作鎮是曰
劍閣壁立千仞窮地之險極路之峻世濁則逆道清斯
順閉由往漢開自有晉秦得百二并吞諸侯齊得十二
田生獻籌矧兹狹隘土之外區一人荷戟萬夫趦趄形
勝之地匪親弗居昔在武侯中流而喜山河之固見屈
吳起興實在德險亦難恃洞庭孟門二國不祀自古迄
今天命不易憑阻作昏鮮不敗績公孫既滅劉氏銜璧
覆車之軌無或重跡勒銘山阿敢告梁益
石帆銘(宋鮑照)
應風剖流息石横波下潨地紉上獵星羅吐湘引漢歙
蠡吞沱西歷岷冡北瀉淮河眇森弘藹積廣連深淪天
測際亘海窮隂雲族未起風柯不吟崩濤山墜鬱浪雷
沈在昔鴻荒刊啓源陸表裏民邦經緯鳥服瞻貞視悔
坎水巽木乃剡乃鏟既刳既斵飛深浮遠巢潭館谷涉
川之利謂易則難臨淵之戒曰危乃安泊潛輕濟冥表
勤言穆戎遂留昭御不還徒悲猿鶴空駕滄烟君子彼
想祇心載惕林簡松栝水採龍鷁覘氣涉潮投祭沈璧
揆檢含圖命辰定歷二崤虎口周王夙趨九折羊腸漢
臣電驅潛鱗浮翼爭景乘虚衡石頳鰩帝子察殂青山
斷河后父沈軀川吏掌津敢告訪途
凌烟樓銘(鮑照)
臣聞憑飈薦響唱微效長垂波鑒景功少致深是以冰
臺築乎魏邑鳳閣起于漢京皆所以贊生通志感悦幽
情者也伏見所製凌烟樓棲置崇迥延瞰平寂即秀神
皋因基地勢秉臨吳甸西眺楚關奔江永寫鱗嶺相葺
重樹窮天通原盡目悲積陳古賞絶舊年誠可以暉曠
高明藻徹遠心矣夫識緣感傾事待言彰匪言匪述綿
世㒺傳敢作銘曰
巖巖崇樓藐藐層隅階基天削戸牖雲區瞰江列楹望
景延佇積清風露合綵烟塗俯窺淮海俛眺荆吳我王
結駕藻思神居宜此萬春修靈所扶
石闕銘(梁陸倕)
昔在舜格文祖禹至神宗周變商俗湯黜夏政雖革命
殊乎因襲揖讓異於干戈而晷緯冥合天人啓惎克明
俊德大庇生民其揆一也在齊之季昏虐君臨威侮五
行怠棄三正刑酷然炭暴踰膏柱民怨神怒衆叛親離
蹐地無歸瞻烏靡託於是我皇帝拯之乃操斗極把鉤
陳翼百神禔萬福龍飛黑水虎步西河雷動風驅天行
地止命旅致屯雲之應登壇有降火之祥龜筮協從人
祇響附穿胸露頂之豪箕坐椎髻之長莫不援旗請奮
執銳爭先夏首憑固庸岷負阻協彼離心抗兹同德帝
赫斯怒秣馬訓兵嚴鼓未通凶渠泥首弘舸連軸巨檻
接艫鐵馬千羣朱旗萬里折簡而禽廬九傳檄以下湘
羅兵不血刃士無遺鏃樊鄧威懷巴黔底定於是流湯
之黨握炭之徒守似藩籬戰同枯朽革車近次師營商
牧華夷士女冠蓋相望扶老攜幼一旦雲集壺漿塞野
簞食盈塗似夏民之附成湯殷士之窺周武安老懷少
伐罪弔民農不遷業市無易賈八方入計四隩奉圖羽
檄交馳軍書狎至一日二日非止萬機而尊嚴之度不
諐於師旅淵默之容無改於行陣計如投水思如轉規
策定帷幄謀成几案曾未浹辰獨夫授首乃焚其綺席
棄彼寶衣歸璇臺之珠反諸侯之玉指麾而四海隆平
下車而天下大定拯兹塗炭救此横流功均天地明並
日月於是仰協三靈俯從億兆受昭華之玉納龍敘之
圖類帝禋宗光有神器升中以祀羣望攝袂而朝諸夏
布教都畿班政方外謀協上策刑從中典南服緩耳西
羈反舌劒騎穹廬之國同川共穴之人莫不屈膝交臂
厥角稽顙鑿空萬里攘地千都幕南罷鄣河西無警於
是治定功成邇安遠肅忘兹鹿駭息此狼顧乃正六樂
治五禮改章程創法律置博士之職而著錄之生若雲
開集雅之館而欵關之學如市興建庠序啓設郊丘一
介之才必記無文之典咸秩於是天下學士靡然向風
人識廉隅家知禮讓教臻侍子化洽期門區宇乂安方
面靜息役休務簡歲阜民和歷代規謨前王典故莫不
芟夷翦截允執厥中以為象闕之制其來已遠春秋設
舊章之教經禮垂布憲之文戴記顯游觀之言周史書
樹闕之夢北荒明月西極流精海岳黃金河庭紫貝蒼
龍玄武之制銅爵鐵鳳之工或以聽窮省冤或以布治
懸法或以表正王居或以光崇帝里晉氏浸弱宋歷威
夷禮經舊典寂寥無記鴻規盛烈湮没罕稱乃假天闕
於牛頭託遠圖於博望有欺耳目無補憲章乃命審曲
之官選明中之士陳圭置臬瞻星揆地興復表門草創
華闕於是歲次天紀月旅太簇皇帝御天下之七載也
構兹盛則興此崇麗方且趨以表敬觀而知法物覩雙
碣之容人識百重之典作範垂訓赫矣壯乎爰命下臣
式銘盤石其辭曰
惟帝建國正位辨方周營洛涘漢啓岐梁居因業盛文
以化光爰有象闕是惟舊章青蓋南洎黃旗東指懸法
無聞藏書弗紀大人造物龍德休否建此百常興兹雙
起偉哉偃蹇壯矣巍巍旁映重疊上連翠微布教方顯
浹日初輝懸書有附委篋知歸鬱崫重軒穹隆反宇形
聳飛棟勢超浮柱色法上圓制模下矩周望原隰俛臨
煙雨前賓四會却背九房北通二轍南凑五方暑來寒
往地久天長神哉華觀永配無疆
栖禪精舍銘(沈約)
此寺征西蔡公所立昔厠藩麾預班經創之始今重遊
踐鑒舊興懷故為此銘以傳芳述
巖靈旅逸地遠栖禪蘭房葺蕙嶠甍架煙南瞻巫野北
望淮天遙哉林澤曠矣江田空心觀寂慧相淳筌眷惟
斯踐愴屬遐年遊仁厠遠宅賞憑旃頒創神苑陪構靈
椽瞻禁拓圃望鷲疏山製石調響栖理凝玄曠移羽旆
眇别松泉委組東國化景西蓮巒隰夷改蓬籜粗遷重
依漢遠復逐旌懸往辭妙幄今承梵筵八翻海鶴九噪
巖蟬珮華長掩懋迹空傳式籍雲拱敢告祥緣
茅山曲林館銘(陶弘景)
層嶺外峙邃宫内映仄穴旁通縈泉遠鏡尚德依仁祈
生翊命且天且地若凡若聖連甍比棟各謂知道參差
經術跌宕辭藻孰如曲林獨為勁好掩迹韜功守兹偕
老
望美人山銘(周庾信)
高唐礙雨洛浦亡舟何處相望山邊一樓峯因五婦石
是三侯險踰地肺危陵天柱禁苑斜通春人常聚樹裏
聞歌枝中見舞恰對妝臺諸窗晝開斜看已識直唤便
迴豈同織女非秋不來
吹臺山銘(庾信)
江寧吹嶺雖山出筠秦簫下鳳此岫為真青槐避日朱
草司晨石名新婦樓學仙人吳中字玉城南姓秦比花
依樹登榭要春舞能㽜客聲便度新雕梁數振亡復輕
塵
明月山銘(庾信)
竹亭標嶽四面臨虛山危簷迥葉落窗疎看椽有笛對
樹無風風生石洞雲出山根霜朝唳鶴秋夜鳴猿堤梁
以堰埜路疑村船横埭下樹狹津門寧殊華蓋詎識桃
源
行雨山銘(庾信)
山名行雨地異陽臺佳人無數神女羞來翠慢朝開新
妝旦起樹入床頭花來鏡裏草綠衫同花紅面似開年
寒盡正月遊春俱除錦帔併脱紅綸天絲劇藕蝶粉生
塵横藤礙路垂柳低人誰言洛浦一個河神
天門山銘(唐李白)
梁山博望關扄楚濱夾據洪流實為吳津兩坐錯落如
鯨張鱗惟海有若惟川有神牛渚怪物目圍車輪光射
島嶼氣凌星辰卷沙揚濤溺馬殺人國泰呈瑞時訛返
珍開則九江納錫閉則五岳飛塵天險之地無德匪親
陋室銘(劉禹錫)
山不在高有僊則名水不在深有龍則靈斯是陋室惟
吾德馨苔痕上階綠草色入簾青談笑有鴻儒往來無
白丁可以調素琴閱金經無絲竹之亂耳無案牘之勞
形南陽諸葛廬西蜀子雲亭孔子云何陋之有
江州南湖堤銘(李翺)
長慶二年十二月江州刺史李君濬之截南陂築堤三
千五百尺高若干尺廣若干尺以通四鄉之路畜水為
湖人得其贏正月既畢事舒州刺史李翺歌以記之辭
曰
天地作物功或不周賢人相之智與神侔漭漭南陂冬
乾夏滮九江暴漲潮潛逆流東南百民城市所繇水積
既深大波其䬌(匹尤切)亦有舟航覆溺之憂擔擁叠路車
軔其輈童嬰涕墮老婦號愁歷古迨兹孰為氓籌濬之
之來養民如身乃築長堤拒江之瀕厚其錢傭以飽餓
人南北東西百里鬭臻莫不用力千鎚響振(音真)虓讙相
勵不督而勤堤既成止岡聯突起堅若石城墇為瀦水
蒲莞茭芡鴻鶬鱣鯉唯其所取或食或祀長堤坦坦植
之楊槐架豁飛圯以便去來除險作利非賢不能歌示
江人式悦汝懷
佷石銘(皇甫湜)
佷石蒼蒼驪山之傍鑱朴礲瘢嶷然四方昔秦皇帝謀
之不臧七十萬人兹焉惶惶發石此山言礎於墳若有
憑依屹住中逵淫刑蹙迫人力無施故老相傳以佷名
之自昔太古不封不樹有葛於溝有薪於野後聖有作
緣情不忍為之棺槨其在唐虞則為&KR1094;木噫嘻暴秦虐
用其人墳而象山下錮三泉窮珍總奇力瘁財殫驅逐
而前如刈草菅天毒其哀人憤其凶謫戍一呼九州風
從白挺荆棘指麾崤潼險阻不闔干戈倒鋒屍露于劫
隧燔于重蓬顆無依不十年中禹葬會稽不改其行聖
德洋洋厥響久長至于漢劉釋之而言中如可欲猶隙
南山矧私其身以盡其人刻詞佷石炯戒千春
劒門銘(李德裕)
羣山西來波積雲屯地險所會斯為蜀門層岑峻壁森
若戈戟萬壑奔東雙飛高闕翠嶺中横黵然黛色樹兹
雄屏以衛王國峯拔井幹溪回溝洫嚴守重扄隱如臨
敵運有隆替地無險阨閉于昏頑開于有德馬錯西戎
蜀侯敗績艾出隂平禪亦來格粤在憲祖英威四克始
剪蜀妖遂清卭僰蠻夷軋道諸侯述職武臣銘之金石
乃刻
藍田關銘(皮日休)
六年皮子副諸侯貢士之薦入京程至藍田關覩山形
關勢迴抱于天秀欲染眸危將驚魄意將造物者心是
而加力耶不然者何壯觀若斯之盛也易曰王公設險
以守其國信矣哉若為天下之樞機萬世之閫閾者非
兹關而莫守也因陳其規是為藍田關銘
天輔唐業地造唐關千巖作鎖萬嶂為拴難圖其形莫
狀其秀雙扉未開天地如斗軋然晝啓人流如濟似畫
秦國鋪於馬底嶮不可侵唯王之心矧夫兹關獨可規
臨
汴河銘(皮日休)
夫垂後以德者當時逸而後時美垂後以功者當時勞
而後時利若然者守道之主唯恐德不美後時逸於已
民也夸力之主唯恐功不及當時勞於已民也故天下
也不逸不足守不勞不可去致其利害生于賢愚之主
自古然也則隋之疏淇汴鑿太行在隋之民不勝其害
也在唐之民不勝其利也今自九河外復有淇汴北通
涿鹿之漁商南運江都之轉輸其為利也博哉不勞一
夫之荷畚一卒之鑿險而先功巍巍得非天假暴隋成
我大利哉尚恐國家有淇汴太行之役因獻纖誡是謂
汴河銘
維河瀰瀰循禹之軌厥有暴隋鑿通淮泗晝泣疲民夜
哭溺鬼似赭川流如松貫地龍舟未故江都已弑陳迹
空存遊波不止在隋則害在唐則利嗚呼聖王守此而
已
馬當山銘(陸龜蒙)
言天下之險者在山曰太行在水曰吕梁合二險而為
一吾又聞乎馬當彼之為險也屹乎大江之旁怪石憑
怒跳波發狂日黯風助摧牙折檣血和蛟蜒骨横魚吭
幸而脱死神魂飛揚殊不知堅輪蹄者夷乎太行仗忠
信者通乎吕梁使舟檝者行乎馬當合是三險而為一
未敵小人方寸之包藏外若韋順中如劒鋩蹈藉必死
鈎距必傷在古已極於今益彰敬篆巖石俾民勿忘
石橋銘(張彧)
閹茂歲我御史大夫李公晟奉詔總禁戎三萬北定河
朔冬十月師次趙郡郡南石橋者天下之雄勝乃揆厥
跡度厥功皆合於自然包我造化僕散客也狀而銘曰
洨水伊何諸州互湊秋霖夏潦奔突延袤抒材藏制樸
斵紛糅幹地泉開盤根玉甃虹舒電拖虎步雲構截險
横包乘流迥秀坱軋匠造琳瑯簇簉敞作洞門呀為石
竇賒莫算盈一紀方就力將嵐爭勢與空鬭吞齊跨趙
儆夜防晝月挂虛蟾星羅伏獸謂之鈐鍵撮我宇宙謂
之關梁扼我戎寇郡國襟帶河山領袖經途者安逸軌
者覆東南一尉西北一侯萬里書傳三邊檄奏郵亭控
引事物殷富夕發荆壖朝趨禁霤質含冰碧文耀藻繡
花影全芳苔痕半舊天啓大壯神功䍐究勒銘巨橋敢
告豪右
古函谷關銘(獨孤及)
王者建邦經野觀象立極於是有重門擊柝以待暴客
故封略土宇守在關塞山川丘陵為之城池天作崤函
俾屏京室崇山迴合連岡叢倚長河屈盤萬里來束崖
奔嶺蹙谷抱谿鬭崛起重險為秦東門截函夏於閫閾
鏁天府於戶牖外呃八州之咽喉故百二形焉内擁六
合之奥區故伯王出焉當其中原鹿駭戰國蝟起嬴氏
建瓴山東擇肉宇内持戟百萬連衡此關是時也開門
而九國師遁振策而二周鼎入奄有大寶遂吞中區洎
江返秦壁天祐漢祚高皇帝提劒而起以遏亂略斬白
帝紲降王舉漢中平咸陽廓金城以建都活萬姓以三
章取威定功此焉是保粤若詢事國諜聆風仙籙則真
氣靈蹤起乎其中柱史一去流沙萬里留玉函於舊宅
傳寶圖於本枝豈上帝乃眷興王是感不然何錫羡開
國如此其大歲在大火余適下陽停驂塞門憑覽舊國
襟帶如故世道不留秦餘空山漢遺茂草恐復舟失於
壑岸化為谷萬載之後昧者不知乃刻頌此石以示來
裔其辭曰
天地雷雨英雄交爭設險守國作藩于京姓易時移山
空塞平千秋陵谷想見精靈仙駕長往雄圖杳冥于以
志之勒銘巖扄
仙掌銘(獨孤及)
隂陽開闔元氣變化泄為百川凝為崇山山川之作與
天地並疑有真宰而未知尸其功者有若巨靈贔屭攘
臂其間左排首陽右拓太華絶地軸使中裂折山脊為
兩道然後導河而東俾無有害留此巨跡千峯之巔後
代揭厲於玄蹤者聆其風而駭之或謂詐詭不經存而
不議及以為學者總其一域則惑於餘方曾不知創宇
宙作萬象月而日之星而辰之使輪轉環遶箭馳風疾
可駭於俗有甚於此者徒觀其隂騭無朕未嘗駭焉而
巨靈特以有跡駭世世果惑矣天地有官隂陽有藏鍜
鍊六氣作為萬形形有不遂其性氣有不達於物則造
物者取元精之和合而散之財而成之如埏埴鑪錘之
為瓶為缶為鈎為棘規者矩者大者細者然則黃河華
嶽之在六合猶陶冶之有瓶缶鈎棘也於其自然蓋萬
化之一工也天機冥動而聖功啓元精密感而外物應
故有無跡之跡介於石焉可以見神行無方妙用不測
彼管窺者方循跡而求之揣其所至於巨細之境則道
斯遠矣夫以手執大象力持化權指撝太極蹴蹋顥氣
立於無間行乎無窮則據長河如措杯擘太華若破塊
不足駭也世人方以禹鑿龍門而導西河為神祗可不
謂大哀乎峩峩靈掌纖指如畫隱轔磅礴上揮太清遠
而視之如欲捫青天而掬皓露攀扶桑而捧白日不去
不來若飛若動非至神曷以生此唐興百三十有八載
余尉於華隂華人以為紀[山弇]嵫勒之罘頌嶧山銘燕然
舊典也玄聖巨跡豈帝者巡省伐國之不若歟其古之
闕文以俟知言歟仰之歎之斐然琢石為志其詞曰
天作高山設險西方至精未分川壅而傷帝命巨靈經
啓地脉乃眷斯顧高掌遠跖砉如剖竹騞若裂帛川開
山破天動地坼黃河太華自此而闢神返虛極跡掛石
壁跡豈我名神非我靈變化翕忽希夷杳冥道本不生
化亦無形天何言哉山川以寧斷鼇補天世未覩焉夸
娥愚公莫知其蹤屹彼靈掌懸諸巃嵸介二大都亭亭
尚聳霞赩烟噴雲抱花捧百神依憑萬峯朝拱長於上
古以悦羣動下視衆山蜉蝣蠛蠓彼邦人士永揖遺烈
瞻之在前如揭日月三川有竭此掌不滅
五如石銘(元結)
涍泉之陽得怪石焉左右前後及登石顛均有如似故
命之曰五如石石皆有竇竇中湧泉泉詭異於七泉故
命為七勝泉石有雙目一目命為洞井井與泉通一目
命為洞樽樽可貯酒石尾有穴有如礲者又如瀧者泉
可渟瀝匝石而流入礲中出而為瀧於戱彼能異於此
安可不顯銘
五名之石何以為名請悉狀之誰為我聽左如旋龍低
首回顧右如驚鴻張翅不去前如飲虎飲而蹲焉後如
怒龜出洞登山若坐於顛石則如乘彼靈槎在漢之間
洞井如鑿淵然泉湧澄瀾涵石波起如動不旌尤異焉
用為文刻銘石上於千萬春
浯溪銘(元結)
浯溪在湘水之南北滙于湘愛其勝異遂家溪畔溪世
無名稱者余自愛之故命之曰浯溪銘曰
湘水一曲淵洄傍山山開石門溪流潺潺山開如何巉
巉雙石臨淵斷崖隔溪絶壁山石殊怪石文尤異吾欲
求退將老兹地溪古地荒蕪没已久命曰浯溪旌吾獨
有人誰游之銘在溪口
&KR1875;亭銘(元結)
浯溪之口有異石焉高六十餘丈周迴四十條步面在
江口東望浯臺北臨大淵南枕浯溪&KR1875;亭當乎石上異
木夾戶疎竹傍簷瀛州言無由此可信若在亭上目所
厭者遠山清川耳所厭者水聲松吹霜朝厭者零雨方
暑厭者清風於戲厭不厭也厭猶愛也命曰&KR1875;亭旌獨
有也銘曰
功名之位貴得茒土林野之客所躭水石年將五十始
有吾亭愜心自適與世忘情亭傍石上篆刻此銘
丹崖翁銘(元結)
零陵瀧下三十里得丹崖翁宅(丹崖俗曰赤石國)有唐節者曾
為瀧水令去官家于崖下自稱丹崖翁丹崖湘中水石
之異者翁湘中得道之逸者愛其水石為之作銘銘曰
瀧水未盡瀧水猶峻忽見淵洄丹崖千仞磳磳丹崖其
下誰家門前斷船籬上釣車不知幾峯為其四牖竹幽
石磴飛泉戶中怪石臨淵䂩䂩石巔翁獨醉眠吾欲與
翁東西茅宇飲啄終老弱亦悦許世俗常事阻人心情
徘徊岩下遂刻此銘
胥山銘(盧元輔)
元和十年冬十月朝散大夫使持節杭州諸軍事杭州
刺史上柱國盧元輔視事三歲塵天子書上畏羣靈下
慚蒸人乃啓忠祠銘而序曰維唐敷祀典於天下廢淫
置明資父事君罔有不舉寢廟既設我命維新有周行
人伍公字子胥陪吳之職得死直言國人求忠者之屍
禱水星之含將瞰鴟革遂臨浙江千五百年廟貌不改
漢史遷曰胥山今云青山者謬也吁善父為孝記曰父
讐不與共戴天諫君為忠經曰諸侯有諍臣不失國當
困於宋鄭絶楚出彊在平為未宦臣在奢為既壯子坎
壈仗節乞師於吳軍鼓丁寧五戰至郢先喆王建邦啓
土著以話言戴后惟人人虐惟讎成湯用為大義孔子
位為大經子胥修為大仇騷人賦為大怨咸令在上慢
惡不生則前戈鞭墓非倒行也後戈走昭非逆施也夫
差既王宰嚭受賂二十年内越恁又顛太伯廟血將乾
闔閭劍光先失公朝焉宴焉入則諫焉孰謂矢毒孰謂
刀寒雖言屢出口而車甲已困於齊矣蟹稻已奪於歲
矣屬鏤之賜竟及其身鴟夷盛屍投於水濱憤悱鼓怒
配濤作神其神迄今一日再至來也海鴟羣飛陽侯夾
從聲遠而近聲近而遠奮于吳怫於越夕於楚乃退於
是仲秋闕望杭人以旗鼓迓之笳簫和之百城聚覩大
耀威靈卷沙墨裂地灰截若&KR1804;圻成坑迎潮民格之如
吕梁丈人為靈戈威矛㶑浪百重渚塞不先跳墻揭舷
再飯之間絶其音聲蕩漭千里洪波砥平有滑有瞃有
鹽有腥遥實乎下庭山海梯航雞林扶桑交臂於夘階
金狄在戶雷鼓在堂魏罇漢豆六代笙簧可謂奉天爵
之馨香護人神之盛禮佐皇震怒驅叱大邪萬里永清
人觀斗氣銘曰
武王伐紂子胥鞭平為人為父十死一生矯矯伍員執
弓挾矢仗其寶劒以謁吳子稽首楚辠皆中紂理蒸報
子妻殲鈕直士赫赫王閭實聽竒謨錫之金鼓以號以
誅黃旗大舉右廣皆朱戮墓非赭瞻昭乃烏後王嗣立
執書不泣顛越言潤宰嚭䜛輯步光欲飛姑蘇待執吾
則切諫抉眼不入投于河上自統波濤晝夜兩至懷沙
類騷洗滌南北簸蕩東西夷蠻卉服罔敢不來雖非命
祀不讓瀆齊帝帝王王代代明明表我忠哉
棧道銘(歐陽詹)
秦之坤蜀之艮連高夾深九州之險也隂谿窮谷萬仞
直下奔巖峭壁千里無土亘隔呀絶巉巉冥冥麋鹿無
蹊猿猱相望自三代而往蹄足莫之能越秦雖有心蜀
雖有情五萬年間夐不相接且秦之與蜀也人一其性
物同所宜嗜欲無餘門(集作源)教化無餘源(集作門)可貿遷
可親眤擘折地脉暌離物理豈造化之意乎天實凝清
而成地實凝濁而形當其凝也如鎔金下鑄騰雲上浮
空隙有所不開(集作周)迴翔有所不合澄結既定竅(集作&KR1094;下)
(同)缺生乎其中西南有漏天天之竅缺也于斯有兹地
地之竅缺也天地也者將以上覆下燾含蓄萬靈可通
必使而通者也苟有可通而未通聖人代其功(集作工)而
通之故有為舟以濟川為梯以踰山唯兹地也有川不
可以舟涉有山不可以梯及粤有智慮以全(集作念)玄造
立巨衡而舉追氏縋懸纑以下梓人猿垂絶冥鳥傍危
岑鑿積翠(集作石)以全力梁半空於木棚斜根玉壘旁綴
青泥截斷岸以虹矯繞翠屏而龍踠堅勁膠固雲横砥
平惣庸蜀之通(集作道)途繞岐雍之康莊都邑之能步山
川之無脛若水决防如鴻響陽南之北之踵武湯湯躋
峨峨以自若臨蒼蒼而不懼繇是贄幣以遥(集無此字)達人
神以(集無此字)會同稽禮樂之短長量威力之汙隆可王者
王可公者公而相次以風或曰受琢之石長存可構之
材無窮易刓代蠧斯道也未始有終嗚呼為上懷來在
乎德為下昭德在乎義德義之如今日則或人之言有
孚其反之則石雖存恐不為琢材雖多恐不為構想夫
往昔有時而有有時而無是用惕惕天下嗤嗤(集作蚩蚩)知
聖賢創物之意之人寡明德義固物之道之人稀敢陳
兩端之要銘諸斯道之左庶主德義者存今之所履踵
武湯者荷古人之攸作乃為銘曰
天覆地燾本亦備(集作周)設大象難全或漏或缺損多益
寡聖賢代工彼雖有缺與無缺同惟北曰秦惟南則蜀
地缺其間坤維不續斗起斷岸(集作岸斷)矻為兩區秦人路
絶蜀火烟孤天實不通賢斯有造鑽堅剡勁無蹊以道
若川匪舟若陸匪車緣危轉虛步驟交如構雖在功存
亦由德項怫劉怒從完以踣隋落我榮(集作營)自顛而植
地非革勢材不易林踣植之致惠怨之心勿謂斯道不
常(集作恒)勿謂斯道可久禮不以禮可有而無恭不以恭
可無而有創之之意如彼固之之理若兹彼知不易兹
而易知勒銘道左其同我思
銘秦坑(司空圖)
秦術戾儒厥民斯酷秦儒既坑厥祀隨覆天復儒讐儒
祀而家秦坑儒邪儒坑秦邪
文章辨體彙選卷四百五十二
文章辨體彙選卷四百五十二
明賀復徵編
銘六(以下雜銘類)
封燕然山銘(漢班固)
維永元元年秋七月有漢元舅曰車騎將軍竇憲寅亮
聖明登翼王室納于大麓惟清緝熙乃與執金吾耿秉
述職巡御治兵於朔方鷹揚之校螭虎之士爰該六師
暨南單于東胡烏桓西戎氐羌侯王君長之羣驍騎十萬
元戎輕武長轂四分雷輜蔽路萬有三千餘乘勒以八
陣莅以威神玄甲耀日朱旗絳天遂陵高闕下雞鹿經
磧鹵絶大漠斬温禺以釁鼓血尸逐以染鍔然後四校
横徂星流彗掃蕭條萬里野無遺寇於是域滅區殫反
旆而旋考傳驗圖窮覽山川遂踰涿邪跨安侯乘燕然
躡冒頓之區落焚老上之龍庭上以攄高文之宿憤光
祖宗之玄靈下以安固後嗣恢拓境宇振大漢之天聲
兹所謂一勞而久逸暫費而永寧者也乃遂封山刊石
昭銘上德其辭曰
鑠王師兮征荒裔勦凶虐兮截海外夐其邈兮亘地界
封神丘兮建隆嵑熙帝載兮振萬世
函谷關銘(李尤)
函谷險要襟帶喉咽尹從李老留作二篇孟嘗離秦奔
騖東征夜造稽疑譎以雞鳴范雎將入自盛以囊元鼎
革移錯之新安舍彼西阻東即高原長墉重關閑固不
踰簡易易從與乾合符
劍閣銘(晉張載)
巖巖梁山積石峩峩遠屬荆衡近綴岷嶓南道卭僰北
達褒斜狹過彭碣高踰嵩華惟蜀之門作固作鎮是曰
劍閣壁立千仞窮地之險極路之峻世濁則逆道清斯
順閉由往漢開自有晉秦得百二并吞諸侯齊得十二
田生獻籌矧兹狹隘土之外區一人荷戟萬夫趦趄形
勝之地匪親弗居昔在武侯中流而喜山河之固見屈
吳起興實在德險亦難恃洞庭孟門二國不祀自古迄
今天命不易憑阻作昏鮮不敗績公孫既滅劉氏銜璧
覆車之軌無或重跡勒銘山阿敢告梁益
石帆銘(宋鮑照)
應風剖流息石横波下潨地紉上獵星羅吐湘引漢歙
蠡吞沱西歷岷冡北瀉淮河眇森弘藹積廣連深淪天
測際亘海窮隂雲族未起風柯不吟崩濤山墜鬱浪雷
沈在昔鴻荒刊啓源陸表裏民邦經緯鳥服瞻貞視悔
坎水巽木乃剡乃鏟既刳既斵飛深浮遠巢潭館谷涉
川之利謂易則難臨淵之戒曰危乃安泊潛輕濟冥表
勤言穆戎遂留昭御不還徒悲猿鶴空駕滄烟君子彼
想祇心載惕林簡松栝水採龍鷁覘氣涉潮投祭沈璧
揆檢含圖命辰定歷二崤虎口周王夙趨九折羊腸漢
臣電驅潛鱗浮翼爭景乘虚衡石頳鰩帝子察殂青山
斷河后父沈軀川吏掌津敢告訪途
凌烟樓銘(鮑照)
臣聞憑飈薦響唱微效長垂波鑒景功少致深是以冰
臺築乎魏邑鳳閣起于漢京皆所以贊生通志感悦幽
情者也伏見所製凌烟樓棲置崇迥延瞰平寂即秀神
皋因基地勢秉臨吳甸西眺楚關奔江永寫鱗嶺相葺
重樹窮天通原盡目悲積陳古賞絶舊年誠可以暉曠
高明藻徹遠心矣夫識緣感傾事待言彰匪言匪述綿
世㒺傳敢作銘曰
巖巖崇樓藐藐層隅階基天削戸牖雲區瞰江列楹望
景延佇積清風露合綵烟塗俯窺淮海俛眺荆吳我王
結駕藻思神居宜此萬春修靈所扶
石闕銘(梁陸倕)
昔在舜格文祖禹至神宗周變商俗湯黜夏政雖革命
殊乎因襲揖讓異於干戈而晷緯冥合天人啓惎克明
俊德大庇生民其揆一也在齊之季昏虐君臨威侮五
行怠棄三正刑酷然炭暴踰膏柱民怨神怒衆叛親離
蹐地無歸瞻烏靡託於是我皇帝拯之乃操斗極把鉤
陳翼百神禔萬福龍飛黑水虎步西河雷動風驅天行
地止命旅致屯雲之應登壇有降火之祥龜筮協從人
祇響附穿胸露頂之豪箕坐椎髻之長莫不援旗請奮
執銳爭先夏首憑固庸岷負阻協彼離心抗兹同德帝
赫斯怒秣馬訓兵嚴鼓未通凶渠泥首弘舸連軸巨檻
接艫鐵馬千羣朱旗萬里折簡而禽廬九傳檄以下湘
羅兵不血刃士無遺鏃樊鄧威懷巴黔底定於是流湯
之黨握炭之徒守似藩籬戰同枯朽革車近次師營商
牧華夷士女冠蓋相望扶老攜幼一旦雲集壺漿塞野
簞食盈塗似夏民之附成湯殷士之窺周武安老懷少
伐罪弔民農不遷業市無易賈八方入計四隩奉圖羽
檄交馳軍書狎至一日二日非止萬機而尊嚴之度不
諐於師旅淵默之容無改於行陣計如投水思如轉規
策定帷幄謀成几案曾未浹辰獨夫授首乃焚其綺席
棄彼寶衣歸璇臺之珠反諸侯之玉指麾而四海隆平
下車而天下大定拯兹塗炭救此横流功均天地明並
日月於是仰協三靈俯從億兆受昭華之玉納龍敘之
圖類帝禋宗光有神器升中以祀羣望攝袂而朝諸夏
布教都畿班政方外謀協上策刑從中典南服緩耳西
羈反舌劒騎穹廬之國同川共穴之人莫不屈膝交臂
厥角稽顙鑿空萬里攘地千都幕南罷鄣河西無警於
是治定功成邇安遠肅忘兹鹿駭息此狼顧乃正六樂
治五禮改章程創法律置博士之職而著錄之生若雲
開集雅之館而欵關之學如市興建庠序啓設郊丘一
介之才必記無文之典咸秩於是天下學士靡然向風
人識廉隅家知禮讓教臻侍子化洽期門區宇乂安方
面靜息役休務簡歲阜民和歷代規謨前王典故莫不
芟夷翦截允執厥中以為象闕之制其來已遠春秋設
舊章之教經禮垂布憲之文戴記顯游觀之言周史書
樹闕之夢北荒明月西極流精海岳黃金河庭紫貝蒼
龍玄武之制銅爵鐵鳳之工或以聽窮省冤或以布治
懸法或以表正王居或以光崇帝里晉氏浸弱宋歷威
夷禮經舊典寂寥無記鴻規盛烈湮没罕稱乃假天闕
於牛頭託遠圖於博望有欺耳目無補憲章乃命審曲
之官選明中之士陳圭置臬瞻星揆地興復表門草創
華闕於是歲次天紀月旅太簇皇帝御天下之七載也
構兹盛則興此崇麗方且趨以表敬觀而知法物覩雙
碣之容人識百重之典作範垂訓赫矣壯乎爰命下臣
式銘盤石其辭曰
惟帝建國正位辨方周營洛涘漢啓岐梁居因業盛文
以化光爰有象闕是惟舊章青蓋南洎黃旗東指懸法
無聞藏書弗紀大人造物龍德休否建此百常興兹雙
起偉哉偃蹇壯矣巍巍旁映重疊上連翠微布教方顯
浹日初輝懸書有附委篋知歸鬱崫重軒穹隆反宇形
聳飛棟勢超浮柱色法上圓制模下矩周望原隰俛臨
煙雨前賓四會却背九房北通二轍南凑五方暑來寒
往地久天長神哉華觀永配無疆
栖禪精舍銘(沈約)
此寺征西蔡公所立昔厠藩麾預班經創之始今重遊
踐鑒舊興懷故為此銘以傳芳述
巖靈旅逸地遠栖禪蘭房葺蕙嶠甍架煙南瞻巫野北
望淮天遙哉林澤曠矣江田空心觀寂慧相淳筌眷惟
斯踐愴屬遐年遊仁厠遠宅賞憑旃頒創神苑陪構靈
椽瞻禁拓圃望鷲疏山製石調響栖理凝玄曠移羽旆
眇别松泉委組東國化景西蓮巒隰夷改蓬籜粗遷重
依漢遠復逐旌懸往辭妙幄今承梵筵八翻海鶴九噪
巖蟬珮華長掩懋迹空傳式籍雲拱敢告祥緣
茅山曲林館銘(陶弘景)
層嶺外峙邃宫内映仄穴旁通縈泉遠鏡尚德依仁祈
生翊命且天且地若凡若聖連甍比棟各謂知道參差
經術跌宕辭藻孰如曲林獨為勁好掩迹韜功守兹偕
老
望美人山銘(周庾信)
高唐礙雨洛浦亡舟何處相望山邊一樓峯因五婦石
是三侯險踰地肺危陵天柱禁苑斜通春人常聚樹裏
聞歌枝中見舞恰對妝臺諸窗晝開斜看已識直唤便
迴豈同織女非秋不來
吹臺山銘(庾信)
江寧吹嶺雖山出筠秦簫下鳳此岫為真青槐避日朱
草司晨石名新婦樓學仙人吳中字玉城南姓秦比花
依樹登榭要春舞能㽜客聲便度新雕梁數振亡復輕
塵
明月山銘(庾信)
竹亭標嶽四面臨虛山危簷迥葉落窗疎看椽有笛對
樹無風風生石洞雲出山根霜朝唳鶴秋夜鳴猿堤梁
以堰埜路疑村船横埭下樹狹津門寧殊華蓋詎識桃
源
行雨山銘(庾信)
山名行雨地異陽臺佳人無數神女羞來翠慢朝開新
妝旦起樹入床頭花來鏡裏草綠衫同花紅面似開年
寒盡正月遊春俱除錦帔併脱紅綸天絲劇藕蝶粉生
塵横藤礙路垂柳低人誰言洛浦一個河神
天門山銘(唐李白)
梁山博望關扄楚濱夾據洪流實為吳津兩坐錯落如
鯨張鱗惟海有若惟川有神牛渚怪物目圍車輪光射
島嶼氣凌星辰卷沙揚濤溺馬殺人國泰呈瑞時訛返
珍開則九江納錫閉則五岳飛塵天險之地無德匪親
陋室銘(劉禹錫)
山不在高有僊則名水不在深有龍則靈斯是陋室惟
吾德馨苔痕上階綠草色入簾青談笑有鴻儒往來無
白丁可以調素琴閱金經無絲竹之亂耳無案牘之勞
形南陽諸葛廬西蜀子雲亭孔子云何陋之有
江州南湖堤銘(李翺)
長慶二年十二月江州刺史李君濬之截南陂築堤三
千五百尺高若干尺廣若干尺以通四鄉之路畜水為
湖人得其贏正月既畢事舒州刺史李翺歌以記之辭
曰
天地作物功或不周賢人相之智與神侔漭漭南陂冬
乾夏滮九江暴漲潮潛逆流東南百民城市所繇水積
既深大波其䬌(匹尤切)亦有舟航覆溺之憂擔擁叠路車
軔其輈童嬰涕墮老婦號愁歷古迨兹孰為氓籌濬之
之來養民如身乃築長堤拒江之瀕厚其錢傭以飽餓
人南北東西百里鬭臻莫不用力千鎚響振(音真)虓讙相
勵不督而勤堤既成止岡聯突起堅若石城墇為瀦水
蒲莞茭芡鴻鶬鱣鯉唯其所取或食或祀長堤坦坦植
之楊槐架豁飛圯以便去來除險作利非賢不能歌示
江人式悦汝懷
佷石銘(皇甫湜)
佷石蒼蒼驪山之傍鑱朴礲瘢嶷然四方昔秦皇帝謀
之不臧七十萬人兹焉惶惶發石此山言礎於墳若有
憑依屹住中逵淫刑蹙迫人力無施故老相傳以佷名
之自昔太古不封不樹有葛於溝有薪於野後聖有作
緣情不忍為之棺槨其在唐虞則為&KR1094;木噫嘻暴秦虐
用其人墳而象山下錮三泉窮珍總奇力瘁財殫驅逐
而前如刈草菅天毒其哀人憤其凶謫戍一呼九州風
從白挺荆棘指麾崤潼險阻不闔干戈倒鋒屍露于劫
隧燔于重蓬顆無依不十年中禹葬會稽不改其行聖
德洋洋厥響久長至于漢劉釋之而言中如可欲猶隙
南山矧私其身以盡其人刻詞佷石炯戒千春
劒門銘(李德裕)
羣山西來波積雲屯地險所會斯為蜀門層岑峻壁森
若戈戟萬壑奔東雙飛高闕翠嶺中横黵然黛色樹兹
雄屏以衛王國峯拔井幹溪回溝洫嚴守重扄隱如臨
敵運有隆替地無險阨閉于昏頑開于有德馬錯西戎
蜀侯敗績艾出隂平禪亦來格粤在憲祖英威四克始
剪蜀妖遂清卭僰蠻夷軋道諸侯述職武臣銘之金石
乃刻
藍田關銘(皮日休)
六年皮子副諸侯貢士之薦入京程至藍田關覩山形
關勢迴抱于天秀欲染眸危將驚魄意將造物者心是
而加力耶不然者何壯觀若斯之盛也易曰王公設險
以守其國信矣哉若為天下之樞機萬世之閫閾者非
兹關而莫守也因陳其規是為藍田關銘
天輔唐業地造唐關千巖作鎖萬嶂為拴難圖其形莫
狀其秀雙扉未開天地如斗軋然晝啓人流如濟似畫
秦國鋪於馬底嶮不可侵唯王之心矧夫兹關獨可規
臨
汴河銘(皮日休)
夫垂後以德者當時逸而後時美垂後以功者當時勞
而後時利若然者守道之主唯恐德不美後時逸於已
民也夸力之主唯恐功不及當時勞於已民也故天下
也不逸不足守不勞不可去致其利害生于賢愚之主
自古然也則隋之疏淇汴鑿太行在隋之民不勝其害
也在唐之民不勝其利也今自九河外復有淇汴北通
涿鹿之漁商南運江都之轉輸其為利也博哉不勞一
夫之荷畚一卒之鑿險而先功巍巍得非天假暴隋成
我大利哉尚恐國家有淇汴太行之役因獻纖誡是謂
汴河銘
維河瀰瀰循禹之軌厥有暴隋鑿通淮泗晝泣疲民夜
哭溺鬼似赭川流如松貫地龍舟未故江都已弑陳迹
空存遊波不止在隋則害在唐則利嗚呼聖王守此而
已
馬當山銘(陸龜蒙)
言天下之險者在山曰太行在水曰吕梁合二險而為
一吾又聞乎馬當彼之為險也屹乎大江之旁怪石憑
怒跳波發狂日黯風助摧牙折檣血和蛟蜒骨横魚吭
幸而脱死神魂飛揚殊不知堅輪蹄者夷乎太行仗忠
信者通乎吕梁使舟檝者行乎馬當合是三險而為一
未敵小人方寸之包藏外若韋順中如劒鋩蹈藉必死
鈎距必傷在古已極於今益彰敬篆巖石俾民勿忘
石橋銘(張彧)
閹茂歲我御史大夫李公晟奉詔總禁戎三萬北定河
朔冬十月師次趙郡郡南石橋者天下之雄勝乃揆厥
跡度厥功皆合於自然包我造化僕散客也狀而銘曰
洨水伊何諸州互湊秋霖夏潦奔突延袤抒材藏制樸
斵紛糅幹地泉開盤根玉甃虹舒電拖虎步雲構截險
横包乘流迥秀坱軋匠造琳瑯簇簉敞作洞門呀為石
竇賒莫算盈一紀方就力將嵐爭勢與空鬭吞齊跨趙
儆夜防晝月挂虛蟾星羅伏獸謂之鈐鍵撮我宇宙謂
之關梁扼我戎寇郡國襟帶河山領袖經途者安逸軌
者覆東南一尉西北一侯萬里書傳三邊檄奏郵亭控
引事物殷富夕發荆壖朝趨禁霤質含冰碧文耀藻繡
花影全芳苔痕半舊天啓大壯神功䍐究勒銘巨橋敢
告豪右
古函谷關銘(獨孤及)
王者建邦經野觀象立極於是有重門擊柝以待暴客
故封略土宇守在關塞山川丘陵為之城池天作崤函
俾屏京室崇山迴合連岡叢倚長河屈盤萬里來束崖
奔嶺蹙谷抱谿鬭崛起重險為秦東門截函夏於閫閾
鏁天府於戶牖外呃八州之咽喉故百二形焉内擁六
合之奥區故伯王出焉當其中原鹿駭戰國蝟起嬴氏
建瓴山東擇肉宇内持戟百萬連衡此關是時也開門
而九國師遁振策而二周鼎入奄有大寶遂吞中區洎
江返秦壁天祐漢祚高皇帝提劒而起以遏亂略斬白
帝紲降王舉漢中平咸陽廓金城以建都活萬姓以三
章取威定功此焉是保粤若詢事國諜聆風仙籙則真
氣靈蹤起乎其中柱史一去流沙萬里留玉函於舊宅
傳寶圖於本枝豈上帝乃眷興王是感不然何錫羡開
國如此其大歲在大火余適下陽停驂塞門憑覽舊國
襟帶如故世道不留秦餘空山漢遺茂草恐復舟失於
壑岸化為谷萬載之後昧者不知乃刻頌此石以示來
裔其辭曰
天地雷雨英雄交爭設險守國作藩于京姓易時移山
空塞平千秋陵谷想見精靈仙駕長往雄圖杳冥于以
志之勒銘巖扄
仙掌銘(獨孤及)
隂陽開闔元氣變化泄為百川凝為崇山山川之作與
天地並疑有真宰而未知尸其功者有若巨靈贔屭攘
臂其間左排首陽右拓太華絶地軸使中裂折山脊為
兩道然後導河而東俾無有害留此巨跡千峯之巔後
代揭厲於玄蹤者聆其風而駭之或謂詐詭不經存而
不議及以為學者總其一域則惑於餘方曾不知創宇
宙作萬象月而日之星而辰之使輪轉環遶箭馳風疾
可駭於俗有甚於此者徒觀其隂騭無朕未嘗駭焉而
巨靈特以有跡駭世世果惑矣天地有官隂陽有藏鍜
鍊六氣作為萬形形有不遂其性氣有不達於物則造
物者取元精之和合而散之財而成之如埏埴鑪錘之
為瓶為缶為鈎為棘規者矩者大者細者然則黃河華
嶽之在六合猶陶冶之有瓶缶鈎棘也於其自然蓋萬
化之一工也天機冥動而聖功啓元精密感而外物應
故有無跡之跡介於石焉可以見神行無方妙用不測
彼管窺者方循跡而求之揣其所至於巨細之境則道
斯遠矣夫以手執大象力持化權指撝太極蹴蹋顥氣
立於無間行乎無窮則據長河如措杯擘太華若破塊
不足駭也世人方以禹鑿龍門而導西河為神祗可不
謂大哀乎峩峩靈掌纖指如畫隱轔磅礴上揮太清遠
而視之如欲捫青天而掬皓露攀扶桑而捧白日不去
不來若飛若動非至神曷以生此唐興百三十有八載
余尉於華隂華人以為紀[山弇]嵫勒之罘頌嶧山銘燕然
舊典也玄聖巨跡豈帝者巡省伐國之不若歟其古之
闕文以俟知言歟仰之歎之斐然琢石為志其詞曰
天作高山設險西方至精未分川壅而傷帝命巨靈經
啓地脉乃眷斯顧高掌遠跖砉如剖竹騞若裂帛川開
山破天動地坼黃河太華自此而闢神返虛極跡掛石
壁跡豈我名神非我靈變化翕忽希夷杳冥道本不生
化亦無形天何言哉山川以寧斷鼇補天世未覩焉夸
娥愚公莫知其蹤屹彼靈掌懸諸巃嵸介二大都亭亭
尚聳霞赩烟噴雲抱花捧百神依憑萬峯朝拱長於上
古以悦羣動下視衆山蜉蝣蠛蠓彼邦人士永揖遺烈
瞻之在前如揭日月三川有竭此掌不滅
五如石銘(元結)
涍泉之陽得怪石焉左右前後及登石顛均有如似故
命之曰五如石石皆有竇竇中湧泉泉詭異於七泉故
命為七勝泉石有雙目一目命為洞井井與泉通一目
命為洞樽樽可貯酒石尾有穴有如礲者又如瀧者泉
可渟瀝匝石而流入礲中出而為瀧於戱彼能異於此
安可不顯銘
五名之石何以為名請悉狀之誰為我聽左如旋龍低
首回顧右如驚鴻張翅不去前如飲虎飲而蹲焉後如
怒龜出洞登山若坐於顛石則如乘彼靈槎在漢之間
洞井如鑿淵然泉湧澄瀾涵石波起如動不旌尤異焉
用為文刻銘石上於千萬春
浯溪銘(元結)
浯溪在湘水之南北滙于湘愛其勝異遂家溪畔溪世
無名稱者余自愛之故命之曰浯溪銘曰
湘水一曲淵洄傍山山開石門溪流潺潺山開如何巉
巉雙石臨淵斷崖隔溪絶壁山石殊怪石文尤異吾欲
求退將老兹地溪古地荒蕪没已久命曰浯溪旌吾獨
有人誰游之銘在溪口
&KR1875;亭銘(元結)
浯溪之口有異石焉高六十餘丈周迴四十條步面在
江口東望浯臺北臨大淵南枕浯溪&KR1875;亭當乎石上異
木夾戶疎竹傍簷瀛州言無由此可信若在亭上目所
厭者遠山清川耳所厭者水聲松吹霜朝厭者零雨方
暑厭者清風於戲厭不厭也厭猶愛也命曰&KR1875;亭旌獨
有也銘曰
功名之位貴得茒土林野之客所躭水石年將五十始
有吾亭愜心自適與世忘情亭傍石上篆刻此銘
丹崖翁銘(元結)
零陵瀧下三十里得丹崖翁宅(丹崖俗曰赤石國)有唐節者曾
為瀧水令去官家于崖下自稱丹崖翁丹崖湘中水石
之異者翁湘中得道之逸者愛其水石為之作銘銘曰
瀧水未盡瀧水猶峻忽見淵洄丹崖千仞磳磳丹崖其
下誰家門前斷船籬上釣車不知幾峯為其四牖竹幽
石磴飛泉戶中怪石臨淵䂩䂩石巔翁獨醉眠吾欲與
翁東西茅宇飲啄終老弱亦悦許世俗常事阻人心情
徘徊岩下遂刻此銘
胥山銘(盧元輔)
元和十年冬十月朝散大夫使持節杭州諸軍事杭州
刺史上柱國盧元輔視事三歲塵天子書上畏羣靈下
慚蒸人乃啓忠祠銘而序曰維唐敷祀典於天下廢淫
置明資父事君罔有不舉寢廟既設我命維新有周行
人伍公字子胥陪吳之職得死直言國人求忠者之屍
禱水星之含將瞰鴟革遂臨浙江千五百年廟貌不改
漢史遷曰胥山今云青山者謬也吁善父為孝記曰父
讐不與共戴天諫君為忠經曰諸侯有諍臣不失國當
困於宋鄭絶楚出彊在平為未宦臣在奢為既壯子坎
壈仗節乞師於吳軍鼓丁寧五戰至郢先喆王建邦啓
土著以話言戴后惟人人虐惟讎成湯用為大義孔子
位為大經子胥修為大仇騷人賦為大怨咸令在上慢
惡不生則前戈鞭墓非倒行也後戈走昭非逆施也夫
差既王宰嚭受賂二十年内越恁又顛太伯廟血將乾
闔閭劍光先失公朝焉宴焉入則諫焉孰謂矢毒孰謂
刀寒雖言屢出口而車甲已困於齊矣蟹稻已奪於歲
矣屬鏤之賜竟及其身鴟夷盛屍投於水濱憤悱鼓怒
配濤作神其神迄今一日再至來也海鴟羣飛陽侯夾
從聲遠而近聲近而遠奮于吳怫於越夕於楚乃退於
是仲秋闕望杭人以旗鼓迓之笳簫和之百城聚覩大
耀威靈卷沙墨裂地灰截若&KR1804;圻成坑迎潮民格之如
吕梁丈人為靈戈威矛㶑浪百重渚塞不先跳墻揭舷
再飯之間絶其音聲蕩漭千里洪波砥平有滑有瞃有
鹽有腥遥實乎下庭山海梯航雞林扶桑交臂於夘階
金狄在戶雷鼓在堂魏罇漢豆六代笙簧可謂奉天爵
之馨香護人神之盛禮佐皇震怒驅叱大邪萬里永清
人觀斗氣銘曰
武王伐紂子胥鞭平為人為父十死一生矯矯伍員執
弓挾矢仗其寶劒以謁吳子稽首楚辠皆中紂理蒸報
子妻殲鈕直士赫赫王閭實聽竒謨錫之金鼓以號以
誅黃旗大舉右廣皆朱戮墓非赭瞻昭乃烏後王嗣立
執書不泣顛越言潤宰嚭䜛輯步光欲飛姑蘇待執吾
則切諫抉眼不入投于河上自統波濤晝夜兩至懷沙
類騷洗滌南北簸蕩東西夷蠻卉服罔敢不來雖非命
祀不讓瀆齊帝帝王王代代明明表我忠哉
棧道銘(歐陽詹)
秦之坤蜀之艮連高夾深九州之險也隂谿窮谷萬仞
直下奔巖峭壁千里無土亘隔呀絶巉巉冥冥麋鹿無
蹊猿猱相望自三代而往蹄足莫之能越秦雖有心蜀
雖有情五萬年間夐不相接且秦之與蜀也人一其性
物同所宜嗜欲無餘門(集作源)教化無餘源(集作門)可貿遷
可親眤擘折地脉暌離物理豈造化之意乎天實凝清
而成地實凝濁而形當其凝也如鎔金下鑄騰雲上浮
空隙有所不開(集作周)迴翔有所不合澄結既定竅(集作&KR1094;下)
(同)缺生乎其中西南有漏天天之竅缺也于斯有兹地
地之竅缺也天地也者將以上覆下燾含蓄萬靈可通
必使而通者也苟有可通而未通聖人代其功(集作工)而
通之故有為舟以濟川為梯以踰山唯兹地也有川不
可以舟涉有山不可以梯及粤有智慮以全(集作念)玄造
立巨衡而舉追氏縋懸纑以下梓人猿垂絶冥鳥傍危
岑鑿積翠(集作石)以全力梁半空於木棚斜根玉壘旁綴
青泥截斷岸以虹矯繞翠屏而龍踠堅勁膠固雲横砥
平惣庸蜀之通(集作道)途繞岐雍之康莊都邑之能步山
川之無脛若水决防如鴻響陽南之北之踵武湯湯躋
峨峨以自若臨蒼蒼而不懼繇是贄幣以遥(集無此字)達人
神以(集無此字)會同稽禮樂之短長量威力之汙隆可王者
王可公者公而相次以風或曰受琢之石長存可構之
材無窮易刓代蠧斯道也未始有終嗚呼為上懷來在
乎德為下昭德在乎義德義之如今日則或人之言有
孚其反之則石雖存恐不為琢材雖多恐不為構想夫
往昔有時而有有時而無是用惕惕天下嗤嗤(集作蚩蚩)知
聖賢創物之意之人寡明德義固物之道之人稀敢陳
兩端之要銘諸斯道之左庶主德義者存今之所履踵
武湯者荷古人之攸作乃為銘曰
天覆地燾本亦備(集作周)設大象難全或漏或缺損多益
寡聖賢代工彼雖有缺與無缺同惟北曰秦惟南則蜀
地缺其間坤維不續斗起斷岸(集作岸斷)矻為兩區秦人路
絶蜀火烟孤天實不通賢斯有造鑽堅剡勁無蹊以道
若川匪舟若陸匪車緣危轉虛步驟交如構雖在功存
亦由德項怫劉怒從完以踣隋落我榮(集作營)自顛而植
地非革勢材不易林踣植之致惠怨之心勿謂斯道不
常(集作恒)勿謂斯道可久禮不以禮可有而無恭不以恭
可無而有創之之意如彼固之之理若兹彼知不易兹
而易知勒銘道左其同我思
銘秦坑(司空圖)
秦術戾儒厥民斯酷秦儒既坑厥祀隨覆天復儒讐儒
祀而家秦坑儒邪儒坑秦邪
文章辨體彙選卷四百五十二
