文章辨體彙選卷七十一
上書六明賀復徵編
遣劉均上書(後漢竇融)
臣融竊伏自惟幸得託先后末屬蒙恩為外戚累世二
千石至臣之身復備列位假歴將帥守持一隅以委質
則易為辭以納忠則易為力書不足以深達至誠故遣
劉均口陳肝膽自以底裏上露長無纖介而璽書盛稱
蜀漢二主三分鼎足之權任囂尉佗之謀竊自痛傷臣
融雖無識猶知利害之際順逆之分豈可背眞舊之主
事姦偽之人廢忠貞之節為傾覆之事棄已成之基求
無冀之利此三者雖問狂夫猶知去就而臣獨何以用
心謹遣同產弟友詣闕口陳區區
訟馬援書(朱勃)
臣聞王德聖政不忘人之功採其一美不求備於衆故
高祖赦蒯通而以王禮葬田橫大臣曠然咸不自疑夫
大將在外讒口在内微過輒記大功不計誠為國之所
愼也故章邯畏口而奔楚燕將據聊而不下豈其甘心
末規哉悼巧言之傷類也竊見故伏波將軍馬援拔自
西州欽慕聖義間關險難觸冒萬死孤立羣貴之間傍
無一言之佐馳深淵入虎口豈顧計哉寧自知當要七
郡之使徼封侯之福邪八年車駕西討隗囂國計狐疑
衆營未集援建宜進之策卒破西州及吳漢下隴冀路
斷隔唯獨狄道為國堅守士民饑困寄命漏刻援奉詔
西使鎮慰邊衆乃招集豪傑曉諭羌戎謀如湧泉埶如
轉規遂救倒懸之急存幾亡之城兵全師進因糧敵人
隴冀略平而獨守空郡兵動有功師進輒克誅鋤先零
緣入山谷猛怒力戰飛矢貫脛又出征交趾土多瘴氣
援與妻子生訣無悔吝之心遂斬滅徵側克平一州間
復南討立陷臨鄉師已有業未竟而死吏士雖疫援不
獨存夫戰或以久而立功或以速而致敗深入未必為
得不進未必為非人情豈樂久屯絶地不生歸哉惟援
得事朝廷二十二年北出塞漠南渡江海觸冐害氣僵
死軍事名滅爵絶國土不傳海内不知其過衆庶未聞
其毁卒遇三夫之言横被誣罔之讒家屬杜門葬不歸
墓怨隙竝興宗親怖慄死者不能自列生者莫為之訟
臣竊傷之夫明主醲於用賞約於用刑高祖嘗與陳平
金四萬斤以間楚軍不問出入所為豈復疑以錢穀間
哉夫操孔父之忠而不能自免於讒此鄒陽之所悲也
詩云取彼讒人投畀豺虎豺虎不食投畀冇北冇北不
受投畀有昊此言欲令上天而平其惡唯陛下留思竪
儒之言無使功臣懷恨黃泉臣聞春秋之義罪以功除
聖王之祀臣有五義若援所謂以死勤事者也願下公
卿平援功罪宜絶宜續以厭海内之望臣年已六十常
伏田里竊感欒布哭彭越之義冐陳悲憤戰慄闕廷
上誹謗書(孔僖)
臣之愚意以為凡言誹謗者謂實無此事而虚加誣之
也至如孝武皇帝政之美惡顯在漢史坦如日月是為
直說書傳實事非虚謗也夫帝者為善則天下之
善咸歸焉其為不善則天下之惡亦萃焉斯皆有以致
之故不可以誅於人也且陛下即位以來政教未過而
德澤有加天下所具見也臣等獨何譏刺哉假使所非
寔是則固應悛改儻其不當亦宜含容又何罪焉陛下
不推原大數深自為計徒肆私忿以快其意臣等受戮
死即死耳顧天下之人必回視易慮以此事闚陛下心
自令以後苟見不可之事終莫復言者矣臣之所以不
愛其死猶敢極言者誠為陛下深惜此大業陛下若不
自惜則臣何賴焉齊桓公親揚其先君之惡以唱管仲
然後羣臣得盡其心今陛下乃欲以十世之武帝遠諱
實事豈不與桓公異哉臣恐有司卒然見搆銜恨蒙枉
不得自叙使後世論者擅以陛下過察之明寧可復使
子孫追掩之乎謹詣闕伏謁
為兄上書(班昭)
妾同產兄西域都護定遠侯超幸得以微功爵列通侯
超之始出志捐軀命賴蒙陛下神靈且得延命沙漠至
今積三十年骨肉生離不復相識相隨士卒皆已物故
超年最長今且七十衰老被病雖欲竭盡其力以報塞
天恩迫於歲暮犬馬齒索蠻夷之性悖逆侮老而超旦
暮入地久不見代恐開姦宄之隙生逆亂之心如有卒
暴超之氣力不能從心上損國家累世之功下棄忠臣
竭力之用誠可痛也超有書與妾生訣恐不復相見妾
誠傷超以壯年竭忠孝於沙漠疲老則便捐死於曠野
誠可哀憐如不蒙救護超後有一旦之變冀幸超家得
蒙趙母衛姬先請之貸
上弭災書(郎顗)
臣前對七事要政急務宜於今者所當施用誠知愚淺
不合聖聽人賤言廢當受誅罰怔營惶怖靡知厝身臣
聞刳舟剡楫將欲濟江海也聘賢選佐將以安天下也
昔唐堯在上羣龍為用文武創德周召作輔是以能建
天地之功增日月之耀者也詩云赫赫王命仲山甫將
之邦國若否仲山甫明之宣王是賴以致雍熙陛下踐
阼以來勤心衆政而三九之位未見其人是以災害屢
臻四國未寧臣考之國典驗之聞見莫不以得賢為功
失士為敗且賢者出處翔而後集爵以德進則其情不
苟然後使君子恥貧賤而樂富貴矣若有德不報有言
不醻來無所樂進無所趨則皆懷歸藪澤修其故志矣
夫求賢者上以承天下以為人不用之則逆天統違人
望逆天統則災眚降違人望則化不行災眚降則下呼
嗟化不行則君道虧四始之缺五際之戹其咎繇此豈
可不剛健篤實矜矜慄慄以守天功盛德大業乎臣㐲
見光禄大夫江夏黃瓊耽樂道術清亮自然被褐懷寳
含味經籍又果於從政明達變復朝廷前加優寵賓於
上位瓊入朝日淺謀謨未就因以喪病致命遂志老子
曰大音希聲大器晚成善人為國三年乃立天下莫不
嘉朝廷有此良人而復怪其不時還任陛下宜加隆崇
之恩極養賢之禮徵反京師以慰天下又處士漢中李
固年四十通游夏之藝履顏閔之仁潔白之節情同皦
日忠貞之操好是正直卓冠古人當世莫及元精所生
王之佐臣天之生固必為聖漢宜蒙特徵以示四方夫
有出倫之才不應限以官次昔顏子十八天下歸仁子
奇穉齒化阿有聲若還瓊徵固任以時政伊尹傅說不
足為比則可垂景光致休祥矣臣顗明不知人伏聽衆
言百姓所歸臧否共歎願汎問百僚覈其名行有一不
合則臣為欺國惟留聖神不以人廢言謹復條便宜四事
附奏於左
一事孔子作春秋書正月者敬歲之始也王者則天之
象因時之序宜開發德號爵賢命士流寬大之澤垂
仁厚之德順助元氣含養庶類如此則天文昭爛星
辰顯列五緯循軌四時和睦不則太陽不光天地溷
濁時氣錯逆霾霧蔽日自立春以來累經旬朔未見
仁德有所施布但聞罪罰考掠之聲夫天之應人疾
於影響而自從入歲常有蒙氣月不舒光日不宣曜
日者太陽以象人君政變於下日應於天清濁之占
隨政抑揚天之見異事無虚作豈獨陛下倦於萬幾
帷幄之政有所闕歟何天戒之數見也臣願陛下發
揚乾剛援引賢能勤求機衡之寄以獲斷金之利臣
之所陳輒以太陽為先者明其不可久闇急當改正
其異雖微其事甚重臣言雖約其旨甚廣惟陛下乃
眷臣章深留明思
二事孔子曰靁之始發大壯始君弱臣強從解起今月
九日至十四日大壯用事消息之卦也於此六日之
中靁當發聲發聲則歲氣和王道興也易曰雷出地
奮豫先王以作樂崇德殷薦之上帝雷者所以開發
萌芽辟隂除害萬物須雷而解資雨而潤故經曰雷
以動之雨以潤之王者崇寬大順春令則雷應節不
則發動於冬當震反潛故易傳曰當雷不雷太陽弱
也令蒙氣不除日月變色則其效也天網恢恢疎而
不失隨時進退應政得失大人者與天地合其德與
日月合其明璇璣動作與天相應雷者號令其德生
養號令殆廢當生而殺則雷反作其時無歲陛下若
欲除災昭祉順天致和宜察臣下尤酷害者亟加斥
黜以安黎元則太皓悅和雷聲乃發
三事去年十月二十日癸亥太白與歲星合於房心太
白在北歲星在南相離數寸光芒交接房心者天帝
明堂布政之宫孝經鉤命决曰歲星守心年穀豐尚
書洪範記曰月行中道移節應期德厚受福重華留
之重華者謂歲星在心也今太白從之交合明堂金
木相賊而反同合此以隂凌陽臣下專權之異也房
心東方其國主宋石氏經曰歲星出左有年出右無
年今金木俱東歲星在南是為出右恐年穀不成宋
人饑也陛下宜審詳明堂布政之務然後妖異可消
五緯順序矣
四事易傳曰陽無德則旱隂僭陽亦旱陽無德者人君
恩澤不施於人也隂僭陽者禄去公室臣下專權也
自冬涉春訖無嘉澤數有西風反逆時節朝廷廣為
禱祈薦祭山川暴龍移市臣聞皇天感物不為偽動
災變應人要在責已若令雨可請降水可禳止則歲
無隔井太平可待然而災害不息者患不在此也立春
以來未見朝廷實錄有功表顯有德存問孤寡賑息
貧弱而但見洛陽都官奔車東西收繫纖介牢獄充
盈臣聞恭陵火處比有光曜明此天災非人之咎丁
丑大風掩蔽天地風者號令天之威怒皆所以感悟
人君忠厚之戒又連月無雨將害粟麥若一穀不登
則饑者十三四矣陛下誠宜廣被恩澤貸贍元元若
堯遭九年之水人有十年之蓄者簡稅防災為其方
也願陛下早宣德澤以應天功若臣言不用朝廷不
改待立夏之後乃有澍雨於今之際未可望也若政
變於朝而天不雨則臣為誣上愚不知量分當鼎鑊
諭宦官女寵書(劉瑜)
臣愚自念東國鄙陋得以豐沛枝胤蒙被復除不給卒
伍故太尉楊秉知臣竊窺典籍猥見顯舉誠冀臣愚直
有補萬一而秉忠謨不遂命先朝露臣在下土聽聞歌
謠驕臣虐政之事遠近吁嗟之音竊為辛楚泣血漣如
幸得引錄備荅聖問泄寫至情不敢庸回誠願陛下且
以須臾之慮覽今往之事人何為咨嗟天曷為動變蓋
諸侯之位上法四七垂文炳燿關之盛衰者也今中官
邪孽比肩裂土皆競立胤嗣繼體傳爵或乞子疎屬或
買兒市道殆乖開國承家之義古者天子一娶九女娣
姪有序河圖授嗣正在九房今女嬖令色充積閨帷皆
當盛其玩飾冗食空宫勞散精神生長六疾此國之費
也生之傷也且天地之性隂陽正紀隔絶其道則水旱
為幷詩云五日為期六日不詹怨曠作歌仲尼所錄况
從幼至長幽藏殁身又常侍黃門亦廣妻娶怨毒之氣
結成妖眚行路之言宫發略人女取人復置轉相驚懼
孰有悉然無緣空生此謗鄒衍匹夫杞氏匹婦尚有城
崩霜隕之異况乃羣輩咨怨能無感乎昔秦作阿房國
多刑人今第舍增多窮極奇巧掘山攻石不避時令促
以嚴刑威以正法民無罪而覆入之民有田而覆奪之
州郡官府各自考事姦情賕賂皆為吏餌民愁鬱結起
入賊黨官輒興兵誅討其罪貧困之民或有賣其首級
以要酬賞父兄相代殘身妻孥相視分裂窮之如此豈
不痛哉又陛下以北辰之尊神器之寳而微行近習之
家私幸宦官之舍賓客市買熏灼道路因此暴縱無所
不容今三公在位皆博達道藝而各正諸已莫或匡益
者非不智也畏死罰也惟陛下設置七臣以廣諫道及
開東序金縢史官之書從堯舜禹湯文武致興之道遠
佞邪之人放鄭衛之聲則政致和平德感祥風矣臣悾
悾推情言不足採懼忤怔營慴悸上
薦謝該書(孔融)
臣聞高祖創業韓彭諸將征討暴亂陸賈叔孫通進說
詩書光武中興吳耿佐命范升衛宏修述舊業故能文
武並用成長久之計陛下聖德欽明同符二祖勞謙戹
運三年乃讙今尚父鷹揚方叔翰飛王師雷鷙羣凶破
殄始有櫜弓卧鼓之次宜得名儒典綜禮紀竊見故公
車司馬令謝該體曾史之淑性兼商偃之文學博通羣
藝周覽古今物來有應事至不惑清白異行敦悅道訓
求之遠近少有疇匹若乃巨骨出吳隼集陳庭黃熊入
寢亥有二首非夫洽聞者莫識其端也雋不疑定北闕
之前夏侯勝辯常隂之驗然後朝士益重儒術今該實
卓然比跡前列間以父母老疾棄官欲歸道路險塞無
繇自致猥使良才抱璞而逃踰越山河沈淪荆楚所謂
往而不反者也後日當更饋樂以鈞由余尅像以求傅
說豈不煩哉臣愚以為可推錄所在召該令還楚人止
荀卿之去國漢朝追匡衡於平原尊儒貴學惜失賢也
訟朱穆書(劉陶)
伏見施刑徒朱穆處公憂國拜州之日志清姦惡誠以
常侍貴寵父兄子弟布在州郡競為虎狼噬食小人故
穆張理天綱補綴漏目羅取殘禍以塞天意繇是内官
咸共恚疾謗讟煩興讒隙仍作極其刑謫輸作左校天
下有識皆以穆同勤禹稷而被共鯀之戾若死者有知
則唐帝怒於崇山重華忿於蒼墓矣當今中官近習竊
持國柄手握王爵口含天憲運賞則使餓隸富於季孫
呼噏則令伊顏化為桀跖而穆獨亢然不顧身害非惡
榮而好辱惡生而好死也徒感王綱之不攝懼天網之
久失故竭心懷憂為上深計臣願黥首繫趾代穆校作
上獻帝書(袁紹)
臣聞昔有哀歎而霜隕悲哭而崩城者每讀其書謂為
信然於今况之乃知妄作何者臣出身為國破家立事
至於懷忠獲釁抱信見疑晝夜長吟剖肝泣血曾無崩
城隕霜之應故鄒衍杞婦何能感徹臣以負薪之資拔
於陪隸之中奉職憲臺擢授戎校常侍張讓等滔亂天
常侵奪朝威賊害忠德扇動奸黨故大將軍何進忠國
疾亂一心赫怒以臣頗有一介之節可責以鷹犬之功
故授臣以督司諮臣以方略臣不敢畏憚強禦避禍求
福與進合圖事亡違異忠策未盡而元帥受敗太后被
質宫室焚燒陛下聖德幼冲親遭厄困時進既被害師
徒喪沮臣獨將家兵百餘人抽戈承明竦劒翼室虎叱
羣司奮擊凶醜曾不浹辰罪人斯殄此誠愚臣效命之
一驗也會董卓乘虚所圖不軌臣父兄親從並當大位
不憚一室之禍苟維寧國之義故遂解節出奔創謀河
外時卓方貪結外援招脫英豪故即臣渤海申以軍號
則臣之與卓未有纖介之嫌若使苟欲滑泥揚波偷榮
求利則進可以享竊祿位退無門戶之患然臣愚所守
志亡傾奪故遂引會英雄興師百萬飲馬孟津歃血漳
河會故冀州牧韓馥懷挾逆謀欲專權勢絶臣軍糧不
得踵繫至使猾虜肆毒害及一門尊卑大小同日幷戮
鳥獸之情猶知號呼臣所以蕩然亡哀貌亡隱戚者誠
以忠臣之節道不兩立顧私懷已不能全功斯亦愚臣
破家徇國之二騐也又黃巾十萬焚燒青兖黑山張楊
蹈籍冀城臣乃旋師奉辭伐畔金鼔未震狡敵知忌故
韓馥懷懼謝咎歸土張楊黑山同時乞降臣時輒承制
竊比竇融以議郎曹操權領兖州牧會公孫瓚師旅南
馳陸掠北境臣即星駕席卷與瓚交鋒假天之威每戰
輒克臣備公族子弟生長京輦頗聞爼豆不習干戈加
自乃祖先臣以來世作輔弼咸以文德盡忠得免罪戾
臣非與瓚角戎馬之勢爭戰陣之功者也誠以賊臣不
誅春秋所貶苟云利國專之不疑故冐踐霜雪不憚劬
勞實庶一捷之福以立終身之功社稷未定臣誠恥之
太僕趙岐銜命來征宣明陛下含弘之施蠲除細故與
下更新奉詔之日引師南轅是臣畏怖天威不敢怠慢
之三騐也又臣所上將校率皆清英宿德令名顯達登
鋒履刃死者過半勤恪之功不見書列而州郡牧守競
盜聲名懷持二端優游顧望皆列土錫圭跨州連郡是
以遠近狐疑議論紛擾者也臣聞守文之世德高者位
尊倉卒之時功多者賞厚陛下播越非所洛邑乏祀海
内傷心志士憤惋是以忠臣肝腦塗地肌膚橫分而亡
悔心者義之所感故也今賞加亡勞以携有德杜黜忠
功以疑衆望斯豈心腹之遠圖將乃讒慝之邪說使之
然也臣爵為通侯位二千石殊恩厚德臣既叨之豈敢
闚覬重禮以希彤弓玈矢之命哉誠傷偏禆列校勤不
見紀盡忠為國翻成重愆斯蒙恬所以悲號於邊獄白
起歔欷於杜郵也太傅日磾位為師保任配東征而耗
亂王命寵任非所凡所舉用皆衆所捐棄而容納其策
以為謀主令臣骨肉兄弟還為讎敵交鋒接刃搆難滋
甚臣雖欲釋甲投戈事不得已誠恐陛下日月之明有
所不照四聰之聽有所不聞乞下臣章咨之羣賢使三
槐九棘議臣罪戾若以臣今行權為釁則桓文當有誅
絶之刑若以衆不討賊為賢則趙盾可亡書弑之貶矣
臣雖小人志守一介若使得申明本心不愧先帝則㐲
首歐刀搴衣就鑊臣之願也惟陛下垂尸鳩之平絶邪
諂之論令愚臣結恨三泉
文章辨體彙選卷七十一
