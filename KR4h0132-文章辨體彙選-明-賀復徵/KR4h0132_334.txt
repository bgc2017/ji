文章辨體彙選卷三百三十四
明賀復徵編
序五十四(古蹟)
梁簡文帝招真館碑序
夫東瀛渌水三變成田西岳靈桃千年未了尚以星起
牽牛部首迢逓律生甲子氣數杳冥況復上遊玉清損
之又損高排金闕玄之又玄豈言象之能詮非時節之
所辨海虞縣者則虞農都尉太康置其宰境有虞山越
絶書云巫咸之所出也高巖鬱起帶青雲而作峯瀑水
懸流雜天河而俱灑雖日門採藥之地楚望懷椒之歌
湯反流沙之魂錦飾汾隂之鼎無以喻焉其峯則有石
城石門虚峗自然不度勾吴之馬神功挺起豈似岡陵
之畫魏后冰城夜陣權息長安慈石浴鐵暫流較跡比
期優劣斯遠道士沛郡張君諱道裕字弘真即漢朝天
師陵十二代孫天監二年來至此岫栖遁十有餘載夜
忽夢見聖祖云峰下之地面勢閒寂宜立館宇可以卜
居裕師潘洪隠始寧四明山無何有人耳長髮短云從
虞山招真治來言訖忽然不見潘馳信報君君因辭山
舊居而以夢中所指峯下之地即以為治故號招真高
臺迥立有類玉臺之山長廊宛轉還如步廊之岫柱削
芳桂豈俟開陽木飛材選海檀無勞豫章神拔黃庭司
命之府有類玲瓏朱陵赤石之觀同符弘敞遠望仲雍
而高墳蕭瑟旁臨齊女則衰壠蒼茫蘚尋千仞之木氣
叶星晷華飛五香之草形圖宫室帷葉綵花卷舒蹊逕
陽桃候棗榮落巖崖樹息金烏簷依銀鳥鳳將九子應
吹能歌鶴生七歲逐節成舞旭日晨臨同迎若華之色
夕陽叙影俱成拂鏡之暉玉礎微潤應山雲于高牖鳴
籟徐響引和風於空谷方當專氣致柔入無為之境周
行不殆窮混成之致茅子算歸輟轡無已魏姬宴罷留
駕不還何止持節變淮南之金傳符蒔北鐘之稻明月
蛟龍之騎驅之使鬭四銖七子之鏡引以成刀散季齊
之羽起雄鳴之霧而已哉
古函谷關銘序(唐獨孤及)
王者建邦經野觀象立極於是有重門擊柝以待暴客
故封賂土宇守在關塞山川丘陵為之城池天作崤函
俾屏京室崇山迴合連岡叢倚長河屈盤萬里來束崖
奔嶺蹙谷扼溪鬭崫起重險為秦東門截函夏於閫域
鎖天府於戶牖外扼八州之咽喉故百二形焉内擁六
合之奥區故霸王出焉當其中(一作周)原鹿駭戰國蝟起
嬴氏建瓴山東擇肉宇内持戟百萬連衡此關是時也
開門而九國師遁振策而二周鼎入奄有大寳遂吞中
國洎(一作及)江返秦璧天祐漢祚高皇帝提劔而起以遏
亂略斬白帝絏降王舉漢中平咸陽廓金城以建都活
萬姓以(一作於)三章取威定功此焉是保粤若詢事國牒
聆風仙籙則真氣靈蹤起乎其中柱史一去流沙萬里
留玉函於舊宅傳寳圖於本枝豈上帝乃眷興王是感
不然何為錫羨開國如此其成耶猶憶當年太歲在
大火余適下陽停驂塞門憑覽舊國襟帶如故世道不
留秦餘空山漢遺(一作為)茂草恐復舟失於壑岸化為谷
萬載之後昩者不知乃刻頌此石以示來裔
過張祐丹陽故居序(顔萱)
萱與故張處士祐世家通舊尚憶孩稚之歲與伯氏嘗
承處士撫抱之仁目管輅為神童期孔融於偉器光隂
阻謝二紀于兹適經其故居已易他主訪遺孤之所止
則距故居之右二十餘步荆榛之下蓽門處焉處士有
四男一女男曰椿兒桂子椅兒杞兒問之三已物故惟
杞為遺孕與其女尚存欲揖杞與言則又求食於汝墳
矣但有霜鬢而黃冠者杖策迎門乃昔時愛姬崔氏也
與之話舊歴然可聽嗟乎葛帔練裙兼非所有琴書圖
籍盡屬他人又云横塘之西有故田數百畝力既貧窶
十年不耕惟歲賦萬錢求免無所嗚呼昔為穆生設醴
鄭公立鄉者復何人哉因吟五十六字以聞好事者
三高亭序(宋范成大)
三高者越上將軍姓范氏為鴟夷子皮晉大司馬東曹
掾姓張氏為江東步兵唐贈右補闕姓陸氏為甫里先
生三君不並世而鴟夷子皮又嘗一用人之國名大功
顯而去之季膺智望蕭然臞儒使有為于當年其所成
就固不可渝度要皆得道見微脱屣天刑清風峻節相
望於松江太湖之上故天下同高之而吴江之邑人獨
私得奉蒸嘗以誇于四方若曰吾東家丘云爾邑大夫
趙伯虚勤勞其邑百廢具舉以故祠為陋將改作于是
歸老之士鄉老王份獻其地雪灘左具區右笠澤號稱
絶勝乃築堂于其上告遷其像而奠焉又屬石湖郡之
范成大為之詞噫不有君子其能國乎今乃自放寂寞
之濱掉頭而弗顧人又從而以為高豈盛際之所願哉
後之人高三君之風而跡其所以去為世道計者可以
愳思過半矣至于豪傑之士或肆志乎軒冕宴安流連
卒悔于後者亦將有感于斯堂然屈平既從彭咸而桂
叢之賦猶召隠士疑若幽隠處林薄不死而仙況如三
君蟬蛻溷濁得全于天者嘗試倚楹而望水光浮空雲
日下上風䑺烟蓬飄忽晦明意必往來其間具何足以
知之
八詠樓詩紀序(明宋濓)
八詠樓在婺之城上西南隅其建立也實昉於武康沈
休文齊隆昌初休文以吏部郎出守是邦刑清獄簡號
稱無事既剙樓名之曰玄暢復為詩八詠以寫其山川
景物之情宋至道中馮伉來知州事以為永明之體實
本於休文而祖於徐庾心尤篤好之勒其辭於石寘之
樓下且更玄暢為八詠期以傳示於無窮於是薦紳之
家相繼有作舂容乎長篇鏗鏘乎短韻粉版玄書充溢
乎四壁矣好事者嘗輯為一編鍥諸文梓兵燹之餘漫
弗復存南峯楊尊師竊病之乃與其徒胡君玄範傍搜
遠采筆以成書上自休文下迄近代凡有所作麄及於
樓者靡有所遺濂頗讀而疑之休文固知名之士其在
齊梁之間立朝大節不能無所憾夫不能無所憾則人
將棄之奈何其詩獨得於今也豈解佩被褐果有慕君
戀闕之意與抑高才博洽名亞董遷或可以驚世而駭
俗歟濂之愚皆不足以知之意者婺為禮義之邦士君
子世惇書詩心存忠信往往勇於自治而不暇責人稍
有寸善揚之唯恐不亟況休文嘗為民上者歟古所謂
居其邦不非其大夫者獨吾婺之為然歟然而休文至
今近九百載來守婺者不知其幾人泯泯而無聞者固
多矣三尺童子過斯樓之下者亦能指曰是休文之遺
跡也此無他誠以葩藻之辭好者既衆故傳之者久與
浮文艷句有識者之所不能道尚能烜著震耀之若此
則夫道明德立其言足以繫世教之重輕者又將何如
歟學道之士益思有以自勖焉可也紀中賦凡若干首
古詩若干首絶句若干首分為三卷卷後各有其竹素
有續得者輒補入焉南峯名道可字某南峯其號也恂
恂有賢行望而知為好古之士今主領寳婺觀事觀與
樓蓋聫峙云
文章辨體彙選卷三百三十四
