文章辨體彙選卷三百三十三
明賀復徵編
序五十三
應制冬日詩序(明宋濓)
洪武二年冬十一月二十有二日上御外朝遣中貴人
召翰林學士臣濂侍講學士臣素侍講學士臣同直學
士臣經待制臣禕起居注臣觀臣琳列坐左右既而命
大官進饌賜黃封酒飲之上屢命盡觴内官承上旨監
勸甚力臣濂數以弗勝杯酒固辭上笑曰卿但飲雖醉
無傷也酒終上親御翰墨賦詩一章復繫小序于首命
各以詩進臣濂最先臣禕次之臣觀臣琳臣經臣同又
次之上覽之大悦臣素最後詩以民瘼為言上曰素終
老成其有軫念蒼生之意乎于是各霑醉而退明日臣
素以遭逢盛際光膺聖眷如此不可無以示後來乃集
其詩為卷而以題辭為屬臣聞之在唐中世當夏日炎
蒸君臣相與賦詩不過以日長為可愛涼生殿閣為足
矜後代多譏之惟我皇上勵精圖治其於冬日沍寒之
際形諸篇翰固不忘於聽政羣臣賡歌復以逸豫為戒
憂勤為勸而弗敢後者其故何哉盖唐虞在上無小無大
孰不精白一心以承明德況於文學法從之臣職在獻
替者乎揆之於唐初不可以同日而語也臣濂不佞庸
敢以是序諸篇端上所賦詩别以金龍箋繕謄其副尊
閣於家示不可褻也
桃花澗修褉序(宋濂)
浦江縣東行二十六里有峯聳然葱蒨者玄麓山也山
之西桃花澗水出焉至正丙申三月上已鄭君彦真將
修禊事于澗濱且窮泉石之勝前一夕宿諸賢士大夫
厥明日既出相帥向北行以壺觴隨約二里所始得澗
流遂沿澗而入水蝕道幾盡肩不得比先後纍纍如魚
貫又三里所夾岸皆桃花山寒花開遲及是始繁傍多
髯松入天如青雲忽見鮮葩點濕翠間燄燄欲燃可玩
又三十步詭石人立高可十尺餘面正平可坐而簫曰
鳳簫臺下有小泓泓上石壇廣尋丈可釣聞大雪下時
四圍皆璚樹瑶林益清絶曰釣雪磯西垂蒼壁俯瞰臺
磯間女蘿與陵苕轇轕之状赤紛綠駭曰翠霞屏又六
七步竒石怒出下臨小窪泉冽甚宜飲鶴曰飲鶴川自
川導水為蛇行勢前出石壇下鏘鏘作環佩鳴客有善
琴者不樂泉聲之獨清鼓琴與之争琴聲與泉聲相和
絶可聽又五六步水左右屈盤始南逝曰五折泉又四
十步從山趾斗折入澗底水滙為潭潭左列石為坐如
半月其上危巖牆峙飛泉中瀉遇石角激之泉怒躍起
一二尺細沫散潭中點點成暈真若飛雨之驟至仰見
青天鏡淨始悟為泉曰飛雨洞洞傍皆出峭石冠其顛
遼夐幽邃宜仙人居曰蘂珠巖遥望見之病登陟之勞
無往者還至石壇上各敷茵席夾水而坐呼童拾斷樵
取壺中酒温之實髹觴中觴有舟隨波沈浮雁行下稍
前有中斷者有屬聯者方次第取飲時輕飈東來觴盤
旋不進甚至逆流而上若相獻酧状酒三行年最高者
命列觚翰人皆賦詩二首即有不成罰酒三巨觥衆欣
然如約或閉目潛思或拄頰上視霄漢或與連席者耳
語不休或運筆如風雨且書且歌或按紙伏崖石下欲
寫復止或句有未當搔首蹙額向人或口吻作秋蟲吟
或羣聚蘭坡奪觚争先或持卷授鄰坐者觀曲股看雲
而卧皆一一可畫已而詩盡成杯行無筭迨罷歸日已
在青松下濂按韓詩内傳三月上已桃花水下之時鄭
之舊俗于溱洧兩水之上招魂續魄執蘭草以祓除不
祥今去之二千載雖時異地殊而桃花流水則今猶昔
也其遠裔能合賢士大夫以修禊事豈或遺風尚未有
冺者哉
牡丹會詩序(劉基)
甲午之春予避地會稽始識祝茂卿于吴君以時之所
三月既暮茂卿之牡丹大開因得與寓官郡士往觀焉
主人崇酒肴登客而侑之既洽主人奉花以請曰兹花
之植于某有年矣雖翫賞日至而未嘗有闔坐皆文章
大夫士如今日之集者盍各為歌詩以為他日之雅談
乎客曰唯唯乃取唐人羅鄴詩二句十四字為韻命探
丸信所得為詩不限以體製詩成屬余序予譲弗獲乃
為之序曰詩不云乎豈弟君子和樂且湛夫既曰君子
而又謂之豈弟則其為和也不流而為樂也不淫故湛
而無害於德此詩人之所以贊而美之也予嘗見世俗
之為宴集大率以聲色為盛禮故女樂不具則主客莫
不黯然而無驩及夫觴酌既繁性情交蕩男女混雜謔
浪褻侮百不一顧有向隅而不獲與羣則憤憤然見於
色形於辭故始之以笑傲而終之以鬭争以為有人之
心者無不知惡而絶之也而世方以是為能放曠豁達
以盡主客之情然則與禽獸奚異哉若今日之會則不
然矣其色則草木之秀其聲則風雅之餘其人則邦家
之彦也是故揖遜酬酢所以盡朋友之義凝志澄神所
以杜縦恣之門抑揚歌詠所以攄幽深之抱懽情既暢
藻思逸發莫不郁如樹蘭鏘如金石皎如月露躍如蛟
龍之出溟涬捷如拔堅城而禽大酋以獻馘也曾子曰
君子以文會友今日之舉其庶幾乎雖然神蓍之莖靈
龜蔭之以之藉豕則茨蘝之不如矣蒼莨之實鳳凰食
之以之豢牛則菅稗之不若矣人固有異好惡其相去
豈不懸絶也哉易曰方以類聚物以羣分吾於是乎見
之故既為之詩復冠以序焉
遊洞庭山序(文徵明)
洞庭兩山為湖中絶勝有具區帶映而無城闉之接足
以遐屬高竒而靈棲傑構又多古先逸民竒跡信人區
别境也余友徐子昌糓近登西山示余遊紀八詩余讀
而和之於是西山之遊無俟手披足躡固已隠然目睫
間而東麓方切傾企屬以事過湖遂獲升而遊焉僅留
五日歴有名之蹟四雖不能周覽羣勝而一山之勝固
在是矣一時觸目攄懷往往托之吟諷歸而理脉得詩
七首輒亦誇示徐子俾之繼響昔皮襲美遊洞庭作古
詩二十首而陸魯望和之其風流文雅至于今千歲猶
使人讀而興艷然考之鹿門所題多西山之蹟而東山
固未聞夫隨有所倡也得微陸公猶有負乎余於陸公
不能為役而庶幾東山之行無負於徐子癸亥冬十月
序
中州覽勝序(唐寅)
吾黨袁成器少年氣逸温然玉映蓋十室之髦懿也弘
治丙辰五月忽翻然理篙檝北渡揚子歴彭城漸于淮
海抵大梁之墟九月來歸乃繪所經歴山川陵寝并衝
隘名勝之處日夕展弄目遊其中予忝與鄉曲得籍訪
道里宛宛盡在指下予聞丈夫之生剡蒿體揉柘幹以
麗别室固欲其遠陟遐舉不齷齪牖下也而愿慤者懷
田里没齒不窺闉闍曰世與我違甘與菑木委灰同棄
雖有分寸而人莫知之也後世因莫之建白也是予固
欲自展以異而類然青袍掩脛馳騖士伍中而身未易
自用也雖然竊亦不能久落落于此成器新從魏地來
今不知廣陵有中散之遺聲與彭城項氏之都也今麋
鹿有幾頭歟黃河故宣房之基在否歟大梁墟中有持
盂羹為信陵君祭歟無也成器其為我重陳之予它日
當參驗其言
六月西征詩序(陸釴)
嘉靖癸已夏西蜀蕃部弗靖邊檄告警天子軫念曰慎
選撫臣以往於是用廷臣薦擢山東左轄南澗楊公為
副都御史命曰惟飭兵戎給餉餽惟爾謀用臧惟戢在
威柔在德爾惟相厥宜惟副將若藩若臬閫内外惟爾
制之則又馳驛使諭曰往哉式遄毋宿朕命於是公即
日戒行時維六月溽暑炎壒沸蒸諸大夫同事東土者
咸為公留行曰蜀道遠哉艱矣轍無少停乎公曰斯君
命也我弗敢稽且夫勞吾於鬱燠也與驅民於鋒鏑也
憂孰為大焚溺之拯也與行役之恤也事孰為急於是
公遂行行之日余從諸大夫出餞郊亭公曰何以贈我
余迺起而言曰昔馬伏波之征交趾也盛夏屯田合浦
將士至穿石窟以避暑瘴然卒底平嶠南勒功絶域公
是行得無似之乎公曰定志立謀以干時主惟是往烈
余弗敢失墜然而善言必再余迺再起而言曰昔諸葛武
侯提兵西伐五月渡瀘威攝諸蠻功昭後代公是行
得無似之乎公曰惟竭股肱間關險難余弗敢暇逸然
而善言必三余迺復起而言曰昔吉甫匡周六月啓戎
薄伐玁狁王國斯定公是行得無似之乎公曰惟有嚴
有翼實奏膚功余何足知斯然而善言至矣迺再拜授
簡于余曰子為識之余惟伏波壮矣以垂髦策勲武侯
忠矣以偏安定績吉甫文且武矣以中衰起祚今南澗
公弘偉博達經營四方且當強富之年處全盛之世際
熙明之會而蕞爾醜争黠不如徵側詐不如孟獲内侵
非若朔方自恒情度之若無足為公慮者公迺聞命就
道志激而義形食處不遑息勞暑不遑避則公於數君
子雖遇若不同而其立志之壮秉心之忠文武之不廢
非所謂思齊異代者邪昔公嘗倅叙州守成都飭兵建
昌蜀之山川土性民俗政理夷情蠻態閱歴已素而其
部落酋黨稔知公名聞公且至將稽顙納欵惴惴恐或
後其不然者禽獮草薙傳檄而可定也又何足煩公之
慮哉雖然公負中外之望久矣明天子簡注深矣西事
且竣蜀鎮不能留公也易之觧曰利西南有攸往夙吉
今日之行有焉詩曰肇敏戎公用錫爾祉行將為公頌之
五嶽遊草自序(王士性)
余行遊海内五嶽舉矣作菟裘于白龍溪之滸計了滇
雲遂息足焉客有濯纓詣余溪頭爰問余曰子好遊乎
夫遊亦有道耶余曰夫太上天遊其次神遊又次人遊
無之而非也上焉者形神俱化次焉者神舉形留下焉
者神為形役然卑之或玩物高之亦采真客曰其人何
如曰若士汗漫于九垓是天遊也軒轅隠几于華胥是
神遊也尚子長勅斷婚嫁謝幼輿置身丘壑是人遊也
夫玄關寂寥天神邈矣子孰與二子余曰一丘一壑良
吾願也清溪鑑我心矣抑尚生云婚嫁既畢五岳必遊
余髫齓之子視吾年不十四焉猥云婚嫁姜也就木矣
若余則烏能待哉若余則烏能待哉然則子遊其天乎
曰唯唯否否余未能莽蕩其馬支離其御余遊四荒之
内未能覩六合之外余人之畸也請言其人曰夫遊淺
之乎人也然亦難言矣思夫馭迴九折踵垂百仞鳥道
羊腸蛇退猿飲幽壑無底顛崖半欹履險心悸手足為
痺彼無其具猶弗遊也抑有益州悵老牛山歎逝靚遘
不常河清難俟澤啄王雉櫪伏灰驥白首青山意興盡
矣彼非其時猶弗遊也若夫石室再閉酒壚寂若七聖
路迷三山風却隂晴未定僕馬告痡涕笑邂逅萍梗參
差彼厄之緣猶弗遊也然則孰與子曰茂陵雖渴不余
倦矣少文未老曷事卧矣九州已十弗類此子矣昔人
一泉之旁一山之阻神林鬼塚魑魅之穴猿狖所家魚
龍所宫無不託足焉真吾師也豈此三者于余獨竊嗜
與不嗜爾請言子之所嗜曰心志不分者神凝耳目不
眩者慮定故丈人之承蜩也若或掇之也夏侯氏之倚
柱而書也雷霆而嬰兒之也余之嗜遊類有然者夫遊
必具賓主戒車徒提筐斝語云良辰美景賞心樂事所
以試也余遊則不擇是當其霜雪慘烈手足皸瘃波濤
撼空帆檣半覆朝畏嵐烟夜犯虎跡垂堂不坐千金誰
擲余不其然余此委蜕于大冶乎何惜遇佳山川則遊
抑或王程有嚴星分夙駕受命大吏弩矢是荷風波眼
㡳緇塵滿袖迂迴間道動稱掣肘余不其然余此雞肋
于枕上乎何有遇佳山川則遊又或百憂憝心萬事勞
形死生離别黯然消魂雲隂月黑風雨連旬追懽買笑
強顔掀唇余不其然余此郎當舞袖一付偃師氏之手
遇佳山川則遊吾視天地間一切造化之變人情理物
悲喜順逆之遭無不于吾遊寄焉當其意得形骸可忘
吾我盡喪吾亦不知何者為玩物吾亦不知何者為采
真語未畢客乃起曰夫遊道則盡矣子之遊蹤類可述
乎曰可請崕略而言之神州赤縣五岳為尊太玄帝畤
作配自今瑶池寶軸用秘真形誰其竊之負局先生述
五岳遊齊魯雍冀賢聖之鄉大哉禹功明德未央金臺
易水俠骨生香梁園鄴下秇圃擅場次大河南北諸遊
岷汶萬里其委三吴再起天目滙為太湖蓊氣千年作
帝王都嗟嗞乎邯鄲乎臨淄今之武陵姑蘇次吴遊若
夫山川詭幻兩越為多天台鴈宕余即而家東海三山
一葦可跂洞天福地越得十二次越遊青神故壘白帝
舊城雪銷水漲一日江陵瞿塘劍閣自昔不守蜀道雖
云難登天亦何有次蜀遊六千大楚是稱江南茫茫洞
庭七澤注焉江漢好遊沅湘習怨指雲雨兮堪疑望蒼
梧兮不見次楚遊粤土疎理四時多暑高風揚塵滇境
咸春碧篸玉笋幻出桂林蒼洱昆華兼産竒珍次滇粤
遊披圖九曲是為武夷幔亭雲氣恍惘霏微莽莽寰區
縦余所如嗜而未食惟閩荔支俟將以閩遊終焉客歛
衽而謝曰有是哉是不可以無記遂記之峕萬歴纔十
有九稔記者滇西隠吏天台王士性恒叔也
卧游清福編序(陳繼儒)
俞使君宰華亭之三年政潔而民和絃歌之暇手纂卧
遊清福編命陳子序之余聞之名山洞府造物不付之
冠劍車騎貴人而私之隠君子此語似有致而實否否
夫王公大人之游或侍宸輿或領使節屯軍駐驛問俗
褰帷小有未濟則兵丁曹伍腰鎌負鍤而前導之能使
目與足兩無憾而後止若蓬翟逸民不過三尺笻與一
䩫屐耳歴覽幾何而辱之曰游則不得不退尋紙上之
陳跡而指數之曰是某水是某丘若置其身於空青鈍
碧之間以稍自寬云耳則卧游編者冠劍車騎貴人可
無而隠君子不可不有也且山游之難我知之矣巨
靈五丁洗鑿之地半出於神鬼護呵俗子命車則風雷
雨雹隨其後非夙具靈根者不能游猱巖虎窟蛟穴鼉
宫與夫族冢叢祠之林狐狸嘯而鵂鶹啼非有膽智者
不能游棧腐梯殘葛枯蘿脆非捷如猿鳥而頑如樵牧
者不能游寒暑載途變色而進喘不續吁胸與膝拄非
精爽壮旺而好竒者不能游諸游具矣而糾於俗務頓
於老病左於非時甚則興盡者才盡才盡者山川之秀
亦盡而游不必記記不必文者多矣甚矣游之難也非
游之難也難於上帝之清福也嗟乎自古山川幻化陵
谷變遷海底塵飛蓬萊水淺即天地且無所恃以久存
而何況山川又何況游者嘗試訪古今游客姓氏於仆
碑斷礎中野草夕陽冥冥漠漠而幸有一二記遊尚在
則昔人湎雲嘯月討松論桂之意彷彿可求而穆王八
駿之所未巡秦隋六龍之所不及臨幸者皆得與巢公
一巢壺公一壺共縮而游之几上比之王玄仲舉烟為
信韓昌黎慟哭縋書詎為勞逸哉是編也無問隠君子
與冠劔車騎貴人但有清福者然後出此以授之
淇園序(王思任)
天下山水有如人相眉巉目凹蜀得其險骨大肉張秦
得其壮首昂鬚戟楚得其雄意清態遠吴得其媚貎古
格幻閩得其竒骨采衣妍滇粤得其麗然而韶秀沖停
和静娟好則越得其佳故吾越謂之佳山水吾郡中者
有八而蕺最寵絶衆妙繞環似百千萬名姝抱雲笙月
鼓一簇太真者佳至蕺觀止矣蕺腹有招提是吾家逸
少宅而肩頂間為相國吕文安祠誦古栢行祠下低佪
不忍去矣文安孫美箭氏羹牆之暇薙蕪擴隙搆園讀
書顔之曰淇園成而遜予叙叙曰凡功名富貴有不難
圓滿人意者而惟山水之緣定多缺䧟生長平原一望
天盡鳩石尋丘穴溝借瀦回思本來面目則不快遠者
百里近者數十里一時命駕三日聚糧至則輪饑蹄渴
酒澁肴枯不須興盡先懊初心則不快諸人游飲之趣
吝於日而侈於夜僑於外而便於家夕陽將下衆志漸
苦點檢招搖城闉雜杳有如市罷歸來則不快家在山
中四圍棍束聽鬼愁風因虎逃月則不快而峨峨兮登
天而沈沈兮入淵天青日白洞疑虚愒時有性命之念
則不快山水宜人市居荒落修琴買藥引勝呼豪則不
快隅守角全捉襟露肘地利人和或爾限之用是巨靈
不神桑田易老則不快土木水石投胎奪命財力可通
而惟老樹夀藤天公難鬻一暴十寒三移九絶則不快
凡此數者皆勢之所不能争智之所不能幹而道德之
所不能感化文章之所不能增美者也有福存焉淇園
胎而得越生而得蕺長而得旺於相國祠邊枕負大海
襟負二江湖山谿壑之所飛迴雲霞日月之所跳盪以
榻為馬而穹巒驚峭竟日賞心以几代舟而漁笛菱歌
隨風入耳長松老檜鬛怒鱗森而匪隂宫古墓之忌午
夜明河單往長卧而無非類若人之呵夕梵晨鐘聽下
方則諸品静矣青烟紅火仰萬戶則萬覺生矣當斯時
也書史對宛委而成籙盤盂熱丹脂而勝鼎卬竹乘雲
氣而擬龍妻子偕鹿門而當友雞犬吞圲實而成仙此
詎非美箭氏之福耶吾越中居者知有仰屋行者知有
辯途有身處山而目不見山者有目見山而心不見山
者美箭躍然作百尺樓想而日供其身於丹峯翠靄之
上則既得福而又能用福美箭氏之福也滋大矣則雖
易淇園為福地可也或曰命名淇園蓋託於有斐之義
予謂竹之義從箇淇園有萬箇而後謂之漪漪美箭廣
四筵而無闌入以其所謂福者切磋友生斐孰章焉如
是則子猷能徑詣而嘯者淇園中又何可一日少此君
也矣
游唤序(王思任)
天地定位山澤通氣事畢矣而又必生人以充塞往來
其間則人也者大天大地大山大水之所托以恒不朽
者也人有兩目不第謂其晝視日夜視月也又賦之兩
足亦不第欲其走街衢田陌上長安道已也瓦一壓而
人之識低城規而人之魄狹天之下三山六水土處一
焉一土之中蠕蠕攘動以盡其疆埸是惡能破蜂之房
而出蟻之穴耶台蕩諸山乃吾鄉几案間物今年始得
看盡歸以語人疑信相半彼其眼足在胸中自立一隔
扇耳司馬子長聰明絶世猶曰無崑崙劉夢得初見天華
以為竒盡後識九子而悔其言之失賢者如此是安可
以責蠕蠕攘動之百姓乎夫天地之精華未生賢者先
生山水故其造名山大川也英思巧韻不知費幾鑪冶
而但為野仙山鬼蛟龍虎豹之所嘯據或不平而争之
非樵牧則緇黃耳而所謂賢者方如兒女子守閨閾不
敢空闊一步是蜂蟻也尚不若魚鳥不幾於負天地之
生而羞山川之好耶病老將至秉燭遊遲郄詵言山行
一度洗盡五年塵土腸胃吾欲七千由旬中賢者共識
其大無被塵土竟埋其眼足也作游喚
浮梅檻詩序(虞淳熙)
湖舟具有樓名而實無樓春水登之宛如天上坐也已
篙師拽篙篷頂足聲雷動忽驚頓落天外大豪嫌焉又
惡出童羖于是實為樓閉戶開筵却宛如閨中坐矣牖
啓而榜人窺我閨人牖因不時啓不知有西湖也山溪
處處浮竹筏古今賢達如許都不解浮筏於湖遂令千
秋開物名獨歸貞父貞父謂師梅湖此何足師孤山梅
英沾筏筏與俱浮政爾由貞父始遊人之有西湖亦無
不由貞父始也貞父知身必為古人為古詩紀焉而櫂
者歈不能歌&KR1903;子因其為竹枝水調十二首使四時歌
之從來歌竹枝水調非由&KR1903;子始也
秦淮燈船序(鍾惺)
小舫可四五十隻周以雕檻覆以翠幕每舫載二十許
人人習鼓吹皆少年場中人也懸羊角燈于兩傍略如
舫中人數流蘇綴之用繩聯舟令其銜尾有若一舫火
舉伎作如燭龍焉已散之又如鳬鴈槃跚波間望之皆
出于火直得一賦耳
遊山賦(胡胤嘉)
壬寅同羣軰讀書洛山山陡峭如削怯於躋陟德懋謀
以重九之日汎瀾苕上仲虺任酒炙之供先一日各以
家急散去孝瞻愆期日下春至余興敗盡張無彊臾之
二童子以百丈牽小艇溯奉口而上玄霜入候風日清
朗羣峰摩天溪碧可鑑蒼翠之色撲於眉睫磬折數里
一山峙溪如渴猊丹楓燒赤水底倒映低佪久之不能
去遠望叢篁爨烟渺渺小語可聞隠然桃源避秦人也
乃截流横渡攝衣披蓁莽入見老人龐眉牽羊牧堤上
數椽洗滌跫然足音矣時日薄崦嵫雲霞繡錯巒色峯
勢掩耀競出微颸徐來波紋蕩漾如金在鎔船頭新月
湛湛欲墮慨然循影景意蕭條顧語孝曕樂極悲來斯
言良然德懋輩引領勝遊飛動不已掉臂去之恍與隔
世固人事難期一丘一壑亦自有緣凋謝何常來今可
念為賦一詩聊識兹日若夫桓景汝南尚多憂患之心
宣武龍山祇矜落帽之謔有如我輩庶稱雅游
文章辨體彙選卷三百三十三
