文章辨體彙選卷七百四十四
明賀復徵編
弔文一
劉勰曰弔者至也詩云神之弔矣言神至也君子令
終定諡事極理哀故賓之慰主以至到為言也
弔屈原文(漢賈誼)
誼為長沙王太傅既以謫去意不自得及渡湘水為賦
以弔屈原屈原楚賢臣也被讒放逐作離騷賦其終篇
曰已矣哉國無人兮莫我知也遂自投汨羅而死誼追
傷之因自喻其辭曰
恭承嘉惠兮俟罪長沙側聞屈原兮自沈汨羅造託湘
流兮敬弔先生遭世罔極兮乃隕厥身嗚呼哀哉逢時
不祥鸞鳳伏竄兮鴟梟翺翔闒茸尊顯兮讒諛得志聖
賢逆曳兮方正倒植世謂隨夷為溷兮謂跖蹻為廉莫
邪為鈍兮鉛刀為銛吁嗟默默生之無故兮斡棄周鼎
寳康瓠兮騰駕罷牛驂蹇驢兮驥垂兩耳服鹽車兮章
甫薦履漸不可久兮嗟苦先生獨離此咎兮訊曰已矣
國其莫我知兮獨壹鬱其誰語鳳漂漂其高逝兮固自
引而遠去襲九淵之神龍兮沕深潛以自珍偭&KR0008;獺以
隱處兮夫豈從蝦與蛭螾所貴聖人之神德兮遠濁世
而自藏使騏驥可得係而羈兮豈云異夫犬羊般紛紛
其離此尤兮亦夫子之故也歷九州而相其君兮何必
懷此都也鳳皇翔於千仞兮覽德輝而下之見細德之
險徵兮遙增擊而去之彼尋常之汙瀆兮豈能容夫吞
舟之巨魚橫江湖之鱣鯨兮固將制於螻蟻
弔夷齊文(魏王粲)
歲旻秋之仲月從王師以南征濟河津而長驅踰芒阜
之崢嶸覽首陽於東隅見孤竹之遺靈心於悒而感懷
意惆悵而不平望壇宇而遙涕抑悲古之幽情知養老
之可歸忘除暴之為仁絜已躬以騁志愆聖哲之大倫
忘舊惡而希古退採薇以窮居守聖人之清㮣要既死
而不渝厲清風於貪士立果志於懦夫到於今而見稱
為作者之表符雖不同於大道令尼父之所譽
弔孟嘗君文(晉潘岳)
人罔貴賤士無眞偽延入如歸望賓若企出握秦機入
專齊政右眄而嬴強左顧而田競且以造化為水天地
為舟樂則齊喜哀則同憂豈區區之國而大邦是謀𤨏
𤨏之身而名利是求畏首畏尾東奔西囚志撓於木偶
命縣于狐裘
弔魏武帝文(陸機)
元康八年機始以臺郞出補著作游乎秘閣而見魏武
帝遺令慨然嘆息傷懷者久之客曰夫始終者萬物之
大歸死生者性命之區域是以臨喪殯而後悲覩陳根
而絶哭今乃傷心百年之際興哀無情之地意者無乃
知哀之可有而未識情之可無乎機答之曰夫日蝕由乎
交分山崩起于朽壤亦云數而已矣然百姓怪焉者豈
不以資高明之質而不免卑濁之累居常安之勢而終
嬰傾離之患故乎夫以迴天倒日之力而不能振形骸之
内濟世夷難之智而受困魏闕之下已而格乎上下者
藏于區區之木光于四表者翳乎蕞爾之土雄心摧于
弱情壯圖終于哀志長算屈于短日遠跡頓于促路嗚
呼豈特瞽史之異闕景黔黎之怪頽岸乎觀其所以顧
命冢嗣貽謀四子經國之略既遠隆家之訓亦弘又云
吾在軍中持法是也至于小忿怒大過失不當效也善
乎達人之讜言矣持姬女而指季豹以示四子曰以累
汝因泣下傷哉曩以天下自任今以愛子託人同乎盡
者無餘而得乎亡者無存然而婉孌房闥之内綢繆家
人之務則幾乎密與又曰吾婕妤妓人皆著銅雀臺於
臺堂上施八尺牀繐帳朝晡上脯糒之屬月朔十五日
輙向帳作伎汝等時時登銅雀臺望吾西陵墓田又云
餘香可分與諸夫人諸舍中無所為學作履組賣也吾
歷官所得綬皆著藏中吾餘衣裘可别為一藏不能者
兄弟可共分之既而竟分焉亡者可以勿求存者可以
勿違求與違不其兩傷乎悲夫愛有大而必失惡有甚
而必得智慧不能去其惡威力不能全其愛故前識所
不用心而聖人罕言焉若乃繫情累於外物留曲念於
閨房亦賢俊之所宜廢乎於是遂憤懣而獻弔云爾
接皇漢之末緒値王塗之多違佇重淵以育麟撫慶雲
而遐飛運神道以載德乘靈風而扇威摧羣雄而電擊
舉勍敵其如遺指八極以遠略必翦焉而後綏釐三才
之闕典啟天地之禁闈舉修網之絶紀紐大音之解徽
掃雲物以貞觀要萬塗而來歸丕大德以宏覆援日月
而齊暉濟元功於九有固舉世之所推彼人事之大造
夫何往而不臻將覆簣於浚谷擠為山乎九天苟理窮
而性盡豈長算之所研悟臨川之有悲固梁木其必顚
當建安之三八實大命之所艱雖光昭於曩載將税駕
於此年惟降神之綿邈𦕈千載而遠期信斯武之未喪
膺靈符而在兹雖龍飛於文昌非王心之所怡憤西夏
以鞠旅泝秦川而舉旗踰鎬京而不豫臨渭濱而有疑
冀翌日之云瘳彌四旬而成災詠歸塗以反旆登崤澠
而朅來次洛汭而大漸指六軍曰念哉伊君王之赫奕
實終古之所難威先天而蓋世力盪海而拔山厄奚險
而弗濟敵何強而不殘每因禍以禔福亦踐危而必安
迄在兹而蒙昧慮噤閉而無端委軀命以待難痛沒世
而永言撫四子以深念循膚體而頽歎迨營魄之未離
假餘息乎音翰執姬女以嚬瘁指季豹而漼焉氣衝襟
以嗚咽涕垂睫而汍瀾違率土以静寐戢彌天乎一棺
咨宏度之峻邈壯大業之允昌思居終而恤始命臨没
而肇揚援貞吝以惎悔雖在我而不臧惜内顧之纏綿
恨末命之微詳紆廣念于履組塵清慮於餘香結遺情
於婉孌何命促而意長陳法服於帷座陪窈窕於玉房
宣備物於虚器發哀音於舊倡矯慼容以赴節掩零淚
而薦觴物無微而不存體無慧而不亡庶聖靈之響像
想幽神之復光苟形聲之翳沒雖音景其必藏徽清絃
而獨奏進脯糒而誰嘗悼繐帳之冥漠怨西陵之茫茫
登雀臺而羣悲貯美目其何望既睎古以遺累信簡禮
而薄葬彼裘紱於何有貽塵謗於後王嗟大戀之所存
故雖哲而不忘覽遺籍以慷慨獻兹文而悽傷
弔賈誼文(庾闡)
中興二十三載余忝守衡南鼓栧三江路次巴陵望君
山而過洞庭涉湘川而觀汨水臨賈生投書之川慨以
永懷矣及造長沙觀其遺象喟然有感乃弔之云
偉哉蘭生而芳玉産而㓗陽葩熙水寒松負雪莫邪挺
鍔天驥汗血苟云其擕誰與比傑是以高明倬茂獨發
竒秀道率天眞不議世疚煥乎若望舒燿景而焯羣星
矯乎若翔鸞拊翼而逸宇宙也飛榮洛汭擢潁山東質
清浮磬聲若孤桐琅琅其璞巖巖其峯信道居正而以
天下為公方駕逸步不以曲路期通是以張高弦悲聲
激柱落清唱未和而桑濮代作雖有惠音莫過韶濩雖
有騰鱗終仆一壑嗚呼大庭既邈玄風悠緬皇道不以
智隆上德不以仁顯三五親譽其軌可仰而標霸功雖
逸其塗可翼而闡悲矣先生何命之蹇懷寳如玉而生
運之淺昔咎繇謨虞呂尚歸昌德恊充符乃應帝王夷
吾相桓漢登蕭張草廬三顧臭若蘭房是以道隱則蠖
屈數感則鳳覩若棲不擇木翔非九五雖曰玉拆儁才
可補夫心非死灰智必存形形託神川故能全生奈何
蘭膏揚芳漢庭摧景飈風獨喪厥明悠悠太素存亡一
指道來斯通世往斯圮吾哀其生未見其死敢不敬弔
寄之淥水
弔莊周文(嵇含)
帝壻王弘遠華池豐屋廣延賢彦圖莊生垂綸之象記
先達辭聘之事畫眞人於刻桷之室載退士於進趣之
堂可謂托非其所可弔不可讚也其辭曰
邁矣莊周天縱特放大塊授其生自然資其量器虛神
清窮玄極曠人偽俗季貞風既散野無訟屈之聲朝有
爭寵之歎上下相陵長幼失貫於是借玄虚以助溺引
道德以自奬戸詠恬曠之辭家畫老莊之象今王生沉
淪名利身尚帝女連耀三光有出無處池非巖石之溜
宅非茅茨之宇馳屈産於皇衢畫兹象其焉取嗟乎先
生高迹何局生處巖岫之居死寄彫楹之屋託非其所
沒有餘辱悼大道之湮晦遂含悲而吐曲
文章辨體彙選卷七百四十四
文章辨體彙選卷七百四十四
明賀復徵編
弔文一
劉勰曰弔者至也詩云神之弔矣言神至也君子令
終定諡事極理哀故賓之慰主以至到為言也
弔屈原文(漢賈誼)
誼為長沙王太傅既以謫去意不自得及渡湘水為賦
以弔屈原屈原楚賢臣也被讒放逐作離騷賦其終篇
曰已矣哉國無人兮莫我知也遂自投汨羅而死誼追
傷之因自喻其辭曰
恭承嘉惠兮俟罪長沙側聞屈原兮自沈汨羅造託湘
流兮敬弔先生遭世罔極兮乃隕厥身嗚呼哀哉逢時
不祥鸞鳳伏竄兮鴟梟翺翔闒茸尊顯兮讒諛得志聖
賢逆曳兮方正倒植世謂隨夷為溷兮謂跖蹻為廉莫
邪為鈍兮鉛刀為銛吁嗟默默生之無故兮斡棄周鼎
寳康瓠兮騰駕罷牛驂蹇驢兮驥垂兩耳服鹽車兮章
甫薦履漸不可久兮嗟苦先生獨離此咎兮訊曰已矣
國其莫我知兮獨壹鬱其誰語鳳漂漂其高逝兮固自
引而遠去襲九淵之神龍兮沕深潛以自珍偭&KR0008;獺以
隱處兮夫豈從蝦與蛭螾所貴聖人之神德兮遠濁世
而自藏使騏驥可得係而羈兮豈云異夫犬羊般紛紛
其離此尤兮亦夫子之故也歷九州而相其君兮何必
懷此都也鳳皇翔於千仞兮覽德輝而下之見細德之
險徵兮遙增擊而去之彼尋常之汙瀆兮豈能容夫吞
舟之巨魚橫江湖之鱣鯨兮固將制於螻蟻
弔夷齊文(魏王粲)
歲旻秋之仲月從王師以南征濟河津而長驅踰芒阜
之崢嶸覽首陽於東隅見孤竹之遺靈心於悒而感懷
意惆悵而不平望壇宇而遙涕抑悲古之幽情知養老
之可歸忘除暴之為仁絜已躬以騁志愆聖哲之大倫
忘舊惡而希古退採薇以窮居守聖人之清㮣要既死
而不渝厲清風於貪士立果志於懦夫到於今而見稱
為作者之表符雖不同於大道令尼父之所譽
弔孟嘗君文(晉潘岳)
人罔貴賤士無眞偽延入如歸望賓若企出握秦機入
專齊政右眄而嬴強左顧而田競且以造化為水天地
為舟樂則齊喜哀則同憂豈區區之國而大邦是謀𤨏
𤨏之身而名利是求畏首畏尾東奔西囚志撓於木偶
命縣于狐裘
弔魏武帝文(陸機)
元康八年機始以臺郞出補著作游乎秘閣而見魏武
帝遺令慨然嘆息傷懷者久之客曰夫始終者萬物之
大歸死生者性命之區域是以臨喪殯而後悲覩陳根
而絶哭今乃傷心百年之際興哀無情之地意者無乃
知哀之可有而未識情之可無乎機答之曰夫日蝕由乎
交分山崩起于朽壤亦云數而已矣然百姓怪焉者豈
不以資高明之質而不免卑濁之累居常安之勢而終
嬰傾離之患故乎夫以迴天倒日之力而不能振形骸之
内濟世夷難之智而受困魏闕之下已而格乎上下者
藏于區區之木光于四表者翳乎蕞爾之土雄心摧于
弱情壯圖終于哀志長算屈于短日遠跡頓于促路嗚
呼豈特瞽史之異闕景黔黎之怪頽岸乎觀其所以顧
命冢嗣貽謀四子經國之略既遠隆家之訓亦弘又云
吾在軍中持法是也至于小忿怒大過失不當效也善
乎達人之讜言矣持姬女而指季豹以示四子曰以累
汝因泣下傷哉曩以天下自任今以愛子託人同乎盡
者無餘而得乎亡者無存然而婉孌房闥之内綢繆家
人之務則幾乎密與又曰吾婕妤妓人皆著銅雀臺於
臺堂上施八尺牀繐帳朝晡上脯糒之屬月朔十五日
輙向帳作伎汝等時時登銅雀臺望吾西陵墓田又云
餘香可分與諸夫人諸舍中無所為學作履組賣也吾
歷官所得綬皆著藏中吾餘衣裘可别為一藏不能者
兄弟可共分之既而竟分焉亡者可以勿求存者可以
勿違求與違不其兩傷乎悲夫愛有大而必失惡有甚
而必得智慧不能去其惡威力不能全其愛故前識所
不用心而聖人罕言焉若乃繫情累於外物留曲念於
閨房亦賢俊之所宜廢乎於是遂憤懣而獻弔云爾
接皇漢之末緒値王塗之多違佇重淵以育麟撫慶雲
而遐飛運神道以載德乘靈風而扇威摧羣雄而電擊
舉勍敵其如遺指八極以遠略必翦焉而後綏釐三才
之闕典啟天地之禁闈舉修網之絶紀紐大音之解徽
掃雲物以貞觀要萬塗而來歸丕大德以宏覆援日月
而齊暉濟元功於九有固舉世之所推彼人事之大造
夫何往而不臻將覆簣於浚谷擠為山乎九天苟理窮
而性盡豈長算之所研悟臨川之有悲固梁木其必顚
當建安之三八實大命之所艱雖光昭於曩載將税駕
於此年惟降神之綿邈𦕈千載而遠期信斯武之未喪
膺靈符而在兹雖龍飛於文昌非王心之所怡憤西夏
以鞠旅泝秦川而舉旗踰鎬京而不豫臨渭濱而有疑
冀翌日之云瘳彌四旬而成災詠歸塗以反旆登崤澠
而朅來次洛汭而大漸指六軍曰念哉伊君王之赫奕
實終古之所難威先天而蓋世力盪海而拔山厄奚險
而弗濟敵何強而不殘每因禍以禔福亦踐危而必安
迄在兹而蒙昧慮噤閉而無端委軀命以待難痛沒世
而永言撫四子以深念循膚體而頽歎迨營魄之未離
假餘息乎音翰執姬女以嚬瘁指季豹而漼焉氣衝襟
以嗚咽涕垂睫而汍瀾違率土以静寐戢彌天乎一棺
咨宏度之峻邈壯大業之允昌思居終而恤始命臨没
而肇揚援貞吝以惎悔雖在我而不臧惜内顧之纏綿
恨末命之微詳紆廣念于履組塵清慮於餘香結遺情
於婉孌何命促而意長陳法服於帷座陪窈窕於玉房
宣備物於虚器發哀音於舊倡矯慼容以赴節掩零淚
而薦觴物無微而不存體無慧而不亡庶聖靈之響像
想幽神之復光苟形聲之翳沒雖音景其必藏徽清絃
而獨奏進脯糒而誰嘗悼繐帳之冥漠怨西陵之茫茫
登雀臺而羣悲貯美目其何望既睎古以遺累信簡禮
而薄葬彼裘紱於何有貽塵謗於後王嗟大戀之所存
故雖哲而不忘覽遺籍以慷慨獻兹文而悽傷
弔賈誼文(庾闡)
中興二十三載余忝守衡南鼓栧三江路次巴陵望君
山而過洞庭涉湘川而觀汨水臨賈生投書之川慨以
永懷矣及造長沙觀其遺象喟然有感乃弔之云
偉哉蘭生而芳玉産而㓗陽葩熙水寒松負雪莫邪挺
鍔天驥汗血苟云其擕誰與比傑是以高明倬茂獨發
竒秀道率天眞不議世疚煥乎若望舒燿景而焯羣星
矯乎若翔鸞拊翼而逸宇宙也飛榮洛汭擢潁山東質
清浮磬聲若孤桐琅琅其璞巖巖其峯信道居正而以
天下為公方駕逸步不以曲路期通是以張高弦悲聲
激柱落清唱未和而桑濮代作雖有惠音莫過韶濩雖
有騰鱗終仆一壑嗚呼大庭既邈玄風悠緬皇道不以
智隆上德不以仁顯三五親譽其軌可仰而標霸功雖
逸其塗可翼而闡悲矣先生何命之蹇懷寳如玉而生
運之淺昔咎繇謨虞呂尚歸昌德恊充符乃應帝王夷
吾相桓漢登蕭張草廬三顧臭若蘭房是以道隱則蠖
屈數感則鳳覩若棲不擇木翔非九五雖曰玉拆儁才
可補夫心非死灰智必存形形託神川故能全生奈何
蘭膏揚芳漢庭摧景飈風獨喪厥明悠悠太素存亡一
指道來斯通世往斯圮吾哀其生未見其死敢不敬弔
寄之淥水
弔莊周文(嵇含)
帝壻王弘遠華池豐屋廣延賢彦圖莊生垂綸之象記
先達辭聘之事畫眞人於刻桷之室載退士於進趣之
堂可謂托非其所可弔不可讚也其辭曰
邁矣莊周天縱特放大塊授其生自然資其量器虛神
清窮玄極曠人偽俗季貞風既散野無訟屈之聲朝有
爭寵之歎上下相陵長幼失貫於是借玄虚以助溺引
道德以自奬戸詠恬曠之辭家畫老莊之象今王生沉
淪名利身尚帝女連耀三光有出無處池非巖石之溜
宅非茅茨之宇馳屈産於皇衢畫兹象其焉取嗟乎先
生高迹何局生處巖岫之居死寄彫楹之屋託非其所
沒有餘辱悼大道之湮晦遂含悲而吐曲
文章辨體彙選卷七百四十四
