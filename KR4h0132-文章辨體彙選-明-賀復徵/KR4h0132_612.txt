文章辨體彙選卷六百十二
明賀復徵編
記五十三(變體)
東山記(唐張說)
兵部尚書同中書門下三品修文館大學士韋公體含
真静思叶幽曠雖翊亮廊廟而緬懷林藪東山之曲有
別業焉嵐氣入野榛烟出俗石潭竹岸松齋藥畹虹泉
電射雲木虚吟恍忽疑夢間關忘術兹所謂丘壑䕫龍
衣冠巢許幸温泉之歲也皇上聞而賞之乃命掌舍設
帟金吾劃次太官載酒奉常抱樂停輿輦于青靄佇翬
褕於紫氛百神朝於谷口千官飲乎池上緹騎環山朱
旆熖野縱觀空巷途歌傅壑是日即席拜公逍遙公名
其居曰清虚原幽棲谷景移樂極天子賦詩皇后帝女
宫嬪邦媛歌焉和焉以寵德也加以中宫敦序謂我諸
兄引内子於重幄見兒童於行殿家人之禮優棠棣之
詩作於是實其筐筥下以昭忠信之誠賁其束帛上以
示慈惠之恩朝野歡并君臣義洽夫飛翠華歷茨嶺至
道之主也紆紫綬期赤松素履之輔也千載一時難乎
此遇故兩耀合舍衆星聚德雅道光華高風允塞寒谷
照景竅崖潤色猗歟盛事振古未有篆之玄石貽代厥
後
任城縣廳壁記(李白)
風姓之後國為任城蓋古之秦縣也在禹貢則南徐之
分當周成迺東魯之邦自伯禽到於順公三十二代遭
楚蕩滅因屬楚焉炎漢之後更為郡縣隋開皇三年廢
高平郡移任城於舊居邑乃屢遷井則不改魯境七百
里郡有十一縣任城其衝要東盤瑯琊西控鉅野北走
厥國南馳互鄉青帝太昊之遺墟白衣尚書之舊里土
俗古遠風流清高賢良間生掩映天下地博厚川疎明
漢則名主分茅魏則天人列土所以代變豪侈家傳文
章君子以才雄自高小人則鄙朴難治況其城池爽塏
邑屋豐潤香閣倚日凌丹霄而欲飛石橋横波驚彩虹
而不去其雄麗坱圠有如此焉故萬商往來四海綿歷
實錢貨之槖籥為英髦之咽喉故資大賢以主東道製
我美錦不易其人今鄉二十六戶一萬三千三百七十
一帝擇明德以賀公宰之公温恭克修儼碩有立季野
偹四時之氣士元非百里之才撥煩彌間剖劇無滯鏑
百發克破於楊葉刀一鼓必合于桑林寬猛相濟弦韋
適中一之歲肅而教之二之歲惠而安之三之歲富而
樂之然後青衿向訓黃髮履禮耒耜就役農無游手之
夫杼軸和鳴機罕嚬蛾之女物不知化陶然自春權豪
鋤縱暴之心黥吏反醇和之性行者遜於道路任者併
於輕重扶老㩦幼尊尊親親千載百年再復魯道非神
明博遠孰能契于此乎白探竒東蒙竊聽輿論輒記於
壁垂之將來俾後賢之操刀知賀公之絶迹者也
女媧陵記(喬潭)
登黃龍古塞望洪河中流巋然獨存大浸不溺者媧皇
陵也夫巨靈擘太華蹠首陽𨗳河而東以洩憤怒雖有
重丘大阜險狹之口罔不潄之為黃壤汨之於旋波不
可復振奔崩而下矣女媧氏已葬之後豁爾之衝天險
束阨風濤鼓作乃能中乾外禦特立萬年其憑神可知
也水無盈縮之度陵有高卑之常霖潦漲之兩涘没矣
於是乎不為之小而就其深旱暵漆之孤嶼出矣於是
乎不為之大而就其淺非夫巨靈壯趾以固本河伯高
肩以承隅胡然動静適因其時升降不失其則羅浮二
岳以風雨合離蓬萊五山以波潮上下不復故道遂違
常流甚相遠矣君子曰夫能屠黑龍涸九州况乎一水
之上而自為謀夫能斷鼇足立四極况乎數仞之高而
自為力神人之易昧者難知密邇山谷森羅物象莽莽
蘆渚寧非止水之餘嶃嶃石林猶有補天之色摇演空
曲精靈若存且夫上無積草表以孤樹常感風氣纖條
悲鳴若冥應肹蠁鼔簧而吹笙由是憧憧往來無不加
敬山有梅栗關吏羞焉水有菱芡舟人奠焉冢之木無
或斬焉陵之土無或抔焉是則馨香已陳而樵蘇自禁
矣故聖人取薄葬去厚送驪山之銀海魚燈虎丘之金
精龍劔錮之其内散之其間適為大盗之守未是藏身
之固彼橋山帝丘九嶷會稽皆因山而墳未聞其陵者
余謂媧皇受命在火火以示水谷不為陵開門負固日
用其力不然其隙地豈必封崇乎是故觀而志之為城
塜後記
淮南節度行軍司馬廳壁記(李翰)
國家修唐虞大同之化庭周漢不賓之俗邊雖有防示
不久設軍出於内謂之將鎮於外謂之使佐其職者謂
之行軍司馬行軍司馬之職弼戎政掌武事居常習蒐
狩之禮有役申戰陣之法凡軍之攻戰之備列於器械
者辨其賢良凡軍之材食之用頒於卒乘者均其賜予
合其軍書契之要比其軍符籍之伍賞罰得議號令得
聞三軍以之聲氣行之哉雖主武蓋文之職也舊制朱
衣銅印墨綬開元故事多選臺郎為之淮南節度行軍
司馬尚書戶部郎中兼侍御史王公以經邦緯俗之才
佐淮夷方面之寄敦書說禮之學當節府大賢之舉政
恊乎邦要慮通乎事微入中權之旗鼓戒羣帥之鐃鐲
師律既和軍容丕肅淮南之府有功宣王室身佩矦印
將門良家藩國貴種以禮綏之則恭淮南之衆有吴楚
銳士燕韓勁卒竒材劍客猿臂虬鬚以恩撫之則順淮
南之地提封千里徵令百役稅以足食賦以足兵以寬
征之則安淮南之衝南走閩越北通幽朔關梁不閉朝
聘相望以歡交之則固自韋公統戎旅王公翼戎行威
加於大則將不驕惠及於細則卒不惰減役輕飲則人
不困待賓省禮則境不危堂堂然混一體以為力雄雄
然鼓衆心以為氣封疆之外隱如敵國封疆之内不知
有軍古人云懸勢於上而下自定置器于平而物自安
道蓋用是也兹斫謂銷患於未形制危於未萌伐謀之
功大於積甲山齊攻心之衎強於虎賁百萬彼善師不
陣未戰先勝卻軍於談笑之際折衝於罇爼之間今古
一時也夫舉善人以行其教大則四海服小則邦國寧
舜舉皋陶蠻夷率職帝王之事也秦任百里奚巴戎致
貢諸侯之舉也國僑為政乃子皮之功晉侯勤王信魏
絳之力任賢用善合契同德盛府有焉翰獲庇于有禮
之俗遂安于無虞之境書績示後豈待命乎
改修吴延陵季子廟記(蕭定)
有吳之興也泰伯讓以得之有吴之衰也季子讓以失
之為讓之情同而興衰之體異何哉泰伯之讓讓以賢
也故周有天下而吴建國焉季子之讓賢以讓也當周
德之衰而吴喪邦焉或曰非所讓而讓之使宗祀泯絶
而不血食豈曰能賢斯可謂知存而不知亡者矣夫治
亂時也興亡運也故至至而不可郤終終而不可留黃
河既濁阿膠無以正其色鹽池斯鹹弊簞不能匡其味
與夫當濁亂之世召力勝之戎讓與争孰賢乎易曰知
幾其神則季子之見可謂知幾矣季子之明可謂知進
退存亡而不失其正矣至於聽樂辨列國之興亾審賢
知世數之存没挂劍示不言之信避國保無欲之貞故
有吴之祀寂寥而延陵之饗如在玄風可想至德興歎
美之辭哲人其萎表墓著嗚呼之篆向微德仁兩至則
夫子不復歎焉詳其精義被物鈎深致遠之旨烏可究
其津涯而窺其墻仞哉是知譲之為德在於生靈不獨
其子孫明矣國有祀典人懷永思定忝列藩條欽崇懿
範於以加敬嚴乎閟宫別閨壼之内外正衆神之序位
舊以泰伯之廟在於蘇臺而制季子之祠像設東面非
由無禮諒無取焉必也正名於是乎在祈報獻奠䞇幣
宜列於軒廂春秋禮薦爼豆當陳於正寢俾觀像者識
賢人之遺風可律審度者知經德之禮秩無差末學陋
辭不足頌其往烈寒來暑往敢用同於紀年
曲江池記(歐陽詹)
水不注川者在藪澤則曰陂曰湖在苑囿則為池為沼
苑之沼囿之池力墾而成則多天然而有則寡茲池者
其天然與循源北峙廻岡旁轉圓環四帀中成坎窞窙
窌港洞生泉噏源東西三里而遙南北三里而近當天
邑別卜繚垣未繞乃空山之濼曠野之湫然黃河作其
左塹清渭為其後洫褒斜右走太一前横崇山濬川鈎
結蟠護不南不北湛然中停西北有地平坦彌望五六
十里而無窪坳紫蓋凝而不散黃旗鬱以常在實陶鈞
之至造化之工沙汰一氣之辰財成六合之日既以磽
确外為寰宇敞無垠堮以居億兆又選英精内為區域
束以襟帶用宅君長若人斯生肢體具矣有心以繋其
神焉若堂斯考廊廡設矣有室以處其尊焉彼如紫蓋
黃旗之氣蓋陶鈞造化者用宅君長英精之所邪夫物
苟相表裏製必同象泄夫外則廓以靈海𨗳夫内則融
乎此湫歷代帝王未得而有豈降巢室土之後聯綿千
百之代建卜都邑不欲合夫天意而居乎將天意尚圖
根深蔕固可與終畢者而命處乎故涸於有隋比我皇
唐之存孕詔其季主營之以須焉揆北辰以正方度南
端而制極墉隍劃趾勾陳定位地廻帝室湫成厥池既
由我署纔成伊去真主巍巍龍蟠虎踞爰自中而軌物
取諸象以正名字曰曲江儀形也觀夫妙用在人豐功
及物則總天府之津液疏皇居之墊隘潢汙入其洞徹
銷涎漦以下澄汗㕎隨其佳氣蕩鬱攸而上滅萬戶無
重膇之患千門就爽塏之致其流惡含和厚生蠲疾有
如此者皎晶如練清明若空俯睇沖融得渭北之飛雁
斜窺澹泞見終南之片石珍木周庇竒花中縟重樓夭
矯以縈映危榭巉巗以煇燭芬芳蔭潜滉瀁電烻凝烟
吐靄浮羽游鱗斐郁郁以閑麗謐徽徽而清肅其涵虚
抱景氣象澄鮮有如此者皇皇后辟振振都人遇良辰
於令月就妙賞乎勝趣九重繡轂翼六龍而畢降千門
錦帳同五侯以偕至泛菊則因高乎斷岸祓禊則就潔
乎芳沚戲舟載酒或在中流清芬入襟沈昏以滌寒光
眩目貞白以生絲竹駢羅緹綺交錯五色結章於下地
八音成文於上空砰鍧沸渭神仙奏鈞天於赤水黤藹
敷俞天人曳雲靄於玄都其洗慮延歡俾人怡懌有如
此者至若嬉游以節宴賞有經則纖埃不動微波以寧
熒熒渟渟瑞見祥形乃或滛湎以情泛濫無斁則飄風
暴振洪濤噴射崩騰絡驛妖生禍覿其棲神育靈興善
懲惡有如此者某幸因受命觀光上國身不佞而自棄
日無名以多暇詢竒覽物得之於斯瞩太始之玄造訪
前聞於碩老天生地成之理識之於性情物儀人事之
端徵之於耳目夫流惡含和厚生蠲疾則去隂之慝輔
陽之德也涵虚抱景氣象澄鮮則藻飾神州芳榮帝宇
也洗慮延歡俾人怡悅則致民樂土而安其志也棲神
育靈興善懲惡則俗知所勸而重其教也號惟天邑非
可謬創一山一水拳石草樹皆有所謂兹池者其有謂
之雄焉意我皇唐須有此地以居之有此地須有此池
以毗之佑不仁之亭毒贊無言之化育至矣哉以其廣
狹而方於大則小矣以其淵洞而命夫深則淺矣而有
功如彼有德若此代之君子蓋有知之而不述令民無
得而稱焉輒粗陳其旨刊諸岸石庶元元荷日用之力
也貞元五年歲在巳巳夏五月十有五日記
懷崧樓記(李德裕)
懷崧思解組也元和庚子歲余獲在内廷常僚九人丞
弼者五而十數年間零落將盡今所存者惟余與三川
守李公而巳暨太和乙丑歲復接舊老同升台階或
纔嘆止輿已恊白鷄之夢或未聞税駕遽有黃犬之悲
則向之榮華可以悽愴况余憂傷所侵疲薾多病當驚
北叟之伏豈忘東山之歸此地舊施曲軒㫄隱壀堄竹
樹隂合簷楹晝昏喧雀所依涼飈罕至余盡去危堞敞
為虚樓剪榛木而始見前山除密篠而近對佳樹延清
輝於月幌留愛景於寒甍晨憩宵遊皆有殊意周視原
野永懷崧峯肇此佳名且符夙尚盡庾公不淺之意寫
仲宣極望之心貽於後賢斯乃無愧丙寅歲丙申月庚
辰日銀青光禄大夫守滁州刺史李德裕記
文章辨體彙選卷六百十二
文章辨體彙選卷六百十二
明賀復徵編
記五十三(變體)
東山記(唐張說)
兵部尚書同中書門下三品修文館大學士韋公體含
真静思叶幽曠雖翊亮廊廟而緬懷林藪東山之曲有
別業焉嵐氣入野榛烟出俗石潭竹岸松齋藥畹虹泉
電射雲木虚吟恍忽疑夢間關忘術兹所謂丘壑䕫龍
衣冠巢許幸温泉之歲也皇上聞而賞之乃命掌舍設
帟金吾劃次太官載酒奉常抱樂停輿輦于青靄佇翬
褕於紫氛百神朝於谷口千官飲乎池上緹騎環山朱
旆熖野縱觀空巷途歌傅壑是日即席拜公逍遙公名
其居曰清虚原幽棲谷景移樂極天子賦詩皇后帝女
宫嬪邦媛歌焉和焉以寵德也加以中宫敦序謂我諸
兄引内子於重幄見兒童於行殿家人之禮優棠棣之
詩作於是實其筐筥下以昭忠信之誠賁其束帛上以
示慈惠之恩朝野歡并君臣義洽夫飛翠華歷茨嶺至
道之主也紆紫綬期赤松素履之輔也千載一時難乎
此遇故兩耀合舍衆星聚德雅道光華高風允塞寒谷
照景竅崖潤色猗歟盛事振古未有篆之玄石貽代厥
後
任城縣廳壁記(李白)
風姓之後國為任城蓋古之秦縣也在禹貢則南徐之
分當周成迺東魯之邦自伯禽到於順公三十二代遭
楚蕩滅因屬楚焉炎漢之後更為郡縣隋開皇三年廢
高平郡移任城於舊居邑乃屢遷井則不改魯境七百
里郡有十一縣任城其衝要東盤瑯琊西控鉅野北走
厥國南馳互鄉青帝太昊之遺墟白衣尚書之舊里土
俗古遠風流清高賢良間生掩映天下地博厚川疎明
漢則名主分茅魏則天人列土所以代變豪侈家傳文
章君子以才雄自高小人則鄙朴難治況其城池爽塏
邑屋豐潤香閣倚日凌丹霄而欲飛石橋横波驚彩虹
而不去其雄麗坱圠有如此焉故萬商往來四海綿歷
實錢貨之槖籥為英髦之咽喉故資大賢以主東道製
我美錦不易其人今鄉二十六戶一萬三千三百七十
一帝擇明德以賀公宰之公温恭克修儼碩有立季野
偹四時之氣士元非百里之才撥煩彌間剖劇無滯鏑
百發克破於楊葉刀一鼓必合于桑林寬猛相濟弦韋
適中一之歲肅而教之二之歲惠而安之三之歲富而
樂之然後青衿向訓黃髮履禮耒耜就役農無游手之
夫杼軸和鳴機罕嚬蛾之女物不知化陶然自春權豪
鋤縱暴之心黥吏反醇和之性行者遜於道路任者併
於輕重扶老㩦幼尊尊親親千載百年再復魯道非神
明博遠孰能契于此乎白探竒東蒙竊聽輿論輒記於
壁垂之將來俾後賢之操刀知賀公之絶迹者也
女媧陵記(喬潭)
登黃龍古塞望洪河中流巋然獨存大浸不溺者媧皇
陵也夫巨靈擘太華蹠首陽𨗳河而東以洩憤怒雖有
重丘大阜險狹之口罔不潄之為黃壤汨之於旋波不
可復振奔崩而下矣女媧氏已葬之後豁爾之衝天險
束阨風濤鼓作乃能中乾外禦特立萬年其憑神可知
也水無盈縮之度陵有高卑之常霖潦漲之兩涘没矣
於是乎不為之小而就其深旱暵漆之孤嶼出矣於是
乎不為之大而就其淺非夫巨靈壯趾以固本河伯高
肩以承隅胡然動静適因其時升降不失其則羅浮二
岳以風雨合離蓬萊五山以波潮上下不復故道遂違
常流甚相遠矣君子曰夫能屠黑龍涸九州况乎一水
之上而自為謀夫能斷鼇足立四極况乎數仞之高而
自為力神人之易昧者難知密邇山谷森羅物象莽莽
蘆渚寧非止水之餘嶃嶃石林猶有補天之色摇演空
曲精靈若存且夫上無積草表以孤樹常感風氣纖條
悲鳴若冥應肹蠁鼔簧而吹笙由是憧憧往來無不加
敬山有梅栗關吏羞焉水有菱芡舟人奠焉冢之木無
或斬焉陵之土無或抔焉是則馨香已陳而樵蘇自禁
矣故聖人取薄葬去厚送驪山之銀海魚燈虎丘之金
精龍劔錮之其内散之其間適為大盗之守未是藏身
之固彼橋山帝丘九嶷會稽皆因山而墳未聞其陵者
余謂媧皇受命在火火以示水谷不為陵開門負固日
用其力不然其隙地豈必封崇乎是故觀而志之為城
塜後記
淮南節度行軍司馬廳壁記(李翰)
國家修唐虞大同之化庭周漢不賓之俗邊雖有防示
不久設軍出於内謂之將鎮於外謂之使佐其職者謂
之行軍司馬行軍司馬之職弼戎政掌武事居常習蒐
狩之禮有役申戰陣之法凡軍之攻戰之備列於器械
者辨其賢良凡軍之材食之用頒於卒乘者均其賜予
合其軍書契之要比其軍符籍之伍賞罰得議號令得
聞三軍以之聲氣行之哉雖主武蓋文之職也舊制朱
衣銅印墨綬開元故事多選臺郎為之淮南節度行軍
司馬尚書戶部郎中兼侍御史王公以經邦緯俗之才
佐淮夷方面之寄敦書說禮之學當節府大賢之舉政
恊乎邦要慮通乎事微入中權之旗鼓戒羣帥之鐃鐲
師律既和軍容丕肅淮南之府有功宣王室身佩矦印
將門良家藩國貴種以禮綏之則恭淮南之衆有吴楚
銳士燕韓勁卒竒材劍客猿臂虬鬚以恩撫之則順淮
南之地提封千里徵令百役稅以足食賦以足兵以寬
征之則安淮南之衝南走閩越北通幽朔關梁不閉朝
聘相望以歡交之則固自韋公統戎旅王公翼戎行威
加於大則將不驕惠及於細則卒不惰減役輕飲則人
不困待賓省禮則境不危堂堂然混一體以為力雄雄
然鼓衆心以為氣封疆之外隱如敵國封疆之内不知
有軍古人云懸勢於上而下自定置器于平而物自安
道蓋用是也兹斫謂銷患於未形制危於未萌伐謀之
功大於積甲山齊攻心之衎強於虎賁百萬彼善師不
陣未戰先勝卻軍於談笑之際折衝於罇爼之間今古
一時也夫舉善人以行其教大則四海服小則邦國寧
舜舉皋陶蠻夷率職帝王之事也秦任百里奚巴戎致
貢諸侯之舉也國僑為政乃子皮之功晉侯勤王信魏
絳之力任賢用善合契同德盛府有焉翰獲庇于有禮
之俗遂安于無虞之境書績示後豈待命乎
改修吴延陵季子廟記(蕭定)
有吳之興也泰伯讓以得之有吴之衰也季子讓以失
之為讓之情同而興衰之體異何哉泰伯之讓讓以賢
也故周有天下而吴建國焉季子之讓賢以讓也當周
德之衰而吴喪邦焉或曰非所讓而讓之使宗祀泯絶
而不血食豈曰能賢斯可謂知存而不知亡者矣夫治
亂時也興亡運也故至至而不可郤終終而不可留黃
河既濁阿膠無以正其色鹽池斯鹹弊簞不能匡其味
與夫當濁亂之世召力勝之戎讓與争孰賢乎易曰知
幾其神則季子之見可謂知幾矣季子之明可謂知進
退存亡而不失其正矣至於聽樂辨列國之興亾審賢
知世數之存没挂劍示不言之信避國保無欲之貞故
有吴之祀寂寥而延陵之饗如在玄風可想至德興歎
美之辭哲人其萎表墓著嗚呼之篆向微德仁兩至則
夫子不復歎焉詳其精義被物鈎深致遠之旨烏可究
其津涯而窺其墻仞哉是知譲之為德在於生靈不獨
其子孫明矣國有祀典人懷永思定忝列藩條欽崇懿
範於以加敬嚴乎閟宫別閨壼之内外正衆神之序位
舊以泰伯之廟在於蘇臺而制季子之祠像設東面非
由無禮諒無取焉必也正名於是乎在祈報獻奠䞇幣
宜列於軒廂春秋禮薦爼豆當陳於正寢俾觀像者識
賢人之遺風可律審度者知經德之禮秩無差末學陋
辭不足頌其往烈寒來暑往敢用同於紀年
曲江池記(歐陽詹)
水不注川者在藪澤則曰陂曰湖在苑囿則為池為沼
苑之沼囿之池力墾而成則多天然而有則寡茲池者
其天然與循源北峙廻岡旁轉圓環四帀中成坎窞窙
窌港洞生泉噏源東西三里而遙南北三里而近當天
邑別卜繚垣未繞乃空山之濼曠野之湫然黃河作其
左塹清渭為其後洫褒斜右走太一前横崇山濬川鈎
結蟠護不南不北湛然中停西北有地平坦彌望五六
十里而無窪坳紫蓋凝而不散黃旗鬱以常在實陶鈞
之至造化之工沙汰一氣之辰財成六合之日既以磽
确外為寰宇敞無垠堮以居億兆又選英精内為區域
束以襟帶用宅君長若人斯生肢體具矣有心以繋其
神焉若堂斯考廊廡設矣有室以處其尊焉彼如紫蓋
黃旗之氣蓋陶鈞造化者用宅君長英精之所邪夫物
苟相表裏製必同象泄夫外則廓以靈海𨗳夫内則融
乎此湫歷代帝王未得而有豈降巢室土之後聯綿千
百之代建卜都邑不欲合夫天意而居乎將天意尚圖
根深蔕固可與終畢者而命處乎故涸於有隋比我皇
唐之存孕詔其季主營之以須焉揆北辰以正方度南
端而制極墉隍劃趾勾陳定位地廻帝室湫成厥池既
由我署纔成伊去真主巍巍龍蟠虎踞爰自中而軌物
取諸象以正名字曰曲江儀形也觀夫妙用在人豐功
及物則總天府之津液疏皇居之墊隘潢汙入其洞徹
銷涎漦以下澄汗㕎隨其佳氣蕩鬱攸而上滅萬戶無
重膇之患千門就爽塏之致其流惡含和厚生蠲疾有
如此者皎晶如練清明若空俯睇沖融得渭北之飛雁
斜窺澹泞見終南之片石珍木周庇竒花中縟重樓夭
矯以縈映危榭巉巗以煇燭芬芳蔭潜滉瀁電烻凝烟
吐靄浮羽游鱗斐郁郁以閑麗謐徽徽而清肅其涵虚
抱景氣象澄鮮有如此者皇皇后辟振振都人遇良辰
於令月就妙賞乎勝趣九重繡轂翼六龍而畢降千門
錦帳同五侯以偕至泛菊則因高乎斷岸祓禊則就潔
乎芳沚戲舟載酒或在中流清芬入襟沈昏以滌寒光
眩目貞白以生絲竹駢羅緹綺交錯五色結章於下地
八音成文於上空砰鍧沸渭神仙奏鈞天於赤水黤藹
敷俞天人曳雲靄於玄都其洗慮延歡俾人怡懌有如
此者至若嬉游以節宴賞有經則纖埃不動微波以寧
熒熒渟渟瑞見祥形乃或滛湎以情泛濫無斁則飄風
暴振洪濤噴射崩騰絡驛妖生禍覿其棲神育靈興善
懲惡有如此者某幸因受命觀光上國身不佞而自棄
日無名以多暇詢竒覽物得之於斯瞩太始之玄造訪
前聞於碩老天生地成之理識之於性情物儀人事之
端徵之於耳目夫流惡含和厚生蠲疾則去隂之慝輔
陽之德也涵虚抱景氣象澄鮮則藻飾神州芳榮帝宇
也洗慮延歡俾人怡悅則致民樂土而安其志也棲神
育靈興善懲惡則俗知所勸而重其教也號惟天邑非
可謬創一山一水拳石草樹皆有所謂兹池者其有謂
之雄焉意我皇唐須有此地以居之有此地須有此池
以毗之佑不仁之亭毒贊無言之化育至矣哉以其廣
狹而方於大則小矣以其淵洞而命夫深則淺矣而有
功如彼有德若此代之君子蓋有知之而不述令民無
得而稱焉輒粗陳其旨刊諸岸石庶元元荷日用之力
也貞元五年歲在巳巳夏五月十有五日記
懷崧樓記(李德裕)
懷崧思解組也元和庚子歲余獲在内廷常僚九人丞
弼者五而十數年間零落將盡今所存者惟余與三川
守李公而巳暨太和乙丑歲復接舊老同升台階或
纔嘆止輿已恊白鷄之夢或未聞税駕遽有黃犬之悲
則向之榮華可以悽愴况余憂傷所侵疲薾多病當驚
北叟之伏豈忘東山之歸此地舊施曲軒㫄隱壀堄竹
樹隂合簷楹晝昏喧雀所依涼飈罕至余盡去危堞敞
為虚樓剪榛木而始見前山除密篠而近對佳樹延清
輝於月幌留愛景於寒甍晨憩宵遊皆有殊意周視原
野永懷崧峯肇此佳名且符夙尚盡庾公不淺之意寫
仲宣極望之心貽於後賢斯乃無愧丙寅歲丙申月庚
辰日銀青光禄大夫守滁州刺史李德裕記
文章辨體彙選卷六百十二
