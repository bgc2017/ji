文章辨體彙選卷四百四十二
明賀復徵編
設一
七發八首(漢枚乘)
楚太子有疾而吳客往問之曰伏聞太子玉體不安亦
少間乎太子曰&KR0629;謹謝客因稱曰今時天下安寧四宇
和平太子方富於年意者久耽安樂日夜無極邪氣襲
逆中若結轖紛屯澹淡嘘唏煩酲惕惕怵怵卧不得瞑
虚中重聽惡聞人聲精神越渫百病咸生聰明眩矅悅
怒不平久執不廢大命乃傾太子豈有是乎太子曰謹
謝客頼君之力時時有之然未至於是也客曰今夫貴
人之子必宫居而閨處内有保母外有傅父欲交無所
飲食則温淳甘膬脭醲肥厚衣裳則雜遝曼煖燂爍熱
暑雖有金石之堅猶將銷鑠而挺解也况其在筋骨之
間乎哉故曰縱耳目之欲恣支體之安者傷血脉之和
且夫出輿入輦命曰蹷痿之機洞房清宫命曰寒熱之
媒皓齒蛾眉命曰伐性之斧甘脆肥膿命曰腐腸之藥
今太子膚色靡曼四支痿随筋骨挺解血脉滛濯手足
惰窳越女侍前齊姬捧後往來遊燕縱恣於曲房隐閒
之中此甘餐毒藥戲猛獸之瓜牙也所從來者至深遠
淹滯永久而不廢雖令扁鵲治内巫咸治外尚何及哉
今如太子之病者獨宜世之君子博見強識承閒語事
變度易意常無離側以為羽翼淹沉之樂浩唐之心遁
佚之志其奚由至哉太子曰諾病已請事此語客曰今
太子之病可無藥石針刺灸療而已可以要言妙道說
而去也不欲聞之乎太子曰僕願聞之客曰龍門之桐
高百尺而無枝中鬱結之輪&KR0818;根扶䟽以分離上有千
仞之峯下臨百丈之溪湍流溯波又澹淡之其根半死
半生冬則烈風漂霰飛雪之所激也夏則雷霆霹靂之
所感也朝則鸝黃鳱鴠鳴焉暮則羈雌迷鳥宿焉獨鵠
晨號乎其上鵾鷄哀鳴翔乎其下於是背秋涉冬使琴
摯斫斬以為琴野繭之絲以為絃孤子之鈎以為隐九
寡之珥以為約使師堂操暢伯子牙為之歌歌曰麥秀
&KR0034;兮雉朝飛向虚壑兮背槁槐依絶區兮臨廻溪飛鳥
聞之翕翼而不能去野獸聞之垂耳而不能行蚑蟜螻
蟻聞之拄喙而不能前此亦天下之至悲也太子能強
起聽之乎太子曰僕病未能也
客曰犓牛之腴菜以筍蒲肥狗之和冐以山膚楚苗之
食安胡之飯搏之不解一啜而散於是使伊尹煎熬易
牙調和熊蹯之臑勺藥之醬薄耆之炙鮮鯉之膾秋黃
之蘇白露之茹蘭英之酒酌以滌口山梁之餐豢豹之
胎小飯大歠如湯沃雪此亦天下之至美也太子能強
起嘗之乎太子曰僕病未能也
客曰鍾岱之牡齒至之車前似飛鳥後類距虚穱麥服
處躁中煩外羈堅轡附易路於是伯樂相其前後王良
造父為之御秦缺樓季為之右此兩人者馬佚能止之
車覆能起之於是使射千鎰之重争千里之逐此亦天
下之至駿也太子能強起乘之乎太子曰僕病未能也
客曰既登景夷之臺南望荆山北望汝海左江右湖其
樂無有於是使博辯之士原本山川極命草木比物属
事離辭連類浮遊覽觀乃下置酒於虞懷之宫連廊四
注臺城層構紛紜玄綠輦道邪交黃池紆曲溷章白露
孔雀鶤鵠鵷雛鵁鶄翠鬛紫纓螭龍德牧邕邕羣鳴陽
魚騰躍奮翼振鱗漃㵳薵蓼蔓草芳苓女桑河柳素葉
紫莖苗松豫章條上造天梧桐并閭極望成林衆芳芬
鬱亂於五風從容猗靡消息陽隂列坐縱酒蕩樂娱心
景春佐酒杜連理音滋味雜陳肴糅錯該練色娱目流
聲悅耳於是乃發激楚之結風揚鄭衛之皓樂使先施
徵舒陽文叚干吴娃閭娵傅予之徒雜裾垂髾目窕心
與揄流波雜杜若蒙清塵被蘭澤燕服而御此亦天下
之靡麗皓侈廣博之樂也太子能強起遊乎太子曰僕
病未能也
客曰將為太子馴騏驥之馬駕飛軨之輿乘壯駿之乘
右夏服之勁箭左烏號之雕弓游涉乎雲林周馳乎蘭
澤弭節乎江潯掩青蘋游清風陶陽氣蕩春心逐狡獸
集輕禽於是極犬馬之才困野獸之足窮相御之智恐
虎豹慴鷙鳥逐馬鳴鑣魚跨麋角履遊麕兔蹈踐麖鹿
汗流沫墜冤伏陵窘無創而死者固足充後乘矣此校
獵之至壯也太子能強起遊乎太子曰僕病未能也然
陽氣見於眉宇之間侵滛而上幾滿大宅
客見太子有悅色遂推而進之曰冥火薄天兵車雷運
旌旗偃蹇羽毛肅紛馳騁角逐慕味争先徼墨廣博望
之有圻純粹牷犧獻之公門太子曰善願復聞之
客曰未既於是榛林深澤烟雲闇漠兕虎並作毅武孔
猛袒裼身薄白刃皚皚矛戟交錯收獲掌功賞賜金帛
掩蘋肆若為牧人席旨酒嘉肴羞炰膾炙以御賓客涌
觴並起動心驚耳誠必不悔决絶以諾貞信之色形於
金石高歌陳唱萬歲無斁此真太子之所喜也能強起
而遊乎太子曰僕甚願從直恐為諸大夫累耳然而有
起色矣
客曰將以八月之望與諸侯遠方交遊兄弟並往觀濤
乎廣陵之曲江至則未見濤之形也徒觀水力之所到
則䘏然足以駭矣觀其所駕軼者所擢拔者所揚汨者
所温汾者所滌汔者雖有心略辭給固未能縷形其所
由然也恍兮惚兮聊兮慄兮混汨汨兮忽兮恍兮俶兮
儻兮浩瀇瀁兮慌曠曠兮秉意乎南山通望乎東海澒洞兮
蒼天極慮乎崖涘流覽無窮歸神日毋汨乘流而下降兮或
不知其所止或紛紜其流折兮忽繆往而不來臨朱氾
而遠逝兮中虚煩而益怠莫離散而發曙兮内存心而
自持於是澡槩胸中灑練五臟淡澉手足頮濯髮齒揄
棄恬怠輸寫淟濁分决狐疑發皇耳目當是之時雖有
淹病滯疾猶將伸傴起躄發瞽披聾而觀望之也况直
𦕈小煩懣酲醴病酒之徒哉故曰發蒙解惑不足以言
也太子曰善然則濤何氣哉
客曰不記也然聞於師曰似神而非者三疾雷聞百里
江水逆流海水上潮山出内雲日夜不止衍溢漂疾波
湧而濤起其始起也洪淋淋焉若白露之下翔其少進
也浩浩溰溰如素車白馬帷蓋之張其波湧而雲亂擾
擾焉如三軍之騰裝其旁作而奔起也飄飄焉如輕車
之勅兵六駕蛟龍附從太白純馳浩蜺前後絡繹顒顒
卬卬椐椐疆疆莘莘將將壁壘重堅沓雜似軍行訇隐
匈磕軋盤湧裔原不可當觀其兩旁則滂渤怫鬱闇漠
感突上聲下律有如勇壯之卒突怒而無畏蹈壁衝津
窮曲隨隈踰岸出追遇者死當者壊初發乎或圍之津
涯荄軫谷分廻翔青篾御枚檀桓弭節伍子之山通厲
骨母之場凌赤岸篲扶桑横奔似雷行誠奮厥武如振
如怒沌沌渾渾狀如奔馬混混庉庉聲如雷鼓發怒厔
沓清升踰跇侯波奮振合戰於藉藉之口鳥不及飛魚
不及廻獸不及走紛紛翼翼波涌雲亂蕩取南山背擊北岸
覆虧丘陵平夷西畔險險戲戲崩壊陂池決勝乃罷瀄汨潺
湲披揚流灑横暴之極魚鱉失勢傾倒偃側沋沋湲湲
蒲伏連延神物怪異不可勝言直使人踣焉徊闇悽愴
焉此天下怪異詭觀也太子能起觀之乎太子曰僕病
未能也
客曰將為太子奏方術之士有資略者若莊周魏牟楊
朱墨翟便蜎詹何之倫使之論天下之精微理萬物之
是非孔老覽觀孟子持籌而算之萬不失一此亦天下
要言妙道也太子豈欲聞之乎於是太子據几而起曰
渙乎一聽聖人辨士之言涊然汗出霍然病已
七啓(魏曹植)
昔枚乘作七發傅毅作七激張衡作七辨崔駰作七
依辭各美麗余有慕之焉遂作七啓并命王粲作焉
玄微子隐居大荒之庭飛遯離俗澄神定靈輕禄傲貴
與物無營耽虚好静羡此永生獨馳思乎天雲之際無
物象而能傾於是鏡機子聞而將往說焉駕超野之駟
乘追風之輿經迥漠出幽虚入乎泱漭之野遂屇玄微
子之所居其居也左激水右高岑背洞壑對芳林冠皮
弁被文裘出山岫之潜穴倚峻崖而嬉遊志飄飄焉嶢
嶢焉似若狹六合而隘九州若將飛而未逝若舉翼而
中留於是鏡機子攀葛藟而登距巖而立順風而稱曰
子聞君子不遯俗而遺名智士不背世而滅勲今吾子
棄道藝之華遺仁義之英耗精神乎虚廓廢人事之紀
經譬若畫形於無象造響於無聲未之思乎何所規之
不通也玄微子俯而應之曰噫有是言乎夫太極之初
渾沌未分萬物紛錯與道俱隆蓋有形必朽有跡必窮
芒芒元氣誰知其終名穢我身位累我躬竊慕古人之
所志仰老莊之遺風假靈龜以托喻寧掉尾於塗中鏡
機子曰夫辯言之豔能使窮澤生流枯木發榮庶感靈
而激神况近在乎人情僕將為吾子說遊觀之至娱演
聲色之妖靡論變化之至妙敷道德之弘麗願聞之乎
玄微子曰吾子整身倦世探隐拯沉不遠遐路幸見光
臨將敬滌耳以聽玉音
鏡機子曰芳菰精稗霜蓄露葵玄熊素膚肥豢膿肌蟬
翼之割剖纖析微累如叠縠離若散雪輕隨風飛刃不
轉切山鵽斥鷃珠翠之珍搴芳蓮之巢龜膾西海之飛
鱗臛江東之潜鼉臇漢南之鳴鶉糅以芳酸甘和既醇
玄冥適鹹蓐收調辛紫蘭丹椒施和必節滋味既殊遺
芳射越乃有春清縹酒康狄所營應化則變感氣而成
彈徵則苦發叩宫則甘生於是盛以翠樽酌以彫觴浮
蟻鼎沸酷烈馨香可以和神可以娱腸此肴饌之妙也
子能從我而食之乎玄微子曰予甘藜藿未暇此食也
鏡機子曰步光之劔華藻繁縟飾以文犀彫以翠綠綴
以驪龍之珠錯以荆山之玉陸斷犀象未足稱儁隨波
截鴻水不漸刃九旒之冕散耀垂文華組之纓從風紛
紜佩則結綠懸黎寳之妙微符采照爛流景揚煇黼黻
之服紗縠之裳金華之舄動趾遺光繁飾參差微鮮若
霜緄珮綢繆或彫或錯薰以幽若流芳肆布雍容閒步
周旋馳燿南威為之解顔西施為之巧笑此容飾之妙
也子能從我而服之乎玄微子曰予好毛褐未暇此服
也
鏡機子曰馳騁足用蕩思遊獵可以娱情僕將為吾子
駕雲龍之飛駟飾玉輅之繁纓垂宛虹之長綏抗招搖
之華旍插忘歸之矢秉繁弱之弓忽躡景而輕騖逸奔
驥而超遺風於是磎填谷塞榛藪平夷緣山置罝彌野
張罘下無漏跡上無逸飛鳥集獸屯然後會圍獠徒雲
布武騎霧散丹旗曜野戈殳晧旰曳文狐掩狡兔捎鷫
鷞拂振鷺當軌見藉值足遇踐飛軒電逝獸隨輪轉翼
不暇張足不及騰動觸飛鋒舉挂輕罾搜林索險探薄
窮阻騰山赴壑風厲焱舉機不虚發中必飲羽於是人
稠網密地逼勢脅哮闞之獸張牙奮鬛志在觸突猛氣
不慴乃使北宫東郭之儔生抽豹尾分裂貙肩形不抗
手骨不隐拳批熊碎掌拉虎摧斑野無毛類林無羽羣
積獸如陵飛翮成雲於是駴鐘鳴鼓收旌弛旆頓網縱
綱罷獠廻邁駿騄齊驤揚鑾飛沫俯倚金較仰撫翠蓋
雍容暇豫娱志方外此羽獵之妙也子能從我而觀之
乎玄微子曰余樂恬静未暇此觀也
鏡機子曰閒宫顯敞雲屋晧旰崇景山之高基迎清風
而立觀彤軒紫柱文榱華梁綺井含葩金墀玉箱温房
則冬服絺綌清室則中夏含霜華閣緣雲飛陛凌虚頫
眺流星仰觀八隅升龍攀而不逮𦕈天際而高居繁巧
神怪變容異形班輸無所措其斧斤離婁為之失睛麗
草交植殊品詭䫫綠葉朱榮熙天曜日素水盈沼叢木
成林飛翮凌高鱗甲隐深於是逍遥暇豫忽若忘歸乃
使任子垂釣魏氏發機芳餌沈水輕繳弋飛落翳雲之
翔鳥援九淵之靈龜然後采菱華擢水蘋弄蛛蜯戲鮫
人諷漢廣之所詠覿遊女於水濱燿神景於中沚被輕
縠之織羅遺芳烈而靖步抗皓手而清歌歌曰望雲際
兮有好仇天路長兮往無由佩蘭蕙兮為誰修嬿婉絶
兮我心愁此宫館之妙也子能從我而居之乎玄微子
曰予耽巖穴未暇此居也
鏡機子曰既遊觀中原逍遥閒宫情放志蕩滛樂未終
亦將有才人妙妓遺世越客揚北里之流聲紹陽阿之
妙曲爾乃御文軒臨洞庭琴瑟交揮左箎右笙鐘鼓俱
振簫管齊鳴然後姣人乃被文縠之華袿振輕綺之飄
颻戴金搖之熠燿揚翠羽之䨇翹揮流芳燿飛文歷盤
鼓煥繽紛長裾隨風悲歌入雲蹻捷若飛蹈虚遠蹠凌
躍超驤蜿蟬揮霍翔爾鴻翥濈然鳬沒縱輕體以迅赴
景追形而不逮飛聲激塵依違厲響才捷若神形難為
象於是為歡未渫白日西頽散樂變餙微步中閨玄眉
弛兮鉛華落收亂髮兮拂蘭澤形媠服兮揚幽若紅顔
宜笑睇眄流光時與吾子攜手同行踐飛除即閒房華
燭爛幄幕張動朱唇發清商揚羅袂振華裳九秋之夕
為歡未央此聲色之妙也子能從我而遊之乎玄微子
曰予願清虚未暇此遊也
鏡機子曰予聞君子樂奮節以顯義烈士甘危軀以成
仁是以雄俊之徒交黨結倫重氣輕命感分遺身故田
光伏劔於北燕公叔畢命於西秦果毅輕斷虎步谷風
威慴萬乘華夏稱雄辭未及終而玄微子曰善鏡機子
曰此乃遊俠之徒耳未足稱妙也若夫田文無忌之儔
乃上古之俊公子也皆飛仁揚義騰躍道藝遊心無方
抗志雲際凌轢諸侯驅馳當世揮袂則九野生風慷慨
則氣成虹蜺吾子若當此之時能從我而友之乎玄微
子曰予亮願焉然方於大道有累如何
鏡機子曰世有聖宰翼帝覇世同量乾坤等曜日月玄
化參神與靈合契惠澤播於黎苖威靈振乎無外超隆
平於殷周踵羲皇而齊泰顯朝惟清王道遐均民望如
草我澤如春河濱無洗耳之士喬岳無巢居之民是以
俊乂來仕觀國之光舉不遺才進各異方讃典禮於辟
雍講文德於明堂正流俗之華說綜孔氏之舊章散樂
移風國富民康神應休臻屢獲嘉祥故甘露紛而晨降
景星宵而舒光觀遊龍於神淵聆鳴鳳於高崗此覇道
之至隆而雍熙之盛際然主上猶以沉恩之未廣懼聲
教之未厲采英竒於反陋宣皇明於巖穴此寗子商歌
之秋而吕望所以投綸而起也吾子為太和之民不欲
仕陶唐之世乎於是玄微子攘袂而興曰韡哉言乎近
者吾子所述華滛欲以厲我祇攪予心至聞天下穆清
明君莅國覽盈虚之正義知頑素之迷惑令予廓爾身
輕若飛願反初服從子而歸
晉問(唐柳宗元)
吴子問於柳先生曰先生晉人也晉之故宜知之曰然
然則吾願聞之可乎曰可晉之故封太行掎之首陽起
之黃河迤之大陸靡之或巍而高或呀而淵景霍汾澮
以經其壖若化若遷鈎嬰蟬聯然後融為平川而侯之
都居大夫之邑建焉其高壯則騰突撑拒贅岈鬱怒若
熊羆之咆虎豹之嘷終古而不去攫秦摶齊當者失據
燕狄惴怯若卵就壓振振業業覬關蹀戶惕若僕妾其
按衍則平盈旋緣紆徐夷延若飛䳒之翔舞洄水之容
與以稼則碩以植則茂以牧則蕃以畜則庶而人用是
富而邦以之阜其河則濬源崑崙入於天淵出乎無門
行乎無垠自匃奴而南以介西鄙衝奔太華運肘東指
混潰后土濆濁麋沸龜鼉詭怪于于汨汨騰倒䭿越委
泊涯涘呀呷欱納推雜失墜其所盪激則連山參差廣
野壊裂轟雷努風撼&KR1984;于&KR2164;崩石之所轉躍大木之所
擢拔漰泙洞踏者彌數千里若萬夫之斬伐而其軸轤
之所負橦檣之所御鱗川林壑隳雲遁雨瞬目而下者
榛榛沄沄百舍一赴若是何如吳子曰先生之言豐厚
險固誠晉之美矣然晉人之言表裏山河者備敗而已
非以為榮觀顯大也吳起所謂在德不在險此晉人之
藉也願聞其他
先生曰大鹵之金棠谿之工火化水淬器備以充為棘
為矛為鎩為鈎為鏑為鏃為槊為鍭出太白徵蓐收召
招搖伏蚩尤肅肅褷褷合衆靈而成之博者狹者曲者
直者歧者徑者長者短者攅之如星奮之如霆運之如
縈浩浩奕奕淋淋滌滌熒熒的的若雪山冰谷之積觀
者膽掉目出寒液當空發耀英精互繞晃蕩洞射天氣
盡白日規為小鑠雲破霄跕墜飛鳥弓人之弓函人之
甲膠角百選犀兕七屬乃使跟超掖夾之倫服而持之
南瞰諸華北讋羣夷技擊節制聞於天下是為善師延
目而望之固以拳拘喘汗免胄肉袒進不敢降退不敢
竄若是何如吳子曰夫兵之用由德則吉由暴則凶是
又不可為美觀也先軫曰師直為壮曲為老况徒以堅
甲利刃之為上哉
先生曰晉國多馬屈焉是産土寒氣勁崖坼谷裂草木
短縮鳥獸墮匿而馬蕃焉師師詵詵溶溶紜紜轠轠轔
轔或赤或黃或玄或蒼或醇或駹黭然而隂炳然而陽
若旌旃旗幟之煌煌乍進乍止乍伏乍起乍奔乍躓若
江漢之水疾風驅濤擊山盪壑雲沸而不止羣飲源槁
廻食野赭浴川蹙浪噴震播灑漬漬焉若海神駕雪而
來下觀其四散惝恍開合萬狀喜者鵲厲怒者人搏决
然坌躍千里相角風騣霧鬛斸山抉壑耳搖層雲腹捎
衆木寂寥遠遊不久而復攫地跳梁堅骨蘭筋交頸互
齧鬭目相馴聚溲更虚昂首張齗其小者則連牽繳繞
仰乳俯齕蟻雜螽集啾啾潗潗旅走叢立其材之可者
收歛攻教掉手飛縻指毛命物百步就羈牽以荀息御
以王良超以范鞅軒以欒鍼以佃以戎獸獲敵摧若是
何如吳子曰恃險與馬者子不聞乎故曰冀之北土馬
之所生是不一姓請置此而新其說
先生曰晉之北山有異材梓匠工師之為宫室求大木
者天下皆歸焉仲冬既至寒氣凝成外凋内貞瀋液不
行乃堅乃良萬工舉斧以入必求諸巖崖之欹傾磵壑
之紆縈凌㠝屼之杪顛潄泉源之淦瀯根絞怪石不土
而植千尋百圍與石同色羅列而伐者頭抗河漢刃披
虹霓聲振連巒秭填層谿丁丁登登硠硠稜稜若兵車
之乘凌其響之所應則潰潰漰漰洶洶薨薨若騫若崩
若螭龍之鬭風霆相騰其殊而下者札&KR2164;捎殺摧崪坱
圠霞披電裂又似共工觸不周而天柱折鵾鸛鶖鶬號
鳴飛翔貙豻虎兕奔觸讋慄伏無所入遯無所脫然後
斷度收羅捎危顛芟繁柯乘水潦之波以入於河而流
焉盪宇硉兀轉騰冐沒類秦神驅石以梁大海抵曲鱗
蹙滙流雷解前者汨越後者迫隘乃下夫龍門之懸水
摺拉頹踏捽首軒尾澒入重淵不知其幾百里也濤波
之旋滔山觸天既渟既平彌望悠焉良久乃始昂屹涌
溢挺拔而出林立峰崪穿雲蔽日渙然自撓復就行列
渾渾而去以至其所唯良工之指顧叢臺阿房長樂未
央建章昭陽之隆麗詭特皆是之出若是何如吳子曰
吾聞君子患無德不患無土患無土不患無人患無人
不患無宫室患無宫室不患材之不已有先生之所陳
四累之下也且虒祈既成諸侯叛之
先生曰河魚之大上迎波濤羅壅津涯千里雷馳重馬
輕車遂以君命矢而縱觀焉大罟斷流修網亘山罩罶
罣䍡織維其間巨舟軒昂仡仡廻環水師更呼聲裂商
顔於是鼔譟沓集而從之扼龍吭拔鯨鰭戮白黿逐毒
螭叱馮夷立水湄搜攪流離掬縮推移梁會網蹙騰天
彌圍掉躃擁踴以登夫歷山之垂如川之歸如山之摧
如雲之披其有乘化會神振拔漣淪摛竒文出怪鱗騰
飛濤而上逸生雷電於龍門者猶仰綸飛繳頓踏而取
之莫不脫角裂翼呀嚇匍匐伏就臠切莫保龍藉具糅
五味布列雕爼風雲失勢沮散遠去若夫魦鱨鮪鯉鰋
鱧魴鱮之𤨏屑蔑裂者夫固不足悉數漏脫紘目養之
水府而三河之人則已填溢饜飫腥膏舄鹵聞膾炙之
美則揜鼻蹙額賤甚糞土而莫顧者也若是何如吳子
曰一時之觀不足以夸後世口舌之味不足以利百姓
姑欲聞其上者
先生曰猗氏之鹽晉寳之大也人之頼之與榖同化若
神造非人力之功也但至其所則見溝堘畦畹之交錯
輪囷若稼若圃敞兮勻勻渙兮鱗鱗邐瀰紛屬不知其
垠俄然决源釃流交灌互澍若枝若股委曲延布脉寫
膏浸潗濕滑汨彌高掩庳漫壠冐塊決決沒沒遠近混
會抵值隄防瀴瀛沛濊偃然成淵&KR1071;然成川觀之者徒
見浩浩之水而莫知其以及神液隂漉甘鹵密起孕靈
富媪不愛其美無聲無形熛結迅詭廻眸一瞬積雪百
里皛皛羃羃奮僨離析鍜圭椎璧眩轉的皪乍似隕星
及地明滅相射冰裂雹碎巃嵸增益大者印纍小者珠
剖涌者如坻㘭者如缶日晶熠煜螢駭電走亘步盈車
方尺數斗於是裒歛合集舉而堆之皓皓乎玄圃之巍
巍皦乎溔乎狂山太白之淋漓駭變化之神竒卒不可
推也然後驢驘牛馬之運西出秦隴南過樊鄧北極燕
代東逾周宋家獲作醎之利人被六氣之用和均兵食
以征以貢其賚天下也與海分功可謂有濟矣若是何
如吳子曰魏絳之言曰近寳則公室乃貧豈謂是耶雖
然此可以利民矣而未為民利也先生曰願聞民利吳
子曰安其常而得所欲服其教而便於已百貨通行而
不知所自來老幼親戚相保而無德之者不苦兵行不
疾賦力所謂民利民自利者是也
先生曰文公之覇也援秦破楚囊括齊宋曹衞解裂魯
鄭震恐定周於温奉册受錫夾輔紏逖以為侯伯齊盟
踐土低昂玉帛天子恃焉以有諸侯諸侯恃焉以有其
國百姓恃焉以有其妻子而食其力叛者力取附者仁
撫推德義立信讓示必行明所嚮達禁止一好尚春秋
之事公侯大夫策文馬馳軒車出入環連貫於國都則
有五筵之堂九几之室大小定位左右有秩禽牢餼饋
交錯文質饗有嘉樂宴有庭實登降好賦犧象畢出犒
勞贈賄率禮無失六卿理兵大戎小戎鐘鼓丁寧以討
不恭車埒萬乘卒半天下鼓之則震旆之則畏其號令
之動若水之源若輪之旋莫不如志當此之時咸能驩
娱以奉其上故其民至於今好義而任力此以民力自
固假仁義而用天下其遺風尚有存者若是可以為民
利也乎吳子曰近之矣然猶未也彼覇者之為心也引
大利以自嚮而樓他人之力以自為固而民乃後焉非
不知而化不令而一異乎吾向之陳者故曰近之矣猶
未也
先生曰三河古帝王之更都焉而平陽堯之所理也有
茅茨采椽土型之度故其人至於今儉嗇有温恭克譲
之德故其人至於今善譲有師鍚僉曰疇咨之道故其
人至於今好謀而深有百獸率舞鳳凰來儀於變時雍
之美故其人至於今和而不怒有昌言儆戒之訓故其
人至於今憂思而畏禍有無為不言垂衣裳之化故其
人至於今恬以愉此堯之遺風也願以聞於子何如吳
子離席而立拱而言曰美矣善矣其蔑有加矣此固吾
之所欲聞也夫儉則財用足而不滛讓則遵分而進善
其道不鬭謀則通於遠而周於事和則仁之質戒則義
之實恬以愉則安而久於其道也至乎哉今主上方致
太平動以堯為凖先生之言道之奥者若果有貢於上
則吾知其易易焉也舉晉國之風以一諸天下如斯而
已矣敬再拜受賜
文章辨體彙選卷四百四十二
文章辨體彙選卷四百四十二
明賀復徵編
設一
七發八首(漢枚乘)
楚太子有疾而吳客往問之曰伏聞太子玉體不安亦
少間乎太子曰&KR0629;謹謝客因稱曰今時天下安寧四宇
和平太子方富於年意者久耽安樂日夜無極邪氣襲
逆中若結轖紛屯澹淡嘘唏煩酲惕惕怵怵卧不得瞑
虚中重聽惡聞人聲精神越渫百病咸生聰明眩矅悅
怒不平久執不廢大命乃傾太子豈有是乎太子曰謹
謝客頼君之力時時有之然未至於是也客曰今夫貴
人之子必宫居而閨處内有保母外有傅父欲交無所
飲食則温淳甘膬脭醲肥厚衣裳則雜遝曼煖燂爍熱
暑雖有金石之堅猶將銷鑠而挺解也况其在筋骨之
間乎哉故曰縱耳目之欲恣支體之安者傷血脉之和
且夫出輿入輦命曰蹷痿之機洞房清宫命曰寒熱之
媒皓齒蛾眉命曰伐性之斧甘脆肥膿命曰腐腸之藥
今太子膚色靡曼四支痿随筋骨挺解血脉滛濯手足
惰窳越女侍前齊姬捧後往來遊燕縱恣於曲房隐閒
之中此甘餐毒藥戲猛獸之瓜牙也所從來者至深遠
淹滯永久而不廢雖令扁鵲治内巫咸治外尚何及哉
今如太子之病者獨宜世之君子博見強識承閒語事
變度易意常無離側以為羽翼淹沉之樂浩唐之心遁
佚之志其奚由至哉太子曰諾病已請事此語客曰今
太子之病可無藥石針刺灸療而已可以要言妙道說
而去也不欲聞之乎太子曰僕願聞之客曰龍門之桐
高百尺而無枝中鬱結之輪&KR0818;根扶䟽以分離上有千
仞之峯下臨百丈之溪湍流溯波又澹淡之其根半死
半生冬則烈風漂霰飛雪之所激也夏則雷霆霹靂之
所感也朝則鸝黃鳱鴠鳴焉暮則羈雌迷鳥宿焉獨鵠
晨號乎其上鵾鷄哀鳴翔乎其下於是背秋涉冬使琴
摯斫斬以為琴野繭之絲以為絃孤子之鈎以為隐九
寡之珥以為約使師堂操暢伯子牙為之歌歌曰麥秀
&KR0034;兮雉朝飛向虚壑兮背槁槐依絶區兮臨廻溪飛鳥
聞之翕翼而不能去野獸聞之垂耳而不能行蚑蟜螻
蟻聞之拄喙而不能前此亦天下之至悲也太子能強
起聽之乎太子曰僕病未能也
客曰犓牛之腴菜以筍蒲肥狗之和冐以山膚楚苗之
食安胡之飯搏之不解一啜而散於是使伊尹煎熬易
牙調和熊蹯之臑勺藥之醬薄耆之炙鮮鯉之膾秋黃
之蘇白露之茹蘭英之酒酌以滌口山梁之餐豢豹之
胎小飯大歠如湯沃雪此亦天下之至美也太子能強
起嘗之乎太子曰僕病未能也
客曰鍾岱之牡齒至之車前似飛鳥後類距虚穱麥服
處躁中煩外羈堅轡附易路於是伯樂相其前後王良
造父為之御秦缺樓季為之右此兩人者馬佚能止之
車覆能起之於是使射千鎰之重争千里之逐此亦天
下之至駿也太子能強起乘之乎太子曰僕病未能也
客曰既登景夷之臺南望荆山北望汝海左江右湖其
樂無有於是使博辯之士原本山川極命草木比物属
事離辭連類浮遊覽觀乃下置酒於虞懷之宫連廊四
注臺城層構紛紜玄綠輦道邪交黃池紆曲溷章白露
孔雀鶤鵠鵷雛鵁鶄翠鬛紫纓螭龍德牧邕邕羣鳴陽
魚騰躍奮翼振鱗漃㵳薵蓼蔓草芳苓女桑河柳素葉
紫莖苗松豫章條上造天梧桐并閭極望成林衆芳芬
鬱亂於五風從容猗靡消息陽隂列坐縱酒蕩樂娱心
景春佐酒杜連理音滋味雜陳肴糅錯該練色娱目流
聲悅耳於是乃發激楚之結風揚鄭衛之皓樂使先施
徵舒陽文叚干吴娃閭娵傅予之徒雜裾垂髾目窕心
與揄流波雜杜若蒙清塵被蘭澤燕服而御此亦天下
之靡麗皓侈廣博之樂也太子能強起遊乎太子曰僕
病未能也
客曰將為太子馴騏驥之馬駕飛軨之輿乘壯駿之乘
右夏服之勁箭左烏號之雕弓游涉乎雲林周馳乎蘭
澤弭節乎江潯掩青蘋游清風陶陽氣蕩春心逐狡獸
集輕禽於是極犬馬之才困野獸之足窮相御之智恐
虎豹慴鷙鳥逐馬鳴鑣魚跨麋角履遊麕兔蹈踐麖鹿
汗流沫墜冤伏陵窘無創而死者固足充後乘矣此校
獵之至壯也太子能強起遊乎太子曰僕病未能也然
陽氣見於眉宇之間侵滛而上幾滿大宅
客見太子有悅色遂推而進之曰冥火薄天兵車雷運
旌旗偃蹇羽毛肅紛馳騁角逐慕味争先徼墨廣博望
之有圻純粹牷犧獻之公門太子曰善願復聞之
客曰未既於是榛林深澤烟雲闇漠兕虎並作毅武孔
猛袒裼身薄白刃皚皚矛戟交錯收獲掌功賞賜金帛
掩蘋肆若為牧人席旨酒嘉肴羞炰膾炙以御賓客涌
觴並起動心驚耳誠必不悔决絶以諾貞信之色形於
金石高歌陳唱萬歲無斁此真太子之所喜也能強起
而遊乎太子曰僕甚願從直恐為諸大夫累耳然而有
起色矣
客曰將以八月之望與諸侯遠方交遊兄弟並往觀濤
乎廣陵之曲江至則未見濤之形也徒觀水力之所到
則䘏然足以駭矣觀其所駕軼者所擢拔者所揚汨者
所温汾者所滌汔者雖有心略辭給固未能縷形其所
由然也恍兮惚兮聊兮慄兮混汨汨兮忽兮恍兮俶兮
儻兮浩瀇瀁兮慌曠曠兮秉意乎南山通望乎東海澒洞兮
蒼天極慮乎崖涘流覽無窮歸神日毋汨乘流而下降兮或
不知其所止或紛紜其流折兮忽繆往而不來臨朱氾
而遠逝兮中虚煩而益怠莫離散而發曙兮内存心而
自持於是澡槩胸中灑練五臟淡澉手足頮濯髮齒揄
棄恬怠輸寫淟濁分决狐疑發皇耳目當是之時雖有
淹病滯疾猶將伸傴起躄發瞽披聾而觀望之也况直
𦕈小煩懣酲醴病酒之徒哉故曰發蒙解惑不足以言
也太子曰善然則濤何氣哉
客曰不記也然聞於師曰似神而非者三疾雷聞百里
江水逆流海水上潮山出内雲日夜不止衍溢漂疾波
湧而濤起其始起也洪淋淋焉若白露之下翔其少進
也浩浩溰溰如素車白馬帷蓋之張其波湧而雲亂擾
擾焉如三軍之騰裝其旁作而奔起也飄飄焉如輕車
之勅兵六駕蛟龍附從太白純馳浩蜺前後絡繹顒顒
卬卬椐椐疆疆莘莘將將壁壘重堅沓雜似軍行訇隐
匈磕軋盤湧裔原不可當觀其兩旁則滂渤怫鬱闇漠
感突上聲下律有如勇壯之卒突怒而無畏蹈壁衝津
窮曲隨隈踰岸出追遇者死當者壊初發乎或圍之津
涯荄軫谷分廻翔青篾御枚檀桓弭節伍子之山通厲
骨母之場凌赤岸篲扶桑横奔似雷行誠奮厥武如振
如怒沌沌渾渾狀如奔馬混混庉庉聲如雷鼓發怒厔
沓清升踰跇侯波奮振合戰於藉藉之口鳥不及飛魚
不及廻獸不及走紛紛翼翼波涌雲亂蕩取南山背擊北岸
覆虧丘陵平夷西畔險險戲戲崩壊陂池決勝乃罷瀄汨潺
湲披揚流灑横暴之極魚鱉失勢傾倒偃側沋沋湲湲
蒲伏連延神物怪異不可勝言直使人踣焉徊闇悽愴
焉此天下怪異詭觀也太子能起觀之乎太子曰僕病
未能也
客曰將為太子奏方術之士有資略者若莊周魏牟楊
朱墨翟便蜎詹何之倫使之論天下之精微理萬物之
是非孔老覽觀孟子持籌而算之萬不失一此亦天下
要言妙道也太子豈欲聞之乎於是太子據几而起曰
渙乎一聽聖人辨士之言涊然汗出霍然病已
七啓(魏曹植)
昔枚乘作七發傅毅作七激張衡作七辨崔駰作七
依辭各美麗余有慕之焉遂作七啓并命王粲作焉
玄微子隐居大荒之庭飛遯離俗澄神定靈輕禄傲貴
與物無營耽虚好静羡此永生獨馳思乎天雲之際無
物象而能傾於是鏡機子聞而將往說焉駕超野之駟
乘追風之輿經迥漠出幽虚入乎泱漭之野遂屇玄微
子之所居其居也左激水右高岑背洞壑對芳林冠皮
弁被文裘出山岫之潜穴倚峻崖而嬉遊志飄飄焉嶢
嶢焉似若狹六合而隘九州若將飛而未逝若舉翼而
中留於是鏡機子攀葛藟而登距巖而立順風而稱曰
子聞君子不遯俗而遺名智士不背世而滅勲今吾子
棄道藝之華遺仁義之英耗精神乎虚廓廢人事之紀
經譬若畫形於無象造響於無聲未之思乎何所規之
不通也玄微子俯而應之曰噫有是言乎夫太極之初
渾沌未分萬物紛錯與道俱隆蓋有形必朽有跡必窮
芒芒元氣誰知其終名穢我身位累我躬竊慕古人之
所志仰老莊之遺風假靈龜以托喻寧掉尾於塗中鏡
機子曰夫辯言之豔能使窮澤生流枯木發榮庶感靈
而激神况近在乎人情僕將為吾子說遊觀之至娱演
聲色之妖靡論變化之至妙敷道德之弘麗願聞之乎
玄微子曰吾子整身倦世探隐拯沉不遠遐路幸見光
臨將敬滌耳以聽玉音
鏡機子曰芳菰精稗霜蓄露葵玄熊素膚肥豢膿肌蟬
翼之割剖纖析微累如叠縠離若散雪輕隨風飛刃不
轉切山鵽斥鷃珠翠之珍搴芳蓮之巢龜膾西海之飛
鱗臛江東之潜鼉臇漢南之鳴鶉糅以芳酸甘和既醇
玄冥適鹹蓐收調辛紫蘭丹椒施和必節滋味既殊遺
芳射越乃有春清縹酒康狄所營應化則變感氣而成
彈徵則苦發叩宫則甘生於是盛以翠樽酌以彫觴浮
蟻鼎沸酷烈馨香可以和神可以娱腸此肴饌之妙也
子能從我而食之乎玄微子曰予甘藜藿未暇此食也
鏡機子曰步光之劔華藻繁縟飾以文犀彫以翠綠綴
以驪龍之珠錯以荆山之玉陸斷犀象未足稱儁隨波
截鴻水不漸刃九旒之冕散耀垂文華組之纓從風紛
紜佩則結綠懸黎寳之妙微符采照爛流景揚煇黼黻
之服紗縠之裳金華之舄動趾遺光繁飾參差微鮮若
霜緄珮綢繆或彫或錯薰以幽若流芳肆布雍容閒步
周旋馳燿南威為之解顔西施為之巧笑此容飾之妙
也子能從我而服之乎玄微子曰予好毛褐未暇此服
也
鏡機子曰馳騁足用蕩思遊獵可以娱情僕將為吾子
駕雲龍之飛駟飾玉輅之繁纓垂宛虹之長綏抗招搖
之華旍插忘歸之矢秉繁弱之弓忽躡景而輕騖逸奔
驥而超遺風於是磎填谷塞榛藪平夷緣山置罝彌野
張罘下無漏跡上無逸飛鳥集獸屯然後會圍獠徒雲
布武騎霧散丹旗曜野戈殳晧旰曳文狐掩狡兔捎鷫
鷞拂振鷺當軌見藉值足遇踐飛軒電逝獸隨輪轉翼
不暇張足不及騰動觸飛鋒舉挂輕罾搜林索險探薄
窮阻騰山赴壑風厲焱舉機不虚發中必飲羽於是人
稠網密地逼勢脅哮闞之獸張牙奮鬛志在觸突猛氣
不慴乃使北宫東郭之儔生抽豹尾分裂貙肩形不抗
手骨不隐拳批熊碎掌拉虎摧斑野無毛類林無羽羣
積獸如陵飛翮成雲於是駴鐘鳴鼓收旌弛旆頓網縱
綱罷獠廻邁駿騄齊驤揚鑾飛沫俯倚金較仰撫翠蓋
雍容暇豫娱志方外此羽獵之妙也子能從我而觀之
乎玄微子曰余樂恬静未暇此觀也
鏡機子曰閒宫顯敞雲屋晧旰崇景山之高基迎清風
而立觀彤軒紫柱文榱華梁綺井含葩金墀玉箱温房
則冬服絺綌清室則中夏含霜華閣緣雲飛陛凌虚頫
眺流星仰觀八隅升龍攀而不逮𦕈天際而高居繁巧
神怪變容異形班輸無所措其斧斤離婁為之失睛麗
草交植殊品詭䫫綠葉朱榮熙天曜日素水盈沼叢木
成林飛翮凌高鱗甲隐深於是逍遥暇豫忽若忘歸乃
使任子垂釣魏氏發機芳餌沈水輕繳弋飛落翳雲之
翔鳥援九淵之靈龜然後采菱華擢水蘋弄蛛蜯戲鮫
人諷漢廣之所詠覿遊女於水濱燿神景於中沚被輕
縠之織羅遺芳烈而靖步抗皓手而清歌歌曰望雲際
兮有好仇天路長兮往無由佩蘭蕙兮為誰修嬿婉絶
兮我心愁此宫館之妙也子能從我而居之乎玄微子
曰予耽巖穴未暇此居也
鏡機子曰既遊觀中原逍遥閒宫情放志蕩滛樂未終
亦將有才人妙妓遺世越客揚北里之流聲紹陽阿之
妙曲爾乃御文軒臨洞庭琴瑟交揮左箎右笙鐘鼓俱
振簫管齊鳴然後姣人乃被文縠之華袿振輕綺之飄
颻戴金搖之熠燿揚翠羽之䨇翹揮流芳燿飛文歷盤
鼓煥繽紛長裾隨風悲歌入雲蹻捷若飛蹈虚遠蹠凌
躍超驤蜿蟬揮霍翔爾鴻翥濈然鳬沒縱輕體以迅赴
景追形而不逮飛聲激塵依違厲響才捷若神形難為
象於是為歡未渫白日西頽散樂變餙微步中閨玄眉
弛兮鉛華落收亂髮兮拂蘭澤形媠服兮揚幽若紅顔
宜笑睇眄流光時與吾子攜手同行踐飛除即閒房華
燭爛幄幕張動朱唇發清商揚羅袂振華裳九秋之夕
為歡未央此聲色之妙也子能從我而遊之乎玄微子
曰予願清虚未暇此遊也
鏡機子曰予聞君子樂奮節以顯義烈士甘危軀以成
仁是以雄俊之徒交黨結倫重氣輕命感分遺身故田
光伏劔於北燕公叔畢命於西秦果毅輕斷虎步谷風
威慴萬乘華夏稱雄辭未及終而玄微子曰善鏡機子
曰此乃遊俠之徒耳未足稱妙也若夫田文無忌之儔
乃上古之俊公子也皆飛仁揚義騰躍道藝遊心無方
抗志雲際凌轢諸侯驅馳當世揮袂則九野生風慷慨
則氣成虹蜺吾子若當此之時能從我而友之乎玄微
子曰予亮願焉然方於大道有累如何
鏡機子曰世有聖宰翼帝覇世同量乾坤等曜日月玄
化參神與靈合契惠澤播於黎苖威靈振乎無外超隆
平於殷周踵羲皇而齊泰顯朝惟清王道遐均民望如
草我澤如春河濱無洗耳之士喬岳無巢居之民是以
俊乂來仕觀國之光舉不遺才進各異方讃典禮於辟
雍講文德於明堂正流俗之華說綜孔氏之舊章散樂
移風國富民康神應休臻屢獲嘉祥故甘露紛而晨降
景星宵而舒光觀遊龍於神淵聆鳴鳳於高崗此覇道
之至隆而雍熙之盛際然主上猶以沉恩之未廣懼聲
教之未厲采英竒於反陋宣皇明於巖穴此寗子商歌
之秋而吕望所以投綸而起也吾子為太和之民不欲
仕陶唐之世乎於是玄微子攘袂而興曰韡哉言乎近
者吾子所述華滛欲以厲我祇攪予心至聞天下穆清
明君莅國覽盈虚之正義知頑素之迷惑令予廓爾身
輕若飛願反初服從子而歸
晉問(唐柳宗元)
吴子問於柳先生曰先生晉人也晉之故宜知之曰然
然則吾願聞之可乎曰可晉之故封太行掎之首陽起
之黃河迤之大陸靡之或巍而高或呀而淵景霍汾澮
以經其壖若化若遷鈎嬰蟬聯然後融為平川而侯之
都居大夫之邑建焉其高壯則騰突撑拒贅岈鬱怒若
熊羆之咆虎豹之嘷終古而不去攫秦摶齊當者失據
燕狄惴怯若卵就壓振振業業覬關蹀戶惕若僕妾其
按衍則平盈旋緣紆徐夷延若飛䳒之翔舞洄水之容
與以稼則碩以植則茂以牧則蕃以畜則庶而人用是
富而邦以之阜其河則濬源崑崙入於天淵出乎無門
行乎無垠自匃奴而南以介西鄙衝奔太華運肘東指
混潰后土濆濁麋沸龜鼉詭怪于于汨汨騰倒䭿越委
泊涯涘呀呷欱納推雜失墜其所盪激則連山參差廣
野壊裂轟雷努風撼&KR1984;于&KR2164;崩石之所轉躍大木之所
擢拔漰泙洞踏者彌數千里若萬夫之斬伐而其軸轤
之所負橦檣之所御鱗川林壑隳雲遁雨瞬目而下者
榛榛沄沄百舍一赴若是何如吳子曰先生之言豐厚
險固誠晉之美矣然晉人之言表裏山河者備敗而已
非以為榮觀顯大也吳起所謂在德不在險此晉人之
藉也願聞其他
先生曰大鹵之金棠谿之工火化水淬器備以充為棘
為矛為鎩為鈎為鏑為鏃為槊為鍭出太白徵蓐收召
招搖伏蚩尤肅肅褷褷合衆靈而成之博者狹者曲者
直者歧者徑者長者短者攅之如星奮之如霆運之如
縈浩浩奕奕淋淋滌滌熒熒的的若雪山冰谷之積觀
者膽掉目出寒液當空發耀英精互繞晃蕩洞射天氣
盡白日規為小鑠雲破霄跕墜飛鳥弓人之弓函人之
甲膠角百選犀兕七屬乃使跟超掖夾之倫服而持之
南瞰諸華北讋羣夷技擊節制聞於天下是為善師延
目而望之固以拳拘喘汗免胄肉袒進不敢降退不敢
竄若是何如吳子曰夫兵之用由德則吉由暴則凶是
又不可為美觀也先軫曰師直為壮曲為老况徒以堅
甲利刃之為上哉
先生曰晉國多馬屈焉是産土寒氣勁崖坼谷裂草木
短縮鳥獸墮匿而馬蕃焉師師詵詵溶溶紜紜轠轠轔
轔或赤或黃或玄或蒼或醇或駹黭然而隂炳然而陽
若旌旃旗幟之煌煌乍進乍止乍伏乍起乍奔乍躓若
江漢之水疾風驅濤擊山盪壑雲沸而不止羣飲源槁
廻食野赭浴川蹙浪噴震播灑漬漬焉若海神駕雪而
來下觀其四散惝恍開合萬狀喜者鵲厲怒者人搏决
然坌躍千里相角風騣霧鬛斸山抉壑耳搖層雲腹捎
衆木寂寥遠遊不久而復攫地跳梁堅骨蘭筋交頸互
齧鬭目相馴聚溲更虚昂首張齗其小者則連牽繳繞
仰乳俯齕蟻雜螽集啾啾潗潗旅走叢立其材之可者
收歛攻教掉手飛縻指毛命物百步就羈牽以荀息御
以王良超以范鞅軒以欒鍼以佃以戎獸獲敵摧若是
何如吳子曰恃險與馬者子不聞乎故曰冀之北土馬
之所生是不一姓請置此而新其說
先生曰晉之北山有異材梓匠工師之為宫室求大木
者天下皆歸焉仲冬既至寒氣凝成外凋内貞瀋液不
行乃堅乃良萬工舉斧以入必求諸巖崖之欹傾磵壑
之紆縈凌㠝屼之杪顛潄泉源之淦瀯根絞怪石不土
而植千尋百圍與石同色羅列而伐者頭抗河漢刃披
虹霓聲振連巒秭填層谿丁丁登登硠硠稜稜若兵車
之乘凌其響之所應則潰潰漰漰洶洶薨薨若騫若崩
若螭龍之鬭風霆相騰其殊而下者札&KR2164;捎殺摧崪坱
圠霞披電裂又似共工觸不周而天柱折鵾鸛鶖鶬號
鳴飛翔貙豻虎兕奔觸讋慄伏無所入遯無所脫然後
斷度收羅捎危顛芟繁柯乘水潦之波以入於河而流
焉盪宇硉兀轉騰冐沒類秦神驅石以梁大海抵曲鱗
蹙滙流雷解前者汨越後者迫隘乃下夫龍門之懸水
摺拉頹踏捽首軒尾澒入重淵不知其幾百里也濤波
之旋滔山觸天既渟既平彌望悠焉良久乃始昂屹涌
溢挺拔而出林立峰崪穿雲蔽日渙然自撓復就行列
渾渾而去以至其所唯良工之指顧叢臺阿房長樂未
央建章昭陽之隆麗詭特皆是之出若是何如吳子曰
吾聞君子患無德不患無土患無土不患無人患無人
不患無宫室患無宫室不患材之不已有先生之所陳
四累之下也且虒祈既成諸侯叛之
先生曰河魚之大上迎波濤羅壅津涯千里雷馳重馬
輕車遂以君命矢而縱觀焉大罟斷流修網亘山罩罶
罣䍡織維其間巨舟軒昂仡仡廻環水師更呼聲裂商
顔於是鼔譟沓集而從之扼龍吭拔鯨鰭戮白黿逐毒
螭叱馮夷立水湄搜攪流離掬縮推移梁會網蹙騰天
彌圍掉躃擁踴以登夫歷山之垂如川之歸如山之摧
如雲之披其有乘化會神振拔漣淪摛竒文出怪鱗騰
飛濤而上逸生雷電於龍門者猶仰綸飛繳頓踏而取
之莫不脫角裂翼呀嚇匍匐伏就臠切莫保龍藉具糅
五味布列雕爼風雲失勢沮散遠去若夫魦鱨鮪鯉鰋
鱧魴鱮之𤨏屑蔑裂者夫固不足悉數漏脫紘目養之
水府而三河之人則已填溢饜飫腥膏舄鹵聞膾炙之
美則揜鼻蹙額賤甚糞土而莫顧者也若是何如吳子
曰一時之觀不足以夸後世口舌之味不足以利百姓
姑欲聞其上者
先生曰猗氏之鹽晉寳之大也人之頼之與榖同化若
神造非人力之功也但至其所則見溝堘畦畹之交錯
輪囷若稼若圃敞兮勻勻渙兮鱗鱗邐瀰紛屬不知其
垠俄然决源釃流交灌互澍若枝若股委曲延布脉寫
膏浸潗濕滑汨彌高掩庳漫壠冐塊決決沒沒遠近混
會抵值隄防瀴瀛沛濊偃然成淵&KR1071;然成川觀之者徒
見浩浩之水而莫知其以及神液隂漉甘鹵密起孕靈
富媪不愛其美無聲無形熛結迅詭廻眸一瞬積雪百
里皛皛羃羃奮僨離析鍜圭椎璧眩轉的皪乍似隕星
及地明滅相射冰裂雹碎巃嵸增益大者印纍小者珠
剖涌者如坻㘭者如缶日晶熠煜螢駭電走亘步盈車
方尺數斗於是裒歛合集舉而堆之皓皓乎玄圃之巍
巍皦乎溔乎狂山太白之淋漓駭變化之神竒卒不可
推也然後驢驘牛馬之運西出秦隴南過樊鄧北極燕
代東逾周宋家獲作醎之利人被六氣之用和均兵食
以征以貢其賚天下也與海分功可謂有濟矣若是何
如吳子曰魏絳之言曰近寳則公室乃貧豈謂是耶雖
然此可以利民矣而未為民利也先生曰願聞民利吳
子曰安其常而得所欲服其教而便於已百貨通行而
不知所自來老幼親戚相保而無德之者不苦兵行不
疾賦力所謂民利民自利者是也
先生曰文公之覇也援秦破楚囊括齊宋曹衞解裂魯
鄭震恐定周於温奉册受錫夾輔紏逖以為侯伯齊盟
踐土低昂玉帛天子恃焉以有諸侯諸侯恃焉以有其
國百姓恃焉以有其妻子而食其力叛者力取附者仁
撫推德義立信讓示必行明所嚮達禁止一好尚春秋
之事公侯大夫策文馬馳軒車出入環連貫於國都則
有五筵之堂九几之室大小定位左右有秩禽牢餼饋
交錯文質饗有嘉樂宴有庭實登降好賦犧象畢出犒
勞贈賄率禮無失六卿理兵大戎小戎鐘鼓丁寧以討
不恭車埒萬乘卒半天下鼓之則震旆之則畏其號令
之動若水之源若輪之旋莫不如志當此之時咸能驩
娱以奉其上故其民至於今好義而任力此以民力自
固假仁義而用天下其遺風尚有存者若是可以為民
利也乎吳子曰近之矣然猶未也彼覇者之為心也引
大利以自嚮而樓他人之力以自為固而民乃後焉非
不知而化不令而一異乎吾向之陳者故曰近之矣猶
未也
先生曰三河古帝王之更都焉而平陽堯之所理也有
茅茨采椽土型之度故其人至於今儉嗇有温恭克譲
之德故其人至於今善譲有師鍚僉曰疇咨之道故其
人至於今好謀而深有百獸率舞鳳凰來儀於變時雍
之美故其人至於今和而不怒有昌言儆戒之訓故其
人至於今憂思而畏禍有無為不言垂衣裳之化故其
人至於今恬以愉此堯之遺風也願以聞於子何如吳
子離席而立拱而言曰美矣善矣其蔑有加矣此固吾
之所欲聞也夫儉則財用足而不滛讓則遵分而進善
其道不鬭謀則通於遠而周於事和則仁之質戒則義
之實恬以愉則安而久於其道也至乎哉今主上方致
太平動以堯為凖先生之言道之奥者若果有貢於上
則吾知其易易焉也舉晉國之風以一諸天下如斯而
已矣敬再拜受賜
文章辨體彙選卷四百四十二
