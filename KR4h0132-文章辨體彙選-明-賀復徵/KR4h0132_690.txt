文章辨體彙選卷六百九十
明賀復徵編
墓表五
孫少卿墓表(明崔銑)
正德六年蜀盜寇漢中略陽漢中間道也都御史藍公
章集省臺議略陽知縣嚴順懦扶風知縣孫璽毅而多
知可使遂檄璽往城略陽扶風君既至略陽將下令順
恥之教邑人賂扶風君金求勿城扶風君不聽日周行
相地勢布民築之期一月成城未届期蜀盜卒至城三
面成東門觀堵始立城中兵適調他所嚴順曰城必不
可守已曷亡扶風君又不聽順故令也城中人聞之譁
欲亡扶風君抽佩刀斫坐机曰敢言亡者如机乃盡出
城中弓矢刀令士賈輿隸人持之登城礌石積城上如
阜水沃氊披之障矢小甲統十人總甲統五十人總甲
五十人官與士統之曰令爾守南城曰簿爾守北城曰
典史爾守西城曰東城未堅惟予守曰爾士爾甲賊如
陷城戮爾父子妻爾女火爾室傷爾蓄爾寧勿傷心義
生勇勇則無敵曰凡我官存亡視城民胡可棄天子命
吏勿奔曰爾士爾甲晝傳食夜張火鳴柝爾甲執予扇
傳命斷者刑舟人為令發篋上舟獲之割舟人耳鼻以
徇閱三日賊弗克攻欲去會賊勢告急人殺之發公移
知城中窘賊悉衆環攻之攻東城自晨至晡不下有徤
賊戴木案趨城下礌石下破腦而死已而順奔城陷南
城入執扶風君扶風君罵賊賊臠殺之七月十四日也
賊大掠三日去順渡江還牘報曰與扶風知縣同奔而
溺水蕩扶風知縣尸都御史怒責求尸棘順大窘與簿
謀取江濱一尸棺之還其鄉其兄弟暨子暨族人啟視
之多髯而碩體非扶風君也乃走京師投匭辨事下御
史王廷相治乃得實奏上制贈光禄寺少卿賜祭廕子
紹卿為國子生嗚呼順非宿憾君惟恥其無能語曰忮
心慘於戈小忿必敗大謀扶風君死信烈矣漢中非荒
裔也猶待辯而核否則上下罔於順而不知自蜀盜起
至扶風君死時巳數年是時薊盜寇中域桃源盜寇江
西敵數入邊值世久平文臣短於謀武臣短於勇長吏
習於奔初棗強陷民於城下得尸肘繫縣印知為令段
豸也朝廷創聞死事者嘉之贈太僕少卿蔭子為錦衣
百戶世襲已而予所聞上蔡令霍恩西平令王佐裕倅
郁采與扶風君事甚偉夫廹而死偶而死畏而死激亢
而死彼猶有驅之也志定矣功修於素節堅於危而安
真大夫哉扶風君字廷信山西代州人明春秋深慕荀
息之為人少舉於鄉初令諸城再令扶風有治績死時
年四十七其兄璒弟珂從子太史紹先紹祖子紹卿具
衣冠招魂
明故承直郎刑部福建清吏司主事東君墓表(王)
(九思)
自予先大人與考功東先生同舉於鄉其後兩世三人
又輒同舉又以姻婭之歡予故與主事東君通家相愛
稱兄弟焉君舉進士及為知縣考績又超拜為主事予
皆在京師賀焉其卒也哀哭之焉當是時君之仲兄希
曾請予表君之墓會罹變故有淮上之役乃至於今君
之墓木拱矣始能為之辭東氏其先鞏昌人也有商州
守良惠元季兵亂自商徙華遂為華州人良惠生驥驥
生商河縣丞公諱昇昇生四川按察副使公諱思忠副
使公配夫人薛氏生五男子君其季子也君且蓐會副
使公有四川之役自都城出居於野故曰野及冠字希
孟云君三歲喪父五歲讀書學禮十五從師而受尚書
二十舉於鄉明年舉進士又明年為陳留知縣陳留去
藩服近民多徤訟訟輒赴臺省不於縣吏縣吏顧無可
奈何君至為聽其大者劇者而於細事以義遣之無留
滯焉於是皆仰戴君呼君為神明而於大且劇者不復
赴臺省惟赴愬於君其一切細故輒相解釋無敢以煩
君者河濫於縣北害於耕稼君乃謀諸治河者築堤拒
河河之舊汚於是為桑麻之地百里焉流亡之民皆復
來歸君貸之各有業焉盖戶口增以千計邏卒趙獻者
有讐夜入刺獻死匿去弗可得衆以為弗得也君竟得
之縣故多盜於是盡散去為農無敢復為盜者陳州俠
劉某者都指揮之子也嘗懷千金為俠俠嘗殺典史善
賂自脱事故久不決事下君法當往閱死者君與期曰
某日當往乃謬謂有他不往矣盖是時指揮已伏數百
人劫俠聞不往即散君竟往得窮其事殺俠於是河朔
數百里之間又皆仰戴君呼君為神明皆欲赴愬於君
向者學舍諸生惟知有科舉書不復知有古文遺書諸
史子集也於是購得之俾誦習焉而又設小學擇師傅
教童子親為校閱勤懇甚偹也開封轄縣三十餘先是
言破弊者必於陳留至是沃野綿亘耒耜相望風雨之
會又適其時年穀屢登盜賊稀少歌誦之聲徧於鄉邑
東西行過是縣者罔不改視易聽而都御史御史按察
使交章論薦問勞之使結轍於道正德丁夘秋吏部以
御史起君君年不當為御史乃為刑部福建清吏司主
事云其年冬視獄獄中夜三四起視獄未久疾病猶視
獄獄中既代出旬日乃遂不起十一月十四日也距生
成化壬寅十月七日僅二十有六歲配孺人王氏生男
子曰頥壽君卒之明日乃生一女子云伯兄希旦自京
師歸其喪以卒之二年已已月日葬其地先塋之次君
少子性又早慧美貌如畫而又先諸兄以興故薛夫人
所以憐愛君者甚至君亦能周旋左右奉母氏之歡至
於諸兄亦善相愛也是皆可老壽不夭者也然竟夭以
死豈非命哉予為之表曰主事東君墓於斯君子之藏
過者其式焉
止菴詹先生墓表(羅玘)
予少則聞正統之季雲南孟養用兵有上言其將帥失
律張王病民者天子大嘉異之詔即用往參其軍事事
雖中止然一時名震海内將卒慴懼用命克底成功為
時一助蓋教官也而失其名又官于朝聞諸長老言知
為詹君言名英字秀實也最後乃得其孫大理寺丞副
習言之則君也殁於甲辰六月某日今二十年矣其言
事時方訓導於蜀之會川會川與雲南接而君之僑寓
在貴貴兵入道也害之切於肌膚而事之熟於備嘗然
孰敢出身當之而君獨言之實竒士先是疏言邊務十
三事皆已見諸施行而在職以俾夷為華為已任會川
夷陬也有貢與科實自君之教始人用是信之知其非
一旦偶然發者其始聞詔也恐事掣肘非便自詣闕以
不可狀辭公卿聞其至皆欲識其面或内交或招致為
重客或欲薦以臺職處之會已已之變止歸會川考轉
雲南河西教諭雖去蜀猶憂其患疏薦可撫蜀者侍郎
張固上可之蜀賴以安其憂世不少置多此類初貴之
學以宣慰司置戎衛限不與君時尚少以書抵都府擬
請如司例行之著為令君首事發解於雲南士躡踵起
起必曰是由詹氏詹故玉山仕族也宋多聞人洪武中
始以定襄知縣坐累謫戍於貴遂為貴人於君為王父
諱珍寶定襄生處士諱源是實生君君生三歲處士識
其非常兒取目前器物人倫字類引聲指訓漸及於遠
引物連類旁推曲貫約久截中汎抽試之百不失一因
驚喜知詹之將必復振比少長從童子師游輒難以駢
句無不落聲而應或若天成古文竒字惟其目所流注
矢口縱衡莫不如志貴寄蠻壤為藩庶事草草竒童崛
出咸訝瑞降以為興端時同舍生號王三遍者三遍者
讀三過之云也後以君偶之曰一覽一覽云者尤殺其
數之二也若曰過之之云也積數歲學益進發為文章
氣盎盎薰人宣慰宋侯伯仲方擅文場壁立堅甚獨開
一面納君王後終教授雅有盛名終身不昌言為敵君
葬城西原王為誌墓焉君年止七十二距解官幾二十
年始娶於楊繼於段封大理寺評事木義官未(疑)其二子
大理左寺副恩程番學生惠其二孫適學生陸隣適鄉
貢士張宇其女與孫女雲表雲章其曾孫也大理又與
予言君純孝天至至老歲時忌奠悲啼如少時散所藏
以家室族之人與其鄉人往往折負償之券嬉笑臨之
擅丘壑之趣於壺觴歌咏間有止菴先生藁行於時此
則君之高也苟不役於物者或能之至其大節憲憲在
人耳目則有不在是者於乎已已之先變未釁也而四
方亦既騷動日入於多事矣而疎遠之小臣有能奮不
顧身言天下事如君者而天子又能聽之不徒聽而又
用之當時大臣不徒不嫉之而又欲薦之是可謂不諱
之朝而言猶不壅於上聞也故雖遭是莫大之變而卒
亦莫之能災者豈無是哉大理乞表君之墓予於次第
之末因併載是以志敵國外患法家拂士之有益人國
者信夫正所以旌君也
封郎中鄭殖菴公暨配伍宜人墓表(王慎中)
往予謫倅常州今戶部郎中鄭君汝德為縣於無錫余
以事至縣縣人言其尹不多扑人榎楚棲於廊間庭中
諍詞常空矣尹故早起晏休無朝夕變細民一物之餽
不敢至其室予既善鄭君得其言於縣人私以為君藉
且勉卒之君謂予曰此非普之賢維吾父母之教始吾
至縣頗嫉民之不如法者杖之患其不痛吾親聞之輒
戒曰夫孰非人之肌膚痛在人之肌膚而心不少動何
其忍也且民不如法教之可耳烏在杖之痛乎吾以親
在邸數入内問省輒止之曰堂上須臾不坐縣官庭中
門外之人積矣有裹飯繭足而來者卒不得見縣官腹
枵然而徒反事安得不滯而下之情安得盡也吳中人
士最善治珍巧飲食一日有士持餉以見吾受而進焉
問何所從得此非舍中具也吾以實對且曰是士人可
與禮接兒為親故受之耳終不肯嘗曰吾家故疏糲今
每食有魚肉蔬豉口甚甘之此非所嘗食當不甘也固
勸之乃言曰吾非不甘顧而為縣於此乃以親故受餽
縣固無他士人乎是可以禮接孰非可以禮接者而胡
以拒其他民將覘意僴間有獻備味當漸廣而雖不受
彼已費矣吾終不食此以杜其後盖普之能不以刑毒
其民而知勤於政慎於取與非敢自賢實重吾親之訓
勉而不墜云爾越歲余有山東督學之行過縣問起居
鄭曰歸矣始吾親之來非以就吾養盖以視吾為政既
以兒為可教也遂去不復可留曰海濱之廬將穢田園
其萊矣吾少所治習其勞而安焉糞除芸植還吾舊事
豈以而為吏輒忘故所業苟躭微俸之養遽渝吾樂之
常哉盖鄭君之父母所以自安其身與諭其子者其言
如此鄭君既以賢進顯於世為郎尚書省天子嘉之若
曰維吾有才臣能其官其封鄭普父某為郎中母伍氏
為宜人吏部司封行其事久之鄭君喪其父未畢喪又
喪其母銘父葬得故少司徒顧公新山為之而張司馬
半洲公為母銘盖鄭君自力於世以褒顯其親又託不
冺於名卿之言足以酬劬燾之恩而慰其無窮之情事
矣猶哭而告余曰願有以表二親余既得其安身諭子
之詳可記也而與鄭君相好久益深其胡可辭乃為表
於其墓曰是為封南京戶部郎中鄭君之墓字曰某號
曰殖菴配曰伍宜人
文章辨體彙選卷六百九十
文章辨體彙選卷六百九十
明賀復徵編
墓表五
孫少卿墓表(明崔銑)
正德六年蜀盜寇漢中略陽漢中間道也都御史藍公
章集省臺議略陽知縣嚴順懦扶風知縣孫璽毅而多
知可使遂檄璽往城略陽扶風君既至略陽將下令順
恥之教邑人賂扶風君金求勿城扶風君不聽日周行
相地勢布民築之期一月成城未届期蜀盜卒至城三
面成東門觀堵始立城中兵適調他所嚴順曰城必不
可守已曷亡扶風君又不聽順故令也城中人聞之譁
欲亡扶風君抽佩刀斫坐机曰敢言亡者如机乃盡出
城中弓矢刀令士賈輿隸人持之登城礌石積城上如
阜水沃氊披之障矢小甲統十人總甲統五十人總甲
五十人官與士統之曰令爾守南城曰簿爾守北城曰
典史爾守西城曰東城未堅惟予守曰爾士爾甲賊如
陷城戮爾父子妻爾女火爾室傷爾蓄爾寧勿傷心義
生勇勇則無敵曰凡我官存亡視城民胡可棄天子命
吏勿奔曰爾士爾甲晝傳食夜張火鳴柝爾甲執予扇
傳命斷者刑舟人為令發篋上舟獲之割舟人耳鼻以
徇閱三日賊弗克攻欲去會賊勢告急人殺之發公移
知城中窘賊悉衆環攻之攻東城自晨至晡不下有徤
賊戴木案趨城下礌石下破腦而死已而順奔城陷南
城入執扶風君扶風君罵賊賊臠殺之七月十四日也
賊大掠三日去順渡江還牘報曰與扶風知縣同奔而
溺水蕩扶風知縣尸都御史怒責求尸棘順大窘與簿
謀取江濱一尸棺之還其鄉其兄弟暨子暨族人啟視
之多髯而碩體非扶風君也乃走京師投匭辨事下御
史王廷相治乃得實奏上制贈光禄寺少卿賜祭廕子
紹卿為國子生嗚呼順非宿憾君惟恥其無能語曰忮
心慘於戈小忿必敗大謀扶風君死信烈矣漢中非荒
裔也猶待辯而核否則上下罔於順而不知自蜀盜起
至扶風君死時巳數年是時薊盜寇中域桃源盜寇江
西敵數入邊值世久平文臣短於謀武臣短於勇長吏
習於奔初棗強陷民於城下得尸肘繫縣印知為令段
豸也朝廷創聞死事者嘉之贈太僕少卿蔭子為錦衣
百戶世襲已而予所聞上蔡令霍恩西平令王佐裕倅
郁采與扶風君事甚偉夫廹而死偶而死畏而死激亢
而死彼猶有驅之也志定矣功修於素節堅於危而安
真大夫哉扶風君字廷信山西代州人明春秋深慕荀
息之為人少舉於鄉初令諸城再令扶風有治績死時
年四十七其兄璒弟珂從子太史紹先紹祖子紹卿具
衣冠招魂
明故承直郎刑部福建清吏司主事東君墓表(王)
(九思)
自予先大人與考功東先生同舉於鄉其後兩世三人
又輒同舉又以姻婭之歡予故與主事東君通家相愛
稱兄弟焉君舉進士及為知縣考績又超拜為主事予
皆在京師賀焉其卒也哀哭之焉當是時君之仲兄希
曾請予表君之墓會罹變故有淮上之役乃至於今君
之墓木拱矣始能為之辭東氏其先鞏昌人也有商州
守良惠元季兵亂自商徙華遂為華州人良惠生驥驥
生商河縣丞公諱昇昇生四川按察副使公諱思忠副
使公配夫人薛氏生五男子君其季子也君且蓐會副
使公有四川之役自都城出居於野故曰野及冠字希
孟云君三歲喪父五歲讀書學禮十五從師而受尚書
二十舉於鄉明年舉進士又明年為陳留知縣陳留去
藩服近民多徤訟訟輒赴臺省不於縣吏縣吏顧無可
奈何君至為聽其大者劇者而於細事以義遣之無留
滯焉於是皆仰戴君呼君為神明而於大且劇者不復
赴臺省惟赴愬於君其一切細故輒相解釋無敢以煩
君者河濫於縣北害於耕稼君乃謀諸治河者築堤拒
河河之舊汚於是為桑麻之地百里焉流亡之民皆復
來歸君貸之各有業焉盖戶口增以千計邏卒趙獻者
有讐夜入刺獻死匿去弗可得衆以為弗得也君竟得
之縣故多盜於是盡散去為農無敢復為盜者陳州俠
劉某者都指揮之子也嘗懷千金為俠俠嘗殺典史善
賂自脱事故久不決事下君法當往閱死者君與期曰
某日當往乃謬謂有他不往矣盖是時指揮已伏數百
人劫俠聞不往即散君竟往得窮其事殺俠於是河朔
數百里之間又皆仰戴君呼君為神明皆欲赴愬於君
向者學舍諸生惟知有科舉書不復知有古文遺書諸
史子集也於是購得之俾誦習焉而又設小學擇師傅
教童子親為校閱勤懇甚偹也開封轄縣三十餘先是
言破弊者必於陳留至是沃野綿亘耒耜相望風雨之
會又適其時年穀屢登盜賊稀少歌誦之聲徧於鄉邑
東西行過是縣者罔不改視易聽而都御史御史按察
使交章論薦問勞之使結轍於道正德丁夘秋吏部以
御史起君君年不當為御史乃為刑部福建清吏司主
事云其年冬視獄獄中夜三四起視獄未久疾病猶視
獄獄中既代出旬日乃遂不起十一月十四日也距生
成化壬寅十月七日僅二十有六歲配孺人王氏生男
子曰頥壽君卒之明日乃生一女子云伯兄希旦自京
師歸其喪以卒之二年已已月日葬其地先塋之次君
少子性又早慧美貌如畫而又先諸兄以興故薛夫人
所以憐愛君者甚至君亦能周旋左右奉母氏之歡至
於諸兄亦善相愛也是皆可老壽不夭者也然竟夭以
死豈非命哉予為之表曰主事東君墓於斯君子之藏
過者其式焉
止菴詹先生墓表(羅玘)
予少則聞正統之季雲南孟養用兵有上言其將帥失
律張王病民者天子大嘉異之詔即用往參其軍事事
雖中止然一時名震海内將卒慴懼用命克底成功為
時一助蓋教官也而失其名又官于朝聞諸長老言知
為詹君言名英字秀實也最後乃得其孫大理寺丞副
習言之則君也殁於甲辰六月某日今二十年矣其言
事時方訓導於蜀之會川會川與雲南接而君之僑寓
在貴貴兵入道也害之切於肌膚而事之熟於備嘗然
孰敢出身當之而君獨言之實竒士先是疏言邊務十
三事皆已見諸施行而在職以俾夷為華為已任會川
夷陬也有貢與科實自君之教始人用是信之知其非
一旦偶然發者其始聞詔也恐事掣肘非便自詣闕以
不可狀辭公卿聞其至皆欲識其面或内交或招致為
重客或欲薦以臺職處之會已已之變止歸會川考轉
雲南河西教諭雖去蜀猶憂其患疏薦可撫蜀者侍郎
張固上可之蜀賴以安其憂世不少置多此類初貴之
學以宣慰司置戎衛限不與君時尚少以書抵都府擬
請如司例行之著為令君首事發解於雲南士躡踵起
起必曰是由詹氏詹故玉山仕族也宋多聞人洪武中
始以定襄知縣坐累謫戍於貴遂為貴人於君為王父
諱珍寶定襄生處士諱源是實生君君生三歲處士識
其非常兒取目前器物人倫字類引聲指訓漸及於遠
引物連類旁推曲貫約久截中汎抽試之百不失一因
驚喜知詹之將必復振比少長從童子師游輒難以駢
句無不落聲而應或若天成古文竒字惟其目所流注
矢口縱衡莫不如志貴寄蠻壤為藩庶事草草竒童崛
出咸訝瑞降以為興端時同舍生號王三遍者三遍者
讀三過之云也後以君偶之曰一覽一覽云者尤殺其
數之二也若曰過之之云也積數歲學益進發為文章
氣盎盎薰人宣慰宋侯伯仲方擅文場壁立堅甚獨開
一面納君王後終教授雅有盛名終身不昌言為敵君
葬城西原王為誌墓焉君年止七十二距解官幾二十
年始娶於楊繼於段封大理寺評事木義官未(疑)其二子
大理左寺副恩程番學生惠其二孫適學生陸隣適鄉
貢士張宇其女與孫女雲表雲章其曾孫也大理又與
予言君純孝天至至老歲時忌奠悲啼如少時散所藏
以家室族之人與其鄉人往往折負償之券嬉笑臨之
擅丘壑之趣於壺觴歌咏間有止菴先生藁行於時此
則君之高也苟不役於物者或能之至其大節憲憲在
人耳目則有不在是者於乎已已之先變未釁也而四
方亦既騷動日入於多事矣而疎遠之小臣有能奮不
顧身言天下事如君者而天子又能聽之不徒聽而又
用之當時大臣不徒不嫉之而又欲薦之是可謂不諱
之朝而言猶不壅於上聞也故雖遭是莫大之變而卒
亦莫之能災者豈無是哉大理乞表君之墓予於次第
之末因併載是以志敵國外患法家拂士之有益人國
者信夫正所以旌君也
封郎中鄭殖菴公暨配伍宜人墓表(王慎中)
往予謫倅常州今戶部郎中鄭君汝德為縣於無錫余
以事至縣縣人言其尹不多扑人榎楚棲於廊間庭中
諍詞常空矣尹故早起晏休無朝夕變細民一物之餽
不敢至其室予既善鄭君得其言於縣人私以為君藉
且勉卒之君謂予曰此非普之賢維吾父母之教始吾
至縣頗嫉民之不如法者杖之患其不痛吾親聞之輒
戒曰夫孰非人之肌膚痛在人之肌膚而心不少動何
其忍也且民不如法教之可耳烏在杖之痛乎吾以親
在邸數入内問省輒止之曰堂上須臾不坐縣官庭中
門外之人積矣有裹飯繭足而來者卒不得見縣官腹
枵然而徒反事安得不滯而下之情安得盡也吳中人
士最善治珍巧飲食一日有士持餉以見吾受而進焉
問何所從得此非舍中具也吾以實對且曰是士人可
與禮接兒為親故受之耳終不肯嘗曰吾家故疏糲今
每食有魚肉蔬豉口甚甘之此非所嘗食當不甘也固
勸之乃言曰吾非不甘顧而為縣於此乃以親故受餽
縣固無他士人乎是可以禮接孰非可以禮接者而胡
以拒其他民將覘意僴間有獻備味當漸廣而雖不受
彼已費矣吾終不食此以杜其後盖普之能不以刑毒
其民而知勤於政慎於取與非敢自賢實重吾親之訓
勉而不墜云爾越歲余有山東督學之行過縣問起居
鄭曰歸矣始吾親之來非以就吾養盖以視吾為政既
以兒為可教也遂去不復可留曰海濱之廬將穢田園
其萊矣吾少所治習其勞而安焉糞除芸植還吾舊事
豈以而為吏輒忘故所業苟躭微俸之養遽渝吾樂之
常哉盖鄭君之父母所以自安其身與諭其子者其言
如此鄭君既以賢進顯於世為郎尚書省天子嘉之若
曰維吾有才臣能其官其封鄭普父某為郎中母伍氏
為宜人吏部司封行其事久之鄭君喪其父未畢喪又
喪其母銘父葬得故少司徒顧公新山為之而張司馬
半洲公為母銘盖鄭君自力於世以褒顯其親又託不
冺於名卿之言足以酬劬燾之恩而慰其無窮之情事
矣猶哭而告余曰願有以表二親余既得其安身諭子
之詳可記也而與鄭君相好久益深其胡可辭乃為表
於其墓曰是為封南京戶部郎中鄭君之墓字曰某號
曰殖菴配曰伍宜人
文章辨體彙選卷六百九十
