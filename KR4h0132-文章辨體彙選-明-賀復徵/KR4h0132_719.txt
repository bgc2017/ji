文章辨體彙選卷七百十九
明賀復徵編
墓誌銘二十二
封知府朱公墓誌銘(明唐順之)
公姓朱氏諱某字某吳縣人也父東耕君謚以隠德為
里中所推至公讀書為儒在縣學若干年以貢入太學
在太學一年謝去歸老於家明年子鴻漸第進士歷官
兵部武選主事於是天子封公武選主事後鴻漸為武
選郎中巳而鴻漸守瑞州調守廣信又自廣信調守梧
州而公復封鴻漸未去梧而公卒於家某年月日也公
自少苦志讀書嘗寓蘇城北寶幢寺寺旁空室一區寺
僧以寄棺槥其中歲久積叠墻壁間鬼氣觸人戶無履
跡公喜曰此真吾讀書處矣因獨携一童子往讀書其
中每夜中或晝風雨輙有聲隂隂若嘯若泣一童子者
數以為鬼也竟驚病死而公讀書其中如故公既以老
儒生精於治經又性喜為詩所著有草堂集凡十卷蘇
人故多以詩名家而近時則迪功郎徐君昌糓最著昌
糓嘗數過公論詩公曰詩貴成家格卑弱固不可若規
規摹擬前人逼真亦詞家大忌也且夫古之為詩者以
寓性情也得之於體裁而失之於性情亦安用詩昌糓
深服其言故公之詩雖醖籍古人而要於自寫己意略
如所以對昌糓語然昌糓之詩則自海内藝文之士莫
不喜道之而公之詩雖以吳之人士雅好為詩者亦多
不能舉其詞豈公善韜蓄以為既隠矣不欲以言自文
邪抑古所謂山澤之士必有待而後能施乎世耶彼其
所謂有待者不獨操柄也雖文詞技藝若可以自振於
世者固亦不能為待也耶公既以讀書至老無所遇而
發之於其子副使君副使疆直有節概不善與時上下
其為宦也亦往往多鯁自為郎積若干年而始出守為
守歷三郡積若干年其最後徙梧梧瘴癘窮徼地也副
使君訢訢然曰吾所聞於家大人者如是吾何憾公亦
訢訢然曰吾兒如是吾何憾公卒之三年某月日副使
君始得地於陽山白墡塢之北麓乃克葬公先葬之日
副使君具公行事為狀來請銘余雅善副使君其語當
不誣為之序而銘之公娶李氏繼娶鄒氏子五人其長
副使君鴻漸也次鶴鳴虎文雉膏馬良孫男九人承家
承烈承宣承武承文餘未名曾孫男四人享年七十有
九銘曰
學古為儒委蛇步趨挹其容者以為此山澤之癯貤封
自天有子則然署其墓者以為此梧州之阡
楊母唐孺人墓誌銘(唐順之)
唐孺人者余大父給事中曾可公之女余父永州知府
有懷翁之姊余順之之姑知冠縣晉齋公諱溢之婦太
學生東墅君諱墉之妻給事公與知縣公同年也故孺
人以字於楊孺人性孝而惠少從給事公於官給事公
卒孺人從其母周孺人與弟有懷翁扶襯歸毁而嘔血
幾不可藥積數年乃止及歸東墅而東墅嫡母金與生
母潘孺人事之兩得其心中歲姑金與東墅君相繼卒
孺人煢煢遭兩喪哀慟積痞而痼晩年又遭叔父喪慟
而又病病少間痞又作遂不起嘉靖壬寅八月初四日
也年六十有三自孺人始嫁時楊氏門戶方盛舅姑皆
無恙家事一不以關孺人而衣食饒給周孺人又甚愛
其女欲數見之孺人不數月輙一來每來必月留乃去
既去則我餽遺問訊之使日不絶於路孺人亦數相報
以為常當是時孺人不知為婦之勞而晏然有為女之
樂後周孺人既沒舅知縣公亦物故東墅與其兄析産
東墅又少讀書不善治生則家日落於曩時孺人上奉
寡姑下釐家婦井臼蠶績必自操之而亦不能如曩之
饒給也後東墅又死其子又析産為四則家又益落自
周孺人之没而孺人獨與其弟婦相際則歲乃一來其
後又獨與其諸姪婦相際也或四三歲乃一來其餽遺
問訊之使其數與疎亦率如其來之數孺人往來母家
既稀闊諸子又各自謀生或携妻子往田廬治田或往
贅於婦家孺人更悄然寡居而黽勉有無至老且病或
不自休也盖孺人所歷於夫家與母家凡三世而一變
嗚呼此可以知人世之感矣有懷翁與孺人最友愛孺
人病且死而有懷翁適官永州以是病不及候其藥沒
不及憑其尸病則姪順之往候其藥沒則姪正之往憑
其尸而以訃於永州初孺人送弟往永州泣之甚曰吾
其不及見吾弟乎至是竟死且死謂諸子曰汝諸兄弟
幸輯睦吾不恨矣嗚呼諸子其終奉孺人之教以周旋
乎諸子勉之諸子者銳鎜鐈鉷也鎜太學生鐈鉷郡諸
生賀氏周氏鄒氏沈氏其婦也鄒婦先孺人七月而卒
遂與孺人同時以葬鄒於諸婦中最孝故其卒也孺人
哭之極哀遂以病女一嫁郡諸生蔣瑫孫男五葬以十
二月十五日墓在袁塘之原合於東墅君之兆將葬壻
瑫既為之狀而順之乃銘曰
夫竁其中旁有令婦孺人歸此其永不朽
王冢婦唐孺人墓誌銘(唐順之)
孺人姓唐氏常之武進人戶科給事中曾可公之孫永
州守有懷翁之女禮部郎中無錫王君九岩之婦編修
王懋中立道之妻而余順之之妹也孺人後其兄五歲
而生於姊妺行為第三孺人幼穎慧紃組字書不煩於
教而若素為之兄每曰惜女不為丈夫子而有懷翁亦
為之擇壻後乃得懋中十有七歲而歸二十有六歲以
懋中官編修故封三十有三歲而卒其婦於懋中者十
有七年王氏故饒而懋中又少貴也孺人從於宦者十
年然所服御一不改其素非賓燕不設兼肉或懋中偶
飯於他所孺人輒為蔬具問之曰吾適不喜肉耳惟為
懋中肉必手調或一飯數起以為常懋中始未有子而
孺人齒僅踰弱也然已數憂之一日自歸寧載一女子
俱還顧謂懋中曰君大宗之後也不可以不亟圖此於
卜相皆宜予故為君聘之既乃時時為理膏沭笄櫛飾
容止惟恐不當懋中意者嗚呼吾母任宜人有少君裙
布之儉是以諸女化之而孺人能淡泊撙約於既貴之
後任宜人有小星逮下之慈是以諸女化之而孺人能
委曲置妾於方盛之年盖所濡染者然也孺人事其姑
朱安人朱安人煦濡温厚無與此孺人於諸姒中尤曲
得其歡是以孺人每自喜以為其在姑之側也如在母
之側也其事懋中懋中簡重詳慎内行修飭孺人揣其
意所注輒婉為將順若恐傷之然懋中或有微過則終
日不自得其有善未嘗不力從臾其間是以懋中每自
喜以為吾得吾妻也如得吾友也孺人從懋中而北也
其念朱安人數千里外欵欵然如在朱安人之側也其
辭懋中於京師而歸事朱安人也則念懋中數千里外
欵欵然如在懋中之側也既死且憒矣索杯羹嘗之以
為甘也目女奴使進懋中所盖猶如在懋中之側也嗚
呼悲矣孺人卒於嘉靖甲辰五月二十一日初懋中在
京師欲請歸省令孺人先歸時暑月舟人病寒熱相染
有死者孺人以一女子携數幼兒女與病者同載歷險
數千里固已心恐憔悴幸不病抵家未一月病遂作再
旬而卒其病亦寒熱也子一人化弘聘太學生安子介
女女二人其一人者母故孺人歸寧時所載與俱還者
也嗚呼吾宗自吾曾祖贈給事公而下其男子幸不絶
衣冠而女子之貴則自孺人始孺人姊妺凡六人以夫
貴者於今兩人其未三十而貴於室也獨孺人為然然
卒奪之年以死豈其豐其嗇固皆適然而值之者耶抑
亦數之定而不可益損者耶懋中將以丙午春正月三
日葬孺人於前王村之新阡懋中既述孺人之行為狀
矣而余為之銘曰
史氏之妺史氏之妻史也狀之史也銘之後有考者其
將在兹
封孺人莊氏墓誌銘(唐順之)
孺人病踰三年嘉靖戊申冬十一月二日而卒年四十
有一孺人之病也積於驚發於悲䠞於鬱庚子冬余以
狂謬俟罪者二十七日孺人寤寢惕惕若其夫蹈不測
而已不能以生然者既蒙恩免歸孺人抱餘驚就途抵
家熱蒸骨如是者數年熱漸解而瘠不復肉矣未幾母
陳孺人卒臨尸而驟淋盖醫家悲慟肺之證也每淋輒
暈死如是者又二年淋既止而生氣耗矣自是&KR0008;腫瘕
泄百痛間作既病甚則念其二女未有所歸又以為女
縱得所歸而巳且旦暮死不能終其奩具褵帨之事以
為鬱鬱雖其病必不起而其蹙之也則若以是然者叢
三不可觧之情以竟成三不可藥之疾嗚呼其可哀也
巳孺人莊氏河間守鶴溪公之女孫靜思翁之女永州
守有懷翁之婦其夫余順之也年十七而嫁二十六而
夫為編修以恩例封孺人孺人始嫁見於舅姑舅曰所
囑婦者無他第閨外不聞婦聲足矣自是舅往來閨外
竟二十餘年不識孺人聲舅每嘆以為能婦余癖於書
平生不一開口問米鹽耕織事則以孺人為之綜理也
余最迂僻寡合入門則歡然若得朋以孺人素能得余
心事也其與余處者則然而其鍾情母子間也特甚自
父母之慕雖男子或移於妻子而女子於父母家記禮
者亦外而不内孺人雖以與余二十餘年之歡未嘗一
日輟其母子之戀其所為父母家計者黽黽焉悉其乏
而排其難較其家事未嘗少内外之也其教二女也愛
不廢嚴其教子也嚴過於余其封十五六年余未嘗為
置一翠冠其所享率如是孺人固不少謫望我而余所
居官每不能過慎以速咎則孺人口不敢止也而心切
苦之故余嘗謂孺人女也而任子之事母也而兼父之
嚴未嘗過享其夫有官之奉而蹙於其夫有官之累然
則所謂三不可解於情者盖不獨其致疾時自其居嘗
則然也孺人卒於鷄鳴時燭入則漸矣自其夫及其女
與妾與女奴皆有囑囑余者曰吾身後而當為計則然
又曰篋中衣以歸二女餘衣以與妾已而曰田五畆以
遺吾家然則其不可解又不獨其病時及瞑猶尚不能
解也孺人有烈性居常不媚笑語如莊士又每聞余死
生之說若有契焉故其卒也精明若此葬且迫不及請
銘於當世之君子而余又茹痛不能詳也謹述其死生
大致以見孺人之平生子一人鶴徵聘萬氏禮部主事
思節之女女二其長者以字行太僕卿孫公南野之孫
臬則卒之前一月也葬以卒之年十二月十九日袝於
姑任宜人之墓而先一年則余弟婦窆焉孺人事姑六
年而姑卒其妯娌間姊妺也余既已載之弟婦誌中矣
故於孺人之葬也為之辭以慰之曰
姑於是只娌於是只生苦離只死相隨只
賀氏孫楊二妻墓誌銘(唐順之)
孫孺人者太學生賀君汝勉之妻而楊孺人者汝勉之
繼妻也孫孺人卒於正德庚辰七月四日而楊孺人卒
於嘉靖辛夘七月八日至是為嘉靖丁酉十一月二十
一日始同葬於先塋之次其地曰官壩而汝勉因以二
孺人之銘來請於余余有女嫁於賀而汝勉之女又妻
於余甥余女與甥往往能道二孺人之行而况鄉進士
姜君為之狀可信也乃不辭而許之孫孺人父承事郎
諱堂楊孺人父承仕郎諱昺孫賀皆丹陽鉅族而楊之
族亦望於無錫故二孺人相繼歸於賀氏有朱陳之睦
焉而二孺人者又皆柔惠婉娩克嫓厥美盖若生于一
家而非二姓之女偶然以聚為一人之婦者初汝勉未
有子是時汝勉與孫孺人年尚少可以有待而孺人已
為汝勉置側室且日夜冀其有子甚於自冀其有子也
及病且死猶惓惓以賀氏無子為意而屬其妾曰汝無
子吾不瞑矣又屬其女曰妾幸有子汝同胞也汝善視
之其望深而慮遠如平常時而不自知其身之悲也孫
孺人既没而側室果有子其後楊孺人自有子與女矣
楊孺人撫側室之子如孫孺人之志而均之於已子不
曰吾子嫡也楊孺人嫁孫所遺二女悉其裝以遣之不
曰留以嫁吾女也此凡婦人之所難而二孺人能之其
操行大略相同而孫既無子楊有子矣又夭孫年止三
十有七楊年止二十有七又皆不幸早世嗚呼此汝勉
之所以悲慟而必求予銘之使二孺人有傳也雖然顧
予不文其能使孺人有傳耶汝勉子二人楊孺人生一
子九歲而夭其一曰某聘何氏側室劉出也為楊孺人
所撫者而其母故孫孺人所置也女三其二嫁楊銳周
書皆孫出而銳者余甥也其一尚幼楊出也為之銘曰
其生也不相識而死其同宅以寧厥魄其死也不偕行
而葬其同銘以垂厥聲
文章辨體彙選卷七百十九
文章辨體彙選卷七百十九
明賀復徵編
墓誌銘二十二
封知府朱公墓誌銘(明唐順之)
公姓朱氏諱某字某吳縣人也父東耕君謚以隠德為
里中所推至公讀書為儒在縣學若干年以貢入太學
在太學一年謝去歸老於家明年子鴻漸第進士歷官
兵部武選主事於是天子封公武選主事後鴻漸為武
選郎中巳而鴻漸守瑞州調守廣信又自廣信調守梧
州而公復封鴻漸未去梧而公卒於家某年月日也公
自少苦志讀書嘗寓蘇城北寶幢寺寺旁空室一區寺
僧以寄棺槥其中歲久積叠墻壁間鬼氣觸人戶無履
跡公喜曰此真吾讀書處矣因獨携一童子往讀書其
中每夜中或晝風雨輙有聲隂隂若嘯若泣一童子者
數以為鬼也竟驚病死而公讀書其中如故公既以老
儒生精於治經又性喜為詩所著有草堂集凡十卷蘇
人故多以詩名家而近時則迪功郎徐君昌糓最著昌
糓嘗數過公論詩公曰詩貴成家格卑弱固不可若規
規摹擬前人逼真亦詞家大忌也且夫古之為詩者以
寓性情也得之於體裁而失之於性情亦安用詩昌糓
深服其言故公之詩雖醖籍古人而要於自寫己意略
如所以對昌糓語然昌糓之詩則自海内藝文之士莫
不喜道之而公之詩雖以吳之人士雅好為詩者亦多
不能舉其詞豈公善韜蓄以為既隠矣不欲以言自文
邪抑古所謂山澤之士必有待而後能施乎世耶彼其
所謂有待者不獨操柄也雖文詞技藝若可以自振於
世者固亦不能為待也耶公既以讀書至老無所遇而
發之於其子副使君副使疆直有節概不善與時上下
其為宦也亦往往多鯁自為郎積若干年而始出守為
守歷三郡積若干年其最後徙梧梧瘴癘窮徼地也副
使君訢訢然曰吾所聞於家大人者如是吾何憾公亦
訢訢然曰吾兒如是吾何憾公卒之三年某月日副使
君始得地於陽山白墡塢之北麓乃克葬公先葬之日
副使君具公行事為狀來請銘余雅善副使君其語當
不誣為之序而銘之公娶李氏繼娶鄒氏子五人其長
副使君鴻漸也次鶴鳴虎文雉膏馬良孫男九人承家
承烈承宣承武承文餘未名曾孫男四人享年七十有
九銘曰
學古為儒委蛇步趨挹其容者以為此山澤之癯貤封
自天有子則然署其墓者以為此梧州之阡
楊母唐孺人墓誌銘(唐順之)
唐孺人者余大父給事中曾可公之女余父永州知府
有懷翁之姊余順之之姑知冠縣晉齋公諱溢之婦太
學生東墅君諱墉之妻給事公與知縣公同年也故孺
人以字於楊孺人性孝而惠少從給事公於官給事公
卒孺人從其母周孺人與弟有懷翁扶襯歸毁而嘔血
幾不可藥積數年乃止及歸東墅而東墅嫡母金與生
母潘孺人事之兩得其心中歲姑金與東墅君相繼卒
孺人煢煢遭兩喪哀慟積痞而痼晩年又遭叔父喪慟
而又病病少間痞又作遂不起嘉靖壬寅八月初四日
也年六十有三自孺人始嫁時楊氏門戶方盛舅姑皆
無恙家事一不以關孺人而衣食饒給周孺人又甚愛
其女欲數見之孺人不數月輙一來每來必月留乃去
既去則我餽遺問訊之使日不絶於路孺人亦數相報
以為常當是時孺人不知為婦之勞而晏然有為女之
樂後周孺人既沒舅知縣公亦物故東墅與其兄析産
東墅又少讀書不善治生則家日落於曩時孺人上奉
寡姑下釐家婦井臼蠶績必自操之而亦不能如曩之
饒給也後東墅又死其子又析産為四則家又益落自
周孺人之没而孺人獨與其弟婦相際則歲乃一來其
後又獨與其諸姪婦相際也或四三歲乃一來其餽遺
問訊之使其數與疎亦率如其來之數孺人往來母家
既稀闊諸子又各自謀生或携妻子往田廬治田或往
贅於婦家孺人更悄然寡居而黽勉有無至老且病或
不自休也盖孺人所歷於夫家與母家凡三世而一變
嗚呼此可以知人世之感矣有懷翁與孺人最友愛孺
人病且死而有懷翁適官永州以是病不及候其藥沒
不及憑其尸病則姪順之往候其藥沒則姪正之往憑
其尸而以訃於永州初孺人送弟往永州泣之甚曰吾
其不及見吾弟乎至是竟死且死謂諸子曰汝諸兄弟
幸輯睦吾不恨矣嗚呼諸子其終奉孺人之教以周旋
乎諸子勉之諸子者銳鎜鐈鉷也鎜太學生鐈鉷郡諸
生賀氏周氏鄒氏沈氏其婦也鄒婦先孺人七月而卒
遂與孺人同時以葬鄒於諸婦中最孝故其卒也孺人
哭之極哀遂以病女一嫁郡諸生蔣瑫孫男五葬以十
二月十五日墓在袁塘之原合於東墅君之兆將葬壻
瑫既為之狀而順之乃銘曰
夫竁其中旁有令婦孺人歸此其永不朽
王冢婦唐孺人墓誌銘(唐順之)
孺人姓唐氏常之武進人戶科給事中曾可公之孫永
州守有懷翁之女禮部郎中無錫王君九岩之婦編修
王懋中立道之妻而余順之之妹也孺人後其兄五歲
而生於姊妺行為第三孺人幼穎慧紃組字書不煩於
教而若素為之兄每曰惜女不為丈夫子而有懷翁亦
為之擇壻後乃得懋中十有七歲而歸二十有六歲以
懋中官編修故封三十有三歲而卒其婦於懋中者十
有七年王氏故饒而懋中又少貴也孺人從於宦者十
年然所服御一不改其素非賓燕不設兼肉或懋中偶
飯於他所孺人輒為蔬具問之曰吾適不喜肉耳惟為
懋中肉必手調或一飯數起以為常懋中始未有子而
孺人齒僅踰弱也然已數憂之一日自歸寧載一女子
俱還顧謂懋中曰君大宗之後也不可以不亟圖此於
卜相皆宜予故為君聘之既乃時時為理膏沭笄櫛飾
容止惟恐不當懋中意者嗚呼吾母任宜人有少君裙
布之儉是以諸女化之而孺人能淡泊撙約於既貴之
後任宜人有小星逮下之慈是以諸女化之而孺人能
委曲置妾於方盛之年盖所濡染者然也孺人事其姑
朱安人朱安人煦濡温厚無與此孺人於諸姒中尤曲
得其歡是以孺人每自喜以為其在姑之側也如在母
之側也其事懋中懋中簡重詳慎内行修飭孺人揣其
意所注輒婉為將順若恐傷之然懋中或有微過則終
日不自得其有善未嘗不力從臾其間是以懋中每自
喜以為吾得吾妻也如得吾友也孺人從懋中而北也
其念朱安人數千里外欵欵然如在朱安人之側也其
辭懋中於京師而歸事朱安人也則念懋中數千里外
欵欵然如在懋中之側也既死且憒矣索杯羹嘗之以
為甘也目女奴使進懋中所盖猶如在懋中之側也嗚
呼悲矣孺人卒於嘉靖甲辰五月二十一日初懋中在
京師欲請歸省令孺人先歸時暑月舟人病寒熱相染
有死者孺人以一女子携數幼兒女與病者同載歷險
數千里固已心恐憔悴幸不病抵家未一月病遂作再
旬而卒其病亦寒熱也子一人化弘聘太學生安子介
女女二人其一人者母故孺人歸寧時所載與俱還者
也嗚呼吾宗自吾曾祖贈給事公而下其男子幸不絶
衣冠而女子之貴則自孺人始孺人姊妺凡六人以夫
貴者於今兩人其未三十而貴於室也獨孺人為然然
卒奪之年以死豈其豐其嗇固皆適然而值之者耶抑
亦數之定而不可益損者耶懋中將以丙午春正月三
日葬孺人於前王村之新阡懋中既述孺人之行為狀
矣而余為之銘曰
史氏之妺史氏之妻史也狀之史也銘之後有考者其
將在兹
封孺人莊氏墓誌銘(唐順之)
孺人病踰三年嘉靖戊申冬十一月二日而卒年四十
有一孺人之病也積於驚發於悲䠞於鬱庚子冬余以
狂謬俟罪者二十七日孺人寤寢惕惕若其夫蹈不測
而已不能以生然者既蒙恩免歸孺人抱餘驚就途抵
家熱蒸骨如是者數年熱漸解而瘠不復肉矣未幾母
陳孺人卒臨尸而驟淋盖醫家悲慟肺之證也每淋輒
暈死如是者又二年淋既止而生氣耗矣自是&KR0008;腫瘕
泄百痛間作既病甚則念其二女未有所歸又以為女
縱得所歸而巳且旦暮死不能終其奩具褵帨之事以
為鬱鬱雖其病必不起而其蹙之也則若以是然者叢
三不可觧之情以竟成三不可藥之疾嗚呼其可哀也
巳孺人莊氏河間守鶴溪公之女孫靜思翁之女永州
守有懷翁之婦其夫余順之也年十七而嫁二十六而
夫為編修以恩例封孺人孺人始嫁見於舅姑舅曰所
囑婦者無他第閨外不聞婦聲足矣自是舅往來閨外
竟二十餘年不識孺人聲舅每嘆以為能婦余癖於書
平生不一開口問米鹽耕織事則以孺人為之綜理也
余最迂僻寡合入門則歡然若得朋以孺人素能得余
心事也其與余處者則然而其鍾情母子間也特甚自
父母之慕雖男子或移於妻子而女子於父母家記禮
者亦外而不内孺人雖以與余二十餘年之歡未嘗一
日輟其母子之戀其所為父母家計者黽黽焉悉其乏
而排其難較其家事未嘗少内外之也其教二女也愛
不廢嚴其教子也嚴過於余其封十五六年余未嘗為
置一翠冠其所享率如是孺人固不少謫望我而余所
居官每不能過慎以速咎則孺人口不敢止也而心切
苦之故余嘗謂孺人女也而任子之事母也而兼父之
嚴未嘗過享其夫有官之奉而蹙於其夫有官之累然
則所謂三不可解於情者盖不獨其致疾時自其居嘗
則然也孺人卒於鷄鳴時燭入則漸矣自其夫及其女
與妾與女奴皆有囑囑余者曰吾身後而當為計則然
又曰篋中衣以歸二女餘衣以與妾已而曰田五畆以
遺吾家然則其不可解又不獨其病時及瞑猶尚不能
解也孺人有烈性居常不媚笑語如莊士又每聞余死
生之說若有契焉故其卒也精明若此葬且迫不及請
銘於當世之君子而余又茹痛不能詳也謹述其死生
大致以見孺人之平生子一人鶴徵聘萬氏禮部主事
思節之女女二其長者以字行太僕卿孫公南野之孫
臬則卒之前一月也葬以卒之年十二月十九日袝於
姑任宜人之墓而先一年則余弟婦窆焉孺人事姑六
年而姑卒其妯娌間姊妺也余既已載之弟婦誌中矣
故於孺人之葬也為之辭以慰之曰
姑於是只娌於是只生苦離只死相隨只
賀氏孫楊二妻墓誌銘(唐順之)
孫孺人者太學生賀君汝勉之妻而楊孺人者汝勉之
繼妻也孫孺人卒於正德庚辰七月四日而楊孺人卒
於嘉靖辛夘七月八日至是為嘉靖丁酉十一月二十
一日始同葬於先塋之次其地曰官壩而汝勉因以二
孺人之銘來請於余余有女嫁於賀而汝勉之女又妻
於余甥余女與甥往往能道二孺人之行而况鄉進士
姜君為之狀可信也乃不辭而許之孫孺人父承事郎
諱堂楊孺人父承仕郎諱昺孫賀皆丹陽鉅族而楊之
族亦望於無錫故二孺人相繼歸於賀氏有朱陳之睦
焉而二孺人者又皆柔惠婉娩克嫓厥美盖若生于一
家而非二姓之女偶然以聚為一人之婦者初汝勉未
有子是時汝勉與孫孺人年尚少可以有待而孺人已
為汝勉置側室且日夜冀其有子甚於自冀其有子也
及病且死猶惓惓以賀氏無子為意而屬其妾曰汝無
子吾不瞑矣又屬其女曰妾幸有子汝同胞也汝善視
之其望深而慮遠如平常時而不自知其身之悲也孫
孺人既没而側室果有子其後楊孺人自有子與女矣
楊孺人撫側室之子如孫孺人之志而均之於已子不
曰吾子嫡也楊孺人嫁孫所遺二女悉其裝以遣之不
曰留以嫁吾女也此凡婦人之所難而二孺人能之其
操行大略相同而孫既無子楊有子矣又夭孫年止三
十有七楊年止二十有七又皆不幸早世嗚呼此汝勉
之所以悲慟而必求予銘之使二孺人有傳也雖然顧
予不文其能使孺人有傳耶汝勉子二人楊孺人生一
子九歲而夭其一曰某聘何氏側室劉出也為楊孺人
所撫者而其母故孫孺人所置也女三其二嫁楊銳周
書皆孫出而銳者余甥也其一尚幼楊出也為之銘曰
其生也不相識而死其同宅以寧厥魄其死也不偕行
而葬其同銘以垂厥聲
文章辨體彙選卷七百十九
