文章辨體彙選卷七十三
明賀復徵編
上書八
請太宗不詰難臣寮上言書(唐劉洎)
臣聞帝王之與凡庶聖哲之與賢愚上下相懸擬倫斯
絶若乃以至愚而對至聖以極卑而對極尊徒思自強
不可得也陛下降恩旨假慈顔凝旒以聽其言虚襟以
納其說猶恐羣下未敢對揚况動神聰縱天辨飾辭以
折其理援古以排其議欲令凡庶何階應荅臣聞皇天
以無言為貴聖人以不言為德老君稱大辯若訥莊生
稱至道無文此皆不欲煩也是以齊侯讀書輪扁竊笑
漢皇慕古長孺陳詞此亦不欲勞也且多記則損心多
言則損氣心氣内損形神外勞初雖不覺後必為累湏
為社禝自愛豈為性好自傷乎竊以今日昇平皆陛下
力行所至欲令長久匪由辯博但當忘彼愛憎慎兹取
捨每事敦朴無非至公若貞觀之初則可矣至如秦政
強辯失人心於自矜魏文宏才虧衆望於虚說此才辯
之累較然可知矣伏願略兹雄辯浩然養氣簡彼緗圖
淡焉怡目同萬夀於南嶽齊百姓於東戶則皇恩斯覃
天下幸甚
諫曹仁師出軍書(陳子昂)
臣伏見詔書發懷遠軍令郎將曹仁師部勒以征匈醜
臣聞古之天子方建大禮必先振兵釋旅以告成功故
漢孝武皇帝將封禪乃徵精卒十萬北廵朔方略地而
還此蓋遵古先哲王之禮也今神皇陛下應天受籙將
欲郊祭天地廵拜河洛建明堂朝萬國斯邁古之盛禮
也誠合式遵舊典耀武塞上畢境而還恐曹仁師未識
典禮肆兵長驅窮極砂磧不恤士馬專以務得為利不
以全兵為上今朝廷百僚雖有疑者無敢言之臣誠愚
昧不識忌諱曾䎹事君之道所貴盡心心以為非安可
不言臣料仁師到雲内城發兵之日合至九月初到突
利城廻兵之日合至十月初胡地隆冬草枯泉涸南中
士馬不耐郊寒計仁師所將之馬徔霛州常所發之處
却廻到雲内城已行四千餘里雲内城中又先未支度
馬既疲瘦經冬無粟以臣愚算十不存五紫蒙之軍類
例相似且仁師此行計遲發速至於應會不甚精脩以
臣計料恐未成功脱若功未克成士馬先喪盡中土求
市卒又難得且自古與匈奴戰非士馬相資不可臣恐
馬既虐用致盡賊又竄遠未平但慮後之謀臣悔於今
事且古來絶漠多喪士馬非臣抑度輙陳聞昔漢室以
衞青出塞是時漢馬三十萬匹旋師之日馬唯餘四萬
十四年不得事匈奴蓋由此也臣願陛下考驗前古(闕)
諫雅州討生羌書(陳子昂)
將仕郎守麟臺正字臣陳子昂昧死上言竊聞道路云
云國家欲開蜀山自雅州道入討生羌因以襲擊吐蕃
執事者不審圖其利害遂廢梁鳳巴蜒兵以徇之臣愚
以為西蜀之祻自此結矣臣聞亂生必由怨起雅州邊
羌自有國以來未嘗一日為盗今且無罪受戮其怨必
甚怨甚懼誅必蜂駭西山西山盗起則蜀之邊邑不得
不連兵備守兵久不解則蜀之禍搆矣昔後漢末西京
喪敗蓋由此諸羌此一事也且臣聞吐蕃桀黠之虜君
長相信而多奸謀自敢抗天誅邇來向二十餘載大戰
則大勝小戰則小勝未嘗敗一隊亡一矢國家往以薛
仁貴郭待封為虣武之將屠十萬衆於大非之川一甲
不歸又以李敬玄劉審禮為廊廟之宰辱十八萬衆於
青海之澤身為囚虜是時精甲勇士勢如雷雲然竟不
能擒一戎馘一醜至今而關隴為空今乃欲以李處一
為將驅顦顇之兵將襲吐蕃臣竊憂之而為此虜所笑
此二事也且夫事有求利而得害者則蜀昔時不通中
國秦惠王欲帝天下而并諸侯以為不兼賨不取蜀勢
未可舉乃用張儀計飾美女譎金牛因間以啖蜀侯蜀
侯果貪其利使五丁力士鑿山通谷棧褒斜置道於秦
自是險阻不關山谷不閉張儀躡踵乘便縱兵大破之
蜀侯誅賨邑滅至今蜀為中州是貪利而亡此三事也
臣聞吐蕃羯虜愛蜀之珍富欲盗之久有日矣然其勢
不能舉者徒以山川阻絶障隘不通此其所以頓餓狼
之喙而不竊食也今國家乃撤邊羌開隘道使其收奔
亡之種為鄉𨗳以攻邊是乃借寇兵而為賊除道舉全
蜀以遺之此四事也臣竊覩蜀為西南一都會國家之
寳庫天下珍貨聚出其中又人富粟多順江而下可以
兼濟中國今執事者乃圖僥倖之利悉以委身西羌得
西羌地不足以稼穡財不足以富國徒殺無辜之衆以
傷陛下之仁糜費隨之無益聖德又况僥倖之利未可
圖哉此五事也夫蜀之所寳恃險者也人之所安無役
者也今國家乃開其險役其人險開則便寇人役則傷
財臣恐未見羌戎已有奸盗在其中矣往年益州長史
李崇真將圖此奸利傳檄稱吐蕃欲寇松州遂使國家
盛軍以待之轉餉以備之未二三年巴蜀二十餘州騷
然大弊竟不見吐蕃之面而崇真贓錢已計巨萬矣蜀
人殘破幾不堪命此之近事猶在人口陛下所親知愚
臣意者不有奸臣欲圖此利復以生羌為計者哉此六
事也且蜀人尫劣不習兵戰一虜持矛百人不敢當又
山川阻曠去中夏精兵處遠今國家若擊西羌掩吐蕃
遂能破滅其國奴虜其人使其君長係首北闕計亦可
矣若不到如此臣方見蜀之邊陲不守而為羌夷所横
暴昔辛有見被髮而祭伊川者以為不出百年此其為
戎乎臣恐不及百年而蜀為戎此七事也且國家近者
廢安北拔單于棄龜兹放疎勒天下翕然謂之盛德所
以者何蓋以陛下務在仁不在廣務在養民不在殺將
以此息邊鄙休甲兵行乎三皇五帝之事者也今乃徇
貪夫之議謀動兵戈將誅無罪之戎而遺全蜀之患將
何以令天下乎此愚臣所不甚悟者也况當今山東饑
關隴弊歷歲苦旱人有流亡誠是聖人寧静思和天人
之時不可動甲兵興大役以自生亂臣又流聞西軍失
守北軍不利邊人忙動情有不安今復驅此兵投之不
測臣聞自古國亡家敗未有不由黷兵今小人議夷狄
之利非帝王之至德也况弊中夏哉臣聞古之善為天
下者計大而不計小務德而不務刑圖其安則思其危
謀其利則思其害然後長享福禄伏願陛下熟計之
論教本書(元稹)
某年月日臣稹再拜獻書皇帝陛下臣伏見陛下降明
詔修廢學增胄子選司成大哉堯之為君伯夷典禮䕫
教胄子之深旨也然而事有萬萬於此者臣敢昧死而
言之臣聞諸賈生曰三代之君仁且久者教之然也誠
哉是言且夫周成王人之中也近管蔡則讒入親周召
則義聞豈可謂夫明哉然而克終於道者得不為教之
然耶始其為太子也未生胎教既生保教太公為之師
周公為之傅召公為之保伯禽唐叔與之游禮樂詩書
為之翫目不得閱淫豔妖誘之色耳不得聞優笑陵亂
之聲口不得習操斷擊搏之書居不得近容隂順邪之
黨游不得恣追禽戮獸之樂翫不得愛遐異僻絶之珍
凡此數者非謂備之於前而不為也亦將不得見之矣
及其長而君也血氣既定游習既成雖有放心快已之
事日陳於前固不能奪已成之習已定之心矣則彼忠
直道德之言固吾之所習聞也陳之者有以論焉回佞
庸違之說固吾之所積懼也謟之者有以辯焉人情
莫不欲耀其所能而黨其所近苟將得志則必快其所
藴矣物之性亦然是以魚得水而遊馬逸駕而走鳥得
風而翔火得薪而熾此皆物之快其所藴也今夫成王
所藴道德也所近聖賢也是以舉其近則周公左而召
公右伯禽魯而太公齊快其藴則興禮樂而朝諸侯措
刑罰而美教化教之至也可不謂信然哉及夫秦則不然
滅先王之學曰將以愚天下黜師保之位曰將以明君
臣胡亥之生也詩書不得聞聖賢不得近彼趙高者詐
宦之戮人也而傅之以殘忍戕賊之術且曰恣睢天下
以為貴莫見其面以為尊是以天下之人未盡愚而胡
亥固已不能分獸畜矣趙高之威懾天下而胡亥固已
自幽於深宮矣彼李斯者秦之寵丞相也困讒冤死無
所自明而况於疎遠之臣庶乎若然則秦之亡有以致
之也漢高承之以兵革漢文守之以廉謹卒不能蘇復
大訓是以景武昭宣天質甚美纔可免禍亂哀平之間
則不能虞簒弑矣然而惠帝廢易之際猶頼羽翼以勝
其邪心是後有國之君議教化者莫不以興廉舉孝設
學崇儒為意曾不知教化之不行自貴者始略其貴者
教其賤者無乃鄰於倒置乎洎我太宗文皇帝之在藩
邸以至於為太子也選知道德者十八人與之游習即
位之後雖宴遊飲食之間十八人者實在其中上失無
不言下情無不逹不三四年而名高盛古豈一日二日
而致是乎游習之漸也貞觀已還師傅之官皆宰相兼
領其餘官僚選亦甚重馬周以位高恨不得為司議郎
此其驗也文皇之後漸疎賤之至母后臨朝翦棄王族
當中睿二聖勞勤之際雖有骨鯁敢言之士既不得在
調護保安之職終不能措扶衞之一詞而令匠胡安金
蔵剖腹以明之豈不大哀哉兵興以來兹弊尤甚師資
保傅之官非疾廢眊瞶不任事者為之即休戎罷帥不
知書者處之至於友諭贊議之徒疎冗散賤之甚者搢
紳恥之夫以匹士之愛其子者猶求明哲慈惠之師以
教之直諒多聞之友以輔之豈天下之元子而可以疾
廢眊瞶不知書者為之師疎冗散賤不適用者為之友
乎此何及上古之甚也追制官僚之外往往以沉滯僻
老之儒充直講侍讀之選而又疎棄斥遠之越月踰時
不得召見彼又安能傅成道德而保養其躬哉臣以為
積此弊者豈不以皇天眷祐祚我唐德以舜生舜以堯
繼堯傳陛下十一聖矣豈不生而神明長而仁聖以是
為屑屑習儀者故不之省耳臣獨以為於列聖之謀則
可也計無窮之業傳後嗣則不可脱或萬代之後若有
周成王之中才而又生深宮優笑之間無周召保傅之
教將不能知喜怒哀樂之所自矣况稼穡之艱難乎今
陛下以上聖之姿肇臨海内是天下人人傾耳注心之
日也特願陛下思成王訓導之功念文皇游習之漸選
重師保慎簡官僚皆用博厚弘深之儒而又練逹機務
者更進迭見日就月將因令皇太子聚諸生定齒胄講
業之儀行問道嚴師之禮至德要道以成之撤善記過
以警之血氣未定則輟禽色之娱以就學聖賢既備則
資遊習以弘德此所謂一人元良萬方以貞之化也豈
其修廢學選司成而足倫匹其盛哉而又俾則百王莫
不幼同師長同術識君道之素定知天倫之自然然後
選用賢良樹為藩屏出則有晉鄭魯衞之盛入則有東
牟朱虚之強蓋所謂宗子維城犬牙盤石之勢也又豈
與夫魏晉已降因賤其兄弟而自翦其本枝者同年而
語乎微臣竊思為陛下建永永無窮之長策輙敢冐昧
死誅而言之臣稹謹言
請置詩學博士書(李行修)
元和三年六月一日鄉貢進士臣李行修謹冐死惶恐
再拜獻書闕下臣覆視漢初經籍起口傳壁匿煥然明
備其所由者修廢官立太學朝夕講貫以究聖意歲時
程課以嚴師道使之然也迨乎桓靈之世遂使扶持元
極匡飾頹俗傳委裘以終大運其儒術已試之明效歟
近學無專門經無師授以音定字以䟽釋經是能使生
徒由之中才不能使天下由之致理明矣大率五經皆
然臣獨以詩學上聞趨所急也伏惟陛下赦其愚瞽垂
恩聽察夫詩者發人之藴政謂之風手舞足蹈之音作
用之光祖宗垂風聲勞歌怨誹之音作用之察吏治審
教化是以四海雖大羣生雖廣猶民人之和氣息乎踵
逹乎顱流乎手足猶草木之豐澤漸乎根窮乎杪被乎
枝葉上下無滯氣内外無遁情如此則詩得其任風得
其性也昔殷周相承俱有聖治道洽於下下無怏心王
化盛告成功於神明德澤衰反變化於禮素其辭主文
譎諫而不訐其教温柔敦厚而不愚仲尼接於其時謂
王者宜以陶冶風俗臣下宜以洗濯疑謬道濟於下吾
若之何乃採其詩合三百五篇善者全而用不善者全
而去非如春秋諸經或革或因相錯而成也其若禮樂
征伐天地隂陽有度假於辭可見喜怒哀樂譏刺諷諭
無方其非志莫傳志士躬當治亂之時氣有慘舒之變
臻於極而後動積於中而後形故言之成文歌之成聲
有一不至則非全矣是以聖人以全動物物莫能固未
施敬於人而人敬未施哀於人而人哀頑者以之開明
躁者以之舒静道原於是絶而莫嗣獨有楚屈原頗得
詩人之風介於子蘭靳尚之間終以放死故其道不竟
洎秦姍笑三代燔燒經籍世儒坑死於是後學軋於相
語喑呃相授以及漢興雜全經者七十年師口說者四
三軰漢武篤好經術立於學官雖章句大修而比興未
喻時楊雄司馬相如由是選耎觀望將迎忌諱勸百諷
一推波助瀾文雖有餘不足稱也然以本學&KR1051;盛時因
災異屢起直聲初或不究終得其助故自殷以降有天
下者莫長焉厥後君臣道薄詩道陵夷藴義感慨之士
至曰吾何從乎上之追屈原不足以全性命下之跡相
如不足以匡過失故居常則鬱怏其胸襟嚄唶其齒牙
代莫通其源臣伏思之以為詩教未隆於時風雅未洽
於下教未隆則士不勸風未洽則言多缺故聞者卒愕
而愠者多暗投而却也自十聖紹業盈二百載經術益
試周旋百度吏事反為緣飾霸道無所舛駮及陛下又
登禮巖穴發揚隠伏宸心讜議猶天地相宣儒風昌言
與日月横騖以辭讓次征伐而不暴以誠明推教化而
不浮如此則詩學何為鬱然而積於空虚不用之地乎
書殘於古今論失於齊魯漢有毛萇鄭康成師道可觀
逮聖朝劉迅者說詩三千言近代言詩者尚之伏惟陛
下詔公卿諸儒講其異同綜其指要列四始之元本窮
六藝之粹精不使講以多物而譁惟蔽之一言而得其
言極者為師法傳經而行其毛鄭不安者亦隨而刊正
選立博士弟子員如漢朝故事然後命瞽史納於聰明
命司成教之世子是謂端本由朝廷被於民里由京師
施之遠方是謂垂化復采詩之官以察風俗是謂兼聽
優登才之選以勵生徒是謂興古四者既備大化自
流則動天地感鬼神孚豚魚甘堇荼來異俗懷鬼方皆
在一致推而廣之神而化之無難矣微臣不知時變溺
於師言謹詣光順門昧死以聞伏待刑辟
上論貢士書(舒元輿)
草茅臣某昧死奏書皇帝陛下聖德修三代之教盡善
矣唯貢士一門闕然不修臣竊以為有司過矣臣為童
子時學讀書見禮經有鄉舉里選必得其人而貢於上
上然後以兮旌束帛招之臣年十五既通經無何心中
有文竅開則又學之徧觀羣籍見古人有片善可稱必
聞於天子有司天子有司亦修禮待之不苟臣既學文
於古聖人言皆信之謂肖質待問上國必見上國禮無
幾前年臣年二十三學文成立為州縣察臣臣得備下
土貢士之數到闕下月餘待命有司始見貢院懸板樣
立束縳檢約之目勘磨狀書劇責於吏胥等倫臣幸狀
書備不被駮放得引到尚書試試之日見八百人盡手
攜脂燭水炭洎朝餔餐器或荷於肩或提於席為吏胥
縱慢聲大呼其名氏試者突入棘圍重重乃分坐廡下
寒餘雪飛單席在地嗚呼唐虞闢門三代貢士未有此
慢易者也臣見今之天下貢士既如此有司待之又如
此乃益大不信古之聖人言及覩今之甲賦律詩皆是
偷折經誥侮聖人之言者乃知非聖人之徒也臣伏見
國朝開進士一門苟有登升者皆資之為宰相公侯卿
大夫則此門固不輕矣凡將為公侯卿相者非賢人君
子不可有司坐舉子於寒廡冷地是比僕隸已下非所
以見徵賢之意也施棘圍以截遮是疑之以賊姦徒黨
非所以示忠直之節也試甲賦律詩是待之以雕蟲微
藝非所以觀人文化成之道也有司之不知其為弊若
此臣恐賢人君子遠去不肖汚辱為陛下用且指近陳
之今四方貢珠玉金銀有司則以筐篚皮幣承之貢賢
才俊乂有司以單席冷地承之是彰陛下輕賢才而重
金玉也賢才恥之臣亦恥之臣又見每歲禮部格下天
下未有不言察訪行實無頗邪然後上貢苟不如格抵
罪舉主臣初見之竊獨心賀謂三代之風必作於今日
矣及格既下而法不下是以歲有無藝朋黨譁然扇突
不可絶此又惡用格為徒亂人耳又與格中程之人數
每歲多者固不出三十少或不滿二十此又非天子納
士之心也何以言之今日月出沒皆為陛下内地自漸
海流沙朔南周環綿億萬千里其間異氣所鍾生英豪
俊彦固不少矣若陛下明詔必以禮舉之忽一歲之内
有百數元凱揚馬之才德者來之則有司必曰吾格取
二十而黜八十是為求賢耶遺賢耶若有司以僕隸待
之忽一歲之内負才德來者無十數軰則有司必曰吾
拔二十是繆收其半徒足滿人數是為取才耶取合格
耶其不可先定人數亦昭昭矣向之數事臣久為陛下
疾有司不供職使聖朝取士首科委就地矣臣寒微若
此出言不足以定貢士之得失然百慮之中或幾一得
臣竊欲陛下詔有司按三代故事明修格文使天下
入貢者皆茂行實不拘人數其不茂行實法與之隨此
為澄源源既澄則來者皆向方矣俾有司加嚴禮待之
舉六義試之試之時免自擔荷廊廡之下特設茵榻陳
爐火脂燭設朝晡飯饌則前日之病庶幾其有瘳矣人
人知天子重賢奬士之道勝氣&KR0034;漫如此士之立身無
不由正以成之者為士身正公卿正公卿正未有天下
不治者天下治而陛下求不垂拱以高揖羲軒不可得
也苟不如此則士之求名無不由邪以成者為士名邪
未有公卿不邪者公卿邪未有天下而治者天下不治
而陛下欲不役聖慮而憂黔首不可得也臣雖至愚以
此觀之知貢士之道所繫尤重是以願輸寫血誠以正
此門陛下無以臣迹在貢士中疑臣自謂臣雖不敏竊
窺太常一第不為難得何以明之若使臣為今日貢士
之體事便僻巧佞馳騖關鍵固臣之力非不能也恥不
為也故臣以頑才干有司得之固無忝不得則納履而
去蹤跡巢由以樂陛下熙熙之化何往而無泉石之快
哉伏惟陛下留神獨聽天下之幸也於臣何幸死罪死
罪
上六懼五畏書(五代康澄)
臣聞童謠非禍福之本妖祥豈隆替之源故雊雉升鼎
而桑榖生朝不能止殷宗之盛神馬長嘶而玉龜告兆
不能延晉祚之長是知國家有不足懼者五有深可畏
者六隂陽不調不足懼三辰失行不足懼小人訛言不
足懼山崩水涸不足懼蟊賊傷稼不足懼賢人蔵匿深
可畏四民遷業深可畏上下相狗深可畏廉恥道消深
可畏毁譽亂真深可畏直言蔑聞深可畏不足懼者願
陛下存而勿論深可畏者願陛下修而靡忒
文章辨體彙選卷七十三
