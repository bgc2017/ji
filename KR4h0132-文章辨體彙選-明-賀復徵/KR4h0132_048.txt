文章辨體彙選卷四十八
明賀復徵編
狀
劉勰曰狀者貌也體貌本原取其事實也
自叙狀(唐駱賓王)
伏奉恩旨令通狀自叙所能某本江東布衣也幸屬犬
罏貞觀合璧光輝易彼上農叨茲下秩於今三年矣然
而進不能談社稷之略立事寰中退不能掃丞相之門
買名天下徒以黃離元吉白賁幽興沭少海之波瀾照
重光之麗景雖任能尚齒載弘進善之規而觀過知仁
異降自媒之旨是用披誠瀝懇以抒愚衷若乃忘大易
之謙光矜小人之醜行彈冠入仕釋褐登朝飾懷祿之
心效當年之用莫不矜名養利勵朽磨鈍自謂身負管
樂之資志懷周召之業若斯人者可勝道哉而修譽察
能聽言觀行捨真筌而擇士沿虚談以取才將恐有其
語而無其人得其名而喪其實故曰知人不易人不易
知抑又聞之知臣莫若君知子莫若父誠能簡材試劇
攷績求功觀其所由察其所以臨大節而不可奪處至
公而不可干冀斯言之無愧於從政乎何有若乃脂韋
其節乾没其心說巳之長言身之善靦容冒進貪祿要
君上以紊國家之大猷下以凟狷介之高節此凶人以
為恥況吉士之為榮乎所以令衒其能斯不奉令謹狀
歸吳狀(五代韓熙載)
熙載本貫齊州隱居嵩岳雖叨科第且晦姓名今則慕
義來朝假身為賈既及疆境合貢行藏某聞釣巨鰲者
不投取魚之餌斷長鯨者非用割雞之刀是故有經邦
治亂之才可以踐股肱輔弼之位得之則佐時成績救
萬世之焦熬失之則遁世藏名卧一山之蒼翠某爰思
幼穉便異諸童竹馬蒿弓固罔親於好弄杏壇槐里寧
或倦於修身但勵志以為文每棲身而學武得麟經於
泗水寧怪異圖授豹略於邳垠方酣勇戰占惟奇骨夢
以生松敢期墜印之文上媿擔簦之路於是攖龍頷編
虎鬚繕獻捷之師徒築受降之城壘爭雄筆陣決勝詞
鋒運陳平之六奇飛魯連之一箭場中勁敵不攻而自
立降旗天下鴻儒遥望而盡推堅壘横行四海高步出
羣姓名遽列於烟霄行止遂離於塵俗且口有舌而手
有筆腰有劍而袖有鎚時方亂離迹猶飄泛徒以術精
韜略氣激雲霓箕口張而隂電搖怒呼發而暑雷動神
驅鬼殿天蓋地車鬭劈歷於雲中未為蹻捷喝摴蒲於
筵上不是酋豪藴機權而自有英雄伏勁節而豈甘貧
賤但攘袂叱咤拔劍長嗟不偶良時孰能言志既逄昭
代合展壯圖伏聞大吳肇基聿修文教聯顯懿於中土
走明恩於外夷萬邦咸貞四海如砥燮和天地岩廊有
禹稷臯陶灑掃烟塵蕃翰有韓彭衛霍豈獨漢稱三傑
周舉十人凝王氣於神都吐祥光於丹闕急賢共理侔
漢氏之懸科待旦旁求類周人之設學而又鄰邦接畛
敵境連封一條雞犬相聞兩岸牛馬相望彼則待之以力
數年而頻見傾亡此則禮之以賢一坐而更無騷動由
是見盛衰之勢審吉凶之機得不上順天心次量人事
且向明背暗捨短從長聖賢所圖古今一致然而出青
山而褁足渡長淮而棄繻𣲖遥終赴於天池星遠須環
於帝座是擕長策來詣天朝伏惟司空楚劍倚天秦松
拔地言雄武則平窺絳灌語兵機則高掩孫吳經受素
王書傳玄女莫不鞭撻宇宙驅役風雷勞愁積而䏶肉
生憤氣結而臂臠起一怒而豺狼竄攝再呼而神鬼愁
驚搥蠻鼓而簸朱旗雷奔電走掉燕鎚而揮白刃斗落
星飛命將拉龍使兵合虎可以力平鯨海可以拳擊鰲
山破堅每自於先登敵無不尅策馬嘗時於後殿功乃
非矜國家頼如股肱邊境用為保障勲藏盟府名鏤景
鐘今則化舉六條地方千里示之以寬猛化之以温恭
繕甲兵而耀武威緩戶口而恤農事漫灑隨車之雨洗
活嘉田輕搖逐扇之風吹消疹氣可謂仁而有斷謙而
愈光賢豪向義以歸心姦宄望風而屏迹佇見秉旄伏
鉞列土分茅修職貢以勤王控臨四海率諸侯而定霸
壇壓八方遐邇具瞻威名洽著況復設庭燎以待士開
雪宫以禮賢前席請論其韜鈐危坐願聞於興廢古今
英傑孰可比方某才越通津已觀至化及陳上謁㒺棄
䛕才是敢輙述行藏鋪盡毫幅況聞鳥有鳳魚有龍草
有芝泉有醴斯皆嘉瑞出應昌期某幸處士倫謬知人
理足以副明君之奬善恢聖代之樂賢昔婁敬布衣上
言於漢祖曹劇草澤陳謀於魯公失范增而項氏不興
得吕望而周朝遂霸使遠人之來格實至德之克昭謹
具行止如前伏請准式順義六年七月歸明進士韓熙
載狀
修禮書狀(宋蘇洵)
右洵先奉敇編禮書後聞臣寮上言以為祖宗所行不
能無過差不經之事欲盡芟去無使存錄洵竊見議者
之說與敇意大異何者前所授敇其意曰纂集故事而
使後世無忘之耳非曰制為典禮而使後世遵而行之
也然則洵等所編者是史書之類也遇事而記之不擇
善惡詳其曲折而使後世得知而善惡自著者是史之
體也若夫存其善者而去其不善則是制作之事而非
職之所及也而議者以責泃等不已過乎且又有所不
可者今朝廷之禮雖為詳備然大抵往往亦有不安之
處非特一二事而已而欲有所去焉不識其所去者果
何事也既欲去之則其勢不得不盡去盡去則禮缺而
不備苟獨去其一而不去其二則適足以為牴牾齟齬
而不可齊一且議者之意不過欲以掩惡諱過以存臣
子之義如是而已矣昔孔子作春秋惟其惻怛而不忍
言者而後有隱諱蓋桓公薨子般卒没而不書其實以
為是不可書也至於成宋亂及齊狩躋僖公作丘甲用
田賦丹桓宫楹刻桓宫桷若此之類皆書而不諱其意
以為雖不善而尚可書也今先世之所行雖小有不善
者猶與春秋之所書者甚遠而悉使洵等隱諱而不書
如此將使後世不知其淺深徒見當時之臣子至於隱
諱而不言以為有所大不可言者則無乃欲益而反損
歟公羊之說滅紀滅項皆所以為賢者諱然其所謂諱
者非不書也書而迂曲其文耳然則其實猶不没也其
實猶不没者非以彰其過也以見其過之止於此也今
無故乃取先世之事而没之後世將不知而大疑之此
大不便者也班固作漢志凡漢之事悉載而無所擇今
欲如之則先世之小有過差者不足以害其大明而可
以使後世無疑之之意且使洵等為得其所職而不至
於侵官者謹具狀申提舉參政侍郎欲乞備錄聞奏
制置三司條例司論事狀(蘇轍)
竊見本司近日奏遣使者八人分行天下按求農田水
利與徭役利害以為方今職司無可信欲有興作當别
遣使愚陋不逹竊以為國家養材如治民之官碁布海
内興利除害豈待他人今始有事輒特遣使使者一出
人人不安能者嫌使者之侵其官不能者畏使者之議
其短客主相忌情又不通利害相加事多失實使者既
知朝廷方欲造事必謂功效可以立成人懷此心誰肯
徒返為國生事漸不可知徒使官有送迎供饋之煩民
受更張勞擾之弊得不補失將安用之朝廷必欲興事
以利民轍以為職司守令足矣蓋勢有所便衆有所安
今以職司治民雖其賢不肖不可知而衆所素服於勢
為順稍加選擇足以有為是以古之賢君聞選用職司
以責其成功未聞遣使以代職司治事者也蓋自近世
政失其舊均稅寬䘏每事遣使冠蓋相望而卒無絲毫
之益謗者至今未息不知今日之使何以異此至於遣
使條目亦所未安何者勸課農桑墾闢田野人存則舉
非有成法誠使職司得人守令各舉其事罷非時無益
之役去猝暴不急之賦不奪其力不傷其財使人知農
之可樂則將不勸而自勵今不治其本而遂遣使將使
使者何從施之議者皆謂方今農事不修故經界可興
農官可置某官職司以下勸農之號何異於農官嘉祐
以來方田之利令何異於經界行之歴年末聞有益此
農田之說轍所以未諭也天下水利雖有未興然而民
之勞佚不同國之貧富不等因民之力而用國之富以
興水利則其富先見苟誠知生民之勞佚與國用之貧
富則水利之廢興可以一言定矣而况事起無漸人不
素講未知水利之所在而先遣使使者所至必求之官
吏官吏有不知者有知而不告者有實無可告者不得
於官吏必求於民其勢將求於中野興事至此蓋已甚
勞此水利之說轍所以未諭也徭役之事議者甚多或
欲使鄉戶助錢而官自僱人或欲使城郭等第之民與
鄉戶均役或欲使品官之家興齊民竝事此三者皆見
其利不見其害者也役人之不可不用鄉戶猶官吏之
不可不用士人也有田以為生故無逃亡之憂朴魯而
少詐故無欺慢之患今乃捨此不用而用浮浪不根之
人轍恐掌財者必有盜用之姦捕盜者必有竄逸之弊
今國家設捕盜之吏有巡檢有縣尉然較其所獲縣尉
常密巡檢常疎非巡檢則愚縣尉則智蓋弓手鄉戶之
人與屯駐客軍異耳今將使雇人捕盜則與獨任巡檢
不殊盜賊縱横必自此始轍觀近歲雖使鄉戶頗得雇
人然至於所雇逃亡鄉戶猶任其責今遂欲於兩稅之
外别立一科謂之庸錢以備官雇鄉戶舊法革去無餘
雇人之責官所自任且自唐楊炎廢租庸調以為兩稅
取大歷十四年應征賦斂之數以定兩稅之額則是租
庸調與兩稅既兼之矣今兩稅如舊奈何復欲租庸蓋
天下郡縣上戶常少下戶常多少者徭役頻多者徭役
簡是以中下之戶每得休閑今不問戶之高低例使出
錢助役上戶則便下戶實難顛倒失宜未見其可然議
者皆謂助役之法要使農夫專力於耕轍觀三代之間
務農最切而戰陣田獵皆出於農苟以徭役較之則輕
重可見矣城郭人戶雖號兼并然而緩急之際郡縣所
頼飢饉之歲將勸之分以助民盜賊之歲將借其力以
捍敵故財之在城郭者與在官府無異也方今雖天下
無事而三路芻粟之費多取京師銀絹之餘配賣之民
皆在城郭苟復充役將何以濟故不如稍加寬假使得
休息此誠國家之利非民之利也品官之家復役已久
議者不究其本末徒聞漢世宰相之子不免戍邊遂欲
使衣冠之人與編戶齊役夫一歲之更不過三日三日
之雇不過三百今世三大戶之役自公卿以下無得免
者以三大戶之役而較之三日之更則今世既已重矣
安可復加哉蓋自古太平之世國子俊造將用其材者
皆復其身胥史賤吏既用其力者皆復其家聖人舊法
皆有深意以為責之以學而奪其力用之於公而病其
私人所難兼是以不取奈何至於官戶而又將役之且
州縣差役之法皆以丁口為之高下今已去鄉從官則
丁口登降其勢難詳將使差役之際以何為據必用丁
則州縣有不能知必不用丁則官戶之役比民為重今
朝廷所以條約官戶如租佃田宅斷買坊場廢舉貨財
與衆爭利比於平民皆有常禁苟使之與民皆役則昔
之所禁皆當廢罷廢罷之則其弊必甚不罷則不如為
民此徭役之說轍所以未諭也轍又聞發運之職今將
改為均輸常平之法今將變為青苗愚鄙之人亦所未
逹昔漢武外事四夷内興宫室財用匱竭力不能文用
賈人桑弘羊之說買賤賣貴謂之均輸雖曰民不加賦
而國用饒足然而法術不正吏緣為姦掊克日深民受
其病孝昭既立學者爭排其說霍光順民所欲而從之天
下歸心遂以無事不意今世此論復興衆口紛然皆謂
其患必甚於漢何者方今聚斂之臣才智方略未見弘
羊之比而朝廷破壞規矩解縱繩墨使得馳騁自由惟
利是嗜以轍觀之其害必有不可勝言者矣今立法之
初其說甚美徒言徙貴就賤用近易遠苟誠止於此則
似亦可為然而假以財貨許置官吏事體既大人皆疑
之以為雖不明言販賣然既許之以變易矣變易既行
而不與商賈爭利者未之聞也夫商賈等事曲折難行
其買也先期而與錢其賣也後期而取貨多方相濟委
曲相通倍稱之說由此而得然至往往敗折亦不可期
今官買是物必先設官置吏簿書祿廪為費已厚然後
使民各輸其所有非良不售非賄不行是以官買之價
比民必貴及其賣也弊復如前然則商賈之利何緣可
得徒使謗議沸騰商旅不行議者不知慮此至欲捐數
百萬緡以為均輸之法但恐此錢一出不可復還今欲
用忠實之人則患其拘滯不通如欲用巧智之士則患
其出没難考委任之際尤難得其人此均輸之說轍所
以未諭也常平條勅纖悉具存患在不行非法之弊必
欲修明舊制不過以時斂之以利農以時散之以利末
斂散既得物價自平貴賤之間官亦有利今乃改其成
法雜以青苖逐路置官號為提舉别立賞罰以督增虧
法度紛紜何至如此而况錢布於外水旱凶荒有不可
知斂之則結怨於民捨之則官將何賴此青苖之說轍
所以未諭也凡此數事皆議者之所詳論明公之所深
究而轍於才性朴拙學問空疎用意不同動成違忤雖
欲勉勵自效其勢無由苟明公見寬諒其不逮特賜敷
奏使轍得外任一官苟免罪戾而明公選賢舉能以備
僚佐兩獲所欲幸孰厚焉
得聖語申省狀(真德秀)
證會某今月十二日上殿奏事未出劄子先秉笏叙謝
蒙恩召除得面清光蒙宣諭曰久聞卿名下有二語偶
不記憶讀至第一劄貼黃口奏自古聖人無不盡倫而
舜獨為人倫之至者緣其他帝王皆處人倫之常獨舜
處人倫之變故也處人倫之常者易處人倫之變者難
宣諭曰何為人倫之常某奏父慈子孝兄友弟恭此人
倫之常也子孝而父不慈兄友而弟或不恭此人倫之
變也人孰無父母而舜則父頑母嚚人孰無兄弟舜之
弟象則傲人孰無夫婦舜則以匹夫娶天子之女此皆
人所難處者而舜能處之各盡其道所以為人倫之至
宣諭曰烝烝乂不格姦某奏此乃舜以至誠篤孝感動
之效也如象至為不道然舜親愛之心不為少衰惜陛下
之處濟王不如舜之處象蓋舜不以象欲殺已為怨而
封之有庳既不忘友愛之恩又使吏治其國納其貢稅象
不得一有所為雖有虐民之心而無所施所謂仁之至
義之盡也若陛下所以處濟王者亦如此豈不盡善盡
美聖上正色宣諭朝廷之待濟王亦可謂至矣某奏陛
下友愛之心可謂無所不至天下之人莫不知之但若
謂此事處置得盡善臣實未敢仰承聖訓陛下不必看
其他只看舜之處象者如彼陛下之處濟王者如此其
不及舜明甚大抵人主所為當以二帝三王為師秦漢
以下人君舉動不皆合理難以為法陛下所以待親王
者既有媿於舜終是欠闕處宣諭曰亦是一時倉猝某
又奏此乃既往之咎臣本不當言所以言者只欲陛下
知得此是一大欠闕處自此益進聖學益修聖德凡處
人倫之際曲盡其至庶可揜蓋前失異時為有宋盛德
之君此臣區區之心也且如漢文帝亦不幸有淮南王
之事只緣文帝所為可稱處多淮南王之死又不出其
本意所以不失為漢之賢主然不免有此一玷不如無
之為愈今陛下處此一事既有媿於舜自今處他事當
益加勉勵必無媿於舜可也古之聖人亦不能無過但
能補過則其過也如日月之食其更也如日月之復不
害其為聖人王色微有喜意讀至第二劄尾某奏曰人
心之所在即天心之所在宣諭曰天視自我民視天聽
自我民聽即此意也讀至第三劄陛下誠欲收用賢之
效臣願處伯成簡於内庭置中行於經幄某奏朝廷之
上不可無華髮舊德之臣不獨人主頼老成之益朝列
新進之士亦得有所矜式又奏陛下方留心典學若召
伯咸簡中行三人置在朝廷特賜顧問所益必多如臣
晩學恐不足仰禆聖德宣諭曰賢者在朝所益非淺又
奏伯成簡皆年逾八十人謂雖召之必不來臣謂陛下
若至誠招徠之豈有不至之理縱使不來必能因囊封
以忠言上逹其益亦自不少宣諭二人何處居某奏楊
簡四明人傅伯成泉南人讀至四方長人之官撫字不
聞叨懫日甚一段宣諭曰監司郡守如何無一廉者某
奏豈可謂全無人但廉者少而貪者多愛民者少而虐
民者多耳又宣諭曰然則何以革之某奏若朝廷於用
舍黜陟之間示人以意廉者用而貪者黜愛民者用而
害民者黜使士大夫知所勸懲則此習何患不革又宣
諭卿曾見有何廉吏某奏臣自湖南來所過州郡但見
知袁州趙䈣夫一介不取真廉吏也又奏將帥掊克軍
士因依宣諭曰直恁地又曰軍心尤不可失讀三劄畢
蒙玉音温然賜諭卿所陳三劄皆忠讜之論當即為施
行某奏謝再拜訖退
文章辨體彙選卷四十八
