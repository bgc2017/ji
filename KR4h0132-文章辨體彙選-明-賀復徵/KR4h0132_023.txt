文章辨體彙選卷二十三
明賀復徵編
誥五
悉利族軍主嗟移可都軍主誥(宋歐陽修)
勅嗟移夫賊壘未平王師在野當吾聞鼓鼙思將帥之
際是汝立功名取富貴之時而能率其部人力捍狂寇
材武忠勇是皆可嘉爵秩階勲兹以為寵猶有異賞爾
其圖之
備供庫副使郭承緒可西京左藏庫副使誥(歐陽)
(修)
勅具官郭承緒夫善訓卒者少而愈精善用兵者寡可
擊衆一障之守苟得其人推恩信以悦士心明教習以
修武備捍城禦寇其任豈輕顧爾宣勞頗勤歲月今兹
考績宜有(一作被)寵章爾其勉哉思奮厥效
吕惠卿責授建寧軍節度副使本州安置不得簽
書公事誥(蘇軾)
凶人在位民不奠居司寇失刑士有異論稍正滔天之
罪永為垂世之規具官吕惠卿以斗筲之才挾穿窬之
智諂事宰輔同升廟堂樂禍而貪功好兵而喜殺以聚
斂為仁義以法律為詩書首建青苗次行助役均輸之
政自同商賈手實之禍下及鷄豚苟可蠧國以害民率
皆攘臂而稱首先皇帝求賢若不及從善如轉圜始以
帝堯之心姑試伯鯀終然孔子之聖不信宰予發其宿
姦謫之輔郡尚疑改過稍畀重權復陳罔上之言繼有
碭山之貶反覆教戒惡心不悛躁輕矯誣德音猶在始
與知已共為欺君喜則摩足以相歡怒則反目以相噬
連起大獄發其私書黨與交攻幾半天下姦賊狼籍横
被江東至其復用之年始倡西戎之隙妄出新意變亂
舊章力引狂生之謀馴致永樂之禍興言及此流涕何
追迨予踐祚之初首發安邊之詔假我號令成汝詐謀
不圖渙汗之文止為欵賊之具迷國不道從古罕聞尚
寬兩觀之誅薄示三危之竄國有常典朕不敢私
林希中書舍人誥(蘇軾)
勅文章之變與時盛衰譬如八音可以觀政而况誥命
之出學者所師號令以之重輕風俗因而厚薄本朝革
五代積衰之氣繼兩漢爾雅之文而大道中微異端所
汨欲復祖宗之舊必以訓詞為先故難其人不以輕授
具官林希博聞強識篤學力行綽有建安之風流逮聞
正始之議論往踐外制為朝廷常潤色其精微期配昔
人使天下識典刑之髣髴務究所學朕將觀焉
贈韓維曾祖處均燕國公誥(蘇軾)
勅漢諸袁之父子四世繼出五公唐諸温之兄弟同時
並列三省載在國史古無擬倫眷予世臣有若韓氏億
事仁祖始參大政篤生三子咸秉國成豈惟嗣世之賢
實賴積善之報具官某曾祖某潛德不耀久而自彰天
祚厥家世濟其美盛矣曾孫之貴蔚為三壽之朋逮予
纘嗣之初繼受艱難之託允文而靖既直且温旋觀純
德之全尚識遺風之自是用因上公之舊秩開北國之
新封仰以增廟室之光華俯以慰烝嘗之怵惕
高密郡王宗晟建安郡王宗綽所生母孫氏封國
太夫人誥(蘇軾)
勅母以子貴春秋之義也朕方因親以教愛廣愛以及
民封節婦之閭以勸能賢賜高年之爵以助養老而况
屬籍至近賢王篤生欲大慰於慈心宜特推於異數孫
氏四德純備五福荐臻豈惟擢秀於閨門固已流芳於
宫閫舉觴坐上有伯仁仲智之賢持節洛濱皆汝南琅
邪之貴爰改封於樂土俾正位於小君服我休恩介爾
眉壽
蘇軾孫從事郎符改宣教郎誥(汪藻)
論世者豈惟喬木懷人者猶及甘棠偉哉千載之英繄
吾五朝之望朕不及見有孫而才宜加政秩之榮用示
好賢之意昔賈生明王道漢錄賈嘉之能魏公進忠規
唐表魏謩之烈人門兼用古今所同其振爾之家聲以
待予之器使
文章辨體彙選卷二十三
