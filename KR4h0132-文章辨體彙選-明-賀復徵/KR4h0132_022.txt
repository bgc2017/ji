文章辨體彙選卷二十二
明賀復徵編
誥四
皇外考妣追封誥(明王禕)
朕惟歴代君天下者推恩必及於后族親親之道也皇
后馬氏勤勞内助化家為國非其親之積德何以致此
稽於典禮是用追封皇外考馬某為徐王皇外妣為
徐夫人仍立廟以奉祀事於戲親之至則思遠報之至
則禮崇尚惟幽靈歆兹䘏典
趙德勝贈江西平章政事追封梁國公誥命(王禕)
開國之初朕賴爪牙之士執干戈以拓疆土其有捐軀
徇國而沒於王事烏得不深念之哉具官趙德勝剛果
有識勇毅絶倫始自滁和奮迹行伍乃從渡江拔采石
取姑熟遂定建業克丹陽破毘陵皆預有功乃陞帥職
從大將下宣城江隂攻吳興錢塘收青陽石&KR0008;襲宜興
高郵而安慶九江鄂堵南昌之役其功益著及守南昌
平山寇靖屬邑朕甚嘉之爰膺僉樞之命夫何敵兵
侵城竭力備禦誤中矢鏑竟隕其身於戲有功而不及
親受其報朕之念爾何能忘之是用陟以崇階列職台
輔仍封大國建於上公以示飾終之儀以昭勸忠之道
英靈如在尚克歆承
杭琪除戶部尚書誥命(王禕)
國家以戶口土田之事徭役職貢之方與夫會計倉廩
府庫經費周給之數一歸之於戶部古之制也必才周
而識精者始稱兹選具官杭琪處事詳練敭歴為久皆
能展其所長爰佐大農遂貳戶曹涖事唯謹勞績優著
朕甚嘉之是用俾爾陞任地官之長尚其明生財之大
道務培邦本使食貨充而國用足以稱朕節用愛人之
意
高安除給事中誥命(王禕)
有事殿内之臣其職為親且近是以漢有夕拜之事唐
有塗歸之儀朕稽古建官仍置厥職雖封駁之制不沿
於昔而論思獻納之助蓋有望焉以爾英敏之資闓偉
之器自乃祖父奮起西土世濟其美為時名臣爾生於
名門蚤踐華要以閥閱之子弟習臺閣之威儀朕甄錄
遺才無間疎戚酌於衆論俾列邇聮顧方樂受盡言務
勤庶政凡有關於公議其毋憚於敷陳益懋嘉猷圖稱
予望
太史令劉基誥命(朱升)
帝王膺歷數於天順時令以頒政教建官擇人宜莫先焉
昔在唐帝乃命羲和三代太史之職察天文紀時政占
候紀載同出一官推天合人古之道也當斯之任者實
在通儒劉基學貫天人資兼文武少壯之年策名科甲
擾攘之際控馭一方逮從朕遊首陳遠略為邦之本末
用武之後先爾能言之朕能審而用之式克至於今日
諸所建明一存成效太史之事蓋所優為是用因其舊
官錫以新命爾其用協五紀允釐百工勖耆德納嘉猷
以副欽天圖治之心則予以懌
伏羌伯毛銳加封太子太保誥命(王鏊)
朕惟自昔人臣能為國家宣力於内外者必有殊恩異
數以示報禮之隆昭等威之重伏羌伯毛銳乃考忠事
我憲廟分鎮西陲將師固原捐軀徇國爰受伯爵以貽
後昆爾銳早閑韜略綽有父風朕用授之齊斧往甸南
服蠢兹蠻夷寇攘草竊爾乃身先士卒抵觸瘴霧深入
炎荒多所斬獲盪定逋寇朕嘉乃功是用進爾為太子
太保爾尚一乃心靖乃守紹乃先烈俾嶺海之間遠近
乂安乃至林蠻洞蜒罔不率服朕永無南顧之慮時乃
之休
定國公徐文璧誥命(馮琦)
制曰國家褒答元勲爰及苗裔載在盟府與國無極其
恩數羣臣莫敢望焉蓋其先有非常之功非常者非常
格所能擬也爾具官某紹休前緒綰綬戎樞當天下無
事韜鈐無所用惟是斤斤遵禮度奉朝請以端恪謙退
自持劒珮成行惟汝首列珪璧在設惟汝肅將念爾為
勲臣首事朕久長特賜爾命不著為令甲於戲惟爾祖
有大勲勞於國家當其時櫛沐風雨踐涉險阻為子孫
開業其勤至矣爾是以及此夫惟念爾祖修厥德然後
可對揚天子之丕顯休命爾其敬哉
刑部左侍郎何源誥命(馮琦)
制曰朝廷所操以治天下惟三尺法耳朕痛小民無知
而罹於文網故數詔緩天下大辟惟司寇少司寇守文
釋滯是攝是贊以制百姓於刑之中諭朕志焉爾具官
清謹端亮恬於聲利自邑牧更諸曹郎為天官之屬廷
中皆稱其公平擢拜奉常拂衣高謝頃采廷論起爾田
間踐歴卿寺以佐太宰於留都及召貳司寇而爾亦清
白奉職察麗求中庶獄亡冤五刑惟允庶幾所稱淑問
者焉所司計爾歲績來奏是用授爾階通議大夫錫之
誥命於戲爾祖喬新以大司寇表著於先朝爾紹厥家
聲典兹邦禁惟子孫必復其始尚克時忱乃亦有終欽
哉欽哉惟刑之恤
河南開封府知府王見賓誥命(馮琦)
制曰開封一大都會也風俗雜而市獄繁非夫酌寬猛
權緩急者弗任也爾河南開封府知府王見賓性行高
雅明習政事出為理官入為比部中外皆稱其廉平擢
守大邦剸理繁劇歲數不登以政為歲有擊強之明無
烹鮮之擾朕甚嘉焉是用授爾階中憲大夫錫之誥命
夫大梁當天下中四方所視效吾所以褒勞爾意不獨
為開封也益弘爾猷比於潁川渤海風示百城垂則羣
吏則予女嘉欽哉
廣西梧州府鬱林州知州江龍誥命(馮琦)
制曰吾甚重考課而念遠方之吏非有勞無過及有任
舉者不得考而遠方使者不時至其程功見效被璽書
者十不得一焉爾廣西梧州府鬱林州知州江龍以鄉
薦入官越在荒服倅我晉興守我左陽比於今三仕不
易地十年不易節朕甚嘉之兹授爾階奉直大夫錫之
誥命嗚呼吾何爾逖之有綜名實累功效以登進羣吏
即萬里外不難見也爾無毁成朕不忘遠欽哉
文章辨體彙選卷二十二
