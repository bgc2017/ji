文章辨體彙選卷二百
眀賀復徵編
致語
賀復徵曰致語始於宋人盖内庭宴饗侍御優伶之
辭皆詞臣擬撰今制因之錄數則以備一體
内中侍御已下賀皇帝冬至詞語(宋蘇軾)
伏以日合天統時推建子之正律中黃鍾氣驗微陽之
應德施自上惠均於民伏惟皇帝陛下道配皇王化行
夷夏觀其来復見乎天地之心静以無為待此隂陽之
定雲物告瑞宫聲恊和豈惟至治之祥自得上天之祐
一人有慶萬夀無疆妾等蒙被天光叨塵婦職敢獻如
山之祝庶同率土之讙
賀皇太后(蘇軾)
伏以候氣葭灰喜律筒之已應課功綵線知宫日之初
長品物向榮掖廷胥悦恭惟皇太后殿下母臨四海婦
應東朝求賢審官但有憂勤之志躬儉節用豈忘澣濯
之衣宜福祿之日康樂宫闈之無事妾等濫塵女職獲
奉慈顔願先柏酒以稱觴更指椿年而獻夀
元夕節宴奉皇上致語(明程敏政)
伏以時分四季惟春季當和樂之時節有三元惟上元
乃繁華之節宜張御宴末奉宸懽况一歲之豐登有先
朝之故事恭惟皇帝陛下秉寬仁恭儉之德爰高眀睿
哲之姿天縱多能上師孔子日新舊學遠慕湯王祥刑
不及於非辜䘏典屢施於無告南郊禮備特牲才胙於
尚方北塞塵清虎旅又歸於宿衛調春臺之玉燭實在
此時放夜禁之金吾豈妨正務銀花玉樹徹應鰲山鼉
鼓龍笙少延鳳駕侍臣立紅雲之殿尚食進紫霞之觴
聖齡願保於萬年健随天運節假已開於十日樂與人
同盼眀月之光輝喜良宵之未艾臣等猥以末技叨預
伶官禮太乙貴神於六宫之中想周旋於達旦獻昇平
妙曲於兩階之下愧聲調之入雲欲罄下情敬陳俚語
寶歴初開二十廵上元風景一回新千株火樹連西苑
萬點星毬擁北辰金剖黃柑傳令節調翻白雪應陽春
聖心願比光眀燭滿賜餘輝及庶民
元夕節宴奉皇太后致語(程敏政)
伏以時當泰運重三五之佳辰孝奉慈闈祝萬千之聖
夀瑞騰鶴禁喜溢龍顔恭惟皇太后陛下受性弘仁貽
謀高遠慶覃孫子比周室之邑姜福備天人類瑶池之
王母制不稱於宫壼化已洽於家邦矧四方書大有之
年式光寶訓宜九重慶上元之節先進霞觴朱絃繚亮
恊應韶鈞御燭熒煌昭回星斗山形葱蒨駕海上之六
鰲烟影逥環走人間之八駿清歌妙舞以次而迭奏境
隔仙凡玉饌珍羞雜然而前陳味窮水陸極天下一人
之養奉内前一日之懽臣等粗以賤工叨居法部窺月
中之火樹疑新開不夜之天分霜後之黃柑知樂共長
春之宴欲宣勝事敢貢芻言長樂宫中起御筵六鰲山
下擁祥烟三春景重元宵節四海人歌大有年彩伩近
移風力軟珠簾初捲月華圓霞杯滿獻觀燈酒樂奏昇
平第一篇
端陽節宴皇太后致語(董越)
伏以階蓂舒五葉一年佳節又中天慈算祝千春萬口
歡聲齊動地中外仰鴻鈞大造臣工霑燕錫深恩宜逸
豫之無期真孝慈之兼盡恭惟皇太后陛下仁慈恭儉
中正齊莊震肅儲祥啓聖眀以繼統坤元肖德同厚載
以資生有娀舊國實生商渭水大邦真有子配二儀以
正位無貳無虞有萬乘以承歡何思何慮維此歲逢柔
兆式當節届端陽菖蒲酒泛玉斝金尊喜見一人獻夀
蕭艾葉插瓊樓朱戸又看九御迎祥香風先播於浴蘭
炎暑頓消於賜葛幻術繫淮南之蠅虎覃恩頒大内之
梟羹五兵符皆佩赤靈九子糭並聯彩縷宜春苑裡紛
紛驃騎連營太液波心兩兩龍舟競渡不必鑄青銅於
揚子已無邪僻動天心何須飼靈藥於守宫自有聖慈
嚴内則眷此馨香令德何難感格上天看三階平而風
雨時定五穀熟而人民育至養備九州四海慈齡過萬
歲千秋願金門暫駐宫車看衆技演魚龍曼戲勅輦路
且停警蹕聽洞簫傳鸞鳳仙音不盡下情再陳口號
中天佳節月蕤賓天上年年樂事新競渡波搖金線柳
追風蹄蹴軟香塵蒲觴泛玉稱三夀冰片堆盤送八珍
願祝聖慈長不老小臣末技歲来陳
中秋節奉皇上致語(董越)
伏以秋色兩平分萬里寂無聲之風露圓光正東滿一
輪懸有影之山河良宵美景莫蹉跎人意天心正和恊
但得永清懽於宸極何妨催緩箭於宫壺樂已同人年
方大有恭惟皇帝陛下恩同覆載眀並照臨育物對時
識大造方以歛藏為德重農務本知小人惟於稼穡是
依吹豳方見於迎寒撫景忽驚於徂暑睠此蓐收司令
正欣皓魄當空惟一罅必有容光信大眀本無私照霓
裳紛舞袖悠揚法曲獻仙音桂子落天香縹渺夾城通
御氣輦路動雍容仙蹕夀杯浮㶑灔朝霞仰天欲問来
幾時嫦娥不語搗藥不知在何許杵臼無聲披繡闥俯
雕甍纔見鏡光閃爍轉瓊樓入朱戸忽驚輪影逶迤望
蓬莱且莫乘風待靈槎猶堪泛斗豈必假知微道術已
長如天柱峯頭又何須公遠仙橋便如在廣寒宫裡謾
言今夕復何夕不煩燈燭之光管取今年勝舊年長看
魚龍之戲願停法部試聽頌聲一年月色是中秋桂
子香清爽氣浮大地有光歸畢照九重無事樂宸遊星
辰北拱瞻黃道烏鵲南飛向畫樓願祝年年當此夜八
荒黎庶盡歌謳
紫宸殿正旦教坊詞(宋蘇軾)
教坊致語
臣聞行夏之時正莫加於人統採周之舊王方在於鎬
京惟吉月之布和休庶工而未作使華遠集隣好交修
萃簮笏於九門来車書於萬里將興嗣歲以樂太平恭
惟皇帝陛下躬履至仁誕膺眷命法天地四時之運民
日用而不知傳祖宗六聖之心我無為而自化九德咸
事三年有成始御八音之以臨元日之會人神相慶
夷夏来同臣等忝與賤工得親壮觀知輿情之願頌顧
盛德之難形不度荒蕪敢進口號
口號
九霄清蹕一聲雷萬物欣榮意已開曉日自随天仗出
春風不待斗杓回行看菖葉催耕籍共喜椒花暎夀杯
欲識太平全盛事振振鵷鷺滿雲臺
勾合曲
東風應律南籥在庭餞臘迎春方慶三朝之會登歌下
管願聞九奏之和上悦天顔教坊合曲
勾小兒隊
工師奏技咸踴躍以在庭穉孺聞音亦廻翔而赴節方
資共樂豈間微情上奉宸歡教坊小兒入隊
隊名
仙山来綘節雲海戲羣鴻
問小兒隊
六樂充庭九賓在列何彼垂髫之侣欲陳振袂之能必
有来誠少前敷奏
小兒致語
臣聞正月上日萬彙所以更新群臣嘉賓四方於是觀
禮雪方占於上瑞風已告於先春及此良辰設為高會
恭惟皇帝陛下子来九有天覆兆民煥乎其有文章昭
然若揭日月安西都護来輸八國之琛南極老人出效
萬年之夀還圭璋於都使受圖籍於春朝擊石摐金奏
鈞天之廣樂跳毬舞索戲平樂之都場臣等沐浴太平
詠歌新歲鼓舞咸韶之韻蹌揚鳥獸之間未敢自專伏
候進止
勾雜劇
以雅以南既畢陳於衆技載色載笑期有悦於威顔舞
綴暫停優詞間作金絲徐韻雜劇来歟
放小兒隊
酒闌金殿既均湛露之恩漏减銅壺曲盡流風之妙望
彤墀而申祝整翠袖以言歸再拜天階相將好去
文章辨體彙選卷二百
