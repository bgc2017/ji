文章辨體彙選卷三百八十六
明賀復徵編
史論五
高帝(漢班固本卷同)
贊曰春秋晉史蔡墨有言陶唐氏既衰其後有劉累學
擾龍事孔甲范氏其後也而大夫范宣子亦曰祖自虞
以上為陶唐氏在夏為御龍氏在商為豕韋氏在周為
唐杜氏晉主夏盟為范氏范氏為晉士師魯文公世奔
秦後歸於晉其處者為劉氏劉向云戰國時劉氏自秦
獲於魏秦滅魏遷大梁都於豐故周市說雍齒曰豐故
梁徙也是以頌高祖云漢帝本系出自唐帝降及於周
在秦作劉涉魏而東遂為豐公豐公蓋太上皇父其遷
日淺墳墓在豐鮮焉及高祖即位置祠祀官則有秦晉
梁荆之巫世祠天地綴之以祀豈不信哉由是推之漢
承堯運德祚已盛斷蛇著符旗幟上赤協於火德自然
之應得天統矣
文帝
孝文皇帝即位二十三年宫室苑囿車騎服御無所增
益有不便輒弛以利民嘗欲作露臺召匠計之直百金
上曰百金中人十家之産也吾奉先帝宫室常恐羞之
何以臺為身衣弋綈所幸慎夫人衣不曳地帷帳無文
繡以示敦朴為天下先治覇陵皆瓦器不得以金銀銅
錫為飾因其山不起墳南越尉佗自立為帝召貴佗兄
弟以德懷之佗遂稱臣與匈奴結和親後而背約入盗
令邊備守不發兵深入恐煩百姓吳王詐病不朝賜以
几杖羣臣袁盎等諫說雖切常假借納用焉張武等受
賂金錢覺更加賞賜以媿其心專務以德化民是以海
内殷富興於禮義斷獄數百幾致刑措嗚呼仁哉
景帝
孔子稱斯民三代之所以直道而行也信哉周秦之敝
㒺密文峻而姦軌不勝漢興掃除煩苛與民休息至於
孝文加之以恭儉孝景遵業五六十載之間至於移風
易俗黎民醇厚周云成康漢云文景美矣
武帝
漢承百王之弊高祖撥亂反正文景務在養民至於稽
古禮文之事猶多闕焉孝武初立卓然罷黜百家表章
六經遂疇咨海内舉其俊茂與之立功興大學修郊祀
改正朔定歷數協音律作詩樂建封禪禮百神紹周後
號令文章煥焉可述後嗣得遵洪業而有三代之風如
武帝之雄材大略不改文景之恭儉以濟斯民雖詩書
所稱何有加焉
昭帝
昔周成以孺子繼統而有管蔡四國流言之變孝昭幼
主即位亦有燕蓋上官逆亂之謀成王不疑周公孝昭
委任霍光各因其時以成名大矣哉承孝武奢侈餘敝
師旅之後海内虚耗戸口減半光知時務之要輕徭薄
賦與民休息至始元元鳳之間匈奴和親百姓充實舉
賢良文學問民所疾苦議鹽鐵而罷𣙜酤尊號曰昭不
亦宜乎
宣帝
孝宣之治信賞必罸綜核名實政事文學法理之士咸
精其能至於技巧工匠器械自元成間鮮能及之亦足
以知吏稱其職民安其業也遭值匈奴乖亂推亡固存
信威北夷單于慕義稽首稱藩功光祖宗業垂後嗣可
謂中興侔德殷宗周宣矣
元帝
臣外祖兄弟為元帝侍中語臣曰元帝多材藝善史書
鼔琴瑟吹洞簫自度曲被歌聲分&KR0008;節度窮極幼𦕈少
而好儒及即位徵用儒生委之以政貢薛韋匡迭為宰
相而上牽制文義優游不斷孝宣之業衰焉然寬弘盡
下出於恭儉號令温雅有古之風烈
成帝
臣之姑充後宫為婕妤父子昆弟侍帷幄數為臣言成
帝善修容儀升車正立不内顧不疾言不親指臨朝淵
默尊嚴若神可謂穆穆天子之容者矣博覽古今容受
直辭公卿稱職奏議可述遭世承平上下和睦然湛於
酒色趙家亂内外家擅朝言之可為於邑建始以來王
氏始執國命哀平短祚莽遂篡位蓋其威福所由來者
漸矣
平帝
孝平之世政自莽出褒善顯功以自尊盛觀其文辭方
外百蠻亡思不服休徵嘉應頌聲並作至乎變異見於
上民怨乎下莽亦不能文也
楚元王
仲尼稱才難不其然與自孔子後綴文之士衆矣唯孟
軻孫况董仲舒司馬遷劉向揚雄此數公者皆博物洽
聞通達古今其言有補於世傳曰聖人不出其間必有
命世者焉豈近是乎劉氏鴻範論發明大傳著天人之
應七略剖判藝文綜百家之緒三統歷譜考步日月五
星之度有意其推本言之也嗚乎向言山陵之戒於今
察之哀哉指明梓柱以推廢興昭矣豈非直諒多聞古
之益友與
蕭何曹參
蕭何曹參皆起秦刀筆吏當時錄錄未有竒節漢興依
日月之末光何以信謹守管鑰參與韓信俱征伐天下
既定因民之疾秦法順流與之更始二人同心遂安海
内淮隂黥布等已滅唯何參擅功名位冠羣臣聲施後
世為一代宗臣慶流苖裔盛矣哉
蒯伍江息夫
仲尼惡利口之覆邦家蒯通一說而喪三儁其得不亨
者幸也伍被安於危國身為謀主忠不終而詐讐誅夷
不亦宜乎書放四罪詩歌青蠅春秋以來禍敗多矣昔
子翬謀桓而魯隠危欒書搆郤而晉厲弑豎牛奔仲叔
孫卒郈伯毁季昭公逐費忌納女楚建走宰嚭譖胥夫
差喪李園進姝春申斃上官訴屈懷王執趙高敗斯二
世縊伊戾坎盟宋痤死江充造蠱太子殺息夫作奸東
平誅皆自小覆大繇疏陷親可不懼哉可不懼哉
賈誼
劉向稱賈誼言三代與秦治亂之意其論甚美通達國
體雖古之伊管未能遠過也使時見用功化必盛為庸
臣所害甚可悼痛追觀孝文玄默躬行以移風俗誼之
所陳略施行矣及欲改定制度以漢為土德色上黃數
用五及欲試屬國施五餌三表以繫單于其術固已疏
矣誼以夭年早終雖不至公卿未為不遇也凡所著述
五十八篇掇其切於世事者著於傳云
景十三王
昔魯哀公有言寡人生於深宫之中長於婦人之手未
嘗知憂未嘗知懼信哉斯言也雖欲不危亡不可得已
是故古人以晏安為鴆毒亡德而富貴謂之不幸漢興
至於孝平諸侯王以百數率多驕淫失道何則沉溺放
恣之中居勢使然也自凡人猶繫於習俗而况哀公之
倫乎夫唯大雅卓爾不羣河間獻王近之矣
董仲舒
劉向稱董仲舒有王佐之材雖伊吕亡以加管晏之屬
伯者之佐殆不及也至向子歆以為伊吕乃聖人之耦
王者不得則不興故顔淵死孔子曰噫天喪予唯此一
人為能當之自宰我子貢子游子夏不與焉仲舒遭漢
承秦滅學之後六經離析下帷發憤潛心大業令後學
者有所統一為羣儒首然考其師友淵源所漸猶未及
乎游夏而曰管晏未及伊吕不加過矣至向曾孫龔篤
論君子也以歆之言為然
公孫弘卜式倪寬
公孫弘卜式倪寬皆以鴻漸之翼困於燕爵遠迹羊豕
之間非遇其時焉能致此位乎是時漢興六十餘載海
内艾安府庫充實而四夷未賓制度多闕上方欲用文
武求之如弗及始以蒲輪迎枚生見主父而嘆息羣士
慕嚮異人並出卜式拔於芻牧弘羊擢於賈豎衞青奮
於奴僕日磾出於降虜斯亦曩時版築飯牛之朋已漢
之得人於兹為盛儒雅則公孫弘董仲舒倪寬篤行則
石建石慶質直則汲黯卜式推賢則韓安國鄭當時定
令則趙禹張湯文章則司馬遷相如滑稽則東方朔枚
臯應對則嚴助朱買臣歷數則唐都洛下閎協律則李
延年運籌則桑弘羊奉使則張騫蘇武將率則衞青霍
去病受遺則霍光金日磾其餘不可勝紀是以興造功
業制度遺文後世莫及孝宣承統纂修洪業亦講論六
藝詔選茂異而蕭望之梁丘賀夏侯勝韋玄成嚴彭祖
尹更始以儒術進劉向王褒以文章顯將相則張安世
趙充國魏相丙吉于定國杜延年治民則黃覇王成龔
遂鄭弘召信臣韓延壽尹翁歸趙廣漢嚴延年張敞之
屬皆有功迹見述於世參其名臣亦其次也
司馬遷
自古書契之作而有史官其載籍博矣至孔子纂之上
繼唐堯下訖秦繆唐虞以前雖有遺文其語不經故言
黃帝顓頊之事未可明也及孔子因魯史記而作春秋
而左丘明論輯其本事以為之傳又纂異同為國語又
有世本錄黃帝以來至春秋時帝王公侯卿大夫祖世
所出春秋之後七國並爭秦兼諸侯有戰國策漢興伐
秦定天下有楚漢春秋故司馬遷據左氏國語采世本
戰國策述楚漢春秋接其後事訖於大漢其言秦漢詳
矣至於采經摭傳分散數家之事甚多疏略或有牴牾
亦其涉獵者廣博貫穿經傳馳騁古今上下數千載間
斯以勤矣又其是非頗繆於聖人論大道則先黃老而
後六經序游俠則退處士而進姦雄述貨殖則崇勢利
而羞貧賤此其所蔽也然自劉向揚雄博極羣書皆稱
遷有良史之材服其善序事理辨而不華質而不俚其
文直其事核不虚美不隠惡故謂之實錄嗚呼以遷之
博物洽聞而不能以知自全既陷極刑幽而發憤書亦
信矣迹其所以自傷悼小雅巷伯之倫夫唯大雅既明
且哲能保其身難矣哉
武五子
巫蠱之禍豈不哀哉此不惟一江充之辜亦有天時非
人力所致焉建元六年蚩尤之旗見其長竟天後遂命
將出征略取河南建置朔方其春戾太子生自是之後
師行三十年兵所誅屠夷滅死者不可勝數及巫蠱事
起京師流血僵尸數萬太子子父皆敗故太子生長於
兵與之終始何獨一嬖臣哉秦始皇即位三十九年内
平六國外攘四夷死人如亂麻暴骨長城之下頭顱相
屬於道不一日而無兵繇是山東之難興四方潰而逆
秦秦將吏外畔賊臣内發亂作蕭牆禍成二世故曰兵
猶火也弗戢必自焚信矣是以蒼頡作書止戈為武聖
人以武禁暴整亂止息兵戈非以為殘而興縱之也易
曰天之所助者順也人之所助者信也君子履信思順
自天祐之吉無不利也故車千秋指明蠱情章太子之
冤千秋材知未必能過人也以其銷惡運遏亂原因衰
激極道迎善氣傳得天人之祐助云
東方朔
劉向言少時數問長老賢人通於事及朔時者皆曰朔
口諧倡辯不能持論喜為庸人誦說故令後世多傳聞
者而揚雄亦以為朔言不純師行不純德其流風遺書
蔑如也然朔名過實者以其詼達多端不名一行應諧
似優不窮似智正諫似直穢德似隠非夷齊而是柳下
惠戒其子以上容首陽為拙柱下為工飽食安步以仕
易農依隠玩世詭時不逢其滑稽之雄乎朔之詼諧逢
占射覆其事浮淺行於衆庶童兒牧豎莫不眩燿而後
世好事者因取竒言怪語附著之朔故詳錄焉
公孫賀劉屈氂車千秋王訢楊敞惲蔡義陳萬年
鄭弘
所謂鹽鐵議者起始元中徵文學賢良問以治亂皆對
願罷郡國鹽鐵酒𣙜均輸務本抑末毋與天下爭利然
後教化可興御史大夫弘羊以為此廼所以安邊竟制
四夷國家大業不可廢也當時相詰難頗有其議文至
宣帝時汝南桓寬次公治公羊春秋舉為郎至廬江太
守丞博通善屬文推衍鹽鐵之議增廣條目極其論難
著數萬言亦欲以究治亂成一家之法耳其辭曰觀公
卿賢良文學之議異乎吾所聞聞汝南朱生言當此之
時英俊並進賢良茂陵唐生文學魯國萬生之徒六十
有餘人咸聚闕庭舒六藝之風陳治平之原知者贊其
慮仁者明其施勇者見其斷辨者騁其辭齗齗焉行行
焉雖未詳備斯可略觀矣中山劉子推言王道撟當世
反諸正彬彬然弘博君子也九江祝生奮史魚之節發
憤懣譏公卿介然直而不撓可謂不畏彊禦矣桑大夫
據當世合時變上權利之略雖非正法鉅儒宿學不能
自解博物通達之士也然攝公卿之柄不師古始放於
末利處非其位行非其道果隕其性以及厥宗車丞相
履伊吕之列當軸處中括囊不言容身而退彼哉彼哉
若夫丞相御史兩府之士不能正議以輔宰相成同類
長同行阿意苟合以說其上斗筲之徒何足選也
霍光金日磾
霍光以結髮内侍起於階闥之間確然秉志誼形於主
受襁褓之託任漢室之寄當廟堂擁幼君摧燕王仆上
官因權制敵以成其忠處廢置之際臨大節而不可奪
遂匡國家安社稷擁昭立宣光為師保雖周公阿衡何
以加此然光不學亡術闇於大理隂用邪謀立女為后
湛溺盈溢之欲以增顛覆之禍死方三年宗族誅夷哀
哉昔霍叔封於晉晉即河東光豈其苗裔乎金日磾夷
狄亡國羈虜漢庭而以篤敬寤主忠信自著勒功上將
傳國後嗣世名忠孝七世内侍何其盛也本以休屠作
金人為祭天主故因賜姓金氏云
趙充國辛慶忌
秦漢以來山東出相山西出將秦時將軍白起郿人王
翦頻陽人漢興郁郅王圍甘延夀義渠公孫賀傅介子
成紀李廣李蔡杜陵蘇建蘇武上邽上官桀趙充國襄
武廉褒狄道辛武賢慶忌皆以勇武顯聞蘇辛父子著
節此其可稱列者也其餘不可勝數何則山西天水隴
西安定北地虜勢廹近羌胡民俗修習戰備高上勇力
鞍馬騎射故秦詩曰王于興師修我甲兵與子偕行其
風聲氣俗自古而然今之歌謠慷慨風流猶存耳
雋疏于薛平彭
雋不疑學以從政臨事不惑遂立名節終始可述疏廣
行止足之計免辱殆之累亦其次也于定國父子哀鰥
哲獄為任職臣薛廣德保懸車之榮平當逡遁有恥彭
宣見險而止異乎苟患失之者矣
王貢兩龔鮑
昔武王伐紂遷九鼎於雒邑伯夷叔齊薄之餓死首陽
不食其禄周猶稱盛德焉然孔子賢此二人以為不降
其志不辱其身也而孟子亦云聞伯夷之風者貪夫廉
懦夫有立志奮乎百世之上行乎百世之下莫不興起
非賢人而能若是乎漢興有園公綺里季夏黃公甪里
先生此四人者當秦之世避而入商雒深山以待天下
之定也自高祖聞而召之不至其後吕后用留侯計使
皇太子卑辭束帛致禮安車迎而致之四人既至從太
子見高祖客而敬焉太子得以為重遂用自安語在留
侯傳其後谷口有鄭子真蜀有嚴君平皆修身自保非
其服弗服非其食弗食成帝時元舅大將軍王鳳以禮
聘子真子真遂不詘而終君平卜筮於成都市以為卜
筮者賤業而可以惠衆人有邪惡非正之問則以蓍龜
為言利害與人子言依於孝與人弟言依於順與人臣
言依於忠各因勢導之以善從吾言者以過半矣裁日
閱數人得百錢足自養則閉肆下簾而授老子博覽無
不通依老子嚴周之指著書十餘萬言揚雄少時從游
學已而仕京師顯名數為朝廷在位賢者稱君平德杜
陵李彊素善雄久之為益州牧喜謂雄曰吾真得嚴君
平矣雄曰君備禮以待之彼人可見而不可得詘也彊
心以為不然及至蜀致禮與相見卒不敢言以為從事
乃歎曰揚子雲誠知人君平年九十餘遂以其業終蜀
人愛敬至今稱焉及雄著書言當世士稱此二人其論
曰或問君子疾没世而名不稱盍勢諸名卿可幾曰君
子德名為幾梁齊楚趙之君非不富且貴也烏乎成其
名谷口鄭子真不詘其志耕於巖石之下名震於京師
豈其卿豈其卿楚兩龔之絜其清矣乎蜀嚴湛冥不作
苟見不治苟得久幽而不改其操雖隨和可以加諸舉
兹以旃不亦寶乎自園公綺里季夏黃公甪里先生鄭
子真嚴君平皆未嘗仕然其風聲足以激貪厲俗近古
之逸民也若王吉貢禹兩龔之屬皆以禮讓進退云易
稱君子之道或出或處或默或語言其各得道之一節
譬諸草木區以别矣故曰山林之士往而不能反朝廷
之士入而不能出二者各有所短春秋列國卿大夫及
至漢興將相名臣懷禄耽寵以失其世者多矣是故清
節之士於是為貴然大率多能自治而不能治人王貢
之材優於龔鮑守死善道勝實蹈焉貞而不諒薛方近
之郭欽蔣詡好遯不汚絶紀唐矣
韋賢
司徒掾班彪曰漢承亡秦絶學之後祖宗之制因時施
宜自元成後學者番滋貢禹毁宗廟匡衡改郊兆何武
定三公後皆數復故紛紜不定何者禮文缺微古今異
制各為一家未易可偏定也考觀諸儒之議劉歆博而
篤矣
魏相丙吉
古之制名必繇象類遠取諸物近取諸身故經謂君為
元首臣為股肱明其一體相待而成也是故君臣相配
古今常道自然之勢也近觀漢相高祖開基蕭曹為冠
孝宣中興丙魏有聲是時黜陟有序衆職修理公卿多
稱其位海内興於禮讓覽其行事豈虚乎哉
眭兩夏侯京翼李
幽贊神明通合天人之道者莫著乎易春秋然子貢猶
云夫子之文章可得而聞夫子之言性與天道不可得
而聞已矣漢興推隂陽言災異者孝武時有董仲舒夏
侯始昌昭宣則眭孟夏侯勝元成則京房翼奉劉向谷
永哀平則李尋田終術此其納說時君著明者也察其
所言仿佛一端假經設誼依托象類或不免乎億則屢
中仲舒下吏夏侯囚執眭孟誅戮李尋流放此學者之
大戒也京房區區不量淺深危言刺譏搆怨強臣罪辜
不旋踵亦不密以失身悲夫
蕭望之
蕭望之歴位將相藉師傅之恩可謂親昵亡間及至謀
泄隙開讒邪搆之卒為便嬖宦豎所圖哀哉不然望之
堂堂折而不撓身為儒宗輔佐之能近古社稷臣也
馮奉世
詩稱威儀抑抑惟德之隅宜鄉侯參鞠躬履方擇地而
行可謂淑人君子然卒死於非罪不能自免哀哉讒邪
交亂貞良被害自古而然故伯竒放流孟子宫刑申生
雉經屈原赴湘小弁之詩作離騷之辭興經曰心之憂
矣涕既隕之馮參姊弟亦云悲矣
匡張孔馬
自孝武興學公孫弘以儒相其後蔡義韋賢玄成匡衡
張禹翟方進孔光平當馬宫及當子晏咸以儒宗居宰
相位服儒衣冠傳先王語其醖藉可也然皆持禄保位
被阿諛之譏彼以古人之迹見繩烏能勝其任乎
王商史丹傅喜
自宣元成哀外戚興者許史三王丁傅之家皆重侯累
將窮貴極富見其位矣未見其人也陽平之王多有材
能好事慕名其勢尤盛曠貴最久然至於莽亦以覆國
王商有剛毅節廢黜以憂死非其罪也史丹父子相繼
高以重厚位至三公丹之輔道副主掩惡揚美傳會善
意雖宿儒達士無以加焉及其歴房闥入卧内推至誠
犯顔色動寤萬乘轉移大謀卒成太子安母后之位無
言不讎終獲忠貞之報傅喜守節不傾亦蒙後凋之賞
哀平際會禍福速哉
何武王嘉師丹
何武之舉王嘉之爭師丹之議考其禍福乃效於後當
王莽之作外内咸服董賢之愛疑於親戚武嘉區區以
一蕢障江河用没其身丹與董宏更受賞罰哀哉故曰
依世則廢道違俗則危殆此古人所以難受爵位者也
揚雄
雄之自序云初雄年四十餘自蜀來至游京師大司馬
車騎將軍王音竒其文雅召以為門下史薦雄待詔歲
餘奏羽獵賦除為郎給事黃門與王莽劉歆並哀帝之
初又與董賢同官當成哀平間莽賢皆為三公權傾人
主所薦莫不拔擢而雄三世不徙官及莽簒位談說之
士用符命稱功德獲封爵者甚衆雄復不侯以耆老久
次轉為大夫恬於勢利迺如是實好古而樂道其意欲
求文章成名於後世以為經莫大於易故作太玄傳莫
大於論語作法言史篇莫善於倉頡作訓纂箴莫善於
虞箴作州箴賦莫深於離騷反而廣之辭莫麗於相如
作四賦皆斟酌其本相與放依而馳騁云用心於内不
求於外於時人皆䀜之唯劉歆及范逡敬焉而桓譚以
為絶倫王莽時劉歆甄豐皆為上公莽既以符命自立
即位之後欲絶其原以神前事而豐子尋歆子棻復獻
之莽誅豐父子投棻四裔辭所連及便收不請時雄校
書天祿閣上治獄使者來欲收雄雄恐不能自免迺
從閣上自投下幾死莽聞之曰雄素不與事何故在此
間請問其故迺劉棻嘗從雄學作竒字雄不知情有詔
勿問然京師為之語曰惟寂寞自投閣爰清靜作符命
雄以病免復召為大夫家素貧嗜酒人希至其門時有
好事者載酒肴從游學而鉅鹿侯芭常從雄居受其太
玄法言焉劉歆亦嘗觀之謂雄曰空自苦今學者有禄
利然尚不能明易又如玄何吾恐後人用覆醬瓿也雄
笑而不應年七十一天鳳五年卒侯芭為起墳喪之三
年時大司空王邑納言嚴尤聞雄死謂桓譚曰子嘗稱
揚雄書豈能傳於後世乎譚曰必傳顧君與譚不及見
也凡人賤近而貴遠親見揚子雲禄位容貌不能動人
故輕其書昔老耼著虚無之言兩篇薄仁義非禮學然
後世好之者尚以為過於五經自漢文景之君及司馬
遷皆有是言今揚子之書文義至深而論不詭於聖人
若使遭遇時君更閱賢知為所稱善則必度越諸子矣
諸儒或譏以為雄非聖人而作經猶春秋吳楚之君僭
號稱王蓋誅絶之罪也自雄之没至今四十餘年其法
言大行而玄終不顯然篇籍具存
佞幸
柔曼之傾意非獨女德蓋亦有男色焉觀籍閎鄧韓之
徒非一而董賢之寵尤甚父子並為公卿可謂貴重人
臣無二矣然進不由道位過其任莫能有終所謂愛之適
足以害之者也漢世衰於元成壊於哀平哀平之際國
多釁矣主疾無嗣弄臣為輔鼎足不彊棟幹微撓一朝
帝崩姦臣擅命董賢縊死丁傳流放辜及母后奪位幽
廢咎在親便嬖所任非仁賢故仲尼著損者三友王者
不私人以官殆為此也
匈奴
書稱蠻夷猾夏詩稱戎狄是膺春秋有道守在四夷久
矣夷狄之為患矣故自漢興忠言嘉謀之臣曷嘗不運
籌策相與爭於廟堂之上乎高祖時則劉敬吕后時樊
噲季布孝文時賈誼鼂錯孝武時王恢韓安國朱買臣
公孫弘董仲舒人持所見各有同異然總其要歸兩科
而已縉紳之儒則守和親介胄之士則言征伐皆偏見
一時之利害而未究匈奴之終始也自漢興以至於今
曠世歴年多於春秋其與匈奴有修文而和親之矣有
用武而克伐之矣有卑下而承事之矣有威服而臣畜
之矣詘伸異變強弱相反是故其詳可得而言也昔和
親之論發於劉敬是時天下初定新遭平城之難故從
其言約結和親賂遺單于冀以救安邊境孝惠高后時
遵而不違匈奴寇盜不為衰止而單于反以加驕倨逮
至孝文與通關市妻以漢女增厚其賂歲以千金而匈
奴數背約束邊境屢被其害是以文帝中年赫然發憤
遂躬戎服親御鞍馬從六郡良家材力之士馳射上林
講習戰陳聚天下精兵軍於廣武顧問馮唐與論將帥
喟然歎息思古名臣此則和親無益已然之明效也仲
舒親見四世之事猶復欲守舊文頗增其約以為義動
君子利動貪人如匈奴者非可以仁義說也獨可說以
厚利結之於天耳故與之厚利以没其意與盟於天以
堅其約質其愛子以累其心匈奴雖欲展轉柰失重利
何柰欺上天何柰殺愛子何夫賦斂行賂不足以當三
軍之費城郭之固無以異於貞士之約而使邊城守境
之民父兄緩帶稚子咽哺胡馬不窺於長城而羽檄不
行於中國不亦便於天下乎察仲舒之論考諸行事迺
知其未合於當時而有闕於後世也當孝武時雖征伐
克獲而士馬物故亦略相當雖開河南之野建朔方之
郡亦棄造陽之北九百餘里匈奴人民每來降漢單于
亦輙拘留漢使以相報復其桀驁尚如斯安肯以愛子
而為質乎此不合當時之言也若不置質空約和親是
襲孝文既往之悔而長匈奴無巳之詐也夫邊城不選
守境武略之臣脩障隧備塞之具厲長戟勁弩之械恃
吾所以待邊寇而務賦斂於民遠行貨賂割剥百姓以
奉寇讐信甘言守空約而幾胡馬之不窺不巳過乎至
孝宣之世承武帝奮擊之威直匈奴百年之運因其壊
亂幾亡之阨權時施宜覆以威德然後單于稽首臣服
遣子入侍三世稱藩賓於漢庭是時邊城晏閉牛馬布
野三世無犬吠之警黎庶無干戈之役後六十餘載之
間遭王莽篡位始開邊隙單于繇是歸怨自絶莽遂斬
其侍子邊境之禍搆矣故呼韓邪始朝於漢漢議其儀
而蕭望之曰戎狄荒服言其來服荒忽無常時至時去
宜待以客禮讓而不臣如其後嗣遂逃竄伏使於中國
不為叛臣及孝元時議罷守塞之備侯應以為不可可
謂盛不忘衰安必思危遠見識微之明矣至單于咸棄
其愛子昧利不顧侵掠所獲歲鉅萬計而和親賂遺不
過千金安在其不棄質而失重利也仲舒之言漏於是
矣夫規事建議不圖萬世之固而媮恃一時之事者未
可以經遠也若乃征伐之功秦漢行事嚴尤論之當矣
故先王度土中立封畿分九州列五服物土貢制外内
或修刑政或昭文德遠近之勢異也是以春秋内諸夏
而外吴楚吴楚之人輕而多悍被髮文身袒禓祼裎其
與中國殊章服異習俗飲食不同言語不通嗜欲不同
辟居扵睢漳漢水之外隔之以山谷塹之以江淮此天
地所以絶外内也是故聖王置之外域不與約誓不就
攻伐約之則費賂而見欺攻之則勞師而招寇其地不
可耕而食也其民不可臣而畜也是以外而不内疎而
不戚政教不及其人正朔不加其國來則懲而御之去
則備而守之其慕義而貢獻則接之以禮讓羈縻不絶
使曲在彼蓋聖王制御遐裔之常道也
西南夷兩粤朝鮮
楚粤之先歴世有土及周之衰楚地方五千里而勾踐
亦以粤伯秦滅諸侯唯楚尚有滇王漢誅西南夷獨滇
復寵及東粤滅國遷衆繇王居股等猶為萬戸侯三方
之開皆自好事之臣故西南夷發於唐蒙司馬相如兩
粤起嚴助朱買臣朝鮮繇涉何遭世富盛動能成功然
已勤矣追觀太宗鎮撫尉佗豈古所謂招攜以禮懷遠
以德者哉
西域
孝武之世圖制匈奴患其兼從西國結黨南羌乃表河
曲列四郡開玉門通西域以斷匈奴右臂隔絶南羌月
氐單于失援繇是遠遁而幕南無王庭遭值文帝玄默
養民五世天下殷富財力有餘士馬強盛故能睹犀布
瑇瑁則建珠崖七郡感枸醬竹杖則開牂柯越雋聞天
馬蒲陶則通大宛安息自是之後明珠文甲通犀翠羽
之珍盈於後宫蒲梢龍文魚目汗血之馬充於黃門鉅
象師子猛犬大雀之羣實於外囿殊方異物四面而至
於是廣開上林穿昆明池營千門萬戸之宫立神明通
天之臺興造甲乙之帳落以隋珠和璧天子負黼扆襲
翠被憑玉几而處其中設酒池肉林以饗四夷之客作
巴俞都盧海中碭極漫衍魚龍角抵之戲以觀視之及
賂遺贈送萬里相奉師旅之費不可勝計至於用度不
足迺𣙜酒酤筦鹽鐵鑄白金造皮幣算至車船租及六
畜民力屈財用竭因之以凶年寇盜並起道路不通直
指之使始出衣繡杖斧斷斬於郡國然後勝之是以末
年遂棄輪臺之地而下哀痛之詔豈非仁聖之所悔哉
且通西域近有龍堆遠則葱嶺身熱頭痛縣度之阨淮
南杜欽揚雄之論皆以為此天地所以界别區域絶外
内也書曰西戎即序禹既就而序之非上威服致其貢
物也西域諸國各有君長兵衆分弱無所統一雖屬匈
奴不相親附匈奴能得其馬畜旃罽而不能統率與之
進退與漢隔絶道里又遠得之不為益棄之不為損盛
德在我無取於彼故自建武以來西域思漢威德咸樂
内屬唯其小邑鄯善車師界廹匈奴尚為所拘而其大
國莎車于闐之屬數遣使置質於漢願請屬都護聖上
遠覽古今因時之宜羈縻不絶辭而未許雖大禹之序
西戎周公之讓白雉太宗之却走馬義兼之矣亦何以
尚兹
外戚
易著吉凶而言謙盈之效天地鬼神至於人道靡不同
之夫女寵之興繇至微而體至尊窮富貴而不以功此
固道家所畏禍福之宗也序自漢興終於孝平外戚後
庭色寵著聞二十有餘人然其保位全家者唯文景武
帝太后及卭成后四人而已至如史良娣王悼后許恭
哀后身皆夭折不辜而家依托舊恩不敢縱恣是以能
全其餘大者夷滅小者放流烏虖鑒兹行事變亦備矣
元后
司徒掾班彪曰三代以來春秋所記王公國君與其失
世稀不以女寵漢興后妃之家吕霍上官幾危國者數
矣及王莽之興繇孝元后歷漢四世為天下母饗國六
十餘載羣弟世權更持國柄五將十侯卒成新都位號
已移於天下而元后卷卷猶握一璽不欲以授莽婦人
之仁悲夫
王莽
王莽始起外戚折節力行以要名譽宗族稱孝師友歸
仁及其居位輔政成哀之際勤勞國家直道而行動見
稱述豈所謂在家必聞在國必聞色取仁而行違者耶
莽既不仁而有佞邪之材又乘四父歴世之權遭漢中
微國統三絶而太后夀考為之宗主故得肆其奸慝以
成篡盜之禍推是言之亦天時非人力之致矣及其竊
位南面處非其據顛覆之勢險於桀紂而莽晏然自以
為黃虞復出也迺始恣睢奮其威詐滔天虐民窮凶極
惡毒流諸夏亂延蠻貊猶未足逞其欲焉是以四海之
内囂然喪其樂生之心中外憤怨遠近俱發城池不守
支體分裂遂令天下城邑為墟丘隴發掘害徧生民辜
及朽骨自書傳所載亂臣賊子無道之人考其禍敗未
有如莽之甚者也昔秦燔詩書以立私議莽誦六藝以文
奸言同歸殊塗俱用滅亡皆亢龍絶氣非命之運紫色
䵷聲餘分閏位聖王之驅除云爾
文章辨體彙選卷三百八十六
文章辨體彙選卷三百八十六
明賀復徵編
史論五
高帝(漢班固本卷同)
贊曰春秋晉史蔡墨有言陶唐氏既衰其後有劉累學
擾龍事孔甲范氏其後也而大夫范宣子亦曰祖自虞
以上為陶唐氏在夏為御龍氏在商為豕韋氏在周為
唐杜氏晉主夏盟為范氏范氏為晉士師魯文公世奔
秦後歸於晉其處者為劉氏劉向云戰國時劉氏自秦
獲於魏秦滅魏遷大梁都於豐故周市說雍齒曰豐故
梁徙也是以頌高祖云漢帝本系出自唐帝降及於周
在秦作劉涉魏而東遂為豐公豐公蓋太上皇父其遷
日淺墳墓在豐鮮焉及高祖即位置祠祀官則有秦晉
梁荆之巫世祠天地綴之以祀豈不信哉由是推之漢
承堯運德祚已盛斷蛇著符旗幟上赤協於火德自然
之應得天統矣
文帝
孝文皇帝即位二十三年宫室苑囿車騎服御無所增
益有不便輒弛以利民嘗欲作露臺召匠計之直百金
上曰百金中人十家之産也吾奉先帝宫室常恐羞之
何以臺為身衣弋綈所幸慎夫人衣不曳地帷帳無文
繡以示敦朴為天下先治覇陵皆瓦器不得以金銀銅
錫為飾因其山不起墳南越尉佗自立為帝召貴佗兄
弟以德懷之佗遂稱臣與匈奴結和親後而背約入盗
令邊備守不發兵深入恐煩百姓吳王詐病不朝賜以
几杖羣臣袁盎等諫說雖切常假借納用焉張武等受
賂金錢覺更加賞賜以媿其心專務以德化民是以海
内殷富興於禮義斷獄數百幾致刑措嗚呼仁哉
景帝
孔子稱斯民三代之所以直道而行也信哉周秦之敝
㒺密文峻而姦軌不勝漢興掃除煩苛與民休息至於
孝文加之以恭儉孝景遵業五六十載之間至於移風
易俗黎民醇厚周云成康漢云文景美矣
武帝
漢承百王之弊高祖撥亂反正文景務在養民至於稽
古禮文之事猶多闕焉孝武初立卓然罷黜百家表章
六經遂疇咨海内舉其俊茂與之立功興大學修郊祀
改正朔定歷數協音律作詩樂建封禪禮百神紹周後
號令文章煥焉可述後嗣得遵洪業而有三代之風如
武帝之雄材大略不改文景之恭儉以濟斯民雖詩書
所稱何有加焉
昭帝
昔周成以孺子繼統而有管蔡四國流言之變孝昭幼
主即位亦有燕蓋上官逆亂之謀成王不疑周公孝昭
委任霍光各因其時以成名大矣哉承孝武奢侈餘敝
師旅之後海内虚耗戸口減半光知時務之要輕徭薄
賦與民休息至始元元鳳之間匈奴和親百姓充實舉
賢良文學問民所疾苦議鹽鐵而罷𣙜酤尊號曰昭不
亦宜乎
宣帝
孝宣之治信賞必罸綜核名實政事文學法理之士咸
精其能至於技巧工匠器械自元成間鮮能及之亦足
以知吏稱其職民安其業也遭值匈奴乖亂推亡固存
信威北夷單于慕義稽首稱藩功光祖宗業垂後嗣可
謂中興侔德殷宗周宣矣
元帝
臣外祖兄弟為元帝侍中語臣曰元帝多材藝善史書
鼔琴瑟吹洞簫自度曲被歌聲分&KR0008;節度窮極幼𦕈少
而好儒及即位徵用儒生委之以政貢薛韋匡迭為宰
相而上牽制文義優游不斷孝宣之業衰焉然寬弘盡
下出於恭儉號令温雅有古之風烈
成帝
臣之姑充後宫為婕妤父子昆弟侍帷幄數為臣言成
帝善修容儀升車正立不内顧不疾言不親指臨朝淵
默尊嚴若神可謂穆穆天子之容者矣博覽古今容受
直辭公卿稱職奏議可述遭世承平上下和睦然湛於
酒色趙家亂内外家擅朝言之可為於邑建始以來王
氏始執國命哀平短祚莽遂篡位蓋其威福所由來者
漸矣
平帝
孝平之世政自莽出褒善顯功以自尊盛觀其文辭方
外百蠻亡思不服休徵嘉應頌聲並作至乎變異見於
上民怨乎下莽亦不能文也
楚元王
仲尼稱才難不其然與自孔子後綴文之士衆矣唯孟
軻孫况董仲舒司馬遷劉向揚雄此數公者皆博物洽
聞通達古今其言有補於世傳曰聖人不出其間必有
命世者焉豈近是乎劉氏鴻範論發明大傳著天人之
應七略剖判藝文綜百家之緒三統歷譜考步日月五
星之度有意其推本言之也嗚乎向言山陵之戒於今
察之哀哉指明梓柱以推廢興昭矣豈非直諒多聞古
之益友與
蕭何曹參
蕭何曹參皆起秦刀筆吏當時錄錄未有竒節漢興依
日月之末光何以信謹守管鑰參與韓信俱征伐天下
既定因民之疾秦法順流與之更始二人同心遂安海
内淮隂黥布等已滅唯何參擅功名位冠羣臣聲施後
世為一代宗臣慶流苖裔盛矣哉
蒯伍江息夫
仲尼惡利口之覆邦家蒯通一說而喪三儁其得不亨
者幸也伍被安於危國身為謀主忠不終而詐讐誅夷
不亦宜乎書放四罪詩歌青蠅春秋以來禍敗多矣昔
子翬謀桓而魯隠危欒書搆郤而晉厲弑豎牛奔仲叔
孫卒郈伯毁季昭公逐費忌納女楚建走宰嚭譖胥夫
差喪李園進姝春申斃上官訴屈懷王執趙高敗斯二
世縊伊戾坎盟宋痤死江充造蠱太子殺息夫作奸東
平誅皆自小覆大繇疏陷親可不懼哉可不懼哉
賈誼
劉向稱賈誼言三代與秦治亂之意其論甚美通達國
體雖古之伊管未能遠過也使時見用功化必盛為庸
臣所害甚可悼痛追觀孝文玄默躬行以移風俗誼之
所陳略施行矣及欲改定制度以漢為土德色上黃數
用五及欲試屬國施五餌三表以繫單于其術固已疏
矣誼以夭年早終雖不至公卿未為不遇也凡所著述
五十八篇掇其切於世事者著於傳云
景十三王
昔魯哀公有言寡人生於深宫之中長於婦人之手未
嘗知憂未嘗知懼信哉斯言也雖欲不危亡不可得已
是故古人以晏安為鴆毒亡德而富貴謂之不幸漢興
至於孝平諸侯王以百數率多驕淫失道何則沉溺放
恣之中居勢使然也自凡人猶繫於習俗而况哀公之
倫乎夫唯大雅卓爾不羣河間獻王近之矣
董仲舒
劉向稱董仲舒有王佐之材雖伊吕亡以加管晏之屬
伯者之佐殆不及也至向子歆以為伊吕乃聖人之耦
王者不得則不興故顔淵死孔子曰噫天喪予唯此一
人為能當之自宰我子貢子游子夏不與焉仲舒遭漢
承秦滅學之後六經離析下帷發憤潛心大業令後學
者有所統一為羣儒首然考其師友淵源所漸猶未及
乎游夏而曰管晏未及伊吕不加過矣至向曾孫龔篤
論君子也以歆之言為然
公孫弘卜式倪寬
公孫弘卜式倪寬皆以鴻漸之翼困於燕爵遠迹羊豕
之間非遇其時焉能致此位乎是時漢興六十餘載海
内艾安府庫充實而四夷未賓制度多闕上方欲用文
武求之如弗及始以蒲輪迎枚生見主父而嘆息羣士
慕嚮異人並出卜式拔於芻牧弘羊擢於賈豎衞青奮
於奴僕日磾出於降虜斯亦曩時版築飯牛之朋已漢
之得人於兹為盛儒雅則公孫弘董仲舒倪寬篤行則
石建石慶質直則汲黯卜式推賢則韓安國鄭當時定
令則趙禹張湯文章則司馬遷相如滑稽則東方朔枚
臯應對則嚴助朱買臣歷數則唐都洛下閎協律則李
延年運籌則桑弘羊奉使則張騫蘇武將率則衞青霍
去病受遺則霍光金日磾其餘不可勝紀是以興造功
業制度遺文後世莫及孝宣承統纂修洪業亦講論六
藝詔選茂異而蕭望之梁丘賀夏侯勝韋玄成嚴彭祖
尹更始以儒術進劉向王褒以文章顯將相則張安世
趙充國魏相丙吉于定國杜延年治民則黃覇王成龔
遂鄭弘召信臣韓延壽尹翁歸趙廣漢嚴延年張敞之
屬皆有功迹見述於世參其名臣亦其次也
司馬遷
自古書契之作而有史官其載籍博矣至孔子纂之上
繼唐堯下訖秦繆唐虞以前雖有遺文其語不經故言
黃帝顓頊之事未可明也及孔子因魯史記而作春秋
而左丘明論輯其本事以為之傳又纂異同為國語又
有世本錄黃帝以來至春秋時帝王公侯卿大夫祖世
所出春秋之後七國並爭秦兼諸侯有戰國策漢興伐
秦定天下有楚漢春秋故司馬遷據左氏國語采世本
戰國策述楚漢春秋接其後事訖於大漢其言秦漢詳
矣至於采經摭傳分散數家之事甚多疏略或有牴牾
亦其涉獵者廣博貫穿經傳馳騁古今上下數千載間
斯以勤矣又其是非頗繆於聖人論大道則先黃老而
後六經序游俠則退處士而進姦雄述貨殖則崇勢利
而羞貧賤此其所蔽也然自劉向揚雄博極羣書皆稱
遷有良史之材服其善序事理辨而不華質而不俚其
文直其事核不虚美不隠惡故謂之實錄嗚呼以遷之
博物洽聞而不能以知自全既陷極刑幽而發憤書亦
信矣迹其所以自傷悼小雅巷伯之倫夫唯大雅既明
且哲能保其身難矣哉
武五子
巫蠱之禍豈不哀哉此不惟一江充之辜亦有天時非
人力所致焉建元六年蚩尤之旗見其長竟天後遂命
將出征略取河南建置朔方其春戾太子生自是之後
師行三十年兵所誅屠夷滅死者不可勝數及巫蠱事
起京師流血僵尸數萬太子子父皆敗故太子生長於
兵與之終始何獨一嬖臣哉秦始皇即位三十九年内
平六國外攘四夷死人如亂麻暴骨長城之下頭顱相
屬於道不一日而無兵繇是山東之難興四方潰而逆
秦秦將吏外畔賊臣内發亂作蕭牆禍成二世故曰兵
猶火也弗戢必自焚信矣是以蒼頡作書止戈為武聖
人以武禁暴整亂止息兵戈非以為殘而興縱之也易
曰天之所助者順也人之所助者信也君子履信思順
自天祐之吉無不利也故車千秋指明蠱情章太子之
冤千秋材知未必能過人也以其銷惡運遏亂原因衰
激極道迎善氣傳得天人之祐助云
東方朔
劉向言少時數問長老賢人通於事及朔時者皆曰朔
口諧倡辯不能持論喜為庸人誦說故令後世多傳聞
者而揚雄亦以為朔言不純師行不純德其流風遺書
蔑如也然朔名過實者以其詼達多端不名一行應諧
似優不窮似智正諫似直穢德似隠非夷齊而是柳下
惠戒其子以上容首陽為拙柱下為工飽食安步以仕
易農依隠玩世詭時不逢其滑稽之雄乎朔之詼諧逢
占射覆其事浮淺行於衆庶童兒牧豎莫不眩燿而後
世好事者因取竒言怪語附著之朔故詳錄焉
公孫賀劉屈氂車千秋王訢楊敞惲蔡義陳萬年
鄭弘
所謂鹽鐵議者起始元中徵文學賢良問以治亂皆對
願罷郡國鹽鐵酒𣙜均輸務本抑末毋與天下爭利然
後教化可興御史大夫弘羊以為此廼所以安邊竟制
四夷國家大業不可廢也當時相詰難頗有其議文至
宣帝時汝南桓寬次公治公羊春秋舉為郎至廬江太
守丞博通善屬文推衍鹽鐵之議增廣條目極其論難
著數萬言亦欲以究治亂成一家之法耳其辭曰觀公
卿賢良文學之議異乎吾所聞聞汝南朱生言當此之
時英俊並進賢良茂陵唐生文學魯國萬生之徒六十
有餘人咸聚闕庭舒六藝之風陳治平之原知者贊其
慮仁者明其施勇者見其斷辨者騁其辭齗齗焉行行
焉雖未詳備斯可略觀矣中山劉子推言王道撟當世
反諸正彬彬然弘博君子也九江祝生奮史魚之節發
憤懣譏公卿介然直而不撓可謂不畏彊禦矣桑大夫
據當世合時變上權利之略雖非正法鉅儒宿學不能
自解博物通達之士也然攝公卿之柄不師古始放於
末利處非其位行非其道果隕其性以及厥宗車丞相
履伊吕之列當軸處中括囊不言容身而退彼哉彼哉
若夫丞相御史兩府之士不能正議以輔宰相成同類
長同行阿意苟合以說其上斗筲之徒何足選也
霍光金日磾
霍光以結髮内侍起於階闥之間確然秉志誼形於主
受襁褓之託任漢室之寄當廟堂擁幼君摧燕王仆上
官因權制敵以成其忠處廢置之際臨大節而不可奪
遂匡國家安社稷擁昭立宣光為師保雖周公阿衡何
以加此然光不學亡術闇於大理隂用邪謀立女為后
湛溺盈溢之欲以增顛覆之禍死方三年宗族誅夷哀
哉昔霍叔封於晉晉即河東光豈其苗裔乎金日磾夷
狄亡國羈虜漢庭而以篤敬寤主忠信自著勒功上將
傳國後嗣世名忠孝七世内侍何其盛也本以休屠作
金人為祭天主故因賜姓金氏云
趙充國辛慶忌
秦漢以來山東出相山西出將秦時將軍白起郿人王
翦頻陽人漢興郁郅王圍甘延夀義渠公孫賀傅介子
成紀李廣李蔡杜陵蘇建蘇武上邽上官桀趙充國襄
武廉褒狄道辛武賢慶忌皆以勇武顯聞蘇辛父子著
節此其可稱列者也其餘不可勝數何則山西天水隴
西安定北地虜勢廹近羌胡民俗修習戰備高上勇力
鞍馬騎射故秦詩曰王于興師修我甲兵與子偕行其
風聲氣俗自古而然今之歌謠慷慨風流猶存耳
雋疏于薛平彭
雋不疑學以從政臨事不惑遂立名節終始可述疏廣
行止足之計免辱殆之累亦其次也于定國父子哀鰥
哲獄為任職臣薛廣德保懸車之榮平當逡遁有恥彭
宣見險而止異乎苟患失之者矣
王貢兩龔鮑
昔武王伐紂遷九鼎於雒邑伯夷叔齊薄之餓死首陽
不食其禄周猶稱盛德焉然孔子賢此二人以為不降
其志不辱其身也而孟子亦云聞伯夷之風者貪夫廉
懦夫有立志奮乎百世之上行乎百世之下莫不興起
非賢人而能若是乎漢興有園公綺里季夏黃公甪里
先生此四人者當秦之世避而入商雒深山以待天下
之定也自高祖聞而召之不至其後吕后用留侯計使
皇太子卑辭束帛致禮安車迎而致之四人既至從太
子見高祖客而敬焉太子得以為重遂用自安語在留
侯傳其後谷口有鄭子真蜀有嚴君平皆修身自保非
其服弗服非其食弗食成帝時元舅大將軍王鳳以禮
聘子真子真遂不詘而終君平卜筮於成都市以為卜
筮者賤業而可以惠衆人有邪惡非正之問則以蓍龜
為言利害與人子言依於孝與人弟言依於順與人臣
言依於忠各因勢導之以善從吾言者以過半矣裁日
閱數人得百錢足自養則閉肆下簾而授老子博覽無
不通依老子嚴周之指著書十餘萬言揚雄少時從游
學已而仕京師顯名數為朝廷在位賢者稱君平德杜
陵李彊素善雄久之為益州牧喜謂雄曰吾真得嚴君
平矣雄曰君備禮以待之彼人可見而不可得詘也彊
心以為不然及至蜀致禮與相見卒不敢言以為從事
乃歎曰揚子雲誠知人君平年九十餘遂以其業終蜀
人愛敬至今稱焉及雄著書言當世士稱此二人其論
曰或問君子疾没世而名不稱盍勢諸名卿可幾曰君
子德名為幾梁齊楚趙之君非不富且貴也烏乎成其
名谷口鄭子真不詘其志耕於巖石之下名震於京師
豈其卿豈其卿楚兩龔之絜其清矣乎蜀嚴湛冥不作
苟見不治苟得久幽而不改其操雖隨和可以加諸舉
兹以旃不亦寶乎自園公綺里季夏黃公甪里先生鄭
子真嚴君平皆未嘗仕然其風聲足以激貪厲俗近古
之逸民也若王吉貢禹兩龔之屬皆以禮讓進退云易
稱君子之道或出或處或默或語言其各得道之一節
譬諸草木區以别矣故曰山林之士往而不能反朝廷
之士入而不能出二者各有所短春秋列國卿大夫及
至漢興將相名臣懷禄耽寵以失其世者多矣是故清
節之士於是為貴然大率多能自治而不能治人王貢
之材優於龔鮑守死善道勝實蹈焉貞而不諒薛方近
之郭欽蔣詡好遯不汚絶紀唐矣
韋賢
司徒掾班彪曰漢承亡秦絶學之後祖宗之制因時施
宜自元成後學者番滋貢禹毁宗廟匡衡改郊兆何武
定三公後皆數復故紛紜不定何者禮文缺微古今異
制各為一家未易可偏定也考觀諸儒之議劉歆博而
篤矣
魏相丙吉
古之制名必繇象類遠取諸物近取諸身故經謂君為
元首臣為股肱明其一體相待而成也是故君臣相配
古今常道自然之勢也近觀漢相高祖開基蕭曹為冠
孝宣中興丙魏有聲是時黜陟有序衆職修理公卿多
稱其位海内興於禮讓覽其行事豈虚乎哉
眭兩夏侯京翼李
幽贊神明通合天人之道者莫著乎易春秋然子貢猶
云夫子之文章可得而聞夫子之言性與天道不可得
而聞已矣漢興推隂陽言災異者孝武時有董仲舒夏
侯始昌昭宣則眭孟夏侯勝元成則京房翼奉劉向谷
永哀平則李尋田終術此其納說時君著明者也察其
所言仿佛一端假經設誼依托象類或不免乎億則屢
中仲舒下吏夏侯囚執眭孟誅戮李尋流放此學者之
大戒也京房區區不量淺深危言刺譏搆怨強臣罪辜
不旋踵亦不密以失身悲夫
蕭望之
蕭望之歴位將相藉師傅之恩可謂親昵亡間及至謀
泄隙開讒邪搆之卒為便嬖宦豎所圖哀哉不然望之
堂堂折而不撓身為儒宗輔佐之能近古社稷臣也
馮奉世
詩稱威儀抑抑惟德之隅宜鄉侯參鞠躬履方擇地而
行可謂淑人君子然卒死於非罪不能自免哀哉讒邪
交亂貞良被害自古而然故伯竒放流孟子宫刑申生
雉經屈原赴湘小弁之詩作離騷之辭興經曰心之憂
矣涕既隕之馮參姊弟亦云悲矣
匡張孔馬
自孝武興學公孫弘以儒相其後蔡義韋賢玄成匡衡
張禹翟方進孔光平當馬宫及當子晏咸以儒宗居宰
相位服儒衣冠傳先王語其醖藉可也然皆持禄保位
被阿諛之譏彼以古人之迹見繩烏能勝其任乎
王商史丹傅喜
自宣元成哀外戚興者許史三王丁傅之家皆重侯累
將窮貴極富見其位矣未見其人也陽平之王多有材
能好事慕名其勢尤盛曠貴最久然至於莽亦以覆國
王商有剛毅節廢黜以憂死非其罪也史丹父子相繼
高以重厚位至三公丹之輔道副主掩惡揚美傳會善
意雖宿儒達士無以加焉及其歴房闥入卧内推至誠
犯顔色動寤萬乘轉移大謀卒成太子安母后之位無
言不讎終獲忠貞之報傅喜守節不傾亦蒙後凋之賞
哀平際會禍福速哉
何武王嘉師丹
何武之舉王嘉之爭師丹之議考其禍福乃效於後當
王莽之作外内咸服董賢之愛疑於親戚武嘉區區以
一蕢障江河用没其身丹與董宏更受賞罰哀哉故曰
依世則廢道違俗則危殆此古人所以難受爵位者也
揚雄
雄之自序云初雄年四十餘自蜀來至游京師大司馬
車騎將軍王音竒其文雅召以為門下史薦雄待詔歲
餘奏羽獵賦除為郎給事黃門與王莽劉歆並哀帝之
初又與董賢同官當成哀平間莽賢皆為三公權傾人
主所薦莫不拔擢而雄三世不徙官及莽簒位談說之
士用符命稱功德獲封爵者甚衆雄復不侯以耆老久
次轉為大夫恬於勢利迺如是實好古而樂道其意欲
求文章成名於後世以為經莫大於易故作太玄傳莫
大於論語作法言史篇莫善於倉頡作訓纂箴莫善於
虞箴作州箴賦莫深於離騷反而廣之辭莫麗於相如
作四賦皆斟酌其本相與放依而馳騁云用心於内不
求於外於時人皆䀜之唯劉歆及范逡敬焉而桓譚以
為絶倫王莽時劉歆甄豐皆為上公莽既以符命自立
即位之後欲絶其原以神前事而豐子尋歆子棻復獻
之莽誅豐父子投棻四裔辭所連及便收不請時雄校
書天祿閣上治獄使者來欲收雄雄恐不能自免迺
從閣上自投下幾死莽聞之曰雄素不與事何故在此
間請問其故迺劉棻嘗從雄學作竒字雄不知情有詔
勿問然京師為之語曰惟寂寞自投閣爰清靜作符命
雄以病免復召為大夫家素貧嗜酒人希至其門時有
好事者載酒肴從游學而鉅鹿侯芭常從雄居受其太
玄法言焉劉歆亦嘗觀之謂雄曰空自苦今學者有禄
利然尚不能明易又如玄何吾恐後人用覆醬瓿也雄
笑而不應年七十一天鳳五年卒侯芭為起墳喪之三
年時大司空王邑納言嚴尤聞雄死謂桓譚曰子嘗稱
揚雄書豈能傳於後世乎譚曰必傳顧君與譚不及見
也凡人賤近而貴遠親見揚子雲禄位容貌不能動人
故輕其書昔老耼著虚無之言兩篇薄仁義非禮學然
後世好之者尚以為過於五經自漢文景之君及司馬
遷皆有是言今揚子之書文義至深而論不詭於聖人
若使遭遇時君更閱賢知為所稱善則必度越諸子矣
諸儒或譏以為雄非聖人而作經猶春秋吳楚之君僭
號稱王蓋誅絶之罪也自雄之没至今四十餘年其法
言大行而玄終不顯然篇籍具存
佞幸
柔曼之傾意非獨女德蓋亦有男色焉觀籍閎鄧韓之
徒非一而董賢之寵尤甚父子並為公卿可謂貴重人
臣無二矣然進不由道位過其任莫能有終所謂愛之適
足以害之者也漢世衰於元成壊於哀平哀平之際國
多釁矣主疾無嗣弄臣為輔鼎足不彊棟幹微撓一朝
帝崩姦臣擅命董賢縊死丁傳流放辜及母后奪位幽
廢咎在親便嬖所任非仁賢故仲尼著損者三友王者
不私人以官殆為此也
匈奴
書稱蠻夷猾夏詩稱戎狄是膺春秋有道守在四夷久
矣夷狄之為患矣故自漢興忠言嘉謀之臣曷嘗不運
籌策相與爭於廟堂之上乎高祖時則劉敬吕后時樊
噲季布孝文時賈誼鼂錯孝武時王恢韓安國朱買臣
公孫弘董仲舒人持所見各有同異然總其要歸兩科
而已縉紳之儒則守和親介胄之士則言征伐皆偏見
一時之利害而未究匈奴之終始也自漢興以至於今
曠世歴年多於春秋其與匈奴有修文而和親之矣有
用武而克伐之矣有卑下而承事之矣有威服而臣畜
之矣詘伸異變強弱相反是故其詳可得而言也昔和
親之論發於劉敬是時天下初定新遭平城之難故從
其言約結和親賂遺單于冀以救安邊境孝惠高后時
遵而不違匈奴寇盜不為衰止而單于反以加驕倨逮
至孝文與通關市妻以漢女增厚其賂歲以千金而匈
奴數背約束邊境屢被其害是以文帝中年赫然發憤
遂躬戎服親御鞍馬從六郡良家材力之士馳射上林
講習戰陳聚天下精兵軍於廣武顧問馮唐與論將帥
喟然歎息思古名臣此則和親無益已然之明效也仲
舒親見四世之事猶復欲守舊文頗增其約以為義動
君子利動貪人如匈奴者非可以仁義說也獨可說以
厚利結之於天耳故與之厚利以没其意與盟於天以
堅其約質其愛子以累其心匈奴雖欲展轉柰失重利
何柰欺上天何柰殺愛子何夫賦斂行賂不足以當三
軍之費城郭之固無以異於貞士之約而使邊城守境
之民父兄緩帶稚子咽哺胡馬不窺於長城而羽檄不
行於中國不亦便於天下乎察仲舒之論考諸行事迺
知其未合於當時而有闕於後世也當孝武時雖征伐
克獲而士馬物故亦略相當雖開河南之野建朔方之
郡亦棄造陽之北九百餘里匈奴人民每來降漢單于
亦輙拘留漢使以相報復其桀驁尚如斯安肯以愛子
而為質乎此不合當時之言也若不置質空約和親是
襲孝文既往之悔而長匈奴無巳之詐也夫邊城不選
守境武略之臣脩障隧備塞之具厲長戟勁弩之械恃
吾所以待邊寇而務賦斂於民遠行貨賂割剥百姓以
奉寇讐信甘言守空約而幾胡馬之不窺不巳過乎至
孝宣之世承武帝奮擊之威直匈奴百年之運因其壊
亂幾亡之阨權時施宜覆以威德然後單于稽首臣服
遣子入侍三世稱藩賓於漢庭是時邊城晏閉牛馬布
野三世無犬吠之警黎庶無干戈之役後六十餘載之
間遭王莽篡位始開邊隙單于繇是歸怨自絶莽遂斬
其侍子邊境之禍搆矣故呼韓邪始朝於漢漢議其儀
而蕭望之曰戎狄荒服言其來服荒忽無常時至時去
宜待以客禮讓而不臣如其後嗣遂逃竄伏使於中國
不為叛臣及孝元時議罷守塞之備侯應以為不可可
謂盛不忘衰安必思危遠見識微之明矣至單于咸棄
其愛子昧利不顧侵掠所獲歲鉅萬計而和親賂遺不
過千金安在其不棄質而失重利也仲舒之言漏於是
矣夫規事建議不圖萬世之固而媮恃一時之事者未
可以經遠也若乃征伐之功秦漢行事嚴尤論之當矣
故先王度土中立封畿分九州列五服物土貢制外内
或修刑政或昭文德遠近之勢異也是以春秋内諸夏
而外吴楚吴楚之人輕而多悍被髮文身袒禓祼裎其
與中國殊章服異習俗飲食不同言語不通嗜欲不同
辟居扵睢漳漢水之外隔之以山谷塹之以江淮此天
地所以絶外内也是故聖王置之外域不與約誓不就
攻伐約之則費賂而見欺攻之則勞師而招寇其地不
可耕而食也其民不可臣而畜也是以外而不内疎而
不戚政教不及其人正朔不加其國來則懲而御之去
則備而守之其慕義而貢獻則接之以禮讓羈縻不絶
使曲在彼蓋聖王制御遐裔之常道也
西南夷兩粤朝鮮
楚粤之先歴世有土及周之衰楚地方五千里而勾踐
亦以粤伯秦滅諸侯唯楚尚有滇王漢誅西南夷獨滇
復寵及東粤滅國遷衆繇王居股等猶為萬戸侯三方
之開皆自好事之臣故西南夷發於唐蒙司馬相如兩
粤起嚴助朱買臣朝鮮繇涉何遭世富盛動能成功然
已勤矣追觀太宗鎮撫尉佗豈古所謂招攜以禮懷遠
以德者哉
西域
孝武之世圖制匈奴患其兼從西國結黨南羌乃表河
曲列四郡開玉門通西域以斷匈奴右臂隔絶南羌月
氐單于失援繇是遠遁而幕南無王庭遭值文帝玄默
養民五世天下殷富財力有餘士馬強盛故能睹犀布
瑇瑁則建珠崖七郡感枸醬竹杖則開牂柯越雋聞天
馬蒲陶則通大宛安息自是之後明珠文甲通犀翠羽
之珍盈於後宫蒲梢龍文魚目汗血之馬充於黃門鉅
象師子猛犬大雀之羣實於外囿殊方異物四面而至
於是廣開上林穿昆明池營千門萬戸之宫立神明通
天之臺興造甲乙之帳落以隋珠和璧天子負黼扆襲
翠被憑玉几而處其中設酒池肉林以饗四夷之客作
巴俞都盧海中碭極漫衍魚龍角抵之戲以觀視之及
賂遺贈送萬里相奉師旅之費不可勝計至於用度不
足迺𣙜酒酤筦鹽鐵鑄白金造皮幣算至車船租及六
畜民力屈財用竭因之以凶年寇盜並起道路不通直
指之使始出衣繡杖斧斷斬於郡國然後勝之是以末
年遂棄輪臺之地而下哀痛之詔豈非仁聖之所悔哉
且通西域近有龍堆遠則葱嶺身熱頭痛縣度之阨淮
南杜欽揚雄之論皆以為此天地所以界别區域絶外
内也書曰西戎即序禹既就而序之非上威服致其貢
物也西域諸國各有君長兵衆分弱無所統一雖屬匈
奴不相親附匈奴能得其馬畜旃罽而不能統率與之
進退與漢隔絶道里又遠得之不為益棄之不為損盛
德在我無取於彼故自建武以來西域思漢威德咸樂
内屬唯其小邑鄯善車師界廹匈奴尚為所拘而其大
國莎車于闐之屬數遣使置質於漢願請屬都護聖上
遠覽古今因時之宜羈縻不絶辭而未許雖大禹之序
西戎周公之讓白雉太宗之却走馬義兼之矣亦何以
尚兹
外戚
易著吉凶而言謙盈之效天地鬼神至於人道靡不同
之夫女寵之興繇至微而體至尊窮富貴而不以功此
固道家所畏禍福之宗也序自漢興終於孝平外戚後
庭色寵著聞二十有餘人然其保位全家者唯文景武
帝太后及卭成后四人而已至如史良娣王悼后許恭
哀后身皆夭折不辜而家依托舊恩不敢縱恣是以能
全其餘大者夷滅小者放流烏虖鑒兹行事變亦備矣
元后
司徒掾班彪曰三代以來春秋所記王公國君與其失
世稀不以女寵漢興后妃之家吕霍上官幾危國者數
矣及王莽之興繇孝元后歷漢四世為天下母饗國六
十餘載羣弟世權更持國柄五將十侯卒成新都位號
已移於天下而元后卷卷猶握一璽不欲以授莽婦人
之仁悲夫
王莽
王莽始起外戚折節力行以要名譽宗族稱孝師友歸
仁及其居位輔政成哀之際勤勞國家直道而行動見
稱述豈所謂在家必聞在國必聞色取仁而行違者耶
莽既不仁而有佞邪之材又乘四父歴世之權遭漢中
微國統三絶而太后夀考為之宗主故得肆其奸慝以
成篡盜之禍推是言之亦天時非人力之致矣及其竊
位南面處非其據顛覆之勢險於桀紂而莽晏然自以
為黃虞復出也迺始恣睢奮其威詐滔天虐民窮凶極
惡毒流諸夏亂延蠻貊猶未足逞其欲焉是以四海之
内囂然喪其樂生之心中外憤怨遠近俱發城池不守
支體分裂遂令天下城邑為墟丘隴發掘害徧生民辜
及朽骨自書傳所載亂臣賊子無道之人考其禍敗未
有如莽之甚者也昔秦燔詩書以立私議莽誦六藝以文
奸言同歸殊塗俱用滅亡皆亢龍絶氣非命之運紫色
䵷聲餘分閏位聖王之驅除云爾
文章辨體彙選卷三百八十六
