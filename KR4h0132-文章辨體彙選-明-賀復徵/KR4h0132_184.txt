文章辨體彙選卷一百八十四
明賀復徵編
笏記
徐師曾曰按宋人有笏記書詞於笏以便宣讀盖當
陛面奏之詞也然表又書於牘其詞稍繁笏記宣於
廷其詞務簡
謝宣召入院笏記二首(宋蘇軾)
禁林之選多士所榮非獨文章之工俾專翰墨當屬典
型之老以重朝廷如臣空疎豈宜塵冒此盖伏遇皇帝
陛下剛徤純粹緝熙光明曲搜已棄之才將建無窮之
業顧慙淺陋將何補於盛明惟有朴忠誓不回於生死
臣無任
其二
西掖代言已愧一時之高選北門視草又忝諸生之極
榮豈伊衰朽之餘有此遭逢之異此盖伏遇太皇太后
陛下坤元利正天造無私靡求備於一人將曲成於萬
物文章小技縦有效於涓埃草木微生終難酧於雨露
臣無任
笏記二首(蘇軾)
臣蒙恩授翰林學士承旨知制誥兼侍讀者出膺閫寄
入長禁林皆儒者之極榮豈駑才之所稱此盖伏遇皇
帝陛下法天凝命稽古象賢總攬羣英兼收小器欲效
涓塵之報未知麋隕之期臣無任感天荷聖激切屏營
之至
其二
臣蒙恩授翰林學士承旨知制誥兼侍讀者出守無功
方期竄逐召還何幸復玷清華此盖伏遇太皇太后坤
載沉潛母慈均一既陶甄於頑鑛復封植於散材誓卒
餘生少圖來效臣無任感天荷聖激切屏營之至
文章辨體彙選卷一百八十四
