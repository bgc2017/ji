文章辨體彙選卷二百六十九
明賀復徵編
啓四
謝李吉甫相公示手札啓(唐柳宗元)
宗元啓六月二十九日衡州刺史吕温道過永州辱示
相公手札省錄狂瞽收撫羈絏沭以含弘之仁忘其進
越之罪感深益懼喜極增悲五情交戰不知所措宗元
性質庸塞行能無取著書每成於廢疾進德且乏其馨
香常願操篲醫門掬溜蘭室良辰不與夙志多違昨者
踴躍殘魂奮揚蓄念激以死灰之氣陳其敝箒之辭致
之烟霄分絶流盻今則垂露在手清風入懷華衮濫褒
於赭衣龍門俯收於埳井藻鏡洞開而秋毫在照文律
傍暢而寒谷生輝化幽鬱之志若覿秋風换兢危之心
如承撫薦非常之幸豈獨此生伏以淮海據九天之遥
瀟湘参百越之俗傾心積念長懸星漢之上流形委骨
永淪魑魅之羣何以報恩惟當結草無任喜懼感戀之
至
上中書李相公啓(劉禹錫)
某啓去年國子主簿楊歸厚致書相慶伏承相公言及
發錮愍色甚深哀仲翔之久謫恕元直之方寸思振淹
之道廣錫類之仁遠聆一言如受華衮伏自不窺墻仞
九年於兹高卑邈殊禮數懸絶雖身居廢地而心恃至
公伏以相公久以訏謨參于宥密材既為時而出道以
得君而專令發于流水之源化行猶偃草之易習強抗
者自納于軌物困杼柚者咸躋于仁夀六轡在手平衡居
心運思于陶冶之間宣猷于魚水之際然能軫念廢物
遠哀窮途嗟哉小生有足悲者内無手足之助外乏強
近之親為學苦心本求營養得辠由已翻乃貽憂捫躬
自劾愧入肌骨禍起蜚語刑極淪胥心因病怯氣以愁
耗近者否運將泰仁人持衡伏惟推曾閔之懷憐烏鳥
之志處䕫龍之位傷屈賈之心沛然垂光昭振幽蟄言
出口吻澤濡寰區昔者行葦勿傷枯骼猶掩哀老以出
幣愍窮而開懷亡情異類尚或嬰慮顧惟汙士逐客曾
是相府故人言念材能誠亡所取譬諸飛走庸或知恩
嗚呼以不駐之光隂抱無涯之憂悔當可封之至理為
永廢之窮人䎹弦尚驚危心不定垂耳斯久長鳴孔悲
腸回淚盡言不宣意謹啓
賀裴相公破淮西啓(元稹)
某啓伏見當道節度使牒伏承相公生擒吳元濟歸斬
闕下功高振古事絶稱言億兆讙呼天下幸甚某聞舉
世非之而心不惑者謂之明羣疑未亡而計先定者謂
之智日者天棄淮蔡蓄為汙瀦五十年間三后垂顧𦕈
爾元濟繼為凶妖謂君命可逃以父死為利聖上以垂
謨廟算方議剪除羣下守見習聞咸懷阻沮公英猷獨
運卓立不回内排疑惑之詞外輯異同之旅三軍保任
一意誅鋤投石之卵雖危拒輪之臂猶奮賴閣下忠誠
憤激親自拊廵靈旗一臨餘沴電掃此所謂俟周公而
後淮夷服得元凱而後吳寇平凡在陶甄孰不忻幸况
某早趨門館抃躍尤深僻守遐荒不獲随例拜賀無任
踴躍徘徊之至
謝所知賚集賢墨啓(温庭筠)
竹山竒製上蔡輕烟色掩緇帷香含漆簡雖復三臺故
物貴重相傳五兩新膠乾輕入用猶怨於潜曠遠建業
尫羸韋曜名方即求雞木傅玄佳致别染龜名恩加于
蘭省郎官禮偹于松欞介婦汲妻衡弟所未窺觀廣記
漢儀何嘗著列况又玄州上苑青𤨏西垣讐字猶新疑
籖尚整帳中女史每襲清香架上仙人常持縹帙得於
華近辱在庸虚豈知夜鶴頻驚殊慚志業秋蛇屢綰不
稱精研唯憂&KR0146;物虛投蠟盤空設晉陵雖譲正握銅兵
王詔徒深惟磨正硯捧受榮佩不任下情
賀高相公除荆南啓(胡曾)
伏以相公承家業峻開國勲高術妙六竒圖精八陣生
民皎日聖主迅雷才成破趙之功旋告下齊之捷故得
威成破竹力號拔山弛張七德之中舒卷五車之内東
周士庶咸居沸鼎之中西蜀蒸民悉在春臺之上盖由
人事豈屬天時昔漢得韓信而興楚失陳平遂滅今者
江騰海沸山動岳摇荆門告累卵之危淮楚陳剖胎之
難赤眉卷地黃巾㴞天公侯無匡合之好藩鎮乏縱擒
之術若不預咨賢哲早託英雄則何異魚遊宋池鷰巢
衛幕崑岡火發玉石俱焚歴陽水來智愚同䧟雖思嘗
膽何補噬臍且擘斷華山宜假巨靈之力决平洪水湏
憑大禹之才是以上自一人下同百辟僉云非相公不
能定荆楚非相公不能綰貨泉既無易於肩堯遂有成
於命說伏計即離犀浦遽赴龍山銷唐堯旰食之憂解
黎庶倒懸之急某家在湖水即出關中遂假道于荆關
獲起居於梅鼎仰將軍之大樹敢託營巢窺丞相之巨
川唯希在藻伏惟照鑒
上時相啓(李商隠)
商隠啓暮春之初甘澤仍降既聞沾足又欲開晴實關
爕和克致豐阜繁隂初合則傅說為霖媚景將開則趙
衰呈日獲依恩賞定見昇平絶路左之喘牛用驚丙吉
無廐中之惡馬以役任安偃仰興居惟有歌詠瞻仰闈
闥不勝肺肝謹啓
為柳珪謝京兆公啓(李商隠)
某啓伏蒙榮示賜及前件衣服段及束絹等謹依處分
捧授訖伏以大人自處通班彌修儉德田園惟恐蕪沒
子弟不免飢寒去春成名首秋歸覲雖才非張載未刊
劍閣之銘而志慕胡威敢問荆州之絹豈謂相公復以
簡書召署篚筐加恩古者贖百里奚纔持五羖誚程不
識猶惜一錢况某碌碌無竒庸庸自守敢邀厚幣來自雄
藩品目難名珍纖可玩仰李膺之德尚未登門讀戴聖
之書已驚潤屋下情無任戴荷悚懼之至謹啓
獻河東公啓(李商隠)
商隠啓伏奉手筆猥賜奏署某少而孱懦長則艱屯有
志為文無資就學雖雜賦八首或庶於馬遷而讀書五
車遠慙於惠子契闊湖嶺凄凉路岐罕遇心知多逢皮
相昔魯人以仲尼為佞淮隂以韓信為怯聖哲且猶如
此尋常安能免矣是以艮背却行求心自處羅含蘭菊
仲蔚蓬蒿見芳草則怨王孫之不歸撫高松則歎大夫
之虛位不可終否屬於高明伏惟尚書春日同和秋霜
共冽叔子則九代清德稚春則七葉素儒君子立言永
為周禮正人得位長作歲星今日初涉將壇始敷賓席
射江奥壌潼水名都俗擅繁華地多材雋指巴西則民
皆譙秀訪臨卭則客有相如舉纖繳以下冥鴻執定鏡
而求西子唯所指命便為丹青若某者又安可炫露短
材叨塵記室鹽車欵段徒逢伯樂而鳴土鼔迂疎恐致
文侯之卧承命知忝撫懷自驚終無喻蜀之能但誓依
劉之願未獲謁謝下情無任感激攀戀之至謹啓
上河東公啓(李商隠)
商隠啓兩日前於張評事處伏覩手筆兼評事傳指意
於樂籍中賜一人以偹紉補某悼傷已来光隂未幾梧
桐半死才有述哀靈光猶存且兼多病眷言息胤不暇
提携或小於叔夜之男或幼於伯喈之女檢庾信荀娘
之啓常有酸辛詠陶潜通子之詩每嗟漂泊所頼因依
德宇馳驟府庭方思效命旌旄不敢載懷鄉土錦茵象
榻石館金臺入則陪奉光塵出則揣摩鉛鈍兼之早歲
志在玄門及到此都更敦夙契自安衰薄微得端倪至
於南國妖姬叢臺妙伎雖有涉於篇什實不接於風流
况張懿仙本自無雙曾來獨立既從上將又託英僚汲
縣勒銘方依崔瑗漢庭曳履猶憶鄭崇寧復河裏飛星
雲間墜月窺西家之宋玉恨東舍之王昌誠出恩私非所
宜稱伏惟克從至願賜寢前言使國人盡保展禽酒肆
不疑阮籍則恩優之理何以加焉干冐尊嚴伏用惶灼
謹啓
又上河東公啓(李商隠)
伏奉榮示伏蒙仁恩撰金字法華經記一首正冠薦笏
跪捧伏讀聽儀鳳之簫管祇恐曲終對仙客之棋枰仍
憂路盡欣榮羡慕造次失常昨者爰託翠珉將飜貝葉
方資護念粗翼標題换骨惟望於一丸剜身止求於半
偈豈謂尚書載持夢筆仰拂文星入不二法門住第一
義諦儒童菩薩始作仲尼金粟如來方為摩詰鋪舒於
無上藻輝於至真而又以七喻之微較五常之典脗然
合契永矣同塗既令弟子言詩又與聲聞受記一佛出
世萬人所望不知孱微何以負荷便當刻之鳥篆置彼
龍宫此則吹之以宋玉之風照之以謝莊之月彼則傳
之於赤髭䟽主示之於白足禪師然後負箒趋門前芻
入廐以鈴奴為勸友與車御為良朋冀必從公以謝嘉
命過此而往不知所圖下情無任
為河東公謝相國京兆公啓(李商隠)
某啓伏奉榮示伏蒙辟署某第二子前鄉貢進士珪充
攝劔南西川安撫廵官并賜公牒舉者某去月得楊侍
御書題微傳風旨初如吉夢終謂戲談非不尋思莫得
端緒今乃竟詢仲胤果降嘉招伸紙發緘悸魂流汗何
者某頃居班列已奉陶甄口裏雌黃屢加彫焕胷中雲
夢過沐涵濡掀之以順風煖之以愛日兹辰議報不在
他門一昨叨裂土田謬分旗盖適當東道獲事西隣豈
望信在言前榮流意外坤維接畛何酬上相之知坎卦
成占遂報中男之喜且渠譽乖郄桂名媿謝蘭未學周
南召南纔得一科一第縱觧問絹不能負薪將何以與
先生並行從大夫之後仰塵帷幄佇雜簮纓况襟帶禺
同咽喉巴濮求於安撫必也機謀深慮異時莫副虚佇
然竊尋史傳所載語父子之間雖石苞獨異石崇而山
濤不知山簡亦豈敢保其孱陋遽遣退藏但當授以一
經訓之大杖庶將寡過以謝明恩染翰銜情封踐寫抱
小人多事拜台席以猶賒童子何知上賓階而在即曕
望閽闥死生以之伏惟深賜鑒信謹啓
為同州任侍御史上崔相國啓(李商隠)
某質異楚材寳同燕石重以羈丱即丁憫凶瞻遺構以
闕然不堪多難奉成書而未就無處求生藐是流離屡
經寒暑逮于既冠猶恤無家叨承師友之規獲忝簮纓
之列此皆相公推孔李之素分念國高之舊家鎪朴雕
頑披聾抉瞶沐膏雨以令植假順風而使飛不然則安
得獲驪龍之珠假獬豸之角榮皆過望感豈勝言而猶
長望下風徘徊高義望賀燕以難去撫栖鳥而不寧者
盖以相公以伊臯之事業佐大君以楊馬之文章輔昌
運一登宣室遂借前籌以有征無戰之方彰明下武以
永逸暫勞之勢恢拓中華不舞梯䡴不鳴金鼓復數千
里之沃野刷十五聖之包羞彼圍糓而糓人不知入鄭
而鄭陴皆哭方兹决勝彼有多慙今百戰聿修九功咸
叙萬國佇登封之禮五山傾望幸之祥鰈至鶼来茅歸
楛入馳湯驟夏轢漢陵周若某者雖不能行舞舜戈坐
耕堯壤至於獻千歲河清之序裁二王助祭之詩歌詠
相庭發揮帝載則其志願亦或庶幾伏希孫閣時開邴
茵多恕克懋山公之德終全趙氏之孤擁篲瞻門封函
即路苑沙宫樹雖吟左輔之風烟良夜慶霄唯望中台
之晷度感恩撫已誓志投誠仰惟輝光終賜埏埴下情
無任
寄尚書彭城公啓(李商隠)
福啓福聞雀辭楊館常懷寳篋之恩鷰别張巢永結雕
梁之戀推誠况物某有類焉始者尚書晞髮丹山騰身
紫府曉趨清禁則瓊樹一枝夜直黃闈則金釭二等人
寰莫見塵路難逢而某志在諱窮勇於求益輒干皂隸
自露菲葑寳肆廽腸只期和氏醫門投足永念倉公果
蒙愍彼顓愚溢為題品勾萌始達依周囿以揚翹滴瀝
纔分託靈光而振響遥輕短羽驟化窮鱗每欲陶冶肺
肝耕耘筆硯粗調宫徵以謝陽秋而義有多塗情非一
概辭煩轉野意密彌賒雖途逭如韓遂之書反覆類葛
洪之紙終無髣髴可得端倪去歲洛陽獲陪良宴頻趋
綘帳累坐青氊况聞懇拒台階請從藩屏舉郗超之幕
畫數阮瑀之軍書懸以嘉招形於善謔何言違阻復賀
光隂潼水千波巴山萬嶂接漏天之露雨隔嶓冡之煙
霜皓月圓旹樹有何依之鵲悲風起處巗無不斷之猿
煎嚮義之初心軫懷仁之勁氣竊惟秦鏡當察衛桃堪
嗤伏承擁節浚郊建牙隋岸將求捧幣申好裂裳就塗
接枚叟之餘光奉鄒生之末座又伏慮旋登殷夢俄奉
周畋徵詔已行拜塵無及徘徊失措鬱悒誰聊必也華
榻長懸簡書無廢即割任安之席堪哂無圖負田叔之
鈴可嗟非據伏惟慎安寢膳勉獲興居早秉信圭速調
大鼎至於禱祝實倍等倫半菽思貯於神倉一勺願投
於靈海道之云遠更開殷浩之函書不盡言重洒楊朱
之淚攀戀感激不知所裁伏惟俯賜鑒照謹啓
投禮部鄭員外啓(羅隠)
某啓某前月十八日輒以所薦惡文上干嚴重尋嬰疾
劣遂曠門墻伏以皎鏡無私雖容屢照醫門多病應倦
施功忍随翔鳥之姿更望不龜之術某滄州捨釣紫陌
迷塵徒欲信書不能知命道薄而魚腮昜曝計疎而鳬
脛難加所以寗戚叩歌不惟長夜魏舒對筴近至中年
丹霄無獨上之期雙鬚有相輕之色而員外芝田養秀
桂苑摛華口裏雌黃旋成典故座中薤白早避風流敢
因誘善之初仰冀噓枯之便儻一掬華隂之土聊拭蘇
文則數升涇水之泥永依清濟謹啓
謝屯田金郎中啓(羅隠)
某啓某揣摩不至蹇剥無圖爰自畫虎貽譏掇蜩逞技
轗軻於風塵之際流離於灰琯之間雖瀝膽隳肝竟將
誰訴而煎皮熬髮終不自醫已甘與物沉浮隨波上下
今月某日見某官伏知郎中玉壺委鑑金口開譚驅雲
於道士梁間校籍於真官筆下欲使餘杭美酒必醉蔡
經崑嶠仙桃先霑曼倩承吉兆而心神駭越對嘉音而
涕泗縱橫某散拙非才牽纏失計通衢十二惟弊黑貂
故里三千但勞黃耳欲索身而莫可將問路而愈迷若
非郎中暖律傍吹和風外扇擢之於枯荄之側致之於
芳英之中則蝶舞鶯啼空緘永恨春來秋去便過此生
謹啓
投前夏口韋尚書啓(羅隠)
某啓某今月二日輒以近文一通上憑閽侍辭違既久
僣越是虞勤蹇步以戴恩捨醫門而奚適伏念随計渚
宫之日求聞漢浦之年王儉望高芙蓉比幕陳琳筆徤
瑇瑁為簮因務窺豹之能遂竊登龍之譽習池侍讌峴
嶺從游許之以向者為文頗勝張詡戒之以偶然成事恐
似李滂其後歲月煎熬輪蹄頽秃僅逾十上幸免一鳴
角羸而只有困時矢盡而未知降處間者尚書理兵夏
汭栽柳武昌文聘江山粗資吟玩費禕欄檻聊奉登臨
某此時嘗駐征橈仰趨畫戟方知叩洪鍾而待教指墜
履以明恩而疾恙所牽依投不暇伏枕而初慙數蹇揚
帆而竟歎途窮今則潁水政成旋為故事中台位缺已
副急徵風雲將聘於康衢神鬼肯論於宣室輒預提勃
帚先立丘墻雖哲匠掄材則湏良木而洪鍾許叩豈獨
兼金謹啓
謝刑部蕭郎中啓(羅隠)
某啓某伏以内揣荒蕪早乖投獻近者某官曲傳尊旨
伏蒙郎中賜及卷紙令寫近詩捧對憂榮莫知所處某
利非楚鐡鈍甚燕錐濩落危枝低摧壯節藏豹之功夫
不至屠龍之事業愈疎爰自南國辭耕東堂奉貢劒迷
船畔膠在柱間摩旗而何啻再奔繞樹而豈惟三匝所
以騷人避熱不忘吹虀玄客求聞長憂盖醬姑息於輿
臺之類殷勤於閽侍之徒而猶往往拒闕時時毁櫝豈
謂郎中俯敦吾道欲偃頽波不憚客嘲先從隗始寓歘
蘇而下授指巴句以旁徵榮異當年事殊近俗而况風
流漸冺翰墨難言别路萬般中堂千里雖欲壊虞卿之履
詎肯動心哭羊陟之門何嘗留意復安有對紛華而輟
玩叩寂寞以搜遺因使斯文亦歸清鑒揣厚旨而時猶
可待荷殊私而力欲不任寧惟玄晏吟詩空增紙價兼
冀武卿窺後免逐灰寒謹啓
謝湖南于常侍啓(羅隠)
某啓某今月十九日已至界首廽望旌棨涕泗不任某
莊櫟粗疎庾膏昏鈍不能量力嘗欲干名隨貢部以恓
惶將憐十上看時人之顔色豈止一朝進則刺滅許都
退則歌終漢壘地雖至大人莫用容憑執爨以無由假
隣光而不得常侍獨於此際降以深仁奏仇覽之官資
近陳遵之尺牘福由無妄榮亦何酬近者以江表歲饑
具中力困旨甘既闕晨夕繫懷常侍不顧人言將逾事
例給使府留州之物代衡陽計歲之資俾以東歸救其
西旅蔡澤北遊之日缾甑不存陸生南返之年槖装皆
滿聊將自衒粗可諱窮但以感切違梁情深去魯辭畫
戟而心猶似醉上孤舟而淚始如流盖以非故舊之由
緣無強近之慰薦祗因奬善便與致身如某之孤賤者
則多似某之遭逄者則少以兹自誓安可暫忘今則尚
有廽期猶寬旅思石尤風定橋口浪衰展片席以高飛
指重湖而直過地名北渚長牽楚客之心水到東吳敢
忘湘波之色謹啓
投秘監韋論書啓(羅隠)
某啓某月日以所著䜛書一通寓于閽吏退量僣越伏
積憂惶某聞樊子昭之處屠沽發光輝於許劭郭林宗
之游鞏洛張聲價於符融其後物態乖訛風流委敗下
有自謀之誚上無相汲之由某由是反袂興懷捫心注
恨又安得不屬耳於輿人之論傾懷於長者之談而尚
書以盛名鎮乎當旹以盛德傳乎奕世不趦趄於閽葺
不浮泛於奸回動則致聖主而活蒼生以為己任靜則
導冲襟而養和氣以守家聲恭惟大朝屬在吾道若某
者燎薪就學擲楯攻文一則以神氣低凡不足動王侯
之瞻視一則以家門寒賤不足辱卿相之搜揚十年索
米於京都六舉隨波而上下永言浮世堪比多岐所以
覽稽叔夜之書則伏膺戶外讀張季鷹之傳則大嚼窗
間長恐一旦月桂情衰江蘋思起不得揖兖國山庭之
相不得窺漢朝王佐之才是以重拂塵衣聊希藻鑒儻
尚書以孺子可教則隨洛下之書生儻尚書以斯人若
狂則訪江東之釣叟靈蓍神蔡惟禱所從謹啓
上太常房博士啓(羅隠)
某啓某前月二十五日以所著䜛書一通上獻近見某
官某乙伏承博士曲乘題品俯及孤危某聞孫陽以一
顧之恩騏驥不為駑馬宣父以一言之重夷齊不作餓
夫苟吾道之末忘諒斯人而何遠某也爇薪就學閱市
計功偶不自量因思妄動捨五湖之高蹈事九陌之窮
途為良工不度之才為要路不容之物所以嵇康奏樂
與魑魅爭光劉子營生柰鬼邪相笑恭惟咸通之初大
中之末故荆南余正字以博士為軒鏡庖刀今渭北徐
端公以博士為靈蓍神蔡但言薄伎合在殊私其後某
則困躓於龍津博士則廽翔於鴛侣雖心祈目禱不忘
斯須而天上人間憑何訊問寧知此日屬在明恩豈一
旅人之遭遇有時而二作者之言語斯中永為負荷適
足憂慙况復風訛俗敗之初轍亂旗奔之際講學則衛
刀削樹論文則嬴火燒人家家無相保之心處處有自
媒之口而博士獨持大旆高坐危城招既散之師徒復
已亡之土地顧兹隆替尤屬尊嚴某也雖賦命以多竒
或因人而成事願將所贄以賀明時謹啓
上宰相啓(羅隠)
某聞日麗于天洪纖必及月麗于畢枯槁皆蘇斯則推
拔無私彰於大信苟關於宰匠咸仰以生成其或潤接
西郊流金未已光承北陸豐蔀猶深則亦分作窮人甘
為棄物歲華超越京洛風塵忽爾號咷固非阮籍泫然
沾灑不為楊朱略忘靦冒之辜惟以哀矜為主伏願三
餘簡堕六尺伶俜臨濟輝華昔懸陳榻洛陽羈旅今造
膺門已驚於自葉流根敢望於裒多益寡但以謝家故
墅事屬臨川陸氏先疇名遷好畤同氣雖均於昭泰連
枝或累於榮枯是以更就洪鈞來呈𤨏質雖戴逵之弟
志尚無聞而何凖之兄恩輝已遍豈宜苟希河潤更望
餘波投驥尾以容身執豚蹄而望歲然則迹同水子質
異山郎梓柱雲楣獨居蝸舍綺襦紈袴已卧牛衣若乃
清旦問安長筵稱夀貂璫必集少長俱來膏沐之餘則
飛蓬作鬢銀簧之末則青草為袍莫不顧影包羞填膺
茹歎儻或王庭辨貴許厠九疑京縣坐曹令懸五色校
於同列未越彛章則衛館孤遺常聞出涕山陽舊曲不
獨傷心誓將居必在勤行惟鞭後潛知寄託所望於江
州必效忠貞得酬於吏部無任惶懼之至
文章辨體彙選卷二百六十九
