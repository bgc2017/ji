文章辨體彙選卷二百二十九
明賀復徵編
書二十五
與王觀復書(宋黃庭堅)
蒲元禮來辱書勤懇千萬知其官雖勞勩無日不勤翰
墨何慰如之即日初夏便有暑氣不審起居何如所送
詩皆興寄高遠但詩生硬不諧律吕或詞氣不逮初造
意時此病亦只是讀書未精博耳長袖善舞多錢善賈
至語也南陽劉勰嘗論文章之難云意飜空而易竒文
徵實而難工此語亦是沈謝軰為儒林宗主時好作竒
語故後生立論如此好作竒語自是文章病但當以理
為主理得而辭順文章自然出群拔萃觀杜子美到䕫
州後詩韓退之自潮州還朝後文章皆不煩繩削而自
合矣往年嘗請問東坡先生作文章之法東坡云但熟
讀禮記檀弓當得之既而取檀弓二篇讀數百過然後
知後世作文章不及古人之病如觀日月也文章蓋自
建安以来好作竒語故其氣象薾然其病至今猶在唯
陳伯玉韓退之李習之近世歐陽永叔王介甫蘇子瞻
秦少游乃無此病耳公所論杜子美詩亦未極其趣試
更深思之若入蜀下峽年月則詩中自可見其曰九鑚
巴巽火三蟄楚詞雷則往来兩川九年在䕫府三年可
知也恐更須改定乃可入石適多病少安之餘賓客妄
謂不肖有果歸之期日月到門疲於應接蒲元禮来告
行草草具此世俗寒温禮數非公所望於不肖者故皆
略之
答洪駒父書(黃庭堅)
駒父外甥教授别来三歲未嘗不思念閒居絶不與人
事相接故不能作書雖晉城亦未曾作書也專人來得
手書審在官不廢講學眠食安勝諸穉子長茂慰喜無
量寄詩語意老重數過讀不能去手繼以嘆息少加意
讀書古人不難到也諸文亦皆好但少古人繩墨耳可
更熟讀司馬子長韓退之文章凡作一文皆須有宗有
趣終始關鍵有開有闔如四瀆雖納百川或滙而為廣
澤汪洋千里要自發源江海耳老夫紹聖以前不知作
文章斧斤取舊所作讀之皆可笑紹聖以後始知作文
章但以老病惰懶不能下筆也外甥勉之為我雪恥罵
犬文雖雄竒然不作可也東坡文章妙天下其短處在
好罵慎勿襲其軌也甚恨不得相見極論詩與文章之
善病臨書不能萬一千萬強學自愛少飲酒為佳所寄
釋權一篇詞筆縱横極見日新之效更須治經探其淵
源乃可到古人耳青瑣祭文語意甚工但用字時有未
安處自作語最難老杜作詩退之作文無一字無來處
蓋後人讀書少故謂韓杜自作此語耳古之能為文章
者真能陶冶萬物雖取古人之陳言入於翰墨如靈丹
一粒點鐡成金也文章最為儒者末事然索學之又不
可不知其曲直幸熟思之至於推之使高如泰山之崇
崛如垂天之雲作之使雄壯如滄江八月之濤海運吞
舟之魚又不可守繩墨令儉陋也
上呂誨叔書(秦觀)
五月日進士秦某謹再拜獻書知府大資閣下某聞天
下之功成於器識來世之名立於學術古之大臣以道
事君不可則止未始有意於功名然其器識學術博大
而精微則功名巋然與時自至雖欲深閉固拒揮而去
之不可得也昔漢昭宣之時霍光以宿衛之臣任漢室
之寄大器將傾徐起而正之神色不變此其器識實有
以過人者然操持國柄不知消息盈虚之運身死肉未
及寒而宗族滅矣則學術不明之弊也其後順桓之間
李固以一時名儒位居三事抗姦臣之吭而奪其氣此
其學術真有古之遺風然易舉輕發不能定大計於無
形至争以口舌申之書幐事固不就身亦隨之喪焉則
器識不宏之弊也非特二子為如此大抵西漢之士器
識優於學術故多成功而名不足東漢之士學術優於
器識故多令名而功不成夫君子以器為車以識為馬
學術者所以馭之耳西漢之士如環人之車駕以鞅騠
驅通道上峻岅無所不可然而日暮途遠倒行逆施者
有焉東漢之士如豆泰氏持策攬轡圓旋中規方折中
矩然而車敝馬羸轉薄於險阻之間則固已敗矣其狂
妄嘗以此說推論歴世豪傑之士又以默觀當今之時
而搢紳先生有告某者以謂器足以任天下之重識足
以致無窮之遠學足以探天人之賾術足以偶事物之
變如古之所謂大臣非閣下不足以與於此又曰閣下
之道如元氣行乎渾茫之中其發為風霆雨露者特糟
粕耳某時方食聞之投七箸而起遂欲身從服役之後
求偹灑掃之列而困於無介紹莫獲自通竊伏淮海抱
區區之願缺然未厭者有年矣比者天幸閣下来守是
邦而某丘墓之邑實隸麾下是以輙忘賤陋取其不腆
之文錄在異卷䞇諸下執事又述其願見之說為書先
焉夫大冶無棄金大陶無棄土江海不却水王侯不遺
士某雖不能廉小謹曲以自託於鄉閭然古人所以處
廢興而擇去就者竊嘗講其一二矣倘閣下不賜拒絶
而辱收之請繼此以進干冒台嚴俯伏待命不宣
答外舅兵部杜侍郎書(晁補之)
昨自蘇公以尚書召適與左右兵部同事意兩公平日
未嘗相與處往未必合故嘗為蘇公極言左右居家行
已蒞官及物之意蘇公固不以補之言為過及辱賜書
道聯職甚親遠聞欣喜不已補之於蘇公為門下士無
所復讃然剛潔寡欲奉已至儉菲而以身任官責嫉邪
愛物知無不為尤是不忽細務其有所不得盡視去官
職如土芥凡規模大較與左右近者非一事也来書猶
怪其尚氣好辨此非補之所能知自非聖人各有所長
亦有所短然伯夷班聖人之列矣而孟子尚以為伯夷
隘君子不由夫孟子所謂君子者必若孔子無可無不
可而後可也不然望望然去之若將凂焉者苟病其未
和則凡能慮禍忍詬摧剛為柔熟視出胯下者皆可以
免夫此議矣隘者自排而不恭者并獲罪見排且獲罪
矣而不害其并列於聖人則孟子之心蓋可見矣西漢
名臣惟汲黯鄭當時汲黯好直諫多大體而性倨少禮
面折不能容人之過士亦以此不附而鄭當時性長者
常引丞史以為賢於已與官属言惟恐傷之山東翕然
稱鄭莊黯以倨得不附而莊見譽長者似莊勝也然至
於淮南有邪謀數漢廷臣惟憚黯而莊乃獲譏趨和承
意不敢甚斥臧否莊于此不反愧黯哉雖然汲黯為直
不為忮鄭當時為和不為諛故良史同稱推賢則汲黯
鄭當時此其大體皆有所長而亦皆有所短故補之以
謂自非孔子無可無不可未免於見譏者君子以同而
異若是可也方今老成言行足以矜式後進者非左右
乎俗異教離黨同門蠧道真十室皆是補之以謂衆賢
和於朝則幽遠趣向自一而事無不可為不識左右以
為何如復賜一言幸甚幸甚
答李推官書(張耒)
南来多事又廢讀書昨送簡人還忽辱惠及所作病暑
賦及雜詩等謂詠愛難既有以起其竭痼之思而又喜
世之學者比来稍稍追求古人之文章述作體製往往
已有所到也耒不才少時喜為文詞與人遊又喜論文
字謂之嗜好則可矣為能文則世自有人决不在我足
下與耒平居飲酒笑語忘去屑屑而忽持大軸細書題
官位姓名如卑賤之見尊貴此何為者豈妄以耒為知
文謬為恭敬若請教者乎欲持納而貪於愛玩勢不可
得捨雖怛然不以自寧而既辱勤厚而不敢隐其所知
於左右也足下之文可謂竒矣捐去文字常體力為瓌
竒險怪務欲使人讀之如見數千歲前蝌蚪鳥跡所記
弦匏之歌鐘鼎之文也足下之所嗜者如此固無不善
者抑耒之所聞所謂能文者豈謂其能竒哉能文者固
不能以竒為主也夫文者何為而設也知理者不能言
世之能言者多矣而文者獨傳豈獨傳哉因其能文也
而言益工因其言工而理益明是以聖人貴之自六經
以下至於諸子百氏騷人辨士論述大抵皆將以為寓
理之具也是故理勝者文不期工而工理愧者巧為粉
澤而隙開百出此猶兩人持牒而訟直者操筆不待累
累讀之如破竹橫斜反覆自中節目曲者雖使假詞於
子貢問字於楊雄如列五味而不能調和食之於口無
一可愜何况人玩味之乎故學文之端急於明理夫不
知為文者無所復道如知文而不務理求文之工世未
嘗有是也夫决水於江河淮海也水順道而行滔滔汨
汨日夜不止衝砥柱絶吕梁放於江湖而納之海其舒
為淪漣鼓為濤波激之為風飈怒之為雷霆蛟龍魚黿
噴薄出沒是水之竒變也而水初豈如此哉順道而决
之因其所遇而變生焉溝瀆東决而西碣下滿而上虚
日夜激之欲見其竒彼其所至者蛙蛭之玩耳江河淮
海之水理達之文也不求竒而竒至矣激溝瀆而求水
之竒此無見於理而欲以言語句讀為竒之文也六經
之文莫竒於易莫簡於春秋夫豈以竒與簡為務哉勢
自然耳傳曰吉人之辭寡彼豈惡繁而好寡哉雖欲為
繁而不可得也自唐以来至今文人好竒者不一甚者
或為缺句斷章使脉理不属又取古書訓詁希於見聞
者衣被而說合之或得其字不得其句不知其章反復
咀嚼卒亦無有此最文之陋也足下之文雖不若此然
其意靡靡似主於竒矣故預為足下陳之願無以僕之
言質俚而不省也
上曾子固龍圖書(張耒)
某嘗以謂君子之文章不浮於其德其剛柔緩急之氣
繁簡舒敏之節一出乎其誠不隱其所已知不強其所
不知譬之楚人之必為楚聲秦人之必衣秦服也惟其
言不浮乎其心故因其言而求之則潛德遁志不可隐
伏蓋古之人不知言則無以知人而世之惑者徒知夫
言與德二者不可以相通或信其言而疑其行嗚呼是
徒知其行而不知夫君子之文章固出於其德與夫無
其德而有其言者異位也某之初為文最喜讀左氏離
騷之書丘明之文美矣然其行事不見於後不可得而
考屈平之仁不忍私其身其氣狹其趣高故其言反覆
曲折初疑於繁左顧右挽中疑其迂然至誠惻怛於其
心故其言周密而不厭考乎其終而知其仁也憤而非
懟也異而自潔而非私也徬徨悲嗟卒無存省之者故
剖志决慮以無自顯此屈原之忠也故其文如明珠美
玉麗而可悅也如秋風夜露凄忽而感惻也如神仙烟
雲高遠而不可挹也惟其言以考其事其有不合者乎
自三代以来最喜讀太史公韓退之之文司馬遷竒邁
慷慨自其少時周游天下交結豪傑其學長於討論尋
繹前世之迹負氣敢言以蹈於禍故其文章疎蕩明白
簡樸而馳騁惟其平生之志有所鬱於中故其餘章末
句時有感激而不洩者韓愈之文如先王之衣冠郊廟
之鼎爼至其放逸超卓不可收攬則極言語之瓌巧有
不足以過之者嗟乎退之之於唐蓋不遇矣然其犯人
主忤權臣臨義而忘難剛毅而信實而其學又能獨行
於道德滅裂之後纂孔孟之緒餘以自立其說則愈之
文章雖欲不如是蓋不可得也自唐以来更五代之紛
紜宋興鋤叛而討亡及仁宗之朝天下大定兵戈不試
休養生息日趨於富盛之域士大夫之游於其時者談
笑佚樂無復向者幽憂不平之氣天下之文章稍稍興
起而廬陵歐陽公始為古文近揆兩漢遠追三代而出
於孟軻韓愈之間以立一家之言積習而益高淬濯而
益新而後四方學者姑恥其舊而惟古之求而歐陽公
於是時實恃其權以開引天下之豪傑而世之號能文
章者其出歐陽之門若居十九焉而執事實為之冠其
文章議論與之上下問之先達以謂公之文其興雖後
於歐公屹然歐公之所畏忘其後来而論及者也某自
初讀書即知讀執事之文既讀而思之廣求遠訪以日
攬其變嗚呼如公者真極天下之文者歟
上唐運判書(張耒)
某聞昔者三代之時公卿大夫之待其下何其仁愛忠
厚發於至誠而能盡下之情也下之事上何其夷易簡
直各得自獻其意無有阻塞不達之恐而不限於勢也
夫惟上能盡下之情故下不限於勢上俯而就之下仰
而及之故尊卑之情通而貴賤之志達然某嘗疑之天
下急於求其上者物理之所當然公卿大夫既貴矣宜
其偃然無待於物彼汲汲以求於下苟有善焉如恐失
之此其故何也蓋天下之位有尊卑貴賤之不同者勢
之所當然非其事亦判然兩為而不相與也今夫貴者
止於自安一切無事於功名可也苟有功名之心則貴
者之功賤者之力也尊者之名卑者之成也故上之求
乎下猶下之求其上也昔周公既尊矣身履天下之富
貴而後世稱急賢待士者必稽焉故其效也百官庶府
莫不脩治制度文理莫不彰明周公之身無遺德焉夫
豈周公一人之力哉惟其然故古之公卿大夫不敢苟
簡守常以便其私尊者汲及有求於卑貴者汲汲不遺
於賤夫上有至誠惻怛之心不敢遺忘疎遠之士則士
之在下者亦不敢復愛其所有至於奮厲出竒惟恐不
逮者繇此故也三代之政既亡公卿大夫無復向者至
誠盡天下之意謹身無過自處甚重忘其立功立事之
心浸然鋤去感發激昂之氣以謂無所事於賤微於下
者不過言功不幸功不至焉雖有過人拔俗之才不聞
之矣其斥而去之不過論罪幸而無過雖天下之冗瑣
不復問之矣情阻而不合氣否而不交下畏其上則有
之矣而不愛也下恭其上則有之矣而不忠也貴賤異
志尊卑不親而三代之風泯然矣事功之不立豈不以
此哉某嘗讀西漢見吳公之取賈生田延年之用尹翁
歸暴勝之禮雋不疑蓋嘗竊嘆三人者猶能降心迹古
之義居尊以禮賢致誠以納士以太守之尊使者之貴
親與匹夫下士相接務盡人之才而忘下之凟之也夫
如前三君者未足道也然已能如此然則天下之賢者
多矣安知無有慨然能用古義不溺於流俗有功名之
心而忘其區區之尊嚴者耶嗚呼安得斯人者而處天
下之富貴哉使誠有之天下之遺善潛德庶幾乎興矣
再上邵提舉書(張耒)
昔韓退之以書三見宰相以自見其所有至於一再而
未售也則又激訐奮厲以動之嗟乎其言亦少詆矣退
之平生其有求於人以濟所欲者非一也甚哉武夫軍
師苟有力勢可以拯之於貧賤者皆一往而嘗之善詞
以𨗳其心高言以動其意挾書懷刺趨走於當事者之
門既晩而後少得所欲讀其書未嘗不悲之夫如愈之
文章類非隨世汨没待其自達而後見於世者也何其
取知於人若是其勞哉至其人之不吾知也以退之之
好剛自信有以自樂於道義之際視世之夸者不一動
其心宜其邈然自絶與世兩忘長往而不顧夫何其忍
恥降志庶幾萬一之遇又若是其勞且不厭也繇是觀
之則人之挾其所有無所待而見於世者實難視人之
知與不知一不介其意人不吾知而遂止者又難也若
人之能薄矣一旦而三號於通衢庶幾有聞而或者之
車敗於奔馳足&KR1542;於步趨敗尺而就寸求百而冀一其
始也赧然自羞退而觀古之君子皆未免乎此則人自
恕而有待於功名之會天下之至難也使皆畏勞避辱
不肯少抑以有所就則事功之成者或寡矣
上林秀州書(陳師道)
宗周之制士見於大夫卿公介以厚其别詞以正其名
䞇以效其情儀以致其敬四者備矣謂之禮成士之相
見如女之從人有願見之心而無自行之義必有紹介
為之前焉所以别嫌而慎微也故曰介以厚其别名以
舉事詞以導名名者先王所以定名分也名正則詞不
悖分定則民不犯故曰詞以正其名言不足以盡意名
不可以過情又為之䞇以成其終故授受焉介以通名
儐以將命勤亦至矣然因人而後達也禮莫重於自盡
故祭主於盥婚主於迎賓主於䞇故曰䞇以效其情誠
發於心而諭於身達於容色故又有儀焉詞以三請䞇
以三獻三揖而升三拜而出禮煩則泰簡則野三者禮
之中也故曰儀以致其敬蓋以貴不陵賤下不援上謹
其分守順於時命志不屈而身不辱以成其善當是之
世豈特士之自賢蓋亦有禮為之節也夫周之制禮其
所為防至矣及其晚世禮存而俗變猶自市而失身况
於禮之亡乎自周之禮亡士知免者寡矣世無君子明
禮以正之既相循以為常而史官又載其事故其弊習
而不自知也師道鄙人也然有聞於南豐先生不敢不
勉也先生謂師道曰子見林秀州乎曰未也先生曰行
矣師道承命以来謹因先生而請焉詩文二卷敬以自
效不敢以為能也謹僂待命惟閣下賜之
上席侍郎書(唐庚)
某備員學校三載於此在軰流中年齒最為老大詞氣
學術最為淺陋教養訓導之方最為疎拙所以未即遂
去正頼主人以為重今閣下還朝曉夕大用為執政為
宰相為公為師此誠門下小子之所願聞然孤宦小官
遽奪所依此其胸中不能無介然者日夜思慮求所以
補報萬一而書生門戶無有他技因效其所得於古人
者惟閣下裁擇某初讀書時未習時事意謂古之聖賢
例須建功立名其後涉世益深更事益多考論前代經
史益見首尾乃知古人之心本不如此舟遇險則有功
燭遇夜則有功藥遇病則有功桔槹遇旱則有功戈弩
劍戟臨衝兜鍪遇戰鬭則有功凡物有功悉非得已龍
蛇雜處而禹有功草木障塞而益有功民不粒食而稷
有功天秩人倫顛倒失次而契有功夷蠻賊寇干紀亂
治而臯陶有功自此以降不可勝舉然皆因時立功非
聖賢本意伊陟臣扈巫咸相太戊無他竒功以格上帝
乂王家為功巫賢甘盤傅說相祖乙武丁不聞有功以
保乂有商為功君陳相成王畢公相康王不自立功以
循周公之業為功後世知有功之為功而不知無功之
為功其去道遠至謂聖賢有心於功名其探聖賢亦淺
矣天下承平日久綱紀文章纖悉備具無有毫髮未盡
未便一部周禮舉行略遍但不姓姬爾竊謂今日正當
持循法度不宜復有增廣建置歌呼於吏舍者勿問醉
吐於車茵者勿逐客至欲有所開說者飲以醇酒勿聽
擇士惟取通大體知古誼者用之雖不立功功在其中
矣某之所得於古人者如此不知其當否也閣下倘以
為然歸見何丞相其亦以此說告之
文章辨體彙選卷二百二十九
