文章辨體彙選卷九十八
明賀復徵編
疏十二
論河朔人庶疏(唐狄仁傑)
臣聞朝廷議者以為契丹作梗始明人之逆順或因廹
脅或有願從或為偽官或為招慰或兼外賊或是土人
跡雖不同心則無别誠以山東雄猛由来重氣一顧之
勢至死不回近緣軍機調發復重家道悉破或至逃亡
拆屋賣田人不為售内顧生計四壁皆空重以官典侵
漁因事而起取其髓腦曾無媿心修築城池繕造兵器
州縣役使十倍軍機官司不矜期在必取枷杖之下痛
切肌膚事廹情危不脩禮義愁苦之地不樂其生有利
則歸且圖賖死乃君子之愧辱小人之常行人猶水也
壅之則為泉疏之則為川通塞隨流豈有常性昔董卓
之亂神噐播遷及卓被誅部曲無赦事窮變起毒害生
人京室丘墟化為禾黍此由恩不普浹失在機先臣一
讀此書未嘗不掩卷歎息今以負辜之人必不在家露
宿草行潜竄山澤赦之則出不赦則狂山東羣盗緣兹
聚結臣以邊塵暫起不足為憂中土不安以此為事臣
聞持大國者不可以小理事廣澤者不可以細分人主
恢弘不拘常法罪之則衆情恐懼恕之則反側自安伏
願曲赦河北諸州一無所問自然人神通暢率土歡心
諸道凱旋得無侵擾
諫除濫刑疏(朱敬則)
臣聞李斯之相秦也行申商之法重刑名之家杜私門
張公室棄無用之費損不急之官惜日愛功疾畊急戰
人繁國富乃屠諸侯此救弊之術也故曰刻薄可施於
進趨變詐可陳於攻戰兵猶火也不戢將自焚况鋒鏑
已銷石城又毁諒可易之以寬泰潤之以淳和八風之
樂以柔之三代之禮以導之秦既不然滛虐滋甚往而
不返卒至土崩此不知變之祻也陸賈叔孫通之事漢
主也當榮陽成臯之間糧饋已窮智勇俱困不敢開一
說效一竒惟進豪猾之才薦貪暴之客及區宇適平干
戈向戢金鼓之聲未歇傷痍之痛尚聞二子顧盼綽有
餘態及陳詩書說禮樂開王道謀帝圖高皇忿曰吾以
馬上得之安事詩書乎對曰馬上得之可馬上理之乎
高皇默然於是陸賈著新語叔孫通定禮儀始知天子
之尊此知變之善也向使高皇排二子而不教置詩書
而不顧重攻戰之吏尊首級之材複道争功張良已知
其變拔劔擊柱吾屬不得無謀即晷漏難逾何二十帝
乎亡秦是續何二百年乎故曰仁義者聖人之蘧廬禮
經者先王之陳迹然則祝辭向畢芻狗須投淳精已流
糟粕可棄仁義尚捨况輕此者乎自文明草昩天地屯
蒙二叔流言四凶搆難不設鉤距無以應天順人不切
刑名不可摧姦息暴故置神噐開告端曲直之影必呈
包藏之心盡露神道助直無罪不除人心保寧無妖不
戮以兹廟算窮造化之幽深用此神謀入天人之秘術
故能計不下席聽不出闈蒼生晏然紫宸易主大哉偉
哉無得而稱也豈比造攻鳴條大戰牧野血變草木頭
折不周可同年而語乎然而急趨無善迹促柱少和聲
拯溺不規行療饑非鼎食即向時之妙策乃當今之芻
狗也伏願覽秦漢之得失考時事之合宜審糟粕之可
遺覺蘧廬之須毁見機而作豈勞終日乎陛下必不可
偃蹇太平徘徊中路伏願改法制立章程下恬愉之辭
流曠蕩之澤斷萋菲之牙角頓姦險之鋒芒塞羅織之
源掃朋黨之迹使天下蒼生坦然大悅豈不樂哉
請則天皇后復位於皇太子疏(蘇安恒)
臣聞忠臣不順時而取寵烈士不惜死而偷生故君道
不明者忠臣之過歟臣道不軌者烈士之過歟昔者先
皇晏駕留其顧託將以萬幾殷廣令陛下兼知政事雖
唐堯虞舜居其位而共工伯鯀在其朝間陛下骨血之
恩阻陛下母子之愛愚臣謂聖情以運祚將衰極斯大
節天下之人謂陛下微弱李氏貪天之功何以年在耄
倦而不能復子明辟使忠言莫進姦佞成朋夷狄紛擾
屠害黎庶陛下雖納隍軫念亦何能救此生靈臣聞天
下者神堯文皇之天下也昔有隋失馭小人道長羣雄
駭鹿四海瞻烏皇唐親事戎旃鳳翔參野削平㝢縣龍
飛踐極插血為盟指河為誓非李氏不王非功臣不封
陛下雖居正統實因唐氏舊基故詩曰惟鵠有巢惟鳩
居之此言雖小可以喻大陛下自坤生德乘乾作主豈
不以上符天意下順人心東宫昔在諒隂相王又非長
子陛下恐宗祀中絶所以應其謳歌當今太子追廽年
德俱盛陛下貪其寶位而忘母子深恩臣聞京邑翼翼
四方所視陛下蔽太子之元良枉太子之神噐何以教
天下母慈子孝焉何能使天下移風易俗焉惟陛下思
之將何聖顔以見唐家宗廟將何誥命以謁大帝墳陵
陛下何故日夜積憂不知鐘鳴漏盡臣愚以為天意人
事還歸李家陛下雖安天位殊不知物極則反噐滿則
傾故語曰當斷不斷反受其亂此之謂也陛下不如高
揖樞務自怡聖躬命史臣以書之令樂府以歌之斯亦
太平之盛事也臣聞見過不諫非忠臣也畏死不言非
勇士也臣何惜一朝之命而不安萬乘之國哉故曰苟
利國家雖死可矣願陛下暫輟萬幾詳臣愚見陛下若
以臣為忠則從諫如流擇是而用若以臣為不忠則斬
取臣頭以令天下
救魏元忠疏(蘇安恒)
王者有容天下之量故濟其心能進天下之善故除其
惡不然則神鬼憑怒隂陽紛舛陛下始革命勤秉政樞
博逮謀猷天下以為明主暮年厭怠䜛佞熾結水火相
災百姓不親五品不遜天下以為暗君邪正糅進獄訟
冤劇何昔是而今非邪居安忘危之失也竊見元忠廉
直有名位宰相履中正邪佞之徒嫉之若讎易之兄弟
無功無德但以馮附不閱數朞位勢隆極指馬獻蒲先
害善良自元忠下獄人人偶語謂易之交亂且及四國
烈士撫髀忠臣鉗口懼易之之權恐先諫受戮虚死無
名况賊虜方彊賦歛重困而自縱䜛慝搖變遐邇臣恐
四夷低目窺覘為邊鄙患百姓託義以清君側逐鹿之
人叩關而至陛衛左右從中以應争鋒朱雀之門問鼎
大明之宫陛下何以謝之臣今計者莫若收雷電之威
觧恢恢之網復爵還位君臣如初則天下幸甚陛下縱
不能斬佞臣塞人望且當抑奪榮寵剪其羽翅無使驕
横為社稷之憂
諫韋后豫政疏(桓彦範)
詩以關睢為始言后妃者人倫之本治亂之端也故舜
之興以皇英而周之興以任姒桀奔南巢禍階妹喜魯
桓滅國禍始齊姜伏見陛下臨朝視政皇后必施帷殿
上預聞政事臣愚謂古王者謀及婦人皆破國亡身傾
輈繼路且以隂乘陽違天也以婦凌夫違人也違天不
祥違人不義故書曰牝鷄之晨惟家之索易曰無攸遂
在中饋言婦人不得豫外政也伏願上以社稷為重令
皇后無居正殿干外朝深居宫掖修隂教以輔佐天子
又道路籍籍皆云胡僧慧範託浮屠法詭惑后妃出入
禁奥凟撓朝政陛下嘗輕騎微服數幸其居上下汚慢
君臣虧替臣謂興化致治以康乂國家者由進善而棄
惡孔子曰執左道以亂政者殺假鬼神以危人者殺今
慧範亂政危人者也不急誅且有變除惡務本願早裁
之
陳時政疏(辛替否)
古之建官不必備九卿有位而闕其選故賞不僣官不
濫士有完行家有廉節朝廷餘奉百姓餘食下忠於上
上禮於下委裘無倉卒之危垂拱無顛沛之患夫事有
惕耳目動心慮事不師古以行於今臣得言之陛下倍
百行賞倍十增官金銀不供於印束帛不充於錫何所
媿於無用之臣無力之士哉古語曰福生有基禍生有
胎且公主陛下愛子也選賢嫁之設官補之傾府庫以
賜之壯地觀以居之廣池籞以嬉之可謂至重至憐也
然用不合古義行不根人心將變愛成憎轉福為禍何
者竭人之力費人之財奪人之家怨也愛一女取三怨
於天下使邊疆士不盡力朝廷士不盡忠人心散矣獨
持所愛何所恃乎向使魯王賞同諸壻則有今日之福
無曩日之禍人徒見其禍不知禍所從来所以禍者寵
過也今棄一宅造一宅忘前悔思後禍臣竊謂陛下乃
憎之非愛之也臣聞君以仁為本本固則邦寧邦寧則
陛下夫婦母子長相保也願外謀宰臣為久安計不使
奸臣賊子有以伺之今彊埸危駭倉廪空虚卒輸不充
士賞不及而大建寺宇廣造第宅伐木空山不給梁棟
運土塞路不充墻壁所謂佛者清淨慈悲體道以濟物
不欲利以損人不榮身以害教今三時之月掘山穿地
損命也殫府虚帑損人也廣殿長廊榮身也損命則不
慈悲損人則不愛物榮身則不清净寧佛者之心乎昔
夏為天子二十餘世而商受之商二十餘世而周受之
周三十餘世而漢受之由漢而後歴代可知已咸有道
之長無道之短豈窮金玉修塔廟享長久之祚乎臣以
為减彫琢之費以賑不足是有佛之德息穿掘之苦以
全昆䖝是有佛之仁罷營構之直以給邊陲是有湯武
之功回不急之禄以購廉清是有唐虞之治陛下緩其
所急急其所緩親未来疏見在失真實冀虚無重俗人
之所為而輕天子之業臣竊痛之今出財依勢避役亡
命類度為沙門其未度者窮民善人耳拔親樹知豈離
朋黨畜妻養孥無非私愛是致人毁道非廣道求人也
陛下常欲填池壍捐苑囿以賑貧人今天下之寺無數
一寺當陛下一宫壯麗用度尚或過之十分天下之財
而佛有七八陛下何有之矣雖役不食之人不衣之士
猶尚不給况必待天生地養風動雨潤而後得之乎臣
聞國無九年之儲曰非其國今計倉廪度府庫百僚供
給萬事用度臣恐不能卒歲假如兵旱相乘則沙門不
能擐甲胄寺塔不足穰饑饉矣
勸還三陽宫疏(張說)
宫距洛城百六十里有伊水之隔崿岅之峻過夏涉秋
水澇方積道壊山險不通轉運河廣無梁咫尺千里扈
從兵馬日費資饟太倉武庫並在都邑紅粟利噐藴若
山丘柰何去宗廟之上都安山谷之僻處是猶倒持劍
戟示人鐏柄臣竊為陛下不取夫禍變之生在人所忽
故曰安樂必戒無行所悔不可一也宫城褊小萬方輻
凑填郛溢郭併鍤無所排斥居人蓬宿草次風雨暴至
不知庇託孤惸老病流轉衢巷陛下作人父母將若之
何不可二也池亭竒巧蕩誘上心削巒起觀堨流漲海
俯貫地脉仰出雲路易山川之氣奪農桑之土延木石
運斧斤山谷連聲春夏不輟勸陛下作此者豈正人耶
詩云民亦勞止迄可小康不可三也御苑東西二十里
外無墻垣扄禁内有榛叢谿谷猛毅所伏暴慝所憑陛
下往往輕行警蹕不肅歴蒙密乘險巇卒有逸獸狂夫
驚犯左右豈不殆哉易曰思患豫防願為萬姓持重不
可四也今北有胡寇覻邊南有夷獠騷徼關西小旱耕
稼是憂安東近平輸漕方始臣願及時旋軫深居上京
息人以展農修德以来遠罷不給之役省無用之費澄
心澹懷惟億萬年蒼蒼羣生莫不幸甚
諫造大像疏(李嶠)
造像雖俾浮屠輸錢然非州縣承辦不能濟是名雖不
稅而實稅之臣計天下編戶貧弱者衆有賣舍帖田供
王役者今造像錢積十七萬緡若頒之窮人家給千錢
則紓十七萬口饑寒之苦德無窮矣
請禁絶突厥吐蕃契丹侍子疏(薛豋)
臣聞戎夏不雜古所戒也故斥居塞外有時朝謁已事
則歸三王之法也漢魏以来革襲衣冠築室京師不令
歸國較其利害三王是而漢魏非拒邊長而質子短昔
晉郭欽江統以夷狄處中夏必為變武帝不納卒有永
嘉之亂伏見突厥吐蕃契丹往因入侍並被奬遇官戎
秩步黌門服改氊罽語習楚夏窺圖史成敗熟山川險
易國家雖有冠帶之名而狼子孤恩患必在後昔申公
奔晉使子孤庸為吴行人教吴戰陣使之叛楚漢遷五
部匈奴於汾晉卒以劉石作難竊計秦并天下及劉項
用兵人士凋散以冐頓之盛乘中國之虚而高祖困厄
平城匈奴卒不入中國者以其生長磧漠謂穹廬賢於
城郭氊罽美於章紱既安所習是以無窺中國心不樂
漢故也元海五部散亡之餘而能自振者少居内地明
習漢法鄙單于之陋竊帝王之稱使其未嘗内徙不過
劫邊人繒綵麯蘖歸隂山而已今皇風所覃含識革面
方由余效忠日殫盡節然臣慮備豫不謹則夷狄稱兵
不在方外非貽謀之道臣謂願充侍子可一切禁絶先
在國者不使歸藩則夷人保疆邊邑無争
文章辨體彙選卷九十八
