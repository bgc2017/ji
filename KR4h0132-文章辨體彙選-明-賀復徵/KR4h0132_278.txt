文章辨體彙選卷二百七十八
明賀復徵編
私狀一
劉勰曰狀者貌也陳列事情如人之貌昭然可見也
分古體今體二種
賀徐州張僕射白兔狀(唐韓愈)
伏聞今月五日營田巡官陳從政獻瑞兔毛質皦白天
馴其心其始實得之符離安阜屯屯之役夫朝行遇之
迫之弗逸人立而拱竊惟休咎之兆天所以啟覺于下
依類託喻事之纖悉不可圖驗非睿智博通孰克究明
愈雖不敏請試辨之兔陰類也又窟居狡而伏逆象也
今白其色絶其羣也馴其心化德也人立而拱非禽獸
之事革而從人且服罪也得之符離符離實戎國名又
附麗也不在農夫之田而在軍田武德行也不戰而來
之之道也有安阜之嘉名焉伏惟閣下股肱帝室藩垣
天下四方其有逆亂之臣未血斧鑕之屬畏威崩析歸
我乎哉其事兆矣是宜具跡表聞以承答天意小子不
惠猥以文句微識蒙念睹兹盛美焉敢避不讓之責而
默默耶愈再拜奉狀以聞
皇帝即位降赦賀觀察使狀(韓愈)
二月五日恩赦今月二十四日卯時到州當時集百官
僧道百姓宣示訖聖上以繼明之初垂惟新之澤曲成
不遺於萬物大賚遂延於四海寰宇斯泰品類皆蘇渥
恩普霑遠近同慶愈以藩條有制拜賀無由不勝欣忭
之至謹差萍鄉縣丞李某奉狀以聞
賀分淄青諸州為三道節度狀(柳宗元)
右某伏見某月日制分淄青諸州為三道節度都團練
觀察等使者害氣盡除和風溥暢裂壤既分其形勝經
野必正其提封河濟異宜海岱殊服八命作牧無聞威
福之原十國為連已肅澄清之政鼠無夜動鴞變好音
惠澤豈俟于崇朝仁化寧期于必世遂使瑯琊即墨田
生無慮其異謀聊攝姑尤晏子但聞其善祝恭以相公
謨參禹績制出蕭規光輔聖神永康黎獻某獲逢開泰
忝守方隅抃躍之誠倍百恒品
文章辨體彙選卷二百七十八
