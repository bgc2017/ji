文章辨體彙選卷四百三十
明賀復徵編
字說一
徐師曾曰按儀禮士冠三加三醮而申之以字辭後
人因之遂有字說字序字解等作皆字辭之濫觴也
雖其文去古甚遠而丁寧訓誡之義無大異焉若夫
字辭祝辭則倣古辭而爲之者也然近世多尚字說
故今以說爲主而其他亦並立焉至於名說名序
則援此意而推廣之而女子笄亦得稱字故宋人以
女子名辭其實亦字說也復徵曰今止選字說名
說以備一體
仲兄文甫字說(宋蘇洵)
洵讀易至渙之六四曰渙其羣元吉曰嗟夫羣者聖人
之所欲渙以混一天下者也蓋余仲兄名渙而字公羣
則是以聖人之所欲解散滌蕩者以自命也而可乎他
日以告兄曰子可無爲我易之洵曰唯旣而曰請以文
甫易之如何且兄嘗見夫水之與風乎油然而行淵然
而留渟洄汪洋滿而上浮者是水也而風實起之蓬蓬然
而發乎太空不終日而行乎四方蕩乎其無形飄乎其
遠來旣往而不知其迹之所存者是風也而水實形之
今夫風水之相遭乎大澤之陂也紆餘委蛇蜿蜒淪漣
安而相推怒而相凌舒而如雲蹙而如鱗疾而如馳徐
而如徊揖讓辟旋相顧而不前其繁如轂其亂如霧紛
紜鬱擾百里若一汩乎順流至乎滄海之濱磅礴洶涌
號怒相軋交横綢繆放乎空虚掉乎無垠横流逆折濆
旋傾側宛轉膠戾回者如輪縈者如帶直者如燧奔者
如燄跳者如鷺躍者如鯉殊狀異態而風水之極觀備
矣故曰風行水上渙此亦天下之至文也然而此二物
者豈有求乎文哉無意乎相求不期而相遭而文生焉
是其爲文也非水之文也非風之文也二物者非能爲
文而不能不爲文也物之相使而文出於其間也故此
天下之至文也今夫玉非不温然美矣而不得以爲文
刻鏤組繡非不文矣而不可以論乎自然故夫天下之
無營而文生之者唯水與風而已昔者君子之處於世
不求有功不得已而功成則天下以爲賢不求有言不
得已而言出則天下以爲口實嗚呼此不可與他人道
之唯吾兄可也
名二子說(蘇泃)
輪輻蓋軫皆有職乎車而軾獨若無所爲者雖然去軾
則吾未見其爲完車也軾乎吾懼汝之不外飾也天下
之車莫不由轍而言車之功轍不與焉雖然車仆馬斃
而患不及轍是轍者善處乎禍福之間也轍乎吾知免矣
楊薦字說(蘇軾)
楊君以其所名薦請字於余余字之尊已而告之曰古
之君子佩玉而服韍戴冕而垂旒一獻之禮賓主百拜
俯僂而後食夫所爲飲食者爲飽也所爲衣服者爲暖
也若直曰飽暖而已則夫古之君子其無乃爲紛紛而
無益迂闊而過當邪蓋君子小人之分生於足與不足
之間若是足以已矣而必爲之節文故其所以養其身
者甚周而其所以自居者甚高而可畏凛乎其若處女
之在閨也兢兢乎其若懷千金之璧而行也夫是以不
仁者不敢至於其牆不義者不敢過其門惟其所爲者
止於足以已矣之間則人亦狎之而輕加之以不義由
此觀之凡世之所謂紛紛而無益迂闊而過當者皆君
子之所以自尊也易曰藉用白茅无咎孔子曰苟錯諸
地而已矣藉之用茅何咎之有地非不足錯也而必茅
之爲藉是君子之過以自尊也予欲楊君之過以自尊
故因其名薦而取諸易以爲之字楊君有俊才聰明果
敢有過於人而余獨憂其所以自愛重者不至而已矣
趙德麟字說(蘇軾)
宋有天下百餘年所與分天工治民事者皆取之疎遠
側微而不私其親故宗室之賢未有以勲名聞者神宗
皇帝實始慨然欲出其英材與天下共之增立教養選
舉之法所以封植而琢磨之者甚備行之二十年而文
武之器彬彬稍見焉元祐六年予自禁林出守汝南始
與越王之孫華原公之子簽書君令畤游得其爲人博
學而文篤行而剛信於爲道而敏於爲政予以爲有杞
梓之用瑚璉之貴將必顯聞於天下非特佳公子而已
昔漢武帝幸雍祠五畤獲白麟以薦上帝作白麟之歌
而司馬遷班固書曰獲一角獸蓋麟云蓋之爲言疑之
也夫獸而一角固麟矣二子何疑焉豈求之武帝而未
見所以致麟者歟漢有一汲黯而武帝不能用乃以白
麟赤雁爲祥二子非疑之蓋陋之也今先帝立法以出
宗室之賢而主上虚已盡下求人如不及四方之符瑞
皆抑而不聞此真獲麟者也麟固不求獲不幸而有是
德與是形此麟之所病也今君學道觀妙淡泊自守以
富貴爲浮雲而文章議論載其令名而馳之旣有麟之
病矣又可得逃乎敬字君德麟而爲之說
黎遠字子思說(黃庭堅)
龍水黎充字子美余同年進士黎與幾之族子也以名
觸其遠從祖之諱乞余更其名余名之曰遠而字之曰
子思而告之曰遠而家子也廢書不讀此志不遠也出
門從所樂而忘歸此慮不遠也耳目聰明而尚陸沉於
此唯不思故也子思自今以始一事而三思可也崇寧
四年九月初六日
黃彛字子舟說(黃庭堅)
宗弟彛字與廸其意取詩云民之秉彛好是懿德以為
名取書之兹廸彛教以爲字余更其字曰子舟蓋取周
官禮器六彛皆有舟云惟酒所觀德故廟中之酒器謂
之彛言凡在祀典者皆有常德於酒者也惟酒善能溺
人故六彛皆以舟爲足言凡在祀典者皆不溺於酒者
也先王之制器一以象德一以示人可謂至教矣惟子
舟好德秉彛晏然粹温飲酒數斗而不亂又常戒酒不
極其量可謂能温克者也夫有而不規者疎之也無而
置戒親之也故子舟雖不溺於酒而余猶戒之云
黃氏三女甥名說(游言九)
黃氏三甥女笄將適矣求名字於老舅游某因思之曰
古之女子罕用名著若姒任姬姜皆氏也大約不名再
思如曰姜嫄曰簡狄曰妲己說者固以爲名號則是古
嘗有之矣漢以後若班氏女昭蔡氏女琰蘇氏女蕙以
其通習文墨又皆有字焉去古旣遠語言漸廢況今世
乎名而字之或存訓戒亦可也雖然而母固已名若輩
曰華明柔矣今其旣沒女安敢忘而余安可易或其爲
汝次之長曰伯華華必務實命之曰全眞次曰仲明明
不欲耀命之曰貴韜是二者君子制行循然矧居閫内
乎次曰季柔柔者坤之德而婦之本也其命曰德本嗚
呼觀而母名若之意蓋有在矣余著其義無他惟即而
母之訓申之也三甥志之
陳平甫三子字說(真德秀)
陳平甫之三子曰琰曰瓚而一未名間謁余使字二子
而名其季焉余謂周官祼圭有瓚用之於廟祀者也若
琬與琰致命於諸侯者也三者之用各有所宜然其質
則皆玉也夫祭祀聘問征伐皆國之大事其器必用玉
焉蓋物之備五常者惟玉為然故君子貴之也夫物猶
以備德爲貴而況人乎故欲名其季曰琬而字琰曰德
元瓚曰德仲琬曰德季庶幾三子者思其名之貴則知
所以自貴思其字之美則各自勵以全其美不亦可乎
平甫曰然遂書以贈
譚氏三子名字說(明蘇伯衡)
長沙譚君濟翁有子三人伯名棨仲名棐季名集於是
以告伯衡曰吾伯子仲子生於金華葉儀先生嘗爲著
名說而皆未字也願為我字之辭而祝之夫斯禮古者
冠而行焉今吾之子皆未冠也而行斯禮焉庶其早知
而夙成也幸無以為變禮而辭焉伯衡辱交濟翁今踰
一紀矣而識三子自其孩提之日俊爽而英發皆令器
也能忘愛助之情乎其敢以不敏辭乃祝之曰有衣之
戟此之謂棨門之貴盛則列乎是棨雖一噐足以顯人
之門地而況於人豈不能乘時策勲以顯其親嗟小子
棨字爾公顯爾尚勖哉朝夕以賢哲自勉正弓之檠此
之謂棐弓之弛張則資乎是棐雖一器足以輔弓之張
弛而況於人豈不能行道濟民以輔其君嗟小子棐字
爾公輔爾尚勖哉朝夕惟賢哲是慕嗟小子集公義爾
字集之為訓猶積云爾海之深也積水天之高也積氣
道集於躬君子攸貴尚論其要莫先積義義積則氣浩
然充塞乎天地當大任處大事臨大節決大議沛乎其
有餘裕勖爾公義尚敬内而直外勿始勤而終懈旣祝
已又語之曰顯親子道也輔君臣道也積義為學之道
也大抵皆人道之所當務也夫盡子道不盡臣道不可
以為人盡臣道不盡子道而可以爲人乎又焉有為學
之道不盡而子道臣道克盡者乎然則入而事親出而
事君固三子之所同也俛焉而爲學三子可不交勖之
哉苟交勖之則為人之道孰有不盡乎三子勖哉勖哉
三子
二子字說(歸有光)
予昔遊吳郡之西山西山並太湖其山曰光福而仲子
生於家故以福孫名之其後三年季子生於安亭而予
在崑山之宣化里故名曰安孫於是福孫且冠娶予因
爾雅之義字福孫以子祜字安孫以子寧念昔與其母
共處顚危困厄之中室家懽聚之日蓋少非有昔人之
勤勞天下而弗能子其子也以是志之蓋出於其母之
意云今母亡久矣二子能不自傷而思所以立身行道
求無媿於所生哉抑此偶與古之羊叔子管幼安之名
同二公生於魏晉之世高風大節邈不可及使孔子稱
之亦必以爲夷惠之儔夫士期以自修其身至於富貴
非所能必幼安之隠叔子之仕予難以儗其後若其淵
雅高尚以道素自居則士誠不可一日而無此不然要
爲流俗之人苟得爵禄功名顯於世亦鄙夫也
文章辨體彙選卷四百三十
文章辨體彙選卷四百三十
明賀復徵編
字說一
徐師曾曰按儀禮士冠三加三醮而申之以字辭後
人因之遂有字說字序字解等作皆字辭之濫觴也
雖其文去古甚遠而丁寧訓誡之義無大異焉若夫
字辭祝辭則倣古辭而爲之者也然近世多尚字說
故今以說爲主而其他亦並立焉至於名說名序
則援此意而推廣之而女子笄亦得稱字故宋人以
女子名辭其實亦字說也復徵曰今止選字說名
說以備一體
仲兄文甫字說(宋蘇洵)
洵讀易至渙之六四曰渙其羣元吉曰嗟夫羣者聖人
之所欲渙以混一天下者也蓋余仲兄名渙而字公羣
則是以聖人之所欲解散滌蕩者以自命也而可乎他
日以告兄曰子可無爲我易之洵曰唯旣而曰請以文
甫易之如何且兄嘗見夫水之與風乎油然而行淵然
而留渟洄汪洋滿而上浮者是水也而風實起之蓬蓬然
而發乎太空不終日而行乎四方蕩乎其無形飄乎其
遠來旣往而不知其迹之所存者是風也而水實形之
今夫風水之相遭乎大澤之陂也紆餘委蛇蜿蜒淪漣
安而相推怒而相凌舒而如雲蹙而如鱗疾而如馳徐
而如徊揖讓辟旋相顧而不前其繁如轂其亂如霧紛
紜鬱擾百里若一汩乎順流至乎滄海之濱磅礴洶涌
號怒相軋交横綢繆放乎空虚掉乎無垠横流逆折濆
旋傾側宛轉膠戾回者如輪縈者如帶直者如燧奔者
如燄跳者如鷺躍者如鯉殊狀異態而風水之極觀備
矣故曰風行水上渙此亦天下之至文也然而此二物
者豈有求乎文哉無意乎相求不期而相遭而文生焉
是其爲文也非水之文也非風之文也二物者非能爲
文而不能不爲文也物之相使而文出於其間也故此
天下之至文也今夫玉非不温然美矣而不得以爲文
刻鏤組繡非不文矣而不可以論乎自然故夫天下之
無營而文生之者唯水與風而已昔者君子之處於世
不求有功不得已而功成則天下以爲賢不求有言不
得已而言出則天下以爲口實嗚呼此不可與他人道
之唯吾兄可也
名二子說(蘇泃)
輪輻蓋軫皆有職乎車而軾獨若無所爲者雖然去軾
則吾未見其爲完車也軾乎吾懼汝之不外飾也天下
之車莫不由轍而言車之功轍不與焉雖然車仆馬斃
而患不及轍是轍者善處乎禍福之間也轍乎吾知免矣
楊薦字說(蘇軾)
楊君以其所名薦請字於余余字之尊已而告之曰古
之君子佩玉而服韍戴冕而垂旒一獻之禮賓主百拜
俯僂而後食夫所爲飲食者爲飽也所爲衣服者爲暖
也若直曰飽暖而已則夫古之君子其無乃爲紛紛而
無益迂闊而過當邪蓋君子小人之分生於足與不足
之間若是足以已矣而必爲之節文故其所以養其身
者甚周而其所以自居者甚高而可畏凛乎其若處女
之在閨也兢兢乎其若懷千金之璧而行也夫是以不
仁者不敢至於其牆不義者不敢過其門惟其所爲者
止於足以已矣之間則人亦狎之而輕加之以不義由
此觀之凡世之所謂紛紛而無益迂闊而過當者皆君
子之所以自尊也易曰藉用白茅无咎孔子曰苟錯諸
地而已矣藉之用茅何咎之有地非不足錯也而必茅
之爲藉是君子之過以自尊也予欲楊君之過以自尊
故因其名薦而取諸易以爲之字楊君有俊才聰明果
敢有過於人而余獨憂其所以自愛重者不至而已矣
趙德麟字說(蘇軾)
宋有天下百餘年所與分天工治民事者皆取之疎遠
側微而不私其親故宗室之賢未有以勲名聞者神宗
皇帝實始慨然欲出其英材與天下共之增立教養選
舉之法所以封植而琢磨之者甚備行之二十年而文
武之器彬彬稍見焉元祐六年予自禁林出守汝南始
與越王之孫華原公之子簽書君令畤游得其爲人博
學而文篤行而剛信於爲道而敏於爲政予以爲有杞
梓之用瑚璉之貴將必顯聞於天下非特佳公子而已
昔漢武帝幸雍祠五畤獲白麟以薦上帝作白麟之歌
而司馬遷班固書曰獲一角獸蓋麟云蓋之爲言疑之
也夫獸而一角固麟矣二子何疑焉豈求之武帝而未
見所以致麟者歟漢有一汲黯而武帝不能用乃以白
麟赤雁爲祥二子非疑之蓋陋之也今先帝立法以出
宗室之賢而主上虚已盡下求人如不及四方之符瑞
皆抑而不聞此真獲麟者也麟固不求獲不幸而有是
德與是形此麟之所病也今君學道觀妙淡泊自守以
富貴爲浮雲而文章議論載其令名而馳之旣有麟之
病矣又可得逃乎敬字君德麟而爲之說
黎遠字子思說(黃庭堅)
龍水黎充字子美余同年進士黎與幾之族子也以名
觸其遠從祖之諱乞余更其名余名之曰遠而字之曰
子思而告之曰遠而家子也廢書不讀此志不遠也出
門從所樂而忘歸此慮不遠也耳目聰明而尚陸沉於
此唯不思故也子思自今以始一事而三思可也崇寧
四年九月初六日
黃彛字子舟說(黃庭堅)
宗弟彛字與廸其意取詩云民之秉彛好是懿德以為
名取書之兹廸彛教以爲字余更其字曰子舟蓋取周
官禮器六彛皆有舟云惟酒所觀德故廟中之酒器謂
之彛言凡在祀典者皆有常德於酒者也惟酒善能溺
人故六彛皆以舟爲足言凡在祀典者皆不溺於酒者
也先王之制器一以象德一以示人可謂至教矣惟子
舟好德秉彛晏然粹温飲酒數斗而不亂又常戒酒不
極其量可謂能温克者也夫有而不規者疎之也無而
置戒親之也故子舟雖不溺於酒而余猶戒之云
黃氏三女甥名說(游言九)
黃氏三甥女笄將適矣求名字於老舅游某因思之曰
古之女子罕用名著若姒任姬姜皆氏也大約不名再
思如曰姜嫄曰簡狄曰妲己說者固以爲名號則是古
嘗有之矣漢以後若班氏女昭蔡氏女琰蘇氏女蕙以
其通習文墨又皆有字焉去古旣遠語言漸廢況今世
乎名而字之或存訓戒亦可也雖然而母固已名若輩
曰華明柔矣今其旣沒女安敢忘而余安可易或其爲
汝次之長曰伯華華必務實命之曰全眞次曰仲明明
不欲耀命之曰貴韜是二者君子制行循然矧居閫内
乎次曰季柔柔者坤之德而婦之本也其命曰德本嗚
呼觀而母名若之意蓋有在矣余著其義無他惟即而
母之訓申之也三甥志之
陳平甫三子字說(真德秀)
陳平甫之三子曰琰曰瓚而一未名間謁余使字二子
而名其季焉余謂周官祼圭有瓚用之於廟祀者也若
琬與琰致命於諸侯者也三者之用各有所宜然其質
則皆玉也夫祭祀聘問征伐皆國之大事其器必用玉
焉蓋物之備五常者惟玉為然故君子貴之也夫物猶
以備德爲貴而況人乎故欲名其季曰琬而字琰曰德
元瓚曰德仲琬曰德季庶幾三子者思其名之貴則知
所以自貴思其字之美則各自勵以全其美不亦可乎
平甫曰然遂書以贈
譚氏三子名字說(明蘇伯衡)
長沙譚君濟翁有子三人伯名棨仲名棐季名集於是
以告伯衡曰吾伯子仲子生於金華葉儀先生嘗爲著
名說而皆未字也願為我字之辭而祝之夫斯禮古者
冠而行焉今吾之子皆未冠也而行斯禮焉庶其早知
而夙成也幸無以為變禮而辭焉伯衡辱交濟翁今踰
一紀矣而識三子自其孩提之日俊爽而英發皆令器
也能忘愛助之情乎其敢以不敏辭乃祝之曰有衣之
戟此之謂棨門之貴盛則列乎是棨雖一噐足以顯人
之門地而況於人豈不能乘時策勲以顯其親嗟小子
棨字爾公顯爾尚勖哉朝夕以賢哲自勉正弓之檠此
之謂棐弓之弛張則資乎是棐雖一器足以輔弓之張
弛而況於人豈不能行道濟民以輔其君嗟小子棐字
爾公輔爾尚勖哉朝夕惟賢哲是慕嗟小子集公義爾
字集之為訓猶積云爾海之深也積水天之高也積氣
道集於躬君子攸貴尚論其要莫先積義義積則氣浩
然充塞乎天地當大任處大事臨大節決大議沛乎其
有餘裕勖爾公義尚敬内而直外勿始勤而終懈旣祝
已又語之曰顯親子道也輔君臣道也積義為學之道
也大抵皆人道之所當務也夫盡子道不盡臣道不可
以為人盡臣道不盡子道而可以爲人乎又焉有為學
之道不盡而子道臣道克盡者乎然則入而事親出而
事君固三子之所同也俛焉而爲學三子可不交勖之
哉苟交勖之則為人之道孰有不盡乎三子勖哉勖哉
三子
二子字說(歸有光)
予昔遊吳郡之西山西山並太湖其山曰光福而仲子
生於家故以福孫名之其後三年季子生於安亭而予
在崑山之宣化里故名曰安孫於是福孫且冠娶予因
爾雅之義字福孫以子祜字安孫以子寧念昔與其母
共處顚危困厄之中室家懽聚之日蓋少非有昔人之
勤勞天下而弗能子其子也以是志之蓋出於其母之
意云今母亡久矣二子能不自傷而思所以立身行道
求無媿於所生哉抑此偶與古之羊叔子管幼安之名
同二公生於魏晉之世高風大節邈不可及使孔子稱
之亦必以爲夷惠之儔夫士期以自修其身至於富貴
非所能必幼安之隠叔子之仕予難以儗其後若其淵
雅高尚以道素自居則士誠不可一日而無此不然要
爲流俗之人苟得爵禄功名顯於世亦鄙夫也
文章辨體彙選卷四百三十
