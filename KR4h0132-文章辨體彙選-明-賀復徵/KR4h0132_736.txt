文章辨體彙選卷七百三十六
明賀復徵編
誄一
劉勰曰誄者累也累其德行旌之不朽也夏商以前
其詳靡聞周雖有誄未被於士又賤不誄貴幼不誄
長在萬乘則稱天以誄之詳夫誄之為制蓋選言錄
行傳體而頌文榮始而哀終論其人也曖乎若可覿
道其哀也悽焉如可傷此其旨也徐師曾曰按周
禮太祝作六辭其六曰誄即此文也魯哀公十六年
四月孔子卒公誄之古誄之可見者止此然亦略矣
竊意周官讀誄以定謚則其辭必詳仲尼有誄而無
謚故其辭獨略豈制誄之初意然歟又按劉勰云柳
妻誄惠子辭哀而韻長則今私誄之所繇起也蓋古
之誄本為定謚今之誄唯以寓哀則不必問其謚之
有無而皆可為之至於貴賤長幼之節亦不復論矣
孔子誄(周魯哀公)
昊天不弔不憖遺一老俾屏予一人以在位煢煢予在
疚嗚呼哀哉尼父無自律
夫謚惠誄(魯柳下惠妻)
夫子之不伐兮夫子之不竭兮夫子之信誠而與人無
害兮柔屈從俗不強察兮蒙耻救民德彌大兮雖遇三
黜終不弊兮豈弟君子永能厲兮嗟呼惜哉乃下世兮
庶幾遐年今遂逝兮嗚呼哀哉魂神泄兮夫子之謚宜
為惠兮
司馬相如誄(漢卓文君)
嗟嗟夫子兮亶通儒少好學兮綜羣書縱橫劍技兮英
敏有譽尚慕往哲兮更名相如落魄遠遊兮賦子虚畢
爾壯志兮駟馬高車憶昔初好兮雍容孔都憐才仰德
兮琴心兩娛永托為妃兮不耻當壚生平淺促兮命也
難扶長夜思君兮形影孤步中庭兮霜草枯鴈鳴哀哀
兮吾將安如仰天太息兮抑鬱不舒訴此悽惻兮疇忍
聽予泉穴可從兮願捐其軀
卞太后誄(魏曹植)
率土噴薄三光改度陵頹谷踊五行錯互皇室蕭條羽
檄四布百爾欷歔嬰兒號慕若喪考妣天下縞素聖者
知命殉道寶名義之攸在亦棄厥生敢揚后德表之旐
旌光垂罔極以慰我情遂作誄曰
我皇之生坤靈是輔作合於魏亦光聖武篤生文帝紹
虞之緒龍飛紫宸奄有九土詳惟聖善岐嶷秀出德配
姜嫄不忝先哲玄覽萬機兼才備藝汎納容衆含垢藏
疾仰奉諸姑降接儔列陰處陽潛外明内察乃踐大位
母養萬國温温其人不替明德悼彼邊氓未遑宴息恒
勞庶事兢兢翼翼親桑蠶館為天下式樊姬霸楚書載
其庸武王有亂孔歎其功我后齊聖克暢丹聰不出房
闥心照萬邦年踰耳順乾乾匪倦珠玉不玩躬御綈練
日昃忘饑臨樂勿讌去奢即儉曠世作檢愼終如始蹈
和履貞恭俟神祗昭奉百靈跼天蹐地祗畏神明敬微
愼獨報禮幽冥虔肅宗廟蠲薦三牲降福無疆祝云其
誠宜亨斯佑蒙祉自天何圖凶咎不免斯年嘗禱盡禮
有篤無痊豈命有終神食其言遺孤在疚承諱東藩擗
踊郊甸洒淚中原追號皇妣棄我何遷昔垂顧復今何
不然空宮寥廓棟宇無煙廵省階塗髣髴櫺軒仰瞻帷
幄俯察几筵物不毁故而人不存痛莫酷斯彼蒼者天
遂臻魏都游魂舊邑大隧開塗靈魂斯戢歎息霧興揮
淚雨集徘徊輀柩號咷弗及神光既幽佇立以泣
任城王誄(曹植)
昔二虢佐文旦奭翼武於休我王魏之元輔將崇懿迹
等號齊魯如何奄忽命不是與仁者悼沒兼彼殊類矧
我同生能不憯悴目想官墀心存平素髣髴魂神馳情
陵墓凡夫愛命達者徇名王雖薨徂功著丹青人誰不
沒德有遺聲乃作誄曰
幼有令質光耀珪璋孝殊閔氏義達參商温温其恭爰
柔克剛心存建業王室是匡矯矯元戎雷動雨徂橫行
燕代威慴北胡奔虜無竄還戰高柳王率壯士常為軍
首宜究長年永保皇家如何奄忽景命不遐同盟飲淚
百寮咨嗟
王仲宣誄(曹植)
建安二十二年正月二十四日戊申魏故侍中關内侯
王君卒嗚呼哀哉皇穹神察喆人是恃如何靈祗殱我
吉士誰謂不痛早世即冥誰謂不傷華繁中零存亡分
流夭遂同期朝聞夕沒先民所思何用誄德表之素旗
何以贈終哀以送之遂作誄曰
猗歟侍中遠祖彌芳公高建業佐武伐商爵同齊魯邦
祀絶亡流裔畢萬勲績惟光晉獻賜封于魏之疆天開
之祚末胄稱王厥姓斯氏條分葉散世兹芳烈揚聲秦
漢會遭陽九炎光中矇世祖撥亂爰建時雍三台樹位
履道是鍾寵爵之加匪惠惟恭自君二祖為光為龍僉
曰休哉宜翼漢邦或統太尉或掌司空百揆惟敘五典
克從天靜人和皇教遐通伊君顯考奕葉佐時入管機
密朝政以治出臨朔岱庶績咸熙君以淑懿繼此洪基
既有令德材技廣宣強記洽聞幽讚微言文若春華思
若涌泉發言可詠下筆成篇何道不洽何藝不閑碁局
逞巧博奕惟賢皇家不造京室隕顚宰臣專制帝用西
遷君乃羈旅離此阻艱翕然鳳舉遠竄荆蠻身窮志達
居鄙行鮮振冠南嶽濯纓清川潛處蓬室不干勢權我
公奮鉞耀威南楚荆人或違陳戎講武君乃義發算我
師旅高尚霸功投身帝宇斯言既發謀夫是與是與伊
何饗我明德投戈編鄀稽顙漢北我公寔嘉表揚京國
金龜紫綬以彰勲則勲則伊何勞謙靡已憂世忘家殊
略卓峙乃署祭酒與君行止算無遺策畫無失理我王
建國百司俊乂君以顯舉秉機省闥戴蟬珥貂朱衣皓
帶入侍帷幄出擁華蓋榮耀當世芳風晻藹嗟彼東夷
憑江阻湖騷擾邊境勞我師徒光光戎路霆駭風徂君
侍華轂輝輝王塗思榮懷附望彼來威如何不濟運極
命衰寢疾彌留吉往凶歸嗚呼哀哉翩翩孤嗣號慟崩
摧發軫北魏遠迄南淮經歷山河泣涕如頽哀風興感
行雲徘徊游魚失浪歸鳥忘棲嗚呼哀哉吾與夫子義
貫丹青好和琴瑟分過友生庶幾遐年攜手同征如何
奄忽棄我夙零感昔宴會志各高厲予戲夫子金石難
敝人命靡常吉凶異制此驩之人孰先隕越何寤夫子
果乃先逝又論死生存亡數度子猶懷疑求之明據儻
獨有靈游魂泰素我將假翼飄颻高舉超登景雲要子
天路喪柩既臻將反魏京靈轜回軌白驥悲鳴虛廓無
見藏影蔽形孰云仲宣不聞其聲延首歎息雨泣交頸
嗟乎夫子永安幽冥人誰不沒達士殉名生榮死哀亦
孔之榮嗚呼哀哉
文章辨體彙選卷七百三十六
文章辨體彙選卷七百三十六
明賀復徵編
誄一
劉勰曰誄者累也累其德行旌之不朽也夏商以前
其詳靡聞周雖有誄未被於士又賤不誄貴幼不誄
長在萬乘則稱天以誄之詳夫誄之為制蓋選言錄
行傳體而頌文榮始而哀終論其人也曖乎若可覿
道其哀也悽焉如可傷此其旨也徐師曾曰按周
禮太祝作六辭其六曰誄即此文也魯哀公十六年
四月孔子卒公誄之古誄之可見者止此然亦略矣
竊意周官讀誄以定謚則其辭必詳仲尼有誄而無
謚故其辭獨略豈制誄之初意然歟又按劉勰云柳
妻誄惠子辭哀而韻長則今私誄之所繇起也蓋古
之誄本為定謚今之誄唯以寓哀則不必問其謚之
有無而皆可為之至於貴賤長幼之節亦不復論矣
孔子誄(周魯哀公)
昊天不弔不憖遺一老俾屏予一人以在位煢煢予在
疚嗚呼哀哉尼父無自律
夫謚惠誄(魯柳下惠妻)
夫子之不伐兮夫子之不竭兮夫子之信誠而與人無
害兮柔屈從俗不強察兮蒙耻救民德彌大兮雖遇三
黜終不弊兮豈弟君子永能厲兮嗟呼惜哉乃下世兮
庶幾遐年今遂逝兮嗚呼哀哉魂神泄兮夫子之謚宜
為惠兮
司馬相如誄(漢卓文君)
嗟嗟夫子兮亶通儒少好學兮綜羣書縱橫劍技兮英
敏有譽尚慕往哲兮更名相如落魄遠遊兮賦子虚畢
爾壯志兮駟馬高車憶昔初好兮雍容孔都憐才仰德
兮琴心兩娛永托為妃兮不耻當壚生平淺促兮命也
難扶長夜思君兮形影孤步中庭兮霜草枯鴈鳴哀哀
兮吾將安如仰天太息兮抑鬱不舒訴此悽惻兮疇忍
聽予泉穴可從兮願捐其軀
卞太后誄(魏曹植)
率土噴薄三光改度陵頹谷踊五行錯互皇室蕭條羽
檄四布百爾欷歔嬰兒號慕若喪考妣天下縞素聖者
知命殉道寶名義之攸在亦棄厥生敢揚后德表之旐
旌光垂罔極以慰我情遂作誄曰
我皇之生坤靈是輔作合於魏亦光聖武篤生文帝紹
虞之緒龍飛紫宸奄有九土詳惟聖善岐嶷秀出德配
姜嫄不忝先哲玄覽萬機兼才備藝汎納容衆含垢藏
疾仰奉諸姑降接儔列陰處陽潛外明内察乃踐大位
母養萬國温温其人不替明德悼彼邊氓未遑宴息恒
勞庶事兢兢翼翼親桑蠶館為天下式樊姬霸楚書載
其庸武王有亂孔歎其功我后齊聖克暢丹聰不出房
闥心照萬邦年踰耳順乾乾匪倦珠玉不玩躬御綈練
日昃忘饑臨樂勿讌去奢即儉曠世作檢愼終如始蹈
和履貞恭俟神祗昭奉百靈跼天蹐地祗畏神明敬微
愼獨報禮幽冥虔肅宗廟蠲薦三牲降福無疆祝云其
誠宜亨斯佑蒙祉自天何圖凶咎不免斯年嘗禱盡禮
有篤無痊豈命有終神食其言遺孤在疚承諱東藩擗
踊郊甸洒淚中原追號皇妣棄我何遷昔垂顧復今何
不然空宮寥廓棟宇無煙廵省階塗髣髴櫺軒仰瞻帷
幄俯察几筵物不毁故而人不存痛莫酷斯彼蒼者天
遂臻魏都游魂舊邑大隧開塗靈魂斯戢歎息霧興揮
淚雨集徘徊輀柩號咷弗及神光既幽佇立以泣
任城王誄(曹植)
昔二虢佐文旦奭翼武於休我王魏之元輔將崇懿迹
等號齊魯如何奄忽命不是與仁者悼沒兼彼殊類矧
我同生能不憯悴目想官墀心存平素髣髴魂神馳情
陵墓凡夫愛命達者徇名王雖薨徂功著丹青人誰不
沒德有遺聲乃作誄曰
幼有令質光耀珪璋孝殊閔氏義達參商温温其恭爰
柔克剛心存建業王室是匡矯矯元戎雷動雨徂橫行
燕代威慴北胡奔虜無竄還戰高柳王率壯士常為軍
首宜究長年永保皇家如何奄忽景命不遐同盟飲淚
百寮咨嗟
王仲宣誄(曹植)
建安二十二年正月二十四日戊申魏故侍中關内侯
王君卒嗚呼哀哉皇穹神察喆人是恃如何靈祗殱我
吉士誰謂不痛早世即冥誰謂不傷華繁中零存亡分
流夭遂同期朝聞夕沒先民所思何用誄德表之素旗
何以贈終哀以送之遂作誄曰
猗歟侍中遠祖彌芳公高建業佐武伐商爵同齊魯邦
祀絶亡流裔畢萬勲績惟光晉獻賜封于魏之疆天開
之祚末胄稱王厥姓斯氏條分葉散世兹芳烈揚聲秦
漢會遭陽九炎光中矇世祖撥亂爰建時雍三台樹位
履道是鍾寵爵之加匪惠惟恭自君二祖為光為龍僉
曰休哉宜翼漢邦或統太尉或掌司空百揆惟敘五典
克從天靜人和皇教遐通伊君顯考奕葉佐時入管機
密朝政以治出臨朔岱庶績咸熙君以淑懿繼此洪基
既有令德材技廣宣強記洽聞幽讚微言文若春華思
若涌泉發言可詠下筆成篇何道不洽何藝不閑碁局
逞巧博奕惟賢皇家不造京室隕顚宰臣專制帝用西
遷君乃羈旅離此阻艱翕然鳳舉遠竄荆蠻身窮志達
居鄙行鮮振冠南嶽濯纓清川潛處蓬室不干勢權我
公奮鉞耀威南楚荆人或違陳戎講武君乃義發算我
師旅高尚霸功投身帝宇斯言既發謀夫是與是與伊
何饗我明德投戈編鄀稽顙漢北我公寔嘉表揚京國
金龜紫綬以彰勲則勲則伊何勞謙靡已憂世忘家殊
略卓峙乃署祭酒與君行止算無遺策畫無失理我王
建國百司俊乂君以顯舉秉機省闥戴蟬珥貂朱衣皓
帶入侍帷幄出擁華蓋榮耀當世芳風晻藹嗟彼東夷
憑江阻湖騷擾邊境勞我師徒光光戎路霆駭風徂君
侍華轂輝輝王塗思榮懷附望彼來威如何不濟運極
命衰寢疾彌留吉往凶歸嗚呼哀哉翩翩孤嗣號慟崩
摧發軫北魏遠迄南淮經歷山河泣涕如頽哀風興感
行雲徘徊游魚失浪歸鳥忘棲嗚呼哀哉吾與夫子義
貫丹青好和琴瑟分過友生庶幾遐年攜手同征如何
奄忽棄我夙零感昔宴會志各高厲予戲夫子金石難
敝人命靡常吉凶異制此驩之人孰先隕越何寤夫子
果乃先逝又論死生存亡數度子猶懷疑求之明據儻
獨有靈游魂泰素我將假翼飄颻高舉超登景雲要子
天路喪柩既臻將反魏京靈轜回軌白驥悲鳴虛廓無
見藏影蔽形孰云仲宣不聞其聲延首歎息雨泣交頸
嗟乎夫子永安幽冥人誰不沒達士殉名生榮死哀亦
孔之榮嗚呼哀哉
文章辨體彙選卷七百三十六
