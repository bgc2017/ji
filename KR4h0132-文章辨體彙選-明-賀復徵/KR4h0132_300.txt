文章辨體彙選卷三百
明賀復徵編
序二十
劉兵部詩集序(明宋濂)
詩緣情而托物者也其亦易易乎然非易也非天賦超
逸之才不能有以稱其器才稱矣非加稽古之功審諸
家之音節體製不能有以究其施功加矣非良師友示
之以軌度約之以範圍不能有以擇其精師友良矣非
雕肝琢胃宵咏朝吟不能有以驗其所至之淺深吟咏
侈矣非得夫江山之助則塵土之思膠擾蔽固不能有
以發揮其性靈五美云備然後可以言詩矣盖不得助
於清暉者其情沈而鬱業之不專者其辭蕪以龐無所
授受者其制涩而乖師心自高者其識卑以陋受質蹇
鈍者其發滯而拘古之人所以擅一世之名雖其格律
有不同聲調有弗齊未嘗有出于五者之外也濂於職
方郎中劉君之詩其殆無所愧矣夫劉君名崧字子高
故為西昌大族前代以科第發身者三十七人劉君亦
以明經舉進士而其志之所嗜尤在於詩况劉君天分
甚高自為童子時輒有驚人之句比長益淬礪弗懈上
自詩騷下從魏晉以来迄于唐宋凡數十百家皆鑽研
考覈窮其所以言用功既深精神參會絶無古今之間
已而曰此固可矣然猶未也乃束書走豫章與辛敬萬
石周湞湯士弘鄭大同游而此五人者負能詩名見劉
君皆驚異之相與揚𣙜風雅夙夜孜孜或忘寢食及徵
之於古瞭然白黑分矣已而又曰此固然矣然猶未也
復痛自策督日賦一篇雖沍寒之折膠熾暑之流金劉
君擁鼻鼓膝時作嗚嗚聲不成章不止也數年之間卷
軸盈几已而又曰此固若有得矣然猶未也復具布襪
行纏臨釣臺上三顧山陟虎鼻峰眺龍門或竟日冥搜
或終月忘返然以州里之近未足以窮耳目之遐觀環
江右之境有竒山川不論道途之遠必一至焉襟宇向
廣終若未能舒暢厥志復度庾嶺勺曲江翫韶石過清
遠峽登越王之臺㪺酌流泉遊石室歷觀海北名山再
涉鯨波覽瓊臺雙泉之勝而還劉君之詩於是乎大昌
矣濂幸獲讀之凌厲頓迅鼓行無前所謂緩急豐約隠
顯出沒皆中乎繩尺至其所自得則能隨物賦形高下
洪纖變化有不可測寘之古人篇章中幾無可辨者嗚
呼前千年而往者吾以知其人矣後千年而興者孰敢
謂無其人乎苟謂有其人非劉君之作將能行之於遠
乎世無劉君五美之具而徒誇詩為易易者其果可信
乎濂也以繆悠之資玩時愒日不能成一章性雅好登
臨又無濟勝之具雖於諸生詩無所不讀終不及窺其
籓籬有負師友多矣其視劉君不亦重可愧乎雖然濂
雖不善其詩其知詩決不在諸賢後故因作序而相與
言之使郊愈復生當不易吾言矣劉君之詩十九歲前
皆焚去二十至四十九之所存亦十之七八耳今其門
人蕭翀所編者凡若干卷翀字鵬舉亦嗜於詩蓋得劉
君之傳者也
樗散雜言序(宋濂)
樗散雜言者金華許君存禮所賦之詩也予嘗獲而讀
之愛其取法比興有近於古作者謂存禮曰當今之詩
予頗得縦覽求其如君者百十之中僅一二見焉非三
十年磨濯光精而宣鬯靈和烏能如夫渠出水弗沾纖
塵有如此者世俗葷腸溺胃饜沃肥醲未必能知君然
而至寶不可使埋光而韜采也予當為君序之以傳已
而存禮俾侍史錄其全集示予於龍門山下因為之言
曰詩止于三百篇而止爾然其為體有三經焉有三緯
焉所謂三經者風雅頌也聲樂部分由是而建所謂三
緯者賦比興也制作法裁由是而定故周官大師之教
國子必使之以是六者三經而三緯之所以聆其音節
之詳玩其義理之純養其性情之正詩之為用其深且
大者盖若此嗚呼學詩者其可不取之以為法乎學詩
者固不可不取之以為法若夫出品裁之正合物我之
公高不過激卑不傷陋則論詩者又可不倚之以為權
度乎夫詩一變而為楚騷雖其為體有不同至于緣情
托物以憂戀懇惻之意而寓尊君親上之情猶夫詩也
再變而為漢魏之什其古固不逮夫騷而能辨而不華
質而不俚亦有古之遺美焉三變而為晉宋諸詩則去
古漸遠有得有失而非言辭之所能盡也嗚呼三變之
後天下寧復有詩乎非無詩也詩之合于古者鮮也何
以言之大風揚沙天地晝晦雨雹交下萬彙失色不知
孔子所刪之者其有若斯否乎組織事實矜悦葩藻僻
澀難知強謂玄秘不知孔子所刪之者又有若斯否乎
牛鬼蛇神騁姦眩技龐雜誕幻不可致詰不知孔子所
刪之者又有若斯否乎如是者殆不可勝數孔子吾徒
之所願學者也孔子之所取如彼而後之作者乃如此
尚得謂之詩矣乎唐宋諸名家其近古者固不可謂絶
無之而不及乎爾者抑何其多也今世之以詩鳴者蠭
起而泉涌其視唐宋又似有所未逮姑置之勿論間有
倡為江南體者輕儇淺躁殆類閭閻小人驟習雅談而
雜以䙝語每一見之輒閉目弗之視詩而至于使人弗
之視則其世道之甚下也為何如哉此予於存禮之詩
不覺深為之喜而繼之以歎也嗚呼使自一鄉達之於
一邑自一邑達之於一州自一州達之於四方咸有如
存禮者焉則詩之道庶幾其復古乎予雖不能詩而論
詩頗謂有一日之長因愛存禮之作不待請而自為序
之非深於詩學者殆未有以知予意之所存也
項伯高詩序(劉基)
言生於心而發為聲詩則其聲之成章者也故世有治
亂而聲有哀樂相隨以變皆出乎自然非有能強之者
是故春禽之音悅以豫秋蟲之音悽以切物之無情者
然也而况於人哉予少時讀杜少陵詩頗怪其多憂愁
怨抑之氣而說者謂其遭時之亂而以其怨恨悲愁發
為言辭烏得而和且樂也然而聞見異情猶未能盡喻
焉比五六年来兵戈迭起民物凋耗傷心滿目每一形
言則不自覺其悽愴憤惋雖欲止之而不可然後知少
陵之發于性情真不得已而予所怪者不異夏蟲之疑
冰矣故今讀項君之集而深有感焉項君與予生同郡
而少年長觀其詩則沖澹而和平逍遙而閒暇似有樂
而無憂者何耶嗚呼當項君作詩時王澤旁流海岳奠
乂項君雖不用于世而得以放意林泉耕田釣水無所
維係於此時也發為言詞又烏得而不和且樂也夫以
項君之文學而不得揚歷臺閣黼黻太平此人情之所
不足也而項君不然抱志處幽甘寂寞而無怨項君亦
賢矣哉賢不獲用世而亦不果於忘世吾又不知項君
近日所作復能不悽愴憤惋而長為和平閒暇乎否也
感極而思故序而問之
照玄上人詩集序(劉基)
予初来杭時求士於鄭希道先生先生為余言照玄上
人之為詩雄俊峭拔近世之以能詩名者莫之先也余
素知鄭君善鑒而言不過心常懷之及訪于杭人無能
言上人之能詩者心竊怪之及余徙居白塔之下而上
人乃住持萬松嶺之夀寧寺於是始得徧觀其所為詩
盖浩如奔濤森如武庫峭如蒼松之棲縣崖凜乎其不
可攀也而憂世感時之情則每見于言外嗚呼是宜不
以詩聞于杭之人矣夫詩何為而作哉情發於中而形
于言國風二雅列于六經美刺風戒莫不有禆於世教
是故先王以之驗風俗察治忽以達窮而在下者之情
詞章云乎哉後世太師職廢於是夸毗戚施之徒悉以
詩將其諛故溢美多而風刺少流而至於宋於是誹謗
之獄興焉然後風雅之道掃地而無遺矣今天下不聞
有禁言之律而目見耳聞之習未變故為詩者莫不以
哦風月弄花鳥為能事取則於達官貴人而不師古定
輕重於衆人而不辨其為玉為石惽惽怓怓此唱彼和
更相朋附轉相詆訾而詩之道無有能知者矣然則上
人之不以詩稱於今之人不亦宜哉嗚呼有伯樂而後
識馬有匠石而後識梧檟自古以及于今伯樂幾人匠
石幾人耶抱竒材而不遇以冺死者不少矣予既重上
人之詩而又悲夫人之不知鄭先生之為伯樂匠石也
故為序其端焉
文山詩史序(劉定之)
予少時得宋丞相信國文公指南集讀之然聞公在幽
囚中有集杜句詩未見也及官詞林始見而錄得之詩
皆古體五言四句凡二百首分為四卷首述其國次述
其身次述其友次述其家而終以寫本心歎世道者莫
如何於人勝天夷猾夏而有待於天勝人夏變夷之必
有日也卷目皆公所自分其先公而後私盡已以聽天
於此亦可以見而俗本或混之今皆為復其初集首有
總序又有小序散于章首其後又有跋尾序跋有缺文
者指元之君臣宋之跋逆缺而不書使知者以意属讀
今皆補之而為白字者不沒公初意也不書紀年者陶
靖節削永初之意也姓某履善甫者指南集中所謂范
雎變張祿越蠡改陶朱意也而其事之難有甚於指南
之時焉者矣小序之末多曰哀哉者公所以傷其國之
亡閔其忠臣義士之同盡慟其家族之殉國而自處其
身以死豈待南向再拜引頸受刃之際而後有決志哉
嗚呼孔子不以仁許人而獨以許殷之三臣孤竹之二
子余以為若公者文山之隠京口之脱去而不汙矣伯
顔拘於江艦弘範繫於海舟世祖維於燕獄囚而不屈
矣仰藥於庾嶺絶粒於鄉郡已而殞首於燕市死而不
悔矣兼微箕比干之心而為心者其在公乎若乃是詩
之作而豈徒哉麥秀黍離之歌作於其國已亡之後而
其身可以不死也懷沙抱石之辭作於其身臨絶之際
而其國猶未至於亡也身且死矣國已亡矣於是乎有
首陽采薇之歌燕獄集杜之作所謂求仁得仁而奚怨
者也合伯夷叔齊之言而為言者其不在是詩乎以是
心也為是詩也公其可為仁矣仁者天地之元氣古今
之人極其在上為日月之明風霆之壯其在下為江河
之所以長流山嶽之所以常鎮其混然在中為君臣民
物之所賴以長治久安而在宋之末世為公之本心在
公之死也為是詩有讀而不䀌傷者余以為非仁人也
公同時有曰吳郡張子善者亦嘗集杜句述公終始大
概而疏其事于下方以證之今内相安成彭公純道得
其本以示予遂錄以附公詩之後合而題之曰文山詩
史取公序中語也公之宗孫廷珮欲鋟梓以廣其傳乃
序以歸之廷珮又嘗承其父志修祠堂以祀公可謂賢
矣
顧謹中詩集序(解縉)
臣縉少侍太祖高皇帝蚤暮載筆墨楮以竢聖情尤喜
為詩歌睿思英發神文勃興雷轟電逐頃刻妙造玉音
沛然數千百言一息無滯臣縉輒草書連幅筆不及停
點畫上進財點定數詠而已或不易一字故嘗喜誦古
人鏗鍧炳朗之作尤惡咿喑&KR0008;齪鄙陋以為衰世之為
不足觀而天下之士為詩者鮮能得意焉有詩僧宗泐
者常進所精思而刻苦以為得意之作百餘篇皇上一
覽不竟日盡和其韻雄深闊偉下視泐詩大明之於爝
火也盖如泐者尤不足以當聖意聖賢度量相懸固如
是邪近奉内廷獲覩先皇所御書籍見其題曰顧錄詩
集二篇盖先皇所嘗置諸其左右深有得於聖情者也
臣縉亟取而讀之見其有高一世之懷而謂人莫已知
洞萬古之志而謂聖人可及謂麒麟鳳凰可馴狎而九
天可安行帝所可趨而進也謂億千百為須臾而日月
可撫弄星辰可擠擲也謂風雲可嘘吸雷電可奔走造
化鬼神可叱咤而使令也其所以自持者盖將與天地
久存而列聖其徒也此所以上合高皇帝喜其詩不置
而天下之知者以為雲行水流與物無競而不知者以
為狂為愚也然皆不足以知之惟高皇帝知之臣縉知
之於今而後世復有知之而將歎其不可得而見矣錄
字謹中松江人初以太學生典太常簿高皇帝郊祀有
執事之榮後有才名數為人所推毁高皇帝憐而保全
之予素見其詩所進上也今擢為蜀王府教授予素相
知而不相識也時年五十餘矣一見如平生歡傾情論
詩且以其集示予因序其意如上云
刻阮嗣宗詩序(李夢陽)
夫三百篇雖逖絶然作者猶取諸漢魏予觀魏詩嗣宗
冠焉何則混淪之音視諸鏤雕奉心者倫也顧知者希
寡效亦鮮焉鍾參軍曰嗣宗詠懷之作洋洋乎會於風
雅使人忘其鄙近斯為不妄矣顔延年注今莫可考見
然予觀陳子昂感遇詩差為近之唐音渢渢乎開源矣
及李白為古風咸祖籍詞宋人究原作者顧陳李為極
豈其未覩籍作耶孰謂天下有鍾期哉今以故所抄籍
詠懷詩八十篇刊諸此訛缺姑仍之俟知者較焉
刻陸謝詩序(李夢陽)
李子至都昌登石壁山覽謝氏精舍遺址俛仰四顧慨
然興懷焉知縣徐冠曰故有精舍二字嵌山壁二十年
前邑人猶及見之後被盜剜去亡矣於是李子登舟乃
往觀于嵌壁是時秋高水落壁巖巖立怪石撑拄而嵌
横于其上風雨蝕剥蘿蘚交翳李子乃顧謂徐生曰子
亦知謝康樂之詩乎是六朝之冠也然其始本於陸平
原陸謝二子則又並祖曹子建故鍾嶸曰曹劉殆文章
之聖陸謝為體貳之才夫五言者不祖漢則祖魏固也
乃其下者即當效陸謝矣所謂畫鵠不成尚類騖者也
嗚呼此可易與不知者道哉今輯陸詩得八十六首謝
詩六十四首俾徐生刻於邑齋
熊士選詩序(李夢陽)
熊士選者豐城人也名卓字士選弘治丙辰進士為平
湖知縣擢監察御史以劉瑾黜之歸黜者四十有八人
而余亦與焉瑾以其名詔天下號曰黨人瑾誅起予官
江西過豐城訪其人于曲江之濱亡矣余既往哭其墓
復收輯其遺詩得六十篇然皆精細言華錄之俾蔵於
家李子曰夫余於士選之亡而疑於禍福之幾也盖苦
矣要實不甚解又無所測夫往来昭昭者云曩余在曹
署竊幸侍敬皇帝是時國家承平百三十年餘矣治體
寬裕生養繁殖斧斤窮於深谷馬牛徧滿阡陌即閭閻
而賤視綺羅粱肉糜爛之可謂極治然是時海内無盜
賊干戈之警百官委蛇於公朝入則振珮出則鳴珂進
退理亂弗嬰於心盖暇則酒食會聚討訂文史朋講羣
詠深鉤賾剖乃咸得大肆力於弘學於乎亦極矣於是
士選為御史日與四方士游聲光赫赫頗有千仞覽輝
之望夫治極亂繼名高毁入丁夘後事余難言之矣今
上既誅亂賊反之正民志烝烝不奸又號一治厥亦往
来之道乃今盜賊顧日益弗靖學士大夫相與釋俎豆
而議干戈誠使天假士選年於是時膺寄受托必嶽立
虎躍表見流輩乃顧死也悲哉古人有言曰勝觀數定
觀理盖言禍福治亂之必反也士選前罹黨禍慘矣今
顧又死獨不值其定何耶夫測往来者未有不據要實
者也要實明然後幾驗幾驗然後治亂理而禍福彰今
既不值其定則余又安所據而測夫往来也故曰余於
士選之亡而疑於禍福之幾也然盜賊平且有日乃其
人則竟已矣夫余安得而不悲故既收輯其遺詩而又
重之以辭
詩集自序(李夢陽)
李子曰曹縣盖有王叔武云其言曰夫詩者天地自然
之音也今途咢而巷謳勞呻而康吟一唱而羣和者其
真也斯之謂風也孔子曰禮失而求之野今真詩乃在
民間而文人學子顧往往為韻言謂之詩夫孟子謂詩
亡然後春秋作者雅也而風者亦遂棄而不采不列之
樂官悲夫李子曰嗟異哉有是乎予嘗聆民間音矣其
曲胡其思淫其聲哀其詞靡靡是金元之樂也奚其真
王子曰真者音之發而情之原也古者國異風即其俗
成聲今之俗既歷胡乃其曲烏得而不胡也故真者音
之發而情之原也非雅俗之辨也且子之聆之也亦其
譜而聲者也不有率然而謠勃然而訛者乎莫知所從
来而長短疾徐無弗諧焉斯誰使之也李子聞之矍然
而興曰大哉漢以来不復聞此矣王子曰詩有六義比
興要焉夫文人學子比興寡而直率多何也出於情寡
而工於詞多也夫途巷蠢蠢之夫固無文也乃其謳也
咢也呻也吟也行呫而坐歌食咄而寤嗟此唱而彼和
無不有比焉興焉無非其情焉斯足以觀義矣故曰詩
者天地自然之音也李子曰雖然子之論者風耳夫雅
頌不出文人學子手乎王子曰是音也不見於世久矣
雖有作者微矣李子于是憮然失已灑然醒也于是廢
唐近體諸篇而為李杜歌行王子曰斯馳騁之技也李
子於是為六朝詩王子曰斯綺麗之餘也於是詩為晉
魏曰比辭而属義斯謂有意于是為賦騷曰異其意而
襲其言斯謂有蹊于是為琴操古歌詩曰似矣然糟粕
也于是為四言入風出雅曰近之矣然無所用之矣子
其休矣李子聞之闇然無以難也自錄其詩蔵篋笥中
今二十年矣乃有刻而布者李子聞之懼且慙曰予之
詩非真也王子所謂文人學子韻言耳出之情寡而工
之詞多者也然又弘治正德間詩耳故自題曰弘德集
每自欲改之以求其真然今老矣曾子曰時有所弗及
學之謂哉是集也凡三十三卷賦三卷三十五篇四五
言古體一十二卷四百七十篇七言歌行五卷二百一
十篇五言律五卷四百六十二篇七言律四卷二百八
十三篇七言絶句二卷二百二十七篇五言絶句并六
言雜言一卷一百二十篇凡一千八百七篇
結腸操譜序(李夢陽)
李子既為結腸之痛嘉靖初京口人陳鼇者来游于汴
而以其詩鳴之琴著譜焉結腸操者是也李子曰嗟陳
生重予過矣是篇也奚操之為也曩予有内之喪親覩
厥異傷焉警焉吟焉咏焉於是援筆而布辭疎鹵荒鄙
之音聊泄憤憤悶悶汶汶焉耳然恒慮今之君子謂予
好怪也乃陳生顧以鳴之琴而譜焉以行君子其謂予
何陳生曰鼇聞之天下有殊理之事無非情之音何也
理之言常也或激之乖則幻化弗測易曰游魂為變是
也乃其為音也則發之情而生之心者也記曰民有血
氣心知之性而無哀樂喜怒之常應感起物而動然後
心術形焉是也感于腸而起音罔變是恤固情之真也
是故是篇也鼇始鳴之琴也泛絃流徽其聲噍以殺也
知哀之由生也比之五音黯以傷也知其音商也已而
申奏摛節其聲諶諶然若痛而呻若怨而吟若雉雊于
朝鶴鳴在隂其餘音則颯颯然若欲訴而咽已吐而中
結也斯楚之遺此也李子曰予為是篇也長歌當哭焉
矣知其思索以悲忉别炳離若逐臣懷沙迷弗知其所
之然不知其些之猶楚也知其情蕭焉瑟焉若迴風隕
葉寒蟬暮聒然不知其音商也知其抒哀焉已矣而不
知其聲噍以殺也是故聲非琴不彰音非聲何揚詩非
音人其文辭焉觀矣予有琴二具而不解一彈内人未
亡也見琴則每短予曰汝不琴亦能詩耶内人則手自
撫弄亦每悠揚而成音嗟陳生予何能聽汝琴予何能
聽汝琴
海叟集序(何景明)
景明仕宦時嘗與學士大夫論詩謂三代前不可一日
無詩故其治美而不可尚三代以後言治者弗及詩無
異其靡有治也然詩不傳其原有二稱學為理者比之
曲藝小道而不屑為遂亡其辭其為之者率牽于時好
而莫知上達遂亡其意辭意併亡而斯道廢矣故學之
者苟非好古而篤信弗有成也譬之琴者古操人所不
樂聞又難學新聲繁豔易學人又喜之非果有自信孰
不就所易學以媚人所喜者也若是將使古道復至於
無聞焉而已矣景明學詩自為舉子歷宦于今十年日
覺前所學者非是盖詩雖盛稱于唐其好古者自陳子
昂後莫若李杜二家然二家歌行近體誠有可法而古
作尚有離去者猶未盡可法之也故景明學歌行近體
有取於二家旁及唐初盛唐諸人而古作必從漢魏求
之雖迄今一未有得而執以自信弗敢有奪今年罷宦
歸自以有餘力得肆觀古人之言又欲取我朝諸名家
集讀之然弗多得其得而讀之者又皆不稱鄙意獨海
叟詩為長叟歌行近體法杜甫古作不盡是要其取法
亦必自漢魏以来者其所造就盖具體而未大耳噫其
所識亦希矣吾郡守孫公懋仁篤于好古其子繼芳者
從予論學大有向往嘗索古書無刻本者以傳予謂古
書自六經下先秦兩漢之文其刻而傳者亦足讀之矣
海叟為國初詩人之冠人悉無有知之可見好古者之
難而不可以弗傳也乃以授之而并繫以鄙言觀者亦
將以是求叟之意焉叟姓袁氏名凱其集陸吉士深所
編定者李戶部夢陽有序其履歷可考而知也兹不復
述
文章辨體彙選卷三百
