文章辨體彙選卷二百二
眀賀復徵編
說書
徐師曾曰按說書者儒臣進講之詞也人主好學則
觀覽經史而儒臣因說其義以進之謂之說書唯蘇
文忠公集有邇英進讀數條而文鑑取以為說書題
今制經筵進講亦有講章首列訓詁次陳大義而以
規風終焉欲其易曉故篇首多用俗語與此類所載
者夐異
問大夫無遂事(宋蘇軾)
對春秋之書遂一也而有善惡存焉君子觀其當時之
實而已矣利害出於一時而制之於千里之外當此之
時而不遂君子以為固上之不足以利國下之不足以
利民可以復命而後請當此之時而遂君子以為專專
者固所貶也而固者亦所譏也故曰春秋之書遂一也
而有善惡存焉君子觀其當時之實而已矣公子結媵
陳人之婦於鄄遂及齊侯宋公盟公羊傳曰媵不書此
何以書以其有遂事書大夫無遂事此其言遂何大夫
出疆有可以安國家利社稷則專之可也公子遂如京
師遂如晉公羊亦曰大夫無遂事此其言遂何公不得
為政也其書遂一也而善惡如此之相遠豈可以不察
其實哉春秋者後世所以學為臣之法也謂遂之不譏
則愚恐後之為臣者流而為專謂遂之皆譏則愚恐後
之為臣者執而為固故曰觀乎當時之實而已矣西漢
之法有矯詔之罪而當時之名臣皆引此以為據若汲
黯開倉以賑饑民陳湯發兵以誅郅支若此者專之可
也不然獲罪於春秋矣謹對
進讀
漢高祖赦季布唐突屈通不降高祖(蘇軾)
軾以謂漢高祖唐高祖皆創業之賢君季布屈突通皆
一時之烈丈夫唯烈丈夫故能以身殉主有死無二唯
賢君故能推至公之心不以私怨殺士此可以為萬世
臣主之法
狄山論匃奴和親(蘇軾)
軾謹按漢制博士秩皆六百石耳然朝廷有大事必與
丞相御史九卿列侯同議可否盖親儒臣尊經術不以
小臣而廢其言故狄山得與張湯爭議上前此人臣之
所甚難而人主之所欲聞也温顔以来之虛懷以受之
猶恐不敢言况如武帝作色憑怒致之於死乎故湯之
用事至使盗賊半天下而漢室幾亂盖起於狄山之不
容也
顔真卿守平原以抗祿山(蘇軾)
軾以謂古者仕人無内外輕重之異故雖漢宣之急賢
蕭望之之得君猶更出治民然後大用非獨以歴試人
材亦所以維持四方均内外之勢也唐開元天寳間重
内輕外當時公卿名臣非以罪責不出守郡雖藩鎮帥
守自以為不如寺監之僚佐故郡縣多不得人禄山之
亂河北二十四郡一朝降賊獨一顔真卿而眀皇初不
識也此重内輕外之弊可以為鍳
文章辨體彙選卷二百二
