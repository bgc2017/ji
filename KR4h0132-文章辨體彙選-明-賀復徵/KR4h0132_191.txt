文章辨體彙選卷一百九十一
明賀復徵編
制策七
弘治壬戌科殿試策(明康海)
制曰朕膺天命承祖宗列聖之統以臨天下于兹十
有五年夙夜兢兢思弘化理非法諸古而不可然嘗
考之前代繼統之君守成稱賢莫盛於夏之啓商之
中宗高宗周之成康之數君者治績之美具在方冊
果何道以致之近世儒為之論謂聖王以求任輔相
為先又謂君之聖者以辨君子與小人數君子之致
治也其亦有待於是邪且輔相之賢否君子小人之
情狀未易知也兹欲簡賢為輔用君子不惑於小人
將安所據邪天下之務固非一端以今日之所急者
言之若禮樂若教化若選才課績征賦之法兵刑之
令皆斟酌於古然行之既久不能無弊焉祛其弊而
救之欲化行政舉如祖宗創制之初比隆前代何施
何為而得其道邪子諸生積學明經通於古今之宜
其具實以對毋隱言毋泛論朕將采而行之
臣對臣聞天下有不可易之道而常獲於人主有不敢
易之心蓋天下之事未有舍道而能集者而道固不可
易也心之所向道之弘否所關一有所易則所以修於
身者必不能實用其力而道之在我知之不眀守之不
固甫遷於此或轉於彼雖欲勤勵以求治而弛張予奪
一無所據窺伺媒孽之輩共起而乘之雖有賢人君子
立於其朝漫不相信甚者或斥譴罷去不為之所天下
之治將焉所賴而成乎惟有以真知道之不可易其心
常憂勤惕厲而不敢以一毫苟且輕率之意雜之于中
擇之必精執之必固使用人取善各有定則賢否莫吾
亂而君子小人不相尤既得其人而任之以事則政無
不舉而法無不振天下治宜無有不成者矣古之人君
未有不達於是而能致其治者也亦未有徒達於是其
心終有易焉而能以無弊者也洪惟皇帝陛下以至聖
之德撫盈成之運十五年來民安物阜雖堯舜禹湯文
武之業亦不過此而策士之詔乃猶惓惓焉以化之不
弘治之不洽為念陛下豈誠有未達於是而猶待於問
哉臣有以仰窺聖心之於道固有不自易焉者也臣嘗
謂古今豪傑之士不得所遇雖子思孟軻之流亦且徒
爾而臣之庸昧乃際遇若此臣敢有所諱而不言哉臣
惟天下之深患在於久安極治而機括所不見者莫為
之虞陛下夙夜兢兢思弘化理此固宜也然用於已不
若資於人求諸今莫若法乎古古之君心純乎道未嘗
敢以為易故其用人行政有非後世之所能及如啟當
禪授之後繼禹之業守之以敬而伯益之用終始無間
故道之得于禹者無廢墜不舉者矣中宗高宗一切信
任陟扈傅說之属而又本以嚴恭寅畏恭默思道之心
成商之治又豈無所據邪殷之頑民雜於管蔡武庚之
手武王之澤未洽也使非悔悟於周公篤信於召奭借
有成康繼緒不忘之思旌别淑慝之意而禮樂之化豈
能如詩書所道哉程頥曰聖人以求任輔相為先歐陽
修曰君之聖者以辨君子與小人蓋政以人而舉人既
存則政自無偏陂不舉之患而治之在天下者可成也
陛下欲求數君致治之績獨可舍此而他務邪亦惟有
不敢易之心而已天下之政孰有出於人主之心者况
用人之際又其本原所自之地哉聖制所謂簡賢為輔
用君子不惑于小人誠灼見其必然而憂勤之心有不
能自已者也蓋大君為天地之宗子必有大臣為宗子
之家相相之職所以輔養君德而贊成政化天子不可
一日無者豈惟夏商周為然臯䕫稷契之流雖堯舜之
世亦不可無也若其賢與否則必辨之於先而後可任
之於後苟辨之不明用之不當則天下之禍反有不可
言者矣何者以匹夫之賤而上與天子共事其所為操
縱予奪者無一不為天下之所稟受使心術或有不正
而學識或有不醇則其所壊非如有司之一節一端而
已故必先有不敢易之心然後修之身者無往不實修
之身者既實則出乎我者無乎不正而人之邪正自無
所匿于是擇其賢者而用之則輔相得矣臣於今日豈
以不得為憂特恐所以待之者不至耳臣在草野間聞
朝廷用一大臣必極聳動以為諮謀親信將必有出於
恒品之外今一立京師乃或有未然者臣願陛下為之
禮下務得其心而使盡其職凡遠猷大略不為群議所
詘一政一令必與之深言極論而後布則小人雖欲肆
其無所忌憚之私以惑吾聽而其情已先覺矣蓋小人
之情不過趨利避害去其所惡而求其所喜者而已然
亦必掩之而不甚露故利之來或遜且謝之害之至或
以為所分且蹈之夫辭之不力則得之不固受之不力
則去之不決及利害至于必不可已則亟去與取之恐
後也方其有所勉而為之也其卒不可掩者已躍然於
甘言悦色之間即此試之小人之情可復遁乎既得其
情則宜亟去之去之不亟則或為他巧所中而猶未免
於有惑隨有即覺隨覺即去如是而已如是則君子小
人不相尤君子小人不相尤則動無所妨而天下之務
自無凝滯不舉之患矣臣請以聖諭所及數者言之禮
樂不可以一日無此萬古不易之論然其興也雖專重
其實而亦未嘗遂棄其文臣竊見近之所為禮者疎簡
縱逸雖所謂儀文之末亦未之有所為樂者殘缺廢壊
雖所謂聲容之細亦未之備蓋不得其本而安於苟且
將就之習固如是也苟學校之教有以振作而興起之
則人心自無不止之欲而其情自無不和之發凡見之
宗廟朝廷鄉黨之際自有以去其疎簡縱逸之習而補
其殘缺廢壊之弊將不俟於進退升降而節鐘鼓羽籥
而和矣禮樂有不興者乎至夫教化之所在其機係於
人主之心而其應属之天下之廣萃英俊之士使之羣
遊於學讀書窮理且或莫為之變而欲驅天下之愚民
使悉歸於禮讓和樂之域固已難矣莫若先以恭儉忠
厚躬行于上不為聲色土木貨利玩好之所移易而後
徐以示於天下天下方以前日之侈縱相安而一旦之
所聞見乃如此其心亦必悚然以思冷然以省苟一二
大家巨族頓悟而倡改之則人之樂從者衆矣選課之
法則臣於此有所深惜祖宗之於士養之以道義而信
之以賞罰其用也不為之拘而其課之也幽明殿最各
為之等故能皆勉于其官而優于其事比者稍有兵荒
而納粟買官之人已滿吏部之簿矣雖有才德滯於所
用之期用未及而顛毛已號種種能以壮節自勵者曾
幾人哉况又黜陟之施一惟流品是視苟不本於科甲
之選高官重秩未肯輕與則彼無所慕於中者又安有
所忌於外哉臣願嚴其僥倖覬覦之禁使冗懦不職之
徒一一謝去選惟其才而不盡拘流品試之以官而課
之以實如蘇洵所謂某人廉吏也有某事以知其廉某
人能吏也有某事以知其能然後因其最否以加賞罰
天下之人望以其才自見者亦將知所變矣征賦之病
大抵冗耗過多而司會莫為之省非司會之不省勢不
得也自京師言之食之仰于江南歲數百萬而權勢所
畜無籍之輩不為國家分寸之益者乃至百千借其空
名以耗實費至有水旱饑饉之變則又加倍以取于江
南之名臣聞土日窟則陷繼之江南之民貧甚則江北
可晏然以不顧乎况今邊境之擾未甚妥帖前日榆林
大同之役馬死食匱所費不知幾千萬而無用之兵又
坐食於邊山陜之民丁運之法無不備舉老幼父子流
離移析外患未除而内地已困寧不可為懼耶臣欲去
冗耗無用之費而革權門招集之弊息江南之民以固
根本邊境之擾但以付之良將不用統制之属帶挾僥
倖之徒以耗軍食而又復屯田之實省丁運之苦用固
無不足者也兵則先於生養安息之間為之深計使不
受役於私門而得給其俯仰奮迅矯烈之氣又必常振
勵之使之無所沮喪今有一級之勞而大家右族訶譴
奪去不敢仰視將何所養以自奮乎况夫新舊逃流之
兵方以官法逼之復伍釡爨之用俱無可充又其居無
親戚往來之接其心之欲去已甚矣衛所之官又以嚴
刑深計鉤取其有彼方有欲去之心而此又逐之使去
逐矣而不去豈人情哉欲兵之強而二者特不之詳臣
所以深慮也用刑之際洞照物情而不為所誑明者皆
足為之而法之輕重則有一定之制既得其情必為之
斷使貴賤無異施豪右寡弱無異决則令之所出即無
不從天下之奸當必隨禁而革蓋天下皆天子之民刑
期於必戮賞期於必得不待命而後知者也豪右之徒
有所倚伏得以自脱而寡弱之人駢首就死人之情孰
不畏死而不求所以自脱哉此尤陛下之宜置念者也
夫數者之務酌之于古而行之于今宜有不可易者而
其弊猶若此聖制所謂祛其弊而救之欲化行政舉如
祖宗創業之初比隆前代者豈有他哉亦取諸人而已
孔子曰為政在人啟以下數君不過中材之主一得其
人且足以為治而况陛下神聖天縱出于尋常萬萬者
哉然臣于此竊有說焉盖政雖舉于有人而身則所以
取人之本故孔子有曰取人以身欲得人而不先修乎
身是其心之所存輕忽率易不能不累於愛憎之私而
用所不當用舍所不當舍者有矣臣願陛下急於修身
以端取人之則然所以修身者又非勉強矯拂之所能
致必自君臣父子夫婦昆弟之間以至於動静語默一
事一為之際常加儆畏内省于中果當于理而不悖乎
果非其當然之則而狃於外誘乎使天理純明私欲淨
盡則身無有不修而道無有不盡酬酢斟酌自不謬於
天下之是非苟用乎人其用必當苟發于政其發必精
治功之隆能追配祖宗卓越古昔而有詩書之所不及
載者矣彼漢唐宋區區小補之治又惡足論哉然臣又
聞治不患于始之不得而難于終之有繼伏惟陛下常
存不敢易之心以守此不可易之道則國家天下之幸
非獨臣之幸也臣無任惓惓忠愛之至臣謹對
正德辛未殿試策(楊慎)
制曰創業以武守成以文昔人有是說也然兵農一
致文武同方其用果有異乎文武之分始於何時兵
民之判起於何代嘗質諸古矣書稱堯曰乃武乃文
於舜稱文明禹稱文命而不及武於湯稱聖武而不
及文周之謨烈各專其一且三代迭尚而不言武周
列四民而兵不與焉何也漢唐宋之英君令主或創
業而兼乎文或守成而兼乎武或有未備亦足以善
治論者又謂天下安注意相又謂天下雖安忘戰則
危是治兵之道果與治民者同邪異邪我太祖高皇
帝以聖神文武統一天下建官分籍各有定制列聖
相承率循是道百五十年治定功成實由於此然承
平既久玩愒乘之學校之法具存而士或失業蠲貸
之詔屢下而人多告饑流徙之餘化為盜賊以遺朕
宵旰之憂今賦税餽運民力竭矣而軍食尚未給調
發戰禦兵之力亦勞矣而民患尚未除或者官非其
人乎而銓選之制黜陟之典賞罰之令亦未始不加
之意也兹欲盡修攘之實謹恬嬉之戒文治舉而武
功成天下兵民相衛相養於無事之天以保我國家
久安長治之業宜何如而可子大夫志於用世方策
試之日不暇以微辭隱義為問姑舉其切于時者其
為朕陳之
臣對臣聞帝王之御天下也有出治之全德有保治之
全功文武並用出治之全德也兵農相資保治之全功
也于並用而見其同方則天下之政出于一而德為全
德如日月之在天凡所以照臨者胥天之德也于相資
而見其一致則天下之治出于一而功為全功如手足
之在人凡所以持行者皆人之功也由是聯属天下以
成其身綱維其道以適于治體統相承而無偏墜不舉
之患本末具偹而無罅隙可議之疵放之四海而皆凖
傳之萬世而無弊帝王為治之要孰有加於此哉臣自
少讀帝王之書講帝王之道竊有志於當世之事然學
焉而不敢言言焉而不得達今幸近咫尺之威立方寸
之地制策所及者皆是道與是事也臣敢不罄一得之
愚以為萬分之助乎伏覩聖問首曰創業以武守成以
文而又曰文武同方兵農一致果有異乎臣惟三代而
上同一道也勘亂則曰武守成則曰文同一民也無事
則為農有事則為兵初未始異也在易明兩作離文明
之象也上九王用出征有嘉釋之者曰剛明及遠威振
而刑不濫斯不亦可見文武之同方乎地中有水師師
旅之象也而釋之者曰伏至險于大順藏不測于至靜
蓋寓兵于農之意斯不亦可見兵農之一致乎是故一
張一弛號為善道剛克柔克協於皇極周公冢宰實兼
東征畢公為公亦總司馬武夫堪腹心之寄吉甫有文
武之稱以天保治内而未嘗無武以采薇治外而未嘗
無文文武固未分也自秦不師古專以武勇立國語詩
書者有刑斬首級者進爵民勇于戰皆忘生好利之人
士賤以拘廢干戈羽籥之習至漢襲秦制立丞相將軍
而將相之職異唐宋以來置中書元帥樞密而軍國之
權偏此文武之分出于三代之後也成周之制以田賦
出兵一同之田出戎馬四百匹兵車百乘一封之田出
戎馬四千匹兵車千乘畿方千里提封萬井出戎馬四
萬匹兵車萬乘自五人為伍積而為兩為卒自五卒為
旅積而為師為軍天子之六鄉六軍諸侯之大國三軍
次國二軍小國一軍而降殺有等焉一方有事則命將
出師迨功成獻俘將歸於朝即守職之吏兵散于野即
緣畝之農兵農固未判也至管仲相齊欲速圖霸業乃
壊周兵於内政分國中以四鄉使國中之民爲兵鄙野
之民為農兵不服耒耜之勤農不識干戈之具以至勾
吴之水犀秦昭之銳士成周之制變易盡矣此兵農之
判出于三代之衰也載質之詩書所稱古之帝王未有
不兼文武之德均兵農之功者稱帝堯者曰乃武乃文
四表之被即所謂文丹水之戰則所謂武也舜之誅四
凶禹之格有苖固可以武功名而亦文明文命之餘事
也布昭聖武見于伊訓然聖謨嘉言謂非文武之全歟
文謨武烈稱于君陳然整旅伐崇下車訪道二者正未
始偏廢也三代迭尚曰忠曰質曰文而不及武者蓋言
忠質文則武固在其中必以武言則是秦之所尚而非
三代之治周列四民曰士農商賈而兵不與者即臣前
所陳寓兵於農之說專以兵言是為後世之制而非成
周之舊矣漢唐宋之君如光武之投戈講藝太宗之身
兼將相庶幾創業而兼乎文其未備者如漢高之不事
詩書而規模宏遠蓋其寬仁大度暗合乎道况能善陸
賈文武並用之言乎孝武之封狼居胥憲宗之平淮西
西蜀庶幾守成而兼乎武其未備者如仁宗之時西夏
猖獗而致四十二年之太平蓋其深仁厚澤培植國本
况能用韓范儒者之將乎陸賈之言曰天下安注意相
則在承平時不可不修文德故曰人君以論相為職又
曰將特大有司耳非相比也司馬法曰天下雖安忘戰
必危則在承平時不可不飭武備故曰君子以除戎器
戒不虞又曰聖人貴未然之防是知兵以衛民民以給
兵治兵乃所以銷兵講武即所以偃武治兵之與治民
亦異而同也漢之軍制以南北分南軍主環衛王宫北
軍主巡綽京城有騎士有材官與夫西北之車騎東南
之樓船臨淄之弩手荆楚之劍客皆仰給于縣官而不
編于齊民識者惜其去古未遠而不能復此漢之治民
與治兵異也唐府兵之立其制最善兵散於府將歸於
朝所以弭禍亂之原二十為兵六十而免而民無久役
之勞三時耕稼一時講武而兵無常聚之患器甲出于
民衣粮出于民而國無養兵之費治民與治兵同而論
者許其為近古良有以也宋之制有三衙四廂諸司緫
管鈐轄諸將然終宋之世國威不振者殆兵權失之輕
而兵民分之過也由是言之文武者其名也兵農者其
實也三代而上兵出於農而文武不得不合三代而下
兵判于農而文武不得不分夫苟知文武之所以同則
所以治民與兵者不容以異矣洪惟我太祖高皇帝獨
禀睿智首出庶物掃開闢所未有之汚復帝王所自立
之地武功之盛無以加矣整人倫于用夏變夷之餘興
文教於撥亂反正之始文德之隆又何如哉當時之建
官也科目則有文舉武舉官聯則有文班武班部属則
有文選武選當時之定籍也常産則有屯田民田戶籍
則有軍籍民籍官署則有州縣衛所乾剛獨斷無威柄
下移之失犬牙相制無尾大不掉之患有事則共與機
密之謀無事則各掌兵民之寄在京有司馬以提督軍
營在外有憲臣以緫制邊務臬司有兵備之權縣吏專
巡捕之職名若分而實則相属職若判而任則相維保
治之法蓋與三代而符也至若太宗表章經籍而外清
朔漠之塵宣宗崇重儒臣而出平漢邸之變列聖相繼
益懋益敦百五十年來固皆以文致治而廟筭無遺神
武不殺偉烈宏功照耀簡冊壽國脈于箕翼安國勢於
磐石斯世斯民蓋有由之而不知者恭惟皇帝陛下保
富有之業思日新之圖閱歴熟而見理明涵養深而持
志定垂衣拱手而天下嚮風動顔變色而海内震恐疆
場之虞撲之於方熾蕭墻之梗消之于未形君子洗心
以承休德小人延頸以望太平而皇心謙冲謂承平既
久玩愒隨之臣伏讀至此有以知陛下出治之全德保
治之全功可因此一念而舉矣臣竊以為陛下求治之
心甚至而奉行者或有所未至焉夫學校者風俗之首
也程顥謂治天下以正風俗得賢才為本使主學校者
皆得其人教之之法悉如陽城之在國學胡瑗之在湖
學一道德以明禮義尊經術以定習尚不荒於嬉而毁
於隨則淳厚之風可臻而士之失業者非所憂矣民者
國本所係邵雍謂寬一分則民受一分之賜所以寬之
者在朝廷而近民者莫切於守令使為守令者皆得其
人養之之法悉如黃霸之在潁川張詠之在益州遵奉
詔條宣布德意不以繭絲先保障不以撫字後催科則
殷阜之俗可期而民之告饑者非所憂矣流徙之餘聚
為盜賊亦由教之無法養之無素故也以人情言之盜
賊亦人耳人莫不愛其筋力肌膚也莫不愛其父母妻
子也莫不愛其田廬貲産也在上者不以無益之工役
苦其筋力不以不中之刑罰殘其肌膚不以流離病其
父母妻子不以誅求損其田廬貲産則彼之所愛者皆
為所有矣不幸而死猶不捨其所愛况捨所愛以蹈必
死之地哉今潢池弄兵綠林稱號者在在有之賦税之
過春支秋糧餽運之弊十室九空農事在所當重也邇
者出内帑銀二十萬兩以濟西蜀之軍儲愛民可謂深
矣臣愚以為本土之蓄積宜自足用昔人有言兵務精
不務多今為將者兵每務多而財餽每患其寡兵既多
則財餽不得不多財餽既多則民力不容以不屈是民
以養兵而亦不可反為兵困也調發之伍動以千百戰
禦之功十無二三兵政尤所當急也邇者發京營兵三
千騎以平山東之反側禦患可謂切矣臣愚以為本土
之壮士宜自可用昔漢擊匈奴用六郡良家子蓋其熟
知險易力衛桑梓比之他方所調發一可當百况京兵
一出既有行積居餉之勞亦有居重馭輕之戒固可權
其宜於一時而非可繼於旬月是兵以衛民而亦不可
過為民敺也聖問又謂或者官非其人臣愚以為一代
之才自足以周一代之用特患用之不得其道耳用之
誠得其道則貪可使也詐可使也况藴德行而志功名
者乎選舉之制公矣寧無腐儒而當事局歴濟而投散
地者乎黜陟之典當矣寧無冗食備員之輩隱賢遺才
之歎乎賞罰之令明矣寧無濫竽而受賞戴盆而免罰
者乎誠使官各盡其人才各盡其用人人有忘私之忠
事事有愛國之誠徹桑土於未陰之時徙積薪于未火
之日一郡有警則旁郡切震鄰之憂一時有警則先時
思噬臍之悔敵至不懼敵去不侮不因人成事而老吾
之師不曠日持久而匱吾之財内修外攘之實必曲盡
於條教之外文恬武嬉之弊必振起於玩習之餘則文
德之敷雲行雨施武功之建雷厲風行遠可以復帝王
之善治上可以光祖宗之謨烈國家億萬年之歴可以
配天地于無窮矣臣願陛下益崇此德益保此功存無
怠無荒之心為可久可大之道惟萬幾之暇少留意焉
則凡所以策臣者可次第而舉矣何暇于多言為哉臣
干冐天威不勝戰慄之至臣謹對
嘉靖壬辰殿試策(林大欽)
制曰朕惟人君奉天命以統億兆而為之主必先之
以咸有樂生俾遂其安欲然後庶幾盡父母斯民之
任為無愧焉夫民之所安者所欲者必首之以衣與
食使無衣無食未免有凍餒死亾流離困苦之害夫
匪耕則何以取食弗蠶則何以資衣斯二者亦王者
之所念而憂者也今也耕者無幾而食者衆蠶者甚
稀而衣者多又加以水旱虫蝗之為災游惰冗雜之
為害邊有烟塵内有盜賊無怪乎民受其殃而日甚
一日也固本朕不類寡昧所致上不能參調化機下
不能作興治理實憂而且愧焉然時有今昔權有通
變不知何道可以致雨暘時若災害不生百姓足衣
足食力乎農而務乎職順乎道而歸乎化子諸士明
於理識夫時藴抱於内而有以資我者亦既久矣當
直陳所知備述於篇朕親覽焉勿憚勿隱
臣對臣知識愚昧學術疎淺不足以奉大問竊惟陛下
當亨泰之交撫盈成之運天下皆已大治四海皆已無
虞而乃拳拳於百姓之未得所為憂是豈非文王視民
如傷之心邪甚大美也然臣之所懼者陛下負聦明神
智之資秉剛睿明聖之德舉天下之事無足以難其為
者而微臣所計議復不能有所補益於萬一陛下豈能
以其言為未可盡棄而有所取之耶陛下臨朝策士凡
有幾矣異時莫不光揚其名聲寵綏其禄秩然未聞天
下之人有曰天子某日降某策問某事因某策濟某功
者是豈策士之言皆無可適於用者邪抑亦其言或有
可適於用而未暇採之邪是臣之所懼也臣方欲為根
極政要之說明切時務之論而不敢飾為迂闊空虚無
用之文以㒺陛下陛下若以其言為可信而不悉去之
試以臣之策付之有司責其可行則臣終始之願畢焉
如或言不適用則臣有瞽愚欺天之罪俯伏以待罪譴
誠所甘心而不辭也臣伏讀聖策有以見陛下拳拳以
民生凍餒流離為憂以足民衣食為急此誠至誠惻怛
以惠元元之念天下之所願少須臾無死以待德化之
成者然臣謂陛下誠懷愛民之心而未得足衣食之道
誠見百姓凍餒流離之形而未知百姓凍餒流離之實
也夫陛下苟誠見夫百姓凍餒流離之實則必思所以
富足衣食之道未有人主忍見夫民之凍餒流離而不
思所以救援之者未有人主救援夫民之凍餒流離而
天下卒坐於凍餒流離而不可救者也今夫匹夫之心
可行於一家千乘之心可行於一國何者以一家一國
固吾属也曾謂萬乘属天下者有救援天下真實懇切
之誠而顧不效於天下者哉是臣所未信也臣觀陛下
臨朝凡十九餘年於此矣異時勸農蠲租之詔一下天
下莫不延頸以望更生然而惠民之言不絶夫口而利
民之實惠至今猶未見者臣是以妄論陛下未見斯民
凍餒流離之實未得足民衣食之道也臣聞之仁以政
行政以誠舉王者富民非能家衣而戶食也心政具焉
而已矣夫有其心而無其政則天下將以我為徒善有
其政而無其心則天下將以我為徒法徒法者化滯徒
善者恩塞心法兼備此先王所以富足人之大略也臣
觀史策見三代以後之能富其民者於漢得一人焉曰
文帝當秦亂干戈之後當時之民蓋日不暇給矣文帝
視當時之坐於困寒者蓋甚於塗炭也育之以春風沐
之以甘雨煦煦然與天下相為休息之政而塗炭者袵
席矣故後世稱富民者以文帝配成康亦誠有以致之
也然而文帝固非純王者竊王者之似焉猶足以尊稱
於後世而况夫誠於王者而顧有坐視天下於凍餒流
離者哉臣竊謂今日陛下憂民之心不為不切愛民之
政不為不行然臣所以敢謂陛下於斯民之凍餒流離
而未見其實於足民之衣食而未得其道者竊恐陛下
有愛人之仁心而未能如王者之誠怛懇至有愛人之
仁政而未能如王者之詳悉光明臣是以敢妄論陛下
而云云也然臣所望仁政於陛下者非欲盡變天下之
俗也非欲復井天下之田也亦曰宜時順情而為之制
而不失先王之意耳臣請因聖策所及而條對之陛下
策臣曰夫民匪耕則何以取食弗蠶則何以資衣斯二
者亦王者之所念而憂者也今耕者少而食者衆蠶者
稀而衣者多又加之水旱虫蝗之為災游惰冗雜之為
病邊有煙塵内有盜賊何怪乎民受其殃日復甚一日
也此見陛下痛念生民之病深揆困乏之本而極思所
以拯救之也臣謂民之所以耕蠶稀而日甚其殃者游
惰起之也冗雜病之也若夫水旱虫蝗之災則雖數之
所不能無然君人之憂不在焉何者恃吾耕蠶之具素
修而無所耗則雖有水旱虫蝗而無所害臣聞有道之
國天不能災地不能阨敵國盜賊不能困以恒職修而
本業固倉廩實而備禦先也臣聞立國有三計有萬世
不易之計有終歲應辦之計有因時苟且之計萬世不
易之計者大學所謂生之者衆食之者寡為之者疾用
之者舒者也故王制三年耕則有一年之積例之則九
年當有三年之豫其終歲所入蓋足以自給而三年之
蓄恒可以豫待不虞者如此所謂天不能災地不能阨
夷狹盜賊不能困臣前所謂王者之政陛下今日所方
切求而欲勵行之者所謂終歲應辦之計者蓋生財之
道未甚周節財之道未甚盡一歲之入僅足以充一歲
之用其平居無事猶未見其甚敝偶有凶荒盜賊之變
則未免厚斂重取以至於困敗而不能自振若此者蓋
素備不修因時權設漢唐宋以下治天下之大率而非
我陛下之所以奉天理物而深厚國脈者其所謂因時
苟且之計者蓋平時之用以斂散於民者頗無其度而
取民惟畏其不多用財惟畏其不廣方其無事百姓已
不能自給迨其有變則不可復為之計矣此則制國無
紀潰亂不時蓋昏亂衰世之政焉臣前所謂起於游惰
病於冗雜之弊亦略有同於是陛下今所方欲改轍而
易海内之觀者臣謂今日游惰之弊有二冗雜之弊有
三此天下之所以常坐於困乏而志士至今憤惋而歎
息者也其所謂游惰之弊二者一曰游民二曰異端游
民衆則力本者少異端盛則務農者稀夫民所以樂於
游惰者何也蓋起於不均不平之横征病於豪強之兼
併小民無所利於農也以為逐藝而食猶可以為苟且
求生之計且夫均天下之田然後可以責天下之耕今
夫里閈之小民剥於汙吏豪強者深矣散食於四方者
衆也大率計今天下之民其有田者一二而無田者常
八九也以八九不耕之民坐食一二之粟其勢不得不
困然而散一二有田之業以為八九自耕之養其勢未
嘗不足議者病游民之衆也或有逐商之說然臣以為
游民之商本於不得已也而又無所變置而徒為之逐
臣懼夫商之不安於商也臣竊謂今日之弊源已深更
化者當端其緒而緩理之理而無緒勢將驅力農之民
而商而又將驅力商之民而盜也天下為盜國不可久
其便莫若頒限田之法嚴兼併之禁而又擇循良仁愛
惻怛之吏以撫勞之法以定其世業禁以防其奸貪吏
以時其安緝游民其時歸乎若夫異端者蓋本無超俗
利世之智而徒竊其减額逃刑之利不工不商不農不
士以自便其身且其倡無父無君之教於天下將使流
風之未可已焉此其為害甚明故臣不待深辨然臣竊
悼俗之方弊也秃首黃冠充斥道路珠宫瓊宇照耀雲
漢此風未艾效慕者衆非所以令衆庶見也非所以端
正風紀之要體也故臣請陛下嚴異端之禁斥道佛之
說敕令此輩悉歸之農其有不如令者許有司罪治不
赦蓋非惟崇力本之風抑且施教化之道此臣拳拳所
望於陛下之至意也其所謂冗雜之弊三者一曰冗員
二曰冗兵三曰冗費冗員之弊必澄冗兵之弊必汰冗
費之弊必省三冗去而財裕矣夫聖人所以制禄以養
天下之吏與兵者何也吏有治人之明則食之也兵有
敵人之勇則食之也是其食之者以其明且勇也其或
有不明不勇者則非耕不得食非蠶不得衣何者無事
而禄亦先王之所儉也今天下之吏與兵何如也臣非
欲盡天下之吏與兵而不禄之也臣徒見任州縣者固
有軟罷不勝而坐禄者焉隸兵籍者固有老弱不勝而
濫食者焉且入貲之途太多任子之官太衆簡稽之責
不嚴練選之道有虧臣是以欲於此輩一澄且汰焉其
所以去冗濫而寬民賜者不少也若夫冗費之弊不能
悉舉即其大而著者論之後宫之燕賜不可不節也異
端之奉不可太過也土木之役不可不裁也陛下端身
以率物節已而居儉其於三者固未可議焉然竊見天
下之大民物之衆九州四海之貢尺帛粒米之賦山林
川澤之税日夜合萃以輸太倉可謂盛矣而國計未甚
足以為必有所以耗之者矣且夫上之賦其下者以一
而下之所以供夫上者常以十蓋道路之耗漕輓之費
京師之一金田野之百金也内府之百金民家之萬金
也以百萬民家之資費之於一燕饗一賜子一供玩者
何限臣故曰冗費在今日亦有未盡節者蓋臣聞之以
天下所有之財賦為天下人民之供養未有不足者特
其有以冗而費之者則其勢將横征極取天下不至於
饑寒涷餒大敗極弊而不已臣讀史記見周文王方其
受命之時地方不過百里而四方君長交至於其國其
所以燕饗勞來之典不容終無然而當時百姓各足饑
寒不病故民誦之詩曰勉勉我王綱紀四方蓋慶之也
傳至於其子孫以八百國之財賦自養一人宜其甚裕
而無憂而民反流離困苦至於黃鳥此邦之咏作焉臣
於此見君人節已以利人則易為功廣費以厚斂則難
為力臣是以拳拳以省冗費為陛下告也陛下策臣曰
固本朕不類寡昧所致上不能參調化機下不能作興
治理實憂而且愧焉此乃陛下憂勤之言禹湯罪已之
辭也然臣謂陛下非徒為是言也須欲勵是行也夫君
人之言與士庶不同一或不實天下玩之後雖有美意
善政人且駭疑不信陛下往年嘗有恤農之詔矣然而
天下皆以為陛下之虚言何者誠見其言若是馬而未
見其惠也今陛下復策臣若是焉臣以為亦致憂勤之
實而已欲致憂勤之實須速行臣之言然臣前所陳者
皆因聖策所及條對要之所以振弊利世之道猶有未
盡於此臣請終之夫山澤之利未盡墾則天下固有無
田之憂今夫京師以東蔡鄧齊魯之間古稱富庶強國
三代財賦多出於此漢唐以來名臣賢守其所以興田
利而禆國用者溝洫川澮之迹猶存而今悉為空虚茅
葦之地此古人所謂地利猶有遺者而陛下所使守此
土者一切苟且應職而無能為任此憂者此北人所以
長坐仰給於東南小有凶荒不繼輒輾轉溝洫而不能
自給以生者地利未盡也臣意陛下莫若嚴其守令重
選有力量才幹忠誠為國之士使守其地而專一以興
田利為事朝廷寬其禁限聽其便宜而惟以此為田利
課則海内當有趙過者出焉不數十年之後則江北之
田應與江南類可省江淮數百萬之財賦而舒北人饑
寒凍餒之急一舉而利二焉大惠也陛下能斷而行之
大勇也或曰非不欲行也如東南異宜何臣請有以析
之夫今日所謂空虚荒瘠無用之地者非向時所謂富
實而所托賴以興起之本區乎昔以富實今以荒虚臣
誠未喻其說亦曰存夫人爾魏人許下之屯可見矣方
棗祗為屯許之畫也當時亦誠見其落落難合洎其成
也操終賴之省粟數萬今天下之大又安知其無能為
棗祗者乎臣是以願陛下以此為田利課則山澤墾臣
又聞之山澤不征市梁無禁王者所以通天下大公大
同之制也自漢桑弘羊以剥刻之術媚上而征榷之法
始詳歴代因之而不革大公之制未聞也然臣終以此
為後世衰亂苟且之政今朝廷之取民茶有征酒有榷
山澤有租魚鹽有課自一草木以上之利莫不悉籠而
歸之公其取下悉矣夫上取下悉則其勢窮夫獸窮則
逐人窮則詐今陛下之民將詐矣司國議者非不知其
勢之不可以久也然而明知其弊而冐之者誠曰國家
利權之所在也臣以為利不勝義義苟未安利之何益
况又有不利者在乎臣聞之王者所以總制六合而正
服民心張大國體者固在道德之厚薄不問財賦之有
無臣觀征利之說不出於豐大之國恒出於衰亂之世
纖纖然與民争利者匹夫之事也萬乘而下行匹夫之
事則其國辱非豐大之時所尚也陛下何不曠然為人
所難思大公之法去衰亂之政令天下之士争言曰惜
乎漢唐宋不能舍匹夫之利以利人至我明天子然後
能以天子之大體鎮服民心焉陛下何苦於此焉不為
也臣願陛下息山林關市之征焉使大聖人所作為過
於人萬萬也若夫悉推富民之術則平糴之法不可不
立也常平之倉不可不設也奢侈之禁不可不嚴也凡
若此者史册之載可考陛下可能舉而行之成典具在
故臣不必深論之也由臣前所陳而言之均田也擇吏
也去冗也省費也由臣後所陳而言之闢土也薄征也
通利也禁奢也田均而業厚吏良而俗阜冗去而蠧除
費省而用裕土闢而地廣征薄而息寬利通而財流奢
禁而富益八政立而制備矣陛下果能行臣之言又何
憂於百姓之凍餒流離又何至於有盜賊之警又何患
乎不順夫道而歸乎化哉通變宜時之道其或悉備於
此然臣以為此數者皆不足為陛下之難所患人主一
人不能清虚寡欲以為寬民養物之要則雖有善政美
令未暇及行蓋崇高富貴之地固易為驕奢淫逸之所
是故眀主重内治也故古之賢王遐觀遠慮居尊而慮
其危處富而懼其溢履滿而防其傾誠以定志慮而節
逸欲固寅畏而禁詖邪也故堯日兢舜日業禹日孜湯
日檢臣以為數聖人固得治心之要矣臣嘗讀漢書見
漢武帝之為君方其臨軒策士奮志六經也雖三代之
英主不能過焉洎其中年多欲一念不能自勝公孫弘
桑弘羊張騫卜式文成五利之輩各乘其隙而售之卒
使更變紛然天下坐是大患臣是以知人主一心不可
使有所嗜好形於外少有沉溺為禍必大故願陛下靜
虚恬慮以為清心節欲之本毋以深居無事而好逸豫
毋以海宇平清而事遠略毋以物力豐實而興土木毋
以聦明英斷而尚刑名毋以財賦富盛而事奢侈毋羨
邪說而惑神仙澄心正極省慮虚涵心澄則日明慮省
則日精精眀之運旁燭無疆舉天下功業惟吾所建者
豈止以富民生足衣食而已哉臣始以治弊治法為陛
下告終以虚心寡欲為陛下勉蓋非有驚世絶俗之論
以警動陛下然直意以為陛下之所以策臣者蓋欲聞
剴切時病之說故略敢盡其私憂過計之辭衷情所激
誠不知其言之猶有所憚亦不知其言之猶有所隱惟
陛下寬其狂易諒其朴直而一賜覽之天下幸甚臣謹
對
文章辨體彙選卷一百九十一
