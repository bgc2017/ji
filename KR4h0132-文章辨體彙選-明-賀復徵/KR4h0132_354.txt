文章辨體彙選卷三百五十四
明賀復徵編
序七十四
遊滕王閣序(唐王勃)
南昌故郡洪都新府星分翼軫地接衡廬襟三江而帶
五湖控蠻荆而引甌越物華天寶龍光射斗牛之墟人
傑地靈徐孺下陳蕃之榻雄州霧列俊彩星馳臺隍枕
夷夏之交賓主盡東南之美都督閻公之雅望棨戟遙
臨宇文新州之懿範襜帷暫駐十旬休暇勝友如雲千
里逢迎高朋滿座騰蛟起鳳孟學士之詞宗紫電清霜
王將軍之武庫家君作宰路出名區童子何知躬逢勝
餞時維九月序属三秋潦水盡而寒潭清烟光凝而暮
山紫儼驂騑於上路訪風景於崇阿臨帝子之長洲得
仙人之舊館層巒聳翠上出重霄飛閣流丹下臨無地
鶴汀鳬渚窮島嶼之縈迴桂殿蘭宫列岡巒之體勢披
繡闥俯雕甍山原曠其盈視川澤盱其駭瞩閭閻撲地
鐘鳴鼎食之家舸艦迷津青雀黃龍之軸虹銷雨霽彩
徹雲衢落霞與孤鶩齊飛秋水共長天一色漁舟唱晩
響窮彭蠡之濱鴈陣驚寒聲斷衡陽之浦遙吟俯暢逸
興遄飛爽籟發而清風生纖歌凝而白雲遏雎園綠竹
氣凌彭澤之樽鄴水朱華光照臨川之筆四美具二難
并窮睇盼於中天極娛遊於暇日天高地迥覺宇宙之
無窮興盡悲來識盈虚之有數望長安於日下指吳會
於雲間地勢極而南溟深天柱高而北辰遠關山難越
誰悲失路之人萍水相逢盡是他鄉之客懷帝閽而不
見奉宣室以何年嗚呼時運不齊命途多舛馮唐易老
李廣難封屈賈誼於長沙非無聖主竄梁鴻於海曲豈
乏明時所賴君子安貧達人知命老當益壯寧知白首
之心窮且益堅不墜青雲之志酌貪泉而覺爽處涸轍
以猶歡北海雖賖扶搖可接東隅已逝桑榆非晩孟嘗
高潔空懷報國之心阮籍猖狂豈效窮途之哭勃三尺
微命一介書生無路請纓等終軍之弱冠有懷投筆慕
宗慤之長風舍簮笏於百齡奉晨昏於萬里非謝家之
寶樹接孟氏之芳鄰他日趨庭叨陪鯉對今晨捧袂喜
託龍門楊意不逢撫凌雲而自惜鐘期既遇奏流水以
何慙嗚呼勝地不常盛筵難再蘭亭已矣梓澤丘墟臨
别贈言幸承恩於偉餞登高作賦是所望於羣公敢竭
鄙誠恭䟽短引一言均賦四韻俱成詩云滕王高閣臨
江渚佩玉鳴鑾罷歌舞畫棟朝飛南浦雲朱簾暮捲西
山雨閑雲潭影日悠悠物換星移度幾秋閣中帝子今
何在檻外長江空自流
遊三廟寺序(王勃)
吾之有生二十載矣雅厭城闕酷嗜江海常學仙經博
涉道記知軒冕可以理隔鸞鳳可以術待而事親多衣
食之虞登朝有聲利之廹清識滯於煩城仙骨摧於俗
境嗚呼阮籍意疎嵇康體放有自來矣常恐運促風火
身非金石遂令林壑交喪烟霞板蕩此僕所以懷泉塗
而惴恐臨山河而歎息者也粤以勝友良暇相與遊於
玄武西山廟蓋蜀郡三靈峰也山東有道君廟古者相
傳以名焉爾其丹壑藂倚玄崖斜合俯臨萬仞平視重
玄乘杳冥之絶境属芬華之暮節玉房跨霄而懸居瓊
臺出雲而高峙亦有野獸羣狎山鶯互囀崇松埒巨柏
爭陰積瀨與幽湍合響眇眇焉逸逸焉王孫何以不歸
羽人何以長往其玄都紫微之事耶方斂手鐘鼎息肩
巖石絶視聽於寰中置形骸於度外不其然乎時預乎
斯者濟陰鹿弘胤安陽邵令遠耳蓋詩以言志不以韻
數裁焉
秋日餞别序(王勃)
黯然别之銷魂悲哉秋之為氣人之情也傷如之何極
野蒼茫白露凉風之八月窮途蕭索青山白雲之萬里
奏鳴琴則離鵾别鶴驚歧路之悲心來勝地則旹雨凉
風助它鄉之旅思琴書人物冀部關西去馬歸軒雲間
日下楊學士天璞自然地靈無對二十八宿禀太微之
一星六十四爻受乾坤之兩卦論其器宇滄海添江漢
之波序其文章玄圃積烟霞之氣機神之外猶是卿雲
陶鑄之餘尚同嵇阮接九儀於促席直覩明月生天響
詞辯於中筵但覺清風滿室悠哉天地含靈有喜慍之
容丘也東西悵望積别離之恨煙霞直視蛇龍去而泉
石空文酒求朋賢俊散而琴歌斷門生餞别如北海之
郡前高士將歸似東都之門外研精麝墨運思龍章希
存宿昔之資啟去相思之詠
入蜀紀行詩序(王勃)
總章二年五月癸卯余自常安觀景物於蜀遂出褒斜
之隘道抵岷峨之絶徑超玄谿歷翠阜迨彌月而臻焉
若乃採江山之俊勢觀天地之竒作丹壑爭流青峰雜
起陵濤鼓怒以伏注天壁嵯峨而横立亦宇宙之絶者
也雖莊周詫吕梁之險韓侯怯孟門之峻曾何足云蓋
登培塿者起衡霍之心游涓澮者發江湖之思況乎躬
覽勝事足踐靈區煙霞為朝夕之資風月得林泉之助
嗟乎山川之感召多矣余能無情哉爰成文律用宣行
唱編為三十首投諸好事焉
秋日宴洛陽序(王勃)
夫以東京勝地南吕高秋三塗鎮而九𣲖分白露下而
清風肅或出或處人多朝野之歡以嬉以遊時極登臨
之所征衣流寓切下走之蓬襟解榻邀期属上賓之桂
席於是齊道實欵琴樽倜儻論心畱連促膝但有潘郎
之密戚得無管鮑之深知簮組盛而車馬喧庭宇虚而
管絃亮近臨銅陌斜控銀墟菊照新花泛輕香於遠次
荷凋晩葉翻翠影於長波聽瞩方窮獻酬逾洽年忘小
大傲天地於平生志混榮枯得林泉之意氣願長繩以
繫日幾近光陰思短札以凌雲或陳歌咏人採古韻成
者先呈
秋日宴山亭序(王勃)
昔王子敬琅琊之名士常懷習氏之園阮嗣宗陳畱之
俊人直至山陽之坐豈非琴樽遠契必兆朕於佳辰風
月高情每畱連於勝地是以東山可望林泉生謝客之
文南國多才江山助屈平之氣況乎揚子雲之故地巖
壑依然宓子賤之芳猷絃歌在属紅蘭翠菊俯映沙亭
黛栢蒼松深環玉砌參差夕樹煙侵橘柚之園的歷秋
荷月照芙蓉之水既而星迴漢轉露下風高銀燭掩花
瑤觴抒興一時仙馭方深擯俗之懷五際飛文請動緣
情之作人分一字四韻成篇
秋日遊蓮池序(王勃)
人間&KR0008;齪抱風雲者幾人庶俗紛紜得英竒者何有煙
霞召我相望道術之門文酒起予放浪沈潜之地少畱
逸客塞雁飛鳴北斗横而天地秋西金用而風露降幽
居少事野性多閑登石岸而鋪筵坐沙場而列席琳瑯
觸目朗月清風之後人珠玉在傍鸞鳳虬龍之君子汀
洲地遠波濤濺日月之輝人野路殊原隰擁神仙之氣
平郊樹直曲浦蓮肥隱士泥清仙人水綠越林亭而極
望生死都捐出宇宙以長懷心靈若喪悲夫秋者愁也
酌濁酒以蕩幽襟志之所之用清文而銷積恨我之懷
矣能無情乎
遊冀州韓家園序(王勃)
銅溝水北石鼓山東星辰當畢昴之墟風俗是唐虞之
國雖接燕分晉稱天子之舊都而向街當衢有高人之
甲第祥風塞戶瑞氣沖庭芳酒滿而綠水春朗月閑而
素琴薦家童掃地蕭條仲舉之園長者盈門廓落東平
之室梧桐生霧楊桺搖風眺望而林泉有餘奔走而烟
霞足用神龍伏起俱調鼎鑊之鳴滋鳳雌雄並入笙竽
之奏高情壯思有抑揚天地之心雄筆竒才有鼓怒風
雲之氣南庭興晩東徑陰生石髓折而隱士歸玉山崩
而野人醉僉為文在我卜翰苑當仁王羲之之蘭亭五
百餘年直至今人之賞石季倫之梓澤二十四友始得
吾徒之遊陶陶然落落然則大唐調露之元年獻歲正
月也
送東海孫尉詩序(楊烱)
東川孫尉文章動俗符彩射人官裁下士宣大夫之三
德運偶上皇作東南之一尉庸材擾擾流俗喧喧談遠
近為等差敘中外為優劣殊不知三元合朔九州同軌
蓬瀛可訪還疑上苑之中日月不占更似靈臺之下彼
其之子未為後時凡我友朋無勞疑别徒以士之相見
人之相知必欲盈蓋逢迎朝遊夕處亦常烟波阻絶風
流雨散去矣孫侯遠離隔矣但當晨看旅鴈君逢繫帛
之書夕望牽牛余候乘槎之客未能免俗何莫賦詩綴
集衆篇列之如左
羣官尋楊隱居詩序(楊烱)
若夫太華千仞長河萬里則吾土之山澤壯于域中西
漢十輪東京四代則吾宗之人物盛于天下乃有渾金
璞玉鳳戢龍蟠方圓作其輿蓋日月為其扄牖天光下
燭懸少微之一星地氣上騰發大雲之五色以不貪為
寶均珠玉以咳唾以無事為貴比旂常于糞土諸侯不
敢以交遊相得三府不敢以辟命相期與夫形在江海
心遊魏闕跡混朝市名為大隱可得同年而語哉天子
巡於下都望於中嶽軒皇駐驆將尋大塊之居堯帝省
方終全潁陽之節羣賢以公私有暇休沐多閑忽乎將
行指林壑而非遠筦爾而笑覽烟霞而在瞩登坱北踐
莓苔阮籍之見蘇門止聞鸞嘯盧敖之逢高士詎識鳶
肩憶桑海而無時問桃源之易失寒山四絶烟霧蒼蒼
古樹千年藤蘿漠漠誅茅作室挂席為門石隱磷而環
階水潺湲而匝砌乃相與旁求勝境遍窺靈迹論其八
洞實唯明月之宫相其五山即是交風之地仙臺可望
石室猶存極人生之勝踐得林野之竒趣杯浮若聖已
茂松喬清論凝神坐驚河漢遊仙可致無勞郭璞之言
招隱成文敢嗣劉安之作
李舍人山亭詩序(楊烱)
永嘉有高陽公山亭者今為李舍人别墅也廊宇重複
樓臺左右烟霞棲梁棟之間竹樹在汀洲之外龜山對
出背東武而飛來鶴阜相臨向東吳而不進青溪數曲
赤巖千丈寥廓兮恍惚似蓬嶺之難行深邃兮眇然若
桃源之失路信可謂赤縣幽棲黃圖勝景從來八子闢
高陽之邑居今日四郊逢舍人之置驛故知樊家失業
遂作庾公之園習氏不游終成濮陰之地其人也凝脂
點漆瓊樹瑶林學富文史言成準的葭莩為漢帝之親
枝葉是周公之裔田孟嘗之待客照飯無疑孔文舉之
邀懽樽中自溢三冬事隙五日歸休奏金石而滿堂召
琳瑯而觸目心焉而醉德焉而飽大隱朝市本無車馬
之喧不出戶庭坐得雲霄之致于是乎百年無幾萬事
徒勞唯談笑可以遣平生唯文詞可以陳心賞既因良
會咸請賦詩雖向之所歡已為陳迹俾千載之下感于
斯文
宴梓州南亭詩序(盧照隣)
梓州城池亭者長史張公聽訟之别所也徒觀其巖障
重複川流灌注雲窗綺閣負綉堞之逶迤澗戶山樓帶
金隍之繚繞信巴蜀之竒制也時鳳扆多閑上得和平
之政鯷瀛有截下無交爭之人以公寄切上僚故久無
州將連四千石之重任總十萬井之雄班職逾劇而道
彌高位逾崇而德彌廣市獄無事時狎鳥於城隅邦國
不空且觀魚於濠上賓階月上横聯蜷之桂枝野院風
歸動葳蕤之萱艸則有明珠愛客置芳酒於十旬羽服
神交契仙遊於五日圓潭寫鏡光浮落日之津雜樹開
帷彩綴飛煙之路藤蘿杳藹挂疎陰以送秋鳬雁參差
結流音而將夕百年之歡不再千里之賀何常下客悽
惶暫停歸轡高人賞翫豈綴斯文咸請賦詩六韻成章
云爾
宴鳳泉石翁神詞詩序(盧照隣)
夫圯上黃公靈期已遠湘中玄乙化跡難徵況乎神理
巋然近帶青溪之路瓌資可望俯控丹巖之下予以歸
駭空谷言隔市朝濯髮長川載罹寒暑心灰兩寂長無
具爾之歡形木雙枯將有終焉之志不悟喬鸎始囀喈
喈於鶺鴒野萼初開韡韡於棠棣命壺觴而引宴即沐
新蘭尋磵石以安歌仍攀野桂萋萋春艸王孫遊兮不
歸秩秩斯干幽人去而忘返鼓我舞我修袖動於中巖
神之聽之多祐興於觸石爰有嘉命咸遣賦詩請題四
韻列之如左
冒雨尋菊序(駱賓王)
白帝徂秋黃金勝友解塵成契冒雨相邀問凉燠則鴻
鴈在天敘交遊則芝蘭滿室砌花舒菊還同載酒之園
岸葉低松直枕維舟之浦參差遠岫斷雲將野鶴俱飛
滴瀝空庭竹響共雨聲相亂抑折巾於書閣行閱飄萍
挹雅步於琴臺坐聞流水字中蝌蚪競落文河筆下蛟
龍爭投學海珠簾映水風生曳露之濤錦石封泥雨濕
印龜之岸泛蘭英於戶牖座接鷄談下木葉於中池厨
烹野鴈隊白花於濕桂落紫蒂於疎藤雖物序足悲而
人風可愛畱姓名於金谷不謝季倫混心迹於玉山無
慚叔夜
揚州看競渡序(駱賓王)
夏日江干駕言臨眺于時桂舟始泛蘭棹初遊鼓吹咽
江山綺羅蔽雲日㛹娟舞袖向綠水以頻低飃颺歌聲
聽清風而更遠是以曾波笑臉豔出浦之輕蓮映渚娥
眉麗穿波之半月靚粧舊飾此日增竒絃管相催兹辰
特妙能使洛川迴雪猶賦陳思巫嶺行雲專稱宋玉凡
諸同好請各賦詩
贈季八騎曹詩序(駱賓王)
夫人生百齡促膝是忘言之契丈夫四海交頤是贈别
之資然而想山川之遽遙送歸將遠惜歲華之不待行
樂無時是用輟征驂以少畱敞離亭而多暇山芳襲吹
坐疑蘭室之中水樹含香宛似楓江之上加以御溝新
澑近入離絃賓館餘花遙催别酒既而滎波東注灞岸
南登綠蟻傾而高宴終金馬絡而離言促雖相思有贈
終結想於華滋而素賞無暌盍申情于麗藻人為四韻
各賦一章
夏初餞宋三少府之豐城序(駱賓王)
黯然銷魂者豈非生離之恨歟況帝里天津槐衢分黑
龍之水巴陵地道楓江遙白馬之門親友徘徊締歡言
于促膝故人樽酒掩離涕于交頤于時晩吹吟桐疑奏
别離之曲輕秋入麥似驚搖落之情白日將頽青山行
暮想姑蘇之地夕露霑衣望吳會之郊斷雲飄蓋嗟乎
歧路是他鄉之恨溝水非明日之歡雖玉斗臨吳太阿
之氣可識金陵背楚小山之路行遙盍各賦詩式昭離
緒云爾
文章辨體彙選卷三百五十四
