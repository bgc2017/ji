文章辨體彙選卷七百三十九
明賀復徵編
誄四
張愈誄(宋婁蒲之)
高視往古哲士實殷施及秦漢餘烈氛氲挺生英傑卓
爾逸羣孰謂今世亦有其人其人伊何白雲隱君嘗曰
丈夫趨世不偶仕非其志祿不可苟營營末途非吾所
守吾生有涯少實多艱窮亦自固困亦不顚不貴人爵
知命樂天脱簪散髮眠雲聽泉有峯千仞有谿數曲廣
成遺趾吳興高躅疏石通逕依林架屋麋鹿同羣晝遊
夜宿嶺月破雲秋霖灑竹清意何窮眞心自告放言遺
慮何榮何辱孟春感疾閉戶不出豈期遂往英標永隔
抒詞哽噎揮涕汎瀾人誰無死惜乎材賢已矣吾人嗚
呼哀哉
三生誄(明崔銑)
正德辛已鄉寧王生培齡從其父居相從予受尚書王
生穎敏為文善發經旨其父倅予郡王生衣惡而徒人
不知為倅之子予家姻故置酒王生匿辟不與年甫十
五他友侵語笑而受之嘉靖丙戌武安韓生永齡輝邑
牛生世昌來從予受春秋年皆二十有二好樂古學思
企聖賢之武韓生詞藻清麗牛生孝友交人先諗知所
志而後與王生年二十有四舉已丑進士是秋夭死牛
生丁亥冬夭死年二十有三韓生舉河南戊子鄉試辛
夘秋年二十有七死牛生妻從死父母慟而相繼死嗟
乎三生少年而慕我道矢願得傳善識吾言不遷之而
生疑予深冀可付卒乖所望有志之士或數十年而一
人或歷十餘郡而僅有然拘於質奪於僻好者十人而
八九兹天又毒之奈之何奈之何予各誄數言以洩予
悲且不冺其人詞曰
有懿王生天錫敏才妙悟清言匪自學能翼翼其躬禮
束形骸莠言絶口不報嘲詼有糲其食有陋其棲弗為
華眩貽厥父譏負笈來從渠上東柴京邸之庳居與予
偕何義不示何疑不開雅矣韓生厥禀實竒爰出鄙邑
乃求大資渠南之遊日夕孜孜謂經豈文謂聖可師嗟
嗟季周列辟放恣幸有假仁少振頽靡惟聖惻愴予其
禮而彼麟為祥胡為來哉我不夢周吾其久衰嗟嗟此
心日居昭兹用我之的輔世必基聞子有談我意用熙
我窮弗試爾其弘之牛生循循瑾握瑜懷抗志伊何千
丈之臺容修閨闥行愼堂齋聿養二人豐品器蠲朝慕
夕戀婉婉孩提敬事長鄰弗敢睢睢擇友而交恐損而
暌聖止雖遙有階可稽級斯拾升冀可扳躋温温者度
言則祥慈刑家之考爰于其嫠幽幽三泉從之若飴嗟
嗟三生咸在弱齡各賦美材元賓居實斐然可裁溘焉
已矣韓朱動哀我呼穹穹運何不諧霜冽火炎玉燼蘭
摧浩浩三才匪賢孰維生之孔艱長之亦遲干霄之木
歴年百斯飈風悴之曾不踰時謂天無知胡為而滋謂
天有道云何其菑惟人之勤惟化之差惟道之然我其
力為惟遭之戾聿云儻來心兮烱如志兮嵬嵬無損無
餘溢于九垓
文温州誄(徐禎卿)
故溫州府君文侯景範幽玄日以緜邁國隕貞幹士喪
德程於戲奈何門生報義號慕忉惻追而誄之辭曰
於昭府君軌行峻㓗約迹無雙優明典術行宦遠方甌
魯小邑法度顯明強右拘攣惠化滂暢羣息咸植公朝
旌嘉疏爵大廐澤及蕃畜騋牝三千服憂致疾去官歸
田詔命督辟再領郡符朱輪入溫男女擁車道不得行
視政未朞仁渥威宣舉直致賢奸伏杜萌狙諼格化盜
不闚城平植市價繇賦稽程貪漁斷割流冗徠恩務強
教誨懸書告邑男樂處業女乏淫佚睦族斷訟圜土虛
寂戶不舉女連坐罪慝淵德覃被諸有喘息山海醜類
翹翹首義解獷自訟公來何莫仁格后皇糓穎岐穗㓗
心端操不懈於位風聲騰躍布散海内宜居台鼎為世
作式其十有二年寢疾超喪招徠弗獲士民騰號鄰宷
犇弔淚輟河注攀悲市道田野空耜山谷震悼回犢南
駕州里悵訝不寤府君奄忽而謝故舊隕涕彦哲傷慕
而相嘆曰昔漢表蜀郡魏振江夏府君繼武名跡不亞
司命無良天年不假千秋億世芳名難化嗚呼哀哉
亂曰恭騫小署聲問羾兮黃朱申命德彌洞兮賢猶蹇
瘁負皇棟兮功與邵杜參伯仲兮神昊喪親命弗控兮
南陽樹阡式士頌兮乾坤難弊光億萬兮
御史王毅齋誄(唐順之)
余讀毅齋公事而傷之嗟乎瑾之禍烈矣然瑾竟不能
殺公於虐燄橫被之日而公所劾侍郞某者乃能扼公
於衆正彙征之後遂至擯棄以死然則奈何獨罪奄哉
余既高公之節又與公之子挺相友善乃為之誄曰
丙寅初元是生孽牙誰為其虺忽焉為蛇金陵鳳陽以
及宮禁星隕雷擊為國妖䜟公為御史執法臺端謂此
不言焉用豸冠披腹呌閽變豈虛來匪實不應請絶内
批奄見之怒碎而投地公再上章其氣彌厲弗預為防
噬臍何益黨固甘露豈一朝夕虎豹狺狺九關帝居獻
忠不足賈禍有餘彼奄熏灼口出詔制爵人族人專行
弗忌長跪者誰金玉其帶桓桓台司望塵亦拜大杖高
枷慘於炮烙公竟不免筋絶骨鑠始繫詔獄免歸故郡
謂奄可矣而又欲甚再加之罪百計捃摭罰米輸邊積
二百石鄰代里質猶不及額書籍亦空何况田宅害氣
有盡彼奄即誅公復其官拔茅以茹臺章薦公暨劉及
謝次且其行竟終牖下繄何人斯賑而匿米公為御史
上章露詆時惟秉均盡力以扼此士人也奄又何責在
奄煽虐冤骨縱橫曷賢不及而公猶生迨奄既誅彈冠
生氣曷賢不及而公以廢則奄之虐猶尚可逭彼奸之
毒其誰能挽嗚呼孽狐鼫鼠何世蔑有天熒日晶潛形
縮首雨晦風冥紛出為醜公也不辰獨罹其咎小大往
來陰陽纏糾再拜誄公我心孔疚
御史大夫左司馬王先生誄(吳國倫)
嗚呼王先生余師也諱某字民悦吳郡人故司馬質菴
公仲子舉嘉靖辛丑進士授行人擢侍御史廵行晉楚
卓有風裁受知肅皇帝命按畿輔屢上書言邊事甚具
帝嘉納之會庚戌匈奴大入邊京師震恐先生業已先
馳通州敕吏士堅壁清野待之敵至一無所掠帝聞之
喜曰微御史先即通州委積數十百萬皆盜糧耳因夜
拜御史為中丞開幕府漁陽備敵後敵退詔鎮山東已
兩浙警島夷詔鎮兩浙已雲中警敵又詔移鎮雲中所
至宣上威德戮力保障最後以雲中破敵功進御史大
夫兼左司馬入鎮薊門總諸路兵外制諸夷内蔽京師
陵寢蓋股肱鎮也先是帝嘗下密劄政府稱先生眞忠
故屢見拔擢任用皆出帝手詔政府不及知乃相臣嵩
心嫉之暨先生鎮薊門三年累著勲伐帝寵賜益優而
先生之子世貞世懋又先後登仕有令名嵩愈不能平
會敵縱數十騎出射鵰禆將望見不知其餌也以為騎
少易與自部數百人追之而為所掩殺嵩遂嗾關使者
劾主將輕敵喪師辭連先生下吏議議坐主將法而不
及先生嵩又陰許脫主將而嗾之以死爭因從中行密
譖遂移坐先生不能白二子俱蓬累伏闕下請以身代
不報遂及于禍嗚呼冤哉先生死之日天下人無問識
不識哭之盡哀居二年帝暴嵩罪惡放流之并僇其胤
子籍其家又五年穆宗改元詔復先生官屬有司為起
冢祠以中牢先生之冤庶幾平矣嗚呼方先生詣請室
時余適謫外不及納槖饘暨承訃抱痛又恨不能手劒
先生之讐於市比其葬也又不能效桓榮侯芭為先生
負土逮今二十餘年宰木已可材而余罷且老獨念先
生國士恩耿耿不能負如一日也因買舟浮江越二千
餘里拜先生之墓而以炙雞絮酒酹焉昔者魯哀公之
誄孔子也曰哀哉尼父魯莊公之誄賁父也曰非其罪
也况先生死非其罪天下至今有餘哀余小子敢以不
敏而缺斯典乎乃抆涕作誄其辭曰
鈒鏤洪族命自太原厥有天祚流裔實蕃嬴炎以降世
濟多賢江左華胄鳳舉蟬聯考應昌辰起家儒碩宣力
四方永懷精白建節封疆遠猷赫奕夾輔之勞施于竹
帛誕我夫子龍騰渥洼腹笥羣籍志隘八遐禔躬玉潤
敷藻春華為楨于國俾熾而家薦升司徒冠冕時儁服
在近寮鬯哉榮問入簪白筆出策驄駿朝有司直野聞
崇論按部宣風歷晉與楚所至澄清爰逮畿輔畿輔晏
然軫情桑土帝省按章文能飾武歲在庚戌敵薄郊圻
台司震恐皇路嶔﨑夫子奮臂單騎先馳嬰危弗顧嘗
險弗辭夜抵潞邑㧖敵要衝觸機縣礧厲士彀弓堅壁
清野以守為攻敵偵械備莫犯其鋒芻粟陳陳委積在
潞潞守既完潞儲益固萬卒千官一身為護臣不自功
帝已東顧手詔自天超陟開府緩帶輕裘坐嘯禦侮旋
握軍符鎮靜齊魯南北多艱君命旁午紆籌畢智馳騖
行間海鯨既爼塞馬不還帝壯其猷一歲累遷蘭臺樞
筦節制三關載轅其門而羽其纛馭將陳師拱翌輦轂
授鉞寢專宣威孔肅帝鑒忠勤慰勞優渥有美象賢宛
其雙璧相望登朝令名籍籍符彩簪纓光揚祖德寰宇
世家蓋鮮其匹詎彼權奸嫉非其黨造釁害能陰設文
罔蝎譖虺讒謂直為枉忠至難明功高不賞嗚呼哀哉
中山胡信息壤胡疑毁譽不側弔賀相推宥過勸能古
道中微崇邪禍正善人是危國無祁奚疇免羊職王尉
一言酇侯立出蒙難寡援仰天悒悒二孤叩閽爭死何
及嗚呼哀哉咄咄權奸惡極罪殊曾不旋踵天鉞加誅
霍氏怙執噍類無餘竇君席寵宗䣣殱除爰及嗣皇稽
庸盟府首錄遺勲光復珪組冢象祁連祀崇籩簠朝論
載明幽光亦吐嗚呼哀哉嗟余小子夙伏陬隅一遭掄
拔通籍上都憑藉寵靈投分二孤蘭杜斯馨金石靡渝
師友存殁結志綢繆先民有言無德不酬惜哉未報貿
首之讐澘然老矣匍匐致芻嗚呼哀哉
明故少保胡公誄(沈明臣)
維嘉靖四十有四年仲冬日明故光祿大夫少保兼太
子太保兵部尚書兼都察院右都御史奉勅總督浙直
江福四省軍務新安胡公以逮詣卒於京師嗚呼哀哉
三台中坼大星告殞夷夏同悲黃稚走哭畊夫為之釋
耒織妾爰以下機捨佩捐珥者充閭輟相興謠者載路
雖哀鄧劈面而慕羊罷市蔑以過也嗚呼哀哉公進士
高等筮知益都服闋補令餘姚旋擢監察御史出廵窮
邊繼臨舊楚聲高避馬光燭埋輪皇朝著令凡宦履所
先之地不得重為廵察而公乃以殊異越格重來漸水
增波鎮山借色於時卉服外侵彊獷内扇鯨鯢肆毒吳
越丘墟甌閩江淮流血成海朔方中山韓魏齊楚之甲
巴蜀番禺麻陽永順保靖容美思田之衆椎結髽首負
毒弩而橫戈投石超距挽強弓以揮戟士馬四集旛旗
彌望公廼脫走趙之身詣闕請辠分填溝壑天子明聖下
詔放歸隱悼播越及于寬政雖無忘存闕之誠亦庶幾
首丘之志矣無何復有言者蓋克霍而返讒言彌興庸
人上變汚連亞夫於是有檻車之徵不免相國之繫時
天子雖發重問之詔而實存議勞之仁惜左右寡郵良
鑑鳩之進公遂卒于獄焉嗚呼哀哉蘭茝傾頓桂林移
植激情風烈憤意雲涌是故士治受誣于王渾安西含
冤于鍾會眦睢積釁功不償死蓋自昔而已然矣嗚呼
哀哉屬者先帝賓天今上繼序舊冤俱刷萬品咸新地
下無吞聲之鬼人世多揚眉之夫公獨銜恤黃原覆盆
寢日伏闕尠呂強之書叚熲之功莫發籲天之朱勃之
疏馬援之罪誰明嗚呼哀哉臣也昔叨記室誼辱門生
提章慚郭亮之風變服媿魏邵之節使公之偉烈不著
於旂常而微過未湔于聖世不亦悲乎乃退而作誄以
自傷焉其詞曰
天禀上才為國綱紀嶽瀆降靈虞帝攸祉封陳歸姓爰
諡從起炎策流聲子孟伯始首察孝廉姦收御史操行
㓗清質威父子安定漢居新安晉徙代鴻閥閱家襲青
紫顯矣集英大鄣發跡祠事廬江實光祖德卓卓令公
英英悊選犀角豐盈高明昭顯磊犖慷慨閎廓深遠經
術起家策名霄漢揚芳飛文龍章虎矕再綰邑符青越
名令廉能奉公班宣法政踔遷御史惠文執法百寮師
風三楚澄轍懸鏡不疲覆案虛實於時吳越申禍無良
東鯷鼓浪短髮跳梁土孽内訌陳葉徐王大亂之剡苛
我陲疆東國南紀蕭條萬里慘酷荼毒城邑崩毁野絶
青烟關門晝鍵官無完寺卒不一戰虎符四發徵兵滿
地懸師費億曠積年歲覆軍殄將知勇俱廢隳法干典
誅及大吏駭薄舊京皇帝震赫譬彼疾病大風苛毒傳
化上下良醫所恧天子曰吁惡用六師不有三尺孰為
我持廷議衆集維憲克之危事不齒誰敢先對昔有條
章簡帝之内帝曰汝憲汝其往治越禁取能以救時弊
繡斧再臨起我百廢愼用六柄為民紀統糾刑明罰肇
末竱本誓清江裔以報天子公日瞿瞿椎牛饗士均服
振振勇不逃死王涇出奇軍始作氣捷凱屢收羣兇就
殪東土底平萬國寧謐繄昔王涇何戰之鏖装露撓船
供儲酒醪穴毒瓶甒酲湎羣梟三軍鬭志闞虓百倍露
布日揚賊為礁碎肉薄登陴鼓行而進席婁勝威雷擊
霆震於鑠令公後歸先出擐甲揚鋒申明軍卒誅賞亟
行功罪靡失大戰十餘小戰千百知不及謀勇不程力
玩弄掌股目無全賊阻險在心前籌處畫偏裨授策戰
士用命出鑿凶門刻期取勝用裕頭屑使當履舄宣法
勤身以定南國罷枕霜戈饑啜江淥夜不蓐寢重繭驅
逐死不敢請夷無筋骨伏弢衉血鼓音不息噫嗟令公
四海承風暢于異類臣節以共凱奏帝闕奉觴上壽帝
曰在廷孰居憲右御衆牧人文武具才中丞司馬進序
棘槐以率受爵轂閫便宜公曰臣憲死不敢辭受命忘
家枹鼓忘身簡服士卒約束重申建節銜命以明四方
拊循和輯以肅戎行若換耳目弗移聲章於時内孽呌
囂狂呶穴裏外伏直廼魁渠姦究逞志絓禍鼓釁心不
可畜偷生以殉維我令公殫心作圖譎謀博畫獨運神
樞柔遠剛邇左牝右牡迭用周旋機弗恒究賄成間使
囈堅文降約辭逸志厚交貳黨飛渡溟渤賊落吾掌孤
城圍解罪人伏辜惶怖歸死執馘獻俘揃鏟大憝京觀
彰功除殘去穢六合同風弭其百苛妎其讒慝江海環
之民無改易陸人居陸水人居水擊菒除田櫜弓卧鼓
安居樂業甘食美服田野市井游遨嬉逐鳴鷄吠狗烟
火相屬民命在天挈懸我公公實再造東岱匪庸勲載
銘府彛鎪鼎鐫方仲鴈行伊尚隨肩錫與蕃渥位尊九
列三孤崇階靑宮並揭式胙茅土庶徵高伐公曰明聖
百神以和帝天靈赫廟算孔嘉先王鐘鼓詎敢自多威
愾夷夏功名發聞讒人側目載禍及門造作飛條競欲
咀嚼爭寵害能薰胥怨即内寡休休外乏諤諤抺摋鴻
鉅指索纖薄謂功為罪移清以濁天皇聖明不罪言者
讐功寬過放在草野回受誹謗投杼以三叢輕折軸悲
何以堪廼釁于難卒死于讒嗚呼哀哉飛章申搆赤車
來徵投杯而起束身歸廷上書自理庶回天聽誰為主
圖以免尹鐸怨若怨焉夫哉伯樂今也不然罰善寶惡
卒忤貴臣禍在不側積不相能玉雪難白嗚呼哀哉昭
私難作昔人攸慨微基厚墉崇朝而壞逐匄以戈善逃
安在嗚呼哀哉若盧决命符彼新豐絶食廷尉條侯倏
恫銜悽嗚咽鳥盡藏弓豈無聖主天聽則靈伏波藁葬
薏苡未明功臣骨解天下涕零與哀殯葬我心怦怦嗚
呼哀哉小物不動大患終掇不善過賓家覆身歿魚也
死賄食其亡羊蓄怨滋厚咎豈在明嗚呼哀哉成天地
功子孫必章斯理不欺吾信其常嗚呼哀哉
文章辨體彙選卷七百三十九
文章辨體彙選卷七百三十九
明賀復徵編
誄四
張愈誄(宋婁蒲之)
高視往古哲士實殷施及秦漢餘烈氛氲挺生英傑卓
爾逸羣孰謂今世亦有其人其人伊何白雲隱君嘗曰
丈夫趨世不偶仕非其志祿不可苟營營末途非吾所
守吾生有涯少實多艱窮亦自固困亦不顚不貴人爵
知命樂天脱簪散髮眠雲聽泉有峯千仞有谿數曲廣
成遺趾吳興高躅疏石通逕依林架屋麋鹿同羣晝遊
夜宿嶺月破雲秋霖灑竹清意何窮眞心自告放言遺
慮何榮何辱孟春感疾閉戶不出豈期遂往英標永隔
抒詞哽噎揮涕汎瀾人誰無死惜乎材賢已矣吾人嗚
呼哀哉
三生誄(明崔銑)
正德辛已鄉寧王生培齡從其父居相從予受尚書王
生穎敏為文善發經旨其父倅予郡王生衣惡而徒人
不知為倅之子予家姻故置酒王生匿辟不與年甫十
五他友侵語笑而受之嘉靖丙戌武安韓生永齡輝邑
牛生世昌來從予受春秋年皆二十有二好樂古學思
企聖賢之武韓生詞藻清麗牛生孝友交人先諗知所
志而後與王生年二十有四舉已丑進士是秋夭死牛
生丁亥冬夭死年二十有三韓生舉河南戊子鄉試辛
夘秋年二十有七死牛生妻從死父母慟而相繼死嗟
乎三生少年而慕我道矢願得傳善識吾言不遷之而
生疑予深冀可付卒乖所望有志之士或數十年而一
人或歷十餘郡而僅有然拘於質奪於僻好者十人而
八九兹天又毒之奈之何奈之何予各誄數言以洩予
悲且不冺其人詞曰
有懿王生天錫敏才妙悟清言匪自學能翼翼其躬禮
束形骸莠言絶口不報嘲詼有糲其食有陋其棲弗為
華眩貽厥父譏負笈來從渠上東柴京邸之庳居與予
偕何義不示何疑不開雅矣韓生厥禀實竒爰出鄙邑
乃求大資渠南之遊日夕孜孜謂經豈文謂聖可師嗟
嗟季周列辟放恣幸有假仁少振頽靡惟聖惻愴予其
禮而彼麟為祥胡為來哉我不夢周吾其久衰嗟嗟此
心日居昭兹用我之的輔世必基聞子有談我意用熙
我窮弗試爾其弘之牛生循循瑾握瑜懷抗志伊何千
丈之臺容修閨闥行愼堂齋聿養二人豐品器蠲朝慕
夕戀婉婉孩提敬事長鄰弗敢睢睢擇友而交恐損而
暌聖止雖遙有階可稽級斯拾升冀可扳躋温温者度
言則祥慈刑家之考爰于其嫠幽幽三泉從之若飴嗟
嗟三生咸在弱齡各賦美材元賓居實斐然可裁溘焉
已矣韓朱動哀我呼穹穹運何不諧霜冽火炎玉燼蘭
摧浩浩三才匪賢孰維生之孔艱長之亦遲干霄之木
歴年百斯飈風悴之曾不踰時謂天無知胡為而滋謂
天有道云何其菑惟人之勤惟化之差惟道之然我其
力為惟遭之戾聿云儻來心兮烱如志兮嵬嵬無損無
餘溢于九垓
文温州誄(徐禎卿)
故溫州府君文侯景範幽玄日以緜邁國隕貞幹士喪
德程於戲奈何門生報義號慕忉惻追而誄之辭曰
於昭府君軌行峻㓗約迹無雙優明典術行宦遠方甌
魯小邑法度顯明強右拘攣惠化滂暢羣息咸植公朝
旌嘉疏爵大廐澤及蕃畜騋牝三千服憂致疾去官歸
田詔命督辟再領郡符朱輪入溫男女擁車道不得行
視政未朞仁渥威宣舉直致賢奸伏杜萌狙諼格化盜
不闚城平植市價繇賦稽程貪漁斷割流冗徠恩務強
教誨懸書告邑男樂處業女乏淫佚睦族斷訟圜土虛
寂戶不舉女連坐罪慝淵德覃被諸有喘息山海醜類
翹翹首義解獷自訟公來何莫仁格后皇糓穎岐穗㓗
心端操不懈於位風聲騰躍布散海内宜居台鼎為世
作式其十有二年寢疾超喪招徠弗獲士民騰號鄰宷
犇弔淚輟河注攀悲市道田野空耜山谷震悼回犢南
駕州里悵訝不寤府君奄忽而謝故舊隕涕彦哲傷慕
而相嘆曰昔漢表蜀郡魏振江夏府君繼武名跡不亞
司命無良天年不假千秋億世芳名難化嗚呼哀哉
亂曰恭騫小署聲問羾兮黃朱申命德彌洞兮賢猶蹇
瘁負皇棟兮功與邵杜參伯仲兮神昊喪親命弗控兮
南陽樹阡式士頌兮乾坤難弊光億萬兮
御史王毅齋誄(唐順之)
余讀毅齋公事而傷之嗟乎瑾之禍烈矣然瑾竟不能
殺公於虐燄橫被之日而公所劾侍郞某者乃能扼公
於衆正彙征之後遂至擯棄以死然則奈何獨罪奄哉
余既高公之節又與公之子挺相友善乃為之誄曰
丙寅初元是生孽牙誰為其虺忽焉為蛇金陵鳳陽以
及宮禁星隕雷擊為國妖䜟公為御史執法臺端謂此
不言焉用豸冠披腹呌閽變豈虛來匪實不應請絶内
批奄見之怒碎而投地公再上章其氣彌厲弗預為防
噬臍何益黨固甘露豈一朝夕虎豹狺狺九關帝居獻
忠不足賈禍有餘彼奄熏灼口出詔制爵人族人專行
弗忌長跪者誰金玉其帶桓桓台司望塵亦拜大杖高
枷慘於炮烙公竟不免筋絶骨鑠始繫詔獄免歸故郡
謂奄可矣而又欲甚再加之罪百計捃摭罰米輸邊積
二百石鄰代里質猶不及額書籍亦空何况田宅害氣
有盡彼奄即誅公復其官拔茅以茹臺章薦公暨劉及
謝次且其行竟終牖下繄何人斯賑而匿米公為御史
上章露詆時惟秉均盡力以扼此士人也奄又何責在
奄煽虐冤骨縱橫曷賢不及而公猶生迨奄既誅彈冠
生氣曷賢不及而公以廢則奄之虐猶尚可逭彼奸之
毒其誰能挽嗚呼孽狐鼫鼠何世蔑有天熒日晶潛形
縮首雨晦風冥紛出為醜公也不辰獨罹其咎小大往
來陰陽纏糾再拜誄公我心孔疚
御史大夫左司馬王先生誄(吳國倫)
嗚呼王先生余師也諱某字民悦吳郡人故司馬質菴
公仲子舉嘉靖辛丑進士授行人擢侍御史廵行晉楚
卓有風裁受知肅皇帝命按畿輔屢上書言邊事甚具
帝嘉納之會庚戌匈奴大入邊京師震恐先生業已先
馳通州敕吏士堅壁清野待之敵至一無所掠帝聞之
喜曰微御史先即通州委積數十百萬皆盜糧耳因夜
拜御史為中丞開幕府漁陽備敵後敵退詔鎮山東已
兩浙警島夷詔鎮兩浙已雲中警敵又詔移鎮雲中所
至宣上威德戮力保障最後以雲中破敵功進御史大
夫兼左司馬入鎮薊門總諸路兵外制諸夷内蔽京師
陵寢蓋股肱鎮也先是帝嘗下密劄政府稱先生眞忠
故屢見拔擢任用皆出帝手詔政府不及知乃相臣嵩
心嫉之暨先生鎮薊門三年累著勲伐帝寵賜益優而
先生之子世貞世懋又先後登仕有令名嵩愈不能平
會敵縱數十騎出射鵰禆將望見不知其餌也以為騎
少易與自部數百人追之而為所掩殺嵩遂嗾關使者
劾主將輕敵喪師辭連先生下吏議議坐主將法而不
及先生嵩又陰許脫主將而嗾之以死爭因從中行密
譖遂移坐先生不能白二子俱蓬累伏闕下請以身代
不報遂及于禍嗚呼冤哉先生死之日天下人無問識
不識哭之盡哀居二年帝暴嵩罪惡放流之并僇其胤
子籍其家又五年穆宗改元詔復先生官屬有司為起
冢祠以中牢先生之冤庶幾平矣嗚呼方先生詣請室
時余適謫外不及納槖饘暨承訃抱痛又恨不能手劒
先生之讐於市比其葬也又不能效桓榮侯芭為先生
負土逮今二十餘年宰木已可材而余罷且老獨念先
生國士恩耿耿不能負如一日也因買舟浮江越二千
餘里拜先生之墓而以炙雞絮酒酹焉昔者魯哀公之
誄孔子也曰哀哉尼父魯莊公之誄賁父也曰非其罪
也况先生死非其罪天下至今有餘哀余小子敢以不
敏而缺斯典乎乃抆涕作誄其辭曰
鈒鏤洪族命自太原厥有天祚流裔實蕃嬴炎以降世
濟多賢江左華胄鳳舉蟬聯考應昌辰起家儒碩宣力
四方永懷精白建節封疆遠猷赫奕夾輔之勞施于竹
帛誕我夫子龍騰渥洼腹笥羣籍志隘八遐禔躬玉潤
敷藻春華為楨于國俾熾而家薦升司徒冠冕時儁服
在近寮鬯哉榮問入簪白筆出策驄駿朝有司直野聞
崇論按部宣風歷晉與楚所至澄清爰逮畿輔畿輔晏
然軫情桑土帝省按章文能飾武歲在庚戌敵薄郊圻
台司震恐皇路嶔﨑夫子奮臂單騎先馳嬰危弗顧嘗
險弗辭夜抵潞邑㧖敵要衝觸機縣礧厲士彀弓堅壁
清野以守為攻敵偵械備莫犯其鋒芻粟陳陳委積在
潞潞守既完潞儲益固萬卒千官一身為護臣不自功
帝已東顧手詔自天超陟開府緩帶輕裘坐嘯禦侮旋
握軍符鎮靜齊魯南北多艱君命旁午紆籌畢智馳騖
行間海鯨既爼塞馬不還帝壯其猷一歲累遷蘭臺樞
筦節制三關載轅其門而羽其纛馭將陳師拱翌輦轂
授鉞寢專宣威孔肅帝鑒忠勤慰勞優渥有美象賢宛
其雙璧相望登朝令名籍籍符彩簪纓光揚祖德寰宇
世家蓋鮮其匹詎彼權奸嫉非其黨造釁害能陰設文
罔蝎譖虺讒謂直為枉忠至難明功高不賞嗚呼哀哉
中山胡信息壤胡疑毁譽不側弔賀相推宥過勸能古
道中微崇邪禍正善人是危國無祁奚疇免羊職王尉
一言酇侯立出蒙難寡援仰天悒悒二孤叩閽爭死何
及嗚呼哀哉咄咄權奸惡極罪殊曾不旋踵天鉞加誅
霍氏怙執噍類無餘竇君席寵宗䣣殱除爰及嗣皇稽
庸盟府首錄遺勲光復珪組冢象祁連祀崇籩簠朝論
載明幽光亦吐嗚呼哀哉嗟余小子夙伏陬隅一遭掄
拔通籍上都憑藉寵靈投分二孤蘭杜斯馨金石靡渝
師友存殁結志綢繆先民有言無德不酬惜哉未報貿
首之讐澘然老矣匍匐致芻嗚呼哀哉
明故少保胡公誄(沈明臣)
維嘉靖四十有四年仲冬日明故光祿大夫少保兼太
子太保兵部尚書兼都察院右都御史奉勅總督浙直
江福四省軍務新安胡公以逮詣卒於京師嗚呼哀哉
三台中坼大星告殞夷夏同悲黃稚走哭畊夫為之釋
耒織妾爰以下機捨佩捐珥者充閭輟相興謠者載路
雖哀鄧劈面而慕羊罷市蔑以過也嗚呼哀哉公進士
高等筮知益都服闋補令餘姚旋擢監察御史出廵窮
邊繼臨舊楚聲高避馬光燭埋輪皇朝著令凡宦履所
先之地不得重為廵察而公乃以殊異越格重來漸水
增波鎮山借色於時卉服外侵彊獷内扇鯨鯢肆毒吳
越丘墟甌閩江淮流血成海朔方中山韓魏齊楚之甲
巴蜀番禺麻陽永順保靖容美思田之衆椎結髽首負
毒弩而橫戈投石超距挽強弓以揮戟士馬四集旛旗
彌望公廼脫走趙之身詣闕請辠分填溝壑天子明聖下
詔放歸隱悼播越及于寬政雖無忘存闕之誠亦庶幾
首丘之志矣無何復有言者蓋克霍而返讒言彌興庸
人上變汚連亞夫於是有檻車之徵不免相國之繫時
天子雖發重問之詔而實存議勞之仁惜左右寡郵良
鑑鳩之進公遂卒于獄焉嗚呼哀哉蘭茝傾頓桂林移
植激情風烈憤意雲涌是故士治受誣于王渾安西含
冤于鍾會眦睢積釁功不償死蓋自昔而已然矣嗚呼
哀哉屬者先帝賓天今上繼序舊冤俱刷萬品咸新地
下無吞聲之鬼人世多揚眉之夫公獨銜恤黃原覆盆
寢日伏闕尠呂強之書叚熲之功莫發籲天之朱勃之
疏馬援之罪誰明嗚呼哀哉臣也昔叨記室誼辱門生
提章慚郭亮之風變服媿魏邵之節使公之偉烈不著
於旂常而微過未湔于聖世不亦悲乎乃退而作誄以
自傷焉其詞曰
天禀上才為國綱紀嶽瀆降靈虞帝攸祉封陳歸姓爰
諡從起炎策流聲子孟伯始首察孝廉姦收御史操行
㓗清質威父子安定漢居新安晉徙代鴻閥閱家襲青
紫顯矣集英大鄣發跡祠事廬江實光祖德卓卓令公
英英悊選犀角豐盈高明昭顯磊犖慷慨閎廓深遠經
術起家策名霄漢揚芳飛文龍章虎矕再綰邑符青越
名令廉能奉公班宣法政踔遷御史惠文執法百寮師
風三楚澄轍懸鏡不疲覆案虛實於時吳越申禍無良
東鯷鼓浪短髮跳梁土孽内訌陳葉徐王大亂之剡苛
我陲疆東國南紀蕭條萬里慘酷荼毒城邑崩毁野絶
青烟關門晝鍵官無完寺卒不一戰虎符四發徵兵滿
地懸師費億曠積年歲覆軍殄將知勇俱廢隳法干典
誅及大吏駭薄舊京皇帝震赫譬彼疾病大風苛毒傳
化上下良醫所恧天子曰吁惡用六師不有三尺孰為
我持廷議衆集維憲克之危事不齒誰敢先對昔有條
章簡帝之内帝曰汝憲汝其往治越禁取能以救時弊
繡斧再臨起我百廢愼用六柄為民紀統糾刑明罰肇
末竱本誓清江裔以報天子公日瞿瞿椎牛饗士均服
振振勇不逃死王涇出奇軍始作氣捷凱屢收羣兇就
殪東土底平萬國寧謐繄昔王涇何戰之鏖装露撓船
供儲酒醪穴毒瓶甒酲湎羣梟三軍鬭志闞虓百倍露
布日揚賊為礁碎肉薄登陴鼓行而進席婁勝威雷擊
霆震於鑠令公後歸先出擐甲揚鋒申明軍卒誅賞亟
行功罪靡失大戰十餘小戰千百知不及謀勇不程力
玩弄掌股目無全賊阻險在心前籌處畫偏裨授策戰
士用命出鑿凶門刻期取勝用裕頭屑使當履舄宣法
勤身以定南國罷枕霜戈饑啜江淥夜不蓐寢重繭驅
逐死不敢請夷無筋骨伏弢衉血鼓音不息噫嗟令公
四海承風暢于異類臣節以共凱奏帝闕奉觴上壽帝
曰在廷孰居憲右御衆牧人文武具才中丞司馬進序
棘槐以率受爵轂閫便宜公曰臣憲死不敢辭受命忘
家枹鼓忘身簡服士卒約束重申建節銜命以明四方
拊循和輯以肅戎行若換耳目弗移聲章於時内孽呌
囂狂呶穴裏外伏直廼魁渠姦究逞志絓禍鼓釁心不
可畜偷生以殉維我令公殫心作圖譎謀博畫獨運神
樞柔遠剛邇左牝右牡迭用周旋機弗恒究賄成間使
囈堅文降約辭逸志厚交貳黨飛渡溟渤賊落吾掌孤
城圍解罪人伏辜惶怖歸死執馘獻俘揃鏟大憝京觀
彰功除殘去穢六合同風弭其百苛妎其讒慝江海環
之民無改易陸人居陸水人居水擊菒除田櫜弓卧鼓
安居樂業甘食美服田野市井游遨嬉逐鳴鷄吠狗烟
火相屬民命在天挈懸我公公實再造東岱匪庸勲載
銘府彛鎪鼎鐫方仲鴈行伊尚隨肩錫與蕃渥位尊九
列三孤崇階靑宮並揭式胙茅土庶徵高伐公曰明聖
百神以和帝天靈赫廟算孔嘉先王鐘鼓詎敢自多威
愾夷夏功名發聞讒人側目載禍及門造作飛條競欲
咀嚼爭寵害能薰胥怨即内寡休休外乏諤諤抺摋鴻
鉅指索纖薄謂功為罪移清以濁天皇聖明不罪言者
讐功寬過放在草野回受誹謗投杼以三叢輕折軸悲
何以堪廼釁于難卒死于讒嗚呼哀哉飛章申搆赤車
來徵投杯而起束身歸廷上書自理庶回天聽誰為主
圖以免尹鐸怨若怨焉夫哉伯樂今也不然罰善寶惡
卒忤貴臣禍在不側積不相能玉雪難白嗚呼哀哉昭
私難作昔人攸慨微基厚墉崇朝而壞逐匄以戈善逃
安在嗚呼哀哉若盧决命符彼新豐絶食廷尉條侯倏
恫銜悽嗚咽鳥盡藏弓豈無聖主天聽則靈伏波藁葬
薏苡未明功臣骨解天下涕零與哀殯葬我心怦怦嗚
呼哀哉小物不動大患終掇不善過賓家覆身歿魚也
死賄食其亡羊蓄怨滋厚咎豈在明嗚呼哀哉成天地
功子孫必章斯理不欺吾信其常嗚呼哀哉
文章辨體彙選卷七百三十九
