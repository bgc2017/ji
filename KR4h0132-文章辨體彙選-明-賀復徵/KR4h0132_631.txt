文章辨體彙選卷六百三十一
明賀復徵編
表
惠公禪居表(唐元結)
泝樊水二百餘里有湧溪入溪八九里有蛇山之陽是
惠公禪居禪師以無情待人之有情以有為全已之無
欲各因其性分莫不與善之人困窮喻使耕織因人灾
患勸守仁信故閭里相化恥為弋釣日勤種植不五六
年沮澤有溝塍荒皋有阡陌桑果竹園如伊洛間所以
愛禪師者無全行無全道豈能及此鄉人欲增修塔廟
託禪師以求福禪師亦隨人之意而制造焉直門臨溪
廣堂背山庭列雙臺修廊夏寒松竹蒼蒼周流清泉岑
嶺複抱衆山回旋斯亦曠絶之殊境矣吾以所疑咨於
禪師禪師曰吾恐人忘善以事誘人及人將善固不以
事為累吾以所惑咨於禪師禪師曰公若以惑相問我
亦惑於問焉公若無惑我復何對於戲吾漫浪者也焉
能盡禪師之意乎縣大夫孟彦深王文淵識名顯當世
必能盡禪師之意故命之作贊贊曰
聖者忘跡達人化心惠公之妙無得而尋如山出雲如
水涵月惠公得之演用不竭無情之化可洽羣黎將引
天下同於湧溪
左黃州表(元結)
乾元已亥贊善大夫左振出為黃州刺史下車黃人歌
曰我欲逃鄉里我欲去墳墓左公今既来誰忍棄之去
於戲天下兵興今七年矣河淮之北千里荒草自關已
東海濱之南屯兵十萬不勝征税豈獨黃人能使其人
忍不去者誰曰不可頌乎後一歲黃人又歌曰吾鄉有
鬼巫惑人人不知天子正尊信左公能殺之於戲近年
以來以隂陽變怪將鬼神之道罔上惑下得尊重於當
時者日見斯人黃之巫女亦以妖妄得蒙恩澤朝廷不
敢問州縣唯其意公忿而殺之則彼可誅戮豈獨巫女
如左公者誰曰不可頌乎居三年遷侍御史判金州刺
史將去黃黃人多去思故為黃人作表如左氏世系左
公歴官及黃之門生故吏與女巫事則南陽左公能悉
記之
哀丘表(元結)
乾元庚子元子理兵於有泌之南泌南至德丁酉為陷
邑乾元已亥為境上殺傷勞苦言可極耶街郭亂骨如
古屠肆於是收而藏之命曰哀丘或曰次山之命哀丘
也哀生人將盡而亂骨不藏者乎哀壯勇已死而名跡
不顯者乎對曰非也吾哀凡人不能絶貪争毒亂之心
守正和仁讓之分至令吾有哀丘之怨歟
墨表(明汪道昆)
太圅氏曰方于魯遞以墨質成品有五其始為瑶草以
工特聞于魯則曰吾求之法象而始得也寧詎衆雌而
無雄既而為大國香庶幾乎國工矣則又曰吾求之色
澤而始得也守吾宗而未始出吾宗於是為大紫重玄
美矣善矣盡矣則又曰吾業已得其精神玄之玄矣吾
將求之材美工巧之外吾將游水德之初吾其為非煙
吾其為寥天一吾技單矣夫工非墨者事也不儒不工
儒而不工儒無當也儒術為政人官為能純粹精良故
無遺憾于魯以此世其業卒以名家其子嘉樹殖之林
林乎滋茂矣象有五一曰規二曰萬三曰珽四曰圭五
曰雜佩圓為規方為萬正直為珽脩者銳者荼者葵者
為圭凡諸取數不齊皆為雜佩義有六一曰國寶二曰
國華三曰博古四曰博物五曰太莫六曰太玄昔人饗
芹曝而獻之君不忘君也聖主日御東觀親子墨客卿
草莽之臣何繇特達唯是休徵瑞應竊以摹至治而泳
太平國寶尚矣論思獻納決筴摛辭經緯章相潤色帝
業故次國華古人與稽後世為楷多文為富物亦宜然
故博古次之博物又次之九流百家道術裂矣二氏游
方之外業擅緇玄要以無相無名斯其參兩緇則太莫
玄則太玄即不相謀何可廢也或曰法寶或曰鴻寶其
在斯乎表者以六義衡之五象縮之類族區分可縷指
矣
文章辨體彙選卷六百三十一
文章辨體彙選卷六百三十一
明賀復徵編
表
惠公禪居表(唐元結)
泝樊水二百餘里有湧溪入溪八九里有蛇山之陽是
惠公禪居禪師以無情待人之有情以有為全已之無
欲各因其性分莫不與善之人困窮喻使耕織因人灾
患勸守仁信故閭里相化恥為弋釣日勤種植不五六
年沮澤有溝塍荒皋有阡陌桑果竹園如伊洛間所以
愛禪師者無全行無全道豈能及此鄉人欲增修塔廟
託禪師以求福禪師亦隨人之意而制造焉直門臨溪
廣堂背山庭列雙臺修廊夏寒松竹蒼蒼周流清泉岑
嶺複抱衆山回旋斯亦曠絶之殊境矣吾以所疑咨於
禪師禪師曰吾恐人忘善以事誘人及人將善固不以
事為累吾以所惑咨於禪師禪師曰公若以惑相問我
亦惑於問焉公若無惑我復何對於戲吾漫浪者也焉
能盡禪師之意乎縣大夫孟彦深王文淵識名顯當世
必能盡禪師之意故命之作贊贊曰
聖者忘跡達人化心惠公之妙無得而尋如山出雲如
水涵月惠公得之演用不竭無情之化可洽羣黎將引
天下同於湧溪
左黃州表(元結)
乾元已亥贊善大夫左振出為黃州刺史下車黃人歌
曰我欲逃鄉里我欲去墳墓左公今既来誰忍棄之去
於戲天下兵興今七年矣河淮之北千里荒草自關已
東海濱之南屯兵十萬不勝征税豈獨黃人能使其人
忍不去者誰曰不可頌乎後一歲黃人又歌曰吾鄉有
鬼巫惑人人不知天子正尊信左公能殺之於戲近年
以來以隂陽變怪將鬼神之道罔上惑下得尊重於當
時者日見斯人黃之巫女亦以妖妄得蒙恩澤朝廷不
敢問州縣唯其意公忿而殺之則彼可誅戮豈獨巫女
如左公者誰曰不可頌乎居三年遷侍御史判金州刺
史將去黃黃人多去思故為黃人作表如左氏世系左
公歴官及黃之門生故吏與女巫事則南陽左公能悉
記之
哀丘表(元結)
乾元庚子元子理兵於有泌之南泌南至德丁酉為陷
邑乾元已亥為境上殺傷勞苦言可極耶街郭亂骨如
古屠肆於是收而藏之命曰哀丘或曰次山之命哀丘
也哀生人將盡而亂骨不藏者乎哀壯勇已死而名跡
不顯者乎對曰非也吾哀凡人不能絶貪争毒亂之心
守正和仁讓之分至令吾有哀丘之怨歟
墨表(明汪道昆)
太圅氏曰方于魯遞以墨質成品有五其始為瑶草以
工特聞于魯則曰吾求之法象而始得也寧詎衆雌而
無雄既而為大國香庶幾乎國工矣則又曰吾求之色
澤而始得也守吾宗而未始出吾宗於是為大紫重玄
美矣善矣盡矣則又曰吾業已得其精神玄之玄矣吾
將求之材美工巧之外吾將游水德之初吾其為非煙
吾其為寥天一吾技單矣夫工非墨者事也不儒不工
儒而不工儒無當也儒術為政人官為能純粹精良故
無遺憾于魯以此世其業卒以名家其子嘉樹殖之林
林乎滋茂矣象有五一曰規二曰萬三曰珽四曰圭五
曰雜佩圓為規方為萬正直為珽脩者銳者荼者葵者
為圭凡諸取數不齊皆為雜佩義有六一曰國寶二曰
國華三曰博古四曰博物五曰太莫六曰太玄昔人饗
芹曝而獻之君不忘君也聖主日御東觀親子墨客卿
草莽之臣何繇特達唯是休徵瑞應竊以摹至治而泳
太平國寶尚矣論思獻納決筴摛辭經緯章相潤色帝
業故次國華古人與稽後世為楷多文為富物亦宜然
故博古次之博物又次之九流百家道術裂矣二氏游
方之外業擅緇玄要以無相無名斯其參兩緇則太莫
玄則太玄即不相謀何可廢也或曰法寶或曰鴻寶其
在斯乎表者以六義衡之五象縮之類族區分可縷指
矣
文章辨體彙選卷六百三十一
