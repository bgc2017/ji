文章辨體彙選卷四百七十五
明賀復徵編
規一
復徵曰規者為圓之器以之名文所以成人之德也
書曰官師相規義蓋始此後世學校則每用之徐師
曾曰今人以箴規並稱而文章顧分為二體者何也
箴者箴上之闕而規者臣下之互相規諫者也其用
以自箴者乃箴之濫觴耳然規之為名雖見于書而
規之為文則漢以前絶無作者至唐元結始作五規
豈其緣書之名而創為此體歟
出規(唐元結結本卷俱元作)
元子門人叔將出遊三年及還元子問之曰爾去我久
矣何以異乎諾曰叔將始自山中至長安見權貴之盛
心憤然切悔比年於空山窮谷與夫子甘饑寒愛水木
而已不數月至王公大夫卿相近臣之門無不至者及
一年有向與歡宴過之可弔有始賀拜候已聞就誅豈
不裂封疆土未識豈無印綬懷之未暖其客得禄位者
隨死得金玉者皆拏参遊宴者或刑或免叔將之身如
犬逃者五六似鼠藏者八九當其時環望天地如置在
杯斗之中元子聞之歎曰叔將汝何思而為乎汝若思
為社稷之臣則非正直不進非忠讜不言雖手足斧鉞
口能出聲猶極忠言與氣偕絶汝若思為禄位之臣猶
當避赫赫之路晦顯顯之機如下廐粟馬齒食而已汝
忽然望權勢而往自致身於刑禍之方得筋骨載肉而
歸幸也大矣二三子以叔將為戒乎
處規
州舒吾問元子曰吾聞子多矣意將何為對曰雲山幸
不求吾是林泉又不責吾非熙然能自全順時而老可
矣復安為哉舒吾曰元子其過誤乎其太矯也吾厭世
人飾言以由道藏智以全樸退身以顯行設機以樹名
吾子由之使我何信元子俛而謝之滕許大夫友元子
聞不應舒吾之說乃曰嗟嗟元子少辭者邪何不曰使
吾得所處但如山林不見吾是非吾將娭而往也以子
為飾言藏智退身設機何不曰如此豈不多於盗權竊
位蒙汙萬物富貴始及而刑禍廹促之者乎元子謝不
及季川問曰先生終不復二論先生有意乎於戲季川吾有
言則自是言達則人非吾安能使吾身之有是而令他
人之有非至於聞聞也哉
戲規
元子友倚於雲丘之顛戲牧兒曰爾為牧歌當不責爾
暴牧兒歌去乃暴他田田主鞭之啼而冤元子啼不止
召其父而止之元子友真卿聞之書過於元子曰嗟嗟
次山苟戲小兒俾䧟鞭焉而蒙冤之彼牧兒望次山猶
臺隸不敢干其主及苟戲乃或與次山猶仇讐斯豈慎
德也歟吾聞君子不苟戲無似非如何惑一兒使不知
所以蒙過此非苟戲似非之非者耶惡不必易此元子
報真卿曰於戲吾獨立於空山之上戲歌牧兒得過幾
不可免彼行於世上有愛憎相忌是非相反名利相奪
禍福相從至於有蒙戮辱者焉得不因苟戲似非世兒
惑之以及者乎真卿吾當以戲為規
心規
元子病遊世歸于商餘山中以酒自肆有醉歌里夫公
聞之&KR0008;元子之酒請歌之歌曰元子樂矣俾和者曰何
樂亦然何樂亦然我曰我雲我山我林我泉又曰元子
樂矣俾和者曰何樂然爾何樂然爾我曰我鼻我目我
口我耳歌已矣夫公曰自樂山林可也自樂耳目何哉
人誰無此元子引酒觴夫公曰勸君此杯酒緩飲之聽
我說子行于世間目不隨人視耳不隨人聽口不隨人
語鼻不隨人氣其甚也則須封包裹塞不爾有滅身亡
家之禍傷汙毁辱之患生焉雖王公大人亦不能自主
口鼻耳目夫公何思之不熟耶
時規
乾元已亥漫叟待詔在長安時中行公掌制在中書中
書有醇酒時得一醉醉中叟誕曰願窮天下鳥獸蟲魚
以充殺者之心願窮天下醇酎美色以充欲者之心中
行公聞之歎曰子何思不盡耶何不曰願得如九州之
地者億萬分封君臣父子兄弟之争國者使人民免賊
虐殘酷者乎何不曰願得布帛錢貨珍寳之物溢於王
者府藏滿將相權勢之家使人民免饑寒勞苦者乎叟
聞公言退而記之授於學者用為時規
惡圓
元子家有乳母為圓轉之器以悦嬰兒嬰兒喜之母使
為之聚孩孺助嬰兒之樂友人公植者聞有戲兒之器
請見之及見之趣焚之責元子曰吾聞古之惡圓之士
歌曰寧方為皂不圓為卿寧方為汙辱不圓為顯榮其
甚者則終身不仰視曰吾惡天圓或有喻之以天大無
窮人不能極遠視四垂因謂之圓天不圓也對曰天縱
不圓為人稱之我亦惡焉次山柰何任造圓轉之器恣
令悅媚嬰兒少喜之長必好之教兒學圓且䧟不義躬
自戲圓又失方正嗟嗟次山入門愛嬰兒之樂圓出門
當愛小人之趍圓吾安知次山異日不言圓行圓動圓
静圓以終身乎吾豈次山之友也元子召季川謂曰吾
自嬰兒戲圓公植尚辱我言絶况乎吾與汝圓以應物
圓以趍時非圓不預非圓不為公植其操矛戟刑我乎
惡曲
元子時與鄰里會曲全當時之懽以順長老之意歸泉
上叔盈問曰向夫子曲全其懽道然也苟為爾乎元子
曰叔盈視吾曲其心以徇財利曲其行以希名位當過
吾吾苟全一懽於鄰里無惡然可也東邑有全直之士
聞元子對叔盈恐曰吾聞元次山約其門人曰無惡我
之小曲真惽鄙惡辭也吾軰全直三十年未嘗曲氣以
轉聲曲辭以逹意曲步以便往曲視以回目猶患於古
人古人有惡曲者不曲臂以取物不曲膝以便坐見天
下有曲於君曲於民曲於鬼神者往劫而死之今元次
山苟曲言貎強全一懽以為不喪其直慁哉若能苟曲
於鄰里強全一懽豈不能苟曲於鄉縣以全言行苟能
曲於鄉縣豈不能苟曲於邦國以彰名譽苟能曲於邦
國豈不能苟曲於天下以揚德義若言行名譽德義皆
顯豈有鐘鼎不入門權位不在已乎嗚呼曲為之小為
大之漸曲為之也有何不可姦邪凶惡其㘥乎元子聞
之頌曰吾以顔貌曲全一懽全直君子之惡我如此猶
有過於此者何以自免
文章辨體彙選卷四百七十五
文章辨體彙選卷四百七十五
明賀復徵編
規一
復徵曰規者為圓之器以之名文所以成人之德也
書曰官師相規義蓋始此後世學校則每用之徐師
曾曰今人以箴規並稱而文章顧分為二體者何也
箴者箴上之闕而規者臣下之互相規諫者也其用
以自箴者乃箴之濫觴耳然規之為名雖見于書而
規之為文則漢以前絶無作者至唐元結始作五規
豈其緣書之名而創為此體歟
出規(唐元結結本卷俱元作)
元子門人叔將出遊三年及還元子問之曰爾去我久
矣何以異乎諾曰叔將始自山中至長安見權貴之盛
心憤然切悔比年於空山窮谷與夫子甘饑寒愛水木
而已不數月至王公大夫卿相近臣之門無不至者及
一年有向與歡宴過之可弔有始賀拜候已聞就誅豈
不裂封疆土未識豈無印綬懷之未暖其客得禄位者
隨死得金玉者皆拏参遊宴者或刑或免叔將之身如
犬逃者五六似鼠藏者八九當其時環望天地如置在
杯斗之中元子聞之歎曰叔將汝何思而為乎汝若思
為社稷之臣則非正直不進非忠讜不言雖手足斧鉞
口能出聲猶極忠言與氣偕絶汝若思為禄位之臣猶
當避赫赫之路晦顯顯之機如下廐粟馬齒食而已汝
忽然望權勢而往自致身於刑禍之方得筋骨載肉而
歸幸也大矣二三子以叔將為戒乎
處規
州舒吾問元子曰吾聞子多矣意將何為對曰雲山幸
不求吾是林泉又不責吾非熙然能自全順時而老可
矣復安為哉舒吾曰元子其過誤乎其太矯也吾厭世
人飾言以由道藏智以全樸退身以顯行設機以樹名
吾子由之使我何信元子俛而謝之滕許大夫友元子
聞不應舒吾之說乃曰嗟嗟元子少辭者邪何不曰使
吾得所處但如山林不見吾是非吾將娭而往也以子
為飾言藏智退身設機何不曰如此豈不多於盗權竊
位蒙汙萬物富貴始及而刑禍廹促之者乎元子謝不
及季川問曰先生終不復二論先生有意乎於戲季川吾有
言則自是言達則人非吾安能使吾身之有是而令他
人之有非至於聞聞也哉
戲規
元子友倚於雲丘之顛戲牧兒曰爾為牧歌當不責爾
暴牧兒歌去乃暴他田田主鞭之啼而冤元子啼不止
召其父而止之元子友真卿聞之書過於元子曰嗟嗟
次山苟戲小兒俾䧟鞭焉而蒙冤之彼牧兒望次山猶
臺隸不敢干其主及苟戲乃或與次山猶仇讐斯豈慎
德也歟吾聞君子不苟戲無似非如何惑一兒使不知
所以蒙過此非苟戲似非之非者耶惡不必易此元子
報真卿曰於戲吾獨立於空山之上戲歌牧兒得過幾
不可免彼行於世上有愛憎相忌是非相反名利相奪
禍福相從至於有蒙戮辱者焉得不因苟戲似非世兒
惑之以及者乎真卿吾當以戲為規
心規
元子病遊世歸于商餘山中以酒自肆有醉歌里夫公
聞之&KR0008;元子之酒請歌之歌曰元子樂矣俾和者曰何
樂亦然何樂亦然我曰我雲我山我林我泉又曰元子
樂矣俾和者曰何樂然爾何樂然爾我曰我鼻我目我
口我耳歌已矣夫公曰自樂山林可也自樂耳目何哉
人誰無此元子引酒觴夫公曰勸君此杯酒緩飲之聽
我說子行于世間目不隨人視耳不隨人聽口不隨人
語鼻不隨人氣其甚也則須封包裹塞不爾有滅身亡
家之禍傷汙毁辱之患生焉雖王公大人亦不能自主
口鼻耳目夫公何思之不熟耶
時規
乾元已亥漫叟待詔在長安時中行公掌制在中書中
書有醇酒時得一醉醉中叟誕曰願窮天下鳥獸蟲魚
以充殺者之心願窮天下醇酎美色以充欲者之心中
行公聞之歎曰子何思不盡耶何不曰願得如九州之
地者億萬分封君臣父子兄弟之争國者使人民免賊
虐殘酷者乎何不曰願得布帛錢貨珍寳之物溢於王
者府藏滿將相權勢之家使人民免饑寒勞苦者乎叟
聞公言退而記之授於學者用為時規
惡圓
元子家有乳母為圓轉之器以悦嬰兒嬰兒喜之母使
為之聚孩孺助嬰兒之樂友人公植者聞有戲兒之器
請見之及見之趣焚之責元子曰吾聞古之惡圓之士
歌曰寧方為皂不圓為卿寧方為汙辱不圓為顯榮其
甚者則終身不仰視曰吾惡天圓或有喻之以天大無
窮人不能極遠視四垂因謂之圓天不圓也對曰天縱
不圓為人稱之我亦惡焉次山柰何任造圓轉之器恣
令悅媚嬰兒少喜之長必好之教兒學圓且䧟不義躬
自戲圓又失方正嗟嗟次山入門愛嬰兒之樂圓出門
當愛小人之趍圓吾安知次山異日不言圓行圓動圓
静圓以終身乎吾豈次山之友也元子召季川謂曰吾
自嬰兒戲圓公植尚辱我言絶况乎吾與汝圓以應物
圓以趍時非圓不預非圓不為公植其操矛戟刑我乎
惡曲
元子時與鄰里會曲全當時之懽以順長老之意歸泉
上叔盈問曰向夫子曲全其懽道然也苟為爾乎元子
曰叔盈視吾曲其心以徇財利曲其行以希名位當過
吾吾苟全一懽於鄰里無惡然可也東邑有全直之士
聞元子對叔盈恐曰吾聞元次山約其門人曰無惡我
之小曲真惽鄙惡辭也吾軰全直三十年未嘗曲氣以
轉聲曲辭以逹意曲步以便往曲視以回目猶患於古
人古人有惡曲者不曲臂以取物不曲膝以便坐見天
下有曲於君曲於民曲於鬼神者往劫而死之今元次
山苟曲言貎強全一懽以為不喪其直慁哉若能苟曲
於鄰里強全一懽豈不能苟曲於鄉縣以全言行苟能
曲於鄉縣豈不能苟曲於邦國以彰名譽苟能曲於邦
國豈不能苟曲於天下以揚德義若言行名譽德義皆
顯豈有鐘鼎不入門權位不在已乎嗚呼曲為之小為
大之漸曲為之也有何不可姦邪凶惡其㘥乎元子聞
之頌曰吾以顔貌曲全一懽全直君子之惡我如此猶
有過於此者何以自免
文章辨體彙選卷四百七十五
