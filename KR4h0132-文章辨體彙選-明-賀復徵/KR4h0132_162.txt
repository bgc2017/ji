文章辨體彙選卷一百六十二
明賀復徵編
奏狀四
論今年停舉選狀(唐韓愈)
右臣伏見今月十日敕今年諸色舉選宜權停者道路
相傳皆云以歲之旱陛下憐閔京師之人慮其乏食故
權停舉選以絶其來者所以省費而足食也臣伏思之
竊以為十口之家益之以一二人於食未有所費今京
師之人不啻百萬都計舉者不過五七千人并其僮僕
畜馬不當京師百萬分之一以十口之家計之誠未為
有所損益又今年雖旱去年大豐商賈之家必有儲蓄
舉選者皆齎持資用以有易無未見其弊今若暫停舉
選或恐所害實深一則遠近驚惶二則人士失業臣聞
古之求雨之詞曰人失職與然則人之失職足以致旱
今緣旱而停舉選是使人失職而召災也臣又聞君者
陽也臣者隂也獨陽為旱獨隂為水今者陛下聖明在
上雖尭舜無以加之而羣臣之賢不及於古又不能盡
心於國與陛下同心助陛下為理有君無臣是以久旱
以臣之愚以為宜求純信之士骨鯁之臣憂國如家忘
身奉上者超其爵位置在左右如殷高宗之用傅說周
文王之舉太公齊桓公之拔寗戚漢武帝之取公孫弘
清閑之餘時賜召問必能輔宣王化銷殄昊災臣雖非
朝官月受俸錢歲受祿粟苟有所知不敢不言謹詣光
順門奉狀以聞伏聽聖旨
論淮西事宜狀(韓愈)
右臣伏以淮西三州之地自少陽疾病去年春夏已來
圖為今日之事有職位者勞於計慮撫循奉所役者修
其器械防守金帛糧畜耗於賞給執兵之卒四向侵掠
農夫織婦擕持幼弱餉於其後雖時侵掠小有所得力
盡筋疲不償其費又聞畜馬甚多自半年已來皆上槽
櫪譬如有人雖有十夫之力自朝及夕常自大呼跳躍
初雖可畏其勢不久必自委頓乘其力衰三尺童子可
使制其死命况以三小州殘弊困劇之餘而當天下之
全力其破敗可立而待也然所未可知者在陛下斷與
不斷耳夫兵不多不足以必勝必勝之師必在速戰兵
多而戰不速則所費必廣兩界之間疆埸之上日相攻
劫必有殺傷近賊州縣徵役百端農夫織婦不得安業
或時小遇水旱百姓愁苦當此之時則人人異議以惑
陛下之聽陛下持之不堅半塗而罷傷威損費為弊必
深所以要先决於心詳度本末事至不惑然可圖功為
統帥者盡力行之於前而參謀議者盡心奉之於後内
外相應其功乃成昔者殷高宗大聖之主也以天子之
威伐背叛之國三年乃克不以為遲志在立功不計所
費傳曰斷而後行鬼神避之遲疑不斷未有能成其事
者也臣謬承恩寵獲掌綸誥地親職重不同庶寮輙竭
愚誠以效禆補謹條次平賊事宜一一如後
一諸道發兵或三二千人勢力單弱羇旅異鄉與賊不
相諳委望風懾懼難便前進所在將帥以其客兵難處
使先不存優恤待之既薄使之又苦或被分割隊伍隸
屬諸頭士卒本將一朝相失心孤意怯難以有功又其
本軍各須資遣道路遼遠勞費倍多士卒有征行之艱
閭里懷離别之思今聞陳許安唐汝夀等州與賊界連
接處村落百姓悉有兵器小小俘劫皆能自防習於戰
鬭識賊深淺既是土人護惜鄉里比來未有分處猶願
自備衣糧共相保聚以備寇賊若令召募立可成軍若
要添兵自可取足賊平之後易使歸農伏請諸道先所
追到行營者悉令却牒歸本道據行營所追人額器械
弓矢一物已上悉送行營充給所召募人兵數既足加
之教練三數月後諸道客軍一切可罷比之徵發遠人
利害懸隔
一繞逆賊州縣堡柵等各置兵馬都數雖多每處則至
少又相去闊遠難相應接所以數被攻劫致有損傷今
若分為四道每道各置三萬人擇要害地屯聚一處使
有隠然之望審量事勢乘時逐利可入則四道一時俱
發使其狼狽驚惶首尾不相救濟若未可入則深壁高
壘以逸待勞自然不要諸處多置防備臨賊小縣可收
百姓於便地作行縣以主領之使免散失
一蔡州士卒為元濟迫脅勢不得已遂與王師交戰原
其本根皆是國家百姓進退皆死誠可閔傷宜明勅諸
軍使深知此意當戰鬭之際固當以盡敵為心若形勢
已窮不能為惡者不須過有殺戮喻以聖德放之使歸
銷其凶悖之心貸以生全之幸自然相率棄逆歸順
一論語曰欲速則不達見小利則大事不成比來征討
無功皆由欲其速捷有司計筭所費苟務因循小不如
意即求休罷河北淮西等見承前事勢知國家必不與
之持久併力苦戰幸其一勝即希冀恩赦朝廷無至忠
憂國之人不惜傷損威重因其有請便議罷兵往日之
事患皆然也臣愚以為淮西三小州之地元濟又甚庸
愚而陛下以聖明英武之姿用四海九州之力除此小
寇難易可知太山壓卵未足為喻
一兵之勝負實在賞罰賞厚可令廉士動心罰重可令
凶人喪魄然後集事不可愛惜所費憚於行刑
一淄青恒冀兩道與蔡州氣類略同今聞討伐元濟人
情必有救助之意然皆闇弱自保無暇虚張聲勢則必
有之至於分兵出界公然為惡亦必不敢宜特下詔云
蔡州自吳少誠已來相承為節度使亦微有功效少陽
之役朕亦本擬與元濟恐其年少未能理事所以未便
處置待其稍能緝綏然後許其承繼今忽自為狂悖侵
掠不受朝命事不得已所以有此討伐至如淄青恒州
范陽等道祖父各有功業相承命節年歲已久朕必不
利其土地輕有改易各宜自安如妄有疑懼敢相扇動
朕即赦元濟不問迴軍討之自然破膽不敢妄有異說
黃家賊事宜狀(韓愈)
一臣去年貶嶺外刺史其州雖與黃家賊不相鄰接然
見往來過客并諳知嶺外事人所說至精至熟其賊並
是夷獠亦無城郭可居依山傍險自稱洞主衣服言語
都不似人尋常亦各營生急則屯聚相保比緣邕管經
略使多不得人德既不能綏懷威又不能臨制侵欺虜
縳以致怨恨蠻夷之性易動難安遂至攻劫州縣侵暴
平人或復私讐或貪小利或聚或散終亦不能為事近
者征討本起於裴行立陽旻此兩人者本無深謀遠慮
意在邀功求賞亦緣見賊未屯聚之時將謂單弱立可
摧破爭獻謀計惟恐後時朝廷信之遂允其請自用兵
以來已經二年前後所奏殺獲計不下一二萬人儻皆
非虚賊已尋盡至今賊猶依舊足明欺罔朝廷邕容兩
管因此凋敝殺傷疾患十室九空百姓怨嗟如出一口
陽旻行立相繼身亡實由自邀功賞造作兵端人神共
嫉以致殃咎陽旻行立事既已往今所用嚴公素者亦
非撫御之才不能别立規模依前還請攻討如此不已
臣恐嶺南一道未有寧息之時
一昨者併邕容兩管為一道深合事宜然邕州與賊逼
近容州則甚懸隔其經略使若置在邕州與賊隔江對
岸兵鎮所處物力必全一則不敢輕有侵犯一則易為
逐便控制今置在容州則邕州兵馬必少賊見勢弱易
生姦心㐲請移經略使於邕州其容州但置刺史實為
至便
一比者所發諸道南討兵馬例皆不諳山川不伏水土
遠鄉羇旅疾疫殺傷臣自南來見說江西所發共四百
人曾未一年其所存者數不滿百岳鄂所發都三百人
其所存者四分纔一續添續死每發倍難若今於邕容
側近召募添置千人便割諸道見供行營人數糧賜均
融充給所費既不增加而兵士又皆便習長有守備不
同客軍守則有威攻則有利
一自南討已來賊徒亦甚傷損察其情理厭苦必深大
抵嶺南人稀地廣賊之所處又更荒僻假如盡殺其人
盡得其地在於國計不為有益容貸羈縻比之禽獸來
則捍禦去則不追亦未虧損朝廷事勢以臣之愚若因
改元大慶赦其罪戾遣一郎官御史親往宣諭必望風
降伏讙呼聽命仍為擇選有材用威信諳嶺南事者為
經略使處置得宜自然永無侵叛之事
論鹽法事宜狀(韓愈)
張平叔所奏鹽法條件
右奉勅將變鹽法事貴精詳宜令臣等各陳利害可否
聞奏者平叔所上變法條件臣終始詳度恐不可施行
各隨本條分析利害如後
一件平叔請令州府差人自糶官鹽收實估匹叚省司
凖舊例支用自然獲利一倍已上者臣今通計所在百
姓貧多富少除城郭外有見錢糴鹽者十無二三多用
雜物及米穀博易鹽商利歸於已無物不取或從賖貸
升斗約以時熟填還用此取濟兩得利便今令州縣人
吏坐鋪自糶利不關已罪則加身不得見錢及頭叚物
恐失官利必不敢糶變法之後百姓貧者無從得鹽而
食矣求利未得斂怨已深自然坐失鹽利常數所云獲
利一倍臣所未見
一件平叔又請鄉村去州縣遠處令所由將鹽就村糶
易不得令百姓闕鹽者臣以為鄉村遠處或三家五家
山谷居住不可令人吏將鹽家至戸到多將則糶貨不
盡少將則得錢無多(無或作不)計其往來自充糧食不足比
來商人或自負擔斗石往與百姓博易所冀平價之上
利得三錢兩錢不比所由為官所使到村之後必索百
姓供應所利至少為弊則多此又不可行者也
一件平叔云所務至重須令廟堂宰相充使臣以為若
法可行不假令宰相充使若不可行雖宰相為使無益
也又宰相者所以臨察百司考其殿最若自為使縱有
敗闕遣誰舉之此又不可者也
一件平叔又云法行之後停减鹽司所由課糧年可收
錢十萬貫臣以為變法之後弊隨事生尚恐不登常數
安得更望贏利
一件平叔欲令府縣糶鹽每月更加京兆尹料錢百千
司錄及兩縣令每月各加五十千其餘觀察及諸州刺
史縣令錄事參軍多至每月五十千少至五千三千者
臣今計此用錢已多其餘官典及巡察手力所由等糧
課仍不在此數通計所給每月不下十萬貫未見其利
所費已廣平叔又云停鹽司諸色所由糧課約每歲合
减得十萬貫錢今臣計其新法亦用十萬不啻减得十
萬却用十萬所亡所得一無贏餘也平叔又請以糶鹽
多少為刺史縣令殿最多者遷轉不拘常例如闕課利
依條科責者刺史縣令職在布化今惟以鹽利多少為
之升黜不復考其治行非唐虞三載考績黜陟幽明之
義也
一件平叔請定鹽價每斤三十文又每二百里每斤價
加收二文以充脚價量地遠近險易加至六文脚價不
足官與出名為每斤三十文其實已三十六文也今鹽
價京師每斤四十諸州則不等此變法之後祗校數文
於百姓未有厚利也脚價用五文者官與出二文用十
文者官與出四文是鹽一斤官糶得錢名為三十其實
斤多得二十八少得二十六文折長補短每斤收錢不
過二十六七百姓折長補短每斤用錢三十四則是公
私之間每斤常失七八文也下不及百姓上不歸官家
積數至多不可遽筭以此言之不為有益平叔又請令
所在及農隙時併召車牛般鹽送納都倉不得令有闕
絶州縣和雇車牛百姓必無情願事須差配然後付脚錢
百姓將車載鹽所由先皆無檢齊集之後始得載鹽及
至院監請受又須待其輪次不用門戸皆被停留輸納
之時人事又别凡是和雇無不皆然百姓寧為私家載
物取錢五文不為官家載物取十文錢也不和雇則無
可載鹽和雇則害及百姓此又不可也
一件平叔稱停减鹽務所由收其糧課一歲尚得十萬
貫文(尚或作計)今又稱既有巡按請量閑劇留官吏於倉場
勾當要害守捉少置人數優恤糧料嚴加把捉如有漏
失私糶等竝凖條處分者平叔所管鹽務所由人數有
幾量留之外收其糧課一歲尚得十萬貫此又不近理
也比來要害守捉人數至多尚有漏失私糶之弊今又
减置人數謂能私鹽斷絶此又於理不可也
一件平叔云變法之後歲計必有所餘日用還恐不足
謂一年以來且未責以課利然必數倍較多者此又不
可方今國用常言不足若一歲頓缺課利為害已深雖
云明年較多豈可懸保此又非公私蓄積尚少之時可
行者也
一件平叔又云浮寄姦猾者轉富土著守業者日貧若
官自糶鹽不問貴賤貧富士農工商道士僧尼并兼游
惰因其所食盡輸官錢并諸道軍諸使家口親族逓相
影占不曾輸税若官自糶鹽此輩無一人遺漏者臣以
此數色人等官未自糶鹽之時從來糴鹽而食不待官
自糶然後食鹽(糴上或有來字字今按文勢恐來字上更有從今亦補足)若官不
自糶鹽此色人等不糴鹽而食官自糶鹽即糴而食之
則信如平叔所言矣若官自糶與不自糶皆常糴鹽而
食則今官自糶亦無利也所謂知其一而不知其二見
其近而不見其遠也國家𣙜鹽糶與商人商人納𣙜糶
與百姓則是天下百姓無貧富貴賤皆已輸錢於官矣
不必與國家交手付錢然後為輸錢於官也
一件平叔云初定兩税時絹一匹直錢三千今絹一匹
直錢八百百姓貧虚或先取粟麥價及至收穫悉以還
債又充官税顆粒不殘若官中糶鹽一家五口所食鹽
價不過十錢隨日而輸不勞驅遣則必無舉債逃亡之
患者臣以為百姓困弊不皆為鹽價貴也今官自糶鹽
與依舊令商人糶其價貴賤所校無多通計一家五口
所食之鹽平叔所計一日以十錢為率一月當用錢三
百是則三日食鹽一斤一月率當十斤新法實價與舊
每斤不校三四錢以下通計五口之家以平叔所約之
法計之賤於舊價日校一錢月校三十不滿五口之家
所校更少然則改用新法百姓亦未免窮困流散也初
定税時一匹絹三千今只八百假如特變鹽法絹價亦
未肯貴五口之家因變鹽法日得一錢之利豈能便免
作債收穫之時不被徵索輸官税後有贏餘也以臣所
見百姓困弊日久不以事擾之自然漸蘇不在變鹽法
也今絹一匹八百百姓尚多寒無衣者若使匹值三千
則無衣者必更衆多况絹之貴賤皆不緣鹽法以此言
之鹽法未宜變也
一件平叔云每州糶鹽不少長吏或有不親公事所由
浮詞云當界無人糴鹽臣即請差清強巡官檢責所在
實戸據口團保給一年鹽使其四季輸納鹽價口多糶
少及鹽價遲違請停觀察使見任改散慢官其刺史已
下貶與上佐其餘官貶遠處者平叔本請官自糶鹽以
寬百姓令其蘇息免更流亡今令責實戸口圑保給鹽
令其隨季輸納鹽價所謂擾而困之非前意也百姓貧家
食鹽至少或有淡食動經旬月若據口給鹽依時徵價
辦與不辦竝須納錢遲違及違條件觀察使已下各加
罪譴苟官吏畏罪必用威刑臣恐因此所在不安百姓
轉致流散此又不可之大者也
一件平叔請限商人鹽納官後不得輙於諸軍諸使覓
職掌把錢捉店看守莊磑以求影庇請令所在官吏嚴加
訪察如有違犯應有資財竝令納官仍牒送府縣充所
由者臣以為鹽商納𣙜為官糶鹽子父相承坐受厚利
比百姓實則校優今既奪其業又禁不得求覓職事及
為人把錢捉店看守莊磑不知其罪一朝窮蹙之也若
必行此則富商大賈必生怨恨或收市重寳逃入反側
之地以資寇盜此又不可不慮也
一件平叔云行此策後兩市軍人富商大賈或行財賄
邀截喧嘩請令所由切加收捉如獲頭首所在决殺連
狀聚衆人等各决脊杖二十檢責軍司軍戸鹽如有隠
漏竝凖府縣例科决并賞所由告人者此一件若果行
之不惟大失人心兼亦驚動遠近不知糶鹽所獲幾何
而害人蠧政其弊實甚
論太和五年八月將故維州城歸降准詔却執送
本蕃就戮人吐蕃城副使悉怛謀狀(李德裕)
右臣頃蒙先朝授劒南西川節度使其悉怛謀雖是吐
蕃酋長久樂皇風將彼堅城降臣當道臣差行維州刺
史虞藏儉便領兵馬入據其城飛章以聞先帝驚喜其
時與臣讐者望風疾臣遽興疑言上罔宸聽以為與吐
蕃盟約不可背之必恐將此為詞侵犯郊境遂詔臣却
還此城兼執送悉怛謀等令彼自戮復降中使迫促送
還昔白起殺降終於杜郵致禍陳湯見按是為郅支報
讐感歎前事愧心終日今日幸逢英主忝被台司輙敢
追論伏希省察且維州據高山絶頂三面臨江在戎瀘
平州之衝是漢地入邊之路初河湟盡没惟此州獨存
吐蕃潛將婦人嫁與此州門子二十年後兩男長成竊
開壘門引兵而入遂為所滅號無憂城從此得併力於
西邊更無虞於南路憑陵近甸旰食累朝貞元中韋臯
以經略河湟此城為始盡銳萬旅急攻數年吐蕃愛惜
既甚遣其舅論莾熱來救雉堞高峻臨衝難及於層霄
鳥徑屈蟠猛士多麋於&KR1235;石莫展公輸之巧空擒莾熱
而還及南蠻負恩掃地驅劫臣初到西蜀衆心未安外
揚國威中緝邊備其維州熟臣信令乃送款與臣臣告
之以須俟奏報貴探情偽其悉怛謀等尋帥城兵并州
印甲仗塞途相繼空壘來歸臣即大出牙兵受其降禮
南蠻在列莫敢仰視况西山八國隔在此州比帶使名
都成虚語諸羌久苦蕃中徵役願作王人自維州降後
皆云但得臣信牒帽子便相率内屬其蕃界合水棲雞
等城既失險阻自須抽歸可减八處鎮兵坐收千餘里
舊地臣見此有莫大之利為恢復之機所以面許奏聞
各加酬賞臣自與錦袍金帶顒俟朝旨且吐蕃維州未
降以前一年猶圍逼魯州以此言之豈守盟約况臣未
嘗用兵攻取彼自感化來降又沮議之人豈思事實犬
戎遲鈍土曠人稀每欲乘秋犯邊皆須數歲聚食臣得
維州逾月未有一使入疆自此之後方應破膽豈有慮
其復怨鼓此游詞臣受降之初指天為誓寧忍將三百
餘人性命棄信累表陳論乞垂矜含答詔嚴切竟令執
還加以體被三木輿於竹畚及將即路冤呌鳴呼將吏
對臣無不隕涕其部送者更遭蕃帥譏誚云既以降彼
何須送來乃却將此降人戮於漢界之上恣行殘忍用
固㩦離至乃擲其嬰孩承以槍槊臣聞楚靈誘殺蠻子
春秋明譏周文收送鄧叔簡册昭垂况乎大國負此異
族絶忠款之路快凶虐之情從古以來未有此事職由
愚臣䧟此非罪臣所以具陳根本不憚繁細冀蒙睿鑒
追奬忠魂㐲乞宣付中書各加褒贈冀華夷感德幽顯
伸冤警既往之倖心激將來之峻節
文章辨體彙選卷一百六十二
