文章辨體彙選卷八十六
明賀復徵編
上書二十一
至言(漢賈山)
臣聞爲人臣者盡忠竭愚以直諫主不避死亡之誅者
臣山是也臣不敢以久遠諭願借秦以爲諭惟陛下少
加意焉夫布衣韋帶之士修身於内成名於外而使後
世不絶息至秦則不然貴爲天子富有天下賦斂重數
百姓任罷赭衣半道羣盜滿山使天下之人戴目而視
傾耳而聽一夫大謼天下嚮應者陳勝是也秦非徒如
此也起咸陽而西至雍離宫三百鐘鼓帷帳不移而具
又爲阿房之殿高數十仞東西五里南北千步從車羅
綺四馬騖馳旌旗不橈爲宫室之麗至於此使其後世
曾不得聚廬而託處焉爲馳道於天下東窮燕齊南極
吳楚江湖之上瀕海之觀畢至道廣五十步三丈而樹
厚築其外隠以金椎樹以青松爲馳道之麗至於此使
其後世曾不得邪徑而託足焉死葬乎驪山吏徒數十
萬人曠日十年下徹三泉合采金石冶銅錮其内漆塗
其外被以珠玉飾以翡翠中成觀游上成山林爲葬薶
之侈至於此使其後世曾不得蓬顆蔽冢而託葬焉秦
以熊羆之力虎狼之心蠶食諸侯并呑海内而不篤禮
義故天殃已加矣臣昧死以聞願陛下少留意而詳擇
其中臣聞忠臣之事君也言切直則不用而身危不切
直則不可以明道故切直之言明主所欲急聞忠臣之
所以蒙死而竭知也地之磽者雖有善種不能生焉江
臯瀕河雖有惡種無不猥大昔者夏商之季世雖關龍
逢箕子比干之賢身死亡而道不用文王之時豪俊之
士皆得竭其智芻蕘採薪之人皆得盡其力此周之所
以興也故地之美者善養禾君之仁者善養士雷霆之
所擊無不摧折者萬鈞之所壓無不糜滅者今人主之
威非特雷霆也埶重非特萬鈞也聞道而求諫和顔色
而受之用其言而顯其身士猶恐懼而不敢自盡况於
縱欲恣行暴虐惡聞其過乎震之以威壓之以重則雖
有堯舜之智孟賁之勇豈有不摧折者哉如此則人主
不得聞其過失矣弗聞則社稷危矣古者聖王之制史
在前書過失工誦箴諫瞽誦詩諫公卿比諫士傳言諫
過庶人謗於道商旅議於市然後君得聞其過失也聞
其過失而改之見義而從之所以永有天下也天子之
尊四海之内其義莫不爲臣然而養三老於太學親執
醬而餽執爵而酳祝饐在前祝鯁在後公卿奉杖大夫
進履舉賢以自輔弼求脩正之士使直諫故以天子之
尊尊養三老視孝也立輔弼之臣者恐驕也置直諫之
士者恐不得聞其過也學問至於芻蕘者求善無饜也
商人庶人誹謗已而改之從善無不聽也昔者秦政力
并萬國富有天下破六國以爲郡縣築長城以爲關塞
秦地之固大小之勢輕重之權其於一家之富一夫之
強胡可勝計也然而兵破於陳涉地奪於劉氏者何也
秦王貪狠暴虐殘賊天下窮困萬民以適其欲也昔者
周蓋千八百國以九州之民養千八百國之君用民之
力不過歲三日什一而籍君有餘財民有餘力而頌聲
作秦皇帝以千八百國之民自養力罷不能勝其役財
盡不能勝其求一君之身耳所以自養者馳騁弋獵之
娛天下弗能供也勞罷者不得休息饑寒者不得衣食
亡罪而死刑者無所告訴人與之爲怨家與之爲讐故
天下壊也秦皇帝身在之時天下已壊矣而弗自知也
秦皇帝東廵狩至會稽琅琊刻石著其功自以爲過堯
舜統縣石鑄鐘簴篩土築阿房之宫自以爲萬世有天
下也古者聖王作諡三四十世耳雖堯舜禹湯文武絫
世廣德以爲子孫基業無過二三十世者也秦皇帝曰
死而以諡法是父子名號有時相襲也以一至萬則世
世不相復也故死而號曰始皇帝其次曰二世皇帝者
欲以一至萬也秦皇帝計其功德度其後嗣世世無窮
然身死纔數月耳天下四面而攻之宗廟滅絶矣秦皇
帝居滅絶之中而不自知者何也天下莫敢告也其所
以莫敢告者何也亡養老之義亡輔弼之臣亡進諫之
士縱恣行誅退誹謗之人殺直諫之士是以道諛媮合
苟容比其德則賢於堯舜課其功則賢於湯武天下已
潰而莫之告也詩云匪言不能胡此畏忌聽言則對譖
言則退此之謂也又曰濟濟多士文王以寧天下未嘗
亡士也然而文王獨言以寧者何也文王好仁則仁興
得士而敬之則士用用之有禮義故不致其愛敬則不
能盡其心不能盡其心則不能盡其力不能盡其力則
不能成其功故古之賢君於其臣也尊其爵禄而親之
疾則臨視之亡數死則往弔之臨其小歛大歛已棺塗
而後爲之服錫衰麻絰而三臨其喪未歛不飲酒食肉
未葬不舉樂當宗廟之祭而死爲之廢樂古之君人者
於其臣也可謂盡禮矣服法服端容貌顔色然後見之
故臣下莫敢不竭力盡死以報其上功德立於後世而
令聞不忘也今陛下思念祖考述追厥功圖所以昭光
洪業休德使天下舉賢良方正之士天下皆訢訢焉曰
將興堯舜之道三王之功矣天下之士莫不精白以承
休德今方正之士皆在朝廷矣又選其賢者使爲常侍
諸吏與之馳敺射獵一日再三出臣恐朝廷之解弛百
官之墮於事也諸侯聞之又必怠於政事矣陛下即位
親自勉以厚天下損食膳不聽樂減外徭衛卒止歲貢
省廐馬以賦縣傳去諸苑以賦農夫出帛十餘萬匹以
賑貧民禮高年九十者一子不事八十者二算不事賜
天下男子爵大臣皆至公卿發御府金賜大臣宗族亡
不被澤者赦罪人憐其亡髮賜之巾憐其衣赭書其背
父子兄弟相見也而賜之衣平獄緩刑天下莫不說喜
是以元年膏雨降五榖登此天之所以相陛下也刑輕
於他時而犯法者寡衣食多於前年而盜賊少此天下
之所以順陛下也臣聞山東吏布詔令民雖老羸癃疾
扶杖而往聽之願少須臾毋死思見德化之成也今功
業方就名聞方昭四方鄉風今從豪傑之臣方正之士
直與之日日獵射擊兔伐狐以傷大業絶天下之望臣
竊悼之詩曰靡不有初鮮克有終臣不勝大願願少衰
射獵以夏歲二月定明堂造太學脩先王之道風行俗
成萬世之基定然後唯陛下所幸耳古者大臣不媟故
君子不常見其齊嚴之色肅敬之容大臣不得與宴游
方正脩潔之士不得從射獵使皆務其方以高其節則
羣臣莫敢不正身脩行盡心以稱大禮如此則陛下之
道尊敬功業施於四海垂於萬世子孫矣誠不如此則
行日壊而榮日滅矣夫士脩之於家而壊之於天子之
廷臣竊愍之陛下與衆臣宴游與大臣方正朝廷議論
夫游不失樂朝不失禮議不失計軌事之大者也
文章辨體彙選卷八十六
