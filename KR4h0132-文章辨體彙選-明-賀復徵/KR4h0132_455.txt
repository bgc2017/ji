文章辨體彙選卷四百五十五
明賀復徵編
銘九(誌感類)
詩塚銘(明宋濓)
番有奇男子曰魯修學詩李存先生先生以文雄江
東獨才修修有詩朋十人皆緣情善賦番數罹兵燹
修懼其詩失傳埏埴為甓刻瘞芝山中瘞已請太史
宋濓勒銘其上銘曰
河清嶽明效坤之靈何蕤緌兮蟲文龍章於粲其英以
昌厥辭兮冥智歛真反諸至神薶黃壚兮洩為醴泉三
秀千眠合貞符兮番山可夷番川可移道如初兮
斷香銘(鍾惺)
斷香銘者銘吾友蜀人劉晉仲之婦尹氏之墓也君
諱紉蘭敘州府宜賓縣人大參尹子求先生之女也
記已酉予以喪子狂走白門先生為南職方郎嘗為
余言其婿劉郎七歲能詩劉郎者給諫勿所公仲子
即今所稱劉晉仲者是也安知其有女慧如是然其
時猶然女兒習玩不知書既歸晉仲見晉仲妹文玉
詞翰妙敏心悦而好之相與為友始讀書稍稍為詩
精神起落常出人外佳處不必由思思者反是無關
繫處久之從晉仲省尊公於燕由蜀江出峽由峽入
江由江達運河峰樹逢迎烟日爭讓舟行邅緩可以
為家得一意為詩其篇時全時缺缺則聽之缺於此
或全於彼有絃摧柱折援他琴以續之之意予讀其
詩骨散神寒音節清巉如病葉偶然從風而墜或中
罥之附枝翅鳴不能自致於地如暗泉之阨於石而
不能自竟其響此斷香之旨也至燕亦有詩全缺如
之久之意忽忽無主有秋冬氣晉仲憂之曰我亦不
知至是亦不甚作詩作亦不以示人晉仲檢其枕中
所藏如其全與缺而存之頃之卒年甫十九鍾子曰
世所不常有者才人所不可無者友才而為我友友
而為我婦婦而才相當晉仲以為能永乎不能永乎
銘曰
丈夫才而鬼瞰之矧其在女子之躬也好友在四方而
造物或收之矧其在閨閤之中也劉子者憐才乎求友
乎悼亡乎能尋香於落葉暗泉之間而跡其所終也乎
噫
文章辨體彙選卷四百五十五
文章辨體彙選卷四百五十五
明賀復徵編
銘九(誌感類)
詩塚銘(明宋濓)
番有奇男子曰魯修學詩李存先生先生以文雄江
東獨才修修有詩朋十人皆緣情善賦番數罹兵燹
修懼其詩失傳埏埴為甓刻瘞芝山中瘞已請太史
宋濓勒銘其上銘曰
河清嶽明效坤之靈何蕤緌兮蟲文龍章於粲其英以
昌厥辭兮冥智歛真反諸至神薶黃壚兮洩為醴泉三
秀千眠合貞符兮番山可夷番川可移道如初兮
斷香銘(鍾惺)
斷香銘者銘吾友蜀人劉晉仲之婦尹氏之墓也君
諱紉蘭敘州府宜賓縣人大參尹子求先生之女也
記已酉予以喪子狂走白門先生為南職方郎嘗為
余言其婿劉郎七歲能詩劉郎者給諫勿所公仲子
即今所稱劉晉仲者是也安知其有女慧如是然其
時猶然女兒習玩不知書既歸晉仲見晉仲妹文玉
詞翰妙敏心悦而好之相與為友始讀書稍稍為詩
精神起落常出人外佳處不必由思思者反是無關
繫處久之從晉仲省尊公於燕由蜀江出峽由峽入
江由江達運河峰樹逢迎烟日爭讓舟行邅緩可以
為家得一意為詩其篇時全時缺缺則聽之缺於此
或全於彼有絃摧柱折援他琴以續之之意予讀其
詩骨散神寒音節清巉如病葉偶然從風而墜或中
罥之附枝翅鳴不能自致於地如暗泉之阨於石而
不能自竟其響此斷香之旨也至燕亦有詩全缺如
之久之意忽忽無主有秋冬氣晉仲憂之曰我亦不
知至是亦不甚作詩作亦不以示人晉仲檢其枕中
所藏如其全與缺而存之頃之卒年甫十九鍾子曰
世所不常有者才人所不可無者友才而為我友友
而為我婦婦而才相當晉仲以為能永乎不能永乎
銘曰
丈夫才而鬼瞰之矧其在女子之躬也好友在四方而
造物或收之矧其在閨閤之中也劉子者憐才乎求友
乎悼亡乎能尋香於落葉暗泉之間而跡其所終也乎
噫
文章辨體彙選卷四百五十五
