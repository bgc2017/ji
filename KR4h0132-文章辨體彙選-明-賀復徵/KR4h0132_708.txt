文章辨體彙選卷七百八
明賀復徵編
墓誌銘十一
贈尚書工部侍郎孔公墓誌銘(宋王安石)
宋故朝請大夫給事中知鄆州軍事兼管内河堤司農
同羣牧使上護軍魯郡開國侯食邑一千六百戶食實
封二百戶賜紫金魚袋孔公者尚書工部侍郎贈尚書
吏部侍郎諱勖之子兖州曲阜縣令襲封文宣公贈兵
部尚書諱仁玉之孫兖州泗水縣主簿諱光嗣之曾孫
而孔子之四十五世孫也其仕當今天子天聖寳元之
間以剛毅諒直名聞天下嘗知諫院矣上書請明肅太
后歸政天子而廷奏樞密使曹利用尚御藥羅崇勲罪
状當是時崇勲操權利與士大夫為市而利用悍彊不
遜内外憚之嘗為御史中丞矣皇后郭氏廢引諫官御
史伏闕以争又求見上皆不許而固争之得罪然後已
蓋公事君之大節如此此其所以名聞天下而士大夫
多以公不終於大位為天下惜者也公諱道輔字原魯
初以進士釋褐補寧州軍士推官年少耳然斷獄議事
已能使老吏憚驚遂遷大理寺丞知兖州仙源縣事又
有能名其後嘗直史舘待制龍圖閣判三司理欠憑由
司登聞檢院吏部流内銓糺察在京刑獄知許徐兖鄆
泰五州留守南京而兖鄆御史中丞皆再至所至官治
數以争職不阿或絀或遷而公持一節以終身蓋未嘗
自詘也其在兖州也近臣有獻詩百篇者執政請除龍
圖閣直學士上曰是詩雖多不如孔道輔一言乃以公
為龍圖閣直學士於是人度公為上所思且不久於外
矣未幾果復召以為中丞而宰相使人說公稍折節以
待遷公乃告以不能於是人又度公且不得久居中而
公果出初開封府吏馮士元坐獄語連大臣數人故移
其獄御史御史劾士元罪止於杖又多更赦公見上上
固怪士元以小吏與大臣交私汙朝廷而所坐如此而
執政又以謂公為大臣道地故出知鄆州公以寳元二
年如鄆道得疾以十二月壬申卒於滑州之韋城驛享
年五十四其後詔追復郭皇后位號而近臣有為上言
公明肅太后時事者上亦記公平生所為故特贈公尚
書工部侍即公夫人金城郡君尚氏尚書都官員外郎
諱賓之女生二男子曰淘今為尚書屯田員外郎曰宗
翰今為太常博士皆有行治世其家累贈公金紫光祿
大夫尚書兵部侍郎而以嘉祐七年十月壬寅葬公孔
子墓之西南百步公廉於財樂振施遇故人子恩厚尤
篤而尤不好鬼神禨祥事在寧州道士治真武像有蛇
穿其前數出近人人傳以為神州將欲視驗以聞故率
其属往拜之而蛇果出公即舉笏擊蛇殺之自州將以
下皆大驚已而又皆大服公由此始知名然余觀公數
處朝廷大議視禍福無所擇其智勇有過人者勝一蛇
之妖何足道哉世多以此稱公者故余亦不得而略也
銘曰
展也孔公維志之求行有險夷不改其輈權強所忌讒
謟所讐考終厥位寵祿優優維皇好直是錫公休序行
納銘為識諸幽
司封員外郎秘閣校理丁君墓誌銘(王安石)
朝奉郎尚書封司員外郎充秘閣校理新差通判永州
軍州兼管内勸農事上輕車都尉賜緋魚袋晉陵丁君
卒王某曰噫吾僚也方吾少時輔我以仁義者乃發哭
弔其孤祭焉而許以銘越三月君壻以狀至乃叙銘赴
其葬叙曰君諱寳臣字元珍少與其兄宗臣皆以文行
稱鄉里號為二丁景祐中皆以進士起家君為峽州軍
事判官與廬陵歐陽公游相好也又為淮南節度掌書
記或誣富人以博州將貴人也猜而專吏莫敢議君獨
力争正其獄又為杭州觀察判官用舉者兼州學教授
又用舉者遷太子中允知越州剡縣蓋其始至流大姓
一人而縣遂治卒除弊與利甚衆人至今言之於是再
遷為太常博士移知端州儂智高反攻至其治所君出
戰能有所捕斬然卒不勝乃與其州人皆去避之坐免
一官徙黃州會恩除太常丞監湖州酒又以大臣有解
舉者遷博士就差知越州諸暨縣其治諸暨如剡越人
滋以君為循吏也英宗即位以尚書屯田員外郞編校
秘閣書籍遂為校理同知太常禮院君質直自守接上
下以恕雖貧困未嘗言利於朋友故舊無所不盡故其
不幸廢退則人莫不憐少進也則皆為之喜居無何御
史論君嘗廢矣不當復用遂出通判永州世皆以咎言
者謂為不宜夫敺未嘗教之卒臨不可守之城以戰虎
狼百倍之賊議今之法則獨可守死爾論古之道則
有不去之以死有去之以生吏方操法以責士則君之
流離窮困幾至老死尚以得罪於言者亦其理也君以
治平三年待闕於常州於是再遷尚書司封員外郎以
四年四月四日卒年五十八有文集四十卷明年二月
二十九日葬於武進縣懷德北鄉郭莊之原君曾祖諱
輝祖諱諒皆弗仕考諱柬之贈尚書工部侍郎夫人饒
氏封晉陵縣君前死子男隅太廟齋郎除隮為進士其
季恩兒尚幼女嫁秘書省著作佐郎集賢校理同縣胡
宗愈其季未嫁嫁胡氏者亦又死矣銘曰
文於辭為達行於德為充道於古為可命於今為窮嗚
呼已矣卜此新宫
太常博士曾公墓誌銘(王安石)
公諱易占字不疑姓曾氏建昌南豊人其世出有公之
考贈諫議大夫致堯之碑大夫當太宗真宗世為名臣
公少以廕補太廟齋郎為撫州宜黃臨川二縣尉舉三
司法中進士第改鎮東節度推官還改武勝節度掌書
記崇州軍事判官皆不往用舉者監真州装卸米倉遷
太子中允太常丞博士知泰州之如臯信州之玉山二
縣知信州錢仙芝者有所丐於玉山公不與即誣公吏
治之得所以誣公者仙芝則請出御史當是時仙芝蓋
有所挾故雖坐誣公抵罪而公亦卒失博士歸不仕者
十二年復如京師至南京病遂卒娶周氏吳氏最後朱
氏封崇安縣君子男六人曄鞏牟宰布肇女九人公以
端拱已丑生卒時慶歷丁亥也後卒之二年而葬其墓
在南豐之先瑩始公以文章有名及試於事又愈以有
名臨川之治能不以威而使惡人之豪帥其黨數百人
皆不復為惡在越州其守之合者倚公以治其不合者
有所不可公輒正之莊獻太后用道士言作乾明觀匠
數百人作數歲不成公語道士曰吾為汝成之為之捐
其費太半役未幾而罷如臯歲大饑固請於州而越海
以糴所活數萬人明年稍已熟州欲收租賦如常公獨
不肯聽歲盡而泰之縣民有復亡者獨如臯為完既又
作孔子廟諷縣人興于學玉山之政既除其大惡而至
於橋梁廨驛無所不至蓋公之已試於事者能如此既
仕不合即自放為文章十餘萬言而時議十卷尤行於
世時議者懲已事憂來者不以一身之窮而遺天下之
憂以為其志不見於事則欲發之於文其文不施于世
則欲以傳於後後世有行吾言者而吾豈窮也哉蓋公
之所為作之意也寳元中李元昊反契丹亦以兵近邊
陽為欲棄約者天子獨憂之詔天下有能言者皆勿諱
於是言者翕然論兵以進公獨以謂天下之安危顧吾
自治不耳吾已自治夷狄無可憂者不自治憂將在于
近而夷狄豈足道哉即上書言數事以為事不爾後當
如此既而皆如其云公之遭誣人以為冤退而貧人為
之憂也而公所為十餘萬言皆天下事古今之所以存
亡治亂至其冤且困未嘗一以為言公没而其家得其
遺疏曰劉向有言讒邪之所以並進者由上多疑心用
賢人而行善政如或譛之則賢人捨而善政還此可謂
明白之論切於今者夫夷狄動扵外百姓窮于下臣以
謂尚未足憂也臣之所謂可憂者特在分諸臣之忠邪
而已其大略如此而其詳有人之難言者蓋公既病而
為之未及上而終云嗚呼其尤可以見公之志也夫諫
者貴言人之難言而傳者則有所不得言讀其略不失
其詳後世其有不明者乎公之事親心意幾微輒逆得
之好學不怠而不以求聞於世所見士大夫之喪葬二
人逆一人之柩以歸又字其孤又一人者宰相舅嘗為
贊善大夫死三十年猶殯殯壞公為增修又與宰相書
責使葬之此公之行也蓋公之試於事者小而不盡其
材而行之所加又近唯其文可以見公之所存而名後
世故公之故人子王某取其尤可以銘後世者而為銘
曰
夫辨邪正之實去萬事之例而歸宰相之責合兵為農
以立天下之本設學校奬名節以材天下之士正名分
定考課通財弊以成制度之法古之所以治者不皆出
於此乎而時議之言如此讀其書以求其志鳴呼公之
志何如也
大理寺楊君墓誌銘(王安石)
君諱忱字明叔華隂楊氏子少卓犖以文章稱天下治
春秋不守先儒說每發一論一議暢達簡明超厲卓越
世儒莫能難也及為吏按姦發伏振擿利害夫人之以
聲名權勢驕士者常逆為君自絀蓋君有以過人如此
然恃其能奮其氣不治防畛以取通於世故終于無所
就以窮初君以父廕守將作監主簿數舉進士不中數
上書言事其言有衆人所不敢言者丁文簡公且死為
君求職君辭焉復用大臣薦召君試學士院又久之不
就積官至朝奉郎行大理寺丞通判河中府事飛騎尉
而坐小法絀監蘄州酒稅未赴而以嘉祐七年四月辛
已卒於河南享年三十九顧言曰焚吾所為書無留也
以柩從先人葬八年四月辛夘從其父葬河南府洛陽
縣平樂鄉張封村君曾祖諱津祖諱守慶坊州司馬贈
尚書左丞父語偕翰林侍讀學士以尚書工部郎致仕
特贈尚書兵部侍郎娶丁氏清河縣君尚書右丞度之
女子男兩人景略守太常寺太祝好書學能自立景彦
早卒君有文集十卷又别為春秋正論十卷微言十卷
通例二十卷銘曰
芒乎其孰始以有厥美昧乎其孰止以終於此納銘幽
宮以慰其子
右領軍致仕王君墓誌銘(王安石)
君王氏諱乙字次公其望在太原而實家大名之元城
不知其始所以徙曾祖諱安當周世宗時為閣門通事
舍人祖諱廷温開寳中泰寧軍節度副使考諱奉諲右
班殿直贈左武衛大將軍君嘗舉進士不中因獻其所
藏書秘閣而上書言先臣某逮事許王於先皇帝有一
日之幸臣實其子天子下其問驗以為三班借職累遷
至内殿崇班閤門祗候淮南東路都廵檢使皇祐二年
年七十三以右領軍衛將軍致仕卒於海州而以嘉祐
二年葬真州之揚子縣某鄉某原以後夫人劉氏祔於
是先夫人林氏既葬矣君強記博聞剛毅而聰眀好讀
書雖老矣讀書未嘗少止於窮人賤士苟義所在樂與之
為膠漆一欲以不直加我雖嚴貴人義終不為受也數
上書言事皆中世病而用事者多不聽聽者兩言耳又
事之小者然當時蒙其利言楚州可去堰為牐歲省卒
二十一萬七千人錢一百三十萬米六萬八千石又言
河陰可以茶鹽募入穀而漕之河北為十說以排三司
之難三司不能絀其一此當時蒙其利者也宋興百年
大定於太宗至真宗内外富矣内外自是遂務以無為
養息天下朝廷所尚賢良進士而將相大臣之世用君
方慨然懷古人趨赴功業之意欲起貧賤不勢左右而
以其辯智當人主衆圓獨方用非其時卒以不合嗚呼
甚可悲也然天下不肖多畏惡君以其伉直而幸其齟
齬不得意以老獨賢者哀之耳君子越石秦州觀察判
官其次子仁傑為進士女二人嫁進士林度陳州項城
主簿宋造余嘗為君僚而與其子越石同年進士也銘
其葬曰
強能吾嬴吾與之為抗嬴者惴惴吾與之為讓卒嬴於
強以窒於行維其心之亨以實其聲也
廣西轉運使屯田員外郎蘇君墓誌銘(王安石)
慶歷五年河北都轉運使龍圖閣直學士信都歐陽修
以言事切直為權貴人所怒因其孤甥女子有獄誣以
奸利事天子使三司戶部判官太常博士武功蘇君與
中貴人雜治當是時權貴人連内外諸怨惡修者為惡
言欲傾修銳甚天下汹汹必修不能自脫蘇君卒白上
曰修無罪言者誣之耳於是權貴人大怒誣君以不直
絀使為殿中丞泰州監稅然天子遂寤言者不得意而
修等皆無恙蘇君以此名聞天下嗟乎以忠為不忠而
誅不當於有罪人主之大戒然古之䧟此者相隨屬以
有左右之讒而無如蘇君之救是以卒至於敗亡而不
悟然則蘇君一動其功於天下豈小也哉蘇君既出逐
權貴人更用事凡五年之間再赦而君六徙東西南北
水陸奔走輒萬里其心恬然無有怨悔遇事強果未嘗
少屈蓋孔子所謂剛者殆蘇君乎蘇君之仁與智又有
足稱者嘗通判陜府當葛懷敏之敗邊告急樞密使使
取道路戍還之卒再戍儀渭於是延州還者千人至陜
聞再戍大恐即讙聚謀為變吏白閉城城中無一人敢
出君徐以一騎出卒間諭慰止之而以便宜還使者戍
卒喜曰微蘇君吾不得生陜人亦曰微蘇君吾其掠死
矣有令刺陜西之民以為兵敢亡者死既而亡者得有
司治之以死君輒縱去而言上曰令民以死者為事不
集也事集矣亡者猶不赦恐其衆相率而為盗惟朝廷
幸哀憐愚民使得自反天子以君言為然而三十州之
亡者皆不死其後知坊州州稅賦之無歸者里正代為
之輸歲幣大家數十君悉鉤治使歸其主坊人不憂為
里正自蘇君始也蘇君諱安世字夢得其先武功人後
徙蜀蜀亡歸家于京師今開封人也曾大考諱進之率
府副率大考諱繼殿直考諱咸熙贈都官郎中君以進
士起家三十二年其卒年五十九為廣西轉運使而官
止於尚書屯田員外郎者以君十五年不求磨勘也君
娶南陽郭氏又娶清河張氏為清河縣君子台文永州
推官祥文太廟齋郎炳文試將作監主簿彥文未仕女
子五人適進士會稽江崧單州魚臺縣尉江山趙揚三
人尚幼君既卒之三年嘉祐二年十月庚午其子葬君
揚州之江都東興寧鄉馬坊村而太常博士知常州軍
州事臨川王某為銘曰
皇有四極周綏以福使維蘇君奠我南服亢亢蘇君不
圜其方不晦其眀君子之剛其枉在人我得吾直誰懟
誰愠祗天之役日月有丘其下冥冥昭君無窮某之銘
泰州海陵縣主簿許君墓誌銘(王安石)
君諱平字秉之姓許氏余嘗譜其世家所謂今泰州海
陵縣主簿者也君既與兄元相犮愛稱天下而自少卓
犖不羈善辯說與其兄俱以智略為當世大人所噐寳
元時朝廷開方略之選以招天下異能之士而陜西大
師范文正公鄭文肅公争以君所為書以薦於是得召
試為太廟齋郎已而選泰州海陵縣主簿貴人多薦君
有大才可試以事不宜棄之州縣君亦常慨然自許欲
有所為然終不得一用其智能以卒噫其可哀也已士
固有離世異俗獨行其意罵譏笑侮困辱而不悔彼皆
無衆人之求而有所待於後世者也其齟齬固宜若夫
智謀功名之士窺時俯仰以赴勢物之會而輒不遇者
乃亦不可勝數辯足以移萬物而窮扵用說之時謀足
以奪三軍而辱於右武之國此又何說哉嗟乎彼有所
待而不悔者其知之矣君年五十九以嘉祐某年某月
某甲子葬真州之揚子縣甘露鄉某所之原夫人李氏
子男瓌不仕璋真州司戶參軍琦太廟齋即琳進士女
子五人已嫁二人進士周奉先泰州泰興縣令陶舜元
銘曰
有拔而起之莫擠而止之鳴乎許君而已於斯誰或使
之
文章辨體彙選卷七百八
文章辨體彙選卷七百八
明賀復徵編
墓誌銘十一
贈尚書工部侍郎孔公墓誌銘(宋王安石)
宋故朝請大夫給事中知鄆州軍事兼管内河堤司農
同羣牧使上護軍魯郡開國侯食邑一千六百戶食實
封二百戶賜紫金魚袋孔公者尚書工部侍郎贈尚書
吏部侍郎諱勖之子兖州曲阜縣令襲封文宣公贈兵
部尚書諱仁玉之孫兖州泗水縣主簿諱光嗣之曾孫
而孔子之四十五世孫也其仕當今天子天聖寳元之
間以剛毅諒直名聞天下嘗知諫院矣上書請明肅太
后歸政天子而廷奏樞密使曹利用尚御藥羅崇勲罪
状當是時崇勲操權利與士大夫為市而利用悍彊不
遜内外憚之嘗為御史中丞矣皇后郭氏廢引諫官御
史伏闕以争又求見上皆不許而固争之得罪然後已
蓋公事君之大節如此此其所以名聞天下而士大夫
多以公不終於大位為天下惜者也公諱道輔字原魯
初以進士釋褐補寧州軍士推官年少耳然斷獄議事
已能使老吏憚驚遂遷大理寺丞知兖州仙源縣事又
有能名其後嘗直史舘待制龍圖閣判三司理欠憑由
司登聞檢院吏部流内銓糺察在京刑獄知許徐兖鄆
泰五州留守南京而兖鄆御史中丞皆再至所至官治
數以争職不阿或絀或遷而公持一節以終身蓋未嘗
自詘也其在兖州也近臣有獻詩百篇者執政請除龍
圖閣直學士上曰是詩雖多不如孔道輔一言乃以公
為龍圖閣直學士於是人度公為上所思且不久於外
矣未幾果復召以為中丞而宰相使人說公稍折節以
待遷公乃告以不能於是人又度公且不得久居中而
公果出初開封府吏馮士元坐獄語連大臣數人故移
其獄御史御史劾士元罪止於杖又多更赦公見上上
固怪士元以小吏與大臣交私汙朝廷而所坐如此而
執政又以謂公為大臣道地故出知鄆州公以寳元二
年如鄆道得疾以十二月壬申卒於滑州之韋城驛享
年五十四其後詔追復郭皇后位號而近臣有為上言
公明肅太后時事者上亦記公平生所為故特贈公尚
書工部侍即公夫人金城郡君尚氏尚書都官員外郎
諱賓之女生二男子曰淘今為尚書屯田員外郎曰宗
翰今為太常博士皆有行治世其家累贈公金紫光祿
大夫尚書兵部侍郎而以嘉祐七年十月壬寅葬公孔
子墓之西南百步公廉於財樂振施遇故人子恩厚尤
篤而尤不好鬼神禨祥事在寧州道士治真武像有蛇
穿其前數出近人人傳以為神州將欲視驗以聞故率
其属往拜之而蛇果出公即舉笏擊蛇殺之自州將以
下皆大驚已而又皆大服公由此始知名然余觀公數
處朝廷大議視禍福無所擇其智勇有過人者勝一蛇
之妖何足道哉世多以此稱公者故余亦不得而略也
銘曰
展也孔公維志之求行有險夷不改其輈權強所忌讒
謟所讐考終厥位寵祿優優維皇好直是錫公休序行
納銘為識諸幽
司封員外郎秘閣校理丁君墓誌銘(王安石)
朝奉郎尚書封司員外郎充秘閣校理新差通判永州
軍州兼管内勸農事上輕車都尉賜緋魚袋晉陵丁君
卒王某曰噫吾僚也方吾少時輔我以仁義者乃發哭
弔其孤祭焉而許以銘越三月君壻以狀至乃叙銘赴
其葬叙曰君諱寳臣字元珍少與其兄宗臣皆以文行
稱鄉里號為二丁景祐中皆以進士起家君為峽州軍
事判官與廬陵歐陽公游相好也又為淮南節度掌書
記或誣富人以博州將貴人也猜而專吏莫敢議君獨
力争正其獄又為杭州觀察判官用舉者兼州學教授
又用舉者遷太子中允知越州剡縣蓋其始至流大姓
一人而縣遂治卒除弊與利甚衆人至今言之於是再
遷為太常博士移知端州儂智高反攻至其治所君出
戰能有所捕斬然卒不勝乃與其州人皆去避之坐免
一官徙黃州會恩除太常丞監湖州酒又以大臣有解
舉者遷博士就差知越州諸暨縣其治諸暨如剡越人
滋以君為循吏也英宗即位以尚書屯田員外郞編校
秘閣書籍遂為校理同知太常禮院君質直自守接上
下以恕雖貧困未嘗言利於朋友故舊無所不盡故其
不幸廢退則人莫不憐少進也則皆為之喜居無何御
史論君嘗廢矣不當復用遂出通判永州世皆以咎言
者謂為不宜夫敺未嘗教之卒臨不可守之城以戰虎
狼百倍之賊議今之法則獨可守死爾論古之道則
有不去之以死有去之以生吏方操法以責士則君之
流離窮困幾至老死尚以得罪於言者亦其理也君以
治平三年待闕於常州於是再遷尚書司封員外郎以
四年四月四日卒年五十八有文集四十卷明年二月
二十九日葬於武進縣懷德北鄉郭莊之原君曾祖諱
輝祖諱諒皆弗仕考諱柬之贈尚書工部侍郎夫人饒
氏封晉陵縣君前死子男隅太廟齋郎除隮為進士其
季恩兒尚幼女嫁秘書省著作佐郎集賢校理同縣胡
宗愈其季未嫁嫁胡氏者亦又死矣銘曰
文於辭為達行於德為充道於古為可命於今為窮嗚
呼已矣卜此新宫
太常博士曾公墓誌銘(王安石)
公諱易占字不疑姓曾氏建昌南豊人其世出有公之
考贈諫議大夫致堯之碑大夫當太宗真宗世為名臣
公少以廕補太廟齋郎為撫州宜黃臨川二縣尉舉三
司法中進士第改鎮東節度推官還改武勝節度掌書
記崇州軍事判官皆不往用舉者監真州装卸米倉遷
太子中允太常丞博士知泰州之如臯信州之玉山二
縣知信州錢仙芝者有所丐於玉山公不與即誣公吏
治之得所以誣公者仙芝則請出御史當是時仙芝蓋
有所挾故雖坐誣公抵罪而公亦卒失博士歸不仕者
十二年復如京師至南京病遂卒娶周氏吳氏最後朱
氏封崇安縣君子男六人曄鞏牟宰布肇女九人公以
端拱已丑生卒時慶歷丁亥也後卒之二年而葬其墓
在南豐之先瑩始公以文章有名及試於事又愈以有
名臨川之治能不以威而使惡人之豪帥其黨數百人
皆不復為惡在越州其守之合者倚公以治其不合者
有所不可公輒正之莊獻太后用道士言作乾明觀匠
數百人作數歲不成公語道士曰吾為汝成之為之捐
其費太半役未幾而罷如臯歲大饑固請於州而越海
以糴所活數萬人明年稍已熟州欲收租賦如常公獨
不肯聽歲盡而泰之縣民有復亡者獨如臯為完既又
作孔子廟諷縣人興于學玉山之政既除其大惡而至
於橋梁廨驛無所不至蓋公之已試於事者能如此既
仕不合即自放為文章十餘萬言而時議十卷尤行於
世時議者懲已事憂來者不以一身之窮而遺天下之
憂以為其志不見於事則欲發之於文其文不施于世
則欲以傳於後後世有行吾言者而吾豈窮也哉蓋公
之所為作之意也寳元中李元昊反契丹亦以兵近邊
陽為欲棄約者天子獨憂之詔天下有能言者皆勿諱
於是言者翕然論兵以進公獨以謂天下之安危顧吾
自治不耳吾已自治夷狄無可憂者不自治憂將在于
近而夷狄豈足道哉即上書言數事以為事不爾後當
如此既而皆如其云公之遭誣人以為冤退而貧人為
之憂也而公所為十餘萬言皆天下事古今之所以存
亡治亂至其冤且困未嘗一以為言公没而其家得其
遺疏曰劉向有言讒邪之所以並進者由上多疑心用
賢人而行善政如或譛之則賢人捨而善政還此可謂
明白之論切於今者夫夷狄動扵外百姓窮于下臣以
謂尚未足憂也臣之所謂可憂者特在分諸臣之忠邪
而已其大略如此而其詳有人之難言者蓋公既病而
為之未及上而終云嗚呼其尤可以見公之志也夫諫
者貴言人之難言而傳者則有所不得言讀其略不失
其詳後世其有不明者乎公之事親心意幾微輒逆得
之好學不怠而不以求聞於世所見士大夫之喪葬二
人逆一人之柩以歸又字其孤又一人者宰相舅嘗為
贊善大夫死三十年猶殯殯壞公為增修又與宰相書
責使葬之此公之行也蓋公之試於事者小而不盡其
材而行之所加又近唯其文可以見公之所存而名後
世故公之故人子王某取其尤可以銘後世者而為銘
曰
夫辨邪正之實去萬事之例而歸宰相之責合兵為農
以立天下之本設學校奬名節以材天下之士正名分
定考課通財弊以成制度之法古之所以治者不皆出
於此乎而時議之言如此讀其書以求其志鳴呼公之
志何如也
大理寺楊君墓誌銘(王安石)
君諱忱字明叔華隂楊氏子少卓犖以文章稱天下治
春秋不守先儒說每發一論一議暢達簡明超厲卓越
世儒莫能難也及為吏按姦發伏振擿利害夫人之以
聲名權勢驕士者常逆為君自絀蓋君有以過人如此
然恃其能奮其氣不治防畛以取通於世故終于無所
就以窮初君以父廕守將作監主簿數舉進士不中數
上書言事其言有衆人所不敢言者丁文簡公且死為
君求職君辭焉復用大臣薦召君試學士院又久之不
就積官至朝奉郎行大理寺丞通判河中府事飛騎尉
而坐小法絀監蘄州酒稅未赴而以嘉祐七年四月辛
已卒於河南享年三十九顧言曰焚吾所為書無留也
以柩從先人葬八年四月辛夘從其父葬河南府洛陽
縣平樂鄉張封村君曾祖諱津祖諱守慶坊州司馬贈
尚書左丞父語偕翰林侍讀學士以尚書工部郎致仕
特贈尚書兵部侍郎娶丁氏清河縣君尚書右丞度之
女子男兩人景略守太常寺太祝好書學能自立景彦
早卒君有文集十卷又别為春秋正論十卷微言十卷
通例二十卷銘曰
芒乎其孰始以有厥美昧乎其孰止以終於此納銘幽
宮以慰其子
右領軍致仕王君墓誌銘(王安石)
君王氏諱乙字次公其望在太原而實家大名之元城
不知其始所以徙曾祖諱安當周世宗時為閣門通事
舍人祖諱廷温開寳中泰寧軍節度副使考諱奉諲右
班殿直贈左武衛大將軍君嘗舉進士不中因獻其所
藏書秘閣而上書言先臣某逮事許王於先皇帝有一
日之幸臣實其子天子下其問驗以為三班借職累遷
至内殿崇班閤門祗候淮南東路都廵檢使皇祐二年
年七十三以右領軍衛將軍致仕卒於海州而以嘉祐
二年葬真州之揚子縣某鄉某原以後夫人劉氏祔於
是先夫人林氏既葬矣君強記博聞剛毅而聰眀好讀
書雖老矣讀書未嘗少止於窮人賤士苟義所在樂與之
為膠漆一欲以不直加我雖嚴貴人義終不為受也數
上書言事皆中世病而用事者多不聽聽者兩言耳又
事之小者然當時蒙其利言楚州可去堰為牐歲省卒
二十一萬七千人錢一百三十萬米六萬八千石又言
河陰可以茶鹽募入穀而漕之河北為十說以排三司
之難三司不能絀其一此當時蒙其利者也宋興百年
大定於太宗至真宗内外富矣内外自是遂務以無為
養息天下朝廷所尚賢良進士而將相大臣之世用君
方慨然懷古人趨赴功業之意欲起貧賤不勢左右而
以其辯智當人主衆圓獨方用非其時卒以不合嗚呼
甚可悲也然天下不肖多畏惡君以其伉直而幸其齟
齬不得意以老獨賢者哀之耳君子越石秦州觀察判
官其次子仁傑為進士女二人嫁進士林度陳州項城
主簿宋造余嘗為君僚而與其子越石同年進士也銘
其葬曰
強能吾嬴吾與之為抗嬴者惴惴吾與之為讓卒嬴於
強以窒於行維其心之亨以實其聲也
廣西轉運使屯田員外郎蘇君墓誌銘(王安石)
慶歷五年河北都轉運使龍圖閣直學士信都歐陽修
以言事切直為權貴人所怒因其孤甥女子有獄誣以
奸利事天子使三司戶部判官太常博士武功蘇君與
中貴人雜治當是時權貴人連内外諸怨惡修者為惡
言欲傾修銳甚天下汹汹必修不能自脫蘇君卒白上
曰修無罪言者誣之耳於是權貴人大怒誣君以不直
絀使為殿中丞泰州監稅然天子遂寤言者不得意而
修等皆無恙蘇君以此名聞天下嗟乎以忠為不忠而
誅不當於有罪人主之大戒然古之䧟此者相隨屬以
有左右之讒而無如蘇君之救是以卒至於敗亡而不
悟然則蘇君一動其功於天下豈小也哉蘇君既出逐
權貴人更用事凡五年之間再赦而君六徙東西南北
水陸奔走輒萬里其心恬然無有怨悔遇事強果未嘗
少屈蓋孔子所謂剛者殆蘇君乎蘇君之仁與智又有
足稱者嘗通判陜府當葛懷敏之敗邊告急樞密使使
取道路戍還之卒再戍儀渭於是延州還者千人至陜
聞再戍大恐即讙聚謀為變吏白閉城城中無一人敢
出君徐以一騎出卒間諭慰止之而以便宜還使者戍
卒喜曰微蘇君吾不得生陜人亦曰微蘇君吾其掠死
矣有令刺陜西之民以為兵敢亡者死既而亡者得有
司治之以死君輒縱去而言上曰令民以死者為事不
集也事集矣亡者猶不赦恐其衆相率而為盗惟朝廷
幸哀憐愚民使得自反天子以君言為然而三十州之
亡者皆不死其後知坊州州稅賦之無歸者里正代為
之輸歲幣大家數十君悉鉤治使歸其主坊人不憂為
里正自蘇君始也蘇君諱安世字夢得其先武功人後
徙蜀蜀亡歸家于京師今開封人也曾大考諱進之率
府副率大考諱繼殿直考諱咸熙贈都官郎中君以進
士起家三十二年其卒年五十九為廣西轉運使而官
止於尚書屯田員外郎者以君十五年不求磨勘也君
娶南陽郭氏又娶清河張氏為清河縣君子台文永州
推官祥文太廟齋郎炳文試將作監主簿彥文未仕女
子五人適進士會稽江崧單州魚臺縣尉江山趙揚三
人尚幼君既卒之三年嘉祐二年十月庚午其子葬君
揚州之江都東興寧鄉馬坊村而太常博士知常州軍
州事臨川王某為銘曰
皇有四極周綏以福使維蘇君奠我南服亢亢蘇君不
圜其方不晦其眀君子之剛其枉在人我得吾直誰懟
誰愠祗天之役日月有丘其下冥冥昭君無窮某之銘
泰州海陵縣主簿許君墓誌銘(王安石)
君諱平字秉之姓許氏余嘗譜其世家所謂今泰州海
陵縣主簿者也君既與兄元相犮愛稱天下而自少卓
犖不羈善辯說與其兄俱以智略為當世大人所噐寳
元時朝廷開方略之選以招天下異能之士而陜西大
師范文正公鄭文肅公争以君所為書以薦於是得召
試為太廟齋郎已而選泰州海陵縣主簿貴人多薦君
有大才可試以事不宜棄之州縣君亦常慨然自許欲
有所為然終不得一用其智能以卒噫其可哀也已士
固有離世異俗獨行其意罵譏笑侮困辱而不悔彼皆
無衆人之求而有所待於後世者也其齟齬固宜若夫
智謀功名之士窺時俯仰以赴勢物之會而輒不遇者
乃亦不可勝數辯足以移萬物而窮扵用說之時謀足
以奪三軍而辱於右武之國此又何說哉嗟乎彼有所
待而不悔者其知之矣君年五十九以嘉祐某年某月
某甲子葬真州之揚子縣甘露鄉某所之原夫人李氏
子男瓌不仕璋真州司戶參軍琦太廟齋即琳進士女
子五人已嫁二人進士周奉先泰州泰興縣令陶舜元
銘曰
有拔而起之莫擠而止之鳴乎許君而已於斯誰或使
之
文章辨體彙選卷七百八
