文章辨體彙選卷一百四十七
明賀復徵編
奏對三
對利害三事(唐陳子昂)
臣見九道出大使廵按天下申黜陟求人瘼臣謂計有
未盡也且陛下發使必欲使百姓知天子夙夜憂勤之
意也羣臣知考績而任之也姦暴不逞知將除之也則
莫如擇仁可以恤孤明可以振滯剛不避彊禦智足以
照姦者然後以為使故輶軒未動而天下翹然待之矣
今使且未出道路之人皆已指笑欲望進賢下不肖豈
可得耶宰相奉詔書有遣使之名無任使之實使愈出
天下愈弊使令百姓治道路送往迎來不見其惠也臣
願陛下更選有威重風槩為衆推者因御前殿以使者
之禮禮之諄諄戒敕所以出使之意乃授以節自京師
及州縣登拔才良求人瘼宣布上意令若家見而戶曉
昔堯舜不下席而化天下蓋黜陟幽明能折衷者陛下
知難得人則不如少出使彼煩數而無益於化是烹小
鮮而數撓之矣又刺史縣令政教之首陛下布德澤下
詔書必待刺史縣令謹宣而奉行之不得其人則委棄
有司掛牆屋耳百姓安得知之一州得才刺史十萬戶
賴其福不得才刺史十萬戶受其困國家興衰在此職
也今吏部調縣令如補一尉但計資考不求賢良有如
不次用人則天下囂然相謗矣狃於常而不變也故庸
人皆任縣令教化之陵遲顧不甚哉又天下有危機禍
福因之而生機静則有福動則有禍百姓安則樂生不
安則輕生是也今軍旅之事夫妻不得安父子不相安
五六年矣自劍南盡河隴山東由青徐曹汴河北舉滄
瀛趙鄭或困水旱或頓兵疲死亡流離略盡尚賴陛下
憫其失職凡兵戍調發一切罷之使人得妻子相見父
子相保可謂能静其機也然臣恐將相有貪夷狄利以廣
地強武說陛下者欲動其機機動則禍構宜修文德去
刑罰勸農桑息疲民蠻夷知中國有聖王必累譯至矣
答制問事(陳子昂)
臣今月十九日蒙恩敕召見令臣論當今政要行何道
可以適時不須遠引上古具狀進者微臣智識淺短實
昧政源然嘗洗心精意静觀人理竊見國之政要興廢
在人能知人機順而施化趨時適變静而勿動政要之
實可得而行今陛下以應天命而受寳圖建立明堂施
布大化勤恤人隠存問高年報功樹德順時興務至公
至仁垂訓天下可謂典章大備制度弘遠五帝三王所
不及也愚臣何敢有知政要然天恩降問貴採芻蕘謹
竭愚直悉心以奏凡用賢之道未廣仰成之化尚勞然
則取士之方任賢之事故陛下素所深知應亦倦譚亦
倦聽不待臣更一二煩說也
請措刑科臣聞言有順君意而害天下者有逆君意而
利天下者唯忠君能逆意唯聖君能從利恩勅不以臣
愚微降問當今政要臣伏惟當今之政大理已偹矣但
刑獄尚急法網未寬恐非當今聖政之要者臣觀聖人
用刑貴適時變有用捨不專任之且聖人初制天下必
有凶亂之賊叛逆之臣而為驅除以顯聖德聖人誅凶
殄逆濟人寧亂必資刑殺以清天下故所以務用刑也
凶亂既滅聖道既昌則必順人施化赦過宥罪所以致
措刑也然則聖人用刑本以禁亂亂静刑息不為昇平
所設何者太平之人悅樂於德不悅樂於刑以刑窮於
人人必慘怛故聖人貴措刑不貴煩刑今神皇應運授
圖臨御天下逆臣賊子頓伏嚴誅所以虺貞羣黨同惡
就戮此蓋天意將顯神皇威靈豈此凶徒所能自亂今
魁首已滅朋黨已屠聖政惟昌天下咸服神皇又降文
昌鴻恩滌蕩羣罪天下昭慶企望日新措刑崇德正在
今日實聖政之至要者也臣伏見近來詔獄推窮稍復
滋長追捕支黨頗及遠方天下士庶未敢安止臣伏惟
神皇聖意務在措刑安恤天下不務察法以損昇平今
刑獄未息者應是獄吏未識天意所以至於此也伏願
神皇垂愷悌之德務仁夀之恩勅法慎罰以省刑典臣
伏見當今天下士庶思願安寧途謠巷歌皆稱萬歲此
其懷樂聖化願保永年欲與子孫同此仁夀今神皇不
以此時崇德務仁使刑措不用乃任有司明察專務威
刑臣竊恐非神皇措刑之道且臣聞殺一人則千人恐
濫一罪則百夫愁人情大端畏懼於此今天下至廣萬
國至繁神皇雖妙察獄固不可門告戶說令一一知者
若使有一不知以神皇好任刑法則非太平安人之務
當今聖政之要者也此是臣赤心至誠敢言其實冒死
犯奏所冀天鑒務求措刑察臣所言非敢苟順
重任賢科臣伏惟刑措之政在能官人官人惟賢政所
以理此故神皇深知惓問不假臣一二煩說今臣所更
重說者實以天下之政非賢不理天下之業非賢不成
固願神皇務在任賢誠得衆賢而任之則天下之務自
化理也任賢人既任須信既信須終既終須賞夫任而
不信其才無由展信而不終其業無由成終而不賞其
功無由别則天下之賢雲集矣何以知其然君子小人
各尚其類者也若神皇徒務好賢而不能任能任而不
能信能信而不能終能終而不能賞雖有賢人終不可
用矣神皇降問小臣當今理政之要者臣竊以此為政
要之至極何以言之神皇大業已成天下已平尊名已
顯大禮已備所未足者在於忠賢若得忠賢相與而守
之太平之功可以於此而就斯實天地神靈贊助神皇
而致此時也當此時不成千歲之業立萬代之規小臣
誠愚竊為神皇所惜
明必得賢科臣伏惟刑措之道政在任賢議者皆云賢
不可知人不可識臣獨以為賢固可易知人固可易識
但是議者不精思之耳夫尚德行者必惡凶險之類有
信義者必疾苟且之徒智者不為愚者謀勇者不為怯
者死猶梟鸞不接翼薰蕕不同氣此天地之性物類之
情其理自然不可改易何者以德事凶兩不相入以正
接佞兩不相利以信質偽兩不相從以廉說貪兩不相
和智者尚謀愚者不聽勇者徇死怯者貪生皆事業不
同趨向各異此賢人之道固可預知誠能尚賢賢可至
矣然則賢人之業須賢人達之賢人之才須賢人用之
公正廉節信義勇謀皆待其人然後獲展苟非其類道
不虚行凡賢人君子未嘗不思效行但無其類獲進所
以湮没於時今神皇誠能信任賢良旌納忠正知左右之
臣灼然有賢行者賜之尊爵厚祿以榮寵之使其以類
相舉責成其政合度者進失度者貶神皇但垂拱明堂
保神和志天下之事臣必見日就無為不言而治也今
神皇憂恤萬幾日不睱給昧旦丕顯中夜以思誠是羣
臣未稱聖任伏願神皇審察賢能垂恩信任夫忠賢事
君必諫君失姦佞事主必順主情直道曲事惟聖鑒所
察
賢不可疑科臣伏惟神皇聖明具知得賢須任既任須
信既信須終既終須賞悉備知也然今未多信任者應
以經信任無效所以致疑如裴炎劉禕之蹇味道周思
茂固蒙神皇信任之矣然竟背德辜恩神皇以此有疑
於信任賢也以臣愚誠則謂不然何者聖必藉賢以明
國必待賢以昌人必待賢以理物必待賢以寧若神皇
疑於任賢欲以聖謀自斷臣恐勤勞聖躬而天下不可
獨理况聖躬不可勞弊神心不可細用此最須任賢者
也臣聞鄙人云有人以食噎而得病者欲絶食以去病
乃不知食絶而身斃此言近小可以喻遠臣竊謂賢人
於國亦猶食之在人固不為一噎而絶餱糧亦不可以
謬用而遠正士此實神皇聖鑒可明知也不待愚臣一
二言之伏願任賢無疑求士不倦以此為務天下誠不
足理也若外有信賢之名而内實有疑賢之心臣竊謂
神皇雖日得百賢終是無益適足以損賢傷政也伏惟
熟察可信者信之
招諫科臣伏惟聖人制天下貴能至公能至公者當務
直道臣伏見神皇至公應物直道容賢然朝廷尚未見
敢諫之臣骨鯁之士天下直道未得公行臣聞聖人大
德在能聽諫古典所說蓋不足陳臣伏見太宗文武聖
皇德冠三王名高五帝實由能容魏徵愚直獲盡忠誠
國史書之明若日月直言之路啓從諫之道開貞觀已
來此實為美今神皇坐明堂布大政神功聖業能事備
矣夫骨鯁之士能美聖功伏惟神皇廣延直臣旌賞諫
士使大聖之德引納日新書之金板萬代有述非神皇
卓犖仁聖臣不可獻此言也
勸賞科臣聞勞臣不賞不可勸功死士不賞不可勵勇
當今或有勤勞之臣死難之卒策功委命頒賞未蒙優
異臣伏惟人臣徇節在爵與名死節勤公名爵不及偷
榮尸祿寵秩或加故不可以進賢顯能旌功勵行伏願
神皇廣求此等勸勵百僚以及將士此正當今聖政之
所宜先也古人云賞一人而千萬人悅者蓋言其功當
也夫賞而不知賢者不務也伏願神皇陛下特垂省察
請息兵科臣伏以當今國家事最大者在兵甲歲興賦
役不省神皇欲安人思化理不可得何者兵之所聚必
有所資千里運糧萬里應敵十萬兵在境則百萬家不
得安業以此徭役人何能安臣伏見國家自有事北狄
於今十有餘年兵甲歲興竟不聞其利豈中國無制勝
之策朝廷無竒畫之臣哉臣竊謂不然是未計之廟算
爾臣伏惟神皇聖武天威若神突厥小醜何足誅滅然
今未滅者臣恐庸將無智未審廟算之機故使甲兵日
多徭役日廣今國家又命將出師臣願神皇審圖廟算
量其損益計其利害若事必不可請兵不虚行兵不虚
行賦役自省以此安人得賢可理若失之於此而救之
於彼臣恐人日以疲勞未得安息伏願熟察臣言審圖
廟算則戎狄不足滅中國可安寧
安宗子科臣伏惟陛下以至仁為政以至公應物天下
士庶莫不咸知虺貞等干紀亂常自取屠滅陛下唯罪
其搆逆者更無他坐宗室子弟獲以安寧自非陛下恩
念慈仁敦睦九族豈得宗室蒙此寧慶實大聖之德崇
重宗枝然臣更願陛下務安慰之惠以恩信使其顯然
明知陛下慈念之至上感聖德下得自安臣聞人情不
能自明則必疑慮疑慮則必不安不安則必危懼危懼
積則愆過生伏願陛下明恩賜垂愷悌之德使天下居
無過之地萬姓知陛下必信任賢是天下有慶然賢人
之業皆務直道於姦邪不利姦邪不利必有䜛譛此賢
人之災厄如是也一人之行十人謗之未有不遭禍患
者自古忠良賢達罹此患者不可勝言
臣子昂言臣本草茅微陋才無可取陛下乃越次假以
恩光將同近臣延問政要臣實愚昧何堪此寵頓首死
罪然臣之誠真實自愚衷與君子言猶且不妄况天子
之問敢不悉螻蟻之臣真實罄盡然臣所奏前件狀者
固是陛下所悉見知然臣復重言者貴以微誠披露肝
胆不知忌諱實戰實惶
風雨對(羅隠)
風雨霜雪天地之所權也山川藪澤鬼神之所伏也故
風雨不時則歲有饑饉雪霜不時則人有疾病然後禱
山川藪澤以致之則風雨雪霜果為鬼神所有也明矣
得非天之高不可以周理而寄之山川地之厚不可以
自運而憑之鬼神苟祭祀不時則饑饉作報應不至則
疾病生是鬼神用天地之權也而風雨雪霜為牛羊之
本矣復何歲時為復何人民為是以大道不旁出懼其
弄也大政不問下懼其偷也夫復何言
文章辨體彙選卷一百四十七
