文章辨體彙選卷一百五十五
明賀復徵編
諡議一
吳訥曰按諡法云諡者行之迹大行受大名細行受
小名白虎通曰人行始終不能若一故據其終始明
别善惡所以勸人為善而戒人為惡也繇是觀之則
諡之所繫豈不重歟漢晉而下凡公卿大夫賜諡必
下太常定議博士乃訽察其善惡賢否著為諡議以
上於朝若晉秦秀之議何曾賈充唐獨孤及之議苗晉
卿宋李清臣之議歐陽永叔是也當時雖或未能盡
從其言然千百載之下讀其詞者莫不油然興起其
好惡之心嗚呼是其所繫豈不甚重乎哉至若近世
名儒隱士之没門人朋舊有私諡易名之議亦不可
不知云
附吳訥諡法考(按周禮大夫喪事曰小喪賜諡疏云小喪卿大夫也卿大夫諡君親制之)
(使太史往賜之至遣之日小吏往為讀之又按禮記制曰幼名冠字五十以伯仲死諡周道也是則賜諡之)
(實始於周焉崇文總目載周公諡法一卷又有春秋諡法廣諡等書然皆後人取古人諡號增輯而為之)
(也宋仁宗朝眉山蘇洵嘗奉詔編定乃取世傳周公諡法以下諸書列為三卷總一百六十八諡至孝宗)
(淳熙中夾漈鄭樵後本蘇氏書增損定為上中下三等通二百一十諡為書以進大抵諡者所以表其實)
(行故必繇君上所賜善惡莫之能揜然在學者亦不可不知其說故今特載周公諡法於編盖以諸家之)
(說皆祖於此若夫鄭氏之論亦多有可取者今亦錄附於後讀者詳之)
周公諡法
惟周公旦太公望開嗣王業建功於牧野終將葬乃制
諡法遂叙諡法諡者行之迹也號者功之表也車服位
之章也是以大行受大名細行受小名行出於已名生
於人(名謂諡號)民無能名曰神(不名一善下俱本註)一德不懈曰簡(一不)
(委世)靖民則法曰皇(靖安)平易不訾曰簡(不信訾毁)德象天地曰
帝(同於天地)尊賢貴義曰恭(尊事賢人寵貴義士)仁義歸往曰王(民往歸之)
敬事供上曰恭(恭奉也)立志及衆曰公(志無私也)尊賢敬讓曰
恭(敬有德讓有功)執應八方曰侯(所執行八方應之也)既過能改曰恭(言自)
(知也)賞慶刑威曰君(能行四者)執事堅固曰恭(守正不移)從之成羣
曰君(民從之)愛民長弟曰恭(順長接弟)揚善賦簡曰聖(所稱得人所善)
(得實所賦得簡)執禮御賓曰恭(迎待賓也)敬賓厚禮曰聖(厚於禮)芘親
之闕曰恭(修德以益之)照臨四方曰明(以明照之)尊賢讓善曰恭
(不專已善推之於人)譛愬不行曰明(逆知之故不行)威儀悉備曰欽(威則可畏)
(儀則可象)經緯天地曰文(成其道)大慮静民曰定(思樹惠也)道德博
聞曰文(無不知)純行不爽曰定(行一不傷)勤學好問曰文(不恥下問)
安民大慮曰定(以慮安民)慈惠愛民曰文(惠以成政)安民法古曰
定(不失舊意)愍民惠禮曰文(惠而有禮)闢地有德曰襄(取之以義)賜民
爵位曰文(與同升)甲胄有勞曰襄(亟征伐)綏柔士民曰德(安民)
(以居安土以事)小心畏忌曰僖(思所當忌)諫争不威曰德(不以威拒諫)有
一伐而還曰釐(知難而退)剛強直理曰武(剛無欲強不屈直正直理忠恕也)
質淵受諫曰僖(深故能受)威強敵德曰武(與有德者敵)温柔賢善
曰懿(性能純淑)克定禍亂曰武(以兵往故能定)心能制義曰度(制事得宜)
刑民克服曰武(法以正民能使服也)聰明睿哲曰獻(有通知之聰)夸智
多窮曰武(大志行兵多所窮極)智質有聖曰獻(有所通而無蔽)安民立政
曰成(政以安定)五宗安之曰孝(五世之宗)淵源流通曰康(性無忌)慈
惠愛親曰孝(周愛親族)温柔好樂曰康(好豐年勤民事)恊時肇厚曰
孝(恊合肇始)秉德不回曰孝(順於德而不違)安樂撫民曰康(無四方之虞)
合民安樂曰康(富而教之)執心克莊曰齋(能自嚴)布德執義曰
穆(穆純也)資輔就共曰齊(資輔佐而供成)中情見貎曰穆(性公露)甄
心動懼曰頃(甄精)容儀恭美曰昭(有儀可象行恭可美)敏以敬愼曰
頃(疾於所敬)昭德有勞曰昭(能勞讓)柔德安衆曰靖(成衆使安)聖聞
周達曰昭(聖聖通合)恭已鮮言曰靖(恭已正身少言而中)治而無眚曰
平(無災罪也)寬樂令終曰靖(性寬樂義以善自終)執事有制曰平(不在意)
威德剛武曰圍(禦亂患)布綱治紀曰平(施之政事)彌年壽考曰
胡(久也)由義而濟曰景(用義而成)保民耆艾曰胡(六十曰耆七十曰艾)耆
意大慮曰景(耆彊也)強毅果敢曰剛(強於仁義果曰毅)布義行剛
曰景(以剛行義)追補前過曰剛(勤善以補過)清白守節曰貞(行清白)
(志同)猛以剛果曰威(猛則少寬果敢行)大慮克就曰真(能大慮非正而何)
不隱無屈曰貞(恆然無私)強毅執正曰威(問正言乖邪)闢土服遠
曰栢(以闕正定)治典不殺曰祈(秉常不衰)克敬動民曰栢(敬以使之)大
慮行節曰孝(言成其節)闢土兼國曰栢(兼人故啓土)治民克盡曰
使(克盡恩惠)能思辯衆曰元(别之使各有次)好和不争曰安(生而少斷)行
義說民曰元(民說其義)道德純一曰思(道大而德一)始建國都曰
元(非善之良何以始之)大省兆民曰思(大親民而不殺)主義行德曰元(以義)
(為主闕德故)外内思索曰思(言求善)聖善周聞曰宣(聞謂所聞善事也)
追悔前過曰思(思而能改)兵革亟作曰莊(以數征為嚴)行見中外
曰慤(内外如一)通圉克服曰莊(通邊圉使闕服)狀古述今曰譽(立言之稱)
勝敵制強曰莊(以武功言)昭功寧民曰商(明有功者)死於原野曰
莊(非嚴何以死難)克殺秉政曰夷(秉政不闕賢)屡征殺伐曰莊(以嚴釐之)
安心好静曰夷(不爽政)武而不遂曰莊(武功不成)執義揚善曰
德(稱人之善)柔質慈民曰惠(知其性)慈仁短折曰懷(短未六十折未三十)
愛民好與曰惠(與謂施)述義不克曰丁(不能成義)夙夜警戒曰
敬(敬身急戒)夙夜恭事曰敬(敬以莅事)有功安民曰烈(以武立功)象方
益平曰敬(法常而知)秉德尊業曰烈(業以通德為而能尊)合善典法曰
敬(非敬何以善之)剛克為伐曰翼(伐功也)剛德克就曰肅(成其使為終)
思慮深遠曰翼(好遠思也)執心決斷曰肅(言嚴果)外内貞復曰
白(正而復終始一)不生其國曰聲(生於外家)不勤成名曰靈(任本性不見賢)
(思齊)未家短折曰殤(未家未娶)死而志成曰靈(士志不恡命)愛民好
治曰戴(好民治也)死見神能曰靈(有鬼不為厲)曲禮不愆曰戴(無過)
亂而不捐曰靈(不能以治損亂)短折不成曰殤(有知而夭殤)好祭鬼
神曰靈(瀆鬼神不致遠)隱拂不成曰隱(不以隱拂改其性)極知鬼事曰
靈(其智能聰徹之)不顯尸國曰隱(以間主國)見美堅長曰隱(美過其今)殺
戮無辜曰厲(賊良善人)官人應實曰知(能官人)愎佷逐過曰剌
(去誎曰愎反是曰佷)肆行勞祀曰悼(放心勞於淫祀言不修德)不思㤀愛曰剌
(忘其愛已者也)年中早夭曰悼(年不稱志)早孤短折曰哀(早未知人事)凶
年無穀曰荒(不務耕稼)好變動民曰躁(數移徙也)外内縱亂曰荒
(家不治官不治)不悔前過曰戾(知而不改)好樂怠政曰荒(淫於聲樂怠於政事)
怙威肆行曰醜(肆意行威)在國遭憂曰愍(仍多大喪)壅遏不通曰
幽(弱坎下)在國逢難曰愍(逢兵寇之事)早孤鋪位曰幽(鋪位即位而卒)
禍亂方作曰愍(國無政動長亂)動祭亂常曰幽(易神之班)使民悲傷
曰愍(苛政賊害)柔質受諫曰慧(以虚受人)貞心大度曰匡(心正而明察也)
名實不爽曰質(應也)德正應和曰莫(正其德應其和)溫良好樂曰
良(言其人可好可樂)施勤無私曰類(無私惟義所在)慈和徧服曰順(能使)
(人皆服其慈和)思慮果遠曰明(自任多近於專)博聞多能曰憲(雖多能不至於)
(大道)嗇於賜與曰愛(言貪恡)滿志多窮曰惑(自足者必不足也)危身
奉上曰忠(險不辭難)思慮不爽曰厚(不差所思而得)克威捷行曰魏
(有威而敏行)好内遠禮曰煬(朋淫于家不奉禮)克威惠禮曰魏(雖威不逆)
(禮)怠政外交曰推(不自明而恃外交也)去禮遠衆曰煬教誨不倦
曰長(以道教之)疏遠繼位曰紹(非其次第偶得之也)肇敏行成曰直(始疾)
(行成言不深也)彰義揜過曰堅(明義以盖前過)内外賓服曰正(言以正服之)
華言無實曰夸(恢誕)好廉自克曰節(自勝其情欲)逆天虐民曰
抗(背尊大而逆之)好更改舊曰易(變故改常)名與實爽曰繆(言名美而實傷)
愛民在刑曰克(道之以政齊之以法)擇善而從曰比(比方善而從之)除殘
去虐曰湯亂而不損為靈隱哀也景武也施德為文除
惡為武辟地為襄服遠為桓剛克為僖柔克為懿履正
為莊有過為僖施而不成為宣惠無内德為獻治而生
眚為平亂而不損為靈由義而濟為景餘皆象也
序論(宋鄭樵)
法之為諡者取一文耳非有說也諡法行而其說紛紛
其書見於世者有周公諡法有春秋諡法有廣諡有今
文尚書有大戴記有世本有獨斷有劉熙之書有來奥
之書有沈約之書有賀琛之書有王彦威之書有蘇冕
之書有扈蒙之書有蘇珣之書其實皆由漢魏以來儒
生取古人之諡而釋以已說集而為法也故蘇氏曰周
公之法反取賀琛之新法而載之書是知世之諡法其
名尤古者益非古法也今考周公之書所用後人之語
甚多是皆為諡法者展轉相因言文雜揉無足取也惟
沈約之書博採古今銓次有紀然亦無所建明至蘇氏
承詔編定六家諡法乃取周公春秋廣諡沈約賀琛扈
蒙之書斷然有所去取其善惡有一成之論實前人所
不及也皇也帝也王也公也侯也君也師也長也胥也
實尊卑之號上下之稱且生有爵死有諡以是為諡未
之敢聞也若帝王可以為諡則天子亦可以為諡矣若
公侯可以為諡則卿大夫亦可以為諡矣若師長可以
為諡則父兄亦可以為諡矣無義之談莫此為甚經幾
百年間而後蘇氏開之堯取累土以命名舜取穠華以
命名禹取於獸湯取於水桀以喬木紂以繹絲是非已
之所更必父兄之所命也且生有爵死有諡以是為諡
未之敢聞也蘇氏未暇及臣不敢後焉謹條其可用者
二百十諡分為三類只以一文見義無事乎文之廣無
事乎說之繁庶乎表裏蘇氏之學是亦典禮之大者
後論(鄭樵)
語曰孔文子何以為之文也子曰敏而好學不恥下問
是以謂之文也然則文子之諡初無諡法仲尼則因問
而即其人之行事以釋之奈何先立其法必使人之曲
中也規矩本為方圓設而非豫為小大劑量使制器者
範圍於此况所作之法只採經傳之言其間有大不通
理處子曰敏而好學不恥下問是以謂之文而云敏而
好學曰文可也孟子曰陳善閉邪謂之敬而云陳善開
邪曰敬可也易之益曰君子見善則遷有過則改而云
遷善改過曰益可也左氏曰共用之謂勇而云率義共
用曰勇可也奈何詩曰哿矣能言巧言如流曰哿可乎
書曰賓於四門四門穆穆而云闢於四門曰穆可乎傳
曰季子生而有文在其手曰友遂命之而云有文在手
曰友何義也書曰乃聖乃神乃武乃文而云乃聖乃神
曰武何義也詩序曰太平之君子能持盈守成而云持
盈守滿曰成何義也至於終始如一者則謂之終為人
所渴望者則謂之渴於義安乎取竝后匹嫡之義而為
竝取牝雞之晨惟家之索義而為索是可用乎千百年
間學者見之禮官博士行之而斷無以為非者
晉太宰何曾諡議(秦玄良)
故太宰何曾雖階世族之胤而少以高亮嚴肅顯登王
朝然資性驕奢不循軌則詩云節彼南山惟石巖巖赫
赫師尹民具爾瞻言其德行高峻動必以禮耳丘明有
言儉德之恭侈惡之大也大晉受命勞謙隱約曾受寵
二代顯亦累世暨乎耳順之年身兼三公之位食大國
之租荷保傅之貴方之古人責深負重雖鞠躬盡死猶
不稱位而乃驕奢過度名被九域以古義言之非惟失
輔相之宜實壞人倫之教近世以來宰臣輔相未有受
垢辱之聲被有司之劾而蒙恩貸若曾者也周公弔三
季之陵遲哀大教之不行於是作諡以紀其終曾參奉
之啓手歸全易簀而没盖明愼終死而後已齊之史氏
季世陪臣耳猶書君賊累死不懲况於皇代守典之官
敢畏強盛而不盡禮管子有言禮義廉恥是謂四維四
維不張國乃滅亾宰相大臣人之表儀若生極其情死
又無貶是則帝室無王刑也王公貴人復何畏哉所謂
四維復何寄乎謹按諡法名與實爽曰繆怙亂肆行曰
醜宜諡繆醜
晉賈充諡議(秦玄良)
賈充無子舍宗族弗立而以異姓外孫韓謐為後悖禮
溺情以亂大倫昔鄫養外孫莒公子為後春秋書莒人
滅鄫聖人豈不知外孫親邪但以義推之則無父子之
親而絶祖宗之祀諡法昏亂紀度曰荒請諡為荒
甄琛諡文穆議(袁翻)
按禮諡者行之迹也號者功之表也車服者位之章也
是以大行受大名細行受細名行生於已名生於人故
闔棺然後定諡皆累其生時美惡所以為將來勸戒身
雖死使名常存也凡薨亾者屬所即言太鴻臚移本郡
大中正條其行節功過承中正移言公府下太常部博
士評議為諡列上諡不應法者博士坐如選舉不以實
論若行狀失其中正坐如博士自古帝王莫不殷勤重
愼以為褒貶之實也今日之行狀皆出自其家任其臣
子自言君父之行無復相是非之事臣子之欲光揚君
父但苦迹之不高行之不美是以極辭肆意無復限量
觀其狀也則周孔聯鑣伊顔接袵論其諡也雖窮文盡
武㒺或加焉然今之博士與古不同惟知依其行狀又
先問其家人之意臣子所求便為議上都不復斟酌與
奪商量是非致號諡之加與汎階莫異專以極美為稱
無復貶降之名禮官之失一至於此案甄司徒行狀至
德與聖人齊蹤鴻名共大賢比迹文穆之諡何足加焉
但比來贈諡於例普重如甄琛之流無不復諡謂宜依
諡法慈惠愛民曰孝宜諡曰孝穆公自今已後明勅太
常司徒有行狀如此言辭流宕無復節限者悉請裁量
不聽為受必凖人立諡不得甚加優越仍踵前來之失
者付法司科罪
文章辨體彙選卷一百五十五
