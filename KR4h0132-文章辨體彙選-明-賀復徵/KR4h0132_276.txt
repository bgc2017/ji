文章辨體彙選卷二百七十六
明賀復徵編
簡一
劉勰曰簡者略也言陳其大略也復徵曰簡竹板
也古者執簡記事故單執一札亦謂之簡後人以事
情反覆非簡可盡乃直名曰書也
與人手簡(晉王羲之)
吾前柬粗足作佳觀吾為逸民之懷久矣足下何以方
復及此似夢中語邪無緣言面為歎書何能悉
其二
去夏得足下致卭竹杖皆至此士人多有尊老者皆即
分布令知足下遠惠之至(二帖文體明辨題曰與人手簡入簡類中想自有見故仍)
(之)
簡沈驎士(梁沈約)
獨往之業雖聞前載高塵逸軌罕或共時未嘗不拊袠
興懷望古遐矚尊賢拔俗遥然沈冥自遠幽貞之操義
高篆策雖蔣詡不窺城市鄭真名動京師何遠之有名
山既鄉内所豐清川亦坐卧可對不出戶庭而與禽鳥
齊美哉約少不自涯早愛蟲鳥逐食推遷未諧宿願冀
幽期可託克全素履與尊弋釣泉臯以慰閒暮則生平
之心於此遂矣
與吕晦叔苐二簡(宋司馬光)
介甫文章節義過人處甚多但性不曉事而喜遂非致
忠直䟽遠讒佞輻輳敗壊百度以至于此今方矯其失
革其弊不幸介甫謝世反覆之徒必詆毁百端光意以
謂朝廷特宜優加厚禮以振起浮薄之風苟有所得輙
以上聞不識晦叔以為何如更不煩答以筆札扆前力
言則全仗晦叔也
與王介甫簡(歐陽脩)
某再拜相別忽焉遂見新歲中間嘗得一附書其如忽
遽不盡鄙懷於今猶以為恨雖然遂使不忽遽區區之
懷亦不能盡也賢弟來得相見備審動止即日春寒奉
太夫人萬福喜慰無限賢者不能留之朝衰病者不得
放去皆失其分歸咎何所某自新春來目益昏耳亦不
聰大懼難久于筆硯平生所懷有所未畢遂恐為庸人
以死爾其它細故不足道惟奉親自愛
回蘇子瞻簡(王安石)
某啟承誨諭累幅知尚盤桓江北俯仰踰月豈勝感悵
得秦君詩手不能捨葉致遠適見亦以為清新嫵麗與
鮑謝似之不知公意如何餘卷正冒眩尚妨細讀嘗鼎
一臠旨可知也公竒秦君數口之不置吾又獲詩手之
不捨然聞秦君嘗學至言妙道無乃笑我與公嗜好過
乎未相見跋踄自愛書不盡悉
答李文叔為兄立諡簡(張耒)
耒頓首昨日辱示尊兄墓銘即當書納而蒙問以所未
安既有所疑不敢默也為兄作諡固善但古者賤不誄
貴幼不誄長誄與諡一道也自下議上不順又以尊臨
卑則公議不得盡伸俾無以盡善惡之實况于骨肉宗
族而可以相為立諡耶古之私諡者甚多如王通死門
人私諡文中孟郊死韓愈張籍謚以貞曜然後讀通所
著書續經其狂誕野陋乃可為學者發笑郊以餓士偶
工於詩耳世之言通與郊之實不過如此文中貞曜竟
何補哉古者生無爵死無諡孔孟顔閔不聞有諡雖其
門人朋友尊愛之如此亦不敢為作諡此數君子後世
豈以無諡而遂不傳哉繇是觀之諡不能使欺者傳無
諡不能使實者沒賢兄之懿人實聞之其不至公卿而
死不得使有司顯議而公諡之其為不幸無可言者但
其德美之實苟不可泯滅自應傳世而今乃兄弟生徒
為之易名則失薄俗之喜以嫌處物者久矣孰肯為弟
不私其兄哉既嫌于私則聞者不信不信則并與其實
而敗之矣所為愛之正以害之也願更審度此一節其
他尚有一二事容面論之蠟紙且留此俟改定即當下
筆僭易死罪
簡李汝弼侍御(明馬中錫)
謝病以來孟灣舊業外置得薄田二三頃見有茅屋數
間前後雜樹數百株別號東田以此入首夏齎酒時往
擇繁陰席地以坐與一二客小杯徐酌商晴較雨興闌
飲犢衞流聽鶯官柳放浪移時尋復舊所再呼餘瀝盡
歡乃罷不取衣冠文字之輩往往皆村翁社友此無拘
束彼無計較日夕巾車而歸矮牀凹枕齁齁美睡無趁
朝之累坐衙之擾日將三丈始起科頭未及理髮而酒
伴已候門矣衰遲之年何幸得此回視宦途職務勤劬
不遑寢食得失榮辱禍福之幾當必有辨之者不敢多
贅也
文章辨體彙選卷二百七十六
