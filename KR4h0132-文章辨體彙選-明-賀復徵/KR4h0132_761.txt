文章辨體彙選卷七百六十一
明賀復徵編
祭文十三(律體)
祭雜墳文(晉任孝恭)
惟爾冥然往代求圓石而無名邈矣遐年討方磚而不
記封樹漂殄誰别羽商之家墳壟傾逥終迷庚癸之向
近創此伽藍實須泥丸命彼碩人置兹屯邑不謂綸繩
所用遂毁牛亭之基鍬鍤所侵爰傷馬鬛之勢重使翠
幕臨風佳城見日昔靈沼枯骨周王改以衣冠廣武横
尸漢主加其轊櫝輙勒彼山虞覆頽隍於舊址命兹匠
者修反壤於故林還蟻結之文依似坊之勢幸得宜陽
大道無變無移京兆長阡勿逥勿徙庶幽魂游止踐昔
徑而不疑塗車往還瞻舊轍而猶在
惠州祭枯骨文(宋蘇軾)
爾等暴骨于野莫知何年非兵則民皆吾赤子恭惟朝
廷法令有掩骼之文監司舉行無吝財之意是用一新
此宅永安厥居所恨犬豕傷殘螻蟻穿穴但為藂冢罕
致全軀幸襍居而靡争義同兄弟或解脫而無戀超生
人天
祭武功伯徐有貞文(明祝顥)
惟公天賦絶倫學精羣籍才高當世志方古人蚤發迹
於賢科即致身於翰苑論思啟沃足潤皇猷保障綏寧
克清時患爰總紀綱之重懋成疏導之功而乃明炳幾
先密圖匡復遂成風雲之會親依日月之光寅亮天工
燮調元化毅然以堯舜君民自任謂太平之日可期夫
何納牖乍通穿牖遽入以是魚水方諧而萋斐交布河
山雖誓而阱陷肆張卒至敬輿安忠州之行純仁甘永
州之去平平王道蹶驥足於疾驅浩浩長風摧鴻毛於
奮舉巷伯之章徒詠緇衣之義誰陳而彼且操戈於入
室之後投石於下井之餘攟摭蔓延釀惡未巳幸賴皇
天顯祐聖主含弘履險如夷完璧而返是雖羣慝之無
良亦公矯枉之太峻也夫天地之道浸斯成化功暴風
疾雨無資長育故決防之水必至潰隄高張之絃多致
絶響所以功赫者難成而易墮時驟者易失而難久嗚
呼惜哉
祭顧方伯文(歸有光)
某於公少荷許與迺以濩落有負相知昔卷衣之復方
當計吏之偕不得致撫棺之情今葬紖之發適拘巫史
之忌不能供復土之役然生辱委重俾論序其文章殁
又僣踰獲撰次其行事穆叔有云是三不朽於以答公
亦無媿矣敬陳泂酌告訣堂筵庶幾明靈鑒此侑饗
堂祭本生父奉政二府君文(鍾惺)
惟府君身心言行非惟家有乘鄉有評即神鬼亦欽之
矣惟是今夕之奠以骨肉之情處哀惨之會今夕之言
亦惟以告哀而已遑及其他哉痛念府君遶膝兒孫别
日多而聚日少照顔歡樂喜時短而戚時長隱痛難言
衆情莫代且可無出而竟出徒為搶地之呼欲先歸而
不歸自取終天之恨生惟五子没止二人多材多藝能
事鬼神者果否侍泉臺之側事死事生有慚祭養者徒
然居人世之中無幾在堂何繇升屋嗚呼哀哉尚饗
堂祭亡弟叔静文(鍾惺)
嗚呼弟没三年餘矣今乃與其婦同穴惟妾亦從焉弟
悲乎樂乎人為弟悲乎樂乎嗚呼何可言哉弟之兒女
分寄于弟兄有似嫁婚之已畢弟與妾妻近依于父母
庶幾伏臘以同来無子孫而有朋友無官爵而有文章
叨生有祿之家而竒窮如故頗賦無營之性而隱痛自
知所有者世所不甚切之事而人或分之不能所無者
俗所共相争之圖而爾且夷然不屑總之予奪之時天
亦不能定爾之善惡榮衰之際子必不肯隨物以悲歡
家譜之作亦嘗勸我早成鬼籙之名夫豈自知先列同
生者之所共觀而不及觀後死者之所不得而反先得
外而執友謂遠勝于世夀之頑鈍内而周親謂終不如
天倫之躭孺嗚呼何可言哉兄弟五人去其三地下多
于地上怙恃二親無其一事死愈于事存惟弟居家之
期已短而短莫短于今宵住世之算非長而長莫長于
来日挽郎莫敢高歌懼見笑于才鬼記手偶煩妙筆聊
一揖乎羣仙嗚呼何可言哉尚饗
文章辨體彙選卷七百六十一
文章辨體彙選卷七百六十一
明賀復徵編
祭文十三(律體)
祭雜墳文(晉任孝恭)
惟爾冥然往代求圓石而無名邈矣遐年討方磚而不
記封樹漂殄誰别羽商之家墳壟傾逥終迷庚癸之向
近創此伽藍實須泥丸命彼碩人置兹屯邑不謂綸繩
所用遂毁牛亭之基鍬鍤所侵爰傷馬鬛之勢重使翠
幕臨風佳城見日昔靈沼枯骨周王改以衣冠廣武横
尸漢主加其轊櫝輙勒彼山虞覆頽隍於舊址命兹匠
者修反壤於故林還蟻結之文依似坊之勢幸得宜陽
大道無變無移京兆長阡勿逥勿徙庶幽魂游止踐昔
徑而不疑塗車往還瞻舊轍而猶在
惠州祭枯骨文(宋蘇軾)
爾等暴骨于野莫知何年非兵則民皆吾赤子恭惟朝
廷法令有掩骼之文監司舉行無吝財之意是用一新
此宅永安厥居所恨犬豕傷殘螻蟻穿穴但為藂冢罕
致全軀幸襍居而靡争義同兄弟或解脫而無戀超生
人天
祭武功伯徐有貞文(明祝顥)
惟公天賦絶倫學精羣籍才高當世志方古人蚤發迹
於賢科即致身於翰苑論思啟沃足潤皇猷保障綏寧
克清時患爰總紀綱之重懋成疏導之功而乃明炳幾
先密圖匡復遂成風雲之會親依日月之光寅亮天工
燮調元化毅然以堯舜君民自任謂太平之日可期夫
何納牖乍通穿牖遽入以是魚水方諧而萋斐交布河
山雖誓而阱陷肆張卒至敬輿安忠州之行純仁甘永
州之去平平王道蹶驥足於疾驅浩浩長風摧鴻毛於
奮舉巷伯之章徒詠緇衣之義誰陳而彼且操戈於入
室之後投石於下井之餘攟摭蔓延釀惡未巳幸賴皇
天顯祐聖主含弘履險如夷完璧而返是雖羣慝之無
良亦公矯枉之太峻也夫天地之道浸斯成化功暴風
疾雨無資長育故決防之水必至潰隄高張之絃多致
絶響所以功赫者難成而易墮時驟者易失而難久嗚
呼惜哉
祭顧方伯文(歸有光)
某於公少荷許與迺以濩落有負相知昔卷衣之復方
當計吏之偕不得致撫棺之情今葬紖之發適拘巫史
之忌不能供復土之役然生辱委重俾論序其文章殁
又僣踰獲撰次其行事穆叔有云是三不朽於以答公
亦無媿矣敬陳泂酌告訣堂筵庶幾明靈鑒此侑饗
堂祭本生父奉政二府君文(鍾惺)
惟府君身心言行非惟家有乘鄉有評即神鬼亦欽之
矣惟是今夕之奠以骨肉之情處哀惨之會今夕之言
亦惟以告哀而已遑及其他哉痛念府君遶膝兒孫别
日多而聚日少照顔歡樂喜時短而戚時長隱痛難言
衆情莫代且可無出而竟出徒為搶地之呼欲先歸而
不歸自取終天之恨生惟五子没止二人多材多藝能
事鬼神者果否侍泉臺之側事死事生有慚祭養者徒
然居人世之中無幾在堂何繇升屋嗚呼哀哉尚饗
堂祭亡弟叔静文(鍾惺)
嗚呼弟没三年餘矣今乃與其婦同穴惟妾亦從焉弟
悲乎樂乎人為弟悲乎樂乎嗚呼何可言哉弟之兒女
分寄于弟兄有似嫁婚之已畢弟與妾妻近依于父母
庶幾伏臘以同来無子孫而有朋友無官爵而有文章
叨生有祿之家而竒窮如故頗賦無營之性而隱痛自
知所有者世所不甚切之事而人或分之不能所無者
俗所共相争之圖而爾且夷然不屑總之予奪之時天
亦不能定爾之善惡榮衰之際子必不肯隨物以悲歡
家譜之作亦嘗勸我早成鬼籙之名夫豈自知先列同
生者之所共觀而不及觀後死者之所不得而反先得
外而執友謂遠勝于世夀之頑鈍内而周親謂終不如
天倫之躭孺嗚呼何可言哉兄弟五人去其三地下多
于地上怙恃二親無其一事死愈于事存惟弟居家之
期已短而短莫短于今宵住世之算非長而長莫長于
来日挽郎莫敢高歌懼見笑于才鬼記手偶煩妙筆聊
一揖乎羣仙嗚呼何可言哉尚饗
文章辨體彙選卷七百六十一
