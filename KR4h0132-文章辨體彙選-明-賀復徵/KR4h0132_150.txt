文章辨體彙選卷一百五十
明賀復徵編
奏議二
北單于和親議(漢班固)
竊自惟思漢興已來曠世歷年兵纏夷狄尤事匈奴綏
御之方其塗不一或修文以和之或用武以征之或卑
下以就之或臣服以致之雖屈申無常所因時異然未
有拒絶棄放不與交接者也故自建武之世復修舊典
數出重使前後相繼至於其末始乃暫絶永平八年復
議通之而廷爭連日異同紛回多執其難少言其易先
帝聖德遠覽曕前顧後遂復出使事同前世以此而推
未有一世闕而不修者也今烏桓就闕稽首譯官康居
月氐自遠而至匈奴離析名王來降三方歸服不以兵
威此誠國家通於神明自然之徵也臣愚以為宜依故
事復遣使者上可以繼五鳳甘露致遠人之會下不失
建武永平羈縻之義虜使再來然後一往既明中國主
在忠信且知聖德禮義有常豈同逆詐示猜孤其善意
乎絶之未知其利通之不聞其害設後此虜稍彊能為
風塵復求交通將何所及不若因今施惠為策近長
為父報仇議(張敏)
夫輕侮之法先帝一切之恩不有成科班之律令也夫
死生之決宜從上下猶天之四時有生有殺若開相容
恕著為定法者則是故設奸萌生長罪隙孔子曰民可
使由之不可使知之春秋之義子不報讎非子也而法
不為之减者以相殺之路不可開故也今託義者得减
妄殺者有差使執憲之吏得設巧詐非所以導在醜不
爭之義又輕侮之比寖以繁滋至有四五百科轉相顧
望彌復增甚難以垂之萬載臣聞師言救文莫如質故
高帝去煩苛之法為三章之約建初詔書有改於古者
可下三公廷尉蠲除其敝議上寢不省敏再疏曰臣敏
蒙恩特見拔擢愚心所不曉迷意所不解誠不敢苟隨
衆議臣伏見孔子重經典臯陶造法律原其本意皆欲
禁民為非也未曉輕侮之法將以何禁必不能使不相
輕侮而更開相殺之路執憲之吏復容其姦枉議者或
曰平法當先論生臣愚以為天地之性惟人為貴殺人
者死三代通制今欲趣生反開殺路一人不死天下受
敝記曰利一害百人去城郭夫春生秋殺天道之常春
一物枯即為災秋一物華則為異王者承天地順四時
法聖人從經律願陛下留意下民考尋利害廣令平議
天下幸甚和帝從之
改鑄大錢議(劉陶)
聖王承天制物與人行止建功則衆悦其事興戎而師
樂其旅是故靈臺有子來之人武旅有鳬藻之士皆舉
合時宜動順人道也臣伏讀鑄錢之詔平輕重之議訪
覃幽微不遺窮賤是以藿食之人謬延逮及蓋以為當
今之憂不在於貨在乎民饑夫生養之道先食後民是
以先王觀象育物敬授民時使男不逋畆女不下機故
君臣之道行王路之教通由是言之食者乃有國之所
寶生民之至貴也竊見比年以来良苗盡於蝗螟之口
杼柚空於公私之求所急朝夕之餐所患靡盬之事豈
謂錢貨之厚薄銖兩之輕重哉就使當今沙礫化為南
金瓦石變為和玉使百姓渴無所飲饑無所食雖皇羲
之純德唐虞之文明猶不能以保蕭牆之内也蓋民可
百年無貨不可一朝有饑故食為至急也議者不達農
殖之本多言鑄冶之便或欲因緣行詐以賈國利國利
將盡取者爭競造鑄之端於是乎生蓋萬人鑄之一人
奪之猶不能給况今一人鑄之則千萬人奪之乎雖以
隂陽為炭萬物為銅役不食之民使不饑之士猶不能
足無厭之求也夫欲民殷財阜要在止役禁奪則百姓
不勞而足陛下聖德愍海内之憂慼傷天下之艱難欲
鑄錢齊貨以救其敝此猶養魚沸鼎之中棲鳥烈火之
上水木本魚鳥之所生也用之不時必至燋爛願陛下
寬鍥薄之禁後冶鑄之議聽民庶之謠吟問路叟之所
憂瞰三光之文耀視山河之分流天下之心國家大事
粲然皆見無有遺惑者矣臣嘗誦詩至於鴻雁扵野之
勞哀勤百堵之事每喟爾長懷中篇而嘆近聽征夫饑
勞之聲甚於斯歌是以追悟匹婦吟魯之憂始於此乎
見白駒之意屏營傍徨不能監寐伏念當今地廣而不
得耕民衆而無所食羣小並進秉國之位鷹揚天下烏
鈔求飽吞肌及骨並噬無厭誠恐卒有役夫窮匠起於
版築之間投斤攘臂登高遠呼使愁怨之民嚮應雲合
八方分崩中夏魚潰雖方尺之錢何能有救其危猶舉
函牛之鼎絓纖枯之末詩人所以眷然顧之澘焉出涕
者也臣東野狂闇不達大義緣廣及之時對過所問知
必以身脂鼎鑊為天下笑
置西域副校尉議(班勇)
昔孝武皇帝患匈奴強盛兼總百蠻以逼障塞於是開
通西域離其黨與論者以為奪匈奴府藏斷其右臂遭
王莽簒盜徵求無厭胡夷忿毒遂以背叛光武中興未
遑外事故匈奴負強驅率諸國及至永平再攻燉煌河
西諸郡城門晝閉孝明皇帝深惟廟策乃命虎臣出征
西域故匈奴遠遁邊境得安及至永元莫不内屬會間
者羌亂西域復絶北虜遂遣責諸國備其逋租高其價
值嚴以期會鄯善車師皆懷怨憤思樂事漢其路無從
前所以時有叛者皆由牧養失宜還為其害故也今曹
宗徒恥於前負欲報雪匈奴而不尋出兵故事未度當
時之宜也夫要功荒外萬無一成若兵連禍結悔無及
已况今府藏未充師無後繼是示弱於遠夷暴短於海
内臣愚以為不可許也舊燉煌郡有營兵三百人今宜
復之復置護西域副校尉居於燉煌如永元故事又宜
遣西域長史將五百人屯樓蘭西當焉耆龜兹徑路南
彊鄯善于寘心膽北扞匈奴東近燉煌如此誠便尚書
問勇曰今立副校尉何以為便又置長史屯樓蘭利害
云何勇對曰昔永平之末始通西域初遣中郎將居燉
煌後置副校尉於車師既為胡虜節度又禁漢人不得
有所侵擾故外夷歸心匈奴畏威今鄯善王尤還漢之
外孫若匈奴得志則尤還必死此等雖同鳥獸亦知避
害若出屯樓蘭足以招附其心愚以為便長樂衛尉鐔
顯廷尉綦母參司隸校尉崔據難曰朝廷前所以棄西
域者以其無益於中國而費難供也今車師巳屬匈奴
鄯善不可保信一旦反覆班將能保北虜不為邊害乎
勇對曰今中國置州牧者以禁郡縣姦猾盜賊也若州
牧能保盜賊不起者臣亦願以要斬保匈奴之不為邊
害也今通西域則虜勢必弱則為患微矣孰與歸其府
藏續其斷臂哉今置校尉以扞撫西域設長史以招懷
諸國若棄而不立則西域望絶望絶之後屈就北虜緣
邊之郡將受困害恐河西城門必復有晝閉之儆矣今
不廓開朝廷之德而抱屯戍之費若北虜遂熾豈安邊
久長之策哉太尉屬毛軫難曰今若置校尉則西域絡
繹遣使求索無厭與之則費難供不與則失其心一旦
為匈奴所迫當復求救則為役大矣勇對曰今設以西
域歸匈奴而使其恩德大漢不為鈔盜則可矣如其不
然則因西域租入之饒兵馬之衆以擾動緣邊是為富
仇讎之財增暴夷之勢也置校尉者宣威布德以繫諸
國内向之心以疑匈奴覬覦之情而無費財耗國之慮
也且西域之人無他求索其来入者不過稟食而已今
若拒絶勢歸必北屬夷虜并力以寇并凉則中國之費
不止十億置之誠便
諫伐鮮卑議(蔡邕)
書戒猾夏易伐鬼方周有獫狁蠻荆之師漢有闐顔瀚
海之事征討殊類所由尚矣然而時有同異勢有可否
故謀有得失事有成敗不可齊也武帝情存遠略志闢
四方南誅百越北討強胡西伐大宛東并朝鮮因文景
之蓄藉天下之饒數十年間官民俱匱乃興鹽鐡酒𣙜
之利設告緡重税之令民不堪命起為盜賊關東紛擾
道路不通繡衣直指之使奮鈇鉞而並出既而覺悟乃
息兵罷役封丞相為富民侯故主父偃曰夫務戰勝窮
武事未有不悔者也夫以世宗神武將帥勇猛財富充
實所拓廣遠猶有悔焉况今人財並乏事劣昔時乎自
匈奴遁逃鮮卑強盛據其故地稱兵十萬才力勁徤意
智益生加以關塞不嚴禁網多漏精金良鐵皆為賊有
漢人逋逃為之謀主兵利馬疾過於匈奴昔段熲良將
習兵善戰有事西羌猶十餘年今育晏才策未必過熲
鮮卑種衆不弱於曩時而虚計二載自許有成若禍結
兵連豈得中休當復徵發衆人轉運無巳是為耗竭諸
夏并力蠻夷夫邊垂之患手足之疥搔中國之困胸背
之瘭疽方今郡縣盜賊尚不能禁况此醜虜而可伏乎
昔高祖忍平城之恥呂后棄謾書之詬方之於今何者
為甚天設山河秦築長城漢起塞垣所以别内外異殊
俗也苟無䠞國内侮之患則可矣豈與蟲螘狡寇計爭
往來哉雖或破之豈可殄盡而方今本朝為之旰食乎
夫專勝者未必克挾疑者未必敗衆所謂危聖人不任
朝議有嫌明主不行也昔淮南王安諫伐越曰天子之
兵有征無戰言其莫敢校也如使越人蒙死以逆執事
厮輿之卒有一不備而歸者雖得越王之首而猶為大
漢羞之而欲以齊民易醜虜皇威辱外夷就如其言猶
巳危矣况乎得失不可量耶昔珠厓郡反孝元皇帝納
賈捐之言而下詔曰珠厓背畔今議者或曰可討或曰
棄之朕日夜惟思羞威不行則欲誅之通於時變復憂
萬民夫萬民之饑與遠蠻之不討何者為大宗廟之祭
凶年猶有不備况避不嫌之辱哉今關東大困無以相
贍又當動兵非但勞民而已其罷珠厓郡此元帝所以
發德音也夫卹民救急雖成郡立縣尚猶棄之况障塞
之外未嘗為民居者乎守邊之術李牧善其略保塞之
論嚴尤申其要遺業猶在文章具存循二子之策守先
帝之規臣曰可矣
復肉刑議(孔融)
古者敦龐善否不别吏端刑清政無過失百姓有罪皆
自取之末世陵遲風化壊亂政撓其俗法害其人故曰
上失其道民散久矣而欲繩之以古刑投之以殘棄非
所謂與時消息者也紂斮朝涉之脛天下謂之無道夫
九牧之地千八百君若各刖一人是下當有千八百紂
也求俗休和弗可得巳且被刑之人慮不全生志在思
死類多趨惡莫復歸正夙沙亂齊伊戾禍宋趙高英布
為世大患不能止人遂為非也適足絶人還為善耳雖
忠如鬻權信如卞和智如孫臏冤如巷伯才如史遷達
如子政一離刀鋸没世不齒是太甲之思庸穆公之霸
秦南睢之骨立衛武之初筵陳湯之都賴魏尚之守邊
無所復施也漢開改惡之路凡為此也故明德之君遠
度深惟棄短就長不苟革其政者也
正議(蜀漢諸葛亮)
昔在項羽起不由德雖處華夏秉帝者之勢卒就湯鑊
為後永戒魏不審鑒今次之矣免身為幸刑在子孫而
二三子各以耆艾之齒承偽指而進書有若崇竦稱莽
之功亦將偪於元禍苟免者邪昔世祖之創迹舊基奮
羸卒數千摧莽彊旅四十餘萬於昆陽之郊夫據道討
淫不在衆寡及至孟德以其譎勝之力舉數十萬之師
救張郃於陽平勢窮慮悔僅能自脱辱其鋒銳之衆遂
喪漢中之地深知神器不可妄獲旋還未至感毒而死
子桓淫逸繼之以簒縱使二三子多逞蘇張詭靡之說
奉進驩兜滔天之辭欲以誣毁唐帝諷觧禹稷所謂徒
喪文藻煩勞翰墨者矣夫大人君子之所不為也
絶盟好議(諸葛亮)
權有僭逆之心久矣國家所以略其釁情者求犄角之
援也今若加顯絶讎我必深便當移兵東戍與之角力
須并其土乃議中原彼賢才尚多將相輯穆未可一朝
定也頓兵相持坐而須老使北賊得計非策之上者昔
孝文卑辭匈奴先帝優與吳盟皆應權通變弘思遠益
非匹夫之為忿者也今議者咸以權利在鼎足不能并
力且志望已滿無上岸之情推此皆似是而非也何者
其智力不侔故限江自保權之不能越江猶魏賊之不
能渡漢非力有餘而利不取也若大軍致討彼高當分
裂其地以為後規下當略民廣境示武於内非端坐者
也若就其不動而睦於我我之北伐無東顧之憂河南
之衆不得盡西此之為利亦已深矣權僭之罪未宜明
也
選用議(魏和洽)
天下大器在位與人不可以一節儉也儉素過中自以
處身則可以此節格物所失或多今朝廷之議吏有著
新衣乘好車者謂之不清長吏過營形容不飾衣裘敝
壊者謂之廉潔至令士大夫故汙辱其衣藏其輿服朝
府大吏或自挈壺餐以入官寺夫立教觀俗貴處中庸
為可繼也今崇一概難堪之行以檢殊塗勉而為之必
有疲瘁古之大教務在通人情而已凡激詭之行則容
隠偽矣
論不送質議(吳周瑜)
昔楚國初封於荆山之側不滿百里之地繼嗣賢能廣
土開境立基於郢遂據荆陽至於南海傳業延祚九百
餘年今將軍承父兄餘資兼六郡之衆兵精糧多將士
用命鑄山為銅煑海為鹽境内富饒人不思亂汎舟舉
帆朝發夕到士風勁勇所向無敵有何偪迫而欲送質
質一入不得不與曹氏相首尾與相首尾則命召不得
不往便見制於人也極不過一侯印僕從十餘人車數
乘馬數匹豈與南面稱孤同哉不如勿遣徐觀其變若
曹氏能率義以正天下將軍事之未晚若圖為暴亂兵
猶火也不戢將自焚將軍韜勇抗威以待天命何送質
之有
論拒曹操議(周瑜)
操雖託名漢將其實漢賊也將軍以神武雄才兼仗父
兄之烈割據江東地方數千里兵精足用英雄樂業尚
當横行天下為漢家除殘去穢况操自送死而可迎之
耶請為將軍籌之今使北土已安操無内憂能曠日持
久來爭疆埸又能與我較勝負於船楫可乎今北土既
未安平加馬超韓遂尚在關西為操後患且舍鞍馬使
舟楫與吳越爭衡本非中國所長又今盛寒馬無藁草
驅中國士衆遠涉江湖之間不習水土必生疾病此數
者用兵之患也而操皆冒行之將軍擒操宜在今日瑜
請得精兵三萬人進住夏口保為將軍破之
省吏議(晉荀勖)
省吏不如省官省官不如省事省事不如清心昔蕭曹
相漢載其清静致畫一之歌此清心之本也漢文垂拱
幾致刑措此省事也光武并合吏員縣官國邑裁置十
一此省官也魏太和中遣王人四出減天下吏員正始
中亦并合郡縣此省吏也今必欲求之於本則宜以省
事為先凡居位者使務思蕭曹之心以翼佐大化篤義
行崇敦睦使昧寵忘本者不得容而偽行自息浮華者
懼矣重敬讓尚止足令賤不妨貴少不陵長遠不間親
新不間舊小不加大淫不破義則上下相安遠近相信
矣位不可以進趣得譽不可以朋黨求則是非不妄而
明官人不惑於聽矣去竒技抑異說好變舊以徼非常
之利者必加其誅則官業有常人心不遷矣事留則政
稽政稽則功廢處位者而孜孜不怠奉職司者而夙夜
不懈則雖在挈瓶而守不假器矣使信若金石小失不
害大政忍忿捐以容之簡文案略細苛令之所施必使
人易視聽願之如陽春畏之如雷震勿使微文煩擾為
百吏所黷二三之命為百姓所饜則吏竭其誠下悦上
命矣設官分職委事責成君子心競而不力爭量能受
任思不出位則官無異業政典不奸矣凡此皆愚所謂
省事之本也苟無此愆雖不省吏天下必謂之省矣若
欲省官私謂九寺可并於尚書蘭臺宜省付三府然施
行歷代世之所習是以久抱愚懷而不敢言至扵省事
實以為善若直作大例皆减其半恐文武衆官郡國職
業及事之興廢不得皆同凡發號施令典而當則安儻
有駁者或至壅否凡職所臨履先精其得失使忠信之
官明察之長各裁其中先條上言之然後混齊大體詳
宜所省則令下必行不可搖動如其不爾恐適惑人聽
比前行所省皆須臾輙復或激而滋繁亦不可不重
九品議(潘岳)
天生蒸民而樹之君使司牧之勿失其性君不獨治於
是乎建牧立監陳其輔佐故曰天工人其代之然則高
官厚禄非明崇賢所以興治卑位下役非為鄙愚所以
供職雖或開榮辱之門有爭競之弊而百王莫之能易
者此道不可以二故也方今天下隆平四海攸同薦賢
達善各以類進夫觀民宣化為治之本雖實小邑猶須
其人又中正之身優劣懸殊苟知人者智則不知者謬
矣莫如達官各舉其屬方嶽九列朝所取信郡守雖輕
有刺史存舉之當否當司其事考績累名施黜陟焉進
賢受賞不進賢甘戮沮勸既明則人自為謀庶公道大
行而私謁息矣
上客舍議(潘岳)
謹案逆旅久矣其所由來行者賴以頓止居者薄收其
直交易貿遷各得其所官無役賦因人成利惠加百姓
而公無末費語曰許由辭帝堯之命而舍於逆旅外傳
曰晉陽處父過甯舍扵逆旅魏武皇帝亦以為宜其詩
曰逆旅整設以通商賈然則自堯到今未有不得客舍
之法惟商鞅尤之固非聖世所言也方今四海會同九
服納貢八方翼翼公私滿路近畿輻凑客舍亦稠冬有
温廬夏有凉蔭芻秣成行器用取給疲牛必投乘&KR0146;競
進發楅寫鞍皆有所憩又諸劫盜皆起於迥絶止乎人
衆十里蕭條則奸軌生心連陌接館則寇情震懾且聞
聲有救已發有追不救有罪不追有戮禁暴捕亡恒有
司存凡此皆客舍之益而官㰚之所乏也又行者貪路
告糴炊㸑皆以昏晨盛夏晝熱又兼星夜既限早閉不
及㰚門或避晚關迸逐路隅祗是謾藏誨盜之原苟以
客舍多敗法教官守棘㰚獨復何人彼河橋孟津解劵
輸錢高第督察數入校出品郎兩岸相檢猶懼或失之
故懸以禄利許以功報今賤吏疲人獨專㰚税管開閉
之權藉不校之勢此道路之蠧奸利所殖也率歷代之
舊俗獲行留之懽心使客舍灑掃以待征旅擇家而息
豈非衆庶顒顒之望
省官議(王彪之)
為政之道以得賢為急非謂雍容廊廟標的而已固將
涖任贊時職思其憂也得賢之道在於涖任涖任之道
在於能久久於其道天下化成是以三載考績三考黜
陟不收一切之功不採速成之譽故勲格宸極道融四
海風流遐邈聲冠百代凡庸之族衆賢能之才寡才寡
於世而官多於朝焉得不賢鄙共貫清濁同官官衆則
闕多闕多則遷速前後去來更相代補非為偶然理固
然耳所以職事未修朝風未澄者也職事之修在扵省
官朝風之澄在於并職官省則選清而得久職并則吏
簡而俗静選清則勝人久於其事事久則中才猶足有
成今内外百官較而計之固應有并省者矣六卿之任
太常望雅而職重然其所司義高務約宗正所統蓋尠
可以并太常宿衛之重二衛任之其次驍騎左軍各有
所領無兵軍校皆應罷廢四軍皆罷則左軍之名不宜
獨立宜改游擊以對驍騎内官自侍中以下舊員皆四
中興之初二人而已二人對直或有不周愚謂三人於
事則無闕也凡餘諸官無綜事實者可令大官隨其住
所帖而領之若未能頓廢自可因缺而省之委之以職
分責之以有成能否因考績而著清濁隨黜陟而彰雖
緝熙之隆康哉之歌未可使庶官之選差清涖職之日
差久無奉禄之虛費簡吏寺之煩役矣
大田議(宋袁豹)
議曰國因民以為本民資食以為天修其業則教可興
崇其本則末自理實為治之要道教化之所階也不敦其
本則末業滋章饑寒交凑則廉恥不立當今接簒偽之
末值凶荒之餘爭源既開彫薄彌啓榮利蕩其正性賦
歛罄其所資良疇無側趾之耦比屋有困餒之患中間
多故日不暇給自卷甲卻馬甫一二年積敝之黎難用
克振實仁懷之所矜恤明教之所爰發也然斯業不修
有自來矣司牧之官莫或為務俗吏庸近猶秉常科依
勸督之故典迷民情之屢變譬猶修堤以防川忘淵丘
之易改膠柱於昔弦忽宮商之乖調徒有考課之條而
無毫分之益不悟清流在於澄源止輪由乎高閾患生
於棄本而趨末故也夫設位以崇賢疏爵以命士上量
能以審官不取人於浮譽則比周道息游者言歸游子
既歸則南畆闢矣分職以任務置吏以周役職不以無
任立吏必以非用省宂散者廢則萊荒墾矣器以應用
商以通財勦靡麗之巧棄難得之貨則彫偽者賤糓稼
重矣耕耨勤悴力殷收寡工商逸豫用淺利深增賈販
之税薄疇畆之賦則末務抑而田畯喜矣居位無義從
之徒在野靡兼并之黨給賜非可恩致力役不入私門
則游食者反本肄勤自勸游食省而肄勤衆則東作繁
矣密勿者甄異怠惰者顯罰明勸課之令峻紏違之官
則懶惰無所容力田有所望力者欣而惰者懼則稼人
勸矣凡此數事亦務田之端趣也涖之以清心鎮之以
無欲勖之以弗倦翼之以廉謹舍日計之小成期遠致
之莫歲則澆薄自淳心化有漸矣
祀祭議(梁何佟之)
蓋聞聖帝明王之治天下也莫不尊奉天地崇敬日月
故冬至祀天於員丘夏至祭地於方澤春分朝日秋分
夕月所以訓民事君之道化下嚴上之義也故禮云王
者必父天母地兄日姊月周禮典瑞云王搢大圭執鎮
圭繅藉五采五就以朝日馬融云天子以春分朝日秋
分夕月覲禮天子出拜日於東門之外盧植云朝日以
立春之日也鄭玄云端當為冕朝日春分之時也禮記
朝事議云天子冕而執鎮圭尺有二寸率諸侯朝日於
東郊所以教尊尊也故鄭知此端為冕也禮記保傅云
三代之禮天子春朝朝日秋暮夕月所以明有敬也而
不明所用之定辰馬鄭云用二分之時盧植云用立春
之日佟之以為日者太陽之精月者太隂之精春分陽
氣方永秋分隂氣向長天地至尊用其始故祭以二至
日月禮次天地故朝以二分差有理據則融玄之言得
其義矣漢世則朝朝日暮夕月魏文帝詔曰覲禮天子
拜日東門之外反禮方明朝事議曰天子冕而執鎮圭
率諸侯朝日扵東郊以此言之蓋諸侯朝天子祀方明
因率朝日也漢改周制羣公無四朝之事故不復朝於東
郊得禮之變矣然旦夕常於殿下東向拜日其禮太煩
今採周春分之禮損漢日拜之儀又朝諸侯之所無用
東郊今正殿即亦朝會行禮之庭也宜常以春分扵正
殿之庭拜日其夕月文不分明其議奏魏祕書監薛循
請論云舊事朝日以春分夕月以秋分按周禮朝日無
常日鄭玄云用二分故遂施行秋分之夕月多東潜而
西向拜之背實遠矣謂朝日宜用仲春之朔夕月宜用
仲秋之朔淳于睿駮之引禮記云祭日於東祭月於西
以端其位周禮秋分夕月並行於上世西向拜月雖如
背實亦猶月在天而祭之於坎不復言背月也佟之按
禮器云為朝夕必放於日月鄭玄云日出東方月出西
方又云大明生於東月生於西此隂陽之分夫婦之位
也鄭玄云大明日也知朝日東向夕月西向斯蓋各本
其位之所在耳猶如天子東西遊幸朝堂之官及拜官
者猶北向朝拜寧得以背實為疑邪佟之謂魏世所行
善得與奪之衷晉初棄員丘方澤於兩郊二至輟禮至
於二分之朝改替無義江左草創舊章多闕宋氏因循
未能反古竊惟皇齊應天御極典教惟新謂宜使盛典
行之盛代以春分朝於殿庭之西東向而拜日秋分於
殿庭之東西向而拜月此即所謂必放日月以端其位
之義也使四方觀化者莫不欣欣而頌美旒藻之飾蓋
本天之至質也朝日不得同昊天至質之禮故玄冕三
旒也近代祀天著衮十二旒極文章之義則是古今禮
之變也禮天朝日既服宜有異頃世天子小朝會著絳
紗袍通天巾博山冠斯即今朝之服次衮冕者也竊謂
宜依此拜日月甚得差降之宜也佟之任非禮局輕奏
大典實為侵官伏追慙震
文章辨體彙選卷一百五十
