文章辨體彙選卷十五
明賀復徵編
制四
授高平郡王重規司屬卿制(唐李嶠)
鸞臺百工惟時必在推擇九族既睦仍資敦叙具官重
規宗室儀表衣冠領袖有姬旦之藝兼劉蒼之善出居
連帥功名著於兩河入奉鈎陳誠欵申於八挍本支望
重河海職隆宜輟掌於魚鈐俾專司於鱗族
授崔融著作郎制(李嶠)
鸞臺具官崔融長才廣度贍學多聞詞麗揚班行高魯
史外臺美其方正中省推其良直永言司典尤俟得人
載筆西垣既藉微婉紬文東觀更資博通宜昇著作之
庭兼踐記言之地
封衡陽郡王成義為申王等制(蘇頲)
門下古者帝王受命以臨萬國子弟建封用尊五等其
所由來尚矣具官成義等敦詩執禮本仁祖義名教之
樂得自幾深温良之容發於忠孝晨趨魏闕則望掩軒
霞夕賦曹園則思含澄景朕祇奉歷數旁稽載籍克輔
王室所謂通邑大都俾為唐藩故能帶河礪岳分膺往
命咨爾眷歟可依前件
授宋王成器太子太師制(蘇頲)
門下孟侯之禮雖歸於冢弼泰伯之風實尚於高節具
官宋王成器幼而聰惠長則温仁禮樂同歸質文相半
孝以為政每用因親忠而立誠所期尊主故能樂於為
善好在服儒占蟻穴以探徵登省臺而成賦自奄有梁
宋作藩邦家其儀孔臧其德可大朕之元子當踐副君
以隆基有社稷大功神人僉屬由是朕前懇讓言在必
行天下公議誠不可奪爰符立季之典庶叶從人之願
况别為九州必資於牧伯貞夫萬國先佇於傅師式副
僉諧之求仍光不拜之寵
授張說中書令制(蘇頲)
門下咸有其德委廊廟之元宰知無不為歸掖垣之成
務張說含和育粹特表人師懸解精通見期王佐立言
布(唐詔令作希)文武之用定策勵忠公之典才冠代而不有
功至大而若虚自頃弘益時政發揮王道萬事必理一
心從又以觀其獨伯起慎於四知常得其貞叔敖謹於
三省(詔令作者)故能深而不竭久而彌芳宣大號於紫宸潤
昌圖於清禁我憑柱石爾作鹽梅正名之謂羣議斯集
可授中書令
授韓休起居郎制(蘇頲)
勅具官韓休理識清暢襟靈夷雅探學精微屬詞婉麗
甲科對策嘗副求賢左史記言用觀書法
授李懷讓給事中制(蘇頲)
黃門具官李懷讓直方自守貞獨不羣理可析於毫芒
文可成於藻繪雖手揮繁綜而心寄閒遠絲綸所屬嘗
推起草之能駮正是司更接遊蘭之寵
授薛稷諫議大夫制(蘇頲)
門下具官薛稷弈代雄詞身濟其美光時雅量士慕其
風故能懸帳絶倫昇堂覩奥掖垣密勿字列黃縑仙闥
從容文飛赤管箴闕之任惟賢是擇俾登才子式寵諫
臣
授劉知柔尚書右丞制(蘇頲)
門下天臺管轄爰正紀綱人望僉宜方膺授受具官劉
知柔時行推美舊德歸高明暢襟情閒華風表蹈典墳
之芳潤總詞賦之笙簧慮常密於在公迹自勤於為政
萬人登數已聞書版之精六官揆才更俟彈珠之妙
授劉幽求左僕射制(蘇頲)
門下尚書佐理四方取則端揆成務百工是師非允具
瞻孰康庶績封州流人劉幽求風雲玄感川嶽粹靈學
綜九流文窮三變義以臨事精能貫日忠以成謀用若
投水茂勲立艱難之際嘉話盈啓沃之初存讜直以不
回為姦邪之所忌釁萌頗露譖端潛發元宰見逐讒人
孔多既誅羣兇方宣大化期問政於經始載登賢於夢
卜
授張仁愿兵部尚書制(蘇頲)
黃門名遂身退則聞告老優賢尚齒不忘求舊具官張
仁愿有將相之才樹忠公之績入稱三傑帷幄所以運
籌出總六師塞垣由其卧鼓懸利器而御物自中於桑
林推素心以得士更成於李徑故能居室而應在邦必
聞洎養疾歸休辭榮及禮用旌渭濱之兆空想潁陽之
間乞言繄賴寵德攸宜佇增題劒之榮更遂揮金之樂
可光祿大夫行兵部尚書
授李乂刑部尚書制(蘇頲)
黃門王命司寇汝作士師允迪政刑旁求望實具官李
乂恒碣之寶衣冠之華業總四科才抱九德為邦理要
洞入精微當代詞雄居成準的忠義得在公之體清修
稟行己之用紫泥掌誥雖密王言黃沙定罪是懸人命
眷兹欽恤尤賴簡孚俾回迹於西垣宜正名於北斗
授盧藏用檢校吏部侍郎制蘇(頲)
勅具官盧藏用含和育粹直道正身學貫儒墨詞精比
興風塵之外獨秀瑶林清白之中常懸冰鏡自四年掌
誥九品作程峻而不離重輕咸當簡而能要浮競斯遠
刀尺之委銓衡已歸特選周才更符僉望
授王丘主爵郎中等制(蘇頲)
勅具官王丘學思文華精而典麗韋虚心神清氣勝敏
以甄通或刈於楚翹先有司之課績或提其網轄肅諸
曹之填委爰旌二妙宜叶再遷丘可守尚書主爵郎中
虚心可守右司郎中
授李懷讓兵部郎中制(蘇頲)
黃門具官李懷讓直方在心清而轉勁通明應務吏必
兼文故能譽滿簮纓望華臺署鷞鳩作士雖參聽棘之
言司馬訓兵重踐握蘭之任
授宋璟御史大夫制(蘇頲)
黃門三台副職百寮之師紀綱是任莅事惟能具官宋
璟含純粹之德秉清剛之氣學研精以辨政文體要以
經遠吉人之寡敷言有訓君子之慎擇行無違正色而
自具陽秋立誠而不僣風雨必能靜專動直獻忠納規
常聞沃心之任靡憚犯顔之情使其坐以鎮俗毅然當
朝則不能者退不仁者遠王臣蹇蹇懦夫有立俾光天
憲式副人瞻
授李懷讓御史中丞制(蘇頲)
黃門貳彼副相一其三獨不任宏才孰膺高選具官李
懷讓直方孤聳清迥特立祗服文儒克修典禮持疏網
而不漏常嫉惡以闢邪泛虚舟於自然不近名而過實
必能去煩苛之小節知憲章之大體允符羣議光踐
中司
授李元紘度支員外郎制(蘇頲)
勅具官李元紘清眞不雜恬雅自居部劇著於祠曹養
能傳於宰邑頃聞出佐方馳日下之聲爰佇入官猶屈
黃中之美宜遷郎位以寵相門
授尹思貞御史大夫制(蘇頲)
門下國之副相位亞中台自非邦直孰司天憲具官尹
思貞賢良方正碩儒耆德剛不護缺清而畏知簡言易
從莊色難犯徵先王之體要敷袵必陳折佞臣之怙權
拂衣而謝故以事聞海内名動京師鷹隼是擊豺狼自
遠必能條理前弊發揮舊章宜承弄印之榮式允登車
之志
授張遊侍御史制(蘇頲)
勅具官張遊清方自居專直上撓秋風始擊每勵鷹鸇
歲寒後凋斯見松栢國儲在於紅粟王憲持於白簡式
寄人天之重更聞臺閣之遷
授鄭溥殿中侍御史等制(蘇頲)
勅具官鄭溥等志藴公忠才兼學行守文法以明練循
憲章以清直神羊共觸常聞避馬之雄夕鳥明飛俾叶
遷鶯之舉可依前件
授陸餘慶大理卿制(蘇頲)
黃門法者天下所共廷尉天下之平選衆甄才惟明克
允具官陸餘慶早回翔於近密又踐歴於中外雍容文
雅自然素徵清商蕭散風華莫不瑶林瓊樹必當和而
不撓貞則有恒正罰金於後人戒刻木於前吏念兹欽
恤深可哀矜宜修白雲之典俾靜黃沙之職
授陳正觀將作少監制(蘇頲)
黃門具官陳正觀藴器沈敏懷才雅實在公有甄綜之
能臨事有靖恭之譽頃者荆岑作鎮楚望班條時許仁
明俗稱威惠五材是用百工分職爰考掄材之績宜膺
梓匠之司
授李延昌左金吾衞大將軍制(蘇頲)
黃門兵戈之容是憑於師律輿馬之飾允屬於徼巡自
匪周才孰當兹任具官李延昌倜儻為用堅剛立誠學
優典墳言綜韜略賈勇聞義則輕於九死好謀盡忠則
隱如一敵自膺刺姦之寵雅叶彈違之務正名不拜何
以光於執金教戰或忘何以勵其投石宜踐迹於中尉
俾疇能於亞夫
授崔秀太子左庶子制(蘇頲)
門下古者官宿其業吏不數變將欲觀其終始因以别
其能否若用捨非當遲速不倫是開趨競之門豈曰和
均之道宗正少卿崔秀等名迹早著朝廷所推各勅一
官已經四稔誠器能有用久次當遷宜副僉諧俾膺並
命且承平日久從仕者多必憑考績方議進轉但須慎
守豈滯其能如或躁求是招其累速則不達謙而必亨
凡今庶僚宜悉朕意可依前件
授白知慎河南少尹制(蘇頲)
黃門具官白知慎博觀墳史祗奉程式吏道尤精公心
不轉郎官起草增其應宿之華匠者運斤主其乘風之
妙任能結約省費馳聲爰瞻上洛之都宜亞尹河之寵
可授河南少尹
授鄭璿河南縣令制(蘇頲)
黃門具官鄭璿士門雅望名教是先吏道通才聲塵自
遠嵩邙帝宅周漢王都宜迴起草之能佇息鳴桴之聽
可授河南縣令
授郭虔瓘潞國公兼食邑實封制(蘇頲)
黃門聞鼓鼙之聲者則思於將帥裂土茅之賦者則念
彼勲庸具官郭虔瓘忠將超倫智謨絶等决勝千里懷
孺子之兵符通知四夷有老臣之戎律往者鎮于荒裔
獨守孤城煮弩而其人益堅引弓而彼衆不敵故得愛
子染鍔名王解辮窮廬掃地而將空沙漠聞風以歸附
功則茂矣朕實體之宜誓河山開其井邑
封姚崇妻鄭國夫人制(蘇頲)
黃門具官姚崇妻滎陽郡夫人鄭氏滎河地緒簮組家
聲輝相門以才淑冠邦族而婉嬺蘭儀蕙問式備言容
習禮聞詩載兼圖史金彛作輔爰開土宇之封石窌承
榮宜表珩璜之盛
文章辨體彙選卷十五
