文章辨體彙選卷三百九十六
明賀復徵編
論五
武王誅討論(明方孝孺)
余讀春秋見其紀時書事少者止一二言多者不過數
十言斷斷然傳其所信而不敢肆竊嘗疑之以為當時
史官所載必詳矣孔子曷不盡舉而書之奚為簡略若
是哉及觀左氏穀梁公羊三子之傳各述其所聞甚詳
或曲說以傳經或因經而搆事肆情極論無復顧忌初
若可喜徐而推之率多虛詞而鮮事實往往不足以得
其要領而愈致人之惑然後知孔子謹嚴其詞若不敢
盡者憂天下後世之至也孔子嘗繫易以辭矣反覆詰
難至於理彰意竭而後止何獨於春秋而不盡其辭蓋
道可以智窮而事必以實著與其循疑而失實以為後
世害不若著其可信者之為愈也故曰多聞闕疑又曰
吾猶及史之闕文也此孔子之意也司馬遷之為史記
其志以作春秋自疑亦非不知春秋者矣至於記載往
昔之事奇聞怪說無所不錄而於三代之本紀多背經
而信傳好立異而誣聖人其他微者未足論若武王與
紂之事見於書最詳而遷乖亂之尤甚牧野之兵非武王
之志也聖人之不幸也武成載其時事但曰一戎衣天下
大定不書紂之死者為武王諱且不忍書也他書謂紂自
焚死意為近之武王之於紂非有深讐宿怨特為民去亂
耳當斯時使紂悔過遷善武王必不興師而踰孟津及紂
兵已北使紂不死而降武王必將封之以百里之邑俾奉
其宗廟必不忍加兵於其身也况紂已死乎吾意武王見
紂之死也必踊而哭之命商之羣臣以禮葬之矣豈復有
餘怒及其既死之身乎遷乃謂武王至紂死所三射之躬
斬其首懸於太白之旗又斬其二嬖妾懸於小白之旗此
皆戰國薄夫之妄言齊東野人之語非武王之事遷信而
取之謬也漢高祖魏文帝皆中才之主非有聖智之度高
祖猶能不殺子嬰文帝猶能奉山陽終其身曾謂武王聖
人而忍其君至此乎吾決知其不然矣苟信遷之言是使
後世強臣凌上者葅醢其君而援武王以藉口其禍君臣
之大義不亦甚哉吾故辨之以為好奇信怪者之戒
唐論(方孝孺)
有志於非常之功者必有非常之禍常者聖人之所務
非常者君子之所惡而非常之功尤天道之所不與也
人未嘗不欲有功也而不可有喜功之心以有功為喜
必以無功為恥苟自恥其無功乃急於成功不顧難易
而為之天下必有受其害者矣先王之治天下為其所
當為而不強其所難為使天下民物各循其性終身行
之猶有不及何暇他務哉後世之君多好徼功於夷狄
故其衰也常受夷狄之禍而唐為尤甚皆太宗啟之也
古之人君非不欲廣地衆民非不能攘遠代亂而未嘗
以逞於夷狄者知夷狄之不可以仁義懷不足以兵力
取而恐為中國之患也甘心於異類者必有禍馮婦之
子孫多死於虎學王良之術者多死於踶嚙非惟力不
武而習不精殆天道也太宗既平羣雄而盡有海内其
心思立希世間見之功以夸示後嗣命將出師獵夷虜
之窟而獮之縲其酋長致之闕下襲以冠帶而俾之宿
衛當其盛時自謂胡粤一家三王五帝之所未有至於
玄宗盡用胡人為邊將任以疆埸之事祿山思明遂因
之以起而唐幾於亡其後二百年間回鶻突厥吐蕃之
寇不絶於邊郡盜賊之興卒自伐南詔始而五代四主
皆出於雜胡德光桀黠遂子臨中國之主而號令宇内自
晉以降受夷狄之禍亦未有若唐者也較其成功僅快適
於一時而流患儲害歷二十餘世而不止太宗之支庶始
翦於武氏再覆於禄山黃巢殱之崔胤朱温芟之太宗於
民有德不宜若是酷也寧知非喜功之報耶西漢之主惟
武帝喜功最甚武帝諸子鮮不以惡終蓋兵之凶也久矣
創業而以兵取者必有天禍喜功好刑者必難乎其後不
得已而用兵若湯武之為心在拯民而不在圖利庶乎可
免哉不然是以一時之功易無窮之禍也
宋高宗論(劉定之)
康王前嘗為質於金營而宋使姚平仲劫營金疑其非親
王且嘗與較射而連發中的意其將家子因郤還之洎宋
復遣王奉使講解而為民所遮止因此得脱而遂繼宋統
盖天留之也使其在圍城中則與諸王并俘以北矣昔者
周漢宗室皆分封於宇内非獨資之如泰山磐石得以固
其存不幸而亡矣死灰復然猶得以續其統又不幸而統
絶矣苗裔蔓衍猶得以保其姓周東遷而晉以強宗為霸
主糾合諸侯為周輿衛至於戰國而燕韓魏居七雄之三
以祀姬姓之祖禰秦虎視東周不敢吞者數百年自載籍
以來未有若周之長所謂固其存者也漢懲吳濞楚戊之
強而犯上盡封各國支庶以裂其壤至於哀平之際宗室
載屬籍者十二萬人莫不據士民之上有王公之勢莽既
盜漢而光武兄弟呼於南陽此十二萬人者近遠嚮應故
東京之復舊物易於反掌靈獻之末表琮焉璋猶能崛強
荆益以資昭烈之興所謂續其統者也唐宋則不然其宗
室皆聚居於京師故朱温篡唐而德王等九人一日同沈
於九曲池濮王等數百人一夜同阬於龍興寺女真取宋
而惟康王以出使孟后以被廢二人得脱其舉宗北遷卒
見屠於完顔亮無一人幸免蓋無以保其姓矣夫聚居之
也樂其易防制此利之小者而其後有大害觀於唐宋可
見矣分封之也惡其難約束此害之小者而其後有大利
觀於周漢可見矣蘇子瞻諸人言封建之害胡明仲諸人
言封建之利各有其說而未嘗言其大利害見於繼世之
後如此然則有天下者為其子孫計可以無疑於此矣抑
宋統之幸不絶而天留康王以續之何也曰汴宋二百年
矣仁如慶歷元祐之日多不仁如熙豐崇宣之日少其不
仁也民怨之而其仁也民憐之其怨之也足以亡而其憐
之也足以不絶民之意即天之意也善得天者得於民而
已矣善得民者以其仁而已矣
宋太祖傳位論(陸侹)
或曰杜后賢后也知古今識義理其於境外之戒三從之
道知之素矣臨終而奸大命豈其本心與然則何如曰太
宗之謀也陳橋之事太宗與有力焉覬覦之萌久矣無所
施其計而逞其詐故佹言於太后借其臨終之口以為他
日之地耳然則太后何以聽之曰長君幼兒之說動其利
害之情次及廷美之言觸其愛少子之念故不覺其言之
入而信之深也豈料其賊心機智也哉然則太宗有黨乎
曰有昔漢景帝欲以位傳梁王竇嬰直之以漢約其事遂
寢趙普受顧命不惟不能諫又從而和之豈非其黨而然
與他日慮太祖之或變也又上表以請之以堅其盟而固
其心又何待於已誤再誤之然而後知其奸哉嗚呼太祖
何負於普耶豈特趙普為太宗之黨廷臣皆其黨也昔者
漢文帝即位未幾羣臣請願建太子以重宗廟社稷宋祖
即位十有七年之久曾無一人建此議者豈非盡為太宗
乎或又曰太祖創業股肱心腹之臣布列内外恩深而義
固何至於是也曰不然太祖既不能樂然從母之命以付
其弟又不能毅然守禮之經以立其子遲疑兩端久而
不決誰肯佐不斷之主以犯赤族之誅哉故為天下之
主而無斷奸雄生心而忠良攜貳不致禍敗者幾希世
皆以宋氏之禍由於杜后之失言太宗之奸逆而不知
藝祖醖釀以成之也
鄭莊公論(鍾惺)
元年春正月不書即位攝也攝者何將致之桓而成先
君之志也將致之桓而成先君之志者不欲成其為君
也没而諡隱公是國人君之矣國人君之兩盡之謂也
穀梁傳曰隠十年無正隱不自正也此不書即位之意
也自處之道也元年有正所以正隱也此没而諡隱公
之意也人處隱公之道也春秋之義也
漢高帝論(鍾惺)
取天下者在得其大勢不在戰守之勝敗得失也如奕
者然妙處不過數着全局在我而小小利鈍不計焉項
羽殺義帝漢擊之雖使楚破漢於睢水可也項王怨黥
布漢得使隨何說降之雖使楚擊破布可也此楚讓漢
妙着也漢王不得王關中封於蜀燒所過棧道以齊王
田榮反書遺項王項王以此無西憂漢心雖使楚奪漢
關中可也彭越反梁地往來苦楚兵絶其糧食雖使楚
擊破越可也此漢自得妙着也楚方自賀戰勝而不知
漢有天下之局已定於此數着矣妙着有數端焉我與
敵之所共敵失之而我得之者曰先着我發之於此而
敵不得備之於彼者曰警着敵備之於此而我引之於
彼使不得至此者曰鬆着我與敵俱不得與傍出而中
起之敵所不利即為我所利者曰應着我不求勝而不
可敗而卒以此取勝者曰隱着取天下之勢不越此數
端而已
文章辨體彙選卷三百九十六
文章辨體彙選卷三百九十六
明賀復徵編
論五
武王誅討論(明方孝孺)
余讀春秋見其紀時書事少者止一二言多者不過數
十言斷斷然傳其所信而不敢肆竊嘗疑之以為當時
史官所載必詳矣孔子曷不盡舉而書之奚為簡略若
是哉及觀左氏穀梁公羊三子之傳各述其所聞甚詳
或曲說以傳經或因經而搆事肆情極論無復顧忌初
若可喜徐而推之率多虛詞而鮮事實往往不足以得
其要領而愈致人之惑然後知孔子謹嚴其詞若不敢
盡者憂天下後世之至也孔子嘗繫易以辭矣反覆詰
難至於理彰意竭而後止何獨於春秋而不盡其辭蓋
道可以智窮而事必以實著與其循疑而失實以為後
世害不若著其可信者之為愈也故曰多聞闕疑又曰
吾猶及史之闕文也此孔子之意也司馬遷之為史記
其志以作春秋自疑亦非不知春秋者矣至於記載往
昔之事奇聞怪說無所不錄而於三代之本紀多背經
而信傳好立異而誣聖人其他微者未足論若武王與
紂之事見於書最詳而遷乖亂之尤甚牧野之兵非武王
之志也聖人之不幸也武成載其時事但曰一戎衣天下
大定不書紂之死者為武王諱且不忍書也他書謂紂自
焚死意為近之武王之於紂非有深讐宿怨特為民去亂
耳當斯時使紂悔過遷善武王必不興師而踰孟津及紂
兵已北使紂不死而降武王必將封之以百里之邑俾奉
其宗廟必不忍加兵於其身也况紂已死乎吾意武王見
紂之死也必踊而哭之命商之羣臣以禮葬之矣豈復有
餘怒及其既死之身乎遷乃謂武王至紂死所三射之躬
斬其首懸於太白之旗又斬其二嬖妾懸於小白之旗此
皆戰國薄夫之妄言齊東野人之語非武王之事遷信而
取之謬也漢高祖魏文帝皆中才之主非有聖智之度高
祖猶能不殺子嬰文帝猶能奉山陽終其身曾謂武王聖
人而忍其君至此乎吾決知其不然矣苟信遷之言是使
後世強臣凌上者葅醢其君而援武王以藉口其禍君臣
之大義不亦甚哉吾故辨之以為好奇信怪者之戒
唐論(方孝孺)
有志於非常之功者必有非常之禍常者聖人之所務
非常者君子之所惡而非常之功尤天道之所不與也
人未嘗不欲有功也而不可有喜功之心以有功為喜
必以無功為恥苟自恥其無功乃急於成功不顧難易
而為之天下必有受其害者矣先王之治天下為其所
當為而不強其所難為使天下民物各循其性終身行
之猶有不及何暇他務哉後世之君多好徼功於夷狄
故其衰也常受夷狄之禍而唐為尤甚皆太宗啟之也
古之人君非不欲廣地衆民非不能攘遠代亂而未嘗
以逞於夷狄者知夷狄之不可以仁義懷不足以兵力
取而恐為中國之患也甘心於異類者必有禍馮婦之
子孫多死於虎學王良之術者多死於踶嚙非惟力不
武而習不精殆天道也太宗既平羣雄而盡有海内其
心思立希世間見之功以夸示後嗣命將出師獵夷虜
之窟而獮之縲其酋長致之闕下襲以冠帶而俾之宿
衛當其盛時自謂胡粤一家三王五帝之所未有至於
玄宗盡用胡人為邊將任以疆埸之事祿山思明遂因
之以起而唐幾於亡其後二百年間回鶻突厥吐蕃之
寇不絶於邊郡盜賊之興卒自伐南詔始而五代四主
皆出於雜胡德光桀黠遂子臨中國之主而號令宇内自
晉以降受夷狄之禍亦未有若唐者也較其成功僅快適
於一時而流患儲害歷二十餘世而不止太宗之支庶始
翦於武氏再覆於禄山黃巢殱之崔胤朱温芟之太宗於
民有德不宜若是酷也寧知非喜功之報耶西漢之主惟
武帝喜功最甚武帝諸子鮮不以惡終蓋兵之凶也久矣
創業而以兵取者必有天禍喜功好刑者必難乎其後不
得已而用兵若湯武之為心在拯民而不在圖利庶乎可
免哉不然是以一時之功易無窮之禍也
宋高宗論(劉定之)
康王前嘗為質於金營而宋使姚平仲劫營金疑其非親
王且嘗與較射而連發中的意其將家子因郤還之洎宋
復遣王奉使講解而為民所遮止因此得脱而遂繼宋統
盖天留之也使其在圍城中則與諸王并俘以北矣昔者
周漢宗室皆分封於宇内非獨資之如泰山磐石得以固
其存不幸而亡矣死灰復然猶得以續其統又不幸而統
絶矣苗裔蔓衍猶得以保其姓周東遷而晉以強宗為霸
主糾合諸侯為周輿衛至於戰國而燕韓魏居七雄之三
以祀姬姓之祖禰秦虎視東周不敢吞者數百年自載籍
以來未有若周之長所謂固其存者也漢懲吳濞楚戊之
強而犯上盡封各國支庶以裂其壤至於哀平之際宗室
載屬籍者十二萬人莫不據士民之上有王公之勢莽既
盜漢而光武兄弟呼於南陽此十二萬人者近遠嚮應故
東京之復舊物易於反掌靈獻之末表琮焉璋猶能崛強
荆益以資昭烈之興所謂續其統者也唐宋則不然其宗
室皆聚居於京師故朱温篡唐而德王等九人一日同沈
於九曲池濮王等數百人一夜同阬於龍興寺女真取宋
而惟康王以出使孟后以被廢二人得脱其舉宗北遷卒
見屠於完顔亮無一人幸免蓋無以保其姓矣夫聚居之
也樂其易防制此利之小者而其後有大害觀於唐宋可
見矣分封之也惡其難約束此害之小者而其後有大利
觀於周漢可見矣蘇子瞻諸人言封建之害胡明仲諸人
言封建之利各有其說而未嘗言其大利害見於繼世之
後如此然則有天下者為其子孫計可以無疑於此矣抑
宋統之幸不絶而天留康王以續之何也曰汴宋二百年
矣仁如慶歷元祐之日多不仁如熙豐崇宣之日少其不
仁也民怨之而其仁也民憐之其怨之也足以亡而其憐
之也足以不絶民之意即天之意也善得天者得於民而
已矣善得民者以其仁而已矣
宋太祖傳位論(陸侹)
或曰杜后賢后也知古今識義理其於境外之戒三從之
道知之素矣臨終而奸大命豈其本心與然則何如曰太
宗之謀也陳橋之事太宗與有力焉覬覦之萌久矣無所
施其計而逞其詐故佹言於太后借其臨終之口以為他
日之地耳然則太后何以聽之曰長君幼兒之說動其利
害之情次及廷美之言觸其愛少子之念故不覺其言之
入而信之深也豈料其賊心機智也哉然則太宗有黨乎
曰有昔漢景帝欲以位傳梁王竇嬰直之以漢約其事遂
寢趙普受顧命不惟不能諫又從而和之豈非其黨而然
與他日慮太祖之或變也又上表以請之以堅其盟而固
其心又何待於已誤再誤之然而後知其奸哉嗚呼太祖
何負於普耶豈特趙普為太宗之黨廷臣皆其黨也昔者
漢文帝即位未幾羣臣請願建太子以重宗廟社稷宋祖
即位十有七年之久曾無一人建此議者豈非盡為太宗
乎或又曰太祖創業股肱心腹之臣布列内外恩深而義
固何至於是也曰不然太祖既不能樂然從母之命以付
其弟又不能毅然守禮之經以立其子遲疑兩端久而
不決誰肯佐不斷之主以犯赤族之誅哉故為天下之
主而無斷奸雄生心而忠良攜貳不致禍敗者幾希世
皆以宋氏之禍由於杜后之失言太宗之奸逆而不知
藝祖醖釀以成之也
鄭莊公論(鍾惺)
元年春正月不書即位攝也攝者何將致之桓而成先
君之志也將致之桓而成先君之志者不欲成其為君
也没而諡隱公是國人君之矣國人君之兩盡之謂也
穀梁傳曰隠十年無正隱不自正也此不書即位之意
也自處之道也元年有正所以正隱也此没而諡隱公
之意也人處隱公之道也春秋之義也
漢高帝論(鍾惺)
取天下者在得其大勢不在戰守之勝敗得失也如奕
者然妙處不過數着全局在我而小小利鈍不計焉項
羽殺義帝漢擊之雖使楚破漢於睢水可也項王怨黥
布漢得使隨何說降之雖使楚擊破布可也此楚讓漢
妙着也漢王不得王關中封於蜀燒所過棧道以齊王
田榮反書遺項王項王以此無西憂漢心雖使楚奪漢
關中可也彭越反梁地往來苦楚兵絶其糧食雖使楚
擊破越可也此漢自得妙着也楚方自賀戰勝而不知
漢有天下之局已定於此數着矣妙着有數端焉我與
敵之所共敵失之而我得之者曰先着我發之於此而
敵不得備之於彼者曰警着敵備之於此而我引之於
彼使不得至此者曰鬆着我與敵俱不得與傍出而中
起之敵所不利即為我所利者曰應着我不求勝而不
可敗而卒以此取勝者曰隱着取天下之勢不越此數
端而已
文章辨體彙選卷三百九十六
