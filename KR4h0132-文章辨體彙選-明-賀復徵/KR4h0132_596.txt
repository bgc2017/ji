文章辨體彙選卷五百九十六
明賀復徵編
記三十七(以下官署)
中書政事堂記(唐李華)
政事堂者自武德已來常於門下省議事謂之政事堂
故長孫無忌起復授司空房玄齡授左僕射魏徵授太
子太保皆知門下省事至高宗光宅元年裴炎自侍中
除中書令執宰相筆乃移政事堂於中書省記曰政事
堂者君不可以枉道於天反道於地覆道於社稷無道
於黎元此堂得以議之臣不可悖道於君逆道於人黷
道於貨亂道於刑尅一方之命變王者之制此堂得以
移之兵不可以擅誅權不可以擅施貨不可以擅蓄王
澤不可以擅奪君恩不可以擅間私讐不可以擅報公
爵不可以擅私此堂得以誅之事不可以輕入重罪不
可以生入死法不可以剥害於人財不可以擅加於賦
情不可以委之於倖亂不可以啓之於萌伐紊不賞削
紊不封聞荒不救見饉不驚逆諫自賢違道傷古此堂
得以殺之故曰廟堂之上罇俎之間有兵有刑有梃有
刃有斧鉞有鴆毒有夷族有破家登此堂者得以行之
故伊尹放太甲之不嗣周公逐管蔡之不義霍光廢昌
邑之亂狄公正廬陵之位自君弱臣強之後宰相主生
殺之柄天子掩九重之耳燮理化爲權衡論思變成機
務道變輕身禍敗不可勝數列國有傳青史有名可以
爲糾身之誡
待漏院記(宋王禹偁)
天道不言而品物亨歲功成者何謂也四時之吏五行
之佐宣其氣矣聖人不言而百姓親萬邦寧者何謂也
三公論道六卿分職張其教矣是知君逸於上臣勞於
下法乎天也古之善相天下者咎䕫至房魏可數也是
不獨有其德亦皆務於勤爾况夙興夜寐以事一人卿
大夫猶然况宰相乎朝廷自國初因舊制設宰臣待漏
院於丹鳳門之右示勤政也至若北闕向曙東方未明
相君啓行煌煌火城相君至止噦噦鸞聲金門未闢玉
漏猶滴撤蓋下車于焉以息待漏之際相君其有思乎
其或兆民未安思所泰之四夷未附思所來之兵革未
息何以弭之田疇多蕪何以闢之賢人在野我將進之
佞人立朝我將斥之六氣不和灾眚薦至願避位以禳
之五刑未措欺詐日生請修德以釐之憂心忡忡待旦
而入九門既啓四聦甚邇相君言焉時君納焉皇風於
是乎清夷蒼生以之而富庶若然總百官食萬錢非幸
也宜也其或私讐未復思所逐之舊恩未報思所榮之
子女玉帛何以致之車馬器玩何以取之姦人附勢我
將陟之直士抗言我將黜之三時告災上有憂色搆巧
詞以悅之羣吏弄法君聞怨言進諂容以媚之私心慆
慆假寐而坐九門既開重瞳屢回相君言焉時君惑焉
政柄於是乎隳哉帝位以之而危矣若然則死下獄投
遠方非不幸也亦宜也是知一國之政萬人之命懸於
宰相可不慎歟復有無毁無譽旅進旅退竊位而苟禄
偹員而全身者亦無所取焉棘寺小吏王禹偁為文請
誌院壁用規于執政者
定州閱古堂記(韓琦)
慶歷八年夏五月天子以河朔地大兵雄而節制不專
非擇帥分治而并撫其民不可始詔魏瀛鎮定四路悉
用儒帥兼本道安撫使而定以不肖辱其選既讓不獲
命至則竭愚修職尚懼不能稱上所以付與之意退而
思迹古名臣之軌躅以自策勵且患其汨於多務而志
之弗虔會郡圃有壞亭歲久不葺於是廣之爲堂既成
乃摭前代良守將之事實可載諸圖而爲人法者凡六
十條繪於堂之左右壁而以閱古爲堂名夫古猶今也
古之人爲屏翰授鈇鉞而能成異政立竒功而今或不
能者何也蓋其待已也不賢而足其報禄也必利而安
持是以望政成而功立不其難哉如曰古人能之予反
不能之日夜以勉焉又安有不至者耶今予之所為也
誠以已之道未充而君之禄殊厚任重途遠惟仆踣之
是虞故在燕處之間必將監古以自勉其未至也則雖
紛肴觴競笳吹四時之景交見於前予方仰而愧俯而
憂孰知夫樂之為樂哉其少進也則雖吏文之擾懷邊
責之在已予固得其道而處之至於幅巾坐嘯恬然終
日予之所樂惡有既乎若其賓客之于斯僚属之于斯
不離几席如閱舊史俾人人知為治者莫先於教化用
兵者莫貴於權謀而俱本之於仁義功名一立不獨身
享富貴而慶流家宗其餘風遺烈可以被於旂常傳於
簡策邈千萬世而凜然如存咸有聳慕之意不以酣歌
優笑之為樂而以是為樂則予也豈徒已之為益是將
有益於人知我者其以我爲喜爽塏遂娛賞而已乎後
來之賢與我同志必愛尚而增葺之宜免夫毁圯圬墁
之患矣謹記
度支副使廳壁題名記(王安石)
三司副使不書前人名姓嘉祐五年尚書戶部員外郎
呂君沖之始稽之衆史而自李紘已上至查道得其名
自楊偕已上得其官自郭勸已下又得其在事之歲時
於是書石而鑱之東壁夫合天下之衆者財理天下之
財者法守天下之法者吏也吏不良則有法而莫守法
不善則有財而莫理有財而莫理則阡陌閭巷之賤人
皆能私取予之勢擅萬物之利以與人主爭黔首而放
其無窮之欲非必貴強桀大而後能如是而天子猶為
不失其民者蓋特號而已耳雖欲食蔬衣敝憔悴其身
愁思其心以幸天下之給足而安吾政吾知其猶不得
也然則善吾法而擇吏以守之以理天下之財雖上古
堯舜猶不能毋以此為先急而況於後世之紛紛乎三
司副使方今之大吏朝廷所以尊寵之甚備蓋今理財
之法有不善者其勢皆得以議於上而改爲之非特當
守成法吝出入以從有司之事而已其職事如此則其
人之賢不肖利害施於天下如何也觀其人以其在事
之歲時以求其政事之見於今者而考其所以佐上理
財之方則其人之賢不肖與世之治否吾可以坐而得
矣此蓋呂君之志也
滕縣公堂記(蘇軾)
君子之仕也以其才易天下之養也才有大小故養有
厚薄苟有益於人雖厲民以自養不爲泰是故飲食必
豐車服必安宮室必壯使令之人必給則人輕去其家
而重去其國如使衣食菲惡不如吾私宮室敝陋不如
吾廬使令之人朴野不足不如吾僮奴雖君子安之無
不可者然人之情所以去父母捐墳墓而遠遊者豈厭
安逸而思勞苦也哉至於宮室蓋有所從受而傳之無
窮非獨以自養也今日不治後日之費必倍而比年以
來所在務為儉陋尤諱土木營造之功欹仄腐壞轉以
相付不敢擅易一椽此何義也滕古邑也在宋魯之間
號爲難治庭宇陋甚莫有葺者非惟不敢亦不暇自天
聖元年縣令太常博士張君太素實始改作凡五十有
二年而贊善大夫范君純粹自公府椽謫爲令復一新
之公堂吏舍凡百一十有六間高明碩大稱子男邦君
之居而寢室未治范君非嫌於奉已也曰吾力有所未
暇而已昔毛孝先崔季珪用事士皆變易車服以求名
而徐公不改其常故天下以爲泰其後世俗日以奢靡
而徐公固自若也故天下以爲嗇君子之度一也時自
二耳
邢州堯山縣令廳壁記(沈括)
地方百里聽事於庭者萬家上不得專達於天子下不
得賓養國中之善士其官謂之縣令其秩不得齒於天
子之下士静牽動違勢如槁毛士能得志於斯亦可謂
賢矣其選既輕故民未嘗厚望於吏吏之自期亦以此
則因謂之治豈所謂治者耶吾王君聖美之為堯山不
以其輕者入於心而猶爲其所難剥槌斷裂之故不得
行皎明察深矯厲之名不立而下皆有以相先不暴而
争肆耕而飽食事益不至縣令之庭縣既已空無事乃
治其所居之堂凡前後之共爲此邑者不忍其人沒而
不彰則又納其壁中以縣令之題名予客過趙魏之郊
問其故家舊俗皆慨然喜言三晉戰國之事自七國之
時趙數窘秦人於兩河之間秦方強天下所憚獨在趙
故趙常受兵爲天下勁國其後四分以爲代魏燕趙踣
漳南蹶上黨肩凥頓僨不能相支而邯鄲鉅鹿穿裂摧
壞獸驚鳥決獨當四方之鋒其人生而知有戰鬭攻掠
之備習聞而成風者已久而不可遷雖當積安無事之
日其天性固以異於他俗此宜治之甚難而聖美摩撫
調養之既成則又推之於前後之人若無心於得失者
宜乎民安之不難矣聖美以嘉祐六年得堯山於其將
去使來求記於予則治平元年也
新修東府記(陳繹)
中書政事本也宰相三公官也官不必備唯其人匪其
人不居且體貌大臣禮重而莊物采顯庸宜備而稱豈
曰私其人哉蓋所與坐而論道不下席而致太平之功
者二三執政而已國朝以來尚襲唐故大臣多不及建
里第而僦居民間至距城數里之外東西南北回遠不
相接也四方奏書緩急報聞吏卒持走徧歴諸第一有
漏露稽違失亡其可逮乎而又暑寒雨風晨趍暮還輿
衛騶呵導從前後搢紳士大夫造請紛馳于里巷坊曲
之隘甚非尊嚴體貌之觀也今禁衛三帥率有公廨庶
官省寺亦或有居而獨大臣不列府舍每朝則待漏闕
門之次入則議政殿上退即聽事羣有司公見請白可
否少休吏史抱文書環几案左右頡頏以進至日下晝
數刻始歸夫以王城輦轂之大其制度之闕如此乃出
聖畫新剏二府親遣中人度地於闕之西南輪廣方制
房皇鈎折繪圖以聞即刊定於禁中申命三司飭吏諸
司計工程材役不妨時費不病官自熙寧三年秋七月
興作東西府凡八位緫千二百楹明年秋八月東府四
位成詔知制誥臣繹爲之記臣拜手稽首以書十月工
實之次謹按三代盛王繇禮義之政至於周而大備文
章典刑物采位敘煒然見於朝廷之表公卿内外居有
室宅上不爲過侈下不爲苟約出則寵之淑旂龍章鈎
膺之駕入則具之列鼎蒲筵粉純之居仰而視其宮則
有榱題之礱密俯而攝其衣則有衮舄之嚴麗且謂不
如是不足以待其人非其人不足以相天下之政故其
取予屈舒厚薄等衰一謂之天秩先王之澤既竭能道
古人之言者起以其私學蔽尚迷謬世俗雖有志之主
厭然而所慕者不過耳目之所習呴呴而望其下者益
卑西漢去治世未遠開丞相府四出門無闌不設鈴不
驚鼓深大宏遠無有限節郡國守長吏得以歲上計事
國有大議車駕亦親幸而臨聽焉然其議不過軍功武
爵期會督責之故至于東漢仍建公府蒼龍闕東偏其
制度雖存而稱號不復於當時蓋用人授位出於一切
其煩文虚器隆殺存亡者亦無足以繫政事之重輕宋
興之初平定四方烜耀神武遂一宇内頗用戰勲伐閱
將帥之人浸久而安生民樂嬉百年之間軌蹟運行將
臣相臣夜寐夙興罔敢有懈皇帝臨位躬攬權綱顯白
訓義圖惟先王治理之實置府設属大放古制文武弛
張名器有等大小尊卑靡不遵序夫名者禮之分也位
者處其名之器也名既正然後任責之理得而百事修
明名不正則任責之理廢而百事隳必使望其器可以
知其職可以知其人書曰股肱喜哉元首起哉百工熙
哉是繇天子任大臣以道而率作興事罔不喜樂賡歌
卒起乎治功之隆蓋君臣會遇千載之甚盛德也若乃
聖作物覩宣耀典訓垂萬世之丕則考不磨之斯文其
不在二府之制而在道德之意乎
新修西府記(陳繹)
唐初典兵禁中出於帷幄之議故以機密名官開元中
設堂後五房而機密自爲一司其職秘獨宰相得知舍
人官屬無得預也貞元之後藩鎮旅拒重以兵屬人及
中官分領左右神策軍而樞密之職歸於北司然嘗寄
治省寺廡下延英會議則屏立殿西勢猶厭厭傳道宮
省語而已至其盛時其貴者號中尉次則樞密使皆得
貼黃除吏唐末既除北司并南北軍於樞密使遂總天
下之兵五代以來多以武人領使而宰相知院事國朝
復置副貳簽書直學士之名大略文武參用間以宰相
兼領之故得進退大吏預聞機政其任職蓋重矣古之
公卿入則相與謀於朝出則相與謀於家家宰膳夫之
政不至於耳目而天下四方之事每得於燕處之際故
其爲之不勞而日常若有餘今未明而入進見請決於
陛席之前退而百執事叩閣稟事吏持書奏周走閭巷
終日不得與二三大臣謀求若古人之舂容有餘勢固
不行也熙寧三年詔營兩府於掖城之南其任樞密使
者爲西府於是有司知上之所以優隆大臣將以修天
下之政於堂陛之下莫不率職底功士獻其能工致其
材不周歲而告成臣謹按樞密司馬之職事而周制屬
於夏官秦漢曰太尉亦冠將軍之號禄比丞相置官屬
掌兵武夫善用兵者使之至於無兵善治兵者治之於
無事然後天子之威刑震耀偃然憺折於萬里之外噫
非二三大臣曷以哉若夫仰而登則恩見於榱梠俯而
宴則禮見於階陛周旋指顧無非上之致隆於已者是
則其所以享寵而居是者可無思乎
咸平縣丞廳酴醾記(張耒)
咸平五年詔以陳留之通許鎮爲咸平縣先是章聖皇
帝幸亳祠老子道通許築宮以待幸既為縣即以宮爲
令治所主簿居中書府而樞密府爲尉舍熙寧某年始
置丞於是遷縣尉於外而丞居焉丞居之堂庭有酴醾
問之邑之老人則其爲樞密府時所種也既老而益蕃
延蔓庇覆占庭之大半其花特大於其類邑之酴醾皆
出其下蓋其當時築室種植以待天子之所必有珍麗
可喜之物而後敢陳是以獨秀於一邑而莫能及也每
思唐自天寶以至於周歴歲數百天下未嘗無戰其治
安僅足以小康而禍敗嘗至於大亂自安史以來蕃鎮
四據而天下無完國降及其末分裂攘奪至五季而中
原正朔之所加僅止門閥之中惟我藝祖神宗受天休
命神武四達馬首所向破滅摧伏於是斸百年之蟠據
合歴世之分裂數百年間禍根亂源薅剪堙塞大掃而
無餘矣肆我章聖皇帝誕承祖武以無忘大功寬賦薄
征順天養民四方無虞休養滋息如人之疾病蠱敗醫
者既已擊逐鈎取其累年之蠧矣而後爲之調利撫養
安居美食以使之豐腴而堅強也由是觀之自開元以
來至於章聖而天下之人如復見大治之全國嗚呼亦
可謂盛矣於是封泰山禪梁父祀后土祠老子徜徉四
方以明示得意聞之古者天子巡幸所至郡國必建原
廟所以廣孝示後世而況當太平之盛時講一世之大
禮八鸞之所經六龍之所駐可以昭後世示子孫以爲
歴代大訓成法者宜如何哉是宜一草木一瓦礫皆當
護守保藏無敢棄壊以無忘祖宗駿功成烈而使知夫
百餘年間地平天成養生送死無憾者誰之力也酴醾
之生當是時蓋嘗沾雨露之濡近日月之光與夫旄頭
屬車皆爲一時之物矣可不愛哉
文章辨體彙選卷五百九十六
文章辨體彙選卷五百九十六
明賀復徵編
記三十七(以下官署)
中書政事堂記(唐李華)
政事堂者自武德已來常於門下省議事謂之政事堂
故長孫無忌起復授司空房玄齡授左僕射魏徵授太
子太保皆知門下省事至高宗光宅元年裴炎自侍中
除中書令執宰相筆乃移政事堂於中書省記曰政事
堂者君不可以枉道於天反道於地覆道於社稷無道
於黎元此堂得以議之臣不可悖道於君逆道於人黷
道於貨亂道於刑尅一方之命變王者之制此堂得以
移之兵不可以擅誅權不可以擅施貨不可以擅蓄王
澤不可以擅奪君恩不可以擅間私讐不可以擅報公
爵不可以擅私此堂得以誅之事不可以輕入重罪不
可以生入死法不可以剥害於人財不可以擅加於賦
情不可以委之於倖亂不可以啓之於萌伐紊不賞削
紊不封聞荒不救見饉不驚逆諫自賢違道傷古此堂
得以殺之故曰廟堂之上罇俎之間有兵有刑有梃有
刃有斧鉞有鴆毒有夷族有破家登此堂者得以行之
故伊尹放太甲之不嗣周公逐管蔡之不義霍光廢昌
邑之亂狄公正廬陵之位自君弱臣強之後宰相主生
殺之柄天子掩九重之耳燮理化爲權衡論思變成機
務道變輕身禍敗不可勝數列國有傳青史有名可以
爲糾身之誡
待漏院記(宋王禹偁)
天道不言而品物亨歲功成者何謂也四時之吏五行
之佐宣其氣矣聖人不言而百姓親萬邦寧者何謂也
三公論道六卿分職張其教矣是知君逸於上臣勞於
下法乎天也古之善相天下者咎䕫至房魏可數也是
不獨有其德亦皆務於勤爾况夙興夜寐以事一人卿
大夫猶然况宰相乎朝廷自國初因舊制設宰臣待漏
院於丹鳳門之右示勤政也至若北闕向曙東方未明
相君啓行煌煌火城相君至止噦噦鸞聲金門未闢玉
漏猶滴撤蓋下車于焉以息待漏之際相君其有思乎
其或兆民未安思所泰之四夷未附思所來之兵革未
息何以弭之田疇多蕪何以闢之賢人在野我將進之
佞人立朝我將斥之六氣不和灾眚薦至願避位以禳
之五刑未措欺詐日生請修德以釐之憂心忡忡待旦
而入九門既啓四聦甚邇相君言焉時君納焉皇風於
是乎清夷蒼生以之而富庶若然總百官食萬錢非幸
也宜也其或私讐未復思所逐之舊恩未報思所榮之
子女玉帛何以致之車馬器玩何以取之姦人附勢我
將陟之直士抗言我將黜之三時告災上有憂色搆巧
詞以悅之羣吏弄法君聞怨言進諂容以媚之私心慆
慆假寐而坐九門既開重瞳屢回相君言焉時君惑焉
政柄於是乎隳哉帝位以之而危矣若然則死下獄投
遠方非不幸也亦宜也是知一國之政萬人之命懸於
宰相可不慎歟復有無毁無譽旅進旅退竊位而苟禄
偹員而全身者亦無所取焉棘寺小吏王禹偁為文請
誌院壁用規于執政者
定州閱古堂記(韓琦)
慶歷八年夏五月天子以河朔地大兵雄而節制不專
非擇帥分治而并撫其民不可始詔魏瀛鎮定四路悉
用儒帥兼本道安撫使而定以不肖辱其選既讓不獲
命至則竭愚修職尚懼不能稱上所以付與之意退而
思迹古名臣之軌躅以自策勵且患其汨於多務而志
之弗虔會郡圃有壞亭歲久不葺於是廣之爲堂既成
乃摭前代良守將之事實可載諸圖而爲人法者凡六
十條繪於堂之左右壁而以閱古爲堂名夫古猶今也
古之人爲屏翰授鈇鉞而能成異政立竒功而今或不
能者何也蓋其待已也不賢而足其報禄也必利而安
持是以望政成而功立不其難哉如曰古人能之予反
不能之日夜以勉焉又安有不至者耶今予之所為也
誠以已之道未充而君之禄殊厚任重途遠惟仆踣之
是虞故在燕處之間必將監古以自勉其未至也則雖
紛肴觴競笳吹四時之景交見於前予方仰而愧俯而
憂孰知夫樂之為樂哉其少進也則雖吏文之擾懷邊
責之在已予固得其道而處之至於幅巾坐嘯恬然終
日予之所樂惡有既乎若其賓客之于斯僚属之于斯
不離几席如閱舊史俾人人知為治者莫先於教化用
兵者莫貴於權謀而俱本之於仁義功名一立不獨身
享富貴而慶流家宗其餘風遺烈可以被於旂常傳於
簡策邈千萬世而凜然如存咸有聳慕之意不以酣歌
優笑之為樂而以是為樂則予也豈徒已之為益是將
有益於人知我者其以我爲喜爽塏遂娛賞而已乎後
來之賢與我同志必愛尚而增葺之宜免夫毁圯圬墁
之患矣謹記
度支副使廳壁題名記(王安石)
三司副使不書前人名姓嘉祐五年尚書戶部員外郎
呂君沖之始稽之衆史而自李紘已上至查道得其名
自楊偕已上得其官自郭勸已下又得其在事之歲時
於是書石而鑱之東壁夫合天下之衆者財理天下之
財者法守天下之法者吏也吏不良則有法而莫守法
不善則有財而莫理有財而莫理則阡陌閭巷之賤人
皆能私取予之勢擅萬物之利以與人主爭黔首而放
其無窮之欲非必貴強桀大而後能如是而天子猶為
不失其民者蓋特號而已耳雖欲食蔬衣敝憔悴其身
愁思其心以幸天下之給足而安吾政吾知其猶不得
也然則善吾法而擇吏以守之以理天下之財雖上古
堯舜猶不能毋以此為先急而況於後世之紛紛乎三
司副使方今之大吏朝廷所以尊寵之甚備蓋今理財
之法有不善者其勢皆得以議於上而改爲之非特當
守成法吝出入以從有司之事而已其職事如此則其
人之賢不肖利害施於天下如何也觀其人以其在事
之歲時以求其政事之見於今者而考其所以佐上理
財之方則其人之賢不肖與世之治否吾可以坐而得
矣此蓋呂君之志也
滕縣公堂記(蘇軾)
君子之仕也以其才易天下之養也才有大小故養有
厚薄苟有益於人雖厲民以自養不爲泰是故飲食必
豐車服必安宮室必壯使令之人必給則人輕去其家
而重去其國如使衣食菲惡不如吾私宮室敝陋不如
吾廬使令之人朴野不足不如吾僮奴雖君子安之無
不可者然人之情所以去父母捐墳墓而遠遊者豈厭
安逸而思勞苦也哉至於宮室蓋有所從受而傳之無
窮非獨以自養也今日不治後日之費必倍而比年以
來所在務為儉陋尤諱土木營造之功欹仄腐壞轉以
相付不敢擅易一椽此何義也滕古邑也在宋魯之間
號爲難治庭宇陋甚莫有葺者非惟不敢亦不暇自天
聖元年縣令太常博士張君太素實始改作凡五十有
二年而贊善大夫范君純粹自公府椽謫爲令復一新
之公堂吏舍凡百一十有六間高明碩大稱子男邦君
之居而寢室未治范君非嫌於奉已也曰吾力有所未
暇而已昔毛孝先崔季珪用事士皆變易車服以求名
而徐公不改其常故天下以爲泰其後世俗日以奢靡
而徐公固自若也故天下以爲嗇君子之度一也時自
二耳
邢州堯山縣令廳壁記(沈括)
地方百里聽事於庭者萬家上不得專達於天子下不
得賓養國中之善士其官謂之縣令其秩不得齒於天
子之下士静牽動違勢如槁毛士能得志於斯亦可謂
賢矣其選既輕故民未嘗厚望於吏吏之自期亦以此
則因謂之治豈所謂治者耶吾王君聖美之為堯山不
以其輕者入於心而猶爲其所難剥槌斷裂之故不得
行皎明察深矯厲之名不立而下皆有以相先不暴而
争肆耕而飽食事益不至縣令之庭縣既已空無事乃
治其所居之堂凡前後之共爲此邑者不忍其人沒而
不彰則又納其壁中以縣令之題名予客過趙魏之郊
問其故家舊俗皆慨然喜言三晉戰國之事自七國之
時趙數窘秦人於兩河之間秦方強天下所憚獨在趙
故趙常受兵爲天下勁國其後四分以爲代魏燕趙踣
漳南蹶上黨肩凥頓僨不能相支而邯鄲鉅鹿穿裂摧
壞獸驚鳥決獨當四方之鋒其人生而知有戰鬭攻掠
之備習聞而成風者已久而不可遷雖當積安無事之
日其天性固以異於他俗此宜治之甚難而聖美摩撫
調養之既成則又推之於前後之人若無心於得失者
宜乎民安之不難矣聖美以嘉祐六年得堯山於其將
去使來求記於予則治平元年也
新修東府記(陳繹)
中書政事本也宰相三公官也官不必備唯其人匪其
人不居且體貌大臣禮重而莊物采顯庸宜備而稱豈
曰私其人哉蓋所與坐而論道不下席而致太平之功
者二三執政而已國朝以來尚襲唐故大臣多不及建
里第而僦居民間至距城數里之外東西南北回遠不
相接也四方奏書緩急報聞吏卒持走徧歴諸第一有
漏露稽違失亡其可逮乎而又暑寒雨風晨趍暮還輿
衛騶呵導從前後搢紳士大夫造請紛馳于里巷坊曲
之隘甚非尊嚴體貌之觀也今禁衛三帥率有公廨庶
官省寺亦或有居而獨大臣不列府舍每朝則待漏闕
門之次入則議政殿上退即聽事羣有司公見請白可
否少休吏史抱文書環几案左右頡頏以進至日下晝
數刻始歸夫以王城輦轂之大其制度之闕如此乃出
聖畫新剏二府親遣中人度地於闕之西南輪廣方制
房皇鈎折繪圖以聞即刊定於禁中申命三司飭吏諸
司計工程材役不妨時費不病官自熙寧三年秋七月
興作東西府凡八位緫千二百楹明年秋八月東府四
位成詔知制誥臣繹爲之記臣拜手稽首以書十月工
實之次謹按三代盛王繇禮義之政至於周而大備文
章典刑物采位敘煒然見於朝廷之表公卿内外居有
室宅上不爲過侈下不爲苟約出則寵之淑旂龍章鈎
膺之駕入則具之列鼎蒲筵粉純之居仰而視其宮則
有榱題之礱密俯而攝其衣則有衮舄之嚴麗且謂不
如是不足以待其人非其人不足以相天下之政故其
取予屈舒厚薄等衰一謂之天秩先王之澤既竭能道
古人之言者起以其私學蔽尚迷謬世俗雖有志之主
厭然而所慕者不過耳目之所習呴呴而望其下者益
卑西漢去治世未遠開丞相府四出門無闌不設鈴不
驚鼓深大宏遠無有限節郡國守長吏得以歲上計事
國有大議車駕亦親幸而臨聽焉然其議不過軍功武
爵期會督責之故至于東漢仍建公府蒼龍闕東偏其
制度雖存而稱號不復於當時蓋用人授位出於一切
其煩文虚器隆殺存亡者亦無足以繫政事之重輕宋
興之初平定四方烜耀神武遂一宇内頗用戰勲伐閱
將帥之人浸久而安生民樂嬉百年之間軌蹟運行將
臣相臣夜寐夙興罔敢有懈皇帝臨位躬攬權綱顯白
訓義圖惟先王治理之實置府設属大放古制文武弛
張名器有等大小尊卑靡不遵序夫名者禮之分也位
者處其名之器也名既正然後任責之理得而百事修
明名不正則任責之理廢而百事隳必使望其器可以
知其職可以知其人書曰股肱喜哉元首起哉百工熙
哉是繇天子任大臣以道而率作興事罔不喜樂賡歌
卒起乎治功之隆蓋君臣會遇千載之甚盛德也若乃
聖作物覩宣耀典訓垂萬世之丕則考不磨之斯文其
不在二府之制而在道德之意乎
新修西府記(陳繹)
唐初典兵禁中出於帷幄之議故以機密名官開元中
設堂後五房而機密自爲一司其職秘獨宰相得知舍
人官屬無得預也貞元之後藩鎮旅拒重以兵屬人及
中官分領左右神策軍而樞密之職歸於北司然嘗寄
治省寺廡下延英會議則屏立殿西勢猶厭厭傳道宮
省語而已至其盛時其貴者號中尉次則樞密使皆得
貼黃除吏唐末既除北司并南北軍於樞密使遂總天
下之兵五代以來多以武人領使而宰相知院事國朝
復置副貳簽書直學士之名大略文武參用間以宰相
兼領之故得進退大吏預聞機政其任職蓋重矣古之
公卿入則相與謀於朝出則相與謀於家家宰膳夫之
政不至於耳目而天下四方之事每得於燕處之際故
其爲之不勞而日常若有餘今未明而入進見請決於
陛席之前退而百執事叩閣稟事吏持書奏周走閭巷
終日不得與二三大臣謀求若古人之舂容有餘勢固
不行也熙寧三年詔營兩府於掖城之南其任樞密使
者爲西府於是有司知上之所以優隆大臣將以修天
下之政於堂陛之下莫不率職底功士獻其能工致其
材不周歲而告成臣謹按樞密司馬之職事而周制屬
於夏官秦漢曰太尉亦冠將軍之號禄比丞相置官屬
掌兵武夫善用兵者使之至於無兵善治兵者治之於
無事然後天子之威刑震耀偃然憺折於萬里之外噫
非二三大臣曷以哉若夫仰而登則恩見於榱梠俯而
宴則禮見於階陛周旋指顧無非上之致隆於已者是
則其所以享寵而居是者可無思乎
咸平縣丞廳酴醾記(張耒)
咸平五年詔以陳留之通許鎮爲咸平縣先是章聖皇
帝幸亳祠老子道通許築宮以待幸既為縣即以宮爲
令治所主簿居中書府而樞密府爲尉舍熙寧某年始
置丞於是遷縣尉於外而丞居焉丞居之堂庭有酴醾
問之邑之老人則其爲樞密府時所種也既老而益蕃
延蔓庇覆占庭之大半其花特大於其類邑之酴醾皆
出其下蓋其當時築室種植以待天子之所必有珍麗
可喜之物而後敢陳是以獨秀於一邑而莫能及也每
思唐自天寶以至於周歴歲數百天下未嘗無戰其治
安僅足以小康而禍敗嘗至於大亂自安史以來蕃鎮
四據而天下無完國降及其末分裂攘奪至五季而中
原正朔之所加僅止門閥之中惟我藝祖神宗受天休
命神武四達馬首所向破滅摧伏於是斸百年之蟠據
合歴世之分裂數百年間禍根亂源薅剪堙塞大掃而
無餘矣肆我章聖皇帝誕承祖武以無忘大功寬賦薄
征順天養民四方無虞休養滋息如人之疾病蠱敗醫
者既已擊逐鈎取其累年之蠧矣而後爲之調利撫養
安居美食以使之豐腴而堅強也由是觀之自開元以
來至於章聖而天下之人如復見大治之全國嗚呼亦
可謂盛矣於是封泰山禪梁父祀后土祠老子徜徉四
方以明示得意聞之古者天子巡幸所至郡國必建原
廟所以廣孝示後世而況當太平之盛時講一世之大
禮八鸞之所經六龍之所駐可以昭後世示子孫以爲
歴代大訓成法者宜如何哉是宜一草木一瓦礫皆當
護守保藏無敢棄壊以無忘祖宗駿功成烈而使知夫
百餘年間地平天成養生送死無憾者誰之力也酴醾
之生當是時蓋嘗沾雨露之濡近日月之光與夫旄頭
屬車皆爲一時之物矣可不愛哉
文章辨體彙選卷五百九十六
