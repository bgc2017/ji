文章辨體彙選卷一百八十九
明賀復徵編
制策五
御試制科策(宋蘇軾)
皇帝若曰朕承祖宗之大統先帝之休烈深惟寡昧
未燭於理志勤道遠治不加進夙興夜寐於兹三紀
朕德有所未至教有所未孚闕政尚多和氣或盭田
野雖闢民多亾聊邊境雖安兵不得撤利入已浚浮
費彌廣軍冗而未練官冗而未澄庠序比興禮樂未
具戶罕可封之俗士忽胥讓之節此所以訟未息於
虞芮刑未措於成康意在位者不以教化為心治民
者多以文法為拘禁防繁多民不知避叙法寬濫吏
不知懼纍繫者衆愁歎者多仍歲以來災異數見六
月壬子日食於朔滛雨過節煗氣不效江河潰決百
川騰溢永思厥咎深切在子變不虚生緣政而起五
事之失六沴之作劉向所傳吕氏所紀五行何修而
得其性四時何行而順其令非正陽之月伐鼔捄變
其合於經乎方盛夏之時論囚報重其考於古乎京
師諸夏之根本王教之淵源百工滛巧無禁豪右僭
差不度治當先内或曰何以為京師政在擿姦或曰
不可撓獄市推尋前世孝文尚老子而天下富殖孝
武用儒術而海内虚耗道非有弊治奚不同王政所
由形於詩道周公豳詩王業也而係之國風宣王北
伐大事也而載之小雅周以冢宰制國用唐以宰相
兼度支錢穀大計也兵師大衆也何陳平之對謂當
責之内史韋賢之言不宜兼於宰相錢貨之制輕重
之相權命秩之差虚實之相養水旱蓄積之備邊陲
守禦之方圜法有九府之名樂語有五均之義富人
強國尊君重朝弭災致祥改薄從厚此皆前世之急
政而當今之要務子大夫其悉意以陳毋悼後害
臣謹對臣聞天下無事則公卿之言輕於鴻毛天下有
事則匹夫之言重於泰山非智有所不能而明有所不
察緩急之勢異也方其無事也雖齊桓之深信其臣管
仲之深得其君以握手丁寧之間將死深悲之言而不
能去其區區之三豎及其有事且急也雖唐代宗之庸
程元振之用事柳伉之賤且疎而一言以入之不終朝
而去其腹心之疾夫言之於無事之世者足以有所改
為而常患於不信言之於有事之時者易於見信而常
患於不及改為此忠臣志士之所以深悲天下之所以
亂亾相尋而世主之所以不悟也今陛下處積安之時
乘不拔之勢拱手垂裳而天下嚮風動容變色而海内
震恐雖有一事之失常一物之不獲固未足以憂陛下
也所為親策賢良之士者以應故事而已豈以臣言為
真足以有感於陛下邪雖然君以名求之臣以實應之
陛下為是名也臣敢不為是實也伏惟制策有念祖宗
先帝大業之重而自處於寡昧以為志勤道遠治不加
進臣竊以為陛下即位以來歲歴三紀更於事變審於
情偽不為不熟矣而治不加進雖臣亦疑之然以為志
勤道遠則雖臣至愚亦未敢以明詔為然也夫志有不
勤而道無遠陛下苟知勤矣則天下之事燦然無不畢
舉又安以訪臣為哉今也猶以道遠為歎則是陛下未
知勤也臣請言勤之說夫天以日運故健日月以日行
故明水以日流故不竭人之四肢以日動故無疾器以
日用故不蠧天下者大器也久置而不用則委靡廢放
日趨於弊而已矣陛下深居法宫之中其憂勤而不息
邪臣不得而知也其宴安而無為邪臣不得而知也然
所以知道遠之歎由陛下之不勤者誠見陛下以天下
之大欲輕賦税則財不足欲威四夷則兵不強欲興利
除害則無其人欲敦世厲俗則無其具大臣不過遵用
故事小臣不過謹守簿書上下相安以苟歲月此臣所
以妄論陛下之不勤也臣又竊聞之自頃歲以來大臣
奏事陛下無所詰問直可之而已臣聞始而大懼以為
不信及退而觀其效見則臣亦不敢謂不信也何則人
君之言與士庶不同言脱於口而四方傳之捷於風雨
故太祖太宗之世天下皆諷誦其言語以為聳動之具
今陛下之所震怒而賜譴者何人也合於聖意誘而進
之者何人也所與朝夕論議深言者何人也越次躐等
召而問訊之者何人也四者臣皆未之聞焉此臣所以
妄論陛下之不勤也臣願陛下條天下之事其大者有
幾可用之人有幾某事未治某人未用鷄鳴而起曰吾
今日為某事用某人他日又曰吾所為某事其事果濟
矣乎所用某人其人果才矣乎如是孜孜焉不違於心
屏去聲色放遠善柔親近賢逹遠覽古今凡此者勤之
實也而道何遠乎伏惟制策有夙興夜寐於今三紀德
有所未至教有所未孚闕政尚多和氣或盭田野雖闢
民多無聊邊境雖安兵不得撤利入已浚浮費彌廣軍
冗而未練官冗而未澄庠序比興禮樂未具戶罕可封
之俗士忽胥讓之節此所以訟未息於虞芮刑未措於
成康意在位者不以教化為心治民者多以文法為拘
禁防繁多民不知避叙法寬濫吏不知懼纍繫者衆愁
歎者多凡此陛下之所憂數十條者臣皆能為陛下歴
數而備言之然而未敢為陛下道也何者陛下誠得御
臣之術而固執之則嚮之所憂數十條者皆可以捐之
大臣而已不與今陛下區區以嚮之數十條為已憂者
則是陛下未得御臣之術也天下所謂賢者陛下既得
而用之矣方其未用也常若有餘而其既用也則不足
是豈其才之有變乎古之用人者日夜提策之武王用
太公其相與問答百餘萬言今之六韜是也桓公用管
仲其相與問答亦百餘萬言今之管子是也古之人君
其所以反覆竆究其臣者若此今陛下默默而聽其所
為則夫嚮之所憂數十條者無時而舉矣古之忠臣其
受任也必先自度曰吾能辦是矣乎度能辦是也則又
曰吾君能忘已而任我乎能無以小人間我乎度其能
忘已而任我也能無以小人間我也然後受之既已受
之矣則以身任天下之責而不辭享天下之利而不愧
今也内不度已外不度君而輕受之受之而衆不與也
則引身而求去陛下又為美辭而遣之加之重禄而慰
之夫引身而求退者非果廉節而有讓也是邀君以自
固也是自明其非我之欲留以逃謗也是不能辨其事
而以其患遺後人也陛下奈何聽之臣故曰陛下未得
御臣之術也若夫德有所未至教有所未孚者此實不
至也德之必有以著其德之之形教之必有以顯其教
之之狀德之之形莫著於輕賦教之之狀莫顯於去殺
此二者今皆未能焉故曰實不至也夫以選舉之重而
不取才行官吏之衆而不行考課農末之相傾而平糴
之法不立貧富之相役而占田之數無限天下之闕政
則莫大乎此而和氣安得不盭乎田野闢者民之所以
富足之道也其所以無聊則吏政之過也然臣聞天下
之民常偏聚而不均吴蜀有可畊之人而無其地荆襄
有可畊之地而無其人由此觀之則田野亦未可謂盡
闢也夫以吴蜀荆襄之相形而饑寒之民終不能去狹
而就寬者世以為懷土而重遷非也行者無以相群則
不能行居者無以相友則不能居若輩徙饑寒之民則
無不聽矣邊境已安而兵不得撤者有安之名而無安
之實也臣欲小言之則自以為愧大言之則世俗以為
笑臣請略言之古之制北狄者未始不通西域今之所
以不能通者是夏人為之障也朝廷置靈武於度外幾
百年矣議者以為絶域異方曾不敢近而况於取之乎
然臣以為事勢有不可不取者不取靈武則無以通西
域西域不通則契丹之強未有艾也然靈武之所以不
可取者非以數郡之能抗吾中國吾中國自困而不能
舉也其所以自困而不能舉者以不生不息之財養不
耕不戰之兵塊然如巨人之病膇非不枵然大矣而手
足不能以自舉欲去是疾也則莫若捐秦以委之使秦
人斷然如戰國之世不待中國之援而中國亦未始有
秦者有戰國之全利而無戰國之患則夏人舉矣其便
莫如稍徙緣邊之民不能戰守者於空閒之地而以其
地益募兵為屯田屯田之兵稍益則向之戍卒可以稍
減使數歲之後緣邊之民盡為畊戰之夫然後數出兵
以苦之要以使之厭戰而不能支則折而歸吾矣如此
而北狄始有可制之漸中國始有息肩之所不然將濟
師之不暇而又何撤乎所謂利入已浚而浮費彌廣者
臣竊以為外有不得已之二國内有得已而不已之後
宫後宫之費不下一敵國金玉錦繡之工日作而不息
朝成夕毁務以相新主帑之吏日夜儲其精金良帛而
别異之以待倉卒之命其為費豈可勝計哉今不務去
此等而欲廣求利之門臣知所得之不如所喪也軍冗
而未練者臣嘗論之曰此將不足恃之過也然以其不
足恃之故而擁之以多兵不蒐去其無用則多兵適所
以為敗也官冗而未澄者臣嘗論之曰此審官吏部與
職司無法之過也夫審官吏部是古考績黜陟之所也
而特以日月為斷今縱未能復古可略分其郡縣不以
遠近為差而以難易為等第其人之所堪而别異之才
者常為其難而不才者常為其易及其當遷也難者常
速而易者常久然而為此者固有待也使審官吏部與
外之職司常相關通而為職司者不惟舉有罪察有功
而已必使盡第其属吏之所堪以詔審官吏部審官吏
部常從内等其任使之難易職司常從外第其人之優
劣才者常用不才者常閒則冗官可澄矣庠序興而禮
樂未具者臣蓋以為庠序者禮樂既興之所用非所以
興禮樂也今禮樂鄙野而未完則庠序不知所以為教
又何以興禮樂乎如此而求其可封責其胥讓將以息
訟而措刑者是却行而求前也夫上之所嚮者下之所
趨也而况從而賞之乎上之所背者下之所去也而况
從而罰之乎陛下責在位者不務教化而治民者多拘
文法臣不知朝廷所以為賞罰者何也無乃或以教化
得罪而多以文法受賞歟夫禁防未至於繁多而民不
知避者吏以為市也叙法不為寬濫而吏不知懼者不
論其能否而論其久近也纍繫者衆愁嘆者多凡以此
也伏惟制策有仍歲以來災異數見乃六月壬子日食
於朔淫雨過節煗氣不效江河潰決百川騰溢永思厥
咎深切在予變不虚生緣政而起此豈非陛下厭聞諸
儒牽合之論而欲聞其自然之說乎臣不敢復取洪範
傳五行志以為對直以意推之夫日食者是陽氣不能
履險也何謂陽氣不能履險臣聞五月二十三分月之
二十是為一交交當朔則食交者是行道之險者也然
而或食或不食則陽氣之有強弱也今有二人並行而
犯霜露其疾者必有弱者其不疾者必有強者也道之
險一也而陽氣之強弱異故夫日之食非食之日而後
為食其虧也久矣特遇險而見焉陛下勿以其未食也
為無災而其既食而復也為免咎臣以為未也特出於
險耳夫淫雨大水者是陽氣融液汗漫而不能收也諸
儒或以為陰盛臣請得以理折之夫陽動而外其於人
也為噓噓之氣温然而為濕陰動而内其於人也為噏
噏之氣冷然而為燥以一人推天地天地可見故春夏
者其一噓也秋冬者其一噏也夏則川澤洋溢冬則水
泉收縮此燥濕之效也是故陽氣汗漫融液而不能收
則常為淫雨大水猶人之噓而不能吸也今陛下以至
仁柔天下兵驕而益厚其賜戎狄桀傲而益加其禮蕩
然與天下為咻呴温煖之政萬事惰壊而終無威刑以
堅凝之亦如人之噓而不能噏此淫雨大水之所由作
也天地告戒之意陰陽消復之理殆無以易此矣而制
策又有五事之失六沴之作劉向所傳吕氏所紀五行
何修而得其性四時何行而順其令非正陽之月伐鼓
捄變其合於經乎方盛夏之時論囚報重其考於古乎
此陛下所以畏天恐懼求端之過而流入於迂儒之說
此皆愚臣之所學於師而不取者也夫五行之相沴本
不至於六六沴者起於諸儒欲以六極分配五行於是
始以皇極附益而為六夫皇極者五事皆得不極者五
事皆失非所以與五事並列而别為一者也是故有眊
而又有蒙有極而無福曰五福皆應此亦自知其疎也
吕氏之時令則柳宗元之論備矣以為有可行者有不
可行者其可行者皆天事也其不可行者皆人事也若
夫禜社伐鼔本非有益於捄災特致其尊陽之意而已
書曰乃季秋月朔辰弗集於房瞽奏鼔嗇夫馳庶人走
由此言之則亦何必正陽之月而後伐鼔捄變如左氏
之說乎盛夏報囚先儒固已論之以為仲尼誅齊優之
月固君子之所無疑也伏惟聖策有京師諸夏之根本
王教之淵源百工淫巧無禁豪右僭差不度此在陛下
身率之耳後宮有大練之飾則天下以羅䊵為羞大臣
有脱粟之節則四方以膏粱為汙雖無禁令又何憂乎
伏惟制策有治當先内或曰何以為京師政在擿姦或
曰不可撓獄市此皆一偏之說不可以不察也夫見其
一偏而輒舉以為說則天下之說不可以勝舉矣自通
人而言之則曰治内所以為京師也不撓獄市所以為
擿姦也如使不撓獄市而害其為擿姦則夫曹參者是
為逋逃主也伏惟制策有推尋前世深觀治迹孝文尚
老子而天下冨殖孝武用儒術而海内虚耗道非有弊
治奚不同臣竊以為不然孝文之所以為得者是儒術
略用也其所以得而未盡者是用儒之未純也而其所
以為失者是用老也何以言之孝文得賈誼之說然後
待大臣有禮御諸侯有術而至於興禮樂係單于則曰
未暇故曰儒術略用而未純也若夫用老之失則有之
矣始以區區之仁壊三代之肉刑而易之以髠笞髠笞
不足以懲中罪則又從而殺之用老之失豈不過甚已
哉且夫孝武亦不可謂用儒之主也博延方士而多興
妖祠大興宫室而甘心遠略此豈儒者教之今夫有國
者徒知徇其名而不考其實見孝文之冨殖而以為老
子之功見孝武之虚耗而以為儒者之罪則過矣此唐
明皇之所以溺於宴安撤去禁防而為天寶之亂也伏
惟制策有王政所由形於詩道周公豳詩王業也而係
之國風宣王北伐大事也而載之小雅臣竊聞豳詩言
后稷公劉所以致王業之艱難者也其後累世而至文
王文王之時則王業既已大成矣而其詩為二南二南
之詩猶列於國風而至於豳獨何怪乎昔季札觀周樂
以為大雅曲而有直體小雅思而不貳怨而不言夫曲
而有直體者寬而不流也思而不貳怨而不言者狹而
不迫也由此觀之則大雅小雅之所以異者取其辭之
廣狹非取其事之大小也伏惟制策有周以冢宰制國
用唐以宰相兼度支錢穀大計也兵師大衆也何陳平
之對謂當責之内史韋賢之言不宜兼於宰相臣以為
宰相雖不親細務至於錢穀兵師固當制其贏虚利害
陳平所謂責之内史者特以宰相不當治其簿書多少
之數耳昔唐之初以郎官領度支而職事以治及兵興
之後始立使額參佐既衆簿書益繁百弊之源自此而
始其後裴延齡皇甫鎛皆以剥下媚上至於希世用事
以宰相兼之誠得防姦之要而韋賢之議特以其權過
重歟故李德裕以為賤臣不當議令臣常以為有宰相
之風矣伏惟制策有錢貨之制輕重之相權命秩之差
虚實之相養水旱蓄積之備邊陲守禦之方圜法有九
府之名樂語有五均之義此六者亦方今之所當論也
昔召穆公曰民患輕則多作重以行之若不堪重則多
作輕以行之亦不廢重輕可改而重不可廢不幸而過
寧失於重此制錢貨之本意也命者人君之所擅出於
口而無窮秩者民力之所供取於府而有限以無窮養
有限此虚實之相養也水旱蓄積之備則莫若復隋唐
之義倉邊陲守禦之方則莫若依秦漢之更卒周官有
太府天府泉府玉府内府外府軄内職金職幣是謂九
府太公之所行以致富古者天子取諸侯之士以為國
均則市不二價四民常均是謂五均獻王之所致以為
法皆所以均民而富國也凡陛下之所以策臣者大略
如此而於其末復策之曰富人強國尊君重朝彌災致
祥改薄從厚此皆前世之急政而當今之要務此臣有
以知陛下之聖意以為向之所以策臣者各指其事恐
臣不得盡其辭是以復舉其大體而槩問焉又恐其不
能切至也故又詔之曰悉意以陳而無悼後害臣是以
敢復進其狂猖之說夫天下者非君有也天下使君主
之耳陛下念祖宗之重思百姓之可畏欲進一人當同
天下之所欲進欲退一人當同天下之所欲退今者每
進一人則人相與誹曰是進於某也是某之所欲也每
退一人則又相與誹曰是出於某也是某之所惡也臣
非敢以此為舉信也然而致此言者則必有由矣今無
知之人相與謗於道曰聖人在上而天下之所以不盡
被其澤者便嬖小人附於左右而女謁盛於内也為此
言者固妄矣然而天下或以為信者何也徒見諫官御
史之言矻矻乎難入以為必有間之者也徒見蜀之美
錦越之奇器不由方貢而入於官也如此而向之所謂
急政要務者陛下何暇行之臣不勝忿懣謹復列之於
末惟陛下寬其萬死幸甚幸甚謹對
擬進士對御試策(蘇軾)
右臣准宣命差赴集英殿編排舉人試卷竊見陛下始
革舊制以策試多士厭聞詩賦無益之語將求山林朴
直之論聖德廣大中外歡喜而所試舉人不能推原上
意皆以得失為慮不敢指陳闕政而阿䛕順旨者又卒
據上第陛下之所以求於人至深切矣而下之報上者
如此臣竊深悲之夫科場之文風俗所繫所收者天下
莫不以為法所棄者天下莫不以為戒昔祖宗之朝崇
尚辭律則詩賦之工曲盡其巧自嘉祐以來以古文為
貴則策論盛行於世而詩賦幾至於熄何者利之所在
人無不化今始以策取士而士之在甲科者多以諂䛕
得之天下觀望誰敢不然臣恐自今以往相師成風雖
直言之科亦無敢以直言進者風俗一變不可復返正
人衰微則國隨之非復詩賦策論迭興迭廢之比也是
以不勝憤懣退而擬進士對御試策一道學術淺陋不
能盡知當世之切務直載所聞上將以推廣聖言庶有
補於萬一下將以開示四方使知陛下本不諱惡切直
之言風俗雖壊猶可以少救其所撰策謹繕寫投進干
冐天威臣無任戰恐待罪之至
問朕德不類託於士民之上所與待天下之治者惟萬
方黎獻之求詳延於廷諏以世務豈特考子大夫之所
學且以博朕之所聞蓋聖王之御天下也百官得其職
萬事得其序有所不為為之而無不成有所不革革之
而無不服田疇闢溝洫治草木暢茂鳥獸魚鱉無不得
其性其富足以備禮其和足以廣樂其治足以致刑子
大夫以謂何施而可以臻此方今之弊可謂衆矣捄之
之術必有本末所施之宜必有先後子大夫之所宜知
也生民以來所謂至治必曰唐虞成周之時詩書所稱
其迹可見以至後世賢明之君忠智之臣相與憂勤以
營一代之業雖未盡善要其所以成就亦必有可言者
其詳著之朕將親覽焉
對臣伏見陛下發德音下明詔以天下安危之至計謀
及於布衣之士其求之不可謂不切其好之不可謂不
篤矣然臣私有所憂者不知陛下有以受之歟禮曰甘
受和白受采故臣願陛下先治其心使虚一而靜然後
忠言至計可得而入也今臣竊恐陛下先入之言已實
其中邪正之黨已貳其聽功利之說已動其欲則雖有
臯陶益稷之謀亦無自入矣而况於疎遠愚陋者乎此
臣之所以大懼也若乃盡言以招過觸諱以忘軀則非
臣之所恤也聖策曰聖王之御天下也百官得其職萬
事得其序臣以為陛下未知此也是以顛倒失序如此
苟誠知之曷不尊其所聞而行其所知歟百官之所以
得其職者豈聖王人人而督責之萬事之所以得其序
者豈聖王事事而整齊之哉亦因能以任職因職以任
事而已官有常守謂之軄施有先後謂之序今陛下使
兩府大臣侵三司財利之權常平使者亂職司守令之
治刑獄舊法不以付有司而取决於執政之意邊鄙大
慮不以責帥臣而聽計於小吏之口百官可謂失其職
矣王者之所宜先者德也所宜後者刑也所宜先者義
也所宜後者利也而陛下易之萬事可謂失其序矣然
此猶其小者其大者則中書失其政也宰相之職古者
所以論道經邦今陛下但使奉行條例司文書而已昔
邴吉為丞相蕭望之為御史大夫望之言陰陽不和咎
在臣等而宣帝以為意輕丞相終身薄之今政事堂忿
爭相詬流傳都邑以為口實使天下何觀焉故臣願陛
下首還中書之政則百官之職萬事之序以次而得矣
聖策曰有所不為為之而無不成有所不革革之而無
不服陛下之及此言是天下之福也今日之患正在於
未成而為之未服而革之耳夫成事在理不在勢服人
以誠不以言理之所在以為則成以禁則止以賞則勸
以言則信古之人所以鼓舞天下綏之斯來動之斯和
者蓋循理而已今為政不務循理而欲以人主之勢賞
罰之威劫而成之夫以斧析薪可謂必克矣然不循其
理則斧可缺薪不可破是以不論尊卑不計強弱理之
所在則成理所不在則不成可必也今陛下使農民舉
息與商賈爭利豈理也哉而何怪其不成乎禮曰微之
顯誠之不可掩也如此夫陛下苟誠心乎為民則雖或
謗之而人不信苟誠心乎為利則雖自解釋而人不服
且事有决不可欺者吏受賄枉法人必謂之贓非其有
而取之人必謂之盜苟有其實不敢辭其名今青苗有
二分之息而不謂之放債取利可乎凡人為善不自譽
而人譽之為惡不自毁而人毁之如使為善者必須自
言而後信則堯舜周孔亦勞矣今天下以為利陛下以
為義天下以為害陛下以為仁天下以為貪陛下以為
廉不勝其紛紜也則使二三臣者極其巧辯以解答千
萬人之口附會經典造為文書以曉告四方之人四方
之人豈如嬰兒鳥獸而可以小數眩之哉且夫未成而
為之則其弊必至於不敢為未服而革之則其弊必至
於不敢革蓋世有好走馬者一為墜傷則終身徒行何
者慎重則必成輕發則多敗此理之必然也陛下若出
於慎重則屢作屢成不惟人信之陛下亦自信而日以
勇矣若出於輕發則每舉每敗不惟人不信陛下亦自
不信而日以怯矣文宗始用訓注其志豈意其淺也哉
而一經大變則憂沮喪氣不能復振文宗亦非有失德
徒以好作而寡謀也慎重者始若怯終必勇輕發者始
若勇終必怯迺者横山之人未嘗一日而忘漢雖五尺
之童子知其可取然自慶歷以來莫之敢發者誠未有
以善其後也近者邊臣不計其後而遽發之一發不中
則内帑之費以數百萬計而關輔之民困於飛輓者三
年而未已雖天下之勇者敢復為之歟為之固不可敢
復言之歟由此觀之則横山之功是欲速而壊之也近
者青苗之政助役之法均輸之策併軍蒐卒之令卒然
輕發又甚於前日矣雖陛下不恤人言持之益堅而勢
窮事礙終亦必變他日雖有良法美政陛下能復自信
乎人君之患在於樂因循而重改作今陛下春秋鼎盛
天錫勇智此萬世一時也而群臣不能濟之以慎重養
之以敦朴譬如乘輕車馭駿馬冐險夜行而僕夫又從
後鞭之豈不殆哉臣願陛下解轡秣馬以須東方之明
而徐行於九軌之道甚未晩也聖策曰田疇闢溝洫治
草木暢茂鳥獸魚鱉莫不各得其性者此百工有司之
事也曾何足以累陛下陛下操其要治其本恭已無為
而物莫不盡其理以生以死若夫百工有司之事自宰
相不屑為之而况於陛下乎聖策曰其富足以備禮其
和足以廣樂其治足以致刑何施而可以臻此孔子曰
百姓足君孰與不足兔首瓠葉可以行禮掃地而祭可
以事天禮之不備非貧之罪也管子曰倉廩實而知禮
節臣不知陛下所謂富者富民歟抑富國歟陸賈曰將
相和調則士豫附劉向曰衆賢和於朝則萬物和於野
今朝廷可謂不和矣其咎安在陛下不返求其本而欲
以力勝之力之不能勝衆也久矣古者刀鋸在前鼎鑊
在後而士猶犯之今陛下躬蹈堯舜未嘗誅一無罪欲
弭衆言不過斥逐異議之臣而更用人必不忍行亡秦
偶語之禁起東漢黨錮之獄多士何畏而不言哉臣恐
逐者不已而爭者益多煩言交攻愈甚於今日矣欲望
致和而廣樂豈不疎哉古之求治者將以措刑也今陛
下求治則欲致刑此又羣臣誤陛下也臣知其說矣是
出於荀卿荀卿喜為異論至以人性為惡則其言治世
刑重亦宜矣而說者又以為書稱唐虞之隆刑故無小
而周之盛時群飲者殺臣請有以詰之夏禹之時大辟
二百周公之時大辟五百豈可謂周治而禹亂邪秦為
法及三族漢除肉刑豈可謂秦治而漢亂邪致之言極
也天下幸而未治使一日治安陛下將變今之刑而用
其極歟天下幾何其不叛也徒聞其語而懼者已衆矣
臣不意異端邪說惑誤陛下至於如此且夫宥過無大
刑故無小此用刑之常理也至於今守之豈獨唐虞之
隆而周之盛時哉所以誅辟飲者意其非獨群飲而已
如今之法所謂夜聚曉散者使後世不知其詳而徒聞
其語則凡夜相過者皆執而殺之可乎夫人相與飲酒
而輒殺之雖桀紂之暴不至於此而謂周公行之歟聖
策曰方今之弊可謂衆矣捄之之術必有本末所施之
宜必有先後臣請論其本與其所宜先者而陛下擇焉
方今捄弊之道必先立事立事之本在於知人則所施
之宜當先觀大臣之知人與否耳古之欲立非常之功
者必有知人之明苟無知人之明則循規矩蹈繩墨以
求寡過二者皆審於自知而安於才分者也道可以講
習而知德可以勉強而能惟知人之明不可學必出於
天資如蕭何之識韓信此豈有法而可傳者哉以諸葛
孔明之賢而知人之明則其所短是以失之於馬謖而
孔明亦審於自知是以終身不敢用魏延我仁祖之在
位也事無大小一付之於法人無賢不肖一付之於公
議事已效而後行人已試而後用終不求非常之功者
誠以當時大臣不足以與於知人之明也古之為醫者
聆音察色洞視五臟則其治疾也有剖胸决脾洗濯胃
腎之變苟無其術不敢行其事今無知人之明而欲立
非常之功解縱繩墨以慕古人則是未能察脈而欲試
華佗之方其異於操刀而殺人者幾希矣房琯之稱劉
秩關播之用李元平是也至今以為笑矣陛下觀今之
大臣為知人歟為不知人歟乃者擢用衆才皆其造室
握手之人要結審固而後敢用蓋以為其人可與戮力
同心共致太平曾未安席而交口攻之者如蝟毛而起
陛下以此驗之其不知人也亦審矣幸今天下無事異
同之論不過瀆亂聖聽而已若邊隅有警盜賊竊發俯
仰成敗呼吸變動而所用之人皆如今日乍合乍散臨
事解體不可復知則無乃誤社稷歟華佗不世出天下
未嘗廢醫蕭何不世出天下未嘗廢治陛下必欲立非
常之功請待知人之佐若猶未也則亦詔左右之臣安
分守法而已聖策曰生民以來稱至治者必曰唐虞成
周之世詩書所稱其迹可見以至後世賢明之君忠智
之臣相與憂勤以營一代之業雖未盡善然要其所成
就亦必有可言者其詳著之臣以為此不可勝言也其
施設之方各隨其時而不可知其所可知者必畏天必
從衆必法祖宗故其言曰戒之戒之天惟顯思命不易
哉又曰稽於衆舍己從人又曰丕顯哉文王謨丕承哉
武王烈詩書所稱大略如此未嘗言天命不足畏衆言
不足從祖宗之法不足用也符堅用王猛而樊世仇滕
席寶不悦魏鄭公勸太宗以仁義而封倫不信凡今之
人欲陛下違衆而自用者必以此藉口而陛下所謂賢
明忠智者豈非意在於此等歟臣願考二人之所行而
求之於今王猛豈嘗設官而牟利魏鄭公豈嘗貸錢而
取息歟且其不悦者不過數人固不害天下之信且服
也今天下有心者怨有口者謗古之君臣相與憂勤以
營一代之業者似不如此古語曰百人之聚未有不公
而况天下乎今天下非之而陛下不回臣不知所税駕
矣詩曰譬彼舟流不知所届心之憂矣不遑假寐區區
之忠惟陛下察之臣謹昧死上對
文章辨體彙選卷一百八十九
