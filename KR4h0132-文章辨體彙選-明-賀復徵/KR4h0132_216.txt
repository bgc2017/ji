文章辨體彙選卷二百十六
明賀復徵編
書十二
答馮子華處士書(唐王勣)
乖别甫爾已十餘年誦采葛之詩增其慨詠夫人生一
世忽同過隙合散消息周流不居偶逄其適便可卒歲
陶生云富貴非吾願帝鄉不可期又云盛夏五月跂脚
北窗下有凉風暫至自謂是羲皇上人嗟乎適意為樂
雅會吾心吾河渚間有先人故田十五六頃河水四遶
東西趨岸各數百步古人云河濟之濱宜黍况中州之
腴乎家兄鑒裁通照知吾縱恣散誕不閑拜揖糠粃禮
義錙銖功名亦以俗外相待不拘以家務至於鄉族慶
弔閨門婚冠寂然不與者已五六歲矣親黨之際皆以
山麋野鹿相畜性嗜琴酒得盡所懷幸甚幸甚近復都
盧棄家獨坐河渚結構茅屋并厨厩總十餘間奴婢數
人足以應役用天之道分地之利耕耘蔍蓘黍秫而已
春秋歲時以酒相續兼多飬鳬鴈廣收鷄豚黃精白术
枸杞薯蕷朝夕採掇以供服餌床頭素書數帙莊老及
易而已過此以往罕嘗或披忽憶弟兄則渡河歸家維
舟岸側興盡便返每遇天地晴朗則於舟中詠大謝亂
流趨孤嶼之詩眇然盡陂澤山林之思覺瀛洲方丈森
然在目前或時與舟人漁子方潭並釣俛仰極樂戴星
而歸歌詠以會意為巧不必與夫悠悠閒人相唱和也
孤住河渚傍無四鄰聞犬聲望烟火便知息身之有地
矣近復有人見贈五品地黃酒方及種薯蕷枸杞等法
用之有效力省功倍不能暇修混沌並常行之裴孔明
雖是異名教物然風月之際往往有高人體氣兼特受
巧性思若有神自作素琴一張云其材是嶧陽孤桐也
近㩗以相過安軫立柱龍唇鳳翮實與常琴不同發音
吐韻非常和朗吾家三兄生於隋末傷世擾亂有道無
位作汾亭操盖孔子龜山之流也吾嘗親受其調頗為
曲盡近得裴生琴更習共操洋洋乎覺聲器相得今便
留之恨不得使足下為鍾期良用耿然吾所居南渚有
仲長先生結菴獨處三十載非其力不食傍無侍者雖
患瘖疾不得交語風神肅肅可無俗氣携酒對飲尚有
典刑先生又作獨游頌及河渚先生傳開物寄道懸
解之作也時取翫讀便復江湖相忘吾往見薛收白牛
溪賦韻趣高竒詞義曠遠嵯峨蕭瑟真不可言壮哉邈
乎揚班之儔也高人姚義常語吾曰薛生此文不可多
得登大行俯滄海高深極矣吾近作河渚獨居賦為仲
長先生所見以為可與白牛連類今亦寫一本以相示
可與清溪諸賢共詳之也亂極則治王途漸亨天灾不
行年穀豐熟賢人充其朝農夫滿於野吾徒江海之士
擊壌鼓腹輸太平之稅耳帝何力於我哉又知房李諸
賢肆力廊廟吾家魏學士亦申其才公卿勤勤有志於
禮樂元首明哲股肱為良何慶如之也夫思能獨放湖
海之士才堪濟世王者所須所恨姚義不存薛生已歿
使雲羅天網者有所不該以為歎恨耳吾比風痺發動
常劣劣不能住然烟霞山水性之所適琴歌酒賦不絶
於時時游人間出入郊郭暮春三月登於北山松栢羣
吟藤蘿翳景意甚樂之箕踞散髮與鳥獸同羣醒不亂
行醉不干物賞洽與窮還歸河渚蓬室甕牖弹琴誦書
優哉游哉聊以卒歲首夏漸熱足下何如也願動息多
宜黃頰之聚何時暫忘偶因南風略示所懷敬願珍厚
不一一王君白
與魏居士書(王維)
足下太師之後世有明德宜其四代五公克復舊業而
伯仲諸昆頃或早世唯有壽光復遭播越幼生弱姪藐
然諸孤布衣徒步降在皂隸足下不忍其親杖策入關
降志屈體託於所知身不衣帛而於六親孝慈終日一
飯而以百口為累攻苦食淡流汗霡霂為之驅馳僕見
足下裂裳毁冕二十餘季山棲谷飲高居深視造次不
違於仁舉止必由於道高世之德欲蓋而彰又屬聖主
搜揚仄陋束帛加璧被於巖穴相國急賢以副旁求朝
聞夕拜片善一能垂章拖組况足下崇德荗緒清節冠
世風高於黔娄善卷行獨於石門荷蓧朝廷所以超拜
右史思其入踐赤墀執牘珥筆羽儀當朝為天子文明
且又禄及其室飬及昆弟免於負薪樵蘇晚㸑柴門閉
於積雪藜狀穿而未起若有稱職上有致君之盛下有
厚俗之化亦何顧影踞步行歌采薇是懷寶迷邦愛身
賤物也豈謂足下利鍾釡之禄榮數尺之綬雖方丈盈
前而蔬食菜羔雖高門甲第而畢竟空寂人莫不相愛
而觀身如聚沫人莫不自厚而視財若浮雲於足下實
何有哉聖人知身不足有也故曰欲潔其身而亂大倫
知名無所著也故曰欲使如來名聲普聞故離身而返
屈其身知名空而返不避其名也古之高者曰許由挂
瓢于樹風吹瓢惡而去之聞堯譲臨水而洗其耳耳非
駐聲之地聲無染耳之跡惡外者垢内病物者自我此
尚不能至於曠士豈入道者之門歟降及嵇康亦云頓
纓狂顧逾思長林而憶豐草頓纓狂顧豈與免受維縶
有異乎長林豐草豈與官署門闌有異乎異見起而正
性隠色事礙而慧用微豈等同虛空無所不遍光明遍
照知見獨存之旨邪此又足下之所知也近有陶潜不
肯把板屈腰見督郵解印綬棄官去後貧乞食詩云叩
門拙言詞是屡乞而多慙也嘗一見督郵安食公田數
頃一慙之不忍而終身慙乎此亦人我攻中忘大守小
不鞭其後之累也孔宣父云我則異於是無可無不可可
者適意不可者不適意也君子以布仁施義活國濟人
為適意縱其道不行亦無意為不適意也苟身心相離
理事俱如則何往而不適此近於不易願足下思可不
可之旨以種類俱生無行作以為大依無守嘿以為絶
塵以不動為出世也僕年且六十足力不強上不能原
本理體禆補國朝下不能殖貨聚榖博施窮窘偷禄苟
活誠罪人也然才不出衆德在人下存亡去就如九牛
一毛耳實非欲引尸祝以自助求分謗於高賢也略陳
起予惟審圖之
上安州裴長史書(李白)
白聞天不言而四時行地不語而百物生白人焉非天
地安得不言而知乎敢剖心析肝論舉身之事便當談
笑以明其心而粗陳其大綱一快憤懣惟君侯察焉白
本家金陵世為右姓遭沮渠蒙遜之難奔流咸秦因官
寓家少長江漢五歲誦六甲十歲觀百家軒轅以來頗
得聞矣常横經籍詩書制作不倦迄於今三十春矣以為
士生則桑弧蓬矢射乎四方故知大丈夫必有四方之
志乃仗劍去國辭親遠游南窮蒼梧東涉溟海見鄉人
相如大誇雲夢之事云楚有七澤遂來觀焉而許相公
家見招妻以孫女便憩跡于此至移三霜焉曩昔東游
維揚不逾一年散金三十餘萬有落魄公子悉皆濟之
此則是白之輕財好施也又昔與蜀中友人吳指南同
遊於楚指南死於洞庭之上白&KR0941;服慟哭若喪天倫炎
月伏屍泣盡繼之以血行路聞者悉皆傷心猛虎前臨
堅守不動遂權殯於湖側便之金陵數年來觀筋骨尚
在白雪泣持刃躬申洗削裹骨徒步負之而趨寢興擕
持無輟身手遂丐貸營葬於鄂城之東故鄉路遥䰟魄
無主禮以遷窆式昭朋情此則是白存交重義也又昔
與逸人東嚴子隠於岷山之陽白巢居數年不跡城市
飬竒禽千計呼皆就掌取食了無驚猜廣漢太守聞而
異之詣廬親覩因舉二人以有道並不起此則白飬高
忘機不屈之跡也又前禮部尚書蘇公出為益州長史
白於路中投刺待以布衣之禮因謂羣寮曰此子天才
英䴡下筆不休雖風力未成且見專車之骨若廣之以
學可以相如比肩也四海明識具知此譚前此郡督馬
公朝野豪彦一見盡禮許為竒才因謂長史李京之曰
諸人之文猶山無烟霞春無草樹李白之文清雄奔放
名章俊語絡繹間起光明洞徹句句照人此則故交元
丹親接斯議若蘇馬二公愚人也復何足陳儻賢賢也
白猶可尚夫唐虞之際於斯為盛有婦人焉九人而已
是知才難不可多得白野人也頗工於文惟君侯顧之
無按劍也伏惟君侯貴而且賢鷹揚虎視齒若編貝膚
如凝脂昭昭乎若玉山上行朗然映人也而高義重諾
名飛天京四方諸侯聞風暗許倚劍慷慨氣干虹蜺月
費千金日宴羣客出躍駿馬入羅紅顔所在之處朋友
成市故時人歌曰賓朋何喧喧日夜裴公門願得裴公
之一言不須驅馬埒華軒白不知君侯何以得此聲於
天壤之間豈不由重諾好賢謙以下士得也而晩節改操棲
情翰林天才超然度越作者屈佐鄖國時惟清哉稜威
雄雄下慴羣物白竊慕高義已經十年雲山間之造謁
無路今也運會得趨末塵承顔接辭八九度矣常欲一
雪心跡﨑嶇未便何圖謗言忽生衆口攅毁將恐投杼
下客震於嚴威然自明無辜何憂悔吝孔子曰畏天命
畏大人畏聖人之言過此三者鬼神不害若使事得其
實罪當其身則將浴蘭沐芳自屏於烹鮮之地惟君侯
死生不然投山竄海轉死溝壑豈能明目張膽託書自
陳耶昔王東海問犯夜者曰何所從來答曰從師受學
不覺日晩王曰吾豈可鞭撻寗越以立威名想君侯通
人必不爾也願君侯惠以大遇洞開心顔終乎前恩再
辱英眄白必能使精誠動天長虹貫日直度易水不以
為寒若赫然作威加以大怒不許門下逐之長途白即
膝行於前再拜而去西入秦海一觀國風永辭君侯黃
鵠舉矣何王公大人之門不可以弹長鋏乎
與韓荆州書(李白)
白聞天下談士相聚而言曰生不願封萬戶侯但願一識
韓荆州何令人之景慕一至於此耶豈不以有周公之
風躬吐握之事使海内豪俊奔走而歸之一登龍門則
聲價十倍所以龍盤鳳逸之士皆欲收名定價於君侯
願君侯不以富貴而驕之寒賤而忽之則三千賓中有
毛遂使白得脫穎而出即其人焉白隴西布衣流落楚
漢十五好劍術徧干諸侯三十成文章歴抵卿相雖長
不滿七尺而心雄萬夫王公大臣許與氣義此疇曩心
跡安敢不盡於君侯哉君侯制作侔神明德行動天地
筆參於造化學究於天人幸願開張心顔不以長揖見
拒必若接之以高宴縱之以清談請日試萬言倚馬可
待今天下以君侯為文章之司命人物之權衡一經品
題便作佳士而君侯何惜階前盈尺之地不使白揚眉
吐氣激昂青雲耶昔王子師為豫章未下車即辟苟慈
明既下車又辟孔文舉山濤作冀州甄拔三十餘人或
為侍中尚書先代所美而君侯亦薦一嚴恊律入為秘
書郎中間崔宗之房習祖黎昕許瑩之徒或以才名見
知或以清白見賞白每觀其銜恩撫躬忠義奮發白以
此感激知君侯推赤心於諸賢腹中所以不歸它人而
願委身國士儻急難有用敢效微軀且人非堯舜誰能
盡善白謨猷籌畫安能盡矜至於制作積成卷軸則欲
塵穢視聽恐雕蟲小技不合大人若賜觀芻蕘請給以
紙筆兼人書之然後退歸閒軒繕寫呈上庶青萍結綠
長價於薛卞之門幸惟下流大開奬飾惟君侯圖之
謝杜相公論房杜二相書(柳冕)
冕再拜上書相公閣下昨得蔣起居書伏承相公以冕
論房杜二相書并答江西刑政論共四本以付史館冕
惕然自失懼辱相公之厚意遂取舊本刪改𢾗處愧無
運斤之妙徒有傷手之責謹隨狀獻上退而自慙去年
又續奉相公手䟽以國家承文弊之後房杜為相不能
反之於質誠如高論又以文章承徐庾之弊不能反之
於古愚以為不然故追而論之以獻左右且今之文章
與古之文章立意異矣何則古之作者因治亂而感哀
樂因哀樂而為詠歌因詠歌而成比興故大雅作則王
道盛矣小雅作則王道缺矣雅變風則王道衰矣詩不
作則王澤竭矣至於屈宋哀而以思流而不反皆亡國
之音也至於西漢楊馬已降置其盛明之代而習亡國
之音所失豈不大哉然而武帝聞子虚之賦歎曰嗟乎
朕不得與此人同時故武帝好神仙相如為大人賦以
諷上讀之飄飄然反有凌雲之志子雲非之曰諷則諷
矣吾恐不免於勸也子雲知之不能行之於是風雅之
文變為形似比興之體變為飛動禮義之情變為物色
詩之六義盡矣何則屈宋唱之兩漢扇之魏晉江左隨
波而不反矣故蕭曹雖賢不能變滛麗之體二苟雖盛
不能變聲色之辭房杜雖明不能變齊梁之弊是則風
俗好尚繫在時王不在人臣明矣故文章之道不根教
化别是一技耳當時君子耻為文人語曰德成而上藝
成而下文章技藝之流也故夫子末之是以四楊荀陳
以德行經術名震海内門生受業皆一時英俊而文章
之士不得行束修之禮非夫兩漢近古由有三代之風
乎惜也繫士風而不本於王化至若荀孟賈生明先王之
道盡天人之際意不在文而文自隨之此真君子之文
也然荀孟之學困於儒墨賈生之才廢於絳灌道可以
濟天下而莫能行之文可以變風雅而不能振之是天
下皆惑不可以一人正之今風俗移人久也文雅不振
甚矣苟以此罪之即蕭曹軰皆罪人也豈獨房杜乎相
公如變其文即先變其俗文章風俗其弊一也變之之
術在教其心使人日用而不自知也伏惟尊經術卑文
士經術尊則教化美教化美則文章盛文章盛則王道
興此二者在聖君行之而已冕再拜
與滑州盧大夫論文書(柳冕)
頓首别後九年年已老大平生好文老亦興盡日為外
事所撓有筆語兩大卷或不得巳而為之或有為而為
之既為頗近教化謹錄呈上望覽訖一笑夫文生於情
情生於哀樂哀樂生於治亂故君子感哀樂而為文章
以知治亂之本屈宋以降則感哀樂而亡雅正魏晉以
還則感聲色而亡風教宋齊以下則感物色而亡興致
教化興亡則君子之風盡故滛麗形似之文皆亡國哀
思之音也自夫子至梁陳三變以至衰弱嗟乎關雎興
而周道盛王澤竭而詩不作作則王道興矣天其或者
肇往時之亂為聖唐之治興三代之文者乎老夫雖知
之不能文之縱文之不能至之况已衰矣安能鼓作者
之氣盡先王之教在吾子復而行之鼓而勵之冕頓首
再答張僕射書(柳冕)
辱還答知朝廷之事事無小大難易一切言之言之輙
從從乃中變故吾子言有進退之心誤矣夫言之不入
諫而怒之國之患也言之輙從從而中變是可諫也又
何患乎故下之說上患其志不固不患無時謀合於天
即天為之時謀合於人即人為之時且天不違况於人
乎伊尹負鼎爼五干湯其道乃行天為之時也商鞅以
強國三說孝公其功乃立人為之時也譬如為山累土
過於九仞然後功就苟待天時功不成矣愚公者志欲
移山必能移山故天地之心與人不遠人能感天在於
心耳昔犬戎滅周申甫復之無知亂齊管仲霸之晉室
中絶王導興之太平干紀姚宋挫之彼謀之如神即用
之如神故賢人君子匡救時運有其才必有其志有其
言必有其事事至而退君子不為今一言未行其志乃
衰是無志也故君子白刅可蹈也鼎鑊可赴也其志不
可奪也今有其位有其時一不動再言之再不動三四
言之即天地可動况於人乎天地氣合即君臣氣合又
何患乎冕白
論史上蕭至忠書(劉知幾)
僕自策名仕伍待罪朝列至為史臣再入東觀竟不能
勒成國典貽彼後來者何哉静言思之其不可有五故
也何者古之國史皆出一家如魯漢之丘明子長晉齊
之董狐南史咸能立言不朽藏諸名山未聞藉於衆功
方云絶筆惟彼漢東觀大集羣儒而著述無主條章靡
立繇是伯度訝其不寔公理以為可焚張蔡二子糺之
於當代傅范兩家嗤之於後葉今史直取士有倍東京
人自以為荀袁家自稱為政駿每欲記一事載一言皆
閣筆相視含毫不斷故首白可期而汗青無日其不可
一也前漢郡國計書先上太史副上丞相後漢公卿所
撰始集公府乃上蘭臺繇是史官所修載事為傳爰自
近古此道不行史臣編錄惟自詢探而左右二史闕注
起居衣冠百家罕通行狀求風俗於州郡視聽匪詳討
㳂革於臺閣簿籍難見雖使尼父再出猶且惑於管窺
况僕限以中才安能遂其博物其不可二也昔董狐之
書法也以示於朝南史之書弑也執簡以往而近代史
局皆通籍禁門幽居九重欲人不見尋其義者盖由杜
彼顔面防諸請謁故也然今館中作者多士如林皆願
長喙無聞齚舌儻有五始初成一字加貶言未絶口而
朝野具知筆未涵毫而縉紳咸見夫孫盛實錄取嫉權
門王韶直書見讎貴族人之情也能無畏乎其不可三
也古者刊定一史纂成一家體統各殊指歸言别夫尚
書之教以䟽通知遠為主春秋之義以懲惡勸善為先
史記則退處士而進姦雄漢書則抑忠臣而餙主闕斯
並曩賢得失之例良史是非之准作者言之詳矣頃史
官記注多取稟監修楊令公法春秋則云必須直辭宗
尚書則曰宜多隠惡十羊九牧其令難行一國三公適
從焉在其不可四也竊以史置監修雖無古式尋其名
號可得而言夫言監者盖總領之義耳如創紀編年則
年有斷限革傳叙事則事有豐約或可略而不略或應
書而不書此失刊削之務也屬辭比事勞逸宜均揮毫
奮墨勤惰須等某表某篇付之此職某紀某傳歸之彼
官此銓配之理也斯並宜明立科條審定區域儻人思
自勉則書可立成今監之者既不指授修之者又無遵
奉用使爭學苟且務相推避坐變炎凉徒延歲月其不
可五也凡此不可其流實多一言以蔽三隅自反而時
談物議焉得笑僕編次無聞者哉比者伏見明公每汲
汲於勸誘勤勤於課績或云墳籍事重努力用心或云
歲序已淹何時輟手竊以綱維不舉而督課徒勤雖威
以刺骨之刑勖以懸金之賞終不得也論語曰陳力就
列不能者止僕所以昔者布懷知巳歴詆羣公屡辭載
筆之官願罷記言之職者正為此耳當今朝號得人國
稱多士蓬山之下良直差肩芸閣之中英竒接武僕既
功虧刻鵠筆來獲麟徒殚太官之膳虚索長安之米乞
以本職還其舊居多謝簡書請避言路惟明公足下哀
而許之
與吕相公書(元結)
某月日某官某再拜相公閣下某嘗見時人不能自守
性分俛仰於傾奪之中低佪於名利之下至有傷汚毁
辱之患滅身亡家之祸則欲劇為之箴於身豈願踰性
分取禍辱而忘自箴者邪某性荒浪無拘限每不能節
酒與人相見適在一室不能無歡於醉醉歡之中不能
無過少不學為吏長又著書論自適昔天下太平不敢
絶世業亦欲求文學之官職員散冗者為子孫計耳自
兵興以來此望亦絶何哉某一身奉親奔走萬里所望
飲喙承歡膝下今則辱在官以逾其性分觸禍辱機兆
者日未無之某又三世單貧年過四十弱子無母年未
十歲孤生嫁娶者一人相公視某敢以身徇名利者乎
有如某者以身徇名利齒於奴隸尚可羞而况士君子
也歟某甚愚鈍又無功勞自布衣歴官不十月官至尚
書郎向三歲官未削人多相榮某實自憂相公忍令某
漸至畏懼而死甚令必受禍辱而已某前後所言相公
似未見信故籍紙筆煩凟門下某再拜
與韋洪州書(元結)
某月日荆南節度判官水部員外郎兼殿中侍御史元
結頓首某聞古之賢達居權位也令當世頌其德後世
師其行何以言之在分君子小人察視邪正使無冤濫
而無憤痛耳某不能遠取古人請以端公賢公中丞為
喻前者獲接端公餘論某嘗議及中丞某以為賞中丞
之功未當論中丞之冤至濫端公不知情至泣涕交流
豈不為有冤濫未伸而生此憤痛某於端公頗為親故
官又差肩曾不垂問便即責使冤濫者豈獨中丞而已
乎憤痛者豈獨端公而已乎所以至遣使者試以自明
端公前諜則請不交兵端公後諜則請速交兵如此豈
端公自察辨誤耶有小人惑亂端公耶端公又云荆南
將士侵暴端公豈能保荆南將士必侵暴乎豈能保淮
西將士必不侵暴乎端公少垂察問某又聞泗上鄰家
之事請說以自喻昔泗上有鄰家有朋友遊者鬭之遊
東家則曰公之友賢能益主人西家之友愚能損主人
遊西家則曰公之友智能譽主人東家之友狡能毁主
人見其友亦如鬭主人之論於是鄰家之友相惡將相
害鄰家之翁怒將相絶里有正言之士為辨之然後鄰
家通歡鄰友相善荆南與江西猶鄰家也某其友乎遊
者方相鬭誰為正信之士一為辯之某敢以此書獻端
公閣下
上李大夫論古篆書(李陽冰)
陽冰志在古篆殆三十年見前人遺跡美即美矣惜其
未有點畫但傍觀模刻而已緬想聖達立制造書之意
乃復仰觀俯察六合之際焉於天地山川得方圓流峙
之形於日月星辰得經緯昭回之度於雲霞草木得霏
布滋蔓之容於衣冠文物得揖譲周旋之禮於鬢眉口
鼻得喜怒惨舒之分於蟲魚禽獸得屈伸飛動之理於
骨角齒牙得擺拉咀嚼之勢隨手萬變任心所成可謂
通三才之氣象偹萬物之情状者矣常痛孔壁遺文汲
冢舊簡年代寖遠謬誤滋多蔡中郎以豐同豊李丞相
將束為宋魚魯一惑涇渭同流學者相承靡所遷復每
一念至未嘗不廢食雪耻攬筆長歎焉天將未喪斯文
也故小子得篆籀之宗旨皇唐聖運逮兹八葉天生剋
復之主人樂惟新之令以淳古為務以文明為理欽若
典謨疇咨故實誠願刻石作篆偹書六經立於明堂為
不刊之典號曰大唐石經使百代之後無所損益仰明
朝之洪烈法高代之盛事死無恨矣陽冰年垂五十去
國萬里家無宿舂之儲出無代步之乘仰望紫極遠於
丹霄若溘先犬馬此志不就必將負於聖朝是長埋於
古學矣大夫銜命北闕撫寕南方苟利國家專之可也
伏望處分令題簡牘及到主人寒天已暮闇燭之下應
命書之霜深筆冷未窮體勢儻歸奏之日一使聞天非
小人之已務是大夫之功業可否之事伏惟去就之陽
冰再拜
寄李翺書(裴度)
前者唐生至自滑猥辱致書札兼獲所貺新作十二篇
度俗流也不盡窺見若愍女碑烈婦傳可以激揚烈教
義焕於史氏鍾銘謂以功伐名於器非為銘與弟正辭
書謂文非一藝斯皆可謂救文之失廣文之用也甚善
甚善然僕之知弟也未知其他直以弟敏於學而至於
文就六經而正焉故每遇名軰稱弟不容於口自謂稱
久益無愧詞竊料弟亦以直諒見待不以悅媚相容故
不唯嗟挹亦欲商度其萬一耳若弟擯落今古脫遺經
籍斯則如獻白豕何足採取若猶有祖述則願陳其梗
槩以相参會耳愚謂三五之代上垂拱而無為下不知
其帝力其漸被於天地萬物不可得而傳也夏殷之際
聖賢相遇其文在於盛德大業又鮮可得而傳也厥後
周公遭變仲尼不當世其文遺於冊府故可得而傳也
是作周公之文也荀孟之文左右周孔之文也理身理
家理國理天下一日失之敗亂至矣騷人之文發憤之
文也雅多自賢頗有狂態相如子雲之文譎諫之文也
自為一家不是正氣賈誼之文化成之文也鋪陳帝王
之道昭昭在目司馬遷之文財成之文也馳騁數千載
若有餘力董仲舒劉向之文通儒之文也發明經術究
極天人其餘擅美一時流譽千載者多矣不足為弟道
焉然皆不詭其詞而詞自䴡不異其理而理自新若夫
典謨訓誥文言繫詞國風雅頌經聖人之筆削者則又
至易也至直也雖大彌天地細入無間而奇言怪語未
之或有意隨文而可見事隨意而可行此所謂文可
文非常文也其可文而文之何常之有俾後之作者有
所裁准而請問於弟謂之可哉謂之不可非僕敢言謂
之可也則大學之道在明明德在止至善矣能止乎若
遂過之猶不及也觀弟近日制作大旨常以時世之文
多偶對儷句屬綴風雲羈束聲韻為文之病甚矣故以
雄詞遠致一以矯之則是以文字為意也且文者聖人
假之以達其心達則已理窮則已非故高之下之詳之
略之也愚欲去彼取此則安步而不可及平居而不可
諭又何必遠關經術然後騁其材力哉昔人有見小人
之違道者耻與之同形貌共衣服遂思倒置眉目反易
冠帶以異也不知其倒之反之非也雖失於小亦異於
君子矣故文之異在氣格之高下思致之深淺不在磔
裂章句隳費聲韻也人之異在風神之清濁心志之通
塞不在於倒置眉目反易冠帶也庶幾高明少納庸妄
若以為未幸不以苦言見革其惑惟僕心慮荒散百事
罷息然意之所在敢隠於故人邪昌黎韓愈僕識之舊
矣中心愛之不覺驚賞然其人信美材也近或聞諸儕
類云恃其絶足往往奔放不以文立制而以文為戲可
矣乎可矣乎今之作者不及則已及之者當大為防焉
爾弟索居多年勞想深至窮陰凝沍動息何如入奉晨
昏之歡出參帷幄之畫固多適耳昨弟來欲度及時干
進度昔歲取名不敢自高今孤煢若此遊宦謂何是不
復能從故人之所勖耳但寘力田園苟過朝夕而已然
待春氣微和農事未動或策蹇謁賢大夫兼與弟道舊
未爾間猶希尺牘珍重珍重力書無餘從表弟裴度奉
簡
與外孫崔氏二孩書(李華)
八月十五日翁告崔氏之子兩孩省吾出身入仕行四
十年晚有汝母已飬汝二人矣吾逮事裴氏鄭氐崔氏
諸姑于氏堂姑皆賢明淑哲為内外師範意欲與汝言
之裴氏始恩慈見吾一善未嘗不流涕祝吾成立見吾
伯仲書題誨責疎略話及舊事云無此例吾伯仲書題
比今日中外書題其間疎密不啻百千也吾小時猶省
長幼每日兩時櫛盥起居尊行三時侍食飲食訖然後
敢食猶責不如禮今者諸子日出高眠争覽盤器何曾
有此儀可為歎息世教如此何得不亂婦人亦要讀書
解文字知今古情狀事父母舅姑然可無咎詩序云哀
窈窕思賢才而無傷善之心焉是關雎之義也易曰主
中饋無攸遂婦人但當主酒食待賓客而已其餘無自
專之禮詩云將翺將翔佩玉瓊琚此奉舅姑助祭祀之
儀也又曰將翺將翔弋鳬與鴈此主酒食待賓客之儀
也禮經所載汝其記之又婦人將嫁三月教於公宫祖
廟既毁教於宗室嫁則廟見不見廟者不得為婦今此
禮凌夷人從苟且婦人尊於丈夫羣陰制於太陽世教
淪替一至於此為可墮淚汝等當學讀書禮論語孝經
此最為要也吾小時南市帽行見貂帽多帷帽少當時
舊人已歎風俗中年至西京市帽行乃無帷帽貂帽亦
無男子衫袖蒙鼻婦人領巾覆頭向有帷帽羃離必為
瓦石所及此乃婦人為丈夫之象丈夫為婦人之飾顛
之倒之莫甚於此觸類而長不可勝言舉其一端告及
汝耳勿謂幼小不遵訓誡所見所聞頽風敗俗故申明
舊事不能一一也阿馬來說汝誦得數十篇詩賦䴡䴡
巳能承順十五姉顔色十七伯極鍾念吾旅病乍聞甚
慰意几人不患尊行不慈訓患身不能承順耳汝承十
五姉仁慈十七伯訓誘又質性承順當不扶自直吾所
告者括羽汝耳不次翁告崔氏二子省
薦楊牢書(李甘)
執事之部孝童楊牢茂卿從田氏府趙軍反殺田氏茂
卿又牢之兄獨三往索父喪慮死不果至牢自洛陽走
常山二千里號伏叛壘委髮羸骸有可憐狀讐意感解
以喪還之单縗冬月往來太行間凍膚皸瘃銜哀雨血
行路稠人為牢泣歸責其子以牢勉之牢為兒踐操如
此未聞執事問唁而書顕之豈樹風扶教意邪且鄉人
齧疽刳歴急親之病皆一時决爾猶蒙表其閭脫之徭
上有大禮則差問以粟帛今河北驕叛萬師不能攘而
牢徒步請屍讐手與夫含腐忍瘡者孰多牢絶乳即能
詩洛陽兒曹壯于牢者皆出其下聞牢之贖喪潞帥償
其費其葬也滑帥贈之財斯執事之事他人既慕之矣
即有稱牢於上者執事無能恨其後乎
文章辨體彙選卷二百十六
