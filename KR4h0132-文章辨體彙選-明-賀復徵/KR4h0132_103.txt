文章辨體彙選卷一百三
明賀復徵編
䟽十七
論建儲䟽(宋范鎮)
伏惟諫官者為宗廟社稷計也諫官而不以宗廟社稷
計事陛下者愛死而尸利之人也臣不為也臣不為愛
死尸利而以宗廟社稷之計獻者知諫官之任也不敢
負陛下也惟陛下裁之臣使契丹還過河北河北人籍
籍紛紛皆謂陛下方不豫時有言曰我不能管天下事
也又呼大臣而戒之曰且看太祖太宗面道路傳聞不
審信然則有得有失其失謂何陛下憂勞萬機有風露
晦明之感纔一不豫而遽言不能管天下事此臣所謂
陛下之言為失也其得謂何方陛下不豫時中外皇皇
莫知所為而陛下方以祖宗後裔為念是宗廟社稷之
計慮至深且明也臣所謂陛下之言為得也今陛下既
已平復御殿聽政是向之失者以為得也願惟所謂得
者而終行之行之之術非明則不審非果則不决惟審
與决而宗廟社稷之計定矣方今祖宗後裔蕃衍盛大
信厚篤實伏惟陛下拔其尤者優其禮數試之以政或
置之左右與圖天下之事以系天下人心異時誕育皇
嗣復遣還邸則景德中故事是也初周王既薨眞宗皇
帝取宗室子養之宫中者天下之大慮也太祖皇帝捨
其子而立太宗皇帝者天下之大公也宗廟社稷之至
計也唐自昭肅後君臣之間諱言儲副事者闇君之為
也伏惟陛下觀太祖皇帝大公之心考眞宗皇帝時故
事而黜唐昭肅以下之為斷於聖心以幸天下臣不勝
大願臣考之於古參之於今謀之於心書之於䟽䟽成
而累月不上者大懼無益於事死今之世以累陛下
之明也既而自解曰陛下方不豫時尚不忘宗廟社稷
之至計今已平復肯忘宗廟社稷之至計而殺敢言之
諫官乎必不然也臣所以冐萬死而無避也伏惟赦臣
萬死之罪審之决之以定宗廟社稷之至計非獨臣蒙
更生之賜乃天下之人之心也不勝區區之愚臣昧死
再拜
論陳執中(范鎮)
臣聞去年十二月熒惑犯房上相未幾陳執中家决殺
婢死議者以為天變應此臣切謂不然執中再入為相
未及二年變祖宗大樂隳朝廷典故緣葬事除宰相除
翰林學士觀察使其餘僣賞不可悉紀陛下罷内降五
六年來政事清明近日稍復奉行至有侍從臣寮之子
亦求内降内臣無名超資改轉月須數人又今天下民
困政為兵多而益兵不已執中身為首相義當論執而
因循苟簡曾不建言天變之發實為此事陛下釋此不
問御史又專治其私捨大責細臣恐雖退執中未當天
變乞以臣章宣示御史然後降付學士草詔使天下之
人知陛下退大臣不以其家事而以其職事使後来執政
不敢恤其家事而盡心於陛下職事
論王霸䟽(程顥)
臣伏謂得天理之正極人倫之至者堯舜之道也用其
私心依仁義之偏者霸者之事也王道如砥本乎人情
出乎禮義若履大路而行無復回曲覇者﨑嶇反側於
曲逕之中而卒不可與入堯舜之道故誠心而王則王
矣假之而覇則覇矣二者其道不同在審其初而已易
所謂差若毫釐繆以千里者其初不可不審也故治天
下者必先立其志正志先立則邪說不能移異端不能
惑故力進於道而莫之禦也苟以覇者之心而求王道
之成是衒石以為玉也故仲尼之徒無道桓文之事而
曾西耻比管仲者義所不由也况下於覇者哉陛下躬
堯舜之資處堯舜之位必以堯舜之心自任然後為能
充其道漢唐之君有可稱者論其人則非先王之學考
其時則皆駁襍之政乃以一曲之見幸致小康其創法
垂統非可繼於後世者皆不足為也然欲行仁政而不
素講其具使其道大明而後行則或出或入終莫有所
至也夫事有大小有先後察其小忽其大先其所後後
其所先皆不可以適治且志不可慢時不可先惟陛下
稽先聖之言察人事之理知堯舜之道備於已反身而
誠之推之以及四海擇同心一德之臣與之共成天下
之務書所謂尹躬暨湯咸有一德又曰一哉王心言致一
而後可有為也古者三公不必備惟其人誠以謂不得
其人而居之則不若闕之之為愈也蓋小人之事君子
所不能同豈聖賢之事而庸人可參之哉欲為聖賢之
事而使庸人參之則其命亂矣既任君子之謀而又入
小人之議則聰明不專而志意惑矣今將救千古深錮
之弊為生民長久之計非夫極聽覽之明盡正邪之辨
致一而不二其能勝之乎或謂人君舉動不可不愼易
於更張則為害大矣臣獨以為不然所謂更張者顧理
所當耳其動皆稽古質義而行則為愼莫大馬豈若因
循苟簡卒致敗亂者哉自古以來何嘗有師聖人之言
法先王之治將大有為而反成禍患者乎願陛下奮天
錫之勇智體乾剛而獨斷霈然不疑則萬世幸甚
論十事䟽(程顥)
臣竊謂聖人創法皆本諸人情極乎物理雖二帝三王
不無隨時因革踵事增損之制然至乎為治之大原牧
民之要道則前聖後聖豈不同條而共貫哉蓋無古今
無治亂如生民之理有窮則聖王之法可改後世能盡
其道則大治或用其偏則小康此歷代彰灼著明之效
也苟或徒知泥古而不能施之於今姑欲徇名而遂廢
其實此則陋儒之見何足以論治道哉然儻謂今人之
情皆已異於古先王之跡不可復於今趣便目前不務
高遠則亦恐非大有為之論而未足以濟當今之極弊
也謂如衣服飲食宫室器用之類苟便於今而有法度
者豈亦遽當改革哉惟其天理之不可易人所賴以生
非有古今之異聖人之所必為者固可槩舉然而行之
有先後用之有緩速若夫裁成運動周旋曲當則在朝
廷講求設施如何耳古者自天子達於庶人必須師友
以成就其德業故舜禹文武之聖亦皆有所從學今師
傅之職不修友臣之義未著所以尊德樂善之風未成
於天下此非有古今之異者也王者必奉天建官故天
地四時之職歷二帝三王未之或改所以百度修而萬
化理也至唐猶僅存其略當其治時尚得綱紀小正今
官秩淆亂職業廢弛太平之治所以未至此亦非有古
今之異也天生蒸民立之君使司牧之必制其常産使
之厚生則經界不可不正井地不可不均此為治之大
本也唐尚能有口分授田之制今則蕩然無法富者跨
州縣而莫之止貧者流離餓殍而莫之恤幸民雖多而
衣食不足者蓋無紀極生齒日益繁而不為之制則衣
食日蹙轉死日多此乃治亂之機也豈可不漸圖其制
之之道哉此亦非有古今之異者也古者政教始乎鄉
里其法起於比閭族黨州縣酇遂以相聯屬統治故民
相安而親睦刑法鮮犯廉耻易格此亦人情之所自然
行之則效亦非有古今之異者也庠序之教先王所以
明人倫化成天下今師學廢而道德不一鄉射亡而禮
義不興貢士不本於鄉里而行實不修秀民不養於學
校而人材多廢此較然之事亦非有古今之異者也古
者府史胥徒受禄公上而兵農未始判也今驕兵耗竭
國力亦已極矣臣謂禁衛之外不漸歸於農則將貽深
慮府史胥徒之役毒遍天下不更其制則未免大患此
亦至明之理非有古今之異者也古者民必有九年之
食無三年之食者以為國非其國臣觀天下耕之者少
食之者衆地力不盡人功不勤雖富室強宗鮮有餘積
况又其貧弱者乎或一州一縣有年歲之凶即盗賊縱
横饑羸滿路如不幸有二三千里之災或連年之歉則
則未知朝廷以何道處之則其患不可勝言矣豈可曰
昔何久不至是因以幸為可恃也哉固宜漸從古制均
田務農公私交為儲粟之法以為之備此亦無古今之
異者也古者四民各有常職而農者十居八九故衣食
易給而民無所困苦今京師浮民數逾百萬游手不足
貲度觀其窮蹙辛苦孤貧疾病變詐巧偽以自求生而
常不足以生日益歲滋久將若何事已窮極非聖人能
變而通之則無以免患豈可謂無可柰何而已哉此在
酌古變今均多恤寡漸為之業以救之耳此亦非有古
今之異者也聖人奉天理物之道在乎六府六府之任
治於五官山虞澤衡各有常禁故萬物豐阜而財用不
乏今五官不修六府不治用之無節取之不時豈非物
失其性材木所資天下皆以童赭斧斤焚蕩尚且侵尋
不禁而川澤漁獵之繁暴殄天物亦已耗竭則將若之
何此乃窮弊之極矣惟修虞衡之職使將養之則有變
通長久之勢此亦非有古今之異者也古者冠昏喪祭
車服器用等差分别莫敢踰僣故財用易給而民有常
心今禮制未修奢靡相尚卿大夫之家莫能中禮而商
販之類或踰王公禮制不足以檢飭人情名數不足以
旌别貴賤既無定分則姦詐攘奪人人求厭其欲而後
已豈有止息者哉此爭亂之道也則先王之法豈得不
講而損益之哉此亦非有古今之異者也此十者特其
端緒耳臣特論其大端以為三代之法有必可施行之
驗如其綱條度數施為注措之道則審行之必也稽之
經訓而合施之人情而宜此曉然之定理豈徒若迂疎
無用之說哉惟聖明裁擇
論立后上太皇太后疏(范祖禹)
臣伏奉詔旨皇帝納后六禮令翰林學士御史中丞兩
省給舍與禮部太常寺官同共詳議臣竊伏思此國家
大事萬世之始福祚所繫風化所先自古聖王重之今
陛下宜先知者有四不可不慎也臣謹稽之上古參之
後世為陛下悉數而詳言之一曰族姓二曰女德三曰
隆禮四曰博議所謂族姓者臣聞古之帝王所與為婚
姻者必大國諸侯先聖王之後勲賢之裔不然則甥舅
之國也不以微賤上敵至尊故其福祚盛大子孫蕃昌
昔者皇帝娶於西陵之女是為嫘祖為皇帝正妃其子
孫皆有天下五帝三王皆黃帝之後也高辛娶陳鋒氏
之女是生帝堯虞舜娶帝堯之二女釐降於媯汭遂有
天下大禹娶於塗山是生夏啓天下歸之子孫享國四
百七十餘年成湯娶於有辛氏子孫有天下六百餘年
周之先祖后稷生於姜嫄世有賢妃太王娶太姜是生
王季王季娶太任是生文王文王娶太姒其禮尤盛大
雅歌之曰文王初載天作之合言文王之初有識天已
生賢女為之配也又曰大邦有子俔天之妹文定厥祥
親迎於渭造舟為梁不顯其光自古昏禮未有如文王
之盛也太姜炎帝之後也太任太昊之後也太姒大禹
之後也太姒生十子武王周公皆聖人也其餘皆為顯
諸侯周之子孫徧於天下太姒之德也詩人美文王之
聖本由太任其詩曰思齊太任文王之母思媚周姜京
室之婦太姒嗣徽音則百斯男又曰刑於寡妻至於兄
弟以御於家邦言文王之化自家及國以正天下也周
南關睢后妃之德人倫之始風化天下皆美太任太姒
也武王亦娶於姜是生成王周有天下三十餘世八百
餘年其基本蓋由此也故族姓不可不貴所謂女德者
臣聞禮本夫婦詩始后妃治亂因之興亡繫焉三代之
興皆有賢妃其亡也有孽女夏之興也以塗山其亡也
以末喜商之興也以有娀其亡也以妲己周之興也以
姜嫄其亡也以褒姒此皆聖賢所紀詩書所載垂之後
世以為永鑒者也秦漢以後婚姻多不正無足取法惟
後漢顯宗明德馬后唐太宗文德長孫后憲宗懿安郭
后皆有后德出於勲賢之家其餘敗亂足以為戒而已
恭惟本朝太祖皇帝以來家道正而人倫明歷世皆有
聖后内德之助自三代以後未有如本朝家法也皇帝
聖德明茂睿質純粹天監在下必生聖女以佑皇家惟
陛下遠觀上古近鑒後世上思天地宗廟之奉下為萬
世子孫之計選卜窈窕以母儀萬國表正六宫非有德
孰可以當之然閨門之德不可著見必視其世族觀其
祖考察其家風參以庶事亦可知也昔漢之初大臣議
欲立高帝子齊王皆曰王母家駟鈞惡戾虎而冠者也
代王母家薄氏君子長者乃立代王是為文帝為漢之
賢主亦由其母家仁善也故女德不可不先所謂隆禮
者臣聞天子之與后猶天之與地日之與月隂之與陽
相須而後成者也禮曰天子聽男教后聽女順天子理
陽道后治隂德教順成俗内外和順國家理治此之謂
盛德又曰天子修男教父道也后修女順母道也孔子
對魯哀公曰古之為政愛人為大所以治愛人禮為大
所以治禮敬為大敬之至矣大昏為大大昏至矣大昏
既至冕而親迎親之也是故君子興敬為親捨敬是遺
親也弗愛不親弗敬不正愛與敬其政之本與哀公曰
寡人願有言然冕而親迎不已重乎孔子愀然作色而
對曰合二姓之好以繼先聖之後以為天地宗廟社稷
之主君何謂已重乎又曰天地不合萬物不生大昏萬
世之嗣也君何謂已重焉蓋深非之也孔子遂言曰昔
三代明王之政必敬其妻子也有道妻也者親之主也
敢不敬歟禮又曰元冕齋戒鬼神隂陽也將以為社稷
主為先祖後其可以不致敬乎又曰敬而親之先王之
所以得天下也今臣與衆官討論講議皆約先王之禮
參酌其宜不為過隆願陛下勿以疑為進言者必曰天子
至尊無敵於天下不當行夫婦之禮而荀卿有言天子
無妻告人無匹也如此則是周公之典孔子之言皆不
可信而荀卿之言可信也臣謹按禮冠昏唯有士禮而
無天子諸侯之禮故三代以來唯以士禮推而上之為
天子諸侯之禮蓋以成人之與夫婦自天子至於士則
一也臣竊聞親王宗室之間娶妻殊無齊體之禮敬而
親之天子豈有獨尊而無偶配者哉至於鄙慝之禮或
雜貪鄙之俗或習委巷之風下自士族上流宫禁有涉
於此者願陛下一切屏絕之以正基本以先天下故禮
不可不隆所謂博議者臣聞古者天子聘后上公逆之
諸侯主之故春秋書祭公來遂逆王后於紀夫國有大
事大臣不容不預䎹也昔慈聖光獻之立也吕夷簡定
其議故其詔曰覽上宰之敷言其策曰宗公鼎臣誦言
於朝先是茶商陳氏女亦預選擇王曾宋綬皆以為言
大臣繼有言者遂罷陳氏仁宗所以為聖者能從衆也
進言者必曰此陛下家事非外人所預自古誤人主者
多繇此言也天子以四海為家中外之事孰非陛下家
事大臣無不可預之事亦無不當預之人且陛下用一
執政進一近臣必欲協天下人望况立皇后以母天下
乎臣恐陛下一日降詔云立某氏為皇后則大臣雖有
所見亦難乎論議矣今陛下之所選擇莫若出其姓氏
宣問大臣若聖志既定而衆議僉同則卜筮協從鬼神
其依天人之意無不同矣故議不可不博臣幸備勸講
其職在以帝王之事禆益聖德故敢獻其所聞臣之愚
誠惟中宫正位之後四海之内室家相慶則宗社之福
也狂瞽之言惟陛下留聽干冐宸嚴臣無任惶懼俟辠
之至
論宦官䟽(范祖禹)
臣聞書曰與治同道罔不興與亂同事罔不亡漢有天
下四百年唐有天下三百年及其亡也皆由宦官相去
五百餘年如循一軌蓋與亂同事未有不亡者也漢自
元帝任用石顯委以政事殺蕭望之周堪而廢劉向等
漢之基業壞於元帝東漢鄧后臨朝中官用事手握王
爵口含天憲順帝以後五侯專朝桓帝靈帝之時十常
侍擅天下子弟親黨割剥百姓毒流四海附之者寵及
三族違之者滅及五宗大考黨獄夷戮天下名士於是黃
巾賊起朝埜崩離及袁紹誅宦官獻帝奔播困餓而曹
操因之以簒漢唐自明皇使高力士决省章奏宦官始
盛李林甫楊國忠等皆因力士以進唐亡之祻基於開
元肅宗任李輔國末年寝疾輔國以兵劫遷明皇於西
内殺張皇后及二王明皇以幽崩肅宗以駭没貴為天
子上不保其父中不保其身下不保其妻子由用輔國
一人而已代宗用程元振功臣畏讒吐蕃寇陷京師播
遷於陜德宗用宦官分領神策禁兵其後天子由其所
立唐室終以此亡憲宗服金丹躁忿為陳洪志所弑敬
宗為劉克明所弑文宗欲誅憲宗之賊謀泄仇士良殺
四宰相及朝臣滅其族流血成渠朝廷半空文宗憂憤
以至於没武宗以後皆由宦官所立僖宗呼田令孜為
父天下大亂黃巢賊起播遷於蜀又幸興元楊復恭自
稱定策國老呼昭宗為負心門生天子劉季述等廢昭
宗於東内韓全誨等劫昭宗幸鳳翔於是崔裔誅中官
而朱全忠劫遷昭宗遂弑之因以簒唐觀漢唐亡國之
禍其酷如此後之人主豈可不以為刻肌刻骨之戒哉
太宗時王繼恩有平蜀之功中書欲除宣徽使太宗曰
朕讀前代書史不欲宦官預政事宣徽使執政之漸也
宰相懇言繼恩有大功非此不足為賞太宗切責宰相
等乃命學士别立宣政使之目以授繼恩布衣韓拱宸
詣檢院上言繼恩功大賞薄太宗大怒以拱辰妖言惑
衆枤脊黥面配流崖州太宗可謂深鑒前古而塞祻亂
之源矣英宗服藥任守忠往來間搆兩宫致慈聖太后
與英宗不相悦言者劾奏其辠貶蘄州安置盡逐其黨
然後慈聖英宗母子如初宫省清肅熙寧元豐間内臣
之中李憲王中正宋用臣三人者最為魁傑憲總兵熙
河兼領三路中正總兵河東兼領四路其權勢震動内
外自陜以西人不敢斥言憲名中正口勅募兵州郡不
敢違師徒凍餓奔潰死亡最甚憲陳再舉之策以誘夏
賊致永樂陷没在熙河僣擬不法用臣興土木之役無
時休息𣙜舟船置堆垜網市井之微利奪細民之衣食
專事刻剥為國歛怨此三人者雖加誅未足以謝萬姓
朝廷止從寬典量加廢黜唯憲獨死中正用臣猶存陛
下近召内臣十人續又召數人而李憲王中正之子皆
在其中又除押班二人帶御器械一人中外無不驚愕
既而聞二人以執政言其有過先罷三人以舍人繳其
詞頭且輟前來指揮首違故事又李憲王中正之子既
得入侍則中正用臣亦將進用人心不得不憂故臣敢
極言之陛下與太皇太后同聽政之初外逐蔡確章惇
吕惠卿等及羣小人故朝廷肅清内逐李憲王中正宋
用臣等及羣小人故宫禁肅清内外皆無凶人故天下
安靜臣歷觀近古内外肅清未有如今日也祖宗法度
所以維持後世不可輕變陛下柰何先自壞之陛下所
以享南面之尊蒙已成之業四方萬里奔走而聽命者
以朝廷公正天下心服也陛下何不慎守法度規矩增
修德政使過於垂簾之時然後不失天下之望今未及
進一賢行一善先驟用中官如此之盛四方聞之必以
為政出宫掖無復綱紀如衰季之世豈不大失人心哉
夫人心一失欲復收之甚難陛下若作一二事使中外
悦服四方竦動則它日所為有順流之易人心先信故
也若作一二事使中外憂疑四方解體他日雖有美意
人已不信在前豈得使心服乎如此而望德業之光名
譽之隆非臣之所知也今中官止是陛下左右給事使
令臣雖至愚亦知其未必有害政之事然欲治外者必
先治内欲治遠者必先治近是以明王慎選左右壬人
堯舜畏之佞人孔子遠之恐其有損而不自覺也昔唐
之時仇士良教其黨曰天子不可令閒常宜以奢靡娛
其耳目使日新月盛無暇更及他事則吾軰可以得志
慎勿使之讀書親近儒士彼見前代興亡心知憂懼則
吾軰疎斥矣士良以此固其權寵故能專恣二十餘年
夫漢唐之事當今必無然以先帝天姿英睿聖學高明
可謂不世出之主而内外為小人所悞外興師旅内興
百役先帝未嘗享太平之樂終以憂勤損壽凡不便民
之事皆羣小所為而使先帝受天下之謗臣常痛之故
不願陛下復近小人蓋以此也陛下誠能聽臣之言悉
追罷除用内臣指揮未到者别與差遣已入者復授外
官則中外之人稱誦聖德萬口一辭以為至美乃可以
解衆庶之惑洗陛下之謗此如反掌之易何難而不為
哉自聞近臣兩次指揮以來外議洶洶皆云大臣不能
爭執陷陛下於過舉臺諫之臣又皆畏避中人莫敢一
言但恐陛下未知之耳若使知之必不為也臣侍經筵
八年日望一日歲望一歲期陛下為令德之主唯恐有
纖毫之失故不避違拂聖意數進苦切之言陛下每留
睿聽以臣愚直見知臣亦不量微力竊以獻納自任今
兹事體實繫朝政汚隆人情去就臣義均休戚榮辱不
忍默默坐視敢冐萬死而獻其忠唯陛下裁詧
論聽政䟽(范祖禹)
臣等伏以天下不幸大行太皇太后登遐陛下號慕哀
毁孝性天至在廷聞者無不摧隕今摠攬庶政延見羣
臣四方之民傾耳而聽拭目而視此乃宋室隆替之本
社稷安危之基天下治亂之端生民休戚之始君子小
人消長進退之際天命人心去就離合之時也嗚呼可
不慎哉可不慎哉臣等久備講讀職在論思首當獻言
以助萬一陛下宜先誠意正心推廣聖孝發為德音行
為仁政以慰答天下生民之望此在陛下加意而已非
有所難也願陛下循其本而行之則其末可以無難昔
周公以成王幼弱故位冢宰治天下七年制禮作樂以
致太平其功德至隆周公歿成王追念其勛勞賜魯天
子禮樂使世世祀周公以為非此不足以稱周公之德
也成王所以報周公如此故天下莫不歸心漢大將軍
霍光尊立宣帝霍光既没宣帝亦葬以天子之禮帝始
親政事又思報大將軍功德夫周公霍光皆人臣也有
非常之功故成王宣帝皆報以非常之禮而况太皇太
后英宗之配神宗之母陛下之祖母有大功於宗廟社
稷有大德於億兆人民於陛下之恩與天地無極豈人
臣之比哉然則今陛下所宜先者莫如報太皇太后之
德也自仁宗以來三后臨朝皆有大功章獻明肅之於
仁宗慈聖光獻之於英宗鞠育扶持勤勞艱難亦未得
如太皇太后之於陛下也元豐之末神宗寝疾已不能
出號令陛下年始十歲太皇太后内定大策擁立陛下
儲位遂定陛下之有天下乃得之於太皇太后也聽政
之初詔令所下百姓無不歡呼鼓舞自古母后多私外
家惟太皇太后未嘗有毫髮假借族人不惟族人而已
徐王魏王皆親子也以朝廷之故疎遠隔絕魏王病既
沒然後一往太皇太后疾已革然後徐王得入進退羣
臣必從天下人望不以已意為喜怒賞罰故至公無私
之德雖匹夫匹婦之口亦能道之臨朝九年未嘗少自
娛樂焦勞刻苦以念生民所以如此豈有他求哉凡皆
為趙氏社稷宋室宗廟專心一意以保祐陛下也故身
當其勞苦而使陛下享其安逸昔章獻明肅臨朝親黨
僥倖濫恩仁宗既親機不免釐革故小人不能無怨今
太皇太后自臨朝以來左右請求一切拒絕内外肅然
蓋以朝廷不可無紀綱故身當其怨而使陛下坐收肅
清之功陛下如欲報太皇太后之德莫若循其法度而
謹守之祖宗以來唯以德澤結百姓之心欲四海安静
無事仁宗行之四十二年天下至今思之恭惟太皇太
后之政事乃仁宗之政事也然而仁宗聖性寬裕不忍
拒人内降濫恩其後亦比比而有惟太皇太后嚴正至
靜不可干犯故能外斥逐姦邪以清朝廷内裁抑僥倖
以肅宫禁九年之間終始如一故雖德澤深厚結於百
姓而小人之怨亦不為少矣今必有小人進言曰太皇
太后不當改先帝之政逐先帝之臣此乃離間之言陛
下不可不察也當陛下嗣位之初太皇太后同聽政中
外臣民上書者以萬數皆言政令有不便者太皇太后
因天下人心欲改故與陛下同改之非以己之私意而
改也既改其法則作法之人及主其法者有罪當逐陛
下與太皇太后亦以衆言而逐之其所逐者皆上負先
帝下負萬民天下之所仇疾衆庶所欲同去者也太皇
太后豈有憎愛於其間哉顧不如此則天下不安耳惟
陛下清心照理辨察是非斥遠佞人深拒邪說有敢以
姦言惑聖聽者宜明正其罪付之典刑痛懲一人以儆
羣慝則帖然無事矣陛下若稍入其語不正其罪則恐
姦言邪說繼進不已萬一追報之理小有不至此於太
皇太后聖德無損而於陛下孝道有虧必大失天下之
心陛下豈不見司馬光以公忠正直為天下所信服陛
下與太皇太后用以為相海内之人無不忻悦光殁之
日無不悲哀乃至茶坊酒肆之中亦事其畫像光所以
得人心如此者為其能輔佐陛下與太皇太后功及天
下也以光之功比之太皇太后止是萬分之一而百姓
思之如此而况太皇太后有天地之心於陛下若聽小
人讒說或追報有所不至或輕改其政事豈不大失天
下人心乎人心離於下則天變見於上陛下雖欲為善
以救之改過以補之亦無及矣孝者萬行之本本既不
立則其餘何足觀焉夫小人之情非為朝廷之計亦非
為先帝之事皆為其身之利也日夜伺候欲逞其憾者
久矣太皇太后新棄天下陛下初攬政事乃小人乘間
伺隙之時也不可不預防之此等既上悞先帝今又欲
復悞陛下天下之事豈堪小人再破壞邪臣等恭聞陛
下自太皇太后寝疾朝夕不離左右躬親藥膳衣不解帶
憂瘁泣涕形於顔色自遭變故以來哀慕毁瘠中外具
聞喪服之禮務從至隆又下詔發揚太皇太后盛德推
恩高氏此大孝之極也至親之際無所間然然而臣
等猶言及此者竊以小人衆多恐置陛下於有過之地
也如臣等所言雖萬萬無之然不敢不慮於未然或有
纖芥流聞於外則臣等上負陛下不先言之罪大矣不
勝憂國愛君之至惟陛下深留聖思
文章辨體彙選卷一百三
