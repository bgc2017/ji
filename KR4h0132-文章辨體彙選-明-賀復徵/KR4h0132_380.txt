文章辨體彙選卷三百八十
明賀復徵編
募緣䟽二(律體)
修天竺寺䟽(明李維楨)
杭州天竺寺地接卧龍嶺標靈鷲晉慧理肇開勝蹟隋
真觀崇搆精藍三天竺山勢飛來攬擷江湖秀色九里
松風聲吹向宣揚滄海濤音殿高百尺琉璃簷楹栖日
臺甃幾重碧玉香火蒸雲歲歲年年風風雨雨鼠將竄
瓦鴿已巢旛繡柱雕梁蒙綠蘚淄塵之涴銖衣寶座褪
金精珠澤之光王孫士女失具瞻長者宰官難坐視何
必捨王珣之宅但須斷白傅之葷願他心即是我心破
慳入道看佛面亦看僧面隨意結緣散有限財為無量
福修今世果作後生因繚繞紺園東寺竹連西寺竹嵯
峩琳宇上方鐘和下方鐘皈依丈六身憫守財虜入阿
鼻獄超脱大千界同散花女升兜率天
讀包儀甫峩眉山沿途建庵百所募緣䟽(馮夢楨)
真丹三大道場我眉僻在西徼水有瞿塘灧澦之險陸
則梁楚䟦涉之艱四事蕭然五千餘里包君鴻逵德門
令器佛舉選鋒於濁惡時發廣大願欲自遵麓遡之舍
舟五千里間置庵百所或食或宿淄白如歸一往一來
聖凡普接出門即是兜羅綿世界舉足便履不思議道
場誓憑願王徧咨同志欲得百人為一領袖于一領袖
又分十支歲集萬金十年為滿如綱統目識果慎因事
同愚父之移山志切帝女之填海虛空有盡頂踵可捐
雖下凡驚怖猶河漢以無窮而諸佛讃揚出廣長於歴
劫萬歷甲辰秋九月晦日真實居士合十讃於浯溪道
中
募米普陀飯僧䟽(鄒廸光)
一刹湧波心割龍宫而立鹿苑萬僧棲海面借蜃氣以
護鷄園白浪彌空但見百川會壑綠疇無地何來一粒
登場即看毛道衆生夫誰知法喜為食縱有觀音大士
豈能令禪悦當餐鷗社鳬莊未有人烟供餺飥蛟廳魚
廨不聞香積置伊蒲必吸水而充腸徒葬長鯨之腹假
搏砂而作飯難迯餓鬼之殃分積倉箱施餘饘粥大而
巨艑浮天至盛千人萬人之糧小則餘星傍岸來集十
家五家之粟澤與尾閭不竭福同溟渤無涯偈曰建像
建殿塔設幢設旛蓋廣施僧迦黎瓶鉢及鞋帽修橋便
通涉與一切道路種種是檀施而其德有盡惟此飯僧
事功德獨無壊功德無壊者道法亦無壊凡我學佛子
莫作小果論
修建寶芝庵殿宇䟽(鄒廸光)
天神獻瑞不分淨域塵區佛力呈祥要必因人集事蕭
蕭茅宇寄托河壖燁燁寶芝叢生階磩一莖可當竪指
五色乃是毫光昔者衆志躍如袈裟地徧布黃金今日
羣心灰矣菩提場任凋碧瓦重門上蓮心不吐時時里
犬奔來四壁間蒿草微扶夜夜隣燈照入兩三法座龍
象銜苔一二闍黎團瓢委地庵僧成默者奉瞿曇不㢮
禮足護薄梵長如救頭念滄海桑田雖繇天運思填河
移岳亦屬人能欲修此垂頽將舉其未有非嫌缺陷謂
隨廢隨修是亦薰修修道意豈羨饒多謂日增日益乃
為增上上人心廣宅良田寸尺難携丘墓金襦玉匣絲
毫何補枯骸不如貽赤仄於空門即一錢非芥子福不
唐捐輸朱提於法苑雖半兩亦恒沙功無朽壊偈曰六
度波羅密檀波羅密最此義何以故能破慳悋識慳心
復生貪是種惡久聚若人破慳貪為下福田子不見施
勒果疾得成佛道
普德寺修造禪堂浴堂齋僧總䟽(湯賓尹)
證佛者必即心是佛出家者賴到處為家故接衆法門
實因緣大事矧兹都會之地萬衆所趨凡彼空鉢而來
誰為活計一二大寺據吾所知住家兒無千無萬名特
著於祝釐禪和子一去一來教不勤於應接至于零庵
剰刹豈堪主席叢林聚寶門外有普德寺者建自成化
正統隣於天界報恩當東南名勝之區實往來禪聚之
窟最初傑特長眉尊者爭傳親見佛來末後凌夷大耳
沙彌自謂久辭祖矣緣行遊者不一其族兼主事者莫
得其人食口難謀謗論易起以故講壇十興九廢僅如
告朔之羊衲子東竄西亡幾似喪家之狗人天淚墮佛
祖心灰所幸無窮運公來自西蜀平生刻苦於道諸方
信服其誠數年以來衆共擁登華座俄項之會瞥然大
振剛宗以至五百比丘一時齊赴三千弟子空國咸臨
而歲時久老之禪堂十一僅存夫堵壁似此時交攻風
雨尚借蒲蕭若一旦盡覆窠巢誰完鷇鴿乃有徽人某
者混迹黃冠依心淨業素封之槖盡耗擲於布施願力
所盟思圓滿於普德擬鷲嶺之再拭蘄鴛瓦之一新然
猶以資食饒則佛事饒且念以佛土淨則身土淨更結
千家之供不孤一鉢一盂還開八觧之池遍洗諸塵諸
垢如斯勝利須假多仁老道人寸寸熱腸諸天作證善
知識人人功行佛果同登自我來斯正值中興之運深
惟緜力難稱外護之臣無可以當錢刀獨捐口筆聊與
之同鼓舞助發慈悲
幻蟄上人護關短䟽(黃汝亨)
雲居喬上人舊號古松兹更幻蟄受律蓮池大士閉關
岣嶁山房夫遣動求靜即非真寂之宗而息影就隂斯
亦戒定之法逸防猿馬妙用龍蛇但三年聚糧一力難
辦我輩數與往還忍不共相持護随心作供結信成緣
若許而不與願勿虚開
募結淨廬䟽(韓敬)
西湖玉姬者彤管文人綺羅高士青蓮出淖濯報太華
峰巔朱霞在空映彩赤城雲外曹大家之續史衛夫人
之善書一束蘭心嘗傍冰□雪谷五枝澄派能參露柱
風旛偶欲裵漿遂騎秦鳳春山不盡長齋繡佛之前秋
雨獨箋花雨鬘持之室蝶鄉夢覺已悟三生鴛譜名消
方超八界明星作袜不著畱仙之裙金縷如銖欲試遠
遊之履因陳情於將女獲堅志於買山百尺樓頭惟見
碧天無際千株桃下憑教玉洞長關鬚眉豈必宗雷閨
閤自有邢尹袈裟罩處擬邀靈照之車釵釧聽來不在
羊權之宅先營繕築更輕金湯㕁嘉賓之勝事可尋魚
玄機之往蹟非比必使孤山雪後加倍精神且合西子
奩中洗空粉黛結廬雖在人境入山唯恐不深既許參
景中之禪慎莫猜折後之柳所願西池舊侶南岳新盟
共掃癡慳樂觀緣起庶幾瓊花落後猶藉明茵飛絮粘
來仍歸淨土團焦如笠便同毛女之壇松栢為膏易換
金仙之骨無虚佳話不日成之
圓通庵募緣䟽(鍾惺)
夫多藏寡與病坐慳癡廣勸博祈道惟堅苦然有善知
識無愛髮膚何待沿門持鉢乃大比丘詎辭心力務求
遍地成金離之俱傷合則雙美機難兩遇事必相須圓
通庵者去鎮二里許村而近市僧多雜俗宗僧性慧始
事剃披遽勤拮据感龍象之泣冀信者之哀苟能開大
歡喜之途終當獲不退轉之效在募者小或丈室大至
須彌何分廣狹在施者多而太倉少雖粒米豈有缺圓
以兹堅苦之忱破彼慳癡之性念惟各盡功則同歸謹
䟽
文章辨體彙選卷三百八十
