文章辨體彙選卷二百五十八
明賀復徵編
書五十四
謝陳玉壘相公(明湯顯祖)
閣下會昌啓運大錄凝祥虹玉早見于天而克岐克嶷
星壘代明於地而有馮有翼殷禮配天平格有陳伊陟
周常戴日忠貞若曰君牙帝乃睠于在西儼三垣之上
相衆所居而共北况百里之微郎擬附鳳而卷阿之車
馬何多欲登龍而積水之風雲自少至如某者匡中朽
垤蠡外寒流高掞天庭已識淵雲之秀低佪世路彌沾
蜀日之華山木歌其不知澧蘭思而未敢三年待辠爾
庭身素食之慙一念好賢王室世衮衣之敬在戔戔而
莫展庶斷斷以如容
答錢岳陽督學(湯顯祖)
門下天姥開其壇場日鑄生其鄞鄂自領洪都之學出
乎潛而見龍爰登璧水之臺起于飛而振鷺可謂琹瑟
絲竹登魯壁之清聲珪璧佩環下梅梁之古色邇乃星
辰郎位參北斗㗋舌之司江海池陽正南國股肱之郡
起新知于物祖眷舊德以人師若小兒開遠方當舞象
之年敢附雕龍之世而亦拂其總角引以譽髦雖豫章
之生七年材不材而出地得夫子之牆數仞步亦步以
窺天夫豈闃其無人必小子之有造若云幸哉有子慰
愚父之亡聊心底厲以弗諼意扳援而靡及恃父子家
人之愛辱公侯國士之知三事為期萬年以祝
答張夢澤(湯顯祖)
門下毓采南維宣機北極出蘭陵而結綬揚秋馥于清
風臨渝水以鳴琴寫春融于白雪士民久芾乎甘棠賓
從鄰輝于玉燭至如不佞偏州浪士盛世遺民可為大
夫枉登高而作賦又聞君子曾過庭而學詩子雲之心
尚玄世皆譏其寂寞萇宏之血未碧天不鑒其精誠自
分地阻人偏殘叢二酉之螙簡何悟天發吾覆快睹三
辰之龍旗跫然足音燦其物色大臣之度休休若自其
口吉人之詞藹藹如見其心既愛我甘敢自愧其雕飾
言采其苦必無棄于葑菲謹以玉茗編紫釵記操縵以
前餘若牡丹魂南柯夢繕寫而上問黃粱其未熟寫盧
生於正眠盖惟貧病交連故亦嘯歌難續空垂愛日感
瓶冰以測寒願借長風獻指節而知短未展登龍一念
乃煩良馬三之恭承大製久絃誦于諸衿奉揚仁風輒
謳歌于片楮名香挹荀令之氣廉金頒陶徑之資感公
度之隆施慙寸私其匪報
答王霽宇制府(湯顯祖)
珠厓可擊捐之徒以屈漢公卿銅梁既開長卿所以諭
蜀父老人言不足中每信而見疑公度有餘外且存而
不論固已允文允武庶幾純孝純忠至如不佞清時棄
士僻壤餘生見武公代有司徒願附緇衣之好聞召伯
王命乃祖喜傳圭瓚之文顧後進而當王公之前纂組
難通于錦水匪先容而居賓客之末絲蘿乃寄于松潘
敢云續千賦之心何當動百年之感一語為知九頓鳴
謝風雲路斷無由沾公旦一沐之榮雨露天寬庶幾賡
吉甫萬邦之頌
復門人藍翰卿(湯顯祖)
不佞愚鄙歷落之士蔽石林而無覩思相藻以何言乃
有空谷足音疑是真人天際今文古文皆有大言小言
俱來物鉛素于九流理筌玄于二氏居然不朽而在諸
生然且採拾虛浮過自撝挹高山有客能通咫尺之書
委土可師謬為函丈之敬初當之而汗聳既循之以心
疑豈向若者真有懷于望洋將廵方者偶留聲于牧馬
真龍何待假龍以生雲雨鉅蛇或負小蛇以示神竒豈
大雅之故然乃高明之作用如不佞者懶散筆研之外
陶寫絲竹之間獨有停雲之思不絶臨風之興以君大
有示我同人即欲恃知已獻千一之愚為文人起百六
之運其如空虚無以相益尊光祗以流謙一字為榮九
頓而謝
答余瑶圃(湯顯祖)
不佞自為童子求蒙而叨執憲之知暨作祠郎進旅而
托司空之重仁深引汲義切歸依顧以竄迹于炎方遂
乃銷聲于寒谷音徽儼爾慶赴闕如每咏大車動羔裘
豹袂之想欲陳采藻寫桃投李報之思力請未能公論
具在加以通家之喜得觀華國之成妙宰殊高于一丘
集賢將徵于四諫拜太丘于都下久知元方之有季方
重蒼生于會稽快覩萬石之齊安石方懷宿好更重新
知海上相望明月祗用思存山中惟有白雲無堪持獻
與郎署同志書(蔡復一)
漢署談兵常笑為郎之老武谿聽曲始知作吏之勞何
者千里鴻哀則心㾓如病兩衙蜂擁則體頓若酲况乎
笛横備弛之鄉餉竭兵驕之會狺犬非舞干之能格牢
乍補于亡羊飢兒豈折箠之可笞眠無殊于抱虎乎翻
思曩者官枝月閏署冷雲閒得以晤語名流醉心往牒
拄西山之笏似是馬曹賞流水之琹非無鍾子清都舊
福忽飄堕于修羅山鳥今籠猶低徊乎故岫情所至也
豈不然哉緬惟台丈鳴珮握蘭居則勝矣高牙大纛行
亦随之則咏風築金之臺醉月擊筑之市異書可購勝
友相過言開肺腑之言事舒眉目之事此官此地何日
何年勿如弟夢裏役夫空自哂于列子車中新婦復同
嘆于曹公也然鹿驥性乖鷃鵬見隔如或君臣之志惟
許憂先文武之才偏推憲遠則固宜攬俊豪以恢識量
衡今古以釀經綸曼倩陸沉難預翹材之館山公水鏡
豈入步兵之厨信摶風追電之羽毛絶豐草茂林之擬
議矣若某者短長有分流坎随緣偶成郢客之書幾作
楚狂之態高張遠路徒握草以徬徨班尹竟霄或開函
之髣髴能忘將伯不盡跂予
與館中諸公書(蔡復一)
某受才竒短宿有隱心入世甚疎初無多意但以識紫
芝而不恨頗愜平生兼之種黃菊以無資未忘吏隠擬
薄驅轅蹇償舊債於風塵便歸狎渚鷗待新濡于霖
雨不謂官是腐物偏韵士以相仇命合勞薪偶征人而
獨笑僅採蘭者一載旋寘棘于三苖止悍卒之脱巾矛
頭浙水緝窮邊而固圉虎畔編籬雖量徙以稍前實投
荒乎奚擇窮鼯慚技倦鳥思林倚短笛于谿邊望仙山
若天上伏惟雍容著作之府鼓吹休明之時翰林主人
卿聊名于予墨太平宰相公預兆于腹松固已鳳朝陽
以高鳴鵬俯風而在下者也豈可以褦襶之狀論于瑚
璉之前哉若某者仕進違心退耕乏力厭兹紛牘羡昔
閒曹乃知都尉談兵何憾為郎之老茂光武庫宜嗟作
吏之拘矣因羽便風寄情皓月禁中頗牧佇觀鎮撫于
四夷海上漁樵庶獲歸吟于一壑顧楚箝之詎免惟韓
斗以焉依
文章辨體彙選卷二百五十八
