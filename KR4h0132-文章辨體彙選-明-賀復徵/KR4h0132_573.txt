文章辨體彙選卷五百七十三
明賀復徵編
記十四(以下遊覽)
桃花源記(晉陶潛)
晉太元中武陵人捕魚為業緣溪行忘路之遠近忽逢
桃花林夾岸數百步中無雜樹芳草鮮美落英繽紛漁
人甚異之復前行欲窮其林林盡水源更得一山山有
小口髣髴若有光便捨船從口入初極狹纔通人復行
數十步豁然開朗土地平曠屋舍儼然有良田美池桑
竹之属阡陌交通鷄犬相聞其中往來種作男女衣着
悉如外人黃髮垂髫並怡然自樂見漁人乃大驚問所
從來具荅之便要還家設酒殺鷄相食村中聞有此人
咸來問訊自云先世避秦時亂率妻子邑人來此絶境
不復出焉遂與外人間隔問今是何世乃不知有漢無
論魏晉此人一一為具言所聞皆嘆惋餘人各復延至
其家皆出酒食停數日辭去此中人語云不足為外人
道也既出得其船便扶向路處處誌之及郡下詣太守
說如此太守即遣人隨其往尋向所誌遂迷不復得路
南陽劉子驥高尚士也聞之欣然願往未果尋病終後
遂無問津者
右溪記(唐元結)
道州城西百餘步有小溪南流數十步合營溪水底两
岸悉皆怪石欹嵌盤缺不可名狀清流觸石洄懸激注
佳木異竹垂陰相蔭此溪若在山野則宜逸民退士之
所遊處在人間則可為都邑之勝境静者之林亭而置
州巳來無人賞愛徘徊溪上為之悵然乃疏鑿蕪穢俾
為亭宇植松與桂兼之香草以禆形勝為溪在洲右遂
命之曰右溪刻銘石上彰示來者
永州龍興寺東丘記(柳宗元)
遊之適大率有二曠如也奥如也如斯而巳其地之凌
阻峭出幽鬱寥廓悠長則扵曠宜抵丘垤伏灌莽迫遽
廻合則扵奥宜因其曠雖增以崇臺延閣迴環日星臨
瞰風雨不可病其敞也因其奥雖增以茂樹藂石穹若
洞谷蓊若林麓不可病其䆳也今所謂東丘者奥之宜者也
其始龕之外棄地余得而合焉以屬於堂之北陲凡拗窪坻
岸之狀無廢其故屏以密竹聯以曲梁桂檜松杉楩柟
之植幾三百本佳卉美石又經緯之俛入綠縟幽蔭薈
蔚步武錯迕不知所出温風不爍清氣自至水亭陿室
曲有奥趣然而至焉者往&KR0616;以䆳為病噫龍興永之佳
寺也登高殿可以望南極闢大門可以瞰湘流若是其
曠也而於是小丘又將披而攘之則吾所謂游有二者
無乃闕焉而喪其地之宜乎丘之幽幽可以處休丘之
窅窅可以觀妙溽暑遁去兹丘之下太和不遷兹丘之
巔奥乎兹丘孰從我遊余無召公之德懼翦伐之及也
故書以祈後君子
游黃溪記(柳宗元)
北之晉西適豳東極吳南至楚越之交其間名山水而
洲者以百數永最善環永之治百里北至于浯溪西至
于湘之源南至于瀧泉東至于黃溪東屯其間名山水
而村者以百數黃溪最善黃溪距州治七十里由東屯
南行六百步至黃神祠祠之上兩山墻立如丹碧之華
葉駢植與山升降其缺者為崖峭巖窟水之中皆小石
平布黃神之上揭水八十步至初潭最竒麗殆不可狀
其略若剖大甕側立千尺溪水即焉黛蓄膏渟來若白
虹沈沈無聲有魚數百尾方來會石下南去又行百步
至第二潭石皆巍然臨浚流若頦頷齗齶其下大石離
列可坐飲食有鳥赤首烏翼大如鵠方東嚮立自是又
南數里地皆一狀樹益壯石益瘦水鳴皆鏘然又南一
里至大冥之川山舒水緩有田土始黃神為人時居其
地傳者曰黃神王姓莽之世也莽既死神更號黃氏逃
來擇其深峭者潛焉始莽嘗曰余黃虞之後也故號其
女曰黃皇室主黃與王聲相邇而又有本其所以傳言
者益驗神既居是民咸安焉以為有道死乃俎豆之為
立祠後稍徙近乎民今祠在山陰溪水上元和八年五
月十六日既歸為記以啓後之好游者
始得西山宴遊記(柳宗元)
自余為僇人居是州恒惴慄其隟也則施施而行漫漫
而遊日與其徒上高山入深林窮迴谿幽泉怪石無遠
不到到則披草而坐傾壼而醉醉則更相枕以卧意有
所極夢亦同趣覺而起起而歸以為凡是州之山有異
態者皆我有也而未始知西山之怪特今年九月二十
八日因坐法華西亭望西山始指異之遂命僕過湘江
緣染溪斫榛莽焚茅茷窮山之高而止攀援而登箕踞
而遨則凡數州之土壌皆在袵席之下其高下之勢岈
然洼然若垤若宂尺寸千里攢蹙累積莫得遯隠縈青
繚白外與天際四望如一然後知是山之特出不與培
塿為類悠悠乎與灝氣俱而莫得其涯洋洋乎與造物
者游而不知其所窮引觴滿酌頽然就醉不知日之入
蒼然暮色自遠而至至無所見而猶不欲歸心凝形釋
與萬化冥合然後知吾嚮之未始游游於是乎始故為
之文以志是歲元和四年也
鈷鉧潭記(柳宗元)
鈷鉧潭在西山西其始蓋冉水自南奔注抵山石屈折
東流其顛委勢峻盪擊益暴齧其涯故旁廣而中深畢
至石乃止流沫成輪然後徐行其清而平者且十畆有
樹環焉有泉懸焉其上有居者以予之亟遊也一旦款門
來告曰不勝官租私劵之委積既芟山而更居願以潭
上田貿財以緩禍予樂而如其言則崇其臺延其檻行
其泉於高者而墜之潭有聲潨然尤與中秋觀月為宜
於以見天之高氣之迥孰使予樂居夷而忘故鄉者非
兹潭也歟
鈷鉧潭西小丘記(柳宗元)
得西山後八日尋山口西北道二百步又得鈷鉧潭西
二十五步當湍而浚者為魚梁梁之上有丘焉生竹樹
其石之突怒偃蹇負土而出争為竒狀者殆不可數其
&KR0706;然相累而下者若牛馬之飲于溪其衝然角列而上
者若熊羆之登于山丘之小不能一畆可以籠而有之
問其主曰唐氏之棄地貨而不售問其價曰止四百余
憐而售之李深源元克巳時同遊皆大喜出自意外即
更取器用剷刈穢草伐去惡木烈火而焚之嘉木立美
竹露竒石顯由其中以望則山之高雲之浮溪之流鳥
獸魚之遨遊舉熙熙然迴巧獻技以效兹丘之下枕席
而卧則清泠之狀與目謀瀯瀯之聲與耳謀悠然而虛
者與神謀淵然而静者與心謀不匝旬而得異地者二
雖古好事之士或未能至焉噫以兹丘之勝致之灃鄗
鄠杜則貴游之士争買者日增千金而愈不可得今棄
是州也農夫漁父過而陋之賈四百連歲不能售而我
與深源克已獨喜得之是其果有遭乎書於石所以賀
兹丘之遭也
至小丘西小石潭記(柳宗元)
從小丘西行百二十步隔篁竹聞水聲如鳴珮環心樂
之伐竹取道下見小潭水尤清冽全石以為底近岸卷
石底以出為坻為嶼為嵁為巗青樹翠蔓蒙絡搖綴参
差披拂潭中魚可百許頭皆若空遊無所依日光下澈
影布石上怡然不動俶爾遠逝往來翕忽似與遊者相
樂潭西南而望斗折蛇行明滅可見其岸勢犬牙差互
不可知其源坐潭上四面竹樹環合寂寥無人凄神寒
骨悄愴幽邃以其境過清不可久居乃記之而去同遊
者吳武陵龔古余弟宗玄&KR0008;而從者崔氏二小生曰恕
己曰奉一
袁家渴記(柳宗元)
由冉溪西南水行十里山水之可取者五莫若鈷鉧潭
由溪口而西陸行可取者八九莫若西山由朝陽巖東
南水行至蕪江可取者三莫若袁家渴皆永中幽麗竒
處也楚越之間方言謂水之反流者為渴音若衣褐之
褐渴上與南館高嶂合下與百家瀨合其中重洲小溪
澄潭淺渚間厠曲折平者深黑峻者沸白舟行若窮忽
又無際有小山出水中山皆美石石上生青叢冬夏常
蔚然其旁多巖洞其下多白礫其樹多楓柟石楠楩櫧
樟柚草則蘭芷又有異卉類合歡而蔓生轇轕水石每
風自四山而下振動大木掩苒衆草紛紅駭綠蓊葧香
氣衝濤旋瀨退貯谿谷搖颺葳蕤與時推移其大都如
此余無以窮其狀永之人未嘗遊焉余得之不敢專也
出而傳於世其地世主袁氏故以名焉
石渠記(柳宗元)
自渴西南行不能百步得石渠民橋其上有泉幽幽然
其鳴乍大乍細渠之廣或咫尺或倍尺其長可十許步
其流抵大石伏出其下踰石而往有石泓昌蒲被之青
鮮環周又折西行旁陷巖石下北墮小潭潭幅員減百
尺清深多鯈魚又北曲行紆餘睨若無窮然卒入於渴
其側皆詭石怪木竒花美箭可列坐而庥焉風搖其顛
韻動崖谷視之既静其聽始遠予從州牧得之攬去翳
朽決疏土石既崇而焚既釃而盈惜其未始有傳焉者
故累記其所屬遺之其人書之其陽俾後好事者求之
得以易元和七年正月八日蠲渠至大石十月十九日
踰石得石泓小潭渠之美於是始窮也
石澗記(柳宗元)
石渠之事既窮上由橋西北下土山之陰民又橋焉其
水之大倍石渠三之一亘石為底達於兩涯若牀若堂
若陳筵席若限閫奥水平布其上流若織文響若操琴
揭跣而往折竹掃陳葉排腐木可羅胡床十八九居之
交絡之流觸激之音皆在牀下翠羽之木龍鱗之石均
蔭其上古之人其有樂乎此耶後之來者有能追余之
踐履耶得意之日與石渠同由渴而來者先石渠後石
澗由百家瀨上而來者先石澗後石渠澗之可窮者皆
出石城邨東南其間可樂者數焉其上深山幽林逾峭
險道狹不可窮也
小石城山記(柳宗元)
自西山道口徑北踰黃茅嶺而下有道二其一西出尋
之無所得其一少北而東不過四十丈土斷而川分有
積石横當其垠其上為睥睨梁欐之形其南出堡塢有
若門焉窺之正黑投以小石洞然有水聲其響之激越
良久乃已環之可上望甚遠無土壌而生嘉樹美箭益
竒而堅其疏數偃仰類知者所施設也噫吾疑造物者
之有無久矣及是愈以為誠有又怪其不為之於中州
而列是夷狄更千百年不得一售其技是固勞而無用
神者儻不宜如是則其果無乎或曰以慰夫賢而辱於
此者或曰其氣之靈不為偉人而獨為是物故楚之南
少人而多石是二者余未信之
柳州山水近治可遊者記(柳宗元)
古之州治在薄水南山石間今徙在水北直平四十里
南北東西皆水滙北有雙山夾道嶄然曰背石山有支
川東流入潯水潯水因是北而東盡大壁下其壁曰龍
壁其下多秀石可硯南絶水有山無麓廣百尋高五丈
下上若一曰甑山山之南皆大山多竒又南且西曰駕
鶴山壯聳環立右州治負焉有泉在坎下常盈而不流
南有山正方而崇類屏者曰屏山其西曰姥山皆獨立
不倚北流潯水瀨下又西曰仙弈之山山之西可上其
上有穴穴有屏有室有宇其宇下有流石成形如肺肝
如茄房或積于下如人如禽如器物甚衆東西九十尺
南北少半東登入小穴常有四尺則廓然甚大無竅正
黑燭之高僅見其宇皆流石怪狀由屏南室中入小穴
倍常而上始黑已而太明為上室由上室而上有穴北
出之乃臨大野飛鳥皆視其背其始登者得石枰於上
黑肌而赤脈十有八道可弈故以云其山多檉多櫧多
篔簹之竹多櫜吾其鳥多秭歸石魚之山全石無大草
木山小而高其形如立魚在多秭歸西有穴類仙弈入
其穴東出其西北靈泉在東趾下有麓環之泉大類轂
雷鳴西奔二十尺有洄在石澗因伏無所見多綠青之
魚及石鯽多鯈雷山兩崖皆東南雷水出焉蓄崖中曰
雷塘能出雲氣作雷雨變見有光禱用俎魚豆彘脩形
糈&KR0008;酒陰處則應在立魚南其間多美山無名而深峩
山在野中無麓峩水出焉東流入於潯水
文章辨體彙選卷五百七十三
文章辨體彙選卷五百七十三
明賀復徵編
記十四(以下遊覽)
桃花源記(晉陶潛)
晉太元中武陵人捕魚為業緣溪行忘路之遠近忽逢
桃花林夾岸數百步中無雜樹芳草鮮美落英繽紛漁
人甚異之復前行欲窮其林林盡水源更得一山山有
小口髣髴若有光便捨船從口入初極狹纔通人復行
數十步豁然開朗土地平曠屋舍儼然有良田美池桑
竹之属阡陌交通鷄犬相聞其中往來種作男女衣着
悉如外人黃髮垂髫並怡然自樂見漁人乃大驚問所
從來具荅之便要還家設酒殺鷄相食村中聞有此人
咸來問訊自云先世避秦時亂率妻子邑人來此絶境
不復出焉遂與外人間隔問今是何世乃不知有漢無
論魏晉此人一一為具言所聞皆嘆惋餘人各復延至
其家皆出酒食停數日辭去此中人語云不足為外人
道也既出得其船便扶向路處處誌之及郡下詣太守
說如此太守即遣人隨其往尋向所誌遂迷不復得路
南陽劉子驥高尚士也聞之欣然願往未果尋病終後
遂無問津者
右溪記(唐元結)
道州城西百餘步有小溪南流數十步合營溪水底两
岸悉皆怪石欹嵌盤缺不可名狀清流觸石洄懸激注
佳木異竹垂陰相蔭此溪若在山野則宜逸民退士之
所遊處在人間則可為都邑之勝境静者之林亭而置
州巳來無人賞愛徘徊溪上為之悵然乃疏鑿蕪穢俾
為亭宇植松與桂兼之香草以禆形勝為溪在洲右遂
命之曰右溪刻銘石上彰示來者
永州龍興寺東丘記(柳宗元)
遊之適大率有二曠如也奥如也如斯而巳其地之凌
阻峭出幽鬱寥廓悠長則扵曠宜抵丘垤伏灌莽迫遽
廻合則扵奥宜因其曠雖增以崇臺延閣迴環日星臨
瞰風雨不可病其敞也因其奥雖增以茂樹藂石穹若
洞谷蓊若林麓不可病其䆳也今所謂東丘者奥之宜者也
其始龕之外棄地余得而合焉以屬於堂之北陲凡拗窪坻
岸之狀無廢其故屏以密竹聯以曲梁桂檜松杉楩柟
之植幾三百本佳卉美石又經緯之俛入綠縟幽蔭薈
蔚步武錯迕不知所出温風不爍清氣自至水亭陿室
曲有奥趣然而至焉者往&KR0616;以䆳為病噫龍興永之佳
寺也登高殿可以望南極闢大門可以瞰湘流若是其
曠也而於是小丘又將披而攘之則吾所謂游有二者
無乃闕焉而喪其地之宜乎丘之幽幽可以處休丘之
窅窅可以觀妙溽暑遁去兹丘之下太和不遷兹丘之
巔奥乎兹丘孰從我遊余無召公之德懼翦伐之及也
故書以祈後君子
游黃溪記(柳宗元)
北之晉西適豳東極吳南至楚越之交其間名山水而
洲者以百數永最善環永之治百里北至于浯溪西至
于湘之源南至于瀧泉東至于黃溪東屯其間名山水
而村者以百數黃溪最善黃溪距州治七十里由東屯
南行六百步至黃神祠祠之上兩山墻立如丹碧之華
葉駢植與山升降其缺者為崖峭巖窟水之中皆小石
平布黃神之上揭水八十步至初潭最竒麗殆不可狀
其略若剖大甕側立千尺溪水即焉黛蓄膏渟來若白
虹沈沈無聲有魚數百尾方來會石下南去又行百步
至第二潭石皆巍然臨浚流若頦頷齗齶其下大石離
列可坐飲食有鳥赤首烏翼大如鵠方東嚮立自是又
南數里地皆一狀樹益壯石益瘦水鳴皆鏘然又南一
里至大冥之川山舒水緩有田土始黃神為人時居其
地傳者曰黃神王姓莽之世也莽既死神更號黃氏逃
來擇其深峭者潛焉始莽嘗曰余黃虞之後也故號其
女曰黃皇室主黃與王聲相邇而又有本其所以傳言
者益驗神既居是民咸安焉以為有道死乃俎豆之為
立祠後稍徙近乎民今祠在山陰溪水上元和八年五
月十六日既歸為記以啓後之好游者
始得西山宴遊記(柳宗元)
自余為僇人居是州恒惴慄其隟也則施施而行漫漫
而遊日與其徒上高山入深林窮迴谿幽泉怪石無遠
不到到則披草而坐傾壼而醉醉則更相枕以卧意有
所極夢亦同趣覺而起起而歸以為凡是州之山有異
態者皆我有也而未始知西山之怪特今年九月二十
八日因坐法華西亭望西山始指異之遂命僕過湘江
緣染溪斫榛莽焚茅茷窮山之高而止攀援而登箕踞
而遨則凡數州之土壌皆在袵席之下其高下之勢岈
然洼然若垤若宂尺寸千里攢蹙累積莫得遯隠縈青
繚白外與天際四望如一然後知是山之特出不與培
塿為類悠悠乎與灝氣俱而莫得其涯洋洋乎與造物
者游而不知其所窮引觴滿酌頽然就醉不知日之入
蒼然暮色自遠而至至無所見而猶不欲歸心凝形釋
與萬化冥合然後知吾嚮之未始游游於是乎始故為
之文以志是歲元和四年也
鈷鉧潭記(柳宗元)
鈷鉧潭在西山西其始蓋冉水自南奔注抵山石屈折
東流其顛委勢峻盪擊益暴齧其涯故旁廣而中深畢
至石乃止流沫成輪然後徐行其清而平者且十畆有
樹環焉有泉懸焉其上有居者以予之亟遊也一旦款門
來告曰不勝官租私劵之委積既芟山而更居願以潭
上田貿財以緩禍予樂而如其言則崇其臺延其檻行
其泉於高者而墜之潭有聲潨然尤與中秋觀月為宜
於以見天之高氣之迥孰使予樂居夷而忘故鄉者非
兹潭也歟
鈷鉧潭西小丘記(柳宗元)
得西山後八日尋山口西北道二百步又得鈷鉧潭西
二十五步當湍而浚者為魚梁梁之上有丘焉生竹樹
其石之突怒偃蹇負土而出争為竒狀者殆不可數其
&KR0706;然相累而下者若牛馬之飲于溪其衝然角列而上
者若熊羆之登于山丘之小不能一畆可以籠而有之
問其主曰唐氏之棄地貨而不售問其價曰止四百余
憐而售之李深源元克巳時同遊皆大喜出自意外即
更取器用剷刈穢草伐去惡木烈火而焚之嘉木立美
竹露竒石顯由其中以望則山之高雲之浮溪之流鳥
獸魚之遨遊舉熙熙然迴巧獻技以效兹丘之下枕席
而卧則清泠之狀與目謀瀯瀯之聲與耳謀悠然而虛
者與神謀淵然而静者與心謀不匝旬而得異地者二
雖古好事之士或未能至焉噫以兹丘之勝致之灃鄗
鄠杜則貴游之士争買者日增千金而愈不可得今棄
是州也農夫漁父過而陋之賈四百連歲不能售而我
與深源克已獨喜得之是其果有遭乎書於石所以賀
兹丘之遭也
至小丘西小石潭記(柳宗元)
從小丘西行百二十步隔篁竹聞水聲如鳴珮環心樂
之伐竹取道下見小潭水尤清冽全石以為底近岸卷
石底以出為坻為嶼為嵁為巗青樹翠蔓蒙絡搖綴参
差披拂潭中魚可百許頭皆若空遊無所依日光下澈
影布石上怡然不動俶爾遠逝往來翕忽似與遊者相
樂潭西南而望斗折蛇行明滅可見其岸勢犬牙差互
不可知其源坐潭上四面竹樹環合寂寥無人凄神寒
骨悄愴幽邃以其境過清不可久居乃記之而去同遊
者吳武陵龔古余弟宗玄&KR0008;而從者崔氏二小生曰恕
己曰奉一
袁家渴記(柳宗元)
由冉溪西南水行十里山水之可取者五莫若鈷鉧潭
由溪口而西陸行可取者八九莫若西山由朝陽巖東
南水行至蕪江可取者三莫若袁家渴皆永中幽麗竒
處也楚越之間方言謂水之反流者為渴音若衣褐之
褐渴上與南館高嶂合下與百家瀨合其中重洲小溪
澄潭淺渚間厠曲折平者深黑峻者沸白舟行若窮忽
又無際有小山出水中山皆美石石上生青叢冬夏常
蔚然其旁多巖洞其下多白礫其樹多楓柟石楠楩櫧
樟柚草則蘭芷又有異卉類合歡而蔓生轇轕水石每
風自四山而下振動大木掩苒衆草紛紅駭綠蓊葧香
氣衝濤旋瀨退貯谿谷搖颺葳蕤與時推移其大都如
此余無以窮其狀永之人未嘗遊焉余得之不敢專也
出而傳於世其地世主袁氏故以名焉
石渠記(柳宗元)
自渴西南行不能百步得石渠民橋其上有泉幽幽然
其鳴乍大乍細渠之廣或咫尺或倍尺其長可十許步
其流抵大石伏出其下踰石而往有石泓昌蒲被之青
鮮環周又折西行旁陷巖石下北墮小潭潭幅員減百
尺清深多鯈魚又北曲行紆餘睨若無窮然卒入於渴
其側皆詭石怪木竒花美箭可列坐而庥焉風搖其顛
韻動崖谷視之既静其聽始遠予從州牧得之攬去翳
朽決疏土石既崇而焚既釃而盈惜其未始有傳焉者
故累記其所屬遺之其人書之其陽俾後好事者求之
得以易元和七年正月八日蠲渠至大石十月十九日
踰石得石泓小潭渠之美於是始窮也
石澗記(柳宗元)
石渠之事既窮上由橋西北下土山之陰民又橋焉其
水之大倍石渠三之一亘石為底達於兩涯若牀若堂
若陳筵席若限閫奥水平布其上流若織文響若操琴
揭跣而往折竹掃陳葉排腐木可羅胡床十八九居之
交絡之流觸激之音皆在牀下翠羽之木龍鱗之石均
蔭其上古之人其有樂乎此耶後之來者有能追余之
踐履耶得意之日與石渠同由渴而來者先石渠後石
澗由百家瀨上而來者先石澗後石渠澗之可窮者皆
出石城邨東南其間可樂者數焉其上深山幽林逾峭
險道狹不可窮也
小石城山記(柳宗元)
自西山道口徑北踰黃茅嶺而下有道二其一西出尋
之無所得其一少北而東不過四十丈土斷而川分有
積石横當其垠其上為睥睨梁欐之形其南出堡塢有
若門焉窺之正黑投以小石洞然有水聲其響之激越
良久乃已環之可上望甚遠無土壌而生嘉樹美箭益
竒而堅其疏數偃仰類知者所施設也噫吾疑造物者
之有無久矣及是愈以為誠有又怪其不為之於中州
而列是夷狄更千百年不得一售其技是固勞而無用
神者儻不宜如是則其果無乎或曰以慰夫賢而辱於
此者或曰其氣之靈不為偉人而獨為是物故楚之南
少人而多石是二者余未信之
柳州山水近治可遊者記(柳宗元)
古之州治在薄水南山石間今徙在水北直平四十里
南北東西皆水滙北有雙山夾道嶄然曰背石山有支
川東流入潯水潯水因是北而東盡大壁下其壁曰龍
壁其下多秀石可硯南絶水有山無麓廣百尋高五丈
下上若一曰甑山山之南皆大山多竒又南且西曰駕
鶴山壯聳環立右州治負焉有泉在坎下常盈而不流
南有山正方而崇類屏者曰屏山其西曰姥山皆獨立
不倚北流潯水瀨下又西曰仙弈之山山之西可上其
上有穴穴有屏有室有宇其宇下有流石成形如肺肝
如茄房或積于下如人如禽如器物甚衆東西九十尺
南北少半東登入小穴常有四尺則廓然甚大無竅正
黑燭之高僅見其宇皆流石怪狀由屏南室中入小穴
倍常而上始黑已而太明為上室由上室而上有穴北
出之乃臨大野飛鳥皆視其背其始登者得石枰於上
黑肌而赤脈十有八道可弈故以云其山多檉多櫧多
篔簹之竹多櫜吾其鳥多秭歸石魚之山全石無大草
木山小而高其形如立魚在多秭歸西有穴類仙弈入
其穴東出其西北靈泉在東趾下有麓環之泉大類轂
雷鳴西奔二十尺有洄在石澗因伏無所見多綠青之
魚及石鯽多鯈雷山兩崖皆東南雷水出焉蓄崖中曰
雷塘能出雲氣作雷雨變見有光禱用俎魚豆彘脩形
糈&KR0008;酒陰處則應在立魚南其間多美山無名而深峩
山在野中無麓峩水出焉東流入於潯水
文章辨體彙選卷五百七十三
