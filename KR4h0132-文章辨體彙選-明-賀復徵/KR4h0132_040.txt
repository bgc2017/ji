文章辨體彙選卷四十
明賀復徵編
盟
劉勰曰盟者明也騂毛白馬珠盤玉敦陳辭乎方明
之下祝告於神明者也夫盟之大體必序危機奬忠
孝共存亡戮心力祈幽靈以取鑒指九天以為証感
激以立誠切至以敷辭此其所同也然非辭之難虞
辭為難後之君子宜存殷鑒忠信可矣無恃神焉
徐師曾曰按禮記涖物曰盟三代盛時初無詛盟雖
有要誓結言則退而已周衰人鮮忠信於是刑牲歃
血要質鬼神而盟繁興然義存則克終道廢則渝始
亦存乎人焉耳
周襄王盟諸侯於踐土(王子虎)
襄王二十年晉文公敗楚於城濮襄王下勞晉作王
宫於踐土而獻楚俘於王王命尹氏及王子虎内史
叔興父策命文公為伯王子虎盟諸侯於王庭要言
曰
皆奬王室無相害也有渝此盟神明殛之俾隊其師無
克胙國及其子孫無有老幼
晉文公盟衛人於宛濮(衛寗俞)
周襄王二十年晉文公伐衛衛成公請盟弗許二十
一年成公使元喧奉叔武受盟於踐土遂復成公寗
武子與衛人盟於宛濮曰
天禍衛國君臣不協以及此憂也今天誘其衷使皆降
心以相從也不有居者誰守社稷不有行者誰扞牧圉
不恊之故用昭乞盟於爾大神以誘天衷自今日以往
既盟之後行者無保其力居者無懼其罪有渝此盟以
相及也明神先君是糾是殛
晉楚合盟於宋(晉士爕)
周簡王四年晉遣鍾儀歸求成楚使公子辰如晉以
報鍾儀之使五年晉使糴茷如楚以報公子辰之使
景公卒不克作好會宋華元善於楚令尹子重子重
又善於晉欒武子去年華元如晉楚至是用克合二
國之成盟於宋西門之外曰
凡晉楚無相加戎好惡同之同恤菑危備救凶患若有
害楚則晉伐之在晉楚亦如之交贄往來道路無壅謀
其不協而討不庭有渝此盟明神殛之俾隊其師無克
胙國
晉鄭同盟於戱
周靈王八年諸侯伐鄭鄭人行成同盟於戲晉士莊
子為載書曰
自今日既盟之後鄭國而不唯晉命是聽而或有異志
者有如此盟
鄭公子騑趨進云云荀偃曰改載書公孫舍之曰昭
大神要言馬若可改也大國亦可叛也乃盟而還
天禍鄭國使介居二大國之間大國不加德音而亂以
要之使其鬼神不獲歆其禋祀其民人不獲享其土利
夫婦辛苦墊隘無所底告自今日既盟之後鄭國而不
唯有禮與強可以庇民者是從而敢有異志者亦如之
晉鄭同盟於亳(晉士匃)
周靈王十年晉悼公會諸侯伐鄭鄭人懼乃行成同
盟於亳載書曰
凡我同盟毋藴年毋壅利毋保奸毋留慝救災患恤禍
亂同好惡奬王室或間茲命司慎司盟名山名川羣神
羣祀先王先公七姓十二國之祖明神殛之俾失其民
隊命亡氏踣其國家
討董卓盟(漢臧洪)
漢室不幸皇綱失統賊臣董卓乘釁縱害禍加至尊虐
流百姓大懼淪喪社稷剪覆四海兖州刺史岱豫州刺
史伷陳留太守邈東郡太守瑁廣陵太守超等糾合義
兵並赴國難凡我同盟齊心戮力以致臣節殞首喪元
必無二志有渝此盟俾墜其命無克遺育皇天后土祖
宗明靈實皆見之
漢吳同盟
黃龍元年六月蜀遣衛尉陳震慶權踐位權乃参分
天下豫青徐幽屬吳兖冀并凉屬蜀其司州之土以
函谷關為界造為盟曰
天降喪亂皇綱失叙逆臣乘釁劫奪國柄始於董卓終
於曹操窮凶極惡以覆四海至令九州幅裂普天無統
民神痛怨靡所戾止及操子丕桀逆遺醜薦作姦回偷
取天位而叡么麽尋丕凶蹟阻兵盗王未伏厥誅昔共
工亂象而高辛行師三苖干度而虞舜征焉今日滅叡
禽其徒黨非漢與吳將復誰在夫討罪翦暴必聲其罪
宜先分裂奪其土地使士民之心各知所歸是以春秋
晉侯伐衛先分其田以畀宋人斯其義也且古建大事
必先盟誓故周禮有司盟之官尚書有告誓之文漢之
興吳雖信由中然分土裂境宜有盟約諸葛丞相德威
遠著翼戴本國典戎在外信感隂陽誠動天地重復結
盟廣誠約誓使東西士民咸共聞知故立壇殺牲昭告
神明再歃加書副之天府天高聽下靈威棐諶司慎司
盟羣神羣祀莫不臨之自今日漢吳既盟之後戮力一
心同討魏賊救危恤患分災共慶好惡齊之無有攜貳
若有害漢則吳伐之若有害吳則漢伐之各守分土無
相侵犯傳之後葉克終若始凡百之約皆如載書信言
不豔實居於好有渝此盟創禍先亂違貳不協慆慢天
命明神上帝是討是督山川百神是糾是殛俾墜其師
無克胙國於爾大神其明鑒之
與段匹磾盟文(晉劉琨)
天不静晉難集上邦四方豪傑是焉扇動乃憑陵於諸
夏俾天子播越震蕩罔有攸底二虜交侵區夏將冺神
人乏主蒼生無歸百罹備臻死喪相枕肌膚甚於鋒鏑
骸骨暴於草莽千里無烟火之廬列城有兵曠之邑茲
所以痛心疾首仰訴皇穹者也臣琨蒙國寵靈叨竊台
岳臣磾世效忠節忝荷公輔大懼醜類猾夏王旅隕首
喪元古先哲王貽厥後訓所以翼戴天子敦序同好者
莫不臨之以神明結之以盟誓故齊桓會於召陵而羣
后加恭晉文盟於踐上而諸侯滋順如臣等介在遐鄙
而興主相去迥遼是以敢干先典刑牲歃血自今日既
盟之後皆盡忠竭節以剪夷二寇有加難於磾琨必救
加難於琨磾亦如之繾綣齊契披布胸懷書功金石藏
於王府有渝此盟亡其宗族俾墜軍旅無其遺育
唐穆宗與吐蕃使盟
穆宗長慶元年吐蕃以我與回紇和親犯青塞堡鹽
州刺史李文悅發兵進擊之吐蕃遣使請盟帝許之
維唐承天撫有八紘聲教所臻靡不來庭兢業齊栗懼
其隕顛纘武紹文疊慶重光克彰濬哲罔忝洪緒十有
二葉二百有四載則我太祖權明號而建不拔鋪鴻名
而垂永久類上帝以答嘉應享皇靈以酬景福曷有怠
已越歲在癸丑冬十月癸酉文武孝德皇帝詔丞相臣
植臣播臣元穎等與大將和蕃使禮部尚書訥羅論等
會盟於京師壇於城之西郊坎於壇北凡讀誓刑牲加
書復壤陟降周旋之禮動無違者盖所以偃兵息人崇
姻繼好懋建遠略規恢長利故也原夫昊穹上臨黃祇
下載茫茫蠢蠢之類必資官司為厥宰臣苟無統紀則
相滅絶中夏見管維唐是君西裔一方大蕃為主自今
而後屛去兵革宿忿舊惡廓焉消除追崇舅甥曩昔結
援邊堠撤警藏烽韜烟患難相䘏暴掠不作亭障甌脫
絶其交浸襟帶要害謹守如故彼無此詐此無彼虞嗚
呼愛人為仁保境為信畏天為知事神為禮有一不至
搆災於躬塞山崇崇河水湯湯日吉辰良奠其兩疆西
為大蕃東實巨唐大臣執簡布告秩方
文章辨體彙選卷四十
