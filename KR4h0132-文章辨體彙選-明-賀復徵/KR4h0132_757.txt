文章辨體彙選卷七百五十七
明賀復徵編
祭文九
祭蘇子美文(宋歐陽修)
哀哀子美命止斯耶小人之幸君子之嗟子之心胸蟠
屈龍蛇風雲變化雨雹交加忽然揮斧霹靂轟車人有
遭之心驚膽落震仆如麻須臾霽止而四顧百里山川
草木開發萌芽子扵文章雄豪放肆有如此者吁可怪
邪嗟乎世人知此而已貪悅其外不窺其内欲知子心
窮達之際金石雖堅尚可破壊子於窮達始終仁義惟
人不知乃窮至此藴而不見遂以没地獨留文章照耀
後世嗟世之愚掩抑毁傷譬如磨鑑不滅愈光一世之
短萬世之長其間得失不待較量哀哀子美来舉予觴
尚享
祭石曼卿文(歐陽修)
嗚呼曼卿生而為英死而為靈其同乎萬物生死而復
歸于無物者暫聚之形不與萬物共盡而卓然其不朽
者後世之名此自古聖賢莫不皆然而著在簡册者昭
如日星嗚呼曼卿吾不見子久矣猶能髣髴子之平生
其軒昂磊落突兀峥嶸而埋藏扵地下者意其不化為
朽壤而為金玉之精不然生長松之千尺産靈芝而九
莖奈何荒烟野蔓荆棘縱横風凄露下走燐飛螢但見
牧童樵叟歌吟而上下與夫驚禽駭獸悲鳴躑躅而咿
嚶今固如此更千秋而萬歲兮安知其不穴藏狐狢與
鼯鼪此自古聖賢亦皆然兮獨不見夫纍纍乎曠野與
荒城嗚呼曼卿盛衰之理吾固知其如此而感念疇昔
悲凉悽愴不覺臨風而隕涕者有愧乎太上之忘情尚
饗
祭丁學士文(歐陽修)
嗚呼元珍善惡之殊如火與水不能相容其勢然爾是
故鄉人皆好孔子不然惡扵不善然後為賢子之美材
懿行純德誰稱諸朝當世有識子之憔悴遂以湮淪問
孰惡子可知其人毁善之言譬若蠅失點彼白玉濯之
而已小人得志暫快一時要其得失後世方知受侮被
謗無如仲尼巍然衮冕不祀桓魋孟軻之道愈久彌光
名尊四子不數臧倉是以君子修身而俟擾擾姦愚經
營一世迨榮華之銷歇嗟泯没其誰記是皆生則狐鼠
死為狗彘惟一賢之不幸歴千載而猶傷自古孰不有
死至今獨弔乎沅湘彼靈均之事業初未見扵南邦使
不遭罹扵放斥未必功顯而名彰然則彼讒人之致力
乃借譽而揄揚嗚呼元珍道之通塞有命在天其如予
何孔孟亦然何以慰子聊為此言寄哀一奠有涕漣漣
祭杜祁公文(歐陽修)
士之進顯於榮祿者莫不欲安享於豐腴公為輔弼飲
食起居如陋巷之士環堵之儒它人不堪公處愉愉士
之退老而歸休者所以思自放於閒適公居于家心在
于國思慮精深言辭感激或達旦不寐或憂形于色如
在朝廷而有官責嗚呼進不知富貴之為樂退不忘天
下以為心故行扵己者老益篤而信于人者久愈深人
之愛公寧有厭已夀胡不多八十而止自公之喪道路
嗟咨况扵愚鄙久辱公知繫官在朝心往神馳送不臨
穴哭不望帷銜辭寫恨有涕漣洏尚饗
祭尹師魯文(歐陽修)
嗟乎師魯辨足以窮萬物而不能當一獄吏志可以狹
四海而無所措其一身窮山之崖野水之濱猿猱之窟
麋鹿之羣猶不容於其間兮遂即萬鬼而為鄰嗟乎師
魯世之惡子之多未必若愛子者之衆何其窮而至此
兮得非命在乎天而不在乎人方其奔顛斥逐困厄艱
屯舉世皆冤而語言未嘗以自及以窮至死而妻子不
見其悲忻用舍進退屈伸語默夫何能然乃學之力至
其握手為訣隠几待終顔色不變笑言從容死生之間
既已能通於性命憂患之至宜其不累扵心胸自子云
逝善人宜哀子能自達予又何悲惟其師友之益平生
之舊情之難忘言不可究嗟乎師魯自古有死皆歸無
物惟聖與賢雖埋不殁尤於文章焯若星日子之所為
後世師法雖嗣子尚幼未足以付予而世人藏之庶可
無扵墜失子扵衆人最愛予文寓辭千里侑此一罇冀
以慰子聞乎不聞尚饗
祭劉給事文(歐陽修)
嗚呼金百鍊以為鑑而萬物不能遁其形及為物蝕而
蔽其光頑然無異乎瓦甓然而一遇良工之藥磨而瑩
之則可以見肝膽而數毛髮盖其可昏者光不可昏者
性其或廢而或用由有幸與不幸若吾原甫者敏學通
扵今古精識造乎幽微乃百鍊之英而萬事之鑑也一
為末疾昏之至使良醫不能措其術百藥無所施其功
遂埋至寳銜恨無窮此所以士大夫驚呼莫不為朝廷
痛惜至扵不知命者皆有疑扵造物之工况相知扵道
義而久接於遊從念以身而莫贖徒有淚而沾胸尚饗
祭謝舍人文(歐陽修)
嗚呼謝公性明於誠履蹈其方其扵死生固巳自達而
天下之士所以歎息而不已者惜時之良况扵吾徒師
友之分情親義篤其何可忘景祐之初修走扵峡而公
在江東寓書真州哀其親老而勉以自彊其後二年再
遷漢上風波霧毒凡萬二千里而會公南陽初来謁公
迎我而笑與我别久憐其貌若故而氣揚清風之館覽
秀之涼坐竹林之修蔭泛水芟之清香及告還歸邑得
官靈昌走書来報喜詠于章罷縣無歸来客公邦歡言
未幾遽問于床不見五日而入哭其堂嗚呼謝公年不
得中夀而位止于郎惟其歿也哭者為之哀不識者為
之相弔或賻其家或力其喪嗟夫為善之效得此而巳
庸何傷富貴偶也夀夭數也奚較其少多而短長若公
之有言著于文行著于事材著于用既久而愈彰此吾
徒可以無大恨而君子謂公為不亡滑人来迎修馬首
北而不即去者以公而彷徨始修將行期公餞我今其
去也来奠公觴兹言悲矣公其聞乎抑不聞也徒有淚
而浪浪尚饗
祭歐陽文忠公文(王安石)
夫事有人力之可致猶不可期况乎天理之冥冥又安
可得而推惟公生有聞扵當時死有傳扵後世苟能如
此足矣而亦又何悲如公器質之深厚智識之高遠而
輔以學術之精微故充扵文章見扵議論豪健俊偉怪
巧瑰琦其積扵中者浩如江河之渟滀其發扵外者爛
如日星之光輝其清音幽韻凄如飄風急雨之驟至其
雄辭閎辨快如輕車駿馬之奔馳世之學者無問乎識
與不識而讀其文則其人可知嗚呼自公仕宦四十年
上下往復感世路之﨑嶇雖屯邅困躓竄斥流離而終
不可掩者以其公議之是非既壓復起遂顯扵世果敢
之氣剛正之節至晩而不衰方仁宗皇帝臨朝之末年
顧念後事謂如公者可寄以社稷之安危及夫發謀決
策從容指顧立定大計謂千載而一時功名成就不居
而去其出處進退又庶幾乎英魄靈氣不随異物腐散
而長在乎箕山之側與潁水之湄然天下之無賢不肖
且猶為涕泣而歔欷而况朝士大夫平昔游從又予心
之所嚮慕而瞻依嗚呼盛衰興廢之理自古如此而臨
風想望不能忘情者念公之不可復見而其誰與歸
祭張安國檢正文(王安石)
嗚呼善之不必福其已久矣豈今扵君始悼歎其如此
自君喪除知必顧予怪久不至豈其病歟今也君弟哭
而来赴天不姑釋一士以為予助何生之艱而死之遽
君始從我與吾兒游言動視聽正而不偷樂於饑寒惟
道之謀既掾司法議争讞失中書大理再為君屈遂升
宰屬能撓彊倔辨正獄訟又常精出豈君刑名為獨窮
深直諒明清靡所不任人恌莫知乃惻我心君仁至矣
勇施而忘已君孝至矣孺慕以至死能人所難可謂君
子嗚呼吾兒逝矣君又隨之我留在世其與幾時酒食
之哀侑以言辭
祭王回深甫文(王安石)
嗟嗟深甫真棄我而先乎孰謂深甫之壮以死而吾可
以長年乎雖吾昔日執子之手歸言子之所為實受命
於吾母曰如此人乃與為友吾母知子過於予初終子
成德多吾不如嗚呼天乎既喪吾母又奪吾友雖不即
死吾何能久摶胸一慟心摧志朽泣涕為文以薦食酒
嗟嗟深甫子尚知否
祭李省副文(王安石)
嗚呼君謂死者必先氣索而神零孰謂君氣足以薄雲
漢兮神昭晰乎日星而忽隕背乎不能保百年之康寧
惟君别我往祠太一笑言從容愈於平日既至即事升
降孔秩歸鞍在塗不返其室訃聞士夫環視太息矧我
於君情何可極具兹醪羞以告哀惻
祭文與可文(蘇軾)
從表弟蘇軾致祭于故湖州文府君與可學士兄之靈
曰嗚呼哀哉與可能復飲此酒也夫能復賦詩以自樂
鼓琴以自侑也夫嗚呼哀哉余尚忍言之氣噎悒而填
胸淚疾下而淋衣忽收淚以自問非夫人之為慟而誰
為乎道之不行哀哉無徒豈無友朋逝莫告余惟余與
可匪亟匪徐招之不来麾之不去不可得而親其可得
而疎之耶嗚呼哀哉孰能惇德秉義如與可之和而正
乎孰能養民厚俗如與可之寬而明乎孰能為詩與楚
詞如與可之婉而清乎孰能齊寵辱忘得喪如與可之
安而輕乎嗚呼哀哉余聞訃之三日夜不眠而坐喟夢
相從而驚覺滿茵席之濡淚念有生之歸盡雖百年其
必至惟有文為不朽與有子為不死雖富貴夀考之人
未必皆有此二者也然余嘗聞與可之言是身如浮雲
無去無来無亡無存則夫所謂不朽與不死者亦何足
云乎嗚呼哀哉尚饗
祭陳令舉文(蘇軾)
嗚呼哀哉天之生令舉初若有意厚其學術而多其才
能盖已兼百人之器既發之以科舉又輔之以令名使
取重於天下者若將畀之以位而令舉亦能因天之所
予而日新之慨然將以身任天下之事夫豈獨其自任
將世之士大夫識與不識莫不望其如是是何一奮而
不顧以至於斥一斥而不復以至於死嗚呼哀哉天之
所付為偶然而無意邪將亦有意而人之所以周旋委
曲輔成其天者不至耶將天既生之以畀斯人而人不
用故天復奪之而自使邪不然令舉之賢何為而不立
何立而不遂使少見其毫末而出其餘弃必有驚世而
絶類者矣子與令舉别二年而令舉沒既沒三年而予
乃始一哭其殯而弔其子也嗚呼哀哉尚饗
祭歐陽永叔文(韓琦)
維熙寧五年歲次壬子某月某日具官某謹遣三班奉
職随行指使李珪以清酌庶羞之奠致祭於少師永叔
之靈惟公之生粹禀元精偶聖而出逢辰以亨歴事三
朝翼登太平大名既遂大功既成年未及老深虞滿盈
連章得謝頻第来迎神當畀以福祿天宜錫之夀齡胡
不憗遺遽爾摧傾此其理莫得致詰而天下為之失聲
嗚呼哀哉公之文章獨步當世子長退之偉贍閎肆曠
無擬倫逮公始繼自唐之衰文弱無氣降及五代愈極
頽敝惟公振之坐還醇粹復古之功在時莫二公雖云
亡其傳益貴譬如天衢森布列緯海内瞻仰日高而暉
公之諫諍務傾大忠在慶歴初職司帝聰顔有必犯闕
無不縫正路斯闢奸萌輙攻氣勁忘忤行孤少同於穆
仁廟誠推至公孰好孰惡是焉則從善得盡納治道以
隆人畏清議知時不容各勵名節恬乎處躬二十年間
由公變風公之功業其大可記屢殿藩垣所至懷惠嘗
尹京邑沛有餘地早踐西掖晚當内制凡厥代言典謨
之懿凡厥出令風雷之勢三代炳焉公辭無媿樞握猷
為台衡弼貳撫御四夷兵戈不試整齊百度官師咸治
服勞一心定策二帝中外以安神人胥慰不校讒言懇
求去位公之進退遠邁前賢合既不苟高惟戒顛身雖
公輔志則林泉七十致政乃先五年上惜其去公祈益
堅卒遂其請始終克全嗚呼哀哉余早接公道同氣類
出處雖殊趣向何異既忝宰司日親高誼可否明白襟
懷坦易事貴窮理言無飾偽或不知公因罹謗忌青蠅
好點白壁奚累嗚呼哀哉自公還事心慕神馳徒憑翰
墨莫挹姿儀公嘗顧我惠以新詩雖亟訓答奈苦衰疲
欲復為問動巳踰時忽承訃音且駭且悲哀誠孰訴肝
膽幾&KR2330;公之逝矣世鮮余知不如從公焉用生為遐修
薄薦奠公一巵魂兮有靈其来鑒兹尚饗
祭冨鄭公文(程顥)
維元豐六年歲次癸亥十一月壬寅朔十九日庚申奉
議郎監汝州鹽酒稅輕車都尉賜緋魚袋程某謹遣外
甥張敷以清酌庶羞之奠敢昭告于太尉文忠公之靈
嗚呼粤稽古昔得全實難惟䕫契出乎唐虞之際而姬
吕位乎文武之間其餘雖有鉅賢碩輔濟一時之險艱
真儒大聖多處非其位而孤蹇孰如我公道行乎重熙
累洽之運而身享乎尊富安榮之完事體天下之重位
極人臣之班生逢四世皆上聖之主時歴七紀膺太平
之安勲業揭乎日月聞望塞乎天淵優游里第者猶十
有三年於人之職可謂無負在天之理可為曲全然而
捐館之日遠近聞之孰不齎咨而涕漣尚以公之没也
為有憾焉嗚呼世之常態苟於自便終始之節艱扵永
肩屏伏者以憂責不及而怠懈休老者以血氣既衰而
志遷惟公年彌高而志愈厲身愈退而誠益堅惟是愛
國憂君之道極晝夜之拳拳迨乎瞑目之旦屬纊之前
萬物已莫累乎心胸而朝廷之念獨有進乎昔日之當
權宜乎易名之諡典號為摭實祭冊之聖詔極於哀憐
則士大夫以公之没為憾者盖非偶然某愚不肖辱公
禮遇顧其於義理非見私所附公薨於洛賤居在汝官
守有制欲往無路歛不望棺葬不臨墓引領西風悲慟
何數誠寓鄙文祭陳菲具恭崇道周後期無所嗚呼哀
哉伏惟尚饗
祭陳了翁文(游酢)
嗚呼陳公萬夫之傑大虚無塵心凝知徹經綸大猷如
挈裘領灼知幾先渺綿作炳慮遠而知者疑言危而弱
者警蓍龜有稽可觀而省嗚呼陳公知事道而已不知
鼎鑊之臨其顛也知徇國而巳不知陷穽之横其前也
阨之白首而氣愈和蹙之死地而志愈堅處約彌久妻
孥裕然畎畆念忠頂踵利物人疑其為墨平生拯饑任
重一身吾知其為稷行道之人聞者心惻意者天將降
之大任而空乏其身耶意者吾君將追念其篤誠發獨
斷而收之以澤斯民耶嗚呼孰謂流離川塗邅迴萬状
而淪於淮楚之濱耶嗚呼孰謂謀可以托心膂力可以
任股肱而志願卒不伸耶浩浩元精惨不知其因耶歲
首之書後訃而達執書一慟骨驚心折嗚呼陳公盖將
有哲人能盡知而賢之有志士能慷慨而言之有仁人
能經紀其家而存之有良史能具載其實而傳之區區
鄙詞曷足以涉其流而泝其源乎寓奠一觴聊薦悃愊
東望傷懷淚落横臆尚饗
祭張敬夫殿撰文(朱熹)
嗚呼自孔孟之云遠聖學絶而莫繼得周翁與程子道
乃抗而不墜然微言之輟響今未及乎百歲士各私其
所聞巳不勝其乖異嗟惟我之與兄脗志同而心契或
面講而未窮又書傳而不置盖有我之所是而兄以為
非亦有兄之所然而我之所議又有始所共鄊而終悟
其偏亦有蚤所同嚌而晚得其味盖繳紛往反者幾十
餘年末乃同歸而一致由是上而天道之微遠而聖言
之秘近則進修之方大則行藏之義以兄之明固巳洞
照而無遺若我之愚亦幸竊窺其一二然兄喬木之故
家而我衡茅之賤士兄高明而宏博我狷狭而迂滯故
我嘗謂兄宜以是而行之當時兄亦謂我盍以是而傳
之来裔盖雖隱顯之或殊實則交須而共濟不惟相知
之甚審抑亦自靖而無愧嗚呼孰謂乃使兄終在外以
違其心予亦見縻於斯而所願將不遂也政使得間以
就其書是亦任左肱而失右臂也傷哉吾道之窮予復
何心於此世也惟修身補過以畢餘年庶有以見兄於
下地也聞兄之葬而不得臨獨南望長號以寄此酹也
惟兄憐而鑒之尚隂有以輔予之志也嗚呼哀哉伏惟
尚饗
文章辨體彙選卷七百五十七
文章辨體彙選卷七百五十七
明賀復徵編
祭文九
祭蘇子美文(宋歐陽修)
哀哀子美命止斯耶小人之幸君子之嗟子之心胸蟠
屈龍蛇風雲變化雨雹交加忽然揮斧霹靂轟車人有
遭之心驚膽落震仆如麻須臾霽止而四顧百里山川
草木開發萌芽子扵文章雄豪放肆有如此者吁可怪
邪嗟乎世人知此而已貪悅其外不窺其内欲知子心
窮達之際金石雖堅尚可破壊子於窮達始終仁義惟
人不知乃窮至此藴而不見遂以没地獨留文章照耀
後世嗟世之愚掩抑毁傷譬如磨鑑不滅愈光一世之
短萬世之長其間得失不待較量哀哀子美来舉予觴
尚享
祭石曼卿文(歐陽修)
嗚呼曼卿生而為英死而為靈其同乎萬物生死而復
歸于無物者暫聚之形不與萬物共盡而卓然其不朽
者後世之名此自古聖賢莫不皆然而著在簡册者昭
如日星嗚呼曼卿吾不見子久矣猶能髣髴子之平生
其軒昂磊落突兀峥嶸而埋藏扵地下者意其不化為
朽壤而為金玉之精不然生長松之千尺産靈芝而九
莖奈何荒烟野蔓荆棘縱横風凄露下走燐飛螢但見
牧童樵叟歌吟而上下與夫驚禽駭獸悲鳴躑躅而咿
嚶今固如此更千秋而萬歲兮安知其不穴藏狐狢與
鼯鼪此自古聖賢亦皆然兮獨不見夫纍纍乎曠野與
荒城嗚呼曼卿盛衰之理吾固知其如此而感念疇昔
悲凉悽愴不覺臨風而隕涕者有愧乎太上之忘情尚
饗
祭丁學士文(歐陽修)
嗚呼元珍善惡之殊如火與水不能相容其勢然爾是
故鄉人皆好孔子不然惡扵不善然後為賢子之美材
懿行純德誰稱諸朝當世有識子之憔悴遂以湮淪問
孰惡子可知其人毁善之言譬若蠅失點彼白玉濯之
而已小人得志暫快一時要其得失後世方知受侮被
謗無如仲尼巍然衮冕不祀桓魋孟軻之道愈久彌光
名尊四子不數臧倉是以君子修身而俟擾擾姦愚經
營一世迨榮華之銷歇嗟泯没其誰記是皆生則狐鼠
死為狗彘惟一賢之不幸歴千載而猶傷自古孰不有
死至今獨弔乎沅湘彼靈均之事業初未見扵南邦使
不遭罹扵放斥未必功顯而名彰然則彼讒人之致力
乃借譽而揄揚嗚呼元珍道之通塞有命在天其如予
何孔孟亦然何以慰子聊為此言寄哀一奠有涕漣漣
祭杜祁公文(歐陽修)
士之進顯於榮祿者莫不欲安享於豐腴公為輔弼飲
食起居如陋巷之士環堵之儒它人不堪公處愉愉士
之退老而歸休者所以思自放於閒適公居于家心在
于國思慮精深言辭感激或達旦不寐或憂形于色如
在朝廷而有官責嗚呼進不知富貴之為樂退不忘天
下以為心故行扵己者老益篤而信于人者久愈深人
之愛公寧有厭已夀胡不多八十而止自公之喪道路
嗟咨况扵愚鄙久辱公知繫官在朝心往神馳送不臨
穴哭不望帷銜辭寫恨有涕漣洏尚饗
祭尹師魯文(歐陽修)
嗟乎師魯辨足以窮萬物而不能當一獄吏志可以狹
四海而無所措其一身窮山之崖野水之濱猿猱之窟
麋鹿之羣猶不容於其間兮遂即萬鬼而為鄰嗟乎師
魯世之惡子之多未必若愛子者之衆何其窮而至此
兮得非命在乎天而不在乎人方其奔顛斥逐困厄艱
屯舉世皆冤而語言未嘗以自及以窮至死而妻子不
見其悲忻用舍進退屈伸語默夫何能然乃學之力至
其握手為訣隠几待終顔色不變笑言從容死生之間
既已能通於性命憂患之至宜其不累扵心胸自子云
逝善人宜哀子能自達予又何悲惟其師友之益平生
之舊情之難忘言不可究嗟乎師魯自古有死皆歸無
物惟聖與賢雖埋不殁尤於文章焯若星日子之所為
後世師法雖嗣子尚幼未足以付予而世人藏之庶可
無扵墜失子扵衆人最愛予文寓辭千里侑此一罇冀
以慰子聞乎不聞尚饗
祭劉給事文(歐陽修)
嗚呼金百鍊以為鑑而萬物不能遁其形及為物蝕而
蔽其光頑然無異乎瓦甓然而一遇良工之藥磨而瑩
之則可以見肝膽而數毛髮盖其可昏者光不可昏者
性其或廢而或用由有幸與不幸若吾原甫者敏學通
扵今古精識造乎幽微乃百鍊之英而萬事之鑑也一
為末疾昏之至使良醫不能措其術百藥無所施其功
遂埋至寳銜恨無窮此所以士大夫驚呼莫不為朝廷
痛惜至扵不知命者皆有疑扵造物之工况相知扵道
義而久接於遊從念以身而莫贖徒有淚而沾胸尚饗
祭謝舍人文(歐陽修)
嗚呼謝公性明於誠履蹈其方其扵死生固巳自達而
天下之士所以歎息而不已者惜時之良况扵吾徒師
友之分情親義篤其何可忘景祐之初修走扵峡而公
在江東寓書真州哀其親老而勉以自彊其後二年再
遷漢上風波霧毒凡萬二千里而會公南陽初来謁公
迎我而笑與我别久憐其貌若故而氣揚清風之館覽
秀之涼坐竹林之修蔭泛水芟之清香及告還歸邑得
官靈昌走書来報喜詠于章罷縣無歸来客公邦歡言
未幾遽問于床不見五日而入哭其堂嗚呼謝公年不
得中夀而位止于郎惟其歿也哭者為之哀不識者為
之相弔或賻其家或力其喪嗟夫為善之效得此而巳
庸何傷富貴偶也夀夭數也奚較其少多而短長若公
之有言著于文行著于事材著于用既久而愈彰此吾
徒可以無大恨而君子謂公為不亡滑人来迎修馬首
北而不即去者以公而彷徨始修將行期公餞我今其
去也来奠公觴兹言悲矣公其聞乎抑不聞也徒有淚
而浪浪尚饗
祭歐陽文忠公文(王安石)
夫事有人力之可致猶不可期况乎天理之冥冥又安
可得而推惟公生有聞扵當時死有傳扵後世苟能如
此足矣而亦又何悲如公器質之深厚智識之高遠而
輔以學術之精微故充扵文章見扵議論豪健俊偉怪
巧瑰琦其積扵中者浩如江河之渟滀其發扵外者爛
如日星之光輝其清音幽韻凄如飄風急雨之驟至其
雄辭閎辨快如輕車駿馬之奔馳世之學者無問乎識
與不識而讀其文則其人可知嗚呼自公仕宦四十年
上下往復感世路之﨑嶇雖屯邅困躓竄斥流離而終
不可掩者以其公議之是非既壓復起遂顯扵世果敢
之氣剛正之節至晩而不衰方仁宗皇帝臨朝之末年
顧念後事謂如公者可寄以社稷之安危及夫發謀決
策從容指顧立定大計謂千載而一時功名成就不居
而去其出處進退又庶幾乎英魄靈氣不随異物腐散
而長在乎箕山之側與潁水之湄然天下之無賢不肖
且猶為涕泣而歔欷而况朝士大夫平昔游從又予心
之所嚮慕而瞻依嗚呼盛衰興廢之理自古如此而臨
風想望不能忘情者念公之不可復見而其誰與歸
祭張安國檢正文(王安石)
嗚呼善之不必福其已久矣豈今扵君始悼歎其如此
自君喪除知必顧予怪久不至豈其病歟今也君弟哭
而来赴天不姑釋一士以為予助何生之艱而死之遽
君始從我與吾兒游言動視聽正而不偷樂於饑寒惟
道之謀既掾司法議争讞失中書大理再為君屈遂升
宰屬能撓彊倔辨正獄訟又常精出豈君刑名為獨窮
深直諒明清靡所不任人恌莫知乃惻我心君仁至矣
勇施而忘已君孝至矣孺慕以至死能人所難可謂君
子嗚呼吾兒逝矣君又隨之我留在世其與幾時酒食
之哀侑以言辭
祭王回深甫文(王安石)
嗟嗟深甫真棄我而先乎孰謂深甫之壮以死而吾可
以長年乎雖吾昔日執子之手歸言子之所為實受命
於吾母曰如此人乃與為友吾母知子過於予初終子
成德多吾不如嗚呼天乎既喪吾母又奪吾友雖不即
死吾何能久摶胸一慟心摧志朽泣涕為文以薦食酒
嗟嗟深甫子尚知否
祭李省副文(王安石)
嗚呼君謂死者必先氣索而神零孰謂君氣足以薄雲
漢兮神昭晰乎日星而忽隕背乎不能保百年之康寧
惟君别我往祠太一笑言從容愈於平日既至即事升
降孔秩歸鞍在塗不返其室訃聞士夫環視太息矧我
於君情何可極具兹醪羞以告哀惻
祭文與可文(蘇軾)
從表弟蘇軾致祭于故湖州文府君與可學士兄之靈
曰嗚呼哀哉與可能復飲此酒也夫能復賦詩以自樂
鼓琴以自侑也夫嗚呼哀哉余尚忍言之氣噎悒而填
胸淚疾下而淋衣忽收淚以自問非夫人之為慟而誰
為乎道之不行哀哉無徒豈無友朋逝莫告余惟余與
可匪亟匪徐招之不来麾之不去不可得而親其可得
而疎之耶嗚呼哀哉孰能惇德秉義如與可之和而正
乎孰能養民厚俗如與可之寬而明乎孰能為詩與楚
詞如與可之婉而清乎孰能齊寵辱忘得喪如與可之
安而輕乎嗚呼哀哉余聞訃之三日夜不眠而坐喟夢
相從而驚覺滿茵席之濡淚念有生之歸盡雖百年其
必至惟有文為不朽與有子為不死雖富貴夀考之人
未必皆有此二者也然余嘗聞與可之言是身如浮雲
無去無来無亡無存則夫所謂不朽與不死者亦何足
云乎嗚呼哀哉尚饗
祭陳令舉文(蘇軾)
嗚呼哀哉天之生令舉初若有意厚其學術而多其才
能盖已兼百人之器既發之以科舉又輔之以令名使
取重於天下者若將畀之以位而令舉亦能因天之所
予而日新之慨然將以身任天下之事夫豈獨其自任
將世之士大夫識與不識莫不望其如是是何一奮而
不顧以至於斥一斥而不復以至於死嗚呼哀哉天之
所付為偶然而無意邪將亦有意而人之所以周旋委
曲輔成其天者不至耶將天既生之以畀斯人而人不
用故天復奪之而自使邪不然令舉之賢何為而不立
何立而不遂使少見其毫末而出其餘弃必有驚世而
絶類者矣子與令舉别二年而令舉沒既沒三年而予
乃始一哭其殯而弔其子也嗚呼哀哉尚饗
祭歐陽永叔文(韓琦)
維熙寧五年歲次壬子某月某日具官某謹遣三班奉
職随行指使李珪以清酌庶羞之奠致祭於少師永叔
之靈惟公之生粹禀元精偶聖而出逢辰以亨歴事三
朝翼登太平大名既遂大功既成年未及老深虞滿盈
連章得謝頻第来迎神當畀以福祿天宜錫之夀齡胡
不憗遺遽爾摧傾此其理莫得致詰而天下為之失聲
嗚呼哀哉公之文章獨步當世子長退之偉贍閎肆曠
無擬倫逮公始繼自唐之衰文弱無氣降及五代愈極
頽敝惟公振之坐還醇粹復古之功在時莫二公雖云
亡其傳益貴譬如天衢森布列緯海内瞻仰日高而暉
公之諫諍務傾大忠在慶歴初職司帝聰顔有必犯闕
無不縫正路斯闢奸萌輙攻氣勁忘忤行孤少同於穆
仁廟誠推至公孰好孰惡是焉則從善得盡納治道以
隆人畏清議知時不容各勵名節恬乎處躬二十年間
由公變風公之功業其大可記屢殿藩垣所至懷惠嘗
尹京邑沛有餘地早踐西掖晚當内制凡厥代言典謨
之懿凡厥出令風雷之勢三代炳焉公辭無媿樞握猷
為台衡弼貳撫御四夷兵戈不試整齊百度官師咸治
服勞一心定策二帝中外以安神人胥慰不校讒言懇
求去位公之進退遠邁前賢合既不苟高惟戒顛身雖
公輔志則林泉七十致政乃先五年上惜其去公祈益
堅卒遂其請始終克全嗚呼哀哉余早接公道同氣類
出處雖殊趣向何異既忝宰司日親高誼可否明白襟
懷坦易事貴窮理言無飾偽或不知公因罹謗忌青蠅
好點白壁奚累嗚呼哀哉自公還事心慕神馳徒憑翰
墨莫挹姿儀公嘗顧我惠以新詩雖亟訓答奈苦衰疲
欲復為問動巳踰時忽承訃音且駭且悲哀誠孰訴肝
膽幾&KR2330;公之逝矣世鮮余知不如從公焉用生為遐修
薄薦奠公一巵魂兮有靈其来鑒兹尚饗
祭冨鄭公文(程顥)
維元豐六年歲次癸亥十一月壬寅朔十九日庚申奉
議郎監汝州鹽酒稅輕車都尉賜緋魚袋程某謹遣外
甥張敷以清酌庶羞之奠敢昭告于太尉文忠公之靈
嗚呼粤稽古昔得全實難惟䕫契出乎唐虞之際而姬
吕位乎文武之間其餘雖有鉅賢碩輔濟一時之險艱
真儒大聖多處非其位而孤蹇孰如我公道行乎重熙
累洽之運而身享乎尊富安榮之完事體天下之重位
極人臣之班生逢四世皆上聖之主時歴七紀膺太平
之安勲業揭乎日月聞望塞乎天淵優游里第者猶十
有三年於人之職可謂無負在天之理可為曲全然而
捐館之日遠近聞之孰不齎咨而涕漣尚以公之没也
為有憾焉嗚呼世之常態苟於自便終始之節艱扵永
肩屏伏者以憂責不及而怠懈休老者以血氣既衰而
志遷惟公年彌高而志愈厲身愈退而誠益堅惟是愛
國憂君之道極晝夜之拳拳迨乎瞑目之旦屬纊之前
萬物已莫累乎心胸而朝廷之念獨有進乎昔日之當
權宜乎易名之諡典號為摭實祭冊之聖詔極於哀憐
則士大夫以公之没為憾者盖非偶然某愚不肖辱公
禮遇顧其於義理非見私所附公薨於洛賤居在汝官
守有制欲往無路歛不望棺葬不臨墓引領西風悲慟
何數誠寓鄙文祭陳菲具恭崇道周後期無所嗚呼哀
哉伏惟尚饗
祭陳了翁文(游酢)
嗚呼陳公萬夫之傑大虚無塵心凝知徹經綸大猷如
挈裘領灼知幾先渺綿作炳慮遠而知者疑言危而弱
者警蓍龜有稽可觀而省嗚呼陳公知事道而已不知
鼎鑊之臨其顛也知徇國而巳不知陷穽之横其前也
阨之白首而氣愈和蹙之死地而志愈堅處約彌久妻
孥裕然畎畆念忠頂踵利物人疑其為墨平生拯饑任
重一身吾知其為稷行道之人聞者心惻意者天將降
之大任而空乏其身耶意者吾君將追念其篤誠發獨
斷而收之以澤斯民耶嗚呼孰謂流離川塗邅迴萬状
而淪於淮楚之濱耶嗚呼孰謂謀可以托心膂力可以
任股肱而志願卒不伸耶浩浩元精惨不知其因耶歲
首之書後訃而達執書一慟骨驚心折嗚呼陳公盖將
有哲人能盡知而賢之有志士能慷慨而言之有仁人
能經紀其家而存之有良史能具載其實而傳之區區
鄙詞曷足以涉其流而泝其源乎寓奠一觴聊薦悃愊
東望傷懷淚落横臆尚饗
祭張敬夫殿撰文(朱熹)
嗚呼自孔孟之云遠聖學絶而莫繼得周翁與程子道
乃抗而不墜然微言之輟響今未及乎百歲士各私其
所聞巳不勝其乖異嗟惟我之與兄脗志同而心契或
面講而未窮又書傳而不置盖有我之所是而兄以為
非亦有兄之所然而我之所議又有始所共鄊而終悟
其偏亦有蚤所同嚌而晚得其味盖繳紛往反者幾十
餘年末乃同歸而一致由是上而天道之微遠而聖言
之秘近則進修之方大則行藏之義以兄之明固巳洞
照而無遺若我之愚亦幸竊窺其一二然兄喬木之故
家而我衡茅之賤士兄高明而宏博我狷狭而迂滯故
我嘗謂兄宜以是而行之當時兄亦謂我盍以是而傳
之来裔盖雖隱顯之或殊實則交須而共濟不惟相知
之甚審抑亦自靖而無愧嗚呼孰謂乃使兄終在外以
違其心予亦見縻於斯而所願將不遂也政使得間以
就其書是亦任左肱而失右臂也傷哉吾道之窮予復
何心於此世也惟修身補過以畢餘年庶有以見兄於
下地也聞兄之葬而不得臨獨南望長號以寄此酹也
惟兄憐而鑒之尚隂有以輔予之志也嗚呼哀哉伏惟
尚饗
文章辨體彙選卷七百五十七
