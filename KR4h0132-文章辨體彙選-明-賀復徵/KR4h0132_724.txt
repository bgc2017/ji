文章辨體彙選卷七百二十四
明賀復徵編
墓誌銘二十七
薛質夫墓誌銘(宋歐陽修)
故大理寺丞薛君直儒字質夫資政殿學士贈禮部尚
書簡肅公之子母曰金城郡夫人趙氏質夫生四歲為
殿直公為參知政事拜大理評事遷將作監丞景祐元
年公薨天子推恩於其孤拜大理寺丞公以忠直剛毅
顯於當世質夫為名臣子能純儉謹飭好學自立以世
其家公葬絳州質夫自京師杖而行哭至于絳州行路
之人皆哀嗟之質夫少多病後公六年以卒享年二十
有四初娶向氏某人之孫某人之女再娶王氏某人之
孫某人之女皆無子嗚呼簡肅公之世于是而絶孟子
曰不孝有三無後為大此為舜娶妻而言耳非萬世之
通論也不娶而無後罪之大者可也娶而無子與夫不
幸短命未及有子而死以正者其人可以哀不可以為罪
也故曰孟子之言非通論為舜而言可也質夫再娶皆
無子不幸短命而疾病以死其可哀也非其罪也自古
賢人君子未必皆有後其功德名譽垂世而不朽者非
皆因其子孫而傳也伊尹周公孔子顏回之道著於萬
世非其家世之能獨傳乃天下之所傳也有子莫如舜
而瞽不得為善人卒為頑父是為惡者有後而無益為
善雖無後而不朽然則為善者可以不懈為簡肅公者
可以無憾也使簡肅公無憾質夫無罪全其身終其壽
考以從其先君於地下復何道哉某娶簡肅公之女質
夫之妹也常哀質夫之賢而不幸傷簡肅公之絶世閔
金城夫人之老而孤故為斯言庶幾以慰其存亡者已
悲夫銘曰
死而有祀四世之間死而不朽萬世之傳簡肅之德質
夫之賢雖其閟矣久也其存
南陽縣君謝氏墓誌銘(歐陽修)
予友宛陵梅聖俞來自吳興出其哭内之詩而悲曰吾
妻謝氏亡矣丐我以銘而葬焉予諾之未暇作居一歲
中書七八至未嘗不以謝氏銘為言且曰吾妻故太子
賓客諱濤之女希深之妹也希深父子為時聞人而世
顯榮謝氏生於盛族年二十以歸吾凡十七年而卒卒
之夕歛以嫁時之衣甚矣吾貧可知也然謝氏怡然處
之治其家有常法其飲食器皿雖不及豐侈而必精以
旨其衣無故新而澣濯縫紉必潔以完所至官舍雖卑
陋而庭宇洒掃必肅以嚴其平居語言容止必從容以
和吾窮於世久矣其出而幸與賢士大夫遊而樂入則
見吾妻之怡怡而忘其憂使吾不以富貴貧賤累其心
者抑吾妻之助也吾嘗與士大夫語謝氏多從戶屏竊
聽之間則盡能商榷其人才能賢否及時事之得失皆
有條理吾官吳興或自外醉而歸必問曰今日孰與飲
而樂乎聞其賢者也則悅否則歎曰君所交皆一時賢
儁豈其屈己下之邪惟以道德焉故合者尤寡今與是
人飲而歡邪是歲南方旱仰見飛蝗而歎曰今西兵未
解天下重困盜賊暴起於江淮而天旱且蝗加此我為
婦人死而得君葬我幸矣其所以能安居貧而不困者
其性識明而知道理多此類嗚呼其生也迫吾之貧而
沒也又無以厚焉謂惟文字可以著其不朽且其平生
尤知文章為可貴歿而得此庶幾以慰其魂且塞予悲
此吾所以請銘於子之勤也若此予忍不銘夫人享年
三十七用夫恩封南陽縣君二男一女以其年七月七
日卒于高郵梅氏世葬宛陵以貧不能歸也某年某月
某日葬于潤州之某縣某原銘曰
高崖斷谷兮京口之原山蒼水深兮土厚而堅居之可
樂兮卜者曰然骨肉歸去兮䰟氣升天何必故鄉兮然
後為安
虞部郞中晁君墓誌銘(王安石)
尚書虞部郞中晁君諱仲參字孝先以治平四年五月
九日卒於通判舒州事其子以熙寧二年正月二十九
日卜濟州任城縣諫議鄉吕村之原以葬狀君之行來
乞銘掇其語為銘曰
晁望潁川衛有卿丙錯以術用作漢家令魏晉南北史
無傳人良正官唐仍不大振開封千家徙鉅野縣辟時
囏屯出宋而顯廻奮布衣太子太師宗慤秉政父子一
時三朝四世錫榮丘墓佺令中書為君曾祖有子迪者
刑部侍郞乃生宗簡世德孔揚使京東西郞于刑部君
實其嗣少則多譽仲父保任主簿上虞宰墨隳政易君
仕初從容調腰吏莫玩法墨以廉終弱伸強懾按察擾
獄夙如我謀君不為奪械囚于州將范文正歎愛而謂
畏宜䋲私公勇勿畏君願持此畢身無尤薦監越酒旋
宅父憂判官于滁擢丞大理汝州郟城來知縣事富姓
賕吏寓田勢家役煩且窘中戶愁嗟君裒偽券應手即
辯完蠧噓枯俗戒以勸秦王諸孫上冢入郛卒榜驛隸
君擒而誅將劾中人匿車夜遁移内侍省罪令即訊迄
明年至徒御無譁能聲震越號稱其家易曹濟陰太子
贊善督尉索盜里閭宴衎馬入罷牧地租于民厨傳費
劇輸之殆貧君曰閔哉責豈無豫操書鐫守多絀其數
遷官博士去領開州大築學校率衣冠游溫湯之鹽實
不酬課歲蠲五萬奏自君可氓疾不治謁巫代醫教以
餌藥盡投詭祠失怙恃者予其娶嫁坐堂朝晡飲酒閒
暇英宗纂極員外于虞比駕二部閱最而除今天子恩
始正郞位攝舒朞年條教逾肄殍來鄰邦賑使無僵扶
擕飽去又遺之糧敦於除害未始愛力取樅陽河避羅
刹石析池口征合于銅陵官不失筭舟無危行人幸是
為曠數十載趨令驩呼無有稚艾孤山馬當歲漂百航
鑿秋口浦直走雷江脱險風濤幾五百里章隨驛聞就
付其事方冬告役君夏而殂壽五十五識者歎吁齊公
孫氏作配甚似封永康君誕惟四子端仁端義端禮端
智仁中進士常州司理義郊社郞餘則未仕五女四人
歸為士妻石端俁彦俁歸而嫠范胡二壻純粹僧孺幼
處于家君孫有五男節符籛其二則女惟君平生外晦
内明忤出不意默無與争禄賙族婣恩稱疎戚庖無朝
炊笑語如昔晩尤静曠病不告遺極談性命方絶之時
子丐埋辭衰麤走汴掇其緒餘以質幽竁
度支葛公墓誌銘(王安石)
葛公姓也源名也宗聖字也處州之麗水公所生也明
州之鄞後所遷也貫曾大考也遇大考也旺累贈都官
郞中考也進士公所起也洪州左司理參軍吉州太和
縣主簿江州德化縣令監興國茶場威武軍節度推官
知廣州四會縣著作佐郞知開封府雍丘縣祕書丞知
泉州同安縣太常博士通判建州屯田員外郞知慶成
軍都官員外郞知南劒州司封員外郞祠部郞中江浙
荆湖福建廣南提點銀銅坑冶鑄錢度支郞中荆湖北
提點刑獄此公之所閱官也州將之甥與異母兄毆人
而甥殺之州將脅公曰兩人者皆吾甥而殺人者乃其
兄也我知之彼大姓也無為有司所誤不然此獄也將
必覆公劾不為變此公之為司理參軍也州符徙吉水
行令事他日令始至大猾吏輒誘民數百訟庭下設變
詐以動令如此數日令厭事則事常在吏矣公至立訟
者兩廡下取其狀視有如吏所為者使自書所訴不能
書者吏授之往往不能如狀窮輒曰我不知為此乃某
吏教我所為也悉捕劾致之法訟以故少吏亦終不得
其意毛氏寡婦告其子以恩義說之不得即使人微捕
得之與間語者驗其對乃書寡婦告者也窮治具服為
私謀誣其子孫距州溪水惡而歲租幾千萬碩舟善敗
民以輸為愁公始議縣置倉以受輸則官漕之亦便州
不聽公論之不已倉成至今賴其利此公之為主簿也
中貴人擊驛吏取所給過家以言府府不敢劾公曰中
貴人何憚為吾民而有陵之者吾亦恥之上書論其事
中貴人坐絀此公之為簿於雍丘也屬吏常有隙於公
同進者因讒之公察其旨不聽以為舉首此公之為州
於南劒也鑄錢歲十六萬其所施置後以為法程此公
之為銀銅坑冶鑄錢也鄂州崇陽大姓與人妻謀而殺
其夫州受賕出之公使再劾劾者又受賕獄如初而公
終以為不直其弟訴之轉運使雖他在事者亦莫不以
為冤復置之獄卒得其姦賕狀論如法此公之為提點
刑獄也甲子四百三十五公所享年也至和元年六月
己未卒之年月日也潤州之丹徒縣長樂鄉顯揚村公
所葬也嘉祐元年十月壬申葬之年月日也鄉邑孫氏
今祔以葬者公元配也萬年縣君范陽盧氏公繼配也
良肱良佐良嗣公子也妻太常博士黃知良曰金華縣
君公女也起進士為越州餘姚縣尉主公之喪而請銘
以葬者良嗣也論次其所得於良嗣而為之銘者臨州
王某也銘曰
士窽以養交兮弛官之不忌維公之所至兮樂職嗜事
彼能顯聞兮公則不晰不銘示後兮孰勸為瘁
庶弟昭甫墓誌銘(陳亮)
嗚呼昔我先人實生汝而棄汝於他人力未足以活汝
也我兄弟欲活汝於我家之傍念汝之似吾先人也活
汝未成而棄我以去豈以我為不足賴乎我不能不念
其子而不念吾先人之子則無以自别於禽獸矣我之
心既不欺於鬼神而汝猶有疑乎無乃汝既知之而命
之修短非汝之所能自制乎不然則我之衰困顛倒獲
罪於天者既多而併以累汝也嗟乎冤哉疇昔之年當
路欲置我於死地病餘而繼以囚繫坐大獄如坐井雖
生能幾何扶持左右始末惟汝未幾為小盜要而欲殺
之於路卒能使薄正其辠獨汝為有奔走之勞汝之於
我既無負矣生死之變俄然至此得疾之端又復繇我
而我之所以處汝者今雖百喙自言人誰信之觴酒酹
汝而諸子列拜於前汝魂未定尚聽我語衣衾棺槨我
皆主辦歲時祭享汝終歸享於陳氏我當敕其子孫以
無㤀吾先人之骨肉庶幾異時有以見汝於地下嗚呼
哀哉此龍川陳亮誌其庶弟之墓者如此先人諱次尹
庶弟名明字昭甫行八三而所養之父則張銳也生甫
百餘日歸張氏其復歸則十有七矣又十一年而死實
淳熙丁未二月二十三日其冬十二月十七日葬之先
塋之支壟銘曰
汝父汝兄相從在此子孫敢曰非陳氏子靈其有知共
食千祀此石昭然其來未已
徐道輝墓誌銘(葉適)
徐照字道輝永嘉人自號山民嗜苦茗甚於飴蜜手烹
口啜無時上下山水穿幽透深棄日留夜拾其勝會向
人鋪說無異好美色也有詩數百斵思尤竒皆横絶歘
起冰懸雪跨使讀者變踔憀慄肯首吟嘆不自已然無
異語皆人所知也人不能道爾蓋魏晉名家多發興高
遠之言少驗物切近之實及沈約謝朓永明體出士争
效之初猶甚艱或僅得一偶句便已名世矣夫束字十
餘五色彰施而律吕相命豈易工哉故善為是者取成
於心寄妍於物融會一法涵受萬象豨苓桔梗時而為
藥無不按節赴之君尊臣卑賓順主穆如丸投區矢破
的此唐人之精也然厭之者謂其纖碎而害道淫肆而
亂雅至於廷設九奏廣袖大幅而反以浮響疑宫商布
縷繆組繡則失其所以為詩矣然則發今人未悟之機
回百年已廢之學使後復言唐詩自君始不亦詞人墨
卿之一快也惜其不尚以言不及臻乎開元元和之盛
而君既死同為唐詩者徐璣字文淵翁卷字靈舒趙師
秀字紫芝紫芝集常朋友殯且葬之在㙮山林額兩村
間嘉定四年閏月二十三日距卒四十五日銘曰
誦其詩其人可乎身可沒墓不可無
陳同甫王道甫墓誌銘(葉適)
志復君之讎大義也欲挈諸夏合南北大慮也必行其
所知不以得喪壯老二其守大節也春秋戰國之材無
是也吾得二人焉永康陳亮平陽王自中亮字同甫童
幼時周參政葵請為上客朝士白事參政必令指揖同
甫因得交一時豪俊盡其論議隆興再約和天下欣然
幸復蘇息獨同甫持不可婺川方以解頭薦著中興五
論奏入不報後十年同甫在太學睨場屋士餘十萬用
文墨少異雄其間非人傑也棄去之更名同復上書至
再天子始欲召見倖臣恥不詣已執政尤不樂復不報
又十年親至金陵視形勢復上書陛下試一聽臣用其
喜怒哀樂之權鼓動天下上顧内禪決矣終不報繇是
在廷交怒以為怪狂前此鄉人為讌會末胡椒特置同
甫羹胾中蓋村里敬待異禮也同坐者歸而暴死疑食
異味有毒已入大理獄矣民吕興何北四毆吕天濟且
死恨曰陳上舍使殺我縣令王恬寔其事臺官諭監司
選酷吏訊問數歲無所得復取入大理衆意必死少卿
鄭汝諧直其冤得免未幾光宗策進士擢第一既知為
同甫則大喜曰朕親覽果不謬授逮康軍簽判同甫雖
據高第憂患困折精澤内耗形體外離未至官病一夕
卒哀哉葬家側龍窟馬舖山世所謂陳龍川也自中字
道甫岸谷深厚山止時行所歷雖知名勝人或官序高
重(闕)
易州太守郭君墓誌銘(元劉因)
金貞祐主南渡而元軍北還是時河朔為墟蕩然無統
強焉弱陵衆焉寡暴孰得而控制之故其遺民自相吞
噬殆盡間有豪傑之姿者則天必誘其衷使聚其鄉鄰
保其險阻示以紀律使不相犯以相守望卒之事定而
後復業兄今所存非其人則其人之子孫也嗚呼蓋亦
無幾矣而向之所謂豪傑者後皆真擁雄城而為大官
其子孫或沿襲取將相凡其宗族故舊與同事者亦皆
布列在位享富貴之樂而其所賴以存及其子孫則為
之臣民而服其役出租賦而禄之彼亦非幸也蓋天以
是報其功人以是報其力僅適平而已易之蔡國張公
柔則當時開壁于易山諸砦者君其女兄子也君諱宏
敬字彥禮易州定興人曾祖安仁祖儀皆業農考彥成
以淳謹勤力為蔡公所倚任嘗攝行元帥事君性警敏
美姿容讀書善射蔡公器之復以女妻焉丁未授束鹿
長庚戌遷易州太守壬子改完州易人以善政請於是
復為易州時官制未立諸侯得自辟署曰長曰太守皆
從一時之制云以甲寅三月十日卒以是月二十一日
葬于河内之兆子男一人奉議大夫謙即夫人張氏出
也後三十年謙泣涕來請曰謙不幸早孤今思所以報
吾親欲得先生長者一言以銘其墓託以不朽庶幾少
慰人子之心乃拜既許又拜予迫於禮文謹且備而終
銘之銘曰
生物為心乃厭其蕃自涓涓而洪河洪河滔滔沃之焦
山曾不思造物之艱難顧兹方慘而有忻茁然碩果孰
靳天心可觀史氏命凡寇甚不仁斬首曰級書多是勤
抑不知取賞于一時之所私事者乃所以受罰于千萬
世公共之天孰不知忌此而獨使道家為知言易山莪
莪㫺誰壁門易山之民今誰子孫為斯人之壻也為斯
人之子也為易州者固宜斯人兹實其墳
文章辨體彙選卷七百二十四
文章辨體彙選卷七百二十四
明賀復徵編
墓誌銘二十七
薛質夫墓誌銘(宋歐陽修)
故大理寺丞薛君直儒字質夫資政殿學士贈禮部尚
書簡肅公之子母曰金城郡夫人趙氏質夫生四歲為
殿直公為參知政事拜大理評事遷將作監丞景祐元
年公薨天子推恩於其孤拜大理寺丞公以忠直剛毅
顯於當世質夫為名臣子能純儉謹飭好學自立以世
其家公葬絳州質夫自京師杖而行哭至于絳州行路
之人皆哀嗟之質夫少多病後公六年以卒享年二十
有四初娶向氏某人之孫某人之女再娶王氏某人之
孫某人之女皆無子嗚呼簡肅公之世于是而絶孟子
曰不孝有三無後為大此為舜娶妻而言耳非萬世之
通論也不娶而無後罪之大者可也娶而無子與夫不
幸短命未及有子而死以正者其人可以哀不可以為罪
也故曰孟子之言非通論為舜而言可也質夫再娶皆
無子不幸短命而疾病以死其可哀也非其罪也自古
賢人君子未必皆有後其功德名譽垂世而不朽者非
皆因其子孫而傳也伊尹周公孔子顏回之道著於萬
世非其家世之能獨傳乃天下之所傳也有子莫如舜
而瞽不得為善人卒為頑父是為惡者有後而無益為
善雖無後而不朽然則為善者可以不懈為簡肅公者
可以無憾也使簡肅公無憾質夫無罪全其身終其壽
考以從其先君於地下復何道哉某娶簡肅公之女質
夫之妹也常哀質夫之賢而不幸傷簡肅公之絶世閔
金城夫人之老而孤故為斯言庶幾以慰其存亡者已
悲夫銘曰
死而有祀四世之間死而不朽萬世之傳簡肅之德質
夫之賢雖其閟矣久也其存
南陽縣君謝氏墓誌銘(歐陽修)
予友宛陵梅聖俞來自吳興出其哭内之詩而悲曰吾
妻謝氏亡矣丐我以銘而葬焉予諾之未暇作居一歲
中書七八至未嘗不以謝氏銘為言且曰吾妻故太子
賓客諱濤之女希深之妹也希深父子為時聞人而世
顯榮謝氏生於盛族年二十以歸吾凡十七年而卒卒
之夕歛以嫁時之衣甚矣吾貧可知也然謝氏怡然處
之治其家有常法其飲食器皿雖不及豐侈而必精以
旨其衣無故新而澣濯縫紉必潔以完所至官舍雖卑
陋而庭宇洒掃必肅以嚴其平居語言容止必從容以
和吾窮於世久矣其出而幸與賢士大夫遊而樂入則
見吾妻之怡怡而忘其憂使吾不以富貴貧賤累其心
者抑吾妻之助也吾嘗與士大夫語謝氏多從戶屏竊
聽之間則盡能商榷其人才能賢否及時事之得失皆
有條理吾官吳興或自外醉而歸必問曰今日孰與飲
而樂乎聞其賢者也則悅否則歎曰君所交皆一時賢
儁豈其屈己下之邪惟以道德焉故合者尤寡今與是
人飲而歡邪是歲南方旱仰見飛蝗而歎曰今西兵未
解天下重困盜賊暴起於江淮而天旱且蝗加此我為
婦人死而得君葬我幸矣其所以能安居貧而不困者
其性識明而知道理多此類嗚呼其生也迫吾之貧而
沒也又無以厚焉謂惟文字可以著其不朽且其平生
尤知文章為可貴歿而得此庶幾以慰其魂且塞予悲
此吾所以請銘於子之勤也若此予忍不銘夫人享年
三十七用夫恩封南陽縣君二男一女以其年七月七
日卒于高郵梅氏世葬宛陵以貧不能歸也某年某月
某日葬于潤州之某縣某原銘曰
高崖斷谷兮京口之原山蒼水深兮土厚而堅居之可
樂兮卜者曰然骨肉歸去兮䰟氣升天何必故鄉兮然
後為安
虞部郞中晁君墓誌銘(王安石)
尚書虞部郞中晁君諱仲參字孝先以治平四年五月
九日卒於通判舒州事其子以熙寧二年正月二十九
日卜濟州任城縣諫議鄉吕村之原以葬狀君之行來
乞銘掇其語為銘曰
晁望潁川衛有卿丙錯以術用作漢家令魏晉南北史
無傳人良正官唐仍不大振開封千家徙鉅野縣辟時
囏屯出宋而顯廻奮布衣太子太師宗慤秉政父子一
時三朝四世錫榮丘墓佺令中書為君曾祖有子迪者
刑部侍郞乃生宗簡世德孔揚使京東西郞于刑部君
實其嗣少則多譽仲父保任主簿上虞宰墨隳政易君
仕初從容調腰吏莫玩法墨以廉終弱伸強懾按察擾
獄夙如我謀君不為奪械囚于州將范文正歎愛而謂
畏宜䋲私公勇勿畏君願持此畢身無尤薦監越酒旋
宅父憂判官于滁擢丞大理汝州郟城來知縣事富姓
賕吏寓田勢家役煩且窘中戶愁嗟君裒偽券應手即
辯完蠧噓枯俗戒以勸秦王諸孫上冢入郛卒榜驛隸
君擒而誅將劾中人匿車夜遁移内侍省罪令即訊迄
明年至徒御無譁能聲震越號稱其家易曹濟陰太子
贊善督尉索盜里閭宴衎馬入罷牧地租于民厨傳費
劇輸之殆貧君曰閔哉責豈無豫操書鐫守多絀其數
遷官博士去領開州大築學校率衣冠游溫湯之鹽實
不酬課歲蠲五萬奏自君可氓疾不治謁巫代醫教以
餌藥盡投詭祠失怙恃者予其娶嫁坐堂朝晡飲酒閒
暇英宗纂極員外于虞比駕二部閱最而除今天子恩
始正郞位攝舒朞年條教逾肄殍來鄰邦賑使無僵扶
擕飽去又遺之糧敦於除害未始愛力取樅陽河避羅
刹石析池口征合于銅陵官不失筭舟無危行人幸是
為曠數十載趨令驩呼無有稚艾孤山馬當歲漂百航
鑿秋口浦直走雷江脱險風濤幾五百里章隨驛聞就
付其事方冬告役君夏而殂壽五十五識者歎吁齊公
孫氏作配甚似封永康君誕惟四子端仁端義端禮端
智仁中進士常州司理義郊社郞餘則未仕五女四人
歸為士妻石端俁彦俁歸而嫠范胡二壻純粹僧孺幼
處于家君孫有五男節符籛其二則女惟君平生外晦
内明忤出不意默無與争禄賙族婣恩稱疎戚庖無朝
炊笑語如昔晩尤静曠病不告遺極談性命方絶之時
子丐埋辭衰麤走汴掇其緒餘以質幽竁
度支葛公墓誌銘(王安石)
葛公姓也源名也宗聖字也處州之麗水公所生也明
州之鄞後所遷也貫曾大考也遇大考也旺累贈都官
郞中考也進士公所起也洪州左司理參軍吉州太和
縣主簿江州德化縣令監興國茶場威武軍節度推官
知廣州四會縣著作佐郞知開封府雍丘縣祕書丞知
泉州同安縣太常博士通判建州屯田員外郞知慶成
軍都官員外郞知南劒州司封員外郞祠部郞中江浙
荆湖福建廣南提點銀銅坑冶鑄錢度支郞中荆湖北
提點刑獄此公之所閱官也州將之甥與異母兄毆人
而甥殺之州將脅公曰兩人者皆吾甥而殺人者乃其
兄也我知之彼大姓也無為有司所誤不然此獄也將
必覆公劾不為變此公之為司理參軍也州符徙吉水
行令事他日令始至大猾吏輒誘民數百訟庭下設變
詐以動令如此數日令厭事則事常在吏矣公至立訟
者兩廡下取其狀視有如吏所為者使自書所訴不能
書者吏授之往往不能如狀窮輒曰我不知為此乃某
吏教我所為也悉捕劾致之法訟以故少吏亦終不得
其意毛氏寡婦告其子以恩義說之不得即使人微捕
得之與間語者驗其對乃書寡婦告者也窮治具服為
私謀誣其子孫距州溪水惡而歲租幾千萬碩舟善敗
民以輸為愁公始議縣置倉以受輸則官漕之亦便州
不聽公論之不已倉成至今賴其利此公之為主簿也
中貴人擊驛吏取所給過家以言府府不敢劾公曰中
貴人何憚為吾民而有陵之者吾亦恥之上書論其事
中貴人坐絀此公之為簿於雍丘也屬吏常有隙於公
同進者因讒之公察其旨不聽以為舉首此公之為州
於南劒也鑄錢歲十六萬其所施置後以為法程此公
之為銀銅坑冶鑄錢也鄂州崇陽大姓與人妻謀而殺
其夫州受賕出之公使再劾劾者又受賕獄如初而公
終以為不直其弟訴之轉運使雖他在事者亦莫不以
為冤復置之獄卒得其姦賕狀論如法此公之為提點
刑獄也甲子四百三十五公所享年也至和元年六月
己未卒之年月日也潤州之丹徒縣長樂鄉顯揚村公
所葬也嘉祐元年十月壬申葬之年月日也鄉邑孫氏
今祔以葬者公元配也萬年縣君范陽盧氏公繼配也
良肱良佐良嗣公子也妻太常博士黃知良曰金華縣
君公女也起進士為越州餘姚縣尉主公之喪而請銘
以葬者良嗣也論次其所得於良嗣而為之銘者臨州
王某也銘曰
士窽以養交兮弛官之不忌維公之所至兮樂職嗜事
彼能顯聞兮公則不晰不銘示後兮孰勸為瘁
庶弟昭甫墓誌銘(陳亮)
嗚呼昔我先人實生汝而棄汝於他人力未足以活汝
也我兄弟欲活汝於我家之傍念汝之似吾先人也活
汝未成而棄我以去豈以我為不足賴乎我不能不念
其子而不念吾先人之子則無以自别於禽獸矣我之
心既不欺於鬼神而汝猶有疑乎無乃汝既知之而命
之修短非汝之所能自制乎不然則我之衰困顛倒獲
罪於天者既多而併以累汝也嗟乎冤哉疇昔之年當
路欲置我於死地病餘而繼以囚繫坐大獄如坐井雖
生能幾何扶持左右始末惟汝未幾為小盜要而欲殺
之於路卒能使薄正其辠獨汝為有奔走之勞汝之於
我既無負矣生死之變俄然至此得疾之端又復繇我
而我之所以處汝者今雖百喙自言人誰信之觴酒酹
汝而諸子列拜於前汝魂未定尚聽我語衣衾棺槨我
皆主辦歲時祭享汝終歸享於陳氏我當敕其子孫以
無㤀吾先人之骨肉庶幾異時有以見汝於地下嗚呼
哀哉此龍川陳亮誌其庶弟之墓者如此先人諱次尹
庶弟名明字昭甫行八三而所養之父則張銳也生甫
百餘日歸張氏其復歸則十有七矣又十一年而死實
淳熙丁未二月二十三日其冬十二月十七日葬之先
塋之支壟銘曰
汝父汝兄相從在此子孫敢曰非陳氏子靈其有知共
食千祀此石昭然其來未已
徐道輝墓誌銘(葉適)
徐照字道輝永嘉人自號山民嗜苦茗甚於飴蜜手烹
口啜無時上下山水穿幽透深棄日留夜拾其勝會向
人鋪說無異好美色也有詩數百斵思尤竒皆横絶歘
起冰懸雪跨使讀者變踔憀慄肯首吟嘆不自已然無
異語皆人所知也人不能道爾蓋魏晉名家多發興高
遠之言少驗物切近之實及沈約謝朓永明體出士争
效之初猶甚艱或僅得一偶句便已名世矣夫束字十
餘五色彰施而律吕相命豈易工哉故善為是者取成
於心寄妍於物融會一法涵受萬象豨苓桔梗時而為
藥無不按節赴之君尊臣卑賓順主穆如丸投區矢破
的此唐人之精也然厭之者謂其纖碎而害道淫肆而
亂雅至於廷設九奏廣袖大幅而反以浮響疑宫商布
縷繆組繡則失其所以為詩矣然則發今人未悟之機
回百年已廢之學使後復言唐詩自君始不亦詞人墨
卿之一快也惜其不尚以言不及臻乎開元元和之盛
而君既死同為唐詩者徐璣字文淵翁卷字靈舒趙師
秀字紫芝紫芝集常朋友殯且葬之在㙮山林額兩村
間嘉定四年閏月二十三日距卒四十五日銘曰
誦其詩其人可乎身可沒墓不可無
陳同甫王道甫墓誌銘(葉適)
志復君之讎大義也欲挈諸夏合南北大慮也必行其
所知不以得喪壯老二其守大節也春秋戰國之材無
是也吾得二人焉永康陳亮平陽王自中亮字同甫童
幼時周參政葵請為上客朝士白事參政必令指揖同
甫因得交一時豪俊盡其論議隆興再約和天下欣然
幸復蘇息獨同甫持不可婺川方以解頭薦著中興五
論奏入不報後十年同甫在太學睨場屋士餘十萬用
文墨少異雄其間非人傑也棄去之更名同復上書至
再天子始欲召見倖臣恥不詣已執政尤不樂復不報
又十年親至金陵視形勢復上書陛下試一聽臣用其
喜怒哀樂之權鼓動天下上顧内禪決矣終不報繇是
在廷交怒以為怪狂前此鄉人為讌會末胡椒特置同
甫羹胾中蓋村里敬待異禮也同坐者歸而暴死疑食
異味有毒已入大理獄矣民吕興何北四毆吕天濟且
死恨曰陳上舍使殺我縣令王恬寔其事臺官諭監司
選酷吏訊問數歲無所得復取入大理衆意必死少卿
鄭汝諧直其冤得免未幾光宗策進士擢第一既知為
同甫則大喜曰朕親覽果不謬授逮康軍簽判同甫雖
據高第憂患困折精澤内耗形體外離未至官病一夕
卒哀哉葬家側龍窟馬舖山世所謂陳龍川也自中字
道甫岸谷深厚山止時行所歷雖知名勝人或官序高
重(闕)
易州太守郭君墓誌銘(元劉因)
金貞祐主南渡而元軍北還是時河朔為墟蕩然無統
強焉弱陵衆焉寡暴孰得而控制之故其遺民自相吞
噬殆盡間有豪傑之姿者則天必誘其衷使聚其鄉鄰
保其險阻示以紀律使不相犯以相守望卒之事定而
後復業兄今所存非其人則其人之子孫也嗚呼蓋亦
無幾矣而向之所謂豪傑者後皆真擁雄城而為大官
其子孫或沿襲取將相凡其宗族故舊與同事者亦皆
布列在位享富貴之樂而其所賴以存及其子孫則為
之臣民而服其役出租賦而禄之彼亦非幸也蓋天以
是報其功人以是報其力僅適平而已易之蔡國張公
柔則當時開壁于易山諸砦者君其女兄子也君諱宏
敬字彥禮易州定興人曾祖安仁祖儀皆業農考彥成
以淳謹勤力為蔡公所倚任嘗攝行元帥事君性警敏
美姿容讀書善射蔡公器之復以女妻焉丁未授束鹿
長庚戌遷易州太守壬子改完州易人以善政請於是
復為易州時官制未立諸侯得自辟署曰長曰太守皆
從一時之制云以甲寅三月十日卒以是月二十一日
葬于河内之兆子男一人奉議大夫謙即夫人張氏出
也後三十年謙泣涕來請曰謙不幸早孤今思所以報
吾親欲得先生長者一言以銘其墓託以不朽庶幾少
慰人子之心乃拜既許又拜予迫於禮文謹且備而終
銘之銘曰
生物為心乃厭其蕃自涓涓而洪河洪河滔滔沃之焦
山曾不思造物之艱難顧兹方慘而有忻茁然碩果孰
靳天心可觀史氏命凡寇甚不仁斬首曰級書多是勤
抑不知取賞于一時之所私事者乃所以受罰于千萬
世公共之天孰不知忌此而獨使道家為知言易山莪
莪㫺誰壁門易山之民今誰子孫為斯人之壻也為斯
人之子也為易州者固宜斯人兹實其墳
文章辨體彙選卷七百二十四
