文章辨體彙選卷五
明賀復徵編
詔五
蜀漢後皇帝三月詔(諸葛亮)
朕聞天地之道福仁而禍淫善積者昌惡積者喪古今
常數也是以湯武修德而王桀紂極暴而亡曩者漢祚
中微網漏凶慝董卓造難震蕩京畿曹操階禍竊執天
衡殘剥海内懷無君之心子丕孤竪敢尋亂階盗據神
器更姓改物世濟其凶當此之時皇極幽昧天下無主
則我帝命隕越於下昭烈皇帝體明叡之德光演文武
應乾坤之運出身平難經營四方人鬼同謀百姓與能
兆民欣戴奉順符䜟建位易號丕承天序補弊興衰存
復祖業誕膺皇綱不墜於地萬國未靜早世遐殂朕以
幼冲繼統鴻基未習保傅之訓而嬰祖宗之重六合壅
否社稷不建永惟所以念在匡救光載前緒未有攸濟
朕甚懼焉是以夙興夜寐不敢自逸每從菲薄以益國
用勸分務穡以阜民財授才任能以參其聽斷私降意
以飬將士欲奮劔長驅指討凶逆朱旗未舉而丕復隕
喪斯所謂不然我薪而自焚也殘類餘醜又支天禍恣
睢河洛阻兵未弭諸葛丞相弘毅忠壯忘身憂國先帝
託以天下以勖朕躬今授之以旄鉞之重付之以專命
之權統領步騎二十萬衆董督元戎龔行天伐除患寧
亂克復舊都在此行也昔項籍總一彊衆跨州兼土所
務者大然卒敗垓下死於東城宗族如焚為笑千載皆
不以義陵上虐下故也今賊傚尤天人所怨奉時宜速
庶憑炎精祖宗威靈相助之福所向必克吳王孫權同
恤災患潜軍合謀掎角其後凉州諸國王各遣月支康
居胡侯支富康植等二十餘人詣受節度大軍北出便
欲率將兵馬奮戈先驅天命既集人事又至師貞勢并
必無敵矣夫王者之兵有征無戰尊而且義莫敢抗也
故鳴條之役軍不血刃牧野之師商人倒戈今旍麾首
路其所經至亦不欲窮兵極武有能棄邪從正簞食壺
漿以迎王師者國有常典封寵大小各有品限及魏之
宗族支葉中外有能規利害審逆順之數來詣降者皆
原除之昔輔果絶親於智氏而蒙全宗之福微子去殷
項伯歸漢皆受茅土之慶此前世之明驗也若其迷沉
不返將助亂人不式王命戮及妻孥㒺有攸赦廣宣恩
威貸其元帥弔其殘民他如詔書律令丞相其露布天
下使稱朕意焉
魏文帝三公詔
三世為將道家所忌窮兵黷武古有成戒况連年水旱
士民損耗而功作倍於前勞役兼於昔進不滅賊退不
和民夫屋漏在上知之在下然迷而知反失道不遠今
將休息棲備高山沉權九淵割除擯棄投之畫外車駕
當以今月中旬到譙淮漢衆軍亦各還反不臘西歸矣
文帝禁母后干政詔
夫婦人與政亂之本也自今以後羣臣不得奏事太后
后族之家不得當輔政之任乂不得横受茅土之爵以
此詔傳後世若有背違天下共誅之
文帝鵜鶘集靈芝池詔
此詩人所謂汙澤也曹詩刺恭公遠君子而近小人今
豈有賢智之士處於下位者乎否則斯鳥何為而至其
博舉天下雋德茂才獨行君子以答曹人之刺
明帝正嗣統詔
禮皇后無嗣擇建支子以繼大宗則當纂正統而奉公
議何得復顧私親哉漢宣繼昭帝後加悼考以皇號哀
帝以外藩援立而董宏等稱引亡秦或誤時朝既尊恭
皇立廟京都又寵蕃妾使比長信叙昭穆於前殿並四
位於東宫僣差無度人神弗祐而非罪師丹忠正之諫
用致丁傅焚如之禍自是之後相踵行之昔魯文逆祀
罪繇夏父宋國非度譏在華元有令公卿有司深以前
世行事為戒後嗣萬一有繇諸侯入奉大統則當明為
人後之義敢為佞邪導䛕時君妄建非正之號以干正
統謂考為皇稱妣為后則股肱大臣誅之無赦其書之
金策藏之宗廟著於令典
明帝日食不許禳祠詔
盖聞人主政有不德則天懼之以災異所以譴告使得
自修也故日月薄蝕明治道有不當者朕即位以來既
不能光明先帝聖德而施化有不合於皇神故上天有
以寤之宜勑政自修有以報於神明天之於人猶父之
於子未有父欲責其子而可獻盛饌以求免也今奏欲
遣上公與太史令禳祠之於義未聞也羣公卿士大夫
其各勉修厥職有可以補朕不逮者各封上之
明帝用人詔
得其人與否在盧生耳選舉莫取有名名如畫地作餅
不可啖也
文章辨體彙選卷五
