文章辨體彙選卷四十四
明賀復徵編
露布
吳訥曰按通典云魏攻戰克捷欲天下聞知乃書帛
建於漆竿上名為露布此其始也攷諸文章緣起則
曰漢賈洪為馬超伐曹摻作露布及世說又載桓温
北征令袁宏倚馬撰露布是則魏晉以前亦有之矣
文心雕龍又云露布者盖露板不封布諸視聽近世
帥臣奏捷盖本於此然今考之魏晉之文俱無傳本
唐宋雖有傳者然其命辭全用四六未知於體合否
西山先生嘗云露布貴奮發雄壯少麄無害觀者詳
焉
前鋒都督平兖青州露布(晉撰人闕)
尚書五兵臣元等言臣聞天下之義當混為一我伐用
張仁人之兵所存者神無遠弗届廸上帝命付中國民
徐方既同而來庭宣王復古齊地悉平而振旅世祖重
光整我六師如雷霆植十二郡之旗鼓不圖今日載纘
武功恭惟皇帝陛下體乾粹精位履中正凝江寧神璽
之祚至於萬年開吳分歲星之祥綏以多福有方行海
表之略無宴安江沱之心惟氐鞠凶至堅孔熾呑燕凉
而薦食介鱗易我衣裳闖荆益以長驅蟊賊荒我居圉
敢行稱亂不戢自焚師克在和雖武騎無所用天助者
順聞風鶴皆為兵一戰成淝水之勲三捷取夀陽之境
匹馬竒輪無反乃滅而亡簞食壺漿以迎曰徯予后謳
吟思藻震動附周臣安請乘破竹之機分命采薇之率
復舊都在此行也清四海可失時哉臣等以先啟行敷
奏其勇辟四方徹我土誕將天威奬三軍定中原翦此
朝食摧鋒而造渦潁抗旌而次彭城彗掃星流席卷雲
徹欲快心於狼望庶舉秦若鴻毛虓虎濯征困獸猶闘
張崇守兖河而假息苻明據青社以偷生食椹靡懷寢
薪莫悟矧河南城堡之皆附寧山東德化之未孚乃遣
劉襲攻鄄城崇棄甲而遠遁復俾高素向廣固明因壘
而來降穆如清風丕冐出日齊變至魯魯變至道載戢
干戈汶逹於濟濟逹於河底謹財賦遂鼓行於司豫乞
盪穢於羌髳時靡争而心載寧君之訓而臣何力斯皆
帝德廣運聖武布昭歸鄆讙田用儒無敵揚文武烈圖
功攸終於以正六龍御天之居豈止保五馬浮江之緒
臣等共武之服頼天之靈洛邑朝諸侯望翠華之回軫
榮丘發嘉號竢玉牒之修封臣等無任慶快激切屛營
之至謹遣某官奉露布以聞
西平王破朱泚露布(唐于公里)
尚書兵部臣聞春司生榮秋主殺伐若終始殺伐則不
能成歲功仁則順成暴則滅絶若一貫邪正則不能建
大中是故春秋序行則通元和而充氣毋德刑具舉則
協王道而經彝倫亂由是除兵不可去堯舜禹湯之德
統元立極之君或制五兵或張九伐盖欲攘削奸寇保
乂生靈補雍熙之未洽佐聲教之不暨有以然也抑實
為何伏惟皇帝陛下溥博化於乾坤貞明侔於日月陶
埏六合表正萬邦揚高祖太宗之耿光奉肅宗代宗之
丕烈自纂大前緒高居穆清率土承有截之風懷生無
不遂之物邊鄙或聳干戈爰設有征無戰許蔡傒首領
之誅陸梁背誕涇原生肘腋之變逆賊朱泚所以委身
凶德假翮奸徒熒惑我生人僭賊我神器聚為起穢之
物腥彼宫闈散作旬始之妖孛於躔次先皇懷柔河朔
敷佑下人錄其率化之績優以登賢之禮恩澤汪濊集
凡庶之門名位薰灼加闒茸之質冀革桀驁將馴太和
殊不知惡木生槎枿之英猰狗吠豢牢之主頃屬鑾輿
順動郊圻駐蹕而泚乃嘯兇命醜阻兵安忍長戈指地
流矢射天穿高墉以鼠牙毒王師以蠆尾罪踰羿浞惡
貫梟獍是以萬方憤怒九服囂騰思礪劍者投袂而興
爭淬刃者不期而會屬賊伺間釁隂貸兇謀既緩雷霆
之誅遂延晷刻之命臣是用祇承睿筭恭行天討攝衣
登壇明君臣之大義禡牙饗社假神祇之幽贊以今月
二十五日總領師徒直趋都邑略㶚滻以揚旆瞰苑囿
而下營土垈雲舒木&KR0008;林植養威蓄銳直殄兇渠卧鼓
偃旗猶輕小利賊初陵犯已略芟夷謂其氣竭而來歸
尚敢尸居而作固敵若可縱師多奚為至二十七日會
諸將於中權召勝風於大旆未鼓而人心粗厲先庚而
軍令凝嚴各懷報國之心争淬伏仇之刃臣知其可用
遂此長驅五月二十八日寅時華州鎮國君節度使駱
元光商州節度使兼御史大夫尚可孤本軍副元帥都
知兵馬使吳詵都虞侯兼御史大夫邢君牙京西行營
都知兵馬使檢校刑部尚書孟涉右鑲兵馬使郭審全
權文成神策行營商州節度都虞侯彭元俊等承命於
牙旗之下分麾於轅門之外將士等超乘賈勇免冑唘
行夾川陸而左旋右抽扺丘陵而浸滛布濩聲塞宇宙
氣雄鉦鼓陳兵於光泰門外盡銳於神䴥倉東繚垣摧
以成塵滋水涸而為地左廣未離於舊壘前偏已交於
賊鋒若降於天如出於地賊將姚令言張雲等志懷&KR1536;
狡言尚憑陵作忠盡謀力則不及怙亂賊義氣如有餘
勢同飈馳衆若蠭集横列堅陣旁連高岡猶張蹭蹬之
鱗更舉螳蜋之臂衙前兵馬使兼御史大夫王佖知衙
兼刀斧將兼御史中丞史萬頃等自相約誓乂合軍聲
指麾而驅兕作威感激而風雲動色遂先登進擊深入
合攻七擒連發而星馳兩翼旁張而雲合霜刃交光而
霍燿鼉鼓騰聲而隠鱗賊方土崩我乃霆擊乘其踣藉
遂至於上闌取彼鯨鯢直通於中禁叚成諫賊之心膂
既已生擒沈厚運賊之羽毛終制死命故其繫頸求活
投戈乞降崩騰於蒼莽之間震懾於旌麾之下臣以其
雖染汚俗昔實平人推赤心以如初敷王化而如一姚
令言等力扞王師退而復合惡鳥將墜尚顧危巢妖狐
就擒猶守舊穴自夘以及酉來拒而復攻讙譟之聲山
傾而河泄鼓輦之氣霆鬭而電馳屛翳發向敵之風回
禄扇燎原之熖馬逸未止士怒未舒既自北而徂南竟
輿尸而折首又使决勝軍節度使工部尚書唐良臣右
軍兵馬使御史大夫趙光詵義武軍兵馬使楊萬榮左
步軍使孟日華馬軍將田子竒霍去傲郝覲華州左鑲兵
馬使馬英右先鋒兵馬使董䃾神策商州節度兵馬使
賈慎金右都虞候張望都等領馬步為副勢均波浪攻
甚决河雖其恃武庫之五兵憑宫垣之萬雉及茲剪滅
纔欲乘陵曾乏鑄刃之鋒已失藩籬之固遂生擒偽署
侍郎董奉中書侍郎平章事蔣鎮右僕射平章事張光
晟兵馬使李希倩等逆賊朱泚與同惡姚令言張芝等
輕騎走出臣已遣兵馬使田子竒追躡計即誅夷臣竊
以此賊包藏逆謀參會凶德祲氛其氣豺虎其心背先
皇亭育之恩傷陛下玄默之化漢之莽卓未有如此之
大者也或者上天之意申儆於巨唐中興之期光啟於
陛下不然何王師奮發勢無駐於建瓴醜類搶攘功有輕
於折箠猶逃密網尚返隻輪誠當盡敵之時更發追亡
之騎且稽分體未即燃臍快億兆之懽心蕩宗社之深
恥即當梟戮用申刑典今已肅清宫禁修謁寢園鍾虡
不移廟貎如故盖宸極之所垂象列聖之所雄都神扶
業業之傾天降穰穰之福不然豈免於毁圮之患崩剥
之虞者哉此皆上天降監睿慮旁施制兵要於事先規
雄圖於彀内再造可封之俗固櫜不戰之功左武右文
銷鋒鑄鏑澹乎華胥之夢熙然葛天之風臣謬寄台司
幸當統帥乏吉甫之文武缺卻縠之詩書此皆諸將協
心羣帥宣力非臣庸𤨏敢自矜大不勝慶快之極謹差
某官奉露布以聞
劍南西川節度彼同中書門下平章事破吐蕃露
布(韋臯)
尚書兵部臣臯等言臣聞天討有辠兵應者勝義者王
夷不亂華師直為壯曲為老多助之至四極爰轃貞觀
則同羅擊延佗開元則九姓殄默啜自商莫不來享犯
漢雖遠必誅德風鴹虖河源武節憺虖月&KR1208;率寧人之
有指先元戎之啟行用信威光祖宗不以賊遺君父恭
惟皇帝陛下宣昭義問敉寧武功纘八葉之鴻圖暢四
征之雄略懷梟鴟銷祲沴禀卬太和翦鯨鯢清郊原掃
除羣穢王猶允塞我武惟揚竒幹善方各修貢職條支
若木咸順指令邈積石之遐陬有吐蕃之醜類侵敗王
略倍奸齊盟乘邊將之騁兵瞰戎丘之虚候為蛇豕食
上國盡盗河湟帥蟊賊搖我疆震驚畿甸騎&KR1881;敢於深
入鑾蹕至於親屯僴然授兵敢以謀我尚納汚而合垢
姑通使以結和清水之盟未乾好畤之師已聚指涇靈
而徼路闖鹽夏以擣虚夷德無厭勿悔祍金之&KR2778;楚氛
甚惡輒興衷甲之謀蠢爾為讐整居匪茹維時南詔慕
化中朝先零之質諸羌雖嘗并力麋人之率百濮罔不
離心頓顙於邊受命於吏斷匈奴之右臂羈南粤以長
纓燕駱輸致騎之勤晉戎成掎鹿之勢彼既失鐡橋之
險我遂克峩和之郛盍竄匿於龍虎復虔劉於麟塞戕
我守將墮我陴隍修戈矛與同仇靡室家不遑處臣等
請奮其旅以殱乃讐鳳翔振武靈武之騎獵其西邠寧
太原涇原之兵震其北率山南熊羆之校暨東川貙虎
之師烏蠻撓其腹心回鶻擣其肘腋衆素飽矣壹大治
之諸將陳洎等統五萬軍出十一道濟師西顥之半策
勲北陸之初盪平七城斬馘萬級獲鎧械十五萬計燔
堡壘百七十餘遂賈勇而圍昆明將乘勝而定青海釋
朔方之衆援維州之城九攻九卻之計窮七縱七擒之
威速連連執訊矯矯獻囚不然我薪而自焚有如破竹
之立解拂廬魚潰甌脫兔奔谷静山空行就焉耆之僇
區殫域滅汔聞智盛之降斯皆廟謨淵深神斷天造明
見萬里運竒堂上之兵守在四夷制勝目中之虜勒功
湏池之柱植表赤嶺之碑一怒安民文之勇也三軍用
命克何力焉臣等承帝之明敵王所愾開遠門揭候坐
收西極之舊封紫微殿受俘重覩昆丘之茂績臣等無
任慶快激切屛營之至謹遣某官奉露布以聞
文章辨體彙選卷四十四
