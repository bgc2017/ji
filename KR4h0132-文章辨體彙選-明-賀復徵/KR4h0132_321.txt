文章辨體彙選卷三百二十一
明賀復徵編
序四十一(目錄類)
集古錄序(宋歐陽修)
物常聚於所好而常得於有力之強有力而不好好之
而無力雖近且易有不能致之象犀虎豹蠻夷山海殺
人之獸然其齒角皮革可聚而有也玉出崑崙流沙萬
里之外更十餘譯乃至乎中國珠出南海常生深淵泅
者腰絙而入水形色非人往往不出則下飽蛟魚金礦
于山鑿深而穴遠篝火餱糧而後進其崖崩窟塞則遂
葬其中者率常數百人其遠且難又多死禍常如此然
而金玉珠璣世常兼聚而有也凡物好之而有力則無
不至也湯盤孔鼎岐陽之鼓岱山鄒嶧會稽之刻石與
夫漢魏以来聖君賢士桓碑彜器銘詩序記下至古文
籕篆分隸諸家之字書皆三代以来至寶怪竒偉麗工
妙可喜之物其去人不遠其取之無禍然而風霜兵火
湮淪磨滅散棄於山崖墟莽之間未嘗收拾者由世之
好者少也幸而有好之者又其力或不足故僅得其一
二而不能使其聚也夫力莫如好好莫如一予性顓而
嗜古凡世人之所貪者皆無欲於其間故得一其所好
於斯好之已篤則力雖未足猶能致之故上自周穆王
以来下更秦漢隋唐五代外至四海九州名山大澤窮
崖絶谷荒林破冢神仙鬼物詭怪所傳莫不皆有以為
集古錄以謂轉寫失真故因其石本軸而藏之有卷帙
次第而無世之先後盖其取多而未已故隨其所得而
錄之又以謂聚多而終必散乃撮其大要别為目錄因
共載夫可與史傳正其闕謬者以傳後學庶益於多聞
或譏予曰物多則其勢難聚聚久而無不散何必區區
於是哉予對曰足吾所好玩而老馬可也象犀金玉之
聚其能果不散乎予固未能以此而易彼也
邯鄲圖書十志序(李淑)
儒籍肇劉略荀簿王志阮錄汔(缺)迺備志大夫藏家
者唯吳齊著目唐季兵燬墳典散落帝宋戢戈講道薦
紳靡然編摩校輯歲月相踵予家高曾以還力弦誦馬
蹄間重明尚文素凮不衰肆中山公奮蕤舒光翊宣通
謨狷者賴清白之傳冠而並班傅遊載筆兩朝禁清圖
史號令策牘吁俞演暢伊庭閣廣納幽經秘篇固殫見
悉索之中刺(缺)甫事麾去大扺官書三萬六千二百
八卷訂開元見目什不五六崇文目剟去五千餘猶淺
末標剽名臣舊俗間所獲或東觀之闕繇是知世書尚
存購寫弗競豐杜舊藴斷衊不倫中山官南始復論補
逮于刊綴彌三十載會請養玉堂抉私禇外内經合道
釋書畫得若干離十志五十七類總八目凡槴題袠參
准昔模緗素沈籍(缺)兼古語有二本者分貯旁格柳氏
長行後學之别歟噫予門從志作水部贊善洪州四世
而及中山鄙夫承之施爾朋圭芻治彙蒙謙輩冠盖八
葉繄汝曹善承之肆守之毋為勢奪毋為賄遷書用二
印取朋篆所以記封國詔世代東都永寧有館第四都
履道有園齋為退居佔畢之玩既志之序之識迂拙耽
賞之自後日紬續追紀左方
故蹟遺文序(王安國)
傳古者莫夀於竹帛而世以金石為最夀者惑於外也
彼徒見其剛堅之質大書而顯列之安於屋壁山巖之
中藏覆遮護國有官守家有子孫外物莫能尋其隙而
傷則以為傳於萬世不朽矣然而存於今者六經百氏
之文皆竹帛所載而其被於金石恃以為最夀者所存
無幾往往復斷剥缺訛非反質於竹帛所載六經百氏
之文則不可得而讀其不載於竹帛而名迹遂因而泯
没者可勝道哉其官守子孫今誰國而誰家也由此觀
之萬物未有恃其久而全者夫金石誠夀者而人力不
足以保於其外竹帛之夀固不如金石人知其不可恃
也然竹帛之夀雖復萬世猶今日也則金石之夀尚何
以較其短長哉予嘗閱古鐘鼎碑碣之文以證諸史及
他傳記其褒頌功德雖不可盡信而於年月名氏山川
風俗與其一時之文采制度有得其詳而史傳追述乃
其概耳惜乎曩所聞者今已磨滅殆盡而今所見者後
數百年不知又磨滅幾何也故采其完可讀者百篇編
之因次吾說為序號曰故蹟遺文夫古之文以竹帛傳
既夀於金石矣而今之文以紙傳又便於竹帛便則傳
之者益衆而此書之夀其可究哉特不知後之人能不
以吾說而廢否
金石錄序(趙明誠)
余自少小喜從當世學士大夫訪問前代金石刻詞以
為異聞後得歐陽文忠公集古錄讀而賢之以為是正
譌謬有功於後學甚大惜其尚有漏落又無歲月先後
之次思欲廣而成書以傳學者於是益訪求藏蓄凡廿
年而後粗備上自三代下及隋唐五季内自京師達於
四方遐邦絶域夷狄所傳倉史以來古文竒字大小二
篆分隸行草之書鐘鼎簠簋尊敦甗鬲槃杅之銘詞人
墨客詩歌賦頌碑志叙記之文章名卿賢士之功烈行
治至于浮屠老子之說凡古物竒器豐碑巨刻所載與
夫殘章斷畫磨滅而僅存者略無遺矣因次其先後為
二千卷余之致力於斯可謂勤且久矣非特區區為玩
好之具而已也盖竊嘗以謂詩書以後君臣行事之迹
悉載于史雖是非褒貶出于秉筆者私意或失其實然
至其善惡大節有不可誣而又傳之既久理當依據若
夫歲月地理官爵世次以金石刻攷其大抵特十常三
四盖史牒出于後人之手不能無失而刻詞當時所立
可信不疑則又攷其異同參以他書為金石錄三卷至
于文辭之媺惡字畫之工拙覽者當自得之皆不復論
嗚呼自三代以来聖賢遺迹著于金石者多矣盖其風
雨侵蝕與夫樵夫牧童毁傷淪棄之餘幸而存者止此
爾是金石之固猶不足恃然則所謂二千卷者終歸于
磨滅而余之是書有時而或傳也孔子曰飽食終日無
所用心難矣哉不有博奕者乎為之猶賢乎已是書之
成其賢於無所用心豈特博奕之比乎輒錄而傳諸後
世好古博雅之士其必有補焉東武趙明誠序
金石錄後序(李易安)
予以建中辛已歸趙氏時丞相作吏部侍郎家素貧儉
德甫在太學每朔望謁告出質衣取半千錢步入相國
寺市碑文果實歸相對展玩咀嚼後二年從官便有窮
盡天下古文竒字之志傳寫未見書買名人書畫古竒
器有持徐熙牡丹圖求錢二十萬留信宿計無所得捲
還之夫婦相向惋悵者數日及連守兩郡竭俸入以事
鉛槧每獲一書即日勘校裝輯得名畫彜器亦摩玩舒
卷摘指疵病盡一燭為率故紙札精緻字畫全整冠於
諸家每飯罷坐歸来堂烹茶指堆積書史言某事在某
書某卷第幾頁第幾行以中否勝負為飲茶先後中則
舉杯大笑或至茶覆懷中不得飲而起凡書史百家字
不刓缺本不誤者輒市之儲作副本靖康丙午德甫守
淄川聞兵犯京師盈箱溢篋戀戀悵悵知其必不為已
物建炎丁未奔太夫人喪南来既長物不能盡載乃先
去書之印本重大者畫之多幅者器之無欵識者已又
去書之監本者畫之平常者器之重大者所載尚十五
車連艫渡淮江其青州故第所鎖十間屋期以明年具
舟載之又化為煨燼已酉歲六月德甫駐家池陽獨赴
行都自岸上望舟中告别予意甚惡呼曰如傳聞城中
緩急柰何遙應曰從衆必不得已先棄輜重次衣衾次
書冊次卷軸次古器獨宋器者可自負抱與身俱存亡
勿忘之徑馳馬去秋八月德甫以病不起時六宫往江
西予遣二吏部所存書二萬卷金石刻二千本先往洪
州至冬兵䧟洪遂盡委棄所謂連艫渡江者又散為雲
烟矣獨餘輕小卷軸寫本李杜韓柳集世說鹽鐡論石
刻數十副軸鼎鼐十數及南唐書數篋偶在卧内巋然
獨存上江既不可往乃之台温之衢之越之杭寄物於
&KR0792;縣庚戌春官軍收叛卒悉取去入故李將軍家巋然
者十失五六猶有五七簏挈家寓越城一夕為盜穴壁
負五簏去盡為吳說運使賤價得之僅存不成部帙殘
書策數種忽閱此書如見故人因憶德甫在東萊静治
堂裝標初就芸籖縹帶束十卷作一帙日校二卷䟦一
卷此二千卷有題䟦者五百二卷耳今手澤如新墓木
已拱乃知有有必有無有聚必有散亦理之常又胡足
道所以區區記其終始者亦欲為後世好古博雅者之
戒云
同安縣學故書目序(朱熹)
同安學故有官書一匱無籍記文書官吏傳以相承不
復訾省至熹始發視則皆故敝殘脫無復次第獨視其
終篇皆有識焉者曰宣德郎秘書丞知縣事林姓而名
亡矣按縣治壁記及故廟學記林君名瀆字道源以治
平四年為是縣明年熙寧初元始新廟學聚圖書是歲
戊申距今紹興二十五年乙亥纔八十有八年不幸遭
官師之解弛更水火盜竊之餘其磨滅而僅存者止是
耳使之與埃塵蟲鼠共敝於故箱敗篋之間以至於泯
泯無餘而後巳其亦不仁也哉因為之料簡其可讀者
得凡六種一百九十一卷又下書募民間得故所藏去
者復二種三十六卷更為裝裭為若干卷著之籍記而
善藏之如故加嚴馬復具刻著卷目次第闕其所失亡
者揭之使此縣之人於林君之德尚有考也而熹所聚
書因亦附見其後云
甘泉陸氏藏書目錄序(祝允明)
故浙江參政式齋陸先生文量以雅德碩學偉才高識
立功立言於憲孝兩朝間平生蓄書甚富既殁其子鄉
貢進士安甫彙列其目并已所得者通繫之凡為經史
子集合若干卷以示僕請序夫自高論者以皋䕫稷卨
無假讀書而視藏書為羨餘事不知書以道出道原於
天發於聖人皋㮨聖人道所出亦書所出也皋㮨不俟
書以聖而欲人皆聖不能以無書今人不皆皋㮨而欲
舍書是將舍道道可舍乎哉又皋稷之書著於典謨孔
子刪舊冊以成書有典與謨又安知皋稷時不嘗有書
也人饑寒需食與衣病則需藥富則需珠玉異玩食衣
與藥以活身寶玩以娛耳目智於活身者猶能棄珠寶
以易食衣與藥故稻菽裘布參岑狶勃兼收焉而况智
於修身以期配玄黃均為才者當舍書乎哉故人不皆
聖而聖人不能無書我不聖而不能舍書不能無饑寒
而不能舍食衣不能無病而不能舍藥者也矧藥活身
身活或不肖猶為不活書以修身身修道立生將參玄
黃夕死可矣又特藥等邪故善積者與積寶玩寧積食
衣藥積食衣藥無寧積書也式齋先生之書躬積而躬
發之其德學力識所立已如是是雖不迨皋稷而當
其徒矣至以是教安甫安甫用以進取德學才識與先
生惟肖異時所立當躅武繼響是積書之徵行之較著
也已於乎無怪乎其愛重章表至如是也
文章辨體彙選卷三百二十一
