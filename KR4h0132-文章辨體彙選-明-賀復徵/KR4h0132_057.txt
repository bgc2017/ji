文章辨體彙選卷五十七
明賀復徵編
論諫六
戒子反慎戰(左傳成公十六年)
楚子救鄭過申子反入見申叔時曰師其何如對曰德
刑詳義禮信戰之器也德以施惠刑以正邪詳以事神
義以建利禮以順時信以守物民生厚而德正用利而
事節時順而物成上下和睦周旋不逆求無不具各知
其極故詩曰立我烝民莫非爾極是以神降之福時無
災害民生敦龐和同以聽莫不盡力以從上命致死以
補其闕此戰之所繇克也今楚内棄其民而外絶其好
瀆齊盟而食話言奸時以動而疲民以逞民不知信進
退罪也人恤所底其誰致死子其勉之吾不復見子矣
論詰盗(左傳襄公二十一年)
邾庶其以漆閭丘來奔季武子以公姑姊妻之皆有賜
於其從者於是魯多盜季孫謂臧武仲曰子盍詰盜武
仲曰不可詰也紇又不能季孫曰我有四封而詰其盜
何故不可子為司宼將盜是務去若之何不能武仲曰
子召外盜而大禮焉何以止吾盜子為正卿而來外盜
使紇去之將何以能庶其竊邑於邾以來子以姬氏妻
之而與之邑其從者皆有賜焉若大盜禮焉以君之姑
姊與其大邑其次皂牧輿馬其小者衣裳劍帶是賞盜
也賞之而去其或難焉紇也聞之在上位者灑濯其心
壹以待人軌度其信可明徵也而後可以治人夫上之
所為民之歸也上所不為而民或為之是以加刑罰焉
而莫敢不懲若上之所為而民亦為之乃其所也又可
禁乎
論尹何為邑(左傳襄公三十一年)
子皮欲使尹何為邑子產曰少未知可否子皮曰愿吾
愛之不吾叛也使夫往而學焉夫亦愈知治矣子座曰
不可人之愛人求利之也今吾子愛人則以政猶未能
操刀而使之割也其傷實多子之愛人傷之而已其誰
敢求愛於子子於鄭國棟也棟折榱崩僑將厭焉敢不
盡言子有美錦不使人學製焉大官大邑身之所庇也
而使學者製焉其為美錦不亦多乎僑聞學而後入政
未聞以政學者也若果行此必有所害譬如田獵射御
貫則能獲禽若未嘗登車射御則敗績厭覆是懼何暇
思獲子皮曰善哉虎不敏吾聞君子務知大者遠者小
人務知小者近者吾小人也衣服附在吾身吾知而慎
之大官大邑所以庇身也吾遠而慢之微子之言吾不
知也他日我曰子為鄭國我為吾家以庇焉其可也今
而後知不足自今請雖吾家聽子而行子産曰人心之
不同如其面焉吾豈敢謂子面如吾面乎抑心所謂危
亦以告也子皮以為忠故委政焉子産是以能為鄭國
戒趙文子(左傳昭公元年)
會於虢尋宋之盟也祁午謂趙文子曰宋之盟楚人得
志於晉今令尹之不信諸侯之所聞也子弗戒懼又如
宋子木之信稱於諸侯猶詐晉而駕焉況不信之尤者
乎楚重得志於晉晉之耻也子相晉國以為盟主於今
七年矣再合諸侯三合大夫服齊狄寧東夏平秦亂城
淳于師徒不頓國家不罷民無謗讟諸侯無怨天無大
災子之力也有令名矣而終之以耻午也是懼吾子其
不可以不戒文子曰武受賜矣然宋之盟子木有禍人
之心武有仁人之心是楚所以駕於晉也今武猶是心
也楚又行僣非所害也武將信以為本循而行之譬如
農夫是穮是蓘雖有饑饉必有豐年且吾聞之能信不
為人下吾未能也詩曰不僭不賊鮮不為則信也能為
人則者不為人下矣吾不能是難楚不為患楚令尹圍
請用牲讀舊書加於牲上而已晉人許之
論費無極(左傳昭公二十七年)
郤宛之難國言未已進胙者莫不謗令尹沈尹戍言於
子常曰夫左尹與中廐尹莫知其罪而子殺之以興謗
讟至於今不已戍也惑之仁者殺人以掩謗猶弗為也
今吾子殺人以興謗而弗圖不亦異乎夫無極楚之讒
人也民莫不知去朝吳出蔡侯朱喪太子建殺連尹奢
屏王之耳目使不聰明不然平王之温惠共儉有過成
莊無不及焉所以不獲諸侯邇無極也今又殺三不辜
以興大謗幾及子矣子而不圖將焉用之夫鄢將師矯
子之命以滅三族國之良也而不愆位吳新有君疆埸
日駭楚國若有大事子其危哉知者除讒以自安也今
子愛讒以自危也甚矣其惑也子常曰是瓦之罪敢不
良圖子常殺費無極與鄢將師盡滅其族以說於國謗
言乃止
賀韓宣子憂貧(國語)
叔向見韓宣子宣子憂貧叔向賀之宣子曰吾有卿之
名而無其實無以從二三子吾是以憂子賀我何故對
曰昔欒武子無一卒之田其官不備其宗器宣其德行
順其憲則使越於諸侯諸侯親之戎狄懷之以正晉國
行刑不疚以免於難及桓子驕泰奢侈貪欲無藝略則
行志假貸居賄宜及於難而頼武之德以没其身及懷
子改桓之行而修武之德可以免於難而離桓之罪以
亡於楚夫卻昭子其富半公室其家半三軍恃其富寵
以泰於國其身尸於朝其家滅於絳不然夫八卻五大
夫三卿其寵大矣一朝而滅莫之哀也唯無德也今吾
子有欒武子之貧吾以為能其德矣是以賀若不憂德
之不建而患貨之不足將弔不暇何賀之有宣子拜稽
首焉曰起也將亡頼子存之非起也敢專承之其自桓
叔以下嘉吾子之賜
論壘培(國語)
趙簡子使尹鐸為晉陽曰必墮其壘培吾將往焉若見
壘培是見寅與吉射也尹鐸往而增之簡子如晉陽見
壘怒曰必殺鐸也而後入大夫辭之不可曰是昭余讎
也郵無正進曰昔先主文子少釁於難從姬氏於公宮
有孝德以出在公族有恭德以升在位有武德以羞為
正卿有温德以成其名譽失趙氏之典刑而去其師保
基於其身以克復其所及景子長於公宮未及教訓而
嗣立矣亦能纂修其身以受先業無謗於國順德以學
子擇言以教子擇師保以相子今吾子嗣位有文之典
刑有景之教訓重之以師保加之以父兄子皆疏之以
及此難夫尹鐸曰思樂而喜思難而懼人之道也委土
可以為師保吾何為不增是以修之庶曰可以鑑而鳩
趙宗乎若罰之是罰善也罸善必賞惡臣何望焉簡子
說曰微子吾幾不為人矣以免難之賞賞尹鐸初伯樂
與尹鐸有怨以其賞如伯樂氏曰子免吾死敢不歸禄
辭曰吾為主圖非為子也怨若怨焉
賀趙簡子(國語)
趙簡子問於壯馳兹曰東方之士孰為瘉壯馳兹拜曰
敢賀簡子曰未應吾問何賀對曰臣聞之國家之將興
也君子自以為不足其亡也若有餘今主任晉國之政
而問及小人又求賢人吾是以賀
論智氏之室(國語)
智襄子為室美士茁夕焉知伯曰室美夫對曰美則美
矣抑臣亦有懼也知伯曰何懼對曰臣以秉筆事君志
有之曰高山峻原不生草木松栢之地其土不肥今土
木勝臣懼其不安人也室成三年而智氏亡還自衛三
卿宴於藍臺知襄子戲韓康子而侮叚規知伯國聞之
諫曰主不備難必至矣曰難將繇我我不為難誰敢興
之對曰異於是夫卻氏有車轅之難趙有孟姬之讒欒
有叔祁之愬范中行有函治之難皆主之所知也夏書
有之曰一人三失怨豈在明不見是圖周書有之曰怨
不在大亦不在小夫君子能勤小物故無大患今主一
宴而耻人之君相又弗備曰不敢興難毋乃不可乎夫
誰不可喜而誰不可懼蜹蛾蠭蠆皆能害人況君相乎
弗聽自是五年乃有晉陽之難叚規反首難而殺知伯
於師遂滅知氏晉陽之圍張談曰先主為重器也為國
家之難盍姑無愛寶於諸侯乎襄子曰吾無使也張談
曰地也可襄子曰吾不幸有疾不夷於先子不德而賄
夫地也求飲吾欲是飬吾疾而干吾祿也吾不與皆斃
襄子出曰吾何走乎從者曰長子近且城厚完襄子曰
罷民力以完之又斃以守之其誰與我從者曰邯鄲之
倉庫實襄子曰浚民之膏澤以實之又因而殺之其誰
與我其晉陽乎先主之所屬也尹鐸之所寬也民必和
矣乃走晉陽晉師圍而灌之沈竈産鼃民無畔意
規申公(國語)
左史倚相廷見申公子亹子亹不出左史謗之舉伯以
告子亹怒而出曰女無亦謂我老耄而舍我而又謗我
左史曰唯子老耄故欲見以交儆子若子方壯能經營
百事倚相將奔走承序於是不給而何暇得見昔衛武
公年數九十有五矣猶箴儆於國曰自卿以下至於師
長士苟在朝者無謂我老耄而舍我必恭恪於朝朝夕
以交戒我聞一二之言必誦志而納之以訓道我在輿
有旅賁之規位守有官師之典倚几有誦訓之諫居寢
有&KR0591;御之箴臨事有瞽史之道宴居有師工之誦史不
失書矇不失誦以訓御之於是乎作懿戒以自儆也及
其没也謂之叡聖武公子實不叡聖於倚相何害周書
曰文王至於日中昃不遑暇食惠於小民唯政之恭文
王猶不敢惰今子老楚國而欲自安也以禦數者王將
何為若常如此楚其難哉子亹懼曰老之過也乃驟見
左史
文章辨體彙選卷五十七
