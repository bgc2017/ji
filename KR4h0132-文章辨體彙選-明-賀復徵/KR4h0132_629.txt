文章辨體彙選卷六百二十九
明賀復徵編
述二
陸歙州述(唐李翺)
吳郡陸參字公佐生於世五十七年明於仁義之道可
以化人厚風俗者餘三十年連事觀察使不能知退居
於田者六七年繇侍御史入為祠部員外二年出刺歙
州卒於道貞元十八年四月二十日也凡人之所不能
窮者必推之於天天之注膏雨也人之心以為生旱苗
然也雨與苗運相違或雨於海或雨於山旱苗不得仰
其澤惟人也亦然天之生俊賢也人之心以為拯顦顇
之人然也賢者與顦顇之人時不合或死於野或得其
位而道不能行顦顇之人不得被其惠膏雨之降也適
然惟賢者之生於時也亦然運相合旱苗仰其澤顦顇
之人賴其力傅說甘盤尹吉甫管夷吾之類也時弗合
膏雨降雖終日賢哲生雖比肩旱苗之不救百姓之弗
賴顔子子思孟軻董仲舒之類也故賢哲之生自有時
百姓之賴其力天也不賴其力亦天也嗚呼公佐之官
雖列於朝雖刺於州其出入始二年道之不行與居於
田時弗差也公佐之賢雖日聞其德行亦未必昭昭然
聞於天子公佐是以不得其職出刺一州又短命道危
而死天下之人未蒙其德固宜然也則天之生君也授
之以救人之道不授之以救人之位如膏雨之或雨於
海或降於山旱苗之不沐其澤者均也故君之不得其
位以行其道者命也其亦不足於心者耶得是道者窮
居於野非所屈冠冕而相天下非所伸其何有不足於
心者耶
雙節述(明朱廷立)
嗚呼袁第雙節者謂徐氏也徐歸於袁而勸其夫納其
妹副焉已袁君亡徐指其所居曰天乎此吾死所也願
須臾無死以撫袁孤復顧其妹曰汝之歸袁七越月也
汝行汝志焉則應之曰吾之志姊之志也願須臾無死
相姊以撫袁孤於是晨夕煦煦相與事酒漿治絲麻躬
織絍内給外餉以是家政日益就緒袁孤日長益克承
父志矣一日徐疾曰吾今可以見君子於九京矣未幾
妹疾亦曰吾今可以見君子於九京矣則先後齎志殁
焉鄉人稱羨曰賢哉二節婦同節難矣又同胞也不大
難乎不即死以傷其胤不後死以違其夫不大難乎吾
嘗讀列女傳輒掩卷歎息以為斯人不可復得豈圖見
雙節之事竒偉殊絶猶有過之者乎說者謂光岳氣分
士無完稟故無完節若雙節者顧弗然耶究其故非有
古人之書引之於其前今人之勢迫之於其後而其所
為有出丈夫子之所不及者曷以乎二南之詩且陳婦
人女子之美以為難化者且然則公卿大夫士無論也
今乃反之又曷以乎禮失而求諸野今道而求諸閨梱
之間耶此所以重可哀也雙節蓋棺矣采風者猶未聞
於朝載諸史以垂諸後則後此可知也嗚呼曲謹小善
多標榜於都會讙囂之地峻節樸行每淪没於山澗寂
寞之濱其所由来者久矣吾之哀也獨雙節已哉
夜坐自述(張鼐)
性不解治生客居更臘旅館四壁立金馬門吏故善貧
月俸所入裁給薪水間損其一二供佛如来燈為兒子
祈福馬上時擕百錢遇貧兒號者輒量施之長安肉價
頗高獨韭腐與南方相當能甘澹素食小奚奴經月不
嘗肉味間日謹閉門或無過客則科頭坐斗室不衫不
袖啜茶以供冷腹至終日突不黔性所適也或俸錢所
入略贏輒分之書賈貸其直之半而讀之賈人徵利局
齪不堪則傾囊而應大率囊絫絫空者多坐此夜惟一
榻一衾獨故鄉同志者至則抵足而寢論古今之概夜
分不倦客来無論新故度是日有酒數升則欣欣強之
坐且語且嚼倒瓶而止遇交際勞攘筆墨繁困則子夜
焚香誦楞嚴經一兩段性魯故不甚解聊以淘汰渣滓
而已長安有僧號自南僻居城之西隅以清静自勝散
堂後時往過偕論奢靡觀渠又能從世法内下無碍轉
語每一往復豁然參解若渴人之飲醍醐似此客居幾
忘年月每念為諸生時杜門不通世事於世頗不宜而
獨好讀書至錢不得裹紙中山妻操作枵腹相視迺始
為譚經傭以餬其口又不肯誤人子弟好行其直非分
所得或得之有故者不屑向俗人作較量往往唾千金
於塗傲然不顧其食貧固宜苐拙此一事而幸不没我
恬澹所好今来長安中遵而行之粗能自樂向令當曰
略有徵逐妄想轉念墮落涓涓江河決坊誰砥是今日
客子冷落大為一身苦海矣憶吾執友郁孝廉先生之
言曰書生解為文寧解為人亦猶是也先定其草稿而
後真焉蔑不工矣先生没十二年此語至今耿耿也余
不忘先生之言其敢忘我諸生時耶
道光和尚述(賀復徵)
先憲副昔宦䕫門聞師戒行延之雲安之慧日寺講法
華經天花墜飛大者如掌萬目恭睹詫為希有如是者
三日其時為天啟甲子四年六月也越歲乙丑予入蜀
悉其事寄以詩曰袈裟本無住飛錫在禪林涼月每相
對高雲去不禁人間甘行苦世外息心深趺坐傳清梵
天花散妙音未幾師南遊晤予於後湖别墅云往星源
之花山修六度淨社予送以詩曰身是法王子人稱大
辨才慈悲弘六度語默具西来其二曰丹陽郭裏舟白
嶽巖前寺去住本無心了此一大事其三曰惠遠非逃
世深公寧買山齊雲巖上路何日共躋攀先憲副為郎
南都師從白嶽柱杖来相見道故且為歡喜適蜀人王
太史徐璽卿皆欲留之常住與先憲副相商於烏龍潭
上規摹數武結道光菴掛師錫焉嗣後先憲副入粤歸
吴十年之間師歲一至丹陽為故事不啻白香山之如
滿蘇長公之參寥也不幸先憲副見背四方多事師依
杜將軍下吳門過婁江走雲間海上不如意復至丹陽
余奉師於城西之六度菴先宫保中冷公為之倡首請
師演說金剛妙經作詩贈之予和以詩曰妙舌能令萬
法降不從故紙漫鑽忩壁間息影宗初祖床下籌時拜
老龐俗諦欲除歸聖諦佛幢時引散魔幢岷山一滴真
源水直下巫盧注大江宫保公結静室於淨香池後為
師焚修予輩亦喜師有住足地而師竟逝矣嘗與師訂
予於自鋤園後設雙榻與師結夏其中為予弟子開示
楞嚴指歸一掃言詮諸障師為首肯奈予心雜而懶當
面錯過至今為之悲恨至師大指諸公俱已詳言故不
具述惟述愚父子與師一段因緣以見師昔日之為蜀
人今日之為吳人而先憲副為之始宫保公為之終他
日當識之三生石上可耳
文章辨體彙選卷六百二十九
文章辨體彙選卷六百二十九
明賀復徵編
述二
陸歙州述(唐李翺)
吳郡陸參字公佐生於世五十七年明於仁義之道可
以化人厚風俗者餘三十年連事觀察使不能知退居
於田者六七年繇侍御史入為祠部員外二年出刺歙
州卒於道貞元十八年四月二十日也凡人之所不能
窮者必推之於天天之注膏雨也人之心以為生旱苗
然也雨與苗運相違或雨於海或雨於山旱苗不得仰
其澤惟人也亦然天之生俊賢也人之心以為拯顦顇
之人然也賢者與顦顇之人時不合或死於野或得其
位而道不能行顦顇之人不得被其惠膏雨之降也適
然惟賢者之生於時也亦然運相合旱苗仰其澤顦顇
之人賴其力傅說甘盤尹吉甫管夷吾之類也時弗合
膏雨降雖終日賢哲生雖比肩旱苗之不救百姓之弗
賴顔子子思孟軻董仲舒之類也故賢哲之生自有時
百姓之賴其力天也不賴其力亦天也嗚呼公佐之官
雖列於朝雖刺於州其出入始二年道之不行與居於
田時弗差也公佐之賢雖日聞其德行亦未必昭昭然
聞於天子公佐是以不得其職出刺一州又短命道危
而死天下之人未蒙其德固宜然也則天之生君也授
之以救人之道不授之以救人之位如膏雨之或雨於
海或降於山旱苗之不沐其澤者均也故君之不得其
位以行其道者命也其亦不足於心者耶得是道者窮
居於野非所屈冠冕而相天下非所伸其何有不足於
心者耶
雙節述(明朱廷立)
嗚呼袁第雙節者謂徐氏也徐歸於袁而勸其夫納其
妹副焉已袁君亡徐指其所居曰天乎此吾死所也願
須臾無死以撫袁孤復顧其妹曰汝之歸袁七越月也
汝行汝志焉則應之曰吾之志姊之志也願須臾無死
相姊以撫袁孤於是晨夕煦煦相與事酒漿治絲麻躬
織絍内給外餉以是家政日益就緒袁孤日長益克承
父志矣一日徐疾曰吾今可以見君子於九京矣未幾
妹疾亦曰吾今可以見君子於九京矣則先後齎志殁
焉鄉人稱羨曰賢哉二節婦同節難矣又同胞也不大
難乎不即死以傷其胤不後死以違其夫不大難乎吾
嘗讀列女傳輒掩卷歎息以為斯人不可復得豈圖見
雙節之事竒偉殊絶猶有過之者乎說者謂光岳氣分
士無完稟故無完節若雙節者顧弗然耶究其故非有
古人之書引之於其前今人之勢迫之於其後而其所
為有出丈夫子之所不及者曷以乎二南之詩且陳婦
人女子之美以為難化者且然則公卿大夫士無論也
今乃反之又曷以乎禮失而求諸野今道而求諸閨梱
之間耶此所以重可哀也雙節蓋棺矣采風者猶未聞
於朝載諸史以垂諸後則後此可知也嗚呼曲謹小善
多標榜於都會讙囂之地峻節樸行每淪没於山澗寂
寞之濱其所由来者久矣吾之哀也獨雙節已哉
夜坐自述(張鼐)
性不解治生客居更臘旅館四壁立金馬門吏故善貧
月俸所入裁給薪水間損其一二供佛如来燈為兒子
祈福馬上時擕百錢遇貧兒號者輒量施之長安肉價
頗高獨韭腐與南方相當能甘澹素食小奚奴經月不
嘗肉味間日謹閉門或無過客則科頭坐斗室不衫不
袖啜茶以供冷腹至終日突不黔性所適也或俸錢所
入略贏輒分之書賈貸其直之半而讀之賈人徵利局
齪不堪則傾囊而應大率囊絫絫空者多坐此夜惟一
榻一衾獨故鄉同志者至則抵足而寢論古今之概夜
分不倦客来無論新故度是日有酒數升則欣欣強之
坐且語且嚼倒瓶而止遇交際勞攘筆墨繁困則子夜
焚香誦楞嚴經一兩段性魯故不甚解聊以淘汰渣滓
而已長安有僧號自南僻居城之西隅以清静自勝散
堂後時往過偕論奢靡觀渠又能從世法内下無碍轉
語每一往復豁然參解若渴人之飲醍醐似此客居幾
忘年月每念為諸生時杜門不通世事於世頗不宜而
獨好讀書至錢不得裹紙中山妻操作枵腹相視迺始
為譚經傭以餬其口又不肯誤人子弟好行其直非分
所得或得之有故者不屑向俗人作較量往往唾千金
於塗傲然不顧其食貧固宜苐拙此一事而幸不没我
恬澹所好今来長安中遵而行之粗能自樂向令當曰
略有徵逐妄想轉念墮落涓涓江河決坊誰砥是今日
客子冷落大為一身苦海矣憶吾執友郁孝廉先生之
言曰書生解為文寧解為人亦猶是也先定其草稿而
後真焉蔑不工矣先生没十二年此語至今耿耿也余
不忘先生之言其敢忘我諸生時耶
道光和尚述(賀復徵)
先憲副昔宦䕫門聞師戒行延之雲安之慧日寺講法
華經天花墜飛大者如掌萬目恭睹詫為希有如是者
三日其時為天啟甲子四年六月也越歲乙丑予入蜀
悉其事寄以詩曰袈裟本無住飛錫在禪林涼月每相
對高雲去不禁人間甘行苦世外息心深趺坐傳清梵
天花散妙音未幾師南遊晤予於後湖别墅云往星源
之花山修六度淨社予送以詩曰身是法王子人稱大
辨才慈悲弘六度語默具西来其二曰丹陽郭裏舟白
嶽巖前寺去住本無心了此一大事其三曰惠遠非逃
世深公寧買山齊雲巖上路何日共躋攀先憲副為郎
南都師從白嶽柱杖来相見道故且為歡喜適蜀人王
太史徐璽卿皆欲留之常住與先憲副相商於烏龍潭
上規摹數武結道光菴掛師錫焉嗣後先憲副入粤歸
吴十年之間師歲一至丹陽為故事不啻白香山之如
滿蘇長公之參寥也不幸先憲副見背四方多事師依
杜將軍下吳門過婁江走雲間海上不如意復至丹陽
余奉師於城西之六度菴先宫保中冷公為之倡首請
師演說金剛妙經作詩贈之予和以詩曰妙舌能令萬
法降不從故紙漫鑽忩壁間息影宗初祖床下籌時拜
老龐俗諦欲除歸聖諦佛幢時引散魔幢岷山一滴真
源水直下巫盧注大江宫保公結静室於淨香池後為
師焚修予輩亦喜師有住足地而師竟逝矣嘗與師訂
予於自鋤園後設雙榻與師結夏其中為予弟子開示
楞嚴指歸一掃言詮諸障師為首肯奈予心雜而懶當
面錯過至今為之悲恨至師大指諸公俱已詳言故不
具述惟述愚父子與師一段因緣以見師昔日之為蜀
人今日之為吳人而先憲副為之始宫保公為之終他
日當識之三生石上可耳
文章辨體彙選卷六百二十九
