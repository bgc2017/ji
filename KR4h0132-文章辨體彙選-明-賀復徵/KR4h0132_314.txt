文章辨體彙選卷三百十四
明賀復徵編
序三十四
說文解字序(漢許慎)
古者庖犧氏之王天下也仰則觀象於天俯則觀法於
地視鳥獸之文與地之宜近取諸身遠取諸物於是始
作易八卦以垂憲象及神農氏結繩為治而統其事庶
業其繁飾偽萌生黃帝之史倉頡見鳥獸蹏迒之迹知
分理之可相別異也初造書契百工以乂萬品以察蓋
取諸夬夬揚于王庭言文者宣教明化於王者朝廷君
子所以施祿及下居德則忌也倉頡之初作書蓋依類
象形故謂之文其後形聲相益即謂之字字者言孳乳
而浸多也著于竹帛謂之書書者如也以迄五帝三王
之世改易殊體封于泰山者七十有二代靡有同焉周
禮八歲入小學保氏教國子先以六書一曰指事指事
者視而可識察而可見上下是也二曰象形象形者書
成其物隨體詰詘日月是也三曰形聲形聲者以事為
名取譬相成江河是也四曰會意會意者比類合誼以
見指撝武信是也五曰轉注轉注者建類一首同意相
受考老是也六曰假借假借者本無其字依聲託事令
長是也及宣王太史籀著大篆十五篇與古文或異至
孔子書六經左丘明述春秋傳皆以古文厥意可得而
說其後諸侯力政不統于王惡禮樂之害已而皆去其
典籍分為七國田疇異畮車涂異軌律令異法衣冠異
制言語異聲文字異形秦始皇帝初兼天下丞相李斯
乃奏同之罷其不與秦文合者斯作倉頡篇中車府令
趙高作爰歴篇太史令胡毋敬作博學篇皆取史籀大
篆或頗省改所謂小篆者也是時秦燒滅經書滌除舊
典大發隸卒興役戍官獄職務繁初有隸書以趣約易
而古文由此絶矣自爾秦書有八體一曰大篆二曰小
篆三曰刻符四曰蟲書五曰摹印六曰署書七曰殳書
八曰隸書漢興有草書尉律學僮十七已上始試諷籀
書九千字乃得為吏又以八體試之郡移太史并課最
者以為尚書史書或不正輒舉劾之今雖有尉律不課
小學不修莫達其說久矣孝宣時召通倉頡讀者張敞
從受之涼州刺史杜業沛人爰禮講學大夫秦近亦能
言之孝平時徵禮等百餘人令說文字未央廷中以禮
為小學元士黃門侍郎揚雄采以作訓纂篇凡倉頡以
下十四篇凡五千三百四十字羣書所載略存之矣及
莽新居攝使甄豐等校文書之部自以為應制作頗改
定古文時有六書一曰古文孔子壁中書也二曰竒字
即古文而異者也三曰篆書即小篆秦始皇帝使下杜
人程邈所作也四曰佐書即秦隸書五曰繆篆所以摹
印也六曰鳥蟲書所以書幡信也壁中書者魯恭王壊
孔子宅而得禮記尚書春秋論語孝經又北平侯張蒼
獻春秋左氏傳郡國亦往往於山川得鼎彝其銘即前
代之古文皆自相似雖叵復見遠流其詳可得略說也
而世人大共非訾以為好竒者也故詭更正文鄉壁虚
造不可知之書變亂常行以燿於世諸生競說字解經
諠稱秦之隸書為倉頡時書云父子相傳何得改易猥
曰馬頭人為長人持十為斗䖝者屈中也廷尉說律至
以字斷法苛人受錢苛之字止句也若此者甚衆皆不
合孔子古文謬于史籀俗儒鄙夫翫其所習蔽所希聞
不見通學未嘗覩字例之條怪舊埶而善野言以其所
知為秘妙究洞聖人之微指又見倉頡篇中幼子承詔
因號古帝之所作也其辭有神仙之術焉其迷誤不諭
豈不悖哉書曰余欲觀古人之象言必遵修舊文而不
穿鑿孔子曰吾猶及史之闕文今亡矣夫蓋非其不知
而不問人用已私是非無正巧說衺辭使天下學者疑
蓋文字者經術之本王政之始前人所以垂後後人所
以識古故曰本立而道生知天下之至賾而不可亂也
今叙篆文合以古籀博采通人至於小大信而有證稽
譔其說將以理羣類解謬誤曉學者達神恉分別部居
不相雜厠萬物咸觀靡不兼載厥誼不昭爰明以諭其
偁易孟氏書孔氏詩毛氏禮周官春秋左氏論語孝經
皆古文也於其所不知蓋闕如也
叙曰此十四篇五百四十部九千三百五十三文重一
千一百六十三解說凡十三萬三千四百四十一字其
建首也立一為耑方以類聚物以羣分同牽條屬共理
相貫雜而不越據形系聯引而申之以究萬原畢終於
亥知化窮冥于時大漢聖德熙明承天稽唐敷崇殷中
遐邇被澤渥衍沛滂廣業甄微學士知方探賾索隠厥
誼可傳粤在永元困頓之秊孟陬之月朔日甲申曾曾
小子祖自炎神縉雲相黃共承高辛太岳佐夏吕叔作
藩俾侯于許世祚遺靈自彼徂召宅此汝瀕竊卬景行
敢涉聖門其弘如何節彼南山欲罷不能既竭愚才惜
道之味聞疑載疑演贊其志次列微辭知此者稀倘昭
所尤庶有達者理而董之
畫山水序(晉宗炳)
聖人含道應物賢者澄懷味像至於山水質而有趣靈
是以軒轅堯孔廣成大隗許由孤竹之流必有崆峒具
茨&KR0034;姑箕首大蒙之遊焉又稱仁智之樂焉夫聖人以
神法道而賢者通山水以形媚道而仁者樂不亦幾乎
余眷戀廬衡契闊荆巫不知老之將至愧不能凝氣怡
身傷跕石門之流於是畫像布色搆兹雲嶺夫理絶于
中古之上者可意求于千載之下旨微於言象之外者
可心取於書策之内況乎身所盤桓目所綢繆以形寫
形以色䫉色也且夫崑崙山之大瞳子之小迫目以寸
則其形莫覩迥以數里則可圍於寸眸誠由去之稍闊
則其見彌小今張絹素以遠暎則崑崙之形可圍於方
寸之内堅劃三寸當千仞之高横墨數尺體百里之迥
是以觀畫圖者徒患類之不巧不以制小而累其似此
自然之勢如是則嵩華之秀玄牝之靈皆可得之於一
圖矣夫以應目會心為理者類之成巧則目亦同應心
亦俱會應會感神神超理得雖復虚求幽巖何以加焉
又神本亡端棲形感類理入影迹誠能妙寫亦盡誠矣
於是閒居理氣拂觴鳴琴披圖幽對坐究四荒不違天
勵之藂獨應無人之野峰岫嶤嶷雲林森𦕈聖賢暎於
絶代萬趣融其神思余復何為哉暢神而已神之所暢
孰有先焉
四體書勢序(衛恒)
昔在黃帝創制造物有沮誦蒼頡者始作書契以代結
繩蓋覩鳥跡以興思也因而遂滋則謂之字有六義焉
一曰指事上下是也二曰象形日月是也三曰形聲江
河是也四曰會意武信是也五曰轉注老考是也六曰
假借令長是也夫指事者在上為上在下為下也象形
者日滿月虧肖其形也形聲者以類為形配以聲也會
意者止戈為武人言為信也轉注者以老為考也假借
者數言同字其聲雖異文意一也自黃帝至三代其文
不改及秦用篆書焚燒先典而古文絶矣漢武帝時魯
共王壊孔子宅得尚書春秋論語孝經時人以不復知
有古文謂之科斗書漢世秘藏希得見之魏初傳古文
者出於邯鄲淳恒祖敬侯寫淳尚書後以示淳而淳不
別至正始中立三字石經轉失淳法因科斗之名遂效
其形太康元年汲縣人盜發魏襄王冡得策書十餘萬
言案敬侯所書猶有髣髴古書亦有數種其一卷論楚
事者最為工妙恒竊說之故竭愚思以贊其美愧不足
厠前賢之作冀以存古人之象焉昔周宣王時史籀始
著大篆十五篇或與古同或與古異世謂之籀書者也
及平王東遷諸侯力政家殊國異而文字乖形秦始皇
帝初兼天下丞相李斯乃奏益之罷不合秦文者斯作
蒼頡篇中車府令趙高作爰歴篇太史令胡母敬作博
學篇皆取史籀大篆或頗省改所謂小篆者自秦壊古
文有八體一曰大篆二曰小篆三曰刻符四曰蟲書五
曰摹印六曰署書七曰殳書八曰隸書王莽時使司空
甄豐校文字部改定古文復有六書一曰古文孔氏壁
中書也二曰竒字即古文而異者也三曰篆書秦篆書
也四曰佐書即隸書也五曰繆篆所謂摹印也六曰鳥
書所以書幡信也及許慎撰說文用篆書為正以為體
例最可得而論也秦時李斯號為二篆諸山及銅人銘
皆斯書也漢建初中扶風曹喜少異于斯而亦稱善邯
鄲淳師焉略究其妙韋誕師淳而不及也太和中誕為
武都太守以能書留補侍中魏氏寶器銘題皆誕書也
漢末又有蔡邕採斯喜之法為古今雜形然精密閑理
不如淳也秦既用篆秦事繁多篆字難成即令隸人佐
書曰隸字漢因行之獨符印璽幡信題署用篆隸書者
篆之捷也上谷王次仲始作楷法至靈帝好書時多能
者而師宜官為最大則一字徑丈小則方寸千言甚矜
其能或時不持錢詣酒家飲因書其壁顧觀者以讐酒
討錢足而滅之每書輙削而焚其柎梁鵠乃益為版而
飲之酒候其醉而竊其柎鵠卒以書至選部尚書宜官
鵠宜為大字邯鄲淳宜為小字鵠謂淳得次仲法然鵠
之用筆盡其勢矣漢末有左子邑小與淳鵠不同然亦
有名魏初有鍾胡二家為行書法俱學之於劉德升而
鍾氏少異然亦各有巧今大行于世漢興而有草書不
知作者姓名至章帝時齊相杜度號善作篇後有崔瑗
崔寔亦皆稱工杜氏殺字甚安而書體微瘦崔氏甚得
筆勢而結字小疎弘農張伯英者因而轉精甚巧凡家
之衣帛必書而後練之臨池學書池水盡黑下筆必為
楷則號忩忩不暇草書寸紙不見遺至今尤寳其書韋
仲將謂之草聖伯英弟文舒者次伯英又有姜孟潁梁
孔達田彥和及韋仲將之徒皆伯英弟子有名於世然
殊不及文舒也羅叔景趙元嗣者與伯並時見稱於西
州而矜巧自與衆頗惑之故英自稱上比崔仲不足下
方羅趙有餘河間張超亦有名然雖與崔氏同州不如
伯英之得其法也
觀公孫大孃弟子舞劍器行序(唐杜甫)
大歴二年十月十九日䕫州別駕元特宅見臨潁李十
二孃舞劒器壯其蔚跂問其所師曰余公孫大娘弟子
也開元三載余尚童稚記於郾城觀公孫氏舞劒器渾
脫瀏灕頓挫獨出冠時自高頭宜春梨園二伎坊内人
洎外供奉曉是舞者聖文神武皇帝初公孫一人而已
玉貌錦衣況余白首今兹弟子亦匪盛顔既辨其由來
知波瀾莫二撫事慷慨聊為劒器行昔者吳人張旭善
草書書帖數常於鄴縣見公孫大孃舞西河劒器自此
草書長進豪蕩感激即公孫可知已
序棋(柳宗元)
房生直温與予二弟遊皆好學予病其確也思所以休
息之者得木局隆其中而規焉其下方以直置棋二十
有四貴者半賤者半貴曰上賤曰下咸自第一至十二
下者二乃敵一用朱墨以別焉房於是取二毫如其第
書之既而抵戲者二人則視其賤者而賤之貴者而貴
之其使之擊觸也必先賤者不得已而使貴者則皆慄
焉惛焉亦鮮克以中其獲也得朱焉則若有餘得墨焉
則若不足余諦睨之以思其始則皆類也房子一書之
而輕重若是適近其手而先焉非能擇其善而朱否而
墨之也然而上焉而上下焉而下貴焉而貴賤焉而賤
其易彼而敬此遂以遠焉然則若世之所以貴賤人者
有異房之貴賤兹棋者歟無亦近而先之耳有果能擇
其善否者歟其敬而易者亦從而動心矣有敢議其善
否者歟其得于貴者有不氣揚而志蕩者歟其得于賤
者有不貌慢而心肆者歟其所謂貴者有敢輕而使之
者歟所謂賤者有敢避其使之擊觸者歟彼朱而墨者
相去千萬不啻有敢以二敵其一者歟余墨者徒也觀
其始與末有似棋者故序
重修說文序(宋徐鉉)
臣徐鉉等奉詔校定許慎說文十四篇并序目一篇凡
萬六百餘字聖人之旨蓋云偹矣稽夫八卦始畫萬象
既分則文字為之大輅載籍為之六轡先王教化所以
行于百代及于物之功與造化均不可忽也雖復五帝
之後改易殊體六國之世文字異形然猶存篆籀之迹
不失形類之本及暴秦苛政散隸聿興便於末俗人競
師法古文既絶譌偽日滋至漢宣帝時始命諸儒修倉
頡之法亦不能復故光武時馬援上疏論文字之譌謬
其言詳矣及和帝時申命賈逵修理舊文於是許慎采
史籀李斯揚雄之書博訪通人考之於賈逵作說文解
字至安帝十五年始奏上之而隸書行之已久習之益
工加以行草八分紛然間出返以篆籀為竒怪不復經
心至於六籍舊文相承傳寫多求便俗漸失本原爾雅
所載草木魚鳥之名肆意增益不可觀矣諸儒傳釋亦
非精究小學之徒莫能矯正唐大歴中李陽冰篆迹殊
絶獨冠古今自云斯翁之後直至小生此言為不妄矣
於是刻定說文修正筆法學者師慕篆籀中興然頗排
斥許氏自為臆說夫以師心之見破先儒之祖述豈聖
人之意乎今之為字學者亦多從陽冰之新義所謂貴
耳賤目也唐末喪亂經籍道息皇宋膺運二聖繼明人
文國典粲然光被興崇學校登進羣才以文字者六藝
之本固當率由古法乃詔取許慎說文解字精加詳校
垂憲百代臣等愚陋敢竭所聞蓋篆書湮替為日已久
傳寫說文者非其人故錯亂遺脫不可盡究今以集書
正副本及羣臣家藏者備加詳考有許氏注義序例中
所載而諸部不見審知漏落悉從補錄復有經典相承
傳寫及時俗要用而說文不載者承詔附益之以廣篆
籀之路亦皆形聲相從不違六書之義者其間說文具
有正體而時俗譌變者則具於注中其有義理乖舛違
戾六書者並序列于後俾夫學者無或致疑大抵此書
務援古以正今不徇今而違古若乃高文大冊則宜以
篆籀著之金石至于常行簡牘則艸隸足矣又許慎注
解詞簡義奥不可周知陽冰之後諸儒箋述有可取者
亦復附益猶有未盡則臣等粗為訓釋以成一家之學
時未有反切後人附益互有異同孫愐唐韻行之已久
今並以孫愐音切為定庶夫學者有所適從食時而成
既異淮南之敏縣金于市曾非吕氏之精塵瀆聖明若
臨冰谷謹上
良方序(沈括)
予嘗論治病有五難辨疾治疾飲藥處方別藥此五也
今之視疾者惟候氣口六脉而已古之人視疾必察其
聲音顔色舉動膚理情性嗜好問其所為考其所行已
得其大半而又徧診人迎氣口十二動脈疾發於五臟
則五色為之應五聲為之變五味為之偏十二脈為之
動求之如此其詳然而猶懼失之此辨疾之難一也今
之治疾者以一二藥書其服餌之節授之而已古之治
疾者先知陰陽運歴之變故山林川澤之竅發而又視
其老少肥瘠貴賤居養性術好惡憂喜勞逸順其所宜
違其所不宜或藥或火或刺或砭或風或液矯易其故
常捭摩其性理搏而索之投機順變間不容髮而又調
其衣服理其飲食異其居處因其情變或治以天或治
以人五運六氣冬寒夏暑暘雨電雹鬼靈厭蠱甘苦寒
暑之節後先勝復之用此天理也盛衰強弱五臟異稟
飲食異好循其所同察其所偏不以此一形彼不一不
以一人例此衆人此人事也言能不傳之于書亦不喻
之於口其精過於承蜩其察甚於刻棘目不捨色耳不
失聲手不釋脉猶懼其差也授藥遂去而希其十全不
其難哉此治疾之難二也古之飲藥者煮煉有節飲啜
有宜藥有可以久煮有不可以久煮者有宜熾火有宜温
火者此煮煉之節也宜温宜寒或緩或速或乘飲食喜
怒而飲食喜怒為用者有違飲食喜怒而飲食喜怒為
敵者此飲啜之宜也而水泉有美惡操藥之人有勤惰
如此而責藥之不效者非藥之罪也此服藥之難三也
藥之單方為藥之單用為難知世之處方者以一
藥為不足又以衆藥益之殊不知藥之有相使者有相
反者有相合而性異者方書雖有使佐畏惡之性而古
人所未言人情所不測者庸可盡哉如酒之於人有飲之
踰石而不亂者有濡咳則顛眩者漆之于人有終日摶
灑而無害者有觸之則瘡爛者焉知他藥之於人無似
此異者此禀賦之異也南人食豬魚以生北人食豬魚
以病此風氣之異也水銀得硫黃而赤如丹得礬石而
白如雪人之欲酸者無過于醋苟以醋為未足又益之
以棖二酸相濟宜甚酸而反甘巴豆善利也以巴豆之
利為未足而又益之以大黃則其利反折蟹與柿嘗食
之而無害也二物相遇不旋踵而嘔此色為易見味為
易知嘔利為大變故人人知之至於相合而之他藏致
他疾者庸可易知邪如乳石之忌參术觸者多死至于
五石散則皆用參术此古人處方之妙而世人或未諭
也此處方之難四也醫誠藝也方誠善也用之中節也
而藥或非良其奈何哉橘過江而為枳麥得濕而為蟻
雀踰嶺而黑鸜鵒踰嶺而白月虧而蛙蛤消露下而蚊
喙庁此形氣之易知者也性豈獨不然乎予觀越人藝
茶畦稻一溝一壠之異遠不能數步則色味頓殊況藥
之所生秦越燕楚之相遠而又有山澤膏瘠燥濕之異
稟豈能物物盡其所宜又素問說陽明在天則花實戕
氣少陰在泉則金石失理如此之論採掇者固未嘗恤
也抑又取之有早晩藏之有良苦風雨燥濕動有槁暴
今(闕)
熙寧字說序(王安石)
文者竒偶剛柔雜比以相承如天地之文故謂之文字
者始於一二而生生至于無窮如母之字子故謂之字
其聲之抑揚開塞合散出入其形之衡從曲直邪正上
下内外左右皆有義皆本於自然非人私智所能為也
與夫伏羲八卦文王六十四卦異用而同制相待而成
易先王以為不可忽而患天下後世失其法故三歲一
同同之者一道德也秦燒詩書殺學士而於是時始變
古而為隸蓋天之喪斯文也不然則秦何力之能為余
讀許慎說文而於書之意時有所悟因序錄其說為二
十卷以與門人所推經義附之惜乎先生之文缺已久
慎所記不具又多舛而以余之淺陋考之且有所不合
雖然庸詎非天之將興斯文也而以余贊其始故其教
學必自此始能知此者則於道德之意已十九矣
相國寺維摩院聽琴詩序(曾鞏)
古者學士之於六藝射能弧矢之事矣又當善其揖讓
之節御能車馬之事矣又當善其驅馳之節書非能肆
筆而已又當辨其體而皆通其意數非能布策而已又
當知其用而各盡其法而五禮之威儀至于三千六樂
之節文可謂微且多矣噫何其煩且勞如是然古之學
者必能此亦可謂難矣然習其射御於禮習其干戈於
樂則少於學長於朝其於武備固修矣其于家有塾于
黨有庠于鄉有序于國有學于教有師于視聽言動有
其容于衣冠飲食有其度几杖有銘盤盂有戒在輿有
和鸞之聲行步有佩玉之音燕處有雅頌之樂而非有
故琴瑟未嘗去其前也蓋其出入進退俯仰左右接於
耳目動于四體達于其心者所以養之至如此其詳且
密也雖然此尚為有待于外者爾若夫三才萬物之理
性命之際力學以求之深思以索之使知其要識其微
齋戒以守之以盡其才成其德至合於天地而後已者
又當得之於心夫豈非難哉噫古之學者其役之於内
外以持其心養其性者至于如此此君子所以愛日而
自強不息以求至乎極也然其習之有素閑之有具如
此則求其放心伐其邪氣而成文武之材就道德之實
者可謂易矣孔子曰興於詩立於禮成於樂蓋樂者所
以感人之心而使之化故曰成於樂昔舜命夔典樂教
胄子曰直而温寬而栗剛而無虐簡而無傲則樂者非
獨去邪又所以救其性之偏而納之中也故和鸞佩玉
雅頌琴瑟之音非其故不去於前豈虚也哉今學士大
夫之於持其身養其性凡有待于外者皆不能具得之
於内者又皆略其事可謂簡且易矣然所以求其放心
伐其邪氣而成文武之材就道德之實者豈不難哉此
予所以懼不至于君子而入于小人也夫有待于外者
予既力不足而于琴竊有志焉久矣然患其莫予授也
治平三年夏得洪君於京師始合同舍之士聽其琴於
相國寺之維摩院洪君之於琴非特能其音又能其意
者也余將就學焉故道予之所慕于古者庶乎其有以
自發也同舍之士丁寶臣元珍鄭穆閎中孫覺莘老林
希子中而予曾鞏子固也洪君名規字方叔以文學吏
事稱於世云
仁宗御書後序(陳師道)
人皆有所好其上勝之其次任之其下藴崇之也惟至
人無好有所好者同于人也神文聖武皇帝其好之與
人同其勝之與人異同以為德異以為法邇聲色而欲
不勝禮寳珠玉而利不勝義時遊田而逸不勝度故其
在位四十餘年而四方百物無所損益顧好飛白書明
窗淨几時一為之以侈其好於是將相宗戚家有藏焉
臣不知書不能頌其美而竊有所歎也凡藝不滯古則
徇今滯古則舍已而就規矩徇今則略法而逐世好故
其弊君臣争名而禍亂從之臣竊窺觀皇帝會法而忘
世會理而忘法故工拙偏正不足論也所謂有其道而
進於技者王者之於藝蓋如此彭城王氏世為貴將故
其家有傳焉其從孫萬壽主簿臣有基以皇帝所書六
大字以示臣臣蓋望而知之也臣不知書然望而知之
者臣以理得之也臣惟皇帝却天下之好而留神翰墨
乃帝者之懿德來世之偉聞而臣實懼焉臣聞故老言
當斯之時二府百吏内宗外姻下逮近習莫不好書夫
士大夫阿主之好而為書未害于政而臣懼小人因書
以進也故君子于其所好又有慎焉臣惟皇帝之知此
故世無其傳而臣之愚不得不懼也
鍾鼎篆韻序(元熊來)
鍾鼎篆韻自琱戈鉤帶及凡碑刻古篆皆在焉稱鍾鼎
貴彝器也考工記金有六齊一曰鍾鼎之齊此鍾鼎之
稱所從始魯鑄林鍾臧武仲論所以作彝器杜氏專言
鍾鼎故祀器之欵通曰彝頫為鍾卭為鼎乃彝器之大
者器必有文以傳遠若鼎盤量銘於經可見已自倉頡
象形推類由是形聲相推而文字生焉周公之時未改
籀已有六書之教孔子之時已改籀尚存科斗之書秦
法貴其國字孔氏及秦博士各藏之屋壁濟南口授猶
可尋聲得字安國為隸古定科斗書遂絶矣觀漢所得
齊器周鼎柏寢之刻栒邑之銘皆有能按其欵識者壁
書半已誦傳既曰定其可知又曰時人無能知果不可
知則隸書何憑直廢古從俗爾後日漢求古文遂不復
可得削刓簡朽乃不如近代紙墨之傳易于流布唐初
盛臨摹始有以楮榻碑碣為墨本者東巡之石偃師之
槃岐陽之鼔延陵季子之墓篆石泐而墨傳然猶未有
能摹鍾鼎之欵者皇祐始命太常摹歴代器欵為圖三
館之士不能盡識于是歐劉李吕考錄漸廣宣和以後
為書遂多博古圖之外有晏慧開蔡天啟趙明誠榮咨
道董彦遠以至黃伯思翟耆年薛尚功諸家相繼論述
彝鼎古器亦多出政宣之間物常聚于所好也初夏氏
倣二徐韻例以唐韻繫古篆於時器欵未備其間鍾鼎
字文缺略頗泛取俗書以備竒字亦未以鍾鼎名也政
和中王楚作鍾鼎篆韻矣薛氏承龍眠之舊圖其帖始
於琱戈因王楚之成書其韻謂之重廣乙卯癸亥一再
脫稿宜無遺字而帖之所載韻或缺焉商鍾有釋文韻
則曰無音釋石鼓已載帖韻則無取鼔自韋韓過於稱
許適滋羣疑翟氏評周宣遺迹亟稱吉日碑而疑鼔刻
於維字疑其不類古欵於以可疑其意不逮筆於柳帛
君庶等字疑其促長引短以取稱夾漈疑秦篆茌平馬
氏疑宇文周所為然此以論篆非論韻也今為篆韻復
安問此固以多文為富耳舊刻夏薛諸韻臨移失真昔
人所以歎烟墨而悲紙竹也臨江楊信父參訂舊字博
采金石竒古之蹟益以奉符党氏韻補夏薛所未收徵
予為序其篆則夏商周秦之篆而韻則唐韻也姑以是
記字爾鈿金戈帶之文一時也夾鍾昭鈴之刻又一時
也由古篆下迄斯冰有不可比而同之者亦有籀古錯
落散在召陵公乘之書或古文閱世而後出或後人倣
古而近似審而用之存乎其人矣或曰鍾鼎韻之作以
備篆刻字文爾刻符摹印亦書學之一家馬援不守章
句而好論篆文當其拜伏波將軍也上書言臣所假伏
波將軍印文伏字大外嚮又言成臯令印臯字從白下
羊丞印四下羊尉印白下入入下芈即一縣長吏印文
不同非所以為信事下大司空正郡國印章今按伏旁
從犬能無外嚮之筆臯非從羊是乃諧聲之字記東觀
者未有一言以辯之印文職在司空掌以少府猶或譌
異況於香奩家記銅龜私印高平刻鵲瑞之章元暉奉
虎兒之字私志姓字者蓋不可勝紀若嘯堂所錄其來
久矣歐陽公平生惟一字記名後儒求多焉人之好古
者鮮矣於記姓名則或好古篆抑好而不能察不如其
不知好者也自玉篇起說文棄俗書易籀學廢豈惟字
書哉音釋行世而詩書易不復存古音韻略試士而字
音不復通古韻古學雖不止字書辟如剖竹由末而至
本是或一道也嘗歎漢法試吏人誦史籀之書童習倉
頡之教字學猶近古也漢求能讀古字者必徵齊人以
所聞伏生可以考論傳稱山東大師能言尚書齊語相
授也孝宣命張敞受齊學遂能讀鼎刻以致通顯京兆
餘暇遑及古書無以大其師傳杜鄴從敞子吉得緒餘
亦以小學名家至於張敞受學所徵之師史乃逸其姓
名謾曰齊人而已每閱漢史未嘗不為斯人歎今信父
有力於篆韻盍書其名氏無若其人然信父名銁以字
行
傷寒會要序(元好問)
往予在京師聞鎮人李杲明之有國醫之目而未之識
也壬辰之兵明之與予同出汴梁於聊城於東平與之
游者六年于今然後得其所以為國醫者為詳蓋明之
世以貲雄鄉里諸父讀書喜賓客所居竹里名士日造
其門明之幼歲好醫藥時易州人張元素以醫名燕趙
間明之捐千金從之學不數年盡得其業家既冨厚無
事於技操有餘以自重人不敢以醫名之大夫士或病
其資性高謇少所降屈非危急之疾有不得已焉者則亦
未始謁之也大槩學于傷寒癰疽眼目病為尤長傷寒
則著會要三十餘萬言其說曰傷寒家有經禁時禁病
禁此三禁者學醫者人知之然亦顧所以用之為何如
耳會要推明仲景朱奉議張元素以來備矣見證得藥
見藥識證以類相從指掌皆在倉猝之際雖使粗工用
之蕩然如載司南以適四方而無問津之惑其用心博
矣于他病也以古方為膠柱本乎七方十劑之說所取
之藥特以意增損之一劑之出愈于託密友而役孝子
他人蓋不能也北京人王善甫為京兆酒官病小便不
利目睛凸出腹脹如鼓膝以上堅硬欲裂飲食且不下
甘淡滲泄之藥皆不效明之來謂衆醫言疾深矣非積
思不能處我歸而思之夜參半忽攬衣而起曰吾得之
矣内經有之膀胱者津液之府必氣化乃出焉渠輩已
用滲泄之藥矣而病益甚是氣不化也啟玄子云無陽
者陰無以生無隂者陽無以化甘淡滲泄皆陽藥獨陽
無陰欲化得乎明日以羣陰之劑投不再服而愈西臺
掾蕭君瑞二月中病傷寒發熱醫以白虎投之病者面
黑如墨本證遂不復見脈沈細小便不禁明之初不知
用何藥也及診之曰此立夏以前誤用白虎之過得無
已投白虎耶白虎大寒非行經之藥正能寒腑臟不善
用之則傷寒本病隠曲於經絡之間或更以大熱之藥
捄之以苦陰邪則他證必起非所以捄白虎也有温藥
之升陽行經者吾用之有難者云白虎大寒非大熱何
以捄君之治奈何明之曰病隠于經絡間陽不升則經
不行經行則本證見矣本證又何難焉果如其言而愈
魏邦彦之夫人目翳暴生從下而上其色綠腫痛不可
忍明之云翳從下而上病從陽明來也綠非五色之正
殆肺與腎合而為病耶乃就畫工家以墨調膩粉合而
成色諦視之曰與翳色同矣肺腎為病無疑矣乃瀉肺
腎之邪而以入陽明之藥為之使既效矣而他日病復
作者三其所從來之經與翳色各異乃復以意消息之
曰諸脈皆屬于目脈病則目從之此必經絡不調經不
調則目病未已也問之果然因如所論而治之疾遂不
作馮内翰叔獻之姪櫟年十五六病傷寒目赤而頓渴
脈八九至醫欲以承氣下之已煮藥而明之適從外來
馮告之當用承氣明之切脈大駭曰幾殺此兒内經有
言在脈諸數為熱諸遲為寒今脈八九至是熱極也而
會要大論云病有脈從而病反者何也脈至而從按之
不鼓諸陽皆然此傳而為陰證矣趣持薑附來吾當以
熱因寒用法處之藥未就而病者爪甲變頓服者八兩
汗尋出而愈陜帥郭巨濟病偏枯二指著足底不能伸
迎明之京師明之至以長鍼刺骫中深至骨而不知痛
出血一二升其色如墨又且謬刺之如是者六七服藥
三月病良愈裴擇之婦久病寒熱月事不至者數年已
喘𠻳矣醫者率以蛤蚧桂附等投之明之曰不然夫病
隂為陽所搏溫劑大過故無益而反害投之寒血之藥
則經行矣已而果然宣德侯經略之家人病崩漏醫莫
能效明之切脈且以紙疏其證多至四十餘種為藥療
之明日而二十四證减前後五六日良愈明之設施皆
此類也戊戌之夏予將還太原其子執中持所謂會要
者來求為序乃以如上數事冠諸篇使學者知明之之
筆于書其已試之效蓋如此云
書則序(韓明善)
書果有則乎書心畫也短長瘠肥體人人殊未可以一
律拘也書果無則乎古之學者殫精神靡歲月臨模倣
效終老而不厭亦必有其道矣蓋書者聚一以成形形
質既具性情見焉異者其體同者其理也能盡其理可
以為則矣三代之時書以記事未始以點畫較工拙也
然而鼎彝銘誌之文俯仰向背精入芒髮是豈有意於
工也哉蓋盡其理不能不工耳秦漢而下以書名者何
可勝數盡書之理者惟鍾元常王逸少數人而已其殘
縑敗楮刓碑斷碣幸存于世者皆為人所寳愛觀其霞
分雲駛龍跳虎躍變化倏霍莫適控搏可喜可玩可怖
可愕而不可測識意非法度所可拘攣徐而察之俯仰
向背之理若合符契後之學者互相憲述隨其所至而
各有成下至黃太史米南宫書體尤縱肆而法度極森
嚴故皆可以擅名於後世由是而降人盡事書其資善
書者又好為甚高之論以為師心自用足以成家何必
為是拘拘也其形質性情蹠盭昏惑前不則乎古後不
足為來者則書道之中絶以是也夫今承旨趙公以翰
墨為天下倡學者翕然而景從趙君仲德嘗請書法之
要公謂當則古無徒取法于今人也仲德於是取古人
評書要語輯為一書名曰書則以成趙公之意而惠學
者以指南也好事者將取而列諸梓仲德俾余為之序
夫書者六藝之一儒者所當事也書有自然之理理之
所在學者則焉射之正也車之軌也砭劑之俞榮也是
書傳學者之厚幸非與仲德又謂余嘗取先儒讀書之
法會粹為編未成成且并刻之嗟夫考古昔之言以求
事物之則經籍所載盡儒者事也豈惟書哉趙君其進
於是矣因并誌其語於篇端
文章辨體彙選卷三百十四
