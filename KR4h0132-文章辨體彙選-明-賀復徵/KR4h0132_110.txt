文章辨體彙選卷一百十
明賀復徵編
疏二十四
扶植國本疏(明林俊)
臣惟人君之德莫大於聽納臣子之罪莫加於欺罔近
年以來災異迭興兩京地震陵寢搖動日月繼食野熊
入禁鑒戒之昭莫此為甚而強敵陸梁犯我北鄙邊氓
騷擾戍卒咨怨誠不可不為之慮也臣愚謂此尚手足
之疾耳陜西山西河南連年饑荒陜西尤甚人民流徙
别郡及荆襄等處日數萬計甚者闔縣無人可者十去
七八倉廩懸罄拯救無法樹皮草根食取已竭饑荒填
路惡氣薰天道路聞之莫不流涕而廵撫廵按三司等
官肉食彼土既知荒旱自當先期奏聞伏候聖裁顧乃
茫然無知恝不加意勢至若此尚猶顧盻徘徊專事蒙
蔽視民饑饉而不恤輕國重地而不言夫物極則變草
澤之中禍深難測此誠腹心危急之疾治之當如拯焚
救溺不可少緩者也乃者大學士萬安等具言將生員
人等納米是固救荒之一策然此等欲事輕賫則彼地
空乏買米無從欲他方轉運則困於劫掠道里難進臣
恐緩不及事為今之計宜下寬恤之詔重欺罔之罪以
收人心即遣才力大臣并科道部屬廉能等官分賫内
帑之財星馳前往臨清等處聽其地里近便有運到官
糧或鄰封積蓄官為雇車裝運兼程以行随在賑濟則
未死之餘民猶或及濟然臣又有說焉孟軻有云死我
所惡所惡有甚於死者故患有所不避也臣說一行則
可洩天地神人之憤快聖祖神宗之心彰陛下為明聖
聽納之主奠萬億斯年無疆之休萬一忤旨禍止臣一
身耳何惜一身之禍不為陛下陳之臣聞修養之說怪
誕無徵佛老之教幻妄無取故其事不見於堯舜禹湯
之世其誣每見於唐宋儒先之論史冊所稽不可泯也
謹按僧繼曉本一憸險小人市井亡賴曩者猥指邪術
欺誑楚府及至事敗挨拿却乃竄身逃罪不圖自新益
加縱誕潜住京師多方夤緣誣蒙聖眷疊賜異恩五尺
兒童切齒唾罵敢復肆無忌憚惑亂聖聰發内庫銀數
十萬兩盖大鎮國永昌寺臣細思之陛下聰明齊聖斷
不為此是必繼曉小人倡為誕說謂此寺一建則聖夀
益緜國祚益昌民命益永邊疆益寧以此㗖陛下耳曾
不知以可用之財供無益之費國計且日削矣以陛下
超三邁五之資蹈唐憲梁武之轍聖譽且日損矣下人
師師爭先事佛聖政且日壞矣居民重遷工役不息人
怨且日興矣縱如繼曉之言先王之政斷不為此况萬
無是理顧有大害者哉昔衛懿公好鶴鶴有乘軒者將
戰國人受甲者皆曰使鶴鶴實有禄位予焉能戰夫鶴
之好似若未害其實人尚若此伏望陛下以類推之臣
謂不斬繼曉異日之禍未可言也然縱之者梁芳也梁
芳覆傾隂狠引用邪佞排斥忠良輔之者驟得美官觸
之者動遭竄逐欺罔如趙高奢奓如石崇數年之間假
以進貢買辦為名盗祖宗百餘年之府藏殆盡家貲山
積尚若不足所在風擾汪直莫能過乃復薦進繼曉隂
求蓋寺虛耗内財飛語外聞謂其立意不肯為是被陛
下逼脇只得屈從是畏天下議已欲陛下專擅謗耳夫
臣善則稱君過則歸已今梁芳欲文已奸而以過歸陛
下即此一事已不容於誅矣且天下猶身也賢才元氣
財用骨肉小人疾病也梁芳耗元氣削骨肉而引之以
疾病臣竊為身危之斷謂粉梁芳之身不足償其罪之
萬一耳臣德不足信職非言官熟視默默可以保位顧
乃不自揣量與此二權奸臣抗可否是猶蝸觸山蛾赴
火已不可言智矣然臣惟牛司耕犬司守走獸之微亦
以勞而食也臣食於陛下且七年矣近以年勞復蒙增
秩感愧無地中夜以思涕淚交流謂人主深居九重利
害豈能盡知而祖宗在天之靈亦望臣等以言進於陛
下也今内而大臣外而百官以及閭井之徒亦皆痛心
欲食梁芳繼曉之肉卒之不敢以此言進於陛下者所
惜者官所畏者死耳使臣復不言則陛下終不悟祖宗
在天謂臣等何如人天下後世謂臣等何如人秉筆史
官必譏笑臣等恐將及陛下矣惟陛下留神聽覽熟計
而必行之幸甚
急除大逆權宦以禦大亂疏(林俊)
臣惟人臣進言非盡死不足以為忠夫死豈人心所欲
哉言而人主不聽又從而怒之則不幸死耳言而人主
聽之聽而又行之則宗社危而復安人心失而復得世
道亂而復治朝廷之福何加焉故忠憤愛國之臣常試
一身之禍以斡回朝廷之福昔元政不綱奸臣擅柄羣
雄並起我太祖奮迹民間百戰而得天下至難也我太
宗仁宗宣宗英宗憲宗孝宗世累憂勤以保天下至難
也不幸孝宗上賓以至完天下付我陛下當時顧命之
言審記之矣必不欲盡逐其舊人而獨任一内臣劉瑾
也陛下有二帝三王之資劉瑾不欲陛下有二帝三王
之聖又不欲天下享二帝三王之治陛下倚任劉瑾如
伊尹如周公劉瑾不欲陛下為太甲為成王面欺腹誹
而目侮無所不至陛下未察也干紀奪柄自古奸邪弑
逆之賊如趙高如石顯如李輔國程元振魚朝恩如陳
弘志劉克明如宗愛如蘇佐如王守澄田令孜楊復恭
如劉季述如韓全誨有一大惡可危人主而破敗人國
者劉瑾皆備之劉瑾古今惡魁也今近而京師遠而天
下皆曰兩皇帝朱皇帝劉皇帝又曰坐皇帝立皇帝謂
陛下居皇帝之位而劉瑾實秉皇帝之權陛下朱姓朱
皇帝劉瑾劉姓謂劉皇帝也陛下時出視朝劉瑾西南
向倨立鴻臚寺唱各官叩頭而題奏下某部與某敕某
酒飯皆其言語各官起身鴻臚喝向東作揖故謂陛下
坐皇帝劉瑾立皇帝也夫高卑以陳貴賤位矣惟名與
器不可以假人君作福臣無有作福君作威臣無有作
威偪則僣僣則亂臣弑其君子弑其父非一朝一夕之
故也今夫天至尊也帝雖為天所立不得並稱天故曰
天子帝至尊也太子為帝之副雖帝所立不得並稱帝
故曰帝子豈有給事之内臣得並稱皇帝哉朝著之間
得受諸臣朝見之揖哉春秋無將將則必誅劉瑾固不
特謂之將矣國家成法制於太祖遵守於太宗至精密
也劉瑾盡取而紛更之陛下尊為天子容制於一權宦
不能庇祖宗耶大臣擇於孝宗至當也劉瑾盡誣而擯
斥之劉大夏最賢禍最大劉徤謝遷馬文升韓文楊一
清許進馬中錫又賢禍又大張敷華亦以憂死僅一林
瀚俟命獨存是明不足我孝宗故與孝宗抗也陛下尊
為天子容制於一權宦不能庇其父耶太皇太后皇太
后時被離間使純懿之主母忍下家奴之色受其挾取
陛下尊為天子容制於一權宦不能庇祖母母耶故事
皇太子未舉舉未立親王一位不之國為根本慮至深
遠也劉瑾讒間榮王徑遣之國致陛下於孤立中外人
心無不為陛下私危者陛下未知也劉瑾又傲視榮王
挾取其物無所畏忌陛下尊為天子容制於一權宦不
能庇其身與其叔耶藩王金枝玉葉陛下同潢派者也
劉瑾吹毛刮垢日恣索害陛下尊為天子容制於一權
宦不能庇其族耶劉瑾安受皇親夏儒之跪拜呼呵叱
咤無異市兒重索其金陛下尊為天子容制於一權宦
不能庇外家耶公侯駙馬伯非勲則親與都督等官皆
朝廷之腹心爪牙同休戚者也劉瑾唾罵騙索任情中
傷今日繩其弟兄明日繩其子姪又明日勒回話勒閑
住勒半俸又甚則不顧鐵劵之誓平江伯陳熊身發充
軍手下人發梟首致陛下盡失勲戚之心内閣九卿非
賢則舊與科道等官皆朝廷之股肱耳目致太平者也
劉瑾誅求凌侮極力嫁禍今日杖某死明日枷某死又
明日發某為民充軍又甚則巳死之都御史錢鉞忍心
種禍抄没其家出差之都給事中許天錫尋事嚇財逼
令自殺致陛下盡失文臣之心二十四監或歴事累朝
或守禮識事陛下之侍御左右與劉瑾同軰者也劉瑾
敗羣傷類廢置由心今日易鎮守明日易掌印又明日
易管事又甚則王岳之賜死蕭敬鄧原麥秀扶安丘聚
之閒廢罷黜致陛下盡失近臣之心指揮千百戶或起
艱難或由勲績劉瑾故阻其替襲難其比試今日調某
衛明日降某官又明日充某軍致陛下盡失武臣之心
屯田將無而作有稅糧既免而重徵法令煩苛搖手犯
禁官校連絡觸眼無分如龍舟兢渡楚習俗也則張大
其事竟籍其家服器過侈吳習俗也則張大其事又籍
其家使富者不能自保貧者無以自存致陛下盡失天
下軍民之心且一家之用為財易足也劉瑾刮盡天下
之財富於内庫非欲為逆暗邀人心何聚財之多如是
耶一家之居為屋易足也劉瑾蓋盡關防之屋多於内
府非欲為逆屯駐兵馬何聚屋之多如是耶一家之乘
為馬易足也劉瑾畜盡西北之名馬非欲為逆給發騎
兵何聚馬之多如是耶中外傳聞劉瑾議將京軍邊軍
更番上操為張永所阻奏將京軍官校随回祭掃為張
永所阻信有之劉瑾之叛逆不特京師知之天下知之
至同類亦知之矣獨陛下未知也臣聞京師盗賊之起
曰由劉瑾之致兩直隸山東河南盗賊之起曰由劉瑾
之致臣未詳也廣東廣西福建盗賊之起曰由劉瑾指
差查盤剥削匱竭之致臣則詳知之江西盜賊之起由
劉瑾指差勘事剥削匱竭之致湖廣盜賊之起由劉瑾
兩差計處備荒索銀十數萬兩剥削匱竭之致則臣親
詢之今四川䕫保藍五等盗賊之起由劉瑾之革撫民
播州安寧天苗等蠻賊之起由劉瑾之庇楊友及剥削
匱竭之致臣則親審之又聞雲南貴州土夷縱横盗賊
充斥亦由劉瑾多方誅求剥削匱竭之致而前日官軍
亂遼東今日官軍亂寧夏賊殺守臣僣立安化明以劉
瑾專權自恣動搖中外所當共誅為言是劉瑾即未自
反逼天下人已盡反矣夫世道治亂係綱紀係人才係
風俗夫紀綱大壞人才大壞風俗又大壞猶敢矯誣謗
毁謂亂起孝宗至頒之詔旨謂欲振起綱維剗革姦弊
曾不思孝宗聖仁寬大堯舜禹湯文武之君殷中宗周
成王宋仁宗不能及也謂孝宗手致之治不及劉瑾手
輔之治何前之大治而今之大亂也臣子為君諱孝宗
誠不及猶當曲諱况誠聖治敢誣而毁之耶且劉瑾滛
毒慘酷羅織害人如邊糧虧折鹽課拖欠自有官攅竈
戶今却追廵撫廵鹽枉道回家僭宿驛舍自有杖罪正
律今却發為民枷號死罪罰贖之米不過五十石今公
罪免科却罰一千石五百石是免科之杖反加贖死二
十等一十等耶公罪罰及身死贓物追及子孫古有之
耶濁官取受不能盡無然一二十兩三五十兩至一百
兩亦極矣劉瑾取受始即三五百兩繼即一二千兩繼
即一二萬兩又甚至十餘萬兩少違其意應手及禍以
致鎮守司府等官盡平生而易節竭阿奉以逃刑貪者
如餓虎廉者如乞兒至於取受之廣無貴賤貧富大小
無不被其害劉瑾處事率多類此臣久處林下未能盡
知陛下試許廷臣直言無隠自有數其惡者臣疎遠之
言未足深信伏望陛下少霽顔色將臣奏面請兩宫面
質皇親府部文武大臣各監老成内臣各科道部屬郎
署等官各守衛團營官兵各坊市細民一不如臣所言
臣甘欺㒺重罪臣與劉瑾素不相識素無讐怨劉瑾斥
逐正人朝野為空獨臣一人幸免前年投無名奏内廷
之時明對諸臣許臣忠義及今又有廵撫之起臣宜以
知已為報顧若操戈而入室者臣受三朝厚恩誠不忍
坐視天下將亂宗社將危而不之救昔崔洪薦㕁詵詵
奏洪王鳳薦王章章劾鳳安禄山薦顔杲卿杲卿討禄
山臣敢以一德之私廢天下公論忘宗社至計哉伏望
陛下獨奮乾剛大義割愛公處劉瑾以謝天地謝祖宗
謝天下重處臣以謝劉瑾則大逆以去大亂可平矣
慶幸討戮宦賊疏(林俊)
臣在得漢軍中聞賊臣劉瑾謀逆事覺陛下特正典刑
以大洩天地祖宗臣民之憤為我明萬萬年至計臣驚
喜慶幸祖宗在天之靈陛下嗣大歴服之光其有是盛
舉矣初賊瑾無故薦朋黨之說戕賊大臣挫殺言官凌
衊同類推剥羅織天下之人臣謂此奸臣弄權之故智
然猶古無是甚也比聞遣榮王之國修行宫致陛下外
寢臣撫心出涕謂此賊必反無疑故事太子未舉舉未
立立未長親王一位不之國宋仁宗高宗未有子聽司
馬光婁寅亮諸臣之言求宗室之賢養之宫中所以杜
亂源為國家深計夫庶民忠奴猶慮主人之孤立况陛
下為華夷民物之主賊瑾容置之孤立耶榮王已之國
賊瑾當循司馬光婁寅亮故事輔陛下如仁宗如高宗
擇宗室一二位十餘歲之賢養之别宫在國家謂之杜
亂在時俗謂之益子俟皇太子誕而生生而立立而長
遣之歸國未晩也孝宗時陛下為皇太子巳長尚未遣
榮王之國今皇太子未生賊瑾豈容徑遣榮王之國耶
其隂謀逆計謂必置人主孤立孤立則易圖噫聞亦寒
心况賊瑾舉此等事耶自古君門九重所以嚴人君之
衛非觀美也庶民之家高垣重戶夫婦夜同寢處以防
寇偷我太祖夜起竊聽四外無人聲方就安寢著之祖
訓非過慮也夫物貴者誨盜况天位至貴者耶人間腹
心唯夫婦最為可恃帝王之家寧庶民之家比耶陛下
所恃腹心僅三宫豈容離深宫就外寢寄命他人措身
於孤危之地也哉其隂謀逆計謂必置人主淺便淺便
則易圖噫聞亦寒心况賊瑾舉此等事耶臣驚憂勃鬱
終夜不得睡起草一疏為急除大逆以禦大亂事既與
御史陳茂烈私議無一人可託齎進無一人可託寫本
相對飲泣及赴四川稍續所聞令教諭范府謄淨臣自
分必死家分必滅無疑惟念川民久罹賊禍方厪宸憂
擬俟平賊随上此奏又不知其私造御寳御袍宫牌牙
牌火藥軍器反形逆跡若是其狂悖也天幸假手張永
先發其奸陛下神武英斷立决此獄為國家大幸然徐
思之為危亦至矣固不得不自寒心預防而早辨也昔
夙沙衛殿國楊思勖平亂春秋綱目書之謂功出閹寺
國為無人今賊瑾謀逆國勢如千鈞垂一髮舉朝文武
無一人言之獨幸内臣一永也幸一永傷文武之無人
也傷文武之無人亦以見陛下信文武之臣之不如永
也信文武之臣之如永容不有早發其奸致板蕩土崩
若是之危迫耶此春秋綱目之深意也臣僻遠不知永
請討瑾之後曾請陛下如仁宗高宗擇宗室一二位十
餘歲之賢養之别宫曾請陛下撤行宫回内宫倚三宫
為腹心夜同寢處使禍患消弭福履蕃盛如其未然是
永尚未知杜亂之源也抑永固未學宜未喻也文武之
臣無一人言之得無過耶臣聞近文武大臣有缺與二
三内臣會推誠有是豈不以前是之腹心專託瑾故致
亂今是而兼託諸人以杜亂耶不知前是之腹心專託
瑾而致亂顧今是之兼託容保無瑾者乎今是之兼託
保無瑾繼是之兼託容保無瑾者乎臣不敢遠引竊就
本朝論之王振之後保無有振也而有吉祥吉祥之後
保無有吉祥也而有劉瑾夫得隴望蜀窺竊富貴有何
紀限人心者可盡信乎周官六卿分職而百官統於冢
宰九伐掌於司馬今吏兵二部是也使内臣應預周制
之矣我太祖稽古建官又制之矣其未然宜皆有說弊
之端其未可自我始也夫隂陽日月寒暑各有分職而
同成歲功侵則災而不成歲人君體天其未可改也臣
又聞吏部取楊一清當矣其他或失舉正賊瑾之黨當
矣宥二黨魁猶為失刑夫為戶部莫如韓文許進為内
閣莫如劉徤林瀚謝遷王鏊春秋舉讐舉親方撥亂反
正之始而不引忠亮端謹不可屈之人徒取圓熟治未
可望也黨魁弗正亂何時可弭乎累朝大臣不忍加罪
累朝厚恩獨忍忘耶身任舊臣甘心新主狡狠回遹贊
逆賊以亂人國睨神器孰不可忍耶春秋誅奸諛於既
往生未宜失賊也誰為陛下畫數策者非誠無識則有
所私方是時猶言官不言文武大臣不言輔臣不言噫
可畏矣觀治者未可以息憂矣伏望陛下法古而憂畏
慮遠而慎微時時以專任賊瑾之誤為戒循用孝宗舊
人修復孝宗舊治正二黨魁與吞舟而漏網者則聖德
日光聖政日新天位日固人心日安祖宗造明之盛業
永以昌茂臣雖死猶生之年謹錄前奏稿随本上進非
欲衒事後之贅詞亦欲天下後世知忠憤之激雖久閒
老病疎遠之臣猶不能已制治保邦之主所以信文武
之臣者不得不專杜塞禍亂者不得不早賊臣逆子尚
知憚而易意矣
淮鹽利弊疏(霍韜)
竊謂立法須公而溥行法須嚴而密然又善適通變之
權乃可久而無弊唐劉晏只用淮鹽遂濟國用臣今姑
議淮鹽利弊即天下可推也國初以兩淮鹵地授民煎
鹽歲收課鹽有差亦猶授民以田而收其賦也惟鹽課
條例云凡各竈丁除正額鹽外煎到餘鹽夾帶出場及
私鹽貨賣者絞然則耕民納賦祖外將餘粟貨賣者絞
可乎此法良有深意而後人失之也淮鹽原額歲辦三
十五萬引有竒後改辦小引七十萬有竒然兩淮鹽貨
除正額外猶産餘鹽三百萬引有竒今正額已不得多
取餘鹽復不得私賣即三百萬餘鹽安所消遣乎兩淮
行鹽地方南盡湖廣西抵河南東盡東海地方數千里
人民億萬家所仰食鹽只七十萬引饔飱安所取足乎
是無怪乎私鹽横溢而鹽價湧貴也國初竈丁辦鹽每
引四百斤給工本鈔二貫五百文盖洪武年間一貫值
錢千文故竈丁得實利如是而冐禁賣私鹽可絞死也
今鈔一貫不易粟二斗禁絶竈丁勿賣私鹽是逼之饑
以死也此後來法行之弊非初年之失也正統二年令
曰貧難竈丁除正額鹽照舊收納其餘鹽收貯本場每
二百斤官給米麥二斗十三年令曰每餘鹽二百斤官
給米一石若餘鹽二百斤竈丁實得米一石仍私賣鹽
即絞死可也盖當時此令雖出而米實無措故官司徒
挾此令以征取餘鹽實不能必行此令給民米麥且貧
弱竈丁朝有餘鹽夕望米麥米麥不得則先從富室稱
貸然後加倍償鹽者有矣故鹽禁愈嚴則貧竈愈多此
之由也貧民賣私鹽人即捕獲富室賣私鹽官亦容隠
故貧竈餘鹽必積富室乃得私賣富室豪民挾海負險
多招貧民廣占鹵地煎鹽私賣富敵王侯故鹽禁愈嚴
富室愈横此之由也且法愈嚴則利愈大頑民見利而
不見法淮安頑民數千萬家荒棄農畆專販私鹽挾兵
負弩官司不敢訶問近年恃衆往往為劫此隙不弭必
貽大患不止阻壞鹽法而已然既不能講求古法以處
置餘鹽復不能變通鈔法以補給工本則貧民何所仰
頼而不為變故鹽禁愈嚴盗賊愈多此之由也此鹽場
竈戶之利弊也洪武年間召商中鹽每引納銀八分官
之徵至薄商之獲至厚鹽價平賤民亦受賜永樂年間
每鹽一引輸邊粟二斗五升商稅雖加邊糧仰足民亦
受賜自永樂以前淮鹽開中雖無定額永樂以後歲定
七十二萬引復定七分常股三分存積夫曰常股者猶
常行也商人先納邊糧乃給引目守場候支常年鹽也
有守數十年老死而不得支者今兄弟妻子代支之令
可考也曰存積者積鹽在場遇邊糧急缺乃倍價開中
越次放支之鹽也此居貨罔利非王法正體成化以後
准納折色每鹽一引准納銀三錢五分或四錢二分又
令云客商若無見鹽許本場買補夫曰本場買補即開
餘鹽私賣之禁矣故奸商借官引以影私鹽然商人竈
戶兩得贏利州縣民士亦食賤鹽惟私鹽愈行則官鹽
愈壅而法遂大壞今兩浙鹽課許納折色之令可考也
弘治正德年間或奸權奏討或勲戚恩賜皆給引目自
買餘鹽故法雖大壞而鹽亦平賤復有各年開中未盡
鹽名曰零鹽秤掣餘鹽堆積在所名曰所鹽皆權要報
中借影私鹽以壅正額故正德以前鹽價雖平而正課
日損自御史秦鉞奏革所鹽秤掣餘鹽每二百斤作一
小引稅銀一兩則取之過重自御史戴金奏减鹽價每
鹽一引納銀八錢庶幾適中今之議者復論鹽包過大
皆不知本末之見也盖洪武年間鹽一引納銀八分而
已永樂年間納粟二斗五升而已今則每引納銀七錢
五分矣權勢賣窩復取利銀二錢矣復以長蘆兩浙兼
搭配支商人一身三路支鹽勞費殆不貲矣計淮鹽一
引盖用銀二兩有竒矣商人轉賣復以市利則鹽價益
湧貴乃其所也夫正鹽湧貴則私鹽盛行私鹽愈行則
正鹽愈滯亦其所也此商人中納之利弊也今欲復洪
武之法則有上策欲求今日之急則有中策區區脩補
近年利弊則已無策何謂上策須變通鈔法鈔法重而
錢法均而鹽法行矣今若立法使鈔一貫值錢十文竈
丁為實利則額鹽一大引給工本鈔二貫五百文餘鹽
一小引亦給工本鈔二貫五百文各場餘鹽盡屬之官
私挾私賣即處絞勿贖則兩淮正鹽七十萬引餘鹽三
百萬引舉可召商開中或如永樂時例一引輸邊粟二
斗五升可也或如成化時例一引折銀四錢可也若國
家充足如洪武時例一引納銀八分藏富於國尤可也
蓋私鹽行由正課重也正課輕私鹽不禁自止矣故曰
上策何謂中策須更為令曰凡各商人中正額鹽一百
引許帶中餘鹽三百引正鹽納邊糧二斗五升餘鹽納
邊糧二斗聽與竈戶價買又嚴為令曰客商借官引影
私鹽竈戶不辨驗官引輙賣餘鹽者各照私鹽例絞勿
贖又嚴為令曰正額一引只二百五斤餘鹽一引亦二
百五斤革近年大包之弊革近年勸借米麥之弊革鹽
場積年轄害客商之弊三邊選廉而有才者一人為提
督都御史兼三邊觀農使遇鹽商納糧即與收受糧賤
許納本色糧貴許納折色俾商無久淹凡積年所以為
商人害而阻壞鹽法者悉與革絶復選廉而有才者一
人為漕運都御史兼理鹽法俾自舉用運司提舉等官
凡商人納完糧料即與支鹽勿得久淹凡積年為商人
害而阻壞鹽法者即與革絶漕運都御史與提督都御
史鹽課邊儲互相關通盈縮又與接濟利病均為欣戚
邊方腹裏共為一心兩都御史如左右手然後足以集
事行之數年即邊儲可足乃以餘積召募游民開墾邊
地勸課農畆邊地愈闢邊方愈固百年之利也故曰中
策何謂無策洪武初給竈丁鹵地復給草場所以利竈
戶者甚厚額鹽一引給工本鈔二貫五百文復免竈丁
雜差所以資竈丁者甚厚歲課止十萬引所以取之者
甚薄雖餘鹽不許私賣有餘即給官鈔收之下以資竈
戶上以總利權而均其施天下食賤鹽之利竈戶無餘
鹽之滯其法極善自鈔法不行則官私無術以處餘鹽
矣乃曰挾餘鹽者絞販私鹽者絞果可行乎行之而嚴
即竈丁空腹以死不然即為變行之而寬即三百餘鹽
之利盡入奸人囊槖矣法之弊而窮者一也竈丁窮矣
轉而逋逃乃區區賑濟區區招撫千日握其喉一朝與
之食可聊生乎故撫之徒勤逋逃益甚法之弊而窮者
二也招商中鹽一引銀四錢已重矣而今復加七錢尤
重矣買窩刻取二錢邊上科罰或三四錢勸借米麥亦
復二錢殆不知幾倍重矣稅愈重則利愈大奸人避重
稅而趨大利避重税則正課壅趨大利則私鹽行私鹽
愈溢正課愈壅雖立絞刑講治鹽法事例叢𤨏無益鹽
利祗足驅民為盗而已故今欲興淮鹽之利須選淮安
漕運及三邊提督都御史講求其法而責以底績選人
得失委托專責成效虛實提督上之吏部期之數年鹽
利不興邊儲不實邊民不多邊地不闢不收久大之效
而坐治兩都御史吏部尚書侍郎誅罰連坐然後任人
者不苟任於人者不敢怠玩而坐有實效此兩淮之利
弊也舉兩淮則天下可知也
遵祖訓以端政本疏(孫懋)
臣嘗伏讀聖祖之訓有曰凡廣耳目不偏聽所以防壅
蔽而通下情也又曰朝堂决政衆論稱善即與施行大
哉王言此誠子孫萬世帝王所當遵守者也頃承先朝
内外姦人交通盤據蒙蔽主聰竊弄威柄朝政廢弛言
路靡通將一應奏章或先沉匿不與轉聞或捏改旨意
肆為欺罔以致予奪非宜刑賞失當及至言官論列又
多留中不出者假以朝廷震怒動遭譴謫箝制人口不
敢復言是以下情不能上通真偽無從辨詰紊亂政本
養成禍機壊祖宗之法莫大於此重以竒珍滛巧百計
誘惑使先皇帝既不得日親萬幾又莫與儒臣接見經
筵輟講積有餘年浹月臨朝恒以昏暮君臣隔絶形迹
疎違由是威福大權盡墮姦人之手内閣莫獲參預六
科徒事論駁御史無能糾察該部不敢執奏紀綱大壞
姦黨横行蓄患邊方流毒海内上干天變下失人心十
六年中大難繼作貽憂社禝壅蔽之禍兹亦深矣如昔
年劉瑾捏寫旨意既已伏誅而近日錢寧家又復搜出
題奏本四十餘件江彬阻抑邊情本一百三十六件司
禮監藏不報本又數百件似此欺蔽可為寒心尚賴皇
天眷祐宗廟有靈社稷不致顛危乃真幸耳兹者伏遇
陛下聰明天錫仁孝夙聞起自親藩光陟帝位四方萬
國延頸拭目瞻望太平今龍飛御極之初正勵精圖治
之始且國家安危之機俗化汙隆之候天下治亂之分
君子小人進退消長之際於此焉决昨者伏覩明詔痛
革先朝弊政洞察小人姦狀中外臣民不勝懽慶以為
我朝百六十年以來未有如此詔令陛下撥亂之功可
謂盛矣蔑以加矣但臣以為本源之地不治則末流尚
有可憂伏願陛下奉天法祖總攬乾綱明目逹聰大開
言路臣請自今伊始每日視朝之餘即御文華殿聽政
凡中外大小臣工所上章疏凝神注思逐一俯賜觀覽
不時召入内閣大臣以備顧問從容講論斟酌裁决凡
事大論議矛盾者則勅下廷臣集議不宜謀及䙝近徑
從内批如先朝之為者即有寢罷亦宜明示外廷可否
以彰陛下至公無我之度臣又竊伏私念内閣機密重
地祖宗設官立法必極周詳擬旨進奏宜必各有職掌
綸音涣號亦必有所紀載前項壅蔽似若無可容者何
乃公然隠匿而無所稽憑肆行矯詐而無復忌畏則是
關防之術尚若闊疎進擬之權容有侵越而小人乘機
因得以竊弄之矣然臣考之司禮監職掌著之祖訓内
閣創置列於大明會典臣愚欲乞陛下仰遵聖祖大訓
載籍我太宗文皇帝故事勅令内閣專一擬旨司禮監
專一進奏仍令内閣置立印信文簿一扇或鈐以御寳
將逐日聖旨裁决過事件明白開載五日一次類進揭
帖與六科旨意題本對同雖陛下聖旨有所予奪亦必
經由内閣議而後行事有可行許令執奏不宜復有傳
奉之制更乞敕令御前紀事給事中二員朝罷赴左順
門會同司禮監官收接一應章奏紀其數目送吏部附
簿以備查照如此則大公至正明白洞逹壅蔽矯詐沉
匿之姦舉無所容而朝廷之政將無一不出於正矣臣
忝官諫諍遭際聖明一念樸忠粗先有見如此伏望陛
下脩舉祖宗久大之業釐正累朝因襲之弊光復令典
永示弘規追䆒前日壅蔽章奏明此欺㒺一應姦邪之
人明降敕旨處之重典以示大戒此實端本澄源法祖
立政之第一義也伏惟聖明留神天下幸甚臣干冒天
威無任隕越之至
守令定例疏(胡世寧)
臣惟天下親民者郡縣守令也總督郡縣者藩臬二司
也廵察二司守令者廵按御史也數者設官皆以為民
也祖宗舊制惟廵按一年交代回奏至今不改其餘藩
臬守令則皆久任而責成其功弘治以前皆然也今則
遷徙不常矣是故春為知府或僉事於南秋陞副使或
參議於北來春則又陞參政或副使於東西矣甚者初
陞右布政使憚遠不行在家稍候三二月即改左而三
遷矣到任未及三二月即望轉而京堂矣由是一歲之
間往來道路如織日月過半其能在任幾何至於進士
為知縣者亦惟持守三年有薦即取事在承上而不在
恤下也故今藩臬守令皆過客也其視地方凋弊若見
驛舍之損漏誰為之修也視生民之饑困若見驛馮疲
瘠誰為之恤也舊時責之以興水利勸農桑者不屑為
也責之以積榖備荒者不屑為也至凡覈戶口均賦役
除盗賊抑豪強等事皆不屑為也乃惟廵按批問詞狀
或委勘事情則禀其意而亟為之虛實輕重惟視彼所
欲聞而報上耳誣枉固不恤也往時廵按秉權太重行
事太過先朝考定憲綱一書以為矜式其與三司知府
等官相見各有定禮也其職任事務各有定例也今則
藩臬守令皆不得專行其職而事皆禀命於廵按矣甚
而廵撫固位者亦不敢專行一事而承望風旨於廵按
矣相見之際知府以下長跪不起布政以下列位随行
甚者荅應之際皆俯首至膝名曰拱手而實屈伏如拜
跪矣至於審刑議事考覈官吏之際與奪輕重皆惟廵
按出言而藩臬唯唯承命不得稍致商確矣一有剛正
不阿可否其間或專行一事者豈惟廵按惡之衆皆疾
之或隂註以數字之考語或明摘其一事之過失而劾
退之矣由是布政以下皆以作偽為名日候於御史之
門而無暇各行其政甚者公文往來皆必親遞而布政
使方岳之重按察使外臺之長乃躬任舖司舖兵之役
而不恥矣彼為布政者則曰我姑卑巽數月則有京堂
之陞矣既為都御史廵撫則又曰我姑謙遜數年則有
部堂之擢矣不然則劾随之能得此乎由是内外大小
官員皆以持循保位為賢而慷慨任事者為不謹忠正
之人因是而黜者多矣孰肯體國憂民為之興利備患
耶此今日致民饑困所由也今使大臣有如富弼之賢
者陛下委金萬鎰使之馳往地方賑救欲發倉廪則倉
廪皆空也欲買糧食則米穀絶無也欲勸大戶則大戶
自不給也欲知饑民實數則守令素不之䆒也欲委官
則無實心行事者而或差占於廵按則不敢承命也一
人耳目有限將如之何哉不過公文行下而造冊報上
曰賑過若干而已其生其死誠不能知也此今日之饑
荒實不能救而後日之饑荒所宜急備也聖旨所憂盗
賊竊發豪傑或乘隙而起者此正可憂之時也臣惟曰
回士風變治體而皆復祖宗之舊此今日救民之急務
也然此事大臣不敢獨任也惟聖明張主於上而已何
者臣僚昔皆陞速今緩其陞則怨怨則謗御史先既權
重今抑其權則怨怨則劾劾與謗皆大臣之所深畏也
今日職位退亦可矣而殁後議及贈諡則又以有無彈
劾為應否由是浮沉保名者恒得志體國任怨莫之敢
矣臣故謂保民今日急務在聖明張主之而已伏候聖
裁
兵部十事疏(胡世寧)
臣久在病中誤蒙聖恩改任兵部尚書又蒙加臣太子
太保兩奉温旨稱臣過當臣感恩刻骨不敢嘿無一言
以報昔唐姚崇宋李綱遇其君之初用皆以十事要說
君從方敢就職彼皆一時名相能輔中興者也顧臣何
人敢效先哲臣敢披瀝愚衷妄陳兵部急務所當行者
十事内有干涉他部者盖用人全資吏部軍食仰給戶
部也伏願聖明不棄芻蕘特賜親覽
一定武略竊惟自古詰戎練武專備蠻夷盗賊盖以二
者皆能戕殺生靈傾覆廟社故為此殺人以救人非得
已也今境外四夷已有祖訓不許輕伐先朝惟責邊將
謹備其來而或近屯百里之内勢將入寇則先伐其謀
耳自來不能遠征至於邊境叛軍即聽處决擒殺著律
已明别無他議惟若民間盗起則望聖明深體先王保
邦至義及查累朝設立廵撫兵備勅詞立為定制務使
練兵足食一聞盗賊生發即便舉兵撲滅於微一面奏
聞及其既久則宜撫捕兼行以散其脅從離其黨與而
必殱其渠魁不許姑息若其一時失計稍有挫衂則當
體念勝負兵家之常責圖後效以收全功其若終無成
功或先隠瞞坐視及有事地方等官或先爭權曲阻其
事或後忌成隂毁其功者皆當重治誤事甚者即照先
年重例處死
一崇憲職今各邊腹裏兵食調度兵將選練俱在廵撫
次則兵備其職比他官為難朝廷任之亦當比他官為
異近該吏部每次公選多得人矣間恐或有未當者宜
令訪實選替皆用年壯資淺諳曉兵事才能濟變心誠
體國之人而久任之然欲久任於其能保地方者必須
定以三年五年加秩一次比與他官陞轉尤速以補其
難然後人肯用力又必重其責任使能展布寬其文法
使得便宜聽其從願罰贖多方措積錢糧在官以為練
兵捕盗募用死間先登等項支用激勸不許法吏扼腕
如昔王翺在遼東故事然後武備可脩軍威可振而盗
賊可弭外侮可禦也措置得宜與科派貧民不同本不
為害臣愚不敢欺隠初任德安推官凡造倉積穀造舖
造監與凡買馬練兵捕盗給賞等事多用罰贖繼任撫
州兵備曾造四城一縣及練兵給賞救災等事亦間用
罰贖臣先蒙行取有被罰榖數百者自備兵馬送臣至
京後離任數十年兩經德安一經撫州民皆歡迎泣送
遠至百里之外而遇盜出死力以衛若臣罰贖害民民
豈無怨也今任此官者拘束太甚故皆避嫌自保而縱
賊殃民地方日敝故臣不惴以為事當如此也
一重將權竊惟趙將李牧守邊得便宜置吏市租皆入
幕府日享士卒趙王不疑故能破殺匈奴不敢近邊宋
失邊險契丹最強宋太祖分命李漢超郭進等備之皆
久任專制厚其財帛如趙李牧故皆能以一郡之力抗
禦強敵宋祖得無西北之憂此古人任將之明效也臣
伏讀我太祖命將制詞有曰古云將在軍君不與者勝
汝等其識之此我聖祖命將之成法也今各邊總兵廵
撫見一寇出一軍賞一有功戮一不用命皆不得自專
必須奏請事由中制彼得推干故難責成功常致誤事
唐陸贄所謂鋒鏑交於原野而决策於九重之中機會
變於斯須而定筭於千里之外者甚非計也今各邊廵
撫總兵選任既當尤望陛下體聖祖之成法效古人之
命將假與威權使得專罰多與金帛使得厚賞至於臨
期應變料敵出竒惟其所為而不為中制朝廷惟握將
將之權有功則陞賞有罪則誅黜如此則將士用命事
機不失而使得成功矣
一增武備往歲募增京軍二萬有餘此皆驕惰未經戰
陣緩急難倚者也今莫若於遼東大同宣府三鎮各添
遊擊二員增募銳兵六千名每員各統三千間時則輪
番一員在京近郊住劄另營操備有警則併調一隅防
戰不過半月可集此於緩急中外有倚比之命將出京
軍虛聲實用大不侔矣
一更賞罰夫以賞言首級論功非國初之舊制也兩軍
相敵當先格鬭者手眼瞬息不得差池何暇割首使其
取首則再不能戰而為敵所乘為後軍所爭奪死矣故
首級非我大勝彼大敗奔遁不能割而割之者多或非
真也貪功奮死殺賊止望得賞衣食稍足耳豈望陞官
也惟論首級陞官故殺賊者不能取首而得首者又為
勢要所奪又或因爭首級自相蹂踐而為敵所敗此邊
人之大恨兵戰之大患也以罰言則原奏邊例交鋒傷
在四五人即問充軍殺在十名以上不報者止降一級
輕重不倫隠瞞得利人何苦而實報哉又或兩軍對敵
勝負相當殺傷相抵我軍被殺指名可驗殺彼之人不
能取首不得論功亦問前罪故今邊將惟以退縮保守
為事而墩堡任其攻尅鄉民任其殺虜上下相瞞惟事
欺隠而已甚者被殺之人捨死逃回邊堡以其先時失
報恐被查䆒而遂殺之尤可痛也如蒙聖明更定賞罰
之格惟嚴隠匿之罪其兩軍交鋒而殺傷相抵不曾割
取首級撫按明知回奏者不問其罪其有失備力所不
及雖被殺虜二十人以下亦不問充軍其若力可敵而
不敵雖失四五人亦問充軍至於兵力相當退縮敗陣
及擁衆自衛縱賊深入而又不能擊其惰歸以取勝者
但被殺虜數十人以上俱問失機其他軍校小小失事
不曾有誤地方者輕則聽領兵官量情責打重則送廵
撫官即時問决不必一一奏勘以致累死邊軍至於戰
勝論功止憑廵撫兵備查審衆證某人設策某人當先
破陣某人殺死幾人皆聽廵撫官量情即時給賞銀兩
但紀其功不必陞官其有三次設謀或當先破陣或一
起連殺三五人之上勇力出衆者方保陞官其若廵撫
總兵失事扶同隠匿或冐功賞其所私者却從廵按訪
實糾舉必問重罪如此庶幾賞罰當而人心思奮朝廷
亦不致多費官爵矣
一御土夷各處土官惟在治之得其人而順其俗簡其
約束禁其貪取其大者尤在重其信令要使隣族上下
皆惟吾是信而彼之作惡者莫之能欺以鼓其叛亂其
有訟則速為之勘剖該襲則早為勘保而不必其至京
其若讐殺不聽分解及為叛亂兼併者則命其隣黨合
而征之蓋惟不信則隣黨旅拒信則隣黨率從而兼併
尤其所惡早征甚易也征而自服則捨不服而擒殺之
者惟順其民情審其事勢該設流官則設流官該復土
官則復土官該統為一則統為一該令分屬則令分屬
其設流官者必須其惡極民怨而又盡除其族以絶其
患然後可行不許輕率是皆順彼民俗而惟聽鎮廵官
處定奏聞裁决請給衙門職事其若延捱不處及處治
乖方致其復亂而不能親定者則罪鎮廵鎮廵奏下該
部應為奏决而不奏决不該推勘而托故推勘以致延
緩歲久誤事者罪坐所由若欲預絶其爭襲之患者宜
令土官娶妻生子及妻喪再娶子喪續生俱逓申合干
上司各用厚紙大簿掌印官重筆親註明白用印鈐記
後可按籍而知其應襲子孫則當定名申報而稍長之
日聽其代領目兵或差赴上司禀事要使人人皆知難
於輕改則後自不亂是皆要在朝廷選用廵撫知府得
人久任而信孚於民然後可行耳故以信服夷臣先累
試得效臣初守廣西太平所屬土官十五州縣皆以信
孚蓋惟不用財不避嫌而即為保襲不貪功不避罪而
輕為誘執如上下凍州趙文興被誣死罪臣明告以故
而禁其來見屢送妻子來質臣即遣回如茗盈州李萬
盈來見違約臣即鎻去量治仍即放還其與全茗州許
榮高讐殺三十餘年臣令畫江分斷其地後臣離任彼
皆泣送二日之程又如太平州世叛李濬因被廵按輕
提擁兵搆亂臣委其表兄龍英州趙元珤擒之諭其兵
四千即散其民盡皆歸府朝夕來見自言始知王民之
樂與之言利害道理甚曉又如羅陽縣王景明爭占官
地二十餘年臣召之推調不至乃貼告示諭其民即歸
本縣而景明隻身遂逃又如思明府叛族黃文昌等四
世為逆殺其知府三代占其三州半府地方累敗官軍
信臣欲求來歸臣拒不納而總兵康泰因遂執其兄弟
三人委臣空城恐其劫奪即與參將二司率兵夜遁臣
危旦夕而所屬土官預料其事皆伏兵近山即日而至
為臣守城旗鼓震耀彼謀遂絶臣始得生而復責退其
原占三州二十七村地方思明知府黃暘事臣為文召
之即來提其人調其兵即至暨臣聞喪彼急圖奏留臣
帶管其府自願為州聽屬以得保全臣泣不從乃止盖
信義雖蠻夷為易感天日在上臣非敢誑也後任四川
廵撫道遇天全六番護印招討高勲差人來訴臣即輸
前責其家之占田圍縣罪惡深重新天子英武同符太
祖依斷則留爾地方否則滅爾家族其人回告未久彼
即移文來首田本占民願從斷還而原曲斷與之者消
沮無地臣至省城未久雜谷安撫松潘諸番皆上番文
誓不為惡松潘番又為兵備胡澧伐木修城署竈以俟
臣至盖番信澧澧信臣為之傳播故未久而即遠孚臣
豈有他能也臣之此言雖欲行彼土官該管上司據事
詢訪因而信行以為地方涓埃之助耳若其揚言已之
罪無所逃於士論也
一足邊儲今邊儲最苦不足而足之道有三一曰廣屯
種夫屯種孰不欲廣然每差官督勸不能增者急於起
科得利也夫歲收不常而租有定額則開墾者利未得
而害已随故人不敢開種今若查比北直隸欽奉太祖
皇帝聖旨事理聽令各屯原額抛荒及空閑地土不拘
土客官民軍舍盡力開墾永不起科則有利無害而人
樂於興種矣盖所貴廣種多收民間米穀價賤發銀可
糴則邊儲易足矣至於南方謫彼充軍為民人犯宜責
拘解當房真正家小到彼盡撥各武職員下作為伴當
責之收管使其開種而照名代出本處軍伴操守則彼
勢難逃而人可漸多種可漸廣矣二曰興鹽利今天下
生齒繁於國初數十餘倍食鹽者衆矣故今私鹽盛行
而官鹽未嘗不售其謂私鹽不禁能阻官鹽者乃襲舊
時之說也故今宜於額外多開商中納聽其買補若慮
勢要占窩專利則每歲開中止將引目發邊付廵撫都
御史并管糧郎中掌管聽其就彼召商責限完糧而後
填給違限不完者則轉給他人其若都御史郎中召報
容私致緩糧餉者聽廵按參䆒則自無此弊矣至於私
鹽不必深禁只如近日都御史汪鋐奏議官抽其半而
給照許賣則公私鹽利歸國用而邊儲可足矣夫私鹽
不禁則廵邏之卒可减而鹽徒意外之禍可彌鹽廣鬻
而壯丁益勸於煎軍民得易求食其為上下之利盖不
一而足也三曰預收糴每常邊糧不肯趁賤預買及臨
用兵發銀貴糴且逼人強賣公私勞費不貲今宜妙選
各邊管糧部官責其月報米價貴賤歲報田收厚薄如
其豐收米賤之時那借官銀數十萬兩到彼多糴米穀
貯倉或計今年所糴可彀後二三年之用即扣後二三
年該給糧銀又於他邊米賤處所收糴或查應解邊糧
地方時價米貴則量令折錢解邊備糴如此通融計處
務使遠近官民皆便而邊糧易於措積蓋亦治國通融
之法也但其糴糧全在官司法令簡便革弊嚴明不許
减價掯勒難收以致靠損屯農方可常糴
一絶弊源先該正德年間權奸黷貨致令冨勢小人冐
奪軍功超陞世襲軍職大壞祖宗賞罰之公至於軍匠
亦多額外濫收歲耗國儲數十百萬國家田賦有限何
以能給臣初平賊江西見彼殺賊之人無一報功報功
之人無一見賊及後充軍遼東見彼冒功之人勢焰薰
灼邊人凛凛總兵官既奪邊軍血戰所得之首級以與
之報功衛所官又尅减邊軍忍死所待之糧銀以為之
宴賞且又聽之乘其馬役其人鞭笞呵叱如待囚隸彼
為國家出死力者俛首喪氣不敢言其中心哀怨何可
言也故昔宸濠之討調軍遼東人心踴躍思欲南降使
非天命有定北軍至彼天下大事去矣聖祖所戒賞功
不當久則禍生者盖幾踐之豈不甚可畏哉天命我皇
上入繼大統奮然下詔盡革此軰人心始快天下始安
然有識者猶恨不藉其家以足邊儲而濟窮軍之困戮
其首以梟邊境而快憤軍之心也我皇上勵精恭儉八
年之久而天下財用被其坐耗困窮至今難復臣恐法
度不時加嚴儆則易至於漸弛奸弊不重加杜絶則易
至於復生伏願陛下深為子孫萬世之計特與體國大
臣計議自今嚴立成命載諸天府頒諸天下今後官舍
軍民人等敢有似前奏帶冐功陞職者必行斬首地方
其有真係報效親手得功該陞軍職亦止填註原立功
地方衛所不許再署錦衣衛文武職官除果有勘亂平
賊竒功朝廷特賜子孫官職襲廕外其有聽容子孫弟
姪夤緣似前冐陞者文官除名再不敘用武職揭黃永
不許襲至於軍匠夤緣再有額外濫收者許該部科道
執奏問革邊遠充軍永為定例如此則奸弊可絶而賞
罰常明財用漸足而民窮可救實為宗社萬年之福矣
一正謬誤近多謬見之事如新例軍職立功者許贖米
五十石即令還職只如指揮使一員立功五年則省給
每月正俸實米共四百八十石餘俸薪鈔共一千六百
二十石今得其納米五十石而即以與之所得少而所
費多矣又如邊衛武職有犯該調外衛者彼多安土憚
遷此等官生長邊方慣習邊事比之南方疲懈者不同
宜令廵撫重罰邊糧若干或令降級或令减俸就彼差
操免其調衛則可歲减月糧筭亦不貲臣嘗有言不行
又如武職有該充軍身故者長子襲職支俸次子代罪
充軍大是不均此等官亦合降襲免其充軍可省月糧
先該給事中有言亦不用又如京衛官先年有從願改
註外衛之例以軍政則外衛官少革而復推有恃為惡
而莫之能禁京衛官多有不得管事者只當一軍之役
今得改增外衛則可以多中揀擇而軍政得人矣以俸
給言則外衛易給而京儲難運有如調出指揮一員則
每月省京儲米八石而可養壯士八人矣今亦停阻不
行臣謂此等事皆屬謬誤所宜查正要皆有益於國儲
不少也
一惜人才今天下士習因循率多依阿自保而能舍身
為國摧奸禦侮弭盗安民者極為難得今在朝文職止
有李承勛伍文定二人能統軍旅然皆位望已崇小寇
不宜輕出國家養兵蓄將不可一日無人近該輔臣奏
議久欲求薦其人而迄無薦者盖其人難知知亦未試
而巳試得效者又多小疵詿誤不敢薦也然一朝有事
將如之何臣訪得原任都御史馬昊陳九疇二人昊則
先任僉事四川殺賊有功歴陞廵撫因叛夷招討遣人
夤緣權奸奏逮至京而黜為民九疇先任兵備猝遇番
戎入寇内誅叛人外退強敵而為番使寫亦虎仙等反
間搆罪後任廵撫大破番狄而偶以報功差誤又為憸
人聶能遷等反間流謗逮至充軍臣謂此二人者可宜
收復在京不拘大小職事以備緩急之用又有原任副
使施儒楊必進二人者皆先任御史後陞兵備皆殺賊
安民有功楊必進則有誤劾一人之失施儒則因禁民
怪俗一事之謗以致考察閑住臣謂此二人者可收復
原職再試其才能功績而進用之又有原任兵備副使
胡澧其人德行追及古人忠信行於蠻貊有才不露有
功不伐臣昔舉代廵撫而亦為考察所黜惜其老矣筋
力未知臣不敢薦惟得吏部另作一行旌别以勵士風
幸也
崇一德以享天心疏(唐臯)
臣嘗伏覩我太祖高皇帝御製大誥序有曰君臣同心
寅恭一氣所以感皇天后土之鑒海嶽效靈由是雨暘
時若五榖豐登家給人足其首章又以君臣同遊竭忠
成全其君拾君之失撙君之過補君之闕為說大哉皇
言所以貽謀燕翼垂萬世聖子神孫之訓者深且遠矣
仲虺詳陳咸有一德之功孟子極言相待一體之道皆
不出我祖宗彝訓之外也仰惟皇上起自潜邸嗣守丕
基登極之初治以憲祖為先志以勵精為大天下臣民
翹首跂足仰望太平以謂陛下盖將更張武宗之故以
上繼孝宗之治而遠復聖祖之盛也然自即位以來君
臣無同遊之美上下鮮一德之休知有股肱而不藉之
運用知有耳目而不因之聰眀是陛下雖有願治之心
而失所以求治之道也臣嘗供事華蓋内殿親見殿外
之東極北有一便殿或指以示臣曰此孝宗皇帝燕息
之所也凡諸臣章奏必於此閱之遇有懷疑未决必召
輔臣至此參詳可否然後下之所司是以政無闕失昭
令聞以垂無窮且召見之頃傳宣賜茶或撤賜御饌君
臣際遇至今美談不知左右近臣熟知先朝典故者曾
為陛下言之乎臣恐其不能且不肯也臣又見得先王
優禮老成引年致仕不許其請則必賜之几杖以昭眷
留之誠盖以老成謀國多識舊章不可不重惜也近來
戶部尚書孫交刑部尚書林俊引疾乞骸章疏屢上陛
下温旨慰留此固惜老成重典刑之盛心也臣方擬有
几杖之賜以為聖世之光不意頃因太監崔文家人之
故謂俊廢格詔旨令其回話其與陛下起廢之初慰留
之温旨大不侔矣萬一俊執奏大臣以道事君不可則
止之義掛冠玄武祖帳東都陛下雖無簡棄老成之心
抑亦何以自解於天下之口而祈免於萬世之非議哉
臣觀陛下在内所寵信者多藩邸久待之人也非先朝
寡過之人也使此數臣者果皆忠於陛下豈肯令陛下
因崔文一家奴之故而簡棄老成體國之臣乎又豈肯令
陛下加拾遺撙過之忠以廢格詔旨之罪乎又豈肯令
陛下變勉留之温旨為雷霆震擊之威乎夫自古及今
君臣上下同心一德未有不治者也上下隔絶中外疑
沮未有不亂者也陛下即位二年於兹雖無武宗以來
危亂之形而有正德以後災變之大其幾甚可畏也伏
願憲聖祖之言舉先朝之典虛顧問輔臣之襟隆體貌
大臣之禮養聖主遷善之勇全老成執法之忠鑒憸邪
非亂之由消近習保姦之禍務使君臣如一人之身宫
府内外如一家之勢則政以道成氣以和召諸福之物
可致之祥莫不畢至而我聖祖降鑒效靈之訓可驗於
今日矣
文章辨體彙選卷一百十
