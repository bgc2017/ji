文章辨體彙選卷三百六十九
明賀復徵編
䟦二
䟦吕侍講歲時雜記(宋陸游)
承平無事之日故都節物及中州風俗人人知之若不
必記自喪亂來七十年遺老凋落無在者然後知此書
之不可闕吕公論著實崇寧大觀間豈前軰逹識固已
知有後日耶然年運而往士大夫安於江左求新亭對
泣者正未易得撫卷累欷慶元三年二月乙卯笠澤陸
某書
䟦李莊簡公家書(陸游)
李丈參政罷政歸鄉里某年二十矣時時來訪先君劇
談終日每言秦氏必曰咸陽憤切慨慷形于色辭一日
平旦來共飯謂先君曰聞趙相過嶺悲憂出涕僕不然
謫命下青鞵布襪行矣豈能作兒女態耶方言此時目
如炬聲如鐘其英偉剛毅之氣使人興起後四十年偶
讀公家書雖徙海表氣不少衰丁寧訓戒之語皆足垂
範百世猶想見其道青鞵布襪時也淳熙戊申五月笠
澤陸某題
䟦陳伯正所藏山谷帖(陸游)
此卷不應擕在長安逆旅中亦非貴人席帽金絡馬傳
呼入省時所觀程子他日幅巾笻杖渡青衣江相羊喚
魚潭瑞草橋清泉翠樾之間與山中人共小巢籠鶴菜
飯掃石置風爐煑蒙頂紫茁然後出此卷共讀乃稱爾
䟦東坡祭陳令舉文(陸游)
東坡前後集祭文凡四十首惟祭賢良陳公辭指最哀
讀之使人感歎流涕其言天人予奪之際雖若出憤激
然士抱竒材絶識沉壓擯廢不得少出一二則其肝心
凝為金石精氣去為神明亦烏足怪彼憒憒者固不知
也紹熙甲寅十二月二十九日笠澤陸某謹書
䟦花間集(陸游)
唐自大中後詩家日趣淺薄其間傑出者亦不復有前
軰閎妙渾厚之作久而自厭然梏於俗尚不能拔出會
有倚聲作詞者本欲酒間易曉頗擺落故態適與六朝
跌宕意氣差近此集所載是也故歴唐季五代詩愈卑
而倚聲者輙簡古可愛蓋天寳以後詩人常恨文不迨
大中以後詩衰而倚聲作使諸人以其所長格力施
於所短則後世孰得而議筆墨馳騁則一能此不能彼
未易以理推也
䟦劉凝之陳令舉騎牛圖(陸游)
公卿貴人方黃金絡馬傳呼火城中時欲如二公騎牛
山谷蕭𣪚遺物固不可得若予者仕既齟齬及斥歸欲
買一黃犢代步其費二萬有畸作欄畜童又在此外遂
一笑而止徒有此生猶著幾兩屐之歎乃知二公風流
亦未易追也紹興甲寅十二月二十九日陸某識
䟦畫橙(陸游)
嘉泰癸亥四月十六日兩朝實錄將進書予以史官兼
秘書監宿衛於道山堂之東直舍茶罷取此軸摩挲久
之覺香透指爪此物著霜時予歸鏡湖小園久矣
䟦焦伯強帖(陳亮)
寳元康定之間本朝極盛之時也諸公巨人踵武相接
天下毫髮絲粟之才皆得以牽連成就况若伯強之卓
然能自見者乎其於骨肉書翰之間恩意藹然蓋非其
異行也魯多君子而宓子賤稱焉事衰世之大夫友薄
俗之士雖豪傑拔出之才猶懼其不免是以君子論其
世也
䟦紹興辛已親征草詔(辛棄疾)
使此詔見於紹興之前可以無事讐之大耻使此詔行
於隆興之後可以卒不世之大功今此詔與此敵猶俱
存也悲夫
䟦唐人暮雨牧牛圖(朱熹)
予老於農圃日親犂耙故雖不識畫而知此畫之為真
牛也彼其前者却顧而徐行後者驤首而騰赴目光烱
然真若相語以雨而相速以歸者覽者未必知也良工
獨苦詎不信然延平余無競出示此卷卷中有劉忠定
鄒忠公題字覽之并足使人起敬而龍山老人又先君
所選士而余所嘗趨走焉者也俛仰存沒為之慨然因
識其後而歸之
蜀人游監簿慶元黨人家乘後䟦(真德秀)
慶元黨人者韓侂胄所立名也夫君子羣而不黨黨之
為言豈美名也哉侂胄以此誣當世之賢余意當世之
賢將引避之不暇而後溪劉先生頋以是名游公之墓
大理寺丞君復以是名其家乘焉何哉蓋是是非非之
理天實為之非人力可以倒置也漢之三君八俊非黨
也而中常侍以黨名之方其加以是名也斥辱之摧殘
之固將使天下之人同心疾之也然天下不惟不疾而
益鄉慕之西州豪傑耻於不與而凡隸名文德之石者
至今望之若神人然然則人心所同然者果可以力倒
置之耶當慶元初衆賢盈庭人稱為小元祐而侂胄以
區區鶡弁乃欲祖章蔡故智一網而空之於是姦黨之
名以立彼其心固謂被是名者不勝其辱矣亦孰知夫
適以榮之耶游公在當時名居餘官之首不問可知其
人寺丞君復立志操行凛凛有父風隱德之報將於是
乎在予讀其所輯家乘不勝起敬而書之且嘆侂胄之
愚欲以一手掩天下之目也建安真某書
䟦吕元吉先人介軒記後(文天祥)
巽齋先生曰徂徕石先生名介質肅唐公名介鄭公俠
字介夫半山老人字介甫凡有取乎介者其人必可觀
也予嘗評之徂徠之介為孤峭質肅之介為直方鄭公
之介為敢决荆公之介為執拗三公之介絶於天質荆
公之介襍於客氣介則一而其所以介則不同也予獨
悲夫強辯堅忍虛名偽行介甫以誤於其君以厲於其
時至今天地易位人極不立皆此介之流也徂徠不得
為諫官唐公爭新法不勝發憤死鄭以一跌碌碌州縣
不復能自振迅介美德也三公得其純坎坷於當世彼
其角血氣之私竊名譽之盛而遺毒迨今日而未已嗚
呼偽行之誤人而直道之難行久矣吕元吉之先人名
介軒予不及識其人諸君品題類以為言和而行果色
溫而氣剛然則是介也視前三君子有光焉然君止於
布衣懷其耿耿不見於用則君之所遇又為不幸者雖
然介在我幸不幸在天吾求無怍乎本心可矣何外物
之較風氣淺薄其能刻厲矯揉以竊毅然丈夫之名者
已不多見若夫以直自懟而毁方為圓以就外物者多
矣外物卒不可得而本心空自喪失是則介軒之罪人
也元吉重念之哉
䟦周一愚負母圖(文天祥)
已未之變周君一愚家於狗咬石之下最先遇禍君從
其兄負母越溪以逃妻子溺死不能救也事平君為圖
紀其状諸公嘉其臨難識所輕重褒之不絶口予謂人
子之事其親不幸而處人事之變急所急而緩所輕本
心之不能不爾其於天則蓋非有一毫之增益也一愚
之處此豈其欲以為高哉正可悲耳嗚呼自狗咬石之
失險江右之父母妻子離𣪚不知幾人覽君之圖豈獨
為其一家哭哉誰謀不臧一至於此昔魏陵繪襄樊之
戰為于禁屈伏龐德怒罵之状將耻禁也彼禁敗事者
見之宜發慚以死然龐德憤憤就殞使其骨肉見所畫
像尚復何忍君此圖一開卷當一流涕毋為自苦予將
請之轉示前之玩敵抽戍者使誤國者死有餘愧而君
其庶少寬乎
䟦懷素藏真律公二帖後(元劉因)
顔魯公自其九世祖騰之至公以能書名天下者凡十
人而頵頍不與焉其淵源已如此而其父已傳法於殷
仲容而公又會意於張長史今見懷素此帖所云則知
公之講習於師友者又如此也嗚呼書一藝也必欲其
精而猶如是矧其大者乎帖後有文潞公吕汲公趙懿
簡劉忠肅諸公元祐四年䟦語是年潞公以元老平章
軍國事方辭去不得而汲公為宰相懿簡為樞密忠肅
公為御史吁亦盛矣哉後游師雄刻此帖於長安則八
年九月也宣仁后實以是月崩而明年已非元祐矣宋
之治亂於此焉分又所以發予之嘆也此雖一帖而有
可鑒者二故併書於後以待覽者云至元丁丑七月已
亥容城劉因書
䟦金國名公書(元好問)
任南麓書如老法家斷獄網密文峻不免嚴而少恩使
之治京兆亦當不在趙張三王之下黃山書如深山道
人草衣木食不可以衣冠禮樂束縳遠而望之知其為
風塵物表黃華書如東晉名流往往以風流自命如封
胡羯末猶有蘊藉可觀閑閑公書如本色頭陀學至無
生横說豎說無非般若百年以來以書名者多矣宇文
大學升通王禮部無競蔡丞相伯堅父子吳深州彦高
高待制子文耳目所接見行軰相後先為一時任高麓
趙黃山趙禮部龐都運才卿史集賢季宏王都勾清卿
許司諫道真為一時若党承旨正書八分閑閑以為百
年以來無與比者篆字則李陽冰以後一人郭忠恕徐
常侍不論今卷中諸公書皆備而行溪獨見遺正如鄴
中賓客應劉徐阮皆天下之選使無陳思王則亦不得
不為西園清夜惜也
䟦蘇氏家藏雜帖(宋本)
今人以行草名者多蘇伯修家藏雜帖一卷嘗試就卷
中所有評之鮮于困學如雲間公子玉骨横秋富貴風
流仍復度世胡紹開如拙工鑄鼎模範未精沉重孤峭
似竒實陋姚先生如上帝隂兵舉世不識恍惚變現要
以氣勝盧疎齋如叢祠野屋繪畫風雷雖復駭人却非
塵俗張大經如油翁獻技錢孔不濡運杓自然不過熟
耳苟正甫如近郊田叟老不作業意度真淳恨乏京樣
王參政如勤婦作縑致力杼軸雖媿羅綺亦復遲壞周
景遠如頭陀學佛頗見小乘苦行繼修或可證果予既
品題七八人者或謂蕭叔逹身能作字故鍾繇軰遭其
口吻子僅觧操筆詎容歴詆殊不知食前方丈具於饔
人舉梜一嘗甘辛立辨正自不必手善烹調然後始識
味也
文章辨體彙選卷三百六十九
