文章辨體彙選卷四十九
明賀復徵編
牒
劉勰曰牒者葉也短簡編牒如葉在枝温舒截蒲即
其事也
為裴中丞伐黃賊轉牒(唐柳宗元)
當管奉詔與諸管齊進誅討邕管草賊黃少卿漢軍馬
步等若干人各具兵馬數及軍將若干前牒奉處分竊
以天啟昌期大功畢集神開興運微惡盡除黃少卿等
歴稔逋誅舉宗肆暴恃狡兔之穴跧伏偷安憑孽狐之
丘跳踉見怪以為威弧不射天網可逃侵逼使臣隳犯
王略恣其毒虐速我誅鋤敵國盡在於舟中還師已期
於席上謂宜投戈頓顙面縳乞身歸郡邑於王官效黎
獻於天吏而乃繕兵補卒增壘閉途正當天討之辰更
積恩誅之罪衆輕鬭蟻勇劣怒蛙纖縞當強弩之初孤
豚僨肥牛之下事同拾芥力易摧枯杪忽蜂腰虚見辱
於齊斧突梯鼠首濫欲寄於旄頭勦絶有時不索何獲
某拱稽致命執銳忘生車甲既備於小戎鯨鯢豈逃於
誅僇竊觀上略總制中權戰士義激於身心列校勢成
於臂指蹶張之技盡出於山林拔距之材徧徵於川洞
賞懸香餌令布疾雷莫不鼔舞戎行虔恭師律投軀不
愆於羽檄跂足惟事於牙璋今月某日奏事官米蘭迴
捧受詔命神飛首勇足蹈心馳懽聲洽於萬夫勝氣横
於千里國容不入屢且入於寢門家事勿關土已填於
左闔即以月日全軍出次分道竝進所期戮力敢告同
心孔大夫貞直冠時清明格物全體許國一心在公兵
精食浮為日固久容府楊中丞以義烈為已任勲襲太
常安南李中丞以英武為家風業傳彝器竝膺邦寄克
逹皇威南則浮海濟師共集堂堂之陣東則横江誓衆
用成善善之功以此鼓行坐觀盡敵刑惟勿喜誅有可
哀徵側之勇冠一方竟就伏波之戮吕嘉之威行五嶺
終摧下瀨之師嗟此陋微自貽擒滅勉成良畫速致殊
勲雖荒徼之地固不勞於有征而昇平之年將自此而
何事書之竹帛實為揚名事須移牒鄰管以成犄角舉
牒者
關
劉勰曰關者閉也出入繇門關閉當審庶務在政通
寒應詳韓非云孫亶回聖相也而關於州郡蓋謂此
也
行兩廣按察司稽查冒濫關文(明王守仁)
准兵部咨云云擬合通行為此仰抄捧回司照依案驗
備奉欽依内事理即行都布二司一體欽遵仍轉行鎮
守主副參將等官今後除地方機密重情應該會奏者
各具本共差一人於批文列會奏職銜其餘常行事務
各自行奏報者必須積至二三起以上方許差人亦於
批文開坐硃語以便稽考毋得泛填公務字樣若是專
為已私假借公幹擅便分給符驗關文掛號并承委人
等越例索要應付定行從公參究治罪俱毋違錯
咨
復徵曰按說文謀事曰咨事未成而咨訪事既成而
咨啟是也一作諮左傳訪問於善為諮也
征藩功次咨文(王守仁)
准欽差整理兵馬糧草等項兵部左侍郎兼都察院左
僉都御史王咨内開煩為查照將征勦防守有功官軍
人等俱照功次分别明白造冊咨送以憑查議等因卷
查先為飛報地方謀叛重情事本職奉命前往福建公
幹中途遭遇寧府反叛謀危宗祀係國家大難義不容
舍之而往當即保吉安随具本奏聞及星夜行文各府
起調兵快召募四方報效義勇適遇巡按兩廣御史謝
源伍希儒回京復命又行具本奏畱軍前協謀行事各
哨官兵俱聽監督獲有功次俱憑本職送發各官審驗
紀錄去後續督官兵前後攻復省城俘執宸濠并其黨
與劇賊起觧間隨准南京兵部咨開稱前事(云云)照得
江西逆賊既已擒獲逆黨已經剪平所獲功次合行紀
驗除原差科道官前來外煩將征勦逆賊官軍民兵召
募義勇及鄉官人等所獲功次分别奇功頭功次功造
冊覆驗等因案經備行江西按察司杳照施行去後今
准前因看得征勦宸濠之時止是分布哨道設伏運謀
以攻城破敵為重擒斬賊徒為輕且攻城破敵雖係本
職督領各哨官兵協謀併力緣任非一人事非一日各
官俱係同功一體難以分别等第其擒斬賊徒雖有等
級自有下手兵夫難以加于各官之上止將各哨擒斬
賊犯送發御史謝源伍希儒審驗明白從實直紀緣各
官不曾奉有紀功之命但照本職欽奉勅諭便宜事理
從權審驗紀錄難以分别奇功頭功次功等項名目止
於造冊内開寫某人擒斬某賊首某賊從輕重多寡據
實造冊中間等第亦自可見除各官再行查照造冊徑
繳外所擒獲功次總數及官軍兵快報效人等員名數
目合行開造咨報施行
計開
一提督領兵官一員
提督南贛汀漳等處軍務都察院右副都御史王
一協謀討賊審驗功次官二員
廵按兩廣監察御史謝源伍希儒
一領哨官十員
衝鋒破敵
吉安府知府伍文定贛州府知府邢珣袁
州府知府徐璉臨江府知府戴德孺
邀伏截殺
贛州衛署都指揮僉事余恩撫州府知府陳
槐建昌府知府曾璵饒州府知府林城
廣信府知府周朝佐瑞州府通判胡堯元
一分哨官十一員
邀伏截殺
吉安府泰和縣知縣李楫臨江府新淦縣知
縣李美吉安府萬安縣知縣王冕南康府
安義縣知縣王軾瑞州府通判童琦
守把截殺
吉安府通判談儲吉安府推官王暐南昌
府進賢縣知縣劉源清南昌府奉新縣知縣
劉守緒南昌府推官徐文英撫州府臨川
縣知縣傅南喬
一隨哨官四十六員
邀伏截殺
吉安府通判楊昉吉安守禦千戶所指揮同
知麻璽贛州府同知夏克義贛州衛指揮
僉事孟俊永新守禦千戶所指揮同知高睿
南昌府通判陳旦南昌府豐城縣知縣顧佖
袁州府推官陳輅南昌府寧州知州汪憲
饒州府餘干縣知縣馬津瑞州府上高縣知
縣張淮瑞州府高安縣知縣應恩吉安府
永新縣知縣柯相南康府建昌縣知縣方澤
南昌府靖安縣知縣萬士賢
守把截殺
廣信府沿山縣知縣杜民表廣信府永豐縣
知縣譚縉瑞州府同知楊臣瑞州府新昌
縣知縣王廷饒州府安仁縣知縣楊林廣
信府通判俞良貴廣信府通判安節廣信
府推官嚴鎧臨江府同知奚鉞臨江府通
判張郁廣信府同知桂鏊瑞州府推官金
鼎贛州府贛縣知縣宋瑢贛州衛正千戶
劉鏜贛州衛正千戶楊基廣信守禦千戶
所千戶秦遜永新縣儒學訓導艾珪瑞州
府高安縣縣丞盧孔光饒州府餘干縣縣丞
梅霖南昌府靖安縣縣丞彭齡吉安府萬
安縣縣丞李通南昌府武寧縣縣丞張翺
贛州府興國縣主簿于旺瑞州府高安縣主
簿胡鑑饒州府餘干縣龍津驛驛丞孫天裕
南昌府南昌縣沛㲼驛驛丞陳文瑞吉安府
吉水縣致仕縣丞龍光贛州府贛縣聽選官
雷濟南昌府豐城縣省察官文棟材贛州
府贛縣義官蕭庾南安府上猶縣義官尹志
爵
一協謀討賊鄉官十二員
致仕都御史王懋中養病痊可編修鄒守益
丁憂御史張鰲山養病郎中曾直養病評
事羅僑調用僉事劉藍致仕按察司劉遜
致仕參政黃繡閑住知府劉昭依親進士
郭持平參謀驛丞王思參謀驛丞李中
一戴罪殺賊官一十七員
九江兵備副使曹雷九江府知府汪穎九
江府德化縣知縣何士鳳九江府彭澤縣知
縣潘琨九江府湖口縣知縣章玄梅南康
府知府陳霖南康府同知張祿南康府通
判俞椿南康府推官王詡南康府星子縣
主簿楊永祿南康府星子縣典史葉昌南
昌府知府鄭瓛南昌府同知何繼周南昌
府通判張元澄南昌府南昌縣知縣陳大道
南昌府新建縣知縣鄭公奇南昌府通判蔡讓
一提調各哨官軍兵快人等除分布把守外臨陣
共一萬四千二百四十三員名
一擒斬首從賊人賊級并俘獲宫人賊屬奪回被
脅被虜招撫畏服官民男婦等項共一萬一千
五百九十六名顆口
生擒六千二百七十九名首賊一百零四名從
賊六千一百七十五名内審放一千一百九十
二名
斬獲賊級四千四百五十九顆
俘獲宫人四十三名賊屬男婦二百三十八
名口
奪回被脅被虜官民人等三百八十四員名口
招撫畏服投首一百九十三位名
一奪獲誥命符驗并各衙門印信關防金銀首
飾贓伏等物
誥命一道
符驗一道印信關防一百零六顆
金并首飾六百二十三兩一錢二分
銀首飾器皿八萬三千八百九十七兩一錢九
分八釐五毫
贓伏一千八百九十件
器械一千一百九十九件
牛三十頭馬一百零九匹驢騾一十三頭
鹿三隻
一追獲金璽二顆金冊二副
一燒燬賊船七百四十三隻
一陣亡兵六十八名
牌
行各分巡道督編十家牌(王守仁)
本院奉命廵撫是方惟欲剪除盜賊安養小民所恨
才力短淺智慮不及雖懷愛民之心未有愛民之政父
老子弟凡可以匡我之不逮苟有益於民者皆有以告
我我當商度其可以次舉行今為此牌是亦煩勞爾衆
中間固多詩書禮義之家吾亦豈忍以狡詐待爾良民
便欲防奸革弊以保安爾良善則又不得不然父老子
弟其體此意自今各家務要父慈子孝兄愛弟敬夫和
婦隨長惠幼順小心以奉官法勤謹以辦國課恭儉以
守家業謙和以處鄉里心要平恕毋得輕意忿爭事要
含忍毋得輒興詞訟見善互相勸勉有惡互相懲戒務
興禮讓之風以成敦厚之俗吾愧德政未敷而徒以言
教父老子弟其勉體吾意毋忽
輪牌人每日仍將告諭省曉各家一番
十家牌式
某縣某坊
某人某籍
某人某籍
某人某籍
某人某籍
某人某籍
某人某籍
某人某籍
某人某籍
某人某籍
某人某籍
右甲尾某人
右甲頭某人
此牌十家輪日收掌每日酉牌時分持牌到各家照
粉牌查審某家今夜少某人住某處幹某事某日當
回某家今夜多某人是某姓名從某處來幹某事務
要審問的確仍通報各家知會若事有可疑即行報
官如或隱蔽事發十家同罪
各家牌式
某縣某坊民戶某人
某坊都里長某下甲首軍戶則云某所總旗小旗某
下匠戶則云某里甲下某色匠客戶則云原籍某處
某里甲下某色人見作何生理當某處差役有寄庄
田在本縣某都原買某人田親徵保住人某某若官
戶則云某衙門某官下舍人若官戶不報寫庄田在
牌者日後來告有庄田皆不准不報寫原籍里甲即
係來歷不明即須查究
一男子幾丁
某(某項官見任致仕在京聽選或在家)某(某處生員吏典)
某(治何生業成丁未成丁或住何處經營)某(見當某差役)
某(有何技能或患廢疾)某
見在家幾丁若人丁多者牌許增闊量添行格填
寫
一婦女幾口
一門面屋幾間(係自已屋或典賃某人屋)
一寄歇客人(某人係某處人到此作何生理則名名開寫浮票寫帖客去則揭票無云無)
勦捕漳宼方略牌(王守仁)
據福建廣東布按二司參議等官張簡等各呈勦捕事
宜已經行仰遵照案驗施行所有方略恐致泄露不欲
備開案内為此另行牌仰廣東嶺東福建汀漳等處兵
備僉事顧應祥胡璉密切會同守巡紀功替畫等官於
公文至日便可揚言本院新有明文謂天氣向煖農務
方新兼之山路﨑險林木蓊翳若雨水洊至瘴霧驟興
軍馬深入實亦非便莫若於要緊地方量留打手機兵
操練提備其餘軍馬逐漸抽回待秋收之後風氣凉冷
然後三省會兵齊進或宣示遠近或曉諭下人此聲既
揚却乃大饗軍士陽若犒勞給賞為散軍之狀實則感
激同心作興士氣一面亦將不甚緊關人馬抽放一處
兩處以信其事其實所散人馬亦可不遠而復預遣間
諜探賊虚實有間可乘即便齎糗&KR1335;枚連夜速發當此
之時却須捨却身家有死無生有進無退若一念轉動
便成大害勁卒當前重兵繼後自至其地鼓噪而入仍
戒當先之士惟在摧鋒破陣不許斬取首級後繼重兵
止許另分五六十騎沿途取斬其餘亦不得輒亂行次
違者就便以軍法斬首重兵之後紀功贊畫等官各率
數隊相繼而進嚴整行武務令鼓噪之聲連亘不絶使
諸賊逃遯山谷間者聞之不得復聚若賊首未盡探其
所如分兵連躡不得稍緩使賊復得為計已獲渠魁其
餘黨與平日罪惡不大可招納者還與招納不得貪功
一㮣屠戮乘勝之餘尤要振兵肅旅如初遇敵不得恃
勝懈弛恐生他虞歸途仍將已破賊巢悉與掃蕩經過
寨堡村落務禁剽剠宜撫恤者即加撫恤宜處分者即
與處分毋速一時之歸復遺他日之悔本院奉命而來
專以節制四省沿邊軍職為務即今進兵一應機宜悉
宜禀聽本院庶幾事有總領舉動齊一授去方略敢有
故違悉以軍法論處
申
復徵曰按晉志申者身也萬物身體皆成就也
申請審編減𣲖文(袁黃)
為公採訪廣忠益以圖稱塞事蒙密雲道兵備郭參政
案驗蒙巡按直隸監察御史孫憲牌前事行本道即將
所屬地方軍民利病加意查訪悉心酌議如某事與地
方有利在所當興某事與地方有害在所當革某項裁
減太過在所當益某項經費太繁在所當損差徭作何
均分錢糧作何徵收里甲作何節省驛逓作何調停災
傷作何優恤盜賊作何輯寧務要曲盡事理經久可行備
造一冊仍通行道屬州縣掌印官照以前項各罄所見
開陳條欵備載書冊具呈該道再加覆議彙造一冊俱
限一月内送院以憑採酌施行以後果有卓見不妨另
具開報等因備蒙案行到縣蒙此該卑職初至本縣稽
查法制委見經費之外復動里甲條革之外又審均徭
實不勝駭愕今蒙前因逐一檢校隨事講求乃知弊雖
百出總有兩端一則立法本善而後官輕變遂顛沛而
難支一則時變役增而俗吏憚更遂因循而過取欲含
糊遷就隨衆習非不惟虚文罔上情所未安兼恐實害
及民弊將日甚謹據事直陳明白上請極知迂腐不合
時宜而志在恤民有如皎日伏願取其不欺之意特賜
准行憐其未諳之才曲為斟酌務使上之所頒布與下
之所奉行較若畫一不相矛盾庶政有成規而民受實
惠矣為此今備前由具申伏乞照詳施行須至申者
申請審錄冊稿(袁黃)
為遵奉申明律例以禆審錄事卑職自六月初九日到
任本縣審錄文冊已經署印縣丞黃惟中申送訖卑職
清理獄囚逐一硏問則見情罪參差深入捏輳服念彌
月中心愴然以新官若添成案如山懼茫昧而失情擬
因循而待後閏六月初八日蒙欽差整飭密雲等處兵
備河南布政司右參政兼按察司僉事郭案驗蒙巡按
直隸監察御史孫為推廣皇仁申明律例理冤抑以消
災沴事書冊到縣熟復數過涕泗交零仁人在上奚忍
置之本縣獄囚凡一十四起而以所頒十六條之例求
之則可矜可疑者乃有一十二起焉一夫吁嗟王道為
虧而況羅織盛行冤枉過半傷天地之和召災氛之氣
恐各州各縣未必不盡然也竊聞申理冤抑當急如救
焚既遇仁人又復何待因推明德意列四欵於前而以
各囚審語附錄於後極知愚昧溷瀆尊嚴然聞令遵行
猶是部中受教一人之數也敢攄一得之愚少禆五刑
之用為此理合造送并具似由文冊伏乞照詳施行
計開
一曰以求生為主康誥曰要囚服念五六日至於旬
時蔡傳謂服念者為囚求生道也今臺端所審錄者
非所謂要囚乎州縣長吏服膺而深念者豈無其人
但念之而至於五六日又至於十日之旬三月之時
則人情所難也書稱臯陶邁種德今人倚刑以作威
古人藉刑以種德蓋人在死地而吾求其生所可種
德者莫大乎是種德而又勇往力行斯之為邁耳前
輩謂求其生而不得則吾與死者皆無憾此真長者
之言也然校諸臯陶之邁則有愧焉蓋真有勇往種
德之意則求其生而不得方戚然悲矣安能無憾哉
今各州縣所錄之囚皆在十六條未頒之先矜恤好
生孰無是念而良法未布則感觸無由合無准令照
依近日申明律例重加研審庶美意之不虚而民冤
之得雪一方有賴矣
二曰以原情為據為政規模云律設大法禮順人情
是執法而議者齊之以刑也原情而斷者齊之以禮
也今讞獄者不惟其情惟其法豈獨民受枉屈抑亦
非律意矣如謂律之意止於任法則篇首止具一五
刑圖足矣何必備列八禮圖乎唐律釋名云禮者民
之防刑者禮之表二物相須如口與舌我太祖御製
律序云明禮以導民定律以防奸大抵禮刑其初一
物失禮則入刑論罪者須順人情扶禮俗然後可以
立刑夫仰手似乞俯手似奪捧手似謝擬手似訴拱
臂似自首攘臂似格鬭矜莊似威恬悗似戲喜怒憂
懼辨在聲色姦貞猛弱候在視息諸如此類非精原
其情不能極其理也故先輩謂律法皆擬周易有變
通之體焉今不亮其千變之情而惟執其一定之法
宜是怨氣充塞而災沴迭至也
三曰以名義為教天下之事備於六曹今以名例律
冠於六曹之首斯何意哉人生大倫名義為重世道
相維名教為先以名義名教為例斷非俗吏所能窺
測也昔衛國大亂孔子救之之術乃先正名其存餼
羊惜繁纓皆是重名之意前輩嘗言俗吏尚實至人
貴名良有以也至於刑之一節則尤貴名不貴實故
謂之刑名法立而不犯刑設而不用但以名驅天下
而不試其實此聖人之上願也試檢名例律中如八
議應議者有犯職官有犯老弱廢疾收贖親屬得相
容隱犯罪存留養親之類皆有維持名義之意編律
者以此冠於六曹則用律者亦宜以此意通於六曹
可也且一部春秋所以誅亂臣賊子者何嘗用斧鉞
哉不過以名為例耳合無今後審錄宜遵律以名例
為主如子為父弟為兄而得罪者稍宜矜恤務使綱
常與刑法竝行斯為上策
四曰以案牘為迹今日審錄所據者案牘耳職謂此
粗迹非可據也昔万俟卨斷岳飛之獄招詞累數千
言今尚有傳之者豈獨高宗之愚不能察飛之冤煅
煉甚工羅織備至即以堯舜之明讀之未有不憤然
欲殺飛者豈知其大謬不然也本縣獄詞反覆詳閱
自以為極可據矣及拘集證見虚心研問則前後參
差有如蒼白之相反者以是知刻吏之不可臨民而
所遣查盤尤宜精擇者也閱馬必察於牝牡驪黃之
外而後可以得馬之神斷獄者必不拘成案深文之
迹而後可以伸民之枉不然即有仁心且為文法所
蔽百死不得一生矣
呈
桂林府崇祀解公縉呈略(袁袠)
為崇祀名宦以勵風教事照得先朝廣西參議解公縉
以王佐之才挺名世之運發跡甲科蜚聲翰院受知於
太祖高皇帝及成祖文皇帝入掌絲綸獨參機密嘉謨讜
議知無不言一時諸公才氣罕比不幸中遭漢庶人之
讒萋菲日深而忠藎彌篤百折不回一心無變旋罹斥
逐遠竄炎荒始參藩於廣右復投裔於交南孤忠自如
勁氣愈勵竟羅禁岸瘐死幽圄既而天日復明白璧無
玷芳名大節久而益彰本道素懷企慕每切嘆嗟承乏
此邦適求先哲雖風流未冺而崇祀尚闕良用疚然於
懷况歴考名宦祠所祀諸公雖政績風節各有可稱然
英聲茂烈皆未有如解公之比者也仰府即將解公官
爵姓氏依式製造木主以禮送入本府儒學名宦祠以
稱尊崇先哲激勵風教之意
乞為海忠介公題請建祠呈略(徐應雷)
故南京都察院右都御史前巡撫應天等處地方右副
都御史海忠介公抗節忘身藉甚肅皇之世起家總憲
簡在神廟之心顧惟保障東南之功土人可無崇祀蓋
兹重地實係天下安危自公下車豁里正賦長之横蠲
不經無藝之征布人於敵體衙門朝夕登記設或有
不公事件鉅細必知白茒躬巡草礫之間烏府口勞耜
耒之衆給工倚辦則猝問州庫散寄贓以沙餹為名者
黃金用力不勞繇虔祀海神感回風而潮汐不沸者五
日適當隆慶已已水滔天之後不減宣德辛亥米鋪地
之時然終不問催科惟勤撫字夏忠靖之日夜經畫而
似况守之簡約易行周文襄之撫安軍民而兼胡卿之
祛除民害日常鮭菜必出俸錢駐劄衙門不煩供帳羣
小側目奸佞甘心一葉還鄉萬民揮淚且碑去思者或
因以干澤立生祠者或藉以納交今則楚相極貧莫弔
凄凉之餒鬼羊公無後空招寂寞之忠䰟伏望題請賜
額剏搆專祠豈徒一時僉議之公實禆萬古風教之大
為此具呈云云
揭帖
答撫臺龐惺菴揭(支大綸)
蒙檄發洪某不道欵目命職廉之比者諏諸故老質諸
閭閈悉無影響而怨家姓氏皆烏有子虚尤無足據過
承重委展轉思維彌日亘夜謬謂兹舉必不可為亦必不
能成請借前箸籌之彼獻計者類云分宜之貴也竟以
反坐訖無後詞奚有於卿貮蓋分宜柄國亂政中外側
目僕御充多資產狼籍故喑死無詞今洪家不過中人
門可設雀羅性不近聲色左右圖史口談性命亦濁世
之矯矯著聲者也比淫於色附盜以賕爰書則然乃倚
政府結臺司譸張變幻鑪錘所鍊摧方為窳抵金為礫
坐反唇以大逆目莞笑為謗訕人命至重鬼神難欺明
法幽罰善福惡禍如火就燥如水流濕氣類相投而理
數有必相值者特善惡之分數有大小故禍福之參會
有久近俗士狃旦夕而不究終始覩眉睫而不參要領
若謂茫茫而徼倖於不必然耳愚聞在昔武安侯以酒
過殺灌夫詞連魏其俄而武安病呼服謝罪以死車吕
希時宰旨誣其師胡舜陟死不數日胡乃白晝執吕殺
之羅汝楫附秦檜誣武穆未幾楫以遄死而其子願亦
擊死於岳祠王士驪希蔡京旨殺一無辜婦士驪陡死
而京及攸翛皆伏誅載在汗竹讀之凛凛胡可罔也即
邇來路楷趙文華阿黨分宜以白蓮教殺沈鍊以失律
殺張經以謗訕殺李默時遷事改身伏殺人之法而分
宜亦以叛誅此耳目之所睹記亦不足信乎彼蚩蚩者
又妄謂分宜事敗乃耳今兹且有無涯之望不次之榮
奚呫呫於陳迹為也夫王如之隙於王敦也敦欲殺之
而無名乃以意隂授王稜稜即酒中舞劍擊如反命王
敦其希榮匃遇謂交手可得而敦乃陽驚曰如吾懿戚
也而稜殺之因殺稜以謝奸雄欺人背面矛盾彼二心
者出死力為奸雄資徒召禍而敗名耳何榮之可冀哉
故守貞蹈義志遂命立即有不偶天日可明若前數子
者當其得志含穢資噱奄奄苟全論定禍叢百醜羣凑
唁妻孥而絀詞對僮役而赧汗矣彼其之子面承風旨
力為從臾蓋其心不附仁義目不知古今逐金帛而䰟
迷競朱紫而神炫如蠅逐臭如蜣弄丸終身憒憒然聲
利是憑且不識禍福安問名義此宣尼所以歎鄙夫不
可與事君也浮雲易散駒隙易馳膏粱文繡終饜螻蟻
肌骨毛爪卒歸糞壤獨三寸簡册皈皈耳目千古不磨
奈何汚之又聞諸司忿職倔強議且移牒外郡以竟斯
獄則又舛矣祖宗設推官非若近日之隨巡承委爾也
念黎庶非法用乂故設法司以平天下之刑設臬司以
平一省之刑設推官以平一郡之刑今之推官溺其職
矣臺司既視推官為私役而奔走之以快一已之喜怒
推官亦奔走唯諾以身為臺司之私人而㒺敢牴牾然
非設官意也身對大廷銜皇命持平一郡辟辟宥宥惟
三尺是繩即主上有令義且以死爭之豈臺司所能他
委豈外郡所敢擅行哉天下方廣萬世方遠天命民彛
終當顯露安能盡塗其耳目也事係紀綱不敢依違附
和有累雅化惟卒全之勿致紛紛
批
批請建講堂呈(王守仁)
建講堂以便生員肄業者豈虚文哉感發奮勵見諸生
之有志作興誘掖實有司之盛心不有藏修之地難成
講習之功况境接諸蠻之界最宜用夏變夷而時當梗
化之餘尤須敷文來遠雖亦俎豆之事實關軍旅之機
准如所議即行起蓋務為經久之計毋飾目前之觀
批提學僉事邵銳乞休呈(王守仁)
據江西按察司呈看得提學僉事邵銳求歸誠切堅守
考槃之操而按察使伍文定挽留懇至曲盡緇衣之情
是亦人各有志可謂兩盡其美然求歸者雖亦明哲保
身使皆潔身而去則君臣之義或幾乎息挽留者雖亦
為國惜賢使皆靦顔在位則高尚之風亦日以微况本
院自欲求退而未能安可沮人之求退仰該司備行本
官再加酌量於去就之間務求盡合於天理之至必欲
全身遠害則掛冠東門亦遂聽行所志若猶眷顧宗國
未忍割情獨往且可見危受命同舟共艱稍須弘濟却
遂初心則臨難之義既無苟免於搶攘之日而恬退之
節自可求伸於事定之餘興言及此中心愴爾
批瑞州知府告病申(王守仁)
看得知府胡堯元始以忠義興討賊之功繼以剛果著
及民之政雖獲上之誠或未有孚而守身之節初無可
議據申告病情由亦似意有所為大抵能挈矩者必推
已及人當大任者在動心忍性仰布政司即行本官照
舊盡心管理府事毋因一朝之忿遂忘三反之功事如
過激欲抗彌卑理苟不渝雖屈匪辱
告示
告示在城官兵(王守仁)
照得寧王造謀作亂神人共憤法所必誅在城宗支郡
王儀賓皆被逼脅如鍾寧王無罪削爵建安王父子俱
死軍民人等或覆宗滅族或蕩家傾産或勒取子女皆
恨入骨髓敢怒而不敢言今日之事豈其本心本院仰
仗朝廷威靈調集兩廣并省狼逹漢土官兵二十餘萬
即日臨城亦無非因民之怨惟首惡是問告示至日宗
文郡王儀賓各閉門自保商賈買賣如故軍民棄甲投
戈各歸生理無得驚疑該府内臣校尉把守人員開門
出首或反兵助順擒斬首惡一體奏聞陞賞其有懷奸
稔惡從逆不悛者必殺不赦凡我良善軍民即便去惡
從善毋䧟族滅故示
撫安百姓告示(王守仁)
示仰遠近城郭鄉村軍民人等近日倡亂之徒上逆天
道下失人心本院駐軍於此已有定計勤王之師四面
已集仰各安居樂業毋得驚疑敢有擅自搬移因而扇
惑擾攘者地方里甲人等綁赴軍門治以軍法其有忠
義豪傑能獻計效力願從義師擊反叛者俱赴軍門投
見
諭乞休書隸示(袁黃)
水清苦則獺先遁官清苦則民不樂從爾輩曩時爭求
服役本縣有不遠千里而來者今紛紛告退豈苦也乎
哉吾與若輩約書手告退者勿得補南人老人告退者
聽擇可則留不可則去民壯告退者即時選補皂隸快
手告退者里老報補不許私相授受隂陽生告退者不
准門子告退者聽
放免見年里長告示(袁黃)
訪得本縣地窪而瘠田之低者其價畝不過三分而常
年里長之費反倍之此窮民所以棄產避役而輕去鄉
土也本縣酌量調劑已將重夫重馬銀魚等項悉行申
革里長不復差遣無事不須呈縣各里錢糧公同十家
均催現年之名不須設也蓋此名未去則科斂之根未
除合行曉諭停革為此示仰槩縣現年里長知悉永為
遵守毋得紊規以虚體恤之念須至告示者
文章辨體彙選卷四十九
