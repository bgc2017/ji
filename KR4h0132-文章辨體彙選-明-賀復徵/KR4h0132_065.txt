文章辨體彙選卷六十五
明賀復徵編
說五
說高祖都關中(漢婁敬)
陛下都雒陽豈欲與周室比隆哉上曰然敬曰陛下取
天下與周異周之先自后稷堯封之邰積德累善十餘
世公劉避桀居豳太王以狄伐故去豳杖馬箠去居岐
國人爭歸之及文王為西伯斷虞芮訟始受命吕望伯
夷自海濱來歸之武王伐紂不期而會孟津上八百諸
侯遂滅殷成王即位周公之屬傅相焉乃營成周都雒
以為此天下中諸侯四方納貢職道里鈞矣有德則易
以王無德則易以亡凡居此者欲令務以德致人不欲
阻險令後世驕奢以虐民也及周之衰分而為二天下
莫朝周周不能制非德薄形勢弱也今陛下起豐沛收
卒三千人以之徑往卷蜀漢定三秦與項籍戰滎陽大
戰七十小戰四十使天下之民肝腦塗地父子暴骸中
埜不可勝數哭泣之聲不絶傷夷者未起而欲比隆成
康之時臣竊以為不侔矣且夫秦地被山帶河四塞以
為固卒然有急百萬之衆可具因秦之故資甚美膏腴
之地此所謂天府陛下入關而都之山東雖亂秦故地
可全而有也夫與人鬭不搤其吭拊其背未能全勝今
陛下入關而都按秦之故此亦搤天下之吭而拊其背
也
說淮南王布(隨何)
漢王使使臣敬進書大王御者竊怪大王與楚何親也
淮南王曰寡人北向而臣事之隨何曰大王與項王俱
列為諸侯北向而臣事之必以楚為強可以託國也項
王伐齊身負版築以為士卒先大王宜悉淮南之衆身
自將為楚軍先鋒今乃發四千人以助楚夫北面而臣
事人者固若是乎夫漢王戰於彭城項王未出齊也大
王宜掃淮南之衆日夜會戰彭城下今撫萬人之衆無
一人渡淮者隂拱而觀其孰勝夫托國於人者固若是
乎大王提空名以鄉楚而欲厚自託臣竊為大王不取
也然大王不背楚者以漢為弱也夫楚兵雖強天下負
之以不義之名以其背盟約而殺義帝也然而楚王特
以戰勝自強漢王收諸侯還守成臯滎陽下蜀漢之粟
深溝壁壘分卒守徼乘塞楚人還兵間以梁地深入敵
國八九百里欲戰則不得攻城則力不能老弱轉糧千
里之外楚兵至滎陽成臯漢堅守而不動進則不得攻
退則不能觧故曰楚兵不足恃也使楚勝漢則諸侯自
危懼而相救夫楚之強適足以致天下之兵耳故楚不
如漢其勢易見也今大王不與萬全之漢而自託於危
亡之楚臣竊為大王惑之臣非以淮南之兵足以亡楚
也夫大王發兵而背楚項王必留留數月漢之取天下
可以萬全臣請與大王杖劍而歸漢王漢王必裂地而
分大王又况淮南淮南必大王有也故漢王敬使使臣
進愚計願大王之留意也
說韓信(蒯通)
蒯通以相人說韓信曰僕嘗受相人之術韓信曰先生
相人何如對曰貴賤在於骨法憂喜在於容色成敗在
於決斷以此參之萬不失一韓信曰善先生相寡人何
如對曰願少間信曰左右去矣通曰相君之面不過封
侯又危不安相君之背貴乃不可言韓信曰何謂也蒯
通曰天下初發難也俊雄豪傑建號一呼天下之士雲
合霧集魚鱗雜遝熛至風起當此之時憂在亡秦而已
今楚漢分争使天下無罪之人肝膽塗地父子暴骸骨
於中野不可勝數楚人起彭城轉鬭逐北至於滎陽乘
利席卷威振天下然兵困於京索之間迫西山而不能
進者三年於此矣漢王將數十萬之衆距鞏雒阻山河
之險一日數戰無尺寸之功折北不救敗滎陽傷成臯
遂走宛葉之間此所謂智勇俱困者也夫銳氣挫於險
塞而糧食竭於内府百姓罷極怨望容容無所倚以臣
料之其勢非天下之賢聖固不能息天下之禍當今兩
主之命懸於足下足下為漢則漢勝為楚則楚勝臣願
披腹心輸肝膽效愚計恐足下不能用也誠能聽臣之
計莫若兩利而俱存之三分天下鼎足而居其勢莫敢
先動夫以足下之賢聖有甲兵之衆據強齊從燕趙出
空虚之地而制其後因民之欲西鄉為百姓請命則天
下風走而響應矣孰敢不聽割大弱強以立諸侯諸侯
已立天下服聽而歸德於齊案齊之故有膠泗之地懷
諸侯之德深拱揖譲則天下之君王相率而朝於齊矣
蓋聞天與弗取反受其咎時至不行反受其傷願足下
熟慮之韓信曰漢王遇我甚厚載我以其車衣我以其
衣食我以其食吾聞之乘人之車者載人之患衣人之
衣者懷人之憂食人之食者死人之事吾豈可以鄉利
倍義乎蒯生曰足下自以為善漢王欲建萬世之業臣
竊以為誤矣夫常山王成安君為布衣時相與為刎頸
之交後争張黶陳澤之事二人相怨常山王背項王奉
項嬰頭而竄逃歸於漢王漢王借兵而東下殺成安君
泜水之南頭足異處卒為天下笑此二人相與天下至
驩也然而卒相禽者何也患生於多欲而人心難測也
今足下欲行忠信以交於漢王必不能固於二君之相
與也而事多大於張黶陳澤故臣以為足下必漢王之
不危已亦誤矣大夫種范蠡存亡越覇勾踐立功成名
而身死亡野獸已盡而獵狗烹夫以交友言之則不如
張耳之與成安君者也以忠信言之則不過大夫種范
蠡之於勾踐也此二人者足以觀矣願足下深慮之且
臣聞勇略震主者身危而功蓋天下者不賞臣請言大
王功略足下涉西河虜魏王禽夏說引兵下井陘誅成
安君徇趙脅燕定齊南摧楚人之兵二十萬東殺龍且
西鄉以報此所謂功無二于天下而略不世出者也今
足下戴震主之威挾不賞之功歸楚楚人不信歸漢漢
人震恐足下欲持是安歸乎夫勢在人臣之位而有震
主之威名高天下竊為足下危之韓信謝曰先生且休
矣吾將念之後數日蒯通復說曰夫聽者事之候也計
者事之機也聽過計失而能久安者鮮矣聽不失一二
者不可亂以言計不失本末者不可紛以辭夫随厮養
之役者失萬乘之權守儋石之禄者闕卿相之位故知
者決之斷也疑者事之害也審毫釐之小計遺天下之
大數智誠知之决弗敢行者百事之禍也故曰猛虎之
猶豫不若蜂蠆之致螫騏驥之跼躅不如駑馬之安步
孟賁之狐疑不如庸夫之必至也雖有舜禹之智吟而
不言不如瘖聾之指麾也此言貴能行之夫功者難成
而易敗時者難得而易失也時乎時乎不再來願足下
詳察之韓信猶豫不忍倍漢又自以為功多終不奪我
齊遂謝蒯通蒯通說不聽已徉狂為巫
說吳王(枚乘)
昔者秦西舉胡戎之難北偹榆中之關南距羌筰之塞
東當六國之從六國乘信陵之藉明蘇秦之約厲荆軻
之威并力一心以備秦然秦卒禽六國滅其社稷而并
天下是何也則地利不同而民輕重不等也今漢據全
秦之地兼六國之衆修戎狄之義而南朝羌筰此其與
秦地相什而民相百大王之所明知也今夫諂諛之臣
為大王計者不論骨月之義民之輕重國之大小以為
吳禍此臣所以為大王患也夫舉吳兵以訾於漢譬猶
蝇蚋之附羣牛腐肉之齒利劍鋒接必無事矣天子聞
吳率失職諸侯願責先帝之遺約今漢親誅其三公以
謝前過是大王之威加於天下而功越於湯武也夫吳
有諸侯之位而實富於天子有隠匿之名而居過於中
國夫漢并二十四郡十七諸侯方輸錯出運行數千里
不絶於道其珍怪不如東山之府轉粟西鄉陸行不絶
水行滿河不如海陵之倉修治上林雜以離宫積聚玩
好圈守禽獸不如長洲之苑游曲臺臨上道不如朝夕
之池深壁高壘副以關城不如江淮之險此臣之所為
大王樂也今大王還兵疾歸尚得十半不然漢知吳之
有呑天下之心也赫然加怒遣羽林黃頭循江而下襲
大王之都魯東海絶吳之饟道梁王飭車騎習戰射積
粟固守以偹滎陽待吾之饑大王雖欲反都亦不得已
夫三淮南之計不負其約齊王殺身以滅其跡四國不
得出兵其郡趙囚邯鄲此不可掩亦已明矣大王已去
千里之國而制於千里之内矣張韓將北地弓高宿左
右兵不得下壁軍不得下息臣竊哀之願大王熟察焉
說王鳳論九女(杜欽)
禮壹娶九女所以極陽數廣嗣重祖也必鄉舉求窈窕
不問華色所以助德理内也娣姪雖缺不復補所以養
夀塞争也故后妃有貞淑之行則胤嗣有賢聖之君制
度有威儀之節則人君有夀考之福廢而不由則女德
不厭女德不厭則夀命不究於高年書云或四三年言
失欲之生害也男子五十好色未衰婦人四十容貌改
前以改前之容待於未衰之年而不以禮為制則其原
不可救而後倈異態後倈異態則正后自疑而支庶有
間適之心是以晉獻被納䜛之謗申生蒙亡罪之辜今
聖主冨於春秋未有適嗣方鄉術入學未親后妃之議
將軍輔政宜因始初之隆建九女之制詳擇有行義之
家求淑女之質毋必有聲色音技能為萬世大法夫少
戒之在色小弁之作可為寒心惟將軍常以為憂
說王鳳論罽賓(杜欽)
前罽賓王隂末赴本漢所立後卒畔逆夫德莫大於有
國子民罪莫大於執殺使者所以不報恩不愳誅者自
知絶遠兵不至也有求則卑辭亡欲則嬌嫚終不可懷
服凡中國所以為通厚蠻夷㥦快其求者為壤比而為
寇今縣度之阸非罽賓所能越也其鄉慕不足以安西
域雖不附不能危城郭前親逆節惡暴西域故絶而不
通今悔過來而亡親屬貴人奉獻者皆行賈賤人欲通
貨市買以獻為名故煩使者送至縣度恐失實見欺凡
遣使送客者欲為防護寇害也起皮山南更不屬漢之
國四五斥候士百餘人五分夜擊刁斗自守尚時為所
侵盗驢畜負糧須諸國禀食得以自贍國或貧小不能
食或桀黠不肯給擁漢之節餒山谷之間乞匄亡所得
離一二旬則人畜棄捐曠埜而不反又歴大頭痛小頭
痛之山赤土身熱之阪令人身熱亡色頭痛嘔吐驢畜
盡然又有三池盤石阪道陿者尺六七寸長者徑三十
里臨崢嶸不測之深行者騎步相持䋲索相引二千餘
里乃到縣度畜隊未半阮谷盡靡碎人墮勢不得相收
視險阻危害不可勝言聖王分九州制五服務盛内不
求外今遣使者承至尊之命送蠻夷之賈勞吏士之衆
涉危難之路罷敝所恃以事亡用非久長計也使者業
已受節可至皮山而還
說孫權(諸葛亮)
海内大亂將軍起兵據有江東劉豫州亦收衆漢南與
曹操共争天下今操芟夷大難略已平矣遂破荆州威
震四海英雄無所用武故豫州遁逃至此將軍量力而
處之若能以吳越之衆與中國抗衡不如早與之絶若
不能當何不案兵束甲北面而事之今將軍外託服從
之名而内懷猶豫之計事急而不斷禍至無日矣權曰
苟如君言劉豫州何不遂事之乎亮曰田横齊之壮士
耳猶守義不辱况劉豫州王室之胄英才蓋世衆士仰
慕若水之歸海若事之不濟此乃天也安能復為之下乎
權勃然曰吾不能舉全吳之地十萬之衆受制於人吾
計決矣非劉豫州莫可以當曹操者然豫州新敗之後
安能抗此難乎亮曰豫州軍雖敗於長坂今戰士還者
及關某水軍精甲萬人劉琦合江夏戰士亦不下萬人
曹操之衆遠來疲敝聞追豫州一日一夜三百餘里此
所謂強弩之末勢不能穿魯縞也故兵法忌之曰必蹶
上將且北方之人不習水戰又荆州之民附操者逼兵
勢耳非心服也將軍誠能命猛將統兵數萬與豫州協
規同力破操軍必矣操軍破必北還如此則荆吳之勢
強鼎足之形成成敗之機在於今日權大悅即遣周瑜
程普魯肅等水軍三萬隨亮詣左將軍併力拒操遂破
操於赤壁
文章辨體彙選卷六十五
