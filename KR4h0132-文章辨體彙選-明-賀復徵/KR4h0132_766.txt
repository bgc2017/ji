文章辨體彙選卷七百六十六
明賀復徵編
謁文
謁宋文貞公墓文(明歸有光)
維年月日某官某謹以瓣香拜謁唐宰相宋文貞公之
墓唐有天下三百年惟貞觀開元號為盛治開元賢相
並稱姚宋而屹然正直之氣可與公嫓者獨始興文獻
公而已某自初束髮知讀唐史嘆天寳以後何其亂也
生民之禍極矣使公與曲江尚在匡持之唐之國祚歴
年豈可量哉信乎國以一人而興也今者偹員兹上下
車之初以吏事過南和聞公墓在此鄉而魯公碑刻尚
存因迂道齊宿縣邸来致景仰之私嗟夫公之直道有
國者一日而無此則相率靡靡以馴至於亂亡而不覺
三季之後若同一軌此予心之耿耿徘徊於公之墓下
而不忍去也謹告
謁胥口伍相國墓文(張鼐)
瀉忠魂兮怒濤埋靈骨兮神皋草芊芊兮古廟麥青青
兮遠郊孰鴟夷兮漂泊尚吴土兮逍遥片石千年兮春
光如在雙槐萬古兮歲寒不彫丈夫不輕一死兮死固
順其所遭鬻熊何讐慰父兄於九死闔閭何德定君臣
於一朝當其挟弓而走志不安于溝瀆迨其齒劍而没
忠不化於江潮亂白公而覆楚社僇王僚而定吴祧彼
英雄舉事兮抱沈幾而獨苦迨功成事就兮矢志赤而
不搖宜其避難則身尊于九鼎而酬恩則命輕於一毛
嗟乎人生行其所快耳固將揭日月而為昭彼借漢以
報韓兮戀赤松之喬喬至今悲相國之孤忠兮羨子房
之遐標然廢興各當其時兮安能坐視人之亡國而遠
去以為高宜朝秦而莫楚兮笑戰國士之囂囂嗟哉乎
萬事畢矣千古常存為河為岳為日月星敢酹斗酒以
薦千古墳靈旂髣髴兮湖濱
文章辨體彙選卷七百六十六
文章辨體彙選卷七百六十六
明賀復徵編
謁文
謁宋文貞公墓文(明歸有光)
維年月日某官某謹以瓣香拜謁唐宰相宋文貞公之
墓唐有天下三百年惟貞觀開元號為盛治開元賢相
並稱姚宋而屹然正直之氣可與公嫓者獨始興文獻
公而已某自初束髮知讀唐史嘆天寳以後何其亂也
生民之禍極矣使公與曲江尚在匡持之唐之國祚歴
年豈可量哉信乎國以一人而興也今者偹員兹上下
車之初以吏事過南和聞公墓在此鄉而魯公碑刻尚
存因迂道齊宿縣邸来致景仰之私嗟夫公之直道有
國者一日而無此則相率靡靡以馴至於亂亡而不覺
三季之後若同一軌此予心之耿耿徘徊於公之墓下
而不忍去也謹告
謁胥口伍相國墓文(張鼐)
瀉忠魂兮怒濤埋靈骨兮神皋草芊芊兮古廟麥青青
兮遠郊孰鴟夷兮漂泊尚吴土兮逍遥片石千年兮春
光如在雙槐萬古兮歲寒不彫丈夫不輕一死兮死固
順其所遭鬻熊何讐慰父兄於九死闔閭何德定君臣
於一朝當其挟弓而走志不安于溝瀆迨其齒劍而没
忠不化於江潮亂白公而覆楚社僇王僚而定吴祧彼
英雄舉事兮抱沈幾而獨苦迨功成事就兮矢志赤而
不搖宜其避難則身尊于九鼎而酬恩則命輕於一毛
嗟乎人生行其所快耳固將揭日月而為昭彼借漢以
報韓兮戀赤松之喬喬至今悲相國之孤忠兮羨子房
之遐標然廢興各當其時兮安能坐視人之亡國而遠
去以為高宜朝秦而莫楚兮笑戰國士之囂囂嗟哉乎
萬事畢矣千古常存為河為岳為日月星敢酹斗酒以
薦千古墳靈旂髣髴兮湖濱
文章辨體彙選卷七百六十六
