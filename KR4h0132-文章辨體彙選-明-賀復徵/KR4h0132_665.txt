文章辨體彙選卷六百六十五
明賀復徵編
墓碑一
吳訥曰按檀弓曰季康子之母死公肩假曰公室視
豐碑注云豐碑以木為之形如石碑樹於槨前後穿
中為鹿盧繞之繂用以下棺事祖廣記云古者葬有
豐碑以窆秦漢以來死有功業則刻於上稍改用石
晉宋間始稱神道碑蓋地里家以東南為神道碑立
其地而名之耳徐師曾曰葬者既為誌以藏諸幽又
為碑碣表以揭於外其為體有文有銘又或有叙而
其銘或謂之辭或謂之系或謂之頌要之皆銘也文
與誌大略相似而稍加詳焉故亦有正變二體其或
曰碑或曰碑文或曰墓碑或曰神道碑或曰神道碑
文或曰墓神道碑或曰神道碑銘或曰神道碑銘并
序或曰碑頌皆别題也至於釋老之葬亦得立碑以
僣擬乎品官故或直曰碑或曰碑銘或曰塔碑銘并
序或曰碑銘并序亦别題也若夫銘之為體雖不能
如誌銘之備而大略亦相通焉此不復著
吳季札墓碑(周孔子)
嗚呼有吳延陵君子之墓
漢中侍樊君碑文(漢闕名)
君諱安字子祐南陽湖陽人也厥祖曰仲山父翼佐
周宣出納王命為之喉舌以致中興食采于樊子孫
氏焉奕世載德守業不愆在漢中葉篤生哲媛作合
南頓實産世祖征討逆畔復漢郊廟而樊氏以帝元
舅顯受茅土封寵五國夀張侯以功德加位特進其
次並以高聲處鄉校侍中尚書據州典郡不可勝載
為天下學治韓詩論語孝經兼典記傳古今異義甘
貧樂約意不回貳天資淑慎禀性有直秉操不移不
以覬貴世政促峻邑宰寡識慢賢役德被以勞事然
後慷慨官於王室歴中黃門冗從儀史拜小黃門小
黃門右史遷藏府令中常侍其事上也貞固密慎矜
矜戰戰作主股肱助國視聽外職不誣内言不泄為
近臣楷模以兄弟並盛雙據三郡宗親賴榮年五十
有六以永夀四年二月甲辰卒朝思其忠追拜騎都
尉寵以印綬策書褒歎賻贈有加嗣子遷實以幼弱
夙叙王爵而喪所天禮備復位以延熹三年冬十有
一月自主蒸祭乃尋惟烈考恭修之懿勒之碑石俾
不失墜其辭曰
肅肅我君帝躬是翼王事多難我君是力秉此小心以
亮皇職惟帝念功庸以輿服大命傾霣魂神遷佚龜艾
追贈用光其德藹藹遺稱作呈作式勒名兹石垂示㒺
極勲名不剟永昭千億
張平子碑(崔瑗)
河間相張君南陽西鄂人諱衡字平子其先出自張
老為晉大夫納規趙武而反其侈書傳美之君天姿
睿哲敏而好學如川之逝不舍晝夜是以道德漫流
文章雲浮數術窮天地制作侔造化瓌辭麗說竒伎
偉藝磊落煥炳與神合契然而體性温良聲氣芬芳
仁愛篤密與世無傷可謂淑人君子者矣初舉孝廉
為尚書侍郎遷太史令實掌重黎歴紀之度亦能焞
燿敦大天明地德光照有漢遷公車司馬令侍中遂
相河間政以禮成民是用息遭命不永闇忽遷徂朝
失良臣民隕令君天泯斯道世喪斯文凡百君子靡不
傷焉乃銘斯表以旌厥門其辭曰
於維張君資質懿豐德茂材美高明顯融焉所不學亦
何不師盈科而逝成章乃達一物不知實以為恥聞一
善言不勝其喜包羅品類稟授無形酌焉不竭沖而復
盈廩廩其庶亹亹其幾膺數命世紹聖作師苟華必實
令德惟恭柔嘉伊則孝友祗容允出在兹維帝念功往
哉女諧化洽民雝愍而不弔降此咎兇哲人其萎㒺不
時恫紀於銘勒永終譽兮死而不朽芳烈著兮
司空文烈侯楊公碑(蔡邕)
曰漢有國師司空文烈侯楊公公惟司徒之孫太尉
公之胤子皇祖考以懿德胥及肄勤式建休勲啟洪
範公祗服弘業克丕堂構小乃不敢不慎大亦不敢
不戒用㒺有擇言失行在於其躬洎在辟舉先志載
言㒺不攸該乃自宰臣以從王事立功不有用辭其
禄逮作御史允執國憲納於侍中在帝左右爰董武
事王師孔閑羣公以舊德碩儒道術通明宜建師保
延入華光侍宴露寢敷典誥之精旨達聖王之聪叡
帝以機密齋栗常伯劇任鮮克知臧以釐其采命公
再作少府俾率其屬以熙庶績天地作險國家丕承
軍門祛禁式遏寇虐命公再作光禄亦總其熊羆之
士不貳心之臣保乂帝家巖巖大理惟制民命命公
作廷尉惟刑之恤旁施四方惟明折獄蔽罪於憲之
中亦惟三禮六樂國之元幹命公作太常明德惟馨
八音克諧神人以和永世豐年溥天率土而衆莫外
命公作司空公惟戢之翊明其政時惟休哉惟天陰
隲下民彛倫所由順序命公作司徒而敬敷五教以
親百姓父義母慈兄友弟恭子孝時惟休哉昭孝於
辟雍命公作三老帝躬以祗敬尊有虞於上庠茫茫
大運垂光烈曜命公作太尉璇璣運周七精循軌時
惟休哉帝欲宣力於四方公則翼之辟道或違公則
弼之虔恭夙夜不敢荒寧用對揚天子丕顯休命天
子大簡其勲用授爵賜封侯於臨晉功成化洽景命
有傾帝乃震慟執書以泣命於左中郎將郭儀作策
賜公驃騎將軍臨晉侯印綬兼號特進謚以文烈寵
命畢備而後即世肆其孤彪敢儀古式昭銘景烈銘
曰
天鍳有漢誕生元輔世作三事勲在王府乃及伊公克
光前矩悉心畢力胤其祖武化洽羣生澤霑區宇帝曰
文烈朕嘉君功為邑河渭建兹土封申備九鍚以祚其
庸位此特進於異羣公昔在申吕匡佐周宣崧高作頌
大雅揚言今我文烈帝載用熙參光日月比功四時身
沒名存永世慕思
陳太丘碑(蔡邕)
先生諱寔字仲弓潁川許人也含元精之和應期運
之數資兼九德總修百行於鄉黨則恂恂焉彬彬焉
善誘善導仁而愛人使夫少長咸安懷之其為道也
用行舍藏進退可度不徼訐以干時不遷貳以臨下
四為郡功曹五辟豫州六辟三府再辟大將軍宰聞
喜半歲太丘一年德務中庸教敦不肅政以禮成化
行有謐會遭黨事禁錮二十年樂天知命澹然自逸
交不謟上愛不凟下見幾而作不俟終日及文書赦
宥時年已七十遂隱丘山懸車告老四門備禮閒心静
居大將軍何公司徒袁公前後招辟使人曉諭云欲
特表便可入踐常伯超補三事紆佩金紫光禄垂勲
先生曰絶望已久飾巾待期而巳皆遂不至弘農楊
公東海陳公每在衮職羣寮賀之皆舉手曰潁川郡
陳君絶世超倫大位未躋慙於文仲竊位之負故時
人高其德重乎公相之位也年八十三中平三年八
月丙午遭疾而卒臨没顧命留葬所卒時服素棺槨
財周櫬喪事唯約用過乎儉羣公百僚莫不咨嗟巖藪
知名失聲揮涕大將軍弔祠賜以嘉諡曰徵士陳君
禀岳瀆之精苞靈曜之純天不憖遺老俾屏我王梁
崩哲萎於時靡憲搢紳儒林論德謀跡諡曰文範先
生傳曰郁郁乎文哉書曰洪範九疇彜倫攸叙文為
德表範為士則存誨沒號不亦宜乎三公遣令史祭
以中牢刺史敬弔太守南陽曹府君命官作誄曰赫
矣陳君命世是生含光醇德為士作程資始既正守
終又令奉禮終沒休矣清聲遣官屬掾吏前後赴會
刊石作銘府丞與比縣會葬荀慈明韓元長等五百
餘人緦麻設位哀以送之遠近會葬千人已上河南
尹种府君臨郡追歎功德述錄高行以為遠近鮮能
及之重選大掾以成斯銘斯可謂存榮沒哀死而不
朽者已乃作銘曰
峩峩崇嶽吐符降神於皇先生抱寳懷珍如何昊穹既
喪斯文微言圯絶來者曷聞交交黃鳥爰集於棘命不
可贖哀何有極
郭有道碑(蔡邕)
先生名泰字林宗太原界休人也其先出自有周王
季之穆有虢叔者實有懿德文王咨焉建國命氏或
謂之郭即其後也先生誕膺天衷聰叡明哲孝友温
恭仁篤慈惠夫其器量弘深姿度廣大浩浩焉汪汪
焉奥乎不可測巳若乃砥節勵行直道正辭貞固足
以幹事隠括足以矯時遂考覽六籍探綜圖緯周流
華夏游集帝學收文武之將墜拯微言之未絶於時
纓緌之徒紳佩之士望形表而景附聆嘉聲而嚮和
者猶百川之歸巨海鱗介之宗龜龍也爾乃潜隱衡
門收朋勤誨蒙童賴焉用祛其蔽州郡聞德虚已備
禮莫之能致羣公休之遂辟司徒掾又舉有道皆以
疾辭將蹈洪崖之遐跡紹巢由之絶軌翔區外以舒
翼超天衢以高峙稟命不融享年四十有二以建寧
二年正月乙亥卒凡我四方同好之人永懷哀悼靡
所寘念乃相與推先生之德以謀不朽之事僉以為
先民既沒而德音猶存者亦賴之於紀述也今其如
何而闕斯禮於是建碑表墓昭銘景行俾芳烈奮乎
百世令聞顯於無窮其詞曰
於体先生眀德通玄純懿淑靈受之自天崇壯幽濬如
山如淵禮樂是悅詩書是敦匪惟摭華乃尋厥根宫墻
重仞允得其門懿乎其純確乎其操洋洋縉紳言觀其
高棲遲泌丘善誘能教赫赫三事幾行其招委辭召貢
保此清妙降年不永民斯悲悼爰勒兹銘摛其光耀嗟
爾來世是則是效
鴻臚陳君碑文(魏邯鄲淳)
君諱紀字元方太丘君之元子也始祖有虞受禪陶
唐亦以命禹其後嬀滿當周武王時祚土於陳君其
世也君生應乾坤之純質受嵩岳之粹精内包九德
外兼百行淵深淪於不測膽智應於無方弘裕足以
容衆矜嚴足以正世然後研幾道奥涉覽文學凡前
言往行竹帛所載靡不坐該其善也亹亹焉其誘人
也是以令聞廣譽塞於天淵儀形嘉誨範乎人倫存
乎本傳故略舉其著於人事者焉顯考以茂行崇冠
先儔季弟亦以英才知名當世孝靈之初並遭黨錮
俱處於家號曰三君故得奉常供養以循子道親執
饋食朝夕竭觀及太丘君疾病終亡喪過乎哀崩傷
嘔血如此者數焉服禮既除戚容彌甚聞名心矍言
及隕涕雖大舜之終慕曾參之自盡無以踰也豫州
刺史嘉懿至德命敕百城圖畫形像於今遺稱越在
民口既處隱約潜躬味道足不踰閾乃覃思著書三
十餘萬言言不務華事不虚設其所交釋合贊規聖
哲而後建旨明歸焉今所謂陳子者也初平之元禁
網蠲除四府並辟弓旌交至雖崇其禮命莫敢屈用
大將軍何進表選眀儒君為舉首公車特徵起家拜
五官中郎將到遷侍中旬有八日出相平原會孝靈
晏駕賊臣秉政肆其兇虐剝亂宇内州郡幅裂戎輿
並戒君冒犯鋒矢勤恤民隱馴之以禮教示之以知
恥視事未基士女向方會刺史敗於黃巾幽冀二州
争利其土君料敵知難不忍其民為巳致死乃辭而
去之於是老弱隨慕扳轅持轂輪不得轉遂晨夜間
行寓於邳郯之野袁術恣睢僣號江淮圖覆社稷結
婚吕布斯事成重必不測救君諗布不從遂與成婚
送女在塗君為國深憂乃奮策出竒以奪其心卒使
絶好追女而還離逖奸謀使不得成國用乂安君之
力也唯帝念功命作尚書令會車駕幸許拜大鴻臚
實掌九儀四門穆穆遂登補衮闕以熙帝載不幸寢
疾年七十有一建安四年六月卒惜乎懷道處否登
庸日寡實使大業不究元勲靡建兹海内所為嗟悼
凡百所以失望也天子愍焉使者弔祭羣卿以下臨
喪會有子曰羣追惟蓼莪㒺極之恩乃與邦彦碩老
咨所以計功稱伐銘贊之義遂樹斯石用監於後其
辭曰
於穆上德時惟我君固天縱之天鍾厥純命世作則實
紹斯文遭險龍潜抗志浮雲所貴在己樂於事親雖處
畎畆天子屢聞乃階郎將陪帝作鄰平原寇深遂辭其
民思齊古公邠土是因不忘諗國惠我無垠復命喉舌
秉國之鈞爰登卿士媚兹一人如何穹蒼不授遐年尠
厥在位每懷不申股肱或虧朝誰與詢焭焭小子號泣
於旻勒銘表德久而彌新
文章辨體彙選卷六百六十五
文章辨體彙選卷六百六十五
明賀復徵編
墓碑一
吳訥曰按檀弓曰季康子之母死公肩假曰公室視
豐碑注云豐碑以木為之形如石碑樹於槨前後穿
中為鹿盧繞之繂用以下棺事祖廣記云古者葬有
豐碑以窆秦漢以來死有功業則刻於上稍改用石
晉宋間始稱神道碑蓋地里家以東南為神道碑立
其地而名之耳徐師曾曰葬者既為誌以藏諸幽又
為碑碣表以揭於外其為體有文有銘又或有叙而
其銘或謂之辭或謂之系或謂之頌要之皆銘也文
與誌大略相似而稍加詳焉故亦有正變二體其或
曰碑或曰碑文或曰墓碑或曰神道碑或曰神道碑
文或曰墓神道碑或曰神道碑銘或曰神道碑銘并
序或曰碑頌皆别題也至於釋老之葬亦得立碑以
僣擬乎品官故或直曰碑或曰碑銘或曰塔碑銘并
序或曰碑銘并序亦别題也若夫銘之為體雖不能
如誌銘之備而大略亦相通焉此不復著
吳季札墓碑(周孔子)
嗚呼有吳延陵君子之墓
漢中侍樊君碑文(漢闕名)
君諱安字子祐南陽湖陽人也厥祖曰仲山父翼佐
周宣出納王命為之喉舌以致中興食采于樊子孫
氏焉奕世載德守業不愆在漢中葉篤生哲媛作合
南頓實産世祖征討逆畔復漢郊廟而樊氏以帝元
舅顯受茅土封寵五國夀張侯以功德加位特進其
次並以高聲處鄉校侍中尚書據州典郡不可勝載
為天下學治韓詩論語孝經兼典記傳古今異義甘
貧樂約意不回貳天資淑慎禀性有直秉操不移不
以覬貴世政促峻邑宰寡識慢賢役德被以勞事然
後慷慨官於王室歴中黃門冗從儀史拜小黃門小
黃門右史遷藏府令中常侍其事上也貞固密慎矜
矜戰戰作主股肱助國視聽外職不誣内言不泄為
近臣楷模以兄弟並盛雙據三郡宗親賴榮年五十
有六以永夀四年二月甲辰卒朝思其忠追拜騎都
尉寵以印綬策書褒歎賻贈有加嗣子遷實以幼弱
夙叙王爵而喪所天禮備復位以延熹三年冬十有
一月自主蒸祭乃尋惟烈考恭修之懿勒之碑石俾
不失墜其辭曰
肅肅我君帝躬是翼王事多難我君是力秉此小心以
亮皇職惟帝念功庸以輿服大命傾霣魂神遷佚龜艾
追贈用光其德藹藹遺稱作呈作式勒名兹石垂示㒺
極勲名不剟永昭千億
張平子碑(崔瑗)
河間相張君南陽西鄂人諱衡字平子其先出自張
老為晉大夫納規趙武而反其侈書傳美之君天姿
睿哲敏而好學如川之逝不舍晝夜是以道德漫流
文章雲浮數術窮天地制作侔造化瓌辭麗說竒伎
偉藝磊落煥炳與神合契然而體性温良聲氣芬芳
仁愛篤密與世無傷可謂淑人君子者矣初舉孝廉
為尚書侍郎遷太史令實掌重黎歴紀之度亦能焞
燿敦大天明地德光照有漢遷公車司馬令侍中遂
相河間政以禮成民是用息遭命不永闇忽遷徂朝
失良臣民隕令君天泯斯道世喪斯文凡百君子靡不
傷焉乃銘斯表以旌厥門其辭曰
於維張君資質懿豐德茂材美高明顯融焉所不學亦
何不師盈科而逝成章乃達一物不知實以為恥聞一
善言不勝其喜包羅品類稟授無形酌焉不竭沖而復
盈廩廩其庶亹亹其幾膺數命世紹聖作師苟華必實
令德惟恭柔嘉伊則孝友祗容允出在兹維帝念功往
哉女諧化洽民雝愍而不弔降此咎兇哲人其萎㒺不
時恫紀於銘勒永終譽兮死而不朽芳烈著兮
司空文烈侯楊公碑(蔡邕)
曰漢有國師司空文烈侯楊公公惟司徒之孫太尉
公之胤子皇祖考以懿德胥及肄勤式建休勲啟洪
範公祗服弘業克丕堂構小乃不敢不慎大亦不敢
不戒用㒺有擇言失行在於其躬洎在辟舉先志載
言㒺不攸該乃自宰臣以從王事立功不有用辭其
禄逮作御史允執國憲納於侍中在帝左右爰董武
事王師孔閑羣公以舊德碩儒道術通明宜建師保
延入華光侍宴露寢敷典誥之精旨達聖王之聪叡
帝以機密齋栗常伯劇任鮮克知臧以釐其采命公
再作少府俾率其屬以熙庶績天地作險國家丕承
軍門祛禁式遏寇虐命公再作光禄亦總其熊羆之
士不貳心之臣保乂帝家巖巖大理惟制民命命公
作廷尉惟刑之恤旁施四方惟明折獄蔽罪於憲之
中亦惟三禮六樂國之元幹命公作太常明德惟馨
八音克諧神人以和永世豐年溥天率土而衆莫外
命公作司空公惟戢之翊明其政時惟休哉惟天陰
隲下民彛倫所由順序命公作司徒而敬敷五教以
親百姓父義母慈兄友弟恭子孝時惟休哉昭孝於
辟雍命公作三老帝躬以祗敬尊有虞於上庠茫茫
大運垂光烈曜命公作太尉璇璣運周七精循軌時
惟休哉帝欲宣力於四方公則翼之辟道或違公則
弼之虔恭夙夜不敢荒寧用對揚天子丕顯休命天
子大簡其勲用授爵賜封侯於臨晉功成化洽景命
有傾帝乃震慟執書以泣命於左中郎將郭儀作策
賜公驃騎將軍臨晉侯印綬兼號特進謚以文烈寵
命畢備而後即世肆其孤彪敢儀古式昭銘景烈銘
曰
天鍳有漢誕生元輔世作三事勲在王府乃及伊公克
光前矩悉心畢力胤其祖武化洽羣生澤霑區宇帝曰
文烈朕嘉君功為邑河渭建兹土封申備九鍚以祚其
庸位此特進於異羣公昔在申吕匡佐周宣崧高作頌
大雅揚言今我文烈帝載用熙參光日月比功四時身
沒名存永世慕思
陳太丘碑(蔡邕)
先生諱寔字仲弓潁川許人也含元精之和應期運
之數資兼九德總修百行於鄉黨則恂恂焉彬彬焉
善誘善導仁而愛人使夫少長咸安懷之其為道也
用行舍藏進退可度不徼訐以干時不遷貳以臨下
四為郡功曹五辟豫州六辟三府再辟大將軍宰聞
喜半歲太丘一年德務中庸教敦不肅政以禮成化
行有謐會遭黨事禁錮二十年樂天知命澹然自逸
交不謟上愛不凟下見幾而作不俟終日及文書赦
宥時年已七十遂隱丘山懸車告老四門備禮閒心静
居大將軍何公司徒袁公前後招辟使人曉諭云欲
特表便可入踐常伯超補三事紆佩金紫光禄垂勲
先生曰絶望已久飾巾待期而巳皆遂不至弘農楊
公東海陳公每在衮職羣寮賀之皆舉手曰潁川郡
陳君絶世超倫大位未躋慙於文仲竊位之負故時
人高其德重乎公相之位也年八十三中平三年八
月丙午遭疾而卒臨没顧命留葬所卒時服素棺槨
財周櫬喪事唯約用過乎儉羣公百僚莫不咨嗟巖藪
知名失聲揮涕大將軍弔祠賜以嘉諡曰徵士陳君
禀岳瀆之精苞靈曜之純天不憖遺老俾屏我王梁
崩哲萎於時靡憲搢紳儒林論德謀跡諡曰文範先
生傳曰郁郁乎文哉書曰洪範九疇彜倫攸叙文為
德表範為士則存誨沒號不亦宜乎三公遣令史祭
以中牢刺史敬弔太守南陽曹府君命官作誄曰赫
矣陳君命世是生含光醇德為士作程資始既正守
終又令奉禮終沒休矣清聲遣官屬掾吏前後赴會
刊石作銘府丞與比縣會葬荀慈明韓元長等五百
餘人緦麻設位哀以送之遠近會葬千人已上河南
尹种府君臨郡追歎功德述錄高行以為遠近鮮能
及之重選大掾以成斯銘斯可謂存榮沒哀死而不
朽者已乃作銘曰
峩峩崇嶽吐符降神於皇先生抱寳懷珍如何昊穹既
喪斯文微言圯絶來者曷聞交交黃鳥爰集於棘命不
可贖哀何有極
郭有道碑(蔡邕)
先生名泰字林宗太原界休人也其先出自有周王
季之穆有虢叔者實有懿德文王咨焉建國命氏或
謂之郭即其後也先生誕膺天衷聰叡明哲孝友温
恭仁篤慈惠夫其器量弘深姿度廣大浩浩焉汪汪
焉奥乎不可測巳若乃砥節勵行直道正辭貞固足
以幹事隠括足以矯時遂考覽六籍探綜圖緯周流
華夏游集帝學收文武之將墜拯微言之未絶於時
纓緌之徒紳佩之士望形表而景附聆嘉聲而嚮和
者猶百川之歸巨海鱗介之宗龜龍也爾乃潜隱衡
門收朋勤誨蒙童賴焉用祛其蔽州郡聞德虚已備
禮莫之能致羣公休之遂辟司徒掾又舉有道皆以
疾辭將蹈洪崖之遐跡紹巢由之絶軌翔區外以舒
翼超天衢以高峙稟命不融享年四十有二以建寧
二年正月乙亥卒凡我四方同好之人永懷哀悼靡
所寘念乃相與推先生之德以謀不朽之事僉以為
先民既沒而德音猶存者亦賴之於紀述也今其如
何而闕斯禮於是建碑表墓昭銘景行俾芳烈奮乎
百世令聞顯於無窮其詞曰
於体先生眀德通玄純懿淑靈受之自天崇壯幽濬如
山如淵禮樂是悅詩書是敦匪惟摭華乃尋厥根宫墻
重仞允得其門懿乎其純確乎其操洋洋縉紳言觀其
高棲遲泌丘善誘能教赫赫三事幾行其招委辭召貢
保此清妙降年不永民斯悲悼爰勒兹銘摛其光耀嗟
爾來世是則是效
鴻臚陳君碑文(魏邯鄲淳)
君諱紀字元方太丘君之元子也始祖有虞受禪陶
唐亦以命禹其後嬀滿當周武王時祚土於陳君其
世也君生應乾坤之純質受嵩岳之粹精内包九德
外兼百行淵深淪於不測膽智應於無方弘裕足以
容衆矜嚴足以正世然後研幾道奥涉覽文學凡前
言往行竹帛所載靡不坐該其善也亹亹焉其誘人
也是以令聞廣譽塞於天淵儀形嘉誨範乎人倫存
乎本傳故略舉其著於人事者焉顯考以茂行崇冠
先儔季弟亦以英才知名當世孝靈之初並遭黨錮
俱處於家號曰三君故得奉常供養以循子道親執
饋食朝夕竭觀及太丘君疾病終亡喪過乎哀崩傷
嘔血如此者數焉服禮既除戚容彌甚聞名心矍言
及隕涕雖大舜之終慕曾參之自盡無以踰也豫州
刺史嘉懿至德命敕百城圖畫形像於今遺稱越在
民口既處隱約潜躬味道足不踰閾乃覃思著書三
十餘萬言言不務華事不虚設其所交釋合贊規聖
哲而後建旨明歸焉今所謂陳子者也初平之元禁
網蠲除四府並辟弓旌交至雖崇其禮命莫敢屈用
大將軍何進表選眀儒君為舉首公車特徵起家拜
五官中郎將到遷侍中旬有八日出相平原會孝靈
晏駕賊臣秉政肆其兇虐剝亂宇内州郡幅裂戎輿
並戒君冒犯鋒矢勤恤民隱馴之以禮教示之以知
恥視事未基士女向方會刺史敗於黃巾幽冀二州
争利其土君料敵知難不忍其民為巳致死乃辭而
去之於是老弱隨慕扳轅持轂輪不得轉遂晨夜間
行寓於邳郯之野袁術恣睢僣號江淮圖覆社稷結
婚吕布斯事成重必不測救君諗布不從遂與成婚
送女在塗君為國深憂乃奮策出竒以奪其心卒使
絶好追女而還離逖奸謀使不得成國用乂安君之
力也唯帝念功命作尚書令會車駕幸許拜大鴻臚
實掌九儀四門穆穆遂登補衮闕以熙帝載不幸寢
疾年七十有一建安四年六月卒惜乎懷道處否登
庸日寡實使大業不究元勲靡建兹海内所為嗟悼
凡百所以失望也天子愍焉使者弔祭羣卿以下臨
喪會有子曰羣追惟蓼莪㒺極之恩乃與邦彦碩老
咨所以計功稱伐銘贊之義遂樹斯石用監於後其
辭曰
於穆上德時惟我君固天縱之天鍾厥純命世作則實
紹斯文遭險龍潜抗志浮雲所貴在己樂於事親雖處
畎畆天子屢聞乃階郎將陪帝作鄰平原寇深遂辭其
民思齊古公邠土是因不忘諗國惠我無垠復命喉舌
秉國之鈞爰登卿士媚兹一人如何穹蒼不授遐年尠
厥在位每懷不申股肱或虧朝誰與詢焭焭小子號泣
於旻勒銘表德久而彌新
文章辨體彙選卷六百六十五
