文章辨體彙選卷六百五十
明賀復徵編
碑九(遺愛)
國子司業陽城遺愛碑(唐柳宗元)
四年五月皇帝以銀印赤紱即隠所起陽公為諫議
大夫後七年廷諍懇至累日不解帝尤嘉異遷為國
子司業旌直優賢道光師儒又四年九月巳己出拜
道州刺史太學生魯郡李償廬江何蕃等百六十人
投業奔走稽首闕下呌閽籲天願乞復舊朝廷重更
其事如巳已詔翌日會徒北嚮如初行至延喜門公
使追奪其章遮道願罷遂不果獻生徒嗷嗷顧盼徘
徊昔公之來仁風扇揚暴傲革面柔輭有立聽聞嘉
言樂甚鐘鼓瞻仰德宇高逾嵩岱及公當職施政示
人凖程良士勇善偽夫去飾惰者益勤誕者益恭沉
酗腆酒斥逐郊遂違親三歲罷退鄉黨令未及下乞
歸就飬者二十餘人禮順克彰孝悌以興則又講貫
經籍俾達奧義簡習孝秀俾極儒業冠屨裳衣由公
而嚴進退揖譲由公而儀公征甚遐吾黨誰師遂相
與咨度署吏布告諸儒願立貞珉侔高状明乃訪於
學古之士紀公名字垂憲於後公名城字亢宗家於
北平隠於條山惟公端粹沖和高嶷懿醇道德仁明
孝慈友悌薰襲里閈布聞天下守節貞固患難不能
遷其心怡性坦厚榮位不足動其神為司諫義震於
周行為司業愛加於生徒宜乎立石俾後是憲其辭
曰
惟兹陽公履道葆醇爰初隠聲覆簣基仁德充而形乃
作諫臣抗志勵義直道是陳帝求師儒貳我成均開朗
蒙滯宣明德教太和潛布玄機密照羣生聞禮後學知
孝進退作則動言是傚匪躬之軌人用奚蹈麤厲貪凌
待公順之欺偽譎詐待公信之少年申申咸適其宜榎
楚廢弛尊嚴而威公褒其良俾升於堂癯者既肥榮如
袞衣公棄不用懲咎内訟既訟於内猶公之誨匪仁孰
親匪德孰尊今公于征孰表儒門生徒上言稽首帝閽
謂天蓋高曾莫我聞青衿涕濡填街盈衢遠送于南望
慕踟蹰立石書德用揚懿則嗚呼斯文遺愛㒺極
高陵令劉君遺愛碑(劉禹錫)
縣内之大夫鮮有遺愛在其去者蓋邑居多豪政由
權道非有卓然異績結於人心浹於骨髓安能久而
愈思大和四年高陵人李仕清等六十三人思前令
劉君之德詣縣請金石刻之縣以状申於府府以状
考於明法吏吏上言謹按天寳詔書凡以政績將立
碑者其具所紀之文上尚書考功有司考其詞宜有
紀者乃奏明年八月庚午詔曰可令書其章明有以
結人心者揭於道周云涇水東行注白渠釃而為三
以沃關中故秦人常得善歲按水部式決洩有時畎
澮有度居上游者不得擁泉而顓其腴每歲少尹一
人行視之以誅不式兵興以還寖失根本涇陽人果
擁而顓之公取全流浸原為畦私開四竇澤不及下
涇田獨肥他邑為枯地力既移地征如初人或赴訴
泣迎尹馬而上涇之腴皆權倖家榮勢足以破理訴
者覆得罪繇是咋舌不敢言吞冤含忍家視孫子長
慶三年高陵令劉君勵精吏治視人之瘼如瘭疽在
身不忘決去乃脩故事考式文暨前後詔條又以新
意請更水道入於我里請杜私竇使無棄流請遵田
令使無越制別白纖悉列上便宜掾吏依違不決居
三歲距寳歷元年端士鄭覃為京兆秋九月始具以
聞事下丞相御史御史属元谷實司察視持詔書詣
渠上盡得吏病還奏清規中上以谷奉使有状乃俾
太常撰日京兆下其符司錄姚康士曹掾李紹實成
之縣主簿談孺直實董之冬十月百衆雲奔憤與喜
并口謠力運不屑鼛鼓揆功什七八而涇陽人以竒
計賂術士上言白渠下高祖故墅在焉子孫當恭敬
不宜以畚鍤近阡陌上聞命京兆尹立止絶君馳詣
府控告具發其以賂致前事又謁丞相請以顙血汙
車茵丞相彭原公歛容謝曰明府真愛人陛下視元
元無所恡苐未周知情偽耳即入言上前翌日果有
詔許訖役仲冬新渠成涉季冬二日新堰成駛流渾
渾如脉宣氣蒿荒漚冒迎耜斯釋開塞分寸皆如詔
條有秋之期投鍤前定孺直告已事君率其寮躬勞
徠之烝徒讙呼奮襏襫而舞咸曰吞恨六十年明府
雪之擿姦犯豪卒就施為嗚呼成功之難也如是請
名渠曰劉公而名堰曰彭城按服引而東千七百步
其廣四尋而深半之兩涯夾植杞柳萬本下垂根而
作固上生材以偹用仍歲旱沴而渠下田獨有秋渠
成之明年涇陽三原二邑中又擁其衝為七堰以折
水勢使下流不厚君詣京兆索言之府命從事蘇特
至水濱盡撤不當擁者繇是邑人享其長利生子以
劉名之君諱仁師字行輿彭城人武德名臣刑部尚
書德威之五代孫大歷中詩人商之猶子少好文學
亦以書干東諸侯遂參幕府歴尹劇縣皆以能事見
涉卒不時而遷既有績於高陵轉昭應令俄兼檢校
水曹外郎充渠堰副使且錫朱衣銀章計相愛其能
表為檢校屯田郎中兼侍御史幹池監於蒲錫紫衣
金章歲餘以課就加中執法理人為循吏理財為能
臣一出於清白故也先是高陵人蒙被惠風而惜其
捨去發於胸懷播為聲詩今采其旨而變其詞志於
石文曰
噫涇水之逶迤溉我公兮及我私水無心兮人多僻錮
上游兮乾我澤時逢理兮官得材墨綬紫兮劉君來能
愛人兮恤其隠心既公兮言既盡縣申府兮府聞天積
憤刷兮沉痾痊劃新渠兮百畆流行龍蛇兮止膏油遵
水式兮復田制無荒區兮有良歲嗟劉君兮去翺翔遺
我福兮牽我腸紀成功兮鐫美石求信詞兮昭懿績
唐故義武軍節度使符陽郡王張公遺愛碑銘(權)
(德輿)
維唐十二葉皇帝纂大統建大中始初清明敷祐下
土稽四征六服之理閱先正宗臣之籍流慶斯復遺
風可懷繇是博陵上谷列侯二千石元僚司武從事
亞旅上其故府太師貞武公功德請銘於碑以示厥
後乃詔小司徒臣德輿因地域之名物酌軍師之憲
令舉而叙之云公諱孝字達忠其先燕人八代祖竒
北齊右北平太守封右北平王齊季喪亂實開邊隙
代有長技軼於外區曾王父靖乙失活部落節度使
王父遜部落刺史父謐早襲先職來朝上京星環北
極輸君長之贄幣鵬變南溟發邊關之導譯拜開府
儀同三司他日以公之勤累贈至戶部尚書公雄姿
正志沉毅英達傳兵符於百勝襲王爵於九代年未
弱冠入侍明庭才為異倫射必命中以日磾之信愛
受秦仲之車服自他有耀至是來歸時玄宗御天下
四十餘載習文事而去武偹人不知戰恬於巳然幽
陵首禍糓洛恇駭公跡染汙俗心堅本朝豈求生以
害仁將蹈難以明義史羯繼亂猶居劫中質其所恃
無路自奮間道旁午密陳嘉猷俄而成德軍節度李
寳臣錫姓撫封同信臣之任就義若渴推心於公綜
其都軍以壮支郡乃策崇勲累居大官凡軍師之禁
令攻守之竒正成德之重必咨於公隣師猖蹷皇赫
問罪公出自上谷覘於具丘寇徒六萬將犯中冀乘
轅外嚮方陣而前公以駟介千數颷馳急擊突入其
阻夾攻其堅敵人力屈昏夜引去遷御史中丞封符
陽郡王尋拜易州刺史加太子賓客以軍之輯睦移
於郡以郡之班制叶於軍文理武毅交修四暢師貞
人龢為列郡表儀初公於寳臣感慨於少年之場周
旋於多難之際迎導善氣切劘良規若驂有靳如熱
斯濯異時自代前定於公且曰輿師之心也勲力之
冠也俄然寝疾瘖不能言猶以手指北瞠然注目既
而惡子阻命隂交匪人因喪以干紀專地而圖禍公
驟諫不入飛章上陳請以州兵首遏亂略優詔拜工
部尚書兼御史大夫恒州刺史成德軍節度使一人
注意四履專征糾合諸侯連收城縣敗之於東鹿走
之於常山以至斬首且無遺策轉兵部尚書易州刺
史易定滄等州節度觀察使錫軍號曰義武時三分
恒陽之地錄功有差而群帥奓心或懷觖望太行而
東疆埸日駭且有從約皆為假王公居其腹心守正
持重玉立於磷緇之際鷄鳴於風雨之中静柯勁草
在我而巳彼朱㴞者以燕㗖公夸大煽結譸張指斥
公乃出和門以蒞衆援皦日以誓心義利之間死生
不惑且曰縣官之所以賦軍宿兵下尺一之詔者在
排難悍患而巳吾徒之所以乘堅驅良佩丈二之組
者在畢力致命而巳碎首塗地吾無悔焉一心事君
四面受敵俄属京師急變鑾輅時廵時太師西平王
以禁兵自魏來援於我於是與公決策赴行在所公
素約以伯仲又申之婚姻分銳師選良將授以赴蹈
使居顔行斷金之契匪石不轉定山東為巳任坐制
羣疑清轂下為前籌行戡大憝赤誠相照血涕交頥
西平繇是建大勲立大烈而公亦静深以制動貞厲
以伐謀使其徒散約而無亾矢遺鏃之費者公之功
也前此拜尚書左僕射至是同中書門下平章事貞
元元年就加司空凡受律行師十有一歲承寧諸侯
咸黜不端動有節制人斯爱戴贍助其供飬賻補其
禮喪拊循接禮勞徠安輯輔以正德而不怵於邪濟
以守忠而不回於利章灼卓異有初有終其居涼國
太夫人憂也手植松檟倚廬於墓感致瑞祉詔旌其
門終身之哀加人一等不遺故舊皆以器使戟下多
善吏庭中無留事雖古人之威懷無以過焉春秋六
十二以七年三月感疾薨於位德宗皇帝不視朝三
日册贈太傅詔郎吏弔祠法贈有加其後累贈太師
易曰貞武追封上谷郡王易之大有曰信以發志禮
之中庸曰誠之不可揜惟公推本於是闇然而彰德
宇弘大色容厲肅長才經武竒表出倫喬枝戞雲以
直上雄劍發匣而耀穎始以天寳十載受詔即戎授
范陽郡洪源府右果毅破九姓突厥改上黨郡漳源
府折衝乾元初轉左領軍衛翊府左郎將實鎮飛狐
之地寳應中拜左武衞大將軍加金印紫綬歴左金
吾大將軍兼太僕卿殿中監以至於專席賓護剖符
建牙載居六官乃進左揆燮和鼎餁平理水土真食
大封異姓而王積功伐以崇厚履信順而光大壮武
之後遠繼公台冨平之門時推德器豈徒然哉嗣子
今司徒同中書門下平章事延德郡王茂昭以全才
休績保大宣力戴翼天子撫征諸侯嘗以工部尚書
建旟博陵以刑部尚書循方伯之職特詔所理郡為
大都督府經歴左僕射司空丞居代官南北軍衞爪
牙上將同氣分職寵冒一時侯王則銀黃相映子弟
乃金埒對起流光貽訓其信矣乎二十年延德王以
介圭四牡來朝京師德宗沃心嘉歎宴喜蕃錫如韓
侯申伯故事順宗繼明崇德報功及居台宰進掌邦
教敦諭還鎮涕洟就途今皇帝以道御天下燭明理
本間歲再入覲為守臣龜龍乞留京師以奉朝請堅
若金石激以肺肝服勤王家丕赫宸睠感念勲節顧
懷義方直以鄭武公桓公漢韋平父子古先懿鑠舉
集公門二邦幼艾千夫長百夫長沐洛風烈怵惕慕
思是儀古式以永耀斯不朽之事也拜君命之辱而
傳信焉銘曰
天秉日星亦有風霆君用文德亦資武力太師矯矯生
我王國時或艱屯師惟壮直大蹇朋來其心不回好謀
而成義路乃開博陵上谷地直析木既夷狡童則理長
轂威謀抗厲命賜渥縟回回盗泉皦皦喜王凡我所履
與之豐福士皆賈餘人以仰足琱戈衮章裕此一方追
錫弔祠禮優職喪司徒襲慶道叶仁聖三朝戴君皆受
面命覲禮煌煌嘉猷洋洋湛露彤弓威儀有光甘棠蔽
芾召伯所憩緇衣改為鄭國之詩仍代洪烈邦人戴之
永言寘懷乃刻斯碑
江西觀察使武陽公韋公遺愛碑(杜牧)
皇帝召丞相延英便殿講議政事及於循吏且稱元
和中興之盛言理人者誰居第一丞相墀言臣嘗守
土江西目覩觀察使韋丹有大功德被於八州歿四
十年稚老歌思如丹尚存丞相敏中丞相植皆曰臣
知丹之為理所至人愛所去人思江西之政熟於聽
聞乃命守臣覈於衆上丹功状大中三年正月二十
日詔書授史臣尚書司勲員外郎杜牧曰汝為丹序
而銘之以美大其事牧伏念天寳建中艱難之餘根
於河北枝蔓於齊魯梁蔡闢為章句書生以蜀叛錡
為宗室老以吳叛其他高下其目跂而欲飛者往往
皆是憲宗皇帝高聽古議廣諫益聖任賢使能考校
法度號令未出威先雷霆十有四年擒殛兇狠方行
四海㒺不率伏當時凡五徵兵解而復合僅八周歲
天下晏然不告勞苦實以守土多循良吏而丹居第
一周召伯理人於陜西召穆公有武功於宣王時仲
尼採甘棠江漢之詩絃而歌之列於風雅班固序漢
宣帝中興名臣言理人者亦首述黃覇龔遂次將相
下今明詔刻丹理效令得與元和功臣中興得人之
盛懸於無窮用古道也謹按韋氏自漢丞相賢已降
代有達官孝寬有大功於後周封鄖國公鄖公曾孫
幼平為岐州參軍生抱貞為梓州刺史生政為漢州
雒縣丞贈右諫議大夫雒縣生武陽公公字文明以
明五經登科授校書郎咸陽尉以監察御史殿中侍
御史佐張獻甫於邠寧府徵為太子舍人遷起居郎
檢校吏部員外侍御史河陽行軍司馬未行改駕部
員外郎會新羅國以喪來告且稱立君拜司封郎中
兼御史中丞章服金紫弔册其嗣新羅再以喪告不
果行改容州經略使築州城環十三里因悉城管内
十三州教種茶麥多開屯田黃賊畏服詔加大中大
夫貞元末拜河南少尹連拜檢校秘書監兼御史中
丞鄭滑行軍司馬皆未至拜右諫議大夫憲宗即位
劉闢以蜀叛議者欲行貞元故事請釋不誅公再拜
上䟽曰今不誅闢則朝廷可以指臂而使者惟兩京
耳此後外而誰不為叛因拜劍東南川節度使兼御
史大夫時劉闢急攻梓州公至漢中表言攻急守堅
不可易帥高崇文客軍遠鬭無所資若與梓州綴其
士心必能有功遂召拜晉慈隰三州觀察使不半歲
元和二年二月拜洪州觀察使洪據章江上控百越
為一都會屋居以茅竹為俗人火之餘烈日久風竹
戞自焚小至百家大至蕩空霖必江溢燥必火作火
水夾攻人無固志傾搖懈怠不為句月生産計公始
至任計口取俸除去冗事取公私錢教人陶瓦伐山
取材堆疊億計人能為屋取官材瓦免其半賦徐責
其直自載酒食以勉其勞初若艱勤日成月就不二
周歲凡為瓦屋萬四千間樓四千二百間縣市營廐
各為棟宇無不創沠湖入江節以斗門以走暴漲闢
開廣衢南北七里盪渫汙壅築堤五尺長十二里堤
成明年江與堤平鑿六百陂塘灌田一萬頃益勸桑
苧機織廣狹俗所未習教勸成之凡三周年就成生
遂手為目覩無不如志公之為政去害興利機決勢
去如孫吴乘敵不可當向輔以經術仁撫智誘慈母
之心赤子之欲求必得之故人自盡力所指必就子
産理鄭未及三年國人尚謗黃覇理潁川前後八年
始曰愈理考二古人行事與公相次第不知如何元
和五年薨年五十八其銘曰
章武皇帝披攘經營凡十四年五六徵兵人不告病肩
於太寧將相是矣豈無循良考第理行誰高武陽武陽
所至為人父母於洪之功洞無前古洪始有居水火是
苦二者夾攻死無處所曰天使吾不嗟不訴武陽始至
材瓦是聚公錢不足以俸為助能為居守貰貸付與月
載酒餚如撫稚乳不督不程誘以美語未二周歲創數
萬堵幾半重樓如詩翬羽錮以長堤繚四千步明年水
平人始歌舞災久事鉅一日除去灌田萬頃益種桑苧
俗所未有㒺不完具寂寥十年誰守兹土大中聖人元
和是師圖讃功勞武陽豈遺乃命史臣刻叙碑詞寵假
武陽為人慰思訓勸守吏勉於為理
閱視靖州碑(明陳束)
大明之化昭洽無外惟靖故夜郎殊陬既庶既富並
於中州承平以來視為夷鄙命吏不乏號令鮮暨卒
惰而驕時時煽起昨年偏師恣睢至繫其州守時重
函容㒺置唇口或曰治之色怒語難飬疽不剸遂此
傲頑嘉靖十六年丁酉天子登用舊德起大中丞顧
公于留都俾鎮全楚是夏至鄂秋發岳長沙間省從
勞躬遍歴荒野環大湖以行越明年仲春十四日戊
午始由武崗入靖至則喟然嘆曰美哉提疆惟我遐
遺有民匪民實遐明日庚申釋菜孔子廟序諸生於
兩階考德陳誼咨文獻之遺餘景聲猷之所起已乃
謁宋了翁祠宇低回四顧欷吁歎息焉是日也進青
衿之士登於鄉校者二十有幾人明日辛酉檄諸邊
將士乃大閱武於西郊先是隂曀累日霅然陽開螭
虎之士奮鷹揚之氣倍營列陣張魚鳥合變縞甲玄
旗朗耀川甸為之角戲陳射博極庶能萬旅怫㥜争
先赴命然後援桴明誓比厥負勝賞罰以時士百其
競既罷黃髮耆老凡若而人携杖扶幼儼然進曰惟
靖逖於中土三事大夫苗猺我民目不睹中丞旗鼓
之節於今六十有八年惟公幸哀憐哉煦我腹我公
曰嗟嗟乃疾乃苦惟余之辜余敢自愛以煩吾民乃
采羣議納之夷軌謂參議問之惟食欲偹其勤儲偫
而多委積毋闕於糧俾呼庚癸謂僉事束往事漫漫
爾言勿庸釀兹懟兇余今從爾元罪既死殛其遺魁
與之更始惟兹守令黷於貨賄為吾民病解去龜組
勿留於境孰弊孰利惟爾之計謂參將章女令於躬
下乃視效毋歉於己而貸厥部校我聞戍卒無居無
處僦廬寄食凟亂男女速發公家錢為營百堵俾安
即於兹土謂守偹桂往者主禆兩將同居一城令號
不行惟靖險害乃在五開是諸蠻之咽喉其掣甲士
千人以往爾宫爾餼乃留於行謂通道令童正吏貪
殘之故州無留員女即攝視州事以待來者事如律
令毋憚於掾而蹈其成於是章程肆頒德威兩懋除
舊布新民乃闓澤愎戾斯順悂蒙乃識回面嚮心遐
邇變革日在庚午公遂啓行郎吏將士咨嗟太息唯
公遠來匪夷圖之惟公遄往匪夷留之乃共立表石
銘勒鴻休垂眎來庶陳束為之辭辭曰
奕葉玄化溢於蠻荆五溪底定渠陽載寕民之無良吏
執其咎若網不綱棼亂時有於鑠中丞明德作人夙夜
于邁綏我靖民下車禮師夙烝髦士既敷文謨復訓武
事甲徒三千旂旐有奭自公令之颷起電激公謂有衆
無然惽怓我執其慝釋爾麽么公謂有衆無然飢寒我
命郡國給粟授㕓乃遣將軍乃守邊圉于時餱糧于時
廬旅靖人有情公之定之靖人有争公之聽之剪彼叢
棘登之堂皇虣亂不作民以愷康示禮導仁作靖摹式
不剟者風流斯無射
賀教授去官碑(霍韜)
應天教授賀子鈞昔宰浙之䴡水廵按御史謂賀子不
能尹送部渭厓子時視部篆覈賀子政績嘅然嘆息曰
如賀尹者良尹也謂不能尹詘也擬賀子原秩或曰賀
子木慤介遜人木近訥訥故辭不飾慤近樸樸故禮不
縟介近矯矯故俗不諧遜近畏畏故儀不炫不能尹也
渭厓子曰辭不飾所以屏偽也禮不縟所以崇質也俗
不諧所以自立也儀不炫所以衷孚也古之道也賀子
能尹也或曰今之能尹豈曰口佞逞也實巧承要人頥
涎潝吐焉躬曲舌圓翻變白黑阿合上官乃稱能尹賀
子不能尹也賀子教應天渭厓子曰行矣髦士式而木
也可以立本式而慤也可以存誠式而介也可以勑身
式而遜也可以慎德行矣往不能尹乃今可以能師矣
賀子教應天二年其對上官無謟辭其對諸生無詄話
木也猶昔也不僕僕走趨不郊迎要官慤也猶昔也節
饋不通見贄不納推財賙貧衣布齕粟空如也怡如也
介也猶昔也謙而温遇要官如震焉踧踖如也遜也猶
昔也乃今黜也或曰賀子弗有可詘也然乃詘也其故
弗可知也或曰賀子實窮歸無餘貲如賀子詘凡今之
官必貪婪而後可或曰學校職化源汚者黜潔者進猶
懼士化不疾也乃今潔者詘汚者何懲士何勸焉渭厓
子曰雖則詘黜也然而天下知賀子之詘黜也寕少也
語有之素位樂天君子大自立也賀子授學陽明之門
陽明之學求自得也賀子誠求自得也外何羨焉今之
汚夫溝渠其身心以營營冨貴也死穢猶遺蝇蛆耻伍
賀子與較孰多哉吾知賀子不黜慼也學之師生曰賀
子不黜慼也惟是繼賀子者不知何如也師生所慼慼
也渭厓子曰賀子得士如此可以自考矣雖詘黜矣不
慼慼斷可知矣
周司理去思碑(王思任)
越郡李大夫自玉山夏公徵入薇省後無聞者而至是
周侯召入明光署上考為天官郎越人思之謀永諸石
或曰周侯正烜奕少需之而有識之父老曰不然吾思
周侯非思天官郎也且以天官郎緩周侯之思是周侯
以天官郎掩也夫有心商度其為市儈更甚而不知吾
思吾越之李官又非苐思周侯也請昌言之郡之有李
官如都之有西臺法署也天地之氣惟秋能曲成其春
父母育子弟驕稚嘻笑不可馴擾有西席之嚴師則手
不戟而拱守與令父母也而李大夫嚴師也大越之墟
樞紐中原者不淺文章禮樂於是乎出詐慝巧偽亦於
此乎叢是故郡邑有跛羊之顛而刑署乃深林之藿果
其人得可卧而理也顧其人不易材有精精而昧有介
介而濡有始銳而繼弛有外安而中兀即無論其一身
之功業名位何如而三年之内郡不勝馘矣以余觀於
周侯則何其從容中節之如斯也無所謂昂首仔肩經
濟宰割之雄也無所謂碧鷄炙轂文繡雕縷之采也無
所謂探鉤射覆問羊得馬之巧而亦無所謂甑塵屋漏
縣犢辭魚之苦也然而清也慎也勤也文章之飾吏治
也無以加也善射者平善奕者實侯之人與政惟平惟
實而已矣侯初理四明海波恬而街鼓静士民稱說侯
無不醉心滿志者而至問其何竒則以為侯實無竒然
無往而不竒卒無有以事得侯之大指者資章甫而適
諸越越人亦不甚知有侯其僚長愛之其属親之其子
弟憚之其胥吏戴而化之侯以身為布而不欲著其錦
也以身為粟而不欲享其珍也此其道在詩曰羔羊素
絲退食委蛇吾以此得侯之履聲此其道在書曰平康
正直敷言訓行以近天子之光吾以此得侯之福用此
其道在易曰白賁無咎君子以明庶政無敢折獄吾以
此得侯之本體則善乎龍門氏之論良吏也曰奉法循
理以理還之天以法還之君循莫大焉故何武所居無
赫赫聲而人常有去後思此亦精於言吏治者矣以此
視周侯將毋同或曰昔夏侯剛克侯柔克予又曰不然
侯官於秋而以春行之者矣春禁於未然之前其為秋
更遠四時之氣侯身偹之異時斟酌元化執斗魁而調
大象使天下還於蕩蕩平平之休則侯之明德伊始也
父老曰吾不暇為侯他日頌吾苐知吾越之李大夫如
周侯者行所無事而郡治矣是當思不佞曰善父老誠
有識予不文以父老平實之語請載筆而記之周侯名
家椿字世慕閩之同安人萬歷庚戌科進士
文章辨體彙選卷六百五十
文章辨體彙選卷六百五十
明賀復徵編
碑九(遺愛)
國子司業陽城遺愛碑(唐柳宗元)
四年五月皇帝以銀印赤紱即隠所起陽公為諫議
大夫後七年廷諍懇至累日不解帝尤嘉異遷為國
子司業旌直優賢道光師儒又四年九月巳己出拜
道州刺史太學生魯郡李償廬江何蕃等百六十人
投業奔走稽首闕下呌閽籲天願乞復舊朝廷重更
其事如巳已詔翌日會徒北嚮如初行至延喜門公
使追奪其章遮道願罷遂不果獻生徒嗷嗷顧盼徘
徊昔公之來仁風扇揚暴傲革面柔輭有立聽聞嘉
言樂甚鐘鼓瞻仰德宇高逾嵩岱及公當職施政示
人凖程良士勇善偽夫去飾惰者益勤誕者益恭沉
酗腆酒斥逐郊遂違親三歲罷退鄉黨令未及下乞
歸就飬者二十餘人禮順克彰孝悌以興則又講貫
經籍俾達奧義簡習孝秀俾極儒業冠屨裳衣由公
而嚴進退揖譲由公而儀公征甚遐吾黨誰師遂相
與咨度署吏布告諸儒願立貞珉侔高状明乃訪於
學古之士紀公名字垂憲於後公名城字亢宗家於
北平隠於條山惟公端粹沖和高嶷懿醇道德仁明
孝慈友悌薰襲里閈布聞天下守節貞固患難不能
遷其心怡性坦厚榮位不足動其神為司諫義震於
周行為司業愛加於生徒宜乎立石俾後是憲其辭
曰
惟兹陽公履道葆醇爰初隠聲覆簣基仁德充而形乃
作諫臣抗志勵義直道是陳帝求師儒貳我成均開朗
蒙滯宣明德教太和潛布玄機密照羣生聞禮後學知
孝進退作則動言是傚匪躬之軌人用奚蹈麤厲貪凌
待公順之欺偽譎詐待公信之少年申申咸適其宜榎
楚廢弛尊嚴而威公褒其良俾升於堂癯者既肥榮如
袞衣公棄不用懲咎内訟既訟於内猶公之誨匪仁孰
親匪德孰尊今公于征孰表儒門生徒上言稽首帝閽
謂天蓋高曾莫我聞青衿涕濡填街盈衢遠送于南望
慕踟蹰立石書德用揚懿則嗚呼斯文遺愛㒺極
高陵令劉君遺愛碑(劉禹錫)
縣内之大夫鮮有遺愛在其去者蓋邑居多豪政由
權道非有卓然異績結於人心浹於骨髓安能久而
愈思大和四年高陵人李仕清等六十三人思前令
劉君之德詣縣請金石刻之縣以状申於府府以状
考於明法吏吏上言謹按天寳詔書凡以政績將立
碑者其具所紀之文上尚書考功有司考其詞宜有
紀者乃奏明年八月庚午詔曰可令書其章明有以
結人心者揭於道周云涇水東行注白渠釃而為三
以沃關中故秦人常得善歲按水部式決洩有時畎
澮有度居上游者不得擁泉而顓其腴每歲少尹一
人行視之以誅不式兵興以還寖失根本涇陽人果
擁而顓之公取全流浸原為畦私開四竇澤不及下
涇田獨肥他邑為枯地力既移地征如初人或赴訴
泣迎尹馬而上涇之腴皆權倖家榮勢足以破理訴
者覆得罪繇是咋舌不敢言吞冤含忍家視孫子長
慶三年高陵令劉君勵精吏治視人之瘼如瘭疽在
身不忘決去乃脩故事考式文暨前後詔條又以新
意請更水道入於我里請杜私竇使無棄流請遵田
令使無越制別白纖悉列上便宜掾吏依違不決居
三歲距寳歷元年端士鄭覃為京兆秋九月始具以
聞事下丞相御史御史属元谷實司察視持詔書詣
渠上盡得吏病還奏清規中上以谷奉使有状乃俾
太常撰日京兆下其符司錄姚康士曹掾李紹實成
之縣主簿談孺直實董之冬十月百衆雲奔憤與喜
并口謠力運不屑鼛鼓揆功什七八而涇陽人以竒
計賂術士上言白渠下高祖故墅在焉子孫當恭敬
不宜以畚鍤近阡陌上聞命京兆尹立止絶君馳詣
府控告具發其以賂致前事又謁丞相請以顙血汙
車茵丞相彭原公歛容謝曰明府真愛人陛下視元
元無所恡苐未周知情偽耳即入言上前翌日果有
詔許訖役仲冬新渠成涉季冬二日新堰成駛流渾
渾如脉宣氣蒿荒漚冒迎耜斯釋開塞分寸皆如詔
條有秋之期投鍤前定孺直告已事君率其寮躬勞
徠之烝徒讙呼奮襏襫而舞咸曰吞恨六十年明府
雪之擿姦犯豪卒就施為嗚呼成功之難也如是請
名渠曰劉公而名堰曰彭城按服引而東千七百步
其廣四尋而深半之兩涯夾植杞柳萬本下垂根而
作固上生材以偹用仍歲旱沴而渠下田獨有秋渠
成之明年涇陽三原二邑中又擁其衝為七堰以折
水勢使下流不厚君詣京兆索言之府命從事蘇特
至水濱盡撤不當擁者繇是邑人享其長利生子以
劉名之君諱仁師字行輿彭城人武德名臣刑部尚
書德威之五代孫大歷中詩人商之猶子少好文學
亦以書干東諸侯遂參幕府歴尹劇縣皆以能事見
涉卒不時而遷既有績於高陵轉昭應令俄兼檢校
水曹外郎充渠堰副使且錫朱衣銀章計相愛其能
表為檢校屯田郎中兼侍御史幹池監於蒲錫紫衣
金章歲餘以課就加中執法理人為循吏理財為能
臣一出於清白故也先是高陵人蒙被惠風而惜其
捨去發於胸懷播為聲詩今采其旨而變其詞志於
石文曰
噫涇水之逶迤溉我公兮及我私水無心兮人多僻錮
上游兮乾我澤時逢理兮官得材墨綬紫兮劉君來能
愛人兮恤其隠心既公兮言既盡縣申府兮府聞天積
憤刷兮沉痾痊劃新渠兮百畆流行龍蛇兮止膏油遵
水式兮復田制無荒區兮有良歲嗟劉君兮去翺翔遺
我福兮牽我腸紀成功兮鐫美石求信詞兮昭懿績
唐故義武軍節度使符陽郡王張公遺愛碑銘(權)
(德輿)
維唐十二葉皇帝纂大統建大中始初清明敷祐下
土稽四征六服之理閱先正宗臣之籍流慶斯復遺
風可懷繇是博陵上谷列侯二千石元僚司武從事
亞旅上其故府太師貞武公功德請銘於碑以示厥
後乃詔小司徒臣德輿因地域之名物酌軍師之憲
令舉而叙之云公諱孝字達忠其先燕人八代祖竒
北齊右北平太守封右北平王齊季喪亂實開邊隙
代有長技軼於外區曾王父靖乙失活部落節度使
王父遜部落刺史父謐早襲先職來朝上京星環北
極輸君長之贄幣鵬變南溟發邊關之導譯拜開府
儀同三司他日以公之勤累贈至戶部尚書公雄姿
正志沉毅英達傳兵符於百勝襲王爵於九代年未
弱冠入侍明庭才為異倫射必命中以日磾之信愛
受秦仲之車服自他有耀至是來歸時玄宗御天下
四十餘載習文事而去武偹人不知戰恬於巳然幽
陵首禍糓洛恇駭公跡染汙俗心堅本朝豈求生以
害仁將蹈難以明義史羯繼亂猶居劫中質其所恃
無路自奮間道旁午密陳嘉猷俄而成德軍節度李
寳臣錫姓撫封同信臣之任就義若渴推心於公綜
其都軍以壮支郡乃策崇勲累居大官凡軍師之禁
令攻守之竒正成德之重必咨於公隣師猖蹷皇赫
問罪公出自上谷覘於具丘寇徒六萬將犯中冀乘
轅外嚮方陣而前公以駟介千數颷馳急擊突入其
阻夾攻其堅敵人力屈昏夜引去遷御史中丞封符
陽郡王尋拜易州刺史加太子賓客以軍之輯睦移
於郡以郡之班制叶於軍文理武毅交修四暢師貞
人龢為列郡表儀初公於寳臣感慨於少年之場周
旋於多難之際迎導善氣切劘良規若驂有靳如熱
斯濯異時自代前定於公且曰輿師之心也勲力之
冠也俄然寝疾瘖不能言猶以手指北瞠然注目既
而惡子阻命隂交匪人因喪以干紀專地而圖禍公
驟諫不入飛章上陳請以州兵首遏亂略優詔拜工
部尚書兼御史大夫恒州刺史成德軍節度使一人
注意四履專征糾合諸侯連收城縣敗之於東鹿走
之於常山以至斬首且無遺策轉兵部尚書易州刺
史易定滄等州節度觀察使錫軍號曰義武時三分
恒陽之地錄功有差而群帥奓心或懷觖望太行而
東疆埸日駭且有從約皆為假王公居其腹心守正
持重玉立於磷緇之際鷄鳴於風雨之中静柯勁草
在我而巳彼朱㴞者以燕㗖公夸大煽結譸張指斥
公乃出和門以蒞衆援皦日以誓心義利之間死生
不惑且曰縣官之所以賦軍宿兵下尺一之詔者在
排難悍患而巳吾徒之所以乘堅驅良佩丈二之組
者在畢力致命而巳碎首塗地吾無悔焉一心事君
四面受敵俄属京師急變鑾輅時廵時太師西平王
以禁兵自魏來援於我於是與公決策赴行在所公
素約以伯仲又申之婚姻分銳師選良將授以赴蹈
使居顔行斷金之契匪石不轉定山東為巳任坐制
羣疑清轂下為前籌行戡大憝赤誠相照血涕交頥
西平繇是建大勲立大烈而公亦静深以制動貞厲
以伐謀使其徒散約而無亾矢遺鏃之費者公之功
也前此拜尚書左僕射至是同中書門下平章事貞
元元年就加司空凡受律行師十有一歲承寧諸侯
咸黜不端動有節制人斯爱戴贍助其供飬賻補其
禮喪拊循接禮勞徠安輯輔以正德而不怵於邪濟
以守忠而不回於利章灼卓異有初有終其居涼國
太夫人憂也手植松檟倚廬於墓感致瑞祉詔旌其
門終身之哀加人一等不遺故舊皆以器使戟下多
善吏庭中無留事雖古人之威懷無以過焉春秋六
十二以七年三月感疾薨於位德宗皇帝不視朝三
日册贈太傅詔郎吏弔祠法贈有加其後累贈太師
易曰貞武追封上谷郡王易之大有曰信以發志禮
之中庸曰誠之不可揜惟公推本於是闇然而彰德
宇弘大色容厲肅長才經武竒表出倫喬枝戞雲以
直上雄劍發匣而耀穎始以天寳十載受詔即戎授
范陽郡洪源府右果毅破九姓突厥改上黨郡漳源
府折衝乾元初轉左領軍衛翊府左郎將實鎮飛狐
之地寳應中拜左武衞大將軍加金印紫綬歴左金
吾大將軍兼太僕卿殿中監以至於專席賓護剖符
建牙載居六官乃進左揆燮和鼎餁平理水土真食
大封異姓而王積功伐以崇厚履信順而光大壮武
之後遠繼公台冨平之門時推德器豈徒然哉嗣子
今司徒同中書門下平章事延德郡王茂昭以全才
休績保大宣力戴翼天子撫征諸侯嘗以工部尚書
建旟博陵以刑部尚書循方伯之職特詔所理郡為
大都督府經歴左僕射司空丞居代官南北軍衞爪
牙上將同氣分職寵冒一時侯王則銀黃相映子弟
乃金埒對起流光貽訓其信矣乎二十年延德王以
介圭四牡來朝京師德宗沃心嘉歎宴喜蕃錫如韓
侯申伯故事順宗繼明崇德報功及居台宰進掌邦
教敦諭還鎮涕洟就途今皇帝以道御天下燭明理
本間歲再入覲為守臣龜龍乞留京師以奉朝請堅
若金石激以肺肝服勤王家丕赫宸睠感念勲節顧
懷義方直以鄭武公桓公漢韋平父子古先懿鑠舉
集公門二邦幼艾千夫長百夫長沐洛風烈怵惕慕
思是儀古式以永耀斯不朽之事也拜君命之辱而
傳信焉銘曰
天秉日星亦有風霆君用文德亦資武力太師矯矯生
我王國時或艱屯師惟壮直大蹇朋來其心不回好謀
而成義路乃開博陵上谷地直析木既夷狡童則理長
轂威謀抗厲命賜渥縟回回盗泉皦皦喜王凡我所履
與之豐福士皆賈餘人以仰足琱戈衮章裕此一方追
錫弔祠禮優職喪司徒襲慶道叶仁聖三朝戴君皆受
面命覲禮煌煌嘉猷洋洋湛露彤弓威儀有光甘棠蔽
芾召伯所憩緇衣改為鄭國之詩仍代洪烈邦人戴之
永言寘懷乃刻斯碑
江西觀察使武陽公韋公遺愛碑(杜牧)
皇帝召丞相延英便殿講議政事及於循吏且稱元
和中興之盛言理人者誰居第一丞相墀言臣嘗守
土江西目覩觀察使韋丹有大功德被於八州歿四
十年稚老歌思如丹尚存丞相敏中丞相植皆曰臣
知丹之為理所至人愛所去人思江西之政熟於聽
聞乃命守臣覈於衆上丹功状大中三年正月二十
日詔書授史臣尚書司勲員外郎杜牧曰汝為丹序
而銘之以美大其事牧伏念天寳建中艱難之餘根
於河北枝蔓於齊魯梁蔡闢為章句書生以蜀叛錡
為宗室老以吳叛其他高下其目跂而欲飛者往往
皆是憲宗皇帝高聽古議廣諫益聖任賢使能考校
法度號令未出威先雷霆十有四年擒殛兇狠方行
四海㒺不率伏當時凡五徵兵解而復合僅八周歲
天下晏然不告勞苦實以守土多循良吏而丹居第
一周召伯理人於陜西召穆公有武功於宣王時仲
尼採甘棠江漢之詩絃而歌之列於風雅班固序漢
宣帝中興名臣言理人者亦首述黃覇龔遂次將相
下今明詔刻丹理效令得與元和功臣中興得人之
盛懸於無窮用古道也謹按韋氏自漢丞相賢已降
代有達官孝寬有大功於後周封鄖國公鄖公曾孫
幼平為岐州參軍生抱貞為梓州刺史生政為漢州
雒縣丞贈右諫議大夫雒縣生武陽公公字文明以
明五經登科授校書郎咸陽尉以監察御史殿中侍
御史佐張獻甫於邠寧府徵為太子舍人遷起居郎
檢校吏部員外侍御史河陽行軍司馬未行改駕部
員外郎會新羅國以喪來告且稱立君拜司封郎中
兼御史中丞章服金紫弔册其嗣新羅再以喪告不
果行改容州經略使築州城環十三里因悉城管内
十三州教種茶麥多開屯田黃賊畏服詔加大中大
夫貞元末拜河南少尹連拜檢校秘書監兼御史中
丞鄭滑行軍司馬皆未至拜右諫議大夫憲宗即位
劉闢以蜀叛議者欲行貞元故事請釋不誅公再拜
上䟽曰今不誅闢則朝廷可以指臂而使者惟兩京
耳此後外而誰不為叛因拜劍東南川節度使兼御
史大夫時劉闢急攻梓州公至漢中表言攻急守堅
不可易帥高崇文客軍遠鬭無所資若與梓州綴其
士心必能有功遂召拜晉慈隰三州觀察使不半歲
元和二年二月拜洪州觀察使洪據章江上控百越
為一都會屋居以茅竹為俗人火之餘烈日久風竹
戞自焚小至百家大至蕩空霖必江溢燥必火作火
水夾攻人無固志傾搖懈怠不為句月生産計公始
至任計口取俸除去冗事取公私錢教人陶瓦伐山
取材堆疊億計人能為屋取官材瓦免其半賦徐責
其直自載酒食以勉其勞初若艱勤日成月就不二
周歲凡為瓦屋萬四千間樓四千二百間縣市營廐
各為棟宇無不創沠湖入江節以斗門以走暴漲闢
開廣衢南北七里盪渫汙壅築堤五尺長十二里堤
成明年江與堤平鑿六百陂塘灌田一萬頃益勸桑
苧機織廣狹俗所未習教勸成之凡三周年就成生
遂手為目覩無不如志公之為政去害興利機決勢
去如孫吴乘敵不可當向輔以經術仁撫智誘慈母
之心赤子之欲求必得之故人自盡力所指必就子
産理鄭未及三年國人尚謗黃覇理潁川前後八年
始曰愈理考二古人行事與公相次第不知如何元
和五年薨年五十八其銘曰
章武皇帝披攘經營凡十四年五六徵兵人不告病肩
於太寧將相是矣豈無循良考第理行誰高武陽武陽
所至為人父母於洪之功洞無前古洪始有居水火是
苦二者夾攻死無處所曰天使吾不嗟不訴武陽始至
材瓦是聚公錢不足以俸為助能為居守貰貸付與月
載酒餚如撫稚乳不督不程誘以美語未二周歲創數
萬堵幾半重樓如詩翬羽錮以長堤繚四千步明年水
平人始歌舞災久事鉅一日除去灌田萬頃益種桑苧
俗所未有㒺不完具寂寥十年誰守兹土大中聖人元
和是師圖讃功勞武陽豈遺乃命史臣刻叙碑詞寵假
武陽為人慰思訓勸守吏勉於為理
閱視靖州碑(明陳束)
大明之化昭洽無外惟靖故夜郎殊陬既庶既富並
於中州承平以來視為夷鄙命吏不乏號令鮮暨卒
惰而驕時時煽起昨年偏師恣睢至繫其州守時重
函容㒺置唇口或曰治之色怒語難飬疽不剸遂此
傲頑嘉靖十六年丁酉天子登用舊德起大中丞顧
公于留都俾鎮全楚是夏至鄂秋發岳長沙間省從
勞躬遍歴荒野環大湖以行越明年仲春十四日戊
午始由武崗入靖至則喟然嘆曰美哉提疆惟我遐
遺有民匪民實遐明日庚申釋菜孔子廟序諸生於
兩階考德陳誼咨文獻之遺餘景聲猷之所起已乃
謁宋了翁祠宇低回四顧欷吁歎息焉是日也進青
衿之士登於鄉校者二十有幾人明日辛酉檄諸邊
將士乃大閱武於西郊先是隂曀累日霅然陽開螭
虎之士奮鷹揚之氣倍營列陣張魚鳥合變縞甲玄
旗朗耀川甸為之角戲陳射博極庶能萬旅怫㥜争
先赴命然後援桴明誓比厥負勝賞罰以時士百其
競既罷黃髮耆老凡若而人携杖扶幼儼然進曰惟
靖逖於中土三事大夫苗猺我民目不睹中丞旗鼓
之節於今六十有八年惟公幸哀憐哉煦我腹我公
曰嗟嗟乃疾乃苦惟余之辜余敢自愛以煩吾民乃
采羣議納之夷軌謂參議問之惟食欲偹其勤儲偫
而多委積毋闕於糧俾呼庚癸謂僉事束往事漫漫
爾言勿庸釀兹懟兇余今從爾元罪既死殛其遺魁
與之更始惟兹守令黷於貨賄為吾民病解去龜組
勿留於境孰弊孰利惟爾之計謂參將章女令於躬
下乃視效毋歉於己而貸厥部校我聞戍卒無居無
處僦廬寄食凟亂男女速發公家錢為營百堵俾安
即於兹土謂守偹桂往者主禆兩將同居一城令號
不行惟靖險害乃在五開是諸蠻之咽喉其掣甲士
千人以往爾宫爾餼乃留於行謂通道令童正吏貪
殘之故州無留員女即攝視州事以待來者事如律
令毋憚於掾而蹈其成於是章程肆頒德威兩懋除
舊布新民乃闓澤愎戾斯順悂蒙乃識回面嚮心遐
邇變革日在庚午公遂啓行郎吏將士咨嗟太息唯
公遠來匪夷圖之惟公遄往匪夷留之乃共立表石
銘勒鴻休垂眎來庶陳束為之辭辭曰
奕葉玄化溢於蠻荆五溪底定渠陽載寕民之無良吏
執其咎若網不綱棼亂時有於鑠中丞明德作人夙夜
于邁綏我靖民下車禮師夙烝髦士既敷文謨復訓武
事甲徒三千旂旐有奭自公令之颷起電激公謂有衆
無然惽怓我執其慝釋爾麽么公謂有衆無然飢寒我
命郡國給粟授㕓乃遣將軍乃守邊圉于時餱糧于時
廬旅靖人有情公之定之靖人有争公之聽之剪彼叢
棘登之堂皇虣亂不作民以愷康示禮導仁作靖摹式
不剟者風流斯無射
賀教授去官碑(霍韜)
應天教授賀子鈞昔宰浙之䴡水廵按御史謂賀子不
能尹送部渭厓子時視部篆覈賀子政績嘅然嘆息曰
如賀尹者良尹也謂不能尹詘也擬賀子原秩或曰賀
子木慤介遜人木近訥訥故辭不飾慤近樸樸故禮不
縟介近矯矯故俗不諧遜近畏畏故儀不炫不能尹也
渭厓子曰辭不飾所以屏偽也禮不縟所以崇質也俗
不諧所以自立也儀不炫所以衷孚也古之道也賀子
能尹也或曰今之能尹豈曰口佞逞也實巧承要人頥
涎潝吐焉躬曲舌圓翻變白黑阿合上官乃稱能尹賀
子不能尹也賀子教應天渭厓子曰行矣髦士式而木
也可以立本式而慤也可以存誠式而介也可以勑身
式而遜也可以慎德行矣往不能尹乃今可以能師矣
賀子教應天二年其對上官無謟辭其對諸生無詄話
木也猶昔也不僕僕走趨不郊迎要官慤也猶昔也節
饋不通見贄不納推財賙貧衣布齕粟空如也怡如也
介也猶昔也謙而温遇要官如震焉踧踖如也遜也猶
昔也乃今黜也或曰賀子弗有可詘也然乃詘也其故
弗可知也或曰賀子實窮歸無餘貲如賀子詘凡今之
官必貪婪而後可或曰學校職化源汚者黜潔者進猶
懼士化不疾也乃今潔者詘汚者何懲士何勸焉渭厓
子曰雖則詘黜也然而天下知賀子之詘黜也寕少也
語有之素位樂天君子大自立也賀子授學陽明之門
陽明之學求自得也賀子誠求自得也外何羨焉今之
汚夫溝渠其身心以營營冨貴也死穢猶遺蝇蛆耻伍
賀子與較孰多哉吾知賀子不黜慼也學之師生曰賀
子不黜慼也惟是繼賀子者不知何如也師生所慼慼
也渭厓子曰賀子得士如此可以自考矣雖詘黜矣不
慼慼斷可知矣
周司理去思碑(王思任)
越郡李大夫自玉山夏公徵入薇省後無聞者而至是
周侯召入明光署上考為天官郎越人思之謀永諸石
或曰周侯正烜奕少需之而有識之父老曰不然吾思
周侯非思天官郎也且以天官郎緩周侯之思是周侯
以天官郎掩也夫有心商度其為市儈更甚而不知吾
思吾越之李官又非苐思周侯也請昌言之郡之有李
官如都之有西臺法署也天地之氣惟秋能曲成其春
父母育子弟驕稚嘻笑不可馴擾有西席之嚴師則手
不戟而拱守與令父母也而李大夫嚴師也大越之墟
樞紐中原者不淺文章禮樂於是乎出詐慝巧偽亦於
此乎叢是故郡邑有跛羊之顛而刑署乃深林之藿果
其人得可卧而理也顧其人不易材有精精而昧有介
介而濡有始銳而繼弛有外安而中兀即無論其一身
之功業名位何如而三年之内郡不勝馘矣以余觀於
周侯則何其從容中節之如斯也無所謂昂首仔肩經
濟宰割之雄也無所謂碧鷄炙轂文繡雕縷之采也無
所謂探鉤射覆問羊得馬之巧而亦無所謂甑塵屋漏
縣犢辭魚之苦也然而清也慎也勤也文章之飾吏治
也無以加也善射者平善奕者實侯之人與政惟平惟
實而已矣侯初理四明海波恬而街鼓静士民稱說侯
無不醉心滿志者而至問其何竒則以為侯實無竒然
無往而不竒卒無有以事得侯之大指者資章甫而適
諸越越人亦不甚知有侯其僚長愛之其属親之其子
弟憚之其胥吏戴而化之侯以身為布而不欲著其錦
也以身為粟而不欲享其珍也此其道在詩曰羔羊素
絲退食委蛇吾以此得侯之履聲此其道在書曰平康
正直敷言訓行以近天子之光吾以此得侯之福用此
其道在易曰白賁無咎君子以明庶政無敢折獄吾以
此得侯之本體則善乎龍門氏之論良吏也曰奉法循
理以理還之天以法還之君循莫大焉故何武所居無
赫赫聲而人常有去後思此亦精於言吏治者矣以此
視周侯將毋同或曰昔夏侯剛克侯柔克予又曰不然
侯官於秋而以春行之者矣春禁於未然之前其為秋
更遠四時之氣侯身偹之異時斟酌元化執斗魁而調
大象使天下還於蕩蕩平平之休則侯之明德伊始也
父老曰吾不暇為侯他日頌吾苐知吾越之李大夫如
周侯者行所無事而郡治矣是當思不佞曰善父老誠
有識予不文以父老平實之語請載筆而記之周侯名
家椿字世慕閩之同安人萬歷庚戌科進士
文章辨體彙選卷六百五十
