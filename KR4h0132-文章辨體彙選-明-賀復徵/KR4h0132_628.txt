文章辨體彙選卷六百二十八
明賀復徵編
述一
徐師曾曰按字書云述譔也纂譔其人之言行以俟
考也其文與行狀同不曰狀而曰述亦别名也復徵
曰述之義不一其一事一物俱可稱述而譔述言行
其一也今分為二卷
先大夫述(宋王安石)
王氏其先出太原今為撫州臨川人不知始所以徙其
後有隠君子某生某以子故贈尚書職方員外郎職方
生衛尉寺丞某公考也公諱益始字損之年十七以文
干張公詠張公竒之改字公舜良祥符八年得進士第
為建安主簿時尚少縣人頗易之既數月皆畏翕然令
賴以治嘗疾病闔縣為禱祠縣人不時入税州咎縣公
曰孔目吏尚不時入税貧民何獨為耶即與校至府門
取孔目吏以歸杖二十與之期三日盡收民之税亦無
不入自將已下皆側目為判官臨江軍守不法公遇事
輒据争之以故事一政吏為文書謾其上至公輒閣軍
有蕭灘號難渡公以腐船渡輒返吏呼為判官灘云豪
吏大姓至相與出錢求轉運使下吏出公領新淦縣縣
大治今三十年吏民稱說如公在改大理寺丞知廬陵
縣又大治移知新繁縣改殿中丞到縣條宿姦數人上
府流惡處自餘一以恩信治之嘗歴數不笞一人知韶
州改太常博士尚書屯田員外郎夷越無男女之别前
守類以為俗然即其得可已皆弗究公曰同是人也不
可瀆其倫夫所謂因其俗者豈謂是邪凡有萌蘖一切
擿矜窮治之時未幾男女之行於市者不敢一塗胡先
生瑗為政範亦掇公此事部縣翁源多虎公教捕之民
言虎自斃者五令斷虎頭輿致州為頌以獻公麾輿者
出以頌還令其不喜怪不以其道說之不說也如此蜀
效忠士屯者五百人代不到謀叛韶小州即有變無所
可枝梧佐吏始殊恐公不為動獨捕其首五人即日斷
流之護出之界上初佐吏固争請付獄既而聞其徒謀
若以首赴獄當夜劫之以叛衆乃愈服公完營驛倉庫
建坊道隨所施設有條理長老言自嶺海服朝廷為吾
置州守未有賢公者丁衛尉府君憂服除通判江寧府
閱兩將一以府倚公辦寶元二年二月二十三日以疾
棄諸孤官下享年四十六公於忠義孝友非勉也宦遊
常奉親行獨西川以遠又法不聽在新任未嘗劇飲酒
歲時思慕哭殊悲其自奉如甚嗇者異時悉所有又貸
於人治酒食須以娛其親無秋毫愛也人乃或以為奢
居未嘗怒笞子弟每置酒從容為陳孝弟仁義之本古
今存亡治亂之所以然甚適其自任以世之重也雖人
望公則亦然卒之官不充其材以夭嗚呼其命也母謝
氏以公故封永安縣君娶某氏封長夀縣君子男七人
女一人適張氏處兩人將以某月日葬某處子某等謹
撰次公事如右以求有道而文者銘焉以取信於後世
顯妣淑人李氏述(明崔銑)
先妣諱慧戶部侍郎李公和之長女也母郭氏封恭人
李氏安陽人先世為元萬戶侍郎公為郡學生正統八
年癸亥三月十九日生先妣後侍郎公登天順丁丑進
士先妣年十五擕至京居西長安邸每聞倖臣石彪曹
欽退朝過聲勢炫赫告於母曰天子出殆不若是此曹
其不免乎後果敗誅年十八喪母長弟華十四年仲弟
蓉二年季妹七年長弟善飲尚俠責曰爾欲貨父邪凡
官忌雜交仲弟猶在襁褓擇母字之季妹教女工非女
事弗越閾是時侍郎公為給事中上方督責言官竟日
在公先妣理家務以六禮為侍郎公内高氏配高入猶
資之比嫁不私一物天順癸未侍郎公因使得還請於
學官曰吾長女有大功於李吾不可輕字人必以歸儒
生諸生俊才者誰學官相顧思不得侍郎公促之學官
曰居射圃讀書者曰崔生可然山東人明日侍郎公往
拜學官因從觀堂廡齋舍次至射圃見家君儀觀甚都
因試經義又工大說乃託鄉先生張祥来成言崔氏由
是籍安陽明年甲申先妣歸於我取嫁来衣更之以奉
姑蔡恭人弗繼則澣補以進貨簮珥日市甘脆以羞舅
姑諸嫂民間女也先妣能下之明年成化改元乙酉家
君得舉已丑舉進士授主事庚子家君丁内艱還歲凶
先妣自食糠籺節食食家君是時長弟為大商積累千
金季妹為駙馬兄妻事先妣跪伏謹畏如母家君性方
直臨事據心所安弗回多拂上官意舉進士十有七年
始一遷官素貧不苟取先妣尤畏法視貴侈亡所歆人
或饋一帊非所當必勸家君固却去曰古云文官不愛
錢如受饋必毀法一旦敗露人誰惜之諺曰憂食羊不
如樂飲湯家君笑曰吾豈貪者乃相戒耶家君為京官
二十年貰屋以居先妣令僮日拾馬通自夹薪以爨衣
太半綴補初宦時止一僕先妣剉芻呞馬連失五子年
三十有六始生不肖銑五歲時先妣歸寧表兄弟俱衣
綵褐不肖向母索衣先妣歸啟二敝笥示之亡可製者
不肖益哭亦竟亡也延安絲甲北地諸僚占桑養蠶不
肖迎婦歸先妣令婦養蠶取絲三兩曰吾欲婦知女事
艱明年遂止家君在蜀出按部先妣令留門隸老者四
人守戶且鑰之日再啟汲水不肖以下毋得出遊不肖
十三時在延安私以紙易瓜先妣怒責二十曰此漸可
通賄為官多因妻及子好貨敗其名不肖自侍讀在告
嘗看花張園回詈婢於室先妣早起數之曰婢可怒胡
不待醒昨夜即爾酗酒爾為儒為天子法從臣當如是
否是日所親又置酒不肖不敢諾舅母及表弟坦輩為
跪謝過乃許家君居閒三十年僅有南岡瘠田食指三
十先妣節約得裕他有田千畝者反来貸粟未嘗兼味
而食完布帛而私今莫能狀其勤苦性攻女紅好自製
衣非大病刀尺不離手不肖每請少休曰吾樂之不肖
子女衣稍華必責婦曰吾中年生汝夫又止一子尺帛
以上彼不敢知汝於子曲徇所求夫貪以求成求而遭
阻尚懼而知恥求亡弗遂則弗知恥將何不為也正德
十五年正月二十有六日卒享年七十有八殁前二日
出衣及簪珥賜諸子孫及外孫又賜侍郎公守墓奴妻
一帊曰語爾夫守墓幸益謹吾事父母今止矣先妣歲
節家祭後必祭侍郎公云先妣生女二人俱先卒孫男
子二長曰滂次曰汲女二人曾孫男子一人士㮚庚辰
春母訃至京傳遺言曰語銑為我求一志紀實不肖狀
母行求銘於谿田馬子伯循又七年先君亦棄養因閱
舊狀芟艾冗蕪附於父述後并示子孫不肖孤銑泣血
再拜謹書
文章辨體彙選卷六百二十八
文章辨體彙選卷六百二十八
明賀復徵編
述一
徐師曾曰按字書云述譔也纂譔其人之言行以俟
考也其文與行狀同不曰狀而曰述亦别名也復徵
曰述之義不一其一事一物俱可稱述而譔述言行
其一也今分為二卷
先大夫述(宋王安石)
王氏其先出太原今為撫州臨川人不知始所以徙其
後有隠君子某生某以子故贈尚書職方員外郎職方
生衛尉寺丞某公考也公諱益始字損之年十七以文
干張公詠張公竒之改字公舜良祥符八年得進士第
為建安主簿時尚少縣人頗易之既數月皆畏翕然令
賴以治嘗疾病闔縣為禱祠縣人不時入税州咎縣公
曰孔目吏尚不時入税貧民何獨為耶即與校至府門
取孔目吏以歸杖二十與之期三日盡收民之税亦無
不入自將已下皆側目為判官臨江軍守不法公遇事
輒据争之以故事一政吏為文書謾其上至公輒閣軍
有蕭灘號難渡公以腐船渡輒返吏呼為判官灘云豪
吏大姓至相與出錢求轉運使下吏出公領新淦縣縣
大治今三十年吏民稱說如公在改大理寺丞知廬陵
縣又大治移知新繁縣改殿中丞到縣條宿姦數人上
府流惡處自餘一以恩信治之嘗歴數不笞一人知韶
州改太常博士尚書屯田員外郎夷越無男女之别前
守類以為俗然即其得可已皆弗究公曰同是人也不
可瀆其倫夫所謂因其俗者豈謂是邪凡有萌蘖一切
擿矜窮治之時未幾男女之行於市者不敢一塗胡先
生瑗為政範亦掇公此事部縣翁源多虎公教捕之民
言虎自斃者五令斷虎頭輿致州為頌以獻公麾輿者
出以頌還令其不喜怪不以其道說之不說也如此蜀
效忠士屯者五百人代不到謀叛韶小州即有變無所
可枝梧佐吏始殊恐公不為動獨捕其首五人即日斷
流之護出之界上初佐吏固争請付獄既而聞其徒謀
若以首赴獄當夜劫之以叛衆乃愈服公完營驛倉庫
建坊道隨所施設有條理長老言自嶺海服朝廷為吾
置州守未有賢公者丁衛尉府君憂服除通判江寧府
閱兩將一以府倚公辦寶元二年二月二十三日以疾
棄諸孤官下享年四十六公於忠義孝友非勉也宦遊
常奉親行獨西川以遠又法不聽在新任未嘗劇飲酒
歲時思慕哭殊悲其自奉如甚嗇者異時悉所有又貸
於人治酒食須以娛其親無秋毫愛也人乃或以為奢
居未嘗怒笞子弟每置酒從容為陳孝弟仁義之本古
今存亡治亂之所以然甚適其自任以世之重也雖人
望公則亦然卒之官不充其材以夭嗚呼其命也母謝
氏以公故封永安縣君娶某氏封長夀縣君子男七人
女一人適張氏處兩人將以某月日葬某處子某等謹
撰次公事如右以求有道而文者銘焉以取信於後世
顯妣淑人李氏述(明崔銑)
先妣諱慧戶部侍郎李公和之長女也母郭氏封恭人
李氏安陽人先世為元萬戶侍郎公為郡學生正統八
年癸亥三月十九日生先妣後侍郎公登天順丁丑進
士先妣年十五擕至京居西長安邸每聞倖臣石彪曹
欽退朝過聲勢炫赫告於母曰天子出殆不若是此曹
其不免乎後果敗誅年十八喪母長弟華十四年仲弟
蓉二年季妹七年長弟善飲尚俠責曰爾欲貨父邪凡
官忌雜交仲弟猶在襁褓擇母字之季妹教女工非女
事弗越閾是時侍郎公為給事中上方督責言官竟日
在公先妣理家務以六禮為侍郎公内高氏配高入猶
資之比嫁不私一物天順癸未侍郎公因使得還請於
學官曰吾長女有大功於李吾不可輕字人必以歸儒
生諸生俊才者誰學官相顧思不得侍郎公促之學官
曰居射圃讀書者曰崔生可然山東人明日侍郎公往
拜學官因從觀堂廡齋舍次至射圃見家君儀觀甚都
因試經義又工大說乃託鄉先生張祥来成言崔氏由
是籍安陽明年甲申先妣歸於我取嫁来衣更之以奉
姑蔡恭人弗繼則澣補以進貨簮珥日市甘脆以羞舅
姑諸嫂民間女也先妣能下之明年成化改元乙酉家
君得舉已丑舉進士授主事庚子家君丁内艱還歲凶
先妣自食糠籺節食食家君是時長弟為大商積累千
金季妹為駙馬兄妻事先妣跪伏謹畏如母家君性方
直臨事據心所安弗回多拂上官意舉進士十有七年
始一遷官素貧不苟取先妣尤畏法視貴侈亡所歆人
或饋一帊非所當必勸家君固却去曰古云文官不愛
錢如受饋必毀法一旦敗露人誰惜之諺曰憂食羊不
如樂飲湯家君笑曰吾豈貪者乃相戒耶家君為京官
二十年貰屋以居先妣令僮日拾馬通自夹薪以爨衣
太半綴補初宦時止一僕先妣剉芻呞馬連失五子年
三十有六始生不肖銑五歲時先妣歸寧表兄弟俱衣
綵褐不肖向母索衣先妣歸啟二敝笥示之亡可製者
不肖益哭亦竟亡也延安絲甲北地諸僚占桑養蠶不
肖迎婦歸先妣令婦養蠶取絲三兩曰吾欲婦知女事
艱明年遂止家君在蜀出按部先妣令留門隸老者四
人守戶且鑰之日再啟汲水不肖以下毋得出遊不肖
十三時在延安私以紙易瓜先妣怒責二十曰此漸可
通賄為官多因妻及子好貨敗其名不肖自侍讀在告
嘗看花張園回詈婢於室先妣早起數之曰婢可怒胡
不待醒昨夜即爾酗酒爾為儒為天子法從臣當如是
否是日所親又置酒不肖不敢諾舅母及表弟坦輩為
跪謝過乃許家君居閒三十年僅有南岡瘠田食指三
十先妣節約得裕他有田千畝者反来貸粟未嘗兼味
而食完布帛而私今莫能狀其勤苦性攻女紅好自製
衣非大病刀尺不離手不肖每請少休曰吾樂之不肖
子女衣稍華必責婦曰吾中年生汝夫又止一子尺帛
以上彼不敢知汝於子曲徇所求夫貪以求成求而遭
阻尚懼而知恥求亡弗遂則弗知恥將何不為也正德
十五年正月二十有六日卒享年七十有八殁前二日
出衣及簪珥賜諸子孫及外孫又賜侍郎公守墓奴妻
一帊曰語爾夫守墓幸益謹吾事父母今止矣先妣歲
節家祭後必祭侍郎公云先妣生女二人俱先卒孫男
子二長曰滂次曰汲女二人曾孫男子一人士㮚庚辰
春母訃至京傳遺言曰語銑為我求一志紀實不肖狀
母行求銘於谿田馬子伯循又七年先君亦棄養因閱
舊狀芟艾冗蕪附於父述後并示子孫不肖孤銑泣血
再拜謹書
文章辨體彙選卷六百二十八
