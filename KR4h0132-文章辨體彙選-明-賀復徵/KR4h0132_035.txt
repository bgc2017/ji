文章辨體彙選卷三十五
明賀復徵編
祝文四(報辭)
周祭天辭
皇皇上天照臨下土集地之靈降甘風雨庶物羣生各
得其所靡今靡古維予一人某敬拜皇天之祐
周祭地辭
薄薄之土承天之神興甘風雨庶卉百穀莫不茂者既
安且寧維予一人某敬拜下土之靈
潮州祭城隍神文(唐韓愈)
維年月日潮州刺史韓愈謹以柔毛剛鬛清酌庶羞之
奠祭於城隍之神間者以淫雨將為人災無以應貢賦
供給神明上下獲罪罰之故乃以六月壬子奔走分告
乞晴於爾明神明神閔人之不辜若饗若荅糞除天地
山川清風時興白日顯行蠶穀以登人不咨嗟惟神之
恩夙夜不敢忘怠謹卜良日躬率將吏薦兹血毛清酌
嘉羞侑以音聲以謝神貺神其饗之
潮州祭界石神文(韓愈)
維年月日潮州刺史韓愈謹遣耆壽成㝢以清酌少牢
之奠告於界石神之靈曰惟封部之内山川之神克庥
於人官則置立室宇備具服器奠饗以時淫雨既霽蠶
穀以成織婦耕男忻忻衎衎是神之庥庇於人也敢不
明受其賜謹選良月吉日齋潔以祀神其鍳之尚饗
潮州祭太湖神文韓愈
維年月日潮州刺史韓愈謹以清酌庶羞之奠祭於太
湖之神惟神降依兹土以庇其人今兹無有水旱雷雨
風火疾疫為災各寧厥宇以供上役長吏免被其譴賴
神之德夙夜不敢忘謹具食飲躬齋洗奏音聲以獻以
樂以謝厥賜不敢有所祈尚饗
祭木瓜神文(杜牧)
維會昌六年歲次丙寅某月日某官某敬告於木瓜山
之神惟神聰明格天能降雷雨郡有災旱必能救之前
後刺史祈無不應去歲七月苖將萎死禱神之際甘雨
隨至槁然凶歲化為豐年仰神之靈感神之德願新祠
宇以崇祭祀今易卑隘變為華敞正位南面廟貌嚴整
風雷雲雨師伯必備侍衛旗戟羅列森然惟神繫雲在
襟貯雨在缶視人如子渴即與之不容凶荒不降疾疫
千萬年間使池之人敬仰不怠伏惟尚饗
賽舜廟文(李商隱)
年月日昭賽虞舜之祠伏以帝狩南方神留下土翠華
莫返積怨望於他年大麓不迷烜威靈於終古比憂嘉
種少昌愆陽抗簡陳詞潔罇引咎果蒙憑離掣電跨㢲
揚風布沾渥於九臯起焦枯於一瞬敢布瑤席輒事蘭
羞帝其罷奏南琴停吹西琯使東皇太一兼預於靈遊
俾山鬼江婓無藏於沴氣庶將善政以奉明輝
賽越王神文(李商隱)
年月日賽於越王之神惟神耀焯殊姿抑揚竒表秦魚
既爛則聊帝南荒漢鹿有歸則稱臣北闕覽英雄之載
籍信王霸之朋遊言念遺祠猶存塵色尚興甘雨以救
公田敢陳沼沚之毛用報京坻之積神其永司此土長
庇吾人福祐柔良驅除疾癘今來古往常教威著越城
萬歲千秋勿使䰟歸真定神乎不昧來鍳斯言
祭梓潼神君文(孫樵)
大中十八年七月九日鄉貢進士孫樵再拜獻辭張君
靈座之前樵實頑民不知鬼神凡過祠廟不笑即啞今
於張君信有靈云會昌五年夜躋此山涷雨如泣滑不
可涉滿眼漆黑索途不得跛馬愠僕前仆後踣樵因有
言非燭莫前湏臾有光來馬足間北望空山火起廟壖
熖熖逾丈飛芒射天暝色斜透峻途如晝樵謂廟奴苦
寒爇薪取温曉及山顛鏁澁廟門餘燼莫覩孰知其然
大中四年冒暑還秦午及山足猛雨如電樵復有言神
誠能神反雨為晴曩火乃靈斯言纔闋迴風大作始自
馬前怒號滿山劈雲飄雨使四山去兹山巍巍輕塵如
飛訖四十里雨不霑衣顧樵當時嘉神不欺與神心期
神其自知今過祠宇其敢默去觴酒豆脯捧拜庭下神
其歆此
汝州謝雨文(宋蘇轍)
紹聖元年歲次甲戌四月壬寅朔二十六日丁卯大中
大夫知汝州軍州事護軍蘇轍謹以清酒特羊之奠恭
祭於北園社令后土神君轍以罪戾謫守兹土自春徂
夏旱饑為苦麰麥殄悴禾未出畆吾民憂傷巫覡旁午
念予罪人餘譴累汝間行北園亭曰致雨前守趙王有
禱咸許顧慚昔賢願躡前武掃地而祭屛去牖戶清漪
繞屋喬木環堵微風肅然神物來處吾僚祗敬齋宿吾
府雲興山際倏遍天宇風來不疾雷發不怒祈祈甘澤
如脯如乳酒不濡池雁不升爼仁哉有神未請而予再
宿告晴高下咸溥朝陽既升鉏耨畢舉宿麥斯實施及
禾黍吏免訶譴民病獲愈念惟始至神則何取祗薦醪
牲以永斯祜尚饗
祠山謝雨文(葉適)
迺五月乙酉雨晝夜不止百泉交趨千壑並至或耘其
前歌長以謠或播其後笑而忘號擔牲挈壺敬謝明德
伊苖有穉維稼之穡
文章辨體彙選卷三十五
