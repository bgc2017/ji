文章辨體彙選卷七百七十一
明賀復徵編
雜文五
問養生(宋蘇軾)
余問養生於吴子得二言焉曰和曰安何謂和曰子不
見天地之為寒暑乎寒暑之極至於折膠流金而物不
以為病其變者微也寒暑之變晝與日俱逝夜與月並
馳俯仰之間屡變而人不知者微之至和之極也使此
二極者相尋而狎至則人之死久矣何謂安曰吾嘗自
牢山浮海逹於淮遇大風焉舟中之人如附於桔橰而
與之上下如蹈車輪而行反逆眩亂不可止而吾飲食
起居如他日吾非有異術也惟莫之與爭而聽其所為
故凡病我者舉非物也食中有蛆人之見者必嘔也其
不見而食者未嘗嘔也請察其所從生論八珍者必嚥
言糞穢者必唾二者未嘗與我接也唾與嚥何從生哉
果生於物乎果生於我乎知其生於我也則雖與之接
而不變安之至也安則物之感我者輕和則我之應物
者順外輕内順而生理偹矣吴子古之靜者也其觀於
物也審矣是以私識其言而時省觀焉
續楚語(蘇軾)
屈到嗜芰有疾召其宗老而屬之曰祭我必以芰及祥
宗老將薦芰屈建命去之君子曰不違而道唐柳宗元
非之曰屈子以禮之末忍絶其父將死之言且禮有齋
之日思其所樂思其所嗜子木去芰安得為道甚矣柳
子之陋也子木楚卿之賢者也夫豈不知為人子之道
事死如事生況於將死丁寧之言棄而不用人情之所
忍乎是必有大不忍於此者而奪其情也夫死生之際
聖人嚴之薨於路寢不死於婦人之手至於結冠纓啓
手足之末不敢不勉其於死生之變亦重矣父子平日
之言可以恩掩義至於死生至變之際豈容以私害公
乎曾子有疾稱君子之所貴乎道者三孟僖子卒使其
子學禮於仲尼管仲病勸威公去三䜿夫數君子之言
或主社稷或勤於道德或訓其子孫雖所趨不同然皆
篤於大義不私其躬也如此今赫赫楚國若敖氏之賢
聞於諸侯身為正卿死不在民而口腹是憂其為陋亦
甚矣使子木行之國人誦之太史書之天下後世不知
夫子之賢而唯陋是聞子木其忍為此乎故曰是必有
大不忍者而奪其情也然禮之所謂思其所樂思其所
嗜此言人子追思之道也曾晢嗜羊棗而曾子不忍食
父沒而不能讀父之書母没而不能執母之器皆人子
之情自然也豈待父母之命耶今薦芰之事若出於子
則可自其父命則為陋耳豈可以飲食之故而成父莫
大之陋乎曾子寢疾曾元難於易簀曾子曰君子之愛
人也以德細人之愛人也以姑息若以柳子之言為然
是曾元為孝子而童子顧禮之末易簀於病革之中為
不仁之甚也中行偃死視不可含范宣子盟而撫之曰
事吴敢不如事主猶視欒懷子曰主苟終所不嗣事於
齊者有如河乃瞑鳴呼范宣子知事吴為忠於主而不
知報齊以成夫子憂國之美其為忠則大矣古人以愛
惡比之美疢藥石曰石猶生我疢之美者其毒滋多由
是觀之柳子之愛屈到是疢之美子木之違父命為藥
石也哉
酒經(蘇軾)
南方之氓以糯與粇雜以卉藥而為餅嗅之香嚼之辣
揣之枵然而輕此餅之良者也吾始取麵而起肥之和
之以薑汁蒸之使干裂繩穿而風戾之愈久而益悍此
麴之精者也米五斗為率而五分之為三斗者一為五
升者四三斗者以釀五升者以投三投而止尚有五升
之贏也始釀以四兩之餅而每投以二兩之麴皆澤以
少水取足以解散而勻停也釀者必罋按而并泓之三日
而并溢此吾酒之萌也酒之始萌也甚烈而微苦蓋三
投而後平也凡餅烈而麴和投者必屡嘗而增損之以
舌為權衡也既溢之三日乃投九日三投通十有五日
而後定也既定乃注以斗水凡水必熟而冷者也凡釀與投
必寒之而後下此炎州之令也既水五日乃芻得二斗
有半此吾酒之正也先芻半日取所謂贏者為粥米一
而水三之揉以餅麴凡四兩二物并也投之糟中熟撋
而再釀之五日壓得斗有半此吾酒之少勁者也勁正
合為四斗又五日而飲則和而力嚴而不猛也芻絶不旋踵
而粥投之少留則糟枯中風而酒病也釀久者酒醇而
豊速者反是故吾酒三十日而成也
藥誦(蘇軾)
嵇中散作幽憤詩知不免矣而卒章乃曰采薇山阿散
髮巖岫永嘯長吟頥性養壽者悼此志之不遂也司馬
景王既殺中散而悔使悔於未殺之前中散得免於死
者吾知其掃迹滅景於人間如脱兔之投林也采薇散
髮豈其所難哉孫真人著大風惡疾論曰神仙傳有數
十人皆因惡疾而得仙道何者割棄塵累懷潁陽之風
所以因禍而取福也吾始得罪遷嶺表不自意全既逾
年無後命知不死矣然舊苦痔至是大作呻呼幾百日
地無醫藥有亦不效道士教吾去滋味絶薰血以清淨
勝之痔有虫館於吾後滋味薰血既以自養亦以養虫
自今日以往旦夕食淡麫四兩猶復念食則以胡麻茯
苓麨足之飲食之外不啖一物主人枯槁則客自棄公
尚恐習性易流故取中散真人之言對病為藥使人誦
之日三曰東坡居士汝忘逾年之憂百日之苦乎使汝
不幸而有中散之禍伯牛之疾雖欲采薇散髮豈可得
哉今食麻麥茯苓多矣居士則歌以答之日事無事之
事百事治兮味無味之味五味備兮茯苓麻麥有時而
匱兮有則食無則已者與我無既兮嗚呼噫嘻館客不
終以是為愧兮
前怪石供(蘇軾)
禹貢青州有鉛松怪石觧者曰怪石石似玉者今齊安
江上往往得美石與玉無辨多紅黃白色其文如人指
上螺精明可愛雖巧者以意繪畫有不能及豈古所謂
怪石者耶凡物之醜好生於相形吾未知其果安在也
使世間石皆若此則今之凡石復為怪矣海外有形語
之國口不能言而相喻以形其以形語也捷於口使吾
為之不已難乎故夫天機之動忽焉而成而人真以為
巧也雖然自禹以來怪之矣齊安小兒浴於江時有得
之者戲以餅餌易之既久得二百九十有八枚大者兼
寸小者如棗栗菱芡其一如虎豹首有口鼻眼處以為
羣石之長又得古銅盆一枚以盛石挹水注之粲然而
廬山歸宗佛印禪師適有使至遂以為供禪師嘗以道
眼觀一切世間混淪空洞了無一物雖夜光尺璧與瓦
礫等而況此石雖然願受此供灌以墨池水強為一笑
使自今以往山僧野人欲供禪師而力不能辦衣服飲
食卧具者皆得以淨水注石為供蓋自蘇子瞻始時元
豊五年五月黃州東坡雪堂書
後怪石供(蘇軾)
蘇子既以怪石供佛印佛印以其言刻諸石蘇子聞而
笑曰是安所從來哉予以餅易諸小兒者也以可食易
無用予既足笑矣彼又從而刻之今以餅供佛印佛印
必不刻也石與餅何異參寥子曰然供者幻也受者亦
幻也刻其言者亦幻也夫幻何適而不可舉手而示蘇
子曰拱此而楫人人莫不喜戟此而詈人人莫不怒同
是手也而喜怒異世未有非之者也子誠知拱戟之皆
幻則喜雖存而根亡刻與不刻無不可者蘇子大笑曰
子欲之耶乃亦以供之凡二百五十并二石槃云
罪言(蘇軾)
吾聞肉食之憂非藿食者所宜慮也府居之謀非巷居
者所宜處也分之所不及義之所弗出也義之所弗出
利之所不擇也犯義者惑維卒不自克作罪言萬夫之
望萬夫所依匪才尚之而量包之丘山之憾一笑可散
芥蔕之仇千河不收嗚呼寧我容汝豈汝不可神之聽
之終和而同乎乘人之氣决之易耳解忮觸猜是惟難
哉水激則悍其傷滛夷矢激則遠行將安追嗚呼佐涉
者湍佐鬭者呼柴不立其愚乃可以須愛心之偏其辭
溢妍惡心之厚其辭溢醜惟仁人之言愛惡兩捐廣大
恬愉上通於天嗚呼善言未升貧客瞰門曷以壽我公
侯承之天道好還莫適後先人事喜復無常倚伏前之
所是事定而渝今之所是後當焉如嗚呼禍不在先亦
不在天還隠其心有萬其全疾惡過義美惡易位矯枉
過直美惡同則如食宜饇饜則為度如酌孔取劇則荒
舞嗚呼乃隂乃陽神理所藏一弛一張人道之常
太息送秦少章(蘇軾)
孔北海與曹公論盛孝章云孝章實丈夫之雄者也游
談之士依以成聲今之少年喜謗前軰或譏評孝章孝
章要為有天下重名九牧之人所共稱歎吾讀至此未
嘗不廢書太息也曰嗟乎英偉竒逸之士不容於世俗
也久矣雖然自今觀之孔北海盛孝章猶在世而向之
譏評者與草木同腐久矣昔吾舉進士試於禮部歐陽
文忠公見吾文曰此我軰人也吾當避之方是時士以
剽裂為文聚而見訕且訕公者所在成市曾未數年忽
焉若潦水之歸壑無復見一人者此豈復待後世哉今
吾衰老廢學自視缺然而天下之士不吾棄以為可以
與於斯文者猶以文忠公之故也張文潜秦少游此兩
人者士之超逸絶塵者也非獨吾云爾二子亦自以
為莫及也士駭於所未聞不能無異同故紛紛之言常
及吾與二子吾策之審矣士如良金美玉市有定價豈
可以愛憎口舌貴賤之歟少游之弟少章復從吾游不
及期年而論議日新若將施于用者欲歸省其親且不
忍去嗚呼子行矣歸而求諸兄吾何加焉作太息一篇
以餞其行使藏于家三年然後出之
告友(王回)
古之言天下逹道曰君臣也父子也夫婦也兄弟也朋
友之交也五者各以其義行而人倫立五者義廢則人
倫亦從而亡矣然而父子兄弟之親天性之自然者也
夫婦之合以人情而然者也君臣之從以衆心而然者
也是雖欲自廢而理勢持之何能也惟朋友者舉天下
之人莫不可同亦舉天下之人莫不可異同異在我則
義安所卒歸乎是其漸廢之所繇也君之於臣也父之
於子也夫之於婦也兄之於弟也過且惡必亂敗其國
家皆受其難被其名而終身不可辭也故其為上者不
敢不誨為下者不敢不諫世治道行則人能循義而自
得世道衰微則人猶顧義而立剛有不若其亦無害於
衆焉耳此所謂理勢持之雖百代可知也親非天性也
合非人情也從非衆心也羣而同别而異有善不足與
榮有惡不足與辱大道之行公於義者可至焉下斯而
言其能及者鮮矣是以聖人崇之以别於君臣父子兄
弟夫婦而一為逹道也聖人既沒而其義益廢於人則
亡矣夫人有四支所以成身一體不偹則謂之廢疾而
人倫缺焉何以為世嗚呼處今之時而望古之道難矣
姑求其肯告吾過也而樂聞其過者與之乎
傷仲永(王安石)
金谿民方仲永世隸耕仲永生五年未嘗識書具忽啼
求之父異焉指旁近與之即書詩四句并自為其名其
詩以養父母收族為意傳一鄉秀才觀之自是指物作
詩立就其文理皆有可觀者邑人竒之稍稍賓客其父
或以錢帛乞之父利其然也日扳仲永環謁於邑人不
使學予聞之也久明道中從先人還家於舅家見之十
二三矣令作詩不能稱前時之聞又七年還自揚州復
到舅家問焉曰冺然衆人矣王子曰仲永之通悟受之
天也其受之人也賢於材人遠矣幸之為衆人則其受
於人者不至也彼其受之天也如此其賢也不受之人
且為衆人今夫不受之天固衆人又不受之人得為衆
人而巳耶
同學一首别子固(王安石)
江之南有賢人焉字子固非今所謂賢人者予慕而友
之淮之南有賢人焉字正之非今所謂賢人者予慕而
友之二賢人者足未嘗相過也口未嘗相語也辭幣未
嘗相接也其師若友豈盡同哉予考其言行其不相似
者何其少也曰學聖人而巳矣學聖人則其師若友必
學聖人者聖人之言行豈有二哉其相似也適然予在
淮南為正之道子固子固不予疑也還江南為子固道
正之子固亦以為然予又知所謂賢人者既相似又相
信不疑也子固作懷友一首遺予其大略欲相扳以至
乎中庸而後巳正之蓋亦常云爾夫安驅徐行轥中庸
之庭而造於其堂舍二賢人者而誰哉予昔非敢自必
其至也亦願從事於左右焉爾輔而進之其可也噫官
有守私有繫會合不可以常也作同學一首别子固以
相警且相慰云
山居(羅大經)
唐子西云山静似太古日長如小年予家深山之中當
春夏之交蒼蘚盈階落花滿徑門無剝啄松影參差禽
聲上下午睡初足旋汲山泉拾松枝煑苦茗啜之隨意
讀周易國風左氏傳離騷太史公書及陶杜詩韓蘇文
數篇從容步山徑撫松竹與麛犢共偃息於長林豐草
間坐弄流泉潄齒濯足既歸竹窗下則山妻稚子作筍
&KR0034;供麥飯歡然一飽弄筆窗間隨大小作數十字展所
藏法帖墨蹟畫卷縱觀之興到則吟小詩或草玉露一
兩叚再烹苦茗一杯出步溪邊邂逅園翁溪友問桑麻
說秔稻量晴較雨探節數時相與劇談一餉歸而倚杖
柴門之下則夕陽在山紫綠萬狀變幻頃刻恍可人目
牛背笛聲兩兩歸來而月映前溪矣味子西此句可謂
絶妙人能真知此妙則東坡所謂無事此靜坐一日似
兩日若活七十年便是百四十所得不巳多乎
示六經堂學者(劉子翬)
汝心之休處此如遊汝心之流處此如囚此堂何有維
經與史隠索周施于兹偹矣誦書琅琅其神乃揚雜慮
横心聖言則忘講書默默精義乃得借聰于人終焉必
惑視彼迅晷若弗云來今汝不免則何有哉時習之說
反身之樂瞻忽茫然匪伊情度
論漢史贊(劉子翬)
史贊諸帝皆稱述獨高祖贊推其世系運統而巳無所
稱也蓋以高祖之盛德大業不假言而自著亦非一二
言可贊也故贊衛霍不言征伐之功贊相如不論文章
之美其他則片善寸長贊皆言之有餘易見不足難知
故也
禪本草(釋慧日)
禪味甘性涼安心臟祛邪氣闢壅滯通血脉清神益志
駐顔色除熱惱去穢惡善觧諸毒能調衆病藥生人間
但有大小皮肉骨髓精粗之異獲其精者為良故凡聖
尊卑悉能療之餘者多於叢林中吟風詠月世有徒軰
多采聲殼為藥食者悮人性命幽通密顯非證者莫識
不假脩煉炮製一服脫其苦惱如縛發觧其功若神令
人長壽故佛祖以此藥療一切衆生病號大醫王若世
明證破諸執暗所慮迷亂幽蔽不信病在膏肓妄染神
鬼流浪生死者不可救焉傷哉
故物譜(元元好問)
予家所藏書宋元祐以前物也法書則唐人筆迹及五
代寫本為多畫有李范許郭諸人高品就中薛稷六鶴
最為超絶先大夫銅山府君官汲縣時官賣宣和内府
物也銅碌兩小山以酒沃之青翠可摘府君部役時物
也風字大硯先東巖君教授鄉里時物也銅雀研背有
大錢一天禄一堅重緻密與石無異先隴城府君官冀
州時物也貞祐丙子之兵藏書壁間得存兵退予將奉
先夫人南渡河舉而付之太原親舊家自餘雜書及先
人手寫春秋三史莊子文選等尚千餘冊并畫百軸載
二鹿車自隨三研則瘞之鄭村别墅是歲寓居三鄉十
月北兵破潼關避於女几之三潭比下山則焚蕩之餘
蓋無幾矣今此數物多予南州所得或向時之遺也往
在鄉里常侍諸父及兩兄燕談每及家所有書則必枚
舉而問之如曰某買於某處所傳之何人藏之者幾何
年則欣然志之今雖散亡其綴緝裝禙籖題印識猶夢
寐見之詩有之維桑與梓必恭敬止以予心忖度之知
吾子孫却後當以不知吾今日之為恨也或曰物之閱
人多矣世之人玩於物而反為物所玩貪多務取巧偷
豪奪遺簮敗履惻然興懷者皆是也李文饒志平泉草
木有後世毁一樹一石非吾子孫之語歐陽公至以庸
愚處之至於法書名畫若桓玄之愛玩王涯之固護非
不為數百年計然不旋踵巳為大有力者負之而趨我
躬之不可必奚我後之䘏哉予以為不然三代鼎鍾其
初出於聖人之制今其欵識故在不曰永用享則曰子
子孫孫永寶用豈為聖人者超然遠覽而不能忘情於
一物耶抑知其不能必為我有而固欲必之也蓋自莊
周列禦寇之說游世之誕者遂以天地為逆旅形骸為
外物雖聖哲之能事有不滿一笑者況外物之外者乎
雖然彼固有方内外之辨矣道不同不相為謀使渠果
能寒而忘衣饑而忘食以游于方之外雖𦕈萬物而空
之猶有託焉爾如曰不然則偹物以致用守噐以為智
惟得之有道傳之無媿斯可矣亦何必即空以遣累矯
情以趨逹以取異於世耶乃作故物譜
文章辨體彙選卷七百七十一
文章辨體彙選卷七百七十一
明賀復徵編
雜文五
問養生(宋蘇軾)
余問養生於吴子得二言焉曰和曰安何謂和曰子不
見天地之為寒暑乎寒暑之極至於折膠流金而物不
以為病其變者微也寒暑之變晝與日俱逝夜與月並
馳俯仰之間屡變而人不知者微之至和之極也使此
二極者相尋而狎至則人之死久矣何謂安曰吾嘗自
牢山浮海逹於淮遇大風焉舟中之人如附於桔橰而
與之上下如蹈車輪而行反逆眩亂不可止而吾飲食
起居如他日吾非有異術也惟莫之與爭而聽其所為
故凡病我者舉非物也食中有蛆人之見者必嘔也其
不見而食者未嘗嘔也請察其所從生論八珍者必嚥
言糞穢者必唾二者未嘗與我接也唾與嚥何從生哉
果生於物乎果生於我乎知其生於我也則雖與之接
而不變安之至也安則物之感我者輕和則我之應物
者順外輕内順而生理偹矣吴子古之靜者也其觀於
物也審矣是以私識其言而時省觀焉
續楚語(蘇軾)
屈到嗜芰有疾召其宗老而屬之曰祭我必以芰及祥
宗老將薦芰屈建命去之君子曰不違而道唐柳宗元
非之曰屈子以禮之末忍絶其父將死之言且禮有齋
之日思其所樂思其所嗜子木去芰安得為道甚矣柳
子之陋也子木楚卿之賢者也夫豈不知為人子之道
事死如事生況於將死丁寧之言棄而不用人情之所
忍乎是必有大不忍於此者而奪其情也夫死生之際
聖人嚴之薨於路寢不死於婦人之手至於結冠纓啓
手足之末不敢不勉其於死生之變亦重矣父子平日
之言可以恩掩義至於死生至變之際豈容以私害公
乎曾子有疾稱君子之所貴乎道者三孟僖子卒使其
子學禮於仲尼管仲病勸威公去三䜿夫數君子之言
或主社稷或勤於道德或訓其子孫雖所趨不同然皆
篤於大義不私其躬也如此今赫赫楚國若敖氏之賢
聞於諸侯身為正卿死不在民而口腹是憂其為陋亦
甚矣使子木行之國人誦之太史書之天下後世不知
夫子之賢而唯陋是聞子木其忍為此乎故曰是必有
大不忍者而奪其情也然禮之所謂思其所樂思其所
嗜此言人子追思之道也曾晢嗜羊棗而曾子不忍食
父沒而不能讀父之書母没而不能執母之器皆人子
之情自然也豈待父母之命耶今薦芰之事若出於子
則可自其父命則為陋耳豈可以飲食之故而成父莫
大之陋乎曾子寢疾曾元難於易簀曾子曰君子之愛
人也以德細人之愛人也以姑息若以柳子之言為然
是曾元為孝子而童子顧禮之末易簀於病革之中為
不仁之甚也中行偃死視不可含范宣子盟而撫之曰
事吴敢不如事主猶視欒懷子曰主苟終所不嗣事於
齊者有如河乃瞑鳴呼范宣子知事吴為忠於主而不
知報齊以成夫子憂國之美其為忠則大矣古人以愛
惡比之美疢藥石曰石猶生我疢之美者其毒滋多由
是觀之柳子之愛屈到是疢之美子木之違父命為藥
石也哉
酒經(蘇軾)
南方之氓以糯與粇雜以卉藥而為餅嗅之香嚼之辣
揣之枵然而輕此餅之良者也吾始取麵而起肥之和
之以薑汁蒸之使干裂繩穿而風戾之愈久而益悍此
麴之精者也米五斗為率而五分之為三斗者一為五
升者四三斗者以釀五升者以投三投而止尚有五升
之贏也始釀以四兩之餅而每投以二兩之麴皆澤以
少水取足以解散而勻停也釀者必罋按而并泓之三日
而并溢此吾酒之萌也酒之始萌也甚烈而微苦蓋三
投而後平也凡餅烈而麴和投者必屡嘗而增損之以
舌為權衡也既溢之三日乃投九日三投通十有五日
而後定也既定乃注以斗水凡水必熟而冷者也凡釀與投
必寒之而後下此炎州之令也既水五日乃芻得二斗
有半此吾酒之正也先芻半日取所謂贏者為粥米一
而水三之揉以餅麴凡四兩二物并也投之糟中熟撋
而再釀之五日壓得斗有半此吾酒之少勁者也勁正
合為四斗又五日而飲則和而力嚴而不猛也芻絶不旋踵
而粥投之少留則糟枯中風而酒病也釀久者酒醇而
豊速者反是故吾酒三十日而成也
藥誦(蘇軾)
嵇中散作幽憤詩知不免矣而卒章乃曰采薇山阿散
髮巖岫永嘯長吟頥性養壽者悼此志之不遂也司馬
景王既殺中散而悔使悔於未殺之前中散得免於死
者吾知其掃迹滅景於人間如脱兔之投林也采薇散
髮豈其所難哉孫真人著大風惡疾論曰神仙傳有數
十人皆因惡疾而得仙道何者割棄塵累懷潁陽之風
所以因禍而取福也吾始得罪遷嶺表不自意全既逾
年無後命知不死矣然舊苦痔至是大作呻呼幾百日
地無醫藥有亦不效道士教吾去滋味絶薰血以清淨
勝之痔有虫館於吾後滋味薰血既以自養亦以養虫
自今日以往旦夕食淡麫四兩猶復念食則以胡麻茯
苓麨足之飲食之外不啖一物主人枯槁則客自棄公
尚恐習性易流故取中散真人之言對病為藥使人誦
之日三曰東坡居士汝忘逾年之憂百日之苦乎使汝
不幸而有中散之禍伯牛之疾雖欲采薇散髮豈可得
哉今食麻麥茯苓多矣居士則歌以答之日事無事之
事百事治兮味無味之味五味備兮茯苓麻麥有時而
匱兮有則食無則已者與我無既兮嗚呼噫嘻館客不
終以是為愧兮
前怪石供(蘇軾)
禹貢青州有鉛松怪石觧者曰怪石石似玉者今齊安
江上往往得美石與玉無辨多紅黃白色其文如人指
上螺精明可愛雖巧者以意繪畫有不能及豈古所謂
怪石者耶凡物之醜好生於相形吾未知其果安在也
使世間石皆若此則今之凡石復為怪矣海外有形語
之國口不能言而相喻以形其以形語也捷於口使吾
為之不已難乎故夫天機之動忽焉而成而人真以為
巧也雖然自禹以來怪之矣齊安小兒浴於江時有得
之者戲以餅餌易之既久得二百九十有八枚大者兼
寸小者如棗栗菱芡其一如虎豹首有口鼻眼處以為
羣石之長又得古銅盆一枚以盛石挹水注之粲然而
廬山歸宗佛印禪師適有使至遂以為供禪師嘗以道
眼觀一切世間混淪空洞了無一物雖夜光尺璧與瓦
礫等而況此石雖然願受此供灌以墨池水強為一笑
使自今以往山僧野人欲供禪師而力不能辦衣服飲
食卧具者皆得以淨水注石為供蓋自蘇子瞻始時元
豊五年五月黃州東坡雪堂書
後怪石供(蘇軾)
蘇子既以怪石供佛印佛印以其言刻諸石蘇子聞而
笑曰是安所從來哉予以餅易諸小兒者也以可食易
無用予既足笑矣彼又從而刻之今以餅供佛印佛印
必不刻也石與餅何異參寥子曰然供者幻也受者亦
幻也刻其言者亦幻也夫幻何適而不可舉手而示蘇
子曰拱此而楫人人莫不喜戟此而詈人人莫不怒同
是手也而喜怒異世未有非之者也子誠知拱戟之皆
幻則喜雖存而根亡刻與不刻無不可者蘇子大笑曰
子欲之耶乃亦以供之凡二百五十并二石槃云
罪言(蘇軾)
吾聞肉食之憂非藿食者所宜慮也府居之謀非巷居
者所宜處也分之所不及義之所弗出也義之所弗出
利之所不擇也犯義者惑維卒不自克作罪言萬夫之
望萬夫所依匪才尚之而量包之丘山之憾一笑可散
芥蔕之仇千河不收嗚呼寧我容汝豈汝不可神之聽
之終和而同乎乘人之氣决之易耳解忮觸猜是惟難
哉水激則悍其傷滛夷矢激則遠行將安追嗚呼佐涉
者湍佐鬭者呼柴不立其愚乃可以須愛心之偏其辭
溢妍惡心之厚其辭溢醜惟仁人之言愛惡兩捐廣大
恬愉上通於天嗚呼善言未升貧客瞰門曷以壽我公
侯承之天道好還莫適後先人事喜復無常倚伏前之
所是事定而渝今之所是後當焉如嗚呼禍不在先亦
不在天還隠其心有萬其全疾惡過義美惡易位矯枉
過直美惡同則如食宜饇饜則為度如酌孔取劇則荒
舞嗚呼乃隂乃陽神理所藏一弛一張人道之常
太息送秦少章(蘇軾)
孔北海與曹公論盛孝章云孝章實丈夫之雄者也游
談之士依以成聲今之少年喜謗前軰或譏評孝章孝
章要為有天下重名九牧之人所共稱歎吾讀至此未
嘗不廢書太息也曰嗟乎英偉竒逸之士不容於世俗
也久矣雖然自今觀之孔北海盛孝章猶在世而向之
譏評者與草木同腐久矣昔吾舉進士試於禮部歐陽
文忠公見吾文曰此我軰人也吾當避之方是時士以
剽裂為文聚而見訕且訕公者所在成市曾未數年忽
焉若潦水之歸壑無復見一人者此豈復待後世哉今
吾衰老廢學自視缺然而天下之士不吾棄以為可以
與於斯文者猶以文忠公之故也張文潜秦少游此兩
人者士之超逸絶塵者也非獨吾云爾二子亦自以
為莫及也士駭於所未聞不能無異同故紛紛之言常
及吾與二子吾策之審矣士如良金美玉市有定價豈
可以愛憎口舌貴賤之歟少游之弟少章復從吾游不
及期年而論議日新若將施于用者欲歸省其親且不
忍去嗚呼子行矣歸而求諸兄吾何加焉作太息一篇
以餞其行使藏于家三年然後出之
告友(王回)
古之言天下逹道曰君臣也父子也夫婦也兄弟也朋
友之交也五者各以其義行而人倫立五者義廢則人
倫亦從而亡矣然而父子兄弟之親天性之自然者也
夫婦之合以人情而然者也君臣之從以衆心而然者
也是雖欲自廢而理勢持之何能也惟朋友者舉天下
之人莫不可同亦舉天下之人莫不可異同異在我則
義安所卒歸乎是其漸廢之所繇也君之於臣也父之
於子也夫之於婦也兄之於弟也過且惡必亂敗其國
家皆受其難被其名而終身不可辭也故其為上者不
敢不誨為下者不敢不諫世治道行則人能循義而自
得世道衰微則人猶顧義而立剛有不若其亦無害於
衆焉耳此所謂理勢持之雖百代可知也親非天性也
合非人情也從非衆心也羣而同别而異有善不足與
榮有惡不足與辱大道之行公於義者可至焉下斯而
言其能及者鮮矣是以聖人崇之以别於君臣父子兄
弟夫婦而一為逹道也聖人既沒而其義益廢於人則
亡矣夫人有四支所以成身一體不偹則謂之廢疾而
人倫缺焉何以為世嗚呼處今之時而望古之道難矣
姑求其肯告吾過也而樂聞其過者與之乎
傷仲永(王安石)
金谿民方仲永世隸耕仲永生五年未嘗識書具忽啼
求之父異焉指旁近與之即書詩四句并自為其名其
詩以養父母收族為意傳一鄉秀才觀之自是指物作
詩立就其文理皆有可觀者邑人竒之稍稍賓客其父
或以錢帛乞之父利其然也日扳仲永環謁於邑人不
使學予聞之也久明道中從先人還家於舅家見之十
二三矣令作詩不能稱前時之聞又七年還自揚州復
到舅家問焉曰冺然衆人矣王子曰仲永之通悟受之
天也其受之人也賢於材人遠矣幸之為衆人則其受
於人者不至也彼其受之天也如此其賢也不受之人
且為衆人今夫不受之天固衆人又不受之人得為衆
人而巳耶
同學一首别子固(王安石)
江之南有賢人焉字子固非今所謂賢人者予慕而友
之淮之南有賢人焉字正之非今所謂賢人者予慕而
友之二賢人者足未嘗相過也口未嘗相語也辭幣未
嘗相接也其師若友豈盡同哉予考其言行其不相似
者何其少也曰學聖人而巳矣學聖人則其師若友必
學聖人者聖人之言行豈有二哉其相似也適然予在
淮南為正之道子固子固不予疑也還江南為子固道
正之子固亦以為然予又知所謂賢人者既相似又相
信不疑也子固作懷友一首遺予其大略欲相扳以至
乎中庸而後巳正之蓋亦常云爾夫安驅徐行轥中庸
之庭而造於其堂舍二賢人者而誰哉予昔非敢自必
其至也亦願從事於左右焉爾輔而進之其可也噫官
有守私有繫會合不可以常也作同學一首别子固以
相警且相慰云
山居(羅大經)
唐子西云山静似太古日長如小年予家深山之中當
春夏之交蒼蘚盈階落花滿徑門無剝啄松影參差禽
聲上下午睡初足旋汲山泉拾松枝煑苦茗啜之隨意
讀周易國風左氏傳離騷太史公書及陶杜詩韓蘇文
數篇從容步山徑撫松竹與麛犢共偃息於長林豐草
間坐弄流泉潄齒濯足既歸竹窗下則山妻稚子作筍
&KR0034;供麥飯歡然一飽弄筆窗間隨大小作數十字展所
藏法帖墨蹟畫卷縱觀之興到則吟小詩或草玉露一
兩叚再烹苦茗一杯出步溪邊邂逅園翁溪友問桑麻
說秔稻量晴較雨探節數時相與劇談一餉歸而倚杖
柴門之下則夕陽在山紫綠萬狀變幻頃刻恍可人目
牛背笛聲兩兩歸來而月映前溪矣味子西此句可謂
絶妙人能真知此妙則東坡所謂無事此靜坐一日似
兩日若活七十年便是百四十所得不巳多乎
示六經堂學者(劉子翬)
汝心之休處此如遊汝心之流處此如囚此堂何有維
經與史隠索周施于兹偹矣誦書琅琅其神乃揚雜慮
横心聖言則忘講書默默精義乃得借聰于人終焉必
惑視彼迅晷若弗云來今汝不免則何有哉時習之說
反身之樂瞻忽茫然匪伊情度
論漢史贊(劉子翬)
史贊諸帝皆稱述獨高祖贊推其世系運統而巳無所
稱也蓋以高祖之盛德大業不假言而自著亦非一二
言可贊也故贊衛霍不言征伐之功贊相如不論文章
之美其他則片善寸長贊皆言之有餘易見不足難知
故也
禪本草(釋慧日)
禪味甘性涼安心臟祛邪氣闢壅滯通血脉清神益志
駐顔色除熱惱去穢惡善觧諸毒能調衆病藥生人間
但有大小皮肉骨髓精粗之異獲其精者為良故凡聖
尊卑悉能療之餘者多於叢林中吟風詠月世有徒軰
多采聲殼為藥食者悮人性命幽通密顯非證者莫識
不假脩煉炮製一服脫其苦惱如縛發觧其功若神令
人長壽故佛祖以此藥療一切衆生病號大醫王若世
明證破諸執暗所慮迷亂幽蔽不信病在膏肓妄染神
鬼流浪生死者不可救焉傷哉
故物譜(元元好問)
予家所藏書宋元祐以前物也法書則唐人筆迹及五
代寫本為多畫有李范許郭諸人高品就中薛稷六鶴
最為超絶先大夫銅山府君官汲縣時官賣宣和内府
物也銅碌兩小山以酒沃之青翠可摘府君部役時物
也風字大硯先東巖君教授鄉里時物也銅雀研背有
大錢一天禄一堅重緻密與石無異先隴城府君官冀
州時物也貞祐丙子之兵藏書壁間得存兵退予將奉
先夫人南渡河舉而付之太原親舊家自餘雜書及先
人手寫春秋三史莊子文選等尚千餘冊并畫百軸載
二鹿車自隨三研則瘞之鄭村别墅是歲寓居三鄉十
月北兵破潼關避於女几之三潭比下山則焚蕩之餘
蓋無幾矣今此數物多予南州所得或向時之遺也往
在鄉里常侍諸父及兩兄燕談每及家所有書則必枚
舉而問之如曰某買於某處所傳之何人藏之者幾何
年則欣然志之今雖散亡其綴緝裝禙籖題印識猶夢
寐見之詩有之維桑與梓必恭敬止以予心忖度之知
吾子孫却後當以不知吾今日之為恨也或曰物之閱
人多矣世之人玩於物而反為物所玩貪多務取巧偷
豪奪遺簮敗履惻然興懷者皆是也李文饒志平泉草
木有後世毁一樹一石非吾子孫之語歐陽公至以庸
愚處之至於法書名畫若桓玄之愛玩王涯之固護非
不為數百年計然不旋踵巳為大有力者負之而趨我
躬之不可必奚我後之䘏哉予以為不然三代鼎鍾其
初出於聖人之制今其欵識故在不曰永用享則曰子
子孫孫永寶用豈為聖人者超然遠覽而不能忘情於
一物耶抑知其不能必為我有而固欲必之也蓋自莊
周列禦寇之說游世之誕者遂以天地為逆旅形骸為
外物雖聖哲之能事有不滿一笑者況外物之外者乎
雖然彼固有方内外之辨矣道不同不相為謀使渠果
能寒而忘衣饑而忘食以游于方之外雖𦕈萬物而空
之猶有託焉爾如曰不然則偹物以致用守噐以為智
惟得之有道傳之無媿斯可矣亦何必即空以遣累矯
情以趨逹以取異於世耶乃作故物譜
文章辨體彙選卷七百七十一
