文章辨體彙選卷三百九十四
明賀復徵編
論三
正統論(宋歐陽修)
凡為正統之論者皆欲相承而不絶至其斷而不屬則
猥以假人而續之是以其論曲而不通也夫居天下之
正合天下於一斯正統矣堯舜夏商周秦漢唐是也始
雖不得其正卒能合天下於一夫一天下而居上則是
天下之君矣斯謂之正統可矣晉隋是也天下大亂其
上無君僭竊並興正統無屬當是之時奮然而起並爭
乎天下有功者強有德者王威澤皆被於生民號令皆
加乎當世幸而以大并小以強兼弱遂合天下於一則
大且強者謂之正統猶有說焉不幸而兩立不能相并
攷其迹則皆正較其義則均焉則正統者將安予奪乎
東晉後魏是也其或終始不得其正又不能合天下於
一則可謂之正統乎魏及五代是也然則有不幸而丁
其時則正統有時而絶也故正統之序上自堯舜歴夏
商周秦漢而絶晉得之而又絶隋唐得之而又絶自堯
舜以來三絶而復續惟有絶而有續然後是非公予奪
當而正統明然諸儒之論至於秦及東晉後魏五代之
際其說多不同其惡秦而黜之以為閏者誰乎是漢人
之私論溺於非聖曲學之說者也其說有三不過曰滅
棄禮樂用法嚴苛與其興也不當五德之運而巳五德
之說可置而勿論其二者特始皇帝之事爾然未原秦
之本末也昔者堯傳於舜舜傳於禹夏之衰也湯代之
王商之衰也周代之王周之衰也秦代之王其興也或
以德或以功大抵皆乘其敝而代之初夏世衰而桀為
昏暴湯救其亂而起稍治諸侯而誅之其書曰湯征自
葛是也其後卒以攻桀而滅夏及商世衰而紂為昏暴
周之文武救其亂而起亦治諸侯而誅之其詩所謂崇
密是也其後卒攻紂而滅商推秦之興其功德固有優
劣而其迹豈有異乎秦之紀曰其先大業出於顓頊之
苖裔至孫伯翳佐禹治水有功唐虞之間賜姓嬴氏及
非子為周養馬有功秦仲始命為大夫而襄公與立平
王遂受岐豐之賜當是之時周衰固巳久矣亂始於穆
王而繼以幽厲之禍平王東遷遂同列國而齊晉大侯
魯衛同姓擅相攻伐共起而弱周非獨秦之暴也秦於
是時既平犬夷因取周所賜岐豐之地而繆公以來始
東侵晉地至於河盡滅諸戎拓國千里其後關東諸侯
強僭者日益多周之國地日益蹙至無復天子之制特
其號在爾秦昭襄王五十二年周之君臣稽首自歸於
秦至其後世遂滅諸侯而一天下此其本末之迹也其
德雖不足而其功力尚不優於魏晉乎始秦之興務以
力勝至於始皇遂悖棄先王之典禮又自推水德益任
法而少恩其制度文為皆非古而自是此其所以見黜
也夫始皇之不德不過如桀紂桀紂不廢夏商之統則
始皇未可廢秦也其私東晉之論者曰周遷而東天下
遂不能一然仲尼作春秋區區於尊周而黜吳楚者豈
非以其正統之所在乎晉遷而東與周無異而今黜之
何哉曰是有說焉較其德與迹而然耳周之始興其來
也遠當其盛也規方千里為大小之國衆建諸侯以維
王室定其名分使傳子孫而守之以為萬世之計及厲
王之亂周室無君者十四年而天下諸侯不敢僥倖而
窺周於此然後見周德之深而文武周公之作真聖人
之業也况平王之遷國勢雖蹙然周德之在人者未厭
而法制之臨人者未移平王以子繼父自西而東不出
王畿之内則正統之在周也推其德與迹可以不疑夫
晉之為晉與乎周之為周也異矣其德法之維天下者
非有萬世之計聖人之業也直以其受魏之禪而合天
下於一推較其迹可以曰正而統耳自惠帝之亂至於
愍懷之間晉如綫爾惟嗣君繼世推其迹曰正焉可也
建興之亡晉於是而絶矣夫周之東也以周而東晉之
南也豈復以晉而南乎自愍帝死賊庭琅琊起江表位
非嗣君正非繼世徒以晉之臣子有不忘晉之心發於
忠義而功不就可為傷也若因而遂竊正統之號其可
得乎春秋之法君弑而賊不討則以為無臣子也使晉
之臣子遭乎聖人適當春秋之誅况欲干天下之統哉
若乃國巳滅矣以宗室子自立於一方卒不能復天下
於一則晉之琅琊與夫後漢之劉備五代漢之劉崇何
異備與崇未嘗為正統則東晉可知焉耳其私後魏之
論者曰魏之興也其來甚遠自昭成建國改元承天下
衰弊得奮其力並爭乎中國七世至於孝文而去夷即
華易姓建都遂定天下之亂然後脩禮樂興制度而文
之攷其漸積之基其道德雖不及於三代而其為功何
異王者之興今特以其不能并晉宋之一方以小不備
而黜其大功不得承百王之統者何哉曰質諸聖人而
不疑也今為魏說者不過曰功多而國強耳此聖人有
所不與也春秋之旹齊桓晉文可謂有功矣吳楚之僭
迭強於諸侯矣聖人於春秋所尊者周也然則功與彊
聖人有所不取也論者又曰秦起夷狄以能滅周而一
天下遂進之魏亦夷狄以不能滅晉宋而見黜是則因
其成敗而毁譽之豈至公之篤論乎曰是不然也各於
其黨而巳周秦之所以興者其說固巳詳之矣當魏之
興也劉淵以匈奴慕容以鮮卑符生以氐弋仲以羌赫
連秃髮石勒季龍之徒皆四夷之雄者也其力不足者
弱有餘者強其最強者苻堅當堅之時自晉而外天下
莫不為秦休兵革興學校庶幾刑政之方不幸未幾而
敗亂其又強者曰魏自江而北天下皆為魏矣幸而傳
數世而後亂以是而言魏者纔優於苻堅而已豈能干
正統乎五代之得國者皆賊亂之君也而獨偽梁而黜
之者因惡梁者之私論也唐自僖昭以來不能制命於
四海而方鎮之兵作巳而小者并於大弱者服於強其
尤強者朱氏以梁李氏以晉共起而窺唐而梁先得之
李氏因之借名討賊以與梁爭中國而卒得之其勢不
得不以梁為偽也而繼其後者遂因之使梁獨被此名
也夫梁固不得為正統而唐晉漢周何以得之今皆黜
之而論者猶以漢為疑以為契丹滅晉天下無君而漢
起太原徐驅而入汴與梁唐晉周其迹異矣而今乃一
槩可乎曰較其心迹小異而大同爾且劉知遠晉之大
臣也方晉有契丹之亂也竭其力以救難力所不勝而
不能存晉出於無可奈何則可以少異乎四國矣漢獨
不然自契丹與晉戰者三年矣漢獨高拱而視之如齊
人之視越人也卒幸其敗亡而取之及契丹之北也以
中國委之許王從益而去從益之勢雖不能存晉然使
忠於晉者得而奉之可以冀於有為也漢乃殺之而後
入以是而較其心迹其異於四國者幾何矧皆未嘗合
天下於一也其於正統絶之何疑
(原註云按正統之說脩為首倡故作原正統論明正統論各一篇正統論上下二篇秦魏東晉後魏梁論)
(五篇魏梁解或問各一篇正統辨二篇獨此篇間架宏整辨論周詳足以包諸篇之指故特取之然其論)
(不能無可議也蓋秦自莊襄以來雖號強大而周室尚存今以續周進之不已速乎晉自東遷之後雖云)
(衰弱而正朔相承今反絶之奪之不巳遽乎甚者謂劉備未嘗為正統則其意僅賢於帝魏之謬而終不)
(知其為正統也又豈得為正論乎故為之說曰天下有有統有無統而有統之際或為正統或為霸統或)
(為僭統或為餘統然後可以盡正統之說)
縱囚論(歐陽修)
信義行於君子而刑戮施於小人刑入於死者乃罪大
惡極此又小人之尤甚者也寧以義死不苟幸生而視
死如歸此又君子之尤難者也方唐太宗之六年錄大
辟囚三百餘人縱使還家約其自歸以就死是以君子
之難能期小人之尤者以必能也其囚及期而卒自歸
無後者是君子之所難而小人之所易也此豈近於人
情哉或曰罪大惡極誠小人矣及施恩德以臨之可使
變而為君子蓋恩德入人之深而移人之速有如是者
矣曰太宗之為此所以求此名也然安知夫縱之去也
不意其必來以冀免所以縱之乎又安知夫被縱而去
也不意其自歸而必獲免所以復來乎夫意其必來而
縱之是上賊下之情也意其必免而復來是下賊上之
心也吾見上下交相賊以成此名也烏有所謂施恩德
與夫知信義者哉不然太宗施德於天下於茲六年矣
不能使小人不為極惡大罪而一日之恩能使視死如
歸而存信義此又不通之論也然則何為而可曰縱而
來歸殺之無赦而又縱之而又來則可知為恩德之致
爾然此必無之事也若夫縱而來歸而赦之可偶一為
之爾若屢為之則殺人者皆不死是可為天下之常法
乎不可為常者其聖人之法乎是以堯舜三王之治必
本於人情不立異以為高不逆情以干譽
嚳妃論(蘇洵)
史記載帝嚳元妃曰姜嫄次妃曰簡狄簡狄行浴見燕
墮其卵取呑之因生契為商始祖姜嫄出野見巨人迹
忻然踐之因生稷為周始祖其祖商周信矣其妃之所
以生者神奇妖濫不亦甚乎商周有天下七八百年是
其享天之禄以能久其社稷而其祖宗何如此之不祥
也使聖人而有異於衆庶也吾以為天地必將儲隂陽
之和積元氣之英以生之又焉用此二不祥之物哉燕
墮卵於前取而吞之簡狄其喪心乎巨人之迹隱然在
地走而避之且不暇忻然踐之何姜嫄之不自愛也又
謂行浴出野而遇之是以簡狄姜嫄為淫佚無法度之
甚者帝嚳之妃稷契之母不如是也雖然史遷之意必
以詩有天命鳦鳥降而生商厥初生民時惟姜嫄生民
如何克禋克祀以弗無子履帝武敏歆攸介攸止載震
載夙載生載育時維后稷而言之吁此又遷求詩之過
也毛公之傳詩也以鳦鳥降為祀郊禖之侯履帝武為
從高辛之行及鄭之箋而後有吞踐之事當毛之時未
始有遷史也遷之說出於疑詩而鄭之說又出於信遷
矣故天下皆曰聖人非人人不可及也甚矣遷之以不
祥誣聖人也夏之衰二龍戲於庭藏其漦至周而發之
化為黿以生褒姒以滅周使簡狄而吞卵姜嫄而踐迹
則其生子當如褒姒以妖惑天下奈何其有稷契也或
曰然則稷何以棄曰稷之生也無菑無害或者姜嫄疑
而棄之乎鄭莊公寤生驚姜氏姜氏惡之事固有然者
也吾非惡夫異也惡夫遷之以不祥誣聖人也棄之而
牛羊避遷之而飛鳥覆吾豈惡之哉楚子文之生也虎
乳之吾固不惡夫異也
六國論(蘇洵)
六國破滅非兵不利戰不善弊在賂秦賂秦而力虧破
滅之道也或曰六國互喪率賂秦耶曰不賂者以賂者
喪蓋失彊援不能獨完故曰弊在賂秦也秦以攻取之
外小則獲邑大則得城較秦之所得與戰勝而得者其
實百倍諸侯之所亡與戰敗而亡者其實亦百倍則秦
之所大欲諸侯所大患固不在戰矣思厥先祖父暴霜
露斬荆棘以有尺寸之地子孫視之不甚惜舉以予人
如棄草芥今日割五城明日割十城然後得一夕安寢
起視四境而秦兵又至矣然則諸侯之地有限暴秦之
欲無厭奉之彌繁侵之愈急故不戰而強弱勝負巳判
矣至於顛覆理固宜然古人云以地事秦猶抱薪救火
薪不盡火不滅此言得之齊人未嘗賂秦終繼五國遷
滅何哉與嬴而不助五國也五國既喪齊亦不免矣燕
趙之君始有遠略能守其土義不賂秦是故燕雖小國
而後亡斯用兵之效也至丹以荆卿為計始速禍焉趙
嘗五戰於秦二敗而三勝後秦擊趙者再李牧連却之
洎牧以䜛誅邯鄲為郡惜其用武而不終也且燕趙處
秦革滅殆盡之際可謂智力孤危戰敗而亡誠不得巳
向使三國各愛其地齊人勿附於秦刺客不行良將猶
在則勝負之數存亡之理當與秦相較或未易量嗚呼
以賂秦之地封天下之謀臣以事秦之心禮天下之奇
才并力西嚮則吾恐秦人食之不得下咽也悲夫有如
此之勢而為秦人積威之所劫日削日割以趨於亡為
國者無使為積威之所劫哉夫六國與秦皆諸侯其勢
弱於秦而猶有可以不賂而勝之之勢苟以天下之天
下而從六國破亡之故事是又在六國下矣
高帝論(蘇洵)
漢高帝挾數用術以制一時之利害不如陳平揣摩天
下之勢舉指搖目以劫制項羽不如張良微此二人則
天下不歸漢而高帝乃木彊之人而止耳然天下已定
後世子孫之計陳平張良知之所不及則高帝常先為
之規畫處置以中後世之所為曉然如目見其事而為
之者蓋高帝之知明於大而暗於小至於此而後見也
帝嘗語吕后曰周勃厚重少文然安劉氏必勃也可令
為太尉方是時劉氏既安矣勃又將誰安邪故吾之意
曰高帝之以太尉屬勃也知有吕氏之禍也雖然其不
去吕氏何也勢不可也昔者武王没成王幼而三監叛
帝意百歲後將相大臣及諸侯王有武庚禄父者而無
有以制之也獨計以為家有主母而豪奴悍婢不敢與弱
子抗吕后佐帝定天下為諸侯大臣素所畏服獨此可以
鎮壓其邪心以待嗣子之壯故不去吕后者為惠帝計
也吕后既不可去故削其黨以損其權使雖有變而天
下不搖是故以樊噲之功一旦遂欲斬之而無疑嗚呼
彼豈獨於噲不仁耶且噲與帝偕起拔城陷陣功不為
少矣方亞父嗾項莊時微噲誚讓羽則漢之為漢未可
知也一旦人有惡噲欲滅戚氏者時噲出伐燕立命平
勃即斬之夫噲之罪未形也惡之者誠偽未必也且高
帝之不以一女子斬天下之功臣亦明矣彼其娶於吕
氏吕氏之族若産禄輩皆庸才不足恤獨噲豪健諸將
所不能制後世之患無大於此者矣夫高帝之視吕后
也猶醫者之視堇也使其毒可以治病而無至於殺人
而巳矣樊噲死則吕后之毒將不至於殺人高帝以為
是足以死而無憂矣彼平勃者遺其憂者也噲之死於
惠帝之六年也天也使其尚在則吕禄不可紿太尉不
得入北軍矣或謂噲於帝最親使之尚在未必與産禄
叛夫韓信黥布盧綰皆南面稱孤而綰又最為親幸然
及高帝之未崩也皆相繼以逆誅誰謂百歲之後椎埋
屠狗之人見其親戚得為帝王而不忻然從之邪吾故
曰彼平勃者遺其憂者也
項籍(蘇洵)
吾嘗論項籍有取天下之才而無取天下之慮曹操有
取天下之慮而無取天下之量劉備有取天下之量而
無取天下之才故三人終其身無成焉且夫不有所棄
不可以得天下之勢不有所急不可以盡天下之利是
故地有所不取城有所不攻勝有所不就敗有所不避
其來不喜其去不怒肆天下之所為而徐制其後乃克
有濟嗚呼項籍有百戰百勝之才而死於垓下無惑也
吾於其戰鉅鹿也見其慮之不長量之不大未嘗不怪
其死於垓下之晩也方籍之渡河沛公始整兵嚮關籍
於此時若急引軍趨秦及其鋒而用之可以據咸陽制
天下不知出此而區區與秦將爭一旦之命既全鉅鹿
而猶徘徊河南新安間至函谷則沛公入咸陽數月矣
夫秦人既巳安沛公而讐籍則其勢不得彊而臣故籍
雖遷沛公漢中而卒都彭城使沛公得還定三秦則天
下之勢在漢不在楚楚雖百戰百勝尚何益哉故曰兆
垓下之死者鉅鹿之戰也或曰雖然籍必能入秦乎曰
項梁死章邯謂楚不足慮故移兵伐趙有輕楚心而良
將勁兵盡於鉅鹿籍誠能以必死之士擊其輕敵寡弱
之師入之易耳且亡秦之守關與沛公之守善否可知
也沛公之攻關與籍之攻善否又可知也以秦之守而
沛公攻入之沛公之守而籍攻入之然則亡秦之守籍
不能入哉或曰秦可入矣如救趙何曰虎方捕鹿羆據
其穴搏其子虎安得不置鹿而返返則碎於羆明矣軍
志所謂攻其必救也使籍入關王離涉間必釋趙自救
籍據關逆擊其前趙與諸侯救者十餘壁躡其後覆之
必矣是籍一舉解趙之圍而收功於秦也戰國時魏伐
趙齊捄之田忌引兵疾走大梁因存趙而破魏彼宋義
號知兵殊不達此屯安陽不進而曰待秦敝吾恐秦未
敝而沛公先據關矣籍與義俱失焉是故古之取天下
者常先圖所守諸葛孔明棄荆州而就西蜀吾知其無
能為也且彼未嘗見大險也彼以為荆門者可以不亡
也吾嘗觀蜀之險其守不可出其出不可繼兢兢而自
完猶且不給而何足以制中原哉若夫秦漢之故都沃
土千里洪河太山真可以控天下又烏事夫不可以措
足如劍門者而後曰險哉今夫富人必居四通五達之
都使其財布出於天下然後可以收天下之利有小丈
夫者得一金櫝而藏諸家拒戶而守之嗚呼是求不失
也非求富也大盗至劫而取之又焉知其果不失也
文章辨體彙選卷三百九十四
文章辨體彙選卷三百九十四
明賀復徵編
論三
正統論(宋歐陽修)
凡為正統之論者皆欲相承而不絶至其斷而不屬則
猥以假人而續之是以其論曲而不通也夫居天下之
正合天下於一斯正統矣堯舜夏商周秦漢唐是也始
雖不得其正卒能合天下於一夫一天下而居上則是
天下之君矣斯謂之正統可矣晉隋是也天下大亂其
上無君僭竊並興正統無屬當是之時奮然而起並爭
乎天下有功者強有德者王威澤皆被於生民號令皆
加乎當世幸而以大并小以強兼弱遂合天下於一則
大且強者謂之正統猶有說焉不幸而兩立不能相并
攷其迹則皆正較其義則均焉則正統者將安予奪乎
東晉後魏是也其或終始不得其正又不能合天下於
一則可謂之正統乎魏及五代是也然則有不幸而丁
其時則正統有時而絶也故正統之序上自堯舜歴夏
商周秦漢而絶晉得之而又絶隋唐得之而又絶自堯
舜以來三絶而復續惟有絶而有續然後是非公予奪
當而正統明然諸儒之論至於秦及東晉後魏五代之
際其說多不同其惡秦而黜之以為閏者誰乎是漢人
之私論溺於非聖曲學之說者也其說有三不過曰滅
棄禮樂用法嚴苛與其興也不當五德之運而巳五德
之說可置而勿論其二者特始皇帝之事爾然未原秦
之本末也昔者堯傳於舜舜傳於禹夏之衰也湯代之
王商之衰也周代之王周之衰也秦代之王其興也或
以德或以功大抵皆乘其敝而代之初夏世衰而桀為
昏暴湯救其亂而起稍治諸侯而誅之其書曰湯征自
葛是也其後卒以攻桀而滅夏及商世衰而紂為昏暴
周之文武救其亂而起亦治諸侯而誅之其詩所謂崇
密是也其後卒攻紂而滅商推秦之興其功德固有優
劣而其迹豈有異乎秦之紀曰其先大業出於顓頊之
苖裔至孫伯翳佐禹治水有功唐虞之間賜姓嬴氏及
非子為周養馬有功秦仲始命為大夫而襄公與立平
王遂受岐豐之賜當是之時周衰固巳久矣亂始於穆
王而繼以幽厲之禍平王東遷遂同列國而齊晉大侯
魯衛同姓擅相攻伐共起而弱周非獨秦之暴也秦於
是時既平犬夷因取周所賜岐豐之地而繆公以來始
東侵晉地至於河盡滅諸戎拓國千里其後關東諸侯
強僭者日益多周之國地日益蹙至無復天子之制特
其號在爾秦昭襄王五十二年周之君臣稽首自歸於
秦至其後世遂滅諸侯而一天下此其本末之迹也其
德雖不足而其功力尚不優於魏晉乎始秦之興務以
力勝至於始皇遂悖棄先王之典禮又自推水德益任
法而少恩其制度文為皆非古而自是此其所以見黜
也夫始皇之不德不過如桀紂桀紂不廢夏商之統則
始皇未可廢秦也其私東晉之論者曰周遷而東天下
遂不能一然仲尼作春秋區區於尊周而黜吳楚者豈
非以其正統之所在乎晉遷而東與周無異而今黜之
何哉曰是有說焉較其德與迹而然耳周之始興其來
也遠當其盛也規方千里為大小之國衆建諸侯以維
王室定其名分使傳子孫而守之以為萬世之計及厲
王之亂周室無君者十四年而天下諸侯不敢僥倖而
窺周於此然後見周德之深而文武周公之作真聖人
之業也况平王之遷國勢雖蹙然周德之在人者未厭
而法制之臨人者未移平王以子繼父自西而東不出
王畿之内則正統之在周也推其德與迹可以不疑夫
晉之為晉與乎周之為周也異矣其德法之維天下者
非有萬世之計聖人之業也直以其受魏之禪而合天
下於一推較其迹可以曰正而統耳自惠帝之亂至於
愍懷之間晉如綫爾惟嗣君繼世推其迹曰正焉可也
建興之亡晉於是而絶矣夫周之東也以周而東晉之
南也豈復以晉而南乎自愍帝死賊庭琅琊起江表位
非嗣君正非繼世徒以晉之臣子有不忘晉之心發於
忠義而功不就可為傷也若因而遂竊正統之號其可
得乎春秋之法君弑而賊不討則以為無臣子也使晉
之臣子遭乎聖人適當春秋之誅况欲干天下之統哉
若乃國巳滅矣以宗室子自立於一方卒不能復天下
於一則晉之琅琊與夫後漢之劉備五代漢之劉崇何
異備與崇未嘗為正統則東晉可知焉耳其私後魏之
論者曰魏之興也其來甚遠自昭成建國改元承天下
衰弊得奮其力並爭乎中國七世至於孝文而去夷即
華易姓建都遂定天下之亂然後脩禮樂興制度而文
之攷其漸積之基其道德雖不及於三代而其為功何
異王者之興今特以其不能并晉宋之一方以小不備
而黜其大功不得承百王之統者何哉曰質諸聖人而
不疑也今為魏說者不過曰功多而國強耳此聖人有
所不與也春秋之旹齊桓晉文可謂有功矣吳楚之僭
迭強於諸侯矣聖人於春秋所尊者周也然則功與彊
聖人有所不取也論者又曰秦起夷狄以能滅周而一
天下遂進之魏亦夷狄以不能滅晉宋而見黜是則因
其成敗而毁譽之豈至公之篤論乎曰是不然也各於
其黨而巳周秦之所以興者其說固巳詳之矣當魏之
興也劉淵以匈奴慕容以鮮卑符生以氐弋仲以羌赫
連秃髮石勒季龍之徒皆四夷之雄者也其力不足者
弱有餘者強其最強者苻堅當堅之時自晉而外天下
莫不為秦休兵革興學校庶幾刑政之方不幸未幾而
敗亂其又強者曰魏自江而北天下皆為魏矣幸而傳
數世而後亂以是而言魏者纔優於苻堅而已豈能干
正統乎五代之得國者皆賊亂之君也而獨偽梁而黜
之者因惡梁者之私論也唐自僖昭以來不能制命於
四海而方鎮之兵作巳而小者并於大弱者服於強其
尤強者朱氏以梁李氏以晉共起而窺唐而梁先得之
李氏因之借名討賊以與梁爭中國而卒得之其勢不
得不以梁為偽也而繼其後者遂因之使梁獨被此名
也夫梁固不得為正統而唐晉漢周何以得之今皆黜
之而論者猶以漢為疑以為契丹滅晉天下無君而漢
起太原徐驅而入汴與梁唐晉周其迹異矣而今乃一
槩可乎曰較其心迹小異而大同爾且劉知遠晉之大
臣也方晉有契丹之亂也竭其力以救難力所不勝而
不能存晉出於無可奈何則可以少異乎四國矣漢獨
不然自契丹與晉戰者三年矣漢獨高拱而視之如齊
人之視越人也卒幸其敗亡而取之及契丹之北也以
中國委之許王從益而去從益之勢雖不能存晉然使
忠於晉者得而奉之可以冀於有為也漢乃殺之而後
入以是而較其心迹其異於四國者幾何矧皆未嘗合
天下於一也其於正統絶之何疑
(原註云按正統之說脩為首倡故作原正統論明正統論各一篇正統論上下二篇秦魏東晉後魏梁論)
(五篇魏梁解或問各一篇正統辨二篇獨此篇間架宏整辨論周詳足以包諸篇之指故特取之然其論)
(不能無可議也蓋秦自莊襄以來雖號強大而周室尚存今以續周進之不已速乎晉自東遷之後雖云)
(衰弱而正朔相承今反絶之奪之不巳遽乎甚者謂劉備未嘗為正統則其意僅賢於帝魏之謬而終不)
(知其為正統也又豈得為正論乎故為之說曰天下有有統有無統而有統之際或為正統或為霸統或)
(為僭統或為餘統然後可以盡正統之說)
縱囚論(歐陽修)
信義行於君子而刑戮施於小人刑入於死者乃罪大
惡極此又小人之尤甚者也寧以義死不苟幸生而視
死如歸此又君子之尤難者也方唐太宗之六年錄大
辟囚三百餘人縱使還家約其自歸以就死是以君子
之難能期小人之尤者以必能也其囚及期而卒自歸
無後者是君子之所難而小人之所易也此豈近於人
情哉或曰罪大惡極誠小人矣及施恩德以臨之可使
變而為君子蓋恩德入人之深而移人之速有如是者
矣曰太宗之為此所以求此名也然安知夫縱之去也
不意其必來以冀免所以縱之乎又安知夫被縱而去
也不意其自歸而必獲免所以復來乎夫意其必來而
縱之是上賊下之情也意其必免而復來是下賊上之
心也吾見上下交相賊以成此名也烏有所謂施恩德
與夫知信義者哉不然太宗施德於天下於茲六年矣
不能使小人不為極惡大罪而一日之恩能使視死如
歸而存信義此又不通之論也然則何為而可曰縱而
來歸殺之無赦而又縱之而又來則可知為恩德之致
爾然此必無之事也若夫縱而來歸而赦之可偶一為
之爾若屢為之則殺人者皆不死是可為天下之常法
乎不可為常者其聖人之法乎是以堯舜三王之治必
本於人情不立異以為高不逆情以干譽
嚳妃論(蘇洵)
史記載帝嚳元妃曰姜嫄次妃曰簡狄簡狄行浴見燕
墮其卵取呑之因生契為商始祖姜嫄出野見巨人迹
忻然踐之因生稷為周始祖其祖商周信矣其妃之所
以生者神奇妖濫不亦甚乎商周有天下七八百年是
其享天之禄以能久其社稷而其祖宗何如此之不祥
也使聖人而有異於衆庶也吾以為天地必將儲隂陽
之和積元氣之英以生之又焉用此二不祥之物哉燕
墮卵於前取而吞之簡狄其喪心乎巨人之迹隱然在
地走而避之且不暇忻然踐之何姜嫄之不自愛也又
謂行浴出野而遇之是以簡狄姜嫄為淫佚無法度之
甚者帝嚳之妃稷契之母不如是也雖然史遷之意必
以詩有天命鳦鳥降而生商厥初生民時惟姜嫄生民
如何克禋克祀以弗無子履帝武敏歆攸介攸止載震
載夙載生載育時維后稷而言之吁此又遷求詩之過
也毛公之傳詩也以鳦鳥降為祀郊禖之侯履帝武為
從高辛之行及鄭之箋而後有吞踐之事當毛之時未
始有遷史也遷之說出於疑詩而鄭之說又出於信遷
矣故天下皆曰聖人非人人不可及也甚矣遷之以不
祥誣聖人也夏之衰二龍戲於庭藏其漦至周而發之
化為黿以生褒姒以滅周使簡狄而吞卵姜嫄而踐迹
則其生子當如褒姒以妖惑天下奈何其有稷契也或
曰然則稷何以棄曰稷之生也無菑無害或者姜嫄疑
而棄之乎鄭莊公寤生驚姜氏姜氏惡之事固有然者
也吾非惡夫異也惡夫遷之以不祥誣聖人也棄之而
牛羊避遷之而飛鳥覆吾豈惡之哉楚子文之生也虎
乳之吾固不惡夫異也
六國論(蘇洵)
六國破滅非兵不利戰不善弊在賂秦賂秦而力虧破
滅之道也或曰六國互喪率賂秦耶曰不賂者以賂者
喪蓋失彊援不能獨完故曰弊在賂秦也秦以攻取之
外小則獲邑大則得城較秦之所得與戰勝而得者其
實百倍諸侯之所亡與戰敗而亡者其實亦百倍則秦
之所大欲諸侯所大患固不在戰矣思厥先祖父暴霜
露斬荆棘以有尺寸之地子孫視之不甚惜舉以予人
如棄草芥今日割五城明日割十城然後得一夕安寢
起視四境而秦兵又至矣然則諸侯之地有限暴秦之
欲無厭奉之彌繁侵之愈急故不戰而強弱勝負巳判
矣至於顛覆理固宜然古人云以地事秦猶抱薪救火
薪不盡火不滅此言得之齊人未嘗賂秦終繼五國遷
滅何哉與嬴而不助五國也五國既喪齊亦不免矣燕
趙之君始有遠略能守其土義不賂秦是故燕雖小國
而後亡斯用兵之效也至丹以荆卿為計始速禍焉趙
嘗五戰於秦二敗而三勝後秦擊趙者再李牧連却之
洎牧以䜛誅邯鄲為郡惜其用武而不終也且燕趙處
秦革滅殆盡之際可謂智力孤危戰敗而亡誠不得巳
向使三國各愛其地齊人勿附於秦刺客不行良將猶
在則勝負之數存亡之理當與秦相較或未易量嗚呼
以賂秦之地封天下之謀臣以事秦之心禮天下之奇
才并力西嚮則吾恐秦人食之不得下咽也悲夫有如
此之勢而為秦人積威之所劫日削日割以趨於亡為
國者無使為積威之所劫哉夫六國與秦皆諸侯其勢
弱於秦而猶有可以不賂而勝之之勢苟以天下之天
下而從六國破亡之故事是又在六國下矣
高帝論(蘇洵)
漢高帝挾數用術以制一時之利害不如陳平揣摩天
下之勢舉指搖目以劫制項羽不如張良微此二人則
天下不歸漢而高帝乃木彊之人而止耳然天下已定
後世子孫之計陳平張良知之所不及則高帝常先為
之規畫處置以中後世之所為曉然如目見其事而為
之者蓋高帝之知明於大而暗於小至於此而後見也
帝嘗語吕后曰周勃厚重少文然安劉氏必勃也可令
為太尉方是時劉氏既安矣勃又將誰安邪故吾之意
曰高帝之以太尉屬勃也知有吕氏之禍也雖然其不
去吕氏何也勢不可也昔者武王没成王幼而三監叛
帝意百歲後將相大臣及諸侯王有武庚禄父者而無
有以制之也獨計以為家有主母而豪奴悍婢不敢與弱
子抗吕后佐帝定天下為諸侯大臣素所畏服獨此可以
鎮壓其邪心以待嗣子之壯故不去吕后者為惠帝計
也吕后既不可去故削其黨以損其權使雖有變而天
下不搖是故以樊噲之功一旦遂欲斬之而無疑嗚呼
彼豈獨於噲不仁耶且噲與帝偕起拔城陷陣功不為
少矣方亞父嗾項莊時微噲誚讓羽則漢之為漢未可
知也一旦人有惡噲欲滅戚氏者時噲出伐燕立命平
勃即斬之夫噲之罪未形也惡之者誠偽未必也且高
帝之不以一女子斬天下之功臣亦明矣彼其娶於吕
氏吕氏之族若産禄輩皆庸才不足恤獨噲豪健諸將
所不能制後世之患無大於此者矣夫高帝之視吕后
也猶醫者之視堇也使其毒可以治病而無至於殺人
而巳矣樊噲死則吕后之毒將不至於殺人高帝以為
是足以死而無憂矣彼平勃者遺其憂者也噲之死於
惠帝之六年也天也使其尚在則吕禄不可紿太尉不
得入北軍矣或謂噲於帝最親使之尚在未必與産禄
叛夫韓信黥布盧綰皆南面稱孤而綰又最為親幸然
及高帝之未崩也皆相繼以逆誅誰謂百歲之後椎埋
屠狗之人見其親戚得為帝王而不忻然從之邪吾故
曰彼平勃者遺其憂者也
項籍(蘇洵)
吾嘗論項籍有取天下之才而無取天下之慮曹操有
取天下之慮而無取天下之量劉備有取天下之量而
無取天下之才故三人終其身無成焉且夫不有所棄
不可以得天下之勢不有所急不可以盡天下之利是
故地有所不取城有所不攻勝有所不就敗有所不避
其來不喜其去不怒肆天下之所為而徐制其後乃克
有濟嗚呼項籍有百戰百勝之才而死於垓下無惑也
吾於其戰鉅鹿也見其慮之不長量之不大未嘗不怪
其死於垓下之晩也方籍之渡河沛公始整兵嚮關籍
於此時若急引軍趨秦及其鋒而用之可以據咸陽制
天下不知出此而區區與秦將爭一旦之命既全鉅鹿
而猶徘徊河南新安間至函谷則沛公入咸陽數月矣
夫秦人既巳安沛公而讐籍則其勢不得彊而臣故籍
雖遷沛公漢中而卒都彭城使沛公得還定三秦則天
下之勢在漢不在楚楚雖百戰百勝尚何益哉故曰兆
垓下之死者鉅鹿之戰也或曰雖然籍必能入秦乎曰
項梁死章邯謂楚不足慮故移兵伐趙有輕楚心而良
將勁兵盡於鉅鹿籍誠能以必死之士擊其輕敵寡弱
之師入之易耳且亡秦之守關與沛公之守善否可知
也沛公之攻關與籍之攻善否又可知也以秦之守而
沛公攻入之沛公之守而籍攻入之然則亡秦之守籍
不能入哉或曰秦可入矣如救趙何曰虎方捕鹿羆據
其穴搏其子虎安得不置鹿而返返則碎於羆明矣軍
志所謂攻其必救也使籍入關王離涉間必釋趙自救
籍據關逆擊其前趙與諸侯救者十餘壁躡其後覆之
必矣是籍一舉解趙之圍而收功於秦也戰國時魏伐
趙齊捄之田忌引兵疾走大梁因存趙而破魏彼宋義
號知兵殊不達此屯安陽不進而曰待秦敝吾恐秦未
敝而沛公先據關矣籍與義俱失焉是故古之取天下
者常先圖所守諸葛孔明棄荆州而就西蜀吾知其無
能為也且彼未嘗見大險也彼以為荆門者可以不亡
也吾嘗觀蜀之險其守不可出其出不可繼兢兢而自
完猶且不給而何足以制中原哉若夫秦漢之故都沃
土千里洪河太山真可以控天下又烏事夫不可以措
足如劍門者而後曰險哉今夫富人必居四通五達之
都使其財布出於天下然後可以收天下之利有小丈
夫者得一金櫝而藏諸家拒戶而守之嗚呼是求不失
也非求富也大盗至劫而取之又焉知其果不失也
文章辨體彙選卷三百九十四
