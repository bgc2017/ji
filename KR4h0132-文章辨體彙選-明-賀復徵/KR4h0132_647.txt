文章辨體彙選卷六百四十七
明賀復徵編
碑六(神廟)
漢西嶽華山廟碑文(漢)(撰人闕)
周禮職方氏河南山鎮曰華謂之西嶽春秋傳曰山
嶽則配天乾坤定位山澤通氣雲行雨施既成萬物
易之義也祀典曰日月星辰所昭仰也地理山川所
生殖也功加于民祀以報也禮記曰天子祭天地及
山川歲徧焉自三五迭興其奉山川或在天子或在
諸侯是以唐虞疇咨曰岳五歲一巡狩皆以四時之
中月各省其方親至其山柴祭燔燎夏商則未聞所
損益周監於二代十有二歲王巡狩殷國亦有事於
方嶽祀以圭璧樂奏六歌高祖初興改秦淫祀太宗
承循各詔有司其山川在諸侯者以時祠之孝武皇
帝修封禪之禮思登假之道巡省五嶽禋祀豐備故
立宫其下宫曰集靈宫殿曰存仙殿門曰望仙門中
宗之世重使使者持節祀焉歲一禱而三祠後不承
前至於亡新&KR0906;用丘虛訖今垣址營兆猶存建武之
元事舉其中禮從其省但使二千石以歲時往祀其
有風旱禱請祈求靡不報應自是以來百有餘年有
事西巡輙過享祭然其所立碑石刻紀時事文字摩
滅莫能存識延熹四年七月甲子弘農太守安國亭
侯汝南袁逢掌華嶽之主位應古制修廢起頓閔其
若兹深達和民事神之義精通誠至礿祭之祠乃案
經傳所載原本所由銘勒斯石垂之於後其辭曰
巖巖西嶽峻極穹蒼奄有河朔遂荒河陽觸石興雲雨
我農桑資糧品物亦相瑶光崇冠二州古曰雝梁馮於
豳岐文武克昌天子展義巡狩省方玉帛之䞇禮與岱
亢六樂之變舞以致康在漢中葉建設宇堂山嶽之守
是秩是望侯惟安國兼命斯章尊修靈基肅共壇場明
德惟馨神歆其芳遏禳凶札揫歛吉祥歲其有年民說
無疆
西嶽華山亭碑(唐衞凱)
惟光和元年歲在戊子名曰咸池季冬已巳弘農太
守河南樊府君諱毅字仲德下車之初恭肅神紀西
嶽至尊詔書奉詞躬親自往省從勞謙即事有漸散
齋華亭齋堂逼窄郡縣官屬清齋無處尊卑錯綜精
誠不固畏天之威逢斯癉怒時雨不興甘㴻不布念
存黔首懼闕曠素于是與令巴郡胊忍先讜公謀圖
議繕故斷度撏廊立室異處左右趣之莫不競慕二
年正月巳卯興就既成有元休嘉啓寤各得竭情福
祿是顧刻兹碑號吏卒俠路其辭曰
巖巖西嶽五鎮次宗緒德之尊太華優隆皇帝永思祀
典孔明高神肯宴圭璧䞇通赫赫在上以畜萬邦惟嶽
降神實生羣公卿士百辟纘業攸蒙帝命不違歲事報
功羣后命卿散齋外亭敬恭明祀以奉皇靈處所逼窄
屑窣有聲神樂其静翛翬無形尊卑有序㓗心致誠因
繕舊室整頓端平在其板屋孰不加精天人同道萬祚
來迎既受帝祉延于後生為龍為光顯乂王庭為公為
侯福禄來成刻石紀號永享利貞
西嶽太華山碑銘并序玄宗御製(張說)
天有四序星辰辨其分地有五方山嶽鎮其域隂陽
交暢則品物形矣精氣相射則神祗著矣西嶽太華
山者當少隂用事萬物生華故曰華山踞中土西偏
當七官正位是稱西嶽披圖以察削成而四方信焉
立表以算其高五千仞明焉石壁磔堅而雄竦衆山
奔走而傾附其氣肅其勢威其行配金其辰直酉前
對華陽之國後壓華隂之郡左抱桃林之塞右産籃
田之玉諒少昊之下都即蓐收之别館也軒帝游焉
以會衆神虞舜柴焉以覲羣后爰自夏氏迄于隋室
朝廷五姓載歴三千祀典相因舊章未改壇場廟宇
何代不修一禱三祠無歲而闕所以報生殖事靈神
不有怠也故亦祥休明災淫慝未嘗爽也皇天眷祐
馨我烈祖奄有萬方逮乎六葉郊天地望山川精意
必達墜典咸甄亦命州將四時告虔加視王秩進號
金天若是何者抑有由焉予小子之生也歲景戌月
仲秋膺少昊之盛德協太華之本命故常寤寐靈嶽
肸蠁神交玉帛未陳幽贊必先意而啓椒醑雖薄景
福果應期而集玄感昭賽可一二而道邪記云下有
方士真人金鼎石室上有明星玉女仙草瑶池茅龍
一去毛女千祀前代帝王多所僥覬朕學犧文之道
故非斯人之徒憂在至道之不弘不憂富貴之無永
患在蒼生之不理不患年壽之若流以功施四海為
長生以業傳百代為不死焉羡置集靈之宫虚望非
福立存仙之殿勞思輕舉者哉於戲維嶽配天上弼
予志予欲大康兆人嶽翼予欲定禮樂諧神人嶽聽
予思其維嶽降神生此多士無俾申甫專美於嵩語
酌古訓心通神境善而不答誠而不應未之有也嶽
其念哉十有一載冬孟之月步自京邑幸于洛師停
鑾廟下清眺仙掌雲拂石床霓裳可接風過松嶺仙
駕如聞久勤報德之願未暇封崇之禮遲迴刻石使
槩銘山萬姓瞻予言可復也銘曰
巉巉太華柱天直上青崖白谷仰見靈掌雄峯峻削&KR1341;
蓞森爽是曰靈嶽衆山之長白帝西下黃河北來隂陽
孕育精氣徘徊偶聖呈瑞逢昏降災玉池神挹石室仙
開海絶瀛洲天遥玄圃偉哉此鎮峥嶸中土鬼神乍遊
風雲忽聚高標爀日半壁飛雨自古王者巡方必至龍
駕帝服封天禪地南面會神西后有位待予治國安人
然後徐思其事
后土神祠碑銘并序玄宗御製(張說)
古之王者皆受天命禮樂有權神祗是主郊兆所設
雖定於厥居精靈所感則通乎變化大匠歸正旁行
不流惟創制者為能之亦安在守文而已睢上祠者
本魏地鄈丘之舊而漢家后土之宫汾水合河梁山
對麓地形堆阜天然詭異隆崛岉而特起忽盤紆而
斗絶景象相傳肸蠁如在有物不可以終否有典不
可以遂廢故推而行之歲在癸亥始有事於兹焉在
昔后王時邁省方柴燎告極幽隠胥洎大舜則五載
一巡武帝則三歲一祭今時代丕變人神禮煩朕就
為損益折以法度一紀再駕亦無闕焉二十年冬勒
兵逾萬騎旌旗亘千里校獵上黨至于太原赫威戎
於朔陲沛展義於南夏肆覲羣后道有以大備懷柔
百神文無而咸秩先是有司宿設恪敬乃事巳未師
頓於齋宫庚申親祀於后祗聖考在天侑而作主何
禮不舉靡神不徧往者漢氏之祠也牲以養牛五歲
繭栗所以貴其誠籍以采席六重藁秸所以尚其質
事與古反義不經見朕因其地而不因其儀取其得
而不取其失凡牲幣法物之事歌舞接神之類咨故
實於方澤不遂過於元鼎此皆公卿大夫鴻生鉅儒
獻其方聞匡於不逮朕何有也且王者事天明事地
察示其本教以孝柰何郊丘之禮猶獨以祈糓為名
者邪於戲享於至誠錫以繁祉黃雲蓋於神鼎絳光
燭於靈壇自昔已然乃今復見斯固隂精有所寓寶
氣為不誣雖寂寥而不動亦動之而斯應顧朕之不
德靈感何從賴累聖儲祉福流所致乃𤯝災肆赦與
物更始大賚天下有慶兆人山川鬼神鳥獸魚鼈莫
不允若莫不咸寧此所以仰覆載報生殖資元元盡
翼翼豈與夫封禪有牒專在求仙祕祝有辭密於移
過而已銘曰
至哉坤元萬物資生王者毋事德合天明義有大報用
協永貞茫茫九土思索其精因天事天因地事地彼汾
之曲高睢傑異景象遺光壇場舊位寂寥千祀精靈長
閟誣神不祥復古維祺文所無者秩而祭之矧曰后土
昔載明祠何必因隂乃為我師意多漢武跡在横汾風
流可接簫鼓如聞壽官創制神鼎勒勲古往今來豈無
斯文
大唐燕支山神寧濟公祠堂碑(楊炎)
西北之巨鎮曰燕支本匈奴王庭昔漢武納渾邪開
右地置武威張掖而三界二郡之間連峯委會雲蔚
黛起積高之勢四面千里陽崖有栝栢之材備幹革
隂壑有堅剛之樸化五兵維人氣雄其畜多馬虜得
之以制隂國主天街周以之興秦以之霸漢得之以
斷右臂卻南牧西踞於海北經於河自外而望上也
雄雄乎一氣旁廕朔鹵前衝塞門與積石來朝崑崙
相負洎陟蒼蒼臨峻極則形變六合空同大荒青冥
在混元之中絶壁揭宇宙之外舊史云封祀之山八
中國之外三自夏屈秩奠漢攘疆土於時更而王者
莫能配天其意者將纘禹之業以俟聖人乎維唐百
三十載賁玄化之紀息金革之墟蠢蠢蒸然萃於聖
澤於是左丹穴右崆峒古所未賓咸頓首于路門之
外天子登神宫勒金板將復義於郡嶽告成於昊蒼
議云此山天合氣以正秋方地與神而主戎國俾蚪
螭者為師為旅貔虎者為妾為臣不在于巨靈乎其
封神為寧濟公錫之鞶帶備厥禮物詔邦牧太子少
保哥舒公卜吉日築靈祠于高麓之陽每歲盛秋以
笙鏞之器錡釡之品率封内以望之索羣神以會之
亞旅師氏旄頭弩牙金鼓七校車徒十萬從饗于廟
庭大閱於山外所以因天界以崇聖功垂地險以恢
遠略也觀夫叢巖懸抱煙雨屑窣官庭晃其角暮林
石古而幽隂神其居之可以禱安静矣拊空桑變鐘
石神其聽之可以感和樂矣大玉通帛熊蹯桂漿粲
其傾筐采物煌煌神其歆之可以祚有年矣維石巖
巖日月不老維靈是與生此熊羆神其薦之可以奉
吾君矣於戲陳信克享正詞幽感宜乎有祈而降有
祭而歆龍也無風雨之愆蛇也無氣熖之作此神之
職又何羞焉而作頌曰
揭靈山兮天地界勢奔突兮風雲駭峯蹲龍兮入天門
氣變蛇兮煙嵐昏祐自天兮得終古備華蟲兮駕朱虎
南海神廟碑(韓愈)
海於天地間為物最鉅自三代聖王莫不祀事考於
傳記而南海神次最貴在北東西三神河伯之上號
為祝融天寶中天子以為古爵莫貴於公侯故海嶽
之祝犧幣之數放而依之所以致崇極於大神今王
亦爵也而禮海嶽尚循公侯之事虚王儀而不用非
致崇極之意也由是冊尊南海神為廣利王祝號祭
式與次俱昇因其故廟易而新之在今廣州治之東
南海道八十里扶胥之口黃木之灣常以立夏氣至
命廣州刺史行事祠下事訖驛聞而刺史常節度五
嶺諸軍仍觀察其郡邑於南方事無所不統地大以
遠故常選用重人既貴而富且不習海事又當祀時
海常多大風將往皆憂慼既進觀顧怖悸故常以疾
為解而委事於其副其來已久故明宫齋廬上雨旁
風無所蓋障牲酒瘠酸取具臨時水陸之品狼藉籩
豆薦祼興俯不中儀式吏滋不供神不顧享盲風怪
雨發作無節人蒙其害元和十二年始詔用前尚書
右丞國子祭酒魯國孔公為廣州刺史兼御史大夫
以殿南服公正直方嚴中心樂易祗慎所職治人以
明事神以誠内外單盡不為表襮至州之明年將夏
祝冊自京師至吏以時告公乃齊祓視冊誓羣有司
曰冊有皇帝名乃上所自署其文曰嗣天子某謹遣
官某敬祭其恭且嚴如是敢有不承明日吾將宿廟
下以供晨事明日吏以風雨白不聽於是州府文武
吏士凡百數交謁更諫皆揖而退公遂陞舟風雨少
弛櫂夫奏功雲隂解駮日光穿漏波伏不興省牲之
夕載暘載隂將事之夜天地開除月星明穊五鼓既
作牽牛正中公乃盛服執笏以入即事文武賓屬俯
首聽位各執其職牲肥酒香鐏爵静㓗降登有數神
具醉飽海之百靈祕怪慌惚畢出蜿蜿蛇蛇來享飲
食闔廟旋艫祥颷送颿旗纛旌麾飛揚晻靄鐃鼓嘲
轟高管噭噪武夫奮櫂工師唱和穹龜長魚踴躍後
先乾端坤倪軒豁呈露祀之之歲風灾熄滅人厭魚
蟹五榖胥熟明年祀歸又廣廟宫而大之治其庭壇
改作東西兩序齊庖之房百用具修明年其時公又
固往不懈益虔歲仍大和耋艾歌詠始公之至盡除
他名之稅罷衣食於官之可去者四方之使不以資
交以身為帥燕享有時賞與以節公藏私蓄上下與
足於是免屬州負逋之緡錢念有四萬米三萬二千
斛賦金之州耗金一歲八百困不能償皆以丐之加
西南守長之俸誅其尤無良不聽令者由是皆自重
慎法人士之落南不能歸者與流徙之胄百念八族
用其才良而廩其無告者其女子可嫁與之錢財令
無失時刑德並流方地數千里不識盜賊山行海宿
不擇處所事神治人其可謂備至耳矣咸願刻廟石
以著厥美而繫以詩乃作詩曰
南海隂墟祝融之宅即祀于旁帝命南伯吏惰不躬正
自今公明用享錫右我家邦惟明天子惟慎厥使我公
在官神人致喜海嶺之陬既足既濡胡不均弘俾執事
樞公行勿遲公無遽歸匪我私公神人具依
衢州徐偃王廟碑(韓愈)
徐與秦俱出柏翳為嬴姓國於夏殷周世咸有大功
秦處西偏專用武勝遭世衰無明天子遂虎吞諸國
為雄諸國既皆入秦為臣屬秦無所取利上下相賊
害卒僨其國而沈其宗徐處得地中文德為治及偃
王誕當國益除去刑争末事凡所以君國子民待四
方一出於仁義當此之時周天子穆王無道意不在
天下好道士說得八龍騎之西遊同王母宴於瑶池
之上歌謳忘歸四方諸侯之争辨者無所質正咸賓
祭於徐䞇玉帛死生之物于徐之庭者三十六國得
朱弓赤矢之瑞穆王聞之恐遂稱受命命造父御長
驅而歸與楚連謀伐徐徐不忍鬭其民北走彭城武
原山下百姓隨而從之萬有餘家偃王死民號其山
為徐山鑿石為室以祠偃王偃王雖走死失國民戴
其嗣為君如初駒王章禹祖孫相望自秦至今名公
巨人繼跡史書徐氏十望其九皆本於偃王而秦後
迄兹無聞家天於柏翳之緒非偏有厚薄施仁與暴
之報自然異也衢州故會稽太末也民多姓徐氏支
縣龍丘有偃王遺廟或曰偃王之逃戰不之彭城之
越城之隅棄玉几研于會稽之水或曰徐子章禹既
執於吳徐之公族子弟散之徐揚二州間即其居立
先王廟云開元初徐姓二人相屬為刺史帥其部之
同姓改作廟屋載事于碑後九十年當元和九年而
徐氏放復為刺史放字達夫前碑所謂令戶部侍郎
其大父也春行視農至于龍丘有事于廟思惟本原
曰故制觕樸下窄不足以揭虔妥靈而又梁觕赤白
陊剥不治圖像之威䵝昧就滅藩牧級夷庭木秃缺
祈甿日慢祥慶弗下州之羣支不獲蔭庥余惟遺紹
而尸其土不即不圖以有資聚罰其可辭乃命因故
為新衆工齊事惟月若日工告訖功大祠于廟宗卿
咸序應是歲州無怪風劇雨民不夭厲榖果完實民
皆曰耿耿祉哉其不可誣乃相與請辭京師歸而鑱
之于石辭曰
秦傑以顛徐由遜緜秦鬼久飢徐有廟存婉婉偃王惟
道之躭以國易仁為笑于頑自初擅命其實幾姓歴短
詈長有不償亡課其利害孰與王當姑蔑之墟太末之
里誰思王恩立廟以祀王之聞孫世世多有惟臨兹邦
廟土實守堅嶠之後達夫廓之王歿萬年如始祔時王
孫多孝世奉王廟達夫之來先慎詔教盡惠廟民不主
於神維是達夫知孝之元太末之里姑蔑之城廟事時
修仁義振聲宜寵其人以及後生嗟嗟維王雖古誰亢
王死于仁彼以暴喪文追作誄刻示茫茫
柳州羅池廟碑(韓愈)
羅池廟者故刺史柳侯廟也柳侯為州不鄙夷其民動
以禮法三年民各自矜奮兹土雖遠京師吾等亦天
氓今天幸惠仁侯若不化服我則非人於是老少相
教語莫違侯令凡有所為於其鄉閭及於其家皆曰
吾侯聞之得無不可於意否莫不忖度而後從事凡
令之期民勸趨之無有後先必以其時於是民業有
經公無負租流逋四歸樂生興事宅有新屋步有新
船池園㓗修豬牛鴨鷄肥大蕃息子嚴父詔婦順夫
指嫁娶葬送各有條法出相弟長入相慈孝先時民
貧以男女相質久不得贖盡沒為隸我侯之至按國
之故以傭除本悉奪歸之大修孔子廟城郭巷道皆
治使端正樹以名木柳民既皆悅喜嘗與其部將魏
忠謝寧歐陽翼飲酒驛亭謂曰吾棄於時而寄於此
與若等好也明年吾將死死而為神後三年為廟祀
我及期而死三年孟秋辛夘侯降于州之後堂歐陽
翼等見而而拜之其夕夢翼而告曰館我於羅池其
月景辰廟成大祭過客李儀醉酒慢侮堂上得疾扶
出廟門即死明年春魏忠歐陽翼使謝寧來京師請
書其事于石余謂柳侯生能澤其民死能驚動禍福
之以食其土可謂靈也巳作迎享送神詩遺柳民俾
歌以祀焉而并刻之柳侯河東人諱宗元字子厚賢
而有文章嘗位於朝光顯矣已而擯不用其辭曰
荔子丹兮蕉黃雜肴蔬兮進侯堂侯之船兮兩旗度中
流兮風泊之待侯不來兮不知我悲侯乘駒兮入廟慰
我民兮不嚬以笑鵝之山兮柳之水桂樹團團兮白石
齒齒侯朝出游兮暮來歸春與猨吟兮秋鶴與飛北方
之人兮為侯是非千秋萬歲兮侯無我違福我兮壽我
驅厲鬼兮山之左下無苦濕兮高無乾秔&KR0008;亢羡兮蛇
蛟結蟠我民報事兮無怠其始自今兮欽于世世
終南山祠堂碑(柳宗元)
貞元十二年夏洎秋不雨穡人焦勞嘉榖用虞皇帝
使中謁者禱於終南山申命京兆尹韓府君祗飭祀
事攷視祠制以為棟宇不稱宜有加飾遂命盩厔令
裴均虔承聖謩剙制祠宇乃徵土工木工石工備器
執用來會祠下斬板榦礱柱礎陶瓴甓築垣墉恢度
舊制立三筵六尋既興功玄雲觸石霈澤周被植物
擢茂期於豐登神道感而宣靈人心歡而致和嘉氣
充溢抃蹈布野於是邑令僚吏至於胥徒黃髮耆艾
野夫版尹僉曰蓋聞名山之列天下也其有能奠方
域産財用興雲雨攷於祭法宜在祀典惟終南據天
之中在都之南西至於褒斜又西至隴首以臨於戎
東至於商顔又東至於太華以距於關實能作固以
屏王室其物産之厚器用之出則璆琳琅玕夏書載
焉紀堂條枚秦風咏焉今其神又能對於禱祀化荒
為穰易沴為和厥功章明宜受大禮俾有憑託而宣
其烈也非我后敬神重穀則安能發大號尊明靈非
我公勤神奉上則曷能對休命作新廟人事既備神
明時若豐我公田遂及我私粢盛無虞儲峙用充厥
猷茂哉遂相與東向蹈舞拜手稽首願頌帝力且宣
神德永著終古辭曰
皇帝垂德制定統極神道泰寧祀典脩飾禳祈禜雩皆
有凖程顧惟終南祠位庳陋不稱顯名爰降制誥充大
厥宇啓寤誠明昭感神衷道宣天休獲此利貞篤災愆
陽化為豐穰實我粢盛人賴蓄給鼓腹而歌以樂其生
巍巍靈山興利産財作固鎬京擁其嘉休眷祐於人永
宅厥靈弈弈新廟整頓端莊神位密清後祀承則潔心
勤禮導暢純精邑吏嗇夫鮐背鯢齒願垂表經頌宣聖
德篆刻堅石永世飛聲
湘源二妃廟碑(柳宗元)
元和九年八月二十日湘源二妃廟災司功掾守令
彭城劉知剛主簿安邑衛之武告于州刺史御史中
丞清河崔公能祗栗厥戒會羣吏洎衆工發開元詔
書懼廢守祀搜考贏羡均節委積咸執牘聿至于祠
下稽度既備傭役惟時斬木于上游陶埴于水涯乃
桴乃載工逸事遂作貌顯嚴粲然而威十有一月庚
辰陳奠薦辭立石于廟門之宇下惟父子夫婦人道
之大大哉二神咸極其會為子而父堯為婦而夫舜
齊聖並明弼成授受内若嚚瞽上承輝光克艱以乂
德罔不至帝既野死神亦不返食于兹川古有常典
敺祓戾孽恢宣淑靈敢或失職以奸天刑有翼其躬
有苾其馨沉牲爰告即石是銘銘曰
淵懿承聖舜妻堯女德形媯汭神位湘滸揆兹有初克
碩厥宇唐命秩祀兹邑攸主毛牷既疈椒馨爰糈胤于
萬年期保伊祜潛火煽孽炖于融風神用播遷時罔克
龔邑令羣吏告于君公廉用積餘以就爾功桴木負埴
載流于江既夷以成崇宇峻墉潔嚴清閒左右率從神
樂來歸徒御雍雍神既安止邦人載喜奉其吉玉以對
嘉祉南風湑湑湘水如舞將子無讙神聽鐘鼔豐其交
報邦邑是與刻此樂歌以極終古
白楊神新廟碑(令狐楚)
道太原而北列郡數十鴈門為大在周秦時與山戎
林胡大牙其彊國家以文德柔惠而驅去之北跡距
塞口猶千里而遠若内地控于通都秩二千石者非
休勲懿德則名王旄士乙亥歲今尚書隴西李公廉
刺并部選第郡政之尤異者得昌化守南康郡王河
南元韶首表其名遽聞于天璽書勞勉移理於代惟
南康以壯事老謀逮事先侍中平王則尚書郎寧王
勤於君惠於人而敬恭於神由是神降之福人懷其
德是歲夏五月赤車彤襜至自石州初一日會計于
官次察掾吏之勤惰次二日存問于里閭求人民之
利病既三日徧祭于山川神祗蓋無停隂鑾不輟聲
于郡東凡四十里白楊有祀實代之主也嘑水旁注
雁門山前峙䃲礴相抵為堆為阜蘙薈柯條如虬如
龍廣僅百畝厥高又倍信可以回薄日月而避逃風
雨豈朔漠之氣凝結於此乎坤元之精决泄于此乎
不然其何以巍巍蒼蒼將欲戞若木稍扶桑卑大椿
於漆園小蟠桃于東方與夫古墓多悲蕪城早落者
不同品矣按諸經紀且曰昔元魏高祖孝文由一成
而宅九有起雲中而馭天下損益三代憲章百王厥
初經營由此途出繫馬其下歇鞍于枝威靈所憑别
白而在既偃頓以附土又跳騰而架空如有高掌蹠
為鳥勢形洎今朝中書令燕公說摹詠其事(張公白楊篇之)
(卒章云欲識前王塔鞍處正北苗抽一小枝)戶部侍郎吉公中孚申而明
之(建中初吉公以萬年尉為黜陟判官至此為之歌序具載其事焉)故迹彌顯高名
益大為屏為圖播于海嵎代人神之是以祠也而舊
規相襲未甚弘麗簷牖東嚮椽欒内奰有襖蠱之氣
無尊嚴之威式車馬者以避禍非以致敬奠蘋蘩者
惟邀福不惟嚮德猶此祀也不亦涹(疑)孝文於代乎
南康其孫也大懼夫祖德之墜于地因愀然而言曰
於古有召公奭以區區陜服為周二伯行野聽訟憩
於甘棠後之必思其人猶愛其樹其在詩曰勿剪勿
代召伯所茇矧我烈祖有開國之武麗天之文撫正
萬方照臨四海而又儲祉降德于後子孫俾不佞起
家而王專城為守愧不能顯揚先美使若黃帝幸君
之使使理此土敢黷於祭祀是褻于功烈而速其皋
戾也一年因農之隙而易其地二年乘歲之豐而改
其製不三四年得請于上而新廟成南面衮服所以
稱尊也兩楹阼階所以定位也築墉于外所以禦侮
也設屏于前所以修容也躭躭沈沈顯敞靚深不風
而清無雲而隂前王戾止之儀于是乎在裔孫聿追
之孝于是乎舉不唯禁淫祀廢非禮抑亦開明德摛
耿光欲使異日觀者不俟請書問俗而知樹之所由
植廟之所由崇諗於有知僉曰非頌聲不可初南康
之典化顧嘗客焉迨今剖符則又備位于隴西公之
府相得最舊見繩為文故敢徵成之功與作之義篆
刻貞石立于前楹庶擬衛悝彝鼎之銘敢同魯僖閟
宫之什銘曰
蔚彼白楊業生雁門蒙暑翳寒晴天色昏巨抵交柯龍
翔虎眠從古強名莫知其原惟昔魏帝于枝息鞍懸垂
低昂厥迹猶存大畏其力小懷其恩爰有靈祠號為神
明二扉不扄四簋不陳樵蘇所往雉兔為鄰於鑠艮牧
時惟孝孫下車之初致敬而言蔽芾甘棠猶思其人綿
綿葛藟下庇于根乃正名居式崇藩垣山立當宁翼張
重軒有赫斯皇既嚴且尊允矣君子孰如其仁大椿之
年細柳之軍吾與元也人誰間然欲載其功莫先於文
編詞琢石終古不遷
峻靈王廟碑(宋蘇軾)
古者王室及大諸侯國皆有寶周有琬琰大玉魯有
夏后氏之璜皆所以守其社稷鎮撫其人民也唐代
宗之世有比丘尼若夢慌忽見上帝者得八寶以獻
諸朝且傳帝命曰中原兵久不解腥聞于天故以此
寶鎮之則改元寶應以是知天亦分寶以鎮世也自
徐聞渡海歴瓊至儋又西至昌化縣西北二十里有
山秀峙海上石峯巉然若巨人冠帽西南向而坐者
俚人謂之山胳膊而偽漢之世封山神為鎮海廣德
王五代之末南夷有知望氣者曰是山有寶氣上達
於天艤舟其下斵山發石以求之夜半大風浪駕其
舟空中碎之石峯之下夷皆溺死儋之父老猶有及
見敗舟山上者今獨有矴石存焉耳天地之寶非人
所得睥睨者張華使其客雷煥發酆城獄取寶劒佩
之華終以忠遇旤坐此也夫今此山之上上帝賜寶
以奠南極而貪冒無知之夷欲以力取而已有之其
誅死宜哉皇宋元豐五年七月詔封山神為峻靈王
用部使者承議郎彭次雲之請紹聖四年七月瓊州
别駕蘇軾以罪遣於儋至元符三年五月有詔徙廉
州自念謫居海南三歲飲鹹食腥陵暴颶霧而得還
者山川之神實相之再拜稽首西嚮而辭焉且書其
事碑而銘之山有石池産紫鱗魚民莫敢犯石峯之
側多荔枝黃柑得就食持去則有風雹之變其辭曰
瓊崖千里塊海中民夷錯居古相容方壺蓬萊此别宫
峻靈獨立秀且雄為帝守寶甚嚴恭庇廕嘉穀歲屢豐
小大逍遐遂鰕龍鶢鶋安栖不避風我浮而西今復東
銘碑曄然照無窮
伏波將軍廟碑(蘇軾)
漢有兩伏波皆有功德於嶺南之民前伏波邳離路侯
也後伏波新息馬侯也南越自三代不能有秦雖遠
通置吏旋復為夷邳離始伐滅其國開九郡然至東
漢二女子側貳反海南震動六十餘城時世祖初平
天下民勞厭兵方閉玉關謝西域况南荒何足以辱
王師非新息苦戰則九郡左袵至今矣由此論之兩
伏波廟食於嶺南均也古今所傳莫能定于一自徐
聞渡海適朱崖南望連山若有若無杳一髮耳艤舟
將濟眩栗喪魄海上有伏波祠元豐中詔封忠顯王
凡濟海者必卜焉曰某日可濟乎必告而後敢濟使
人信之如度量衡石必不吾欺者嗚呼非盛德其孰
能如此自漢以來珠崖儋耳或置或否揚雄有言曰
朱崖之弃捐之力也否則介鱗易我衣裳此言施於
當時可也自漢末至五代中原避亂之人多家於此
今衣冠禮樂蓋班班然矣其可復言弃乎四州之人
以徐聞為咽喉南北之濟者以伏波為指南事神其
可不恭軾以罪謫儋耳三年今乃獲還海北往反皆
順風無以荅神貺乃碑而銘之銘曰
至險莫測海與風至幽不仁此魚龍至信可恃漢兩公
寄命一葉萬仞中自此而南洗汝胷撫循民夷心清通
自此而北端汝躬屈伸窮達常正忠生為人英歿愈雄
神雖無言我意同
東嶽廟碑(曾鞏)
宋興百三十有八年海内乂安符瑞畢至哲宗皇帝
推功神明報禮上下既作齊宫於南北郊以追述神
考親祠天地之志迺謂山川之神五嶽最巨而岱為
其宗面命守臣往視廟貌撤而新之詔京東路轉運
司給其工費以轉運使若判官一員護作先是魯人
相率出財為正殿重門頗極壯麗而他殿若門若廊
制度庳隘不足以稱雖有囿遊而無亭觀以待神御
迺因舊益新南為臺門一曰太嶽為掖門二曰錫符
錫羡直太嶽為重門二曰鎮安靈貺東西北為門各
一曰青陽素景魯詹中為殿三曰嘉寧蕃祉儲祐旁
為殿堂二十有三為碑樓四後為殿亭五以臨池籞
殿曰神遊飛觀列峙脩廊周施緫為屋七百九十有
三區繚以崇墉表以雙闕積工五十四萬有竒用錢
六千八百萬有竒改作於紹聖四年六月至今皇帝
即位之明年實建中靖國元年十月告成前詔翰林
學士臣某為之記臣某惶恐奉詔既書其本末迺拜
手稽首而言曰自昔帝王受命告代必於泰山功成
道洽符出刻石紀號昭姓攷瑞必於泰山歲時巡狩
會諸侯協制度秩羣神必自泰山始其著於詩書載
在史官雜見於傳記豈獨高明俶詭瑰傑秀異為天
下之竒觀哉蓋其位則東其德則仁其氣則生膚寸
之雲澤及萬國功利之溥如此固非他山可望而其
威靈烜赫以警動禍福於人者亦非衆神所得而儕
故雖作鎮一隅而萬乘之君莫不尊禮四方士民雖
荒獷悖傲咸知敬畏豈苟然哉本朝自太祖太宗繼
詔有司增大神宇逮真宗朝修飾禮樂懷柔百神而
山為效符命出醴泉神芝仙禽前後萬計天子親奉
玉檢登封降禪禮成臨拜嶽祠猶以為未足又加天
齊王以帝號廟制祠具與次俱升厥後三宗崇奉祗
恪不懈益虔至於斯宫則先皇帝經其始今皇帝發
其成土木采章極其輪奐以重神威以壯東夏可謂
盛矣雖然祖宗所以綏萬邦和兆民國家所以安富
尊榮蕃衍盛大者豈專以事神為哉蓋出於己者盡
其宜施於人者盡其厚然後接於神者無所不用其
極故聲色所嚮號令所加天且不違而况於人乎况
於鬼神乎今皇帝仁孝慈明格於上下薄海内外無
思不服方且嚴恭寅畏以交神祗卑宫菲食以崇廟
祀率是道也行之不已德日新又日新則豈惟草木
蟲魚罔不咸若雨暘寒燠各以序至哉將有貫胸跂
踵之長不約而咸賓象輿丹甑昭華延喜之珍不求
而自至然後增封廣禪以侈先烈駐蹕新宫以荅神
貺於斯時也則有儒學宗工作為聲詩如吉甫頌周
史克頌魯被之絃歌勒之金石昭示萬世與詩書俱
傳顧如臣者烏足與此哉若夫今日之事臣職也不
敢以淺陋辭謹為銘曰
巖巖泰山羣嶽之長豈止齊魯四方之望維昔帝王是
宗是仰告代勒成百靈咸享圖書所記七十二家增高
廣厚匪以為夸降及秦人矜功變古驅車中途則窘風
雨豈伊崇高人莫敢侮有神司之惟德是輔阿閣石閭
維神之居金篋玉策惟神之符崇朝之雲徧雨天下非
神之力孰能為者周商之前視秩上公至于有唐王爵
是崇孰帝其號自我真宗維我真宗乘時治平櫜弓束
矢奠枕於京雨暘以時百穀用成航浮索引萬國來廷
仁獸一角靈芝九莖應圖合諜不可殫名天子曰嘻維
天錫予何以報之封禪是圖升中告成幽顯來相回輿
廟廷以荅神貺備物典冊往崇號謚棟宇衣冠罔非帝
制煥乎文章愈久益備成此新宫維今天子百常之觀
萬雉之墉黼扆龍章巍然殿中神既安止人斯受祉豈
惟一方燕及四海維今天子仁孝儉勤緝熙光明德藝
日新荒遐暴驁奔走來臣上帝所怙匪惟爾神俾壽而
臧俾昌而熾俾我子孫本支百世延及動植有生咸遂
授我神策周而復始神亦萬年為宋望祀
文章辨體彙選卷六百四十七
文章辨體彙選卷六百四十七
明賀復徵編
碑六(神廟)
漢西嶽華山廟碑文(漢)(撰人闕)
周禮職方氏河南山鎮曰華謂之西嶽春秋傳曰山
嶽則配天乾坤定位山澤通氣雲行雨施既成萬物
易之義也祀典曰日月星辰所昭仰也地理山川所
生殖也功加于民祀以報也禮記曰天子祭天地及
山川歲徧焉自三五迭興其奉山川或在天子或在
諸侯是以唐虞疇咨曰岳五歲一巡狩皆以四時之
中月各省其方親至其山柴祭燔燎夏商則未聞所
損益周監於二代十有二歲王巡狩殷國亦有事於
方嶽祀以圭璧樂奏六歌高祖初興改秦淫祀太宗
承循各詔有司其山川在諸侯者以時祠之孝武皇
帝修封禪之禮思登假之道巡省五嶽禋祀豐備故
立宫其下宫曰集靈宫殿曰存仙殿門曰望仙門中
宗之世重使使者持節祀焉歲一禱而三祠後不承
前至於亡新&KR0906;用丘虛訖今垣址營兆猶存建武之
元事舉其中禮從其省但使二千石以歲時往祀其
有風旱禱請祈求靡不報應自是以來百有餘年有
事西巡輙過享祭然其所立碑石刻紀時事文字摩
滅莫能存識延熹四年七月甲子弘農太守安國亭
侯汝南袁逢掌華嶽之主位應古制修廢起頓閔其
若兹深達和民事神之義精通誠至礿祭之祠乃案
經傳所載原本所由銘勒斯石垂之於後其辭曰
巖巖西嶽峻極穹蒼奄有河朔遂荒河陽觸石興雲雨
我農桑資糧品物亦相瑶光崇冠二州古曰雝梁馮於
豳岐文武克昌天子展義巡狩省方玉帛之䞇禮與岱
亢六樂之變舞以致康在漢中葉建設宇堂山嶽之守
是秩是望侯惟安國兼命斯章尊修靈基肅共壇場明
德惟馨神歆其芳遏禳凶札揫歛吉祥歲其有年民說
無疆
西嶽華山亭碑(唐衞凱)
惟光和元年歲在戊子名曰咸池季冬已巳弘農太
守河南樊府君諱毅字仲德下車之初恭肅神紀西
嶽至尊詔書奉詞躬親自往省從勞謙即事有漸散
齋華亭齋堂逼窄郡縣官屬清齋無處尊卑錯綜精
誠不固畏天之威逢斯癉怒時雨不興甘㴻不布念
存黔首懼闕曠素于是與令巴郡胊忍先讜公謀圖
議繕故斷度撏廊立室異處左右趣之莫不競慕二
年正月巳卯興就既成有元休嘉啓寤各得竭情福
祿是顧刻兹碑號吏卒俠路其辭曰
巖巖西嶽五鎮次宗緒德之尊太華優隆皇帝永思祀
典孔明高神肯宴圭璧䞇通赫赫在上以畜萬邦惟嶽
降神實生羣公卿士百辟纘業攸蒙帝命不違歲事報
功羣后命卿散齋外亭敬恭明祀以奉皇靈處所逼窄
屑窣有聲神樂其静翛翬無形尊卑有序㓗心致誠因
繕舊室整頓端平在其板屋孰不加精天人同道萬祚
來迎既受帝祉延于後生為龍為光顯乂王庭為公為
侯福禄來成刻石紀號永享利貞
西嶽太華山碑銘并序玄宗御製(張說)
天有四序星辰辨其分地有五方山嶽鎮其域隂陽
交暢則品物形矣精氣相射則神祗著矣西嶽太華
山者當少隂用事萬物生華故曰華山踞中土西偏
當七官正位是稱西嶽披圖以察削成而四方信焉
立表以算其高五千仞明焉石壁磔堅而雄竦衆山
奔走而傾附其氣肅其勢威其行配金其辰直酉前
對華陽之國後壓華隂之郡左抱桃林之塞右産籃
田之玉諒少昊之下都即蓐收之别館也軒帝游焉
以會衆神虞舜柴焉以覲羣后爰自夏氏迄于隋室
朝廷五姓載歴三千祀典相因舊章未改壇場廟宇
何代不修一禱三祠無歲而闕所以報生殖事靈神
不有怠也故亦祥休明災淫慝未嘗爽也皇天眷祐
馨我烈祖奄有萬方逮乎六葉郊天地望山川精意
必達墜典咸甄亦命州將四時告虔加視王秩進號
金天若是何者抑有由焉予小子之生也歲景戌月
仲秋膺少昊之盛德協太華之本命故常寤寐靈嶽
肸蠁神交玉帛未陳幽贊必先意而啓椒醑雖薄景
福果應期而集玄感昭賽可一二而道邪記云下有
方士真人金鼎石室上有明星玉女仙草瑶池茅龍
一去毛女千祀前代帝王多所僥覬朕學犧文之道
故非斯人之徒憂在至道之不弘不憂富貴之無永
患在蒼生之不理不患年壽之若流以功施四海為
長生以業傳百代為不死焉羡置集靈之宫虚望非
福立存仙之殿勞思輕舉者哉於戲維嶽配天上弼
予志予欲大康兆人嶽翼予欲定禮樂諧神人嶽聽
予思其維嶽降神生此多士無俾申甫專美於嵩語
酌古訓心通神境善而不答誠而不應未之有也嶽
其念哉十有一載冬孟之月步自京邑幸于洛師停
鑾廟下清眺仙掌雲拂石床霓裳可接風過松嶺仙
駕如聞久勤報德之願未暇封崇之禮遲迴刻石使
槩銘山萬姓瞻予言可復也銘曰
巉巉太華柱天直上青崖白谷仰見靈掌雄峯峻削&KR1341;
蓞森爽是曰靈嶽衆山之長白帝西下黃河北來隂陽
孕育精氣徘徊偶聖呈瑞逢昏降災玉池神挹石室仙
開海絶瀛洲天遥玄圃偉哉此鎮峥嶸中土鬼神乍遊
風雲忽聚高標爀日半壁飛雨自古王者巡方必至龍
駕帝服封天禪地南面會神西后有位待予治國安人
然後徐思其事
后土神祠碑銘并序玄宗御製(張說)
古之王者皆受天命禮樂有權神祗是主郊兆所設
雖定於厥居精靈所感則通乎變化大匠歸正旁行
不流惟創制者為能之亦安在守文而已睢上祠者
本魏地鄈丘之舊而漢家后土之宫汾水合河梁山
對麓地形堆阜天然詭異隆崛岉而特起忽盤紆而
斗絶景象相傳肸蠁如在有物不可以終否有典不
可以遂廢故推而行之歲在癸亥始有事於兹焉在
昔后王時邁省方柴燎告極幽隠胥洎大舜則五載
一巡武帝則三歲一祭今時代丕變人神禮煩朕就
為損益折以法度一紀再駕亦無闕焉二十年冬勒
兵逾萬騎旌旗亘千里校獵上黨至于太原赫威戎
於朔陲沛展義於南夏肆覲羣后道有以大備懷柔
百神文無而咸秩先是有司宿設恪敬乃事巳未師
頓於齋宫庚申親祀於后祗聖考在天侑而作主何
禮不舉靡神不徧往者漢氏之祠也牲以養牛五歲
繭栗所以貴其誠籍以采席六重藁秸所以尚其質
事與古反義不經見朕因其地而不因其儀取其得
而不取其失凡牲幣法物之事歌舞接神之類咨故
實於方澤不遂過於元鼎此皆公卿大夫鴻生鉅儒
獻其方聞匡於不逮朕何有也且王者事天明事地
察示其本教以孝柰何郊丘之禮猶獨以祈糓為名
者邪於戲享於至誠錫以繁祉黃雲蓋於神鼎絳光
燭於靈壇自昔已然乃今復見斯固隂精有所寓寶
氣為不誣雖寂寥而不動亦動之而斯應顧朕之不
德靈感何從賴累聖儲祉福流所致乃𤯝災肆赦與
物更始大賚天下有慶兆人山川鬼神鳥獸魚鼈莫
不允若莫不咸寧此所以仰覆載報生殖資元元盡
翼翼豈與夫封禪有牒專在求仙祕祝有辭密於移
過而已銘曰
至哉坤元萬物資生王者毋事德合天明義有大報用
協永貞茫茫九土思索其精因天事天因地事地彼汾
之曲高睢傑異景象遺光壇場舊位寂寥千祀精靈長
閟誣神不祥復古維祺文所無者秩而祭之矧曰后土
昔載明祠何必因隂乃為我師意多漢武跡在横汾風
流可接簫鼓如聞壽官創制神鼎勒勲古往今來豈無
斯文
大唐燕支山神寧濟公祠堂碑(楊炎)
西北之巨鎮曰燕支本匈奴王庭昔漢武納渾邪開
右地置武威張掖而三界二郡之間連峯委會雲蔚
黛起積高之勢四面千里陽崖有栝栢之材備幹革
隂壑有堅剛之樸化五兵維人氣雄其畜多馬虜得
之以制隂國主天街周以之興秦以之霸漢得之以
斷右臂卻南牧西踞於海北經於河自外而望上也
雄雄乎一氣旁廕朔鹵前衝塞門與積石來朝崑崙
相負洎陟蒼蒼臨峻極則形變六合空同大荒青冥
在混元之中絶壁揭宇宙之外舊史云封祀之山八
中國之外三自夏屈秩奠漢攘疆土於時更而王者
莫能配天其意者將纘禹之業以俟聖人乎維唐百
三十載賁玄化之紀息金革之墟蠢蠢蒸然萃於聖
澤於是左丹穴右崆峒古所未賓咸頓首于路門之
外天子登神宫勒金板將復義於郡嶽告成於昊蒼
議云此山天合氣以正秋方地與神而主戎國俾蚪
螭者為師為旅貔虎者為妾為臣不在于巨靈乎其
封神為寧濟公錫之鞶帶備厥禮物詔邦牧太子少
保哥舒公卜吉日築靈祠于高麓之陽每歲盛秋以
笙鏞之器錡釡之品率封内以望之索羣神以會之
亞旅師氏旄頭弩牙金鼓七校車徒十萬從饗于廟
庭大閱於山外所以因天界以崇聖功垂地險以恢
遠略也觀夫叢巖懸抱煙雨屑窣官庭晃其角暮林
石古而幽隂神其居之可以禱安静矣拊空桑變鐘
石神其聽之可以感和樂矣大玉通帛熊蹯桂漿粲
其傾筐采物煌煌神其歆之可以祚有年矣維石巖
巖日月不老維靈是與生此熊羆神其薦之可以奉
吾君矣於戲陳信克享正詞幽感宜乎有祈而降有
祭而歆龍也無風雨之愆蛇也無氣熖之作此神之
職又何羞焉而作頌曰
揭靈山兮天地界勢奔突兮風雲駭峯蹲龍兮入天門
氣變蛇兮煙嵐昏祐自天兮得終古備華蟲兮駕朱虎
南海神廟碑(韓愈)
海於天地間為物最鉅自三代聖王莫不祀事考於
傳記而南海神次最貴在北東西三神河伯之上號
為祝融天寶中天子以為古爵莫貴於公侯故海嶽
之祝犧幣之數放而依之所以致崇極於大神今王
亦爵也而禮海嶽尚循公侯之事虚王儀而不用非
致崇極之意也由是冊尊南海神為廣利王祝號祭
式與次俱昇因其故廟易而新之在今廣州治之東
南海道八十里扶胥之口黃木之灣常以立夏氣至
命廣州刺史行事祠下事訖驛聞而刺史常節度五
嶺諸軍仍觀察其郡邑於南方事無所不統地大以
遠故常選用重人既貴而富且不習海事又當祀時
海常多大風將往皆憂慼既進觀顧怖悸故常以疾
為解而委事於其副其來已久故明宫齋廬上雨旁
風無所蓋障牲酒瘠酸取具臨時水陸之品狼藉籩
豆薦祼興俯不中儀式吏滋不供神不顧享盲風怪
雨發作無節人蒙其害元和十二年始詔用前尚書
右丞國子祭酒魯國孔公為廣州刺史兼御史大夫
以殿南服公正直方嚴中心樂易祗慎所職治人以
明事神以誠内外單盡不為表襮至州之明年將夏
祝冊自京師至吏以時告公乃齊祓視冊誓羣有司
曰冊有皇帝名乃上所自署其文曰嗣天子某謹遣
官某敬祭其恭且嚴如是敢有不承明日吾將宿廟
下以供晨事明日吏以風雨白不聽於是州府文武
吏士凡百數交謁更諫皆揖而退公遂陞舟風雨少
弛櫂夫奏功雲隂解駮日光穿漏波伏不興省牲之
夕載暘載隂將事之夜天地開除月星明穊五鼓既
作牽牛正中公乃盛服執笏以入即事文武賓屬俯
首聽位各執其職牲肥酒香鐏爵静㓗降登有數神
具醉飽海之百靈祕怪慌惚畢出蜿蜿蛇蛇來享飲
食闔廟旋艫祥颷送颿旗纛旌麾飛揚晻靄鐃鼓嘲
轟高管噭噪武夫奮櫂工師唱和穹龜長魚踴躍後
先乾端坤倪軒豁呈露祀之之歲風灾熄滅人厭魚
蟹五榖胥熟明年祀歸又廣廟宫而大之治其庭壇
改作東西兩序齊庖之房百用具修明年其時公又
固往不懈益虔歲仍大和耋艾歌詠始公之至盡除
他名之稅罷衣食於官之可去者四方之使不以資
交以身為帥燕享有時賞與以節公藏私蓄上下與
足於是免屬州負逋之緡錢念有四萬米三萬二千
斛賦金之州耗金一歲八百困不能償皆以丐之加
西南守長之俸誅其尤無良不聽令者由是皆自重
慎法人士之落南不能歸者與流徙之胄百念八族
用其才良而廩其無告者其女子可嫁與之錢財令
無失時刑德並流方地數千里不識盜賊山行海宿
不擇處所事神治人其可謂備至耳矣咸願刻廟石
以著厥美而繫以詩乃作詩曰
南海隂墟祝融之宅即祀于旁帝命南伯吏惰不躬正
自今公明用享錫右我家邦惟明天子惟慎厥使我公
在官神人致喜海嶺之陬既足既濡胡不均弘俾執事
樞公行勿遲公無遽歸匪我私公神人具依
衢州徐偃王廟碑(韓愈)
徐與秦俱出柏翳為嬴姓國於夏殷周世咸有大功
秦處西偏專用武勝遭世衰無明天子遂虎吞諸國
為雄諸國既皆入秦為臣屬秦無所取利上下相賊
害卒僨其國而沈其宗徐處得地中文德為治及偃
王誕當國益除去刑争末事凡所以君國子民待四
方一出於仁義當此之時周天子穆王無道意不在
天下好道士說得八龍騎之西遊同王母宴於瑶池
之上歌謳忘歸四方諸侯之争辨者無所質正咸賓
祭於徐䞇玉帛死生之物于徐之庭者三十六國得
朱弓赤矢之瑞穆王聞之恐遂稱受命命造父御長
驅而歸與楚連謀伐徐徐不忍鬭其民北走彭城武
原山下百姓隨而從之萬有餘家偃王死民號其山
為徐山鑿石為室以祠偃王偃王雖走死失國民戴
其嗣為君如初駒王章禹祖孫相望自秦至今名公
巨人繼跡史書徐氏十望其九皆本於偃王而秦後
迄兹無聞家天於柏翳之緒非偏有厚薄施仁與暴
之報自然異也衢州故會稽太末也民多姓徐氏支
縣龍丘有偃王遺廟或曰偃王之逃戰不之彭城之
越城之隅棄玉几研于會稽之水或曰徐子章禹既
執於吳徐之公族子弟散之徐揚二州間即其居立
先王廟云開元初徐姓二人相屬為刺史帥其部之
同姓改作廟屋載事于碑後九十年當元和九年而
徐氏放復為刺史放字達夫前碑所謂令戶部侍郎
其大父也春行視農至于龍丘有事于廟思惟本原
曰故制觕樸下窄不足以揭虔妥靈而又梁觕赤白
陊剥不治圖像之威䵝昧就滅藩牧級夷庭木秃缺
祈甿日慢祥慶弗下州之羣支不獲蔭庥余惟遺紹
而尸其土不即不圖以有資聚罰其可辭乃命因故
為新衆工齊事惟月若日工告訖功大祠于廟宗卿
咸序應是歲州無怪風劇雨民不夭厲榖果完實民
皆曰耿耿祉哉其不可誣乃相與請辭京師歸而鑱
之于石辭曰
秦傑以顛徐由遜緜秦鬼久飢徐有廟存婉婉偃王惟
道之躭以國易仁為笑于頑自初擅命其實幾姓歴短
詈長有不償亡課其利害孰與王當姑蔑之墟太末之
里誰思王恩立廟以祀王之聞孫世世多有惟臨兹邦
廟土實守堅嶠之後達夫廓之王歿萬年如始祔時王
孫多孝世奉王廟達夫之來先慎詔教盡惠廟民不主
於神維是達夫知孝之元太末之里姑蔑之城廟事時
修仁義振聲宜寵其人以及後生嗟嗟維王雖古誰亢
王死于仁彼以暴喪文追作誄刻示茫茫
柳州羅池廟碑(韓愈)
羅池廟者故刺史柳侯廟也柳侯為州不鄙夷其民動
以禮法三年民各自矜奮兹土雖遠京師吾等亦天
氓今天幸惠仁侯若不化服我則非人於是老少相
教語莫違侯令凡有所為於其鄉閭及於其家皆曰
吾侯聞之得無不可於意否莫不忖度而後從事凡
令之期民勸趨之無有後先必以其時於是民業有
經公無負租流逋四歸樂生興事宅有新屋步有新
船池園㓗修豬牛鴨鷄肥大蕃息子嚴父詔婦順夫
指嫁娶葬送各有條法出相弟長入相慈孝先時民
貧以男女相質久不得贖盡沒為隸我侯之至按國
之故以傭除本悉奪歸之大修孔子廟城郭巷道皆
治使端正樹以名木柳民既皆悅喜嘗與其部將魏
忠謝寧歐陽翼飲酒驛亭謂曰吾棄於時而寄於此
與若等好也明年吾將死死而為神後三年為廟祀
我及期而死三年孟秋辛夘侯降于州之後堂歐陽
翼等見而而拜之其夕夢翼而告曰館我於羅池其
月景辰廟成大祭過客李儀醉酒慢侮堂上得疾扶
出廟門即死明年春魏忠歐陽翼使謝寧來京師請
書其事于石余謂柳侯生能澤其民死能驚動禍福
之以食其土可謂靈也巳作迎享送神詩遺柳民俾
歌以祀焉而并刻之柳侯河東人諱宗元字子厚賢
而有文章嘗位於朝光顯矣已而擯不用其辭曰
荔子丹兮蕉黃雜肴蔬兮進侯堂侯之船兮兩旗度中
流兮風泊之待侯不來兮不知我悲侯乘駒兮入廟慰
我民兮不嚬以笑鵝之山兮柳之水桂樹團團兮白石
齒齒侯朝出游兮暮來歸春與猨吟兮秋鶴與飛北方
之人兮為侯是非千秋萬歲兮侯無我違福我兮壽我
驅厲鬼兮山之左下無苦濕兮高無乾秔&KR0008;亢羡兮蛇
蛟結蟠我民報事兮無怠其始自今兮欽于世世
終南山祠堂碑(柳宗元)
貞元十二年夏洎秋不雨穡人焦勞嘉榖用虞皇帝
使中謁者禱於終南山申命京兆尹韓府君祗飭祀
事攷視祠制以為棟宇不稱宜有加飾遂命盩厔令
裴均虔承聖謩剙制祠宇乃徵土工木工石工備器
執用來會祠下斬板榦礱柱礎陶瓴甓築垣墉恢度
舊制立三筵六尋既興功玄雲觸石霈澤周被植物
擢茂期於豐登神道感而宣靈人心歡而致和嘉氣
充溢抃蹈布野於是邑令僚吏至於胥徒黃髮耆艾
野夫版尹僉曰蓋聞名山之列天下也其有能奠方
域産財用興雲雨攷於祭法宜在祀典惟終南據天
之中在都之南西至於褒斜又西至隴首以臨於戎
東至於商顔又東至於太華以距於關實能作固以
屏王室其物産之厚器用之出則璆琳琅玕夏書載
焉紀堂條枚秦風咏焉今其神又能對於禱祀化荒
為穰易沴為和厥功章明宜受大禮俾有憑託而宣
其烈也非我后敬神重穀則安能發大號尊明靈非
我公勤神奉上則曷能對休命作新廟人事既備神
明時若豐我公田遂及我私粢盛無虞儲峙用充厥
猷茂哉遂相與東向蹈舞拜手稽首願頌帝力且宣
神德永著終古辭曰
皇帝垂德制定統極神道泰寧祀典脩飾禳祈禜雩皆
有凖程顧惟終南祠位庳陋不稱顯名爰降制誥充大
厥宇啓寤誠明昭感神衷道宣天休獲此利貞篤災愆
陽化為豐穰實我粢盛人賴蓄給鼓腹而歌以樂其生
巍巍靈山興利産財作固鎬京擁其嘉休眷祐於人永
宅厥靈弈弈新廟整頓端莊神位密清後祀承則潔心
勤禮導暢純精邑吏嗇夫鮐背鯢齒願垂表經頌宣聖
德篆刻堅石永世飛聲
湘源二妃廟碑(柳宗元)
元和九年八月二十日湘源二妃廟災司功掾守令
彭城劉知剛主簿安邑衛之武告于州刺史御史中
丞清河崔公能祗栗厥戒會羣吏洎衆工發開元詔
書懼廢守祀搜考贏羡均節委積咸執牘聿至于祠
下稽度既備傭役惟時斬木于上游陶埴于水涯乃
桴乃載工逸事遂作貌顯嚴粲然而威十有一月庚
辰陳奠薦辭立石于廟門之宇下惟父子夫婦人道
之大大哉二神咸極其會為子而父堯為婦而夫舜
齊聖並明弼成授受内若嚚瞽上承輝光克艱以乂
德罔不至帝既野死神亦不返食于兹川古有常典
敺祓戾孽恢宣淑靈敢或失職以奸天刑有翼其躬
有苾其馨沉牲爰告即石是銘銘曰
淵懿承聖舜妻堯女德形媯汭神位湘滸揆兹有初克
碩厥宇唐命秩祀兹邑攸主毛牷既疈椒馨爰糈胤于
萬年期保伊祜潛火煽孽炖于融風神用播遷時罔克
龔邑令羣吏告于君公廉用積餘以就爾功桴木負埴
載流于江既夷以成崇宇峻墉潔嚴清閒左右率從神
樂來歸徒御雍雍神既安止邦人載喜奉其吉玉以對
嘉祉南風湑湑湘水如舞將子無讙神聽鐘鼔豐其交
報邦邑是與刻此樂歌以極終古
白楊神新廟碑(令狐楚)
道太原而北列郡數十鴈門為大在周秦時與山戎
林胡大牙其彊國家以文德柔惠而驅去之北跡距
塞口猶千里而遠若内地控于通都秩二千石者非
休勲懿德則名王旄士乙亥歲今尚書隴西李公廉
刺并部選第郡政之尤異者得昌化守南康郡王河
南元韶首表其名遽聞于天璽書勞勉移理於代惟
南康以壯事老謀逮事先侍中平王則尚書郎寧王
勤於君惠於人而敬恭於神由是神降之福人懷其
德是歲夏五月赤車彤襜至自石州初一日會計于
官次察掾吏之勤惰次二日存問于里閭求人民之
利病既三日徧祭于山川神祗蓋無停隂鑾不輟聲
于郡東凡四十里白楊有祀實代之主也嘑水旁注
雁門山前峙䃲礴相抵為堆為阜蘙薈柯條如虬如
龍廣僅百畝厥高又倍信可以回薄日月而避逃風
雨豈朔漠之氣凝結於此乎坤元之精决泄于此乎
不然其何以巍巍蒼蒼將欲戞若木稍扶桑卑大椿
於漆園小蟠桃于東方與夫古墓多悲蕪城早落者
不同品矣按諸經紀且曰昔元魏高祖孝文由一成
而宅九有起雲中而馭天下損益三代憲章百王厥
初經營由此途出繫馬其下歇鞍于枝威靈所憑别
白而在既偃頓以附土又跳騰而架空如有高掌蹠
為鳥勢形洎今朝中書令燕公說摹詠其事(張公白楊篇之)
(卒章云欲識前王塔鞍處正北苗抽一小枝)戶部侍郎吉公中孚申而明
之(建中初吉公以萬年尉為黜陟判官至此為之歌序具載其事焉)故迹彌顯高名
益大為屏為圖播于海嵎代人神之是以祠也而舊
規相襲未甚弘麗簷牖東嚮椽欒内奰有襖蠱之氣
無尊嚴之威式車馬者以避禍非以致敬奠蘋蘩者
惟邀福不惟嚮德猶此祀也不亦涹(疑)孝文於代乎
南康其孫也大懼夫祖德之墜于地因愀然而言曰
於古有召公奭以區區陜服為周二伯行野聽訟憩
於甘棠後之必思其人猶愛其樹其在詩曰勿剪勿
代召伯所茇矧我烈祖有開國之武麗天之文撫正
萬方照臨四海而又儲祉降德于後子孫俾不佞起
家而王專城為守愧不能顯揚先美使若黃帝幸君
之使使理此土敢黷於祭祀是褻于功烈而速其皋
戾也一年因農之隙而易其地二年乘歲之豐而改
其製不三四年得請于上而新廟成南面衮服所以
稱尊也兩楹阼階所以定位也築墉于外所以禦侮
也設屏于前所以修容也躭躭沈沈顯敞靚深不風
而清無雲而隂前王戾止之儀于是乎在裔孫聿追
之孝于是乎舉不唯禁淫祀廢非禮抑亦開明德摛
耿光欲使異日觀者不俟請書問俗而知樹之所由
植廟之所由崇諗於有知僉曰非頌聲不可初南康
之典化顧嘗客焉迨今剖符則又備位于隴西公之
府相得最舊見繩為文故敢徵成之功與作之義篆
刻貞石立于前楹庶擬衛悝彝鼎之銘敢同魯僖閟
宫之什銘曰
蔚彼白楊業生雁門蒙暑翳寒晴天色昏巨抵交柯龍
翔虎眠從古強名莫知其原惟昔魏帝于枝息鞍懸垂
低昂厥迹猶存大畏其力小懷其恩爰有靈祠號為神
明二扉不扄四簋不陳樵蘇所往雉兔為鄰於鑠艮牧
時惟孝孫下車之初致敬而言蔽芾甘棠猶思其人綿
綿葛藟下庇于根乃正名居式崇藩垣山立當宁翼張
重軒有赫斯皇既嚴且尊允矣君子孰如其仁大椿之
年細柳之軍吾與元也人誰間然欲載其功莫先於文
編詞琢石終古不遷
峻靈王廟碑(宋蘇軾)
古者王室及大諸侯國皆有寶周有琬琰大玉魯有
夏后氏之璜皆所以守其社稷鎮撫其人民也唐代
宗之世有比丘尼若夢慌忽見上帝者得八寶以獻
諸朝且傳帝命曰中原兵久不解腥聞于天故以此
寶鎮之則改元寶應以是知天亦分寶以鎮世也自
徐聞渡海歴瓊至儋又西至昌化縣西北二十里有
山秀峙海上石峯巉然若巨人冠帽西南向而坐者
俚人謂之山胳膊而偽漢之世封山神為鎮海廣德
王五代之末南夷有知望氣者曰是山有寶氣上達
於天艤舟其下斵山發石以求之夜半大風浪駕其
舟空中碎之石峯之下夷皆溺死儋之父老猶有及
見敗舟山上者今獨有矴石存焉耳天地之寶非人
所得睥睨者張華使其客雷煥發酆城獄取寶劒佩
之華終以忠遇旤坐此也夫今此山之上上帝賜寶
以奠南極而貪冒無知之夷欲以力取而已有之其
誅死宜哉皇宋元豐五年七月詔封山神為峻靈王
用部使者承議郎彭次雲之請紹聖四年七月瓊州
别駕蘇軾以罪遣於儋至元符三年五月有詔徙廉
州自念謫居海南三歲飲鹹食腥陵暴颶霧而得還
者山川之神實相之再拜稽首西嚮而辭焉且書其
事碑而銘之山有石池産紫鱗魚民莫敢犯石峯之
側多荔枝黃柑得就食持去則有風雹之變其辭曰
瓊崖千里塊海中民夷錯居古相容方壺蓬萊此别宫
峻靈獨立秀且雄為帝守寶甚嚴恭庇廕嘉穀歲屢豐
小大逍遐遂鰕龍鶢鶋安栖不避風我浮而西今復東
銘碑曄然照無窮
伏波將軍廟碑(蘇軾)
漢有兩伏波皆有功德於嶺南之民前伏波邳離路侯
也後伏波新息馬侯也南越自三代不能有秦雖遠
通置吏旋復為夷邳離始伐滅其國開九郡然至東
漢二女子側貳反海南震動六十餘城時世祖初平
天下民勞厭兵方閉玉關謝西域况南荒何足以辱
王師非新息苦戰則九郡左袵至今矣由此論之兩
伏波廟食於嶺南均也古今所傳莫能定于一自徐
聞渡海適朱崖南望連山若有若無杳一髮耳艤舟
將濟眩栗喪魄海上有伏波祠元豐中詔封忠顯王
凡濟海者必卜焉曰某日可濟乎必告而後敢濟使
人信之如度量衡石必不吾欺者嗚呼非盛德其孰
能如此自漢以來珠崖儋耳或置或否揚雄有言曰
朱崖之弃捐之力也否則介鱗易我衣裳此言施於
當時可也自漢末至五代中原避亂之人多家於此
今衣冠禮樂蓋班班然矣其可復言弃乎四州之人
以徐聞為咽喉南北之濟者以伏波為指南事神其
可不恭軾以罪謫儋耳三年今乃獲還海北往反皆
順風無以荅神貺乃碑而銘之銘曰
至險莫測海與風至幽不仁此魚龍至信可恃漢兩公
寄命一葉萬仞中自此而南洗汝胷撫循民夷心清通
自此而北端汝躬屈伸窮達常正忠生為人英歿愈雄
神雖無言我意同
東嶽廟碑(曾鞏)
宋興百三十有八年海内乂安符瑞畢至哲宗皇帝
推功神明報禮上下既作齊宫於南北郊以追述神
考親祠天地之志迺謂山川之神五嶽最巨而岱為
其宗面命守臣往視廟貌撤而新之詔京東路轉運
司給其工費以轉運使若判官一員護作先是魯人
相率出財為正殿重門頗極壯麗而他殿若門若廊
制度庳隘不足以稱雖有囿遊而無亭觀以待神御
迺因舊益新南為臺門一曰太嶽為掖門二曰錫符
錫羡直太嶽為重門二曰鎮安靈貺東西北為門各
一曰青陽素景魯詹中為殿三曰嘉寧蕃祉儲祐旁
為殿堂二十有三為碑樓四後為殿亭五以臨池籞
殿曰神遊飛觀列峙脩廊周施緫為屋七百九十有
三區繚以崇墉表以雙闕積工五十四萬有竒用錢
六千八百萬有竒改作於紹聖四年六月至今皇帝
即位之明年實建中靖國元年十月告成前詔翰林
學士臣某為之記臣某惶恐奉詔既書其本末迺拜
手稽首而言曰自昔帝王受命告代必於泰山功成
道洽符出刻石紀號昭姓攷瑞必於泰山歲時巡狩
會諸侯協制度秩羣神必自泰山始其著於詩書載
在史官雜見於傳記豈獨高明俶詭瑰傑秀異為天
下之竒觀哉蓋其位則東其德則仁其氣則生膚寸
之雲澤及萬國功利之溥如此固非他山可望而其
威靈烜赫以警動禍福於人者亦非衆神所得而儕
故雖作鎮一隅而萬乘之君莫不尊禮四方士民雖
荒獷悖傲咸知敬畏豈苟然哉本朝自太祖太宗繼
詔有司增大神宇逮真宗朝修飾禮樂懷柔百神而
山為效符命出醴泉神芝仙禽前後萬計天子親奉
玉檢登封降禪禮成臨拜嶽祠猶以為未足又加天
齊王以帝號廟制祠具與次俱升厥後三宗崇奉祗
恪不懈益虔至於斯宫則先皇帝經其始今皇帝發
其成土木采章極其輪奐以重神威以壯東夏可謂
盛矣雖然祖宗所以綏萬邦和兆民國家所以安富
尊榮蕃衍盛大者豈專以事神為哉蓋出於己者盡
其宜施於人者盡其厚然後接於神者無所不用其
極故聲色所嚮號令所加天且不違而况於人乎况
於鬼神乎今皇帝仁孝慈明格於上下薄海内外無
思不服方且嚴恭寅畏以交神祗卑宫菲食以崇廟
祀率是道也行之不已德日新又日新則豈惟草木
蟲魚罔不咸若雨暘寒燠各以序至哉將有貫胸跂
踵之長不約而咸賓象輿丹甑昭華延喜之珍不求
而自至然後增封廣禪以侈先烈駐蹕新宫以荅神
貺於斯時也則有儒學宗工作為聲詩如吉甫頌周
史克頌魯被之絃歌勒之金石昭示萬世與詩書俱
傳顧如臣者烏足與此哉若夫今日之事臣職也不
敢以淺陋辭謹為銘曰
巖巖泰山羣嶽之長豈止齊魯四方之望維昔帝王是
宗是仰告代勒成百靈咸享圖書所記七十二家增高
廣厚匪以為夸降及秦人矜功變古驅車中途則窘風
雨豈伊崇高人莫敢侮有神司之惟德是輔阿閣石閭
維神之居金篋玉策惟神之符崇朝之雲徧雨天下非
神之力孰能為者周商之前視秩上公至于有唐王爵
是崇孰帝其號自我真宗維我真宗乘時治平櫜弓束
矢奠枕於京雨暘以時百穀用成航浮索引萬國來廷
仁獸一角靈芝九莖應圖合諜不可殫名天子曰嘻維
天錫予何以報之封禪是圖升中告成幽顯來相回輿
廟廷以荅神貺備物典冊往崇號謚棟宇衣冠罔非帝
制煥乎文章愈久益備成此新宫維今天子百常之觀
萬雉之墉黼扆龍章巍然殿中神既安止人斯受祉豈
惟一方燕及四海維今天子仁孝儉勤緝熙光明德藝
日新荒遐暴驁奔走來臣上帝所怙匪惟爾神俾壽而
臧俾昌而熾俾我子孫本支百世延及動植有生咸遂
授我神策周而復始神亦萬年為宋望祀
文章辨體彙選卷六百四十七
