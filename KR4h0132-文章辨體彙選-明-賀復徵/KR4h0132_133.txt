文章辨體彙選卷一百三十三
明賀復徵編
表九
勸進梁元帝表(陳徐陵)
封唐有聖還承帝嚳之家居代維賢終纂高皇之祚無
為稱於革舄至治表於垂衣而撥亂反正非間前古至
如金行重作源出東莞炎運猶昌枝分南頓豈得掩顯
姓於軒轅非才子於顓頊莫不因時多難俱繼神宗者
也伏惟陛下出震等於勛華鳴謙同於旦奭握圖秉鉞
將在御天玉縢珠衡先彰元后神祇所合非惟太室之
祥圖諜斯歸何止堯門之瑞若夫大孝聖人之心中庸
君子之德固以作訓生民貽風多士一日二日研覽萬
幾允文允武包羅羣藝擬兹三大賓是四門歴試諸艱
咸熙庶績斯無間而稱也自無妄為象鍾禍上京梟獍
虔劉宗社蕩墜嶙頭鐵額興暴皇年封豨修蛇行災中
國靈心所宅下武其興望紫極而行號瞻丹陵而殞慟
家冤將報天賜黃鳥之旗國害宜誅神奉玄狐之錄克
李軼於河津征陶謙於海岱滕公擁樹雄氣方嚴張繡
交兵風神彌勇忠誠貫於日月孝義感於冰霜如雷如
霆非貔非虎前驅效命元惡斯殱既挂膽於西州方燃
臍於東市蚩尤三塜寧謂嚴誅王莾千剸非云明罰青
羌赤狄同界狼豺胡服夷言咸為京觀邦畿濟濟還見
隆平宗祀愔愔方承多福自氤氲渾沌之世驪連栗陸
之君卦起龍圖文因鳥跡雲師火帝非無戰陣之風堯
誓湯征咸用干戈之道星躔東井時破崤潼雷震南陽
初平尋邑未有援三靈之已墜救四海之羣飛赫赫明
明躬行天罰如當今之盛者也於是卿雲似蓋晨映姚
鄉甘露如珠朝垂原寢芝芳感德咸出銅池蓂莢司辰
無勞銀箭重以東漸玄莵西踰白狼高柳生風扶桑銜
日莫不編名屬國歸貢鴻臚荒服來賓遐邇同慶其文
昭武穆跗萼也如彼天平地成功業也如此久應旁求
掌故詢詔天官斟酌繁昌經營高邑宗王啟霸非勞武
德之候清蹕無虞何事長安之邸揚龍旂以饗帝御鳳
扆以承天歷數在躬疇咨為讓某官等至鄴伏承聖旨
謙冲為而不宰或云洛陽未復函谷無泥旋駕金陵方
膺天眷愚謂大庭少昊非有定居漢祖殷宗皆無恒宅
登封岱嶽且署明堂廵狩章陵時行司隸何必西瞻虎
踞乃建王宫南望牛頭方稱天闕抑又聞之玄圭既錫
蒼玉無陳乃棫樸之愆期非苞茅之不貢雲和之瑟久
廢甘泉孤竹之管無聞方澤豈不慎歟伏願陛下因百
姓之心振萬邦之命豈可逡巡固讓方求石戶之農高
謝為君徒引箕山之客未知上德之不德惟見聖人之
不仁率土翹瞻蒼生何望昔蘇季張儀違鄉負俗尚復
招三方以事趙請六國以尊秦况臣等預奉皇華親承
朝命珪璋特逹通聘河陽貂珥雍容尋盟漳水加牢貶
館隨世汙隆瞻望鄉關誠均休戚但輕生不造命與時
乖等一介之行人同三危之遠擯承間内殿事絶耿弇
之因封奏邊城私等劉琨之哭不勝區區之至謹奉表
以聞
經通天臺奏武帝表(沈炯)
臣聞橋山雖掩鼎湖之竈可祠有魯既荒大庭之迹無
泯伏惟陛下降德猗蘭纂靈豐谷漢道既登神仙可望
射之罘於海浦禮日觀而稱功橫中流於汾河指栢梁
而高宴何其樂也豈不然與既而運屬上仙道窮晏駕
甲帳珠簾一朝零落茂陵玉盌遂出人間陵雲故基共
原田而膴膴别風餘趾對陵阜而茫茫羈旅縲臣能不
落淚昔承明既厭嚴助東歸駟馬可乘長卿西返恭聞
故實竊有愚心黍稷非馨敢忘徼福但雀臺之弔空愴
魏君雍丘之祠未光夏后瞻仰烟霞伏增悽戀
勸進梁元帝第三表(沈炯)
衆軍以今月戊子緫集建康賊景鳥伏獸窮頻擊頓挫
奸竭詐盡深溝自固臣等分勒武旅百道同趨突騎短
兵犀函鐵楯結隊千羣持戟百萬止紂七步圍項三重
轟然大潰羣凶四滅京師少長俱稱萬歲長安酒食於
此價高九縣雲開六合清朗矧伊黔首誰不載躍伏惟
陛下咀痛茹哀嬰憤忍酷自紫庭絳闕胡塵四起壖垣
好畤冀馬雲屯泣血臨兵嘗膽誓衆而吳楚一家方與
七國俱反管蔡流言又以三監作亂西凉義衆阻秦塞
而不通并州遺民跨飛狐而見絶豺狼當路非止一人
鯨鯢不梟倏焉五載英武克振怨恥並雪永尋霜露伊
何可勝臣等輒依故實奉修社廟使者持節分告園陵
嗣后升遐龍輴未殯承華掩曜梓宫莫測竝即隨由備
辦禮具凶荒四海同哀六軍袒哭聖情孝友理當感慟
日者百司岳牧仰祈宸鑒以錫珪之功既歸有道當璧
之禮允屬聖明而優詔謙冲窅然凝邈飛龍可躋而乾
爻在四帝閽云呌而閶闔未開謳歌載馳是用翹首所
以越人固執熏丹穴以求君周民樂推踰岐山而事主
漢主不即位無以貴功臣光武止蕭王豈謂紹宗廟黃
帝迷於襄城尚訪御人之道放勲入於姑射猶使罇爼
有歸伊此儻來豈聖人所欲帝王所應不獲已而然伏
讀璽書尋諷制旨領懷物外未奉慈衷陛下日角龍顔
之姿表於徇齊之日彤雲素靈之瑞基於應物之初博
學則大哉無所與名深言則曄乎文章之觀忠為令德
孝實動天加以英威茂略雄圖武算指麾則丹浦不戰
顧盼則阪泉自蕩地維絶而重紐天柱傾而更植鑿河
津於孟門百泉復啓補穹儀以五石萬物再生縱陛下
拂袗衣而遊廣成登弇山而去東土羣臣安得仰訴兆
庶何所歸仁况郊祀配天罍篚禮曠齋宫清廟匏竹不
陳仰望鸞輿匪朝伊夕瞻言法駕載渴且饑豈可久稽
衆議有曠彛則舊邦凱復函洛已平高奴櫟陽宫館雖
毁濁河清渭佳氣猶存臯門有伉甘泉四敞土圭測景
仙人承露斯蓋九州之赤縣六合之樞機博士捧圖書
而稍還太常定禮儀其巳列豈得不揚清警而赴名都
具玉鑾而旋正寢昔東周既遷鎬京遂其不復長安一
亂郟洛永以為居夏后以萬國朝諸侯文王以六州匡
天下方之跡基百里劔杖三尺以殘楚之地抗拒六戎
一旅之卒剪夷三叛坦然大定御辯東歸解五牛於冀
州秼六馬於譙郡緬求前古其可得與對揚天命無所
讓德有理存焉敢重祈奏
賀平鄴都表(北周庾信)
臣某言臣聞太山梁甫以來即有七十二代龍圖龜書
之後又巳三千餘年雖復法制樹司禮殊樂異至於文
離武落剡木弦弧席卷天下之心包含八荒之志其揆
一矣伏惟皇帝陛下握天樞秉地軸駕馭風雲驅馳龍
虎沈雄内斷不勞謀於力牧天策勇决無待問於容成
是以威風所振烈火之遇鴻毛旗鼔所臨衝風之卷秋
葉竊聞伊洛戎夷幽并僭偽抱圖載籍巳歸丞相之府
銜玉繫綬並詣中軍之營百年逋誅遂窮巢窟三代敵
怨俄然埽蕩昔周王洧水之師尚勞再駕軒轅上谷之
戰猶須九伐未有一朝指麾獨决神武平定㝢内光宅
天下二十八宿止餘吳越一星千二百國裁漏麟洲小
水若夫咸康之年四方始定建武之代諸侯並朝不得
同年而語矣雖復八風並唱未足頌其英聲六律俱陳
無以歌其神武坐鈞臺而誓衆姒啓繼夏禹之功入商
郊而問辠姬發成周文之志無改之道大孝也歟當今
鹿臺巳散傾宫巳遣兵藏武庫馬入華山立明堂之制
奏大武之樂盛矣哉上天降休未之有也政須東南一
尉立於北景之南西北一侯置於交河之北然後命東
后詔蒼冥衢壇琬碑銀繩瓊檢告厥成功差無慚德臣
忝竊榮幸蒞政東藩不獲躬到闕庭預觀大慶不勝鳬
藻踴躍之至
為閻大將軍乞致仕表(庾信)
臣某言臣聞禮云大夫七十致仕於朝傳家於子膳則
貳珍衣稱時制臣自出身奉國四十餘年遭遇風雲從
微至著太祖文皇帝扶危濟難奄有關河臣實無堪中
涓從事自洛食風塵河梁旗鼔華隂有白馬之兵河曲
有黃沙之陣臣雖用命不能竒策功薄賞厚因人成事
恩澤年表常以愧心仰奉周朝以揖讓登庸謳歌受命
主貴臣遷頻煩榮寵三槐以鑄鼎象物知其神奸五等
以桓珪飾瑞守其宫室臣以何德兼而有之况復水土
之職王梁以應䜟受徵兵戈之王韓信以登壇獨拜語
其連類臣又何人當今四海未寧三方鼎峙陛下勞心
之日羣公展效之秋而臣甲子既多耄年又及無參賓
客之事謬逹諸侯之班尸祿素餐久紊彜典負乘致寇
徒煩有司加以寒暑乖違節宣失序風水交侵菁華巳
竭雖復廉頗強飯馬援據鞍求欲報恩何能為役榮啟
期之樂適足自貽燭之武之言亡能為也特乞解所居
官言從初服事符骸骨之請非謀几杖之賜若臣北陵
移病東臯歸老山河茅社一反司勛公侯珪璧還封典
瑞則朝無冒位之人臣免妨賢之責虞氏養老敢希東
序之榮周朝如荼豈望西郊之禮但瞻仰天威方違咫
尺徘徊城闕私增悽戀不任知止之情
進象經賦表(北周庾信)
臣某言臣伏讀聖製象經并觀象戲私心踴躍不勝抃
舞伏以性與天道本絶尋求直以懸諸日月遂獲瞻仰
九州既奠近對河圖四轍中繩全觀玉策未飛玄鶴光
聞金石之聲不上赤城獨見烟霞之氣置管而測光景
愈高沉玉而觀淵泉益遠寖不自涯課虚為賦詞非寥
亮學無雕刻遂敢陳述誠為厚顔况復日之遠近本非
童子所問天之渾蓋豈是書生所談冒用奏聞伏增流
汗之至
齊王進蒼烏表(庾信)
臣某言臣聞飛南陽之雉尚闡霸圖下建章之鵠猶調
和氣况乃虞廷告瑞姬社呈祥咸高識哺之心實貴能
知之性伏惟皇帝陛下德教百姓孝刑四海攝提從紀
天下文明是以東海輸禽乍改黔質西山度羽或變蒼
精臣去月三十日行到陜州獲大都督莫仁回樂列稱
於州射堂内見一蒼烏林薄回翔循環不去駐乘木之
精轉司風之翼即召儀同某甲等同時觀見斯實禮敬
所覃孝慈之感理宜歸瑞秘圖書祥帝册用光至德取
效升平毋令赤鳳留止偏為痊玉之歌玄鶴徘徊獨擅
銜珠之舞
文章辨體彙選卷一百三十三
