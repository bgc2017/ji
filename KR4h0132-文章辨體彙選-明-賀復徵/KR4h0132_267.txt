文章辨體彙選卷二百六十七
明賀復徵編
啓二(以下律體)
答趙王啓(北周庾信)
仰承張幕全韓連營上地澠池置陣觧鄧禹之圍凾谷
開關削王元之印蜂旗朝上刁斗夜鳴彌雄壯士之心
足起橫行之志况復才人出娉還得賢夫塞外有夫人
之城軍中有女子之氣都尉青旗即時春色將軍大樹
已復花開雲氣浮壘流星汎枕細舞長歌橫簫直笛當
乎此時青雲之上信不學無術本分泥沉忽逢天造搜
揚仄陋今者遂總憲司預聞刊鼎獻歲刑書既應懸法
上春木鐸方湏徇人但年髮已秋性靈久竭嘉石肺石
無以測量舌端筆端惟知繁擁乖展一月遂涉兩年傾
首東瞻山河千里風塵未盡霜露沾衣仰願珍宜以為
身寳謹啓
謝趙王示新詩啓(庾信)
某啟鄭叡至奉手教累紙并示新詩八體六文足驚毫
翰四始六義實動性靈落落詞高飄飄意遠文異水而
涌泉筆非秋而垂露藏之山嵓可使雲霧欝起濟之江
浦必當蛟龍繞&KR0657;首夏清和聖躬怡裕疏璃彤管鵲顧
鸞廽婉轉綠沉猿驚雁落下風傾首以日為年犍為舍
人實有誠願碧鷄主簿亡由遂心寂寞荆扉疎蕪蘭徑
驂駕來梁未期卜日遣騎到鄴希垂枉道
謝趙王賚馬并繖啟(庾信)
某啓奉教垂賚紫騮馬并銀釘乘具紫紬繖一張上天
降雨特垂深澤若木流光偏蒙私照廽兹翠盖事重劉
基之恩降此青驪榮深李忠之賜北部丹帷便湏高捲
西河竹馬即已郊迎在命之輕鴻毛浮于弱水知恩之
重鼇背負于靈山况復驚鴻别水但見徘徊黃鶴去關
唯知反顧棲戀之心事同於此
謝趙王賚犀帶等啟(庾信)
某啓奉教垂賚犀裝帶錢十貫魏君寳帶特賜劉楨趙
王國租偏資裴楷貫藏文馬如燒安息之銀帶插通犀
似獵雲南之獸北郭騷之長貧是所甘惬南宫敬之載
寳殊非念望花開四照唯見其榮鼇載三山深知其重
昔沈羲將盡逢司命而還生士爕行埋直仙人而更活
今日慈矜斯之謂矣馬前驅而導路或似識恩雞未曉
而開關容能報主謹啟
謝賚米啓(庾信)
某啓奉教垂賚米十石丹烏銜穟既集西周黃雀隨車
還飛東市漬而為種不無霜雪之精取以論兵即有山
川之勢某陋巷簞瓢櫛風沐雨剝榆皮於秋塞掘蟄鷰
於寒山仰費國租遂開塵甑非丹竈而流珠異荆臺而
炊玉東方朔之捧米既息長饑西門豹之墾田方慙此
賚
謝賚乾魚啓(庾信)
某啓蒙賚乾魚十番醴水朝浮光疑朱鼈文鰩夜觸翼
似青鸞况復洞庭鮮鮒温湖美鯽波瀾成雨鱗甲防寒
某本吳人常想江湖之味及其饑也唯資藜藿之餘慈
賚渥恩膏腴流竈不勞獅子之亭即勝雷池之長翻驚
河伯獨不愛人足笑任公終年垂釣謹啓
謝滕王集序啓(庾信)
某啓伏覽制垂賜集序紫微縣映如傳闕里之書青鳥
遥飛似送層城之璧若夫甘泉宫裏玉樹一叢玄武關
前明珠六寸不得譬此光芒方斯照燭有節有度即是
能平八風愈唱愈高殆欲去天三尺殿下雄才盖代逸
氣橫雲濟北顔淵關西孔子譬其毫翰則風雨爭飛論
其文彩則魚龍百變蒲桃繞館新開碣石之宫修竹夾
池始作睢陽之苑疏璃泛酒鸚鵡承杯鳳穴歌聲鸞林
舞曲况復行雲逐雨廽雪随風湖陽之尉既成為喜之
因舂陵之候便是銷憂之地某本乏才用亡多述作加
以建鄴陽九劣免儒硎江陵百六幾從士隴至如殘編
落簡並入塵埃赤軸青箱多從灰燼比年疴恙彌留光
隂視息桑榆已逼蒲柳方衰不亡秋氣之悲實有途窮
之恨是以精采瞀亂頗同宋玉言辭蹇吃更甚揚雄一
吟一咏其可知矣好事者不求知音者不用非有班超
之志遂已棄筆未見陸機之文久同燒硯至於凋零之
後殘缺之餘又已襍用補袍随時覆醬聖慈憐愍遂垂
存錄始知揄揚過差君子失辭比擬從橫小人迷惑荆
玉抵鵲正恐輕用重寳龍淵削玉豈不徒勞神慮匠石
廽顧朽材變於雕梁孫陽一言奔蹄成於駿馬故知假
人延譽重於連城借人羽毛榮於尺玉溟池九萬里亡
踰此澤之深華岳五千仞終愧斯恩之重即日金門細
管未動春灰石壁輕雷尚藏冬蟄伏願聖躬與峕納豫
南陽寳雉幸足觀瞻酈縣菊泉差能延壽伏遲至鄴可
期從梁有日同杞子之盟會必欲瞻仰風塵共薛侯而
來朝謹當逢迎冠盖魚腸尺素鳳足數行書此謝辭終
知不盡謹啓
文章辨體彙選卷二百六十七
