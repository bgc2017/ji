文章辨體彙選卷六百九十八
明賀復徵編
墓誌銘一(以下正體)
徐師曾曰按誌者記也銘者名也古之人有德善功
烈可名於世没則後人為之鑄器以銘而俾傳於無
窮若蔡中郎集所載朱公叔鼎銘是也至漢杜子夏
始勒文埋墓側遂有墓誌後人因之蓋於葬時述其
人世系名字爵里行治壽年卒葬日月與其子孫之
大略勒石加蓋埋於壙前三尺之地以為異時陵谷
變遷之防而謂之誌銘其用意深遠而於古意無害
也至論其題則有曰墓誌銘有誌有銘者是也曰墓
誌銘幷序有誌有銘而又先有序者是也然云誌銘
而或有誌無銘或有銘無誌者則别體也曰墓誌則
有誌而無銘曰墓銘則有銘而無誌然亦有單云誌
而却有銘單云銘而却有誌者有題云誌而却是銘
題云銘而却是誌者皆别體也其未葬而權厝者曰
權厝誌曰誌某殯後葬而再誌者曰續誌曰後誌殁
於他所而歸葬者曰歸祔誌葬於他所而後遷者曰
遷祔誌刻於蓋者曰蓋石文刻於磚者曰墓磚記曰
墓磚銘書於木版者曰墳版文又有曰葬誌曰誌文
曰墳記曰壙記曰槨銘曰埋銘其在釋氏則有曰塔
銘曰塔記凡二十題或有誌無誌或有銘無銘皆誌
銘之别題也其為文則有正變二體正體惟叙事實
變體則因叙事而加議論焉吳訥曰凡碑碣表於
外者文則稍詳誌銘埋於壙者文則嚴謹其書法則
惟書其學行大節其小善寸長則皆弗錄近世弗知
者至將墓誌亦刻墓前斯失之矣大抵碑銘所以論
列德善功烈雖銘之義稱美弗稱惡以盡其孝子慈
孫之心然無其美而稱者謂之誣有其美而弗稱者
謂之蔽誣與蔽君子之所弗繇也
貞節先生范史雲銘(漢蔡邕)
先生諱丹字史雲陳留外黃人陶唐氏之後也其在周
室有士會者為晉大夫以受范邑遂以為氏漢文景之
際爰自南陽来家於成安生惠延熹二年官至司農廷
尉君則其後也君受天正性志高行潔在乎幼弱固已
藐然有烈節矣時人未之或知屈為縣吏亟從仕進非
其好也退不可得乃託死遁去親戚莫知其謀遂隱竄
山中涉五經覽書傳尤篤易與尚書學立道通久而後
歸遊集太學知人審友苟非其類無所容納介操所在
不顧貴賤其在鄉黨也事長惟敬飬稚惟愛言行舉動
斯為楷式郡縣請召未嘗屈節其有備禮招延虛已迓
止亦為謀奏盡其忠直以處士舉孝廉除郎中萊蕪長
未出京師喪母行服故事服闋後還郎中君遂不從州
郡之政凡其事君過則弼之闕則補之通清夷之路塞
邪枉之門舉善不拘階次黜惡不畏強禦其事繁多不
可詳載雅性謙儉體勤能苦不樂假借與從事荷負徒
行人不堪勞君不勝其逸辟大尉府俄而冠帶或以羣
黨見嫉時政用受禁錮君罹其罪閉門靜居九族中表
莫見其面晩節禁寬困於屢空而性多檢括不治産業
以為卜筮之術得因吉凶道治民情以受薄償且無咎
累乃鬻卦於梁宋之域好事者覺之應時輙去禁既蠲
除太尉張公司徒崔公前後四辟皆不就仕不為禄故
不牽於位謀不苟合故特立於時是則君之所以立節
明行亦其所以後時失途也年七十有四中平二年四
月卒太尉張公兖州劉君陳留太守淳于君外黃令劉
君僉有休命使諸儒參按典禮作誄著謚曰貞節先生
昭其功行錄記所履謀於耆舊刊石樹銘光示來世銘
曰
於顯貞節天授懿度誕茲眀哲允廸德譽如淵之清如
玉之素溷之不濁湼之不汚用行思忠舍藏思固伯夷
是師史鰌是慕榮貧安賤不恡窮迕甘死守道遺名之
故身没譽存休聲載路
玄文先生李子材銘(蔡邕)
玄文先生名休字子材南陽宛人也其祖李伯陽周柱
下史覿衰世而遁焉其後雄俊豪傑往往崛出自戰國
及漢名臣繼踵支胄散逸其遷於宛尚矣王莽竊位漢
祚中移考翼佐世祖匡復郊廟錫封茅土卿相牧守於
時相逐休少以好學游心典謨既綜七經又精羣緯鉤
深極奥竆覽妙旨居則玩其辭動則察其變雲物不顯
必考其占故能獨見前識以先神意若古今常難疑義
錯繆前人所希論後學所不覽休盡剖判剝散幽暗靡
不昭爛猶發憤於目所不睹體所不閑遂登東岳觀百
王遺風習容闕里以恊禮衷退而講誨童冠仰焉僔僔
如也郡署五官掾功曹司空胡公顯以儒譽特進大鴻
臚仍優禮固請秉讓執虛辭此三命不為利回不為義
疚臨寵審己不動其守可謂純潔皓素綽有餘裕者已
其於鄉黨細行敦睦九族篤信交友不可得而詳也初
娶配出後配未字年既五十苖胤不嗣以永壽二年夏
五月乙未卒凡其親昭朋徒相與大會而葬之鼎爼之
禮節文曲備時令戴君臨喪命謚郡遣丞掾冠蓋咸届
既定而後罷焉於是故好朋舊僉以仲尼旣没文不在
茲韞櫝美玉喪莫賈之求而無繼慺爾永思乃刊斯石
懿德是丕銘曰
吁茲先生秉德恭勤天啟哲心其學孔純經緯是綜雅
麗是分行己守道匪禮不遵處約不戚聞寵不欣榮不
能華威不能振天淑厥命以讓以仁有惠云載惟邦之
珍按典考謚謚以玄文身没名彰配黔作隣遺譽㒺極
丕昭億年嗚呼哀哉
自撰墓志(唐王勣)
王勣者有父母無朋友自為之字曰無功焉或問之箕
踞不對蓋以有道於己無功於時也不讀書自達理不
知榮辱不計利害起家以禄位歴數職而一進階才高
位下免責而已矣天子不知公卿不識四十五十而無
聞焉於是退歸以酒德遊於鄉里往往賣卜時時著書
行若無所之坐若無所據鄉人未有逹其意也嘗耕東
臯世號東臯子身死之日自為銘焉曰
有唐逸人太原王勣若頑若愚似矯似激院止三徑堂
惟四壁不知節制焉有親戚以生為附贅懸疣以死為
決疣潰癰無思無慮何去何從壠頭刻石馬鬛裁封哀
哀孝子空對長松
文林郎陳公墓誌銘(陳子昂)
公諱元敬字某其先陳國人也五世祖太樂梁大同中
為新城郡司馬生高祖方慶方慶好道得墨子五行秘
書白虎七變法遂隱於郡武東山生曾祖湯湯為郡主
簿湯生祖通通早卒生皇考辯為郡豪傑公河目海口
燕頷虎頭性英雄而志尚玄默羣書秘術無所不覽年
弱冠早為州閭所服耆長童幼見之若大賓二十一鄉
貢眀經擢第拜文林郎屬憂艱不仕潛道育德穆其清
風邦人馴致如衆鳥之從鳳也時有決訟不取州郡之
命而信公之言四方豪傑望風景附朝廷聞名或以君
為西南大豪而不知深慈恭懿敬讓以得也州將縣長
時或陳議青龍癸未唐歷云微公乃山棲絶榖放息人
事餌雲母以怡其神居十八年玄圖天象無所不逹嘗
晏坐謂其嗣子子昂曰吾幽觀大運賢聖生有萌芽時
發乃茂不可以智力圖也氣同萬里而合不同造膝而
悖古之合者百無一焉嗚呼昔堯與舜禹合得之四百
餘年湯與伊尹合天下歸之五百年文王與太公合天
下順之四百餘年幽厲版蕩天紀亂也賢聖不相逢老
𣆀仲尼淪溺溷世不能自昌彌四百餘年戰國如縻至
於赤龍赤龍之興四百年天紀復亂寇盜奔突賢聖淪
亡至於今四百年矣天意其將周復乎於戲吾老矣汝
其志之太歲己亥享年七十有四七月七日己未隱化
於私舘孤子子昂愚昧鞠然在疚不知所從乃致馴聖
人卜宅之義是歲十月己酉遂開拭舊塋奉寧神於此
山石佛谷之中岡也銘曰
賢者避地邈其往兮鳳兮鳳兮誰能象兮嗚呼我君懷
寳不試孰知其深廣兮悠悠白雲自怡飬兮大運不齊
聖賢同兮南山四君不遭漢天子固亦商丘之遺壤兮
舘陶郭公姬薛氏墓誌銘(陳子昂)
姬人姓薛氏本東眀國王金氏之胤也昔金王有愛子
别食於薛因姓焉世與金氏為姻其高曾皆金王貴臣
大人也父永冲有唐高宗時與金仁問歸國帝疇厥庸
拜左武將軍姬人幼有玉色發於濃華若彩雲朝升微
月宵映也故家人美之少號仙子聞嬴臺有孔雀鳳凰
之事瑶情悅之年十五大將軍薨遂剪髮出家學金仙
之道而見寳手菩薩靚心六年青蓮不至乃謠曰化雲
心兮思淑貞洞寂滅兮不見人瑶草芳兮思氤氲將柰
何兮青春遂返初服而歸我郭公公豪蕩而好奇者
也雜佩以迎之寳瑟以友之其相得如青鳥翡翠之婉
孌矣華繁豔歇樂極悲來以長壽二年太歲癸已二月
十七日遇暴疾而卒於通泉縣之官舍嗚呼哀哉郭公
恍然猶若未亡也寳珠以含之錦衾以舉之故國途遥
言歸未迨留殯於縣之惠普寺之南園不忘貞也銘曰
高立之白雲兮願一見之何期哀淑人之永逝感紺園
之春時願作青鳥長比翼魂魄歸來遊故國
上殤高氏墓志銘(陳子昂)
維唐垂拱二年太歲景戌七月二十日殤子高氏卒嗚
呼哀哉瓊敷而不玉實者有矣夫吾觀顥元機化出入
夭壽之數榮落之原皆一受而不易者也悲夫古人之
懿中庸不幸短命今復見之於高子子渤海蓨人也黃
州府君之幼孫宛丘府君之叔子生而岐嶷實覃實華
越在襁褓神明滋茂童蒙淵敏光潤玉顔八歲始教方
書受甲子已知孝悌之道詩禮之規宛丘府君鍾愛之
他日嘗趨庭與諸兒戲神情涵泳綽然如鴻雛鵠子有
青雲之意也府君美之曰能光我家者此兒十五通左
氏春秋及尚書淵騫之志日新宏大矣不幸享年十七
遇疾而夭嗚呼哀哉宛丘府君感慟哀過於禮不恨爾
壽之不長惜爾器之不彰夫何苖育今也則亡嗚呼吾
將老矣遠爾何哉某年七月殯於家園日月云徂六載
於茲矣天鳳二年龍集辛卯府君方大崇元域以安先
兆諸子之柩皆祔焉其年一月癸卯朔十八日庚申啓
殯歸瘞之塋禮也銘曰
來不可遏去不可止唯死與生由生以死於戲殤子噫
何往矣傷慈父之肝情獨冥冥而長已死而有知可也
若其無知悲爾
文章辨體彙選卷六百九十八
文章辨體彙選卷六百九十八
明賀復徵編
墓誌銘一(以下正體)
徐師曾曰按誌者記也銘者名也古之人有德善功
烈可名於世没則後人為之鑄器以銘而俾傳於無
窮若蔡中郎集所載朱公叔鼎銘是也至漢杜子夏
始勒文埋墓側遂有墓誌後人因之蓋於葬時述其
人世系名字爵里行治壽年卒葬日月與其子孫之
大略勒石加蓋埋於壙前三尺之地以為異時陵谷
變遷之防而謂之誌銘其用意深遠而於古意無害
也至論其題則有曰墓誌銘有誌有銘者是也曰墓
誌銘幷序有誌有銘而又先有序者是也然云誌銘
而或有誌無銘或有銘無誌者則别體也曰墓誌則
有誌而無銘曰墓銘則有銘而無誌然亦有單云誌
而却有銘單云銘而却有誌者有題云誌而却是銘
題云銘而却是誌者皆别體也其未葬而權厝者曰
權厝誌曰誌某殯後葬而再誌者曰續誌曰後誌殁
於他所而歸葬者曰歸祔誌葬於他所而後遷者曰
遷祔誌刻於蓋者曰蓋石文刻於磚者曰墓磚記曰
墓磚銘書於木版者曰墳版文又有曰葬誌曰誌文
曰墳記曰壙記曰槨銘曰埋銘其在釋氏則有曰塔
銘曰塔記凡二十題或有誌無誌或有銘無銘皆誌
銘之别題也其為文則有正變二體正體惟叙事實
變體則因叙事而加議論焉吳訥曰凡碑碣表於
外者文則稍詳誌銘埋於壙者文則嚴謹其書法則
惟書其學行大節其小善寸長則皆弗錄近世弗知
者至將墓誌亦刻墓前斯失之矣大抵碑銘所以論
列德善功烈雖銘之義稱美弗稱惡以盡其孝子慈
孫之心然無其美而稱者謂之誣有其美而弗稱者
謂之蔽誣與蔽君子之所弗繇也
貞節先生范史雲銘(漢蔡邕)
先生諱丹字史雲陳留外黃人陶唐氏之後也其在周
室有士會者為晉大夫以受范邑遂以為氏漢文景之
際爰自南陽来家於成安生惠延熹二年官至司農廷
尉君則其後也君受天正性志高行潔在乎幼弱固已
藐然有烈節矣時人未之或知屈為縣吏亟從仕進非
其好也退不可得乃託死遁去親戚莫知其謀遂隱竄
山中涉五經覽書傳尤篤易與尚書學立道通久而後
歸遊集太學知人審友苟非其類無所容納介操所在
不顧貴賤其在鄉黨也事長惟敬飬稚惟愛言行舉動
斯為楷式郡縣請召未嘗屈節其有備禮招延虛已迓
止亦為謀奏盡其忠直以處士舉孝廉除郎中萊蕪長
未出京師喪母行服故事服闋後還郎中君遂不從州
郡之政凡其事君過則弼之闕則補之通清夷之路塞
邪枉之門舉善不拘階次黜惡不畏強禦其事繁多不
可詳載雅性謙儉體勤能苦不樂假借與從事荷負徒
行人不堪勞君不勝其逸辟大尉府俄而冠帶或以羣
黨見嫉時政用受禁錮君罹其罪閉門靜居九族中表
莫見其面晩節禁寬困於屢空而性多檢括不治産業
以為卜筮之術得因吉凶道治民情以受薄償且無咎
累乃鬻卦於梁宋之域好事者覺之應時輙去禁既蠲
除太尉張公司徒崔公前後四辟皆不就仕不為禄故
不牽於位謀不苟合故特立於時是則君之所以立節
明行亦其所以後時失途也年七十有四中平二年四
月卒太尉張公兖州劉君陳留太守淳于君外黃令劉
君僉有休命使諸儒參按典禮作誄著謚曰貞節先生
昭其功行錄記所履謀於耆舊刊石樹銘光示來世銘
曰
於顯貞節天授懿度誕茲眀哲允廸德譽如淵之清如
玉之素溷之不濁湼之不汚用行思忠舍藏思固伯夷
是師史鰌是慕榮貧安賤不恡窮迕甘死守道遺名之
故身没譽存休聲載路
玄文先生李子材銘(蔡邕)
玄文先生名休字子材南陽宛人也其祖李伯陽周柱
下史覿衰世而遁焉其後雄俊豪傑往往崛出自戰國
及漢名臣繼踵支胄散逸其遷於宛尚矣王莽竊位漢
祚中移考翼佐世祖匡復郊廟錫封茅土卿相牧守於
時相逐休少以好學游心典謨既綜七經又精羣緯鉤
深極奥竆覽妙旨居則玩其辭動則察其變雲物不顯
必考其占故能獨見前識以先神意若古今常難疑義
錯繆前人所希論後學所不覽休盡剖判剝散幽暗靡
不昭爛猶發憤於目所不睹體所不閑遂登東岳觀百
王遺風習容闕里以恊禮衷退而講誨童冠仰焉僔僔
如也郡署五官掾功曹司空胡公顯以儒譽特進大鴻
臚仍優禮固請秉讓執虛辭此三命不為利回不為義
疚臨寵審己不動其守可謂純潔皓素綽有餘裕者已
其於鄉黨細行敦睦九族篤信交友不可得而詳也初
娶配出後配未字年既五十苖胤不嗣以永壽二年夏
五月乙未卒凡其親昭朋徒相與大會而葬之鼎爼之
禮節文曲備時令戴君臨喪命謚郡遣丞掾冠蓋咸届
既定而後罷焉於是故好朋舊僉以仲尼旣没文不在
茲韞櫝美玉喪莫賈之求而無繼慺爾永思乃刊斯石
懿德是丕銘曰
吁茲先生秉德恭勤天啟哲心其學孔純經緯是綜雅
麗是分行己守道匪禮不遵處約不戚聞寵不欣榮不
能華威不能振天淑厥命以讓以仁有惠云載惟邦之
珍按典考謚謚以玄文身没名彰配黔作隣遺譽㒺極
丕昭億年嗚呼哀哉
自撰墓志(唐王勣)
王勣者有父母無朋友自為之字曰無功焉或問之箕
踞不對蓋以有道於己無功於時也不讀書自達理不
知榮辱不計利害起家以禄位歴數職而一進階才高
位下免責而已矣天子不知公卿不識四十五十而無
聞焉於是退歸以酒德遊於鄉里往往賣卜時時著書
行若無所之坐若無所據鄉人未有逹其意也嘗耕東
臯世號東臯子身死之日自為銘焉曰
有唐逸人太原王勣若頑若愚似矯似激院止三徑堂
惟四壁不知節制焉有親戚以生為附贅懸疣以死為
決疣潰癰無思無慮何去何從壠頭刻石馬鬛裁封哀
哀孝子空對長松
文林郎陳公墓誌銘(陳子昂)
公諱元敬字某其先陳國人也五世祖太樂梁大同中
為新城郡司馬生高祖方慶方慶好道得墨子五行秘
書白虎七變法遂隱於郡武東山生曾祖湯湯為郡主
簿湯生祖通通早卒生皇考辯為郡豪傑公河目海口
燕頷虎頭性英雄而志尚玄默羣書秘術無所不覽年
弱冠早為州閭所服耆長童幼見之若大賓二十一鄉
貢眀經擢第拜文林郎屬憂艱不仕潛道育德穆其清
風邦人馴致如衆鳥之從鳳也時有決訟不取州郡之
命而信公之言四方豪傑望風景附朝廷聞名或以君
為西南大豪而不知深慈恭懿敬讓以得也州將縣長
時或陳議青龍癸未唐歷云微公乃山棲絶榖放息人
事餌雲母以怡其神居十八年玄圖天象無所不逹嘗
晏坐謂其嗣子子昂曰吾幽觀大運賢聖生有萌芽時
發乃茂不可以智力圖也氣同萬里而合不同造膝而
悖古之合者百無一焉嗚呼昔堯與舜禹合得之四百
餘年湯與伊尹合天下歸之五百年文王與太公合天
下順之四百餘年幽厲版蕩天紀亂也賢聖不相逢老
𣆀仲尼淪溺溷世不能自昌彌四百餘年戰國如縻至
於赤龍赤龍之興四百年天紀復亂寇盜奔突賢聖淪
亡至於今四百年矣天意其將周復乎於戲吾老矣汝
其志之太歲己亥享年七十有四七月七日己未隱化
於私舘孤子子昂愚昧鞠然在疚不知所從乃致馴聖
人卜宅之義是歲十月己酉遂開拭舊塋奉寧神於此
山石佛谷之中岡也銘曰
賢者避地邈其往兮鳳兮鳳兮誰能象兮嗚呼我君懷
寳不試孰知其深廣兮悠悠白雲自怡飬兮大運不齊
聖賢同兮南山四君不遭漢天子固亦商丘之遺壤兮
舘陶郭公姬薛氏墓誌銘(陳子昂)
姬人姓薛氏本東眀國王金氏之胤也昔金王有愛子
别食於薛因姓焉世與金氏為姻其高曾皆金王貴臣
大人也父永冲有唐高宗時與金仁問歸國帝疇厥庸
拜左武將軍姬人幼有玉色發於濃華若彩雲朝升微
月宵映也故家人美之少號仙子聞嬴臺有孔雀鳳凰
之事瑶情悅之年十五大將軍薨遂剪髮出家學金仙
之道而見寳手菩薩靚心六年青蓮不至乃謠曰化雲
心兮思淑貞洞寂滅兮不見人瑶草芳兮思氤氲將柰
何兮青春遂返初服而歸我郭公公豪蕩而好奇者
也雜佩以迎之寳瑟以友之其相得如青鳥翡翠之婉
孌矣華繁豔歇樂極悲來以長壽二年太歲癸已二月
十七日遇暴疾而卒於通泉縣之官舍嗚呼哀哉郭公
恍然猶若未亡也寳珠以含之錦衾以舉之故國途遥
言歸未迨留殯於縣之惠普寺之南園不忘貞也銘曰
高立之白雲兮願一見之何期哀淑人之永逝感紺園
之春時願作青鳥長比翼魂魄歸來遊故國
上殤高氏墓志銘(陳子昂)
維唐垂拱二年太歲景戌七月二十日殤子高氏卒嗚
呼哀哉瓊敷而不玉實者有矣夫吾觀顥元機化出入
夭壽之數榮落之原皆一受而不易者也悲夫古人之
懿中庸不幸短命今復見之於高子子渤海蓨人也黃
州府君之幼孫宛丘府君之叔子生而岐嶷實覃實華
越在襁褓神明滋茂童蒙淵敏光潤玉顔八歲始教方
書受甲子已知孝悌之道詩禮之規宛丘府君鍾愛之
他日嘗趨庭與諸兒戲神情涵泳綽然如鴻雛鵠子有
青雲之意也府君美之曰能光我家者此兒十五通左
氏春秋及尚書淵騫之志日新宏大矣不幸享年十七
遇疾而夭嗚呼哀哉宛丘府君感慟哀過於禮不恨爾
壽之不長惜爾器之不彰夫何苖育今也則亡嗚呼吾
將老矣遠爾何哉某年七月殯於家園日月云徂六載
於茲矣天鳳二年龍集辛卯府君方大崇元域以安先
兆諸子之柩皆祔焉其年一月癸卯朔十八日庚申啓
殯歸瘞之塋禮也銘曰
來不可遏去不可止唯死與生由生以死於戲殤子噫
何往矣傷慈父之肝情獨冥冥而長已死而有知可也
若其無知悲爾
文章辨體彙選卷六百九十八
