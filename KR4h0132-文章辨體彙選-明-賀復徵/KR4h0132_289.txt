文章辨體彙選卷二百八十九
明賀復徵編
序九
史記序(明陳仁錫)
見善不喜見惡不怒此人主也文章亦然易喜易怒文
之下也不喜不怒難言矣見善不喜見惡不怒其孰能
與於此哉六經是已若夫可喜而非無故以喜可怒而
非無故以怒佯喜而亦似真喜佯怒而亦似真怒史記
一書耳嗟乎易文章之法祖也詩文章之鈴鐸也至哉
易乎書不盡言言不盡意立象焉足矣又多言乎哉史
記毋乃少盡歟神而明之默而成之易也神而默史也
神而喧矣其近於詩乎詩之言興也興辟雍之鼓鐘亦
興卷阿之車馬興鞅掌之勞吏亦興白駒之逸民興似
續之古人亦興雞鳴之夫婦興前驅之將帥亦興同仇
之婦人既環天下人可于可喁可風可雅不加品題貞
淫自見故世之治也用興興之失繁繁則可刪俗之澆
也用氣氣之失驁驁乃日蔓是以孔子不惡繁而惡蔓
其於詩不尚氣而尚興此意惟太史公知之他人不知
也何也西漢有文章東漢有月旦有文章人人喜於自
見有月旦人人凜於自避文如景星慶雲可見而不可
避之物也太史公於書無所不取可以不取而故存之
於人無所不收可以不收而故錄之何居以自成一家
言乎則夷然不欲以勸夫人立言立德立功即三者無
一焉而猶有翹翹自見之興太史公樂矣嗟乎此一種
樂意遂能釀百代能文之苦口而使之甘柔百代評文
之刻意而使之平俾覽者真喜似喜徉喜徉不喜常若
觸之可喜而不喜者自在真怒似怒徉怒徉不怒常若
擊之可怒而不怒者自在太史公又樂矣嗟乎彈人人
所不欲也謗已已所不欲也譽人以彈人譽已以謗已
已與人所不欲也如萬石君傳刺客游俠諸傳何嘗一
字譽之哉閱者擊節歎賞以為真譽之也噫此興象也
天下明眼少而肉眼多堂下人多而堂上人少使肉眼
争相耀以和其心而堂下人交相舞以作其勢則事功
興議論止天下和平矣又如神仙諸傳何嘗謗人主哉
自謗也自謗而不諱即彈人而不怒矣何以故月旦之
失非失於苛物而失於恕已也是書始閱於丙寅歲除
日可以解解之不可解置之太史公不求甚解而強解
之太史不甚求解人而強索之皆過也離文明之象萬
物皆相見史記古今文人皆相見之書也噫鼓之舞之
以盡神風水遭而造物不默能讀史記者可與言詩也
已矣亦可與言易也已矣
漢書序(陳仁鍚)
余嘗勸讀史記與父兄言之甚力但子弟十齡授誦十
六僝工二十可巨擘詞林次亦稱伯山谷及閱漢書更
有進焉史記韻超布格剌舍叙事而漢書典重森嚴真
廟廊之文也及余屢閱漢書又有進焉初謂密裁弘搆
天上架樓臺耳繼再三味之芬芳有香氣更張紅燈拭
青眼看長劍急與漢書對其色蒸鬱絢爛是真色非設
色蓋嘗謂史記為古今大織手亹亹萬千言澹雅若無
言漢書為古今大染局錦江灌口艷麗光瑩皆莫及焉
得兩家之門而入者寡矣學史記而誤是賈人抱布也
學漢書而誤是嫫母塗脂也雖然有文心焉文章之色
出於中心倡於君父漢天子之文何如哉中正和平漢
家詔書近是自唐以後代言高制作之材每每書名書
官而漢詔不聞何官專撰何人雄擅則漢天子之文固
非其臣所能代也試舉一二民産子復勿事二歲非高
祖七年詔乎方春和時病吾民不得與草木羣生有以
自樂而惆悵為民父母將何如非文帝詔乎諸有親喪
勿繇事使得收歛送終盡子道非地節四年詔乎已死
也憫其喪未生也保其胎鰥寡孤獨困窮也悲哉樂草
木之無知彼金馬門天禄石渠諸彦能執簡道一字哉
此亦謂文章之心即文章之色也漢天子有色故漢廷
臣有色而漢家文字亦有色博士議郎與公卿商國家
大事此議論之色也學有專經以世其家此傳經之色
也六曹掌故無不專習此典故之色也斬將搴旗出使
絶域此封疆之色也如荀悦袁宏力能摸史班顧寧安
其拙且誠不屑蹈二公餘吻此文字之色也噫得荀袁
而與之說漢書是以無色為有色也愈於剽其色竊其
韻家握一史漢者已
三國志序(陳仁錫)
予閱三國志竣蓋泊舟濟陽之南池荷花盛開飲至夜
半若有人焉歌鶴鳴焉古太白酒樓也慨然遐想獨立
久之放舟援筆竊慨孫氏諸公年太少才太竒志太銳
惜乎公瑾大江長征名操漢賊子敬拒曹迎備勸借荆
州多操敵自樹黨孫吳忠計二人而已伯符義絶袁術
襲許迎帝猷甚壯卒中劔擊呼權叮嚀舉賢任能以保
江東安在哉曹操簒則簒耳有殺漢之實借擁漢之名
若歆若慮親牽后臂二賊與曹而三之若夫用兵用人
奸雄能事古今奸雄亦未有過操焉者也當時欲殺操
丕者董承劉陽魏諷金禕耿紀韋晃吉本本子邈邈弟
穆耳嗟乎昭烈之知孔明也非龐德公司馬德操徐元
直不知也及其若魚之得水也雖關張同牀而寢弗能
奪也然博望燒屯自饒將略豈盡出忠武哉漢魏以來
求不亂其方寸者難矣元直挈忠武畀昭烈是予漢以
方寸予魏以髮膚耳何亂之有龐德公曰趨舍行止人
之巢穴各得其棲宿而已漢家方寸地此亦人之巢穴
也季漢之君在險愈貞後主立悉委丞相丞相亡三十
年不變法賢而守矣季漢之臣公琰文偉儒雅遵令伯
約不廢征討經軍國最久勤而瘁矣昭烈有北地王孔
明有瞻尚彤僉黃崇以死節著方寸炳然有足多者予
謂三國人才如春秋而陳壽紀事不及左傳故辭命遜
焉孔明類子産子産以治鄭則有餘矣其善者政無越
畔而亦苦謹嚴無餘地故布局少狹雖然難言哉漢事
大可為德操諸公或先之矣為諸公易為忠武難故忠
武不可及矣
藏書序(陳仁錫)
卓吾先生隠矣而其人物之異著述之富如珠玉然山
暉川媚有不得而自掩抑者蓋聲名赫赫盈海内矣或
謂先生之為人與其所為書疑信者往往相半何居余
謂此兩者皆遙聞聲而相思未見形而吠影者耳先生
高邁肅潔如泰華崇嚴不可昵近聽其言冷冷然塵土
俱盡而實本人情切物理一一當實不虚蓋一被其容
接未有不爽然自夫者也吾慨學者沈錮於俗流而迷
沿於聞見於人之言非其所耳熟不以信先生程量今
古獨出胸臆無所規放聞者或河漢其言無足多怪夫
孔翠矜其華采顧影自耀人咸惜之固矣若蛟龍之興
雲雨雷電皆至霮䨴百里即震驚者不無而卒賴其用
豈區區露細巧媚世好而足哉先生之言何以異是總
之衆人之疑不勝賢豪者之信疑者之恍惚不勝信者
之堅決余知先生之書當必傳久之學者復耳熟於先
生之書且以為衡鑑且以為蓍龜余又知後之學者當
無疑雖然海内又以快意而歌呼讀之天下嗜卓吾者
禍卓吾者也故愛卓吾之文章遂信卓吾之是非過又
或疑卓吾之是非遂掩卓吾之文章亦過予是以兩懸
之不然弱侯讀書也與卓吾知已也何必欲取知已之
所是非而更非是之也哉
續藏書序(陳仁錫)
學者必讀書必知人必幹事然非讀盡天下之書勿輕
著書非識盡天下之人勿輕議人非歴盡天下之事勿
輕作事夫雷霆風雨待我而動者也可自驚迷乎今日
豪傑必言膽氣乃先輩務持重弘深能容人能成事為
主意者小心大度固膽氣所根柢雷霆風雨所默召也
本朝德行政事皆越百代之上而至於今言語文學似
少遜之又意者言語患其多文學患其襲則政事且不
可知况德行乎故有讀書知人之人出則幹事之人出
不可以文學言語忽之也續藏書太簡獻徵錄太濫余
莊閱國史天下郡邑志旁搜埜乘百種遺文逸事小有
論著姑就卓吾所纂略為詮次以附季氏藏書之後
文章辨體彙選卷二百八十九
