文章辨體彙選卷三百五十三
明賀復徵編
序七十三(以下律體)
王臺新詠序(陳徐陵)
凌雲㮣日由余之所未窺千門萬戶張衡之所曾賦周
王璧臺之上漢帝金屋之中玉樹以珊瑚作枝珠簾以
玳瑁為柙其中有麗人焉其人也五陵豪族充選掖庭
四姓良家馳名永巷亦有潁川新市河間觀津本號嬌
娥曾名巧笑楚王宫内無不推其細腰魏國佳人俱言
訝其纖手閱詩敦禮非直東隣之自媒婉約風流無異
西施之被教弟兄協律自小學歌少長河陽由來能舞
琵琶新曲無待石崇箜篌雜引非因曹植傳鼔瑟於楊
家得吹簫於秦女至若寵聞長樂陳后知而不平畫出
天仙閼氏覽而遙妬且如東隣巧笑來侍寢於更衣西
子微顰將横陳於甲帳陪游馺娑騁纖腰於結風長樂
鴛鴦奏新聲於度曲粧鳴蟬之薄髩照墮馬之垂鬟反
插金鈿横抽寶樹南都石黛最發雙蛾北地臙脂偏開
兩靨亦有嶺上仙童分丸魏帝腰中寶鳳授歷軒轅金
星與婺女爭華麝月共嫦娥競爽驚鸞冶袖時飄韓掾
之香飛燕長裾宜結陳王之佩雖非圖畫入甘泉而不
分言異神仙戲陽臺而無别真可謂傾國傾城無對無
雙者也加以天情開朗逸思彫華妙解文章尤工詩賦
琉璃硯匣終日隨身翡翠筆床無時離手清文滿篋非
惟芍藥之花新製連篇寧止葡萄之樹九日登高時有
緣情之作萬年公主非為累德之辭其佳麗也如彼其
才情也如此既而椒房宛轉柘館陰岑綘鶴晨嚴銅蠡
晝静三星未夕不事懷衾五日猶餘誰能理曲優游少
託寂寞多閑厭長樂之疎鐘勞中宫之緩箭輕身無力
怯南陽之擣衣生長深宫笑扶風之織錦雖復投壺玉
女為歡盡於百驍爭博齊姬心賞窮於六著無怡神於
暇景惟属意於新詩可得代彼萱蘇微蠲愁疾但往世
名篇當今巧製分諸麟閣散在鴻都不藉篇章無由披
覽於是然脂暝寫弄墨晨書撰錄豔歌凡為十卷曾無
參於雅頌亦靡濫於風人涇渭之間若斯而已於是麗
以金箱裝之寶軸三臺妙迹龍伸蠖屈之書五色花箋
河北膠東之紙高樓紅粉仍定魯魚之文辟惡生香聊
防羽陵之蠧雲飛六甲高擅玉圅鴻烈仙方長推丹枕
至如青牛帳裏餘曲既終朱鳥窗前新粧已竟方當開
兹縹帙散此縚繩永對玩於書帷長循環於纖手豈如
鄧學春秋儒者之功難習竇傳黃老金丹之術不成固
勝西蜀豪家託情窮於魯殿東臺甲館流詠止於洞簫
孌彼諸姬聊同棄日猗與彤管麗矣香奩
趙國公集序(北周庾信)
竊聞平陽擊石山谷為之調大禹吹筠風雲為之動與
夫含吐性靈抑揚詞氣曲變陽春光迴白日豈得同年
而語哉柱國趙國公發言為論下筆成章逸態横生新
情振起風雲爭飛魚龍各變方之珪璧塗山之會萬重
譬似雲霞赤城之巖千丈文參歷象即入天官之書韻
涉絲桐咸歸總章之觀論其壯也則鵬起半天語其細
也則鷦巢蚉睫豈直熊熊旦上增城抱日月之光燄燄
宵飛南斗觸蛟龍之氣昔者屈原宋玉始於哀怨之深
蘇武李陵生於離别之世自魏建安之末晉太康以來
雕蟲篆刻其體三變人人自謂握靈蛇之珠抱荆山之
玉矣公斟酌雅頌諧和律吕若使言乖節目則曲臺不
顧聲止操縵則成均無取遂得棟梁文囿冠冕詞林大
雅扶輪小山乘蓋
哀江南賦序(庾信)
粤以戊辰之年建亥之月大盜移國金陵瓦解余乃竄
身荒谷公私塗炭華陽奔命有去無歸中興衜銷窮于
甲戌三日哭于都亭三年囚于别館天道周星物極不
反傅燮之但悲身世無處求生袁安之每念王室自然
流涕昔桓君山之志事杜元凱之平生竝有著書咸能
自序潘岳之文彩始述家風陸機之詞賦先陳世惪信
年始二毛即逢喪亂藐是流離至於暮齒燕歌遠别悲
不自勝楚老相逢泣將何及畏南山之雨忽踐秦庭讓
東海之濱遂飱周粟下亭漂泊高橋羈旅楚歌非取樂
之方魯酒無忘憂之用追為此賦聊以記言不無危苦
之辭唯以悲哀為主日暮途遠人間何世將軍一去大
樹飄零壯士不還寒風蕭瑟荆璧睨柱受連城而見欺
載書横階捧珠盤而不定鍾儀君子入就南冠之囚季
孫行人留守西河之館申包胥之頓地碎之以首蔡威
公之淚盡加之以血釣臺移柳非玉關之可望華亭唳
鶴豈河橋之可聞孫策以天下為三分衆纔一旅項籍
用江東之子弟人唯八千遂乃分裂山河宰割天下豈
有百萬義師一朝卷甲芟夷斬伐如草木焉江淮無涯
岸之阻亭壁無籓籬之固頭會箕斂者合從締交鋤耰
棘矜者因利乘便將非江表王氣終於三百年乎是知
併吞六合不免軹衜之灾渾一車書無救平陽之禍嗚
呼山嶽崩頽既履危亡之運春秋迭代必有去故之悲
天意人事可以悽愴傷心者矣況復舟檝路窮星漢非
乘槎可上風颷衜阻蓬萊無可到之期窮者欲達其言
勞者須歌其事陸士衡聞而撫掌是所甘心張平子見
而陋之固其宜矣
文章辨體彙選卷三百五十三
