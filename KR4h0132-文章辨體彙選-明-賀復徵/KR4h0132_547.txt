文章辨體彙選卷五百四十七
明賀復徵編
傳二十(假傳)
毛穎傳(唐韓愈)
毛穎者中山人也其先明眎佐禹治東方土養萬物有
功因封於卯地死為十二神嘗曰吾子孫神明之後不
可與物同當吐而生已而果然明眎八世孫䨲世傳當
殷時居山中得神仙之術能匿光使物竊姮娥騎蟾蜍
入月其後代遂隠不仕云居東郭者曰㕙狡而善走與
韓盧争能盧不及盧怒與宋鵲謀而殺之醢其家秦始
皇時蒙將軍恬南伐楚次中山將大獵以懼楚召左右
庶長與軍尉以連山筮之得天與人文之兆筮者賀曰
今日之獲不角不牙衣褐之徒缺口而長鬚八竅而趺
居獨取其髦簡牘是資天下其同書秦其遂兼諸侯乎
遂獵圍毛氏之族拔其豪載穎而歸獻俘於章臺宫聚
其族而加束縳焉秦皇帝使恬賜之湯沐而封諸管城
號曰管城子日見親寵任事潁為人強記而便敏自結
繩之代以及秦事無不纂錄隂陽卜筮占相醫方族氏
山經地志字書圖畫九流百家天人之書及至浮圖老
子外國之說皆所詳悉又通於當代之務官府簿書市
井貨錢注記惟上所使自秦皇帝及太子扶蘇胡亥丞
相斯中車府令高下及國人無不愛重又善隨人意正
直邪曲巧拙一隨其人雖見廢棄終默不洩惟不喜武
士然見請亦時往累拜中書令與上益狎上嘗呼為中
書君上親决事以衡石自程雖宫人不得立左右獨穎
與執燭者常侍上休方罷穎與絳人陳玄弘農陶泓及
會稽楮先生友善相推致其出處必偕上召穎三人者
不待詔輙俱往上未嘗怪焉後因進見上將有任使拂
拭之因免冠謝上見其髮秃又所摹畫不能稱上意上
嘻笑曰中書君老而秃不任吾用吾嘗謂君中書君今
不中書邪對曰臣所謂盡心者因不復召歸封邑終於
管城其子孫甚多散處中國夷狄皆冐管城惟居中山
者能繼父祖業
太史公曰毛氏有兩族其一姬姓文王之子封於毛所
謂魯衛毛𣆀者也戰國時有毛公毛遂獨中山之族不
知其本所出子孫最為蕃昌春秋之成見絶於孔子而
非其罪及蒙將軍拔中山之豪始皇封諸管城世遂有
名而姬姓之毛無聞穎始以俘見卒見任使秦之滅諸
侯穎與有功賞不酬勞以老見疎秦真少恩哉
容成侯傳(司空圖)
容成侯金烱者本蜀郡嚴道人附山而居同族中多見
搜採其先因秦時調發詣尚方輸作世苦之乃誡子孫
易其服色必以清厲自進後徙居上洛會郡中盧生范
生皆傳修鍊之術委質相資因砥磨以致用上聞而器
之召見嘉其鑒局且謂毫髮無隠屢顧之歴試臺閣號
為明達挾奸邪以事上者見之膽慄輙自披露至於婦
人女子媚惑之態亦不能掩也其察察如此是雖造物
無私圓方不礙然疪陋者能惡忌積毁於上以為背面
不相副烱亦自病於狹中不能以塵垢混其迹也竟被
擯斥後亟有月蝕之變時宫中漏下數刻上臨軒念其
規益復召俾其道所以然者扣之響應不疲上異焉命
以容成侯奉朝請而宗人𣲖别扵廣陵者炫飾求售䧟
為輕薄於權戚中或憮然自喜則狎玩不厭至或被以
組繡蓋便其俯仰取容雖穿鼻服役亦無恥耳既稍進
烱又鄙其為人迺復以讒廢歸老於家
太史公曰烱之遠祖當軒轅時以化服以祝融氏得薦
於上能強記天象地形草木䖝介萬殊之狀皆視諸掌
握蓋其術亦規摹於洪範耳物怪遇之莫不惴息自廢
後益親倖上晨興必先至則與冠冕者偕進號為夀光
先生不名也子孫稍下衰然流寓太原者始尚玄亦以
精鍊見重觀烱雖任用兢兢惟恐失墜不然晦匿果為
邪醜所嫉幾不能免噫大雅君子既明且哲以保其身
難矣哉
萬石君羅文傳(宋蘇軾)
羅文歙人也其上世常隠龍尾山未嘗出為世用自秦
棄詩書不用儒學漢興蕭何輩又以刀筆吏取將相天
下靡然效之争以刀筆進雖有竒産不暇推擇也以故
羅氏未有顯人及文姿質温潤縝密可喜隠居自晦有
終焉之意里人石工獵龍尾山因窟入見文塊然居其
間熟視之笑曰此所謂邦之彦也豈得自棄於巖穴邪
乃相與定交磨礱成就之使從諸生學因得與士大夫
遊見者咸愛重焉武帝方向學喜文翰得毛穎之後毛
純為中書舍人純一日奏曰臣幸得收錄以偹任使然
以臣之愚不能獨大用今臣同事皆小器頑滑不足以
置左右願得召臣友人羅文以相助詔使隨計吏入貢
蒙召見文德殿上望見異焉因玩弄之曰卿久居荒土
得被漏泉之澤涵濡浸漬久矣不自枯槁也上復叩擊
之其音鏗鏗可聽上喜曰古所謂玉質而金聲者子真
是也使待詔中書久之拜舍人是時墨卿楮先生皆以
能文得幸而四人同心相得歡甚時人以為文苑四貴
每有詔命典策皆四人謀之其大約雖出於上意必使
文潤色之然後琢磨以墨卿謀畫以毛純成以受楮先
生使行之四方遠夷無不達焉上嘗歎曰是四人者皆
國寶也然重厚堅貞行無瑕玷自二十石至百石吏皆
無如文者命尚方以金作室以蜀文錦為薦褥賜之其
後于闐進美玉上使以玉作小屏風賜之并賜高麗所
獻銅瓶為飲器親愛日厚如純軰不敢望也上得羣才
用之遂内更制度修律歷講郊祀治刑獄外征伐四夷
詔書符檄禮文之事皆文等預焉上思其功制詔丞相
御史曰蓋聞議法者常失於太深論功者嘗失於太薄
有功而賞不及雖唐虞不能以相勸中書舍人羅文久
典書籍助成文治厥功茂焉其以歙之祁門三百戶封
文號萬石君世世勿絶文為人有廉隅不可犯然摶擊
非其任喜與老成知書者游常曰吾與兒輩處每慮有
玷缺之患其自愛如此以是小人多輕疾之或讒於上
曰文性貪墨無潔白稱上曰吾用文掌書翰取其便事
耳雖貪墨吾固知不如是亦何以見其才自是左右不
敢復言文體有寒疾每冬月侍書輙面冰不可運筆上
時賜之酒然後能書元狩中詔舉賢良方正淮南王安
舉端紫以對策高第待詔翰林超拜尚書僕射與文並
用事紫雖乏文采而令色尤可喜以故常在左右文浸
不用上幸甘泉祠河東巡朔方紫常扈從而文留守長
安禁中上還見文塵垢面目頗憐之文因進曰陛下用
人誠如汲黯之言後來者居上耳上曰吾非不念爾以
爾年老不能無少圓缺故也左右聞之以為上意不悅
因不復顧省文乞骸骨伏地上詔使駙馬都尉金日磾
翼起之日磾胡人初不知書素惡文所為因是擠之殿
下顛仆而卒上憫之令宦者瘞於南山下子堅嗣堅姿
性温潤文采縝密不減文而器局差小起家為文林郎
侍書東宫昭帝立以舊恩見寵帝春秋益壯喜寬大博
厚者顧堅器小斥不用堅亦以落落難合於世自視與
瓦礫同昭帝崩大將軍霍光以帝平生玩好器用後宫
美人置之平陵堅自以有舊恩乞守陵拜陵寢郎後死
葬平陵自文生時宗族分散四方高才竒特者王公貴
人以金帛聘取為從事舍人其下亦與巫醫書算之人
遊皆有益於其業或因以致富焉
贊曰羅氏之先無所見豈左氏所稱羅國哉考其國邑
在江漢之間為楚所滅子孫疑有散居黟歙間者嗚呼
國既破亡而後世猶以知書見用至今不絶人豈可以
無學術哉
清和先生傳(秦觀)
清和先生姓甘名液字子美其先本出於后稷氏有粒
食之功其後播棄或居於野遂為田氏田為大族布於
天下至夏末世衰有神農之後利其資率其徒往俘於
田而歸其倔彊不降者與彊而不釋甲者皆為城旦舂
賴公孫杵臼審其輕重不盡碎其族徙之陳倉與麥氏
谷氏鄰居其輕者猶為白粲與鬼薪仵已而逃乎河内
又移於曲沃曲沃之民悉化焉曲沃之地近於甘古甘
公之邑也故先生之生以甘為氏始居於曹受封於鄭
及長器度汪汪澄之不清撓之不濁有醖藉涵泳經籍
百家諸子之言無不濫觴孟子稱伯夷清下惠和先生
自謂不夷不惠居二者之間而兼有其德因自號曰清
和先生云士大夫喜與之遊詩歌曲引往往稱道之至
於牛童馬卒閭巷倡優之口莫不羨之以是名漸徹於
天子一召見與語竟日上熟味其旨愛其淳正可以鎮
澆薄之徒不覺滕之前席自是屢見於上雖郊廟祠祀
之禮先生無不預其選素與金城賈氏及玉巵子善上
皆禮之每召見先生有司不請而以二子俱見上不以
為疑或為之作樂盛饌以待之歡甚至於頭沒杯案先
生既見寵遇子孫支庶出為郡國二千石往往皆是至
於十室之邑百人之聚先生之族無不在焉昔最著聞
者中山宜城湓浦皆良子弟也然皆好賓客所居冠蓋
駢集賓客號呶出入無節交易之人所在委積由是上
疑其濁小人或乘間以賄入欲以逢上意而取寵一日
上問先生曰君門如市何也先生曰臣門如市臣心如
水上曰清和先生今乃信其清和矣益厚遇之由是士
大夫愈從先生遊鄉黨賓友之會咸曰無甘公而不樂
既至則一坐盡傾莫不注挹然先生遇事多不自持以
待人斟酌而後行嘗自稱沽之哉沽之哉我待價者也
人或召之不問貴賤至如斗筲之量挈瓶之智或虚已
來者從之如流布衣寒士一與之遇如挾纊唯不喜釋
氏而僧之徒好先生者亦竊與先生遊焉至於學道隠
居之士多喜見先生以自晦然先生愛移人性情激發
其膽氣觧釋其憂憤可謂能令公喜能令公怒者邪王
公卿士如灌夫季布李景儉桓彬之徒坐與先生為黨
而被罪者不可勝數其相歡而奉先生者或至於破家
敗産而不悔以是禮法之士疾之如讐如丞相朱子元
執金吾劉文叔郭解長孫登皆不悅未嘗與先生語時
又以其士行或久多中道而變不承於初咸毁之曰甘
氏孽子始以詐得終當以詐敗矣久之或有言先生性
不自持無大臣輔政之體置之左右未嘗有沃心之益
或虞以虚閒廢事上由此亦漸疎之會徐邈稱先生為
聖人上惡其朋比大怒遂命有司以光禄大夫秩就封
宗廟祭祀未嘗見遂終於鄭仕於郡國者皆不奪其官
初先生既失寵其交遊往往謝絶甚者至於毁棄素行
以賣直自售唯吏部尚書畢卓北海相孔融鼓城劉伯
倫篤好如舊融嘗上書辨先生之無罪上益怒融由此
亦得罪而倫又為之頌與當世為有權故不著今掇其
行事大要者著於篇
太史公曰先生之名見於詩書者多矣而未有至公之
論也譽之者美逾其實毁之者惡溢其真若先生激發
壯氣解釋憂憤使布衣寒士樂而忘其窮不亦熏然慈
仁君子之致與至久而多變此亦中賢之疵也孔子稱
有始有卒者其唯聖人乎先生何誅焉予嘗過山中慨
然想先生之風聲恨不及見也乃為之傳以記
文章辨體彙選卷五百四十七
文章辨體彙選卷五百四十七
明賀復徵編
傳二十(假傳)
毛穎傳(唐韓愈)
毛穎者中山人也其先明眎佐禹治東方土養萬物有
功因封於卯地死為十二神嘗曰吾子孫神明之後不
可與物同當吐而生已而果然明眎八世孫䨲世傳當
殷時居山中得神仙之術能匿光使物竊姮娥騎蟾蜍
入月其後代遂隠不仕云居東郭者曰㕙狡而善走與
韓盧争能盧不及盧怒與宋鵲謀而殺之醢其家秦始
皇時蒙將軍恬南伐楚次中山將大獵以懼楚召左右
庶長與軍尉以連山筮之得天與人文之兆筮者賀曰
今日之獲不角不牙衣褐之徒缺口而長鬚八竅而趺
居獨取其髦簡牘是資天下其同書秦其遂兼諸侯乎
遂獵圍毛氏之族拔其豪載穎而歸獻俘於章臺宫聚
其族而加束縳焉秦皇帝使恬賜之湯沐而封諸管城
號曰管城子日見親寵任事潁為人強記而便敏自結
繩之代以及秦事無不纂錄隂陽卜筮占相醫方族氏
山經地志字書圖畫九流百家天人之書及至浮圖老
子外國之說皆所詳悉又通於當代之務官府簿書市
井貨錢注記惟上所使自秦皇帝及太子扶蘇胡亥丞
相斯中車府令高下及國人無不愛重又善隨人意正
直邪曲巧拙一隨其人雖見廢棄終默不洩惟不喜武
士然見請亦時往累拜中書令與上益狎上嘗呼為中
書君上親决事以衡石自程雖宫人不得立左右獨穎
與執燭者常侍上休方罷穎與絳人陳玄弘農陶泓及
會稽楮先生友善相推致其出處必偕上召穎三人者
不待詔輙俱往上未嘗怪焉後因進見上將有任使拂
拭之因免冠謝上見其髮秃又所摹畫不能稱上意上
嘻笑曰中書君老而秃不任吾用吾嘗謂君中書君今
不中書邪對曰臣所謂盡心者因不復召歸封邑終於
管城其子孫甚多散處中國夷狄皆冐管城惟居中山
者能繼父祖業
太史公曰毛氏有兩族其一姬姓文王之子封於毛所
謂魯衛毛𣆀者也戰國時有毛公毛遂獨中山之族不
知其本所出子孫最為蕃昌春秋之成見絶於孔子而
非其罪及蒙將軍拔中山之豪始皇封諸管城世遂有
名而姬姓之毛無聞穎始以俘見卒見任使秦之滅諸
侯穎與有功賞不酬勞以老見疎秦真少恩哉
容成侯傳(司空圖)
容成侯金烱者本蜀郡嚴道人附山而居同族中多見
搜採其先因秦時調發詣尚方輸作世苦之乃誡子孫
易其服色必以清厲自進後徙居上洛會郡中盧生范
生皆傳修鍊之術委質相資因砥磨以致用上聞而器
之召見嘉其鑒局且謂毫髮無隠屢顧之歴試臺閣號
為明達挾奸邪以事上者見之膽慄輙自披露至於婦
人女子媚惑之態亦不能掩也其察察如此是雖造物
無私圓方不礙然疪陋者能惡忌積毁於上以為背面
不相副烱亦自病於狹中不能以塵垢混其迹也竟被
擯斥後亟有月蝕之變時宫中漏下數刻上臨軒念其
規益復召俾其道所以然者扣之響應不疲上異焉命
以容成侯奉朝請而宗人𣲖别扵廣陵者炫飾求售䧟
為輕薄於權戚中或憮然自喜則狎玩不厭至或被以
組繡蓋便其俯仰取容雖穿鼻服役亦無恥耳既稍進
烱又鄙其為人迺復以讒廢歸老於家
太史公曰烱之遠祖當軒轅時以化服以祝融氏得薦
於上能強記天象地形草木䖝介萬殊之狀皆視諸掌
握蓋其術亦規摹於洪範耳物怪遇之莫不惴息自廢
後益親倖上晨興必先至則與冠冕者偕進號為夀光
先生不名也子孫稍下衰然流寓太原者始尚玄亦以
精鍊見重觀烱雖任用兢兢惟恐失墜不然晦匿果為
邪醜所嫉幾不能免噫大雅君子既明且哲以保其身
難矣哉
萬石君羅文傳(宋蘇軾)
羅文歙人也其上世常隠龍尾山未嘗出為世用自秦
棄詩書不用儒學漢興蕭何輩又以刀筆吏取將相天
下靡然效之争以刀筆進雖有竒産不暇推擇也以故
羅氏未有顯人及文姿質温潤縝密可喜隠居自晦有
終焉之意里人石工獵龍尾山因窟入見文塊然居其
間熟視之笑曰此所謂邦之彦也豈得自棄於巖穴邪
乃相與定交磨礱成就之使從諸生學因得與士大夫
遊見者咸愛重焉武帝方向學喜文翰得毛穎之後毛
純為中書舍人純一日奏曰臣幸得收錄以偹任使然
以臣之愚不能獨大用今臣同事皆小器頑滑不足以
置左右願得召臣友人羅文以相助詔使隨計吏入貢
蒙召見文德殿上望見異焉因玩弄之曰卿久居荒土
得被漏泉之澤涵濡浸漬久矣不自枯槁也上復叩擊
之其音鏗鏗可聽上喜曰古所謂玉質而金聲者子真
是也使待詔中書久之拜舍人是時墨卿楮先生皆以
能文得幸而四人同心相得歡甚時人以為文苑四貴
每有詔命典策皆四人謀之其大約雖出於上意必使
文潤色之然後琢磨以墨卿謀畫以毛純成以受楮先
生使行之四方遠夷無不達焉上嘗歎曰是四人者皆
國寶也然重厚堅貞行無瑕玷自二十石至百石吏皆
無如文者命尚方以金作室以蜀文錦為薦褥賜之其
後于闐進美玉上使以玉作小屏風賜之并賜高麗所
獻銅瓶為飲器親愛日厚如純軰不敢望也上得羣才
用之遂内更制度修律歷講郊祀治刑獄外征伐四夷
詔書符檄禮文之事皆文等預焉上思其功制詔丞相
御史曰蓋聞議法者常失於太深論功者嘗失於太薄
有功而賞不及雖唐虞不能以相勸中書舍人羅文久
典書籍助成文治厥功茂焉其以歙之祁門三百戶封
文號萬石君世世勿絶文為人有廉隅不可犯然摶擊
非其任喜與老成知書者游常曰吾與兒輩處每慮有
玷缺之患其自愛如此以是小人多輕疾之或讒於上
曰文性貪墨無潔白稱上曰吾用文掌書翰取其便事
耳雖貪墨吾固知不如是亦何以見其才自是左右不
敢復言文體有寒疾每冬月侍書輙面冰不可運筆上
時賜之酒然後能書元狩中詔舉賢良方正淮南王安
舉端紫以對策高第待詔翰林超拜尚書僕射與文並
用事紫雖乏文采而令色尤可喜以故常在左右文浸
不用上幸甘泉祠河東巡朔方紫常扈從而文留守長
安禁中上還見文塵垢面目頗憐之文因進曰陛下用
人誠如汲黯之言後來者居上耳上曰吾非不念爾以
爾年老不能無少圓缺故也左右聞之以為上意不悅
因不復顧省文乞骸骨伏地上詔使駙馬都尉金日磾
翼起之日磾胡人初不知書素惡文所為因是擠之殿
下顛仆而卒上憫之令宦者瘞於南山下子堅嗣堅姿
性温潤文采縝密不減文而器局差小起家為文林郎
侍書東宫昭帝立以舊恩見寵帝春秋益壯喜寬大博
厚者顧堅器小斥不用堅亦以落落難合於世自視與
瓦礫同昭帝崩大將軍霍光以帝平生玩好器用後宫
美人置之平陵堅自以有舊恩乞守陵拜陵寢郎後死
葬平陵自文生時宗族分散四方高才竒特者王公貴
人以金帛聘取為從事舍人其下亦與巫醫書算之人
遊皆有益於其業或因以致富焉
贊曰羅氏之先無所見豈左氏所稱羅國哉考其國邑
在江漢之間為楚所滅子孫疑有散居黟歙間者嗚呼
國既破亡而後世猶以知書見用至今不絶人豈可以
無學術哉
清和先生傳(秦觀)
清和先生姓甘名液字子美其先本出於后稷氏有粒
食之功其後播棄或居於野遂為田氏田為大族布於
天下至夏末世衰有神農之後利其資率其徒往俘於
田而歸其倔彊不降者與彊而不釋甲者皆為城旦舂
賴公孫杵臼審其輕重不盡碎其族徙之陳倉與麥氏
谷氏鄰居其輕者猶為白粲與鬼薪仵已而逃乎河内
又移於曲沃曲沃之民悉化焉曲沃之地近於甘古甘
公之邑也故先生之生以甘為氏始居於曹受封於鄭
及長器度汪汪澄之不清撓之不濁有醖藉涵泳經籍
百家諸子之言無不濫觴孟子稱伯夷清下惠和先生
自謂不夷不惠居二者之間而兼有其德因自號曰清
和先生云士大夫喜與之遊詩歌曲引往往稱道之至
於牛童馬卒閭巷倡優之口莫不羨之以是名漸徹於
天子一召見與語竟日上熟味其旨愛其淳正可以鎮
澆薄之徒不覺滕之前席自是屢見於上雖郊廟祠祀
之禮先生無不預其選素與金城賈氏及玉巵子善上
皆禮之每召見先生有司不請而以二子俱見上不以
為疑或為之作樂盛饌以待之歡甚至於頭沒杯案先
生既見寵遇子孫支庶出為郡國二千石往往皆是至
於十室之邑百人之聚先生之族無不在焉昔最著聞
者中山宜城湓浦皆良子弟也然皆好賓客所居冠蓋
駢集賓客號呶出入無節交易之人所在委積由是上
疑其濁小人或乘間以賄入欲以逢上意而取寵一日
上問先生曰君門如市何也先生曰臣門如市臣心如
水上曰清和先生今乃信其清和矣益厚遇之由是士
大夫愈從先生遊鄉黨賓友之會咸曰無甘公而不樂
既至則一坐盡傾莫不注挹然先生遇事多不自持以
待人斟酌而後行嘗自稱沽之哉沽之哉我待價者也
人或召之不問貴賤至如斗筲之量挈瓶之智或虚已
來者從之如流布衣寒士一與之遇如挾纊唯不喜釋
氏而僧之徒好先生者亦竊與先生遊焉至於學道隠
居之士多喜見先生以自晦然先生愛移人性情激發
其膽氣觧釋其憂憤可謂能令公喜能令公怒者邪王
公卿士如灌夫季布李景儉桓彬之徒坐與先生為黨
而被罪者不可勝數其相歡而奉先生者或至於破家
敗産而不悔以是禮法之士疾之如讐如丞相朱子元
執金吾劉文叔郭解長孫登皆不悅未嘗與先生語時
又以其士行或久多中道而變不承於初咸毁之曰甘
氏孽子始以詐得終當以詐敗矣久之或有言先生性
不自持無大臣輔政之體置之左右未嘗有沃心之益
或虞以虚閒廢事上由此亦漸疎之會徐邈稱先生為
聖人上惡其朋比大怒遂命有司以光禄大夫秩就封
宗廟祭祀未嘗見遂終於鄭仕於郡國者皆不奪其官
初先生既失寵其交遊往往謝絶甚者至於毁棄素行
以賣直自售唯吏部尚書畢卓北海相孔融鼓城劉伯
倫篤好如舊融嘗上書辨先生之無罪上益怒融由此
亦得罪而倫又為之頌與當世為有權故不著今掇其
行事大要者著於篇
太史公曰先生之名見於詩書者多矣而未有至公之
論也譽之者美逾其實毁之者惡溢其真若先生激發
壯氣解釋憂憤使布衣寒士樂而忘其窮不亦熏然慈
仁君子之致與至久而多變此亦中賢之疵也孔子稱
有始有卒者其唯聖人乎先生何誅焉予嘗過山中慨
然想先生之風聲恨不及見也乃為之傳以記
文章辨體彙選卷五百四十七
