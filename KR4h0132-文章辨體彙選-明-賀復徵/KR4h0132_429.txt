文章辨體彙選卷四百二十九
明賀復徵編
說三
撲滿說(明宋濂)
撲滿貯錢陶器也狀類甖曰通一錢錢入不可出滿乃
撲去故名濓因是未嘗不悲石荆州之爲人也荆州俠
士劫遠使商客致富至與貴戚争豪以鐡如意擊碎珊
瑚非金多不能然卒用是以殺其身嗚呼荆州亦撲滿
歟傳曰仁者以財發身又曰積而能散然則聚財而不
散者不可哉
鑽燧說(宋濓)
宋子閒居見家人夏季改火不用桑柘取赤檆二尺中
析之一剜成小空空側開以小隙一劀圓大與空齊稍
銳其兩端上端截竹三寸冒之下端寘空内以細綯纏
其腰别藉卉毛於隙下左手執竹右手執綯急旋轉之
二檆相軋摩空木成塵烟輒起塵自隟流毛上候其烟
蓊葧以虚掌覆空鬱之則火燄燄生矣宋子嘆曰火在
木中不鑽則火不見萬善具於人性不學則善不明人
何可不學哉
人虎說(宋濓)
莆田壺山下有路通海販鬻者由之至正丁未春民衣
虎皮煅利銕爲爪牙習其奮躍之態絶類乃出伏灌莽
中使偵者緣木而視有負囊至者則嘯以爲信虎躍出
扼其吭殺之或臠其肉爲噬囓狀裂其囊拔物之尤者
餘封祕如故示人弗疑人競傳壺山下有虎不食人惟
吮其血且神之已而民偶出其婦守岩穴聞木上嘯聲
急意必有重貨乃蒙皮而搏之婦人質脆柔販者得與
抗婦懼逸去微見其蹠人也歸謀諸鄰譟逐之抵穴得
金帛無筭民竟逃去嗚呼世之人虎豈獨民也哉
猿說(宋濓)
武平産猿隕毛若金絲閃閃可觀猿子尤竒性可馴然
不離母母黠不可致獵人以毒傅矢伺母間射之母度
不能生灑乳於林飲子灑已氣絶獵人取母皮向子鞭
之即悲鳴而下歛手就制每夕必寢皮乃安甚者輒抱
皮跳躑而斃嗟夫猿且知有母不愛其死況人也耶
天說(劉基)
或曰天灾流行隂陽舛訛天以之警於人與曰否天以
氣爲質氣失其平則變是故風雨雷電晦明寒暑者天
之喘汗呼嘘動息啟閉收發也氣行而通則隂陽和律
吕正萬物並育五位時若天之得其常也氣行而壅壅
則激激則變變而後病生焉故吼而爲暴風鬱而爲虹
蜺不平之氣見也抑拗憤結迴薄切錯暴怒溢發冬雷
夏霜驟雨疾風折木漂山三光盪摩五精亂行晝昏夜
明瘴疫流行水旱愆殃天之病也霧濁星妖暈背祲氛
病將至而色先知也天病矣物受天之氣以生者也能
無病乎是故瘥癘夭札人之病也狂亂反常顚蹶披猖
中天之病氣而不知其所爲也雖天亦無如之何也惟
聖人有神道焉神道先知防於未形不待其幾之發也
堯之水九載湯之旱七載天下之民不知其灾朱均不
才爲氣所勝則舉舜禹以當之桀紂反道自絶於天則
率天下以伐之元氣之不汩聖人爲之也曰然則人勝
天與曰天有所不能而人能之此人之所以配天地爲
三也曰書曰作善降之百祥作不善降之百殃非與曰
此天之本心也而天有所不能病於氣也惟聖人能救
之是故聖人猶良醫也朱均不肖堯舜醫而瘳之桀紂
暴虐湯武又醫而瘳之周末孔子善醫而時不用故著
其方以傳於世易書詩春秋是也高文光武能於醫而
未聖故病少愈而氣不盡復和安平以降病作而無其
醫桓靈以鉤吻爲參苓而操懿之徒又加鴆焉由是病
入於膏盲而天道幾乎竆矣曰然則元氣息矣乎曰有
元氣乃有天地天地有壞元氣無息堯舜湯武正其法
孔子傳其方方與法不泯也有善醫者舉而行之元氣
復矣作天說
菜窩說(劉基)
菜窩者宗姪彬之所以名其居室也彬字宗文少好
學有識而未用其居在處州府城之東門每求予爲
文而恒弗得暇今年予來京師而彬亦以儒士貢爲
工部主事因戲作菜窩說且以勉而進之云爾
犁眉公謂東門子贆曰子之居東門也井地十畝旣夷
旣壌俯壕爲溝倚城爲墉藩以枳林緯以蘗場是蓋比
如束鍼錟若攅鎗蛇蜴不能求其縫罅蚍蜉不能爲之
穴隙也何不墾之以種樹乎又何不耕之以藝稷黍乎
不然何不大爲之池分北山之泉流以養鱉與魚乎徒
何爲乎築陋室於其中墼糞土以爲壁茨以腐茅墳蝎
是宅藉以瓦礫羊蹄豕跡與鼢鼠爲主客平明出門不
馬不車不驘不驢以造他人之廬呼朋命徒左趨右蹌
談無用之空言強相名而曰儒坐視殷賑之腴索爲蓬
藋之區不亦悲乎吾聞燕秦棗栗穰橙鄧橘李梨薁鬱
秦杏周漆柿桃柰楔琬容琰質椅桐栝栢堅縝有瑟桂
椒萸榝吐芳馞馝木瓜榅桲藷藇葛芴叢蔓轇轕彼揫
此茁或庸其材或以其實或黃如金或赤如日翹蕭遠
條可蜂以蜜克勤厥營苟獲其一富擬封君受天之秩
范子所至穿池種魚史傳貨殖盛稱陶朱八口之家五
畝之宅墻下樹桑足以衣帛今子不士不農不商不工
綴籍州庠口體不充人皆子嗤子曷不懜東門子贆聽
之愀然思之杳然瞿然而作再拜而怍立而言曰公有
言吾獲矣而吾亦有知焉請以復於公吾將以藝稷黍
乎則古人一夫受田百畝而給今將以五畝爲宅矣則
所羨不過二十之一不能以不饑也抑將以種樹乎則
近者非四三年不成不知遠者又幾年乎不可以懸吾
釜而俟爨也抑且爲池以畜魚乎則我身畸耳貸力於
人何日成乎不可以暵吾肮而待汲也今當種菜而鬻
焉尚庶幾哉可也夫菜也者采也君子之所采也或謂
之蔬焉蔬也者疏也食粱肉者之所䟽也君子所采而
食粱肉者疏之庶幾或者可以裕我矣乎乃往訪於溪
南之圃人得膏土沃泉之術蒐四鄙之菜類其族而種
之買牛牯一㹀二鏺其萊蕪芟去薁薉拔其荄杜阜翳
籜而灺之穿井於其四隅建桔橰焉瀦水有池洩水有
渠或培或滋或叢或竒灌溉攸宜或耘或耔疏稠比稀
慈穉舉肥根莖實荑各隨其時羅之離離檻之菲菲朱
浹旬月而東門氏之童色澤如也貌懌如也窺其園則
鬱鬱芊芊入其門則盎然春温有酒盈尊他日犁眉公
過焉東門子贆御諸門犁眉公笑曰子亦足於斯而已
乎東門子贆再拜謝曰吾願見公而有陳焉久矣請坐
於吾廬而爲公言之可乎公曰吾願也東門子贆曰公
能悉識吾菜乎公曰未也請之園而言焉曰始吾之不
營是園也漠乎其無思也今吾之旣營是園也推其所
以壯吾址而厚吾生則非一日也天地久其道而萬物
生聖人久其德而庶功成士農工商久其業而百務貞
故殖韭以爲之君韭者久也所以久吾生也致久必慎
其揆故殖之以葵葵者揆也揆得其道則視明而聽聰
故植之以蔥聰達則得算多故植之以蒜蒜者算也算
不失家必豐故植之以蘴豐則彊矣故植之以薑薑者
強也物太強則過剛剛過則折君子戒焉故植之以芥
芥者戒也戒事者思必苦思苦則毒故植之以荼荼毒
罹於中而用力勤故植之以芹勤極則病故植之以蒲
蒲痡也病之劇也病劇必弱故植之以荏荏柔而弱也
弱則微矣故植之以薇微骭瘍也骭微則羸其行故植
之以蔞蔞者僂也愈病必以藥故植之以芍藥藥攻病
不可失其養故植之以鞠鞠養也得其養而後蘇故植
之以蘇蘇則起矣故植之以芑起必慎以保其後故植
之以瓠瓠者護也護不違乎道則難舒而福生焉故植
之以芷芷者祉也引祉莫大乎育德故植之以蓄蓄必有
濟故植之以薺薺者濟也濟自近而之遠自卑而底高
也故植之以菘菘者高也高極必窮故植之以芎藭慮
竆者必早計故植之以薊薊者計也吾朝而游焉觀其
菶菶菁菁可以悅吾目而暢吾情夕而游焉擷其芳而
茹其英可以旨吾腹而曼吾齡又可以究吾知而通物
理安得不悠然而永懷怡然而自喜哉夫吾廬窩也不
足以延長者而長者肯臨焉不可以不志請名之曰菜
窩願公爲吾誌之犁眉公大悅遂旅其菜酌其酒書其
言而去
瞽說(蘇伯衡)
空同子過北邙山見叢塜爲喟然而嘆曰人乎人乎其王
侯將相乎其巨家富子乎其百工技藝乎其俠客釋氏
乎其駔儈乎其甿隸乎其操觚者乎其人奴之類乎其
鹵簿鼔吹前挽後擁而歸之斯乎其束縛而遺之斯乎
其殣而埋之斯乎其始將錮三泉而天文地理之畢具
乎將使房繳道門闕罘□之極其壯麗乎將秘器臣妾
之備置乎將穿不及泉而丘壟之無處乎將不封而不
樹乎其中將珠襦玉匣黃腸題湊乎將桐木爲棺葛藟
爲緘乎將厚衣以薪乎將倮而反其真乎嗚呼噫嘻蓋
皆不可知矣況乎其主名邑里而可得而稽乎但見華
表摧折穹碑剥落土花&KR0008;斒牛羊礪角可悲也夫牧豎
縱横汛掃不至漆燈已滅隂燐昭㫼可悲也夫蒿萊没
垣麒麟欹側翁仲無言白日自没可悲也夫衰草離蘺
露冷風凄罔象出没狐狸嘯啼可悲也夫言未卒傍有
樵者曰唉又何足悲哉人齡踰百如電之流如駒之馳
方其生存或竆或達或盛或衰而貴者賤者尊者卑者
富者貧者智者愚者雖歡欣得失用舍夀夭參差不齊
及大期之奄及倏長逝而莫追計如桑孔辯如秦儀雄
如項籍巧如工倕腰懸章綬手執璧圭布視錦綉塊視
珠璣雖欲不同爲螻蟻之歸得乎唉歲月荏苒寒暑推
移則其骨毛齒爪亦將澌盡而塵飛頽然獨存者第敗
塜之纍纍而已而四五世後不復能守則丘壟塋域又
將爾耕我犁蒼然如故者特空山之巍巍而已而此理
勢之必然從振古其如兹夫子何乃不能忘情爲之佇
立而歔欷也雖然萬物之間衆人之中雜賢雜哲立德
立功坤翕乾張蟠地極穹有生有死雖衆攸同其英䰟
靈氣則不隨草木而腐壞其令聞廣譽則長並天地而
無竆苟能如是則善矣尚何彼之悲爲唉宇宙有不朽
而不務之方蠅營狙詐舞智用機競浮榮於旦暮較強
弱於錙銖俯有拾仰有取争勢利計崇庳將其肉未寒
而名已泯何舉世之没没虽虽也空同子曰善哉去其
健羨脫其放羈放乎山林弦琴誦詩進德修業惟恐後
時
其二
空同子曰有求於人而不加親無求於人而不加疎此
其人君子也有求於人而惟恐不親無求於人而惟恐
不疎此其人小人也其人誠君子也其友也必不加親
於人得時之際而加疎於人失時之後亦不加疎於已
得志之日而加親於已失志之時其人誠小人也其友
也必加親於人得時之際而加疎於人失時之後亦必
加疎於已得志之日而加親於已失志之時是故君子
之友謂之真小人之友謂之僞僞友者常多有也真友
者常鮮有也鮮真友是以友而有始終者十不能一二
也多僞友是以友而無始終者十常有八九也蓋君子
友以道義而道義無隆無替者也與道義俱無隆替則
君子之心也小人友以勢利而勢利有隆有替者也與
勢利俱有隆替則小人之心也此小人之存心所以無
恒而君子之存心所以有恒也以有恒之心而與人友
雖禍福死生而不能親疎之也況小者乎以無恒之心
而與人友雖簞食豆羹而能親疎之也況大者乎是故
君子不苟交人亦不苟友於人友人必察其所以友也
友於人必慎其所以友也慎友在始察友在微察友不
於微則不能得其心之所存也慎友不於始則不能得
其身之所宗也夫自古及今終而相忮相軋相毀相競
相傾相仇相殘者皆始而相求相推相下相比相濟相
依相許者相求相推相下相比相濟相依相許於其始
而相忮相軋相毁相競相傾相仇相殘於其終僞友者
則爲之也真友者固不爲之也故君子察之慎之友焉
而出於真者則内友焉而隣於僞者則絶絶僞友所以
使天下薄勢利也内真友所以率天下敦道義也敦道
義薄勢利民德其有不厚乎友道其有不終乎
其三
尉遲楚好爲文謁空同子曰敢問文有體乎曰何體之
有易有似詩者詩有似書者書有似禮者何體之有有
法乎曰初何法典謨訓誥國風雅頌初何法難乎易乎
曰吾將言其難也則古詩三百篇多出於小夫婦人吾
將言其易也則成一家言者一代不數人宜繁宜簡曰
不在繁不在簡狀情寫物在辭達辭達則二三言而非
不足辭未達則千百言而非有餘宜何如曰如江湖何
也曰有本也如鍵之於管如樞之於戶如將之於三軍
如腰領之於衣裳何也曰有統攝也如置陳如構居第
如建國都何也曰謹布置也如草木焉根而榦榦而枝枝而
葉而葩何也曰條理精暢而皆有附麗也如手足之十
二脉焉各有起有出有循有注有會何也曰支分派别
而榮衛流通也如天地焉包涵六合而不見端倪何也
曰氣象沉鬱也如漲海焉波濤湧而魚龍張何也曰浩
瀚詭怪也如日月焉朝夕見而令人喜何也曰光景常
新也如煙霧舒而雲霞布何也曰動蕩而變化也如風
霆流而雨雹集何也曰神聚而冥會也如重林如邃谷
何也曰深遠也如秋空如寒水何也曰潔淨也如太羔
如玄酒何也曰雋永也如瀨之旋如馬之奔何也曰回
複馳騁也如羊腸如鳥道何也曰縈迂曲折也如孫吳
之兵何也曰竒正相生也如常山之蛇何也曰首尾相
應也如父師之臨子弟如孝子仁人之處親側如元夫
碩士端冕而立乎宗廟朝廷何也曰端嚴也温雅也正
大也如楚莊王之怒如杞梁妻之泣如昆陽城之戰如
公孫大娘之舞劔何也曰激切也雄壯也頓挫也如菽
粟如布帛如精金如美玉如出水芙蓉何也曰有補於
世也不假磨礲雕琢也將烏乎以及此也曰易詩書三
禮春秋所載丘明高赤所傳孟荀莊老之徒所著朝焉
夕焉諷焉味焉習焉斯得之矣雖然非力之可爲也聖
賢道德之光積於中而發乎外故其言不文而文譬猶
天地之化雨露之潤物之䰟魄以生華蔓毛羽極人力
所不能爲孰非自然哉故學於聖人之道則聖人之言
莫之致而致之矣學於聖人之言非惟不得其道并其
所謂言亦且不能至矣尉遲楚出以告公乘丘曰楚之
於文也其猶在山徑之間歟微空同子導吾出也吾不
知大道之恢恢於是盡心焉將於文僩焉無難能者矣
猫說(薛瑄)
予家苦鼠暴乞諸人得一猫形魁然大爪牙銛且利予
私計鼠暴當不復慮矣以其未馴也縶維以伺候其馴
焉羣鼠聞其聲相與窺其形類有能者恐其噬已也屏
不敢出穴者月餘日旣而以其馴也遂解其縶維適覩
出殼雞雛鳴啾啾焉遽起而捕之比家人逐得已下咽
矣家人欲執而擊之余曰勿庸物之有能者必有病噬
雛是其病也獨無捕鼠之能乎遂釋之已則伈伈泯泯
飢哺飽嬉一無所爲羣鼠復潜視以爲彼將匿形致已
也猶屏伏不敢出旣而鼠窺之益熟覺其無他異遂歷
穴相告曰彼無爲也遂偕其類復出爲暴如故余方怪
甚然復有雞雛過堂下者又亟往捕之而走追則囓者
過半矣余之家人執之至前數之曰天之生材不齊有
能者必有病舍其病猶可用其能也今汝無捕鼠之能
而有噬雞之病真天下之棄材也哉遂笞而放之
赤子說(鄒守愚)
赤子生浹二旬蠕動然嘔煦然無所知也已方其睡且
熟也扶之不驚徐而叩之不悟也未幾怡然以笑余驚
使家人燭之其面有喜色赤子不知也曰曷爲乎然家
人曰是其夢也未幾復大驚以啼若號若訴余驚使家
人燭之其面猶有怒色赤子不知也余曰曷爲乎然家
人曰是其亦夢也須臾而赤子亦寤余曰赤子亦有夢
矣乎其夢也亦有喜與怒矣乎不然不宜有是也其始
生也湛一内涵形感外絶其心宜若天然不當有憧憧
焉者於其間舉吾身皆外也然而孰順以喜孰逆以悲
夜之夢晝之爲也不然則其思也不然則其因也不然
則其幾之先也赤子方浹旬爲邪思邪因邪幾邪其必
不然矣乃有喜與怒者於夢乎形焉其亦何從而得之
邪吾以是伏思之易曰寂然不動感而遂通天下之故
自其始生之時而已然也當是時也無赤子與聖人之
異也孟子曰大人者不失其赤子之心者也然則聖人
者其果天錫之崇名而異之邪能不失之而已矣吾悲
夫世之以喜怒自鑿其真者何限也
說吏(祝允明)
吏所以止民之争而吏之争於民甚於民之相争也民
之争求止於吏争於吏將焉止之故置吏者必先求其
不民之争者而後求其止民之争然後可不然是吏教
民争而置吏者教吏争也與其欲止民争而更教之不
若不置吏而民之争尚寡也
虎銜魚說(張含)
春秋推災度云四方煩擾衆民失恩則虎銜魚矣禺山
子曰奚翅魚乎奚翅魚乎今恐不免於銜蝦也蒙邇停
都見漁石公唶謂蒙云前之廿歲監司鮮以賕著近鮮
以不賕著方岳滋倍焉況銅章名實皆銅墨綬名實皆
墨鄶下無譏矣又曰士也固窮之節女也偶影之操
也監司而賕殆六珈而姣者也方岳而賕殆翟服而嫪
者也銅墨而賕殆十金中饋而奔者也蒙復於公曰昔
者之賕鑚穴踰墻今也之賕連闥洞房昔也之姣叔孫
僑如今也之姣衛渾良夫昔人有云臣父清惟恐人知
臣清惟恐人不知今也反是前兹之賕惟恐人知今兹
之賕惟恐人不知賕非美名曷曰惟恐人不知曰不知
則何爲來哉由此觀之虎奚翅銜蝦哉傳曰國家之敗
由官邪也官之失德寵賂章也
錄鬻婦說(劉楚)
歲乙已兵後大歉民有鬻其妻於廬陵之瀟洲得五斗
粟者其夫持粟出門去數百步矣其妻號而返之謂曰
本以凶歉不能兩全又無别貲可脫急故寧鬻身以相
濟今所得粟止五斗計其間去食新之日尚遠也食五
斗粟既能食新否乎否則若終死亡耳奈何遽捐結髮
之誼而爲此痛割哉聞永新比歲豐而饒粟此去不百
里盍歸粟主人與若俱行丐以乞活萬一得兩存以免
於離析之患不亦可乎苟不幸而死則偕死況或者未
必死乎乃泣謝主人相携而去劉子聞而嘆曰義哉其
妻之言也夫夫婦以義合者也今其瀕於死亡而相棄
豈得已哉遂至見粟不見妻苟升斗以延旦夕蓋無復
有一日深長之慮者矣使幸得食粟而不死或盡食而
死皆未可知然一食其粟則終不得妻其妻者必可知
矣兹其返粟而去也或死或不死槩未可知而詞嚴義
正婦則存焉夫豈伈伈焉持旦夕命以自矜者哉夫鬻
身非義矣自鬻以濟其夫焉可也身鬻矣而所事不能
以終濟則不如全身俟命之爲愈此所以反覆權之而
卒歸於正歟嗚呼世無烈丈夫久矣況婦人女子乎彼
食人之禄儋人之爵者固將謂一旦緩急可恃也君父
不幸而遭難則雖若紀信之詐董永之賣宜有所不辭
今計不知此出反乘危利菑肆然委質於他人乃謂昔
者之禄不足以酬其勲而方恨去之之不早者顧此婦
寧不大有靦哉又或不能早斷以義徒隱忍淟涊失
其身矣他日乃不勝自悔始謂不能忘情於故夫如餅
師之憶者則亦何及哉嗚呼婦人從人者也一而已矣
彼饑饉死亡何足計哉故吾於瀟洲之婦蓋深有感云
獲麟說(唐順之)
春秋何以終於獲麟杜預之言曰感麟而作因以爲終
也予以爲不然孟子曰王者之迹熄而詩亡詩亡然後
春秋作又曰世衰道微孔子懼作春秋孔子傷當世之
亂爲萬世法戒而作春秋也豈獨爲一麟哉假而麟不
至春秋將不作耶鄭衆賈逵服虔謂孔子自衛反魯修經
已成麟感而至胡安國亦曰簫韶作而鳳凰儀春秋成
而麒麟至余又以爲不然孔子嘗曰鳳鳥不至河不出
圖吾已矣夫傷不得致此瑞也孔子刪詩定書繫易正
禮樂功亦至矣不聞有所謂瑞獨春秋成而麟至乎假
而麟不至春秋將何所終耶且旣爲瑞矣又見獲於鉏
商何哉然則春秋曷爲以是終吾以爲紀異也春秋書
災不書瑞麟者聖王之瑞也時至春秋亂臣賊子接跡
於天下日食星殞地震山崩水旱霜雹六鷁退飛鴝鵒
來巢多麋有蜮史不絶書斯時也麟曷爲至哉不當至
而至焉兹瑞也所以爲異也有年大有年祥也非所有
而有焉則爲異麟祥也非所至而至焉則爲異楚狂之
歌曰鳳兮鳳兮何德之衰兹其麟之衰乎雖然麟爲聖
人出也爲已出而傷焉孔子其有感乎吾道其終不行
乎所謂吾已矣夫者故以是終焉
介軒說(楊繼盛)
介安從生生於吾心之義義又安從始始於在天之利
是故本諸心而原諸天非由外鑠者也夫人之所以植
綱常弘德業參天地匹聖賢皆頼此以爲之質幹是可
苟焉已乎必剛與廉二者合而介始成矣然乖愎以忤
物則似介之剛而非剛矯情以駭俗則似介之廉而非
廉毫釐千里不可不察也而世之號爲介者不求其合
於天而求其合於人不求諸吾心而求諸聲音笑貌之
末故能介於外者或不能介於内能介於始者或不能
介於終則是介非介不過欺世之機械要寵之筌蹄耳
其害介也不旣深乎觀李封君之介自心而身而家而
鄉其介之操同自少而壯而老其介之操又同夫固合
内外始終而一之者謂之天下之至介非歟則以之名
軒也固宜論者猶以二君之介不及於天下惜之然述
之者有司寇禹江則天下之頌其介也固有待矣噫不
苟和之謂介然介而不和者偏也不苟取之謂介苟有
意取名焉雖非貨利亦謂之取矣敢以是足介說之義
友琴生說(徐渭)
陸君以清才少年入國子宜其一意於干禄之文也顧
嗜古已即能爲古詩文又嗜琴久之得其趣益與之狎
視琴猶人也行則囊以隨止則懸以對憂喜所到手出
其聲若與之語因自呼曰友琴生人亦以友琴生呼之
余客金陵友琴生則來訪余問以說余嘗見人道友琴
生曩客杭鼓琴於舍忽有鼠自穴中蹲几下久不去座
中客起喝之愈留此與伯牙氏之琴也而使馬仰秣者
何異哉夫聲之感人在異類且然而況於人乎況又得
其趣者乎宜生之友之也生請益予默然生亦默然頃
之曰似得之矣然願子畢其說余曰生誠思之當木未
有桐時蠶不絃時匠不斵時人具耳而或無聽也是爲
聲不成時而使友琴生居其間則琴且無實也而安有
名名且無矣又安得與之友則何如君復默然若有所
遺也已而曰得之矣乃今知於琴友而未嘗友不友而
未嘗不友也余曰諾
相說(孫作)
相人之法論形而取舍之此世俗瞽伎之見不惟不足
以知人而吾所以取人者一失其當則未免喪心挫志
茫乎君子小人之不暇擇矣九方臯天下之善相馬者
其求馬也物色牝牡不能知而不失其爲良馬故伯樂
曰若臯之所觀天機也得其精而忘其麤在其内而忘
其外善相人者亦然相雖定於形神氣色之中見常在
於形神氣色之外余嘗學此而得二法一曰變二曰常
常者人之所不見變者人之所不知也常猶可勉變則
雖鬼神有不能知當知其勉強逆計以遁其情則雖季
咸之相壺子不能得其略至於天機之動忽焉而不可
掩是雖裴行儉之議王楊盧駱無以出此也莫難逃者
動静語默之機莫難禦者倉卒應變之機於其不可逃
以觀其愛憎取與之常於其不可禦以竆其心發難忍
之變一變一常反復相明而貧富貴賤壽夭之理得矣
譬之如水滙而爲淵激而爲湍束而爲峽流而爲川人
見其異耳然而汪洋起伏之形悍怒崩蹙之勢萬變不
常而大小淺深之數可以智測者其理一也里士陳君
漢翁善相人與余言悉合故錄此以遺漠翁而士大夫
得吾說以通之亦或有以知相非進於技而已也
秀才說(湯顯祖)
秀才之才何以秀也秀者靈之所爲故天生人至靈也
孟子曰以爲未嘗有才者豈人之性也哉不能盡其才
者也故性之才爲才也盡其才則日新心含靈粹而英
華外粲行則有度言則有音易所謂黃中以通其理是
也才而爲秀世實需才正需於此或曰諸生不甚言性
正以言性之人亦未能盡其才夫大聖非五十學易知
天命鮮能無大過惟其言之信者識之其行之信者從
之其言行之疑者置之而已或曰日者士以道性爲虚
以食色之性爲實以豪傑爲有以聖人爲無嗟夫吾生
四十餘矣十三歲時從明德羅先生遊血氣未定讀非
聖之書所遊四方輒交其氣義之士蹈厲靡衍幾失其
性中途復見明德先生嘆而問曰子與天下士日泮渙
悲歌意何爲者究意於性命何如何時可了夜思此言
不能安枕久之有省知生之爲性是也非食色性也知
生豪傑之士是也非迂視聖賢之豪如世所豪其豪不
才如世所才其才不秀傳不云乎三折肱可以醫國吾
爲諸君慎之
古硯說(許獬)
余家有古硯往年得之友人所遺者受而置之當一硯
之用不知其爲古也已而有識者曰此五代宋時物也
古矣宜謹寶藏之勿令損壞予聞斯言亦從而寶焉不
暇辨其爲真五代宋與否雖然斯物而真五代與宋也
當時人亦僅以當一硯之用耳豈知其必不毀必至於
今而爲古耶蓋至於今而後知其爲五代與宋也不知
其在五代與宋時所寶爲周秦漢魏以上物者視此又
奚如乎而又不知其以周秦漢魏以上物示周秦漢魏
以上人其人自視則又奚如人見世之熙熙者沉酣於
紛華綺麗之樂奔走於權貴要津之門褰裳濡足被僇
辱而不知羞於是有一人焉出而矯之卓然以道自重
以淡泊自守以古先琴書圖畫器物玩好自娛命之曰
好古故凡名能好古者必非庸俗人也以其非庸俗人
之所好則庸俗人亦從而效之於是士之射利求進者必
竆極其所無以諂事權貴要津權貴要津亦時出其所
有以誇士而士之慕爲古而不知務者亦每與世競逐
必盡效其所有而後快噫嘻是非真能好古也特與庸
俗人同好而已夫旣與庸俗人同好矣而猶嘵嘵然竊
好古之名以求自異於庸俗不知其名則是而其意則
非吾之所謂好古者學其道爲其文思其人而不得見
徘徊上下庶幾得其手澤之所存而觀玩焉則恍然如
見其人也是以好之而不厭故夫古之爲好者非以其
物以其人也如以其物而已矣今亦何以異於古哉夫
苟不惟物惟其人則吾亦可以爲古人矣安知千百世
之下不以好古者好吾乃必舍其在吾而惟古之好亦
已惑矣予觀今世之所好大率類是蓋皆所謂名是而
意則非者也不能盡述述其近似者作古硯說
文章辨體彙選卷四百二十九
文章辨體彙選卷四百二十九
明賀復徵編
說三
撲滿說(明宋濂)
撲滿貯錢陶器也狀類甖曰通一錢錢入不可出滿乃
撲去故名濓因是未嘗不悲石荆州之爲人也荆州俠
士劫遠使商客致富至與貴戚争豪以鐡如意擊碎珊
瑚非金多不能然卒用是以殺其身嗚呼荆州亦撲滿
歟傳曰仁者以財發身又曰積而能散然則聚財而不
散者不可哉
鑽燧說(宋濓)
宋子閒居見家人夏季改火不用桑柘取赤檆二尺中
析之一剜成小空空側開以小隙一劀圓大與空齊稍
銳其兩端上端截竹三寸冒之下端寘空内以細綯纏
其腰别藉卉毛於隙下左手執竹右手執綯急旋轉之
二檆相軋摩空木成塵烟輒起塵自隟流毛上候其烟
蓊葧以虚掌覆空鬱之則火燄燄生矣宋子嘆曰火在
木中不鑽則火不見萬善具於人性不學則善不明人
何可不學哉
人虎說(宋濓)
莆田壺山下有路通海販鬻者由之至正丁未春民衣
虎皮煅利銕爲爪牙習其奮躍之態絶類乃出伏灌莽
中使偵者緣木而視有負囊至者則嘯以爲信虎躍出
扼其吭殺之或臠其肉爲噬囓狀裂其囊拔物之尤者
餘封祕如故示人弗疑人競傳壺山下有虎不食人惟
吮其血且神之已而民偶出其婦守岩穴聞木上嘯聲
急意必有重貨乃蒙皮而搏之婦人質脆柔販者得與
抗婦懼逸去微見其蹠人也歸謀諸鄰譟逐之抵穴得
金帛無筭民竟逃去嗚呼世之人虎豈獨民也哉
猿說(宋濓)
武平産猿隕毛若金絲閃閃可觀猿子尤竒性可馴然
不離母母黠不可致獵人以毒傅矢伺母間射之母度
不能生灑乳於林飲子灑已氣絶獵人取母皮向子鞭
之即悲鳴而下歛手就制每夕必寢皮乃安甚者輒抱
皮跳躑而斃嗟夫猿且知有母不愛其死況人也耶
天說(劉基)
或曰天灾流行隂陽舛訛天以之警於人與曰否天以
氣爲質氣失其平則變是故風雨雷電晦明寒暑者天
之喘汗呼嘘動息啟閉收發也氣行而通則隂陽和律
吕正萬物並育五位時若天之得其常也氣行而壅壅
則激激則變變而後病生焉故吼而爲暴風鬱而爲虹
蜺不平之氣見也抑拗憤結迴薄切錯暴怒溢發冬雷
夏霜驟雨疾風折木漂山三光盪摩五精亂行晝昏夜
明瘴疫流行水旱愆殃天之病也霧濁星妖暈背祲氛
病將至而色先知也天病矣物受天之氣以生者也能
無病乎是故瘥癘夭札人之病也狂亂反常顚蹶披猖
中天之病氣而不知其所爲也雖天亦無如之何也惟
聖人有神道焉神道先知防於未形不待其幾之發也
堯之水九載湯之旱七載天下之民不知其灾朱均不
才爲氣所勝則舉舜禹以當之桀紂反道自絶於天則
率天下以伐之元氣之不汩聖人爲之也曰然則人勝
天與曰天有所不能而人能之此人之所以配天地爲
三也曰書曰作善降之百祥作不善降之百殃非與曰
此天之本心也而天有所不能病於氣也惟聖人能救
之是故聖人猶良醫也朱均不肖堯舜醫而瘳之桀紂
暴虐湯武又醫而瘳之周末孔子善醫而時不用故著
其方以傳於世易書詩春秋是也高文光武能於醫而
未聖故病少愈而氣不盡復和安平以降病作而無其
醫桓靈以鉤吻爲參苓而操懿之徒又加鴆焉由是病
入於膏盲而天道幾乎竆矣曰然則元氣息矣乎曰有
元氣乃有天地天地有壞元氣無息堯舜湯武正其法
孔子傳其方方與法不泯也有善醫者舉而行之元氣
復矣作天說
菜窩說(劉基)
菜窩者宗姪彬之所以名其居室也彬字宗文少好
學有識而未用其居在處州府城之東門每求予爲
文而恒弗得暇今年予來京師而彬亦以儒士貢爲
工部主事因戲作菜窩說且以勉而進之云爾
犁眉公謂東門子贆曰子之居東門也井地十畝旣夷
旣壌俯壕爲溝倚城爲墉藩以枳林緯以蘗場是蓋比
如束鍼錟若攅鎗蛇蜴不能求其縫罅蚍蜉不能爲之
穴隙也何不墾之以種樹乎又何不耕之以藝稷黍乎
不然何不大爲之池分北山之泉流以養鱉與魚乎徒
何爲乎築陋室於其中墼糞土以爲壁茨以腐茅墳蝎
是宅藉以瓦礫羊蹄豕跡與鼢鼠爲主客平明出門不
馬不車不驘不驢以造他人之廬呼朋命徒左趨右蹌
談無用之空言強相名而曰儒坐視殷賑之腴索爲蓬
藋之區不亦悲乎吾聞燕秦棗栗穰橙鄧橘李梨薁鬱
秦杏周漆柿桃柰楔琬容琰質椅桐栝栢堅縝有瑟桂
椒萸榝吐芳馞馝木瓜榅桲藷藇葛芴叢蔓轇轕彼揫
此茁或庸其材或以其實或黃如金或赤如日翹蕭遠
條可蜂以蜜克勤厥營苟獲其一富擬封君受天之秩
范子所至穿池種魚史傳貨殖盛稱陶朱八口之家五
畝之宅墻下樹桑足以衣帛今子不士不農不商不工
綴籍州庠口體不充人皆子嗤子曷不懜東門子贆聽
之愀然思之杳然瞿然而作再拜而怍立而言曰公有
言吾獲矣而吾亦有知焉請以復於公吾將以藝稷黍
乎則古人一夫受田百畝而給今將以五畝爲宅矣則
所羨不過二十之一不能以不饑也抑將以種樹乎則
近者非四三年不成不知遠者又幾年乎不可以懸吾
釜而俟爨也抑且爲池以畜魚乎則我身畸耳貸力於
人何日成乎不可以暵吾肮而待汲也今當種菜而鬻
焉尚庶幾哉可也夫菜也者采也君子之所采也或謂
之蔬焉蔬也者疏也食粱肉者之所䟽也君子所采而
食粱肉者疏之庶幾或者可以裕我矣乎乃往訪於溪
南之圃人得膏土沃泉之術蒐四鄙之菜類其族而種
之買牛牯一㹀二鏺其萊蕪芟去薁薉拔其荄杜阜翳
籜而灺之穿井於其四隅建桔橰焉瀦水有池洩水有
渠或培或滋或叢或竒灌溉攸宜或耘或耔疏稠比稀
慈穉舉肥根莖實荑各隨其時羅之離離檻之菲菲朱
浹旬月而東門氏之童色澤如也貌懌如也窺其園則
鬱鬱芊芊入其門則盎然春温有酒盈尊他日犁眉公
過焉東門子贆御諸門犁眉公笑曰子亦足於斯而已
乎東門子贆再拜謝曰吾願見公而有陳焉久矣請坐
於吾廬而爲公言之可乎公曰吾願也東門子贆曰公
能悉識吾菜乎公曰未也請之園而言焉曰始吾之不
營是園也漠乎其無思也今吾之旣營是園也推其所
以壯吾址而厚吾生則非一日也天地久其道而萬物
生聖人久其德而庶功成士農工商久其業而百務貞
故殖韭以爲之君韭者久也所以久吾生也致久必慎
其揆故殖之以葵葵者揆也揆得其道則視明而聽聰
故植之以蔥聰達則得算多故植之以蒜蒜者算也算
不失家必豐故植之以蘴豐則彊矣故植之以薑薑者
強也物太強則過剛剛過則折君子戒焉故植之以芥
芥者戒也戒事者思必苦思苦則毒故植之以荼荼毒
罹於中而用力勤故植之以芹勤極則病故植之以蒲
蒲痡也病之劇也病劇必弱故植之以荏荏柔而弱也
弱則微矣故植之以薇微骭瘍也骭微則羸其行故植
之以蔞蔞者僂也愈病必以藥故植之以芍藥藥攻病
不可失其養故植之以鞠鞠養也得其養而後蘇故植
之以蘇蘇則起矣故植之以芑起必慎以保其後故植
之以瓠瓠者護也護不違乎道則難舒而福生焉故植
之以芷芷者祉也引祉莫大乎育德故植之以蓄蓄必有
濟故植之以薺薺者濟也濟自近而之遠自卑而底高
也故植之以菘菘者高也高極必窮故植之以芎藭慮
竆者必早計故植之以薊薊者計也吾朝而游焉觀其
菶菶菁菁可以悅吾目而暢吾情夕而游焉擷其芳而
茹其英可以旨吾腹而曼吾齡又可以究吾知而通物
理安得不悠然而永懷怡然而自喜哉夫吾廬窩也不
足以延長者而長者肯臨焉不可以不志請名之曰菜
窩願公爲吾誌之犁眉公大悅遂旅其菜酌其酒書其
言而去
瞽說(蘇伯衡)
空同子過北邙山見叢塜爲喟然而嘆曰人乎人乎其王
侯將相乎其巨家富子乎其百工技藝乎其俠客釋氏
乎其駔儈乎其甿隸乎其操觚者乎其人奴之類乎其
鹵簿鼔吹前挽後擁而歸之斯乎其束縛而遺之斯乎
其殣而埋之斯乎其始將錮三泉而天文地理之畢具
乎將使房繳道門闕罘□之極其壯麗乎將秘器臣妾
之備置乎將穿不及泉而丘壟之無處乎將不封而不
樹乎其中將珠襦玉匣黃腸題湊乎將桐木爲棺葛藟
爲緘乎將厚衣以薪乎將倮而反其真乎嗚呼噫嘻蓋
皆不可知矣況乎其主名邑里而可得而稽乎但見華
表摧折穹碑剥落土花&KR0008;斒牛羊礪角可悲也夫牧豎
縱横汛掃不至漆燈已滅隂燐昭㫼可悲也夫蒿萊没
垣麒麟欹側翁仲無言白日自没可悲也夫衰草離蘺
露冷風凄罔象出没狐狸嘯啼可悲也夫言未卒傍有
樵者曰唉又何足悲哉人齡踰百如電之流如駒之馳
方其生存或竆或達或盛或衰而貴者賤者尊者卑者
富者貧者智者愚者雖歡欣得失用舍夀夭參差不齊
及大期之奄及倏長逝而莫追計如桑孔辯如秦儀雄
如項籍巧如工倕腰懸章綬手執璧圭布視錦綉塊視
珠璣雖欲不同爲螻蟻之歸得乎唉歲月荏苒寒暑推
移則其骨毛齒爪亦將澌盡而塵飛頽然獨存者第敗
塜之纍纍而已而四五世後不復能守則丘壟塋域又
將爾耕我犁蒼然如故者特空山之巍巍而已而此理
勢之必然從振古其如兹夫子何乃不能忘情爲之佇
立而歔欷也雖然萬物之間衆人之中雜賢雜哲立德
立功坤翕乾張蟠地極穹有生有死雖衆攸同其英䰟
靈氣則不隨草木而腐壞其令聞廣譽則長並天地而
無竆苟能如是則善矣尚何彼之悲爲唉宇宙有不朽
而不務之方蠅營狙詐舞智用機競浮榮於旦暮較強
弱於錙銖俯有拾仰有取争勢利計崇庳將其肉未寒
而名已泯何舉世之没没虽虽也空同子曰善哉去其
健羨脫其放羈放乎山林弦琴誦詩進德修業惟恐後
時
其二
空同子曰有求於人而不加親無求於人而不加疎此
其人君子也有求於人而惟恐不親無求於人而惟恐
不疎此其人小人也其人誠君子也其友也必不加親
於人得時之際而加疎於人失時之後亦不加疎於已
得志之日而加親於已失志之時其人誠小人也其友
也必加親於人得時之際而加疎於人失時之後亦必
加疎於已得志之日而加親於已失志之時是故君子
之友謂之真小人之友謂之僞僞友者常多有也真友
者常鮮有也鮮真友是以友而有始終者十不能一二
也多僞友是以友而無始終者十常有八九也蓋君子
友以道義而道義無隆無替者也與道義俱無隆替則
君子之心也小人友以勢利而勢利有隆有替者也與
勢利俱有隆替則小人之心也此小人之存心所以無
恒而君子之存心所以有恒也以有恒之心而與人友
雖禍福死生而不能親疎之也況小者乎以無恒之心
而與人友雖簞食豆羹而能親疎之也況大者乎是故
君子不苟交人亦不苟友於人友人必察其所以友也
友於人必慎其所以友也慎友在始察友在微察友不
於微則不能得其心之所存也慎友不於始則不能得
其身之所宗也夫自古及今終而相忮相軋相毀相競
相傾相仇相殘者皆始而相求相推相下相比相濟相
依相許者相求相推相下相比相濟相依相許於其始
而相忮相軋相毁相競相傾相仇相殘於其終僞友者
則爲之也真友者固不爲之也故君子察之慎之友焉
而出於真者則内友焉而隣於僞者則絶絶僞友所以
使天下薄勢利也内真友所以率天下敦道義也敦道
義薄勢利民德其有不厚乎友道其有不終乎
其三
尉遲楚好爲文謁空同子曰敢問文有體乎曰何體之
有易有似詩者詩有似書者書有似禮者何體之有有
法乎曰初何法典謨訓誥國風雅頌初何法難乎易乎
曰吾將言其難也則古詩三百篇多出於小夫婦人吾
將言其易也則成一家言者一代不數人宜繁宜簡曰
不在繁不在簡狀情寫物在辭達辭達則二三言而非
不足辭未達則千百言而非有餘宜何如曰如江湖何
也曰有本也如鍵之於管如樞之於戶如將之於三軍
如腰領之於衣裳何也曰有統攝也如置陳如構居第
如建國都何也曰謹布置也如草木焉根而榦榦而枝枝而
葉而葩何也曰條理精暢而皆有附麗也如手足之十
二脉焉各有起有出有循有注有會何也曰支分派别
而榮衛流通也如天地焉包涵六合而不見端倪何也
曰氣象沉鬱也如漲海焉波濤湧而魚龍張何也曰浩
瀚詭怪也如日月焉朝夕見而令人喜何也曰光景常
新也如煙霧舒而雲霞布何也曰動蕩而變化也如風
霆流而雨雹集何也曰神聚而冥會也如重林如邃谷
何也曰深遠也如秋空如寒水何也曰潔淨也如太羔
如玄酒何也曰雋永也如瀨之旋如馬之奔何也曰回
複馳騁也如羊腸如鳥道何也曰縈迂曲折也如孫吳
之兵何也曰竒正相生也如常山之蛇何也曰首尾相
應也如父師之臨子弟如孝子仁人之處親側如元夫
碩士端冕而立乎宗廟朝廷何也曰端嚴也温雅也正
大也如楚莊王之怒如杞梁妻之泣如昆陽城之戰如
公孫大娘之舞劔何也曰激切也雄壯也頓挫也如菽
粟如布帛如精金如美玉如出水芙蓉何也曰有補於
世也不假磨礲雕琢也將烏乎以及此也曰易詩書三
禮春秋所載丘明高赤所傳孟荀莊老之徒所著朝焉
夕焉諷焉味焉習焉斯得之矣雖然非力之可爲也聖
賢道德之光積於中而發乎外故其言不文而文譬猶
天地之化雨露之潤物之䰟魄以生華蔓毛羽極人力
所不能爲孰非自然哉故學於聖人之道則聖人之言
莫之致而致之矣學於聖人之言非惟不得其道并其
所謂言亦且不能至矣尉遲楚出以告公乘丘曰楚之
於文也其猶在山徑之間歟微空同子導吾出也吾不
知大道之恢恢於是盡心焉將於文僩焉無難能者矣
猫說(薛瑄)
予家苦鼠暴乞諸人得一猫形魁然大爪牙銛且利予
私計鼠暴當不復慮矣以其未馴也縶維以伺候其馴
焉羣鼠聞其聲相與窺其形類有能者恐其噬已也屏
不敢出穴者月餘日旣而以其馴也遂解其縶維適覩
出殼雞雛鳴啾啾焉遽起而捕之比家人逐得已下咽
矣家人欲執而擊之余曰勿庸物之有能者必有病噬
雛是其病也獨無捕鼠之能乎遂釋之已則伈伈泯泯
飢哺飽嬉一無所爲羣鼠復潜視以爲彼將匿形致已
也猶屏伏不敢出旣而鼠窺之益熟覺其無他異遂歷
穴相告曰彼無爲也遂偕其類復出爲暴如故余方怪
甚然復有雞雛過堂下者又亟往捕之而走追則囓者
過半矣余之家人執之至前數之曰天之生材不齊有
能者必有病舍其病猶可用其能也今汝無捕鼠之能
而有噬雞之病真天下之棄材也哉遂笞而放之
赤子說(鄒守愚)
赤子生浹二旬蠕動然嘔煦然無所知也已方其睡且
熟也扶之不驚徐而叩之不悟也未幾怡然以笑余驚
使家人燭之其面有喜色赤子不知也曰曷爲乎然家
人曰是其夢也未幾復大驚以啼若號若訴余驚使家
人燭之其面猶有怒色赤子不知也余曰曷爲乎然家
人曰是其亦夢也須臾而赤子亦寤余曰赤子亦有夢
矣乎其夢也亦有喜與怒矣乎不然不宜有是也其始
生也湛一内涵形感外絶其心宜若天然不當有憧憧
焉者於其間舉吾身皆外也然而孰順以喜孰逆以悲
夜之夢晝之爲也不然則其思也不然則其因也不然
則其幾之先也赤子方浹旬爲邪思邪因邪幾邪其必
不然矣乃有喜與怒者於夢乎形焉其亦何從而得之
邪吾以是伏思之易曰寂然不動感而遂通天下之故
自其始生之時而已然也當是時也無赤子與聖人之
異也孟子曰大人者不失其赤子之心者也然則聖人
者其果天錫之崇名而異之邪能不失之而已矣吾悲
夫世之以喜怒自鑿其真者何限也
說吏(祝允明)
吏所以止民之争而吏之争於民甚於民之相争也民
之争求止於吏争於吏將焉止之故置吏者必先求其
不民之争者而後求其止民之争然後可不然是吏教
民争而置吏者教吏争也與其欲止民争而更教之不
若不置吏而民之争尚寡也
虎銜魚說(張含)
春秋推災度云四方煩擾衆民失恩則虎銜魚矣禺山
子曰奚翅魚乎奚翅魚乎今恐不免於銜蝦也蒙邇停
都見漁石公唶謂蒙云前之廿歲監司鮮以賕著近鮮
以不賕著方岳滋倍焉況銅章名實皆銅墨綬名實皆
墨鄶下無譏矣又曰士也固窮之節女也偶影之操
也監司而賕殆六珈而姣者也方岳而賕殆翟服而嫪
者也銅墨而賕殆十金中饋而奔者也蒙復於公曰昔
者之賕鑚穴踰墻今也之賕連闥洞房昔也之姣叔孫
僑如今也之姣衛渾良夫昔人有云臣父清惟恐人知
臣清惟恐人不知今也反是前兹之賕惟恐人知今兹
之賕惟恐人不知賕非美名曷曰惟恐人不知曰不知
則何爲來哉由此觀之虎奚翅銜蝦哉傳曰國家之敗
由官邪也官之失德寵賂章也
錄鬻婦說(劉楚)
歲乙已兵後大歉民有鬻其妻於廬陵之瀟洲得五斗
粟者其夫持粟出門去數百步矣其妻號而返之謂曰
本以凶歉不能兩全又無别貲可脫急故寧鬻身以相
濟今所得粟止五斗計其間去食新之日尚遠也食五
斗粟既能食新否乎否則若終死亡耳奈何遽捐結髮
之誼而爲此痛割哉聞永新比歲豐而饒粟此去不百
里盍歸粟主人與若俱行丐以乞活萬一得兩存以免
於離析之患不亦可乎苟不幸而死則偕死況或者未
必死乎乃泣謝主人相携而去劉子聞而嘆曰義哉其
妻之言也夫夫婦以義合者也今其瀕於死亡而相棄
豈得已哉遂至見粟不見妻苟升斗以延旦夕蓋無復
有一日深長之慮者矣使幸得食粟而不死或盡食而
死皆未可知然一食其粟則終不得妻其妻者必可知
矣兹其返粟而去也或死或不死槩未可知而詞嚴義
正婦則存焉夫豈伈伈焉持旦夕命以自矜者哉夫鬻
身非義矣自鬻以濟其夫焉可也身鬻矣而所事不能
以終濟則不如全身俟命之爲愈此所以反覆權之而
卒歸於正歟嗚呼世無烈丈夫久矣況婦人女子乎彼
食人之禄儋人之爵者固將謂一旦緩急可恃也君父
不幸而遭難則雖若紀信之詐董永之賣宜有所不辭
今計不知此出反乘危利菑肆然委質於他人乃謂昔
者之禄不足以酬其勲而方恨去之之不早者顧此婦
寧不大有靦哉又或不能早斷以義徒隱忍淟涊失
其身矣他日乃不勝自悔始謂不能忘情於故夫如餅
師之憶者則亦何及哉嗚呼婦人從人者也一而已矣
彼饑饉死亡何足計哉故吾於瀟洲之婦蓋深有感云
獲麟說(唐順之)
春秋何以終於獲麟杜預之言曰感麟而作因以爲終
也予以爲不然孟子曰王者之迹熄而詩亡詩亡然後
春秋作又曰世衰道微孔子懼作春秋孔子傷當世之
亂爲萬世法戒而作春秋也豈獨爲一麟哉假而麟不
至春秋將不作耶鄭衆賈逵服虔謂孔子自衛反魯修經
已成麟感而至胡安國亦曰簫韶作而鳳凰儀春秋成
而麒麟至余又以爲不然孔子嘗曰鳳鳥不至河不出
圖吾已矣夫傷不得致此瑞也孔子刪詩定書繫易正
禮樂功亦至矣不聞有所謂瑞獨春秋成而麟至乎假
而麟不至春秋將何所終耶且旣爲瑞矣又見獲於鉏
商何哉然則春秋曷爲以是終吾以爲紀異也春秋書
災不書瑞麟者聖王之瑞也時至春秋亂臣賊子接跡
於天下日食星殞地震山崩水旱霜雹六鷁退飛鴝鵒
來巢多麋有蜮史不絶書斯時也麟曷爲至哉不當至
而至焉兹瑞也所以爲異也有年大有年祥也非所有
而有焉則爲異麟祥也非所至而至焉則爲異楚狂之
歌曰鳳兮鳳兮何德之衰兹其麟之衰乎雖然麟爲聖
人出也爲已出而傷焉孔子其有感乎吾道其終不行
乎所謂吾已矣夫者故以是終焉
介軒說(楊繼盛)
介安從生生於吾心之義義又安從始始於在天之利
是故本諸心而原諸天非由外鑠者也夫人之所以植
綱常弘德業參天地匹聖賢皆頼此以爲之質幹是可
苟焉已乎必剛與廉二者合而介始成矣然乖愎以忤
物則似介之剛而非剛矯情以駭俗則似介之廉而非
廉毫釐千里不可不察也而世之號爲介者不求其合
於天而求其合於人不求諸吾心而求諸聲音笑貌之
末故能介於外者或不能介於内能介於始者或不能
介於終則是介非介不過欺世之機械要寵之筌蹄耳
其害介也不旣深乎觀李封君之介自心而身而家而
鄉其介之操同自少而壯而老其介之操又同夫固合
内外始終而一之者謂之天下之至介非歟則以之名
軒也固宜論者猶以二君之介不及於天下惜之然述
之者有司寇禹江則天下之頌其介也固有待矣噫不
苟和之謂介然介而不和者偏也不苟取之謂介苟有
意取名焉雖非貨利亦謂之取矣敢以是足介說之義
友琴生說(徐渭)
陸君以清才少年入國子宜其一意於干禄之文也顧
嗜古已即能爲古詩文又嗜琴久之得其趣益與之狎
視琴猶人也行則囊以隨止則懸以對憂喜所到手出
其聲若與之語因自呼曰友琴生人亦以友琴生呼之
余客金陵友琴生則來訪余問以說余嘗見人道友琴
生曩客杭鼓琴於舍忽有鼠自穴中蹲几下久不去座
中客起喝之愈留此與伯牙氏之琴也而使馬仰秣者
何異哉夫聲之感人在異類且然而況於人乎況又得
其趣者乎宜生之友之也生請益予默然生亦默然頃
之曰似得之矣然願子畢其說余曰生誠思之當木未
有桐時蠶不絃時匠不斵時人具耳而或無聽也是爲
聲不成時而使友琴生居其間則琴且無實也而安有
名名且無矣又安得與之友則何如君復默然若有所
遺也已而曰得之矣乃今知於琴友而未嘗友不友而
未嘗不友也余曰諾
相說(孫作)
相人之法論形而取舍之此世俗瞽伎之見不惟不足
以知人而吾所以取人者一失其當則未免喪心挫志
茫乎君子小人之不暇擇矣九方臯天下之善相馬者
其求馬也物色牝牡不能知而不失其爲良馬故伯樂
曰若臯之所觀天機也得其精而忘其麤在其内而忘
其外善相人者亦然相雖定於形神氣色之中見常在
於形神氣色之外余嘗學此而得二法一曰變二曰常
常者人之所不見變者人之所不知也常猶可勉變則
雖鬼神有不能知當知其勉強逆計以遁其情則雖季
咸之相壺子不能得其略至於天機之動忽焉而不可
掩是雖裴行儉之議王楊盧駱無以出此也莫難逃者
動静語默之機莫難禦者倉卒應變之機於其不可逃
以觀其愛憎取與之常於其不可禦以竆其心發難忍
之變一變一常反復相明而貧富貴賤壽夭之理得矣
譬之如水滙而爲淵激而爲湍束而爲峽流而爲川人
見其異耳然而汪洋起伏之形悍怒崩蹙之勢萬變不
常而大小淺深之數可以智測者其理一也里士陳君
漢翁善相人與余言悉合故錄此以遺漠翁而士大夫
得吾說以通之亦或有以知相非進於技而已也
秀才說(湯顯祖)
秀才之才何以秀也秀者靈之所爲故天生人至靈也
孟子曰以爲未嘗有才者豈人之性也哉不能盡其才
者也故性之才爲才也盡其才則日新心含靈粹而英
華外粲行則有度言則有音易所謂黃中以通其理是
也才而爲秀世實需才正需於此或曰諸生不甚言性
正以言性之人亦未能盡其才夫大聖非五十學易知
天命鮮能無大過惟其言之信者識之其行之信者從
之其言行之疑者置之而已或曰日者士以道性爲虚
以食色之性爲實以豪傑爲有以聖人爲無嗟夫吾生
四十餘矣十三歲時從明德羅先生遊血氣未定讀非
聖之書所遊四方輒交其氣義之士蹈厲靡衍幾失其
性中途復見明德先生嘆而問曰子與天下士日泮渙
悲歌意何爲者究意於性命何如何時可了夜思此言
不能安枕久之有省知生之爲性是也非食色性也知
生豪傑之士是也非迂視聖賢之豪如世所豪其豪不
才如世所才其才不秀傳不云乎三折肱可以醫國吾
爲諸君慎之
古硯說(許獬)
余家有古硯往年得之友人所遺者受而置之當一硯
之用不知其爲古也已而有識者曰此五代宋時物也
古矣宜謹寶藏之勿令損壞予聞斯言亦從而寶焉不
暇辨其爲真五代宋與否雖然斯物而真五代與宋也
當時人亦僅以當一硯之用耳豈知其必不毀必至於
今而爲古耶蓋至於今而後知其爲五代與宋也不知
其在五代與宋時所寶爲周秦漢魏以上物者視此又
奚如乎而又不知其以周秦漢魏以上物示周秦漢魏
以上人其人自視則又奚如人見世之熙熙者沉酣於
紛華綺麗之樂奔走於權貴要津之門褰裳濡足被僇
辱而不知羞於是有一人焉出而矯之卓然以道自重
以淡泊自守以古先琴書圖畫器物玩好自娛命之曰
好古故凡名能好古者必非庸俗人也以其非庸俗人
之所好則庸俗人亦從而效之於是士之射利求進者必
竆極其所無以諂事權貴要津權貴要津亦時出其所
有以誇士而士之慕爲古而不知務者亦每與世競逐
必盡效其所有而後快噫嘻是非真能好古也特與庸
俗人同好而已夫旣與庸俗人同好矣而猶嘵嘵然竊
好古之名以求自異於庸俗不知其名則是而其意則
非吾之所謂好古者學其道爲其文思其人而不得見
徘徊上下庶幾得其手澤之所存而觀玩焉則恍然如
見其人也是以好之而不厭故夫古之爲好者非以其
物以其人也如以其物而已矣今亦何以異於古哉夫
苟不惟物惟其人則吾亦可以爲古人矣安知千百世
之下不以好古者好吾乃必舍其在吾而惟古之好亦
已惑矣予觀今世之所好大率類是蓋皆所謂名是而
意則非者也不能盡述述其近似者作古硯說
文章辨體彙選卷四百二十九
