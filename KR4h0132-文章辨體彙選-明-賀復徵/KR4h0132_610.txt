文章辨體彙選卷六百十
明賀復徵編
記五十一(花鳥)
養竹記(唐白居易)
竹似賢何哉竹本固固以樹德君子見其本則思善建
不拔者竹性直直以立身君子見其性則思中立不倚
者竹心空空以體道君子見其心則思應用虚受者竹
節貞貞以立志君子見其節則思砥礪名行夷險一致
者夫如是故君子人多樹之為庭實焉貞元十九年春
居易以拔萃選及第授校書郎始於長安求假居處得
常樂里故關相國私第之東亭而處之明日屨及于亭
之東南隅見叢竹于斯枝葉殄瘁無聲無色詢乎關氏
之老則曰此相國之手植者自相國捐舘他人假居繇
是筐篚者斬焉篲帚者刈焉刑餘之材長無尋焉數無
百焉又有凡草木雜生其中菶茸薈蔚有無竹之心焉
居易惜其嘗經長者之手而見賤俗人之目翦棄若是
本性猶有乃芟翳薈除糞壤䟽其間封其下不終日而
畢於是日出有清隂風來有清聲依依然欣欣然若有
情於感遇也嗟乎竹植物也於人何有哉以其有似於
賢而人猶愛惜之封植之况于眞賢者乎然則竹之於
草木猶賢之於衆庶嗚呼竹不能自異惟人異之賢不
能自異惟用賢者異之故作養竹記書于亭之壁以貽
其後之居斯者亦欲以聞於今之用賢者云
伐樹記(宋歐陽修)
署之東園久茀不治脩至始闢之糞瘠溉枯為蔬圃十
數畦又植花果桐竹几百本春陽既浮萌者將動園之
守啓曰園有樗焉其根壯而葉大根壯則梗地脉耗陽
氣而新植者不得滋葉大則隂翳蒙礙而新植者不得
暢以茂又其材拳曲臃腫疎輕而不堅不足養是宜伐
因盡薪之明日圃之守又曰圃之南有杏焉几其根庇
之廣可六七尺其下之地最壤腴以杏故特不得蔬是
亦宜薪脩曰噫今杏方春且華將待其實若獨不能損
數畦之廣為杏地耶因勿伐既而悟且歎曰吁莊周之
說曰樗櫟以不材終其天年桂漆以有用而見傷夭今
樗誠不材矣然一旦悉翦棄杏之體最堅密美澤可用
反見存豈才不才各遭其時之可否邪他日客有過脩
者僕夫曳薪過堂下因指而語客以所疑客曰是何怪
耶夫以無用處無用莊周之貴也以無用而賊有用烏
能免哉彼杏之有華實也以有生之具而庇其根幸矣
若桂漆之不能逃乎斤斧者蓋有利之者在死勢不得
以生也與乎杏實異矣今樗之擁腫不材而以壯大害
物其見伐誠宜爾與夫才者死不才者生之說又異矣
凡物幸之與不幸視其處之而已客既去脩然其言而
記之
木假山記(蘇洵)
木之生或蘖而殤或拱而夭幸而至於任為棟梁則伐
不幸而為風之所拔水之所漂或破折或腐幸而得不
破折不腐則為人之所材而有斧斤之患其最幸者漂
沉汨没於湍沙之間不知其幾百年而其激射齧食之
餘或髣髴於山者則為好事者取去強之以為山然後
可以脱泥沙而遠斧斤而荒江之濆如此者幾何不為
好事者所見而為樵夫野人所薪者何可勝數則其最
幸者之中又有不幸者焉予家有三峯予每思之則疑
其有數存乎其間且其蘖而不殤拱而不夭任為梁棟
而不伐風拔水漂而不破折不腐不破折不腐而不為
人所材以及於斧斤出於湍沙之間而不為樵夫野人
之所薪而後得至乎此則其理似不偶然也然予之愛
之則非徒愛其似山而又有所感焉非徒感之而又有
所敬焉予見中峯魁岸踞肆意氣端重若有以服其㫄
之二峯二峯者莊栗刻峭凜乎不可犯雖其勢服於中
峯而岌肰決無阿附意吁其可敬也夫其可以有所感
也夫
庭莎記(陳師道)
介清思堂中謀亭之間隙地其縱十八步其横南八步
北十步以人跡之罕踐有莎生焉守護之卒皆疲癃者
芟薙之役勞於夏畦蓋是草耐水旱樂延蔓雖拔心隕
葉弗之絶也予既悅草之蕃廡而又憫卒之勤瘁思唐
人賦咏間多有種莎之說且兹地宛在崇堞車馬不至
弦匏不設柔木佳卉雜於豐草非是草也無所宜焉於
是傍西墉畫脩徑布武之外悉為莎場分命騶人散分
增殖凡三日乃備援之以丹楯漑之以甘井光風四泛
纖塵不驚嗟夫萬彙之多萬情之廣大含元氣細入無
間罔不稟和罔不期適因乘而晦用其次區別而顯仁
措置有規生成有術失之則斁獲之則康兹一物也從
可知矣乃今遂二性之域去兩傷之患偃藉吟諷無施
不諧然而人所好尚世多同異平津客館(闕)馬廐東
漢學舍間充園蔬彼經濟所先而汙隆匪(闕)矧兹近玩
庸冀永年是用刊辭琬珉庶通賢君子(闕)留意儻與
我同好庶幾不翦也
東都西浦國寧觀古楠記(陸游)
予在成都嘗以事至沉犀過國寧觀有古楠四皆千歲
木也枝擾雲漢聲挾風雨根入地不知幾百尺而隂之
所庇車且百兩正晝日不穿漏夏五六月暑氣不至凜
如九秋成都固多盛木然莫與四楠比者予蓋愛而不
能去者彌日有石刻立廡下曰是仙人蘧君手植予歎
曰神仙至人手之所觸氣之所呵羸疾者起盲瞶者愈
榮盛枯朽而金玉瓦石不難况其親所培植哉久而不
槁不死固宜欲為作詩文會多事不果嘗以語道人蘧
昌老真叟以為恨既去蜀三年而昌老以書萬里屬予
曰國寧之楠幾伐以營繕郡人力全之僅乃得免懼卒
不免也君為我終昔意予發書且歎且喜夫勿剪憩棠
恭敬桑梓愛其人及其木自古已然姑以蜀事言之則
唐節度使取孔明祠栢一小枝為手板書于圖志今見
非詆蔣堂守成都有美政止以築銅壺閣伐江瀆廟一
木坐謠言罷亦書國史且王建孟知祥父子專有西南
窮土木之侈沉犀近在國城數十里間而四楠不為當
時所取彼猶有畏而不敢者况今聖主以恭儉化天下
有夏禹卑宫室漢文罷露臺之風專閫方面皆重德偉
人豈其殘滅千歲遺迹侈大棟宇為王孟之所難哉意
者特出於吏胥梓匠欺罔專恣以自為功而已使有以
吾文告之者讀未終篇禁令下矣然則其可不書淳熙
九年六月一日朝奉大夫主管成都府玉局觀山隂陸
某記
射象記(唐庚)
政和三年三月乙卯有象逸於惠州之北門惠人相與
攻之操戈戟弓弩火炬者至數百人而空手㫄觀鼓噪
以助勇者亦已千計既至皆逡廵不進有監税蒙順國
者邕州邊人以趫捷自矜短衣踴躍披數十矢射之中
項背如蝟毛象龐然不動徐以鼻卷去最後中左耳流
血被面象怒馳之順國棄弓反走未數步象以鼻鈎其
膝盤之於地蹂踐之衆潰走散象亦緩緩引去少焉吏
卒就視則順國巳碎首折脇䧟胸流腸死矣吾時方食
聞之投筯嘆息嗟夫使象得入城則鼻之所觸齒之所
拂足之所蹙豈復有邑屋居民聚落也哉為萬人排難
而以一身死之此吾所以嘆也然吾聞交趾捕象必用
機穿未有直決者吾嘗識其形矣其立如屋其卧如堤
其行如舟是豈可與力競也哉若人者可謂愚矣此吾
所以又嘆也然向使數百人者叶心戮力齊奮而共擊
之亦未必不勝脫令不勝猶當不至於此此吾所以又
嘆也雖然古之不量事力奮區區之忠以排難救人為
已任而困於無助以至碎首折脇䧟胸流腸而死者亦
安可勝數凡有志而無成者皆是也何獨此哉此吾所
以又嘆也作射象記
粤某山蜂分日記(謝翺)
甌粤之南有某山焉跨羅浮挹九疑穴其竇而下空洞
横亘數千里與勾漏通山之陽其民至老死不知歲歷
唯以甲子紀日由穴之隂而南雖甲子亦不書山衆天
小鑿石竅繩其上上屋纍纍而下者若冢高者若浮圖
山中人養蜂分地蒔花編竹若獲蔬果擘杉桐卷之或
取雜木刳其中為蜂房每數日蜂輙有分者置不問聽
其所至而止率以蜂之多寡為家之厚薄四時旦暮悉
候於蜂故歷與甲子可無也濱是山之郡其人皆能言
之蜂之分也其日必吉人家無大小貿易婚嫁興作偶
及蜂分則趣成之事未及辦則以待後之分日蜂移之
家若僕若隣無遠近逓相報俾皆知是日之吉不敢隱
有販者至其地留一年書蜂分之日凡百有竒歸而詰
歷騐之無不合且其王生而有髭則為異舉族附之不
敢後則為忠遭物害而去有相失者不肯附他族必彷
徨噬囓自相枕藉以死則為貞出則紛然先後奔走之
不暇則為勤歸則翕然集若赴期會而聽號令則為整
食蜜之餘以遺取者不怨則為廉為房以自居則為智
有蠆以自衛則有勇修是數德而又能知天時以恊人
事則夫貪賄無謀亂行離次棄君事讐反復變詐以取
富貴利禄者身為蠆尾而不卹雖其形則人也使其居
深山中與不知甲子之民將必顛倒五行以為民害寧
不為兹物之愧哉
文章辨體彙選卷六百十
文章辨體彙選卷六百十
明賀復徵編
記五十一(花鳥)
養竹記(唐白居易)
竹似賢何哉竹本固固以樹德君子見其本則思善建
不拔者竹性直直以立身君子見其性則思中立不倚
者竹心空空以體道君子見其心則思應用虚受者竹
節貞貞以立志君子見其節則思砥礪名行夷險一致
者夫如是故君子人多樹之為庭實焉貞元十九年春
居易以拔萃選及第授校書郎始於長安求假居處得
常樂里故關相國私第之東亭而處之明日屨及于亭
之東南隅見叢竹于斯枝葉殄瘁無聲無色詢乎關氏
之老則曰此相國之手植者自相國捐舘他人假居繇
是筐篚者斬焉篲帚者刈焉刑餘之材長無尋焉數無
百焉又有凡草木雜生其中菶茸薈蔚有無竹之心焉
居易惜其嘗經長者之手而見賤俗人之目翦棄若是
本性猶有乃芟翳薈除糞壤䟽其間封其下不終日而
畢於是日出有清隂風來有清聲依依然欣欣然若有
情於感遇也嗟乎竹植物也於人何有哉以其有似於
賢而人猶愛惜之封植之况于眞賢者乎然則竹之於
草木猶賢之於衆庶嗚呼竹不能自異惟人異之賢不
能自異惟用賢者異之故作養竹記書于亭之壁以貽
其後之居斯者亦欲以聞於今之用賢者云
伐樹記(宋歐陽修)
署之東園久茀不治脩至始闢之糞瘠溉枯為蔬圃十
數畦又植花果桐竹几百本春陽既浮萌者將動園之
守啓曰園有樗焉其根壯而葉大根壯則梗地脉耗陽
氣而新植者不得滋葉大則隂翳蒙礙而新植者不得
暢以茂又其材拳曲臃腫疎輕而不堅不足養是宜伐
因盡薪之明日圃之守又曰圃之南有杏焉几其根庇
之廣可六七尺其下之地最壤腴以杏故特不得蔬是
亦宜薪脩曰噫今杏方春且華將待其實若獨不能損
數畦之廣為杏地耶因勿伐既而悟且歎曰吁莊周之
說曰樗櫟以不材終其天年桂漆以有用而見傷夭今
樗誠不材矣然一旦悉翦棄杏之體最堅密美澤可用
反見存豈才不才各遭其時之可否邪他日客有過脩
者僕夫曳薪過堂下因指而語客以所疑客曰是何怪
耶夫以無用處無用莊周之貴也以無用而賊有用烏
能免哉彼杏之有華實也以有生之具而庇其根幸矣
若桂漆之不能逃乎斤斧者蓋有利之者在死勢不得
以生也與乎杏實異矣今樗之擁腫不材而以壯大害
物其見伐誠宜爾與夫才者死不才者生之說又異矣
凡物幸之與不幸視其處之而已客既去脩然其言而
記之
木假山記(蘇洵)
木之生或蘖而殤或拱而夭幸而至於任為棟梁則伐
不幸而為風之所拔水之所漂或破折或腐幸而得不
破折不腐則為人之所材而有斧斤之患其最幸者漂
沉汨没於湍沙之間不知其幾百年而其激射齧食之
餘或髣髴於山者則為好事者取去強之以為山然後
可以脱泥沙而遠斧斤而荒江之濆如此者幾何不為
好事者所見而為樵夫野人所薪者何可勝數則其最
幸者之中又有不幸者焉予家有三峯予每思之則疑
其有數存乎其間且其蘖而不殤拱而不夭任為梁棟
而不伐風拔水漂而不破折不腐不破折不腐而不為
人所材以及於斧斤出於湍沙之間而不為樵夫野人
之所薪而後得至乎此則其理似不偶然也然予之愛
之則非徒愛其似山而又有所感焉非徒感之而又有
所敬焉予見中峯魁岸踞肆意氣端重若有以服其㫄
之二峯二峯者莊栗刻峭凜乎不可犯雖其勢服於中
峯而岌肰決無阿附意吁其可敬也夫其可以有所感
也夫
庭莎記(陳師道)
介清思堂中謀亭之間隙地其縱十八步其横南八步
北十步以人跡之罕踐有莎生焉守護之卒皆疲癃者
芟薙之役勞於夏畦蓋是草耐水旱樂延蔓雖拔心隕
葉弗之絶也予既悅草之蕃廡而又憫卒之勤瘁思唐
人賦咏間多有種莎之說且兹地宛在崇堞車馬不至
弦匏不設柔木佳卉雜於豐草非是草也無所宜焉於
是傍西墉畫脩徑布武之外悉為莎場分命騶人散分
增殖凡三日乃備援之以丹楯漑之以甘井光風四泛
纖塵不驚嗟夫萬彙之多萬情之廣大含元氣細入無
間罔不稟和罔不期適因乘而晦用其次區別而顯仁
措置有規生成有術失之則斁獲之則康兹一物也從
可知矣乃今遂二性之域去兩傷之患偃藉吟諷無施
不諧然而人所好尚世多同異平津客館(闕)馬廐東
漢學舍間充園蔬彼經濟所先而汙隆匪(闕)矧兹近玩
庸冀永年是用刊辭琬珉庶通賢君子(闕)留意儻與
我同好庶幾不翦也
東都西浦國寧觀古楠記(陸游)
予在成都嘗以事至沉犀過國寧觀有古楠四皆千歲
木也枝擾雲漢聲挾風雨根入地不知幾百尺而隂之
所庇車且百兩正晝日不穿漏夏五六月暑氣不至凜
如九秋成都固多盛木然莫與四楠比者予蓋愛而不
能去者彌日有石刻立廡下曰是仙人蘧君手植予歎
曰神仙至人手之所觸氣之所呵羸疾者起盲瞶者愈
榮盛枯朽而金玉瓦石不難况其親所培植哉久而不
槁不死固宜欲為作詩文會多事不果嘗以語道人蘧
昌老真叟以為恨既去蜀三年而昌老以書萬里屬予
曰國寧之楠幾伐以營繕郡人力全之僅乃得免懼卒
不免也君為我終昔意予發書且歎且喜夫勿剪憩棠
恭敬桑梓愛其人及其木自古已然姑以蜀事言之則
唐節度使取孔明祠栢一小枝為手板書于圖志今見
非詆蔣堂守成都有美政止以築銅壺閣伐江瀆廟一
木坐謠言罷亦書國史且王建孟知祥父子專有西南
窮土木之侈沉犀近在國城數十里間而四楠不為當
時所取彼猶有畏而不敢者况今聖主以恭儉化天下
有夏禹卑宫室漢文罷露臺之風專閫方面皆重德偉
人豈其殘滅千歲遺迹侈大棟宇為王孟之所難哉意
者特出於吏胥梓匠欺罔專恣以自為功而已使有以
吾文告之者讀未終篇禁令下矣然則其可不書淳熙
九年六月一日朝奉大夫主管成都府玉局觀山隂陸
某記
射象記(唐庚)
政和三年三月乙卯有象逸於惠州之北門惠人相與
攻之操戈戟弓弩火炬者至數百人而空手㫄觀鼓噪
以助勇者亦已千計既至皆逡廵不進有監税蒙順國
者邕州邊人以趫捷自矜短衣踴躍披數十矢射之中
項背如蝟毛象龐然不動徐以鼻卷去最後中左耳流
血被面象怒馳之順國棄弓反走未數步象以鼻鈎其
膝盤之於地蹂踐之衆潰走散象亦緩緩引去少焉吏
卒就視則順國巳碎首折脇䧟胸流腸死矣吾時方食
聞之投筯嘆息嗟夫使象得入城則鼻之所觸齒之所
拂足之所蹙豈復有邑屋居民聚落也哉為萬人排難
而以一身死之此吾所以嘆也然吾聞交趾捕象必用
機穿未有直決者吾嘗識其形矣其立如屋其卧如堤
其行如舟是豈可與力競也哉若人者可謂愚矣此吾
所以又嘆也然向使數百人者叶心戮力齊奮而共擊
之亦未必不勝脫令不勝猶當不至於此此吾所以又
嘆也雖然古之不量事力奮區區之忠以排難救人為
已任而困於無助以至碎首折脇䧟胸流腸而死者亦
安可勝數凡有志而無成者皆是也何獨此哉此吾所
以又嘆也作射象記
粤某山蜂分日記(謝翺)
甌粤之南有某山焉跨羅浮挹九疑穴其竇而下空洞
横亘數千里與勾漏通山之陽其民至老死不知歲歷
唯以甲子紀日由穴之隂而南雖甲子亦不書山衆天
小鑿石竅繩其上上屋纍纍而下者若冢高者若浮圖
山中人養蜂分地蒔花編竹若獲蔬果擘杉桐卷之或
取雜木刳其中為蜂房每數日蜂輙有分者置不問聽
其所至而止率以蜂之多寡為家之厚薄四時旦暮悉
候於蜂故歷與甲子可無也濱是山之郡其人皆能言
之蜂之分也其日必吉人家無大小貿易婚嫁興作偶
及蜂分則趣成之事未及辦則以待後之分日蜂移之
家若僕若隣無遠近逓相報俾皆知是日之吉不敢隱
有販者至其地留一年書蜂分之日凡百有竒歸而詰
歷騐之無不合且其王生而有髭則為異舉族附之不
敢後則為忠遭物害而去有相失者不肯附他族必彷
徨噬囓自相枕藉以死則為貞出則紛然先後奔走之
不暇則為勤歸則翕然集若赴期會而聽號令則為整
食蜜之餘以遺取者不怨則為廉為房以自居則為智
有蠆以自衛則有勇修是數德而又能知天時以恊人
事則夫貪賄無謀亂行離次棄君事讐反復變詐以取
富貴利禄者身為蠆尾而不卹雖其形則人也使其居
深山中與不知甲子之民將必顛倒五行以為民害寧
不為兹物之愧哉
文章辨體彙選卷六百十
