文章辨體彙選卷三百五十六
明賀復徵編
序七十六
竹西十一子賦别序(明歐大任)
新安吳子客於廣陵與姑蘇陸子十一人為竹西山社
之會暇則相與綜覽千古研討九流抽秘簡於羽陵發
藏書於大酉揮斤庶鼻堊之可斵運精期木雕之自飛
競力銳思月修歲積染人濯錦蒨茜寧辭鳬氏范鐘爐
錘詎廢於是品隲古今則各出其雌黃之論抒隱辭賦
則借辨於子墨之談隱居足以放言考室而丹艧已飾
揚明足以待用鎩羽而文彩愈彰所以驅策辭章砥礪
德業庶幾服先聖博奕之規息古人闤闠之喻矣豈但
狎志山水並灌吕安之園冥心玄談共佐嵇康之鍛而
己哉或以為胠篋雖珍非時所售章甫雖貴豈俗所宜
猶荆玉之不可抵鵲而都蔗之不可為杖也不知勸掖
博文尚為賢於游戲之徵逐觀摩浴德似差勝於性命
之虚談纕荷佩蘭之夫握瑜懷瑾之士亦各明其志而
已惟過滋離索交難久要盍念德鄰之不易敦肺肝以
共盟斯無恧與是會也莘兒與焉江秋戒寒霜蓬乍散
吳子問寢促歸諸君分題賦贈莘兒跪上其篋欲大人
之有言也予重其行因敘嘉會之可稱亦以要之將來
云爾
玉鴛閣詩集序(陳繼儒)
欈李故范少伯西子之舊游也南湖水落粧臺之明月
猶懸西郭烟銷綉榻之彩雲不散遂使當年之紅粉幻
出絶代之青娥秘枕異書結褵名士陽春賡和鸞鳳鏘
鏘子夜于飛蝴蝶栩栩肝腸如雪能吟柳絮之詞志節
凌霜直擬木蘭之操筆床茶竈不巾櫛閉戶潜夫寶軸
牙籖少鬚眉下帷董子鳥㘅幽夢遠只在數尺窗紗蛩
逓秋聲悄無言半龕燈火手翻貝葉十指生香詩𠻳蓮
花一塵不染煅煉成慧心道骨惟知織素流黃洗刷盡
綺語艷歌真欲惡朱奪紫若向公車待詔必然金馬秘
書郎可憐洞府修文竟作玉皇香案吏秦蕭頓咽范叔
何堪痛丹鉛已蝕于烏絲幸綠字尚縈于蛛網是用收
遺文于琬琰之上掃人間粉禁三千庶幾續清韻于騷
雅之餘振古調國風十五縱饒竇韜妻織錦焉用文之
即遣衞夫人吮筆啜其泣矣
蔣太史小園集詠序(鄭懷魁)
桂林東曲花塢中開藏史著猶龍之稱帝輔兆非彲之
夢圖書上應乎東壁水石半類乎平泉地闢小有之天
朋來同人之侣長日將至望舒載圓占星則德耀集乎
重霄書雲則慶矞紛其滿座歴逕道之窈窕探洞穴之
厜㕒葱青峭蒨之間嵌空玲瓏之狀琅玕森其駢植鐘
乳綴以欲流挹海上之三壺曾不盈咫俯寰中之五嶽
詎假真圖綸藻緣池薜蘿侵磴頳鱗上下如臨太液之
波玄蠣&KR0008;&KR0008;盡挾滄溟之氣至乃迎冬後凋之卉玄冥
無以一其時先春不謝之花黃鐘莫能信其令則有木
蘭晩綠菌桂寒榮茉莉素馨掩羣芳而暫歇芙蓉楊柳
在庭柯而未疎留雪後之雙柑堪攜斗酒對霜中之叢
菊仍服九華露氣恍挹乎金莖風聲疑懸乎玉樹況兹
文昌之府實繁中祕之書蟲篆蝌經焜煌太乙之照龍
圖鳥策縱横大酉之藏咸縱目于典墳共娛情乎風雅
脩爵無算刻燭俱成掇仙史之璚枝身在蓬山之上賦
騷人之芳艸味同蘭室之中主客佳遊試問翰林子墨
文章盛事一從萟苑雌黃
落花詩序(范允臨)
今夫詠雜英於芳甸則靈艷標華賦繁囿之藂荑則仙
葩授色何者春暉凝榭瓊蘂資以争妍旭日照梁蕣姿
因而奪彩暖風初扇魂醒迷迭之香潤色輕籠頬暈燕
支之石枝堪戲蝶影足留鶯繡檻雕欄爰並玉樓金屋
油幢鈴槖情深綺袂珠綦妬寵憐嬌工懽擅媚是以金
谷園中留連錦縵銅駝陌上雜沓香塵濡翰者競謝繡
于柔跗含毫者炫江花于麗萼家有芳菲之詠人傳芍
藥之篇蓋藉韻韶容倚才穠質易為力耳若乃因風委
砌泫露辭條香雜燕泥而俱乾艷隨鶯翅以偕落繽
紛舞席零落歌茵蘂氣全消蔫香半死綠珠魂散空餘
翡翠之樓碧玉聲沈惟剰鴛鴦之井香閨玄婦愁看墜
靨遺鈿紫塞征人驚見聚霙飄霰傷搖落于遲暮感逝
景之飈輪斯亦情愴思繁腸斷聲咽文通為之才盡元
帝為之筆停者乎而若撫氏乃能弔粉泣香摹憔寫悴
追驚殘之蝶夢輓已去之春工遂使枯草傍玉砌以揚
輝落英藉彩毫而長價韻拈三十律賦七言賡黃閣之
宏詞陋巴人於下里諸家不敢競爽一時難與聯鑣君
苖硯焚希逸紙貴可謂才情雙絶金石相宜者矣嗟乎
桃夭歌而化洽黍離賦而興悲虞庭有調露之章陳室
歌玉樹之什聲詩之道與政通焉諸詠並傳家絃戶誦
余于此不能無三嘆矣
送李伯遠視學臨水詩序(蔡復一)
李伯遠烟雲情性山水鬚眉散騎文行之宗倉曹人物
之志賦心吐鳳灑墨霧於龍賓玄理參鷄揮譚風於鹿
主梅當雪而秀出神自抗乎高寒蘭在谷以芳傳韻相
求於寥寞凡我同游諸子庇之則寒暑俱忘扣之則宫
商互引固已清夜梧桐之句為襄陽以輟吟佳日賓客
之期無車公而不樂矣爾其狗監未遇猶虚著作之庭
鱣席可依暫署文學之掾吏能兼隱游不去鄉元禮之
謖謖風生真行天目太白之軒軒霞舉雅慕東山地借
名流人揚大雅雙池澄鏡則日月濯其靈襟六橋卜鄰
則波嵐幻其采筆亭藏玄草予問字之侯芭帳設絳紗
進受經之盧植腹笥甚冨詣必實歸辨鐘時鳴應惟虚
待豈直康成書帶北海之業聿興尚之講堂西河之風
不墜者哉虎林行近指越鳥以南飛碣石依然首燕臺
而北望奚囊挾兩都之草祖帳傾一城之人霜琯颷馳
徘徊歲光之晩馬鳴塵起歎息征路之長落日澹而攪
恨端陰雲垂而掩歡緒天涯樹老已楊柳之難攀故人
杯遙徒山川之可夢莫不撫乖翼於四鳥結離草於三
萍戀彼自成之蹊托此永好之玖潘生感紵詒以取懷
之言王子變絲别有生情之詠毋忘社事共矢友聲云
耳
玉茗堂全集序(韓敬)
臨川先生生應廬岳之霄鈐骨濯紅泉之靈灝遐清高
厲少振發乎純英醍醴玄齊總味滋於氣母極命草木
掀採苞符鮑參軍寉翥文場尤資健翮陸平原龍驚學
海不假崩雲既體會乎風騷自妙詣夫鐘律三都誠麗
猶徵夏熟於上林九辨已閎肯溷春歌於下里觀其史
玄並作雅變不拘貫珠編貝以扶光觸石隨山而注委
砰磕羽獵之盛顧盼馺娑之雅斯亦擲地為鏘雕章及
虡矣若乃通諳國體刺達樞宜属詞興事之有端覈實
契本之多致直氣兼包乎古義峻標亦削於濡籖故能
仁愛智輿足言足志斂還奔放解釋牽拘由八觀以證
一匡即十難而淹七略含今古之制扣宫徵之聲藻火
紛披不關補綴車攻徒御豈失馳驅匪借名法以申言
雖肆滑稽而皆道時復金柅度雁玉茗流鶯句開芍藥
之花思掛葡萄之樹笑聞電女適報驍投淚滴泉姬微
看珠暈莫不樓迎長祐橋記李謩忽從聾俗狂酲之中
醒以警枕清冰之法萬千說偈一二寓言要以源接旴
江驅百川而入海席分紫栢超三乘以安禪故覃思不
數王何而機捷每先曹洞晝夜齊視暄凉等情閱世觀
生守雌知白陵祠蕭淡忘興嘆於北門瘴嶺流離反寄
懷於南郭貴生院裏變鴂舌為好音君子亭前植蒿蓬
為美箭歸來柳色依然槐棘春風老去荷衣更喜斕斑
朝舞迨孺慕極於死孝而歸全不失達生栩栩騎蝴蝶
以飛朗朗還星辰之位重泉可作九派難追輟斥慟如
莊生聞笛哀如向氏惟幸音徽如在矧復縑素頻通摩
挲吉光之裘片羽亦秘饑渴縑緗之襲連城未償猶子
於兹頗耑夙好逖搜近採短什長行勒成琬琰之章庶
復雅頌之所猶願羽陵小酉之策盡出人間將以山水
澧蘭之思告諸公子務使經緯昭回光岳肆奠豈止懸
金秦市刻石漢京是非未定於陳王離合猶傷於平叔
哉
喜鄒愚谷至白門以中秋夜共集俞園序(鍾惺)
以此清秋於焉嘉客白露蒼葭新染芰荷衣上歌童舞
䜿半攜書畫船中愧時一相思惟小子之戒行太晩雖
禮無往教在先生之乘興何妨以賓主而易師生懷斯
盡矣由合離而成壯老感亦因之睠焉興念勉爾為歡
里寡新聲入耳就絳紗名部之音地無勝迹娛心發金
谷故園之想積數十年之緒以永今宵合幾千里之人
而同明月如兹三五豈作尋常履簮襍遝高人自領孤
情絲肉喧闐静者能通妙理各稱詩以言志用體物而
書時
四家宫詞序(費元祿)
上林禁苑兩都之盛未宏别寢離宫列宿之環不一漢
王極雄奢於關内秦皇窮侈靡於咸陽雕玉磌以奠楹
斵金鋪以飾戶屋無呈質墻不露形壯哉居也中有麗
人焉夫麗人也三輔良家五陵豪族荆吳惠秀燕趙精
英揚眉入寵再顧傾城昭儀婕妤比丞相及上卿容華
七子視三千與百石莫不絲綸颯纚綺組繽紛爭妍取
憐更盛迭貴競樂庭中之羯鼔詎聞塞上之胡笳臺築
避風襞仙裾于趙燕香燒石葉迎血淚之靈芸若乃衞
女善籹邢氏羞而不見俊兒來夢蕭后妬而興誣窈窕
行雲娉婷初日名高鬒髮體號柔卿借班妃之扇薄掩
華顔躡潘嬪之蓮輕移細步且如宜顰宜笑恣讙謔於
甘泉不妬不嗔肆横陳於甲帳重扄落葉爭持武帝文
螺静院梨花偷弄寧王玉笛雖洛川拾翠仙處無雙而
漢水贈珠人間寡匹信可以桂殿陪遊蘭房侍寵孌瑶
姬於旦暮騁素女之經文矣加以雲情繪日藻思雕葩
金箔餵蚕何嘗釋卷玄墀鬭草遂復聯詩反鍤玉鈿托
香頤而染翰斜依錦樹掇情葉以題詩積案累箱俱滅
針刀之跡片言隻字咸施纂組之文才情既如斯婉麗
又如彼是以護艸生門守宫在臂雀釵獨映雉扇罕窺
金徒緩箭之霄卸砌知閨之曉經秋多病怯長信之砧
聲薄命殊恩怨昭陽之日影懸黃金而買賦注丹的以
致辭愁眉表色淚粉成痕況復春風黃鳥秋月玄蟾夏
蓮水香冬冰池涸逓兹四序而為情若為六宫而增惨
也是以王建傳聞于大家岐公述作於庭宴費氏追思
於織室楊氏親處乎椒房皆其目所巳經口所欲吐窮
情寫物指事成詩兼風雅之上才體沈鬱之幽思用托
紫蘐以蠲忿庶同丹棘而忘憂但遺編斷什或綴之他
名巧製新詞或黜之逸簡而李伯任比部螢囊暝繕蠆
尾晨書構香奩之韻披壁蠧之章人得百篇裒為一卷
名曰四家宫詞夫幽居靡悶非詩不彰涉景興懷絶句
可盡既無啓乎怨誹又何期於冗長嗟乎紫臺稍遠月
中無夜返之䰟玉樹流光馬上奏春游之曲風流已矣
翰墨彌新詎止九日登高銘惟秋菊三元履正頌只春
椒漢苑宫人流詠洞簫之賦弼風静女相貽彤管之詩
而已聊題末簡請質大方
古今女史序(梁氏)
批風抺月鼎吕属於騷壇衮正鉞邪刀球歸於椽筆余
女子也僣定石渠無逃越俎纂修彤管或免曠官二十
一史有全書而女史闕焉掛一漏百拾大遺纖飄零紙
上之芳魂冷落閨中之玉牒是以旁摭羣書犁為八史
顯幽悉闡鴻細僉收亦香奩之水鏡淑媛之志林也一
外史夫仙風道骨女流正不乏人霞珮瓊琚根器多能
度世故鍊形脱去標塵外之烟姿持鉢皈依印法中之
正果直毛女麻姑已哉二國史夫媧皇鍊石補空重新
世界金輪河魁運手燀赫寰區代有聖神制多媺政千
秋生色萬姓式靈亦笄黛之羲軒珮環之姚姒也三隱
史夫烟霞結性恥嗅羣羶蘿薜為衣生憎俗膩如接輿
婦於陵妻纍纍可數洵貪子鍼砭廉夫鼓吹雲中白鶴
天半朱霞不令巢由傲色園綺占馨矣四烈史夫剛腸
所激何難捐脰明心正氣常轟亦可全生矢節常横襟
而覽擊節而嘆何烈女之多竒也從容慷慨各呈夷峭
之標玉瑩霜嚴俱現孤貞之致獨睢陽齒常山舌子卿
旄節已乎五才史夫無才便是德似矯枉之言有德不
效才真平等之論廼如巧心濬發藻思颷飛著作勒丹
青結撰潤金石獨照之匠大雅之宗千秋來大家惠姬
輩未易彈指也六韻史夫名媛高翥多戛玉之鴻篇仳
女幽棲剰敲金之秀句冷堪捧腹凄欲斷腸汰其繁蕪
茹其精液傾崑取琰倒海探珠詩窮寧獨男子耶七艷
史夫苧蘿村中驚琪花之絶代芙蓉城上咤異采之如
神是靈氣所蜿蜒江山所勃窣望而魄落見則魂褫就
令叔寶璧人平叔粉郎並立西子玉真間恐銷減無色
也八誡史夫桑間濮上並厠關雎冶女淫風可砥芳潔
婦人之駘軼失檢者豈少哉人生于情而節情乃導情
誰能無欲而損欲勝多欲摘為女戒是慾火坑中清凉
散也嘻世有知我者其目余為女董狐
文章辨體彙選卷三百五十六
