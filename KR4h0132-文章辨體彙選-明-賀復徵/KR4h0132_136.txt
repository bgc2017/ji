文章辨體彙選卷一百三十六
明賀復徵編
表十二
黃州謝上表(宋王禹偁)
乍離近侍猶忝專城循省尤違彌深感泣伏以黃州地
連雲夢城倚大江唐時版籍二萬家稅錢三萬貫今人
戶不備一萬稅錢止及六千雖久樂昇平尚未臻富庶
永言養活亦藉循良如臣庸愚曷副憂寄謹當勤求人
瘼遵奉詔條窒塞嚚訟之民束縛憸猾之吏敢言課最
庶免曠遺况當求理之朝必為無言之政伏念臣叨司
帝誥又歴周星既不曾上殿求見天顔又不曾拜章論
列時事入直則閉閣待制退朝則杜門讀書雖每日起
居實經年抱疾不敢求假恐煩醫官自後忝預史臣同
修實錄晝夜不捨寢食殆忘巳盡建隆四年見成一十
七卷雖然未經進御自謂小有可觀忽坐流言不容絶
筆夫讒佞之口聖賢難逃周公為鴟鴞之詩仲尼有桓
魋之歎蓋行高於人則人所忌名出於衆則衆所排自
古及今鮮不如此伏望皇帝陛下雷霆霽怒日月迴光
鑒曾參之殺人稍寬投杼察顔回之盗飯或出如簧未
令君子之道消惟賴聖人之在上况臣孤貧無援文雅
修身不肯附離權臣祇是遭逢先帝但以心無苟合性
昧隨時出一言不愧於神明議一事必歸於正直愠於
羣小誠有謗詞謀及卿士豈無公論以至兩朝掌誥四
任詞臣紫垣最忝於舊人白首不離於郎署以微臣之
行巳遇陛下之至公久當辨明未敢伸理今則上國千
里長淮一隅雖云守土之榮未免謫居之歎霜摧風貶
芝蘭之性終香日遠天高葵藿之心未死仰望旒扆不
勝涕洟
潭州通判謝上表(唐介)
始竄嶺南人皆謂之必死及遷湖外恩實出於再生仍
復前官俾關部政仰叨成命增激微衷切念臣寒素立
身孤直無援歴官再紀才貳郎曹入朝踰年幸兼風憲
臣自以逢聖明之治當言責之司祇知忠義以事君不
顧患禍之及已凡所上奏必盡至公流輩為臣寒心姦
邪見臣切齒臣本欲為耳目於陛下勉副簡求不能效
鷹犬於他人以希進用心雖無媿迹已甚孤屬權臣之
擅朝肆已私而害政輒輸忠欵冀補涓塵陛對之間未
能悉意天威之下卒莫自明得罪一時竄身萬里流離
遠道殆及期年擯棄遐荒分甘散秩豈謂皇帝陛下存
國大體察臣愚忠欲招諫者之言免為後來之誠三推
皇澤特與一官以邕廣之寇攘擇湖湘之守倅俾從征
筦得佐郡符然臣粗識義方薄知臣節納忠獲罪顧百
謫以誠甘盡瘁報君雖九死而不悔謹當益勤官守以
助軍興夙夜以思冀免於敗事毫分有補少答於大恩
睦州謝上表(范仲淹)
獻言罪大輒效命於鴻毛宥過恩寬迥迴光於白日事
君無遠為郡甚榮恭惟皇帝陛下天德清明海度淵默
撫羣龍於宅吉念六馬而懷驚臨軒以來側席不暇思
啟心沃心之道奬危言危行之臣萬㝢咸歡九門無壅
臣腐儒多昧立誠本孤謂古人之道可行謂明主之恩
必報而况首膺聖選擢預諫司時招折足之憂介立犯
顔之地當念補過豈堪循默昨聞中宫搖動外議喧騰
以禁庭德教之尊非小故可廢以宗廟祭祀之主非大
過不移初傳入道之言則臣遽上封章乞寢誕告次聞
降妃之說則臣相率伏閣冀回上心議方變更言亦翻
覆臣非不知逆龍鱗者掇韲粉之患忤天威者負雷霆
之誅理或當言死無所避蓋以前古廢后之朝未嘗致
福漢武帝以巫蠱事起遽廢陳后宫中殺戮三百餘人
後及巫蠱之災延及儲貳至宣帝時有霍光妻者殺許
后而立其女霍氏之釁遽為赤族又成帝廢許后呪詛
之罪乃立飛燕姊妹妬甚於前六宫嗣息盡為屠害至
哀帝時理之即皆自殺西漢之祚由此傾微魏文帝寵
立郭妃譖殺甄后被髮塞口而葬終有反報之殃後周
以荒亂不典高后為尼危辱之朝不復可法唐高宗以
王皇后無子而廢武昭儀有子而立既而摧毁宗廟成
竊號之妖是皆寵衰則易搖寵深則易立後來之禍一
一不善臣慮及幾微詞乃切直乞存皇后位號安於别
宫暫絶朝請選有年德夫人數員朝夕勸導左右輔翼
俟其遷悔復於宫闈杜中外覬望之心全聖明始終之
德且黔首億萬戴陛下如天皇族千百倚陛下如山莫
不雖休勿休日慎一日外采納於五諫内彌縫於萬機
而况有犯無隠人臣之常面折庭諍國朝之盛有闕即
補何用不臧然後上下同心致君親如堯舜中外有道
躋民俗於羲皇將安可久之基必杜未然之釁上方虚
受下敢曲從既竭一心豈逃三黜伏蒙陛下皇明委照
洪覆兼包贖以嚴誅授以優寄郡部雖小風土未殊静
臨水木之華燕處江湖之上但以肺疾緜久藥術鮮功
喘息奔衝精意牢落惟賴高明之鑒不投遐遠之方抱
疾於兹為醫尚可苟天命之勿損實聖造之無窮樂道
忘憂雅對江山之助含忠履潔敢移金石之心
謝直集賢院表(夏竦)
北門禁省給青簡以試言東觀直廬降紫泥而命職莫
逭侯人之刺彌彰遇主之榮竊以承明設待詔之官實
漢朝之芳潤麗正啓修書之院乃唐氏之英華濬圖書
之淵敞龍鳳之宇自非弓裘繼世章句名家通授羲畀
姒之靈篇&KR0570;書笏珥彤之故事則何以繼成康之美頌
考宣武之懿文陪法從於甘泉奉宸游於屬玉況當聖世
允屬簡求如臣者學不傳經文非近史青青子佩雖見
刺於勞心翹翹錯薪亦濫期於刈楚筮仕勝衣之歲薦
名象日之畿方博帶以觀光遽墨衰而㳂牒尋遇國家
誕敷尺詔增廣六科方棲枳以徒勞遂上封而自薦始
較文於鼇苑旋試可於鼎司亟趨文石之墀遂忝延英
之問擊轅度曲敢望於九成縈帶分墉俄登於百雉陞
象河之屬吏佐分虎之方州爰受代於瓜時遂歸朝於
幄坐典陳陳之粟閱山委之丘墟從九九之車緫絲棼
之案牘暨還衡睢壤舍爵太宫既諧引籍於金閨將佐
維藩於熊軾又慮沉迷簿領廢墮簡編負公朝振舉之
科辜聖王詳延之意遂殺青而奏技果出綍以推恩禁
林俾試於雕蟲書殿遽令於抱槧閱上帝之册府目眩
星辰登道家之蓬山足踐雲氣奉長者之餘論與先生
而並行分直石渠地接嚴更之守縱觀金匱門連著作
之廷載惟螻螘之軀莫報乾坤之賜恭惟尊號皇帝陛
下事寢廟以至孝奉靈祇而克誠流鴻藻於絶垠鑠景
炎於往號以文明而行健體柔克以居高縱觀唐漢之
大猷備舉黃虞之故事睿藻和而六同韻天章麗而五
佐飛恢崇務廣於斯門奬擢不遺於小道遂使至孤之
士獲承非次之恩東陵遽擬於西山羔裘遂登於狐掖
歌衛風而合雅鬻齊紫而雜良誠當潔節於素絲敢不
盟心於白水益三思而出話彌九復以窮經永冰淵惕
厲之心奉日月照臨之鑒庶逭素飡之謗仰酬明主之
知媿懼所深兢惶不已
謝衣襖表(宋祁)
冬籥乘辰裘官著令疾馳使驛臨撫塞屯並頒齊笥之
良均挾吳緜之煖被躬且吉束帶有華伏惟尊號皇帝
陛下至德誕敷深仁普愛念官師所以卒歲恐天下有
受其寒据泰軫窮當舒慮慘况悽其戒序必惻然動心
特以濱寒沍嚴持兵皸露句傳温詔緘諸紋袍爛然晝
鮮照若春至矧部校什長賜各有差僻壘窮障悅而忘
苦振裾交抃聯襼相趨和氣暢肢顧折膠而何畏大恩
壓巳憂稱服以為難有可仰酬不知輕殞
乞罷政事表(歐陽修)
臣聞士之行已所重者始終之不渝臣之事君所難者
進退而合理苟亡大過善退其身昔之為臣全此者少
臣頃侍先帝屢陳斯言今之懇誠蓋廹於此伏念臣識
不足以通今古才不足以語經綸幸逢盛際之休明早
自諸生而拔擢方其與儒學文章之選居言語侍從之
流每蒙過奬於羣公常媿虚名之浮實暨晩叨於重任
益可謂於得時何嘗敢傷一士之賢豈不樂得天下之
譽而動皆臣忌毁必臣歸人之愛憎不應遽異臣之本
末亦豈頓殊蓋以處非所宜用過其量惟是要權之地
不勝指目之多周防所以履危而簡疎自任委曲所以
從衆而拙直難移宜其舉足則蹈禍之機以身為歛怨
之府復盤桓而不去遂謗議以交興讒說震驚輿情共
憤皇明洞照聖斷不疑孤臣獲雪其至冤四海共忻於
新政至於賴天地保全之力脱風波險䧟之危使臣散
髮林丘幅巾衡巷以此没地猶為幸民况乎擁蓋垂襜
其榮可喜撫民救瘼所寄非輕苟可效於勤勞亦寧分
於内外伏惟皇帝陛下曲回天造俯察愚衷許臣解劇
繁處之閑僻物還其分庶獲遂於安全心匪亡知豈敢
忘於報效
亳州謝上表(歐陽修)
貳政非才雖獲奉身而退分符善地猶懷竊禄之慚祇
荷寵靈惟知戰懼伏念臣章句腐儒之學也豈足經邦
斗筲小器之量也寧堪大用而叨塵二府首尾八年荷
三朝之誤知罄一心而盡瘁若乃樞機宜慎而見事輒
言䧟穽當前而横身不避竊尋前載未有能全怨出仇
家搆為死禍造謗於下者初若含沙之射影但期隂以
中人宣言於廷者遂肆鳴鴞之惡音孰不聞而掩耳賴
聖人之在上廓日月之至明悉究罔誣遂投讒賊再念
臣性實甚愚而疎於接物事多輕信而待以至誠如彼
匪人失於泛愛平居握手惟期道義之交延譽當朝常
丐齒牙之論而未乾薦禰之墨巳彎射羿之弓知士其
難世必以臣為戒常情共惡人將不食其餘而臣與遊
既昧於擇賢在滿不思於將覆自貽禍釁幾至顛躋上
煩睿聖之保全得完名節於終始洎懇辭於重任尤深
惻於皇慈雖避寵辭隆僅能去位而清資顯秩愈更叨
榮莫逃徼倖之譏實負心顔之靦斯蓋伏遇皇帝陛下
乾坤大度堯舜至仁察臣自取於怨仇本由孤直憫臣
力難於勉強蓋廹衰殘既獲免於非辜仍曲從於私欲
遂同萬物俾無失所之嗟未盡餘生敢忘必報之效
亳州乞致仕第二表(歐陽修)
臣近貢封章乞還官政伏奉詔答未賜允俞退自省循
奚勝殞越臣聞神功不宰而萬物得以曲成者惟各從
其欲天鑒孔昭而一言可以感動者在能致其誠敢傾
虔至之心再黷高明之聽伏念臣本以一介之賤叨塵
二府之聯知直道以事君每師心而自信然而既乏捐
軀之效又亡先覺之明用之已過其分而曾不自量毁
者不堪其辱而莫知引去幸賴乾坤之再造得逃䧟穽
之危機仍許避於要權俾退安於晩節今乃苦於衰病
莫自支持顧難冒於寵榮始欲收於骸骨敢期聖念過
軫天慈謂雖廹於桑榆未忍棄於草莽竊以古今之制
沿襲不同蓋由兩漢而來雖處三公之貴每上還於
印綬多自駕於車轅朝去朝廷暮歸田里一辭高爵遂
列編氓豈知至治之朝深篤愛賢之意每示隆恩之典
以勸知止之人故雖有還政之名而仍享終身之祿固
已不類昔時之士殊亡居位之榮然則在臣素心雖竊
退休之志迹臣所乞尚虞僥倖之譏伏望皇帝陛下惻
以深仁矜其至懇俾解方州之任遂歸環堵之居固將
優游垂盡之年涵泳太平之樂惟辛勤白首迄亡一善
之稱孤負明時莫報三朝之德此為慚恨何可勝陳
蔡州乞致仕第三表(歐陽修)
恩深煦嫗感極涕洟雖情有廹於危心不知自止而辭
已窮於累牘幾至亡言惟以至誠期於必達自乞憐於
君父不復訊於蓍龜伏念臣家世單平性姿中下少從
宦學本免饑寒不自意於遭逢遂進階於華顯然而羣
材方茂蒲柳未秋而早衰衆駿並馳駑駘中道而先乏
而况荷難勝之任用竊逾分之寵榮風波憂畏而慮以
深疾病侵凌而老亦至故自辭於機政即願謝於軒裳
蒙上聖之至仁念三朝之舊物每曲煩於訓諭久未忍
於棄捐竊惟臣知事君必本忠信言不顧行是為罔欺
而臣口日誦於田閭身坐貪於祿利可畏至公之議何
施有靦之顔每自省循莫遑啓處是敢罔避再三之煩
凟猶希萬一之矜從伏望皇帝陛下特軫天慈俯回睿
聽察前言之可復蓋屢請者有年哀下愚之不移俾卒
成於素志徇其所欲乞以殘骸臣若得上印綬於有司
自駕柴車而即路晩節知亡於大過没身永荷於鴻私
謝復龍圖閣直學士表(歐陽修)
恩還舊職事雪前誣感極心驚涕隨言出臣伏見前世
材賢之士身結主知勛德之臣功施王室然尚或一遭
謗毁欲辨亡由少忤要權其禍不測顧如臣者何足道
哉臣材不迨於中人功亡益於當世用之未見有效去
之亡足可思矧罔極之讒交興而並進易危之迹何恃
而不顛而聖心不忘恩意特至辨罔欺於曖昧沮仇嫉
於衆多雖暫居譴謫之中而屢被陞遷之涯今又特蒙
甄錄牽復寵名以臣之愚豈比前人而獨異推其所幸
蓋由聖主之親逢謂宜如何可以論報再念臣秉生孤
拙本乏藝能徒因學古之勤粗識事君之節苟臨危效
命尚當不顧以奮身况為善亡傷何憚竭忠而報國誓
期盡瘁少答高明
謝宣召入翰林表(歐陽修)
使車入里君命在門閭巷驚傳豈識朝廷之故事搢紳
竦歎以為儒者之至榮在臣之愚何以堪此竊以文章
之任自古非輕特遇寵榮至有私人之目詢謀獻納因
加内相之名恩既異於常倫人愈難於稱職伏念臣器
非宏遠識非該明學不通古今之宜材不適方圓之用
久叨塵於侍從曾莫著於勞能而自出守外藩近遭家
禍苟存餘喘復齒周行風波流落者十年天日再瞻於
雙闕進退之際巳蕭䬃於霜毛慰勞有加賜憫憐於玉
色形神若此志意可知身巳分於早衰心敢萌於希進
加以羈危之迹仇嫉交攻進退動繫於羣言議論多煩
於睿聽雖覆載之造每賜保全而孤蹇偷安常思引去
伏蒙皇帝陛下俯憐舊物曲軫宸慈因内署之闕員俾
備官而承乏臣敢不勉循舊學益勵前修感遺簪未棄
之仁竭駑馬已疲之力庶伸薄效少答鴻恩
南京留守謝上表(歐陽修)
守宫鑰之謹嚴敢忘夙夜布政條之纖悉上副憂勤寄
任非堪兢營並集伏念臣賦材庸薄稟數竒屯毁譽交
興稱嘗過實寵榮踰分動輙招尤念報效之未伸敢不
竭忠而盡瘁因風波之可畏則思遠去以深藏迨此六
年外更三守學偷安而杜口負素志以媿心朽質易衰
巳凋零於齒髮良時難得尚希慕於功名豈謂皇慈未
捐舊物擢從支郡委以名都惟此别京舊當孔道簿領
少勤於職事厨傳取悦於路人苟循俗吏之所為雖能
免過非有古人之大節未足報君
謝賜漢書表(歐陽修)
俯躬承命拭目生輝竊以右文興化乃致治之所先著
錄藏書須太平而大備惟漢室上繼三代之統而班史
自成一家之書文或舛訛蓋其傳之巳久詔加刊定俾
後學之亡疑一新方册之文增煥秘書之府而奏篇之
始方經衡石之程賜本之榮惟及鈞樞之近敢期孤外
特與恩頒此蓋伏遇皇帝陛下曲軫睿慈俯矜舊物謂
其嘗與臣隣之列不忍遽遺憐其自喜文字之間俾之
娛老然臣兩目昏眊雖嗟執卷之巳艱十襲珍藏但誓
傳家而永寶
謝擅止散青苖錢放罪表(歐陽修)
有罪必誅是為彛典原情以恕特出深仁聞命驚慚省
躬涕泗伏念臣以一介之微賤荷三聖之奬知寵禄既
豐初亡報效筋骸已憊尚此遲徊曲蒙大度之并容誤
委一方之寄任職當撫俗責在分憂方兹旰昃之勞心
豈敢因循而避事昨遇國家新建官司而主計大商財
利以均通分命出使之車交馳於郡縣悉發舊藏之鏹
取息於農氓而臣方久苦於昏衰初莫詳其利害既已
大喧於物議始知不便於人情亦嘗略陳衆弊之三冀
補萬分之一屬再當於班給顧已逼於會期雖具奏陳
乃先擅止據兹專輒合被譴呵豈謂伏蒙皇帝陛下深軫
睿慈俯矜朴拙免從吏議特貸刑章夫何草木之微曲
被乾坤之施臣敢不益思祇畏更勵操修戒小人之遂
非希君子之改過冀圖報效少答鴻私
賀南郊禮畢肆赦表(王安石)
精意上昭神靈底豫茂恩旁暢夷夏接和臣聞道以饗
帝為難禮以配天為至有秩斯祜惟四表之歡心胡臭
亶時匪九州之美味自古在昔若聖與仁厥遭昌辰乃
睹熙事恭惟皇帝陛下邁種三德敷奏九功率籲奉璋
之衆髦肇稱奠壁之新禮廟籩致孝郊血告幽誠既格
於穹旻福遂均於品庶振憂矜寡原宥眚烖第五玉以
褒封善人是富發三錢而慶賜賤者不虚天其居歆人以
呼舞臣夙叨寵奬親值休成雖亡預於駿奔實不勝於
竊抃
乞罷政事第二表(王安石)
私懷懇至已具布聞聖訓丁寧未蒙開納敢冒崇高之
聽再輸悃愊之情臣聞任賢之方要其有用陳力之義
止於不能苟弗集於事功且重罹於疹疾豈容叨據以
累明揚伏念臣猥以孤生親逢盛世昧於量巳志欲補
於休明失在信書事浸成於迂闊每煩衆論上㥵聖聰
久知素願之難諧繼以積疴而自困辭而去位庶逃竊
食之誅勉以就功重荷包荒之德雖貪順命終懼妨功
伏惟皇帝陛下閎度并容大明俯燭特垂矜允俾遂退
藏如此則孤進之身獲全生於末路具瞻之地得改命
於時材
乞退第三表(王安石)
聖恩所及有隆天重地之施私義未安有深淵薄冰之
懼竊惟成湯高宗之世有若伊尹傅說之臣其道則格
於帝而亡疑其政則加乎民而有變后惟時又相亦有
終迨乎中世之陵夷非復古人之髣髴忠或不足以取
信而事事至於自明義或不足以勝奸而人人與之為
敵以此乘權而久處孰能持祿以少安此臣之慮危於
居寵之時而昧死有均勞之乞况於抱病浸以瘝官伏
惟陛下道與日躋德侔乾覆哀一夫之失所樂萬物之
皆昌矧夫眷遇之優既巳勤劬之久宜蒙善貸使獲曲全
賜其疲賤之身假以安閒之地則敝車亡用猶可具於
勞薪棄席未忘或再施於華幄
手詔令視事謝表(王安石)
謗議升聞巳賴舜聰之豁逹懇誠上訴更煩周誥之丁
寧竊以作威者主之權待察者臣之禮蓋雖蒙非常之
厚遇亦將避可畏之煩言臣志尚非高才能無異舊惟
所學之迂闊難以趨時因欲自屏於寬閑庶幾求志惟
聖人之時不可失而君子之義必有行故當陛下即政
之初輒慕昔賢際可之仕越從鄉郡歸直禁林或因勸
講而賜留或以論思而請對愚忠偶合即知素願之獲
申睿聖日躋更懼淺聞之難副重叨殊奬忝秉洪鈞所
宜引分以固辭乃敢冒恩而輕就實恃明主知臣之有
素故以孤身許國而無疑人習玩於久安吏循緣於積
弊&KR1094;言不忌詖行無慚論善俗之方始欲徐徐而變革
思愛日之義又將汲汲於施為以物役巳則神志有交
戰之勞以道徇人則事功無必成之望恐上辜於眷屬
誠竊幸於退藏猶貪仰附於末光亦冀粗成於薄效比
聞獨斷謂合僉言但輸承命之忠遂觸招權之毁因請
避衆賢之路庶以厭異議之人伏蒙皇帝陛下敦大兼
容清明旁燭賜之神翰諭以至懷君臣之時常千載而
難值天地之造豈一身之可酬敢不自忘形迹之嫌庶
恊神明之運
謝朱炎傳聖旨令視事表(王安石)
使指遄臻訓詞俯逮敢圖衰疾尚悞眷存伏念臣曲荷
搜揚久孤付屬有能必獻未嘗擇事而辭難亡力可陳
乃始籲天而求佚然方焦思有為之日以此懷恩未報
之身苟營燕安豈免慚悸伏蒙皇帝陛下人惟求舊義
不忘遐乃因乘軺將命之臣更喻推轂授方之意踦履
亡用誠弗忍於棄捐朽株匪材尚奚勝於器使永惟奬
勵徒誓糜捐
謝男雱除中允說書表(王安石)
恩驟加於私室多所超踰事或累於公朝誠難冒昧仰
煩睿訓曲喻至懷永惟眷奬之殊實重兢慚之至仰念
臣首叨召節得待詞林隨被贊書使陪經幄稍更歲月
莫補涓埃竊觀上智之日躋内訟淺聞而知困况如賤
息厥有童心尚迷鑚仰之方豈稱招延之禮恕巳量主
非敢以私而自嫌為官擇人顧雖成命而宜改輒布可
辭之義上干難犯之威伏惟皇帝陛下屈體優容垂精
寵答謂大人照臨之道廣當養以蒙意小夫誦說之意
專遽忘其賤褒稱備厚訓飭加嚴揣實未安寄顔有恧
重念自古君臣之相與未有如臣父子之所遭蓋當用
儒之時尤難講藝之職典謨方御實參備於討論誥誓
未終巳繼叨於奬擢獲世官於閭巷嗣家學於朝廷自
非忘軀何以報國知人而官以哲慨巳誤於明揚委質
而教之忠誓永肩於素守
文章辨體彙選卷一百三十六
