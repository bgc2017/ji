文章辨體彙選卷六百三十七
明賀復徵編
紀一
復徵曰紀事者專錄一人行事以備採擇之遺故以
紀事括之而此云紀者凡一切山川風俗器皿皆得
而紀之故别之以為一體
紀錦裙(唐陸龜蒙)
侍御史趙郡李君好事之士也因余話上元瓦官寺有
陳後主羊車一輪天后武氏羅裙佛幢皆組繡竒妙李
君乃出古錦裙一幅示余長四尺下廣上狹下闊六寸
上減三寸半皆周尺如直其前則左有鶴二十勢若飛
起率曲折一脛口中銜莩蘤輩右有鸚鵡聳肩舒尾數
與鶴相等二禽大小不類而隔以花卉均布無餘地界
道四向五色間雜道上累細鈿點綴其中微雲鎖結牙
以相帶有若駮霞殘紅流煙墮霧春草夾徑遠山截空
壊牆古苔石泓秋水印丹浸漏粉蝶塗染盭縆環珮雲
隠涯岸濃澹霏拂靄抑冥密始如不可辨别及諦視之
條段斬絶分畫一一有去處非繡非繪縝緻柔美又不
可狀也裏用繒綵下製綫尚如舊兩旁皆解散盖折滅
零落僅存此故耳縱非齊梁物亦不下三百年矣昔時
之工如此妙耶曳其裙者復何人焉因筆之為辭繼於
錦譜之後俾善詩者賦焉
紀遊(宋蘇軾)
元豐六年十月十二日夜解衣欲睡月色入戶欣然起
行念無與樂者遂步至承天寺尋張懷民懷民亦未寢
相與步於中庭庭中如積水空明水中藻荇交橫盖竹
柏影也何夜無月何處無竹柏但少閒人如吾兩人耳
黔南道中行紀(黃庭堅)
紹聖二年三月辛亥次下牢關同伯氏元明巫山尉辛
紘傍崖尋三游洞繞山行竹間二百許步得僧舍號大
悲院才有小屋五六間僧貧甚不能為客煎茶過大悲
遵微行高下二里許至三游間一徑棧閣繞山腹下視
深谿悚仄一徑穿山腹黮闇出洞乃明洞中略可容百
人有石乳久乃一滴中有空處深二丈餘可立嘗有道
人宴居不耐久而去壬子堯夫舟先發不相待日中乃
至蝦蟇碚從舟中望之頤頷口吻甚類蝦蟇也予從元
明尋泉源入洞中石氣清寒流泉激激泉中出石腰骨
若虬龍糾結之狀洞中有崩石平潤可容數人宴坐也
水流循蝦蟇背垂鼻口間乃入江耳泉味亦不極甘但
冷熨人齒亦其源深來遠故耶壬子之夕宿黃牛峽明
日癸丑舟人以豚酒享黃牛神兩舟人飲福皆醉長年
三老請少駐乃得同元明堯夫曳杖清樾間觀歐陽文
忠公詩及蘇子瞻記丁元珍夢中事觀隻耳石馬道出
神祠背得石泉甚壯急命僕夫運石去沙泉且清而歸
陸羽茶經紀黃牛峽茶可飲因令舟人求之有媪賣新
茶一籠與草葉無異山中無好事者故耳癸丑夕宿鹿
角灘下亂石如囷廪無復寸土步亂石間見堯夫坐石
據琴兒大方侍側蕭然在事物之外元明呼酒酌堯夫
随磐石為几案牀座夜闌乃見北斗在天中堯夫為履
霜烈女之曲已而風激波濤灘聲洶洶大方抱琴而歸
初余在峽州問士大夫夷陵茶皆云觕澁不可飲試問
小吏云唯僧茶味善試令求之得十餅價甚平也擕至
黃牛峽置風爐清樾間身候湯手㧫得味既以享黃牛
神且酌元明堯夫云不減江南茶味也乃知夷陵士大
夫但以貌取之耳可因人告傳子正也
紀任尸居林(釋如曉)
予幻寄山寮喜窗有竹門有松砌有閒花庭有怪石牆
角有梅籬落有菊中有蒲團旁有瓦竈行則随行卧則
随卧幽哉斯室也昔皎然愛山水間卜棲於剡溪之上
匾之曰閒閒堂予憶庚子秋赴海門居士之招曾叨居
之較乎此室椽雖窄而多雅當易其額曰閒閒處更歌
之曰祗有白雲閒不得時時出沒萬峰頭
峨眉山紀遊(明敖英)
嘉靖壬寅秋九月既望侍御狷齋謝公觀風至峨眉梅
塘毛子渭野樊子暨予咸以職司從一日臺中無事毛
子曰此中三峨之勝聞天下二三子願從公遊焉斯亦
古人張弛之道也公曰我於此山興復不淺詰朝從公
出北門由寶經樓入山逶迤渡蒼水橋過中峯寺度雙
飛橋見一水奔流而來有石突然砥其衝乃分流二𣲖
由石梁飛下擊盪震撼宛宛趨龍門而去憩四會亭野
趣清暉應接不暇有鳥飛鳴而過振響流韻如秦玉琴
西行數十里望見白水寺臺殿在翠微中如畫時日已
啣山遂投寺宿焉五鼓既作從公上頂心坡石磴崚&KR1828;
而躋陟之險如登天然歴大雲壑小雲壑路稍平上胡
孫梯又險上木皮殿梅子坡攀緣鐵鎖又險上雷動坪
左右深壑黑不見底又險道左有禁語鐵牌山僧曰坪
下巖洞為蛟龍蛇虺所棲其氣嘗乘烟霧而上故禁遊
人緘口避之上八十四盤又險自入山至此多在雲氣
中行忽仰見天角雲漏日光如金在鎔昭融絢爛不類
下方所見山僧曰日無異也但人在清高處與塵埃中
光景自是不同至歡喜亭遂緩步度天仙橋入天門樊
子請公題名刻石從之抵光相寺上大峨絶頂攬結秀
色吞吐高明西望曬經臺及瓦屋諸山如列几案北顧
玉壘青城諸山如聮培塿東視蜀江之流如衣帶俯瞰
大峨之腰白雲平鋪周遭一色而中峨小峨盖覆在下
不見髣髴茫然如雪積平野月籠寒沙微風西來雲光
滉瀁又如洞庭彭蠡之間濤舂浪激不可名狀公曰到
此境使人肝膽澄澈平生竒觀無踰此者俄有三鳥飛
來形如畫眉佼如鳩有二鼠随之比松鼠差小飼之以
粒與人甚狎良久鳥鼠皆去山僧報曰佛光現矣相顧
山腰雲氣上有彩色圓光一道小於車輪繼有一光大
如車輪良久乃滅公曰此巖下必有寶蔵之氣故雲襯
之日射之光乃現若雲日不相薄則無此光彼謂光由
佛現也謬哉已而雲氣漸散暮色蒼然公揖諸君退明
日遂相與緣徑下山時雲飛木末雨意欲來公曰觀山
變態妙在烟雨中遂行既入城漏下二十刻矣明日謁
公行臺公曰東坡有言山水放遊之樂自是人生難必
之事故王羲之嘗欲一遊峨眉而終身不果又聞來遊
此山者或不及時則雪封岩徑即有能至絶頂或值風
雨晦冥敗興而還吾輩昨來之遊良惬賞心毛子於是
請循晦翁登祝融峰故實掞藻抒詠以謝山靈公賦古
詩為倡咸和之予不敏攟其槩紀之勒石山椒以諗諸
後來之遊者
吳中園亭紀略(袁宏道)
吳中園亭舊日知名者有錢氏南園蘇子美滄浪亭朱
長文樂圃范成大石湖舊隠今皆荒廢所謂崇岡清池
幽巒翠篠者已為牧兒樵豎斬草拾礫之場矣近日城
中唯葑門内徐參議園最盛畫壁攅青飛流界練水行
石中人穿洞底巧踰生成幻若鬼工千溪萬壑遊者幾
迷出入殆與王元美小祗園争勝祗園軒豁爽塏一花
一石俱有林下風味徐園微傷巧麗耳王文恪園在閶
胥兩門之間旁枕夏駕湖水石亦美稍有傾圮處葺之
則佳徐冏卿園在閶門外下塘宏麗軒舉前樓後廳皆
可醉客石屏為周生時臣所堆高三丈闊可二十丈玲
瓏峭削如一幅山水橫披畫了無斷續痕跡真妙手也
堂側有土隴甚高多古木壠上太湖石一座名瑞雲峰
高三丈餘研巧甲於江南相傳為朱勔所鑿纔移舟中
石盤忽沉湖底覓之不得遂未果行後為烏程董氏搆
去載至中流船亦覆沒董氏乃破貲募善沒者取之須
臾忽得其盤石亦浮水而出今遂為徐氏有范長白又
為余言此石每夜有光燭空然則石亦神物矣哉拙政
園在齊門内余未及觀陶周望甚稱之喬木茂林澄川
翠幹周圍里許方諸名園為最古矣
吳中歲時紀異(袁宏道)
余偶閱舊志見范王二公書吳中歲時未嘗不歎俗之
侈靡日漸而月盛也范志云吳中自昔號緐盛郊無曠
土隨高下悉為田以故俗多奢少儉競節好遊上元以
糖圓春糕為節食爆糯穀於釜中名孛婁亦曰米花以
卜一歲休咎寒食則拜掃墳墓四月八日浮屠浴佛重
午以角黍水圓綵索艾花畫扇相餉七夕有乞巧會重
九以菊花茱萸嘗新酒食花糕十月朔再謁墓是日開
爐不問寒燠皆熾炭俗重冬至而略歲節二十四日祭
竈次夕田間燃高炬名照田蠶歲節祭饗用除夜祭畢
則復爆竹焚蒼术及辟瘟丹食物有膠牙餳守歲盤夜
分祭瘟神易門神桃符之屬此范書宋事也王志云吳
中最重節物迎春日啖春餅春糕正月上元作燈市採
松葉結棚於通衢下綴華燈燈有楮練羅帛琉璃魚魫
麥絲竹縷諸品皆綵繪人物故事或為花果虫魚之像
其懸紙人馬於中以火運之曰走馬燈蔵謎者曰壁燈
其夕會飲以米粉作丸子油䭤食之行遊五日而罷二
月始和樓船載簫管遊山其虎丘天平觀音上方諸山
最盛寒食戴麥掃墓清明插柳端午饟角黍作雄黃昌
陽飲簮艾葉榴花以辟邪七月七日為乞巧會飣果皆
曰巧重九飲菊酒食重陽糕及駱駝蹄十月朔再謁墓
謂之燒衣節尤重冬至三日罷市馳賀一如元旦入臘
併力舂一歲糧蔵之藁囤經歲不蛀呼為冬舂米微黃
曰囤心黃十二月二十四日祀竈竟夕爆竹各燃火爐
於門外㷔高者喜謂之籸盆田間燃長炬名照田蠶二
十七日掃屋塵曰除殘除夜更春帖畫灰於道象弓矢
以射祟此王書近代事也余觀二公所志皆歲時常態
吳俗最重六月卄四日荷花蕩中秋日虎丘而皆不書
何也虎丘諸山之遊王志亦略載之然在今則尺雪層
冰疾風苦雨遊者不絶何必二月始和哉夫俗奢必蕩
蕩則窮民泰必驕驕則僣民窮而僣亂從生焉司世道
者不能無隠憂矣
文章辨體彙選卷六百三十七
文章辨體彙選卷六百三十七
明賀復徵編
紀一
復徵曰紀事者專錄一人行事以備採擇之遺故以
紀事括之而此云紀者凡一切山川風俗器皿皆得
而紀之故别之以為一體
紀錦裙(唐陸龜蒙)
侍御史趙郡李君好事之士也因余話上元瓦官寺有
陳後主羊車一輪天后武氏羅裙佛幢皆組繡竒妙李
君乃出古錦裙一幅示余長四尺下廣上狹下闊六寸
上減三寸半皆周尺如直其前則左有鶴二十勢若飛
起率曲折一脛口中銜莩蘤輩右有鸚鵡聳肩舒尾數
與鶴相等二禽大小不類而隔以花卉均布無餘地界
道四向五色間雜道上累細鈿點綴其中微雲鎖結牙
以相帶有若駮霞殘紅流煙墮霧春草夾徑遠山截空
壊牆古苔石泓秋水印丹浸漏粉蝶塗染盭縆環珮雲
隠涯岸濃澹霏拂靄抑冥密始如不可辨别及諦視之
條段斬絶分畫一一有去處非繡非繪縝緻柔美又不
可狀也裏用繒綵下製綫尚如舊兩旁皆解散盖折滅
零落僅存此故耳縱非齊梁物亦不下三百年矣昔時
之工如此妙耶曳其裙者復何人焉因筆之為辭繼於
錦譜之後俾善詩者賦焉
紀遊(宋蘇軾)
元豐六年十月十二日夜解衣欲睡月色入戶欣然起
行念無與樂者遂步至承天寺尋張懷民懷民亦未寢
相與步於中庭庭中如積水空明水中藻荇交橫盖竹
柏影也何夜無月何處無竹柏但少閒人如吾兩人耳
黔南道中行紀(黃庭堅)
紹聖二年三月辛亥次下牢關同伯氏元明巫山尉辛
紘傍崖尋三游洞繞山行竹間二百許步得僧舍號大
悲院才有小屋五六間僧貧甚不能為客煎茶過大悲
遵微行高下二里許至三游間一徑棧閣繞山腹下視
深谿悚仄一徑穿山腹黮闇出洞乃明洞中略可容百
人有石乳久乃一滴中有空處深二丈餘可立嘗有道
人宴居不耐久而去壬子堯夫舟先發不相待日中乃
至蝦蟇碚從舟中望之頤頷口吻甚類蝦蟇也予從元
明尋泉源入洞中石氣清寒流泉激激泉中出石腰骨
若虬龍糾結之狀洞中有崩石平潤可容數人宴坐也
水流循蝦蟇背垂鼻口間乃入江耳泉味亦不極甘但
冷熨人齒亦其源深來遠故耶壬子之夕宿黃牛峽明
日癸丑舟人以豚酒享黃牛神兩舟人飲福皆醉長年
三老請少駐乃得同元明堯夫曳杖清樾間觀歐陽文
忠公詩及蘇子瞻記丁元珍夢中事觀隻耳石馬道出
神祠背得石泉甚壯急命僕夫運石去沙泉且清而歸
陸羽茶經紀黃牛峽茶可飲因令舟人求之有媪賣新
茶一籠與草葉無異山中無好事者故耳癸丑夕宿鹿
角灘下亂石如囷廪無復寸土步亂石間見堯夫坐石
據琴兒大方侍側蕭然在事物之外元明呼酒酌堯夫
随磐石為几案牀座夜闌乃見北斗在天中堯夫為履
霜烈女之曲已而風激波濤灘聲洶洶大方抱琴而歸
初余在峽州問士大夫夷陵茶皆云觕澁不可飲試問
小吏云唯僧茶味善試令求之得十餅價甚平也擕至
黃牛峽置風爐清樾間身候湯手㧫得味既以享黃牛
神且酌元明堯夫云不減江南茶味也乃知夷陵士大
夫但以貌取之耳可因人告傳子正也
紀任尸居林(釋如曉)
予幻寄山寮喜窗有竹門有松砌有閒花庭有怪石牆
角有梅籬落有菊中有蒲團旁有瓦竈行則随行卧則
随卧幽哉斯室也昔皎然愛山水間卜棲於剡溪之上
匾之曰閒閒堂予憶庚子秋赴海門居士之招曾叨居
之較乎此室椽雖窄而多雅當易其額曰閒閒處更歌
之曰祗有白雲閒不得時時出沒萬峰頭
峨眉山紀遊(明敖英)
嘉靖壬寅秋九月既望侍御狷齋謝公觀風至峨眉梅
塘毛子渭野樊子暨予咸以職司從一日臺中無事毛
子曰此中三峨之勝聞天下二三子願從公遊焉斯亦
古人張弛之道也公曰我於此山興復不淺詰朝從公
出北門由寶經樓入山逶迤渡蒼水橋過中峯寺度雙
飛橋見一水奔流而來有石突然砥其衝乃分流二𣲖
由石梁飛下擊盪震撼宛宛趨龍門而去憩四會亭野
趣清暉應接不暇有鳥飛鳴而過振響流韻如秦玉琴
西行數十里望見白水寺臺殿在翠微中如畫時日已
啣山遂投寺宿焉五鼓既作從公上頂心坡石磴崚&KR1828;
而躋陟之險如登天然歴大雲壑小雲壑路稍平上胡
孫梯又險上木皮殿梅子坡攀緣鐵鎖又險上雷動坪
左右深壑黑不見底又險道左有禁語鐵牌山僧曰坪
下巖洞為蛟龍蛇虺所棲其氣嘗乘烟霧而上故禁遊
人緘口避之上八十四盤又險自入山至此多在雲氣
中行忽仰見天角雲漏日光如金在鎔昭融絢爛不類
下方所見山僧曰日無異也但人在清高處與塵埃中
光景自是不同至歡喜亭遂緩步度天仙橋入天門樊
子請公題名刻石從之抵光相寺上大峨絶頂攬結秀
色吞吐高明西望曬經臺及瓦屋諸山如列几案北顧
玉壘青城諸山如聮培塿東視蜀江之流如衣帶俯瞰
大峨之腰白雲平鋪周遭一色而中峨小峨盖覆在下
不見髣髴茫然如雪積平野月籠寒沙微風西來雲光
滉瀁又如洞庭彭蠡之間濤舂浪激不可名狀公曰到
此境使人肝膽澄澈平生竒觀無踰此者俄有三鳥飛
來形如畫眉佼如鳩有二鼠随之比松鼠差小飼之以
粒與人甚狎良久鳥鼠皆去山僧報曰佛光現矣相顧
山腰雲氣上有彩色圓光一道小於車輪繼有一光大
如車輪良久乃滅公曰此巖下必有寶蔵之氣故雲襯
之日射之光乃現若雲日不相薄則無此光彼謂光由
佛現也謬哉已而雲氣漸散暮色蒼然公揖諸君退明
日遂相與緣徑下山時雲飛木末雨意欲來公曰觀山
變態妙在烟雨中遂行既入城漏下二十刻矣明日謁
公行臺公曰東坡有言山水放遊之樂自是人生難必
之事故王羲之嘗欲一遊峨眉而終身不果又聞來遊
此山者或不及時則雪封岩徑即有能至絶頂或值風
雨晦冥敗興而還吾輩昨來之遊良惬賞心毛子於是
請循晦翁登祝融峰故實掞藻抒詠以謝山靈公賦古
詩為倡咸和之予不敏攟其槩紀之勒石山椒以諗諸
後來之遊者
吳中園亭紀略(袁宏道)
吳中園亭舊日知名者有錢氏南園蘇子美滄浪亭朱
長文樂圃范成大石湖舊隠今皆荒廢所謂崇岡清池
幽巒翠篠者已為牧兒樵豎斬草拾礫之場矣近日城
中唯葑門内徐參議園最盛畫壁攅青飛流界練水行
石中人穿洞底巧踰生成幻若鬼工千溪萬壑遊者幾
迷出入殆與王元美小祗園争勝祗園軒豁爽塏一花
一石俱有林下風味徐園微傷巧麗耳王文恪園在閶
胥兩門之間旁枕夏駕湖水石亦美稍有傾圮處葺之
則佳徐冏卿園在閶門外下塘宏麗軒舉前樓後廳皆
可醉客石屏為周生時臣所堆高三丈闊可二十丈玲
瓏峭削如一幅山水橫披畫了無斷續痕跡真妙手也
堂側有土隴甚高多古木壠上太湖石一座名瑞雲峰
高三丈餘研巧甲於江南相傳為朱勔所鑿纔移舟中
石盤忽沉湖底覓之不得遂未果行後為烏程董氏搆
去載至中流船亦覆沒董氏乃破貲募善沒者取之須
臾忽得其盤石亦浮水而出今遂為徐氏有范長白又
為余言此石每夜有光燭空然則石亦神物矣哉拙政
園在齊門内余未及觀陶周望甚稱之喬木茂林澄川
翠幹周圍里許方諸名園為最古矣
吳中歲時紀異(袁宏道)
余偶閱舊志見范王二公書吳中歲時未嘗不歎俗之
侈靡日漸而月盛也范志云吳中自昔號緐盛郊無曠
土隨高下悉為田以故俗多奢少儉競節好遊上元以
糖圓春糕為節食爆糯穀於釜中名孛婁亦曰米花以
卜一歲休咎寒食則拜掃墳墓四月八日浮屠浴佛重
午以角黍水圓綵索艾花畫扇相餉七夕有乞巧會重
九以菊花茱萸嘗新酒食花糕十月朔再謁墓是日開
爐不問寒燠皆熾炭俗重冬至而略歲節二十四日祭
竈次夕田間燃高炬名照田蠶歲節祭饗用除夜祭畢
則復爆竹焚蒼术及辟瘟丹食物有膠牙餳守歲盤夜
分祭瘟神易門神桃符之屬此范書宋事也王志云吳
中最重節物迎春日啖春餅春糕正月上元作燈市採
松葉結棚於通衢下綴華燈燈有楮練羅帛琉璃魚魫
麥絲竹縷諸品皆綵繪人物故事或為花果虫魚之像
其懸紙人馬於中以火運之曰走馬燈蔵謎者曰壁燈
其夕會飲以米粉作丸子油䭤食之行遊五日而罷二
月始和樓船載簫管遊山其虎丘天平觀音上方諸山
最盛寒食戴麥掃墓清明插柳端午饟角黍作雄黃昌
陽飲簮艾葉榴花以辟邪七月七日為乞巧會飣果皆
曰巧重九飲菊酒食重陽糕及駱駝蹄十月朔再謁墓
謂之燒衣節尤重冬至三日罷市馳賀一如元旦入臘
併力舂一歲糧蔵之藁囤經歲不蛀呼為冬舂米微黃
曰囤心黃十二月二十四日祀竈竟夕爆竹各燃火爐
於門外㷔高者喜謂之籸盆田間燃長炬名照田蠶二
十七日掃屋塵曰除殘除夜更春帖畫灰於道象弓矢
以射祟此王書近代事也余觀二公所志皆歲時常態
吳俗最重六月卄四日荷花蕩中秋日虎丘而皆不書
何也虎丘諸山之遊王志亦略載之然在今則尺雪層
冰疾風苦雨遊者不絶何必二月始和哉夫俗奢必蕩
蕩則窮民泰必驕驕則僣民窮而僣亂從生焉司世道
者不能無隠憂矣
文章辨體彙選卷六百三十七
