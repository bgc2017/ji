文章辨體彙選卷二十六
明賀復徵編
策問一
徐師曾曰按古者選士詢事考言而已未有問之以
策者也漢文中年始策賢良其後有司亦以策試士
蓋欲觀其博古通今與夫剸劇解紛之軄也然對策
存乎士子而策問發於上人尤必善為疑難今取古
人策問分為二類曰制策試策云
漢文帝問賢良文學策
惟十有五年九月壬子皇帝曰昔者大禹勤求賢士施
及方外四海之内舟車所至人跡所及靡不聞命以輔
其不逮近者獻其明遠者通厥聰比善戮力以翼天子
是以大禹能亡失德夏以長楙高皇帝親除大害去亂
從治並建豪英以為官師為諫争輔天子之闕以翼漢室
也頼天之靈宗廟之福方内乂安澤及四夷今朕獲執
天子之正以承宗廟之祀朕既不德又不敏明弗能燭
而智不能治此大夫之所著聞也故詔有司諸侯王三
公九卿及主郡吏各帥其志以選賢良明於國家之大
體通於人事之終始及能直言極諫者各有人數將以
匡朕之不逮二三大夫之行當此三道朕甚嘉之故登
大夫於朝親諭朕志大夫其上三道之要及永惟朕之
不德吏之不平政之不宣民之不寧四者之闕悉陳其
志毋有所隠上以薦先帝之宗廟下以興愚民之休利
著之於篇朕親覽焉觀大夫所以佐朕至與不至書之
周之密之重之閉之興自朕躬大夫其正論毋枉執事
烏乎戒之二三大夫其帥志毋怠
武帝問賢良策五首
朕聞昔在唐虞畫象而民不犯日月所燭莫不率俾周
之成康刑錯不用德及鳥獸教通四時海外肅眘北發
渠搜氐羌徠服星辰不孛日月不蝕山陵不崩川谷不
塞麟鳳在郊藪河洛出圖書嗚虖何施而臻此與今朕
獲奉宗廟夙興以求夜寐以思若涉淵水未知所濟猗
與偉與何行而可以章先帝之洪業休德上參堯舜下
配三王朕之不敏不能遠德此子大夫之所覩聞也賢
良明於古今王事之體受策察問咸以書對著之於篇
朕親覽焉
其二
朕獲承至尊休德傳之亡窮而施之罔極任大而守重
是以夙夜不皇康寧永惟萬事之統猶懼有闕故廣延
四方之豪雋郡國諸侯公選賢良修潔博習之士欲聞
大道之要至論之極今子大夫褎然為舉首朕甚嘉之
子大夫其精心致思朕垂聽而問焉蓋聞五帝三王之
道改制作樂而天下洽和百王同之當虞氏之樂莫盛
於韶於周莫盛於勺聖王巳沒鐘鼓筦弦之聲未衰而
大道微缺陵夷至虖桀紂之行王道大壊矣夫五百年
之間守文之君當途之士欲則先王之法以戴翌其世
者甚衆然猶不能反日以仆滅至後王而後止豈其所
持操或誖謬而失其統與固天降命不可復反必推之
於大衰而後息與烏虖凡所為屑屑夙興夜寐務法上
古者又將無補與三代受命其符安在災異之變何緣
而起性命之情或夭或壽或仁或鄙習聞其號未燭厥
理伊欲風流而令行刑輕而姦改百姓和樂政事昭宣
何修何飾而膏露降百穀登德潤四海澤臻草木三光
全寒暑平受天之祜享鬼神之靈德澤洋溢施虖方外
延及羣生子大夫明先聖之業習俗化之變終始之序
講聞高誼之日久矣其明以諭朕科别其條勿猥勿并
取之於術慎其所出迺其不正不直不忠不極枉干執
事書之不泄興於朕躬毋悼後害子大夫其盡心靡有
所隠朕將親覽焉
其三
蓋聞虞舜之時游於巖廊之上垂拱無為而天下太平
周文王至於日昃不暇食而宇内亦治夫帝王之道豈
不同條共貫與何逸勞之殊也蓋儉者不造玄黃旌旗
之飾及至周室設兩觀乘大路朱干玉戚八佾陳於庭
而頌聲興夫帝王之道豈異指哉或曰良玉不瑑又云
非文亡以輔德二端異焉殷人執五刑以督姦傷肌膚
以懲惡成康不式四十餘年天下不犯囹圄空虚秦國
用之死者甚多刑者相望耗矣哀哉烏虖朕夙寤晨興
惟前帝王之憲永思所以奉至尊章洪業皆在力本任
賢今朕親耕藉田以為農先勸孝弟崇百德使者冠蓋
相望問勤勞恤孤獨盡思竭神功烈休德未始云獲也
今隂陽錯繆氛氣充塞羣生寡遂黎民未濟廉恥貿亂
賢不肖渾淆未得其真故詳延特起之士意庶幾乎今
子大夫待詔百有餘人或道世務而未濟稽諸上古之
不同考之於今而難行毋乃牽於文繫而不得騁與將
所繇異術所聞殊方與各悉對著於篇毋諱有司明其
指略切磋䆒之以稱朕意
其四
蓋聞善言天者必有徵於人善言古者必有驗於今故
朕垂問乎天人之應上嘉唐虞下悼桀紂寖微寖滅寖
明寖昌之道虚心以聽今子大夫明於隂陽所以造化
習於先聖之道業然而文采未及豈惑乎當世之務哉
條貫靡竟統祀未終意朕之不明與聽若眩與夫三王
之教所祖不同而皆有失或謂久而不易者道也意豈
異哉子大夫既以著大道之極陳治亂之端矣其悉之
究之熟之復之詩不云乎嗟爾君子毋常安息神之聽
之介爾景福朕將親覽焉子大夫其茂明之
其五
蓋聞上古至治畫衣冠異章服而民不犯隂陽和五糓
登六畜蕃甘露降風雨時嘉禾興朱草生山不童澤不
涸麟鳳在郊薮龜龍游於沼河洛出圖書父不喪子兄
不哭弟北發渠搜南撫交阯舟車所至人迹所及跂行
喙息咸得其宜朕甚嘉之今何道而臻乎此子大夫修
先聖之術明君臣之義講論洽聞有聲乎當世敢問子
大夫天人之道何所本始吉凶之效安所期焉禹湯水
旱厥咎何繇仁義禮智四者之宜當安設施屬統垂業
物鬼變化天命之符廢興何如天文地理人事之紀子
大夫習焉其悉意正議詳具其對著之於篇朕將親覽
焉靡有所隠
永明九年策秀才文五首(齊王融)
問秀才高第明經朕聞神靈文思之君聰明聖德之后
體道而不居見善如不及是以崆峒有順風之請華封
致乘雲之拜或揚旌求士或設虡待賢用能敷化一時
餘烈千古朕夤奉天命恭惟永圖審聽高居載懷祗懼
雖言事必史而象闕未箴寤寐嘉猷延佇忠實子大夫
選名升學利用賓王懋陳三道之要以光四科之首鹽
梅之和屬有望焉
其二
又問昔周宣惰千畆之禮虢公納諫漢文缺三推之義
賈生直言良以食惟民天農為政本金湯非粟而不守
水旱有待而無遷朕式照前經寶兹稼穡祥正而青旗
肅事土膏而朱紘戒典將使杏花菖葉耕穫不愆清甽
冷風述遵無廢而釋耒佩牛相沿莫反兼貧擅富浸以
為俗若爰并開制懼驚擾愚民潟鹵可腴恐時無史白
興廢之術矢陳厥謀
其三
又問議獄緩死大易深規敬法䘏刑虞書茂典自氓俗
澆弛法令滋彰胏石少不冤之民棘林多夜哭之鬼朕
所以明發動容昃食興慮傷秋荼之密網惻夏日之嚴
威永念畫冠緬追刑厝徒以百鍰輕科反行季葉四支
重罰爰創前古訪游禽於絶澗作霸秦基歌雞鳴於闕
下稱仁漢牘二途如爽即用兼通昌言所安朕將親覽
其四
又問聚人曰財次政曰貨泉流表其不匱貿遷通其有
無既龜貝積寢緡&KR0008;專用世代兹多銷漏參倍下貧無
兼辰之業中産闕洊歲之貲惟瘼䘏隠無捨矜歎上帝
溥臨賜朕休寶命卭斜之谷開而出銅且有後命事兹
鎔範充都内之金紹圜府之職但赤仄深巧學之患榆
莢難輕重之權開塞所宜悉心以對
其五
又問治歷明時昭遷革之運改憲勅法審刑德之原分
命顯於唐官文條炳於鄒說及嵎夷廢軄昧谷虧方漢
秉素祗之徵魏稱黃星之驗紛争空軫疑論無歸朕獲
纂洪基思弘至道庶令日月休徵風雨玉燭克明之旨
弗遠欽若之義復還於子大夫何如哉其驪翰改色寅
丑殊建别白書之
永明十一年策秀才文五首(王融)
問秀才朕秉籙御天握樞臨極五辰空撫九序未歌至
於思政明臺訪道宣室若墜之惻每勤如傷之念恒軫
故恤貧緩賦省徭慎獄幸四境無虞三秋式稔而多黍
多徐不興兩穗之謠無褐無衣必盈七月之歎豈布政
未優將罷民難業登爾於朝是屬宏議罔弗同心以匡
厥辟
其二
又問惟王建國惟典命官上叶星象下符川嶽必待天
爵具修人紀咸事然後沿才授職揆務分司是以五正
置於朱宣下民不忒九工開於皇序庶績其凝周官三
百漢位兼倍歴兹以降游惰寔繁若閒冗畢棄則橫議
無已冕笏不澄則坐談彌積何則可修善詳其對
其三
又問昔者賢牧分陜良守共治下邑必樹其風一鄉可
以為績至有旦撫鳴琴日置醇酒文而無害嚴而不殘
故能出人於阽危之域躋俗於仁壽之地是以賈誼有
言下之有惡吏之罪也頃深汰珪符妙簡銅墨而春雉
未馴秋螟不散入在朕前湊其智略出連城守闕爾無
聞豈薪槱之道未弘為網羅之目尚簡悉意正辭無侵
執事
其四
又問朕聞上智利民不述於禮大賢彊國罔圖惟舊豈
非療飢不期於鼎食拯溺無待於規行是以三王異道
而共昌五霸殊風而並烈今農戰不修文儒是競棄本
徇末厥弊滋多昔宋臣以禮樂為殘賊漢主比文章於
鄭衞豈欲非聖無法將以既道而權今欲專士女於耕
桑習鄉閭以弓騎五都復而事庠序四民富而歸文學
其道奚若爾無面從
其五
又問自晉氏不綱關河蕩析宋人失馭淮汴崩離朕思
念舊民永言攸躋故選將開邊勞來安集加以納欵通
和布德修禮歌皇華而遣使賦膏雨而懷賓所以關洛
動南望之懷獯夷遽北歸之念夫危葉畏風驚禽易落
無待干戈聊用辭辯片言而求三輔一說而定五州斯
路何階人誰或可進謀誦志以沃朕心
天監三年策秀才文三首(梁任昉)
問秀才朕長驅樊鄧直指商郊因藉時來乘此歷運當
扆永念猶懷慙德何者百王之敝齊季斯甚衣冠禮樂
掃地無餘斵雕刓方經綸草昧採三王之禮冠履麄分
因六代之樂宫判始辨而百度草創倉廪未實若終畆
不税則國用靡資百姓不足則惻隠深慮每時入芻藁
歲課田租愀然疚懷如憐赤子今欲使朕無滿堂之念
民有家給之饒漸登九年之蓄稍去關市之賦子大夫
當此三道利用賓王斯理何從佇聞良說
其二
問朕本自諸生弱齡有志閉戶自精開卷獨得九流七
略頗嘗觀覽六藝百家庶非墻面雖一日萬幾早朝晏
罷聽覽之暇三餘靡失上之化下草偃風從惟此虚寡
弗能動俗昔紫衣賤服猶化齊風長纓鄙好且變鄒俗
雖德慙往賢業優前事且夫搢紳道行禄利然也朕傾
心駿骨非懼真龍輜軿青紫如拾地芥而隋游廢業十
室而九鳴鳥蔑聞子衿不作弘奬之路斯既然矣猶其
寂寞應有良規
其三
問朕立諫鼓設謗木於兹三年矣比雖輻湊闕下多非
政要日伏青蒲罕能切直將齊季多諱風流遂往將謂
朕空然慕古虚受弗弘然自君臨萬㝢介在民上何嘗
以一言失旨轉徙朔方睚眦有違論輸左校而使直臣
杜口忠讜路絶將恐弘長之道别有未周悉意以陳極
言無隠
唐德宗問賢良方正直言極諫策(陸贄)
皇帝若曰蓋聞上古有道之君垂拱無為以臨四海不
理而人化不勞而事成星辰軌道風雨時若邈乎其不
可繼何施而臻此歟三代以來制作滋廣異文質之變
明利害之鄉威之以刑𨗳之以禮敦其俗而彌薄防其
人而益媮豈澆淳必繫於時耶將聖賢間生而莫之振
也朕祗膺累聖之業猥居兆人之上虔恭刻勵如恐墜
失憂濟庶務夕惕晨興永惟前王之典謨是憲是則師
大禹以崇儉法高宗以求賢興夏啓之征作周文之伐
旌孝弟舉直言養高年敦本業平均徭税黜陟幽明勵
精孜孜勤亦至矣然而浮靡不革理化不行暴亂不懲
姦犯不息五教猶鬱七臣未臻鄉黨廢尚齒之儀蒸黎
無安土之志賦入日減而私室愈貧廉察日臻而吏道
愈濫意者朕不明歟勢不可歟何古今之事同而得失
之效異也思欲剗革前弊創立新規施之於事而易從
考之於文而有據備陳本末將舉而行棄或憚煩略於
條對自頃隂陽舛候祲沴荐興仍歲旱蝗稼穡不稔上
天作孽必有由然屢推凶災其咎安在傳曰時之不乂
厥罰恒暘又曰堯湯水旱數之常也二者相反其誰云
從今人靡蓋藏國無廪積朕屢延卿士詢訪謀猷至乃
減冗食之徒罷不急之務既聞嘉話亦已遵行而停廢
之餘所費尚廣欲轉輸於江徼則遠不及期將搜粟於
關中則擾而無獲節軍食則功臣懷怨省吏員則多士
靡歸中心浩然罔知攸濟子大夫藴畜財器通明古今
副我虚求森然就列匡朕之寡昧拯時之艱災畢志直
言毋有所隠
文章辨體彙選卷二十六
