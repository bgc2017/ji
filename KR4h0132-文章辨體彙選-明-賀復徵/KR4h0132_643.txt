文章辨體彙選卷六百四十三
明賀復徵編
碑二
封燕然山銘(漢班固)
維永元元年秋七月有漢元舅曰車騎將軍竇憲夤
亮聖皇登翼王室納于大麓惟清緝熙乃與執金吾
耿秉述職巡禦治兵于朔方鷹楊之校螭虎之士爰
該六師暨南單于東胡烏桓西戎氐羌侯王君長之
羣驍騎十萬元戎輕武長轂四分雷輜蔽路萬有三
千餘乘勒以八陣涖以威神玄甲耀日朱旗絳天遂
凌高闕下鷄鹿經磧鹵絶大漠斬温禺以釁鼓血尸
逐以染鍔然後四校横徂星流彗掃蕭條萬里野無
遺寇於是域滅區殫反旆而旋考傳驗圖窮覽其山
川遂踰涿邪跨安侯乘燕然躡冒頓之區落焚老上
之龍庭將上以攄高文之宿憤光祖宗之玄齡下以
安固後嗣恢拓境宇振大漢之天聲兹可謂一勞而
久逸暫費而永寧也乃遂封山刊石昭銘盛德其辭
曰
鑠王師兮征荒裔勦凶虐兮截海外夐其邈兮亘地界
封神丘兮建隆嵑熙帝載兮振萬世
隴右監牧頌德碑(唐張說)
周禮校人掌王馬之政天子十二閑馬六種閑為一
廐馬二百一十六應乾之策也六廐成校五良一駑
是之謂小備校有左右閑成十二合月之道也駑馬
三良馬之數凡三千四百五十六是之謂大備秦并
一海内六萬騎之國馬盡歸之帝家則周制陋矣漢
孝武當文景儉約之積雄衛霍張皇之勢勒兵塞上
廄馬有四十萬匹及東漢魏晉國馬陵夷不可復逮
武帝時矣後魏胡馬入洛蹴蹋千里軍陣之容雖壯
和鸞之儀亦闕大唐接周隋亂離之後承天下征戰
之弊鳩括殘燼僅得牝牡三千從赤岸澤徙之隴右
始命太僕張萬歲葺其政焉而奕世載德纂修其緒
肇自貞觀成於麟德四十年間馬至七十萬匹置八
使以董之設四十八監以掌之跨隴西金城平凉天
水四郡之地幅員千里猶為隘狹更折八監布於河
曲豐曠之野乃能容之於斯之時天下以一縑易一
馬秦漢之盛未始聞也張氏中廢馬官亂職或戎狄
外攻或師圉内寇垂拱之後二十餘年潛耗大半所
存蓋寡開元神武皇帝登大寳受靈符水瑞感而河
龍出星精應而天駟下二年春帝乃簡心腑善畜之
將卜福祐宜生之長俾領内外閑廏使焉即開府霍
國公其人也公名毛仲姓王氏開元佐命之元勲東
國亡王之後裔四伯輔禹與治水之謨四士興漢在
經星之列清明虚受察含冰鑑籌謀先覺慮出蓍龜
竭無私之忠而善歸天造輸不懈之力而玄同日月
故得騰躍風雲攀附日月策功第一承恩莫二庭羅
魏絳之鐘鼓第賞堂邑之山林文馬藩錫於晉侯御
衣亟分於韓信庶姜如玉則降榮彤管衆子垂髫則
抱拜朱茀聖人之見也必猶爾為之四顧而滿志聖
人之不見也乃恤然若無與樂其天下仲尼所謂是
必才全而德不形者也夫處其身則立無跂正也視
無還端也聽無聳誠也言無遠慎也國有憂未嘗不
慼國有慶未嘗不怡其御下則明利害之鄉阜財求
之務使之趨利而避害懷德而畏威身不離於闕庭
令遠行於坰牧亦有不學而暗合於古未更而懸辨
其事然其從政必問於遺訓而資於故實者也若夫
春祭馬祖夏祭先牧秋祭馬社冬祭馬步敬其本也
日中而出日中而入禁原焚牧除蓐舋廏時其事也
絜泉美薦疨凉棧濕翹足而陸交頸相靡宣其性也
攻駒教駣講馭臧僕刻之剔之羈之策之就其才也
不反其性故親人樂藝節樂如舞之心自生不窮其
才故闉扼鷙曼竊轡詭銜之態不作爾乃舉其神異
則望騊駼騕褭乘黃兹白來儀外廐呈技内櫪朝刷
閬風夕洗天潢聖皇一馭長壽萬年别其種類則有
硏蹄繁鬛小頷遠志曰龍曰騋曰戎曰驥差其毛物
則有蒼白驪黃騂紫驈皇騅駓驒駱駰騢駵雒&KR0008;駁
驓駩騧騏騽騝豪骭馵足狼尾魚目宗廟齊豪戎事
齊力田獵齊足罔不畢有元年牧馬二十四萬匹十
三年乃四十三萬匹初有牛三萬五千頭是年亦五
萬頭初有羊一十一萬二千口是年亦二十八萬
六千口皇帝東巡狩封岱嶽輦輅既陳羽衛咸備大
駕百里烟塵一色其外又有閑人萬夫散馬千隊骨
必殊貌毛不雜羣行如動地止若屯雲百蠻震聳四
方抃躍威懷紛紜壯觀揮霍迴衡飲至朝廷宴樂上
顧謂太僕少卿兼秦州都督監牧都副使張景順曰
吾馬幾何其蕃育卿之力也對曰帝之福也仲之力
也臣何力之有因具上其狀帝用嘉焉霍公口無伐
辭貌無德色朝髦庠齒欣以多之於是明威將軍行
右衛郎將南使梁守忠忠武將軍行左羽林中郎將
西使馮嘉泰右千牛長史北使張知古左驍衛中郎
將兼鹽州刺史鹽州監牧使張景遵隴州别駕修武
縣男東宫監牧韋衡都使判官果毅齊琛總監韋績
及五使長戶三萬一千人僉曰自開府庇我十三年
矣畜有娩息人無乏匱克厭帝心莫匪嘉績且如停
西南兩使六頓人夫藁糓計八十萬工圍石以息人
約費其政一也納長戶隠田稅二萬五千石以檢私
肥公其政二也減太僕長支乳酪馬錢九千三百貫
以窒隟止散其政三也供軍筋膠十萬七千斤以收
絹善工其政四也蒔茼麥苜蓿一千九百頃以茭蓄
禦冬其政五也使監官料舊給庫物新秦置本收分
其利不喪正錢二萬五千貫以實府宜官其政六也
賈死畜貯絹八萬疋往嚴道市有僮千口以出滯足人
其政七也五使長戶數盈三萬墾田給食糧不外資
以勤農卻輓其政八也敢問監牧之事孰能加於此
乎然則稱伐計功前典所貴上以美聖主擇才之得
人下以贊忠臣受任之盡節末以道官屬承風之盛
事竟以示後代昭前之令聞是四烈者不可廢也既
而大君有命舊史書功吟咏環竒篆刻金石秦汧𦕈
𦕈尚想非子之風魯野區區猶傳史克之頌試從此
而觀彼夫何足以言哉頌曰
皇天考牧兮聖之君四十三萬兮馬為羣塹汧渭兮垣
隴阪飛黃皂兮昆蹄苑山崆峒兮水鳴咽泉噴玉兮草
汙血聚如花兮散如雪性既馴兮才亦絶惟國家之大
事駕時龍兮祭天地和鑾發兮文物備維皇帝之七德
總戎馬兮威萬國彩毫翻兮金介直有霍公之掌政擇
張氏之舊令天王大駕兮仗黃麾太僕驂乘兮展輅儀
舞月駟兮蹀重螭神倜儻兮態權竒騏驥溢野兮牛羊
日多子孫策位兮恩寵如何頌皇靈兮篆石鼓萬斯年
兮羣玉府
平淮西碑(韓愈)
天以唐克肖其德聖子神孫繼繼承承於千萬年敬
戒不怠全付所覆四海九州罔有内外悉主悉臣高
祖太宗既除既治高宗中睿休養生息至于玄宗受
報收功極熾而豐物衆地大蘖牙其間肅宗代宗德
祖順考以勤以容大慝適去稂莠不薅相臣將臣文
恬武嬉習熟見聞以為當然睿聖文武皇帝既受羣
臣朝乃考圖數貢曰嗚呼天既全付予有家今傳次
在予予不能事事其何以見于郊廟羣臣震懾奔走
率職明年平夏又明年平蜀又明年平江東又明年
平澤潞遂定易定致魏慱貝衛澶相無不從志皇帝
曰不可究武予其少息九年蔡將死蔡人立其子元
濟以請不許遂燒舞陽犯葉襄城以動東都放兵四
劫皇帝歴問于朝一二臣外皆曰蔡帥之不廷授于
今五十年傳三姓四將其樹本堅兵利卒頑不與他
等因撫而有順且無事大官臆決唱聲萬口和附并
為一談牢不可破皇帝曰惟天惟祖宗所以付任予
者庶其在此予何敢不力况一二臣同不為無助曰
光顔汝為陳許帥維是河東魏博郃陽三軍之在行
者汝皆將之曰重胤汝故有河陽懷今益以汝維是
朔方義成陜益鳳翔延慶七軍之在行者汝皆將之
曰弘汝以辛萬二千屬而子公武往討之曰文通汝
守壽維是宣武淮南宣歙浙西四軍之行于夀者汝
皆將之曰道古汝其觀察鄂岳曰愬汝帥唐鄧隨各
以其兵進戰曰度汝長御史其往視師曰度惟汝予
同汝遂相予以賞罰用命不用命曰弘汝其以節都
統諸軍曰守謙汝出入左右汝惟近臣其往撫師曰
度汝其往衣服飲食予士無寒無饑以既厥事遂生
蔡人賜汝節斧通天御帶衛卒三百凡兹廷臣汝擇
自從惟其賢能無憚大吏庚申予其臨門送汝曰御
史予閔士大夫戰甚苦自今以往非郊廟祠祀其無
用樂顔胤武合攻其北大戰十六得柵城縣二十三
降人卒四萬道古攻其東南八戰降萬三千再入申
破其外城文通戰其東十餘遇降萬二千愬入其西
得賊將輙釋不殺用其策戰比有功十二年八月丞
相度至師都統弘責戰益急顔胤武合戰益用命元
濟盡并其衆洄曲以備十月壬申愬用所得賊將自
文城因天大雪疾馳百二十里用夜半到蔡破其門
取元濟以獻盡得其屬人卒辛巳丞相度入蔡以皇
帝命赦其人淮西平大饗賚功師還之日因以其食
賜蔡人凡蔡卒三萬五千其不樂為兵願歸為農者
十九悉縱之斬元濟京師冊功弘加侍中愬為左僕
射帥山南東道顔胤皆加司空公武以散騎常侍帥
鄜坊丹延道古進大夫文通加散騎常侍丞相度朝
京師道封晉國公進階金紫光禄大夫以舊官相而
以其副總為工部尚書領蔡任既還奏羣臣請紀聖
功被之金石皇帝以命臣愈再拜稽首而獻文曰
唐承天命遂臣萬邦孰居近土襲盜以狂往在玄宗崇
極而圯河北悍驕河南附起四聖不宥屢興師征有不
能克益戍以兵夫耕不食婦織不裳輸之以車為卒賜
糧外多失朝曠不嶽狩百隷怠官事亡其舊帝時繼位
顧瞻咨嗟惟汝文武孰恤予家既斬吳蜀旋取山東魏
將首義六州降從淮蔡不順自以為強提兵呌讙欲事
故常始命討之遂連奸鄰隂遣刺客來賊相臣方戰未
利内驚京師羣公上言莫若惠來帝為不聞與神為謀
乃相同德以訖天誅乃敇顔胤愬武古通咸統於弘各
奏汝功三方分攻五萬其師大軍北乘厥數倍之常兵
時曲軍士蠢蠢既剪陵雲蔡卒大窘勝之邵陵郾城來
降自夏入秋復屯相望兵頓不勵告功不時帝哀征夫
命相往釐士飽而歌馬騰於槽試之新城賊遇敗逃盡
抽其有聚以防我西師躍入道無留者頟頟蔡城其疆
千里既入而有莫不順俟帝有恩言相度來宣誅止其
魁釋其下人蔡之卒夫投甲呼舞蔡之婦女迎門笑語
蔡人告飢船粟往哺蔡人告寒賜以繒布始時蔡人禁
不往來今相從戲里門夜開始時蔡人進戰退戮今旰
而起左飱右粥為之擇人以收餘憊選吏賜牛教而不
稅蔡人有言始迷不知今乃大覺羞前之為蔡人有言
天子明聖不順族誅順保性命汝不吾信視此蔡方孰
為不順往斧其吭凡叛有數聲勢相倚吾強不支汝弱
奚恃其告而長而父而兄奔走偕來同我太平淮蔡為
亂天子伐之既伐而飢天子活之始議伐蔡卿士莫隨
既伐四年小大並疑不赦不疑由天子明凡此蔡功惟
斷乃成既定淮蔡四夷畢來遂開明堂坐以治之
武岡銘(柳宗元)
元和七年四月黔巫東鄙蠻獠雜擾盜弄庫兵賊脅
守帥南鈎牂牁外誘西原置魁立帥殺牲盟誓洞窟
林麓嘯呼成羣皇帝下銅獸符發庸蜀荆漢南越東
甌之師四面討問畏罪憑阻逃遁不即誅時惟潭部
戎帥御史中丞柳公綽練立將校提卒五百屯于武
岡不震不騫如山如林告天子威命明白信順亂人
大恐視公之師如百萬視公之令如風雷怨號呻吟
喜有攸訢投刅頃伏願完父子卒為忠信奉職輸賦
進比華人無敢不龔母弟生壻維來于潭咸致天廷
皇帝休嘉式新厥命兇渠同惡革面向化如醉之醒
如狂之寧公為藥石俾復其性詔書顯異進臨江漢
益兵三倍為時碩臣殿于大邦文儒申申有此武功
於是夷人始復聞公之去相與高蹈涕呼若寒去裘
昔公不夸首級為巳能力專務教誨俾邦斯平我老
洎幼由公之仁小不為虺蜮大不為鯨鯢恩重事特
不邇而遠莫可追巳願銘武岡首以慰我思以昭我
類以示我子孫彌億萬年俾我奉國如令之誠隣之
我懷如公之勤其辭曰
黔山之巑巫水之磻魚駭而離獸犯而殘戶恐合竄彼
攘仍亂王師來誅期死以緩公明不疑公信不欺援師
定命俾邦克正皇仁天施我反其性我塗四闔公示之
門我愚抵死公示之恩既骨而完既亡而存奉公之訓
貽我子孫我始蝥賊由公而仁我始寇酧由公而親山
畋澤䱷輸賦于都陶穴刊木室我姻族烹牲是祀公受
介福揲蓍以占公宜百禄皇懋公功陟于大邦遠哉去
我誰嗣其良有穴之丹有犀之顛匪曰余固公不可賂
祝隣之德恒遵公則勖余之世永謹邦制南夷作詩刻
示來裔
平淮西碑(段文昌)
日者惠琳恃近狄之固劉闢憑坤維之險李錡保長江
之衝從史資太行之阻四兇相扇繼為亂常三數年間
盡膏鈇鑕太尉茂昭以中山之地盡室來朝司空弘正
以全魏之邦舉宗向闕義風所激莫不歸心况彭城從
折簡之召横海展執珪之覲向談虞虢之存亡議輔車
之形勢莫不刳心斷臂繼踵為忠既而麟見於巴賨之
間河清於鄘衛之際固同本之貺昭聖祥之符廓清寰
海兆於此矣而長淮右地連山四起控扼吳楚密邇轘
轅有上帝濯龍之池同冀方多馬之國戈鋋雪照駔駿
雲屯二姓三兇憑阻作孽歲在甲午吳少誠積禍而斃
餘殃聚于逆嗣氛祲淮濆我后方弔人省冤墾災除穢
猶命使者持節往申寵賻以柔服之義示含弘之仁元
濟劫衆拒境滔天肆逆剽葉縣燒舞陽侵襄城伊洛之
間騷然震恐乃詢廷議咸願假以墨絰授以兵符天子
於是會鳬藻之師得鷹揚之帥以中軍帥李光顔往者
平朔邊静庸蜀雙矛電激孤劔颷馳亦由馮異之總軍
鋒子顔之將突騎才氣雄武可掃攙搶總魏慱河陽郃
陽凡三軍自臨潁而前以河陽軍帥烏重胤當從史内
詘邪謀外阻兵勢精誠奮發獨應王師故得虜魏豹于
軍中縳吕布于麾下識慮中正可革梟音益以汝海之
地總朔方義成陜虢劔南西川鳳翔延州寧慶凡七軍
由襄陽而進宣武帥韓弘請以子公武領精卒一萬三
千時集洄曲欒書作帥鍼為戎右充國討虜印統支軍
是能從帥之命成父之志又以壽春守李文通夙精戎
韜累習軍旅明於守備可保金湯總宣武淮南宣歙浙
西徐泗凡五軍阨固始之險以鄂岳都團練使李道古
以先曹王皋有任城之武昔征兇渠嘗取安陸授以戎
柄嗣其家聲乘五關之隘以唐鄧隨帥李愬温敏能斷
静深有謀山南東道荆南凡兩軍自文成而東乃命御
史中丞裴度以諭羣帥以撫輿師且以古之會兵必謀
元帥令歸於一勢不欲分命宣武軍帥韓弘為諸道行
營都統指蹤畫竒正之機發號申嚴凝之令又命内掌
樞密之臣梁守謙肅將天威盡護諸將懸白日於千里
推赤心於萬人由是甘寧奮升城之勇君文勵擊堰之
志焚上蔡以剪其翼拔郾城以扼其吭以軒后攻蚩尤
之亂殷宗伐鬼方之罪周公誅淮夷之叛雖以聖討逆
皆三年後定百辟之議且謂久勞將決其機以安海内
復命丞相裴度持淮蔡之節撫將帥之臣分鄧禹之麾
旆盛竇憲之幕府先是光顔重胤公武戎旅同心壘垣
齊列發胡騎之雄紛紜縱擊逐餘孽如鳥雀獵殘寇似
狐狸干矛杖行次於洄曲丞相之來也羣帥之志氣逾
厲統制之號令益明勢如雷霆功在漏刻賊乃悉其精
騎以備洄曲之師唐隋帥李愬新總傷痍之軍稍厲奔
北之氣城孤援絶地逼勢危而能養貔虎之威未嘗矍
視屈鷙鳥之勢不使怒形是以收文成柵而降吳秀琳
下興橋而擒李祐祐果敢多略衆以留之或謂蓄患不
利吾軍愬誠明在躬秉性不撓爰命釋縳授之親兵祐
感槩之心出於萬死縱横之計果效六竒粤十月既朢
隂凝雪飛天地盡閉愬乃遣其將史旻仇良輔畱鎮文
成備其侵軼命李祐領突騎三千以為鄉導自領中軍
三千與監軍使李誠義繼進又遣其將田進誠領馬部
三千以殿其後郊雲晦冥寒可墮指一夕卷旆凌晨破
關鋪敦淮濆仍執醜虜雖魏軍得田疇為導潛出盧龍
鄧艾得田章既登長驅緜竹用制竒勝與古為疇四紀
逋誅一朝蕩定攄宗廟之宿憤致黎庶之乂安帝命策
勲進弘為侍中光顔重胤並為司空塑為左僕射帥山
南東道公武加散騎常侍節制鄜坊丹延道古進御史
大夫文通加散騎常侍王師獲金爵之賞環境蒙優復
之恩掩骼埋胔除瑖宥罪丞相旋請來朝後加金紫光
禄大夫封晉國公乃眷淮濆蒸人生殖俾擇循吏撫其
疾傷以宣慰副使刑部侍郎馬總領淮蔡之任天子議
功雲臺追美將帥俾刻金石以揚休勲而百辟僉謀羣
帥克讓推義士之志敢貪天功徵賢臣之言實在君德
上獻鴻名式昭徽策庶乎閱周雅者美宣王之中興觀
劔銘者戒蜀川之恃險
勅修河道功完之碑(明徐有貞)
惟景泰紀元之四年冬十月十有一日天子以河決
沙灣久弗克治集左右丞弼暨百執事之臣於文淵
閣議舉可以治水者僉以臣有貞應詔乃錫璽書命
之行天子若曰咨爾有貞惟河決于今七年東方之
民厄于昏墊勞于湮築靡有寧居既屢遣治而弗即
功轉漕道沮國計是虞朕甚憂之兹以命爾爾其往
治欽哉臣有貞祗承惟謹既至乃奉揚明命戒吏飭
工撫用士衆咨詢羣策率興厥事巳乃周爰巡行自
北東徂南西踰濟汶沿衛及沁循大河道濮范以還
既究厥源流因度地行水乃上陳于天子曰臣聞凡
平水土其要在知天時地利人事而巳天時既經地
利既緯而人事於是乎盡且夫水之為性可順焉以
導不可逆焉以堙禹之行水行所無事用此道也今
或反是治所以難蓋河自雍而豫出險固而之夷斥
其水之勢既肆又由豫而兖土益疎水益肆而沙灣
之東所謂大洪之口者適當其衝於是決焉而奪濟
汶入海之路以去諸水從之而洩隄以潰渠以淤澇
則溢旱則涸此漕途所為阻滯者然欲驟而堙焉則
不可故潰者益潰淤者益淤而莫之捄也今欲捄之
請先疏其水水勢平乃治其決決止乃濬其淤因為
之方以時節宣俾無溢涸之患必如是而後有成制
曰可臣有貞乃經營焉作治水之閘疏水之渠渠起
張秋金隄之首西南行九里而至于濮陽之濼又九
里而至于博陵之陂又六里而至于壽張之沙河又
八里而至于東西影塘又十有五里而至于白嶺之
灣又三里而至于李&KR1374;之崖由李&KR1374;而上又二十里
而至于竹口蓮花之池又三十里而至于大瀦之潭
乃踰范暨濮又上而西凡數百里經澶淵以接河沁
河沁之水過則害微則利故遏其過而導其微用平
水勢既成名其渠曰廣濟閘曰通源渠有分合而閘
有上下凡河流之旁出而不順者則堰之堰有九長
袤皆至丈萬九堰既設其水遂不東衝沙灣乃更北
出以濟漕渠之涸阿西鄄東曹南鄆北之水出沮洳
而資灌溉者為頃百數十萬行旅既便居民既安有
貞知事可集乃參綜古法擇其善而為之加神用焉
爰作大堰其上楗以水門其下繚以虹隄堰之崇三
十有六尺其厚什之長伯之門之廣三十有六丈厚
倍之隄之厚如門崇如堰而長倍之架濤截流柵木
絡竹實之石而鍵之鐵蓋合土木火金而一之用平
水性既乃導汶泗之源而出諸山滙澶濮之流而納
諸澤遂濬漕渠由沙灣而北至于臨清凡二百四十
里南至于濟寧凡二百一十里復作放水之閘于東
昌之龍灣魏灣凡八為水之度其盈過丈則放而洩
之皆通古河以入于海上制其源下放其流既有所
節且有所宣用平水道由是水害以除水利以興初
議者多難其事至欲棄渠弗治而由河沁及海以漕
然卒不可行也時又有發京軍疏河之議有貞因奏
蠲瀕河州縣之民馬牧庸役而專事河防以省軍費
紓民力天子從之是役也凡用人工聚而間役者四
萬五千有竒分而常役者萬三千有竒用木大小之
材九萬六千有竒用竹以竿計倍木之數用鐵為斤
十有二萬鋌三千絙百八釡二千八百有竒用麻百
萬荆倍之藁秸又倍之而用石若土則不計其算然
其用糧于官以石計僅五萬而止焉蓋自始告祭興
工至于工畢凡五百五十有五日臣蘭等咸以為惟
水之治自古為難矧兹地當兩京之中天下之轉輸
貢賦所由以達使終弗治其為患孰大焉夫白之渠
以溉不以漕鄭之渠以漕不以貢而工皆累年費皆
鉅億若武之瓠子不以溉不以漕又不以貢而役久
弗成兵民俱敝至躬勞萬乘役壁馬籲神祗而後已
以彼視此孰輕孰重孰難孰易乃今役不再期費不
重科以溉以漕無弗便者是以軍國之計生民之資
大矣厚矣其可以無紀述於來世臣有貞曰凡此成
功寔惟我聖天子之致所以俾臣之克效不奪浮議
非天子之至明孰恃焉所以俾民之克寧不苦重役
非天子之至仁孰賴為之文曰
皇奠九有歴年維久延天之祐既豫而豐有蔀以蒙見
沬日中陽九百六數丁厥鞠龍蛇起陸水失其行河決
東平漕渠以傾否泰相乘運維中興殷憂迺凝天子曰
吁是任在予予可弗圖圖之孔亟歲行七易曾靡底績
王會在兹國賦在兹民便在兹孰其幹濟其為予治去
害而利惟汝有貞勉為朕行便宜是經臣拜受命朝嚴
夕儆將事惟敬載驅載馳載詢載謀載度以為乃分厥
勢乃隄厥潰乃疎厥滯分者既順隄者既定疏者既濬
乃作水門鍵制其根河防永存有埽如龍有堰如虹護
之重重水性斯從水利斯通水道斯同以漕以貢以莫
不用邦計維重惟天子明浮議弗行功是用成惟天子
仁加惠東民民是用寧臣拜稽首天子萬壽仁明是懋
爰紀厥實勒兹貞石昭示無極
平蠻碑(桑悦)
皇帝治天下七載四方寧謐惟西廣巢賊屢經斬艾
孽芽稍茁時復陸梁永安生獞成萬攻圍州治且結
構修仁荔浦等邑沿府江惡黨阻截江道軍民大擾
監察御史林公廷選巡按廣西堅于用兵自新不忒
遂會議馳驛奏聞命下爰整六師期旦夕吹氛争先
先是是年三月守興安指揮麻林諜報湖廣武岡之
楊崗苗二千餘出抄掠居民列營於西延石谿千戶
唐瑛總甲葛明鑑迎敵而殞虜益鴟張林公即檄副
使武君清督行都指揮事知指揮楊觀嚴兵於魯塘
咸水諸處分布乂欵熟徭於要地賞罰嚴明人奮其
勇右布政使黎君福僉事王君本儉又協相其間斬
首三百級生擒一百五十諸苗賊遠遁一方底寧至
冬遂舉永安之師總鎮太監王公敬總督都御史閔
公珪總兵伏羌伯毛公銑又同林公俱臨平樂駐劄
昭平總計三廣官軍狼兵達軍民欵多寡分為四哨
會委副總兵郭君鋐副使武君清統兵從荔浦洗府
江西岸諸村左參將毛君倫僉事劉君信從五屯除
西鄉諸賊巢自象州修仁直掃六峝等穴則屬之右
參將歐君槃參議吳君昭自廣西盡平府江東岸等
地則畀之遊擊王君永僉事王君本儉又調僉事黎
君鼎巡賀縣截漏逋會遊擊侯得雋參政徐君鏞繼
饋無缺乏僉事陳君烓閱視紀功惟謹其西東水陸
攻城北面恐賊覓途潛逸則别令副使向君榮指揮
楊觀背腹夾攻設網既密脫目者寡太監張公瑄又
輸資助軍究心贊畫克成厥功共破村寨岩峝一百
八十處斬首六千級奪回被擄男女四十四名口俘
獲賊屬及賊器械俱無算我師大捷無亡矢遺鏃之
患四月二十六日班師攻各岩峝凡險阻莫上歴代
為賊長城率不可拔者熏搜扒擊今皆化為虀粉惟
郭武所分通天岩賊憑高下矢石我師攻圍月餘其
固如故今總督右都御史唐公珣初下車即星馳至
平樂督戰益力衆勇智俱奮岩遂破時郭已擢漕運
總兵去軍歐繼郭為副帥奉唐公區畫經理府江無
不順流予觀我朝命將出師有事南夷其功莫偉於
是也初功將成閔公已擢南京刑部尚書之任自出
師而旋其間運籌進討覈實功次委任得人勸懲有
道無不用命用是賊衆數十年螫虐之患一旦盡平
謂非林公始終其功耶東漢大將軍竇憲既破北狄
當時威靈氣熖亦必烜赫宇宙不旋踵野烟沙草磨
滅殆盡班固為作勒燕然銘有斬温禺釁鼓戮尸遂
膏鋒之句藉此轟震千古若林公者集羣策協衆力
平蠻之功無愧于古可以紀述以見我朝武功之盛
挾雷霆而共迅配日月而並明者哉宜磨桂山之石
勒予言以傳不朽銘曰
自古南夷或臣或叛充國董威新息弭亂有如孔明生
擒孟獲又如狄青崑崙夜克永安接壤四面生夷漻漻
府江化為鯨鯢文武協謀分哨進討無險不登無堅不
搗少壯殊死僵尸如麻高岩漬血凝帶殘霞獻馘連連
千牛行酒宜築京觀以懾羣醜邊患底平其功何屬曰
惟柱史終始提督捷音聞朝天喜滿容定膺爵賞以示
褒崇昔漢竇憲大摧北狄燕然勒銘孟堅秉筆歐詩南
撩韓疏黃家我勒斯銘昭代之華
征南碑(田汝成)
皇帝承運文宣武謚宇内熙皥兆四郊以崇天建九
廟以尊祖于是百靈薦祉元儲應期將以誕告方外
諭四裔迺坐明堂朝羣辟按圖數貢至于安南曰兹
邦不庭廿有餘稔豈其叛哉曷往詰之禮官肅將瀕
行會有黎氏逋臣詭辭而控曰臣南裔藩臣黎氏之
嫡胤也國有不令之雄曰莫登庸者纂黎宗逐臣草
莽惟陛下憐而納之皇帝若曰信兹稱亂其往討之
迺命兵部左侍郎蔡公經安遠侯柳公珣經略邊務
以需大舉蔡公簡委賢豪參謀畫策而左參攻翁君
萬達實總其凡迺圖山川發間諜探要領峙芻粟礪
矛鏑選偏禆練卒乘義問昭乎日星威稜抗乎風霆
交人聞之大懼登庸披腸吐欵奉表而稱曰臣先臣
黎氏之陪隸也黎氏式微國亂無象臣以皇靈削芟
草竊僅有寧宇黎氏天絶屬纊之晨倉皇解佩印而
屬之臣曰天錫元寳爾姑守之請命以聽所立也臣
恐駭逃匿國人周章索臣擁之左推右輓責以大義
曰不守錫寳是不共天朝也不受君命是蕩析黎民
使不保也臣不得已苟從夷俗護印五年而犬馬之
齒耋矣復以屬臣之子十有一年再嘗遣使欵關而
關令嚴不敢啓方物敝不敢移易也封題較然臣父
子兢兢愓愓罔敢專席旦夕稽首北望曰天監在兹
夫黎氏不請而屬之臣臣又不請而屬之臣之子死
罪死罪第黎氏忽亡而國人謬擁避跡無所若臣違
道以徼之安能宴如于再世也謹以土地人民之數
咸簿錄之登獻闕下惟天朝處分事聞皇帝若曰咈
哉豈其挾諼以緩我師其往覈之迺命兵部尚書毛
公伯温節制六省咸寧侯仇公鸞都統軍勅曰聽以
軍往違即征之毛公蔡公協忠同心以作義勇迺勒
兩粤勁士分為三軍副緫兵張君經將中軍翁君萬
達監之參將李君榮將左軍副使鄭君宗古監之都
指揮白君泫將右軍僉事李君文鳳監之勒滇南勁
士分為三軍都指揮胡君紹將中軍副使鮑君象賢
監之都指揮方君策將左軍副使鄭君騮監之都指
揮王君立將右軍副使張君絅監之而幕府邃穆進
止機宜則惟翁君與焉于是八蠻五獠侮食左言之
長吳鈎越棘狼纛鳥章之士俴牡介象雲梯樓船之
具莫不嶽嶽傱傱麻列蝟合箕張翼舒闐駢乎桂海
蹈籍乎炎徼矣交人聞之愈益大懼登庸之使疊跡
轅門攄襮哀愫懇以降請轅門僉議以為在古降儀
或牽羊以表順或舁櫬以請誅彷彿于斯乃見悃抱
登庸頓首敬諾轅門迺啓鎮南之關奠龍輿抗黃幄
陳兵森扈登庸徒跣囚首白組繫頸稽䫙稱曰臣斧
鑕遊魂也無異圈豕陛下不發乘軺曳尺纏牽而封
之縣首藁街以昭誡不譓是陛下以不忍羣黎之故
而宥微臣微臣幸藉羣黎以延殘喘臣聞命以來魂
魄飄喪慺慺荒懇又不足以感格皇乾重煩訊使詰
責誠偽死罪復更何言臣今共順之情觳&KR1100;之狀繪
圖不足以為厭剖心不能以自明惟陛下憐而察之
臣率土編戶也戮之惟命俘而放之四荒惟命若以
天地之量覆育螻蟻宥之故穴亦惟命謹以先朝所
賜金印一枚黎氏所侵四峒之地遣從子文明表獻
闕下以聽處分臣昧死言不勝隕越轅門僉議以為
其辭順其儀恭其衷無偽違即征之天之命也服而
舍之武之經也為之解組而遣之按兵不進以狀聞
皇帝若曰嗚呼皇天以予一人撫鞠四海匪威力是
憑匪玉帛山河是愛惟蒼生塗炭是憂黎氏守職無
狀衆叛親攜馴致天絶莫氏宣力比戶按堵朕亦嘉
之其革王爵易國號置都統司以莫氏為都統使世
掌其土以共王命詔至諸軍解嚴南土讙呼飈馳鼎
沸矣是役也君子以為莫氏知命者四繫組以請死
也歸地以贖罪也函印而獻之以完寳也不貢方物
以明畏也詩曰畏天之威于時保之其得不死而且
世官也宜哉當兵事之初興也汝成嘗以藩寮分守
左江悉厥顛末昔愍其勞而今欣其訖也迺述而銘
之曰
粤有交州蕞爾瀛介三代之隆擯於荒外嬴秦遠略迺
闢其疆聲教漸被歴漢而唐五季紛綸土酋竊據涉宋
而驕益煩邊慮大明受祚陳氏奉賨皇祖嘉之俾仍舊
封季犛賊逆毒蔓雕題文皇征之掊戮鯨鯢索胤于陳
絶不可得迺建省垣約以繩墨黎利再叛詐擁陳後宣
廟慈弘包荒弗扣錫爵給印樹為藩邦三葉而墜遂覆
厥宗莫氏承之諸裔麕懷不請而禪于義則乖皇帝赫
怒渙號徵師如雷如電海嶽離披緯武經文維兩司馬
矯矯元侯從天而下司馬有令既嚴既明翊用翁君廉
信以匡聿敦義勇鷹摶虎奔朱鍪日麗玄甲雲屯籍令
戡之倏如畦耨載鞠載詢蓄武不究交人聞之喙喙嘽
嘽傾巢舉落俯訴仰干蓬跣繫組蛾伏而進順效牽羊
請同舁櫬匪寇匪簒庶幾有辭皇帝憐之遂以德來乃
削其爵而畀世官比于内史輯我龍編交人驩呼曰父
母且完我妻子築我室廬煜煜天威盱睫而在濊濊天
恩含哺以戴如春之育如海之容訓爾孫子惟王之共
虞格苗民淹於七旬交人來欵曾不浹辰商伐鬼方三
年而服宰割交州曾不遺鏃我紀其事勒之貞珉伏波
銅柱又何足云
文章辨體彙選卷六百四十三
文章辨體彙選卷六百四十三
明賀復徵編
碑二
封燕然山銘(漢班固)
維永元元年秋七月有漢元舅曰車騎將軍竇憲夤
亮聖皇登翼王室納于大麓惟清緝熙乃與執金吾
耿秉述職巡禦治兵于朔方鷹楊之校螭虎之士爰
該六師暨南單于東胡烏桓西戎氐羌侯王君長之
羣驍騎十萬元戎輕武長轂四分雷輜蔽路萬有三
千餘乘勒以八陣涖以威神玄甲耀日朱旗絳天遂
凌高闕下鷄鹿經磧鹵絶大漠斬温禺以釁鼓血尸
逐以染鍔然後四校横徂星流彗掃蕭條萬里野無
遺寇於是域滅區殫反旆而旋考傳驗圖窮覽其山
川遂踰涿邪跨安侯乘燕然躡冒頓之區落焚老上
之龍庭將上以攄高文之宿憤光祖宗之玄齡下以
安固後嗣恢拓境宇振大漢之天聲兹可謂一勞而
久逸暫費而永寧也乃遂封山刊石昭銘盛德其辭
曰
鑠王師兮征荒裔勦凶虐兮截海外夐其邈兮亘地界
封神丘兮建隆嵑熙帝載兮振萬世
隴右監牧頌德碑(唐張說)
周禮校人掌王馬之政天子十二閑馬六種閑為一
廐馬二百一十六應乾之策也六廐成校五良一駑
是之謂小備校有左右閑成十二合月之道也駑馬
三良馬之數凡三千四百五十六是之謂大備秦并
一海内六萬騎之國馬盡歸之帝家則周制陋矣漢
孝武當文景儉約之積雄衛霍張皇之勢勒兵塞上
廄馬有四十萬匹及東漢魏晉國馬陵夷不可復逮
武帝時矣後魏胡馬入洛蹴蹋千里軍陣之容雖壯
和鸞之儀亦闕大唐接周隋亂離之後承天下征戰
之弊鳩括殘燼僅得牝牡三千從赤岸澤徙之隴右
始命太僕張萬歲葺其政焉而奕世載德纂修其緒
肇自貞觀成於麟德四十年間馬至七十萬匹置八
使以董之設四十八監以掌之跨隴西金城平凉天
水四郡之地幅員千里猶為隘狹更折八監布於河
曲豐曠之野乃能容之於斯之時天下以一縑易一
馬秦漢之盛未始聞也張氏中廢馬官亂職或戎狄
外攻或師圉内寇垂拱之後二十餘年潛耗大半所
存蓋寡開元神武皇帝登大寳受靈符水瑞感而河
龍出星精應而天駟下二年春帝乃簡心腑善畜之
將卜福祐宜生之長俾領内外閑廏使焉即開府霍
國公其人也公名毛仲姓王氏開元佐命之元勲東
國亡王之後裔四伯輔禹與治水之謨四士興漢在
經星之列清明虚受察含冰鑑籌謀先覺慮出蓍龜
竭無私之忠而善歸天造輸不懈之力而玄同日月
故得騰躍風雲攀附日月策功第一承恩莫二庭羅
魏絳之鐘鼓第賞堂邑之山林文馬藩錫於晉侯御
衣亟分於韓信庶姜如玉則降榮彤管衆子垂髫則
抱拜朱茀聖人之見也必猶爾為之四顧而滿志聖
人之不見也乃恤然若無與樂其天下仲尼所謂是
必才全而德不形者也夫處其身則立無跂正也視
無還端也聽無聳誠也言無遠慎也國有憂未嘗不
慼國有慶未嘗不怡其御下則明利害之鄉阜財求
之務使之趨利而避害懷德而畏威身不離於闕庭
令遠行於坰牧亦有不學而暗合於古未更而懸辨
其事然其從政必問於遺訓而資於故實者也若夫
春祭馬祖夏祭先牧秋祭馬社冬祭馬步敬其本也
日中而出日中而入禁原焚牧除蓐舋廏時其事也
絜泉美薦疨凉棧濕翹足而陸交頸相靡宣其性也
攻駒教駣講馭臧僕刻之剔之羈之策之就其才也
不反其性故親人樂藝節樂如舞之心自生不窮其
才故闉扼鷙曼竊轡詭銜之態不作爾乃舉其神異
則望騊駼騕褭乘黃兹白來儀外廐呈技内櫪朝刷
閬風夕洗天潢聖皇一馭長壽萬年别其種類則有
硏蹄繁鬛小頷遠志曰龍曰騋曰戎曰驥差其毛物
則有蒼白驪黃騂紫驈皇騅駓驒駱駰騢駵雒&KR0008;駁
驓駩騧騏騽騝豪骭馵足狼尾魚目宗廟齊豪戎事
齊力田獵齊足罔不畢有元年牧馬二十四萬匹十
三年乃四十三萬匹初有牛三萬五千頭是年亦五
萬頭初有羊一十一萬二千口是年亦二十八萬
六千口皇帝東巡狩封岱嶽輦輅既陳羽衛咸備大
駕百里烟塵一色其外又有閑人萬夫散馬千隊骨
必殊貌毛不雜羣行如動地止若屯雲百蠻震聳四
方抃躍威懷紛紜壯觀揮霍迴衡飲至朝廷宴樂上
顧謂太僕少卿兼秦州都督監牧都副使張景順曰
吾馬幾何其蕃育卿之力也對曰帝之福也仲之力
也臣何力之有因具上其狀帝用嘉焉霍公口無伐
辭貌無德色朝髦庠齒欣以多之於是明威將軍行
右衛郎將南使梁守忠忠武將軍行左羽林中郎將
西使馮嘉泰右千牛長史北使張知古左驍衛中郎
將兼鹽州刺史鹽州監牧使張景遵隴州别駕修武
縣男東宫監牧韋衡都使判官果毅齊琛總監韋績
及五使長戶三萬一千人僉曰自開府庇我十三年
矣畜有娩息人無乏匱克厭帝心莫匪嘉績且如停
西南兩使六頓人夫藁糓計八十萬工圍石以息人
約費其政一也納長戶隠田稅二萬五千石以檢私
肥公其政二也減太僕長支乳酪馬錢九千三百貫
以窒隟止散其政三也供軍筋膠十萬七千斤以收
絹善工其政四也蒔茼麥苜蓿一千九百頃以茭蓄
禦冬其政五也使監官料舊給庫物新秦置本收分
其利不喪正錢二萬五千貫以實府宜官其政六也
賈死畜貯絹八萬疋往嚴道市有僮千口以出滯足人
其政七也五使長戶數盈三萬墾田給食糧不外資
以勤農卻輓其政八也敢問監牧之事孰能加於此
乎然則稱伐計功前典所貴上以美聖主擇才之得
人下以贊忠臣受任之盡節末以道官屬承風之盛
事竟以示後代昭前之令聞是四烈者不可廢也既
而大君有命舊史書功吟咏環竒篆刻金石秦汧𦕈
𦕈尚想非子之風魯野區區猶傳史克之頌試從此
而觀彼夫何足以言哉頌曰
皇天考牧兮聖之君四十三萬兮馬為羣塹汧渭兮垣
隴阪飛黃皂兮昆蹄苑山崆峒兮水鳴咽泉噴玉兮草
汙血聚如花兮散如雪性既馴兮才亦絶惟國家之大
事駕時龍兮祭天地和鑾發兮文物備維皇帝之七德
總戎馬兮威萬國彩毫翻兮金介直有霍公之掌政擇
張氏之舊令天王大駕兮仗黃麾太僕驂乘兮展輅儀
舞月駟兮蹀重螭神倜儻兮態權竒騏驥溢野兮牛羊
日多子孫策位兮恩寵如何頌皇靈兮篆石鼓萬斯年
兮羣玉府
平淮西碑(韓愈)
天以唐克肖其德聖子神孫繼繼承承於千萬年敬
戒不怠全付所覆四海九州罔有内外悉主悉臣高
祖太宗既除既治高宗中睿休養生息至于玄宗受
報收功極熾而豐物衆地大蘖牙其間肅宗代宗德
祖順考以勤以容大慝適去稂莠不薅相臣將臣文
恬武嬉習熟見聞以為當然睿聖文武皇帝既受羣
臣朝乃考圖數貢曰嗚呼天既全付予有家今傳次
在予予不能事事其何以見于郊廟羣臣震懾奔走
率職明年平夏又明年平蜀又明年平江東又明年
平澤潞遂定易定致魏慱貝衛澶相無不從志皇帝
曰不可究武予其少息九年蔡將死蔡人立其子元
濟以請不許遂燒舞陽犯葉襄城以動東都放兵四
劫皇帝歴問于朝一二臣外皆曰蔡帥之不廷授于
今五十年傳三姓四將其樹本堅兵利卒頑不與他
等因撫而有順且無事大官臆決唱聲萬口和附并
為一談牢不可破皇帝曰惟天惟祖宗所以付任予
者庶其在此予何敢不力况一二臣同不為無助曰
光顔汝為陳許帥維是河東魏博郃陽三軍之在行
者汝皆將之曰重胤汝故有河陽懷今益以汝維是
朔方義成陜益鳳翔延慶七軍之在行者汝皆將之
曰弘汝以辛萬二千屬而子公武往討之曰文通汝
守壽維是宣武淮南宣歙浙西四軍之行于夀者汝
皆將之曰道古汝其觀察鄂岳曰愬汝帥唐鄧隨各
以其兵進戰曰度汝長御史其往視師曰度惟汝予
同汝遂相予以賞罰用命不用命曰弘汝其以節都
統諸軍曰守謙汝出入左右汝惟近臣其往撫師曰
度汝其往衣服飲食予士無寒無饑以既厥事遂生
蔡人賜汝節斧通天御帶衛卒三百凡兹廷臣汝擇
自從惟其賢能無憚大吏庚申予其臨門送汝曰御
史予閔士大夫戰甚苦自今以往非郊廟祠祀其無
用樂顔胤武合攻其北大戰十六得柵城縣二十三
降人卒四萬道古攻其東南八戰降萬三千再入申
破其外城文通戰其東十餘遇降萬二千愬入其西
得賊將輙釋不殺用其策戰比有功十二年八月丞
相度至師都統弘責戰益急顔胤武合戰益用命元
濟盡并其衆洄曲以備十月壬申愬用所得賊將自
文城因天大雪疾馳百二十里用夜半到蔡破其門
取元濟以獻盡得其屬人卒辛巳丞相度入蔡以皇
帝命赦其人淮西平大饗賚功師還之日因以其食
賜蔡人凡蔡卒三萬五千其不樂為兵願歸為農者
十九悉縱之斬元濟京師冊功弘加侍中愬為左僕
射帥山南東道顔胤皆加司空公武以散騎常侍帥
鄜坊丹延道古進大夫文通加散騎常侍丞相度朝
京師道封晉國公進階金紫光禄大夫以舊官相而
以其副總為工部尚書領蔡任既還奏羣臣請紀聖
功被之金石皇帝以命臣愈再拜稽首而獻文曰
唐承天命遂臣萬邦孰居近土襲盜以狂往在玄宗崇
極而圯河北悍驕河南附起四聖不宥屢興師征有不
能克益戍以兵夫耕不食婦織不裳輸之以車為卒賜
糧外多失朝曠不嶽狩百隷怠官事亡其舊帝時繼位
顧瞻咨嗟惟汝文武孰恤予家既斬吳蜀旋取山東魏
將首義六州降從淮蔡不順自以為強提兵呌讙欲事
故常始命討之遂連奸鄰隂遣刺客來賊相臣方戰未
利内驚京師羣公上言莫若惠來帝為不聞與神為謀
乃相同德以訖天誅乃敇顔胤愬武古通咸統於弘各
奏汝功三方分攻五萬其師大軍北乘厥數倍之常兵
時曲軍士蠢蠢既剪陵雲蔡卒大窘勝之邵陵郾城來
降自夏入秋復屯相望兵頓不勵告功不時帝哀征夫
命相往釐士飽而歌馬騰於槽試之新城賊遇敗逃盡
抽其有聚以防我西師躍入道無留者頟頟蔡城其疆
千里既入而有莫不順俟帝有恩言相度來宣誅止其
魁釋其下人蔡之卒夫投甲呼舞蔡之婦女迎門笑語
蔡人告飢船粟往哺蔡人告寒賜以繒布始時蔡人禁
不往來今相從戲里門夜開始時蔡人進戰退戮今旰
而起左飱右粥為之擇人以收餘憊選吏賜牛教而不
稅蔡人有言始迷不知今乃大覺羞前之為蔡人有言
天子明聖不順族誅順保性命汝不吾信視此蔡方孰
為不順往斧其吭凡叛有數聲勢相倚吾強不支汝弱
奚恃其告而長而父而兄奔走偕來同我太平淮蔡為
亂天子伐之既伐而飢天子活之始議伐蔡卿士莫隨
既伐四年小大並疑不赦不疑由天子明凡此蔡功惟
斷乃成既定淮蔡四夷畢來遂開明堂坐以治之
武岡銘(柳宗元)
元和七年四月黔巫東鄙蠻獠雜擾盜弄庫兵賊脅
守帥南鈎牂牁外誘西原置魁立帥殺牲盟誓洞窟
林麓嘯呼成羣皇帝下銅獸符發庸蜀荆漢南越東
甌之師四面討問畏罪憑阻逃遁不即誅時惟潭部
戎帥御史中丞柳公綽練立將校提卒五百屯于武
岡不震不騫如山如林告天子威命明白信順亂人
大恐視公之師如百萬視公之令如風雷怨號呻吟
喜有攸訢投刅頃伏願完父子卒為忠信奉職輸賦
進比華人無敢不龔母弟生壻維來于潭咸致天廷
皇帝休嘉式新厥命兇渠同惡革面向化如醉之醒
如狂之寧公為藥石俾復其性詔書顯異進臨江漢
益兵三倍為時碩臣殿于大邦文儒申申有此武功
於是夷人始復聞公之去相與高蹈涕呼若寒去裘
昔公不夸首級為巳能力專務教誨俾邦斯平我老
洎幼由公之仁小不為虺蜮大不為鯨鯢恩重事特
不邇而遠莫可追巳願銘武岡首以慰我思以昭我
類以示我子孫彌億萬年俾我奉國如令之誠隣之
我懷如公之勤其辭曰
黔山之巑巫水之磻魚駭而離獸犯而殘戶恐合竄彼
攘仍亂王師來誅期死以緩公明不疑公信不欺援師
定命俾邦克正皇仁天施我反其性我塗四闔公示之
門我愚抵死公示之恩既骨而完既亡而存奉公之訓
貽我子孫我始蝥賊由公而仁我始寇酧由公而親山
畋澤䱷輸賦于都陶穴刊木室我姻族烹牲是祀公受
介福揲蓍以占公宜百禄皇懋公功陟于大邦遠哉去
我誰嗣其良有穴之丹有犀之顛匪曰余固公不可賂
祝隣之德恒遵公則勖余之世永謹邦制南夷作詩刻
示來裔
平淮西碑(段文昌)
日者惠琳恃近狄之固劉闢憑坤維之險李錡保長江
之衝從史資太行之阻四兇相扇繼為亂常三數年間
盡膏鈇鑕太尉茂昭以中山之地盡室來朝司空弘正
以全魏之邦舉宗向闕義風所激莫不歸心况彭城從
折簡之召横海展執珪之覲向談虞虢之存亡議輔車
之形勢莫不刳心斷臂繼踵為忠既而麟見於巴賨之
間河清於鄘衛之際固同本之貺昭聖祥之符廓清寰
海兆於此矣而長淮右地連山四起控扼吳楚密邇轘
轅有上帝濯龍之池同冀方多馬之國戈鋋雪照駔駿
雲屯二姓三兇憑阻作孽歲在甲午吳少誠積禍而斃
餘殃聚于逆嗣氛祲淮濆我后方弔人省冤墾災除穢
猶命使者持節往申寵賻以柔服之義示含弘之仁元
濟劫衆拒境滔天肆逆剽葉縣燒舞陽侵襄城伊洛之
間騷然震恐乃詢廷議咸願假以墨絰授以兵符天子
於是會鳬藻之師得鷹揚之帥以中軍帥李光顔往者
平朔邊静庸蜀雙矛電激孤劔颷馳亦由馮異之總軍
鋒子顔之將突騎才氣雄武可掃攙搶總魏慱河陽郃
陽凡三軍自臨潁而前以河陽軍帥烏重胤當從史内
詘邪謀外阻兵勢精誠奮發獨應王師故得虜魏豹于
軍中縳吕布于麾下識慮中正可革梟音益以汝海之
地總朔方義成陜虢劔南西川鳳翔延州寧慶凡七軍
由襄陽而進宣武帥韓弘請以子公武領精卒一萬三
千時集洄曲欒書作帥鍼為戎右充國討虜印統支軍
是能從帥之命成父之志又以壽春守李文通夙精戎
韜累習軍旅明於守備可保金湯總宣武淮南宣歙浙
西徐泗凡五軍阨固始之險以鄂岳都團練使李道古
以先曹王皋有任城之武昔征兇渠嘗取安陸授以戎
柄嗣其家聲乘五關之隘以唐鄧隨帥李愬温敏能斷
静深有謀山南東道荆南凡兩軍自文成而東乃命御
史中丞裴度以諭羣帥以撫輿師且以古之會兵必謀
元帥令歸於一勢不欲分命宣武軍帥韓弘為諸道行
營都統指蹤畫竒正之機發號申嚴凝之令又命内掌
樞密之臣梁守謙肅將天威盡護諸將懸白日於千里
推赤心於萬人由是甘寧奮升城之勇君文勵擊堰之
志焚上蔡以剪其翼拔郾城以扼其吭以軒后攻蚩尤
之亂殷宗伐鬼方之罪周公誅淮夷之叛雖以聖討逆
皆三年後定百辟之議且謂久勞將決其機以安海内
復命丞相裴度持淮蔡之節撫將帥之臣分鄧禹之麾
旆盛竇憲之幕府先是光顔重胤公武戎旅同心壘垣
齊列發胡騎之雄紛紜縱擊逐餘孽如鳥雀獵殘寇似
狐狸干矛杖行次於洄曲丞相之來也羣帥之志氣逾
厲統制之號令益明勢如雷霆功在漏刻賊乃悉其精
騎以備洄曲之師唐隋帥李愬新總傷痍之軍稍厲奔
北之氣城孤援絶地逼勢危而能養貔虎之威未嘗矍
視屈鷙鳥之勢不使怒形是以收文成柵而降吳秀琳
下興橋而擒李祐祐果敢多略衆以留之或謂蓄患不
利吾軍愬誠明在躬秉性不撓爰命釋縳授之親兵祐
感槩之心出於萬死縱横之計果效六竒粤十月既朢
隂凝雪飛天地盡閉愬乃遣其將史旻仇良輔畱鎮文
成備其侵軼命李祐領突騎三千以為鄉導自領中軍
三千與監軍使李誠義繼進又遣其將田進誠領馬部
三千以殿其後郊雲晦冥寒可墮指一夕卷旆凌晨破
關鋪敦淮濆仍執醜虜雖魏軍得田疇為導潛出盧龍
鄧艾得田章既登長驅緜竹用制竒勝與古為疇四紀
逋誅一朝蕩定攄宗廟之宿憤致黎庶之乂安帝命策
勲進弘為侍中光顔重胤並為司空塑為左僕射帥山
南東道公武加散騎常侍節制鄜坊丹延道古進御史
大夫文通加散騎常侍王師獲金爵之賞環境蒙優復
之恩掩骼埋胔除瑖宥罪丞相旋請來朝後加金紫光
禄大夫封晉國公乃眷淮濆蒸人生殖俾擇循吏撫其
疾傷以宣慰副使刑部侍郎馬總領淮蔡之任天子議
功雲臺追美將帥俾刻金石以揚休勲而百辟僉謀羣
帥克讓推義士之志敢貪天功徵賢臣之言實在君德
上獻鴻名式昭徽策庶乎閱周雅者美宣王之中興觀
劔銘者戒蜀川之恃險
勅修河道功完之碑(明徐有貞)
惟景泰紀元之四年冬十月十有一日天子以河決
沙灣久弗克治集左右丞弼暨百執事之臣於文淵
閣議舉可以治水者僉以臣有貞應詔乃錫璽書命
之行天子若曰咨爾有貞惟河決于今七年東方之
民厄于昏墊勞于湮築靡有寧居既屢遣治而弗即
功轉漕道沮國計是虞朕甚憂之兹以命爾爾其往
治欽哉臣有貞祗承惟謹既至乃奉揚明命戒吏飭
工撫用士衆咨詢羣策率興厥事巳乃周爰巡行自
北東徂南西踰濟汶沿衛及沁循大河道濮范以還
既究厥源流因度地行水乃上陳于天子曰臣聞凡
平水土其要在知天時地利人事而巳天時既經地
利既緯而人事於是乎盡且夫水之為性可順焉以
導不可逆焉以堙禹之行水行所無事用此道也今
或反是治所以難蓋河自雍而豫出險固而之夷斥
其水之勢既肆又由豫而兖土益疎水益肆而沙灣
之東所謂大洪之口者適當其衝於是決焉而奪濟
汶入海之路以去諸水從之而洩隄以潰渠以淤澇
則溢旱則涸此漕途所為阻滯者然欲驟而堙焉則
不可故潰者益潰淤者益淤而莫之捄也今欲捄之
請先疏其水水勢平乃治其決決止乃濬其淤因為
之方以時節宣俾無溢涸之患必如是而後有成制
曰可臣有貞乃經營焉作治水之閘疏水之渠渠起
張秋金隄之首西南行九里而至于濮陽之濼又九
里而至于博陵之陂又六里而至于壽張之沙河又
八里而至于東西影塘又十有五里而至于白嶺之
灣又三里而至于李&KR1374;之崖由李&KR1374;而上又二十里
而至于竹口蓮花之池又三十里而至于大瀦之潭
乃踰范暨濮又上而西凡數百里經澶淵以接河沁
河沁之水過則害微則利故遏其過而導其微用平
水勢既成名其渠曰廣濟閘曰通源渠有分合而閘
有上下凡河流之旁出而不順者則堰之堰有九長
袤皆至丈萬九堰既設其水遂不東衝沙灣乃更北
出以濟漕渠之涸阿西鄄東曹南鄆北之水出沮洳
而資灌溉者為頃百數十萬行旅既便居民既安有
貞知事可集乃參綜古法擇其善而為之加神用焉
爰作大堰其上楗以水門其下繚以虹隄堰之崇三
十有六尺其厚什之長伯之門之廣三十有六丈厚
倍之隄之厚如門崇如堰而長倍之架濤截流柵木
絡竹實之石而鍵之鐵蓋合土木火金而一之用平
水性既乃導汶泗之源而出諸山滙澶濮之流而納
諸澤遂濬漕渠由沙灣而北至于臨清凡二百四十
里南至于濟寧凡二百一十里復作放水之閘于東
昌之龍灣魏灣凡八為水之度其盈過丈則放而洩
之皆通古河以入于海上制其源下放其流既有所
節且有所宣用平水道由是水害以除水利以興初
議者多難其事至欲棄渠弗治而由河沁及海以漕
然卒不可行也時又有發京軍疏河之議有貞因奏
蠲瀕河州縣之民馬牧庸役而專事河防以省軍費
紓民力天子從之是役也凡用人工聚而間役者四
萬五千有竒分而常役者萬三千有竒用木大小之
材九萬六千有竒用竹以竿計倍木之數用鐵為斤
十有二萬鋌三千絙百八釡二千八百有竒用麻百
萬荆倍之藁秸又倍之而用石若土則不計其算然
其用糧于官以石計僅五萬而止焉蓋自始告祭興
工至于工畢凡五百五十有五日臣蘭等咸以為惟
水之治自古為難矧兹地當兩京之中天下之轉輸
貢賦所由以達使終弗治其為患孰大焉夫白之渠
以溉不以漕鄭之渠以漕不以貢而工皆累年費皆
鉅億若武之瓠子不以溉不以漕又不以貢而役久
弗成兵民俱敝至躬勞萬乘役壁馬籲神祗而後已
以彼視此孰輕孰重孰難孰易乃今役不再期費不
重科以溉以漕無弗便者是以軍國之計生民之資
大矣厚矣其可以無紀述於來世臣有貞曰凡此成
功寔惟我聖天子之致所以俾臣之克效不奪浮議
非天子之至明孰恃焉所以俾民之克寧不苦重役
非天子之至仁孰賴為之文曰
皇奠九有歴年維久延天之祐既豫而豐有蔀以蒙見
沬日中陽九百六數丁厥鞠龍蛇起陸水失其行河決
東平漕渠以傾否泰相乘運維中興殷憂迺凝天子曰
吁是任在予予可弗圖圖之孔亟歲行七易曾靡底績
王會在兹國賦在兹民便在兹孰其幹濟其為予治去
害而利惟汝有貞勉為朕行便宜是經臣拜受命朝嚴
夕儆將事惟敬載驅載馳載詢載謀載度以為乃分厥
勢乃隄厥潰乃疎厥滯分者既順隄者既定疏者既濬
乃作水門鍵制其根河防永存有埽如龍有堰如虹護
之重重水性斯從水利斯通水道斯同以漕以貢以莫
不用邦計維重惟天子明浮議弗行功是用成惟天子
仁加惠東民民是用寧臣拜稽首天子萬壽仁明是懋
爰紀厥實勒兹貞石昭示無極
平蠻碑(桑悦)
皇帝治天下七載四方寧謐惟西廣巢賊屢經斬艾
孽芽稍茁時復陸梁永安生獞成萬攻圍州治且結
構修仁荔浦等邑沿府江惡黨阻截江道軍民大擾
監察御史林公廷選巡按廣西堅于用兵自新不忒
遂會議馳驛奏聞命下爰整六師期旦夕吹氛争先
先是是年三月守興安指揮麻林諜報湖廣武岡之
楊崗苗二千餘出抄掠居民列營於西延石谿千戶
唐瑛總甲葛明鑑迎敵而殞虜益鴟張林公即檄副
使武君清督行都指揮事知指揮楊觀嚴兵於魯塘
咸水諸處分布乂欵熟徭於要地賞罰嚴明人奮其
勇右布政使黎君福僉事王君本儉又協相其間斬
首三百級生擒一百五十諸苗賊遠遁一方底寧至
冬遂舉永安之師總鎮太監王公敬總督都御史閔
公珪總兵伏羌伯毛公銑又同林公俱臨平樂駐劄
昭平總計三廣官軍狼兵達軍民欵多寡分為四哨
會委副總兵郭君鋐副使武君清統兵從荔浦洗府
江西岸諸村左參將毛君倫僉事劉君信從五屯除
西鄉諸賊巢自象州修仁直掃六峝等穴則屬之右
參將歐君槃參議吳君昭自廣西盡平府江東岸等
地則畀之遊擊王君永僉事王君本儉又調僉事黎
君鼎巡賀縣截漏逋會遊擊侯得雋參政徐君鏞繼
饋無缺乏僉事陳君烓閱視紀功惟謹其西東水陸
攻城北面恐賊覓途潛逸則别令副使向君榮指揮
楊觀背腹夾攻設網既密脫目者寡太監張公瑄又
輸資助軍究心贊畫克成厥功共破村寨岩峝一百
八十處斬首六千級奪回被擄男女四十四名口俘
獲賊屬及賊器械俱無算我師大捷無亡矢遺鏃之
患四月二十六日班師攻各岩峝凡險阻莫上歴代
為賊長城率不可拔者熏搜扒擊今皆化為虀粉惟
郭武所分通天岩賊憑高下矢石我師攻圍月餘其
固如故今總督右都御史唐公珣初下車即星馳至
平樂督戰益力衆勇智俱奮岩遂破時郭已擢漕運
總兵去軍歐繼郭為副帥奉唐公區畫經理府江無
不順流予觀我朝命將出師有事南夷其功莫偉於
是也初功將成閔公已擢南京刑部尚書之任自出
師而旋其間運籌進討覈實功次委任得人勸懲有
道無不用命用是賊衆數十年螫虐之患一旦盡平
謂非林公始終其功耶東漢大將軍竇憲既破北狄
當時威靈氣熖亦必烜赫宇宙不旋踵野烟沙草磨
滅殆盡班固為作勒燕然銘有斬温禺釁鼓戮尸遂
膏鋒之句藉此轟震千古若林公者集羣策協衆力
平蠻之功無愧于古可以紀述以見我朝武功之盛
挾雷霆而共迅配日月而並明者哉宜磨桂山之石
勒予言以傳不朽銘曰
自古南夷或臣或叛充國董威新息弭亂有如孔明生
擒孟獲又如狄青崑崙夜克永安接壤四面生夷漻漻
府江化為鯨鯢文武協謀分哨進討無險不登無堅不
搗少壯殊死僵尸如麻高岩漬血凝帶殘霞獻馘連連
千牛行酒宜築京觀以懾羣醜邊患底平其功何屬曰
惟柱史終始提督捷音聞朝天喜滿容定膺爵賞以示
褒崇昔漢竇憲大摧北狄燕然勒銘孟堅秉筆歐詩南
撩韓疏黃家我勒斯銘昭代之華
征南碑(田汝成)
皇帝承運文宣武謚宇内熙皥兆四郊以崇天建九
廟以尊祖于是百靈薦祉元儲應期將以誕告方外
諭四裔迺坐明堂朝羣辟按圖數貢至于安南曰兹
邦不庭廿有餘稔豈其叛哉曷往詰之禮官肅將瀕
行會有黎氏逋臣詭辭而控曰臣南裔藩臣黎氏之
嫡胤也國有不令之雄曰莫登庸者纂黎宗逐臣草
莽惟陛下憐而納之皇帝若曰信兹稱亂其往討之
迺命兵部左侍郎蔡公經安遠侯柳公珣經略邊務
以需大舉蔡公簡委賢豪參謀畫策而左參攻翁君
萬達實總其凡迺圖山川發間諜探要領峙芻粟礪
矛鏑選偏禆練卒乘義問昭乎日星威稜抗乎風霆
交人聞之大懼登庸披腸吐欵奉表而稱曰臣先臣
黎氏之陪隸也黎氏式微國亂無象臣以皇靈削芟
草竊僅有寧宇黎氏天絶屬纊之晨倉皇解佩印而
屬之臣曰天錫元寳爾姑守之請命以聽所立也臣
恐駭逃匿國人周章索臣擁之左推右輓責以大義
曰不守錫寳是不共天朝也不受君命是蕩析黎民
使不保也臣不得已苟從夷俗護印五年而犬馬之
齒耋矣復以屬臣之子十有一年再嘗遣使欵關而
關令嚴不敢啓方物敝不敢移易也封題較然臣父
子兢兢愓愓罔敢專席旦夕稽首北望曰天監在兹
夫黎氏不請而屬之臣臣又不請而屬之臣之子死
罪死罪第黎氏忽亡而國人謬擁避跡無所若臣違
道以徼之安能宴如于再世也謹以土地人民之數
咸簿錄之登獻闕下惟天朝處分事聞皇帝若曰咈
哉豈其挾諼以緩我師其往覈之迺命兵部尚書毛
公伯温節制六省咸寧侯仇公鸞都統軍勅曰聽以
軍往違即征之毛公蔡公協忠同心以作義勇迺勒
兩粤勁士分為三軍副緫兵張君經將中軍翁君萬
達監之參將李君榮將左軍副使鄭君宗古監之都
指揮白君泫將右軍僉事李君文鳳監之勒滇南勁
士分為三軍都指揮胡君紹將中軍副使鮑君象賢
監之都指揮方君策將左軍副使鄭君騮監之都指
揮王君立將右軍副使張君絅監之而幕府邃穆進
止機宜則惟翁君與焉于是八蠻五獠侮食左言之
長吳鈎越棘狼纛鳥章之士俴牡介象雲梯樓船之
具莫不嶽嶽傱傱麻列蝟合箕張翼舒闐駢乎桂海
蹈籍乎炎徼矣交人聞之愈益大懼登庸之使疊跡
轅門攄襮哀愫懇以降請轅門僉議以為在古降儀
或牽羊以表順或舁櫬以請誅彷彿于斯乃見悃抱
登庸頓首敬諾轅門迺啓鎮南之關奠龍輿抗黃幄
陳兵森扈登庸徒跣囚首白組繫頸稽䫙稱曰臣斧
鑕遊魂也無異圈豕陛下不發乘軺曳尺纏牽而封
之縣首藁街以昭誡不譓是陛下以不忍羣黎之故
而宥微臣微臣幸藉羣黎以延殘喘臣聞命以來魂
魄飄喪慺慺荒懇又不足以感格皇乾重煩訊使詰
責誠偽死罪復更何言臣今共順之情觳&KR1100;之狀繪
圖不足以為厭剖心不能以自明惟陛下憐而察之
臣率土編戶也戮之惟命俘而放之四荒惟命若以
天地之量覆育螻蟻宥之故穴亦惟命謹以先朝所
賜金印一枚黎氏所侵四峒之地遣從子文明表獻
闕下以聽處分臣昧死言不勝隕越轅門僉議以為
其辭順其儀恭其衷無偽違即征之天之命也服而
舍之武之經也為之解組而遣之按兵不進以狀聞
皇帝若曰嗚呼皇天以予一人撫鞠四海匪威力是
憑匪玉帛山河是愛惟蒼生塗炭是憂黎氏守職無
狀衆叛親攜馴致天絶莫氏宣力比戶按堵朕亦嘉
之其革王爵易國號置都統司以莫氏為都統使世
掌其土以共王命詔至諸軍解嚴南土讙呼飈馳鼎
沸矣是役也君子以為莫氏知命者四繫組以請死
也歸地以贖罪也函印而獻之以完寳也不貢方物
以明畏也詩曰畏天之威于時保之其得不死而且
世官也宜哉當兵事之初興也汝成嘗以藩寮分守
左江悉厥顛末昔愍其勞而今欣其訖也迺述而銘
之曰
粤有交州蕞爾瀛介三代之隆擯於荒外嬴秦遠略迺
闢其疆聲教漸被歴漢而唐五季紛綸土酋竊據涉宋
而驕益煩邊慮大明受祚陳氏奉賨皇祖嘉之俾仍舊
封季犛賊逆毒蔓雕題文皇征之掊戮鯨鯢索胤于陳
絶不可得迺建省垣約以繩墨黎利再叛詐擁陳後宣
廟慈弘包荒弗扣錫爵給印樹為藩邦三葉而墜遂覆
厥宗莫氏承之諸裔麕懷不請而禪于義則乖皇帝赫
怒渙號徵師如雷如電海嶽離披緯武經文維兩司馬
矯矯元侯從天而下司馬有令既嚴既明翊用翁君廉
信以匡聿敦義勇鷹摶虎奔朱鍪日麗玄甲雲屯籍令
戡之倏如畦耨載鞠載詢蓄武不究交人聞之喙喙嘽
嘽傾巢舉落俯訴仰干蓬跣繫組蛾伏而進順效牽羊
請同舁櫬匪寇匪簒庶幾有辭皇帝憐之遂以德來乃
削其爵而畀世官比于内史輯我龍編交人驩呼曰父
母且完我妻子築我室廬煜煜天威盱睫而在濊濊天
恩含哺以戴如春之育如海之容訓爾孫子惟王之共
虞格苗民淹於七旬交人來欵曾不浹辰商伐鬼方三
年而服宰割交州曾不遺鏃我紀其事勒之貞珉伏波
銅柱又何足云
文章辨體彙選卷六百四十三
