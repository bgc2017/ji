文章辨體彙選卷二十
明賀復徵編
誥二
登州黃縣尉東方辛可密州司士參軍誥(宋歐陽)
(修)
勅朕以信示天下而以禄報有功今爾辛緣死事而命於
官然按察者糾失職而來有請按察吾所詔也不從則
不自信念功吾所急也不報則無所勸焉是用易爾散
秩優爾俸禄免爾吏責俾爾自安庶幾使吾信賞並行
而不失
太子中允通判秦州馮誥可太常丞誥(歐陽修)
勅具官馮誥西鄙用師久矣而未見成功然凡從事於
兵間者微勞小善未嘗不錄而稍為久次已曰滯材夫
材者必能集吾事賞者所以圖厥功吾無愛焉以觀汝
效
前杭州司理參軍范衮可衞尉寺丞誥(歐陽修)
勅朕觀兩漢名臣多或出於丞史小吏非夫丞史之能
出名臣也乃知古雖吏屬亦必選用賢材焉今中書丞
相之職比古公府曹掾之制吏員已為簡闕欲任其事
豈不擇人故詔銓衡俾其慎選具官范衮有司來上以
爾為材進爾諸丞往率乃職古人可慕毋自怠焉
虞部員外郎李備太子中舍侯克明大理寺丞曹
琰等磨勘改官誥(歐陽修)
勅具官李備等國家外建庶位以官羣士而賞罰進退
之法掌於有司者所以待中材之無過者爾高能異效
吾有不次之用焉爾等咸服於官久勤歲月以勞敘進
雖曰寵榮勉爾所為以期懋賞
龍衞指揮使开贇拱聖指揮使胡元並可内殿承
制誥(歐陽修)
勅具官开贇等朕之勁兵銳將戍於邊者不可勝數惟
爾能以武勇出乎其間方吾思得猛士之時吾之大臣
以爾來上高爵厚禄為爾等而設也往其勉矣吾將觀
汝之能
内殿崇班李允恭可内殿承制誥(歐陽修)
勅具官李允恭朕患州縣之吏不職者不能禦姦禁暴
而憫吾民罹於賊盜(一作盜賊)故於捕盜之吏推賞尤厚非
以為私蓋有為也今爾之請(一作課)自陳其勞方吾以賞
行勸之時惟恐不及故加爾寵非徇爾私夫古者讓功
不言之賢惟爾宜慕
奏舉人杭州觀察推官吕遘可大理寺丞誥(歐陽)
(修)
勅具官某夫士之處世如錐在囊中其鋒立見爾以選
吏為藩府賓佐凡薦爾材者自戩等十有二人是必脱
穎而出其輩者矣不然何言者之多也擢爾卿屬試爾
治民無謂寵利之可圖因違道以干譽其思行義以自
立務求己而為人服此訓辭則無疵吝
太常少卿張鑄可光禄卿致仕誥(劉敞)
勅古者有司年至則致仕所以恭讓而不盡其力也具官
張鑄履尚夷粹足以檢俗精力強敏足以濟物而能顧
禮畏義用上印韍朕閔勞以官職之煩今聽其請夫佚
老之士雖不輸力於朝其矯風節不亦過絶保禄持寵
不知止者乎俾列九卿以榮其歸祗若休命思底終譽
可授光祿卿終身
定武軍節度使推官衞觀可大理丞常州團練推
官阮披可衞尉寺丞誥(劉敞)
勅衞觀等昔唐有天下諸侯自辟幕府之士維其才能
不問所從來而朝廷常收其俊偉以補王官之缺是以
號稱得人今州郡從事皆吏部旨授然其試之臨政而
不苟察其行已而有立亦皆一時之選已故吾亦且命
以九卿之屬使漸而升於朝觀與披也既歴試於外又
亟稱於知已得人之聲庶必能勉
無為軍錄事參軍馬易簡可太子中舍致仕誥(劉敞)
勅具官馬易簡控傳禄利者至於遷籍損年飾貌匿衰
以緩退休之期爾齒未耄仕無缺行能决於去庸非廉
乎自下郡掾升東宫屬歸安鄉閭足為榮觀矣
宰相富弼奏試國子四門助教王淵宰相韓琦奏
鄉貢進士李常並可試將作監主簿誥(劉敞)
勅曩者朕觀祀清廟推恩延賞而大臣得薦其門下之
士置之仕籍今丞相以常等聞夫與我陶冶萬物長育
人材者非丞相歟何惜一命以慰士大夫之望其眘所
履毋辱已知
起居舍人直祕閣同修起居注司馬光知制誥誥(王)
(安石)
勅先王誥命之文何其雅馴而奥美雖出命非有司之
事而討論潤色蓋有助焉以爾具官某操行修潔博知
經術庶乎能以所學施於訓辭俾掌贊教往諧朕志
左司諫王陶可皇子伴讀誥(王安石)
自天子至於士未有不待學而成者今朕欲進諸子於
學求可與居者而大臣以爾為言爾久在諫垣有聞於
世兹惟慎選可不勉哉
高旦著作佐郎誥(王安石)
勅某唐虞以三考黜陟幽明而其所命或終身於一職
然則其所謂陟者蓋爵服之加而已今之增位猶古之
加爵服也以爾久於職事而功用應於有司之法故使
增位以報焉雖考績之歲月與黜陟之方古今不同而
吾所以襃勵庶工非與唐虞異意爾其毋怠思稱厥官
可
李端卿等舊官服闋誥(王安石)
勅某孝子之悲哀思慕其親豈有窮哉然喪以三年而
止者聖人之政也爾以喪致事日月既除其就故官以
聽新命夫人之行莫大於孝而孝亦在乎事君能致其
身而不愆於義以辱其名然後可以為孝子此宜爾之
所知也其勉矣哉
前著作佐郎周濤太常太祝梁構光禄寺丞致仕
誥(王安石)
勅某爾嘗辭禄而在位以爾為材寘諸京官使長一邑
果能有績以見推稱將酬爾勞遽以疾告夫學士大夫
之去位豈苟自佚而無為古之仕焉而已者爾蓋聞其
風矣丞於卿位維是懋哉
故贈司空兼侍中龐籍遺表第五女大理評事趙
彦若妻德安縣君誥(王安石)
勅龐氏爾考常輔佐先帝而有勞於國今其不幸為爾
請封夫以女子受爵於朝而不繫其夫其亦榮矣往惟
順淑以服寵榮
文章辨體彙選卷二十
