文章辨體彙選卷四百七十九
明賀復徵編
本紀二
項羽本紀(漢司馬遷)
項籍者下相人也字羽初起時年二十四其季父項梁
梁父即楚將項燕為秦將王翦所戮者也項氏世世為
楚將封於項故姓項氏項籍少時學書不成去學劒又
不成項梁怒之籍曰書足以記名姓而已劒一人敵不
足學學萬人敵於是項梁乃教籍兵法籍大喜略知其
意又不肯竟學項梁嘗有櫟陽逮捕乃請蘄獄掾曺咎書
抵櫟陽獄掾司馬欣以故事得已項梁殺人與籍避仇
於吳中吳中賢士大夫皆出項梁下每吳中有大繇役
及喪項梁常為主辦隂以兵法部勒賓客及子弟以是
知其能秦始皇帝遊會稽渡浙江梁與籍俱觀籍曰彼
可取而代也梁掩其口曰毋妄言族矣梁以此竒籍籍
長八尺餘力能扛鼎才氣過人雖吳中子弟皆已憚籍
矣秦二世元年七月陳涉等起大澤中其九月會稽守
通謂梁曰江西皆反此亦天亡秦之時也吾聞先即制
人後則為人所制吾欲發兵使公及桓楚將是時桓楚
亡在澤中梁曰桓楚亡人莫知其處獨籍知之耳梁乃
出誡籍持劒居外待梁復入與守坐曰請召籍使受命
召桓楚守曰諾梁召籍入須臾梁眴籍曰可行矣於是
籍遂拔劒斬守頭項梁持守頭佩其印綬門下大驚擾
亂籍所擊殺數十百人一府中皆慴伏莫敢起梁乃召
故所知豪吏諭以所為起大事遂舉吳中兵使人收下
縣得精兵八千人梁部署吳中豪傑為校尉候司馬有
一人不得用自言於梁梁曰前時某喪使公主某事不
能辦以此不任用公衆乃皆伏于是梁為會稽守籍為
禆將徇下縣廣陵人召平於是為陳王徇廣陵未能下
聞陳王敗走秦兵又且至乃渡江矯陳王命拜梁為楚
王上柱國曰江東已定急引兵西擊秦項梁乃以八千
人渡江而西聞陳嬰已下東陽使使與連和俱西陳嬰
者故東陽令史居縣中素信謹稱為長者東陽少年殺
其令相聚數千人欲置長無適用乃請陳嬰嬰謝不能
遂彊立嬰為長縣中從者得二萬人少年欲立嬰便為
王異軍蒼頭特起陳嬰母謂嬰曰自我為汝家婦未聞
汝先古之有貴者今暴得大名不祥不如有所屬事成
猶得封侯事敗易以亡非世所指名也嬰乃不敢為王
謂其軍吏曰項氏世世將家有名於楚今欲舉大事將
非其人不可我倚名族亡秦必矣於是衆從其言以兵
屬項梁項梁渡淮黥布蒲將軍亦以兵屬焉凡六七萬
人軍下邳當是時秦嘉已立景駒為楚王軍彭城東欲
距項梁項梁謂軍吏曰陳王先首事戰不利未聞所在
今秦嘉倍陳王而立景駒逆無道乃進兵擊秦嘉秦嘉
軍敗走追之至胡陵嘉還戰一日嘉死軍降景駒走死
梁地項梁已并秦嘉軍軍胡陵將引軍而西章邯軍至
栗項梁使别將朱鷄石餘樊君與戰餘樊君死朱鷄石
軍敗亡走胡陵項梁乃引兵入薛誅鷄石項梁前使項
羽别攻襄城襄城堅守不下已拔皆阬之還報項梁項
梁聞陳王定死召諸别將會薛計事此時沛公亦起沛
往焉居鄛人范增年七十素居家好竒計往說項梁曰
陳勝敗固當夫秦滅六國楚最無罪自懷王入秦不返
楚人憐之至今故楚南公曰楚雖三戶亡秦必楚也今
陳勝首事不立楚後而自立其勢不長今君起江東楚
蠭起之將皆争附君者以君世世楚將為能復立楚之
後也于是項梁然其言乃求楚懷王孫心民間為人牧
羊立以為楚懷王從民所望也陳嬰為楚上柱國封五
縣與懷王都盱台項梁自號為武信君居數月引兵攻
亢父與齊田榮司馬龍且軍救東阿大破秦軍於東阿
田榮即引兵歸逐其王假假亡走楚假相田角亡走趙
角弟田間故齊將居趙不敢歸田榮立田儋子市為齊
王項梁已破東阿下軍遂追秦軍數使使趣齊兵欲與
俱西田榮曰楚殺田假趙殺田角田間乃發兵項梁曰
田假為與國之王窮來從我不忍殺之趙亦不殺田角
田間以市於齊齊遂不肯發兵助楚項梁使沛公及項
羽别攻城陽屠之西破秦軍濮陽東秦兵收入濮陽沛
公項羽乃攻定陶定陶未下去西略地至雝丘大破秦
軍斬李由還攻外黃外黃未下項梁起東阿西北至定
陶再破秦軍項羽等又斬李由益輕秦有驕色宋義乃
諫項梁曰戰勝而將驕卒惰者敗今卒少惰矣秦兵日
益臣為君畏之項梁弗聽乃使宋義使於齊道遇齊使
者高陵君顯曰公將見武信君乎曰然曰臣論武信君
軍必敗公徐行即免死疾行則及禍秦果悉起兵益章
邯擊楚軍大破之定陶項梁死沛公項羽去外黃攻陳
留陳留堅守不能下沛公項羽相與謀曰今項梁軍破
士卒恐乃與吕臣軍俱引兵而東吕臣軍彭城東項羽
軍彭城西沛公軍碭章邯已破項梁軍則以為楚地兵
不足憂乃渡河擊趙大破之當此時趙歇為王陳餘為
將張耳為相皆走入鉅鹿城章邯令王離涉間圍鉅鹿
章邯軍其南築甬道而輸之粟陳餘為將將卒數萬人
而軍鉅鹿之北此所謂河北之軍也楚兵已破於定陶
懷王恐從盱台之彭城并項羽吕臣軍自將之以吕臣
為司徒以其父吕青為令尹以沛公為碭郡長封為武
安侯將碭郡兵初宋義所遇齊使者高陵君顯在楚軍
見楚王曰宋義論武信君之軍必敗居數日軍果敗兵
未戰而先見敗徵此可謂知兵矣王召宋義與計事而
大說之因置以為上將軍項羽為魯公為次將范增為
末將救趙諸别將皆屬宋義號為卿子冠軍行至安陽
留四十六日不進項羽曰吾聞秦軍圍趙王鉅鹿疾引
兵渡河楚擊其外趙應其内破秦軍必矣宋義曰不然
夫搏牛之蝱不可以破蟣蝨今秦攻趙戰勝則兵罷我
承其敝不勝則我引兵鼓行而西必舉秦矣故不如先
鬭秦趙夫被堅執銳義不如公坐而運策公不如義因
下令軍中曰猛如虎狠如羊貪如狼彊不可使者皆斬
之乃遣其子宋襄相齊身送之至無鹽飲酒高會天寒
大雨士卒凍饑項羽曰將僇力而攻秦久留不行今歲
饑民貧士卒食芋菽軍無見糧乃飲酒高會不引兵渡
河因趙食與趙并力攻秦乃曰承其敝夫以秦之強攻
新造之趙其勢必舉趙趙舉而秦強何敝之承且國兵
新破王坐不安席埽境内而專屬於將軍國家安危在
此一舉今不恤士卒而徇其私非社稷之臣項羽晨朝
上將軍宋義即其帳中斬宋義頭出令軍中曰宋義與
齊謀反楚楚王隂令羽誅之當是時諸將皆慴服莫敢
枝梧皆曰首立楚者將軍家也今將軍誅亂乃相與共
立羽為假上將軍使人追宋義子及之齊殺之使桓楚
報命於懷王懷王因使項羽為上將軍當陽君蒲將軍
皆屬項羽項羽已殺卿子冠軍威震楚國名聞諸侯乃
遣當陽君蒲將軍將卒二萬渡河救鉅鹿戰少利陳餘
復請兵項羽乃悉引兵渡河皆沉船破釡甑燒廬舍持
三日糧以示士卒必死無一還心於是至則圍王離與
秦軍遇九戰絶其甬道大破之殺蘇角虜王離涉間不
降楚自燒殺當是時楚兵冠諸侯諸侯軍救鉅鹿下者
十餘壁莫敢縱兵及楚擊秦諸將皆從壁上觀楚戰士
無不一以當十楚兵呼聲動天諸侯軍無不人人惴恐
於是已破秦軍項羽召見諸侯將入轅門無不膝行而
前莫敢仰視項羽由是始為諸侯上將軍諸侯皆屬焉
章邯軍棘原項羽軍漳南相持未戰秦軍數却二世使
人讓章邯章邯恐使長史欣請事至咸陽留司馬門三
日趙高不見有不信之心長史欣恐還走其軍不敢出
故道趙高果使人追之不及欣至軍報曰趙高用事於
中下無可為者今戰能勝高必嫉妬吾功戰不能勝不
免於死願將軍熟計之陳餘亦遺章邯書曰白起為秦
將南征鄢郢北阬馬服攻城略地不可勝計而竟賜死
蒙恬為秦將北逐戎人開榆中地數千里竟斬陽周何
者功多秦不能盡封因以法誅之今將軍為秦將三歲
矣所亡失以十萬數而諸侯並起滋益多彼趙高素䛕
日久今事急亦恐二世誅之故欲以法誅將軍以塞責
使人更代將軍以脱其禍夫將軍居外久多内郤有功
亦誅無功亦誅且天之亡秦無愚智皆知之今將軍内
不能直諫外為亡國將孤特獨立而欲常存豈不哀哉
將軍何不還兵與諸侯為從約共攻秦分王其地南面
稱孤此孰與身伏鈇質妻子為僇乎章邯狐疑隂使侯
始成使項羽欲約約未成項羽使蒲將軍日夜引兵渡
三戶軍漳南與秦戰再破之項羽悉引兵擊秦軍汙水
上大破之章邯使人見項羽欲約項羽召軍吏謀曰糧
少欲聽其約軍吏皆曰善項羽乃與期洹水南殷墟上
已盟章邯見項羽而流涕為言趙高項羽乃立章邯為
雍王置楚軍中使長史欣為上將軍將秦軍為前行到
新安諸侯吏卒異時故繇使屯戍過秦中秦中吏卒遇
之多無狀及秦軍降諸侯諸侯吏卒乘勝多奴虜使之
輕折辱秦吏卒秦吏卒多竊言曰章將軍等詐吾屬降
諸侯今能入關破秦大善即不能諸侯虜吾屬而東秦
必盡誅吾父母妻子諸將微聞其計以告項羽項羽乃
召黥布蒲將軍計曰秦吏卒尚衆其心不服至關中不
聽事必危不如擊殺之而獨與章邯長史欣都尉翳入
秦于是楚軍夜擊阬秦卒二十餘萬人新安城南行略
定秦地函谷關有兵守關不得入又聞沛公已破咸陽
項羽大怒使當陽君等擊關項羽遂入至於戲西沛公
軍覇上未得與項羽相見沛公左司馬曹無傷使人言
於項羽曰沛公欲王關中使子嬰為相珍寶盡有之項
羽大怒曰旦日饗士卒為擊破沛公軍當是時項羽兵
四十萬在新豐鴻門沛公兵十萬在覇上范增說項羽
曰沛公居山東時貪於財貨好美姬今入關財物無所
取婦女無所幸此其志不在小吾令人望其氣皆為龍
虎成五采此天子氣也急擊勿失楚左尹項伯者項羽
季父也素善留侯張良張良是時從沛公項伯乃夜馳
之沛公軍私見張良具告以事欲呼張良與俱去曰
毋從俱死也張良曰臣為韓王送沛公沛公今事有急
亡去不義不可不語良乃入具告沛公(臣為韓王送沛公良此時非沛)
(公臣也尚不忍負之其於韓何如哉留侯此一念與諸將相本領不同然留侯自言項伯殺人臣活之項伯之)
(與留侯猶如姬之於信陵項伯初意止要留侯同去留侯不去而入告沛公項伯欲救留侯自不得不併救沛)
(公留侯蓋以殺沛公一事委之項伯此項伯反為留侯用而不得去者也)沛公大驚曰為之
奈何張良曰誰為大王為此計者曰鯫生說我曰距關
毋内諸侯秦地可盡王也故聽之良曰料大王士卒足
以當項王乎沛公默然曰固不如也且為之奈何張良
曰請往謂項伯言沛公不敢背項王也沛公曰君安與
項伯有故張良曰秦時與臣游項伯殺人臣活之今事
有急故幸來告良沛公曰孰與君少長良曰長於臣沛
公曰君為我呼入吾得兄事之張良出要項伯項伯即
入見沛公沛公奉巵酒為夀約為婚姻曰吾入關秋毫
不敢有所近籍吏民封府庫而待將軍所以遣將守關
者偹它盜之出入與非常也日夜望將軍至豈敢反乎
願伯具言臣之不敢倍德也項伯許諾謂沛公曰旦日
不可不蚤自來謝項王沛公曰諾於是項伯復夜去至
軍中具以沛公言報項王因言曰沛公不先破關中公
豈敢入乎今人有大功而擊之不義也不如因善遇之
項王許諾沛公旦日從百餘騎來見項王至鴻門謝曰
臣與將軍戮力而攻秦將軍戰河北臣戰河南然不自
意能先入關破秦得復見將軍於此(謝羽辭氣只合如此却妙在入關秋)
(毫無所犯等語先向項伯講明傳意項王後又留與樊噲代為說透此處全然不露蓋謝羽只在平其氣耳不)
(必與論事理)今者有小人之言令將軍與臣有卻項王曰此
沛公左司馬曹無傷言之不然籍何以至此項王即日
因留沛公與飲項王項伯東嚮坐亞父南嚮坐亞父者
范增也沛公北嚮坐張良西嚮侍范增數目項王舉所
佩玉玦以示之者三項王默然不應范增起出召項莊
謂曰君王為人不忍若入前為夀夀畢請以劒舞因擊
沛公於坐殺之不者若屬皆且為所虜莊則入為夀夀
畢曰君王與沛公飲軍中無以為樂請以劒舞項王曰
諾項莊拔劒起舞項伯亦拔劒起舞常以身翼蔽沛公
莊不得擊於是張良至軍門見樊噲樊噲曰今日之事
何如良曰甚急今者項莊拔劒舞其意常在沛公也噲
曰此廹矣臣請入與之同命噲即帶劒擁盾入軍門交
戟之衛士欲止不内樊噲側其盾以撞衛士仆地噲遂
入披帷西嚮立瞋目視項王頭髮上指目眦盡裂項王
按劒而跽曰客何為者張良曰沛公之參乘樊噲者也
項王曰壯士賜之巵酒則與斗巵酒噲拜謝起立而飲
之項王曰賜之彘肩則與一生彘肩樊噲覆其盾於地
加彘肩上拔劒切而㗖之項王曰壯士能復飲乎樊噲
曰臣死且不避巵酒安足辭夫秦王有虎狼之心殺人
如不能舉刑人如恐不勝天下皆叛之懷王與諸將約
曰先破秦入咸陽者王之今沛公先破秦入咸陽毫毛
不敢有所近封閉宫室還軍覇上以待大王來故遣將
守關者偹它盜出入與非常也勞苦而功高如此未有
封侯之賞(封侯之賞四字是盟主事噲折項王雖理直氣強然出此四字明以盟主推項王項王意)
(滿而心解矣立言之妙如此)而聽細說欲誅有功之人此亡秦之續
耳竊為大王不取也項王未有以應曰坐樊噲從良坐
坐須臾沛公起如厠因招樊噲出沛公已出項王使都
尉陳平召沛公沛公曰今者出未辭也為之奈何樊噲
曰大行不顧細謹大禮不辭小讓如今人方為刀爼我
為魚肉何辭為於是遂去乃令張良留謝良問曰大王
來何操曰我持白璧一䨇欲獻項王玉斗一䨇欲與亞
父會其怒不敢獻公為我獻之張良曰謹諾當是時項
王軍在鴻門下沛公軍在覇上相去四十里沛公則置
車騎脱身獨騎與樊噲夏侯嬰靳彊紀信等四人持劒
盾步走從酈山下道芷陽間行沛公謂張良曰從此道
至吾軍不過二十里耳度我至軍中公乃入沛公已去
間至軍中張良入謝曰沛公不勝桮杓不能辭謹使臣
良奉白璧一䨇再拜獻大王足下玉斗一䨇再拜奉大
將軍足下項王曰沛公安在良曰聞大王有意督過之
脱身獨去已至軍矣(謝羽鴻門是何等危事部署詳妥乃能履危而安其間機緣所凑有)
(少一人不得省一步不得者節次所置有多一語不得錯一着不得者此是古今應變解紛一大關目太史公)
(寫一榜樣示人當細看之益人智慧)項王則受璧置之坐上亞父受玉斗
置之地拔劒撞而破之曰唉豎子不足與謀奪項王天
下者必沛公也吾屬今為之虜矣沛公至軍立誅殺曹
無傷居數日項羽引兵西屠咸陽殺秦降王子嬰燒秦
宫室火三月不滅收其貨寶婦女而東(帝王有帝王之分羣雄有羣雄)
(之分項梁之分止於破秦濮陽項羽之分止於西入關梁濮陽以後羽入關以後着着皆錯分止於此而不能)
(過也使其過之梁可為羽而羽可為沛公矣)人或說項羽曰關中阻山河四
塞地肥饒可都以霸項王見秦宫室皆已燒殘破又心
懷思欲東歸曰富貴不歸故鄉如衣繡夜行誰知之者
說者曰人言楚人沐猴而冠耳果然項王聞之烹說者
項王使人致命懷王懷王曰如約乃尊懷王為義帝項
王欲自王先王諸將相謂曰天下初發難時假立諸侯後
以伐秦然身披堅執銳首事暴露於野三年滅秦定天
下者皆將相諸君與籍之力也義帝雖無功故當分其
地而王之諸將皆曰善乃分天下立諸將為侯王項王
范增疑沛公之有天下業已講解又惡負約恐諸侯叛
之乃隂謀曰巴蜀道險秦之遷人皆居蜀乃曰巴蜀亦
關中地也故立沛公為漢王王巴蜀漢中都南鄭而三
分關中王秦降將以距塞漢王項王乃立章邯為雍王
王咸陽以西都廢丘長史欣者故為櫟陽獄掾嘗有德
於項梁都尉董翳者本勸章邯降楚故立司馬欣為塞
王王咸陽以東至河都櫟陽立董翳為翟王王上郡都
高奴徙魏王豹為西魏王王河東都平陽瑕丘申陽者
張耳嬖臣也先下河南郡迎楚河上故立申陽為河南
王都雒陽韓王成因故都都陽翟趙將司馬卬定河内
數有功故立卬為殷王王河内都朝歌徙趙王歇為代
王趙相張耳素賢又從入關故立耳為常山王王趙地
都襄國當陽君黥布為楚將常冠軍故立布為九江王
都六鄱君吳芮率百越佐諸侯又從入關故立芮為衡
山王都邾義帝柱國共敖將兵擊南郡功多因立敖為
臨江王都江陵徙燕王韓廣為遼東王燕將臧荼從楚
救趙因從入關故立荼為燕王都薊徙齊王田市為膠
東王齊將田都從共救趙因從入關故立都為齊王都
臨菑故秦所滅齊王建孫田安項羽方渡河救趙田安
下濟北數城引其兵降項羽故立安為濟北王都博陽
田榮者數負項梁又不肯將兵從楚擊秦以故不封成
安君陳餘棄將印去不從入關然素聞其賢有功於趙
聞其在南皮故因環封三縣番君將梅鋗功多故封十
萬戶侯項王自立為西楚覇王王九郡都彭城漢之元年
四月諸侯罷戲下各就國項王出之國使人徙義帝曰
古之帝者地方千里必居上游乃使使徙義帝長沙郴
縣趣義帝行其羣臣稍稍背叛之乃隂令衡山臨江王
擊殺之江中(三代以後取天下自不免有暗昩處如羽之隂遣人擊殺義帝暗昩得拙而淺)韓
王成無軍功項王不使之國與俱至彭城廢以為侯已
又殺之臧荼之國因逐韓廣之遼東廣弗聽荼擊殺廣
無終并王其地田榮聞項羽徙齊王市膠東而立齊將
田都為齊王乃大怒不肯遣齊王之膠東因以齊反迎
擊田都田都走楚齊王市畏項王乃亡之膠東就國田
榮怒追擊殺之即墨榮因自立為齊王而西擊殺濟北
王田安并王三齊榮與彭越將軍印令反梁地陳餘隂
使張同夏說說齊王田榮曰項羽為天下宰不平今盡
王故王於醜地而王其羣臣諸將善地逐其故主趙王
乃北居代餘以為不可聞大王起兵且不聽不義願大
王資餘兵請以擊常山以復趙王請以國為扞蔽齊王
許之因遣兵之趙陳餘悉發三縣兵與齊并力擊常山
大破之張耳走歸漢陳餘迎故趙王歇於代反之趙趙
王因立陳餘為代王是時漢還定三秦項羽聞漢王皆
已并關中且東齊趙叛之大怒乃以故吳令鄭昌為韓
王以距漢令蕭公角等擊彭越彭越敗蕭公角等漢使
張良徇韓乃遺項王書曰漢王失職欲得關中如約即
止不敢東又以齊梁反書遺項王曰齊欲與趙并滅楚
楚以此故無西意而北擊齊徵兵九江王布布稱疾不
往使將將數千人行項王由此怨布也漢之二年冬項
羽遂北至城陽田榮亦將兵會戰田榮不勝走至平原
平原民殺之遂北燒夷齊城郭室屋皆阬田榮降卒係
虜其老弱婦女徇齊至北海多所殘滅齊人相聚而叛
之於是田榮弟田横收齊亡卒得數萬人反城陽項王
因留連戰未能下春漢王部五諸侯兵凡五十六萬人
東伐楚項王聞之即令諸將擊齊而自以精兵三萬人
南從魯出胡陵四月漢皆已入彭城收其貨寶美人日
置酒高會項王乃西從蕭晨擊漢軍而東至彭城日中
大破漢軍漢軍皆走相隨入糓泗水殺漢卒十餘萬人
漢卒皆南走山楚又追擊至靈壁東睢水上漢軍却為
楚所擠多殺漢卒十餘萬人皆入睢水睢水為之不流
圍漢王三匝於是大風從西北而起折木發屋揚沙石
窈冥書晦逢迎楚軍楚軍大亂壊散而漢王乃得與數
十騎遁去欲過沛收家室而西楚亦使人追之沛取漢
王家家皆亡不與漢王相見漢王道逢得孝惠魯元乃
載行楚騎追漢王漢王急推墮孝惠魯元車下滕公常
下收載之如是者三曰雖急不可以驅奈何棄之於是
遂得脱求太公吕后不相遇審食其從太公吕后間行
求漢王反遇楚軍楚軍遂與歸報項王項王常置軍中
是時吕后兄周吕侯為漢將兵居下邑漢王間往從之
稍稍收其士卒至滎陽諸敗軍皆會蕭何亦發關中老
弱未傅悉詣滎陽復大振楚起於彭城常乘勝逐北與
漢戰滎陽南京索間漢敗楚楚以故不能過滎陽而西
項王之救彭城追漢王至滎陽田横亦得收齊立田榮
子廣為齊王漢王之敗彭城諸侯皆復與楚而背漢漢
軍滎陽築甬道屬之河以取敖倉粟漢之三年項王數
侵奪漢甬道漢王食乏恐請和割滎陽以西為漢項王
欲聽之歴陽侯范增曰漠易與耳今釋弗取後必悔之
項王乃與范增急圍滎陽漢王患之乃用陳平計間項
王項王使者來為太牢具舉欲進之見使者佯驚愕曰
吾以為亞父使者乃反項王使者更持去以惡食食項
王使者使者歸報項王項王乃疑范增與漢有私稍奪
之權范增大怒曰天下事大定矣君王自為之願賜骸
骨歸卒伍項王許之行未至彭城疽發背而死漢將紀
信說漢王曰事已急矣請為王誑楚為王王可以間出
於是漢王夜出女子滎陽東門被甲二千人楚兵四面
擊之紀信乘黃屋車傅左纛曰城中食盡漢王降楚軍
皆呼萬歲漢王亦與數十騎從城西門出走成臯項王
見紀信問漢王安在信曰漢王已出矣項王燒殺紀信
漢王使御史大夫周苛樅公魏豹守滎陽周苛樅公謀
曰反國之王難與守城乃共殺魏豹楚下滎陽城生得
周苛項王謂周苛曰為我將我以公為上將軍封三萬
戶周苛罵曰若不趣降漢漢今虜若若非漢敵也項王
怒烹周苛并殺樅公漢王之出滎陽南走宛葉得九江
王布行收兵復入保成臯漢之四年項王進兵圍成臯
漢王逃獨與滕公出成臯北門渡河走修武從張耳韓
信軍諸將稍稍得出成臯從漢王楚遂拔成臯欲西漢
使兵距之鞏令其不得西是時彭越渡河擊楚東阿殺
楚將軍薛公項王乃自東擊彭越漢王得淮隂侯兵欲
渡河南鄭忠說漢王乃止壁河内使劉賈將兵佐彭越
燒楚積聚項王東擊破之走彭越漢王則引兵渡河復
取成臯軍廣武就敖倉食項王已定東海來西與漢俱
臨廣武而軍相守數月當此時彭越數反梁地絶楚糧
食項王患之為高爼置太公其上告漢王曰今不急下
吾烹太公漢王曰吾與項羽俱北面受命懷王曰約為
兄弟吾翁即若翁必欲烹而翁則幸分我一杯羹項王
怒欲殺之項伯曰天下事未可知且為天下者不顧家
雖殺之無益秪益禍耳項王從之楚漢久相持未决丁
壯苦軍旅老弱罷轉漕項王謂漢王曰天下匈匈數歲
者徒以吾兩人耳願與漢王挑戰决雄雌毋徒苦天下
之民父子為也漢王笑謝曰吾寧鬭智不能鬭力項王
令壯士出挑戰漢有善騎射者樓煩楚挑戰三合樓煩
輙射殺之項王大怒乃自披甲持戟挑戰樓煩欲射之
項王瞋目叱之樓煩目不敢視手不敢發遂走還入壁
不敢復出漢王使人間問之乃項王也漢王大驚于是
項王乃即漢王相與臨廣武間而語漢王數之項王怒
欲一戰漢王不聽項王伏弩射中漢王漢王傷走入成
臯項王聞淮隂侯已舉河北破齊趙且欲擊楚乃使龍
且往擊之淮隂侯與戰騎將灌嬰擊之大破楚軍殺龍
且韓信因自立為齊王項王聞龍且軍破則恐使盱台
人武涉往說淮隂侯淮隂侯弗聽是時彭越復反下梁
地絶楚糧項王乃謂海春侯大司馬曹咎等曰謹守成
臯則漢欲挑戰慎勿與戰毋令得東而已我十五日必
誅彭越定梁地復從將軍乃東行擊陳留外黃外黃不
下數日已降項王怒悉令男子年十五已上詣城東欲
阬之外黃令舍人兒年十三往說項王曰彭越強劫外
黃外黃恐故且降待大王大王至又皆阬之百姓豈有
歸心從此以東梁地十餘城皆恐莫肯下矣項王然其
言乃赦外黃當阬者東至睢陽聞之皆争下項王漢果
數挑楚軍戰楚軍不出使人辱之五六日大司馬怒渡
兵汜水士卒半渡漢擊之大破楚軍盡得楚國貨賂大
司馬咎長史翳塞王欣皆自剄汜水上大司馬咎者故
蘄獄掾長史欣亦故櫟陽獄吏兩人嘗有德於項梁是
以項王信任之當是時項王在睢陽聞海春侯軍敗則
引兵還漢軍方圍鍾離昩於滎陽東項王至漢軍畏楚
盡走險阻是時漢兵盛食多項王兵罷食絶漢遣陸賈
說項王請太公項王弗聽漢王復使侯公往說項王項
王乃與漢約中分天下割鴻溝以西者為漢鴻溝而東
者為楚項王許之即歸漢王父母妻子軍皆呼萬歲漢
王乃封侯公為平國君匿弗肯復見曰此天下辯士所
居傾國故號為平國君項王已約乃引兵解而東歸漢
欲西歸張良陳平說曰漢有天下大半而諸侯皆附之
楚兵罷食盡此天亡楚之時也不如因其機而遂取之
今釋弗擊此所謂養虎自遺患也漢王聽之漢五年漢
王乃追項王至陽夏南止軍與淮隂侯韓信建成侯彭
越期會而擊楚軍至固陵而信越之兵不會楚擊漢軍
大破之漢王復入壁深塹而自守謂張子房曰諸侯不
從約為之奈何對曰楚兵且破信越未有分地其不至
固宜君王能與共分天下今可立致也即不能事未可
知也君王能自陳以東傅海盡與韓信睢陽以北至糓
城以與彭越使各自為戰則楚易敗也漢王曰善于是
乃發使者告韓信彭越曰并力擊楚楚破自陳以東傅
海與齊王雎陽以北至糓城與彭相國使者至韓信彭
越皆報曰請今進兵韓信乃從齊往劉賈軍從夀春並
行屠城父至垓下大司馬周殷叛楚以舒屠六舉九江
兵隨劉賈彭越皆會垓下詣項王項王軍壁垓下兵少
食盡漢軍及諸侯兵圍之數重夜聞漢軍四面皆楚歌
項王乃大驚曰漢皆已得楚乎是何楚人之多也項王
則夜起飲帳中有美人名虞常幸從駿馬名騅常騎之
於是項王乃悲歌慷慨自為詩曰力拔山兮氣蓋世時
不利兮騅不逝騅不逝兮可奈何虞兮虞兮奈若何歌
數闋美人和之項王泣數行下左右皆泣莫能仰視於
是項王乃上馬騎麾下壯士騎從者八百餘人直夜潰
圍南出馳走平明漢軍乃覺之令騎將灌嬰以五千騎
追之項王渡淮騎能屬者百餘人耳項王至隂陵迷失
道問一田父田父紿曰左左乃䧟大澤中以故漢追及
之項王乃復引兵而東至東城乃有二十八騎漢騎追
者數千人項王自度不得脱謂其騎曰吾起兵至今八
歲矣身七十餘戰所當者破所擊者服未嘗敗北遂霸
有天下然今卒困於此此天之亡我非戰之罪也今日
固决死願為諸君决戰必三勝之為諸君潰圍斬將刈
旗令諸君知天亡我非戰之罪也乃分其騎以為四隊
四嚮漢軍圍之數重項王謂其騎曰吾為公取彼一將
令四面騎馳下期山東為三處于是項王大呼馳下漢
軍皆披靡遂斬漢一將是時赤泉侯為騎將追項王項
王瞋目而叱之赤泉侯人馬俱驚辟易數里與其騎會
為三處漢軍不知項王所在乃分軍為三復圍之項王
乃馳復斬漢一都尉殺數十百人復聚其騎亡其兩騎
耳乃謂其騎曰何如騎皆伏曰如大王言于是項王乃
欲東渡烏江烏江亭長檥船待謂項王曰江東雖小地
方千里衆數十萬人亦足王也願大王急渡今獨臣有
船漢軍至無以渡項王笑曰天之亡我我何渡為且籍
與江東子弟八千人渡江而西今無一人還縱江東父
兄憐而王我我何面目見之縱彼不言籍獨不愧於心
乎乃謂亭長曰吾知公長者吾騎此馬五歲所當無敵
常一日行千里不忍殺之以賜公乃令騎皆下馬步行
持短兵接戰獨籍所殺漢軍數百人項王身亦被十餘
創顧見漢軍司馬吕馬童曰若非吾故人乎馬童面之
指王翳曰此項王也項王乃曰吾聞漢購我頭千金邑
萬戶吾為若德乃自刎而死王翳取其頭餘騎相蹂踐
争項王相殺者數十人最其後郎中騎楊喜騎司馬吕
馬童郎中吕勝楊武各得其一體五人共會其體皆是
分其地為五封吕馬童為中水侯封王翳為杜衍侯封
楊喜為赤泉侯封楊武為吳防侯封吕勝為湼陽侯項
王已死楚地皆降漢獨魯不下漢乃引天下兵欲屠之
為其守禮義為主死節乃持項王頭視魯魯父兄乃降
始楚懷王初封項籍為魯公及其死魯最後下故以魯
公禮葬項王糓城漢王為發哀泣之而去諸項氏枝屬
漢王皆不誅乃封項伯為射陽侯桃侯平臯侯玄武侯
皆項氏賜姓劉氏
文章辨體彙選卷四百七十九
文章辨體彙選卷四百七十九
明賀復徵編
本紀二
項羽本紀(漢司馬遷)
項籍者下相人也字羽初起時年二十四其季父項梁
梁父即楚將項燕為秦將王翦所戮者也項氏世世為
楚將封於項故姓項氏項籍少時學書不成去學劒又
不成項梁怒之籍曰書足以記名姓而已劒一人敵不
足學學萬人敵於是項梁乃教籍兵法籍大喜略知其
意又不肯竟學項梁嘗有櫟陽逮捕乃請蘄獄掾曺咎書
抵櫟陽獄掾司馬欣以故事得已項梁殺人與籍避仇
於吳中吳中賢士大夫皆出項梁下每吳中有大繇役
及喪項梁常為主辦隂以兵法部勒賓客及子弟以是
知其能秦始皇帝遊會稽渡浙江梁與籍俱觀籍曰彼
可取而代也梁掩其口曰毋妄言族矣梁以此竒籍籍
長八尺餘力能扛鼎才氣過人雖吳中子弟皆已憚籍
矣秦二世元年七月陳涉等起大澤中其九月會稽守
通謂梁曰江西皆反此亦天亡秦之時也吾聞先即制
人後則為人所制吾欲發兵使公及桓楚將是時桓楚
亡在澤中梁曰桓楚亡人莫知其處獨籍知之耳梁乃
出誡籍持劒居外待梁復入與守坐曰請召籍使受命
召桓楚守曰諾梁召籍入須臾梁眴籍曰可行矣於是
籍遂拔劒斬守頭項梁持守頭佩其印綬門下大驚擾
亂籍所擊殺數十百人一府中皆慴伏莫敢起梁乃召
故所知豪吏諭以所為起大事遂舉吳中兵使人收下
縣得精兵八千人梁部署吳中豪傑為校尉候司馬有
一人不得用自言於梁梁曰前時某喪使公主某事不
能辦以此不任用公衆乃皆伏于是梁為會稽守籍為
禆將徇下縣廣陵人召平於是為陳王徇廣陵未能下
聞陳王敗走秦兵又且至乃渡江矯陳王命拜梁為楚
王上柱國曰江東已定急引兵西擊秦項梁乃以八千
人渡江而西聞陳嬰已下東陽使使與連和俱西陳嬰
者故東陽令史居縣中素信謹稱為長者東陽少年殺
其令相聚數千人欲置長無適用乃請陳嬰嬰謝不能
遂彊立嬰為長縣中從者得二萬人少年欲立嬰便為
王異軍蒼頭特起陳嬰母謂嬰曰自我為汝家婦未聞
汝先古之有貴者今暴得大名不祥不如有所屬事成
猶得封侯事敗易以亡非世所指名也嬰乃不敢為王
謂其軍吏曰項氏世世將家有名於楚今欲舉大事將
非其人不可我倚名族亡秦必矣於是衆從其言以兵
屬項梁項梁渡淮黥布蒲將軍亦以兵屬焉凡六七萬
人軍下邳當是時秦嘉已立景駒為楚王軍彭城東欲
距項梁項梁謂軍吏曰陳王先首事戰不利未聞所在
今秦嘉倍陳王而立景駒逆無道乃進兵擊秦嘉秦嘉
軍敗走追之至胡陵嘉還戰一日嘉死軍降景駒走死
梁地項梁已并秦嘉軍軍胡陵將引軍而西章邯軍至
栗項梁使别將朱鷄石餘樊君與戰餘樊君死朱鷄石
軍敗亡走胡陵項梁乃引兵入薛誅鷄石項梁前使項
羽别攻襄城襄城堅守不下已拔皆阬之還報項梁項
梁聞陳王定死召諸别將會薛計事此時沛公亦起沛
往焉居鄛人范增年七十素居家好竒計往說項梁曰
陳勝敗固當夫秦滅六國楚最無罪自懷王入秦不返
楚人憐之至今故楚南公曰楚雖三戶亡秦必楚也今
陳勝首事不立楚後而自立其勢不長今君起江東楚
蠭起之將皆争附君者以君世世楚將為能復立楚之
後也于是項梁然其言乃求楚懷王孫心民間為人牧
羊立以為楚懷王從民所望也陳嬰為楚上柱國封五
縣與懷王都盱台項梁自號為武信君居數月引兵攻
亢父與齊田榮司馬龍且軍救東阿大破秦軍於東阿
田榮即引兵歸逐其王假假亡走楚假相田角亡走趙
角弟田間故齊將居趙不敢歸田榮立田儋子市為齊
王項梁已破東阿下軍遂追秦軍數使使趣齊兵欲與
俱西田榮曰楚殺田假趙殺田角田間乃發兵項梁曰
田假為與國之王窮來從我不忍殺之趙亦不殺田角
田間以市於齊齊遂不肯發兵助楚項梁使沛公及項
羽别攻城陽屠之西破秦軍濮陽東秦兵收入濮陽沛
公項羽乃攻定陶定陶未下去西略地至雝丘大破秦
軍斬李由還攻外黃外黃未下項梁起東阿西北至定
陶再破秦軍項羽等又斬李由益輕秦有驕色宋義乃
諫項梁曰戰勝而將驕卒惰者敗今卒少惰矣秦兵日
益臣為君畏之項梁弗聽乃使宋義使於齊道遇齊使
者高陵君顯曰公將見武信君乎曰然曰臣論武信君
軍必敗公徐行即免死疾行則及禍秦果悉起兵益章
邯擊楚軍大破之定陶項梁死沛公項羽去外黃攻陳
留陳留堅守不能下沛公項羽相與謀曰今項梁軍破
士卒恐乃與吕臣軍俱引兵而東吕臣軍彭城東項羽
軍彭城西沛公軍碭章邯已破項梁軍則以為楚地兵
不足憂乃渡河擊趙大破之當此時趙歇為王陳餘為
將張耳為相皆走入鉅鹿城章邯令王離涉間圍鉅鹿
章邯軍其南築甬道而輸之粟陳餘為將將卒數萬人
而軍鉅鹿之北此所謂河北之軍也楚兵已破於定陶
懷王恐從盱台之彭城并項羽吕臣軍自將之以吕臣
為司徒以其父吕青為令尹以沛公為碭郡長封為武
安侯將碭郡兵初宋義所遇齊使者高陵君顯在楚軍
見楚王曰宋義論武信君之軍必敗居數日軍果敗兵
未戰而先見敗徵此可謂知兵矣王召宋義與計事而
大說之因置以為上將軍項羽為魯公為次將范增為
末將救趙諸别將皆屬宋義號為卿子冠軍行至安陽
留四十六日不進項羽曰吾聞秦軍圍趙王鉅鹿疾引
兵渡河楚擊其外趙應其内破秦軍必矣宋義曰不然
夫搏牛之蝱不可以破蟣蝨今秦攻趙戰勝則兵罷我
承其敝不勝則我引兵鼓行而西必舉秦矣故不如先
鬭秦趙夫被堅執銳義不如公坐而運策公不如義因
下令軍中曰猛如虎狠如羊貪如狼彊不可使者皆斬
之乃遣其子宋襄相齊身送之至無鹽飲酒高會天寒
大雨士卒凍饑項羽曰將僇力而攻秦久留不行今歲
饑民貧士卒食芋菽軍無見糧乃飲酒高會不引兵渡
河因趙食與趙并力攻秦乃曰承其敝夫以秦之強攻
新造之趙其勢必舉趙趙舉而秦強何敝之承且國兵
新破王坐不安席埽境内而專屬於將軍國家安危在
此一舉今不恤士卒而徇其私非社稷之臣項羽晨朝
上將軍宋義即其帳中斬宋義頭出令軍中曰宋義與
齊謀反楚楚王隂令羽誅之當是時諸將皆慴服莫敢
枝梧皆曰首立楚者將軍家也今將軍誅亂乃相與共
立羽為假上將軍使人追宋義子及之齊殺之使桓楚
報命於懷王懷王因使項羽為上將軍當陽君蒲將軍
皆屬項羽項羽已殺卿子冠軍威震楚國名聞諸侯乃
遣當陽君蒲將軍將卒二萬渡河救鉅鹿戰少利陳餘
復請兵項羽乃悉引兵渡河皆沉船破釡甑燒廬舍持
三日糧以示士卒必死無一還心於是至則圍王離與
秦軍遇九戰絶其甬道大破之殺蘇角虜王離涉間不
降楚自燒殺當是時楚兵冠諸侯諸侯軍救鉅鹿下者
十餘壁莫敢縱兵及楚擊秦諸將皆從壁上觀楚戰士
無不一以當十楚兵呼聲動天諸侯軍無不人人惴恐
於是已破秦軍項羽召見諸侯將入轅門無不膝行而
前莫敢仰視項羽由是始為諸侯上將軍諸侯皆屬焉
章邯軍棘原項羽軍漳南相持未戰秦軍數却二世使
人讓章邯章邯恐使長史欣請事至咸陽留司馬門三
日趙高不見有不信之心長史欣恐還走其軍不敢出
故道趙高果使人追之不及欣至軍報曰趙高用事於
中下無可為者今戰能勝高必嫉妬吾功戰不能勝不
免於死願將軍熟計之陳餘亦遺章邯書曰白起為秦
將南征鄢郢北阬馬服攻城略地不可勝計而竟賜死
蒙恬為秦將北逐戎人開榆中地數千里竟斬陽周何
者功多秦不能盡封因以法誅之今將軍為秦將三歲
矣所亡失以十萬數而諸侯並起滋益多彼趙高素䛕
日久今事急亦恐二世誅之故欲以法誅將軍以塞責
使人更代將軍以脱其禍夫將軍居外久多内郤有功
亦誅無功亦誅且天之亡秦無愚智皆知之今將軍内
不能直諫外為亡國將孤特獨立而欲常存豈不哀哉
將軍何不還兵與諸侯為從約共攻秦分王其地南面
稱孤此孰與身伏鈇質妻子為僇乎章邯狐疑隂使侯
始成使項羽欲約約未成項羽使蒲將軍日夜引兵渡
三戶軍漳南與秦戰再破之項羽悉引兵擊秦軍汙水
上大破之章邯使人見項羽欲約項羽召軍吏謀曰糧
少欲聽其約軍吏皆曰善項羽乃與期洹水南殷墟上
已盟章邯見項羽而流涕為言趙高項羽乃立章邯為
雍王置楚軍中使長史欣為上將軍將秦軍為前行到
新安諸侯吏卒異時故繇使屯戍過秦中秦中吏卒遇
之多無狀及秦軍降諸侯諸侯吏卒乘勝多奴虜使之
輕折辱秦吏卒秦吏卒多竊言曰章將軍等詐吾屬降
諸侯今能入關破秦大善即不能諸侯虜吾屬而東秦
必盡誅吾父母妻子諸將微聞其計以告項羽項羽乃
召黥布蒲將軍計曰秦吏卒尚衆其心不服至關中不
聽事必危不如擊殺之而獨與章邯長史欣都尉翳入
秦于是楚軍夜擊阬秦卒二十餘萬人新安城南行略
定秦地函谷關有兵守關不得入又聞沛公已破咸陽
項羽大怒使當陽君等擊關項羽遂入至於戲西沛公
軍覇上未得與項羽相見沛公左司馬曹無傷使人言
於項羽曰沛公欲王關中使子嬰為相珍寶盡有之項
羽大怒曰旦日饗士卒為擊破沛公軍當是時項羽兵
四十萬在新豐鴻門沛公兵十萬在覇上范增說項羽
曰沛公居山東時貪於財貨好美姬今入關財物無所
取婦女無所幸此其志不在小吾令人望其氣皆為龍
虎成五采此天子氣也急擊勿失楚左尹項伯者項羽
季父也素善留侯張良張良是時從沛公項伯乃夜馳
之沛公軍私見張良具告以事欲呼張良與俱去曰
毋從俱死也張良曰臣為韓王送沛公沛公今事有急
亡去不義不可不語良乃入具告沛公(臣為韓王送沛公良此時非沛)
(公臣也尚不忍負之其於韓何如哉留侯此一念與諸將相本領不同然留侯自言項伯殺人臣活之項伯之)
(與留侯猶如姬之於信陵項伯初意止要留侯同去留侯不去而入告沛公項伯欲救留侯自不得不併救沛)
(公留侯蓋以殺沛公一事委之項伯此項伯反為留侯用而不得去者也)沛公大驚曰為之
奈何張良曰誰為大王為此計者曰鯫生說我曰距關
毋内諸侯秦地可盡王也故聽之良曰料大王士卒足
以當項王乎沛公默然曰固不如也且為之奈何張良
曰請往謂項伯言沛公不敢背項王也沛公曰君安與
項伯有故張良曰秦時與臣游項伯殺人臣活之今事
有急故幸來告良沛公曰孰與君少長良曰長於臣沛
公曰君為我呼入吾得兄事之張良出要項伯項伯即
入見沛公沛公奉巵酒為夀約為婚姻曰吾入關秋毫
不敢有所近籍吏民封府庫而待將軍所以遣將守關
者偹它盜之出入與非常也日夜望將軍至豈敢反乎
願伯具言臣之不敢倍德也項伯許諾謂沛公曰旦日
不可不蚤自來謝項王沛公曰諾於是項伯復夜去至
軍中具以沛公言報項王因言曰沛公不先破關中公
豈敢入乎今人有大功而擊之不義也不如因善遇之
項王許諾沛公旦日從百餘騎來見項王至鴻門謝曰
臣與將軍戮力而攻秦將軍戰河北臣戰河南然不自
意能先入關破秦得復見將軍於此(謝羽辭氣只合如此却妙在入關秋)
(毫無所犯等語先向項伯講明傳意項王後又留與樊噲代為說透此處全然不露蓋謝羽只在平其氣耳不)
(必與論事理)今者有小人之言令將軍與臣有卻項王曰此
沛公左司馬曹無傷言之不然籍何以至此項王即日
因留沛公與飲項王項伯東嚮坐亞父南嚮坐亞父者
范增也沛公北嚮坐張良西嚮侍范增數目項王舉所
佩玉玦以示之者三項王默然不應范增起出召項莊
謂曰君王為人不忍若入前為夀夀畢請以劒舞因擊
沛公於坐殺之不者若屬皆且為所虜莊則入為夀夀
畢曰君王與沛公飲軍中無以為樂請以劒舞項王曰
諾項莊拔劒起舞項伯亦拔劒起舞常以身翼蔽沛公
莊不得擊於是張良至軍門見樊噲樊噲曰今日之事
何如良曰甚急今者項莊拔劒舞其意常在沛公也噲
曰此廹矣臣請入與之同命噲即帶劒擁盾入軍門交
戟之衛士欲止不内樊噲側其盾以撞衛士仆地噲遂
入披帷西嚮立瞋目視項王頭髮上指目眦盡裂項王
按劒而跽曰客何為者張良曰沛公之參乘樊噲者也
項王曰壯士賜之巵酒則與斗巵酒噲拜謝起立而飲
之項王曰賜之彘肩則與一生彘肩樊噲覆其盾於地
加彘肩上拔劒切而㗖之項王曰壯士能復飲乎樊噲
曰臣死且不避巵酒安足辭夫秦王有虎狼之心殺人
如不能舉刑人如恐不勝天下皆叛之懷王與諸將約
曰先破秦入咸陽者王之今沛公先破秦入咸陽毫毛
不敢有所近封閉宫室還軍覇上以待大王來故遣將
守關者偹它盜出入與非常也勞苦而功高如此未有
封侯之賞(封侯之賞四字是盟主事噲折項王雖理直氣強然出此四字明以盟主推項王項王意)
(滿而心解矣立言之妙如此)而聽細說欲誅有功之人此亡秦之續
耳竊為大王不取也項王未有以應曰坐樊噲從良坐
坐須臾沛公起如厠因招樊噲出沛公已出項王使都
尉陳平召沛公沛公曰今者出未辭也為之奈何樊噲
曰大行不顧細謹大禮不辭小讓如今人方為刀爼我
為魚肉何辭為於是遂去乃令張良留謝良問曰大王
來何操曰我持白璧一䨇欲獻項王玉斗一䨇欲與亞
父會其怒不敢獻公為我獻之張良曰謹諾當是時項
王軍在鴻門下沛公軍在覇上相去四十里沛公則置
車騎脱身獨騎與樊噲夏侯嬰靳彊紀信等四人持劒
盾步走從酈山下道芷陽間行沛公謂張良曰從此道
至吾軍不過二十里耳度我至軍中公乃入沛公已去
間至軍中張良入謝曰沛公不勝桮杓不能辭謹使臣
良奉白璧一䨇再拜獻大王足下玉斗一䨇再拜奉大
將軍足下項王曰沛公安在良曰聞大王有意督過之
脱身獨去已至軍矣(謝羽鴻門是何等危事部署詳妥乃能履危而安其間機緣所凑有)
(少一人不得省一步不得者節次所置有多一語不得錯一着不得者此是古今應變解紛一大關目太史公)
(寫一榜樣示人當細看之益人智慧)項王則受璧置之坐上亞父受玉斗
置之地拔劒撞而破之曰唉豎子不足與謀奪項王天
下者必沛公也吾屬今為之虜矣沛公至軍立誅殺曹
無傷居數日項羽引兵西屠咸陽殺秦降王子嬰燒秦
宫室火三月不滅收其貨寶婦女而東(帝王有帝王之分羣雄有羣雄)
(之分項梁之分止於破秦濮陽項羽之分止於西入關梁濮陽以後羽入關以後着着皆錯分止於此而不能)
(過也使其過之梁可為羽而羽可為沛公矣)人或說項羽曰關中阻山河四
塞地肥饒可都以霸項王見秦宫室皆已燒殘破又心
懷思欲東歸曰富貴不歸故鄉如衣繡夜行誰知之者
說者曰人言楚人沐猴而冠耳果然項王聞之烹說者
項王使人致命懷王懷王曰如約乃尊懷王為義帝項
王欲自王先王諸將相謂曰天下初發難時假立諸侯後
以伐秦然身披堅執銳首事暴露於野三年滅秦定天
下者皆將相諸君與籍之力也義帝雖無功故當分其
地而王之諸將皆曰善乃分天下立諸將為侯王項王
范增疑沛公之有天下業已講解又惡負約恐諸侯叛
之乃隂謀曰巴蜀道險秦之遷人皆居蜀乃曰巴蜀亦
關中地也故立沛公為漢王王巴蜀漢中都南鄭而三
分關中王秦降將以距塞漢王項王乃立章邯為雍王
王咸陽以西都廢丘長史欣者故為櫟陽獄掾嘗有德
於項梁都尉董翳者本勸章邯降楚故立司馬欣為塞
王王咸陽以東至河都櫟陽立董翳為翟王王上郡都
高奴徙魏王豹為西魏王王河東都平陽瑕丘申陽者
張耳嬖臣也先下河南郡迎楚河上故立申陽為河南
王都雒陽韓王成因故都都陽翟趙將司馬卬定河内
數有功故立卬為殷王王河内都朝歌徙趙王歇為代
王趙相張耳素賢又從入關故立耳為常山王王趙地
都襄國當陽君黥布為楚將常冠軍故立布為九江王
都六鄱君吳芮率百越佐諸侯又從入關故立芮為衡
山王都邾義帝柱國共敖將兵擊南郡功多因立敖為
臨江王都江陵徙燕王韓廣為遼東王燕將臧荼從楚
救趙因從入關故立荼為燕王都薊徙齊王田市為膠
東王齊將田都從共救趙因從入關故立都為齊王都
臨菑故秦所滅齊王建孫田安項羽方渡河救趙田安
下濟北數城引其兵降項羽故立安為濟北王都博陽
田榮者數負項梁又不肯將兵從楚擊秦以故不封成
安君陳餘棄將印去不從入關然素聞其賢有功於趙
聞其在南皮故因環封三縣番君將梅鋗功多故封十
萬戶侯項王自立為西楚覇王王九郡都彭城漢之元年
四月諸侯罷戲下各就國項王出之國使人徙義帝曰
古之帝者地方千里必居上游乃使使徙義帝長沙郴
縣趣義帝行其羣臣稍稍背叛之乃隂令衡山臨江王
擊殺之江中(三代以後取天下自不免有暗昩處如羽之隂遣人擊殺義帝暗昩得拙而淺)韓
王成無軍功項王不使之國與俱至彭城廢以為侯已
又殺之臧荼之國因逐韓廣之遼東廣弗聽荼擊殺廣
無終并王其地田榮聞項羽徙齊王市膠東而立齊將
田都為齊王乃大怒不肯遣齊王之膠東因以齊反迎
擊田都田都走楚齊王市畏項王乃亡之膠東就國田
榮怒追擊殺之即墨榮因自立為齊王而西擊殺濟北
王田安并王三齊榮與彭越將軍印令反梁地陳餘隂
使張同夏說說齊王田榮曰項羽為天下宰不平今盡
王故王於醜地而王其羣臣諸將善地逐其故主趙王
乃北居代餘以為不可聞大王起兵且不聽不義願大
王資餘兵請以擊常山以復趙王請以國為扞蔽齊王
許之因遣兵之趙陳餘悉發三縣兵與齊并力擊常山
大破之張耳走歸漢陳餘迎故趙王歇於代反之趙趙
王因立陳餘為代王是時漢還定三秦項羽聞漢王皆
已并關中且東齊趙叛之大怒乃以故吳令鄭昌為韓
王以距漢令蕭公角等擊彭越彭越敗蕭公角等漢使
張良徇韓乃遺項王書曰漢王失職欲得關中如約即
止不敢東又以齊梁反書遺項王曰齊欲與趙并滅楚
楚以此故無西意而北擊齊徵兵九江王布布稱疾不
往使將將數千人行項王由此怨布也漢之二年冬項
羽遂北至城陽田榮亦將兵會戰田榮不勝走至平原
平原民殺之遂北燒夷齊城郭室屋皆阬田榮降卒係
虜其老弱婦女徇齊至北海多所殘滅齊人相聚而叛
之於是田榮弟田横收齊亡卒得數萬人反城陽項王
因留連戰未能下春漢王部五諸侯兵凡五十六萬人
東伐楚項王聞之即令諸將擊齊而自以精兵三萬人
南從魯出胡陵四月漢皆已入彭城收其貨寶美人日
置酒高會項王乃西從蕭晨擊漢軍而東至彭城日中
大破漢軍漢軍皆走相隨入糓泗水殺漢卒十餘萬人
漢卒皆南走山楚又追擊至靈壁東睢水上漢軍却為
楚所擠多殺漢卒十餘萬人皆入睢水睢水為之不流
圍漢王三匝於是大風從西北而起折木發屋揚沙石
窈冥書晦逢迎楚軍楚軍大亂壊散而漢王乃得與數
十騎遁去欲過沛收家室而西楚亦使人追之沛取漢
王家家皆亡不與漢王相見漢王道逢得孝惠魯元乃
載行楚騎追漢王漢王急推墮孝惠魯元車下滕公常
下收載之如是者三曰雖急不可以驅奈何棄之於是
遂得脱求太公吕后不相遇審食其從太公吕后間行
求漢王反遇楚軍楚軍遂與歸報項王項王常置軍中
是時吕后兄周吕侯為漢將兵居下邑漢王間往從之
稍稍收其士卒至滎陽諸敗軍皆會蕭何亦發關中老
弱未傅悉詣滎陽復大振楚起於彭城常乘勝逐北與
漢戰滎陽南京索間漢敗楚楚以故不能過滎陽而西
項王之救彭城追漢王至滎陽田横亦得收齊立田榮
子廣為齊王漢王之敗彭城諸侯皆復與楚而背漢漢
軍滎陽築甬道屬之河以取敖倉粟漢之三年項王數
侵奪漢甬道漢王食乏恐請和割滎陽以西為漢項王
欲聽之歴陽侯范增曰漠易與耳今釋弗取後必悔之
項王乃與范增急圍滎陽漢王患之乃用陳平計間項
王項王使者來為太牢具舉欲進之見使者佯驚愕曰
吾以為亞父使者乃反項王使者更持去以惡食食項
王使者使者歸報項王項王乃疑范增與漢有私稍奪
之權范增大怒曰天下事大定矣君王自為之願賜骸
骨歸卒伍項王許之行未至彭城疽發背而死漢將紀
信說漢王曰事已急矣請為王誑楚為王王可以間出
於是漢王夜出女子滎陽東門被甲二千人楚兵四面
擊之紀信乘黃屋車傅左纛曰城中食盡漢王降楚軍
皆呼萬歲漢王亦與數十騎從城西門出走成臯項王
見紀信問漢王安在信曰漢王已出矣項王燒殺紀信
漢王使御史大夫周苛樅公魏豹守滎陽周苛樅公謀
曰反國之王難與守城乃共殺魏豹楚下滎陽城生得
周苛項王謂周苛曰為我將我以公為上將軍封三萬
戶周苛罵曰若不趣降漢漢今虜若若非漢敵也項王
怒烹周苛并殺樅公漢王之出滎陽南走宛葉得九江
王布行收兵復入保成臯漢之四年項王進兵圍成臯
漢王逃獨與滕公出成臯北門渡河走修武從張耳韓
信軍諸將稍稍得出成臯從漢王楚遂拔成臯欲西漢
使兵距之鞏令其不得西是時彭越渡河擊楚東阿殺
楚將軍薛公項王乃自東擊彭越漢王得淮隂侯兵欲
渡河南鄭忠說漢王乃止壁河内使劉賈將兵佐彭越
燒楚積聚項王東擊破之走彭越漢王則引兵渡河復
取成臯軍廣武就敖倉食項王已定東海來西與漢俱
臨廣武而軍相守數月當此時彭越數反梁地絶楚糧
食項王患之為高爼置太公其上告漢王曰今不急下
吾烹太公漢王曰吾與項羽俱北面受命懷王曰約為
兄弟吾翁即若翁必欲烹而翁則幸分我一杯羹項王
怒欲殺之項伯曰天下事未可知且為天下者不顧家
雖殺之無益秪益禍耳項王從之楚漢久相持未决丁
壯苦軍旅老弱罷轉漕項王謂漢王曰天下匈匈數歲
者徒以吾兩人耳願與漢王挑戰决雄雌毋徒苦天下
之民父子為也漢王笑謝曰吾寧鬭智不能鬭力項王
令壯士出挑戰漢有善騎射者樓煩楚挑戰三合樓煩
輙射殺之項王大怒乃自披甲持戟挑戰樓煩欲射之
項王瞋目叱之樓煩目不敢視手不敢發遂走還入壁
不敢復出漢王使人間問之乃項王也漢王大驚于是
項王乃即漢王相與臨廣武間而語漢王數之項王怒
欲一戰漢王不聽項王伏弩射中漢王漢王傷走入成
臯項王聞淮隂侯已舉河北破齊趙且欲擊楚乃使龍
且往擊之淮隂侯與戰騎將灌嬰擊之大破楚軍殺龍
且韓信因自立為齊王項王聞龍且軍破則恐使盱台
人武涉往說淮隂侯淮隂侯弗聽是時彭越復反下梁
地絶楚糧項王乃謂海春侯大司馬曹咎等曰謹守成
臯則漢欲挑戰慎勿與戰毋令得東而已我十五日必
誅彭越定梁地復從將軍乃東行擊陳留外黃外黃不
下數日已降項王怒悉令男子年十五已上詣城東欲
阬之外黃令舍人兒年十三往說項王曰彭越強劫外
黃外黃恐故且降待大王大王至又皆阬之百姓豈有
歸心從此以東梁地十餘城皆恐莫肯下矣項王然其
言乃赦外黃當阬者東至睢陽聞之皆争下項王漢果
數挑楚軍戰楚軍不出使人辱之五六日大司馬怒渡
兵汜水士卒半渡漢擊之大破楚軍盡得楚國貨賂大
司馬咎長史翳塞王欣皆自剄汜水上大司馬咎者故
蘄獄掾長史欣亦故櫟陽獄吏兩人嘗有德於項梁是
以項王信任之當是時項王在睢陽聞海春侯軍敗則
引兵還漢軍方圍鍾離昩於滎陽東項王至漢軍畏楚
盡走險阻是時漢兵盛食多項王兵罷食絶漢遣陸賈
說項王請太公項王弗聽漢王復使侯公往說項王項
王乃與漢約中分天下割鴻溝以西者為漢鴻溝而東
者為楚項王許之即歸漢王父母妻子軍皆呼萬歲漢
王乃封侯公為平國君匿弗肯復見曰此天下辯士所
居傾國故號為平國君項王已約乃引兵解而東歸漢
欲西歸張良陳平說曰漢有天下大半而諸侯皆附之
楚兵罷食盡此天亡楚之時也不如因其機而遂取之
今釋弗擊此所謂養虎自遺患也漢王聽之漢五年漢
王乃追項王至陽夏南止軍與淮隂侯韓信建成侯彭
越期會而擊楚軍至固陵而信越之兵不會楚擊漢軍
大破之漢王復入壁深塹而自守謂張子房曰諸侯不
從約為之奈何對曰楚兵且破信越未有分地其不至
固宜君王能與共分天下今可立致也即不能事未可
知也君王能自陳以東傅海盡與韓信睢陽以北至糓
城以與彭越使各自為戰則楚易敗也漢王曰善于是
乃發使者告韓信彭越曰并力擊楚楚破自陳以東傅
海與齊王雎陽以北至糓城與彭相國使者至韓信彭
越皆報曰請今進兵韓信乃從齊往劉賈軍從夀春並
行屠城父至垓下大司馬周殷叛楚以舒屠六舉九江
兵隨劉賈彭越皆會垓下詣項王項王軍壁垓下兵少
食盡漢軍及諸侯兵圍之數重夜聞漢軍四面皆楚歌
項王乃大驚曰漢皆已得楚乎是何楚人之多也項王
則夜起飲帳中有美人名虞常幸從駿馬名騅常騎之
於是項王乃悲歌慷慨自為詩曰力拔山兮氣蓋世時
不利兮騅不逝騅不逝兮可奈何虞兮虞兮奈若何歌
數闋美人和之項王泣數行下左右皆泣莫能仰視於
是項王乃上馬騎麾下壯士騎從者八百餘人直夜潰
圍南出馳走平明漢軍乃覺之令騎將灌嬰以五千騎
追之項王渡淮騎能屬者百餘人耳項王至隂陵迷失
道問一田父田父紿曰左左乃䧟大澤中以故漢追及
之項王乃復引兵而東至東城乃有二十八騎漢騎追
者數千人項王自度不得脱謂其騎曰吾起兵至今八
歲矣身七十餘戰所當者破所擊者服未嘗敗北遂霸
有天下然今卒困於此此天之亡我非戰之罪也今日
固决死願為諸君决戰必三勝之為諸君潰圍斬將刈
旗令諸君知天亡我非戰之罪也乃分其騎以為四隊
四嚮漢軍圍之數重項王謂其騎曰吾為公取彼一將
令四面騎馳下期山東為三處于是項王大呼馳下漢
軍皆披靡遂斬漢一將是時赤泉侯為騎將追項王項
王瞋目而叱之赤泉侯人馬俱驚辟易數里與其騎會
為三處漢軍不知項王所在乃分軍為三復圍之項王
乃馳復斬漢一都尉殺數十百人復聚其騎亡其兩騎
耳乃謂其騎曰何如騎皆伏曰如大王言于是項王乃
欲東渡烏江烏江亭長檥船待謂項王曰江東雖小地
方千里衆數十萬人亦足王也願大王急渡今獨臣有
船漢軍至無以渡項王笑曰天之亡我我何渡為且籍
與江東子弟八千人渡江而西今無一人還縱江東父
兄憐而王我我何面目見之縱彼不言籍獨不愧於心
乎乃謂亭長曰吾知公長者吾騎此馬五歲所當無敵
常一日行千里不忍殺之以賜公乃令騎皆下馬步行
持短兵接戰獨籍所殺漢軍數百人項王身亦被十餘
創顧見漢軍司馬吕馬童曰若非吾故人乎馬童面之
指王翳曰此項王也項王乃曰吾聞漢購我頭千金邑
萬戶吾為若德乃自刎而死王翳取其頭餘騎相蹂踐
争項王相殺者數十人最其後郎中騎楊喜騎司馬吕
馬童郎中吕勝楊武各得其一體五人共會其體皆是
分其地為五封吕馬童為中水侯封王翳為杜衍侯封
楊喜為赤泉侯封楊武為吳防侯封吕勝為湼陽侯項
王已死楚地皆降漢獨魯不下漢乃引天下兵欲屠之
為其守禮義為主死節乃持項王頭視魯魯父兄乃降
始楚懷王初封項籍為魯公及其死魯最後下故以魯
公禮葬項王糓城漢王為發哀泣之而去諸項氏枝屬
漢王皆不誅乃封項伯為射陽侯桃侯平臯侯玄武侯
皆項氏賜姓劉氏
文章辨體彙選卷四百七十九
