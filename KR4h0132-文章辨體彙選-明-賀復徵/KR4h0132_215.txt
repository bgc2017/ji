文章辨體彙選卷二百十五
明賀復徵編
書十一
梁武帝答陶弘景論書書
又省别疏云故當宜微以著賞此既勝事雖風訓非嫌
然非所習聊試略言夫運筆邪則無芒角執手寬則書
緩弱點掣短則法臃腫點撆長則法漸澌畫促則字横
畫疎則字形漫拘則乏勢放又少則純骨無媚純肉無
力少墨浮澁多墨笨鈍比並皆然任意所之自然之理
也若抑揚得所趨舍無違隨筆連斷觸勢峯鬱揚波折
節中規合矩分間下注濃纖有方肥瘦相和骨力相稱
婉婉曖曖視之不足稜稜凜凜常有生氣適眼合心便
為甲科衆家可識亦當復貫串耳六義可工亦當復繇
習耳一聞能持一見能記且古且今不無其人大抵為
論終歸是習程邈所以能變書體為之舊也張芝所以
能善書工學之積也既舊且積方可以肆其談吾少来
乃至不能嘗畫甲子無論於篇紙老而言之亦復何謂
正足見嗤於當今貽笑於後代遂有獨冠之言覽之背
熱隠真於是乎累真矣此直一藝之精非吾所謂勝事
此道心之塵非吾所謂無欲也
與徐勉書(梁沈約)
吾弱年孤苦傍無期屬往者將墜於地契闊屯邅困於
朝夕﨑嶇薄宦事非為己望得小禄傍此東歸歲逾十
稔方忝襄陽縣公私情計非所了具以身資物不得不
任人事永明末出守東陽意在止足而建武肇運人世
膠加一去不還行之未易及昏猜之始王政多門因此
謀退庶幾可果託卿布懷於徐令想記未忘聖道聿興
謬逢嘉運往志宿心復成乖爽今歲開元禮年云至懸
車之請事由恩奪誠不能宏宣風教光闡朝猷尚欲討
尋文簿時議同異而開年以来病增慮切當由生靈有
限勞役過差總此凋竭歸之暮年牽策行止努力祗事
外觀傍覽尚似全人而形體力用不相綜攝常須過自
束持方可僶俛解衣一卧支體不復相關上熱下冷月
增日篤取煖則煩加寒必利後差不及前差後劇必甚
前劇百日數旬革帶常應移孔以手握臂率計月小半
分以此推算豈能支久若此不休日復一日將貽聖主
不追之恨冒欲表聞乞歸老之秩若天假其年還得平
徤才力所堪惟思是策
答陸厥問聲韻書(沈約)
宫商之聲有五文字之别累萬以累萬之繁配五聲之
約高下低昂非思力所學又非止若斯而已也十字之
文顛倒相配字不過十巧歴已不能盡何况復過於此
者乎靈均以来未經用之於懷抱固無從得其髣髴矣
若斯之妙而聖人不尚何邪此蓋曲折聲韻之巧無當
於訓義非聖哲立言之所急也是以子雲譬之雕蟲篆
刻云壯夫不為自古辭人豈不知宫羽之殊商徵之别
雖知五音之異而其中參差變動所昧實多故鄙意所
謂此秘未覩者也以此而推則知前世文字便未悟此
處若以文章之音韻同絃管之聲曲則美惡妍媸不得
頓相乖戾譬猶子野操曲安得忽有嘽緩失調之聲以
洛神比陳思他賦有似異手之作故天機啟則律吕自
調六情滯則音律頓舛也士衡雖云炳若縟錦寧有濯
色江波其中復有一片是衛文之服此則陸生之言即
復不盡者矣韻與不韻復有精麤輪扁不能言之老夫
亦不盡辨此
報袁叔明書(江淹)
僕知之矣高臯為别執手未期浮雲色曉悵然魂飛前
辱贈書知命僕息心越地採藥稽山友人幸甚去歲迫
名茂才冬盡不獲有報引領於邑情詎可及足下推僕
者不一二談也僕聞狂士之行有三竊嘗志之其竒者
則以紫天為宇環海為池倮身大笑被髮行歌其次則
堅坐崩岸僵卧深窟朝餐松屑夜誦仙經其下則辭榮
城市退耕巖谷寒逕絶賓杜牆不出然者皆羞為西山
之餓夫東國之黜臣而况其鄉黨乎或有社稷之士入
而忘歸則争論南宫之前衛主於邪伏身北闕之下納
君於治至乃一說之竒驚畏左右一劍之功震慄鄰國
夫能者惟横議漢庭怒髮燕路且猶不數而况於鄰里
乎若僕之行止已無可言矣材不肖文質無所直徒以
結髮游學備聞士大夫言曰在國忠處家孝取與廉交
友義故拂衣於梁齊之館抗手於楚趙之門且十年矣
容貌不能動人智謀不足自遠竟慙君子之恩卒離饑
寒之禍近親不言左右莫教涼秋隂隂獨立閒館輕塵
入戶飛鳥無迹命保琴書而守妻子其可得哉故國史
小官也而子長為之執戟下位也而子雲居之僕非有
輕車驃騎之略交河雲險之功幸以盜竊文史之末因
循卜祝之間故俛首求衣歛眉寄食耳若十口之隸去
於饑寒從疾舊里斥歸故鄉箕坐高視舉酒極望雖五
侯交書羣公走幣僕亦在南山之南矣此可為智者道
難與俗士言也方今仲秋風飛平原彯色水鳥立於孤
洲蒼葭變於河曲寂然淵視憂心辭矣獨念賢明蚤世
英華殂落僕亦何人以堪久長一旦松柏被地墳壠刺
天何時復能銜杯酒者乎忽忽若狂願足下自愛也
與交友論隠書(江淹)
淹者海濱窟穴弋釣為伍自度非竒力異才不足聞見
於諸侯每承梁伯鸞卧於會稽之墅高伯達坐於華隂
之山心常慕之而未能及也嘗感子路之言不拜官而
仕無青組紫紱龜紐虎符之志但欲史歴巫卜為世俗
賤事耳而飄然十載竟不免衣食之敗何則性有所短
不可韋弦者有五一則體本疲緩卧不肯起二則人事
應修酷嬾作書三則賓客相對口不能言四則性甚畏
動事絶不行五則愚婞妄發輒被口語有五短而無一
長豈可處人間邪知短而不可易者所謂輪椎分定也
猶如雞鶩之有毛不能得鸞鳳之光彩矣况今年已三
十白髮漸生長夜輾轉亂憂非一以溘至之命如星殞
天促光半路不攀長意徒自欺取筋駑髓冷殊多災恙
心頑質堅偏好冥默既信神農服食之言久固天竺道
士之說守清淨煉神丹心甚愛之行善業度一世意甚
美之今但願拾薇藿誦詩書樂天理性歛骨折步不踐
過失之地耳以妻孥未奪桃李須隂望在五畆之宅半
頃之田鳥赴簷上水匝階下則請從此隠長謝故人若
乃登峨嵋度流沙餐金石讀仙經嘗聞其驗非今日之
所言也誰謂難知青鳥明之貴布筆墨然亦焉足道哉
誡子書(徐勉)
吾家本清廉故常居貧素至於産業之事所未嘗言非
直不經營而已薄躬遭逢遂至今日尊官厚禄可以備
之每念叨竊若斯豈由才致仰藉先門風範及以福慶
故臻此爾古人所謂以清白遺子孫不亦厚乎吾雖不
敏實有本志庶得遵奉斯義不敢墜失所以顯貴以来
將三十載門人故舊承薦便宜或使創闢田園或勸興
立邸店又欲舳艫運致亦令貨殖聚歛若此衆事皆距
而不納非謂拔葵去織且欲省息紛紜中年聊于東田
開營小園者非存播藝以要利政欲穿池種樹少寄情
賞又以郊際閒曠終可為宅儻獲懸車致事實欲歌哭
於斯慧日十住等既應營昏又須住止吾清明門宅無
相容處所以爾者亦復有以前割西邊施宣武寺既失
西廂不復方幅意亦謂此逆旅舍爾何事須華常恨時
人謂是我宅古往今来豪富繼踵高門甲第連闥洞房
宛其死矣定是誰室但不能不為培塿之山聚石移果
雜以花卉以娛休沐用托性靈隨便架立不存廣大唯
功德處小以為好所以内中逼促無復房宇近修東邊
兒孫二宅乃藉十住南還之資其中所須猶為不少既
牽挽不至又不可中途而輟郊間之園遂不辦保貨與
韋黯乃獲百金成就兩宅已消其半尋園價所得何以
至此由吾經始歴年粗已成立桃李茂密桐竹成隂塍
陌交通渠畎相屬華樓迴榭頗有臨聎之美孤峯叢薄
不無糾紛之興瀆中並饒荷䓈湖裏殊富芰蓮雖云人
外城闕密邇韋生欲之亦雅有情趣追述此事非有吝
心蓋是事意所至爾噫謝靈運山家詩云中為天地物
今成鄙夫有吾此園有之二十載今為天地物物之與
我相校幾何哉此直所餘今以分女營小田舍親累既
多理亦須此且釋氏之教以財物為之外命外典亦稱
何以聚人曰財况汝常情安得忘此聞汝所買湖熟田
地甚為舄鹵彌復可安所以如此非物競故也雖事異
寢丘聊可髣髴孔子曰居家理事可移於官既已營之
宜使成立進退兩亡更貽齒笑若有所收穫汝可自分
贍内外大小宜令得所非吾所知又復應霑之諸女爾
汝既居長故有此令凡為人長殊復不易當使中外咸
緝人無間言先物後已然後可貴老子云後其身而身
先汝當自勖見賢思齊不宜忽略以棄日也棄日乃是
棄身身名美惡豈不大哉可不慎與今之所勅略言此
意政謂為家以来不事資産暨立墅舍似乖舊業陳其
始末無愧懷抱兼吾年時朽暮心力稍單牽課奉公略
不克舉其中餘暇裁可自休或復冬日之陽夏日之隂
良辰美景文案閒隟負杖躡履逍遙陋舘臨池觀魚披
林聽鳥濁酒一杯彈琴一曲求數刻之暫樂庶居常以
待終不宜復勞家間細務汝交關既定此書又行凡所
資須付給如别自兹以後吾不復言及田事汝亦勿復
與吾言之也記云夫孝者善繼人之志善述人之事今
且望汝汝全吾此志則無所恨矣
戒何敬容書(謝郁)
草莱之人聞諸道路君侯已得瞻望多士出入禁門醉
尉將不敢呵灰然不無其漸甚休甚休敢賀於前又將
弔也昔流言裁作公旦東奔燕書始来子孟不入夫聖
賢被虚過以自斥未有嬰時釁而求親者也且曝鰓之
鱗不念杯杓之水雲霄之翼豈顧籠樊之糧何者所託
已盛也昔君侯納言加首鳴玉在要回豐貂以步文昌
聳高蟬而趨武帳可謂盛矣不以此時薦才拔士少報
聖主之恩今卒如爰絲之說受責見過方復欲更窺朝
廷觖望萬分竊不為左右取也昔竇嬰楊惲亦得罪明
時不能絶謝賓客獨交黨援卒無後福終益前禍僕之
所弔實在於斯人人所以頗猶有踵君侯之門者未必
皆感惠懷仁有灌夫任安之義乃戒翟公之大署冀君
侯之復用也夫在思過之日而挟復用之意未可為智
者說矣君侯宜杜門念失無有所通築茅茨於鐘阜聊
優游以卒歲見可憐之意著待終之情復仲尼能改之
言惟子貢更也之譬少戢言於衆言微自救於竹帛所
謂失之東隅收之桑榆如此令明主聞知尚有冀也僕
東臯鄙人入穴幸無銜窶耻天下之士不為執事道之
故披肝膽示情素君侯豈鑒焉
與兄子秀書(陳陳暄)
旦見汝書與孝典陳吾飲酒過差吾有此好五十餘年
昔吳國張長公亦稱耽嗜吾見張時伊已六十自言引
滿大勝少年時吾今所進亦多於往日老而彌篤惟吾
與張季舒耳吾方與此子交歡於地下汝欲笑吾所志
耶昔阮咸阮籍同游竹林宣子不聞斯言王湛能玄言
巧騎武子呼為癡叔何陳留之風不嗣太原之氣巋然
翻成可怪吾既寂莫當世朽病殘年産不異於顔原名
未動於卿相若不日飲醇酒復欲安歸汝以飲酒為非
吾不以飲酒為過昔周伯仁渡江惟三日醒吾不以為
少鄭康成一飲三百杯吾不以為多然洪醉之後有得
有失成厮養之志是其得也使次公之狂是其失也吾
嘗譬酒之猶水亦可以濟舟亦可以覆舟故江諮議有
言酒猶兵也兵可千日而不用不可一日而不備酒可
千日而不飲不可一飲而不醉美哉江公可與共論酒
矣汝驚吾墮馬侍中之門陷地武陵之第徧布朝野自
言焦悚丘也幸苟有過人必知之吾生平所願身沒之
後題吾墓云陳故酒徒陳君之神道若斯志意豈避南
征之不復賈誼之慟哭者哉何水曹眼不識杯鐺吾口
不離瓢杓汝寧與何同日而醒與吾同日而醉乎政言
其醒可及其醉不可及也速營糟丘吾將老焉爾無多
言非爾所及
諫陳寶應書(虞寄)
東山居士虞寄致書於明將軍使君節下寄流離世故
漂寓貴鄉將軍待以上賓之禮申以國士之眷意氣相
感何日忘之而寄沈痼彌留愒隂將盡常恐卒填溝壑
涓塵莫報是以敢布腹心冒陳丹欵願將軍留須臾之
慮少思審之則瞑目之日所懷畢矣夫安危之兆禍福
之機匪獨天時亦由人事失之毫釐差以千里是以明
智之士據重位而不傾執大節而不失豈惑於浮詞哉
將軍文武兼資英威不世往因多難仗劒興師援旗誓
衆抗威千里豈不以四郊多壘共謀王室匡時報主寧
國庇民乎此所以五尺童子皆願荷戟而隨將軍者也
及高祖武皇帝肇基草昧初濟艱難於時天下沸騰民
無定主豺狼當道鯨鯢横擊海内業業未知所從將軍
運洞微之鑒折從衡之辨策名委質自託宗盟此將軍
妙算遠圖發於衷誠者也及主上繼業欽明睿聖選賢
與能羣臣緝睦結將軍以維城之重崇將軍以裂土之
封豈非宏謨廟略推赤心於物者也屢申文詔欵篤慇
懃君臣之分定矣骨肉之恩深矣不意將軍惑於邪說
遽生異計寄所以疾首痛心泣盡繼之以血萬全之策
竊為將軍惜之寄雖疾寝髦及言無足采千慮一得請
陳愚管願將軍少戢雷霆賖其晷刻使得盡狂瞽之說
披肝胆之誠則雖死之日猶生之年也自天厭梁德多
難薦臻寰宇分崩英雄互起龍戰虎争竊號假名銳精
持鉉不可勝紀人人自以為得之然夷凶剪亂拯溺扶
危四海樂推三靈眷命楫讓而居南面者陳氏也豈非
歴數有歸惟天所在當璧應運其事甚明一也主上承
基明德遠被天綱再張地維重紐夫以王琳之強侯瑱
之力進足以搖蕩中原争衡天下退足以屈彊江外雄
長偏隅然或命一旅之師或資一士之說琳則瓦解冰
泮投身異國瑱則厥角稽顙委命闕庭斯又天假之威
而除其患其事甚明二也今將軍以藩戚之重擁東南
之衆盡忠奉上戮力勤王豈不勲高竇融寵過吳苪折
珪判野南面稱孤其事甚明三也且聖朝棄瑕忘過寬
厚待人改過自新咸加叙擢至如余孝頃潘純陀李孝
欽歐陽頠等悉委以心腹任以爪牙胸中豁然曾無纖
芥况將軍舋非張繡罪異盧謀當何慮於危亡何失於
富貴此又其事甚明四也方今周齊隣睦境外無虞并
兵一向匪朝伊夕非有劉項競逐之機楚趙連從之勢
可得雍容高拱坐論西伯其事甚明五也且留將軍狼
顧一生亟經摧衂聲實虧喪膽氣衰沮高瓖向文政留
瑜黃子玉此數人者將軍所親信首鼠兩端唯利是視
其餘將帥亦可見矣孰能披堅執銳長驅深入擊馬埋
輪奮不顧命以先士卒者乎此又其事甚明六也且將
軍之勢孰如侯景將軍之衆孰如王琳武皇滅侯景於
前今上摧王琳於後此乃天時非復人力且兵革已後
民皆厭亂其孰能棄墳墓捐妻子出萬死不顧之計從
將軍於白刃之間乎此又其事甚明七也歴觀前古鑒
之往事子陽季孟傾沒相尋餘善右渠危亡繼及天命
可畏山川難恃况將軍欲以數郡之地當天下之兵以
諸侯之資拒天子之命強弱逆順可得侔乎此又其事
甚明八也且非我族類其心必異不愛其親豈能及物
留將軍身縻國爵子尚王姬猶且棄天屬而弗顧背明
君而孤立危急之下豈能同憂共患不背將軍者乎至
於師老力屈懼誅利賞必有韓智晉陽之謀張陳井陘
之事此又其事甚明九也且北軍萬里遠鬭鋒不可當
將軍自戰其地人多顧後梁安背向為心修旿匹夫之
力衆寡不敵將率不侔師以無名而出事以無機而動
以此稱兵未知其利夫以漢朝吳楚晉室穎顒連城數
室長戟百萬拔本塞源自家圖國其有成功者乎此又
其事甚明十也為將軍計者豈若不遠而復絶親留氏
秦郎快郎隨遺入質釋甲偃兵一遵詔旨且朝廷許以
鐵劵之要申以白馬之盟朕不食言誓之宗社寄聞明
者鑒未形智者不再計此成敗之效將軍勿疑吉凶之
機間不容髮方今藩維尚少皇子幼冲凡預宗枝皆蒙
寵樹况以將軍之地將軍之才將軍之名將軍之勢而
能克修藩服北面稱臣者乎寧與劉澤同年而語其功
業哉豈不身與山河等安名與金石相敝願加三思慮
之無忽寄氣力綿微餘隠無幾感恩懷德不覺狂言鈇
鉞之誅其甘如薺
與子宇文護書(北周閻姬)
天地隔塞子母異所三十餘年存亡斷絶肝腸之痛不
能自勝想汝悲思之懷復何可處吾自念十九入汝家
今已八十矣既逢喪亂備嘗艱阻恒冀汝等長成得見
一日安樂何期罪釁深重存沒分離吾凡生汝輩三男
三女今日目下不覩一人興言及此悲纏肌骨賴皇齊
恩䘏差安衰暮又得汝楊氏姑及汝叔母紇干汝嫂劉
新婦等同居頗亦自適但為微有耳疾大語方聞行動
飲食幸無多恙今大齊聖德遠被特降鴻慈既許歸吾
於汝又聽先致音耗積稔長悲豁然獲展此乃仁侔造
化將何報德汝與吾别之時年尚幼小以前家事或不
委曲昔在武川鎮生汝兄弟大者属鼠次者属兔汝身
属蛇鮮於修禮起日吾之闔家大小先在博陵郡住相
將欲向左人城行至唐河之北被定州官軍打散汝祖
及二叔時俱戰亡汝叔母賀拔及兒元寶汝叔母紇干
及兒菩提并吾與汝六人同被擒捉入定州城未幾間
將吾及汝送與元寶掌賀拔紇干各别分散寶掌見汝
云我識其祖翁形狀相似時寶掌營在唐城内經停三
日寶掌所掠得男夫婦女可六七十人悉送向京吾時
與汝同被送限至定州城南夜宿同鄉人姬庫根家茹
茹奴望見鮮于修禮營大語吾云我今走向本軍既至
營遂告吾輩在此明旦日出汝叔將兵邀截吾及汝等
還得向營汝時年十二共吾並乘馬隨軍可不記此事
緣由也於後吾共汝壽陽住時元寶菩提及汝姑兒賀
蘭盛洛并汝身四人同學博士姓成為人嚴惡汝等四
人謀欲加害吾與汝叔母等聞之各捉其兒打之惟盛
洛無母獨不被打其後爾朱天柱亡歲賀拔阿斗泥在
關西遣人迎家累時汝叔亦遣奴来富迎汝及盛洛等
汝時著緋綾袍銀裝帶盛洛著紫織成纈通身袍黃綾
裏並乘騾同去盛洛小於汝汝等三人並呼吾作阿摩
敦如此之事當分明記之耳今又寄汝小時所著錦袍
衣一領至宜檢看知吾含悲戚多歴年祀屬千載之運
逢大齊之德矜老開恩許得相見一聞此言死猶不朽
况如今者勢必聚集禽獸草木母子相依吾有何罪與
汝分離今復何福還望見汝言此悲喜死而更蘇世間
所有求皆可得母子異國何處可求假汝貴極王公富
過山海有一老母八十之年飄然千里死生旦夕不得
一朝暫見不得一日同處寒不得汝衣飢不得汝食汝
雖窮榮極盛光耀世間汝何用為於吾何益吾今日之
前汝既不得申其供養事往何論今日以後吾之殘命
惟繫於汝爾戴天履地中有鬼神勿云冥昧而可欺負
汝楊氏姑今雖炎暑猶能先發關河阻遠隔絶多年書
依常體慮汝致惑是以每存欵質兼亦載吾姓名當識
此理不以為怪
為侯景報齊文襄書(北魏王偉)
僕鄉曲布衣本乖藝用出身為國緜歴二紀犯危履難
豈避風霜遂得富貴當年榮華身世一旦舉旗旆援鼓
枹北面相抗者何哉實以懼危亡恐招禍害故耳往年
之暮尊王遘疾神不佑善祈禱莫瘳遂使嬖倖弄權心
腹離貳妻子在宅無事見圍及迴歸長社希自陳狀簡
書未遣斧鉞已臨既旌旗相對咫尺不遠飛書每奏冀
申鄙情而群帥恃雄𦕈然弗顧運戟推鋒專欲屠滅掘
圍堰水僅存三版舉目相看命縣漏刻不忍死亡出戰
城下拘秦送地豈樂為之但禽獸惡死人倫好生僕實
不辜桓莊何罪且尊王平昔見與比肩戮力同心共奬
帝室雖復權勢參差寒暑小異丞相司徒鴈行而已福
禄官榮自是天爵勞而後授理不相干欲求吞炭何其
謬也然竊人之財猶謂之盜禄去公室抑謂不取今魏
德雖衰天命未改拜恩私第何足關言賜嗤不能東封
函谷受制於人當似教僕賢祭仲而褒季氏無主之國
在禮未聞動而不法將何以訓竊以分財養幼事歸令
終舍宅存孤誰云隙末復言僕衆不足以自強身危如
累卵然億兆夷人卒降十亂紂之百克終自無後潁川
之戰即是殷監輕重由人非鼎在德苟能忠信雖弱必
強殷憂啟聖處危何苦况今梁道邕熙招擕以禮被我
虎文縻之好爵方欲苑五嶽而池四海掃氛穢以拯黎
元東羈甌越西通汧隴吳越悍勁帶甲千羣秦兵冀馬
控弦十萬大風一振枯榦必摧凝霜暫落秋蔕自殞此
而為弱誰足稱雄又見誣兩端受疑二國斟酌物情一
何太甚昔陳平背楚歸漢則強百里出虞入秦斯覇蓋
昏明由主用舍在人奉禮而行神其吐邪書稱士馬精
新剋日齊舉誇張形勢必欲相滅竊以寒膠白露節候
乃同秋風揚塵馬首何異徒知北方之力爭未識西南
之合從苟欲徇意於前塗不覺坑穽在其側去危就安
今歸正朔轉禍為福已脫網羅彼當嗤僕之過迷此亦
笑君之晦昧今引二邦揚旌北討熊虎齊奮克復中原
荆襄廣潁已屬關右項城縣瓠亦奉江南幸自取之何
勞恩賜然權變非一理有萬塗為君計者莫若割地兩
河三分鼎峙燕衛趙晉足相俸禄齊曹宋魯悉歸大梁
使僕得輸力南朝北敦姻好束帛自行戎車不駕僕立
當世之功君卒父禰之業各保強壘聘享歲時百姓乂
寧四民安堵孰若驅農夫於壟畝抗勍敵於三方避干
戈於首尾當鋒鏑於心腹縱太公為將不能獲存歸之
高明何以克濟来書曰妻子老幼悉在司寇以此見要
庶其可反當是見疑褊心未識大趣昔王陵附漢母在
不歸太上囚楚乞羹自若矧伊妻子而可介意脫謂誅
之有益欲止不能殺之無損徒復阬戮家累在君何關
僕也遵道所說頗亦非虚故重陳辭更論欵曲昔與盟
主事等琴瑟䜛人間之翻為讐敵撫弦搦矢不覺傷懷
裂帛還書其何能述
報母書(北周宇文護)
區宇分崩遭遇災禍違離膝下三十五年受形禀氣皆
知母子誰同薩保如此不孝宿殃積戾惟應賜鍾豈悟
網羅上嬰慈母但立身立行不負一物明神有識宜見
哀憐而子為公侯母為俘隸熱不見母熱寒不見母寒
衣不知有無食不知饑飽泯如天地之外無由暫聞晝
夜悲號繼之以血分懷冤酷終此一生死若有知冀奉
見於泉下爾不謂齊朝解網惠以德音摩敦四姑並許
矜放初聞此旨魂爽飛越號天叩地不能自勝四姑即
蒙禮送平安入境以今月十八日於河東拜見遙奉顔
色崩動肝腸但離絶多年存亡阻隔相見之始口未忍
言惟叙齊朝寬宏每存大德云與摩敦雖處宫禁常蒙
優禮今日来鄴恩遇彌隆矜哀聽許摩敦垂勅曲盡悲
酷備述家事伏讀未周五情屠割書中所道無事敢忘
摩敦年尊又加憂苦常謂寝膳貶損或多遺漏伏奉論
述次第分明一則以悲一則以喜當鄉里破敗之日薩
保年已十餘歲鄰曲舊事猶自記憶况家門禍難親戚
流離奉辭時節先後慈訓刻肌刻骨常纏心腑天長喪
亂四海横流太祖乘時齊朝撫運兩河三輔各值神機
原其事跡非相負背太祖升遐未定天保薩保屬當猶
子之長親受顧命雖身居重任職當憂責至於歲時稱
慶子孫在庭顧視悲摧心情斷絶胡顔履戴負愧神明
霈然之恩既以霑洽愛敬之至施及傍人草木有心禽
魚感澤况在人倫而不銘戴有家有國信義為本伏度
来期已應有日一得奉見慈顔永畢生願生死骨肉豈
過今恩負山戴岳未足勝荷二國分隔理無書信主上
以彼朝不絶子母之恩亦賜許奉答不期今日得通家
問伏紙嗚咽言不宣心蒙寄薩保别時所留錦袍表年
歲雖久宛然猶識抱此悲泣至於拜見事歸忍死知復
何心
文章辨體彙選卷二百十五
