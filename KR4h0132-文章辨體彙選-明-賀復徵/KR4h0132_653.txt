文章辨體彙選卷六百五十三
明賀復徵編
碑十二(佛宇)
陜州龍興寺碑(唐蘇頲)
有唐神龍元年龍集丁巳應天神龍皇帝出乎震御
乎乾也粤若我高祖撥亂反正受天明命太宗震遠
懷荒立人紀綱高宗見天之則愛人之力故我祖宗
之耿光天人之交際矣功侔於天靡弗覆矣道濟於
人靡弗育矣上祗乎天心而醇醲之化積乎中和樂
之聲被乎外則聖母以權居位七廟不可乏主以義
明辟萬方由其徯予乃考順應之符旌緝熙之頌有
若周文為太子益三朝之恭有若漢文為天王遵五
譲之實遂稽盛典張宏綱纂舊物由舊章穆穆皇皇
顒顒昂昂俾爾熾而昌俾爾壽而臧其斯之韙也時
公卿大夫禮官博士稽首颺言曰陛下誕彌厥月初
朔龍也接統伊始元又龍也潛者德之隱飛者德之
興觀乎聖人之變合於聖人之契古之白麟赤雁威
鳳神雀或當道而蛇分或中流而魚躍惟萬物之幽
贊曾六年之不若陛下宜以大寳加明號其龍之興
乎天子方睟容遷慮卑聽深視答神祇之協謀討經
籍之遺美於戲軒轅氏聲玄扈就肴虚者莫如佛之
寳也推大聖之藴超衆妙之機則道方於權智成乎
真實脩心觀心惟凡証聖即色非色惟覺悟迷小者
得其小大者得其大藥草之喻是也有者見其有無
者見其無露泡之喻是也使般若之門隨方而啓仁
壽之域舉代咸登用於國家六度齊行於人倫五常
等豈與太后好道而黜於儒曾孫好刑而雜於霸朕
當究登庸之休瑞詢住世之宗旨衆生未度而度之
百姓有罪而罪已弘風而共貫興化而致理以助天
之子人乎因制天下州盡置大唐龍興寺陜州者以
弘福寺為之寺則唐武德中所創昔王業始基宜於
百億故俟福之弘暨帝圖中缺躍於九四故見龍之
興此又前聖之兆後聖之徵也徒觀其阿山豁險當
砥柱之湍瀨城雉紆徐瞰崤陵之風雨蓋朝宗之次
行在之官三輔齊劇隣其左二京分政出其中斯何
壮哉郡國之雄也先是香填之金布之神祚之福護
之千櫨疊映萬楹叢舉含真珠之赤光帶瑠璃之紺
色般般遠瞩奕奕增新紅電生於樹杪星漢拂於樓
間謂須彌邪現空而隠半謂兜率邪住世以臨下如
有待者㙮廟之靈乎上自汴洛而西顧經翠巖而北
指七聖不迷百神咸扶旌迴守塞輦過閑田吟召伯
之甘棠追漢仙之結草勿剪勿伐將有聲而在風曰
希曰夷豈無寂而觀妙孰若此寺崇大法之本協中
興之符致於閑安得所饒益爰發中旨出五綵綉及
金銀以寵之後庭則雜於四時其布惟五内藏則錯
於三品其功用六飾紅玻條紫磨璀綉色涵鏡光分
身應矣金相覩矣雨諸天花隨慶雲而歴亂作諸天
樂混清吹以参差善哉彌勒降梯育王譲座弗之比
也當月宇披露門注明毫晞净目者駕肩而凑接足
而禮猶稻麻之與竹葦墨黑之與針鋒稱三自歸獲
四無畏大德君瑤君愕而禪師上座慈郁維那道休
二灋師神入於定力思用於塵勞泊其慮也寺主靈
觀上人樂說多聞辨才強學焉可淪以愛染撓其情
也亦有廬阜之寄儻冥於隠迹剡山之期或禠於襟
帶每至斷三苦絶三流止六衰禁六賊脩善明之願
則㒺不偕唱須達之祈則罔不攝受龍王之泉則罔
不捨自非淬慈劍破魔邪麾勝福舉大正孰能臻於
此矣前刺史東平畢使君名構字某忠謇士也清心
勁節祗服文藝故其臨事天下謂之直臣今刺史河
南元使君名澹字行衝精粹士也正辭邪道研機禮
樂故其著書天下謂之良史朝請大夫行陜令清河
崔君名昱字盛緒長仁合義睦而奉娣郭奕之儔也
友以為兄魯恭之匹也故其虚心應物理家移政則
太守樹風以養之宰君承流而廣之始乎精悉終乎
惠愛務煢嫠而歸厚惴姦慝而寡悔寂則旁通誠則
圓對斯並倜儻卓犖殊尤絶倫者盍務之哉郡有張
士龍王忠誠侯元嗣郭琬袁休王方等脩業諦聽感
緣信受應乎千里聞於十室皆以為周錫王命而藏
大鼎漢振天聲而樹隆碣况探密記指元符轉聖輪
道皇極使雕篆之辭缺則莊嚴之事眇云何以觀人
世殿我邦乎遂載諸厥中宣此偈曰
賢劫聖惟法王吾君子與巨唐應夫符契而後翔龍圖
永象教昌清燬宅接通莊列璇題崇寳坊翠華轉河之
傍青蓮降陜之鄉河之水幕縈光陜之路蔽甘棠東洛
邑西咸陽望廵幸驩且康歸調御福穰穰
廣州資福寺羅漢閣碑(宋蘇軾)
衆生以愛故入生死由於愛境有逆有順而生喜怒
造種種業展轉六趣至千萬劫本所從來唯有一愛
更無餘病佛大醫王對病為藥唯有一捨更無餘藥
常以此藥而治此病如水救火應手當滅云何衆生
不滅此病是導師過非衆生咎何以故衆生所愛無
過身體父母有疾割肉刺血初無難色若復鄰人從
其求乞一瓜一髮終不可得有二導師其一清净不
入諸相能知衆生生死之本能使衆生了然見知不
生不死出輪逥處是處安樂堪永依恬無異父母支
體可捨而况財物其一導師以有為心行有為法縱
不求利即自求名譬如鄰人求乞瓜髮終不可得而
况肌肉以此觀之愛吝不捨是導師過設如有人無
故取米投坑穽中見者皆恨若以此米施諸鳥雀見
者皆喜鳥雀無知受我此施何異坑穽而人自然有
喜有愠如使導師有心有為則此施者與棄何異以
此觀之愛吝不捨非衆生咎四方之民皆以勤苦而
得衣食所得毫末其苦無量獨此南越嶺海之民貿
遷重寳坐獲富樂得之也易享之也愧是故其人以
愧故捨海道幽險死生之間曾不容髮而况飄墜羅
刹鬼國呼號神天佛菩薩僧以脫須臾當此之時身
非己有而况財物實同糞土是故其人以懼故捨愧
懼二法助發善心是故越人輕施樂捨甲於四方東
莞古邑資福禪寺有老比丘祖堂其名未嘗戒也而
律自嚴未嘗求也而人自施人之施堂如物在衡損
益銖黍了然覺知堂之受施如水涵影雖千萬過無
一留者堂以是故創作五百大阿羅漢嚴净寳閣涌
地千柱浮空三成壮麗之極實冠南越東坡居士見
聞隨喜而說偈言
五百大士棲此城南珠大貝皆東傾衆心回椿栢再榮
鐡林東萊閣乃成寳骨未到先通靈赤蛇白璧珠夜明
三千襲吉誰敢争層簷飛空俯日星海波不搖颶無聲
大風徐來韻流鈴一洗瘴霧冰雪清人無南北壽且寧
十方院碑記(明袁宏道)
阜城門迤北三里許為正義坊坊北數武有十方禪院
相傳為北留菴萬歴初有大力者奪而園之於時五臺
陸公捐資首倡歸其值堂其趾畚築之餘得殘碑尺許
有貞觀年月及北留寺記等字然後知其為唐寺也乙
巳之秋余與鄰虚居士夜話其中主者為歴山舜老古
朴沉默與余兩人語若有會也於時環堵蕭然塵土滿
榻像設不甚具戊申秋余復來遊門廊殿廡爛焉一新
僧寮井井日具千僧供無不辦者余因是而嘆師之苦
心殆有過於賢士大夫者也自余計偕來幾二十年見
京師之巷陌井里日頽一日而諸開士之舍及城内外
園亭工䴡殆非昔有未央之殿窮歲月不能辦一石一
木而諸禪刹之締造如雨一二大臣呌閽伏闕不能為
民請旦夕之命而掖庭功德之錢絡繹於道捐江海而
陸注之是何士大夫之所難者方外遊衲顧獨易之耶
噫國不可為不虚民不可為不窮百姓之骨填溝壑而
唯恐其不足六軍之士枕戈&KR1102;腹而分衛不憂空鉢僧
之所以致此者必有道而享是供者亦當思片礫之不
易致粒米之不易消毋以晏安而忘行業庶不為士大
夫所呵也
重脩華嚴閣碑(鍾惺)
市有白龍寺殿頗壮有地藏華嚴二閣者左右翼之
則已圯華嚴之處其右也甚或欲脩之莫先焉曰恐
斯地之不必為寺有是委衆力於壑也夫圯而弗之
脩則將廢廢則其象疑不為寺疑不為寺則將與居
民共之將與居民共之則將反為欲之者資曷可弗
之脩也圯而亟脩脩而復其舊物或益焉其使有目
者確然見斯地之必為寺而知其非有則無生其心
是使之終為寺有者之道也脩之奚先先其甚者役
成請銘鍾子銘曰
有寺巋然而兩其翼如左右手或廢其一人將入懷攫
其所有若或新之引其臂焉將衛其首陛楯森如過其
堂下莫之敢狃予宣斯義告退轉者俾堅其守命曰善
哉單有衆力光復其舊工之後先相厥圯者孰甚孰否
否特未甚終亦及之請視其右苟終斯願將復銘焉銘
則不朽受事者誰列名其隂里人某某
文章辨體彙選卷六百五十三
文章辨體彙選卷六百五十三
明賀復徵編
碑十二(佛宇)
陜州龍興寺碑(唐蘇頲)
有唐神龍元年龍集丁巳應天神龍皇帝出乎震御
乎乾也粤若我高祖撥亂反正受天明命太宗震遠
懷荒立人紀綱高宗見天之則愛人之力故我祖宗
之耿光天人之交際矣功侔於天靡弗覆矣道濟於
人靡弗育矣上祗乎天心而醇醲之化積乎中和樂
之聲被乎外則聖母以權居位七廟不可乏主以義
明辟萬方由其徯予乃考順應之符旌緝熙之頌有
若周文為太子益三朝之恭有若漢文為天王遵五
譲之實遂稽盛典張宏綱纂舊物由舊章穆穆皇皇
顒顒昂昂俾爾熾而昌俾爾壽而臧其斯之韙也時
公卿大夫禮官博士稽首颺言曰陛下誕彌厥月初
朔龍也接統伊始元又龍也潛者德之隱飛者德之
興觀乎聖人之變合於聖人之契古之白麟赤雁威
鳳神雀或當道而蛇分或中流而魚躍惟萬物之幽
贊曾六年之不若陛下宜以大寳加明號其龍之興
乎天子方睟容遷慮卑聽深視答神祇之協謀討經
籍之遺美於戲軒轅氏聲玄扈就肴虚者莫如佛之
寳也推大聖之藴超衆妙之機則道方於權智成乎
真實脩心觀心惟凡証聖即色非色惟覺悟迷小者
得其小大者得其大藥草之喻是也有者見其有無
者見其無露泡之喻是也使般若之門隨方而啓仁
壽之域舉代咸登用於國家六度齊行於人倫五常
等豈與太后好道而黜於儒曾孫好刑而雜於霸朕
當究登庸之休瑞詢住世之宗旨衆生未度而度之
百姓有罪而罪已弘風而共貫興化而致理以助天
之子人乎因制天下州盡置大唐龍興寺陜州者以
弘福寺為之寺則唐武德中所創昔王業始基宜於
百億故俟福之弘暨帝圖中缺躍於九四故見龍之
興此又前聖之兆後聖之徵也徒觀其阿山豁險當
砥柱之湍瀨城雉紆徐瞰崤陵之風雨蓋朝宗之次
行在之官三輔齊劇隣其左二京分政出其中斯何
壮哉郡國之雄也先是香填之金布之神祚之福護
之千櫨疊映萬楹叢舉含真珠之赤光帶瑠璃之紺
色般般遠瞩奕奕增新紅電生於樹杪星漢拂於樓
間謂須彌邪現空而隠半謂兜率邪住世以臨下如
有待者㙮廟之靈乎上自汴洛而西顧經翠巖而北
指七聖不迷百神咸扶旌迴守塞輦過閑田吟召伯
之甘棠追漢仙之結草勿剪勿伐將有聲而在風曰
希曰夷豈無寂而觀妙孰若此寺崇大法之本協中
興之符致於閑安得所饒益爰發中旨出五綵綉及
金銀以寵之後庭則雜於四時其布惟五内藏則錯
於三品其功用六飾紅玻條紫磨璀綉色涵鏡光分
身應矣金相覩矣雨諸天花隨慶雲而歴亂作諸天
樂混清吹以参差善哉彌勒降梯育王譲座弗之比
也當月宇披露門注明毫晞净目者駕肩而凑接足
而禮猶稻麻之與竹葦墨黑之與針鋒稱三自歸獲
四無畏大德君瑤君愕而禪師上座慈郁維那道休
二灋師神入於定力思用於塵勞泊其慮也寺主靈
觀上人樂說多聞辨才強學焉可淪以愛染撓其情
也亦有廬阜之寄儻冥於隠迹剡山之期或禠於襟
帶每至斷三苦絶三流止六衰禁六賊脩善明之願
則㒺不偕唱須達之祈則罔不攝受龍王之泉則罔
不捨自非淬慈劍破魔邪麾勝福舉大正孰能臻於
此矣前刺史東平畢使君名構字某忠謇士也清心
勁節祗服文藝故其臨事天下謂之直臣今刺史河
南元使君名澹字行衝精粹士也正辭邪道研機禮
樂故其著書天下謂之良史朝請大夫行陜令清河
崔君名昱字盛緒長仁合義睦而奉娣郭奕之儔也
友以為兄魯恭之匹也故其虚心應物理家移政則
太守樹風以養之宰君承流而廣之始乎精悉終乎
惠愛務煢嫠而歸厚惴姦慝而寡悔寂則旁通誠則
圓對斯並倜儻卓犖殊尤絶倫者盍務之哉郡有張
士龍王忠誠侯元嗣郭琬袁休王方等脩業諦聽感
緣信受應乎千里聞於十室皆以為周錫王命而藏
大鼎漢振天聲而樹隆碣况探密記指元符轉聖輪
道皇極使雕篆之辭缺則莊嚴之事眇云何以觀人
世殿我邦乎遂載諸厥中宣此偈曰
賢劫聖惟法王吾君子與巨唐應夫符契而後翔龍圖
永象教昌清燬宅接通莊列璇題崇寳坊翠華轉河之
傍青蓮降陜之鄉河之水幕縈光陜之路蔽甘棠東洛
邑西咸陽望廵幸驩且康歸調御福穰穰
廣州資福寺羅漢閣碑(宋蘇軾)
衆生以愛故入生死由於愛境有逆有順而生喜怒
造種種業展轉六趣至千萬劫本所從來唯有一愛
更無餘病佛大醫王對病為藥唯有一捨更無餘藥
常以此藥而治此病如水救火應手當滅云何衆生
不滅此病是導師過非衆生咎何以故衆生所愛無
過身體父母有疾割肉刺血初無難色若復鄰人從
其求乞一瓜一髮終不可得有二導師其一清净不
入諸相能知衆生生死之本能使衆生了然見知不
生不死出輪逥處是處安樂堪永依恬無異父母支
體可捨而况財物其一導師以有為心行有為法縱
不求利即自求名譬如鄰人求乞瓜髮終不可得而
况肌肉以此觀之愛吝不捨是導師過設如有人無
故取米投坑穽中見者皆恨若以此米施諸鳥雀見
者皆喜鳥雀無知受我此施何異坑穽而人自然有
喜有愠如使導師有心有為則此施者與棄何異以
此觀之愛吝不捨非衆生咎四方之民皆以勤苦而
得衣食所得毫末其苦無量獨此南越嶺海之民貿
遷重寳坐獲富樂得之也易享之也愧是故其人以
愧故捨海道幽險死生之間曾不容髮而况飄墜羅
刹鬼國呼號神天佛菩薩僧以脫須臾當此之時身
非己有而况財物實同糞土是故其人以懼故捨愧
懼二法助發善心是故越人輕施樂捨甲於四方東
莞古邑資福禪寺有老比丘祖堂其名未嘗戒也而
律自嚴未嘗求也而人自施人之施堂如物在衡損
益銖黍了然覺知堂之受施如水涵影雖千萬過無
一留者堂以是故創作五百大阿羅漢嚴净寳閣涌
地千柱浮空三成壮麗之極實冠南越東坡居士見
聞隨喜而說偈言
五百大士棲此城南珠大貝皆東傾衆心回椿栢再榮
鐡林東萊閣乃成寳骨未到先通靈赤蛇白璧珠夜明
三千襲吉誰敢争層簷飛空俯日星海波不搖颶無聲
大風徐來韻流鈴一洗瘴霧冰雪清人無南北壽且寧
十方院碑記(明袁宏道)
阜城門迤北三里許為正義坊坊北數武有十方禪院
相傳為北留菴萬歴初有大力者奪而園之於時五臺
陸公捐資首倡歸其值堂其趾畚築之餘得殘碑尺許
有貞觀年月及北留寺記等字然後知其為唐寺也乙
巳之秋余與鄰虚居士夜話其中主者為歴山舜老古
朴沉默與余兩人語若有會也於時環堵蕭然塵土滿
榻像設不甚具戊申秋余復來遊門廊殿廡爛焉一新
僧寮井井日具千僧供無不辦者余因是而嘆師之苦
心殆有過於賢士大夫者也自余計偕來幾二十年見
京師之巷陌井里日頽一日而諸開士之舍及城内外
園亭工䴡殆非昔有未央之殿窮歲月不能辦一石一
木而諸禪刹之締造如雨一二大臣呌閽伏闕不能為
民請旦夕之命而掖庭功德之錢絡繹於道捐江海而
陸注之是何士大夫之所難者方外遊衲顧獨易之耶
噫國不可為不虚民不可為不窮百姓之骨填溝壑而
唯恐其不足六軍之士枕戈&KR1102;腹而分衛不憂空鉢僧
之所以致此者必有道而享是供者亦當思片礫之不
易致粒米之不易消毋以晏安而忘行業庶不為士大
夫所呵也
重脩華嚴閣碑(鍾惺)
市有白龍寺殿頗壮有地藏華嚴二閣者左右翼之
則已圯華嚴之處其右也甚或欲脩之莫先焉曰恐
斯地之不必為寺有是委衆力於壑也夫圯而弗之
脩則將廢廢則其象疑不為寺疑不為寺則將與居
民共之將與居民共之則將反為欲之者資曷可弗
之脩也圯而亟脩脩而復其舊物或益焉其使有目
者確然見斯地之必為寺而知其非有則無生其心
是使之終為寺有者之道也脩之奚先先其甚者役
成請銘鍾子銘曰
有寺巋然而兩其翼如左右手或廢其一人將入懷攫
其所有若或新之引其臂焉將衛其首陛楯森如過其
堂下莫之敢狃予宣斯義告退轉者俾堅其守命曰善
哉單有衆力光復其舊工之後先相厥圯者孰甚孰否
否特未甚終亦及之請視其右苟終斯願將復銘焉銘
則不朽受事者誰列名其隂里人某某
文章辨體彙選卷六百五十三
