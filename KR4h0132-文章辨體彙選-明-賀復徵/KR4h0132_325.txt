文章辨體彙選卷三百二十五
明賀復徵編
序四十五(以下時藝類)
題南雍三課(明馮夢楨)
夫文作者固難鑒尤不易譬之玉與石氣韻夐異而形
色微渺每至相亂如以石為玉以玉為石則卞氏所為
長號耳余輩品雍士之文雖不敢自許神鑒而進氣韻
略形色庶幾近之則諸士之與於兹選者其為玉不為
石明甚至於連城之賞按劍之疑此自諸生之遇何足
以為文之定價哉因書此以堅諸士之自信
南雍譽髦錄序(郭正域)
余受事三日而試諸生一時文字不無危側趣詭縹緲
附俗余力為删正去其陳言諸生錮於習氣謂余所嘉
尚遠乎時矣余自叙以示諸生其說以為凡為聖人之
文當見聖人之心得聖人之聲隨與諸生約談名理者
西竺南華勿唼其沫言行事者盲史腐令勿傅其毛光
景可抒謾塗耳目才情未罄勿隔肺腸一時諸生灑然
聽之且信且從余亦竭其目力每月三試不厭討論遂
根極理要成一家言可備觀覽矣夫文章之道上自六
經語孟下逮子史百家古文時藝總之不越理事情景
四者而已不能見理而言且非理理既不當說亦不敷
不能叙事而用非其事事既強附話亦闇&KR1544;不能抒情
而别為點綴設身不真安能如話不能寫景而别事攟
拾風光既假安能如畫夫肌豐力沈本之博洽傳神阿
堵妙在悟門孔子曰辭達而已孟子曰詖辭知其所蔽
淫辭知其所陷邪辭知其所離遁辭知其所窮諸生苐
求其達而勿為詖為淫為邪為遁也夫說理寫事抒情
綴景能盡巧心不遺餘力如出其人之口如見其人之
心者達也喉唇糺紛若不可句者詖也謾漶凌厲背其
本旨者淫也厭薄經常徘徊岐路者離也勦襲漁獵捉
襟露肘者窮也世寧有端方之士論篤之人而語不由
衷變幻詆誣者乎又寧有真脩實詣豪傑自命而拾人
殘膏假人顔色者乎言為心聲文為德符諸生勉之矣
王季重小題文字序(湯顯祖)
時文字能於筆墨之外言所欲言者三人而已歸太僕
之長句諸君燮之緒音胡天一之竒想各有其病天下
莫敢望焉以今觀王季重文字殆其四之而季重以能
為古文詞詩歌故多風人之致光色猶若可異焉大致
天之生才雖不能衆亦不獨絶至為文詞有成有不成
者三兒時多慧裁識書名父師迷之以傳註括帖不得
見古人縱横浩渺之書一食其塵不復可解一也乃幸
為諸生困未敏達蹭蹬出没於較試之場久之氣色漸
落何暇議尺幅之外哉二也人雖有才亦視其所生生
於隠屏山川人物居室遊御鴻顯高壯幽竒怪俠之事
未有覩焉神明無所練濯胸腹無所厭飫耳目既吝手
足必蹇三也凡此三者皆能使人才力不遂焉才力頓
盡而可為悲傷者往往如是也若季重者五歲遍受五
經十歲恣為文章二十而成進士蓋一代之才也而天
亦若有以異之者大越之墟古今冠帶之國也固巳受
靈氣於斯而世籍都下往來燕越間起禹穴吳山江海
淮沂東上岱宗西迤太行歸乎神都所遊目天下之股
脊喉顋處也英雄之所躔美好之所鋪咸在矣於以豁
心神紆眺聽者必將鬱結乎文章而又少無專門承學
之間靈心洞脫孤遊浩杳蚤為貴公鉅人所賞聞所未
聞出見少年裘馬弓劍旗亭陌道之間顧而樂之此亦
文心之所貽行也身復蚤達曾無諸生一日之憂名字
所至贊嘆盈矚故其為文字也高廣其心神亮瀏其音
節精華甚充顔色甚悦緲焉者如嶺雲之媚天霄絢焉
者如江霞之蕩林樾乍翕乍闢如崩如興不可迫視莫
或殫形大有傳䟽之所曾遺著錄之所未經者矣嗟夫
以一代之才而絶三者之累若此不亦宜乎其為古文
詞詩歌又何如也雖然才士而宦業流通亦無以周世
物之容而既以當塗令高第為郎矣復抑而令青浦青
浦故屠長卿所治縣也長卿既以此出大越名天下而
季重書來乃更以歸休讀書為懷夫季重固已讀書矣
凡為若談者當亦有未盡其才之嘆耶然則天之於季
重誠若有以異之無已也夫
序丘毛伯稿(湯顯祖)
天下文章所以有生氣者全在竒士士竒則心靈心靈
則能飛動能飛動則上下天地來去古今可以屈伸長
短生滅如意如意則可以無所不如彼言天地古今之
義而不能皆如者不能自如其意者也不能如意者意
有所滯常人也蛾伏也伏而飛焉可以無所不至當其
蠕蠕時不知其能至此極也是故善畫者觀猛士劍舞
善書者觀擔夫争道善琴者觀淋雨崩山彼其意誠欲
憤積決裂拏戾關接盡其意勢之所必極以開發於一
時耳目不可及而怪也吾鄉丘毛伯文頗類乎是其人
心靈能出入於微眇故其變動有象常鼓舞而盡其詞
詞以立意為宗其所立者常若非經生之常意㟧然而
可喜徐理之固應如是也迫促刦牾案衍固獲咸其自
取力足以遂之機足以轉之如毛伯者世之竒異人也
傳曰同明相照同氣相求聖人作而萬物覩蓋聞世有
霍林先生者其人正而通於大道善為典則之文天下
人士苟有意乎言者以其文為聖而師之然莫敢自名
為高弟子者而吾鄉毛伯在焉遺其滅没之形收其靈
異之氣世多疑霍林先生好竒士乃不類其所自為嗟
夫雖先生亦安得以其所自為率天下士哉顧士有所
為竒者必如吾鄉毛伯焉其可也
合竒序(湯顯祖)
世間惟拘儒老生不可與言文耳多未聞目多未見而
其出鄙委牽拘之識相天下文章寧復有文章乎予謂
文章之妙不在步趨形似之間自然靈氣恍惚而來不
思而至怪怪竒竒莫可名狀非物尋常得以合之蘇子
瞻畫枯株竹石絶異古今畫格乃愈竒妙若以畫格程
之幾不入格米家山水人物不多用意略施數筆形像
宛然正使有意為之亦復不佳故夫筆墨小技可以入
神而證聖自非通人誰與解此吾鄉丘毛伯選海内合
竒文止百餘篇竒無所不合或片紙短幅寸人豆馬或
長河巨浪洶洶崩屋或流水孤村寒鴉古木或嵐煙草
樹蒼狗白衣或&KR0595;鼎商周丘索墳典凡天地間竒偉靈
異高朗古宕之氣猶及見於斯編神矣化矣夫使筆墨
不靈聖賢減色皆浮沈習氣為之魔士有志於千秋寧
為狂狷毋為鄉愿試取毛伯是編讀之
唐道徵文序(陳繼儒)
唐道徵性地孤直面目嚴冷自讀書掩戶而外斤斤如
也故其文恬静貞潔有吉人之風焉如其人矣既舉廷
試第一人海内有欲行道徵文者於是唐子問序於陳
子陳子曰唐子志士也而猶欲以文行者何也唐子曰
爾不見瓦石之在地乎小兒羣戲或削以為碁或累以
為塔老人長者過而見之則笑其穉且鄙然方其為碁
與塔也小兒其忍遽釋之乎以小兒之耳目手足悉縮
而聚於瓦石之上則瓦石尊矣吾非欲尊吾文也吾將
以吾文為碁為塔相與兒戲焉何不可也至於日暮羣
散一笑而已又至於升冠戴弁不習兒弄儼然如老人
長者思之亦不過一笑而已吾又將以吾文與天下為
碁為塔相與兒戲焉已公此一笑何不可也陳子聞之
曰有是哉唐子之言也其言幻矣其言幻故其文亦幻
吾乃知唐子之視富貴必以浮雲相命者也雖然天下
國家非瓦石也異日由狀元作宰相執虚捧盈若為碁
為塔惴惴然惟傾仆之是懼也則幾矣不然吾懼小兒
之攘袂而笑子之後也唐子曰善請以叙我文以代紳
語
楊去奢制義序(陳繼儒)
吾友楊去奢恬淡寡慾落落穆穆人也古今文妙絶一
世北面執經者傾遠邇時流投之友則友不喜走少年
場相國聘之師則師不喜逐大人游遇飲則飲不沈湎
遇奕則奕不惡戰遇詩則詩不苦吟同舍生及及門弟
子強半為顯人華裾駟馬呵&KR0008;巷陌訪求楊先生不拒
去亦不報謝釡戛罍恥不聞嘆息聲及怨尤可憐之色
語云火知三日玉貧試一生心去奢之語矣去奢試每
高等食餼心厭之又無資以入國學意將罷去行游名
山陳子戲之曰此欲祭酒不得臣學官不得友也自古
業左而數竒者多矣公孫弘常退歸海上四十學春秋
鄉人再推為射策遂第一劉向數十上書每聞報罷後
以穀梁春秋議三十餘事終為漢名臣夫功名寧有定
局哉功名早父母受其福功名晩百姓受其福而已何
與焉去奢之制義今之公孫劉向也其晩合無疑僕請
為去奢梓之以傳昔如明珠之光光還自照今此珠一
出照乘照千里矣俟去奢異日名遂身退然後與陳子
逍遙人間春泥中踏鬭虎跡孤峰頂聽凍猿啼余未老
猶能摩洗雙眼待去奢也
馮生開之五易藁序(賀燦然)
嗟夫不佞有感於馮生竊有慨世之懷焉世之譚藝者
動曰王唐瞿云迺馮生與不佞譚藝則僅僅推轂王濟
之若唐應德瞿思道褊師之矣人有聞兩生譚者輙瞑
目而視掩口而笑謂兩生大狂生夫藝林山斗唐瞿如
仲尼子輿氏不可竊訾豈非魁天下之故哉則馮生亦
爾矣嗟乎馮生未第時恢竒博聞其為文好洸洋自恣
不浮没於世俗喜出視人不即琅琅口之非先輩能文
家與二三知已人有覽聽者輙以為譚資曰馮生之文
當在西漢之世令賈生司馬公諸君典試事馮生之文
售矣當是時馮生文人無留耳目之間者及馮生對南
宫第一士人争購其文於是坊間贋稿數十本贋本一
出人輙收裝為帙丹鉛其旁而誦習之曰今魁天下馮
君所為文也馮君為文乃爾故魁天下而竟不知其贋
矣吕子曰非其所謂是是其所謂非此之謂大惑夫一
馮生爾不遇馮生所自為文人皆敝帚視之遇即披馮
生名人視之若明月之珠夜光之璧矣楚璞刖燕石寶
則大惑之謂也俚語有云士無雄雌貴乎遇時寧獨馮
生哉寧獨馮生哉嗟乎功名細故爾文章渺技爾此何
足盡馮生世人顧以此重馮生不佞甚慨之矣五易說
周彦雲序之甚具不復云云
王性之制義序(陳懿典)
不佞於此道中實三折肱耳目精神習熟既久戀戀不
舍不覺苦好之而都人士四方賢豪覩其如此又往往
以此相質不佞臆言之而諸君子臆聽之自甲午之春
以迄今歲戶屨常滿則以是故所月旦者什或得其六
七諸君子或謬許以人倫之鑒而不佞亦間自許如老
馬之識塗乃獨失之於雲間王性之余初不識性之而
覩其文於楊彦履齋頭神情翩翩如宓妃神女羽葆鳴
珮逍遙於瀟湘洛浦之上可望而不可即以為得雋無
疑而竟報罷余疑之而不得其故則妄意所見止一斑
未得窺君之全豈其如楓落吳江句耶後復從彦履盡
索其篋中稿讀之而性之亦欣然盡出以相視愈出而
愈竒蓋他人之竒以弔詭恣其悠謬而君之竒以縹緲
發其沖夷他人之竒以句字文其淺陋而君之竒以爾
雅標其秀色焉有如君才情而長困頓者乎乃與彦履
共為揚㩁而刻之因念不佞謭謭耳不自棄於沖風之
末黑貂離披卒逢青眼况君才十倍曹丕需之三年氣
益厚而神益王中原相遇誰不辟易相避者不佞之言
終騐也
陽辛會稿序(陶望齡)
陶氏自勝國季家會稽鑑湖中其人率柔脆愿朴無工
巧技能之習為農則寡穫賈輙折貲寄途而干禄者多
困跲少就故其人皆生而事鉛槧白首無徙業豈古之
所謂士鄉士之子常為士者耶業專習久於技固宜愈
善而課效兹日乃有孫於前者農不服先疇工失高曾
規矩斯足恥矣田居多暇間與宗人善文者講業社中
未久會予有大故罷去故其文鮮少而一二姻友偶與
兹會者輙就所見錄之然其獲益希矣得百餘義付諸
坊賈序曰文如畫然非得其神理弗善也然能者猶可
匠心率意而為逮心滿意極而至矣惟畫而貌人文而
經義則心意皆不得自用而受成於人之面與書之題
不滿不極則弗能善滿矣極矣而易溢易濫也則可以
得我不可以得彼鬚眉誠都貌誠麗令所貌者見而譽
曰是何美丈夫也則都與麗者適以成工之拙而見嗤
耳今之為經義者有三病有善繪眉目口鼻而不知位
置者加目於眉進口於鼻故雖善而不似人有善繪知
位置而未肖者似人矣而非所貌又有鬚眉口鼻修短
美惡一如所貎而形合神離色符意槁者此三者皆工
文者之通患也求之於今眉與目争序口與鼻競長者
多况其他乎如兹錄者非敢謂善也而所謂紊位置弗
肖人者庶幾免乎
戴大圓制義序(陶望齡)
秋水時至泊土石漂槎梗奔激澒洞潢潦被野當斯時
每思得澄潭静渚臨几盥濯容與於其上及夫宿潦既
遷霜清石白淪漪映空寒泉似眼心足其趣而又且有
消縮暵涸之憂予自通籍來經生制舉之文略已再變
壬辰戊戌間文士務極才力旁摭廣騖庶幾乎浩溔無
涯涘之觀而偭法毁方浮濁不泚往往有之至辛丑後
其能者率刊華吐腴相高以理相矜以態其流又纖儉
寒弱不復振聳人第見夫潦收水清為可愛翫不知繼
以消縮且趣於竭也今之經義猶古之詩歌也其盛衰
皆足以觀世季札聞歌鄭曰其細已甚民將不堪聞歌
秦曰此之謂夏聲能夏則大夫聲大兆王細微替由此
言之纖儉寒弱者細之類大之反也是故言文體今日
宜振其弱態以強其神幹有是人焉世運將賴之比吾
獲卒業於邑父母玄趾戴公之文而劃然心開如登朝
堂聽鐘鼓入武庫觀戈鋋矛戟之富其才靡所不赴氣
靡所不達而皆極於理依於法程源泉涌登沛乎東之
而不失其澄渟鑒徹之妙殆所謂廣不宣施不費節有
度守有序者吾邑士誦法於斯文雖瞠若乎後猶有夏
聲起頽靡還壯觀越其有興乎予樂諸弟子之得師也
序而傳之
季生弟制義序(陶望齡)
予嘗為諸弟姪論行文正如人愬事耳敏口者能言其
甚敏者能省言而無費文至於無詞費而工巧裁制之
妙靡不備矣孔子稱辭達左氏乃云文以足言足言之
文非至文也意罄辭止而待於足言乎哉百人言一事
而或一人悉之百言悉一事而或數言舉之其工拙豈
挈度而後見耶予族人守是說以為文皆務晰理簡詞
無當今繁富華縟之態而季生弟尤甚予自宫秩歸見
所搆義泊然其旨闇然其不耀予曰子之文信善矣然
世方持鵾鷄絃煩調促節靡靡相悦而子挾有虞氏古
琴欲一倡三歎以勝之乎及試則稍就濃贍竟中彀矣
然意不以為善而珍其舊義藏敝篋中甚秘人亦争傳
之其雅尚篤至確乎堅而不渝吾知季生能以其行文
者適於世也為書數言以劵之
張世調制義序(陶望齡)
文至今日若置菽粟享太牢又置太牢饕海錯其甚也
至無以嗛腹名侈而實約也予記舞象時東南文士善
持格認題淡然寬博而無華者號松江體一時多慕尚
之後趨日醲麗更誚為迂緩而雲間之文亦稍變其精
實過於前沖夷澹泞之旨時有存者以視其先輩已若
酎飲之於玄尊矣予校文南畿所錄松士最盛世調牘
最晩收得之甚喜輙以經冠明年復雋禮部選為庶常
其文膚理膩密銳入而夷出之其正始之遺風乎文之
成也如果時無花壯時無孺色古之善為文者其始未
嘗無華盛之觀豪爽不可馴之氣也然必退就平實而
後謂之至世調業讀書中秘所謂文章有進於制義者
博學而深思之以造其所謂至焉其可也
文章辨體彙選卷三百二十五
