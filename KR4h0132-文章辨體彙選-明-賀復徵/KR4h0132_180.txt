文章辨體彙選卷一百八十
明賀復徵編
奏啓三
謝敕賚水犀如意啓(梁昭明太子蕭統)
臣統啓應敕左右伯佛掌奉宣勅旨垂賚水犀如意一
柄式是道義所須白玉照彩方斯非貴珊瑚挺質匹此
未珍雕剞既成光被庸薄如蒙漢帝之簮似獲趙堯之
印謹仰承威神陳諸講席方使歡喜羅漢懷棄鉢之嗟
玉式碩儒忻驪駒之辨熊餙寶刀子桓恧其大賚犛牛
輕拂張敞慚其舊儀殊恩待降伏深荷躍不任下情謹
啓事以聞謹啓
謝東宫賜宅啓(庾肩吾)
肩吾居異道南才非巷北流寓建春之外寄息靈臺之
下豈望地無湫隘里號乘軒巷轉幡旗門容幰蓋况乃
交垂五柳若元亮之居夾植雙槐似安仁之縣却瞻鍾
阜前枕洛橋池通四舍之流窗映東鄰之棗來歸高里
翻成待封之門夜坐書臺非復通燈之壁才下應王禮
加溫阮官成名立無事非恩
謝東宫賚園啓(張纘)
性愛山泉頗樂閒矌雖復伏膺堯門情存魏闕至於一
丘一壑自謂出處無辨常願卜居幽僻屏避諠塵傍山
臨流面郊負郭依林結宇憩桃李之夏陰對逕開軒採
橘柚之秋實而王畿陸海畝號一金涇渭土膏豪傑所
競徙居好畤必待使越之裝别館河陽亦資牧荆之富
此園左帶平湖脩陂千頃右臨長薄清潭百仞前逼逸
陌朝夕爽塏後望鍾阜表裏烟霞每䞉春迎夏華卉競
發背秋向冬雲物澄霽歸瞰戶牖不異登臨升降階墀
已窮歷覧舟楫所届累日不能究其源魚鳥之豐山澤
不能喻其美
安成王讓錄尚書表後啓(陳徐陵)
臣聞間平就國乃盛漢之常儀郕霍無官實宗周之明
典何則皇季之重非待歷階王爵之隆自高群辟况臣
戢翼要荒亟離寒暑進慙趙勝能定楚後退匪齊文馳
免秦厄固以内切皇心外貽家恥甘輸重餌降禮單于
迾城十五如諸和璧市鄉三十聊同寶劍武夫力而獲
諸原微臣還而反諸敵瞻言馬駿著隴右之功追念曹
彰克烏桓之虜前王子弟若此勲庸偏其反而豈可勝
愧
謝明皇帝賜絲布等啓(北周庾信)
臣某啓奉勅垂賜襍色絲布綿絹等三十段銀錢二百
文某比年以來殊有闕乏白社之内拂草看冰靈臺之
中吹塵視甑懟妻狠妾既嗟且憎瘠子羸孫虚恭實怨
王人忽降大賚先臨天帝賜年無踰此樂仙童贈藥未
均斯喜張袖而舞玄鶴欲來撫節而歌行雲幾斷所謂
舟檝無岸海若為之反風薺麥將枯山靈為之出雨况
復全抽素繭雲板疑傾併落青鳬銀山或動是知青牛
道士更延將盡之命白鹿眞人能生已枯之骨雖復拔
山超海負德未勝垂露懸針書恩不盡蓬萊謝恩之雀
白玉四環漢水報德之蛇明珠一寸某之觀此寧無愧
心直以物受其生於天不謝謹啓
文章辨體彙選卷一百八十
