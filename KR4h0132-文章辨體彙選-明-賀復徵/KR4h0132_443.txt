文章辨體彙選卷四百四十三
明賀復徵編
設二
答客難(漢東方朔)
客難東方朔曰蘇秦張儀一當萬乘之主而都卿相之
位澤及後世今子大夫修先王之術慕聖人之儀諷誦
詩書百家之言不可勝數著於竹帛唇腐齒落服膺而
不釋好學樂道之效明白甚矣自以智能海内無䨇則
可謂博文辨智矣然悉力盡忠以事聖帝曠日持久官
不過侍郎位不過執戟意者尚有遺行邪同胞之徒無
所容居其故何也東方先生喟然長息仰而應之曰是
固非子之所能備也彼一時也此一時也豈可同哉夫
蘇秦張儀之時周室大壊諸侯不朝力政争權相禽以
兵并為十二國未有雌雄得士者強失士者亡故說得
行焉身處尊位珍寶充内外有廪倉澤及後世子孫長
享今則不然聖帝流德天下震懾諸侯賓服連四海之
外以為帶安於覆盂動猶運之掌賢不肖何以異哉遵
天之道順地之理物無不得其所故綏之則安動之則
苦尊之則為將卑之則為虜抗之則在青雲之上抑之
則在深泉之下用之則為虎不用則為鼠雖欲盡節效
情安知前後夫天地之大士民之衆竭精談說並進輻
輳者不可勝數悉力慕之困於衣食或失門戶使蘇秦
張儀與僕並生於今之世曾不得掌故安敢望常侍郎
乎故曰時異事異雖然安可以不務修身乎哉詩云鼓
鐘於宫聲聞於外鶴鳴於九臯聲聞於天苟能修身何
患不榮太公體行仁義七十有二迺設用於文武得信
厥說封於齊七百歲而不絶此士所以日夜孳孳敏行
而不敢怠也辟若鶺鴒飛且鳴矣傳曰天不為人之惡
寒而輟其冬地不為人之惡險而輟其廣君子不為小
人之匈匈而易其行天有常度地有常形君子有常行
君子道其常小人訃其功詩云禮義之不愆何恤人之
言故曰水至清則無魚人至察則無徒冕而前旒所以
蔽明黈纊充耳所以塞聰明有所不見聰有所不聞舉
大德赦小過無求備於一人之義也枉而直之使自得
之優而柔之使自求之揆而度之使自索之蓋聖人教
化如此欲自得之自得之則敏且廣矣今世之處士魁
然無徒廓然獨居上觀許由下察接輿計同范蠡忠合
子胥天下和平與義相扶寡偶少徒固其宜也子何疑
於我哉若夫燕之用樂毅秦之用李斯酈食其之下齊
說行如流曲從如環所欲必得功若丘山海内定國家
安是遇其時也子又何怪之邪語曰以管窺天以蠡測
海以莛撞鐘豈能通其條貫考其文理發其音聲哉繇
是觀之譬猶鼱鼩之襲狗孤豚之咋虎至則靡耳何功
之有今以下愚而非處士雖欲勿困固不得已此適足
以明其不知權變而終惑於大道也
解嘲(揚雄)
哀帝時丁傅董賢用事諸附離之者起家至二千石
時雄方草創太玄有以自守泊如也人有嘲雄以玄
之尚白而雄解之號曰解嘲其辭曰
客嘲揚子曰吾聞上世之士人綱人紀不生則已生必
上尊人君下榮父母析人之珪儋人之爵懷人之符分
人之禄紆青拖紫朱丹其轂今吾子幸得遭盛明之世
處不諱之朝與羣賢同行歷金門上玉堂有日矣曾不
能畫一竒出一策上說人主下談公卿目如燿星舌如
電光一從一横論者莫當顧默而作太玄五千文枝葉
扶蘇獨說數十餘萬言深者入黃泉高者出蒼天大者
含元氣細者入無間然而位不過侍郎擢纔給事黃門
意者玄得無尚白乎何為官之拓落也揚子笑而應之
曰客徒欲朱丹吾轂不知一跌將赤吾之族也往者周
網解結羣鹿争逸離為十二合為六七四分五剖並為
戰國士無常君國無定臣得士者富失士者貧矯翼厲
翮恣意所存故士或自盛以槖或鑿坏以遁是故鄒衍
以頡頏而取世資孟軻雖連蹇猶為萬乘師今大漢左
東海右渠搜前番禺後陶塗東南一尉西北一候徽以
紏墨製以鑕鉄散以禮樂風以詩書曠以歲月結以倚
廬是以天下之士雷動雲合魚鱗雜襲咸營於八區家
家自以為稷契人人自以為臯陶戴縰垂纓而談者皆
擬於阿衡五尺童子羞比晏嬰與夷吾當途者升青雲
失路者委溝渠旦握權則為卿相夕失勢則為匹夫譬
若江湖之崖渤澥之島乘雁集不為之多䨇鳬飛不為
之少昔三仁去而殷墟二老歸而周熾子胥死而吳亡
種蠡存而越覇五羖入而秦喜樂毅出而燕懼范雎以
折摺而危穰侯蔡澤以噤吟而笑唐舉故當其有事也
非蕭曹子房平勃樊霍則不能安當其無事也章句之
徒相與坐而守之亦無所患故世亂則聖哲馳騖而不
足世治則庸夫高枕而有餘夫上世之士或解縛而相
或釋褐而傅或倚夷門而笑或横江潭而漁或七十說
而不遇或立談而封侯或枉千乘於陋巷或擁篲而先
驅是以士頗得信其舌而奮其筆窒隙蹈瑕而無所詘
也當今縣令不請士郡守不迎師羣卿不揖客將相不
俛眉言竒者見疑行殊者得辟是以欲談者卷舌而同
聲欲步者擬足而投跡嚮使上世之士處乎今世策非
甲科行非孝廉舉非方正獨可抗䟽時道是非高得待
詔下觸聞罷又安得青紫且吾聞之炎炎者滅隆隆者
絶觀雷觀火為盈為實天收其聲地藏其熱高明之家
鬼瞰其室攫拏者亡默默者存位極者宗危自守者身
全是故知玄知默守道之極爰清爰靜遊神之廷惟寂
惟寞守德之宅世異事變人道不殊彼我易時未知何
如今子乃以䲭梟而笑鳳凰執蝘蜓而嘲龜龍不亦病
乎子徒笑我玄之尚白吾亦笑子之病甚不遭俞跗扁
鵲也悲夫客曰然則靡玄無所成名乎范蔡以下何必
玄哉楊子曰范雎魏之亡命者也折脅拉髂免於徽索
翕肩蹈背扶服入槖激卬萬乘之主介涇陽抵穰侯而
代之當也蔡澤山東之匹夫也頷頥折頞涕唾流沬西
揖強秦之相搤其咽而亢其氣拊其背而奪其位時也
天下已定金革巳平都於洛陽婁敬委輅脫輓掉三寸
之舌建不拔之業舉中國徙之長安適也五帝垂典三
王傳禮百世不易叔孫通起於枹鼓之間解甲投戈遂
作君臣之儀得也吕刑靡敝秦法酷烈聖漢權制而蕭
何造律宜也故有造蕭何律於唐虞之世則誖矣有作
叔孫通儀於夏殷之時則惑矣有建婁敬之策於成周
之世則乖矣有談范蔡之說於金張許史之間則狂矣
夫蕭規曹隨留侯書策陳平出竒功若泰山響若坻隤
雖其人之贍智哉亦會其時之可為也故為可為於可
為之時則從為不可為於不可為之時則凶若夫藺生
收功於章臺四皓采榮於南山公孫創業於金馬驃騎
發跡於祁連司馬長卿竊貲於卓氏東方朔割炙於細
君僕誠不能與此數子並故默然獨守吾太玄
解難(揚雄)
其辭曰客難揚子曰凡著書者為衆人之所好也美味
期乎合口工聲調於比耳今吾子乃抗辭幽說閎意眇
指獨馳騁於有亡之際而陶冶大罏旁薄羣生歷覽者
滋年矣而殊不寤亶費精神於此而煩學者於彼譬畫
者畫於無形絃者放於無聲殆不可乎揚子曰俞若夫
閎言崇議幽微之塗蓋難與覽者同也昔人有觀象於
天視度於地察法於人者天麗且彌地普而深昔人之
辭廼玉迺金彼豈好為艱難哉勢不得已也獨不見翠
虬絳螭之將登乎天必聳身於蒼梧之淵不階浮雲翼
疾風虚舉而上升則不能撠膠葛騰九閎日月之經不
千里則不能燭六合燿八紘泰山之高不嶕嶢則不能
浡滃雲而散歊烝是以宓犧氏之作易也綿絡天地經
以八卦文王附六爻孔子錯其象而彖其辭然後發天
地之藏定萬物之基典謨之篇雅頌之聲不温純深潤
則不足以揚鴻烈而章緝熙蓋胥靡為宰寂寞為尸大
味必淡太音必希大語呌呌大道低回是以聲之𦕈者
不可同於衆人之耳形之美者不可混於世俗之目辭
之衍者不可齊於庸人之聽今夫絃者高張急徽追趨
逐耆則坐者不期而附試為之施咸池揄六莖發簫韶
咏九成則莫有和也是故鍾期死伯牙絶絃破琴而不
肯與衆鼓&KR1725;人亡則匠石輟斤而不敢妄斵師曠之調
鍾竢知音者之在後也孔子作春秋幾君子之前睹也
老𥅆有遺言貴我者希此非其操與
答賓戲(班固)
永平中為郎典校秘書專篤志於儒學以著述為業
或譏以無功又感東方朔揚雄自喻以不遭蘇張范
蔡之時曾不折之以正道明君子之所守故聊復應
焉其辭曰
賓戲主人曰蓋聞聖人有一定之論烈士有不易之分
亦云名而已矣故太上有立德其次有立功夫德不得
後身而特盛功不得背時而獨彰是以聖哲之治棲棲
遑遑孔席不暖墨突不黔由此言之取舍者昔人之上
務著作者前烈之餘事耳今吾子幸遊帝王之世躬帶
紱冕之服浮英華湛道德矕龍虎之文舊矣卒不能攄
首尾奮翼鱗振拔洿塗跨騰風雲使見之者形駭聞之
者響震徒樂枕經籍書紆體衡門上無所蒂下無所根
獨攄意乎宇宙之外銳思於毫芒之内潜神默記縆以
年歲然而器不賈於當已用不效於一世雖馳辯如濤
波摛藻如春華猶無益於殿最也意者且運朝夕之策
定合會之計使存有顯號亡有美諡不亦優乎主人逌
爾而笑曰若賓之言所謂見世利之華闇道德之實守
窔奥之熒燭未仰天庭而覩白日也曩者王塗蕪穢周
失其馭侯伯方軌戰國横騖於是七雄虓闞分裂諸夏
龍戰虎争遊說之徒風颮雷激並起而救之其餘焱飛
景附霅煜其間者蓋不可勝載當此之時搦朽磨鈍鉛
刀皆能一斷是故魯連飛一矢而蹶千金虞卿以顧聁
而捐相印夫啾發投曲感耳之聲合之律度滛鼃而不
可聽者非韶夏之樂也因勢合變偶時之會風移俗易
乖忤而不可通者非君子之法也及至從人合之衡人
散之亡命漂說羈旅騁辭商鞅挾三術以鑚孝公李斯
奮時務而要始皇彼皆躡風塵之會履顛沛之勢據徼
乘邪以求一日之富貴朝為榮華夕為鷦顇福不盈眥
禍溢於世凶人且以自悔况吉士而是頼乎且功不可
以虚成名不可以偽立韓設辨以激君吕行詐以賈國
說難既遒其身乃囚秦貨既貴厥宗亦墜是以仲尼抗
浮雲之志孟軻養浩然之氣彼豈樂為迂闊哉道不可
以貳也方今大漢洒掃羣穢夷險芟荒廓帝紘恢皇綱
基隆於羲農規廣於黃唐其君天下也炎之如日威之
如神函之如海養之如春是以六合之内莫不同源共
流沐浴玄德禀仰太和枝附葉著譬猶草木之植山林
鳥魚之毓川澤得氣者蕃滋失時者零落參天地而施
化豈云人事之厚薄哉今吾子處皇代而論戰國曜所
聞而疑所覿欲從堥敦而度高乎泰山懷氿濫而深測
乎重淵亦未至也賓曰若夫鞅斯之倫衰周之凶人既
聞命矣敢問上古之士處身行道輔世成名可述於後
者默而已乎主人曰何為其然也昔者咎繇謨虞箕子
訪周言通帝王謀合神聖殷說夢發於傅巖周望兆動
於渭濱齊寗激聲於康衢漢良受書於邳垠皆俟命而
神交匪詞言之所信故能建必然之策展無窮之勲也
近者陸子優遊新語以興董生下帷發藻儒林劉向司
籍辨章舊聞楊雄譚思法言太玄皆及時君之門闈究
先聖之壼奥婆娑乎術藝之場休息乎篇籍之囿以全
其質而發其文用納乎聖德烈炳乎後人斯非亞歟若
乃伯夷抗行於首陽柳惠降志而辱仕顔淵樂於簞瓢
孔終篇於西狩聲盈塞於天淵真吾徒之師表也且吾
聞之一隂一陽天地之方乃文乃質王道之綱有同有
異聖哲之常故曰慎修所志守爾天符委命供巳味道
之腴神之聽之名其舍諸賓又不聞和氏之璧韞於荆
石隋侯之珠藏於蚌蛤乎歷世莫眡不知其將含景曜
吐英精曠千載而流光也應龍潜於潢汙魚黿媟之不
覩其能奮靈德合風雲超忽荒而踞昊蒼也故夫泥蟠
而天飛者應龍之神也先賤而後貴者和隋之珍也時
暗而久章者君子之真也若乃牙曠清耳於管絃離婁
眇目於毫分逢蒙絶技於弧矢般輸摧巧於斧斤良樂
軼能於相馭烏獲抗力於千鈞和鵲發精於鍼石研桑
心計於無垠走亦不任厠技於彼列故密爾自娱於斯
文
釋誨(蔡邕)
閒居玩古不交當世感東方朔客難及揚雄班固崔
駰之徒設以自通乃斟酌羣言韙其是而矯其非作
釋誨以戒厲云爾
有務世公子誨於華顛胡老曰蓋聞聖人之大寶曰位
故以仁守位以財聚人然則有位斯貴有財斯富行義
逹道士之司也故伊摯有負鼎之衒仲尼設執鞭之言
寗子有清商之歌百里有豢牛之事夫如是則聖哲之
通趣古人之明志也夫子生清穆之世禀醇和之靈覃
思典籍韞櫝六經安貧樂賤與世無營沉精重淵抗志
高冥包括無外綜析無形其已久矣曾不能拔萃出羣
揚芳飛文登天庭序彛倫掃六合之穢慝清宇宙之埃
塵連光芒於白日屬炎氣於景雲時逝歲暮默而無聞
小子惑焉是以有云方今聖上寬明輔弼賢知崇英逸
偉不墜於地德弘者建宰相而裂土才美者荷榮禄而
蒙賜盍亦回塗要路俛仰取容輯當世之利定不拔之
功榮家宗於此時遺不滅之令蹤夫獨未之思耶何為
守彼而不通此胡老慠然而笑曰若公子所謂覩曖昧
之利而忘昭晳之害專必成之功而忽蹉跌之敗者已
公子謖爾歛袂而興曰胡為其然也胡老曰居吾將釋
汝昔自太極君臣始基有義皇之洪寧唐虞之至時三
代之隆亦自緝熙五伯扶微勤而撫之於斯已降天網
縱人紘㢮王塗壊太極陁君臣土崩上下瓦解於是知
者騁詐辨者馳說武夫奮略戰士講銳電駭風馳霧散
雲披變詐乖詭以合時宜或畫一策而綰萬金或談崇
朝而錫瑞珪連衡者六印磊落合從者駢組陸離隆貴
翕習積富無涯據巧蹈機以忘其危夫華離蔕而萎條
去幹而枯女冶容而滛士背道而辜人毁其滿神疾其
邪利端始萌害漸亦芽速速方轂夭夭是加欲豐其屋
乃蔀其家是故天地否閉聖哲潜形石門守晨沮溺耦
耕顔歜抱璞蘧瑗保生齊人歸樂孔子斯征雍渠驂乘
逝而遺輕夫豈傲主而背國乎道不可以傾也且吾聞
之日南至則黃鐘應融風動而魚上冰蕤賓統則微隂
萌蒹葭蒼而白露凝寒暑相推隂陽代興運極則化理
亂相承今大漢紹陶唐之洪烈盪四海之殘災隆隠天
之高折絙地之基皇道惟融帝猷顯丕泜泜庶類含甘
吮滋檢六合之羣品躋之乎雍熙羣僚恭已於職司聖
主垂拱乎兩楹君臣穆穆守之以平濟濟多士端委縉
綎鴻漸盈階振鷺充庭譬猶鍾山之玉泗濱之石累珪
璧不為之盈採浮磬不為之索曩者洪源辟而四隩集
武功定而干戈戢獫狁攘而吉甫晏城濮捷而晉凱入
故當其有事也則蓑笠並載擐甲揚鋒不給於務當其
無事也則舒紳緩佩鳴玉以步綽有餘裕夫世臣閥子
&KR0591;御之族天隆其祐主豐其禄抱膺從容爵位自從攝
須理髯餘官委貴其進取也順傾轉圓不足以喻其便
逡廵放屣不足以况其易夫夫有逸羣之才人人有優
贍之智童子不問疑於老成瞳矇不稽謀於先生心恬
憺於守高意無為於持盈燦乎煌煌莫非華榮明哲泊
焉不失所寧狂滛振蕩乃亂其情貪夫殉財夸者死權
瞻仰此事體躁心煩闇謙盈之效迷損益之數騁駑駘
於修路慕騏驥而增驅卑俯乎外戚之門乞助乎近貴
之譽榮顯未副從而顛踣下獲熏胥之辜高受滅家之
誅前車已覆襲軌而騖曾不鑒禍以知畏懼予惟悼哉
害其若是天高地厚跼而蹐之怨豈在明患生不思戰
戰兢兢必慎厥尤且用之則行聖哲也舍之則藏至順
也九河盈溢非一曲所防帶甲百萬非一勇所抗今
子責匹夫以清宇宙庸可以水旱而累堯湯乎懼煙炎
之毁熸何光芒之敢揚哉且夫地將震而樞星直井無
景則日隂食元首寬則望舒朓王侯肅則月側匿是以
君子推微逹著尋端見緒履霜知冰踐露知暑時行則
行時止則止消息盈冲取諸天紀利用遭泰可與處否
樂天知命持神任已羣車方奔乎險路安能與之齊軌
思危難而自豫故在賤而不恥方將馳騁乎典籍之崇
塗休息乎仁義之淵藪盤旋乎周孔之庭宇揖儒墨而
與為友舒之足以光四表收之則莫能知其所有若乃
丁千載之運應神靈之符闓閶闔乘天衢擁華蓋而奉
皇樞納玄策於聖德宣太平於中區計合謀從已之圖
也勲績不立予之辜也龜鳳山翳霧露不除踴躍草萊
祇見其愚不我知者將謂之迂修業思真棄此焉如静
以俟命不斁不渝百歲之後歸乎其居幸其獲稱天所
誘也汗漫而已非已咎也昔伯翳綜聲於鳥語葛盧辨
音於鳴牛董父受氏於豢龍奚仲供德於衡輈倕氏興
政於巧工造父登御於驊騮非子享土於善圉狼瞫取
右於禽囚弓父畢精於筋角佽飛明勇於赴流夀王創
基於格五東方要幸於談優上官效力於執蓋弘羊據
相於運籌僕不能參迹於若人故抱璞而優遊於是公
子俛首降階忸怩而避胡老乃揚衡含笑援琴而歌歌
曰練余心兮浸太清滌穢濁兮存正靈和液暢兮神氣
寧情志泊兮心亭亭嗜欲息兮無由生踔宇宙而遺俗
兮𦕈翩翩而獨征
客慠(晉郭璞)
客慠郭生曰玉以兼城為寶士以知名為賢明月不妄
映蘭葩豈虚鮮今足下既已拔文秀於叢薈蔭弱根於
慶雲凌扶搖而竦翮揮清瀾以濯鱗而響不徹於一臯
價不登乎千金傲岸榮悴之際頡頏龍魚之間進不為
諧隠退不為放言無沉冥之韻而希風乎嚴光徒費思
於鑚咏摹洞林乎連山尚何名乎夫攀驪龍之髯撫翠
禽之毛而不得絶霞肆跨天津者未之前聞也郭生燦
然而笑曰鷦鷯不可與論雲翼井蛙難與量海鰲雖然
將袪子之惑訊以未悟其可乎乃者地維中絶乾光隊
采皇運暫回廓祚淮海龍德時乘羣才雲駭藹若鄧林
之會逸翰爛若溟海之納奔濤不煩咨嗟之訪不假蒲
帛之招羈九有之竒駿咸總之於一朝豈惟豐沛之英
南陽之豪昆吾挺鋒驌驦軒髦杞梓競敷蘭荑争翹嚶
聲冠於伐木援類繁乎拔茅是以水無浪士巖無幽人
刈蘭不暇㸑桂不給安事錯薪乎且夫窟泉之潜不思
雲翬熙冰之采不羡旭晞混光耀於埃藹者亦曷願滄
浪之深秋陽之映乎登降紛於九五淪湧懸乎龍津蚓
蛾以不才陸槁蠎蛇以騰霧暴鱗連城之寶藏於褐裏
三秀雖豔糜於麗采香惡乎芬賈惡乎在是以不塵不
冥不驪不騂支離其神蕭悴其形形廢則神王跡粗而
名生體全者為犧至獨者不孤傲俗者不得以自得默
覺者不足以涉無不恢心而形遺不外累而知喪無巖
穴而冥寂無江湖而放浪玄悟不以應機洞鑒不以昭
曠不物物我我不是是非非忘意非我意得意非我懷
寄羣籟乎無象域萬殊於一歸不壽殤子不夭彭涓不
壯秋毫不小太山蚊䖟與天地齊流蜉蝣與大椿齒年
然一闔一開兩儀之跡一冲一溢懸象之節渙沍期於
寒暑彫蔚要乎春秋青陽之翠秀龍豹之委穎駿狼之
長暉玄陸之短景故臯壤為悲欣之府蝴蝶為物化之
器矣夫欣黎黃之音者不顰蟪蛄之吟豁雲臺之觀者
必閟帶索之歡縱蹈而咏採薺擁壁而歎抱關戰機心
以外物不能得意於一弦悟往復於嗟嘆安可與言樂
天者乎若乃莊周偃蹇於漆園老萊婆娑於林窟嚴平
沉漠於塵肆梅真隠淪乎市卒梁生吟嘯而矯迹焦先
混沌而槁杌阮公昏酣而賣傲翟與遯形以倏忽吾不
能幾韻於數賢故寂然玩此員策與智骨
起廢答(唐柳宗元)
柳先生既會州刺史即治事還遊於愚溪之上溪上聚
黧老壯齒十有一人謖足以進列植以慶卒事相顧加
進而言曰今兹是州起廢者二焉先生其聞而知之歟
答曰誰也曰東祠躄浮圖中廐病顙之駒曰若是何哉
曰凡為浮圖道者都邑之會必有師師善為律以勅戒
始學者與女釋者甚尊嚴且優游躄浮圖有師道少而
病躄日愈以劇居東祠十年扶服轝曳未嘗及人側匿
愧恐殊甚今年他有師道者悉以故去始學者與女釋
者悵悵亡所師遂相與出躄浮圖以為師盥濯之扶持
之壯者執轝幼者前驅披以其衣導以其旗怵愓疾視
引且翼之躄浮圖不得巳凡師數百生日饋飲食時獻
巾帨洋洋也舉莫敢踰其制中廐病顙之駒顙之病亦
且十年色玄不龐無異技硿然大耳然以其病不得齒
他馬食斥棄異皂恒少食屏立擯辱掣頓異甚垂首披
耳懸涎屬地凡廐之馬亡肯為伍會今刺史以御史中
丞來涖吾邦屏棄羣駟舟以泝江將至亡以為乘廐人
咸曰病顙駒大而不龐可秣飾焉他馬巴僰痺狹亡可
當吾刺史者於是衆牽駒上燥土大廡下薦之席縻之
絲絡剔蚤鬋刮惡除洟莝以雕胡秣以香萁錯貝鱗纕
鑿金文羈絡以和鈴纓以朱緌或膏其鬛或靡其脽御
夫盡飾然後敢持除道履石立之水涯幢旟前羅杠蓋
後隨千夫翼衞當道上馳抗首出臆衆奮遨嬉當是時
若有知也豈不曰宜乎先生曰是則然矣叟將何以教
我䵩老進曰今先生來吾州亦十年足軼疾風鼻知膻
香腹溢儒書口盈憲章包今統古進退齊良然而一廢
不復曾不若躄足涎顙之猶有遭也朽人不識敢以其
惑願質之先生先生笑且答曰叟過矣彼之病病乎足
與顙也吾之病病乎德也又彼之遭遭其無耳今朝廷
洎四方豪傑林立謀猷川行羣談角智列坐爭英披華
發輝揮喝雷霆老者育德少者馳聲丱角羈貫排側鱗
征一位暫缺百事交并駢倚縣足曾不得逞不若是州
之乏釋師大馬也而吾以德病伏焉豈躄足涎顙之可
望哉叟之言過昭昭矣亡重吾罪於是䵩老壯齒相視
以喜且吁曰諭之矣拱揖而旋為先生病焉
愚溪對(柳宗元)
柳子名愚溪而居五日溪之神夜見夢曰子何辱予使
予為愚耶有其實者名固從之今予固若是耶予聞閩
有水生毒霧厲氣中之者温屯嘔泄藏石走瀨連艫縻
解有魚焉鋸齒鋒尾而獸蹄是食人必斷而躍之乃仰
噬焉故其名曰惡溪西海有水散渙而無力不能負芥
投之則委靡墊沒及底而後止故其名曰弱水秦有水
掎汨泥淖撓混沙礫視之分寸眙若睨壁淺深險易昧
昧不覿乃合清渭以自彰穢跡故其名曰濁涇雍之西
有水幽險若漆不知其所出故其名曰黑水夫惡弱六
極也濁黑賤名也彼得之而不辭窮萬世而不變者有
其實也今予甚清與美為子所喜而又功可以及圃畦
力可以載方舟朝夕者濟焉子幸擇而居予而辱以無
實之名以為愚卒不見德而肆其誣豈終不可革耶柳
子對曰汝誠無其實然以吾之愚而獨好汝汝惡得避
是名耶且汝不見貪泉乎有飲而南者見交趾寶貨之
多光溢於目思以兩手左右攫而懷之豈泉之實耶過
而往貪焉猶以為名今汝獨招愚者居焉久畱而不去
雖欲革其名不可得矣夫明王之時智者用愚者伏用
者宜邇伏者宜遠今汝之托也遠王都三千餘里仄僻
廻隠蒸鬱之與曹螺蜯之與居惟觸罪擯辱愚陋黜伏
者日侵侵以遊汝闖闖以守汝汝欲為智乎胡不呼今
之聰明皎厲握天子有司之柄以生育天下者使一經
於汝而唯我獨處汝既不能得彼而見獲於我是則汝
之實也當汝為愚而猶以為誣寧有說耶曰是則然矣
敢問子之愚何如而可以及我柳子曰汝欲窮我之愚
說耶雖極汝之所往不足以申吾喙涸汝之所流不足
以濡吾翰姑示子其略吾茫洋乎無知冰雪之交衆裘
我絺溽暑之鑠衆從之風而我從之火吾盪而趨不知
太行之異乎九衢以敗吾車吾放而遊不知吕梁之異
乎安流以没吾舟吾足蹈坎井頭抵木石衝冒榛棘僵
仆虺蝪而不知怵惕何喪何得進不為盈退不為抑荒
凉昏默卒不自克此其大凡者也願以是汙汝可乎於
是溪神深思而歎曰嘻有餘矣是及我也因俯而羞仰
而吁涕泣交流舉手而辭一晦一明覺而莫知所之遂
書其對
設漁者對智伯(柳宗元)
智氏既滅范中行志益大合韓魏圍趙水晉陽智伯瑶
乘舟以臨趙且又往來觀水之所自務速取焉羣漁者
有一人坐漁智伯怪之問焉曰若漁幾何曰臣始漁於
河中漁於海今主大兹水臣是以來曰若之漁何如曰臣
幼而好漁始臣之漁於河有魦鱮鱣鰋者不能自食以
好臣之餌日收者百焉臣以為小去而之龍門之下伺
大鮪焉夫鮪之來也從魴鯉數萬垂涎流沫後者得食
焉然其饑也亦返吞其後愈肆其力逆流而上慕為螭
龍及夫抵大石亂飛濤折鰭秃翼顛倒頓踣順流而下
宛委冒懵環坻溆而不能出嚮之從魚之大者幸而喙
食之臣亦徒手得焉猶以為小聞古之漁有任公子者
其得益大於是去而之海上北浮於碣石求大鯨焉臣
之具未及施見大鯨驅羣蛟逐肥魚於渤澥之尾震動
大海簸掉巨島一啜而食若舟者數十勇而未已貪而
不能止北蹙於碣石槁焉嚮之以為食者反相與食之
臣亦徒手得焉猶以為小聞古之漁有太公者其得益
大釣而得文王於是舍而來智伯曰今若遇我也如何
漁者曰嚮者臣已言其端矣始晉之侈家若欒氏祁氏
郤氏羊舌氏以十數不能自保以貪晉國之利而不見
其害主之家與五卿嘗裂而食之矣是無異魦鱮鱣鰋
也腦流骨腐於主之故鼎可以懲矣然而猶不肯悟又
有大者焉若范氏中行氏貪人之土田侵人之勢力慕
為諸侯而不見其害主與三卿又裂而食之矣脫其鱗
膾其肉刳其腸斷其首而棄之鯤鮞遺種莫不備爼豆
是無異夫大鮪也可以懲矣然而猶不肯悟又有大者
焉吞范中行以益其肥猶以為不足力愈大而求食愈
無饜驅韓魏以為羣蛟以逐趙之肥魚而不見其害貪
肥之勢將不止於趙臣見韓魏懼其將及也亦幸主之
蹙於晉陽其目動矣而主乃傲然以為咸在几爼之上
方磨其舌抑臣有恐焉今輔果舍族而退不肯同禍叚
規怨深而造謀主之不悟臣恐主為大鯨首解於邯鄲
鬛摧於安邑胷披於上黨尾斷於中山之外而腸流於
大陸為鱻(鮮同)薧以充三家子孫之腹臣所以大懼不然
主之勇力強大於文王何有智伯不悅終以不悟於是
韓魏與趙合滅智氏其地三分
寓居對(孫樵)
長安寓居闔戶諷書悴如凍灰癯如稿柴志枯氣索怳
怳不樂一旦有曾識面者排戸入室咤駭唧唧且曰憊
邪餓邪何自殘邪則對曰樵天付窮骨宜安守拙無何
提筆入貢士列抉文倒魄讀書爛舌十試澤官十黜有
司知巳日懈朋從分離矧遠來關東槖裝鎻空一入長
安十年屢窮長日猛赤餓腸火廹滿眼火黑晡西方食
暮雪嚴洌入夜斷骨穴衾敗褐到曉方活古人取文其
責蓋輕一篇跳出至死馳名今人取文章章貴竒一句
戾意卷前知解言念每歲徂春背暑洗剔精魂澄拓襟
慮曉窗夜燭上下雕斵摭言必高儲思必深字字磨校
以牢知音况榮辱撓其外得失戕其内機穽在乎足鋒
刃在乎背吾非檻豕籠雛其能窮而反諛乎客退遂書
几為歌曰肥於貎孰與肥其道求於人孰與求其身處
乎出乎孰為得而孰為失乎
乞巧對(孫樵)
孟秋暮天當庭布筵有瓜於盤有果於盆拜而言若祈
於神者從而問之對曰七夕祈巧祀也若有求乎樵應
之曰吾守吾拙以全吾節巧如可求適為吾羞彼巧在
言便便翻翻出口簧然媚於人間革白成黑蠱直殘德
譽跖為聖譛回為賊離間君親賣亂家國彼巧在文摘
竒搴新轄字束句程稽合度磨韻調聲决濁流清雕枝
鏤英花鬭窠明至有破經碎史稽古倒置大類於排觀
者啓齒下醨沈謝上殘騷雅取媚於時古風不歸彼巧
在官竊譽假善齚舌鉗口媚竈賂權忍恥受侮愧畏如
鼠望塵掃門指期九遷君納於逵贊唱菲菲翫世偷安
敗俗紊官彼巧在工瓌詭不窮唾古笑朴雕鎪錯落憑
雲亘天&KR0008;霍延綿窮侈殫塵越禮踰制繡紋錦幅雲綃
霧縠若出鬼力大蠧婦織遂使俗尚浮華名溺於奢凋
家磨國未逞胷臆蠱於化源戕此民力由此觀之巧何
足云吾寶吾拙雖與事闊優游經史卧雲嘯月九衢喧
喧夾路朱門曉鼓一發車馳馬奔予方高枕偃然就寢
腹搖鼻息夢到鄉國槐花撲庭鳴蜩噪晴懷軸囊刺門
門買聲予方屏居詠歌吾廬對松欹石莫知其餘上天
付性吾豈無命何求於巧以撓吾静吾方欲上呌帝閽
以窒巧門使天下人各歸其根無慮無思其樂怡怡耕
食織衣如上古時巧乎巧乎將何所施為
賓主辨(宋晁補之)
晁子既摭陶子歸去來詞以名其居而記之自以聞道
歷年而為潛不足中慙而疑隠几去智則方寸之地廓
然其虛若兩丈夫為賓與主巾裾而坐廬賓曰子道與
吾殊而多謂子類余豈其然乎凡子以躁樂吾靜隘悅
吾和子人之放也而多謂與我自放者同科我遺夫世
者已盡子緣於物者尚多而子賓賓焉以從我奈何主
人曰萬物聚閭千古並塗而求諸其間天地異職父子
殊面莫大且親而相因以判今賓方欲合兩人為一體
則物我蠭起不可得而止賓不通之則自賓之身十指
長短兩目大小肝膽共絡而楚越畫界也况賓出千載
之上我起千載之下别族離居所遭異者而賓乃斬然
為聞方且病我之浮氣獨不傷賓之大同乎賓自揣心
日化年改壯異幼時老乖壯日今是昨非前棄後拾使
賓自操且不可得蓋孔子聖人猶六十化智如惠子徒
觀其勤未知其謝賓如通之則齊嬰公扈離立易心夢
為魚鳥可與飛沉况我欲遵子若是其賓賓者邪如賓
之詞委心去留乘化歸盡化乃所過胡可以吝我之慕
賓亦以是近躁靜隘和曰情非性人放自放非故曰命
極則俱極進則皆進賓遺夫世者雖盡而猶多我緣於
物者雖多而必盡則又胡可以賓之既瘳而傲我之方
病也水既蛻地氣又蛻水吾方解我之不然而經賓之
所以則我既化矣雖六十改未知為數也且物固以其
近相慕昔伯宗人言其似陽父則懌桓温婢以為類劉
琨則欣夫陽父劉琨徇權殞身而夸者慕焉恐不得鄰
前輿既覆後轍不逡彼皆炫智而鬭力角驅而競奔故
強弱斯在而勝負可論也今我與賓既已俱出乎忘我
之境而同塞乎累物之門得失安在是非奚存哉賓獨
不聞魯男子之拒托宿者乎嫠曰子胡不若柳下惠男
子曰柳下惠固可吾固不可吾將以吾之不可學柳下
惠之可而孔子以謂學柳下惠者多矣然未有似於斯
人今欲使我如賓解組長違我則不可可在佚身賓則
猶我譬魯男子審已故其為柳下惠也不以其同而以
異及其至焉一也可不可安寄賓亦奚以知我不與賓
同至於葛天氏之地以謂何如於是賓唯而起主人送
之不離席則霍然若悟乃書之記後
文章辨體彙選卷四百四十三
文章辨體彙選卷四百四十三
明賀復徵編
設二
答客難(漢東方朔)
客難東方朔曰蘇秦張儀一當萬乘之主而都卿相之
位澤及後世今子大夫修先王之術慕聖人之儀諷誦
詩書百家之言不可勝數著於竹帛唇腐齒落服膺而
不釋好學樂道之效明白甚矣自以智能海内無䨇則
可謂博文辨智矣然悉力盡忠以事聖帝曠日持久官
不過侍郎位不過執戟意者尚有遺行邪同胞之徒無
所容居其故何也東方先生喟然長息仰而應之曰是
固非子之所能備也彼一時也此一時也豈可同哉夫
蘇秦張儀之時周室大壊諸侯不朝力政争權相禽以
兵并為十二國未有雌雄得士者強失士者亡故說得
行焉身處尊位珍寶充内外有廪倉澤及後世子孫長
享今則不然聖帝流德天下震懾諸侯賓服連四海之
外以為帶安於覆盂動猶運之掌賢不肖何以異哉遵
天之道順地之理物無不得其所故綏之則安動之則
苦尊之則為將卑之則為虜抗之則在青雲之上抑之
則在深泉之下用之則為虎不用則為鼠雖欲盡節效
情安知前後夫天地之大士民之衆竭精談說並進輻
輳者不可勝數悉力慕之困於衣食或失門戶使蘇秦
張儀與僕並生於今之世曾不得掌故安敢望常侍郎
乎故曰時異事異雖然安可以不務修身乎哉詩云鼓
鐘於宫聲聞於外鶴鳴於九臯聲聞於天苟能修身何
患不榮太公體行仁義七十有二迺設用於文武得信
厥說封於齊七百歲而不絶此士所以日夜孳孳敏行
而不敢怠也辟若鶺鴒飛且鳴矣傳曰天不為人之惡
寒而輟其冬地不為人之惡險而輟其廣君子不為小
人之匈匈而易其行天有常度地有常形君子有常行
君子道其常小人訃其功詩云禮義之不愆何恤人之
言故曰水至清則無魚人至察則無徒冕而前旒所以
蔽明黈纊充耳所以塞聰明有所不見聰有所不聞舉
大德赦小過無求備於一人之義也枉而直之使自得
之優而柔之使自求之揆而度之使自索之蓋聖人教
化如此欲自得之自得之則敏且廣矣今世之處士魁
然無徒廓然獨居上觀許由下察接輿計同范蠡忠合
子胥天下和平與義相扶寡偶少徒固其宜也子何疑
於我哉若夫燕之用樂毅秦之用李斯酈食其之下齊
說行如流曲從如環所欲必得功若丘山海内定國家
安是遇其時也子又何怪之邪語曰以管窺天以蠡測
海以莛撞鐘豈能通其條貫考其文理發其音聲哉繇
是觀之譬猶鼱鼩之襲狗孤豚之咋虎至則靡耳何功
之有今以下愚而非處士雖欲勿困固不得已此適足
以明其不知權變而終惑於大道也
解嘲(揚雄)
哀帝時丁傅董賢用事諸附離之者起家至二千石
時雄方草創太玄有以自守泊如也人有嘲雄以玄
之尚白而雄解之號曰解嘲其辭曰
客嘲揚子曰吾聞上世之士人綱人紀不生則已生必
上尊人君下榮父母析人之珪儋人之爵懷人之符分
人之禄紆青拖紫朱丹其轂今吾子幸得遭盛明之世
處不諱之朝與羣賢同行歷金門上玉堂有日矣曾不
能畫一竒出一策上說人主下談公卿目如燿星舌如
電光一從一横論者莫當顧默而作太玄五千文枝葉
扶蘇獨說數十餘萬言深者入黃泉高者出蒼天大者
含元氣細者入無間然而位不過侍郎擢纔給事黃門
意者玄得無尚白乎何為官之拓落也揚子笑而應之
曰客徒欲朱丹吾轂不知一跌將赤吾之族也往者周
網解結羣鹿争逸離為十二合為六七四分五剖並為
戰國士無常君國無定臣得士者富失士者貧矯翼厲
翮恣意所存故士或自盛以槖或鑿坏以遁是故鄒衍
以頡頏而取世資孟軻雖連蹇猶為萬乘師今大漢左
東海右渠搜前番禺後陶塗東南一尉西北一候徽以
紏墨製以鑕鉄散以禮樂風以詩書曠以歲月結以倚
廬是以天下之士雷動雲合魚鱗雜襲咸營於八區家
家自以為稷契人人自以為臯陶戴縰垂纓而談者皆
擬於阿衡五尺童子羞比晏嬰與夷吾當途者升青雲
失路者委溝渠旦握權則為卿相夕失勢則為匹夫譬
若江湖之崖渤澥之島乘雁集不為之多䨇鳬飛不為
之少昔三仁去而殷墟二老歸而周熾子胥死而吳亡
種蠡存而越覇五羖入而秦喜樂毅出而燕懼范雎以
折摺而危穰侯蔡澤以噤吟而笑唐舉故當其有事也
非蕭曹子房平勃樊霍則不能安當其無事也章句之
徒相與坐而守之亦無所患故世亂則聖哲馳騖而不
足世治則庸夫高枕而有餘夫上世之士或解縛而相
或釋褐而傅或倚夷門而笑或横江潭而漁或七十說
而不遇或立談而封侯或枉千乘於陋巷或擁篲而先
驅是以士頗得信其舌而奮其筆窒隙蹈瑕而無所詘
也當今縣令不請士郡守不迎師羣卿不揖客將相不
俛眉言竒者見疑行殊者得辟是以欲談者卷舌而同
聲欲步者擬足而投跡嚮使上世之士處乎今世策非
甲科行非孝廉舉非方正獨可抗䟽時道是非高得待
詔下觸聞罷又安得青紫且吾聞之炎炎者滅隆隆者
絶觀雷觀火為盈為實天收其聲地藏其熱高明之家
鬼瞰其室攫拏者亡默默者存位極者宗危自守者身
全是故知玄知默守道之極爰清爰靜遊神之廷惟寂
惟寞守德之宅世異事變人道不殊彼我易時未知何
如今子乃以䲭梟而笑鳳凰執蝘蜓而嘲龜龍不亦病
乎子徒笑我玄之尚白吾亦笑子之病甚不遭俞跗扁
鵲也悲夫客曰然則靡玄無所成名乎范蔡以下何必
玄哉楊子曰范雎魏之亡命者也折脅拉髂免於徽索
翕肩蹈背扶服入槖激卬萬乘之主介涇陽抵穰侯而
代之當也蔡澤山東之匹夫也頷頥折頞涕唾流沬西
揖強秦之相搤其咽而亢其氣拊其背而奪其位時也
天下已定金革巳平都於洛陽婁敬委輅脫輓掉三寸
之舌建不拔之業舉中國徙之長安適也五帝垂典三
王傳禮百世不易叔孫通起於枹鼓之間解甲投戈遂
作君臣之儀得也吕刑靡敝秦法酷烈聖漢權制而蕭
何造律宜也故有造蕭何律於唐虞之世則誖矣有作
叔孫通儀於夏殷之時則惑矣有建婁敬之策於成周
之世則乖矣有談范蔡之說於金張許史之間則狂矣
夫蕭規曹隨留侯書策陳平出竒功若泰山響若坻隤
雖其人之贍智哉亦會其時之可為也故為可為於可
為之時則從為不可為於不可為之時則凶若夫藺生
收功於章臺四皓采榮於南山公孫創業於金馬驃騎
發跡於祁連司馬長卿竊貲於卓氏東方朔割炙於細
君僕誠不能與此數子並故默然獨守吾太玄
解難(揚雄)
其辭曰客難揚子曰凡著書者為衆人之所好也美味
期乎合口工聲調於比耳今吾子乃抗辭幽說閎意眇
指獨馳騁於有亡之際而陶冶大罏旁薄羣生歷覽者
滋年矣而殊不寤亶費精神於此而煩學者於彼譬畫
者畫於無形絃者放於無聲殆不可乎揚子曰俞若夫
閎言崇議幽微之塗蓋難與覽者同也昔人有觀象於
天視度於地察法於人者天麗且彌地普而深昔人之
辭廼玉迺金彼豈好為艱難哉勢不得已也獨不見翠
虬絳螭之將登乎天必聳身於蒼梧之淵不階浮雲翼
疾風虚舉而上升則不能撠膠葛騰九閎日月之經不
千里則不能燭六合燿八紘泰山之高不嶕嶢則不能
浡滃雲而散歊烝是以宓犧氏之作易也綿絡天地經
以八卦文王附六爻孔子錯其象而彖其辭然後發天
地之藏定萬物之基典謨之篇雅頌之聲不温純深潤
則不足以揚鴻烈而章緝熙蓋胥靡為宰寂寞為尸大
味必淡太音必希大語呌呌大道低回是以聲之𦕈者
不可同於衆人之耳形之美者不可混於世俗之目辭
之衍者不可齊於庸人之聽今夫絃者高張急徽追趨
逐耆則坐者不期而附試為之施咸池揄六莖發簫韶
咏九成則莫有和也是故鍾期死伯牙絶絃破琴而不
肯與衆鼓&KR1725;人亡則匠石輟斤而不敢妄斵師曠之調
鍾竢知音者之在後也孔子作春秋幾君子之前睹也
老𥅆有遺言貴我者希此非其操與
答賓戲(班固)
永平中為郎典校秘書專篤志於儒學以著述為業
或譏以無功又感東方朔揚雄自喻以不遭蘇張范
蔡之時曾不折之以正道明君子之所守故聊復應
焉其辭曰
賓戲主人曰蓋聞聖人有一定之論烈士有不易之分
亦云名而已矣故太上有立德其次有立功夫德不得
後身而特盛功不得背時而獨彰是以聖哲之治棲棲
遑遑孔席不暖墨突不黔由此言之取舍者昔人之上
務著作者前烈之餘事耳今吾子幸遊帝王之世躬帶
紱冕之服浮英華湛道德矕龍虎之文舊矣卒不能攄
首尾奮翼鱗振拔洿塗跨騰風雲使見之者形駭聞之
者響震徒樂枕經籍書紆體衡門上無所蒂下無所根
獨攄意乎宇宙之外銳思於毫芒之内潜神默記縆以
年歲然而器不賈於當已用不效於一世雖馳辯如濤
波摛藻如春華猶無益於殿最也意者且運朝夕之策
定合會之計使存有顯號亡有美諡不亦優乎主人逌
爾而笑曰若賓之言所謂見世利之華闇道德之實守
窔奥之熒燭未仰天庭而覩白日也曩者王塗蕪穢周
失其馭侯伯方軌戰國横騖於是七雄虓闞分裂諸夏
龍戰虎争遊說之徒風颮雷激並起而救之其餘焱飛
景附霅煜其間者蓋不可勝載當此之時搦朽磨鈍鉛
刀皆能一斷是故魯連飛一矢而蹶千金虞卿以顧聁
而捐相印夫啾發投曲感耳之聲合之律度滛鼃而不
可聽者非韶夏之樂也因勢合變偶時之會風移俗易
乖忤而不可通者非君子之法也及至從人合之衡人
散之亡命漂說羈旅騁辭商鞅挾三術以鑚孝公李斯
奮時務而要始皇彼皆躡風塵之會履顛沛之勢據徼
乘邪以求一日之富貴朝為榮華夕為鷦顇福不盈眥
禍溢於世凶人且以自悔况吉士而是頼乎且功不可
以虚成名不可以偽立韓設辨以激君吕行詐以賈國
說難既遒其身乃囚秦貨既貴厥宗亦墜是以仲尼抗
浮雲之志孟軻養浩然之氣彼豈樂為迂闊哉道不可
以貳也方今大漢洒掃羣穢夷險芟荒廓帝紘恢皇綱
基隆於羲農規廣於黃唐其君天下也炎之如日威之
如神函之如海養之如春是以六合之内莫不同源共
流沐浴玄德禀仰太和枝附葉著譬猶草木之植山林
鳥魚之毓川澤得氣者蕃滋失時者零落參天地而施
化豈云人事之厚薄哉今吾子處皇代而論戰國曜所
聞而疑所覿欲從堥敦而度高乎泰山懷氿濫而深測
乎重淵亦未至也賓曰若夫鞅斯之倫衰周之凶人既
聞命矣敢問上古之士處身行道輔世成名可述於後
者默而已乎主人曰何為其然也昔者咎繇謨虞箕子
訪周言通帝王謀合神聖殷說夢發於傅巖周望兆動
於渭濱齊寗激聲於康衢漢良受書於邳垠皆俟命而
神交匪詞言之所信故能建必然之策展無窮之勲也
近者陸子優遊新語以興董生下帷發藻儒林劉向司
籍辨章舊聞楊雄譚思法言太玄皆及時君之門闈究
先聖之壼奥婆娑乎術藝之場休息乎篇籍之囿以全
其質而發其文用納乎聖德烈炳乎後人斯非亞歟若
乃伯夷抗行於首陽柳惠降志而辱仕顔淵樂於簞瓢
孔終篇於西狩聲盈塞於天淵真吾徒之師表也且吾
聞之一隂一陽天地之方乃文乃質王道之綱有同有
異聖哲之常故曰慎修所志守爾天符委命供巳味道
之腴神之聽之名其舍諸賓又不聞和氏之璧韞於荆
石隋侯之珠藏於蚌蛤乎歷世莫眡不知其將含景曜
吐英精曠千載而流光也應龍潜於潢汙魚黿媟之不
覩其能奮靈德合風雲超忽荒而踞昊蒼也故夫泥蟠
而天飛者應龍之神也先賤而後貴者和隋之珍也時
暗而久章者君子之真也若乃牙曠清耳於管絃離婁
眇目於毫分逢蒙絶技於弧矢般輸摧巧於斧斤良樂
軼能於相馭烏獲抗力於千鈞和鵲發精於鍼石研桑
心計於無垠走亦不任厠技於彼列故密爾自娱於斯
文
釋誨(蔡邕)
閒居玩古不交當世感東方朔客難及揚雄班固崔
駰之徒設以自通乃斟酌羣言韙其是而矯其非作
釋誨以戒厲云爾
有務世公子誨於華顛胡老曰蓋聞聖人之大寶曰位
故以仁守位以財聚人然則有位斯貴有財斯富行義
逹道士之司也故伊摯有負鼎之衒仲尼設執鞭之言
寗子有清商之歌百里有豢牛之事夫如是則聖哲之
通趣古人之明志也夫子生清穆之世禀醇和之靈覃
思典籍韞櫝六經安貧樂賤與世無營沉精重淵抗志
高冥包括無外綜析無形其已久矣曾不能拔萃出羣
揚芳飛文登天庭序彛倫掃六合之穢慝清宇宙之埃
塵連光芒於白日屬炎氣於景雲時逝歲暮默而無聞
小子惑焉是以有云方今聖上寬明輔弼賢知崇英逸
偉不墜於地德弘者建宰相而裂土才美者荷榮禄而
蒙賜盍亦回塗要路俛仰取容輯當世之利定不拔之
功榮家宗於此時遺不滅之令蹤夫獨未之思耶何為
守彼而不通此胡老慠然而笑曰若公子所謂覩曖昧
之利而忘昭晳之害專必成之功而忽蹉跌之敗者已
公子謖爾歛袂而興曰胡為其然也胡老曰居吾將釋
汝昔自太極君臣始基有義皇之洪寧唐虞之至時三
代之隆亦自緝熙五伯扶微勤而撫之於斯已降天網
縱人紘㢮王塗壊太極陁君臣土崩上下瓦解於是知
者騁詐辨者馳說武夫奮略戰士講銳電駭風馳霧散
雲披變詐乖詭以合時宜或畫一策而綰萬金或談崇
朝而錫瑞珪連衡者六印磊落合從者駢組陸離隆貴
翕習積富無涯據巧蹈機以忘其危夫華離蔕而萎條
去幹而枯女冶容而滛士背道而辜人毁其滿神疾其
邪利端始萌害漸亦芽速速方轂夭夭是加欲豐其屋
乃蔀其家是故天地否閉聖哲潜形石門守晨沮溺耦
耕顔歜抱璞蘧瑗保生齊人歸樂孔子斯征雍渠驂乘
逝而遺輕夫豈傲主而背國乎道不可以傾也且吾聞
之日南至則黃鐘應融風動而魚上冰蕤賓統則微隂
萌蒹葭蒼而白露凝寒暑相推隂陽代興運極則化理
亂相承今大漢紹陶唐之洪烈盪四海之殘災隆隠天
之高折絙地之基皇道惟融帝猷顯丕泜泜庶類含甘
吮滋檢六合之羣品躋之乎雍熙羣僚恭已於職司聖
主垂拱乎兩楹君臣穆穆守之以平濟濟多士端委縉
綎鴻漸盈階振鷺充庭譬猶鍾山之玉泗濱之石累珪
璧不為之盈採浮磬不為之索曩者洪源辟而四隩集
武功定而干戈戢獫狁攘而吉甫晏城濮捷而晉凱入
故當其有事也則蓑笠並載擐甲揚鋒不給於務當其
無事也則舒紳緩佩鳴玉以步綽有餘裕夫世臣閥子
&KR0591;御之族天隆其祐主豐其禄抱膺從容爵位自從攝
須理髯餘官委貴其進取也順傾轉圓不足以喻其便
逡廵放屣不足以况其易夫夫有逸羣之才人人有優
贍之智童子不問疑於老成瞳矇不稽謀於先生心恬
憺於守高意無為於持盈燦乎煌煌莫非華榮明哲泊
焉不失所寧狂滛振蕩乃亂其情貪夫殉財夸者死權
瞻仰此事體躁心煩闇謙盈之效迷損益之數騁駑駘
於修路慕騏驥而增驅卑俯乎外戚之門乞助乎近貴
之譽榮顯未副從而顛踣下獲熏胥之辜高受滅家之
誅前車已覆襲軌而騖曾不鑒禍以知畏懼予惟悼哉
害其若是天高地厚跼而蹐之怨豈在明患生不思戰
戰兢兢必慎厥尤且用之則行聖哲也舍之則藏至順
也九河盈溢非一曲所防帶甲百萬非一勇所抗今
子責匹夫以清宇宙庸可以水旱而累堯湯乎懼煙炎
之毁熸何光芒之敢揚哉且夫地將震而樞星直井無
景則日隂食元首寬則望舒朓王侯肅則月側匿是以
君子推微逹著尋端見緒履霜知冰踐露知暑時行則
行時止則止消息盈冲取諸天紀利用遭泰可與處否
樂天知命持神任已羣車方奔乎險路安能與之齊軌
思危難而自豫故在賤而不恥方將馳騁乎典籍之崇
塗休息乎仁義之淵藪盤旋乎周孔之庭宇揖儒墨而
與為友舒之足以光四表收之則莫能知其所有若乃
丁千載之運應神靈之符闓閶闔乘天衢擁華蓋而奉
皇樞納玄策於聖德宣太平於中區計合謀從已之圖
也勲績不立予之辜也龜鳳山翳霧露不除踴躍草萊
祇見其愚不我知者將謂之迂修業思真棄此焉如静
以俟命不斁不渝百歲之後歸乎其居幸其獲稱天所
誘也汗漫而已非已咎也昔伯翳綜聲於鳥語葛盧辨
音於鳴牛董父受氏於豢龍奚仲供德於衡輈倕氏興
政於巧工造父登御於驊騮非子享土於善圉狼瞫取
右於禽囚弓父畢精於筋角佽飛明勇於赴流夀王創
基於格五東方要幸於談優上官效力於執蓋弘羊據
相於運籌僕不能參迹於若人故抱璞而優遊於是公
子俛首降階忸怩而避胡老乃揚衡含笑援琴而歌歌
曰練余心兮浸太清滌穢濁兮存正靈和液暢兮神氣
寧情志泊兮心亭亭嗜欲息兮無由生踔宇宙而遺俗
兮𦕈翩翩而獨征
客慠(晉郭璞)
客慠郭生曰玉以兼城為寶士以知名為賢明月不妄
映蘭葩豈虚鮮今足下既已拔文秀於叢薈蔭弱根於
慶雲凌扶搖而竦翮揮清瀾以濯鱗而響不徹於一臯
價不登乎千金傲岸榮悴之際頡頏龍魚之間進不為
諧隠退不為放言無沉冥之韻而希風乎嚴光徒費思
於鑚咏摹洞林乎連山尚何名乎夫攀驪龍之髯撫翠
禽之毛而不得絶霞肆跨天津者未之前聞也郭生燦
然而笑曰鷦鷯不可與論雲翼井蛙難與量海鰲雖然
將袪子之惑訊以未悟其可乎乃者地維中絶乾光隊
采皇運暫回廓祚淮海龍德時乘羣才雲駭藹若鄧林
之會逸翰爛若溟海之納奔濤不煩咨嗟之訪不假蒲
帛之招羈九有之竒駿咸總之於一朝豈惟豐沛之英
南陽之豪昆吾挺鋒驌驦軒髦杞梓競敷蘭荑争翹嚶
聲冠於伐木援類繁乎拔茅是以水無浪士巖無幽人
刈蘭不暇㸑桂不給安事錯薪乎且夫窟泉之潜不思
雲翬熙冰之采不羡旭晞混光耀於埃藹者亦曷願滄
浪之深秋陽之映乎登降紛於九五淪湧懸乎龍津蚓
蛾以不才陸槁蠎蛇以騰霧暴鱗連城之寶藏於褐裏
三秀雖豔糜於麗采香惡乎芬賈惡乎在是以不塵不
冥不驪不騂支離其神蕭悴其形形廢則神王跡粗而
名生體全者為犧至獨者不孤傲俗者不得以自得默
覺者不足以涉無不恢心而形遺不外累而知喪無巖
穴而冥寂無江湖而放浪玄悟不以應機洞鑒不以昭
曠不物物我我不是是非非忘意非我意得意非我懷
寄羣籟乎無象域萬殊於一歸不壽殤子不夭彭涓不
壯秋毫不小太山蚊䖟與天地齊流蜉蝣與大椿齒年
然一闔一開兩儀之跡一冲一溢懸象之節渙沍期於
寒暑彫蔚要乎春秋青陽之翠秀龍豹之委穎駿狼之
長暉玄陸之短景故臯壤為悲欣之府蝴蝶為物化之
器矣夫欣黎黃之音者不顰蟪蛄之吟豁雲臺之觀者
必閟帶索之歡縱蹈而咏採薺擁壁而歎抱關戰機心
以外物不能得意於一弦悟往復於嗟嘆安可與言樂
天者乎若乃莊周偃蹇於漆園老萊婆娑於林窟嚴平
沉漠於塵肆梅真隠淪乎市卒梁生吟嘯而矯迹焦先
混沌而槁杌阮公昏酣而賣傲翟與遯形以倏忽吾不
能幾韻於數賢故寂然玩此員策與智骨
起廢答(唐柳宗元)
柳先生既會州刺史即治事還遊於愚溪之上溪上聚
黧老壯齒十有一人謖足以進列植以慶卒事相顧加
進而言曰今兹是州起廢者二焉先生其聞而知之歟
答曰誰也曰東祠躄浮圖中廐病顙之駒曰若是何哉
曰凡為浮圖道者都邑之會必有師師善為律以勅戒
始學者與女釋者甚尊嚴且優游躄浮圖有師道少而
病躄日愈以劇居東祠十年扶服轝曳未嘗及人側匿
愧恐殊甚今年他有師道者悉以故去始學者與女釋
者悵悵亡所師遂相與出躄浮圖以為師盥濯之扶持
之壯者執轝幼者前驅披以其衣導以其旗怵愓疾視
引且翼之躄浮圖不得巳凡師數百生日饋飲食時獻
巾帨洋洋也舉莫敢踰其制中廐病顙之駒顙之病亦
且十年色玄不龐無異技硿然大耳然以其病不得齒
他馬食斥棄異皂恒少食屏立擯辱掣頓異甚垂首披
耳懸涎屬地凡廐之馬亡肯為伍會今刺史以御史中
丞來涖吾邦屏棄羣駟舟以泝江將至亡以為乘廐人
咸曰病顙駒大而不龐可秣飾焉他馬巴僰痺狹亡可
當吾刺史者於是衆牽駒上燥土大廡下薦之席縻之
絲絡剔蚤鬋刮惡除洟莝以雕胡秣以香萁錯貝鱗纕
鑿金文羈絡以和鈴纓以朱緌或膏其鬛或靡其脽御
夫盡飾然後敢持除道履石立之水涯幢旟前羅杠蓋
後隨千夫翼衞當道上馳抗首出臆衆奮遨嬉當是時
若有知也豈不曰宜乎先生曰是則然矣叟將何以教
我䵩老進曰今先生來吾州亦十年足軼疾風鼻知膻
香腹溢儒書口盈憲章包今統古進退齊良然而一廢
不復曾不若躄足涎顙之猶有遭也朽人不識敢以其
惑願質之先生先生笑且答曰叟過矣彼之病病乎足
與顙也吾之病病乎德也又彼之遭遭其無耳今朝廷
洎四方豪傑林立謀猷川行羣談角智列坐爭英披華
發輝揮喝雷霆老者育德少者馳聲丱角羈貫排側鱗
征一位暫缺百事交并駢倚縣足曾不得逞不若是州
之乏釋師大馬也而吾以德病伏焉豈躄足涎顙之可
望哉叟之言過昭昭矣亡重吾罪於是䵩老壯齒相視
以喜且吁曰諭之矣拱揖而旋為先生病焉
愚溪對(柳宗元)
柳子名愚溪而居五日溪之神夜見夢曰子何辱予使
予為愚耶有其實者名固從之今予固若是耶予聞閩
有水生毒霧厲氣中之者温屯嘔泄藏石走瀨連艫縻
解有魚焉鋸齒鋒尾而獸蹄是食人必斷而躍之乃仰
噬焉故其名曰惡溪西海有水散渙而無力不能負芥
投之則委靡墊沒及底而後止故其名曰弱水秦有水
掎汨泥淖撓混沙礫視之分寸眙若睨壁淺深險易昧
昧不覿乃合清渭以自彰穢跡故其名曰濁涇雍之西
有水幽險若漆不知其所出故其名曰黑水夫惡弱六
極也濁黑賤名也彼得之而不辭窮萬世而不變者有
其實也今予甚清與美為子所喜而又功可以及圃畦
力可以載方舟朝夕者濟焉子幸擇而居予而辱以無
實之名以為愚卒不見德而肆其誣豈終不可革耶柳
子對曰汝誠無其實然以吾之愚而獨好汝汝惡得避
是名耶且汝不見貪泉乎有飲而南者見交趾寶貨之
多光溢於目思以兩手左右攫而懷之豈泉之實耶過
而往貪焉猶以為名今汝獨招愚者居焉久畱而不去
雖欲革其名不可得矣夫明王之時智者用愚者伏用
者宜邇伏者宜遠今汝之托也遠王都三千餘里仄僻
廻隠蒸鬱之與曹螺蜯之與居惟觸罪擯辱愚陋黜伏
者日侵侵以遊汝闖闖以守汝汝欲為智乎胡不呼今
之聰明皎厲握天子有司之柄以生育天下者使一經
於汝而唯我獨處汝既不能得彼而見獲於我是則汝
之實也當汝為愚而猶以為誣寧有說耶曰是則然矣
敢問子之愚何如而可以及我柳子曰汝欲窮我之愚
說耶雖極汝之所往不足以申吾喙涸汝之所流不足
以濡吾翰姑示子其略吾茫洋乎無知冰雪之交衆裘
我絺溽暑之鑠衆從之風而我從之火吾盪而趨不知
太行之異乎九衢以敗吾車吾放而遊不知吕梁之異
乎安流以没吾舟吾足蹈坎井頭抵木石衝冒榛棘僵
仆虺蝪而不知怵惕何喪何得進不為盈退不為抑荒
凉昏默卒不自克此其大凡者也願以是汙汝可乎於
是溪神深思而歎曰嘻有餘矣是及我也因俯而羞仰
而吁涕泣交流舉手而辭一晦一明覺而莫知所之遂
書其對
設漁者對智伯(柳宗元)
智氏既滅范中行志益大合韓魏圍趙水晉陽智伯瑶
乘舟以臨趙且又往來觀水之所自務速取焉羣漁者
有一人坐漁智伯怪之問焉曰若漁幾何曰臣始漁於
河中漁於海今主大兹水臣是以來曰若之漁何如曰臣
幼而好漁始臣之漁於河有魦鱮鱣鰋者不能自食以
好臣之餌日收者百焉臣以為小去而之龍門之下伺
大鮪焉夫鮪之來也從魴鯉數萬垂涎流沫後者得食
焉然其饑也亦返吞其後愈肆其力逆流而上慕為螭
龍及夫抵大石亂飛濤折鰭秃翼顛倒頓踣順流而下
宛委冒懵環坻溆而不能出嚮之從魚之大者幸而喙
食之臣亦徒手得焉猶以為小聞古之漁有任公子者
其得益大於是去而之海上北浮於碣石求大鯨焉臣
之具未及施見大鯨驅羣蛟逐肥魚於渤澥之尾震動
大海簸掉巨島一啜而食若舟者數十勇而未已貪而
不能止北蹙於碣石槁焉嚮之以為食者反相與食之
臣亦徒手得焉猶以為小聞古之漁有太公者其得益
大釣而得文王於是舍而來智伯曰今若遇我也如何
漁者曰嚮者臣已言其端矣始晉之侈家若欒氏祁氏
郤氏羊舌氏以十數不能自保以貪晉國之利而不見
其害主之家與五卿嘗裂而食之矣是無異魦鱮鱣鰋
也腦流骨腐於主之故鼎可以懲矣然而猶不肯悟又
有大者焉若范氏中行氏貪人之土田侵人之勢力慕
為諸侯而不見其害主與三卿又裂而食之矣脫其鱗
膾其肉刳其腸斷其首而棄之鯤鮞遺種莫不備爼豆
是無異夫大鮪也可以懲矣然而猶不肯悟又有大者
焉吞范中行以益其肥猶以為不足力愈大而求食愈
無饜驅韓魏以為羣蛟以逐趙之肥魚而不見其害貪
肥之勢將不止於趙臣見韓魏懼其將及也亦幸主之
蹙於晉陽其目動矣而主乃傲然以為咸在几爼之上
方磨其舌抑臣有恐焉今輔果舍族而退不肯同禍叚
規怨深而造謀主之不悟臣恐主為大鯨首解於邯鄲
鬛摧於安邑胷披於上黨尾斷於中山之外而腸流於
大陸為鱻(鮮同)薧以充三家子孫之腹臣所以大懼不然
主之勇力強大於文王何有智伯不悅終以不悟於是
韓魏與趙合滅智氏其地三分
寓居對(孫樵)
長安寓居闔戶諷書悴如凍灰癯如稿柴志枯氣索怳
怳不樂一旦有曾識面者排戸入室咤駭唧唧且曰憊
邪餓邪何自殘邪則對曰樵天付窮骨宜安守拙無何
提筆入貢士列抉文倒魄讀書爛舌十試澤官十黜有
司知巳日懈朋從分離矧遠來關東槖裝鎻空一入長
安十年屢窮長日猛赤餓腸火廹滿眼火黑晡西方食
暮雪嚴洌入夜斷骨穴衾敗褐到曉方活古人取文其
責蓋輕一篇跳出至死馳名今人取文章章貴竒一句
戾意卷前知解言念每歲徂春背暑洗剔精魂澄拓襟
慮曉窗夜燭上下雕斵摭言必高儲思必深字字磨校
以牢知音况榮辱撓其外得失戕其内機穽在乎足鋒
刃在乎背吾非檻豕籠雛其能窮而反諛乎客退遂書
几為歌曰肥於貎孰與肥其道求於人孰與求其身處
乎出乎孰為得而孰為失乎
乞巧對(孫樵)
孟秋暮天當庭布筵有瓜於盤有果於盆拜而言若祈
於神者從而問之對曰七夕祈巧祀也若有求乎樵應
之曰吾守吾拙以全吾節巧如可求適為吾羞彼巧在
言便便翻翻出口簧然媚於人間革白成黑蠱直殘德
譽跖為聖譛回為賊離間君親賣亂家國彼巧在文摘
竒搴新轄字束句程稽合度磨韻調聲决濁流清雕枝
鏤英花鬭窠明至有破經碎史稽古倒置大類於排觀
者啓齒下醨沈謝上殘騷雅取媚於時古風不歸彼巧
在官竊譽假善齚舌鉗口媚竈賂權忍恥受侮愧畏如
鼠望塵掃門指期九遷君納於逵贊唱菲菲翫世偷安
敗俗紊官彼巧在工瓌詭不窮唾古笑朴雕鎪錯落憑
雲亘天&KR0008;霍延綿窮侈殫塵越禮踰制繡紋錦幅雲綃
霧縠若出鬼力大蠧婦織遂使俗尚浮華名溺於奢凋
家磨國未逞胷臆蠱於化源戕此民力由此觀之巧何
足云吾寶吾拙雖與事闊優游經史卧雲嘯月九衢喧
喧夾路朱門曉鼓一發車馳馬奔予方高枕偃然就寢
腹搖鼻息夢到鄉國槐花撲庭鳴蜩噪晴懷軸囊刺門
門買聲予方屏居詠歌吾廬對松欹石莫知其餘上天
付性吾豈無命何求於巧以撓吾静吾方欲上呌帝閽
以窒巧門使天下人各歸其根無慮無思其樂怡怡耕
食織衣如上古時巧乎巧乎將何所施為
賓主辨(宋晁補之)
晁子既摭陶子歸去來詞以名其居而記之自以聞道
歷年而為潛不足中慙而疑隠几去智則方寸之地廓
然其虛若兩丈夫為賓與主巾裾而坐廬賓曰子道與
吾殊而多謂子類余豈其然乎凡子以躁樂吾靜隘悅
吾和子人之放也而多謂與我自放者同科我遺夫世
者已盡子緣於物者尚多而子賓賓焉以從我奈何主
人曰萬物聚閭千古並塗而求諸其間天地異職父子
殊面莫大且親而相因以判今賓方欲合兩人為一體
則物我蠭起不可得而止賓不通之則自賓之身十指
長短兩目大小肝膽共絡而楚越畫界也况賓出千載
之上我起千載之下别族離居所遭異者而賓乃斬然
為聞方且病我之浮氣獨不傷賓之大同乎賓自揣心
日化年改壯異幼時老乖壯日今是昨非前棄後拾使
賓自操且不可得蓋孔子聖人猶六十化智如惠子徒
觀其勤未知其謝賓如通之則齊嬰公扈離立易心夢
為魚鳥可與飛沉况我欲遵子若是其賓賓者邪如賓
之詞委心去留乘化歸盡化乃所過胡可以吝我之慕
賓亦以是近躁靜隘和曰情非性人放自放非故曰命
極則俱極進則皆進賓遺夫世者雖盡而猶多我緣於
物者雖多而必盡則又胡可以賓之既瘳而傲我之方
病也水既蛻地氣又蛻水吾方解我之不然而經賓之
所以則我既化矣雖六十改未知為數也且物固以其
近相慕昔伯宗人言其似陽父則懌桓温婢以為類劉
琨則欣夫陽父劉琨徇權殞身而夸者慕焉恐不得鄰
前輿既覆後轍不逡彼皆炫智而鬭力角驅而競奔故
強弱斯在而勝負可論也今我與賓既已俱出乎忘我
之境而同塞乎累物之門得失安在是非奚存哉賓獨
不聞魯男子之拒托宿者乎嫠曰子胡不若柳下惠男
子曰柳下惠固可吾固不可吾將以吾之不可學柳下
惠之可而孔子以謂學柳下惠者多矣然未有似於斯
人今欲使我如賓解組長違我則不可可在佚身賓則
猶我譬魯男子審已故其為柳下惠也不以其同而以
異及其至焉一也可不可安寄賓亦奚以知我不與賓
同至於葛天氏之地以謂何如於是賓唯而起主人送
之不離席則霍然若悟乃書之記後
文章辨體彙選卷四百四十三
