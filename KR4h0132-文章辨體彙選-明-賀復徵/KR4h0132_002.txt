文章辨體彙選卷二
明賀復徵編
詔二
漢武帝復高年子孫詔
古之立教鄉里以齒朝廷以爵扶世導民莫善於德然
則於鄉里先耆艾奉高年古之道也今天下孝子順孫
願自竭盡以承其親外廹公事内乏資財是以孝心闕
焉朕甚哀之民年九十以上巳有受鬻法為復子若孫
令得身帥妻妾遂其供飬之事
武帝修山川祠詔
河海潤千里其令祠官修山川之祠為歲事曲加禮
武帝賢良詔
朕聞昔在唐虞畫象而民不犯日月所燭莫不率俾周
之成康刑錯不用德及鳥獸教通四海海外肅慎北發
渠搜氐羌來服星辰不孛日月不蝕山陵不崩川谷不
塞麟鳳在郊藪河洛出圖書烏虖何施而臻此乎今朕
獲奉宗廟夙興以求夜寐以思若涉淵水未知所濟猗
歟偉歟何行而可以彰先帝之洪業休德上参堯舜下
配三王朕之不敏不能遠德此子大夫之所覩聞也賢
良明於古今王事之體受策察問咸以書對著之於篇
朕親覽焉
武帝問攻匈奴詔
朕飾子女以配單于金幣文繡賂之甚厚單于待命加
嫚侵盗亡已邊境被害朕甚閔之今欲舉兵攻之何如
武帝赦雁門代郡軍士詔
夷狄無義所從來久間者匈奴數寇邊境故遣將撫師
古者治兵振旅因遭虜之方入將吏新會上下未輯代
郡將軍敖雁門將軍廣所任不肖校尉又背義妄行棄
軍而北少吏犯禁用兵之法不勤不教將率之過也教
令宣明不能盡力士卒之罪也將軍巳下廷尉使理正
之而又加法於士卒二者並行非仁聖之心朕閔衆庶
䧟害欲刷耻改行復奉正義厥路無繇其赦雁門代郡
軍士不循法者
武帝議不舉孝廉者罪詔
公卿大夫所使總方略一統類廣教化美風俗也夫本
仁祖義褒德錄賢勸善刑暴五帝三王所繇昌也朕夙
興夜寐嘉與宇内之士臻於斯路故旅耆老復孝敬選
豪俊講文學精参政事祈進民心深詔執事興廉舉孝
庶幾成風紹休聖緒夫十室之邑必有忠信三人並行
厥有我師今或至闔郡而不薦一人是化不下䆒而積
行之君子壅於上聞也二千石官長紀綱人倫將何以
佐朕燭幽隠勸元元厲烝庶崇鄉黨之訓哉且進賢受
上賞蔽賢蒙顯戮古之道也其與中二千石禮官博士
議不舉孝廉者罪
武帝與民更始詔
朕聞天地不變不成施化隂陽不變物不暢茂易曰通
其變使民不倦詩云九變復貫知言之選朕嘉唐虞而
樂殷周據舊以鑒新其赦天下與民更始諸逋貸及辭
訟在孝景後三年以前皆聽勿治
武帝赦天下詔
夫刑罰所以防奸也内長文所以見愛也以百姓之未
洽於教化朕嘉與士大夫日新厥業祗而不觧其赦天
下
武帝令禮官勸學詔
盖聞導民以禮風之以樂今禮壊樂崩朕甚閔焉故詳
延天下方聞之士咸薦諸朝其令禮官勸學講議洽聞
舉遺興禮以為天下先太常其議予博士弟子崇鄉黨
之化以厲賢材焉
武帝遣謁者廵行詔
朕聞咎繇對禹曰在知人知人則哲惟帝難之盖君者
心也民猶支體支體傷則心&KR0579;怛日者淮南衡山修文
學流貨賂兩國接壤怵於邪說而造篡弑此朕之不德
詩云憂心惨惨念國之為虐已赦天下滌除與之更始
朕嘉孝弟力田哀夫老眊孤寡鰥獨或匱於衣食甚憐
閔焉其遣謁者廵行天下存問致賜曰皇帝使謁者賜
縣三老孝者帛人五匹鄉三老弟者力田帛人三匹年
九十以上及鰥寡孤獨帛人二匹絮三斤八十以上米
人三石有冤失職使者以聞縣鄉即賜毋贅聚
武帝封驃騎將軍詔
驃騎將軍率戎士隃烏盭討遫濮涉狐奴歴五王國輜
重人衆攝讋者弗取幾獲單于子轉戰六日過焉支山
千有餘里合短兵鏖臯蘭下殺折蘭王斬盧侯王銳悍
者誅全甲獲醜執渾邪王子及相國都尉捷首虜八千
九百六十級收休屠祭天金人師率減什七益封去病
二千二百戶
武帝嘉霍去病功詔
驃騎將軍去病率師攻匈奴西域王渾邪王及厥衆萌
咸相犇率以軍糧接食并將控弦萬有餘人誅獟駻獲
首虜八千餘級降異國之王三十二人戰士不離傷十
萬之衆咸懷集服仍興之勞爰及河塞庶幾無患幸既
永綏矣以千七百戶益封驃騎將軍減隴西北地上郡
戍卒之半以寬天下之繇
武帝益封驃騎詔
驃騎將軍去病率師躬將所獲葷允之士約輕賫絶大
幕涉獲單于章渠以誅此車耆轉擊左大將䨇獲旗鼓
歴度難侯濟弓閭獲屯頭王韓王等三人將軍相國當
戶都尉八十三人封狼居胥山禪于姑衍登臨翰海執
鹵獲醜七萬有四百四十三級師率減什二取食於敵
逴行殊遠而糧不絶以五千八百戶益封驃騎將軍
武帝議后土祀詔
今上帝朕親郊而后土無祀則禮不答也
武帝遣博士廵行詔
日者有司以幣輕多奸農傷而末衆又禁兼并之塗故
改幣以約之稽諸往古制宜於今廢期有月而山澤之
民未諭夫仁行而從善義立則俗易意奉憲者所以導
之未明歟將百姓所安殊路而矯虔吏因乘勢以侵蒸
庶耶何紛然其擾也今遣博士大等六人分廵行天下
存問鰥寡廢疾無以自振業者貸與之諭三老孝弟以
為民師舉獨行之君子徵詣行在所朕嘉賢者樂知其
人廣宣厥道士有特招使者之任也詳問隠處亡位及
冤失職奸猾為害野荒治苛者舉奏郡國有所以為便
者上丞相御史以聞
武帝遣博士廵行詔
仁不異遠義不辭難今京師雖未為豐年山林池澤之
饒與民共之今水潦移於江南廹隆冬至朕懼其饑寒
不活江南之地火耕水耨方下巴蜀之粟致之江陵遣
博士中等分循行諭告所抵無令重困吏民有振救饑
民免其厄者具舉以聞
武帝封周子南君詔
祭地冀州瞻望河洛廵省豫州觀於周室邈而無祀詢
問耆老乃得孽子嘉其封嘉為周子南君以奉周祀
武帝郊祀詔
朕以𦕈身託於王侯之上德未能綏民民或饑寒故廵
祭后土以祈豐年冀州脽壤廼顯文鼎獲薦於廟渥洼
水出馬朕其御焉戰戰兢兢懼不克任思昭天地内惟
自新詩云四牡翼翼以征不服親省邊垂用事所極望
見泰一修天文䄠辛卯夜若景光十有二明易曰先甲
三日後甲三日朕甚念年歲未咸登□躬齋戒丁酉拜
況於郊
武帝賜卜式詔
朕聞報德以德報怨以直今天下不幸有事郡縣諸侯
未有奮繇直道者也齊相雅行躬耕隨牧畜蕃輙分昆
弟更造不為利惑日者北邊有興上書助官往年西河
歲惡率齊人入粟今又首奮雖未戰可謂義形於内矣
其賜式爵關内侯黃金四十斤田十頃布告天下使明
知之
武帝遷東粤詔
東粤險阻反覆為後世患遷其民於江淮間遂虚其地
武帝改元詔
朕以𦕈身承至尊兢兢焉惟德菲薄不明於禮樂故用
事八神遭天地況施著見景象㞕然如有聞震於怪物
欲止不敢遂登封泰山至於梁父然後升䄠肅然自新
嘉與士大夫更始其以十月為元封元年
武帝封欒大詔
昔禹疏九河決四瀆間者河溢臯陸隄繇不息朕臨天
下二十有八年天若遺朕士而大通焉乾稱蜚龍鴻漸
於般朕意庶幾與焉其以二千戶封地士將軍大為樂
通侯
武帝赦天下免所幸縣租詔
朕廵荆揚輯江淮物會大海氣以合泰山上天見象增
修封禪其赦天下所幸縣毋出今年租賦賜鰥寡孤獨
者帛貧窮者粟
武帝求賢良詔
詔曰盖有非常之功必待非常之人故馬或奔踶而致
千里士或有負俗之累而立功名夫泛駕之馬&KR1542;弛之
士亦在御之而巳其令州縣察吏民有茂才異等可為
將相及使絶國者
武帝定禮儀詔
盖受命而王各有所由興殊路而同歸謂因民而作追
俗為制也議者咸稱太古百姓何望漢亦一家之事典
法不傳謂子孫何化隆者閎博治淺者褊狹可不勉與
武帝謹察出入詔
今豪傑多遠交依東方羣盗其謹察出入者
武帝伐胡詔
高皇帝遺朕平城之憂高后時單于書絶悖逆昔齊襄
公復九世之讎春秋大之
昭帝勿出田租詔
往年災害多今年蠢麥傷所賑貸種食勿收責毋令民
出今年田租
昭帝止出馬詔
比歲不登民匱於食流庸未盡還往時令民共出馬其
止勿出諸給中都官者且減之
昭帝舉賢良文學詔
朕以𦕈身獲保宗廟戰戰栗栗夙興夜寐修古帝王之
事通保傅傳孝經論語尚書未云有明其令三輔太常
舉賢良各二人郡國文學高第各一人
昭帝賜韓福詔
朕閔勞以官職之事其務修孝弟以教鄉里行道舍傳
舍縣次具酒肉食從者及馬長吏以時存問常以歲八
月賜羊一頭酒二斛不幸死者賜複衾一祠以中牢
昭帝以菽粟當賦詔
夫糓賤傷農今三輔太常糓減賤其令以菽粟當今年
賦
昭帝減口賦錢詔
天下以農桑為本日者省用罷不急官減外繇畊桑者
益衆而百姓未能家給朕甚愍焉其減口賦錢
文章辨體彙選卷二
