文章辨體彙選卷一百六十九
明賀復徵編
奏狀十一
觀御製喜雪篇陳誠狀(唐張九齡)
右臣等適見工部侍郎侍講學士陳希烈所蒙恩賜聖
製雪篇伏以聖惟無作任則應天地和陰陽斯之謂矣
言微利慱旨遠思深於彼蒼生焉知帝力臣聞食者萬
姓之命雪為五糓之精兆且見於祈年律既和於言志
聖心昭感天瑞合符豈比夫漢咏白雲但嗟歡樂周歌
黃竹徒事巡遊而已哉臣等仰望昭回莫知遠近幸均
生植同是霑濡况臣忝在樞衡無能翼亮聞罪已之義
若寘冰谷循忘軀之節冀益涓塵伏誦聖文無任喜懼
臣等誠惶誠恐謹言
進白鷹狀(張謂)
右臣管内大小鷹娑羅山採得前件鷹簡擇並堪進奉
特禀異氣挺生殊姿頭圓頂平臆潤脛短丹目時轉志
凌雲霄花毛始齊色静霜雪既拔竒而賞異實超等而
殊倫但四鎮川原千里砂磧草木既少禽獸亦稀礪志
(疑)爪距調其羽翮徒有願於擊摶竟無階於效用今寒
風凛冽殺氣嚴凝萬乘時巡六龍冬狩出樊籠之地登
校獵之場必能隨人指蹤驅御苑之狐兔順時行令逐
禁林之鳥雀物性有適天心所知
代李尚書進畫馬屏風狀(李翺)
右臣近得前件馬樣以其圖寫諸家稍殊試為短屏備
以文彩觀其體閒色浮氣逸神駿練影吳浦指山川而
不搖花攅上林若雨露之新洗或屈膝千里或長鳴九
霄昔以負圖為寶今願捍敵成功形影不殊效用何别
講裁成十二扇隨狀奉進若以時從啓閉猶足靖於埃
塵儻將用以驅馳庶可效其筋力輙敢輕冐戰懼伏深
賀破賊兼優䘏將士狀(令狐楚)
右中使臣希倩至伏奉詔書得全義總率諸軍已入賊
界四月二十七日大破賊徒并擒斬生級如有身死王
事者已委全義並給棺櫬送歸本道令臣五年莫停衣
糧者吳少誠畎澮下流不朝於海根荄弱植自絶於天
陛牢之中鳴吠未已今霜鋒雲集月羽風馳既壓賊軍
纔聞儳鼓將麾寇壘已見靡旗實廟堂知先勝之形校
隊陳争登之力誅鋤有次蔑殺無難凡在方隅不勝欣
抃臣伏以雖忠不烈戰士所羞視死如歸武夫之志伏
惟陛下弘天覆幬為日照臨載激怒肝爰收膚骨漢世
徒頒其槥櫝義闕送終周詩縱裹其糇糧賞延非嗣以
今觀古奮一當千臣獲守邊陲叨居將帥無任感激之
至
同州進雙鷄等狀(元稹)
同州防禦使供進烏鶻并雙鷄共四聯右臣當州元和
十五年春宣令採雙鷄五聯各重四斤頻年採取一聯
不獲自臣到州詢問採捕人等皆云二十年前採得一
聯雙鷄爾後不曾採得昨旬日之内併獲兩聯斤兩輕
重稍符詔旨况浚郊初啓既已大剪豺狼鷙鳥自來可
以助清梟獍臣所以恨身無羽翼不獲陪奉屬車擒狡
兔之根源破狐狸之羣黨臣某無任忘軀思奮覩物感
恩之至謹遣某官某乙隨狀奉進謹進
薦平泉處士韋楚狀(元稹)
右件人隠居樂道獨行善身斂跡市朝息機名利况家
傳簮組兄在班行而楚獨棲山卧雲鍊氣絶粒滋味不
接於口塵埃不染其心二十餘年不改其樂志齊箕潁
節類顔原搢紳之間多所稱歎臣為尹正合具薦論雖
飛鴻入冥自忘飲啄而白駒在谷亦貴縶維儻蒙寘彼
周行縻之好爵降羔鴈之禮命助鵷鷺之羽儀足以厚
貞退之風遏躁進之俗兹亦盛事有禆聖朝
謝清明日賜新火狀(白居易)
右今日高品官唐國珍就宅宣旨賜臣新火者伏以節
過藏烟時當改火助和氣以發滯表皇明以燭幽臣顧
以賤微荷兹榮耀就賜而照臨第宅聚觀而光動里閭
降實自天非因榆柳之燧仰之如日空傾葵藿之心徒
奉恩輝豈勝欣戴
中和日謝恩賜尺狀(白居易)
右今日奉宣賜臣等紅牙銀寸尺各一者伏以中和届
節慶賜申恩當晝夜平分之時頒度量合同之令况以
紅牙為尺白銀為寸美而有度煥以相宣逮下明忖度
之心為上表裁成之德慶澤所及歡心畢同臣等塵忝
日深寵賜歲至雖恩光下濟咫尺之顔不違而尸素内
慙分寸之功未效捧受愧畏倍萬恒情謹具奏聞謹啓
謝賜告身鞍馬狀(杜牧)
右中使某奉宣聖旨賜臣告身一通馬一疋并鞍轡臣
生逄聖代竊位巖廊奉告令之詔書丹霄之雨露猶濕
鍚代勞之駿馬内棧之風雲尚隨寶軸煥絲綸之言逸
足騁拳竒之態螢光爝火何禆日月之明弱質孤根但
荷乾坤之德殺身寧報撫已知慙無任感恩抃躍懇悃
之至
為薦濮陽公陳許舉人自代狀(李商隠)
右臣伏凖某年月日勅内外文武官上後三日舉一人
自代者臣伏見前件官欒郤舊族鄒魯名儒鏡納無私
山高不讓而又循牆戒切銘座規深蘭省辭榮竹符出
守漢悲來暮晉有去思晦而轉明浼而尤白既還綸閣
復掌禮闈人驚吞鳳之才士切登龍之譽及司版籍以
副地官比按西羌孤忠靡失居然國器實映朝倫今沔
水無兵武昌非險用為廉問尚鬱廟謀臣所部乃秦韓
戰伐之鄉周鄭郊圻之邑軍輸千乘地控三州若以代
臣必為名將敢希睿澤曲遂愚衷俾寬竊位之譏冀受
進賢之賞干冐陳薦無任兢越謹錄奏聞
為中丞榮陽公謝借飛龍馬送至府界狀(李商隠)
右中使某奉宣恩旨以臣赴任特借飛龍馬一疋并鞭
轡等送至京兆府界者臣謬奉恩榮出叨廉問豈期蹇
步深軫皇慈特命内臣俾騰上駟梁懸蜀鐙几覆吳鞍
每多曳練之疑不假着鞭之力倏踰秦甸將復周閑照
地廻光瞻天送影長亭欲别未期東道而來雙闕儻
嘶願附北風之思無任感恩戀闕言涕屏營之至
謝賜冬衣狀(李商隠)
當二日之鑿冰則殊豳埜及兩楹之飛雪無異朔山綾
裁飛鵠絮裛仙蠶白分椒璧之光紫奪蘭牙之色已均
下將仍逮連營晏子狐裘故敝何彰於國儉王恭鶴氅
風流不自於君恩
文章辨體彙選卷一百六十九
