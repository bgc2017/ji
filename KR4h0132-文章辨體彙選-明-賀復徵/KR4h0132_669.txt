文章辨體彙選卷六百六十九
明賀復徵編
墓碑五
故四鎮北庭行營節度使扶風郡王贈司徒馬公
神道碑(唐常衮)
皇帝使常侍以故征西扶風郡王臣璘功行之錄詔門
下侍郎平章事臣衮曰古諸侯大夫計功稱伐書於太
常勒之彛器德勲高故其文懿事業實故其言遠有國
之大經也納忠於王室豈褒紀之禮闕歟宜文其頌聲
以昭示承休於豐碑焉臣謹按司勲之戎籍史官之年
表而叙之云聖人稽黃虞之道以武功文德統御天下
赫赫明明罔不率俾惟犬戎自擅寇於我西土而猶懷
以威德久而浸驕時乃大稽命將考之令典惟三年夏
六月庶邦百辟洎侯王列將咸會於明廷乃大誥於爾
在位有能典我西師僉曰璘哉是用詔以鷹揚之命於
是有鸞旂琱戈之賜公拜手稽首不敢辭難遂帥師朝
那弭節涇流恢耀武威以臨於戎狄既至乃以戎服立
於軍門之外奉敭天子之威命而訓於將軍列校六正
五史三軍之大夫曰惟昔盛明必有憂難其在殷高宗
也有鬼方之征其在周文祖也有昆夷之患秦以安定
北地戎狄内侮漢以金城隴西氐羌入寇故遣率以守
衛中國脩戰而高尚武力國家道德盛於殷周甲兵富
於秦漢亦有邊患尚勞睿謀則疆臣之罪也將何以塞
責誓將上奉神武之算下憑戎士之力鼓行而前殄殱
羣慝詞情抗厲風雲動色於是舉軍法以誓之令簡而
一衆畏而服雖嚄唶老將聞而竦然乃周覽其山川以
偹其戰守有若犀兕其威貙豻其勇屹立而不動者持
重之將統焉禦於水硖之衝蒙輪超乘縵胡突髩眈盼
而横奮者雄毅之將董焉捍於瓦亭之陰輕軒飛翰闐
闐桓桓隸於射聲校尉以出松谷百夫之特萬人之敵
屬於車師後部以殿銅城火渠門之旗舒於大回川雷
密須之鼓殷於都廬山周之以木樵校聮布之以藺石
渠答部勒既定天地肅然遂使魁徤氣索猛鷙魂駭郤
略引去不敢近塞故八年之間再寇而已此皆親稟睿
略協用武經前後獻功悉如宸旨方將大復流沙遠收
故地奪我良將㒺卒西事以大歷十一年月日薨於戎
府春秋五十六天子廢朝而嘆曰安得雄邊威敵之臣
如扶風乎遣中使以迎喪顧近侍而流涕其至第也百
官會弔其遣奠也五校啓行賵以車馬唅有貝玉所以
褒大勲也初公自二庭統甲士三千赴鳳翔行在遂陳
滅寇之策先皇帝竒之曰吾無憂於東方也遂戰青渠
陣灃水收二陕復三川渭南以百騎破五千河陽以一
旅摧十萬史朝義悉師自將大戰邙山國家以天下勁
兵夹攻未動公獨率所部不陣而馳偃旗先登闞如虓
虎鬭酣披靡横貫而出逥戈奮擊虜陣始破交突數合
轟然大潰時副元帥太尉光弼壯之曰吾用兵三十年未
見以少擊衆雄捷之若此每有征伐大計悉咨訪焉斯
亦羣帥之傑既而移軍右輔疾拔河西固巳離之心存
將棄之地及聞僕固懷恩之變即日旋師萬類千羣延
蔓山谷輕行轉鬭殺虜而歸屇於岐都寇已四合公乃
持滿外響坌入轅門未及觧甲背城出戰戎師北走數
騎前追眥血橫洒朱殷金甲觸戟而墜應弦而倒者數
千萬人可謂三軍之絶也年二十讀伏波傳至大丈夫
當於邊野以馬革裹尸而還慨然而嘆曰豈使吾祖勲
業墜於地乎由是愾憤邊戎徘徊孤劍遂西至絶域以
竒功累授禆將歴金吾將軍殿中監太保御史中丞遷
御史大夫領北庭行軍使邠州刺史加工部尚書節制
涇原以鄭潁二州隸之尋拜右僕射知省事階至儀同
進封異姓副軍以降略而不書以英明之識遇聖明之
運故得竭其智謀極其任遇抗大節以激危難攄洪仁
以庇傷殘公之理軍也以穣苴兵法孫子十三篇先以
正合終以竒勝閎廓深邃應變無端與之安與之危故
可合不可離同其敗同其成故樂死不樂生至於木&KR0902;
濟河登山拔淵觧鞍而卧鞭馬而馳兼之有餘亦不差
異嘗以家財一百萬贍三軍與其散已食於行伍陳賜
金於廊廡何相去之遠哉
唐左拾遺翰林學士李公新墓碑銘(范𫝊正)
騏驥筋力成意在萬里外歴塊一蹶斃於空谷唯餘駿
骨價重千金大鵬羽翼張勢欲摩穹昊天風不來海波
不起塌翅别島空留大名人亦有之故左拾遺翰林學
士李公之謂矣公名白字太白其先隴西成紀人受五
行之剛氣叔夜心高挺三蜀之雄才相如文逸瓌竒宏
廓拔俗無類少以侠自任而門多長者車常欲一鳴驚
人一飛沖天彼漸陸遷喬皆不能也由是慷慨自負不
拘常調器度弘大聲聞於天天寶初召見於金鑾殿玄
宗明皇帝降輦步迎如見園綺論當世務草答蕃書辯
如懸河筆不停綴玄宗嘉之以寶牀方丈賜食於前御
手和羹德音褒美褐衣恩遇前無比儔遂直翰林專掌
密命將處司言之任多陪侍從之遊他日泛白蓮池公
不在宴皇歡既洽召公作序時公已被酒於翰苑中仍
命高將軍扶以登舟優寵如是既而上疏請還舊山玄
宗甚愛其才或慮乘醉出入省中不能不言温室樹恐
掇後患惜而遂之公以為千鈞之弩一發不中則當摧
撞折牙而永息機用安能傚碌碌者蘇而復上哉脫屣
軒冕釋羈韁鎖因肆情性大放宇宙間飲酒非嗜其酣
樂取其昏以自賞作詩非事於文律取其吟以自適好神仙
非慕其輕舉將不可求之事求之欲耗壯心遣餘年也
在長安時秘書監賀知章號公為謫仙人吟公烏棲曲
云此詩可以哭鬼神矣時人又以公及賀監汝陽王崔
宗之裴周南等八人為酒中八仙朝列賦謫仙歌百餘
首俄屬戎馬生郊遠身海上往來於斗牛之分優游没
身偶乘扁舟一日千里或遇勝境終年不移時長江遠
山一泉一石無往而不自得也晩歲渡牛渚磯至姑熟
悅謝家青山有終焉之志盤桓利居竟卒於此其生也
聖朝之高士其往也當塗之旅人代宗之初搜羅俊逸
拜公左拾遺制下於彤庭禮降於玄壤生不及禄沒而
稱官嗚呼命歟傳正生唐代甲子相懸常於先大夫文
字中見與公有潯陽夜宴詩則知與公有通家之舊早
於人間得公遺篇逸句吟咏在口無何叨蒙恩奬廉問
宣池按圖得公之墳墓在當塗邑因令禁樵採備灑掃
訪公之子孫欲申慰薦凡三四年乃獲孫女二人一為
陳雲之室一乃劉勸之妻皆編戶甿也因召至郡庭相
見與語衣服村落形容朴野而進退閒雅應對詳諦且
祖德如在儒風宛然問其所以則曰父伯禽以貞元八
年不禄而卒有兄一人出游一十二年不知所在父存
無官父沒為民有兄不相保為天下之窮人無桑以自
蠶非不知機杼無田以自力非不知稼穡况婦人不任
布裙糲食何所仰給儷於農夫救死而巳久不敢聞於
縣官懼辱祖考鄉閭逼迫忍恥來告言訖淚下余亦對
之泫然銘曰
嵩嶽降神是生輔臣蓬萊譴真斯為逸人晉有七賢唐
稱八仙應彼星象唯公一焉晦以麴蘖暢於文篇萬象
犇走乎筆端萬慮泯滅乎樽前卧必酒甕行惟酒船吟
風咏月席地幕天但貴乎適其所適不知夫所以然而
然至今尚疑其醉在千日寧審乎夀終百年謝家山兮
李公墓異代詩流同此路舊墳卑庳風雨侵新宅爽塏
松栢林故鄉萬里且無嗣二女從民永於此猗歟琢石
為二碑一藏幽隧一臨岐岸深谷高變化時一存一毁
名不虧
故宣歙池等州都團練觀察處置使宣州刺史兼
御史中丞贈左散騎常侍王公神道碑(劉禹錫)
常侍諱質字華卿始得姓自周靈王太子晉賓天而僊
時人曰王子因去姬為王氏自秦漢以還世多顯名由
今而上十有一代名傑仕元魏為并州刺史子孫因家
遂為太原祈人并州六代孫名通字仲淹在隋朝諸儒
唯通能明王道隱居白牛谿游其門皆天下雋傑著書
行於世既殁諡曰文中子文中生福祚為蔡州上蔡主
簿上蔡生勉舉進士試賢良皆上第仕至河中府寶鼎
令寶鼎即公之曾祖也祖諱怡渝州司戶參軍考諱潜
楊州天長縣丞贈尚書吏部郎中公其季子也始文中
先生有重名於隋末其弟績亦以有道顯於國初自號
東皋子文章高逸傳在人間議者謂兄以大中立言弟
游方外遂性三百年間君子稱之雖四夷亦聞其名字
公性有遠志常自忖度我大名之後不宜無見焉遂力
學厚自淬琢於春秋得之公是於禮得之約僑居淝水
上躬督穡事善積於巳而淮楚間郡彦多與之遊公慊
然自少無進取意與遊者激之曰卿文儒家子篤志如
是盍求發聞俾家聲不頽今夫以文字茫洋當世者誰
如華卿庸自棄耶入謀於閨門咸以外言為是因決策
而西上在貢士籍天和内充不以時尚屑意角逐攻取
初無此心如楩柟生於深林未始自貴而度材者一盼
歆然在懷故以不争而速售既登第東諸侯交辟之從
至者記室於嶺南授正字參謀於淮右進恊律郎其後
佐許下暨梓潼南梁率為上介官至兼監察御史司憲
聞其言徵入南臺轉殿内歴侍御史改尚書戶部員外
復為知己所薦遷秩授司勲郎中攝御史中丞紫衣金
章充山南西道節度副使入為尚書戶部郎中以方雅
特立除諫議大夫會宋丞相坐狷直為飛語所䧟抱不
測之罪大僚進言無益公率諫官數軰入晏伏閣上為
不時開便殿公於旅進中獨感激雪涕居多由是上怒
稍觧得從輕比公終以言責為憂求為虢州刺史宰相
行去又重違誠請增之以兼御史中丞用示異於人也
大抵以智謀而進者有時而衰以朴厚而知者無跡而
固公雅為今揚州牧贊皇公所知人不見其迹方在虢
略贊皇入相擢為左曹給事中凡有大官缺必寵薦居
數月遷河南尹又未幾鎮宛陵是三者中外所注意不
旬歲而周歴之時論不以為黨河南帝之别京其治尚
體度風采而别白區處之宣城國之奥壌其治在束吏
惠下蘇疲羸讋剽輕而勞徠澄汰之公兩得其道不由
一揆率身以儉而素風存任人以誠而羣務舉遇中貴
以禮而故態革内潔其志下盡其忠外無以撓其理三
者具求政之有粃曷由哉在鎮三載開成之元年十二
月八日薨於位享年六十三監軍使上言有詔軫悼不
視朝贈左散騎常侍明年八月十一日葬於河南府永
寧縣洛川鄉史原從舊阡也初公娶於滎陽鄭氏生三
女而歿今蓋祔焉一子曰慶存亡齓矣猶子前太原府
參軍扶執宗長書來請曰扶也早孤蒙世父常侍之覆
露今其嗣幼未任克家姑封琴書司管籥以俟其長竊
懼世父之德音不敭思有以垂於後者以誠告於從叔
大司農復命曰愈謹礱貞石以乞辭無忽余昔為郎與
常侍同列巳熟其行實及讀墓誌即今丞相益州牧趙
郡李公之文自稱為忘形友其在宣州李公再入相議
以第一官處之牢譲不取羔鴈所禮則河東裴夷直天
水趙哲隴西李行方吳郡陸紹梁國劉賁博陵崔珦人
咸曰得士夫揚州少與也而見器益州寡合也而見親
六從事材不一也而樂用是足以觀德庸可勿紀焉乃
為之銘其辭曰
隋有文中詔敭微言當時偉人咸出其門粹氣紆餘鍾
於後昆常侍恂恂文中來孫發源高麗中泳後大蘭芽
茁然秀出藂薈善不近名其聲日彰行勇於退其道愈
光哲者知之冥於周行以正持憲以文為郎以和佐戎
以惠臨邦以直司諫以公駮政守於三川頑民底定乃
鎮於宣先馳淑聲邑中婆娑瞻我旆旌問誰詢謀濟濟
君子問誰出納潔潔廉士道本乎心暢於四支治本乎
正形於百為黠吏歛手齊民揚眉江清藪空夜柝勿施
公卧於齊邦民恓恓公衣陞屋邦民行哭牙璋斯來柳
翣言旋棠氏未老周人慕焉熊耳之陽決泱洛川佳城
在兹既固且安松楸飋然石馬矯然過者必敬宛陵之
阡
故福建等州都團練觀察處置使薛公神道碑(劉)
(禹錫)
薛氏三代為侯國分於鄒魯間傳世三十有一為齊所
并其公子犇楚錫土田於沛漢末避讐之成都曹魏平
蜀徙家汾陰遂為河東臨晉人自奚仲為夏車服大夫
距今數千年乘軒服冕舄奕冠世言氏族者署為關内
甲姓天意若曰始有功於車錫爾子孫世世有之公諱
謇字某曾祖寶胤以名家子且有學行歴尚書郎雍州
司馬邠州刺史王父會有雋材刺三郡金密綿皆以治
聞累績至銀青光禄大夫封龍門侯烈考承矩以文亡
害仕至大理丞公幼承前人之覆露補崇文生歲滿調
主簿書於毫之醮苦二邑又尉於東畿之河清貞元中
上方與丞相調兵食思得通吏治而習邊事者計相以
公為對乃授監察御史裏行充京兆水運使局居鴈門
主穀糴具舟檝募勇壯且便弓矢者為榜夫千有餘人
隸尺籍伍符制如舟師詔以中貴人護之聲震塞上每
發粟泝河北行涉戎落以饋緣邊諸軍及乘障者雖河
塞逥遠必尅期如合符一出中省費萬計累加侍御史
内供奉賜緋魚袋有司條白其勞入拜殿中内史未幾
淮海節將以戎倅缺聞事下丞相御史擇可者僉曰公
政事已試遂授檢校戶部員外郎兼御史淮南軍司馬
尋轉駕部郎中錫以金紫遇府遷申命真相趙國公帶
中書侍郎代之公主行臺留務趙公文茵及境視置郵
供帳及郊視將迎部伍下車視簾幃器備乃曰信竒才
也此不足以展驥朝廷知之擢為泗濱守既報政就加
御史中丞俄遷福建都團練觀察使閩有負海之饒其
民悍而俗鬼居洞砦家桴筏者與華言不通公兼戎索
以治之五州民咸悅元和十年某月薨於位年六十七
贈右散騎常侍夫人趙郡李氏無兒早世繼夫人隴西
李氏檢校禮部尚書河東節度使說之女子凝為嗣季
子茂弘以諸侯禮議返葬故里蛾眉原從周也後二十
有三年元曰開成凝為平盧從事謹按甲令礱碑石來
乞辭以垂於悠久初公治粟於朔陲愚方冠惠文冠察
行馬外事聆風相厚謂可妻也以元女歸之明年愚入
尚書為郎職隸計司因白計相公召來會府行有日矣
遇内禪惟新愚以緣坐左貶間關外役竟不克面然而
公之為德善灌注心耳孝悌為根柢誠明枝葉之直方
為天質禮譲緣飾之所至藹然繇此道也公初下世故
人丞相李太師誌其墓略曰弘深莊重幹敏絶人此與
游者傳信之詞也豈誣也哉故作銘曰
河汾奫淪鼎氣敲雲散為昌光凝為賢人常侍之生其
宗孔碩從祖昆弟詵詵三百文館入仕幽寵未光尺木
為階俄然欲翔司會知材續宣朔方邊師萬堠俟我羸
糧泝於黃河路出戎疆募乃勇士皂衣挽航膺索臂弧
穹廬在旁虜聞公名憚不敢勷安北巳南列城相望率
有儲峙皆成金湯入居殿中分廵輦下淮南軍大往為
司馬軍中之治可移諸民乃牧於泗乃廉於閩閩悍而
囂夷風脆急恩信綏之委然如蟄閩方不淑天集其
福公薨於寢玄頳以復天王廢朝贈之金貂莓莓晉原
鬱鬱中條大墓舊阡松楸蕭蕭笳鼓以歸德音孔昭
文章辨體彙選卷六百六十九
文章辨體彙選卷六百六十九
明賀復徵編
墓碑五
故四鎮北庭行營節度使扶風郡王贈司徒馬公
神道碑(唐常衮)
皇帝使常侍以故征西扶風郡王臣璘功行之錄詔門
下侍郎平章事臣衮曰古諸侯大夫計功稱伐書於太
常勒之彛器德勲高故其文懿事業實故其言遠有國
之大經也納忠於王室豈褒紀之禮闕歟宜文其頌聲
以昭示承休於豐碑焉臣謹按司勲之戎籍史官之年
表而叙之云聖人稽黃虞之道以武功文德統御天下
赫赫明明罔不率俾惟犬戎自擅寇於我西土而猶懷
以威德久而浸驕時乃大稽命將考之令典惟三年夏
六月庶邦百辟洎侯王列將咸會於明廷乃大誥於爾
在位有能典我西師僉曰璘哉是用詔以鷹揚之命於
是有鸞旂琱戈之賜公拜手稽首不敢辭難遂帥師朝
那弭節涇流恢耀武威以臨於戎狄既至乃以戎服立
於軍門之外奉敭天子之威命而訓於將軍列校六正
五史三軍之大夫曰惟昔盛明必有憂難其在殷高宗
也有鬼方之征其在周文祖也有昆夷之患秦以安定
北地戎狄内侮漢以金城隴西氐羌入寇故遣率以守
衛中國脩戰而高尚武力國家道德盛於殷周甲兵富
於秦漢亦有邊患尚勞睿謀則疆臣之罪也將何以塞
責誓將上奉神武之算下憑戎士之力鼓行而前殄殱
羣慝詞情抗厲風雲動色於是舉軍法以誓之令簡而
一衆畏而服雖嚄唶老將聞而竦然乃周覽其山川以
偹其戰守有若犀兕其威貙豻其勇屹立而不動者持
重之將統焉禦於水硖之衝蒙輪超乘縵胡突髩眈盼
而横奮者雄毅之將董焉捍於瓦亭之陰輕軒飛翰闐
闐桓桓隸於射聲校尉以出松谷百夫之特萬人之敵
屬於車師後部以殿銅城火渠門之旗舒於大回川雷
密須之鼓殷於都廬山周之以木樵校聮布之以藺石
渠答部勒既定天地肅然遂使魁徤氣索猛鷙魂駭郤
略引去不敢近塞故八年之間再寇而已此皆親稟睿
略協用武經前後獻功悉如宸旨方將大復流沙遠收
故地奪我良將㒺卒西事以大歷十一年月日薨於戎
府春秋五十六天子廢朝而嘆曰安得雄邊威敵之臣
如扶風乎遣中使以迎喪顧近侍而流涕其至第也百
官會弔其遣奠也五校啓行賵以車馬唅有貝玉所以
褒大勲也初公自二庭統甲士三千赴鳳翔行在遂陳
滅寇之策先皇帝竒之曰吾無憂於東方也遂戰青渠
陣灃水收二陕復三川渭南以百騎破五千河陽以一
旅摧十萬史朝義悉師自將大戰邙山國家以天下勁
兵夹攻未動公獨率所部不陣而馳偃旗先登闞如虓
虎鬭酣披靡横貫而出逥戈奮擊虜陣始破交突數合
轟然大潰時副元帥太尉光弼壯之曰吾用兵三十年未
見以少擊衆雄捷之若此每有征伐大計悉咨訪焉斯
亦羣帥之傑既而移軍右輔疾拔河西固巳離之心存
將棄之地及聞僕固懷恩之變即日旋師萬類千羣延
蔓山谷輕行轉鬭殺虜而歸屇於岐都寇已四合公乃
持滿外響坌入轅門未及觧甲背城出戰戎師北走數
騎前追眥血橫洒朱殷金甲觸戟而墜應弦而倒者數
千萬人可謂三軍之絶也年二十讀伏波傳至大丈夫
當於邊野以馬革裹尸而還慨然而嘆曰豈使吾祖勲
業墜於地乎由是愾憤邊戎徘徊孤劍遂西至絶域以
竒功累授禆將歴金吾將軍殿中監太保御史中丞遷
御史大夫領北庭行軍使邠州刺史加工部尚書節制
涇原以鄭潁二州隸之尋拜右僕射知省事階至儀同
進封異姓副軍以降略而不書以英明之識遇聖明之
運故得竭其智謀極其任遇抗大節以激危難攄洪仁
以庇傷殘公之理軍也以穣苴兵法孫子十三篇先以
正合終以竒勝閎廓深邃應變無端與之安與之危故
可合不可離同其敗同其成故樂死不樂生至於木&KR0902;
濟河登山拔淵觧鞍而卧鞭馬而馳兼之有餘亦不差
異嘗以家財一百萬贍三軍與其散已食於行伍陳賜
金於廊廡何相去之遠哉
唐左拾遺翰林學士李公新墓碑銘(范𫝊正)
騏驥筋力成意在萬里外歴塊一蹶斃於空谷唯餘駿
骨價重千金大鵬羽翼張勢欲摩穹昊天風不來海波
不起塌翅别島空留大名人亦有之故左拾遺翰林學
士李公之謂矣公名白字太白其先隴西成紀人受五
行之剛氣叔夜心高挺三蜀之雄才相如文逸瓌竒宏
廓拔俗無類少以侠自任而門多長者車常欲一鳴驚
人一飛沖天彼漸陸遷喬皆不能也由是慷慨自負不
拘常調器度弘大聲聞於天天寶初召見於金鑾殿玄
宗明皇帝降輦步迎如見園綺論當世務草答蕃書辯
如懸河筆不停綴玄宗嘉之以寶牀方丈賜食於前御
手和羹德音褒美褐衣恩遇前無比儔遂直翰林專掌
密命將處司言之任多陪侍從之遊他日泛白蓮池公
不在宴皇歡既洽召公作序時公已被酒於翰苑中仍
命高將軍扶以登舟優寵如是既而上疏請還舊山玄
宗甚愛其才或慮乘醉出入省中不能不言温室樹恐
掇後患惜而遂之公以為千鈞之弩一發不中則當摧
撞折牙而永息機用安能傚碌碌者蘇而復上哉脫屣
軒冕釋羈韁鎖因肆情性大放宇宙間飲酒非嗜其酣
樂取其昏以自賞作詩非事於文律取其吟以自適好神仙
非慕其輕舉將不可求之事求之欲耗壯心遣餘年也
在長安時秘書監賀知章號公為謫仙人吟公烏棲曲
云此詩可以哭鬼神矣時人又以公及賀監汝陽王崔
宗之裴周南等八人為酒中八仙朝列賦謫仙歌百餘
首俄屬戎馬生郊遠身海上往來於斗牛之分優游没
身偶乘扁舟一日千里或遇勝境終年不移時長江遠
山一泉一石無往而不自得也晩歲渡牛渚磯至姑熟
悅謝家青山有終焉之志盤桓利居竟卒於此其生也
聖朝之高士其往也當塗之旅人代宗之初搜羅俊逸
拜公左拾遺制下於彤庭禮降於玄壤生不及禄沒而
稱官嗚呼命歟傳正生唐代甲子相懸常於先大夫文
字中見與公有潯陽夜宴詩則知與公有通家之舊早
於人間得公遺篇逸句吟咏在口無何叨蒙恩奬廉問
宣池按圖得公之墳墓在當塗邑因令禁樵採備灑掃
訪公之子孫欲申慰薦凡三四年乃獲孫女二人一為
陳雲之室一乃劉勸之妻皆編戶甿也因召至郡庭相
見與語衣服村落形容朴野而進退閒雅應對詳諦且
祖德如在儒風宛然問其所以則曰父伯禽以貞元八
年不禄而卒有兄一人出游一十二年不知所在父存
無官父沒為民有兄不相保為天下之窮人無桑以自
蠶非不知機杼無田以自力非不知稼穡况婦人不任
布裙糲食何所仰給儷於農夫救死而巳久不敢聞於
縣官懼辱祖考鄉閭逼迫忍恥來告言訖淚下余亦對
之泫然銘曰
嵩嶽降神是生輔臣蓬萊譴真斯為逸人晉有七賢唐
稱八仙應彼星象唯公一焉晦以麴蘖暢於文篇萬象
犇走乎筆端萬慮泯滅乎樽前卧必酒甕行惟酒船吟
風咏月席地幕天但貴乎適其所適不知夫所以然而
然至今尚疑其醉在千日寧審乎夀終百年謝家山兮
李公墓異代詩流同此路舊墳卑庳風雨侵新宅爽塏
松栢林故鄉萬里且無嗣二女從民永於此猗歟琢石
為二碑一藏幽隧一臨岐岸深谷高變化時一存一毁
名不虧
故宣歙池等州都團練觀察處置使宣州刺史兼
御史中丞贈左散騎常侍王公神道碑(劉禹錫)
常侍諱質字華卿始得姓自周靈王太子晉賓天而僊
時人曰王子因去姬為王氏自秦漢以還世多顯名由
今而上十有一代名傑仕元魏為并州刺史子孫因家
遂為太原祈人并州六代孫名通字仲淹在隋朝諸儒
唯通能明王道隱居白牛谿游其門皆天下雋傑著書
行於世既殁諡曰文中子文中生福祚為蔡州上蔡主
簿上蔡生勉舉進士試賢良皆上第仕至河中府寶鼎
令寶鼎即公之曾祖也祖諱怡渝州司戶參軍考諱潜
楊州天長縣丞贈尚書吏部郎中公其季子也始文中
先生有重名於隋末其弟績亦以有道顯於國初自號
東皋子文章高逸傳在人間議者謂兄以大中立言弟
游方外遂性三百年間君子稱之雖四夷亦聞其名字
公性有遠志常自忖度我大名之後不宜無見焉遂力
學厚自淬琢於春秋得之公是於禮得之約僑居淝水
上躬督穡事善積於巳而淮楚間郡彦多與之遊公慊
然自少無進取意與遊者激之曰卿文儒家子篤志如
是盍求發聞俾家聲不頽今夫以文字茫洋當世者誰
如華卿庸自棄耶入謀於閨門咸以外言為是因決策
而西上在貢士籍天和内充不以時尚屑意角逐攻取
初無此心如楩柟生於深林未始自貴而度材者一盼
歆然在懷故以不争而速售既登第東諸侯交辟之從
至者記室於嶺南授正字參謀於淮右進恊律郎其後
佐許下暨梓潼南梁率為上介官至兼監察御史司憲
聞其言徵入南臺轉殿内歴侍御史改尚書戶部員外
復為知己所薦遷秩授司勲郎中攝御史中丞紫衣金
章充山南西道節度副使入為尚書戶部郎中以方雅
特立除諫議大夫會宋丞相坐狷直為飛語所䧟抱不
測之罪大僚進言無益公率諫官數軰入晏伏閣上為
不時開便殿公於旅進中獨感激雪涕居多由是上怒
稍觧得從輕比公終以言責為憂求為虢州刺史宰相
行去又重違誠請增之以兼御史中丞用示異於人也
大抵以智謀而進者有時而衰以朴厚而知者無跡而
固公雅為今揚州牧贊皇公所知人不見其迹方在虢
略贊皇入相擢為左曹給事中凡有大官缺必寵薦居
數月遷河南尹又未幾鎮宛陵是三者中外所注意不
旬歲而周歴之時論不以為黨河南帝之别京其治尚
體度風采而别白區處之宣城國之奥壌其治在束吏
惠下蘇疲羸讋剽輕而勞徠澄汰之公兩得其道不由
一揆率身以儉而素風存任人以誠而羣務舉遇中貴
以禮而故態革内潔其志下盡其忠外無以撓其理三
者具求政之有粃曷由哉在鎮三載開成之元年十二
月八日薨於位享年六十三監軍使上言有詔軫悼不
視朝贈左散騎常侍明年八月十一日葬於河南府永
寧縣洛川鄉史原從舊阡也初公娶於滎陽鄭氏生三
女而歿今蓋祔焉一子曰慶存亡齓矣猶子前太原府
參軍扶執宗長書來請曰扶也早孤蒙世父常侍之覆
露今其嗣幼未任克家姑封琴書司管籥以俟其長竊
懼世父之德音不敭思有以垂於後者以誠告於從叔
大司農復命曰愈謹礱貞石以乞辭無忽余昔為郎與
常侍同列巳熟其行實及讀墓誌即今丞相益州牧趙
郡李公之文自稱為忘形友其在宣州李公再入相議
以第一官處之牢譲不取羔鴈所禮則河東裴夷直天
水趙哲隴西李行方吳郡陸紹梁國劉賁博陵崔珦人
咸曰得士夫揚州少與也而見器益州寡合也而見親
六從事材不一也而樂用是足以觀德庸可勿紀焉乃
為之銘其辭曰
隋有文中詔敭微言當時偉人咸出其門粹氣紆餘鍾
於後昆常侍恂恂文中來孫發源高麗中泳後大蘭芽
茁然秀出藂薈善不近名其聲日彰行勇於退其道愈
光哲者知之冥於周行以正持憲以文為郎以和佐戎
以惠臨邦以直司諫以公駮政守於三川頑民底定乃
鎮於宣先馳淑聲邑中婆娑瞻我旆旌問誰詢謀濟濟
君子問誰出納潔潔廉士道本乎心暢於四支治本乎
正形於百為黠吏歛手齊民揚眉江清藪空夜柝勿施
公卧於齊邦民恓恓公衣陞屋邦民行哭牙璋斯來柳
翣言旋棠氏未老周人慕焉熊耳之陽決泱洛川佳城
在兹既固且安松楸飋然石馬矯然過者必敬宛陵之
阡
故福建等州都團練觀察處置使薛公神道碑(劉)
(禹錫)
薛氏三代為侯國分於鄒魯間傳世三十有一為齊所
并其公子犇楚錫土田於沛漢末避讐之成都曹魏平
蜀徙家汾陰遂為河東臨晉人自奚仲為夏車服大夫
距今數千年乘軒服冕舄奕冠世言氏族者署為關内
甲姓天意若曰始有功於車錫爾子孫世世有之公諱
謇字某曾祖寶胤以名家子且有學行歴尚書郎雍州
司馬邠州刺史王父會有雋材刺三郡金密綿皆以治
聞累績至銀青光禄大夫封龍門侯烈考承矩以文亡
害仕至大理丞公幼承前人之覆露補崇文生歲滿調
主簿書於毫之醮苦二邑又尉於東畿之河清貞元中
上方與丞相調兵食思得通吏治而習邊事者計相以
公為對乃授監察御史裏行充京兆水運使局居鴈門
主穀糴具舟檝募勇壯且便弓矢者為榜夫千有餘人
隸尺籍伍符制如舟師詔以中貴人護之聲震塞上每
發粟泝河北行涉戎落以饋緣邊諸軍及乘障者雖河
塞逥遠必尅期如合符一出中省費萬計累加侍御史
内供奉賜緋魚袋有司條白其勞入拜殿中内史未幾
淮海節將以戎倅缺聞事下丞相御史擇可者僉曰公
政事已試遂授檢校戶部員外郎兼御史淮南軍司馬
尋轉駕部郎中錫以金紫遇府遷申命真相趙國公帶
中書侍郎代之公主行臺留務趙公文茵及境視置郵
供帳及郊視將迎部伍下車視簾幃器備乃曰信竒才
也此不足以展驥朝廷知之擢為泗濱守既報政就加
御史中丞俄遷福建都團練觀察使閩有負海之饒其
民悍而俗鬼居洞砦家桴筏者與華言不通公兼戎索
以治之五州民咸悅元和十年某月薨於位年六十七
贈右散騎常侍夫人趙郡李氏無兒早世繼夫人隴西
李氏檢校禮部尚書河東節度使說之女子凝為嗣季
子茂弘以諸侯禮議返葬故里蛾眉原從周也後二十
有三年元曰開成凝為平盧從事謹按甲令礱碑石來
乞辭以垂於悠久初公治粟於朔陲愚方冠惠文冠察
行馬外事聆風相厚謂可妻也以元女歸之明年愚入
尚書為郎職隸計司因白計相公召來會府行有日矣
遇内禪惟新愚以緣坐左貶間關外役竟不克面然而
公之為德善灌注心耳孝悌為根柢誠明枝葉之直方
為天質禮譲緣飾之所至藹然繇此道也公初下世故
人丞相李太師誌其墓略曰弘深莊重幹敏絶人此與
游者傳信之詞也豈誣也哉故作銘曰
河汾奫淪鼎氣敲雲散為昌光凝為賢人常侍之生其
宗孔碩從祖昆弟詵詵三百文館入仕幽寵未光尺木
為階俄然欲翔司會知材續宣朔方邊師萬堠俟我羸
糧泝於黃河路出戎疆募乃勇士皂衣挽航膺索臂弧
穹廬在旁虜聞公名憚不敢勷安北巳南列城相望率
有儲峙皆成金湯入居殿中分廵輦下淮南軍大往為
司馬軍中之治可移諸民乃牧於泗乃廉於閩閩悍而
囂夷風脆急恩信綏之委然如蟄閩方不淑天集其
福公薨於寢玄頳以復天王廢朝贈之金貂莓莓晉原
鬱鬱中條大墓舊阡松楸蕭蕭笳鼓以歸德音孔昭
文章辨體彙選卷六百六十九
