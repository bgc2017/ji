文章辨體彙選卷五百十二
明賀復徵編
史傳三十
酷吏列傳(漢司馬遷)
郅都者楊人也以郎事孝文帝孝景時都為中郎將敢
直諫面折大臣於朝嘗從入上林賈姬如厠野彘卒入
厠上目都都不行上欲自持兵救賈姬都伏上前曰亡
一姬復一姬進天下所少寧賈姬等乎陛下縱自輕奈
宗廟太后何上還彘亦去太后聞之賜都金百斤由此
重郅都濟南瞷氏宗人三百餘家豪猾二千石莫能制
於是景帝乃拜都為濟南太守至則族滅瞷氏首惡餘
皆股栗居歲餘郡中不拾遺旁十餘郡守畏都如大府
都為人勇有氣力公廉不發私書問遺無所受請寄無
所聽常自稱曰已倍親而仕身固當奉職死節官下終
不顧妻子矣郅都遷為中尉丞相條侯至貴倨也而都
揖丞相是時民朴畏罪自重而都獨先嚴酷致行法不
避貴戚列侯宗室見都側目而視號曰蒼鷹臨江王徵
詣中尉府對簿臨江王欲得刀筆為書謝上而都禁吏
不予魏其侯使人以間與臨江王臨江王既為書謝上
因自殺竇太后聞之怒以危法中都都免歸家孝景帝
乃使使持節拜都為雁門太守而便道之官得以便宜
從事匈奴素聞郅都節居邊為引兵去竟郅都死不近
雁門匈奴至為偶人象郅都令騎馳射莫能中見憚如
此匈奴患之竇太后乃竟中都以漢法景帝曰都忠臣
欲釋之竇太后曰臨江王獨非忠臣耶於是遂斬郅都
寧成者穰人也以郎謁者事景帝好氣為人小吏必陵
其長吏為人上操下如束濕薪渭賊任威稍遷至濟南
都尉而郅都為守始前數都尉皆步入府因吏謁守如
縣令其畏郅都如此及成往直陵都出其上都素聞其
聲於是善遇與結驩久之郅都死後長安左右宗室多
暴犯法於是上召寧成為中尉其治效郅都其廉弗如
然宗室豪桀皆人人惴恐武帝即位徙為内史外戚多
毁成之短抵罪髠鉗是時九卿罪死即死少被刑而成
極刑自以為不復收於是解脫詐刻傳出關歸家稱曰
仕不至二千石賈不至千萬安可比人乎乃貰貸買陂
田千餘頃假貧民役使數千家數年會赦致産數千金
為任俠持吏長短出從數十騎其使民威重於郡守
周陽由者其父趙兼以淮南王舅父侯周陽故因姓周
陽氏由以宗家任為郎事孝文及景帝景帝時由為郡
守武帝即位吏治尚循謹甚然由居二千石中最為暴
酷驕恣所愛者撓法活之所憎者曲法誅滅之所居郡
必夷其豪為守視都尉如令為都尉必陵太守奪之治
與汲黯俱為忮司馬安之文惡俱在二千石列同車未
嘗敢均茵伏由後為河東都尉時與其守勝屠公争權
相告言罪勝屠公當抵罪義不受刑自殺而由棄市自
寧成周陽由之後事益多民巧法大抵吏之治類多成
由等矣
趙禹者斄人以佐史補中都官用廉為令史事太尉亞
夫亞夫為丞相禹為丞相史府中皆稱其廉平然亞夫
弗任曰極知禹無害然文深不可以居大府今上時禹
以刀筆吏積勞遷為御史上以為能至大中大夫與張
湯論定諸律令作見知吏傳得相監司用法益刻蓋自
此始
張湯者杜人也其父為長安丞出湯為兒守舍還而鼠
盗肉其父怒笞湯湯掘窟得盗鼠及餘肉劾鼠掠治傳
爰書訊鞫論報并取鼠與肉具獄磔堂下其父見之視
其文辭如老獄吏大驚遂使書獄父死後湯為長安吏
久之周陽侯始為諸卿時常繫長安湯傾身為之及出
為侯大與湯交徧見湯貴人湯給事内史為寧成掾以
湯為無害言大府調為茂陵尉治方中武安侯為丞相
徵湯為史時薦言之天子補御史使案事治陳皇后蠱
獄深竟黨與於是上以為能稍遷至太中大夫與趙禹
共定諸律令務在深文拘守職之吏已而趙禹遷為中
尉徙為少府而張湯為廷尉兩人交驩而兄事禹禹為
人廉倨為吏以來舍母食客公卿相造請禹禹終不報
謝務在絶知友賓客之請孤立行一意而已見文法輙
取亦不覆案求官屬隂罪湯為人多詐舞智以御人始
為小吏乾没與長安富賈田甲魚翁叔之屬交私及列
九卿收接天下名士大夫已心内雖不合然陽浮慕之
是時上方鄉文學湯決大獄欲傅古義乃請博士弟子
治尚書春秋補廷尉史亭疑法奏讞疑事必豫先為上
分别其源上所是受而著讞決法廷尉絜令揚主之明
奏事即譴湯應謝鄉上意所便必引正監掾史賢者曰
固為臣議如上責臣臣弗用愚抵於此罪常釋聞即奏
事上善之曰臣非知為此奏乃正監掾史某為之其欲
薦吏揚人之善蔽人之過如此所治即上意所欲罪予
監史深禍者即上意所欲釋與監史輕平者所治即豪
必舞文巧詆即下戶羸弱時口言雖文致法上財察於
是往往釋湯所言湯至於大吏内行脩也通賓客飲食
於故人子弟為吏及貧昆弟調護之尤厚其造請諸公
不避寒暑是以湯雖文深意忌不專平然得此聲譽而
刻深吏多為爪牙用者依於文學之士丞相弘數稱其
美及治淮南衡山江都反獄皆窮根本嚴助及伍被上
欲釋之湯争曰伍被本畫反謀而助親幸出入禁闥瓜
牙臣乃交私諸侯如此弗誅後不可治於是上可論之
其治獄所排大臣自為功多此類於是湯益尊任遷為
御史大夫會渾邪等降漢大興兵伐匈奴山東水旱貧
民流徙皆仰給縣官縣官空虛於是承上指請造白金
及五銖錢籠天下鹽鐡排富商大賈出告緡令鉏豪強
并兼之家舞文巧詆以輔法湯每朝奏事語國家用日
晏天子忘食丞相取充位天下事皆决於湯百姓不安
其生騷動縣官所興未獲其利姦吏並侵漁於是痛䋲
以罪則自公卿以下至於庶人咸指湯湯嘗病天子至
自視病其隆貴如此匈奴來請和親羣臣議上前博士
狄山曰和親便上問其便山曰兵者凶噐未易數動高
帝欲伐匈奴大困平城乃遂結和親孝惠高后時天下
安樂及孝文帝欲事匈奴北邊蕭然苦兵矣孝景時吳
楚七國反景帝往來兩宫間寒心者數月吳楚已破竟
景帝不言兵天下富實今自陛下舉兵擊匈奴中國以
空虛邊民大困貧由此觀之不如和親上問湯湯曰此
愚儒無知狄山曰臣固愚忠若御史大夫湯乃詐忠若
湯之治淮南江都以深文痛詆諸侯别䟽骨月使蕃臣
不自安臣固知湯之為詐忠於是上作色曰吾使生居
一郡能無使虜入盗乎曰不能曰居一縣對曰不能復
曰居一障間山自度辨窮且下吏曰能於是上遣山乘
障至月餘匈奴斬山頭而去自是以後羣臣震慴湯之
客田甲雖賈人有賢操始湯為小吏時與錢通及湯為
大吏甲所以責湯行義過失亦有烈士風湯為御史大
夫七歲敗河東人李文嘗與湯有卻巳而為御史中丞
恚數從中文書事有可以傷湯者不能為地湯有所愛
史魯謁居知湯不平使人上蜚變告文姦事下湯湯治
論殺文而湯心知謁居為之上問曰言變事蹤跡安起
湯詳驚曰此殆文故人怨之謁居病卧閭里主人湯自
往視疾為謁居摩足趙國以冶鑄為業王數訟鐡官事
湯常排趙王趙王求湯隂事謁居常按趙王趙王怨之
并上書告湯大臣也史謁居有病湯至為摩足疑與為
大姦事下廷尉謁居病死事連其弟弟繫𨗳官湯亦治
他囚導官見謁居弟欲隂為之而陽不省謁居弟弗知
怨湯使人上書告湯與謁居謀共變告李文事下減宣
宣嘗與湯有卻及得此事窮竟其事未奏也會人有盗
發孝文園瘞錢丞相青翟朝與湯約俱謝至前湯念獨
丞相以四時行園當謝湯無與也不謝丞相謝上使御
史案其事湯欲致其文丞相見知丞相患之三長史皆
害湯欲䧟之始長史朱買臣會稽人也讀春秋莊助使
人言買臣買臣以楚辭與助俱幸侍中為大中大夫用
事而湯乃為小吏跪伏使買臣等前巳而湯為廷尉治
淮南獄排擠莊助買臣固怨望及湯為御史大夫買臣
以會稽守為主爵都尉列於九卿數年坐法廢守長史
見湯湯坐牀上丞史遇買臣弗為禮買臣楚士深怨嘗
欲報之王朝齊人也以術至右内史邊通學長短剛暴
強人也官再至濟南相故皆居湯右已而失官守長史
詘體於湯湯數行丞相事知此三長史素貴常凌折之
以故三長史合謀曰始湯約與君謝已而賣君今欲劾
君以宗廟事此欲代君耳吾知湯隂事使吏捕案湯左右
田信等曰湯且欲奏請信輙先知之居物致富與湯分
之及他姦事事辭頗聞上問湯曰吾所為賈人輙先知
之益居其物是類有以吾謀告之者湯不謝湯又詳驚
曰固宜有减宣亦奏謁居等事天子果以湯懷詐面欺
使使八輩簿責湯湯具自道無此不服於是上使趙禹
責湯禹至讓湯曰君何不知分也君所治夷滅者幾何
人矣今人言君皆有狀天子重致君獄欲令君自為計
何多以對簿為湯乃為書謝曰湯無尺寸功起刀筆吏
陛下幸致為三公無以塞責然謀䧟湯罪者三長史也
遂自殺湯死家産直不過五百金皆所得奉賜無他業
昆弟諸子欲厚葬湯湯母曰湯為天子大臣被汙惡言
而死何厚葬乎載以牛車有棺無槨天子聞之曰非此
母不能生此子乃盡案誅三長史丞相青翟自殺出田
信上惜湯稍遷其子安世趙禹中廢已而為廷尉始條
侯以為禹賊深弗任及禹為少府比九卿禹酷急至晩
節事益多吏務為嚴峻而禹治加緩而名為平王温舒
等後起治酷於禹禹以老徙為燕相數載亂悖有罪免
歸後湯十餘年以壽卒於家
義縱者河東人也為少年時嘗與張次公俱攻剽為羣
盗縱有姊姁以醫幸王太后王太后問有子兄弟為官
者乎姊曰有弟無行不可太后乃告上拜義姁弟縱為
中郎補上黨郡中令治敢行少藴藉縣無逋事舉為第
一遷為長陵及長安令直法行治不避貴戚以捕案太
后外孫脩成君子仲上以為能遷為河内都尉至則族
滅其豪穰氏之屬河内道不拾遺而張次公亦為郎以
勇悍從軍敢深入有功為岸頭侯寧成家居上欲以為
郡守御史大夫弘曰臣居山東為小吏時寧成為濟南
都尉其治如狼牧羊成不可使治民上乃拜成為關都
尉歲餘關東吏隸郡國出入關者號曰寧見乳虎無值
寧成之怒義縱自河内遷為南陽太守聞寧成家居南
陽及縱至關寧成側行送迎然縱氣盛弗為禮至郡遂
案寧氏盡破碎其家成坐有罪及孔暴之屬皆奔亡南
陽吏民重足屏迹而平氏朱彊杜衍杜周為縱爪牙之吏
任用遷為廷史軍數出定襄定襄吏民亂敗於是徙縱
為定襄太守縱至掩定襄獄中重罪輕繫二百餘人及
賓客昆弟私入相視亦二百餘人縱一捕鞫曰為死罪
解脫是日皆報殺四百餘人其後郡中不寒而栗猾民
佐吏為治是時趙禹張湯以深刻為九卿矣然其治尚
寬輔法而行而縱以鷹擊毛摯為治後會五銖錢白金
起民為姦京師尤甚乃以縱為右内史王温舒為中尉
温舒至惡其所為不先言縱縱必以氣凌之敗壞其功
其治所誅殺甚多然取為小治姦益不勝直指始出矣
吏之治以斬殺縳束為務閻奉以惡用矣縱廉其治放
郅都上幸鼎湖病久已而卒起幸甘泉道多不治上怒
曰縱以我為不復行此道乎嗛之至冬楊可方受告緡
縱以為此亂民部吏捕其可為使者天子聞使杜式治
以為廢格沮事棄縱市後一歲張湯亦死
王温舒者陽陵人也少時椎埋為姦巳而試補縣亭長數廢為
吏以治獄至廷史事張湯遷為御史督盜賊殺傷甚多稍遷
至廣平都尉擇郡中豪敢任吏十餘人以為爪牙皆把
其隂重罪而縱使督盗賊快其意所欲得此人雖有百
罪弗法即有避因其事夷之亦滅宗以其故齊趙之郊
盗賊不敢近廣平廣平聲為道不拾遺上聞遷為河内
太守素居廣平時皆知河内豪姦之家及往九月而至
令郡具私馬五十匹為驛自河内至長安部吏如居廣
平時方略捕郡中豪猾郡中豪猾相連坐千餘家上書
請大者至族小者乃死家盡没入償臧奏行不過二三
日得可事論報至流血十餘里河内皆怪其奏以為神
速盡十二月郡中毋聲毋敢夜行野無犬吠之盜其頗
不得失之旁郡國黎求會春温舒頓足嘆曰嗟乎令冬
月益展一月足吾事矣其好殺伐行威不愛人如此天
子聞之以為能遷為中尉其治復放河内徙諸名禍猾
吏與從事河内則楊皆麻戊關中楊贛成信等義縱為
内史憚未敢恣治及縱死張湯敗後徙為廷尉而尹齊
為中尉
尹齊者東郡茌平人以刀筆稍遷至御史事張湯張湯
數稱以為廉武使督盗賊所斬伐不避貴戚遷為關内
都尉聲甚於寧成上以為能遷為中尉吏民益凋敝尹
齊木彊少文豪惡吏伏匿而善吏不能為治以故事多
廢抵罪上復徙温舒為中尉而楊僕以嚴酷為主爵都
尉
楊僕者宜陽人也以千夫為吏河南守案舉以為能遷
為御史使督盗賊關東治放尹齊以為敢摯行稍遷至
主爵都尉列九卿天子以為能南越反拜為樓船將軍
有功封將梁侯為荀彘所縛居久之病死而温舒復為
中尉為人少文居廷惛惛不辨至於中尉則心開督盜
賊素習關中俗知豪惡吏豪惡吏盡復為用為方略吏
苛察盜賊惡少年投銗購告言姦置伯格長以牧司姦
盗賊温舒為人讇善事有勢者即無勢者視之如奴有
勢家雖有姦如山弗犯無勢者貴戚必侵辱舞文巧詆
下戶之猾以焄大豪其治中尉如此姦猾窮治大抵盡
靡爛獄中行論無出者其爪牙吏虎而冠於是中尉部
中中猾以下皆伏有勢者為游聲譽稱治治數歲其吏
多以權富温舒擊東越還議有不中意者坐小法抵罪
免是時天子方欲作通天臺而未有人温舒請覆中尉
脫卒得數萬人作上說拜為少府徙為右内史治如其
故姦邪少禁坐法失官復為右輔行中尉事如故操歲
餘會宛軍發詔徵豪吏温舒匿其吏華成及人有變告
温舒受員騎錢他姦利事罪至族自殺其時兩弟及兩
婿家亦各自坐他罪而族光禄徐自為曰悲夫夫古有
三族而王温舒罪至同時而五族乎温舒死家直累千金
後數歲尹齊亦以淮陽都尉病死家直不滿五十金所
誅滅淮陽甚多及死仇家欲燒其尸尸亡去歸葬自温
舒等以惡為治而郡守都尉諸侯二千石欲為治者其
治大抵盡放温舒而吏民益輕犯法盜賊滋起南陽有
梅免白政楚有殷中杜少齊有徐勃燕趙之間有堅盧
范生之屬大羣至數千人擅自號攻城邑取庫兵釋死
罪縳辱郡太守都尉殺二千石為檄告縣趣具食小郡
盜以百數鹵掠鄕里者不可勝數也於是天子始使御
史中丞丞相長史督之猶弗能禁也乃使光禄大夫范
昆諸輔都尉及故九卿張德等衣繡衣持節虎符發兵
以興擊斬首大部或至萬餘級及以法誅通飲食坐連
諸郡甚者數千人數歲乃頗得其渠率散卒失亡復聚
黨阻山川者往往而羣居無可奈何于是作沈命法曰
羣盜起不發覺發覺而捕不滿品者二千石以下至小
吏主者皆死其小吏畏誅雖有盗不敢發恐不能得坐
課累府府亦使其不言故盗賊寖多上下相為匿以文
辭避法焉
減宣者楊人也以佐史無害給事河東守府衛將軍青
使買馬河東見宣無害言上徵為大廐丞官事辦稍遷
至御史及中丞使治主父偃及治淮南反獄所以微文
深詆殺者甚衆稱為敢决疑數廢數起為御史及中丞
者幾二十歲王温舒免中尉而宣為左内史其治米鹽
事大小皆關其手自部署縣名曹實物官吏令丞不得
擅搖痛以重法繩之居官數年一切郡中為小治辦然
獨宣以小致大能因力行之難以為經中廢為右扶風
坐怨成信信亡藏上林中宣使郿令格殺信吏卒格信
時射中上林苑門宣下吏抵罪以為大逆當族自殺而
杜周任用
杜周者南陽杜衍人義縱為南陽守以為爪牙舉為廷
尉史事張湯湯數言其無害至御史使案邊失亡所論
殺甚衆奏事中上意任用與減宣相編更為中丞十餘
歲其治與減宣相放然重遲外寬内深次骨宣為左内
史周為廷尉其治大放張湯而善候伺上所欲擠者因
而䧟之上所欲釋者久繫待問而微見其冤狀客有譲
周曰君為天子决平不循三尺法專以人主意指為獄
獄者固如是乎周曰三尺安出哉前主所是著為律後
主所是䟽為令當時為是何古之法乎至周為廷尉詔
獄亦益多矣二千石繫者新故相因不减百餘人郡吏
大府舉之廷尉一歲至千餘章章大者連逮證案數百
小者數十人遠者數千近者數百里會獄吏因責如章
告劾不服以笞掠定之於是聞有逮皆亡匿獄久者至
更數赦十有餘歲而相告言大抵盡詆以不道以上廷
尉及中都官詔獄逮至六七萬人吏所增加十萬餘人
周中廢後為執金吾逐盗捕治桑弘羊衛皇后昆弟子
刻深天子以為盡力無私遷為御史大夫家兩子夾河
為守其治暴酷皆甚於王温舒等矣杜周初徵為廷史
有一馬且不全及身久任事至三公列子孫尊官家訾
累數巨萬矣
文章辨體彙選卷五百十二
文章辨體彙選卷五百十二
明賀復徵編
史傳三十
酷吏列傳(漢司馬遷)
郅都者楊人也以郎事孝文帝孝景時都為中郎將敢
直諫面折大臣於朝嘗從入上林賈姬如厠野彘卒入
厠上目都都不行上欲自持兵救賈姬都伏上前曰亡
一姬復一姬進天下所少寧賈姬等乎陛下縱自輕奈
宗廟太后何上還彘亦去太后聞之賜都金百斤由此
重郅都濟南瞷氏宗人三百餘家豪猾二千石莫能制
於是景帝乃拜都為濟南太守至則族滅瞷氏首惡餘
皆股栗居歲餘郡中不拾遺旁十餘郡守畏都如大府
都為人勇有氣力公廉不發私書問遺無所受請寄無
所聽常自稱曰已倍親而仕身固當奉職死節官下終
不顧妻子矣郅都遷為中尉丞相條侯至貴倨也而都
揖丞相是時民朴畏罪自重而都獨先嚴酷致行法不
避貴戚列侯宗室見都側目而視號曰蒼鷹臨江王徵
詣中尉府對簿臨江王欲得刀筆為書謝上而都禁吏
不予魏其侯使人以間與臨江王臨江王既為書謝上
因自殺竇太后聞之怒以危法中都都免歸家孝景帝
乃使使持節拜都為雁門太守而便道之官得以便宜
從事匈奴素聞郅都節居邊為引兵去竟郅都死不近
雁門匈奴至為偶人象郅都令騎馳射莫能中見憚如
此匈奴患之竇太后乃竟中都以漢法景帝曰都忠臣
欲釋之竇太后曰臨江王獨非忠臣耶於是遂斬郅都
寧成者穰人也以郎謁者事景帝好氣為人小吏必陵
其長吏為人上操下如束濕薪渭賊任威稍遷至濟南
都尉而郅都為守始前數都尉皆步入府因吏謁守如
縣令其畏郅都如此及成往直陵都出其上都素聞其
聲於是善遇與結驩久之郅都死後長安左右宗室多
暴犯法於是上召寧成為中尉其治效郅都其廉弗如
然宗室豪桀皆人人惴恐武帝即位徙為内史外戚多
毁成之短抵罪髠鉗是時九卿罪死即死少被刑而成
極刑自以為不復收於是解脫詐刻傳出關歸家稱曰
仕不至二千石賈不至千萬安可比人乎乃貰貸買陂
田千餘頃假貧民役使數千家數年會赦致産數千金
為任俠持吏長短出從數十騎其使民威重於郡守
周陽由者其父趙兼以淮南王舅父侯周陽故因姓周
陽氏由以宗家任為郎事孝文及景帝景帝時由為郡
守武帝即位吏治尚循謹甚然由居二千石中最為暴
酷驕恣所愛者撓法活之所憎者曲法誅滅之所居郡
必夷其豪為守視都尉如令為都尉必陵太守奪之治
與汲黯俱為忮司馬安之文惡俱在二千石列同車未
嘗敢均茵伏由後為河東都尉時與其守勝屠公争權
相告言罪勝屠公當抵罪義不受刑自殺而由棄市自
寧成周陽由之後事益多民巧法大抵吏之治類多成
由等矣
趙禹者斄人以佐史補中都官用廉為令史事太尉亞
夫亞夫為丞相禹為丞相史府中皆稱其廉平然亞夫
弗任曰極知禹無害然文深不可以居大府今上時禹
以刀筆吏積勞遷為御史上以為能至大中大夫與張
湯論定諸律令作見知吏傳得相監司用法益刻蓋自
此始
張湯者杜人也其父為長安丞出湯為兒守舍還而鼠
盗肉其父怒笞湯湯掘窟得盗鼠及餘肉劾鼠掠治傳
爰書訊鞫論報并取鼠與肉具獄磔堂下其父見之視
其文辭如老獄吏大驚遂使書獄父死後湯為長安吏
久之周陽侯始為諸卿時常繫長安湯傾身為之及出
為侯大與湯交徧見湯貴人湯給事内史為寧成掾以
湯為無害言大府調為茂陵尉治方中武安侯為丞相
徵湯為史時薦言之天子補御史使案事治陳皇后蠱
獄深竟黨與於是上以為能稍遷至太中大夫與趙禹
共定諸律令務在深文拘守職之吏已而趙禹遷為中
尉徙為少府而張湯為廷尉兩人交驩而兄事禹禹為
人廉倨為吏以來舍母食客公卿相造請禹禹終不報
謝務在絶知友賓客之請孤立行一意而已見文法輙
取亦不覆案求官屬隂罪湯為人多詐舞智以御人始
為小吏乾没與長安富賈田甲魚翁叔之屬交私及列
九卿收接天下名士大夫已心内雖不合然陽浮慕之
是時上方鄉文學湯決大獄欲傅古義乃請博士弟子
治尚書春秋補廷尉史亭疑法奏讞疑事必豫先為上
分别其源上所是受而著讞決法廷尉絜令揚主之明
奏事即譴湯應謝鄉上意所便必引正監掾史賢者曰
固為臣議如上責臣臣弗用愚抵於此罪常釋聞即奏
事上善之曰臣非知為此奏乃正監掾史某為之其欲
薦吏揚人之善蔽人之過如此所治即上意所欲罪予
監史深禍者即上意所欲釋與監史輕平者所治即豪
必舞文巧詆即下戶羸弱時口言雖文致法上財察於
是往往釋湯所言湯至於大吏内行脩也通賓客飲食
於故人子弟為吏及貧昆弟調護之尤厚其造請諸公
不避寒暑是以湯雖文深意忌不專平然得此聲譽而
刻深吏多為爪牙用者依於文學之士丞相弘數稱其
美及治淮南衡山江都反獄皆窮根本嚴助及伍被上
欲釋之湯争曰伍被本畫反謀而助親幸出入禁闥瓜
牙臣乃交私諸侯如此弗誅後不可治於是上可論之
其治獄所排大臣自為功多此類於是湯益尊任遷為
御史大夫會渾邪等降漢大興兵伐匈奴山東水旱貧
民流徙皆仰給縣官縣官空虛於是承上指請造白金
及五銖錢籠天下鹽鐡排富商大賈出告緡令鉏豪強
并兼之家舞文巧詆以輔法湯每朝奏事語國家用日
晏天子忘食丞相取充位天下事皆决於湯百姓不安
其生騷動縣官所興未獲其利姦吏並侵漁於是痛䋲
以罪則自公卿以下至於庶人咸指湯湯嘗病天子至
自視病其隆貴如此匈奴來請和親羣臣議上前博士
狄山曰和親便上問其便山曰兵者凶噐未易數動高
帝欲伐匈奴大困平城乃遂結和親孝惠高后時天下
安樂及孝文帝欲事匈奴北邊蕭然苦兵矣孝景時吳
楚七國反景帝往來兩宫間寒心者數月吳楚已破竟
景帝不言兵天下富實今自陛下舉兵擊匈奴中國以
空虛邊民大困貧由此觀之不如和親上問湯湯曰此
愚儒無知狄山曰臣固愚忠若御史大夫湯乃詐忠若
湯之治淮南江都以深文痛詆諸侯别䟽骨月使蕃臣
不自安臣固知湯之為詐忠於是上作色曰吾使生居
一郡能無使虜入盗乎曰不能曰居一縣對曰不能復
曰居一障間山自度辨窮且下吏曰能於是上遣山乘
障至月餘匈奴斬山頭而去自是以後羣臣震慴湯之
客田甲雖賈人有賢操始湯為小吏時與錢通及湯為
大吏甲所以責湯行義過失亦有烈士風湯為御史大
夫七歲敗河東人李文嘗與湯有卻巳而為御史中丞
恚數從中文書事有可以傷湯者不能為地湯有所愛
史魯謁居知湯不平使人上蜚變告文姦事下湯湯治
論殺文而湯心知謁居為之上問曰言變事蹤跡安起
湯詳驚曰此殆文故人怨之謁居病卧閭里主人湯自
往視疾為謁居摩足趙國以冶鑄為業王數訟鐡官事
湯常排趙王趙王求湯隂事謁居常按趙王趙王怨之
并上書告湯大臣也史謁居有病湯至為摩足疑與為
大姦事下廷尉謁居病死事連其弟弟繫𨗳官湯亦治
他囚導官見謁居弟欲隂為之而陽不省謁居弟弗知
怨湯使人上書告湯與謁居謀共變告李文事下減宣
宣嘗與湯有卻及得此事窮竟其事未奏也會人有盗
發孝文園瘞錢丞相青翟朝與湯約俱謝至前湯念獨
丞相以四時行園當謝湯無與也不謝丞相謝上使御
史案其事湯欲致其文丞相見知丞相患之三長史皆
害湯欲䧟之始長史朱買臣會稽人也讀春秋莊助使
人言買臣買臣以楚辭與助俱幸侍中為大中大夫用
事而湯乃為小吏跪伏使買臣等前巳而湯為廷尉治
淮南獄排擠莊助買臣固怨望及湯為御史大夫買臣
以會稽守為主爵都尉列於九卿數年坐法廢守長史
見湯湯坐牀上丞史遇買臣弗為禮買臣楚士深怨嘗
欲報之王朝齊人也以術至右内史邊通學長短剛暴
強人也官再至濟南相故皆居湯右已而失官守長史
詘體於湯湯數行丞相事知此三長史素貴常凌折之
以故三長史合謀曰始湯約與君謝已而賣君今欲劾
君以宗廟事此欲代君耳吾知湯隂事使吏捕案湯左右
田信等曰湯且欲奏請信輙先知之居物致富與湯分
之及他姦事事辭頗聞上問湯曰吾所為賈人輙先知
之益居其物是類有以吾謀告之者湯不謝湯又詳驚
曰固宜有减宣亦奏謁居等事天子果以湯懷詐面欺
使使八輩簿責湯湯具自道無此不服於是上使趙禹
責湯禹至讓湯曰君何不知分也君所治夷滅者幾何
人矣今人言君皆有狀天子重致君獄欲令君自為計
何多以對簿為湯乃為書謝曰湯無尺寸功起刀筆吏
陛下幸致為三公無以塞責然謀䧟湯罪者三長史也
遂自殺湯死家産直不過五百金皆所得奉賜無他業
昆弟諸子欲厚葬湯湯母曰湯為天子大臣被汙惡言
而死何厚葬乎載以牛車有棺無槨天子聞之曰非此
母不能生此子乃盡案誅三長史丞相青翟自殺出田
信上惜湯稍遷其子安世趙禹中廢已而為廷尉始條
侯以為禹賊深弗任及禹為少府比九卿禹酷急至晩
節事益多吏務為嚴峻而禹治加緩而名為平王温舒
等後起治酷於禹禹以老徙為燕相數載亂悖有罪免
歸後湯十餘年以壽卒於家
義縱者河東人也為少年時嘗與張次公俱攻剽為羣
盗縱有姊姁以醫幸王太后王太后問有子兄弟為官
者乎姊曰有弟無行不可太后乃告上拜義姁弟縱為
中郎補上黨郡中令治敢行少藴藉縣無逋事舉為第
一遷為長陵及長安令直法行治不避貴戚以捕案太
后外孫脩成君子仲上以為能遷為河内都尉至則族
滅其豪穰氏之屬河内道不拾遺而張次公亦為郎以
勇悍從軍敢深入有功為岸頭侯寧成家居上欲以為
郡守御史大夫弘曰臣居山東為小吏時寧成為濟南
都尉其治如狼牧羊成不可使治民上乃拜成為關都
尉歲餘關東吏隸郡國出入關者號曰寧見乳虎無值
寧成之怒義縱自河内遷為南陽太守聞寧成家居南
陽及縱至關寧成側行送迎然縱氣盛弗為禮至郡遂
案寧氏盡破碎其家成坐有罪及孔暴之屬皆奔亡南
陽吏民重足屏迹而平氏朱彊杜衍杜周為縱爪牙之吏
任用遷為廷史軍數出定襄定襄吏民亂敗於是徙縱
為定襄太守縱至掩定襄獄中重罪輕繫二百餘人及
賓客昆弟私入相視亦二百餘人縱一捕鞫曰為死罪
解脫是日皆報殺四百餘人其後郡中不寒而栗猾民
佐吏為治是時趙禹張湯以深刻為九卿矣然其治尚
寬輔法而行而縱以鷹擊毛摯為治後會五銖錢白金
起民為姦京師尤甚乃以縱為右内史王温舒為中尉
温舒至惡其所為不先言縱縱必以氣凌之敗壞其功
其治所誅殺甚多然取為小治姦益不勝直指始出矣
吏之治以斬殺縳束為務閻奉以惡用矣縱廉其治放
郅都上幸鼎湖病久已而卒起幸甘泉道多不治上怒
曰縱以我為不復行此道乎嗛之至冬楊可方受告緡
縱以為此亂民部吏捕其可為使者天子聞使杜式治
以為廢格沮事棄縱市後一歲張湯亦死
王温舒者陽陵人也少時椎埋為姦巳而試補縣亭長數廢為
吏以治獄至廷史事張湯遷為御史督盜賊殺傷甚多稍遷
至廣平都尉擇郡中豪敢任吏十餘人以為爪牙皆把
其隂重罪而縱使督盗賊快其意所欲得此人雖有百
罪弗法即有避因其事夷之亦滅宗以其故齊趙之郊
盗賊不敢近廣平廣平聲為道不拾遺上聞遷為河内
太守素居廣平時皆知河内豪姦之家及往九月而至
令郡具私馬五十匹為驛自河内至長安部吏如居廣
平時方略捕郡中豪猾郡中豪猾相連坐千餘家上書
請大者至族小者乃死家盡没入償臧奏行不過二三
日得可事論報至流血十餘里河内皆怪其奏以為神
速盡十二月郡中毋聲毋敢夜行野無犬吠之盜其頗
不得失之旁郡國黎求會春温舒頓足嘆曰嗟乎令冬
月益展一月足吾事矣其好殺伐行威不愛人如此天
子聞之以為能遷為中尉其治復放河内徙諸名禍猾
吏與從事河内則楊皆麻戊關中楊贛成信等義縱為
内史憚未敢恣治及縱死張湯敗後徙為廷尉而尹齊
為中尉
尹齊者東郡茌平人以刀筆稍遷至御史事張湯張湯
數稱以為廉武使督盗賊所斬伐不避貴戚遷為關内
都尉聲甚於寧成上以為能遷為中尉吏民益凋敝尹
齊木彊少文豪惡吏伏匿而善吏不能為治以故事多
廢抵罪上復徙温舒為中尉而楊僕以嚴酷為主爵都
尉
楊僕者宜陽人也以千夫為吏河南守案舉以為能遷
為御史使督盗賊關東治放尹齊以為敢摯行稍遷至
主爵都尉列九卿天子以為能南越反拜為樓船將軍
有功封將梁侯為荀彘所縛居久之病死而温舒復為
中尉為人少文居廷惛惛不辨至於中尉則心開督盜
賊素習關中俗知豪惡吏豪惡吏盡復為用為方略吏
苛察盜賊惡少年投銗購告言姦置伯格長以牧司姦
盗賊温舒為人讇善事有勢者即無勢者視之如奴有
勢家雖有姦如山弗犯無勢者貴戚必侵辱舞文巧詆
下戶之猾以焄大豪其治中尉如此姦猾窮治大抵盡
靡爛獄中行論無出者其爪牙吏虎而冠於是中尉部
中中猾以下皆伏有勢者為游聲譽稱治治數歲其吏
多以權富温舒擊東越還議有不中意者坐小法抵罪
免是時天子方欲作通天臺而未有人温舒請覆中尉
脫卒得數萬人作上說拜為少府徙為右内史治如其
故姦邪少禁坐法失官復為右輔行中尉事如故操歲
餘會宛軍發詔徵豪吏温舒匿其吏華成及人有變告
温舒受員騎錢他姦利事罪至族自殺其時兩弟及兩
婿家亦各自坐他罪而族光禄徐自為曰悲夫夫古有
三族而王温舒罪至同時而五族乎温舒死家直累千金
後數歲尹齊亦以淮陽都尉病死家直不滿五十金所
誅滅淮陽甚多及死仇家欲燒其尸尸亡去歸葬自温
舒等以惡為治而郡守都尉諸侯二千石欲為治者其
治大抵盡放温舒而吏民益輕犯法盜賊滋起南陽有
梅免白政楚有殷中杜少齊有徐勃燕趙之間有堅盧
范生之屬大羣至數千人擅自號攻城邑取庫兵釋死
罪縳辱郡太守都尉殺二千石為檄告縣趣具食小郡
盜以百數鹵掠鄕里者不可勝數也於是天子始使御
史中丞丞相長史督之猶弗能禁也乃使光禄大夫范
昆諸輔都尉及故九卿張德等衣繡衣持節虎符發兵
以興擊斬首大部或至萬餘級及以法誅通飲食坐連
諸郡甚者數千人數歲乃頗得其渠率散卒失亡復聚
黨阻山川者往往而羣居無可奈何于是作沈命法曰
羣盜起不發覺發覺而捕不滿品者二千石以下至小
吏主者皆死其小吏畏誅雖有盗不敢發恐不能得坐
課累府府亦使其不言故盗賊寖多上下相為匿以文
辭避法焉
減宣者楊人也以佐史無害給事河東守府衛將軍青
使買馬河東見宣無害言上徵為大廐丞官事辦稍遷
至御史及中丞使治主父偃及治淮南反獄所以微文
深詆殺者甚衆稱為敢决疑數廢數起為御史及中丞
者幾二十歲王温舒免中尉而宣為左内史其治米鹽
事大小皆關其手自部署縣名曹實物官吏令丞不得
擅搖痛以重法繩之居官數年一切郡中為小治辦然
獨宣以小致大能因力行之難以為經中廢為右扶風
坐怨成信信亡藏上林中宣使郿令格殺信吏卒格信
時射中上林苑門宣下吏抵罪以為大逆當族自殺而
杜周任用
杜周者南陽杜衍人義縱為南陽守以為爪牙舉為廷
尉史事張湯湯數言其無害至御史使案邊失亡所論
殺甚衆奏事中上意任用與減宣相編更為中丞十餘
歲其治與減宣相放然重遲外寬内深次骨宣為左内
史周為廷尉其治大放張湯而善候伺上所欲擠者因
而䧟之上所欲釋者久繫待問而微見其冤狀客有譲
周曰君為天子决平不循三尺法專以人主意指為獄
獄者固如是乎周曰三尺安出哉前主所是著為律後
主所是䟽為令當時為是何古之法乎至周為廷尉詔
獄亦益多矣二千石繫者新故相因不减百餘人郡吏
大府舉之廷尉一歲至千餘章章大者連逮證案數百
小者數十人遠者數千近者數百里會獄吏因責如章
告劾不服以笞掠定之於是聞有逮皆亡匿獄久者至
更數赦十有餘歲而相告言大抵盡詆以不道以上廷
尉及中都官詔獄逮至六七萬人吏所增加十萬餘人
周中廢後為執金吾逐盗捕治桑弘羊衛皇后昆弟子
刻深天子以為盡力無私遷為御史大夫家兩子夾河
為守其治暴酷皆甚於王温舒等矣杜周初徵為廷史
有一馬且不全及身久任事至三公列子孫尊官家訾
累數巨萬矣
文章辨體彙選卷五百十二
