文章辨體彙選卷六百六十四
明賀復徵編
碑二十三(排體雜碑)
京兆尹張公德政碑(唐王維)
夫京兆號為難理清净病于不給刀筆拘于守文或以
輭弱廢或以賊殺劾把宿負淺為丈夫用鉤距盖非長
者我則異于是大道難名大理無法閉關于任數巧算
不能知堅壁于畫一善政不能下摧宿豪如薙草無愠
色視大權如歴塊無傲容百司之吏總一德以咸服五
方之人雜異教而同理受命之始先聲巳振黠吏惡少
聞風族行及乎鳴騶詣府登堂坐定縣尹掾史以次上
謁守正之人其氣高含章之人其詞大見容色而聞號
令小人感而君子泰日者櫟陽男子閭里為豪借客報
仇聚人為盗或白日手刃或黃塵䄂鎚政寬則以身先
諸偷操急則以事中長史貳過不已萬計自脫公命吏
縳之立死鈐下于是人入闇室若遇大賓焉前年不登
人顇太甚野無遺糠路有委骨天子不忍征于不粒賦
於無衣六軍侍衛以臨東諸侯息關中也帝曰咨天其
降威人罔畏罪台恐寇盗乃邑矧曰蕩析離居惟爾克
濟撫兹西土公拜稽首思塞休命布慈惠之政不以利
滛震雷霆之威其或宥過饔人减雙雞之膳圉人省五
馬之秣淘不獻服圬不填館自身已往振廪同食雖人
煙不動道殣相望不悪濫以苟生咸守教以就死是不
可能也先是王公或專南山之利司農涸昆明之池收
赤岸澤將為田以便官至是悉奏罷之舟漁衡麓之守
廢蒲荷薪蒸之産入自郊徂邑室有漁餐斬隂伐陽市
多山木人得以贍惟涇有防比歲多决近縣疲于力役
他山遺於度材公命括杇壤填巨石辮大木去編菅其
始告勞乃終有慶匠石日减功萬藏史日省錢億農始
學耒女始安織于是鮐背黃髮之耆曰我有田疇鍾秉
其畆我有子弟顏閔其行鄉黨以睦惸失其獨道路有
禮汰無與争酒先養老賄不問吏既無吠狗亦無奸人
臨年餘資竊蒙惠化其曷以臻兹君子曰此天子至公
内舉不避親錫汝明尹張公之力也且公之德升聞于
天非一朝一夕之漸也亦以稱職于累官著聲于所在
其丞秘書也闕文遺簡多在大家深為子孫之藏密有
緘縢之固公不憚權貴或抵或誘盡歸天閣官書備焉
其牧郢人也人有不若德戮之不為暴人有不保居撫
之不為謟存者考其事壯者食以蓄之行者緝其宫藝
其樹以待之此邦之人既優他邦之人又至焉未盈一
歲遂增萬戶其守汾也仍歲大旱郡祠介推雖屢舞僊
僊而靈應未若公命束藴取火伐樹寘薪釃酒而祝曰
有功于人祀為明神無德而祿祸亦覆餗自絳以來人
之祀子純犧大璧不敢愛必以薦也童兒季女不敢愛
必以敬也神旣靡答人將安仰若亭午而雨則樹其鷺
羽執此騂毛不然者火燎將至焮天爍地靈衣且為煨
燼豐屋將為茂草爾其圖之言未畢而雲興拜未起而
雨降周于闔境不入他郡雖封疆咫尺而彼竭我盈嘻
若紀能事載盛德渭川之竹不足簡終南之木不足軸
夫訓人至于禮義曰德安人免于阽危曰功德者上賞
于上下頌於下長老孜孜願刊於石以予學于舊史來
即我謀且維與人編戶與人為伍與人出入與人言語
知風俗之淳弊識政化之原本属詞媿文書事盖實
溧陽瀨水貞義女碑(李自)
皇唐葉有六聖再造八極鏡照萬方幽明咸熙天秩
有禮自太古及今君君臣臣烈士貞女採其名節尤
彰可激清頽俗者皆掃地而祠之蘭蒸椒漿歲祀罔
闕而兹邑貞義女光靈翳然埋冥古遠琬琰不刻豈
前脩博達者為邦之意乎貞義女者溧陽黃山里史
氏之女也以家溧陽史闕書之歲三十弗移天于人
清英㓗白事母純孝手柔荑而不龜身擊漂以自業
當楚平王時平王虐忠助䜛苛虐厥政芟于尚斬於
奢血流于朝赤族伍氏怨毒於人何其深哉子胥始
東奔勾吳月涉星遁或七日不火傷弓於飛逼廹于
昭關匐匍于瀨渚捨車而徒告窮此女目色以臆授
之壺漿全人自沉形與口滅卓絶千古聲凌浮雲激
節必報之讐雪誠無疑之地難乎㦲借如曺娥潜波
理貫于孝道聶姊殞肆槩動於天倫魯姑棄子以却
三軍之衆漂母進飯沒受千金之恩方之於此彼或
易爾卒使伍君開張闔閭傾蕩鄢郢吳師鞭屍于楚
國申胥泣血于秦庭我亡爾存亦各壯志張英風于
古今雪大憤於天地微此女之力雖有為之士焉能
咆哮烜爀施於後世也望其溺所愴然低廽而不能
去每風號吳天月苦荆水響像如在精魂可悲惜其
投金有泉而刻石無主哀哉邑宰滎陽鄭君名晏家
康成之學世子産之才琴清心閒百里大化有若主
簿扶風竇嘉賓縣尉廣平宋涉丹陽李濟南朝陳然
清河張昭皆有卿才霸略同事相恊緬紀英淑勒銘
道周雖陵頽海竭文或不死其辭曰
粲粲貞女孤生寒門上無所天下報母恩春風三十花
落無言乃如之人激漂清源碧流素手縈彼潺湲求思
不可秉節而存伍胥東奔乞食于此女分壺漿滅口而
死聲動列國義形壮士入郢鞭屍還吳雪恥投金瀨沚
報德稱美明明千秋如月在水
唐故特進贈開府儀同三司揚州大都督南府君
睢陽廟碑(柳宗元)
急病譲夷義之先圖國忘死貞之大利合而動乃市
賈之相求恩加而感則報施之常道睢陽所以不階
王命横絶凶威超千祀而挺生奮百代而特立者也
時惟南公天與拳勇神資機智藝窮百中豪出千
人不遇興時鬱尨眉之都尉數竒見惜挫猨臂之
將軍天寳末寇劇凴陵隳突河華天旋虧斗極之
地圯積狐狸之穴親賢在庭子駿陳謩以佐命元老
用武夷甫委師而勸進惟公與南陽張公廵高陽許
公遠義氣縣合訏謀大同誓鳩武旅以遏橫潰裂裳
而千里來應左袒而一呼皆至柱厲不知而死難狼
瞫見黜而奔師忠謀朗然萬夫齊力公以推譲且專
奮擊為馬軍兵馬使出戰則羣校同強入守而百雉
齊固初據雍丘謂非要害將保江淮之城庶通南北
之奏復拔我義類扼於睢陽前後捕斬要遮凶氣連
沮漢兵已絶守䟽勒而彌堅虜騎雖強頓盱眙而不
進賊徒乃棄疾於我悉衆合圍技雖窮於九攻志益
專于三板偪陽縣布之勁汧城鑿穴之竒息意牽羊
羞鄭師之大臨甘心易子鄙宋臣之病告諸侯環顧
而莫救國命阻絶而亾歸以有盡之疲人敵亡已之
強寇公乃躍馬潰圍馳出萬衆抵賀蘭進明乞師進
明乃張樂侑食以好聘待之公曰敝邑父子相食而
君辱以燕禮獨何心歟乃自噬其指曰噉此足矣遂
慟哭而返即死孤城首碎秦庭終懵亡衣之賦身離
楚埜徒傷帶劍之辭至德二年十月城䧟遇害無傳
爕之歎息有周苛之慷慨聞義能徙果其初心烈士
抗詞欣臧洪之同日直臣致憤惜蔡恭於累旬朝廷
加贈特進揚州都督定功為第一等與張氏許氏並
立廟睢陽歲時致祭男在襁褓皆受顯秩賜之土田
葬刻鮑信之形陵圖龐德之狀納官其子見勾踐之
心羽林字孤知孝武之志舉門關于周典徵印綬于
漢儀王猷以光寵錫斯備於戲睢陽之事不惟以能
死為勇善守為功所以出竒以恥敵立慬以怒寇俾
其專力於東南而去備于西北力專則堅城必䧟備
去則天討可行是故即城䧟之辰為克敵之日世徒
知力保於江淮而不知功靖乎醜虜論者或未之思
歟公諱霽雲字某范陽人有子曰承嗣七歲為婺州
别駕賜緋魚袋歴施涪二州服忠思孝亡替負荷惧
祠宇久遠德音不形願斵堅石假詞紀美惟公信以
許其友剛以固其志仁以殘其肌勇以振其氣忠以
摧其敵烈以死其事出乎内者合于貞行乎外者貫
於義是其所以奮百代而超千祀者矣其志不亦宜
乎廟貎斯存碑表攸託洛陽城下思鄉之夢倘來麒
麟閣中即圖之詞可繼銘曰
貞以圖國義惟急病臨難忘身見危致命漢寵死事周
崇死政烈烈南公忠出其性控扼地利奮揚兵柄東
護吳楚西臨周鄭婪婪羣兇害氣彌盛長蛇封豕踴
躍不定屹彼睢陽制其要領橫潰不流疾風斯勁梯
衝外舞缶穴中偵鈴焉非艱析骨猶競浩浩烈士不
聞濟師兵食殱焉守逾三時公奮其勇單車載馳投軀
亡告噬指而歸力窮就執猶抗其詞圭璧可碎堅貞不
虧寇力東盡兇威西恧孤城既拔渠魁受戮雷霆之誅
由我而速巢穴之固由我而覆江漢淮湖羣生咸育倬
焉勛烈孰與齊躅天子震悼陟是元功旌褒有加命秩
斯崇位尊九牧禮視三公建兹祠宇式是形容牲牢伊
碩黍稷伊豐虔虔孝祠望慕亡窮刊碑河滸萬古英風
文章辨體彙選卷六百六十四
文章辨體彙選卷六百六十四
明賀復徵編
碑二十三(排體雜碑)
京兆尹張公德政碑(唐王維)
夫京兆號為難理清净病于不給刀筆拘于守文或以
輭弱廢或以賊殺劾把宿負淺為丈夫用鉤距盖非長
者我則異于是大道難名大理無法閉關于任數巧算
不能知堅壁于畫一善政不能下摧宿豪如薙草無愠
色視大權如歴塊無傲容百司之吏總一德以咸服五
方之人雜異教而同理受命之始先聲巳振黠吏惡少
聞風族行及乎鳴騶詣府登堂坐定縣尹掾史以次上
謁守正之人其氣高含章之人其詞大見容色而聞號
令小人感而君子泰日者櫟陽男子閭里為豪借客報
仇聚人為盗或白日手刃或黃塵䄂鎚政寬則以身先
諸偷操急則以事中長史貳過不已萬計自脫公命吏
縳之立死鈐下于是人入闇室若遇大賓焉前年不登
人顇太甚野無遺糠路有委骨天子不忍征于不粒賦
於無衣六軍侍衛以臨東諸侯息關中也帝曰咨天其
降威人罔畏罪台恐寇盗乃邑矧曰蕩析離居惟爾克
濟撫兹西土公拜稽首思塞休命布慈惠之政不以利
滛震雷霆之威其或宥過饔人减雙雞之膳圉人省五
馬之秣淘不獻服圬不填館自身已往振廪同食雖人
煙不動道殣相望不悪濫以苟生咸守教以就死是不
可能也先是王公或專南山之利司農涸昆明之池收
赤岸澤將為田以便官至是悉奏罷之舟漁衡麓之守
廢蒲荷薪蒸之産入自郊徂邑室有漁餐斬隂伐陽市
多山木人得以贍惟涇有防比歲多决近縣疲于力役
他山遺於度材公命括杇壤填巨石辮大木去編菅其
始告勞乃終有慶匠石日减功萬藏史日省錢億農始
學耒女始安織于是鮐背黃髮之耆曰我有田疇鍾秉
其畆我有子弟顏閔其行鄉黨以睦惸失其獨道路有
禮汰無與争酒先養老賄不問吏既無吠狗亦無奸人
臨年餘資竊蒙惠化其曷以臻兹君子曰此天子至公
内舉不避親錫汝明尹張公之力也且公之德升聞于
天非一朝一夕之漸也亦以稱職于累官著聲于所在
其丞秘書也闕文遺簡多在大家深為子孫之藏密有
緘縢之固公不憚權貴或抵或誘盡歸天閣官書備焉
其牧郢人也人有不若德戮之不為暴人有不保居撫
之不為謟存者考其事壯者食以蓄之行者緝其宫藝
其樹以待之此邦之人既優他邦之人又至焉未盈一
歲遂增萬戶其守汾也仍歲大旱郡祠介推雖屢舞僊
僊而靈應未若公命束藴取火伐樹寘薪釃酒而祝曰
有功于人祀為明神無德而祿祸亦覆餗自絳以來人
之祀子純犧大璧不敢愛必以薦也童兒季女不敢愛
必以敬也神旣靡答人將安仰若亭午而雨則樹其鷺
羽執此騂毛不然者火燎將至焮天爍地靈衣且為煨
燼豐屋將為茂草爾其圖之言未畢而雲興拜未起而
雨降周于闔境不入他郡雖封疆咫尺而彼竭我盈嘻
若紀能事載盛德渭川之竹不足簡終南之木不足軸
夫訓人至于禮義曰德安人免于阽危曰功德者上賞
于上下頌於下長老孜孜願刊於石以予學于舊史來
即我謀且維與人編戶與人為伍與人出入與人言語
知風俗之淳弊識政化之原本属詞媿文書事盖實
溧陽瀨水貞義女碑(李自)
皇唐葉有六聖再造八極鏡照萬方幽明咸熙天秩
有禮自太古及今君君臣臣烈士貞女採其名節尤
彰可激清頽俗者皆掃地而祠之蘭蒸椒漿歲祀罔
闕而兹邑貞義女光靈翳然埋冥古遠琬琰不刻豈
前脩博達者為邦之意乎貞義女者溧陽黃山里史
氏之女也以家溧陽史闕書之歲三十弗移天于人
清英㓗白事母純孝手柔荑而不龜身擊漂以自業
當楚平王時平王虐忠助䜛苛虐厥政芟于尚斬於
奢血流于朝赤族伍氏怨毒於人何其深哉子胥始
東奔勾吳月涉星遁或七日不火傷弓於飛逼廹于
昭關匐匍于瀨渚捨車而徒告窮此女目色以臆授
之壺漿全人自沉形與口滅卓絶千古聲凌浮雲激
節必報之讐雪誠無疑之地難乎㦲借如曺娥潜波
理貫于孝道聶姊殞肆槩動於天倫魯姑棄子以却
三軍之衆漂母進飯沒受千金之恩方之於此彼或
易爾卒使伍君開張闔閭傾蕩鄢郢吳師鞭屍于楚
國申胥泣血于秦庭我亡爾存亦各壯志張英風于
古今雪大憤於天地微此女之力雖有為之士焉能
咆哮烜爀施於後世也望其溺所愴然低廽而不能
去每風號吳天月苦荆水響像如在精魂可悲惜其
投金有泉而刻石無主哀哉邑宰滎陽鄭君名晏家
康成之學世子産之才琴清心閒百里大化有若主
簿扶風竇嘉賓縣尉廣平宋涉丹陽李濟南朝陳然
清河張昭皆有卿才霸略同事相恊緬紀英淑勒銘
道周雖陵頽海竭文或不死其辭曰
粲粲貞女孤生寒門上無所天下報母恩春風三十花
落無言乃如之人激漂清源碧流素手縈彼潺湲求思
不可秉節而存伍胥東奔乞食于此女分壺漿滅口而
死聲動列國義形壮士入郢鞭屍還吳雪恥投金瀨沚
報德稱美明明千秋如月在水
唐故特進贈開府儀同三司揚州大都督南府君
睢陽廟碑(柳宗元)
急病譲夷義之先圖國忘死貞之大利合而動乃市
賈之相求恩加而感則報施之常道睢陽所以不階
王命横絶凶威超千祀而挺生奮百代而特立者也
時惟南公天與拳勇神資機智藝窮百中豪出千
人不遇興時鬱尨眉之都尉數竒見惜挫猨臂之
將軍天寳末寇劇凴陵隳突河華天旋虧斗極之
地圯積狐狸之穴親賢在庭子駿陳謩以佐命元老
用武夷甫委師而勸進惟公與南陽張公廵高陽許
公遠義氣縣合訏謀大同誓鳩武旅以遏橫潰裂裳
而千里來應左袒而一呼皆至柱厲不知而死難狼
瞫見黜而奔師忠謀朗然萬夫齊力公以推譲且專
奮擊為馬軍兵馬使出戰則羣校同強入守而百雉
齊固初據雍丘謂非要害將保江淮之城庶通南北
之奏復拔我義類扼於睢陽前後捕斬要遮凶氣連
沮漢兵已絶守䟽勒而彌堅虜騎雖強頓盱眙而不
進賊徒乃棄疾於我悉衆合圍技雖窮於九攻志益
專于三板偪陽縣布之勁汧城鑿穴之竒息意牽羊
羞鄭師之大臨甘心易子鄙宋臣之病告諸侯環顧
而莫救國命阻絶而亾歸以有盡之疲人敵亡已之
強寇公乃躍馬潰圍馳出萬衆抵賀蘭進明乞師進
明乃張樂侑食以好聘待之公曰敝邑父子相食而
君辱以燕禮獨何心歟乃自噬其指曰噉此足矣遂
慟哭而返即死孤城首碎秦庭終懵亡衣之賦身離
楚埜徒傷帶劍之辭至德二年十月城䧟遇害無傳
爕之歎息有周苛之慷慨聞義能徙果其初心烈士
抗詞欣臧洪之同日直臣致憤惜蔡恭於累旬朝廷
加贈特進揚州都督定功為第一等與張氏許氏並
立廟睢陽歲時致祭男在襁褓皆受顯秩賜之土田
葬刻鮑信之形陵圖龐德之狀納官其子見勾踐之
心羽林字孤知孝武之志舉門關于周典徵印綬于
漢儀王猷以光寵錫斯備於戲睢陽之事不惟以能
死為勇善守為功所以出竒以恥敵立慬以怒寇俾
其專力於東南而去備于西北力專則堅城必䧟備
去則天討可行是故即城䧟之辰為克敵之日世徒
知力保於江淮而不知功靖乎醜虜論者或未之思
歟公諱霽雲字某范陽人有子曰承嗣七歲為婺州
别駕賜緋魚袋歴施涪二州服忠思孝亡替負荷惧
祠宇久遠德音不形願斵堅石假詞紀美惟公信以
許其友剛以固其志仁以殘其肌勇以振其氣忠以
摧其敵烈以死其事出乎内者合于貞行乎外者貫
於義是其所以奮百代而超千祀者矣其志不亦宜
乎廟貎斯存碑表攸託洛陽城下思鄉之夢倘來麒
麟閣中即圖之詞可繼銘曰
貞以圖國義惟急病臨難忘身見危致命漢寵死事周
崇死政烈烈南公忠出其性控扼地利奮揚兵柄東
護吳楚西臨周鄭婪婪羣兇害氣彌盛長蛇封豕踴
躍不定屹彼睢陽制其要領橫潰不流疾風斯勁梯
衝外舞缶穴中偵鈴焉非艱析骨猶競浩浩烈士不
聞濟師兵食殱焉守逾三時公奮其勇單車載馳投軀
亡告噬指而歸力窮就執猶抗其詞圭璧可碎堅貞不
虧寇力東盡兇威西恧孤城既拔渠魁受戮雷霆之誅
由我而速巢穴之固由我而覆江漢淮湖羣生咸育倬
焉勛烈孰與齊躅天子震悼陟是元功旌褒有加命秩
斯崇位尊九牧禮視三公建兹祠宇式是形容牲牢伊
碩黍稷伊豐虔虔孝祠望慕亡窮刊碑河滸萬古英風
文章辨體彙選卷六百六十四
