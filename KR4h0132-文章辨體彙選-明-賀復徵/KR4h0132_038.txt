文章辨體彙選卷三十八
明賀復徵編
祝文七(玉牒)(青詞)(歎佛)(歎道)
玉牒文
徐師曾曰按玉牒文者封禪告天之文也世傳夏禹
玉牒辭蓋後人附會之文耳自司馬相如勸帝封禪
故有玉牒傳於今然其事不經明主所不為也姑錄
其文以備一體沈芬曰史稱玉牒之辭秘不可得
覽宋玉牒文亦祈告之辭耳豈秦漢以前或不類此
夏禹玉牒辭
祝融司方發其英沐日浴月百寶生
宋真宗封祀玉牒文
維大宋祥符元年歲次戊申十月戊子朔二十四日辛亥有
宋嗣天子臣某敢昭告於昊天上帝啟運大同維宋受命太
祖開階功成治定太宗膺圖重熙累盛粤維沖人丕承列聖
寅恭奉天憂勞聽政一紀於兹四隩來暨玄貺殊尤禎符章
示儲慶發祥清淨可致時和年豐羣生咸遂爰荷顧懷敢忘
繼志僉議大封聿伸昭事躬陟喬嶽對越上玄率禮祗肅備
物吉蠲以仁守位以孝奉先祈福逮下侑神昭德惠綏黎
元懋建皇極天禄無疆靈休允迪萬乘其昌永保純錫
青詞
太清宫祈雪青詞(唐封敖)
維年月日嗣皇帝臣稽首大聖祖高上大道金闕玄元
天皇大帝伏以百穀實生靈之本萬姓為國家之基言
念老農常思薄德今時雪罕降宿麥是憂同雲未施嘉
穀何望臣祇應景運亭育兆人德不動天言徒罪已粢
盛慮闕於明薦災沴恐及於生靈誠極齋莊禮虔夙夜
伏惟玄功不宰至道無言垂福祐於羣生假膏濡之德
澤謹遣尚書兵部侍郎高元裕啓告以聞謹詞
兖州會真宫等處開啟皇帝本命道場青詞(宋歐)
(陽修)
伏以三辰昭運六甲馴行當薰風阜育之時屬正命本
元之日謹遵科式上薦誠明誦琳蘂之真文延紫清之
諸聖伏冀蒼靈降鑒福嘏駢臻蒙休匪止於𦕈躬博施
咸均於庶品
歎佛文
為太平公主五郎病愈設齋歎佛文(唐宋之問)
至矣哉釋迦之本願也念發於大悲業成於廣濟代俗
以積迷為用有感斯通衆生以諸病作身至誠能愈我
鎮國太平公主娥靈襲彩女曜聯英戒環佩於中閨邑
山河於外舘位彌高而跡彌下保是洪猷身日貴而心
日微由乎夙植全其忠孝頌美於家邦宜爾子孫理歸
於福壽第五子某官某才光性與慧發生知山桂含芳
而逼人階蘭吐秀而驚俗頃以寒暄稍改保攝微乖留
卧玳瑁之牀陪侍鳳凰之宇公主上祈妙福蒙降慈恩
漢賜黃金還依膝下隋珍明月再入掌中今者上報慈
恩大張名供於是披甲第闢梵筵幢蓋乘空而下來龍
象接武而爰集迥供絶陁之國求饌香積之宫麵為丘
而蔽庭酪為沼而環砌龍王獻水噴車馬之埃塵天女
散花綴山林之草樹無邊之施下飽於三塗普救之心
傍寬於六趣伏願以斯妙福上薦聖朝應天皇帝長保
金圖永臨璿極九族既睦祛其有漏之緣萬人以安不
捨無生之見順天皇后慶垂椒掖德盛蘭宫國風流洽
於鵲巢坤儀光贊於龍扆皇太子業躋聖敬本固元良
諸王公主等擢秀本枝崇榮湯沐三槐九棘庶職羣僚
咸維赤縣之圖共翼青雲之紀備該空有遍燭幽明俱
超解脱之津永拔輪回之地
為崔常侍第十五娘子奉詔落髮讚佛文(王維)
竊以真如妙宰具十方而無成湼槃至功滿四生而不
度故無邊大照不照得空有之淵萬法偕行無行為滿
足之地惟兹化佛即具三身不捨凡夫本無五藴實藉
津梁相去脫落塵容始於度門漸於空舍然後金剛道
備為三界大師玉毫光相得一生補處左散騎常侍攝
御史中丞崔公第十五娘子於多刦來植衆德本以般
若力生菩提家含哺則外葷羶勝衣而斥珠翠教從半
字便會聖言戲則剪花而為佛事常侍公頃以入朝天
闕尚簡帝心雖功在於生人深辭拜命願賞延於愛女
密啓出家白法宿修紫書方降即令某月日敬對三世
諸佛十方賢聖稽首合掌奉詔落髮久清三業素成菩
薩之心新下雙鬟如見如來之頂綺繻方解樹神獻無
價之衣香飯當消天王持衆寶之鉢惟娘子舍諸珍寶
塗彼戒香在微塵中見億佛刹如獻珠頃具大神通伏
願以度人設齋功德上奉皇帝聖壽無疆記椿樹以為
年土宇無垠包蓮花而為界又用莊嚴常侍公出為法
將入拜台臣身在百官之中心超十地之上夫人以文
殊智本是法王在普賢心長為佛母郎君娘子等住誠
性為孝順用德為道場將遍衆生之慈迥同一子之想
又願普同法界盡及有情共此勝因俱登聖果
歎道文
憲宗忌日玉晨觀歎道文(白居易)
清淨無為之謂道是非有作之謂名道知其源名亦歸
正由是羣生遂性咸臻妙有之功四氣順時自契不言
之信洪鑪假喻大塊無形載厚地以繁滋覆高天而悠
久伏以今月二十七日憲宗皇帝忌女道士等齋戒精
修焚香虔懇伏願追縱玄運息駕黃庭保聖祚於無疆
降神功於有感日月所照福祐同霑
文章辨體彙選卷三十八
