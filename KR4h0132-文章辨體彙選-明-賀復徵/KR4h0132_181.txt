文章辨體彙選卷一百八十一
明賀復徵編
奏牋一
劉勰曰牋者表也表識其情也原牋記之為式既上
窺乎表亦下睨乎書使敬而不攝簡而無傲清美以
惠其才彪蔚以文其響徐師曾曰牋亦作箋古者君
臣同書至東漢始用箋記公府奏記郡將奏箋若班
固之說廣平黃香之奏江夏所稱郡將奏牋者也是
太子諸王大臣皆得稱箋後世專以上皇后太子於
是天子稱奏皇后太子稱箋而其他不得用矣其詞
有散文有四六今制奏事太子諸王稱啓而慶賀皇
后太子仍並稱箋云
與魏文帝牋(魏繁欽)
正月八日壬寅領主簿欽死罪死罪近屢奉牋不足自
宣頃諸鼓吹廣求異妓時都尉薛訪車子年始十四能
喉囀引聲與笳同音白上呈見果如其言即日故共觀
試乃知天壤之所生誠有自然之妙物也潛氣内轉哀
聲外激大不抗越細不幽散聲悲舊笳曲美常均及與
黃門鼔吹溫胡迭唱迭和喉所發音無不響應曲折沈
浮尋變入節自初呈試中間二旬胡欲傲其所不知尚
之以一曲巧竭意匱既已不能而此孺子遺聲抑揚不
可勝窮優游變化餘弄未盡暨其清激悲吟雜以怨慕
詠北狄之遐征奏胡馬之長思悽入肝脾哀感頑豔是
時日在西隅凉風拂袵背山臨溪流泉東逝同坐仰歎
觀者俯聽莫不泫泣隕涕悲懷慷慨自左&KR1516;史炳謇姐
名倡能識以來耳目所見僉曰詭異未之聞也竊惟聖
體兼愛好竒是以因牋先白委曲伏想御聞必合餘歡
冀事速訖旋侍光塵寓日階庭與聽斯調宴喜之樂盖
亦無量欽死罪死罪
答魏太子牋(吳質)
三月八日庚寅臣質言奉讀手命追亡慮存恩哀之隆
形於文墨日月冉冉歲不我與昔侍左右厠坐衆賢出
有微行之游入有管絃之歡置酒樂飲賦詩稱壽自謂
可始終相保並騁材力效節明主何意數年之間死喪
略盡臣獨何德以堪久長陳徐劉應才學所著誠如來
命惜其不遂可為痛切凡此數子於雍容侍從實其人
也若乃邊境有虞羣下鼎沸軍書輻至羽檄交馳於彼
諸賢非其任也往者孝武之世文章為盛若東方朔枚
臯之徒不能持論既阮陳之儔也其惟嚴助夀王與聞
政事然皆不愼其身善謀於國卒以敗亾臣竊恥之至
於司馬長卿稱疾避事以著書為務則徐生庶幾焉而
今各逝已為異物矣後來君子實可畏也伏惟所天優
游典籍之場休息篇章之圃發言抗論窮理盡微摛藻
下筆鸞鳳之文奮矣雖年齊蕭王才實百之此衆議所
以歸高遠近所以同聲也然年歲若墮今質已四十二
矣白髮生鬢所慮日深質不復若平生之時也但欲保
身勅行不蹈有過之地以為知已之累耳游宴之歡難
可再遇盛年一過實不可追臣幸得下愚之才値風雲
之會時邁齒耋猶欲觸胸奮首展其割裂之用也不勝
慺慺以來命備悉故略陳至情質死罪死罪
在元城與魏太子牋(吳質)
臣質言前蒙延納侍宴終日曜靈匿景繼以華燈雖虞
卿適趙平原入秦受贈千金浮觴旬日無以過也小器
易盈先取沈頓醒寤之後不識所言即以五日到官初
至承前未知深淺然觀地形察土宜西帶恆山連岡平
代北隣栢人乃高帝之所忌也重以泜水漸漬疆宇喟
然歎息思淮陰之奇譎亮成安之失策南望邯鄲想廉
藺之風東接鉅鹿存李齊之流都人士女服習禮教皆
懷慷慨之節包左車之計而質闇弱無以蒞之若乃邁
德種恩樹之風聲使農夫逸豫於疆畔女工吟咏於機
杼固非質之能也至於奉遵科教班揚明令下無威福
之吏邑無豪俠之桀賦事行刑資於故實抑亦懔懔有
庶幾之心往者嚴助釋承明之歡受會稽之位壽王去
侍從之娛統東郡之任其後皆克復舊職追尋前軌今
獨不然不亦異乎張敞在外自謂無奇陳咸憤積思入
京城彼豈虚談夸論誑曜世俗哉斯實薄郡守之榮願
左右之勤也古今一揆先後不貿焉知來者之不如今
聊以當覲不敢多云質死罪死罪
答臨淄侯牋(楊修)
修死罪不侍數日若彌年載豈繇愛顧之隆使係仰之
情深耶損辱嘉命蔚矣其文誦讀反覆雖風雅頌不復
過此若仲宣之擅漢表陳氏之跨冀域徐劉之顯青豫
應王之發魏國斯皆然矣至於修者聽采風聲仰德不
暇目周章於省覽何遑高視哉伏惟君侯少長貴盛體
發旦之資有聖善之教遠近觀者徒謂能宣昭懿德光
贊大業而已不復謂能兼覽傳記留思文章今乃舍王
超陳度越數子矣觀者駭視而拭目聽者傾首而竦耳
非夫體通性逹受之自然其孰能至於此乎又嘗親見
執事握牘持筆有所造作若成誦在心借書於手曾不
斯須少留思慮仲尼日月無得踰焉修之仰望殆如此
矣是以對鶡而辭作暑賦彌日而不獻見西施之容歸
憎其貎者也伏想執事不知其然猥受顧錫教使刊定
春秋之成莫能損益吕氏淮南字直千金弟子箝口市
人拱手者賢聖卓犖固所以殊絶凡庸也今之賦頌古
詩之流不更孔公風雅無别耳修家子雲老不曉事彊
著一書悔其少作若比仲山周旦之疇為皆有諐耶君
侯㤀聖賢之顯迹述鄙宗之過言竊以為未之思也若
乃不㤀經國之大美流千載之英聲銘功景鐘書名竹
帛斯自雅量素所蓄也豈與文章相妨害哉輙受所惠
竊備矇瞍誦詠而已敢望惠施以忝莊氏季緒璅璅何
足以云反答造次不能宣備修死罪死罪
答東阿王牋(陳琳)
琳死罪死罪昨加恩辱命并示龜賦披覽粲然君侯體
高世之才秉青蓱干將之器拂鐘無聲應機立斷此乃
天然異禀非鑚仰者所庶幾也音義既遠清辭妙句焱
絶煥炳譬猶飛兔流星超山越海龍驥所不敢追况於
駑馬何得齊足夫聽白雪之音觀綠水之節然後東野
巴人虽鄙益著載懽載笑欲罷不能謹韞櫝玩耽以為
吟誦琳死罪死罪
諫齊王奮牋
帝王之尊與天同位是以家天下臣父兄四海之内皆
為臣妾仇讐有善不得不舉親戚有惡不得不誅所以
承天理物先國後身盖聖人立制百代不易之道也昔
漢初興多王子弟至於太彊輙為不軌上則幾危社稷
下則骨肉相殘其後懲戒以為大諱自光武以來諸王
有制惟得自娛於宫内不得臨民干與政事其與交通
皆有重禁遂以全安各保福祚此則前世得失之騐也
近袁紹劉表各有國土土地非狹人衆非弱以適庶不
分遂滅其宗祀此乃天下愚智所共嗟痛大行皇帝覽
古戒今防芽遏萌慮於千載是以寢疾之日分遣諸王
各早就國詔策殷勤科禁嚴峻其所戒勅無所不至誠
欲上安宗廟下全諸王使百世相承無凶國害家之悔
也大王宜上推太伯順父之志中念河間獻王東海王
彊恭敬之節下當存抑驕恣荒亂以為警戒而聞頃至
武昌以來多違詔勅不拘制度擅廢諸將兵治護宫室
又左右當從有罪過者當以表聞公付有司而擅私殺
事不明白大司馬吕岱親受先帝詔勅輔導大王既不
承用其言令懷憂怖華錡先帝近臣忠良正直其所陳
𨗳當納用之而聞怒錡有收縳之語又中書揚雄親受
詔勅所當恭肅云正自不聽禁當如我何聞此之日大
小驚怪莫不寒心里語曰明鏡所以照形古事所以知
今大王宜深以魯王為戒改易其行戰戰兢兢盡敬朝
廷如此則無求不得若棄㤀先帝法教懷輕慢之心臣
下寧負大王不敢負先帝遺詔寧為大王所怨疾豈敢
㤀先帝之威而令詔令不行於籓臣耶此古今正義大
王所照知也夫福來有由禍生有漸漸生不憂將不可
悔向使魯王早納忠直之言懷驚懼之慮享祚無窮豈
有滅亾之禍哉夫良藥苦口惟疾者能甘之忠言逆耳
惟逹者能受之今者恪等慺慺欲為大王除危殆於萌
芽廣福慶之基原是以不自知言至願蒙三思
為鄭冲勸晉王牋(晉阮籍)
冲等死罪伏見嘉命顯至竊聞明公固讓冲等眷眷實
有愚心以為聖王作制百代同風褒德賞功有自來矣
昔伊尹有莘氏之媵臣耳一佐成湯遂荷阿衡之號周
公藉已成之勢據既安之業光宅曲阜奄有龜蒙吕尚
蟠溪之漁者一朝指麾乃封營丘自是以來功薄而賞
厚者不可勝數然賢哲之士猶以為美談况自先相國
以來世有明德翼輔魏室以綏天下朝無闕政人無謗
言前者明公西征靈州北臨沙漠榆中以西望風震服
羌戎東馳迴首内向東誅叛逆全軍獨剋擒&KR0146;閭之將
斬輕銳之卒以萬萬計威加南海名攝三越宇宙康寧
苛慝不作是以殊俗畏威東夷獻舞故聖上覽乃昔以
來禮典舊章開國光宅顯兹太原明公宜承聖旨受兹
介福允當天人元功盛勲光光如彼國土嘉祚巍巍如
此内外恊同靡諐靡違繇斯征伐則可朝服濟江掃除
吳會西塞江源望祀岷山迴戈弭節以麾天下遠無不
服邇無不肅大魏之德光於唐虞明公盛勲超於桓文
然後臨滄洲而謝支伯登箕山以揖許由豈不盛乎至
公至平誰與為鄰何必勤勤小讓也哉冲等不通大體
敢以陳聞
致齊王冏牋(摯虞)
間於張華沒後入中書省得華先帝時答詔本草先帝
問華可以輔政持重付以後事者華答明德至親莫如
先王宜留以為社稷之鎮其忠良之謀款誠之言信於
幽冥没而後彰與苟且隨時者不可同世而論也議者
有責華以愍懷太子之事不抗節廷諍當此之時諫者
必得違命之死先聖之教死而無益者不以責人故晏
嬰齊之正卿不死崔杼之難季札吳之忠臣不爭逆順
之理理盡而無所施者固聖教之所不責也
上齊王冏牋(王豹)
豹聞王臣謇謇匪躬之故將以安主定時保存社稷者
也是以為人臣而欺其君者刑罰不足以為誅為人主
而逆其諫者靈厲不足以為謚伏惟明公虚心下士開
懷納善款誠以著而逆耳之言未入於聽豹伏思晉政
漸缺始自元康以來宰相在位未有一人獲終乃事埶
使然未為輙有不善也今公尅平禍亂安國定家故復
因前傾敗之法尋中間覆車之軌欲冀長存非所敢聞
今河間樹根於關右成都盤桓於舊魏新野大封於江
漢三面貴王各以方剛強盛竝興戎馬處險害之地且
明公興義討逆功盖天下聖德光茂名震當世今以難
賞之功挾震主之威獨據京都專執大權進則亢龍有
悔退則蒺藜生庭冀此求安未知其福敢以淺見陳寫
餘情昔武王伐紂封建諸侯為二伯自陜以東周公主
之自陜以西召公主之及至其末霸國之世不過數州
之地四海強兵不敢入窺九鼎所以然者天下習於所
奉故也今誠能尊用周法以成都為北州伯統河北之
王侯明公為南州伯以攝南土之官長各因本職出居
其方樹德於外盡忠於内歲終率所領而貢於朝簡良
才命賢儁以為天子百官則四海長寧萬國幸甚明公
之德當與周召同其至美危敗路塞社稷可保願明公
思高祖納婁敬之策悟張良履足之謀遠臨深之危保
泰山之安若合聖思宛許可都也
至洛與成都王牋(陸機)
王室多故禍難荐有羊玄之乘寵凶豎專記朝政奸臣
賊子是為比周皇甫商同惡相求共為亂階至令天子
飄颻甚於贅旒伏惟明公匡濟之舉義命方宣元戎既
啓風威電赫機以駑暗文武寡施猥蒙横授委任外梱
輙承嚴教董率諸軍惟力是視
辭鼓盖牋(王導)
昔魏武達政之主也荀文若功臣之最也封不過亭侯
倉舒爱子之寵贈不過别部司馬以此格萬物得不局
跡乎今者臨郡不問賢愚豪賤皆加重號輙有鼓盖動
見相凖時有不得者或為恥辱天官混雜朝望頽毁𨗳
忝荷重任不能崇峻山海而開𨗳亂源饕竊名位取紊
彜典謹送鼓盖加崇之物請從𨗳始庶令雅俗區别羣
望無惑
與會稽王牋(王羲之)
古人恥其君不為堯舜北面之道豈不願尊其所事比
隆往代况遇千載一時之運顧智力屈於當年何得不
權輕重而處之也今雖有可欣之會内求諸已而所憂
乃重於所欣傳云自非聖人外寧必有内憂今外不寧
内憂以深古之弘大業者或不謀於衆傾國以濟一時
事功者亦往往而有之誠獨運之明足以邁衆暫勞之
弊終獲永逸者可也求之於今可得擬議乎夫廟筭决
勝必宜審量彼我萬全而後動功就之日便當因其衆
而即其實今功未可期而遺黎殱盡萬不餘一且千里
饋糧自古為難况今轉運供繼西輸許洛北入黃河雖
秦政之弊未至於此而卜室之憂便以交至今運無還
期徵求日重以區區吳越經緯天下十分之九不亡何
待而不度德量力不弊不已此封内所痛心嘆悼而莫
敢吐誠往者不可諫來者猶可追願殿下更垂三思解
而更張令殷浩荀羡還據合肥廣陵許昌譙郡梁彭城
諸軍皆還保淮為不可勝之基須根立勢舉謀之未晚
此實當今策之上者若不行此社稷之憂可計日而待
安危之機易於反掌考之虚實著於目前願運獨斷之
明定之於一朝也地淺而言深豈不知其未易然古人
處閭閻行陣之間尚或於時謀國評裁者不以為譏况
厠大臣末行豈可默而不言哉存亾所係决在行之不
可復持疑後機不定之於此後欲悔之亦無及也殿下
德冠宇内以公室輔朝政最可直道行之致隆當年而未
允物望受殊遇者所以寤寐長嘆實為殿下惜之國家
之慮深矣常恐伍員之憂不獨在昔麋鹿之游將不止
林藪而已願殿下暫廢慮遠之懷以救倒懸之急可謂
以亾為存轉禍為福則宗廟之慶四海有頼矣
與會稽王牋(范弘之)
下官輕微寒士謬得厠在爼豆實懼辱累清流惟塵聖
世竊以人君居廟堂之上智周四海之外者非徒聰明
内照亦頼羣言之助也是以舜之佐堯以啓闢為首咎
繇謨禹以侃侃為先故下無隱情之責上收神明之功
敢緣斯義志在輸誠嘗以謝石黷累應被清澄殷浩忠
貞宜蒙褒顯是以不量輕弱先衆言之而惡直醜正其
徒實繁雖仰恃聖主欽明之度俯頼明公愛物之隆而
友至之患實有無頼下官與石本無怨忌生不相識事
無相干正以國體宜明不應稍計強弱與浩年時邈絶
世不相及無復藉聞故老語其遺事耳於下官之身有
何痛癢而當為之犯時干主邪每觀載籍志士仁人有
發中心任直道而行者有懷知陽愚負情曲從者所用
雖異而並傳後世故比干處三仁之中箕子為名賢之
首後人用捨參差不同各信所見率應而至或榮名顯
赫或禍敗係踵此皆不量時趣以身嘗禍雖有硜硜之
稱而非大雅之致此亦下官所不為也世人乃云下官
正直能犯艱難斯談實過下官知主上聖明明公虚已
思求格言必不使盡忠之臣屈於邪枉之門也是以聽
獻愚誠布之執事豈與昔人擬其輕重邪亦以臣之事
君惟思盡忠而已不應復計利鈍事不允心則讜言悟
主義感於情則陳辭靡悔若懷情藏意蘊而不言此乃
古人所以得罪於明君明君所以致法於羣下者也桓
溫事跡布在天朝逆順之情暴之四海在三者臣子情
豈或異凡厥黔首誰獨無心舉朝嘿嘿未有唱言者是
以頓筆按氣不敢多云桓温於亾祖雖其意難測求之
於事止免黜耳非有至怨也亾父昔為温吏推之情禮
義兼它人所以每懷憤發痛若身首者明公有以尋之
王珣以下官議殷浩諡不宜暴揚桓溫之惡珣感其提
拔之恩懷其入幕之遇託以廢黜昏闇建立聖明自謂
此事足以明其忠貞之節明公試復以一事觀之昔周
公居攝道致昇平禮樂刑政皆自已出以德言之周公
大聖以年言之成王幼弱猶復據避君位復子明辟漢
之霍光大勲赫然孝宣年未二十亦反萬機故能君臣
俱隆道邁千歲若溫忠為社稷誠存夲朝便當仰遵二
公式是令矩何不奉還萬機退守藩屏方提勒公王匡
總朝廷豈為先帝幼弱未可親政邪將德桓溫不能聽
政邪又逼脅袁宏使作九錫備物光赫其文具存朝廷
畏怖莫不景從惟謝安王坦之以死守之故得稽留耳
會上天降怒姦惡自亾社稷危而復安靈命墜而復構
晉自中興以來號令威權多出強臣中宗肅祖歛袵於
王敦先皇愛屈於桓氏今主上親覽萬機明公光讃百
揆政出王室人無異望復不於今大明國典作制百代
不審復欲待誰先王統物必明其典誥貽厥孫謀故令
問休嘉千歲承風願明公遠覽殷周近察漢魏慮其所
以危求其所以安如此而已
薦唐㞵牋(庾闡)
盖桂林生於五嶺杞梓出於南荆夫以卉木之盛猶中
在方志况千里之朝懷其良彦而使人滯於常流莫登
於龍津者乎郡公曹史泉陵唐㞵永延履敏素和而有
政立身持操行著一邦若得驂軌鸞衡服襄駿足則機
石之良選可以對揚萬里者也
與廬陵王義眞牋(宋謝靈運)
會境既豐山水是以江左嘉遯並多居之但季世慕榮
幽棲者寡或復才為時求弗獲從志至若王弘之拂衣
歸耕踰歷三紀孔淳之隱豹窮岫自始迄今阮萬齡辭
事就閒纂戎先業浙河之外棲遲山澤如斯而已既遠
同羲唐亦激貪厲競殿下愛素好古常若布衣每意昔
聞虚想巖穴若遺一介有以相存眞可謂千載盛美也
百辟勸進今上牋(梁任昉)
近以朝命藴策冐奏丹誠奉被還命未蒙虚受搢紳顒
顒深所未達盖聞受金於府通人之弘致高蹈海隅匹
夫之小節是以履乘石而周公不以為疑增玉璜而太
公不以為讓况世哲繼軌先德在民經綸草昩歎深微
管加以朱方之役荆河是依班師振旅大造王室雖累
繭救宋重胝存楚以今觀古曾何足云而惑甚盗鐘功
疑不賞皇天后土不勝其酷是以玉馬駿奔表微子之
去金版出地告龍逢之怨明公據鞍輟哭厲三軍之志
獨居掩涕激義士之心故能使海若登祇罄圖效祉山
戎孤竹束馬景從伐罪弔民一匡静亂匪叨天功實勤
濡足且明公本自諸生取樂名教道風素論坐鎮雅俗
不習孫吳遘兹神武驅盡誅之氓濟必封之俗龜玉不
毁誰之功歟獨為君子將使伊周何地某等不達通變
實有愚誠不任悾欵悉心重謁伏願時膺典冊式副民
望
文章辨體彙選卷一百八十一
