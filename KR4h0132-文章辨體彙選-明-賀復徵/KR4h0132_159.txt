文章辨體彙選卷一百五十九
明賀復徵編
奏狀一
徐師曾曰按劉勰云狀者陳也條具其事陳之於上
也辭有散文有四六
請逥前任司職田粟施貧人粥狀(唐王維)
右臣比見道路之上凍餒之人朝尚呻吟莫填溝壑陛
下聖慈憐憫煑公粥施之頃年以來多有全濟至仁之
德感動上天故得年穀頗登逆賊皆滅報施之應福祐
昭然臣前任中書舍人給事中兩任職田並合交納近
奉恩勅不許併請望將一司職田逥與施粥之所於國
家不减數粒在窮窘或得再生庶以上福聖躬永弘寶
祚乃望令劉晏分付所由訖具數奏聞如聖恩允許請
降墨勅
舉處士張季秀狀(元結)
臣州僻在嶺隅其實邊裔土風貪於貨賄舊俗多習吏
事獨季秀能介直自全退守廉讓文學為業不求人知
寒餒切身彌更守分貴其所尚願老山林臣切以兵興
已來人皆趨競苟利分寸不愧其心則如季秀者不可
不加褒異臣特望天恩令州縣取其穏便與造草舍十
數間給水田一兩頃免其當戸徭役令得保遂其志此
實聖朝旌退讓之道亦為士庶識廉恥之方謹錄奏聞
請給將士父母糧狀(元結)
當軍將二千人父隨子者四人母隨子者二十八人
以前件如前將士父母等皆因喪亂不知所歸在於軍
中為日亦久夫孝而仁者可與言忠信而忠信者可以
全義勇豈有責其忠信使之義勇而不勸之孝慈恤以
仁惠今軍中有父母者皆共分衣食先其父母寒餒日
甚未嘗有辭其將士父母等伏望各量事給其衣食則
義有所存恩有所及俾人感勸實在於此謹錄狀上
奏復七聖謚號狀(顔真卿)
謹按禮記曰先王謚以尊名節以一惠故行出於已而
名生於人使夫善者勸而惡者懼也而虞夏之質殷周
之文至矣而禹湯文武之君咸以一字為謚言文則不
稱武言武則不稱文豈聖德所不優乎蓋羣臣稱其至
者是以子不得議父臣不得議君天子崩則臣下制謚
於南郊明受之於天也諸侯薨則太子赴告於天子明
受之於君也至於周室卑大樸散謚始以兩字為重人
或以虚美為榮漢承戰國餘烈參而用之君臣易名事
歸至當少不以為貶多不以為褒雖衆美所歸可一言
而盡矣魏晉以降蓋不足徵聖唐欽明憲章周漢爰初
創業順考古道高祖謚太武用漢制太宗謚曰文用周
道也名正理順垂之無窮上元中政在宫壼亂名改作
始建神尭文武大聖之號蓋非高宗之所獲已玄宗
之末姦臣竊柄析言而亂舊法輕議以改鴻名遂廣累
聖之謚有加至十一字者皇帝則悉有大聖之號皇后
則皆有順聖之名使言之者惑於今行之者異於古非
舊制也其後劍門下罪已之詔叙高祖以下累聖悉用
舊謚則玄宗悔已往之失亦已明矣寶應中二聖山陵
有司請謚事不師古變而行權去古質而尚浮華舍舊
名而廣新謚謂一名不足以節惠乃十倍於古焉而累
聖謚名悉以字多者為定是廢高祖太宗之令豈曰愛
君今制謚非古人皆知之有司因循其事而無敢言者
假使當今守之而不改後人議之以為非然所失豈不
大哉何者臣子之於君父莫不欲廣其美稱先王制禮
不敢過也故至敬無文至文尚質質之數極於一尭舜
之美足以彰矣文之數極於二孝文孝景之德亦已明
矣質則近古文則近今此高祖太宗所以更用其法後
世所宜守之法也非天下之至聖其孰能定之此天皇
所以興聖王而正鴻名太宗所以待孝孫而修廢典微
臣所以守經義而崇聖朝陛下宜奉天心繼先太宗之
志使子孫蒙其法而萬代守之此天下之能事也臣愚
以為高祖以下累聖謚號悉宜取初謚為定謹按舊制
宜上高祖為武皇帝太宗為文皇帝高宗為天皇太帝
中宗為孝和皇帝睿宗為聖真皇帝其二聖謚名字數
大廣有逾古制臣愚謹擇其美稱而正之謹按謚法秉
德不回曰孝照臨四方曰明宜上玄宗為孝明皇帝又
按謚法聖善周聞曰宣宜上肅宗為孝宣皇帝仍准漢
魏及國朝故事於尚書省議定奏御夫文弊則救之以
質至敬也名惑而反之以正至明也祖作之而孫述之
至孝也三者備矣然後能立天下之大本正天下之大
名建天下之大業能事畢矣伏惟皇帝陛下詳擇
奏元皇帝祧遷狀(顔真卿)
王制天子七廟三昭三穆與太祖之廟而七又禮器云
有以多為貴者天子七廟又伊尹曰七世之廟可以觀
德此經典之明證也七廟之外則又曰去祧為壇去壇
為墠故歴代儒者制迭毁之禮皆親盡宜毁伏以太宗
文皇帝七代之祖高祖神尭皇帝國朝首祚萬葉所承
太祖景皇帝受命於天始封於唐元本皆在不毁之典
代祖元皇帝地非開統親在七廟之外代宗皇帝升祔
有曰元皇帝神主禮令祧遷或議者以祖宗之名難以
迭毁昔漢朝廷近古不敢以私滅公故前漢十二帝為
祖宗者四而已至後漢漸違經意子孫以推美為先自
光武以下皆有廟號則祖宗之名莫不建也安帝以讒
害大臣廢太子及崩無上宗之奏後自建武以來無毁
者因以陵號稱宗至桓帝失德尚有尊號故初平中左
中郎蔡邕以和帝以下功德無殊而有過差不應為宗
及餘非宗者追尊三代皆奏毁之是知祖有功宗有德
存至公之議非其人不居本三代立禮之本也自東漢
已來則此道喪矣魏明帝自稱烈祖論者以為逆自稱
祖宗故近代此名悉為廟號未有子孫踐祚而不祖宗
先王者以此明之則不得獨據兩字而為不祧遷之證
假令傳祚百代豈可上存百代以為孝乎請以三昭三
穆之義永為通典寶應二年升祔玄宗肅宗則獻祖懿
祖已從迭毁伏以代宗睿文孝皇帝卒哭而祔則合上
遷一室元皇帝代數已遠其神主凖禮祧而禘祫之時
然後饗祀
文章辨體彙選卷一百五十九
