文章辨體彙選卷三十三
明賀復徵編
祝文二(修辭)
周迎日辭
維某年某月上日明光於上下勤施於四方旁作穆穆
惟予一人某敬拜迎於郊以正月朔日迎日於東郊
賽蔣山廟文(梁沈約)
我皇體天御宇望日表尊備樂變乎笙鏞鬱禮華於爼
豆邇無不懷遠無不肅鳥革玄素之容草移丹綠之狀
泉露改味日月重光仰惟大王年踰二百世兼四代揚
玉桴布瑤席秦梁楚趙之巫把瓊茅而延佇燕衛宋鄭
之音結流風而成曲九嶷之乘蔽日三山之駕若雲
秋賽文(宋曾鞏)
歲既順成時方秋歛神能施澤以及物人能備物以事
神兹惟舊章夫豈敢怠庶其為福無斁於人
己卯春釋菜先聖文(劉因)
聖代天言明告萬世寥寥方册孰傳聖言天啓聖心程
朱將命堙晦浚闢聾聰昏明謂富後人承此遺澤孰云
剽盗資我而文肆焉多岐孰謂其一徒為瞻仰有測此
心某早躁狂若將有志中實脆屈未立以頽揆厥無成
實由貪懦時馳意去擅不自容顧念此心恍焉如失今
此闢舘惟我之求講學有徒進修有地研窮參訂亦復
有書於古遺言於今學者尚有禆益少慰此心但懼悠
悠復循前軌惟神啓迪實有臨之
文章辨體彙選卷三十三
