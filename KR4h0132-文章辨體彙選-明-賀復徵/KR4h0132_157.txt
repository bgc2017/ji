文章辨體彙選卷一百五十七
明賀復徵編
諡議三
宋武帝諡議(顔延之)
以為聖哲同風功美殊稱蓋出乎道者無方故刑於物
者不一伏惟道塞人神信通期運愛敬所禀因心則遠
英粹之照正性自天體苞潜躍慮周卷舒龍德在隂雖
艱貞而不悶因時而惕故有来其必亨在晉之季皇塗
薦阻攙搶干紀璇璣失馭天鑒靈武民屬聖明不假十
室之資不藉百乘之賦首義馳風一鼓静亂滌除泰階
消殞薄蝕斯亮弼登庸之基經綸之始者也内難雖弭外
圖未輯河華海岱負固相望荆濮燕亳侯服交侵眷言
帝畿思康王路戎不再駕遺氓即序斥堠之所未羈亭
徼之所不譯莫不飭城請罪欵塞来賓故能灑掃中嶽
致廟九鼎神道會昌寶命既集損而之益没身愈光既
而儀刑帝載揖讓天歷改玉乎文祖班瑞乎神宗貫革
寢機文武搢笏故宸居兩楹坐一八表國訓成均之學
家沾撫辜之仁大美配天必終之以儉德道固萬葉猶
申之以話言允所謂教思無窮樹之長世取高上代顧
邈前王矣
齊武帝諡議(沈約)
臣聞天德平分而四時之名或異聖功一揆而皇王之
稱不同蓋跡因事殊名由義立堯臣禹佐咸率兹典伏
惟盡寂窮微合神獨照德茂始裳之主道冠初耜之君
含精靈於五緯駕貞明於三象初爻勿用英氣凌雲負
揭日月仰揚霄漢龍姿鳳采煥若麗天登庸在試盛績
雲舉雖屈景潢汙降情尺木而拯世濟民浚發懷抱昔
成湯百家仁被比屋文王十里化先寡妻前聖後賢重
規沓矩震雄圖於九江播靈威於夏汭旌旆未麾鯨鯢
自殞弗勞羌僰之長無待六事之人義等伐謀功高善
陣建有國之符成定鼎之業會朝清明事資於牧野受
命作周非止於西伯視膳寝門孝德光備守器宗祧元
良熙載遠嗣大寶以君百辟敷景化以致隆平字在四夷
威行海内囹圄寂寞禮讓交興八柄馭下九官咸事臨
朝凝默尊嚴若神風行日烜無思不暢至仁與造化爭
流靈威與雷霆齊軌上貫蒼昊下洞深泉春無凄風夏
無苦雨時若㒺愆多稔如積三革不累五刃不砥庠塾
大啟儒雅雲集訓閱得宜蒐狩有序丹徼青丘之野跂
踵反舌之民浮深駕阻迴首革面北夷畏力獻琛内欵
不藉終軍之使無假絶漠之威嘉祥霧合秘瑞泉涌史
不輟文簡無虚(闕)方當垂七曜之旗駕八龍之乘望禮
中嶽肆覲群后造化不仁穆卜愆應慕切遺弓哀同遏
密晦朔不居殯宫將啓勤兹大名宜盡徽極
齊明帝諡議(任昉)
以為窮神之迹無繼於成名教思所宗言歸於有稱
是以則天為大義盡於翼善武功受命理貫于斯文伏
惟功高五讓道冠三極愛敬始於揚名孝饗終乎嚴配
寥廓大度誕君人之符閨庭小節應軌物之訓歷世允
諧納揆時序貽厥之寄義均負圖榱棟惟新壓焉將及
於是承制宣德定策公卿登嗣后於西鐘反獨夫於侯
服既而主幼時艱仍離屯蹇應當璧之祥注息肩之願
立德以長紹開中興擬度天行取則乾健日昃罷朝幽
枉必達官曹寂寞圄犴空虚虎門肆義大足恊律巖廊
有縉紳之談鄉塾無横議之士既冨而教弘此孝治遂
使家少蕩子野有棲畝寘天下於掌握覽八荒於戸牖
寵微金穴之家恩絶淑風之館天應民和祥符惣暨故
能上變雲物下漏深泉若乃青丘丹陵之國黃銀紫玉
之瑞幽符遠萃詢德報功方將馳道日觀清宮鳴澤為
而不恃高揖成功百川所以朝宗參辰於焉取正豈所
謂中衢均奠懸衡共軌者歟
梁高祖武帝諡議(元帝蕭繹)
臣聞翼善傳聖曰堯仁聖盛明曰舜受禪成功曰禹除
虐去殘曰湯諡者行之迹號者功之表雖賤不誄貴卑
不誄尊而彰乎名者盛德之嘉號也被於物者治定之
實錄也斯所以聲明煥乎鐘石昭晰備於絃管者焉伏
惟天縱欽明惟睿作聖功超三五聲踰七十仰之彌高
就之彌遠載潜載躍乃武乃文先是木運告終羣后改
属乾維罔搆地紐如崩祧祀阽危公卿旰食九牧有淪
胥之悲八表興横流之歎乃凝威黑水表瑞丹陵雲合
景從表裏禔福受終文祖允恭克讓知黔首不可以無
歸蒼生不可以無主降汾陽之遠志不得已而臨之於
是類帝禋宗革命創制禘郊式展殷薦斯潔臨兹大寶
化與和氣俱宣扇此王風政與秋霜並肅言懸日月功
格區宇不以紫宸為貴不以黃屋為尊政謐刑措民殷
國阜虹旌式卷堡燧載清胥象相因環楛無曠天衢亭
泰王道升平南海候風東溟奉貢膏露凝枝慶雲觸石
山開蒼璧地出玄珪驃騎把鉞則休屠欵塞太尉抗旌
則名王蹷角聲教所漸浹靈蛇之都威令所行通燭龍
之外開庠建序布濩於成均正俗移風氛氲於司樂虚
納十亂引諒直之規廣闢四門弘招賢之德青衿知擊
壤之性黃髮恣鼓腹之歡加以鑚味微言硏精至道文
終所收之典史倚所讀之書無輟萬幾日且千遍馳郁
郁之聲表乾乾之德允所謂皇哉君哉日用而不知者
矣方且告成岱嶽鏤升中之玉簡昭事梁甫祕社首之
金繩而文王明夷事侔往冊黃帝橋山痛深前典萬有
淪傷三辰掩曜人祇軫慕山海含悲慟切陟方哀深遏
密煩冤荼毒貫切心髓風樹不静陟岵何期思所以欽
若九功仰稽七德
宋仁宗諡號議(王珪)
臣伏奉勅命以七月二十九日集官於南郊壇告天請
上大行皇帝諡曰神文聖武明孝皇帝差官撰諡議及
廟號文武臣謹上議曰臣聞元精磅礴濟萬物而不昭
其迹者薦名曰天至德汪洋澤萬世而不有其功者建
諡於帝伏思在昔帝王生膺大名終紀大行使金聲而
玉振之以詔虖無窮之聞者帝莫盛於堯舜王莫隆於
禹湯也蓋易名之典下不得誄上古者將為至尊之諡
必質於郊然後定之兹所以推天下之至美明天下之
至公雖天子不得以自專也洪惟大行皇帝躬上智之
姿承累聖之序流大漢之豈弟履放勲之欽明苞富有
之業而能守以約攬泰定之埶而弗恃以安固嘗邈然
馳視所未形俛然積思所不及謂天命之匪易迺嚴恭
戒懼庶以荅靈心之顧謂民懷之靡常迺涵容煦沭庶
以陶善類之歸知括萬慮而不可頥思滲四垠而不可
形如兩儀之無不燾載如三辰之無不臨燭於是修廢
官繼絶世禮高年勸力穡減常賦抑末游虚已以馭豪
畯之材降志以從忠直之諫振立賞罰而權衡之章明
典禮而黼黻之宥恕刑獄而蕩滌之惠哀困窮而衣食
之人情莫不欲逸愛其力而不勞人情莫不欲壽輔其
生而不傷羣公庶尹㒺弗夷正相與謀王之朝殊隣絶
區㒺弗億寧相與慕王之境父父子子兄兄弟弟㒺弗
順祇相與立王之塗蓋仁政之施沛然其若是莫之能
禦也矧復耕籍於千畝之田祫祭於先王之廟報天之
誠篤則八奠於圜丘嚴父之志盡則再侑於明堂宗室
既蕃則廣諸分王之愛邦統未昭則豫有主器之屬下
議樂之詔以考鐘石之和置寫書之官以綴經墳之學
邇英敷席圖講藝也凝機祓字資味道也藻思粹發窮
聖作也飛毫灑落肆天縱也知聲色之靡伐於德義於
是乎屏燕飲之娛知雉兔之獲殫於精神於是乎絶盤
遊之欲念組織之勤則卻服御之華念土木之費則損
宫室之麗西羌阻命不欲久戍勞師而遂納玉關之誓
南蜒肆奸不欲深入薄寇而自致藁街之僇時則有隃
沙軼漠卓犖之貢委應圖合諜沕潏之瑞叢四十二年
於兹可謂海内大治矣竊迹羲皇之前夐虖莫索其詳
自詩書之載揆厥所元終都攸卒未有如兹之盛者也
方將勤鴻休受永祐豈圖神機歘厭邦釁上延仙鼎已
成不返荆山之御玉衣雖在空陳渭水之遊嘉原既新
同軌迫至張鳳蓋於北極引龍輴之西巡此萬國所以
摧心三靈為之變色有司繇是飭舊典册丕稱皇哉鑠
乎幾有以綏王靈而炳帝烈也謹按諡法一民無為曰
神經天緯地曰文通達先知曰聖保大定功曰武昭臨
四方曰明慈惠愛親曰孝若乃羣生啿啿鼓之舞之不
知至化之所自然非至神虖制禮作樂際天接地燠然
而大備非至文乎永惟宗廟之奉實發先識以建大本
非至聖乎戴白之老不識兵革之警非至武乎遐末荒
昧之情格於聽聞而無所遺非至明乎惇叙九族以述
夫祖先之志非至孝乎粤廟號之建尚矣惟其歴古聖
賢之君莫不極所以尊明令顯之稱又或至於代相襲
之夫仁者聖人之盛德豈獨未有以當之耶抑當時鴻
儒鉅學乃略於稽求將天之所啟期以克配大行之廟
乎詩云維天之命於穆不已此之謂與惟功以創業為
祖德以守成為宗皆尊尊之大誼也大行皇帝尊諡宜
天錫之曰神文聖武明孝皇帝廟曰仁宗臣謹議
成肅皇后諡議(衛涇)
臣聞論母后之極致者莫大乎盡事尊之孝而饗重闈
之飬備母道之純全者莫大乎閱親傳之盛而兼擁右
之功故禮義致化周詩所以載二南之本光大含弘羲
易所以贊重坤之象盖后妃之德始於閨門刑於邦家
垂於來裔其體則一而其用有三承順於上則欲殫其
婦道之勤儆戒於中則欲觀其内則之助保艾爾後則
欲求其孫謀之詒三者備而後二南無餘藴坤道無遺
功矣書契以来位配於方祗禮崇於東朝為國壽母就
安長樂者何代無之至於原始要終善并美具則在昔
盛時未有攷焉故養莫嚴於舅姑而或罕全乎逮事之
敬慶莫長於祚嗣而或莫遂乎含飴之樂二妃嬪於有
虞親逢授受之舉矣而堯舜非一門之美大任媚於周
姜嘗為京室之婦矣而文孫不竝世而隆夫惟天功靳
於渾全人道難乎具備簮緌族系四世祖孫全者有幾
矧夫塗山沙麓之興大明思齊之作以言乎奉親則克
共孝敬於三朝之上以言乎齊家則輔佐憂勤於三紀
之久以言乎蔭祐則翊扶神器於再傳之際皇乎休哉
兼而全之未有如太皇之盛者也恭惟大行太皇太后
端靖而誠莊淑聖而柔令惠問光於彤筦慈儀冠乎六
宫遊娛之事希從圖史之箴自警紘綖是則蘋藻必躬
化始閨閫風行邦國有廉退之節有徽嘉之行迹其垂
髫之初體相多異則有以著俔天之表受冊之夕日華
宣明則有以彰天作之合母育累朝壽盈七&KR1030;歸榮衍
於六字寶冊侈乎四上尊崇之養康寧之福奐乎不可
尚已若乃發揚其鮮儷之休推美其難名之懿則若此
之類殆未能髣髴其萬一焉伊昔思陵康強暇豫克巽
大位無愧陶唐重華恊帝晨昏定省共為子職行過曾
閔時惟太皇克修壼職鷄鳴問安而喜憂有常盥櫛佐
餕而旨甘必進紀千秋之節則每從於鳳輦上萬歲之
觴則克悅於龍顔嚴君既樂聖嗣之無違永壽益喜椒
塗之盡愛於是五日一朝之禮風雨弗渝兩宫九閏之
餘毫釐無間及乎勛華厭代慈福永年傳歸于子已居
太母之尊思媚諸姑猶執寢門之敬以至疾視湯液喪
執衰麻始終之際無遺恨焉此則送往事居婦道昭矣
洪惟阜陵朝聽夕訪如湯日新履革衣綈如禹服菲䘏
孤逮鰥如文懷保時惟太皇基迹潜邸謹禮度嚴内外
脫簮之誡形於誕告有以相勵精之勤損常儀裁妄費
三澣之衣數年不易有以佐克已之儉遵傷生之戒推
不忍之心日膳一羊上章懇免有以廣愛物之仁是以
人倫既正朝廷既治隆乾淳熙之政薄海仰宵旰之誠
二十八年之間當宁無聲色之迹逮夫贊乾剛之斷決
震子之策相與齊蹤於揖遜而不以脫屣為太遽奉承
高蹈於希夷而不以澹泊為難能三聖相授千古同符
此則自家刑國内助著矣紹熙五䙫烈祖奄棄而遐升
光廟煢然而在疚慈皇獨斷於心憲聖恊謀於内時惟
太皇一德一心是翊是保神孫御極式遵慈訓不絿不
競無偏無陂皇嗣既立資善肇開綠車娛侍聖情懌愉
風流篤厚衣食滋植暨至邊隅有警供億浩穰出私帑
錢給戰士費其視衣大練衣無關政之心殆有過焉此
則垂休㒺極而詒謀遠矣是以初定長秋之序則禀命
於庭闈再舉鴻名之典則歸尊於儀範未原内禪之助
則極言其保右斯三者繇漢歷唐亶未前聞惟皇天佑
於我家惟我宋代有賢后是以大行太皇太后全前世
之所未能全備昔人之所未能備易詩所載二南重坤
之德聖人復起不可有加矣揆厥始初序冠四妃歲踰
一紀和平逮下久而始正位號則關雎之樂得淑女也
派分江左胄本高華而述其世緒慊然形於抑損則葛
覃之不忘母家也外門之無私謁也蹈和率禮夫豈一
端哉盛德至善則昉於前三者矣春朝介壽將舉縟儀
忽騩馭之上賓痛仙遊之莫返因山有制先遠告期皇
上遹繩祖武躬執通喪申詔禮官稽經諏律節惠易名
統於所尊率循彛典謹按諡法婦德均一曰成夙夜警
戒曰敬能執婦道曰嚴因嚴教敬曰肅夫徽音懿鑠演
迤四世垂範作則與宋無疆非成之大乎飭正宫壼宣
暢陰教上惠於宗公下庇於雲仍非肅之至乎竊惟繪
畫日月形容天地模擬有限而德美無窮揚厲鋪張姑
述臣子之職而已大行太皇太后宜以宗廟之命錫之
曰肅成皇后
文章辨體彙選卷一百五十七
