文章辨體彙選卷三百十二
明賀復徵編
序三十二(政類)
平賦書序(唐李翺)
孔子曰道千乘之國敬事而信節用而愛人使民以時
孟子曰欲輕之於堯舜之道大貉小貉也欲重之於堯
舜之道大桀小桀也是以什一之道公私皆足人既富
然後可以服教化反淳樸古之聖賢未有不善於為政
理人而能光於後代者也故善政者莫大於理人理人
者莫大於既富之又教之凡人之情莫不欲富足而惡
貧窮四人之苦者莫甚於農人麥粟布帛農人之所生
也歲大豐農人猶不能足衣食如有水旱之災則農人
先受其害有若曰百姓不足君孰與足夫如是百姓之
視其長上如仇讐安既不得享其利危又安肯盡其力
自古之所以危亡未有不繇此者也人皆知重斂之可
以得財而不知輕斂之得財愈多何也重斂則人貧人
貧則流者不歸而天下之人不來繇是土地雖大有荒
而不耕雖耕之而地力有所遺人日益困財日益匱是
謂棄天之時遺地之利竭人之財如此者雖欲為社稷
之臣建不朽之功誅暴逆而威四夷徒有其心豈可得
耶故輕斂則人樂其生樂其生則居者不流而流者日
來居者不流流者日來則土地無荒桑柘日繁盡力耕
之地無餘利人日益富兵日益強四鄰之人歸之如父
母雖欲驅而去之其可得耶是以與之安而居則富而
可教與之危而守則人皆自固孟軻所謂率其子弟攻
其父母自有生人以來未有能濟者也嗚呼仁義之道
章章然如大道焉人莫不知之然皆不能行何也見之
有所未盡而人有嗜欲以害之其自任太多而任人太
寡是以有土地者無代無之雖莫不知之然而未有一
人能行之而功及於後代者繇此道也秦滅古法隳井
田而夏殷周之道廢相承滋久不可卒復翺是以取可
行於當時者為平賦書而什一之法存焉庶幾乎有能
行之者云爾
兵序(杜佑)
三皇無為天下以治五帝行教兵由是興所謂大刑用
甲兵而陳諸原野於是有涿鹿之戰阪泉之師若制得
其宜則治安失其宜則亂危商周以前封建五等兵徧
海内強弱相并秦氏削平罷侯置守歷代因襲委政郡
縣緬尋制度可采唯有漢氏足徵重兵悉在京師四邊
但設亭障又移天下豪族輳居三輔邑陵以為強幹弱
枝之勢也或有四夷侵軼則從中令將發五營騎士六
郡良家二師樓船伏波下瀨咸因事立稱畢事則省雖
衞霍之勲高績重身奉朝請兵皆散歸斯誠得其宜也
其後若王綱解紐正權外移藩翰既從衆力自盛問鼎
輕重無代無之如東漢之董卓袁紹晉之王敦桓玄宋
謝晦劉義宣齊陳顯逹王敬則梁侯景陳華皎後魏尒朱
榮高歡之類是矣斯誠失其宜也國朝李靖平突厥李
勣滅高麗侯君集覆高昌蘇定方夷百濟李敬玄王孝
傑婁師德劉審禮皆是卿相率兵禦戎戎平師還並無
久鎮其在邊境惟明烽燧審斥堠立障塞備不虞而已
實安邊之良算為國家之永圖玄宗御極承平歲久天
下乂安財殷力盛開元二十年以後邀功之將務恢封
略以甘上心將欲蕩滅奚契丹剪除蠻吐蕃喪師者失
萬而言一勝敵者獲一而言萬寵錫云極驕矜遂增哥
舒翰統西方二師安禄山統南北三師踐更之卒俱授
官名郡縣之積罄為禄秩於是驍將銳卒善馬精金空
於京師萃於二統邊陲勢強既如此朝廷勢弱又如彼
姦人乘便樂禍覬覦脇之以害誘之以利禄山稱兵内
侮未必素蓄兇謀是故地逼則勢疑力侔則亂起事理
不得不然也昔漢祖分裂土地封建王侯吳芮獨卑弱
而忠韓彭則強大而悖賈誼覩七國之盛獻書云治天
下者令海内之勢如身之使臂臂之使指莫不制從若
憚而不能改作末大本小終為禍亂文景因循莫革遂
致誅錯之名向使制置得其宜則諸侯孰不信順姦謀
邪計銷於胸懷豈復有干紀作亂之事乎語曰朝為伊
周夕成桀跖形勢驅之一至於此矣又兵法曰將者人
之司令國家安危之主用當先之以中和後之以材器
或未馴其性苟求其用授以銛刃委之專宰利權一去
物情隨之噬臍之喻不其然矣夫戎事有國之大者自
昔智能之士皆立言作訓其勝也或驗之風烏七曜或
參以陰陽日辰其教陣也或目以天地五行或變為龍
蛇鳥獸人之聰穎方列軒冕知吉凶冠婚之禮習慶弔
俯仰之容稍或非精則乖常度故仲尼入廟每事皆問
是必不免有所失也矧其萬千介夫出自閭井若使心
存進退之令耳聽金鼓之聲手候擊刺之宜足趨鵝鸛
之勢隨地形而變陣颷馳電發之疾因我便而乘敵勝
負頃刻之間事繁目多應機循古得不令衆心繫名數
而無暇安能奮勇銳而爭利哉以愚管窺徒有其說只
恐雖教亦難必成然其訓士也但使聞鼓而進聞金而
止坐作舉措左旋右抽識旗幟指麾習器械利便斯可
矣其撫士也有吮癰之恩投醪之均挾纊之感行令之
必賞罰之當斯可矣此乃用無弱卒戰無堅敵而况以
直伐曲以順討逆者乎若以風烏可徵則謝艾梟鳴牙
旗而克麻秋宋武麾折沈水而破盧循若以日辰可憑
則鄧禹因癸亥克捷後魏乘甲子勝敵略舉一二不其
證歟以昔賢難其道神其事令衆心之莫測俾指顧之
皆從語有之曰天時不如地利地利不如人和誠謂得
兵術之要也以為孫武所著十三篇旨極斯道故知往
昔行師制勝誠當皆精其理今輒捃摭與孫武書之義
相協并頗相類者纂之庶披卷足見成敗在斯矣
慶歷兵錄序(宋宋祁)
世之言兵者本之軒轅時書缺有間矣夏商以來乃能
言之緣井田作乘車即鄉為軍因田為蒐周法則然外
制郡國内強京師兵非虎符不得發漢法則然開府籍
軍混兵於農使士皆土著有格死無叛上唐法則然然
晩周力分諸侯其弊弱者常分暴者常并故公國相軋
而亡漢衰權假強臣其弊勢侔則疑力寡則隨故僭邦
鼎峙而立唐季亂生置帥其弊樂故羣不逞糜潰而爭
由是觀之始未嘗不善而後稍陵遲也宋興剗五姓餘
亂一天下之權僭藩納地梗帥嬰法經武制衆罔不精
明凡軍有四一曰禁兵殿前馬步三司隸焉卒之銳而
票者充之或挽強或蹋張或戈船突騎或投石擊刺故
處則衞鎮出則更戌二曰廂兵諸州隸焉卒之力而悍
者募之天下已定不甚持兵唯邊蠻夷者時時與禁兵
參屯故專於服勞間亦戌更三曰役兵羣有司隸焉人
之遊而惰者入之若牧置若漕輓若管庫若工技業一
事專故處而無更凡軍有額居有營有常廩有横賜四
曰民兵農之健而才者籍之視鄉縣大小而為之數有
部曲無營壁闕者輒補歲一閱焉北軍興不得擅行此
國家制軍大抵如此然兵無常帥帥無常鎮權不外假
力不它分此其所以維萬方憺四夷鼓行無前而對天
下者也慶歷五年今參預貳卿濟陽丁公以壯猷宿望
進使樞省惟是本兵柄按軍志無不在焉而叢分几閣
非甚有紀今乃搜次首末鈎考纖微掇其攻守戰者為
禁兵民兵兵錄五篇合羣曹所分擿諸條所隠彙而聯
之部分班如也離而併之區處戢如也彌衆而易見愈
詳而不繁雖五符猥并邊瑣曲折歲列廢置月比耗登
披文指要坐帷而判蓋簡稽之決要蒐乘之總凡錄成
乃上于官且俾序作者之意謹按軍篇之首公各述所
由前創後因聖繼神承既有第矣近衞别錄示有尊也
餘軍弗載略所緩也文約事明成一王法維公練達多
聞以忠力自結於上處機宥不周歲擢貳鉉台曝誠明
翊權綱有德有言天子之寶臣歟
華戎魯衞信錄總序(蘇頌)
臣切惟念國家奄字四海方制萬區九夷八蠻罔不率
俾凡為獯獫早以面内章聖皇帝因其喪師請和許通
信好歲時問遺寖以訓偹陛下欽若成憲羈縻要荒乃
命儒臣討論故事將欲垂於方冊副在有司其所以慮
遠防微紆意及此者皆以偃兵息民故也顧臣愚陋不
足以奉承明詔黽勉期月粗見綱領詮次類例皆稟聖
謨前詔斷自通好以來以迄乎今將明作書之由故以
叙事冠於篇首厥初講和始於繼忠書奏國主乞盟之
請賜以諭旨由是行成故次之以書詔既許其通好乃
有載書以著信故次之以誓書昔之和戎則有金絮衣
繒之賂我朝歲致銀絹以資其費故次之以歲幣恩意
既通又有好貨以將之故次之以國信信好不可單往
必有言詞以文之故次之以國書異國之情非行人莫
達故次之以奉使之别則有接送館伴所經城邑郵亭
次舍山川有險易道途有回遠若非形於繢事則方嚮
莫得而辨也故作驛程地圖前後遣到名氏非一職秩
不同南北羣臣交相禮接年月次序散而不齊既為信
書不可無紀故作名銜年表夫如是而使事盡矣通好
肇於戎人我從而聽之凡問遺之事皆列北信北書於
前朝廷所遺乃報禮也故載之於後所以著其所從來
也凡使者之至在道則有郵館宣勞之儀入朝則有見
辭宴賜之式禮意疏數並有節文故次之以儀式又次
之以賜予彼待王人亦有常矩無敢違越故以持禮過
北界及北界分物係於後使者宜通賓主之歡而贄見
之禮不可闕也故次之以交馳問勞往返詔宣書劄體
範存焉故受之以詔錄又次之以書儀信幣則有賫操
之勤導從則有輿隸之衆霑賚所及無不均通故次之
以例物使者至都上恩顧䘏靡所不至或貿易貨財或
須索供饋或丐求珍異許予多矣故次之以市易而供
須求丐附焉南北將命往還約束細大之務動循前比
故次之以條例凡此皆常使也誕辰歲節致禮而已至
若事干大體則有專使以導之故次之以泛使疆埸之
虞帥守當任其責則接境司州得以公牒往復故次之
以文移事非司州所能予奪至待命官及疆吏對議者
代州移徒巡鋪界壕是也故次之以河東地界疆界既
辨則邊圉不可不謹故次之以邊防其别又有州郡壁
壘之繕完砦舖塘濼之限斷載於輿地所以示守備之
嚴也凡為此書本於通好遼人則彼之本源所自不可
不知遼本契丹也故次之以契丹世系彼與中國言語
不通飲食不同習於征戰嫻於射獵難以形勢馭也朝
廷所以能固結而柔服之蓋知其愛好之實也故次之
以國俗耶律氏勢擬中華有年數矣爵號官稱往往多
名故次之以官屬而宗戚俸禄三者相須並見於遠方
之俗恃險與馬由古然矣故次之以關口道路又次之
以番軍馬遼之為國幅員不過三千餘里而並建都府
兼置州縣軺車所過宜詳其處故次之以州縣彼之為
國非有奚渤故土外接大荒之境其可見者宜兼著之
所以示天聲之逮遠也故終於番夷雜錄而經制方略
論議奏疏附焉臣切觀前世制禦撫綏之道載籍所紀
不過厚利和親以約結之用武克伐以張皇之或入朝
質子以制其命漢唐之事若可信也然約結一解則凌
暴隨之彼豈不得其術耶蓋恃一時之安而不圖經久
之利故也淵謀碩畫何代無之至於我朝乃得上策年
歷七紀而保塞無患歲來信幣而致禮益恭行旅交通
邊城晏閉黎民土著至老死而不知兵革自書契以來
戢兵保定未有如今日之全勝者也聖上方恢天下之
度以威懷遠人猶慮有司慢令取侮遂按圖籍揭為令
典使之循守無得而踰後雖有忿鷙悍黠之師欲啓事
端繩以章條彼當自屈若然舉遼朔之衆唯上之令則
是書之作可謂規橅宏遠而德施無窮矣然以今日承
平之勢當彼百年既往之運以我涵煦大志漸萌侈極
而微形兆兹見藁街質館行可致其來服矣姑撮其大
要以副聖宸經遠之慮總二百卷卷有冗併則釐為上
中下謹條事目具於左方
戊午讜議序(朱熹)
君臣父子之大倫天之經地之義而所謂民彛也故臣
之於君子之於父生則敬養之沒則哀送之所以致其
忠孝之誠者無所不用其極而非虚加之也以為不如
是則無以盡乎吾心云爾然則其有君父不幸而罹於
横逆之故則夫為臣子者所以痛憤怨疾而求為之必
報其仇者其志豈有窮哉故禮記者曰君父之仇不與
共戴天寢苫枕干不與共天下也而為之說者曰復仇
者可盡五世則又以明夫雖不當其臣子之身苟未及
五世之外則猶在乎必報之域也雖然此特庶民之事
耳若夫有天下者承累世無疆之統則亦有萬世必報
之仇非若庶民五世則自高祖以至玄孫親盡服窮而
遂已也國家靖康之禍二帝北狩而不還臣子之所痛
憤怨疾雖萬世而必報其仇者蓋有年矣太上皇帝受
命中興誓雪父兄之辱雖其間亦或為奸謀之所共卻
而聖志益堅至於紹興之初賢才並用綱紀復張諸將
之兵屢以捷告恢復之勢蓋已什八九成矣伊國於是
始露和親之議以沮吾計而丞相秦檜歸自邊廷力主
其事當此之時人倫尚明人心尚正天下之人無賢愚
無貴賤交口合辭以為不可獨士大夫之頑鈍嗜利無
恥者數輩起而和之清議不容詬詈唾斥欲食其肉而
寢處其皮則其於檜可知矣而檜乃獨以梓宫長樂藉
口攘却衆謀熒惑主聽然後所謂和議者翕然以定而
不可破自是以來二十餘年國家忘仇敵之義而歡宴
安之樂檜亦因是藉外權以專寵利竊主柄以遂奸謀
而向者冒犯清議希意迎合之人無不夤緣驟至通顯
或乃踵檜用事而君臣父子之大倫天之經地之義所
謂民彛者不復聞於縉紳之間矣士大夫狃於積衰之
俗徒見當時國家無事而檜與其人皆享成功無後患
顧以忘仇忍辱為事理之當然主議者慕為檜游談者
慕其徒一雄倡之百雌和之癸未之議發言盈庭其曰
彼世仇不可和者尚書張公闡左史胡公銓而止耳自
餘蓋亦有為不可和者而其所以為說不出乎利害之
間又其餘則雖平時號賢士大夫慨然有六千里為仇
人役之歎者一旦進而立乎廟堂之上顧乃惘然如醉
幻而忘其疇昔之言厥或告之則曰此處士之大言耳
嗚呼秦檜之罪所以上通於天萬死而不足以贖者正
以其始則倡奸謀以誤國中則挾其勢以要君使人倫
不明人心不正而末流之弊遺君後親至於如此之極
也夫惟三綱不立是以衆志無所統繫而上之人亦無
所憑藉以為安斯乃有識之士所為長慮却顧而凜然
以寒心者而說者猶曰姑以衆論之從違而卜事理之
可否則今日士大夫是和者之多蓋不下前日非和者
之衆也獨安得以前日之不可而害今日之可哉嗚呼
是未知前日人倫之明而今日之不明前日人心之正
而今日之不正也且若必以人之衆寡為勝負則夫所
謂士大夫是和之多者又孰若六軍萬姓之為多耶今
六軍萬姓之言則是一公之言而已蓋君臣父子之大
倫天之經地之義而所謂民彛者其於世也有明晦其
在人也無存亡是以雖當頽壊廢弛之餘邪議肆起無
復忌憚而亦不能斬伐銷鑠使之無也奈何不聽於此
顧反決得失於前日所謂頑鈍嗜利無恥者之餘謀此
已墮之三綱所以未能復振已隳之萬事所以未能復
理而上之人終亦未能有所憑藉以成安疆之勢也今
南北再懽中外無事迂愚左見所謂萬世必報之仇者
固已無所復發其口矣竊伏田間不勝憤歎因讀魏元
履所叙次戊午讜議為之慨然流涕蓋傷其禍殃自此
始也懷不能已姑論其始終梗槩如此以發明元履所
為叙次之意并以致草野孤臣畢義願忠之誠謀國者
倘有取焉則猶足以禆廟謨之萬一而非區區所敢望
也
憲典總序(元虞集)
皇朝憲典之作其篇二十有二焉而各以其序也法緣
名興令自近始故名例為法之本衞禁居令之先百官
有司守法以奉上布令以御下故職制次之敬莫大於
事神畏莫大於知義故祭令學規次之刑以弼教威以
戢暴故軍律次之禍亂式遏生聚易爭故戶婚食貨次
之爭起於無厭無厭者好犯上故大惡次之惡之初稔
非淫即貪故姦非盜賊次之淫貪之作始於自欺故詐
偽次之偽作於心徵於詞氣故訴訟次之辭窮則鬭氣
暴則殘故鬭毆殺傷次之庶獄備矣庶慎興焉示為法
者非罔民也故禁令雜犯次之知禁者罪可遠觸禁者
罪不可逃故捕亡次之君子立法之制嚴用法之情恕
無求民於死寧求民於生故恤刑平反赦宥又次之至
於終之以獄空則辟以止辟之效成刑期無刑之德至
矣此其為序如是槩而論其為書則固五典之法書也
治典非憲無以明黜陟賦典非憲無以吝出内禮典非
憲無以儆傲情兵典非憲無以律驕盈工典非憲無以
懲濫惡其事散殊其法周密故必隨事以分類隨類以
表年綱以著其約目以致其詳初若因目以立綱久乃
從綱而知目綱舉目張吏易遵行民易趨避而是書之
體用庶乎其為得矣綱之所不能該目之所不能悉則
有附錄焉作憲典總序
政序三篇(明海瑞)
服官辨志正之在始馬首東適燕者也馬首西適秦者
也毋曰姑往焉前途而徐議之前途而徐議之者必困
之術也物之至愚者神故龜殼知吉凶鵲知風蟻知雨
海鷗知機小民知其上知其上者不以言也不以貌也
默感默應而已矣此其效之淺者也蓋至於無感無應
而後深然而遷徙速矣不能待也雖然用是道者身既
去而民猶化之理民之術在於省事省之而不可得者
存之可也若增事則不勝其擾矣窮鄉下里驚官府猶
鬼神望胥皂若虎狼片紙所及無白手而還者彼所館
者一室彼一室者乘之而斂其隣里利甚夥也胥皂知
其然而厚索之索之厚則其所斂者愈厚然則輾轉為
擾日甚也凡令行禁止之術不可必之小民亦不可必
之大家而不可不必之於府史胥徒善御下者若將兵
然目在旌旗耳在金鼓欲左則左欲右則右然時撫循
之厚其賜予足其廩餼開之以為善之利而威常克厥
愛焉彼小民者可以平易親也彼大家者可以禮節閑
也威嚴臨之則情閡隔而不通是重利胥史而禁令愈
壅也凡為吏至於黷貨者必左右有小人導之彼其承
事敏捷而愿謹以得吾之歡度其可以發言而吾不變
色也承間以頭觸地曰死罪欲效忠言某項當沒貨若
干無知者虛棄之以飽猾吏無為也今某事可賄行絶
無知者也亦有藉口於家僮以通說者當此之時能變
色按發之乎毋乃濡忍耶廉貪之路於焉判矣衣冠之
儔亦有巧於易人之守者故交際不可不慎也素廉之
吏然後能直人之冤抑夫直冤抑可以動天地之德也
不可不勉也廉不素立雖明知人之冤抑而不敢直夫
不知猶可也知而不敢直此終身之憾也親民莫如令
令之為循良甚易也然而有所不敢者畏與監司左也
然則當奈何曰監司不嚴於君不尊於天吾百里之民
吾有所受之也受之君吾畏君受之天吾畏天彼且與
吾同畏者也彼不畏君與天然後與吾左吾又安能屈
事夫不畏君與天之人哉古人有言曰殺人而媚人吾
不為也然則監司之才者奈何吾欲省事而彼好煩其
令爭之則左不爭之則民擾奉行之則力不足不奉行
之則見謂不愛民曰必也謹行之而勿擾乎察於上下
之情因其勢而利導之小心翼翼可也且以不擾而待
不得已之擾民亦不病矣大抵君子之愛民也猶父母
之愛子也吾所稱者率吾所慮思也今父母之為其子
多有出於常情所慮思之外者矣能出於常情所慮思
之外以愛者乃民之父母也
其二
學者内以修身外以為民爵位者所託以為民之器也
故服所以温體也而以體温服則愚爵位所以庇民也
而以民庇爵位則悖古之人蓋有遺其身忘其家以急
民者矣况所重不若身與家者乎爵位者物之倘來寄
者也身者生而有者也家者與身俱有也故爵位不若
家與身身家重矣而古人為民輕之何也為有重於家
與身者在也非民之獨重為心之不可解者重也故曰
君子不以其所以養人者害人故曰殺一不辜而得天
下不為也夫爵位者亦君子所藉以養人者也而持一
身之爵位以比於天下若毫末之著馬體也今以爵位
之故坐視吾民之困苦餓凍冤抑而不為之所是以所
以養人者害人殺無辜以爭馬體之一毫也豈不左計
矣哉於彼有毫末之得而於此有丘山之失矣自古有
官者未有不云守也不有攻者奚事於守今猶古也無
不攻也而縣官者衆攻之所萃也故必有墨翟之守而
後公輸之技窮然而守之無具者豈徒坐困且開門以
延敵矣故欲守官者守具又不可不蚤圖也或曰困之
奈何曰否堯舜之世天下無失所之民以守官者處榮
也桀紂之世天下無得所之民則守官者處辱也今上
愛民之心宵旰勤恤綜名覈實奬良懲貪蓋孜孜競競
矣未覩唐虞之民已見堯舜之君然則民之尚有失其
所者有司未盡應也應之惟此時矣易曰比吉後夫凶
譬彼脊令飛則鳴矣雲從龍風從虎亦各際其時也苐
守汝官無患乎不榮此比吉之說也若夫襲故常而不
變安宿習而不悟玩謨訓而不恤謂矯誣為可試是首
之所嚮而足不隨心之所欲而體不從非天道也蓋必
有隨之者矣蓋必有從之者矣吾慎夫比之不先而瞠
乎為之後也
其三
或曰農夫勤四體利五榖商人冒險輕愛利厚逐仕人
苦行潔名利重禄故官不顯則禄不厚禄不厚則親不
懽族黨笑之交游嗤之子教以毋為名高毋蘄通顯而
以官庇民而已矣此必不可得之數也曰吾固惡夫利
之足以昏人智也仁者安仁智者利仁此君子之利也
故曰心者神明竅也室之有竅以通明也嘗試以一葦
塞之而正晝不辨矣今吾正賴此一竅以為吾用而輒
起夫較計利禄之私此猶播糠眯目而天地四方易位
也無惑乎吏治日隳而民生日蹙也坐視聖主憂勞於
上而不為良有司以應於下也夫牧民不仁非忠也事
君不忠非孝也而以族黨交游之嗤笑為解者豈族黨
交游固嚴於親而尊於君者也故學者不可不知輕重
也取君親與族黨交游較則君親重取位禄與吾心神
明較則位禄輕取千萬人之生與吾一身較則一身又
輕而千萬人之生重古之人苟可以活千萬人則迂其
身而為之捐其身而亦為之者輕重審也夫市道君子
之所恥也君子之所以異於彼者以其心也若夫政績
有聲譽命下逮以吾之勤敏易朝家之位禄此理所必
致者而吾復容心於其間則復與市道奚異焉而又奚
以恥彼為哉故曰耕也餒在其中矣學也禄在其中矣
君子憂道不憂貧以為一有憂貧之心則入於謀食而
不耕而學乃其謀食之精者也然則學而期禄是農伯
也仕而務達是市魁也君子恥之而又奚稱也或曰民
利固有程矣國賦固有經矣循而督之無重輕矣節其
喜怒無淫刑矣委蛇俯仰道之情矣奚必以官庇民哉
曰以若所言是不揣本而齊末也若亦知夫喜怒之所
為蕩而淫刑之所為出哉淫刑生於喜怒喜怒生於委
蛇俯仰委蛇俯仰生於官官重則不難乎以民為庇以
民為庇則亦何所不至矣里有父子負布遠出者遇盜
欲殺其子其父延頸承刃夫頸之不難而况其布乎今
之牧民者重布而輕子也非果輕子也視民非其子故
也吾為天下為民牧者必視民為已子而私之然後天
下之生可遂也
謚法考序(王世貞)
余嘗有謚法通紀三十卷列其凡而序之所以標先王
制謚之本旨與歷代沿革輕重之變略備矣至明亦有
紀而未甚詳於是徧考金匱國史之藏秘閣之籍參以
家乘而後靡所不備凡有釋義者皆閣籍也每故事大
臣卒禮部以謚請報俞矣則内閣以兩字者三請于上
而自擇之是以具釋義也洪武之尚為吳也諸功臣死
事者有勞而夭者皆榮公侯之爵而傅之謚終高帝世
文臣弗得也武臣即都督弗贈侯伯弗得也至建文而
待制王禕得謚文節矣文臣之有謚自禕始也其謚小
臣者亦自禕始永樂之制嚴矣終太宗世文臣之得者
僅姚恭靖廣孝胡文穆廣而恭靖之爵則公也文臣之
有謚僅文穆一也洪熙初始大合故臣凡勞於國誼於
青宫三品而上易名者十餘人而後文臣之謚廣然宣
英之代有斤斤焉持其柄而弗輕予且夫魯王愛子也
秦王次嫡子也高帝命之曰荒曰愍而登之冊曰不敢
以子故而廢天下公其於宗室諸子王尚有評也文臣
之有榮願也則瑕弗掩也文榮之以爵也文愍之以事
也庶幾寓貶矣婦人之有謚也自后妃而外則死節也
公主之有謚也自仁宗之悼愛女始也乳媼之有謚也
自宣宗始也乳媼之夫之有謚也亦自宣宗始也方士
之有謚也自世宗始也謚而四字淫矣而使方士得之
則益淫矣當世宗之季吾又得二事焉夏文愍之持秉
則同列皆中謚及身以罪死易世而後牽復所得者中
下謚也繼而嚴氏之持秉則其子為市焉非上所甚注
懷者必賄而後得不賄不得也即得之不腆不上謚也及身
以罪竄削弗謚也夫謚者人主之春秋也尊則稱天以命
之不尊則與天下共隲之而奈何為大臣修怨賈利地
也然則如之何其必略採唐宋故事遇大臣以謚請有
諭旨則翰林之司篆者為議而定三謚焉以授禮科科
詳之復議而上之閣臣復衷而取上裁凡文臣二品而
上及勲親臣公必謚侯伯之蒞軍府加保傅必謚謚兼
美惡二品以下自卿佐以迨庶僚有德行政術者亦有
謚謚則言官請之禮部裁之有美無惡可也自國初以
至于先代勲臣若傳友德若徐輝祖之類文臣若章溢
若唐鐸若胡儼若魏源之類武臣若劉玉若馬永王效
之類諫臣若楊瑄黃鞏王思楊爵之類儒林若吳與弼
陳獻章胡居仁之類文苑若李夢陽何景明楊慎李攀
龍之類追之以謚可也勲臣若李善長馮勝若廖永忠
耿炳文若丘福之類文臣若陳循若徐有貞之類追之
以謚謚而不盡蔽瑕可也又若于謙者易之以上謚可
也萬安劉吉汪鋐張瓚者易之以下謚可也凡此數者
皆所謂與天下共隲之操法於賞罰之外而毋使人得
而議其後者也
文章辨體彙選卷三百十二
