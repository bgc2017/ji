文章辨體彙選卷六十八
上書三明賀復徵編
言兵事書(漢晁錯)
臣聞漢興以來胡虜數入邊地小入則小利大入則大
利高后時再入隴西攻城屠邑敺略畜産其後復入隴
西殺吏卒大寇盜竊聞戰勝之威民氣百倍敗兵之卒
没世不復自高后以來隴西三困於匈奴矣民氣破傷
亡有勝意今茲隴西之吏賴社稷之神靈奉陛下之明
詔和輯士卒底厲其節起破傷之民以當乘勝之匈奴
用少擊衆殺一王敗其衆而有大利非隴西之民
有勇怯乃將吏之制巧拙異也故兵法曰有必勝之將
無必勝之民繇此觀之安邊境立功名在於良將不可
不擇也臣又聞用兵臨戰合刃之急者三一曰得地形
二曰卒服習三曰器用利兵法曰五丈之溝漸車之水
山林積石經川丘阜草木所在此步兵之地也車騎二
不當一土山丘陵曼衍相屬平原曠野此車騎之地也
步兵十不當一平陵相遠川谷居間仰高臨下此弓弩
之地也短兵百不當一兩陣相近平地淺草可前可後
此長戟之地也劒楯三不當一萑葦竹蕭草木蒙蘢支
葉茂接此矛鋋之地也長戟二不當一曲道相伏險阨
相薄此劒楯之地也弓弩三不當一士不選練卒不服
習起居不精動靜不集趨利弗及避難不畢前擊後觧
與金鼓之音相失此不習勒卒之過也百不當十兵不
完利與空手同甲不堅密與袒裼同弩不可以及遠與
短兵同射不能中與亡矢同中不能入與亡鏃同此將
不省兵之禍也五不當一故兵法曰器械不利以其卒
予敵也卒不可用以其將予敵也將不知兵以其主予
敵也君不擇將以其國予敵也此四者兵之至要也臣
又聞小大異形彊弱異勢險易異備夫卑身以事彊小
國之形也合小以攻大敵國之形也以蠻夷攻蠻夷中
國之形也今匈奴地形技藝與中國異上下山阪出入
溪澗中國之馬弗與也險道傾仄且馳且射中國之騎
弗與也風雨罷勞饑渴不困中國之人弗與也此匈奴
之長技也若夫平原易地輕車突騎則匈奴之衆易撓
亂也勁弩長戟射疏及遠則匈奴之弓弗能格也堅甲
利刃長短相雜游弩往來什伍俱前則匈奴之兵弗能
當也材官騶發矢道同的則匈奴之革笥木薦弗能支
也下馬馳鬭劒戟相接去就相薄則匈奴之足弗能給
也此中國之長技也以此觀之匈奴之長技三中國之
長技五陛下又興數十萬之衆以誅數萬之匈奴衆寡
之計以一擊十之術也雖然兵凶器戰危事也以大為
小以強為弱在俛仰之間耳夫以人之死爭勝跌而不
振則悔之亡及也帝王之道出於萬全今降胡義渠蠻
夷之屬來歸誼者其衆數千飲食長技與匈奴同可賜
之堅甲絮衣勁弓利矢益以邊郡之良騎令明將能知
其習俗和輯其心者以陛下之明約將之即有險阻以
此當之平地通道則以輕車材官制之兩軍相為表裏
各用其長技衡加之以衆此萬全之術也傳曰狂夫之
言而明主擇焉臣錯愚陋昧死上狂言惟陛下財擇
上守邊備書(晁錯)
臣聞秦時北攻胡貉築塞河上南攻楊粤置戍卒焉其
起兵而攻胡粤者非以衛邊地而救民死也貪戾而欲
廣大也故功未立而天下亂且夫起兵而不知其勢戰
則為人禽屯則卒積死夫胡貉之地積隂之處也木皮
三寸冰厚六尺食肉而飲酪其人密理鳥獸毳毛其性
能寒揚粵之地少隂多陽其人疏理鳥獸希毛其性能
暑秦之戍卒不能其水土戍者死於邊輸者僨於道秦
民見行如往棄市因以謫發之名曰謫戍先發吏有謫
及贅壻賈人後以嘗有市籍者又後以大父母父母嘗
有市籍者後入閭取其左發之不順行者深怨有背畔
之心凡民守戰至死而不降北者以計為之也故戰勝
守固則有拜爵之賞攻城屠邑則得其財鹵以富家室
故能使其衆蒙矢石赴湯火視死如生今秦之發卒也
有萬死之害而亡銖兩之報死事之後不得一算之復
天下明知禍烈及已也陳勝行戍至於大澤為天下先
倡天下從之如流水者秦以威劫而行之之敝也胡人
衣食之業不著於地其勢易以擾亂邊境何以明之胡
人食肉飲酪衣皮毛非有城郭田宅之歸居如飛鳥走
獸於廣埜美草甘水則止草盡水竭則移以是觀之往
來轉徙時至時去此胡人之生業而中國之所以離南
畝也今使胡人數處轉牧行獵於塞下或當燕代或當
上郡北地隴西以候備塞之卒卒少則入陛下不救則
邊民絶望而有降敵之心救之少發則不足多發遠
縣纔至則胡又已去聚而不罷為費甚大罷之則胡復
入如此連年則中國貧苦而民不安矣陛下幸憂邊境
遣將吏發卒以治塞甚大惠也然令遠方之卒守塞一
歲而更不知胡人之能不如選常居者家室田作且以
備之以便為之高城深塹具藺石布渠荅復為一城其
内城間百五十步要害之處通川之道調立城邑毋下
千家為中周虎落先為室屋具田器乃募罪人及免徒
復作令居之不足募以丁奴婢贖罪及輸奴婢欲以拜
爵者不足乃募民之欲往者皆賜高爵復其家予冬夏
衣廩食能自給而止郡縣之民得買其爵以自增至卿
其亡夫若妻者縣官買與之人情非有匹敵不能久安
其處塞下之民祿利不厚不可使久居危難之地胡人
入驅而能止其所驅者以其半予之縣官為贖其民如
是則邑里相救助赴胡不避死非以德上也欲全親戚
而利其財也此與東方之戍卒不習地勢而心畏胡者
功相萬也以陛下之時徙民實邊使遠方亡屯戍之事
塞下之民父子相保亡係虜之患利施後世名稱聖明
其與秦之行怨民相去遠矣
募民徙塞下書(晁錯)
陛下幸募民相徙以實塞下使屯戍之事益省輸將之
費益寡甚大惠也下吏誠能稱厚意奉明法存恤所徙
之老弱善遇其壯士和輯其心而勿侵刻使先至者安
樂而不思故鄉則貧民相募而勸往矣臣聞古之徙遠
方以實廣虛也相其隂陽之和嘗其水泉之味審其土
地之宜觀其草木之饒然後營邑立城製里割宅通田
作之道正阡陌之界先為築室家有一堂二内門戶之
閉置器物焉民至有所居作有所用此所以輕去故鄉
而勸之新邑也為置醫巫以救疾病以修祭祀男女有昏
生死有恤墳墓相從種樹畜長室屋完安此所以使民
樂其處而有長居之心也臣又聞古之制邊縣以備敵
也使五家為伍伍有長十長一里里有假士四里一連
連有假五百十連一邑邑有假候皆擇其邑之賢材有
護習地形知民心者居則習民於射法出則教民於應
敵故卒伍成於内則軍政定於外服習以成勿令遷徙
幼則同游長則共事夜戰聲相知則足以相救晝戰目
相見則足以相識驩愛之心足以相死如此而勸以厚
賞威以重罰則前死不還踵矣所徙之民非壯有材力
但費衣糧不可用也雖有材力不得良吏猶亡功也陛
下絶匈奴不與和親臣竊意其冬來南也壹大治則終
身創矣欲立威者始於折膠來而不能困使得氣去後
未易服也愚臣亡識唯陛下財察
說上削吳書(晁錯)
昔高帝初定天下昆弟少諸子弱大封同姓故孽子悼
惠王王齊一十二城庶弟元王王楚四十城兄子王吳
五十餘城封三庶孽分天下半今吳王前有太子之隙
詐稱病不朝於古法當誅文帝不忍因賜几杖德至厚
也不改過自新乃益驕恣公即山鑄錢煮海為鹽誘天
下亡人謀作亂逆今削之亦反不削亦反削之其反亟
禍小不削之其反遲禍大
稱臣書(南粤王佗)
蠻夷大長老夫臣佗昧死再拜上書皇帝陛下老夫故
粤吏也高皇帝幸賜臣佗璽以為南粤王使為外臣時
内貢職孝惠皇帝即位義不忍絶所以賜老夫者甚厚
高后自臨用事近細士信讒臣别異蠻夷出令曰毋予
蠻夷外粤金鐵田器馬牛羊即予予牡毋予牝老夫處
辟馬牛羊齒已長自以祭祀不修有死罪使内史籓中
尉高御史平凡三輩上書謝過皆不反又風聞老夫父
母墳墓已壞削兄弟宗族已誅論吏相與議曰今内不
得振於漢外亡以自高異故更號為帝自帝其國非敢
有害於天下也高皇后聞之大怒削去南粤之籍使使
不通老夫竊疑長沙王讒臣故敢發兵以伐其邊且南
方卑濕蠻夷中西有西甌其衆半羸南面稱王東有閩
粤其衆數千人亦稱王西北有長沙其半蠻夷亦稱王
老夫故敢妄竊帝號聊以自娛老夫身定百邑之地東
西南北數千萬里帶甲百萬有餘然北面而臣事漢何
也不敢背先人之故老夫處粤四十九年於今抱孫焉
然夙興夜寐寢不安席食不甘味目不視靡曼之色耳
不聽鐘鼔之音者以不得事漢也今陛下幸哀憐復故
號通使漢如故老夫死骨不腐改號不敢為帝矣謹北
面因使者獻白璧一雙翠鳥千犀角十紫貝五百桂蠧
一器生翠四十雙孔雀二雙昧死再拜以聞皇帝陛下
諫伐閩越書(淮南王安)
陛下臨天下布德施惠緩刑罰薄賦歛哀鰥寡恤孤獨
養耆老賑匱乏盛德上隆和澤下洽近者親附遠者懷
德天下攝然人安其生自以没身不見兵革今聞有司
舉兵將以誅越臣安竊為陛下重之越方外之地劗髮
文身之民也不可以冠帶之國法度理也自三代之盛
胡越不與受正朔非彊弗能服威弗能制也以為不居
之地不牧之民不足以煩中國也故古者封内甸服封外
侯服侯衛賓服蠻夷要服戎狄荒服遠近勢異也自漢
初定已來七十二年吳越人相攻擊者不可勝數然天
子未嘗舉兵而入其地也臣聞越非有城郭邑里也處
谿谷之間篁竹之中習於水鬭便於用舟地深昧而多
水險中國之人不知其勢阻而入其地雖百不當其一
得其地不可郡縣也攻之不可暴取也以地圖察其山
川要塞相去不過寸數而間獨數百千里阻險林叢弗
能盡著視之若易行之甚難天下賴宗廟之靈方内大
寧戴白之老不見兵革民得夫婦相守父子相保陛下
之德也越人名為藩臣貢酧之奉不輸大内一卒之用
不給上事自相攻擊而陛下發兵救之是反以中國而
勞蠻夷也且越人愚戅輕薄負約反覆其不用天下之
法度非一日之積也一不奉詔舉兵誅之臣恐後兵革
無時得息也間者數年歲比不登民待賣爵贅子以接
衣食賴陛下德澤振救之得毋轉死溝壑四年不登五
年復蝗民生未復今發兵行數千里資衣糧入越地輿
轎而隃嶺拕舟而入水行數百千里夾以深林叢竹水
道上下擊石林中多蝮蛇猛獸夏月暑時嘔洩霍亂之
病相隨屬也曾未施兵接刃死傷者必衆矣前時南海
王反陛下先臣使將軍間忌將兵擊之以其軍降處之
上淦後復反會天暑多雨樓船卒水居擊櫂未戰而疾
死者過半親者涕泣孤子啼號破家散業迎尸千里之
外裹骸骨而歸悲哀之氣數年不息長老至今以為記
曾未入其地而禍已至此矣臣聞軍旅之後必有凶年
言民之合以其愁苦之氣薄隂陽之和感天地之精而
災氣為之生也陛下德配天地明象日月恩至禽獸澤
及草木一人有饑寒不終其天年而死者為之悽愴於
心今方内無狗吠之警而使陛下甲卒死亡暴露中原
霑漬山谷邊境之民為之早閉晏開&KR1007;不及夕臣安竊
為陛下重之不習南方地形者多以越為人衆兵強能
難邊城淮南全國之時多為邊吏臣竊聞之與中國異
限以高山人迹所絶車道不通天地所以隔外内也其
入中國必下領水領水之山峭峻漂石破舟不可以大
船載食糧下也越人欲為變必先田餘於界中積食糧
乃入伐材治船邊城守候誠謹越人有入伐材者輒收
捕焚其積聚雖百越柰邊城何且越人緜力薄材不能
陸戰又亡車騎弓弩之用然而不可入者以保地險而
中國之人不能其水土也臣聞越甲卒不下數十萬所
以入之五倍乃足輓車奉饟者不在其中南方暑濕近
夏癉熱暴露水居蝮蛇蠚生疾疢多作兵未血刃而病
死者什二三雖舉越國而虜之不足以償所亡臣聞道
路言閩越王弟甲弑而殺之甲以誅死其民未有所屬
陛下若欲來内處之中國使重臣臨存施德垂賞以招
致之此必携幼扶老以歸聖德若陛下無所用之則繼
其絶世存其亡國建其王侯以為畜越此必委質為藩
臣世共貢職陛下以方寸之印丈二之組鎮撫方外不
勞一卒不頓一戟而威德並行今以兵入其地此必震
恐以有司為欲屠滅之也必雉兔逃入山林險阻背而
去之則復相羣聚留而守之歴歲經年則士卒罷勌食
糧乏絶男子不得耕稼樹種婦人不得紡績織絍丁壯
從軍老弱轉餉居者亡食行者亡糧民苦兵事亡逃者
必衆陸而誅之不可勝盡盗賊必起臣聞長老言秦之
時嘗使尉屠睢擊越又使監祿鑿渠通道越人逃入深
山林叢不可得攻留人屯守空地曠日持久士卒勞倦
越出擊之秦兵大破乃發適戍以備之當此之時外内
騷動百姓靡敝行者不還往者莫返皆不聊生亡逃相
從羣為盜賊於是山東之難始興此老子所謂師之所
處荆棘生之者也兵者凶事一方有急四面皆從臣恐
變故之生奸邪之作由此始也易曰高宗伐鬼方三年
而克之鬼方小蠻夷高宗殷之盛天子也以盛天子伐
小蠻夷三年而後克言用兵之不可不重也臣聞天子
之兵有征而無戰言莫敢校也如使越人蒙死徼幸以
逆執事之顔行厮輿之卒有一不備而歸者雖得越王
之首臣竊為大漢羞之陛下以四海為境九州為家八
藪為囿江漢為池生民之屬皆為臣妾人徒之衆足以
奉千官之共租稅之收足以給乘輿之御玩心神明秉
執聖道負黼依馮玉几南面而聽斷號令天下四海之
内莫不嚮應陛下垂德惠以覆露之使元元之民安生
樂業則澤被萬世傳之子孫施之亡窮天下之安猶泰
山而四維之也夷狄之地何足以為一日之間而煩汗
馬之勞乎詩云王猶允塞徐方既來言王道甚大而遠
方懷之也臣聞之農夫勞而君子養焉愚者言而智者
擇焉臣安幸得為陛下守藩以身為障蔽人臣之任也
邊境有警愛身之死而不畢其愚非忠臣也臣安竊恐
將吏之以十萬之師為一使之任也
與淮南王書(薄昭)
竊聞大王剛直而勇慈惠而厚貞信多斷是天以聖人
之資奉大王也甚盛不可不察今大王所行不稱天資
皇帝初即位易侯邑在淮南者大王不肯皇帝卒易
之使大王得三縣之實甚厚大王以未嘗與皇帝相見
求入朝見未畢昆弟之歡而殺列侯以自為名皇帝不
使吏與其間赦大王甚厚法二千石缺輒言漢補大王
逐漢所置而請自置相二千石皇帝骫天下正法而許
大王甚厚大王欲屬國為布衣守冢真定皇帝不許使
大王毋失南面之尊甚厚大王宜日夜奉法度修貢職
以稱皇帝之厚德今乃輕言恣行以負謗於天下甚非
計也夫大王以千里為宅居以萬民為臣妾此高皇帝
之厚德也高帝蒙霜露沭風雨赴矢石野戰攻城身被
創痍以為子孫成萬世之業艱難危苦甚矣大王不思
先帝之艱苦日夜怵惕修身正行養犧牲豐粢盛奉祭
祀以無忘先帝之功德而欲屬國為布衣甚過且夫貪
讓國土之名輕廢先帝之業不可以言孝父為之基而
不能守不賢不求守長陵而求之眞定先母後父不誼
數逆天子之令不順言節行以高兄無禮幸臣有罪大
者立斷小者肉刑不仁貴布衣一劒之任賤王侯之位
不知不好學問大道觸情妄行不祥此八者危亡之路
也而大王行之棄南面之位奮諸賁之勇常出入危亡
之路臣之所見高皇帝之神必不廟食於大王之手明
矣昔者周公誅管叔放蔡叔以安周齊桓殺其弟以反
國秦始皇殺兩弟遷其母以安秦韓王亡代高帝奪之
國以便事濟北舉兵皇帝誅之以安漢故周齊行之於
古秦漢用之於今大王不察古今之所以安國便事而
欲以親戚之意望於太上不可得也亡之諸侯游宦事
人及舍匿者論皆有法其在王所吏主者坐今諸侯子
為吏者御史主為軍吏者中尉主客出入殿門者衛尉
大行主諸從蠻夷來歸誼及以亡名數自占者内史縣
令主相欲委下吏無與其禍不可得也王若不改漢繫
大王邸論相以下為之柰何夫墮父大業退為布衣所
哀幸臣皆伏法而誅為天下笑以羞先帝之德甚為大
王不取也宜急改操易行上書謝罪曰臣不幸早失先
帝少孤呂氏之世未嘗忘死陛下即位臣怙恩德驕盈
行多不軌追念罪過恐懼伏地待誅不敢起皇帝聞之
必喜大王昆弟歡欣於上羣臣皆得延壽於下上下得
宜海内常安願熟計而疾行之行之有疑禍如發矢不
可追已
上吳王書(鄒陽)
臣聞秦倚曲臺之宫懸衡天下畫地而人不犯兵加胡
越至其晩節末路張耳陳勝連從兵之據以叩函谷咸
陽遂危何則列郡不相親萬室不相救也今胡數涉北
河之外上覆飛鳥下不見伏兔鬭城不休救兵不至死
者相隨輦車相屬轉粟流輸千里不絶何則彊趙責於
河間六齊望於惠后城陽顧於盧博三淮南之心思墳
墓大王不憂臣恐救兵之不專胡馬遂進窺於邯鄲越
水長沙還舟青陽雖使梁并淮陽之兵下淮東越廣陵
以遏越人之糧漢亦折西河而下北守漳水以輔大國
胡亦益進越亦益深此臣之所為大王患也臣聞蛟龍
驤首奮翼則浮雲出流霧雨咸集聖王砥節修德則游
談之士歸義思名今臣盡智畢議易精極慮則無國而
不可干飾固陋之心則何王之門不可曳長裾乎然臣
所以歴數王之朝背淮千里而自致者非惡臣國而樂
吳民也竊高下風之行尤說大王之義故願大王毋忽
察聽其至臣聞鷙鳥累百不如一鶚夫全趙之時武力
鼎士袨服叢臺之下者一旦成市不能止幽王之沈患
淮南連山東之俠死士盈朝不能還厲王之西也然則計
議不得雖諸賁不能安其位亦明矣故願大王審畫而
已始孝文皇帝據關入立寒心銷志不明求衣自立天
子之後使東牟朱虚東褒儀父之後深割嬰兒王之壤
子王梁代益以淮陽卒仆濟北囚弟於雍者豈非象新
垣等哉今天子新據先帝之遺業左規山東右制關中
變權易勢大臣難知大王弗察臣恐周鼎復起於漢新
垣過計於朝則我吳遺嗣不可期於世矣高皇帝燒棧
道灌章邯兵不留行收弊民之倦東馳函谷西楚大破
水攻則章邯以亡其城陸擊則荆王以失其地此皆國
家之不幾者也願大王熟察之
獄中上梁王書(鄒陽)
臣聞忠無不報信不見疑臣常以為然徒虚語耳昔者
荆軻慕燕丹之義白虹貫日太子畏之衛先生為秦畫
長平之事太白蝕昴昭王疑之夫精誠變天地而信不
諭兩主豈不哀哉今臣盡忠竭誠畢議願知左右不明
卒從吏訊為世所疑是使荆軻衛先生復起而燕秦不
悟也願大王熟察之昔者玉人獻寶楚王誅之李斯竭
忠胡亥極刑是以箕子徉狂接輿避世恐遭此患也願
大王察玉人李斯之意而後楚王胡亥之聽無使臣為
箕子接輿所笑臣聞比干剖心子胥鴟夷臣始不信乃
今知之願大王熟察少加憐焉語曰白頭如新傾蓋如
故何則知與不知也故樊於期逃秦之燕藉荆軻首以
奉丹之事王奢去齊之魏臨城自剄以却齊而存魏夫
王奢樊於期非新於齊秦而故於燕魏也所以去二國
而死兩君者行合於志而慕義無窮也是以蘇秦不信於
天下為燕尾生白圭戰亡六城為魏取中山何則誠有
以相知也蘇秦相燕人惡之於燕王燕王按劒大怒食
以駃騠白圭顯於中山中山人惡之於魏文侯文侯投
以夜光之璧何則兩主二臣剖心析肝相信豈移於浮
詞哉故女無美惡入宫見妬士無賢不肖入朝見嫉昔
者司馬喜臏脚於宋卒相中山范雎摺脅折齒於魏卒
為應侯此二人者皆信必然之畫捐朋黨之私挾孤獨
之交故不能自免於嫉妬之人也是以申徒狄蹈雍之
河徐衍負石入海不容於世義不苟取比周於朝以
移人主之心故百里奚乞食於道路繆公委之以政甯
戚飯牛於車下而桓公任之以國此二人者豈素宦於
朝借譽於左右然後二主用之哉感於心合於意堅如
膠漆昆弟不能離豈惑於衆口哉故偏聽生奸獨任成
亂昔魯聽季孫之說逐孔子宋信子冉之計囚墨翟夫
以孔墨之辯不能自免於讒諛而二國以危何則衆口
鑠金積毁銷骨是以秦用戎人由余而霸中國齊用越
人子臧而彊威宣此二國豈拘於俗牽於世繫奇偏之
辭哉公聽並觀垂名當世故意合則胡越為昆弟由余
子臧是也不合則骨肉為敵讎朱象管蔡是也今人主
誠能用齊秦之明後宋魯之聽則五伯不足侔而三王
易為比也是以聖王覺悟捐子之之心而不說田常之
賢封比干之後修孕婦之墓故功業覆於天下何則
欲善無厭也夫晉文公親其讐而彊霸諸侯齊桓公用
其讐而一匡天下何則慈仁殷勤誠加於心此不可以
虛辭借也至夫秦用商鞅之法東弱韓魏立彊天下而
卒車裂之越用大夫種之謀禽勁吳而覇中國遂誅其
身是以孫叔敖三去相而不悔於陵仲子辭三公為人
灌園今人主誠能去驕傲之心懷可報之意披心腹見
情素隳肝膽施德厚終與之窮達無愛於士則桀之犬
可使吠堯而跖之客可使刺由何况因萬乘之權假聖
王之資乎然則荆軻湛七族要離燔妻子豈足為大王
道哉臣聞明月之珠夜光之璧以暗投人於道衆莫
不按劒相盻者何則無因而至前也蟠木根柢輪囷離
奇而為萬乘器者何則以左右先為之容也故無因而
至前雖出隨侯之珠夜光之璧祗足結怨而不見德故
有人先談則枯木朽株樹功而不忘今天下布衣窮居
之士身在貧賤雖蒙堯舜之術挾伊管之辯懷龍逄比
干之意欲盡忠當世之君而素無根柢之容雖竭精神
欲開忠信輔人主之治則人主必襲按劒相眄之跡矣
是使布衣之士不得為枯木朽株之資也是以聖王制
世御俗獨化於陶鈞之上而不牽乎卑亂之語不奪乎
衆多之口故秦皇帝任中庶子蒙嘉之言信荆軻之說
而匕首竊發周文王獵涇渭載呂尚而歸以王天下秦
信左右而亡周用烏集而王何則以其能越攣拘之語
馳域外之議獨觀於昭曠之道也今人主沈於諂諛之
詞牽於帷牆之制使不羈之士與牛驥同皂此鮑焦所
以忿於世而不留富貴之樂也臣聞盛飾入朝者不以
私汚義砥礪名號者不以利傷行故里名勝毋曾子不
入邑號朝歌墨子迴車今欲使天下恢廓之士誘於威
重之權脅於位勢之貴回面汙行以事諂諛之人而求
親近於左右則士有伏死堀穴巗藪之中耳安有盡忠
信而趨闕下者哉
上諫獵書(司馬相如)
臣聞物有同類而殊能者故力稱烏獲捷言慶忌勇期
賁育臣之愚竊以為人誠有之獸亦宜然今陛下好
臨險阻射猛獸卒然遇軼才之獸駭不存之地犯屬車
之清塵與不及還轅人不暇施巧雖有烏獲逄蒙之伎
力不得用枯木朽株盡為難矣是胡越起於轂下而
羌夷接軫也豈不殆哉雖萬全無患然本非天子所宜
近也且夫清道而後行中路而馳猶時有銜橛之變而
况乎涉豐草騁丘墟前有利獸之樂而内無存變之意
其為害也不難矣夫輕萬乘之重不以為安而樂出
萬有一危之塗以為娛臣竊為陛下不取也蓋聞明者
遠見於未萌而智者避危於無形禍故多藏於隱微而
發於人所忽者也故鄙諺曰家累千金坐不垂堂此言
雖小可以喻大臣願陛下留意幸察
諫吳王書(枚乘)
臣聞得全者昌失全者亡舜無立錐之地以有天下禹
無十戶之聚以王諸侯湯武之土不過百里上不絶三
光之明下不傷百姓之心者有王術也故父子之道天
性也忠臣不避重誅以直諫則事無遺策功流萬世
臣乘願披心腹而效愚忠惟大王少加意念惻怛之心
於臣乘言夫以一縷之任係千鈞之重上懸之無極之
高下垂之不測之淵雖甚愚之人猶知哀其將絶也馬
方駭鼔而驚之係方絶又重鎮之係絶於天不可復結
墜入深淵難以復出其出不出間不容髮能聽忠臣之
言百舉必脫必若所欲為危於累卵難於上天變所以
欲為易於反掌安於泰山今欲極天命之上壽敝無窮
之樂究萬乘之勢不出反掌之易居泰山之安而欲乘
累卵之危走上天之難此愚臣之所大惑也人性有畏
其景而惡其迹却背而走迹逾多景逾疾不如就隂而
止景滅迹絶欲人勿聞莫若勿言欲人弗知莫若勿為
欲湯之滄一人炊之百人揚之無益也不如絶薪止火
而已不絶之於彼而救之於此譬猶抱薪而救火也養
由基楚之善射者去楊葉百步百發百中楊葉之大加
百中焉可謂善射矣然其所止乃百步之内耳比於臣
乘未知操弓持矢也福生有基禍生有胎納其基絶其
胎禍何自來哉泰山之霤穿石殫極之䋁斷榦水非石
之鑽索非木之鋸漸靡使之然也夫銖銖而稱之至石
必差寸寸而度之至丈必過石稱丈量徑而寡失夫十
圍之木始生而蘖足可搔而絶手可擢而拔據其未生
先其未形也磨礲砥礪不見其損有時而盡種樹畜養
不見其益有時而大積德累行不見其善有時而用弃
義背理不知其惡有時而亡臣願王熟計而身行之此
百代不易之道也
上書重諫吳王(枚乘)
昔秦西舉胡戎之難北備榆中之關南距羌笮之塞東
當六國之從六國乘信陵之藉明蘇秦之約厲荆軻之威
并力一心以備秦然秦卒禽六國滅其社稷而并天下
者何也則地利不同而民輕重不等也今漢據全秦之
地兼六國之衆修戎狄之義而南朝羌笮此其與秦地
相什而民相百大王之所明知也今夫讒諛之臣為大
王計者不論骨肉之義民之輕重國之大小以為吳禍
此臣所以為大王患也夫舉吳兵以訾於漢譬猶蠅蚋
之附羣牛腐肉之齒利劒鋒接必無事矣天子聞吳率
失職諸侯願責先帝之遺約今漢親誅其三公以謝前
過是大王之威加於天下而功越於湯武也夫吳有諸
侯之位而富實於天下有隱匿之名而居過於中國夫
漢并二十四郡十七諸侯方輸錯出軍行數千里不絶
於郊其珍怪不如東山之府轉粟西向陸行不絶水行
滿河不如海陵之倉修治上林雜以離宫積聚玩好圈
守禽獸不如長洲之苑游曲臺臨上路不如朝夕之池
深壁高壘副以關城不如江淮之險此臣之所為大王
樂也今大王還兵疾歸尚得十半不然漢知吳之有呑
天下之心赫然加怒遣羽林黃頭循江而下襲大王之
都魯東海絶吳之饟道梁王飾車騎習戰射積穀固守
以備滎陽待吳之饑大王雖欲反都亦不得已夫三淮
南之計不負其約齊王殺身以滅其迹四國不得出兵
其郡趙囚邯鄲此不可掩亦已明矣今大王已去千里
之國而制於千里之内矣張韓將北地弓高宿左右兵
不得下壁軍不得太息臣竊哀之願大王熟察焉
文章辨體彙選卷六十八
