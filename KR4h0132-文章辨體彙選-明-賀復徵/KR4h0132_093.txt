文章辨體彙選卷九十三
明賀復徵撰
疏七
宦官縱恣疏(後漢黃瓊)
臣聞天者務剛其氣君者務彊其政是以王者處高自
持不可不安履危任力不可不據夫自持不安則顛任
力不據則危故聖人升高據上則以德義為首涉危蹈
傾則以賢者為力唐堯以德化為冠冕以稷契為筋力
高而益崇動而愈據此先聖所以長守萬國保其社稷
者也昔高皇帝應天順民奮劔而王掃除秦項革命創
制降德流祚至於哀平而帝道不綱秕政日亂遂使姦
佞擅朝外戚專恣所冠不以仁義為冕所蹈不以賢佐
為力終致顛蹶滅絶漢祚天維陵弛民鬼慘愴賴皇乾
眷命炎德復輝光武以聖武天挺繼統興業創基冰泮
之上立足枳棘之林擢賢於衆愚之中畫功於無形之
世崇禮義於交爭循道化於亂離是自持高而不傾任
力危而不跌興復弘祚開建中興光被八極垂名無窮
至於中葉盛業漸衰陛下初從藩國爰升帝位天下拭
目謂見太平而即位以来未有聖政諸梁秉權䜿宦充
朝重封累職傾動朝廷卿校牧守之選皆出其門羽毛
齒革明珠南金之寶殷滿其室富擬王府埶回天地言
之者必族附之者必榮忠臣懼死而杜口萬夫怖禍而
木舌塞陛下耳目之明更為聾瞽之主故太尉李固杜
喬忠以直言德以輔政念國忘身殞歿為報而坐陳國
議遂見殘滅賢愚切痛海内傷懼又前白馬令李雲指
言宦官罪穢宜誅皆因衆人之心以救積薪之敝弘農
杜衆知雲所言宜行懼雲以忠獲罪故上書陳理之乞
同日而死所以感悟國家庶雲獲免而雲既不辜衆又
并坐天下尤痛益以怨結故朝野之人以忠為諱昔趙
殺鳴犢孔子臨河而反夫覆巢破卵則鳳凰不翔刳生
夭胎則麒麟不臻誠物類相感理使其然尚書周永昔
為沛令素事梁冀幸其威勢坐事當罪越拜今職見冀
將衰乃陽毁示忠遂因姦計亦取封侯又黃門協邪羣
輩相黨自冀興盛腹背相親朝夕圖謀共搆姦宄臨冀
當誅無可設巧復記其惡以要爵賞陛下不加清徵審
别真偽復與忠臣並時顯封使朱紫其色粉墨雜蹂所
謂抵金玉於沙礫碎珪璧於泥塗四方聞之莫不憤歎
昔曾子大孝慈母投杼伯竒至賢終於流放夫讒䛕所
舉無高而不可升所抑無深而不可淪可不察歟臣至
頑駑世荷國恩身輕位重勤不補過然懼於永歿負釁
益深敢以垂絶之日陳不諱之言庶有萬分無恨三泉
請誅中官疏(傅燮)
臣聞天下之禍不由於外皆興於内是故虞舜升朝先
除四凶然後用十六相明惡人不去則善人無由進也
今張角起於趙魏黃巾亂於六州此皆釁發蕭墻而禍
延四海者也臣受戎任奉辭伐罪始到潁川戰無不克
黃巾雖盛不足為廟堂憂也臣之所懼在於治水不自
其源末流彌增其廣耳陛下仁德寬容多所不忍故閹
竪弄權忠誠不進誠使張角梟夷黃巾變服臣之所憂
甫益深耳何者夫邪正之人不宜共國亦猶冰炭不可
同器彼知正人之功顯而危亡之兆見皆將巧辭飾說
共長虚偽夫孝子疑於屢至市虎成於三夫若不詳察
真偽忠臣將復有杜郵之戮矣陛下宜思虞舜四罪之
舉速行讒佞放殛之誅則善人思進姦凶自息臣聞忠
臣之事君猶孝子之事父也子之事父焉得不盡其情
使臣身備鈇鉞之戮陛下少用其言國之福也
諫幸廣城校獵疏(陳蕃)
臣聞人君有事於苑囿唯仲秋西郊順時講武殺禽助
祭以敦孝敬如或違此則為肆縱故臯陶戒舜無教逸
遊周公戒成王無槃於遊田虞舜成王猶有此戒况德
不及二主者乎夫安平之世尚宜有節况當今之世有
三空之戹哉田野空朝廷空倉庫空是謂三空加兵戎
未戢四方離散是陛下焦心毁顔坐以待旦之時也豈
宜揚旗曜武騁心輿馬之觀乎又前秋多雨民始種麥
今失其勸相之時而令給驅禽除路之役非聖賢恤民
之意也齊景公欲觀於海放乎琅邪晏子為陳百姓惡
聞旌旗輿馬之音舉首顰眉之感景公為之不行周穆
王欲肆車轍馬跡祭公謀父為誦祈招之詩以止其心
誠惡逸遊之害人也
救李膺等疏(陳蕃)
臣聞賢明之君委心輔佐亡國之主諱聞直辭故湯武
雖聖而興於伊吕桀紂迷惑亡在失人繇此言之君為
元首臣為股肱同體相須共成美惡者也伏見前司隸
較尉李膺太僕杜密太尉掾范滂等正身無玷死心社
稷以忠忤旨横加考案或禁錮閉隔或死徙非所杜塞
天下之口聾盲一世之人與秦焚書阬儒何以為異昔
武王克殷表閭封墓今陛下臨政先誅忠賢遇善何薄
待惡何優夫讒人似實巧言如簧使聽之者惑視之者
昏夫吉凶之效存乎識善成敗之機在於察言人君者
攝天地之政秉四海之維舉動不可以違聖法進退不
可以離道規謬言出口則亂及八方何况髠無罪於獄
殺無辜於市乎昔禹廵狩蒼梧見市殺人下車而哭之
曰萬方有罪在予一人故其興也勃焉又青徐炎旱五
榖損傷民物流遷茹菽不足而宫女積於房掖國用盡
於羅紈外戚私門貪財受賂所謂禄去公室政在大夫
昔春秋之末周德衰微數十年間無復災眚者天所棄
也天之於漢殷勤示變以悟陛下除妖去孽實在修德
臣位列台司憂責深重不敢私禄惜生坐觀成敗如蒙
採錄使身首分裂異門而出所不恨也
除姦疏(陳蕃)
臣聞言不直行不正則為欺天而負人危言極意則羣
凶側目禍不旋踵均此二者臣寧得禍不敢欺天也今
京師囂囂道路諠譁言侯覽曹節公乘昕王甫鄭䬃等
與趙夫人諸女尚書並亂天下附從者升進忤逆者中
傷方今一朝羣臣如河中木耳汎汎東西耽禄畏害陛
下前始攝位順天行誅蘇康管霸並伏其辜是時天氣
清明人鬼歡喜奈何數月復縱左右元惡大姦莫此之
甚今不急誅必生變亂傾危社稷其禍難量願出臣章
宣示左右并令天下諸姦知臣疾之
諫黨議疏(竇武)
臣聞明主不諱譏刺之言以探幽暗之實忠臣不恤諫
爭之患以暢萬端之事是以君臣並熙名奮百世臣幸
得遭盛明之世逢文武之化豈敢懷禄逃罪不竭其誠
陛下初從藩國爰登聖祚天下逸豫謂當中興自即位
以來未聞善政梁孫寇鄧雖或誅滅而常侍黃門續為
禍虐欺罔陛下競行譎詐自造制度妄爵匪人朝政日
衰姦臣日彊伏尋西京放恣王氏佞臣執政終喪天下
今不慮前事之失復循覆轍之軌臣恐二世之難必將
復及趙高之變不朝則夕近者姦臣牢修造設黨議遂
收前司隸校尉李膺太僕杜密御史中丞陳翔太尉掾
范滂等逮考連及數百人曠年拘錄事無效驗臣惟膺
等建忠抗節志經王室此誠陛下稷卨伊吕之佐而虚
為姦臣賊子之所誣枉天下寒心海内失望惟陛下留
神澄省時見理出以厭人鬼喁喁之心臣聞古之明君
必須賢佐以成政道今臺閣近臣尚書令陳蕃僕射胡
廣尚書朱㝢荀緄劉祐魏朗劉矩尹勲等皆國之貞士
朝之良佐尚書郎張陵媯皓苑康楊喬邊韶戴恢等文
質彬彬明達國典内外之職羣才並列而陛下委任近
習專樹饕餮外典州郡内幹心膂宜以次貶斥案罪糾
罰抑奪宦官欺國之封案其無狀誣罔之罪信任忠良
平決臧否使邪正毁譽各得其所寶愛天官唯善是受
如此罪徵可消天應可待間者有嘉禾芝草黃龍之見
夫瑞生必於嘉士福至實繇善人在德為瑞無德為災
陛下所行不合天意不宜稱慶
罪袁紹疏(公孫瓚)
臣聞皇羲以來君臣道著張禮以導人設刑以禁暴今
車騎將軍袁紹託承先軌爵任崇厚而性本滛亂情行
浮薄昔為司隸值國多難太后承攝何氏輔朝紹不能
舉直錯枉而專為邪媚招來不軌疑誤社稷至令丁原
焚燒孟津董卓造為亂始紹罪一也卓既無禮帝主見
質紹不能開設權謀以濟君父而棄置節傳迸竄逃亡
忝辱爵命背違人主紹罪二也紹為渤海當攻董卓而
默選戎馬不告父兄至使太傅一門纍然同斃不仁不
孝紹罪三也紹既興兵涉歷二載不恤國難廣自封植
乃多引資糧專為不急割刻無方考責百姓其為痛怨
莫不咨嗟紹罪四也逼廹韓馥竊奪其州矯刻金玉以
為印璽每有所下輙皂囊施檢文稱詔書昔亡新僣侈
漸以即真觀紹所擬將必僣亂紹罪五也紹令星工祠望
祥妖賂遺財貨與共飲食剋會期日攻鈔郡縣此豈大
臣所當施為紹罪六也紹與故虎牙都尉劉勲首共造
兵勲降服張楊累有功效而以小忿枉加酷害信用讒
慝濟其無道紹罪七也故上谷太守高焉故甘陵相姚
貢紹以貪惏横責其錢錢不備畢二人并命紹罪八也
春秋之義子以母貴紹母親為傅婢地實微賤據職高
重享福豐隆有苟進之志無虚退之心紹罪九也又長
沙太守孫堅前領豫州刺史遂能驅走董卓掃除陵廟
忠勤王室其功莫大紹遣小將盗居其位斷絶堅粮不
得深入使董卓久不服誅紹罪十也昔姬周政弱王道
陵遲天子遷徙諸侯背畔故齊桓立柯會之盟晉文為
踐土之會伐荆楚以致菁茅誅曹衛以章無禮臣雖闒
茸名非先賢蒙被朝恩負荷重任職在鈇鉞奉辭伐罪
輙與諸將州郡共討紹等若大事克捷罪人斯得庶續
桓文忠誠之效
請王劉備疏(諸葛亮)
昔唐堯至聖而四凶在朝周成仁賢而四國作難高后
稱制而諸吕竊命孝昭幼沖而上官逆謀皆憑世寵藉
履國威權窮凶極亂社稷幾危非大舜周公朱虚博陸
則不能擒凶討逆扶危定傾伏惟陛下誕姿聖德統理
萬邦而遭家運不造之難董卓首亂蕩覆京畿曹操階
禍竊執天衡皇后太子鴆殺見害剥畏天下殘毁民物
久令陛下蒙塵幽處人神無位遏絶王命厭昧皇極欲
盜神器左將軍領司隸校尉豫荆益等州牧宜成亭侯
備授朝爵秩念在輸力以徇國難覩其機兆赫然發憤
與車騎將軍董承謀共誅操將安國靜難克寧舊都會
承不密令操遊魂遂得長惡殘泯海内臣等每懼王室
大有閻樂之禍小有定安之變夙夜惴惴戰慄累息昔
在虞書敦序九族周監二代封建同姓詩著其義歷載
長久漢興之初割裂彊土尊王子弟是以卒折諸吕之
難而成太宗之基亮等以備肺腑枝葉宗子藩翰心存
國家念在弭亂自操破於漢中海内英雄望風螘附而
爵號不顯九錫未加非所以鎮衛社稷光昭萬世奉辭
在外詔命斷絶昔西河太守梁統等值漢中興限於河
内位同權均不能相率咸推竇融以為元帥卒立績效
摧破隗囂今社稷之難甚於隴蜀操外吞天下内殘羣
僚朝廷有蕭墻之危而禦侮未立可為寒心臣等輙依
舊典立備為漢中王拜大司馬董齊六軍糾合同盟掃
滅凶逆以漢中巴蜀廣漢犍為為國所署置依漢初立
諸侯王故典夫權宜之制苟利國家專之可也然後功
成事立臣等退伏矯罪雖死無恨
文章辨體彙選卷九十三
