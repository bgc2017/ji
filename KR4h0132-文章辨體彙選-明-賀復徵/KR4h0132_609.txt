文章辨體彙選卷六百九
明賀復徵編
記五十(圖畫)
風后八陣圖記(唐獨孤及)
物不終静必授之以動當純坤用事隂疑於陽則飛龍
戰太朴以散聖盗並起故戎馬生乃有力吞八荒争截
九有大者天柱折地維絶小者作慝盧山負阻中冀上
帝憑怒下土是恤乃眷武德皇帝受之始順殺氣以作
兵法文昌以命將於是乎征不服討不庭其誰佐命曰
元老風后蓋戎行之不修則師律用爽隂謀之不作則
凶器何恃故天命聖者以廣戰術俾懸衡於未然察變
於竒獸握機制勝作為陣圖夫八宫之位正則數不愆
神不惑故八其陣所以定位也衡抗於外軸布於内風
雲附其四維所以備物也虎張翼以進蛇向敵而蟠飛
龍翔鳥上下其勢所以致用也至若疑兵以固其餘地
遊軍以按其後列門具將發所以合戰弛張則二廣迭
舉犄角則四竒皆出必使陷堅陣拔深壘若星馳天旋
雷動山破彼魏之鶴列鄭之魚麗周武之熊羆昆陽之
虎豹出匪以律我異於是既而圖成罇俎帝用經略北
逐獯鬻南平蚩尤戡黎於版泉省方於崆峒㡳定萬國
旁羅七曜鼎成龍至去而上僊於是遺風冥冥時亡而
圖在嗚呼聖迹長往神機未昧酌其流者猶足以决勝
九軍禦侮萬里故項籍得之以霸西楚黥布得之奄有
九江漢孝武得之攘匈奴服甌越東收穢貊西拓大夏
然則聖圖幽贊未始有涯唐天寶中客有為韜鈴者得
其遺制於黃帝書之外篇裂素而圖之則勝敗之朕在
我指掌天地之心見於毫末議欲獻諸策府用廣武事
會天子以不戰為師無為為寶則是圖也興於多難廢
於昇平湮淪不書盛德其沒乃旌諸圖側以為三皇之
故事六藝之餘技云
淨因院畫記(宋蘇軾)
余嘗論畫以為人禽宫室噐用皆有常形至於山石竹
木水波烟雲雖無常形而有常理常形之失人皆知之
常理之不當雖曉畫者有不知故凡可以欺世而取名
者必託於無常形者也雖然常形之失止於所失而不
能病其全若常理之不當則舉廢之矣以其形之無常
是以其理不可不謹也世之工人或能曲盡其形而至
于其理非高人逸士不能辨與可之於竹石枯木真可
謂得其理者矣如是而生如是而死如是而攣拳瘠蹙
如是而條逹遂茂根莖節葉牙角脉縷千變萬化未始
相襲而各當其處合於天造厭於人意蓋逹士之所寓
也歟昔歲嘗畫兩叢竹於净因之方丈其後出守陵陽
而西也余與之偕别長老道臻師又畫兩竹梢一枯木
於其東齋臻方治四壁於法堂而請於與可與可既許
之矣故余并為記之必有明於理而深觀之者然後知
余言之不妄
文與可畫篔簹谷偃竹記(蘇軾)
竹之始生一寸之萌耳而節葉具焉自蜩腹蛇蚹以至
於劍拔十尋者生而有之也今畫者乃節節而為之葉
葉而累之豈復有竹乎故畫竹必先得成竹于胸中執
筆熟視乃見其所欲畫者急起從之振筆直遂以追其
所見如兔起鶻落少縱則逝矣與可之教予如此予不
能然也而心識其所以肰夫既心識其所以肰而不能
肰者内外不一心手不相應不學之過也故凡有見於
中而操之不熟者平居自視了然而臨事忽焉喪之豈
獨竹乎子由為墨竹賦以遺與可曰庖丁解牛者也而
養生者取之輪扁斵輪者也而讀書者與之今夫夫子
之託於斯竹也而予以為有道者則非邪子由未嘗畫
也故得其意而巳若予者豈獨得其意并得其法與可
畫竹初不自貴重四方之人持縑素而請者足相躡於
其門與可厭之投諸地而罵曰吾將以為韈士大夫傳
之以為口實及與可自洋州還而余為徐州與可以書
遺余曰近語士大夫吾墨竹一𣲖近在彭城可往求之
韈材可萃於子矣書尾復寫一詩其略曰擬將一段鵝
谿絹掃取寒梢萬尺長予謂與可竹長萬尺當用絹二
百五十匹知公倦於筆硯願得此絹而已與可無以答
則曰吾言妄矣世豈有萬尺竹哉余因而實之答其詩
曰世間亦有千尋竹月落空庭影許長與可笑曰蘇子
辯則辯矣然二百五十匹吾將買田而歸老焉因以所
畫篔簹谷偃竹遺予曰此竹數尺耳而有萬尺之勢篔
簹谷在洋州與可嘗令予作洋州三十詠篔簹谷其一
也予詩云漢川脩竹賤如蓬斤斧何曾赦籜龍料得清
貧饞太守渭濱千畆在胸中與可是日與其妻游谷中
燒筍曉食發函得詩失笑噴飯滿案元豐二年正月二
十日與可没於陳州是歲七月七日予在湖州曝書畫
見此竹廢卷而哭失聲昔曹孟德祭橋公文有車過腹
痛之語而予亦載與可疇昔戲笑之言者以見與可於
予親厚無間如此
墨君堂記(蘇軾)
凡人相與號呼者貴之則曰公賢之則曰君自其下則
爾汝之雖公卿之貴天下貌畏而心不服則進而君公
退而爾汝者多矣獨王子猷謂竹君天下從而君之無
異辭今與可又能以墨象君之形容作堂以居君而屬
余為文以頌君德則與可之與君信厚矣與可之為人
也端静而文明哲而忠士之修潔博習朝夕磨治洗濯
以求交於與可者非一人也而獨厚君如此君又疎簡
抗勁無聲色臭味可以娱悅人之耳目鼻口則與可之
厚君也其必有以賢君矣世之能寒燠人者其氣燄亦
未至若雪霜風雨之切於肌膚也而士鮮不以為欣戚
喪其所守自殖物而言之四時之變亦大矣而君獨不
顧雖微與可天下其孰不賢之然與可獨能得君之深
而知君之所以賢雍容談笑揮灑奮迅而盡君之德稚
壯枯老之容披折偃仰之勢風雪凌厲以觀其操崖石
犖确以致其節得志遂茂而不驕不得志瘁瘠而不辱
羣居不倚獨立不懼與可之於君可謂得其情而盡其
性矣余雖不足以知君願從與可求君之昆弟子孫族
屬朋友之象而藏於吾室以為君之别館云
張忠定公畫像記(劉球)
古之君子身没而烈與光嶽俱存者其浩然之氣致乎
遠也善養是氣如乖崖先生張忠定公蓋尤古人中名
實之著者乎公之賢於人者非有所外倚也能不動心
而已夫名人所欲爭也魁士舉以先有德而不居公之
心豈名可動乎色人所好也納二處子勸懷歸者以娶
而不御公之心豈色可動乎倉卒之處人所難處也遇
衆亂卒擁拜嵩呼亦下馬望京師呼拜以息其譁公之
心豈倉卒之變可動乎推其志之所操精神之所存雖
堅如層城不足言固衆如三軍不足言勇鉅如九鼎不
足言重故身遏蜀亂廷抑丁謂之奸略無一毫難色者
心有定而浩然充極其體者為之也氣足有為故其政
之嚴者恕平者果敏者詳惠者信無施不宜亦其作於
心者不能害之爾公於淳化咸平中兩治蜀蜀人始而
畏之中而安之終而思之及聞其没也擁其像哭之又
為祠祀之久而不衰豈惟蜀哉至今天下有志於古之
士猶皆仰其風公之光及後世而不冺得非其浩然者
所致歟公濮州人諱詠字復之仕至工部尚書其事跡
具史其傳誦在士大夫球素慕公為人及使蜀謁公與
秦守李冰漢守文翁所合為三公廟者退得公像于公
同姓生諫不知為公家藏本耶抑其受蜀人者耶然考
公手讃及趙翰林孟頫拜觀書足信為當時所傳遂命
工書善繪者臨摹上石期與世之景先哲者共觀仰焉
迺記而繫以詩曰
於粲我公宣烈于世有定者心無餒者氣惟心克一厥
氣是充施德德茂施業業崇既文而武亦嚴而循推來
遡往如公幾人公立朝廷憸諛斂迹公來蜀方坐軫亂
略蜀人懷公如懷考妣漢秦二守罔克專美願被餘休
四海一詞樹兹穹譽公實我師我秩蜀禮拜公寢堂載
考厥像玄冠褐裳翼翼有容曄曄有讃浩然氣象越世
想見欲廸來觀爰夀于石繫之以辭永昭令德
滕王閣圖記(盧柟)
柟少聞南昌當吴楚雄鎮而滕王閣則俯瞰西江延引
甌越瑰琦絶偉為東南樓觀第一及讀王韓所為賦諸
所稱引益竒常自語以為當及壯遊往視造物之妙於
所謂滕王閣者庚子歲柟坐傭奴事繫獄秋九月廵按
監察御史樊公白其冤平反明年殷公追寘之大辟由
是愈益錮其身不得之南昌觀滕王閣矣戊申山東石
公以名進士治濬加恩囚儽柟法少寬因市諸所蓄故
物得畫一卷曰滕王閣圖自閣道始傍逹連房阿觀旋
室㛹軒離檐荷楶戢孴翔翥於霄漢之上怪石幽篠危
松蒼然護暎屏障俱點綴人物山水圖書象態呈露咸
極巧麗獨恨僮奴數輩不可役使使黃衣客兀然吹笛無
聲焉爾閣隂穹山嶄嵓横碧黛綠騰赴環抱流泉瀐沃
會為洲潏石衣蓱藻委靡悠然而可賞者是誠天作地
藏以助兹閣為天下偉觀者也於是撫卷慌忽若失縲
紲栩栩乎若馭雲軿而超越江漢飄飄乎若遺浮埃之
表搏扶搖而游覽於閶闔也乃知曩昔王韓所為文賦
不誣而柟亦得覩所謂滕王閣者竊償其私願焉夫滕
王閣柟未之見所傳圖畫又未知真得肖其形與否今
遽喜躍為慶幸如是設使柟誠得一凭覽盡江南臨觀
之美即當乘元氣遊六合灝乎長往與世相棄豈直今
日苟活為僇囚依圜墻溲厠而已耶柟幽拘多感每戍
卒更飜至則道故舊事或曰某游宦業美田蠶園宅今
丘墟矣或曰某見其服輿刀鼎竒器在若州縣蓋售之
也或曰噫某死矣其子孫不能享有富貴窮且丐也嗟
乎柟待罪七載視猶瞬息斯世已有陵谷變遷之意而
滕王閣獨淹蔑吾廬無聞於縉紳士大夫是不幾昧於天
道往來消息盈縮之理與假令斯畫為庸人有不過資
覆瓿之具抑安知是圖清淑之霛於柟無御而吾燭物
之智不見晦於滕王閣也龍川孟君思才儁豪爽尤深
畫理於柟齠齔友善因持軸語之曰是宜與君即柟不
幸死君可日哦其下以慰吾滕王閣之思幸而見原則
吾與君觀天下形勝登會稽涉彭蠡泝洞庭越衡陽臨
漢水以望方城獵雲夢窺荆門下岷江還行淮海之間
貙鼠所隣蛇龍所居歷幽顯﨑岨之觀以求所謂滕王
閣者周章而徧覽之柟雖駑蹇尚能為君歌咏其事舊
所藏圖畫烏足為之羨歎乎因戒之曰去汝好適孟君
家待吾考訂姑作記與汝别
文章辨體彙選卷六百九
文章辨體彙選卷六百九
明賀復徵編
記五十(圖畫)
風后八陣圖記(唐獨孤及)
物不終静必授之以動當純坤用事隂疑於陽則飛龍
戰太朴以散聖盗並起故戎馬生乃有力吞八荒争截
九有大者天柱折地維絶小者作慝盧山負阻中冀上
帝憑怒下土是恤乃眷武德皇帝受之始順殺氣以作
兵法文昌以命將於是乎征不服討不庭其誰佐命曰
元老風后蓋戎行之不修則師律用爽隂謀之不作則
凶器何恃故天命聖者以廣戰術俾懸衡於未然察變
於竒獸握機制勝作為陣圖夫八宫之位正則數不愆
神不惑故八其陣所以定位也衡抗於外軸布於内風
雲附其四維所以備物也虎張翼以進蛇向敵而蟠飛
龍翔鳥上下其勢所以致用也至若疑兵以固其餘地
遊軍以按其後列門具將發所以合戰弛張則二廣迭
舉犄角則四竒皆出必使陷堅陣拔深壘若星馳天旋
雷動山破彼魏之鶴列鄭之魚麗周武之熊羆昆陽之
虎豹出匪以律我異於是既而圖成罇俎帝用經略北
逐獯鬻南平蚩尤戡黎於版泉省方於崆峒㡳定萬國
旁羅七曜鼎成龍至去而上僊於是遺風冥冥時亡而
圖在嗚呼聖迹長往神機未昧酌其流者猶足以决勝
九軍禦侮萬里故項籍得之以霸西楚黥布得之奄有
九江漢孝武得之攘匈奴服甌越東收穢貊西拓大夏
然則聖圖幽贊未始有涯唐天寶中客有為韜鈴者得
其遺制於黃帝書之外篇裂素而圖之則勝敗之朕在
我指掌天地之心見於毫末議欲獻諸策府用廣武事
會天子以不戰為師無為為寶則是圖也興於多難廢
於昇平湮淪不書盛德其沒乃旌諸圖側以為三皇之
故事六藝之餘技云
淨因院畫記(宋蘇軾)
余嘗論畫以為人禽宫室噐用皆有常形至於山石竹
木水波烟雲雖無常形而有常理常形之失人皆知之
常理之不當雖曉畫者有不知故凡可以欺世而取名
者必託於無常形者也雖然常形之失止於所失而不
能病其全若常理之不當則舉廢之矣以其形之無常
是以其理不可不謹也世之工人或能曲盡其形而至
于其理非高人逸士不能辨與可之於竹石枯木真可
謂得其理者矣如是而生如是而死如是而攣拳瘠蹙
如是而條逹遂茂根莖節葉牙角脉縷千變萬化未始
相襲而各當其處合於天造厭於人意蓋逹士之所寓
也歟昔歲嘗畫兩叢竹於净因之方丈其後出守陵陽
而西也余與之偕别長老道臻師又畫兩竹梢一枯木
於其東齋臻方治四壁於法堂而請於與可與可既許
之矣故余并為記之必有明於理而深觀之者然後知
余言之不妄
文與可畫篔簹谷偃竹記(蘇軾)
竹之始生一寸之萌耳而節葉具焉自蜩腹蛇蚹以至
於劍拔十尋者生而有之也今畫者乃節節而為之葉
葉而累之豈復有竹乎故畫竹必先得成竹于胸中執
筆熟視乃見其所欲畫者急起從之振筆直遂以追其
所見如兔起鶻落少縱則逝矣與可之教予如此予不
能然也而心識其所以肰夫既心識其所以肰而不能
肰者内外不一心手不相應不學之過也故凡有見於
中而操之不熟者平居自視了然而臨事忽焉喪之豈
獨竹乎子由為墨竹賦以遺與可曰庖丁解牛者也而
養生者取之輪扁斵輪者也而讀書者與之今夫夫子
之託於斯竹也而予以為有道者則非邪子由未嘗畫
也故得其意而巳若予者豈獨得其意并得其法與可
畫竹初不自貴重四方之人持縑素而請者足相躡於
其門與可厭之投諸地而罵曰吾將以為韈士大夫傳
之以為口實及與可自洋州還而余為徐州與可以書
遺余曰近語士大夫吾墨竹一𣲖近在彭城可往求之
韈材可萃於子矣書尾復寫一詩其略曰擬將一段鵝
谿絹掃取寒梢萬尺長予謂與可竹長萬尺當用絹二
百五十匹知公倦於筆硯願得此絹而已與可無以答
則曰吾言妄矣世豈有萬尺竹哉余因而實之答其詩
曰世間亦有千尋竹月落空庭影許長與可笑曰蘇子
辯則辯矣然二百五十匹吾將買田而歸老焉因以所
畫篔簹谷偃竹遺予曰此竹數尺耳而有萬尺之勢篔
簹谷在洋州與可嘗令予作洋州三十詠篔簹谷其一
也予詩云漢川脩竹賤如蓬斤斧何曾赦籜龍料得清
貧饞太守渭濱千畆在胸中與可是日與其妻游谷中
燒筍曉食發函得詩失笑噴飯滿案元豐二年正月二
十日與可没於陳州是歲七月七日予在湖州曝書畫
見此竹廢卷而哭失聲昔曹孟德祭橋公文有車過腹
痛之語而予亦載與可疇昔戲笑之言者以見與可於
予親厚無間如此
墨君堂記(蘇軾)
凡人相與號呼者貴之則曰公賢之則曰君自其下則
爾汝之雖公卿之貴天下貌畏而心不服則進而君公
退而爾汝者多矣獨王子猷謂竹君天下從而君之無
異辭今與可又能以墨象君之形容作堂以居君而屬
余為文以頌君德則與可之與君信厚矣與可之為人
也端静而文明哲而忠士之修潔博習朝夕磨治洗濯
以求交於與可者非一人也而獨厚君如此君又疎簡
抗勁無聲色臭味可以娱悅人之耳目鼻口則與可之
厚君也其必有以賢君矣世之能寒燠人者其氣燄亦
未至若雪霜風雨之切於肌膚也而士鮮不以為欣戚
喪其所守自殖物而言之四時之變亦大矣而君獨不
顧雖微與可天下其孰不賢之然與可獨能得君之深
而知君之所以賢雍容談笑揮灑奮迅而盡君之德稚
壯枯老之容披折偃仰之勢風雪凌厲以觀其操崖石
犖确以致其節得志遂茂而不驕不得志瘁瘠而不辱
羣居不倚獨立不懼與可之於君可謂得其情而盡其
性矣余雖不足以知君願從與可求君之昆弟子孫族
屬朋友之象而藏於吾室以為君之别館云
張忠定公畫像記(劉球)
古之君子身没而烈與光嶽俱存者其浩然之氣致乎
遠也善養是氣如乖崖先生張忠定公蓋尤古人中名
實之著者乎公之賢於人者非有所外倚也能不動心
而已夫名人所欲爭也魁士舉以先有德而不居公之
心豈名可動乎色人所好也納二處子勸懷歸者以娶
而不御公之心豈色可動乎倉卒之處人所難處也遇
衆亂卒擁拜嵩呼亦下馬望京師呼拜以息其譁公之
心豈倉卒之變可動乎推其志之所操精神之所存雖
堅如層城不足言固衆如三軍不足言勇鉅如九鼎不
足言重故身遏蜀亂廷抑丁謂之奸略無一毫難色者
心有定而浩然充極其體者為之也氣足有為故其政
之嚴者恕平者果敏者詳惠者信無施不宜亦其作於
心者不能害之爾公於淳化咸平中兩治蜀蜀人始而
畏之中而安之終而思之及聞其没也擁其像哭之又
為祠祀之久而不衰豈惟蜀哉至今天下有志於古之
士猶皆仰其風公之光及後世而不冺得非其浩然者
所致歟公濮州人諱詠字復之仕至工部尚書其事跡
具史其傳誦在士大夫球素慕公為人及使蜀謁公與
秦守李冰漢守文翁所合為三公廟者退得公像于公
同姓生諫不知為公家藏本耶抑其受蜀人者耶然考
公手讃及趙翰林孟頫拜觀書足信為當時所傳遂命
工書善繪者臨摹上石期與世之景先哲者共觀仰焉
迺記而繫以詩曰
於粲我公宣烈于世有定者心無餒者氣惟心克一厥
氣是充施德德茂施業業崇既文而武亦嚴而循推來
遡往如公幾人公立朝廷憸諛斂迹公來蜀方坐軫亂
略蜀人懷公如懷考妣漢秦二守罔克專美願被餘休
四海一詞樹兹穹譽公實我師我秩蜀禮拜公寢堂載
考厥像玄冠褐裳翼翼有容曄曄有讃浩然氣象越世
想見欲廸來觀爰夀于石繫之以辭永昭令德
滕王閣圖記(盧柟)
柟少聞南昌當吴楚雄鎮而滕王閣則俯瞰西江延引
甌越瑰琦絶偉為東南樓觀第一及讀王韓所為賦諸
所稱引益竒常自語以為當及壯遊往視造物之妙於
所謂滕王閣者庚子歲柟坐傭奴事繫獄秋九月廵按
監察御史樊公白其冤平反明年殷公追寘之大辟由
是愈益錮其身不得之南昌觀滕王閣矣戊申山東石
公以名進士治濬加恩囚儽柟法少寬因市諸所蓄故
物得畫一卷曰滕王閣圖自閣道始傍逹連房阿觀旋
室㛹軒離檐荷楶戢孴翔翥於霄漢之上怪石幽篠危
松蒼然護暎屏障俱點綴人物山水圖書象態呈露咸
極巧麗獨恨僮奴數輩不可役使使黃衣客兀然吹笛無
聲焉爾閣隂穹山嶄嵓横碧黛綠騰赴環抱流泉瀐沃
會為洲潏石衣蓱藻委靡悠然而可賞者是誠天作地
藏以助兹閣為天下偉觀者也於是撫卷慌忽若失縲
紲栩栩乎若馭雲軿而超越江漢飄飄乎若遺浮埃之
表搏扶搖而游覽於閶闔也乃知曩昔王韓所為文賦
不誣而柟亦得覩所謂滕王閣者竊償其私願焉夫滕
王閣柟未之見所傳圖畫又未知真得肖其形與否今
遽喜躍為慶幸如是設使柟誠得一凭覽盡江南臨觀
之美即當乘元氣遊六合灝乎長往與世相棄豈直今
日苟活為僇囚依圜墻溲厠而已耶柟幽拘多感每戍
卒更飜至則道故舊事或曰某游宦業美田蠶園宅今
丘墟矣或曰某見其服輿刀鼎竒器在若州縣蓋售之
也或曰噫某死矣其子孫不能享有富貴窮且丐也嗟
乎柟待罪七載視猶瞬息斯世已有陵谷變遷之意而
滕王閣獨淹蔑吾廬無聞於縉紳士大夫是不幾昧於天
道往來消息盈縮之理與假令斯畫為庸人有不過資
覆瓿之具抑安知是圖清淑之霛於柟無御而吾燭物
之智不見晦於滕王閣也龍川孟君思才儁豪爽尤深
畫理於柟齠齔友善因持軸語之曰是宜與君即柟不
幸死君可日哦其下以慰吾滕王閣之思幸而見原則
吾與君觀天下形勝登會稽涉彭蠡泝洞庭越衡陽臨
漢水以望方城獵雲夢窺荆門下岷江還行淮海之間
貙鼠所隣蛇龍所居歷幽顯﨑岨之觀以求所謂滕王
閣者周章而徧覽之柟雖駑蹇尚能為君歌咏其事舊
所藏圖畫烏足為之羨歎乎因戒之曰去汝好適孟君
家待吾考訂姑作記與汝别
文章辨體彙選卷六百九
