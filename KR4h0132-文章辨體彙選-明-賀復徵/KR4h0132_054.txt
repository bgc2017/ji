文章辨體彙選卷五十四
明賀復徵編
論諫三
諫季武子勒功(左傳襄公十九年)
季武子以所得於齊之兵作林鐘而銘魯功焉臧武仲
謂季孫曰非禮也夫銘天子令德諸侯言時計功大夫
稱伐今稱伐則下等也計功則借人也言時則妨民多
矣何以為銘且夫大伐小取其所得以作彛器銘其功
烈以示子孫昭明德而懲無禮也今將借人之力以救
其死若之何銘之小國幸於大國而昭所獲焉以怒之
亡之道也
諫武子(左傳襄公三十一年)
公薨於楚宮立敬歸之娣齊歸之子公子稠穆叔不欲
曰太子死有母弟則立之無則立長年鈞擇賢義鈞則
卜古之道也非嫡嗣何必娣之子且是人也居喪而不
哀在慼而有嘉容是謂不度不度之人鮮不為患若果
立之必為季氏憂武子不聽卒立之比及葬三易衰衰
衽如故衰於是昭公十九年矣猶有童心君子是以知其
不能終也
諫魏獻子納賂(國語)
梗陽人有獄將不勝請納賂於魏獻子獻子將許之閻
没謂叔寬曰與子諫乎吾主以不賄聞於諸侯今以梗
陽之賄殃之不可二人朝而不退獻子將食問誰在庭
曰閻明叔褒在召之使佐食比已食三歎既飽獻子問
焉曰人有言曰惟食可以忘憂吾子一食之間而三歎
何也同辭對曰吾小人也貪饋之始至懼其不足故歎
中食而自咎也曰豈主之食而有不足是以再歎主之
既食願以小人之腹為君子之心屬厭而已是以三歎
獻子曰善乃辭梗陽人
諫孟嘗君逐舍人(齊魯連)
孟嘗君有舍人而弗說欲逐之魯連謂孟嘗君曰猿獮
猴錯木據水則不若魚鼈歴險乘危則騏驥不如狐狸
曹沬奮三尺之劍一軍不能當使曹沬釋其三尺之劍
而操銚鎒與農人居隴畆之中則不若農夫故物舍其
所長之其所短堯亦有所不及矣今使人而不能則謂
之不肖教人而不能則謂之拙拙則罷之不肖則棄之
使人有棄逐不相與處而來害相報者豈非世之立教
首也哉孟嘗君曰善乃弗逐
諫平原君攻燕(趙馮忌)
平原君謂馮忌曰吾欲北伐上黨出兵攻燕何如馮忌
對曰不可夫以秦將武安君公孫起乘七勝之威而與
馬服之子戰於長平之下大敗趙師因以其餘兵圍邯
鄲之城趙以亡敗之餘衆收破軍之敝守而秦罷於邯
鄲之下趙守而不可拔然者攻難而守者易也今趙非
有七克之威也而燕非有長平之禍也今七敗之禍未
復而欲以罷趙攻強燕是使弱趙為強秦之所以攻而
使強燕為弱趙之所以守而強秦以休兵乘趙之敝此
乃強吳之所以亡而弱越之所以霸故臣未見燕之可
攻也平原君曰善哉
文章辨體彙選卷五十四
