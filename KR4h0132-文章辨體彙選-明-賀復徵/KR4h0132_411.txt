文章辨體彙選卷四百十一
明賀復徵編
論二十(以下政論)
政論(漢崔寔)
自堯舜之帝湯武之王皆賴明哲之佐博物之臣故臯
陶陳謨而唐虞以興伊箕作訓而殷周用隆及繼體之
君欲立中興之功者曷嘗不賴賢哲之謀乎凡天下所
不理者常由人主承平日久俗漸弊而不悟政寖衰而不
改習亂安危怢不自覩或荒躭嗜欲不恤萬幾或耳蔽箴
誨厭偽忽真或猶豫岐路莫適所從或見信之佐括囊守
祿或疎遠之臣言以賤廢是以王綱縱弛于上智士鬱伊
于下悲夫漢興以來三百五十餘歲矣政令垢翫上下懈
怠風俗彫敝人庶巧偽百姓囂然咸復思中興之救矣且
濟時救世之術豈必體堯蹈舜然後迺理哉期於補䘺決
壞枝柱邪傾隨形裁割要措斯世於安寧之域而已故聖
人執權遭時定制步驟之差各有云設不強人以不能背
急切而慕所聞也盖孔子對葉公以來遠哀公以臨人景
公以節禮非其不同所急異務也是以受命之君每輙創
制中興之主亦匡時失昔盤庚愍殷遷都易民周穆有闕
甫侯正刑俗人拘文牽古不達權制竒偉所聞簡忽所見
烏可與論國家之大事哉故言事者雖合聖德輙見掎奪
何者其頑士闇於時權安習所見不知樂成况可慮始苟
云率由舊章而己其逹者或矜名妒能恥策非已舞筆奮
辭以破其義寡不勝衆遂見擯棄雖稷契復存猶將困焉
斯賈生之所以排於絳灌屈子之所以攄其幽憤者也夫
以文帝之明賈生之賢而有此患况其餘哉故宜量力度
德春秋之義今既不能純法八世亦當參以霸政霸政則
必重賞深罰以御之明著法術以檢之自非上德嚴之則
理寬之則亂何以明其然也近孝宣皇帝明於君人之
道審於為政之理故嚴刑峻法破姦軌之膽海内清肅
天下密如薦勲祖廟享號中宗算計見效優於孝文及
元帝即位多行寬政卒以墮損威權始奪遂為漢室基
禍之主政道得失於斯可鑒昔孔子作春秋褒齊桓懿
晉文歎管仲之功夫豈不美文武之道哉誠達權救敝
之理也故聖人能與世推移而俗士苦不知變以為結
繩之約可復理亂秦之緒干戚之舞足以解平城之圍
夫熊經鳥伸雖延歷之術非傷寒之理呼吸吐納雖度
紀之道非續骨之膏蓋為國之法有似理身平則致養
疾則攻焉夫刑罰者治亂之藥石也德教者興平之粱
肉也夫以德教除殘是以粱肉理疾也以刑罰理平是
以藥石供養也方今承百王之敝值戹運之會自數世
以來政多恩貸馭委其轡馬駘其銜四牡横奔皇路險
傾方將拑勒鞬輈以救之豈暇嗚和鑾清節奏哉昔高
祖令蕭何作九章之律有夷三族之令黥劓斬趾斷舌
梟首故謂之具五刑文帝雖除肉刑當劓者笞三百當
斬左趾者笞五百當斬右趾者棄市右趾者既殞其命
笞撻者往往至死雖有輕刑之名其實殺也當此之時
民皆思復肉刑至景帝元年乃下詔曰加笞與重罪無
異幸而不死不可為民乃定律減笞輕捶自是之後笞
者得全以此言之文帝乃重刑非輕之也以嚴致平非
以寬致平也必欲行若言當大定其本使人主師五帝
而式三王盪亡秦之俗遵先聖之風棄苟全之政蹈稽
古之蹤復五等之爵立井田之制然後選稷契為佐伊
吕為輔樂作而鳳凰儀擊石而百獸舞若不然則多為
累而已
崇厚論(朱穆)
夫俗之薄也有自來矣故仲尼歎曰大道之行也而丘
不與焉蓋傷之也夫道者以天下為一在彼猶在己也
故行違於道則愧生於心非畏義也事違於理則負結
於意非憚禮也故率性而行謂之道得其天性謂之德
德性失然後貴仁義是以仁義起而道德遷禮法興而
淳樸散故道德以仁義為薄淳樸以禮法為賊也夫中
世之所敦已為上世之所薄况又薄于此乎故夫天不
崇大則覆幬不廣地不深厚則載物不博人不敦龐則
道數不遠昔在仲尼不失舊於原壤楚嚴不忍章於絶
纓由此觀之聖賢之德敦矣老氏之經曰大丈夫處其
厚不處其薄居其實不居其華故去彼取此夫時有薄
而厚施行有失而惠用故覆人之過者敦之道也救人
之失者厚之行也往者馬援深昭此道可以為德誡其
兄子曰吾欲汝曹聞人之過如聞父母之名耳可得聞
口不得言斯言要矣遠則聖賢履之上世近則邴吉張
子儒行之漢廷故能振英聲於百世播不滅之遺風不
亦美哉然而時俗或異風化不敦而尚相誹謗謂之臧
否記短則兼折其長貶惡則并伐其善悠悠者皆是其
可稱乎凡此之類豈徒乖為君子之道哉將有危身累
家之禍焉悲夫行之者不知憂其然故害興而莫之及
也斯既然矣又有異焉人皆見之而不能自遷何則務
進者趨前而不能顧後榮貴者矜己而不待人智不接
愚富不賑貧貞士孤而不恤賢者戹而不存故田蚡以
尊顯致安國之金淳于以貴埶引方進之言夫以韓翟
之操為漢之名宰然猶不能賑一貧賢薦一孤士又况
其下者乎此禽息史魚所以專名於前而莫繼於後者
也故時敦俗美則小人守正利不能誘也時否俗薄雖
君子為邪義不能止也何則先進者既往而不及後來
者復習俗而追之是以虛華盛而忠信微刻薄稠而純
篤希斯蓋谷風有棄予之歎伐木有鳥鳴之悲矣嗟乎
世士誠躬師孔聖之崇則嘉楚嚴之美行希李老之雅
誨思馬援之所尚鄙二宰之夫度美韓稜之抗正貴丙
張之弘裕賤時俗之誹謗則道豐績盛名顯身榮載不
刊之德播不滅之聲然後知薄者之不足厚者之有餘
也彼與草木俱朽此與金石相傾豈得同年而語並日
而談哉
五等諸侯論(晉陸機)
夫體國經野先王所慎創制垂基思隆後葉然而經略
不同長世異術五等之制始於黃唐郡縣之治創於秦
漢得失成敗備在典謨是以其詳可得而言夫王者知
帝業至重天下至廣廣不可以偏制重不可以獨任任
重必於借力制廣終乎因人故設官分職所以輕其任
也並建五長所以弘其制也於是乎立其封疆之典裁
其親疎之宜使萬國相維以成磐石之固宗庶雜居而
定維城之業又有以見綏世之長御識人情之大方知
其為人不如厚己利物不如圖身安上在於悦下為己
存乎利人故易曰悦以使民民忘其勞孫卿曰不利而
利之不如利而後利之之利也是以分天下以厚樂而已
得與之同憂饗天下以豐利而已得與之共害利博則
恩篤樂遠則憂深故諸侯饗食土之實萬國受傳世之
祚夫然則南面之君各務其政九服之内知有定主上
之子愛於是乎生下之禮信於是乎結世平足以敦風
道衰足以禦暴故彊毅之國不能擅一時之勢雄俊之
人無所寄霸王之志然後國安由萬邦之思治主尊頼
羣后之圖身譬猶衆目營方則天綱自昶四體辭難而
心膂獲乂蓋三代所以直道四王所以垂業也夫盛衰
隆弊理所固有教之廢興繫乎其人愿法期於必涼明
道有時而闇故世及之制弊於彊禦厚下之典漏於末
折侵弱之釁遘自三季陵夷之禍終乎七雄昔成湯親
照夏后之鑒公旦目涉商人之戒文質相濟損益有物
然五等之禮不革於時封畛之制有隆焉爾者豈玩二
王之禍而闇經世之算乎固知百世非可懸御善制不
能無弊而侵弱之辱愈於殄祀土崩之困痛於陵夷也
是以經始權其多福慮終取其少禍非謂侯伯無可亂
之符郡縣非致治之具也故國憂頼其釋位主弱憑其
翼戴及承微積弊王室遂卑猶保名位祚垂後嗣皇統
幽而不輟神器否而必存者豈非事勢使之然歟降及
亡秦棄道任術懲周之失自矜其德尋斧始於所庇制
國昧於弱下國慶獨饗其利主憂莫與共害雖速亡趨
亂不必一道顛沛之釁實由孤立是蓋思五等之小怨
亡經國之大德知陵夷之可患闇土崩之為痛也周之
不競有自來矣國乏令主十有餘世然片言勤王諸侯
必應一朝震矜遠國先叛故彊晉收其請隧之圖暴楚
頓其觀鼎之志豈劉項之能窺關勝廣之敢號澤哉借
使秦人因循周制雖則無道有與共亡覆滅之禍豈在
曩日漢矯秦枉大啓王侯境土踰溢不遵舊典故賈生
憂其危鼂錯痛其亂是以諸侯阻其國家之富憑其士
庶之力勢足者反疾土狹者逆遲六臣犯其弱綱七子
衝其漏網皇祖夷於黔徒西京並於東帝是蓋過正之
灾而非建侯之累也然吕氏之難朝士外顧宋昌策漢
必稱諸侯逮至中葉忌其失節割削宗子有名無實天
下曠然復襲亡秦之軌矣是以五侯作威不忌萬邦新
都襲漢易於拾遺也光武中興纂隆皇統而猶遵覆車
之遺轍養喪家之宿疾僅及數世姦宄充斥卒有彊臣
專朝則天下風靡一夫從衡而城池自夷豈不危哉在
周之衰難興王室放命者七臣干位者三子嗣王委其
九鼎凶族據其天邑鉦鼙震於閫宇鋒鏑流於絳闕然
禍止畿甸害不覃及天下晏然以治待亂是以宣王興
於共和襄惠振于晉鄭豈若二漢階闥暫擾而四海已
沸孽臣朝入九服夕亂哉遠惟王莽簒逆之事近覽董
卓擅權之際億兆悼心愚智同痛然周以之存漢以之
亡夫何故哉豈世乏曩時之臣士無匡合之志歟蓋遠
績屈于時異雄心挫於卑勢耳故烈士扼腕終委寇讎
之手中人變節以助虐國之桀雖復時有鳩合同志以
謀王室然上非奥主下皆市人師旅無先定之班君臣
無相保之志是以義兵雲合無救劫殺之禍衆望未改
而已見大漢之滅矣或以諸侯世位不必常全昏主暴
君有時比迹故五等所以多亂今之牧守皆以官方庸能
雖或失之其得固多故郡縣易以為政夫德之休明黜
陟日用長率連屬咸述其職而淫昏之君無所容過何
則其不治哉故先代有以之興矣苟或衰陵百度自悖鬻
官之吏以貨凖才則貪殘之萌皆羣后也安在其不亂
哉故後王有以之廢矣且要而言之五等之君為己思
治郡縣之長為利圖物何以徵之蓋企及進取仕子之
常志修己安人良士所希及夫進取之情銳而安人之
譽遲是故侵百姓以利已者在位所不憚損實事以養
名者官長所夙慕也君無卒歲之圖臣挾一時之志五
等則不然知國為已土衆皆我民民安己受其利國傷
家嬰其病故前人欲以垂後後嗣思其堂構為上無苟
且之心羣下知膠固之義使其並賢居政則功有厚薄
兩愚處亂則過有深淺然則八代之制幾可以一理貫
秦漢之典殆可以一言蔽也
徙戎論(江統)
夫夷蠻戎狄謂之四夷九服之制地在要荒春秋之義
内諸夏而外夷狄以其言語不通贄幣不同法俗詭異
種類乖殊或居絶域之外山河之表﨑嶇川谷阻險之
地與中國壤斷土隔不相侵涉賦役不及正朔不加故
曰天子有道守在四夷禹平九土而西戎即叙其性氣
貪婪凶悍不仁四夷之中戎狄為甚弱則畏服彊則侵
叛雖有賢聖之世大德之君咸未能以通化率導而以
恩德柔懷也當其彊也以殷之高宗而憊於鬼方有周
文王而患昆夷獫狁高祖困於白登孝文軍於霸上及
其弱也周公來九譯之貢中宗納單于之朝以元成之
微而猶四夷賓服此其己然之效也故匈奴求守邊塞
而侯應陳其不可單于屈膝未央望之議以不臣是以有
道之君牧夷狄也惟以待之有備禦之有常雖稽顙執
䞇而邊城不弛固守為寇賊強暴而兵甲不加遠征期
令境内獲安疆埸不侵而已及至周室失統諸侯專征
以大兼小轉相殘滅封疆不固而利害異心戎狄乘間
得入中國或招誘安撫以為已用故申繒之禍顛覆宗
周襄公要秦遽興姜戎當春秋時義渠大荔居秦晉之
域陸渾隂戎處伊洛之間鄋瞞之屬害及濟東侵入齊
宋陵虐邢衛南夷與北狄交侵中國不絶若綫齊桓攘
之存亡繼絶北伐山戎以開燕路故仲尼稱管仲之力
嘉左袵之功逮至春秋之末戰國方盛楚吞蠻氏晉翦
陸渾趙武戎服開榆中之地秦雄咸陽滅義渠之等始
皇之併天下也南兼百越北走匈奴五嶺長城戎卒億
計雖師役煩殷寇賊横暴然一世之功戎狄奔却當時
中國無復四夷也漢興而都長安關中之郡號曰三輔
禹貢雍州宗周豐鎬之舊也及至王莽之敗赤眉因之
西都荒毁百姓流亡建武中以馬援領隴西太守討叛
羌徙其餘種於關中居馮翊河東空地而與華人雜處
數歲之後族類蕃息既恃其肥彊且苦漢人侵之永初
之元騎都尉王弘使西域發調羌氐以為行衛於是羣
羌奔駭互相扇動二州之戎一時俱發覆滅將守屠破
城邑鄧隲之征棄甲委兵輿尸喪師前後相繼諸戎遂
熾至於南入蜀漢東掠趙魏唐突軹關侵及河内及遣
北軍中候朱寵將五營士於孟津距羌十年之中夷夏
俱斃任尚馬賢僅乃克之此所以為害深重累年不定
者雖由禦者之無方將非其才亦豈不以寇發心腹害
起肘腋疢篤難療瘡大遲愈之故哉自此之後餘燼不
盡小有際會輒復侵叛馬賢狃忲終于覆敗段熲臨衝
自西徂東雍州之戎常為國患中世之寇惟此為大漢
末之亂關中殘滅魏興之初與蜀分割疆埸之戎一彼
一此魏武皇帝令將軍夏侯妙才討叛氐阿貴千萬等
後因拔棄漢中遂徙武都之種于秦川欲以弱寇彊國
扞禦蜀人此蓋權宜之計一時之勢非所以為萬世之
利也今者當之己受其弊矣夫關中土沃物豐厥田上
上加以涇渭之流溉其舄鹵鄭國白渠灌浸相通黍稷
之饒畝號一鍾百姓謠詠其殷實帝王之都每以為居
未聞戎狄宜在此土也非我族類其心必異戎狄志態
不與華同而因其衰弊遷之畿服士庶翫習侮其輕弱
使其怨恨之氣毒於骨髓至於蕃育衆盛則坐生其心
以貪悍之性挾憤怒之情候隙乘便輙為横逆而居封
域之内無障塞之隔掩不備之人收散野之積故能為
禍滋蔓暴害不測此必然之勢已騐之事也當今之宜
宜及兵威方盛衆事未罷徙馮翊北地新平安定界内
諸羌著先零罕开析支之地徙扶風始平京兆之氐出
還隴右著隂平武都之界廩其道路之糧令足自致各
附本種反其舊土使屬國撫夷就安集之戎晉不雜並
得其所上合往古即叙之義下為盛世永久之規縱有
猾夏之心風塵之警則絶遠中國隔閡山河雖為寇暴
所害不廣是以充國子明能以數萬之衆制羣羌之命
有征無戰全軍獨剋雖有謀謨深計廟勝遠圖豈不以
華夷異處戎夏區别要塞易守之故得成其功也哉難
者曰方今關中之禍暴兵二載征戍之勞老師十萬水
旱之害薦饑累荒疫癘之灾札瘥夭昏凶逆既戮悔惡
初附且欵且畏咸懷危懼百姓愁苦異人同慮望寧息
之有期若枯旱之思雨露誠宜鎮之以安豫而子方欲
作役起徒興功造事使疲悴之衆從自猜之寇以無糓
之人遷乏食之戎恐勢盡力屈緒業不卒羌戎離散心
不可一前害未及弭而後變復横出矣答曰羌戎狡猾
擅相號署攻城野戰傷害牧守連兵聚衆載離寒暑矣
而今異類瓦解同種土崩老幼繫累丁壯降散禽離獸
迸不能相一子以此等為尚挾餘資悔惡反善懷我德
惠而來柔附乎將勢窮道盡智力俱困懼我兵誅以至
於此乎曰無有餘力勢窮道盡故也然則我能制其短
長之命而令其進退由己矣夫樂其業者不易事安其
居者無遷志方其自疑危懼畏怖促遽故可制以兵威
使之左右無違也迨其死亡散流離逷未鳩與關中之
人戶皆為讐故可遐遷遠處令其心不懷土也夫聖賢
之謀事也為之於未有理之於未亂道不著而平德不
顯而成其次則能轉禍為福因敗為功值困必濟遇否
能通今子遭弊事之終而不圖更制之始憂易轍之勤
而得覆車之軌何哉且關中之人百餘萬口率其少多
戎狄居半處之與遷必須口實若有窮乏糝粒不繼者
故當傾關中之糓以全其生生之計必無擠于溝壑而
不為侵掠之害也今我遷之傳食而至附其種族自使
相贍而秦地之人得其半糓此為濟行者以廩糧遺居
者以積倉寬關中之逼去盗賊之原除旦夕之損建終
年之益若憚暫舉之小勞而忘永逸之弘策惜日月之
煩苦而遺累世之寇敵非所謂能開物成務創業垂統
崇基拓跡謀及子孫者也并州之衆本實匈奴桀惡之
寇也漢宣之世凍餒殘破國内五裂後合為二呼韓邪
遂衰弱孤危不能自存依阻塞下委質柔服建武中南
單于復來降附遂令入塞居於漠南數世之後亦輙叛
戾故何熙梁覲戎車屢征中平中以黃巾賊起發調其
兵部衆不從而殺羌渠由是於彌扶羅求助於漢以討
其賊仍值世喪亂遂乘釁而作鹵掠趙魏寇至河南建
安中又使右賢王去卑誘質呼廚泉聽其部落散居六
郡咸熙之際以一部太彊分為三率泰始之初又增為
四於是劉猛内叛連結外寇近者郝散之變發於糓遠
今五部之衆戶至數萬人口之盛過於西戎然其天性
驍勇弓馬便利倍於氐羌若有不虞風塵之慮則并州
之域可為寒心榮陽句驪本居遼東塞外正始中幽州
刺史母丘儉伐其叛者徙其餘種始徙之時戶落百數
子孫孳息今以千計數世之後必至殷熾今百姓失職
猶或亡叛犬馬肥充則有噬嚙况於夷狄能不為變但
顧其微弱勢力不成耳夫為邦者患不在貧而在不均
憂不在寡而在不安以四海之廣士庶之富豈須夷狄
在内然後取足哉此等皆可申諭發遣還其本域慰彼
羈旅懷土之思釋我華夏纖介之憂惠此中國以綏四
方德施永世於計為長
肉刑論(袁宏)
夫民心樂全而不能常蓋利用之物縣於外而嗜慾之
情動於内也於是以進取貪競之行希求放肆不己不
能充其嗜慾則苟且徼倖之所生也希求無饜無以愜
其慾則姦偽忿怒之所生也先王知其如此而欲救其
弊故先以德禮陶其心其心不化然後加以刑辟書曰
百姓不親五品不遜汝作司徒敬敷五教蠻夷猾夏寇
賊姦宄汝作士五刑有服然則德刑之設參而用之者
也三代相因其義詳焉周禮使墨者守門劓者守關宫
者守内刖者守囿此肉刑之制可得而論也荀卿亦云
殺人者死傷人者刑百王之所同未有知其所由來者
也夫殺人者死而相殺者不己是大辟可以懲未殺不
能使天下無殺也傷人者刑而害物者不息是黥劓可
以懼未刑不能使天下無刑也故將欲止之莫若先以
德化夫罪過彰著然後入于刑辟是將殺人者不必死
傷人者不必刑縱而弗化則䧟于刑辟故刑之所制在
於不可移之地禮教則不然明其善惡所以潛勸其情
消之於未殺也示之恥辱所以内愧其心治之於未傷
也故過微而不至於著罪薄而不及於刑
𣙜論(張載)
夫賢人君子將立天下之功成天下之名非遇其時曷
由致之哉故嘗試論之殷湯無鳴條之事則伊尹有莘
之匹夫也周武無牧野之陣則吕牙渭濱之釣翁也若
茲之類不可勝紀蓋聲發響應形動影從時平則才伏
世亂則竒用豈不信歟設使秦莽修二王之法時致隆
平則漢祖泗上之徤吏光武舂陵之俠客耳况乎附麗
者哉故當其有事也則足非千里不入於輿刃非漸鴻
不韜於鞘是以駑蹇望風而退頑銳未試而廢及其無
事也則牛驥共牢利鈍齊列而無長塗犀革以決之此
離朱與瞽者同眼之說也處守平之世而欲建殊常之
勲居太平之際而吐違俗之謀此猶却步而登山鬻章
甫於越也漢文帝見李廣而嘆曰惜子不遇當高祖時
萬戶侯豈足道哉故智無所運其籌勇無所奮其氣則
勇怯一也才無所騁其能辨無所展其說則頑慧均也
是以吳榜越船不能無水而浮青虬赤螭不能無雲而
飛故和璧之在荆山隨珠之潛重川非遇其人焉有連
城之價照車之名乎青骹繁霜縶於籠中何以效其撮
東郭於鞲下也白猨玄豹藏於靈檻何以知其接垂條
於千仞也孱夫與烏獲訟力非龍文赤鼎無以明之盖
聶政與荆卿争勇非強秦之威孰能辨之故餓夫庸隷
抱關屠釣之倫一旦而都卿相之位建金石之號者或
有懷顔孟之術抱伊管之略没世而不齒者此言有事
之世易為功無事之時難為名也若斯湮滅而不稱曾
不足以多說况夫庸庸之徒少有不得意者則自以為
枉伏莫不飾小辨立小善以偶時結朋黨聚虚譽以
驅俗進之無補於時退之無損於化而世主相與雷同
齊口吹而煦之豈不哀哉今士循常習故規行矩步積
階級累閥閱碌碌然以取世資若夫魁梧雋傑卓躒俶
儻之徒直將伏死嶔岑之下安能與步驟共争道里乎
至於軒冕黻班之士苟不能匡化輔政佐時益世而徒
俯仰取容要榮求利厚自封之資豐利家之積此沭猴
而冠耳尚焉足道哉
文章辨體彙選卷四百十一
文章辨體彙選卷四百十一
明賀復徵編
論二十(以下政論)
政論(漢崔寔)
自堯舜之帝湯武之王皆賴明哲之佐博物之臣故臯
陶陳謨而唐虞以興伊箕作訓而殷周用隆及繼體之
君欲立中興之功者曷嘗不賴賢哲之謀乎凡天下所
不理者常由人主承平日久俗漸弊而不悟政寖衰而不
改習亂安危怢不自覩或荒躭嗜欲不恤萬幾或耳蔽箴
誨厭偽忽真或猶豫岐路莫適所從或見信之佐括囊守
祿或疎遠之臣言以賤廢是以王綱縱弛于上智士鬱伊
于下悲夫漢興以來三百五十餘歲矣政令垢翫上下懈
怠風俗彫敝人庶巧偽百姓囂然咸復思中興之救矣且
濟時救世之術豈必體堯蹈舜然後迺理哉期於補䘺決
壞枝柱邪傾隨形裁割要措斯世於安寧之域而已故聖
人執權遭時定制步驟之差各有云設不強人以不能背
急切而慕所聞也盖孔子對葉公以來遠哀公以臨人景
公以節禮非其不同所急異務也是以受命之君每輙創
制中興之主亦匡時失昔盤庚愍殷遷都易民周穆有闕
甫侯正刑俗人拘文牽古不達權制竒偉所聞簡忽所見
烏可與論國家之大事哉故言事者雖合聖德輙見掎奪
何者其頑士闇於時權安習所見不知樂成况可慮始苟
云率由舊章而己其逹者或矜名妒能恥策非已舞筆奮
辭以破其義寡不勝衆遂見擯棄雖稷契復存猶將困焉
斯賈生之所以排於絳灌屈子之所以攄其幽憤者也夫
以文帝之明賈生之賢而有此患况其餘哉故宜量力度
德春秋之義今既不能純法八世亦當參以霸政霸政則
必重賞深罰以御之明著法術以檢之自非上德嚴之則
理寬之則亂何以明其然也近孝宣皇帝明於君人之
道審於為政之理故嚴刑峻法破姦軌之膽海内清肅
天下密如薦勲祖廟享號中宗算計見效優於孝文及
元帝即位多行寬政卒以墮損威權始奪遂為漢室基
禍之主政道得失於斯可鑒昔孔子作春秋褒齊桓懿
晉文歎管仲之功夫豈不美文武之道哉誠達權救敝
之理也故聖人能與世推移而俗士苦不知變以為結
繩之約可復理亂秦之緒干戚之舞足以解平城之圍
夫熊經鳥伸雖延歷之術非傷寒之理呼吸吐納雖度
紀之道非續骨之膏蓋為國之法有似理身平則致養
疾則攻焉夫刑罰者治亂之藥石也德教者興平之粱
肉也夫以德教除殘是以粱肉理疾也以刑罰理平是
以藥石供養也方今承百王之敝值戹運之會自數世
以來政多恩貸馭委其轡馬駘其銜四牡横奔皇路險
傾方將拑勒鞬輈以救之豈暇嗚和鑾清節奏哉昔高
祖令蕭何作九章之律有夷三族之令黥劓斬趾斷舌
梟首故謂之具五刑文帝雖除肉刑當劓者笞三百當
斬左趾者笞五百當斬右趾者棄市右趾者既殞其命
笞撻者往往至死雖有輕刑之名其實殺也當此之時
民皆思復肉刑至景帝元年乃下詔曰加笞與重罪無
異幸而不死不可為民乃定律減笞輕捶自是之後笞
者得全以此言之文帝乃重刑非輕之也以嚴致平非
以寬致平也必欲行若言當大定其本使人主師五帝
而式三王盪亡秦之俗遵先聖之風棄苟全之政蹈稽
古之蹤復五等之爵立井田之制然後選稷契為佐伊
吕為輔樂作而鳳凰儀擊石而百獸舞若不然則多為
累而已
崇厚論(朱穆)
夫俗之薄也有自來矣故仲尼歎曰大道之行也而丘
不與焉蓋傷之也夫道者以天下為一在彼猶在己也
故行違於道則愧生於心非畏義也事違於理則負結
於意非憚禮也故率性而行謂之道得其天性謂之德
德性失然後貴仁義是以仁義起而道德遷禮法興而
淳樸散故道德以仁義為薄淳樸以禮法為賊也夫中
世之所敦已為上世之所薄况又薄于此乎故夫天不
崇大則覆幬不廣地不深厚則載物不博人不敦龐則
道數不遠昔在仲尼不失舊於原壤楚嚴不忍章於絶
纓由此觀之聖賢之德敦矣老氏之經曰大丈夫處其
厚不處其薄居其實不居其華故去彼取此夫時有薄
而厚施行有失而惠用故覆人之過者敦之道也救人
之失者厚之行也往者馬援深昭此道可以為德誡其
兄子曰吾欲汝曹聞人之過如聞父母之名耳可得聞
口不得言斯言要矣遠則聖賢履之上世近則邴吉張
子儒行之漢廷故能振英聲於百世播不滅之遺風不
亦美哉然而時俗或異風化不敦而尚相誹謗謂之臧
否記短則兼折其長貶惡則并伐其善悠悠者皆是其
可稱乎凡此之類豈徒乖為君子之道哉將有危身累
家之禍焉悲夫行之者不知憂其然故害興而莫之及
也斯既然矣又有異焉人皆見之而不能自遷何則務
進者趨前而不能顧後榮貴者矜己而不待人智不接
愚富不賑貧貞士孤而不恤賢者戹而不存故田蚡以
尊顯致安國之金淳于以貴埶引方進之言夫以韓翟
之操為漢之名宰然猶不能賑一貧賢薦一孤士又况
其下者乎此禽息史魚所以專名於前而莫繼於後者
也故時敦俗美則小人守正利不能誘也時否俗薄雖
君子為邪義不能止也何則先進者既往而不及後來
者復習俗而追之是以虛華盛而忠信微刻薄稠而純
篤希斯蓋谷風有棄予之歎伐木有鳥鳴之悲矣嗟乎
世士誠躬師孔聖之崇則嘉楚嚴之美行希李老之雅
誨思馬援之所尚鄙二宰之夫度美韓稜之抗正貴丙
張之弘裕賤時俗之誹謗則道豐績盛名顯身榮載不
刊之德播不滅之聲然後知薄者之不足厚者之有餘
也彼與草木俱朽此與金石相傾豈得同年而語並日
而談哉
五等諸侯論(晉陸機)
夫體國經野先王所慎創制垂基思隆後葉然而經略
不同長世異術五等之制始於黃唐郡縣之治創於秦
漢得失成敗備在典謨是以其詳可得而言夫王者知
帝業至重天下至廣廣不可以偏制重不可以獨任任
重必於借力制廣終乎因人故設官分職所以輕其任
也並建五長所以弘其制也於是乎立其封疆之典裁
其親疎之宜使萬國相維以成磐石之固宗庶雜居而
定維城之業又有以見綏世之長御識人情之大方知
其為人不如厚己利物不如圖身安上在於悦下為己
存乎利人故易曰悦以使民民忘其勞孫卿曰不利而
利之不如利而後利之之利也是以分天下以厚樂而已
得與之同憂饗天下以豐利而已得與之共害利博則
恩篤樂遠則憂深故諸侯饗食土之實萬國受傳世之
祚夫然則南面之君各務其政九服之内知有定主上
之子愛於是乎生下之禮信於是乎結世平足以敦風
道衰足以禦暴故彊毅之國不能擅一時之勢雄俊之
人無所寄霸王之志然後國安由萬邦之思治主尊頼
羣后之圖身譬猶衆目營方則天綱自昶四體辭難而
心膂獲乂蓋三代所以直道四王所以垂業也夫盛衰
隆弊理所固有教之廢興繫乎其人愿法期於必涼明
道有時而闇故世及之制弊於彊禦厚下之典漏於末
折侵弱之釁遘自三季陵夷之禍終乎七雄昔成湯親
照夏后之鑒公旦目涉商人之戒文質相濟損益有物
然五等之禮不革於時封畛之制有隆焉爾者豈玩二
王之禍而闇經世之算乎固知百世非可懸御善制不
能無弊而侵弱之辱愈於殄祀土崩之困痛於陵夷也
是以經始權其多福慮終取其少禍非謂侯伯無可亂
之符郡縣非致治之具也故國憂頼其釋位主弱憑其
翼戴及承微積弊王室遂卑猶保名位祚垂後嗣皇統
幽而不輟神器否而必存者豈非事勢使之然歟降及
亡秦棄道任術懲周之失自矜其德尋斧始於所庇制
國昧於弱下國慶獨饗其利主憂莫與共害雖速亡趨
亂不必一道顛沛之釁實由孤立是蓋思五等之小怨
亡經國之大德知陵夷之可患闇土崩之為痛也周之
不競有自來矣國乏令主十有餘世然片言勤王諸侯
必應一朝震矜遠國先叛故彊晉收其請隧之圖暴楚
頓其觀鼎之志豈劉項之能窺關勝廣之敢號澤哉借
使秦人因循周制雖則無道有與共亡覆滅之禍豈在
曩日漢矯秦枉大啓王侯境土踰溢不遵舊典故賈生
憂其危鼂錯痛其亂是以諸侯阻其國家之富憑其士
庶之力勢足者反疾土狹者逆遲六臣犯其弱綱七子
衝其漏網皇祖夷於黔徒西京並於東帝是蓋過正之
灾而非建侯之累也然吕氏之難朝士外顧宋昌策漢
必稱諸侯逮至中葉忌其失節割削宗子有名無實天
下曠然復襲亡秦之軌矣是以五侯作威不忌萬邦新
都襲漢易於拾遺也光武中興纂隆皇統而猶遵覆車
之遺轍養喪家之宿疾僅及數世姦宄充斥卒有彊臣
專朝則天下風靡一夫從衡而城池自夷豈不危哉在
周之衰難興王室放命者七臣干位者三子嗣王委其
九鼎凶族據其天邑鉦鼙震於閫宇鋒鏑流於絳闕然
禍止畿甸害不覃及天下晏然以治待亂是以宣王興
於共和襄惠振于晉鄭豈若二漢階闥暫擾而四海已
沸孽臣朝入九服夕亂哉遠惟王莽簒逆之事近覽董
卓擅權之際億兆悼心愚智同痛然周以之存漢以之
亡夫何故哉豈世乏曩時之臣士無匡合之志歟蓋遠
績屈于時異雄心挫於卑勢耳故烈士扼腕終委寇讎
之手中人變節以助虐國之桀雖復時有鳩合同志以
謀王室然上非奥主下皆市人師旅無先定之班君臣
無相保之志是以義兵雲合無救劫殺之禍衆望未改
而已見大漢之滅矣或以諸侯世位不必常全昏主暴
君有時比迹故五等所以多亂今之牧守皆以官方庸能
雖或失之其得固多故郡縣易以為政夫德之休明黜
陟日用長率連屬咸述其職而淫昏之君無所容過何
則其不治哉故先代有以之興矣苟或衰陵百度自悖鬻
官之吏以貨凖才則貪殘之萌皆羣后也安在其不亂
哉故後王有以之廢矣且要而言之五等之君為己思
治郡縣之長為利圖物何以徵之蓋企及進取仕子之
常志修己安人良士所希及夫進取之情銳而安人之
譽遲是故侵百姓以利已者在位所不憚損實事以養
名者官長所夙慕也君無卒歲之圖臣挾一時之志五
等則不然知國為已土衆皆我民民安己受其利國傷
家嬰其病故前人欲以垂後後嗣思其堂構為上無苟
且之心羣下知膠固之義使其並賢居政則功有厚薄
兩愚處亂則過有深淺然則八代之制幾可以一理貫
秦漢之典殆可以一言蔽也
徙戎論(江統)
夫夷蠻戎狄謂之四夷九服之制地在要荒春秋之義
内諸夏而外夷狄以其言語不通贄幣不同法俗詭異
種類乖殊或居絶域之外山河之表﨑嶇川谷阻險之
地與中國壤斷土隔不相侵涉賦役不及正朔不加故
曰天子有道守在四夷禹平九土而西戎即叙其性氣
貪婪凶悍不仁四夷之中戎狄為甚弱則畏服彊則侵
叛雖有賢聖之世大德之君咸未能以通化率導而以
恩德柔懷也當其彊也以殷之高宗而憊於鬼方有周
文王而患昆夷獫狁高祖困於白登孝文軍於霸上及
其弱也周公來九譯之貢中宗納單于之朝以元成之
微而猶四夷賓服此其己然之效也故匈奴求守邊塞
而侯應陳其不可單于屈膝未央望之議以不臣是以有
道之君牧夷狄也惟以待之有備禦之有常雖稽顙執
䞇而邊城不弛固守為寇賊強暴而兵甲不加遠征期
令境内獲安疆埸不侵而已及至周室失統諸侯專征
以大兼小轉相殘滅封疆不固而利害異心戎狄乘間
得入中國或招誘安撫以為已用故申繒之禍顛覆宗
周襄公要秦遽興姜戎當春秋時義渠大荔居秦晉之
域陸渾隂戎處伊洛之間鄋瞞之屬害及濟東侵入齊
宋陵虐邢衛南夷與北狄交侵中國不絶若綫齊桓攘
之存亡繼絶北伐山戎以開燕路故仲尼稱管仲之力
嘉左袵之功逮至春秋之末戰國方盛楚吞蠻氏晉翦
陸渾趙武戎服開榆中之地秦雄咸陽滅義渠之等始
皇之併天下也南兼百越北走匈奴五嶺長城戎卒億
計雖師役煩殷寇賊横暴然一世之功戎狄奔却當時
中國無復四夷也漢興而都長安關中之郡號曰三輔
禹貢雍州宗周豐鎬之舊也及至王莽之敗赤眉因之
西都荒毁百姓流亡建武中以馬援領隴西太守討叛
羌徙其餘種於關中居馮翊河東空地而與華人雜處
數歲之後族類蕃息既恃其肥彊且苦漢人侵之永初
之元騎都尉王弘使西域發調羌氐以為行衛於是羣
羌奔駭互相扇動二州之戎一時俱發覆滅將守屠破
城邑鄧隲之征棄甲委兵輿尸喪師前後相繼諸戎遂
熾至於南入蜀漢東掠趙魏唐突軹關侵及河内及遣
北軍中候朱寵將五營士於孟津距羌十年之中夷夏
俱斃任尚馬賢僅乃克之此所以為害深重累年不定
者雖由禦者之無方將非其才亦豈不以寇發心腹害
起肘腋疢篤難療瘡大遲愈之故哉自此之後餘燼不
盡小有際會輒復侵叛馬賢狃忲終于覆敗段熲臨衝
自西徂東雍州之戎常為國患中世之寇惟此為大漢
末之亂關中殘滅魏興之初與蜀分割疆埸之戎一彼
一此魏武皇帝令將軍夏侯妙才討叛氐阿貴千萬等
後因拔棄漢中遂徙武都之種于秦川欲以弱寇彊國
扞禦蜀人此蓋權宜之計一時之勢非所以為萬世之
利也今者當之己受其弊矣夫關中土沃物豐厥田上
上加以涇渭之流溉其舄鹵鄭國白渠灌浸相通黍稷
之饒畝號一鍾百姓謠詠其殷實帝王之都每以為居
未聞戎狄宜在此土也非我族類其心必異戎狄志態
不與華同而因其衰弊遷之畿服士庶翫習侮其輕弱
使其怨恨之氣毒於骨髓至於蕃育衆盛則坐生其心
以貪悍之性挾憤怒之情候隙乘便輙為横逆而居封
域之内無障塞之隔掩不備之人收散野之積故能為
禍滋蔓暴害不測此必然之勢已騐之事也當今之宜
宜及兵威方盛衆事未罷徙馮翊北地新平安定界内
諸羌著先零罕开析支之地徙扶風始平京兆之氐出
還隴右著隂平武都之界廩其道路之糧令足自致各
附本種反其舊土使屬國撫夷就安集之戎晉不雜並
得其所上合往古即叙之義下為盛世永久之規縱有
猾夏之心風塵之警則絶遠中國隔閡山河雖為寇暴
所害不廣是以充國子明能以數萬之衆制羣羌之命
有征無戰全軍獨剋雖有謀謨深計廟勝遠圖豈不以
華夷異處戎夏區别要塞易守之故得成其功也哉難
者曰方今關中之禍暴兵二載征戍之勞老師十萬水
旱之害薦饑累荒疫癘之灾札瘥夭昏凶逆既戮悔惡
初附且欵且畏咸懷危懼百姓愁苦異人同慮望寧息
之有期若枯旱之思雨露誠宜鎮之以安豫而子方欲
作役起徒興功造事使疲悴之衆從自猜之寇以無糓
之人遷乏食之戎恐勢盡力屈緒業不卒羌戎離散心
不可一前害未及弭而後變復横出矣答曰羌戎狡猾
擅相號署攻城野戰傷害牧守連兵聚衆載離寒暑矣
而今異類瓦解同種土崩老幼繫累丁壯降散禽離獸
迸不能相一子以此等為尚挾餘資悔惡反善懷我德
惠而來柔附乎將勢窮道盡智力俱困懼我兵誅以至
於此乎曰無有餘力勢窮道盡故也然則我能制其短
長之命而令其進退由己矣夫樂其業者不易事安其
居者無遷志方其自疑危懼畏怖促遽故可制以兵威
使之左右無違也迨其死亡散流離逷未鳩與關中之
人戶皆為讐故可遐遷遠處令其心不懷土也夫聖賢
之謀事也為之於未有理之於未亂道不著而平德不
顯而成其次則能轉禍為福因敗為功值困必濟遇否
能通今子遭弊事之終而不圖更制之始憂易轍之勤
而得覆車之軌何哉且關中之人百餘萬口率其少多
戎狄居半處之與遷必須口實若有窮乏糝粒不繼者
故當傾關中之糓以全其生生之計必無擠于溝壑而
不為侵掠之害也今我遷之傳食而至附其種族自使
相贍而秦地之人得其半糓此為濟行者以廩糧遺居
者以積倉寬關中之逼去盗賊之原除旦夕之損建終
年之益若憚暫舉之小勞而忘永逸之弘策惜日月之
煩苦而遺累世之寇敵非所謂能開物成務創業垂統
崇基拓跡謀及子孫者也并州之衆本實匈奴桀惡之
寇也漢宣之世凍餒殘破國内五裂後合為二呼韓邪
遂衰弱孤危不能自存依阻塞下委質柔服建武中南
單于復來降附遂令入塞居於漠南數世之後亦輙叛
戾故何熙梁覲戎車屢征中平中以黃巾賊起發調其
兵部衆不從而殺羌渠由是於彌扶羅求助於漢以討
其賊仍值世喪亂遂乘釁而作鹵掠趙魏寇至河南建
安中又使右賢王去卑誘質呼廚泉聽其部落散居六
郡咸熙之際以一部太彊分為三率泰始之初又增為
四於是劉猛内叛連結外寇近者郝散之變發於糓遠
今五部之衆戶至數萬人口之盛過於西戎然其天性
驍勇弓馬便利倍於氐羌若有不虞風塵之慮則并州
之域可為寒心榮陽句驪本居遼東塞外正始中幽州
刺史母丘儉伐其叛者徙其餘種始徙之時戶落百數
子孫孳息今以千計數世之後必至殷熾今百姓失職
猶或亡叛犬馬肥充則有噬嚙况於夷狄能不為變但
顧其微弱勢力不成耳夫為邦者患不在貧而在不均
憂不在寡而在不安以四海之廣士庶之富豈須夷狄
在内然後取足哉此等皆可申諭發遣還其本域慰彼
羈旅懷土之思釋我華夏纖介之憂惠此中國以綏四
方德施永世於計為長
肉刑論(袁宏)
夫民心樂全而不能常蓋利用之物縣於外而嗜慾之
情動於内也於是以進取貪競之行希求放肆不己不
能充其嗜慾則苟且徼倖之所生也希求無饜無以愜
其慾則姦偽忿怒之所生也先王知其如此而欲救其
弊故先以德禮陶其心其心不化然後加以刑辟書曰
百姓不親五品不遜汝作司徒敬敷五教蠻夷猾夏寇
賊姦宄汝作士五刑有服然則德刑之設參而用之者
也三代相因其義詳焉周禮使墨者守門劓者守關宫
者守内刖者守囿此肉刑之制可得而論也荀卿亦云
殺人者死傷人者刑百王之所同未有知其所由來者
也夫殺人者死而相殺者不己是大辟可以懲未殺不
能使天下無殺也傷人者刑而害物者不息是黥劓可
以懼未刑不能使天下無刑也故將欲止之莫若先以
德化夫罪過彰著然後入于刑辟是將殺人者不必死
傷人者不必刑縱而弗化則䧟于刑辟故刑之所制在
於不可移之地禮教則不然明其善惡所以潛勸其情
消之於未殺也示之恥辱所以内愧其心治之於未傷
也故過微而不至於著罪薄而不及於刑
𣙜論(張載)
夫賢人君子將立天下之功成天下之名非遇其時曷
由致之哉故嘗試論之殷湯無鳴條之事則伊尹有莘
之匹夫也周武無牧野之陣則吕牙渭濱之釣翁也若
茲之類不可勝紀蓋聲發響應形動影從時平則才伏
世亂則竒用豈不信歟設使秦莽修二王之法時致隆
平則漢祖泗上之徤吏光武舂陵之俠客耳况乎附麗
者哉故當其有事也則足非千里不入於輿刃非漸鴻
不韜於鞘是以駑蹇望風而退頑銳未試而廢及其無
事也則牛驥共牢利鈍齊列而無長塗犀革以決之此
離朱與瞽者同眼之說也處守平之世而欲建殊常之
勲居太平之際而吐違俗之謀此猶却步而登山鬻章
甫於越也漢文帝見李廣而嘆曰惜子不遇當高祖時
萬戶侯豈足道哉故智無所運其籌勇無所奮其氣則
勇怯一也才無所騁其能辨無所展其說則頑慧均也
是以吳榜越船不能無水而浮青虬赤螭不能無雲而
飛故和璧之在荆山隨珠之潛重川非遇其人焉有連
城之價照車之名乎青骹繁霜縶於籠中何以效其撮
東郭於鞲下也白猨玄豹藏於靈檻何以知其接垂條
於千仞也孱夫與烏獲訟力非龍文赤鼎無以明之盖
聶政與荆卿争勇非強秦之威孰能辨之故餓夫庸隷
抱關屠釣之倫一旦而都卿相之位建金石之號者或
有懷顔孟之術抱伊管之略没世而不齒者此言有事
之世易為功無事之時難為名也若斯湮滅而不稱曾
不足以多說况夫庸庸之徒少有不得意者則自以為
枉伏莫不飾小辨立小善以偶時結朋黨聚虚譽以
驅俗進之無補於時退之無損於化而世主相與雷同
齊口吹而煦之豈不哀哉今士循常習故規行矩步積
階級累閥閱碌碌然以取世資若夫魁梧雋傑卓躒俶
儻之徒直將伏死嶔岑之下安能與步驟共争道里乎
至於軒冕黻班之士苟不能匡化輔政佐時益世而徒
俯仰取容要榮求利厚自封之資豐利家之積此沭猴
而冠耳尚焉足道哉
文章辨體彙選卷四百十一
