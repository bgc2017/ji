文章辨體彙選卷四百八十三
明賀復徵編
史傳一
吳訥曰太史公創史紀列傳蓋以載一人之事而體
亦多不同迨漢書以後唯逓相祖襲厥後世之學士
大夫或值忠孝才德之事跡雖微而卓然可為法戒
者因為立傳以垂於世此小傳家傳外傳之例也西
山云史遷作孟荀傳不正言二子而旁及諸子此體
之變可以為法步里客談又云范史黃憲傳蓋無事
跡直以語言模寫其形容體段此為最妙繇是觀之
傳之形跡固繫其人至於辭之善否則又繫之於作
者也若退之毛穎傳迂齋謂以文滑稽而又變體之
變者乎按傳之品有七一曰史傳二曰私傳三曰
家傳四曰自傳五曰托傳六曰寓傳七曰假傳
劉勰曰按曲禮曰史載筆史者使也執筆左右使之
記也古者左史記事右史記言夫子因魯史以作春
秋丘明同時實得微言乃原始要終創為傳體傳者
轉也轉受經旨以授於後也故紀傳為式編年綴事
文非泛論按實而書歲遠則同異難密事積則起訖
易疎斯固總會之難或有同歸一事而數人分功兩
記則失於複重偏舉則病於不周此又詮配之難至
於尋繁領雜之術務信棄奇之要曉其大綱則衆理
可貫則史之為任乃彌綸一代負海内之貴而贏是
非之尤秉筆荷擔莫此之勞矣
復徵曰按勾吳錢應奎汝父氏云左傳易編年為紀事
一每國分三類一敘本國之政二敘邦交之政三敘
本國諸臣言行事詞有未備者則借經文以足之甲
乙不混初終畫然不加損增隻詞罔逸今選而錄之
列史傳之首為班馬之先鞭云
魯昭公(魯左丘明)
昭元年春王正月公即位七年楚子成章華之臺願與
諸侯落之薳啟彊來召公公將往夢襄公祖梓慎曰君
不果行襄公之適楚也夢周公祖而行今襄公實祖君
其不行子服惠伯曰行先君未嘗適楚故周公祖以道
之襄公適楚矣而祖以道君不行何之春三月公如楚
秋九月公至自楚十一年夏五月齊歸薨大蒐於比蒲
非禮也秋九月葬齊歸公不慼晉士之送葬者歸以語
史趙史趙曰必為魯郊侍者曰何故曰歸姓也不思親
祖不歸也叔向曰魯公室其卑乎君有大喪國不廢蒐
有三年之喪而無一日之慼國不恤喪不忌君也君無
慼容不顧親也國不忌君君不顧親能無卑乎殆其失
國季公若之姊為小邾夫人生宋元夫人生子以妻季
平子二十五年春昭子如宋聘且逆之公若從謂曹氏
勿與魯將逐之曹氏告公公告樂祁樂祁曰與之如是
魯君必出政在季氏三世矣魯君喪政四公矣無民而
能逞其志者未之有也國君是以鎮撫其民詩曰人之
云亡心之憂矣魯君失政矣焉得逞其志靖以待命猶
可動必憂夏有鸜鵒來巢書所無也師已曰異哉吾聞
文成之世童謠有之曰鸜之鵒之公出辱之鸜鵒之羽
公在外野往饋之馬鸜鵒跦跦公在乾侯徵褰與襦鸜
鵒之巢遠哉遙遙稠父喪勞宋父以驕鸜鵒鸜鵒往歌
來哭童謠有是今鸜鵒來巢其將及乎初李公鳥娶妻
於齊鮑文子生申公鳥死季公亥與公思展與公鳥之
臣申夜姑相其室及季姒與饔人檀通而懼乃使其妾
抶已以示秦遄之妻曰公若欲使余余不可而抶余又
訴於公甫曰展與夜姑將要余秦姬以告公之公之與
公甫告平子平子拘展於卞而執夜姑將殺之公若泣
而哀之曰殺是是殺余也將為之請平子使豎勿内日
中不得請有司逆命公之使速殺之故公若怨平子季
郈之雞鬭季氏介其雞郈氏為之金距平子怒益宫於
郈氏且讓之故郈昭伯亦怨平子臧昭伯之從弟會為讒
於臧氏而逃於季氏臧氏執旃平子怒拘臧氏老將禘
於襄公萬者二人其衆萬於季氏臧孫曰此之謂不能
庸先君之廟大夫遂怨平子公若獻弓於公為且與之
出射於外而謀去季氏公為告公果公賁公果公賁使
侍人僚柤告公公寢將以戈擊之乃走公曰執之亦無
命也懼而不出數月不見公不怒又使言公執戈以懼
之乃走又使言公曰非小人之所及也公果自言公以
告臧孫臧孫以難告郈孫郈孫以可勸告子家懿伯懿
伯曰讒人以君徼幸事若不克君受其名不可為也舍
民數世以求克事不可必也且政在焉其難圖也公退
之辭曰臣與聞命矣言若洩臣不獲死乃館於公叔孫
昭子如闞公居於長府九月戊戌伐季氏殺公之於門
遂入之平子登臺而請曰君不察臣之罪使有司討臣
以干戈臣請待於沂上以察罪弗許請囚於費弗許請
以五乘亡弗許子家子曰君其許之政自之出久矣隠
民多取食焉為之徒者衆矣日入慝作弗可知也衆怒
不可蓄也蓄而弗治將蕰蕰蓄民將生心生心同求將
合君必悔之弗聽郈孫曰必殺之公使郈孫逆孟懿子
叔孫氏之司馬鬷戾言於其衆曰若之何莫對又曰我
家臣也不敢知國凡有季氏與無於我孰利皆曰無季
氏是無叔孫氏也鬷戾曰然則救諸帥徒以往陷西北
隅以入公徒釋甲執冰而踞遂逐之孟氏使登西北隅
以望季氏見叔孫氏之旌以告孟氏執郈昭伯殺之於
南門之西遂伐公徒子家子曰諸臣偽劫君者而負罪
以出君止意如之事君也不敢不改公曰余不忍也與
臧孫如墓謀遂行已亥公孫于齊次于陽州齊侯將唁
公於平隂公先至於野井齊侯曰寡人之罪也使有司
待於平隂為近故也書曰公孫于齊次于陽州齊侯唁
公於野井禮也將求於人則先下之禮之善物也齊侯
曰自莒疆以西請致千社以待君命寡人將帥敝賦以
從執事唯命是聽君之憂寡人之憂也公喜子家子曰
天禄不再天若胙君不過周公以魯足矣失魯而以千
社為臣誰與之立且齊君無信不如早之晉弗從臧昭
伯率從者將盟載書曰戮力一心好惡同之信罪之有
無繾綣從公無通外内以公命示子家子子家子曰如
此吾不可以盟羈也不佞不能與二三子同心而以為
皆有罪或欲通外内且欲去君二三子好亡而惡定焉
可同也陷君於難罪孰大焉通外内而去君君將速入
弗通何為而何守焉乃不與盟昭子自闞歸見平子平
子稽顙曰子若我何昭子曰人誰不死子以逐君成名
子孫不忘不亦傷乎將若子何平子曰苟使意如得改
事君所謂生死而肉骨也昭子從公于齊與公言子家
子命適公館者執之公與昭子言於幄内曰將安衆而
納公公徒將殺昭子伏諸道左師展告公公使昭子自
鑄歸平子有異志冬十月辛酉昭子齊於其寢使祝宗
祈死戊辰卒左師展將以公乘馬而歸公徒執之十二
月庚辰齊侯圍鄆二十六年春王正月庚申齊侯取鄆
三月公至自齊處於鄆言魯地也夏齊侯將納公命無
受魯貨申豐從女賈以幣錦二兩縳一如瑱適齊師謂
子猶之人高齮能貨子猶為高氏後粟五千庾高齮以
錦示子猶子猶欲之齮曰魯人買之百兩一布以道之
不通先入幣財子猶受之言於齊侯曰羣臣不盡力於
魯君者非不能事君也然據有異焉宋元公為魯君如
晉卒於曲棘叔孫昭子求納其君無疾而死不知天之
棄魯邪抑魯君有罪於鬼神故及此也君若待於曲棘
使羣臣從魯君以卜焉若可師有濟也君而繼之兹無
敵矣若其無成君無辱焉齊侯從之使公子鉏帥師從
公成大夫公孫朝謂平子曰有都以衛國也請我受師
許之請納質弗許曰信女足矣告於齊師曰孟氏魯之
敝室也用成已甚弗能忍也請息肩於齊齊師圍成成
人伐齊師之飲馬於淄者曰將以厭衆魯成備而後告
曰不勝衆師及齊師戰於炊鼻齊子淵捷從洩聲子射
之中楯瓦繇胊汰輈七入者三寸聲子射其馬斬鞅殪
改駕人以為鬷戾也而助之子車曰齊人也將擊子車
子車射之殪其御曰又之子車曰衆可懼也而不可怒
也子囊帶從野洩叱之洩曰軍無私怒報乃私也將亢
子又叱之亦叱之冉豎射陳武子中手失弓而罵以告
平子曰有君子白皙鬒鬚眉甚口平子曰必子彊也無
乃亢諸對曰謂之君子何敢亢之林雍羞為顔鳴右下
苑何忌取其耳顔鳴去之苑子之御曰視下顧苑子刜
林雍斷其足鏨而乘於他車以歸顔鳴三入齊師呼曰
林雍乘秋盟於剸陵謀納公也二十七年春公如齊公
至自齊處於鄆言在外也秋會於扈令戍周且謀納公
也宋衛皆利納公固請之范獻子取貨於季孫謂司城
子梁與北宫貞子曰季孫未知其罪而君伐之請囚請
亡於是乎不獲君又弗克而自出也夫豈無備而能出
君乎季氏之復天救之也休公徒之怒而啟叔孫氏之
心不然豈其伐人而說甲執冰以游叔孫氏懼禍之濫
而自同於季氏天之道也魯君守齊三年而無成季氏
甚得其民淮夷與之有十年之備有齊楚之援有天之
贊有民之助有堅守之心有列國之權而弗敢宣也事
君如在國故鞅以為難二子皆圖國者也而欲納魯君
鞅之願也請從二子以圍魯無成死之二子懼皆辭乃
辭小國而以難復孟懿子陽虎伐鄆鄆人將戰子家子
曰天命不慆久矣使君亡者必此衆也天既禍之而自
福也不亦難乎猶有鬼神此必敗也嗚呼為無望也夫
其死於此乎公使子家子如晉公徒敗于且知冬公如
齊齊侯請饗之子家子曰朝夕立於其朝又何饗焉其
飲酒也乃飲酒使宰獻而請安子仲之子曰重為齊侯
夫人曰請使重見子家子乃以君出十二月晉籍秦致
諸侯之戍於周魯人辭以難二十八年春公如晉將如
乾侯子家子曰有求於人而即其安人孰矜之其造於
竟弗聽使請逆於晉晉人曰天禍魯國君淹恤在外君
亦不使一个辱在寡人而即安於甥舅其亦使逆君使
公復于竟而後逆之二十九年春公至自乾侯處於鄆
齊侯使高張來唁公稱主君子家子曰齊卑君矣君秖
辱焉公如乾侯平子每歲賈馬具從者之衣屨而歸之
於乾侯公執歸馬者賣之乃不歸馬衛侯來獻其乘馬
曰啟服塹而死公將為之櫝子家子曰從者病矣請以
食之乃以帷裹之公賜公衍羔裘使獻龍輔於齊侯遂
入羔裘齊侯喜與之陽穀公衍公為之生也其母偕出
公衍先生公為之母曰相與偕出請相與偕告三日公
為生其母先以告公為為兄公私喜於陽穀而思於魯
曰務人為此禍也且後生而為兄其誣也久矣乃黜之
而以公衍為大子三十年春王正月公在乾侯不先書
鄆與乾侯非公且徵過也三十一年春王正月公在乾
侯言不能外内也晉侯將以師納公范獻子曰若召季
孫而不來則信不臣矣然後伐之若何晉人召季孫獻
子使私焉曰子必來我受其無咎季孫意如會晉荀躒
於適歴荀躒曰寡君使躒謂吾子何故出君有君不事
周有常刑子其圖之季孫練冠麻衣跣行伏而對曰事
君臣之所不得也敢逃刑命君若以臣為有罪請囚於
費以待君之察也亦唯君若以先臣之故不絶季氏而
賜之死若弗殺弗亡君之惠也死且不朽若得從君而
歸則固臣之願也敢有異心夏四月季孫從知伯如乾
侯子家子曰君與之歸一慙之不忍而終身慙乎公曰
諾衆曰在一言矣君必逐之荀躒以晉侯之命唁公且
曰寡君使躒以君命討於意如意如不敢逃死君其入
也公曰君惠顧先君之好施及亡人將使歸糞除宗祧
以事君則不能見夫人已所能見夫人者有如河荀躒
掩耳而走曰寡君其罪之恐敢與知魯國之難臣請復
於寡君退而謂季孫君怒未怠子姑歸祭子家子曰君
以一乘入於魯師季孫必與君歸公欲從之衆從者脅
公不得歸三十三年春王正月公在乾侯言不能外内
又不能用其人也冬十二月公疾徧賜大夫大夫不受
賜子家子雙琥一環一璧輕服受之大夫皆受其賜已
未公薨子家子反賜於府人曰吾不敢逆君命也大夫
皆反其賜書曰公薨於乾侯言失其所也趙簡子問於
史墨曰季氏出其君而民服焉諸侯與之君死於外而
莫之或罪也對曰物生有兩有三有五有陪貳故天有
三辰地有五行體有左右各有配耦王有公諸侯有卿
皆有貳也天生季氏以貳魯侯為日久矣民之服焉不
亦宜乎魯君世從其失季氏世修其勤民忘君矣雖死
於外其誰矜之社稷無常奉君臣無常位自古以然故
詩曰高岸為谷深谷為陵三后之姓於今為庶主所知
也在易卦雷乘乾曰大壯天之道也昔成季友桓之季
也文姜之愛子也始震而卜卜人謁之曰生有嘉聞其
名曰友為公室輔及生如卜人之言有文在其手曰友
遂以名之既而有大功於魯受費以為上卿至於文子
武子世增其業不廢舊績魯文公薨而東門遂殺嫡立
庶魯君於是乎失國政在季氏於此君也四公矣民不
知君何以得國是以為君慎器與名不可以假人
文章辨體彙選卷四百八十三
文章辨體彙選卷四百八十三
明賀復徵編
史傳一
吳訥曰太史公創史紀列傳蓋以載一人之事而體
亦多不同迨漢書以後唯逓相祖襲厥後世之學士
大夫或值忠孝才德之事跡雖微而卓然可為法戒
者因為立傳以垂於世此小傳家傳外傳之例也西
山云史遷作孟荀傳不正言二子而旁及諸子此體
之變可以為法步里客談又云范史黃憲傳蓋無事
跡直以語言模寫其形容體段此為最妙繇是觀之
傳之形跡固繫其人至於辭之善否則又繫之於作
者也若退之毛穎傳迂齋謂以文滑稽而又變體之
變者乎按傳之品有七一曰史傳二曰私傳三曰
家傳四曰自傳五曰托傳六曰寓傳七曰假傳
劉勰曰按曲禮曰史載筆史者使也執筆左右使之
記也古者左史記事右史記言夫子因魯史以作春
秋丘明同時實得微言乃原始要終創為傳體傳者
轉也轉受經旨以授於後也故紀傳為式編年綴事
文非泛論按實而書歲遠則同異難密事積則起訖
易疎斯固總會之難或有同歸一事而數人分功兩
記則失於複重偏舉則病於不周此又詮配之難至
於尋繁領雜之術務信棄奇之要曉其大綱則衆理
可貫則史之為任乃彌綸一代負海内之貴而贏是
非之尤秉筆荷擔莫此之勞矣
復徵曰按勾吳錢應奎汝父氏云左傳易編年為紀事
一每國分三類一敘本國之政二敘邦交之政三敘
本國諸臣言行事詞有未備者則借經文以足之甲
乙不混初終畫然不加損增隻詞罔逸今選而錄之
列史傳之首為班馬之先鞭云
魯昭公(魯左丘明)
昭元年春王正月公即位七年楚子成章華之臺願與
諸侯落之薳啟彊來召公公將往夢襄公祖梓慎曰君
不果行襄公之適楚也夢周公祖而行今襄公實祖君
其不行子服惠伯曰行先君未嘗適楚故周公祖以道
之襄公適楚矣而祖以道君不行何之春三月公如楚
秋九月公至自楚十一年夏五月齊歸薨大蒐於比蒲
非禮也秋九月葬齊歸公不慼晉士之送葬者歸以語
史趙史趙曰必為魯郊侍者曰何故曰歸姓也不思親
祖不歸也叔向曰魯公室其卑乎君有大喪國不廢蒐
有三年之喪而無一日之慼國不恤喪不忌君也君無
慼容不顧親也國不忌君君不顧親能無卑乎殆其失
國季公若之姊為小邾夫人生宋元夫人生子以妻季
平子二十五年春昭子如宋聘且逆之公若從謂曹氏
勿與魯將逐之曹氏告公公告樂祁樂祁曰與之如是
魯君必出政在季氏三世矣魯君喪政四公矣無民而
能逞其志者未之有也國君是以鎮撫其民詩曰人之
云亡心之憂矣魯君失政矣焉得逞其志靖以待命猶
可動必憂夏有鸜鵒來巢書所無也師已曰異哉吾聞
文成之世童謠有之曰鸜之鵒之公出辱之鸜鵒之羽
公在外野往饋之馬鸜鵒跦跦公在乾侯徵褰與襦鸜
鵒之巢遠哉遙遙稠父喪勞宋父以驕鸜鵒鸜鵒往歌
來哭童謠有是今鸜鵒來巢其將及乎初李公鳥娶妻
於齊鮑文子生申公鳥死季公亥與公思展與公鳥之
臣申夜姑相其室及季姒與饔人檀通而懼乃使其妾
抶已以示秦遄之妻曰公若欲使余余不可而抶余又
訴於公甫曰展與夜姑將要余秦姬以告公之公之與
公甫告平子平子拘展於卞而執夜姑將殺之公若泣
而哀之曰殺是是殺余也將為之請平子使豎勿内日
中不得請有司逆命公之使速殺之故公若怨平子季
郈之雞鬭季氏介其雞郈氏為之金距平子怒益宫於
郈氏且讓之故郈昭伯亦怨平子臧昭伯之從弟會為讒
於臧氏而逃於季氏臧氏執旃平子怒拘臧氏老將禘
於襄公萬者二人其衆萬於季氏臧孫曰此之謂不能
庸先君之廟大夫遂怨平子公若獻弓於公為且與之
出射於外而謀去季氏公為告公果公賁公果公賁使
侍人僚柤告公公寢將以戈擊之乃走公曰執之亦無
命也懼而不出數月不見公不怒又使言公執戈以懼
之乃走又使言公曰非小人之所及也公果自言公以
告臧孫臧孫以難告郈孫郈孫以可勸告子家懿伯懿
伯曰讒人以君徼幸事若不克君受其名不可為也舍
民數世以求克事不可必也且政在焉其難圖也公退
之辭曰臣與聞命矣言若洩臣不獲死乃館於公叔孫
昭子如闞公居於長府九月戊戌伐季氏殺公之於門
遂入之平子登臺而請曰君不察臣之罪使有司討臣
以干戈臣請待於沂上以察罪弗許請囚於費弗許請
以五乘亡弗許子家子曰君其許之政自之出久矣隠
民多取食焉為之徒者衆矣日入慝作弗可知也衆怒
不可蓄也蓄而弗治將蕰蕰蓄民將生心生心同求將
合君必悔之弗聽郈孫曰必殺之公使郈孫逆孟懿子
叔孫氏之司馬鬷戾言於其衆曰若之何莫對又曰我
家臣也不敢知國凡有季氏與無於我孰利皆曰無季
氏是無叔孫氏也鬷戾曰然則救諸帥徒以往陷西北
隅以入公徒釋甲執冰而踞遂逐之孟氏使登西北隅
以望季氏見叔孫氏之旌以告孟氏執郈昭伯殺之於
南門之西遂伐公徒子家子曰諸臣偽劫君者而負罪
以出君止意如之事君也不敢不改公曰余不忍也與
臧孫如墓謀遂行已亥公孫于齊次于陽州齊侯將唁
公於平隂公先至於野井齊侯曰寡人之罪也使有司
待於平隂為近故也書曰公孫于齊次于陽州齊侯唁
公於野井禮也將求於人則先下之禮之善物也齊侯
曰自莒疆以西請致千社以待君命寡人將帥敝賦以
從執事唯命是聽君之憂寡人之憂也公喜子家子曰
天禄不再天若胙君不過周公以魯足矣失魯而以千
社為臣誰與之立且齊君無信不如早之晉弗從臧昭
伯率從者將盟載書曰戮力一心好惡同之信罪之有
無繾綣從公無通外内以公命示子家子子家子曰如
此吾不可以盟羈也不佞不能與二三子同心而以為
皆有罪或欲通外内且欲去君二三子好亡而惡定焉
可同也陷君於難罪孰大焉通外内而去君君將速入
弗通何為而何守焉乃不與盟昭子自闞歸見平子平
子稽顙曰子若我何昭子曰人誰不死子以逐君成名
子孫不忘不亦傷乎將若子何平子曰苟使意如得改
事君所謂生死而肉骨也昭子從公于齊與公言子家
子命適公館者執之公與昭子言於幄内曰將安衆而
納公公徒將殺昭子伏諸道左師展告公公使昭子自
鑄歸平子有異志冬十月辛酉昭子齊於其寢使祝宗
祈死戊辰卒左師展將以公乘馬而歸公徒執之十二
月庚辰齊侯圍鄆二十六年春王正月庚申齊侯取鄆
三月公至自齊處於鄆言魯地也夏齊侯將納公命無
受魯貨申豐從女賈以幣錦二兩縳一如瑱適齊師謂
子猶之人高齮能貨子猶為高氏後粟五千庾高齮以
錦示子猶子猶欲之齮曰魯人買之百兩一布以道之
不通先入幣財子猶受之言於齊侯曰羣臣不盡力於
魯君者非不能事君也然據有異焉宋元公為魯君如
晉卒於曲棘叔孫昭子求納其君無疾而死不知天之
棄魯邪抑魯君有罪於鬼神故及此也君若待於曲棘
使羣臣從魯君以卜焉若可師有濟也君而繼之兹無
敵矣若其無成君無辱焉齊侯從之使公子鉏帥師從
公成大夫公孫朝謂平子曰有都以衛國也請我受師
許之請納質弗許曰信女足矣告於齊師曰孟氏魯之
敝室也用成已甚弗能忍也請息肩於齊齊師圍成成
人伐齊師之飲馬於淄者曰將以厭衆魯成備而後告
曰不勝衆師及齊師戰於炊鼻齊子淵捷從洩聲子射
之中楯瓦繇胊汰輈七入者三寸聲子射其馬斬鞅殪
改駕人以為鬷戾也而助之子車曰齊人也將擊子車
子車射之殪其御曰又之子車曰衆可懼也而不可怒
也子囊帶從野洩叱之洩曰軍無私怒報乃私也將亢
子又叱之亦叱之冉豎射陳武子中手失弓而罵以告
平子曰有君子白皙鬒鬚眉甚口平子曰必子彊也無
乃亢諸對曰謂之君子何敢亢之林雍羞為顔鳴右下
苑何忌取其耳顔鳴去之苑子之御曰視下顧苑子刜
林雍斷其足鏨而乘於他車以歸顔鳴三入齊師呼曰
林雍乘秋盟於剸陵謀納公也二十七年春公如齊公
至自齊處於鄆言在外也秋會於扈令戍周且謀納公
也宋衛皆利納公固請之范獻子取貨於季孫謂司城
子梁與北宫貞子曰季孫未知其罪而君伐之請囚請
亡於是乎不獲君又弗克而自出也夫豈無備而能出
君乎季氏之復天救之也休公徒之怒而啟叔孫氏之
心不然豈其伐人而說甲執冰以游叔孫氏懼禍之濫
而自同於季氏天之道也魯君守齊三年而無成季氏
甚得其民淮夷與之有十年之備有齊楚之援有天之
贊有民之助有堅守之心有列國之權而弗敢宣也事
君如在國故鞅以為難二子皆圖國者也而欲納魯君
鞅之願也請從二子以圍魯無成死之二子懼皆辭乃
辭小國而以難復孟懿子陽虎伐鄆鄆人將戰子家子
曰天命不慆久矣使君亡者必此衆也天既禍之而自
福也不亦難乎猶有鬼神此必敗也嗚呼為無望也夫
其死於此乎公使子家子如晉公徒敗于且知冬公如
齊齊侯請饗之子家子曰朝夕立於其朝又何饗焉其
飲酒也乃飲酒使宰獻而請安子仲之子曰重為齊侯
夫人曰請使重見子家子乃以君出十二月晉籍秦致
諸侯之戍於周魯人辭以難二十八年春公如晉將如
乾侯子家子曰有求於人而即其安人孰矜之其造於
竟弗聽使請逆於晉晉人曰天禍魯國君淹恤在外君
亦不使一个辱在寡人而即安於甥舅其亦使逆君使
公復于竟而後逆之二十九年春公至自乾侯處於鄆
齊侯使高張來唁公稱主君子家子曰齊卑君矣君秖
辱焉公如乾侯平子每歲賈馬具從者之衣屨而歸之
於乾侯公執歸馬者賣之乃不歸馬衛侯來獻其乘馬
曰啟服塹而死公將為之櫝子家子曰從者病矣請以
食之乃以帷裹之公賜公衍羔裘使獻龍輔於齊侯遂
入羔裘齊侯喜與之陽穀公衍公為之生也其母偕出
公衍先生公為之母曰相與偕出請相與偕告三日公
為生其母先以告公為為兄公私喜於陽穀而思於魯
曰務人為此禍也且後生而為兄其誣也久矣乃黜之
而以公衍為大子三十年春王正月公在乾侯不先書
鄆與乾侯非公且徵過也三十一年春王正月公在乾
侯言不能外内也晉侯將以師納公范獻子曰若召季
孫而不來則信不臣矣然後伐之若何晉人召季孫獻
子使私焉曰子必來我受其無咎季孫意如會晉荀躒
於適歴荀躒曰寡君使躒謂吾子何故出君有君不事
周有常刑子其圖之季孫練冠麻衣跣行伏而對曰事
君臣之所不得也敢逃刑命君若以臣為有罪請囚於
費以待君之察也亦唯君若以先臣之故不絶季氏而
賜之死若弗殺弗亡君之惠也死且不朽若得從君而
歸則固臣之願也敢有異心夏四月季孫從知伯如乾
侯子家子曰君與之歸一慙之不忍而終身慙乎公曰
諾衆曰在一言矣君必逐之荀躒以晉侯之命唁公且
曰寡君使躒以君命討於意如意如不敢逃死君其入
也公曰君惠顧先君之好施及亡人將使歸糞除宗祧
以事君則不能見夫人已所能見夫人者有如河荀躒
掩耳而走曰寡君其罪之恐敢與知魯國之難臣請復
於寡君退而謂季孫君怒未怠子姑歸祭子家子曰君
以一乘入於魯師季孫必與君歸公欲從之衆從者脅
公不得歸三十三年春王正月公在乾侯言不能外内
又不能用其人也冬十二月公疾徧賜大夫大夫不受
賜子家子雙琥一環一璧輕服受之大夫皆受其賜已
未公薨子家子反賜於府人曰吾不敢逆君命也大夫
皆反其賜書曰公薨於乾侯言失其所也趙簡子問於
史墨曰季氏出其君而民服焉諸侯與之君死於外而
莫之或罪也對曰物生有兩有三有五有陪貳故天有
三辰地有五行體有左右各有配耦王有公諸侯有卿
皆有貳也天生季氏以貳魯侯為日久矣民之服焉不
亦宜乎魯君世從其失季氏世修其勤民忘君矣雖死
於外其誰矜之社稷無常奉君臣無常位自古以然故
詩曰高岸為谷深谷為陵三后之姓於今為庶主所知
也在易卦雷乘乾曰大壯天之道也昔成季友桓之季
也文姜之愛子也始震而卜卜人謁之曰生有嘉聞其
名曰友為公室輔及生如卜人之言有文在其手曰友
遂以名之既而有大功於魯受費以為上卿至於文子
武子世增其業不廢舊績魯文公薨而東門遂殺嫡立
庶魯君於是乎失國政在季氏於此君也四公矣民不
知君何以得國是以為君慎器與名不可以假人
文章辨體彙選卷四百八十三
