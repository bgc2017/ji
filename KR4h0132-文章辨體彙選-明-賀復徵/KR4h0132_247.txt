文章辨體彙選卷二百四十七
明賀復徵編
書四十三
與譚友夏書(明鍾惺)
曹始能清深之才也惜其居心稍襍根不甚剛淨是以
近日詩文有淺率之病亦是名成後不交勝已之友不
聞逆耳之言所致子夏曰我過矣我過矣我離羣而索
居亦已久矣然其所謂淺率亦就我法及古法中見之
其言我輩詩清新而未免有痕却是極深中微至之言
從此公慧根中出有痕非他覺其清新者是也昔人有
言其自爲謀也則過其爲先君謀也則忠曹公之謂矣
弟近答友人書亦云我輩詩文到極無烟火處便是機
鋒此語甚深可思也痕亦不可強融惟起念起手時厚
之一字可以救之如我輩數年前詩同一妙語妙想當
其離心入手離手入眼時作者與讀者有所落然於心
目而今反覺味長有所躍然於心目而今反覺易盡者
何故落然者以其深厚而躍然者以其新竒深厚者易
久新竒者不易久也此有痕無痕之原也恐後之視今
猶今之視昔耳此語對淺人則如說夢矣
與高孩之觀察(鍾惺)
向捧讀回示辱諭以惺所評詩歸反覆於厚之一字而
下筆多有未厚者此洞見深中之言非孩之先生不能
爲此語非弟亦不能爲此語然而有說夫所謂反覆於
厚之一字者心知詩中實有此境也其下筆未能如此
者則所謂知而未蹈期而未至望而未之見也何以言
之詩至於厚而無餘事矣然從古未有無靈心而能爲
詩者厚出於靈而靈者不即能厚弟嘗謂古人詩有兩
𣲖難入手處有如元氣大化聲臭已絶此以平而厚者
也古詩十九首蘇李是也有如高巖峻壑岸壁無階此
以險而厚者也漢郊祀鐃歌魏武帝樂府是也非不靈
也厚之極靈不足以言之也然必保此靈心方可讀書
養氣以求其厚若夫以頑冥不靈爲厚又豈吾孩之所
爲厚哉曹能始謂弟與譚友夏詩清新而未免有痕又
言詩歸一書和盤託出未免有好盡之累夫所謂有痕
與好盡正不厚之說也弟心服其言然和盤託出亦一
片婆心婆舌爲此頑冥不靈之人設至於痕則未可強
融須由清新入厚以救之豈有舍其清新而即自謂無
痕者哉若夫靈而近於厚惟吾孩之及閩蔡敬夫而已
此則風氣性靈所具非學之所至也何時得相聚一細
論之
寄祈年(袁中道)
自到山中閱藏習靜看山聽泉不圖爲樂一至於斯已
傾囊市得一峰將於其下建菴而老焉誓畢此生苦心
參究了佛祖一大事因緣决不奔波紅塵終日爲人忙
也汝年正少自當向學支持門戸使我得心安爲世外
閒人即汝至孝吾往時所以不長往者以汝二伯在友
于至篤不能相捨耳今何時也匠人輟成風之巧伯子
息流波之音立雪無影惆悵何言惟覺青山解語綠水
知心伊蒲可以續命貝葉可以忘年暮春三月河渚暫
歸柴車可駕當一歸來旋即入山不停晦朔何者吾賦
性坦直不便忍嘿與世人久處必招愆尤不若寂居山
中友麋鹿而侣梅鶴此其宜居山者一也又復操心不
定朱紫隨染近繁華即易入繁華邇清淨即易歸清淨
今繁華之習漸消清淨之樂方新而青山在目緣與心
會此其宜居山者二也兄弟俱闡無生大法而爲世緣
迫逼不得究竟今居山中一意理會一大事因緣必令
微細流注蕩然不存此其宜居山者三也骨肉受命慳
薄惟盡捐嗜慾可望延年業緣在前未能盡却必居山
中乃能掃除此其宜居山者四也生平愛讀書但讀書
之趣須成一片俗客熟友數來嬲擾則入之不深得趣
不固深山閉門可遂此樂此其宜居山者五也蓋我之
往山乃從千思萬想中得來誓捐軀命以守此志且鳳
凰不與凡鳥同羣麒麟不代凡駟伏櫪大丈夫既不能
爲名世碩人洗蕩乾坤即當居高山之頂目視雲漢手
捫星辰必不隨羣逐隊自取羞辱也因汝可與言故略
及之
答須日華(袁中道)
不肖體中大已復原造物者賚以此生出戸看山閉門
讀書何所不樂想仁慈亦爲欣暢也本擬歲晏一覲清
光而寒氛尚重初愈之軀未敢犯之聞沉香亭已有次
第冀以元夕前後來侍杖履一笑爲樂有羊叔子自不
可無鄒潤甫輩也病中檢近年詩文多有遺失不得已
壽之於梓已成二卷呈覽餘者詘於力一時未能卒業
不肖謬謂本朝修詞歴下諸公力捄後來凡近之習故
於詩字字取則盛唐然愈嚴愈隘廹脅情境使不得暢
窮而必變亦其勢然先兄中郎矯之多抒其意中之所
欲言而刊去套語間入俚易惟自秦中歸始云我近來
稍悟詩道今華嵩遊草是也緊嚴深厚較往作又一格
矣天假以年進未可量前此諸撰原非稅駕之所昔李
邕書法謂學我者拙似我者死不肖於中郎之詩亦然
總之本朝數百年來出兩異人識力膽力迥超世外龍
湖中郎非歟然龍湖之後不能復有龍湖亦不可復有
龍湖也中郎之後不能復有中郎亦不可復有中郎也
至於詩之一道未必有中郎之才之學之趣而輕效其
顰似尤不可耳何者言之無文行而不遠情雖無所不
寫而亦有不必寫之情景雖無所不收而亦有不必收
之景色澤神理貴乎相宣三日新婦與野戰驕兵等一
病也不知明公以爲何如偶有臆見信筆書之不覺話
長統容面晤不一
與張紹和(方應祥)
舟車草承惠佳叙所以發明文章之變化如披雲霞光
怪閃倏又如探淵海無所不有而恍惝不測吾兄自寫
生平握筆之妙耳伯霖稍當一班弟何堪以其羊質忝
冐虎皮哉所發明文章變化之妙三復於斯躍然使人
有望三神山而冀飛舉之心焉足下冶造之德不敢不
膺佩也弟當今拙士之首也嘔心斯藝以爲寧左一日
之遇必不肯佚千古之事與負寸心之知方夫年未滿
五十而蒲柳之質已凋伯霖從旁憐之遂以其甘易我
之苦斯編所列悉伯霖槖籥而鼓舞之每篇之成浮白
呌賞弟顧不能自信也徒改寸心而遇仝於左足下又
過而許之天下豈有欺人張紹和哉毋亦憐其居常之
苦故設此方便以拔濟之猶我佛之度難陀耳此意弟
又心感之矣五十之年頭顱如此於古人失路之愾無
不歴於今人得意之境無一有以爲任吾頑梗而不受
人制三寸不聿已爾即不爲子雲老不曉事寧甘學徐
娘傅粉稱嬌矢將修吾初服以馮造物所寘耳足下肯
又過而許之乎三年端居飲血讀禮風霜冰雪刻露清
秀徵諸佳叙兄之轉解於此道可知矣春夏之間遂可
以驚人語來湖山無恙足供砥切也我企不淺唯亟圖
之
文章辨體彙選卷二百四十七
