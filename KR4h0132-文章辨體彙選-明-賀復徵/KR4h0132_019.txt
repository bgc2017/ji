文章辨體彙選卷十九
明賀復徵編
誥一
徐師曾曰按字書云誥者告也告上曰告發下曰誥
古者上下有誥故下以誥上仲虺之誥是也上以誥
下大誥洛誥之類是也周禮士師以五戒先後刑罰
其二曰誥用之於會同以諭衆也秦廢古法止稱制
誥漢武帝元狩六年始復作之然亦不以命官唐世
王言亦不稱誥至宋始以命庶官而追贈大臣貶責
有罪贈封其祖父妻室凡不宣於廷者皆用之故所
作尤多然考歐蘇曾王諸集通謂之制是制之一名
統諸詔命七者而言若細分之則制與誥亦自有别
故文鑑分類甚明不相混雜足以辯二體之異矣其
辭有散文有四六今制命官不用制誥至三載考績
則用誥以褒美五品以上官而贈封其親及賜大臣
勲階贈諡皆用之六品以下則用勑命其詞皆兼二
體亦兼前代而損益之也復徵曰考文苑英華亦
有中書制誥翰林制詔之别疑出中書者為誥出翰
林者為制蓋誥止施於庶官而大臣諸王則稱制書
也後人一以為制云又曰按宋亦有内制外制之别
文鑑内制曰制多除授大臣文用四六外制曰誥則
俱屬庶司常用散文間亦有四六者我明大夫曰誥命
郎官曰勅命則是唐宋制重而誥輕明則勅輕而誥
重合而觀之可以知唐宋明三代之損益矣
東廵誥(漢張衡)
惟二月初吉帝將狩於岱嶽展義省方觀民設教丙寅
朏率羣賓備法駕以祖於東門届於靈宫是日也有鳳
雙集於臺壬辰祀上帝於明堂帝曰咨予不材為天地
主慄慄翹翹百僚萬幾心之謂矣孰朕之勞上帝有靈
不替朕命誕敢不祗承凡庶與祭於壇墠之位者曰懷
爾邦君實願先帝載厥大宗以左右朕躬羣臣曰帝道
横被旁行海表一人有韙萬民賴之從巡助祭者兹惟
嘉瑞乃歌曰皇皇者鳳通玄知時萃於山趾與帝邀期
吉事有祥惟漢之祺帝曰朕不敢當亦不敢敝天之吉
命
昆弟誥(晉夏侯湛)
惟正月哉生魄湛若曰咨爾昆弟淳琬瑫謨總瞻古人
有言孝乎惟孝友于兄弟死喪之戚兄弟孔懷又曰周
之有至德也莫如兄弟於戲古之載於訓籍傳於詩書
者厥乃不思不可不行爾其專乃心一乃聽砥礪乃性
以聽我之格言淳等拜手稽首湛若曰嗚呼惟我皇乃
祖滕公肇釐厥德厥功以左右漢祖弘濟於嗣君用垂
祚於後世世增敷前軌濟其好行美德明允相繼冠冕
胥及以逮於皇曾祖愍侯寅亮魏祖用康乂厥世遂啓
土宇以大綜厥勲於家我皇祖穆侯崇厥基以允釐顯
志用恢闡我令業維我后府君侯祗服哲命欽明文思
以熙柔我家道丕隆我先緒欽若稽古訓用敷訓典籍
乃綜其微言嗚呼自三墳五典八索九丘圖緯六藝及
百家衆流罔不探賾索隱鉤深致遠洪範九疇彛倫攸
敘乃命世立言越用繼尼父之大業斯文在兹且九齡
而我王母薛妃登遐我后孝思罔極惟以奉於穆侯之
繼室蔡姬以致其子道蔡姬登遐隘於穆侯之命厥禮
乃不得成用不祔於祖始惟乃用騁其永慕厥乃以疾
辭位用遜於厥家布衣蓆槀以終於三載厥乃古訓無
文我后丕孝其心用假於厥制以穆於世父使君侯惟
伯后聰明睿智弈世載德用慈友於我后我惟烝烝是
虔罔不克承厥誨用增茂我敦篤以播休美於一世厥
乃可不遵惟我用夙夜匪懈日鑽其道而仰之彌高鑽
之彌堅我用欲罷不敢豈唯予躬是懼寔令跡是奉厥
乃晝分而食夜分而寢豈唯令跡是畏寔爾猶是儀嗚
呼予其敬哉俞予聞之周之有至德有婦人焉我母氏
羊姬宣慈愷悌明粹篤誠以撫訓羣子厥乃我齔齒則
受厥教於書學未遑惟寧敦詩書禮樂孳孳弗倦我有
識惟與汝服厥誨惟仁義惟孝友是尚憂深思遠祗以
防於微翳義形於色厚愛平恕以濟其寬裕用緝和我
七子訓迪我五妹惟我兄弟姊妹束修慎行用不辱於
冠帶實母氏是憑予其為政蕞爾惟母氏仁之不行是
戚予其望色思寬獄之不情教之不泰是訓予其納戒
思詳嗚呼惟母氏信著於不言行感於神明若夫恭事
於蔡姬敦穆於九族乃高於古之人古之人厥乃千里
承師矧我惟父惟母世德之餘烈服膺之弗可及景仰
之弗可階汝其念哉俾羣弟天祚於我家俾爾咸休明
是履淳英哉文明柔順琬乃沈毅篤固惟瑫厥清粹平
理謨茂哉雋哲寅亮總其弘肅簡雅瞻乃純鑠惠和惟
我蒙蔽極否於義訓嗟爾六弟汝其滋義洗心以補予
之尤予乃亦不敢忘汝之闕嗚呼小子瞻汝其見予之
長於仁未見予之長於義也瞻曰俞以如何湛若曰我
之肇於總角以逮於弱冠暨於今之二毛愛學於先載
納誨於嚴父慈母予其敬忌於厥身而匡予之纖介翼
予之小疵使予有過未曾不知予知之逌改惟冲子是
賴予親於心愛於衆敬於貌厥乃口無擇言柔惠且直
廉而不劌肅而不厲厥其成予哉用集我父母之訓庶
明厲翼邇可遠在兹瞻拜手稽首曰俞湛曰都在修身
在愛人瞻曰吁惟聖其難之湛曰都厥不行惟難厥行
惟易淳曰俞明而昧崇而卑冲而恒顯而賢同而疑厲
而柔和而矜湛曰俞乃言厥有道淳曰俞祗服訓湛曰
來琬汝亦昌言琬曰俞身不及於人不敢墮於勤厥故
惟新湛曰俞瑫亦昌言瑫曰俞滋敬於已不滋敬於已
惟敬乃恃無忘有恥湛曰俞謨亦昌言謨曰俞無忘於
不可不虞形貌以心訪心於虞湛曰俞總亦昌言總曰
俞若憂厥憂以休湛曰俞瞻亦昌言瞻曰俞復外惟内
取諸内不忘諸外湛曰俞休哉淳等拜手稽首湛亦拜
手稽首乃歌曰明德復哉家道休哉世祚悠哉百禄周
哉又作歌曰訊德恭哉訓翼從哉内外康哉皆拜曰欽
哉(復徵曰錄東巡昆弟二誥為一卷以志三代之遺唐宋而後純以命官無復古制矣)
文章辨體彙選卷十九
