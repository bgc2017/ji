文章辨體彙選卷六百八
明賀復徵編
記四十九(書翰)
董氏武陵集記(唐劉禹錫)
片言可以明百意坐馳可以役萬景工於詩者能之風
雅體變而興同古今調殊而理貫逹於詩者能之工生
於才逹生於明二者還相為用而後詩道備矣予嘗執
斯評為公是且衡而度之誠懸乎心默揣羣才鈞銖尋
尺隨限而盡如是所閱者百態一旦得董生之詞杳如
搏翠屏浮層瀾視聽所遇非風塵間物亦猶明金粹羽
得於遐裔雖欲勿寶可乎生名挺字庶中幼嗜屬詩晚
而不衰心源為鑪筆端為炭鍜鍊元本雕讋羣形紛糺
舛錯逐意奔走因故沿濁協為新聲嘗所與游皆青雲
之士聞名如盧杜高韵如包李迭以章句揚於當時末
路寡徒值余歡甚因相謂曰間身以廷尉属為荆州從
事移疾罷去幽卧於武陵迨今四年言未信於世道不
施於人寓其性懷播為吟咏時復發笥紛然盈前凡五
千篇因地為目吾子嘗號知我盍表而志之為生羽翼
予不得譲而著於篇因系之曰詩者其文章之藴耶義
得而言喪故微而難能境生於象外故精而寡和千里
之謬不容一毫非有灼然之姿可使戶曉必俟知者然
後鼓行於時自建安距永明巳還詞人比肩唱和相發
有以朔風零雨高視天下蟬噪鳥鳴蔚在史策國朝因
之燦然復興由篇章以躋貴仕者相踵而起兵興以還
右武尚功公卿大夫以憂濟為任不暇器人於文什之
間故其風寖息樂府恊律不能足新詞以度曲夜諷之
職寂寥無紀則董生之貧卧於裔土也其不得於時者
歟其不試故藝者歟
李氏山房藏書記(宋蘇軾)
象犀珠玉怪珍之物有悅於人之耳目而不適於用金
石草木絲麻五糓六材有適於用而用之則弊取之則
竭悅於人之耳目而適於用用之而不弊取之而不竭
賢不肖之所得各因其才仁智之所見各隨其分才分
不同而求無不獲者惟書乎自孔子聖人其學必始於
觀書當是時惟周之柱下史老聃為多書韓宣子適魯
然後見易象與魯春秋季札聘於上國然後得聞詩之
風雅頌而楚獨有左史倚相能讀三墳五典八索九丘
士之生於是時得見六經者蓋無幾其學可謂難矣而
皆習於禮樂深於道德非後世君子所及自秦漢以來
作者益衆紙與字畫日趨於簡便而書益多世莫不有
然學者益以苟簡何哉余猶及見老儒先生自言其少
時欲求史記漢書而不可得幸而得之皆手自書日夜
誦讀惟恐不及近歲市人轉相摹刻諸子百家之書日
傳萬紙學者之於書多且易致如此其文詞學術當倍
蓰於昔人而後生科舉之士皆束書不觀游談無根此
又何也余友李公擇少時讀書於廬山五老峯下白石
菴之僧舍公擇既去而山中之人思之指其所居為李
氏山房藏書凡九千餘卷公擇既已涉其流探其源採
剝其華實而咀嚼其膏味以為巳有發於文詞見於行
事以聞名於當世矣而書固自如也未嘗少損將以遺
來者供其無窮之求而各足其才分之所當得是以不
藏於家而藏於其所故居之僧舍此仁者之心也余既
衰且病無所用於世惟得數年之間盡讀其所未見之
書而廬山固所願遊而不得者蓋將老焉盡發公擇之
藏拾其餘棄以自補庶有益乎而公擇求余文以為記
乃為一言使來者知昔之君子見書之難而今之學者
有書而不讀為可惜也
仁宗皇帝飛白御書記(蘇軾)
問世之治亂必觀其人問人之賢不肖必以世考之孟
子曰誦其詩讀其書不知其人可乎是以論其世也合
抱之木不生於步仞之丘千金之子不出於三家之市
臣嘗逮事仁宗皇帝其愚不足以測知聖德之所至獨
私竊覽觀四十餘年之間左右前後之人其大者固已
光明儁偉深厚雄傑不可窺較而其小者猶能敦朴愷
悌靖恭持重號稱長者當是之時天人和同上下懽心
才智不同而道德有餘功業難名而福禄無窮升遐以
來十有二年若臣若子㒺有内外下至深山窮谷老婦
稚子外薄四海裔夷君長見當時之人聞當時之事未
有不稽首流涕者也此豈獨上之澤歟凡在庭者與有
力焉太子少傅安簡王公諱舉正臣不及見其人矣而
識其為人其流風遺俗可得而稱者以世考之也熙寧
六年冬以事至姑蘇其子誨出慶歷中所賜公端敏字
二飛白筆一以示臣且謂臣記之將刻石而傳諸世臣
官在太常職在太史於法得書且以為抱烏號之弓不
若蔵此筆保曲阜之履不若傳此書考追蠡以論音聲
不若推點畫以究觀其所用之意存昌歜以追嗜好不
若因褒貶以想見其所與之人或藏於名山或流於四
方凡所見者皆當聳然而作如望旄頭之塵而聽屬車
之音相與勉為忠厚而恥為浮薄或由此也夫
墨妙亭記(蘇軾)
熙寧四年十一月高郵孫莘老自廣德移守吴興其明
年二月作墨妙亭於府第之北逍遥堂之東耴凡境内
自漢以來古文遺刻以實之吴興自東晉為善地號為
山水清遠其民足於魚稻蒲蓮之利寡求而不争賓客
非特有事於其地者不至焉故凡守郡者率以風流嘯
咏投壺飲酒為事自莘老之至而歲適大水上田皆不
登湖人大饑將相率亡去莘老大振廪勸分躬自撫循
勞來出於至誠富有餘者皆争出糓以佐官所活至不
可勝計當是時朝廷方更化立法使者旁午以為莘老
當日夜治文書赴期會不能復雍容自得如故事而莘
老益喜賓客賦詩飲酒為樂又以其餘暇網羅遺逸得
前人賦詠數百篇為吴興新集其刻畫尚存而僵仆斷
缺於荒陂野草之間者又皆集於此亭是歲十一月余
以事至湖周覽歎息而莘老求文為記或以謂余凡有
物必歸於盡而恃形以為固者尤不可長雖金石之堅
俄而變壞至於功名文章其傳世垂後猶為差久今乃
以此託於彼是久存者反求助於速壞此既昔人之惑
而莘老又將深簷大屋以錮留之推是意也其無乃幾
於不知命也夫余以為知命者必盡人事然後理足而
無憾物之有成必有壞譬如人之有生必有死而國之
有興必有亡也雖知其然而君子之養身也凡可以久
生而緩死者無不用其治國也凡可以存存而救亡者
無不為至於不可柰何而後巳此之謂知命是亭之作
否無足争者而其理則不可以不辨故具載其說而列
其名物於左云
張君墨寳堂記(蘇軾)
世人之所共嗜者美飲食華衣服好聲色而已有人焉
自以為高而笑之彈琴奕棋蓄古書法圖畫客至出而
誇觀之自以為至矣則又有笑之者曰古之人所以自
表見于後世者以有言語文章也是惡足好而豪傑之
士又相與笑之以為士當以功名聞於世若乃施之空
言而不見於行事此不得已者之所為也而其所謂功
名者自知效一官等而上之至於伊吕稷契之所營劉
項湯武之所争極矣而或者猶不免乎笑曰是區區者
曾何足言而許由辭之以為難孔丘知之以為博由此
言之世之相笑豈有既乎士方志於其所欲得雖小物
有捐軀忘親而馳之者故有好書而不得其法則拊心
嘔血幾死而僅存至於剖塜斲棺而求之是豈有聲色
臭味足以移人方其樂之也雖其口不能自言而况他
人乎人特以已之不好笑人之好則過矣毗陵人張君
希元家世好書所蓄古今人遺跡至多盡刻諸石築室
而藏之屬予為記予蜀人也蜀人喭曰學書者紙費學
醫者人費此言雖小可以喻大世有好功名者以其未
試之學而驟出之於此其費人豈特醫者之比乎今張
君以兼人之能而位不稱其才優游終歲無所役其心
智則以書自娱然以予觀之君豈久閒者蓄極而通必
將大發之於政君知政之費人也甚於醫則願以予之
所言者為鑒
王君寳繪堂記(蘇軾)
君子可以寓意於物而不可以畱意於物寓意於物雖
微物足以為樂雖尤物不足以為病畱意於物雖微物
足以為病雖尤物不足以為樂老子曰五色令人目盲
五音令人耳聾五味令人口爽馳騁田獵令人心發狂
然聖人未嘗廢此四者亦聊以寓意耳先主之雄才也
而好結氂嵇康之逹也而好鍜鍊阮孚之放也而好蠟
屐此豈有聲色臭味也哉而樂之終身不厭凡物之可
喜足以悅人而不足以移人者莫若書與畫然至其留
意而不釋則其禍有不可勝言者鍾繇至以此嘔血發
塜宋孝武王僧虔至以此相忌桓玄之走舸王涯之複
壁皆以兒戲害其國凶其身此畱意之禍也始吾少時
嘗好此二者家之所有惟恐其失之人之所有惟恐其
不吾予也既而自咲曰吾薄富貴而厚於書輕死生而
重畫豈不顛倒錯謬失其本心也哉自是不復好見
可喜者雖時復蓄之然為人取去亦不復惜也譬之烟
雲之過眼百鳥之感耳豈不欣然接之去而不復念也
於是乎二物者常為吾樂而不能為吾病駙馬都尉王
君晉卿雖在戚里而其被服禮義學問詩書常與寒士
角平居攘去膏梁屏遠聲色而從事於書畫作寳繪堂
於私第之東以蓄其所有而求文以為記恐其不幸而
類吾少時之所好故以是告之庶幾全其樂而遠其病
也熙寧十年七月二十日記
文章辨體彙選卷六百八
文章辨體彙選卷六百八
明賀復徵編
記四十九(書翰)
董氏武陵集記(唐劉禹錫)
片言可以明百意坐馳可以役萬景工於詩者能之風
雅體變而興同古今調殊而理貫逹於詩者能之工生
於才逹生於明二者還相為用而後詩道備矣予嘗執
斯評為公是且衡而度之誠懸乎心默揣羣才鈞銖尋
尺隨限而盡如是所閱者百態一旦得董生之詞杳如
搏翠屏浮層瀾視聽所遇非風塵間物亦猶明金粹羽
得於遐裔雖欲勿寶可乎生名挺字庶中幼嗜屬詩晚
而不衰心源為鑪筆端為炭鍜鍊元本雕讋羣形紛糺
舛錯逐意奔走因故沿濁協為新聲嘗所與游皆青雲
之士聞名如盧杜高韵如包李迭以章句揚於當時末
路寡徒值余歡甚因相謂曰間身以廷尉属為荆州從
事移疾罷去幽卧於武陵迨今四年言未信於世道不
施於人寓其性懷播為吟咏時復發笥紛然盈前凡五
千篇因地為目吾子嘗號知我盍表而志之為生羽翼
予不得譲而著於篇因系之曰詩者其文章之藴耶義
得而言喪故微而難能境生於象外故精而寡和千里
之謬不容一毫非有灼然之姿可使戶曉必俟知者然
後鼓行於時自建安距永明巳還詞人比肩唱和相發
有以朔風零雨高視天下蟬噪鳥鳴蔚在史策國朝因
之燦然復興由篇章以躋貴仕者相踵而起兵興以還
右武尚功公卿大夫以憂濟為任不暇器人於文什之
間故其風寖息樂府恊律不能足新詞以度曲夜諷之
職寂寥無紀則董生之貧卧於裔土也其不得於時者
歟其不試故藝者歟
李氏山房藏書記(宋蘇軾)
象犀珠玉怪珍之物有悅於人之耳目而不適於用金
石草木絲麻五糓六材有適於用而用之則弊取之則
竭悅於人之耳目而適於用用之而不弊取之而不竭
賢不肖之所得各因其才仁智之所見各隨其分才分
不同而求無不獲者惟書乎自孔子聖人其學必始於
觀書當是時惟周之柱下史老聃為多書韓宣子適魯
然後見易象與魯春秋季札聘於上國然後得聞詩之
風雅頌而楚獨有左史倚相能讀三墳五典八索九丘
士之生於是時得見六經者蓋無幾其學可謂難矣而
皆習於禮樂深於道德非後世君子所及自秦漢以來
作者益衆紙與字畫日趨於簡便而書益多世莫不有
然學者益以苟簡何哉余猶及見老儒先生自言其少
時欲求史記漢書而不可得幸而得之皆手自書日夜
誦讀惟恐不及近歲市人轉相摹刻諸子百家之書日
傳萬紙學者之於書多且易致如此其文詞學術當倍
蓰於昔人而後生科舉之士皆束書不觀游談無根此
又何也余友李公擇少時讀書於廬山五老峯下白石
菴之僧舍公擇既去而山中之人思之指其所居為李
氏山房藏書凡九千餘卷公擇既已涉其流探其源採
剝其華實而咀嚼其膏味以為巳有發於文詞見於行
事以聞名於當世矣而書固自如也未嘗少損將以遺
來者供其無窮之求而各足其才分之所當得是以不
藏於家而藏於其所故居之僧舍此仁者之心也余既
衰且病無所用於世惟得數年之間盡讀其所未見之
書而廬山固所願遊而不得者蓋將老焉盡發公擇之
藏拾其餘棄以自補庶有益乎而公擇求余文以為記
乃為一言使來者知昔之君子見書之難而今之學者
有書而不讀為可惜也
仁宗皇帝飛白御書記(蘇軾)
問世之治亂必觀其人問人之賢不肖必以世考之孟
子曰誦其詩讀其書不知其人可乎是以論其世也合
抱之木不生於步仞之丘千金之子不出於三家之市
臣嘗逮事仁宗皇帝其愚不足以測知聖德之所至獨
私竊覽觀四十餘年之間左右前後之人其大者固已
光明儁偉深厚雄傑不可窺較而其小者猶能敦朴愷
悌靖恭持重號稱長者當是之時天人和同上下懽心
才智不同而道德有餘功業難名而福禄無窮升遐以
來十有二年若臣若子㒺有内外下至深山窮谷老婦
稚子外薄四海裔夷君長見當時之人聞當時之事未
有不稽首流涕者也此豈獨上之澤歟凡在庭者與有
力焉太子少傅安簡王公諱舉正臣不及見其人矣而
識其為人其流風遺俗可得而稱者以世考之也熙寧
六年冬以事至姑蘇其子誨出慶歷中所賜公端敏字
二飛白筆一以示臣且謂臣記之將刻石而傳諸世臣
官在太常職在太史於法得書且以為抱烏號之弓不
若蔵此筆保曲阜之履不若傳此書考追蠡以論音聲
不若推點畫以究觀其所用之意存昌歜以追嗜好不
若因褒貶以想見其所與之人或藏於名山或流於四
方凡所見者皆當聳然而作如望旄頭之塵而聽屬車
之音相與勉為忠厚而恥為浮薄或由此也夫
墨妙亭記(蘇軾)
熙寧四年十一月高郵孫莘老自廣德移守吴興其明
年二月作墨妙亭於府第之北逍遥堂之東耴凡境内
自漢以來古文遺刻以實之吴興自東晉為善地號為
山水清遠其民足於魚稻蒲蓮之利寡求而不争賓客
非特有事於其地者不至焉故凡守郡者率以風流嘯
咏投壺飲酒為事自莘老之至而歲適大水上田皆不
登湖人大饑將相率亡去莘老大振廪勸分躬自撫循
勞來出於至誠富有餘者皆争出糓以佐官所活至不
可勝計當是時朝廷方更化立法使者旁午以為莘老
當日夜治文書赴期會不能復雍容自得如故事而莘
老益喜賓客賦詩飲酒為樂又以其餘暇網羅遺逸得
前人賦詠數百篇為吴興新集其刻畫尚存而僵仆斷
缺於荒陂野草之間者又皆集於此亭是歲十一月余
以事至湖周覽歎息而莘老求文為記或以謂余凡有
物必歸於盡而恃形以為固者尤不可長雖金石之堅
俄而變壞至於功名文章其傳世垂後猶為差久今乃
以此託於彼是久存者反求助於速壞此既昔人之惑
而莘老又將深簷大屋以錮留之推是意也其無乃幾
於不知命也夫余以為知命者必盡人事然後理足而
無憾物之有成必有壞譬如人之有生必有死而國之
有興必有亡也雖知其然而君子之養身也凡可以久
生而緩死者無不用其治國也凡可以存存而救亡者
無不為至於不可柰何而後巳此之謂知命是亭之作
否無足争者而其理則不可以不辨故具載其說而列
其名物於左云
張君墨寳堂記(蘇軾)
世人之所共嗜者美飲食華衣服好聲色而已有人焉
自以為高而笑之彈琴奕棋蓄古書法圖畫客至出而
誇觀之自以為至矣則又有笑之者曰古之人所以自
表見于後世者以有言語文章也是惡足好而豪傑之
士又相與笑之以為士當以功名聞於世若乃施之空
言而不見於行事此不得已者之所為也而其所謂功
名者自知效一官等而上之至於伊吕稷契之所營劉
項湯武之所争極矣而或者猶不免乎笑曰是區區者
曾何足言而許由辭之以為難孔丘知之以為博由此
言之世之相笑豈有既乎士方志於其所欲得雖小物
有捐軀忘親而馳之者故有好書而不得其法則拊心
嘔血幾死而僅存至於剖塜斲棺而求之是豈有聲色
臭味足以移人方其樂之也雖其口不能自言而况他
人乎人特以已之不好笑人之好則過矣毗陵人張君
希元家世好書所蓄古今人遺跡至多盡刻諸石築室
而藏之屬予為記予蜀人也蜀人喭曰學書者紙費學
醫者人費此言雖小可以喻大世有好功名者以其未
試之學而驟出之於此其費人豈特醫者之比乎今張
君以兼人之能而位不稱其才優游終歲無所役其心
智則以書自娱然以予觀之君豈久閒者蓄極而通必
將大發之於政君知政之費人也甚於醫則願以予之
所言者為鑒
王君寳繪堂記(蘇軾)
君子可以寓意於物而不可以畱意於物寓意於物雖
微物足以為樂雖尤物不足以為病畱意於物雖微物
足以為病雖尤物不足以為樂老子曰五色令人目盲
五音令人耳聾五味令人口爽馳騁田獵令人心發狂
然聖人未嘗廢此四者亦聊以寓意耳先主之雄才也
而好結氂嵇康之逹也而好鍜鍊阮孚之放也而好蠟
屐此豈有聲色臭味也哉而樂之終身不厭凡物之可
喜足以悅人而不足以移人者莫若書與畫然至其留
意而不釋則其禍有不可勝言者鍾繇至以此嘔血發
塜宋孝武王僧虔至以此相忌桓玄之走舸王涯之複
壁皆以兒戲害其國凶其身此畱意之禍也始吾少時
嘗好此二者家之所有惟恐其失之人之所有惟恐其
不吾予也既而自咲曰吾薄富貴而厚於書輕死生而
重畫豈不顛倒錯謬失其本心也哉自是不復好見
可喜者雖時復蓄之然為人取去亦不復惜也譬之烟
雲之過眼百鳥之感耳豈不欣然接之去而不復念也
於是乎二物者常為吾樂而不能為吾病駙馬都尉王
君晉卿雖在戚里而其被服禮義學問詩書常與寒士
角平居攘去膏梁屏遠聲色而從事於書畫作寳繪堂
於私第之東以蓄其所有而求文以為記恐其不幸而
類吾少時之所好故以是告之庶幾全其樂而遠其病
也熙寧十年七月二十日記
文章辨體彙選卷六百八
