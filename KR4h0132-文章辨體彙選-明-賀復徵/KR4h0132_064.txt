文章辨體彙選卷六十四
明賀復徵編
說四
說秦昭王(楚黃歇)
物至而反冬夏是也致至而危絫棋是也今大國之地
半天下有二垂此從生民以來萬乘之地未嘗有也先
帝文王武王王之身三世而不接地於齊以絶從親
之要今王使成橋守事於韓成橋已北入燕是王不用
甲不伸威而出百里之地王可謂能矣王又舉甲兵而攻
魏杜大梁之門舉河内拔燕酸棗虚桃人楚燕之兵雲
翔而不敢校王之功亦多矣王休甲息衆二年然後復
之又取蒲衍首垣以臨平丘小黃濟陽嬰城而魏氏服
矣王又割濮磨之北屬之燕斷齊秦之要絶楚魏之脊
天下五合六聚而不敢救也王之威亦單矣王若能持
功守威省攻伐之心而肥仁義之誡使亡復後患三王
不足四五伯不足六也王若負人徒之衆恃甲兵之強
毁魏氏之威而欲以力臣天下之主臣恐有後患詩云
靡不有初鮮克有終易曰狐濡其尾此言始之易終之
難也何以知其然也智氏見伐趙之利而不知榆次之
禍也吳見伐齊之便而不知干隧之散也此二國者非
亡大功也沒利於前而易患於後也吳之信越也從而
伐齊遂攻齊人於艾陵還為越王禽於三江之浦智氏
信韓魏從而伐趙攻晉陽之城勝有日矣韓魏反之殺
智伯瑶於鑿臺之上今王妬楚之不毁也而忘毁楚之
彊魏也臣為大王慮而不取詩云大武遠宅不涉從此
觀之楚國援也鄰國敵也詩云他人有心予忖度之躍
躍毚兔遇犬獲之今王中道而信韓魏之善王也此正
吳信越也臣聞敵不可易時不可失臣恐韓魏之卑辭
慮患而實欺大國也王既亡重世之德於韓魏而有累
世之怨焉夫韓魏父子兄弟接踵而死於秦者百世矣
本國殘社稷壊宗廟隳刳腹折頥首身分離暴骨草澤
頭顱僵仆相望於境父子老弱係虜相隨於路鬼神狐
祥亡所食百姓不聊生族類離散流亡為臣妾滿海内
矣韓魏之不亡秦社稷之憂也今王之攻楚不亦失乎
是王攻楚之日則惡出兵王將藉路於仇讐之韓魏乎
兵出之日而王憂其不反也是王以兵資於仇讐之韓
魏必攻隨陽右壤此皆廣川大水山林溪谷不食之地
王雖有之不為得地是王有毁楚之名亡得地之實也
且王攻楚之日四國必悉起應王秦楚之兵搆而不離
魏氏將出兵而攻留方與銍胡陵碭蕭相故宋必盡齊
人南面泗北必舉此皆平原四達膏腴之地也而王使
之獨攻王破楚於以肥韓魏於中國而勁齊韓魏之強
足以校於秦矣而齊南以泗為境東負海北倚河而無
後患天下之國莫強於齊齊魏得地葆利而詳事下吏
一年之後為帝若未能於以禁王之為帝有餘夫以王
壤土之博人徒之衆兵革之強而注地於楚詘令韓魏
歸帝重於齊是王失計也臣為王慮莫若善楚秦楚合
而為一以臨韓韓必授首王襟以山東之險帶以河曲
之利韓必為關中之侯若是王以十萬戍鄭梁氏寒心
許鄢陵嬰城上蔡召陵不往來也如此而魏亦關内侯
矣王一善楚而關内二萬乘之主注地於齊齊之右壤
可拱手而取也是王之地一經兩海要絶天下也是燕
趙無齊楚齊楚無燕趙也然後危動燕趙持齊楚此四
國者不待痛而服矣
說燕趙救魏(齊田文)
秦將伐魏魏王聞之夜見孟嘗君告之曰秦且攻魏子
為寡人謀奈何孟嘗君曰有諸侯之救則國可存也王
曰寡人願子之行也重為之約車百乘孟嘗君之趙謂
趙王曰文願借兵以救魏趙王曰寡人不能孟嘗君曰
夫敢借兵者以忠王也王曰可得聞乎孟嘗君曰夫趙
之兵非能強於魏之兵魏之兵非能弱於趙也然而趙
之地不歲危而民不歲死而魏之地歲危而民歲死者
何也以其西為趙蔽也今趙不救魏魏歃盟於秦是趙
與強秦為界也地亦且歲危民亦且歲死矣此文之所
以忠於大王也趙王許諾為起兵十萬車三百乘又北
見燕王曰先日公子嘗約兩主之交矣今秦且攻魏願
大王之救之燕王曰吾歲不熟二年矣今又行數千里
而以助魏且奈何田文曰夫行數千里而救人者此國
之利也今魏王出國門而望見軍雖欲行數千里而助
人可得乎燕王尚未許也田文曰臣效便計於王王不
用臣之忠計文請行矣恐天下之將有大變也王曰大
變可得聞乎曰秦攻魏未能克之也而臺已燔游已奪
矣而燕不救魏魏王折節割地以國之半與秦秦必去
矣秦已去魏魏王悉韓魏之兵又西借秦兵以因趙之
衆以四國攻燕王且何利利行數千里而助人乎利出
燕南門而望見軍乎則道里近而輸又易矣王何利燕
王曰子行矣寡人聽子乃為之起兵八萬車三百乘以
從田文
以弋說頃襄王(楚闕名)
楚人有好以弱弓微繳加鳬鴈之上者頃襄王聞召而
問之對曰小臣之好射鶀鴈羅鸗小矢之發也何足為
大王道也且稱楚之大因大王之賢所弋非直此也昔
者三代以弋道德五伯以弋戰國故秦魏燕趙者鶀鳥
也齊魯韓衛者青首也鄒費郯邳者羅鸗也外其餘則
不足射者見鳥六雙以王何取王何不以聖人為弓以
勇士為繳時張而射之此六雙者可得而嚢載也其樂
非特朝夕之樂也其獲非特鳬鴈之實也王朝張弓而
射魏之大梁之南加其右臂而徑屬之於韓則中國之
路絶而上蔡之郡壊矣還射圉之東觧魏左肘而外擊
定陶則魏之東外棄而大宋方與二郡者舉矣且魏斷
二臂顛越矣膺擊郯國大梁可得而有也王綪繳蘭臺
飲馬西河定魏大梁此一發之樂也若王之於弋誠好
而不厭則出寶弓碆新繳射噣烏於東海還蓋長城以
為防朝射東莒夕發浿丘夜加即墨顧據午道則長城
之東收而太山之北舉矣西結境於趙而北達於燕三
國布&KR1452;則從不待約而可成也北遊目於燕之遼東而
南登望於越之會稽此再發之樂也若夫泗上十二諸
侯左縈而右拂之可一旦而盡也今秦破韓以為長憂
得列城而不敢守也伐魏而亡功擊趙顧病則秦魏之
勇力屈矣楚之故地漢中析酈可得而復有也王出寶
弓碆新繳涉鄳塞而待秦之倦也山東河内可得而一
也勞民休衆南面稱王矣故曰秦為大鳥負海内而處
東面而立左臂據趙之西南右臂傅楚鄢郢膺擊韓魏
垂頭中國處既形便勢有地利奮翼鼓&KR1452;方三千里則
秦未可得獨招而夜射也欲以激怒㐮王故對以此言
襄王因召與語遂言曰夫先王為秦所欺而客死於外
怨莫大焉今以匹夫有怨尚有報萬乘白公子胥是也
今楚之地方五千里帶甲百萬猶足以踴躍中埜也而
坐受困臣竊為大王弗取也於是頃襄王遣使於諸侯
復為從欲以伐秦
欲為齊王說魏事齊(齊闕名)
齊欲攻宋秦令起賈禁之齊乃援趙以伐秦秦王怒屬
怨於趙李兊約五國以伐秦無功留天下之兵於成臯
而隂講於秦又欲以秦攻魏以觧其怨而取封焉魏王
不悅之齊人謂齊王曰臣為足下謂魏王曰三晉皆有
秦患今之攻秦也為趙也五國伐趙趙必亡矣齊逐李
兊李兊必死今之伐秦也以救李子之死也今趙留天
下之甲於成臯而隂鬻之於秦已講則令秦攻魏以成
其私封王之事趙也何得矣且王嘗濟於漳而身朝於
邯鄲抱隂成負蒿葛孽為趙蔽而趙無為王行也今又
以河陽姑密封其子而乃令秦攻王以便取隂人比然
而後知賢不如王若用所以事趙之半收齊天下有敢
謀王者乎王之事齊也無入朝之辱無割地之費齊為
王之故虚國於燕趙之前用兵於二千里之外故攻城
野戰未嘗不為王先被矢石也得二都割河東盡效之
於王自是以後秦攻魏齊未嘗不歲至於王之境也請
問王之所以報齊者可乎韓珉處於趙去齊三千里王
以此疑齊曰有秦隂今王又挾故薛公以為相善韓徐
以為上交尊虞商以為大客王顧可以反疑於齊乎於
是魏王聽此言也甚詘其欲事王也甚循其怨於趙臣
願王之亟聞魏而無庸見惡也臣請為王推其怨於趙
願王之隂重趙而無使秦之見王之重趙也秦見之且
亦重趙齊秦交重趙臣必見燕與韓魏亦且重趙也且
皆無敢與趙治三國事趙趙從親以合於秦必為王高
矣臣故欲王之徧劫天下而皆私甘之也王使臣以韓
魏與燕劫趙使丹也甘之以趙劫韓魏使臣也甘之以
三晉劫秦使順也甘之以天下劫楚使珉也甘之則天
下皆偪秦以事王而不敢相私也交定而後王擇焉
說應侯辭位(秦蔡澤)
蔡澤聞應侯任鄭安平王稽皆負重罪於秦應侯内慙
蔡澤乃西入秦將見昭王使人宣言以感怒應侯曰燕
客蔡澤天下雄俊弘辯智士也彼一見秦王秦王必困
君而奪君之位應侯聞曰五帝三代之事百家之說吾
既知之衆口之辨吾皆摧之是惡能困我而奪我位乎
使人召蔡澤蔡澤入則揖應侯應侯固不快及見之又
倨應侯因讓之曰子嘗宣言欲代我相秦寧有之乎對
曰然應侯曰請聞其說蔡澤曰吁君何見之晚也夫四
時之序成功者去夫人生百體堅強手足便利耳目聡
明而心聖智豈非士之願與應侯曰然蔡澤曰質仁秉
義行道施德得志於天下天下懷樂敬愛而尊慕之皆
願以為君王豈不辨智之期與應侯曰然蔡澤復曰富
貴顯榮成理萬物使各得其所性命夀長終其天年而
不夭傷天下繼其統守其業傳之亡窮名實純粹澤流
千里世世稱之而無絶與天地終始豈非道之符而聖
人所謂吉祥善事者與應侯曰然蔡澤曰若夫秦之商
君楚之吳起越之大夫種其卒然亦可願與應侯知蔡
澤之欲困已以說復謬曰何為不可夫公孫鞅之事孝
公也極身無貳慮盡公而不顧私設刀鋸以禁奸邪信
賞罰以致治披腹心示情素蒙怨咎欺舊友奪魏公子
卬安秦社稷利百姓卒為秦禽將破敵攘地千里吳起
之事悼王也使私不得害公䜛不得蔽忠言不取苟合
行不取苟容不為危易行行義不辟難然為覇主彊國
不辭禍凶大夫種之事越王也主雖困辱悉忠而不觧
主雖絶亡盡能而弗離成功而弗矜貴冨而不驕怠若
此三子者固義之至也忠之節也是故君子以義死難
視死如歸生而辱不如死而榮士固有殺身以成名唯
義之所在雖死無所恨何為不可哉蔡澤曰主聖臣賢
天下之盛福也君明臣直國之福也父慈子孝夫信妻
貞家之福也故比千忠而不能存殷子胥智而不能完
吳申生孝而晉國亂是皆有忠臣孝子而國家滅亂者
何也無明君賢父以聽之故天下以其君父為僇辱而
憐其臣子今商君吳起大夫種之為人臣是也其君非
也故世稱三子致功而不見德豈慕不遇世死乎夫待
死而後可以立忠成名是微子不足仁孔子不足聖管
仲不足大也夫人之立功豈不期於成全邪身與名俱
全者上也名可法而身死者其次也名在僇辱而身全
者下也於是應侯稱善蔡澤少得間因曰夫商君吳起
大夫種其為人臣盡忠致功則可願矣閎夭事文王周
公輔成王也豈不亦忠聖乎以君臣論之商君吳起大
夫種其可願孰與閎夭周公旦哉應侯曰商君吳起大
夫種弗若也蔡澤曰然則君之主慈仁任忠惇厚舊故
其賢智與有道之士為膠漆義不倍功臣孰與秦孝公
楚悼王越王乎應侯曰未知何如也蔡澤曰今主親忠
臣不過秦孝公楚悼王越王君之設智能為主安危修
政治亂彊兵批患折難廣地植糓冨國足家彊主尊社
稷顯宗廟天下莫敢欺犯其主主之威盖震海内功彰
萬里之外聲名光輝傳於千世君孰與商君吳起大夫
種應侯曰不若蔡澤曰今主之親忠臣不忘舊故不若
孝公悼王勾踐而君之功績愛信親幸又不若商君吳
起大夫種然而君之禄位貴盛私家之冨過於三子而
身不退者恐患之甚於三子竊為君危之語曰日中則
移月滿則虧物盛則衰天地之常數也進退盈縮與時
變化聖人之常道也故國有道則仕國無道則隐聖人
曰飛龍在天利見大人不義而富且貴於我如浮雲今
君之怨已讐而德已報意欲至矣而無變計竊為君不
取也且夫翠鵠犀象其處勢非不遠死也而所以死者
惑於餌也蘇秦智伯之智非不足以辟辱遠死也而所
以死者惑於貪利不止也是以聖人制禮節欲取於民
有度使之以時用之有止故志不溢行不驕常與道俱
而不失故天下承而不絶昔者齊桓公九合諸侯一匡
天下至於葵丘之會有驕矜之志畔者九國吳王夫差
兵無敵於天下勇彊以輕諸侯陵齊晉故遂以殺身亡
國夏育太史敫叱呼駭三軍然而身死於庸夫此皆乘
至盛而不返道理不居卑退處儉約之患也夫商君為
秦孝公明法令禁奸本尊爵必賞有罪必罰平權衡正
度量調輕重決裂阡陌以靜生民之業而一其俗勸民
耕農利土一室無二事力田稸積習戰陳之事是以兵
動而地廣兵休而國冨故秦無敵於天下立威諸侯成
秦國之業功已成矣而遂以車裂楚地方數千里持戟
百萬白起率數萬之師以與楚戰一戰舉鄢郢以燒夷
陵再戰南并蜀漢又越韓魏而攻彊趙北坑馬服誅屠
四十餘萬之衆盡之於長平之下流血成川沸聲若雷
遂入圍邯鄲使秦有帝業楚趙天下之彊國而秦之仇
敵也自是之後楚趙皆懾伏不敢攻秦者白起之勢也
身所服者七十餘城功已成矣而遂賜劍死於杜郵吳
起為楚悼王立法卑減大臣之威重罷無能廢無用損
不急之官塞私門之請一楚國之俗禁游客之民精耕
戰之士南收揚越北并陳蔡破横散從使馳說之士無
所開其口禁朋黨以厲百姓定楚國之政兵震天下威
服諸侯功已成矣而卒枝觧大夫種為越王深謀遠計
免會稽之危以亡為存因辱為榮墾草入邑辟地殖糓
率四方之士專上下之力輔勾踐之賢報夫差之讐卒
擒勁吳令越成霸功已彰而信矣勾踐終負而殺之此
四子者功成不去禍至於此此所謂信而不能詘往而
不能返者也范蠡知之超然辟世長為陶朱公君獨不
觀夫博者乎或欲大投或欲分功此皆君之所明知也
今君相秦計不下席謀不出廊廟坐制諸侯利施三川
以實宜陽決羊腸之險塞太行之道又斬范中行之塗
六國不得合從棧道千里通於蜀漢使天下皆畏秦秦
之欲得矣君之功極矣此亦秦之分功之時也如是而
不退則商君白公吳起大夫種是也吾聞之鑒於水者
見面之容鑒於人者知吉與凶書曰成功之下不可久
處四子之禍君何居焉君何不以此歸相印譲賢者而
授之退而巖居川觀必有伯夷之廉長為應侯世世稱
孤而有許由延陵季子之讓喬松之夀孰與以禍終哉
即君何居焉忍不能自離疑不能自決必有四子之禍
矣易曰亢龍有悔此言上而不能下信而不能詘往而
不能自反者也願君熟計之應侯曰善吾聞欲而不知
止失其所以欲有而不知足失其所以有先生幸教睢
敬受命
說商君(趙良)
商君相秦十年宗室貴戚多怨望者趙良見商君商君
曰鞅之得見也從孟蘭臯今鞅請得交可乎趙良曰僕
弗敢願也孔丘有言曰推賢而戴者進聚不肖而王者
退僕不肖故不敢受命僕聞之曰非其位而居之曰貪
位非其名而有之曰貪名僕聽君之義則恐僕貪位貪
名也故不敢聞命商君曰子不說吾治秦與趙良曰反
聽之謂聪内視之謂明自勝之謂強虞舜有言曰自卑
也尚矣君不若道虞舜之道無為問僕矣商君曰始秦
戎翟之教父子無别同室而居今我更制其教而為其
男女之别大築冀闕營如魯衛矣子觀我治秦也孰與
五羖大夫賢趙良曰千羊之皮不如一狐之掖千人之
諾諾不如一士之諤諤武王諤諤以昌殷紂墨墨以亡
君若不非武王乎則僕請終日正言而無誅可乎商君
曰語有之矣貌言華也正言實也苦言藥也甘言疾也
夫子果肯終日正言鞅之藥也鞅將事子子又何辭焉
趙良曰夫五羖大夫荆之鄙人也聞秦穆公之賢而願
望見行而無資自鬻於秦客被褐食牛期年穆公知之
舉之牛口之下而加之百姓之上秦國莫敢望焉相秦
六七年而東伐鄭三置晉國之君一救荆國之禍發教
封内而巴人致貢施德諸侯而八戎來服由余聞之欵
關請見五羖大夫之相秦也勞不坐乘暑不張蓋行於
國中不從車乘不&KR0757;干戈功名藏於府庫德行施於後
世五羖大夫死秦國男女流涕童子不歌謠舂者不相
杵此五羖大夫之德也今君之見秦王也因嬖人景監
以為主非所以為名也相秦不以百姓為事而大築冀
闕非所以為功也刑黥太子之師傅殘傷民以峻刑是
積怨畜禍也教之化民也深於命民之效上也捷於令
今君又左建外易非所以為教也君又南面而稱寡人
日繩秦之貴公子詩曰相鼠有體人而無禮人而無禮
胡不遄死以詩觀之非所以為夀也公子虔杜門不出
已八年矣君又殺祝懽而黥公孫賈詩曰得人者興失
人者崩此數事者非所以得人也君之出也後車十乘
從車載甲多力而駢脅者為驂乘持矛而操闟戟者旁
車而趨此一物不具君固不出書曰恃德者昌恃力者
亡君之危若朝露尚將欲延年益夀乎則何不歸十五
都灌園於鄙勸秦王顯巖穴之士養老存孤敬父兄序
有功尊有德可以少安君尚將貪商於之冨寵秦國之
政畜百姓之怨秦王一旦捐賓客而不立朝秦國之所
以收君者豈其微哉亡可翹足而待商君弗從
說歸趙王(趙厮飬卒)
趙王與張耳陳餘北略地燕界趙王間出為燕軍所得
燕將囚之欲與分趙地半乃歸王使者往燕輒殺之以
求地張耳陳餘患之有厮養卒謝其舍中曰吾為王說
燕與趙王載歸舍中皆笑曰使者往十餘軰輒死若何
以能得王乃走燕壁燕將見之問燕將曰知臣何欲燕
將曰若欲得趙王耳曰君知張耳陳餘何如人也燕將
曰賢人也曰知其志何欲曰欲得其王耳趙養卒乃笑
曰君未知此兩人所欲也夫武臣張耳陳餘杖馬箠下
趙數十城此亦各欲南面而王豈欲為卿相終已邪夫
臣與主豈可同日而道哉顧其勢初定未敢参分而王
且以少長先立武臣為王以持趙心今趙地已服此兩
人亦欲分趙而王時未可耳今君乃囚趙王此兩人名
為求趙王實欲燕殺之此兩人分趙自立夫以一趙尚
易燕况以兩賢王左提右挈而責殺王之罪滅燕易矣
燕將以為然乃歸趙王養卒為御而歸
文章辨體彙選卷六十四
