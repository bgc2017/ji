文章辨體彙選卷五百三
明賀復徵編
史傳二十一
外戚世家(漢司馬遷)
薄太后父吳人姓薄氏秦時與故魏王宗家女魏媪通
生薄姬而薄父死山隂因葬焉及諸侯畔秦魏豹立為
魏王而魏媪内其女於魏宮媪之許負所相相薄姬云
當生天子是時項羽方與漢王相距滎陽天下未有所
定豹初與漢擊楚及聞許負言心獨喜因背漢而畔中
立更與楚連和漢使曹參等擊虜魏王豹以其國為郡
而薄姬輸織室豹已死漢王入織室見薄姬有色詔内
後宮歲餘不得幸始姬少時與管夫人趙子兒相愛約
曰先貴無相忘己而管夫人趙子兒先幸漢王漢王坐
河南宮成臯臺此兩美人相與笑薄姬初時約漢王聞
之問其故兩人具以實告漢王漢王心慘然憐薄姬是
日召而幸之薄姬曰昨暮夜妾夢蒼龍據吾腹高帝曰
此貴徵也吾為女遂成之一幸生男是為代王其後薄
姬希見高祖高祖崩諸御幸姬戚夫人之屬呂太后怒
皆幽之不得出宮而薄姬以希見故得出從子之代為
代王太后太后弟薄昭從如代代王立十七年高后崩
大臣議立後疾外家呂氏強皆稱薄氏仁善故迎代王
立為孝文皇帝而太后改號曰皇太后弟薄昭封為軹
侯
竇太后趙之清河觀津人也呂太后時竇姬以良家子
入宮侍太后太后出宮人以賜諸王各五人竇姬與在
行中竇姬家在清河欲如趙近家請其主遣宦者吏必
置我籍趙之伍中宦者忘之誤置其籍代伍中籍奏詔
可當行竇姬涕泣怨其宦者不欲往相強乃肯行至代
代王獨幸竇姬生女嫖後生兩男而代王王后生四男
先代王未入立為帝而王后卒及代王立為帝而王后
所生四男更病死孝文帝立數月公卿請立太子而竇
姬長男最長立為太子立竇姬為皇后女嫖為長公主
其明年立少子武為代王已而又徙梁是為梁孝王竇
皇后親蚤卒葬觀津於是薄太后乃詔有司追尊竇后
父為安成侯母曰安成夫人令清河置園邑二百家長
丞奉守比靈文園法竇皇后兄竇長君弟曰竇廣國字
少君少君年四五歲時家貧為人所略賣其家不知其
處傳十餘家至宜陽為其主入山作炭寒卧岸下百餘
人岸崩盡壓殺卧者少君獨得脱不死自卜數日當為
侯從其家至長安聞竇皇后新立家在觀津姓竇氏廣
國去時雖小識其縣名及姓又嘗與其姊採桑墮用為
符信上書自陳竇皇后言之於文帝召見問之具言其
故果是又復問他何以為驗對曰姊去我西時與我決
於傳舍中丐沐沐我請食飯我乃去於是竇后持之而
泣涕泣交横下侍御左右皆伏地泣助皇后悲哀乃厚
賜田宅金錢封公昆弟家於長安絳侯灌將軍等曰吾
屬不死命乃且縣此兩人兩人所出微不可不為擇師
傅賓客又復效呂氏大事也於是乃選長者士之有節
行者與居竇長君少君由此為退讓君子不敢以尊貴
驕人竇皇后病失明文帝幸邯鄲慎夫人尹姬皆毋子孝
文帝崩孝景帝立乃封廣國為章武侯長君前死封其
子彭祖為南皮侯吴楚反時竇太后從昆弟子竇嬰任
俠自喜將兵以軍功為魏其侯竇氏凡三人為侯竇太
后好黃帝老子言帝及太子諸竇不得不讀黃帝老子
尊其術竇太后後孝景帝六歲建元六年崩合葬霸陵
遺詔盡以東宮金錢財物賜長公主嫖
蕭相國世家(司馬遷)
蕭相國何者沛豐人也以文無害為沛主吏掾高祖為
布衣時何數以吏事護高祖高祖為亭長常左右之高
祖以吏繇咸陽吏皆送奉錢三何獨以五秦御史監郡
者與從事常辨之何乃給泗水卒史事第一秦御史欲
入言徵何何固請得毋行及高祖起為沛公何常為丞
督事沛公至咸陽諸將皆爭走金帛財物之府分之何
獨先入收秦丞相御史律令圖書藏之沛公為漢王以
何為丞相項王與諸侯屠燒咸陽而去漢王所以具知
天下阨塞戶口多少強弱之處民所疾苦者以何具得
秦圖書也何進言韓信漢王以信為大將軍語在淮陰
侯事中漢王引兵東定三秦何以丞相留收巴蜀填撫
諭告使給軍食漢二年漢王與諸侯擊楚何守關中侍
太子治櫟陽為法令約束立宗廟社稷宮室縣邑輒奏
上可許以從事即不及奏上輒以便宜施行上來以聞
關中事計戶口轉漕給軍漢王數失軍遁去何常興關
中卒輒補缺上以此專屬任何關中事漢三年漢王與
項羽相距京索之間上數使使勞苦丞相鮑生謂丞相
曰王暴衣露蓋數使使勞苦君者有疑君心也為君計
莫若遣君子孫昆弟能勝兵者悉詣軍所上必益信君
於是何從其計漢王大悅漢五年既殺項羽定天下論
功行封羣臣爭功歲餘功不決高祖以蕭何功最盛封
為酇侯所食邑多功臣皆曰臣等身披堅執銳多者百
餘戰少者數十合攻城略地大小各有差今蕭何未嘗
有汗馬之勞徒持文墨議論不戰顧反居臣等上何也
高帝曰諸君知獵乎曰知之知獵狗乎曰知之高帝曰
夫獵追殺獸兔者狗也而發縱指示獸處者人也今諸
君徒能得走獸耳功狗也至如蕭何發縱指示功人也
且諸君獨以身隨我多者兩三人今蕭何舉宗數十人
皆隨我功不可忘也羣臣皆莫敢言列侯畢巳受封及
奏位次皆曰平陽侯曹參身被七十創攻城略地功最
多宜第一上已撓功臣多封蕭何至位次未有以復難
之然心欲何第一關内侯鄂君進曰羣臣議皆誤夫曹
參雖有野戰略地之功此特一時之事夫上與楚相距
五歲常失軍亡衆逃身遁者數矣然蕭何常從關中遣
軍補其處非上所詔令召而數萬衆會上之乏絶者數
矣夫漢與楚相守滎陽數年軍無見糧蕭何轉漕關中
給食不乏陛下雖數亡山東蕭何常全關中以待陛下
此萬世之功也今雖亡曹參等百數何缺於漢漢得之
不必待以全奈何欲以一旦之功而加以萬世之功哉
蕭何第一曹參次之高祖曰善於是乃令蕭何賜帶劒
履上殿入朝不趨上曰吾聞進賢受上賞蕭何功雖高
得鄂君乃益明於是因鄂君故所食關内侯邑封為安
平侯是日悉封何父子兄弟十餘人皆有食邑乃益封
何二千戶以帝嘗繇咸陽時何送我獨贏奉錢二也漢
十一年陳豨反高祖自將至邯鄲未罷淮陰侯謀反關
中呂后用蕭何計誅淮陰侯語在淮隂事中上巳聞淮隂
侯誅使使拜丞相何為相國益封五千戶令卒五百人
一都尉為相國衛諸君皆賀召平獨弔召平者故秦東
陵侯秦破為布衣貧種瓜於長安城東瓜美故世俗謂
之東陵瓜從召平以為名也召平謂相國曰禍自此始
矣上暴露於外而君守於中非被矢石之事而益君封
置衛者以今者淮隂侯新反於中疑君心矣夫置衛衛
君非以寵君也願君讓封勿受悉以家私財佐軍則上
心說相國從其計高帝乃大喜漢十二年秋黥布反上
自將擊之數使使問相國何為相國為上在軍乃拊循
勉力百姓悉以所有佐軍如陳豨時客有說相國曰君
滅族不久矣夫君位為相國功第一可復加哉然君初
入關中得百姓心十餘年矣皆附君常復孳孳得民和
上所謂數問君者畏君傾動關中今君胡不多買田地
賤貰貸以自汚上心乃安於是相國從其計上乃大說
上罷布軍歸民道遮行上書言相國賤強買民田宅數
千萬上至相國謁上笑曰夫相國乃利民民所上書皆
以與相國曰君自謝民相國因為民請曰長安地狹上
林中多空地棄願令民得入田毋收槀為禽獸食上大
怒曰相國多受賈人財物乃為請吾苑乃下相國廷尉
械繫之數日王衛尉侍前問曰相國何大罪陛下繫之
暴也上曰吾聞李斯相秦皇帝有善歸主有惡自與今
相國多受賈豎金而為民請吾苑以自媚於民故繫治
之王衛尉曰夫職事苟有便於民而請之真宰相事陛
下奈何乃疑相國受賈人錢乎且陛下距楚數歲陳豨
黥布反陛下自將而往當是時相國守關中摇足則關
以西非陛下有也相國不以此時為利今乃利賈人之
金乎且秦以不聞其過亡天下李斯之分過又何足法
哉陛下何疑宰相之淺也高帝不懌是日使使持節赦
出相國相國年老素恭謹入徒跣謝高帝曰相國休矣
相國為民請苑吾不許我不過為桀紂主而相國為賢
相吾故繫相國欲令百姓聞吾過也何素不與曹參相
能及何病孝惠自臨視相國病因問曰君即百歲後誰
可代君者對曰知臣莫若主孝惠曰曹參何如何頓首
曰帝得之矣臣死不恨矣何置田宅必居窮處為家不
治垣屋曰後世賢師吾儉不賢毋為勢家所奪孝惠二
年相國何卒諡為文終侯後嗣以罪失侯者四世絶天
子輒復求何後封續酇侯功臣莫得比焉
曹相國世家(司馬遷)
平陽侯曹參者沛人也秦時為沛獄掾而蕭何為主吏
居縣為豪吏矣高祖為沛公而初起也參以中涓從將
擊胡陵方與攻秦監公軍大破之東下薛擊泗水守軍
薛郭西復攻胡陵取之徙守方與方與反為魏擊之豐
反為魏攻之賜爵七大夫擊秦司馬尼軍碭東破之取
碭狐父祁善置又攻下邑以西至虞擊章邯車騎攻爰
戚及亢父先登遷為五大夫北救東阿擊章邯軍陷陳
追至濮陽攻定陶取臨濟南救雍丘擊李由軍破之殺
李由虜秦侯一人秦將章邯破殺項梁也沛公與項羽
引而東楚懷王以沛公為碭郡長將碭郡兵於是乃封
參為執帛號曰建成君遷為戚公屬碭郡其後從攻東
郡尉軍破之成武南擊王離軍成陽南復攻之杠里大
破之追北西至開封擊趙賁軍破之圍趙賁開封城中
西擊秦將楊熊軍於曲遇破之虜秦司馬及御史各一
人遷為執珪從攻陽武下轘轅緱氏絶河津還擊趙賁
軍尸北破之從南攻犨與南陽守齮戰陽城郭東陷陳
取宛虜齮盡定南陽郡從西攻武關嶢關取之前攻秦
軍藍田南又夜擊其北秦軍大破遂至咸陽滅秦項羽
至以沛公為漢王漢王封參為建成侯從至漢中遷為
將軍從還定三秦初攻下辯故道雍斄擊章平軍於好
畤南破之圍好畤取壤鄉擊三秦軍壤東及高櫟破之
復圍章平章平出好畤走因擊趙賁内史保軍破之東
取咸陽更命曰新城參將兵守景陵二十日三秦使章
平等攻參參出擊大破之賜食邑於寧秦參以將軍引
兵圍章邯於廢丘以中尉從漢王出臨晉關至河内下
修武渡圍津東擊龍且項他定陶破之東破碭蕭彭城
擊項籍軍漢兵大敗走參以中尉圍取雍丘王武反於
黃程處反於燕往擊盡破之柱天侯反於衍氏又進破
取衍氏擊項嬰於昆陽追至葉還攻武疆因至滎陽參
自漢中為將軍中尉從擊諸侯及項羽敗還至滎陽凡
二歲高祖三年拜為假左丞相入屯兵關中月餘魏王
豹反以假左丞相别與韓信東攻魏將軍孫遫軍東張大
破之因攻安邑得魏將王襄擊魏王於曲陽追至武垣生
得魏王豹取平陽得魏王母妻子盡定魏地凡五十二
城賜食邑平陽因從韓信擊趙相國夏說軍於鄔東大
破之斬夏說韓信與故常山王張耳引兵下井陘擊成
安君而令參還圍趙别將戚將軍於鄔城中戚將軍出
走追斬之乃引兵詣敖倉漢王之所韓信巳破趙為相
國東擊齊參以右丞相屬韓信攻破齊歴下軍遂取臨
淄還定濟北郡攻著漯隂平原鬲盧巳而從韓信擊龍
且軍於上假密大破之斬龍且虜其將軍周蘭定齊凡
得七十餘縣得故齊王田廣相田光其守相許章及故
齊膠東將軍田既韓信為齊王引兵詣陳與漢王共破
項羽而參留平齊未服者項籍巳死天下定漢王為皇
帝韓信徙為楚王齊為郡參歸漢相印高帝以長子肥
為齊王而以參為齊相國以高祖六年賜爵列侯與諸
侯剖符世世勿絶食邑平陽萬六百三十戶號曰平陽
侯除前所食邑以齊相國擊陳豨將張春軍破之黥布
反參以齊相國從悼惠王將兵車騎十二萬人與高祖
會擊黥布軍大破之南至蘄還定竹邑相蕭留參功凡
下二國縣一百二十二得王二人相三人將軍六人大
莫敖郡守司馬侯御史各一人孝惠帝元年除諸侯相
國法更以參為齊丞相參之相齊齊七十城天下初定
悼惠王富於春秋參盡召長老諸生問所以安集百姓
如齊故俗諸儒以百數言人人殊參未知所定聞膠西
有蓋公善治黃老言使人厚幣請之既見蓋公蓋公為
言治道貴清淨而民自定推此類具言之參於是避正堂
舍蓋公焉其治要用黃老術故相齊九年齊國安集大
稱賢相惠帝二年蕭何卒參聞之告舍人趨治行吾將
入相居無何使者果召參參去屬其後相曰以齊獄市
為寄慎勿擾也後相曰治無大於此者乎參曰不然夫
獄市者所以并容也今君擾之姦人安所容也吾是以
先之參始微時與蕭何善及為將相有郤至何且死所
推賢唯參參代何為漢相國舉事無所變更一遵蕭何
約束擇郡國吏木詘於文辭重厚長者即召除為丞相
史吏之言文刻深欲務聲名者輒斥去之日夜飲醇酒
卿大夫已下吏及賓客見參不事事來者皆欲有言至
者參輒飲以醇酒間之欲有所言復飲之醉而後去終
莫得開說以為常相舍後園近吏舍吏舍日飲歌呼從
吏惡之無如之何乃請參遊園中聞吏醉歌呼從吏幸
相國召按之乃反取酒張坐飲亦歌呼與相應和參見
人之有細過專掩匿覆蓋之府中無事參子窋為中大
夫惠帝怪相國不治事以為豈少朕與乃謂窋曰若歸
試從容私問而父曰高帝新棄羣臣帝富於春秋君為
相日飲無所請事何以憂天下乎然無言吾告若也窋
既洗沐歸間侍自從其所諫參參怒而笞窋二百曰趣
入侍天下事非若所當言也至朝時惠帝讓參曰與窋
胡治乎乃者我使諫君也參免冠謝曰陛下自察聖武
孰與高帝上曰朕乃安敢望先帝乎曰陛下觀臣能孰
與蕭何賢上曰君似不及也參曰陛下言之是也且高
帝與蕭何定天下法令既明今陛下垂拱參等守職遵
而勿失不亦可乎惠帝曰善君休矣參為漢相國出入
三年卒諡懿侯子窋代侯百姓歌之曰蕭何為法顜若
畫一曹參代之守而勿失載其清淨民以寧一平陽侯
窋高后時為御史大夫孝文帝立免為侯立二十九年
卒
文章辨體彙選卷五百三
文章辨體彙選卷五百三
明賀復徵編
史傳二十一
外戚世家(漢司馬遷)
薄太后父吳人姓薄氏秦時與故魏王宗家女魏媪通
生薄姬而薄父死山隂因葬焉及諸侯畔秦魏豹立為
魏王而魏媪内其女於魏宮媪之許負所相相薄姬云
當生天子是時項羽方與漢王相距滎陽天下未有所
定豹初與漢擊楚及聞許負言心獨喜因背漢而畔中
立更與楚連和漢使曹參等擊虜魏王豹以其國為郡
而薄姬輸織室豹已死漢王入織室見薄姬有色詔内
後宮歲餘不得幸始姬少時與管夫人趙子兒相愛約
曰先貴無相忘己而管夫人趙子兒先幸漢王漢王坐
河南宮成臯臺此兩美人相與笑薄姬初時約漢王聞
之問其故兩人具以實告漢王漢王心慘然憐薄姬是
日召而幸之薄姬曰昨暮夜妾夢蒼龍據吾腹高帝曰
此貴徵也吾為女遂成之一幸生男是為代王其後薄
姬希見高祖高祖崩諸御幸姬戚夫人之屬呂太后怒
皆幽之不得出宮而薄姬以希見故得出從子之代為
代王太后太后弟薄昭從如代代王立十七年高后崩
大臣議立後疾外家呂氏強皆稱薄氏仁善故迎代王
立為孝文皇帝而太后改號曰皇太后弟薄昭封為軹
侯
竇太后趙之清河觀津人也呂太后時竇姬以良家子
入宮侍太后太后出宮人以賜諸王各五人竇姬與在
行中竇姬家在清河欲如趙近家請其主遣宦者吏必
置我籍趙之伍中宦者忘之誤置其籍代伍中籍奏詔
可當行竇姬涕泣怨其宦者不欲往相強乃肯行至代
代王獨幸竇姬生女嫖後生兩男而代王王后生四男
先代王未入立為帝而王后卒及代王立為帝而王后
所生四男更病死孝文帝立數月公卿請立太子而竇
姬長男最長立為太子立竇姬為皇后女嫖為長公主
其明年立少子武為代王已而又徙梁是為梁孝王竇
皇后親蚤卒葬觀津於是薄太后乃詔有司追尊竇后
父為安成侯母曰安成夫人令清河置園邑二百家長
丞奉守比靈文園法竇皇后兄竇長君弟曰竇廣國字
少君少君年四五歲時家貧為人所略賣其家不知其
處傳十餘家至宜陽為其主入山作炭寒卧岸下百餘
人岸崩盡壓殺卧者少君獨得脱不死自卜數日當為
侯從其家至長安聞竇皇后新立家在觀津姓竇氏廣
國去時雖小識其縣名及姓又嘗與其姊採桑墮用為
符信上書自陳竇皇后言之於文帝召見問之具言其
故果是又復問他何以為驗對曰姊去我西時與我決
於傳舍中丐沐沐我請食飯我乃去於是竇后持之而
泣涕泣交横下侍御左右皆伏地泣助皇后悲哀乃厚
賜田宅金錢封公昆弟家於長安絳侯灌將軍等曰吾
屬不死命乃且縣此兩人兩人所出微不可不為擇師
傅賓客又復效呂氏大事也於是乃選長者士之有節
行者與居竇長君少君由此為退讓君子不敢以尊貴
驕人竇皇后病失明文帝幸邯鄲慎夫人尹姬皆毋子孝
文帝崩孝景帝立乃封廣國為章武侯長君前死封其
子彭祖為南皮侯吴楚反時竇太后從昆弟子竇嬰任
俠自喜將兵以軍功為魏其侯竇氏凡三人為侯竇太
后好黃帝老子言帝及太子諸竇不得不讀黃帝老子
尊其術竇太后後孝景帝六歲建元六年崩合葬霸陵
遺詔盡以東宮金錢財物賜長公主嫖
蕭相國世家(司馬遷)
蕭相國何者沛豐人也以文無害為沛主吏掾高祖為
布衣時何數以吏事護高祖高祖為亭長常左右之高
祖以吏繇咸陽吏皆送奉錢三何獨以五秦御史監郡
者與從事常辨之何乃給泗水卒史事第一秦御史欲
入言徵何何固請得毋行及高祖起為沛公何常為丞
督事沛公至咸陽諸將皆爭走金帛財物之府分之何
獨先入收秦丞相御史律令圖書藏之沛公為漢王以
何為丞相項王與諸侯屠燒咸陽而去漢王所以具知
天下阨塞戶口多少強弱之處民所疾苦者以何具得
秦圖書也何進言韓信漢王以信為大將軍語在淮陰
侯事中漢王引兵東定三秦何以丞相留收巴蜀填撫
諭告使給軍食漢二年漢王與諸侯擊楚何守關中侍
太子治櫟陽為法令約束立宗廟社稷宮室縣邑輒奏
上可許以從事即不及奏上輒以便宜施行上來以聞
關中事計戶口轉漕給軍漢王數失軍遁去何常興關
中卒輒補缺上以此專屬任何關中事漢三年漢王與
項羽相距京索之間上數使使勞苦丞相鮑生謂丞相
曰王暴衣露蓋數使使勞苦君者有疑君心也為君計
莫若遣君子孫昆弟能勝兵者悉詣軍所上必益信君
於是何從其計漢王大悅漢五年既殺項羽定天下論
功行封羣臣爭功歲餘功不決高祖以蕭何功最盛封
為酇侯所食邑多功臣皆曰臣等身披堅執銳多者百
餘戰少者數十合攻城略地大小各有差今蕭何未嘗
有汗馬之勞徒持文墨議論不戰顧反居臣等上何也
高帝曰諸君知獵乎曰知之知獵狗乎曰知之高帝曰
夫獵追殺獸兔者狗也而發縱指示獸處者人也今諸
君徒能得走獸耳功狗也至如蕭何發縱指示功人也
且諸君獨以身隨我多者兩三人今蕭何舉宗數十人
皆隨我功不可忘也羣臣皆莫敢言列侯畢巳受封及
奏位次皆曰平陽侯曹參身被七十創攻城略地功最
多宜第一上已撓功臣多封蕭何至位次未有以復難
之然心欲何第一關内侯鄂君進曰羣臣議皆誤夫曹
參雖有野戰略地之功此特一時之事夫上與楚相距
五歲常失軍亡衆逃身遁者數矣然蕭何常從關中遣
軍補其處非上所詔令召而數萬衆會上之乏絶者數
矣夫漢與楚相守滎陽數年軍無見糧蕭何轉漕關中
給食不乏陛下雖數亡山東蕭何常全關中以待陛下
此萬世之功也今雖亡曹參等百數何缺於漢漢得之
不必待以全奈何欲以一旦之功而加以萬世之功哉
蕭何第一曹參次之高祖曰善於是乃令蕭何賜帶劒
履上殿入朝不趨上曰吾聞進賢受上賞蕭何功雖高
得鄂君乃益明於是因鄂君故所食關内侯邑封為安
平侯是日悉封何父子兄弟十餘人皆有食邑乃益封
何二千戶以帝嘗繇咸陽時何送我獨贏奉錢二也漢
十一年陳豨反高祖自將至邯鄲未罷淮陰侯謀反關
中呂后用蕭何計誅淮陰侯語在淮隂事中上巳聞淮隂
侯誅使使拜丞相何為相國益封五千戶令卒五百人
一都尉為相國衛諸君皆賀召平獨弔召平者故秦東
陵侯秦破為布衣貧種瓜於長安城東瓜美故世俗謂
之東陵瓜從召平以為名也召平謂相國曰禍自此始
矣上暴露於外而君守於中非被矢石之事而益君封
置衛者以今者淮隂侯新反於中疑君心矣夫置衛衛
君非以寵君也願君讓封勿受悉以家私財佐軍則上
心說相國從其計高帝乃大喜漢十二年秋黥布反上
自將擊之數使使問相國何為相國為上在軍乃拊循
勉力百姓悉以所有佐軍如陳豨時客有說相國曰君
滅族不久矣夫君位為相國功第一可復加哉然君初
入關中得百姓心十餘年矣皆附君常復孳孳得民和
上所謂數問君者畏君傾動關中今君胡不多買田地
賤貰貸以自汚上心乃安於是相國從其計上乃大說
上罷布軍歸民道遮行上書言相國賤強買民田宅數
千萬上至相國謁上笑曰夫相國乃利民民所上書皆
以與相國曰君自謝民相國因為民請曰長安地狹上
林中多空地棄願令民得入田毋收槀為禽獸食上大
怒曰相國多受賈人財物乃為請吾苑乃下相國廷尉
械繫之數日王衛尉侍前問曰相國何大罪陛下繫之
暴也上曰吾聞李斯相秦皇帝有善歸主有惡自與今
相國多受賈豎金而為民請吾苑以自媚於民故繫治
之王衛尉曰夫職事苟有便於民而請之真宰相事陛
下奈何乃疑相國受賈人錢乎且陛下距楚數歲陳豨
黥布反陛下自將而往當是時相國守關中摇足則關
以西非陛下有也相國不以此時為利今乃利賈人之
金乎且秦以不聞其過亡天下李斯之分過又何足法
哉陛下何疑宰相之淺也高帝不懌是日使使持節赦
出相國相國年老素恭謹入徒跣謝高帝曰相國休矣
相國為民請苑吾不許我不過為桀紂主而相國為賢
相吾故繫相國欲令百姓聞吾過也何素不與曹參相
能及何病孝惠自臨視相國病因問曰君即百歲後誰
可代君者對曰知臣莫若主孝惠曰曹參何如何頓首
曰帝得之矣臣死不恨矣何置田宅必居窮處為家不
治垣屋曰後世賢師吾儉不賢毋為勢家所奪孝惠二
年相國何卒諡為文終侯後嗣以罪失侯者四世絶天
子輒復求何後封續酇侯功臣莫得比焉
曹相國世家(司馬遷)
平陽侯曹參者沛人也秦時為沛獄掾而蕭何為主吏
居縣為豪吏矣高祖為沛公而初起也參以中涓從將
擊胡陵方與攻秦監公軍大破之東下薛擊泗水守軍
薛郭西復攻胡陵取之徙守方與方與反為魏擊之豐
反為魏攻之賜爵七大夫擊秦司馬尼軍碭東破之取
碭狐父祁善置又攻下邑以西至虞擊章邯車騎攻爰
戚及亢父先登遷為五大夫北救東阿擊章邯軍陷陳
追至濮陽攻定陶取臨濟南救雍丘擊李由軍破之殺
李由虜秦侯一人秦將章邯破殺項梁也沛公與項羽
引而東楚懷王以沛公為碭郡長將碭郡兵於是乃封
參為執帛號曰建成君遷為戚公屬碭郡其後從攻東
郡尉軍破之成武南擊王離軍成陽南復攻之杠里大
破之追北西至開封擊趙賁軍破之圍趙賁開封城中
西擊秦將楊熊軍於曲遇破之虜秦司馬及御史各一
人遷為執珪從攻陽武下轘轅緱氏絶河津還擊趙賁
軍尸北破之從南攻犨與南陽守齮戰陽城郭東陷陳
取宛虜齮盡定南陽郡從西攻武關嶢關取之前攻秦
軍藍田南又夜擊其北秦軍大破遂至咸陽滅秦項羽
至以沛公為漢王漢王封參為建成侯從至漢中遷為
將軍從還定三秦初攻下辯故道雍斄擊章平軍於好
畤南破之圍好畤取壤鄉擊三秦軍壤東及高櫟破之
復圍章平章平出好畤走因擊趙賁内史保軍破之東
取咸陽更命曰新城參將兵守景陵二十日三秦使章
平等攻參參出擊大破之賜食邑於寧秦參以將軍引
兵圍章邯於廢丘以中尉從漢王出臨晉關至河内下
修武渡圍津東擊龍且項他定陶破之東破碭蕭彭城
擊項籍軍漢兵大敗走參以中尉圍取雍丘王武反於
黃程處反於燕往擊盡破之柱天侯反於衍氏又進破
取衍氏擊項嬰於昆陽追至葉還攻武疆因至滎陽參
自漢中為將軍中尉從擊諸侯及項羽敗還至滎陽凡
二歲高祖三年拜為假左丞相入屯兵關中月餘魏王
豹反以假左丞相别與韓信東攻魏將軍孫遫軍東張大
破之因攻安邑得魏將王襄擊魏王於曲陽追至武垣生
得魏王豹取平陽得魏王母妻子盡定魏地凡五十二
城賜食邑平陽因從韓信擊趙相國夏說軍於鄔東大
破之斬夏說韓信與故常山王張耳引兵下井陘擊成
安君而令參還圍趙别將戚將軍於鄔城中戚將軍出
走追斬之乃引兵詣敖倉漢王之所韓信巳破趙為相
國東擊齊參以右丞相屬韓信攻破齊歴下軍遂取臨
淄還定濟北郡攻著漯隂平原鬲盧巳而從韓信擊龍
且軍於上假密大破之斬龍且虜其將軍周蘭定齊凡
得七十餘縣得故齊王田廣相田光其守相許章及故
齊膠東將軍田既韓信為齊王引兵詣陳與漢王共破
項羽而參留平齊未服者項籍巳死天下定漢王為皇
帝韓信徙為楚王齊為郡參歸漢相印高帝以長子肥
為齊王而以參為齊相國以高祖六年賜爵列侯與諸
侯剖符世世勿絶食邑平陽萬六百三十戶號曰平陽
侯除前所食邑以齊相國擊陳豨將張春軍破之黥布
反參以齊相國從悼惠王將兵車騎十二萬人與高祖
會擊黥布軍大破之南至蘄還定竹邑相蕭留參功凡
下二國縣一百二十二得王二人相三人將軍六人大
莫敖郡守司馬侯御史各一人孝惠帝元年除諸侯相
國法更以參為齊丞相參之相齊齊七十城天下初定
悼惠王富於春秋參盡召長老諸生問所以安集百姓
如齊故俗諸儒以百數言人人殊參未知所定聞膠西
有蓋公善治黃老言使人厚幣請之既見蓋公蓋公為
言治道貴清淨而民自定推此類具言之參於是避正堂
舍蓋公焉其治要用黃老術故相齊九年齊國安集大
稱賢相惠帝二年蕭何卒參聞之告舍人趨治行吾將
入相居無何使者果召參參去屬其後相曰以齊獄市
為寄慎勿擾也後相曰治無大於此者乎參曰不然夫
獄市者所以并容也今君擾之姦人安所容也吾是以
先之參始微時與蕭何善及為將相有郤至何且死所
推賢唯參參代何為漢相國舉事無所變更一遵蕭何
約束擇郡國吏木詘於文辭重厚長者即召除為丞相
史吏之言文刻深欲務聲名者輒斥去之日夜飲醇酒
卿大夫已下吏及賓客見參不事事來者皆欲有言至
者參輒飲以醇酒間之欲有所言復飲之醉而後去終
莫得開說以為常相舍後園近吏舍吏舍日飲歌呼從
吏惡之無如之何乃請參遊園中聞吏醉歌呼從吏幸
相國召按之乃反取酒張坐飲亦歌呼與相應和參見
人之有細過專掩匿覆蓋之府中無事參子窋為中大
夫惠帝怪相國不治事以為豈少朕與乃謂窋曰若歸
試從容私問而父曰高帝新棄羣臣帝富於春秋君為
相日飲無所請事何以憂天下乎然無言吾告若也窋
既洗沐歸間侍自從其所諫參參怒而笞窋二百曰趣
入侍天下事非若所當言也至朝時惠帝讓參曰與窋
胡治乎乃者我使諫君也參免冠謝曰陛下自察聖武
孰與高帝上曰朕乃安敢望先帝乎曰陛下觀臣能孰
與蕭何賢上曰君似不及也參曰陛下言之是也且高
帝與蕭何定天下法令既明今陛下垂拱參等守職遵
而勿失不亦可乎惠帝曰善君休矣參為漢相國出入
三年卒諡懿侯子窋代侯百姓歌之曰蕭何為法顜若
畫一曹參代之守而勿失載其清淨民以寧一平陽侯
窋高后時為御史大夫孝文帝立免為侯立二十九年
卒
文章辨體彙選卷五百三
