文章辨體彙選卷三百六十
明賀復徵編
序八十(小序)
周南詩序(周卜商)
葛覃后妃之本也后妃在父母家則志在於女功之事
躬儉節用服澣濯之衣尊敬師傅則可以歸安父母化
天下以婦道也
桃天后妃之所致也不妬忌則男女以正婚姻以時國
無鰥民也
召南詩序
采蘩夫人不失職也夫人可以奉祭祀則不失職矣
采蘋大夫妻能循法度也能循法度則可以承先祖共祭
祀矣
弼風詩序
栢舟言仁而不遇也衞頃公之時仁人不遇小人在側
静女刺時也衞君無道夫人無德
鄘風詩序
定之方中美衞文公也衞為狄所滅東徙渡河野處漕
邑齊桓公攘戎狄而封之文公徙居楚丘始建城市而
營宫室得其時制百姓說之國家殷富焉
衞風詩序
淇澳美武公之德也有文章又能聽其規諫以禮自防
故能入相於周美而作是詩也
氓刺時也宣公之時禮義消亡淫風大行男女無别遂
相奔誘華落色衰復相棄背或乃困而自悔喪其妃耦
故序其事以風焉美反正刺淫泆也
有狐刺時也衞之男女失時喪其妃耦焉古者國有凶
荒則殺禮而多昏會男女之無夫家者所以育人民也
王風詩序
黍離閔宗周也周大夫行役至于宗周過故宗廟宫室
盡為禾黍閔周室之顛覆彷徨不忍去而作是詩也
君子陽陽閔周也君子遭亂相招為祿仕全身遠害而
已
鄭風詩序
緇衣美武公也父子並為周司徒善於其職國人宜之
故美其德以明有國善善之功焉
清人刺文公也高克好利而不顧其君文公惡而欲遠
之不能乃使高克將兵而禦敵于竟陳其師旅翺翔河
上久而不召衆散而歸高克奔陳公子素惡高克進之
不以禮文公退之不以道危國亡師之本故作是詩也
丰刺亂也昏姻之道缺陽倡而陰不和男行而女不隨
齊風詩序
甫田大夫刺襄公也無禮義而求大功不修德而求諸
侯志大心勞所以求者非其道也
魏風詩序
葛屨刺褊也魏地陿隘其民機巧趨利其君儉嗇褊急
而無德以將之
碩鼠刺重斂也國人刺其君重斂蠶食於民不修其政
貪而畏人若大鼠也
唐風詩序
蟋蟀刺僖公也儉不中禮故作是詩以閔之欲其及時
以禮自虞樂也此晉也而謂之唐本其風俗憂深思遠
儉而用禮乃有堯之遺風焉
山有樞刺晉昭公也不能修道以正其國有財不能用
有鐘鼓不能以自樂有朝廷不能洒埽政荒民散將以
危亡四隣謀取其國家而不知國人作詩以刺之也
葛生刺晉獻公也好攻戰則國人多喪矣
秦風詩序
蒹葭刺襄公也未能用周禮將無以國其國焉
渭陽康公念母也康公之母晉獻公之女文公遭驪姬
之難未反而秦姬卒穆公納文公康公時為太子贈送
文公于渭之陽念母之不見也我見舅氏如母存焉及
其即位思而作是詩也
陳風詩序
東門之枌疾亂也幽公淫荒風化之所行男女棄其舊
業亟會於道路歌舞於市井爾
衡門誘僖公也愿而無立志故作是詩以誘掖其君也
檜風詩序
羔裘大夫以道去其君也國小而迫君不用道好潔其
衣服逍遙游燕而不能自強於政治故作是詩也
曹風詩序
蜉蝣刺奢也昭公國小而迫無法以自守好奢而任小
人將無所依焉
豳風詩序
七月陳王業也周公遭變故陳后稷先公風化之所由
致王業之艱難也
東山周公東征也周公東征三年而歸勞歸士大夫美
之故作是詩也一章言其完也二章言其思也三章言
其室家之望女也四章樂男女之得及時也君子之於
人序其情而閔其勞所以說也說以使民民忘其死其
惟東山乎
小雅詩序
鹿鳴燕羣臣嘉賓也既飲食之又實幣帛筐篚以將其
厚意然後忠臣嘉賓得盡其心矣
天保下報上也君能下下以成其政臣能歸美以報其
上焉
采薇遣戍役也文王之時西有昆夷之患北有玁狁之
難以天子之命命將率遣戍役以守衞中國故歌采薇
以遣之出車以勞還枤杜以勤歸也
魚麗美萬物盛多能備禮也文武以天保以上治内采
薇以下治外始於憂勤終於逸樂故美萬物盛多可以
告於神明矣
鹿鳴廢則和樂缺矣四牡廢則君臣缺矣皇皇者華廢
則忠信缺矣棠棣廢則兄弟缺矣伐木廢則朋友缺矣
天保廢則福祿缺矣采薇廢則征伐缺矣出車廢則功
力缺矣枤杜廢則師衆缺矣魚麗廢則法度缺矣南陔
廢則孝友缺矣白華廢則廉恥缺矣華黍廢則蓄積缺
矣由庚廢則隂陽失其道理矣南有嘉魚廢則賢者不
安下不得其所矣崇丘廢則萬物不遂矣南山有臺廢
則為國之基墜矣由儀廢則萬物失其道理矣蓼蕭廢
則恩澤乖矣湛露廢則萬國離矣彤弓廢則諸夏衰矣
菁菁者莪廢則無禮儀矣小雅盡廢則四夷交侵中國
微矣
雨無正大夫刺幽王也雨自上下者也衆多如雨而非
所以為政也
大雅詩序
行葦忠厚也周家忠厚仁及草木故能内睦九族外尊
事黃耉養老乞言以成其福祿焉
周頌詩序
載芟春籍田而祈社稷也
魯頌詩序
駉頌僖公也僖公能遵伯禽之法儉以足用寬以愛民
務農重穀牧于坰野魯人尊之於是季孫行父請命於
周而史克作是頌
文章辨體彙選卷三百六十
