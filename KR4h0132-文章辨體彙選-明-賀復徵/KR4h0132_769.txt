文章辨體彙選卷七百六十九
明賀復徵編
雜文三(續選)
釋愁文(魏曹植)
予以愁慘行吟路邊形容枯瘁憂心如醉有玄靈先生
見而問之曰子將何疾以至於斯答曰吾所病者愁也
先生曰愁是何物而能病子乎答曰愁之為物惟恍惟
惚不召自來推之弗往尋之不知其際握之不盈一掌
寂寂長夜或羣或黨去來無方亂我情爽其來也難退
其去也易追臨餐困於哽咽煩冤毒於酸嘶加之以粉
飾不澤飲之以兼肴不肥温之以金石不消摩之以神
膏不希授之以巧笑不悦樂之以絲竹增悲醫和絶思
而無措先生豈能為我蓍龜乎先生作色而言曰予徒
辯子之愁形未知子愁所由而生我獨為子言其發矣
方今大道既隠子生末季沉溺流俗眩惑名位濯纓彈
冠諮趣榮貴坐不安席食不終味遑遑汲汲或憔或悴
所鬻者名所拘者利良由華薄凋損正氣吾將贈子以
無為之藥給子以淡薄之湯刺子以玄虚之針炙子以
淳朴之方安子以恢廓之宇坐子以寂寞之床使王喬
與子逍遥而逝黃公與子詠歌而行莊子與子具養神
之撰老&KR1334;與子致愛性之方趨避路以棲跡乘輕雲以
翺翔於是精駭魄散改心回趨願納至言仰崇玄旨衆
愁忽然不辭而去
頭責子羽文(晉張敏)
余友有秦生者雖有姊夫之尊少而狎焉同時好暱有
太原温長仁顒穎川荀景伯㝢范陽張茂先華上郡劉
文生許南陽鄒潤甫湛河南鄭思淵詡數年之中繼踵
登朝而此賢身處陋巷屢沽而無善價亢志自若終不
衰墯為之慨然又怪諸賢既已在位曾無伐木嚶鳴之
聲甚違王貢彈冠之義故因秦生容貌之盛為頭責之
文以戲之并以嘲六子焉雖以諧謔實有興也其文曰
維泰始元年頭責子羽曰吾託子為頭萬有餘日矣大
塊稟我以精造我以形我為子植髮膚置鼻耳安眉鬚
插牙齒眸子摛光雙顴隆起每至出入之間遨遊市里
行者辟易坐者竦跽或稱君侯或言將軍捧手傾側佇
立﨑嶇如此者故我形之足偉也子冠冕不戴金銀不
佩釵以當笄帢以代幗旨味弗嘗食粟茹菜隈催園間
糞壤汙黑歲暮年過曾不自悔子厭我於形容我賤子
乎意態若此者乎必子行已之累也子遇我如讐我視
子如仇居常不樂兩者俱憂何其鄙哉子欲為人寶也
則當如臯陶后稷巫咸伊陟保乂王家永見封殖子欲
為名高也則當如許由子威卞隨務光洗耳逃禄千歲
流芳子欲為遊說也則當如陳軫蒯通陸生鄧公轉禍
為福令辭從容子欲為進趣也則當如賈生之求試終
軍之請使砥礪鋒穎以幹王事子欲為恬淡也則當如
老𣆀之守一莊周之自逸廓然離俗志凌雲日子欲為
隠遁也則當如榮期之帶索漁父之瀺灂棲遲神丘垂
餌巨壑此一介之所以顯身成名者也今子上不希道
德中不效儒墨塊然窮賤守此愚惑察子之情觀子之
志退不為處士進無望乎三事而徒翫日勞形習為
常人之所喜不亦過乎於是子羽愀然深念而對曰凡
所教敕謹聞命矣以受性拘係不閑禮義設以天幸為
子所寄今欲使吾為忠也即當如伍胥屈平欲使吾為
信也則當殺身以成名欲使我為介節也則當赴水火
以全貞此四者人之所忌故吾不敢造意頭曰子所謂
天刑地網剛德之尤不登山抱木則蹇裳赴流吾欲告
爾以養性誨爾以優游而以蟣蝨同情不聽我謀悲哉
俱寓人體而獨為子頭且擬人其倫喻子儕偶子不如
太原温顒穎川荀㝢范陽張華上郡劉許南陽鄒湛河
南鄭詡此數子者或謇喫無宫商或尫陋希言語或淹
伊多姿態或讙譁少智糈或口如含膠飴或頭如巾虀
杵而猶文采可觀意思詳序攀龍附鳳並登天府夫䑛
痔得車沉淵得珠豈若夫子徒令唇舌腐爛手足沾濡
哉居有事之世而恥為權圖譬猶鑿池抱甕難以求富
嗟乎子羽何異檻中之熊深穽之虎石間饑蠏竇中之
鼠事力雖勤見功甚苦宜其拳局剪蹙至老無所希也
支離其形猶能不苦非命也夫豈與夫子同處也
修竹彈甘蕉文(梁沈約)
長兼淇園貞幹臣脩竹稽首臣聞芟夷藴崇農夫之善
法無使滋蔓剪惡之良圖未有蠧苖害稼不加窮伐者
也切尋蘇臺前甘蕉一叢宿漸雲露荏苒歲月擢本盈
尋垂蔭含丈階緣寵渥銓衡百卉而予奪乖爽高下在
心每叨天功以為已力風聞藉聽非復一塗猶謂愛憎
異說所以挂乎嚴網今月某日有臺西階澤蘭萱草到
園同訴自稱雖慙杞梓頗異蒿蓬陽景所臨由來無隔
今月某日巫岫歛雲秦樓開照乾光弘普罔幽不矚而
甘蕉攅莖布影獨見鄣蔽雖處臺隅遂同幽谷臣謂偏
辭難信敢察以情登攝甘蕉左近杜若江蘺依源辨覆
兩草各處異列同欵既有證據羌非風聞切尋甘蕉出
自藥草本無芬馥之香柯條之任非有松栢後凋之心
蓋闕葵藿傾陽之識馮藉慶會稽綜倫等而得人之譽
靡即稱平之聲寂寞遂使言樹之草忘憂之用莫施無
絶之芳當門之弊斯在妨賢敗政孰過於此而不除戮
憲章安用請以見事徙根翦葉斥出臺外庶懲彼將來
謝此衆屈
北山移文(孔稚圭)
鍾山之英草堂之靈馳煙驛路勒移山庭夫以耿介拔
俗之標蕭灑出塵之想度白雪以方潔干青雲而直上
吾方知之矣若其亭亭物表皎皎霞外芥千金而不盻
屣萬乘其如脱聞鳳吹於洛浦值薪歌於延瀨固亦有
焉豈其終始參差蒼黃翻覆淚翟子之悲慟朱公之哭
乍迴跡以心染或先貞而後黷何其謬哉嗚呼尚生不
存仲氏既往山阿寂寥千載誰賞世有周子儁俗之士
既文既博亦玄亦史然而學遁東魯習隠南郭偶吹草
堂濫巾北岳誘我松桂欺我雲壑雖假容於江臯乃纓
情於好爵其始至也將欲排巢父拉許由傲百氏蔑王
侯風情張日霜氣横秋或歎幽人長往或怨王孫不游
談空空於釋部覈玄玄於道流務光何足比涓子不能
儔及其鳴騶入谷鶴書赴隴形馳魄散志變神動爾乃
眉軒席次袂聳筵上焚芰製而裂荷衣抗塵容而走俗
狀風雲悽其帶憤石泉咽而下愴望林巒而有失顧草
木而如喪至其紐金章綰墨綬跨属城之雄冠百里之
首張英風於海甸馳妙譽於浙右道帙長擯法筵久埋
敵朴諠囂犯其慮牒訴倥偬裝其懷琴歌既斷酒賦無
續常綢繆於結課每紛紜於折獄籠張趙於往圖架卓
魯於前籙希縱三輔豪馳聲九州牧使我高霞孤映明
月獨舉青松落蔭白雲誰侣澗戸摧絶無與歸石逕荒
凉徒延佇至於還颷入幕寫霧出楹蕙帳空兮夜鶴怨
山人去兮曉猿驚昔聞投簮逸海岸今見解蘭縳塵纓
於是南岳獻嘲北隴騰笑列壑争譏攅峰竦誚慨游子
之我欺悲無人以赴弔故其林慙無盡澗愧不歇秋桂
遣風春蘿罷月騁西山之逸議馳東臯之素謁今又促
裝下邑浪拽上京雖情投於魏闕或假步於山扄豈可
使芳杜厚顔薜荔蒙恥碧嶺再辱丹崖重滓塵游躅於
蕙路汙淥池以洗耳宜扄岫幌掩雲關歛輕霧藏鳴湍
截來轅於谷口杜妄轡於郊端於是叢條瞋膽疊穎怒
魄或飛柯以折輪乍低枝而掃跡請迴俗士駕為君謝
逋客
釋疾文(唐盧照隣)
余羸疾不起行已十年宛轉匡牀婆娑小室未攀偃蹇
桂一臂連踡不學邯鄲步兩足匍匐寸步千里咫尺山
河每至冬謝春歸暑闌秋至雲壑改色煙郊變容輙輿
出戸庭悠然一望覆幬雖廣嗟不容乎此生亭育雖繁
息已絶乎斯代賦命如此幾何可憑今為釋疾三篇以
貽諸好事蓋作易者其有憂患乎刪書者其有栖遑乎
國語之作非瞽瞍之事乎騷文之興非懷沙之痛乎吾
非斯人之徒歟安可默而無述其略曰
先朝好史予方學於孔聖今上好法予晚愛乎老莊彼
圓鑿而方枘吾知齟齬而不當是時也天子按劍方有
事乎八荒駕風輪而梁弱水飛日馭兮苑扶桑戈船萬
計兮連屬鐡騎千羣兮啓行人文鼠竄猛士鷹揚故吾
甘栖栖以赴蜀分默默而從梁其後雄圖甫畢登封禮
日方欲訪高議於雲臺攷竒文於石室銷兵革兮為農
器休牛馬兮崇儒術屢下蒲帛之書值予有幽憂之疾
蓋有才無時命也有時無命亦命也時也命也自前代
而痛諸道之乖也則賢人君子伏斧鑕而不暇時之來
也則屠酤餓隸作王侯而有餘已焉哉歲將晏兮歡不
再時已晚兮憂來多生兮生兮奈汝何
送窮文(韓愈)
元和六年正月乙丑晦主人使奴星結柳作車縳草為
船載糗輿粮牛繫軛下引帆上檣三揖窮鬼而告之曰
聞子行有日矣鄙人不敢問所塗竊具船與車備載糗
粮日吉時良利行四方子飯一盂子啜一觴携朋挈儔
去故就新駕塵彍風與電爭先子無底滯之尤我有資
送之恩子等有意於行乎屏息潜聽如聞音聲若嘯若
啼砉欻嚘嚶毛髮盡豎竦肩束頸疑有而無久乃可明
若有言者曰吾與子居四十年餘子在孩提吾不子愚
子學子耕求官與名惟子是從不變於初門神戸靈我
叱我呵包羞詭隨志不在他子遷南荒熱爍濕蒸我非
其鄉百鬼欺陵太學四年朝虀暮鹽惟我保汝人皆汝
嫌自初及終未始背汝心無異謀口絶行語於何聽聞
云我當去是必夫子信䜛有間於予也我鬼非人安用
車船鼻齅臭香糗粻可捐單獨一身誰為朋儔子苟備
知可數已不子能盡言可謂聖智情狀既露敢不迴避
主人應之曰子以吾為真不知也耶子之朋儔非六非
四在十去五滿七除二各有主張私立名字捩手覆羹
轉喉觸諱凡所以使吾面目可憎語言無味者皆子之
志也其名曰智窮矯矯亢亢惡圓喜方羞為姦欺不忍
害傷其次名曰學窮傲數與名摘抉杳微高挹羣言執
神之機又其次曰文窮不專一能怪怪竒竒不可時施
秪以自嬉又其次曰命窮影與形殊面醜心妍利居衆
後責在人先又其次曰交窮磨肌戞骨吐出心肝企足
以待寘我讐冤凡此五鬼為吾五患饑我寒我興訛造
訕能使我迷人莫能間朝悔其行暮已復然蠅營狗苟
驅去復還言未畢五鬼相與張眼吐舌跳踉偃仆抵掌
頓脚失笑相顧徐謂主人曰子知我名凡我所為驅我
令去小黠大癡人生一世其久幾何吾立子名百世不
磨小人君子其心不同惟乖於時乃與天通携持琬琰
易一羊皮飫於肥甘慕彼糠糜天下知子誰過於予雖
遭斥逐不忍子疎謂予不信請質詩書主人於是垂頭
喪氣上手稱謝燒車與船延之上座
處壅不堙不甘不苦淡以淳汝往居之寂無隣乘騎光
景入絪緼保全爾軀絶詬嗔汝不寤兮滅為塵急急如
律令
乞巧文(柳宗元)
柳子夜歸自外夜有設祠者&KR0673;餌馨香蔬果交羅插竹
垂綏剖瓜犬牙且拜且祈怪而問焉女隸進曰今兹秋
孟七夕天女之孫將嬪於河鼓邀而祠者幸而與之巧
驅去蹇拙手目開利組絍縫製將無滯於心焉為是禱
也柳子曰苟然歟吾亦有所大拙倘可因是以求去之
乃纓弁束袵促武縮氣旁趨曲折傴僂將事再拜稽首
稱臣而進曰下土之臣竊聞天孫專巧於天轇轕璇璣
經緯星辰能成文章黼黻帝躬以臨下民欽聖靈仰光
耀之日久矣今聞天孫不樂其獨得貞卜於玄龜將蹈
石梁欵天津儷於神夫於漢之濱兩旗開張中星耀芒
靈氣翕歘兹辰之良幸而弭節薄遊民間臨臣之庭曲
聽臣言臣有大拙智所不化醫所不攻威不能遷寬不
能容乾坤之量包含海岳臣身甚微無所投足蟻適於
蛭蝸休於殼龜黿螺蜯皆有所伏臣物之靈進退唯辱
仿佯為狂局束為諂吁吁為詐坦坦為忝他人有身動
必得宜周旋獲笑顛倒逢嘻已所尊眤人或怒之變情
徇勢射利抵巇中心甚憎為彼所竒忍仇佯喜悦譽遷
隨胡執臣心常使不移反人是已曾不懼疑貶名絶命
不負所知抃嘲似傲貴者啟齒臣旁震驚彼且不恥叩
稽匍匐言語譎詭令臣縮恧彼則大喜臣若效之瞋怒
叢已彼誠大巧臣拙無比王侯之門狂吠狴犴臣到百
步喉喘顛汗睢盱逆走魄遁神叛欣欣巧夫徐入縱誕
毛羣掉尾百怒一散世途昏險擬步如漆左低右昂鬭
冒衝突鬼神恐悖聖智危慄冺焉直透所至如一是獨
何工縱横不恤非天所假彼智焉出獨嗇於臣恒使玷
黜杳杳騫騫恣口所言迎知喜惡默測憎憐搖脣一發
徑中心原膠加鉗夾誓死無遷探心扼膽踴躍拘牽彼
雖佯退胡可得旃獨結臣舌喑抑銜冤擘眥流血一辭
莫宣胡為賦授有此竒偏眩耀為文𤨏碎排偶抽黃對
白啽哢飛走駢四儷六錦心綉口宫沉羽振笙簧觸手
觀者舞悦誇談雷吼獨溺臣心使甘老醜嚚昏莽鹵樸
鈍枯朽不期一時以俟悠久旁羅萬金不鬻幣帚跪呈
豪傑投棄不有眉矉額蹙喙唾胸歐大𧹞而歸填恨低
首天孫司巧而窮臣若是卒不余畀獨何酷歟敢願聖
靈悔禍矜臣獨艱付與姿媚易臣頑顔鑿臣方心規以
大圓拔去呐舌納以工言文詞婉軟步武輕便齒牙饒
美眉睫增妍突梯卷臠為世所賢公侯卿士五屬十連
彼獨何人長享終天言訖又再拜稽首俯伏以俟至夜
半不得命疲極而睡見有青衣朱裳手持絳節而來告
曰天孫告汝汝詞良苦凡汝之言吾所極知汝擇而行
嫉彼不為汝之所欲汝自可期胡不為之而誑我為汝
唯知恥諂貌淫詞寧辱不貴自適其宜中心已定胡妄
而祈堅汝之心密汝所持得之為大失不汙卑凡吾所
有不敢汝施致命而昇汝慎勿疑嗚呼天之所命不可
中革泣拜欣受初悲後懌抱拙終身以死誰惕
斬曲几文(柳宗元)
后皇植物所貴乎直聖主取焉以建家國亘為棟楹齊
為閫閾外隅平端中室謹飾度焉以几維量之則君子
憑之以輔其德末代淫巧不師古式斷兹揉木以限肘
腋欹形詭狀曲程詐力制類竒邪用絶繩墨勾身陋狹
危足僻側支不得舒脅不遑息余胡斯蓄以亂人極追
咎厥始惟物之殘稟氣失中遭生不完託地墝垤反時
燠寒鬱悶結澀癃蹇艱難不可以遂遂虧其端離竒詰
屈縮恧㠝岏含蝎孕蠧外邪中乾或因先容以售其蟠
病夫甘焉制器以安彼風毒敗形隂沴遷魄禍氣侵骨
淫神化脉體仄筋倦榮乖衛逆乃喜兹物以為已適器
之不祥莫是為敵烏可昵近以招禍癖且人道甚惡惟
曲為先在心為賊在口為愆在肩為僂在膝為攣戚施
踦跂匍匐拘拳古皆斥遠莫致於前問誰其類惡木盜
泉朝歌廻車簡牘載焉昭王市骨樂毅歸燕今我斬此
以希古賢諂䛕宜惕正直宜宣道焉是達法焉是專咨
爾君子曷不乾乾既和且平獲祐於天去惡在微慎保
其傳
逐痁鬼文(孫樵)
孫子病痁其友踵門請曰始則慄縮撼懷有若仆子於
嚴冰者終則憤胸爍肌有若寘子於烈爐者子知動作
皆鬼耶余試為子逐之以文樵應之曰予病誠鬼也然
樵居平亦有不自了事者抑有鬼乎樵嘗思委質以事
君則有若刳心而死者立於旁曰當如此諫樵嘗思不
入於危難則有若結纓而死者立於其旁曰當如此忠
樵嘗欲不固其窮則有若拜拒饋粟者立於旁曰當如
此廉樵嘗欲苟違其期則有若擁梁汨死者立於旁曰
當如此信樵嘗欲與人美言則有若教予訐談而鯁人
耳者樵嘗欲與人市交則有若教予違熱而去勢者樵
嘗欲趨權豪以冀得則有若牽予裾而躓予足者樵嘗
欲忍汗𧹞以自媒則有若縳予舌而膠予口者予之不
得專也如此以故學勤而吾道愈窮業修而知已日消
是殘吾生於痁鬼也子并為我逐之吾聞有陳萬年者
射利乘機邇顔作怡愉愉便便阿意奉歡死而有靈是
為諂鬼此鬼依人使人蒙福人見輙喜擺去不得復有
公孫弘者剋已沽名飾情釣聲内包禍心外示舒弘死
而有知是為驕鬼此鬼憑人使人有聞上信於君下喜
於民復有司馬安者攘義盜仁縳舌交脣柔聲婉顔狐
媚當權死而有靈是為巧鬼此鬼依人辭枯即榮長劍
華纓高步天庭復有和長輿者鉅萬藏家貫腐鏹磨鱗
差螭縮陣陣星澁死而有知是為錢鬼此鬼憑人使人
氣豪意適交歡販禄買曲成直此四鬼者苟與吾遊吾
必快所求是資吾生於他鬼也子并為我招之其友不
對退而歌曰
窮吾知其所羞達吾知其所求此不當逐而彼不當遊君
乎君乎誠有激於中乎吁
乞巧文(沈亞之)
邯鄲人妓婦李客子七夕祀織女作穿針戲取苕葟芙
蓉雜致席上以望巧所降其夫以為沈下賢工文能剏
窈窕之思善感物態因請譔為俗語以道所欲詞曰
惟雲渚之震秋兮天曠碧以凝暮懸韶桂於姹月泫明
淚之新露即河房之將期儷龍輪以就馭恭聞司巧之
多方妾脩馨香以奉具竊獨溺於自私希靈娥之所付
羽碧凝其異質兮韻隆虹於霾霽假文羽於孔雀兮而
使擅夫佳麗載雲蟬之重緌兮塗蠻金於綺篲細綃縷
於藕腸兮差蓮跗以齒緻而纖瓜之絲蟲兮褭簷機之
夕綴是物之巧工善飾願賜妾於針紉也葩萼鬱於濃
妍包多宜以善喜引纖吹於輕颷若將翔而復倚醉春
光之流景播青香於萬里霓烟出乎無間縹窈𦕈以斐
亹若披若曳兮撦平林兮横曉水襲霽旦之繁芳兮因
文映而增綺澹冉冉其夥容世無容以皆此是物之巧
容善態願委妾於態媚也短蒲狹涘兮曲溜溢鵁鶄鵷
鶵兮引乳娣戲音清諧兮蕩曳牽游裾之低凝兮蔓春
心於淇裔枯寒勁幹兮噫氣擺風呌夜兮留澡雪留韻
凄澁兮映&KR1116;咽吟夢語之漣漣感霜鍾之流越是物之
巧音善感願付妾於管絃也
送窮文(段成式)
予大中八年作留窮辭詞人謂予詞反之勝也至十三
年客漢上復作送窮祝是年正之晦童稚戲為送窮船
判筒而槽比籜而閭細枲纏幅楮飾木偶家督被酒請
禳窮將酹地歌舞窮予謂曰予送非嚵&KR0008;歷慼循隂索
隙膋葷瀹餅直脰涎瀝者非寒哭蔟燐敗衣網身惡覷
牆間冷嘯凄辛者非嚇巫嗾巫欺癡嬈衰燼數楮泉擾
狎狐狸者噫有才歉升窄朘腸噦喀幾童其筆燥心汗
滴以是而歿者去些有開卷數幅窒心妨目襲經攻史
方寸日蹙以是而歿者去些有議古酌今左凌右侵麓
垤酒涔短淺不禁以是而歿者去些
祀瘧癘文(皮日休)
昔夏后氏鑄鼎象物使民知神姦或魑魅之外魍魎之
餘匿天命竊帝威不見形於鼎上者自夏后氏去繼為
禍於人間被之者始若處冰檻復若落炎井眩瞀熒惑
視之累形聽之重聲骨節殆重如山已傾始或醒時奪
人之情喪人之精兀若木偶昏如宿酲噫或飲食不節
哀樂失所病於人者上則湯劑次則礦艾愈矣凡在是
病者人也又非天也湯劑不可理礦艾不可攻嗚呼癘
之能禍人是必有知也既有知奚不效神為聰明正直
不加祟於君子焉遂為文祀而逐之曰
癘乎癘乎有事君不盡節事親不盡孝出為叛臣入為
逆子天未降刑尚或竊生爾宜癘之有專禄恃威僣物
行機上弄國權下戲民命天未降刑尚或竊生爾宜癘
之有賣交取禄諂交結族一言不善禍發如鏃天未降
刑尚或竊生爾宜癘之美曼之色媚於君側巧笑未足
已亡於國天未降刑尚或竊生爾宜癘之柔佞之言惑
於君前委順未足國步移焉天未降刑尚或竊生爾宜
癘之四星之位奉於紫宸蕭墻禍起帝座蒙塵天未降
刑尚或竊生爾宜癘之見災幸久聞禍樂成含羞冒貴
忍垢貪榮天未降刑尚或竊生爾宜癘之癘乎癘乎爾
目不盲爾耳不聾如向來所陳奚不禍於其躬仁者必
有厄義者必有窮見仁義而勿癘遇姦佞而肆凶非唯
去乎物患抑亦代乎天功癘乎癘乎苟依吾言而若是
吾將達爾於帝聰
登高文(陸龜蒙)
金行告窮日御初九桐隂雨壓乎泥沙菊氣風揚乎戸
牖寒無以衣病不得酒茫洋於心噎嗢在口稚子拱而
進曰古往滔滔人生實勞或暇或逸以嬉以遨兹辰甚
良足嘯吾曹趨山選臺席餌尊醪既可逭乎灾𤯝亦聊
釋乎鬱陶齊諧之流載此世所謂夫登高者也嘗有意
乎予曰吁稚子之言止於是耳曾不探乎奥旨吾數畝
之間門常晝關學無端倪宛若循環時歌笑以獨憤樂
正直而非險艱為書撫之與善治頑有行同而跡類者
尚憤疾乎聲顔一驥在坂百駑在閑傳嘶振秣侮病擠
孱仲尼登東山而小魯况肆遠日而務周旋者哉陽專
奥遂假竊名器有土有人前呵後騎佞舌吚啞所向上
下鏜威介私放蕩侈哆如此者又欲見耶崇閎大居暨
粉塗朱脊會螭屹扉環獸鋪輪鮮蹄驕羽翼成徒繡碧
其内絲篁彼姝主張何人庸兒賈夫如此者又欲見耶
纓弁外飾悔吝中積簡棄信行附比凶德仁澤乾枯義
路填塞權之所憎始厚終斥權之所憐昨罵今惜反掌
背面天遼海隔如此者又欲見耶國金鑄兵赤子聚盜
殺人無慚罪人何躁造化不象名稱同暴隳頽墻垣不
填堂奥生靈幾何過半減耗殘存伶俜輸輓犒勞嬴豪
偏頗役使顛倒胥敺吏笞不舍重髦如此者又欲見耶
古所謂登高能賦者賦物之姿慘戚在下吾寧忍窺爾
以災𤯝可逭鬱陶可披我中時病言開怒隨我感物悴
遐瞻爾噫是使災𤯝彌熾鬱陶愈悲惟爾教我百無一
宜我穀未實我蔬未肥弗視農圃吾將曷歸無重我悔
吾方憒憒稚子不樂惴縮而退
跛奚移文(宋黃庭堅)
女弟阿通歸李安詩為置婢無所得乃得跛奚蹣跚離
疏不利走趨顙出屋檐足達戶樞三嫗挽不來兩嫗推
不去主人不悦厨人罵怒黃子笑之曰堯牽羊而舜鞭
之羊不得食堯舜俱疲百羊在谷牧一童子草露晞而
出草露降而歸不忘一羊在其指撝故曰使人也器之
物有所不可則亦有所宜警夜偷者不以馬司晝漏者
不以雞凖繩規矩異用殊施天傾西北地缺東南尺有
所不逮寸有所覃子不通之則屨不可運土簣不可當
屨坐而睨之小大俱廢子如通之則瞽者之耳聾者之
目絶利一源取功十百事固有精於一則盡善徧用智
則無功有所不能乃有所大能焉呼跛奚來前吾為若
詔之汝能與壯士拔距乎能與羣狙賦茅乎能與八駿
取路乎能逐三窟狡兔乎皆曰不能曰是固不能閨門
之内固無所事此今將詔若可為者汝無狀於行當任
坐作不得頑痴自今謹飭晨入庖舍滌鐺瀹釡料簡蔬
茹留精黜觕臠肉法欲方膾魚法欲長起溲如截肪煑
餅深注湯和糜勿投醯韲臼晚用薑葱㳿不欲焦旋葅
不欲黃飯不欲著牙揚盆勿駐沙進火守炷水沃沸鼎
斟酌薌芼生熟必告姨㜮臨食爬垢撩髮染指舐杓嘬
胾懷骨事無大小盡當關白食了滌器三正三反抆拭
蠲潔寢匙覆椀陶瓦髹素視在謹數兄弟為行牡牝相
當日中事閒浣衣潄襦器穢器淨謹循其初素衣當白
染衣增色梔鬱為黃紅螺蚜光挼藍杵草茅蒐槖皂漿
胰粉白無不媚好燥濕處停慰帖坦平來往之役資它
使令牛羊下來喚雞棲桀撑拒門關閑護草竊飲飯猫
犬堙塞鼠穴凡烏攫肉猫觸鼎犬舐鐺鼠窺甑皆汝之
罪也春蠶三卧升簇自裹七晝夜夜無得停火紵蔴藤
葛蕉任絺綌錫疎手作無有停時紾緝偷工夫一日得
半工一縷亦有餘暑時藴蒸扇凉密水薰艾出蚊水盤
去蠅果生守樹果熟守筥執弓懷彈驅嚇飛鳥無得吮
嘗日使殘少姆嫗罵譏瘧痢泄嘔天寒置籠衣衾畢烘
搔痒抑痛炙手撋凍無事倚墻&KR0008;屨可作堂上呌呼傳
聲代諾截長續短鳬鶴皆憂將敏補拙與巧者儔凡前
之為汝能之否跛奚對曰我缺於足猶全於手如前之
為雖勞何咎黃子曰若是則不既有用矣乎皆應曰然
無不意滿
送窮文(明劉基)
余夢有物兮龍首人身蓬頭鼠目兮其音若呻跳踉睒
冶兮若遠而親歘往砉來兮忽笑以顰覺而異之乃具
糗芳潔豆觴過老郭而問之曰是何祥也郭子褎然啟
櫝拂蓍密沕而筮之遇困之兌其繇曰困于堬穴中有
狐舉趾躡胡毁踵及顱其泣嬰如恣睢䑏&KR2214;孔隙以窺
如垢如腯彳亍追隨求速得遲郭子釋策而笑曰是窮
鬼也其為物也入山山空入澤澤荒人而遭之窮不可
當載祓載禳遣之他方可以無殃余曰苟然矣遣之何
居郭子曰子第為之所我請為子逐之余曰唯唯乃致
詞曰嗟爾窮鬼兮無處我廬八窗洞朗廓以虚陟釐兔
穎有圖書虀爼糲食菽與蔬守分自足不求餘汝不可
留阻步趨左有鬱壘右有荼葦索縳汝飼老烏嗟爾窮
鬼兮無泊我市九衢四達平若坻高樓大屋鬱雲起冠
裳濟濟集俊士謀謨折衝格遐邇汝不可往耗儲偫三
川靈神歆穆祀孟涂司刑伐爾死嗟爾窮鬼兮無依我
城垣墉睥睨高不可陵溝湟深浚栫以荆重門擊柝鐘
鼔訇斥堠謹肅列旗旌汝不可往搆妖獰徤兒披甲眼
若星長戈勁箭穿爾形嗟爾窮鬼兮無適我野田疇井
井治而不苴禾蔴豆麥梧梓檟菶菶蔚蓊被窿&KR0008;歲時
禋祀達方社汝不可往原隰頳朱衣赤郭騎駮馬執汝
臠肉燔其躶嗟爾窮鬼兮無上天高明行徤覆八埏轉
旋日月照幽玄温涼嘘吹寒暑煎陶冶萬物成歲年汝
不可往亂星躔黔嬴憑怒施椎鞭破骸碎骨喪爾元嗟
爾窮鬼兮無下地博厚載物生育庶類江河順流山岳
峙融結蓄洩百寶出洪纖蠢頑各奠位汝不可往坤軸
臲黃祗土伯咸震恚艾殄爾種灰厥骴嗟爾窮鬼兮無
潜於山巖嗸石核立鍵關丘林陵麓産植蕃閡隔風氣
限夷蠻頷雲腹雨濡旱乾汝不可往鼓神姦涉&KR2416;泰逢
毛虎斑噬膚嚼肉流血殷嗟爾窮鬼兮無入於水大瀛
包納川瀆委疏煩洩穢通脈理魚鹽蠏蝦奏鮮旨蛟鼉
龜黿藏譎詭汝不可往陵谷圮天吴九頭插九尾磨牙
吮血糜爛爾大泊蕩蕩無涯垠青冥杳茫不見人瞢瞢
漠漠混昏晨瀉之不虚壅不堙不甘不苦淡以淳汝往
居之寂無隣乘騎光景入絪緼保全爾軀絶詬嗔汝不
寤兮滅為塵急急如律令
誚伯牙文(方孝孺)
世傳伯牙事陋矣張文潜為賦哀之其辭信美而其義
尤陋也余讀而鄙之為文誚伯牙且正張子之陋其辭
曰戰國之士好夸嗜毗恒詭實以求合不顧人之是非
於斯時也求自重而違世者嗟吾舍子而稱誰然於子
有憾焉蓋惜子為藝也善而為識也卑君子之學自得
而已苟余中之有樂遑恤世之愠喜感子期之見知遂
絶絃於既死悲乎陋哉子之志也知子一人不知舉世
使夫人能識子則何名為絶藝俚歌巷語嬰孩啓齒惟
其不知乃為至貴子之不幸子期是值忘子之惡舉子
之愛俾爾望於人也過深而得於天者不至子誠有以
自適天地日月草木庶類舉目欣然皆識子意苟為不
得雖子期接踵譽言盈耳亦何預於吾子且夫全於天
者不求合於人志乎遠者不取效於邇嗟伯牙乎爾曷
不以萬物為一身以太虚為知已等毁譽於浮說而游
心乎冲漠之鄉下迨乎無窮上泝乎無始以與無耳者
聽無言者語奚為栖栖焉隘狷而可鄙此藝之所以為
小技而予固不足與聞乎此也耶
詰博望侯文(張邦竒)
博望侯張騫既失侯為上言西域諸國所有欲以歆動
上心得復使焉以為功而復厥侯也太史公見而詰之
其辭曰嗟來博望乎君胡為富貴是覦而捐其軀越棄
人倫而遠夷是圖匈奴險狠同兕貙龐莋昆明心性殊
西夷越在西地隅君欲出之亦已愚西方晦谷日所匿
隂霾昏黑視莫覿﨑嶇三池與盤石熱身頭痛行不得
迫塞懸度天設阸下臨溪谷峻若壁殆而一跌骨細磔
君胡以身蹈不測西域之人誕幻醜鄙狂笑娛舞喜而
兄與弟怒而豺與虎西域之獸大狗封牛唁唁牟牟狻
猊挑扳視人若仇是其國非中國之所通也不幸而至
焉不可以為恒也昔也君嘗一使顛踣艱危更十三載
而奔竄以回百人去一人來君胡不自恤而復求使為
卜式輸粟居九卿相如獻賦身寵榮彼以輕易重且不
可而君獨以重易輕惡在其為明也今夫中國之民破
産甈居鬻妻棄子饑殍相望寇賊蜂起沃壤不賦大獄
不理棄而敝之以事遠夷不亦悲乎彼其駿馬翠翎象
齒犀革大卵眩人銅錫玉石寒不可衣饑不可食而必
求之誠損何益剖身藏珠人謚為愚彼之所殘僅廼一
軀而况敝身與家與國之需以覓封侯厥愚何如嗟來
博望乎君既苦其身又失其所以為臣亦獨何樂哉而
為是紛紛於是博望侯泚顙頳顔若眩若迷舉手謝過
俛而忸怩然惑溺已深終不能改其所為也自是之後
天子益向西域好利之臣争事之蓋始於騫之鑿空而
其途不可塞矣悲哉
驅瘧鬼文(陳勲)
咨爾瘧鬼爾來前爾固軒后之裔孫而顓頊氏之孽子
也豈不亦神明之胄隕墜厥悳以遯於江水之濱爾不
惟爾祖是念淫於非類而甘自沒焉惟厲及罔兩之屬
嚚昏肆毒是以有至醜之謚百世不改爾乃與為耦而
更稱虐何汚而不慙也昔夏后氏光明其悳鑄九牧之
貢金以為寶鼎者九用寫山川林澤竒邪怪妖之形莫
不畢具使民無逢其災爾於其時滅跡潜景靡所容處
民用以康王悳代衰九鼎淪化人神糅雜載歴辟王日
不遑給靡復有克提挈至寶照於神姦爾丁其會跳躑
咿嚶復用潜出乘民之不若而播之灾害實繁有徒終
不剗滅以迄于今日以彌甚爾之必至類信罔避類勇
倏變類智忽去類果假是四類以濟其凶悳是生三辠
四民或處燕閒或列肆居或襏襫塗足或貿易遠涉各
致其能以相資焉先王之訓也惟爾之來莫不釋所執
業抱衾與裯以與爾處廢民之養闕國之經爾之辠一
矣貧者藜藿不厭而為爾召巫與祝陳席鳴鼓具醪及
糈爾醉爾飽又為之針灼湯熨攻其體膚爰耗竭其生
資及歲之不時於是有踣而殍者則職爾之由爾之辠
二矣凡疴中人於其身耳惟爾善變善染家傳戸入此
呻彼吟跨邑越國傳不云乎無使滋蔓蔓難圖也爾惡
實蔓以滋圖爾者不亦難乎爾之辠三矣爾惟小醜居
其一足以為戮矧繄三歟抑其有甚夫隂陽變化天地
之操權鉅矣爾竊焉如凝如沍如爍如焚凝沍如冬爍
焚如夏是大鈞有職而爾敢私奸之也抑天之序猶僣
移也爾閃倏馳驟忽爾堅冰忽爾赤日挾纊揮汗遑遽
靡息爾之虐將無酷於隂陽之烈與帝稔爾積釁且不
忍其柄或盜以使將下六丁震霆以搜爾之類俾無遺
育爾祖其不克爾庇爾尚悔禍自新乎其屏跡以返爾
水濱之居飲清嬉漣容與遨遊無干人間辠其尚可以
逭予室湫隘不足以游爾予軀孱羸不足以習爾爾之
不徙予亦將召祝者具桃茢其有明神將帝之威載旄
列戟以與爾從事其毋悔
文章辨體彙選卷七百六十九
文章辨體彙選卷七百六十九
明賀復徵編
雜文三(續選)
釋愁文(魏曹植)
予以愁慘行吟路邊形容枯瘁憂心如醉有玄靈先生
見而問之曰子將何疾以至於斯答曰吾所病者愁也
先生曰愁是何物而能病子乎答曰愁之為物惟恍惟
惚不召自來推之弗往尋之不知其際握之不盈一掌
寂寂長夜或羣或黨去來無方亂我情爽其來也難退
其去也易追臨餐困於哽咽煩冤毒於酸嘶加之以粉
飾不澤飲之以兼肴不肥温之以金石不消摩之以神
膏不希授之以巧笑不悦樂之以絲竹增悲醫和絶思
而無措先生豈能為我蓍龜乎先生作色而言曰予徒
辯子之愁形未知子愁所由而生我獨為子言其發矣
方今大道既隠子生末季沉溺流俗眩惑名位濯纓彈
冠諮趣榮貴坐不安席食不終味遑遑汲汲或憔或悴
所鬻者名所拘者利良由華薄凋損正氣吾將贈子以
無為之藥給子以淡薄之湯刺子以玄虚之針炙子以
淳朴之方安子以恢廓之宇坐子以寂寞之床使王喬
與子逍遥而逝黃公與子詠歌而行莊子與子具養神
之撰老&KR1334;與子致愛性之方趨避路以棲跡乘輕雲以
翺翔於是精駭魄散改心回趨願納至言仰崇玄旨衆
愁忽然不辭而去
頭責子羽文(晉張敏)
余友有秦生者雖有姊夫之尊少而狎焉同時好暱有
太原温長仁顒穎川荀景伯㝢范陽張茂先華上郡劉
文生許南陽鄒潤甫湛河南鄭思淵詡數年之中繼踵
登朝而此賢身處陋巷屢沽而無善價亢志自若終不
衰墯為之慨然又怪諸賢既已在位曾無伐木嚶鳴之
聲甚違王貢彈冠之義故因秦生容貌之盛為頭責之
文以戲之并以嘲六子焉雖以諧謔實有興也其文曰
維泰始元年頭責子羽曰吾託子為頭萬有餘日矣大
塊稟我以精造我以形我為子植髮膚置鼻耳安眉鬚
插牙齒眸子摛光雙顴隆起每至出入之間遨遊市里
行者辟易坐者竦跽或稱君侯或言將軍捧手傾側佇
立﨑嶇如此者故我形之足偉也子冠冕不戴金銀不
佩釵以當笄帢以代幗旨味弗嘗食粟茹菜隈催園間
糞壤汙黑歲暮年過曾不自悔子厭我於形容我賤子
乎意態若此者乎必子行已之累也子遇我如讐我視
子如仇居常不樂兩者俱憂何其鄙哉子欲為人寶也
則當如臯陶后稷巫咸伊陟保乂王家永見封殖子欲
為名高也則當如許由子威卞隨務光洗耳逃禄千歲
流芳子欲為遊說也則當如陳軫蒯通陸生鄧公轉禍
為福令辭從容子欲為進趣也則當如賈生之求試終
軍之請使砥礪鋒穎以幹王事子欲為恬淡也則當如
老𣆀之守一莊周之自逸廓然離俗志凌雲日子欲為
隠遁也則當如榮期之帶索漁父之瀺灂棲遲神丘垂
餌巨壑此一介之所以顯身成名者也今子上不希道
德中不效儒墨塊然窮賤守此愚惑察子之情觀子之
志退不為處士進無望乎三事而徒翫日勞形習為
常人之所喜不亦過乎於是子羽愀然深念而對曰凡
所教敕謹聞命矣以受性拘係不閑禮義設以天幸為
子所寄今欲使吾為忠也即當如伍胥屈平欲使吾為
信也則當殺身以成名欲使我為介節也則當赴水火
以全貞此四者人之所忌故吾不敢造意頭曰子所謂
天刑地網剛德之尤不登山抱木則蹇裳赴流吾欲告
爾以養性誨爾以優游而以蟣蝨同情不聽我謀悲哉
俱寓人體而獨為子頭且擬人其倫喻子儕偶子不如
太原温顒穎川荀㝢范陽張華上郡劉許南陽鄒湛河
南鄭詡此數子者或謇喫無宫商或尫陋希言語或淹
伊多姿態或讙譁少智糈或口如含膠飴或頭如巾虀
杵而猶文采可觀意思詳序攀龍附鳳並登天府夫䑛
痔得車沉淵得珠豈若夫子徒令唇舌腐爛手足沾濡
哉居有事之世而恥為權圖譬猶鑿池抱甕難以求富
嗟乎子羽何異檻中之熊深穽之虎石間饑蠏竇中之
鼠事力雖勤見功甚苦宜其拳局剪蹙至老無所希也
支離其形猶能不苦非命也夫豈與夫子同處也
修竹彈甘蕉文(梁沈約)
長兼淇園貞幹臣脩竹稽首臣聞芟夷藴崇農夫之善
法無使滋蔓剪惡之良圖未有蠧苖害稼不加窮伐者
也切尋蘇臺前甘蕉一叢宿漸雲露荏苒歲月擢本盈
尋垂蔭含丈階緣寵渥銓衡百卉而予奪乖爽高下在
心每叨天功以為已力風聞藉聽非復一塗猶謂愛憎
異說所以挂乎嚴網今月某日有臺西階澤蘭萱草到
園同訴自稱雖慙杞梓頗異蒿蓬陽景所臨由來無隔
今月某日巫岫歛雲秦樓開照乾光弘普罔幽不矚而
甘蕉攅莖布影獨見鄣蔽雖處臺隅遂同幽谷臣謂偏
辭難信敢察以情登攝甘蕉左近杜若江蘺依源辨覆
兩草各處異列同欵既有證據羌非風聞切尋甘蕉出
自藥草本無芬馥之香柯條之任非有松栢後凋之心
蓋闕葵藿傾陽之識馮藉慶會稽綜倫等而得人之譽
靡即稱平之聲寂寞遂使言樹之草忘憂之用莫施無
絶之芳當門之弊斯在妨賢敗政孰過於此而不除戮
憲章安用請以見事徙根翦葉斥出臺外庶懲彼將來
謝此衆屈
北山移文(孔稚圭)
鍾山之英草堂之靈馳煙驛路勒移山庭夫以耿介拔
俗之標蕭灑出塵之想度白雪以方潔干青雲而直上
吾方知之矣若其亭亭物表皎皎霞外芥千金而不盻
屣萬乘其如脱聞鳳吹於洛浦值薪歌於延瀨固亦有
焉豈其終始參差蒼黃翻覆淚翟子之悲慟朱公之哭
乍迴跡以心染或先貞而後黷何其謬哉嗚呼尚生不
存仲氏既往山阿寂寥千載誰賞世有周子儁俗之士
既文既博亦玄亦史然而學遁東魯習隠南郭偶吹草
堂濫巾北岳誘我松桂欺我雲壑雖假容於江臯乃纓
情於好爵其始至也將欲排巢父拉許由傲百氏蔑王
侯風情張日霜氣横秋或歎幽人長往或怨王孫不游
談空空於釋部覈玄玄於道流務光何足比涓子不能
儔及其鳴騶入谷鶴書赴隴形馳魄散志變神動爾乃
眉軒席次袂聳筵上焚芰製而裂荷衣抗塵容而走俗
狀風雲悽其帶憤石泉咽而下愴望林巒而有失顧草
木而如喪至其紐金章綰墨綬跨属城之雄冠百里之
首張英風於海甸馳妙譽於浙右道帙長擯法筵久埋
敵朴諠囂犯其慮牒訴倥偬裝其懷琴歌既斷酒賦無
續常綢繆於結課每紛紜於折獄籠張趙於往圖架卓
魯於前籙希縱三輔豪馳聲九州牧使我高霞孤映明
月獨舉青松落蔭白雲誰侣澗戸摧絶無與歸石逕荒
凉徒延佇至於還颷入幕寫霧出楹蕙帳空兮夜鶴怨
山人去兮曉猿驚昔聞投簮逸海岸今見解蘭縳塵纓
於是南岳獻嘲北隴騰笑列壑争譏攅峰竦誚慨游子
之我欺悲無人以赴弔故其林慙無盡澗愧不歇秋桂
遣風春蘿罷月騁西山之逸議馳東臯之素謁今又促
裝下邑浪拽上京雖情投於魏闕或假步於山扄豈可
使芳杜厚顔薜荔蒙恥碧嶺再辱丹崖重滓塵游躅於
蕙路汙淥池以洗耳宜扄岫幌掩雲關歛輕霧藏鳴湍
截來轅於谷口杜妄轡於郊端於是叢條瞋膽疊穎怒
魄或飛柯以折輪乍低枝而掃跡請迴俗士駕為君謝
逋客
釋疾文(唐盧照隣)
余羸疾不起行已十年宛轉匡牀婆娑小室未攀偃蹇
桂一臂連踡不學邯鄲步兩足匍匐寸步千里咫尺山
河每至冬謝春歸暑闌秋至雲壑改色煙郊變容輙輿
出戸庭悠然一望覆幬雖廣嗟不容乎此生亭育雖繁
息已絶乎斯代賦命如此幾何可憑今為釋疾三篇以
貽諸好事蓋作易者其有憂患乎刪書者其有栖遑乎
國語之作非瞽瞍之事乎騷文之興非懷沙之痛乎吾
非斯人之徒歟安可默而無述其略曰
先朝好史予方學於孔聖今上好法予晚愛乎老莊彼
圓鑿而方枘吾知齟齬而不當是時也天子按劍方有
事乎八荒駕風輪而梁弱水飛日馭兮苑扶桑戈船萬
計兮連屬鐡騎千羣兮啓行人文鼠竄猛士鷹揚故吾
甘栖栖以赴蜀分默默而從梁其後雄圖甫畢登封禮
日方欲訪高議於雲臺攷竒文於石室銷兵革兮為農
器休牛馬兮崇儒術屢下蒲帛之書值予有幽憂之疾
蓋有才無時命也有時無命亦命也時也命也自前代
而痛諸道之乖也則賢人君子伏斧鑕而不暇時之來
也則屠酤餓隸作王侯而有餘已焉哉歲將晏兮歡不
再時已晚兮憂來多生兮生兮奈汝何
送窮文(韓愈)
元和六年正月乙丑晦主人使奴星結柳作車縳草為
船載糗輿粮牛繫軛下引帆上檣三揖窮鬼而告之曰
聞子行有日矣鄙人不敢問所塗竊具船與車備載糗
粮日吉時良利行四方子飯一盂子啜一觴携朋挈儔
去故就新駕塵彍風與電爭先子無底滯之尤我有資
送之恩子等有意於行乎屏息潜聽如聞音聲若嘯若
啼砉欻嚘嚶毛髮盡豎竦肩束頸疑有而無久乃可明
若有言者曰吾與子居四十年餘子在孩提吾不子愚
子學子耕求官與名惟子是從不變於初門神戸靈我
叱我呵包羞詭隨志不在他子遷南荒熱爍濕蒸我非
其鄉百鬼欺陵太學四年朝虀暮鹽惟我保汝人皆汝
嫌自初及終未始背汝心無異謀口絶行語於何聽聞
云我當去是必夫子信䜛有間於予也我鬼非人安用
車船鼻齅臭香糗粻可捐單獨一身誰為朋儔子苟備
知可數已不子能盡言可謂聖智情狀既露敢不迴避
主人應之曰子以吾為真不知也耶子之朋儔非六非
四在十去五滿七除二各有主張私立名字捩手覆羹
轉喉觸諱凡所以使吾面目可憎語言無味者皆子之
志也其名曰智窮矯矯亢亢惡圓喜方羞為姦欺不忍
害傷其次名曰學窮傲數與名摘抉杳微高挹羣言執
神之機又其次曰文窮不專一能怪怪竒竒不可時施
秪以自嬉又其次曰命窮影與形殊面醜心妍利居衆
後責在人先又其次曰交窮磨肌戞骨吐出心肝企足
以待寘我讐冤凡此五鬼為吾五患饑我寒我興訛造
訕能使我迷人莫能間朝悔其行暮已復然蠅營狗苟
驅去復還言未畢五鬼相與張眼吐舌跳踉偃仆抵掌
頓脚失笑相顧徐謂主人曰子知我名凡我所為驅我
令去小黠大癡人生一世其久幾何吾立子名百世不
磨小人君子其心不同惟乖於時乃與天通携持琬琰
易一羊皮飫於肥甘慕彼糠糜天下知子誰過於予雖
遭斥逐不忍子疎謂予不信請質詩書主人於是垂頭
喪氣上手稱謝燒車與船延之上座
處壅不堙不甘不苦淡以淳汝往居之寂無隣乘騎光
景入絪緼保全爾軀絶詬嗔汝不寤兮滅為塵急急如
律令
乞巧文(柳宗元)
柳子夜歸自外夜有設祠者&KR0673;餌馨香蔬果交羅插竹
垂綏剖瓜犬牙且拜且祈怪而問焉女隸進曰今兹秋
孟七夕天女之孫將嬪於河鼓邀而祠者幸而與之巧
驅去蹇拙手目開利組絍縫製將無滯於心焉為是禱
也柳子曰苟然歟吾亦有所大拙倘可因是以求去之
乃纓弁束袵促武縮氣旁趨曲折傴僂將事再拜稽首
稱臣而進曰下土之臣竊聞天孫專巧於天轇轕璇璣
經緯星辰能成文章黼黻帝躬以臨下民欽聖靈仰光
耀之日久矣今聞天孫不樂其獨得貞卜於玄龜將蹈
石梁欵天津儷於神夫於漢之濱兩旗開張中星耀芒
靈氣翕歘兹辰之良幸而弭節薄遊民間臨臣之庭曲
聽臣言臣有大拙智所不化醫所不攻威不能遷寬不
能容乾坤之量包含海岳臣身甚微無所投足蟻適於
蛭蝸休於殼龜黿螺蜯皆有所伏臣物之靈進退唯辱
仿佯為狂局束為諂吁吁為詐坦坦為忝他人有身動
必得宜周旋獲笑顛倒逢嘻已所尊眤人或怒之變情
徇勢射利抵巇中心甚憎為彼所竒忍仇佯喜悦譽遷
隨胡執臣心常使不移反人是已曾不懼疑貶名絶命
不負所知抃嘲似傲貴者啟齒臣旁震驚彼且不恥叩
稽匍匐言語譎詭令臣縮恧彼則大喜臣若效之瞋怒
叢已彼誠大巧臣拙無比王侯之門狂吠狴犴臣到百
步喉喘顛汗睢盱逆走魄遁神叛欣欣巧夫徐入縱誕
毛羣掉尾百怒一散世途昏險擬步如漆左低右昂鬭
冒衝突鬼神恐悖聖智危慄冺焉直透所至如一是獨
何工縱横不恤非天所假彼智焉出獨嗇於臣恒使玷
黜杳杳騫騫恣口所言迎知喜惡默測憎憐搖脣一發
徑中心原膠加鉗夾誓死無遷探心扼膽踴躍拘牽彼
雖佯退胡可得旃獨結臣舌喑抑銜冤擘眥流血一辭
莫宣胡為賦授有此竒偏眩耀為文𤨏碎排偶抽黃對
白啽哢飛走駢四儷六錦心綉口宫沉羽振笙簧觸手
觀者舞悦誇談雷吼獨溺臣心使甘老醜嚚昏莽鹵樸
鈍枯朽不期一時以俟悠久旁羅萬金不鬻幣帚跪呈
豪傑投棄不有眉矉額蹙喙唾胸歐大𧹞而歸填恨低
首天孫司巧而窮臣若是卒不余畀獨何酷歟敢願聖
靈悔禍矜臣獨艱付與姿媚易臣頑顔鑿臣方心規以
大圓拔去呐舌納以工言文詞婉軟步武輕便齒牙饒
美眉睫增妍突梯卷臠為世所賢公侯卿士五屬十連
彼獨何人長享終天言訖又再拜稽首俯伏以俟至夜
半不得命疲極而睡見有青衣朱裳手持絳節而來告
曰天孫告汝汝詞良苦凡汝之言吾所極知汝擇而行
嫉彼不為汝之所欲汝自可期胡不為之而誑我為汝
唯知恥諂貌淫詞寧辱不貴自適其宜中心已定胡妄
而祈堅汝之心密汝所持得之為大失不汙卑凡吾所
有不敢汝施致命而昇汝慎勿疑嗚呼天之所命不可
中革泣拜欣受初悲後懌抱拙終身以死誰惕
斬曲几文(柳宗元)
后皇植物所貴乎直聖主取焉以建家國亘為棟楹齊
為閫閾外隅平端中室謹飾度焉以几維量之則君子
憑之以輔其德末代淫巧不師古式斷兹揉木以限肘
腋欹形詭狀曲程詐力制類竒邪用絶繩墨勾身陋狹
危足僻側支不得舒脅不遑息余胡斯蓄以亂人極追
咎厥始惟物之殘稟氣失中遭生不完託地墝垤反時
燠寒鬱悶結澀癃蹇艱難不可以遂遂虧其端離竒詰
屈縮恧㠝岏含蝎孕蠧外邪中乾或因先容以售其蟠
病夫甘焉制器以安彼風毒敗形隂沴遷魄禍氣侵骨
淫神化脉體仄筋倦榮乖衛逆乃喜兹物以為已適器
之不祥莫是為敵烏可昵近以招禍癖且人道甚惡惟
曲為先在心為賊在口為愆在肩為僂在膝為攣戚施
踦跂匍匐拘拳古皆斥遠莫致於前問誰其類惡木盜
泉朝歌廻車簡牘載焉昭王市骨樂毅歸燕今我斬此
以希古賢諂䛕宜惕正直宜宣道焉是達法焉是專咨
爾君子曷不乾乾既和且平獲祐於天去惡在微慎保
其傳
逐痁鬼文(孫樵)
孫子病痁其友踵門請曰始則慄縮撼懷有若仆子於
嚴冰者終則憤胸爍肌有若寘子於烈爐者子知動作
皆鬼耶余試為子逐之以文樵應之曰予病誠鬼也然
樵居平亦有不自了事者抑有鬼乎樵嘗思委質以事
君則有若刳心而死者立於旁曰當如此諫樵嘗思不
入於危難則有若結纓而死者立於其旁曰當如此忠
樵嘗欲不固其窮則有若拜拒饋粟者立於旁曰當如
此廉樵嘗欲苟違其期則有若擁梁汨死者立於旁曰
當如此信樵嘗欲與人美言則有若教予訐談而鯁人
耳者樵嘗欲與人市交則有若教予違熱而去勢者樵
嘗欲趨權豪以冀得則有若牽予裾而躓予足者樵嘗
欲忍汗𧹞以自媒則有若縳予舌而膠予口者予之不
得專也如此以故學勤而吾道愈窮業修而知已日消
是殘吾生於痁鬼也子并為我逐之吾聞有陳萬年者
射利乘機邇顔作怡愉愉便便阿意奉歡死而有靈是
為諂鬼此鬼依人使人蒙福人見輙喜擺去不得復有
公孫弘者剋已沽名飾情釣聲内包禍心外示舒弘死
而有知是為驕鬼此鬼憑人使人有聞上信於君下喜
於民復有司馬安者攘義盜仁縳舌交脣柔聲婉顔狐
媚當權死而有靈是為巧鬼此鬼依人辭枯即榮長劍
華纓高步天庭復有和長輿者鉅萬藏家貫腐鏹磨鱗
差螭縮陣陣星澁死而有知是為錢鬼此鬼憑人使人
氣豪意適交歡販禄買曲成直此四鬼者苟與吾遊吾
必快所求是資吾生於他鬼也子并為我招之其友不
對退而歌曰
窮吾知其所羞達吾知其所求此不當逐而彼不當遊君
乎君乎誠有激於中乎吁
乞巧文(沈亞之)
邯鄲人妓婦李客子七夕祀織女作穿針戲取苕葟芙
蓉雜致席上以望巧所降其夫以為沈下賢工文能剏
窈窕之思善感物態因請譔為俗語以道所欲詞曰
惟雲渚之震秋兮天曠碧以凝暮懸韶桂於姹月泫明
淚之新露即河房之將期儷龍輪以就馭恭聞司巧之
多方妾脩馨香以奉具竊獨溺於自私希靈娥之所付
羽碧凝其異質兮韻隆虹於霾霽假文羽於孔雀兮而
使擅夫佳麗載雲蟬之重緌兮塗蠻金於綺篲細綃縷
於藕腸兮差蓮跗以齒緻而纖瓜之絲蟲兮褭簷機之
夕綴是物之巧工善飾願賜妾於針紉也葩萼鬱於濃
妍包多宜以善喜引纖吹於輕颷若將翔而復倚醉春
光之流景播青香於萬里霓烟出乎無間縹窈𦕈以斐
亹若披若曳兮撦平林兮横曉水襲霽旦之繁芳兮因
文映而增綺澹冉冉其夥容世無容以皆此是物之巧
容善態願委妾於態媚也短蒲狹涘兮曲溜溢鵁鶄鵷
鶵兮引乳娣戲音清諧兮蕩曳牽游裾之低凝兮蔓春
心於淇裔枯寒勁幹兮噫氣擺風呌夜兮留澡雪留韻
凄澁兮映&KR1116;咽吟夢語之漣漣感霜鍾之流越是物之
巧音善感願付妾於管絃也
送窮文(段成式)
予大中八年作留窮辭詞人謂予詞反之勝也至十三
年客漢上復作送窮祝是年正之晦童稚戲為送窮船
判筒而槽比籜而閭細枲纏幅楮飾木偶家督被酒請
禳窮將酹地歌舞窮予謂曰予送非嚵&KR0008;歷慼循隂索
隙膋葷瀹餅直脰涎瀝者非寒哭蔟燐敗衣網身惡覷
牆間冷嘯凄辛者非嚇巫嗾巫欺癡嬈衰燼數楮泉擾
狎狐狸者噫有才歉升窄朘腸噦喀幾童其筆燥心汗
滴以是而歿者去些有開卷數幅窒心妨目襲經攻史
方寸日蹙以是而歿者去些有議古酌今左凌右侵麓
垤酒涔短淺不禁以是而歿者去些
祀瘧癘文(皮日休)
昔夏后氏鑄鼎象物使民知神姦或魑魅之外魍魎之
餘匿天命竊帝威不見形於鼎上者自夏后氏去繼為
禍於人間被之者始若處冰檻復若落炎井眩瞀熒惑
視之累形聽之重聲骨節殆重如山已傾始或醒時奪
人之情喪人之精兀若木偶昏如宿酲噫或飲食不節
哀樂失所病於人者上則湯劑次則礦艾愈矣凡在是
病者人也又非天也湯劑不可理礦艾不可攻嗚呼癘
之能禍人是必有知也既有知奚不效神為聰明正直
不加祟於君子焉遂為文祀而逐之曰
癘乎癘乎有事君不盡節事親不盡孝出為叛臣入為
逆子天未降刑尚或竊生爾宜癘之有專禄恃威僣物
行機上弄國權下戲民命天未降刑尚或竊生爾宜癘
之有賣交取禄諂交結族一言不善禍發如鏃天未降
刑尚或竊生爾宜癘之美曼之色媚於君側巧笑未足
已亡於國天未降刑尚或竊生爾宜癘之柔佞之言惑
於君前委順未足國步移焉天未降刑尚或竊生爾宜
癘之四星之位奉於紫宸蕭墻禍起帝座蒙塵天未降
刑尚或竊生爾宜癘之見災幸久聞禍樂成含羞冒貴
忍垢貪榮天未降刑尚或竊生爾宜癘之癘乎癘乎爾
目不盲爾耳不聾如向來所陳奚不禍於其躬仁者必
有厄義者必有窮見仁義而勿癘遇姦佞而肆凶非唯
去乎物患抑亦代乎天功癘乎癘乎苟依吾言而若是
吾將達爾於帝聰
登高文(陸龜蒙)
金行告窮日御初九桐隂雨壓乎泥沙菊氣風揚乎戸
牖寒無以衣病不得酒茫洋於心噎嗢在口稚子拱而
進曰古往滔滔人生實勞或暇或逸以嬉以遨兹辰甚
良足嘯吾曹趨山選臺席餌尊醪既可逭乎灾𤯝亦聊
釋乎鬱陶齊諧之流載此世所謂夫登高者也嘗有意
乎予曰吁稚子之言止於是耳曾不探乎奥旨吾數畝
之間門常晝關學無端倪宛若循環時歌笑以獨憤樂
正直而非險艱為書撫之與善治頑有行同而跡類者
尚憤疾乎聲顔一驥在坂百駑在閑傳嘶振秣侮病擠
孱仲尼登東山而小魯况肆遠日而務周旋者哉陽專
奥遂假竊名器有土有人前呵後騎佞舌吚啞所向上
下鏜威介私放蕩侈哆如此者又欲見耶崇閎大居暨
粉塗朱脊會螭屹扉環獸鋪輪鮮蹄驕羽翼成徒繡碧
其内絲篁彼姝主張何人庸兒賈夫如此者又欲見耶
纓弁外飾悔吝中積簡棄信行附比凶德仁澤乾枯義
路填塞權之所憎始厚終斥權之所憐昨罵今惜反掌
背面天遼海隔如此者又欲見耶國金鑄兵赤子聚盜
殺人無慚罪人何躁造化不象名稱同暴隳頽墻垣不
填堂奥生靈幾何過半減耗殘存伶俜輸輓犒勞嬴豪
偏頗役使顛倒胥敺吏笞不舍重髦如此者又欲見耶
古所謂登高能賦者賦物之姿慘戚在下吾寧忍窺爾
以災𤯝可逭鬱陶可披我中時病言開怒隨我感物悴
遐瞻爾噫是使災𤯝彌熾鬱陶愈悲惟爾教我百無一
宜我穀未實我蔬未肥弗視農圃吾將曷歸無重我悔
吾方憒憒稚子不樂惴縮而退
跛奚移文(宋黃庭堅)
女弟阿通歸李安詩為置婢無所得乃得跛奚蹣跚離
疏不利走趨顙出屋檐足達戶樞三嫗挽不來兩嫗推
不去主人不悦厨人罵怒黃子笑之曰堯牽羊而舜鞭
之羊不得食堯舜俱疲百羊在谷牧一童子草露晞而
出草露降而歸不忘一羊在其指撝故曰使人也器之
物有所不可則亦有所宜警夜偷者不以馬司晝漏者
不以雞凖繩規矩異用殊施天傾西北地缺東南尺有
所不逮寸有所覃子不通之則屨不可運土簣不可當
屨坐而睨之小大俱廢子如通之則瞽者之耳聾者之
目絶利一源取功十百事固有精於一則盡善徧用智
則無功有所不能乃有所大能焉呼跛奚來前吾為若
詔之汝能與壯士拔距乎能與羣狙賦茅乎能與八駿
取路乎能逐三窟狡兔乎皆曰不能曰是固不能閨門
之内固無所事此今將詔若可為者汝無狀於行當任
坐作不得頑痴自今謹飭晨入庖舍滌鐺瀹釡料簡蔬
茹留精黜觕臠肉法欲方膾魚法欲長起溲如截肪煑
餅深注湯和糜勿投醯韲臼晚用薑葱㳿不欲焦旋葅
不欲黃飯不欲著牙揚盆勿駐沙進火守炷水沃沸鼎
斟酌薌芼生熟必告姨㜮臨食爬垢撩髮染指舐杓嘬
胾懷骨事無大小盡當關白食了滌器三正三反抆拭
蠲潔寢匙覆椀陶瓦髹素視在謹數兄弟為行牡牝相
當日中事閒浣衣潄襦器穢器淨謹循其初素衣當白
染衣增色梔鬱為黃紅螺蚜光挼藍杵草茅蒐槖皂漿
胰粉白無不媚好燥濕處停慰帖坦平來往之役資它
使令牛羊下來喚雞棲桀撑拒門關閑護草竊飲飯猫
犬堙塞鼠穴凡烏攫肉猫觸鼎犬舐鐺鼠窺甑皆汝之
罪也春蠶三卧升簇自裹七晝夜夜無得停火紵蔴藤
葛蕉任絺綌錫疎手作無有停時紾緝偷工夫一日得
半工一縷亦有餘暑時藴蒸扇凉密水薰艾出蚊水盤
去蠅果生守樹果熟守筥執弓懷彈驅嚇飛鳥無得吮
嘗日使殘少姆嫗罵譏瘧痢泄嘔天寒置籠衣衾畢烘
搔痒抑痛炙手撋凍無事倚墻&KR0008;屨可作堂上呌呼傳
聲代諾截長續短鳬鶴皆憂將敏補拙與巧者儔凡前
之為汝能之否跛奚對曰我缺於足猶全於手如前之
為雖勞何咎黃子曰若是則不既有用矣乎皆應曰然
無不意滿
送窮文(明劉基)
余夢有物兮龍首人身蓬頭鼠目兮其音若呻跳踉睒
冶兮若遠而親歘往砉來兮忽笑以顰覺而異之乃具
糗芳潔豆觴過老郭而問之曰是何祥也郭子褎然啟
櫝拂蓍密沕而筮之遇困之兌其繇曰困于堬穴中有
狐舉趾躡胡毁踵及顱其泣嬰如恣睢䑏&KR2214;孔隙以窺
如垢如腯彳亍追隨求速得遲郭子釋策而笑曰是窮
鬼也其為物也入山山空入澤澤荒人而遭之窮不可
當載祓載禳遣之他方可以無殃余曰苟然矣遣之何
居郭子曰子第為之所我請為子逐之余曰唯唯乃致
詞曰嗟爾窮鬼兮無處我廬八窗洞朗廓以虚陟釐兔
穎有圖書虀爼糲食菽與蔬守分自足不求餘汝不可
留阻步趨左有鬱壘右有荼葦索縳汝飼老烏嗟爾窮
鬼兮無泊我市九衢四達平若坻高樓大屋鬱雲起冠
裳濟濟集俊士謀謨折衝格遐邇汝不可往耗儲偫三
川靈神歆穆祀孟涂司刑伐爾死嗟爾窮鬼兮無依我
城垣墉睥睨高不可陵溝湟深浚栫以荆重門擊柝鐘
鼔訇斥堠謹肅列旗旌汝不可往搆妖獰徤兒披甲眼
若星長戈勁箭穿爾形嗟爾窮鬼兮無適我野田疇井
井治而不苴禾蔴豆麥梧梓檟菶菶蔚蓊被窿&KR0008;歲時
禋祀達方社汝不可往原隰頳朱衣赤郭騎駮馬執汝
臠肉燔其躶嗟爾窮鬼兮無上天高明行徤覆八埏轉
旋日月照幽玄温涼嘘吹寒暑煎陶冶萬物成歲年汝
不可往亂星躔黔嬴憑怒施椎鞭破骸碎骨喪爾元嗟
爾窮鬼兮無下地博厚載物生育庶類江河順流山岳
峙融結蓄洩百寶出洪纖蠢頑各奠位汝不可往坤軸
臲黃祗土伯咸震恚艾殄爾種灰厥骴嗟爾窮鬼兮無
潜於山巖嗸石核立鍵關丘林陵麓産植蕃閡隔風氣
限夷蠻頷雲腹雨濡旱乾汝不可往鼓神姦涉&KR2416;泰逢
毛虎斑噬膚嚼肉流血殷嗟爾窮鬼兮無入於水大瀛
包納川瀆委疏煩洩穢通脈理魚鹽蠏蝦奏鮮旨蛟鼉
龜黿藏譎詭汝不可往陵谷圮天吴九頭插九尾磨牙
吮血糜爛爾大泊蕩蕩無涯垠青冥杳茫不見人瞢瞢
漠漠混昏晨瀉之不虚壅不堙不甘不苦淡以淳汝往
居之寂無隣乘騎光景入絪緼保全爾軀絶詬嗔汝不
寤兮滅為塵急急如律令
誚伯牙文(方孝孺)
世傳伯牙事陋矣張文潜為賦哀之其辭信美而其義
尤陋也余讀而鄙之為文誚伯牙且正張子之陋其辭
曰戰國之士好夸嗜毗恒詭實以求合不顧人之是非
於斯時也求自重而違世者嗟吾舍子而稱誰然於子
有憾焉蓋惜子為藝也善而為識也卑君子之學自得
而已苟余中之有樂遑恤世之愠喜感子期之見知遂
絶絃於既死悲乎陋哉子之志也知子一人不知舉世
使夫人能識子則何名為絶藝俚歌巷語嬰孩啓齒惟
其不知乃為至貴子之不幸子期是值忘子之惡舉子
之愛俾爾望於人也過深而得於天者不至子誠有以
自適天地日月草木庶類舉目欣然皆識子意苟為不
得雖子期接踵譽言盈耳亦何預於吾子且夫全於天
者不求合於人志乎遠者不取效於邇嗟伯牙乎爾曷
不以萬物為一身以太虚為知已等毁譽於浮說而游
心乎冲漠之鄉下迨乎無窮上泝乎無始以與無耳者
聽無言者語奚為栖栖焉隘狷而可鄙此藝之所以為
小技而予固不足與聞乎此也耶
詰博望侯文(張邦竒)
博望侯張騫既失侯為上言西域諸國所有欲以歆動
上心得復使焉以為功而復厥侯也太史公見而詰之
其辭曰嗟來博望乎君胡為富貴是覦而捐其軀越棄
人倫而遠夷是圖匈奴險狠同兕貙龐莋昆明心性殊
西夷越在西地隅君欲出之亦已愚西方晦谷日所匿
隂霾昏黑視莫覿﨑嶇三池與盤石熱身頭痛行不得
迫塞懸度天設阸下臨溪谷峻若壁殆而一跌骨細磔
君胡以身蹈不測西域之人誕幻醜鄙狂笑娛舞喜而
兄與弟怒而豺與虎西域之獸大狗封牛唁唁牟牟狻
猊挑扳視人若仇是其國非中國之所通也不幸而至
焉不可以為恒也昔也君嘗一使顛踣艱危更十三載
而奔竄以回百人去一人來君胡不自恤而復求使為
卜式輸粟居九卿相如獻賦身寵榮彼以輕易重且不
可而君獨以重易輕惡在其為明也今夫中國之民破
産甈居鬻妻棄子饑殍相望寇賊蜂起沃壤不賦大獄
不理棄而敝之以事遠夷不亦悲乎彼其駿馬翠翎象
齒犀革大卵眩人銅錫玉石寒不可衣饑不可食而必
求之誠損何益剖身藏珠人謚為愚彼之所殘僅廼一
軀而况敝身與家與國之需以覓封侯厥愚何如嗟來
博望乎君既苦其身又失其所以為臣亦獨何樂哉而
為是紛紛於是博望侯泚顙頳顔若眩若迷舉手謝過
俛而忸怩然惑溺已深終不能改其所為也自是之後
天子益向西域好利之臣争事之蓋始於騫之鑿空而
其途不可塞矣悲哉
驅瘧鬼文(陳勲)
咨爾瘧鬼爾來前爾固軒后之裔孫而顓頊氏之孽子
也豈不亦神明之胄隕墜厥悳以遯於江水之濱爾不
惟爾祖是念淫於非類而甘自沒焉惟厲及罔兩之屬
嚚昏肆毒是以有至醜之謚百世不改爾乃與為耦而
更稱虐何汚而不慙也昔夏后氏光明其悳鑄九牧之
貢金以為寶鼎者九用寫山川林澤竒邪怪妖之形莫
不畢具使民無逢其災爾於其時滅跡潜景靡所容處
民用以康王悳代衰九鼎淪化人神糅雜載歴辟王日
不遑給靡復有克提挈至寶照於神姦爾丁其會跳躑
咿嚶復用潜出乘民之不若而播之灾害實繁有徒終
不剗滅以迄于今日以彌甚爾之必至類信罔避類勇
倏變類智忽去類果假是四類以濟其凶悳是生三辠
四民或處燕閒或列肆居或襏襫塗足或貿易遠涉各
致其能以相資焉先王之訓也惟爾之來莫不釋所執
業抱衾與裯以與爾處廢民之養闕國之經爾之辠一
矣貧者藜藿不厭而為爾召巫與祝陳席鳴鼓具醪及
糈爾醉爾飽又為之針灼湯熨攻其體膚爰耗竭其生
資及歲之不時於是有踣而殍者則職爾之由爾之辠
二矣凡疴中人於其身耳惟爾善變善染家傳戸入此
呻彼吟跨邑越國傳不云乎無使滋蔓蔓難圖也爾惡
實蔓以滋圖爾者不亦難乎爾之辠三矣爾惟小醜居
其一足以為戮矧繄三歟抑其有甚夫隂陽變化天地
之操權鉅矣爾竊焉如凝如沍如爍如焚凝沍如冬爍
焚如夏是大鈞有職而爾敢私奸之也抑天之序猶僣
移也爾閃倏馳驟忽爾堅冰忽爾赤日挾纊揮汗遑遽
靡息爾之虐將無酷於隂陽之烈與帝稔爾積釁且不
忍其柄或盜以使將下六丁震霆以搜爾之類俾無遺
育爾祖其不克爾庇爾尚悔禍自新乎其屏跡以返爾
水濱之居飲清嬉漣容與遨遊無干人間辠其尚可以
逭予室湫隘不足以游爾予軀孱羸不足以習爾爾之
不徙予亦將召祝者具桃茢其有明神將帝之威載旄
列戟以與爾從事其毋悔
文章辨體彙選卷七百六十九
