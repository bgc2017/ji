文章辨體彙選卷五百八十八
明賀復徵編
記二十九
衛公故物記(唐韋端符)
三年冬端符於三原令座中揖其郡官有客曰某丞李
謂端符曰是衛公之胄也其家傳賜書與他服器十餘
物者訖讌端符即丞居為客謁丞延入就次端符因跪
請曰籍君僕射公之嗣固願見僕射公之烈之多其事
辭雖史記或闕略具天下耳舌矣聞君世傳文帝詔與
公服物者願得以觀丞慘然曰諾即其家偃僂躍步奉
賜書一函他物一器出發視玉帶一首末為玉十有三
方者七挫兩隅者六每綴環焉為附而固者以金丞曰
傳云環者列珮用也玉之粹者若含怡然澤者若涣釋
然公擒蕭銑時高祖所賜于闐獻三帶其一也素錦袍
一其襟袂促小裁製絶巧密光爛爛如波旁出紫文綾
襖一促製小袖如袍其為文林樹於上其下有馳馬射
者又雜為狻猊虎貙槖駝者靴袴一往來為鈎屬鎖靭
之疑非華人所為也自始傳於今莫能名其物象笏一
差狹不類今笏者佩筆一竒木為管韜刻飾以金别為
金環以限難其間韜者火鏡二大觿一小觿一笇嚢二
椰杯一蓋常佩於玉帶環者十三物者亡其五有存者
八大帝為兒時與公子某年上下文帝命居宫中侍吾
兒戲即賜以皇子服物黃綾袍緋綾袍皆為龍鸞文素
錦襖綷五色為花若鳥者素錦半袖小笏皆緻巧功良
今工之為不能也文帝賜書二十通多言征討事厚勞
苦信必威賞而已其兵事節度皆付公吾不從中理也
既公疾親詔者數四其一曰有晝夜視公病中老嫗令
一人來吾欲熟知公起居狀丞白權文公視此詔常泣
曰君臣之際乃如是邪端符既畢觀中若有物擊惻其
心者于玉帶見遠方致物而上不專有以賜有功也於
文錦衆物見其時之工志功不志靡也於賜公子以皇
子衣服見視臣如支而游兒也於詔征討見擇將材付
將職也上嘗不曲制其事旁他可動哉於問公疾見上
答憫公如家人之視子姓也公之勞烈如是其大固有
以感之獨推其運吾不信也丞曰子觀吾故物異他人
之觀一似動色隠心者於霜露變時每閱省是物人雅
為子工文辭幸為記吾得觀以慰吾慕思也故曰記衛
公故物
先秦古器記(宋劉敞)
先秦古器十有一物制作精巧有款識皆科斗書為古
學者莫能盡通以他書參之乃十得五六就其可知者
校其世或出周文武時於今蓋二千有餘歲矣嗟乎三
王之事萬不存一詩書所記聖王所立有可長太息者
矣獨器也乎哉兊之戈和之弓離磬崇鼎三代傳以為
寶非賴其用也亦云上古而已矣孔子曰多見而識之
知之次也衆不可蓋安知天下無能盡辨之者哉使工
模其文刻於石又并圖其象以俟好古博雅君子焉終
此意者禮家明其制度小學正其文字譜諜次其世諡
迺為能盡之
神鐘記(明豐坊)
海鹽禪悦寺神鐘勝國時宣慰楊梓以海外銅鑄建六
丈樓懸之聲聞數十里國朝天順中忽無聲渡海者覩
其影波間浮屠用法攝之乃復聲成化初樓圯浮屠嗇
於財建之卑邑產悉侏儒焉今上之六年樓再圯鐘沈
塗邑復病尫於是董隱君從吾偕厥子進士穀進浮屠
法聚氏相謂曰夫樓卑而侏儒產焉塗沈而病尫馬鐘
之神其關於民之休戚也若此樓曷可弗興七年正月
壬午乃盟將集四方之樂施者庚子鐘忽自聲若扣百
有八給事屺山許公宿荼磨聞馬於是鐘之神益顯南
宫子猶聞而歎曰鐘冶物也而關乎民之戚休將怪耶
誕耶繄象教之顯耶其山川之霛鍾於斯邪吾勿得而
知也從吾子非誕者也嘗學於聖人之道而非惑也唯
斯鐘之神殆必有說其惓惓馬民之休戚志則可嘉已
古之君子學也凡以行其道也其於民喘息通焉故有
呱呱弗子昧爽俟旦席弗煖突弗黔者已今之君子殆
不其然下乃牧伯守令完簿書塞厥責斯良矣其有志
於民之休戚者乃為迂為矯為狂為戾澤固不民逮而
斥且去矣是以仕者其來也若燕賓其去也若敝冠民
亦罔離厥衷反下顧為讎焉夫若此者將斯鐘弗若耶
進士穀固將仕者也從吾子則隱君也而弗忘乎民若
此吾用益愧有位者無惑乎董子之神斯鐘也使有位
者恒董子之志廓微核真敷博策久斯輔天地贊化機
神將在其人在其鐘邪從吾子&KR1225;然興曰善善子之言
廣矣䆳矣吾將碑之為神鐘記
戰馬記(羅洪先)
王夔齋公禎濟陽公孫也濟陽死靖難公死賊獲贈于
朝任一子廣吉水稱忠義家莫過之至其戰馬事有足
為世戒者始公以太學生除夔州府通判纔五月會荆
襄賊石和尚流劫入夔焚巫山縣治是時同知蘇州王
公受牒捕賊性柔怯而險猾故託疾不敢出一兵公忿
忿面數之曰汝食朝廷禄所主何事忍委赤子餓虎口
耶即代勒所部民兵晝夜行至則巫山已破賊方聚山
中索擊之殺渠桀三十三人餘盡遁乃行縣撫傷殘招
潰散久乃得歸居三日賊復劫屬邑大昌公促王王又
不行而瞿塘衛指揮曹能柴成兩人與王素黨結避禍
多方詭辭庇之且激公曰公誠為國家出氣力肯慨然
復行乎公即聲應曹柴兩人故酌酒更許以身相翼實
為脱王計公即日勒民兵夾曹柴兩人赴之與賊夾水
陣已而麾民兵畢渡趣戰曹柴望走公陷圍中自寅及
申人馬疲誤入淖田不得脱賊欲降之公大奮罵賊怒
以刀斷其喉及右臂墮淖中馬逸去成化丙戌五月九
日也始公赴大昌道宿木商家商故新淦人且稔公知
賊不敵不敢言是日將歸有物嘯于山者商驚祝曰為
王公耶果爾當三嘯止如其言商密與家人負簀往尋
亂尸見衣白紗半臂者公也載簀上令不深没自死所
至府三百餘里馬奔歸府門闔長嘶踶其扄若告急狀
守者納之血淋漓毛鬛盡赤衆始駭公已死而賊尤不
解後死之二十五日子廣始隨木商往殮之面如生不
以暑腐然貧甚不能歸盡售行李與馬為資而王意在
馬不償值竟徒手得之櫬既行距殮之二十五日夜且
半馬哀鳴特異王命秣者加&KR0034;豆不為止王疑秣者紿
已自起視櫪馬驟前囓其項不釋口久乃得脱復奮首
擣胸仆之地不省人翌日嘔血數升死賊既平有司正
功罪曹柴亦被誅嗚呼自昔相傳義馬事不一二皆言
臨難能相濟也若夫辨讎怨微隠間切齒碎膺期在必
報即在人猶且難之豈公忠義之氣通於鬼神有以使
之然哉彼欺人不見中以機既得自全復利其所有此
其計至深秘也然卒不可逃若此世嘗言至靈者人畜
之至賤宜莫犬馬若也銜轡所制鞭策所驅固有衣冠
介胄所不逮者至於施報反覆巧發間值竒崛變怪反
出於貴賤靈蠢之外是孰為之主而一不少錯嗚呼可
不畏哉可不戒哉
補燭記(王雲鳳)
弘治柔兆執徐八月哉生魄余直夜祠部吏人進燭瞑
目而坐頃之瀝瀝有聲乃睇焉則燭之膚内溶而逆案
有故箋列而防之以為竒策復瞑目坐鐸巡者報一鼔
開目視則炙箋離披汗四潰出循膚而下懸者纍纍如
畫猿子母手接探澗果狀墮几而矗者若怪石枯松層
樓銳塔竒者若嬉兒伏犬最竒者若老翁負子未角之
牘奔而返顧蟻蜂蛄蚓攀緣而上其汎濫如江河點綴
如珠玉者不數而其勢澘然未已也余曰息焰可免乎
吏請以末鹽補其缺徐以其餘為之垣燭燼不復壊也
嗟乎燭以堅為體以明為用以不壊為材吾之燭豈固
不良於他燭耶内有所熾不能自制而外無勁臣強籓
相與周旋保持之吾且閉目焉故箋之防適以為病吾
且以為奇策焉向非吏之請其不為棄物也哉余於是
有感焉治安之國光大之朝或登一匪人行一戾政則
衆嘵嘵焉訴嘖嘖焉議矣及乎小人之黨既繁而政之
積弊益甚耳目習慣以為常非惟不形之言亦復不介
於心而風俗始變國家始衰矣庸劣之君冥弗之覺方
且以故箋治之者世豈少哉漢而唐而宋千載一轍吁
其可慨夫鹽之價非貴也吏之言賤也而可使吾燭為
良燭然則興治之策拯弊之才世未嘗乏顧人不知用
之耳載籍稱揚側陋詢芻蕘又曰為政在人余於是乎
重有感
譙樓鼓聲記(祝允明)
居卧龍街之黃土曲北鼓出郡譙聲自西南來騰騰沈
沈如莫知其所在嗚呼鳴霜叫月浮空摩遠敲寒擊熱
察公儆私若哀者若怨者若煩冤者若木然寡情者徒
能煎人肺腸枯人毛髮催名而逐利弔寒人惋孤娥戚
戚焉天涯之薄宦嶺海之放臣巖竇之枯禪沙塞之窮
戍江湖之游女以至惸孽背燈之泣畸幽翫劒之憤壯
俠撫肉之歎迨於悲雅苦犬愁蛩困蚓且鳴號不能已
嗚呼鼓聲之悽感極矣歲庚戌五月十八日丙夜聞之
以為記
胡貿棺記(唐順之)
書傭胡貿龍游人父兄故書賈貿少乏資不能賈而以
善錐書往來諸書肆及士人家余不自揆嘗取左氏歴
代諸史及諸大家文字所謂汗牛塞棟者梢刪次之以
從簡約既披閱點竄竟則以付貿使裁焉始或篇而離
之或句而離之甚者或字而離之其既也篇而聯之句
而聯之又字而聮之或聯而復離離而復聮錯綜經緯
要於各歸其類而止蓋其事甚淆且碎非特他書傭往
往束手雖士人細心讀書者亦多不能為此貿於文義
不甚解曉而獨能為此蓋其天竅使然余之於書不能
及古人蠶絲牛毛之萬一而貿所為則蠶絲牛毛之事
也嗟乎書契之不能還於結繩書契又繁而不能還於
簡也固也然余所以編書之意遠矣非貿則余事無與
成然貿非予則其精技亦無所用豈非所謂各致其能
者哉貿平生無他嗜好而獨好酒傭書所得錢無多少
皆盡於酒所傭書家不問傭錢必問酒能饜否貿無妻
與子傭書數十年居身無一壠之瓦一醉之外皆不復
知也其顓若此宜其天竅之亦有所發也予年近五十
兀兀如病僧益知捐書之樂視向所謂披閱點竄若讎
我者蓋始以為甘而味之也甚深則覺其苦而絶之也
必過其勢然也余既不復一有所披閱點竄貿雖尚以
傭書糊口諸士人家而其精技亦虚閒而無所用然則
古所謂不能自為才者豈獨士之遇世然哉此余與貿
之相與終始可以莞然而一笑者也予既不復有所披
閱點竄世事又已一切無所與則置二杉棺以待長休
貿無妻與子無一錢之蓄死而有棺無棺不可知念其
為我從事久也亦以一棺畀之而書此以為之劵嗚呼
百餘年後有書或行於世而又或偶有好之者慨然追
論其故所刪次之人則予之勤因以不没而貿乃無以
自見是余專貿之功也余之書此亦以還功於貿也雖
然余既以披閱點竄為讎而豈欲後人又以披閱點竄
知余也哉然則貿之硉硉勤苦從事於割截離合而一
付之無何有之鄉也與一醉亦無以異也其亦何憾之
有
核舟記(魏學洢)
明有竒巧人曰王叔遠能以徑寸之木為宫室器皿人
佛以至鳥獸木石罔不因勢象形各具情態嘗貽余核
舟一蓋大蘇泛赤壁云舟首尾長八分有竒高可二黍
許中軒敞者為艙篛篷覆之旁開小窗左右各四共八
扇啟窗而觀雕欄相望焉閉之則右刻山高月小水落
石出左刻清風徐來水波不興用石青糝之船頭坐三
人中峩冠而多髯者為東坡佛印居右魯直居左蘇黃
共閱一手卷東坡右手執卷端左手撫魯直背魯直左
手執卷末右手指卷如有所語東坡現右足魯直現左
足各微側其兩肩相比者各隱卷底衣摺中佛印絶類
彌勒袒胸露乳矯酋昂視神情與蘇黃不屬臥右膝詘
右臂支船而樹其左膝左臂掛念珠倚之珠可歴歴數
也舟尾衡卧一檝檝左右舟子各一人居右者椎髻仰
面左手倚一衡木右手攀左趾若嘯呼狀居左者右手
執蒲葵扇左手撫爐爐上有壺其人視端容寂若聽茶
聲然其船背稍夷則題名其上文曰天啓壬戌秋日虞
山王毅叔遠甫刻細若蚊足鈎畫了了其色墨又用篆
章一文曰初平山人其色丹通計一舟為人者五為窗
者八為篛篷為檝為爐為壺為手卷為念珠者各一對
聮題名并篆文為字共三十有四而計其長曾不盈寸
蓋簡桃核修狹者為之魏子詳矚既畢詫曰嘻技亦靈
怪矣哉莊列所載稱驚猶鬼神者良多然誰有遊削于
不寸之質而須麋瞭然者假有人焉舉我言以復於我
我亦必疑其誑乃今親覩之繇斯以觀棘刺之端未必
不可為母猴也嘻技亦靈怪矣哉
文章辨體彙選卷五百八十八
文章辨體彙選卷五百八十八
明賀復徵編
記二十九
衛公故物記(唐韋端符)
三年冬端符於三原令座中揖其郡官有客曰某丞李
謂端符曰是衛公之胄也其家傳賜書與他服器十餘
物者訖讌端符即丞居為客謁丞延入就次端符因跪
請曰籍君僕射公之嗣固願見僕射公之烈之多其事
辭雖史記或闕略具天下耳舌矣聞君世傳文帝詔與
公服物者願得以觀丞慘然曰諾即其家偃僂躍步奉
賜書一函他物一器出發視玉帶一首末為玉十有三
方者七挫兩隅者六每綴環焉為附而固者以金丞曰
傳云環者列珮用也玉之粹者若含怡然澤者若涣釋
然公擒蕭銑時高祖所賜于闐獻三帶其一也素錦袍
一其襟袂促小裁製絶巧密光爛爛如波旁出紫文綾
襖一促製小袖如袍其為文林樹於上其下有馳馬射
者又雜為狻猊虎貙槖駝者靴袴一往來為鈎屬鎖靭
之疑非華人所為也自始傳於今莫能名其物象笏一
差狹不類今笏者佩筆一竒木為管韜刻飾以金别為
金環以限難其間韜者火鏡二大觿一小觿一笇嚢二
椰杯一蓋常佩於玉帶環者十三物者亡其五有存者
八大帝為兒時與公子某年上下文帝命居宫中侍吾
兒戲即賜以皇子服物黃綾袍緋綾袍皆為龍鸞文素
錦襖綷五色為花若鳥者素錦半袖小笏皆緻巧功良
今工之為不能也文帝賜書二十通多言征討事厚勞
苦信必威賞而已其兵事節度皆付公吾不從中理也
既公疾親詔者數四其一曰有晝夜視公病中老嫗令
一人來吾欲熟知公起居狀丞白權文公視此詔常泣
曰君臣之際乃如是邪端符既畢觀中若有物擊惻其
心者于玉帶見遠方致物而上不專有以賜有功也於
文錦衆物見其時之工志功不志靡也於賜公子以皇
子衣服見視臣如支而游兒也於詔征討見擇將材付
將職也上嘗不曲制其事旁他可動哉於問公疾見上
答憫公如家人之視子姓也公之勞烈如是其大固有
以感之獨推其運吾不信也丞曰子觀吾故物異他人
之觀一似動色隠心者於霜露變時每閱省是物人雅
為子工文辭幸為記吾得觀以慰吾慕思也故曰記衛
公故物
先秦古器記(宋劉敞)
先秦古器十有一物制作精巧有款識皆科斗書為古
學者莫能盡通以他書參之乃十得五六就其可知者
校其世或出周文武時於今蓋二千有餘歲矣嗟乎三
王之事萬不存一詩書所記聖王所立有可長太息者
矣獨器也乎哉兊之戈和之弓離磬崇鼎三代傳以為
寶非賴其用也亦云上古而已矣孔子曰多見而識之
知之次也衆不可蓋安知天下無能盡辨之者哉使工
模其文刻於石又并圖其象以俟好古博雅君子焉終
此意者禮家明其制度小學正其文字譜諜次其世諡
迺為能盡之
神鐘記(明豐坊)
海鹽禪悦寺神鐘勝國時宣慰楊梓以海外銅鑄建六
丈樓懸之聲聞數十里國朝天順中忽無聲渡海者覩
其影波間浮屠用法攝之乃復聲成化初樓圯浮屠嗇
於財建之卑邑產悉侏儒焉今上之六年樓再圯鐘沈
塗邑復病尫於是董隱君從吾偕厥子進士穀進浮屠
法聚氏相謂曰夫樓卑而侏儒產焉塗沈而病尫馬鐘
之神其關於民之休戚也若此樓曷可弗興七年正月
壬午乃盟將集四方之樂施者庚子鐘忽自聲若扣百
有八給事屺山許公宿荼磨聞馬於是鐘之神益顯南
宫子猶聞而歎曰鐘冶物也而關乎民之戚休將怪耶
誕耶繄象教之顯耶其山川之霛鍾於斯邪吾勿得而
知也從吾子非誕者也嘗學於聖人之道而非惑也唯
斯鐘之神殆必有說其惓惓馬民之休戚志則可嘉已
古之君子學也凡以行其道也其於民喘息通焉故有
呱呱弗子昧爽俟旦席弗煖突弗黔者已今之君子殆
不其然下乃牧伯守令完簿書塞厥責斯良矣其有志
於民之休戚者乃為迂為矯為狂為戾澤固不民逮而
斥且去矣是以仕者其來也若燕賓其去也若敝冠民
亦罔離厥衷反下顧為讎焉夫若此者將斯鐘弗若耶
進士穀固將仕者也從吾子則隱君也而弗忘乎民若
此吾用益愧有位者無惑乎董子之神斯鐘也使有位
者恒董子之志廓微核真敷博策久斯輔天地贊化機
神將在其人在其鐘邪從吾子&KR1225;然興曰善善子之言
廣矣䆳矣吾將碑之為神鐘記
戰馬記(羅洪先)
王夔齋公禎濟陽公孫也濟陽死靖難公死賊獲贈于
朝任一子廣吉水稱忠義家莫過之至其戰馬事有足
為世戒者始公以太學生除夔州府通判纔五月會荆
襄賊石和尚流劫入夔焚巫山縣治是時同知蘇州王
公受牒捕賊性柔怯而險猾故託疾不敢出一兵公忿
忿面數之曰汝食朝廷禄所主何事忍委赤子餓虎口
耶即代勒所部民兵晝夜行至則巫山已破賊方聚山
中索擊之殺渠桀三十三人餘盡遁乃行縣撫傷殘招
潰散久乃得歸居三日賊復劫屬邑大昌公促王王又
不行而瞿塘衛指揮曹能柴成兩人與王素黨結避禍
多方詭辭庇之且激公曰公誠為國家出氣力肯慨然
復行乎公即聲應曹柴兩人故酌酒更許以身相翼實
為脱王計公即日勒民兵夾曹柴兩人赴之與賊夾水
陣已而麾民兵畢渡趣戰曹柴望走公陷圍中自寅及
申人馬疲誤入淖田不得脱賊欲降之公大奮罵賊怒
以刀斷其喉及右臂墮淖中馬逸去成化丙戌五月九
日也始公赴大昌道宿木商家商故新淦人且稔公知
賊不敵不敢言是日將歸有物嘯于山者商驚祝曰為
王公耶果爾當三嘯止如其言商密與家人負簀往尋
亂尸見衣白紗半臂者公也載簀上令不深没自死所
至府三百餘里馬奔歸府門闔長嘶踶其扄若告急狀
守者納之血淋漓毛鬛盡赤衆始駭公已死而賊尤不
解後死之二十五日子廣始隨木商往殮之面如生不
以暑腐然貧甚不能歸盡售行李與馬為資而王意在
馬不償值竟徒手得之櫬既行距殮之二十五日夜且
半馬哀鳴特異王命秣者加&KR0034;豆不為止王疑秣者紿
已自起視櫪馬驟前囓其項不釋口久乃得脱復奮首
擣胸仆之地不省人翌日嘔血數升死賊既平有司正
功罪曹柴亦被誅嗚呼自昔相傳義馬事不一二皆言
臨難能相濟也若夫辨讎怨微隠間切齒碎膺期在必
報即在人猶且難之豈公忠義之氣通於鬼神有以使
之然哉彼欺人不見中以機既得自全復利其所有此
其計至深秘也然卒不可逃若此世嘗言至靈者人畜
之至賤宜莫犬馬若也銜轡所制鞭策所驅固有衣冠
介胄所不逮者至於施報反覆巧發間值竒崛變怪反
出於貴賤靈蠢之外是孰為之主而一不少錯嗚呼可
不畏哉可不戒哉
補燭記(王雲鳳)
弘治柔兆執徐八月哉生魄余直夜祠部吏人進燭瞑
目而坐頃之瀝瀝有聲乃睇焉則燭之膚内溶而逆案
有故箋列而防之以為竒策復瞑目坐鐸巡者報一鼔
開目視則炙箋離披汗四潰出循膚而下懸者纍纍如
畫猿子母手接探澗果狀墮几而矗者若怪石枯松層
樓銳塔竒者若嬉兒伏犬最竒者若老翁負子未角之
牘奔而返顧蟻蜂蛄蚓攀緣而上其汎濫如江河點綴
如珠玉者不數而其勢澘然未已也余曰息焰可免乎
吏請以末鹽補其缺徐以其餘為之垣燭燼不復壊也
嗟乎燭以堅為體以明為用以不壊為材吾之燭豈固
不良於他燭耶内有所熾不能自制而外無勁臣強籓
相與周旋保持之吾且閉目焉故箋之防適以為病吾
且以為奇策焉向非吏之請其不為棄物也哉余於是
有感焉治安之國光大之朝或登一匪人行一戾政則
衆嘵嘵焉訴嘖嘖焉議矣及乎小人之黨既繁而政之
積弊益甚耳目習慣以為常非惟不形之言亦復不介
於心而風俗始變國家始衰矣庸劣之君冥弗之覺方
且以故箋治之者世豈少哉漢而唐而宋千載一轍吁
其可慨夫鹽之價非貴也吏之言賤也而可使吾燭為
良燭然則興治之策拯弊之才世未嘗乏顧人不知用
之耳載籍稱揚側陋詢芻蕘又曰為政在人余於是乎
重有感
譙樓鼓聲記(祝允明)
居卧龍街之黃土曲北鼓出郡譙聲自西南來騰騰沈
沈如莫知其所在嗚呼鳴霜叫月浮空摩遠敲寒擊熱
察公儆私若哀者若怨者若煩冤者若木然寡情者徒
能煎人肺腸枯人毛髮催名而逐利弔寒人惋孤娥戚
戚焉天涯之薄宦嶺海之放臣巖竇之枯禪沙塞之窮
戍江湖之游女以至惸孽背燈之泣畸幽翫劒之憤壯
俠撫肉之歎迨於悲雅苦犬愁蛩困蚓且鳴號不能已
嗚呼鼓聲之悽感極矣歲庚戌五月十八日丙夜聞之
以為記
胡貿棺記(唐順之)
書傭胡貿龍游人父兄故書賈貿少乏資不能賈而以
善錐書往來諸書肆及士人家余不自揆嘗取左氏歴
代諸史及諸大家文字所謂汗牛塞棟者梢刪次之以
從簡約既披閱點竄竟則以付貿使裁焉始或篇而離
之或句而離之甚者或字而離之其既也篇而聯之句
而聯之又字而聮之或聯而復離離而復聮錯綜經緯
要於各歸其類而止蓋其事甚淆且碎非特他書傭往
往束手雖士人細心讀書者亦多不能為此貿於文義
不甚解曉而獨能為此蓋其天竅使然余之於書不能
及古人蠶絲牛毛之萬一而貿所為則蠶絲牛毛之事
也嗟乎書契之不能還於結繩書契又繁而不能還於
簡也固也然余所以編書之意遠矣非貿則余事無與
成然貿非予則其精技亦無所用豈非所謂各致其能
者哉貿平生無他嗜好而獨好酒傭書所得錢無多少
皆盡於酒所傭書家不問傭錢必問酒能饜否貿無妻
與子傭書數十年居身無一壠之瓦一醉之外皆不復
知也其顓若此宜其天竅之亦有所發也予年近五十
兀兀如病僧益知捐書之樂視向所謂披閱點竄若讎
我者蓋始以為甘而味之也甚深則覺其苦而絶之也
必過其勢然也余既不復一有所披閱點竄貿雖尚以
傭書糊口諸士人家而其精技亦虚閒而無所用然則
古所謂不能自為才者豈獨士之遇世然哉此余與貿
之相與終始可以莞然而一笑者也予既不復有所披
閱點竄世事又已一切無所與則置二杉棺以待長休
貿無妻與子無一錢之蓄死而有棺無棺不可知念其
為我從事久也亦以一棺畀之而書此以為之劵嗚呼
百餘年後有書或行於世而又或偶有好之者慨然追
論其故所刪次之人則予之勤因以不没而貿乃無以
自見是余專貿之功也余之書此亦以還功於貿也雖
然余既以披閱點竄為讎而豈欲後人又以披閱點竄
知余也哉然則貿之硉硉勤苦從事於割截離合而一
付之無何有之鄉也與一醉亦無以異也其亦何憾之
有
核舟記(魏學洢)
明有竒巧人曰王叔遠能以徑寸之木為宫室器皿人
佛以至鳥獸木石罔不因勢象形各具情態嘗貽余核
舟一蓋大蘇泛赤壁云舟首尾長八分有竒高可二黍
許中軒敞者為艙篛篷覆之旁開小窗左右各四共八
扇啟窗而觀雕欄相望焉閉之則右刻山高月小水落
石出左刻清風徐來水波不興用石青糝之船頭坐三
人中峩冠而多髯者為東坡佛印居右魯直居左蘇黃
共閱一手卷東坡右手執卷端左手撫魯直背魯直左
手執卷末右手指卷如有所語東坡現右足魯直現左
足各微側其兩肩相比者各隱卷底衣摺中佛印絶類
彌勒袒胸露乳矯酋昂視神情與蘇黃不屬臥右膝詘
右臂支船而樹其左膝左臂掛念珠倚之珠可歴歴數
也舟尾衡卧一檝檝左右舟子各一人居右者椎髻仰
面左手倚一衡木右手攀左趾若嘯呼狀居左者右手
執蒲葵扇左手撫爐爐上有壺其人視端容寂若聽茶
聲然其船背稍夷則題名其上文曰天啓壬戌秋日虞
山王毅叔遠甫刻細若蚊足鈎畫了了其色墨又用篆
章一文曰初平山人其色丹通計一舟為人者五為窗
者八為篛篷為檝為爐為壺為手卷為念珠者各一對
聮題名并篆文為字共三十有四而計其長曾不盈寸
蓋簡桃核修狹者為之魏子詳矚既畢詫曰嘻技亦靈
怪矣哉莊列所載稱驚猶鬼神者良多然誰有遊削于
不寸之質而須麋瞭然者假有人焉舉我言以復於我
我亦必疑其誑乃今親覩之繇斯以觀棘刺之端未必
不可為母猴也嘻技亦靈怪矣哉
文章辨體彙選卷五百八十八
