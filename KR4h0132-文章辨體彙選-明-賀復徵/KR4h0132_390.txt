文章辨體彙選卷三百九十
明賀復徵編
史論九
唐高祖(宋歐陽脩本卷同)
自古受命之君非有德不王自夏后氏以來始傳以世
而有賢有不肖故其爲世數亦或短或長論者乃謂周
自后稷至於文武積功累仁其來也遠故其爲世尤長
然考於世本夏商周皆出於黃帝夏自鯀以前商自契
至於成湯其間寂寥無聞與周之興異矣而漢亦起於
亭長叛亡之徒及其興也有天下皆數百年而後已由
是言之天命豈易知哉然考其終始治亂顧其功德有
厚薄與其制度紀綱所以維持者如何而其後世或&KR0906;
以隆昌或遽以壊亂或漸以陵遲或能振而復起或遂
至於不可支持雖各因其勢然有德則興無德則絶豈
非所謂天命者常不顯其符而俾有國者兢兢以自勉
耶唐在周隋之際世雖貴矣然烏有所謂積功累仁之
漸而高祖之興亦何異因時而特起者與雖其有治有
亂或絶或微然其有天下年幾三百可謂盛哉豈非人
厭隋亂而蒙德澤繼以太宗之治制度紀綱之法後世
有以憑藉扶持而能永其天命與
太宗
唐有天下傳世二十其可稱者三君玄宗憲宗皆不克
其終盛哉太宗之烈也其除隋之亂比迹湯武致治之
美庶幾成康自古功德兼隆由漢以來未之有也至其
牽於多愛復立浮圖好大喜功勤兵於遠此中材庸主
之所常為然春秋之法常責備於賢者是以後世君子
之欲成人之美者莫不歎息於斯焉
高宗
小雅曰赫赫宗周褒姒滅之此周幽王之詩也是時幽
王雖亡而太子宜臼立是為平王而詩人乃言滅之者
以為文武之業於是蕩盡東周雖在不能復興矣其曰
滅者甚疾之之辭也武氏之亂唐之宗室戕殺殆盡其
賢士大夫不免者十八九以太宗之治其遺德餘烈在
人者未遠而幾於遂絶其爲惡豈一褒姒之比邪以太
宗之明昧於知子廢立之際不能自决卒用昏童高宗
溺愛衽席不戒履霜之漸而毒流天下貽禍邦家嗚呼
父子夫婦之間可謂難哉可不慎哉
睿宗玄宗
睿宗因其子之功而在位不久固無可稱者嗚呼女子
之禍於人者甚矣自高祖至於中宗數十年間再罹女
禍唐祚既絶而復續中宗不免其身韋氏遂已滅族玄
宗親平其亂可以鍳矣而又敗以女子方其勵精政事
開元之際幾致太平何其盛也及侈心一動窮天下之
欲不足為其樂而溺其所甚愛忘其所可戒至於竄身
失國而不悔考其始終之異其性習之相遠也至於如
此可不慎哉可不慎哉
禮樂
唐初即用隋禮至太宗時中書令房玄齡祕書監魏徵
與禮官學士等因隋之禮增以天子上陵朝廟養老大
射講武讀時令納皇后皇太子入學太常行陵合朔陳
兵太社等為吉禮六十一篇賓禮四篇軍禮二十篇嘉
禮四十二篇凶禮十一篇是為貞觀禮高宗又詔太尉
長孫無忌中書令杜正倫李義府中書侍郎李友益黃
門侍郎劉祥道許圉師太子賓客許敬宗太常卿韋琨
等增之爲一百三十卷是爲顯慶禮其文雜以式令而
義府敬宗方得幸多希旨傅會事既施行議者皆以為
非上元三年詔復用貞觀禮由是終高宗世貞觀顯慶
二禮兼行而有司臨事遠引古義與二禮參考增損之
無復定制武氏中宗繼以亂敗無可言者博士掌禮備
官而已玄宗開元十年以國子司業韋縚為禮儀使以
掌五禮十四年通事舍人王嵒上疏請刪去禮記舊文
而益以今事詔付集賢院議學士張說以為禮記不刊
之書去聖久遠不可改易而唐貞觀顯慶禮儀注前後
不同宜加折衷以為唐禮乃詔集賢院學士右散騎常
侍徐堅右拾遺李銳及太常博士施敬本撰述歴年未
就而銳卒蕭嵩代銳爲學士奏起居舍人王仲丘撰定
爲一百五十卷是爲大唐開元禮由是唐之五禮之文
始備而後世用之雖時小有損益不能過也貞元中太
常禮院修撰王涇考次歴代郊廟沿革之制及其工歌
祝號而圖其壇屋陟降之序爲郊祀錄十卷元和十一
年秘書郎修撰韋公肅又錄開元已後禮文損益爲禮
閣新儀三十卷十三年太常博士王彦威為曲臺新禮
三十卷又採元和以來王公士民昏祭喪葬之禮爲續
曲臺禮三十卷嗚呼考其文記可謂備矣以之施於貞
觀開元之間亦可謂盛矣而不能至三代之隆者具其
文而意不在焉此所謂禮樂爲虚名也哉
食貨
古之善治其國而愛養斯民者必立經常簡易之法使
上愛物以養其下下勉力以事其上上足而下不困故
量人之力而授之田量地之産而取以給公上量其入
而出之以爲用度之數是三者常相須以濟而不可失
失其一則不能守其二及暴君庸主縱其佚欲而苟且
之吏從之變制合時以取寵於其上故用於上者無節
而取於下者無限民竭其力而不能供由是上愈不足
而下愈困則財利之說興而聚斂之臣用記曰寧畜盗
臣盗臣誠可惡然一人之害爾聚斂之臣用則經常之
法壊而下不勝其弊焉唐之始時授人以口分世業田
而取之以租庸調之法其用之也有節盖其畜兵以府
衛之制故兵雖多而無所損設官有常員之數故官不
濫而易祿雖不及三代之盛時然亦可以爲經常之法
也及其弊也兵冗官濫爲之大蠧自天寶以來大盗屢
起方鎮數叛兵革之興累世不息而用度之數不能節
矣加以驕君昏主姦吏邪臣取濟一時屢更其制而經
常之法蕩然盡矣由是財利之說興聚斂之臣進蓋口
分世業之田壊而爲兼并租庸調之法壊而爲兩税至
干鹽鐵轉運屯田和糴鑄錢括苖𣙜利借商進奉獻助
無所不爲矣盖愈煩而愈弊以至於亡焉
兵志(附方鎮表)
唐有天下二百餘年而兵之大勢三變其始盛時有府
兵府兵後廢而爲彍騎彍騎又廢而方鎮之兵盛矣及
其末也強臣悍將兵布天下而天子亦自置兵於京師
曰禁軍其後天子弱方鎮強而唐遂以亡滅者措置之
勢使然也若乃將卒營陣車旗器械征防守衛凡兵之
事不可以悉記記其廢置得失終始治亂興滅之迹以
爲後世戒云
方鎮表
高祖太宗之制兵列府以居外將列衛以居内有事則
將以征伐事已各觧而去兵者將之事也使得以用而
不得以有之及其晚也土地之廣人民之衆城池之固
器甲之利舉而予之何慮於其始也深而易於其後也
忽如此之異哉豈其弊有漸馴而致之勢有不得已而
然哉方鎮之患始也各專其地以自世既則迫于利害
之謀故其喜則連衡而叛上怒則以力而相并又其甚
則起而弱王室唐自中世以後收功弭亂雖常倚鎮兵
而其亡也亦終以此可不戒哉作方鎮表
藝文
六經之道簡嚴易直而天人備故其愈久而益明其餘
作者衆矣質之聖人或離或合然其精深閎博各盡其
術而怪竒偉麗往往震發於其間此所以使好竒博愛
者不能忘也然凋零磨滅亦不可勝數豈其華文少實
不足以行遠與而俚言俗說猥有存者亦其有幸不幸
者與今著于篇有其名而亡其書者十蓋五六也可不
惜哉
梁太祖
嗚呼天下之惡梁久矣自後唐以來皆以為偽也至予
論次五代獨不偽梁議者或譏予大失春秋之旨以爲
梁負大惡當加誅絶而反進之是奬篡也非春秋之志
也予應之曰是春秋之志爾魯桓公弑隱公而自立者
宣公弑子赤而自立者鄭厲公逐世子忽而自立者衛
公孫剽逐其君衎而自立者聖人於春秋皆不絶其爲
君此予所以不偽梁者用春秋之法也然則春秋亦奬
篡乎曰惟不絶四者之爲君於此見春秋之意也聖人
之於春秋用意深故能勸戒切爲言信然後善惡明夫
欲著其罪於後世在乎不沒其實其實嘗為君矣書其
為君其實篡也書其篡各傳其實而使後世信之則四
君之罪不可得而掩爾使爲君者不得掩其惡然後人
知惡名不可逃則爲惡者庶乎其息矣是謂用意深而
勸戒切爲言信而善惡明也桀紂不待貶其王而萬世
所共惡者也春秋於大惡之君不誅絶之者不害其褒
善貶惡之旨也惟不沒其實以著其罪而信乎後世與
其爲君而不得掩其惡以息人之爲惡能知春秋之此
意然後知予不偽梁之旨也
唐明宗
嗚呼自古治世少而亂世多三代之王有天下者皆數
百年其可道者數君而已况於後世邪况於五代邪予
聞長老爲予言明宗雖出夷狄而爲人純質寬仁愛人
於五代之君有足稱也嘗夜焚香仰天而祝曰臣本蕃
人豈足治天下世亂久矣願天早生聖人自初即位减
罷宫人伶官廢内藏庫四方所上物悉歸之有司廣壽
殿火災有司理之請加丹艧喟然嘆曰天以火戒我豈
宜增以侈邪歲嘗旱已而雪暴坐庭中詔武德司宫中
無得掃雪曰此天所以賜我也數問宰相馮道等民間
疾苦聞道等言糓帛賤民無疾疫則欣然曰吾何以堪
之當與公等作好事以報上天吏有犯贓輒寘之死曰
此民之蠧也以詔書褒廉吏孫岳等以風示天下其愛
人恤物蓋亦有意於治矣其即位時春秋已高不邇聲
色不樂遊畋在位十年於五代之君最為長世兵革粗
息年屢豐登生民實賴以休息然夷狄性果仁而不明
屢以非辜誅殺臣下至於從榮父子之間不能慮患為
防而變起倉卒卒陷之以大惡帝亦由此飲恨而終當
是時大理少卿康澄上疏言時事其言曰為國家者有
不足懼者五深可畏者六三辰失行不足懼天象變見
不足懼小人訛言不足懼山崩川竭不足懼水旱蟲蝗
不足懼也賢士藏匿深可畏四民遷業深可畏上下相
徇深可畏廉恥道消深可畏毁譽亂真深可畏直言不
聞深可畏也識者皆多澄言切中時病若從榮之變任
圜安重誨等之死可謂上下相徇而毁譽亂真之敝矣
然澄之言豈止一時之病凡為國者可不戒哉
晉出帝
嗚呼予書封子重貴為鄭王又書追封皇伯敬儒為宋
王者豈無意哉禮兄弟之子猶子也重貴書子可矣敬
儒出帝父也書曰皇伯者何哉出帝立不以正而絶其
所生也蓋出帝於高祖得為子而不得為後者高祖自
有子也方高祖疾病抱其子重睿寘於馮道懷中而託
之出帝豈得立邪晉之大臣既違禮廢命而立之以謂
出帝為高祖子則得立為敬儒子則不得立於是深諱
其所生而絶之以欺天下為真高祖子也禮曰為人後
者為其父母服使高祖無子出帝得為後而立以正則
不待絶其所生以為欺也故予書曰追封皇伯敬儒為
宋王者以見其立不以正而滅絶天性臣其父而爵之
以欺天下也
周世宗
嗚呼五代本紀備矣君臣之際可勝道哉梁之友珪反
唐戕克寧而殺存乂從璨則父子骨肉之恩幾何其不
絶矣太妃薨而輟朝立劉氏馮氏為皇后則夫婦之倫
幾何其不乖而不至於禽獸矣寒食野祭而焚紙錢居
喪改元而用樂殺馬延及任圜則禮樂刑政幾何其不
壊矣至於賽雷山傳箭而撲馬則中國幾何其不異俗
矣可謂亂世也歟而世宗區區五六年間取秦隴平淮
右復三關威武之聲震懾夷夏而方内延儒學文章之
士考制度脩通禮定正樂議刑統其制作之法皆可施
於後世其為人明逹英果議論偉然即位之明年廢天
下佛寺三千三百三十六是時中國乏錢乃詔悉毁天
下銅佛像以鑄錢嘗曰吾聞佛說以身世為妄而以利
人為急使其真身尚在苟利於世猶欲割截况此銅像
豈有所惜哉由是羣臣皆不敢言嘗夜讀書見唐元稹
均田圖慨然嘆曰此致治之本也王者之政自此始乃
詔頒其圖法使吏民先習知之期以一歲大均天下之
田其規為志意豈小哉其伐南唐問宰相李糓以計策
後克淮南出糓疏使學士陶糓為贊而盛以錦嚢嘗置
之坐側其英武之材可謂雄傑及其虚心聽納用人不
疑豈非所謂賢主哉其北取三關兵不血刃而史家猶
譏其輕社稷之重而僥倖一勝於倉卒殊不知其料強
弱較彼我而乘述律之殆得不可失之機此非明於决
勝者孰能至哉誠非史氏之所及也
梁家人傳
嗚呼梁之惡極矣自其起盗賊至於亡唐其遺毒流於
天下天下豪傑四面並起孰不欲戡刃於其胸然卒不
能少挫其鋒以得志梁之無敵於天下可謂虎狼之強
矣及其敗也困於一二女子之娛至於洞胸流腸刲若
羊豕禍生父子之間乃知女色之能敗人矣自古女禍
大者亡天下其次亡家其次亡身身苟免矣猶及其子
孫雖遲速不同未有無禍者也然原其本末未始不起
於忽微易坤之初六曰履霜堅冰至家人之初九曰閑
有家悔亡其言至矣可不戒哉梁之家事詩所謂不可
道者也至於唐晉以後親疎嫡庶亂矣作家人傳
唐家人傳
嗚呼家人之道不可以不正也夫禮者所以别嫌而明
微也甚矣五代之際君君臣臣父父子子之道乖而宗
廟朝廷人鬼皆失其序斯可謂亂世者歟自古未之有
也唐一號而三姓周一號而二姓唐太祖莊宗為一家
明宗愍帝為一家廢帝為一家周太祖為一家世宗為
一家别其家而同其號者何哉唐從其號見其盜而有
也周從其號與之也而别其家者昭穆親疎之不可亂
也號可同家不可以不别所以别嫌而明微也梁博王
友文之不别何哉著禍本也梁太祖之禍自友文始存
之所以戒也
晉家人傳
嗚呼古之不幸無子而以其同宗之子為後者聖人許
之著之禮經而不諱也而後世閭閻鄙俚之人則諱之
諱則不勝其欺與偽也故其苟偷竊取嬰孩襁褓諱其
父母而自欺以為我生之子曰不如此則不能得其一
志盡愛於我而其心必二也而為其子者亦自諱其所
生而絶其天性之親反視以為叔伯父以此欺其九族
而亂其人鬼親疎之序凡物生而有知未有不愛其父
母者使是子也能忍而真絶其天性與曾禽獸之不若
也使其不忍而外陽絶之是大偽也夫閭閻鄙俚之人
之慮於事者亦已深矣然而苟竊欺偽不可以為法者
小人之事也惟聖人則不然以謂人道莫大於繼絶此
萬世之通制而天下之公行也何必諱哉所謂子者未
有不由父母而生者也故為人後者必有所生之父有
所後之父此理之自然也何必諱哉其簡易明白不苟
不竊不欺不偽可以為通制而公行者聖人之法也又
以謂為人後者所承重故加其服以斬而不絶其所生
之親者天性之不可絶也然而恩有屈於義故降其服
以朞服外物也可以降而父母之名不可改故著於經
曰為人後者為其父母服自三代以來有天下國家者
莫不用之而晉氏不用也出帝之於敬儒絶其父道臣
而爵之非特以其義不當立不得已而絶之蓋亦習見
閭閻鄙俚之所為也五代干戈賊亂之世也禮樂崩壊
三綱五常之道絶而先王之制度文章掃地而盡於是
矣如寒食野祭而焚紙錢天子而為閭閻鄙俚之事者
多矣而晉氏起於夷狄以篡逆而得天下高祖以耶律
德光為父而出帝於德光則以為祖而稱孫於其所生
父則臣而名之是豈可以人理責哉
漢家人傳
嗚呼予既悲湘隂公贇之事又嘉鞏庭美楊温之所為
贇於漢非嫡長特以周氏移國畏天下而難之故假贇
以伺間爾當是之時天下皆知贇之不必立也然庭美
温區區為贇守孤城以死其始終之迹何媿於死節之
士哉然予考於實錄二人之死狀不明夫二人之事固
知其無所成其所重者死爾然史氏不著不知其何以
死也當王彦超之攻徐州也周嘗遣人招庭美等予得
其詔書四皆言庭美等嘗已送欵於周後懼罪而復叛
然庭美等欵狀亦不見是皆不可知也夫史之闕文可
不慎哉其疑以傳疑則信者信矣予固嘉二人之忠而
悲其志然不得列於死節之士者惜哉
梁唐晉漢周臣列傳
嗚呼孟子謂春秋無義戰予亦以謂五代無全臣無者
非無一人蓋僅有之耳予得死節之士三人焉其仕不
及於二代者各以其國繫之作梁唐晉漢周臣傳其餘
仕非一代不可以國繫之者作雜傳夫入于雜誠君子
之所羞而一代之臣未必皆可貴也覽者詳其善惡焉
唐臣烏震傳
嗚呼忠孝以義則兩得吾既已言之矣若烏震者可謂
忠乎甚矣震之不思也夫食人之禄而任人之事事有
任專其責而其國之利害由已之為不為為之雖利於
國而有害於其親者猶將辭其禄而去之矧其事衆人
所皆可為而任不專已又其為與不為國之利害不繫
焉者如是而不顧其親雖不以為利猶曰不孝况因而
利之乎夫能事其親以孝然後能事其君以忠若烏震
者可謂大不孝矣尚何有於忠哉
唐臣張憲傳
嗚呼予於死節之士得三人而失三人焉鞏庭美楊温
之死予既已哀之至於張憲之事尤為之痛惜也予於
舊史考憲事實而永王存霸符彦超與憲傳所書始末
皆不同莫得而考正蓋方其變故倉卒之時傳者失之
耳然要其大節亦可以見也憲之立誠可謂忠矣當其
不顧其家絶存禮而斬其使涕泣以拒昭遠之說其志
甚明至其欲與存霸俱死及存霸被殺反棄太原而出
奔然猶不知其心果欲何為也而舊史書憲坐棄城而
賜死予亦以為不然予之於憲固欲成其美志而要在
憲失其官守而其死不明故不得列於死節也
晉臣桑維翰景延廣傳
嗚呼自古禍福成敗之理未有如晉氏之明驗也其始
以契丹而興終為契丹所滅然方其以逆抗順大事未
集孤城被圍外無救援而徒將一介之命持片舌之彊
能使契丹空國興師應若符契出危觧難遂成晉氏當
是之時維翰之力為多及少主新立釁結兵連敗約起
爭發自延廣然則晉氏之事維翰成之延廣壊之二人
之用心者異而其受禍也同其故何哉蓋夫本末不順
而與夷狄共事者常見其禍未見其福也可不戒哉可
不戒哉
周臣傳
嗚呼作器者無良才而有良匠治國者無能臣而有能
君王朴之才誠可謂能矣不遇世宗何所施哉世宗之
時外事征伐攻取戰勝内脩制度議刑法定律歴講求
禮樂之遺文所用者五代之士也豈皆愚怯於晉漢而
材智於周哉惟知所用爾夫亂國之君常置愚不肖於
上而彊其不能以暴其短惡置賢智於下而冺滅其才
能使君子小人皆失其所而身蹈危亡治國之君能置
賢知於近而置愚不肖於遠使君子小人各適其分而
身享安榮治亂相去雖遠甚而其所以致之者不多也
反其所置而已嗚呼自古治君少而亂君多况于五代
士之遇不遇者可勝歎哉
一行傳
嗚呼五代之亂極矣傳所謂天地閉賢人隱之時歟當
此之時臣弑其君子弑其父而搢紳之士安其禄而立
其朝充然無復廉恥之色者皆是也吾以謂自古忠臣
義士多出於亂世而怪當時可道者何少也豈果無其
人哉雖曰干戈興學校廢而禮義衰風俗隳壊至於如
此然自古天下未嘗無人也吾意必有潔身自負之士
嫉世遠去而不可見者自古材賢有韞於中而不見於
外或窮居陋巷委身草莽雖顔子之行不遇仲尼而名
不彰况世變多故而君子道消之時乎吾又以謂必有
負材能修節義而沉淪於下冺沒而無聞者求之傳記
而亂世崩離文字殘缺不可復得然僅得者四五人而
已處乎山林而羣麋鹿雖不足以為中道然與其食人
之禄俛首而包羞孰若無媿於心放身而自得吾得二
人焉曰鄭遨張薦明勢利不屈其心去就不違其義吾
得一人焉曰石昂苟利於君以忠獲罪何必自明有至
死而不言者此古之義士也吾得一人焉曰程福贇五
代之亂君不君臣不臣父不父子不子至於兄弟夫婦
人倫之際無不大壊而天理幾乎其滅於此之時能以
孝悌自修於一鄕而風行於天下者猶或有之然其事
迹不著而無可紀次獨其名氏或因見於書者吾亦不
敢沒而其略可錄者吾得一人焉曰李自倫作一行傳
唐六臣傳二
嗚呼始為朋黨之論者誰歟甚乎作俑者也真可謂不
仁之人哉予嘗至繁城讀魏受禪碑見漢之羣臣稱魏
功德而大書深刻自列其姓名以夸耀於世又讀梁實
錄見文蔚等所為如此未嘗不為之流涕也夫以國予
人而自夸耀及遂相之此非小人孰能為也漢唐之末
舉其朝皆小人也而其君子者何在哉當漢之亡也先
以朋黨禁錮天下賢人君子而立其朝者皆小人也然
後漢從而亡及唐之亡也又先以朋黨盡殺朝廷之士
而其餘存者皆庸懦不肖傾險之人也然後唐從而亡
夫欲空人之國而去其君子者必進朋黨之說欲孤人
主之勢而蔽其耳目者必進朋黨之說欲奪國而與人
者必進朋黨之說夫為君子者固嘗寡過小人欲加之
罪則有可誣者有不可誣者不能遍及也至欲舉天下
之善求其類而盡去之惟指以為朋黨耳故其親戚故
舊謂之朋黨可也交游執友謂之朋黨可也宦學相同
謂之朋黨可也門生故吏謂之朋黨可也是數者皆其
類也皆善人也故曰欲空人之國而去其君子者惟以
朋黨罪之則無免者矣夫善善之相樂以其類同此自
然之理也故聞善者必相稱譽稱譽則謂之朋黨得善
者必相薦引薦引則謂之朋黨使人聞善不敢稱則人
主之耳不聞有善於下矣見善不敢薦則人主之目不
得見善人矣善人日遠而小人日進則為人主者倀倀
然誰與之圖治安之計哉故曰欲孤人主之勢而蔽其
耳目者必用朋黨之說也一君子存羣小人雖衆必有
所忌而有所不敢為惟空國而無君子然後小人得肆
志於無所不為則漢魏唐梁之際是也故曰可奪國而
予人者由其國無君子空國而無君子由以朋黨而去
之也嗚呼朋黨之說人主可不察哉傳曰一言可以喪
邦者其是之謂歟
伶官傳
嗚呼盛衰之理雖曰天命豈非人事哉原莊宗之所以
得天下與其所以失之者可以知之矣世言晉王之將
終也以三矢賜莊宗而告之曰梁吾仇也燕王吾所立
契丹與吾約為兄弟而皆背晉以歸梁此三者吾遺恨
也與爾三矢爾其無忘乃父之志莊宗受而藏之於廟
其後用兵則遣從事以一少牢告廟請其矢盛以錦嚢
負而前驅及凱旋而納之方其係燕父子以組函梁君
臣之首入於太廟還矢先王而告以成功其意氣之盛
可謂壯哉及仇讐巳滅天下已定一夫夜呼亂者四應
倉皇東出未及見賊而士卒離散君臣相顧不知所歸
至於誓天斷髮泣下沾襟何其衰也豈得之難而失之
易歟抑本其成敗之迹而皆自於人與書曰滿招損謙
得益憂勞可以興國逸豫可以亡身自然之理也故方
其盛也舉天下之豪傑莫能與之爭及其衰也數十伶
人困之而身死國滅為天下笑夫禍患常積於忽微而
智勇多困於所溺豈獨伶人也哉作伶官傳
宦者傳
五代文章陋矣而史官之職廢於喪亂傳記小說多失
其傳故其事迹終始不完而雜以訛繆至於英豪奮起
戰爭勝敗國家興廢之際豈無謀臣之略辯士之談而
文字不足以發之遂使冺然無傳於後世然獨張承業
事卓卓在人耳目至今故老猶能道之其論議可謂偉
然與殆非宦者之言也自古宦者亂人之國其源深於
女禍女色而已宦者之害非一端也蓋其用事也近而
習其為心也專而忍能以小善中人之意小信固人之
心使人主必信而親之待其已信然後懼以禍福而把
持之雖有忠臣碩士列於朝廷而人主以為去已疎遠
不若起居飲食前後左右之親為可恃也故前後左右
者日益親則忠臣碩士日益疎而人主之勢日益孤勢
孤則懼禍之心日益切而把持者日益牢安危出其喜
怒禍患伏於帷闥則嚮之所謂可恃者乃所以為患也
患巳深而覺之欲與疎遠之臣圖左右之親近緩之則
養禍而益深急之則挾人主以為質雖有聖智不能與
謀謀之而不可為為之而不可成至其甚則俱傷而兩
敗故其大者亡國其次亡身而使姦豪得借以為資而
起至抉其種類盡殺以快天下之心而後已此前史所
載宦者之禍常如此者非一世也夫為人主者非欲養
禍於内而疎忠臣碩士於外盖其漸漬而勢使之然也
夫女色之惑不幸而不悟則禍斯及矣使其一悟捽而
去之可也宦者之為禍雖欲悔悟而勢有不得而去也
唐昭宗之事是已故曰深於女禍者謂此也可不戒哉
趙犨傳
嗚呼禍福之理豈可一哉君子小人之禍福異也老子
曰禍兮福所倚福兮禍所伏後世之談禍福者皆以其
言為至論也夫為善而受福焉得禍為惡而受禍焉得
福惟君子之罹非禍者未必不為福小人之求非福者
未嘗不及禍此自然之理也始犨自以先見之明深結
梁太祖及其子孫皆享其禄利自謂知所託矣安知其
族卒與梁俱滅也犨之求福於梁蓋老氏之所謂福也
非君子之所求也可不戒哉
郭延魯傳
嗚呼五代之民其何以堪之哉上輸兵賦之急下困剝
斂之苛自莊宗以來方鎮進獻之事稍作至於晉而不
可勝紀矣其添都助國之物動以千數計至於來朝奉
使買宴贖罪莫不出於進獻而功臣大將不幸而死則
其子孫率以家貲求刺史其物多者得大州善地蓋自
天子皆以賄賂為事矣則為其民者其何以堪之哉於
此之時循廉之吏如延魯之徒者誠難得而可貴也哉
皇甫遇傳
嗚呼梁亡而敬翔死不得為死節晉亡而皇甫遇死不
得為死事吾豈無意哉梁之篡唐用翔之謀為多猶子
佐其父而弑其祖可乎其不戮於斧鉞為幸免矣方晉
兵之降虜也士卒初不知及使觧甲哭聲震天則降豈
其欲哉使遇奮然攘臂而起殺重威於坐中雖不幸不
克而見害猶為得其死矣其義烈豈不凛然也哉既俛
首聽命相與亡人之國矣雖死不能贖也豈足貴哉君
子之於人或推以恕或責以備恕故遷善自新之路廣
備則難得難得故可貴焉然知其所可恕與其所可貴
豈不又難哉
王進傳
嗚呼予述舊史至於王進之事未嘗不廢書而歎曰甚
哉五代之君皆武人崛起其所與俱勇夫悍卒各裂土
地封侯王何異豺狼之牧斯人也雖其附托遭遇出於
一時之幸然猶必皆横身陣敵非有百夫之勇則必一
日之勞至如進者徒以疾足善走而秉旄節何其甚歟
豈非名器之用隨世而輕重者歟世治則君子居之而
重世亂則小人易得而輕歟抑因緣僥倖未始不有而
尤多於亂世既其極也遂至於是歟豈其又有甚於是
者歟當此之時為國長者不過十餘年短者三四年至
一二年天下之人視其上易君代國如更戍長無異盖
其輕如此况其下者乎如進等者豈足道哉易否泰消
長君子小人常相上下視在上者如進等則其在下可
知矣予書進事所以哀斯人之亂而見當時賢人君子
之在下者可勝道哉可勝道哉
杜重威李守貞張彦澤傳
嗚呼晉之事醜矣而惡亦極也其禍亂覆亡之不暇蓋
必然之理爾使重威等雖不叛以降敵亦未必不亡然
開敵之隙自一景延廣而卒成晉禍者此三人也視重
威彦澤之死而晉人所以甘心者可以知其憤疾怨怒
於斯人者非一日也至於爭已戮之尸臠其肉剔其髓
而食之撦裂踏踐斯須而盡何其甚哉此自古未有也
然當是時舉晉之兵皆在北面國之存亡繫此三人勝
敗則其任可謂重矣蓋天下惡之如彼晉方任之如此
而終以不悟豈非所謂臨亂之君各賢其臣者歟
馮道傳
傳曰禮義廉耻國之四維四維不張國乃滅亡善乎管
生之能言也禮義治人之大法廉耻立人之大節盖不
廉則無所不取不耻則無所不為人而如此則禍亂敗
亡亦無所不至况為大臣而無所不取無所不為則天
下其有不亂國家其有不亡者乎予讀馮道長樂老叙
見其自述以為榮其可謂無廉耻者矣則天下國家可
從而知也予於五代得全節之士三死事之臣十有五
而怪士之被服儒者以學古自名而享人之禄任人之
國者多矣然使忠義之節獨出於武夫戰卒豈於儒者
果無其人哉豈非高節之士惡時之亂薄其世而不肯
出歟抑君天下者不足顧而莫能致之與孔子以謂十
室之邑必有忠信豈虚言也哉予嘗得五代時小說一
篇載王凝妻李氏事以一婦人猶能如此則知世固常
有其人而不得見也凝家青徐之間為虢州司戸參軍
以疾卒於官凝家素貧一子尚幼李氏携其子負其遺
骸以歸東過開封止旅舍旅舍主人見其婦人獨携一
子而疑之不許其宿李氏顧天已暮不肯去主人牽其
臂而出之季氏仰天長慟曰我為婦人不能守節而此
手為人執邪不可以一手并汚吾身即引斧自斷其臂
路人見者環聚而嗟之或為之彈指或為之泣下開封
尹聞之白其事於朝官為賜藥封瘡厚䘏李氏而笞其
主人者嗚呼士不自愛其身而忍耻以偷生者聞李氏
之風宜少知愧哉
職方考一
嗚呼自三代以上莫不分土而治也後世鑒古矯失始
郡縣天下而自秦漢以來為國孰與三代長短及其亡
也未始不分至或無地以自存焉蓋得其要則雖萬國
而治失其所守則雖一天下不能以容豈非一本於道
德哉唐之盛時雖名天下為十道而其勢未分既其衰
也置軍節度號為方鎮鎮之大者連州十餘小者猶兼
三四故其兵驕則逐帥帥彊則叛上土地為其世有干
戈起而相侵天下之勢自兹而分然唐自中世多故矣
其興衰救難常倚鎮兵扶持而侵凌亂亡亦終以此豈
其利害之理然歟自僖昭以來日益割裂梁初天下别
為十一南有吳浙荆湖閩漢西有岐蜀北有燕晉而朱
氏所有七十八州以為梁莊宗初起并代取幽滄有州
三十五其後又取梁魏博等十有六州合五十一州以
滅梁岐王稱臣又得其州七同光破蜀已而復失惟得
秦鳳階成四州而營平二州陷于契丹其增置之州一
合一百二十三州以為唐石氏入立獻十有六州於契
丹而得蜀金州又增置之州一合一百九州以為晉劉
氏之初秦鳳階成復入於蜀隱帝時增置之州一合一
百六州以為漢郭氏代漢十州入於劉旻世宗取秦鳳
階成瀛莫及淮南十四州又增置之州五而廢者三合
一百一十八州以為周宋興因之此中國之大略也其
餘外属者強弱相并不常其得失至於周末閩已先亡
而在者七國自江以下二十一州為南唐自劒以南及
山南西道四十六州為蜀自湖南北十州為楚自浙東
西十三州為吳越自嶺南北四十亡州為南漢自太原
以北十州為東漢而荆歸峽三州為南平合中國所有
二百六十八州而軍不在焉唐之封疆遠矣前史備載
而覇縻寄治虚名之州在其間五代亂世文字不完而
時有廢省又或陷於夷狄不可考究其詳其可見者具
之如譜
職方考二
自唐有方鎮而史官不錄於地里之書以謂方鎮兵戎
之事非職方所掌故也然而後世因習以軍目地而没
其州名又今置軍者徒以虚名升建為州府之重地不
可以不書也州縣凡唐故而廢於五代若五代所置而
見於今者及縣之割隸今因之者皆宜列以備職方之
考其餘嘗置而復廢嘗改割而復舊者皆不足書山川
物俗職方之掌也五代短世無所遷變故亦不復錄而
錄其方鎮軍名以與前史互見之云
十國世家
嗚呼自唐失其政天下乘時黥髠盜販衮冕峩巍吳暨
南唐姦豪竊攘蜀險而富漢險而貧貧能自彊富者先
亡閩陋荆蹙楚開蠻服剥剽弗堪吳越其尤牢牲視人
嶺蜑遭劉百年之間並起爭雄山川亦絶風氣不通語
曰清風興羣陰伏日月出爝火熄故真人作而天下同
作十國世家
前蜀王建世家
嗚呼自秦漢以來學者多言祥瑞雖有善辯之士不能
袪其惑也予讀蜀書至於龜龍麟鳳騶虞之類世所謂
王者之嘉瑞莫不畢出於其國異哉然考王氏之所以
興亡成敗者可以知之矣或以為一王氏不足以當之
則視時天下治亂可以知之矣龍之為物也以不見為
神以升雲行天為得志今偃然暴露其形是不神也不
上於天而下見於水中是失職也然其一何多與可以
為妖矣鳳凰鳥之遠人者也昔舜治天下政成而民悦
命䕫作樂樂聲和鳥獸聞之皆鼓舞當是之時鳳凰適
至舜之史因并記以為美後世因以鳳來為有道之應
其後鳳凰數至或出於庸君繆政之時或出於危亡大
亂之際是果為瑞哉麟獸之遠人者也昔魯哀公出獵
得之而不識蓋索而獲之非其自出也故孔子書於春
秋曰西狩獲麟者譏之也西狩非其遠也獲麟惡其盡
取也狩必書地而哀公馳騁所涉地多不可徧以名舉
故書西以包衆地謂其舉國之西皆至也麟人罕識之
獸也以見公之窮山竭澤而盡取至於不識之獸皆搜
索而獲之故曰譏之也聖人已沒而異端之說興乃以
麟為王者之瑞而附以符命讖緯詭怪之言鳳嘗出於
舜以為瑞猶有說也及其後見於亂世則可以知其非
瑞矣若麟者前有治世如堯舜禹湯文武周公之世未
嘗一出其一出而當亂世然則孰知其為瑞哉龜玄物
也汚泥川澤不可勝數其死而貴於卜官者用適有宜
爾而戴氏禮以其在宫沼為王者難致之瑞戴禮雜出
於諸家其失亦以多矣騶虞吾不知其何物也詩曰于
嗟乎騶虞賈誼以為騶者文王之囿虞虞官也當誼之
時其說如此然則以之為獸者其出於近世之說乎夫
破人之惑者難與爭於篤信之時待其有所疑焉然後
從而攻之可也麟鳳龜龍王者之瑞而出於五代之際
又皆萃於蜀此雖好為祥瑞之說者亦可疑也因其可
疑者而攻之庶幾惑者有以思焉
吳越世家
嗚呼天人之際為難言也非徒自古術者好竒而幸中
至於英豪草竊亦多自托於妖祥豈其欺惑愚衆有以
用之歟蓋其興也非有功德積漸之勤而黥髠盗販倔
起於王侯而人亦樂為之傳歟考錢氏之終始非有德
澤施其一方而百年之際虐用其人甚矣其動於氣象
者豈非其孽歟是時四海分裂不勝其暴又豈皆然歟
是皆無所得而推歟術者之言不中者多而中者少而
人特喜道其中者歟
文章辨體彙選卷三百九十
文章辨體彙選卷三百九十
明賀復徵編
史論九
唐高祖(宋歐陽脩本卷同)
自古受命之君非有德不王自夏后氏以來始傳以世
而有賢有不肖故其爲世數亦或短或長論者乃謂周
自后稷至於文武積功累仁其來也遠故其爲世尤長
然考於世本夏商周皆出於黃帝夏自鯀以前商自契
至於成湯其間寂寥無聞與周之興異矣而漢亦起於
亭長叛亡之徒及其興也有天下皆數百年而後已由
是言之天命豈易知哉然考其終始治亂顧其功德有
厚薄與其制度紀綱所以維持者如何而其後世或&KR0906;
以隆昌或遽以壊亂或漸以陵遲或能振而復起或遂
至於不可支持雖各因其勢然有德則興無德則絶豈
非所謂天命者常不顯其符而俾有國者兢兢以自勉
耶唐在周隋之際世雖貴矣然烏有所謂積功累仁之
漸而高祖之興亦何異因時而特起者與雖其有治有
亂或絶或微然其有天下年幾三百可謂盛哉豈非人
厭隋亂而蒙德澤繼以太宗之治制度紀綱之法後世
有以憑藉扶持而能永其天命與
太宗
唐有天下傳世二十其可稱者三君玄宗憲宗皆不克
其終盛哉太宗之烈也其除隋之亂比迹湯武致治之
美庶幾成康自古功德兼隆由漢以來未之有也至其
牽於多愛復立浮圖好大喜功勤兵於遠此中材庸主
之所常為然春秋之法常責備於賢者是以後世君子
之欲成人之美者莫不歎息於斯焉
高宗
小雅曰赫赫宗周褒姒滅之此周幽王之詩也是時幽
王雖亡而太子宜臼立是為平王而詩人乃言滅之者
以為文武之業於是蕩盡東周雖在不能復興矣其曰
滅者甚疾之之辭也武氏之亂唐之宗室戕殺殆盡其
賢士大夫不免者十八九以太宗之治其遺德餘烈在
人者未遠而幾於遂絶其爲惡豈一褒姒之比邪以太
宗之明昧於知子廢立之際不能自决卒用昏童高宗
溺愛衽席不戒履霜之漸而毒流天下貽禍邦家嗚呼
父子夫婦之間可謂難哉可不慎哉
睿宗玄宗
睿宗因其子之功而在位不久固無可稱者嗚呼女子
之禍於人者甚矣自高祖至於中宗數十年間再罹女
禍唐祚既絶而復續中宗不免其身韋氏遂已滅族玄
宗親平其亂可以鍳矣而又敗以女子方其勵精政事
開元之際幾致太平何其盛也及侈心一動窮天下之
欲不足為其樂而溺其所甚愛忘其所可戒至於竄身
失國而不悔考其始終之異其性習之相遠也至於如
此可不慎哉可不慎哉
禮樂
唐初即用隋禮至太宗時中書令房玄齡祕書監魏徵
與禮官學士等因隋之禮增以天子上陵朝廟養老大
射講武讀時令納皇后皇太子入學太常行陵合朔陳
兵太社等為吉禮六十一篇賓禮四篇軍禮二十篇嘉
禮四十二篇凶禮十一篇是為貞觀禮高宗又詔太尉
長孫無忌中書令杜正倫李義府中書侍郎李友益黃
門侍郎劉祥道許圉師太子賓客許敬宗太常卿韋琨
等增之爲一百三十卷是爲顯慶禮其文雜以式令而
義府敬宗方得幸多希旨傅會事既施行議者皆以為
非上元三年詔復用貞觀禮由是終高宗世貞觀顯慶
二禮兼行而有司臨事遠引古義與二禮參考增損之
無復定制武氏中宗繼以亂敗無可言者博士掌禮備
官而已玄宗開元十年以國子司業韋縚為禮儀使以
掌五禮十四年通事舍人王嵒上疏請刪去禮記舊文
而益以今事詔付集賢院議學士張說以為禮記不刊
之書去聖久遠不可改易而唐貞觀顯慶禮儀注前後
不同宜加折衷以為唐禮乃詔集賢院學士右散騎常
侍徐堅右拾遺李銳及太常博士施敬本撰述歴年未
就而銳卒蕭嵩代銳爲學士奏起居舍人王仲丘撰定
爲一百五十卷是爲大唐開元禮由是唐之五禮之文
始備而後世用之雖時小有損益不能過也貞元中太
常禮院修撰王涇考次歴代郊廟沿革之制及其工歌
祝號而圖其壇屋陟降之序爲郊祀錄十卷元和十一
年秘書郎修撰韋公肅又錄開元已後禮文損益爲禮
閣新儀三十卷十三年太常博士王彦威為曲臺新禮
三十卷又採元和以來王公士民昏祭喪葬之禮爲續
曲臺禮三十卷嗚呼考其文記可謂備矣以之施於貞
觀開元之間亦可謂盛矣而不能至三代之隆者具其
文而意不在焉此所謂禮樂爲虚名也哉
食貨
古之善治其國而愛養斯民者必立經常簡易之法使
上愛物以養其下下勉力以事其上上足而下不困故
量人之力而授之田量地之産而取以給公上量其入
而出之以爲用度之數是三者常相須以濟而不可失
失其一則不能守其二及暴君庸主縱其佚欲而苟且
之吏從之變制合時以取寵於其上故用於上者無節
而取於下者無限民竭其力而不能供由是上愈不足
而下愈困則財利之說興而聚斂之臣用記曰寧畜盗
臣盗臣誠可惡然一人之害爾聚斂之臣用則經常之
法壊而下不勝其弊焉唐之始時授人以口分世業田
而取之以租庸調之法其用之也有節盖其畜兵以府
衛之制故兵雖多而無所損設官有常員之數故官不
濫而易祿雖不及三代之盛時然亦可以爲經常之法
也及其弊也兵冗官濫爲之大蠧自天寶以來大盗屢
起方鎮數叛兵革之興累世不息而用度之數不能節
矣加以驕君昏主姦吏邪臣取濟一時屢更其制而經
常之法蕩然盡矣由是財利之說興聚斂之臣進蓋口
分世業之田壊而爲兼并租庸調之法壊而爲兩税至
干鹽鐵轉運屯田和糴鑄錢括苖𣙜利借商進奉獻助
無所不爲矣盖愈煩而愈弊以至於亡焉
兵志(附方鎮表)
唐有天下二百餘年而兵之大勢三變其始盛時有府
兵府兵後廢而爲彍騎彍騎又廢而方鎮之兵盛矣及
其末也強臣悍將兵布天下而天子亦自置兵於京師
曰禁軍其後天子弱方鎮強而唐遂以亡滅者措置之
勢使然也若乃將卒營陣車旗器械征防守衛凡兵之
事不可以悉記記其廢置得失終始治亂興滅之迹以
爲後世戒云
方鎮表
高祖太宗之制兵列府以居外將列衛以居内有事則
將以征伐事已各觧而去兵者將之事也使得以用而
不得以有之及其晚也土地之廣人民之衆城池之固
器甲之利舉而予之何慮於其始也深而易於其後也
忽如此之異哉豈其弊有漸馴而致之勢有不得已而
然哉方鎮之患始也各專其地以自世既則迫于利害
之謀故其喜則連衡而叛上怒則以力而相并又其甚
則起而弱王室唐自中世以後收功弭亂雖常倚鎮兵
而其亡也亦終以此可不戒哉作方鎮表
藝文
六經之道簡嚴易直而天人備故其愈久而益明其餘
作者衆矣質之聖人或離或合然其精深閎博各盡其
術而怪竒偉麗往往震發於其間此所以使好竒博愛
者不能忘也然凋零磨滅亦不可勝數豈其華文少實
不足以行遠與而俚言俗說猥有存者亦其有幸不幸
者與今著于篇有其名而亡其書者十蓋五六也可不
惜哉
梁太祖
嗚呼天下之惡梁久矣自後唐以來皆以為偽也至予
論次五代獨不偽梁議者或譏予大失春秋之旨以爲
梁負大惡當加誅絶而反進之是奬篡也非春秋之志
也予應之曰是春秋之志爾魯桓公弑隱公而自立者
宣公弑子赤而自立者鄭厲公逐世子忽而自立者衛
公孫剽逐其君衎而自立者聖人於春秋皆不絶其爲
君此予所以不偽梁者用春秋之法也然則春秋亦奬
篡乎曰惟不絶四者之爲君於此見春秋之意也聖人
之於春秋用意深故能勸戒切爲言信然後善惡明夫
欲著其罪於後世在乎不沒其實其實嘗為君矣書其
為君其實篡也書其篡各傳其實而使後世信之則四
君之罪不可得而掩爾使爲君者不得掩其惡然後人
知惡名不可逃則爲惡者庶乎其息矣是謂用意深而
勸戒切爲言信而善惡明也桀紂不待貶其王而萬世
所共惡者也春秋於大惡之君不誅絶之者不害其褒
善貶惡之旨也惟不沒其實以著其罪而信乎後世與
其爲君而不得掩其惡以息人之爲惡能知春秋之此
意然後知予不偽梁之旨也
唐明宗
嗚呼自古治世少而亂世多三代之王有天下者皆數
百年其可道者數君而已况於後世邪况於五代邪予
聞長老爲予言明宗雖出夷狄而爲人純質寬仁愛人
於五代之君有足稱也嘗夜焚香仰天而祝曰臣本蕃
人豈足治天下世亂久矣願天早生聖人自初即位减
罷宫人伶官廢内藏庫四方所上物悉歸之有司廣壽
殿火災有司理之請加丹艧喟然嘆曰天以火戒我豈
宜增以侈邪歲嘗旱已而雪暴坐庭中詔武德司宫中
無得掃雪曰此天所以賜我也數問宰相馮道等民間
疾苦聞道等言糓帛賤民無疾疫則欣然曰吾何以堪
之當與公等作好事以報上天吏有犯贓輒寘之死曰
此民之蠧也以詔書褒廉吏孫岳等以風示天下其愛
人恤物蓋亦有意於治矣其即位時春秋已高不邇聲
色不樂遊畋在位十年於五代之君最為長世兵革粗
息年屢豐登生民實賴以休息然夷狄性果仁而不明
屢以非辜誅殺臣下至於從榮父子之間不能慮患為
防而變起倉卒卒陷之以大惡帝亦由此飲恨而終當
是時大理少卿康澄上疏言時事其言曰為國家者有
不足懼者五深可畏者六三辰失行不足懼天象變見
不足懼小人訛言不足懼山崩川竭不足懼水旱蟲蝗
不足懼也賢士藏匿深可畏四民遷業深可畏上下相
徇深可畏廉恥道消深可畏毁譽亂真深可畏直言不
聞深可畏也識者皆多澄言切中時病若從榮之變任
圜安重誨等之死可謂上下相徇而毁譽亂真之敝矣
然澄之言豈止一時之病凡為國者可不戒哉
晉出帝
嗚呼予書封子重貴為鄭王又書追封皇伯敬儒為宋
王者豈無意哉禮兄弟之子猶子也重貴書子可矣敬
儒出帝父也書曰皇伯者何哉出帝立不以正而絶其
所生也蓋出帝於高祖得為子而不得為後者高祖自
有子也方高祖疾病抱其子重睿寘於馮道懷中而託
之出帝豈得立邪晉之大臣既違禮廢命而立之以謂
出帝為高祖子則得立為敬儒子則不得立於是深諱
其所生而絶之以欺天下為真高祖子也禮曰為人後
者為其父母服使高祖無子出帝得為後而立以正則
不待絶其所生以為欺也故予書曰追封皇伯敬儒為
宋王者以見其立不以正而滅絶天性臣其父而爵之
以欺天下也
周世宗
嗚呼五代本紀備矣君臣之際可勝道哉梁之友珪反
唐戕克寧而殺存乂從璨則父子骨肉之恩幾何其不
絶矣太妃薨而輟朝立劉氏馮氏為皇后則夫婦之倫
幾何其不乖而不至於禽獸矣寒食野祭而焚紙錢居
喪改元而用樂殺馬延及任圜則禮樂刑政幾何其不
壊矣至於賽雷山傳箭而撲馬則中國幾何其不異俗
矣可謂亂世也歟而世宗區區五六年間取秦隴平淮
右復三關威武之聲震懾夷夏而方内延儒學文章之
士考制度脩通禮定正樂議刑統其制作之法皆可施
於後世其為人明逹英果議論偉然即位之明年廢天
下佛寺三千三百三十六是時中國乏錢乃詔悉毁天
下銅佛像以鑄錢嘗曰吾聞佛說以身世為妄而以利
人為急使其真身尚在苟利於世猶欲割截况此銅像
豈有所惜哉由是羣臣皆不敢言嘗夜讀書見唐元稹
均田圖慨然嘆曰此致治之本也王者之政自此始乃
詔頒其圖法使吏民先習知之期以一歲大均天下之
田其規為志意豈小哉其伐南唐問宰相李糓以計策
後克淮南出糓疏使學士陶糓為贊而盛以錦嚢嘗置
之坐側其英武之材可謂雄傑及其虚心聽納用人不
疑豈非所謂賢主哉其北取三關兵不血刃而史家猶
譏其輕社稷之重而僥倖一勝於倉卒殊不知其料強
弱較彼我而乘述律之殆得不可失之機此非明於决
勝者孰能至哉誠非史氏之所及也
梁家人傳
嗚呼梁之惡極矣自其起盗賊至於亡唐其遺毒流於
天下天下豪傑四面並起孰不欲戡刃於其胸然卒不
能少挫其鋒以得志梁之無敵於天下可謂虎狼之強
矣及其敗也困於一二女子之娛至於洞胸流腸刲若
羊豕禍生父子之間乃知女色之能敗人矣自古女禍
大者亡天下其次亡家其次亡身身苟免矣猶及其子
孫雖遲速不同未有無禍者也然原其本末未始不起
於忽微易坤之初六曰履霜堅冰至家人之初九曰閑
有家悔亡其言至矣可不戒哉梁之家事詩所謂不可
道者也至於唐晉以後親疎嫡庶亂矣作家人傳
唐家人傳
嗚呼家人之道不可以不正也夫禮者所以别嫌而明
微也甚矣五代之際君君臣臣父父子子之道乖而宗
廟朝廷人鬼皆失其序斯可謂亂世者歟自古未之有
也唐一號而三姓周一號而二姓唐太祖莊宗為一家
明宗愍帝為一家廢帝為一家周太祖為一家世宗為
一家别其家而同其號者何哉唐從其號見其盜而有
也周從其號與之也而别其家者昭穆親疎之不可亂
也號可同家不可以不别所以别嫌而明微也梁博王
友文之不别何哉著禍本也梁太祖之禍自友文始存
之所以戒也
晉家人傳
嗚呼古之不幸無子而以其同宗之子為後者聖人許
之著之禮經而不諱也而後世閭閻鄙俚之人則諱之
諱則不勝其欺與偽也故其苟偷竊取嬰孩襁褓諱其
父母而自欺以為我生之子曰不如此則不能得其一
志盡愛於我而其心必二也而為其子者亦自諱其所
生而絶其天性之親反視以為叔伯父以此欺其九族
而亂其人鬼親疎之序凡物生而有知未有不愛其父
母者使是子也能忍而真絶其天性與曾禽獸之不若
也使其不忍而外陽絶之是大偽也夫閭閻鄙俚之人
之慮於事者亦已深矣然而苟竊欺偽不可以為法者
小人之事也惟聖人則不然以謂人道莫大於繼絶此
萬世之通制而天下之公行也何必諱哉所謂子者未
有不由父母而生者也故為人後者必有所生之父有
所後之父此理之自然也何必諱哉其簡易明白不苟
不竊不欺不偽可以為通制而公行者聖人之法也又
以謂為人後者所承重故加其服以斬而不絶其所生
之親者天性之不可絶也然而恩有屈於義故降其服
以朞服外物也可以降而父母之名不可改故著於經
曰為人後者為其父母服自三代以來有天下國家者
莫不用之而晉氏不用也出帝之於敬儒絶其父道臣
而爵之非特以其義不當立不得已而絶之蓋亦習見
閭閻鄙俚之所為也五代干戈賊亂之世也禮樂崩壊
三綱五常之道絶而先王之制度文章掃地而盡於是
矣如寒食野祭而焚紙錢天子而為閭閻鄙俚之事者
多矣而晉氏起於夷狄以篡逆而得天下高祖以耶律
德光為父而出帝於德光則以為祖而稱孫於其所生
父則臣而名之是豈可以人理責哉
漢家人傳
嗚呼予既悲湘隂公贇之事又嘉鞏庭美楊温之所為
贇於漢非嫡長特以周氏移國畏天下而難之故假贇
以伺間爾當是之時天下皆知贇之不必立也然庭美
温區區為贇守孤城以死其始終之迹何媿於死節之
士哉然予考於實錄二人之死狀不明夫二人之事固
知其無所成其所重者死爾然史氏不著不知其何以
死也當王彦超之攻徐州也周嘗遣人招庭美等予得
其詔書四皆言庭美等嘗已送欵於周後懼罪而復叛
然庭美等欵狀亦不見是皆不可知也夫史之闕文可
不慎哉其疑以傳疑則信者信矣予固嘉二人之忠而
悲其志然不得列於死節之士者惜哉
梁唐晉漢周臣列傳
嗚呼孟子謂春秋無義戰予亦以謂五代無全臣無者
非無一人蓋僅有之耳予得死節之士三人焉其仕不
及於二代者各以其國繫之作梁唐晉漢周臣傳其餘
仕非一代不可以國繫之者作雜傳夫入于雜誠君子
之所羞而一代之臣未必皆可貴也覽者詳其善惡焉
唐臣烏震傳
嗚呼忠孝以義則兩得吾既已言之矣若烏震者可謂
忠乎甚矣震之不思也夫食人之禄而任人之事事有
任專其責而其國之利害由已之為不為為之雖利於
國而有害於其親者猶將辭其禄而去之矧其事衆人
所皆可為而任不專已又其為與不為國之利害不繫
焉者如是而不顧其親雖不以為利猶曰不孝况因而
利之乎夫能事其親以孝然後能事其君以忠若烏震
者可謂大不孝矣尚何有於忠哉
唐臣張憲傳
嗚呼予於死節之士得三人而失三人焉鞏庭美楊温
之死予既已哀之至於張憲之事尤為之痛惜也予於
舊史考憲事實而永王存霸符彦超與憲傳所書始末
皆不同莫得而考正蓋方其變故倉卒之時傳者失之
耳然要其大節亦可以見也憲之立誠可謂忠矣當其
不顧其家絶存禮而斬其使涕泣以拒昭遠之說其志
甚明至其欲與存霸俱死及存霸被殺反棄太原而出
奔然猶不知其心果欲何為也而舊史書憲坐棄城而
賜死予亦以為不然予之於憲固欲成其美志而要在
憲失其官守而其死不明故不得列於死節也
晉臣桑維翰景延廣傳
嗚呼自古禍福成敗之理未有如晉氏之明驗也其始
以契丹而興終為契丹所滅然方其以逆抗順大事未
集孤城被圍外無救援而徒將一介之命持片舌之彊
能使契丹空國興師應若符契出危觧難遂成晉氏當
是之時維翰之力為多及少主新立釁結兵連敗約起
爭發自延廣然則晉氏之事維翰成之延廣壊之二人
之用心者異而其受禍也同其故何哉蓋夫本末不順
而與夷狄共事者常見其禍未見其福也可不戒哉可
不戒哉
周臣傳
嗚呼作器者無良才而有良匠治國者無能臣而有能
君王朴之才誠可謂能矣不遇世宗何所施哉世宗之
時外事征伐攻取戰勝内脩制度議刑法定律歴講求
禮樂之遺文所用者五代之士也豈皆愚怯於晉漢而
材智於周哉惟知所用爾夫亂國之君常置愚不肖於
上而彊其不能以暴其短惡置賢智於下而冺滅其才
能使君子小人皆失其所而身蹈危亡治國之君能置
賢知於近而置愚不肖於遠使君子小人各適其分而
身享安榮治亂相去雖遠甚而其所以致之者不多也
反其所置而已嗚呼自古治君少而亂君多况于五代
士之遇不遇者可勝歎哉
一行傳
嗚呼五代之亂極矣傳所謂天地閉賢人隱之時歟當
此之時臣弑其君子弑其父而搢紳之士安其禄而立
其朝充然無復廉恥之色者皆是也吾以謂自古忠臣
義士多出於亂世而怪當時可道者何少也豈果無其
人哉雖曰干戈興學校廢而禮義衰風俗隳壊至於如
此然自古天下未嘗無人也吾意必有潔身自負之士
嫉世遠去而不可見者自古材賢有韞於中而不見於
外或窮居陋巷委身草莽雖顔子之行不遇仲尼而名
不彰况世變多故而君子道消之時乎吾又以謂必有
負材能修節義而沉淪於下冺沒而無聞者求之傳記
而亂世崩離文字殘缺不可復得然僅得者四五人而
已處乎山林而羣麋鹿雖不足以為中道然與其食人
之禄俛首而包羞孰若無媿於心放身而自得吾得二
人焉曰鄭遨張薦明勢利不屈其心去就不違其義吾
得一人焉曰石昂苟利於君以忠獲罪何必自明有至
死而不言者此古之義士也吾得一人焉曰程福贇五
代之亂君不君臣不臣父不父子不子至於兄弟夫婦
人倫之際無不大壊而天理幾乎其滅於此之時能以
孝悌自修於一鄕而風行於天下者猶或有之然其事
迹不著而無可紀次獨其名氏或因見於書者吾亦不
敢沒而其略可錄者吾得一人焉曰李自倫作一行傳
唐六臣傳二
嗚呼始為朋黨之論者誰歟甚乎作俑者也真可謂不
仁之人哉予嘗至繁城讀魏受禪碑見漢之羣臣稱魏
功德而大書深刻自列其姓名以夸耀於世又讀梁實
錄見文蔚等所為如此未嘗不為之流涕也夫以國予
人而自夸耀及遂相之此非小人孰能為也漢唐之末
舉其朝皆小人也而其君子者何在哉當漢之亡也先
以朋黨禁錮天下賢人君子而立其朝者皆小人也然
後漢從而亡及唐之亡也又先以朋黨盡殺朝廷之士
而其餘存者皆庸懦不肖傾險之人也然後唐從而亡
夫欲空人之國而去其君子者必進朋黨之說欲孤人
主之勢而蔽其耳目者必進朋黨之說欲奪國而與人
者必進朋黨之說夫為君子者固嘗寡過小人欲加之
罪則有可誣者有不可誣者不能遍及也至欲舉天下
之善求其類而盡去之惟指以為朋黨耳故其親戚故
舊謂之朋黨可也交游執友謂之朋黨可也宦學相同
謂之朋黨可也門生故吏謂之朋黨可也是數者皆其
類也皆善人也故曰欲空人之國而去其君子者惟以
朋黨罪之則無免者矣夫善善之相樂以其類同此自
然之理也故聞善者必相稱譽稱譽則謂之朋黨得善
者必相薦引薦引則謂之朋黨使人聞善不敢稱則人
主之耳不聞有善於下矣見善不敢薦則人主之目不
得見善人矣善人日遠而小人日進則為人主者倀倀
然誰與之圖治安之計哉故曰欲孤人主之勢而蔽其
耳目者必用朋黨之說也一君子存羣小人雖衆必有
所忌而有所不敢為惟空國而無君子然後小人得肆
志於無所不為則漢魏唐梁之際是也故曰可奪國而
予人者由其國無君子空國而無君子由以朋黨而去
之也嗚呼朋黨之說人主可不察哉傳曰一言可以喪
邦者其是之謂歟
伶官傳
嗚呼盛衰之理雖曰天命豈非人事哉原莊宗之所以
得天下與其所以失之者可以知之矣世言晉王之將
終也以三矢賜莊宗而告之曰梁吾仇也燕王吾所立
契丹與吾約為兄弟而皆背晉以歸梁此三者吾遺恨
也與爾三矢爾其無忘乃父之志莊宗受而藏之於廟
其後用兵則遣從事以一少牢告廟請其矢盛以錦嚢
負而前驅及凱旋而納之方其係燕父子以組函梁君
臣之首入於太廟還矢先王而告以成功其意氣之盛
可謂壯哉及仇讐巳滅天下已定一夫夜呼亂者四應
倉皇東出未及見賊而士卒離散君臣相顧不知所歸
至於誓天斷髮泣下沾襟何其衰也豈得之難而失之
易歟抑本其成敗之迹而皆自於人與書曰滿招損謙
得益憂勞可以興國逸豫可以亡身自然之理也故方
其盛也舉天下之豪傑莫能與之爭及其衰也數十伶
人困之而身死國滅為天下笑夫禍患常積於忽微而
智勇多困於所溺豈獨伶人也哉作伶官傳
宦者傳
五代文章陋矣而史官之職廢於喪亂傳記小說多失
其傳故其事迹終始不完而雜以訛繆至於英豪奮起
戰爭勝敗國家興廢之際豈無謀臣之略辯士之談而
文字不足以發之遂使冺然無傳於後世然獨張承業
事卓卓在人耳目至今故老猶能道之其論議可謂偉
然與殆非宦者之言也自古宦者亂人之國其源深於
女禍女色而已宦者之害非一端也蓋其用事也近而
習其為心也專而忍能以小善中人之意小信固人之
心使人主必信而親之待其已信然後懼以禍福而把
持之雖有忠臣碩士列於朝廷而人主以為去已疎遠
不若起居飲食前後左右之親為可恃也故前後左右
者日益親則忠臣碩士日益疎而人主之勢日益孤勢
孤則懼禍之心日益切而把持者日益牢安危出其喜
怒禍患伏於帷闥則嚮之所謂可恃者乃所以為患也
患巳深而覺之欲與疎遠之臣圖左右之親近緩之則
養禍而益深急之則挾人主以為質雖有聖智不能與
謀謀之而不可為為之而不可成至其甚則俱傷而兩
敗故其大者亡國其次亡身而使姦豪得借以為資而
起至抉其種類盡殺以快天下之心而後已此前史所
載宦者之禍常如此者非一世也夫為人主者非欲養
禍於内而疎忠臣碩士於外盖其漸漬而勢使之然也
夫女色之惑不幸而不悟則禍斯及矣使其一悟捽而
去之可也宦者之為禍雖欲悔悟而勢有不得而去也
唐昭宗之事是已故曰深於女禍者謂此也可不戒哉
趙犨傳
嗚呼禍福之理豈可一哉君子小人之禍福異也老子
曰禍兮福所倚福兮禍所伏後世之談禍福者皆以其
言為至論也夫為善而受福焉得禍為惡而受禍焉得
福惟君子之罹非禍者未必不為福小人之求非福者
未嘗不及禍此自然之理也始犨自以先見之明深結
梁太祖及其子孫皆享其禄利自謂知所託矣安知其
族卒與梁俱滅也犨之求福於梁蓋老氏之所謂福也
非君子之所求也可不戒哉
郭延魯傳
嗚呼五代之民其何以堪之哉上輸兵賦之急下困剝
斂之苛自莊宗以來方鎮進獻之事稍作至於晉而不
可勝紀矣其添都助國之物動以千數計至於來朝奉
使買宴贖罪莫不出於進獻而功臣大將不幸而死則
其子孫率以家貲求刺史其物多者得大州善地蓋自
天子皆以賄賂為事矣則為其民者其何以堪之哉於
此之時循廉之吏如延魯之徒者誠難得而可貴也哉
皇甫遇傳
嗚呼梁亡而敬翔死不得為死節晉亡而皇甫遇死不
得為死事吾豈無意哉梁之篡唐用翔之謀為多猶子
佐其父而弑其祖可乎其不戮於斧鉞為幸免矣方晉
兵之降虜也士卒初不知及使觧甲哭聲震天則降豈
其欲哉使遇奮然攘臂而起殺重威於坐中雖不幸不
克而見害猶為得其死矣其義烈豈不凛然也哉既俛
首聽命相與亡人之國矣雖死不能贖也豈足貴哉君
子之於人或推以恕或責以備恕故遷善自新之路廣
備則難得難得故可貴焉然知其所可恕與其所可貴
豈不又難哉
王進傳
嗚呼予述舊史至於王進之事未嘗不廢書而歎曰甚
哉五代之君皆武人崛起其所與俱勇夫悍卒各裂土
地封侯王何異豺狼之牧斯人也雖其附托遭遇出於
一時之幸然猶必皆横身陣敵非有百夫之勇則必一
日之勞至如進者徒以疾足善走而秉旄節何其甚歟
豈非名器之用隨世而輕重者歟世治則君子居之而
重世亂則小人易得而輕歟抑因緣僥倖未始不有而
尤多於亂世既其極也遂至於是歟豈其又有甚於是
者歟當此之時為國長者不過十餘年短者三四年至
一二年天下之人視其上易君代國如更戍長無異盖
其輕如此况其下者乎如進等者豈足道哉易否泰消
長君子小人常相上下視在上者如進等則其在下可
知矣予書進事所以哀斯人之亂而見當時賢人君子
之在下者可勝道哉可勝道哉
杜重威李守貞張彦澤傳
嗚呼晉之事醜矣而惡亦極也其禍亂覆亡之不暇蓋
必然之理爾使重威等雖不叛以降敵亦未必不亡然
開敵之隙自一景延廣而卒成晉禍者此三人也視重
威彦澤之死而晉人所以甘心者可以知其憤疾怨怒
於斯人者非一日也至於爭已戮之尸臠其肉剔其髓
而食之撦裂踏踐斯須而盡何其甚哉此自古未有也
然當是時舉晉之兵皆在北面國之存亡繫此三人勝
敗則其任可謂重矣蓋天下惡之如彼晉方任之如此
而終以不悟豈非所謂臨亂之君各賢其臣者歟
馮道傳
傳曰禮義廉耻國之四維四維不張國乃滅亡善乎管
生之能言也禮義治人之大法廉耻立人之大節盖不
廉則無所不取不耻則無所不為人而如此則禍亂敗
亡亦無所不至况為大臣而無所不取無所不為則天
下其有不亂國家其有不亡者乎予讀馮道長樂老叙
見其自述以為榮其可謂無廉耻者矣則天下國家可
從而知也予於五代得全節之士三死事之臣十有五
而怪士之被服儒者以學古自名而享人之禄任人之
國者多矣然使忠義之節獨出於武夫戰卒豈於儒者
果無其人哉豈非高節之士惡時之亂薄其世而不肯
出歟抑君天下者不足顧而莫能致之與孔子以謂十
室之邑必有忠信豈虚言也哉予嘗得五代時小說一
篇載王凝妻李氏事以一婦人猶能如此則知世固常
有其人而不得見也凝家青徐之間為虢州司戸參軍
以疾卒於官凝家素貧一子尚幼李氏携其子負其遺
骸以歸東過開封止旅舍旅舍主人見其婦人獨携一
子而疑之不許其宿李氏顧天已暮不肯去主人牽其
臂而出之季氏仰天長慟曰我為婦人不能守節而此
手為人執邪不可以一手并汚吾身即引斧自斷其臂
路人見者環聚而嗟之或為之彈指或為之泣下開封
尹聞之白其事於朝官為賜藥封瘡厚䘏李氏而笞其
主人者嗚呼士不自愛其身而忍耻以偷生者聞李氏
之風宜少知愧哉
職方考一
嗚呼自三代以上莫不分土而治也後世鑒古矯失始
郡縣天下而自秦漢以來為國孰與三代長短及其亡
也未始不分至或無地以自存焉蓋得其要則雖萬國
而治失其所守則雖一天下不能以容豈非一本於道
德哉唐之盛時雖名天下為十道而其勢未分既其衰
也置軍節度號為方鎮鎮之大者連州十餘小者猶兼
三四故其兵驕則逐帥帥彊則叛上土地為其世有干
戈起而相侵天下之勢自兹而分然唐自中世多故矣
其興衰救難常倚鎮兵扶持而侵凌亂亡亦終以此豈
其利害之理然歟自僖昭以來日益割裂梁初天下别
為十一南有吳浙荆湖閩漢西有岐蜀北有燕晉而朱
氏所有七十八州以為梁莊宗初起并代取幽滄有州
三十五其後又取梁魏博等十有六州合五十一州以
滅梁岐王稱臣又得其州七同光破蜀已而復失惟得
秦鳳階成四州而營平二州陷于契丹其增置之州一
合一百二十三州以為唐石氏入立獻十有六州於契
丹而得蜀金州又增置之州一合一百九州以為晉劉
氏之初秦鳳階成復入於蜀隱帝時增置之州一合一
百六州以為漢郭氏代漢十州入於劉旻世宗取秦鳳
階成瀛莫及淮南十四州又增置之州五而廢者三合
一百一十八州以為周宋興因之此中國之大略也其
餘外属者強弱相并不常其得失至於周末閩已先亡
而在者七國自江以下二十一州為南唐自劒以南及
山南西道四十六州為蜀自湖南北十州為楚自浙東
西十三州為吳越自嶺南北四十亡州為南漢自太原
以北十州為東漢而荆歸峽三州為南平合中國所有
二百六十八州而軍不在焉唐之封疆遠矣前史備載
而覇縻寄治虚名之州在其間五代亂世文字不完而
時有廢省又或陷於夷狄不可考究其詳其可見者具
之如譜
職方考二
自唐有方鎮而史官不錄於地里之書以謂方鎮兵戎
之事非職方所掌故也然而後世因習以軍目地而没
其州名又今置軍者徒以虚名升建為州府之重地不
可以不書也州縣凡唐故而廢於五代若五代所置而
見於今者及縣之割隸今因之者皆宜列以備職方之
考其餘嘗置而復廢嘗改割而復舊者皆不足書山川
物俗職方之掌也五代短世無所遷變故亦不復錄而
錄其方鎮軍名以與前史互見之云
十國世家
嗚呼自唐失其政天下乘時黥髠盜販衮冕峩巍吳暨
南唐姦豪竊攘蜀險而富漢險而貧貧能自彊富者先
亡閩陋荆蹙楚開蠻服剥剽弗堪吳越其尤牢牲視人
嶺蜑遭劉百年之間並起爭雄山川亦絶風氣不通語
曰清風興羣陰伏日月出爝火熄故真人作而天下同
作十國世家
前蜀王建世家
嗚呼自秦漢以來學者多言祥瑞雖有善辯之士不能
袪其惑也予讀蜀書至於龜龍麟鳳騶虞之類世所謂
王者之嘉瑞莫不畢出於其國異哉然考王氏之所以
興亡成敗者可以知之矣或以為一王氏不足以當之
則視時天下治亂可以知之矣龍之為物也以不見為
神以升雲行天為得志今偃然暴露其形是不神也不
上於天而下見於水中是失職也然其一何多與可以
為妖矣鳳凰鳥之遠人者也昔舜治天下政成而民悦
命䕫作樂樂聲和鳥獸聞之皆鼓舞當是之時鳳凰適
至舜之史因并記以為美後世因以鳳來為有道之應
其後鳳凰數至或出於庸君繆政之時或出於危亡大
亂之際是果為瑞哉麟獸之遠人者也昔魯哀公出獵
得之而不識蓋索而獲之非其自出也故孔子書於春
秋曰西狩獲麟者譏之也西狩非其遠也獲麟惡其盡
取也狩必書地而哀公馳騁所涉地多不可徧以名舉
故書西以包衆地謂其舉國之西皆至也麟人罕識之
獸也以見公之窮山竭澤而盡取至於不識之獸皆搜
索而獲之故曰譏之也聖人已沒而異端之說興乃以
麟為王者之瑞而附以符命讖緯詭怪之言鳳嘗出於
舜以為瑞猶有說也及其後見於亂世則可以知其非
瑞矣若麟者前有治世如堯舜禹湯文武周公之世未
嘗一出其一出而當亂世然則孰知其為瑞哉龜玄物
也汚泥川澤不可勝數其死而貴於卜官者用適有宜
爾而戴氏禮以其在宫沼為王者難致之瑞戴禮雜出
於諸家其失亦以多矣騶虞吾不知其何物也詩曰于
嗟乎騶虞賈誼以為騶者文王之囿虞虞官也當誼之
時其說如此然則以之為獸者其出於近世之說乎夫
破人之惑者難與爭於篤信之時待其有所疑焉然後
從而攻之可也麟鳳龜龍王者之瑞而出於五代之際
又皆萃於蜀此雖好為祥瑞之說者亦可疑也因其可
疑者而攻之庶幾惑者有以思焉
吳越世家
嗚呼天人之際為難言也非徒自古術者好竒而幸中
至於英豪草竊亦多自托於妖祥豈其欺惑愚衆有以
用之歟蓋其興也非有功德積漸之勤而黥髠盗販倔
起於王侯而人亦樂為之傳歟考錢氏之終始非有德
澤施其一方而百年之際虐用其人甚矣其動於氣象
者豈非其孽歟是時四海分裂不勝其暴又豈皆然歟
是皆無所得而推歟術者之言不中者多而中者少而
人特喜道其中者歟
文章辨體彙選卷三百九十
