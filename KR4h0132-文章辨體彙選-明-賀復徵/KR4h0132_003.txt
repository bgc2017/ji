文章辨體彙選卷三
明賀復徵編
詔三
漢宣帝議孝武廟樂詔
朕以𦕈身奉承祖宗夙夜惟念孝武皇帝躬履仁義選
名將討不服匈奴遠遯平氏羌昆明南越百蠻鄉風欵
塞來享建太學修郊祀定正朔協音律封泰山塞宣房
符瑞應寶鼎出白麟獲功德茂盛不能盡宣而廟樂未
稱其議奏
宣帝有喪者勿繇事詔
道民以孝則天下順今百姓或遭衰絰凶災而吏繇事
使不得葬傷孝子之心朕甚憐之自今諸有大父母父
母喪者勿繇事使得收歛送終盡其子道
宣帝子首匿父母等勿坐詔
父子之親夫婦之道天性也雖有患禍猶蒙死而存之
誠愛結於心仁厚之至也豈能違之哉自今子首匿父
母妻匿夫孫匿大父母皆勿坐其父母匿子夫匿妻大
父母匿孫罪殊死皆上請廷尉以聞
宣帝釋繫囚詔
令甲死者不可復生刑者不可息此先帝之所重而吏
未稱今繫者或以掠辜若饑寒瘦死獄中何用心逆人
道也朕甚痛之其令郡國歲上繫囚以掠笞若瘦死者
所坐名縣爵里丞相御史課殿最以聞
宣帝博舉吏民詔
朕不明六藝欝於大道是以隂陽風雨未時其博舉吏
民厥身修正通文學明於先王之術宣究其意者各二
人中二千石各一人
宣帝以黃覇為潁川太守詔
制詔御史其以賢良高第揚州刺史霸為潁川太守秩
比二千石居官賜車盖特高一丈别駕主簿車緹紬屏
泥於軾前以彰有德
宣帝令二千石察官屬詔
獄者萬民之命所以禁暴止邪飬育羣生也能使生者
不怨死者不恨則可謂文吏矣今則不然用法或持巧
心析律貳端深淺不平增辭飾非以成其罪奏不如實
上亦亡繇知此朕之不明吏之不稱四方黎民將何仰
哉二千石各察官屬勿用此人吏務平法或擅興繇役
餙厨傳稱過使客越職踰法以取名譽譬猶踐薄冰以
待白日豈不殆哉今天下頗被疾疫之灾朕甚愍之其
令郡國被災甚者毋出今年租賦
宣帝褒黃霸詔
潁川太守覇宣布詔令百姓鄉化孝子弟弟貞婦順孫
日以衆多田者讓畔道不拾遺養視鰥寡贍助貧窮獄
或八年亡重罪囚吏民鄉於教化興於行誼可謂賢人
君子矣書不云乎股肱良哉其賜關内侯黃金百斤秩
中二千石潁川孝弟有行義民三老力田皆以差賜爵
及帛
宣帝報張安世詔
將軍年老被病朕甚閔之雖不能視事折衝萬里君先
帝大臣明於治亂朕所不及得數問焉何感而上書歸
衛將軍富平侯印薄朕㤀故非所望也願將軍強餐食
近醫藥專精神以輔天年
宣帝祀江海詔
夫江海百川之大者也今闕焉亡祀其令祠官以禮為
歲事以四時祠江海雒水祈為天下豐年焉
宣帝褒朱邑詔
大司農邑廉潔守節退食自公亡疆外之交束脩之餽
可謂淑人君子遭離凶災朕甚閔之其賜邑子黃金百
斤以奉其祭祀
宣帝益小吏禄詔
吏不廉平則治道衰今小吏皆勤事而奉祿薄欲其無
侵漁百姓難矣其益吏百石以下奉十五
宣帝議律令詔(宣帝當作元帝)
夫法令者所以抑暴扶弱欲其難犯而易避也今律令
煩多而不約自典文者不能分明而欲羅元元之不逮
斯豈刑中之意哉其議律令可蠲除輕減者條奏惟在
便安萬姓而巳
宣帝郡國等勿行苛政詔
夫婚姻之禮人倫之大者也酒食之會所以行禮樂也
今郡國二千石或擅為苛禁禁民嫁娶不得具酒食相
賀召由是廢鄉黨之禮令民亡所樂非所以導民也詩
不云乎民之失德乾餱以愆勿行苛政
宣帝日食詔
皇天見異以戒朕躬是朕之不逮吏之不稱也以前使
使者問民所疾苦復遣丞相御史掾一十四人循行天
下舉冤獄察擅為苛禁深刻不改者
宣帝吏六百石不得舉廉吏詔
舉廉吏誠欲得其真也吏六百石位大夫有辠先請秩
祿上通足以效其賢材自今以來毋得舉
宣帝察計簿詔
盖聞上古之治君臣同心舉措曲直各得其所是以上
下和洽海内康平其德弗可及已朕既不明數申詔公
卿大夫務是寬大順民所疾苦將欲配三王之隆明先
帝之德也今吏或以不禁奸邪為寬大縱釋有辠為不
苛或以酷為賢皆失其中奉詔宣化如此豈不謬哉方
今天下少事徭役省減兵革不動而民多貧盗賊不止
其咎安在上計簿具文而巳務為欺謾以避其課三公
不以為意朕將何任諸請詔省卒徒自給者皆止御史
察計簿疑非實者按之使真偽毋相亂
元帝賜蕭望之爵邑詔
國之將興尊師而重傅故前將軍望之傅朕八年道以
經術厥功茂焉其賜爵關内侯食邑八百戶給事中朝
朔望坐次將軍
元帝水災詔
間者隂陽不調黎民飢寒無以保治惟德淺薄不足以
充入舊貫之居其令諸宫舘希御幸者勿繕治太僕減
糓食馬水衡省肉食獸
元帝罷擊珠厓詔
珠厓虜殺吏民背畔為逆今廷議者或言可擊或言可
守或欲棄之其指各殊朕日夜惟思議者之言羞威不
行則欲誅之狐疑辟難則守屯田通於時變則憂萬民
夫萬民之饑餓與遠蠻之不討危孰大焉且宗廟之祭
凶年不備况乎避不嫌之辱哉今關東大困倉庫空虚
無以相贍又以動兵非特勞民凶年隨之其罷珠厓郡
民有慕義内屬便處之不欲勿彊
元帝罷甘泉建章宫衛等詔
盖聞安民之道本繇隂陽間者隂陽錯繆風雨不時朕
之不德庶幾羣公有敢言朕之過者今則不然媮合苟
從未肯極言朕甚閔焉永惟烝庶之飢寒遠離父母妻
子勞於非業之作衛於不居之宫恐非所以佐隂陽之
道也其罷甘泉建章宫衛令就農百官各省費條奏毋
有所諱有司勉之毋犯四時之禁丞相御史舉天下明
隂陽災異者各三人
元帝報貢禹詔
朕以生有伯夷之廉史魚之直守經據古不阿當世孳
孳於民俗之所寡故親近生幾參國政今未得久聞生
之竒論也而云欲退豈意有所恨與將在位者與生殊
乎往者嘗令金敞語生欲及生時祿生之子既巳諭矣
今復云子少夫以王命辨護生家雖百子何以加傳曰
㤀懷土何必思故鄉生其強飯慎疾以自輔
元帝條責丞相御史詔
郎有從東方來者言民父子相棄丞相御史案事之吏
匿不言邪將從東方來者加增之也何以錯繆至是欲
知其實方今年歲未可預知也即有水旱其憂不細公
卿有可以防其未然救其巳然者否各以誠對毋有所
諱
元帝日食求言詔
盖聞明王在上忠賢布職則羣生和樂方外蒙澤今朕
晻於大道夙夜憂勞不通其理靡瞻不眩靡聽不惑是
以政令多還民心未得邪說空進事亡成功此天下所
著聞也公卿大夫好惡不同或緣姦作邪侵削細民元
元安所歸命哉乃六月晦日有食之詩不云乎今此下
民亦孔之哀自今以來公卿大夫其勉思天戒慎身修
永以輔朕之不逮直言盡意無有所諱
元帝議封甘延夀等詔
匈奴郅支單于背畔禮義留殺漢使者吏士甚逆道理
朕豈㤀之哉所以優游而不征者重勤師衆勞將率故
隠忍而未有云也今延夀湯睹便宜乘時利結城郭諸
國擅興師矯詔制而征之頼天地宗廟之霛誅討郅支
單于斬獲其首及閼氏貴人名王以下千數雖踰義干
法内不煩一夫之役不開府庫之藏因敵之粮以贍軍
用立功萬里之外威震百蠻名顯四海為國除殘兵革
之原息邊竟得以安然猶不免死亡之患罪當在於奉
憲朕甚閔之其赦延夀湯罪勿治詔公卿議封焉
元帝禁妨農詔
方春農桑興百姓戮力自盡之時也故是月勞農勸民
無使後時今不良之吏覆案小罪徵召證案興不急之
事以妨百姓使失一時之作亡終歲之功公卿其明察
申勅之
元帝以張譚為御史大夫詔
剛強堅固確然亡欲大鴻臚野王是也心辨善辭可使
四方少府五鹿充宗是也廉潔節儉太子少傅張譚是
也其以少傅為御史大夫
成帝擇博士詔
古之立太學將以傳先王之業流化於天下也儒林之
官四海淵原宜皆明於古今温故知新通達國體故謂
之博士否則學者無述焉為下所輕非所以尊道德也
丞相御史其與中二千石二千石雜舉可充博士位者
使卓然可觀
成帝罷昌陵詔
朕執德不固謀不盡下過聽將作大匠萬年言昌陵三
年可成作治五年中陵司馬殿門内尚未加功天下虛
耗百姓罷勞客土䟽惡終不可成朕惟其難怛然傷心
夫過而不改是謂過矣其罷昌陵及故陵勿徙吏民令
天下毋有動搖之心
成帝勸農詔
夫洪範八政以食為首斯誠家給刑錯之本也先帝勸
農薄其租税寵其強力令與孝弟同科間者民彌惰怠
鄉本者少趨末者衆將何以矯之方東作時其令二千
石勉勸農桑出入阡陌致勞來之書不云乎服田力穡
乃亦有秋其勗之哉
成帝封丙吉後詔
盖聞褒功德繼絶統所以重宗廟廣聖賢之路也故博
陽侯吉以舊恩有功而封今其祀絶朕甚憐之夫善善
及子孫古今之通誼也其封吉孫中郎將關内侯昌為
博陽侯奉吉後
成帝禁奢侈詔
聖王明禮制以序尊卑異車服以章有德雖有其財而
無其尊不得踰制故民興行上義而下利方今世俗奢
僣㒺極靡有厭足公卿列侯親屬近臣四方所則未聞
修身遵禮同心憂國者也或廼奢侈逸豫務廣第宅治
園池多畜奴婢被服綺縠設鐘鼓備女樂車服嫁娶葬
埋過制吏民慕效寖以成俗而欲望百姓儉節家給人
足豈不難哉詩不云乎赫赫師尹民具爾瞻其申飭有
司以漸禁之青綠民所常服且勿止列侯近臣各自省
改司隸校尉察不變者
成帝立太子詔
朕承太祖鴻業奉宗廟二十五年德不能綏理宇内百
姓怨恨者衆不蒙天祐至今未有繼嗣天下無所係心
觀於往古近事之戒禍亂之萌皆由斯焉定陶王欣於
朕為子慈仁孝順可以承天序繼祭祀其立欣為皇太
子封中山王舅諫大夫馮参為宜鄉侯益中山國三萬
戸以慰其意賜諸侯王列侯金天下當為父後者爵三
老孝弟力田帛各有差
哀帝封定陶后丁姬詔
春秋母以子貴尊定陶太后曰恭皇太后丁姬曰恭皇
后各置左右詹事食邑如長信宫中宫
哀帝禁奢踰限詔
制節謹度以防奢滛為政所先百王不易之道也諸侯
王列侯公主吏二千石及豪富民多畜奴婢田宅無限
與民争利百姓失職重困不足其議限列
孝元王皇后貶趙后詔
前皇太后與昭儀具侍帷幄姉弟專寵錮寢執賊亂之
謀殘滅繼嗣以危宗廟誖天犯祖無為天下母之義貶
皇太后為孝成皇后
又貶趙后詔
皇后自知罪惡深大朝請希闊失婦道無共飬之禮而
有狼虎之毒宗室所怨海内之讎也而尚在小君之位
誠非皇天之心夫小不忍亂大謀恩之所不能巳者義
之所割也今廢皇后為庶人
平帝睦族詔
盖聞帝王以德撫民其次親親以相及也昔堯睦九族
舜惇叙之朕以皇帝幼年且統國政惟宗室子皆太祖
高皇帝子孫及兄弟吳頃楚元之後漢元至今十有餘
萬人雖有王侯之屬莫能相糾或䧟入刑辠教訓不至
之咎也傳不云乎君子篤於親則民興於仁其為宗室
自太上皇以來族親各以世氏郡國置宗師以糾之致
教訓焉二千石選有德義者以為宗師考察不從教令
有冤失職者宗師得因郵亭書言宗伯請以聞常以歲
正月賜宗師帛各十匹羲和劉歆等四人使治明堂辟
廱令漢與文王靈臺周公作洛同符太僕王惲等八人
使行風俗宣明德化萬國齊同皆封為列侯徵天下通
知逸經古記天下歷筭鍾律小學史篇方術本草及以
五經論語孝經爾雅教授者在所為駕一封軺傳遣詣
京師
文章辨體彙選卷三
