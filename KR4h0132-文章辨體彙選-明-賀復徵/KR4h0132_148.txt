文章辨體彙選卷一百四十八
明賀復徵編
奏對四
雨雹對(漢董仲舒)
元光元年二月京師雨雹鮑敞問董仲舒曰雹何物也
何氣而生之仲舒曰隂氣脅陽氣天地之氣隂陽相半
和氣周迴朝夕不息陽德用事則和氣皆陽建巳之月
是也故謂之正陽之月隂德用事則和氣皆隂建亥之
月是也故謂正隂之月十月隂雖用事而隂不孤立此
月純隂疑於無陽故謂之陽月詩人所謂日月陽止者
也四月陽雖用事而陽不獨存此月純陽疑於無隂故
亦謂之隂月自十月以後陽氣始生於地下漸冉流散
故言息也隂氣轉收故言消也日夜滋生遂至四月純
陽用事自四月以後隂氣始生於天上漸冉流散故云
息也陽氣轉收故言消也日夜滋生遂至十月純隂用
事二月八月隂陽正等無多少也以此推移無有差忒
運動抑揚更相動蕩則薰蒿歊蒸而風雨雲霧電雷雪
雹生焉氣上薄為雨下薄為霧風其噫也雲其氣也雷
其相擊之聲也電其相擊之光也二氣之初蒸也若有
若無若實若虚若方若圓攅聚相合其體稍重故雨乘
虚而墜風多則合速故雨大而疎風少則合遲故雨細
而密其寒月則雨凝於上體尚輕微而因風相襲故成
雪焉寒有高下上暖下寒則上合為大雨下凝為冰霰
雪是也雹霰之流也隂氣暴上雨則凝結成雹焉太平
之世則風不鳴條開甲散萌而已雨不破塊潤葉津莖
而已雷不驚人號令啟發而已電不眩目宣示光耀而
已霧不塞望浸淫被泊而已雪不封條凌殄毒害而已
雲則五色而為慶三色而成矞露則結味而成甘結潤
而成膏此聖人之在上則隂陽和風雨時也政多紕繆
則隂陽不調風發屋雨溢河雪至牛目雹殺驢馬此皆
隂陽相盪而為䘲沴之妖也敞曰四月無隂十月無陽
何以明隂不孤立陽不獨存耶仲舒曰隂陽雖異而所
資一氣也陽用事此則氣為陽隂用事此則氣為隂陽
隂之時雖異二體常存猶如一鼎之水而未加火純隂
也加火極熱純陽也純陽則無隂氣息火水寒則更隂
矣純隂則無陽加火水熱則更陽矣然則建巳之月為
純陽不容都無復隂也但是陽家用事陽氣之極耳薺
麥枯由隂殺也建亥之月為純隂不容都無復陽也但
是隂家用事隂氣之極耳薺麥始生由陽升也其尤者
葶藶死於盛夏欵冬花於嚴寒水極隂而有温泉火至
陽而有凉焰故知隂不得無陽陽不容都無隂也敞曰
冬雨必煖夏雨必凉何也曰冬氣多寒陽氣自上躋故
人得其煖而下蒸成雪矣夏氣多煖隂氣自下昇故人
得其凉而上蒸成雨矣敞曰雨既隂陽相蒸四月純陽
十月純隂斯則無二氣相薄則不雨乎曰然純陽純隂
雖在四月十月但月中之一日耳敞曰月中何日曰純
陽用事未夏至一日純隂用事未冬至一日朔旦夏至
冬至其正氣也敞曰然則未至一日其不雨乎曰然頗
有之則妖也和氣之中自生災沴能使隂陽改節暖凉
失度敞曰災沴之氣其常存耶曰無也時生耳猶乎人
四支五臟中也有時及其病也四支五臟皆病也敞遷
延負牆俛揖而退
對臺詰辭(郎顗)
臺詰顗曰對云白虹貫日政變常也朝廷率由舊章何
所變易而言變常又言當大蠲法令革易官號或云變
常以致災或改舊以除異何也又陽嘉初建復欲改元
據何經典其以實對顗對曰方春東作布德之元陽氣
開發養導萬物王者因天視聽奉順時氣宜務崇温柔
遵其行令而今立春之後考事不息秋冬之政行乎春
夏故白虹春見掩蔽日曜凡邪氣乘陽則虹蜺在日斯
皆臣下執事刻急所致殆非朝廷優寬之本此其變常
之咎也又今選舉皆歸三司每有選用輒參之掾屬公
府門巷賓客填集送往迎來財貨無巳其當遷者競相
薦謁各遣子弟充塞道路開長姦門興致浮偽非所謂
率由舊章也尚書職在機衡宫禁嚴密私曲之意元不
得通偏黨之私或無所用選舉之任不如還在機密臣
誠愚戇不知折中斯固遠近之論當今之宜又孔子曰
漢三百載計歷改憲二百四歲為一德五德千五百二
十歲五行更用王者随天譬猶自春徂夏改青服絳者
也自文帝省刑適三百年而輕微之禁漸以殷積王者
之法譬猶江河當使易避而難犯故易曰易則易知簡
則易從易簡而天下之理得矣今去奢即儉以先天下
改易名號隨事稱謂易曰君子之道或出或處同歸殊
途一致百慮是知變常而善可以除災變常而惡必致
於異今年仲竟來年入季仲終季始歷運變改故可改
元所以順天道也臣顗愚蔽不足以答聖問
對鍾繇詰辭(魏毛玠)
鍾繇詰毛玠曰司徒之職男子入於罪隸女子入於舂
槀漢律罪人妻子没為奴婢黥墨之刑入於古典此何
以負於神明之意而當致旱按典謨急恒寒若豫恒燠
若寬則亢陽所以為旱玠之吐言以為寬邪以為急邪
急當隂霖何以反旱成湯聖世野無生草周宣令主旱
魃為虐亢旱以來積三十年歸婢黥面為相值不玠譏
謗之言流於下民不悅之聲上聞聖聽且以狀對玠曰
臣聞蕭生縊死困於石顯賈子放外䜛在絳灌白起賜
劍於杜郵晁錯致誅於東市伍員絶命於吴都斯數子
者或妬其前或害其後臣垂髫執簡累勤取官職在機
近人事所竄屬臣以私亡執不絶語臣以冤亡理不細
人情淫利為法所禁法禁於利埶能害之青蠅横生為
臣作謗謗臣之人執不在它昔王叔陳生争政王廷宣
子平理命舉其契是非有宜曲直有所春秋嘉焉是以
書之臣不言此無有時人說臣此言必有徵要乞蒙宣
子之辨而求王叔之對若臣以曲聞即刑之日方之安
駟之贈賜劍之來比之重賞之惠謹以狀對
西邊患對(唐沈亞之)
元和十有二年夏六月亞之西出咸陽行岐隴之間採
其風得西土亡降故老為余言邊之所以為患可痛之
狀辭甚條悉或短曰微叟以西戎蠕蠕之旅而為邊出
若言使聞壮塞匈奴雜虜之風叟曾不哭也蓋天子之
憂甚勤與師長分節符給所用以事邊何困對曰不然
今言所以為患者非一因此而邊兵不得習伎險不得
為固百姓不可為生如此吏尚輕易之然則壮蕃匈奴
雖以逸馬強弓乘嚴寒時南馳其來衆不過數千其所
掠民財貨一人所舉而已猶鷙隼不能止屯兵留塞且
北迥千里而屬烽望其興塵知奔蹄之幾視其狀則烽
燧次發然後收民畜嚴壁而待之且每歲八月戍有清
野之火使其馬無所食彼縱至不暇解鞍而旋矣而西
戎則不然其衆蟻聚多包山川沮陸之利其兵材雖不
能當唐人然其策甚遠力戰不患死所守必險所取必
地而唐人軍中以為材不能皆易之故自安西以東河
蘭尹甘及西凉至於會寧天水萬三千里凡六鎮十五
軍皆為西戎有由易而見亡也聞其始下凉城時圍兵厚
百里伺其城既窘乃令能通唐者告曰吾所欲城耳城
中人無少長即能東吾亦謹兵無令有傷去者城中争
號曰能圍即解其後取他城盡如凉城之事由此人人
皆顧生無堅城意自得其策以來為語相傳尚近柰何
客獨不聞其說乎岐隴所以可固者以隴山為阻也昔
其林比繁故戎不得為便道今盡於斬伐矣而蹈者無
不達且又虚兵號與實十五又有非戰鬭而役入山林
伐麞鹿麂麏麝豪豕是徭者居十之三窮嵒障芟繁取
材斤聲合呌不息於寒暑是徭者居十之四發畜粟金
繒文松大梓竒藥珍禽薰臭之具挽轅於陸浮筏於渭
東抵咸陽入長安部署相属是徭者居十之二其餘兵
當守烽擊柝晝夜捕候者則皆困於饑寒衣食或經時
不振顧其心怨望幸非常尚能當戎邪是皆賴主上聖
神彼戎畏其化而不敢東刃今岐隴之土甚饒而農食
不充粃稗衣結縷無完布其租稅納粟官一而耗倍細
吏憑法而要賂賂厚者雖逋亦寬之雖粟後至必亟與
符賂薄者或稽一日即白吏笞之粟當輸則曰次當某
人又當某人故有累日而不得者其他征徭放此農盡
所獲不能出其費尚無不忍吏是民由蓬息而處又何
聊生今所患衆多其略可痛如此長吏終不省尚輕易
之噫奈何為不困
文章辨體彙選卷一百四十八
