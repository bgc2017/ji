文章辨體彙選卷四百四十七
明賀復徵編
銘一
按鄭康成曰銘者名也劉勰云觀器而正名也故曰
作器能銘可以為大夫矣考諸夏商鼎彝尊卥盤匜
之屬莫不有銘而文多殘缺獨湯盤見於大學而大
戴禮備載武王諸銘其後作者寖繁凡山川宫室門
井之類皆有銘辭蓋不但施之器物而已然要其體
不過有二一曰警戒二曰祝頌陸機曰銘貴博約而
温潤斯言得之矣又有碑銘墓碑銘墓誌銘不並列
於此云
黃帝金人器銘
古之慎言人也戒之哉無多言無多事多言多敗多事
多害安樂必戒無行所悔勿謂何傷其禍將長勿謂何
害其禍將大勿謂不聞神將伺人焰焰不滅炎炎若何
涓涓不塞終成江河綿綿不絶或成網羅豪末不札(掇也)
將尋斧柯誠能慎之福之根也曰是何傷禍之門也強
梁者不得其死好勝者必遇其敵盗憎主人民怨其上
君子知天下之不可上也故下之知衆人之不可先也
故後之温恭慎德使人慕之執雌持下人莫踰之人皆
趨彼我獨守此人皆惑之我獨不徙内藏乃智不示人
技我雖尊高人弗我害惟能於此也江海雖左長於百
川以其卑也天道無親常與善人戒之哉
黃帝巾机銘
無掘壑而附丘無舍本而治末日中必彗操刀必割執
斧必伐日中不彗是謂失時操刀不割是謂失利執斧
不伐賊人將來涓涓不塞將為江河熒熒不救炎炎奈
何兩葉不去將用斧柯
商王成湯商鼎銘
嗛嗛之德不足就也不可以矜而祇取憂也嗛嗛之食
不足狃也不能為膏而祇離咎也
周武王席銘(自此以下二十四銘俱武王作)
安樂必敬無行可悔一反一側亦不可不志所監不遠
視爾所代
几銘
皇皇惟敬口生㖃口戕口
鑑銘
見爾前慮爾後
盥盤銘
與其溺於人也寧溺於淵溺於淵猶可游也溺於人不
可救也
楹銘
毋曰胡殘其禍將然毋曰胡害其禍將大毋曰胡傷其
禍將長
杖銘
惡乎危於忿㚄惡乎失道於嗜慾惡乎相忘於富貴
履屨銘
慎之勞勞則富
觴豆銘
戒之憍憍則逃
帶銘
火滅修容慎戒必共共則夀
戶銘
夫名難得而易失無勤弗志而曰我知之乎無勤弗及
而曰我杖之乎擾阻以泥之若風將至必先搖搖雖有
聖人不能為謀也
牖銘
隨天之時以地之財敬祀皇天敬以先時
劒銘
帶之以為服動必行德行德則興倍德則崩
弓銘
屈伸之義廢興之行無忘自過
矛銘
造矛造矛少間勿忍終身之羞予一人所聞以戒後世
子孫
書冠
寵以著首將身不正遺為德咎
書履
行必慮正無懷僥倖
書車
自致者急載人者緩取欲無度自致而反
書硯
石墨相著而黑邪心䜛言無得汙白
書鋒
忍之須臾乃全汝軀
杖銘
輔人無苟扶人無咎
衣銘
桑蠶苦女工難得新捐故後必寒
鏡銘
以鏡自照見形容以人自照見吉凶
觴銘
樂極則悲沉湎致非社稷為危
筆銘
毫毛茂茂陷水可脱陷文不活
嘉量銘(撰人闕)
時文思索允臻其極嘉量既成以觀四國永啓厥後兹
器維則
鼎銘(宋正考父)
一命而僂再命而傴三命而俯循墻而走亦莫余敢侮
饘於是鬻於是以糊余口
杖銘(漢劉向)
歷危乘險匪杖不行年耆力竭匪杖不彊有杖不任顛
跌誰怨有士不用害何足言都蔗雖甘殆不可杖佞人
悦已亦不可相杖必取便不必用味士必任賢何必取
貴
車左銘(傅毅)
虞夏作車取象璣衡君子建左法天之陽正位受綏車
不内顧塵不出軌鸞以節步彼言不疾彼指不躬玄覽
于道永思厥中
車右銘(傅毅)
擇御卜右採德用良詢納耆老于我是匡惟賢是師惟
道是式箴厥旅賁内顧自敕匪皇其度匪愆其則越戒
敦儉禮以華國
座右銘(崔瑗)
無道人之短無說已之長施人慎勿念受施慎勿忘世
譽不足慕唯仁為紀綱隱心而後動謗議庸可傷勿使
名過實守愚聖所臧在涅貴不淄曖曖内含光柔弱生
之徒老氏誡剛強行行鄙夫志悠悠故難量慎言節飲
食知足勝不祥行之苟有恒久久自芬芳
樽銘(崔駰)
惟歲之元朝賀奉樽金罍犧象嘉禮具存獻酬交錯萬
國咸歡
韈銘(崔駰)
璣衡建子萬物含滋黃鍾育化以養元基長履景福至
於億年皇靈既祐祉禄來臻本枝百世子子孫孫
漏刻銘(李尤)
昔在先聖配天垂則仰釐七曜俯順坤德力建日官俾
立漏刻昏明既序景曜不忒唐命羲和敬授人時懸象
著明序以崇熙季末不虔德衰於兹挈壺失職刺流在
詩聖哲稽古帝則是欽尺璧非寶重此寸隂昧旦丕顯
敬聽漏音思我王度如玉如金
井銘(李尤)
井之所尚寒泉冽清法律取象不槩自平多取不損少
汲不盈執憲若斯何有邪傾
笥銘(胡廣)
休矣斯笥凡器為式受相君子承此印紱帝命所吝用
襃令德佩以自修服以自勅忠肅恭懿鮮不為則靡悔
靡吝神人致福
樽銘(蔡邕)
酒以成禮弗愆以淫德將無醉過則荒沈盈而不沖古
人所箴尚鑒兹器懋勖厥心
警枕銘(蔡邕)
應龍蟠蟄潛德保靈制器象物示有其形哲人降鑒居
安聞傾
座右銘(嚴遵)
夫疾行不能遁影大音不能掩響默然托蔭則影響無
因常體卑弱則禍患無萌口舌者禍患之門滅身之斧
言語者天命之屬形骸之部出失則患入言失則忘身
是以聖人當言而懷發言而憂如赴水火履危臨深有
不得已當而後言嗜慾者潰腹之矛貨利者喪身之仇
嫉妬者亡軀之害䜛佞者刎頸之兵殘酷者絶世之殃
陷害者滅嗣之場淫戲者殫家之塹嗜酒者窮餧之藪
忠孝者富貴之門節儉者不竭之源吾日三省傳告後
嗣萬世勿遺
剛夘銘(撰人闕)
疾日嚴夘帝令䕫龍順爾固伏化兹靈殳既正既直既
觚既方庶疫剛癉莫我敢當
三神鑒銘(撰人闕)
吾作明鏡幽鍊三商頌以長芳
尚方鑒銘二首(撰人闕)
尚方作鏡毋大傷左龍右虎掌四旁朱鳳玄武和隂陽
子孫備具居中央長保二親樂富昌兮宜侯王兮
其二
尚方作鏡真大好上有仙人不知老渴飲玉泉飢食棗
浮游天下敖四海夀比金石之國寶
文章辨體彙選卷四百四十七
文章辨體彙選卷四百四十七
明賀復徵編
銘一
按鄭康成曰銘者名也劉勰云觀器而正名也故曰
作器能銘可以為大夫矣考諸夏商鼎彝尊卥盤匜
之屬莫不有銘而文多殘缺獨湯盤見於大學而大
戴禮備載武王諸銘其後作者寖繁凡山川宫室門
井之類皆有銘辭蓋不但施之器物而已然要其體
不過有二一曰警戒二曰祝頌陸機曰銘貴博約而
温潤斯言得之矣又有碑銘墓碑銘墓誌銘不並列
於此云
黃帝金人器銘
古之慎言人也戒之哉無多言無多事多言多敗多事
多害安樂必戒無行所悔勿謂何傷其禍將長勿謂何
害其禍將大勿謂不聞神將伺人焰焰不滅炎炎若何
涓涓不塞終成江河綿綿不絶或成網羅豪末不札(掇也)
將尋斧柯誠能慎之福之根也曰是何傷禍之門也強
梁者不得其死好勝者必遇其敵盗憎主人民怨其上
君子知天下之不可上也故下之知衆人之不可先也
故後之温恭慎德使人慕之執雌持下人莫踰之人皆
趨彼我獨守此人皆惑之我獨不徙内藏乃智不示人
技我雖尊高人弗我害惟能於此也江海雖左長於百
川以其卑也天道無親常與善人戒之哉
黃帝巾机銘
無掘壑而附丘無舍本而治末日中必彗操刀必割執
斧必伐日中不彗是謂失時操刀不割是謂失利執斧
不伐賊人將來涓涓不塞將為江河熒熒不救炎炎奈
何兩葉不去將用斧柯
商王成湯商鼎銘
嗛嗛之德不足就也不可以矜而祇取憂也嗛嗛之食
不足狃也不能為膏而祇離咎也
周武王席銘(自此以下二十四銘俱武王作)
安樂必敬無行可悔一反一側亦不可不志所監不遠
視爾所代
几銘
皇皇惟敬口生㖃口戕口
鑑銘
見爾前慮爾後
盥盤銘
與其溺於人也寧溺於淵溺於淵猶可游也溺於人不
可救也
楹銘
毋曰胡殘其禍將然毋曰胡害其禍將大毋曰胡傷其
禍將長
杖銘
惡乎危於忿㚄惡乎失道於嗜慾惡乎相忘於富貴
履屨銘
慎之勞勞則富
觴豆銘
戒之憍憍則逃
帶銘
火滅修容慎戒必共共則夀
戶銘
夫名難得而易失無勤弗志而曰我知之乎無勤弗及
而曰我杖之乎擾阻以泥之若風將至必先搖搖雖有
聖人不能為謀也
牖銘
隨天之時以地之財敬祀皇天敬以先時
劒銘
帶之以為服動必行德行德則興倍德則崩
弓銘
屈伸之義廢興之行無忘自過
矛銘
造矛造矛少間勿忍終身之羞予一人所聞以戒後世
子孫
書冠
寵以著首將身不正遺為德咎
書履
行必慮正無懷僥倖
書車
自致者急載人者緩取欲無度自致而反
書硯
石墨相著而黑邪心䜛言無得汙白
書鋒
忍之須臾乃全汝軀
杖銘
輔人無苟扶人無咎
衣銘
桑蠶苦女工難得新捐故後必寒
鏡銘
以鏡自照見形容以人自照見吉凶
觴銘
樂極則悲沉湎致非社稷為危
筆銘
毫毛茂茂陷水可脱陷文不活
嘉量銘(撰人闕)
時文思索允臻其極嘉量既成以觀四國永啓厥後兹
器維則
鼎銘(宋正考父)
一命而僂再命而傴三命而俯循墻而走亦莫余敢侮
饘於是鬻於是以糊余口
杖銘(漢劉向)
歷危乘險匪杖不行年耆力竭匪杖不彊有杖不任顛
跌誰怨有士不用害何足言都蔗雖甘殆不可杖佞人
悦已亦不可相杖必取便不必用味士必任賢何必取
貴
車左銘(傅毅)
虞夏作車取象璣衡君子建左法天之陽正位受綏車
不内顧塵不出軌鸞以節步彼言不疾彼指不躬玄覽
于道永思厥中
車右銘(傅毅)
擇御卜右採德用良詢納耆老于我是匡惟賢是師惟
道是式箴厥旅賁内顧自敕匪皇其度匪愆其則越戒
敦儉禮以華國
座右銘(崔瑗)
無道人之短無說已之長施人慎勿念受施慎勿忘世
譽不足慕唯仁為紀綱隱心而後動謗議庸可傷勿使
名過實守愚聖所臧在涅貴不淄曖曖内含光柔弱生
之徒老氏誡剛強行行鄙夫志悠悠故難量慎言節飲
食知足勝不祥行之苟有恒久久自芬芳
樽銘(崔駰)
惟歲之元朝賀奉樽金罍犧象嘉禮具存獻酬交錯萬
國咸歡
韈銘(崔駰)
璣衡建子萬物含滋黃鍾育化以養元基長履景福至
於億年皇靈既祐祉禄來臻本枝百世子子孫孫
漏刻銘(李尤)
昔在先聖配天垂則仰釐七曜俯順坤德力建日官俾
立漏刻昏明既序景曜不忒唐命羲和敬授人時懸象
著明序以崇熙季末不虔德衰於兹挈壺失職刺流在
詩聖哲稽古帝則是欽尺璧非寶重此寸隂昧旦丕顯
敬聽漏音思我王度如玉如金
井銘(李尤)
井之所尚寒泉冽清法律取象不槩自平多取不損少
汲不盈執憲若斯何有邪傾
笥銘(胡廣)
休矣斯笥凡器為式受相君子承此印紱帝命所吝用
襃令德佩以自修服以自勅忠肅恭懿鮮不為則靡悔
靡吝神人致福
樽銘(蔡邕)
酒以成禮弗愆以淫德將無醉過則荒沈盈而不沖古
人所箴尚鑒兹器懋勖厥心
警枕銘(蔡邕)
應龍蟠蟄潛德保靈制器象物示有其形哲人降鑒居
安聞傾
座右銘(嚴遵)
夫疾行不能遁影大音不能掩響默然托蔭則影響無
因常體卑弱則禍患無萌口舌者禍患之門滅身之斧
言語者天命之屬形骸之部出失則患入言失則忘身
是以聖人當言而懷發言而憂如赴水火履危臨深有
不得已當而後言嗜慾者潰腹之矛貨利者喪身之仇
嫉妬者亡軀之害䜛佞者刎頸之兵殘酷者絶世之殃
陷害者滅嗣之場淫戲者殫家之塹嗜酒者窮餧之藪
忠孝者富貴之門節儉者不竭之源吾日三省傳告後
嗣萬世勿遺
剛夘銘(撰人闕)
疾日嚴夘帝令䕫龍順爾固伏化兹靈殳既正既直既
觚既方庶疫剛癉莫我敢當
三神鑒銘(撰人闕)
吾作明鏡幽鍊三商頌以長芳
尚方鑒銘二首(撰人闕)
尚方作鏡毋大傷左龍右虎掌四旁朱鳳玄武和隂陽
子孫備具居中央長保二親樂富昌兮宜侯王兮
其二
尚方作鏡真大好上有仙人不知老渴飲玉泉飢食棗
浮游天下敖四海夀比金石之國寶
文章辨體彙選卷四百四十七
