文章辨體彙選卷三百二十七
明賀復徵編
序四十七(詞曲類)
水滸傳自序(元施伯雨)
人生三十而未娶不應更娶四十而未仕不應更仕五
十不應為家六十不應出游何以言之用違其時事易
盡也朝日初出蒼蒼涼涼澡頭面裹巾幘進盤飱嚼楊
木諸事甫畢起問可中中已久矣中前如此中後可知
一日如此三萬六千日何有以此思憂竟何所得樂矣
每怪人言某甲於今若干歲夫若干者積而有之之謂
今其歲積在何許可取而數之否可見已往之吾悉已
變滅不寧如是吾書至此句此句以前已疾變滅是以
可痛也快書之事莫若友快友之快莫若談其誰曰不
然然亦何曾多得有時風寒有時泥雨有時卧病有時
不值如是等時真住牢獄矣舍下薄田不多多種秫米
身不能飲吾友來需飲也舍下門臨大河嘉樹有蔭為
吾友行立蹲坐處也舍下執炊爨理盤槅者僅老婢四
人其餘凡畜童子大小十有餘人便於馳走迎送傳接
簡帖也舍下童婢稍閒便課其縳帚織席縳帚所以埽
地織席供吾友坐也吾友畢來當得十有六人然而畢
來之日為少非甚風雨而盡不來之日亦少大率日以
六七人來為常矣吾友來亦不便飲酒欲飲則飲欲止
先止各隨其心不以酒為樂以談為樂也吾友談不及
朝廷非但安分亦以路遥傳聞為多傳聞之言無實無
實即唐喪唾津矣亦不及人過失者天下之人本無過
失不應吾詆誣之也所發之言不求驚人人亦不驚未
嘗不欲人解而人卒亦不能解者事在性情之際世人
多忙未曾嘗問也吾友既皆繡淡通闊之士其所發明
四方可遇然而每日言畢即休無人記錄有時亦思集
成一書用贈後人而至今闕如者名心既盡其心多懶
一微言求樂著書心苦二身死之後無能讀人三今年
所作明年必悔四也是水滸傳七十一卷則吾友散後
燈下戲墨為多風雨甚無人來之時半之然而經營於
心久而成習不必伸紙執筆然後發揮蓋薄暮籬落之
下五更卧被之中垂首撚帶睇目觀物之際皆有所遇
矣或若問言既已未嘗集為一書云何獨有此傳則豈
非此傳成之無名不成無損一心閒試弄舒卷自恣二
無賢無愚無不能讀三文章得失小不足悔四也嗚呼
哀哉吾生有涯吾烏乎知後人之讀吾書者謂何但取
今日以示吾友吾友讀之而樂斯亦足耳且未知吾之
後身讀之謂何亦未知吾之後身得讀此書者乎吾又
安所用其眷念哉東都施耐庵序
曲序(徐渭)
海樵君詩篇子都矦已刻於粤南至是從子某又取君
所為曲若干首刻而播於里巷藏其副於息柯亭中目
曰息柯餘韻從衆好也業已要予發其意於篇端予雖
尚未見全篇也而故嘗與海樵君游則固諗其音矣辟
若好琴瑟然其音無所不具其抒之於思也極其所到
怨誹則可以稱小雅好色則可以配國風而其按之於
指也遇小雅則聞之者足以怨遇國風則聞之者足以
宣而君今已絃解而柱崩矣琴瑟之音杳然雲散風駛
而獨留者譜固聞之者之所欲傾耳而起君於松楸之
表者也而烏知其不傳哉語曰睹貌相悦人之情也悦
則慕慕則鬱鬱而有所宣則情散而事已無所宣或結
而疹否則或潛而必行其幽是故聲之者宣之也故觀
兹譜者人將以為登徒子莫如君余獨以為反登徒子
莫如君獨其聲豔耳空同子稱董子崔張劇當直繼離
騷然則豔者固不妨於騷也噫此豈能人人盡道之哉
序拜月西廂傳(李贄)
拜月西廂化工也琵琶畫工也夫所謂畫工者以其能
奪天地之化工而其孰知天地之無工乎今夫天之所
生地之所長百卉具在人見而愛之矣至覓其工了不
可得豈其智固不能得之與要之造化無工雖有神聖
亦不能識知化工之所在而其誰能得之由此觀之畫
工雖巧已落苐二義矣文章之事寸心千古可悲也夫
且吾聞之追風逐電之足决不在於牝牡驪黃之間聲
應氣求之夫决不在於尋行數墨之士風行水上之文
决不在於一字一句之竒若夫結搆之密偶對之切依
於理道合乎法度首尾相應虚實相生種種禪病皆所以
語文而皆不可以語於天下之至文也雜劇院本此遊
戲之上乘也西廂拜月何工之有蓋工莫工於琵琶矣
彼高生者固已殫其力之所能工而極吾才於既竭唯
作者窮巧極工不遺餘力是故語盡而意亦盡詞竭而
味索然亦隨以竭吾嘗攬琵琶而彈之矣一彈而嘆再
彈而怨三彈而向之怨嘆無復存者此其故何耶豈其
似真非真所以入人之心者不深耶蓋雖工巧之極其
氣力限量只可達於皮膚血骨之間則其感人僅僅如
是何足怪哉西廂拜月乃不如是意者宇宙之内本自
有如此可喜之人如化工之於物其工巧自不可思議
爾且夫世之真能文者比其初皆非有意於為文也其
胸中有如許無狀可怪之事其喉間有如許欲吐而不
敢吐之物其口頭又時時有許多欲語而莫可所以告
語之處蓄極積久勢不能遏一旦見景生情觸目興嘆
奪他人之酒杯澆自已之壘磈訴心中之不平感數竒
於千載既已噴玉唾珠昭回雲漢為章於天矣遂亦自
負發狂大呌流涕慟哭不能自止寧使見者聞者切齒
咬牙欲殺欲割而終不忍藏於名山投之水火予覽斯
記想見其為人當其時必有大不得意於君臣朋友之
間者故借夫婦離合因緣以發其端於是焉喜佳人之
難得羨張生之竒遇比雲雨之翻覆嘆今人之如土其
尤可笑者小小風流一事耳至比之張旭張顛羲之獻
之而又過之堯夫云唐虞揖讓三杯酒湯武征誅一局
棋夫征誅揖讓何等也而以一杯一局覷之至渺小矣
嗚呼今古豪傑大扺皆然小中見大大中見小舉一毛
端建寶王刹坐微塵裏轉大法輪此自至理非干戲論
倘爾不信中庭月下木落秋空寂寞書齋獨自無賴試
取琴心一彈再鼓其無盡藏不可思議工巧固可思也
嗚呼若彼作者吾安能見之與
批點玉茗堂牡丹亭詞序(王思任)
火可畫風不可描冰可鏤空不可幹蓋神君氣母别有
追似之手庸工不與耳古今高才莫高於易易者象也
象也者像也其次則五經逓廣之此外能言其所像人
亦不多左丘明宋玉蒙莊司馬子長陶淵明老杜大蘇
羅貫中王實甫我明王元美徐文長湯若士而已若士
時文既絶古文詞詩歌尺牘玄貴浩鮮妙處夥頥然稟
胎江右開乳六朝赬糟粉肉響屧扳袍之意時或有之
至其傳竒靈洞散活尖酸史因子用元以古行筆筆風
來層層空到即若士自謂一生四夢得意處惟在牡丹
情深一叙讀未三行人已魂消肌栗而安頓齣字亦自
確妙不易其欵置數人笑者真笑笑即有聲啼者真啼
啼即有淚歎者真歎歎即有氣杜麗娘之妖也柳夢梅
之癡也老夫人之軟也杜安撫之古執也陳最良之霧
也春香之賊牢也無不從筋節竅髓以探其七情生動
之微也杜麗娘雋過言鳥觸似羚羊月可沈天可瘦泉
臺可瞑獠牙判髮可狎而處而梅柳二字一靈咬住心
不肯使劫灰燒失柳生見鬼見神痛呌頑紙滿心滿意
只要插花老夫人眢是血描腸鄰斷草拾得珠還蔗不
陪蘖杜安撫搖頭山屹強笑河清一味做官半言難入
陳教授滿口塾書一身襶氣小要便益大經險怪春香
貶眼即知錐心必盡亦文亦史亦敗亦成如此等人皆
若士玄空中增減朽塑而以毫鋒吹氣生活之者也然
此猶若士之形似也而其立言神指邯鄲仙也南柯佛
也紫釵俠也牡丹亭情也若士以為情不可以論理死
不足以盡情百千情事一死而止則情莫有深於阿麗
者矣况其感應相與得易之咸從一而終得易之恒則
不第情之深而又為情之至正者今有形一接而即殉
夫以死骨香名永用表千秋安在其無知之性不本於
一時之情也則杜麗娘之情正所同也而深所獨也宜
乎若士有取爾也至其文冶丹融詞珠露合古今雅俗
泚筆皆佳沛公殆天授非人力乎若夫綽影布橋食肉
帶刺冷哨打世邊鼓撾人不疼不癢處皆文人空四海
墳五嶽習氣所在不足為若士病也往見吾鄕文長批
其卷首曰此牛有萬夫之稟雖為妬語大覺頫心而若
士會語盧氏李恒嶠云四聲猿乃詞場飛將輙為之唱
演數通安得生致文長自拔其舌其相引重如此予不
知音律第粗以文義測之雖不能為周公瑾而猶不至
如馬子厚愆加評校以復兩張新湯之請便即交付一
語若士見改竄牡丹亭詞者失笑一絶醉漢瓊筵風味
殊通仙鐡篴海雲孤總饒割就時人景却愧王維舊雪
圖持此作偈乞韋䭾尊者永鎮此亭天下之寶當為天
下護之也
文章辨體彙選卷三百二十七
