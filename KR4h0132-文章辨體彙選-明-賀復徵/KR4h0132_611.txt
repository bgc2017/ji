文章辨體彙選卷六百十一
明賀復徵編
記五十二(雜記)
秦氏新阡記(明屠隆)
夫人生遊四海死入冥寥即貴如王侯賢如神聖咸化
白骨予觀古人無一在者高陵大寢或犂為土田矣即
古所稱長生久視亦不能白日行遊國都謂蛻形而入
清虚藉令清虚實有之未免去人間世與化白骨者何
異形則同盡神則同返于真生之不足恃如此達人不
肯以一世過影之身多營過勞而務宣其侈心何况冥
寥無知又何戀焉而憂及身後之白骨也故蒙莊楊王
孫之事逹者往往喜道之雖然此賢智之士所自為高
而非仁人孝子之心矣夫仁人孝子之愛其親豈有窮
哉天命苟在生則欲其無涯大運苟終死則不能延其
晷刻于是乎哀傷惨戚無所寄之則美而棺槨豐而
丘墓以為死者有知乎庶慰彼泉下死者無知乎吾以
盡吾區區而已是仁人孝子之用心也是聖賢之所不
非也若聖賢自處以達而為之人子者又以達事之則
何仁于烏鳶螻蟻而不仁於親親者哉夫仲尼不云乎
古者不修墓言古者墓必封嘉而無所事修也秦氏新
阡者在太湖軍將山之巔兀立五湖中雄秀甲東吴稱
善地蓋吾師勾吴秦方伯先生與其尊人通参公之阡
也秦氏之先隴故在九龍山至故通參公而方伯先生
改卜于軍將山及方伯先生下世先生諸子爌等遂以
先生葬山之陽焉先生文行朗絶為我朝名德醇儒不
佞某以薄藝受知為先生門下士不佞自潁陽渡江而
先生甫下世躬束生芻哭先生靈輭下至是先生諸孤
以新阡記見屬某惟山川之秀實生偉人鬱葱之氣結
為嘉祥仁人孝子之所為必擇善地而葬者固以棲神
妥靈亦以錫胤昌後然結秀發祥之地惟有德福者為
能居之淺薄之夫雖求之不能遇雖遇之不能有也秦
氏世多君子以敦實長厚聞于吴中累傳至先生而德
業昌明益以碩大有嘉祥者非秦氏而何聞始有事兹
土掘地得古銅章徑寸鏤東方曼倩像贊其文古質類
神仙家語往牒謂曼倩歲星精世傳其過紫海遇崑崙
巨靈事甚怪至人邁世不可端倪若是則先生將證大
道與東方生諸君逍遙清虚不可知雖然余稱達人即
無論其仙乎不仙要之委命待盡去留無心則槃槃一
丘不過寄仁人孝子之用心達者固不有夫不有其一
丘即身後名又何有矣而狀而銘而記無乃徒煩其辭
乎昔仲尼之表吴季札不過曰延陵季子之墓夫延陵
先生之鄉人也
國泰光禄夀藏記(屠隆)
余諸子大來字國泰襄惠太宰孫簡肅司寇後襄惠寬
仁簡肅嚴重咸有古大臣風國泰少侍簡肅京師時世
廟在服袁州父子恣睢百僚望塵頥指獨簡肅正色無
所阿袁州睚眦所當立中竒禍簡肅以清忠受知世廟
莫能誰何而簡肅亦益厚自毖慎戢下甚嚴國泰兢兢
遵䋲尺靡踰跬步有佳公子聲簡肅由大廷尉歷司寇
總内臺久春秋既高累乞骸骨以世廟特眷不得請卒
于官國泰扶喪歸經營襄事務殫心力以孝稱簡肅友
愛諸昆季推蔭敘兄之子而國泰由太學官光禄丞名
家子用才能受知主上浸浸嚮用屬有齕之者出貳通
州非其好也擘畫幹理當機立辦得稍以暇日徜徉狼
山風采掩暎監司器之居通二年慨然嘆曰世味行盡
羇栖何為吾寧以折腰吏故久寒白沙翠竹盟一朝投
劾去當路惜其才畱之通父老亦挽轍遮道竟不為留
歸而就簡肅墓傍壘石穿池栽花種竹為怡老計簡肅
清約如寒士身殁之後遺産枵然國泰好客多情不廢
觴咏性復慈愛病施醫藥死捐棺殮久而不倦于簡肅
墓右豫為夀藏曰生之有死如晝之必夜潮之必汐古
昔以來紛紛擾擾今誰在者同掩土壤夫土壤何情之
有衮衣垂綃也而掩韋衣藍縷也而掩英雄喆士也而
掩憨騃臃腫也而掩桐棺裸形也而掩珠襦玉柙也而
掩吾生而為穴殁則歸之無為子孫憂不亦善乎嗟嗟
若國泰幾達矣不佞黑髮挂冠洸洋自放城中半畆之
宫栽卉木卧榻前曉起科頭手抱甕灌園外客不至呼
妻孥對松桂話桑麻了不關人間世斯亦有國泰之心
者國泰亦雅好余時治一尊邀余醉簡肅墓下不佞居
恒有詩云雲深鷄犬稀日落狐兔走因嗟泉下人勉進
杯中酒相與浮白歌呼起而觀漲海月冉冉生乎巖岫
天風颯颯而吹衣裾即以了生死齊脩短夫蒙莊御寇
吾與若師乎
烈婦姚氏記(徐渭)
隆慶六年七月九日郡城三校諸生上書於浙代廵謝
公言山隂縣十六都民姚忠女姚氏當嘉靖三十六年
甫十有六嫁本縣迎恩坊民朱縉縉父故𣙜吏死而家
益貧縉嗜酒失業閱四年并其妻自鬻於某宦家將挈
之之京妻覺之恚曰是將及我且吾夫縱孱吾夫族若
吾族儒家也奈何令儒家女蒙嫌至此哉欲拒知不可
乃夜紉其裾袂以自閉懷石沉河死實下和豐坊界上
去其居不百武其後縉竟以貧死無家且無後事遂不
章唯明公仗節蒞浙急大體先教化所至郡邑錄忠孝
貞廉之輩以風曉末俗無問幽顯如姚氏者不宜久使
沉淪公覽書下其事於縣長吏長吏詣姚氏故所居處
召三老子弟及故嘗曉此者問所以咸如諸生言謂宜
表姚氏宅而縉先以無家死表無所歸始議碑於其故
沈所以覆公報曰可且曰碑以表姓氏久即湮耳其記
之以備作志者之采令君謹承公命來徵記某既記其
事如右因感之而嘆曰余老矣垂八十矣涉事頗不淺
至每見旌婦人問之非某貴人之妻則曰某貴人母也
雖未必盡然要之槩如是耳於是受旌者方矜之以為
甚難而評乎旌者且眇之以為甚易夫旌之者風之也
苟易矣曷風哉至如今姚氏舉則絶反是蓋受旌者得
之為甚易而評乎旌者重之為甚難難之者風之也噫
惜哉不意余老垂八十而得一見院臺邑長之善於風
民若此也故於記事之餘并及之以告
蘄水朱康侯行義記(湯顕祖)
天下有意義之事非庸庶人所得與也何也庸庶人不
足以受此名不足以食此報蓋必存乎其人雖然以為
名而張之報而收之則亦庸庶人之事非有人其中也
人之大致惟俠與儒而人生大患莫急于有生而無食
尤莫急于有士才而蒙世難庸庶人視之曰此皆無與
吾事也天下皆若人之見則人盡可以餓死而我獨飽
天下才士皆可辱可殺而我獨頑然以生推類以盡天
下寧復有兄弟宗黨朋友相拯託寄妻子之事耶此俠
者之所不欲聞而亦非儒者之所欲見也以予所聞亡
友河内太守蘄水朱子得之弟康侯有足記者其從兄子
貞破千金之産豪浪結客産盡去而為漁大澤中不得
魚殊泣自傷康侯曰如此天下聞之必以俠為悔歲與
之田百斛曰吾非為子貞八口者也初子得病且劇自
度不可起割田其宗人為公私費康侯益為廣之得四
百斛曰先岳伯太守之遺也施予必稱父兄可謂儒者
其最著在急難友人姜䕫一事䕫黃岡諸生與王子聲
一鳴康侯等為十二友子聲嘗為我語䕫于長安以為
才坐遊大吏貴人所口語捕逮急對子聲巳前死莫為
言䕫跳身亡去北至代所在十年矣獨其母老人與婦
居丁零訟係至求死不可得康侯嘗居間存活之又時
時上書理䕫後稍有哀䕫者得白䕫乃出曰我不可復
為郡縣諸生矣取貲所遊而遊太學以交于賢豪長者
公卿間豁吾意康侯曰子行而嫂饑柰何吾有田數十
畆近齊昌縣可粟六百斛他豪枲物稱是以給嫂幸無
内顧憂䕫曰可矣起別去擇日治文書行此所為康侯
之義也或曰異日䕫必有以報康侯非也康侯何以必
知異日耶或又曰康侯為人故拓落自喜一時聞人如
郭美命瞿睿夫焦弱侯皆相慕豔為之記以傳康侯微
亦有名之意耶予觀康侯非泄泄為名者天下凡有意
義之事常力不能致而心喜之口道之喜極而致固人
情也如予于康侯未有聞也而獨聞之偶愚偶愚曰非
惟如是而巳康侯固留意内學者文字之外别有所窺
若此者亦非予所知也獨怪江楚之間不少學者江多
儒俠而楚多俠儒以所聞見其于兄弟宗黨友朋之急
好以其身與焉而不出于庸庶人之見者亦幾何人也
彼誠無所窺者邪康侯祖江居黃能世其家學必有出
文字之外者姑記其行義以風云
文章辨體彙選卷六百十一
文章辨體彙選卷六百十一
明賀復徵編
記五十二(雜記)
秦氏新阡記(明屠隆)
夫人生遊四海死入冥寥即貴如王侯賢如神聖咸化
白骨予觀古人無一在者高陵大寢或犂為土田矣即
古所稱長生久視亦不能白日行遊國都謂蛻形而入
清虚藉令清虚實有之未免去人間世與化白骨者何
異形則同盡神則同返于真生之不足恃如此達人不
肯以一世過影之身多營過勞而務宣其侈心何况冥
寥無知又何戀焉而憂及身後之白骨也故蒙莊楊王
孫之事逹者往往喜道之雖然此賢智之士所自為高
而非仁人孝子之心矣夫仁人孝子之愛其親豈有窮
哉天命苟在生則欲其無涯大運苟終死則不能延其
晷刻于是乎哀傷惨戚無所寄之則美而棺槨豐而
丘墓以為死者有知乎庶慰彼泉下死者無知乎吾以
盡吾區區而已是仁人孝子之用心也是聖賢之所不
非也若聖賢自處以達而為之人子者又以達事之則
何仁于烏鳶螻蟻而不仁於親親者哉夫仲尼不云乎
古者不修墓言古者墓必封嘉而無所事修也秦氏新
阡者在太湖軍將山之巔兀立五湖中雄秀甲東吴稱
善地蓋吾師勾吴秦方伯先生與其尊人通参公之阡
也秦氏之先隴故在九龍山至故通參公而方伯先生
改卜于軍將山及方伯先生下世先生諸子爌等遂以
先生葬山之陽焉先生文行朗絶為我朝名德醇儒不
佞某以薄藝受知為先生門下士不佞自潁陽渡江而
先生甫下世躬束生芻哭先生靈輭下至是先生諸孤
以新阡記見屬某惟山川之秀實生偉人鬱葱之氣結
為嘉祥仁人孝子之所為必擇善地而葬者固以棲神
妥靈亦以錫胤昌後然結秀發祥之地惟有德福者為
能居之淺薄之夫雖求之不能遇雖遇之不能有也秦
氏世多君子以敦實長厚聞于吴中累傳至先生而德
業昌明益以碩大有嘉祥者非秦氏而何聞始有事兹
土掘地得古銅章徑寸鏤東方曼倩像贊其文古質類
神仙家語往牒謂曼倩歲星精世傳其過紫海遇崑崙
巨靈事甚怪至人邁世不可端倪若是則先生將證大
道與東方生諸君逍遙清虚不可知雖然余稱達人即
無論其仙乎不仙要之委命待盡去留無心則槃槃一
丘不過寄仁人孝子之用心達者固不有夫不有其一
丘即身後名又何有矣而狀而銘而記無乃徒煩其辭
乎昔仲尼之表吴季札不過曰延陵季子之墓夫延陵
先生之鄉人也
國泰光禄夀藏記(屠隆)
余諸子大來字國泰襄惠太宰孫簡肅司寇後襄惠寬
仁簡肅嚴重咸有古大臣風國泰少侍簡肅京師時世
廟在服袁州父子恣睢百僚望塵頥指獨簡肅正色無
所阿袁州睚眦所當立中竒禍簡肅以清忠受知世廟
莫能誰何而簡肅亦益厚自毖慎戢下甚嚴國泰兢兢
遵䋲尺靡踰跬步有佳公子聲簡肅由大廷尉歷司寇
總内臺久春秋既高累乞骸骨以世廟特眷不得請卒
于官國泰扶喪歸經營襄事務殫心力以孝稱簡肅友
愛諸昆季推蔭敘兄之子而國泰由太學官光禄丞名
家子用才能受知主上浸浸嚮用屬有齕之者出貳通
州非其好也擘畫幹理當機立辦得稍以暇日徜徉狼
山風采掩暎監司器之居通二年慨然嘆曰世味行盡
羇栖何為吾寧以折腰吏故久寒白沙翠竹盟一朝投
劾去當路惜其才畱之通父老亦挽轍遮道竟不為留
歸而就簡肅墓傍壘石穿池栽花種竹為怡老計簡肅
清約如寒士身殁之後遺産枵然國泰好客多情不廢
觴咏性復慈愛病施醫藥死捐棺殮久而不倦于簡肅
墓右豫為夀藏曰生之有死如晝之必夜潮之必汐古
昔以來紛紛擾擾今誰在者同掩土壤夫土壤何情之
有衮衣垂綃也而掩韋衣藍縷也而掩英雄喆士也而
掩憨騃臃腫也而掩桐棺裸形也而掩珠襦玉柙也而
掩吾生而為穴殁則歸之無為子孫憂不亦善乎嗟嗟
若國泰幾達矣不佞黑髮挂冠洸洋自放城中半畆之
宫栽卉木卧榻前曉起科頭手抱甕灌園外客不至呼
妻孥對松桂話桑麻了不關人間世斯亦有國泰之心
者國泰亦雅好余時治一尊邀余醉簡肅墓下不佞居
恒有詩云雲深鷄犬稀日落狐兔走因嗟泉下人勉進
杯中酒相與浮白歌呼起而觀漲海月冉冉生乎巖岫
天風颯颯而吹衣裾即以了生死齊脩短夫蒙莊御寇
吾與若師乎
烈婦姚氏記(徐渭)
隆慶六年七月九日郡城三校諸生上書於浙代廵謝
公言山隂縣十六都民姚忠女姚氏當嘉靖三十六年
甫十有六嫁本縣迎恩坊民朱縉縉父故𣙜吏死而家
益貧縉嗜酒失業閱四年并其妻自鬻於某宦家將挈
之之京妻覺之恚曰是將及我且吾夫縱孱吾夫族若
吾族儒家也奈何令儒家女蒙嫌至此哉欲拒知不可
乃夜紉其裾袂以自閉懷石沉河死實下和豐坊界上
去其居不百武其後縉竟以貧死無家且無後事遂不
章唯明公仗節蒞浙急大體先教化所至郡邑錄忠孝
貞廉之輩以風曉末俗無問幽顯如姚氏者不宜久使
沉淪公覽書下其事於縣長吏長吏詣姚氏故所居處
召三老子弟及故嘗曉此者問所以咸如諸生言謂宜
表姚氏宅而縉先以無家死表無所歸始議碑於其故
沈所以覆公報曰可且曰碑以表姓氏久即湮耳其記
之以備作志者之采令君謹承公命來徵記某既記其
事如右因感之而嘆曰余老矣垂八十矣涉事頗不淺
至每見旌婦人問之非某貴人之妻則曰某貴人母也
雖未必盡然要之槩如是耳於是受旌者方矜之以為
甚難而評乎旌者且眇之以為甚易夫旌之者風之也
苟易矣曷風哉至如今姚氏舉則絶反是蓋受旌者得
之為甚易而評乎旌者重之為甚難難之者風之也噫
惜哉不意余老垂八十而得一見院臺邑長之善於風
民若此也故於記事之餘并及之以告
蘄水朱康侯行義記(湯顕祖)
天下有意義之事非庸庶人所得與也何也庸庶人不
足以受此名不足以食此報蓋必存乎其人雖然以為
名而張之報而收之則亦庸庶人之事非有人其中也
人之大致惟俠與儒而人生大患莫急于有生而無食
尤莫急于有士才而蒙世難庸庶人視之曰此皆無與
吾事也天下皆若人之見則人盡可以餓死而我獨飽
天下才士皆可辱可殺而我獨頑然以生推類以盡天
下寧復有兄弟宗黨朋友相拯託寄妻子之事耶此俠
者之所不欲聞而亦非儒者之所欲見也以予所聞亡
友河内太守蘄水朱子得之弟康侯有足記者其從兄子
貞破千金之産豪浪結客産盡去而為漁大澤中不得
魚殊泣自傷康侯曰如此天下聞之必以俠為悔歲與
之田百斛曰吾非為子貞八口者也初子得病且劇自
度不可起割田其宗人為公私費康侯益為廣之得四
百斛曰先岳伯太守之遺也施予必稱父兄可謂儒者
其最著在急難友人姜䕫一事䕫黃岡諸生與王子聲
一鳴康侯等為十二友子聲嘗為我語䕫于長安以為
才坐遊大吏貴人所口語捕逮急對子聲巳前死莫為
言䕫跳身亡去北至代所在十年矣獨其母老人與婦
居丁零訟係至求死不可得康侯嘗居間存活之又時
時上書理䕫後稍有哀䕫者得白䕫乃出曰我不可復
為郡縣諸生矣取貲所遊而遊太學以交于賢豪長者
公卿間豁吾意康侯曰子行而嫂饑柰何吾有田數十
畆近齊昌縣可粟六百斛他豪枲物稱是以給嫂幸無
内顧憂䕫曰可矣起別去擇日治文書行此所為康侯
之義也或曰異日䕫必有以報康侯非也康侯何以必
知異日耶或又曰康侯為人故拓落自喜一時聞人如
郭美命瞿睿夫焦弱侯皆相慕豔為之記以傳康侯微
亦有名之意耶予觀康侯非泄泄為名者天下凡有意
義之事常力不能致而心喜之口道之喜極而致固人
情也如予于康侯未有聞也而獨聞之偶愚偶愚曰非
惟如是而巳康侯固留意内學者文字之外别有所窺
若此者亦非予所知也獨怪江楚之間不少學者江多
儒俠而楚多俠儒以所聞見其于兄弟宗黨友朋之急
好以其身與焉而不出于庸庶人之見者亦幾何人也
彼誠無所窺者邪康侯祖江居黃能世其家學必有出
文字之外者姑記其行義以風云
文章辨體彙選卷六百十一
