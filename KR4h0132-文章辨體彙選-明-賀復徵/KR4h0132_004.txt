文章辨體彙選卷四
明賀復徵編
詔四
漢光武封卓茂詔
前密令卓茂束身自修執節貞固誠能為人所不能為
夫名冠天下當受天下重賞故武王伐紂封比干之墓
表商容之閭今以茂為太傅封褒德侯
光武帝令太官勿受異味詔
往年已勅郡國異味不得有所獻御今猶未止非徒有
豫飬導擇之勞至乃煩擾道上疲費過所其令太官勿
復受明勅下至遠方口實所以薦宗廟自如舊制
光武帝報臧宫馬武詔
黃石公記曰柔能制剛弱能制強柔者德也剛者賊也
弱者仁之助也強者怨之歸也故曰有德之君以所樂
樂人無德之君以所樂樂身樂人者其樂長樂身者不
久而亡舍近謀遠者勞而無功舍遠謀近者逸而有終
逸政多忠臣勞政多亂人故曰務廣地者荒務廣德者
強有其有者安貪人有者殘殘滅之政雖成必敗今國
無善政灾變不息百姓驚惶人不自保而復欲遠事邊
外乎孔子曰吾恐季孫之憂不在顓臾且北狄尚強而
屯田警備傳聞之事恒多失實誠能舉天下之半以滅
大寇豈非至願苟非其時不如息人
光武帝作夀陵詔
古者帝王之葬皆陶人瓦器木車茅馬使後世之人不
知其處太宗識終始之義景帝能述遵孝道遭天下反
覆而霸陵獨完受其福豈不美哉今所制地不過二三
頃無為山陵陂池裁令流水而巳
明帝行養老禮詔
光武皇帝建三朝之禮而未及臨饗眇眇小子屬當聖
業間暮春吉辰初行大射令月元日復踐辟雍尊事三
老兄事五更安車軟輪供綏執綬侯王設醬公卿饌珍
朕親袒割執爵而酳祝哽在前祝噎在後升歌鹿鳴下
管新宫八佾具修萬舞於庭朕固薄德何以克當易陳
負乘詩刺彼巳永念慚疚無㤀厥心三老李躬年耆學
明五更桓榮授朕尚書詩曰無德不報無言不醻其賜
榮爵關内侯食邑五千戶三老五更皆以二千石祿飬
終厥身其賜天下三老酒人一石肉四十斤有司其存
耆耋恤孤幼惠鰥寡稱朕意焉
明帝有司順時勸農詔
朕奉郊祀登靈臺見史官正儀度夫春者歲之始也始
得其正則三時有成比者水旱不節邊人食寡政失於
上人受其咎有司其勉順時氣勸督農桑去其螟蜮以
及蟊賊詳刑慎罰明察單辭夙夜匪懈以稱朕意
明帝申明科禁詔
昔曾閔奉親竭歡致飬仲尼葬子有棺無椁喪貴致哀
禮存寧儉今百姓送終之制競為奢靡生者無擔石之
儲而財力盡於墳土伏臘無糟糠而牲牢兼於一奠糜
破積世之業以供終朝之費子孫饑寒絶命於此豈祖
考之意哉又車服制度恣極耳目田荒不耕游食者衆
有司其申明科禁宜於今者宣下郡國
明帝手詔東平王國傳
辭别之後獨坐不樂因就車歸伏軾而吟瞻望永懷實
勞我心誦及采菽以增歎息日者問東平王處家何等
最樂王言為善最樂其言甚大副是要腹矣今送列侯
印十九枚諸王子年五歲已上能趨拜者皆令帶之
明帝壬寅日食以封事班示百官詔
羣僚所言皆朕之過人冤不能理吏黠不能禁而輕用
人力繕修宫宇出入亡節喜怒過差昔應門失守關雎
刺世飛蓬隨風微子所歎永覽前戒竦然兢懼徒恐薄
德久而致怠耳
章帝定報囚律詔
春秋於春每月書王者重三正慎三微也律十二月立
春不以報囚月令冬至之後有順陽助生之文而無鞫
獄斷刑之政朕咨訪儒雅稽之典籍以為王者生殺宜
順時氣其定律無以十一月十二月報囚
章帝尊師傅詔
朕以眇身託於王侯之上統理萬機懼失厥中兢兢業
業未知所濟深惟守文之主必尊師傅之官詩不云乎
不愆不㤀率由舊章行太尉事節鄉侯憙三世在位為
國元老司空融典職六年勤勞不怠其以憙為太傅融
為太尉並錄尚書事三事大夫莫肯夙夜小雅之所傷
也予違汝弼汝無面從股肱之正義也羣后百僚勉思
厥職各貢忠誠以輔不逮申勅四方稱朕意焉
章帝順時理獄詔
比年牛多疾疫墾田減少糓價頗貴人以流亡方春東
作宜及時務二千石勉勸農桑弘致勞來羣公庶尹各
推精誠專急人事罪非殊死須立秋案驗有司明慎選
舉進柔良退貪猾順時令理冤獄五教在寬帝典所美
愷悌君子大雅所歎布告天下使明知朕意
章帝地震詔
朕以無德奉承大業夙夜慄慄不敢荒寧而灾異仍見
與政相應朕既不明涉道日寡又選舉乖實俗吏傷人
官職耗亂刑罰不中可不憂與昔仲弓季氏之家臣子
游武城之小宰孔子猶誨以賢才問以得人明政無大
小以得人為本夫鄉舉里選必累功勞今刺史守相不
明真偽茂才孝廉歲以百數既非能顯而當授之政事
甚無謂也每尋前世舉人貢士或起甽畆不繫閥閱敷
奏以言則文章可採明試以功則政有異迹文質彬彬
朕甚嘉之其令大傅三公中二千石二千石郡國守相
舉賢良方正能直言極諫之士各一人
章帝河内詔
車駕行秋稼觀收穫因涉郡界皆精騎輕行亡他輜重
不得輙修橋道遠離城郭遣吏逢迎刺探起居出入前
後以為煩擾動務省約但患不能脱粟瓢飲耳所過欲
令貧弱有利毋違詔書
章帝以肥田賦貧民詔
朕惟廵狩之制以宣聲教考同遐邇解釋結冤也今四
國無政不用其良駕言出游欲親知其劇易前祠園陵
遂望祀華霍東柴岱宗為人祈福今將禮常山遂徂北
土歴魏郡經平原升踐隄防詢訪耆老咸曰往者汴門
未作深者成淵淺則泥塗追惟先帝勤人之德底績遠
圖復禹弘業聖跡滂流至於海表不克堂構朕甚慙焉
月令孟春善相丘陵土地所宜今肥田尚多未有墾闢
其悉以賦貧民給與粮種務盡地力勿令游手所過縣
邑聽半入今年田租以勸農夫之勞
章帝勑三公詔
方春生飬萬物莩甲宜助萌陽以育時物其令有司辠
非殊死且勿案驗及吏人條書相告不得聽受冀以息
事寧人敬奉天氣立秋如故夫俗吏矯飾外貎似是而
非揆之人事則悦耳論之隂陽則傷化朕甚厭之甚苦
之安靜之吏悃愊無華日計不足月計有餘如襄城令
劉芳吏人同聲謂之不煩雖未有它異斯亦殆近之矣
間勑二千石各尚寬明而今富奸行賂於下貪吏枉法
於上使有罪不論而無過被刑甚大逆也夫以苛為察
以刻為明以輕為德以重為威四者或興則下有怨心
吾詔書數下冠盖接道而吏不加理人或失職其咎安
在勉思舊令稱朕意焉
明德馬皇后辭封爵諸舅詔
凡言事者皆欲媚朕以要福耳昔王氏五侯同日俱封
其時黃霧四塞不聞㴻雨之應又田蚡竇嬰寵貴横恣
傾覆之禍為世所傳故先帝防慎舅氏不令在樞機之
位諸子之封裁令半楚淮陽諸國嘗謂我子不當與先
帝子等今有司奈何欲以馬氏比隂氏乎吾為天下母
而身服大練食不求甘左右但著帛布無香薰之餙者
欲身率下也以為外親見之當傷心自勑但笑言太后
素好儉前過濯龍門上見外家問起居者車如流水馬
如游龍倉頭衣綠褠領袖正白顧視御者不及遠矣故
不加譴怒但絶歲用而已冀以默愧其心而猶懈怠無
憂國㤀家之慮知臣莫若君况親屬乎吾豈可上負先
帝之志下虧先人之德重襲西京敗亡之禍哉
明德馬皇后報帝請封舅爵詔
吾反覆念之思令兩善豈徒欲獲謙謙之名而使帝受
不外施之嫌哉昔竇太后欲封王皇后之兄丞相條侯
言受高祖約無軍功非劉氏不侯今馬氏無功於國豈
得與隂郭中興之后等邪嘗觀富貴之家祿位重叠猶
再實之木其根必傷且人所以願封侯者欲上奉祭祀
下求温飽耳今祭祀則受四方之珍衣食則蒙御府餘
貲斯豈不足而必當得一縣乎吾計之熟矣勿有疑也
夫至孝之行安親為上今數遭變異榖價數倍憂惶晝
夜不安坐卧而欲先營外封違慈母之拳拳乎吾素剛
急有匈中氣不可不順也若隂陽調和邊境清淨然後
行子之志吾但當含飴弄孫不能復關政矣
明德馬皇后又報帝封諸舅詔
聖人設教各有其方知人情性莫能齊也吾少壯時但
慕竹帛志不顧命今雖已老而復戒之在得故日夜惕
厲思自降損居不求安食不忍飽冀乘此道不負先帝
所以化導兄弟共同斯志欲令瞑目之日無所復恨何
意老志復不從哉萬年之日長恨矣
和憙鄧皇后簡勅外戚賓客詔
每覽前代外戚賓客假借威權輕薄謥詷至有濁亂奉
公為人患苦咎在執法怠懈不輙行其罰故也今車騎
將軍隲等雖懷敬順之志而宗門廣大姻戚不少賓客
姦猾多干禁憲其明加簡勅勿相容護
和憙鄧皇后賜從兄河南尹豹越騎校尉康等詔
吾所以引納羣子置之學官者實以方今承百王之敝
時俗淺薄巧偽滋生五經衰缺不有化導將遂陵遲故
欲褒崇聖道以匡失俗傳不云乎飽食終日無所用心
難矣哉今末世貴戚食祿之家温衣美飯乘堅驅良而
面墻學術不識臧否斯固禍敗所從來也永平中四姓
小侯皆令入學所以矯俗厲薄反之忠孝先公既以武
功書之竹帛兼以文德教化子孫故能束修不觸羅網
誠令兒曹上述祖考休烈下念詔書本意則足矣其勉
之哉
安帝霖雨傷稼詔
今年秋稼茂好垂可收穫而連雨未霽懼必淹傷夕惕
惟憂思念厥咎夫霖雨者人怨之所致其武吏以威暴
下文吏妄行苛刻鄉吏因公生姦為百姓所患苦者有
司顯明其法又月令仲秋養衰老授几杖行糜粥方今
案比之時郡縣多不奉行雖有糜粥糠粃相半長吏怠
事莫有躬親甚違詔書養老之意其務崇仁恕賑護寡
獨稱朕意焉
安帝申制度科品詔
舊令制度各有科品欲令百姓務崇節約而小人無慮
不圖久長嫁娶送終紛華靡麗至有走卒奴婢被綺縠
著珠璣京師尚若斯何以示四遠設張法禁懇惻分明
而有司惰任訖不奉行秋節既立鷙鳥將用且復重申
以觀後效
文章辨體彙選卷四
