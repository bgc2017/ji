文章辨體彙選卷六百六十一
明賀復徵編
碑二十(排體佛宇)
滄州昭覺寺釋迦牟尼佛金銅瑞像碑(唐李嶠)
盖聞法體凝寂離形相之區道心玄微同虚空之德不
可以名言說不可以去來取泊矣無係脩焉似存潜輝
匿端而迹滿三界滅識掩智而行該萬法契存于希夷
之表機動于恍惚之中談其空則不盡有為索其朕則
服歸無物非天下之至妙其孰能與於此乎夫權智無
方說三應物真乘寂住抱一湛然同天等人寕累于我
净見病示慘未虧于常樂故能蒙塵於八邦之路含
垢於五濁之津入其廻輪爾乃脫生死共其迷復然後
舟航顛倒撫神機而獨化携弱喪而同歸大悲所薰其
利漙矣玄德所被可勝言哉及道隋盈虚教遷正像猶
嘱累於句偈尚提防於脩習是以四依弟子深演護持
之功十行法師大弘供飬之事爪甲倘盡悉成菩提心
口能存俱離煩惱法雲上際於兜率慧日旁臨于震旦
魯人將聖神契闇托于西方漢主聖明靈儀夜飛於東
國屈伸變化其不可思議之致歟皇帝以六龍乘時三
獸演法窺道品於掌握接聖期于旦暮彈壓海際彌綸
沙境赤縣為不祥之宅蒼生沐仁夀之賜瑶函玉檢答
宇宙之降平寶網珠幢迎天人之勝福丕業以不宰成
務深慈以無緣致功固已合上帝之元符開中天之寶
藏豈徒窮數盡妙越契踰繩而已哉太子左衛率上柱
國相王八卦乾男五行帝子金相玉質鳳毛龍翰幼承
寵異列爼豆於南郊長懋徽音供粢盛於東陸孝友隆
其三善温良登其四行貴而思降體易象之流謙冲而
不盈慕道家之日損每推太宗之重深譲元良之德攀
紫庭而抗䟽懼隔照臨仰玄四而申虔庶通誠感異固
十善之力遂廽九臯之聽跪辭銀板褰裳下天地之官
拜受玉璜偹物坐侯王之國裂山河於大郡黑社生光
属匕鬯于元昆黃離遐阻欣跗萼之有序慶宗祏之彌
隆載荷今恩永垂曩誓乃發願造釋迦牟尼佛尊像一
軀大菩薩弟子神王各二身方撤東山之府且摸西竺
之容皇嘉廼誠用錫休命制度廣輪之法咸順私心琢
磨鎔範之資盡令官給於是乎百工獻技九牧輸琛瑞
雀栖罏仙人練火觀秘影於龍窟得真形于鷲山一輪
千輻之偉姿七滿八圓之殊相青毛紺髮蓮目睟容珠
纓大士登護法之筵金杵神王夾降魔之座罄崐岒之
瑶碧窮蜀道之丹青黼繢周施莊嚴具足燦兮似金山
之出海毗首天近慚其琱刻靈儀始畢寶餙纔終眉宇
之間忽呈異彩圓周植壁冏若懸珠合身相之千光連
西門之五色官司駭視而愕立遠近争途而交赴廻两
宮之軒騎動七貴之輿輪稍積旬時愈益朗列神變無
象真筌隠乎密微感通有途妙契存乎咫尺自非聖靈
合德忠孝因心何以發金鞍之殊祉玉毫之秘相者哉
西域金身旣遷於勝妙之塔南宫像畫亦送於清凉之
臺揆卜因安有自來矣聿求勝壤用遷斯刹有司制禮
具音樂洛州供車乘内出神旛香轝送至道場於是士
女雲趨衣冠翕集二龍洒道千馬随軒幡花金鐡鏁之
橋讃唄下金繩之路前後遵從梧宫竹苑之球琳左右
奉持秦圃蔗園之龍象烟霞將囂庭混色鼓鐘與蠡具
齊音圍繞周旋逹於净境既安象設仍建齊筵親屈萬
乘之尊俯從八關之會日月天子來侍威儀星辰大夫
預陪文物携麒麟之貴戚入鸚鵡之仙臺祇樹低隂祥
運接步以犧帝龍顏之相謁象王螺髻之容對奉二宫
忽疑釋迦之讓座詳觀两聖更似多寶之分臺于時八
天盡室法俗傾都衆有稻葉之多地無針鋒之隟並晞
玉鏡咸仰珠輪莫不注目虔心稽首禮足慶簷蔔之還
嗅悅優曇之更開咸訝難思得未曾有爾乃寶坊四敞
銀關䨇闢地如龜甲山似龍鱗羽騎御枚列萬隊而清
警夭龍接部緫八神而環衛威容儼其既肅中外寂而
無譁然後借座燈王請飯香士大乘法匠開不住之宗
耆儒禮官獻無庶之式傾中藏之寶貨移太官之玉厨
衣鉢分行簮裾聯事流三川之水未足方油渠酪池興
二室之雲不能嫓香烟花雨大樂驚於寶刹高幢入於
梵宫誦經則上界遥聞彈指則下方俱動用慈悲而行
喜捨以清净而為功德初中之布施寧比其多南北之
虚空未量其果方見如來種智化成于天寶之基菩薩
慧明利建維成之業寧止百千聞法咸蒙離垢億萬同
會俱証無生惟抱義含仁顧言愼德文章冠代禮樂在
躬以旦奭之周親踐曺吏之名行詩書探四學之奥篆
籀殫六文之功資寬和之性不伐不矜秉夷淡之心無
榮無欲用能體道悟法遺榮去羡讓其天下高名動于
萬方得其環中妙果深於大度解末俗之常愛蹈真空
之遠跡勝上之業所以崇奉君親謙撝之風所以率先
黎獻行可以激貪止競誠可以運神感靈即事論功因
今揆昔則南吳去國心未階於紹隆東海稱籓福不登
于資敬豈足以梗槩風範參差軌轍昔栒邑以塵勞樹
績猶勤琱戈衛臣以陪隸收功尚銘彛鼎矧乃調御輪
之功亦君王去就之事津涯共滄溟將廣名節與嵩岱
齊高形舞咏而被笙鏞固其宜矣書版圖而鏤金石夫
何愧焉爰命下臣式旌高躅庶山飛海竭將地軸而無
傾火劫風災共金堅而不朽
滄州高弓縣實性寺釋迦像碑(張文成)
詳夫元天北列運斗極於璇樞大地東傾鎮江河於㞯
玉晝夜則晦眀無定㬢舒為朝夕之資動静則虧缺有
時乾坤非久長之器豈湛然常住大雄包混沌之源寂
爾無生正覺出氤氲之表故能使九十六道紀菩提之
一門三十三天貫須彌之四頂振嵐颷而吹大塊運僧
祗於埏埴之前揚智炬而爍鴻罏置賢劫于陶鈞之上
其去也後天而滅故現滅而歸無其來也先地而生故
因生而示有青霄帝座降靈氣于中胎白净王宫孕
神姿於右脇連乘七步樹下六年薦玉象於祥符啓金
人之瑞夢影流中國大地由其震動光入太微垣星為
之不見法王之應跡也妙覺常身本無顏色至人垂教
遂有形儀開滿月之竒姿韞中天之異相髻銜龍髮頂
秀螺文萬印生於瑞手千花發於神足蓮開青目毫光
照於四天花豔丹脣頂彩周于十地法王之寶相也具
一切智號應逹多通萬物名心原希有往來不窮之謂
聖隂陽不測之謂神不化而行不言而信持慧燈而耀
長夜揚法舸而救迷津為塵品之醫生作羣生之慈父
法王之生仁也法忍智忍率難忍以皆空無心即心總
羣心而俱攝珊瑚江海一指測於波瀾琉璃日月二手
分其晝夜目連持線天地為之頽綱舍利投針山石由
其絶紐法王之神力也儒童毓秀闕里生歎鳳之君摩
訶降跡苦縣誕猶龍之彦仲尼禮樂之標首抑至聖于
迦維伯陽道德之真宗訪古皇於天竺故知一乘妙旨
超然居十翼之先三諦微言邈矣出二童之表法王之
威德也率陀天上飛閣神宫舍衛城中香臺造化百千
妙界生於鳥翅之間十二音聲出于象牙之長金繩百
丈下照月宫珠網七重傍臨月殿萍流地上化為池沼
之形花散空中變作樓臺之影法王之壯觀也佛中佛
日天上天人金日振於西方銀函洎乎東夏無能間細
寫鰲滶於波流有外談空運迦維於宇宙合掌腹内思
聞十善之音聲舒翼殼中遥相四天之說法法王之仁
化也高梯直上包括太虚抽針旁□區分小有貫花之
句光如水上之蓮花說偈之音皎若星中之寶月非有
相而非無相凡聖莫測其幽微空是色而色是空聖愚
不知其要妙法王之教化也法身無像故因像以宣功
道本無言亦因言而示教塵俗不可以久處故厭世而
歸空真如不可以道標故凝神而降跡吾之去也因其
辯無常吾之來也因其談緣起情有所至河海為之編
龍神有所歸叢林為之變鶴從滅至滅能通寂滅之因
無生示生永入長生之地法王之變化也由是八方廻
向萬國歸依惠日被于三千法雨流于百億周穆王之
代聖教方融漢眀帝之時慈風漸扇年移晉宋運属
周隋蒼鵝出而天地屯赤龍發而干戈起秦川涌血羅
什不歸趙郡僵屍圖澄永去西域䭾經之路荆棘參天
東郡畫像之郊風塵撲地我高祖神堯皇帝傍廻地軸
蹴崑崙以西傾太宗文武聖皇帝仰握乾符掃攙搶而
南滅削平嶽凟舒卷風雲芟毒樹而建祗園拔邪山而
開福地實性寺則貞觀三年奉勅之所建也平原控趙
渤海臨齊上衡畢昴之星下瞰衡漳之地浦稱駿凟馬
頰太史之遺蹤地號弓高龍頟將軍之舊業爰於此地
廽構乾堂興八會之香臺闢三休之妙觀龔遂解繩之
邑寶線争長曺丕沉李之郊天花競落螺宮映水枕藕
關于黃河魚梵吟風接脣樓于滄海寔栖神之秘宅毓
善慶之神區者哉寺主久依定水早庇禪林功濟有緣
業優無學意花不染弘上善於慈心勝果争攀察中
乘于慧眼非色非相凝神䆒竟之端無我無人高蹈苦
空之外上座都維那等並尋鷲嶺訪道雞園歸誠甘露
之門自得醍醐之性鵝珠護戒摽苦節于堅林龍鏡澄
空照真歸于静域以為脩身者福福遂則殃銷堅善者
功功施則緣發旁求大匠廣召山虞粤以鳳儀二年移
寶堂于寺内去舊處三百餘步設竒功于地道神妙無
方窮逸思於天關靈機不測魚鱗翠瓦逐層閣而舟移
雁齒青階帶崇基而轂轉虹梁曜日煥若神行鯨棟凝
烟故非人力寶階星動似忉利之飛來紺殿雲同浮化
城之涌出豈非威神自在不可思議者哉於寶堂内敬
畫釋迦尊像一鋪鎔金範素寫艧圖青斵象浦之靈珠
瑑龍泉之羽壁鮫人水織競送霜縑蛾客抽絲争投雪
線七重交映百寶莊嚴寔相端凝粹容圓備蜂王獻蜜
紛飛紫紺之樓龍女持花出入珊瑚之殿諸天獻果芙
蓉生寶座之前居士焚香栢葉起金爐之上千驅聖像
據六地而揚音八部神龍下三天而奏樂斯乃玄功幽
贊故無德而稱焉調露之初邊烽屢警七重黑暈萬里
黃沙旄頭干太白之精素髮拒中台之翠鄉人等九州
令族四海良家提龍劍而星馳撮犀渠而電激為鵬為
鶚輕飛雁塞之前如虎如貔廽嘯狼居之表隂山霧廓
瀚海波清憑慧力而伏魔軍持廟算而摧孺子共申弘
願植此豐碑記歴代而長存惟令名之不朽奉為高宗
大帝星珠歛耀斗電潜輝御鸞鳳於金轝邃攀龍于鼎
矯媧皇誕裔姬姒降禎斷鰲立極之神功乘龍御天之
大業凝情三昧早惠六通坐蘭若而虔誠仰次山而展
慶使持節滄州諸軍事滄州刺史李公挺堅林之雅操
列鳥喙之殊姿漢太尉之名家履龜文之異相賈琮出
刺下車而肅百城韓夀閒居閉閣而綏千里長史北平
公晉太尉寵首有虞陶唐左相之榮寔展平景龐士元
之展足終非百里之材王休徵之佩刀實有三台之望
朝散大夫行弓高縣令晉君嘉禾獻瑞門傳翠葉之風
鬯草襲勛業踐彤弓之錫橫綺琴於膝上翠翟朝馴攬
明鏡於懷中青鸞曉集丞大原王愿主簿隴西李灌尉
河東衛神暹常山張行昇等並周靈王之太史仙人白鶴
之苖裔帝顓頊之孺宗柱史青牛之葉胄羊車映玉煥
昇氣於淮川鵲印呈金鬱靈符于寶軸驥從東道方申
逐日之功鵬舉北溟皆戢摩霄之翼鄉望某等並地鄰
鄒魯境接燕齊俗富詩書家豐禮樂海隅鷗狎猶存射
雉之規河朔鷹揚仍帶爽鳩之氣雋不疑之故里氣調
魁梧石神容之舊墟英靈俊傑德由名顯功以頌宜非
筆無以申其功非言無以敘其德旁求翠琰遠播鴻徽
刻龍首於銀鉤鑿龜文于玉版蓬萊之水三尺孤標碣
舘之前扶桑之日再中獨立金臺之上俾夫天消劫石
瓊文寫而無窮地入微塵寶字書而不滅
武都内净惠寺碑(王勃)
原夫帝機寥廓雲雷驅妙有之功正氣洪荒清濁搆
乾元之象融而為川瀆結而為山岳五城韜海接崑
崙于大都八洞藏雲冠瀛洲于巨闕造化之所偃薄
靈谷之所啓處極緹油而縱觀詠頌寧殚出宇宙而
高尋風烟罕測是知玉巵無當遐荒非視聽之津金
牓所存城闕盡江湖之致何必九虯齊騖直訪銀宫
八駿長驅遥臨石室武都山惠净寺者梁大清年中
之所建也名山列岳之舊仙都福地之凑黃龍負匣
著寶藉于經山紫鳳啣書蔭榮光於井絡湏彌山頂
仍開梵帝之宫如意山中即有經行之地爾其盤基
跨險列嶂憑霄日月之所伏竄烟霞之所枕倚飛泉
瀑溜蕩滌崩崖綠樹玄藤網羅丘壑飛塵作氣被萬
吹于中巖帝琰司寒宅千霜於北谷丹梯碧洞杳冥
林岫之間桂廡松楹寂寞風塵之表是稱英鎮實瞰
崇岡閭閻當四會之街城邑辨三分之地緜溪錦瀆
下侵重巒玉阜銅陵旁分絶磴山川絡繹崩騰宇宙
之心原隰縱橫隠軫亭臯之勢頃以黃旗夜徙紫盖
朝傾九服失圖三靈在疚姦臣躍馬據折版而吟雲
壯士聞鷄擁陽關而嘯雨岷峨失險化為鋒鏑之場
江漢橫流非復朝宗之國禪宇由其覆沒法衆是以
凋淪國家奄有帝圖削平天亹紫宸反照皇階即敘
萬國順百靈朝幽顯再立華戎一揆燭龍韜景避堯
日於幽都雲鵬歛翼候虞風于晏海以為軒階具美
功窮望祲之臺漢道兼弘力盡祈年之觀爰經寶地
大啓祥宫撫香象而高視鳴法螺而再唱龍垣净土
連帝道而重光鶴苑崇基脫皇居而首出况乎山積
舊壤下鎮偏隅天帝遺墟上干躔次王舍城之宫闕
白玉猶存給孤獨之園林黃金尚在法物由其大備
盛德所以相尋棒兵奉天藏之圖泉女獻山祗之藉
離亭合榭因岸谷之高低疊觀連房就岡巒之曲直
丹崖反照畫拱相臨綠嶂斜煙雕簾間出豐隆曉震
次複巷而悽皇列缺晨奔望崇軒而愕眙千香寶樹
自起風烟九乳仙鐘獨鳴霜雪銀龕佛影遙承雁塔
之花石壁經文下映龍宫之業虹生北澗即挂新幡
鳳下東岑還栖舊刹若乃尋曲&KR1293;歴崇隈周行數里
直上千仞蒼松蓄吹臨絶徑而䟽寒黛蓧防烟繞廽
疆而結蔭春巖橘柚影入山堂秋壑芙蓉光浮水殿
山童採葛入丹竇而忘歸野老紆花向青溪而不返
山神獻果送出菴園天女持花來遊净國寔杳冥之
秘訣托幽深之逸境豈直淮南桂樹暫得仙家江左
桃源終迷故老而已爰有寬闍黎者俗姓楊氏其先
華隂人也因官徙地家于緜竹山分太華水帶長汾
州岳會同風雲感召玄經素論侍郎居八俊之英綠
綬黃軒太尉列三台之首法師玉函降彩金瓶探色
振八解之遥源踐三明之廣路靈機入證窮象載于
初髫妙諦因心釋羊車于弱冠三千法界由廣位而
出無明十二因緣自普濟而登彼岸弘宣誓願大拯
沉黎揮覺劒而破邪山揚智燈而照昏室彌綸所被
白馬盡于禺同權漸所開黃牛至于嶓冢虔誠樂土
憩影兹峰乃以貞觀九年於寺西院立七佛堂一僧
舍星毫動牖月面分階彩鳳啣旒神龍負塔飛烟湧
座龕龕忉利之天杳霧成臺樹樹菩提之果朝散大
夫行縣令清河張楚親承妙業俯刊貞琰林宗有道
伯喈無愧法師夙機少晤應變多竒玉山中斷瓊林
下雜支道林之好事語默方融釋惠遠之高居風埃
遂隔洎乎坐忘遺照返寂歸真城肆䬃然若空山黯
而無色豈直巖枝泣血磵戶搉梁而已哉縣令劉照
彭城人也尚廼康莊妙域光開不捨之壇舟檝愛河
昭暢無生之業痛鷲林之殄瘁悲象教之榛蕪爰命
緝興式光泉藪武蹊龍澗近分廬岳之圖金闕瑶臺
更討瀛州之記銘曰
武都仙鎮靈墟奥域邑動香城山開净國澗流百道峰
雲五色谷暗藤斜山高樹逼千楣鶴列萬拱星懸分林
構趾接磴開㕓臨階竹樹遶棟風煙龕前惟石塔下秋
泉綠岸䟽径青岑拒室霧道相縈烟房互出葉濃磎
静花深嶂密鳥度難尋猨驚易失簷分石竇地絡金
沙丹丘抗月碧洞栖霞松開野路桂列仙家仙罏栢葉
寶座蓮花砌因巖曲橋随峰斜果出天厨香來仙苑玉
鑄啓曙金鐺照晩谷思鐘張山悲鐸遠閭閻踐勝銅墨
高情聲飛别邑望動專城縣金道肆刻石山楹千載之
後于嗟令名
彭州九隴縣龍懷寺碑(王勃)
粤若真元混沌抱一氣於天門象化童蒙搆三靈于
地戶由是金機逆順山河假成器之因玉燭浮沉風
火兆流形之蘖縣大眀于日月適至泉宫沒巨浸于
雲雷終迷燬宅太極所以散而為兩洪颷所以吹而
為萬雖復卑高異列俱沈方内之遊坌集橫流共失
環中之契豈夫湼槃深視不背色以求真般若長驅
每乘空而得靖則知一名同出隂陽為破道之墟萬
象皆空天地即降魔之境莫見其俯仰不知其去就
至自于太虚復歸于無物其有建言立德開業成務
握大柄而推造化執洪罏而詰元始四門幽闢顧非
相而遲廽三駕晨臨嚴有為而出頓豈不知羈孤遠
路終嬰旅泊之虞舟檝中流未識風濤之苦將以宅
心者寂虚室所以合符應物者神明鏡由其不掩故
能商確宇宙指麾權實演羣生而非其力存庶品而
非其有千巒閉景似居蓬艾之間雙闕臨空若在江
湖之上其釋迦之冲用乎龍懷山者井絡之所交會
岷嵎之所控帶攅峯北走吐杳嶂於玄霄巨壑南馳
歕洪濤於赤岸香城寶地左右林泉碧岫丹岑往來
烟霧時有法會禪師者俗姓禇氏吳郡錢唐人也金
章錫美何隂傳九命之尊玉絃乘榮江左受三台之
貴地靈人傑自朝野而重光學府文宗冠南都而獨
秀法師紫星降彩紅雲授氣應積善於高門契冥
緣於累世果浮觴引潜圖彼岸之功聚礫延砂即振
為山之業靈樞密運闢仁路而長鳴慧刅高揮斬邪
關而洞照以為冥機體化毫髮莫滯其真執數逐微
乾坤不容其算於是四禪幽觀破銅堞而出無明三
昧雄圖排鐡圍而冺非相法雲自在吐納龍宫賢聖
丕仁奔馳象域將使三千塔廟知真寔之玄津萬億
幡幢入虚空之秘藏安心樂土遁影靈關以開皇元
年憩嶺靈墟福地巳被神功玉版金繩未光朝命
蜀王秀以文昭建國帝子專征仗巴服之尊名裂卬
荒之寶命彤騑僣帝蹕萬騎于銅梁皂盖圖王警
千乘于玉宇鏡山南望志狹彭渝錦水西浮恥朝江
漢開實沈之壁壘嘯京叔之風塵擁龜堞而託殊方
憑爵堂而傲天子威權所制勝兵數十州雄視所臨
經塗五千里三英賦雪瞻秋月于梁臺八叟吟風傳
朝雲於楚館思弘正法廣召名僧振錫雲趨乘杯露
合禪師括囊泉石韜迹烟霞攀紫桂而同塵守青蓮
而向晦衝颷蕩岳寧移忍地之靈烈火焚山不撓堅
林之色王心有悟時加優禮順風拜道封山謝失發
進財于廣内揆仙室于重幽因嶂為壁憑崖列戶以
開皇五年始賜額為龍懷寺地隣緜左遂均緜上之
恩山似龍盤即建龍懷之刹爾其崇巒經復複磵縈
廽高丘洩雲長林翳日增瓊垣于下麓揆瑤搆于中
岩香闕神行珍臺妙立玉虯銜靄絶游氣而負蒼天
金鳳連甍排烈風而瞰玄圃延綠房于累巘上拂霞
莊蔓丹闕於重磎下披泉戶陽開隂閤變霜露于旋
廽蠖動&KR0008;飛起雷霆于指頋玉堂朝亘影襲長虹珠
殿宵浮光含列宿禪師沒後爰有孝恭法師智開法
師弘嚮法師寶積闍黎四上人者並禪師之上足而
法門之領袖也五明衢路控引情宫八解源流朝宗
性海其深為寶投白玉於嶄岩亾礙居貞得玄珠于
罔象住持真界栖息妙塗俱探寂滅之源各證菩提
之域雖業定人境照已極於無方而道寄生成功遂
覃於有相演中乘之奥義增上棟之宏規萬拱不騫
千門有闊俄而帝隋大法皇家小&KR0616;天地閉而賢人
隠雷雲屯而巨寶衰毒龍横霧四天沈闇逆之悲醉
象驅風三界溺崩離之酷上人慧機幽晤定識潜融
知佛日之恒明審王風之尚静芝歌商岳揆雞嶺而
同歸茅藉磻溪與猴江而共致遁俗無悶因時待日
洎丹陵啓秩赤縣居尊迦維授手波旬革面十千天
子新朝帝釋之宫八萬仙人始向毘邪之國一音演
而荒景服三聖澄而禮樂備由是巴方舊彦蜀城遺
老仰慈門而知戶牖叩福田而喜畊鑿雕鞍繡轄瞻
鷰㠋而馳魂黼帶綖裾指鸚林而鶩欵寶瓶宵注潤
浃堯旬玉柄晨麾風調舜歷咸以為假沉其性迷生
安視聽之功動亂其心窮子失肌膚之戀江連巫峽
始絆心猿山對禺同終維意馬貞觀年中積闍黎等
乃昭遺趾發揮精舍容成挍歴列日用于經天隸首
陳章算神功于地籙廻廊䆗窱自吐風颷列榭峥嶸
坐含雲雨圖竭宫之妙質儼盧谷之真容寶珠周映
銀龕備色逸多垂足似臨兜率之天師利分身若赴
維摩之境靈仙可接藻會亾施真應南微雕鐫有寄
若乃廵積岨歴森沉天花照而高月落地籟驚而幽
泉思紫蘭幽徑香侵栢葉之鑪綠草紋茵影入芙蓉
之座真童鳳策即踐金沙仙女鸞衣還窺石鏡巖莊
轉梵杳冥松桂之墟磵戶棲槹寂寞藤蘿之院法鼓
奏而寒山曠溪鍾鳴而曉壑靜頳苔翠蘚具不盡之
靈衣石乳瓊漿入無生之妙饌肅肅焉遥遥焉信調
御之珠庭而列真之甲第也爰有上座玄鍳法師等
並六塵無我四諦非它奉乾越之微言守楞伽之奥
府法雷前吼鼔動風烟慧日揚明照臨丘壑青溪坐
定得心宅之恒靈丹洞行忘覺身城之每化湏彌不
動追鎮閻浮闍崛安居下觀忉利開四生之廣路敘
六趣之彛倫足以尊揚真績恭宣來命者矣縣令柳
公諱明獻字太初河東人也太玄降氣中黃授彩襲
周宣之滎墓吐河汾之靈液四科高第振風翮於三
冬萬室崇班跼雲驂于百里既而政成黎頌道洽甿
謳假無上之幽筌毗不言之景化絃歌在韻將寶偈
而齊歸銅墨成章與梵天而共貫瓊波湛淡沃蕩雲
霓珠灌蕭條蔽虧烟雨貞機罕應良談放好事之遊
朗調多竒高賞盡名山之曲下走東臯事失南州塗
窮嘆孔席之栖遑笑楊岐之浩蕩薄遊兹邑喜見高
人三接而定琹罇七縱而禽風月林宗有道相期清
濁之間平叔能言見許天人之際從容晏語契闊胸
懷欣性情之同冥感形體之共遣雖禪都妙域巳掛
于忘言而義塾文場竊申于知巳敢作頌曰
妙象無倪神功有涉湛淡名器崩騰事業慧路翹車禪
河艤楫控引羣品輪廻庶劫縱橫宇宙反覆山川言因
境立道寄形詮爰稽福地式揆珍田丹溪漏日碧洞栖
烟闍都玉檻湏彌石室榛灌溟濛風雲蕭瑟睟容乃眷
禪徒有謐葉磴三休花巖四密崇巒架殿壘嶂營樓千
楣鳳起萬栱鸞浮星開紺髮月湛青眸神宫不夜邃宇
長秋戶臨重崿忩分絶嶺半迥香浮中天梵警鶴林聖
迹龍泉佛影鳥思山空猿悲峡静森森巨栢落落長松
月出東岫霞生北峯山人自狎野老相逢白雲屢斷青
溪幾重彭澤之令臨卬之客比得山藪重規泉石法宇
成言慈門致役糠秕吏隠薜蘿心跡五生擾擾與道皇
皇殷勤頌詠惆悵津梁投功翠碣助化玄場百年之後
苔蘚蒼蒼
益州德陽縣善寂寺碑(王勃)
若夫玉繩高曜分寶歷于皇階金牓洞開導璸暉於
帝幄雖復蒼梧北望湖亞盈舜后之歌綠荇西浮江
漢積文妃之頌未有激揚煩蔭栖妙果于香城揮發
盖纏樹冥基于净域則紫房丹室猶居燬室之間朱
紱瑶筐未出塵籠之際我國家鳳翔玄氣駕黃幄而
層飛龍躍太虚絶蒼根而止傃文皇帝以八才御歷
光昇代野之榮文德后以十亂乘時恭贊塗山之業
握仁王之寶鏡日月重光驅梵帝之金輪雷霆静祲
湼槃甘露承眷而宵流般若靈音雜祥以畫引蛟臺
蜃閣俄交震旦之墟月面星毫坐照毘邪之國善寂
寺者盖舊寺之餘趾梁武帝之所建也爾其碧鷄仙
宇分絶障於金堤石兔逢源控長江於玉峽封畿四
會龍坰舍衛之壇里閈三分鹿野徑行之地洎蒼鵝
上擊銅馬交馳祗園興板蕩之悲沙界積淪胥之痛
火炎崐岳高臺與㕍塔俱平水浸天街曲岸與猴池
共盡山川隠嶙空傳鷲嶺之基灌漭蕭條非復鶯
林之樹武德伊始君子道亨正皇極而撫寰中登
太階而臨天下涵關雲物更逢真聖之期井絡星
辰重集會昌之運雖開基揆亂獄訟知歸而繼絶
興亡經綸未暇先皇帝統業貞觀御扆奉文物於
三天布聲名於十地参羅上下充槖籥於襟懷八
部神祗薦圖書于掌握皇實降地花昇含生無昏
墊之虞法衆有來蘇之望俄而往庭構癘椒房穆
卜六宫震恐三靈愕眙馳瑶展幣有聲于羣宗碧劑
玄針無徵於衆術帝乃降監廽慮屏璧與珠追勝迹
於靈關事良緣于福地爰紆聖綍重啓禪宫峙璇刹
于將傾鎮銀繩于已絶綵綸旣洽棟宇行周坤德用
寧隂儀載朗於是林衡授矩周官詮揆日之工梓匠
揮斤荆客練成風之巧重楹畫栱坐出天霄複樹文
閨俛臨電宇顯慶中縣令蕭君道弘理鈎繩于日用
憑藻繢于天成仙宫之妙匠可尋盧舍之神模不墜
琱梁鶴翥洩珠網於星津綉桷蚪伸吐璿璫于月徑
綠房丹鎻彩綴晴霞紫閣青䟽光含薄霧春風瓊
樹香飄席上之蘭秋水銀塘影散軒中之芰晨光轉
卉翻寶宇之龍花溽露低枝蕩真文于貝葉天童潤
色黃珉碧玉之壇海聖彌縫師子龍王之會建靈幡
于厚夜珠餙年深懸法鼔於迷津規模歲遠時人於
佛堂東壁畫二聖僧丹青未畢大啓神光隣玉塵之
崇輝發金龕之寔相朱軒夕朗似遊明月之宫紺宇
晨融若對流霞之闕由是岷英蜀秀攀講序以雲趨
帶燕裾鸞仰齊庭而霧合貪機火阻净施旁流綺羅
分解佩之因軒盖得捐金之所靈妃翳日捨翠幄于
香筵仙客停雲落霓裳於寶地自非冲姿密契景應
潜周豈能照義趾于氤氲動玄機於肹蠁者也爰有
上座弘一節並沉研符隠括仁棠凝妙律於神珠肅
靈椒於寶印大昊奉檝截若海而橫流風伯扶輪歴
邪山而效駕騰燭龍於惠炬俯鏡重昏奏鳴鳳于天
歌下清羣籟摩珍在握遙臨七寶之宫正覺為心俯
闢三乘之路湛衝罇於忍地品藻鷄園推水抵于言
河扶持象化縣令宇文某河南人也帝隋尚書之元
孫皇唐侍中之令子爾其虹旗萬里御六氣而鵬翻
霜戟千羣擁三州而鶚視帝葉皇枝之重對越乾坤
金縢石匱之功光華宇宙公上流提慶中和毓祉見
鐘鼎于南隣奉軒寰于北闕雲姿月步下瑶澤而追
風雪羽霞臨歴珠田而矯霧芳蘭公子即以地業高
人幽桂王孫即以琴罇待物敘徽猷于禮樂則爼豆
縱橫談賞契于林泉則烟霞咫尺自裁聲百里揆化
雙川收武城之故事擇中牟之令典仁風易狎候丹
籜于春坰惠化難經佇青鸞于曉墜山巨源之遠量
嘯倣行藏謝太傳之高風從容語嘿縣丞王敬衣簮
舊族孝友名家白虹緘抵鵲之光紫電蓄衝牛之氣
七年高秀拂曾漢以非遥六月雄圖擊長波而未遠
鄉望等少承榮緒中區勝族門稱東别之標地接西
隅之嚮嚴君平之履道盛德家傳秦子整之談天
風流代襲咸以為妙圖真諦事出于無名翠琰玄
碑道凝於不朽弇州北跨猶䟽騄驥之名文石東
區尚勒元龜之頌况乎玉衣流慶事属于仙幃金
屋延祥福纏於梵宇爰求勝筆載記方謠下官弱
植少徒薄游多暇薜蘿人事空懷江海之心筆札
神交尚有淵雲之氣相如謝病訪詩酒于臨卬丘
也栖遲聽絃歌於單父羣公以道之存矣思傳記
德之書下官以文在兹乎願展當仁之筆其辭曰
蜀莅東漸岷山西積月峽星橋勝金孕碧肸蠁靈兆
丘墟梵迹雁塔推基肅肅黃運英英文母配乾垂慶儀
坤握矩寵照香城仁霑静土爰光大壯聿求多祚青牛
福地白鶴禪林重扄霧敞複殿雲深龕雕翠玉刹樹黃
金龜鏡夕照鳳鐸晨吟蕙樓彌堅化臺出沒棟列長虹
窗栖明月果脣周映蓮眸間發雨霽猴池烟生龍窟肅
穆禪衆優游令宰方駕康衢連舟性海鷲岳增飾鶴林
潤彩藻繪相尋丹青盡在我今懷矣窮路何長承風詠
德展義陳詞百年心事千載風期東西南北栖遑幾時
梓州惠義寺重閣銘(楊炯)
大辰之歲正陽之月有郪縣宰扶風竇競字思眘昭
宣令德光闡化猷庶政惟和萬人以理閒庭不擾退
食自公遠覽形勢虔心净域乃與禪師釋智海忘言
契道寓目于長平之山援飛莖陟峭崿削成千仞壁
立萬尋俯觀大道僅如棗葉下望湏彌裁同芥子飛
流滴瀝而成響喬樹璀璨而垂榮玉堂石室千門相
似大殿珠毫十方皆現慷慨榱桷之未立可嗟棟宇
之莫脩不捨有為取諸大壯觀夫左龍角右参旗前
太微後營室駢羅列以雜沓瑟蕭條以清冷上磊落
以晃朗下泓澄以靉靆參參差差森森纚纚千櫨萬
栱乍合乍離蒨蒨粲粲絢絢煥煥六采五章或同或
散莾如天履矗以雲平金火合舍于垂珠日月相望
於御璧璇墀銀砌平接泰階玉戶金扉俛臨閶闔曳
紅日舒丹霞豐隆為雷抨鏗訇於軒檻列缺為電翕
&KR1865;霍于庭除寒暑隔閡于牆垣虹霓廽帶于廊廡仰
之不極目炫炫而喪精登之無階心遑遑而失度土
木翔九垓之表仍不逮于上榮文章窮四海之間猶
未離于前墄借如梵天之闕釋帝之宫两曜城池五
雲樓觀輪王所處純金為說法之堂諸佛所遊衆香
作景行之地亦未可同年而語也夫黃金鏤牓曾不
若四攝之門青石為牆曾不若三空之地殚百工之
力建七寶之樓豈徒然哉良有以也夫何故如來神
方且觀巖净道師方便化作一城事有古而可質于
今言有大而可徵于小是則毘邪四會俱發道心險
路衆人咸知寶所其銘曰
長平山兮建重閣上穹隆兮下磅礴紛被麗兮駢交錯
嚴色相兮冲寂寞誰所為兮大匠作
六祖能禪師碑銘(王維)
無有可捨是達有源無空可住是知空本離寂非動
乘化用常在百法而無得周萬物而不殆鼔栧海師
不知菩提之行散花天女能變聲聞之身則知法本
不生因心起見見無所取法則常如世之至人有證
於此得無漏不盡漏度有為非無為者其惟我曺溪
禪師乎禪師俗姓盧氏某郡某縣人也名是虚假不
生族姓之家法無中邊不居華夏之地善習表于兒
戲利根發於童心不私其身臭味于耕桑之侣苟適
其道羶行于蠻貊之鄉年若干事黃梅忍大師願竭
其力即安於井臼素刳其心獲悟于稊稗每大師登
座學衆盈庭中有三乘之根共聽一音之法禪師然
然受教曾不起予退省其私迥超無我其猶有懷渴
鹿之想尚求飛鳥之跡香飯未消弊衣仍覆皆曰升
堂入室測海窺天謂得黃帝之珠堪授法王之印大
師心知獨得謙而不鳴天何言哉聖與仁豈敢子曰
賜也吾與汝弗如臨終遂密授以祖師袈裟謂之曰
物忘獨賢人惡出巳予且死矣汝其行乎禪師遂懷
寶迷邦銷聲異域衆生為净土雜居止于編人世事
是度門混農商于勞侣如此積十六載南海有印宗
法師講湼槃經禪師聽于座下因問大義質以真乘
既不能酬翻從請益乃嘆曰化身菩薩在此化身肉
眼凡夫願開慧眼遂領徒属盡詣禪居奉為挂衣親
自削髮於是大興法雨普洒客塵乃教人以忍曰忍
者無生方得無我始成于初發心以為教首至於定
無所入慧無所依大身過于十方本覺超於三世根
塵不滅非色滅空行願無成即凢成聖舉足下足常
在道場是心是情同歸性海商人告倦自息化城窮
子無疑直開寶藏其有不植德本難入頓門妄繫空
化之狂曾非慧日之咎常歎曰七寶布施等恒河沙
億劫脩行盡大地墨不如無為之運無碍之慈弘濟
四生大庇三有旣而道德遍覆名聲普聞泉館卉服
之人去聖歴劫塗身穿耳之國航海窮年皆願拭目
於龍象之姿忘身于鯨鯢之口駢立於戶外趺坐于
牀前林是旃檀更無襍樹筆惟簷蔔不嗅餘香皆
以寔歸多離妄執九重延想萬里馳誠思布髮以
奉迎願乂手而作禮則天太后孝和皇帝并勅書勸
諭徵赴京城禪師子牟之心敢忘鳳闕遠公之足不
過虎溪固以此辭竟不奉詔遂送百衲袈裟及錢帛
等供飬天王厚禮獻玉衣於幻人女后宿因施金錢
於化佛尚德貴物異代同符至某載月日忽謂門人
曰吾將行矣俄而異香滿室白虹属地飯食訖而敷
坐沐浴畢而更衣彈指不留水流燈熖全身永謝薪
盡火滅山崩川竭鳥哭猿啼諸人唱言人無眼目列
郡慟哭世且空虚某月日遷神于曺溪安坐于某所
擇吉祥之地不待青烏變功德之林皆成白鶴嗚呼
大師至性浮一天姿貞素百福成相衆妙會心經行
宴息皆在正受談笑語言曾無戲論故能五天重跡
百越稽首脩蛇雄虺毒螫之氣銷跳殳彎弓猜悍之
風變畋漁悉罷蠱酖知非多絶羶腥效桑門之食悉
棄罟網襲稻田之衣永維浮圖之法寔助皇王之化
弟子曰神會遇師于晩景聞道于中年廣量出于
凡心利智踰于宿學雖末後供樂冣上乘先師所明
有類獻珠之顧世人未識猶多抱玉之悲謂余知道
以頌見託偈曰
五藴本空六塵非有終生倒計不知正受蓮花承足楊
枝生肘苟離身心孰為休咎至人達觀與佛齊功無心
捨有何處依空不著三界徒勞八風以兹利智遂與宗
通愍彼偏方不聞正法俯同惡類將興善業教忍斷嗔
脩慈捨獵世界一華祖宗六葉大開寶藏明示衣珠本
源常在妄轍遂殊過動不動離懼不懼吾道如是道豈
在吾道遍四生常依六趣有漏聖智無義章句六十二
種一百八喻悉無所得應如是住
文章辨體彙選卷六百六十一
文章辨體彙選卷六百六十一
明賀復徵編
碑二十(排體佛宇)
滄州昭覺寺釋迦牟尼佛金銅瑞像碑(唐李嶠)
盖聞法體凝寂離形相之區道心玄微同虚空之德不
可以名言說不可以去來取泊矣無係脩焉似存潜輝
匿端而迹滿三界滅識掩智而行該萬法契存于希夷
之表機動于恍惚之中談其空則不盡有為索其朕則
服歸無物非天下之至妙其孰能與於此乎夫權智無
方說三應物真乘寂住抱一湛然同天等人寕累于我
净見病示慘未虧于常樂故能蒙塵於八邦之路含
垢於五濁之津入其廻輪爾乃脫生死共其迷復然後
舟航顛倒撫神機而獨化携弱喪而同歸大悲所薰其
利漙矣玄德所被可勝言哉及道隋盈虚教遷正像猶
嘱累於句偈尚提防於脩習是以四依弟子深演護持
之功十行法師大弘供飬之事爪甲倘盡悉成菩提心
口能存俱離煩惱法雲上際於兜率慧日旁臨于震旦
魯人將聖神契闇托于西方漢主聖明靈儀夜飛於東
國屈伸變化其不可思議之致歟皇帝以六龍乘時三
獸演法窺道品於掌握接聖期于旦暮彈壓海際彌綸
沙境赤縣為不祥之宅蒼生沐仁夀之賜瑶函玉檢答
宇宙之降平寶網珠幢迎天人之勝福丕業以不宰成
務深慈以無緣致功固已合上帝之元符開中天之寶
藏豈徒窮數盡妙越契踰繩而已哉太子左衛率上柱
國相王八卦乾男五行帝子金相玉質鳳毛龍翰幼承
寵異列爼豆於南郊長懋徽音供粢盛於東陸孝友隆
其三善温良登其四行貴而思降體易象之流謙冲而
不盈慕道家之日損每推太宗之重深譲元良之德攀
紫庭而抗䟽懼隔照臨仰玄四而申虔庶通誠感異固
十善之力遂廽九臯之聽跪辭銀板褰裳下天地之官
拜受玉璜偹物坐侯王之國裂山河於大郡黑社生光
属匕鬯于元昆黃離遐阻欣跗萼之有序慶宗祏之彌
隆載荷今恩永垂曩誓乃發願造釋迦牟尼佛尊像一
軀大菩薩弟子神王各二身方撤東山之府且摸西竺
之容皇嘉廼誠用錫休命制度廣輪之法咸順私心琢
磨鎔範之資盡令官給於是乎百工獻技九牧輸琛瑞
雀栖罏仙人練火觀秘影於龍窟得真形于鷲山一輪
千輻之偉姿七滿八圓之殊相青毛紺髮蓮目睟容珠
纓大士登護法之筵金杵神王夾降魔之座罄崐岒之
瑶碧窮蜀道之丹青黼繢周施莊嚴具足燦兮似金山
之出海毗首天近慚其琱刻靈儀始畢寶餙纔終眉宇
之間忽呈異彩圓周植壁冏若懸珠合身相之千光連
西門之五色官司駭視而愕立遠近争途而交赴廻两
宮之軒騎動七貴之輿輪稍積旬時愈益朗列神變無
象真筌隠乎密微感通有途妙契存乎咫尺自非聖靈
合德忠孝因心何以發金鞍之殊祉玉毫之秘相者哉
西域金身旣遷於勝妙之塔南宫像畫亦送於清凉之
臺揆卜因安有自來矣聿求勝壤用遷斯刹有司制禮
具音樂洛州供車乘内出神旛香轝送至道場於是士
女雲趨衣冠翕集二龍洒道千馬随軒幡花金鐡鏁之
橋讃唄下金繩之路前後遵從梧宫竹苑之球琳左右
奉持秦圃蔗園之龍象烟霞將囂庭混色鼓鐘與蠡具
齊音圍繞周旋逹於净境既安象設仍建齊筵親屈萬
乘之尊俯從八關之會日月天子來侍威儀星辰大夫
預陪文物携麒麟之貴戚入鸚鵡之仙臺祇樹低隂祥
運接步以犧帝龍顏之相謁象王螺髻之容對奉二宫
忽疑釋迦之讓座詳觀两聖更似多寶之分臺于時八
天盡室法俗傾都衆有稻葉之多地無針鋒之隟並晞
玉鏡咸仰珠輪莫不注目虔心稽首禮足慶簷蔔之還
嗅悅優曇之更開咸訝難思得未曾有爾乃寶坊四敞
銀關䨇闢地如龜甲山似龍鱗羽騎御枚列萬隊而清
警夭龍接部緫八神而環衛威容儼其既肅中外寂而
無譁然後借座燈王請飯香士大乘法匠開不住之宗
耆儒禮官獻無庶之式傾中藏之寶貨移太官之玉厨
衣鉢分行簮裾聯事流三川之水未足方油渠酪池興
二室之雲不能嫓香烟花雨大樂驚於寶刹高幢入於
梵宫誦經則上界遥聞彈指則下方俱動用慈悲而行
喜捨以清净而為功德初中之布施寧比其多南北之
虚空未量其果方見如來種智化成于天寶之基菩薩
慧明利建維成之業寧止百千聞法咸蒙離垢億萬同
會俱証無生惟抱義含仁顧言愼德文章冠代禮樂在
躬以旦奭之周親踐曺吏之名行詩書探四學之奥篆
籀殫六文之功資寬和之性不伐不矜秉夷淡之心無
榮無欲用能體道悟法遺榮去羡讓其天下高名動于
萬方得其環中妙果深於大度解末俗之常愛蹈真空
之遠跡勝上之業所以崇奉君親謙撝之風所以率先
黎獻行可以激貪止競誠可以運神感靈即事論功因
今揆昔則南吳去國心未階於紹隆東海稱籓福不登
于資敬豈足以梗槩風範參差軌轍昔栒邑以塵勞樹
績猶勤琱戈衛臣以陪隸收功尚銘彛鼎矧乃調御輪
之功亦君王去就之事津涯共滄溟將廣名節與嵩岱
齊高形舞咏而被笙鏞固其宜矣書版圖而鏤金石夫
何愧焉爰命下臣式旌高躅庶山飛海竭將地軸而無
傾火劫風災共金堅而不朽
滄州高弓縣實性寺釋迦像碑(張文成)
詳夫元天北列運斗極於璇樞大地東傾鎮江河於㞯
玉晝夜則晦眀無定㬢舒為朝夕之資動静則虧缺有
時乾坤非久長之器豈湛然常住大雄包混沌之源寂
爾無生正覺出氤氲之表故能使九十六道紀菩提之
一門三十三天貫須彌之四頂振嵐颷而吹大塊運僧
祗於埏埴之前揚智炬而爍鴻罏置賢劫于陶鈞之上
其去也後天而滅故現滅而歸無其來也先地而生故
因生而示有青霄帝座降靈氣于中胎白净王宫孕
神姿於右脇連乘七步樹下六年薦玉象於祥符啓金
人之瑞夢影流中國大地由其震動光入太微垣星為
之不見法王之應跡也妙覺常身本無顏色至人垂教
遂有形儀開滿月之竒姿韞中天之異相髻銜龍髮頂
秀螺文萬印生於瑞手千花發於神足蓮開青目毫光
照於四天花豔丹脣頂彩周于十地法王之寶相也具
一切智號應逹多通萬物名心原希有往來不窮之謂
聖隂陽不測之謂神不化而行不言而信持慧燈而耀
長夜揚法舸而救迷津為塵品之醫生作羣生之慈父
法王之生仁也法忍智忍率難忍以皆空無心即心總
羣心而俱攝珊瑚江海一指測於波瀾琉璃日月二手
分其晝夜目連持線天地為之頽綱舍利投針山石由
其絶紐法王之神力也儒童毓秀闕里生歎鳳之君摩
訶降跡苦縣誕猶龍之彦仲尼禮樂之標首抑至聖于
迦維伯陽道德之真宗訪古皇於天竺故知一乘妙旨
超然居十翼之先三諦微言邈矣出二童之表法王之
威德也率陀天上飛閣神宫舍衛城中香臺造化百千
妙界生於鳥翅之間十二音聲出于象牙之長金繩百
丈下照月宫珠網七重傍臨月殿萍流地上化為池沼
之形花散空中變作樓臺之影法王之壯觀也佛中佛
日天上天人金日振於西方銀函洎乎東夏無能間細
寫鰲滶於波流有外談空運迦維於宇宙合掌腹内思
聞十善之音聲舒翼殼中遥相四天之說法法王之仁
化也高梯直上包括太虚抽針旁□區分小有貫花之
句光如水上之蓮花說偈之音皎若星中之寶月非有
相而非無相凡聖莫測其幽微空是色而色是空聖愚
不知其要妙法王之教化也法身無像故因像以宣功
道本無言亦因言而示教塵俗不可以久處故厭世而
歸空真如不可以道標故凝神而降跡吾之去也因其
辯無常吾之來也因其談緣起情有所至河海為之編
龍神有所歸叢林為之變鶴從滅至滅能通寂滅之因
無生示生永入長生之地法王之變化也由是八方廻
向萬國歸依惠日被于三千法雨流于百億周穆王之
代聖教方融漢眀帝之時慈風漸扇年移晉宋運属
周隋蒼鵝出而天地屯赤龍發而干戈起秦川涌血羅
什不歸趙郡僵屍圖澄永去西域䭾經之路荆棘參天
東郡畫像之郊風塵撲地我高祖神堯皇帝傍廻地軸
蹴崑崙以西傾太宗文武聖皇帝仰握乾符掃攙搶而
南滅削平嶽凟舒卷風雲芟毒樹而建祗園拔邪山而
開福地實性寺則貞觀三年奉勅之所建也平原控趙
渤海臨齊上衡畢昴之星下瞰衡漳之地浦稱駿凟馬
頰太史之遺蹤地號弓高龍頟將軍之舊業爰於此地
廽構乾堂興八會之香臺闢三休之妙觀龔遂解繩之
邑寶線争長曺丕沉李之郊天花競落螺宮映水枕藕
關于黃河魚梵吟風接脣樓于滄海寔栖神之秘宅毓
善慶之神區者哉寺主久依定水早庇禪林功濟有緣
業優無學意花不染弘上善於慈心勝果争攀察中
乘于慧眼非色非相凝神䆒竟之端無我無人高蹈苦
空之外上座都維那等並尋鷲嶺訪道雞園歸誠甘露
之門自得醍醐之性鵝珠護戒摽苦節于堅林龍鏡澄
空照真歸于静域以為脩身者福福遂則殃銷堅善者
功功施則緣發旁求大匠廣召山虞粤以鳳儀二年移
寶堂于寺内去舊處三百餘步設竒功于地道神妙無
方窮逸思於天關靈機不測魚鱗翠瓦逐層閣而舟移
雁齒青階帶崇基而轂轉虹梁曜日煥若神行鯨棟凝
烟故非人力寶階星動似忉利之飛來紺殿雲同浮化
城之涌出豈非威神自在不可思議者哉於寶堂内敬
畫釋迦尊像一鋪鎔金範素寫艧圖青斵象浦之靈珠
瑑龍泉之羽壁鮫人水織競送霜縑蛾客抽絲争投雪
線七重交映百寶莊嚴寔相端凝粹容圓備蜂王獻蜜
紛飛紫紺之樓龍女持花出入珊瑚之殿諸天獻果芙
蓉生寶座之前居士焚香栢葉起金爐之上千驅聖像
據六地而揚音八部神龍下三天而奏樂斯乃玄功幽
贊故無德而稱焉調露之初邊烽屢警七重黑暈萬里
黃沙旄頭干太白之精素髮拒中台之翠鄉人等九州
令族四海良家提龍劍而星馳撮犀渠而電激為鵬為
鶚輕飛雁塞之前如虎如貔廽嘯狼居之表隂山霧廓
瀚海波清憑慧力而伏魔軍持廟算而摧孺子共申弘
願植此豐碑記歴代而長存惟令名之不朽奉為高宗
大帝星珠歛耀斗電潜輝御鸞鳳於金轝邃攀龍于鼎
矯媧皇誕裔姬姒降禎斷鰲立極之神功乘龍御天之
大業凝情三昧早惠六通坐蘭若而虔誠仰次山而展
慶使持節滄州諸軍事滄州刺史李公挺堅林之雅操
列鳥喙之殊姿漢太尉之名家履龜文之異相賈琮出
刺下車而肅百城韓夀閒居閉閣而綏千里長史北平
公晉太尉寵首有虞陶唐左相之榮寔展平景龐士元
之展足終非百里之材王休徵之佩刀實有三台之望
朝散大夫行弓高縣令晉君嘉禾獻瑞門傳翠葉之風
鬯草襲勛業踐彤弓之錫橫綺琴於膝上翠翟朝馴攬
明鏡於懷中青鸞曉集丞大原王愿主簿隴西李灌尉
河東衛神暹常山張行昇等並周靈王之太史仙人白鶴
之苖裔帝顓頊之孺宗柱史青牛之葉胄羊車映玉煥
昇氣於淮川鵲印呈金鬱靈符于寶軸驥從東道方申
逐日之功鵬舉北溟皆戢摩霄之翼鄉望某等並地鄰
鄒魯境接燕齊俗富詩書家豐禮樂海隅鷗狎猶存射
雉之規河朔鷹揚仍帶爽鳩之氣雋不疑之故里氣調
魁梧石神容之舊墟英靈俊傑德由名顯功以頌宜非
筆無以申其功非言無以敘其德旁求翠琰遠播鴻徽
刻龍首於銀鉤鑿龜文于玉版蓬萊之水三尺孤標碣
舘之前扶桑之日再中獨立金臺之上俾夫天消劫石
瓊文寫而無窮地入微塵寶字書而不滅
武都内净惠寺碑(王勃)
原夫帝機寥廓雲雷驅妙有之功正氣洪荒清濁搆
乾元之象融而為川瀆結而為山岳五城韜海接崑
崙于大都八洞藏雲冠瀛洲于巨闕造化之所偃薄
靈谷之所啓處極緹油而縱觀詠頌寧殚出宇宙而
高尋風烟罕測是知玉巵無當遐荒非視聽之津金
牓所存城闕盡江湖之致何必九虯齊騖直訪銀宫
八駿長驅遥臨石室武都山惠净寺者梁大清年中
之所建也名山列岳之舊仙都福地之凑黃龍負匣
著寶藉于經山紫鳳啣書蔭榮光於井絡湏彌山頂
仍開梵帝之宫如意山中即有經行之地爾其盤基
跨險列嶂憑霄日月之所伏竄烟霞之所枕倚飛泉
瀑溜蕩滌崩崖綠樹玄藤網羅丘壑飛塵作氣被萬
吹于中巖帝琰司寒宅千霜於北谷丹梯碧洞杳冥
林岫之間桂廡松楹寂寞風塵之表是稱英鎮實瞰
崇岡閭閻當四會之街城邑辨三分之地緜溪錦瀆
下侵重巒玉阜銅陵旁分絶磴山川絡繹崩騰宇宙
之心原隰縱橫隠軫亭臯之勢頃以黃旗夜徙紫盖
朝傾九服失圖三靈在疚姦臣躍馬據折版而吟雲
壯士聞鷄擁陽關而嘯雨岷峨失險化為鋒鏑之場
江漢橫流非復朝宗之國禪宇由其覆沒法衆是以
凋淪國家奄有帝圖削平天亹紫宸反照皇階即敘
萬國順百靈朝幽顯再立華戎一揆燭龍韜景避堯
日於幽都雲鵬歛翼候虞風于晏海以為軒階具美
功窮望祲之臺漢道兼弘力盡祈年之觀爰經寶地
大啓祥宫撫香象而高視鳴法螺而再唱龍垣净土
連帝道而重光鶴苑崇基脫皇居而首出况乎山積
舊壤下鎮偏隅天帝遺墟上干躔次王舍城之宫闕
白玉猶存給孤獨之園林黃金尚在法物由其大備
盛德所以相尋棒兵奉天藏之圖泉女獻山祗之藉
離亭合榭因岸谷之高低疊觀連房就岡巒之曲直
丹崖反照畫拱相臨綠嶂斜煙雕簾間出豐隆曉震
次複巷而悽皇列缺晨奔望崇軒而愕眙千香寶樹
自起風烟九乳仙鐘獨鳴霜雪銀龕佛影遙承雁塔
之花石壁經文下映龍宫之業虹生北澗即挂新幡
鳳下東岑還栖舊刹若乃尋曲&KR1293;歴崇隈周行數里
直上千仞蒼松蓄吹臨絶徑而䟽寒黛蓧防烟繞廽
疆而結蔭春巖橘柚影入山堂秋壑芙蓉光浮水殿
山童採葛入丹竇而忘歸野老紆花向青溪而不返
山神獻果送出菴園天女持花來遊净國寔杳冥之
秘訣托幽深之逸境豈直淮南桂樹暫得仙家江左
桃源終迷故老而已爰有寬闍黎者俗姓楊氏其先
華隂人也因官徙地家于緜竹山分太華水帶長汾
州岳會同風雲感召玄經素論侍郎居八俊之英綠
綬黃軒太尉列三台之首法師玉函降彩金瓶探色
振八解之遥源踐三明之廣路靈機入證窮象載于
初髫妙諦因心釋羊車于弱冠三千法界由廣位而
出無明十二因緣自普濟而登彼岸弘宣誓願大拯
沉黎揮覺劒而破邪山揚智燈而照昏室彌綸所被
白馬盡于禺同權漸所開黃牛至于嶓冢虔誠樂土
憩影兹峰乃以貞觀九年於寺西院立七佛堂一僧
舍星毫動牖月面分階彩鳳啣旒神龍負塔飛烟湧
座龕龕忉利之天杳霧成臺樹樹菩提之果朝散大
夫行縣令清河張楚親承妙業俯刊貞琰林宗有道
伯喈無愧法師夙機少晤應變多竒玉山中斷瓊林
下雜支道林之好事語默方融釋惠遠之高居風埃
遂隔洎乎坐忘遺照返寂歸真城肆䬃然若空山黯
而無色豈直巖枝泣血磵戶搉梁而已哉縣令劉照
彭城人也尚廼康莊妙域光開不捨之壇舟檝愛河
昭暢無生之業痛鷲林之殄瘁悲象教之榛蕪爰命
緝興式光泉藪武蹊龍澗近分廬岳之圖金闕瑶臺
更討瀛州之記銘曰
武都仙鎮靈墟奥域邑動香城山開净國澗流百道峰
雲五色谷暗藤斜山高樹逼千楣鶴列萬拱星懸分林
構趾接磴開㕓臨階竹樹遶棟風煙龕前惟石塔下秋
泉綠岸䟽径青岑拒室霧道相縈烟房互出葉濃磎
静花深嶂密鳥度難尋猨驚易失簷分石竇地絡金
沙丹丘抗月碧洞栖霞松開野路桂列仙家仙罏栢葉
寶座蓮花砌因巖曲橋随峰斜果出天厨香來仙苑玉
鑄啓曙金鐺照晩谷思鐘張山悲鐸遠閭閻踐勝銅墨
高情聲飛别邑望動專城縣金道肆刻石山楹千載之
後于嗟令名
彭州九隴縣龍懷寺碑(王勃)
粤若真元混沌抱一氣於天門象化童蒙搆三靈于
地戶由是金機逆順山河假成器之因玉燭浮沉風
火兆流形之蘖縣大眀于日月適至泉宫沒巨浸于
雲雷終迷燬宅太極所以散而為兩洪颷所以吹而
為萬雖復卑高異列俱沈方内之遊坌集橫流共失
環中之契豈夫湼槃深視不背色以求真般若長驅
每乘空而得靖則知一名同出隂陽為破道之墟萬
象皆空天地即降魔之境莫見其俯仰不知其去就
至自于太虚復歸于無物其有建言立德開業成務
握大柄而推造化執洪罏而詰元始四門幽闢顧非
相而遲廽三駕晨臨嚴有為而出頓豈不知羈孤遠
路終嬰旅泊之虞舟檝中流未識風濤之苦將以宅
心者寂虚室所以合符應物者神明鏡由其不掩故
能商確宇宙指麾權實演羣生而非其力存庶品而
非其有千巒閉景似居蓬艾之間雙闕臨空若在江
湖之上其釋迦之冲用乎龍懷山者井絡之所交會
岷嵎之所控帶攅峯北走吐杳嶂於玄霄巨壑南馳
歕洪濤於赤岸香城寶地左右林泉碧岫丹岑往來
烟霧時有法會禪師者俗姓禇氏吳郡錢唐人也金
章錫美何隂傳九命之尊玉絃乘榮江左受三台之
貴地靈人傑自朝野而重光學府文宗冠南都而獨
秀法師紫星降彩紅雲授氣應積善於高門契冥
緣於累世果浮觴引潜圖彼岸之功聚礫延砂即振
為山之業靈樞密運闢仁路而長鳴慧刅高揮斬邪
關而洞照以為冥機體化毫髮莫滯其真執數逐微
乾坤不容其算於是四禪幽觀破銅堞而出無明三
昧雄圖排鐡圍而冺非相法雲自在吐納龍宫賢聖
丕仁奔馳象域將使三千塔廟知真寔之玄津萬億
幡幢入虚空之秘藏安心樂土遁影靈關以開皇元
年憩嶺靈墟福地巳被神功玉版金繩未光朝命
蜀王秀以文昭建國帝子專征仗巴服之尊名裂卬
荒之寶命彤騑僣帝蹕萬騎于銅梁皂盖圖王警
千乘于玉宇鏡山南望志狹彭渝錦水西浮恥朝江
漢開實沈之壁壘嘯京叔之風塵擁龜堞而託殊方
憑爵堂而傲天子威權所制勝兵數十州雄視所臨
經塗五千里三英賦雪瞻秋月于梁臺八叟吟風傳
朝雲於楚館思弘正法廣召名僧振錫雲趨乘杯露
合禪師括囊泉石韜迹烟霞攀紫桂而同塵守青蓮
而向晦衝颷蕩岳寧移忍地之靈烈火焚山不撓堅
林之色王心有悟時加優禮順風拜道封山謝失發
進財于廣内揆仙室于重幽因嶂為壁憑崖列戶以
開皇五年始賜額為龍懷寺地隣緜左遂均緜上之
恩山似龍盤即建龍懷之刹爾其崇巒經復複磵縈
廽高丘洩雲長林翳日增瓊垣于下麓揆瑤搆于中
岩香闕神行珍臺妙立玉虯銜靄絶游氣而負蒼天
金鳳連甍排烈風而瞰玄圃延綠房于累巘上拂霞
莊蔓丹闕於重磎下披泉戶陽開隂閤變霜露于旋
廽蠖動&KR0008;飛起雷霆于指頋玉堂朝亘影襲長虹珠
殿宵浮光含列宿禪師沒後爰有孝恭法師智開法
師弘嚮法師寶積闍黎四上人者並禪師之上足而
法門之領袖也五明衢路控引情宫八解源流朝宗
性海其深為寶投白玉於嶄岩亾礙居貞得玄珠于
罔象住持真界栖息妙塗俱探寂滅之源各證菩提
之域雖業定人境照已極於無方而道寄生成功遂
覃於有相演中乘之奥義增上棟之宏規萬拱不騫
千門有闊俄而帝隋大法皇家小&KR0616;天地閉而賢人
隠雷雲屯而巨寶衰毒龍横霧四天沈闇逆之悲醉
象驅風三界溺崩離之酷上人慧機幽晤定識潜融
知佛日之恒明審王風之尚静芝歌商岳揆雞嶺而
同歸茅藉磻溪與猴江而共致遁俗無悶因時待日
洎丹陵啓秩赤縣居尊迦維授手波旬革面十千天
子新朝帝釋之宫八萬仙人始向毘邪之國一音演
而荒景服三聖澄而禮樂備由是巴方舊彦蜀城遺
老仰慈門而知戶牖叩福田而喜畊鑿雕鞍繡轄瞻
鷰㠋而馳魂黼帶綖裾指鸚林而鶩欵寶瓶宵注潤
浃堯旬玉柄晨麾風調舜歷咸以為假沉其性迷生
安視聽之功動亂其心窮子失肌膚之戀江連巫峽
始絆心猿山對禺同終維意馬貞觀年中積闍黎等
乃昭遺趾發揮精舍容成挍歴列日用于經天隸首
陳章算神功于地籙廻廊䆗窱自吐風颷列榭峥嶸
坐含雲雨圖竭宫之妙質儼盧谷之真容寶珠周映
銀龕備色逸多垂足似臨兜率之天師利分身若赴
維摩之境靈仙可接藻會亾施真應南微雕鐫有寄
若乃廵積岨歴森沉天花照而高月落地籟驚而幽
泉思紫蘭幽徑香侵栢葉之鑪綠草紋茵影入芙蓉
之座真童鳳策即踐金沙仙女鸞衣還窺石鏡巖莊
轉梵杳冥松桂之墟磵戶棲槹寂寞藤蘿之院法鼓
奏而寒山曠溪鍾鳴而曉壑靜頳苔翠蘚具不盡之
靈衣石乳瓊漿入無生之妙饌肅肅焉遥遥焉信調
御之珠庭而列真之甲第也爰有上座玄鍳法師等
並六塵無我四諦非它奉乾越之微言守楞伽之奥
府法雷前吼鼔動風烟慧日揚明照臨丘壑青溪坐
定得心宅之恒靈丹洞行忘覺身城之每化湏彌不
動追鎮閻浮闍崛安居下觀忉利開四生之廣路敘
六趣之彛倫足以尊揚真績恭宣來命者矣縣令柳
公諱明獻字太初河東人也太玄降氣中黃授彩襲
周宣之滎墓吐河汾之靈液四科高第振風翮於三
冬萬室崇班跼雲驂于百里既而政成黎頌道洽甿
謳假無上之幽筌毗不言之景化絃歌在韻將寶偈
而齊歸銅墨成章與梵天而共貫瓊波湛淡沃蕩雲
霓珠灌蕭條蔽虧烟雨貞機罕應良談放好事之遊
朗調多竒高賞盡名山之曲下走東臯事失南州塗
窮嘆孔席之栖遑笑楊岐之浩蕩薄遊兹邑喜見高
人三接而定琹罇七縱而禽風月林宗有道相期清
濁之間平叔能言見許天人之際從容晏語契闊胸
懷欣性情之同冥感形體之共遣雖禪都妙域巳掛
于忘言而義塾文場竊申于知巳敢作頌曰
妙象無倪神功有涉湛淡名器崩騰事業慧路翹車禪
河艤楫控引羣品輪廻庶劫縱橫宇宙反覆山川言因
境立道寄形詮爰稽福地式揆珍田丹溪漏日碧洞栖
烟闍都玉檻湏彌石室榛灌溟濛風雲蕭瑟睟容乃眷
禪徒有謐葉磴三休花巖四密崇巒架殿壘嶂營樓千
楣鳳起萬栱鸞浮星開紺髮月湛青眸神宫不夜邃宇
長秋戶臨重崿忩分絶嶺半迥香浮中天梵警鶴林聖
迹龍泉佛影鳥思山空猿悲峡静森森巨栢落落長松
月出東岫霞生北峯山人自狎野老相逢白雲屢斷青
溪幾重彭澤之令臨卬之客比得山藪重規泉石法宇
成言慈門致役糠秕吏隠薜蘿心跡五生擾擾與道皇
皇殷勤頌詠惆悵津梁投功翠碣助化玄場百年之後
苔蘚蒼蒼
益州德陽縣善寂寺碑(王勃)
若夫玉繩高曜分寶歷于皇階金牓洞開導璸暉於
帝幄雖復蒼梧北望湖亞盈舜后之歌綠荇西浮江
漢積文妃之頌未有激揚煩蔭栖妙果于香城揮發
盖纏樹冥基于净域則紫房丹室猶居燬室之間朱
紱瑶筐未出塵籠之際我國家鳳翔玄氣駕黃幄而
層飛龍躍太虚絶蒼根而止傃文皇帝以八才御歷
光昇代野之榮文德后以十亂乘時恭贊塗山之業
握仁王之寶鏡日月重光驅梵帝之金輪雷霆静祲
湼槃甘露承眷而宵流般若靈音雜祥以畫引蛟臺
蜃閣俄交震旦之墟月面星毫坐照毘邪之國善寂
寺者盖舊寺之餘趾梁武帝之所建也爾其碧鷄仙
宇分絶障於金堤石兔逢源控長江於玉峽封畿四
會龍坰舍衛之壇里閈三分鹿野徑行之地洎蒼鵝
上擊銅馬交馳祗園興板蕩之悲沙界積淪胥之痛
火炎崐岳高臺與㕍塔俱平水浸天街曲岸與猴池
共盡山川隠嶙空傳鷲嶺之基灌漭蕭條非復鶯
林之樹武德伊始君子道亨正皇極而撫寰中登
太階而臨天下涵關雲物更逢真聖之期井絡星
辰重集會昌之運雖開基揆亂獄訟知歸而繼絶
興亡經綸未暇先皇帝統業貞觀御扆奉文物於
三天布聲名於十地参羅上下充槖籥於襟懷八
部神祗薦圖書于掌握皇實降地花昇含生無昏
墊之虞法衆有來蘇之望俄而往庭構癘椒房穆
卜六宫震恐三靈愕眙馳瑶展幣有聲于羣宗碧劑
玄針無徵於衆術帝乃降監廽慮屏璧與珠追勝迹
於靈關事良緣于福地爰紆聖綍重啓禪宫峙璇刹
于將傾鎮銀繩于已絶綵綸旣洽棟宇行周坤德用
寧隂儀載朗於是林衡授矩周官詮揆日之工梓匠
揮斤荆客練成風之巧重楹畫栱坐出天霄複樹文
閨俛臨電宇顯慶中縣令蕭君道弘理鈎繩于日用
憑藻繢于天成仙宫之妙匠可尋盧舍之神模不墜
琱梁鶴翥洩珠網於星津綉桷蚪伸吐璿璫于月徑
綠房丹鎻彩綴晴霞紫閣青䟽光含薄霧春風瓊
樹香飄席上之蘭秋水銀塘影散軒中之芰晨光轉
卉翻寶宇之龍花溽露低枝蕩真文于貝葉天童潤
色黃珉碧玉之壇海聖彌縫師子龍王之會建靈幡
于厚夜珠餙年深懸法鼔於迷津規模歲遠時人於
佛堂東壁畫二聖僧丹青未畢大啓神光隣玉塵之
崇輝發金龕之寔相朱軒夕朗似遊明月之宫紺宇
晨融若對流霞之闕由是岷英蜀秀攀講序以雲趨
帶燕裾鸞仰齊庭而霧合貪機火阻净施旁流綺羅
分解佩之因軒盖得捐金之所靈妃翳日捨翠幄于
香筵仙客停雲落霓裳於寶地自非冲姿密契景應
潜周豈能照義趾于氤氲動玄機於肹蠁者也爰有
上座弘一節並沉研符隠括仁棠凝妙律於神珠肅
靈椒於寶印大昊奉檝截若海而橫流風伯扶輪歴
邪山而效駕騰燭龍於惠炬俯鏡重昏奏鳴鳳于天
歌下清羣籟摩珍在握遙臨七寶之宫正覺為心俯
闢三乘之路湛衝罇於忍地品藻鷄園推水抵于言
河扶持象化縣令宇文某河南人也帝隋尚書之元
孫皇唐侍中之令子爾其虹旗萬里御六氣而鵬翻
霜戟千羣擁三州而鶚視帝葉皇枝之重對越乾坤
金縢石匱之功光華宇宙公上流提慶中和毓祉見
鐘鼎于南隣奉軒寰于北闕雲姿月步下瑶澤而追
風雪羽霞臨歴珠田而矯霧芳蘭公子即以地業高
人幽桂王孫即以琴罇待物敘徽猷于禮樂則爼豆
縱橫談賞契于林泉則烟霞咫尺自裁聲百里揆化
雙川收武城之故事擇中牟之令典仁風易狎候丹
籜于春坰惠化難經佇青鸞于曉墜山巨源之遠量
嘯倣行藏謝太傳之高風從容語嘿縣丞王敬衣簮
舊族孝友名家白虹緘抵鵲之光紫電蓄衝牛之氣
七年高秀拂曾漢以非遥六月雄圖擊長波而未遠
鄉望等少承榮緒中區勝族門稱東别之標地接西
隅之嚮嚴君平之履道盛德家傳秦子整之談天
風流代襲咸以為妙圖真諦事出于無名翠琰玄
碑道凝於不朽弇州北跨猶䟽騄驥之名文石東
區尚勒元龜之頌况乎玉衣流慶事属于仙幃金
屋延祥福纏於梵宇爰求勝筆載記方謠下官弱
植少徒薄游多暇薜蘿人事空懷江海之心筆札
神交尚有淵雲之氣相如謝病訪詩酒于臨卬丘
也栖遲聽絃歌於單父羣公以道之存矣思傳記
德之書下官以文在兹乎願展當仁之筆其辭曰
蜀莅東漸岷山西積月峽星橋勝金孕碧肸蠁靈兆
丘墟梵迹雁塔推基肅肅黃運英英文母配乾垂慶儀
坤握矩寵照香城仁霑静土爰光大壯聿求多祚青牛
福地白鶴禪林重扄霧敞複殿雲深龕雕翠玉刹樹黃
金龜鏡夕照鳳鐸晨吟蕙樓彌堅化臺出沒棟列長虹
窗栖明月果脣周映蓮眸間發雨霽猴池烟生龍窟肅
穆禪衆優游令宰方駕康衢連舟性海鷲岳增飾鶴林
潤彩藻繪相尋丹青盡在我今懷矣窮路何長承風詠
德展義陳詞百年心事千載風期東西南北栖遑幾時
梓州惠義寺重閣銘(楊炯)
大辰之歲正陽之月有郪縣宰扶風竇競字思眘昭
宣令德光闡化猷庶政惟和萬人以理閒庭不擾退
食自公遠覽形勢虔心净域乃與禪師釋智海忘言
契道寓目于長平之山援飛莖陟峭崿削成千仞壁
立萬尋俯觀大道僅如棗葉下望湏彌裁同芥子飛
流滴瀝而成響喬樹璀璨而垂榮玉堂石室千門相
似大殿珠毫十方皆現慷慨榱桷之未立可嗟棟宇
之莫脩不捨有為取諸大壯觀夫左龍角右参旗前
太微後營室駢羅列以雜沓瑟蕭條以清冷上磊落
以晃朗下泓澄以靉靆參參差差森森纚纚千櫨萬
栱乍合乍離蒨蒨粲粲絢絢煥煥六采五章或同或
散莾如天履矗以雲平金火合舍于垂珠日月相望
於御璧璇墀銀砌平接泰階玉戶金扉俛臨閶闔曳
紅日舒丹霞豐隆為雷抨鏗訇於軒檻列缺為電翕
&KR1865;霍于庭除寒暑隔閡于牆垣虹霓廽帶于廊廡仰
之不極目炫炫而喪精登之無階心遑遑而失度土
木翔九垓之表仍不逮于上榮文章窮四海之間猶
未離于前墄借如梵天之闕釋帝之宫两曜城池五
雲樓觀輪王所處純金為說法之堂諸佛所遊衆香
作景行之地亦未可同年而語也夫黃金鏤牓曾不
若四攝之門青石為牆曾不若三空之地殚百工之
力建七寶之樓豈徒然哉良有以也夫何故如來神
方且觀巖净道師方便化作一城事有古而可質于
今言有大而可徵于小是則毘邪四會俱發道心險
路衆人咸知寶所其銘曰
長平山兮建重閣上穹隆兮下磅礴紛被麗兮駢交錯
嚴色相兮冲寂寞誰所為兮大匠作
六祖能禪師碑銘(王維)
無有可捨是達有源無空可住是知空本離寂非動
乘化用常在百法而無得周萬物而不殆鼔栧海師
不知菩提之行散花天女能變聲聞之身則知法本
不生因心起見見無所取法則常如世之至人有證
於此得無漏不盡漏度有為非無為者其惟我曺溪
禪師乎禪師俗姓盧氏某郡某縣人也名是虚假不
生族姓之家法無中邊不居華夏之地善習表于兒
戲利根發於童心不私其身臭味于耕桑之侣苟適
其道羶行于蠻貊之鄉年若干事黃梅忍大師願竭
其力即安於井臼素刳其心獲悟于稊稗每大師登
座學衆盈庭中有三乘之根共聽一音之法禪師然
然受教曾不起予退省其私迥超無我其猶有懷渴
鹿之想尚求飛鳥之跡香飯未消弊衣仍覆皆曰升
堂入室測海窺天謂得黃帝之珠堪授法王之印大
師心知獨得謙而不鳴天何言哉聖與仁豈敢子曰
賜也吾與汝弗如臨終遂密授以祖師袈裟謂之曰
物忘獨賢人惡出巳予且死矣汝其行乎禪師遂懷
寶迷邦銷聲異域衆生為净土雜居止于編人世事
是度門混農商于勞侣如此積十六載南海有印宗
法師講湼槃經禪師聽于座下因問大義質以真乘
既不能酬翻從請益乃嘆曰化身菩薩在此化身肉
眼凡夫願開慧眼遂領徒属盡詣禪居奉為挂衣親
自削髮於是大興法雨普洒客塵乃教人以忍曰忍
者無生方得無我始成于初發心以為教首至於定
無所入慧無所依大身過于十方本覺超於三世根
塵不滅非色滅空行願無成即凢成聖舉足下足常
在道場是心是情同歸性海商人告倦自息化城窮
子無疑直開寶藏其有不植德本難入頓門妄繫空
化之狂曾非慧日之咎常歎曰七寶布施等恒河沙
億劫脩行盡大地墨不如無為之運無碍之慈弘濟
四生大庇三有旣而道德遍覆名聲普聞泉館卉服
之人去聖歴劫塗身穿耳之國航海窮年皆願拭目
於龍象之姿忘身于鯨鯢之口駢立於戶外趺坐于
牀前林是旃檀更無襍樹筆惟簷蔔不嗅餘香皆
以寔歸多離妄執九重延想萬里馳誠思布髮以
奉迎願乂手而作禮則天太后孝和皇帝并勅書勸
諭徵赴京城禪師子牟之心敢忘鳳闕遠公之足不
過虎溪固以此辭竟不奉詔遂送百衲袈裟及錢帛
等供飬天王厚禮獻玉衣於幻人女后宿因施金錢
於化佛尚德貴物異代同符至某載月日忽謂門人
曰吾將行矣俄而異香滿室白虹属地飯食訖而敷
坐沐浴畢而更衣彈指不留水流燈熖全身永謝薪
盡火滅山崩川竭鳥哭猿啼諸人唱言人無眼目列
郡慟哭世且空虚某月日遷神于曺溪安坐于某所
擇吉祥之地不待青烏變功德之林皆成白鶴嗚呼
大師至性浮一天姿貞素百福成相衆妙會心經行
宴息皆在正受談笑語言曾無戲論故能五天重跡
百越稽首脩蛇雄虺毒螫之氣銷跳殳彎弓猜悍之
風變畋漁悉罷蠱酖知非多絶羶腥效桑門之食悉
棄罟網襲稻田之衣永維浮圖之法寔助皇王之化
弟子曰神會遇師于晩景聞道于中年廣量出于
凡心利智踰于宿學雖末後供樂冣上乘先師所明
有類獻珠之顧世人未識猶多抱玉之悲謂余知道
以頌見託偈曰
五藴本空六塵非有終生倒計不知正受蓮花承足楊
枝生肘苟離身心孰為休咎至人達觀與佛齊功無心
捨有何處依空不著三界徒勞八風以兹利智遂與宗
通愍彼偏方不聞正法俯同惡類將興善業教忍斷嗔
脩慈捨獵世界一華祖宗六葉大開寶藏明示衣珠本
源常在妄轍遂殊過動不動離懼不懼吾道如是道豈
在吾道遍四生常依六趣有漏聖智無義章句六十二
種一百八喻悉無所得應如是住
文章辨體彙選卷六百六十一
