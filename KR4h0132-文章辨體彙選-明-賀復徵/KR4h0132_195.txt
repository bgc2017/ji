文章辨體彙選卷一百九十五
明賀復徵編
進策三
君術察情(宋蘇轍)
臣聞將求御天下之術必先明於天下之情不先明於
天下之情則與無術何異夫天下之術臣固已略言之
矣而又將竊言其情今使天子皆得賢人而任之雖可
以無憂乎其為奸然猶有情焉而不可以不知盖臣聞
之人有好為名高者臨財推之以讓其親見位去之以
讓其下進而天子禮焉則以為歡進而不禮焉則雖逼
之而不食其禄方為廉恥之節以高天下若是而天子
不知焉而豢之以厚利則其心赧然有所不平人有好
為厚利者見禄而就之以優其身見利而取之以豐其
家良田大産惟其與之則可以致其才如是而天子不
知焉而強之以名高則其心缺然有所不悦人惟無好
自勝也好自勝而不少柔之則忿鬭而不和人惟無所
相惡也有所相惡而不為少避之則事其私怒而不求
成功素剛則無折之也素畏則無強之也強之則將不
勝而折之則將不振凡此數者皆所以求用其才而不
傷其心也然猶非所以馭天下之奸雄盖臣聞之天下
之奸雄其為心也甚深而其為迹也甚微將營其東而
形之於西將取其右而擊之於左古之人有欲得其君
之權者不求之其君也優游翺翔而聽其君之所欲為
使之得其所欲而油然自放以釋天下之權天下之權
既去其君而無所歸然後徐起而收之故能取其權而
其君不之知古之人有為之者李林甫是也夫人既獲
此權也則思專而有之專而有之則常恐天下之人從
而傾之夫人惟能自固其身而後可以謀人自固之不
暇而欲謀人也實難故古之權臣常合天下之争天下
且相與争而不解則其勢無暇及我是故可以久居而
不可去古之人有為之者亦李林甫是也世之人君苟
無好善之心幸而有好善之心則天下之小人皆將賣
之以為奸何者有好善之名而不察為善之實天下之
善固有可以謂之惡者天下之惡固有可以謂之善者
彼知吾之欲為善也則或先之以善而終之以惡或有
指天下之惡而飾之以善古之人有為之者石顯是也
人之將欲為此釁也將欲建此事也必先得於其君欲
成事而君有所不悦則事不可以成故古之姦雄劫之
以其所必不能其所必不能者不可為也則將反而從
吾之所欲為古之人有為之者驪姬之說獻公使之老
而避禍是也此數者天下之至情故聖人見其初而求
其終聞其聲而推其形盖惟能察人於無故之中故天
下莫能欺何者無故者必有其故也古者明王在上天
下之小人伏而不見夫小人者豈其能無意於天下也
舉而見其情發而中其病是以愧恥退縮而不敢進臣
欲天子明知君子之情以養當世之賢公名卿而深察
小人之病以絶其自進之漸此亦天下之至明也
其二觀勢(蘇轍)
臣聞事有若緩而其變甚急者天下之勢是也天下之
人幼而習之長而成之相咻而成風相比而成俗縱横
顛倒紛紛而不知以自定當此之時其上之人刑之則
懼驅之則聽其勢若無能為者然及其為變常至於破
壊而不可禦故夫天子者觀天下之勢而制其所向以
定其所歸者也夫天下之人弛而縱之拱手而視其所
為則其勢無所不至其狀如長江大河日夜渾渾趨於
下而不能止抵曲則激激而無所洩則咆勃潰亂蕩然
而四出壊隄防包陵谷汗漫而無所制故善治水者因
其所入而導之則其勢不至於激怒坌湧而不可收既
激矣又能徐徐而洩之則其勢不至於破決蕩溢而不
可止然天下之人而常狎其安流無事之不足畏也而
不為去其所激觀其激作相蹙潰亂未發之際而以為
不至於大懼不能徐洩其怒是以遂至横流於中原而
不可卒治昔者天下既安其人皆欲安坐而守之循循
以為敦厚默默以為忠信忠臣義士之氣憤悶而不得
發豪俊之士不忍其鬱鬱之心起而振之而世之士大
夫好勇而輕進喜氣而不懾者皆樂從而羣和之直言
忤世而不顧直行犯君而不忌今之君子累累而從事
於此矣然天下猶有所不從其餘風故俗猶衆而未去
相與抗拒而勝負之數未有所定邪正相摶曲直相犯
二者潰潰而不知其所終極盖天下之勢已少激矣而
上之人不從而遂決其壅臣恐天下之賢人不勝其忿
而自決之也夫惟天子之尊有所欲為而天下從之今
不為決之於上而聽其自決則天下之不同者將悻然
而不服而天下之豪俊亦將奮踴不顧而力決之發而
不中故大者傷小者死横潰而不可救譬如東漢之士
李膺杜密范滂張儉之黨慷慨議論本以矯拂世俗之
弊而當時之君不為分别天下之邪正以決其氣而使
天下之士發憤而自決之而天下遂以大亂由此觀之
則夫英雄之士不可以不少遂其意也是以治水者惟
能使之日夜流注而不息則雖有蛟龍鯨鯢之患亦將
順流奔走奮迅悦豫而不暇及於為變苟其瀦畜渾亂
壅閉而不決則水之百怪皆將悖然放肆求以自快其
意而不可禦故夫天下亦不可不為少決以順適其意
也
臣事用重臣(蘇轍)
臣聞天下有權臣有重臣二者其迹相近而難明天下
之人知惡夫權臣之專而世之重臣亦遂不容於其間
夫權臣者天下不可一日而有而重臣者天下不可一
日而無也天下徒見其外而不察其中見其皆侵天子
之權而不察其所為之不類是以舉皆嫉之而無所喜
此亦已太過也今夫權臣之所為者重臣之所切齒而
重臣之所取者權臣之所不顧也將為權臣耶必將内
悦其君之心委曲聽順而無所違戾外竊其生殺予奪
之柄黜陟天下以見已之權而没其君之威惠内能使
其君歡愛悦懌無所不順而安為之上外能使其公卿
大夫百官庶吏無所不歸命而争為之腹心上愛下順
合而為一然後權臣之勢遂成而不可拔至於重臣則
不然君有所為不可以必争争之不能而其事有所必
不可聽則專行而不顧待其成敗之迹著則上之心將
釋然而自解其在朝廷之中天子為之踧然而有所畏
士大夫不敢安肆怠惰於其側爵禄慶賞已得以議其
可否而不求以為已之私惠刀鋸斧鉞已得以參其輕
重而不求以為已之私勢要以使天子有所不可必為
而羣下有所震懼而已不與其利何者為重臣者不待
天下之歸已而為權臣者亦無所事天子之畏已也故
各因其行事而觀其意之所在則天下誰可欺者臣故
曰為天下安可一日無重臣也且今使天下而無重臣
則朝廷之事惟天子之所為而無所可否雖天子有納
諫之明而百官畏懼戰慄無平昔尊重之勢誰肯觸忌
諱冒罪戾而為天下言者惟其小小得失之際乃敢上
章讙譁而無所憚至於國之大事安危存亡之所繫則
將卷舌而去誰敢發而受其禍此人主之所大患也悲
夫後世之君徒見天下之權臣出入唯唯以為有禮而
不知此乃所以潜潰其國徒見天下之重臣剛毅果敢
喜逆其意則以為不遜而不知其有社稷之慮二者淆
亂於心而不能辨其邪正是以喪亂相仍而不悟何足
傷也昔者衛太子聚兵以誅江充武帝震怒發兵而攻
之京師至使丞相太子相與交戰不勝而走又使天下
極其所往而剪滅其迹當此之時苟有重臣出身而當
之擁護太子以待上意之少解徐發其所蔽而開其所
怒則其父子之際尚可得而全也惟無重臣故天下皆
知之而不敢言臣愚以為凡為天下宜有以養其重臣
之威使天下百官有所畏忌而緩急之間能有所堅忍
持重而不可奪者竊觀方今四海無變非常之事宜其
息而不作然及今日而慮之則可以無異日之患不然
者誰能知其果無有也而不為之計哉抑臣聞之今世
之弊在於法禁太密一舉足不如律令法吏且以為言
而不問其意之所屬是以雖天子之大臣亦安敢有所
為於法律之外以安天下之大事故為天子之計莫若
少寬其法使大臣得有所守而不為法之所奪昔申屠
嘉為丞相至召天子之倖臣鄧通立之堂下而詰責其
過是時通幾至於死而不救天子知之亦不以為怪而
申屠嘉亦卒非漢之權臣由此觀之重臣何損於天下
哉
其二守法(蘇轍)
臣聞仲尼之稱管仲曰奪伯氏駢邑三百飯蔬食没齒
無怨言又讀蜀志其言諸葛孔明遷李平殛廖立及孔
明既死而此二人皆哭泣有至死者臣每讀其書至此
未嘗不嗟歎古人之不可及也夫為天下國家惟剛者
能守其法而公者能以剛服天下天下者天下之天下
也賞罸之柄予奪之事其出於天子本無敢言者惟其
不公故有一人焉受戮而去雖其當罪而亦勃然有不
服之心而上之人雖其甚公於此而亦畏其不服而不
敢顯然明斥其罪故夫天下之不公足以敗天下之至
剛而天下之不剛亦足以破天下之至公臣嘗竊悲唐
季五代之亂外有執兵強忿之臣威蓋天下而以其力
内脅天子天子不敢輙忤其意意有所不悦則其上下
不能自保當此之時人主務為安身之政不敢以其剛
心而守其公事此其勢不得不然耳方今海内治安外
無諸侯之虞而内無執政之患然臣切觀之於政令刑
賞之際常若有所畏而不敢自必者此其故何也夫朝
廷之臣無罪而留有罪而黜此為臣之常也故其有罪
以為當黜則官必削以為不當黜則無故而置之外地
猶為不可今有罪而推之於外反從而增其爵秩是將
以為賞耶為刑耶是不可得而知也盖曰姑以鎮撫其
耿耿之意彼其失為近臣而去也雖賜之千金而猶有
所慊然於其心且天下之罪人而皆欲滿其所懷則為
天子安可以有所刑戮哉然而事之所不平者又非特
如此也黜之者一人則必有排而辨之者一人以為黜
之者之有所不悦乎其辨之者也而使與之皆黜夫此
二人其罪果誰在乎以其言而黜人亦以其言而黜之
是為黜者報仇耳是以天下雖無強臣之災而臣下竊
揣天子之心皆有所持而邀之此其弊始於執之不剛
而成於守之不公夫朝廷之事臣安得知其有所不公
者然竊怪每有所除吏民間莫不切切口語以為此誰
人之親戚故舊而得之者每有所措置亦莫不以為此
誰人之所欲而行之者使上之人凡果如此則宜乎人
之受罪而不服而吾亦不敢以加於人也詩云人亦有
言柔則茹之剛則吐之唯仲山甫柔亦不茹剛亦不吐
不侮鰥寡不畏強禦夫人唯能不侮鰥寡也而後能不
畏強禦臣故曰唯公者能以剛服天下此其勢然也且
夫古之為君者有所大樂而今世不知也人君之樂非
樂夫有天下而樂得與天下去惡而奬善以快吾志今
使天下有不義之臣誅之不獲又從而尊之尊之不足
以為悦而又從而黜其所怨以慰其盛怒此三事者夫
豈為君之樂哉盖事有所不可並從而欲不可以皆得
今夫人之有所私愛而不公者是亦人之所樂焉耳然
其為樂有所害於為君之樂是以不若棄彼而全此也
且事之利害有知之而患不可為者有患不知之而知
之則可行者今欲潔然無私而行吾法之所至有罪而
黜黜而無所姑息使天下皆知賞之為賞罸之為罸此
非有所勤苦而難成者而顧患不肯為夫管仲孔明惟
其為之而已矣
其三委兵權(蘇轍)
臣聞天下之患無常處也惟見天下之患而去之就其
所安而從之則可久而無憂有淺丈夫見其生於東也
而盡力於東以忘其西見其起於外也而銳意於外以
忘其中是以禍生於無常而變起於不測莫能救也昔
者西漢之禍當文景之世天下莫不以為必起於諸侯
之太強也然至武帝之時七國之餘日以漸衰天下坦
然四顧以為無虞而陵夷至於元成之間朝廷之強臣
實制其命而漢以不祀世祖顯宗既平天下以為世之
所患莫不在乎朝廷之強臣矣而東漢之亡其禍乃起
於宦官由此觀之則天下之患安在其防之哉人之將
死也或病於大勞或病於飲酒天下之人見其死於此
也而曰必無勞力與飲酒則是不亦拘而害事哉昔唐
季五代之亂果何在也海内之兵各隸其將大者數十
萬人而小者不下數萬撫循鞠養美衣豐食同其甘苦
而順其好惡甚者養以為子而授之以其姓故當是時
軍旅之士各知其將而不識天子之惠君有所令不從
而聽其將而將之所為雖有大姦不義而無所違拒故
其亂也姦臣擅命擁兵而不可制而方其不為亂也所
攻而必降所守而必固良將勁兵徧於天下其所摧敗
破滅足以上快天子鬱鬱之心而外抗敵國竊發之難
何者兵安其將而樂為用命也然今世之人遂以其亂
為戒而不收其功舉天下之兵數百萬人而不立素將
將兵者無腹心親愛之兵而士卒亦無附著而欲為之
效命者故命將之日士卒不知其何人皆莫敢仰視其
面夫莫敢仰視是禍之本也此其為禍非有脅從駢起
之殃緩則畏而怨之而有急則無不忍之意此二者用
兵之深忌而當今之人盖亦已知之矣然而不敢改者
畏唐季五代之禍也而臣竊以為不然天下之事有此
利也則必有此害天下之無全利是聖人之所不能如
之何也而聖人之所能要在不究其利利未究而變其
方使其害未至而事已遷故能享天下之利而不受其
害昔唐季五代之法豈不大利於世惟其利已盡而不
知變是以其害隨之而生故我太祖太宗以為不可以
長久而改易其政以便一時之安為將者去其兵權而
為兵者使不知將凡此皆所以杜天下之私恩而破其
私計其意以為足以變五代豪將之風而非以為後世
之可長用也故臣以為當今之世不變其法無以求成
功且夫邀天下之大利則必有所犯天下之危欲享大
利而顧其全安則事不可成而方今之弊在乎不欲有
所搖撼而徒得天下之利不欲有所勞苦而遂致天下
之安今夫欲人之成功必先捐兵以與人欲先捐兵以
與人則先事於擇將擇將而得之苟誠知其忠雖捐天
下以與之而無憂而况數萬之兵哉昔唐之亂其為變
者非其所命之將也而皆其盜賊之人所不得已而以
為將者故夫將帥豈必盡疑其為姦要以無畏其擇之
勞而遂以破天下之大利盖天下之患夫豈必在此也
其四養兵(蘇轍)
臣聞天下之勇士可使用兵而不可使主兵天下之智
士可使主兵而不可使養兵養兵者君子之事也故用
兵難而養兵為尤難何者士氣之難伏也舉兵而征行
三軍之士其心在號令而其氣在戰息兵而為營三軍
之士其心在壘壁而其氣在禦陳兵而遇敵三軍之士
其心在白刃而其氣在勝氣之所在者毒之所向也故
兵在外士氣在敵而不在其上不在其上是故撫之而
易悦予之而易足誅之而易定動之而易使其上之人
御之以勇而驅之以智則百萬之衆可以無足憂者及
夫天下既安三軍之士各反其室家美衣甘食優游無
為投石超距不足以洩其怒而各求其上之所短當此
之時軍中之士圜視四顧而始不可忍矣是故久於不
用則其意不欲復戰久於不使則其意不欲復役夫惟
不欲而彊使之與之出戰則不樂而與之從役則為亂
此必然之勢也夫古者兵出於農其欲動之尤難然當
周之季諸侯之彊天下之民日起而操兵齊晉秦楚以
其兵車徜徉天下萬里而後反而天下之民不敢言病
至於後世平居無事常竭天下以養士卒一旦有急當
得其力乃反傲睨邀賞不肯即去夫其平時衣食其上
有難而起起而鬭死有事而役役而盡力此其勢宜若
愈於三代之農夫矣而當今方病其不然此豈非其養
之之過歟臣觀天下之兵其數莫如京師之多而士卒
之趦趄難制亦莫如京師之甚何者天子在位以仁御
兵士不知戰而狃於賞令之稍急則瞋目攘臂而言不
遜此甚可惡也且京師宗廟禁闈之所在而使不義之
徒周環布列於其左右而尚何以為安臣聞養兵而兵
驕戾其責在將方今京師之將所任者誰乎匹夫小人
以次當遷而為之什百之長此其為名尚未離乎卒伍
也而其上之所統獨有三太尉推而上之則至於樞密
使如此四大臣者非在什伍部曲之間以日夕訓練之
者也且夫卒未親附而罰之則不服不服則難用也今
使大臣獨制其上恩意不交而德澤不洽上下不相信
特以勢相從而無以義附者則是未可以法治也使朝
廷大臣而曲躬傴僂親問疾苦如異時出兵行陳之間
此則其勢有所不給矣古者南北軍有監軍御史有護
軍諸校各有軍正正丞是以任安胡建之徒忠信守節
之士得以出入軍中獲其歡心而後訓之以禮繩之以
法有以誅滅而士卒皆服如此而後兵可用也今奈何
獨使狼戾之人自相臨御而天子獨以貪暴無知之匹
夫為左右之衛哉臣愚以為略如漢制設為諸校使常
處軍中既以撫之且漸誅戮其豪横而訓之知禮傳曰
晉悼公知欒糾之能御以知於政也以為戎御使訓諸
御知義知荀賓之有力而不暴也以為戎右使訓勇力
之士時使故軍中之吏非其近之則不能得其歡心不
得其心則雖有法而不能用有法不能用則士不可以
勞苦而兵不可以應卒有兵不可以應卒而有將不能
以使衆此最天下之大患也
其五用人(蘇轍)
臣聞天下惟其有權者可以使人有利者可以得衆權
者天下之所為去就也利者天下之所為奔走也能是
非可否者之謂權能貧富貴賤者之謂利天子者收天
下之權而自執之歛天下之利而親用之者也故天下
之人上自公卿大夫之尊而下至於閭閻匹夫之賤府
史胥徒僮僕奴妾以次相屬而相役至於疲弊勞苦老
死而不去緩急可以使之相救危難可以使之相死蹈
白刃赴深谷可使用命而不敢辭何者彼利於人者固
役於人也千金之家持其贏餘以匄貸鄰里之貧民薄
息緩取而可以豪横於鄉黨刺客武士為之效死而莫
之能制此權利之所致也臣聞天子者執天下之權而
擅四海九州之利爵禄慶賞金玉錢幣此其富非特千
金之利也予奪可否刑戮誅滅此其勢非特千金之權
也古之人君得天下之權利而專之是故所為而成所
欲而就謀臣猛將為之盡力有死而無二社稷之臣可
使死宗廟郡縣之臣可使死封疆文吏可使死其職武
吏可使死其兵天下之人其存心積慮皆以為當然是
以寇至而不懼難生而無變方其平居無事之際天子
衣食而養之以待天下之事故有事而死亦其勢然也
然當今天下之人食天子之禄被天子之爵衣青紫佩
印綬從吏卒縱横赫奕者常徧天下一旦有急皆莫肯
死者此甚可怪也往年廣南之亂大吏據城擁兵賊至
而莫敢擊逃遁奔竄伏於草莽之間以避兵革之禍至
使蠻夷之人得以横行於中原人民流離方數千里幾
為丘墟而無一死戰之吏國家每歲收天下之士士之
發於饑寒取官而去者動以數百為軰六年之間考足
而無過則又為之改爵而增其禄秩幸而有超羣拔類
之才則公卿大臣又得薦之於天子而特寵貴之翺翔
朝廷之間不出十年可以安坐談笑而為兩制此其為
法尚何所負於天下而士大夫終莫肯奮而為之用何
也夫明哲之君以其法邀天下今天下之人反以其法
邀之故邀在我則奔走者人也邀在人則奔走者我也
今世之法夫豈不欲以邀人哉涖官六七考求舉者五
六人凡此皆備具而無所過失然後為之改爵而增其
禄秩夫此豈誠足以邀人哉為法而不足以邀人則人
將反以吾法而相邀今之官吏考足而無過且有舉者
則天子寧有以却之耶是不得不從而予之矣如此則
是天子之爵禄非天子之惠而天下之勢也士大夫以
勢取爵禄是以舉皆不德其上凡今天下之權反而入
於下而天子之利變而為輕取易得之物矣盖臣聞天
下有二弊有法亂之弊有法弊之弊法亂則使人紛紛
而無所執法弊則使人牽制而不自得古之聖人法亂
則以立法救之而法弊則受之以無法夫無法者非縱
横放肆之謂也上之人投棄規矩而使天下無所執以
邀其君是之謂無法今夫官吏之法其亦無自舉者與
考而已使一二大臣得詳其才與不才舉者具而考足
才者與之而不才者置之雖有考不足而舉者不具其
可與者則亦與之也凡皆務與天下為所不可測使吏
無所執吾法以邀我收天子之權利而歸之於上如此
則議者將以為蕩然無法則大吏易以為奸臣聞人惟
不為奸也而後任以為大吏苟天下之廣而無一二大
臣可信者則國非其國矣且自唐季以來世之設法者
始皆務以防其大臣盖唐之盛時其所以試天下之士
與調天下之選人者皆無一定之法而惟有司之為聽
夫是以下不得邀其上而上有以役其下臣故曰惟有
權者可以使人有利者可以得衆此不可不深察也
民政設三老(蘇轍)
臣聞王道之至於民也其亦深矣賢人君子自潔於上
而民不免為小人朝廷之間揖讓如禮而民不免為盜
賊禮行於上而淫僻邪放之風起於下而不能止此猶
未免為王道之未成也王道之本始於民之自喜而成
於民之相愛而王者之所以求之於民者其粗始於力
田而其精極於孝悌廉恥之際力田者民之最勞而孝
弟廉恥者匹夫匹婦之所不悦彊所最勞而使之有自
喜之心勸所不悦而使之有相愛之意故夫王道之成
而及其至於民其亦深矣古者天下之災水旱相仍而
上下不相保此其禍起於民之不自喜於力田天下之
亂盜賊放恣兵革不息而民不樂業此其禍起於民之
不相愛而棄其孝弟廉恥之節夫自喜則雖有大勞而
其事不遷相愛則雖有彊狠之心而顧其親戚之樂以
不忍自棄於不義此二者王道之大權也方今天下之
人狃於工商之利而不喜於農惟其最愚下之人自知
其無能然後安於田畆而不去山林饑餓之民皆有盜
跖趦趄之心而閨門之内父子交忿而不知反朝廷之
上雖有賢人而其教不逮於下是故士大夫之間莫不
以為王道之遠而難成也然臣切觀三代之遺文至於
詩而以為王道之成有所易而不難者夫人之不喜乎
此是未得為此之味也故聖人之為詩道其耕耨播種
之勤而述其歲終倉廩豐實婦子喜樂之際以感動其
意故曰畟畟良耜俶載南畝播厥百穀實函斯活或來
瞻女載筐及筥其饟伊黍其笠伊糾其鏄斯趙以薅荼
蓼當此時也民既勞矣故為之言其室家來饁而慰勞
之者以勉卒其事而其終章曰荼蓼朽止黍稷茂止穫
之秷秷積之栗栗其崇如墉其比如櫛以開百室百室
盈止婦子寧止殺時犉牡有捄其角以似以續續古之
人當此之時歲功既畢民之勞者得以與其婦子皆樂
於此休息閒暇飲酒食肉以自快於一歲則夫勤者有
以自忘其勤盡力者有以輕用其力而狼戾無親之人
有所慕悦而自改其操此非獨於詩云爾導之使獲其
利而教之使知其樂亦如是也且民之性固安於所樂
而悦於所利此臣所以為王道之無難者也盖臣聞之
誘民之勢遠莫如近而近莫如其所與競今行於朝廷
之中而田野之民無遷善之心此豈非其遠而難至者
哉明擇郡縣之吏謹法律之禁刑者布市而頑民不悛
夫鄉黨之民其視郡縣之吏自以為非其比肩之人徒
能畏其用法而袒背受笞於其前不為之愧此其勢可
以及民之明罪而不可以及其隠慝此豈非其近而無
所與競者邪惟其里巷親戚之間幼之所與同戲而壯
之所與共事此其所與競者也臣愚以謂古者郡縣有
三老嗇夫今可使推擇民之孝弟無過力田不惰為民
之素所服者為之無使治事而使譏誚教誨其民之怠
惰而無良者而歲時伏臘郡縣頗置禮焉以風天下使
慕悦其事使民皆有愧恥勉強不服之心今不從民之
所與競而教之而從其所素畏夫其所素畏者彼不自
以為伍而何敢求望其萬一故教天下自所與競者始
而王道可以漸至於下矣
其二使人(蘇轍)
臣聞三代之盛時天下之人自匹夫以上莫不務自修
潔以求為君子父子相愛兄弟相悦孝弟忠信之美發
於士大夫之間而下至於田畆朝夕從事終身而不厭
至於戰國王道衰息秦人驅其民而納之於耕耘戰鬭
之中天下翕然而從之南畆之民而皆争為干戈旗鼓
之事以首争首以力搏力進則有死於戰退則有死於
將其患無所不至夫周秦之間其相去不數十百年周
之小民皆有好善之心而秦人獨喜於戰攻雖其死亡
而不肯以自存此二者臣竊知其故也夫天下之人不
能盡知禮義之美而亦不能奮不自顧以陷於死傷之
地其所以能至於此者上之人實使之然也然而閭巷
之民劫而從之則可以與之僥倖於一時之功而不可
以望其久遠而周秦之風俗皆累世而不變此不可不
察其術也盖周之制使天下之士孝弟忠信聞於鄉黨
而達於國人者皆得以登於有司而秦之法使其武徤
壯勇能斬捕甲首者得以自復其役上者優之以爵禄
而下者皆得役屬其鄰里天下之人知其利之所在則
皆争為之而尚安知其他然周以之興而秦以之亡天
下遂皆尤秦之不能而不知秦之所以使天下者亦無
以異於周之所以使天下何者至便之勢所以奔走天
下萬世之所不易也而特論其所以使之者何如焉耳
今者天下之患實在於民昏而不知教然臣以謂其罪
不在於民而上之所以使之者或未至也且天子之所
求於天下者何也天下之人在家欲得其孝而在國欲
得其忠兄弟欲其相與為愛而朋友欲其相與為信臨
財欲其思廉而患難欲其思義此誠天子之所欲於天
下者古之聖人所欲而遂求之求之以勢而使之自至
是以天下争為其所求以求稱其意今有人使人為之
牧其牛羊將責之以其牛羊之肥則因其肥瘠而制其
利害使夫牧者趨其所利而從之則可以不勞而坐得
其所欲今求之以牛羊之肥瘠而乃使之盡力於樵蘇
之事以其薪之多少而制其賞罰之輕重則夫牧人將
為牧耶將為樵耶為樵則失牛羊之肥而為牧則無以
得賞故其人舉皆為樵而無事於牧吾之所欲者牧也
而反樵之為得此無足怪也今夫天下之人所以求利
於上者果安在哉士大夫為聲病剽略之文而治苟且
記問之學曳裾束帶俯仰周旋而皆有意於天子之爵
禄夫天子之所求於天下者豈在是也然天子之所以
求之者唯此而人之所繇以有得者亦唯此是以若此
不可知也嗟夫欲求天下忠信孝弟之人而求之於一
日之試天下尚誰知忠信孝弟之可喜而一日之試之
可恥而不為者詩云無言不醻無德不報臣以為欲得
其所求宜遂以其所欲而求之開之以利而作其怠則
天下必有應者今間歲而取天下之才奇人善士固宜
有起而入於其中然天下之人不能深明天子之意而
以為所為求之者止於其目之所見是以盡力於科舉
而不知自反於仁義臣欲復古者孝弟之科使州縣得
以與今之進士同舉而皆進使天下之人時獲孝弟忠
信之利而明知天子之所欲如此則天下宜可漸化以
副上之所求然臣非謂孝弟之科必多得天下之賢才
而要以使天下知上意之所在而各趨於其利則庶乎
不待教而忠信之俗可以漸復此亦周秦之所以使人
之術歟
其三屯田(蘇轍)
臣聞近代以來天下之變備矣世之君子隨其破敗而
為之立法補苴缺漏疏剔棼穢其為法亦已盡矣而後
世之弊常不為之少息其法既立而旋亡其民暫享其
利而不能久因循維持至於今世承百王之弊而獨受
其責其病最為繁多而古人已行之遺策又莫不盡廢
而不舉是以為國百有餘年而不至於治平者由此之
故也盖天下之多虞其始自井田之亡田制一敗而民
事大壊紛紛而不可止其始也兼并之民衆而貧民失
職貧者無立錐之地而富者連阡陌以勢相役收大半
之税耕者窮餓而不耕者得食以為不便故從而為之
法曰限民名田貴者無過若干而貧者足以自養此董
生之法也天下之人兼并而有餘則思以為驕奢驕奢
之風行於天下則富者至有破其貲畜而貧者處於不
若以争為盜而不知厭民皆有為盜之心則為之上者
甚危而難安故為之法曰立制而明等使多者不得過
而少者無所慕也以平風俗此賈生之法也民之為性
豐年則食之而無餘饑年則轉死於溝壑而莫之救富
商大賈乘其不足而責賣之以重其災因其有餘而賤
取之以待其弊予奪之柄歸於豪民而上不知收粒米
狼戾而不為斂藜藿不繼而不為發故為之法曰賤而
官為糴之以無傷農貴而官為發之以無傷民小饑則
發小熟之斂中饑則發中熟之斂大饑則發大熟之斂
此李悝之法也古者三代之兵出而為兵入而為農出
兵臨敵則國有資糧之儲而兵罷役休則無復養兵之
費及至後世海内多故而征伐不息以為害農故特設
兵以辦天下之武士其始若不傷農者而要其終衣食
之奉農亦必受其困故為之法曰不戰則耕以自養而
耕之閒暇則習為擊刺以待寇至此趙充國之法也盖
古之遺制其可以施於今者甚多而臣不敢復以為說
而此四者皆天下之所共知而不行者也夫知之而不
行此其故何歟臣聞事固有可以無術而行者有時異
事變無術而不可行者均民以名田齊衆以立制是無
術而可以直行者也平糴以救災屯田以寬農是無術
而不可行者也古者賢君在上用度足而財不竭損其
有餘以備民之所不足而不害於歲計今者歲入不足
以為出國之經費猶有所不給而何暇及於未然之備
古者將嚴而兵易使其兵安於劬勞故雖使為農而不
敢辭今者天下之兵可使執勞者皆不知戰而可與戰
者皆驕而不可使衣食豐溢而筋力疲憊且其平居自
處甚倨而安肯為農夫之事乎故屯田平糴之利舉世
以為不可復者由此之故也盍亦思其術矣臣嘗聞之
賈人之治産也將欲有為而無以為資者不以其所以
謀朝夕之利者為之也盖取諸其不急之處而日蓄之
徐徐而為之故其業不傷而事成夫天子之道食租衣
税其餘之取於民者亦非其正矣茶鹽酒鐵之類此近
世之所設耳夫古之時未嘗有此四物者之用也而其
為國亦無所乏絶臣愚以為可於其中擇取一焉而置
之用度之外歲以為平糴之資且其既已置之用度之
餘則不復有所顧惜而發之也輕發之也輕而後民獲
其利其與今之所謂常平者亦已大異矣抑嘗聞之嘗
已牧馬者不可使之畜豚彘馬彘之相去未能幾也而
猶且不可使今世之兵以為兵募之而欲強之以為農
此其不從固無足怪者今欲以兵屯田盖亦告之以將
屯田而募焉人固有無田以為農而願耕者從其願而
使之則雖勞而無怨苟屯田之兵既多而可用則夫不
耕而食者可因其死亡而勿復補以待其自衰矣嗟夫
古之人其制天下之患其亦已略盡矣而其守法者常
至於怠惰而不舉是以世之弊常若近起於今者而不
求古之遺法而依之以為治可不大悲矣哉
其四役游民(蘇轍)
臣聞三代之時無兵役之憂降及近世有養兵之困而
無興役之患至於今而養兵興役之事皆不得其當而
可為之深憂盖古者兵出於農而役出於民有農則不
憂無兵而有民則不憂無役五口之家常有一人之兵
而二十歲之男子歲有三日之役故其兵強而費不增
役起而人素具雖有大兵大役而不憂事之不集至於
兵罷役休而無日夜不息之費其後周衰井田破壊陵
夷至於末世天下無復天子之田皆民之所自有天下
之民不食天子之田是故獨賦其税而不任之以死傷
戰鬭之患天子有養兵之憂而天下無攻守劬勞之民
以為大憂故調其財以為養兵之用而天下之役凡其
所以轉輸漕運營建興築之事又皆出於民當此之時
民之所以供上之令者三曰租曰調曰庸租者地之所
當出調者兵之所當費庸者歲之所當役也故使之納
粟於官以為田之租人入布帛以為兵之調歲役其力
不役則出其力之所直以為役之庸此三者農夫皆兼
為之而游惰末作之民亦不免於庸調運重漕遠天子
不知其費而一出於民民歲役二旬而不役者當帛六
十尺民亦不至於大苦故隋唐之間有養兵之困而無
興役之患此其為法雖不若三代之兵不待天子之養
然天下之役猶有可頼者皆民為之也及其後世又不
能守乃始變法而為兩税以至於今天下非有田者不
可得而使而有田者之役亦不過奔走之用而不與天
下之大事天下有大興築有大漕運則常患無以為使
故廣募冗兵以供力役之急不知擊刺戰陳之法而坐
食天子之俸由是國有武備之兵而又有力役之兵此
二者其所以奉養之具皆出於農也而四海之游民無
尺寸之庸調為農者常使隂出古者游民之所入而天
子亦常兼任養兵興役之大患故夫兵役之弊當今之
世可謂極矣臣愚以為天子平日無事而養兵不息此
其事出於不得已惟其干戈旗鼓之攻而後可使任其
責至於力役之際挽車船築宫室造城郭此非有死亡
陷敗之危天下之民誠所當任而不辭不至以累兵革
之人以重費天子之廩食然當今之所謂可役者不過
曰農也而農已甚困盖常使盡出天下之費矣而工商
技巧之民與夫遊閒無職之徒常徧天下優游終日而
無所役屬盖周官之法民之無職事者出夫家之征今
可使盡為近世之法皆出庸調之賦庸以養力役之兵
而調以助農夫養武備之士而力役之兵可因其老死
疾亡遂勿復補而使游民之丁代任其役如期而止以
除其庸之所當入而其不役者則亦收其庸不使一日
而闕盖聖人之於天下不惟重乎苟廉而無所求唯其
能緩天下之所不給而節其太幸則雖有取而不害於
為義今者雖能使游民無勞苦嗟歎之聲而常使農夫
獨任其困天下之人皆知為農之不便則相率而事於
末末衆而農衰則天子之所獨任者愈少而不足於用
故臣欲收游民之庸調使天下無僥倖苟免之人而且
以紓農夫之困苟天下之游民自知不免於庸調之勞
其勢不耕則無以供億其上此又可驅而歸之於南畆
要之十歲之後必將使農夫衆多而工商之類漸以衰
息如此而後使天下舉皆從租庸調之制而去夫所謂
兩税者而兵役之憂可以稍緩矣
其五制外兵(蘇轍)
臣聞天下有二病好戰則財竭而民貧畏戰則多辱而
無威欲民之無貧則無疾夫無威欲君之無辱則無望
乎財之不竭此二患者天下未嘗兼有也古之人君各
從其所安而處其偏是以不獲全享其利而亦未嘗兼
受其病者昔匈奴之於漢可以見矣文景之世天下治
安民至老死不知征役之勞府庫盈溢其賦於民者三
十而取一可謂至盛矣然而匈奴傲慢侵侮至甚不遜
輸金繒納錦繡天子之至辱也而文景不以為意以求
全其民至於武帝不忍數世之忿盡天下之銳而攻之
闢地千里斬馘百萬匈奴之民死者大半洗除先帝之
宿恥而夸大中國之氣得志滿意無以加矣而内自疲
弊中民之家大抵皆破無復千金之戸此二者皆有所
就其成功是以有所忍而不顧而智者之論已謂非中
國之長筭矣今者中國之弊在於畏戰畏戰故多辱矣
而民又不免於貧無就其利而偏被其害重賦厚斂以
為二邊之賂國辱而民困盖今世之病已極矣賢人君
子竭其智慮以求安其民而常為追呼之所擾天子欲
使其澤下布四海而海内常為轉輸之所困此其弊盖
有原矣二邊之賂不絶是以天下之賦斂雖知其甚重
而不可輕天下之賦斂甚重而不可輕是以天下之民
雖知其甚困而不可得而安也故臣於民政之終而特
備論其要云盖方今天下之議莫不以為二邊之賂不
可去也獨其勇者則曰寧戰而無賂戰未必敗而賂必
至於困乏臣竊以為此古之漢武帝唐太宗堅忍而不
顧者足以行之然亦有所犯天下之至危何者吾民之
不戰久矣用不戰之民而待必戰之敵竊恐世俗之難
之也夫古者霸王之臣因敗而成功轉禍而為福若反
覆手之間耳桓公見脅於曹沬欲背其盟管仲因而信
之以自結於諸侯桓公襲蔡本以誅少姬之罪管仲因
而伐楚責包茅之不入而諸侯大服臣竊韙之方今二
邊之賂雖有所不得已而然者然其勢偶有似夫戰國
之際以謀相傾而隂相潰者是故臣欲因而成之以潜
破二邊之國古語有之曰將欲取之必固予之昔者晉
之取虞越之取吳冒頓之取東胡石勒之取王俊此四
者皆其予之之力也夫鄰國之患唯其相忌而相伺以
不敢相易是以其慮詳密而難圖今夫中國之不競亦
已久矣彼其相視以為無能為者非一日也然猶未肯
釋然而無疑夫惟釋然而無疑而後其國可取今吾猶
有所齟齬於其間彼以吾為猶有不服之心是以君臣
相視而未敢懈盖古之英雄能忍一朝之忿而全百世
之利臣以為當今之計禮之當加恭待之當加厚使者
之往無求以言勝之而其使之來者亦無求以言犯之
凡皆務以無逆其心而隂惰其志使之深樂於吾之賄
賂而意不在我而吾亦自治於内蒐兵㨂馬擇其精銳
而損其數以外見至弱之形而内收至強之實作内政
以寓軍令凡皆務以自損吾強大之勢而見吾衰弱之
狀使之安然無所顧忌而益以怠傲不過數年彼日以
無備而吾日以充實彼猶將以吾為不足與也而有無
厭之求彼怠而吾憤彼驕而吾怒及此而與之戰此所
謂敗中之勝而弱中之強者也嗟夫方今之事其勢亦
有二而已矣能奮一朝之勞而盡力以攻之則其後可
以大安而其始也不免有歲月之勤能忍一朝之辱而
自損以驕之則其後可以驟勝而其始也不免有歲月
之恥此二策者皆足以謀人之國敗人之兵而有勝矣
而臣竊謂今世之所安者必其予之而驕之者也嗟夫
智能攻之則以洗天下之大慚不能攻之則驕之而圖
其後未有不能攻之又不能驕之而拱手以望其成功
者方今每歲委百萬之資以予人而不能使人無疑其
有不服之心罄竭四海而其終不能以成事特幸其一
時之安而欲得其間隙之際以治天下天下安可得而
治哉
文章辨體彙選卷一百九十五
