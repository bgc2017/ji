文章辨體彙選卷四百五十九
明賀復徵編
頌四(以下整體)
頌子産(鄭人)
我有子弟子産誨之我有田疇子産殖之子産而死誰
其嗣之
頌孔子(魯人)
麛裘而鞞投之無戾鞞之麛裘投之無郵
又頌
衮衣章甫寔獲我所章甫衮衣惠我無私
趙充國頌(漢揚雄)
宣帝時充國畫形于未央宫至成帝時西羌嘗有警帝
追美充國乃召黃門郎雄即充國圖畫而頌之
明靈惟宣戎有先零先零猖狂侵漢西疆漢命虎臣惟
後將軍整我六師是討是震既臨其域諭以威德有守
矜功謂之弗克請奮其旅于䍐之羌天子命我從之鮮
陽營平守節屢奏封章料敵制勝威謀靡亢遂克西戎
還師于京鬼方賓服罔有不庭昔周之宣有方有虎詩
人歌之乃列于雅在漢中興充國作武赳赳桓桓亦紹
厥緒
竇車騎北征頌(班固)
車騎將軍應昭明之上德該文武之妙姿蹈佐歷握輔
㩞翼肱聖上作主光輝資天心謨神明規卓遠圖幽冥
親率戎士廵撫疆城勒邊御之永設奮&KR0008;櫓之遠經閔
遐黎之騷狄念荒服之不庭乃總三選簡虎挍勒部隊
明誓號援謀夫于末言察武毅于爼豆取可杖于品象
拔所用於仄陋料資器使采用先務庶民響慕羣英影
附羌戎相率東夷爭騖不召而集未令而諭于是雷震
九原電曜高闕金光鏡野武旗冒日雲黯長蜺鹿超黃磧輕
選四縱所向莫敵馳颷疾踵蹊迹探梗莽採嶰阨斷溫
禺分尸逐電激私渠星流霰落名王交手稽顙請服乃
收其鋒鏃干鹵甲胄積象如丘阜陳閱滿廣野戢載連
百兩散數累萬億放獲驅孥揣城拔邑擒馘之倡九谷
謠譟響聒東夷埃塵戎域然而倡呼鬱憤未逞厥願甘
平原之酣戰矜訊捷之累筭何則上將崇至仁行凱易
弘濃恩降溫澤同庖厨之珍饌分列室之纖帛勞不御
輿寒不施襗行無偏勤止無兼役悂蒙識而愎戾順貳
者異而懦夫奮遂踰涿郡跨祁連籍龍庭蹈就疆獦崝嵮
轔幽山&KR2596;凶河臨安侯軼烏居與胊衍顧衛霍之遺迹
睋伊秩之所邈師横騖而庶御士怫㥜以爭先回萬里
而風騰劉殘寇于沂垠糧不賦而師瞻役不重而偹軍
行戎醜以禮教炘鴻稜而昭仁文武炳其並隆威德兼
而兩信清乾鈞之攸冐拓畿略之所順槖弓鏃而戢戈
回雙麾以東運于是封燕然以隆高被廣衍以弘曠銘
靈陶以勒崇欽皇祗之佑貺宣惠氣盪殘風陶嚴律嘉
凝隂飛雪瀼甘雨灑淋榛枯興嘉卉始農工土膏含
養四時分任于是三軍稱曰亹亹將軍克廣德心光光
神武弘昭德音超兮眇天潜眇兮與神參
祖德頌(蔡邕)
昔文王始受命武王定禍亂至于成王太平乃洽祥瑞
畢降夫豈后德熙隆漸浸之所通也是以易嘉積善有餘
慶詩稱子孫其保之非特王道然也賢人君子修仁履
德者亦其有焉昔我烈祖暨于予考世載孝友重以明
德率禮莫違是以靈祗降之休瑞兔擾馴以昭其仁木
連理以象其義斯乃祖禰之遺靈盛德之所貺也豈我
童蒙孤稚所克任哉
穆穆我祖世篤其仁其德克明惟懿惟醇宣慈惠和無
競伊人巖巖我考莅之以莊增崇丕顯克構其堂是用
祚之休徵惟光厥徵伊何於昭于今園有甘棠别榦同
心墳有擾兔宅我栢林神不可誣偽不可加析薪之業
畏不克荷矧貪靈貺以為已華惟予小子豈不是欲于
有先功匪榮伊辱
京兆樊惠渠頌(蔡邕)
洪範八政一曰食周禮九職一曰農有生之本于是乎
出貨殖財用于是乎在九土上沃為大田多稔然而地
有埆塉川有墊下溉灌之便行趍不至明哲君子創業
農事因高卑之宜驅自行之勢以盡水利而富國饒人
自古有焉若夫西門起鄴鄭國行秦李冰在蜀信臣治
穰皆此道也陽陵縣東其地衍隩土氣辛螫嘉榖不植
草萊焦枯而涇水長流溉灌維首編戶齊民庸力不供
牧人之吏謀不假給盖常興役猶不克成光和五年京
兆尹樊君諱陵字德雲勤恤人隠悉心政事苟有可以
惠斯人者無聞而不行焉遂諮之郡吏申于政府僉以
為因其所利之事者不可已者也乃命方略大吏麴遂
令伍瓊揣度計慮揆程經用以事上聞付在三府司農
遂取財于豪富借力于黎元樹柱累石委薪積土基跂
工堅體勢強壯折湍流款曠陂會之于新渠疏水門通
窬瀆灑之于畎畆清流浸潤泥潦浮游昔日鹵田化為
甘壤梗黍稼穡之所入不可勝筭農民熙怡悅豫相與
謳談疆畔斐然成章謂之樊惠渠云其歌曰
我有長流人莫遏之我有溝澮莫或達之田疇斥鹵莫
修莫釐饑饉困悴莫恤莫思乃有樊君作人父母立我
畎畆黃潦膏凝多稼茂止惠乃無疆如何勿喜我壤我
營我疆斯成泯泯我人既富且盈為酒為釀蒸彼祖靈
貽福惠君夀考且寧
許由頌(晉潘岳)
邈哉許公執真履貞辭尭天下抱樸隠形川停岳峙澹
泊無營棲遲高山與世靡爭虚薄忝任來宰斯城愧無
惠化報産之政峩峩治所樂慕景名登箕逍遙來過墓
庭通于時憲傾筐不盈恨無旨酒奠公之靈死而不朽
公其有榮聊述雅美揚公馨聲
漢高祖功臣頌(陸機)
相國鄼文終侯沛蕭何相國平陽懿侯沛曹參太子少
傅留文成侯韓張良丞相曲逆獻侯陽武陳平楚王淮
隂韓信梁王昌邑彭越淮南王六黥布趙景王大梁張
耳韓王韓信燕王豐盧綰長沙文王吳芮荆王沛劉賈
太傅安國懿侯王陵左丞相絳武侯沛周勃相國舞陽
侯沛樊噲右丞相曲周景侯高陽酈商太僕汝隂文侯
沛夏侯嬰丞相潁隂懿侯睢陽灌嬰代丞相陽陵景候
魏傅寬車騎將軍信武肅侯靳歙大行廣野君高陽酈
食其中郎建信侯齊劉敬太中大夫楚陸賈太子太傅
稷嗣君薛叔孫通魏無知護軍中尉随何新城三老董
公轅生將軍紀信御史大夫沛周苛平國君侯公右三
十一人與定天下安社稷者也頌曰
茫茫宇宙上墋下黷波振四海塵飛五岳九服徘徊三
靈改卜赫矣高祖肇載天禄沈跡中鄉飛名帝籙卿雲
應輝皇階授木龍興泗濱虎嘯豐谷彤雲晝聚素靈夜
哭金精仍頽朱光以渥萬邦宅心駿民效足堂堂蕭公
王跡是因綢繆叡后無競維人外濟六師内撫三秦拔
竒夷難邁德振民體國垂制上穆下親名盖羣后是謂
宗臣平陽樂道在變則通爰淵爰嘿有此武功長驅河
朔電擊壤東恊策淮隂亞跡蕭公文成作師通幽洞冥
永言配命因心則靈窮神觀化望景揣情鬼無隠謀物
無遁形武關是闢鴻門是寧随難滎陽即謀下邑銷印
惎廢推齊勸立運籌固陵定策東襲三王從風五侯允
集覇楚實喪皇漢凱入怡顔高覧弭翼鳳戢託跡黃老
辭世却粒曲逆宏達好謀能深游精杳漠神跡是尋重
玄匪奥九地匪沈伐謀先兆擠響于音竒謀六奮嘉慮
四廻規主以足離項于懷格人乃謝楚翼寔摧韓王窘
執蕃馬洞開迎文以謀送高以哀灼灼淮隂靈武冠世
策出無方思入神契奮臂雲興騰跡虎噬陵險必夷摧
堅則脆肇謀漢濱還定渭表京索既扼引師北討濟河
夷魏登山滅趙威亮火烈勢踰風埽拾代如遺偃齊猶
草二州肅清四邦咸舉乃眷北燕遂表東海克滅龍且
爰取其旅劉項懸命人謀是與念功惟德辭通絶楚彭
越觀時韜迹匿光人具爾瞻翼爾鷹揚威陵楚域質委
漢王靖難河濟即宫舊梁烈烈黥布眈眈其眄名冠強
楚鋒猶駭電覩幾蟬蜕悟主革面肇彼梟風翻為我扇
天命方輯王在東夏矯矯三雄至於垓下元凶既夷寵
禄來假保大全祚非德孰可謀之不臧舍福取禍張耳
之賢有聲梁魏士也罔極自貽伊媿俯思舊恩仰察五
緯脱迹違難披榛來洎改策西秦報辱北翼悴葉更輝
枯條以肄王信韓孽宅土開疆我圖爾才越遷晉陽盧
綰自微婉孌我皇跨功踰德祚爾輝章人之貪禍寧為
亂亡吳芮之王祚繇梅鋗功微勢弱世載忠賢肅肅荆
王董我皇軍我圖四方殷薦其勲庸親作勞舊楚是分
往踐厥宇大啓淮濆安國違親悠悠我思依依哲母既
明且慈引身伏劍永言固之淑人君子寔邦之基義形
于色憤發于辭主亡與亡末命是期絳侯質木多略寡
言曾是忠勇惟帝攸歎雲騖靈丘景逸上蘭平代禽豨
奄有燕韓寧亂以武斃吕以權滌穢紫宫徵帝太原寔
惟太尉劉宗以安挾功震主自古所難勛耀上代身終
下藩舞陽道迎延帝幽藪宣力王室匪惟厥武總干鴻
門披闥帝宇聳顔誚項掩淚寤主曲周之進于其哲兄
俾率爾徒從王于征振威龍蜕攄武庸城六師寔因克
荼禽黥猗歟汝隂綽綽有裕戎軒肇跡荷策來附馬煩
轡殆不釋擁樹皇儲時乂平城有謀潁隂銳敏屢為軍
鋒奮戈東城禽項定功乘風藉響高步長江收吳引淮
光啓于東陽陵之勲元帥是承信武薄伐揚節江陵夷
王殄國俾亂作懲恢恢廣野誕節令圖進謁嘉謀退守
名都東規白馬北距飛狐即倉敖庾據險三塗輶軒東
踐漢風載徂身死于齊非說之辜我皇寔念言祚爾孤
建信委輅被褐獻寳指明周漢銓時論道移帝伊洛定
都酆鎬柔遠鎮邇寔敬攸考抑抑陸生知言之貫往制
勁越來訪皇漢附會平勃夷凶剪亂所謂伊人邦家之
彦百王之極舊章靡存漢德雖朗朝儀則昏稷嗣制禮
下肅上尊穆穆帝典煥其盈門風睎三代憲流後昆無
知叡敏獨照竒跡察侔蕭相貺同師錫随何辯達因資
於敵紓漢披楚唯生之績皤皤董叟謀我平隂三軍縞
素天下歸心袁生秀朗沈心善照漢旆南振楚威自撓
大略淵回元功響效邈哉惟人何識之妙紀信誑項軺
軒是乘攝齊赴節用死孰懲身與煙消名與風興周苛
慷慨心若懷冰形可以暴志不可陵貞軌偕没亮跡雙
升帝疇爾庸後嗣是膺天命雖順王心有違懷親望楚
永言長悲侯公伏軾皇媼來歸是謂平國寵命有輝震
風過物清濁效響大人于興利在攸往弘海者川崇山
惟壤韶濩錯音衮龍比象明明衆哲同濟天網劍宣其
利鍳獻其朗文武四充漢祚克廣悠悠遐風千載是仰
文章辨體彙選卷四百五十九
文章辨體彙選卷四百五十九
明賀復徵編
頌四(以下整體)
頌子産(鄭人)
我有子弟子産誨之我有田疇子産殖之子産而死誰
其嗣之
頌孔子(魯人)
麛裘而鞞投之無戾鞞之麛裘投之無郵
又頌
衮衣章甫寔獲我所章甫衮衣惠我無私
趙充國頌(漢揚雄)
宣帝時充國畫形于未央宫至成帝時西羌嘗有警帝
追美充國乃召黃門郎雄即充國圖畫而頌之
明靈惟宣戎有先零先零猖狂侵漢西疆漢命虎臣惟
後將軍整我六師是討是震既臨其域諭以威德有守
矜功謂之弗克請奮其旅于䍐之羌天子命我從之鮮
陽營平守節屢奏封章料敵制勝威謀靡亢遂克西戎
還師于京鬼方賓服罔有不庭昔周之宣有方有虎詩
人歌之乃列于雅在漢中興充國作武赳赳桓桓亦紹
厥緒
竇車騎北征頌(班固)
車騎將軍應昭明之上德該文武之妙姿蹈佐歷握輔
㩞翼肱聖上作主光輝資天心謨神明規卓遠圖幽冥
親率戎士廵撫疆城勒邊御之永設奮&KR0008;櫓之遠經閔
遐黎之騷狄念荒服之不庭乃總三選簡虎挍勒部隊
明誓號援謀夫于末言察武毅于爼豆取可杖于品象
拔所用於仄陋料資器使采用先務庶民響慕羣英影
附羌戎相率東夷爭騖不召而集未令而諭于是雷震
九原電曜高闕金光鏡野武旗冒日雲黯長蜺鹿超黃磧輕
選四縱所向莫敵馳颷疾踵蹊迹探梗莽採嶰阨斷溫
禺分尸逐電激私渠星流霰落名王交手稽顙請服乃
收其鋒鏃干鹵甲胄積象如丘阜陳閱滿廣野戢載連
百兩散數累萬億放獲驅孥揣城拔邑擒馘之倡九谷
謠譟響聒東夷埃塵戎域然而倡呼鬱憤未逞厥願甘
平原之酣戰矜訊捷之累筭何則上將崇至仁行凱易
弘濃恩降溫澤同庖厨之珍饌分列室之纖帛勞不御
輿寒不施襗行無偏勤止無兼役悂蒙識而愎戾順貳
者異而懦夫奮遂踰涿郡跨祁連籍龍庭蹈就疆獦崝嵮
轔幽山&KR2596;凶河臨安侯軼烏居與胊衍顧衛霍之遺迹
睋伊秩之所邈師横騖而庶御士怫㥜以爭先回萬里
而風騰劉殘寇于沂垠糧不賦而師瞻役不重而偹軍
行戎醜以禮教炘鴻稜而昭仁文武炳其並隆威德兼
而兩信清乾鈞之攸冐拓畿略之所順槖弓鏃而戢戈
回雙麾以東運于是封燕然以隆高被廣衍以弘曠銘
靈陶以勒崇欽皇祗之佑貺宣惠氣盪殘風陶嚴律嘉
凝隂飛雪瀼甘雨灑淋榛枯興嘉卉始農工土膏含
養四時分任于是三軍稱曰亹亹將軍克廣德心光光
神武弘昭德音超兮眇天潜眇兮與神參
祖德頌(蔡邕)
昔文王始受命武王定禍亂至于成王太平乃洽祥瑞
畢降夫豈后德熙隆漸浸之所通也是以易嘉積善有餘
慶詩稱子孫其保之非特王道然也賢人君子修仁履
德者亦其有焉昔我烈祖暨于予考世載孝友重以明
德率禮莫違是以靈祗降之休瑞兔擾馴以昭其仁木
連理以象其義斯乃祖禰之遺靈盛德之所貺也豈我
童蒙孤稚所克任哉
穆穆我祖世篤其仁其德克明惟懿惟醇宣慈惠和無
競伊人巖巖我考莅之以莊增崇丕顯克構其堂是用
祚之休徵惟光厥徵伊何於昭于今園有甘棠别榦同
心墳有擾兔宅我栢林神不可誣偽不可加析薪之業
畏不克荷矧貪靈貺以為已華惟予小子豈不是欲于
有先功匪榮伊辱
京兆樊惠渠頌(蔡邕)
洪範八政一曰食周禮九職一曰農有生之本于是乎
出貨殖財用于是乎在九土上沃為大田多稔然而地
有埆塉川有墊下溉灌之便行趍不至明哲君子創業
農事因高卑之宜驅自行之勢以盡水利而富國饒人
自古有焉若夫西門起鄴鄭國行秦李冰在蜀信臣治
穰皆此道也陽陵縣東其地衍隩土氣辛螫嘉榖不植
草萊焦枯而涇水長流溉灌維首編戶齊民庸力不供
牧人之吏謀不假給盖常興役猶不克成光和五年京
兆尹樊君諱陵字德雲勤恤人隠悉心政事苟有可以
惠斯人者無聞而不行焉遂諮之郡吏申于政府僉以
為因其所利之事者不可已者也乃命方略大吏麴遂
令伍瓊揣度計慮揆程經用以事上聞付在三府司農
遂取財于豪富借力于黎元樹柱累石委薪積土基跂
工堅體勢強壯折湍流款曠陂會之于新渠疏水門通
窬瀆灑之于畎畆清流浸潤泥潦浮游昔日鹵田化為
甘壤梗黍稼穡之所入不可勝筭農民熙怡悅豫相與
謳談疆畔斐然成章謂之樊惠渠云其歌曰
我有長流人莫遏之我有溝澮莫或達之田疇斥鹵莫
修莫釐饑饉困悴莫恤莫思乃有樊君作人父母立我
畎畆黃潦膏凝多稼茂止惠乃無疆如何勿喜我壤我
營我疆斯成泯泯我人既富且盈為酒為釀蒸彼祖靈
貽福惠君夀考且寧
許由頌(晉潘岳)
邈哉許公執真履貞辭尭天下抱樸隠形川停岳峙澹
泊無營棲遲高山與世靡爭虚薄忝任來宰斯城愧無
惠化報産之政峩峩治所樂慕景名登箕逍遙來過墓
庭通于時憲傾筐不盈恨無旨酒奠公之靈死而不朽
公其有榮聊述雅美揚公馨聲
漢高祖功臣頌(陸機)
相國鄼文終侯沛蕭何相國平陽懿侯沛曹參太子少
傅留文成侯韓張良丞相曲逆獻侯陽武陳平楚王淮
隂韓信梁王昌邑彭越淮南王六黥布趙景王大梁張
耳韓王韓信燕王豐盧綰長沙文王吳芮荆王沛劉賈
太傅安國懿侯王陵左丞相絳武侯沛周勃相國舞陽
侯沛樊噲右丞相曲周景侯高陽酈商太僕汝隂文侯
沛夏侯嬰丞相潁隂懿侯睢陽灌嬰代丞相陽陵景候
魏傅寬車騎將軍信武肅侯靳歙大行廣野君高陽酈
食其中郎建信侯齊劉敬太中大夫楚陸賈太子太傅
稷嗣君薛叔孫通魏無知護軍中尉随何新城三老董
公轅生將軍紀信御史大夫沛周苛平國君侯公右三
十一人與定天下安社稷者也頌曰
茫茫宇宙上墋下黷波振四海塵飛五岳九服徘徊三
靈改卜赫矣高祖肇載天禄沈跡中鄉飛名帝籙卿雲
應輝皇階授木龍興泗濱虎嘯豐谷彤雲晝聚素靈夜
哭金精仍頽朱光以渥萬邦宅心駿民效足堂堂蕭公
王跡是因綢繆叡后無競維人外濟六師内撫三秦拔
竒夷難邁德振民體國垂制上穆下親名盖羣后是謂
宗臣平陽樂道在變則通爰淵爰嘿有此武功長驅河
朔電擊壤東恊策淮隂亞跡蕭公文成作師通幽洞冥
永言配命因心則靈窮神觀化望景揣情鬼無隠謀物
無遁形武關是闢鴻門是寧随難滎陽即謀下邑銷印
惎廢推齊勸立運籌固陵定策東襲三王從風五侯允
集覇楚實喪皇漢凱入怡顔高覧弭翼鳳戢託跡黃老
辭世却粒曲逆宏達好謀能深游精杳漠神跡是尋重
玄匪奥九地匪沈伐謀先兆擠響于音竒謀六奮嘉慮
四廻規主以足離項于懷格人乃謝楚翼寔摧韓王窘
執蕃馬洞開迎文以謀送高以哀灼灼淮隂靈武冠世
策出無方思入神契奮臂雲興騰跡虎噬陵險必夷摧
堅則脆肇謀漢濱還定渭表京索既扼引師北討濟河
夷魏登山滅趙威亮火烈勢踰風埽拾代如遺偃齊猶
草二州肅清四邦咸舉乃眷北燕遂表東海克滅龍且
爰取其旅劉項懸命人謀是與念功惟德辭通絶楚彭
越觀時韜迹匿光人具爾瞻翼爾鷹揚威陵楚域質委
漢王靖難河濟即宫舊梁烈烈黥布眈眈其眄名冠強
楚鋒猶駭電覩幾蟬蜕悟主革面肇彼梟風翻為我扇
天命方輯王在東夏矯矯三雄至於垓下元凶既夷寵
禄來假保大全祚非德孰可謀之不臧舍福取禍張耳
之賢有聲梁魏士也罔極自貽伊媿俯思舊恩仰察五
緯脱迹違難披榛來洎改策西秦報辱北翼悴葉更輝
枯條以肄王信韓孽宅土開疆我圖爾才越遷晉陽盧
綰自微婉孌我皇跨功踰德祚爾輝章人之貪禍寧為
亂亡吳芮之王祚繇梅鋗功微勢弱世載忠賢肅肅荆
王董我皇軍我圖四方殷薦其勲庸親作勞舊楚是分
往踐厥宇大啓淮濆安國違親悠悠我思依依哲母既
明且慈引身伏劍永言固之淑人君子寔邦之基義形
于色憤發于辭主亡與亡末命是期絳侯質木多略寡
言曾是忠勇惟帝攸歎雲騖靈丘景逸上蘭平代禽豨
奄有燕韓寧亂以武斃吕以權滌穢紫宫徵帝太原寔
惟太尉劉宗以安挾功震主自古所難勛耀上代身終
下藩舞陽道迎延帝幽藪宣力王室匪惟厥武總干鴻
門披闥帝宇聳顔誚項掩淚寤主曲周之進于其哲兄
俾率爾徒從王于征振威龍蜕攄武庸城六師寔因克
荼禽黥猗歟汝隂綽綽有裕戎軒肇跡荷策來附馬煩
轡殆不釋擁樹皇儲時乂平城有謀潁隂銳敏屢為軍
鋒奮戈東城禽項定功乘風藉響高步長江收吳引淮
光啓于東陽陵之勲元帥是承信武薄伐揚節江陵夷
王殄國俾亂作懲恢恢廣野誕節令圖進謁嘉謀退守
名都東規白馬北距飛狐即倉敖庾據險三塗輶軒東
踐漢風載徂身死于齊非說之辜我皇寔念言祚爾孤
建信委輅被褐獻寳指明周漢銓時論道移帝伊洛定
都酆鎬柔遠鎮邇寔敬攸考抑抑陸生知言之貫往制
勁越來訪皇漢附會平勃夷凶剪亂所謂伊人邦家之
彦百王之極舊章靡存漢德雖朗朝儀則昏稷嗣制禮
下肅上尊穆穆帝典煥其盈門風睎三代憲流後昆無
知叡敏獨照竒跡察侔蕭相貺同師錫随何辯達因資
於敵紓漢披楚唯生之績皤皤董叟謀我平隂三軍縞
素天下歸心袁生秀朗沈心善照漢旆南振楚威自撓
大略淵回元功響效邈哉惟人何識之妙紀信誑項軺
軒是乘攝齊赴節用死孰懲身與煙消名與風興周苛
慷慨心若懷冰形可以暴志不可陵貞軌偕没亮跡雙
升帝疇爾庸後嗣是膺天命雖順王心有違懷親望楚
永言長悲侯公伏軾皇媼來歸是謂平國寵命有輝震
風過物清濁效響大人于興利在攸往弘海者川崇山
惟壤韶濩錯音衮龍比象明明衆哲同濟天網劍宣其
利鍳獻其朗文武四充漢祚克廣悠悠遐風千載是仰
文章辨體彙選卷四百五十九
