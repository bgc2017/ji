文章辨體彙選卷六百八十三
明賀復徵編
墓碑十九
玄宗御書故中書令梁國公姚文貞公神道碑銘
(唐張說)
叙曰八柱承天高明之位定四時成歲亭育之功存畫
為九州禹也堯享鴻名播時百穀棄也舜稱至德由此
言之知人則哲非人罔乂致君堯舜何代無人有唐元
宰曰梁文貞公者位為帝之四輔才為國之六翮言為
代之軌物行為人之師表蓋惟嶽降神應時間出者也
公諱崇字元之姚姓有虞之後遠自吳興近徙于陜今
家洛陽焉烈考長沙文獻公樹勲王室建旟巂府公紈
綺而孤克廣前業激昂成學榮問日流武庫則矛戟森
然文房則禮樂盡在弱冠補孝敬挽郎又制舉高第歴
佐濮鄭並有聲華入為司刑丞天授之際獄吏峻密公
持法無頗全活者衆進夏官員外郎郎中侍郎朝廷曰
能遂掌軍國遷鳳閣侍郎監修國史兼相王府長史始
則天人讓王承置醴之顧終以飛龍利見延參乘之恩
自時厥後恒當大任凡三處兵部尚書三入中書令一
為禮部尚書左庶子又肅政大夫總靈武軍兵馬又司
僕卿知隴右監牧出典亳宋常越許申徐潞揚同十郡
景雲初以藩邸舊僚封梁國公食賦百室公性仁恕行
簡易虚懷汎愛而涇渭不雜真率逕盡而應變無窮常
推是心以御于物故所莅必甿庶風偃驁狠化從言不
厲而教成政不威而事理去思覩頌來暮聞歌既登邦
政卒乘輯睦及在宗伯神人允諧今之中書是為理本
謀事兼于百揆論道總于三台公執國之鈞金玉王度
大渾順序休徵來臻懋德格天名遂身遜拜開府儀同
三司崇其秩逸其志也開元九年九月寢疾薨于東都
慈惠里皇上悼焉國人慕焉撫牀輟舂曾未云比制贈
揚州大都督謚曰文貞禮也十年二月葬于萬安山之
南原在疾也王人賜膳御醫視藥于薨也中使弔臨羽
儀哀送君臣之義厚莫重焉帝乃灑恩仙翰鏤澤豐珉
日月照臨于佳城雲烟變態于神道寶其文字别為羣
玉之山禁其樵蘇即表三司之墓
隴西節度大使贈涼州都督郭公神道碑銘(張說)
四序平分清秋之氣勁五方異俗崆峒之人武故隴上
多豪山西出將其有雲龍感召星象特生金鼓登壇隠
如敵國麾幢指塞自比長城得之于太原公矣公諱知
運字逢時一門連譽時人號曰三儒四海齊名天下謂
之八凱磧鹵之地戎馬生郊業戰鬭而弘勲仕州縣而
為達啓莫京之繇福不在于其身積無聲之善慶必流
于後嗣公太白之精雷泉之靈膺家之禎為國而生身
長七尺力能扛鼎猨臂虎口虬鬢鶚瞵射穿七札劒敵
萬人子卿路逢遙識將軍之相唐舉一見足辨封侯之
骨解褐以善戰授昭武校尉開元二年吐蕃入隴右掠
坰牧公兵以竒勝寇不復蹤積甲山齊而有餘牧馬谷
量而未盡歸功廟算朝議多之拜羽林將軍持節隴右
諸州節度大使兼鄯州都督河源軍使鎮西郵信國之
藩屏坐北落亦王之爪牙故入奉期門而出寄分閫執
憲總軍典屬乘障增爵益邑遇厚恩深俄而六州羣寇
相率大叛命公統隴右之騎濟河曲之師鋒鏑爭先玉
石俱碎拜左武衛大將軍授一子官金銀器百事雜綵
千段班師臨洮遘兹虐疾嗟乎匈奴未滅宿志不申生
也有涯死而猶視蕃夷邊鎮血面摧心悲慘風雲號慟
山谷豈非良將視人如子人亦視猶父乎皇帝憫焉詔
贈涼州都督米粟五百石錦帛五百段命都水使者張
景佚備物護葬遵朝典也惟公氣猛而性和量寬而精
銳沈謀可以掩蓍蔡雄斷可以奪鬼神故常糟粕韜鈐
芻狗風角然其樹恩結信立威用武烜赫如風濤震盪
如雷雨戰必克攻必取每有奏謁帝特稱歎孝文之得
魏尚敵不足憂太祖之見郭嘉知成吾事前後錫錦衣
寶帶文馬素女爛其盈門長鳴在廏感知巳之主陳必
死之力皇情西顧則九羌舋鼓詔書北伐則六狄焚旗
上成聖君之玄鑒下效武臣之素節其竟也如此其子
咸善居喪而過哀或從王事而奪禮則知辛賢父子繼
位將軍祭彤弟兄望參師律皇上念功以惜逝厚終以
遇存有詔詞人為其碑誌介士送葬即封征虜之墳單
于入朝當祭度遼之墓銘曰
洸洸將軍雄略冠羣平西征北震戎懾獯亭障卧鼓屯
田饋軍㐲此白刅致彼青雲郭侯宴喜既多受祉玄牡
黻友清廟蠲祀鼎食金奏炮鼈膾鯉既來不庭有嚴天
子流沙博望羽林飛騎河曲迴兵臨洮舊祉手握金節
魂沈玉帳千里送喪三軍悽愴詔葬禮崇恩碑義豐生
為神將死為鬼雄身世一滅榮華萬空祁連之墓長旌
武功
撥川郡王神道碑(張說)
珠玉無遠而登輦輅之飾寶也松栝無幽而入殿堂之
搆材也物貴其用人亦如之撥川王論方仁者源出於
疋未城吐蕃贊普之王族也曾祖贊祖尊父陵代相蕃
國號為東贊戎言謂字曰論因而氏焉公有由余之深
識日磾之先見陋偏荒之韋毳慕上國之衣冠聖歴二
年以所統吐渾七千帳歸於我是歲吐蕃大下公勤兵
境上縱諜招之其吐渾以論家世恩又曰仁人東矣從
之者七千人朝家大勲授左玉鈴衛將軍封酒泉郡開
國公食邑二千戶國語曰犬戎樹敦守終純固今其俗
獷而輕死其法折而不撓故前代無降人中國無童僕
自公拔身向化首變華風澤潞之間始見我州矣若夫
河南胡苑坰牧所利每歲冰合鐡騎是虞中軍必謀於
元老亞將固選於時傑神龍三年以為朔方軍前鋒遊
奕使景雲二年換右驍衛將軍開元五年兼歸德州都
督使皆如故八年遷本衛大將軍改朔方節度副大使
公之理兵也堅三甲(一作革)利五刃偶拳勇齊足力信賞
罰分甘苦六轡如手千夫一心接獯獫猶蚊蚋卧沙塞
猶袵席猶居露食垂二十年雨畢而成師冰泮而休卒
寒氣入於肌骨夜霜侵於鬢鬚人不堪其勤公不改其
節韓公之建三城也公洗兵諾真之水刷馬屮心之山
以為外斥而叛徒安堵鄭卿之和默啜也公授館李陵
之臺致饔光禄之塞以為内侯而賓至如歸九姓之亂
單于也公四月度磧過白檉林收火拔部帳納多真種
落彌川滿埜懷惠忘亡漠南諸軍韙其計也降戶之叛
河曲也公千騎奮擊萬騎奔走戡剪略定師旅方旋而
延陁&KR0932;&KR0932;復相嘯聚上軍敗於青岡元帥沒于赤柳澗
公越自新堡奔命寇場贏糧之徒不滿五百兇醜四合
衆寡萬倍公殺牛為壘噉敵為餉決命再宿衝潰重固
(一作圍)連兵躡踵千里轉戰全薛公(一作合薛納)於河外反知
運於寇手朔方諸軍壯其戰矣研磨之奔也邀于黑山
口覆其精銳布思之背也追至紅桃帳掩其輜重乳洎
之會刜蘭池之強敵木盤之役縲方渠之逋寇凡前後
大戰數十小戰數百算無遺策兵有全勝是以六狄逃
遁三垂久寧聲暴露於天下業光華於世載信皇威之
所加亦武臣之力也故錦衣寶玉允答戎功甲第良田
丕承王命帝錫其智效累其優寵黃頭黑齒比價齊名
積戰多瘡累勞生疹恩命尚藥馳往診之晉豎已深秦
醫無及及十一年四月十五日薨于位享年六十有六
制贈為撥川王稱故國本其志也太常議謚曰忠由舊
典昭其行也長子雲忠襲官封繼事業次子舊久特拜
郎將十二年四月詔葬於京城之南懷遠人也太常鼓
吹介士龍旂虎帳貂裘封犛殉馬吉凶之義舉夷夏之
物備長安令總徒以護事鴻臚卿士序賓以觀禮哀榮
之道著(一作極)矣君臣之義厚矣爰命國史立碑表墓吾
嘗同僚敢陳遺烈銘曰
黃河接天青海殊壤舉世安裕拔俗誰敢倬哉論侯利
有攸往奮飛橫絶摶空直上以衆款塞因敵立勲吐渾
(一作蕃)萬戶吟嘯成羣精感天地氣合風雲既封酒泉乃
位將軍朔方隂塞直秉獯虜帝命先鋒闞家虓虎上北
尸&KR0034;(一作山北加電)漢南擊鼓數年之間耀國威武我有師旅
將軍鞠之我有邊甿將軍育之柳澗亡師一劒復之蘭
池叛人三戰覆之武節方壯朝霧不待王爵送終宿恩
未改時來世往人亡物在銘勲謚忠以告四海
右羽林將軍王公神道碑(張說)
維大唐開元十五年九月二十三日庚申右羽林大將
軍持節河西隴右兩道節度營田九姓轉運十副大使
兼赤水大使專知節度事攝御史中丞判涼州都督上
柱國晉昌公薨於鞏芚亭故也夫事君效命之謂忠殺
敵榮親之謂勇干星襲月之謂氣逐日拔山之謂力有
一於此名猶蓋代矧兼其四人何間焉是晉昌所以錯
落將星崢嶸山嶽者也公諱君㚟字威明瓜州常樂人
也父壽因公建績致位九卿臨難守死褒贈特進審塞
翁之倚伏達家叟之浮休老而益壯歿而名位者矣公
威聲發於雷泉武義標於峒嶺小頭銳上猿臂虬髯龍
劒推百勝之鋒蛇矛得萬人之敵拔自行軍果有吕蒙
之才拜於壇場不爽韓信之用始仕鎮戍歴班外府及
郎將中郎至軍副率雖聚移官守而恒在疆埸郭知運
推轂河源握符隴外公未登一命事主將之旌麾不出
十年代總戎之節鉞慷慨之士以為美談於是自驍衛
將軍遷羽林大將軍既督隴右兼統河西綰塞垣之十
軍佩節制之兩印大田多稼而屯廪百億蒐乘藉馬而
鐵騎數萬乃蹈赤山焚罽幕獵青鳥驅犂牛喑鳴則七
戎避勇烜赫則千里震動亭侯恃其長城廟堂賴其神
將月獻戎揵歲行軍賞王侯無種屠狗起於將軍戰伐
有功爛羊超於都尉前後翻飛幕下奮躍行間跨軍曲
郡腰金冠玉者數十百人矣每至入朝奏謁升殿論邊
山川險易立成於聚米攻守方略一決於前籌遙詔置
兵先合於漢光之旨親書從事暗同於魏武之心故得
延譽上騰風雲鬱其氣色恩華下沓日月借其光輝當
斯時也躇躊攘袂三垂可以氣壓百蠻可以力制即叙
者老生之常談和親者豎儒之怯計安足為神武非常
之主道哉誓請先收近寇次擊遠羌盡區域於西海闢
郡縣於北荒煇皇靈於天外圖壯節於雲閣其事如果
曠古未儔惟君知臣俾斯言之可復何神與善負厥志
而無成是年秋八月吐蕃犯邊瓜州失守盗憎吳將執
政其親公以為背父立威非孝也頓兵縱敵非忠也大
義逼而忘家方寸亂而供國其定計也成列而出討賊
盡狄而退殺身忠在孝先將之道也公馳驛要諜而迴
紇内叛以八九之從人當數百之強敵然猶虓瞰擊射
殺傷略半亭孤兵盡流矢橫及所謂朴而餘威折而不
撓矣嗟乎嘗膽之憤空結噉肝之怨莫讐天子聞之黯
然興歎人言以命許國夫豈忘其言哉苟收必死之忠
焉問不虞之過至矣蓋聖主推恕心於天下懸大信於
後人愛欲其生戀晉侯再克之喜惡傷其歿抱秦伯猶
用之誠婉獨見之端豈常情所逮謀臣飲恩於望表猛
將感德於事外然後任人之固衆可知也乃下詔追贈
特進荆州大都督禮命窀穸加常二等死事之經也公
之伉儷曰武威郡夫人夏氏韓母築城之智孟光舉臼
之才拔棘解圍三軍懾其徤婦崩城慟哭四海傷其孝
妻此又兩間之一竒一家之兩絶者也嗣子尚衣奉御
承榮天奬賜蘭星祥名寶禮義形於橋梓哀戚過於縗
麻稟訓帷堂克持門戶特奉恩旨收其二廕飾柩玉關
歸魂上國以十六年十月詔葬於萬年縣見子之原鹵
簿齊列方相雙引京尹護喪史官頌石千乘送葬觀驃
騎之威儀十里開塋識龍驤之丘墓銘曰
合衆在仁正兵維義將為天目國命所寄曲乃老師輕
實兒戲安我封略才難不易﨣﨣將軍貔貅絶羣超騰
白地騫翥青雲朝盛勇爵時稱戰勲衆考飛舉帝曰予
聞予聞伊何甲兵繕肅屯積萬庾馬量百谷甘心大敵
指掌異族大軍當跐單于可掬壯計先達王師未張城
隳孤塞寇及高堂前忠後孝拒敵而忘外讐易復内變
難防克日將戰呼天不假岑彭詐客張飛帳下流矢何
人交錢去馬蒼黃反復哀哉命也美殮姑藏寵歸芷陽
東都門外南登路傍高墳纍纍列樹行行父子同兆何
殊故鄕詔刻金石意形意氣隠善必書殤魂不諱事棄
忠在生輕節貴嗟爾明靈銜恩永慰
唐元城府左果毅贈郎將葛公碑(張說)
公諱威德字某曰葛氏京兆涇陽人也其先嬴姓咎繇
之後夏有葛伯氏族興焉寧陵之傍尚傳侯國綏山之
下獨有仙祠嬰則威服五城襲則績稱二縣鴻臚秀於
吳會散騎崇於晉京(集作景)在其子孫是宜繁羡公生而
開朗長而英拔非因馬鄭之學動合禮經不待孫吳之
書暗同兵法有拳勇尚氣㮣顧盼稜華風神都爽五馭
善於東野六射勁於西霜少以嫖姚之才入光供奉之
選御橋驂駕犯清蹕而不驚輦道啼烏應鳴弓而自落
便蕃左右星歲重深贈上柱國拜元城府左果毅天下
大定李廣之用無施雲中薦賢馮唐之言已老春秋六
十有五神功二年某月終於落師藁殯邙阜夫人太原
郡王氏夫人郭氏實生大將軍福順一見聖主再紐乾
綱重位冠乎北軍茂功藏乎南史故象服臨祭魚軒以
朝天子深嘉嘆馮勤之母羣公列拜賀虞潭之親享年
七十有五薨於京兆之三真里公愛敬奉親軌則
可移於後代義方訓子福禄來及於先人葬有日
矣乃下制曰禮著飾終情惟悼往詢之前列抑有舊章
前左羽林軍大將軍葛福順亡父某字某謙素弘此藝
能未展才術奄從凋隕而嗣子克家式昭勲業既念功
以追遠亦自葉而流根宜伸奬贈俾慰泉壤可贈遊擊
將軍守左驍衛翊府郎將開元九年二月九日葬我郎
將君暨前夫人王氏後夫人郭氏祔焉禮也章芾以遂
輅旗在列廟食備其牲牢法葬陳其簫鼓孝慈之道著
矣哀榮之禮備矣尋彼平生之事忽如絶光繫乎碑版
之才永存遺烈銘曰
硜硜都尉角立傑堅神銳玉劒氣雄金鼓六藝爰設射
馭為武百行雖多(集作名)忠信為主時不兼命位不充才
善流慶答身謝榮來太原棣棣實惟嘉耦羽林桓桓克
大其後
鄎國長公主神道碑銘(張說)
臣聞堯有娥英承九族之敦序舜有宵燭動百里之光
耀大聖之後天必縱之積善之家神所慶矣豈惟上帝
之女雲漢為靈平王之孫肅雍其德連華前志世有其
人皇唐鄎國長公主者睿宗之第七女也母曰崔國妃
搆累聖而成門各濟美而為室藴乾坤之純粹演日月
之清明神媛誕靈常言所絶免懷之歲天奪聖善不食
三日哀比成人文母流胎教之慈曾子得生知之孝繇
是宫闈延矚邦國遠聞及乎玉筓耀首油軿在馭錫之
美地邑以荆山求之令族嬪於薛氏爾其居翫圖史動
修法度服其澣濯恭儉之教興鼓其琴瑟敬讓之風被
其行己也安親惠下之謂仁敬宗好合之謂義降貴接
卑之謂禮恕情周物之謂智推心而行罔不該備其理
家也侍饍饔餗之均和主饋醴&KR0755;之品齊絲竹五音之
徽靡纂組九華之縟麗經目所涉莫不精詣每至三元
上賀五日中參進對詳華折旋舒婉故以式瞻貴里儀
範通門如千花之汎惠風百卉之涵膏露窈窕之儀克
舉蕃衍之福大來有男子四女子五瑤碧生階芝蘭滿
室也習禮明詩日漸庭闈之訓銀章艾綬地連恩澤之
侯自先朝徹扆之辰迄今公主成筓之日外降過制内
疾餘哀手寫金字梵經三部躬繡綵線佛像二鋪貝葉
真偈現心相於銀鈎蓮花妙容呈意生於玉指孝思維
則道遠乎哉開元繼明推恩由己進封鄎國長公主食
邑一千二百戶田賦廣而彌儉禮秩尊而益恭其後君
子晨歌夫人晝哭未亡為稱生意盡矣撫視遺孤將守
栢舟之誓志期剃落永從奈苑之游朝制斷恩改降鄭
氏陵谷可移隋和之德不昧寒暑有遷松筠之性如一
均養七子庥廕二宗汾隂之室忘亡滎陽之黨相慶既
而善福虚應寢疾彌留盡國醫之伎遠方畢至供御府
之藥中使相望命之必至不可支也堂邑山林忽焉倅
色平陽歌舞適足愁人開元十三年二月庚午薨於河
南縣之修業里春秋三十有七震悼紫庭傷哀朱邸傾
家若墜舉國同悲有詔光祿卿孟溫禮監護喪葬京兆
尹能延體副焉窀穸之禮一如涼國公主故事夏四月
恩旨陪葬於橋陵不祔不從古之道也皇上念同氣之
致美感閱川之永謝恨棣華之半缺悲瑤草之先化乃
命國史昭銘懿迹降恩禮於雲露寫哀辭於金石水非
湘渚還起帝子之祠山是洛陽即封天妹之冢銘曰
帝系白雪仙源紫氣漲家成國承天作貴赫赫聖祖曰
文曰武皇皇睿宗一變萬邦挺生淑媛慈和孝恭清臚
如神蛾眉無雙邸第立官湯沐建封爰及筓總禮施環
珮鳴鳳獻祥乘龍擇對帝唐降女天乙歸妹珠玉過庭
蘋蘩正内蛟門早閴龍湖忽上無地何載無天何仰金
殿書經華絲繡像欲報之德昊天罔極孰是言歸良人
永違銀罏烟斷羅幕霜飛懇願毁形託身壊衣不諒人
只改嬪他士奉命曰從從人曰順息媯繩楚懷嬴霸晉
反經合權與道同柄歸休二室均歡等潤四海謐清九
族和平萬物向榮衆雛未成心戀盛明形隨落英祖載
鼎城歸穸咸京挽歌敭聲鹵簿凶行哀哀聖情惻惻同
生橋山片石千秋令名
鄭國夫人神道碑(張說)
鄭國夫人者弘農楊氏之女也開元十年三月終于通
化里哀子銜血號旻仰訴怨報德之不待託思齊以永
慕皇帝挹鑾殿之内憂悵鶴池之外慘揚淑聲而金石
刻揭高行而天地感國史司文命為鄭志若清明下濟
嶽瀆上升祥惠德門慶育邦媛神授孝德之性天啓聰
達之心加以潤澤詩書游玩圖傳伯宗好直預誡將亡
重耳羇遊先稱必霸豈知漢廷章奏假借仲長之才周
官禮儀資稟宣父之學昌言嘉論有如此者螓首蠐領
脩眉橫波既工嚬笑易為容止肅恭而不跼舒和而不
倨商周革命遇屯有怡懌之顔桑藿儆如在貴無驕矜
之色端容一貌有如此者紘綖祭服闕翟朝衣纂組入
神剪制驚國雕葫之飯露葵之羹五齊六清三臡七醢
咸一見而洞理或不習而知和女工中饋有如此者惠
妃載誕皇子在者四人驪泉多龍丹穴多鳳克岐克嶷
預見元凱之才實覃實訏蚤聞宵燭之艷亦關隂德之
潛襲胎教之密傳乎又名子以義成家以禮忠者以令
德為忠信者以不欺為信傳云去食存信信而有徵經
云移孝為忠孝則不匱周宗咸服紀季獨存至德深圖
有如此者辟司徒之妻邑其合禮南成侯之婦封其舊
功况夫人慎徽四德四德咸舉經綸二儀二儀克從匿
武收繼趙之勲産姚承配夏之慶吹凱風於椒掖外王
母於梧宫盛德大業窮光極寵啓國西鄭不亦宜乎十
數年間二子榮立每至四時令節六参嘉會魚軒照門
龜艾交室為壽則珠貝山積侑幣則錦綺霞舒白玉滿
堂聚姻親而同有黃金作穴散鄰里而無餘君子欽其
市義聖人嘉其寶儉故寢疾則飲食天厨湯藥御府匪
日伊夕上宫絡繹於閨庭送終則威儀傾都車騎曀日
自宫徂野中使相望於道路哀榮之盛書記罕聞猗歟
所謂小君之遺美聖善之高烈者也如使後代考南史
議西陵披簡牘而嘆息臨山原而茫昧旌賁之道不期
闕而然則外甥之碑武檐之石非明淑之壟其何所設
焉辭成進御帝稱曰善顧謂尚札我其書之於是洒翰
黃縑縷字青琬雲橫波蹙神變艷爛於山門鶴倚鸞翔
生氣宛延於松路禮尊事絶恩徽迹遠斯又玄德動天
幽誠迴日之竒致也誰昔未覩名言莫逮
延州豆盧使君萬泉縣主薛氏神道碑(張說)
或稱達性命者齊生死之域違憂怖者一脩短之數斯
蓋無心之倫耳焉足與議於精哉何則雲虹滅彩辭人
于是詠謠華秀從風君子為之嘆息豈不以對仙麗之
景懷變化而遺戀在昭棻之節悼零落而徧憤吾見豆
盧氏之子於其伉儷有焉縣主諱字姓薛氏河東汾隂
人大父諱讙尚城陽公主考諱紹尚鎮國太平公主其
在昔也夏有車正先封周有薛侯事長其在今也立宗
姻于帝室重葉母于王姬河水經天上積星辰之氣霍
山鎮地下多珠玉之林縣主幼而敏惠長而洵淑貞孝
義烈之傳吉凶賓祭之儀一聞成誦紘綖紃組之制湆
芼醖羞之品一見懸解至乃鶴迴清泛蠶聚崩雲月韵
玖砧花穠綵樹婦人能事咸臻妙焉大聖天后鍊石補
天有王母之神器分茆列地啓弄孫之美邑封舊有禮
義引而親封萬泉縣主天愛下流日新上簡乘龍之舉
和鳳為難絡八紘以選門奄千官而求俊夫以龍圖帝
寶祈步搖之華源虎戟侯門襲燕京之雄胄人之信美
帝用嘉焉歸于豆盧氏六宫送行百僚供事迓以鑾輅
遺以翟車環珮冕旒璆然在御黼藻朱黛爛其盈門詔
昏之禮於斯為盛爾乃移其愛敬以事舅姑伸其友恭
以諧公妹舉宗洽比如鼓琴瑟每至婚姻會同少長咸
集珩璜節步金翠耀首有婉嬺之心無驕矜之色晞盼
睞者若遲日之泛漣漪瞻詞氣者猶光風之轉蘅薄加
以引納懷和餽分周賑疎屬自附窮歸忘窘故蘭行彰
信於閨門而蕙風滿盈於邦國諒惟琬琰之性自美抑
亦劬勞之訓致焉中宗孝和皇帝雲迴南土龍見東京
二儀更闢九族還叙望我兄兮公主贊陶鈞之力曰吾
甥也縣主開井邑之賦縣主奉御天子巡遊宫觀觴樂
池臺我有周親無時不從主家外幸比齊后而聮恩子
婿中參與趙王而均禮或醉飽踰度寒燠未平何嘗不
御藥在門王人接路當時厚澤莫之尚也奉御出為丹
延二州刺史保傳下堂隨朱輪而同去輜軿入郡與皂
蓋而齊飛辭宫闕兮歲闌戀庭闈兮日遠肥泉永歎邪
氣攻衷楚祝招而不來秦醫來不及傾逝於延州之廨
舍美玉禠顔明珠晦色平陽舊宇遂無望於歸寕懷縣
新文空流漣於永逝有子三人或齔或岐呱呱而泣天
何以罸神其忍之歸葬於長安之洪瀆原窀穸營護有
命加等器服祖遺率由舊章生之也榮死之也禮若夫
柔加好治善之元也肅雍降貴謙之道也山河其德容
潤廣也熊羆其祥祚胤大也總衆美于脩嫭落驕暉於
小年此所以哀中之又哀也昔袁亡馬氏蔡筆斯奮鄭
喪曹姬潘文亦作矧兹内範事華無媿砥望夫之石以
表靈丘緝幼婦之辭將傳終古銘曰
薛之皇祖胄軒國禹相隂侯周氏其土宇英英白雲鬱
彼河汾公門蕃衍銘鼎氛氲則仁則義則戚則勲餘慶
介祉誕靈士女中宗之甥鎮國之子皎若霜雪華如桃
李舜族爰叙堯封咸秩萬泉開賦三百其室守盛以儉
居滿不溢亦既鳴雁宜爾家人謙恭下下撫納親親傾
財致客對饁如賓我有邸第前臨黃道我有池塘却望
青草漢輦停暮秦蕭拂早歲月易忘歡娛難保良人出
守將命北徂與子偕往飲别東都望母腸絶辭家淚枯
露萎徑草霜酸衆雛魂兮何歸京師之野葬于何處杜
陵之下巖巖雙闕列列行檟勒是徽音永觀來者
文章辨體彙選卷六百八十三
文章辨體彙選卷六百八十三
明賀復徵編
墓碑十九
玄宗御書故中書令梁國公姚文貞公神道碑銘
(唐張說)
叙曰八柱承天高明之位定四時成歲亭育之功存畫
為九州禹也堯享鴻名播時百穀棄也舜稱至德由此
言之知人則哲非人罔乂致君堯舜何代無人有唐元
宰曰梁文貞公者位為帝之四輔才為國之六翮言為
代之軌物行為人之師表蓋惟嶽降神應時間出者也
公諱崇字元之姚姓有虞之後遠自吳興近徙于陜今
家洛陽焉烈考長沙文獻公樹勲王室建旟巂府公紈
綺而孤克廣前業激昂成學榮問日流武庫則矛戟森
然文房則禮樂盡在弱冠補孝敬挽郎又制舉高第歴
佐濮鄭並有聲華入為司刑丞天授之際獄吏峻密公
持法無頗全活者衆進夏官員外郎郎中侍郎朝廷曰
能遂掌軍國遷鳳閣侍郎監修國史兼相王府長史始
則天人讓王承置醴之顧終以飛龍利見延參乘之恩
自時厥後恒當大任凡三處兵部尚書三入中書令一
為禮部尚書左庶子又肅政大夫總靈武軍兵馬又司
僕卿知隴右監牧出典亳宋常越許申徐潞揚同十郡
景雲初以藩邸舊僚封梁國公食賦百室公性仁恕行
簡易虚懷汎愛而涇渭不雜真率逕盡而應變無窮常
推是心以御于物故所莅必甿庶風偃驁狠化從言不
厲而教成政不威而事理去思覩頌來暮聞歌既登邦
政卒乘輯睦及在宗伯神人允諧今之中書是為理本
謀事兼于百揆論道總于三台公執國之鈞金玉王度
大渾順序休徵來臻懋德格天名遂身遜拜開府儀同
三司崇其秩逸其志也開元九年九月寢疾薨于東都
慈惠里皇上悼焉國人慕焉撫牀輟舂曾未云比制贈
揚州大都督謚曰文貞禮也十年二月葬于萬安山之
南原在疾也王人賜膳御醫視藥于薨也中使弔臨羽
儀哀送君臣之義厚莫重焉帝乃灑恩仙翰鏤澤豐珉
日月照臨于佳城雲烟變態于神道寶其文字别為羣
玉之山禁其樵蘇即表三司之墓
隴西節度大使贈涼州都督郭公神道碑銘(張說)
四序平分清秋之氣勁五方異俗崆峒之人武故隴上
多豪山西出將其有雲龍感召星象特生金鼓登壇隠
如敵國麾幢指塞自比長城得之于太原公矣公諱知
運字逢時一門連譽時人號曰三儒四海齊名天下謂
之八凱磧鹵之地戎馬生郊業戰鬭而弘勲仕州縣而
為達啓莫京之繇福不在于其身積無聲之善慶必流
于後嗣公太白之精雷泉之靈膺家之禎為國而生身
長七尺力能扛鼎猨臂虎口虬鬢鶚瞵射穿七札劒敵
萬人子卿路逢遙識將軍之相唐舉一見足辨封侯之
骨解褐以善戰授昭武校尉開元二年吐蕃入隴右掠
坰牧公兵以竒勝寇不復蹤積甲山齊而有餘牧馬谷
量而未盡歸功廟算朝議多之拜羽林將軍持節隴右
諸州節度大使兼鄯州都督河源軍使鎮西郵信國之
藩屏坐北落亦王之爪牙故入奉期門而出寄分閫執
憲總軍典屬乘障增爵益邑遇厚恩深俄而六州羣寇
相率大叛命公統隴右之騎濟河曲之師鋒鏑爭先玉
石俱碎拜左武衛大將軍授一子官金銀器百事雜綵
千段班師臨洮遘兹虐疾嗟乎匈奴未滅宿志不申生
也有涯死而猶視蕃夷邊鎮血面摧心悲慘風雲號慟
山谷豈非良將視人如子人亦視猶父乎皇帝憫焉詔
贈涼州都督米粟五百石錦帛五百段命都水使者張
景佚備物護葬遵朝典也惟公氣猛而性和量寬而精
銳沈謀可以掩蓍蔡雄斷可以奪鬼神故常糟粕韜鈐
芻狗風角然其樹恩結信立威用武烜赫如風濤震盪
如雷雨戰必克攻必取每有奏謁帝特稱歎孝文之得
魏尚敵不足憂太祖之見郭嘉知成吾事前後錫錦衣
寶帶文馬素女爛其盈門長鳴在廏感知巳之主陳必
死之力皇情西顧則九羌舋鼓詔書北伐則六狄焚旗
上成聖君之玄鑒下效武臣之素節其竟也如此其子
咸善居喪而過哀或從王事而奪禮則知辛賢父子繼
位將軍祭彤弟兄望參師律皇上念功以惜逝厚終以
遇存有詔詞人為其碑誌介士送葬即封征虜之墳單
于入朝當祭度遼之墓銘曰
洸洸將軍雄略冠羣平西征北震戎懾獯亭障卧鼓屯
田饋軍㐲此白刅致彼青雲郭侯宴喜既多受祉玄牡
黻友清廟蠲祀鼎食金奏炮鼈膾鯉既來不庭有嚴天
子流沙博望羽林飛騎河曲迴兵臨洮舊祉手握金節
魂沈玉帳千里送喪三軍悽愴詔葬禮崇恩碑義豐生
為神將死為鬼雄身世一滅榮華萬空祁連之墓長旌
武功
撥川郡王神道碑(張說)
珠玉無遠而登輦輅之飾寶也松栝無幽而入殿堂之
搆材也物貴其用人亦如之撥川王論方仁者源出於
疋未城吐蕃贊普之王族也曾祖贊祖尊父陵代相蕃
國號為東贊戎言謂字曰論因而氏焉公有由余之深
識日磾之先見陋偏荒之韋毳慕上國之衣冠聖歴二
年以所統吐渾七千帳歸於我是歲吐蕃大下公勤兵
境上縱諜招之其吐渾以論家世恩又曰仁人東矣從
之者七千人朝家大勲授左玉鈴衛將軍封酒泉郡開
國公食邑二千戶國語曰犬戎樹敦守終純固今其俗
獷而輕死其法折而不撓故前代無降人中國無童僕
自公拔身向化首變華風澤潞之間始見我州矣若夫
河南胡苑坰牧所利每歲冰合鐡騎是虞中軍必謀於
元老亞將固選於時傑神龍三年以為朔方軍前鋒遊
奕使景雲二年換右驍衛將軍開元五年兼歸德州都
督使皆如故八年遷本衛大將軍改朔方節度副大使
公之理兵也堅三甲(一作革)利五刃偶拳勇齊足力信賞
罰分甘苦六轡如手千夫一心接獯獫猶蚊蚋卧沙塞
猶袵席猶居露食垂二十年雨畢而成師冰泮而休卒
寒氣入於肌骨夜霜侵於鬢鬚人不堪其勤公不改其
節韓公之建三城也公洗兵諾真之水刷馬屮心之山
以為外斥而叛徒安堵鄭卿之和默啜也公授館李陵
之臺致饔光禄之塞以為内侯而賓至如歸九姓之亂
單于也公四月度磧過白檉林收火拔部帳納多真種
落彌川滿埜懷惠忘亡漠南諸軍韙其計也降戶之叛
河曲也公千騎奮擊萬騎奔走戡剪略定師旅方旋而
延陁&KR0932;&KR0932;復相嘯聚上軍敗於青岡元帥沒于赤柳澗
公越自新堡奔命寇場贏糧之徒不滿五百兇醜四合
衆寡萬倍公殺牛為壘噉敵為餉決命再宿衝潰重固
(一作圍)連兵躡踵千里轉戰全薛公(一作合薛納)於河外反知
運於寇手朔方諸軍壯其戰矣研磨之奔也邀于黑山
口覆其精銳布思之背也追至紅桃帳掩其輜重乳洎
之會刜蘭池之強敵木盤之役縲方渠之逋寇凡前後
大戰數十小戰數百算無遺策兵有全勝是以六狄逃
遁三垂久寧聲暴露於天下業光華於世載信皇威之
所加亦武臣之力也故錦衣寶玉允答戎功甲第良田
丕承王命帝錫其智效累其優寵黃頭黑齒比價齊名
積戰多瘡累勞生疹恩命尚藥馳往診之晉豎已深秦
醫無及及十一年四月十五日薨于位享年六十有六
制贈為撥川王稱故國本其志也太常議謚曰忠由舊
典昭其行也長子雲忠襲官封繼事業次子舊久特拜
郎將十二年四月詔葬於京城之南懷遠人也太常鼓
吹介士龍旂虎帳貂裘封犛殉馬吉凶之義舉夷夏之
物備長安令總徒以護事鴻臚卿士序賓以觀禮哀榮
之道著(一作極)矣君臣之義厚矣爰命國史立碑表墓吾
嘗同僚敢陳遺烈銘曰
黃河接天青海殊壤舉世安裕拔俗誰敢倬哉論侯利
有攸往奮飛橫絶摶空直上以衆款塞因敵立勲吐渾
(一作蕃)萬戶吟嘯成羣精感天地氣合風雲既封酒泉乃
位將軍朔方隂塞直秉獯虜帝命先鋒闞家虓虎上北
尸&KR0034;(一作山北加電)漢南擊鼓數年之間耀國威武我有師旅
將軍鞠之我有邊甿將軍育之柳澗亡師一劒復之蘭
池叛人三戰覆之武節方壯朝霧不待王爵送終宿恩
未改時來世往人亡物在銘勲謚忠以告四海
右羽林將軍王公神道碑(張說)
維大唐開元十五年九月二十三日庚申右羽林大將
軍持節河西隴右兩道節度營田九姓轉運十副大使
兼赤水大使專知節度事攝御史中丞判涼州都督上
柱國晉昌公薨於鞏芚亭故也夫事君效命之謂忠殺
敵榮親之謂勇干星襲月之謂氣逐日拔山之謂力有
一於此名猶蓋代矧兼其四人何間焉是晉昌所以錯
落將星崢嶸山嶽者也公諱君㚟字威明瓜州常樂人
也父壽因公建績致位九卿臨難守死褒贈特進審塞
翁之倚伏達家叟之浮休老而益壯歿而名位者矣公
威聲發於雷泉武義標於峒嶺小頭銳上猿臂虬髯龍
劒推百勝之鋒蛇矛得萬人之敵拔自行軍果有吕蒙
之才拜於壇場不爽韓信之用始仕鎮戍歴班外府及
郎將中郎至軍副率雖聚移官守而恒在疆埸郭知運
推轂河源握符隴外公未登一命事主將之旌麾不出
十年代總戎之節鉞慷慨之士以為美談於是自驍衛
將軍遷羽林大將軍既督隴右兼統河西綰塞垣之十
軍佩節制之兩印大田多稼而屯廪百億蒐乘藉馬而
鐵騎數萬乃蹈赤山焚罽幕獵青鳥驅犂牛喑鳴則七
戎避勇烜赫則千里震動亭侯恃其長城廟堂賴其神
將月獻戎揵歲行軍賞王侯無種屠狗起於將軍戰伐
有功爛羊超於都尉前後翻飛幕下奮躍行間跨軍曲
郡腰金冠玉者數十百人矣每至入朝奏謁升殿論邊
山川險易立成於聚米攻守方略一決於前籌遙詔置
兵先合於漢光之旨親書從事暗同於魏武之心故得
延譽上騰風雲鬱其氣色恩華下沓日月借其光輝當
斯時也躇躊攘袂三垂可以氣壓百蠻可以力制即叙
者老生之常談和親者豎儒之怯計安足為神武非常
之主道哉誓請先收近寇次擊遠羌盡區域於西海闢
郡縣於北荒煇皇靈於天外圖壯節於雲閣其事如果
曠古未儔惟君知臣俾斯言之可復何神與善負厥志
而無成是年秋八月吐蕃犯邊瓜州失守盗憎吳將執
政其親公以為背父立威非孝也頓兵縱敵非忠也大
義逼而忘家方寸亂而供國其定計也成列而出討賊
盡狄而退殺身忠在孝先將之道也公馳驛要諜而迴
紇内叛以八九之從人當數百之強敵然猶虓瞰擊射
殺傷略半亭孤兵盡流矢橫及所謂朴而餘威折而不
撓矣嗟乎嘗膽之憤空結噉肝之怨莫讐天子聞之黯
然興歎人言以命許國夫豈忘其言哉苟收必死之忠
焉問不虞之過至矣蓋聖主推恕心於天下懸大信於
後人愛欲其生戀晉侯再克之喜惡傷其歿抱秦伯猶
用之誠婉獨見之端豈常情所逮謀臣飲恩於望表猛
將感德於事外然後任人之固衆可知也乃下詔追贈
特進荆州大都督禮命窀穸加常二等死事之經也公
之伉儷曰武威郡夫人夏氏韓母築城之智孟光舉臼
之才拔棘解圍三軍懾其徤婦崩城慟哭四海傷其孝
妻此又兩間之一竒一家之兩絶者也嗣子尚衣奉御
承榮天奬賜蘭星祥名寶禮義形於橋梓哀戚過於縗
麻稟訓帷堂克持門戶特奉恩旨收其二廕飾柩玉關
歸魂上國以十六年十月詔葬於萬年縣見子之原鹵
簿齊列方相雙引京尹護喪史官頌石千乘送葬觀驃
騎之威儀十里開塋識龍驤之丘墓銘曰
合衆在仁正兵維義將為天目國命所寄曲乃老師輕
實兒戲安我封略才難不易﨣﨣將軍貔貅絶羣超騰
白地騫翥青雲朝盛勇爵時稱戰勲衆考飛舉帝曰予
聞予聞伊何甲兵繕肅屯積萬庾馬量百谷甘心大敵
指掌異族大軍當跐單于可掬壯計先達王師未張城
隳孤塞寇及高堂前忠後孝拒敵而忘外讐易復内變
難防克日將戰呼天不假岑彭詐客張飛帳下流矢何
人交錢去馬蒼黃反復哀哉命也美殮姑藏寵歸芷陽
東都門外南登路傍高墳纍纍列樹行行父子同兆何
殊故鄕詔刻金石意形意氣隠善必書殤魂不諱事棄
忠在生輕節貴嗟爾明靈銜恩永慰
唐元城府左果毅贈郎將葛公碑(張說)
公諱威德字某曰葛氏京兆涇陽人也其先嬴姓咎繇
之後夏有葛伯氏族興焉寧陵之傍尚傳侯國綏山之
下獨有仙祠嬰則威服五城襲則績稱二縣鴻臚秀於
吳會散騎崇於晉京(集作景)在其子孫是宜繁羡公生而
開朗長而英拔非因馬鄭之學動合禮經不待孫吳之
書暗同兵法有拳勇尚氣㮣顧盼稜華風神都爽五馭
善於東野六射勁於西霜少以嫖姚之才入光供奉之
選御橋驂駕犯清蹕而不驚輦道啼烏應鳴弓而自落
便蕃左右星歲重深贈上柱國拜元城府左果毅天下
大定李廣之用無施雲中薦賢馮唐之言已老春秋六
十有五神功二年某月終於落師藁殯邙阜夫人太原
郡王氏夫人郭氏實生大將軍福順一見聖主再紐乾
綱重位冠乎北軍茂功藏乎南史故象服臨祭魚軒以
朝天子深嘉嘆馮勤之母羣公列拜賀虞潭之親享年
七十有五薨於京兆之三真里公愛敬奉親軌則
可移於後代義方訓子福禄來及於先人葬有日
矣乃下制曰禮著飾終情惟悼往詢之前列抑有舊章
前左羽林軍大將軍葛福順亡父某字某謙素弘此藝
能未展才術奄從凋隕而嗣子克家式昭勲業既念功
以追遠亦自葉而流根宜伸奬贈俾慰泉壤可贈遊擊
將軍守左驍衛翊府郎將開元九年二月九日葬我郎
將君暨前夫人王氏後夫人郭氏祔焉禮也章芾以遂
輅旗在列廟食備其牲牢法葬陳其簫鼓孝慈之道著
矣哀榮之禮備矣尋彼平生之事忽如絶光繫乎碑版
之才永存遺烈銘曰
硜硜都尉角立傑堅神銳玉劒氣雄金鼓六藝爰設射
馭為武百行雖多(集作名)忠信為主時不兼命位不充才
善流慶答身謝榮來太原棣棣實惟嘉耦羽林桓桓克
大其後
鄎國長公主神道碑銘(張說)
臣聞堯有娥英承九族之敦序舜有宵燭動百里之光
耀大聖之後天必縱之積善之家神所慶矣豈惟上帝
之女雲漢為靈平王之孫肅雍其德連華前志世有其
人皇唐鄎國長公主者睿宗之第七女也母曰崔國妃
搆累聖而成門各濟美而為室藴乾坤之純粹演日月
之清明神媛誕靈常言所絶免懷之歲天奪聖善不食
三日哀比成人文母流胎教之慈曾子得生知之孝繇
是宫闈延矚邦國遠聞及乎玉筓耀首油軿在馭錫之
美地邑以荆山求之令族嬪於薛氏爾其居翫圖史動
修法度服其澣濯恭儉之教興鼓其琴瑟敬讓之風被
其行己也安親惠下之謂仁敬宗好合之謂義降貴接
卑之謂禮恕情周物之謂智推心而行罔不該備其理
家也侍饍饔餗之均和主饋醴&KR0755;之品齊絲竹五音之
徽靡纂組九華之縟麗經目所涉莫不精詣每至三元
上賀五日中參進對詳華折旋舒婉故以式瞻貴里儀
範通門如千花之汎惠風百卉之涵膏露窈窕之儀克
舉蕃衍之福大來有男子四女子五瑤碧生階芝蘭滿
室也習禮明詩日漸庭闈之訓銀章艾綬地連恩澤之
侯自先朝徹扆之辰迄今公主成筓之日外降過制内
疾餘哀手寫金字梵經三部躬繡綵線佛像二鋪貝葉
真偈現心相於銀鈎蓮花妙容呈意生於玉指孝思維
則道遠乎哉開元繼明推恩由己進封鄎國長公主食
邑一千二百戶田賦廣而彌儉禮秩尊而益恭其後君
子晨歌夫人晝哭未亡為稱生意盡矣撫視遺孤將守
栢舟之誓志期剃落永從奈苑之游朝制斷恩改降鄭
氏陵谷可移隋和之德不昧寒暑有遷松筠之性如一
均養七子庥廕二宗汾隂之室忘亡滎陽之黨相慶既
而善福虚應寢疾彌留盡國醫之伎遠方畢至供御府
之藥中使相望命之必至不可支也堂邑山林忽焉倅
色平陽歌舞適足愁人開元十三年二月庚午薨於河
南縣之修業里春秋三十有七震悼紫庭傷哀朱邸傾
家若墜舉國同悲有詔光祿卿孟溫禮監護喪葬京兆
尹能延體副焉窀穸之禮一如涼國公主故事夏四月
恩旨陪葬於橋陵不祔不從古之道也皇上念同氣之
致美感閱川之永謝恨棣華之半缺悲瑤草之先化乃
命國史昭銘懿迹降恩禮於雲露寫哀辭於金石水非
湘渚還起帝子之祠山是洛陽即封天妹之冢銘曰
帝系白雪仙源紫氣漲家成國承天作貴赫赫聖祖曰
文曰武皇皇睿宗一變萬邦挺生淑媛慈和孝恭清臚
如神蛾眉無雙邸第立官湯沐建封爰及筓總禮施環
珮鳴鳳獻祥乘龍擇對帝唐降女天乙歸妹珠玉過庭
蘋蘩正内蛟門早閴龍湖忽上無地何載無天何仰金
殿書經華絲繡像欲報之德昊天罔極孰是言歸良人
永違銀罏烟斷羅幕霜飛懇願毁形託身壊衣不諒人
只改嬪他士奉命曰從從人曰順息媯繩楚懷嬴霸晉
反經合權與道同柄歸休二室均歡等潤四海謐清九
族和平萬物向榮衆雛未成心戀盛明形隨落英祖載
鼎城歸穸咸京挽歌敭聲鹵簿凶行哀哀聖情惻惻同
生橋山片石千秋令名
鄭國夫人神道碑(張說)
鄭國夫人者弘農楊氏之女也開元十年三月終于通
化里哀子銜血號旻仰訴怨報德之不待託思齊以永
慕皇帝挹鑾殿之内憂悵鶴池之外慘揚淑聲而金石
刻揭高行而天地感國史司文命為鄭志若清明下濟
嶽瀆上升祥惠德門慶育邦媛神授孝德之性天啓聰
達之心加以潤澤詩書游玩圖傳伯宗好直預誡將亡
重耳羇遊先稱必霸豈知漢廷章奏假借仲長之才周
官禮儀資稟宣父之學昌言嘉論有如此者螓首蠐領
脩眉橫波既工嚬笑易為容止肅恭而不跼舒和而不
倨商周革命遇屯有怡懌之顔桑藿儆如在貴無驕矜
之色端容一貌有如此者紘綖祭服闕翟朝衣纂組入
神剪制驚國雕葫之飯露葵之羹五齊六清三臡七醢
咸一見而洞理或不習而知和女工中饋有如此者惠
妃載誕皇子在者四人驪泉多龍丹穴多鳳克岐克嶷
預見元凱之才實覃實訏蚤聞宵燭之艷亦關隂德之
潛襲胎教之密傳乎又名子以義成家以禮忠者以令
德為忠信者以不欺為信傳云去食存信信而有徵經
云移孝為忠孝則不匱周宗咸服紀季獨存至德深圖
有如此者辟司徒之妻邑其合禮南成侯之婦封其舊
功况夫人慎徽四德四德咸舉經綸二儀二儀克從匿
武收繼趙之勲産姚承配夏之慶吹凱風於椒掖外王
母於梧宫盛德大業窮光極寵啓國西鄭不亦宜乎十
數年間二子榮立每至四時令節六参嘉會魚軒照門
龜艾交室為壽則珠貝山積侑幣則錦綺霞舒白玉滿
堂聚姻親而同有黃金作穴散鄰里而無餘君子欽其
市義聖人嘉其寶儉故寢疾則飲食天厨湯藥御府匪
日伊夕上宫絡繹於閨庭送終則威儀傾都車騎曀日
自宫徂野中使相望於道路哀榮之盛書記罕聞猗歟
所謂小君之遺美聖善之高烈者也如使後代考南史
議西陵披簡牘而嘆息臨山原而茫昧旌賁之道不期
闕而然則外甥之碑武檐之石非明淑之壟其何所設
焉辭成進御帝稱曰善顧謂尚札我其書之於是洒翰
黃縑縷字青琬雲橫波蹙神變艷爛於山門鶴倚鸞翔
生氣宛延於松路禮尊事絶恩徽迹遠斯又玄德動天
幽誠迴日之竒致也誰昔未覩名言莫逮
延州豆盧使君萬泉縣主薛氏神道碑(張說)
或稱達性命者齊生死之域違憂怖者一脩短之數斯
蓋無心之倫耳焉足與議於精哉何則雲虹滅彩辭人
于是詠謠華秀從風君子為之嘆息豈不以對仙麗之
景懷變化而遺戀在昭棻之節悼零落而徧憤吾見豆
盧氏之子於其伉儷有焉縣主諱字姓薛氏河東汾隂
人大父諱讙尚城陽公主考諱紹尚鎮國太平公主其
在昔也夏有車正先封周有薛侯事長其在今也立宗
姻于帝室重葉母于王姬河水經天上積星辰之氣霍
山鎮地下多珠玉之林縣主幼而敏惠長而洵淑貞孝
義烈之傳吉凶賓祭之儀一聞成誦紘綖紃組之制湆
芼醖羞之品一見懸解至乃鶴迴清泛蠶聚崩雲月韵
玖砧花穠綵樹婦人能事咸臻妙焉大聖天后鍊石補
天有王母之神器分茆列地啓弄孫之美邑封舊有禮
義引而親封萬泉縣主天愛下流日新上簡乘龍之舉
和鳳為難絡八紘以選門奄千官而求俊夫以龍圖帝
寶祈步搖之華源虎戟侯門襲燕京之雄胄人之信美
帝用嘉焉歸于豆盧氏六宫送行百僚供事迓以鑾輅
遺以翟車環珮冕旒璆然在御黼藻朱黛爛其盈門詔
昏之禮於斯為盛爾乃移其愛敬以事舅姑伸其友恭
以諧公妹舉宗洽比如鼓琴瑟每至婚姻會同少長咸
集珩璜節步金翠耀首有婉嬺之心無驕矜之色晞盼
睞者若遲日之泛漣漪瞻詞氣者猶光風之轉蘅薄加
以引納懷和餽分周賑疎屬自附窮歸忘窘故蘭行彰
信於閨門而蕙風滿盈於邦國諒惟琬琰之性自美抑
亦劬勞之訓致焉中宗孝和皇帝雲迴南土龍見東京
二儀更闢九族還叙望我兄兮公主贊陶鈞之力曰吾
甥也縣主開井邑之賦縣主奉御天子巡遊宫觀觴樂
池臺我有周親無時不從主家外幸比齊后而聮恩子
婿中參與趙王而均禮或醉飽踰度寒燠未平何嘗不
御藥在門王人接路當時厚澤莫之尚也奉御出為丹
延二州刺史保傳下堂隨朱輪而同去輜軿入郡與皂
蓋而齊飛辭宫闕兮歲闌戀庭闈兮日遠肥泉永歎邪
氣攻衷楚祝招而不來秦醫來不及傾逝於延州之廨
舍美玉禠顔明珠晦色平陽舊宇遂無望於歸寕懷縣
新文空流漣於永逝有子三人或齔或岐呱呱而泣天
何以罸神其忍之歸葬於長安之洪瀆原窀穸營護有
命加等器服祖遺率由舊章生之也榮死之也禮若夫
柔加好治善之元也肅雍降貴謙之道也山河其德容
潤廣也熊羆其祥祚胤大也總衆美于脩嫭落驕暉於
小年此所以哀中之又哀也昔袁亡馬氏蔡筆斯奮鄭
喪曹姬潘文亦作矧兹内範事華無媿砥望夫之石以
表靈丘緝幼婦之辭將傳終古銘曰
薛之皇祖胄軒國禹相隂侯周氏其土宇英英白雲鬱
彼河汾公門蕃衍銘鼎氛氲則仁則義則戚則勲餘慶
介祉誕靈士女中宗之甥鎮國之子皎若霜雪華如桃
李舜族爰叙堯封咸秩萬泉開賦三百其室守盛以儉
居滿不溢亦既鳴雁宜爾家人謙恭下下撫納親親傾
財致客對饁如賓我有邸第前臨黃道我有池塘却望
青草漢輦停暮秦蕭拂早歲月易忘歡娛難保良人出
守將命北徂與子偕往飲别東都望母腸絶辭家淚枯
露萎徑草霜酸衆雛魂兮何歸京師之野葬于何處杜
陵之下巖巖雙闕列列行檟勒是徽音永觀來者
文章辨體彙選卷六百八十三
