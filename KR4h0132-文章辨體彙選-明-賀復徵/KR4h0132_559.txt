文章辨體彙選卷五百五十九
明賀復徵編
年譜
東坡先生年譜(宋王宗稷)
仁宗皇帝景祐三年丙子十二月十九日乙夘時先生
生實仁宗即位之十一年也按先生送沈逵詩云嗟我
與君皆丙子又按玉局文云十二月十九日東坡生日
置酒赤壁磯上又按志林云退之以磨蝎為身宫而僕
以磨蝎為命宫若以磨蝎為命推之則為夘時生議者
以先生十二月為辛丑月十九日為癸亥日丙子癸亥
水向東流故才氣汗漫而澄清子午相刑晩年多難東
坡志林云韓退之詩我生之辰月宿南斗乃知退之以
磨蝎為身宫僕以磨蝎為命宫平生多得謗譽殆同病
也
慶歷二年壬午先生七歲知讀書按先生長短句集洞
仙歌自序云僕七歲時見眉州老尼姓朱年九十餘能
知孟昶宫中事又考冷齋夜話載先生云某七八歲時
嘗夢游陜右
三年癸未先生八歲入小學按先生作范文正公文集
序云慶歷三年某始入鄉校士有自京師來以魯人石
守道慶歷聖德詩示鄉先生某從旁竊觀問先生十一
人何人也先生曰童子何用知之某曰此天人也耶則
不敢知若亦人耳何為其不可
五年乙酉先生年十歲按子由作先生墓志云公生十
年而先君宦游四方太夫人親授以書問古今成敗輒
能語其要太夫人讀東漢史至范滂傳慨然太息公侍
側曰某若為滂夫人亦許之否乎夫人曰汝能為滂吾
顧不能為滂毋耶又按大全集載東坡少時語云秦少
章言東坡十來歲老蘇曾令作夏侯太初論有人能碎
千金之璧不能無失聲於破釜能搏猛虎不能無變色
於蜂蠆之語又按趙德麟所編侯鯖錄云東坡年十歲
見老蘇誦歐陽謝宣召赴學士院仍謝賜對衣金帶及
馬表老蘇令坡擬之其間有匪伊垂之帶有餘非敢後
也馬不進老蘇喜曰此子他日當自用之
七年丁亥先生年十二按先生所作天石硯銘曰某年
十二時於所居紗縠行宅隙地中與羣兒鑿地為戲得
異石鏗然扣之有聲
皇祐四年壬辰先生年十七按長短句滿庭芳序云余
年十七始與劉仲逹往來於眉山
至和元年甲午先生年十九始娶眉山青神王方女按
先生作王氏墓志云生十有九歲而歸於某至治平二
年而王氏卒
二年乙未先生年二十游成都謁張安道按先生作樂
全先生文集序云某年二十以諸生見公成都一見待
以國士有鼂美叔是年求交先生按送美叔詩云我生
二十無朋儔當時四海一子由君來扣門若有求卓吾
子曰今人五六十歲尚不知要朋友先生甫二十才畢
姻便苦無朋儔何太性急乎
嘉祐元年丙申先生年二十一舉進士按鳳鳴驛記云
始余丙申歲舉進士過扶風求舍於館人不可而出次
於逆旅
二年丁酉先生二十二赴試禮部按先生作興國六祖
畫贊云余嘉祐初舉進士館於興國浴室院時歐陽文
忠公考試得先生刑賞忠厚之至論以為異人欲冠多
士疑曾子固所為子固文忠門下士也乃寘第二復以
春秋對義居第一及殿試章衡牓中進士乙科又按先
生作太息一篇送秦少章歸京云昔吾舉進士試名於
禮部歐陽文忠公見吾文且曰此吾軰人也吾當避之
是年四月丁太夫人武陽君程氏憂按司馬温公作程
夫人墓志云夫人以嘉祐二年四月癸丑終於鄉里
四年已亥先生年二十四服除十二月侍老蘇舟行適
楚按先生南行前集序云已亥之歲侍行適楚舟中無
事雜然有觸於中而發於詠歎蓋家君之作與弟轍之
文皆在焉因謂之南行集
五年庚子先生年二十五授河南府福建縣主簿有新
渠詩其序云庚子正月予過唐州太守趙侯始復三陂
疏召渠為新渠詩五章以告於道路致侯之意
六年辛丑先生年二十六應中制科入第三等有應制
科上兩制書及上富丞相書又有謝應中制科啟授大
理評事鳳翔府簽判按先生有感舊詩序云嘉祐中予
與子由奉制策寓居懷遠驛時年二十六子由年二十三
是年十二月赴鳳翔任與子由别
七年壬寅先生年二十七宦於鳳翔二月有詔郡吏分
往屬縣决囚作詩五百言寄子由
八年癸夘先生年二十八宦於鳳翔作思治論
英宗皇帝治平元年甲辰先生年二十九官於鳳翔
二年乙已先生年三十自鳳翔罷任按子由作先生墓
志銘云治平二年罷還判登聞鼓院英宗皇帝在藩邸
聞先生名欲以唐故事召入翰林宰相限以近例召試
秘閣皆入三等得直史館是年通義郡君王氏卒於京
師
三年丙午先生年三十一在京師直史館丁老蘇憂扶
護歸蜀按歐陽文忠公作老蘇墓志云明允太常因革
禮書一百卷書成方奏未報而卒英宗皇帝聞而傷之
命有司具舟載其喪歸葬於蜀
四年丁未先生年三十二居服制以八月壬辰葬老蘇
于眉州
神宗皇帝熙寧元年戊申先生年三十三免喪按四菩
薩閣記云載四菩薩版以歸既免喪嘗與往來浮屠人
勸某為先君捨施為大閣以藏之作記乃熙寧元年十
月
二年已酉先生年三十四還朝監官告院按烏臺詩話
云熙寧二年某在京授差遣與王詵寫詩賦及蓮華經
三年庚戌先生年三十五監官告院有送章子評詩其
序云熙寧三年子平自右司諫直集賢院出牧鄭州賦
詩餞之烏臺詩話云舊例館閣補外同舍餞送必分韻
是年范景仁嘗舉先生充諫官
四年辛亥先生年三十六任監官告院兼判尚書祠部
王荆公欲變科舉上使兩制三館議之先生獻三言荆
公之黨不悦命攝開封府推官有奏罷買燈疏御史知
雜事誣奏先生過失先生不辯乞外任避之除通判杭
州有赴任過揚州與劉貢父孫巨源劉莘老相聚數月
用逐人字作詩十一月到任有初到杭州寄子由兩絶
五年壬子先生年三十七在杭州是歲有牡丹記其序
云熙寧五年三月二十三日余從太守沈公觀花於吉
祥寺是年科場先生監試八月十七日登望湖樓是日
榜出有送杭州進士詩序云熙寧五年錢塘之士貢於
禮部者九人十月乙酉宴於中和堂作是詩以勉之十
二日運司差先生往湖州相度堤圩利害與湖州太守
孫莘老相見有贈莘老七絶臘月游孤山訪惠勤惠恩
二僧
六年癸丑先生年三十八在杭州有八月十五觀湖詩
寫於安濟亭上及作仁宗皇帝飛白記其略云熙寧六
年冬以事至姑蘇安簡王公子誨出所賜公端敏二字
又有作錢塘六井記其略云熙寧五年太守陳公述古
至問民之利病明年春六井畢修故詳其語以告後人
運司又差先生往潤州道出秀州錢安道送茶和詩
七年甲寅先生年三十九在杭州正月游風水洞推官
李泌先行三日畱風水洞相待有詩題壁是年納侍妾
朝雲墓志云朝雲姓王氏錢塘人事先生二十有三年
來事先生方十二歲先生以子由在濟南求為東州守
按子由超然臺賦序云子瞻通守餘杭三年不得代以
轍之在濟南也求為東州守既得請高密五月乃有移
知密州之命則通判杭已四載矣按先生辛未别天竺
觀音詩序云予昔通守錢唐移蒞膠西以九月二十日
來别南北山道友又按先生記游松江說云吾昔自杭
移高密與楊元素同舟而陳令舉張子野皆從余過李
公擇於湖遂與劉孝叔俱至松江夜半月出置酒垂虹
亭上子野年八十五以歌詞聞於天下作定風波令及
道過常州為錢公輔作哀辭又有與叚屯田詩云龍鍾
三十九勞生已強半歲暮日斜時還為昔人歎是年又
有師子屏風贊云潤州甘露寺有唐李衞公所留陸探
微畫師子版余自錢塘移守膠西過而觀焉是年先生
在潤州道上過除夜有潤州道上過除夜兩絶
八年乙夘先生年四十到密州任有上韓丞相論災傷
書到任二十餘日又論密州鹽税又作後杞菊賦其序
云仕宦十有九年家日益貧移守膠西齋厨索然
九年丙辰先生年四十一在密州作刻秦篆記云熙寧
九年丙辰蜀人蘇某來守高密是年中秋歡飲逹旦作
水調歌頭懷子由及作薄薄酒二章
十年丁已先生年四十二在密州就差知河中府已而
改知徐州四月赴徐州任按子由作先生墓志云自密
徙徐與子由相會於澶濮之間相約赴彭城留百餘日
宿於逍遥堂子由有兩絶先生和之徐州水患大作七
月十七日河決澶州曹村八月二十一日及徐州城下
先生治水有功至十月五日水漸退城以全朝廷降詔
奬諭作河復詩
元豐元年戊午先生年四十三在徐州任適值春旱徐
州城東二十里有石潭置虎頭其中可致雷雨作起伏
龍行是年三月始識王廻子高聞與仙人周瑶英遊作
芙蓉城詩二月有旨賜錢二千四百一十萬起夫四千
二十三人及發常平錢米改築徐州外小城創大岸四
以奬諭敇記併刻諸石為熙寧防河錄云迺即徐州城
之東門為大樓堊以黃土名之曰黃樓以土實勝水故
也子由作黃樓賦先生䟦云元豐元年八月癸丑樓成
九月庚辰大合樂以落之又有中秋月三首云六年逢
此月五年照離别先生注云中秋有月凡六年矣惟去
歲與子由會於此
二年己未先生年四十四在徐州正月己亥同畢仲孫
舒煥八人游泗水上登石室使道士戴日祥鼓雷氏琴
先生有記按玉局文云僕在徐州王子立子敏皆館於
官舍而蜀人張師厚來過二王方年少吹洞簫飲酒杏
花下三月自徐州移知湖州按先生作張氏園亭記云
余自彭城移守吴興由宋登舟三宿而至是年四月二
十九日到湖州任王子立子敏皆從先生作子立墓志
云子立子敏皆從余學於吴興學道日進東南之士稱
之是歲言事者以先生湖州到任謝表以為謗七月二
十八日中使皇甫遵到湖州追攝按子立墓志云予得
罪於吴興親戚故人皆驚散獨兩王子不去送予出郊
曰死生禍福天也公其如天何返取予家致之南都又
按先生上文潞公書云某始就逮赴獄有一子稍長徒
步相隨其餘守舍皆婦女幼稚至宿州御史符下就家
取書州郡望風遣吏發卒圍船搜取長幼幾怖死既去
婦女恚罵曰是好著書書成何所得而怖我如此悉取
焚之十二月二十日聞太皇太后升遐吏以其罪人不
許成服欲哭則不可欲泣則不敢作挽詩二首已而獄
具十二月二十九日責授黃州團練副使本州安置是
年子由聞先生下獄上書乞以見任官職贖先生罪責
筠州酒稅出獄再次寄子由二詩韻有百日歸期恰及
春之句先生自八月坐獄至是踰百日矣
三年庚申先生年四十五責黃州自京師道出陳州子
由自南郡來陳相見三日而别乃正月十四日也至十
八日蔡州道上遇雪有次子由韻古詩二首過新息縣
有示鄉人任師中一首任伋字師中眉州人嘗倅黃州
卜居新息故先生以詩示之至岐亭訪故人陳慥季常
為留五日賦詩一首而去乃以二月一日至黃州寓居
定惠院按先生别王文甫子辯云僕以元豐三年二月
一日到黃州家在南都獨與兒子邁來是年五月子由
來齊安先生有曉至巴河迎子由詩乃與子由同游武
昌西山寒溪寺定惠有海棠一株土人不知貴先生作
詩有也知造物有深意故遣佳人在幽谷之句按近日
黃州東坡圖云先生寓居定惠未久以是春遷臨臯亭
先生復就臨臯亭立南堂至八月先生乳母任氏卒於
臨臯亭葬於黃岡按先生上文潞公書云到黃州無所
用心覃思易論語若有所得由是言之先生到黃定居
之後即作易傳九卷論語五卷矣
四年辛酉先生年四十六在黃州居臨臯亭正月往岐
亭訪陳季常路獲一鑑有鑑銘云元豐四年正月余自
齊安往岐亭泛舟而還過古黃州獲一鑑周尺有二寸
東坡八首序云余至黃二年日以困匱故人馬正卿哀
予乏食於郡請故營地使躬耕其中今以東坡圖考之
辛酉方營東坡次年壬戌始築雪堂故贈孔毅甫詩云
去年東坡拾瓦礫今年削草蓋雪堂是也
五年壬戌先生年四十七在黃州寓居臨臯亭就東坡
築雪堂號東坡居士自黃州城南至雪堂四百三十步
雪堂記云蘇子得廢圃於東坡之脇號其居曰雪堂以
大雪中為之因繪雪於四壁之間間無容隙其名起於
此先生又自書東坡雪堂四字扁之堂前有細柳有浚
井西有微泉堂之下有大冶長老桃花茶巢元修菜何
氏叢橘種秔稌蒔棗栗有松期為可斵種麥以為奇事
作陂塘植黃桑皆足以供先生之歲用為雪堂之勝景
又以長短句擬斜川觀云元豐壬戌之春予躬耕東坡
築雪堂以居南挹西望亭之後西控北山之微泉慨然
而歎此亦斜川之游也是年三月先生以事至蘄水有
春夜行蘄水過酒家飲酒乘月至一橋上曲肱少休作
西江月詞又游蘄水清泉寺作浣溪沙詞又作寒食詩
二首云自我來黃州已見三寒食太守徐君猷分新火
先生有詩謝之云臨臯亭中一危坐三見清明改新火
七月遊赤壁有赤壁賦十月又遊有後赤壁賦云十月
之望蘇子步自雪堂將歸於臨臯則壬戌之冬未遷而
先生以甲子六月過汝則居雪堂止年餘耳
六年癸亥先生年四十八在黃州為通判孟亨之䟦子
由君子泉銘又有記承天夜游云元豐六年十月十二
夜解衣欲睡月色入戶欣然起行念無與樂者遂步至
承天寺尋張懷民懷民亦未睡相與步於庭中庭中如
積水空明水中藻荇交横蓋竹柏影也何夜無月何處
無竹柏但少閒人如吾兩人耳又夢中作祭春牛文云
元豐六年十一月二十七日天欲明夢數吏人持紙請
祭春牛文予取筆疾書其上
七年甲子先生年四十九在黃州二月與徐得之參寥
子步自雪堂至乾明寺有師中庵題名文有記定惠寺
海棠說四月乃有量移汝州之命則先生居黃五載矣
按先生長短句滿庭芳序云四月一日余將自黃移汝
留别雪堂隣里二三君子李仲覽來書以遺之詞中有
坐見黃州再閏之句按東坡圖云郡人潘邠老及弟大
觀俱以詩知名從先生游先生去以雪堂付之邠老因
居焉黃州送先生者皆至慈湖陳季常獨至九江既到
江州因游廬山有記游廬山說云僕初入廬山山谷奇
秀平生所欲見應接不暇不欲作詩已而山中僧俗皆
曰蘇子瞻來矣不覺作一絶入開先寺主僧求詩作瀑
布一絶往來十餘日作潄玉亭三峽橋詩與總老同游
西林有贈總老及題西林壁皆絶句也又有寫寶蓋頌
與僊長老其序云圓通禪院先君舊游也四月二十四
日晩至宿焉明日先君忌日寫寶蓋頌以贈長老僊公
蓋先生端午已在筠州計程必作宫師忌日之後即為
高安之行按䟦李志中文云元豐七年某舟行赴汝乃
自富川陸走高安别家弟子由以冷齋夜話考之子由
在筠州雲菴居洞山聰禪師亦蜀人居壽聖寺一夕三
人同夢迎五祖戒和尚拊手大笑曰世間果有同夢者
異哉久之東坡書至曰已至奉新旦夕相見三人同出
二十里建山寺而東坡至各追繹所夢坡曰某年七八
歲時嘗夢某身是僧往來陜右雲菴驚曰戒禪師陜右
人也暮年棄五祖來游高安終於大愚逆數蓋五十年
而坡時正年四十九在筠州為留十日七月過金陵有
與葉致遠唱和詩途中又有送沈逵赴廣南詩云嗟我
與君皆丙子四十九年窮不死又云我方北渡脱重江
君復南行輕萬里逼歲到泗州十二月十八日浴雍熙
塔下作如夢令兩闋又作滿庭芳與劉元逹序云予年
十七與仲逹往來於眉山四十九相逢於泗上晦日同
遊南山話舊感歎又有謝黃師是除夜送屠酥酒詩先生
上表乞於常州居住其略云今雖已至泗州而貲用罄
竭見一面前去南京聽候朝旨又考騾䭾驛試筆云正
月四日離泗州則是除夜在泗州明矣
八年乙丑先生年五十按大全集雜說騾䭾驛試筆云
今日離泗州然吾方上書求居常州及到南京有放歸
陽羡之命遂居常五月内復朝奉郎知登州再過密州
到郡五日以禮部郎召到省半月除起居舍人在登州
有海市詩又有别登州舉人詩有休嫌五日怱怱守之
句
哲宗皇帝元祐元年丙寅先生年五十一以七品服入
侍延和改賜銀緋尋除中書舍人按志林云元祐元年
余為中書舍人復遷翰林學士知制誥任中書舍人日
舉江寧府司理周種充學官及除内翰又有舉魯直自
代狀
二年丁夘先生年五十二為翰林學士復除侍讀有作
興國寺六祖畫贊
三年戊辰先生年五十三任翰林學士有和子由元日
省宿致齋白髮蒼顔五十三之句是年省試先生知貢
舉開院日有與李方叔詩序云僕與李廌方叔相知久
矣僕領貢舉事李不得第愧甚作詩謝之又充館伴北
使按先生與陳傳道書云某頃伴虜使頗能頌某文
四年己巳先生年五十四任翰林學士三月内累章請
郡除龍圖閣學士知杭州按子由作先生墓志云宣仁
心善先生辯蔡持正之謗出郊遣内侍賜龍茶銀合用
前執政恩例先生以七月三日到杭州任謝表云江山
故國所至如歸父老遺民與臣相問到任有謁文宣王
廟祝文云昔自太史通守是邦今由禁林出使浙右又
有謁諸廟祝文先生之帥杭也替林子中故先生和子
中詩有江邊遺愛啼斑白之句是歲子由使契丹先生
有詩送之有單于若問君家世莫道中朝第一人及先
生出牧餘杭子由代為學士
五年庚午先生年五十五在杭州任有論西湖狀及論
高麗公案
六年辛未先生年五十六在杭州被召則在杭不過二
載也先生之被召也林子中復來替先生是以先生與
子中啟有適相先後之說既到京師除翰林承旨復侍
邇英按子由所作潁濱遺老傳云先生召還本除吏部
尚書復以臣故改翰林承旨臣之私意元不遑安乞寢
臣新命與兄同偹從官不報侯鯖錄云先生元祐中再
召入院作承旨乃益舊擬作衣帶馬表云枯羸之質匪
伊垂之帶有餘歛退之心非敢後也馬不進數月以弟
嫌請郡復以舊職知潁州按先生懷舊别子由詩云元
祐六年予自杭州召還寓居子由東府數月復出領汝
陰時予年五十有六矣到潁未幾公帑已竭齋厨索然
戲作數句侯鯖錄云元祐六年冬汝陰久雪人饑一日
天未明先生簡召議事曰某一夕不寐念潁人之饑欲
出百餘千造炊餅救之老妻謂某曰子昨過陳見傅欽
之言簽判在陳賑濟有功不問其賑濟之法某遂相招
令畤面議曰已偹矣今細民之困不過食與火耳義倉
之積糓數千石便可支散以救下民作院有炭數萬秤
酒務有柴數十萬秤依元價賣之可濟中民先生曰吾
事濟矣遂草放積欠賑濟奏又奏乞罷黃河夫萬人開
本州溝瀆從之
七年壬申先生年五十七在潁州按侯鯖錄云元祐七
年正月東坡在汝陰州堂前梅花大開月色鮮霽王夫
人曰春月色勝如秋月色秋月令人慘悽春月令人和
悦何如召趙德麟軰來飲此花下先生大喜曰吾不知
子亦能詩此真詩家語耳遂召與飲先生用是語作減
字木蘭花有不是秋光只與離人照斷腸之句已而改
知揚州先生之在潁也與趙德麟同治西湖未幾有維
揚之命三月十六日湖成德麟有詩見懷先生次韻又
再和之冷齋夜話云東坡鎮維揚幕下皆奇豪一日石
塔長老求解院歸西湖坡與僚佐袖中出疏使鼂無咎
讀之其詞有為東坡而少留之句已而以兵部尚書召
復兼侍讀是年南郊先生為鹵簿使尋遷禮部尚書遷
端明侍讀學士有讀朱暉傳題文潛語後及作醉翁操
任兵部尚書日有薦趙德麟狀
八年癸酉先生年五十八任端明侍讀二學士是年先
生繼室同安郡君王氏卒於京師按先生作西方阿彌
陀贊序云蘇某之妻王氏元祐八年八月一日卒於京
師謹按先生初娶通義郡君王氏乃同安之堂姊也先
生祭王君錫丈人云某始婚姻公之猶子允有令德夭
閼莫遂惟公幼女嗣執罍篚由是推之通義為同安之
堂姊明矣又有八月二十七日建隆章淨舘成一絶有
坐待宫人畫詔回之句復以二學士出知定州九月十
四日東府雨中作示子由云去年秋雨時我在廣陵歸
今年中山去白首歸無期蓋定州之除在九月内到定
州任則有祭韓魏公之文
紹聖元年甲戌先生年五十九知定州就任落兩職追
一官知英州有辭宣聖文行至南康軍再貶寧遠軍節
度副使惠州安置過虔州有記真君籖說云八月二十
一日過虔州與王巖翁同謁祥符宫又有初入贛州作
又有題天竺樂天石刻云予年幼時先君自虔州歸言
天竺有樂天詩今四十七年矣是年十月三日到惠州
寓居嘉祐寺十二日與幼子過同游白水佛迹浴於湯
池又按長短句浣溪沙序云紹聖元年十月十三日與
程鄉令侯晉叔歸善簿覃汲游大雲寺野飲松下設松
黃湯作此闋余家近釀酒名萬家春時有虔州鶴田處
士王原子直不遠千里來訪留七十日乃去至十一月
有戲贈朝雲詩又有與吴秀才書吴乃子野之子其書
云過廣州買得沉檀數斤定居之後杜門燒香深念五
十九歲之非矣
二年乙亥先生年六十在惠州有惠州上元夜詩云去
年中山府老病亦宵興今年江海上雲房寄山僧以歲
月考之去年甲戌上元先生知定州今歲乙亥寓嘉祐
僧舍故有雲房寄山僧之句是年遷居於合江亭以先
生别王子直語觀之紹聖元年十月三日始至惠州寓
於嘉祐寺明年遷於合江之行館得江樓豁徹之觀忘
幽谷窈窕之趣三月四日同太守詹範器之等同游白
水山又有與陳季常書云到惠州將半年矣
三年丙子先生年六十一在惠州有和陶淵明移居詩
云予去歲三月自水東嘉祐寺遷去合江樓迨今一年
得歸善後隙地數畆父老云古白鶴觀基也意欣然居
之營白鶴新居始於是矣當年惠州修東西新橋先生
助以犀帶而子由亦以史夫人願入内所賜金錢數千
為助及橋成日先生有詩落之又有曇秀道人來訪先
生而先生題其詩卷云予在廣陵曇秀作詩予和之後
五年曇秀來惠州見予時吴遠遊陸道士亦客於先生
歲暮以無酒為歎七月朝雲卒先生有悼朝雲詩及墓
志又於惠州栖禪寺大聖塔葬處作六如亭覆之
四年丁丑先生年六十二在惠州按先生與張天和長
官書云賤累閏月初可到又云承問賤累正月末已到
贛上矣閏月上旬可到此也又按先生丙子年與毛澤
民書云長子授韶州仁化令中冬當挈家至此某買得
數畝地在白鶴峰上已令斫木陶瓦作屋二十間以此
考之先生長子自冬挈家至閏二月方到惠州五月先
生謫授瓊州别駕昌化軍安置則五十九歲客惠州至
是六十二歲又過海也按志林云余在惠州忽被命謫
儋耳太守方子容自携告身來弔余曰此故前定吾妻
沈事僧伽甚誠一夕夢和尚來辭云當與蘇子瞻同行
後七十二日有命今適七十二日矣豈非前定乎遂寄
家惠州獨與幼子過渡海按先生和淵明移居詩序云
丁丑歲余謫海南子由亦謫雷州五月十一日相遇於
藤同行至雷六月十一日相别渡海時余病痔呻吟子
由亦終夕不寐因誦淵明詩勸余止酒乃和元韻因以
贈别庶幾真止矣又與楊濟父云獨與幼子過南來餘
皆留惠州生事狼狽勞苦萬狀然胸中亦自有翛然處
也今日到海岸地名遞角場明日順風即過瓊矣卓吾
子曰此數語坡公自畫過海圖也傷哉傷哉到儋州有
儋州謝表按子由作先生墓志云紹聖四年先生安置
昌化初僦官屋以庇風雨有司猶謂不可則買地築室
昌化士人畚土運甓以助之為屋三間又按先生與程
全父推官書云初至僦官屋數椽近復遭迫逐不免買
地結茆又按先生與陳儒書云近與兒子結茆數椽居
之勞費不貲矣賴十數學者助作躬泥水之役又云新
居在軍城南極湫隘然則先生居在軍城南隣於天慶
觀先生天慶觀乳泉賦云吾索居儋耳卜築城南隣於
司命之宫是也又有桄榔菴銘云東坡居士謫居儋耳
無地可居偃息桄榔林中摘葉書銘以記其處
元符元年戊寅先生年六十三在儋州九月四日遊天
慶觀有信道法智說是年吴子野來訪先生先生以詩
贈之其序云去歲與子野遊逍遥堂因往山西叩羅浮
道院宿於西堂今歲索居儋耳子野復來相見又有記
筮卦云戊寅十月五日久不得子由書憂不去心以周
易筮之得渙六三又有記藷說云海南以藷為糧幾米
之十六今歲藷不熟以客舶方至市有米也
二年己夘先生年六十四在儋州時久旱無雨陰翳未
快至上元夜老書生數人相過曰良月佳夜先生能一
出乎先生欣然從之步城西入僧舍歴小巷民夷雜揉
屠沽紛然歸舍已三鼓矣歸錄其事為己夘夜書是歲
閏九月有瓊州進士姜君弼唐佐來儋耳從先生學有
與姜唐簡云已取天慶觀乳泉潑建茶之精者念非君
莫與共之
三年庚辰先生年六十五在儋州上元日和戊寅違字
韻詩題後云戊寅上元余在儋耳過子夜出守舍作違
字韻詩今庚辰上元已再期矣家在惠州白鶴峯下過
子幷婦從余來此五月大赦量移廉州安置先生在儋
食芋飲水作書傳以推明上古之絶學嘗與軍使張中
同訪黎子雲欲醵錢作屋名曰載酒堂又嘗上巳日尋
諸生皆出獨與老符秀才飲又嘗用過韻與諸生冬至
飲酒有愁顔解符老壽耳鬭吴公之句注云符吴皆坐
客必老符秀才與吴子野也又嘗以詩紀春夢婆侯鯖
云東坡老人在昌化嘗負大瓢行歌田畝間所歌者皆
哨遍也饁婦年七十云内翰昔日富貴一場春夢矣里
人因呼此媪為春夢婆一日被酒獨行遍至子雲諸黎
之舍作詩云符老風流可奈何朱顔減盡髩絲多投梭
每困東隣女換扇惟逢春夢婆凡此數者皆先生海外
逸事六月過瓊州作惠通泉記遂渡海有烏喙詩序云
余來儋耳得犬曰烏喙予遷合浦過澄邁泅而濟戲作
是詩渡海到廉州有謝表又有與鄭靖老書云到廉廉
守云公已行矣志林未成草得書傳十三卷某留此過
中秋或至月末乃行作木筏下水歴容藤至梧與邁約
般家至梧相會是歲又有移永州之命按先生謝提舉
成都府玉局觀表云先自昌化貶所移廉州又自廉州
移舒州節度副使永州居住移至英州復朝奉郎提舉
成都府玉局觀任便居住經由廣州有將至廣州用過
字韻寄迨邁二子詩時朱行中舍人知廣州又吴子野
何崇道穎堂通三長老黃明逹李公弼林子中自番禺
追餞至清遠峽同遊廣陵寺乃元符三年十一月十五
日自此舟行清遠見顧秀才談惠州之美過英州拜玉
局之除過韶州有次韻狄守李倅詩是年過嶺作詩二
首寄子由有七年來往我何堪之語蓋先生甲戌謫惠
州已而過海至是為七年矣次年正月五日過南安軍
計先生渡嶺必是歲除
建中靖國元年辛巳先生年六十六度嶺北歸作南華
長老題名記按題中載石鐘山記云建中靖國元年正
月五日自南陵還過南安軍舊法掾吴君示舊所作石
鐘山銘為題其末乃知先生首正過南安也正月到虔
州有與錢濟明詩云某已到虔州二月十日方離此及
發虔州過吉州永和鎮清都觀有謝道士自言丙子生
求詩為賦一首又為作贊幷寫清都臺三字中途又為
南安軍作學記寫海外所作天慶觀乳泉賦四月舟行
至豫章彭蠡之間遇成國程夫人忌日乃寫圓通偈云
行當施廬山有道者又有與胡仁修書云旦夕到儀真
暫令邁一至常五月行至真州瘴毒大作病暴下中止
於常州按先生寄朱行中詩有至今不貪寶凛然照塵
寰之句先生注云前一日夢中作此詩寄行中覺而記
之自不曉按近日曾端伯百家詩選志朱行中事迹云
東坡夢中寄朱行中一篇南遷絶筆也嗟乎先生之文
如萬斛泉源而乃止於夢中寄行中之作惜哉六月上
表請老以本官致仕七月丁亥卒於常州實七月二十
八日是為徽宗登極之元年辛巳云按子由作先生墓
志云先生七月被病卒於毘陵吴越之民相與哭於市
其君子相與弔於家訃聞於四方無賢愚皆咨嗟出涕
太學之士數百人相率飯僧惠林佛舍嗚呼先生文章
為百世之師而忠義尤為天下大閑加之好賢樂善常
若不及是宜訃聞之日士民惜哲人之萎朝野嗟一鑑
之逝皆出於自然不可強而致也以次年閏六月葬於
汝州郟城縣釣臺鄉上瑞里
年譜後語
東坡守膠西時熙寧乙夘也仕宦十九年家日益貧元
豐己未於吴興被逮赴獄黃州安置寓居定惠寺遷臨
臯亭就亭立南堂辛酉在黃二年以困匱故人馬正卿
為請故營地使躬耕其中所謂東坡者也明年始就東
坡築雪堂以居紹聖甲戌寧遠軍之謫惠州安置寓居
嘉祐寺就寺立思無邪齋明年遷於合江之行館又明
年得歸善後隙地數畝營白鶴新居丁丑新居成未幾
謫瓊州於昌化軍安置初僦官屋為有司迫逐乃買地
城南結茆數掾鄰天慶觀極湫隘嘗偃息桄榔林中摘
葉書銘以記其處在儋四年食芋飲水其窮甚矣元符
庚辰得赦北歸明年為建中靖國辛巳七月丁亥卒於
毘陵坡公涉世多難如此徐杭汝潁牧守之樂中書翰
林侍從之榮定州方面之貴所得幾何而四十五年間
南北奔走風波瘴癘之鄉饑餓勞苦曾不得一㕓環堵
為終老地是故余讀王宗稷所為先生年譜深感於心
因述方氏所記幷春渚紀聞以補年譜之遺云(燕石齋)
本傳
安石用事上欲用軾修中書條例安石曰軾與臣所學
皆異别試以事可也上又欲用軾起居注安石曰軾非
是可奬之人乃寘軾官告院四年安石欲變更科舉使
兩制三館議之上得蘇軾議乃止即日召見問政軾曰
臣竊意陛下求治太急聽言太廣進人太銳願陛下安
靜以待物之來然後應之上竦然初策進士舉子希合
爭言祖宗法制非是軾為考官退擬答以進安石愈恨
軾乃乞外通判杭州自杭徙密密有盜未獲安撫司遣
使臣領悍卒入境捕盜卒凶暴反以禁物誣民強入人
家爭鬭至殺民訴於軾軾投其書不視曰必不至此悍
卒聞之頗用自安不知軾已使人招出戮之矣自密徙
徐時河決曹邨滙於城下富民爭出避水軾曰吾在是
水决不至壊城驅使復入而自杖策入武衞營呼其卒
長告之曰事急矣雖禁卒且為我盡力卒長應曰太守
不避塗潦吾儕小人敢不效命乃率其徒短衣徒跣持
畚鍤以出築東南長堤首起戲馬臺尾屬於城民乃安
徙知湖州以表謝上言事者擿其語以為謗逮赴御史
獄初軾既補外見有事不便者頗托事以諷御史舒亶
言蘇軾作為歌詩譏切時事陛下發錢以業貧民則曰
嬴得兒童語音好一年強半在城中陛下明法以課試
羣吏則曰讀書萬卷不讀律致君堯舜終無術陛下興
水利則曰東海若知明主意應教斥鹵變桑田陛下謹
鹽禁則曰豈是聞韶解忘味爾來三月食無鹽宰臣王
珪亦言蘇軾不臣因舉軾咏檜詩曰根到九泉無曲處
世間惟有蟄龍知陛下飛龍在天而軾求之地下之蟄
龍其不臣如此上曰彼是詠檜何預朕意張方平范鎮
上書救之直舍人院王安禮乘間進曰自古大度之君
不以語言謫人願陛下無竟其獄上曰朕固不深譴特
欲申言者路耳遂以黃州團練副使安置軾幅巾芒屩
與田父野老時時相從築室東坡自號東坡居士五年
神宗語宰相王珪蔡確曰國史至重可命蘇軾成之珪
有難色神宗曰軾不可姑用曾鞏鞏進太祖總論神宗
竟不允遂手札移軾汝州軾未至汝上書自言有田在
常願得移居奏入報可過金陵見王安石曰大兵大獄
乃漢唐滅亡之兆公獨無一言可乎曰二事皆惠卿啟
之安石身在外又安敢言軾曰在朝則言在外則不言
此事君之常禮耳上之待公本非常禮公所以事上豈
可以常禮自處耶安石乃厲聲曰某湏說又曰人湏知
行一不義殺一不辜得天下弗為乃可軾戲答曰今之
君子爭減半年磨勘雖殺人亦為之矣至常以哲宗即
位復朝奉郎知登州召為禮部郎中軾舊善門下侍郎
司馬光及知樞密院章惇惇每以謔侮困光光苦之軾
見惇曰司馬君實時望甚重昔許靖以虚名見鄙於蜀
先主法正曰靖之浮譽播流四海若不加禮必以賤賢
為累先主納之夫許靖且不可慢况君實乎元祐二年
遷中書舍人時光方議改免役為差役差役行於祖宗
之世法久多弊編戶充役不習官府吏虐使之多以破
産而狹鄉之民或有不得休息者先帝知其然故為免
役使民以戶高下出錢而無執役之苦行法者不循上
意於雇役實費之外取錢過多民遂以病光知免役之
害而不知其利欲一切以差役代之方差官置局軾與
其選獨以實告嘗見光政事堂條陳不可狀光忿然不
樂軾曰昔韓魏公刺陜西義勇公為諫官爭之甚力魏
公不樂公亦不顧軾昔聞公道其詳豈今日作相不許
軾盡言耶尋除翰林學士二年復除侍讀嘗召入對便
殿宣仁后問曰卿前為何官曰臣為常州團練副使今
為何官曰臣今待罪翰林學士后曰何以至此曰遭遇
太皇太后皇帝陛下曰非也豈大臣論薦乎曰亦非軾
驚曰臣雖無狀不敢由他途以進后曰此先帝意也先
帝每誦卿文章必歎曰奇才奇才但未及進用卿耳軾
不覺失聲宣仁后與哲宗亦泣左右皆感涕已而命坐
賜茶徹御前金蓮燭送歸院三年權知禮部貢舉嘗侍
上讀祖宗寶訓因及時事當軸者恨之四年復出知杭
州杭本近海水泉鹹苦唐刺史李泌始引西湖水作六
井民足於水故井邑日富及白居易復浚西湖放水入
運河自河入田所溉至千頃自唐及錢氏歲輙開治放
湖水足用至宋廢而不理湖中葑積為田一十五萬餘
丈而水無幾矣運河失湖水之利則取給於江潮潮渾
濁多淤河行闤闠中三年一淘為市井大患而六井亦
幾廢軾始至浚茅山鹽橋二河以茅山一河專受江潮
鹽橋一河專受湖水復造堰閘以為湖水蓄洩之限然
後潮不入市且以餘力復完六井民稍獲其利矣又間
至湖上周視良久曰今欲去葑田將安所寘之湖南北
三十里環湖往來終日不逹若取葑田積為長堤以通
南北則葑田去而行者便矣又吴人種菱春輙芟除不
遺寸草葑田若去募人種菱收其利以便修湖可也乃
取救荒之餘得錢數萬貫糧數萬石復請於朝得百僧
度牒以募役者堤成植芙蓉其上望之如雲錦杭人名
之曰蘇公堤焉軾二十年再蒞此州有德於其人以故
家有畫像飲食必祝六年召入為翰林承旨復侍邇英
時三黨之論起矣御史復攻軾軾懼乃復請外出守潁
州七年徙揚州未閱歲以兵部尚書召還尋遷禮部復
兼二學士至是又復乞一郡自效八年知定州紹聖元
年軾坐為中書舍人日草吕惠卿降官制云均輸之政
自同於商賈手實之禍下及於雞豚先皇帝始以帝堯
之仁姑試伯鯀終焉孔子之聖不信宰予言者誣以謗
訕復謫知英州安置惠州軾以少子過自隨居三年復
以瓊州别駕安置昌化軾初至僦官屋以居有司猶謂
不可乃買地築室昌化士人畚土運甓以助軾元符三
年大赦北還將居許病暑暴下乃止於常建中靖國元
年六月軾病遂不起葬於汝州郟城縣軾初好賈誼陸
贄書既而讀莊子喟然歎息曰吾昔有見於中口未能
言今見莊子得吾心矣嘗自謂作文如行雲流水初無
定質但常行於所當行止於所不可不止故雖嬉笑怒
罵之辭皆可書而誦也洵晩歲讀易作易傳未究疾革
命軾述其志卒以成書復作論語說最後居海南作書
傳既成三書撫之歎曰今世要未能信後有君子當知
我矣高宗即位贈資政殿學士以其孫符為禮部尚書
又以其文寘左右初畢仲游舉進士召試學士院蘇軾
異其文擢為第一仲游因貽書與軾曰言語之累不特
口出者為是其形於詩歌賦頌託於碑銘著於序記者
皆是也今知畏於口而未畏於文是其所是則見是者
喜非其所非則蒙非者怨喜者未能濟君之謀而怨者
或已敗君之事矣官非諫臣職非御史而非是人所非
是殆猶抱石而救溺也仲游士安之孫仁宗初讀軾轍
制策退而喜曰朕今日為子孫得兩宰相矣或謂軾稍
自韜戢雖不獲柄用亦當免禍嗟夫假令軾以是而易
其所為尚得為軾哉
文章辨體彙選卷五百五十九
文章辨體彙選卷五百五十九
明賀復徵編
年譜
東坡先生年譜(宋王宗稷)
仁宗皇帝景祐三年丙子十二月十九日乙夘時先生
生實仁宗即位之十一年也按先生送沈逵詩云嗟我
與君皆丙子又按玉局文云十二月十九日東坡生日
置酒赤壁磯上又按志林云退之以磨蝎為身宫而僕
以磨蝎為命宫若以磨蝎為命推之則為夘時生議者
以先生十二月為辛丑月十九日為癸亥日丙子癸亥
水向東流故才氣汗漫而澄清子午相刑晩年多難東
坡志林云韓退之詩我生之辰月宿南斗乃知退之以
磨蝎為身宫僕以磨蝎為命宫平生多得謗譽殆同病
也
慶歷二年壬午先生七歲知讀書按先生長短句集洞
仙歌自序云僕七歲時見眉州老尼姓朱年九十餘能
知孟昶宫中事又考冷齋夜話載先生云某七八歲時
嘗夢游陜右
三年癸未先生八歲入小學按先生作范文正公文集
序云慶歷三年某始入鄉校士有自京師來以魯人石
守道慶歷聖德詩示鄉先生某從旁竊觀問先生十一
人何人也先生曰童子何用知之某曰此天人也耶則
不敢知若亦人耳何為其不可
五年乙酉先生年十歲按子由作先生墓志云公生十
年而先君宦游四方太夫人親授以書問古今成敗輒
能語其要太夫人讀東漢史至范滂傳慨然太息公侍
側曰某若為滂夫人亦許之否乎夫人曰汝能為滂吾
顧不能為滂毋耶又按大全集載東坡少時語云秦少
章言東坡十來歲老蘇曾令作夏侯太初論有人能碎
千金之璧不能無失聲於破釜能搏猛虎不能無變色
於蜂蠆之語又按趙德麟所編侯鯖錄云東坡年十歲
見老蘇誦歐陽謝宣召赴學士院仍謝賜對衣金帶及
馬表老蘇令坡擬之其間有匪伊垂之帶有餘非敢後
也馬不進老蘇喜曰此子他日當自用之
七年丁亥先生年十二按先生所作天石硯銘曰某年
十二時於所居紗縠行宅隙地中與羣兒鑿地為戲得
異石鏗然扣之有聲
皇祐四年壬辰先生年十七按長短句滿庭芳序云余
年十七始與劉仲逹往來於眉山
至和元年甲午先生年十九始娶眉山青神王方女按
先生作王氏墓志云生十有九歲而歸於某至治平二
年而王氏卒
二年乙未先生年二十游成都謁張安道按先生作樂
全先生文集序云某年二十以諸生見公成都一見待
以國士有鼂美叔是年求交先生按送美叔詩云我生
二十無朋儔當時四海一子由君來扣門若有求卓吾
子曰今人五六十歲尚不知要朋友先生甫二十才畢
姻便苦無朋儔何太性急乎
嘉祐元年丙申先生年二十一舉進士按鳳鳴驛記云
始余丙申歲舉進士過扶風求舍於館人不可而出次
於逆旅
二年丁酉先生二十二赴試禮部按先生作興國六祖
畫贊云余嘉祐初舉進士館於興國浴室院時歐陽文
忠公考試得先生刑賞忠厚之至論以為異人欲冠多
士疑曾子固所為子固文忠門下士也乃寘第二復以
春秋對義居第一及殿試章衡牓中進士乙科又按先
生作太息一篇送秦少章歸京云昔吾舉進士試名於
禮部歐陽文忠公見吾文且曰此吾軰人也吾當避之
是年四月丁太夫人武陽君程氏憂按司馬温公作程
夫人墓志云夫人以嘉祐二年四月癸丑終於鄉里
四年已亥先生年二十四服除十二月侍老蘇舟行適
楚按先生南行前集序云已亥之歲侍行適楚舟中無
事雜然有觸於中而發於詠歎蓋家君之作與弟轍之
文皆在焉因謂之南行集
五年庚子先生年二十五授河南府福建縣主簿有新
渠詩其序云庚子正月予過唐州太守趙侯始復三陂
疏召渠為新渠詩五章以告於道路致侯之意
六年辛丑先生年二十六應中制科入第三等有應制
科上兩制書及上富丞相書又有謝應中制科啟授大
理評事鳳翔府簽判按先生有感舊詩序云嘉祐中予
與子由奉制策寓居懷遠驛時年二十六子由年二十三
是年十二月赴鳳翔任與子由别
七年壬寅先生年二十七宦於鳳翔二月有詔郡吏分
往屬縣决囚作詩五百言寄子由
八年癸夘先生年二十八宦於鳳翔作思治論
英宗皇帝治平元年甲辰先生年二十九官於鳳翔
二年乙已先生年三十自鳳翔罷任按子由作先生墓
志銘云治平二年罷還判登聞鼓院英宗皇帝在藩邸
聞先生名欲以唐故事召入翰林宰相限以近例召試
秘閣皆入三等得直史館是年通義郡君王氏卒於京
師
三年丙午先生年三十一在京師直史館丁老蘇憂扶
護歸蜀按歐陽文忠公作老蘇墓志云明允太常因革
禮書一百卷書成方奏未報而卒英宗皇帝聞而傷之
命有司具舟載其喪歸葬於蜀
四年丁未先生年三十二居服制以八月壬辰葬老蘇
于眉州
神宗皇帝熙寧元年戊申先生年三十三免喪按四菩
薩閣記云載四菩薩版以歸既免喪嘗與往來浮屠人
勸某為先君捨施為大閣以藏之作記乃熙寧元年十
月
二年已酉先生年三十四還朝監官告院按烏臺詩話
云熙寧二年某在京授差遣與王詵寫詩賦及蓮華經
三年庚戌先生年三十五監官告院有送章子評詩其
序云熙寧三年子平自右司諫直集賢院出牧鄭州賦
詩餞之烏臺詩話云舊例館閣補外同舍餞送必分韻
是年范景仁嘗舉先生充諫官
四年辛亥先生年三十六任監官告院兼判尚書祠部
王荆公欲變科舉上使兩制三館議之先生獻三言荆
公之黨不悦命攝開封府推官有奏罷買燈疏御史知
雜事誣奏先生過失先生不辯乞外任避之除通判杭
州有赴任過揚州與劉貢父孫巨源劉莘老相聚數月
用逐人字作詩十一月到任有初到杭州寄子由兩絶
五年壬子先生年三十七在杭州是歲有牡丹記其序
云熙寧五年三月二十三日余從太守沈公觀花於吉
祥寺是年科場先生監試八月十七日登望湖樓是日
榜出有送杭州進士詩序云熙寧五年錢塘之士貢於
禮部者九人十月乙酉宴於中和堂作是詩以勉之十
二日運司差先生往湖州相度堤圩利害與湖州太守
孫莘老相見有贈莘老七絶臘月游孤山訪惠勤惠恩
二僧
六年癸丑先生年三十八在杭州有八月十五觀湖詩
寫於安濟亭上及作仁宗皇帝飛白記其略云熙寧六
年冬以事至姑蘇安簡王公子誨出所賜公端敏二字
又有作錢塘六井記其略云熙寧五年太守陳公述古
至問民之利病明年春六井畢修故詳其語以告後人
運司又差先生往潤州道出秀州錢安道送茶和詩
七年甲寅先生年三十九在杭州正月游風水洞推官
李泌先行三日畱風水洞相待有詩題壁是年納侍妾
朝雲墓志云朝雲姓王氏錢塘人事先生二十有三年
來事先生方十二歲先生以子由在濟南求為東州守
按子由超然臺賦序云子瞻通守餘杭三年不得代以
轍之在濟南也求為東州守既得請高密五月乃有移
知密州之命則通判杭已四載矣按先生辛未别天竺
觀音詩序云予昔通守錢唐移蒞膠西以九月二十日
來别南北山道友又按先生記游松江說云吾昔自杭
移高密與楊元素同舟而陳令舉張子野皆從余過李
公擇於湖遂與劉孝叔俱至松江夜半月出置酒垂虹
亭上子野年八十五以歌詞聞於天下作定風波令及
道過常州為錢公輔作哀辭又有與叚屯田詩云龍鍾
三十九勞生已強半歲暮日斜時還為昔人歎是年又
有師子屏風贊云潤州甘露寺有唐李衞公所留陸探
微畫師子版余自錢塘移守膠西過而觀焉是年先生
在潤州道上過除夜有潤州道上過除夜兩絶
八年乙夘先生年四十到密州任有上韓丞相論災傷
書到任二十餘日又論密州鹽税又作後杞菊賦其序
云仕宦十有九年家日益貧移守膠西齋厨索然
九年丙辰先生年四十一在密州作刻秦篆記云熙寧
九年丙辰蜀人蘇某來守高密是年中秋歡飲逹旦作
水調歌頭懷子由及作薄薄酒二章
十年丁已先生年四十二在密州就差知河中府已而
改知徐州四月赴徐州任按子由作先生墓志云自密
徙徐與子由相會於澶濮之間相約赴彭城留百餘日
宿於逍遥堂子由有兩絶先生和之徐州水患大作七
月十七日河決澶州曹村八月二十一日及徐州城下
先生治水有功至十月五日水漸退城以全朝廷降詔
奬諭作河復詩
元豐元年戊午先生年四十三在徐州任適值春旱徐
州城東二十里有石潭置虎頭其中可致雷雨作起伏
龍行是年三月始識王廻子高聞與仙人周瑶英遊作
芙蓉城詩二月有旨賜錢二千四百一十萬起夫四千
二十三人及發常平錢米改築徐州外小城創大岸四
以奬諭敇記併刻諸石為熙寧防河錄云迺即徐州城
之東門為大樓堊以黃土名之曰黃樓以土實勝水故
也子由作黃樓賦先生䟦云元豐元年八月癸丑樓成
九月庚辰大合樂以落之又有中秋月三首云六年逢
此月五年照離别先生注云中秋有月凡六年矣惟去
歲與子由會於此
二年己未先生年四十四在徐州正月己亥同畢仲孫
舒煥八人游泗水上登石室使道士戴日祥鼓雷氏琴
先生有記按玉局文云僕在徐州王子立子敏皆館於
官舍而蜀人張師厚來過二王方年少吹洞簫飲酒杏
花下三月自徐州移知湖州按先生作張氏園亭記云
余自彭城移守吴興由宋登舟三宿而至是年四月二
十九日到湖州任王子立子敏皆從先生作子立墓志
云子立子敏皆從余學於吴興學道日進東南之士稱
之是歲言事者以先生湖州到任謝表以為謗七月二
十八日中使皇甫遵到湖州追攝按子立墓志云予得
罪於吴興親戚故人皆驚散獨兩王子不去送予出郊
曰死生禍福天也公其如天何返取予家致之南都又
按先生上文潞公書云某始就逮赴獄有一子稍長徒
步相隨其餘守舍皆婦女幼稚至宿州御史符下就家
取書州郡望風遣吏發卒圍船搜取長幼幾怖死既去
婦女恚罵曰是好著書書成何所得而怖我如此悉取
焚之十二月二十日聞太皇太后升遐吏以其罪人不
許成服欲哭則不可欲泣則不敢作挽詩二首已而獄
具十二月二十九日責授黃州團練副使本州安置是
年子由聞先生下獄上書乞以見任官職贖先生罪責
筠州酒稅出獄再次寄子由二詩韻有百日歸期恰及
春之句先生自八月坐獄至是踰百日矣
三年庚申先生年四十五責黃州自京師道出陳州子
由自南郡來陳相見三日而别乃正月十四日也至十
八日蔡州道上遇雪有次子由韻古詩二首過新息縣
有示鄉人任師中一首任伋字師中眉州人嘗倅黃州
卜居新息故先生以詩示之至岐亭訪故人陳慥季常
為留五日賦詩一首而去乃以二月一日至黃州寓居
定惠院按先生别王文甫子辯云僕以元豐三年二月
一日到黃州家在南都獨與兒子邁來是年五月子由
來齊安先生有曉至巴河迎子由詩乃與子由同游武
昌西山寒溪寺定惠有海棠一株土人不知貴先生作
詩有也知造物有深意故遣佳人在幽谷之句按近日
黃州東坡圖云先生寓居定惠未久以是春遷臨臯亭
先生復就臨臯亭立南堂至八月先生乳母任氏卒於
臨臯亭葬於黃岡按先生上文潞公書云到黃州無所
用心覃思易論語若有所得由是言之先生到黃定居
之後即作易傳九卷論語五卷矣
四年辛酉先生年四十六在黃州居臨臯亭正月往岐
亭訪陳季常路獲一鑑有鑑銘云元豐四年正月余自
齊安往岐亭泛舟而還過古黃州獲一鑑周尺有二寸
東坡八首序云余至黃二年日以困匱故人馬正卿哀
予乏食於郡請故營地使躬耕其中今以東坡圖考之
辛酉方營東坡次年壬戌始築雪堂故贈孔毅甫詩云
去年東坡拾瓦礫今年削草蓋雪堂是也
五年壬戌先生年四十七在黃州寓居臨臯亭就東坡
築雪堂號東坡居士自黃州城南至雪堂四百三十步
雪堂記云蘇子得廢圃於東坡之脇號其居曰雪堂以
大雪中為之因繪雪於四壁之間間無容隙其名起於
此先生又自書東坡雪堂四字扁之堂前有細柳有浚
井西有微泉堂之下有大冶長老桃花茶巢元修菜何
氏叢橘種秔稌蒔棗栗有松期為可斵種麥以為奇事
作陂塘植黃桑皆足以供先生之歲用為雪堂之勝景
又以長短句擬斜川觀云元豐壬戌之春予躬耕東坡
築雪堂以居南挹西望亭之後西控北山之微泉慨然
而歎此亦斜川之游也是年三月先生以事至蘄水有
春夜行蘄水過酒家飲酒乘月至一橋上曲肱少休作
西江月詞又游蘄水清泉寺作浣溪沙詞又作寒食詩
二首云自我來黃州已見三寒食太守徐君猷分新火
先生有詩謝之云臨臯亭中一危坐三見清明改新火
七月遊赤壁有赤壁賦十月又遊有後赤壁賦云十月
之望蘇子步自雪堂將歸於臨臯則壬戌之冬未遷而
先生以甲子六月過汝則居雪堂止年餘耳
六年癸亥先生年四十八在黃州為通判孟亨之䟦子
由君子泉銘又有記承天夜游云元豐六年十月十二
夜解衣欲睡月色入戶欣然起行念無與樂者遂步至
承天寺尋張懷民懷民亦未睡相與步於庭中庭中如
積水空明水中藻荇交横蓋竹柏影也何夜無月何處
無竹柏但少閒人如吾兩人耳又夢中作祭春牛文云
元豐六年十一月二十七日天欲明夢數吏人持紙請
祭春牛文予取筆疾書其上
七年甲子先生年四十九在黃州二月與徐得之參寥
子步自雪堂至乾明寺有師中庵題名文有記定惠寺
海棠說四月乃有量移汝州之命則先生居黃五載矣
按先生長短句滿庭芳序云四月一日余將自黃移汝
留别雪堂隣里二三君子李仲覽來書以遺之詞中有
坐見黃州再閏之句按東坡圖云郡人潘邠老及弟大
觀俱以詩知名從先生游先生去以雪堂付之邠老因
居焉黃州送先生者皆至慈湖陳季常獨至九江既到
江州因游廬山有記游廬山說云僕初入廬山山谷奇
秀平生所欲見應接不暇不欲作詩已而山中僧俗皆
曰蘇子瞻來矣不覺作一絶入開先寺主僧求詩作瀑
布一絶往來十餘日作潄玉亭三峽橋詩與總老同游
西林有贈總老及題西林壁皆絶句也又有寫寶蓋頌
與僊長老其序云圓通禪院先君舊游也四月二十四
日晩至宿焉明日先君忌日寫寶蓋頌以贈長老僊公
蓋先生端午已在筠州計程必作宫師忌日之後即為
高安之行按䟦李志中文云元豐七年某舟行赴汝乃
自富川陸走高安别家弟子由以冷齋夜話考之子由
在筠州雲菴居洞山聰禪師亦蜀人居壽聖寺一夕三
人同夢迎五祖戒和尚拊手大笑曰世間果有同夢者
異哉久之東坡書至曰已至奉新旦夕相見三人同出
二十里建山寺而東坡至各追繹所夢坡曰某年七八
歲時嘗夢某身是僧往來陜右雲菴驚曰戒禪師陜右
人也暮年棄五祖來游高安終於大愚逆數蓋五十年
而坡時正年四十九在筠州為留十日七月過金陵有
與葉致遠唱和詩途中又有送沈逵赴廣南詩云嗟我
與君皆丙子四十九年窮不死又云我方北渡脱重江
君復南行輕萬里逼歲到泗州十二月十八日浴雍熙
塔下作如夢令兩闋又作滿庭芳與劉元逹序云予年
十七與仲逹往來於眉山四十九相逢於泗上晦日同
遊南山話舊感歎又有謝黃師是除夜送屠酥酒詩先生
上表乞於常州居住其略云今雖已至泗州而貲用罄
竭見一面前去南京聽候朝旨又考騾䭾驛試筆云正
月四日離泗州則是除夜在泗州明矣
八年乙丑先生年五十按大全集雜說騾䭾驛試筆云
今日離泗州然吾方上書求居常州及到南京有放歸
陽羡之命遂居常五月内復朝奉郎知登州再過密州
到郡五日以禮部郎召到省半月除起居舍人在登州
有海市詩又有别登州舉人詩有休嫌五日怱怱守之
句
哲宗皇帝元祐元年丙寅先生年五十一以七品服入
侍延和改賜銀緋尋除中書舍人按志林云元祐元年
余為中書舍人復遷翰林學士知制誥任中書舍人日
舉江寧府司理周種充學官及除内翰又有舉魯直自
代狀
二年丁夘先生年五十二為翰林學士復除侍讀有作
興國寺六祖畫贊
三年戊辰先生年五十三任翰林學士有和子由元日
省宿致齋白髮蒼顔五十三之句是年省試先生知貢
舉開院日有與李方叔詩序云僕與李廌方叔相知久
矣僕領貢舉事李不得第愧甚作詩謝之又充館伴北
使按先生與陳傳道書云某頃伴虜使頗能頌某文
四年己巳先生年五十四任翰林學士三月内累章請
郡除龍圖閣學士知杭州按子由作先生墓志云宣仁
心善先生辯蔡持正之謗出郊遣内侍賜龍茶銀合用
前執政恩例先生以七月三日到杭州任謝表云江山
故國所至如歸父老遺民與臣相問到任有謁文宣王
廟祝文云昔自太史通守是邦今由禁林出使浙右又
有謁諸廟祝文先生之帥杭也替林子中故先生和子
中詩有江邊遺愛啼斑白之句是歲子由使契丹先生
有詩送之有單于若問君家世莫道中朝第一人及先
生出牧餘杭子由代為學士
五年庚午先生年五十五在杭州任有論西湖狀及論
高麗公案
六年辛未先生年五十六在杭州被召則在杭不過二
載也先生之被召也林子中復來替先生是以先生與
子中啟有適相先後之說既到京師除翰林承旨復侍
邇英按子由所作潁濱遺老傳云先生召還本除吏部
尚書復以臣故改翰林承旨臣之私意元不遑安乞寢
臣新命與兄同偹從官不報侯鯖錄云先生元祐中再
召入院作承旨乃益舊擬作衣帶馬表云枯羸之質匪
伊垂之帶有餘歛退之心非敢後也馬不進數月以弟
嫌請郡復以舊職知潁州按先生懷舊别子由詩云元
祐六年予自杭州召還寓居子由東府數月復出領汝
陰時予年五十有六矣到潁未幾公帑已竭齋厨索然
戲作數句侯鯖錄云元祐六年冬汝陰久雪人饑一日
天未明先生簡召議事曰某一夕不寐念潁人之饑欲
出百餘千造炊餅救之老妻謂某曰子昨過陳見傅欽
之言簽判在陳賑濟有功不問其賑濟之法某遂相招
令畤面議曰已偹矣今細民之困不過食與火耳義倉
之積糓數千石便可支散以救下民作院有炭數萬秤
酒務有柴數十萬秤依元價賣之可濟中民先生曰吾
事濟矣遂草放積欠賑濟奏又奏乞罷黃河夫萬人開
本州溝瀆從之
七年壬申先生年五十七在潁州按侯鯖錄云元祐七
年正月東坡在汝陰州堂前梅花大開月色鮮霽王夫
人曰春月色勝如秋月色秋月令人慘悽春月令人和
悦何如召趙德麟軰來飲此花下先生大喜曰吾不知
子亦能詩此真詩家語耳遂召與飲先生用是語作減
字木蘭花有不是秋光只與離人照斷腸之句已而改
知揚州先生之在潁也與趙德麟同治西湖未幾有維
揚之命三月十六日湖成德麟有詩見懷先生次韻又
再和之冷齋夜話云東坡鎮維揚幕下皆奇豪一日石
塔長老求解院歸西湖坡與僚佐袖中出疏使鼂無咎
讀之其詞有為東坡而少留之句已而以兵部尚書召
復兼侍讀是年南郊先生為鹵簿使尋遷禮部尚書遷
端明侍讀學士有讀朱暉傳題文潛語後及作醉翁操
任兵部尚書日有薦趙德麟狀
八年癸酉先生年五十八任端明侍讀二學士是年先
生繼室同安郡君王氏卒於京師按先生作西方阿彌
陀贊序云蘇某之妻王氏元祐八年八月一日卒於京
師謹按先生初娶通義郡君王氏乃同安之堂姊也先
生祭王君錫丈人云某始婚姻公之猶子允有令德夭
閼莫遂惟公幼女嗣執罍篚由是推之通義為同安之
堂姊明矣又有八月二十七日建隆章淨舘成一絶有
坐待宫人畫詔回之句復以二學士出知定州九月十
四日東府雨中作示子由云去年秋雨時我在廣陵歸
今年中山去白首歸無期蓋定州之除在九月内到定
州任則有祭韓魏公之文
紹聖元年甲戌先生年五十九知定州就任落兩職追
一官知英州有辭宣聖文行至南康軍再貶寧遠軍節
度副使惠州安置過虔州有記真君籖說云八月二十
一日過虔州與王巖翁同謁祥符宫又有初入贛州作
又有題天竺樂天石刻云予年幼時先君自虔州歸言
天竺有樂天詩今四十七年矣是年十月三日到惠州
寓居嘉祐寺十二日與幼子過同游白水佛迹浴於湯
池又按長短句浣溪沙序云紹聖元年十月十三日與
程鄉令侯晉叔歸善簿覃汲游大雲寺野飲松下設松
黃湯作此闋余家近釀酒名萬家春時有虔州鶴田處
士王原子直不遠千里來訪留七十日乃去至十一月
有戲贈朝雲詩又有與吴秀才書吴乃子野之子其書
云過廣州買得沉檀數斤定居之後杜門燒香深念五
十九歲之非矣
二年乙亥先生年六十在惠州有惠州上元夜詩云去
年中山府老病亦宵興今年江海上雲房寄山僧以歲
月考之去年甲戌上元先生知定州今歲乙亥寓嘉祐
僧舍故有雲房寄山僧之句是年遷居於合江亭以先
生别王子直語觀之紹聖元年十月三日始至惠州寓
於嘉祐寺明年遷於合江之行館得江樓豁徹之觀忘
幽谷窈窕之趣三月四日同太守詹範器之等同游白
水山又有與陳季常書云到惠州將半年矣
三年丙子先生年六十一在惠州有和陶淵明移居詩
云予去歲三月自水東嘉祐寺遷去合江樓迨今一年
得歸善後隙地數畆父老云古白鶴觀基也意欣然居
之營白鶴新居始於是矣當年惠州修東西新橋先生
助以犀帶而子由亦以史夫人願入内所賜金錢數千
為助及橋成日先生有詩落之又有曇秀道人來訪先
生而先生題其詩卷云予在廣陵曇秀作詩予和之後
五年曇秀來惠州見予時吴遠遊陸道士亦客於先生
歲暮以無酒為歎七月朝雲卒先生有悼朝雲詩及墓
志又於惠州栖禪寺大聖塔葬處作六如亭覆之
四年丁丑先生年六十二在惠州按先生與張天和長
官書云賤累閏月初可到又云承問賤累正月末已到
贛上矣閏月上旬可到此也又按先生丙子年與毛澤
民書云長子授韶州仁化令中冬當挈家至此某買得
數畝地在白鶴峰上已令斫木陶瓦作屋二十間以此
考之先生長子自冬挈家至閏二月方到惠州五月先
生謫授瓊州别駕昌化軍安置則五十九歲客惠州至
是六十二歲又過海也按志林云余在惠州忽被命謫
儋耳太守方子容自携告身來弔余曰此故前定吾妻
沈事僧伽甚誠一夕夢和尚來辭云當與蘇子瞻同行
後七十二日有命今適七十二日矣豈非前定乎遂寄
家惠州獨與幼子過渡海按先生和淵明移居詩序云
丁丑歲余謫海南子由亦謫雷州五月十一日相遇於
藤同行至雷六月十一日相别渡海時余病痔呻吟子
由亦終夕不寐因誦淵明詩勸余止酒乃和元韻因以
贈别庶幾真止矣又與楊濟父云獨與幼子過南來餘
皆留惠州生事狼狽勞苦萬狀然胸中亦自有翛然處
也今日到海岸地名遞角場明日順風即過瓊矣卓吾
子曰此數語坡公自畫過海圖也傷哉傷哉到儋州有
儋州謝表按子由作先生墓志云紹聖四年先生安置
昌化初僦官屋以庇風雨有司猶謂不可則買地築室
昌化士人畚土運甓以助之為屋三間又按先生與程
全父推官書云初至僦官屋數椽近復遭迫逐不免買
地結茆又按先生與陳儒書云近與兒子結茆數椽居
之勞費不貲矣賴十數學者助作躬泥水之役又云新
居在軍城南極湫隘然則先生居在軍城南隣於天慶
觀先生天慶觀乳泉賦云吾索居儋耳卜築城南隣於
司命之宫是也又有桄榔菴銘云東坡居士謫居儋耳
無地可居偃息桄榔林中摘葉書銘以記其處
元符元年戊寅先生年六十三在儋州九月四日遊天
慶觀有信道法智說是年吴子野來訪先生先生以詩
贈之其序云去歲與子野遊逍遥堂因往山西叩羅浮
道院宿於西堂今歲索居儋耳子野復來相見又有記
筮卦云戊寅十月五日久不得子由書憂不去心以周
易筮之得渙六三又有記藷說云海南以藷為糧幾米
之十六今歲藷不熟以客舶方至市有米也
二年己夘先生年六十四在儋州時久旱無雨陰翳未
快至上元夜老書生數人相過曰良月佳夜先生能一
出乎先生欣然從之步城西入僧舍歴小巷民夷雜揉
屠沽紛然歸舍已三鼓矣歸錄其事為己夘夜書是歲
閏九月有瓊州進士姜君弼唐佐來儋耳從先生學有
與姜唐簡云已取天慶觀乳泉潑建茶之精者念非君
莫與共之
三年庚辰先生年六十五在儋州上元日和戊寅違字
韻詩題後云戊寅上元余在儋耳過子夜出守舍作違
字韻詩今庚辰上元已再期矣家在惠州白鶴峯下過
子幷婦從余來此五月大赦量移廉州安置先生在儋
食芋飲水作書傳以推明上古之絶學嘗與軍使張中
同訪黎子雲欲醵錢作屋名曰載酒堂又嘗上巳日尋
諸生皆出獨與老符秀才飲又嘗用過韻與諸生冬至
飲酒有愁顔解符老壽耳鬭吴公之句注云符吴皆坐
客必老符秀才與吴子野也又嘗以詩紀春夢婆侯鯖
云東坡老人在昌化嘗負大瓢行歌田畝間所歌者皆
哨遍也饁婦年七十云内翰昔日富貴一場春夢矣里
人因呼此媪為春夢婆一日被酒獨行遍至子雲諸黎
之舍作詩云符老風流可奈何朱顔減盡髩絲多投梭
每困東隣女換扇惟逢春夢婆凡此數者皆先生海外
逸事六月過瓊州作惠通泉記遂渡海有烏喙詩序云
余來儋耳得犬曰烏喙予遷合浦過澄邁泅而濟戲作
是詩渡海到廉州有謝表又有與鄭靖老書云到廉廉
守云公已行矣志林未成草得書傳十三卷某留此過
中秋或至月末乃行作木筏下水歴容藤至梧與邁約
般家至梧相會是歲又有移永州之命按先生謝提舉
成都府玉局觀表云先自昌化貶所移廉州又自廉州
移舒州節度副使永州居住移至英州復朝奉郎提舉
成都府玉局觀任便居住經由廣州有將至廣州用過
字韻寄迨邁二子詩時朱行中舍人知廣州又吴子野
何崇道穎堂通三長老黃明逹李公弼林子中自番禺
追餞至清遠峽同遊廣陵寺乃元符三年十一月十五
日自此舟行清遠見顧秀才談惠州之美過英州拜玉
局之除過韶州有次韻狄守李倅詩是年過嶺作詩二
首寄子由有七年來往我何堪之語蓋先生甲戌謫惠
州已而過海至是為七年矣次年正月五日過南安軍
計先生渡嶺必是歲除
建中靖國元年辛巳先生年六十六度嶺北歸作南華
長老題名記按題中載石鐘山記云建中靖國元年正
月五日自南陵還過南安軍舊法掾吴君示舊所作石
鐘山銘為題其末乃知先生首正過南安也正月到虔
州有與錢濟明詩云某已到虔州二月十日方離此及
發虔州過吉州永和鎮清都觀有謝道士自言丙子生
求詩為賦一首又為作贊幷寫清都臺三字中途又為
南安軍作學記寫海外所作天慶觀乳泉賦四月舟行
至豫章彭蠡之間遇成國程夫人忌日乃寫圓通偈云
行當施廬山有道者又有與胡仁修書云旦夕到儀真
暫令邁一至常五月行至真州瘴毒大作病暴下中止
於常州按先生寄朱行中詩有至今不貪寶凛然照塵
寰之句先生注云前一日夢中作此詩寄行中覺而記
之自不曉按近日曾端伯百家詩選志朱行中事迹云
東坡夢中寄朱行中一篇南遷絶筆也嗟乎先生之文
如萬斛泉源而乃止於夢中寄行中之作惜哉六月上
表請老以本官致仕七月丁亥卒於常州實七月二十
八日是為徽宗登極之元年辛巳云按子由作先生墓
志云先生七月被病卒於毘陵吴越之民相與哭於市
其君子相與弔於家訃聞於四方無賢愚皆咨嗟出涕
太學之士數百人相率飯僧惠林佛舍嗚呼先生文章
為百世之師而忠義尤為天下大閑加之好賢樂善常
若不及是宜訃聞之日士民惜哲人之萎朝野嗟一鑑
之逝皆出於自然不可強而致也以次年閏六月葬於
汝州郟城縣釣臺鄉上瑞里
年譜後語
東坡守膠西時熙寧乙夘也仕宦十九年家日益貧元
豐己未於吴興被逮赴獄黃州安置寓居定惠寺遷臨
臯亭就亭立南堂辛酉在黃二年以困匱故人馬正卿
為請故營地使躬耕其中所謂東坡者也明年始就東
坡築雪堂以居紹聖甲戌寧遠軍之謫惠州安置寓居
嘉祐寺就寺立思無邪齋明年遷於合江之行館又明
年得歸善後隙地數畝營白鶴新居丁丑新居成未幾
謫瓊州於昌化軍安置初僦官屋為有司迫逐乃買地
城南結茆數掾鄰天慶觀極湫隘嘗偃息桄榔林中摘
葉書銘以記其處在儋四年食芋飲水其窮甚矣元符
庚辰得赦北歸明年為建中靖國辛巳七月丁亥卒於
毘陵坡公涉世多難如此徐杭汝潁牧守之樂中書翰
林侍從之榮定州方面之貴所得幾何而四十五年間
南北奔走風波瘴癘之鄉饑餓勞苦曾不得一㕓環堵
為終老地是故余讀王宗稷所為先生年譜深感於心
因述方氏所記幷春渚紀聞以補年譜之遺云(燕石齋)
本傳
安石用事上欲用軾修中書條例安石曰軾與臣所學
皆異别試以事可也上又欲用軾起居注安石曰軾非
是可奬之人乃寘軾官告院四年安石欲變更科舉使
兩制三館議之上得蘇軾議乃止即日召見問政軾曰
臣竊意陛下求治太急聽言太廣進人太銳願陛下安
靜以待物之來然後應之上竦然初策進士舉子希合
爭言祖宗法制非是軾為考官退擬答以進安石愈恨
軾乃乞外通判杭州自杭徙密密有盜未獲安撫司遣
使臣領悍卒入境捕盜卒凶暴反以禁物誣民強入人
家爭鬭至殺民訴於軾軾投其書不視曰必不至此悍
卒聞之頗用自安不知軾已使人招出戮之矣自密徙
徐時河決曹邨滙於城下富民爭出避水軾曰吾在是
水决不至壊城驅使復入而自杖策入武衞營呼其卒
長告之曰事急矣雖禁卒且為我盡力卒長應曰太守
不避塗潦吾儕小人敢不效命乃率其徒短衣徒跣持
畚鍤以出築東南長堤首起戲馬臺尾屬於城民乃安
徙知湖州以表謝上言事者擿其語以為謗逮赴御史
獄初軾既補外見有事不便者頗托事以諷御史舒亶
言蘇軾作為歌詩譏切時事陛下發錢以業貧民則曰
嬴得兒童語音好一年強半在城中陛下明法以課試
羣吏則曰讀書萬卷不讀律致君堯舜終無術陛下興
水利則曰東海若知明主意應教斥鹵變桑田陛下謹
鹽禁則曰豈是聞韶解忘味爾來三月食無鹽宰臣王
珪亦言蘇軾不臣因舉軾咏檜詩曰根到九泉無曲處
世間惟有蟄龍知陛下飛龍在天而軾求之地下之蟄
龍其不臣如此上曰彼是詠檜何預朕意張方平范鎮
上書救之直舍人院王安禮乘間進曰自古大度之君
不以語言謫人願陛下無竟其獄上曰朕固不深譴特
欲申言者路耳遂以黃州團練副使安置軾幅巾芒屩
與田父野老時時相從築室東坡自號東坡居士五年
神宗語宰相王珪蔡確曰國史至重可命蘇軾成之珪
有難色神宗曰軾不可姑用曾鞏鞏進太祖總論神宗
竟不允遂手札移軾汝州軾未至汝上書自言有田在
常願得移居奏入報可過金陵見王安石曰大兵大獄
乃漢唐滅亡之兆公獨無一言可乎曰二事皆惠卿啟
之安石身在外又安敢言軾曰在朝則言在外則不言
此事君之常禮耳上之待公本非常禮公所以事上豈
可以常禮自處耶安石乃厲聲曰某湏說又曰人湏知
行一不義殺一不辜得天下弗為乃可軾戲答曰今之
君子爭減半年磨勘雖殺人亦為之矣至常以哲宗即
位復朝奉郎知登州召為禮部郎中軾舊善門下侍郎
司馬光及知樞密院章惇惇每以謔侮困光光苦之軾
見惇曰司馬君實時望甚重昔許靖以虚名見鄙於蜀
先主法正曰靖之浮譽播流四海若不加禮必以賤賢
為累先主納之夫許靖且不可慢况君實乎元祐二年
遷中書舍人時光方議改免役為差役差役行於祖宗
之世法久多弊編戶充役不習官府吏虐使之多以破
産而狹鄉之民或有不得休息者先帝知其然故為免
役使民以戶高下出錢而無執役之苦行法者不循上
意於雇役實費之外取錢過多民遂以病光知免役之
害而不知其利欲一切以差役代之方差官置局軾與
其選獨以實告嘗見光政事堂條陳不可狀光忿然不
樂軾曰昔韓魏公刺陜西義勇公為諫官爭之甚力魏
公不樂公亦不顧軾昔聞公道其詳豈今日作相不許
軾盡言耶尋除翰林學士二年復除侍讀嘗召入對便
殿宣仁后問曰卿前為何官曰臣為常州團練副使今
為何官曰臣今待罪翰林學士后曰何以至此曰遭遇
太皇太后皇帝陛下曰非也豈大臣論薦乎曰亦非軾
驚曰臣雖無狀不敢由他途以進后曰此先帝意也先
帝每誦卿文章必歎曰奇才奇才但未及進用卿耳軾
不覺失聲宣仁后與哲宗亦泣左右皆感涕已而命坐
賜茶徹御前金蓮燭送歸院三年權知禮部貢舉嘗侍
上讀祖宗寶訓因及時事當軸者恨之四年復出知杭
州杭本近海水泉鹹苦唐刺史李泌始引西湖水作六
井民足於水故井邑日富及白居易復浚西湖放水入
運河自河入田所溉至千頃自唐及錢氏歲輙開治放
湖水足用至宋廢而不理湖中葑積為田一十五萬餘
丈而水無幾矣運河失湖水之利則取給於江潮潮渾
濁多淤河行闤闠中三年一淘為市井大患而六井亦
幾廢軾始至浚茅山鹽橋二河以茅山一河專受江潮
鹽橋一河專受湖水復造堰閘以為湖水蓄洩之限然
後潮不入市且以餘力復完六井民稍獲其利矣又間
至湖上周視良久曰今欲去葑田將安所寘之湖南北
三十里環湖往來終日不逹若取葑田積為長堤以通
南北則葑田去而行者便矣又吴人種菱春輙芟除不
遺寸草葑田若去募人種菱收其利以便修湖可也乃
取救荒之餘得錢數萬貫糧數萬石復請於朝得百僧
度牒以募役者堤成植芙蓉其上望之如雲錦杭人名
之曰蘇公堤焉軾二十年再蒞此州有德於其人以故
家有畫像飲食必祝六年召入為翰林承旨復侍邇英
時三黨之論起矣御史復攻軾軾懼乃復請外出守潁
州七年徙揚州未閱歲以兵部尚書召還尋遷禮部復
兼二學士至是又復乞一郡自效八年知定州紹聖元
年軾坐為中書舍人日草吕惠卿降官制云均輸之政
自同於商賈手實之禍下及於雞豚先皇帝始以帝堯
之仁姑試伯鯀終焉孔子之聖不信宰予言者誣以謗
訕復謫知英州安置惠州軾以少子過自隨居三年復
以瓊州别駕安置昌化軾初至僦官屋以居有司猶謂
不可乃買地築室昌化士人畚土運甓以助軾元符三
年大赦北還將居許病暑暴下乃止於常建中靖國元
年六月軾病遂不起葬於汝州郟城縣軾初好賈誼陸
贄書既而讀莊子喟然歎息曰吾昔有見於中口未能
言今見莊子得吾心矣嘗自謂作文如行雲流水初無
定質但常行於所當行止於所不可不止故雖嬉笑怒
罵之辭皆可書而誦也洵晩歲讀易作易傳未究疾革
命軾述其志卒以成書復作論語說最後居海南作書
傳既成三書撫之歎曰今世要未能信後有君子當知
我矣高宗即位贈資政殿學士以其孫符為禮部尚書
又以其文寘左右初畢仲游舉進士召試學士院蘇軾
異其文擢為第一仲游因貽書與軾曰言語之累不特
口出者為是其形於詩歌賦頌託於碑銘著於序記者
皆是也今知畏於口而未畏於文是其所是則見是者
喜非其所非則蒙非者怨喜者未能濟君之謀而怨者
或已敗君之事矣官非諫臣職非御史而非是人所非
是殆猶抱石而救溺也仲游士安之孫仁宗初讀軾轍
制策退而喜曰朕今日為子孫得兩宰相矣或謂軾稍
自韜戢雖不獲柄用亦當免禍嗟夫假令軾以是而易
其所為尚得為軾哉
文章辨體彙選卷五百五十九
