文章辨體彙選卷五百九十五
明賀復徵編
記三十六
王氏祠堂記(明羅玘)
弘治二年十月金谿明谷王氏祠堂成其作自元年之
十二月而統其事者廷懋也堂之廣楹六之門如堂之
楹而高殺其四之一東西室各四楹器數齊湢庖庫具
在礱石為簷除四周如矩虚其中而甓之矢直砥平無
興塵泥隂雨若霽闔宗升堂奠位凝肅顧瞻羣主若見
若語孝弟之心與涕俱生咸嘆曰舊時吾祭不吾興感
若是也鄉人之囂囂者曰甚哉王氏田入之饒成此其
易也吾以為不然夫王氏田入之饒孰愈於廟賜之家
禄入乎吾遊京師見其藩則拔矣垣則夷矣碑踣而畜
室焉者盡賜廟也問之其子孫不入是者幾世矣又其
甚者曰是既鬻矣族其盡夷築為他氏之宫也至其大
第以居高軒以遊則殫其禄入焉以與戚幸者争為長
雄顧不少惜豈其力獨歉於一廟耶蓋其先世得無有
貪功之過而濫及於非辜乎其不祀可坐而待也獨其
子孫之罪哉而此王氏者吾知之實自宋祕閣校理平
甫五世孫彦遠居於此平甫荆國公之弟也當熙寧中
一時小人皆附公敢行苛政以希貴富貴富公所柄也
豈獨靳於其弟乎而平甫竟以不顯終其身要其心有
切齒於公與小人之所為者此寬厚長者之風而為當
世所竊笑然不知其固有可久而存者矣而彦遠又歸
自京陵依故土以居其不忘本根又如此而公之子雱
雱之死無聞焉小人之祀不祀蓋亦與貪功多殺者争
入於泯滅而已耳無足論也祠之作庶其在此此天也
夫豈牽於力哉鳴呼人亦孰不欲祀安知貪殘苛暴者
其不愈急乎而卒愈促觀於此祠亦可少熄矣其族彦
斯誠至是始克來請記吾以是為記亦以公為世勸云
陳靖獻公祠記(李默)
昔我太祖高皇帝親御戎馬締造家邦每以扶植綱常
培養士氣為首務故雖殘元遺孽黨桀吠堯猶必曲宥
而全貸之以示萬世人臣之義其固以為堅凝基祚奠
安元元非此道無繇也厥後懿文皇太子薨高皇巳有
倦勤之意永惟付託重計深懷隱憂左顧右却賴有二
三藎臣為之羽翼既而天降禍亂靖難師興鐘虡不移
市朝按堵則我太宗文皇帝有再安宗社之功然齊黃諸
人自以身受國恩不敢懷貳駢首就殱宣城陳公迪實
與焉予在詞垣時讀公事狀未嘗不掩卷而悲也按公
以洪武乙夘舉于京闈辟本郡儒學訓導嘗為郡草萬
夀賀表上覽而異之召拜翰林編修累遷雲南左布政
三十一年徵為禮部尚書同受顧命是時兵起國勢臲
卼公等力陳計畫南北相持者五年事既弗就公益抗
節不遜遂并其子丹山等六人磔於東市臨刑猶作五
噫并死節詩至今讀之使人潸然淚下豈其忠憤所感
思以頑民自待者歟子紏之難忽死而仲請囚人固各
有志誠不能以彼易此文皇帝嘗曰彼食其禄自盡其
心耳後錢習禮以練氏親黨恒不自安楊文敏公因事
諷上上曰使練子寧尚在朕固當用之大聖人所以扶
植而培養之者寧有已哉公死之日子孫孑無噍類百
餘年来宣人頗諱其事成化間郡守涂君觀稍祀公於
故里尋即罷廢使英爽之氣飄溘而無所依予甚悼焉
嘉靖壬辰予以吏部郎謫判是邦亟求其後得公五世
從孫太學生大林者而問之故乃謀諸前守餘姚邵君
燁具以狀白於巡按御史虞公守愚督學御史聞人公
詮請復置祠春秋薦享如大司馬溧水齊公故事二公
嘉許林亦奉地來獻地當郡學之東公少讀書處也予
曰故祠以敝陋速壊今宜為久遠計乃旁購他地益之
中為正堂奉公像以居又北為浩然堂各翼以兩廂浩
然北有方塘塘畔為水央亭其東為井最前為大門門
東十餘步為宛陵大節坊凡篚彛庖湢几榻百物畢備
歲給掃除一人維祠據高臨曠宏麗瑰傑繼今而往庶
幾其無速壊云爾祠成郡中學者咸嗟吁慕嘆相與致
私愛於公而諡之曰靖獻先生遂因以名祠會予有持
憲廣東之命乃大會郡僚鄉大夫羣執事以中牢詣祠
寧神而告成事嗚呼殷有三仁其志不同其心安也故
足以獻於先王不然死者復生生者愧矣由斯以觀諸
公情事夫又何疑乎
顯忠祠記(姚淶)
國家當興廢之際必有抗節秉志之士潤鼎齒劍視死
如歸出於横流烈熖之中以明委質無二之義若此者
非求知於天下後世也顧天下賴名教以立苟有其人
為世道慮者豈可執向背以為抑揚據成敗以為輕重
計禍福利害以為緩急予奪哉奉川戴公德彛之死難
也幾百四十年里人諱而不稱者奪於國威也淶自入
史館始知公之大節訪諸其邑人類不能舉其槩求之
郡志則逸而不傳惟科貢考僅列公名而又失其實按
洪武二十七年及第之首則定海張公信而其第三人
則公也公拜官編修侍講而中改御史及左拾遺者則
繼世更定之制也先皇之所簡拔嗣君之所錄用其文
學風誼固己見推於當世矣北兵南下長江不守公以
身殉主禍延宗黨此公死事之迹也作郡志者不知公
立朝大略尚存於國史徒見南雍立石鐫公之名遂用
其私臆以贋亂真置鄞人葉宗可於公之次妄題其下曰
探花而抑公於是科諸進士之末是果何心哉痛乎忠
義之易淪而文獻之不足徵也嘉靖戊子奉川邑侯陳
君縞至淶為言公之忠陳君始請於觀風者而祠之學
宫猶未有專祀也越五載壬辰海虞錢君墦繼宰是邑
淶復告之曰發潜顯忠守土職也戴公之祠弗稱君盍
圖諸錢君作而言曰某為政思以勸忠善雖小猶將張
之以示風教矧邑之嵩岱有如戴公者乎某之往也政
無先此下車進諸生而咨之時則僉諧乃闢地於社學
之左為宇三楹額曰顯忠以祠公於中歲甲午祠成錢
君率奉川子弟為文而酧之公之英靈洋洋乎罔不慕
焉赫赫乎罔不肅焉凄凄乎罔不愴焉自儒流以至於
樵夫牧䜿自故老以至於婦人稚子始皆知誦公之忠
烈而重嘉錢君之善於表章也夫文皇興靖難之師固
非常情之所仰測一時諸臣知齒剛舌柔之戒者莫不
達權通變轉危為安保其榮禄悔吝不及獨公乃若逆
天命拂人情至於嚴誅而不悔豈昩趨避於其間哉蓋
公守經之士也不可以語於繩墨之外是故有所可必
有所不可有所能必有所不能壬午之死固公之所謂
可而亦其自以為能者又安得有他顧哉非獨公則然
昔者帝王之革命仁濟天下英雄之用武威震天下宜
無不服者而一節之士顧欲與之較是非於危疑之間
士各有志何世無之卞随務光之蹈稠水若不悦於湯
而伯夷叔齊之入首陽若不悦於武湯武之聖不虧四
子之介不貶揆道與義各得所安夫豈以相忤為病乎
弔伐如聖人猶不免於守經之議則王蜀周苛龔勝孔
融堯君素韓通諸臣之死又何怪乎且内難既平之後
若曹國公李景隆歴城侯盛庸都指揮平安初相讐終
相附而卒不免於罪洪熙之初下詔釋建文諸死事者
之家屬昔人娶婦之喻在人者欲其從我在我者欲其
詈人夫恤往固所以勸來兹非我祖宗之微意與此錢
君立祠之義也或曰奉川之有戴公猶緱城之有方公
也淶應之曰二公之死事同而其所以當死則異方公
寵冠儒臣凡兵籌國議聽其謀斷夫謀人之軍師敗則
死之謀人之邦邑危則亡之方公任謀國之寄而搆難
速亡誰當執其咎者所謂一不成而萬有餘喪非特義
所當死於勢亦不得不死戴公則不然以舊君則可以
死以同姓則可以無死使公而不死則為楊為金為胡
為黃贖前愆而責後勞若無不可顧公徒以君臣之經
而死非若出於迫與激者此其處死之難誠與方公差
異嗟乎公軀已糜矣族已殘矣所不可奪者獨公之志
耳語有之石可破也而不可奪堅丹可磨也而不可奪
赤其公之謂與其公之謂與
寶慶忠節祠記(羅洪先)
嘗觀古之君子豈不欲成天下之事哉天之廢興不可
取必時之得失不可強為以其不可強為而取必者横
於中則顧慮觀望之釁漸生而貞固懇切之誠日損固
有假雖死無益之言以文其過而逃其譏皆失之於利
害之較太深而是非之斷不早易素履而蹈大諱其職
此矣是故君子寧過於愚無寧失之巧寧正以敗無寧
倖以成寧決性命於萬一不測之虞無寧靦面目以取
償於歲月不可希冀之會非昩時變也吾之是非其理
固然不容解於心也不逆利鈍故能成武侯之忠不必
禍福故能大魏公之量然二公之時猶可言也屈平殞
身於楚王疎斥之餘令女矢志於曹氏盡絶之後生不
足以圖存沒不足以蠲憤雖比於自經溝瀆可也何暇
計夫成與敗益與否哉然而君子至今誦之宋至德祐
譬之垂絶不可捄藥之人四方土崩非有同盟敵愾之
助也萬里孤臣非有殊知深結之恩也海嶺播遷朝命
不通非有重購嚴憲之誘迫也遠近送款靡沸成風非
有單辭微文之譙擿也而寶慶以彈丸之地在楚西南
之徼泰和曾公通判攝事守孤懸無援之壘當乘勝得
志之酋畢命遂志與城俱亡其視國家創造之始臣主
兩得之秋果可同日語哉先儒有言曰死天下事易成
天下事難此為不善處死者言之也公豈其人哉公名
如驥字德清舉淳祐十年進士歴宜春大冶兩縣簿夀
昌軍判官轉教授知進賢縣改鎮東制置江東安撫二
司機置文字所在俱有善政不為赫赫之名最後用吕
文德等薦擢寶慶其死事之狀郡史與家之志銘稍異
按宋黃裳所為志銘元兵將薄寶慶也公遣弟如駿歸
曰吾既以身許國不得顧先人宗祀矣汝其圖之弟泣
與别復取考功印紙題其上曰謹將節義二字結果印
紙一宗了却神遊何處澄江明月清風澄江指泰和故
鄉也事亟矣書舍生取義一章於壁以明已志城將陷
左右請迎降公叱之登於城投&KR0008;江死郡人義而殮厝
之明年景炎改元太學生上書叙公功超五官贈敷文
閣待制謚忠愍而郡史所云驅家口七人同死&KR0008;江志
乃不載又二年弟如龍歸櫬與夫人鍾氏同葬不言死
地豈志銘亦少略耶公死宋故元不為祠弘治丁已巡
按御史曾公昂檄郡守馬公自然具奏下巡撫都御史
沈公暉議戊午合祀公參政賀公祠中春秋行事著為
令祠故在郡東門外洪武初特祀賀公賀名興隆長沙
人嘗從總制胡海洋克寶慶擒元將唐隆以功授寶慶
指揮同知會元左丞周文貴復寶慶賀與力戰死中鄉
高皇帝聞而悼之贈行中書省參知政事而褒死之詞
擬之巡遠榮光昭回堂廡有秩獨公死異代莫悉其事
故次第始末用補郡史之缺余嘗悲夫規計後利者多
忽持身之正誼而高談達節者輕決維世之大閑因為
記而寓私慨焉嗚呼後之饋奠祠下者聞二公死事低
徊嚮慕必且得其不容解於心者而無復惑於時勢之
變將於是非利害之際其亦尚有辨哉
峽江練公祠記(羅洪先)
余往讀金川玉屑集不勝慨慕練公之為人然未詳其
生何地也嘉靖癸丑登玉笥九僊臺道經廢穴土人告
以練氏先壠徘徊久之不遽信已而入永興禪刹老僧
自述坐累往往以練氏沒田言且曰繇此南上三里許
瀕江有地曰三洲即其故居又南一舍至玉峽峽分為
縣公實今峽人也聞之戄然乃令前導至則荒烟衰草
中門堂階垣遺迹隱隱階右數塜皆赦歸之人姓名猶
可歴指遂與趙生子良不覺痛哭流涕近隣黃氏長幼
聚觀者亦皆相向灑泣因道其家世甚悉練本淦東東
山人至伯尚遷三洲是生公比及第復居淦城洪熙改
元赦其家盡復故業於是東山三洲仍歸練而以城居
畀陳壻諸黃所言如此練故與黎黃劉三氏著聞黃隣
練且世婣受禍獨慘其土疆犬牙相入不怨厲已乃灑
泣吐所未聞嗚呼此豈有所利而為之乎始錢守琦因
峽之請祠公鳳凰山巔淦之人士譁曰公淦人也何與
於峽至為書詬詈之峽不為變當是時故老凋喪惜未
有以三洲告者三洲隸淦則淦祀隸峽則峽祀淦與峽
皆公故鄉何擇焉陳喬名系廬陵臨有俎豆六一産於
吉水廟食恩江神不可度知其在彼乎在此乎祭於廟
繹於祊兩地交至自古已然淦人又何疑於峽也余獨
念淦之争者譬之家寶他攘是懼以公在淦則淦重也
峽之争者譬之宗廟執事為榮以公在峽則峽重也夫
能為淦與峽重者止一死爾夫人孰無死公獨以死重
淦與峽何哉忠於所事知其不得不然而又能即其心
之所安故也故知公不得不死之心則知淦與峽不得
不祀之心推今日不得不祀之心可以幾前日不得不
死之心此不得不死與不得不祀之心公不能要之淦
與峽之人淦與峽之人亦不能私於公峽之争也淦固
有言矣不謂吾可以已也而必祀之其心蓋曰彼在淦
者何與於我哉雖蒙詬詈無避也公之難也人固有辭
矣不謂吾可以已也而必死之其心蓋曰彼在人者何
與於我哉雖戮妻孥無避也夫是謂之自靖自靖焉者
自盡其心而後能安也夫仁人心也盡乎心則求仁得
仁夷齊所以見賢於夫子也夷齊餓而商不亡百世以
下聞者莫不興起宜峽在所必争矣嗚呼淦之祀公得
所重矣獨不思吾身亦有當重者乎峽之祀公得所安
矣獨不思吾心尤有當安者乎夫心之不得不然不獨
臨難有之自言動食息至於綱常倫理日與吾遇者不
知凡幾而未有能即所安如峽之争祀者亦又何哉即
使安之亦倏忽轉移之間耳豈足比於公之一死也哉
不是之辨而徒慨慕於公以為重其亦末矣錢之祠曰
自靖故事憚登涉率請主祀之行署通判何公堅行縣
病其非禮始議改遷而知縣王君陳策濮君桂相繼成
之濮移置山腹制頗湫隘何復捐俸闢其麓併倉址與
故刹地廣之下為求仁書院峻磴紆徑直聯之祠朗豁
弘深祀有常度仍亭其巔曰高山仰止延眺其上三洲
烟草盡入指顧嗚呼公無身與家矣豈計夫人之祀與
祀之去三洲遠與近哉然近三洲之不祀固益無以慰
峽人之心也因記其役偹論之告後之慨慕於公者
龍場陽明祠記(羅洪先)
陽明王先生揭良知之學倡於天下天下之人師其說
而鼓舞不怠者所在祠之無問曾至其地與否龍場故
謫宦處當時所居皆手自築樹其栖遲詠歌之跡至今
宛然能無思乎葺何陋軒君子亭之腐撓復亭其北龕
主以奉之者始於憲副雪山某公某撤亭北壁夷坎剔
穢中堂三楹旁翼兩序前為門題曰龍岡書院周垣繚
之守以傳人者侍御麟陽趙公為先生鄉人有氣節而
又嗜學故其勤若此祠成致侍御之命索余記者為憲
使仰齋胡公堯時增飾未偹親視其役復自為文以祀
且遣使速記者今巡撫都御史須野張公鶚翼與憲使
龍山張公堯年參政楓潭萬公虞愷學憲高泉謝公東
山也余嘗考龍場之事於先生之學有大辨焉夫所謂
良知云者本之孩童固有而不假於學慮雖匹夫匹婦
之愚固與聖人無異也乃先生自叙則謂困於龍場三
年而後得之固有甚不易者則又何哉今夫發育之功
天地之所固有也然天地不常有其功一氣之歛閉而
成冬風露之撼薄霜霰之嚴凝隕穫摧敗生意蕭然其
可謂寂寞而枯槁矣鬱極而軋雷霆奮焉百蟄啓羣卉
茁氤氲動盪於宇宙之間者則向之風霆為之也是故
藏不深則化不速蓄不固則致不遠屈伸剥復之際天
地且不能違而况人乎先生以豪傑之才邁往之志振
迅雄偉脱屣於故常於是一變而為文章冄變而為氣
節當其倡言於逆瑾蠱政之時撻之朝而不悔其憂思
懇欵意氣激烈議論鏗訇真足以凌駕一時而託名後
世豈不快哉及其擯斥流離於萬里絶域荒煙深箐狸
鼯豺虎之區形影孑立朝夕惴惴既無一可騁者而且
疾病之與居瘴癘之與親情迫於中忘之有不能勢限
於外去之有不可輾轉煩瞀以成動忍之益蓋吾之一
身已非吾有而又何有於吾身之外至於是而後如大
夢之醒強者柔浮者實凡平日所挾以自快者不惟不
可以常恃而實足以增吾之機械盜吾之聰明其塊然
而生塊然而死與吾獨存而未始加損者則固有之良
知也然則先生之學出之而愈長晦之而愈光鼓舞天
下之人至於今日不怠者非雷霆之震而前日之龍場
其風霰也哉嗟乎今之言良知者莫不曰固有問
其致知之功亦莫不曰任其固有焉耳亦嘗於枯槁寂
寞而求之矣乎所謂盜聰明增機械者亦嘗有辨於中
否乎夫良知虚寂無體其速發而善應不啻雷霆之鼓
其機而人之憂愉恐喜咈順拘肆之態磊礧出沒於胸
中日不知其凡幾又不啻一龍場也然未有知之而動
忍者彼其根株蔓引之潜滋而勉強格禁於既發此雖
困頓扼抑之極將亦何益於進退生於憂患死於安樂
豈亦有待其人乎蓋憂悔吝而後可以言補過齊天夀
而後可以言修身大受而不懼者内無所係者也苦難
而不入者近有所安者也龍場固傳舍也先生遇之一
以為風霰一以為雷霆非先生其人荒烟深箐狸鼯豺
虎故區而已矣誰為過之誰為祠之世之勢位加於龍
場何限考其所至猶傳舍然而人之遇之者亦如逆旅
之過目吾又未嘗不有感於賢愚相遠而嘆先生厚自
貽也先生去龍場四十有三年而後有祠須野公持節
來鎮夷獠底定顧乃出榛莽履幽巉徘徊其地信宿不
能舍去果何所慕哉
三功祠記(鍾芳)
記曰君子聞鼓鼙之聲則思將帥之臣將帥者三軍之
司命國之所繫以為休戚存亡者也嶺南自秦政失馭
隔為殊域漢興武帥奮庸前有路伏波博德後有馬伏
波援至宋又有狄武襄公青皆赫然以勲烈顯百世之
下秩祀而無替焉博德當武帝時與樓&KR0657;將軍楊僕擊
南粤軍東南摧鋒陷堅而博德所將僅千餘人多方招
徠功顧百之可謂得綏遠之仁援佐光武奉命討徵側
將二萬人涉數千里若拉枯朽所過繕城郭穿渠以利
民申明約束駱越奉行馬將軍故事者二十年可謂得
經略之宜青機敏沈毅宋皇祐間儂賊叛亂嶺表震
叠而能以蕃落騎絶險破之拔身戎行名動華夏可謂
得折衝之勇夫三子者克敵之功同而所就各異青勇
以致義博德仁以濟威而援也政以弘澤要之各有攸
當焉儂賊暴強已甚戰不力則大事僨矣故貴剛克兵
瞬息萬變上首功者或反堅敵慱德敗粤人因乘其釁
而招之此以不殺止殺也故貴柔克兵戒戰勝生驕闊
略後事每啟他釁援獨不鄙其民而經制之與之更生
是兼二子之長而又有終也夫政不足而後有刑刑不
足而後有兵兵已矣以政終焉所以生之也援其最優
矣乎或曰青以後事付孫沔不欲專其美博德綏定事
史略其文二子蓋無愧於援也理或然歟梧城東舊有
尉遲敬德廟太守周任改祀三子名三功祠致仕太守
石君邦柱屬芳記芳故繹其實以詔後人俾知三子所
以為功匪酷烈多殺之為貴也
常熟縣二烈祠記(唐順之)
昔人論女子從一於夫比於臣從一於君之義自古奸
人簒竊而其故臣不幸以才見籍錄於斯之時彼有棄
瑕用讐之圖而我有佯合觀釁之便苟其黨有可攜事
有可濟則逞於一擊以誅讐而復國若王司徒之於卓
段司農之於泚此其勢逆而其事之難以必者也彼有
棄瑕用讐之圖而我堅委質策名之誼寧死而不二其
心寧死而不二其君若豫讓王蠋之說此其勢順而其
事之可以必者也二者其所處不同而其要於自盡則
一也是故生也而無迂身於徼倖之嫌死也而無自經
於無濟之愧女子之於夫則亦有然者矣嘗讀史所載
孫翊妻之事而壯之當二兇貪於翊妻之色而殺翊也
妻既見窘逼於是藏機匿哀陽許二兇以婚而緩其期
隂結故將為援須二兇以婚入而遂刃之雪不共天之
憤於閨闥杯酒之間斯亦可快矣若夫二烈之事則異
於是其夫以羈旅浮寄江壖非有可以豫藉之勢環而
指者皆兇人之黨也非有肘腋可結之援方張島之誣
其夫以盜而沉之於江島遂欲室其婦而島之黨欲室
其女於是婦與其女倉惶闔門自刃以死嗚呼可謂烈
矣雖然二人者豈不欲手揕讐人之胸如孫妻之為以
報夫與父哉而勢有不能也則一死而其事辦矣故嘗
合孫妻與二烈之事論之苟機有可乘而速忿以必死
則殺身而無益苟事無可濟而濡忍以有俟則危逼而
近辱此亦其所處不同而其要於自盡則一也二烈死
時兇黨裒其尸而焚之其事祕無人能發之者後數年
巡按陳君蕙詗得其事島與其黨始伏辜此蓋足以見
節義之氣有時而必伸淫兇之誅有時而必不能逭也
歟二烈者固不必手揕讐人之胸而後為快矣事既畢
於是知縣羅君鴻為之立祠以祀扁之曰二烈而無錫
安君如石請余為之記嗚呼此義行不特所以勸節其
亦深所以懼兇也歟是有關於世教大矣烈婦某姓其
夫某姓而逸其名相傳自通州而徙常熟之某鎮也
董孝子祠記(沈一貫)
寧波府治南六十步有漢董孝子廟孝子諱黯字叔達
江都相六世孫鄞人也少孤獨與母俱百順咸聚隣人
王寄者富而無行董母與王母相見各言其子而寄病
之毆董母孝子歸而母方蒙被卧孝子跪請罪母曰無
他也我失言致寄辱也因不起孝子哀毁營葬終不言
報讐俟王母卒且葬手刃寄以祭而自詣官請死事聞和
帝釋弗誅加旌焉又辟為郎中不就卒初孝子母嗜大
隱溪水孝子以遠不能致徙居之後人以慈溪名縣云
而在鄞者即其故居祠之唐大歷間刺史崔殷修之自
為記其母像在南郊草堂中宋祥符間錢億迎歸於廟
而請於朝賜孝子號純德徵君建炎初令林叔豹慶元
間令朱堂咸修其廟我朝洪武初勑封為董孝子之神命
有司歲以六月六日致祭用特牲正統二年守鄭珞修
其廟國子祭酒陳敬宗為之記今萬歷間守蔡公貴易
謂神母處殿偏非禮謀於鄞令周君之基首斥鏹買隣
民地而節推張君似渠捐俸拓新之其後海憲丁公此
吕吳公鴻洙守吳公安國倅黃君鐘會别駕施君朝恩
令華君士標翁君憲祥相繼成焉一貫為之記記曰昔
之祀典嘗濫矣明興高皇帝秩正百神於吾郡獨祀孝
子夫孝常德也循陔戀闈無他異表見則莫駭而傳孝
子之傳以殺寄異也雖然曷異焉古人之行非其時而
偶值其難則異當其時而無所事難則常偉而當亦常
耳不常可以鬨一時而不可以傳萬世今之偉孝子者
偉孝子之處寄母有道矣吾有母人亦有母快吾母而
不顧人之母令煢無所依以死錫類推恩道不如是隱
忍以葬人之母而甘心焉然則寄母固孝子養而孝子
葬也此所為孝子重者也顧是未足以既孝子余謂若孝
子者可謂當而無瑕矣而世未有明焉夫報仇之說禮
雖著之節俠則名之而上者不載於令急私忿而藐其
公則下無王曲隣人而置不問則上無王皆瑕德也若
孝子則當而不可瑕何則毆人至死法應死寄之當辟
也久矣第不檢不可坐而檢非吾忍於是而聽之有司
必以疑輕而吾終有不報之冤故寧以身易寄死而毋
煩有司非輕其上以為不能為吾殺寄不可以殺寄祁
之上故也然則孝子何獨善處寄母尤善處法無憾於
親而有辭於君矣是故其赦我也可生其祀我也可饗
蓋余少而豔孝子事索之漢史無有時則妄以為漢如
孝子者多而史不暇故焉既讀張敏傳而悟其繇當是
時有人侮辱人父者其子殺之朝廷赦其死因定其議
以為輕侮法而敏駁之以為開私殺之路除其令豈以
是格孝子故不傳耶不知寄有死罪不止於侮辱孝子
殺死罪人與殺侮辱者異非不願聽之有司而勢不可
不為私殺孝不忘君正足傳也和帝方用敏議而於孝
子又宥且徵之亦可謂無頗刑無失賞矣史於是乎失
書余恐後之人有孝子之心而失其中行輕殺人以快
其父母之私而卒不免於吏議則謂孝子之事不可法
否則謂後世無漢史之厚而不咎其講之不精也故闡
之
二陸先生祠記(屠隆)
夫賤華貴實惇士之操鞶帨雕蟲太上之所不由故世
之鉅人鴻德厭薄浮躁謂無所用之然而椎魯之夫亦
往往逃焉乃臧孫氏所稱三不朽不廢立言矣洪荒而
後神聖大賢其所豎立者朗揭六合為萬世規苟不託
之文士之竹素烏能傳之無窮與天壤共敝乎即尼父
恂恂篤行而手定六籍告來世五千言非文章耶夫老
氏豈不冲然玄素也不佞仰觀於日月之華五星之彩
雲霞璀燦山川焜燿然後悟此道之貴也議者謂張司
空華而不實少文者率藉口焉夫誠使德超太上功軼
三五焉用文為若猶未也奈何奓口而詆天下巨麗之
業司空妙識博綜多聞寧獨辨海鳬龍鮓之屬稱神智
雄藻哉其大者精忠奮於國家款誠信於幽冥通儒碩
望彬彬質有其文故可貴也二陸先生早歲以天才贍
逸見賞司空所操管湧於奔泉爛於天星吾固特不論
史稱平原伏膺儒術非禮不動即敦龐本實之士奚過
焉士龍清識要自偉然矣或謂其周旋昏亂之朝卒與
禍會為缺知幾之神夫黃鵠遊於汙池祥鸞鎩於棘林
蓋亦屬有天命非由人事豈其時若稽叔夜龍性矯舉
薄富貴若絛籠而亦卒不免豈文章之過也觀平原臨
收白帢從容神色自若此其氣量宏遠其於死生了矣
夫學至於了死生豈易及哉其生也馳大譽於九州而
其死也精魂感於二儀乃鴻麗之文兩先生霍焉競爽
至使君苗燒硯蔡公流血吳會秀異之氣實發於兩公
譬之天鷄始鳴曜靈啟途其有功於來兹大矣兩先生
華亭人而青浦者故華亭西鄙今兩先生墓實在青浦
則今固青浦人也不佞来令兹邑既已祀兩先生學宫
復為之建祠專祀焉而并考其平生之操履使知不佞
之所願執鞭從事者不獨以其文是役也不佞實捐俸
首事終之者部民陳謨蔡論而祠墓則俞孝廉顯卿所
捐上田皆好義有志者得並書
吳孝子祠堂記(王衡)
吳孝子者諱璋宫保公父也孝子母陸幼孀而貧選入
給事諸王府已隨王之饒孝子棄家求母者二十年既
得見則毋疾已革矣孝子為刲股活之將至邸三日而
卒孝子負骨歸葬是生宫保公吳氏以貴顯富厚者累
世世至今歲丙申吳之子孫始謀特為祠祀孝子屬予
為記予詳次其事而知孝之悳果通於天也今夫人介
然情欲之感其甚至於齊夢覺一死生然不得其願而
死者何限而以史所載孝子之至囓指而動剖肝而活
覓鯉鯉至祝槿槿生則何以若是捷哉天道也有天之
天離合應違猶水中之日萑葦障之或驗或不驗而人
之天以毛髮肉骨相屬離以精神呼吸相召取若燧之
於日也豈有感而不應者哉吳孝子事類朱夀昌夀昌
生不識母日昩昧焉望途而索其所不可知其為力難
而孝子辛苦丐乞仰鼻息於尊王貴璫之手似易而猶
難而其卒皆至於得母顧夀昌之母優游禄養者又數
年理不宜以溝壑死而陸母之得出也距其死三日耳
片息之視若有所待而留者使孝子猶得以肉代糜以
申其一日之養天之祚孝子甚怪而巧不可謂之不幸
也蓋昔者唐德宗以天子之尊物色其母四十餘年竟
不得徒望祭追號以紓其慕思此豈其力有不足哉天
子之意侈而匹夫之誠專天固有至有不至也彼其饑
寒暴露足繭口吃夢啽囈而覺呻呼徙倚側息於宫牆
咫尺之間此其一日足當四十年其可以得母無惑矣
今天下太平之日久聖明在宥鰥寡孤獨得所父母子
女無生而離析之憂而世多服牛絡馬射功利四方輕
去其親而不及顧者比比也豈非人心之天見於迫窮
而隱於豐泰歟今吳之子孫方襲榮累富不自詡其門
世閥閱而能追惟原本於艱難困阨之時思深哉豈但
闡揚先德而已乎吳之不替也於此觀之矣
文章辨體彙選卷五百九十五
文章辨體彙選卷五百九十五
明賀復徵編
記三十六
王氏祠堂記(明羅玘)
弘治二年十月金谿明谷王氏祠堂成其作自元年之
十二月而統其事者廷懋也堂之廣楹六之門如堂之
楹而高殺其四之一東西室各四楹器數齊湢庖庫具
在礱石為簷除四周如矩虚其中而甓之矢直砥平無
興塵泥隂雨若霽闔宗升堂奠位凝肅顧瞻羣主若見
若語孝弟之心與涕俱生咸嘆曰舊時吾祭不吾興感
若是也鄉人之囂囂者曰甚哉王氏田入之饒成此其
易也吾以為不然夫王氏田入之饒孰愈於廟賜之家
禄入乎吾遊京師見其藩則拔矣垣則夷矣碑踣而畜
室焉者盡賜廟也問之其子孫不入是者幾世矣又其
甚者曰是既鬻矣族其盡夷築為他氏之宫也至其大
第以居高軒以遊則殫其禄入焉以與戚幸者争為長
雄顧不少惜豈其力獨歉於一廟耶蓋其先世得無有
貪功之過而濫及於非辜乎其不祀可坐而待也獨其
子孫之罪哉而此王氏者吾知之實自宋祕閣校理平
甫五世孫彦遠居於此平甫荆國公之弟也當熙寧中
一時小人皆附公敢行苛政以希貴富貴富公所柄也
豈獨靳於其弟乎而平甫竟以不顯終其身要其心有
切齒於公與小人之所為者此寬厚長者之風而為當
世所竊笑然不知其固有可久而存者矣而彦遠又歸
自京陵依故土以居其不忘本根又如此而公之子雱
雱之死無聞焉小人之祀不祀蓋亦與貪功多殺者争
入於泯滅而已耳無足論也祠之作庶其在此此天也
夫豈牽於力哉鳴呼人亦孰不欲祀安知貪殘苛暴者
其不愈急乎而卒愈促觀於此祠亦可少熄矣其族彦
斯誠至是始克來請記吾以是為記亦以公為世勸云
陳靖獻公祠記(李默)
昔我太祖高皇帝親御戎馬締造家邦每以扶植綱常
培養士氣為首務故雖殘元遺孽黨桀吠堯猶必曲宥
而全貸之以示萬世人臣之義其固以為堅凝基祚奠
安元元非此道無繇也厥後懿文皇太子薨高皇巳有
倦勤之意永惟付託重計深懷隱憂左顧右却賴有二
三藎臣為之羽翼既而天降禍亂靖難師興鐘虡不移
市朝按堵則我太宗文皇帝有再安宗社之功然齊黃諸
人自以身受國恩不敢懷貳駢首就殱宣城陳公迪實
與焉予在詞垣時讀公事狀未嘗不掩卷而悲也按公
以洪武乙夘舉于京闈辟本郡儒學訓導嘗為郡草萬
夀賀表上覽而異之召拜翰林編修累遷雲南左布政
三十一年徵為禮部尚書同受顧命是時兵起國勢臲
卼公等力陳計畫南北相持者五年事既弗就公益抗
節不遜遂并其子丹山等六人磔於東市臨刑猶作五
噫并死節詩至今讀之使人潸然淚下豈其忠憤所感
思以頑民自待者歟子紏之難忽死而仲請囚人固各
有志誠不能以彼易此文皇帝嘗曰彼食其禄自盡其
心耳後錢習禮以練氏親黨恒不自安楊文敏公因事
諷上上曰使練子寧尚在朕固當用之大聖人所以扶
植而培養之者寧有已哉公死之日子孫孑無噍類百
餘年来宣人頗諱其事成化間郡守涂君觀稍祀公於
故里尋即罷廢使英爽之氣飄溘而無所依予甚悼焉
嘉靖壬辰予以吏部郎謫判是邦亟求其後得公五世
從孫太學生大林者而問之故乃謀諸前守餘姚邵君
燁具以狀白於巡按御史虞公守愚督學御史聞人公
詮請復置祠春秋薦享如大司馬溧水齊公故事二公
嘉許林亦奉地來獻地當郡學之東公少讀書處也予
曰故祠以敝陋速壊今宜為久遠計乃旁購他地益之
中為正堂奉公像以居又北為浩然堂各翼以兩廂浩
然北有方塘塘畔為水央亭其東為井最前為大門門
東十餘步為宛陵大節坊凡篚彛庖湢几榻百物畢備
歲給掃除一人維祠據高臨曠宏麗瑰傑繼今而往庶
幾其無速壊云爾祠成郡中學者咸嗟吁慕嘆相與致
私愛於公而諡之曰靖獻先生遂因以名祠會予有持
憲廣東之命乃大會郡僚鄉大夫羣執事以中牢詣祠
寧神而告成事嗚呼殷有三仁其志不同其心安也故
足以獻於先王不然死者復生生者愧矣由斯以觀諸
公情事夫又何疑乎
顯忠祠記(姚淶)
國家當興廢之際必有抗節秉志之士潤鼎齒劍視死
如歸出於横流烈熖之中以明委質無二之義若此者
非求知於天下後世也顧天下賴名教以立苟有其人
為世道慮者豈可執向背以為抑揚據成敗以為輕重
計禍福利害以為緩急予奪哉奉川戴公德彛之死難
也幾百四十年里人諱而不稱者奪於國威也淶自入
史館始知公之大節訪諸其邑人類不能舉其槩求之
郡志則逸而不傳惟科貢考僅列公名而又失其實按
洪武二十七年及第之首則定海張公信而其第三人
則公也公拜官編修侍講而中改御史及左拾遺者則
繼世更定之制也先皇之所簡拔嗣君之所錄用其文
學風誼固己見推於當世矣北兵南下長江不守公以
身殉主禍延宗黨此公死事之迹也作郡志者不知公
立朝大略尚存於國史徒見南雍立石鐫公之名遂用
其私臆以贋亂真置鄞人葉宗可於公之次妄題其下曰
探花而抑公於是科諸進士之末是果何心哉痛乎忠
義之易淪而文獻之不足徵也嘉靖戊子奉川邑侯陳
君縞至淶為言公之忠陳君始請於觀風者而祠之學
宫猶未有專祀也越五載壬辰海虞錢君墦繼宰是邑
淶復告之曰發潜顯忠守土職也戴公之祠弗稱君盍
圖諸錢君作而言曰某為政思以勸忠善雖小猶將張
之以示風教矧邑之嵩岱有如戴公者乎某之往也政
無先此下車進諸生而咨之時則僉諧乃闢地於社學
之左為宇三楹額曰顯忠以祠公於中歲甲午祠成錢
君率奉川子弟為文而酧之公之英靈洋洋乎罔不慕
焉赫赫乎罔不肅焉凄凄乎罔不愴焉自儒流以至於
樵夫牧䜿自故老以至於婦人稚子始皆知誦公之忠
烈而重嘉錢君之善於表章也夫文皇興靖難之師固
非常情之所仰測一時諸臣知齒剛舌柔之戒者莫不
達權通變轉危為安保其榮禄悔吝不及獨公乃若逆
天命拂人情至於嚴誅而不悔豈昩趨避於其間哉蓋
公守經之士也不可以語於繩墨之外是故有所可必
有所不可有所能必有所不能壬午之死固公之所謂
可而亦其自以為能者又安得有他顧哉非獨公則然
昔者帝王之革命仁濟天下英雄之用武威震天下宜
無不服者而一節之士顧欲與之較是非於危疑之間
士各有志何世無之卞随務光之蹈稠水若不悦於湯
而伯夷叔齊之入首陽若不悦於武湯武之聖不虧四
子之介不貶揆道與義各得所安夫豈以相忤為病乎
弔伐如聖人猶不免於守經之議則王蜀周苛龔勝孔
融堯君素韓通諸臣之死又何怪乎且内難既平之後
若曹國公李景隆歴城侯盛庸都指揮平安初相讐終
相附而卒不免於罪洪熙之初下詔釋建文諸死事者
之家屬昔人娶婦之喻在人者欲其從我在我者欲其
詈人夫恤往固所以勸來兹非我祖宗之微意與此錢
君立祠之義也或曰奉川之有戴公猶緱城之有方公
也淶應之曰二公之死事同而其所以當死則異方公
寵冠儒臣凡兵籌國議聽其謀斷夫謀人之軍師敗則
死之謀人之邦邑危則亡之方公任謀國之寄而搆難
速亡誰當執其咎者所謂一不成而萬有餘喪非特義
所當死於勢亦不得不死戴公則不然以舊君則可以
死以同姓則可以無死使公而不死則為楊為金為胡
為黃贖前愆而責後勞若無不可顧公徒以君臣之經
而死非若出於迫與激者此其處死之難誠與方公差
異嗟乎公軀已糜矣族已殘矣所不可奪者獨公之志
耳語有之石可破也而不可奪堅丹可磨也而不可奪
赤其公之謂與其公之謂與
寶慶忠節祠記(羅洪先)
嘗觀古之君子豈不欲成天下之事哉天之廢興不可
取必時之得失不可強為以其不可強為而取必者横
於中則顧慮觀望之釁漸生而貞固懇切之誠日損固
有假雖死無益之言以文其過而逃其譏皆失之於利
害之較太深而是非之斷不早易素履而蹈大諱其職
此矣是故君子寧過於愚無寧失之巧寧正以敗無寧
倖以成寧決性命於萬一不測之虞無寧靦面目以取
償於歲月不可希冀之會非昩時變也吾之是非其理
固然不容解於心也不逆利鈍故能成武侯之忠不必
禍福故能大魏公之量然二公之時猶可言也屈平殞
身於楚王疎斥之餘令女矢志於曹氏盡絶之後生不
足以圖存沒不足以蠲憤雖比於自經溝瀆可也何暇
計夫成與敗益與否哉然而君子至今誦之宋至德祐
譬之垂絶不可捄藥之人四方土崩非有同盟敵愾之
助也萬里孤臣非有殊知深結之恩也海嶺播遷朝命
不通非有重購嚴憲之誘迫也遠近送款靡沸成風非
有單辭微文之譙擿也而寶慶以彈丸之地在楚西南
之徼泰和曾公通判攝事守孤懸無援之壘當乘勝得
志之酋畢命遂志與城俱亡其視國家創造之始臣主
兩得之秋果可同日語哉先儒有言曰死天下事易成
天下事難此為不善處死者言之也公豈其人哉公名
如驥字德清舉淳祐十年進士歴宜春大冶兩縣簿夀
昌軍判官轉教授知進賢縣改鎮東制置江東安撫二
司機置文字所在俱有善政不為赫赫之名最後用吕
文德等薦擢寶慶其死事之狀郡史與家之志銘稍異
按宋黃裳所為志銘元兵將薄寶慶也公遣弟如駿歸
曰吾既以身許國不得顧先人宗祀矣汝其圖之弟泣
與别復取考功印紙題其上曰謹將節義二字結果印
紙一宗了却神遊何處澄江明月清風澄江指泰和故
鄉也事亟矣書舍生取義一章於壁以明已志城將陷
左右請迎降公叱之登於城投&KR0008;江死郡人義而殮厝
之明年景炎改元太學生上書叙公功超五官贈敷文
閣待制謚忠愍而郡史所云驅家口七人同死&KR0008;江志
乃不載又二年弟如龍歸櫬與夫人鍾氏同葬不言死
地豈志銘亦少略耶公死宋故元不為祠弘治丁已巡
按御史曾公昂檄郡守馬公自然具奏下巡撫都御史
沈公暉議戊午合祀公參政賀公祠中春秋行事著為
令祠故在郡東門外洪武初特祀賀公賀名興隆長沙
人嘗從總制胡海洋克寶慶擒元將唐隆以功授寶慶
指揮同知會元左丞周文貴復寶慶賀與力戰死中鄉
高皇帝聞而悼之贈行中書省參知政事而褒死之詞
擬之巡遠榮光昭回堂廡有秩獨公死異代莫悉其事
故次第始末用補郡史之缺余嘗悲夫規計後利者多
忽持身之正誼而高談達節者輕決維世之大閑因為
記而寓私慨焉嗚呼後之饋奠祠下者聞二公死事低
徊嚮慕必且得其不容解於心者而無復惑於時勢之
變將於是非利害之際其亦尚有辨哉
峽江練公祠記(羅洪先)
余往讀金川玉屑集不勝慨慕練公之為人然未詳其
生何地也嘉靖癸丑登玉笥九僊臺道經廢穴土人告
以練氏先壠徘徊久之不遽信已而入永興禪刹老僧
自述坐累往往以練氏沒田言且曰繇此南上三里許
瀕江有地曰三洲即其故居又南一舍至玉峽峽分為
縣公實今峽人也聞之戄然乃令前導至則荒烟衰草
中門堂階垣遺迹隱隱階右數塜皆赦歸之人姓名猶
可歴指遂與趙生子良不覺痛哭流涕近隣黃氏長幼
聚觀者亦皆相向灑泣因道其家世甚悉練本淦東東
山人至伯尚遷三洲是生公比及第復居淦城洪熙改
元赦其家盡復故業於是東山三洲仍歸練而以城居
畀陳壻諸黃所言如此練故與黎黃劉三氏著聞黃隣
練且世婣受禍獨慘其土疆犬牙相入不怨厲已乃灑
泣吐所未聞嗚呼此豈有所利而為之乎始錢守琦因
峽之請祠公鳳凰山巔淦之人士譁曰公淦人也何與
於峽至為書詬詈之峽不為變當是時故老凋喪惜未
有以三洲告者三洲隸淦則淦祀隸峽則峽祀淦與峽
皆公故鄉何擇焉陳喬名系廬陵臨有俎豆六一産於
吉水廟食恩江神不可度知其在彼乎在此乎祭於廟
繹於祊兩地交至自古已然淦人又何疑於峽也余獨
念淦之争者譬之家寶他攘是懼以公在淦則淦重也
峽之争者譬之宗廟執事為榮以公在峽則峽重也夫
能為淦與峽重者止一死爾夫人孰無死公獨以死重
淦與峽何哉忠於所事知其不得不然而又能即其心
之所安故也故知公不得不死之心則知淦與峽不得
不祀之心推今日不得不祀之心可以幾前日不得不
死之心此不得不死與不得不祀之心公不能要之淦
與峽之人淦與峽之人亦不能私於公峽之争也淦固
有言矣不謂吾可以已也而必祀之其心蓋曰彼在淦
者何與於我哉雖蒙詬詈無避也公之難也人固有辭
矣不謂吾可以已也而必死之其心蓋曰彼在人者何
與於我哉雖戮妻孥無避也夫是謂之自靖自靖焉者
自盡其心而後能安也夫仁人心也盡乎心則求仁得
仁夷齊所以見賢於夫子也夷齊餓而商不亡百世以
下聞者莫不興起宜峽在所必争矣嗚呼淦之祀公得
所重矣獨不思吾身亦有當重者乎峽之祀公得所安
矣獨不思吾心尤有當安者乎夫心之不得不然不獨
臨難有之自言動食息至於綱常倫理日與吾遇者不
知凡幾而未有能即所安如峽之争祀者亦又何哉即
使安之亦倏忽轉移之間耳豈足比於公之一死也哉
不是之辨而徒慨慕於公以為重其亦末矣錢之祠曰
自靖故事憚登涉率請主祀之行署通判何公堅行縣
病其非禮始議改遷而知縣王君陳策濮君桂相繼成
之濮移置山腹制頗湫隘何復捐俸闢其麓併倉址與
故刹地廣之下為求仁書院峻磴紆徑直聯之祠朗豁
弘深祀有常度仍亭其巔曰高山仰止延眺其上三洲
烟草盡入指顧嗚呼公無身與家矣豈計夫人之祀與
祀之去三洲遠與近哉然近三洲之不祀固益無以慰
峽人之心也因記其役偹論之告後之慨慕於公者
龍場陽明祠記(羅洪先)
陽明王先生揭良知之學倡於天下天下之人師其說
而鼓舞不怠者所在祠之無問曾至其地與否龍場故
謫宦處當時所居皆手自築樹其栖遲詠歌之跡至今
宛然能無思乎葺何陋軒君子亭之腐撓復亭其北龕
主以奉之者始於憲副雪山某公某撤亭北壁夷坎剔
穢中堂三楹旁翼兩序前為門題曰龍岡書院周垣繚
之守以傳人者侍御麟陽趙公為先生鄉人有氣節而
又嗜學故其勤若此祠成致侍御之命索余記者為憲
使仰齋胡公堯時增飾未偹親視其役復自為文以祀
且遣使速記者今巡撫都御史須野張公鶚翼與憲使
龍山張公堯年參政楓潭萬公虞愷學憲高泉謝公東
山也余嘗考龍場之事於先生之學有大辨焉夫所謂
良知云者本之孩童固有而不假於學慮雖匹夫匹婦
之愚固與聖人無異也乃先生自叙則謂困於龍場三
年而後得之固有甚不易者則又何哉今夫發育之功
天地之所固有也然天地不常有其功一氣之歛閉而
成冬風露之撼薄霜霰之嚴凝隕穫摧敗生意蕭然其
可謂寂寞而枯槁矣鬱極而軋雷霆奮焉百蟄啓羣卉
茁氤氲動盪於宇宙之間者則向之風霆為之也是故
藏不深則化不速蓄不固則致不遠屈伸剥復之際天
地且不能違而况人乎先生以豪傑之才邁往之志振
迅雄偉脱屣於故常於是一變而為文章冄變而為氣
節當其倡言於逆瑾蠱政之時撻之朝而不悔其憂思
懇欵意氣激烈議論鏗訇真足以凌駕一時而託名後
世豈不快哉及其擯斥流離於萬里絶域荒煙深箐狸
鼯豺虎之區形影孑立朝夕惴惴既無一可騁者而且
疾病之與居瘴癘之與親情迫於中忘之有不能勢限
於外去之有不可輾轉煩瞀以成動忍之益蓋吾之一
身已非吾有而又何有於吾身之外至於是而後如大
夢之醒強者柔浮者實凡平日所挾以自快者不惟不
可以常恃而實足以增吾之機械盜吾之聰明其塊然
而生塊然而死與吾獨存而未始加損者則固有之良
知也然則先生之學出之而愈長晦之而愈光鼓舞天
下之人至於今日不怠者非雷霆之震而前日之龍場
其風霰也哉嗟乎今之言良知者莫不曰固有問
其致知之功亦莫不曰任其固有焉耳亦嘗於枯槁寂
寞而求之矣乎所謂盜聰明增機械者亦嘗有辨於中
否乎夫良知虚寂無體其速發而善應不啻雷霆之鼓
其機而人之憂愉恐喜咈順拘肆之態磊礧出沒於胸
中日不知其凡幾又不啻一龍場也然未有知之而動
忍者彼其根株蔓引之潜滋而勉強格禁於既發此雖
困頓扼抑之極將亦何益於進退生於憂患死於安樂
豈亦有待其人乎蓋憂悔吝而後可以言補過齊天夀
而後可以言修身大受而不懼者内無所係者也苦難
而不入者近有所安者也龍場固傳舍也先生遇之一
以為風霰一以為雷霆非先生其人荒烟深箐狸鼯豺
虎故區而已矣誰為過之誰為祠之世之勢位加於龍
場何限考其所至猶傳舍然而人之遇之者亦如逆旅
之過目吾又未嘗不有感於賢愚相遠而嘆先生厚自
貽也先生去龍場四十有三年而後有祠須野公持節
來鎮夷獠底定顧乃出榛莽履幽巉徘徊其地信宿不
能舍去果何所慕哉
三功祠記(鍾芳)
記曰君子聞鼓鼙之聲則思將帥之臣將帥者三軍之
司命國之所繫以為休戚存亡者也嶺南自秦政失馭
隔為殊域漢興武帥奮庸前有路伏波博德後有馬伏
波援至宋又有狄武襄公青皆赫然以勲烈顯百世之
下秩祀而無替焉博德當武帝時與樓&KR0657;將軍楊僕擊
南粤軍東南摧鋒陷堅而博德所將僅千餘人多方招
徠功顧百之可謂得綏遠之仁援佐光武奉命討徵側
將二萬人涉數千里若拉枯朽所過繕城郭穿渠以利
民申明約束駱越奉行馬將軍故事者二十年可謂得
經略之宜青機敏沈毅宋皇祐間儂賊叛亂嶺表震
叠而能以蕃落騎絶險破之拔身戎行名動華夏可謂
得折衝之勇夫三子者克敵之功同而所就各異青勇
以致義博德仁以濟威而援也政以弘澤要之各有攸
當焉儂賊暴強已甚戰不力則大事僨矣故貴剛克兵
瞬息萬變上首功者或反堅敵慱德敗粤人因乘其釁
而招之此以不殺止殺也故貴柔克兵戒戰勝生驕闊
略後事每啟他釁援獨不鄙其民而經制之與之更生
是兼二子之長而又有終也夫政不足而後有刑刑不
足而後有兵兵已矣以政終焉所以生之也援其最優
矣乎或曰青以後事付孫沔不欲專其美博德綏定事
史略其文二子蓋無愧於援也理或然歟梧城東舊有
尉遲敬德廟太守周任改祀三子名三功祠致仕太守
石君邦柱屬芳記芳故繹其實以詔後人俾知三子所
以為功匪酷烈多殺之為貴也
常熟縣二烈祠記(唐順之)
昔人論女子從一於夫比於臣從一於君之義自古奸
人簒竊而其故臣不幸以才見籍錄於斯之時彼有棄
瑕用讐之圖而我有佯合觀釁之便苟其黨有可攜事
有可濟則逞於一擊以誅讐而復國若王司徒之於卓
段司農之於泚此其勢逆而其事之難以必者也彼有
棄瑕用讐之圖而我堅委質策名之誼寧死而不二其
心寧死而不二其君若豫讓王蠋之說此其勢順而其
事之可以必者也二者其所處不同而其要於自盡則
一也是故生也而無迂身於徼倖之嫌死也而無自經
於無濟之愧女子之於夫則亦有然者矣嘗讀史所載
孫翊妻之事而壯之當二兇貪於翊妻之色而殺翊也
妻既見窘逼於是藏機匿哀陽許二兇以婚而緩其期
隂結故將為援須二兇以婚入而遂刃之雪不共天之
憤於閨闥杯酒之間斯亦可快矣若夫二烈之事則異
於是其夫以羈旅浮寄江壖非有可以豫藉之勢環而
指者皆兇人之黨也非有肘腋可結之援方張島之誣
其夫以盜而沉之於江島遂欲室其婦而島之黨欲室
其女於是婦與其女倉惶闔門自刃以死嗚呼可謂烈
矣雖然二人者豈不欲手揕讐人之胸如孫妻之為以
報夫與父哉而勢有不能也則一死而其事辦矣故嘗
合孫妻與二烈之事論之苟機有可乘而速忿以必死
則殺身而無益苟事無可濟而濡忍以有俟則危逼而
近辱此亦其所處不同而其要於自盡則一也二烈死
時兇黨裒其尸而焚之其事祕無人能發之者後數年
巡按陳君蕙詗得其事島與其黨始伏辜此蓋足以見
節義之氣有時而必伸淫兇之誅有時而必不能逭也
歟二烈者固不必手揕讐人之胸而後為快矣事既畢
於是知縣羅君鴻為之立祠以祀扁之曰二烈而無錫
安君如石請余為之記嗚呼此義行不特所以勸節其
亦深所以懼兇也歟是有關於世教大矣烈婦某姓其
夫某姓而逸其名相傳自通州而徙常熟之某鎮也
董孝子祠記(沈一貫)
寧波府治南六十步有漢董孝子廟孝子諱黯字叔達
江都相六世孫鄞人也少孤獨與母俱百順咸聚隣人
王寄者富而無行董母與王母相見各言其子而寄病
之毆董母孝子歸而母方蒙被卧孝子跪請罪母曰無
他也我失言致寄辱也因不起孝子哀毁營葬終不言
報讐俟王母卒且葬手刃寄以祭而自詣官請死事聞和
帝釋弗誅加旌焉又辟為郎中不就卒初孝子母嗜大
隱溪水孝子以遠不能致徙居之後人以慈溪名縣云
而在鄞者即其故居祠之唐大歷間刺史崔殷修之自
為記其母像在南郊草堂中宋祥符間錢億迎歸於廟
而請於朝賜孝子號純德徵君建炎初令林叔豹慶元
間令朱堂咸修其廟我朝洪武初勑封為董孝子之神命
有司歲以六月六日致祭用特牲正統二年守鄭珞修
其廟國子祭酒陳敬宗為之記今萬歷間守蔡公貴易
謂神母處殿偏非禮謀於鄞令周君之基首斥鏹買隣
民地而節推張君似渠捐俸拓新之其後海憲丁公此
吕吳公鴻洙守吳公安國倅黃君鐘會别駕施君朝恩
令華君士標翁君憲祥相繼成焉一貫為之記記曰昔
之祀典嘗濫矣明興高皇帝秩正百神於吾郡獨祀孝
子夫孝常德也循陔戀闈無他異表見則莫駭而傳孝
子之傳以殺寄異也雖然曷異焉古人之行非其時而
偶值其難則異當其時而無所事難則常偉而當亦常
耳不常可以鬨一時而不可以傳萬世今之偉孝子者
偉孝子之處寄母有道矣吾有母人亦有母快吾母而
不顧人之母令煢無所依以死錫類推恩道不如是隱
忍以葬人之母而甘心焉然則寄母固孝子養而孝子
葬也此所為孝子重者也顧是未足以既孝子余謂若孝
子者可謂當而無瑕矣而世未有明焉夫報仇之說禮
雖著之節俠則名之而上者不載於令急私忿而藐其
公則下無王曲隣人而置不問則上無王皆瑕德也若
孝子則當而不可瑕何則毆人至死法應死寄之當辟
也久矣第不檢不可坐而檢非吾忍於是而聽之有司
必以疑輕而吾終有不報之冤故寧以身易寄死而毋
煩有司非輕其上以為不能為吾殺寄不可以殺寄祁
之上故也然則孝子何獨善處寄母尤善處法無憾於
親而有辭於君矣是故其赦我也可生其祀我也可饗
蓋余少而豔孝子事索之漢史無有時則妄以為漢如
孝子者多而史不暇故焉既讀張敏傳而悟其繇當是
時有人侮辱人父者其子殺之朝廷赦其死因定其議
以為輕侮法而敏駁之以為開私殺之路除其令豈以
是格孝子故不傳耶不知寄有死罪不止於侮辱孝子
殺死罪人與殺侮辱者異非不願聽之有司而勢不可
不為私殺孝不忘君正足傳也和帝方用敏議而於孝
子又宥且徵之亦可謂無頗刑無失賞矣史於是乎失
書余恐後之人有孝子之心而失其中行輕殺人以快
其父母之私而卒不免於吏議則謂孝子之事不可法
否則謂後世無漢史之厚而不咎其講之不精也故闡
之
二陸先生祠記(屠隆)
夫賤華貴實惇士之操鞶帨雕蟲太上之所不由故世
之鉅人鴻德厭薄浮躁謂無所用之然而椎魯之夫亦
往往逃焉乃臧孫氏所稱三不朽不廢立言矣洪荒而
後神聖大賢其所豎立者朗揭六合為萬世規苟不託
之文士之竹素烏能傳之無窮與天壤共敝乎即尼父
恂恂篤行而手定六籍告來世五千言非文章耶夫老
氏豈不冲然玄素也不佞仰觀於日月之華五星之彩
雲霞璀燦山川焜燿然後悟此道之貴也議者謂張司
空華而不實少文者率藉口焉夫誠使德超太上功軼
三五焉用文為若猶未也奈何奓口而詆天下巨麗之
業司空妙識博綜多聞寧獨辨海鳬龍鮓之屬稱神智
雄藻哉其大者精忠奮於國家款誠信於幽冥通儒碩
望彬彬質有其文故可貴也二陸先生早歲以天才贍
逸見賞司空所操管湧於奔泉爛於天星吾固特不論
史稱平原伏膺儒術非禮不動即敦龐本實之士奚過
焉士龍清識要自偉然矣或謂其周旋昏亂之朝卒與
禍會為缺知幾之神夫黃鵠遊於汙池祥鸞鎩於棘林
蓋亦屬有天命非由人事豈其時若稽叔夜龍性矯舉
薄富貴若絛籠而亦卒不免豈文章之過也觀平原臨
收白帢從容神色自若此其氣量宏遠其於死生了矣
夫學至於了死生豈易及哉其生也馳大譽於九州而
其死也精魂感於二儀乃鴻麗之文兩先生霍焉競爽
至使君苗燒硯蔡公流血吳會秀異之氣實發於兩公
譬之天鷄始鳴曜靈啟途其有功於來兹大矣兩先生
華亭人而青浦者故華亭西鄙今兩先生墓實在青浦
則今固青浦人也不佞来令兹邑既已祀兩先生學宫
復為之建祠專祀焉而并考其平生之操履使知不佞
之所願執鞭從事者不獨以其文是役也不佞實捐俸
首事終之者部民陳謨蔡論而祠墓則俞孝廉顯卿所
捐上田皆好義有志者得並書
吳孝子祠堂記(王衡)
吳孝子者諱璋宫保公父也孝子母陸幼孀而貧選入
給事諸王府已隨王之饒孝子棄家求母者二十年既
得見則毋疾已革矣孝子為刲股活之將至邸三日而
卒孝子負骨歸葬是生宫保公吳氏以貴顯富厚者累
世世至今歲丙申吳之子孫始謀特為祠祀孝子屬予
為記予詳次其事而知孝之悳果通於天也今夫人介
然情欲之感其甚至於齊夢覺一死生然不得其願而
死者何限而以史所載孝子之至囓指而動剖肝而活
覓鯉鯉至祝槿槿生則何以若是捷哉天道也有天之
天離合應違猶水中之日萑葦障之或驗或不驗而人
之天以毛髮肉骨相屬離以精神呼吸相召取若燧之
於日也豈有感而不應者哉吳孝子事類朱夀昌夀昌
生不識母日昩昧焉望途而索其所不可知其為力難
而孝子辛苦丐乞仰鼻息於尊王貴璫之手似易而猶
難而其卒皆至於得母顧夀昌之母優游禄養者又數
年理不宜以溝壑死而陸母之得出也距其死三日耳
片息之視若有所待而留者使孝子猶得以肉代糜以
申其一日之養天之祚孝子甚怪而巧不可謂之不幸
也蓋昔者唐德宗以天子之尊物色其母四十餘年竟
不得徒望祭追號以紓其慕思此豈其力有不足哉天
子之意侈而匹夫之誠專天固有至有不至也彼其饑
寒暴露足繭口吃夢啽囈而覺呻呼徙倚側息於宫牆
咫尺之間此其一日足當四十年其可以得母無惑矣
今天下太平之日久聖明在宥鰥寡孤獨得所父母子
女無生而離析之憂而世多服牛絡馬射功利四方輕
去其親而不及顧者比比也豈非人心之天見於迫窮
而隱於豐泰歟今吳之子孫方襲榮累富不自詡其門
世閥閱而能追惟原本於艱難困阨之時思深哉豈但
闡揚先德而已乎吳之不替也於此觀之矣
文章辨體彙選卷五百九十五
