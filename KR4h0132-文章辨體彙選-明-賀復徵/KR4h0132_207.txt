文章辨體彙選卷二百七
明賀復徵編
書三
報祁侯臝葬書(漢楊貴)
蓋聞古之聖王緣人情不忍其親故為制禮今則越之
吾是以臝葬將以矯世也夫厚葬誠無益於死者而俗
人競以相高靡財單幣腐之地下或廼今日入而明日
發此真與暴骸於中野何異且夫死者終生之化而物
之歸者也歸者得至化者得變是物各反其真也反真
冥冥亡形亡聲乃合道情夫飾外以華衆厚葬以隔真
使歸者不得至化者不得變是使物各失其所也且吾
聞之精神者天之有也形骸者地之有也精神離形各
歸其真故謂之鬼鬼之為言歸也其尸塊然獨處豈有
知哉裹以幣帛鬲以棺槨支體絡東口含玉石欲化不
得欝為枯腊千載之後棺槨朽腐廼得歸生就其真宅
繇是言之焉用久客昔帝堯之葬也窽木為匵葛壘為
緘其穿下不亂泉上不泄殠故聖王生易尚死易葬也
不加功於亡用不捐財於亡謂今費財厚葬留歸鬲至
死者不知生者不得是謂重惑於戲吾不為也
報孫會宗書(楊惲)
惲材朽行穢文質無所底幸頼先人餘業得備宿衛遭
遇時變以獲爵位終非其任卒與禍會足下哀其愚矇
賜書教督以所不及殷勤甚厚然竊恨足下不深惟其
終始而猥隨俗之毁譽也言鄙陋之愚心則若逆指而
文過默而息乎恐違孔氏各言爾志之義故敢略陳其
愚唯君子察焉惲家方隆盛時乘朱輪者十人位在列
卿爵為通侯總領從官與聞政事曾不能以此時有所
建明以宣德化又不能與羣僚同心併力陪輔朝廷之
遺忘已負竊位素餐之責久矣懷禄貪勢不能自退遂
遭變故横被口語身幽北闕妻子滿獄當此之時自以
夷滅不足以塞責豈意得全首領復奉先人之丘墓乎
伏惟聖主之恩不可勝量君子遊道樂以忘憂小人全
軀說以忘罪竊自思念過已大矣行已虧矣長為農夫
以没世矣是故身率妻子戮力耕桑灌園治産以給公
上不意當復用此為譏議也夫人情所不能止者聖人
弗禁故君父至尊親送其終也有時而旣臣之得罪已
三年矣田家作苦歲時伏臘烹羊炰羔斗酒自勞家本
秦也能為秦聲婦趙女也雅善鼔瑟奴婢歌者數人酒
後耳熱仰天撫缶而呼嗚嗚其詩曰田彼南山蕪穢不
治種一頃豆落而為萁人生行樂耳須富貴何時是日
也拂衣而喜奮袖低昂頓足起舞誠荒淫無度不知其
不可也惲幸有餘禄方糴賤販貴逐什一之利此賈豎
之事汙辱之處惲親行之下流之人衆毁所歸不寒而
慄雖雅知惲者猶隨風而靡尚何稱譽之有董生不云
乎明明求仁義常恐不能化民者卿大夫之意也明明
求財利常恐困乏者庶人之事也故道不同不相為
謀今子尚安得以卿大夫之制而責僕哉夫西河魏土
文侯所興有段干木田子方之遺風凛然皆有節槩知
去就之分頃者足下離舊土臨安定安定山谷之間昆
夷舊壤子弟貪鄙豈習俗之移人哉於今乃覩子之志
矣方當盛漢之隆願勉㫋無多談
與王根論災異書(李尋)
書云天聪明蓋言紫宫極樞通位帝紀太微四門廣開
大道五經六緯尊術顯士翼張舒布燭臨四海少微處
士為比為輔故次帝廷女宫在後聖人承天賢賢易色
取法於此天官上將上相皆顓面正朝憂責甚重要在
得人得人之效成敗之機不可不勉也昔秦穆公說諓
諓之言任仡仡之勇身受大戮社稷幾亡悔過自責思
惟黃髮任用百里奚卒覇西域德列王道二者禍福如
此可不慎哉夫士者國家之大寳功名之本也將軍一
門九侯二十朱輪漢興以來臣子貴盛未嘗至此夫物
盛必衰自然之理唯有賢友彊輔庶幾可以保身命全
子孫安國家書曰歷象日月星辰此言仰視天文俯察
地理觀日月消息候星辰行伍揆山川變動參人民謠
俗以制法度考禍福舉錯誖逆咎敗將至徵兆為之先
見明君恐懼修正側身博問轉禍為福不可救者即蓄
備以待之故社稷亡憂竊見往者赤黃四塞地氣大發
動土竭民天下擾亂之徵也彗星争明庶雄為桀大寇
之引也此二者已頗效矣城中訛言大水奔走上城朝
廷驚駭女孽入宫此獨未效間者重以水泉湧溢旁宫
闕仍出月太白入東井犯積水缺天淵日數湛於極陽
之色羽氣乘宫起風積雲又錯以山崩地動河不用其
道盛冬靁電潜龍為孽繼以隕星流彗維填上見日蝕
有背鄉此亦高下易居洪水之徵也不憂不改洪水廼
欲盪滌流彗廼欲埽除改之則有年亡期故屬者頗有
變改小貶邪猾日月光精時雨氣應此皇天右漢無已
也何况致大改之宜急博求幽隱拔擢天士任以大職
諸闒茸佞讇抱虚求進及用殘賊酷虐聞者若此之徒
皆嫉善憎忠壞天文敗地理涌趯邪隂湛溺太陽為主
結怨於民宜以時廢退不當得居位誠必行之凶灾銷
滅子孫之福不旋日而至政治感陰陽猶鐡炭之低卬
見效可信者也及諸蓄水連泉務通利之修舊隄防省
池澤稅以助損陰邪之盛案行事考變易訛言之效未
嘗不至請徵韓放掾周敞王望可與圖之
與揚雄求方言書(劉歆)
歆叩頭昨受詔宓五官郎中田儀與官婢陳徵駱驛等
私通盜刷越巾事即其夕竟歸府詔問三代周秦軒車
使者遒人使者以歲八月巡路□代語童謠歌戱欲得
其最目因從事郝隆□之有日篇中但有其目無見文
者歆先君數為孝成皇帝言當使諸儒共集訓詁爾雅
所及五經所詁不合爾雅者詁&KR0034;為病及諸經氏之屬
皆無證騐博士至以窮世之博學者偶有所見非徒無
主而生是也會成帝未以為意先君又不能獨集至於
歆身修軌不暇何偟更創屬聞子雲獨採集先代絶言
異國殊語以為十五卷其所解略多矣而不知其目非
子雲澹雅之才沈鬱之思不能經年銳精以成此書良
為勤矣歆雖不遘過庭亦克識先君雅訓三代之書藴
藏於家直不計耳今聞此甚為子雲嘉之已今聖朝留
心典誥發精於殊語欲以騐考四方之事不勞戎馬高
車之使坐知謠俗適子雲攘義之秋也不以是時發倉
廪以振贍殊無為明語將何獨挈之寳上以忠信明於
上下以置恩於罷朽所謂知蓄積善布施也蓋蕭何造
律張倉推歷皆成之於帷幕貢之於王門功列於漢室
名流乎無窮誠以隆秋之時收藏不殆饑春之歲散之
不疑故至於此也今謹使密入奉手書願頗與其最目
得使入錄令聖朝留明明之典歆叩頭叩頭
答劉歆書(楊雄)
雄叩頭賜命謹至又告以田儀事事窮竟白案顯出甚
厚甚厚田儀與雄同鄉里幼稚為鄰長艾相愛視覬動
精采似不為非者故舉至之雄之任也不意迹汚暴於
官朝今舉者懷赧而低眉任者含聲而冤舌知人之德
堯猶病諸雄何慙焉叩頭叩頭又勅以殊言十五卷君
何由知之謹歸誠底裏不敢違信雄少不師章句亦於
五經之訓所不解常聞先代輶軒之使奏籍之書皆藏
於周秦之室及其破也遺棄無見之者獨蜀人有嚴君
平臨卭林閭翁孺者深好訓詁猶見輶軒之使所奉言
翁孺與雄外家牽連之親又君平過誤有以私遇少而
與雄也君平財有千言耳翁孺梗概之法略有翁孺往
數歲死婦蜀郡掌氏子無子而去而雄始能草文先作
縣邸銘王佴頌階闥銘及成都城四隅銘蜀人有楊莊
者為郎誦之於成帝成帝好之以為似相如雄遂以此
得外見此數者皆都水君常見故不復奏雄為郎之歲
自奏少不得學而心好沈博絶麗之文願不受三歲之
奉且休脫直事之繇得肆心廣意以自克就有詔可不
奪奉令尚書賜筆墨錢六萬得觀書於石渠如是後一
歲作繡補靈節龍骨之銘詩三章成帝好之遂得盡意
故天下上計孝廉及内郡衛率會者雄常把三寸弱翰
齎油素四尺以問其異語歸即以鉛摘次之於槧二十
七歲於今矣而語言或交錯相反方覆論思詳悉集之
燕其疑張伯松不好雄賦誦之文然亦有以竒之常為
雄道言其父及其先君喜典訓屬雄以此篇目頗示其
成者伯松曰是縣諸日月不刊之書也又言恐雄為太
玄經由鼠坻之與牛場也如其用則實五稼飽邦民否
則為抵糞棄之於道矣而雄般之伯松與雄獨何德慧
而君與雄獨何譛隙而當匿乎其不勞戎馬高車令人
君坐帷幕之中知絶遐異俗之語典流於昆嗣言列於
漢籍誠雄心之所絶極至精之所想遘也扶聖朝遠照
之明使君求此如君之意誠雄散之之會也死之日則今
之榮也不敢有貳不敢有愛少而不以行立於鄉里長
而不以功顯於縣官著訓於帝籍但言詞博覽翰墨
為士誠欲崇而就之不可以遺不可以怠即君必欲脅
之以威陵之以武欲令入之於此此又未定未可以見
今君又終之則縊死以從命也且寬假延期必不敢有
愛雄之所為得使君輔貢於明朝則雄無恨何敢有匿
唯執事圖之長監所規繡之就死以為小雄敢行之謹
因還使雄叩頭叩頭
與蓋寬饒書(王生)
明主知君潔白公正不畏強禦故命君以司察之位擅
君以奉使之權尊官厚禄已施於君矣君宜夙夜惟思
當世之務奉法宣化憂勞天下雖日有益月有功猶未
足以稱職而報恩也自古之治三王之術各有制度今
君不務循職而已乃欲以太古久遠之事匡拂天子數
進不用難聽之語以摩切左右非所以揚令名全夀命
者也方今用事之人皆明習法令言足以飾君之辭文
足以成君之過君不惟蘧氏之高蹤而慕子胥之末行
用不訾之軀臨不測之險竊為君痛之夫君子直而不
挺曲而不詘大雅云既明且哲以保其身狂夫之言聖
人擇焉唯裁省覽
文章辨體彙選卷二百七
