文章辨體彙選卷二百五十三
明賀復徵編
書四十九(以下俳體)
與婦弟任武達書(漢馮衍)
天地之性人有喜怒夫婦之道義有離合先聖之禮士
有妻妾雖宗之渺微尚欲踰制年衰歲暮恨入黃泉遭
遇嫉妬家道崩壞五子之母足向在門五年巳來日甚
歲劇以白為黑以非為是造作端末妄生首尾無罪無
辜䜛口嗷嗷亂匪降天生自婦人故青蠅之心不重破
國嫉妬之情不憚喪身牝雞之晨維家之索古之大患
今始於衍醉飽過差輒為桀紂房中調戲布散海外張
目抵掌以有為無痛徹蒼天毒流五臟愁令人不賴生
忿令人不顧禍入門着牀繼嗣不育紡績織絍了無女
工家貧無僮賤為匹夫故舊見之莫不悽愴曾無憫惜
之恩惟一婢武達所見頭無釵珥面無脂澤形骸不蔽
手足抱土不原其窮不揆其情跳梁大叫呼若入冥販
糖之妾不忍其態計婦當去久矣念兒曹小家無它使
哀憐妻豹常為奴婢惻惻焦心事事腐腸訩訩籍籍不
可聽聞暴虐此婢不死如髮半年之間膿血横流婢病
之後姜竟舂炊豹又觸冒泥塗心為愴然縑糓放散冬
衣不補端坐化亂一縷不貫旣無婦道又無母儀忿見
侵犯恨見狼籍依倚鄭令如居天上持質相劫詞語百
車劍戟在門何暇有讓百弩環舍何可彊復舉宗達人
解說詞如循環口如布糓縣幡竟天擊鼔動地心不為
惡身不為搖宜詳居錯且自為計無以上書告訴相恐
狗吠不驚自信此情不去此婦則家不寧不去此婦則
身不榮不去此婦則福不生不去此婦則事不成自恨
以華盛時不早自定至於垂白家貧身賤之日養癰長
疽自生禍殃衍以室家紛然之故捐弃衣冠側身山野
絶交遊之路杜仕宦之門闔門不出心專耕耘以求衣
食何敢有功名之路哉
與滿公琰書(魏應璩)
璩白昨者不遺猥見照臨雖昔矦生納顧於夷門毛公
受眷於逆旅無以過也外嘉郎君謙下之德内幸頑才
見誠知巳歡忻踴躍情有無量是以奔騁御僕宣命周
求陽晝喻於詹何楊倩說於范武故使鮮魚出自潛淵
芳旨發自幽巷繁俎綺錯羽爵飛騰牙曠高徽義渠哀
激當此之時仲孺不辭同産之服孟公不顧尚書之期
徒恨宴樂始酣白日傾夕驪駒就駕意不宣展追惟耿
介迄於明發適欲遣書會承來命知諸君子復有漳渠
之會夫漳渠西有伯陽之館兆有曠野之望高樹翳朝
雲文禽蔽綠水沙場夷敞清風肅穆是京臺之樂也得
無流而不反乎適有事務須自經營不獲侍坐良增邑
邑因白不悉璩白
與侍郎曹長思書(應璩)
璩白足下去後甚相思想叔田有無人之歌闉闍有匪
存之思風人之作豈虚也哉王肅以宿德顕授何曾以
後進見拔皆鷹揚虎眎有萬里之望薄援助者不能追
參於高妙復斂翼於故枝塊然獨處有離羣之志汲黯
樂在郎署何武恥為宰相千載揆之知其有由也德非
陳平門無結駟之跡學非揚雄堂無好事之客才劣仲
舒無下帷之思家貧孟公無置酒之樂悲風起於閨闥
紅塵蔽於几榻幸有袁生時步玉趾樵蘇不㸑清談而
巳有似周黨之過閔子夫皮朽者毛落川涸者魚逝春
生者繁華秋榮者零悴自然之數豈有恨哉聊與大弟
陳其苦懷耳想還在近故不益言璩白
與從弟君苗君胄(應璩)
璩報間者北遊歡喜無量登芒濟河曠若發矇風伯掃
涂雨師灑道按轡清路周望山野亦旣至止酌彼春酒
接武茅茨涼過大夏扶寸肴修味踰方丈逍遥陂塘之
上吟詠菀柳之下結春芳以崇佩折若華以翳日弋下
高雲之鳥餌出深淵之魚蒲且讃善便嬛稱妙何其樂
哉雖仲尼忘味於虞韶楚人流遁於京臺無以過也班
嗣之書信不虚矣來還京都塊然獨處營宅濱洛困於
囂塵思樂汶上每發夢寐昔伊尹輟耕郅惲投竿思致
君於有虞濟蒸人於塗炭而吾方欲秉耒耜於山陽沈
鉤緡於丹水知其不如古人遠矣然山父不貪天地之
樂曾參不慕晉楚之富亦其志也前日邑人念弟無巳
欲令州郡崇禮師官授邑誠美意也歴觀前後來入軍
府至有皓首猶未遇也徒有飢寒駿奔之勞俟河之清
人夀幾何且宦無金張之援遊無子孟之資而圖富貴
之榮望殊異之寵是隴西之遊越人之射耳幸賴先君
之靈免負擔之勤追蹤丈人畜雞種黍潛精墳籍立身
揚名斯為可矣無惑遊言以增邑邑郊牧之田宜以為
意廣開土宇吾將老焉劉杜二生想數往來朱明之期
巳復至矣相見在近不復為言慎夏自愛璩報
與阮步兵書(晉伏義)
義白蓋聞建功立勲者必以聖賢為本樂真養性者必
以榮名為主若棄聖背賢則不離乎狂狷凌榮起名則
不免乎窮辱故自生民以來同此圖例雖歴百代業不
易綱譬如大道徒以奔趨遲疾定其駑良舉足向路總
趨一也然流名震響非實不著而抱實之竒非人不寳
貴德保身非禮不成伏禮之矩非勤不辨是使薄於實
而争名者或因飭虚以自矜慎於禮而莫持者或因倨
怠以自外其自矜也必關闔晻曖以示之不測之量其
自外也必排㩁禮俗以見其不羈之達又有滑稽之士
糅於其間浮沉不一際畔相亂或使時人莫能早分推
其大歸綜之行事徒可力極一噱觀盡崇朝遭清世邪
則將吹其嘘以露其實值其闇邪則將矜其貌以疑其
樸從此觀之治大而見遺不如資小而必集出俗而見
削不如入檢而必令驟聽論者洋溢之聲雖未傾蓋其
情如舊然重牆難極短管幽密觀容相額所執各異或
謂吾子英才秀發邈與世玄而經緯之氣有蹇缺矣或
謂吾子知不出凡器無隈奥而陶變以眩流俗善子者
欲斤斵以拒樸惡子者欲抽鍵以騖空虚每承此聲未
嘗不開精斥運放思天淵欲為吾子廣推奥異端求所
安也盖自生民之性受氣之源好惡大歸不得相遠君
子徇名而不顧亦有慕名以為顯夫名利者總人之綱
集衢之門也出此有為於義未聞吾子若欲逆取順守
及時行志則當矜而莫疑以速民望若欲娛情養神不
厚於俗則當浩然恣意唯樂是治今觀其規時則行巳
無育德之身報門無慕業之客察其樂則食無方丈之
肴室無傾城之色徒泄泄以疑世為竒縱體為逸執此
不回旣以怪矣且人非金石不可剖練設使至寳咸在
子身疑於國寳為不得行天官雖博無偏駁之任王道
雖寬無縱逸之流苟無其分則為身害教賊怨布天下
以此略之殆恐攻害其至無日安坐難保而聞吾子乃
長嘯慷慨悲涕潺湲又或拊腹大笑騰日高視形性侜
張動與世乖抗風立候蔑若無人儻獨竒變逸運漸在
於此將以神接虚交異物所亂使之然也夫智之清者
貴其知運而不憂德之懿者善其持沖以守滿就其為
憂必發於見孤孤不自孤而怨時也就其持滿必起於
見崇崇不自崇而驕世也行來之議又傳吾子雅性博
古篤意文學積書盈房無不燭覽目厭義藻口飽道潤
俯詠仰歎術若純儒然開闔之節不制於禮動静之度
不羈於俗凡諮詠善之則教慈於父兄惡之則言醜於
讎敵未有慈其教而不修其事醜其言而樂其業者也
古人稱竊簡寫律踞厠讀書誦之可悼深怪達者之行
其象若莊周淮南東方之徒皆投跡教外放思太玄其
大言異旨殆自謂能迴天維舉地絡觀持世之極揔得
物之宗仰天獨唱與世争黨乃謂生為勞役而不能煞
身以當論謂財為穢累而不能割賄以見譏由是觀之
其鬱怨於不得故假無欲以自通怠惰於人檢故殊聖
人以自大凡此數者尚皆竒才異略命世崛起徒以時
昏俗亂寳沉幽夜而性放蕩不一萎致國寳之責庶其
不然而況吾子志非遁世世無所適驎驥苟修天雲可
據動則不能龍攄虎超同機伊霍静則不能珠潛璧匿
連迹巢光言無定端行不繩軌虚盡年時以自疑外豈
異乎韓子所謂無施之馬骨體雖美懿牽縮不隨者哉
且傑士之志也遇世險巇則憂在將命值世太清則憤
於匿穎欲其世平而有騁足之場時安而有役智之局
方今大魏興隆皇衢清敞台府之門割石索寳以吳蜀
二虜巢窟未破長籌之士所當奮力可謂器與運會不
卜而行今其時矣向使吾子才足盖世思能横出何能
不因太師韜敵之變陳孫子廟勝之策使烽燧不起於
四垂羽檄不馳於中夏定勲立事撫國寧民而飽食安
卧囊懸室罄力牽於役財彫於賦養生之具亂於細民
為壯士者豈能然乎若居其勞而不知病其事則經緯
之氣乏矣若病其事而不能為其醫則鍼石之巧淺矣
今吾子擢才達德則無毛遂穎脫之勢剪跡滅光則無
四皓岳立之高豐家富室則無陶朱貨殖之利延年益
夀則無松喬蟬蛻之變總論吾子所歸義無所出然衆
論雲擾僉稱大異疑夫鬱氣之下必有祕伏重奥之内
必有積寳雖無顔氏之妙思覩恍惚之迹雖無鍾子之
達樂聞山林之音想亦不隠才穎於肝膈而不揚之於
清觀任賢智於骨氣而不播之於高聽且明智之為物
猶泉流之吐潤固不於挹酌而為損含佇而增益也張
儀之志激於見劫季路晚悟滯在持滿是以不嫌盡言
究其良苦想必勃然承聲響發若乃羣能獨踊無以應
唱懸機待時不能觸物則不達於談者所謂挾祖奕以
守要際閉虚門以示不測者也昔輪扁不能言微於其
弟伯樂不能語妙於其子此盖智術之曲撓非道理之
正例自古有不可及之人未有不可聞之業有不可料
之微未有不可稱之略幸以竭示所志若變通卓逸行
得天符言發恍然邈在世表則將為吾子謝物輪力因
風自釋染筆附紳諮所未悟庶足存弟子之一隅伏義白
答伏義書(阮籍)
籍白承音覽旨有心翰跡夫九蒼之高迅羽不能尋其
巔四溟之深幽鱗不能測其底矧亡毛分所能論哉且
玄雲亡定體應龍不常儀或朝濟夕卷翕忽代興或泥
潛天飛晨降霄升舒體則八維不足以暢迹促節則無
間足以從容是又瞽夫所不能瞻𤨏蟲所不能解也然
則宏修淵邈者非近力所能究矣靈變神化者非局器
所能察矣何吾子之區區而吾真之務求乎人力勢不
能齊好尚舛異鸞鳳凌雲漢以舞翼鳩鵷悅蓬林以翺
翔螭浮八濱以濯鱗鱉娛行潦而羣逝斯用情各從其
好以取樂焉據此非彼胡可齊乎夫人之立節也將舒
網以籠世豈躭樽以入罔方開模以範俗何暇毁質以
通檢若良運未協神機亡准則騰精抗志邈世高超蕩
精舉於玄區之表攄妙節於九垓之外而翺翔之乘景
躍踸踔陵忽慌從容於道化同逌逍遥與日月並流交
名虚以齊變及英祇以等化上乎亡上下乎亡下居乎
亡室出乎亡門齊萬物之去畱隨六氣之虚盈總玄綱
於太極撫天一於寥廓飄埃不能揚其波飛塵不能垢
其潔徒寄形軀於斯域何精神之可察雖業亡不聞略亡
不稱而明有所逮未可怪也觀君子之趨欲衒傾城之
金求百錢之售制造天之禮儗膚寸之檢勞玉躬以役
物守臊穢以自畢沈牛跡之浥薄愠河漢之亡根其陋
可愧其事可悲亮規略之懸踰信大道之宏幽且局步
於常衢亡為思遠以自愁比連疹憒力喻不多阮籍白
與桓祕書(習鑿齒)
吾以去五月三日來達襄陽觸目悲感略無懽情痛惻
之事故非書言之所能具也每定省家舅從北門入西
望隆中想卧龍之吟東眺白沙思鳳雛之聲北臨樊墟
存鄧老之高南眷城邑懷羊公之風縱目檀溪念崔徐
之友肆睇魚梁追二德之遠未嘗不徘徊移日惆悵極
夕撫乘躊躇慨爾而泣若乃魏武之所置酒孫堅之所
隕斃裴杜之故居繁王之舊宅遺事猶存星列滿目璅
璅常流碌碌凡士焉足以感其方寸哉夫芬芳起於椒
蘭清響生乎琳琅命世而作佐者必垂可大之餘風高
尚而邁德者必有明勝之遺事若向八君子者千載猶
使我想其為人況相去之不遠乎彼一時也此一時也
焉知今日之才不如疇辰百年之後吾與足下不並為
景行乎
答羊希(宋周朗)
吾幸病不及死役不至身蓬藜既滿方杜長者之轍糓
稼是諮自絶世豪之顧塵生床帷苔積階砌又檐中山
木時華月深池上海艸歲榮日蔓且室間軒左幸有陳
書十篋席隅奥右頗得宿酒數壺按絃拭徽讐方校石
時復陳局露初奠爵星晚驤然不覺是羲軒後也近春
田三頃秋園五畦若此無灾山裝可具
遺崔頤書(齊豫章王)
昔漢氏西京梁王建國平臺東苑慕義如林馬卿辭武
騎之官枚乘罷弘農之守每覽史傳嘗竊怪之何乃脫
略官榮棲遲藩邸以今望古方知雅志彼二子者豈徒
然哉足下博聞強記鈎深致遠視漢臣之三篋似陟蒙
山對梁相之五車若呑雲夢吾兄欽賢重士敬愛忘疲
先築郭隗之宫常置穆生之醴今者重開土宇更誓山
河地方七百牢籠曲阜城兼七十苞舉臨淄大啟南陽
方開東閣想得奉飛盖拽長裾藉瑇筵躡珠履歌山桂
之偃蹇賦池竹之檀欒其崇貴也如彼其風流也如此
幸甚幸甚何樂如之高視上京有懷德祖才謝天人多
慙子建書不盡言寕俟繁辭
與荆州隠士劉虬書(蕭子良)
玉燭登年金商在律炎涼始貿動静惟安勤味道腴幸
遵雅尚豈不樂哉僕誠幸甚百姓一心衆生不疾比屋
可封將又何求但良書獨擁善談無析願言之子實痗
我心所以不遠千里尺書道意自淳清旣辨澆漓代襲
隠顯之術參差默語之途紛互或飾智以驚愚或激清
以悟俗或穢巳以闇通或謬歌以眀道屠羊駔馬未足
磷其堅佯狂如愚豈能緇其白官楚蕃魏人外之氣逾
邈入漢遊梁區中之韻彌少及㩁其輕重品其得失則
淵懷洞賞寧或符之僕夙養閒襟長慕出槩迹塵珪組
心逸江湖未面自親聞風如舊而迴駕之念徒軫式閭
之禮無階固巳佇軸深衷傾筐遐路者矣君矯然獨遠
確乎難拔素志與白雲同悠高情與青松共爽宣習質
文緇林枯而重䓲昭辨空有連河壅而復滔所謂忘言
之人可論天人之際豈能鳳舉鶴翻有心儀萃高踰愛
海比策禪衢沾濠射之冥遊屈祇鷲之法侣闡三乘於
窮子發二諦於困蒙有是因也何其暢歟今皇風具穆
至道宏被四海不溢五嶽無塵膠序肇修經法敷廣人
賤璣璜家習禮讓樵蘇必時郊林全鬱罿網有節鱗羽
偕翔至於層山絶澗環帶畿畎膏田沃野亘望無躔信
可以招往隐淪棲集勝寄故文舉築室冶城之阿次宗植
木西山之麓葛洪考槃於海岫釋遠肥遁於鍾幽每踐
其遺蹤輙深九原之歎若高步可遷復何懷乎四子昔
宣尼之見伯雪師利之往維摩豈不知相忘之道哉諒
有以也未叙之間為道自愛一二令凌琚之口具王元
長之詞也
遺崔祖思書(劉善眀)
昔時之遊於今邈矣或携手春林或負杖秋澗逐清風
於林杪追素月於園垂如何故人徂落殆盡足下方擁
旄北服吾剖竹南甸相去千里間以江山人生如寄來
會何時常覽書史數千年來略在眼中矣歴代參差萬
理同異夫龍虎風雲之契亂極必夷之幾古今豈殊此
實一揆日者沈攸之擁長蛇於外粲秉復為異識所推
惟有京鎮創為聖基遂乃擢吾為首佐授吾以大郡付
吾關中委吾畱任旣不辨有抽劍兩城之用横槊搴旗
之能徒以挈瓶小智名參佐命常恐朝露一下深思不
酬憂深責重轉不可據還視生世倍無次緒藿羹布被
猶篤鄙好惡色憎聲暮齡尤甚出蕃不與台輔别入國
不與公卿遊孤立天地之間無倩無託惟知奉主以忠
事親以孝臨民以潔居家以儉足下今鳴笳舊鄉衣繡
故國宋季荼毒之悲巳蒙蘇泰河朔倒懸之苦方須救
拔遣遊辯之士為鄉導之使輕裝啟行經營舊壤令泗
上歸業稷下還風君欲誰讓邪聊送諸心敬申貧贈
與尚書令王儉書(張充)
吳國男子張充致書於琅琊王君侯侍者頃日路長愁
霖韜晦涼暑未平諒無虧攝充幸以漁釣之間鎌採之
暇時復以卷軸自娛逍遥前史從横萬古動嘿之路多
端紛綸百年昇降之徒不一故以圓行方止用之異也
金剛水柔性之别也善御性者不違金石之質善為器
者不易方圓之用所以北海掛簪帶之高河南降璽言
之貴充生平少偶不以利欲干懷三十六年差得以棲
貧自澹介然之志峭聳霜崕確乎之情峰横海岸彯纓
天閣旣謝廊廟之華綴組雲臺終慙衣冠之秀所以擯
跡江臯𦍕狂隴畔者實由氣岸䟽凝情塗狷隔獨師懷
抱不見許於俗人孤秀神崖每邅回於斯世故君山直
上蹙壓於當年叔陽夐舉&KR0008;&KR0008;乎千載充所以長羣魚
島畢影松阿半頃之田足以輸稅五畆之宅樹以桑麻
嘯歌於川澤之間諷詠於澠池之上汎濫於漁父之游
偃息於卜居之下如此而巳充何識焉若夫驚巖罩日
壯海逢天竦石崩尋分危落仞桂蘭綺靡叢雜於山幽
松栢森隂相繚於澗曲元卿於是乎不歸伯休亦以兹
長往若迺飛竿釣渚濯足滄州獨浪烟霞高卧風月悠
悠琴酒岫遠誰來灼灼文談空罷方寸不覺鬱然千里
路阻江山每至西風何嘗不眷聊因疾隙略舉諸襟持
此片言輕枉高聽丈人歲路未彊學優而仕道佐蒼生
功横海望入廟則協長倩之誠出議則抗仲子之節可
謂盛德維時孤高獨秀者素履未詳斯旅尚𦕈茂陵之
彦望冠盖而長懷覇山之氓佇衣車而聳歎得無惜乎
若鴻裝撰御鶴駕軒空則岸不離枯山被其潤竒禽異
羽或巖際而逢迎弱霧輕烟乍林端而闇藹東都不足
竒南山豈為貴充昆西之百姓岱表之一民蠶而衣畊
且食不能事王侯覓知巳造時人騁游說蓬轉於屠博
之間其歡甚矣丈人早遇承華中逢崇禮肆上之眷望
溢於早辰鄉下之言謬延於造次然舉世皆謂充為狂
充亦何能與諸君道之哉是以披聞見掃心胸述平生
論語嘿所以通夢交魂推衿送抱者其惟丈人而巳關
山夐阻書罷莫因儻遇樵者妄塵執事
文章辨體彙選卷二百五十三
