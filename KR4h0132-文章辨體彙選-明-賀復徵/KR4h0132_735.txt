文章辨體彙選卷七百三十五
明賀復徵編
雜墓誌銘三十八(槨銘)(諸誌附)
母鄭夫人石槨銘(宋歐陽修)
維皇祐五年癸已六月庚午匠作石槨粤七月已亥既
成銘曰
嗚呼有宋歐陽修母鄭夫人槨既密既堅惟億萬年其
固其安
志從父弟宗直殯(唐柳宗元)
從父弟宗直生剛徤好氣自字曰正夫聞人善立以為
已師聞惡若已讐見佞色諂笑者不忍與坐語善操觚
牘得師法甚備融液屈折竒峭博麗知之者以為工作
文辭淡泊尚古謹聲律切事類譔漢書文章為四十卷
歌謠言議纖悉備具連累貫統好文者以為工讀書不
廢蚤夜以專故得上氣病臚脹奔逆每作害寢食難俯
仰時少間又執業以興呻痛咏言雜莫能知兄宗元得
謗於朝力能累兄弟為進士凡業成十一年年三十三
不舉藝益工病益牢元和十年宗元始得召為柳州刺
史七月南來從余道加瘧寒數日良已又從謁雨雷塘
神所還戲靈泉上洋洋而歸卧至旦呼之無聞就視形
神離矣嗚呼天實析余之形殘余之生使是子也能無
成是月二十四日出殯城西北若干尺死七日矣俟吾
歸與之俱志其殯
馬氏女雷五葬誌(柳宗元)
馬室女雷五父曰師儒業進士雷五生巧慧異甚凡事
絲纊文繡不類人所為者余覩之甚駭家貧歲不易衣而
天姿潔清修嚴恒若簮珠璣衣紈縠寥然不易為塵垢
雜年十五病死後二日葬永州東郭東里以其姨母為妓
於余也將死曰吾聞柳公嘗巧我慧我今不幸死矣安
得公之文志我葬其父母不敢以云葬之日余乃聞焉
既而閔焉以攻石之後也遂為砂書玄磚追而納諸墓
葬安氏誌(元稹)
予稚男荆母曰安氏字仙嬪卒於江陵之金隈鄉葬敬
坊沙橋外二里嫗樂之地焉始辛卯歲予友致用憫予
愁為予卜姓而授之四年矣供侍吾賓友主視吾巾櫛
無違命近歲嬰疾秋方綿痼適予與信友約浙行不敢
私廢及還果不克見大都女子由人者也雖妻人之家
常自不得舒釋况不得為人之妻者則又閨袵不得專
妬於其夫使令不得專命於其外庭闈不得以尊卑長
幼之序加於人疑似逼側以居此身其常也况予貧性
復事外不甚知其家之無苟視其頭面無蓬垢語言不
以饑寒告斯已矣今視其篋笥無盈餘之帛無成襲之
衣無帛裏之衾予雖貧不使其若是可也彼不言而予
不察以至於其生也不足如此而其死也大哀哉稚子
荆方四歲望其能念母亦何時能成立則不能使不知
其卒葬故為誌且銘銘曰
復土之骨歸天之魂亦既墓矣又何為文且曰有子異
日庸知其無求墓之哀焉
劉李氏埋銘(明崔銑)
後渠書院諸生規劉生曰正之甫汝喪妻之慟毋乃越
於禮歟生曰君輩知吾之瘁弗閔予之遭格少失父母
長寡兄弟踰冠墜偶湯隂李郡倅梅翁見予於渠師第
已許女我正德辛巳夏予逆婦歸李氏鼎貴冠我河朔
予妻餐珍袵綺二十年一旦妻貧士履若素安啖糲而
節衣麤而綴木豆瓦巵年易如新格三姊孟劉嫠而貧
格養之妻奉如姑焉仲劉遺三孤無所依格生之妻字
如子焉仲劉之女季劉之女將嫁妻傾其嫁來奩具以
資捐其貸錢之券予就學於渠計偕於京妻嚴居同居
者不聞僕婢聲嗟格凡劣愧鮑子何以有肖少君之婦
乃嘉靖癸已十月十有二日以氣疾不幸生弘治壬戌
十月朔年纔三十有二所遺三子一女天乎虐哉理内
撫孤予將疇付諸生以其言白洹翁翁曰梅翁予外舅
鶴山太傅從弟子先室恭人謂劉李為女弟予嘗慟如
劉生嗟哉何李氏善夭女銘曰
嗟蘭茁之猗兮何棘霜之夷兮曷忍汝夭之竒兮
瘞河壖枯骨誌(唐順之)
髑髏完毁凡若干具其髆髃髀䯒脊脇諸雜骨無算蓋
出乎犬猪烏鳶所饜飽與夫日炙燹燒風銷水嚙之餘
而僅有存者自癸卯至乙已東南薦饑流尸順河而下
多於河中之船逮水落不能浮屍屍遂積叠河壖久之
維古昔時遇饑饉疾疫則有荒政以聚民其不幸死而
暴露則又有&KR0008;骼埋胔之令惜哉其不遭乎此時也禇
生滔書舍在河壖余與弟正之數往焉每相與散步河
壖之上則見泥滓間圜者如破甌撱者如枯株碎者如
沙礫紛然彌望白日照之星星玼玼若尚有光怪余三
人者哀其澌滅且盡也命役夫裒而坎焉嗟乎古者葬
則旌之以銘旌者别也銘者自名也若曰是其人之骸
云耳雖後百千年有得之者亦識之曰是某人之骸云
耳古人之於骨骸嚴而别亦不欲其混也若是今乃以
五方四裔雜流異業之人而又以殘毁不完之尸爾髆
我股甲脊乙脇輳於一坎若藂葦亂蓬然亦重可悲矣
然余嘗見宋諸陵之被發也火其尸以其餘骨雜牛馬
骨而埋之今此猶尚人骨也嗟乎彼生時何等人也尚
不免與牛馬骨同葬况此輩莩丐之餘猶得以人骨附
人骨復何憾焉使髑髏果有知如莊生之說必且一噱
於吾言矣坎之以嘉靖戊申春二月是掩骼埋胔之時
也
塔銘
南嶽雲峰和尚塔銘(唐柳宗元)
雲峰和尚族郭氏號法證為竺乾道五十有七年年七
十有八貞元十七年九月十七日終十月二十七日葬
凡度學者五萬人為弟子者三千人色厲而仁行峻而
周道廣而不尤功高而不有毅然居山之北峰以為儀
表世之所謂賢人大臣者至南方咸所嚴事由其内者
聞大師之言律義莫不震動悼懼如聽誓命由其外者
聞大師之稱道要莫不悽欷欣踴如獲肆宥故時推人
師則專其首詔求教宗則冠其位披山伐木崇搆法宇
則地得其勝捐衣去食廣閱羣經則理得其深其道實
勤而其心無求自大師化去教亦隨喪嗚呼大師之葬
門人慕號長老愁痛遂相與以為兹塔礱石峻整植木
蓊茂凡衡山無與為比者然而未有能紀其事余既與
大乘師重巽遊巽其徒也亟為余言故為其銘銘曰
包元極兮韜大方威而仁兮幽以光行峻潔兮貌齋莊
氣混溟兮德洋洋演大律兮離毫芒度羣有兮耀柔剛
棟宇立兮像法彰文字闡兮聖言揚詔褒列兮宅南方
道之廣兮用其常後是式兮宜久長閟靈室兮記崇岡
即玄石兮垂文彰學者慕兮哀無疆
廬山東林寺故臨壇大德塔銘(劉軻)
維元和十年冬十月已亥我具夀大師歸於廬山東林
寺既庀事門弟子道深如建等以銘誌為急白彭城劉
軻軻嘗執吾大師之巾錫大師行業德狀軻能言之乃
走其徒持事狀於山陽草堂具道其所以來軻既受事
仰而哭且曰軻何心遽忍銘吾大師俄而曰我而不銘
而誰為於是銜涕漣漣作石塔銘誌云大師諱上弘俗
饒姓其先臨川人祖公悅父知恭世為南城聞儒故大
師自童子耳熟家訓故風流舉動造次必於儒者年十
五脫然有方外之志遂依舅氏出家暨二十二歲具戒
於衡嶽大圓大師大歷八載勑配本州景雲寺後依南
昌進律師學四方毗尼既覃精研究或從我駕說而通
者日有百數時謂景雲且在無患無律貞元三年止南
昌龍興寺四方風聞者塵至時江州峰頂寺長老法真
台州國清寺法裔荆州慶門寺靈裕並有大名於時會
有事於臨壇故三長老攝大師以臨之至四十年春九
江守李公康以東林遠公舊社不可以無主固請住焉
前後蒞事凡一十八會彼域之男女繇我而作比丘者
萬有五千五百七十二人大師既明通大教祖述毗奈
耶憲章修多羅心同曹溪事同南山故及我門而陞我
堂者未嘗虚返我所以駕白牛以驅羊鹿孰謂我為小
乘者乎繇是薦紳先生若顔魯公姜相公並願依遺民
萊民舊事侍大師於虎丘雁門之上故游二林者謂生
遠猶在將大去乃遺言於二三子曰吾生七十有七臘
五十有六年非不耆臘非不高今則去矣爾無謂吾死
門人道深懷縱如建沖契宗一智則智明雲臯圖信行
允等長號無愬乃相與立石塔於香爐峰下是月丙寅
歸舍利於塔從故事也軻不得讓薦誠於銘銘曰
塔有德功有銘功可祖德可宗宗可師師有資嗚呼千
載而下資而後者知是塔有毗奈耶之宗師
曉菴塔銘(明錢溥)
師諱善啓字東白號曉菴俗姓楊氏蘇之長洲人五世
祖慶宋發遣常州主管學事贈左朝奉郎家吳之支硎
山值兵徙北郭父永年性好善稱揚佛子母陸氏師甫
能言通佛典父母異之命入無量夀院禮永茂院主為
浮圖既長屏迹龍山窮日夜力於經史百氏不輟聲譽
隠然日起少師姚公廣孝善世洽公南洲皆器重之而
典記於洽公者甚久永樂元年薦主蘇之永定寺六年
主松江延慶寺逾年擢本府僧綱司副都綱尋應召纂
修永樂大典預校大藏經賜金織袈裟衣一襲時三殿
災詔求直言師上疏陳利病不報内交沈少卿民望王
侍講希範王贊善汝玉陳檢討嗣初益深造詣而與壁
菴完公輩還有江行倡和詩一卷與甫里趙公宗文酬
倡尤多歲遇牡丹開時必盛集題賞錢塘瞿公宗吉雄
於詞賦嘗用一韻往復幾百首而詞鋒益銳海内皆傳
焉正統八年十一月八日卒距洪武三年十一月十五
日世夀七十五僧臘六十以其示寂之歲十二月二十
三日弟子慶暲等與其姪旻昇奉柩歸葬於舊隠之龍
山遵治命也既葬且二十年而溥於塔銘尚未之作者
志蓋有待乎叨居侍從之列利澤不加於民空言無補
於世則亦負師期望久矣兹使交還獲訪墓於龍山下
見其塔銘尚虚以待之則溥亦何待而不言哉夫以交
之深者知必至也言之夥者情必厚也昔宣德間大理
卿胡公槩巡撫東吳威聲大振而於師獨加敬禮時溥
方冠欲應鄉舉謁公師忽見而喜之遂入白於公得預
鄉舉然溥亦始聆議論察其動止毅然一儒者由是往
還日就欵洽數日不見必折簡招之簡類歐語作字有
帖意見必肅衣焚香啜茗坐語移時去則且談且送雖
草草禮亦不廢或閉戶發篋出古人真蹟對閱評品如
論宋仲温陳文東二先生書宋筆正鋒陳或偏鋒故宋
優於陳吳中稱高楊張徐為近代四傑然季迪衆作皆
得體如律倣劉長卿選兼韋應物皆人所不到宜其為
最文則喜柳宗元遇有作必朗誦數篇得其意趣然後
下筆而詩則宗季迪也然皆不務蹈襲以為竒至論儒
釋之辯曰且各為其教又曰東魯垂道西竺見性皆莫
先於厚本故雖離父母而養生送死率從厚與兄弟極
友愛撫諸姪教養兼至而交四方宿儒名緇必以誠未
嘗見懈體惰容然非其人亦未嘗一與之交此韓子謂
墨名而儒行王文正謂此失之而彼得焉宜為法門之
僅有吾人之願交也而况溥也荷師期待既久不亦知
之至而情之厚哉倘以餘齒無負於斯世則亦無負於
所知矣姑書此以與其徒慶暲等刻石於墓而且系以
銘曰
唐有師暢曰喜文辭宋有惠勤亦號能詩暢由韓子儒
行以彰勤藉蘇公得附歐陽顧今東白有學有德旁邃
詩文兼此二釋豈無韓蘇俾世有聞我何人也敢預斯
文龍山之陽齊闉之北寂焉淵焉於此埋玉奔走幾年
始遂弔謁有言莫酬庶永其碣
文章辨體彙選卷七百三十五
文章辨體彙選卷七百三十五
明賀復徵編
雜墓誌銘三十八(槨銘)(諸誌附)
母鄭夫人石槨銘(宋歐陽修)
維皇祐五年癸已六月庚午匠作石槨粤七月已亥既
成銘曰
嗚呼有宋歐陽修母鄭夫人槨既密既堅惟億萬年其
固其安
志從父弟宗直殯(唐柳宗元)
從父弟宗直生剛徤好氣自字曰正夫聞人善立以為
已師聞惡若已讐見佞色諂笑者不忍與坐語善操觚
牘得師法甚備融液屈折竒峭博麗知之者以為工作
文辭淡泊尚古謹聲律切事類譔漢書文章為四十卷
歌謠言議纖悉備具連累貫統好文者以為工讀書不
廢蚤夜以專故得上氣病臚脹奔逆每作害寢食難俯
仰時少間又執業以興呻痛咏言雜莫能知兄宗元得
謗於朝力能累兄弟為進士凡業成十一年年三十三
不舉藝益工病益牢元和十年宗元始得召為柳州刺
史七月南來從余道加瘧寒數日良已又從謁雨雷塘
神所還戲靈泉上洋洋而歸卧至旦呼之無聞就視形
神離矣嗚呼天實析余之形殘余之生使是子也能無
成是月二十四日出殯城西北若干尺死七日矣俟吾
歸與之俱志其殯
馬氏女雷五葬誌(柳宗元)
馬室女雷五父曰師儒業進士雷五生巧慧異甚凡事
絲纊文繡不類人所為者余覩之甚駭家貧歲不易衣而
天姿潔清修嚴恒若簮珠璣衣紈縠寥然不易為塵垢
雜年十五病死後二日葬永州東郭東里以其姨母為妓
於余也將死曰吾聞柳公嘗巧我慧我今不幸死矣安
得公之文志我葬其父母不敢以云葬之日余乃聞焉
既而閔焉以攻石之後也遂為砂書玄磚追而納諸墓
葬安氏誌(元稹)
予稚男荆母曰安氏字仙嬪卒於江陵之金隈鄉葬敬
坊沙橋外二里嫗樂之地焉始辛卯歲予友致用憫予
愁為予卜姓而授之四年矣供侍吾賓友主視吾巾櫛
無違命近歲嬰疾秋方綿痼適予與信友約浙行不敢
私廢及還果不克見大都女子由人者也雖妻人之家
常自不得舒釋况不得為人之妻者則又閨袵不得專
妬於其夫使令不得專命於其外庭闈不得以尊卑長
幼之序加於人疑似逼側以居此身其常也况予貧性
復事外不甚知其家之無苟視其頭面無蓬垢語言不
以饑寒告斯已矣今視其篋笥無盈餘之帛無成襲之
衣無帛裏之衾予雖貧不使其若是可也彼不言而予
不察以至於其生也不足如此而其死也大哀哉稚子
荆方四歲望其能念母亦何時能成立則不能使不知
其卒葬故為誌且銘銘曰
復土之骨歸天之魂亦既墓矣又何為文且曰有子異
日庸知其無求墓之哀焉
劉李氏埋銘(明崔銑)
後渠書院諸生規劉生曰正之甫汝喪妻之慟毋乃越
於禮歟生曰君輩知吾之瘁弗閔予之遭格少失父母
長寡兄弟踰冠墜偶湯隂李郡倅梅翁見予於渠師第
已許女我正德辛巳夏予逆婦歸李氏鼎貴冠我河朔
予妻餐珍袵綺二十年一旦妻貧士履若素安啖糲而
節衣麤而綴木豆瓦巵年易如新格三姊孟劉嫠而貧
格養之妻奉如姑焉仲劉遺三孤無所依格生之妻字
如子焉仲劉之女季劉之女將嫁妻傾其嫁來奩具以
資捐其貸錢之券予就學於渠計偕於京妻嚴居同居
者不聞僕婢聲嗟格凡劣愧鮑子何以有肖少君之婦
乃嘉靖癸已十月十有二日以氣疾不幸生弘治壬戌
十月朔年纔三十有二所遺三子一女天乎虐哉理内
撫孤予將疇付諸生以其言白洹翁翁曰梅翁予外舅
鶴山太傅從弟子先室恭人謂劉李為女弟予嘗慟如
劉生嗟哉何李氏善夭女銘曰
嗟蘭茁之猗兮何棘霜之夷兮曷忍汝夭之竒兮
瘞河壖枯骨誌(唐順之)
髑髏完毁凡若干具其髆髃髀䯒脊脇諸雜骨無算蓋
出乎犬猪烏鳶所饜飽與夫日炙燹燒風銷水嚙之餘
而僅有存者自癸卯至乙已東南薦饑流尸順河而下
多於河中之船逮水落不能浮屍屍遂積叠河壖久之
維古昔時遇饑饉疾疫則有荒政以聚民其不幸死而
暴露則又有&KR0008;骼埋胔之令惜哉其不遭乎此時也禇
生滔書舍在河壖余與弟正之數往焉每相與散步河
壖之上則見泥滓間圜者如破甌撱者如枯株碎者如
沙礫紛然彌望白日照之星星玼玼若尚有光怪余三
人者哀其澌滅且盡也命役夫裒而坎焉嗟乎古者葬
則旌之以銘旌者别也銘者自名也若曰是其人之骸
云耳雖後百千年有得之者亦識之曰是某人之骸云
耳古人之於骨骸嚴而别亦不欲其混也若是今乃以
五方四裔雜流異業之人而又以殘毁不完之尸爾髆
我股甲脊乙脇輳於一坎若藂葦亂蓬然亦重可悲矣
然余嘗見宋諸陵之被發也火其尸以其餘骨雜牛馬
骨而埋之今此猶尚人骨也嗟乎彼生時何等人也尚
不免與牛馬骨同葬况此輩莩丐之餘猶得以人骨附
人骨復何憾焉使髑髏果有知如莊生之說必且一噱
於吾言矣坎之以嘉靖戊申春二月是掩骼埋胔之時
也
塔銘
南嶽雲峰和尚塔銘(唐柳宗元)
雲峰和尚族郭氏號法證為竺乾道五十有七年年七
十有八貞元十七年九月十七日終十月二十七日葬
凡度學者五萬人為弟子者三千人色厲而仁行峻而
周道廣而不尤功高而不有毅然居山之北峰以為儀
表世之所謂賢人大臣者至南方咸所嚴事由其内者
聞大師之言律義莫不震動悼懼如聽誓命由其外者
聞大師之稱道要莫不悽欷欣踴如獲肆宥故時推人
師則專其首詔求教宗則冠其位披山伐木崇搆法宇
則地得其勝捐衣去食廣閱羣經則理得其深其道實
勤而其心無求自大師化去教亦隨喪嗚呼大師之葬
門人慕號長老愁痛遂相與以為兹塔礱石峻整植木
蓊茂凡衡山無與為比者然而未有能紀其事余既與
大乘師重巽遊巽其徒也亟為余言故為其銘銘曰
包元極兮韜大方威而仁兮幽以光行峻潔兮貌齋莊
氣混溟兮德洋洋演大律兮離毫芒度羣有兮耀柔剛
棟宇立兮像法彰文字闡兮聖言揚詔褒列兮宅南方
道之廣兮用其常後是式兮宜久長閟靈室兮記崇岡
即玄石兮垂文彰學者慕兮哀無疆
廬山東林寺故臨壇大德塔銘(劉軻)
維元和十年冬十月已亥我具夀大師歸於廬山東林
寺既庀事門弟子道深如建等以銘誌為急白彭城劉
軻軻嘗執吾大師之巾錫大師行業德狀軻能言之乃
走其徒持事狀於山陽草堂具道其所以來軻既受事
仰而哭且曰軻何心遽忍銘吾大師俄而曰我而不銘
而誰為於是銜涕漣漣作石塔銘誌云大師諱上弘俗
饒姓其先臨川人祖公悅父知恭世為南城聞儒故大
師自童子耳熟家訓故風流舉動造次必於儒者年十
五脫然有方外之志遂依舅氏出家暨二十二歲具戒
於衡嶽大圓大師大歷八載勑配本州景雲寺後依南
昌進律師學四方毗尼既覃精研究或從我駕說而通
者日有百數時謂景雲且在無患無律貞元三年止南
昌龍興寺四方風聞者塵至時江州峰頂寺長老法真
台州國清寺法裔荆州慶門寺靈裕並有大名於時會
有事於臨壇故三長老攝大師以臨之至四十年春九
江守李公康以東林遠公舊社不可以無主固請住焉
前後蒞事凡一十八會彼域之男女繇我而作比丘者
萬有五千五百七十二人大師既明通大教祖述毗奈
耶憲章修多羅心同曹溪事同南山故及我門而陞我
堂者未嘗虚返我所以駕白牛以驅羊鹿孰謂我為小
乘者乎繇是薦紳先生若顔魯公姜相公並願依遺民
萊民舊事侍大師於虎丘雁門之上故游二林者謂生
遠猶在將大去乃遺言於二三子曰吾生七十有七臘
五十有六年非不耆臘非不高今則去矣爾無謂吾死
門人道深懷縱如建沖契宗一智則智明雲臯圖信行
允等長號無愬乃相與立石塔於香爐峰下是月丙寅
歸舍利於塔從故事也軻不得讓薦誠於銘銘曰
塔有德功有銘功可祖德可宗宗可師師有資嗚呼千
載而下資而後者知是塔有毗奈耶之宗師
曉菴塔銘(明錢溥)
師諱善啓字東白號曉菴俗姓楊氏蘇之長洲人五世
祖慶宋發遣常州主管學事贈左朝奉郎家吳之支硎
山值兵徙北郭父永年性好善稱揚佛子母陸氏師甫
能言通佛典父母異之命入無量夀院禮永茂院主為
浮圖既長屏迹龍山窮日夜力於經史百氏不輟聲譽
隠然日起少師姚公廣孝善世洽公南洲皆器重之而
典記於洽公者甚久永樂元年薦主蘇之永定寺六年
主松江延慶寺逾年擢本府僧綱司副都綱尋應召纂
修永樂大典預校大藏經賜金織袈裟衣一襲時三殿
災詔求直言師上疏陳利病不報内交沈少卿民望王
侍講希範王贊善汝玉陳檢討嗣初益深造詣而與壁
菴完公輩還有江行倡和詩一卷與甫里趙公宗文酬
倡尤多歲遇牡丹開時必盛集題賞錢塘瞿公宗吉雄
於詞賦嘗用一韻往復幾百首而詞鋒益銳海内皆傳
焉正統八年十一月八日卒距洪武三年十一月十五
日世夀七十五僧臘六十以其示寂之歲十二月二十
三日弟子慶暲等與其姪旻昇奉柩歸葬於舊隠之龍
山遵治命也既葬且二十年而溥於塔銘尚未之作者
志蓋有待乎叨居侍從之列利澤不加於民空言無補
於世則亦負師期望久矣兹使交還獲訪墓於龍山下
見其塔銘尚虚以待之則溥亦何待而不言哉夫以交
之深者知必至也言之夥者情必厚也昔宣德間大理
卿胡公槩巡撫東吳威聲大振而於師獨加敬禮時溥
方冠欲應鄉舉謁公師忽見而喜之遂入白於公得預
鄉舉然溥亦始聆議論察其動止毅然一儒者由是往
還日就欵洽數日不見必折簡招之簡類歐語作字有
帖意見必肅衣焚香啜茗坐語移時去則且談且送雖
草草禮亦不廢或閉戶發篋出古人真蹟對閱評品如
論宋仲温陳文東二先生書宋筆正鋒陳或偏鋒故宋
優於陳吳中稱高楊張徐為近代四傑然季迪衆作皆
得體如律倣劉長卿選兼韋應物皆人所不到宜其為
最文則喜柳宗元遇有作必朗誦數篇得其意趣然後
下筆而詩則宗季迪也然皆不務蹈襲以為竒至論儒
釋之辯曰且各為其教又曰東魯垂道西竺見性皆莫
先於厚本故雖離父母而養生送死率從厚與兄弟極
友愛撫諸姪教養兼至而交四方宿儒名緇必以誠未
嘗見懈體惰容然非其人亦未嘗一與之交此韓子謂
墨名而儒行王文正謂此失之而彼得焉宜為法門之
僅有吾人之願交也而况溥也荷師期待既久不亦知
之至而情之厚哉倘以餘齒無負於斯世則亦無負於
所知矣姑書此以與其徒慶暲等刻石於墓而且系以
銘曰
唐有師暢曰喜文辭宋有惠勤亦號能詩暢由韓子儒
行以彰勤藉蘇公得附歐陽顧今東白有學有德旁邃
詩文兼此二釋豈無韓蘇俾世有聞我何人也敢預斯
文龍山之陽齊闉之北寂焉淵焉於此埋玉奔走幾年
始遂弔謁有言莫酬庶永其碣
文章辨體彙選卷七百三十五
