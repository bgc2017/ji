文章辨體彙選卷三百二十八
明賀復徵編
序四十八
自序(梁江淹)
淹字文通濟陽考城人幼傳家業六歲能屬詩十三而
孤邈過庭之訓長遂博覽羣書不事章句之學頗留精
於文章所誦詠者蓋二十餘萬言而愛竒尚異深沈有
遠識常慕司馬長卿梁伯鸞之徒然未能悉行也所與
神遊者惟陳留袁叔明而已弱冠以五經授宋始安王
劉子真略傳大義為南徐州王新安從事奉朝請始安
之薨也建平王劉景素聞風而悦待以布衣之禮然少
年嘗倜儻不俗或為世士所嫉遂誣淹以受金者將及
抵罪乃上書見意而免焉尋舉南徐州桂陽王秀才對
策上第轉巴陵王右常侍右軍建平王主簿賓待累年
雅以文章見遇而宋末多阻宗室有優生之難王初欲
羽檄徵天下兵以求一旦之幸淹嘗從容曉諫言人事
之成敗每曰殿下不求宗廟之安而信左右之計則復
見麋鹿霜棲露宿於姑蘇之臺矣終不以納而更疑焉
及王移鎮朱方也又為鎮軍參事領東海郡丞於是王
與不逞之徒日夜搆議淹知禍機之將發又賦詩十五
首略明性命之理因以為諷王遂不悟乃憑奴而黜之
為建安吴興令地在東南嶠外閩越之舊境也爰有碧
水丹山珍木靈草皆淹平生所至愛不覺行路之遠矣
山中無事與道書為偶乃悠然獨往或日夕忘歸放浪
之際頗著文章自娱在邑三載朱方竟敗焉復還京師
值世道已昏守忠閒居不交當軸之士俄皇帝始有大
功於四海聞而訪召之為尚書駕部郎驃騎竟陵公參
軍事當沈攸之起兵西楚也人懷危懼高帝嘗顧而問
之曰天下紛紛若是君謂如何淹對曰昔項強而劉弱
袁衆而曹寡羽號令諸侯卒受一劍之誅紹跨躡四州
終為奔北之虜此所謂在德不在鼎公何疑焉帝曰聞
此言者多矣其試為我言之淹曰公雄武有竒略一勝
也寬容而仁恕二勝也賢能畢力三勝也民望所歸四
勝也奉天子而伐叛逆五勝也攸之志銳而器小一敗
也有威而無恩二敗也士卒解體三敗也搢紳不懷四
敗也懸兵數千里而無同惡相濟五敗也故豺狼十萬
而終為我獲焉帝笑曰君談過矣是時軍書表記皆為
具草逮東霸城府猶掌筆翰相府始置仍為記室參軍
事及譲齊王九錫偹物及諸文表皆淹為之受禪之後
又為驃騎豫章王記室參軍鎮東武令參掌詔冊並典
國史既非雅好辭不獲命尋遷正員散騎侍郎中書侍
郎淹嘗云人生當適性為樂安能精意苦力求身後之
名哉故自少及長未嘗著書惟集十卷謂如此足矣重
以學不為人交不苟合又深信天竺緣果之文偏好老
氏清淨之術仕所望不過諸卿二千石有畊織伏臘之
資則隠矣嘗願幽居築宇棄絶人事苑以丹林池以綠
水左倚郊甸右帶瀛澤青春爰謝則接武平臯素秋澄
景則獨酌虚室侍姬三四趙女數人不則逍遥數紀彈
琴詠詩朝露幾何忽忘老之將至淹之所學盡此而已
矣
自序(劉峻)
峻字孝標平原人生於秣陵縣朞月歸故鄉八歲遇桑
梓顛覆身充僕圉永明四年逃還京師後為崔豫州刑
獄參軍天監中詔掌石渠閣以病乞骸骨隠東陽金華
山余嘗自比馮敬通而有同之者三異之者四何則敬
通雄才冠世志剛金石余雖不及之而節亮慷慨此一
同也敬通逢中興明君而終不試用余逢命世英主亦
擯斥當年此二同也敬通有忌妻至於身操井臼余有
悍室亦令家道轗軻此三同也敬通當更始世手握兵
符躍馬食肉余自少迄長戚戚無歡此一異也敬通有
子仲文官成名立余禍同伯道永無血胤此二異也敬
通膂力剛強老而益壯余有犬馬之疾溘死無時此三
異也敬通雖芝殘蕙焚終填溝壑而為名賢所慕其風
流郁烈芬芳久而彌盛余聲塵寂寞世不吾知䰟魄一
去將同秋草此四異也所以力自為序遺之好事云
清涼居士自序(明文元發)
居士姓文氏漢成都守翁之後五代時有諱時者自成
都徙廬陵事唐莊宗為帳前指使輕車都尉至宋淳熙
間有宣教郎寶蓋時之後也為衡州教授子孫占籍為
衡山人十一世祖元金紫光禄大夫某金紫之孫曰俊
卿者仕元季為鎮遠大將軍湖廣管軍都元帥佩金虎
符鎮武昌入國朝授(闕)州衞千戶鎮遠六子長子定開
從高皇帝平偽漢有功授飛騎尉荆州左護衞千戶賜
金織蟒衣改名添龍建文中殁于兵子憲為錦衣衞千
戶調徐州衞今徐州之族是也第三子定聰以武臣子
入侍署散騎舍人為都指揮蔡本贅婿從蔡徙杭生四
子其仲子惠婿于蘇張聲遠氏因留居蘇為長洲人居
士五世祖也始讀書業文隠居不仕教授鄉里人稱存
心先生存心生淶水府君諱洪中成化乙酉鄉試授易
州淶水教諭以子貴初贈南京太僕寺丞再贈少卿少
卿生三子長温州府君諱林成化壬辰進士仕終温州
知府居士曾祖也次中丞府君森成化丁未進士仕至
都察院右僉都御史又次貢士府君彬以年資貢禮部
未仕而卒文氏世武弁自少卿公奮起科目生三子宦
學通顯嫓德儷義望于當世迄今衣冠禮樂代不乏人
皆我存心府君實肇基焉可忘所自哉温州府君生我
祖翰林府君諱徵明世號衡山先生道德完粹名教宗
主生三子長即我考博士府君諱彭仕終國子監博士
渾樸真純和光物外生平至行古人所難與弟和州府
君嘉祝峯府君臺友愛無間蓋不事修飾而人倫榘範
實不能外焉各有傳載妣孺人錢氏生二子長為上林
錄事肇祉次即居士居士名元發字子悱嘗仕為浙江
金華府浦江縣知縣五年陞河南衞輝府同知未上以
病乞致仕歸自號清涼居士居士生有至性初博士府
君以志趣高朗不屑生産家貧甚至乏薪水代勞之人
錢孺人方病居士年六歲即自往祖母吴安人所哀哭
乞倩人為饘粥以供錢孺人吴安人亦為之哭錢孺人
歿時居士方九歲伏尸踊僻自始死至殮三日夜不離
尸側亦不輟聲迨浴尸既俗云若親子飲澡水者即死
無地獄之苦居士隨附盆飲水觀者咸異之時祖母吴
安人以高年勌勤居士既喪母幼又孱弱多病内外親
黨莫有顧之者唯其嫂王碩人為之煦哺鞠育極其扶
循寒暄飢飫莫不周至蓋不待上林公之詔而然者故
其殁也居士為之朞以報之事後母楊孺人時尚童穉
然曲意宛轉哀號孺慕若成人然楊孺人雖性嚴乎亦
為少霽其威也但自幼因錢孺人多病日不離側既錢
孺人殁零仃哀苦遂至失學年十五始克就外傅從大
儒魯子大先生受春秋章句稍通大義又不肯竟習未
幾博士和州二府君俱宦游在外而待詔府君以盛德
顯名大耆居家賓客輻輳凡應對延接悉以屬居士即
飲食起居湢浴綦屨之微非居士在側不適也而居士
所以先意承志以代博士府君之勞者亦殫力焉年弱
冠被選為郡學弟子員當其時學本面牆勤非鑿壁迺
試輒高等人方以譽髦目之而自亦不知其謬也坐是
滯于場屋者垂三十年迄于無成是豈獨其命之不逢
哉年四十遇穆宗踐祚詔天下貢士不限資次名恩貢
時郡守永年蔡公國熙謂居士宜選薦之于督學麻城
周公弘祖遂以居士應詔同選者吾蘇十人十人中已
大半奮甲科登膴仕而居士再試再斥丙子復下第嘆
曰吾豈為謭謭者束縳哉造化小兒弄非一人因投筆
自笑曰他生未卜此生休矣丁丑遂謁選選授浙之浦
江浦為浙東巖邑地瘠民刁好鬭喜訐囹圄常滿而通
税較他邑為最居士至聞其槩欲變其俗時瓊州王公
懋德守金華名能知人亦慎許可一見居士謂其僚佐
曰文子非百里才也居士亦見王公可倚以立事遂請
間因歴陳縣弊事數十條王公報可居士則以次行之
執法不少阿縣初大譁曰老貢生潤身已耳乃皎皎耶
縣多豪大家每持縣事縣官至先以利嘗之不可則以
勢劫之又不可則訐之于上而搆去之以故縣官稍下
者遂食其餌齗齗者不得善罷居士一繩之以法莫所
縦釋而實繁之徒即走金陵騰毁焉晉江陳公我渡時
為南司空蓋先撫南畿知居士者特致尺一諷居士有
曰浦故刁俗善訐官吏韓鳳橋許益齋以甲科盛望被
浦民誣告至勤兩府會問足下丰裁澟澟恐有挺而走
險者不可無濡尾慮也居士報之云申棖以有慾不剛
孫寶因受囑色沮不肖幸免此二者破柱剥鼓彼何人
哉諸豪聞之蓋終居士任不敢出一聲也其他條舉志
在必行事集而衆不擾賦税視他邑乃更早完獄訟希
減盜賊屏息民大安焉而禔身苦操終始一節即始之
譁且撓法者莫不詘服歴任五年亦有一二事可書别
有紀載然雅非居士志兹不復贅三載考績例得恩典
于是先父母及繼母二室人皆得贈䘏煌煌寵章賁兹
黃土幸矣幸矣居士在官雖有賢聲然世局時情較量
資格不爽秋毫而居士素狷直不能與時俛仰初居士
為青衿時與今相君申公有筆硯之舊申公既貴時居
士尚家食申公頗為推轂及有浦江之選即謝相君曰
文生年踰四十得憑閣下之靈受一命為民社主自今
日以往固不敢以不肖之身累閣下負夙昔之知矣然
而相君于故舊意甚不薄每部使臣及監司至浙者多
以居士為託世無隻眼遂以此為縣令重也而煦煦然
請間示恩情態百出殊為可厭甚至有欲布其私者先
乃令人羣摭長短聲言按劾而後竟薦之于朝以為德
居士遂浩然曰嗟乎文生束髮讀書家世名德生平自
詭亦欲乘時少見以不負初念而運會不逢僅以老貢
生徼天子之命得一邑如斗大顧不得驤首康莊而跼
蹐轅下誰識鹽車哉迺欲以禔袍緩故人頦頰縦自駑
下無若先世羞何會有衞輝之命因得解歸遂移疾上
䟽乞骸骨蒙准以新衙致仕居士時年已五十有四矣
居士始欲歸有同官與居士厚者新建喻公均高安范
公儁同安黃公文炳為居士謀曰若家素貧今歸何以
為十口計且以一老郡丞在家與部使臣監司相與不
無世態慮耶居士笑曰勞苦諸君愛我良厚然人各有
心吾終不能以此區區者而戚施于市兒前也柴桑翁
笑人齒泠矣況吾自上世以來田不滿二頃屋廬僅除
風雨吾曾祖守温卒于仕同官視其篋中僅縿青布袍
一件鍍金帶一圍書數十卷其清德如此吾今幸藉先
人遺澤得免負戴有田三百畝足以供朝夕草堂一區
歲時伏臘烹雞芻酒足以偹祭祀此其家不貧況山姿
野性素無軒冕意閉門自適雖子平之累未畢而公理
之志可申諸君乃欲我束帶僕僕隨士大夫後蹣跚墀
戺之下然後為文生重耶已乎休矣于是居士歸旋葺
其舊居顔其堂曰願賢寝曰詒安築小樓一楹曰心遠
日坐其間讀書課子閒吟小詩詩不甚工亦不求其工
自娱而已居常自郡縣大夫外雖豪貴人長者非素相
知即不肯束帶出見亦不報禮雖似于簡傲然不欲強
顔應非情言笑與俗人相對蓋其素性爾也而人亦有
諒之者居士與上林公同胞少公十歲又嘗鞠育於王
碩人如子以故事王碩人如母而事上林公若父及居
士致仕歸四年上林公亦致上林事歸吴中與居士居
相去僅百步朝夕相聚甚讙也初博士和州二府君兄
弟友愛白首無纖芥却洎晩歲宦游南北阻絶臨終皆
以老年兄弟不得一執手為恨今居士與上林公迺得
以暮齡垂白怡怡于于徜徉於故山林壑為吴人所羨
豔也不亦幸哉居士雖生于貧素然性不喜作寒窶態
亦不肯干乞于人自少至老口不言貧衣服修潔雖至
親密者故不知其貧生也垣屋居止處方廣不盈丈必
淨拭掃除性方整即屏榻裀几稍有傾仄不肯即安然
氣宇簡重凝定閑雅楚然自居而秉志高亢與人寡合
不能容人過又不喜與富人往來居常見脂韋夸毘誕
妄不經與輕諾寡信軰及長者家兒恒白眼視之如將
凂焉故家居以來賓客益鮮門無剥啄日手一編倦則
徐步庭除間朗吟古詩三四首亦善睡每飯後高枕酣
寝螎然遠寄欣戚不繫謗譽無聞如是已耳而世間可
欲之物若無足以動其心者然任懷得意傍若無人其
終身坎壈亦坐是焉間得一二相知結山間之社每數
日一會相與甚洽意是足以終老苐未知諸君歲晏何
如耳居士元配彭孺人生三女無子繼室周孺人生一
子名從鼎(今更震孟)而周孺人媵陳氏生一子名從升周孺
人卒復聘史氏女為側室生一子名從泰(今更震亨)後歲已
丑陳氏再得一子與吾同物名之曰從同(今更震纓)鼎娶陸
升聘徐泰聘王同聘潘三女長適陸士仁次馮時康次
姚汝輒悉名家子歲戊子居士年且六十念諸子生俱
晚未悉居士履歴暇日因稍錄其生平大都并所著詩
文雜稿藏于家以示之云清涼居士曰夫惟聖人不凝
滯于物而能與世推移自非聖人必有所寄藉而後克
展古人謂賤生于無用中流失船一壺且千金矣雞雍
豕零時為帝者也信然哉夫世有懷瑾握瑜瓌竒倜儻
之士弗獲一試冺冺于當年者又何可勝道也幸歟不
幸歟乃孔子稱四十五十而無聞又疾没世而名不稱
焉士獨可薄世資乎哉居士結髮立志自詭不後于常
人顧當文明景運格于際會進不得宣力樹勲效鉛刀
一割之用退不能讃揚皇猷撰述一家之言為爾寂寂
幾為胡盧生所笑語云邦有道貧且賤焉耻也豈非聖
明在上而功業不建聞譽弗遠烈士以為至羞乎雖然
他日獲啟手足所以從先君於禰廟者儻可藉口以便
也則又幸矣膏以明自銷薰以香自燒吾知免夫吾知
免夫
文章辨體彙選卷三百二十八
