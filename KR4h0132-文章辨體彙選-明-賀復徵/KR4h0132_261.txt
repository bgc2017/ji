文章辨體彙選卷二百六十一
明賀復徵編
尺牘三
與阮瞻書(晉東海王越)
禮年八歲出就外傅明始可以加師訓之則十年曰幼
學明可以漸先王之教也然學之所入淺禮之所安深
是以閑習禮容不如式瞻儀度諷誦遺言不如親承音
旨小兒毗既無令淑之質不聞道德之風望諸君時以
閒豫周旋誨接
與從弟琇書(羊祜)
吾以布衣忝荷重任每以尸素為媿天命既隆惟江南
未夷此人臣之責是以不量所能畢力吳會當憑朝廷
之威賴士大夫之謀以余克之舉除萬世之患年已朽
老既定邊事當自角巾東路還歸鄉里於墳墓側為容
棺之墟假日視息思與後生味道此吾之至願也以凡
才而居重位何能不懼盈滿之責耶疏廣吾師也聖主
明恕當不奪微志爾
與傅咸(楊濟)
江海之流混混故能成其深廣也天下大器非可稍了
而相觀每事欲了生子癡了官事官事未易了也了事
正作癡復為快耳左丞總司天臺維正八座此未易居
以君盡性而處未易居之任益不易也想慮破頭故具
有白
荅楊濟(傅咸)
衛公云酒色之殺人此甚於作直坐酒色死人不為悔
逆畏以直致禍此由心不正直正欲以苟且為明哲耳
自古以直致禍者當自矯枉過直或不忠允欲以亢厲
為聲故致忿耳安有悾悾為忠益而當見疾乎
與從弟孝徵(孫氏瓊鈕滔母)
省爾譏我以養鵠乃戒以衛懿滅斃之禍斯言惑矣吾
未之取衛懿之好民無役車之載鶴有乘軒之飾禍敗
之由由乎失所若乃開圃匹於靈囿沃池矩乎神沼文
魚躍於白水素鳥翔乎神州豈非周文之德大雅所脩
哉夫嘉肴旨酒非不美也夏禹盛以陶豆殷紂貯以玉
杯而此聖以興彼愚以滅蓋置之失所如其無失來難
可施乎
與虞定夫人薦環夫人(孫氏瓊)
瓊聞興賢崇德聖主令典旌善表操有邦盛務伏見族
祖吳國亡民富春孫彦妻環少厲令節服膺道教逮適
孫氏恪居婦職宗姻有聲奉禮未周彦母喪殞半年彦
奄亡沒環率禮奉終抗義明節傾竭私産以供葬送禮
服既終前無立子家欲改醮誓而不許
與妹劉氏(陳氏徐藻妻)
見偉方所作先君誄其述詠勲德則仁風靡墜其言情
訴哀則孝心以叙執咏反覆感賴交集輒不自量有疑
一言略陳所懷庶備起予先君既體弘仁義又動則聖
檢道長祚短時乏識真榮位未登高志不遂本不標方
外蹟者也老莊者絶聖棄智渾齊萬物等貴賤忘哀樂
非經典所貴非名教所取何必輒引以為喻耶可共詳
之
與褚陶(張華)
二陸龍躍於江漢彦先鳳鳴於朝陽自此以來嘗恐南
金已盡而復得之於吾子故知延州之德不孤淵岱之
寶不盡
荅雷煥(張華)
所致詳劒文乃干將也莫邪可復至不雖然天生神物
終當合耳
與弟雲(陸機)
此間有一傖父欲作三都賦須其成以覆酒瓿耳
與楊彦明書(陸雲)
陸雲白省示累紙重存往會益以增歎年時可喜何速
之甚昔年少時見五十公去此甚遠今日冉冉已近之
已耳順之年行復為憂歎也柯生而多悦樂春未厭秋
風行戒已悲落葉矣人道多故懽樂恒乏遨遊此世當
復幾時各爾永隔良會每難懷想親愛寤寐無忘書無
所悉
與平原書(陸雲)
一日案行并視曹公器物牀薦席具寒夏被七枚介幘
如吳幘平天冠遠遊冠具在嚴器方七八寸高四寸餘
中無鬲如吳小人嚴具牀刷膩處尚可識疏枇剔齒纖
綖皆在栻目黃絮二在垢垢黑目淚所沾洿手衣卧籠
挽蒲棋局書箱亦在奏案大小五枚書車又作岐案以
卧視書扇如吳扇要扇亦在書箱想兄識彦高書箱甚
似之筆亦如吳筆硯亦爾書刀五枚琉璃筆一枝所希
聞景初三年七月劉婕妤析之見此期復使人悵然有
感處器物皆素今送鄴宫大尺間數前已白其繐帳及
望墓田處是清河時臺上諸竒變無方常欲問曹公使
賊得上臺而公但以變譎因旋避之若焚臺當云何此
公似亦不能止文昌殿北有閣道去殿文内中在東殿
東便屬陳留王内不可得見也
其二
三上臺曹公藏石墨數十萬斤云燒此消復可用然煙
中人不知頗見之不今送二螺省曹公遺事天下多意
長才乃當爾作弊屋向百年于今正平夷塘乃不可得
壊便以斧斫之耳爾定以知吏稱其職民安其業也
與兄弟書(寡婦淑)
蓋聞君子導人以德矯俗以禮是以烈士有不移之志
貞女無迴二之行淑雖婦人竊慕殺生成義死而後已
夙遘禍罰喪其所天男弱未冠女幼未笄是以僶俛求
生將欲長育二子上奉祖宗之嗣下繼祖禰之禮然後
覲於黃泉永無慚色仁兄德弟既不能厲高節於弱志
發明德於闇昧許我從人逼我於上乃命官人訟之簡
書夫智者不可惑以事仁者不可脅以死晏嬰不以白
刃臨頸改正直之辭梁寡不以毁形之痛忘執節之義
高山景行豈不思齊計兄弟備托學門不能匡我以道
博我以文雖曰既學吾謂之未也
謝遣妻孫氏書(許邁)
歘聞懸雷之響山鳥之鳴自為簫韶九成不能勝也偶
景青窗之下棲息巖岫之室以為殿堂廣厦不能過也
情願所終志絶於此吾其去矣長離别矣
荅夫許邁(孫氏)
愚下不才侍執巾櫛榮華福禄相與共之如何君子駕
其大義輕見斥逐若以此處遐曠非婦人所便昔梁生
涉嶺孟光是攜簫史登臺秦女不舍衛人脩義夫妻同
行老萊逃名伉儷俱逝豈非古人嘉遯之舉者許君乖
離矣
荅許長史(王夫人雲林右英)
夫學道者當得專道注真情無散念揆奢侈保冲白寂
然如密有所覩熙然如潛有所得專專似臨深谷戰戰
如履薄冰始得道之門耳猶未得道之室也所謂為難
者學道也所謂為易者學道也寂然沉味保和天真注
神棲靈耽研六府惜精閉牝無視無聽此道之易也即
是不能行此者所以為難許侯研之哉斧子瑩之哉墮
之者禍敗積矣
授荅許長史(王夫人)
凝心虚形内觀洞府抱玄守神專守真一者則頭髮不
白秃者更&KR0034;未有以百思纏胸寒熱破神營此官務當
此風塵口言吉凶之會身扉得失之門衆憂若是萬慮
若此雖有真心固為不篤抱道不行握寶不用而自然
望頭不白者亦希聞也玉醴金漿玄生神梨方丈火棗
玄光靈芝我當與山中許道士不以與人間許長史也
六月一十九日夜授楊羲書(九華安妃紫清上宫)
日者霞之實霞者日之精君唯聞服日實之法未見知
餐霞之精也夫餐霞之經甚秘致霞之道甚易此謂體
生玉光霞暎上清之法也眼者身之鏡耳者體之牖視
多則鏡昏聽衆則牖閉妾有磨鏡之石决牖之術即能
徹洞萬靈眇察絶響可乎面者神之庭髮者胸之華心
悲則貌焦腦滅則髮素所以精元内喪丹精損竭也妾
有童面之經還白之法可乎精者體之神明者身之寶
勞多則精散營竟則明消所以老隨氣落耄已及之妾
有益精之道延明之經可乎此四道乃上清内書立騐
之真章也方欲獻示以補助君之明照耳
與親故(劉琨)
吾枕戈待旦志梟逆虜恒恐祖生先吾著鞭
與人(王澄)
彦國吐佳言如鋸木屑霏霏不絶誠為後進領袖也(謂胡)
(母輔之也)
其二
兒微風氣日上足散人懷
與人(王導)
周侯雅流弘器何可得遺(周為荆州盜傅密等所敗未得用)
寄王廙(王導)
虎&KR0008;虎犢還其所如
與僚屬(王敦)
昔王輔嗣吐金聲於中朝衛玠今復玉振於江表不意
永嘉之中復聞正始之音阿平若在當復絶倒
與王導(王敦)
温太真别來幾日作如此事當募人生致之自拔其舌
(楊云觀敦與導書如此敦之逆謀導豈不知蓋坐觀成敗敦勝則從敦晉勝則從晉千古漏網之賊也其)
(得美名者子孫貴盛彌縫之也)
上琅琊王薦南人士(顧榮)
陸士光真正清貴金玉其質甘季思忠欵盡誠膽幹殊
快殷元質略有明規文武可施用榮族兄公讓明亮守
節困不易操會稽楊彦明謝行言皆服膺儒教足為公
望賀生沉潛青雲之士陶恭兄弟才幹雖少實事極佳
凡此諸人皆南金也
報虞預論楊方(賀循)
此子開拔有志意只言異於凡猥耳不圖偉才如此其
父甚有竒名出其胸臆乃是一國所推如方者乃是荒
菜之特苖鹵田之善秀姿質已良但染未足耳移植豐
壤必成佳穀
責子(湛氏陶侃母)
汝為吏以官物見餉非惟不能益吾反以增吾憂也
荅庾亮(陶侃)
古人三敗君侯始二當今事急不宜教爾
荅王敦(劉隗)
魚相忘於江湖人相忘於道術竭股肱之力效之以忠
貞吾之志也
與王導(陸玩)
昨食酪小過通夜委頓民雖吳人幾為傖鬼
臨終與庾亮書(孔坦)
未謂疾苦遂至頓弊自省緜緜奄忽無日脩短命也將
何所悲但以身往名沒朝恩不報所懷未叙即命多恨
耳足下抗威顧盼名震天下榱椽之佐常顧下風使九
服式序四海一統若死而有靈潛聽風烈
荅諸葛恢(庾亮)
賢女尚少故其宜也感念亡兒若在初沒(亮子婦為諸葛女將改適)
與殷荆州(顧愷之)
地名破冢真破冡而出行人安穩布颿無恙
與殷浩(庾翼)
王夷甫先朝風流士也然吾薄其立名非真而始終莫
取若以道非虞夏自當超然獨往而不能謀始大合聲
譽極致名位正當抑揚名教以靜亂源而乃高談莊老
說空終日雖云談道實長華競及其末年人望猶存思
安競亂寄命推務而甫自稱述徇小好名既身困邊塵
棄言非所凡明德君子遇會處際寧可如是而世皆然
之益知名實之未定弊風之未革也
荅殷豫章送折角如意(庾翼)
得所致雖是敗物猶欲理而用之
與羲之(庾翼)
吾昔有伯英章草十紙過江亡失常歎妙迹永絶忽見
足下荅家兄書煥若神明頓還舊觀(楊云庾翼初不服右軍故有野雉之)
(言及見右軍與庾亮書乃深服之猶吳道玄之於張僧繇宋思陵之於吳傅朋也)
與桓温(孫盛)
州遣從事觀採風聲進無威鳳來儀之美退無鷹鸇摶
擊之用徘徊湘川將為怪焉
與支遁(謝安)
思君日積計辰傾遲知欲還剡自治甚以悵然人生如
寄耳頃風流得意之事殆為都盡終日蹙蹙觸事惆悵
唯遲君來以晤言消之一日當千載耳此多山水山縣
閒靜差可養疾事不異剡而醫藥不同必思此緣副其
積想也
荅王坦之(謝安)
知君思想愛惜之至僕所求者聲謂稱情義無所不可
為聊以自娛耳若絜軌迹崇世教非所擬議亦非所屑
嘗謂君粗得鄙趣者猶未悟之濠上耶故知莫道未易
為人
與王羲之(謝安)
敬和栖托好佳
荅謝安(王坦之)
具君雅旨此是誠心而行獨往之美恐非大雅中庸之
謂意者以為人之體韻猶器之方圓方圓不可錯用體
韻豈可易處各順其方以弘其業則歲寒之功必有成
矣吾子少立德行體議淹允加以令地優游自居僉曰
之談咸以清遠相許至於此事實有疑焉公私二三莫
見其可以此為濠上悟之者得無鮮乎且天下之寶故
為天下所惜想君幸復三思
與韓康伯(俞益期)
檳榔信南遊之可觀子既非常木亦特竒大者三圍高
者九丈葉聚樹端房棲葉下華秀房中子結房外其擢
穗似黍其綴實似榖其皮似桐而厚其節似竹而穊其
内空其外勁其屈如覆虹其申如縋繩本不大末不小
上不傾下不斜稠直亭亭千百若一步其林則寥朗庇
其廕則蕭條信可以長吟可以遠想矣性不耐霜不得
比植必當遐樹海南遼然萬里弗遇長者之目自令人
恨深
與袁虎(郗超)
殷子思求良朋託好足下勿以開美求之(劉孝標曰此語疑勸袁勿)
(友殷自爇其美曰楊云世目袁為開美故子敬詩袁生開美度)
與弟姊(謝玄)
此二日東行遊步園中已極有在家湖行模也姊想觸
此亦小有可散
與兄(謝玄)
居家大都無所為正以垂綸為事足以永日北固山下
大有鱸魚一出手釣得四十九枚
與桓温(習鑿齒)
不遇明公荆州老從事耳
荅殷浩(王羲之)
吾素志無廊廟王丞相欲内吾誓不許之手迹猶存由
來尚矣不於足下參政而方進退俟兒婚女嫁便懷尚
子平之志數與親知言之非一日也
與吏部郎謝萬(王羲之)
以君邁往不屑之韻而俯同羣辟誠難為意也然所謂
通識正自當隨事行藏乃為遠耳願君每與士之下者
同則盡善矣食不二味居不重席此復何有而古人以
為美談濟否所由實在積小以致高大君其存之
與會稽王(王羲之)
今雖有可欣之會内求諸已而所憂乃重於所欣以區
區吳越經緯天下十分之九不亡何待願令諸軍皆還
保淮須根立勢舉謀之未晩
與桓温(王羲之)
謝萬才流經通處廊廟參諷議故是後來一器而今屈
其邁往之氣以俯順荒餘近是違才易務矣
與周益州(王羲之)
省足下别疏具彼土山川諸竒揚雄蜀都左太冲三都
殊為不備悉彼故為多竒益令其遊目意足也可得果
當告卿求迎少人足耳至時示意遲此期真以日為歲
想足下鎮彼土未有動理耳要欲及卿在彼登汶領峨
眉而旋實不朽之盛事但言此心以馳於彼矣
與謝安(王羲之)
蜀中山水如峨眉山夏含霜雹碑板之所聞崑崙之伯
仲也
與人(王羲之)
張芝臨池學書池水盡黑使人耽之若是未必後之也
與兄子猷(王獻之)
兄伯蕭索寡會遇酒則酣暢忘返乃可自矜
與袁宜都論嘯(桓玄)
讀卿歌賦序詠音聲皆有清味然以嘯為髣髴有限不
足以致幽音將未至耶夫契神之音既不俟多贍而通
其致苟一音足以究清和之極阮公之言不動蘇門之
聽而微嘯一鼓玄默為之解顔若人之興逸響惟深也哉
荅索商(張天錫)
吾非好行行有得也觀朝榮則敬才秀之士玩芝蘭則
愛德行之臣覩松竹則思貞操之賢臨清流則貴廉潔
之行覽蔓草則賤貪穢之吏逢飈風則惡凶狡之徒若
引而申之觸類而長之庶無遺漏矣
與子(陶潛)
少來好書偶愛靜閒開卷有得便欣然忘食見樹木交
廕時鳥變聲亦復歡爾有喜嘗亦五六月中北窗下卧
遇凉風暫至自謂是羲皇上人
其二
汝旦夕之費自給為難今遣此力助汝薪水之勞亦人
子也可善遇之
問行帖(無名氏)
天氣且未佳汝定成行否寒食近得且住為佳耳(楊云此帖)
(或以為真卿書非也乃真卿寫晉人帖辭耳或以為右軍帖亦無的證故標以無名氏附晉人雜帖云)
(宋辛稼軒詞宦游吾倦矣玉人留我住道明日是落花寒食得且住為佳耳晉人之語一入聲律其妙如)
(此)
與行脚僧(西竺十歲和尚)
三峨高出五嶽秀甲九州震旦國第一山也
與祖逖(石勒)
天下之惡一也叛臣逃吏吾之深仇將軍之惡猶吾惡
也
荅王謐(佛圖澄)
昔人不愛尺璧而重寸隂觀其所存似不在長年耳檀
越既履順而游性重佛理以御心因此而推復何羡之
於遐齡耶聊想斯理久以得之為復詶來性耳
與慕容垂(符諛)
符堅王猛皆人傑也謀為燕患為日久矣今若乘機不
赴恐燕之君臣將有甬東之誨
荅妻苕華書(竺僧虔)
夫事君以治一國未若弘道以濟萬邦事親以成一家
未若弘道以濟三界髮膚不毁俗中之近言耳但吾德
不及遠未能兼被以此為愧然積簣成山亦冀從微至
著也日披袈裟振錫杖飲清流詠波若雖王公之服八
珍之饍鏗鏘之聲煒曄之色不與易也若能懸契則同
期於泥洹矣且人心各異有若其面卿之不樂道猶我
之不慕俗矣楊氏長别離矣萬世因緣於今絶矣歲聿
云暮時不我與學道者當以日損為志處世者當以及
時為務卿年德並茂宜速有所慕莫以道士經心而坐
失盛年也
文章辨體彙選卷二百六十一
