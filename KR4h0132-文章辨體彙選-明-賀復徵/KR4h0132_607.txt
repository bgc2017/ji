文章辨體彙選卷六百七
明賀復徵編
記四十八(懿範)
蘇氏族譜亭記(宋蘇洵)
匹夫而化鄉人者吾聞其語矣國有君邑有大夫而争
訟者訴於其門鄉有庠里有學而學道者赴於其家鄉
人有為不善於室者父兄輒相與恐曰吾夫子無乃聞
之嗚呼彼獨何修而得此哉意者其積之有本末而施
之有次第耶今吾族人猶有服者不過百人而歲時蜡
社不能相與盡其歡欣愛洽稍遠者至不相往來是無
以示吾鄉黨隣里也乃作蘇氏族譜立亭於高祖墓塋
之西南而刻石焉既而告之曰凡在此者死必赴冠娶
妻必告少而孤則老者字之貧而無歸則富者收之而
不然者族人之所共誚譲也歲正月相與拜奠於墓下
既奠列坐於亭其老者顧少者而嘆曰是不及見吾鄉
隣風俗之美矣自吾少時見有為不義者則衆相與疾
之如見怪物焉慄焉而不寧其後少衰也猶相與笑之
今也則相與安之耳是起於某人也夫某人者是鄉之
望人也而大亂吾俗焉是故其誘人也速其為害也深
自斯人之逐其兄之遺孤子而不恤也而骨肉之恩薄
自斯人之多取其先人之貲田而欺其諸孤子也而孝
悌之行缺自斯人之為其諸孤子之所訟也而禮義之
節廢自斯人之以妾加其妻也而嫡庶之别混自斯人
之篤於聲色而父子襍處讙譁不嚴也而閨門之政亂
自斯人之凟財無厭惟富者之為賢也而廉恥之格塞
此六行者吾往時所謂大慙而不容者也今無知之人
皆曰某人何人也猶且為之其輿馬赫奕婢妾靚麗足
以蕩惑里巷之小人其官爵貨力足以搖動府縣其矯
詐修餙言語足以欺罔君子是州里之大盗也吾不敢
以告鄉人而私以戒族人焉髣髴於斯人之一節者願
無過吾門也予聞之懼而請書焉老人曰書其事而闕
其姓名使家人觀之則不知其為誰而夫人之觀之則
面熱内慙汗出而食不下也且無彰之庶其有悔乎予
曰然乃記之
義田記(錢君倚)
范文正公蘇人也平生好施與擇其親而貧疎而賢者
咸施之方貴顯時置負郭常稔之田千畆號曰義田以
養濟羣族之人日有食歲有衣嫁娶婚葬皆有贍擇族
之長而賢者主其計而時其出納焉日食人一升歲衣
人一縑嫁女者五十千再嫁者三十千娶婦者三十千
再娶者十五千葬者如再嫁之數幼者十千族之聚者
九十口歲入給稻八百斛以其所入給其所聚沛然有
餘而無窮仕而家居俟代者與焉仕而居官者罷其給
此其大較也初公之未貴顯也有志於是矣而力未逮
者三十年既而為西帥及参大政於是始有禄賜之入
而終其志公既殁後世子孫修其業承其志如公之存
也公既位充禄厚而貧終其身殁之日身無以為歛子
無以為喪惟以施貧活族之義遺其子而巳昔晏平仲
弊車羸馬桓子曰是隱君之賜也晏子曰自臣之貴父
之族無不乘車者母之族無不足於衣食妻之族無凍
餒者齊國之士待臣而舉火者三百餘人以此為隠君
之賜乎彰君之賜乎於是齊侯以晏子之觴而觴桓子
予嘗愛晏子好仁齊侯知賢而桓子服義也又愛晏子
之仁有等級而言有次第也先父族次母族次妻族而後
及其疎遠之賢孟子曰親親而仁民仁民而愛物晏子
為近之觀文正之義賢於身後其規摹遠舉又疑過之
嗚呼世之都三公位享萬鍾禄其邸第之雄車輿之飾
聲色之多妻孥之冨止乎一巳而族之人不得其門而
入者豈少哉况於施賢乎其下為卿大夫為士廪稍之
充奉養之厚止乎一已族之人瓢囊為溝中瘠者豈少
哉况於它人乎是皆公之罪人也公之忠義在朝廷事
業在邊隅功名在天下後必有史官書之者予可略也
獨高其義因以遺於世云
義莊記(陸游)
東陽進士陳君德高因吾友人昌君友德來告曰德高
不幸早失先人舉進士又輒斥念昔先人進德高軰于
學蓋將使之事君使之字民以廣我先人之志顧雖自
力而不合於有司之䋲尺其如遂負所期望付託生何
面以奉祭享死何辭以見吾親于地下不獲于仕進為
時雨為豐年矣獨不可退而施于宗族乎于是欲為義
莊略用范文正公之榘度而稍增損之以適時變敢求
文於執事者且載其凡於碑予復之曰美哉吾子之志
也人之情于其宗族遠則疎之彌遠則益疎而至于忘
之盖以身為親疎而不以先人為親疎也視兄之子已
或不若已之子巳之子與兄之子自吾父視之有異乎
能以父之心為心則已之子與兄之子且不知其同異
矣推而上之大父之孫為從父兄弟曾大父之曾孫為
從祖兄弟及推而上之至于無服雖天下長者不能無
親疎之殺矣於乎制服不得不若是也若推上世之心
愛其子孫欲使之衣食給足婚嫁以時欲使之為士而
不欲使之流為工商降為皂隸去為浮屠老子之徒則
一也死而有知豈以遠而忘之哉義莊之設蓋基於是
然舉天下之能為是者有幾非以為不美而不為也力
不足也若陳君者自其先人勤勞節約以致饒餘而陳
君不敢私有之其莊在塍頭昭福寺之傍初期以千畆
今及十之七而吾地在塍頭者止此比鄰感其義皆欲
期年間貿易以成之又植桑畜牛築陂以豐衣食之源
其詳見碑隂又有最當慮者吾子之心則盡矣後人或
貪而專利或嗇而吝出或夸而廣費或挾長挾仕挾有
力之助而敗約非有司者别白之則莊且壞不支府牧
邑長丞掾曹吏及鄉之卿大夫先生處士其必綱維主
張之使久而如一日陳氏布衣也其貲産非能絶出一
鄉之上而義倡于鄉如此吾徒仕于朝宦於四方雖未必
皆厚禄然聞陳氏之風而不知愧且慕者豈人情也哉
于是併書以遺焉君之先君子蓋諱士澄字彦清云
孝思亭記(元虞集)
國子伴讀茌平梁生為予言其邑之善士曰張氏兄弟
以孝友稱於鄉作亭於先塋之左手種松栢鬱鬱成林
為請於監察御史周君景遠得大書孝思二字以表其
處而求文以為記予嘗聞之古之君子之為禮也蓋無
墓祭夫祭者之於鬼神也求諸隂陽之義備矣墓也者
遺體之所藏也苟於是乎求之豈不可哉而古之君子
之為禮也而墓無祭何也凡有國有家者必有寢有廟
廟所以祭而墓非祭也有廟者必有主主之始立也三
祭以虞之歸必奉諸其廟歲時祀之曰是神明之所依
也有禰之廟者自已之兄弟子孫皆至焉有祖之廟者
自考之昆弟子孫皆至焉有曾祖之廟者自祖之兄弟
子孫皆至焉有高祖之廟者自曾祖昆弟子孫皆至焉
有大宗之廟者凡族之昆弟子孫莫不至焉者矣是合
族之大法也而近世士大夫家廟主之制或莫之攷一
再傳之後昧於世次者或有之矣况於民庶者乎是固
君子之所深惜也嗟夫古之不可復也然幸而猶有一
焉今中原之地平衍温厚故其為塋兆也高曾而下凡
子孫皆得以次附葬歲時上塜則猶得以知其處此為
某親此為某親拜於墓下者孰為某親之子孰為某親
之孫盖深有維持族姓之意焉後之君子苟以義起禮
則墓亭之設固在所不廢也張氏兄弟拳拳於墓亭之
意豈非知本者乎其以孝友稱於鄉也宜矣張氏兄弟
三人曰通甫曰欽甫曰君甫張氏之後必有顯者其自
此三子者始歟
謝氏世睦記(明徐楨卿)
昔仲尼論次聖賢之德稱泰伯之德至矣余生吴中去
泰伯二千餘年登仲雍之丘望泰伯之鄉愾然猶見其
人又降觀於俗其人美而遜說而文巽而不毅泱泱與
其有泰伯之遺風乎又尚考諸記傳得季禮伯通之徒
曰非泰伯其何以及此又退訪於忠信仁譲之士得世
睦之族二曰范氏謝氏范氏希文之後也顕於志余故
不表表其微焉謝氏者其先陽夏人也唐末徙吴越始
祖崇禮為吴中節度推官子濤嗣入宋為太子賓客濤
子絳嗣為知制誥絳子景初嗣為大理評事景温寶文
閣直學士景平秘書丞大理評事景初子載補太學齋
郎載子蕃蕃子昭昭嗣子寬次實實子東由崇禮至東凡
九世更吴越涉宋歷元而世不衰由東而來凡八世世
居於吴樂安里中無高門重奥聚子姓婦女以居竈不
異薪帑不異財鷄犬不異食庭無間言驩如也然吴人
稍稍知之不為大章暴於世君子曰甚矣俗之衰也今
人朝稅褐纓冠夕逹於閭邑誦於天下婺婦死志仁人
死孝蓬艾隕而弗明此誰為重輕者哉自文武没而大
道隱人人慕功利而薄節義恥仁譲一尺之帛兄弟或
毆而褫乃敢謂共室家井臼於世世耶或有誦詩書秉
節尚聞先王之風而興者此其人不足尚哉曰彼哉矯
飾情耳其何為勸乎余憂乎文武之道其豗豗乎將不
可振也於是次其世之賢者著于篇以俟乎後之人佑
字佑之逸士有道風文彦字彦逹母老有目疾每抱持
以行事兄甚恭平生未嘗異服食源字以澄兄殁事嫂
有禮臨終著遺令言甚長厚會字惟真兩試進士不第
有文與弟朴甚㕛譲並早世二婦盧陳皆不二操昺字
明仲以孝友稱
華氏義田記(唐順之)
義田者其古道之遺乎其起於古道之廢乎古有之大
宗者收族者也義田者其大宗之遺乎雖然有大宗則
無義田故義田者其起大宗之廢乎古者因族而立宗
族人有餘財則歸之宗不給也則資之宗其族人如腰
膂手足之相與為一體其財賄如津液之經緯榮灌於
其間惟其所虛則注焉而無有乎臃腫羸乏之處是以
舉族無甚貧甚富之家而天下之為族者莫不有宗是
以天下無甚貧甚富之人豈非所謂人人親其親而天
下平者哉井田廢也而始有以貲甲於鄉宗法廢也而
始有以貲甲於族甚則有童奴厭臛肉而族人操瓢者
仁人君子惻然隠之於是以其力之所及為之義田以
贍其族蓋猶有大宗之遺焉然義田立而大宗之名益
隱矣要之義田非甚厚有力之人不可以為而宗法則
百金之産亦可以相通義田非仁人與族為體者不能
以相公而宗法雖纖嗇鄙薄之嗣亦不得而相吝是以
義田之為制也狹而偏大宗之為制也均而溥然仁人
君子其知既足以及乎此矣卒莫有推而及乎彼者豈
古今之勢然耶抑亦以義田出於力之可以自為而宗
法非上之人為之制則固莫能相聯屬耶何其宜及焉
而莫之及也吾友無錫華君從龍積學好古之士也晩
舉進士不數年遂請歸其於人間事既巳屏絶不掛意
而獨不能忘族人之飽饑乃割近郭田千畆為義田推
其遠胄自十一世祖錄事君而下之子孫皆籍之其不
能自業者給口食其婚娶槥葬給各有差略如范氏故
事自十二世祖而上其族疎人衆則惟視其窶甚不能
就塾與過時不能嫁者娶者槥者瘞者則量助之其管
籥以付錄事君宗子而推擇族人之賢者一二人專理
其事不稱則易其人而君之子孫則將別有處焉不使
分給其中華君之為此舉其可謂仁人君子之用心矣
又能寓宗子法於其間豈不尤為近古者乎余是以本
宗法之與義田相興廢之說而為之說使君之知足以
及乎此者其尚益推之而及乎彼也哉
文章辨體彙選卷六百七
文章辨體彙選卷六百七
明賀復徵編
記四十八(懿範)
蘇氏族譜亭記(宋蘇洵)
匹夫而化鄉人者吾聞其語矣國有君邑有大夫而争
訟者訴於其門鄉有庠里有學而學道者赴於其家鄉
人有為不善於室者父兄輒相與恐曰吾夫子無乃聞
之嗚呼彼獨何修而得此哉意者其積之有本末而施
之有次第耶今吾族人猶有服者不過百人而歲時蜡
社不能相與盡其歡欣愛洽稍遠者至不相往來是無
以示吾鄉黨隣里也乃作蘇氏族譜立亭於高祖墓塋
之西南而刻石焉既而告之曰凡在此者死必赴冠娶
妻必告少而孤則老者字之貧而無歸則富者收之而
不然者族人之所共誚譲也歲正月相與拜奠於墓下
既奠列坐於亭其老者顧少者而嘆曰是不及見吾鄉
隣風俗之美矣自吾少時見有為不義者則衆相與疾
之如見怪物焉慄焉而不寧其後少衰也猶相與笑之
今也則相與安之耳是起於某人也夫某人者是鄉之
望人也而大亂吾俗焉是故其誘人也速其為害也深
自斯人之逐其兄之遺孤子而不恤也而骨肉之恩薄
自斯人之多取其先人之貲田而欺其諸孤子也而孝
悌之行缺自斯人之為其諸孤子之所訟也而禮義之
節廢自斯人之以妾加其妻也而嫡庶之别混自斯人
之篤於聲色而父子襍處讙譁不嚴也而閨門之政亂
自斯人之凟財無厭惟富者之為賢也而廉恥之格塞
此六行者吾往時所謂大慙而不容者也今無知之人
皆曰某人何人也猶且為之其輿馬赫奕婢妾靚麗足
以蕩惑里巷之小人其官爵貨力足以搖動府縣其矯
詐修餙言語足以欺罔君子是州里之大盗也吾不敢
以告鄉人而私以戒族人焉髣髴於斯人之一節者願
無過吾門也予聞之懼而請書焉老人曰書其事而闕
其姓名使家人觀之則不知其為誰而夫人之觀之則
面熱内慙汗出而食不下也且無彰之庶其有悔乎予
曰然乃記之
義田記(錢君倚)
范文正公蘇人也平生好施與擇其親而貧疎而賢者
咸施之方貴顯時置負郭常稔之田千畆號曰義田以
養濟羣族之人日有食歲有衣嫁娶婚葬皆有贍擇族
之長而賢者主其計而時其出納焉日食人一升歲衣
人一縑嫁女者五十千再嫁者三十千娶婦者三十千
再娶者十五千葬者如再嫁之數幼者十千族之聚者
九十口歲入給稻八百斛以其所入給其所聚沛然有
餘而無窮仕而家居俟代者與焉仕而居官者罷其給
此其大較也初公之未貴顯也有志於是矣而力未逮
者三十年既而為西帥及参大政於是始有禄賜之入
而終其志公既殁後世子孫修其業承其志如公之存
也公既位充禄厚而貧終其身殁之日身無以為歛子
無以為喪惟以施貧活族之義遺其子而巳昔晏平仲
弊車羸馬桓子曰是隱君之賜也晏子曰自臣之貴父
之族無不乘車者母之族無不足於衣食妻之族無凍
餒者齊國之士待臣而舉火者三百餘人以此為隠君
之賜乎彰君之賜乎於是齊侯以晏子之觴而觴桓子
予嘗愛晏子好仁齊侯知賢而桓子服義也又愛晏子
之仁有等級而言有次第也先父族次母族次妻族而後
及其疎遠之賢孟子曰親親而仁民仁民而愛物晏子
為近之觀文正之義賢於身後其規摹遠舉又疑過之
嗚呼世之都三公位享萬鍾禄其邸第之雄車輿之飾
聲色之多妻孥之冨止乎一巳而族之人不得其門而
入者豈少哉况於施賢乎其下為卿大夫為士廪稍之
充奉養之厚止乎一已族之人瓢囊為溝中瘠者豈少
哉况於它人乎是皆公之罪人也公之忠義在朝廷事
業在邊隅功名在天下後必有史官書之者予可略也
獨高其義因以遺於世云
義莊記(陸游)
東陽進士陳君德高因吾友人昌君友德來告曰德高
不幸早失先人舉進士又輒斥念昔先人進德高軰于
學蓋將使之事君使之字民以廣我先人之志顧雖自
力而不合於有司之䋲尺其如遂負所期望付託生何
面以奉祭享死何辭以見吾親于地下不獲于仕進為
時雨為豐年矣獨不可退而施于宗族乎于是欲為義
莊略用范文正公之榘度而稍增損之以適時變敢求
文於執事者且載其凡於碑予復之曰美哉吾子之志
也人之情于其宗族遠則疎之彌遠則益疎而至于忘
之盖以身為親疎而不以先人為親疎也視兄之子已
或不若已之子巳之子與兄之子自吾父視之有異乎
能以父之心為心則已之子與兄之子且不知其同異
矣推而上之大父之孫為從父兄弟曾大父之曾孫為
從祖兄弟及推而上之至于無服雖天下長者不能無
親疎之殺矣於乎制服不得不若是也若推上世之心
愛其子孫欲使之衣食給足婚嫁以時欲使之為士而
不欲使之流為工商降為皂隸去為浮屠老子之徒則
一也死而有知豈以遠而忘之哉義莊之設蓋基於是
然舉天下之能為是者有幾非以為不美而不為也力
不足也若陳君者自其先人勤勞節約以致饒餘而陳
君不敢私有之其莊在塍頭昭福寺之傍初期以千畆
今及十之七而吾地在塍頭者止此比鄰感其義皆欲
期年間貿易以成之又植桑畜牛築陂以豐衣食之源
其詳見碑隂又有最當慮者吾子之心則盡矣後人或
貪而專利或嗇而吝出或夸而廣費或挾長挾仕挾有
力之助而敗約非有司者别白之則莊且壞不支府牧
邑長丞掾曹吏及鄉之卿大夫先生處士其必綱維主
張之使久而如一日陳氏布衣也其貲産非能絶出一
鄉之上而義倡于鄉如此吾徒仕于朝宦於四方雖未必
皆厚禄然聞陳氏之風而不知愧且慕者豈人情也哉
于是併書以遺焉君之先君子蓋諱士澄字彦清云
孝思亭記(元虞集)
國子伴讀茌平梁生為予言其邑之善士曰張氏兄弟
以孝友稱於鄉作亭於先塋之左手種松栢鬱鬱成林
為請於監察御史周君景遠得大書孝思二字以表其
處而求文以為記予嘗聞之古之君子之為禮也蓋無
墓祭夫祭者之於鬼神也求諸隂陽之義備矣墓也者
遺體之所藏也苟於是乎求之豈不可哉而古之君子
之為禮也而墓無祭何也凡有國有家者必有寢有廟
廟所以祭而墓非祭也有廟者必有主主之始立也三
祭以虞之歸必奉諸其廟歲時祀之曰是神明之所依
也有禰之廟者自已之兄弟子孫皆至焉有祖之廟者
自考之昆弟子孫皆至焉有曾祖之廟者自祖之兄弟
子孫皆至焉有高祖之廟者自曾祖昆弟子孫皆至焉
有大宗之廟者凡族之昆弟子孫莫不至焉者矣是合
族之大法也而近世士大夫家廟主之制或莫之攷一
再傳之後昧於世次者或有之矣况於民庶者乎是固
君子之所深惜也嗟夫古之不可復也然幸而猶有一
焉今中原之地平衍温厚故其為塋兆也高曾而下凡
子孫皆得以次附葬歲時上塜則猶得以知其處此為
某親此為某親拜於墓下者孰為某親之子孰為某親
之孫盖深有維持族姓之意焉後之君子苟以義起禮
則墓亭之設固在所不廢也張氏兄弟拳拳於墓亭之
意豈非知本者乎其以孝友稱於鄉也宜矣張氏兄弟
三人曰通甫曰欽甫曰君甫張氏之後必有顯者其自
此三子者始歟
謝氏世睦記(明徐楨卿)
昔仲尼論次聖賢之德稱泰伯之德至矣余生吴中去
泰伯二千餘年登仲雍之丘望泰伯之鄉愾然猶見其
人又降觀於俗其人美而遜說而文巽而不毅泱泱與
其有泰伯之遺風乎又尚考諸記傳得季禮伯通之徒
曰非泰伯其何以及此又退訪於忠信仁譲之士得世
睦之族二曰范氏謝氏范氏希文之後也顕於志余故
不表表其微焉謝氏者其先陽夏人也唐末徙吴越始
祖崇禮為吴中節度推官子濤嗣入宋為太子賓客濤
子絳嗣為知制誥絳子景初嗣為大理評事景温寶文
閣直學士景平秘書丞大理評事景初子載補太學齋
郎載子蕃蕃子昭昭嗣子寬次實實子東由崇禮至東凡
九世更吴越涉宋歷元而世不衰由東而來凡八世世
居於吴樂安里中無高門重奥聚子姓婦女以居竈不
異薪帑不異財鷄犬不異食庭無間言驩如也然吴人
稍稍知之不為大章暴於世君子曰甚矣俗之衰也今
人朝稅褐纓冠夕逹於閭邑誦於天下婺婦死志仁人
死孝蓬艾隕而弗明此誰為重輕者哉自文武没而大
道隱人人慕功利而薄節義恥仁譲一尺之帛兄弟或
毆而褫乃敢謂共室家井臼於世世耶或有誦詩書秉
節尚聞先王之風而興者此其人不足尚哉曰彼哉矯
飾情耳其何為勸乎余憂乎文武之道其豗豗乎將不
可振也於是次其世之賢者著于篇以俟乎後之人佑
字佑之逸士有道風文彦字彦逹母老有目疾每抱持
以行事兄甚恭平生未嘗異服食源字以澄兄殁事嫂
有禮臨終著遺令言甚長厚會字惟真兩試進士不第
有文與弟朴甚㕛譲並早世二婦盧陳皆不二操昺字
明仲以孝友稱
華氏義田記(唐順之)
義田者其古道之遺乎其起於古道之廢乎古有之大
宗者收族者也義田者其大宗之遺乎雖然有大宗則
無義田故義田者其起大宗之廢乎古者因族而立宗
族人有餘財則歸之宗不給也則資之宗其族人如腰
膂手足之相與為一體其財賄如津液之經緯榮灌於
其間惟其所虛則注焉而無有乎臃腫羸乏之處是以
舉族無甚貧甚富之家而天下之為族者莫不有宗是
以天下無甚貧甚富之人豈非所謂人人親其親而天
下平者哉井田廢也而始有以貲甲於鄉宗法廢也而
始有以貲甲於族甚則有童奴厭臛肉而族人操瓢者
仁人君子惻然隠之於是以其力之所及為之義田以
贍其族蓋猶有大宗之遺焉然義田立而大宗之名益
隱矣要之義田非甚厚有力之人不可以為而宗法則
百金之産亦可以相通義田非仁人與族為體者不能
以相公而宗法雖纖嗇鄙薄之嗣亦不得而相吝是以
義田之為制也狹而偏大宗之為制也均而溥然仁人
君子其知既足以及乎此矣卒莫有推而及乎彼者豈
古今之勢然耶抑亦以義田出於力之可以自為而宗
法非上之人為之制則固莫能相聯屬耶何其宜及焉
而莫之及也吾友無錫華君從龍積學好古之士也晩
舉進士不數年遂請歸其於人間事既巳屏絶不掛意
而獨不能忘族人之飽饑乃割近郭田千畆為義田推
其遠胄自十一世祖錄事君而下之子孫皆籍之其不
能自業者給口食其婚娶槥葬給各有差略如范氏故
事自十二世祖而上其族疎人衆則惟視其窶甚不能
就塾與過時不能嫁者娶者槥者瘞者則量助之其管
籥以付錄事君宗子而推擇族人之賢者一二人專理
其事不稱則易其人而君之子孫則將別有處焉不使
分給其中華君之為此舉其可謂仁人君子之用心矣
又能寓宗子法於其間豈不尤為近古者乎余是以本
宗法之與義田相興廢之說而為之說使君之知足以
及乎此者其尚益推之而及乎彼也哉
文章辨體彙選卷六百七
