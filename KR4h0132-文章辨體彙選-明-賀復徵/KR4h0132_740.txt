文章辨體彙選卷七百四十
明賀復徵編
哀辭一
劉勰曰哀者依也悲實依心故曰哀也敘事如傳結
言摹詩促節四言鮮有緩句故能義直而文婉體舊
而趣新然必使情往會悲文來引泣乃為貴耳徐
師曾曰按哀辭者哀死之文也故或稱文其文皆用
韻語而四言騷體唯意所之則與誄體異矣吳訥乃
並而列之殆不審之故與
仲雍哀辭(魏曹植)
曹喈字仲雍魏太子之中子也三月而生五月而亡昔
后稷之在寒冰鬭糓之在楚澤咸依鳥憑虎而無風塵
之災今之玄綈文茵無寒冰之慘羅幃綺帳暖於翔鳥
之翼幽房閒宇密於雲夢之野慈母良保仁乎鳥虎之
情卒不能延期於暮載雖六旬而夭殃彼孤蘭之𦕈𦕈
亮成幹其畢榮哀綿綿之弱子早背世而潛形且四孟
之未周將願之乎一齡陰雲回於素蓋悲風動其扶輪
臨埏闥以歔欷淚流射而霑巾
金瓠哀辭(曹植)
金瓠予之首女雖未能言固已授色知心矣生十九旬
而夭折乃作此辭曰
在襁褓而撫育向孩笑而未言不終年而夭絶何見罰
於皇天信吾罪之所招悲弱子之無諐去父母之懷抱
滅微骸於糞土天長地久人生幾時先後無覺從爾有
期
哀永逝文(晉潘岳)
啟夕兮宵興悲絶緒兮莫承俄龍轜兮門側嗟俟時兮
將升嫂姪兮慞惶慈姑兮垂矜聞鳴鷄兮戒朝咸驚號
兮撫膺逝日長兮生年淺憂患衆兮歡樂鮮彼遙思兮
離居歎河廣兮宋遠今奈何兮一舉邈終天兮不反盡
余哀兮祖之晨揚明燎兮援靈輴撤房帷兮席庭筵舉
酹觴兮告永遷悽切兮增欷俯仰兮揮淚想孤魂兮眷
舊宇視倏忽兮若髣髴徒髣髴兮在慮靡耳目兮一遇
停駕兮淹留徘徊兮故處周求兮何獲引身兮當去去
華輦兮初邁馬廻首兮旋旆風泠泠兮入帷雲霏霏兮
承蓋鳥俛翼兮忘林魚仰沫兮失瀨悵悵兮遲遲遵吉
路兮凶歸思其人兮已滅覽餘跡兮未夷昔同途兮今
異世憶舊歡兮增新悲謂原隰兮無畔謂川流兮無岸
望山兮寥廓臨水兮浩汗視天日兮蒼茫面邑里兮蕭
散匪外物兮或改固歡哀兮情換嗟潛隧兮既敞將送
形兮長往委蘭房兮繁華襲窮泉兮朽壤中慕呌兮擗
摽之子降兮宅兆撫靈櫬兮訣幽房棺冥冥兮埏窈窈
戶闔兮燈滅夜何時兮復曉歸反哭兮殯宮聲有止兮
哀無終是乎非乎何遑趣一遇兮目中既遇目兮無兆
曾寤寐兮弗夢既顧瞻兮家道長寄心兮爾躬重曰已
矣此蓋新哀之情然耳渠懷之其幾何庶無愧兮莊子
劉氏妹哀辭(潘岳)
鳥鳴于栢烏號于荆徘徊躑躅立聞其聲相彼羽族矧
伊人情叩心長呌痛我同生誕育聖善發竒稚齒如彼
名駒昂昂千里劉氏懷寶未曜隋和伊予輕弱弗克負
荷祿微于朝貯匱于家俾我令妹勤儉備加珍羞罕御
器服靡華撫膺恨毒逝矣奈何哀哀母氏蒸蒸聖慈震
動擗摽何痛如之魂而有靈豈不慕思嗟哉往矣當復
何時
梁簡文帝大同哀辭
大同字仁洽予之第十九子也生於仲秋殞於冬末悲
夫潛慟結於心愁眉慘於外夕坐於是申旦當食以之
不甘客有謂予曰死生常也夭壽命也陳蕃所憩之家
久傳紀錄之歲華歆所聞之語已定北陵之期上聖所
以忘情賢者所以達節將何戚焉予曉之曰觀其明眸
豐下玉色和聲豈不登髫歲而擬觸藩及紈袴而知折
李靈心摧於毫末慧識挫於趾步庶方悟於來途遂窮
魂於短日豈不傷哉乃為辭曰
含精鬱抑歎嗟何極云誰之悲悲予弱息實天道之偏
頗觀賦命之殊舛彼神祭之靈長獲萬春之悠緬有舜
華之照灼寄一朝之浮命始夢熊而兆吉遂設弧而表
慶驗天蘭之所受知地井之可映愛萱艸之有徵欣赤
茀之在詠信歎慰之未幾悼天零之云及乃變樂而為
悲遂改笑而成泣昔珠褓之交舒又金香之相襲籍綺
茵於弱肌隱孩笑於羅帷今獨親於玄壤亦何痛其如
之憶餘態而心楚想媚質而廻腸藥尚殘而染地衣猶
襞而在床卷金屏之四葉開銀函之九羊忽徘徊而想
象曾何時而不傷於是風景暮鐘氣嚴晚候葉蓛䔩而
走階水戔戔而鳴漏月半鏡而開河雲羅柱而下岫燈
發焰而吐花火含光而成就金鹿之恨涕沾衣金瓠之
哀還掩扉猶兹紫山明玉碎譬彼西都芳草腓終無逐
浪鳬船反何時復聞龍種歸
歐陽生哀辭(唐韓愈)
歐陽詹世居閩越自詹已上皆為閩越官至州佐縣令
者累累有焉閩越地肥衍有山泉禽魚之樂雖有長材
秀民通文章吏事與上國齒者未嘗肯出仕今上初故
宰相常衮為福建諸州觀察使治其地衮以文辭進有
名於時又作大官臨蒞其民鄉縣小民有能誦書作文
辭者衮親與之為客主之禮觀游宴饗必召與之時未
幾皆化翕然詹于時獨秀出衮加敬愛諸生皆推服閩
越之人舉進士繇詹始建中貞元間余就食江南未接
人事往往聞詹名閭巷間詹之稱於江南也久貞元三
年余始至京師舉進士聞詹名尤甚八年春遂與詹文
辭同考試登第始相識自後詹歸閩中余或在京師他
處不見詹久者惟詹歸閩中時為然其他時與詹離率
不歷歲移時則必合合必兩忘其所趨久然後去故余
與詹相知為深詹事父母盡孝道仁於妻子於朋友義
以誠氣醇以方容貌嶷嶷然其燕私善謔以和其文章
切深喜往復善自道讀其書知其於慈孝最隆也十五
年冬余以徐州從事朝正於京師詹為國子監四門助
教將率其徒伏闕下舉余為博士會監有獄不果上觀
其心有益於余將忘其身之賤而為之也嗚呼詹今其
死矣詹閩越人也父母老矣捨朝夕之養以來京師其
心將以有得於是而歸為父母榮也雖其父母之心亦
皆然詹在側雖無離憂其志不樂也詹在京師雖有離
憂其志樂也若詹者所謂以志養志者歟詹雖未得位
其名聲流於人人其德行信於朋友雖詹與其父母
皆可無憾也詹之事業文章李翺既為之傳故作哀辭
以舒余哀以傳于後以遺其父母而解其悲哀以卒詹
志云
求仕與友兮遠違其鄉父母之命兮子奉以行友則既
獲兮祿實不豐以志為養兮何有牛羊事實既脩兮名
譽又光父母忻忻兮常若在旁命雖云短兮其在者長
終要必死兮願不永傷友朋親視兮藥物甚良飲食孔
時兮所欲無妨壽命不齊兮人道之常在側與遠兮非
有不同山川阻深兮魂魄流行祀祭則及兮勿謂不通
哭泣無益兮抑哀自彊推生知死兮以慰孝誠嗚呼哀
哉兮是亦難忘
愈性不喜書自為此文惟自書兩通其一通遺清河
崔羣羣與余皆歐陽生友也哀生之不得位而死哭
之過時而悲其一通今書以遺彭城劉君伉君喜古
文以吾所謂合於古詣吾廬而來請者八九至而其
色不怨志益堅凡愈之為此文蓋哀歐陽生之不顯
榮於前又懼其冺滅於後也今劉君之請未必知歐
陽生其志在古文耳雖然愈之為古文豈獨取其句
讀不類於今者耶思古人而不得見學古道則欲兼
通其辭通其辭者本志乎古道者也古之道不苟譽
毁於人劉君好其辭則其知歐陽生也無惑焉
獨孤申叔哀辭(韓愈)
衆萬之生誰非天耶明昭昏蒙誰使然耶行何為而恕
居何故而憐耶胡喜厚其所可薄而恒不足於賢耶將
下民之好惡與彼蒼懸耶抑蒼茫無端而暫寓其間邪
死者無知吾為子慟而已矣如有知也子其自知之矣
濯濯其英燁燁其光如聞其聲如見其容烏虖遠矣何
日而忘
哭張後餘辭(柳宗元)
後餘常山張氏孝其家忠其友為經術甚邃而文少余
七年頗弟畜之與之居終日冲然忘其有人與之言鏗
爾而厲辯而歸乎中凡人有道而不顯於世則曰非其
世也道而得乎世然猶不顯則曰命命之微不可知知
而索乎外者曰性與貌後餘之性可謂良矣其貌可謂
肅矣博實弘裕宜為大官耉老求其所以夭賤無可得
焉既得進士明年疽發髀卒後餘之死人咸痛之曰天
之佑善人而殺是子何也激者曰天之殺恒在善人而
佑不肖莊周之說以為人之君子天之小人張君豈天
所謂小人者耶是二者又非論之適也吾謂善與惡夭
與壽貴與賤異道而出者也無取喜怒于其中道之出
者多其合焉者固少是以君子之難貴且壽也後餘母
老而喪良子東西者助之哭焉况其知者耶然後餘不
與諂冒者同貴不與悖亂者同壽歸㓗乎身聞道而死
雖勿哭焉可也嗚呼更使既聞道而且貴且壽則其顯
庸也遠矣又烏能勿痛乎遂哭之以辭嗟嗟張君善不
必壽惟道之聞一日為老人皆反是百稔猶幼子之優
游是亦黃耉嗟嗟張君寵不必貴尊嚴為仁早服高位
淫䛕肆慾銀艾淪棄子之崇高無媿三事吾見皤皤而
童赫赫而辱進襦袴於几杖負泥塗于冕服已雖有餘
人視不足子之跡不混乎其間者幸也宜賀而弔宜歌
而哭吾其過乎與其寵而加貴善而加壽道施于人慶
及于母從容邦家樂我朋友豈不光裕顯大歟而不克
也則弔而哭者其無過乎嗚呼
悲周子桑文(皇甫湜)
汝南周子桑治書通春秋非仁義不動止年二十三貞
元十九年如京師將舉五經秋及陜見無舉詔冬還及
宋而病閠月丁亥將死時天大寒雨雪火不星前纊不
銖身寒之聲與將死之聲黎然其書在乎側友人安定
皇甫湜至見而哀之為文悲之曰
渾沌無端誰開闢之善惡未形誰分白之善其福邪惡
其禍邪謂善之福夷死何饑謂惡之禍跖死何肥何闔
閭之死金玉其墓何黔婁之死手足不覆孰主張其事
而顚倒其數天視高地視遼鬼神之形幽敢問何故巫
咸招曰來吾語汝天有至理地有坦途精者常不足麤
者常有餘有餘常豐不足常枯子乃惑之一何愚人事
著矣請指物以明覈之問子者何聖千一而愚者其麻鳳
凰不下而鷄滿家何草不芝盡野而莎何蟲不龍盡水
而蝦何精者理少而麤者理多耶蘭萎何先葹死何難
玉何為而脆石何為而頑衣冠何蹇戎狄何繁何麟而
死何鶴而軒彼人事皆然推于物亦然是為自然巫咸
畢歌歌已而去之曰父耶母耶天乎人乎已焉哉謂之
奈何
哀陸長源鄭通誠文(白居易)
丞相隴西公出鎮于汴州軍司馬御史大夫陸長源實
左右之二年而軍用寧司空南陽公作藩于徐州軍副
使祠部員外郞鄭通誠實先後之十年而民用康暨十
五年春隴西薨浹辰而師亂大夫以直道及禍十六年
夏南陽薨翌日而難作員外以危行遇害惜乎大夫人
之望也員外國之良也咸克潔于身儉于家勤于邦又
申之以言行文學智謀政事故其歷要官參劇務如刀
劍發硎割而無滯如鐘磬在懸動而有聲識者以為異
時登天子股肱耳目之任必能修德秉哲紹復隴西南
陽之事業以藩輔王家嗚呼善人宜將鍾奕葉之慶而
不免及身之禍天乎報施之朕何其昧歟昔詩人有黃
鳥之章以哀三良不得其死今斯文亦以哀二良命其
篇云
伊大化之無形兮浩浩而茫茫中有禍牙兮若機之張
梁之亂兮陸受其毒徐之難兮鄭罹其殃惟善人兮邦
之紀綱邦之瘁兮正人先亡謂天之惡下民兮胡為乎
生此忠良謂天之愛下民兮胡為乎生此豺狼我欲階
冥冥問蒼蒼蒼蒼之不可問兮俾吾心之䀌傷悲夫而
今而後吾知夫天難忱而命靡常邪
哀茹筆工文(陸龜蒙)
天與之肱力何緜緜耕不能耒漁不能船載筠束毫既
勝且便晝夜今古惟毫是鐫爰有茹夫工之良者責其
精觕在價高下缺齧义互尚不能捨旬濡數鋒月秃一
把編如蠶拏汝實助也我書奇奇渾元未衰惟汝是賴
如何已而有兔千萬拔毛止皮散澀鈍鋩緡觚獄辭圓
而不流銛而不欹在握方染亦茹之為斵輪運斤傳之
者誰毫健身殞吾寧不悲
文章辨體彙選卷七百四十
文章辨體彙選卷七百四十
明賀復徵編
哀辭一
劉勰曰哀者依也悲實依心故曰哀也敘事如傳結
言摹詩促節四言鮮有緩句故能義直而文婉體舊
而趣新然必使情往會悲文來引泣乃為貴耳徐
師曾曰按哀辭者哀死之文也故或稱文其文皆用
韻語而四言騷體唯意所之則與誄體異矣吳訥乃
並而列之殆不審之故與
仲雍哀辭(魏曹植)
曹喈字仲雍魏太子之中子也三月而生五月而亡昔
后稷之在寒冰鬭糓之在楚澤咸依鳥憑虎而無風塵
之災今之玄綈文茵無寒冰之慘羅幃綺帳暖於翔鳥
之翼幽房閒宇密於雲夢之野慈母良保仁乎鳥虎之
情卒不能延期於暮載雖六旬而夭殃彼孤蘭之𦕈𦕈
亮成幹其畢榮哀綿綿之弱子早背世而潛形且四孟
之未周將願之乎一齡陰雲回於素蓋悲風動其扶輪
臨埏闥以歔欷淚流射而霑巾
金瓠哀辭(曹植)
金瓠予之首女雖未能言固已授色知心矣生十九旬
而夭折乃作此辭曰
在襁褓而撫育向孩笑而未言不終年而夭絶何見罰
於皇天信吾罪之所招悲弱子之無諐去父母之懷抱
滅微骸於糞土天長地久人生幾時先後無覺從爾有
期
哀永逝文(晉潘岳)
啟夕兮宵興悲絶緒兮莫承俄龍轜兮門側嗟俟時兮
將升嫂姪兮慞惶慈姑兮垂矜聞鳴鷄兮戒朝咸驚號
兮撫膺逝日長兮生年淺憂患衆兮歡樂鮮彼遙思兮
離居歎河廣兮宋遠今奈何兮一舉邈終天兮不反盡
余哀兮祖之晨揚明燎兮援靈輴撤房帷兮席庭筵舉
酹觴兮告永遷悽切兮增欷俯仰兮揮淚想孤魂兮眷
舊宇視倏忽兮若髣髴徒髣髴兮在慮靡耳目兮一遇
停駕兮淹留徘徊兮故處周求兮何獲引身兮當去去
華輦兮初邁馬廻首兮旋旆風泠泠兮入帷雲霏霏兮
承蓋鳥俛翼兮忘林魚仰沫兮失瀨悵悵兮遲遲遵吉
路兮凶歸思其人兮已滅覽餘跡兮未夷昔同途兮今
異世憶舊歡兮增新悲謂原隰兮無畔謂川流兮無岸
望山兮寥廓臨水兮浩汗視天日兮蒼茫面邑里兮蕭
散匪外物兮或改固歡哀兮情換嗟潛隧兮既敞將送
形兮長往委蘭房兮繁華襲窮泉兮朽壤中慕呌兮擗
摽之子降兮宅兆撫靈櫬兮訣幽房棺冥冥兮埏窈窈
戶闔兮燈滅夜何時兮復曉歸反哭兮殯宮聲有止兮
哀無終是乎非乎何遑趣一遇兮目中既遇目兮無兆
曾寤寐兮弗夢既顧瞻兮家道長寄心兮爾躬重曰已
矣此蓋新哀之情然耳渠懷之其幾何庶無愧兮莊子
劉氏妹哀辭(潘岳)
鳥鳴于栢烏號于荆徘徊躑躅立聞其聲相彼羽族矧
伊人情叩心長呌痛我同生誕育聖善發竒稚齒如彼
名駒昂昂千里劉氏懷寶未曜隋和伊予輕弱弗克負
荷祿微于朝貯匱于家俾我令妹勤儉備加珍羞罕御
器服靡華撫膺恨毒逝矣奈何哀哀母氏蒸蒸聖慈震
動擗摽何痛如之魂而有靈豈不慕思嗟哉往矣當復
何時
梁簡文帝大同哀辭
大同字仁洽予之第十九子也生於仲秋殞於冬末悲
夫潛慟結於心愁眉慘於外夕坐於是申旦當食以之
不甘客有謂予曰死生常也夭壽命也陳蕃所憩之家
久傳紀錄之歲華歆所聞之語已定北陵之期上聖所
以忘情賢者所以達節將何戚焉予曉之曰觀其明眸
豐下玉色和聲豈不登髫歲而擬觸藩及紈袴而知折
李靈心摧於毫末慧識挫於趾步庶方悟於來途遂窮
魂於短日豈不傷哉乃為辭曰
含精鬱抑歎嗟何極云誰之悲悲予弱息實天道之偏
頗觀賦命之殊舛彼神祭之靈長獲萬春之悠緬有舜
華之照灼寄一朝之浮命始夢熊而兆吉遂設弧而表
慶驗天蘭之所受知地井之可映愛萱艸之有徵欣赤
茀之在詠信歎慰之未幾悼天零之云及乃變樂而為
悲遂改笑而成泣昔珠褓之交舒又金香之相襲籍綺
茵於弱肌隱孩笑於羅帷今獨親於玄壤亦何痛其如
之憶餘態而心楚想媚質而廻腸藥尚殘而染地衣猶
襞而在床卷金屏之四葉開銀函之九羊忽徘徊而想
象曾何時而不傷於是風景暮鐘氣嚴晚候葉蓛䔩而
走階水戔戔而鳴漏月半鏡而開河雲羅柱而下岫燈
發焰而吐花火含光而成就金鹿之恨涕沾衣金瓠之
哀還掩扉猶兹紫山明玉碎譬彼西都芳草腓終無逐
浪鳬船反何時復聞龍種歸
歐陽生哀辭(唐韓愈)
歐陽詹世居閩越自詹已上皆為閩越官至州佐縣令
者累累有焉閩越地肥衍有山泉禽魚之樂雖有長材
秀民通文章吏事與上國齒者未嘗肯出仕今上初故
宰相常衮為福建諸州觀察使治其地衮以文辭進有
名於時又作大官臨蒞其民鄉縣小民有能誦書作文
辭者衮親與之為客主之禮觀游宴饗必召與之時未
幾皆化翕然詹于時獨秀出衮加敬愛諸生皆推服閩
越之人舉進士繇詹始建中貞元間余就食江南未接
人事往往聞詹名閭巷間詹之稱於江南也久貞元三
年余始至京師舉進士聞詹名尤甚八年春遂與詹文
辭同考試登第始相識自後詹歸閩中余或在京師他
處不見詹久者惟詹歸閩中時為然其他時與詹離率
不歷歲移時則必合合必兩忘其所趨久然後去故余
與詹相知為深詹事父母盡孝道仁於妻子於朋友義
以誠氣醇以方容貌嶷嶷然其燕私善謔以和其文章
切深喜往復善自道讀其書知其於慈孝最隆也十五
年冬余以徐州從事朝正於京師詹為國子監四門助
教將率其徒伏闕下舉余為博士會監有獄不果上觀
其心有益於余將忘其身之賤而為之也嗚呼詹今其
死矣詹閩越人也父母老矣捨朝夕之養以來京師其
心將以有得於是而歸為父母榮也雖其父母之心亦
皆然詹在側雖無離憂其志不樂也詹在京師雖有離
憂其志樂也若詹者所謂以志養志者歟詹雖未得位
其名聲流於人人其德行信於朋友雖詹與其父母
皆可無憾也詹之事業文章李翺既為之傳故作哀辭
以舒余哀以傳于後以遺其父母而解其悲哀以卒詹
志云
求仕與友兮遠違其鄉父母之命兮子奉以行友則既
獲兮祿實不豐以志為養兮何有牛羊事實既脩兮名
譽又光父母忻忻兮常若在旁命雖云短兮其在者長
終要必死兮願不永傷友朋親視兮藥物甚良飲食孔
時兮所欲無妨壽命不齊兮人道之常在側與遠兮非
有不同山川阻深兮魂魄流行祀祭則及兮勿謂不通
哭泣無益兮抑哀自彊推生知死兮以慰孝誠嗚呼哀
哉兮是亦難忘
愈性不喜書自為此文惟自書兩通其一通遺清河
崔羣羣與余皆歐陽生友也哀生之不得位而死哭
之過時而悲其一通今書以遺彭城劉君伉君喜古
文以吾所謂合於古詣吾廬而來請者八九至而其
色不怨志益堅凡愈之為此文蓋哀歐陽生之不顯
榮於前又懼其冺滅於後也今劉君之請未必知歐
陽生其志在古文耳雖然愈之為古文豈獨取其句
讀不類於今者耶思古人而不得見學古道則欲兼
通其辭通其辭者本志乎古道者也古之道不苟譽
毁於人劉君好其辭則其知歐陽生也無惑焉
獨孤申叔哀辭(韓愈)
衆萬之生誰非天耶明昭昏蒙誰使然耶行何為而恕
居何故而憐耶胡喜厚其所可薄而恒不足於賢耶將
下民之好惡與彼蒼懸耶抑蒼茫無端而暫寓其間邪
死者無知吾為子慟而已矣如有知也子其自知之矣
濯濯其英燁燁其光如聞其聲如見其容烏虖遠矣何
日而忘
哭張後餘辭(柳宗元)
後餘常山張氏孝其家忠其友為經術甚邃而文少余
七年頗弟畜之與之居終日冲然忘其有人與之言鏗
爾而厲辯而歸乎中凡人有道而不顯於世則曰非其
世也道而得乎世然猶不顯則曰命命之微不可知知
而索乎外者曰性與貌後餘之性可謂良矣其貌可謂
肅矣博實弘裕宜為大官耉老求其所以夭賤無可得
焉既得進士明年疽發髀卒後餘之死人咸痛之曰天
之佑善人而殺是子何也激者曰天之殺恒在善人而
佑不肖莊周之說以為人之君子天之小人張君豈天
所謂小人者耶是二者又非論之適也吾謂善與惡夭
與壽貴與賤異道而出者也無取喜怒于其中道之出
者多其合焉者固少是以君子之難貴且壽也後餘母
老而喪良子東西者助之哭焉况其知者耶然後餘不
與諂冒者同貴不與悖亂者同壽歸㓗乎身聞道而死
雖勿哭焉可也嗚呼更使既聞道而且貴且壽則其顯
庸也遠矣又烏能勿痛乎遂哭之以辭嗟嗟張君善不
必壽惟道之聞一日為老人皆反是百稔猶幼子之優
游是亦黃耉嗟嗟張君寵不必貴尊嚴為仁早服高位
淫䛕肆慾銀艾淪棄子之崇高無媿三事吾見皤皤而
童赫赫而辱進襦袴於几杖負泥塗于冕服已雖有餘
人視不足子之跡不混乎其間者幸也宜賀而弔宜歌
而哭吾其過乎與其寵而加貴善而加壽道施于人慶
及于母從容邦家樂我朋友豈不光裕顯大歟而不克
也則弔而哭者其無過乎嗚呼
悲周子桑文(皇甫湜)
汝南周子桑治書通春秋非仁義不動止年二十三貞
元十九年如京師將舉五經秋及陜見無舉詔冬還及
宋而病閠月丁亥將死時天大寒雨雪火不星前纊不
銖身寒之聲與將死之聲黎然其書在乎側友人安定
皇甫湜至見而哀之為文悲之曰
渾沌無端誰開闢之善惡未形誰分白之善其福邪惡
其禍邪謂善之福夷死何饑謂惡之禍跖死何肥何闔
閭之死金玉其墓何黔婁之死手足不覆孰主張其事
而顚倒其數天視高地視遼鬼神之形幽敢問何故巫
咸招曰來吾語汝天有至理地有坦途精者常不足麤
者常有餘有餘常豐不足常枯子乃惑之一何愚人事
著矣請指物以明覈之問子者何聖千一而愚者其麻鳳
凰不下而鷄滿家何草不芝盡野而莎何蟲不龍盡水
而蝦何精者理少而麤者理多耶蘭萎何先葹死何難
玉何為而脆石何為而頑衣冠何蹇戎狄何繁何麟而
死何鶴而軒彼人事皆然推于物亦然是為自然巫咸
畢歌歌已而去之曰父耶母耶天乎人乎已焉哉謂之
奈何
哀陸長源鄭通誠文(白居易)
丞相隴西公出鎮于汴州軍司馬御史大夫陸長源實
左右之二年而軍用寧司空南陽公作藩于徐州軍副
使祠部員外郞鄭通誠實先後之十年而民用康暨十
五年春隴西薨浹辰而師亂大夫以直道及禍十六年
夏南陽薨翌日而難作員外以危行遇害惜乎大夫人
之望也員外國之良也咸克潔于身儉于家勤于邦又
申之以言行文學智謀政事故其歷要官參劇務如刀
劍發硎割而無滯如鐘磬在懸動而有聲識者以為異
時登天子股肱耳目之任必能修德秉哲紹復隴西南
陽之事業以藩輔王家嗚呼善人宜將鍾奕葉之慶而
不免及身之禍天乎報施之朕何其昧歟昔詩人有黃
鳥之章以哀三良不得其死今斯文亦以哀二良命其
篇云
伊大化之無形兮浩浩而茫茫中有禍牙兮若機之張
梁之亂兮陸受其毒徐之難兮鄭罹其殃惟善人兮邦
之紀綱邦之瘁兮正人先亡謂天之惡下民兮胡為乎
生此忠良謂天之愛下民兮胡為乎生此豺狼我欲階
冥冥問蒼蒼蒼蒼之不可問兮俾吾心之䀌傷悲夫而
今而後吾知夫天難忱而命靡常邪
哀茹筆工文(陸龜蒙)
天與之肱力何緜緜耕不能耒漁不能船載筠束毫既
勝且便晝夜今古惟毫是鐫爰有茹夫工之良者責其
精觕在價高下缺齧义互尚不能捨旬濡數鋒月秃一
把編如蠶拏汝實助也我書奇奇渾元未衰惟汝是賴
如何已而有兔千萬拔毛止皮散澀鈍鋩緡觚獄辭圓
而不流銛而不欹在握方染亦茹之為斵輪運斤傳之
者誰毫健身殞吾寧不悲
文章辨體彙選卷七百四十
