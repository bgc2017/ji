文章辨體彙選卷五百九十
明賀復徵編
記三十一
尊經閣記(明王守仁)
經常道也其在於天謂之命其賦於人謂之性其主於
身謂之心心也性也命也一也通人物達四海塞天地
亘古今無有乎弗具無有乎弗同無有乎或變者也是
常道也其應乎感也則為惻隱為羞惡為辭讓為是非
其見於事也則為父子之親為君臣之義為夫婦之别
為長幼之序為朋友之信是惻隱也羞惡也辭讓也是
非也是親也義也序也别也信也一也皆所謂心也性
也命也通人物達四海塞天地亘古今無有乎弗具無
有乎弗同無有乎或變者也是常道也是常道也以言
其隂陽消息之行焉則謂之易以言其紀綱政事之施
焉則謂之書以言其歌詠性情之發焉則謂之詩以言
其條理節文之著焉則謂之禮以言其欣喜和平之生
焉則謂之樂以言其誠偽邪正之辨焉則謂之春秋是
隂陽消息之行也以至於誠偽邪正之辨也一也皆所
謂心也性也命也通人物達四海塞天地亘古今無有
乎弗具無有乎弗同無有乎或變者也夫是之謂六經
六經者非他吾心之常道也故易也者志吾心之隂陽
消息者也書也者志吾心之紀綱政事者也詩也者志
吾心之歌詠性情者也禮也者志吾心之條理節文者
也樂者也志吾心之欣喜和平者也春秋也者志吾心
之誠偽邪正者也君子之於六經也求之吾心之隂陽
消息而時行焉所以尊易也求之吾心之紀綱政事而
時施焉所以尊書也求之吾心之歌詠性情而時發焉
所以尊詩也求之吾心之條理節文而時著焉所以尊
禮也求之吾心之欣喜和平而時生焉所以尊樂也求
之吾心之誠偽邪正而時辨焉所以尊春秋也蓋昔者
聖人之扶人極憂後世而述六經也猶之富家者之父
祖慮其産業庫藏之積其子孫者或至於遺忘散失卒
困窮而無以自全也而記籍其家之所有以貽之使之
世守其産業庫藏之積而享用焉以免於困窮之患故
六經者吾心之記籍也而六經之實則具於吾心猶之
産業庫藏之實積種種色色具存於其家其記籍者特
名狀數目而已而世之學者不知求六經之實於吾心
而徒考索於影響之間牽制於文義之末硜硜然以為
是六經矣是猶富家之子孫不務守視享用其産業庫
藏之實積日遺忘散失至為窶人丐夫而猶囂囂然指
其記籍曰斯吾産業庫藏之積也何以異於是嗚呼六
經之學其不明於世非一朝一夕之故矣尚功利崇邪
說是謂亂經習訓詁傳記誦沒溺於淺聞小見以塗天
下之耳目是謂侮經侈滛辭競詭辯飾奸心盜行逐世
壟斷而猶自以謂通經是謂賊經若是者是并其所謂
記籍者而割裂棄毁之矣寧復知所以為尊經也乎越
城舊有稽山書院在卧龍西岡荒廢久矣郡守渭南南
君大吉既敷政於民則慨然悼末學之支離將進之以
聖賢之道於是山陰令吳君瀛拓書院而一新之又
為尊經之閣於其後曰經正則庶民興庶民興斯無邪
慝矣閣成請余一言以諗多士余既不獲辭則為記之
若是嗚呼世之學者得吾說而求諸其心焉其亦庶乎
知所以為尊經也矣
觀德亭記(王守仁)
君子之於射也内志正外體直持弓矢審固而後可以
言中故古者射以觀德德也者得之於其心也君子之
學求以得之於其心故君子之於射以存其心也是故
躁於其心者其動妄蕩於其心者其視浮歉於其心者
其氣餒忽於其心者其貌惰傲於其心者其色矜五者
心之不存也不存也者不學也君子之學於射以存其
心也是故心端則體正心敬則容肅心平則氣舒心專
則視審心通故時而理心純故讓而恪心宏故勝而不
張負而不弛七者備而君子之德成君子無所不用其
學也於射見之矣故曰為人君者以為君鵠為人臣者
以為臣鵠為人父者以為父鵠為人子者以為子鵠射
也者射已之鵠也鵠也者心也各射已之心也各得其
心而乙故曰可以觀德矣作觀德亭記
泉州府學明倫堂記(王慎中)
堯舜在上設五品之教振民於飽煖之餘而免於禽獸
之患三代循是以建學為之立其官師作其宫室辨其
時物勅其條法甚修而綦隆而孟軻氏獨知其指曰所
以明人倫也民之不可使知雖堯舜猶病之而其聰明
彊敏有材智者傑然特出於衆人其材之成足以踐三
年之道其過也至於殄行而驚世智之至足以察萬物
之理其蔽也則必為邪說以誣民先王取而命之曰士
而教之於學其所為教有可得言者矣縞收端&KR1168;鞞紳
綦偪之飾而裼襲委垂之宜琮璜琚瑀齊夏和鸞之節
而步趨周折之度豆籩簠簋鐘鼓管絃為之器而酬酢
搏拊以為容典謨雅頌射御書數為之文而詠歌講誦
以為業耳目足以極視備聽口與手足足以放言恣動
然所以禁防而開發之者其為事詳而為物博如此至
其所以為是詳且博者其跡可守而其妙不可為其形
可名而其精不可言其通於天謂之命出乎命謂之性
凝神於不見不聞之表默化於無聲無臭之中形器俱
泯而思為無所日改月新而不自知其所以然其於所
謂父子君臣長幼夫婦朋友者顧若疎闊而不治簡略
而無當蓋孔子教於洙泗之濱述聖道以善其人待来
者所可聞者文章所雅言者詩書執禮所不可語人而
以待中人以上者彬彬見於魯論所載顔曾冉閔之所
答問曾不少及乎君臣父子長幼夫婦朋友之間而以
孝為問者游夏二人者而已先王所以造士孔子所以誨
人其可言者如此烏在其為明倫耶是不可以不知也
習其教而不知其所以教繇是會其高者以為發揮於
性命而不悟其為人倫之本先王之道使其高也而出
於人倫是乃所以為異端而非所以為性命也守其卑
者以為該貫乎事物而不察其為人倫之用先王之道
使其卑也而外於人倫是乃所以為曲藝而非所以為
事物也德之不一俗之不同豈獨學者失其體用哉以
子貢之賢當其未悟猶思託於事君事親以求息焉而
少休乎為道為學之倦彼不知其所學者所以學為君
臣父子夫婦長幼朋友也大學之道極於齊家治國平
天下而家國天下固非蠻貊之邦鳥獸之羣也必有人
焉居其間非謂之君臣則謂之父子非謂之夫婦則謂
之長幼朋友也人有心知志意之精主乎内有耳目手
足之動行乎外非之於君臣則之於父子非之於夫婦
則之於長幼朋友者也先王之教使之凝神默化致其
心知志意以善其内又為之設其文采備其容器制其
度數使有以禁防開發謹其耳目手足以善其外其通
於性命者行乎事物其繇於事物者合乎性命其學於
事物性命者貫乎人倫故其於家則父子親長幼序夫
婦别其於國與天下則君臣義朋友信故無一命之爵
無尺土之階而人物之性以盡齊家治國平天下之事
畢得詖行邪說無繇而作民生其時無復震驚誣惑之
憂其於君臣父子長幼夫婦朋友雖有所不知而坦然
繇之是民之所以親也親而不能明民之所以為下也
明之而使民親焉士之所以為上也泉之有學國家所
建教學之法則命於天子其來非一日矣士之聰明強
敏能自致材智以見於世者往往繇之以出而未能得
其所以教者郡侯俞公為政好以道德撫循其民養其
長老而訓其子弟惓惓於德之不一俗之不同以為是
有責乎為士者又不鄙之為不足與進且知其民之已
信而可用也乃與僚屬咨議叶謀撤明倫堂之舊而新
之以與士者講習於此堂而委記於余余謂古者立教
其具誠設然所使長治之者皆賢卿大夫以其素講之
學盛德之成倡導而鼓舞之其於化民成材尤易以侯
之賢專有長治之任而斯堂之作及其政成民信之日
士之興起發憤於斯時者宜益衆咸思捨舊棄故以聽
侯之所為雖今之去古遠矣所以禁防開發之者其具
難以一二追古而心知志意之精未有求於内而不得
也得於内未有不得於外也學之則為士不學則為民
上下之分可不勉與興造之歲月則始於壬寅七月巳
巳訖於十二月庚寅金取於帑之羡者其役鉅體大而
費不及民工不踰時亦可書也侯名咨伯平湖人繇工
部郎中出為今官云
潼關衛修學記(王維楨)
潼關衛學初正統四年建夫衛肄武而置學焉蓋歛才
敷教俾之親上嚴長之義明已乃講干戈戰陣之事則
化濡兵強故學者論文而實武之禆也學故在衛東成
化十年以避水患徙今所在西徙之時主者苟就聖廟
制儉止三丈屋卑而陋他宜有咸缺自予遊京師凡四
渡潼關見學輙嘆焉當是時指揮姚勝祖掌衛事以為
姚力且百舉顧獨後此問故則主在兵司嘉靖二十一
年四明周君至於是發謀修學遷學左右十餘家約官
地償之過當弗計制乃拓改殿兩廡崇廣皆倍昔始有
櫺星門有啟聖祠有鄉賢祠有名宦祠有神厨庫有教
官衙有號房又於其外横衢豎二坊東扁曰才全文武
西扁曰道備聖賢分區布位增無創有周君之用心如
此功且卒周君以憂去會姚指揮亦謝事諸遺木石狼
棄而莫為理二十三年休寧汪君繼覩之嚄唶焉詢功
未卒若干為露臺為葺明倫堂為泮池學遂完美無缺
當是時微汪君來念遺續斷周君勞幾廢二十四年予
以告復如關望恢恢㸌㸌驚目快心焉已見渠水遶城
中民就其門及輿人曰是即引潼水自南門入折流而
注之泮池又北折而達於黃河則汪君為也於是又賢
汪君嘆焉是役也費金三百九十兩有竒取諸修水關
之餘者周君嘗請撫按趙公劉公殷公浦公咸可之乃
興是二君者之備關也選兵籌食慎費削浮乃此獨務
侈者重道而育才苟不可更襲也予扺家汪君按部華
州遂問記且勅以訓衛之學者夫訓坊言備矣予能有
加哉無已則申其義夫聖人之道親親長長而已兵凶
戰危又視其親長輕焉武由之不振故其為教也使之
誦詩書焉以明此也習干戈焉以衛此也不聞之夾谷
之會乎躍階揮兵立折強主出身以保君竟合兩國之
好以還嚮之所謂習俎豆人也故治亂殊遭文武異用
兩設互發定難而飾治莫踰乎聖人故曰聖人萬世之
師也諸士子觀於坊瞻於廟講於學寧無感發而振厲
之乎周君名相癸未進士汪君名尚寧已丑進士並副
使周君後指揮姚勝祖經歴王仁汪君役指揮孫塤千
戶王輔學既成法皆得書
崇正書院記(李杜)
昔先王以修身正心之道著而為治能使人自約於禮
而泯其欲心故天下之風卒歸於正而治教大行於後
世其所以勸率而程督之者雖有其人與其具而非其
所專倚而甚賴也使聖人之教天下而專賴於其人與
其具則其人與具之所不及而其教且有所格而不行
而不得謂之化國蓋昔聖人慮天下之不治也必始於
正道之壊而崇其滛僻故先有以辨其分而定其志其
分田制禄都鄙有章溝塗有界以大統小以卑承尊蓋
其疆理封域之間固已截然其嚴翼肅乎其平章毋敢
有越厥志者矣其國之老少自歡於服田力穯入孝出
悌之中不知其為勞而忘其身之為賤其卿士大夫服
官秉職兢兢然有不稱之懼而若瘝於其身無慕尊賤
侈之心而不見其為逸而忘其身之為貴此所謂遊於
化國雖開之以邪僻而有所不從故天下極治及周衰
禮廢列國交争則先王封國之制自諸侯壊之而卿士
大夫各以兼并自雄於井邑之間而氓庶之賤始無以
自相長養於畎畞之内上下交征欲怨並熾而先王之
正道蕩然不存矣孔子生於周末明治亂之原乃始嫉
三家之僣禮昭兩觀之當誅堕郈費正丘甲思欲存先
王之治於魯而不可得乃與其徒講於洙泗之濱其於
富貴貧賤義利取舍為已為人處約處樂之言獨惓惓
而不置三代以前先王所以教士者三物六藝未嘗汲
汲於此也推其意蓋傷先王之正道既不得以望之民
隸而猶可冀於聰明強毅之士有以存之於不隳故使
之終日於詩書執禮文行忠信要以鼓動而薰摩之使
自泯其畔援歆羡之心則其不慮之知不學之能自有
所擴拓以及於世而獨發其藴於曾子曰吾道一以貫
之千百年間未有明摘其藴者而濓溪周子獨發之曰
一者無欲也夫所謂欲者豈專以聲臭安佚飲食男女
哉生人之所不能無聖人之所不去也蓋雖富貴貧賤
死生功名語默進退直婉取與尤不容處之以有欲之
心有欲則二無欲則一有意則二無意則一矣道而至
於無欲則飯糗茹草將終身而已矣被袗衣鼓琴二女
果若固有而已矣不義而富且貴如浮雲而巳矣其處
上下也能為唐虞之禪泰伯之逃其齊死生也能為比
干之死夷齊之餓以開一代之治則如周公之制作以
立萬世之極則如孔子之刪述大哉一也斯其貫矣堯
舜之精一非有所期於夫子而夫子之言道自不得不
出於一貫夫子之一貫非有所期於周子之明其義自
不得不出於無欲以無欲言道則雖夫婦之愚不肖皆
可以與其知能而彼自歡於服田力穡入孝出悌之中
者皆可以為聖人之徒而聰明強毅者得之則其不慮
之知不學之能自能有所拓擴以及於世而彼刑名術
數功名章句之徒殆將見之而内降聞之而起愧求正
於吾黨而有所不暇吾獨怪夫釋老之心可謂無欲矣
而儒者攻之彼自反其心之無欲也與儒者同而儒者
攻之則亦有所不服吾又有以破之而彼不得辭彼佛
氏之心可謂無欲矣然其視天下之物皆以為無足欲
也而善於忍辱忍辱之極也而至於無諍夫政失於朝
則宜諍之於朝矣禮失於家則宜諍之於家矣道失於
學則宜諍之於友矣未聞無諍而可者也彼不知吾之
無欲也未嘗欲諍也而不得不用之於不得不諍之時
彼蓋生全於儒者有諍之中而不知有諍之為功使世
皆無諍則佛氏之死久矣老氏之心可謂無欲矣然其
視天下之事皆以為無足為也遂至於搥提乎仁義絶
滅乎禮樂則其言之失視佛氏益甚矣彼不知吾之無
欲也正欲以端夫仁義禮樂之原使天下有所循而不
亂而乃以為天下之亂皆始於仁義禮樂彼自生長於
仁義禮樂之中而不知仁義禮樂之為功使世無仁義
禮樂則老氏之死亦久矣噫彼其心之無欲也與儒者
同而其功用不足以及於世則猶微有自私自利之意
介乎其中而不免有悖於孔子之所謂一者是以聖人
非之使其獲生於聖人之世而得聖人而正之則其功
用之所及又豈止於二氏哉二氏之流恥其功用之不
顯乃托於靈通冥報完精永年以自神其教則厚誣其
師失益遠矣今世之閧然從之者不知其所以得而其
閧然非之者不知其所以失故吾特本周子無欲之旨
通乎一貫者以為崇正之論而併舉二氏之無欲所以
異於聖人者使世之學者如聖人之無欲而稍異於二氏
則無不正矣噫先王之制其廢已久既無以使人自得
於無欲幸而有二氏者能自得於無欲矣而其幾微之
差又不足以有所及於物而反以為閧然從之之害則
崇正之論豈得而不作哉萬川沈公好古樂道嘗夢寐
濓溪示其所之及尹會昌度學之隙地以建神交之閣
而寫蜀山人所著太極於其上兩廡為房聚其邑之良
朝夕講焉蓋將明周子之學以達於孔氏而所作五行
論述則又若有疑於周子旁通曲喻不固前聞四方之
賢士多從之遊者役竣以呈於督學賓巖何公公嘆古
學之晦而喜其復明於公也因命其額曰崇正書院而
令請記於名筆公曰終當屬李山人耳迨予至會昌則
公已遷工部去京師公之門人諸君述其意於杜杜與
公論學多師其說故雖其既去而猶樂為之記
臨朐縣文昌閣記(馮琦)
斗魁戴筐六星曰文昌宫按天文魁主日平旦建寅德
在東方故天官書曰魁海岱以東北也然則海岱諸郡
宜祠文昌今天下學宫多祠文昌而吾朐當斗柄所建
於其照臨而獨闕如也祠文昌自博士張君始張君来
典邑庠謂間者科目晨星以堪輿之說建高閣於東門
故址為學宫左護因以奉文昌之祠計工程度官是土
者及士大夫百姓争助之貲逾年未竣而邑侯至實始
成之是役也以張君始以吳公終而移書不佞為之記
余惟文明之代地絶天通人神不雜糅今祠家多援周
天列星而以人事之斗北極也而命之為祖為師取斗
四星圖繪其象而謂之魁指戴筐六星為縞衣素舄青
童白馬而謂之文昌夫以懸象著明列宿之次乃能下
而與人通其言語文字聽其鐘鼓管籥饗其牲牢酒醴
此其說宜儒者所不道雖然神也而以人事之非禮也
神也而以神事之則禮所不禁也今夫天之有帝也星
之有君也星精降而為賢士大夫大聖賢之騎箕而列
為星也說雖在耳目之外亦安得言地天絶不相通乎
今當斗柄所建而為之祠潔粢盛備饗禮以昭大神而
大神相之以興起多士未可知也然而不敢恃也夫氣
之聚散勢之向背地形也而移之於人此亦儒者所不
道夫士受命於天乎受命於地乎吾以為在人而已世
有不祠而福靡不耕而穫今諸士無乃玩日愒月於修
業實有所闕而以乞靈於堪輿天官家其謂之何雖然
是舉也國人屬耳目焉將興起其視聽而澡祓其心志
斯不亦累土以為師保乎然而不敢恃也古稱文者精
所聚也昌者揚天紀也天垂象君子則之諸士其一乃
心凝乃神游精八極取材百代以掞天藻而敷國華為
景星為慶雲此其為文昌也大矣夫神有神之祀弗敢
廢也人有人之事弗敢失也神無廢其祀人無失其事
斯亦地絶天通人神不雜糅之義已若夫堪輿天官家
言則余不敢道之也
文章辨體彙選卷五百九十
文章辨體彙選卷五百九十
明賀復徵編
記三十一
尊經閣記(明王守仁)
經常道也其在於天謂之命其賦於人謂之性其主於
身謂之心心也性也命也一也通人物達四海塞天地
亘古今無有乎弗具無有乎弗同無有乎或變者也是
常道也其應乎感也則為惻隱為羞惡為辭讓為是非
其見於事也則為父子之親為君臣之義為夫婦之别
為長幼之序為朋友之信是惻隱也羞惡也辭讓也是
非也是親也義也序也别也信也一也皆所謂心也性
也命也通人物達四海塞天地亘古今無有乎弗具無
有乎弗同無有乎或變者也是常道也是常道也以言
其隂陽消息之行焉則謂之易以言其紀綱政事之施
焉則謂之書以言其歌詠性情之發焉則謂之詩以言
其條理節文之著焉則謂之禮以言其欣喜和平之生
焉則謂之樂以言其誠偽邪正之辨焉則謂之春秋是
隂陽消息之行也以至於誠偽邪正之辨也一也皆所
謂心也性也命也通人物達四海塞天地亘古今無有
乎弗具無有乎弗同無有乎或變者也夫是之謂六經
六經者非他吾心之常道也故易也者志吾心之隂陽
消息者也書也者志吾心之紀綱政事者也詩也者志
吾心之歌詠性情者也禮也者志吾心之條理節文者
也樂者也志吾心之欣喜和平者也春秋也者志吾心
之誠偽邪正者也君子之於六經也求之吾心之隂陽
消息而時行焉所以尊易也求之吾心之紀綱政事而
時施焉所以尊書也求之吾心之歌詠性情而時發焉
所以尊詩也求之吾心之條理節文而時著焉所以尊
禮也求之吾心之欣喜和平而時生焉所以尊樂也求
之吾心之誠偽邪正而時辨焉所以尊春秋也蓋昔者
聖人之扶人極憂後世而述六經也猶之富家者之父
祖慮其産業庫藏之積其子孫者或至於遺忘散失卒
困窮而無以自全也而記籍其家之所有以貽之使之
世守其産業庫藏之積而享用焉以免於困窮之患故
六經者吾心之記籍也而六經之實則具於吾心猶之
産業庫藏之實積種種色色具存於其家其記籍者特
名狀數目而已而世之學者不知求六經之實於吾心
而徒考索於影響之間牽制於文義之末硜硜然以為
是六經矣是猶富家之子孫不務守視享用其産業庫
藏之實積日遺忘散失至為窶人丐夫而猶囂囂然指
其記籍曰斯吾産業庫藏之積也何以異於是嗚呼六
經之學其不明於世非一朝一夕之故矣尚功利崇邪
說是謂亂經習訓詁傳記誦沒溺於淺聞小見以塗天
下之耳目是謂侮經侈滛辭競詭辯飾奸心盜行逐世
壟斷而猶自以謂通經是謂賊經若是者是并其所謂
記籍者而割裂棄毁之矣寧復知所以為尊經也乎越
城舊有稽山書院在卧龍西岡荒廢久矣郡守渭南南
君大吉既敷政於民則慨然悼末學之支離將進之以
聖賢之道於是山陰令吳君瀛拓書院而一新之又
為尊經之閣於其後曰經正則庶民興庶民興斯無邪
慝矣閣成請余一言以諗多士余既不獲辭則為記之
若是嗚呼世之學者得吾說而求諸其心焉其亦庶乎
知所以為尊經也矣
觀德亭記(王守仁)
君子之於射也内志正外體直持弓矢審固而後可以
言中故古者射以觀德德也者得之於其心也君子之
學求以得之於其心故君子之於射以存其心也是故
躁於其心者其動妄蕩於其心者其視浮歉於其心者
其氣餒忽於其心者其貌惰傲於其心者其色矜五者
心之不存也不存也者不學也君子之學於射以存其
心也是故心端則體正心敬則容肅心平則氣舒心專
則視審心通故時而理心純故讓而恪心宏故勝而不
張負而不弛七者備而君子之德成君子無所不用其
學也於射見之矣故曰為人君者以為君鵠為人臣者
以為臣鵠為人父者以為父鵠為人子者以為子鵠射
也者射已之鵠也鵠也者心也各射已之心也各得其
心而乙故曰可以觀德矣作觀德亭記
泉州府學明倫堂記(王慎中)
堯舜在上設五品之教振民於飽煖之餘而免於禽獸
之患三代循是以建學為之立其官師作其宫室辨其
時物勅其條法甚修而綦隆而孟軻氏獨知其指曰所
以明人倫也民之不可使知雖堯舜猶病之而其聰明
彊敏有材智者傑然特出於衆人其材之成足以踐三
年之道其過也至於殄行而驚世智之至足以察萬物
之理其蔽也則必為邪說以誣民先王取而命之曰士
而教之於學其所為教有可得言者矣縞收端&KR1168;鞞紳
綦偪之飾而裼襲委垂之宜琮璜琚瑀齊夏和鸞之節
而步趨周折之度豆籩簠簋鐘鼓管絃為之器而酬酢
搏拊以為容典謨雅頌射御書數為之文而詠歌講誦
以為業耳目足以極視備聽口與手足足以放言恣動
然所以禁防而開發之者其為事詳而為物博如此至
其所以為是詳且博者其跡可守而其妙不可為其形
可名而其精不可言其通於天謂之命出乎命謂之性
凝神於不見不聞之表默化於無聲無臭之中形器俱
泯而思為無所日改月新而不自知其所以然其於所
謂父子君臣長幼夫婦朋友者顧若疎闊而不治簡略
而無當蓋孔子教於洙泗之濱述聖道以善其人待来
者所可聞者文章所雅言者詩書執禮所不可語人而
以待中人以上者彬彬見於魯論所載顔曾冉閔之所
答問曾不少及乎君臣父子長幼夫婦朋友之間而以
孝為問者游夏二人者而已先王所以造士孔子所以誨
人其可言者如此烏在其為明倫耶是不可以不知也
習其教而不知其所以教繇是會其高者以為發揮於
性命而不悟其為人倫之本先王之道使其高也而出
於人倫是乃所以為異端而非所以為性命也守其卑
者以為該貫乎事物而不察其為人倫之用先王之道
使其卑也而外於人倫是乃所以為曲藝而非所以為
事物也德之不一俗之不同豈獨學者失其體用哉以
子貢之賢當其未悟猶思託於事君事親以求息焉而
少休乎為道為學之倦彼不知其所學者所以學為君
臣父子夫婦長幼朋友也大學之道極於齊家治國平
天下而家國天下固非蠻貊之邦鳥獸之羣也必有人
焉居其間非謂之君臣則謂之父子非謂之夫婦則謂
之長幼朋友也人有心知志意之精主乎内有耳目手
足之動行乎外非之於君臣則之於父子非之於夫婦
則之於長幼朋友者也先王之教使之凝神默化致其
心知志意以善其内又為之設其文采備其容器制其
度數使有以禁防開發謹其耳目手足以善其外其通
於性命者行乎事物其繇於事物者合乎性命其學於
事物性命者貫乎人倫故其於家則父子親長幼序夫
婦别其於國與天下則君臣義朋友信故無一命之爵
無尺土之階而人物之性以盡齊家治國平天下之事
畢得詖行邪說無繇而作民生其時無復震驚誣惑之
憂其於君臣父子長幼夫婦朋友雖有所不知而坦然
繇之是民之所以親也親而不能明民之所以為下也
明之而使民親焉士之所以為上也泉之有學國家所
建教學之法則命於天子其來非一日矣士之聰明強
敏能自致材智以見於世者往往繇之以出而未能得
其所以教者郡侯俞公為政好以道德撫循其民養其
長老而訓其子弟惓惓於德之不一俗之不同以為是
有責乎為士者又不鄙之為不足與進且知其民之已
信而可用也乃與僚屬咨議叶謀撤明倫堂之舊而新
之以與士者講習於此堂而委記於余余謂古者立教
其具誠設然所使長治之者皆賢卿大夫以其素講之
學盛德之成倡導而鼓舞之其於化民成材尤易以侯
之賢專有長治之任而斯堂之作及其政成民信之日
士之興起發憤於斯時者宜益衆咸思捨舊棄故以聽
侯之所為雖今之去古遠矣所以禁防開發之者其具
難以一二追古而心知志意之精未有求於内而不得
也得於内未有不得於外也學之則為士不學則為民
上下之分可不勉與興造之歲月則始於壬寅七月巳
巳訖於十二月庚寅金取於帑之羡者其役鉅體大而
費不及民工不踰時亦可書也侯名咨伯平湖人繇工
部郎中出為今官云
潼關衛修學記(王維楨)
潼關衛學初正統四年建夫衛肄武而置學焉蓋歛才
敷教俾之親上嚴長之義明已乃講干戈戰陣之事則
化濡兵強故學者論文而實武之禆也學故在衛東成
化十年以避水患徙今所在西徙之時主者苟就聖廟
制儉止三丈屋卑而陋他宜有咸缺自予遊京師凡四
渡潼關見學輙嘆焉當是時指揮姚勝祖掌衛事以為
姚力且百舉顧獨後此問故則主在兵司嘉靖二十一
年四明周君至於是發謀修學遷學左右十餘家約官
地償之過當弗計制乃拓改殿兩廡崇廣皆倍昔始有
櫺星門有啟聖祠有鄉賢祠有名宦祠有神厨庫有教
官衙有號房又於其外横衢豎二坊東扁曰才全文武
西扁曰道備聖賢分區布位增無創有周君之用心如
此功且卒周君以憂去會姚指揮亦謝事諸遺木石狼
棄而莫為理二十三年休寧汪君繼覩之嚄唶焉詢功
未卒若干為露臺為葺明倫堂為泮池學遂完美無缺
當是時微汪君來念遺續斷周君勞幾廢二十四年予
以告復如關望恢恢㸌㸌驚目快心焉已見渠水遶城
中民就其門及輿人曰是即引潼水自南門入折流而
注之泮池又北折而達於黃河則汪君為也於是又賢
汪君嘆焉是役也費金三百九十兩有竒取諸修水關
之餘者周君嘗請撫按趙公劉公殷公浦公咸可之乃
興是二君者之備關也選兵籌食慎費削浮乃此獨務
侈者重道而育才苟不可更襲也予扺家汪君按部華
州遂問記且勅以訓衛之學者夫訓坊言備矣予能有
加哉無已則申其義夫聖人之道親親長長而已兵凶
戰危又視其親長輕焉武由之不振故其為教也使之
誦詩書焉以明此也習干戈焉以衛此也不聞之夾谷
之會乎躍階揮兵立折強主出身以保君竟合兩國之
好以還嚮之所謂習俎豆人也故治亂殊遭文武異用
兩設互發定難而飾治莫踰乎聖人故曰聖人萬世之
師也諸士子觀於坊瞻於廟講於學寧無感發而振厲
之乎周君名相癸未進士汪君名尚寧已丑進士並副
使周君後指揮姚勝祖經歴王仁汪君役指揮孫塤千
戶王輔學既成法皆得書
崇正書院記(李杜)
昔先王以修身正心之道著而為治能使人自約於禮
而泯其欲心故天下之風卒歸於正而治教大行於後
世其所以勸率而程督之者雖有其人與其具而非其
所專倚而甚賴也使聖人之教天下而專賴於其人與
其具則其人與具之所不及而其教且有所格而不行
而不得謂之化國蓋昔聖人慮天下之不治也必始於
正道之壊而崇其滛僻故先有以辨其分而定其志其
分田制禄都鄙有章溝塗有界以大統小以卑承尊蓋
其疆理封域之間固已截然其嚴翼肅乎其平章毋敢
有越厥志者矣其國之老少自歡於服田力穯入孝出
悌之中不知其為勞而忘其身之為賤其卿士大夫服
官秉職兢兢然有不稱之懼而若瘝於其身無慕尊賤
侈之心而不見其為逸而忘其身之為貴此所謂遊於
化國雖開之以邪僻而有所不從故天下極治及周衰
禮廢列國交争則先王封國之制自諸侯壊之而卿士
大夫各以兼并自雄於井邑之間而氓庶之賤始無以
自相長養於畎畞之内上下交征欲怨並熾而先王之
正道蕩然不存矣孔子生於周末明治亂之原乃始嫉
三家之僣禮昭兩觀之當誅堕郈費正丘甲思欲存先
王之治於魯而不可得乃與其徒講於洙泗之濱其於
富貴貧賤義利取舍為已為人處約處樂之言獨惓惓
而不置三代以前先王所以教士者三物六藝未嘗汲
汲於此也推其意蓋傷先王之正道既不得以望之民
隸而猶可冀於聰明強毅之士有以存之於不隳故使
之終日於詩書執禮文行忠信要以鼓動而薰摩之使
自泯其畔援歆羡之心則其不慮之知不學之能自有
所擴拓以及於世而獨發其藴於曾子曰吾道一以貫
之千百年間未有明摘其藴者而濓溪周子獨發之曰
一者無欲也夫所謂欲者豈專以聲臭安佚飲食男女
哉生人之所不能無聖人之所不去也蓋雖富貴貧賤
死生功名語默進退直婉取與尤不容處之以有欲之
心有欲則二無欲則一有意則二無意則一矣道而至
於無欲則飯糗茹草將終身而已矣被袗衣鼓琴二女
果若固有而已矣不義而富且貴如浮雲而巳矣其處
上下也能為唐虞之禪泰伯之逃其齊死生也能為比
干之死夷齊之餓以開一代之治則如周公之制作以
立萬世之極則如孔子之刪述大哉一也斯其貫矣堯
舜之精一非有所期於夫子而夫子之言道自不得不
出於一貫夫子之一貫非有所期於周子之明其義自
不得不出於無欲以無欲言道則雖夫婦之愚不肖皆
可以與其知能而彼自歡於服田力穡入孝出悌之中
者皆可以為聖人之徒而聰明強毅者得之則其不慮
之知不學之能自能有所拓擴以及於世而彼刑名術
數功名章句之徒殆將見之而内降聞之而起愧求正
於吾黨而有所不暇吾獨怪夫釋老之心可謂無欲矣
而儒者攻之彼自反其心之無欲也與儒者同而儒者
攻之則亦有所不服吾又有以破之而彼不得辭彼佛
氏之心可謂無欲矣然其視天下之物皆以為無足欲
也而善於忍辱忍辱之極也而至於無諍夫政失於朝
則宜諍之於朝矣禮失於家則宜諍之於家矣道失於
學則宜諍之於友矣未聞無諍而可者也彼不知吾之
無欲也未嘗欲諍也而不得不用之於不得不諍之時
彼蓋生全於儒者有諍之中而不知有諍之為功使世
皆無諍則佛氏之死久矣老氏之心可謂無欲矣然其
視天下之事皆以為無足為也遂至於搥提乎仁義絶
滅乎禮樂則其言之失視佛氏益甚矣彼不知吾之無
欲也正欲以端夫仁義禮樂之原使天下有所循而不
亂而乃以為天下之亂皆始於仁義禮樂彼自生長於
仁義禮樂之中而不知仁義禮樂之為功使世無仁義
禮樂則老氏之死亦久矣噫彼其心之無欲也與儒者
同而其功用不足以及於世則猶微有自私自利之意
介乎其中而不免有悖於孔子之所謂一者是以聖人
非之使其獲生於聖人之世而得聖人而正之則其功
用之所及又豈止於二氏哉二氏之流恥其功用之不
顯乃托於靈通冥報完精永年以自神其教則厚誣其
師失益遠矣今世之閧然從之者不知其所以得而其
閧然非之者不知其所以失故吾特本周子無欲之旨
通乎一貫者以為崇正之論而併舉二氏之無欲所以
異於聖人者使世之學者如聖人之無欲而稍異於二氏
則無不正矣噫先王之制其廢已久既無以使人自得
於無欲幸而有二氏者能自得於無欲矣而其幾微之
差又不足以有所及於物而反以為閧然從之之害則
崇正之論豈得而不作哉萬川沈公好古樂道嘗夢寐
濓溪示其所之及尹會昌度學之隙地以建神交之閣
而寫蜀山人所著太極於其上兩廡為房聚其邑之良
朝夕講焉蓋將明周子之學以達於孔氏而所作五行
論述則又若有疑於周子旁通曲喻不固前聞四方之
賢士多從之遊者役竣以呈於督學賓巖何公公嘆古
學之晦而喜其復明於公也因命其額曰崇正書院而
令請記於名筆公曰終當屬李山人耳迨予至會昌則
公已遷工部去京師公之門人諸君述其意於杜杜與
公論學多師其說故雖其既去而猶樂為之記
臨朐縣文昌閣記(馮琦)
斗魁戴筐六星曰文昌宫按天文魁主日平旦建寅德
在東方故天官書曰魁海岱以東北也然則海岱諸郡
宜祠文昌今天下學宫多祠文昌而吾朐當斗柄所建
於其照臨而獨闕如也祠文昌自博士張君始張君来
典邑庠謂間者科目晨星以堪輿之說建高閣於東門
故址為學宫左護因以奉文昌之祠計工程度官是土
者及士大夫百姓争助之貲逾年未竣而邑侯至實始
成之是役也以張君始以吳公終而移書不佞為之記
余惟文明之代地絶天通人神不雜糅今祠家多援周
天列星而以人事之斗北極也而命之為祖為師取斗
四星圖繪其象而謂之魁指戴筐六星為縞衣素舄青
童白馬而謂之文昌夫以懸象著明列宿之次乃能下
而與人通其言語文字聽其鐘鼓管籥饗其牲牢酒醴
此其說宜儒者所不道雖然神也而以人事之非禮也
神也而以神事之則禮所不禁也今夫天之有帝也星
之有君也星精降而為賢士大夫大聖賢之騎箕而列
為星也說雖在耳目之外亦安得言地天絶不相通乎
今當斗柄所建而為之祠潔粢盛備饗禮以昭大神而
大神相之以興起多士未可知也然而不敢恃也夫氣
之聚散勢之向背地形也而移之於人此亦儒者所不
道夫士受命於天乎受命於地乎吾以為在人而已世
有不祠而福靡不耕而穫今諸士無乃玩日愒月於修
業實有所闕而以乞靈於堪輿天官家其謂之何雖然
是舉也國人屬耳目焉將興起其視聽而澡祓其心志
斯不亦累土以為師保乎然而不敢恃也古稱文者精
所聚也昌者揚天紀也天垂象君子則之諸士其一乃
心凝乃神游精八極取材百代以掞天藻而敷國華為
景星為慶雲此其為文昌也大矣夫神有神之祀弗敢
廢也人有人之事弗敢失也神無廢其祀人無失其事
斯亦地絶天通人神不雜糅之義已若夫堪輿天官家
言則余不敢道之也
文章辨體彙選卷五百九十
