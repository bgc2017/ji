文章辨體彙選卷五十八
明賀復徵編
論諫七
論晉君臣(國語)
襄王使召公過及内史過賜晉惠公命吕甥卻芮相晉
侯不敬晉侯執玉卑拜不稽首内史過歸以告王曰晉
不亡其君必無後且吕卻將不免王曰何故對曰夏書
有之曰衆非元后何戴后非衆無與守邦在湯誓曰予
一人有辠無以萬夫萬夫有辠在予一人在盤庚曰國
之臧則維女衆國之不臧則維余一人是有逸罰如是
則長衆使民不可不慎也民之所急在於大事先王之
大事之必以衆濟也故祓除其心以和惠民考中度衷
以蒞之昭明物則以訓之制義庶孚以行之祓除其心
精也考中度衷忠也昭明物則禮也制義庶孚信也然
則長衆使民之道非精不和非忠不立非禮不順非信
不行今晉侯即位而背内外之賂虐其處者棄其信也
不敬王命棄其禮也施其所惡棄其忠也以惡實心棄
其精也四者皆棄則遠不至而近不和矣將何以守國
古者先王既有天下又崇立上帝明神而敬事之於是
乎有朝日夕月以教民事君諸侯春秋受職於王以臨
其民大夫士日恪位著以儆其官庶民工商各守其業
以共其上猶恐有墜失也故為車服旗章以旌之為摯
幣瑞節以鎮之為班爵貴賤以别之為令聞嘉譽以聲
之猶有散遷觧慢而著在刑辟流在裔土於是乎有夷
蠻之國有斧鉞刀墨之民而況可以滛縱其身乎夫晉
侯非嗣也而得其位亹亹怵愓保任戒懼猶曰未也若
將廣其心而遠其鄰陵其氏而卑其上將何以固守夫
執玉卑替其摯也拜不稽首誣其王也替摯無鎮誣王
無民夫天事恒象任重享大者必速及故晉侯誣王人
亦將誣之欲替其摯人亦將替之大臣享其祿弗諫而
阿之亦必及焉襄王三年而立晉侯八年而隕於韓十
六年而晉人殺懷公無胄秦人殺子金子公
論陳必亡(國語)
定王使單襄公聘於宋遂假道於陳以聘於楚火朝覿
矣道茀不可行也候不在疆司空不視塗澤不陂川不
梁野有庾積場功未畢道無列樹墾田若蓻膳宰不致
餼司里不授館國無寄寓縣無施舍民將築臺於夏氏
及陳陳靈公與孔寧儀行父南冠以如夏氏留賓弗見
單子歸告王曰陳侯不有大咎國必亡王曰何故對曰
夫辰角見而雨畢天根見而水涸本見而草木節解駟
見而隕霜火見而清風戒寒故先王之教曰雨畢而除
道水涸而成梁草木節解而備藏隕霜而冬裘具清風
至而修城郭宫室故夏令曰九月除道十月成梁其時
儆曰收而場功偫而畚挶營室之中土功其始火之初
見期於司里此先王之所以不用財賄而廣施德於天
下者也今陳國火朝覿矣而道路若塞野場若棄澤不
陂鄣川無舟梁是廢先王之教也周制有之曰列樹以
表道立鄙食以守路國有郊牧畺有寓望藪有圃草囿
有林池所以禦災也其餘無非榖土民無縣耜野無奥
草不奪民時不蔑民功有優無匱有逸無罷國有班事
縣有序民今陳國道路不可知田在草間功成而不牧
民罷於逸樂是棄先王之法制者也周之秩官有之曰
敵國賓至關尹以告行理以節逆之候人為導卿出郊
勞門尹除門宗祝執祀司里授館司徒具徒司空視塗
司寇詰姦虞人入材甸人積薪火師監燎水師監濯膳
宰致餐廪人獻餼司馬陳芻工人展車百官各以物至
賓入如歸是故小大莫不懷愛其貴國之賓至則以班
加一等益虔至於王使則皆官正涖事上卿監之若王
廵守則君親監之今雖朝也不才有分族於周承王命
以為過賓於陳而司事莫至是蔑先王之官也先王之
令有之曰天道賞善而罰滛故凡我造國無從非彛無
即慆滛各守爾典以承天休今陳侯不念胤續之常棄
其伉儷妃嬪而帥其卿佐以滛於夏氏不亦瀆姓矣乎
陳我大姬之後也棄衮冕而南冠以出不亦簡彛乎是
又犯先王之令也昔先王之教茂率其德也猶恐隕越
若廢其教而棄其制蔑其官而犯其令將何以守國居
大國之間而無此四者其能久乎六年單子如楚八年
陳侯殺於夏氏九年楚子入陳
論鬭伯比(左傳桓公十三年)(附論楚子)
楚屈瑕伐羅鬭伯比送之還謂其御曰莫敖必敗舉趾
高心不固矣遂見楚子曰必濟師楚子辭焉入告夫人
鄧曼鄧曼曰大夫其非衆之謂其謂君撫小氏以信訓
諸司以德而威莫敖以刑也莫敖狃於蒲騷之役將自
用也必小羅君若不鎮撫其不設備乎夫固謂君訓衆
而好鎮撫之召諸司而勸之以令德見莫敖而告諸天
之不假易也不然夫豈不知楚師之盡行也楚子使頼
人追之不及莫敖使徇於師曰諫者有刑及鄢亂次以
濟遂無次且不設備及羅羅與盧戎兩軍之大敗之莫
敖縊於荒谷羣帥囚於冶父以聽刑楚子曰孤之罪也
皆免之春王三月楚武王荆尸授師孑焉以伐隨將齊
入告夫人鄧曼曰余心蕩鄧曼歎曰王祿盡矣盈而蕩
天之道也先君其知之矣故臨武事將發大命而蕩王
心焉若師徒無虧王薨於行國之福也王遂行卒於樠
木之下令尹鬭祁莫敖屈重除道梁溠營軍臨隨隨人
懼行成莫敖以王命入盟隨侯且請為會於漢汭而還
濟漢而後發喪
論兵(左傳莊公十年)
春齊師伐我公將戰曹劌請見其鄉人曰肉食者謀之
又何間焉劌曰肉食者鄙未能遠謀乃入見問何以戰
公曰衣食所安弗敢專也必以分人對曰小惠未徧民
弗從也公曰犧牲玉帛弗敢加也必以信對曰小信未
爭神弗福也公曰小大之獄雖不能察必以情對曰忠
之屬也可以一戰戰則請從公與之乘戰於長勺公將
鼓之劌曰未可齊人三鼔劌曰可矣齊師敗績公將馳
之劌曰未可下視其轍登軾而望之曰可矣遂逐齊師
師既克公問其故對曰夫戰勇氣也一鼓作氣再而衰
三而竭彼竭我盈故克之夫大國難測也懼有伏焉吾
視其轍亂望其旗靡故逐之
論衛出君(左傳襄公十四年)
師曠侍於晉侯晉侯曰衛人出其君不亦甚乎對曰或
者其君實甚良君將賞善而刑滛養民如子盖之如天
容之如地民奉其君愛之如父母仰之如日月敬之如
神明畏之如雷霆其可出乎夫君神之主而民之望也
若困民之主匱神乏祀百姓絶望社稷無主將安用之
弗去何為天生民而立之君使司牧之勿使失性有君
而為之貳使師保之勿使過度是故天子有公諸侯有
卿卿置側室大夫有貳宗士有朋友庶人工商皂隸牧
圉皆有親暱以相輔佐也善則賞之過則匡之患則救
之失則革之自王以下各有父兄子弟以補察其政史
為書瞽為詩工誦箴諫大夫規誨士傳言庶人謗商旅
於市百工獻藝故夏書曰遒人以木鐸徇於路官師相
規工執藝事以諫孟春正月於是乎有之諫失常也天
之愛民甚矣豈其使一人肆於民上以從其滛而棄天
地之性必不然矣
論威儀(左傳襄公三十一年)
衛侯在楚北宫文子見令尹圍之威儀言於衛侯曰令
尹似君矣將有他志雖獲其志不能終也詩云靡不有
初鮮克有終終之實難令尹其將不免公曰子何以知
之對曰詩云敬慎威儀維民之則令尹無威儀民無則
焉民所不則以在民上不可以終公曰善哉何謂威儀
對曰有威而可畏謂之威有儀而可象謂之儀君有君
之威儀其臣畏而愛之則而象之故能有其國家令聞
長世臣有臣之威儀其下畏而愛之故能守其官職保
族宜家順是以下皆如是是以上下能相固也衛詩曰
威儀棣棣不可選也言君臣上下父子兄弟内外大小
皆有威儀也周詩曰朋友攸攝攝以威儀言朋友之道
必相教訓以威儀也周書數文王之德曰大國畏其力
小國懷其德言畏而愛之也詩云不識不知順帝之則
言則而象之也紂囚文王七年諸侯皆從之囚紂於是
乎懼而歸之可謂愛之文王伐崇再駕而降為臣蠻夷
帥服可謂畏之文王之功天下誦而歌舞之可謂則之
文王之行至今為法可謂象之有威儀也故君子在位
可畏施舍可愛進退可度周旋可則容止可觀作事可
法悳行可象聲氣可樂動作有文言語有章以臨其下
謂之有威儀也
論晉侯之疾(左傳昭公元年)
晉侯求醫於秦秦伯使醫和視之曰疾不可為也是為
近女室疾如蠱非鬼非食惑以喪志良臣將死天命不
祐公曰女不可近乎對曰節之先王之樂所以節百事
也故有五節遲速本末以相及中聲以降五降之後不
容彈矣於是有煩手滛聲慆滛心耳乃忘平和君子弗
聽也物亦如之至於煩乃舍也已無以生疾君子之近
琴瑟以儀節也非以慆心也天有六氣降生五味發為
五色徵為五聲滛生六疾六氣曰隂陽風雨晦明也分
為四時序為五節過則為菑隂滛寒疾陽滛熱疾風滛
末疾雨滛腹疾晦滛惑疾明滛心疾女陽物而晦時滛
則生内熱蠱惑之疾今君不節不時能無及此乎出告
趙孟趙孟曰誰當良臣對曰主是謂矣主相晉國於今
八年晉國無亂諸侯無闕可謂良矣和聞之國之大臣
榮其寵祿任其大節有菑禍興而無改焉必受其咎今
君至於滛而生疾將不能圖恤社稷禍孰大焉主不能
禦焉吾是以云也趙孟曰何謂蠱對曰滛溺惑亂之所
生也於文皿蠱為蠱糓之飛亦為蠱在周易女惑男風
落山謂之蠱皆同物也趙孟曰良醫也厚其禮而歸之
論魯侯不知禮(左傳昭公五年)
公如晉自郊勞至於贈賄無失禮晉侯謂女叔齊曰魯
侯不亦善於禮乎對曰魯侯焉知禮公曰何為自郊勞
至於贈賄禮無違者何故不知對曰是儀也不可謂禮
禮所以守其國行其政令無失其民者也今政令在家
不能取也有子家羈弗能用也奸大國之盟陵虐小國
利人之難不知其私公室四分民食於他思莫在公不
圖其終為國君難將及身不恤其所禮之本末將於此
乎在而屑屑焉習儀以亟言善於禮不亦遠乎君子謂
叔侯於是乎知禮
論梁丘據(左傳昭公二十年)
齊侯至自田晏子侍於遄臺子猶馳而造焉公曰唯據
與我和夫晏子對曰據亦同也焉得為和公曰和與同
異乎對曰異和如羹焉水火醯醢鹽梅以烹魚肉燀之
以薪宰夫和之齊之以味濟其不及以洩其過君子食
之以平其心君臣亦然君所謂可而有否焉臣獻其否
以成其可君所謂否而有可焉臣獻其可以去其否是
以政平而不干民無争心故詩曰亦有和羹既戒既平
鬷嘏無言時靡有争先王之濟五味和五聲也以平其
心成其政也聲亦如味一氣二體三類四物五聲六律
七音八風九歌以相成也清濁大小長短疾徐哀樂剛
柔遲速高下出入周疏以相濟也君子聽之以平其心
心平德和故詩曰德音不瑕今據不然君所謂可據亦
曰可君所謂否據亦曰否若以水濟水誰能食之若琴
瑟之專一誰能聽之同之不可也如是
論禮可為國(左傳昭公二十六年)
齊侯與晏子坐於路寢公歎曰美哉室其誰有此乎晏
子曰敢問何謂也公曰吾以為在德對曰如君之言其
陳氏乎陳氏雖無大德而有施於民豆區釜鐘之數其
取之公也薄其施之民也厚公厚歛焉陳氏厚施焉民
歸之矣詩曰雖無德與女式歌且舞陳氏之施民歌舞
之矣後世若少惰陳氏而不亡則國其國也已公曰善
哉是可若何對曰唯禮可以已之在禮家施不及國民
不遷農不移工賈不變士不濫官不滔大夫不收公利
公曰善哉吾不能矣吾今而後知禮之可以為國也對
曰禮之可以為國也久矣與天地並君令臣共父慈子
孝兄愛弟敬夫和妻柔姑慈婦聽禮也君令而不違臣
共而不貳父慈而教子孝而箴兄愛而友弟敬而順夫
和而義妻柔而正姑慈而從婦聽而婉禮之善物也公
曰善哉寡人今而後聞此禮之上也對曰先王所禀於
天地以為其民也是以先王上之
論晉君臣(國語)
柯陵之會單襄公見晉厲公視遠步高晉郤錡見單子
其語犯卻犨見其語迃郤至見其語伐齊國佐見其語
盡魯成公見言及晉難及卻犨之譖單子曰君何患焉
晉將有亂其君與三卻其當之乎魯侯曰寡人愳不免
於晉今君曰將有亂敢問天道乎抑人故也對曰吾非
瞽史焉知天道吾見晉君之容而聽三郤之語矣殆必
禍者也夫君子目以定體足以從之是以觀其容而知
其心矣目以處義足以步目今晉侯視遠而足高目不
存體而足不步目其心必異矣目體不相從何以能久
夫合諸侯國之大事也於是乎觀存亡故國將無咎其
君在會步言視聽必皆無謫則可以知悳矣視遠日絶
其義足高日棄其德言爽日反其信聽滛日離其名夫
目以處義足以踐德口以庇信耳以聽名者也故不可
不慎也偏喪有咎既喪則國從之晉侯爽二吾是以云
夫郤氏晉之寵人也三卿而五大夫可以戒懼矣高位
實疾僨厚味實腊毒今郤伯之語犯叔迃季伐犯則陵
人迃則誣人伐則掩人有是寵也而益之以三怨其誰
能忍之雖齊國子亦將與焉立於滛亂之國而好盡言
以招人過怨之本也唯善人能受盡言齊其有乎吾聞
之國德而隣於不修必受其福今君偪於晉而隣於齊
齊晉有禍可以取伯無德之患何憂於晉
論重黎(國語)
昭王問於觀射父曰周書所謂重黎實使天地不通者
何也若無然民將能登天乎對曰非此之謂也古者民
神不雜民之精爽不&KR2092;貳者而又能齊肅衷正其知能
上下比義其聖能光遠宣朗其明能光照之其聰能聽
徹之如是則明神降之在男曰覡在女曰巫是使制神
之處位次主而為之牲器時服而後使先聖之後之有
光烈而能知山川之號高祖之主宗廟之事昭穆之世
齊敬之勤禮節之宜威儀之則容貌之崇忠信之質禋
潔之服而敬恭明神者以為之祝使名姓之後能知四
時之生犧牲之物王泉之類采服之儀彛器之量次主
之度屏攝之位壇場之所上下之神氏姓之出而心率
舊典者為之宗於是乎有天地神民類物之官謂之五
官各司其序不相亂也民是以能有忠信神是以能有明
德氏神異業敬而不瀆故神降之嘉生民以物享禍灾
不至求用不匱及少皥之衰也九黎亂德民神雜糅不
可方物夫人作享家為巫史無有要質民匱於祀而不
知其福烝享無度民神同位民瀆齊盟無有嚴威神狎
民則不蠲其為嘉生不降無物以享禍灾薦臻莫盡其
氣顓頊受之乃命南正重司天以屬神命火正黎司地
以屬民使復舊常無相侵瀆是謂絶地天通其後三苗
復九黎之德堯復育重黎之後不忘舊者使復典之以
至於夏商故重黎氏世叙天地而别其分主者也其在
周程伯休父其後也當宣王時失其官守而為司馬氏
寵神其祖以取威於民曰重實上天黎實下地遭世之
亂而莫之能禦也不然夫天地成而不變何比之有
論伐蜀(秦司馬錯)
司馬錯與張儀争論於秦惠王前司馬錯欲伐蜀張儀
曰不如伐韓王曰請聞其說對曰親魏善楚下兵三川
塞轘轅緱氏之口當屯留之道魏絶南陽楚臨南鄭秦
攻新城宜陽以臨二周之郊誅周主之罪侵楚魏之地
周自知不救九鼎寶器必出據九鼎按圖籍挾天子以
令天下天下莫敢不聽此王業也今夫蜀西僻之國而
戎狄之長也敝兵勞衆不足以成名得其地不足以為
利臣聞争名者於朝争利者於市今三川周室天下之
市朝也而王不争焉顧争於戎狄去王業遠矣司馬錯
曰不然臣聞之欲富國者務廣其地欲強兵者務富其
民欲王者務博其德三資者備而王隨之矣今王之地
小民貧故臣願從事於易夫蜀西僻之國也而戎狄之
長也而有桀紂之亂以秦攻之辟如使豺狼逐羣羊也
取其地足以廣國也得其財足以富民繕兵不傷衆而
彼已服矣故拔一國而天下不以為暴利盡四海諸侯
不以為貪是我一舉而名實兩附而又有禁暴正亂之
名今攻韓劫天子劫天子惡名也而未必利也又有不
義之名而攻天下之所不欲危矣臣請謁其故周天下
之宗室也齊韓周之與國也周自知失九鼎韓自知亡
三川則必將二國并力合謀以因乎齊趙而求解乎楚
魏以鼎與楚以地與魏王不能禁此臣所謂危不如伐
蜀之完也惠王曰善寡人聽子卒起兵伐蜀十月取之
遂定蜀蜀主更號為侯而使陳莊相蜀蜀既屬秦益強
富厚輕諸侯
論憂社稷之臣(楚莫敖子華)
威王問於莫敖子華曰自從先君文王以至不糓之身
亦有不為爵勸不為祿勉以憂社稷者乎莫敖子華對
曰如華不足以知之矣王曰不於大夫無所聞之莫敖
子華對曰君王將何問者也彼有廉其爵貧其身以憂
社稷者有崇其爵豐其祿以憂社稷者有斷脰決腹一
瞑而萬世不視不知所益以憂社稷者有勞其身愁其
思以憂社稷者亦有不為爵勸不為祿勉以憂社稷者
王曰大夫此言將何為也莫敖子華對曰昔令尹子文
緇帛之衣以朝鹿裘以處未明而立於朝日晦而歸食
朝不謀夕無一日之積故彼廉其爵貧其身以憂社稷
者令尹子文是也昔者葉公子高身獲於表薄而財於
柱國定白公之禍寧楚國之事恢先君以揜方城之外
四封不廉名不挫於諸侯當此之時也天下莫敢以兵
南鄉葉公子高食田六百畛故彼崇其爵豐其祿以憂
社稷者葉公子高是也昔者吳與楚戰於栢舉兩軍之
間夫卒交莫敖大心撫其御之手顧而太息曰嗟乎子
乎楚國亡之日至矣吾將深入吳軍若扑一人若捽一人
以與大心者也社稷其庶幾乎故斷脰决腹一瞑而萬
世不視不知所益以憂社稷者莫敖大心是也昔吳與
楚戰於栢舉三戰入郢寡君身出大夫悉屬百姓離散
棼冒勃蘇曰吾被堅執銳赴強敵而死此猶一卒也不
若奔諸侯於是贏糧潛行上峥山踰深谿蹠穿膝暴七
日而薄秦王之朝雀立不轉晝吟宵哭七日不得告水
漿無入口瘨而殫悶旄不知人秦王聞而走之冠帶不
相及左奉其首右濡其口勃蘇乃蘇秦王身問之子孰
誰也棼冒勃蘇對曰臣非異楚使新造盩棼冐勃蘇吳
與楚人戰於栢舉三戰入郢寡君身出大夫悉屬百姓
離散使下臣來告亡且求救秦王顧令之起寡人聞之
萬乘之君得罪一士社稷其危今此之謂也遂出革車
千乘卒萬人屬之子滿與子虎下塞以東與吳人戰於
濁水而大敗之亦聞於遂蒲故勞其身愁其思以憂社
稷者棼冒勃蘇是也吳與楚戰於栢舉三戰入郢君王
身出大夫悉屬百姓離散蒙糓結鬭於宫唐之上舍鬭
奔郢曰若有孤楚國社稷其庶幾乎遂入大宫負離次
之典以浮於江逃於雲夢之中昭王反郢五官失法百
姓昏亂蒙糓獻典五官得法而百姓大治此蒙糓之功
多與存國相若封之執珪田六百畛蒙糓怒曰糓非人
臣社稷之臣苟社稷血食餘豈患無君乎遂自棄於磨
山之中至今無冒故不為爵勸不為祿勉以憂社稷者
蒙糓是也王乃太息曰此古之人也今之人焉能有之
耶莫敖子華對曰昔者先君靈王好小腰楚士約食馮
而能立式而能起食之可欲忍而不入死之可惡然而
不避華聞之其君好發者其臣決拾君王直不好若君
王誠好賢此五臣者皆可得而致之
謀不與齊東地(慎子)
楚襄王為太子之時質於齊懷王薨太子辭於齊王而
歸齊王隘之予我東地五百里乃歸子子不予我不得
歸太子曰臣有傅請退而問傅傅慎子曰獻之地所以
為身也愛地不送死父不義臣故曰獻之便太子入致
命齊王曰敬獻地五百里齊王歸楚太子太子歸即位
為王齊使車五十乘來取東地於楚楚王告慎子曰齊
使來求東地為之柰何慎子曰王明日朝羣臣皆令獻
其計上柱國子良入見王曰寡人之得求反主墳墓復
羣臣歸社稷也以東地五百里許齊齊令使來求地為
之柰何子良曰王不可不與也王身出玉聲許強萬乘
之齊而不與則不信後不可以約結諸侯請與而復攻
之與之信攻之武臣故曰與之子良出昭常入見王曰
齊使來求東地五百里為之柰何昭常曰不可與也萬
乘者以地大為萬乘今去東地五百里是去戰國之半
也有萬乘之號而無千乘之用也不可臣故曰勿與常
請守之昭常出景鯉入見王曰齊使來求東地五百里
為之柰何景鯉曰不可與也雖然楚不能獨守王身出
玉聲許萬乘之強齊也而不與負不義於天下楚亦不
能獨守臣請西索救於秦景鯉出慎子入王以三大夫
計告慎子曰子良見寡人曰不可不與也與而復攻之
常見寡人曰不可與也常請守之鯉見寡人曰不可與
也雖然楚不能獨守也臣請索救於秦寡人誰用於
三子之計慎子對曰王皆用之王怫然作色曰何謂也
慎子曰臣請效其說而王且見其誠然也王發上柱國
子良車五十乘而北獻地五百里於齊發子良之明日
遣昭常為大司馬令往守東地遣昭常之明日遣景鯉
車五十乘西索救於秦王曰善乃遣子良北獻地於齊遣
子良之明日立昭常為大司馬使守東地又遣景鯉西
索救於秦子良至齊齊使人以甲受東地昭常應齊使
曰我典主東地且與死生悉五尺至六十三十餘萬敝
甲鈍兵願承下塵齊王謂子良曰大夫來獻地今常守
之何如子良曰臣身受命敝邑之主是常矯也王攻之
齊王大興兵攻東地伐昭常未涉強秦以五十萬臨齊
右壤曰夫隘楚太子弗出不仁又欲奪之東地五百里
不義其縮甲則可不然則願待戰齊王恐焉乃請子良
南道楚西使秦解齊患士卒不用東地復全
論講秦(趙虞卿)
秦趙戰於長平趙亡一都尉趙王召樓昌與虞卿曰軍
戰不勝尉係死寡人使卷甲而趨之何如樓昌曰無益
也不如發重使而為講虞卿曰夫言講者以為不講軍
必破而制講者在秦且王之論秦也欲破王之軍乎其
不邪王曰秦不遺餘力矣必且破趙軍虞卿曰王聊聽
臣發使出重寶以附楚魏楚魏欲得王之重寶必入吾
使趙使入楚魏秦必疑天下合從也且必恐如此則講
乃可為也趙王不聽與平陽君為講發鄭朱入秦秦内
之趙王召虞卿曰寡人使平陽君講秦秦已納鄭朱矣
子以為奚如虞卿曰王必不得講軍必破矣天下之賀
戰勝者皆在秦矣鄭朱趙之貴人也而入於秦秦王與
應侯必顯重以示天下楚魏以趙為講必不救王秦知
天下不救王則講不可得成也趙卒不得講軍果大敗
王入秦秦留趙王而後許之講
論相(魏李克)
魏文侯謂李克曰先生嘗教寡人曰家貧則思良妻國
亂則思良相今所置非成則璜二子何如李克對曰臣
聞之卑不謀尊疎不謀戚臣在闕門之外不敢當命文
侯曰先生臨事勿讓李克曰君不察故也居視其所親
富視其所與達視其所舉窮視其所不為貧視其所不
取五者足以定之矣何待克哉文侯曰先生就舍寡人
之相定矣李克趨而出過翟璜之家翟璜曰今者聞君
召先生而卜相果誰為之李克曰魏成子為相矣翟璜
忿然作色曰以耳目之所覩記臣何負於魏成子西河
之守臣之所進也君内以鄴為憂臣進西門豹君謀欲
伐中山臣進樂羊中山已拔無使守之臣進先生君之
子無傅臣進屈侯鮒臣何以負於魏成子李克曰且子
之言克於子之君者豈特比周以求大官哉君問而置
相非成則璜二子何如克對曰君不察故也居視其所
親富視其所與達視其所舉窮視其所不為貧視其所
不取五者所以定之矣何待克哉是以知魏成子之為
相也且子安得與魏成子比乎魏成子以食祿千鐘什
九在外什一在内是以東得卜子夏田子方叚干木此
三人者君皆師之子之所進五人者君皆臣之子惡得
與魏成子比也翟璜逡廵再拜曰璜鄙人也失對願卒
為弟子
論留楚太子(周蘇秦)
楚王死太子在齊質蘇子謂薛公曰君何不留楚太子
以市其下東國薛公曰不可我留太子郢中立王然則
是我抱空質而行不義於天下也蘇子曰不然郢中立
王君因謂其新王曰與我下東國吾為王殺太子不然
吾將與三國共立之然則下東國必可得也蘇子之事
可以請行可以令楚王亟入下東國可以益割於楚可
以忠太子而使楚益入地可以為楚王走太子可以忠
太子使之亟去可以惡蘇子於薛公可以為蘇子請封
於楚可以使人說薛公以善蘇子可以使蘇子自解於
薛公蘇子謂薛公曰臣聞謀泄者事無功計不决者名
不成今君留楚太子者以市下東國也非亟得下東國
者則楚之計變變則是君抱空質而負名於天下也薛
公曰善為之柰何對曰臣請為君之楚使亟入下東國
之地楚得成則君無敗矣薛公曰善因遣之故曰可以
請行也謂楚王曰齊欲奉太子而立之臣觀薛公之留
太子者以市下東國也今王不亟入下東國則太子且
倍王之割而使齊奉已楚王曰謹受命因獻下東國故
曰可以使楚亟入地也謂薛公曰楚之勢可多割也薛
公曰柰何請告太子其故使太子謁之君以忠太子使
楚王聞之可以益入地故曰可以益割於楚謂太子曰
齊奉太子而立之楚王請割地以留太子齊少其地太
子何不倍楚之割地而資齊齊必奉太子太子曰善倍
楚之割而延齊楚王聞之恐益割地而獻之尚恐事不
成故曰可以使楚益入地也謂楚王曰齊之所以多割
地者挾太子也今已得地而求不止者以太子權王也
故臣能去太子太子去齊無辭必不倍於王也王因馳
強齊而為交齊辭必聽王然則是王去讎而得齊交也
楚王大說曰請以國因故曰可以為楚王使太子亟去
也謂太子曰夫剬楚者王也以空名市者太子也齊未
必信太子之言也而楚功見矣楚交成太子必危矣太
子其圖之太子曰謹受命乃約車而暮出故曰可以使
太子亟去也蘇子使人謂薛公曰夫勸留太子者蘇子
也蘇子非誠以為君也且以便楚也蘇子恐君之知之
故多割楚以滅跡也今勸太子去者又蘇子也而君弗
知也臣竊為君疑之薛公大怒於蘇子故曰可以使人
惡蘇子於薛公也又使人謂楚王曰夫使薛公留太子
者蘇子也奉王而代立楚太子者又蘇子也割地因約
者又蘇子也忠王而走太子者又蘇子也今人惡蘇子
於薛公之以其為齊薄而為楚厚也願王之知之楚王
曰謹受命因封蘇子為武貞君故曰可以為蘇子請封
於楚也又使景鯉請薛公曰君之所以重於天下者以
能得天下之士而有齊權也今蘇子天下之辯士也世
與少有君因不善蘇子則是圍塞天下士而不利說途
也夫不善君者且奉蘇子而於君之事殆矣今蘇子善
於楚王而君不蚤親則是與楚為讎也故君不如因而
親之貴而重之是君有楚也薛公因善蘇子故曰可以
為蘇子說薛公以善蘇子
文章辨體彙選卷五十八
