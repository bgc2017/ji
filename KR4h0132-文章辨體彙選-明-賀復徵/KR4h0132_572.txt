文章辨體彙選卷五百七十二
明賀復徵編
記十三(園墅)
獨樂園記(宋司馬光)
孟子曰獨樂樂不若與人樂樂與少樂樂不若與衆樂
樂此王公大人之樂非貧賤者所及也孔子曰飯蔬食
飲水曲肱而枕之樂亦在其中矣顔子一簞食一瓢飲
不改其樂此聖賢之樂非愚者所及也若夫鷦鷯巢林
不過一枝鼴鼠飲河不過滿腹各盡其分而安之此乃
迂叟之所樂也熙寧四年迂叟始家洛六年買田二十
畝扵尊賢坊北闕以為園其中為堂聚書出五千卷命
之曰講書堂堂南有屋一區引水北流貫宇下中央為
沼方深各三尺疏水為五派注沼中狀若虎爪自北伏
流出北階懸注庭下狀若象鼻自是分而為二渠繞庭
四隅會扵西北而出命之曰弄水軒堂北為沼中央有
島島上植竹圍周三丈狀若玉玦攬結其杪如漁人之
廬命之曰釣魚庵沼北横屋六楹厚其墉茨以禦烈日
開戶東出南北列軒牖以延涼颸前後多植美竹為清
暑之所命之曰種竹齋沼東治地為百有二十畦雜蒔
草藥辨其名物而揭之畦北植竹方徑丈狀若碁局屈
其杪交相掩以為屋植竹扵其前夾道如步廊皆以蔓
藥覆之四周植木藥為藩爰命之曰採藥圃圃南為六
欄芍藥牡丹雜花各居其二每種止植兩本識其名狀
而已不求多也欄北為亭命之曰澆花亭洛城距山不
遠而林薄茂密常若不得見乃扵園中築臺作屋其上
以望萬安轘轅至扵太室命之曰見山臺迂叟平日多
處堂中讀書上師聖人下友羣賢窺仁義之原探禮樂
之緒自未始有形之前暨四達無窮之外事物之理舉
集目前所病者學之未至夫又何求扵人何待扵外哉
忘倦體疲則投竿取魚執衽採藥汲渠灌花摻斧剖竹
灌熱盥手臨高縱目逍遙猖𦍕唯意所適明月時至清
風自來行無所牽止無所柅耳目肺腸悉為已有踽踽
焉洋洋焉不知天壤之間復有何樂可以代此也因合
而命之曰獨樂園或咎迂叟曰吾聞君子所樂必與人
共之今吾子獨取足扵已不以及人其可乎迂叟謝曰
叟愚何得比君子自樂恐不足安能及人况叟之所樂
者薄陋鄙野皆世之所棄也雖推以與人人且不取豈
得強之乎必也有人肯同此樂則再拜而獻之矣安敢
專之哉
定州衆春園記(韓琦)
天下郡縣無遠邇小大位署之外必有園池臺榭觀游
之所以通四時之樂前人勤而興之後輒廢焉者盖私
扵其心惟已之利者之所為也彼私而利者不過曰吾
之所治傳舍焉耳滿歲則委之而去苟前之所為尚足
以容吾寢食飲咲扵其間可矣何必勞而葺之以利後
人而使好事者以為勤人而務不急徒取戾焉吾不為
也噫彼專一人之私以自利宜其所見者隘而弗為也
公扵其心而達衆之情者則不然夫官之脩職農之服
田工之治器商之通貨早暮汲汲以憂其業皆所以奉
助公上而養其室家當良辰嘉節豈無一日之適以休
其心乎孔子曰百日之蜡一日之澤子貢且猶不知况
私而自利者哉中山之地自唐天寶失御盜據戎猾兵
革殘困民不知為生之樂者百有餘年至我朝而後始
見太平亭障一清生䫫蕃育不有時序觀游之所俾是
四民間有一日之適以樂太平之事而知累聖仁育之
深者守臣之過也非公扵其心而達衆之情者又安及
此乎郡城東北隅瀦水為塘廣百餘畝植柳數萬本亭
榭花卉之盛冠扵北垂盖今宣徽李公昭亮始興之後
寔廢焉予之來懼陷其心扵不公也復完而興之凡棟
宇樹藝前所未備者一從新意罔有漏缺又治長堤鑿
門西南隅以便游者扵是園池之勝益倍疇昔總而名
之曰衆春園庶乎良辰佳節太守得與吏民同一日之
適游覽其間以通乎聖時無事之樂此其意也後之人
視園之廢興其知為政者之用心焉
薛氏樂安莊園亭記(范純仁)
蒲舜都也秦分為河東郡地沃人富自漢唐至今為秦
晉之都會固宜人物之多竒也薛氏為河東著姓世有
顯人皇朝樞密直學士樂安公以清德直道事太宗及
真宗皇帝門族尤盛今中大夫公即其第幾子也象賢
繼世詔封五郡三領部使四典巨鎮高識懿行為時名
臣六十丐閒七十請老以三品歸第乃扵郡郭之東北
披岡帶河擇爽塏之地遠城市之喧築室以居焉因所
封之郡名之曰樂安莊前啟重門内曰含幽閉關却掃
非幽人佳客履迹罕至南北分為二園其西種杏種柏
中曰静居内外重寢妍華芳卉交植扵庭疎竹蕭蕭夀
石雪頂開軒對之各以為名其北曰逸老堂乃公寄傲
宴息之所也其東曰三經堂以藏儒道釋氏之書公以
寄懷扵簡册也其西曰無無堂公自以無欲無營又取
夫莊生之言而名之也東南構亭築址數仞中條太華
列峙如屏其最近者有五老峯因名曰五老榭次東為
臺登覽曠迥清宵月明千里如晝名曰日月臺莊西北
隅據垣乘高下列蔬圃時使老圃村童引水溉畦名曰
瞻蔬臺積土踰尺周植美楸春花夏隂如幄如盖名曰
楸壇芳條雲布繁英玉坼垂架飄香深若洞戶名曰酴
醿䲧修篁擁徑翠影蒙密新筠解籜嘉色如染名曰猗
猗塢衆木交隂晝不見日清風自來好鳥時下名曰翠
隂塢鑿井轉車以汲甘泉或沈浮瓜李揮弄冰雪或烹
茶&KR0034;蔬飲啜飴醴外設客舍庖廩庇庫殆將百楹其締
溝製作儉而適用潔而不華夏無蠅蚋之苦冬無風霰
之患其服用皆陶器梨床褐裘葛衣俾君子有以取法
小人無所可欲盖盡得夫郊居之道或霽色澄明開軒
極望或落花滿徑曳杖行吟或解榻留賓壺觴共醉或
焚香啟閣圖書自娛逍遙遂性不覺歲月之改而年夀
之長也此其游適之樂居處之安又稱其莊之名矣今
士大夫或身老食貧而退無以居或高門大第而勢不
得歸自非厚積累之德鍾清閒之福安能享此樂哉愚
今老矣固將倣公而退也以人事之難必姑識公之善
處以自勉示公名俅字肅之
真州東園記(歐陽修)
真為州當東南之水會故為江淮兩浙荆湖發運使之
治所龍圖閣直學士施君正臣侍御史許君子春之為
使也得監察御史裏行馬君仲塗為其判官三人者樂
其相得之歡而因其暇日得州之監軍廢營以作東園
而日往遊焉歲秋八月子春以其職事走京師圖其所
謂東園者來以示予曰園之廣百畝而流水横其前清
池浸其右高臺起其北臺吾望以拂雲之亭池吾俯以
澄虚之閣水吾泛以畫舫之舟敞其中以為清讌之堂
闢其後以為射賓之圃芙渠芰荷之的歴幽蘭白芷之
芬芳與夫佳花美木列植而交隂此前日之蒼煙白露
而荆棘也高甍巨桷水光日影動搖而下上其寬閑深
靚可以答遠響而生清風此前日之頽垣斷塹而荒墟
也嘉時令節州人士女嘯歌而管絃此前日之晦冥風
雨鼪鼯鳥獸之嘷音也吾扵是信有力焉凡圖之所載
盖其一二之略也若乃升于高以望江山之遠近嬉于
水而逐魚鳥之浮沈其物象意趣登臨之樂覽者各自
得焉凡工之所不能畫者吾亦不能言也其為我書其
大概焉又曰真天下之衝也四方之賓客往來者吾與
之共樂于此豈獨私吾三人者哉然而池臺日益以新
草樹日益以茂四方之士無日而不來而吾三人者有
時而皆去也豈不眷眷扵是哉不為之記則後孰知其
自吾三人者始也予以謂三君子之材賢足以相濟而
又協于其職知所後先使上下給足而東南六路之人
無辛苦愁怨之聲然後休其餘閑又與四方之賢士大
夫共樂扵此是皆可嘉也乃為之書
李秀才東園亭記(歐陽修)
修友李公佐有亭在其居之東園今年春以書抵洛命
修志之李氏世家隨隨春秋時稱漢東大國魯桓之後
楚始盛隨近之常與為鬭國相勝敗然怪其山川土地
既無高深壯厚之勢封域之廣與鄖蓼相介纔一二百
里非有古疆諸侯制度而為大國何也其春秋世未嘗
通中國盟會朝聘僖二年方見扵經以伐見書哀之元
年始約列諸侯一會而罷其後乃希見僻居荆夷盖扵
蒲騷鄖蓼小國之間特大而已故扵今雖名藩鎮而實
下州山澤之産無美材土地之貢無上物朝廷達官大
人自閩陬嶺徼出而顯者往往皆是而隨近在天子千
里内幾一百年間未出一士豈其痺貧薄陋自古然也
予少以江南就食居之能道其風土地既瘠枯民給生
不舒愉雖豐年大族厚聚之家未嘗有樹林池沼之樂
以為歲時休暇之嬉獨城南李氏為著姓家多藏書訓
子孫以學予為童子與李氏諸兒嬉其家見李氏方治
東園往求美草一一手植周視封樹日日去來園間甚
勤李氏夀終公佐嗣家又搆亭其間益修先人之所為
予亦壯不復過其家已而去客漢沔遊京師久而乃歸
復行城南公佐引予登亭上周尋童子時所見則樹之
蘖者抱昔之抱者枿草之茁者叢荄之甲者今果矣問
其遊兒則有子如予童子之歲矣相與逆數昔時則扵
今七閏矣然忽忽如前日事因歎嗟徘徊不能去噫予
方仕宦奔走不知再至城南登此亭復幾閏幸而再至
則東園之物又幾變也計亭之梁木其蠧瓦其溜石物
其泐乎隨雖陋非予鄉然予之長也豈能忘情扵隨哉
公佐好學有行鄉里推之與予友盖明道二年十月十
二日也
靈壁張氏園亭記(蘇軾)
道京師而東水浮濁流陸走黃塵陂田蒼莽行者勌厭
凡八百里始得靈壁張氏之園扵汴之陽其外修竹森
然以高喬木蓊然以深其中因汴之餘浸以為陂池取
山之怪石以為巖阜蒲葦蓮茨有江湖之思椅桐檜柏
有山林之氣竒花美草有京洛之態華堂厦屋有吳蜀
之巧其深可以隠其富可以養果蔬可以飽鄰里魚鼈
筍茹可以餽四方之賓客余自彭城移守吳興由宋登
舟三宿而至其下肩與叩門見張氏之子碩碩求余文
以記之維張氏世有顯人自其伯父殿中君與其先人
通判府君始家靈壁而為此園作臯蘭之亭以養其親
其後出仕扵朝名聞一時推其餘力日增治之扵今五
十餘年矣其木皆十圍岸谷隠然凡園之百物無一不
可人意者信其用力之多且久也古之君子不必仕不
必不仕必仕則忘其身必不仕則忘其君譬之飲食適
扵饑飽而已然士罕能蹈其義赴其節處者安扵故而
難出出者狃扵利而忘反扵是有違親絶俗之譏懷禄
苟安之弊今張氏之先君所以為其子孫之計慮者遠
且周是故築室蓻園扵汴泗之間舟車冠盖之衝凡朝
夕之奉燕遊之樂不求而足使其子孫開門而出仕則
跬步市朝之上閉門而歸隠則俯仰山林之下扵以養
生治性行義求志無適而不可故其子孫仕者皆有循
吏良能之稱處者皆有節士廉退之行盖其先君子之
澤也余為彭城二年樂其土風將去不忍而彭城之父
老亦莫余厭也將買田扵泗水之上而老焉南望靈壁
鷄犬之聲相聞幅巾杖履歲時往來扵張氏之園以與
其子孫遊將必有日矣元豐二年三月二十七日記
揚州新園亭記(王安石)
諸侯宫室臺榭講軍實容爼豆各有制度揚古今大都
方伯所治處制度狹庳軍實不講俎豆無以容不以偪
諸侯哉宋公至自丞相府化清事省喟然有意其圖之也
今太常刁君實集其意會公去鎮鄆君即而考之占府
乾隅夷茀而基因城而垣並垣而溝周六百步竹萬箇
覆其上故高亭在垣東南循而西三十軏作堂曰愛思
道僚吏之不忘宋公也堂南北鄕袤八筵廣六筵直北
為射埒列樹八百本以翼其旁賓至而享吏休而宴于
是乎在又循而西十有二軏作亭曰隸武南北鄉袤四
筵廣如之埒如堂列樹以鄉歲時教士戰射坐作之法
于是乎在始慶歴二年十二月某日凡若干日卒功云
初宋公之政務不煩其民是役也力出于兵材資于官
之饒地瞰于公宫之隙成公志也噫揚之物與監東南
所規仰天子宰相所垂意而選繼宜有若宋公者乎宜
有若刁君者乎金石可弊此無廢已
金鄉張氏重修園亭記(晁補之)
濟為州治鉅野下土草木不殖其西北無山東南五十
里乃有山而金陵其東南邑故緡城地云嘗鑿山得金
因為金山縣凡平地淺山無金此山乃有金知其地氣
與並澤異凡九榖果蓏土有宜有不宜此咸宜若松檜
梅櫾遷乎其地而不能為良者植此皆良又不可知也
以余為兒時所聞見其俗饒美大家率輕作業樂善而
好士厚子弟扵學游客晨夜相面背于門庖無熄煙然
不勌又好為園圃游樂事以相尚而非為利張氏其甲
也其先世豐人太宗時侍御史肅字穆之以敢言不苟
合四十謝事為王黃州所畏始起家而顯者也御史子
畋字無逸高介有父風亦早弃事初壊田作此園佳木
異卉錯置竹萬竿出郭門而望蓊然秀色横野其陽金
梭嶺隂賀溝起伏異狀其外莽蒼無際目極可喜無逸
得此因忘仕宦意而故張公安道石公曼卿皆與往來
良厚園有亭曰先春張公客游愛之石公為宰每醉而
忘返也皆有詩留亭上兩公前輩偉人傑士不妄以詩
與人也盖六七十年矣前此無逸子孝綽孝基孝孫亦
善士好客能修其先人之業猶及與余先大夫游聞先
大夫稱焉不知園幾時廢而元符中余南歸始自鉅野
遷此邑並嶺行溝上秋稼離離雉驚起馬前館無遺址
桃李不復在獨兩老檜離立穀壠間風雨摧剥蒼皮白
枝龍虎躩拏而上數千尺道衍隰而來未見也下馬半
嶺北望南武七日諸山或斷或續屏列遠陸如畫其南
數百鳬雁飛集鳴唼聲回望白水明滅桑野間意甚樂
之順塗而詠吾居不可以易此也因買田築室距百步
時時至其地捫檜坐石至扵日入悵然惜兩公之跡將
冺而恨無逸之不復見也而其孫大方從余游久乃語
之大方則啾然有間曰此固張氏地請復焉未數歲則
築垣移植如其故徑檻旁午草木扶疎矣且營三亭曰
先春其舊名也曰樂意曰生香因曼卿之詩也又礲三
石來言曰其一求文以記其事其二請書兩公詩與記
俱傳也余欣然曰吾里俗衰不有君子何以使復善且
為近市利日不足鋤犁腹飽則載粟入城市買士宅士
無邑居故吾里之為士者微今子獨能羞而反之不致
求羸餘既異俚俗意而憂世家之墜念祖父之所嘗游
賢公才士之跡至此而俱熄也慨然圖復之又欲因文
以傳尤異余何愛不為子記之亦稍稍化吾里持家猶
子豈但數過子相羊樂飲無人之境以忘吾老如是而
已也大觀二年七月十八日潁川晁補之記
湖州石林記(范成大)
石湖居士以乾道壬辰冬發吳郡帥廣西行十日至湖
州將游北山石林入山松桂深幽絶無塵事過大嶺乃
至石林則棟宇乃傾頽惟正堂無恙堂正面卞山之高
峰層巒空翠照衣袂略似上天竺白雲堂所見而加雄
偉自堂西過二小亭佳石錯立道周至西巖石益竒且
多有小堂曰承詔葉公自歸守先隴經始此堂後以天
官召還受命扵此因以為名焉其旁登高有羅漢巖石
詭皆嵌空装綴巧過鐫劖自西巖回步至東巖石之高
壯礨砢又過西巖小亭亦頽矣葉公好石盡力剔山骨
森然發露若林而開徑扵石間亦有自他所移徙置道
旁以補闕空者方公著書釋經扵堂上四方學士聞風
仰之如璇璣景星語石林所在又如仙都道山欲至不
可得盖棺未幾而其家已不能守或謂此地離人太遠
岑蔚荒虚非大官部曲衆多者難久處又云公歿後山
鬼搶攘暮夜與人錯行婦子不能安室故諸郎去之云
出石林飯旌善寺葉氏墳祠也霅川有兩玲瓏山石林
為大玲瓏又有小玲瓏在長興縣界路口聞其尤勝石
林遂過之小玲瓏今屬之沈氏此山石色微黃而更竒
古一丘悉空中洞穴千數皆傍相通貫故名玲瓏泉聲
瀉三磴中窈如深谷前小池石如牛馬虺隤其中池後
山屏上洗出之石襞積嵌巖巧怪萬狀缺罅清泉泓泓
叢桂覆其上亭館既無人居亦漸荒廢霅川特無好事
能捐厚貲買之沈氏雖不得山亦足以豪矣玲瓏山杜
牧之所游即石林是以小玲瓏脱出而加勝云
沱西别業記(明何景明)
沱出于江予嘗浮江下峽所束勢漂疾淪滙瀾湧漩洑
莫得旁展既入荆地平溢十數里其勢始得自縱乃有
别出若沱者焉沱至華容則蜿蜒逥復帶城抱郭起伏
皆與重岡曲壠相隠顯又瑩澈可鏡乃知其地多秀産
固有山川蔭之也吾郡守孫公華容人間以是語之公
曰沱之西吾别業在焉始吾遊沱西見其地膏場繡澮
可以稼穡水有青赤雜色之魚可以罾網中又夷爽可
搆而湖山四塞又可以眺而得也遂購得之他日獲解
宦將惟是以終而子昔嘗得其概為我記一言予業已
竒公曰是予所云華容秀産也既公之子世其者來從
予游予益竒之曰是又所謂秀産也而愈益信山川之
能蔭也孰知予向所見山川者固公家物也公在壯歲
官至郡大夫而聲績懋著向往方殷未可以言退也然
予見今之士者多以官為家而歸則無所終公乃預有
是計其明達邈有弗可逮也别業至邑三里地名三里
店東牆以城睥睨互出林表西峙白鼎後為黃湖前有
湖曰田家湖湖之外為禹山列如屏障雜見丹碧雲烟
之所出入光景之所射映朝夕四時之所變化不可紀
狀而公誠有成功引退之時日處其中治田灌園持書
訓子孫暇則置酒召客相與投壺彈棋無不可樂者此
固公所先畫于心而奚俟乎予言也既紀其勝復為沱
水四章他日過沱西之堂幸歌以自侑詞曰沱之水清
且漣兮宜爾子孫秀且賢兮沱之滸有田膴膴我往于
田其實碩甫沱之中其夷可宫我日以居裕其有終沱
之外其山若會予日以絃用綏我年
弇山園記(王世貞)
自大橋稍南皆闤闠可半里而殺其西忽得徑曰鐡猫
弄頗猥鄙循而西三百步許弄窮稍折而南復西不及
弄之半為隆福寺其前有方池延袤二十畝左右舊圃
夾之池渺渺受煙月令人有苕霅間想寺之右即吾弇
山園也亦名弇州園前横清溪甚狹而夾岸皆植垂柳
蔭枝樛互如一本溪南張氏腴田數畝至麥寒禾煖之
日黃雲鋪野時時作餅餌香令人有炊宜城飯想園之
西為宗氏墓古松柏十餘株其又西則漢夀亭侯廟碧
瓦雕甍崷崪雲表此皆輔吾園之勝者也園之中為山
者三為嶺者一為佛閣者二為樓者五為堂者三為書
室者四為軒者一為亭者十為修廊者一為橋之石者
二木者六為石梁者五為洞者為灘若瀨者各四為流
杯者二諸巖磴澗壑不可以指計竹木卉草香藥之類
不可以勾股計此吾園之有也園畝七十而贏土石得
十之四水三之室廬二之竹樹一之此吾園之概也宜
花花高下點綴如錯繡游者過焉芬色殢眼鼻而不忍
去宜月可汎可陟月所被石若益而古水若益而秀恍
然若憩廣寒清虚府宜雪登高而望萬堞千甍與園之
峰樹高下凹凸皆瑤玉目境為醒宜雨濛濛霏霏濃澹
深淺各極其致縠波自文鯈魚飛躍宜風碧篁白楊琮
琤成韻使人忘倦宜暑灌木崇軒不見畏日輕涼四襲
逗弗肯去此吾園之勝也吾自納鄖節即栖託扵此晨
起承初陽聽醒鳥晩宿弄夕照聽倦鳥或躡短屐或呼
小舠相知過從不迓不送清酒時進釣溪腴以佐之黃
梁欲熟摘野鮮以導之平頭小奴枕簟後隨我醉欲眠
客可且去此吾居園之樂也守相達官千旄過從勢不
可卻攝衣冠而從之呵殿之聲風景為殺性畏烹宰盤
筵餖飣竟夕不休此吾居園之苦也園所以名弇山又
曰弇州者何始余誦南華而至所謂大荒之西弇州之
北意慕之而了不知其處及考山海西經有云弇州之
山五彩之鳥仰天名曰鳴鳥爰有百樂歌儛之風有軒
轅之園南棲為吉不夀者乃八百歲不覺爽然而神飛
仙仙傞傞旋起旋止曰吾何敢望是始以名吾園名吾所
譔集以寄其思而已乃不意從上直游屏家室栖扵一
茅宇之下偶展穆天子傳得其事曰天子觴西王母扵
瑤池之上天子遂驅升扵弇山乃紀其跡于弇山之石
而樹之槐眉曰西王母之山則是弇山者帝嫗之樂邦
而羣真之琬琰也景純先生乃僅以為弇兹入日地夫
奄兹在鳥鼠西南三百六十里其中多砥礪固可刻而
去隴首不遠二傳皆先生筆遂忘之耶則不佞所名園
與名所撰集者雖瞿然愧亦竊幸其扵古文闇合矣自
余園之以鉅麗聞諸與園鄰者游以日數他友生以旬
數而今計余跡歲不能五六過則余且去而為客乃猶
竊弇山之號而又重之以記得無尚有所係耶夫志大
乘者不貪帝釋宫苑藉令從穆滿後以登弇山之巔吾
且一寓目而過之而況區區數十畝宫也且吾向者有
百樂不能勝一苦而今者幸而併所謂苦與樂而盡付
之烏有之鄉我又何係也夫山河大地皆幻也吾姑以
幻語志吾幻而已
小崑山讀書處記(王世貞)
崑山為吳屬邑中有山巋然以是得號故老云此馬鞍
山也去華亭之西南十八里乃真為崑山今以崑山之
為邑故辱之曰小崑山是故婁侯陸遜之孫機雲所讀
書處也然其大實不能當馬鞍之半而又以地偏而水
迂不為使輈游槳之所便習今年丙戌春友生徐孟儒
陳仲醇游焉其阯蝕民居逶迤而上至半嶺而有佳木
美箭之屬其勝始露更上數十武為石塔而郡之所誇
九峰三泖者悉歸焉二子樂之挾塔僧而下與偕東過
一庄墅楚楚僧曰是鄉老陳姓之室也業且售之無為
主者問其直止是三十金二子適有某甲饋欲返其槖
而不可曰士衡不云乎彷彿谷水陽婉孌崑山隂即此
地也夫誦其詩不知其人可乎請售其地而祠之置丙
舍以歲時賡詩書其中太原王辰玉聞而欣然為助其
不給乃稍稍更飭之其居前俯清溪左右壘黃石為短
垣其陽獨闕樹槿藩之曰槿垣中有堂三楹頗整靚斑
竹千竿擁之蒼翠襲几席曰湘玉堂側室蕉數本輔之
以長夏弄碧可念曰蕉室中奉二陸主又曰二陸香火
處有石刻曇陽子古篆心經梓龐居士集庋焉祠之後
左偏石巖高可數十丈空闊瑰竒石楠十餘樹覆之石
皆作紫紺色曰赭石壑竹後小池蜿&KR1256;至屋角而盡蘋
藻空明鯈魚出沒曰蝌斗灣出種藩門則所謂清流者
其淺可以菱菱熟則紅如夕霞曰紅菱渡渡之東板橋
横焉左右多垂楊曰楊柳橋稍折而東堰水一區方廣
三畝馴鶴浴之沒不能踁曰洗鶴溪斑竹之餘勢上延
山椒芟其繁者得地而亭曰花麓亭湘玉堂之陽與祠
之左為廣場且六畝二子念欲雜蒔諸花卉實之而槖
裝恥矣乃自草疏請諸戚執曰為此塗澤此石者花為
我暎帶此水者花為我挽客趾者花為我娛二陸先生
之靈者花即捐花而惠之百不為多一不為少稱意而
已俟花成當目之曰乞花場場之右方有井洌而甘亦
前目之曰澆花井而屬山人為記夫以二子之所偶遊
而得真崑山以崑山而得二陸之遺縱扵千載之後起
哀魄腐骨而聲施之久絶之血胤一嘘而熒然復覩香
火兹非文士厚幸哉雖然以二陸才不能保首陽之操
而失身扵讐國又不能沈幾辨勢而失身扵伉王晉陽
之甲士衡戎首卒不勝而以讒死士龍狡狡差稱循吏
然以大節竟胡當也二子勉乎哉即藝文一技耳能使
千載之後若新而况不但為藝文者又當何如也扵是
呼筆紀之而致花十種扵場
結廬孤山記(馮夢禎)
居士得地于孤山之陽北際山隂不盡五之四而面太
湖地凡一牛鳴許登其顛如青虬偃卧于中羣山西來
分而為二層疊環繞又如千百姬姜整容待幸東南之
缺則江外諸峯與雉堞掩暎相補足稱湖山最勝處古
之樂此者多矣而遞至余余敢負諸乃以癸夘春仲就
竹結廬二重先成者曰青巖居中為堂左右二室卧榻
在焉前闢廣庭後半之俱植芭焦啟北扉則巖石亂松
青翠溢目前庭留舊竹數竿不芟待其生孫又&KR0008;桐二
于竹西槁其一甃其中丈許以容露坐則青山出于屋
角高樹暎接使人意遠青巖居之前曰晩研堂徙舊而
青黃之廣不盈念肘縦半之庖湢附焉前亦為廣庭&KR0008;
梅三其一幾槁而甦盖繞廬東南皆竹也而介于桑守
者利桑薄竹令瘠而生花余起以湖淤今歲生孫特多
翠色蕩衣裾又飽竹萌至今不盡竹之西南有桐一章
大可合抱扶枝修榦能障夏日實落幾滿斛此余園中
樹王也大桐際池池不能畝去五月始栽荷月餘敷花
結實芬馥撩人矣池之西竹少扵東而盛扵東徑而南
置扉焉小令不通肩輿所謂設而常關者顔之曰慧業
庵吾廬不啻成已然坐晩研惟西南一隅受湖竹樹蒙
密限以短垣所得無幾規以山半起堂則如引鏡自照
其面湖山全收矣迺括木瓦參新舊材雜成之南忩北
牖延風受月最宜消暑兩翼離為曲室可通可蔽前甃
石為臺垣其左右其東磴而升上梁於去歲嘉平某日時
積雪初晴命之曰快雪堂取晉帖快雪時晴雨但不如
坡公繪雪耳又自卧樓三層附鬱金堂之右鳩兒舍其
西南形家曰不宜迺議毀徙之快雪堂西損為二層梯
其後前綴小軒小軒之東啟北扉可通快雪二役嗣興
而湖山窈窕遂為几案間一物隂晴寒暑朝夕變幻螭
舫往來青騌油壁乍盈乍虚皆入余遊戲三昧中矣尚
期起閣山巔撫青松坐危石表裏湖山一攬無餘而力
未迨也姑俟之工始癸夘春仲落成扵今歲甲辰夏杪
工費若干初余以空手課工費作自嘲詩有經營煩匠
石力短欲何如之句水到渠成豈意有今日耶六月初
九日真實居士記扵自卧樓下之小軒小軒尚未名
東遊記(袁中道)
篁川去市可里許踰平疇行柳巷中始至園園内彌望
皆水周遭可三里中因島嶼為樓閣過小鑑湖岸上望
水色澹澹數折入栢巷抵霞標閣閣外皆植桃故以霞
標名後軒臨水水外長堤多植梧桐芙容開忩則遊魚
漾泳復循故路至小鑑湖畔泛小樓船過月榭遠望朱
欄若魚網曲折水上過橋登鑑閣罡風襲衣閣下小飲
置酒樓船夜泛遂宿焉晨起天氣澄清棹小舟從霞標
閣右軒登舟沿堤碧梧翠柳紫薇花處處爛然半里許
過第五橋涉桃花渡又里許至篁川莊門迎流水中有
祕室畫閣可居眷屬循莊右腋行曲溪復回棹穿小橋
入湖中望鑑閣峙水心過月榭及大石橋遡曲溪至霞
標閣後登岸是日始憶今歲有計偕之役孝廉船已有
北上者念吳越山水非草草可了宜割愛以俟後來暑
氣未減姑静坐篁川數日以俟中秋後取道入郡志既
定乃發鳬舟還楚盖漕河不宜此舟也囑舟人又還楚
僕從曰此去都門得失未可必然間則可必也謹視吾
舟桃花水生吾攜吾閒歸矣篁川主人為賀中祕虚谷
并令子孝廉函伯
荷葉山房銷夏記(袁中道)
予久不上丘墓甲辰五月從三穴挂帆扺柞林息于杜
園竹中明日過荷葉山房少時兄弟聽雨處也諸叔皆
來聚飲醉則步稻畦間聽流泉汨汨甚快未幾中郎攜
衲子寒灰雪照冷雲至皆東南名僧偶集扵香光社者
中郎同諸衲聚扵荷葉山房予宿扵喬木堂早起共聚
山房前大槐樹下飯後過梅花奥度騎羊渴入萬松林
登臺望湖水晶晶樹影甚濃風蕭蕭至諸叔攜茶來共
讌笑即于松隂下午餐飽後穿萬松中至珊瑚林僧能
煮新茶以供日已西各歸浴晡時坐庄前稻場上可五
畝農人淨治如虎丘千人石而瑩潔過之共對薰風坐
諸衲頗有問難中郎大為激揚至夜分薄有寒意乃入
三月内率以為常有人召亦量往予歸庄多醉時從夢
中聽笑言不知作何語也叔蘭澤有十畝池白蓮盛開
荷葉皆數丈餘予帥諸弟各架一浮橋扵萬花中可容
十餘人日取碧筒飲酒佐以蓮房荷柄皆出人頭上如
盖入夜香愈熾殆非人境一日偶行萬松林中見日斜
松隂盡覆水上予曰是可泛也遂買一舟寘其中冷雲
常為榜人乘月來遊甚至月落始歸至若孟溪車臺杜
園冢子山皆與諸酒人出沒之處詩則閒作多次中郎
韻閑則諸衲伸紙予縱筆作大字此外非遊則嗒坐三
月内更未常面一俗客作應酬事也八月中郎偕諸衲
走德山而予攜一酒人走黃山始别去然此會實生平
銷夏第一樂也嗟乎予兄真今之子瞻予媿子由然其
不欲相捨同也當子瞻一入仕途追思鄉土念在瑞草
橋邊喫瓜子爆豆何可得也今中郎迫于嚴命且有四
方之志而予明年亦上公車世途羈人如此銷夏之樂
不知更可得否中郎曰有田不歸如江水彼政坐無田
耳吾輩有此數畝歸計亦易他年決可不作兩處予遂
退而援筆記之使見之則憶此樂母如蘇家兄弟陽羨
許下事也
文章辨體彙選卷五百七十二
文章辨體彙選卷五百七十二
明賀復徵編
記十三(園墅)
獨樂園記(宋司馬光)
孟子曰獨樂樂不若與人樂樂與少樂樂不若與衆樂
樂此王公大人之樂非貧賤者所及也孔子曰飯蔬食
飲水曲肱而枕之樂亦在其中矣顔子一簞食一瓢飲
不改其樂此聖賢之樂非愚者所及也若夫鷦鷯巢林
不過一枝鼴鼠飲河不過滿腹各盡其分而安之此乃
迂叟之所樂也熙寧四年迂叟始家洛六年買田二十
畝扵尊賢坊北闕以為園其中為堂聚書出五千卷命
之曰講書堂堂南有屋一區引水北流貫宇下中央為
沼方深各三尺疏水為五派注沼中狀若虎爪自北伏
流出北階懸注庭下狀若象鼻自是分而為二渠繞庭
四隅會扵西北而出命之曰弄水軒堂北為沼中央有
島島上植竹圍周三丈狀若玉玦攬結其杪如漁人之
廬命之曰釣魚庵沼北横屋六楹厚其墉茨以禦烈日
開戶東出南北列軒牖以延涼颸前後多植美竹為清
暑之所命之曰種竹齋沼東治地為百有二十畦雜蒔
草藥辨其名物而揭之畦北植竹方徑丈狀若碁局屈
其杪交相掩以為屋植竹扵其前夾道如步廊皆以蔓
藥覆之四周植木藥為藩爰命之曰採藥圃圃南為六
欄芍藥牡丹雜花各居其二每種止植兩本識其名狀
而已不求多也欄北為亭命之曰澆花亭洛城距山不
遠而林薄茂密常若不得見乃扵園中築臺作屋其上
以望萬安轘轅至扵太室命之曰見山臺迂叟平日多
處堂中讀書上師聖人下友羣賢窺仁義之原探禮樂
之緒自未始有形之前暨四達無窮之外事物之理舉
集目前所病者學之未至夫又何求扵人何待扵外哉
忘倦體疲則投竿取魚執衽採藥汲渠灌花摻斧剖竹
灌熱盥手臨高縱目逍遙猖𦍕唯意所適明月時至清
風自來行無所牽止無所柅耳目肺腸悉為已有踽踽
焉洋洋焉不知天壤之間復有何樂可以代此也因合
而命之曰獨樂園或咎迂叟曰吾聞君子所樂必與人
共之今吾子獨取足扵已不以及人其可乎迂叟謝曰
叟愚何得比君子自樂恐不足安能及人况叟之所樂
者薄陋鄙野皆世之所棄也雖推以與人人且不取豈
得強之乎必也有人肯同此樂則再拜而獻之矣安敢
專之哉
定州衆春園記(韓琦)
天下郡縣無遠邇小大位署之外必有園池臺榭觀游
之所以通四時之樂前人勤而興之後輒廢焉者盖私
扵其心惟已之利者之所為也彼私而利者不過曰吾
之所治傳舍焉耳滿歲則委之而去苟前之所為尚足
以容吾寢食飲咲扵其間可矣何必勞而葺之以利後
人而使好事者以為勤人而務不急徒取戾焉吾不為
也噫彼專一人之私以自利宜其所見者隘而弗為也
公扵其心而達衆之情者則不然夫官之脩職農之服
田工之治器商之通貨早暮汲汲以憂其業皆所以奉
助公上而養其室家當良辰嘉節豈無一日之適以休
其心乎孔子曰百日之蜡一日之澤子貢且猶不知况
私而自利者哉中山之地自唐天寶失御盜據戎猾兵
革殘困民不知為生之樂者百有餘年至我朝而後始
見太平亭障一清生䫫蕃育不有時序觀游之所俾是
四民間有一日之適以樂太平之事而知累聖仁育之
深者守臣之過也非公扵其心而達衆之情者又安及
此乎郡城東北隅瀦水為塘廣百餘畝植柳數萬本亭
榭花卉之盛冠扵北垂盖今宣徽李公昭亮始興之後
寔廢焉予之來懼陷其心扵不公也復完而興之凡棟
宇樹藝前所未備者一從新意罔有漏缺又治長堤鑿
門西南隅以便游者扵是園池之勝益倍疇昔總而名
之曰衆春園庶乎良辰佳節太守得與吏民同一日之
適游覽其間以通乎聖時無事之樂此其意也後之人
視園之廢興其知為政者之用心焉
薛氏樂安莊園亭記(范純仁)
蒲舜都也秦分為河東郡地沃人富自漢唐至今為秦
晉之都會固宜人物之多竒也薛氏為河東著姓世有
顯人皇朝樞密直學士樂安公以清德直道事太宗及
真宗皇帝門族尤盛今中大夫公即其第幾子也象賢
繼世詔封五郡三領部使四典巨鎮高識懿行為時名
臣六十丐閒七十請老以三品歸第乃扵郡郭之東北
披岡帶河擇爽塏之地遠城市之喧築室以居焉因所
封之郡名之曰樂安莊前啟重門内曰含幽閉關却掃
非幽人佳客履迹罕至南北分為二園其西種杏種柏
中曰静居内外重寢妍華芳卉交植扵庭疎竹蕭蕭夀
石雪頂開軒對之各以為名其北曰逸老堂乃公寄傲
宴息之所也其東曰三經堂以藏儒道釋氏之書公以
寄懷扵簡册也其西曰無無堂公自以無欲無營又取
夫莊生之言而名之也東南構亭築址數仞中條太華
列峙如屏其最近者有五老峯因名曰五老榭次東為
臺登覽曠迥清宵月明千里如晝名曰日月臺莊西北
隅據垣乘高下列蔬圃時使老圃村童引水溉畦名曰
瞻蔬臺積土踰尺周植美楸春花夏隂如幄如盖名曰
楸壇芳條雲布繁英玉坼垂架飄香深若洞戶名曰酴
醿䲧修篁擁徑翠影蒙密新筠解籜嘉色如染名曰猗
猗塢衆木交隂晝不見日清風自來好鳥時下名曰翠
隂塢鑿井轉車以汲甘泉或沈浮瓜李揮弄冰雪或烹
茶&KR0034;蔬飲啜飴醴外設客舍庖廩庇庫殆將百楹其締
溝製作儉而適用潔而不華夏無蠅蚋之苦冬無風霰
之患其服用皆陶器梨床褐裘葛衣俾君子有以取法
小人無所可欲盖盡得夫郊居之道或霽色澄明開軒
極望或落花滿徑曳杖行吟或解榻留賓壺觴共醉或
焚香啟閣圖書自娛逍遙遂性不覺歲月之改而年夀
之長也此其游適之樂居處之安又稱其莊之名矣今
士大夫或身老食貧而退無以居或高門大第而勢不
得歸自非厚積累之德鍾清閒之福安能享此樂哉愚
今老矣固將倣公而退也以人事之難必姑識公之善
處以自勉示公名俅字肅之
真州東園記(歐陽修)
真為州當東南之水會故為江淮兩浙荆湖發運使之
治所龍圖閣直學士施君正臣侍御史許君子春之為
使也得監察御史裏行馬君仲塗為其判官三人者樂
其相得之歡而因其暇日得州之監軍廢營以作東園
而日往遊焉歲秋八月子春以其職事走京師圖其所
謂東園者來以示予曰園之廣百畝而流水横其前清
池浸其右高臺起其北臺吾望以拂雲之亭池吾俯以
澄虚之閣水吾泛以畫舫之舟敞其中以為清讌之堂
闢其後以為射賓之圃芙渠芰荷之的歴幽蘭白芷之
芬芳與夫佳花美木列植而交隂此前日之蒼煙白露
而荆棘也高甍巨桷水光日影動搖而下上其寬閑深
靚可以答遠響而生清風此前日之頽垣斷塹而荒墟
也嘉時令節州人士女嘯歌而管絃此前日之晦冥風
雨鼪鼯鳥獸之嘷音也吾扵是信有力焉凡圖之所載
盖其一二之略也若乃升于高以望江山之遠近嬉于
水而逐魚鳥之浮沈其物象意趣登臨之樂覽者各自
得焉凡工之所不能畫者吾亦不能言也其為我書其
大概焉又曰真天下之衝也四方之賓客往來者吾與
之共樂于此豈獨私吾三人者哉然而池臺日益以新
草樹日益以茂四方之士無日而不來而吾三人者有
時而皆去也豈不眷眷扵是哉不為之記則後孰知其
自吾三人者始也予以謂三君子之材賢足以相濟而
又協于其職知所後先使上下給足而東南六路之人
無辛苦愁怨之聲然後休其餘閑又與四方之賢士大
夫共樂扵此是皆可嘉也乃為之書
李秀才東園亭記(歐陽修)
修友李公佐有亭在其居之東園今年春以書抵洛命
修志之李氏世家隨隨春秋時稱漢東大國魯桓之後
楚始盛隨近之常與為鬭國相勝敗然怪其山川土地
既無高深壯厚之勢封域之廣與鄖蓼相介纔一二百
里非有古疆諸侯制度而為大國何也其春秋世未嘗
通中國盟會朝聘僖二年方見扵經以伐見書哀之元
年始約列諸侯一會而罷其後乃希見僻居荆夷盖扵
蒲騷鄖蓼小國之間特大而已故扵今雖名藩鎮而實
下州山澤之産無美材土地之貢無上物朝廷達官大
人自閩陬嶺徼出而顯者往往皆是而隨近在天子千
里内幾一百年間未出一士豈其痺貧薄陋自古然也
予少以江南就食居之能道其風土地既瘠枯民給生
不舒愉雖豐年大族厚聚之家未嘗有樹林池沼之樂
以為歲時休暇之嬉獨城南李氏為著姓家多藏書訓
子孫以學予為童子與李氏諸兒嬉其家見李氏方治
東園往求美草一一手植周視封樹日日去來園間甚
勤李氏夀終公佐嗣家又搆亭其間益修先人之所為
予亦壯不復過其家已而去客漢沔遊京師久而乃歸
復行城南公佐引予登亭上周尋童子時所見則樹之
蘖者抱昔之抱者枿草之茁者叢荄之甲者今果矣問
其遊兒則有子如予童子之歲矣相與逆數昔時則扵
今七閏矣然忽忽如前日事因歎嗟徘徊不能去噫予
方仕宦奔走不知再至城南登此亭復幾閏幸而再至
則東園之物又幾變也計亭之梁木其蠧瓦其溜石物
其泐乎隨雖陋非予鄉然予之長也豈能忘情扵隨哉
公佐好學有行鄉里推之與予友盖明道二年十月十
二日也
靈壁張氏園亭記(蘇軾)
道京師而東水浮濁流陸走黃塵陂田蒼莽行者勌厭
凡八百里始得靈壁張氏之園扵汴之陽其外修竹森
然以高喬木蓊然以深其中因汴之餘浸以為陂池取
山之怪石以為巖阜蒲葦蓮茨有江湖之思椅桐檜柏
有山林之氣竒花美草有京洛之態華堂厦屋有吳蜀
之巧其深可以隠其富可以養果蔬可以飽鄰里魚鼈
筍茹可以餽四方之賓客余自彭城移守吳興由宋登
舟三宿而至其下肩與叩門見張氏之子碩碩求余文
以記之維張氏世有顯人自其伯父殿中君與其先人
通判府君始家靈壁而為此園作臯蘭之亭以養其親
其後出仕扵朝名聞一時推其餘力日增治之扵今五
十餘年矣其木皆十圍岸谷隠然凡園之百物無一不
可人意者信其用力之多且久也古之君子不必仕不
必不仕必仕則忘其身必不仕則忘其君譬之飲食適
扵饑飽而已然士罕能蹈其義赴其節處者安扵故而
難出出者狃扵利而忘反扵是有違親絶俗之譏懷禄
苟安之弊今張氏之先君所以為其子孫之計慮者遠
且周是故築室蓻園扵汴泗之間舟車冠盖之衝凡朝
夕之奉燕遊之樂不求而足使其子孫開門而出仕則
跬步市朝之上閉門而歸隠則俯仰山林之下扵以養
生治性行義求志無適而不可故其子孫仕者皆有循
吏良能之稱處者皆有節士廉退之行盖其先君子之
澤也余為彭城二年樂其土風將去不忍而彭城之父
老亦莫余厭也將買田扵泗水之上而老焉南望靈壁
鷄犬之聲相聞幅巾杖履歲時往來扵張氏之園以與
其子孫遊將必有日矣元豐二年三月二十七日記
揚州新園亭記(王安石)
諸侯宫室臺榭講軍實容爼豆各有制度揚古今大都
方伯所治處制度狹庳軍實不講俎豆無以容不以偪
諸侯哉宋公至自丞相府化清事省喟然有意其圖之也
今太常刁君實集其意會公去鎮鄆君即而考之占府
乾隅夷茀而基因城而垣並垣而溝周六百步竹萬箇
覆其上故高亭在垣東南循而西三十軏作堂曰愛思
道僚吏之不忘宋公也堂南北鄕袤八筵廣六筵直北
為射埒列樹八百本以翼其旁賓至而享吏休而宴于
是乎在又循而西十有二軏作亭曰隸武南北鄉袤四
筵廣如之埒如堂列樹以鄉歲時教士戰射坐作之法
于是乎在始慶歴二年十二月某日凡若干日卒功云
初宋公之政務不煩其民是役也力出于兵材資于官
之饒地瞰于公宫之隙成公志也噫揚之物與監東南
所規仰天子宰相所垂意而選繼宜有若宋公者乎宜
有若刁君者乎金石可弊此無廢已
金鄉張氏重修園亭記(晁補之)
濟為州治鉅野下土草木不殖其西北無山東南五十
里乃有山而金陵其東南邑故緡城地云嘗鑿山得金
因為金山縣凡平地淺山無金此山乃有金知其地氣
與並澤異凡九榖果蓏土有宜有不宜此咸宜若松檜
梅櫾遷乎其地而不能為良者植此皆良又不可知也
以余為兒時所聞見其俗饒美大家率輕作業樂善而
好士厚子弟扵學游客晨夜相面背于門庖無熄煙然
不勌又好為園圃游樂事以相尚而非為利張氏其甲
也其先世豐人太宗時侍御史肅字穆之以敢言不苟
合四十謝事為王黃州所畏始起家而顯者也御史子
畋字無逸高介有父風亦早弃事初壊田作此園佳木
異卉錯置竹萬竿出郭門而望蓊然秀色横野其陽金
梭嶺隂賀溝起伏異狀其外莽蒼無際目極可喜無逸
得此因忘仕宦意而故張公安道石公曼卿皆與往來
良厚園有亭曰先春張公客游愛之石公為宰每醉而
忘返也皆有詩留亭上兩公前輩偉人傑士不妄以詩
與人也盖六七十年矣前此無逸子孝綽孝基孝孫亦
善士好客能修其先人之業猶及與余先大夫游聞先
大夫稱焉不知園幾時廢而元符中余南歸始自鉅野
遷此邑並嶺行溝上秋稼離離雉驚起馬前館無遺址
桃李不復在獨兩老檜離立穀壠間風雨摧剥蒼皮白
枝龍虎躩拏而上數千尺道衍隰而來未見也下馬半
嶺北望南武七日諸山或斷或續屏列遠陸如畫其南
數百鳬雁飛集鳴唼聲回望白水明滅桑野間意甚樂
之順塗而詠吾居不可以易此也因買田築室距百步
時時至其地捫檜坐石至扵日入悵然惜兩公之跡將
冺而恨無逸之不復見也而其孫大方從余游久乃語
之大方則啾然有間曰此固張氏地請復焉未數歲則
築垣移植如其故徑檻旁午草木扶疎矣且營三亭曰
先春其舊名也曰樂意曰生香因曼卿之詩也又礲三
石來言曰其一求文以記其事其二請書兩公詩與記
俱傳也余欣然曰吾里俗衰不有君子何以使復善且
為近市利日不足鋤犁腹飽則載粟入城市買士宅士
無邑居故吾里之為士者微今子獨能羞而反之不致
求羸餘既異俚俗意而憂世家之墜念祖父之所嘗游
賢公才士之跡至此而俱熄也慨然圖復之又欲因文
以傳尤異余何愛不為子記之亦稍稍化吾里持家猶
子豈但數過子相羊樂飲無人之境以忘吾老如是而
已也大觀二年七月十八日潁川晁補之記
湖州石林記(范成大)
石湖居士以乾道壬辰冬發吳郡帥廣西行十日至湖
州將游北山石林入山松桂深幽絶無塵事過大嶺乃
至石林則棟宇乃傾頽惟正堂無恙堂正面卞山之高
峰層巒空翠照衣袂略似上天竺白雲堂所見而加雄
偉自堂西過二小亭佳石錯立道周至西巖石益竒且
多有小堂曰承詔葉公自歸守先隴經始此堂後以天
官召還受命扵此因以為名焉其旁登高有羅漢巖石
詭皆嵌空装綴巧過鐫劖自西巖回步至東巖石之高
壯礨砢又過西巖小亭亦頽矣葉公好石盡力剔山骨
森然發露若林而開徑扵石間亦有自他所移徙置道
旁以補闕空者方公著書釋經扵堂上四方學士聞風
仰之如璇璣景星語石林所在又如仙都道山欲至不
可得盖棺未幾而其家已不能守或謂此地離人太遠
岑蔚荒虚非大官部曲衆多者難久處又云公歿後山
鬼搶攘暮夜與人錯行婦子不能安室故諸郎去之云
出石林飯旌善寺葉氏墳祠也霅川有兩玲瓏山石林
為大玲瓏又有小玲瓏在長興縣界路口聞其尤勝石
林遂過之小玲瓏今屬之沈氏此山石色微黃而更竒
古一丘悉空中洞穴千數皆傍相通貫故名玲瓏泉聲
瀉三磴中窈如深谷前小池石如牛馬虺隤其中池後
山屏上洗出之石襞積嵌巖巧怪萬狀缺罅清泉泓泓
叢桂覆其上亭館既無人居亦漸荒廢霅川特無好事
能捐厚貲買之沈氏雖不得山亦足以豪矣玲瓏山杜
牧之所游即石林是以小玲瓏脱出而加勝云
沱西别業記(明何景明)
沱出于江予嘗浮江下峽所束勢漂疾淪滙瀾湧漩洑
莫得旁展既入荆地平溢十數里其勢始得自縱乃有
别出若沱者焉沱至華容則蜿蜒逥復帶城抱郭起伏
皆與重岡曲壠相隠顯又瑩澈可鏡乃知其地多秀産
固有山川蔭之也吾郡守孫公華容人間以是語之公
曰沱之西吾别業在焉始吾遊沱西見其地膏場繡澮
可以稼穡水有青赤雜色之魚可以罾網中又夷爽可
搆而湖山四塞又可以眺而得也遂購得之他日獲解
宦將惟是以終而子昔嘗得其概為我記一言予業已
竒公曰是予所云華容秀産也既公之子世其者來從
予游予益竒之曰是又所謂秀産也而愈益信山川之
能蔭也孰知予向所見山川者固公家物也公在壯歲
官至郡大夫而聲績懋著向往方殷未可以言退也然
予見今之士者多以官為家而歸則無所終公乃預有
是計其明達邈有弗可逮也别業至邑三里地名三里
店東牆以城睥睨互出林表西峙白鼎後為黃湖前有
湖曰田家湖湖之外為禹山列如屏障雜見丹碧雲烟
之所出入光景之所射映朝夕四時之所變化不可紀
狀而公誠有成功引退之時日處其中治田灌園持書
訓子孫暇則置酒召客相與投壺彈棋無不可樂者此
固公所先畫于心而奚俟乎予言也既紀其勝復為沱
水四章他日過沱西之堂幸歌以自侑詞曰沱之水清
且漣兮宜爾子孫秀且賢兮沱之滸有田膴膴我往于
田其實碩甫沱之中其夷可宫我日以居裕其有終沱
之外其山若會予日以絃用綏我年
弇山園記(王世貞)
自大橋稍南皆闤闠可半里而殺其西忽得徑曰鐡猫
弄頗猥鄙循而西三百步許弄窮稍折而南復西不及
弄之半為隆福寺其前有方池延袤二十畝左右舊圃
夾之池渺渺受煙月令人有苕霅間想寺之右即吾弇
山園也亦名弇州園前横清溪甚狹而夾岸皆植垂柳
蔭枝樛互如一本溪南張氏腴田數畝至麥寒禾煖之
日黃雲鋪野時時作餅餌香令人有炊宜城飯想園之
西為宗氏墓古松柏十餘株其又西則漢夀亭侯廟碧
瓦雕甍崷崪雲表此皆輔吾園之勝者也園之中為山
者三為嶺者一為佛閣者二為樓者五為堂者三為書
室者四為軒者一為亭者十為修廊者一為橋之石者
二木者六為石梁者五為洞者為灘若瀨者各四為流
杯者二諸巖磴澗壑不可以指計竹木卉草香藥之類
不可以勾股計此吾園之有也園畝七十而贏土石得
十之四水三之室廬二之竹樹一之此吾園之概也宜
花花高下點綴如錯繡游者過焉芬色殢眼鼻而不忍
去宜月可汎可陟月所被石若益而古水若益而秀恍
然若憩廣寒清虚府宜雪登高而望萬堞千甍與園之
峰樹高下凹凸皆瑤玉目境為醒宜雨濛濛霏霏濃澹
深淺各極其致縠波自文鯈魚飛躍宜風碧篁白楊琮
琤成韻使人忘倦宜暑灌木崇軒不見畏日輕涼四襲
逗弗肯去此吾園之勝也吾自納鄖節即栖託扵此晨
起承初陽聽醒鳥晩宿弄夕照聽倦鳥或躡短屐或呼
小舠相知過從不迓不送清酒時進釣溪腴以佐之黃
梁欲熟摘野鮮以導之平頭小奴枕簟後隨我醉欲眠
客可且去此吾居園之樂也守相達官千旄過從勢不
可卻攝衣冠而從之呵殿之聲風景為殺性畏烹宰盤
筵餖飣竟夕不休此吾居園之苦也園所以名弇山又
曰弇州者何始余誦南華而至所謂大荒之西弇州之
北意慕之而了不知其處及考山海西經有云弇州之
山五彩之鳥仰天名曰鳴鳥爰有百樂歌儛之風有軒
轅之園南棲為吉不夀者乃八百歲不覺爽然而神飛
仙仙傞傞旋起旋止曰吾何敢望是始以名吾園名吾所
譔集以寄其思而已乃不意從上直游屏家室栖扵一
茅宇之下偶展穆天子傳得其事曰天子觴西王母扵
瑤池之上天子遂驅升扵弇山乃紀其跡于弇山之石
而樹之槐眉曰西王母之山則是弇山者帝嫗之樂邦
而羣真之琬琰也景純先生乃僅以為弇兹入日地夫
奄兹在鳥鼠西南三百六十里其中多砥礪固可刻而
去隴首不遠二傳皆先生筆遂忘之耶則不佞所名園
與名所撰集者雖瞿然愧亦竊幸其扵古文闇合矣自
余園之以鉅麗聞諸與園鄰者游以日數他友生以旬
數而今計余跡歲不能五六過則余且去而為客乃猶
竊弇山之號而又重之以記得無尚有所係耶夫志大
乘者不貪帝釋宫苑藉令從穆滿後以登弇山之巔吾
且一寓目而過之而況區區數十畝宫也且吾向者有
百樂不能勝一苦而今者幸而併所謂苦與樂而盡付
之烏有之鄉我又何係也夫山河大地皆幻也吾姑以
幻語志吾幻而已
小崑山讀書處記(王世貞)
崑山為吳屬邑中有山巋然以是得號故老云此馬鞍
山也去華亭之西南十八里乃真為崑山今以崑山之
為邑故辱之曰小崑山是故婁侯陸遜之孫機雲所讀
書處也然其大實不能當馬鞍之半而又以地偏而水
迂不為使輈游槳之所便習今年丙戌春友生徐孟儒
陳仲醇游焉其阯蝕民居逶迤而上至半嶺而有佳木
美箭之屬其勝始露更上數十武為石塔而郡之所誇
九峰三泖者悉歸焉二子樂之挾塔僧而下與偕東過
一庄墅楚楚僧曰是鄉老陳姓之室也業且售之無為
主者問其直止是三十金二子適有某甲饋欲返其槖
而不可曰士衡不云乎彷彿谷水陽婉孌崑山隂即此
地也夫誦其詩不知其人可乎請售其地而祠之置丙
舍以歲時賡詩書其中太原王辰玉聞而欣然為助其
不給乃稍稍更飭之其居前俯清溪左右壘黃石為短
垣其陽獨闕樹槿藩之曰槿垣中有堂三楹頗整靚斑
竹千竿擁之蒼翠襲几席曰湘玉堂側室蕉數本輔之
以長夏弄碧可念曰蕉室中奉二陸主又曰二陸香火
處有石刻曇陽子古篆心經梓龐居士集庋焉祠之後
左偏石巖高可數十丈空闊瑰竒石楠十餘樹覆之石
皆作紫紺色曰赭石壑竹後小池蜿&KR1256;至屋角而盡蘋
藻空明鯈魚出沒曰蝌斗灣出種藩門則所謂清流者
其淺可以菱菱熟則紅如夕霞曰紅菱渡渡之東板橋
横焉左右多垂楊曰楊柳橋稍折而東堰水一區方廣
三畝馴鶴浴之沒不能踁曰洗鶴溪斑竹之餘勢上延
山椒芟其繁者得地而亭曰花麓亭湘玉堂之陽與祠
之左為廣場且六畝二子念欲雜蒔諸花卉實之而槖
裝恥矣乃自草疏請諸戚執曰為此塗澤此石者花為
我暎帶此水者花為我挽客趾者花為我娛二陸先生
之靈者花即捐花而惠之百不為多一不為少稱意而
已俟花成當目之曰乞花場場之右方有井洌而甘亦
前目之曰澆花井而屬山人為記夫以二子之所偶遊
而得真崑山以崑山而得二陸之遺縱扵千載之後起
哀魄腐骨而聲施之久絶之血胤一嘘而熒然復覩香
火兹非文士厚幸哉雖然以二陸才不能保首陽之操
而失身扵讐國又不能沈幾辨勢而失身扵伉王晉陽
之甲士衡戎首卒不勝而以讒死士龍狡狡差稱循吏
然以大節竟胡當也二子勉乎哉即藝文一技耳能使
千載之後若新而况不但為藝文者又當何如也扵是
呼筆紀之而致花十種扵場
結廬孤山記(馮夢禎)
居士得地于孤山之陽北際山隂不盡五之四而面太
湖地凡一牛鳴許登其顛如青虬偃卧于中羣山西來
分而為二層疊環繞又如千百姬姜整容待幸東南之
缺則江外諸峯與雉堞掩暎相補足稱湖山最勝處古
之樂此者多矣而遞至余余敢負諸乃以癸夘春仲就
竹結廬二重先成者曰青巖居中為堂左右二室卧榻
在焉前闢廣庭後半之俱植芭焦啟北扉則巖石亂松
青翠溢目前庭留舊竹數竿不芟待其生孫又&KR0008;桐二
于竹西槁其一甃其中丈許以容露坐則青山出于屋
角高樹暎接使人意遠青巖居之前曰晩研堂徙舊而
青黃之廣不盈念肘縦半之庖湢附焉前亦為廣庭&KR0008;
梅三其一幾槁而甦盖繞廬東南皆竹也而介于桑守
者利桑薄竹令瘠而生花余起以湖淤今歲生孫特多
翠色蕩衣裾又飽竹萌至今不盡竹之西南有桐一章
大可合抱扶枝修榦能障夏日實落幾滿斛此余園中
樹王也大桐際池池不能畝去五月始栽荷月餘敷花
結實芬馥撩人矣池之西竹少扵東而盛扵東徑而南
置扉焉小令不通肩輿所謂設而常關者顔之曰慧業
庵吾廬不啻成已然坐晩研惟西南一隅受湖竹樹蒙
密限以短垣所得無幾規以山半起堂則如引鏡自照
其面湖山全收矣迺括木瓦參新舊材雜成之南忩北
牖延風受月最宜消暑兩翼離為曲室可通可蔽前甃
石為臺垣其左右其東磴而升上梁於去歲嘉平某日時
積雪初晴命之曰快雪堂取晉帖快雪時晴雨但不如
坡公繪雪耳又自卧樓三層附鬱金堂之右鳩兒舍其
西南形家曰不宜迺議毀徙之快雪堂西損為二層梯
其後前綴小軒小軒之東啟北扉可通快雪二役嗣興
而湖山窈窕遂為几案間一物隂晴寒暑朝夕變幻螭
舫往來青騌油壁乍盈乍虚皆入余遊戲三昧中矣尚
期起閣山巔撫青松坐危石表裏湖山一攬無餘而力
未迨也姑俟之工始癸夘春仲落成扵今歲甲辰夏杪
工費若干初余以空手課工費作自嘲詩有經營煩匠
石力短欲何如之句水到渠成豈意有今日耶六月初
九日真實居士記扵自卧樓下之小軒小軒尚未名
東遊記(袁中道)
篁川去市可里許踰平疇行柳巷中始至園園内彌望
皆水周遭可三里中因島嶼為樓閣過小鑑湖岸上望
水色澹澹數折入栢巷抵霞標閣閣外皆植桃故以霞
標名後軒臨水水外長堤多植梧桐芙容開忩則遊魚
漾泳復循故路至小鑑湖畔泛小樓船過月榭遠望朱
欄若魚網曲折水上過橋登鑑閣罡風襲衣閣下小飲
置酒樓船夜泛遂宿焉晨起天氣澄清棹小舟從霞標
閣右軒登舟沿堤碧梧翠柳紫薇花處處爛然半里許
過第五橋涉桃花渡又里許至篁川莊門迎流水中有
祕室畫閣可居眷屬循莊右腋行曲溪復回棹穿小橋
入湖中望鑑閣峙水心過月榭及大石橋遡曲溪至霞
標閣後登岸是日始憶今歲有計偕之役孝廉船已有
北上者念吳越山水非草草可了宜割愛以俟後來暑
氣未減姑静坐篁川數日以俟中秋後取道入郡志既
定乃發鳬舟還楚盖漕河不宜此舟也囑舟人又還楚
僕從曰此去都門得失未可必然間則可必也謹視吾
舟桃花水生吾攜吾閒歸矣篁川主人為賀中祕虚谷
并令子孝廉函伯
荷葉山房銷夏記(袁中道)
予久不上丘墓甲辰五月從三穴挂帆扺柞林息于杜
園竹中明日過荷葉山房少時兄弟聽雨處也諸叔皆
來聚飲醉則步稻畦間聽流泉汨汨甚快未幾中郎攜
衲子寒灰雪照冷雲至皆東南名僧偶集扵香光社者
中郎同諸衲聚扵荷葉山房予宿扵喬木堂早起共聚
山房前大槐樹下飯後過梅花奥度騎羊渴入萬松林
登臺望湖水晶晶樹影甚濃風蕭蕭至諸叔攜茶來共
讌笑即于松隂下午餐飽後穿萬松中至珊瑚林僧能
煮新茶以供日已西各歸浴晡時坐庄前稻場上可五
畝農人淨治如虎丘千人石而瑩潔過之共對薰風坐
諸衲頗有問難中郎大為激揚至夜分薄有寒意乃入
三月内率以為常有人召亦量往予歸庄多醉時從夢
中聽笑言不知作何語也叔蘭澤有十畝池白蓮盛開
荷葉皆數丈餘予帥諸弟各架一浮橋扵萬花中可容
十餘人日取碧筒飲酒佐以蓮房荷柄皆出人頭上如
盖入夜香愈熾殆非人境一日偶行萬松林中見日斜
松隂盡覆水上予曰是可泛也遂買一舟寘其中冷雲
常為榜人乘月來遊甚至月落始歸至若孟溪車臺杜
園冢子山皆與諸酒人出沒之處詩則閒作多次中郎
韻閑則諸衲伸紙予縱筆作大字此外非遊則嗒坐三
月内更未常面一俗客作應酬事也八月中郎偕諸衲
走德山而予攜一酒人走黃山始别去然此會實生平
銷夏第一樂也嗟乎予兄真今之子瞻予媿子由然其
不欲相捨同也當子瞻一入仕途追思鄉土念在瑞草
橋邊喫瓜子爆豆何可得也今中郎迫于嚴命且有四
方之志而予明年亦上公車世途羈人如此銷夏之樂
不知更可得否中郎曰有田不歸如江水彼政坐無田
耳吾輩有此數畝歸計亦易他年決可不作兩處予遂
退而援筆記之使見之則憶此樂母如蘇家兄弟陽羨
許下事也
文章辨體彙選卷五百七十二
