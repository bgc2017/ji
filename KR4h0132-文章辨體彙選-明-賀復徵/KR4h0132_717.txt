文章辨體彙選卷七百十七
明賀復徵編
墓誌銘二十
王淑人墓誌銘(明崔銑)
太史氏曰春秋常事不書禮内言不出閨門之事君子
自考其德者也前史言列女者或以辯言或以書史文
字廣獵聞異而不知其長亂李勲部曰予姻陳都指揮
紀長厚人也君繼妻王淑人宫女也事太皇太后上即
位放宫女千人淑人歸陳君當是時陳君有父老矣有
三弟有室矣有子一女二幼矣淑人咸宜之蔑有間言
陳君無他子淑人每飾少姬令御於陳君姻族貧及有
喪不克襄必告於陳君周之必以厚其自奉尺布以上
不輕費也每昕夕侍於陳君所或自奉巾櫛陳君止之
曰非缺侍人也淑人曰事夫禮也不可以有人怠今年
四十四春秋矣五月十七日以痰疾終陳君喪之慟李
大器曰陳君其非過哀者歟夫殄厥嗣者妬婦也夭厥
生者艷婦也廢厥事者慵婦也敗厥禮者驕婦也離厥
兄弟者䜛婦也長厥亂者哲婦也喪厥家族者横婦也
故曰婦者家之所由盛衰陳君者兄弟安之姻族賴之
多矣其獲助于内者銘曰
甲戌維歲未維月陳率葬妻紙坊側
工科都給事中李君墓誌銘(羅玘)
弘治十一年三月十四日予友工科都給事中李充昭
年四十六卒於官前二月二十一日予過其邸扉羃羃
四閨中切切作微語叩啟之蓬首曳屧面黳喘呷失聲
久強瞠語予曰昨趨朝傷甚今逆氣矣又七日過其外
直廬隸遮入則已鈎幕延頸急湏予入曰已二宿於此
可筒酒乎㔄脯乎啖我也覺其神志荒亂急按之其膚
如寒冰而爪及其骨予驚而促之歸歸十日又往候之
方以藥汁沃兩股股腫達臍如冒鼓至掠其肱則已如
稿木猶掣而諱曰行瘳矣至是日知不可起乃遺書謝
父母昆弟無一語及其妻子而逝士大夫往哭如市明
日罷朝聚語者半或曰使夫人無死吾見敝車羸馬以
朝者充昭嘗使寧藩卻王金人知之故云或曰使夫人
無死吾見慟哭裂麻者充昭居諫垣不欲𤨏𤨏言言必
警動當世不然終不言人望之故云下至閭巷小人亦
有嘆惜其死之遽者盖其為人沈默寬裕持重知大體
不衒曒曒名是時周王與行臺大臣交惡詔往訊之予
於其行發數難以觀其意曰以宗室尊王以移任處大
臣則釋矣既至果然陞工科右給事中又轉左給事中
嘗處分畿内籍地戚里大閹歛手割正寂無影響成化
末予與之同以進士改庶吉士今致仕吏部尚書公其
從伯父也方掌吏權第宅在西長安而充昭顧僦屋極
於東委巷中日夕閉其舍兒不使與隣兒接杜其或譸
張也人問其故曰吾見富貴盈溢親戚子弟鮮有不同
敗覆者後尚書去位完名不汚充昭助之居多平生喜
追晦菴書法久乃逼真尤善為詩多至千餘篇文殺大
半焉嘗從容語予曰羅允叔評吾文與子軌語已啞啞
笑自負予戲之曰奏議似宣公即當至矣盖知其有待
大也孰謂其遽止於是耶充昭諱漢號方塘南昌豐城
人曾大父伯行大父端輔太學生父資志封刑科給事
中母羅氏封孺人妻張氏子僎徹佀三人僎先三歲遣
歸代養徹以喪歸癸亥年十一月初七日葬縣治龍窟
里之原葬當有銘程正之以狀來督予銘末綴云充昭
母娠止八月將疾夢人遺大書曰哭考以今驗之哭考
者考哭之也嗚乎哲人死生其果有異哉銘曰
家失賢子國失良臣子失嚴父婦失良人嗟乎充昭而
反其真
贈太常少卿謚忠愍楊公墓誌銘(徐階)
公諱繼盛字仲芳别號椒山忠愍者謚也國朝之制非
大臣不得與於易名公位下乃得謚者今皇帝御極遡
觀化源謂公死諫節甚偉宜尊顯以勵士大夫故奉遺
詔贈公太常寺少卿廕子應尾為國子生而特賜今謚
其義則取諸危身奉上在國逢難云初公舉嘉靖丁未
進士授南京吏部驗封主事師事大司馬苑洛韓公盡
通其天文地理大乙壬竒兵陣之學名聲重一時辛亥
遷兵部車駕員外郎當是時大將軍仇鸞驕恣然心憚
寇欲利啖之以緩兵請與為馬市有成議矣公上疏
斥其不可者十辯其說之謬者五鸞因詆公撓邊計惑
衆心詔錦衣衛逮公置訊獄具貶狄道典史踰年擢知
諸城尋遷南京戶部主事又遷刑部員外郎調兵部之
武選嘗獨居深念至夜分配張安人問其故公曰吾受
上恩思有以報耳安人曰嚴相國方用事此豈君直言
時耶公不應而心自計欲報恩其道莫如去姦人使不
得亂政遂以癸丑三月疏論少師嚴嵩十罪五姦請召
二王問狀公意以嵩在位久其黨與布滿中外上即問
必不肯言而今皇帝以明聖在東府冀一召問可盡得
其實嵩更借以為䜛詔逮公訊所以引二王者公具對
侃侃至斷指出脛不易詞詔杕公百送刑部獄郎史君
朝賓議從輕比而其長貳皆嵩黨竟擬公詐傳親王令
旨絞公之將受杖也或遺之蚺蛇膽却不受曰椒山自
有膽或謂公勿怕公笑曰豈有怕打楊椒山者及繫刑
部創甚吏畏禍莫敢睨公公乃自破甆碗刺右股出血
數升已復手小刅割左股去其腐肉旁觀者咸為戰悚
公顧自如在獄三年以乙夘十月晦死西市臨刑賦詩
云浩氣還太虚丹心照千古平生未報恩留作忠魂補
天下相與涕泣傳誦之嗚呼士方平居語及節義往往
扼腕張眉目自謂能之一旦臨患害僅如毛髮輙心悸
色變不敢出一詞或走匿以規苟免有能自奮如其言
者寡矣未有蹈必死而不懾者也偶出不意蹈一死及
既脱率深自懲創毁方以為圓又或自滿足不復肯為
危言正色者有矣未有慷慨激烈赴再死而不顧者也
公始忤仇鸞偶不死奔走絶塞間稍稍徵用去訊繫時
無幾痛苦之狀宜猶在心目張安人所以語公與古牛
衣之說亦何以異而公不懼不惑卒直諫以殞其生此
其視唐子方諸人且猶過之矧世碌碌者耶公死之歲
刑部郎今藩參王世貞為求救於嵩所厚嵩曰行卜之
其子世蕃不可而其黨鄢懋卿等亦相與爭曰不殺某
所謂養虎自貽患也故公竟死公死而地為震者累年
其後給事中今中丞吳君時來刑部主事今中丞張君
翀太僕卿董君傳策相繼論嵩嵩又將殺之奏上地忽
震先皇帝悟而止由此觀之精誠之至天地且為之動
矣嵩業已仇公等其必欲殺公不足怪彼黨嵩者獨何
心哉夫其導嵩以殺公恐遺患也然公死七年先皇帝
用御史今中丞鄒君應龍言罷嵩政逮世蕃謫戍嶺南
又二年御史今中丞林君潤發世蕃逆狀詔棄市籍其
家則夫所謂患者果可以計免否也公死時應尾尚幼
藩參君與其友吳君國倫徐君中行宗君臣倡諸縉紳
經紀其後事兵部主事今中丞王君遴歸公喪且以女
婚其次子由是諸君者相繼獲罪而藩參家禍尤酷今
十有二年公既受恩䘏於朝又以御史郝君杰請建祠
保定賜額曰旌忠諸君亦次第登用而嵩之黨則盡已
斥逐嗚呼後之欲為君子小人者可以鑑矣公生以正
德丙子五月十七日年僅四十子二長即應尾次曰應
箕皆張安人出昔歲甲辰公領鄉薦卒業國學予時為
祭酒竒公文因日進公為講說經義與所以立身事君
者公亦不鄙而聽之故予與公相知深公死予悲之倍
於衆數謀於中丞王君視諸孤而日跂望於恩䘏之及
去年幸聞末議然後所以悲君者獲少紓萬一焉銘曰
萬物禀氣以為命公生其中得厥正位卑身仆益自奮
君恩必報以死殉人心為憤地為震歲星一終天乃定
羣姦澌滅主明聖易名建祠錫贈廕制詞前後相輝映
嗟公一死重孰並我銘揭之為世鏡
守齋邵先生墓誌銘(徐禎卿)
守齋先生卒之二年其孤天相等奉柩葬於虞山北麓
興福寺之南原合其母朱氏之兆門人徐某謹摭其行
以誌其墓曰先生少孤而警厲遇弱弟妹輙有條範事
有所出不煩於兄而母安之奉母尤謹於禮從聞榮邑
理暨聞大理遠明二先生遊習進士業補縣學生試累
不利乃棄去教授鄉里時少參章公方伯吕公大理章
公遠近延處舘下為弟子師莫不推敬而先生能自重
其道罔有下焉晩歲家居及門者日衆先生嚴督不少
弛教且有法故弟子多有造焉性直毅於鄉黨罕游洽
然處夫婦間終身驩然無間言先是其配以弘治丙辰
卒先生哭之哀斂葬以禮越五年而先生疾不起寔辛
酉三月甲子也年五十有四葬以癸亥十月四日子男
三人曰天相娶嚴氏天賜娶朱氏天挺聘蘇氏孫男二
人曰必在必堅先生初諱楫更諱术字時濟别號守齋
居士曾祖道貴祖彦臯父惟本母葛氏世常熟人先生
蚤事經術晩好以觴咏自娱所著有守齋遺稿某年十
三四時嘗從先生授章句義不可以不銘銘曰
咀經發文正且博律身以嚴友道樸抱器不達命厄薄
教育羣才志孔樂夀不及德吁可愕澄精歛魂返玄壑
虞山之隂建新槨既固且祥永焉托
文章辨體彙選卷七百十七
文章辨體彙選卷七百十七
明賀復徵編
墓誌銘二十
王淑人墓誌銘(明崔銑)
太史氏曰春秋常事不書禮内言不出閨門之事君子
自考其德者也前史言列女者或以辯言或以書史文
字廣獵聞異而不知其長亂李勲部曰予姻陳都指揮
紀長厚人也君繼妻王淑人宫女也事太皇太后上即
位放宫女千人淑人歸陳君當是時陳君有父老矣有
三弟有室矣有子一女二幼矣淑人咸宜之蔑有間言
陳君無他子淑人每飾少姬令御於陳君姻族貧及有
喪不克襄必告於陳君周之必以厚其自奉尺布以上
不輕費也每昕夕侍於陳君所或自奉巾櫛陳君止之
曰非缺侍人也淑人曰事夫禮也不可以有人怠今年
四十四春秋矣五月十七日以痰疾終陳君喪之慟李
大器曰陳君其非過哀者歟夫殄厥嗣者妬婦也夭厥
生者艷婦也廢厥事者慵婦也敗厥禮者驕婦也離厥
兄弟者䜛婦也長厥亂者哲婦也喪厥家族者横婦也
故曰婦者家之所由盛衰陳君者兄弟安之姻族賴之
多矣其獲助于内者銘曰
甲戌維歲未維月陳率葬妻紙坊側
工科都給事中李君墓誌銘(羅玘)
弘治十一年三月十四日予友工科都給事中李充昭
年四十六卒於官前二月二十一日予過其邸扉羃羃
四閨中切切作微語叩啟之蓬首曳屧面黳喘呷失聲
久強瞠語予曰昨趨朝傷甚今逆氣矣又七日過其外
直廬隸遮入則已鈎幕延頸急湏予入曰已二宿於此
可筒酒乎㔄脯乎啖我也覺其神志荒亂急按之其膚
如寒冰而爪及其骨予驚而促之歸歸十日又往候之
方以藥汁沃兩股股腫達臍如冒鼓至掠其肱則已如
稿木猶掣而諱曰行瘳矣至是日知不可起乃遺書謝
父母昆弟無一語及其妻子而逝士大夫往哭如市明
日罷朝聚語者半或曰使夫人無死吾見敝車羸馬以
朝者充昭嘗使寧藩卻王金人知之故云或曰使夫人
無死吾見慟哭裂麻者充昭居諫垣不欲𤨏𤨏言言必
警動當世不然終不言人望之故云下至閭巷小人亦
有嘆惜其死之遽者盖其為人沈默寬裕持重知大體
不衒曒曒名是時周王與行臺大臣交惡詔往訊之予
於其行發數難以觀其意曰以宗室尊王以移任處大
臣則釋矣既至果然陞工科右給事中又轉左給事中
嘗處分畿内籍地戚里大閹歛手割正寂無影響成化
末予與之同以進士改庶吉士今致仕吏部尚書公其
從伯父也方掌吏權第宅在西長安而充昭顧僦屋極
於東委巷中日夕閉其舍兒不使與隣兒接杜其或譸
張也人問其故曰吾見富貴盈溢親戚子弟鮮有不同
敗覆者後尚書去位完名不汚充昭助之居多平生喜
追晦菴書法久乃逼真尤善為詩多至千餘篇文殺大
半焉嘗從容語予曰羅允叔評吾文與子軌語已啞啞
笑自負予戲之曰奏議似宣公即當至矣盖知其有待
大也孰謂其遽止於是耶充昭諱漢號方塘南昌豐城
人曾大父伯行大父端輔太學生父資志封刑科給事
中母羅氏封孺人妻張氏子僎徹佀三人僎先三歲遣
歸代養徹以喪歸癸亥年十一月初七日葬縣治龍窟
里之原葬當有銘程正之以狀來督予銘末綴云充昭
母娠止八月將疾夢人遺大書曰哭考以今驗之哭考
者考哭之也嗚乎哲人死生其果有異哉銘曰
家失賢子國失良臣子失嚴父婦失良人嗟乎充昭而
反其真
贈太常少卿謚忠愍楊公墓誌銘(徐階)
公諱繼盛字仲芳别號椒山忠愍者謚也國朝之制非
大臣不得與於易名公位下乃得謚者今皇帝御極遡
觀化源謂公死諫節甚偉宜尊顯以勵士大夫故奉遺
詔贈公太常寺少卿廕子應尾為國子生而特賜今謚
其義則取諸危身奉上在國逢難云初公舉嘉靖丁未
進士授南京吏部驗封主事師事大司馬苑洛韓公盡
通其天文地理大乙壬竒兵陣之學名聲重一時辛亥
遷兵部車駕員外郎當是時大將軍仇鸞驕恣然心憚
寇欲利啖之以緩兵請與為馬市有成議矣公上疏
斥其不可者十辯其說之謬者五鸞因詆公撓邊計惑
衆心詔錦衣衛逮公置訊獄具貶狄道典史踰年擢知
諸城尋遷南京戶部主事又遷刑部員外郎調兵部之
武選嘗獨居深念至夜分配張安人問其故公曰吾受
上恩思有以報耳安人曰嚴相國方用事此豈君直言
時耶公不應而心自計欲報恩其道莫如去姦人使不
得亂政遂以癸丑三月疏論少師嚴嵩十罪五姦請召
二王問狀公意以嵩在位久其黨與布滿中外上即問
必不肯言而今皇帝以明聖在東府冀一召問可盡得
其實嵩更借以為䜛詔逮公訊所以引二王者公具對
侃侃至斷指出脛不易詞詔杕公百送刑部獄郎史君
朝賓議從輕比而其長貳皆嵩黨竟擬公詐傳親王令
旨絞公之將受杖也或遺之蚺蛇膽却不受曰椒山自
有膽或謂公勿怕公笑曰豈有怕打楊椒山者及繫刑
部創甚吏畏禍莫敢睨公公乃自破甆碗刺右股出血
數升已復手小刅割左股去其腐肉旁觀者咸為戰悚
公顧自如在獄三年以乙夘十月晦死西市臨刑賦詩
云浩氣還太虚丹心照千古平生未報恩留作忠魂補
天下相與涕泣傳誦之嗚呼士方平居語及節義往往
扼腕張眉目自謂能之一旦臨患害僅如毛髮輙心悸
色變不敢出一詞或走匿以規苟免有能自奮如其言
者寡矣未有蹈必死而不懾者也偶出不意蹈一死及
既脱率深自懲創毁方以為圓又或自滿足不復肯為
危言正色者有矣未有慷慨激烈赴再死而不顧者也
公始忤仇鸞偶不死奔走絶塞間稍稍徵用去訊繫時
無幾痛苦之狀宜猶在心目張安人所以語公與古牛
衣之說亦何以異而公不懼不惑卒直諫以殞其生此
其視唐子方諸人且猶過之矧世碌碌者耶公死之歲
刑部郎今藩參王世貞為求救於嵩所厚嵩曰行卜之
其子世蕃不可而其黨鄢懋卿等亦相與爭曰不殺某
所謂養虎自貽患也故公竟死公死而地為震者累年
其後給事中今中丞吳君時來刑部主事今中丞張君
翀太僕卿董君傳策相繼論嵩嵩又將殺之奏上地忽
震先皇帝悟而止由此觀之精誠之至天地且為之動
矣嵩業已仇公等其必欲殺公不足怪彼黨嵩者獨何
心哉夫其導嵩以殺公恐遺患也然公死七年先皇帝
用御史今中丞鄒君應龍言罷嵩政逮世蕃謫戍嶺南
又二年御史今中丞林君潤發世蕃逆狀詔棄市籍其
家則夫所謂患者果可以計免否也公死時應尾尚幼
藩參君與其友吳君國倫徐君中行宗君臣倡諸縉紳
經紀其後事兵部主事今中丞王君遴歸公喪且以女
婚其次子由是諸君者相繼獲罪而藩參家禍尤酷今
十有二年公既受恩䘏於朝又以御史郝君杰請建祠
保定賜額曰旌忠諸君亦次第登用而嵩之黨則盡已
斥逐嗚呼後之欲為君子小人者可以鑑矣公生以正
德丙子五月十七日年僅四十子二長即應尾次曰應
箕皆張安人出昔歲甲辰公領鄉薦卒業國學予時為
祭酒竒公文因日進公為講說經義與所以立身事君
者公亦不鄙而聽之故予與公相知深公死予悲之倍
於衆數謀於中丞王君視諸孤而日跂望於恩䘏之及
去年幸聞末議然後所以悲君者獲少紓萬一焉銘曰
萬物禀氣以為命公生其中得厥正位卑身仆益自奮
君恩必報以死殉人心為憤地為震歲星一終天乃定
羣姦澌滅主明聖易名建祠錫贈廕制詞前後相輝映
嗟公一死重孰並我銘揭之為世鏡
守齋邵先生墓誌銘(徐禎卿)
守齋先生卒之二年其孤天相等奉柩葬於虞山北麓
興福寺之南原合其母朱氏之兆門人徐某謹摭其行
以誌其墓曰先生少孤而警厲遇弱弟妹輙有條範事
有所出不煩於兄而母安之奉母尤謹於禮從聞榮邑
理暨聞大理遠明二先生遊習進士業補縣學生試累
不利乃棄去教授鄉里時少參章公方伯吕公大理章
公遠近延處舘下為弟子師莫不推敬而先生能自重
其道罔有下焉晩歲家居及門者日衆先生嚴督不少
弛教且有法故弟子多有造焉性直毅於鄉黨罕游洽
然處夫婦間終身驩然無間言先是其配以弘治丙辰
卒先生哭之哀斂葬以禮越五年而先生疾不起寔辛
酉三月甲子也年五十有四葬以癸亥十月四日子男
三人曰天相娶嚴氏天賜娶朱氏天挺聘蘇氏孫男二
人曰必在必堅先生初諱楫更諱术字時濟别號守齋
居士曾祖道貴祖彦臯父惟本母葛氏世常熟人先生
蚤事經術晩好以觴咏自娱所著有守齋遺稿某年十
三四時嘗從先生授章句義不可以不銘銘曰
咀經發文正且博律身以嚴友道樸抱器不達命厄薄
教育羣才志孔樂夀不及德吁可愕澄精歛魂返玄壑
虞山之隂建新槨既固且祥永焉托
文章辨體彙選卷七百十七
