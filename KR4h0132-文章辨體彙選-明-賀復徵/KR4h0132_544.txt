文章辨體彙選卷五百四十四
明賀復徵編
傳十七(家傳)
大傳(明李夢陽)
傳曰號貞義公者不知何里人也而贅於扶溝人王聚
王聚以洪武三年歸軍於蒲州已又自蒲州徙慶陽於
是貞義公從如慶陽乃王聚不欲盡徙於慶陽而以其
弟王三公守扶溝而世居扶溝大崗北兵之起也貞義
公戰於白溝河死於是公有二男子纔數歲會又失母
故不述其父聞之父老曰貞義公蓋長者也然卒不免
於難云貞義公二子其後皆冐王氏以贅故是時又垜
陽氏田氏為一戶而一戶四氏然予聞白溝河之役於
時粮道絶人煮馬革食及啖騾馬溺已又盡殺其騾馬
食之又人相食積屍蓋若山丘焉慶陽衛有曰王指揮
者統治其軍時亦死之
往先君謂夢陽曰貞義公沒時處士公蓋八歲云是時
母氏改為他氏室而公乃因不之他氏食零零俜俜往
來邠寧間學賈為小賈能自治生後十餘歲而至中賈
云寧州有李媪者竊瞷公異之迺因妻以女而公初不
知為同姓聞之長老曰處士公任俠有氣人也即少時
而好解推衣食衣食人於是閭里人皆多處士公處士
公顧愈謹治生日厚富有貲郡中人用貲無問識不識
皆與貲於是郡中人亦無不多處士公處士公載鹽過
閭里與閭里門斗鹽及載菜即又與閭里菜率歲散鹽
菜數十車於是閭里率歲不復購鹽菜而俗謂善人為
佛處士又治佛因號曰佛王忠於是佛王忠之名蓋郡
中矣長老曰處士之死則以田氏予退而問先君先君
揮涕曰往田氏為仇家者殺處士怒赴愬行於是仇家
大懼乃使郡中諸豪長來行百金間不解而仇家故大
有財勢可使官及處士赴愬至官置不理反久繫處士
於是處士益發憤怒病且死仰天呼曰天乎予何罪竟
死獄中是時無問識不識咸切齒仇家故長老至今語
曰訟事無天蓋傷處士云耳然予聞處士葬時有地理
家張生指其地曰此必有後豈不謂天道哉
軍漢公則嗜酒不治生好鬭鷄走馬試劒即大仇醉之
酒輙解顧反厚年八十餘竟無疾卒
主文公處士公子諱剛稱王剛為衛主文好氣任俠有
父風處士公不喜厚富蓄會暴卒出榖錢家又多不還
以故日侵貧至家徒四壁立於是人竊笑李氏主文公
於是痛哭往來里門罵竊笑李氏者曰若真以李氏無
人耶罵且行卒無應者而止則撫二弟背哭曰若即一
不樹立我不能為若兄主文公嘗以事至京師有羨貲
迺盡買學士家言并歷數家歸訓其二弟二弟卒各擅
其業主文人頳面鬚髯然為人強力使氣常勒里中子
弟主辦事子弟無敢後里中置酒有主文公主文公不
至毋敢先飲敬憚矣而軍漢公在軍中乃私劵我産紿
其直酒之人即持劵來收我産主文公怒不言苐礪利
刃然色常在持劵人持劵人覺之走主文公乃憮然曰
咍此奴走矣已復大罵跳伏地死劵者乃大懼呼天曰
天天寧主文生不願得産直頃之主文蘇劵者乃卒不
敢復言直矣主文公夜出龍泉道見巨人長數丈以疾
卒
曰慶者處士公次子也精地理隂陽家號王隂陽隂陽
公更嗜酒王氏軍故戍花馬池營隂陽公代往戍至以
數干其將將用之一日寇至將問隂陽公計安出隂陽
公曰某時戰勝將曰有何應對竒行三里當見紅婦人
應頃之驗戰果勝將大說於是尊敬隂陽公以為上客
而使其盡監軍中馬馬軍率日持雞酒啖隂陽公隂陽
公則日弄酒狎侮諸吏士奴僇之諸吏士不堪也乃於
是盛惡陰陽公於其將將後亦頗疎之隂陽公即又嫚
罵將把其短將懼逐之還隂陽公乃於是遨遊郡山砦
中為相埋然數竒中埋家廉其性但具醇酒更不索錢
也過他隂陽埋所即未善公熟視之曰凶乎問其家凶
矣他隂陽又重錢自是郡山砦中不復請他隂陽他隂
陽皆窮餓不得行因謀擊殺隂陽公投川窟中頃之隂
陽公蘇稍聞窟上語而不知擊己者乃呼曰救我救我
窟上人更復擊遂死隂陽公卒頃之水暴至失其葬處
嗚呼我李冐王氏者蓋三世矣至我先大夫而始復李
氏云先大夫處士公子而號吏隠公吏隠公年九歲喪
父而依於伯氏伯氏教之則嚴也十二三歲時伯氏傭
書造里籍乃伯氏不自書顧令吏隠公書吏隠公即善
造書伯氏乃大喜竒之顧反嚴吏隠公訛一字伯氏一
扑其掌久之掌墳赤公啼泣里父老見之為蘇蘇隕涕
曰夫紙易得耳奈何至是伯氏乃竊仰嘆曰嗟乎吾寧
為紙惜耶乃後故稱善書者咸出吏隠公下吏隠公少
貧賤徒肫肫有至性重厚寡言辭十八九歲時從伯氏
往見邵道人道人者異人也不言見公第信兩手食指
出耳上初不解久之伯氏悟曰謂紗帽翅耶道人頷然
之伯氏益又喜於是始議學事矣吏隠公年二十充郡
學生始受籍於師日誦百千過不成誦於是諸後生咸
日笑公公第誦愈益苦居歲餘夢登危樓遇織錦婦於
是織錦婦以色絲金鍼寶鏡貽公而公自是輙彬彬有
文學矣然又獨數竒夢比試諸後生即不復記所誦吏
隠公顧記所誦文又高故常冠諸生吏隠公嘗夢試目
驗比試諸生輙叩公曰何夢即未夢公戲謂曰某日某
目輙又驗諸生以為神郡學歲一人貢然二人行梁生
貢公次當行梁生稔公文高懼與偕因要公置酒奉百
金夀因辟席頓首請欲自行公許諾郤其金不受人曰
甚哉李君之憨也垂成而棄厥功公聞之仰天嘆曰嗟
哉是安知予哉卒讓梁生行明年吏隠公貢次者王生
王生者公師也即亦置酒要如梁生公又卒讓王生又
踰年公乃始貢是時年三十五矣是年為阜平縣學訓
導公為訓導三月而提學御史閻禹鍚至真定牒屬各
以其徒來赴集先是御史至真定率牒屬來赴集阜平
生集則率曳翁鞋人挾烟熏帙踉蹌行見御史及見御
史輙又自請試目即不從則相顧脫藍衫走御史乃顧
追呼曰秀才聽試目如若所自請目而公之赴真定也
戒諸生母仍曳翁鞋毋人挾烟熏帙帙會割以板夾杠
之行又戒毋輙自請試目稍井井矣而御史禹錫始至
而弗省也尚怒而督責諸學吏於是吏隠公退而上書
陳教化變易之事其略曰夫明者知往者也時者俟至
者也故曰違時者不明強勢者不行故拂是以樹信則
虐而鮮功昔者武王克殷殷餘民弗賓也而武王舍之
然武王不以其故貶王周公纘武王無競之烈使二叔
監殷而二叔以殷畔然周公不以其故損明故曰王者
必世而後仁見小利則大事不成夫阜平恒山之陋邑
也地有栗橡棗柿之饒其人山居草處衣鹿豕皮蒯裏
布襪挾桑弧毒矢日出射猛獸狐免餔糜而給朝夕夫
前代不復聞己自國家興百有餘年於兹然而科第之
事罕然竊未聞有尊官顯人者産於其間也此天下之
所共笑也今足下足跡未涉其境迺思以一旦變易其
俗望之以詩書禮樂之事其亦不為善變者矣且足下
信賢聖然不能過武王周公某誠善教必不能以三月
之人而遂變百年之俗今天隴山有鳥其名曰鸚鵡孰不
謂其能人語也然不籠緤之不宛轉相道假以年歲鳥
鮮有能語者焉故籠緤之以制性也宛轉相道以發明
也假以年歲俟其變也夫三者備矣然後可以責效而
議功今徒見其朱喙而綠裳也乃輙怒曰鳥奚不人語
也是惡可哉御史禹錫覽書乃遂不復督責諸學吏顧
獨禮貌公公在阜平五年以母喪歸起為封丘王教授
王故機辯人也公侍王執重訥人曰若是必輕於王公
笑曰是不善事王者也顧益謹王一日設醇酒大醉公
起而伺屏後令左右乃遞難公公悛悛如在王前於是
扶公出尾之行公竟無他語然已齁齁睡矣王喜遇反
厚王有問公吐心對酒飲公輙醉醉悛悛如前時王於
是益復喜尊敬之嘗自脫其貂帽及綺麗衣鍚公每事
必曰李先生李先生云見禮如此一日王醉握繫帶謂
公曰予比殊好闊帶公方醉第免冠觸地賀王王蓋自
是省矣公在王門十三年沈晦於酒然時人莫識也公
酒酣嘗擊缶歌曰人欲為貪吏貪吏殃及子孫人欲為
廉吏廉吏窮餓不得行我今既不為貪吏又何可稱廉
吏王門之下可以全身避世於是乃自稱吏隠公云吏
隠公方面鬚髯腹便便垂然為人德厚鮮矜伐人矜伐
公屏負壁立終不言又不較長短故無大小愚智咸亦
尊敬公公醉自外來兒女走扶牽裳行公婆娑舞歌至
若火盜事家人卒遑擾公方晏坐睡鼻齁齁如雷已不
更問也此其度量可與淺見寡聞者道耶然予又聞公
至向學往貧窶時受詩於合水韓公嘗大雪公单衣曳
破履行嘗夜行歸雪甚廬蕭然無烟也禮曰傷哉貧也
今子孫豊衣足食日鞭笞不務學豈復念先世哉公之
卒也則以吾母高夫人往高夫人卒喪過大梁公請於
王行無何道病輿行抵慶陽舍興教寺頃之卒王聞訃
痛踊泣數行下使使來賻且會葬此其克厥始終者故載
曰璡者軍漢公子善機詐把持人一日大寒軍漢公子
從環縣來以啖冷羊肉又飲冷酒卧地上致疾卒
李夢陽有弟曰孟章小字曰周張周張生十三歲而喪
母居無何又喪父依於伯氏仲氏頃之病竟卒李子嘆
曰弟之死蓋傷予心焉弟生而當成化辛丑其時吾家
有吉慶事大置酒會其日周知府茂張指揮使瑛以羊
酒來賀此兩人至而吾弟産故曰周張泰俗呼絶乳子
為老生子故弟又呼老生子云弟生而巨口高顴骨隆
隆起髮際名為伏犀七八歲時猶啖乳有氣力然矯捷
善戲善打毬綴幡騎竹馬羣兒莫先也弟又好黏竿擊
撲蟬打蜻蜓又放風鳶父母以其有竒氣時時折辱之
不可下迨後父母歿弟因而省悟始折節誦書史日記
二千餘言其後弟頗好與黃冠人遊其伯氏見其日與
黃冠人遊怒責之曰夫吾家業詩書世有顯名焉今傳
汝汝柰何弗省弟知伯氏弗已悅也於是間說之曰夫
人生日劻劻勷勷何為者與是非為名與利哉夫豢我
者戕我者也軒冕者桎梏我者也今釋養生之道不務
乃日劻劻勷勷與名利争是亦益速自戕爾長老有言
曰上牀脫屣不知生死言旦暮難保也夫神仙黃白之
事天下之至妙也弗汨爾之形不搖爾之精取之自盈
而與事無争是大道之程也夫儒生薄此而不為者徒
以芻豢可以厚生而軒冕可以耀名也夫芻豢軒冕是
不可必得者也乃今汨汨以死效此非天下之大愚與
伯氏曰夫予日見芻豢軒冕者於道路也而不聞有見
仙者也夫仙庸其有乎弟對曰不然夫雞鴨有翅飛不
越尋丈何者其分卑也故飄颻遺世以獨立者上仙之
事也今吾非不能力致富若貴乃亦愧其與雞鴨等伍
已矣伯氏不能奪其說迺問曰夫黃白之事亦可為乎
弟對曰可穹隆三足納汞貫藥煑之桑木之火厥候不
爽而大藥可成也大藥成可以為黃金黃金成而可以
為長生伯氏於是積桑木之薪購汞求藥置鼎於前乃
令弟為黃白之事弟為之踰月而藥不就於是伯氏以
為賣已乃大怒將笞之弟恐於是棄其妻奔京師而依
仲氏會仲氏如通州弟從如通州仲氏覘弟有異材於
是教之以先王禮樂與仁義道德之說弟乃幡然改悟
而著論以自解其略曰夫神仙者天地之大盜也夫人
有君臣父子夫婦兄弟者非以立争也將以禁淫而範
邪也今神仙棄君臣父子夫婦兄弟之倫不務迺日思
高翔遠舉以遺世絶粒此滅生之道也夫束手而不務
滋植而變幻金鐵欺世以盜利此導民為奸者也是故
先王之制禮也朝饔夕飱以防踰也春耕而夏耨以教
勤也故教義立而民不惰夫君子之立於人朝也非以
芻豢足以悅口而軒冕足以華體也故曰治人者食於
人故芻豢軒冕者報功者也今一槩以為戕我則必盡
除天下君臣父子夫婦兄弟之倫而後可是豈人情也
哉弟於是不復再言神仙黃白之事顧嘐嘐然曰夫六
經者則譬之鳥也諸子百家者羽翼也予盡讀諸子百
氏以探知六經之紀然後約於道然是時弟已病不能
行也弟為兒時業自言火蒸蒸自丹田起衝腦眩迺後
恒病熱卒死彼諺有之曰入田觀稼從小看大言有兆
必先也由是言之弟之談說仙術其亦弗祥也已矣弟
病革時其妻抱女適自梁中來弟屏之弗與語顧惟與
仲氏語比卒氣充充不竭苐索火瓦熨兩足已而曰冷
過膝已乃出左右手令仲氏診而絶此弘治庚申冬事
也噫傷哉傷哉李子曰死生之際可以觀人矣弟年十
九而能不死於女婦手此可以觀弟
贊曰桓桓鼻祖爰義爰武膏血草野我祖蹷厥家弱厥
土為山金出於沙賙急振窮視如泥沙愬仇殞躬冤乎
冤乎為善罔獲大母秉貞蹈仁艱關育孤固窮安節李
氏之孟陶乎伯氏憤震中葉再振二弟不罹於天孤胡
絶不祐仲驕矜能載殞厥身亦卒不信我父砥行茹毒
允基允耀而弗禄弗考於惟母氏難貞起厥家佐夫敬
姑長我六雛躬瘁形竭不膏不沐今子孫茹甘策肥服
利食德矣孰知所從來即論諸家世享不逮冤已汝含
之英發先世之遺烈乎苗而不秀又何故矣
文章辨體彙選卷五百四十四
文章辨體彙選卷五百四十四
明賀復徵編
傳十七(家傳)
大傳(明李夢陽)
傳曰號貞義公者不知何里人也而贅於扶溝人王聚
王聚以洪武三年歸軍於蒲州已又自蒲州徙慶陽於
是貞義公從如慶陽乃王聚不欲盡徙於慶陽而以其
弟王三公守扶溝而世居扶溝大崗北兵之起也貞義
公戰於白溝河死於是公有二男子纔數歲會又失母
故不述其父聞之父老曰貞義公蓋長者也然卒不免
於難云貞義公二子其後皆冐王氏以贅故是時又垜
陽氏田氏為一戶而一戶四氏然予聞白溝河之役於
時粮道絶人煮馬革食及啖騾馬溺已又盡殺其騾馬
食之又人相食積屍蓋若山丘焉慶陽衛有曰王指揮
者統治其軍時亦死之
往先君謂夢陽曰貞義公沒時處士公蓋八歲云是時
母氏改為他氏室而公乃因不之他氏食零零俜俜往
來邠寧間學賈為小賈能自治生後十餘歲而至中賈
云寧州有李媪者竊瞷公異之迺因妻以女而公初不
知為同姓聞之長老曰處士公任俠有氣人也即少時
而好解推衣食衣食人於是閭里人皆多處士公處士
公顧愈謹治生日厚富有貲郡中人用貲無問識不識
皆與貲於是郡中人亦無不多處士公處士公載鹽過
閭里與閭里門斗鹽及載菜即又與閭里菜率歲散鹽
菜數十車於是閭里率歲不復購鹽菜而俗謂善人為
佛處士又治佛因號曰佛王忠於是佛王忠之名蓋郡
中矣長老曰處士之死則以田氏予退而問先君先君
揮涕曰往田氏為仇家者殺處士怒赴愬行於是仇家
大懼乃使郡中諸豪長來行百金間不解而仇家故大
有財勢可使官及處士赴愬至官置不理反久繫處士
於是處士益發憤怒病且死仰天呼曰天乎予何罪竟
死獄中是時無問識不識咸切齒仇家故長老至今語
曰訟事無天蓋傷處士云耳然予聞處士葬時有地理
家張生指其地曰此必有後豈不謂天道哉
軍漢公則嗜酒不治生好鬭鷄走馬試劒即大仇醉之
酒輙解顧反厚年八十餘竟無疾卒
主文公處士公子諱剛稱王剛為衛主文好氣任俠有
父風處士公不喜厚富蓄會暴卒出榖錢家又多不還
以故日侵貧至家徒四壁立於是人竊笑李氏主文公
於是痛哭往來里門罵竊笑李氏者曰若真以李氏無
人耶罵且行卒無應者而止則撫二弟背哭曰若即一
不樹立我不能為若兄主文公嘗以事至京師有羨貲
迺盡買學士家言并歷數家歸訓其二弟二弟卒各擅
其業主文人頳面鬚髯然為人強力使氣常勒里中子
弟主辦事子弟無敢後里中置酒有主文公主文公不
至毋敢先飲敬憚矣而軍漢公在軍中乃私劵我産紿
其直酒之人即持劵來收我産主文公怒不言苐礪利
刃然色常在持劵人持劵人覺之走主文公乃憮然曰
咍此奴走矣已復大罵跳伏地死劵者乃大懼呼天曰
天天寧主文生不願得産直頃之主文蘇劵者乃卒不
敢復言直矣主文公夜出龍泉道見巨人長數丈以疾
卒
曰慶者處士公次子也精地理隂陽家號王隂陽隂陽
公更嗜酒王氏軍故戍花馬池營隂陽公代往戍至以
數干其將將用之一日寇至將問隂陽公計安出隂陽
公曰某時戰勝將曰有何應對竒行三里當見紅婦人
應頃之驗戰果勝將大說於是尊敬隂陽公以為上客
而使其盡監軍中馬馬軍率日持雞酒啖隂陽公隂陽
公則日弄酒狎侮諸吏士奴僇之諸吏士不堪也乃於
是盛惡陰陽公於其將將後亦頗疎之隂陽公即又嫚
罵將把其短將懼逐之還隂陽公乃於是遨遊郡山砦
中為相埋然數竒中埋家廉其性但具醇酒更不索錢
也過他隂陽埋所即未善公熟視之曰凶乎問其家凶
矣他隂陽又重錢自是郡山砦中不復請他隂陽他隂
陽皆窮餓不得行因謀擊殺隂陽公投川窟中頃之隂
陽公蘇稍聞窟上語而不知擊己者乃呼曰救我救我
窟上人更復擊遂死隂陽公卒頃之水暴至失其葬處
嗚呼我李冐王氏者蓋三世矣至我先大夫而始復李
氏云先大夫處士公子而號吏隠公吏隠公年九歲喪
父而依於伯氏伯氏教之則嚴也十二三歲時伯氏傭
書造里籍乃伯氏不自書顧令吏隠公書吏隠公即善
造書伯氏乃大喜竒之顧反嚴吏隠公訛一字伯氏一
扑其掌久之掌墳赤公啼泣里父老見之為蘇蘇隕涕
曰夫紙易得耳奈何至是伯氏乃竊仰嘆曰嗟乎吾寧
為紙惜耶乃後故稱善書者咸出吏隠公下吏隠公少
貧賤徒肫肫有至性重厚寡言辭十八九歲時從伯氏
往見邵道人道人者異人也不言見公第信兩手食指
出耳上初不解久之伯氏悟曰謂紗帽翅耶道人頷然
之伯氏益又喜於是始議學事矣吏隠公年二十充郡
學生始受籍於師日誦百千過不成誦於是諸後生咸
日笑公公第誦愈益苦居歲餘夢登危樓遇織錦婦於
是織錦婦以色絲金鍼寶鏡貽公而公自是輙彬彬有
文學矣然又獨數竒夢比試諸後生即不復記所誦吏
隠公顧記所誦文又高故常冠諸生吏隠公嘗夢試目
驗比試諸生輙叩公曰何夢即未夢公戲謂曰某日某
目輙又驗諸生以為神郡學歲一人貢然二人行梁生
貢公次當行梁生稔公文高懼與偕因要公置酒奉百
金夀因辟席頓首請欲自行公許諾郤其金不受人曰
甚哉李君之憨也垂成而棄厥功公聞之仰天嘆曰嗟
哉是安知予哉卒讓梁生行明年吏隠公貢次者王生
王生者公師也即亦置酒要如梁生公又卒讓王生又
踰年公乃始貢是時年三十五矣是年為阜平縣學訓
導公為訓導三月而提學御史閻禹鍚至真定牒屬各
以其徒來赴集先是御史至真定率牒屬來赴集阜平
生集則率曳翁鞋人挾烟熏帙踉蹌行見御史及見御
史輙又自請試目即不從則相顧脫藍衫走御史乃顧
追呼曰秀才聽試目如若所自請目而公之赴真定也
戒諸生母仍曳翁鞋毋人挾烟熏帙帙會割以板夾杠
之行又戒毋輙自請試目稍井井矣而御史禹錫始至
而弗省也尚怒而督責諸學吏於是吏隠公退而上書
陳教化變易之事其略曰夫明者知往者也時者俟至
者也故曰違時者不明強勢者不行故拂是以樹信則
虐而鮮功昔者武王克殷殷餘民弗賓也而武王舍之
然武王不以其故貶王周公纘武王無競之烈使二叔
監殷而二叔以殷畔然周公不以其故損明故曰王者
必世而後仁見小利則大事不成夫阜平恒山之陋邑
也地有栗橡棗柿之饒其人山居草處衣鹿豕皮蒯裏
布襪挾桑弧毒矢日出射猛獸狐免餔糜而給朝夕夫
前代不復聞己自國家興百有餘年於兹然而科第之
事罕然竊未聞有尊官顯人者産於其間也此天下之
所共笑也今足下足跡未涉其境迺思以一旦變易其
俗望之以詩書禮樂之事其亦不為善變者矣且足下
信賢聖然不能過武王周公某誠善教必不能以三月
之人而遂變百年之俗今天隴山有鳥其名曰鸚鵡孰不
謂其能人語也然不籠緤之不宛轉相道假以年歲鳥
鮮有能語者焉故籠緤之以制性也宛轉相道以發明
也假以年歲俟其變也夫三者備矣然後可以責效而
議功今徒見其朱喙而綠裳也乃輙怒曰鳥奚不人語
也是惡可哉御史禹錫覽書乃遂不復督責諸學吏顧
獨禮貌公公在阜平五年以母喪歸起為封丘王教授
王故機辯人也公侍王執重訥人曰若是必輕於王公
笑曰是不善事王者也顧益謹王一日設醇酒大醉公
起而伺屏後令左右乃遞難公公悛悛如在王前於是
扶公出尾之行公竟無他語然已齁齁睡矣王喜遇反
厚王有問公吐心對酒飲公輙醉醉悛悛如前時王於
是益復喜尊敬之嘗自脫其貂帽及綺麗衣鍚公每事
必曰李先生李先生云見禮如此一日王醉握繫帶謂
公曰予比殊好闊帶公方醉第免冠觸地賀王王蓋自
是省矣公在王門十三年沈晦於酒然時人莫識也公
酒酣嘗擊缶歌曰人欲為貪吏貪吏殃及子孫人欲為
廉吏廉吏窮餓不得行我今既不為貪吏又何可稱廉
吏王門之下可以全身避世於是乃自稱吏隠公云吏
隠公方面鬚髯腹便便垂然為人德厚鮮矜伐人矜伐
公屏負壁立終不言又不較長短故無大小愚智咸亦
尊敬公公醉自外來兒女走扶牽裳行公婆娑舞歌至
若火盜事家人卒遑擾公方晏坐睡鼻齁齁如雷已不
更問也此其度量可與淺見寡聞者道耶然予又聞公
至向學往貧窶時受詩於合水韓公嘗大雪公单衣曳
破履行嘗夜行歸雪甚廬蕭然無烟也禮曰傷哉貧也
今子孫豊衣足食日鞭笞不務學豈復念先世哉公之
卒也則以吾母高夫人往高夫人卒喪過大梁公請於
王行無何道病輿行抵慶陽舍興教寺頃之卒王聞訃
痛踊泣數行下使使來賻且會葬此其克厥始終者故載
曰璡者軍漢公子善機詐把持人一日大寒軍漢公子
從環縣來以啖冷羊肉又飲冷酒卧地上致疾卒
李夢陽有弟曰孟章小字曰周張周張生十三歲而喪
母居無何又喪父依於伯氏仲氏頃之病竟卒李子嘆
曰弟之死蓋傷予心焉弟生而當成化辛丑其時吾家
有吉慶事大置酒會其日周知府茂張指揮使瑛以羊
酒來賀此兩人至而吾弟産故曰周張泰俗呼絶乳子
為老生子故弟又呼老生子云弟生而巨口高顴骨隆
隆起髮際名為伏犀七八歲時猶啖乳有氣力然矯捷
善戲善打毬綴幡騎竹馬羣兒莫先也弟又好黏竿擊
撲蟬打蜻蜓又放風鳶父母以其有竒氣時時折辱之
不可下迨後父母歿弟因而省悟始折節誦書史日記
二千餘言其後弟頗好與黃冠人遊其伯氏見其日與
黃冠人遊怒責之曰夫吾家業詩書世有顯名焉今傳
汝汝柰何弗省弟知伯氏弗已悅也於是間說之曰夫
人生日劻劻勷勷何為者與是非為名與利哉夫豢我
者戕我者也軒冕者桎梏我者也今釋養生之道不務
乃日劻劻勷勷與名利争是亦益速自戕爾長老有言
曰上牀脫屣不知生死言旦暮難保也夫神仙黃白之
事天下之至妙也弗汨爾之形不搖爾之精取之自盈
而與事無争是大道之程也夫儒生薄此而不為者徒
以芻豢可以厚生而軒冕可以耀名也夫芻豢軒冕是
不可必得者也乃今汨汨以死效此非天下之大愚與
伯氏曰夫予日見芻豢軒冕者於道路也而不聞有見
仙者也夫仙庸其有乎弟對曰不然夫雞鴨有翅飛不
越尋丈何者其分卑也故飄颻遺世以獨立者上仙之
事也今吾非不能力致富若貴乃亦愧其與雞鴨等伍
已矣伯氏不能奪其說迺問曰夫黃白之事亦可為乎
弟對曰可穹隆三足納汞貫藥煑之桑木之火厥候不
爽而大藥可成也大藥成可以為黃金黃金成而可以
為長生伯氏於是積桑木之薪購汞求藥置鼎於前乃
令弟為黃白之事弟為之踰月而藥不就於是伯氏以
為賣已乃大怒將笞之弟恐於是棄其妻奔京師而依
仲氏會仲氏如通州弟從如通州仲氏覘弟有異材於
是教之以先王禮樂與仁義道德之說弟乃幡然改悟
而著論以自解其略曰夫神仙者天地之大盜也夫人
有君臣父子夫婦兄弟者非以立争也將以禁淫而範
邪也今神仙棄君臣父子夫婦兄弟之倫不務迺日思
高翔遠舉以遺世絶粒此滅生之道也夫束手而不務
滋植而變幻金鐵欺世以盜利此導民為奸者也是故
先王之制禮也朝饔夕飱以防踰也春耕而夏耨以教
勤也故教義立而民不惰夫君子之立於人朝也非以
芻豢足以悅口而軒冕足以華體也故曰治人者食於
人故芻豢軒冕者報功者也今一槩以為戕我則必盡
除天下君臣父子夫婦兄弟之倫而後可是豈人情也
哉弟於是不復再言神仙黃白之事顧嘐嘐然曰夫六
經者則譬之鳥也諸子百家者羽翼也予盡讀諸子百
氏以探知六經之紀然後約於道然是時弟已病不能
行也弟為兒時業自言火蒸蒸自丹田起衝腦眩迺後
恒病熱卒死彼諺有之曰入田觀稼從小看大言有兆
必先也由是言之弟之談說仙術其亦弗祥也已矣弟
病革時其妻抱女適自梁中來弟屏之弗與語顧惟與
仲氏語比卒氣充充不竭苐索火瓦熨兩足已而曰冷
過膝已乃出左右手令仲氏診而絶此弘治庚申冬事
也噫傷哉傷哉李子曰死生之際可以觀人矣弟年十
九而能不死於女婦手此可以觀弟
贊曰桓桓鼻祖爰義爰武膏血草野我祖蹷厥家弱厥
土為山金出於沙賙急振窮視如泥沙愬仇殞躬冤乎
冤乎為善罔獲大母秉貞蹈仁艱關育孤固窮安節李
氏之孟陶乎伯氏憤震中葉再振二弟不罹於天孤胡
絶不祐仲驕矜能載殞厥身亦卒不信我父砥行茹毒
允基允耀而弗禄弗考於惟母氏難貞起厥家佐夫敬
姑長我六雛躬瘁形竭不膏不沐今子孫茹甘策肥服
利食德矣孰知所從來即論諸家世享不逮冤已汝含
之英發先世之遺烈乎苗而不秀又何故矣
文章辨體彙選卷五百四十四
