文章辨體彙選卷六百二十六
明賀復徵編
錄二
致身錄(明史仲彬)
洪武三十一年戊寅(閏五月辛夘建文帝即位)冬十一月史仲彬以
明經除翰林院侍書
先是洪武二十四年彬應詔執貪縱官吏廷見高皇
帝條具若干言當時俱付法司論死高皇帝命主政
戶部彬恐錢穀事重頓首固辭更訪治道稱旨賜酒
饌於廷及鈔四百錠驛舟傳歸建文帝即位越五月
詔起山林才德士有司以名聞適監察御史劉有年
上儀禮十八篇并叙彬明經(儀禮故彬家所藏劉夙與講習至是上之於朝)
(命藏秘閣)特詔所在禮請来京十一月十八日陛見試四
書疑一道欽授翰林院侍書(階待詔上正九品秩)
建文元年春正月遣往衡山
告即位也元旦上受朝賀畢謂侍臣曰朕奉天地山
川之靈以登大寳改元伊始將告五嶽神祇其命儒
臣以往閣臣擬彬衡山初六日陛辭閱三月報命
夏四月更定官制疏諫不報
用夀州訓導劉亨言乃與方孝孺等議大加更定彬
具䟽大略以安静法祖為言會金華樓璉亦上䟽稱
引孟莊子之孝上於樓疏批此與昨史仲彬疏同意
此正所謂知其一未知其二者六卿果可卑於五府
耶祭酒果可在於太僕下耶假令皇祖而在當必以
更定為是羣臣勿復言
秋七月廷斥監察御史尹昌隆為奸黨因薦魏國公徐
輝祖上嘉納之
時燕藩已稱兵兩月矣昌隆手疏面奏勸上讓位守
藩廷臣愕然彬執笏麾之曰天下乃太祖之天下非
皇上所得私授者一人逆命遂舉而授之尤而效之
又何以焉選將募兵今日急務臣竊見魏國徐輝祖
忠義性植智勇絶人以當一面燕可平也昌隆狂言
惑世請速加誅上曰人臣之義當以仲彬為正昌隆
素有敢言之氣其勿為罪
二年春三月疏均江浙賦役從之
時建文帝正值更制彬乃上疏曰國家有惟正之供
賦役不均非所以為治浙江本賦重而蘇松嘉湖又
以籍入沈萬三(松江)史有為(嘉興)黃旭(蘇州)紀定(湖州)準租起
税此以繩一時之頑豈得據為定則乞悉減免以蘇
民困竊照各處起科畆不過斗即使江南地饒亦何
得倍之奈有重至石餘者臣往年面奏先帝賦斂太
重蒙旨嘉勞特以臣本蘇人而史有為又臣之族屬
也恐坐以私未敢盡言幸皇上明聖每事從寬敢竭
愚忠伏聽採擇疏上詔可蘇松準各處起科蘇松人
仍官戶部
夏五月改彬為徐王府賓輔仍兼原官(階長史下正六品秩)
時三王未遣之國長史以下諸員直宿内閣參議事
宜多見親幸故壬午削籍殆盡焉
三年春正月副工部尚書嚴震直督餉山東閏三月彬
歸報命
轉餉已專責嚴震直矣副之者曰敵情虚實并將士
強弱密偵以報閏三月十八日還朝見上於文華殿
奏夾河之役非戰之罪也盛庸智深勇沈當今將略
還為第一至莊得張能楚智平元斬將搴旗力戰以
死宜急加䘏典以為風勵燕王用兵變化不測用強
恃壯親掠我陣幸庸結陣甚堅屹不可動復以單騎
逼營越宿鳴角穿營而去蓋恃勿殺叔父之諭也軍
中衆謂皇上失之太仁帝曰奈何已有是命不可返
也默然者久之更奏機密事十二條帝叱左右曰勿
洩因誦君不密則失臣臣不密則失身機事不密則
害成之句叩首而出
冬十一月以省親還鄉隨賜勅命
自轉餉歸請告凡四不許至是得請適皇少子以十
三日生查京官歴三年滿者得五百十二人帝親制
詞彬以前二日滿考皇帝勅曰國家建官文武殊局
中外分曹等最辨職難兼也爾徐府賓輔兼翰林院
侍書史仲彬用明經起家矢盡忠報國或校書或轉
餉或密疏或面陳文材兼武略具隆輔藩與襄帝竝
茂朕資啟沃實用宏多階爾承德郎妻沈氏為安人
追厥所自父母有教育之恩忠孝本一致之理爾父
居仁從爾階爾母黃氏從妻階給假歸家以申寵錫
父母深恩今已展矣國家多事爾毋忘焉特勅十八
日奉旨發中書科謄寫與他二十一辭朝限三月以
裏来京
四年三月彬入京陛見口授翰林院侍讀
時北兵日逼詔勤王者分道四出遂依限單騎入京
戒其子曰而父官雖卑被朝廷恩寵見幾引避非所
願也萬一有難爾守先帝孝弟力田之諭以成家保
身毋為我慮
夏六月庚申廷議避難彬請從方孝孺堅守之策
燕王渡江李景隆往許割地不許還報上愕然無措
羣臣慟哭茹瑺等請幸湘湖王韋等請幸江浙方孝
孺謂當堅守京城以待四方之援衆議譁然不決彬
獨以方言為是樓璉亦言效死勿去為正上微首肯
羣議乃定燕兵薄金川門監察御史魏冕及彬請誅
徐增夀從之先是燕兵將薄城下左都督徐增夀謀
降魏冕廷毆之至是在左順門語同列曰皇上必面
縛出降乃可魏冕與彬亟請加誅上怒甚下殿手刃
之復請誅李景隆手詔召来使未至金川而門已獻
矣
大内火起帝從鬼門遁去從者二十二人
時六月十三未時也帝知金川失守長吁東西走欲
自殺翰林院編修程濟曰不如出亡少監王鉞跪進
曰昔高帝升遐時有篋遺曰臨大難當發謹收藏奉
先殿之左羣臣齊言急出之俄而舁一紅篋至四圍
俱固以鐵二鎖亦灌鐵帝見而大慟急命舉火焚内
程濟碎箧得度牒三張一名應文一名應能一名應
賢袈裟帽鞋剃刀俱備白金十錠朱書箧内應文從
鬼門出餘從水關御溝而行薄暮會於神樂觀之西
房帝曰數也程濟即為上祝髮吴王教授楊應能亦
願祝髮隨亡監察御史葉希賢毅然曰臣名賢應賢
無疑亦祝髮各易衣備往牒在殿凡五六十人痛哭
仆地俱矢隨亡帝曰多人不能無生得失有等任事
著名勢必究詰有等妻兒在任心必掛牽宜各從便
御史曾鳳韶曰頃即以死報陛下帝麾諸臣大慟引
去若干人九人從帝至鬼門牛景先以鐵棒啟之若
不用力而即瓦解者出鬼門而一舟艤岸以待十人
乘舟舟人頓首帝問汝何人何為至此對曰臣乃神
樂觀道士即前皇上賜名王昇昨夢太祖高皇帝緋
衣南向御奉天殿門令兩校尉縛臣詰曰汝提點秩
六品何為臣頓首謝不知曰明日午時可於後湖艤
大舟至鬼門外伺候汝周旋勿洩後福未期不然難
逃隂殛臣是以知陛下之来也今晩憩息觀中徐議
行止舟止太平堤畔王起導前間步至觀已薄暮矣
俄而楊應能葉希賢等十三人同至共二十二人兵
部侍郎廖平襄陽人刑部侍郎金焦貴池人翰林編
修趙天泰三原人浙江按察使王艮祥符人四川參
政蔡運南康人刑部郎中梁田玉定海人監察御史
葉希賢松陽人程濟績溪人中書舍人梁良玉梁中
節俱定海人宋和臨川人郭節連州人刑部司務馮
㴶黃岩人所鎮撫牛景先沅人王資楊應能劉伸俱
杞縣人翰院待詔鄭洽浦江人欽天監正王之臣襄
陽人太監周恕何洲及徐王府賓輔史仲彬吴江人
上曰今後但師弟稱呼不拘禮數諸臣泣諾廖平曰
諸人願隨固也但隨行不必多更不可多就中無家
室累并有膂力足捍衛者多不過五人餘俱遙為應
援為便師曰良是於是環坐於地享道士夜飡酌定
左右不離者三人比丘楊應能葉希賢道人程濟往
来道路給運衣食者六人馮㴶時稱塞馬先生時稱
馮翁時稱馬公時稱馬二子郭節時稱雪菴後稱雪
和尚宋和時稱雲門僧時稱會稽主人時稱槎主趙
天泰適衣葛稱衣葛翁時稱天肖子王之臣家世補
鍋欲以此作生計號老補鍋牛景先稱東湖樵時稱
東湖主人師曰吾今往滇南依西平侯彬曰大家勢
盛耳目衆多況新主諒不釋然能無見告不若往来
名勝東西南北皆吾家也弟子中有家給而足備一
夕者駐錫於兹有何不可師曰良是於是更舉七家
廖平王艮鄭洽郭節王資史仲彬梁良玉師曰此可
暫不可久況郊壇所在明旦必行將何所之衆擬浦
江而鄭亦曰族具忠孝可居也夜分師病足骨度不
能行微明牛景先與彬步至中河橋畔謀所以載者
有一艇来聞聲為吾鄉人急叩之則彬家所遣以偵
彬吉凶者也與牛大快極亟迎師且至彬家諸人聞
之且喜且悲同載八人為程為葉為楊為牛為馮為
宋餘俱散走期以月終更晤取道溧陽依叔松隠所
不納八日始至吴江之黃溪奉師居所居之西偏曰
清遠軒衆出拜師亦大適明旦改題水月觀師親筆
篆文閱三日諸弟子至彬家相聚五日師命歸省
八月十五勅命師逸去新皇帝追奪彬官
新皇帝即位之九日編籍在位諸臣遯去者四百六
十三人即日削籍戒母齒及八月著禮部行文書各
州縣追繳革除誥勅至是蘇州府差吴江邑丞鞏到
彬家追奪且曰建文帝聞在君家彬曰未也微哂而
去明旦師同兩比丘一道人入雲南餘俱星散期以
来年三月集於襄陽廖平家
癸未正月彬往襄陽
正月二十日為襄陽之行三月初三日至寥平家牛
景先已先在矣閱六日馮㴶自雲南来四人相對大
慟馮告以師向留雲南之永嘉寺亦甚安妥明年来
遊天台今年無煩往来復居停旬日諸弟子俱會惟
梁良玉已物故矣月終東歸
甲申八月大師同楊程葉三人来家
先是七月牛景先来言師將至矣至是八月初九日
天將瞑一僧突至忠孝堂彬及家人出拜畢欵至重
慶堂已舉燈矣而楊程葉亦至舉酒半酣師曰我明
日即當去彬惶悚曰弟子掃門而俟久矣即有不肅
師當見原本意欲留師幾月奈何明晨之云乎師泣
曰彼方覓我而圖我昨於四安道中見冠蓋来者瞪
目而視此臣我曾目善之彼必有以奏也東南逋臣
屈指先汝我去政為汝計相對而慟久之且曰此近
宫闕不便彬曰亦不妨視師衣履敝甚固留三日命
家人製衣師服師用綿紬大小計十六件楊程葉俱
用綿布大小計三十有六件白金十兩為資十三日
清晨彬隨師為兩浙之行杭州計遊廿三日天台雁
宕計遊三十九日會馬二子稽山主人金焦亦来於
石梁間且云諸友俱約於此一會然終不一見時天
氣已寒師欲返雲南固却諸人而去
丁亥春三月同何洲往雲南謁師
正月中遣僮往海州請何洲同到雲南三月終纔到
留五日彬擕一僮三人皆道人飾行二月得至連州
訪郭節適故翰林檢討程亨在焉相持痛哭徐曰師
近来在重慶府之大竹善慶里有杜景賢築室與居
吾四人同往候之留二日遂行至所謂善慶里師不
在杜亦不在時朝廷偵師密而嚴有胡濙鄭和數往
来雲貴間彬等夜則同宿日則分行相與行乞於市
者旬有六日一日彬於寺舍傍暫息比丘程濟熟而
視之曰汝在耶彬起鼓掌曰是急叩師程曰已結菴
白龍山深處矣去此不遙兩人淚下如雨不敢出一
聲比晩同諸人以往程為道時七月十八日也月色
皎然上下山坡逶迤曲折約行十八九里而菴在焉
天色微曙矣扣扉而出者為楊應能旋拜師榻前師
顔色憔悴形容枯槁蓋夏日患痢因有戒嚴不能時
時出山為膳狼狽至此對面慟隨問曰汝等帶得方
物為我嘗否各為獻彬獨有僮而所獻豐況當年職
居禁近知師所好若金華火肉淡菜金山魚膾笋鮝
鵝豆肉鬆六味見之大喜即命熟火肉啟床頭樽酒
啖之曰不嘗此已三年矣謂於彬家嘗後無之也翌
日師率由山中自近而遠日以為常甫一月郭與程
以事請行彬亦以請師曰汝遠来固當久留因問汝
子年幾何曰十六歲矣能辦事否曰尚在書堂曰欲
為官乎曰必不敢相與欷歔久之自後屢請屢留竟
延至明春三月行之日師痛哭失聲囑曰今後勿再
来道路阻修一難關津盤詰二難況我安居不必慮
也彬等叩首領命而行
庚子秋八月彬往雲南
自南遊以後嘗有以奸黨告者雖獲宥於上官心嘗
惴懼十餘年来無日無滇南之思終不得往且臨行
師囑恐彼此俱戾至是革除之禁稍稍寬矣決中秋
擕一价以往始至南康蔡運家既至襄陽廖平王之
臣家復至連州郭節家俱已物故矣遂至雲南循白
龍山菴故道了不見所為菴者山旁有一民居詢其
老婦則曰向来上司官来已毀矣問僧徒則曰不知
所之暗中流淚曰彬不遠萬里来得一面師死且瞑
目不則得一音耗歸家亦安凡值寺院靡不拜禱循
遊數郡幾兩月餘一日在鶴慶忽一比丘指曰汝尋
師耶彬愕然比丘曰固忘我耶彬曰汝師何名曰文
大師是也亟問何所曰在隨之去三日得至師所師
兀坐一室見之大喜菴在平陽前後深林密樹不下
數里為浪穹所轄地先時葉希賢所募建者甫落成
兩人已故菴之東即埋之於是師命舉所饋獻奠之
呼僮沽酒是夕盡歡前此戚容愁氣殆消融矣惟言
及楊葉則嗟歎久之流連彌月遣歸
甲辰秋七月洪熙改元八月彬往雲南
八月十三日自家起行九月二十二入湖廣界投宿
旅店主人曰内有兩道可與俱彬入見一道齁齁床
上視之師也伺其覺師喜曰此来何為曰来訪師彬
曰師欲何往曰訪汝等言及榆木川皆色喜彬問道
路起居狀答曰近来強飯精爽倍常明日即偕下江
南以從陸路十一月始得抵家至之日具酒饌於重
慶堂師位上程濟東列彬西列有從叔祖名宏者嘉
興縣史家村人也直入至堂上彬不得已亦與坐問
師何来彬未及答即起趨出招彬曰此建文皇帝也
彬曰非也宏曰吾曾於東宫見之當吾家籍没時非
是吾無死所矣活命恩主也彬不得已以實告宏即
稽首堂下涕泣問向来狀師曰虧這幾個隨亡的人
給我衣給我食周旋夷險之間二十年来戰戰兢兢
復大慟慟已徐曰今想可老終矣宏曰師今欲何之
曰欲遊天台諸勝宏曰吾當具一日之積隨行居數
日師行戒彬曰有叔在爾勿往也已宏從之去去明
年三月復来擬往祥符渡江彬送之江上偶有洪熙
升遐之問師顧曰吾心放下矣今後而可往来想關
津不若昔之有意我也且喜且悲止程濟從彬等觀
渡而返
此先君事主之顛末也先君性忠孝一飯不敢忘
君從亡一節為仇訟凡十有七竟以此死先君終
不為悔死之前一日不肖往獄中先君曰我死矣
即不望若遠行来時得謹事一食周給我瞑目也
致身錄十八條存之以志一生之概然勿示他人
戒子若孫毋輕示人雖今皇帝寬仁長厚此節事
自不可知慮有赤族之禍子孫言及此者以不孝
論時宣德二年丁未三月初七日也閱三日竟死
明年不肖訟冤於按臺寘仇於死但先君所不忘
於師者自後絶無音耗至九年甲寅五月兒婦患
産凡四日家人惶惑無措適老僕密言前道人在
外晟急迎之入方稽首於地而耳間微聞已産男
矣師悲先君之亡旋喜産男之慶命名曰文隨轉
語曰我文也而不終將無疑耶適一宋史在案更
名曰鑑師精於禄命詳鑑子平曰是兒當貴晟曰
不求貴得識字成家足矣師曰即不貴當以文名
世留五日晟具衣十件并行糧為會稽之遊程濟
從迄今十又一年不知所之時正統戊午五月望
不肖晟謹識
秘錄(李夢陽)
初今上即位青宫舊閹等日導上狗馬鷹兔舞唱角觝
漸棄萬幾罔親時號八虎而段敏黃偉雖舊閹以端慤
斥不信用會段坐病免死於是戶部尚書韓文每朝退
對屬吏言輒泣淚數行下以閹故而郎中李夢陽間說
之曰公大臣也義共國休戚徒泣何益韓公曰奈何曰
比諫臣有章入交論諸閹下之閣矣夫三老者顧命臣
也聞持諫官章甚力公誠及此時率諸大臣殊死争閣
老以諸大臣争也持必更易力易為辭事或可濟也韓
公於是捋鬚昂肩毅然改容曰善即事勿濟吾年足死
矣不死不足以報國翼日早朝韓公密叩三老三老許
之而倡諸大臣諸大臣又無不踊躍喜者韓公乃大喜
退而召夢陽令具草草具韓公讀而芟之曰是不可文
文上弗省也不可多多覽弗竟也而王岳者亦青宫閹
也剛厲而無阿頗亦惡其閹儕初閣議持諫官章不肯
下諸閹者業窘相對涕泣會諸大臣疏又入於是上遣
司禮者八人齊詣閣議一日而遣者三而閣議持卒不
肯下而岳者八人中人也顧獨曰閣議是明日忽有旨
召諸大臣諸大臣者盖人人惴也既入左掖行吏部尚
書許進首咎韓公曰公疏言何韓公於是故曳履徐徐
行而使吏部侍郎王鏊趨詣閣探動静閣老劉健語鏊
曰事已七八分濟矣諸公第持莫輕下至左順門閹首
李榮手諸大臣疏曰有旨問諸先生諸先生言良是無
非愛君憂國者第奴儕事上久不忍即置之法耳幸少
寬之上自處耳衆震懼莫敢出一語答李榮面韓公曰
此舉本出自公公云何韓公曰今海内民窮盜起水旱
頻仍天變日增文等備員卿佐靡所匡救而上始踐祚
輒棄萬幾遊宴無度狎匿羣小文等何得無言韓公言
雖端而氣不勁又鮮中肯綮於是李榮哂而曰疏備矣
上非不知今意第欲寬之耳諸公遂瞢然而退蓋是日
諸閹者窘業自求安置南京而閣議猶持不從諸公乃
竟爾爾退惟王鏊仍前謂榮曰設上不處如何李榮曰
榮頸有鐵裹之耶而敢壊國事榮入而事變矣是夜立
召劉瑾入司禮而收王岳范榮詔竄南京尋殺二人於
途已又連斥劉謝二老顧獨懇留李而韓公輩詾詾咸
拔茅散矣變之起大抵莫可詳而李榮則曰諸大臣退
而瑾儕繞上前跪伏哭痛首觸地曰微上恩奴儕磔餧
狗矣上為之動而瑾輩輒進曰害奴儕者岳也上曰何
也曰岳前掌東厰也謂諫官曰先生有言第言而閣議
時岳又獨是閣議此其情何也夫上狗馬鷹兔岳嘗買
獻之否上心所明也今獨咎奴儕既而益復伏地哭痛
上於是怒而收王岳瑾又曰夫狗馬鷹兔何損於萬幾
今左班官敢譁而無忌者司禮監無人也有則惟上所
欲而人不敢言矣上於是召瑾入司禮監此其說亦近
第難盡言耳又聞閣議時健嘗推案哭謝亦亹亹訾訾
不休獨李未開口得懇留云
文章辨體彙選卷六百二十六
文章辨體彙選卷六百二十六
明賀復徵編
錄二
致身錄(明史仲彬)
洪武三十一年戊寅(閏五月辛夘建文帝即位)冬十一月史仲彬以
明經除翰林院侍書
先是洪武二十四年彬應詔執貪縱官吏廷見高皇
帝條具若干言當時俱付法司論死高皇帝命主政
戶部彬恐錢穀事重頓首固辭更訪治道稱旨賜酒
饌於廷及鈔四百錠驛舟傳歸建文帝即位越五月
詔起山林才德士有司以名聞適監察御史劉有年
上儀禮十八篇并叙彬明經(儀禮故彬家所藏劉夙與講習至是上之於朝)
(命藏秘閣)特詔所在禮請来京十一月十八日陛見試四
書疑一道欽授翰林院侍書(階待詔上正九品秩)
建文元年春正月遣往衡山
告即位也元旦上受朝賀畢謂侍臣曰朕奉天地山
川之靈以登大寳改元伊始將告五嶽神祇其命儒
臣以往閣臣擬彬衡山初六日陛辭閱三月報命
夏四月更定官制疏諫不報
用夀州訓導劉亨言乃與方孝孺等議大加更定彬
具䟽大略以安静法祖為言會金華樓璉亦上䟽稱
引孟莊子之孝上於樓疏批此與昨史仲彬疏同意
此正所謂知其一未知其二者六卿果可卑於五府
耶祭酒果可在於太僕下耶假令皇祖而在當必以
更定為是羣臣勿復言
秋七月廷斥監察御史尹昌隆為奸黨因薦魏國公徐
輝祖上嘉納之
時燕藩已稱兵兩月矣昌隆手疏面奏勸上讓位守
藩廷臣愕然彬執笏麾之曰天下乃太祖之天下非
皇上所得私授者一人逆命遂舉而授之尤而效之
又何以焉選將募兵今日急務臣竊見魏國徐輝祖
忠義性植智勇絶人以當一面燕可平也昌隆狂言
惑世請速加誅上曰人臣之義當以仲彬為正昌隆
素有敢言之氣其勿為罪
二年春三月疏均江浙賦役從之
時建文帝正值更制彬乃上疏曰國家有惟正之供
賦役不均非所以為治浙江本賦重而蘇松嘉湖又
以籍入沈萬三(松江)史有為(嘉興)黃旭(蘇州)紀定(湖州)準租起
税此以繩一時之頑豈得據為定則乞悉減免以蘇
民困竊照各處起科畆不過斗即使江南地饒亦何
得倍之奈有重至石餘者臣往年面奏先帝賦斂太
重蒙旨嘉勞特以臣本蘇人而史有為又臣之族屬
也恐坐以私未敢盡言幸皇上明聖每事從寬敢竭
愚忠伏聽採擇疏上詔可蘇松準各處起科蘇松人
仍官戶部
夏五月改彬為徐王府賓輔仍兼原官(階長史下正六品秩)
時三王未遣之國長史以下諸員直宿内閣參議事
宜多見親幸故壬午削籍殆盡焉
三年春正月副工部尚書嚴震直督餉山東閏三月彬
歸報命
轉餉已專責嚴震直矣副之者曰敵情虚實并將士
強弱密偵以報閏三月十八日還朝見上於文華殿
奏夾河之役非戰之罪也盛庸智深勇沈當今將略
還為第一至莊得張能楚智平元斬將搴旗力戰以
死宜急加䘏典以為風勵燕王用兵變化不測用強
恃壯親掠我陣幸庸結陣甚堅屹不可動復以單騎
逼營越宿鳴角穿營而去蓋恃勿殺叔父之諭也軍
中衆謂皇上失之太仁帝曰奈何已有是命不可返
也默然者久之更奏機密事十二條帝叱左右曰勿
洩因誦君不密則失臣臣不密則失身機事不密則
害成之句叩首而出
冬十一月以省親還鄉隨賜勅命
自轉餉歸請告凡四不許至是得請適皇少子以十
三日生查京官歴三年滿者得五百十二人帝親制
詞彬以前二日滿考皇帝勅曰國家建官文武殊局
中外分曹等最辨職難兼也爾徐府賓輔兼翰林院
侍書史仲彬用明經起家矢盡忠報國或校書或轉
餉或密疏或面陳文材兼武略具隆輔藩與襄帝竝
茂朕資啟沃實用宏多階爾承德郎妻沈氏為安人
追厥所自父母有教育之恩忠孝本一致之理爾父
居仁從爾階爾母黃氏從妻階給假歸家以申寵錫
父母深恩今已展矣國家多事爾毋忘焉特勅十八
日奉旨發中書科謄寫與他二十一辭朝限三月以
裏来京
四年三月彬入京陛見口授翰林院侍讀
時北兵日逼詔勤王者分道四出遂依限單騎入京
戒其子曰而父官雖卑被朝廷恩寵見幾引避非所
願也萬一有難爾守先帝孝弟力田之諭以成家保
身毋為我慮
夏六月庚申廷議避難彬請從方孝孺堅守之策
燕王渡江李景隆往許割地不許還報上愕然無措
羣臣慟哭茹瑺等請幸湘湖王韋等請幸江浙方孝
孺謂當堅守京城以待四方之援衆議譁然不決彬
獨以方言為是樓璉亦言效死勿去為正上微首肯
羣議乃定燕兵薄金川門監察御史魏冕及彬請誅
徐增夀從之先是燕兵將薄城下左都督徐增夀謀
降魏冕廷毆之至是在左順門語同列曰皇上必面
縛出降乃可魏冕與彬亟請加誅上怒甚下殿手刃
之復請誅李景隆手詔召来使未至金川而門已獻
矣
大内火起帝從鬼門遁去從者二十二人
時六月十三未時也帝知金川失守長吁東西走欲
自殺翰林院編修程濟曰不如出亡少監王鉞跪進
曰昔高帝升遐時有篋遺曰臨大難當發謹收藏奉
先殿之左羣臣齊言急出之俄而舁一紅篋至四圍
俱固以鐵二鎖亦灌鐵帝見而大慟急命舉火焚内
程濟碎箧得度牒三張一名應文一名應能一名應
賢袈裟帽鞋剃刀俱備白金十錠朱書箧内應文從
鬼門出餘從水關御溝而行薄暮會於神樂觀之西
房帝曰數也程濟即為上祝髮吴王教授楊應能亦
願祝髮隨亡監察御史葉希賢毅然曰臣名賢應賢
無疑亦祝髮各易衣備往牒在殿凡五六十人痛哭
仆地俱矢隨亡帝曰多人不能無生得失有等任事
著名勢必究詰有等妻兒在任心必掛牽宜各從便
御史曾鳳韶曰頃即以死報陛下帝麾諸臣大慟引
去若干人九人從帝至鬼門牛景先以鐵棒啟之若
不用力而即瓦解者出鬼門而一舟艤岸以待十人
乘舟舟人頓首帝問汝何人何為至此對曰臣乃神
樂觀道士即前皇上賜名王昇昨夢太祖高皇帝緋
衣南向御奉天殿門令兩校尉縛臣詰曰汝提點秩
六品何為臣頓首謝不知曰明日午時可於後湖艤
大舟至鬼門外伺候汝周旋勿洩後福未期不然難
逃隂殛臣是以知陛下之来也今晩憩息觀中徐議
行止舟止太平堤畔王起導前間步至觀已薄暮矣
俄而楊應能葉希賢等十三人同至共二十二人兵
部侍郎廖平襄陽人刑部侍郎金焦貴池人翰林編
修趙天泰三原人浙江按察使王艮祥符人四川參
政蔡運南康人刑部郎中梁田玉定海人監察御史
葉希賢松陽人程濟績溪人中書舍人梁良玉梁中
節俱定海人宋和臨川人郭節連州人刑部司務馮
㴶黃岩人所鎮撫牛景先沅人王資楊應能劉伸俱
杞縣人翰院待詔鄭洽浦江人欽天監正王之臣襄
陽人太監周恕何洲及徐王府賓輔史仲彬吴江人
上曰今後但師弟稱呼不拘禮數諸臣泣諾廖平曰
諸人願隨固也但隨行不必多更不可多就中無家
室累并有膂力足捍衛者多不過五人餘俱遙為應
援為便師曰良是於是環坐於地享道士夜飡酌定
左右不離者三人比丘楊應能葉希賢道人程濟往
来道路給運衣食者六人馮㴶時稱塞馬先生時稱
馮翁時稱馬公時稱馬二子郭節時稱雪菴後稱雪
和尚宋和時稱雲門僧時稱會稽主人時稱槎主趙
天泰適衣葛稱衣葛翁時稱天肖子王之臣家世補
鍋欲以此作生計號老補鍋牛景先稱東湖樵時稱
東湖主人師曰吾今往滇南依西平侯彬曰大家勢
盛耳目衆多況新主諒不釋然能無見告不若往来
名勝東西南北皆吾家也弟子中有家給而足備一
夕者駐錫於兹有何不可師曰良是於是更舉七家
廖平王艮鄭洽郭節王資史仲彬梁良玉師曰此可
暫不可久況郊壇所在明旦必行將何所之衆擬浦
江而鄭亦曰族具忠孝可居也夜分師病足骨度不
能行微明牛景先與彬步至中河橋畔謀所以載者
有一艇来聞聲為吾鄉人急叩之則彬家所遣以偵
彬吉凶者也與牛大快極亟迎師且至彬家諸人聞
之且喜且悲同載八人為程為葉為楊為牛為馮為
宋餘俱散走期以月終更晤取道溧陽依叔松隠所
不納八日始至吴江之黃溪奉師居所居之西偏曰
清遠軒衆出拜師亦大適明旦改題水月觀師親筆
篆文閱三日諸弟子至彬家相聚五日師命歸省
八月十五勅命師逸去新皇帝追奪彬官
新皇帝即位之九日編籍在位諸臣遯去者四百六
十三人即日削籍戒母齒及八月著禮部行文書各
州縣追繳革除誥勅至是蘇州府差吴江邑丞鞏到
彬家追奪且曰建文帝聞在君家彬曰未也微哂而
去明旦師同兩比丘一道人入雲南餘俱星散期以
来年三月集於襄陽廖平家
癸未正月彬往襄陽
正月二十日為襄陽之行三月初三日至寥平家牛
景先已先在矣閱六日馮㴶自雲南来四人相對大
慟馮告以師向留雲南之永嘉寺亦甚安妥明年来
遊天台今年無煩往来復居停旬日諸弟子俱會惟
梁良玉已物故矣月終東歸
甲申八月大師同楊程葉三人来家
先是七月牛景先来言師將至矣至是八月初九日
天將瞑一僧突至忠孝堂彬及家人出拜畢欵至重
慶堂已舉燈矣而楊程葉亦至舉酒半酣師曰我明
日即當去彬惶悚曰弟子掃門而俟久矣即有不肅
師當見原本意欲留師幾月奈何明晨之云乎師泣
曰彼方覓我而圖我昨於四安道中見冠蓋来者瞪
目而視此臣我曾目善之彼必有以奏也東南逋臣
屈指先汝我去政為汝計相對而慟久之且曰此近
宫闕不便彬曰亦不妨視師衣履敝甚固留三日命
家人製衣師服師用綿紬大小計十六件楊程葉俱
用綿布大小計三十有六件白金十兩為資十三日
清晨彬隨師為兩浙之行杭州計遊廿三日天台雁
宕計遊三十九日會馬二子稽山主人金焦亦来於
石梁間且云諸友俱約於此一會然終不一見時天
氣已寒師欲返雲南固却諸人而去
丁亥春三月同何洲往雲南謁師
正月中遣僮往海州請何洲同到雲南三月終纔到
留五日彬擕一僮三人皆道人飾行二月得至連州
訪郭節適故翰林檢討程亨在焉相持痛哭徐曰師
近来在重慶府之大竹善慶里有杜景賢築室與居
吾四人同往候之留二日遂行至所謂善慶里師不
在杜亦不在時朝廷偵師密而嚴有胡濙鄭和數往
来雲貴間彬等夜則同宿日則分行相與行乞於市
者旬有六日一日彬於寺舍傍暫息比丘程濟熟而
視之曰汝在耶彬起鼓掌曰是急叩師程曰已結菴
白龍山深處矣去此不遙兩人淚下如雨不敢出一
聲比晩同諸人以往程為道時七月十八日也月色
皎然上下山坡逶迤曲折約行十八九里而菴在焉
天色微曙矣扣扉而出者為楊應能旋拜師榻前師
顔色憔悴形容枯槁蓋夏日患痢因有戒嚴不能時
時出山為膳狼狽至此對面慟隨問曰汝等帶得方
物為我嘗否各為獻彬獨有僮而所獻豐況當年職
居禁近知師所好若金華火肉淡菜金山魚膾笋鮝
鵝豆肉鬆六味見之大喜即命熟火肉啟床頭樽酒
啖之曰不嘗此已三年矣謂於彬家嘗後無之也翌
日師率由山中自近而遠日以為常甫一月郭與程
以事請行彬亦以請師曰汝遠来固當久留因問汝
子年幾何曰十六歲矣能辦事否曰尚在書堂曰欲
為官乎曰必不敢相與欷歔久之自後屢請屢留竟
延至明春三月行之日師痛哭失聲囑曰今後勿再
来道路阻修一難關津盤詰二難況我安居不必慮
也彬等叩首領命而行
庚子秋八月彬往雲南
自南遊以後嘗有以奸黨告者雖獲宥於上官心嘗
惴懼十餘年来無日無滇南之思終不得往且臨行
師囑恐彼此俱戾至是革除之禁稍稍寬矣決中秋
擕一价以往始至南康蔡運家既至襄陽廖平王之
臣家復至連州郭節家俱已物故矣遂至雲南循白
龍山菴故道了不見所為菴者山旁有一民居詢其
老婦則曰向来上司官来已毀矣問僧徒則曰不知
所之暗中流淚曰彬不遠萬里来得一面師死且瞑
目不則得一音耗歸家亦安凡值寺院靡不拜禱循
遊數郡幾兩月餘一日在鶴慶忽一比丘指曰汝尋
師耶彬愕然比丘曰固忘我耶彬曰汝師何名曰文
大師是也亟問何所曰在隨之去三日得至師所師
兀坐一室見之大喜菴在平陽前後深林密樹不下
數里為浪穹所轄地先時葉希賢所募建者甫落成
兩人已故菴之東即埋之於是師命舉所饋獻奠之
呼僮沽酒是夕盡歡前此戚容愁氣殆消融矣惟言
及楊葉則嗟歎久之流連彌月遣歸
甲辰秋七月洪熙改元八月彬往雲南
八月十三日自家起行九月二十二入湖廣界投宿
旅店主人曰内有兩道可與俱彬入見一道齁齁床
上視之師也伺其覺師喜曰此来何為曰来訪師彬
曰師欲何往曰訪汝等言及榆木川皆色喜彬問道
路起居狀答曰近来強飯精爽倍常明日即偕下江
南以從陸路十一月始得抵家至之日具酒饌於重
慶堂師位上程濟東列彬西列有從叔祖名宏者嘉
興縣史家村人也直入至堂上彬不得已亦與坐問
師何来彬未及答即起趨出招彬曰此建文皇帝也
彬曰非也宏曰吾曾於東宫見之當吾家籍没時非
是吾無死所矣活命恩主也彬不得已以實告宏即
稽首堂下涕泣問向来狀師曰虧這幾個隨亡的人
給我衣給我食周旋夷險之間二十年来戰戰兢兢
復大慟慟已徐曰今想可老終矣宏曰師今欲何之
曰欲遊天台諸勝宏曰吾當具一日之積隨行居數
日師行戒彬曰有叔在爾勿往也已宏從之去去明
年三月復来擬往祥符渡江彬送之江上偶有洪熙
升遐之問師顧曰吾心放下矣今後而可往来想關
津不若昔之有意我也且喜且悲止程濟從彬等觀
渡而返
此先君事主之顛末也先君性忠孝一飯不敢忘
君從亡一節為仇訟凡十有七竟以此死先君終
不為悔死之前一日不肖往獄中先君曰我死矣
即不望若遠行来時得謹事一食周給我瞑目也
致身錄十八條存之以志一生之概然勿示他人
戒子若孫毋輕示人雖今皇帝寬仁長厚此節事
自不可知慮有赤族之禍子孫言及此者以不孝
論時宣德二年丁未三月初七日也閱三日竟死
明年不肖訟冤於按臺寘仇於死但先君所不忘
於師者自後絶無音耗至九年甲寅五月兒婦患
産凡四日家人惶惑無措適老僕密言前道人在
外晟急迎之入方稽首於地而耳間微聞已産男
矣師悲先君之亡旋喜産男之慶命名曰文隨轉
語曰我文也而不終將無疑耶適一宋史在案更
名曰鑑師精於禄命詳鑑子平曰是兒當貴晟曰
不求貴得識字成家足矣師曰即不貴當以文名
世留五日晟具衣十件并行糧為會稽之遊程濟
從迄今十又一年不知所之時正統戊午五月望
不肖晟謹識
秘錄(李夢陽)
初今上即位青宫舊閹等日導上狗馬鷹兔舞唱角觝
漸棄萬幾罔親時號八虎而段敏黃偉雖舊閹以端慤
斥不信用會段坐病免死於是戶部尚書韓文每朝退
對屬吏言輒泣淚數行下以閹故而郎中李夢陽間說
之曰公大臣也義共國休戚徒泣何益韓公曰奈何曰
比諫臣有章入交論諸閹下之閣矣夫三老者顧命臣
也聞持諫官章甚力公誠及此時率諸大臣殊死争閣
老以諸大臣争也持必更易力易為辭事或可濟也韓
公於是捋鬚昂肩毅然改容曰善即事勿濟吾年足死
矣不死不足以報國翼日早朝韓公密叩三老三老許
之而倡諸大臣諸大臣又無不踊躍喜者韓公乃大喜
退而召夢陽令具草草具韓公讀而芟之曰是不可文
文上弗省也不可多多覽弗竟也而王岳者亦青宫閹
也剛厲而無阿頗亦惡其閹儕初閣議持諫官章不肯
下諸閹者業窘相對涕泣會諸大臣疏又入於是上遣
司禮者八人齊詣閣議一日而遣者三而閣議持卒不
肯下而岳者八人中人也顧獨曰閣議是明日忽有旨
召諸大臣諸大臣者盖人人惴也既入左掖行吏部尚
書許進首咎韓公曰公疏言何韓公於是故曳履徐徐
行而使吏部侍郎王鏊趨詣閣探動静閣老劉健語鏊
曰事已七八分濟矣諸公第持莫輕下至左順門閹首
李榮手諸大臣疏曰有旨問諸先生諸先生言良是無
非愛君憂國者第奴儕事上久不忍即置之法耳幸少
寬之上自處耳衆震懼莫敢出一語答李榮面韓公曰
此舉本出自公公云何韓公曰今海内民窮盜起水旱
頻仍天變日增文等備員卿佐靡所匡救而上始踐祚
輒棄萬幾遊宴無度狎匿羣小文等何得無言韓公言
雖端而氣不勁又鮮中肯綮於是李榮哂而曰疏備矣
上非不知今意第欲寬之耳諸公遂瞢然而退蓋是日
諸閹者窘業自求安置南京而閣議猶持不從諸公乃
竟爾爾退惟王鏊仍前謂榮曰設上不處如何李榮曰
榮頸有鐵裹之耶而敢壊國事榮入而事變矣是夜立
召劉瑾入司禮而收王岳范榮詔竄南京尋殺二人於
途已又連斥劉謝二老顧獨懇留李而韓公輩詾詾咸
拔茅散矣變之起大抵莫可詳而李榮則曰諸大臣退
而瑾儕繞上前跪伏哭痛首觸地曰微上恩奴儕磔餧
狗矣上為之動而瑾輩輒進曰害奴儕者岳也上曰何
也曰岳前掌東厰也謂諫官曰先生有言第言而閣議
時岳又獨是閣議此其情何也夫上狗馬鷹兔岳嘗買
獻之否上心所明也今獨咎奴儕既而益復伏地哭痛
上於是怒而收王岳瑾又曰夫狗馬鷹兔何損於萬幾
今左班官敢譁而無忌者司禮監無人也有則惟上所
欲而人不敢言矣上於是召瑾入司禮監此其說亦近
第難盡言耳又聞閣議時健嘗推案哭謝亦亹亹訾訾
不休獨李未開口得懇留云
文章辨體彙選卷六百二十六
