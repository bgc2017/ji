文章辨體彙選卷七百十三
明賀復徵編
墓誌銘十六
故金漆水郡侯耶律公墓誌銘(元元好問)
金天興初元三月二十七日金昌府䧟静難軍節度使
致仕漆水郡侯貞死之公遼族河間人初以護衛事章
宗累將左將軍貞祐丙子奉旨分領關陜軍朔方兵猝
破潼關主帥額克力不支失利於乾石壕之間將卒多
被俘執公義不受辱引佩刀自刺且投大澗中刺不死
下澗數丈礙大樹而止明日朔方兵退左右求公得之
扶舁歸洛陽事聞朝廷馳遣尚醫救之即拜同知河南
府事未幾改孟州經略使歷歸德知府西安軍節度使
昌武軍節度使知河州再任昌武入為殿前右副都點
檢換左副轉武衛軍都指揮使河南改金昌府升中京
以公權留守行帥府事俄拜静難軍節度使明年請老
閒居洛陽至是城䧟公族属有在朔庭秉大權者得公
兵亂中將由孟津渡北行公嘆曰吾家世受國恩吾由
侍衛起身至秉旄節向在乾石壕已分一死今北行欲
何求耶乃不食七日而死時年六十七歲夫人納哈塔氏
負遺骨藁葬聊城後二年夫人殁乃合葬焉夫人在時
嘗求予銘公墓其殁也其弟重以臨終之言為託故略
為次第之嗚乎世無史氏久矣遼人主盟將二百年至
如南衙不主兵北司不理民縣長官專用文吏其間可
記之事多矣泰和中詔修遼史書成尋有南遷之變簡
冊散失世復不見今人語遼事至不知起滅凡幾主下
者不論也通鑑長編所附見及亡遼錄北顧偹問等書
多敵國誹謗之辭可盡信邪正大初予為史院編修官
當時九朝實錄已具正書藏秘閣副在史院壬辰喋血
之後又復與遼書等矣可不惜哉故二三年以來死而
可書如承旨子正中郎將良佐御史仲寧尚書仲平大
理德輝點檢阿薩爾郎中道遠右司元吉省講議正卿西
帥楊沃衍奉御孟克宰相子伯詳節婦參知政事伯陽
之夫人長樂妻明秀孝女舜英予皆為誌其墓夫文章
天地之元氣無終絶之理他日有以史學自任者出諸
公之事未必不自予發之故不敢以文不足起其事為
之辭嗚乎可惜哉銘曰
謂辱也而不屈焉謂喪也而不失焉頽波方東有物屹
焉天奪於人我獨也天誰為為之樂我所然國殤纍纍
骨肉棄捐維公之藏土厚木堅殆天以後死者為金石
無窮之傳銘以表之慰彼下泉
雷希顔墓誌銘(元好問)
南渡以來天下稱宏傑之士三人曰高廷玉獻臣李純
甫之純雷淵希顏獻臣雅以竒節自負名士喜從之游
有衣冠龍門之目衛紹王時公卿大臣言獻臣可任大
事者紹王方重吏員輕進士至謂高廷玉人才非不佳
恨其出身不正耳大安末自左右司郎官出為河南府
治中卒以高材為尹所忌瘦死洛陽獄中之純以薊州
軍事判官上書論天下事道陵竒之詔參淮上軍仍驛
遣之泰和中朝廷無事士大夫以宴飲為常之純於朋
會中或堅坐深念咄咄嗟唶若有旦夕憂者或問之故
之純曰中原以一部族待朔方兵不知其牙帳所在吾
見華人為所魚肉去矣聞者訕笑之曰四方承平餘五
六十年百姓無狗吠之警渠不以時自娱樂乃妖言邪
未幾北方兵動之純從軍還知大事已去無復仕進意
蕩然一放於酒未嘗一日不飲亦嘗一飲不醉談笑此
世若不足玩者貞祐末嘗召為右司都事已而擯不用
希顏正大初拜監察御史時主上新即位宵衣旰食思
所以弘濟艱難者為甚力希顏以為天子富於春秋有
能致之資乃拜章言五事大略謂精神爲可養初心為
可保人君以進賢退不肖為職不宜妄費日力以親有
司之事上嘉納焉庚寅冬朔方兵突入例廻谷勢甚張
平章芮公逆擊之突騎退走填壓谿谷間不可勝算乘
勢席卷則當有謝玄淝水之勢諸將軍異同欲釋勿追
奏至廷議亦以為勿追便希顏上書以破朝臣孤注之
論謂機不可失小勝不足保天所予不得不取引援深
切灼然易見而主兵者沮之策為不行後京兆鳳翔報
北兵既退而西馬多不暇入銜數日後知無追兵乃聚
而攻鳳翔朝廷始悔之至今以一日縱敵為當國者之
恨凡此三人者行輩相及交甚歡氣質亦略相同而希
顏以名義自檢彊行而必致之則與二子為絶異也蓋
自近朝士大夫始知有經濟之學一時有重名者非不
多獨以獻臣為稱首獻臣之後士論在之純之純之後
在希顏希顏死遂有人物渺然之嘆三人者皆無所遇
合獨於希顏尤嗟惜之希顔别字季默渾源人考諱思
大定末仕為同知北京路轉運使事希顏其暮子也崇
慶二年中黃裳榜進士乙科釋褐涇州錄事不赴换東
平府錄事以勞績遥領東河縣令調徐州觀察判官召
為荆王府文學兼記室參軍轉應奉翰林文字同知制
誥兼國史院編修官考滿再任俄拜監察御史以公事
免用宰相侯摯薦除太學博士還應奉終于翰林院
修撰累官太中大夫娶侯氏子男二人公孫八歲宜翁
四歲女二人長嫁進士陳某其幼在室初希顔在東平
東平河朔重兵處也驕將悍卒倚外寇為重自行臺以
下皆務為摩撫之希顏蒞官所以自律者甚嚴出入軍
中偃然不為屈故頗有喧嘩者不數月閭巷間家有希
顏畫像雖大將亦不敢以新進書生遇之嘗為戶部高
尚書唐卿所辟權遂平縣事時年少氣銳擊豪右發奸
伏一縣畏之稱為神明及以御史廵行河南得贓吏尤
不法者榜掠之有至四五百者道出遂平百姓相傳雷
御史至豪猾望風遁去蔡下一兵與權貴有連脱役遁
田間時以毒藥殺民家馬牛而以小直脇取之希顏捕
得數以前後罪立杖殺之老幼聚觀萬口稱快馬為不
得行然亦坐是失官希顏三歲喪父七歲養於諸兄年
十四五貧無以為資乃以胄子入國學便能自樹立如
成人不二十游公卿間太學諸人莫敢與之齒渡河後
學益博文益竒名益重為人軀幹雄偉髯張口哆顏如
渥丹眼如望羊遇不平則疾惡之氣見于顔間或嚼齒
大罵不休雖痛自摧折猝亦不能變也食兼三四人飲
至數斗不亂杯酒淋漓談謔間作辭氣縱横如戰國游
士歌謠慷慨如關中豪傑料事成敗如宿將能得小人
根株窟穴如古能吏其操心危慮患深則又似所謂孤
臣孽子者平生慕孔融田疇陳元龍之為人而人亦以
古人期之故雖其文章號一代不數人而在希顏仍亦
餘事耳希顏年四十六以正大八年辛卯八月二十三
日暴卒後二日葬戴樓門外三王寺之西若干步好問
與太原王仲澤哭之因謂仲澤言星殞有占山石崩有
占水斷流有占斯人已矣瞻烏爰止不知于誰之屋耳
其十月北兵由漢中道襲荆襄京師戒嚴銘曰
維季默父起營平弱齡飛騫振厥聲備具文武任公卿
百出其一世已驚紫髯八尺傾漢庭前有趙張耻自名
目中中敵無遁情太息流涕請進兵揜聰不及馳迅霆
一日可復齊百城天網四面開鯢鯨砥柱不捄洪波傾
望君佐王正邦經或當著言垂日星一僨不起誰使令
如秦而帝寧勿生不然亦當蹈東溟元精烱烱賦子形
溘焉寧與一物并千年紫氣鬱上征知有龍劔留泉扄
何以驗之石有銘
聶孝女墓誌銘(元好問)
五臺聶天驥元吉為尚書左右司員外郎壬辰之冬車
駕東狩元吉留汴梁明年正月二十三日崔立舉兵反
殺二相省中元吉被兵創甚女日夜悲泣謁醫者療之
百方至刲其股雜他肉以進而元吉竟不可捄時京城
圍久食且盡閭巷間有嫁妻以易一飽者重以喋血之
變剽奪陵暴無復人紀女資孝弟讀書知義理思以大
義自完葬其父之明日乃絶脰而死士大夫賢之有爲
泣下者女字舜英年二十二嘗嫁為進士張伯豪妻伯
豪死歸父母家嗚乎壬辰之亂極矣中國之大百年之
久其亡也死而可書者權參知政事翰林學士承旨子
正右丞大用御史大夫仲寧戶部尚書仲平大理德輝
點檢阿撒郎中道遠省講議仁卿奉御忙哥宰相子伯
祥宿直將軍長樂妻明秀參知政事伯陽之夫人與孝
女十數人而已且有婦人焉夫一脉存不可謂之絶一
目張不可謂之亂一夫有立志不可謂之土崩痛乎風
俗之移人也孝女合葬張氏墓在某所銘曰
嫈政之婦哭徇其季千祀有傳猶聶之世嗟惟孝女之
死而遂死而有知及父於隊以子則孝以婦則義以斷
則勇以守則智於今之人麟鳳之瑞莫靳者名天曰美
器不於士夫一女之畀銘以表之并志予愧
曾秀才墓誌銘(歐陽玄)
秀才曾氏子一漢既沒於江南其兄德元在京師聞而
哭之慟知其葬有時奉行状乞銘於歐陽玄拜且泣曰
人之生苟有德慧孰不願有辭於永世也弟一漢實曾
氏才子弟今不幸短命父兄不能續以長願得先進一
言以傳庶幾猶未死也玄聞其言惻然乃叙而銘之曾
氏永豐顯親里大家一漢字明善本曾氏似翁第三子
大父悼其兄之似俞早夭無後以繼之大德十年丙午
五月庚午朏生天歷二年庚午五月癸丑朏死是月戊
午改至順以是年某月某日葬於某里之原一漢五歲
讀書數千百言過目成誦少長無童心年十二三能文
章十五六頎然長以弁不尚浮靡不事貨殖篤道德性
命之書能服行其言事父兄善交朋友信遇宗族之長
老恭未及壯有學行詞章凛凜趍老成人初師里士劉
福遠習舉業精熟尋執贄臨川吳先生門下受諸經說
大稱穎悟年二十有五病痰喘以死方疾未甚四月十
日有厲風從西北來拔並舍大木似翁蓍得未濟之巽
心疑之不踰月一漢乃不起妻鎦氏子男一女萬奴裁
四月而孤行述似翁所自作其文不勝哀有甚於德元
言者嗚乎為父兄鮮有不愛其子弟者無論才不才恩
義有不相掩者一漢死父兄若失希世重寶不能自存
嗚乎一漢真佳子弟已乎銘曰
麟之不角麛不如殰鷗之不翰鷇不如毈奪其所有無
子之為痛隳其垂成無生之為寧坎而深樹而槮無重
傷其父兄之心
高節先生墓誌銘(楊維禎)
先生諱侶字君友姓嚴氏子陵三十五世孫也嚴本莊
姓以漢明帝諱易之子陵以高姓著史冊耕富春山釣
桐水年八十終娶梅氏生西京夀春尉福福生茂茂生
隆陸生卓由是而降踰唐歴宋衍為四家甲家傳格為
先生曾王大父潤王大父自中考也俱不仕先生生而
有竒氣讀書不為覓舉計從學鄉先生漢英賈公賈公
得於復齋趙公趙公得於潛室陳公陳公親受於晦菴
朱子此其淵源也貴官至釣臺必訪先生勸之仕則曰
漢雲臺諸將仕非不赫赫今子姓無聞吾鼻祖去之一
千三百有餘年而高風遠韻與富山桐水相為峙流士
奚必以仕而貴哉某不敏願為嚴陵賢子孫足矣居家
教授生徒有裹糧自甌越來者宋相文山氏客謝翺竒
士也雪夜與之登西臺絶頂祭酒慟哭以鐡如意擊石
復作楚客歌聲振林木人莫能測其意也暮年建汐社
為會取悦而有信翺卒無子與社中友買地臺南葬之
築許劔亭憲使盧公摯高其義為之書嘗遊錢塘偕石
塘胡公山村仇公過孤山酹林處士岳鄂王墓卒有動
於中告二人曰某常如此親必不安亟歸及門遽有終
天之别擗踊氣絶者數四治喪祭一用朱子禮廬墓三
年不稅衰不見賓客有白燕巢墳木事母益虔母卒哀
毁成疾幾不起每至生旦服墨縗哀慟踰他時所居室
堂名以高遠取郡守王泌記釣臺書院語至順辛未冬
十月晦疾革呼其子淵曰吾年已踰六十不稱夭奉祖
祠四十年復土田教養無忝吾死何怨平疇西田吾已
買諸官死必葬是遂逝越若干年爲至正丁亥始克葬
賢者故事有易名門人黃廷玉等私謚曰高節復請諸
郡守祠於祖祠西小室娶黃氏宋榜眼進士黃蛻曾孫
女子一淵也越十年丁酉予以建德推官過釣臺淵從
予謁祖祠遂雙登臺訪子陵釣迹因酹高節君墓又訪
臺南謝竒士塜予爲竒士立阡表明年淵持廷玉所為
狀來謁曰謝竒士表於吾子若有待先子之行應銘法
其待如竒士幸吾子銘之遂銘曰
於古風渢乎胡可追千有百禩一畫厥岐不背厥馳(闕)
不知其後時我銘其人維高有基維高有基維(闕)
遺
文章辨體彙選卷七百十三
文章辨體彙選卷七百十三
明賀復徵編
墓誌銘十六
故金漆水郡侯耶律公墓誌銘(元元好問)
金天興初元三月二十七日金昌府䧟静難軍節度使
致仕漆水郡侯貞死之公遼族河間人初以護衛事章
宗累將左將軍貞祐丙子奉旨分領關陜軍朔方兵猝
破潼關主帥額克力不支失利於乾石壕之間將卒多
被俘執公義不受辱引佩刀自刺且投大澗中刺不死
下澗數丈礙大樹而止明日朔方兵退左右求公得之
扶舁歸洛陽事聞朝廷馳遣尚醫救之即拜同知河南
府事未幾改孟州經略使歷歸德知府西安軍節度使
昌武軍節度使知河州再任昌武入為殿前右副都點
檢換左副轉武衛軍都指揮使河南改金昌府升中京
以公權留守行帥府事俄拜静難軍節度使明年請老
閒居洛陽至是城䧟公族属有在朔庭秉大權者得公
兵亂中將由孟津渡北行公嘆曰吾家世受國恩吾由
侍衛起身至秉旄節向在乾石壕已分一死今北行欲
何求耶乃不食七日而死時年六十七歲夫人納哈塔氏
負遺骨藁葬聊城後二年夫人殁乃合葬焉夫人在時
嘗求予銘公墓其殁也其弟重以臨終之言為託故略
為次第之嗚乎世無史氏久矣遼人主盟將二百年至
如南衙不主兵北司不理民縣長官專用文吏其間可
記之事多矣泰和中詔修遼史書成尋有南遷之變簡
冊散失世復不見今人語遼事至不知起滅凡幾主下
者不論也通鑑長編所附見及亡遼錄北顧偹問等書
多敵國誹謗之辭可盡信邪正大初予為史院編修官
當時九朝實錄已具正書藏秘閣副在史院壬辰喋血
之後又復與遼書等矣可不惜哉故二三年以來死而
可書如承旨子正中郎將良佐御史仲寧尚書仲平大
理德輝點檢阿薩爾郎中道遠右司元吉省講議正卿西
帥楊沃衍奉御孟克宰相子伯詳節婦參知政事伯陽
之夫人長樂妻明秀孝女舜英予皆為誌其墓夫文章
天地之元氣無終絶之理他日有以史學自任者出諸
公之事未必不自予發之故不敢以文不足起其事為
之辭嗚乎可惜哉銘曰
謂辱也而不屈焉謂喪也而不失焉頽波方東有物屹
焉天奪於人我獨也天誰為為之樂我所然國殤纍纍
骨肉棄捐維公之藏土厚木堅殆天以後死者為金石
無窮之傳銘以表之慰彼下泉
雷希顔墓誌銘(元好問)
南渡以來天下稱宏傑之士三人曰高廷玉獻臣李純
甫之純雷淵希顏獻臣雅以竒節自負名士喜從之游
有衣冠龍門之目衛紹王時公卿大臣言獻臣可任大
事者紹王方重吏員輕進士至謂高廷玉人才非不佳
恨其出身不正耳大安末自左右司郎官出為河南府
治中卒以高材為尹所忌瘦死洛陽獄中之純以薊州
軍事判官上書論天下事道陵竒之詔參淮上軍仍驛
遣之泰和中朝廷無事士大夫以宴飲為常之純於朋
會中或堅坐深念咄咄嗟唶若有旦夕憂者或問之故
之純曰中原以一部族待朔方兵不知其牙帳所在吾
見華人為所魚肉去矣聞者訕笑之曰四方承平餘五
六十年百姓無狗吠之警渠不以時自娱樂乃妖言邪
未幾北方兵動之純從軍還知大事已去無復仕進意
蕩然一放於酒未嘗一日不飲亦嘗一飲不醉談笑此
世若不足玩者貞祐末嘗召為右司都事已而擯不用
希顏正大初拜監察御史時主上新即位宵衣旰食思
所以弘濟艱難者為甚力希顏以為天子富於春秋有
能致之資乃拜章言五事大略謂精神爲可養初心為
可保人君以進賢退不肖為職不宜妄費日力以親有
司之事上嘉納焉庚寅冬朔方兵突入例廻谷勢甚張
平章芮公逆擊之突騎退走填壓谿谷間不可勝算乘
勢席卷則當有謝玄淝水之勢諸將軍異同欲釋勿追
奏至廷議亦以為勿追便希顏上書以破朝臣孤注之
論謂機不可失小勝不足保天所予不得不取引援深
切灼然易見而主兵者沮之策為不行後京兆鳳翔報
北兵既退而西馬多不暇入銜數日後知無追兵乃聚
而攻鳳翔朝廷始悔之至今以一日縱敵為當國者之
恨凡此三人者行輩相及交甚歡氣質亦略相同而希
顏以名義自檢彊行而必致之則與二子為絶異也蓋
自近朝士大夫始知有經濟之學一時有重名者非不
多獨以獻臣為稱首獻臣之後士論在之純之純之後
在希顏希顏死遂有人物渺然之嘆三人者皆無所遇
合獨於希顏尤嗟惜之希顔别字季默渾源人考諱思
大定末仕為同知北京路轉運使事希顏其暮子也崇
慶二年中黃裳榜進士乙科釋褐涇州錄事不赴换東
平府錄事以勞績遥領東河縣令調徐州觀察判官召
為荆王府文學兼記室參軍轉應奉翰林文字同知制
誥兼國史院編修官考滿再任俄拜監察御史以公事
免用宰相侯摯薦除太學博士還應奉終于翰林院
修撰累官太中大夫娶侯氏子男二人公孫八歲宜翁
四歲女二人長嫁進士陳某其幼在室初希顔在東平
東平河朔重兵處也驕將悍卒倚外寇為重自行臺以
下皆務為摩撫之希顏蒞官所以自律者甚嚴出入軍
中偃然不為屈故頗有喧嘩者不數月閭巷間家有希
顏畫像雖大將亦不敢以新進書生遇之嘗為戶部高
尚書唐卿所辟權遂平縣事時年少氣銳擊豪右發奸
伏一縣畏之稱為神明及以御史廵行河南得贓吏尤
不法者榜掠之有至四五百者道出遂平百姓相傳雷
御史至豪猾望風遁去蔡下一兵與權貴有連脱役遁
田間時以毒藥殺民家馬牛而以小直脇取之希顏捕
得數以前後罪立杖殺之老幼聚觀萬口稱快馬為不
得行然亦坐是失官希顏三歲喪父七歲養於諸兄年
十四五貧無以為資乃以胄子入國學便能自樹立如
成人不二十游公卿間太學諸人莫敢與之齒渡河後
學益博文益竒名益重為人軀幹雄偉髯張口哆顏如
渥丹眼如望羊遇不平則疾惡之氣見于顔間或嚼齒
大罵不休雖痛自摧折猝亦不能變也食兼三四人飲
至數斗不亂杯酒淋漓談謔間作辭氣縱横如戰國游
士歌謠慷慨如關中豪傑料事成敗如宿將能得小人
根株窟穴如古能吏其操心危慮患深則又似所謂孤
臣孽子者平生慕孔融田疇陳元龍之為人而人亦以
古人期之故雖其文章號一代不數人而在希顏仍亦
餘事耳希顏年四十六以正大八年辛卯八月二十三
日暴卒後二日葬戴樓門外三王寺之西若干步好問
與太原王仲澤哭之因謂仲澤言星殞有占山石崩有
占水斷流有占斯人已矣瞻烏爰止不知于誰之屋耳
其十月北兵由漢中道襲荆襄京師戒嚴銘曰
維季默父起營平弱齡飛騫振厥聲備具文武任公卿
百出其一世已驚紫髯八尺傾漢庭前有趙張耻自名
目中中敵無遁情太息流涕請進兵揜聰不及馳迅霆
一日可復齊百城天網四面開鯢鯨砥柱不捄洪波傾
望君佐王正邦經或當著言垂日星一僨不起誰使令
如秦而帝寧勿生不然亦當蹈東溟元精烱烱賦子形
溘焉寧與一物并千年紫氣鬱上征知有龍劔留泉扄
何以驗之石有銘
聶孝女墓誌銘(元好問)
五臺聶天驥元吉為尚書左右司員外郎壬辰之冬車
駕東狩元吉留汴梁明年正月二十三日崔立舉兵反
殺二相省中元吉被兵創甚女日夜悲泣謁醫者療之
百方至刲其股雜他肉以進而元吉竟不可捄時京城
圍久食且盡閭巷間有嫁妻以易一飽者重以喋血之
變剽奪陵暴無復人紀女資孝弟讀書知義理思以大
義自完葬其父之明日乃絶脰而死士大夫賢之有爲
泣下者女字舜英年二十二嘗嫁為進士張伯豪妻伯
豪死歸父母家嗚乎壬辰之亂極矣中國之大百年之
久其亡也死而可書者權參知政事翰林學士承旨子
正右丞大用御史大夫仲寧戶部尚書仲平大理德輝
點檢阿撒郎中道遠省講議仁卿奉御忙哥宰相子伯
祥宿直將軍長樂妻明秀參知政事伯陽之夫人與孝
女十數人而已且有婦人焉夫一脉存不可謂之絶一
目張不可謂之亂一夫有立志不可謂之土崩痛乎風
俗之移人也孝女合葬張氏墓在某所銘曰
嫈政之婦哭徇其季千祀有傳猶聶之世嗟惟孝女之
死而遂死而有知及父於隊以子則孝以婦則義以斷
則勇以守則智於今之人麟鳳之瑞莫靳者名天曰美
器不於士夫一女之畀銘以表之并志予愧
曾秀才墓誌銘(歐陽玄)
秀才曾氏子一漢既沒於江南其兄德元在京師聞而
哭之慟知其葬有時奉行状乞銘於歐陽玄拜且泣曰
人之生苟有德慧孰不願有辭於永世也弟一漢實曾
氏才子弟今不幸短命父兄不能續以長願得先進一
言以傳庶幾猶未死也玄聞其言惻然乃叙而銘之曾
氏永豐顯親里大家一漢字明善本曾氏似翁第三子
大父悼其兄之似俞早夭無後以繼之大德十年丙午
五月庚午朏生天歷二年庚午五月癸丑朏死是月戊
午改至順以是年某月某日葬於某里之原一漢五歲
讀書數千百言過目成誦少長無童心年十二三能文
章十五六頎然長以弁不尚浮靡不事貨殖篤道德性
命之書能服行其言事父兄善交朋友信遇宗族之長
老恭未及壯有學行詞章凛凜趍老成人初師里士劉
福遠習舉業精熟尋執贄臨川吳先生門下受諸經說
大稱穎悟年二十有五病痰喘以死方疾未甚四月十
日有厲風從西北來拔並舍大木似翁蓍得未濟之巽
心疑之不踰月一漢乃不起妻鎦氏子男一女萬奴裁
四月而孤行述似翁所自作其文不勝哀有甚於德元
言者嗚乎為父兄鮮有不愛其子弟者無論才不才恩
義有不相掩者一漢死父兄若失希世重寶不能自存
嗚乎一漢真佳子弟已乎銘曰
麟之不角麛不如殰鷗之不翰鷇不如毈奪其所有無
子之為痛隳其垂成無生之為寧坎而深樹而槮無重
傷其父兄之心
高節先生墓誌銘(楊維禎)
先生諱侶字君友姓嚴氏子陵三十五世孫也嚴本莊
姓以漢明帝諱易之子陵以高姓著史冊耕富春山釣
桐水年八十終娶梅氏生西京夀春尉福福生茂茂生
隆陸生卓由是而降踰唐歴宋衍為四家甲家傳格為
先生曾王大父潤王大父自中考也俱不仕先生生而
有竒氣讀書不為覓舉計從學鄉先生漢英賈公賈公
得於復齋趙公趙公得於潛室陳公陳公親受於晦菴
朱子此其淵源也貴官至釣臺必訪先生勸之仕則曰
漢雲臺諸將仕非不赫赫今子姓無聞吾鼻祖去之一
千三百有餘年而高風遠韻與富山桐水相為峙流士
奚必以仕而貴哉某不敏願為嚴陵賢子孫足矣居家
教授生徒有裹糧自甌越來者宋相文山氏客謝翺竒
士也雪夜與之登西臺絶頂祭酒慟哭以鐡如意擊石
復作楚客歌聲振林木人莫能測其意也暮年建汐社
為會取悦而有信翺卒無子與社中友買地臺南葬之
築許劔亭憲使盧公摯高其義為之書嘗遊錢塘偕石
塘胡公山村仇公過孤山酹林處士岳鄂王墓卒有動
於中告二人曰某常如此親必不安亟歸及門遽有終
天之别擗踊氣絶者數四治喪祭一用朱子禮廬墓三
年不稅衰不見賓客有白燕巢墳木事母益虔母卒哀
毁成疾幾不起每至生旦服墨縗哀慟踰他時所居室
堂名以高遠取郡守王泌記釣臺書院語至順辛未冬
十月晦疾革呼其子淵曰吾年已踰六十不稱夭奉祖
祠四十年復土田教養無忝吾死何怨平疇西田吾已
買諸官死必葬是遂逝越若干年爲至正丁亥始克葬
賢者故事有易名門人黃廷玉等私謚曰高節復請諸
郡守祠於祖祠西小室娶黃氏宋榜眼進士黃蛻曾孫
女子一淵也越十年丁酉予以建德推官過釣臺淵從
予謁祖祠遂雙登臺訪子陵釣迹因酹高節君墓又訪
臺南謝竒士塜予爲竒士立阡表明年淵持廷玉所為
狀來謁曰謝竒士表於吾子若有待先子之行應銘法
其待如竒士幸吾子銘之遂銘曰
於古風渢乎胡可追千有百禩一畫厥岐不背厥馳(闕)
不知其後時我銘其人維高有基維高有基維(闕)
遺
文章辨體彙選卷七百十三
