文章辨體彙選卷二百十二
明賀復徵編
書八
魏文帝與吳質書
二月三日丕白歲月易得别来行復四年三年不見東
山猶歎其遠况乃過之思何可支雖書疏往返未足解
其勞結昔年疾疫親故多離其灾徐陳應劉一時俱逝
痛可言邪昔日遊處行則連輿止則接席何曾須臾相
失每至觴酌酒行絲竹並奏酒酣耳熱仰而賦詩當此
之時忽然不自知樂也謂百年已分可長共相保何圖
數年之間零落略盡言之傷心頃撰其遺文都為一集
觀其姓名已為鬼錄追思昔游猶在心目而此諸子化
為糞壤可復道哉觀古今文人類不護細行鮮能以名
節自立而偉長獨懷文抱質恬淡寡欲有箕山之志可
謂彬彬君子者矣著中論二十篇成一家之言辭義典
雅足傳於後此子為不朽矣德璉常斐然有述作之意
其才學足以著書美志不遂良可痛惜間者歴覽諸子
之文對之抆淚既痛逝者行自念也孔璋章表殊徤微
為繁富公幹有逸氣但未遒耳其五言詩之善者妙絶
時人元瑜書記翩翩致足樂也仲宣獨自善於辭賦惜
其體弱不足起其文至於所善古人無以遠過昔伯牙
絶絃於鍾期仲尼覆醢於子路痛知音之難遇傷門人
之莫逮諸子但為未及古人亦自一時之儁也今之存
者已不逮矣後生可畏来者難誣恐吾與足下不及見
也年行已長大所懷萬端時有所慮至通夜不瞑志意
何時復類昔日已成老翁但未白頭耳光武有言年已
三十餘在兵中十歲所更非一吾德不及之年與之齊
矣以犬羊之質服虎豹之文無衆曐之明假日月之光
動見瞻觀何時易乎恐永不復得為昔日游也少壯真
當努力年一過往何可攀援古人思秉燭夜游良有以
也頃何以自娛頗復有所述造否東望於邑裁書叙心
丕白
又
五月十八日丕白季重無恙塗路雖局官守有限願言
之懷良不可任足下所理僻左書問致簡益用增勞每
念昔日南皮之遊誠不可忘既妙思六經逍遙百氏彈
棋間設終以六博高談娛心哀筝順耳馳騁北場旅食
南舘浮甘瓜於清泉沈朱李於寒水白日既匿繼以朗
月同乘並載以游後園輿輪徐動參從無聲清風夜起
悲笳微吟樂往哀来愴然傷懷余顧而言斯樂難常足
下之徒咸以為然今果分别各在一方元瑜長逝化為
異物每一念至何時可言方今蕤賓紀時景風扇動天
氣和暖衆果具繁時駕而游北遵河曲從者鳴笳以啟
路文學託乘於後車節同時異物是人非我勞如何今
遣騎到鄴故使枉道相過行矣自愛丕白
與楊德祖書(魏曹植)
植白數日不見思子為勞想同之也僕少小好為文章
迄至於今二十有五年矣然今世作者可略而言也昔
仲宣獨步於漢南孔璋鷹揚於河朔偉長擅名於青土
公幹振藻於海隅德璉發跡於北魏足下高視於上京
當此之時人人自謂握靈蛇之珠家家自謂抱荆山之
玉吾王於是設天網以該之頓八紘以掩之今悉集兹
國矣然此數子猶復不能飛騫絶跡一舉千里也以孔
璋之才不閑於辭賦而多自謂能與司馬長卿同風譬
畫虎不成反為狗者也前有書嘲之反作論盛道僕讃
其文夫鍾期不失聽于今稱之吾亦不能妄歎者畏後
世之嗤余也世人著述不能無病僕嘗好人譏彈其文
有不善應時改定昔丁敬禮嘗作小文使僕潤飾之僕
自以才不過若人辭不為也敬禮謂僕卿何所疑難文
之佳惡吾自得之後世誰相知定吾文者邪吾常歎此
達言以為美談昔尼父之文辭與人通流至於制春秋
游夏之徒乃不能措一辭過此而言不病者吾未之見
也蓋有南威之容乃可以論於淑媛有龍淵之利乃可
以議於斷割劉季緒才不能逮於作者而好詆訶文章
掎摭利病昔田巴毁五帝罪三王訾五伯於稷下一旦
而服千人魯連一說使終身杜口劉生之辨未若田氏
今之仲連求之不難可無歎息乎人各有好尚蘭茝蓀
蕙之芳衆人所好而海畔有逐臭之夫咸池六莖之發
衆人所共樂而墨翟有非之之論豈可同哉今往僕少
小所著辭賦一通相與夫街談巷說必有可采擊轅之
歌有應風雅匹夫之思未易輕棄也辭賦小道固未足
以揄揚大義彰示来世也昔揚子雲先朝執戟之臣耳
猶稱壯夫不為也吾雖薄德位為藩侯猶庶幾戮力上
國流惠下民建永世之業流金石之功豈徒以翰墨為
勲績辭賦為君子哉若吾志未果吾道不行則將采庶
官之實錄辯時俗之得失定仁義之衷成一家之言雖
未能藏之於名山將以傳之於同好非要之皓首豈今
日之論乎其言之不慙恃惠子之知我也明早相迎書
不盡懷曹植白
與吳季重書(曹植)
植白季重足下前日雖因常調得為密坐雖讌飲彌日
其於别遠會稀猶不盡其勞積也若夫觴酌凌波於前
簫笳發音於後足下鷹揚其體鳳觀虎視謂蕭曹不足
儔衛霍不足侔也左顧右盼謂若無人豈非吾子壯志
哉過屠門而大嚼雖不得肉貴且快意當斯之時願舉
泰山以為肉傾東海以為酒伐雲夢之竹以為笛斬泗
濱之梓以為筝食若填巨壑飲若灌漏巵其樂固難量
豈非大丈夫之樂哉然日不我與曜靈急節面有逸景
之速别有參商之闊思抑六龍之首頓羲和之轡折若
木之華閉濛汜之谷天路高邈良無由緣懷戀反側如
何如何得所来訊文采委曲曄若春榮瀏若清風申詠
反覆曠若復面其諸賢所著文章想還所治復申詠之
也可令憙事小史諷而誦之夫文章之難非獨今也古
之君子猶亦病諸家有千里驥而不珍焉人懷盈尺和
氏而無貴矣夫君子而不知音樂古之達論謂之通而
蔽墨翟不好伎何為過朝歌而迴車乎足下好伎而正
值墨氏迴車之縣想足下助我張目也又聞足下在彼
自有佳政夫求而不得者有之矣未有不求而自得者
也且改轍易行非良樂之御易民而治非楚鄭之政願
足下勉之而已矣適對嘉賓口授不悉往来數相聞曹
植白
答臨菑侯書(楊修)
不侍數日若彌年載豈獨愛顧之隆使係仰之情深耶
損辱嘉命蔚矣其文誦讀反覆雖風雅頌不復過此若
仲宣之擅江表陳氏之跨冀域徐劉之顯青豫應生之
發魏國斯皆然矣至如修者聽采風聲仰德不暇目周
章於省覽何惶駭於高視哉伏惟君侯少長貴盛體發
旦之資有聖善之教遠近觀者徒謂能宣昭懿德光贊
大業而已不謂復能兼覽傳記留思文章今乃舍王超
陳度越數子觀者駭視而拭目聽者傾首而聳耳非夫
體通性達受之自然其誰能至於此乎又嘗親見執事
握牘持筆有所造作若成誦在心借書於手曾不斯須
少留思慮仲尼日月無所踰焉修之仰望殆如此矣是
以對鶡而辭作暑賦彌日而不獻見西施之容歸憎其
貌者也伏想執事不知其然猥受顧賜教使刊定春秋
之成莫能損益吕氏淮南字直千金然而弟子箝口市
人拱手者聖賢卓犖固所以殊絶凡庸也今之賦誦古
詩之流不是孔公風雅無别耳修家子雲老不曉事強
著一書悔其少作若此仲山周旦之徒則皆有愆乎君
侯忘聖賢之顯迹述鄙宗之過言竊以為未之思也若
乃不忘經國之大美流千載之英聲銘功景鐘書名竹
帛此自雅量素所蓄也豈與文章相妨害哉輒受所惠
竊備矇瞍歌誦而已敢忘惠施以忝莊氏季緒瑣瑣何
足以云
答東阿王植書(吳質)
質白信到奉所惠貺發函伸紙是何文采之巨麗而慰
喻之綢繆乎夫登東嶽者然後知衆山之邐迤也奉至
尊者然後知百里之卑微也自旋之初伏念五六日至
於旬時精散思越惘若有失非敢羡寵光之休慕倚頓
之富也誠以身賤犬馬德輕鴻毛至乃歴玄闕排金門
升玉堂伏虚檻於前殿臨曲池而行觴既威儀虧替言
辭漏渫雖恃平原養士之懿愧無毛遂脱穎之才深蒙
薛公折節之禮而無馮諼三窟之效屢獲信陵虚左之
德又無侯生可述之美凡此數者乃質之所以憤積於
胸臆懷眷而悁邑者也若追前宴謂之未究欲傾海為
酒并山為肴伐竹雲夢斬梓泗濱然後極雅意盡歡情
信公子之壯觀非鄙人之所庶幾也若質之志實在所
天思投印釋黻朝夕侍坐鑚仲父之遺訓覽老氏之玄
言對清酤而不酌抑嘉肴而不享使西施出帷嫫母侍
側斯盛德之所蹈明哲之所保也若乃近者之觀實蕩
鄙心秦筝發徽二八迭奏塤簫激於華屋靈鼓動於座
左耳嘈嘈而無聞情踴躍於鞍馬謂可北懾肅慎使貢
其楛矢南震百越使獻其白雉又况權備夫何足視乎
還治諷咏所著觀省英瑋實賦頌之宗作者之師表也
衆賢所述亦各有志昔趙武過鄭七子賦詩春秋載列
以為美談質小人也無以承命又所答貺辭醜義陋申
之再三赧然汗下此邦之人閑習辭賦三事大夫莫不
諷誦何但小史之有乎重惠苦言訓以政事惻隠之恩
形乎文墨墨子迴車而質四年雖無德與民式歌且舞
儒墨不同固以久矣然一旅之衆不足以揚名步武之
間不足以騁跡若不改轍易御將何以效其力哉今處
此而求大功猶絆良驥之足而責以千里之任檻猿猴
之勢而望其巧捷之能者也不勝見恤謹附遣白答不
敢繁辭吳質白
與山巨源絶交書(嵇康)
康白足下昔稱吾於潁川吾嘗謂之知言然經怪此意
尚未熟悉於足下何從便得之也前年從河東還顯宗
阿都說足下議以吾自代事雖不行知足下故不知之
足下旁通多可而少怪吾直性狭中多所不堪偶與足
下相知耳間聞足下遷惕然不喜恐足下羞庖人之獨
割引尸祝以自助手薦鸞刀漫之羶腥故具為足下陳
其可否吾昔讀書得并介之人或謂無之乃今信其真
有耳性有所不堪真不可強今空語同知有達人無所
不堪外不殊俗而内不失正與一世同其波流而悔吝
不生耳老子莊周吾之師也親居賤職柳下惠東方朔
達人也安乎卑位吾豈敢短之哉又仲尼兼愛不羞執
鞭子文無欲卿相而三登令尹是乃君子思濟物之意
也所謂達能兼善而不渝窮則自得而無悶以此觀之
故堯舜之君世許由之巖棲子房之佐漢接輿之行歌
其揆一也仰瞻數君可謂能遂其志者也故君子百行
殊途而同致循往而動各拊所安故有處朝廷而不出
入山林而不反之論且延陵高子臧之風長卿慕相如
之節志氣所託不可奪也吾每讀尚子平臺孝威傳慨
然慕之想其為人少加孤露母兄見驕不涉經學性復
疎懶筋駑肉緩頭面常一月十五日不洗不大悶癢不
能沐也每常小便而忍不起令胞中略轉乃起耳又縱
逸来久情意傲散簡與禮相背嬾與慢相成而為儕類
見寬不攻其過又讀老莊重增其放故使榮進之心日
頽任實之情轉篤此由禽鹿少見馴育則服從教制長
而見羈則狂顧頓纓赴蹈湯火雖飾以金鑣饗以嘉肴
愈思長林而志在豐草也阮嗣宗口不論人過吾每師
之而未能及至性過人與物無傷唯飲酒過差耳至為
禮法之士所繩疾之如讐幸大將軍保持之耳以不如
嗣宗之賢而有慢弛之闕又不識人情闇於機宜無萬
石之慎而有好盡之累久與事接疵釁日興雖欲無患
其可得乎又人倫有體朝廷有法自惟至熟有必不堪
者七甚不可者二卧喜晚起而當關呼之不置一不堪
也抱琴行吟弋釣草野而吏卒守之不得妄動二不堪
也危坐一時痺不得搖性復多蝨把搔無已而當裹以
章服揖拜上官三不堪也素不便書不喜作書而人間
多事堆案盈几不相酬答則犯教傷義欲自勉強則不
能久四不堪也不喜弔喪而人道以此為重已為未見
恕者所怨至欲見中傷者雖瞿然自責然性不可化欲
降心順俗則詭故不情亦終不能獲無咎無譽如此五
不堪也不喜俗人而當與之共事或賓客盈坐鳴聲聒
耳囂塵臭處千變百伎在人目前六不堪也心不耐煩
而官事鞅掌機務纏其心世故繁其慮七不堪也又每
非湯武而薄周孔在人間不止此事會顯世教所不容
此甚不可一也剛腸疾惡輕肆直言遇事便發此甚不
可二也以促中小心之性統此九患不有外難當有内
病寧可久處人間乎又聞道士遺言餌术黃精令人久
夀意甚信之遊山澤觀魚鳥心甚樂之一行作吏此事
便廢安能舍其所樂而從其所懼哉夫人之相知貴識
其天性因而濟之禹不偪伯成子高全其節也仲尼不
假蓋於子夏護其短也近諸葛孔明不偪元直以入蜀
華子魚不強幼安以卿相此可謂能相終始真相知者
也足下見直木不可以為輪曲者不可以為桶蓋不欲
以枉其天才令得其所也故四民有業各以得志為樂
唯達者為能通之此足下度内耳不可自見好章甫強
越人以文冕也己嗜臭腐養鴛雛以死鼠也吾頃學養
生之術方外榮華去滋味游心於寂漠以無為為貴縱
無九患尚不顧足下所好者又有心悶疾頃轉增篤私
意自試不能堪其所不樂自卜已審若道盡塗窮則已
耳足下無事冤之令轉於溝壑也吾新失母兄之歡意
常凄切女年十三男年八歲未及成人况復多病顧此
悢悢如何可言今但願守陋巷教養子孫時與親舊叙
離闊陳說平生濁酒一杯彈琴一曲志願畢矣足下若
嬲之不置不過欲為官得人以益時用耳足下舊知吾
潦倒麤疎不切事情自惟亦皆不如今日之賢能也若
以俗人皆喜榮華獨能離之以此為快此最近之可得
言耳然使長才廣度無所不淹而能不營乃可貴耳若吾
多病困雖欲事自全以保餘年此真所乏耳豈可見黃
門而稱貞哉若趣欲共登王塗期於相致時為懽益一
旦迫之必發其狂疾自非重怨不至於此也野人有快
炙背而美芹子者欲獻之至尊雖有區區之意亦已疏
矣願足下勿似之其意如此既以解足下并以為别嵇
康白
與許靖書(王朗)
文休足下消息平安甚善甚善豈意脫别三十餘年而
無相見之緣乎詩人比一日之别於歲月豈况悠悠歴
累紀之年者哉自與子别若没而復浮若絶而復連者
數矣而今而後居昇平之京師攀附於飛龍之聖主儕
輩略盡幸得老與足下並為遺種之叟而相去數千里
加有邅蹇之隔時聞消息於風聲託舊情於思想眇眇
異處與異世無以異也往者隨軍到荆州見鄧子孝桓
元將粗聞足下動静云夫子既在益州執職領郡德素
規矩老而不墯是時侍宿武皇帝於江陵劉景升廳事
之上共道足下於通夜拳拳饑渴誠無已也自天子在
東宫及即位之後每會群賢論天下髦俊之見在者豈
獨人盡易為英士鮮易取最故乃猥以原壤之朽質感
夫子之情聽每叙足下以為謀首豈其注意乃復過於
前世書曰人惟求舊易稱同聲相應同氣相求劉將軍
之與大魏兼而兩之總此二義前世邂逅以同為暌非
武皇帝之旨頃者蹉跌其泰而否亦非足下之意也深
思書易之義利結分於宿好故遣降者送吳所獻致名
馬貂罽得因無嫌道初開通展叙舊情以達聲問久闊
情慉非夫筆墨所能寫陳亦想足下同其志念今者親
生男女凡有幾人年並幾何僕連失一男一女今有二
男大男名肅年二十九生於會稽小兒裁歲餘臨書愴
恨有懷緬然
文章辨體彙選卷二百十二
