文章辨體彙選卷五百四十一
明賀復徵編
傳十四
徐文長傳(明袁宏道)
徐渭字文長為山隂諸生聲名籍甚薛公蕙校越時竒
其才有國士之目然數竒屢試輒蹷中丞胡公宗憲聞
之客諸幕文長每見則葛衣烏巾縱譚天下事胡公大
喜是時公督數邊兵威振東南介胄之士膝語蛇行不
敢舉頭而文長以部下一諸生傲之議者方之劉真長
杜少陵云會得白鹿屬文長作表表上永陵喜公以是
益竒之一切䟽記皆出其手文長自負才略好竒計談
兵多中視一世士無可當意者然竟不偶文長既已不
得志於有司遂乃放浪麯糵恣情山水走齊魯燕趙之
地窮覽朔漠其所見山奔海立沙起雲行風鳴樹偃幽
谷大都人物鳥魚一切可驚可愕之狀一一皆達之於
詩其胸中又有勃然不可磨滅之氣英雄失路托足無
門之悲故其為詩如嗔如笑如水鳴峽如種出土如寡
婦之夜哭羈人之寒起雖其體格時有卑者然匠心獨
出有王者氣非彼巾幗而事人者所敢望也文有卓識
氣沉而法嚴不以模擬損才不以議論傷格韓曾之流
亞也文長既雅不與時調合當時所謂騷壇主盟者文
長皆叱而奴之故其名不出於越悲夫喜作書筆意奔
放如其詩蒼勁中姿媚躍出歐陽公所謂妖韶女老自
有餘態者也間以其餘旁溢為花鳥皆超逸有致卒以
疑殺其繼室下獄論死張太史元汴力解乃得出晩年
憤益深佯狂益甚顯者至門或拒不納時携錢至酒肆
呼下隸與飯或自持斧擊破其頭血流被面頭骨皆折
揉之有聲或以利錐錐其兩耳深入寸餘竟不得死周
望言晩歲詩文益竒無刻本集藏於家余同年有官越
者托以抄錄今未至余所見者徐文長集闕編二種而
已然文長竟以不得志於時抱憤而卒
石公曰先生數竒不已遂為狂疾狂疾不已遂為囹圄
古今文人牢騷困苦未有若先生者也雖然胡公間世
豪傑永陵英主幕中禮數異等是胡公知有先生矣表
上人主悅是人主知有先生矣獨身未貴耳先生詩文
掘起一掃近代蕪穢之習百世而下自有定論胡為不
遇哉梅客生長寄余書曰文長吾老友病竒於人人竒
於詩余謂文長無之而不竒者也無之而不竒斯無之
而不竒也悲夫
張聖清傳(陳繼儒)
張聖清諱積源上海龍華人按察使七澤公之仲子也
君生秀慧弱不勝衣十齡誦詩騷十二嫺經術神阿熊
令君淇園楊侍御試而器之補諸生高等舉體無凡寄
情不近望見者如鷗拳秋水鶴唳寥天莫得喻其意也
七澤公以秋官出守姑蔑尋憲粤西壬子入賀挈君北
行俾游國學以便往來省覲母徐淑人患中滿君稱藥
量水揣色聽聲惟恐跬步離左右禱醫得虎頭人語躬
延顧叟三劑而瘳禮諸伯叔如父撫季弟孤姪暱如良
友巧如導師見緇素負隠匿不急為噍讓涕泣引諫密
祈改絃七澤公廉于官君鮮餘鏹客有以緩急告者以
法書名畫售者強半質貸應之否則惘常累日性度淹
雅能與物無忤而德矩湛然絶不見縱情誕節亦不聞
以雌黃堅白鳴至於謁長吏游大人華裾細馬追亡逐
走于少年之場君非特堅塞耳輪且不欲安之眉睫上
矣嘗借余手批南北史為丹鉛塗乙不輕放一字其他
摘錄異書不勝紀搆竹安齋又搆兩隠軒因詠雨中三
友詠閒中好其詩清真娟秀倣陶白詞亦不減柳七郎
規造一舟名自在天凡釣竿詩卷薰籠隠囊以至罍洗
管絃之屬畢具客至命酌清酒一觴枯碁一局醉則命
侍兒迦陵弄新聲君按牙以紫簫和之渺渺度烟際而
去七澤公有小舟曰載石父子常相尾出遊而君獨時
時入東余訪余揚撿典墳討論桂木申旦徹夜彼我忘
疲辛酉適越次皂林遇舟子争道篙穿君頰旁墮二齒
君嘆曰此宿業勿創之投謁雲棲塔受殺戒過十八澗
買瘦藤磊砢多竒數之正得十八節遂名杖為十八澗
挾此復游草蕩中央夾山漾而歸時七澤公移家龍華
故里君築室三楹嚴事旃檀古先生像一似浮圖法俄
匝歲困肺疾𠻳嗑嗑喘不續吁迦陵宛轉抱掖者百端
請代請殉君不起歿于樂無知齋中有遺令曰肯休錄
錄云擇偦勿太急立後勿太早經營兩親夀藏勿太遲
家産半贍宗人半作善事生平玩好分贈親知而笠杖
杯筯則以遺眉道人為訣眉道人捧次哭失聲兒曹驚
怪數年來不彈此泪久矣嗚呼痛哉君事七澤公有至
行又有苦心槖恥而不使見窘容神&KR0629;而不使見病態
情深而不使見悼亡詩一痛也䟤跋名場三戰三北雖
瓦注功名而微抱牛衣貂裘之感二痛也詩文吾見其
進未見其止不噉名不市交推重於吾曹而遺賞于通
都大邑三痛也中郎有女伯道無兒四痛也聞廣寧破
岸幘絞衣彎弧學射于山中氣吞并州健俠兒而不意
命脆蛛絲蛻同蜩甲五痛也君嘗戲謂我洞曉聲律類
戴顒若遇宋文當給聲伎一部好鼓枻垂綸類張志和
若遇唐玄宗當賜樵青釣童今釣童無恙而樵青化為
彩雲隨風颺去吾豈復有意人世哉君蓋指白下姬幽
妍也幽妍予别有傳傳成書一通并焚君柩前諾乃載
拜三酹酒洒泣而後行
白雲先生傳(鍾惺)
白雲先生陳昂者字雲仲福建莆田黃石街人也所居
所至人皆不知其何許人自隠于詩性命以之獨與馬
公子用昭善先生詩所謂自天亡我友者即其人也其
後莆田中倭城且破先生領妻子奔豫章織草履為日
不給繼之以卜汎彭蠡憩匡廬山觀陶令之迹皆有詩
已入楚由江陵入蜀附僧舟傭爨以往至亦輙傭於僧
遂遍歴三峽劍門之勝登峨嵋焉所傭僧輒死反自蜀
寓江陵松滋公安巴陵諸處至金陵姚太守稍客之給
居食久之姚太守亦死無所依仍賣卜秦淮或自榜片
紙於扉為人傭作詩文其巷中人有小小慶弔持百錢
斗米與之輙隨所求以應無則又賣卜或雜以織履而
林古度與其兄楙者寓居金陵一日兄弟過其門見所
榜片紙於扉者色有異交入其室問知為莆田人頗述
其平生一扉之内席牀缶竈敗紙退筆錯處其中檢文
詩誦之是時古度雖年少頗曉其大意稱之每稱其一
詩輙反面向壁流涕悲咽至於失聲其後每過門輙袖
餅餌食之輙喜復出其詩泣如前居數年竟窮以死其
子倉皇出覓棺衣舁之中野古度兄弟急走索其集無
所得得先生手書五言今體一帙五言今體者五言律
排律也其詩予莫能名其自序略云昂壯夫時尤嗜五
言弟家貧無多古書得王右丞即誦讀右丞得杜工部
即誦讀工部閑取其所中規中矩者時或一周旋之又
時或一折旋之含筆腐毫研精殫思今觀其五言律七
百首則先生所學所得實錄實際盡此數言矣其云末
一卷為排律亦不存蓋謝生兆申云先生有集十六卷
在江浦族人家或亦有據今刻其存者以次購之論曰
明自有詩而二三君子者自有其明詩何隘也畫地為
限不得入自縉紳士夫詩的的有本末者非其所交遊
品目不使得見於世者多矣况老賤晦辱之尤如陳昂
者乎近有徐渭宋登春皆以窮而顯晦於詩詩皆遜昂
然未有如昂之窮者也予嘗默思公織履賣卜傭爨傭
書時胸中皆作何想其視世人紛紛藉藉過乎其前者
眼中皆以為何物求其意象所在而不得吾友張慎言
曰自今入市門見賣菜傭皆宜物色之恐有如白雲先
生其人者甚矣有激乎其言之也
李温陵傳(袁中道)
李温陵者名載䞇少舉孝廉以道遠不再上公車為校
官徘徊郎署間後為姚安太守公為人中燠外冷丰骨
稜稜性甚卞急好面折人過士非參其神契者不與言
強力任性不強其意之所不欲初未知學有道學先生
語之曰公怖死否公曰死矣安得不怖曰公既怖死何
不學道學道所以免生死也公曰有是哉遂潜心道妙
久之自有所契超於語言文字之表諸執筌蹄者了不
能及為政守法令清簡不言而治每至伽籃判了公事坐
堂皇上或寘名僧其間簿書有隙即與參論虚玄人皆
怪之公亦不顧禄俸之外了無長物久之厭圭組遂入
雞足山閱龍藏不出御史劉維竒其節疏令致仕以歸
初與楚黃安耿子庸善罷郡遂不歸曰我老矣得一二
勝友終日晤言以遣餘日即為至快何必故鄉也遂携
妻女客黃安中年得數男皆不育體素癯澹於聲色又
癖潔惡近婦人故雖無子不置妾婢後妻女欲歸趣歸
之自稱流寓客子既無家累又斷俗緣參求乘理極其
超越剔膚見骨迥絶理路出為議論皆為劍刀上事獅
子迸乳香象絶流發詠孤高少有酧其機者子庸死公
遂至麻城龍潭湖上與僧無念周友山丘坦之楊定見
聚閉門下鍵日以讀書為事性愛掃地數人縳帚不給
衿裾浣洗極其鮮潔拭面拂身有同水淫不喜俗客客
不獲辭而至但一交手即令之遠坐嫌其臭味其忻賞
者鎮日言笑意所不契寂無一語所讀書皆抄寫為善
本東國之秘語西方之靈文離騷馬班之篇陶謝柳杜
之詩下至稗官小說之竒宋元名人之曲雪藤丹筆逐
字讐校肌襞理分時出新意其為文不阡不陌抒其胸
中之獨見精光凜凜不可迫視詩不多作大有神境亦
喜作書每研墨伸紙則解衣大呌作免起鶻落之狀其
得意者亦甚可愛瘦勁險絶鐵腕萬鈞骨稜稜紙上一
日惡頭瘡倦於梳櫛遂去其髮獨存鬢鬚公氣既激昂
行復詭異斥異端者日益側目與耿公往復辨論每一
札累累萬言發道學之隠情風雨江波讀之者高其識
欽其才畏其筆始有以幻語聞當事當事者逐之於時
左轄劉公東星迎公武昌舍蓋公之堂自後屢歸屢遊
劉公迎之沁水梅中丞迎之雲中而焦公弱侯迎之秣
陵無可復歸麻城時又有以幻語聞當事當事者又誤
信而逐之火其蘭若而馬御史經綸遂躬迎之於北通
州又會當事者欲刊異端以正文體疏論之遣金吾緹
騎逮公初公病病中復定所作易因其名曰九正易因
常曰我得九正易因成死快矣易因成病轉甚至是逮
者至邸舍囱囱公以問馬公馬公曰衛士至公力疾起
行數步大聲曰是為我也為我取門片來遂卧其上疾
呼曰速行我罪人也不宜留馬公願從公曰逐臣不入
城制也且君有老父在馬公曰朝廷以先生為妖人我
藏妖人者也死則俱死耳終不令先生往而已獨留馬
公卒同行至通州城外都門之牘尼馬公行者紛至其
僕數十人奉其父命泣留之馬公不聽竟與公偕明日
大金吾寘訊侍者掖而入卧於階上金吾曰若何以妄
著書公曰罪人著書甚多具在於聖教有益無損大金
吾笑其崛強獄竟無所寘詞大略止回籍耳久之旨不
下公於獄舍中作詩讀書自如一日呼侍者薙髮侍者
去遂持刀自割其喉氣不絶者兩日侍者問和尚痛否
以指書其手曰不痛又問曰和尚何自割書曰七十老
翁何所求遂絶時馬公以事緩歸覲其父至是聞而傷
之曰吾護持不謹以致於斯也傷哉乃歸其骸於通為
之大治塚墓營佛刹云公素不愛著書初與耿公辨論
之語多為掌記者所錄遂裒之為焚書後以時義詮聖
賢深旨為說書最後理其先所詮次之史焦公等刻之
於南京是為藏書蓋公於誦讀之暇尤愛讀史於古人
作用之妙大有所窺以為世道安危治亂之機捷於呼
吸微於縷黍世之小人既僥倖喪人之國而世之君子
理障太多名心大重護惜太甚為格套局面所拘不知
古人清淨無為行所無事之旨與藏身忍垢委曲周旋
之用使君子不能以用小人而小人得以制君子故往
往明而不晦激而不平以至於亂而世儒觀古人之跡
又慨繩以一切之法不能虚心平氣求短於長見瑕於
瑜好不知惡惡不知美至於今接響傳聲其觀場逐塊
之見已入人之骨髓而不可破於是上下數千年之間
别出手眼凡古所稱為大君子者有時攻其所短而所
稱為小人不足齒者有時不沒其所長其意大都在於
黜虚文求實用舍皮毛見神骨去浮理揣人情即矯枉
之過不無偏有重輕而舍其批駁謔笑之語細心讀之
其破的中竅之處大有補於世道人心而人遂以為得
罪於名教比之毁聖叛道則已過矣昔馬遷班固各以
意見為史馬遷先黃老後六經退處士進遊俠當時非
之而班固亦排守節鄙正直後世監二史之弊汰其意
見一一歸之醇正然二家之書若揭目月而唐宋之史
讀不終篇而已兀然作欠伸狀何也豈非以獨見之處
即其精光之不可磨滅者與且夫今之言汪洋自恣莫
如莊子然未有因讀莊子而汪洋自恣者也即汪洋自
恣之人又未必讀莊子也今之言天性刻薄莫如韓子
然未有因讀韓子而天性刻薄者也即天性刻薄之人
亦未讀韓子也自有此二書以來讀莊子者撮其勝韻
超然名利之外者代不乏人而申韓之書得其信賞必
罰者亦足以強主而尊朝廷即醇正如諸葛亦手寫之
以進後主何嘗以意見少駮遂盡廢之哉夫六經洙泗
之書粱肉也世之食粱肉太多者亦能留滯而成痞故
醫者以大黃蜀豆瀉其積穢然後脾胃復而無病九賓
之筵雞豚羊魚相繼而進至於海錯若江瑶柱之屬弊
吻裂舌而人思一朵頥則謂公之書謂消積導滯之書
可謂是世間一種珍竒不可無一不可有二之書亦可
特其出之也太蚤故觀者之成心不化而指摘生焉然
而窮公之所以罹禍又不自書中來也大都公之為人
真有不可知者本絶意仕進也而專譚用世之略謂天
下事决非好名小儒之所能為本狷潔自厲操若冰霜
人也而深惡枯清自矜刻薄瑣細者謂其害必在子孫
本屏絶聲色視情慾如糞土人也而愛憐光景於花月
兒女之情狀亦極其賞玩若借以文其寂寞本多怪少
可與物不和人也而於士之有一長一能者傾注愛慕
自以為不如本息機忘世槁木死灰人也而於古之忠
臣義士俠兒劍客存亡雅宜生死交情讀其遺事為之
咋指砍案投袂而起泣淚橫流痛哭滂沱而不自禁若
夫骨堅金石氣薄雲天言有觸而必吐意無往而不伸
排榻勝已跌宕王公孔文舉調魏武若稚子稽叔夜視
鍾會如奴隸鳥巢可覆不改其鳳味鸞翮可鎩不馴其
龍性斯所由焚芝鋤蕙啣刀若盧者也嗟乎才太高氣
太豪不能理照溷俗若就囹圄慚柳下而愧孫登可惜
也夫可戒之夫公晩年讀易著書曰九正易因意者公
於易大有得舍亢入謙而今遂老矣逝矣公所表章之
書若陽明先生年譜及龍溪語錄其類多不可悉記云
外史袁中道曰公之於温陵也學之否予曰雖好之不
學之也其人不能學者有五不願學者有三公為士居
官清節凜凜而吾輩隨來輙受操同中人一不能學也
公不入季女之室不登冶童之牀而吾輩不斷情慾未
絶嬖寵二不能學也公深入至道見其大者而吾輩株
守文字不得玄旨三不能學也公自少至老惟知讀書
而吾輩汨沒塵緣不親韋編四不能學也公直氣勁節
不為人屈而吾輩怯弱隨人俯仰五不能學也若好剛
使氣快意恩讐意所不可動筆之書不願學者一矣既
已離仕而隠即宜遁迹名山而乃徘徊人世禍逐名起
不願學者二矣急乘緩戒細行不修任情適口鸞刀狼
藉不願學者三矣夫其所不能學者將終身不能學而
其不願學者斷斷乎其不學之也故曰雖好之不學之
也若夫幻人之譚聞其既已髠髮仍冠進賢八十之年
不忘欲想者有是哉所謂蟾蜍擲糞自其口出者也
小青傳(支如增)
自杜麗娘死天下有情種子絶矣以吾所聞小青殆麗
娘後一人也小青讀牡丹亭詞嘆曰人間亦有癡於我
豈獨傷心是小青悲夫真情種也爰作小青傳小青者
武林某生姬也家廣陵名玄玄字小青其姓不傳姬幼
隨母學母本閨塾師所遊多名閨故得博覽圖書妙解
聲律兼精諸技每當閨秀雲集茗戰手語姬隨變酬答
人人自失十齡時遇一老尼口授心經一過輙成誦尼
曰是兒早慧福薄乞隨予作弟子即不許毋令識字可
三十年活母難之十六歸生生之婦竒妬姬曲意下之
終不悅偶隨婦遊天竺婦問西方佛無量世多專禮大
士者何姬曰以慈悲故耳媍知諷已笑曰吾當慈悲汝
乃徙之孤山别業誡曰非吾命郎至不得入非吾命郎
手札至亦不得入姬往生亦不甚相顧姬悽惋無已有
某夫人者時從姬學奕絶憐愛之而姬性好書向生索
取不得數從夫人處借觀間賦小詞自遣對佳山水有
所得輙作小畫生聞之每索卒不與姬又好與影語斜
陽花際烟空水清輙臨池自照對影絮絮如問荅女奴
窺之輙止但見眉痕惨然故嘗有瘦影自臨春水照卿
須憐我我憐卿之句悲哉妬婦庸奴都無可語徒向牡
丹亭說夢耶一日從媍登樓船某夫人亦在坐時同遊
女伴見兩堤間遊冶少年馳騎但指顧相謔姬獨淡然
凝坐或俯清流轉眄而已某夫人曰昔太白舉杯邀月
對影三人惟太白之影可與太白飲亦惟小青之影可
與小青對耶時婦已醉卧姬頻覷媍低語夫人曰太白
仙才小青怨女故自不類三閭大夫索知已不得索之
雲中之湘君妾又索湘君不得索之水中之影耳夫人
曰子悲憤無聊政類三閭生亦類楚懷王顧不知誰為
上官大夫也姬默然夫人曰以三閭之才游諸侯何國
不容而自令若此太史公憾之矣姬曰此三閭之為三
閭也夫人乘間向姬曰此舟有樓汝伴我同登比登樓
遠眺顧左右無人撫姬背曰好光景可惜虚過章臺柳
亦倚紅樓眄韓郎走馬而子作蒲團空觀耶姬曰賈平
章劍鋒可畏也夫人曰子誤矣平章劍鈍女平章利害
耳少選從容諷曰子既閑儀則多技能而風流綽約復
爾豈當墮羅刹國中吾非女俠力能脫子火坑頃言章
臺柳子非會心人耶天下豈少韓君乎且彼媍即善遇
子子終向党將軍帳下作羔酒侍兒乎姬曰夫人休矣
妾幼夢手折一花隨風片片着水命止此矣夙業未了
又生他想彼冥曹姻緣簿非吾如意珠再辱奚為徒供
羣口畫描耳夫人點首長歎相顧良久泣下沾衣徐拭
淚還座夫人向宗戚每談及之無不咨嗟太息云自後
夫人從宦遊姬益寥閴遂感疾媍命醫來仍遣婢捧藥
至姬佯謝婢出擲藥床頭泣曰吾即不願生亦當以淨
體皈依作劉安雞犬豈以一杯鴆斷送耶乃貽書某夫
人曰關頭祖帳迥隔人天官舍良辰當非寂度馳情感
往瞻睇慈雲分燠嘘寒如依膝下糜身百體未足云酬
姊姊姨姨無恙猶憶南樓元夜看燈諧謔姨指畫屏中
一馮欄女曰是妖嬈兒倚風獨盼恍惚有思當是阿青
妾亦笑指一姬曰此執拂狡鬟偷近郎側將無似姊於
時角彩尋觀纏綿徹曙寧復知風流雲散遂有今日乎
&KR0616;者仙槎北渡斷梗南棲狺語哮聲日焉三至漸乃微
辭含吐亦如尊旨云云竊揆鄙衷未見其可夫屠肆菩
心餓狸悲鼠此直快其換馬不敢辱以當爐去則弱絮
風中往則幽蘭霜裏蘭因絮果現業誰深若便祝髮空
門洗粧浣慮而豔思綺語觸緒紛來正恐蓮性雖胎荷
絲難殺又未易言此也乃至遠笛哀秋孤燈聽雨雨殘
笛歇謖謖松聲羅衣壓肌鏡無乾影朝淚鏡潮夕淚鏡
汐今兹雞骨殆復難支痰灼肺然見粒而嘔錯情易意
悅憎不馴老母姊弟天涯問絶嗟乎未知生樂焉知死
悲憾促懽淹無乃非達妾少受天穎機警靈速豐兹嗇
彼理詎無雙然而神爽有期故未應寂寂也至其淪忽
亦匪自今結䄜以來有宵靡旦夜臺滋味諒不殊斯何
必紫玉成烟白花飛蝶乃謂之死哉或軒車南□駐節
維揚老母惠存如妾之受阿秦可念幸終垂憫疇昔珍
贈悉令見殉寶鈿繡衣福星所賜可以超輪消劫耳小
六娘先期相俟不憂無伴附呈一絶亦是鳥死鳴哀其
詩集小像託陳媪好藏覓便馳寄身不自保何有於零
膏冷翠乎他時放船堤下探梅山中開我西閣門坐我
綠陰牀髣生平於響像見空帷之寂颺是耶非耶其人
斯在嗟乎夫人明冥異路從此永辭玉腕珠顔行就塵
土興言及此慟也如何書成未達疾益甚水粒俱絶日
飲梨汁少許然明妝冶服擁襆欹坐雖數暈絶終不蓬
垢偃卧也忽一日語老媪曰傳語冤業郎覓一良畫師
來師至命寫照寫畢攬鏡熟視曰得吾形矣未得吾神
也姑置之師易一圖進姬曰神是矣丰采未流動也昔
杜麗娘自圖小像恐為雨為雲飛去丰采流動耳乃命
師且坐自與老媪扇茶鐺或檢圖書或整衣褶或代調
丹碧諸色縱其想會久之命寫圖圖成極妖纖之致笑
曰可矣取供榻前爇名香設梨汁奠之曰小青小青此
中豈有汝緣分耶撫几而泣淚雨澘澘下一慟而絶年
纔十八耳時萬歷壬子歲也哀哉人美於玉命薄於雲
瓊蕊優曇人間一現欲求如杜麗娘牡丹亭畔重生安
可得哉日向暮生踉蹌來披帷視之則容光藻逸衣態
鮮好如生前不覺長號頓足既檢遺詩及像又一緘即
前寄某夫人稿也讀之叙至惋痛生狂呌曰吾負卿矣
嘔血數升婦聞恚甚趣索圖生詭以第一圖進立焚之
又索詩詩至亦焚之廣陵散從兹絶矣悲夫楚熖誠烈
何不以紀信誑之則罪不在婦又在生耳猶幸第二圖
其姻戚有購得之者而姬臨卒時以花鈿數事贈老媪
之小女襯以二紙偶為好事者所見則皆姬手蹟字亦
澷滅細閱之得九絶句一古詩一詞殆詩草也然題亦
不可攷嗟夫姬信情種命題亦當有致惜乎其不可攷
也雖然詩且不全何有於題而更有遊姬别業者於壁
間拾殘箋數寸許有字云數盡懨懨深夜雨無多也只
得一半工夫亦姬遺墨蓋南鄉子詞而未全李易安工
為情語不逮也而世所傳僅此併寄某夫人一絶及一
緘耳嗟乎麗娘幀首數言便足千古亦何必吐盡竒葩
供人長玩耶不然脫小青臨卒不以花鈿贈人而彼畫
師寫照落筆便肖則遺照殘箋且盡歸妬媍劫火又安
得桃花一瓣流出人間也哉
文章辨體彙選卷五百四十一
文章辨體彙選卷五百四十一
明賀復徵編
傳十四
徐文長傳(明袁宏道)
徐渭字文長為山隂諸生聲名籍甚薛公蕙校越時竒
其才有國士之目然數竒屢試輒蹷中丞胡公宗憲聞
之客諸幕文長每見則葛衣烏巾縱譚天下事胡公大
喜是時公督數邊兵威振東南介胄之士膝語蛇行不
敢舉頭而文長以部下一諸生傲之議者方之劉真長
杜少陵云會得白鹿屬文長作表表上永陵喜公以是
益竒之一切䟽記皆出其手文長自負才略好竒計談
兵多中視一世士無可當意者然竟不偶文長既已不
得志於有司遂乃放浪麯糵恣情山水走齊魯燕趙之
地窮覽朔漠其所見山奔海立沙起雲行風鳴樹偃幽
谷大都人物鳥魚一切可驚可愕之狀一一皆達之於
詩其胸中又有勃然不可磨滅之氣英雄失路托足無
門之悲故其為詩如嗔如笑如水鳴峽如種出土如寡
婦之夜哭羈人之寒起雖其體格時有卑者然匠心獨
出有王者氣非彼巾幗而事人者所敢望也文有卓識
氣沉而法嚴不以模擬損才不以議論傷格韓曾之流
亞也文長既雅不與時調合當時所謂騷壇主盟者文
長皆叱而奴之故其名不出於越悲夫喜作書筆意奔
放如其詩蒼勁中姿媚躍出歐陽公所謂妖韶女老自
有餘態者也間以其餘旁溢為花鳥皆超逸有致卒以
疑殺其繼室下獄論死張太史元汴力解乃得出晩年
憤益深佯狂益甚顯者至門或拒不納時携錢至酒肆
呼下隸與飯或自持斧擊破其頭血流被面頭骨皆折
揉之有聲或以利錐錐其兩耳深入寸餘竟不得死周
望言晩歲詩文益竒無刻本集藏於家余同年有官越
者托以抄錄今未至余所見者徐文長集闕編二種而
已然文長竟以不得志於時抱憤而卒
石公曰先生數竒不已遂為狂疾狂疾不已遂為囹圄
古今文人牢騷困苦未有若先生者也雖然胡公間世
豪傑永陵英主幕中禮數異等是胡公知有先生矣表
上人主悅是人主知有先生矣獨身未貴耳先生詩文
掘起一掃近代蕪穢之習百世而下自有定論胡為不
遇哉梅客生長寄余書曰文長吾老友病竒於人人竒
於詩余謂文長無之而不竒者也無之而不竒斯無之
而不竒也悲夫
張聖清傳(陳繼儒)
張聖清諱積源上海龍華人按察使七澤公之仲子也
君生秀慧弱不勝衣十齡誦詩騷十二嫺經術神阿熊
令君淇園楊侍御試而器之補諸生高等舉體無凡寄
情不近望見者如鷗拳秋水鶴唳寥天莫得喻其意也
七澤公以秋官出守姑蔑尋憲粤西壬子入賀挈君北
行俾游國學以便往來省覲母徐淑人患中滿君稱藥
量水揣色聽聲惟恐跬步離左右禱醫得虎頭人語躬
延顧叟三劑而瘳禮諸伯叔如父撫季弟孤姪暱如良
友巧如導師見緇素負隠匿不急為噍讓涕泣引諫密
祈改絃七澤公廉于官君鮮餘鏹客有以緩急告者以
法書名畫售者強半質貸應之否則惘常累日性度淹
雅能與物無忤而德矩湛然絶不見縱情誕節亦不聞
以雌黃堅白鳴至於謁長吏游大人華裾細馬追亡逐
走于少年之場君非特堅塞耳輪且不欲安之眉睫上
矣嘗借余手批南北史為丹鉛塗乙不輕放一字其他
摘錄異書不勝紀搆竹安齋又搆兩隠軒因詠雨中三
友詠閒中好其詩清真娟秀倣陶白詞亦不減柳七郎
規造一舟名自在天凡釣竿詩卷薰籠隠囊以至罍洗
管絃之屬畢具客至命酌清酒一觴枯碁一局醉則命
侍兒迦陵弄新聲君按牙以紫簫和之渺渺度烟際而
去七澤公有小舟曰載石父子常相尾出遊而君獨時
時入東余訪余揚撿典墳討論桂木申旦徹夜彼我忘
疲辛酉適越次皂林遇舟子争道篙穿君頰旁墮二齒
君嘆曰此宿業勿創之投謁雲棲塔受殺戒過十八澗
買瘦藤磊砢多竒數之正得十八節遂名杖為十八澗
挾此復游草蕩中央夾山漾而歸時七澤公移家龍華
故里君築室三楹嚴事旃檀古先生像一似浮圖法俄
匝歲困肺疾𠻳嗑嗑喘不續吁迦陵宛轉抱掖者百端
請代請殉君不起歿于樂無知齋中有遺令曰肯休錄
錄云擇偦勿太急立後勿太早經營兩親夀藏勿太遲
家産半贍宗人半作善事生平玩好分贈親知而笠杖
杯筯則以遺眉道人為訣眉道人捧次哭失聲兒曹驚
怪數年來不彈此泪久矣嗚呼痛哉君事七澤公有至
行又有苦心槖恥而不使見窘容神&KR0629;而不使見病態
情深而不使見悼亡詩一痛也䟤跋名場三戰三北雖
瓦注功名而微抱牛衣貂裘之感二痛也詩文吾見其
進未見其止不噉名不市交推重於吾曹而遺賞于通
都大邑三痛也中郎有女伯道無兒四痛也聞廣寧破
岸幘絞衣彎弧學射于山中氣吞并州健俠兒而不意
命脆蛛絲蛻同蜩甲五痛也君嘗戲謂我洞曉聲律類
戴顒若遇宋文當給聲伎一部好鼓枻垂綸類張志和
若遇唐玄宗當賜樵青釣童今釣童無恙而樵青化為
彩雲隨風颺去吾豈復有意人世哉君蓋指白下姬幽
妍也幽妍予别有傳傳成書一通并焚君柩前諾乃載
拜三酹酒洒泣而後行
白雲先生傳(鍾惺)
白雲先生陳昂者字雲仲福建莆田黃石街人也所居
所至人皆不知其何許人自隠于詩性命以之獨與馬
公子用昭善先生詩所謂自天亡我友者即其人也其
後莆田中倭城且破先生領妻子奔豫章織草履為日
不給繼之以卜汎彭蠡憩匡廬山觀陶令之迹皆有詩
已入楚由江陵入蜀附僧舟傭爨以往至亦輙傭於僧
遂遍歴三峽劍門之勝登峨嵋焉所傭僧輒死反自蜀
寓江陵松滋公安巴陵諸處至金陵姚太守稍客之給
居食久之姚太守亦死無所依仍賣卜秦淮或自榜片
紙於扉為人傭作詩文其巷中人有小小慶弔持百錢
斗米與之輙隨所求以應無則又賣卜或雜以織履而
林古度與其兄楙者寓居金陵一日兄弟過其門見所
榜片紙於扉者色有異交入其室問知為莆田人頗述
其平生一扉之内席牀缶竈敗紙退筆錯處其中檢文
詩誦之是時古度雖年少頗曉其大意稱之每稱其一
詩輙反面向壁流涕悲咽至於失聲其後每過門輙袖
餅餌食之輙喜復出其詩泣如前居數年竟窮以死其
子倉皇出覓棺衣舁之中野古度兄弟急走索其集無
所得得先生手書五言今體一帙五言今體者五言律
排律也其詩予莫能名其自序略云昂壯夫時尤嗜五
言弟家貧無多古書得王右丞即誦讀右丞得杜工部
即誦讀工部閑取其所中規中矩者時或一周旋之又
時或一折旋之含筆腐毫研精殫思今觀其五言律七
百首則先生所學所得實錄實際盡此數言矣其云末
一卷為排律亦不存蓋謝生兆申云先生有集十六卷
在江浦族人家或亦有據今刻其存者以次購之論曰
明自有詩而二三君子者自有其明詩何隘也畫地為
限不得入自縉紳士夫詩的的有本末者非其所交遊
品目不使得見於世者多矣况老賤晦辱之尤如陳昂
者乎近有徐渭宋登春皆以窮而顯晦於詩詩皆遜昂
然未有如昂之窮者也予嘗默思公織履賣卜傭爨傭
書時胸中皆作何想其視世人紛紛藉藉過乎其前者
眼中皆以為何物求其意象所在而不得吾友張慎言
曰自今入市門見賣菜傭皆宜物色之恐有如白雲先
生其人者甚矣有激乎其言之也
李温陵傳(袁中道)
李温陵者名載䞇少舉孝廉以道遠不再上公車為校
官徘徊郎署間後為姚安太守公為人中燠外冷丰骨
稜稜性甚卞急好面折人過士非參其神契者不與言
強力任性不強其意之所不欲初未知學有道學先生
語之曰公怖死否公曰死矣安得不怖曰公既怖死何
不學道學道所以免生死也公曰有是哉遂潜心道妙
久之自有所契超於語言文字之表諸執筌蹄者了不
能及為政守法令清簡不言而治每至伽籃判了公事坐
堂皇上或寘名僧其間簿書有隙即與參論虚玄人皆
怪之公亦不顧禄俸之外了無長物久之厭圭組遂入
雞足山閱龍藏不出御史劉維竒其節疏令致仕以歸
初與楚黃安耿子庸善罷郡遂不歸曰我老矣得一二
勝友終日晤言以遣餘日即為至快何必故鄉也遂携
妻女客黃安中年得數男皆不育體素癯澹於聲色又
癖潔惡近婦人故雖無子不置妾婢後妻女欲歸趣歸
之自稱流寓客子既無家累又斷俗緣參求乘理極其
超越剔膚見骨迥絶理路出為議論皆為劍刀上事獅
子迸乳香象絶流發詠孤高少有酧其機者子庸死公
遂至麻城龍潭湖上與僧無念周友山丘坦之楊定見
聚閉門下鍵日以讀書為事性愛掃地數人縳帚不給
衿裾浣洗極其鮮潔拭面拂身有同水淫不喜俗客客
不獲辭而至但一交手即令之遠坐嫌其臭味其忻賞
者鎮日言笑意所不契寂無一語所讀書皆抄寫為善
本東國之秘語西方之靈文離騷馬班之篇陶謝柳杜
之詩下至稗官小說之竒宋元名人之曲雪藤丹筆逐
字讐校肌襞理分時出新意其為文不阡不陌抒其胸
中之獨見精光凜凜不可迫視詩不多作大有神境亦
喜作書每研墨伸紙則解衣大呌作免起鶻落之狀其
得意者亦甚可愛瘦勁險絶鐵腕萬鈞骨稜稜紙上一
日惡頭瘡倦於梳櫛遂去其髮獨存鬢鬚公氣既激昂
行復詭異斥異端者日益側目與耿公往復辨論每一
札累累萬言發道學之隠情風雨江波讀之者高其識
欽其才畏其筆始有以幻語聞當事當事者逐之於時
左轄劉公東星迎公武昌舍蓋公之堂自後屢歸屢遊
劉公迎之沁水梅中丞迎之雲中而焦公弱侯迎之秣
陵無可復歸麻城時又有以幻語聞當事當事者又誤
信而逐之火其蘭若而馬御史經綸遂躬迎之於北通
州又會當事者欲刊異端以正文體疏論之遣金吾緹
騎逮公初公病病中復定所作易因其名曰九正易因
常曰我得九正易因成死快矣易因成病轉甚至是逮
者至邸舍囱囱公以問馬公馬公曰衛士至公力疾起
行數步大聲曰是為我也為我取門片來遂卧其上疾
呼曰速行我罪人也不宜留馬公願從公曰逐臣不入
城制也且君有老父在馬公曰朝廷以先生為妖人我
藏妖人者也死則俱死耳終不令先生往而已獨留馬
公卒同行至通州城外都門之牘尼馬公行者紛至其
僕數十人奉其父命泣留之馬公不聽竟與公偕明日
大金吾寘訊侍者掖而入卧於階上金吾曰若何以妄
著書公曰罪人著書甚多具在於聖教有益無損大金
吾笑其崛強獄竟無所寘詞大略止回籍耳久之旨不
下公於獄舍中作詩讀書自如一日呼侍者薙髮侍者
去遂持刀自割其喉氣不絶者兩日侍者問和尚痛否
以指書其手曰不痛又問曰和尚何自割書曰七十老
翁何所求遂絶時馬公以事緩歸覲其父至是聞而傷
之曰吾護持不謹以致於斯也傷哉乃歸其骸於通為
之大治塚墓營佛刹云公素不愛著書初與耿公辨論
之語多為掌記者所錄遂裒之為焚書後以時義詮聖
賢深旨為說書最後理其先所詮次之史焦公等刻之
於南京是為藏書蓋公於誦讀之暇尤愛讀史於古人
作用之妙大有所窺以為世道安危治亂之機捷於呼
吸微於縷黍世之小人既僥倖喪人之國而世之君子
理障太多名心大重護惜太甚為格套局面所拘不知
古人清淨無為行所無事之旨與藏身忍垢委曲周旋
之用使君子不能以用小人而小人得以制君子故往
往明而不晦激而不平以至於亂而世儒觀古人之跡
又慨繩以一切之法不能虚心平氣求短於長見瑕於
瑜好不知惡惡不知美至於今接響傳聲其觀場逐塊
之見已入人之骨髓而不可破於是上下數千年之間
别出手眼凡古所稱為大君子者有時攻其所短而所
稱為小人不足齒者有時不沒其所長其意大都在於
黜虚文求實用舍皮毛見神骨去浮理揣人情即矯枉
之過不無偏有重輕而舍其批駁謔笑之語細心讀之
其破的中竅之處大有補於世道人心而人遂以為得
罪於名教比之毁聖叛道則已過矣昔馬遷班固各以
意見為史馬遷先黃老後六經退處士進遊俠當時非
之而班固亦排守節鄙正直後世監二史之弊汰其意
見一一歸之醇正然二家之書若揭目月而唐宋之史
讀不終篇而已兀然作欠伸狀何也豈非以獨見之處
即其精光之不可磨滅者與且夫今之言汪洋自恣莫
如莊子然未有因讀莊子而汪洋自恣者也即汪洋自
恣之人又未必讀莊子也今之言天性刻薄莫如韓子
然未有因讀韓子而天性刻薄者也即天性刻薄之人
亦未讀韓子也自有此二書以來讀莊子者撮其勝韻
超然名利之外者代不乏人而申韓之書得其信賞必
罰者亦足以強主而尊朝廷即醇正如諸葛亦手寫之
以進後主何嘗以意見少駮遂盡廢之哉夫六經洙泗
之書粱肉也世之食粱肉太多者亦能留滯而成痞故
醫者以大黃蜀豆瀉其積穢然後脾胃復而無病九賓
之筵雞豚羊魚相繼而進至於海錯若江瑶柱之屬弊
吻裂舌而人思一朵頥則謂公之書謂消積導滯之書
可謂是世間一種珍竒不可無一不可有二之書亦可
特其出之也太蚤故觀者之成心不化而指摘生焉然
而窮公之所以罹禍又不自書中來也大都公之為人
真有不可知者本絶意仕進也而專譚用世之略謂天
下事决非好名小儒之所能為本狷潔自厲操若冰霜
人也而深惡枯清自矜刻薄瑣細者謂其害必在子孫
本屏絶聲色視情慾如糞土人也而愛憐光景於花月
兒女之情狀亦極其賞玩若借以文其寂寞本多怪少
可與物不和人也而於士之有一長一能者傾注愛慕
自以為不如本息機忘世槁木死灰人也而於古之忠
臣義士俠兒劍客存亡雅宜生死交情讀其遺事為之
咋指砍案投袂而起泣淚橫流痛哭滂沱而不自禁若
夫骨堅金石氣薄雲天言有觸而必吐意無往而不伸
排榻勝已跌宕王公孔文舉調魏武若稚子稽叔夜視
鍾會如奴隸鳥巢可覆不改其鳳味鸞翮可鎩不馴其
龍性斯所由焚芝鋤蕙啣刀若盧者也嗟乎才太高氣
太豪不能理照溷俗若就囹圄慚柳下而愧孫登可惜
也夫可戒之夫公晩年讀易著書曰九正易因意者公
於易大有得舍亢入謙而今遂老矣逝矣公所表章之
書若陽明先生年譜及龍溪語錄其類多不可悉記云
外史袁中道曰公之於温陵也學之否予曰雖好之不
學之也其人不能學者有五不願學者有三公為士居
官清節凜凜而吾輩隨來輙受操同中人一不能學也
公不入季女之室不登冶童之牀而吾輩不斷情慾未
絶嬖寵二不能學也公深入至道見其大者而吾輩株
守文字不得玄旨三不能學也公自少至老惟知讀書
而吾輩汨沒塵緣不親韋編四不能學也公直氣勁節
不為人屈而吾輩怯弱隨人俯仰五不能學也若好剛
使氣快意恩讐意所不可動筆之書不願學者一矣既
已離仕而隠即宜遁迹名山而乃徘徊人世禍逐名起
不願學者二矣急乘緩戒細行不修任情適口鸞刀狼
藉不願學者三矣夫其所不能學者將終身不能學而
其不願學者斷斷乎其不學之也故曰雖好之不學之
也若夫幻人之譚聞其既已髠髮仍冠進賢八十之年
不忘欲想者有是哉所謂蟾蜍擲糞自其口出者也
小青傳(支如增)
自杜麗娘死天下有情種子絶矣以吾所聞小青殆麗
娘後一人也小青讀牡丹亭詞嘆曰人間亦有癡於我
豈獨傷心是小青悲夫真情種也爰作小青傳小青者
武林某生姬也家廣陵名玄玄字小青其姓不傳姬幼
隨母學母本閨塾師所遊多名閨故得博覽圖書妙解
聲律兼精諸技每當閨秀雲集茗戰手語姬隨變酬答
人人自失十齡時遇一老尼口授心經一過輙成誦尼
曰是兒早慧福薄乞隨予作弟子即不許毋令識字可
三十年活母難之十六歸生生之婦竒妬姬曲意下之
終不悅偶隨婦遊天竺婦問西方佛無量世多專禮大
士者何姬曰以慈悲故耳媍知諷已笑曰吾當慈悲汝
乃徙之孤山别業誡曰非吾命郎至不得入非吾命郎
手札至亦不得入姬往生亦不甚相顧姬悽惋無已有
某夫人者時從姬學奕絶憐愛之而姬性好書向生索
取不得數從夫人處借觀間賦小詞自遣對佳山水有
所得輙作小畫生聞之每索卒不與姬又好與影語斜
陽花際烟空水清輙臨池自照對影絮絮如問荅女奴
窺之輙止但見眉痕惨然故嘗有瘦影自臨春水照卿
須憐我我憐卿之句悲哉妬婦庸奴都無可語徒向牡
丹亭說夢耶一日從媍登樓船某夫人亦在坐時同遊
女伴見兩堤間遊冶少年馳騎但指顧相謔姬獨淡然
凝坐或俯清流轉眄而已某夫人曰昔太白舉杯邀月
對影三人惟太白之影可與太白飲亦惟小青之影可
與小青對耶時婦已醉卧姬頻覷媍低語夫人曰太白
仙才小青怨女故自不類三閭大夫索知已不得索之
雲中之湘君妾又索湘君不得索之水中之影耳夫人
曰子悲憤無聊政類三閭生亦類楚懷王顧不知誰為
上官大夫也姬默然夫人曰以三閭之才游諸侯何國
不容而自令若此太史公憾之矣姬曰此三閭之為三
閭也夫人乘間向姬曰此舟有樓汝伴我同登比登樓
遠眺顧左右無人撫姬背曰好光景可惜虚過章臺柳
亦倚紅樓眄韓郎走馬而子作蒲團空觀耶姬曰賈平
章劍鋒可畏也夫人曰子誤矣平章劍鈍女平章利害
耳少選從容諷曰子既閑儀則多技能而風流綽約復
爾豈當墮羅刹國中吾非女俠力能脫子火坑頃言章
臺柳子非會心人耶天下豈少韓君乎且彼媍即善遇
子子終向党將軍帳下作羔酒侍兒乎姬曰夫人休矣
妾幼夢手折一花隨風片片着水命止此矣夙業未了
又生他想彼冥曹姻緣簿非吾如意珠再辱奚為徒供
羣口畫描耳夫人點首長歎相顧良久泣下沾衣徐拭
淚還座夫人向宗戚每談及之無不咨嗟太息云自後
夫人從宦遊姬益寥閴遂感疾媍命醫來仍遣婢捧藥
至姬佯謝婢出擲藥床頭泣曰吾即不願生亦當以淨
體皈依作劉安雞犬豈以一杯鴆斷送耶乃貽書某夫
人曰關頭祖帳迥隔人天官舍良辰當非寂度馳情感
往瞻睇慈雲分燠嘘寒如依膝下糜身百體未足云酬
姊姊姨姨無恙猶憶南樓元夜看燈諧謔姨指畫屏中
一馮欄女曰是妖嬈兒倚風獨盼恍惚有思當是阿青
妾亦笑指一姬曰此執拂狡鬟偷近郎側將無似姊於
時角彩尋觀纏綿徹曙寧復知風流雲散遂有今日乎
&KR0616;者仙槎北渡斷梗南棲狺語哮聲日焉三至漸乃微
辭含吐亦如尊旨云云竊揆鄙衷未見其可夫屠肆菩
心餓狸悲鼠此直快其換馬不敢辱以當爐去則弱絮
風中往則幽蘭霜裏蘭因絮果現業誰深若便祝髮空
門洗粧浣慮而豔思綺語觸緒紛來正恐蓮性雖胎荷
絲難殺又未易言此也乃至遠笛哀秋孤燈聽雨雨殘
笛歇謖謖松聲羅衣壓肌鏡無乾影朝淚鏡潮夕淚鏡
汐今兹雞骨殆復難支痰灼肺然見粒而嘔錯情易意
悅憎不馴老母姊弟天涯問絶嗟乎未知生樂焉知死
悲憾促懽淹無乃非達妾少受天穎機警靈速豐兹嗇
彼理詎無雙然而神爽有期故未應寂寂也至其淪忽
亦匪自今結䄜以來有宵靡旦夜臺滋味諒不殊斯何
必紫玉成烟白花飛蝶乃謂之死哉或軒車南□駐節
維揚老母惠存如妾之受阿秦可念幸終垂憫疇昔珍
贈悉令見殉寶鈿繡衣福星所賜可以超輪消劫耳小
六娘先期相俟不憂無伴附呈一絶亦是鳥死鳴哀其
詩集小像託陳媪好藏覓便馳寄身不自保何有於零
膏冷翠乎他時放船堤下探梅山中開我西閣門坐我
綠陰牀髣生平於響像見空帷之寂颺是耶非耶其人
斯在嗟乎夫人明冥異路從此永辭玉腕珠顔行就塵
土興言及此慟也如何書成未達疾益甚水粒俱絶日
飲梨汁少許然明妝冶服擁襆欹坐雖數暈絶終不蓬
垢偃卧也忽一日語老媪曰傳語冤業郎覓一良畫師
來師至命寫照寫畢攬鏡熟視曰得吾形矣未得吾神
也姑置之師易一圖進姬曰神是矣丰采未流動也昔
杜麗娘自圖小像恐為雨為雲飛去丰采流動耳乃命
師且坐自與老媪扇茶鐺或檢圖書或整衣褶或代調
丹碧諸色縱其想會久之命寫圖圖成極妖纖之致笑
曰可矣取供榻前爇名香設梨汁奠之曰小青小青此
中豈有汝緣分耶撫几而泣淚雨澘澘下一慟而絶年
纔十八耳時萬歷壬子歲也哀哉人美於玉命薄於雲
瓊蕊優曇人間一現欲求如杜麗娘牡丹亭畔重生安
可得哉日向暮生踉蹌來披帷視之則容光藻逸衣態
鮮好如生前不覺長號頓足既檢遺詩及像又一緘即
前寄某夫人稿也讀之叙至惋痛生狂呌曰吾負卿矣
嘔血數升婦聞恚甚趣索圖生詭以第一圖進立焚之
又索詩詩至亦焚之廣陵散從兹絶矣悲夫楚熖誠烈
何不以紀信誑之則罪不在婦又在生耳猶幸第二圖
其姻戚有購得之者而姬臨卒時以花鈿數事贈老媪
之小女襯以二紙偶為好事者所見則皆姬手蹟字亦
澷滅細閱之得九絶句一古詩一詞殆詩草也然題亦
不可攷嗟夫姬信情種命題亦當有致惜乎其不可攷
也雖然詩且不全何有於題而更有遊姬别業者於壁
間拾殘箋數寸許有字云數盡懨懨深夜雨無多也只
得一半工夫亦姬遺墨蓋南鄉子詞而未全李易安工
為情語不逮也而世所傳僅此併寄某夫人一絶及一
緘耳嗟乎麗娘幀首數言便足千古亦何必吐盡竒葩
供人長玩耶不然脫小青臨卒不以花鈿贈人而彼畫
師寫照落筆便肖則遺照殘箋且盡歸妬媍劫火又安
得桃花一瓣流出人間也哉
文章辨體彙選卷五百四十一
