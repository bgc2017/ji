文章辨體彙選卷五十
明賀復徵編
判
吳訥曰按唐制凡選人入選其選之之法有四一曰
身體貌豐偉二曰言言辭辨正三曰書楷法遒美四
曰判文理優長四事皆可取則先德行德均以才才
均以勞蓋凡進士登第及諸科出身皆以此筌釋若
陸宣公既登進士又以書判拔萃補渭南尉是也宋
代選人試判三道若二道全通一道稍次而文翰俱
優為上一道全通而二道稍次為中三道全次而文
翰紕繆為下其上者加級超資中者依資以叙下者
殿一選如晦菴登第後詮試入中等始授同安主簿
是已國朝設科第二場有判語以律條為題其文亦
用四六而以簡當為貴今錄以備一體云徐師曾
曰判斷也古者折獄以五聲聽訟致之於刑而已秦
人以吏為師專尚刑法漢承其後雖儒吏竝進然斷
獄必貴引經尚有近於先王議制及春秋誅意之微
旨其後乃有判詞唐制選士判居其一則其用彌重
矣故今所傳如稱某某有姓名者則斷獄之詞也稱
甲乙無姓名者則選士之詞也要之執法據理參以
人情雖曰彌文而去古意不遠矣
誤不下鍵判(唐王維)
甲司宫門遇晚上直忘下鍵鎖乙告發科罪
設險守國金城九重迎賓遠方朱門四闢將以晝通阡
陌宵禁奸非眷彼閽人實司是職當使秦王宫裏不失
狐白之裘漢后廐中惟通赭馬之跡而乃不施金鍵空
下鐵關將謂堯人可封固無狗盜之侣王者無外有輕
魚鑰之心過自慢生䧟兹詿誤而抱關為事空欲望於
侯嬴或犯門有人將何禦於臧紇固當無礙必寘嚴科
家僮視天判(員椒)
甲於庭中作小樓令家僮更直於上視天乙告違法
甲云專心候業不伏
聖人體道雖旁行而不流君子為儒亦博覽而多識甲
誠不敏嘗窺秘文傳妙術於青猿得精符於翠鳳管公
明之好事不寐每踰於夜分劉子政之多能觀星或至
於明發固當率由古道仰止先賢既非日御之官當晦風
占之跡況門庭之内賓友相趨遂乃别構青樓迴披丹
檻當牖異紅粧之女寓宿乃蒼頭之僕董舒災異主人
猶且致尤雕語怪神秦帝尚令下獄既私庭竊候罪已
良多公憲正詞刑其無赦但以考陳生之國志嘗有其
人徵葛公之蜀科未聞斯罪古今異政夫何足疑待更
細推方從公議
為律娶妻判(周之翰)
甲善筭為律娶妻生子人告其妖不伏
甲道窮靈府藝盡數原探鄒衍之幽谷摠洛閎之妙術
洞律吕相生之道尚隂陽更配之理推計必究其精微
變育乃均乎造化言其孕子如逢蘭夢之徵語以好逑
似叶揚子之慶且智殫風律尚有革於京生况妙極玄
穹豈無知於鄧道稽之自古尚不為妖察之於今如何
結罪告者無理咸從配之
藏冰不固判(裴寬)
所司藏冰不固訴云採冰戶家不依尺樣
正德厚生九功惟叙備物致用十翼斯崇均諸五行廢
一不可况氣移西候日躔北陸深山窮谷涸隂沍寒狐
絶聽而無疑雁爰飛而向暖風驚千里草木落而云黃
冰結三河波瀾凝而不動眷言主者則有司存理宜採
彼豳詩循芳魯策獻羊無闕賓祭有宜何得慢令致期
以速官謗氣已昭於發洩罪將犯於刑書雖嫁禍於戶
家固難免於科罪
燕弓矢舞判(蕭昕)
燕師國子以弓矢舞樂師巡列將撻之曰眡瞭詔瞽
來臯
選勞策勲辨樂論德師曠侍晉知崇侑食之儀士會平
王頗識殽烝之禮於是小臣戒備大師辨章笙入懸間
歌升堂上禮亦異數既加邊而稱節樂其無筭方及旅
而揚觥率禮未見陳弓搢朴固宜行撻國子以行能不
著版籍徒編乏周瑜之聽音同孔張之失位使仲尼忘
味不及在齊吳札觀風還同自鄶舞師見察而不迷於
樂章瞽人妄告請無廢於杜舉
四品女樂判(李仲云)
乙有女樂一部御史按之云見任四品清官仰處分
爵以馭貴樂以報功異其四者昭以聲文既比物以飾
節亦安德而教和乙也銀艾蟬聯朱輪焯耀名稱貴士
位列清班家乃伐冰朝膺食肉二肆未陳於縮霤一部
且列於曲房事等馬融義符魏絳且窈窕閑淑娥眉麗
姿樂則備於伶人禮可嬪於君子功乃系枲舞節鏗
鏘稽命數而合宜在法令而何爽御史糾按無乃深文
同前(李應)
禮不與奢慎微以從事用過於儉在貴而能貧乙也不
愆其義匪懈其位詎聞不擊不考同詩人之鼓鐘而乃
翕如純如類文侯之冠冕東山逸態事比謝安後庭曲
施意齊田蚡法司所舉允執厥中倘人躋通班列四備
之嘉樂國有成命因五利以和戎理宜捨之以勸能者
聚徒教授判(宋少真)
甲聚徒教授每春秋享射以素木瓠葉為俎豆
學以知道行以成德謂修已之不懈則化人而有孚甲
括習詩書佩服忠信談經不同於稷下請益其多強學
頗類於關西發蒙斯衆既聞講道亦見習儀且享以訓
恭射則觀德素木瓠葉足表獻酬之教桑弧蒿矢方昭
揖遜之容學不習而則無禮不行而斯壞刑而詰致何
迷鄒魯之風習以見尤其如城闕之刺祭遵施之於軍
旅尚不云非劉昆列之於家庭且未言失古則可據今
何以疑所謂習不違經學無廢業告人昧識徒效西鄰
之責言在甲合儀請遵東觀之故事
父在杖堂判(晁良真)
戊居母喪父在杖於堂上
居母親之喪茹茶嬰痛踊既無節哭何常聲悲在其中
形瘠於外口不甘味身不安美潘生園裏無復版輿顧
氏家中空餘畫扇仙人白鶴遥投士行之前孺子隻雞
遠赴林宗之所蔡順有繞墳之感老萊無衣綵之由喬
枝未摧桂樹猶茂執椅桐之杖上芝蘭之堂循禮制而
多違顧刑書而有犯請歸司敗任便科推
蜡饗不祀判(鄭岑)
歲十二月有司行蜡饗不祀司嗇迎猫而祭之御史
糾云古之君子使而必報
大司徒以物地是事小宗伯以人神是圖我稼既同則
田祖斯饗爾酒既旨故嗇夫載馳堯典授時羲氏成於
歲職魯人將事宣父與於蜡賓二三有司是勤執事奚
不薦守自以速尤且藏冰以閟猶祭司寒何殞霜既成
獨遺司嗇雖云迎猫而祭其如避馬有辭且以德勤人
豈三施而無報以庸食鼠將一祭而未忘况主稼則人
食田惟獸棄人與獸雖祭何為如或不有是神無足稱
者(一作爾)必也猶能為鬼不其餒而嗟呼主祠何其展事
不如林放有問豈得季札無譏卒為漢儒尚見非於齊
魯未聞周禮何謬居於滕薛御史執法愚所謂臧
清白二渠判(薛霽)
得清白二渠交口不著斗門堰府司科高陵令罪云
是二月一日以前
導水東流百川歸海甘泉北對二渠交錯灌注不息黔
黎資上善之功奔瀉無窮生靈得下潤之廣鄭國創業
白公繼焉秦兼十倍之資韓得數年之力決渠降雨不
待商羊之歌荷鍤成雲寧假飛龍之氣理合克奉時令
謹塞隄防水潦盛昌懼有奔突桃花泛溢增修及二月
之前瓠子無(疑作興)謠流潤安四民之業遵乎令典誠未
失時見彼章程不罹其咎有詞難罰無濫斯人
襲代封逃判(張疇)
丁長當襲代封逃主司以有兄不錄其弟
先王有作班氏叙其家風遠代無違韋孟陳其祖德是
知本支可重宗葉難輕丁胄望素高勲庸夙著金柯玉
葉冠蓋之望攸崇青社白茅諸侯之業斯大上林春至
花萼均芳下澤秋歸鴻雁齊列既而風枝不靜星琯屢
移何邵承家泫然流涕桓玄襲爵悲不自勝苟懷揖讓
之風遂有逋逃之迹昔延陵去國今範猶存太伯辭周
遺芳未冺必若情深讓弟義等脫身請封韋氏之次男
無虧太伯之高節
子姪承襲判(席預)
武功申將軍沛公王伯宜身死無子孫其妻陳氏遂
養伯宜再從姪承襲事
辨方經野天子之疇庸開國承家諸侯之立社盟河誓
嶽藩屏之任攸歸鏤鼎銘鐘公侯之業為大門驅駟馬
路擁旛(一作幡)旗謀孫寄於衆(一作象)賢嗣子希於必復伯
宜太微參代登上將之榮階黃土白茅踐通侯之貴族
千二百石與羣后而俱朝二十八星共功臣而竝列當
陽侯之文武空勅高碑孟嘗君之池臺終同下淚數奇
興歎殊李廣之無封天道何言傷鄧攸之不嗣陳氏鸞
傷玉鏡鶴怨瑶徽分劍匣之沉浮異椅梧之生死崩城
一慟非無杞婦之哀染竹千行自有湘妃之泣對霜閨
而憫默徒念平生撫猶子而傷心空思繼絶主嫡違法
自有全科無後國除宜從甲令
當襲偽喑判(湯伯曦)
甲從軍戰亡嗣子當襲偽喑讓人告訴病
天子建國酌疇庸之典諸侯立家重延賞之業甲位居
戎旅道在干城觀三邊之羽書獻七縱之奇策閫外之
事既受命於瓜時軍中之法幾申號於葱嶺雖王師有
征而胡兵尚宼甲第之歡未展庚日之悲已及逝者何
追空怨盧龍之塞嗣子克荷爰受白茅之封眷彼雁行
同夫鳥啄韋賢之子固是齊芳劉憲之兄宜其等列棣
華有訓桃李無言不慚孤竹之風願守延陵之節前史
嘉其德讓今人胡乃告論即議霜科寧符日用
投牋獲弟判(楊守納)
河内縣荀君林乘冰省舅冰䧟而逝兄倫求屍不獲
遂作牋於河伯經宿冰開獲君林執牋出鄉人告稱
妖惑
風化所行德義為本煥彼經籍形諸典謨君林行著循
良道存甥舅比韓君之不别若劉生之酷似秦渭之際
寧止康公贈璜晉河之隂非無子犯投璧故使薄冰必
履微軀不恡乘逝水而長往詠龍君而久辭兄倫志切
鴒原情敦雁序散彼棣(一作花)萼恨盈東注之流(一作川)投
於牋牒泣下西門之淚惟德降美至誠感神芳聲列於
緗帙雅譽標於古今執牋而出自可矜於至仁鄉人告
妖恐或紊於常典
服喪競渡判(康廷芝)
揚州申江都縣人以五月五日於江津競渡并設管
絃有縣人王文身居父喪來預管絃并將錢物賭競
渡因爭先逐打舟人臂折
日觀遙臨旁分震澤雷陂迴瞰近届邗溝郊連五達之
莊地近一都之會人多輕剽俗尚驕奢屬以良辰纏絲
令節江干可望俱逝白馬之濤邑屋相趨竝載飛龍之
軸泛長波而急漿有類乘毛湧修浪以鳴舸更同浮葉
簫吟柳吹疑傳塞北之聲棹引蓮歌即唱江南之曲王
文閭閻賤品蓬蓽庸流名教非閑禮儀多闕三年巨痛
無聞毁節之哀五日佳遊且預管絃之樂重以情存勝
負志在雄豪爭馳赤馬之津競賭青蚨之貫先後由其
不等忿爭於是遂興無思李老之言遂折羊公之臂然
其居喪聽樂已紊科條在服傷人一何凶險論情撫事
深穢皇猷定罪明刑理資丹筆
索肉決屠判(張鷟)
右金吾郎將韋謙於清化坊屠兒劉忽索肉不得決
四十禁經一月忽寓於左臺云咆哮無上下禮
韋謙五霸貴緒三轉名家忝司隂識之班謬總朱浮之
任不能恪勤守職廉慎當官未懸主簿之魚頻窺亭長
之肉貪婪之性無媿於維鵜饕餮之情有同於相鼠庖
丁之室屢被侵欺朱亥之門恒遭刻削徐秀才之耿直
詎肯庶幾韓安國之疎通曾何仰止馬防名德雖未可
追崔琰芳聲去之匪遠天津橋内實歸左衛之麾清化
坊中豈是西曹之館越司侵職自有正條不合箠拷非
無舊式依檢騰凌無驗未可全科設令咆哮不虚止從
凡鬭宜從犯狀據法論刑
奏事口誤判(張鷟)
通事舍人崔暹奏事口誤御史彈付法大理斷笞三
十徵銅四斤暹欵奏事雖誤不失事意不復徵銅
崔暹風神爽俊詞彩抑揚雅調疎通清音朗徹裴楷之
英姿肅肅朝野羽儀魏舒之容止堂堂羣寮領袖自可
曳裾紫禁伏奏清規助朝廷之光輝贊明時之喉舌芝
泥發彩宣鳳藻而騰文蘭檢浮香潤龍縑而動色豈容
金馬之對未被譽稱神羊之威俄聞奏劾罰金既罹於
疎網辯璧無捨於明珠過誤被彈止當笞罪不失事意
自合無辜雖觸凝霜理宜清雪
挾私受贓判(張鷟)
御史嚴宣前任洪洞縣尉日被長史田順鞭之宣為
御史彈順受贓二百貫勘當是實順訴宣挾私彈事
勘問宣挾私有實順受贓不虚
田順提輿晉室讓佩汾陽作貳分城參榮年刺性非卓
茂酷甚崔林鞭危寗以振威辱何夏而逞志嚴宣昔為
郊尉雌伏喬玄之班今踐憲司雄飛杜林之位祁奚舉
薦不避親讎鮑永繩愆寧論貴賤許揚大辟詎顧微嫌
振白露之清塵糾黃鳥之濁政貪殘有核贓狀非虛此
乃為國鋤凶豈是挾私彈事二百鏹坐法有常科三千
獄公刑兹罔捨
支布易絹判(張鷟)
工部員外郎趙務支蒲陜布供漁陽軍幽易絹入京
百姓訴不便務欵布是麤物將以供軍絹是細絹擬
貯官庫
趙務鳴鶴登朝含雞伏奏轉箸之敏未見稱奇聚米之
能無聞播美張蒼之美算國用詎肯留情馮勤之巧計
軍儲曾何介意逥長作短異趙逵之精心變近成遥殊
顧談之屈指蒲陜之布却入漁陽幽易之絹返歸關隴
同北轅之適越類東走之望秦人之情乎繄獨無也細
絹稱以納庫麤布貯以充軍非直運者苦勞抑亦兵家
賈怨宜從削黜以肅頑愚
不允放歸判(張鷟)
飛騎將軍劉恭膂力強羣弓馬超衆𦕈其一目恐不
堪侍奉欲放歸鄉里乂惜其身材
王上股肱是為心膂漢高之得樊噲廓去妖氛曹公之
有典韋克寧寰宇劉恭力齊烏獲勇若專諸非無孟悅
之材實兼任鄙之狀登城斷布所向無前荷石投人誰
當餘勇越稷門之宇俊健有聞舉大國之關驍雄可尚
昔子夏喪目猶講授於西河左丘失明亦修書於東魯
殷堪雖眇作牧於江濱丁儀止婚興嗟於魏帝用大掩
小棄短從長川澤納汚山藪藏疾蛇御輝乘不以細纇
為嫌虹氣連城不以微瑕致損大材可錄小疹何傷既
要所須宜依舊定
姪襲不合判(張鷟)
羽林將軍王暢薨無嫡子取姪男錫爵庶子告不合
承
父昭子穆千齡不易之儀繼祖承祧萬代相因之道若
骨肉無爽鳲鳩之美克昌血屬不同螟蛉之子何寄王
暢名參驍衛職綰羽林俄纏風燭之災近絶烝嘗之嗣
棄其庶子收彼姪男意既不保其家神必不歆其祀故
荀顗令君子之子珠玉相輝韋玄成丞相之苗芝蘭逓
茂枚臯孽子不廢光門裴秀傍生無妨貴族三鱣之寶
銀黃所以挺生七貂之門金紫於焉間出側男自須紹
胤猶子不合承宗詐襲者處以徒刑應續者宜從改正
為子求官判(張鷟)
山陽公主為子求内官親得侍衛
山陽分輝若木𣲖浪咸池七襄之駕既嚴萬金之禮斯
盛張敖勲舊竊湯沭之微滋竇固名宗沾脂粉之餘潤
但任人以器有國之大經官不私親前王之令範拜官
牀下時聞丞相之男乞衛宫中惟允左師之息燕王之
請身入侍竟不從依館陶之為子求郎終無允許若有
言有行胡越可以正除無德無功昆季寧容濫及宜銓
其器識察其廉能待得實才方可詳擇
誣奏祥瑞判(張鷟)
禮部奏海州奏朱雁集岐州奏白麟見及薦郊廟二
項俱無空信州申未知合附與否
典朕三禮大舜委於姜尼分敕六經成王任於邢伯建
兹歲首實曰春官敦叙九睦之親欽若五常之教祀地
郊天之典舉其宏綱朝日夕月之儀撮其機要岐州俯
鄰八水斜瞻鸑鷟之峯海部近控三山迴瞰鯨鯢之穴
陳敬所奏瑞雁翻朱薛泰申文祥麟孕素絶丹霞於
日羽晃若朝輪晶白雪於霜毛皎同秋練既有狀驗空
有奏章尋鳥迹於雲空察人形於水鏡刻猿猴於荆棘
尚且見欺說蠶繭於天宫誰堪輒信語同捕影不可誣
神狀等繫風如何薦廟管窺其事案記為宜
妖人幻術判(唐闕名)
常州申稱錢客每以種瓜為業遂被伶人洪崖盜食
其瓜竝盡為客所擒遂作術化出滿田是瓜客乃放
之去後了復無瓜客詣縣告崖是妖賊
錢客家臨白社業在青門米實葱花光浮五色藍皮蜜
理美至三搖長懷洗玉之珍方有致金之望洪崖行乖
䕫足道契狼心不能李徑遺冠翻乃瓜田躡履循兹猿
臂因採掇而全空眷彼龍蹄隨指揮而忽見寧勞宋灌
自含冰谷之文不假曾鋤俄結火山之實錢既迷斯術
化洪乃集彼回邪於是釋此妖人將殊盜者初觀蔕母
似逐仙來後察空苗疑因夢失幻人為幻幻已去而無
瓜迷者知迷迷既祛而有悟論妖疑切誨盜情深雖陳
自口之詞莫辨訛言之實洪崖不在丹筆何施錢客空
呈真虚莫辯州縣更宜尋問方可裁量
孝女立碑判(唐闕名)
錢塘人孫戩少以迎濤為事因八月迎濤乘船衝濤
船覆至死戩女媚容巡江哭以瓜設祭因而自投江
水抱父屍出縣司以為純孝欲立碑州司不許乃禁
媚容數日
海水有期三秋必壯江濤可望八月須迎孫戩既曰篙
工是稱舟子自言習水不慮驚風豈知白馬俄奔空邀
伍相青鳬坐覆忽訪馮夷應同罔象之神頗異吕梁之
子媚容悲纏枕草志切投牋忽以祠瓜何殊薦芰銜心
似石寧怕海童泣淚如珠即追泉客初均洛媛持弱態
以凌波竟學曹娥抱沈骸而出浪論情足為純孝撫事
不媿褒揚未題黃絹之辭先寘玄縲之罪州司滯獄法
恐不然縣請立碑理應為當
離任受饋判(宋余靖)
丁去官而受舊屬饋與或告其違法訴云家口已離
本任
食蘖養廉執心斯可及瓜受代改撡則非安得因其去
官遂不思於潔口丁也才高有位秩滿將遷飛鳳銜書
亦既榮於寵命解龜罷政遂靡讓於好羞謂行邁之有
期曾厭私而不懼況古之循吏名列青編掛府丞之魚
誠在蒞官之日留夀春之犢實維去任之晨何乃肆貪
罔知守節歌鄧侯之五鼓曾是遵途持山隂之一錢當
思勵俗徒欣苟得豈曰能謀重耳受飡蓋當於旅食叔
魚返錦益愧於公行如云不爾瑕疵則恐罔知紀極推
恩布化未聞畫象之遺風黷貨啟奸遽恣食狼之本性
縱離境壤終喪廉隅減三等以定刑乃九章之垂統
不許立戟判(余靖)
丙為左僕射門立棨戟其子封國公復請立棨戟儀
曹不許
位縻王爵固有彛儀名列子倫所宜降禮既高閎之共
處豈列戟以重施丙鵲印傳家蟬聯襲寵斗樞踰貴既
升八座之榮吐土啟封遂及一經之嗣胡為令子罔逹
宏規以謂秩視諸公幸列分茅之位勲崇三品請頒立
槊之儀展矣攸司詳夫大體且乘軒服冕雖同列國之
權問寢趨庭豈有異門之制縱未該於今式宜少叶於
謀猷况乎尊有壓卑之文備昭典册子存避父之禮綽
著章程國有人焉古之道也恩榮沓至任旌高熲之勲
制度紊愆宜善柳彧之見必當固執無謂它規戴記傳
芳車馬猶稱於不及隋書勸善棨戟寧聞於再頒必採
禮卿之詞勿貽侯氏之過
文章辨體彙選卷五十
