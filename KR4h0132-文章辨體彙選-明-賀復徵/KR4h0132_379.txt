文章辨體彙選卷三百七十九
明賀復徵編
募緣䟽一(散體)
賀復徵曰募緣之有䟽也諸選俱不載值神廟初年
名公鉅卿多喜禪悦剙建精藍而䟽文始盛今選數
篇與薦亡文同列焉以備一體
重修積慶寺募緣䟽(明董其昌)
江以南列刹相望未有稱坐化庵者惟吾郡積慶寺元
壽堂祖師之肉身在焉是以得名自元至今三百餘年
矣夫以地水火風之幻軀靈光巋若而宴坐經行之淨
域風雨漂搖豈壽師護法弘誓之願乎宿桑非至人所
戀而茇樹亦後代遐思瞻祖容者既作希有想皈敬想
則此寺之栴檀瑞像即師之七寶臺此寺之苔蘚閒房
即祖之方丈室忍視其日就傾圮而使詩人有禪宫亦
銷歇之篇與世尊亦塵埃之歎耶且其求易供其出易
核無王珣捨武丘之千間龐藴擲湘流之百萬證明功
德有壽堂祖師良足起信非若他方興作始則建鼓而
招後乃空華不實敢以諗於檀施者
建石殿疏(董其昌)
近時法師有造銅殿者有造法華鐘者皆已成就為震
旦希有功德至為石殿而四壁刻法華經者其事尤勝
何則銅殿可欲石殿無可欲無可欲則其傳永也壁經
易讀鐘經不易讀易讀則其教普也是為萬緣和尚之
法心余為手寫序品第一又以詫於諸同心者書且刻
之此經此石此因此緣此開示此悟入盡未來際無有
窮盡是舉也雖謂靈山一會可矣
重修新橋募緣䟽(董其昌)
范龍圖詩云一棹危於葉旁觀亦損神他時在平地莫
忘險中人余頃度婁水之新橋頗念斯語觀其柱欹材
朽無風自搖承足之處支離不屬垂垂欲墮刹那失足
便入魚腸吁嗟險巇乎危哉彭祖懸絚而觀井王陽望
棧而廽車尊生之人不過此橋過橋者復不念險中人
當誰望耶余故稍為捐貲且以諭於同心者
朱鍊師募請道藏疏(陳繼儒)
余從弇州諸孫授經勅園丁日進道藏一函讀之凡三
年稍竟其中符籙科儀烹煉居半而兵法醫方老莊易
僅得十之三若天文星緯皆稱是語錄稍稍而已大都
佛藏五千四十八卷多而汰之者也道藏五千四十八
卷少而附之者也其為幽秘巨麗等也余每欲山中結
樓分為三楹中庋儒書旁列二藏恨家貧不能具貲而
鍊師朱玉陽亦將縛茒溪上募請道家言諷讀展禮吾
友周公美實贊輔之昔王右軍謝靈運許旌陽楊羲共
締碧落之游所書黃庭隂符為歴代所寶若淵明之於
陸靜修子瞻之於葆光倪元鎮之於張伯雨麈尾杖頭
皆山澤逍遥之游長生難老之事今世為浮屠禍福所
劫不復向玉宸案前禮一瓣香至問其絳簡綠字都付
之亡是公即有舊藏非飽老蠧則轉授酒家唐告身僅
博一醉而已余以為釋道宜並扶不當有左右袒若使
各募法寶焚香披玩雖不敢希沖舉飛拔之術然清虛
靖深以無欲治心以無事治國抑亦有識度者之所不
能廢也公美今之王謝楊許也試以齒牙間片語作刀
圭雲霄笙鶴去人不遠矣
遷三茅真君文䟽(陳繼儒)
余嘗厭世俗喧沓每欲黃冠白壁相與蜉蝣於沙青水
碧之間招柳絲之丈人呼桃花之漁父爛醉寒霜踏歌
明月豈不甚快願言斯盟同志者寡每思古人如茅仲
初兄弟舉家修煉共入名山句曲青松華陽瑶草至今
有丹爐泉井及遺像存焉四方士女願匍匐而從於茅
峯之麓者至今如鴈行蟻聚也道里頗遥水陸䟦涉貧
士或困於餱粮老人至艱於杖屨往往卧對白雲空占
紫氣而已今城中舊有真君法堂在廟中之東廡金銀
黃碧宛然茅峰之像雖天池一隅不足當地肺之諸勝
四方長者若欲瞻謁祈禱則不必擊槳牽車從事數百
里之外而此固可一褰衣相就也但像居樓下所處卑
褻而四方賢豪扶短笻著高屐以登斯樓者每為悚顔
禁足而返故道士龔君欲徙而上之仰簮星辰俯瞰城
闕浮埃不到聖馭可招庶幾所謂神仙好樓居者耶不
然溷處上尊罪垢不小既非龔君奉傳香火之意亦非
諸長者永壽祈福之初心也况龔君修髯玉骨有山猿
野鶴之致又余之所雅信而許與之為雲朋霞友者是
以喜助其事而願樂為之疏
婁江報本寺塑西方景疏(陳繼儒)
余聞雲棲老人淨土之說曰人生有識神因有識業有
識業因有行業有行業因有因果欲臻三淨先除六塵
欲種八德先消五惡欲消五惡先懴地獄欲懴地獄先
修西方此理確然無可疑者報本寺僧永齡夙有戒行
緇俗皈依今於本寺西南舊址重建大殿塑西方景使
善者頓生信心塑十王像使惡者頓改舊習即此一念
非目連地獄不空不願成佛者耶高皇帝云佛說因果
所以助帝王刑賞之不及此殿是已遠近檀那幸相與
助成之
甃路疏(袁宏道)
從斗堤而來儒而舘者行脚而庵者傭而灌者甕而汲
者皆道此巷巷凹雨則滯久則洫人趾之所踐牛羊之
所蹂踏漬若膠沒脛少者至臀計紈其衣者一春當費
鞮二緉市人雖赤足其裲襠衫裙汚浣之費一日工色
且脱傭不灌則減其直汲者迂道則饔飱不時婦女跣
至見其晳則不雅或傾費則仆且屣故議者欲甃此巷
以便往來蓋非獨巾衫者當惜其革至於閭里屠估下
逮賣菜傭兒女子護其褌而醜見其脛者亦當以數錢
見與是亦減費之道是可施也已
募作板橋䟽(袁宏道)
十一月杠十二月梁車蹄格格以驅以行維兹紅板軌
不得方木糟塊圮水遠道長稽首哲人開箱啟嚢無偏
無頗來者堂堂題籍伊誰曰東省郎厥歲在寅厥律始
商
洪山寺起十方堂䟽(曹學佺)
洪山寺施茶圓滿住持惺安與余議及上層左臂結數
椽安单以處雲游者一餐一宿甘苦共之予讃歎曰此
僧家本等事也即大乘宿植福德之根也或議洪山水
聲灌耳門路走瀉以形家法䋲之不能招賢聚衆恐是
舉徒勞而罔功予笑謂之曰水聲灌耳正喜其清門路
走瀉正喜其野人惟此心為五欲所局則三界五行皆
得而局之順者吉逆者凶其大較然也苟發一大乘心
即超於三界五行之外山川鬼神安得禍福之政如無
邊身菩薩望佛頂了不可得耳予願住持者以此為本
等事業勿憚煩勿偏見他人粥飯即自家粥飯又願檀
越以此為無上因緣勿分别勿倦勤今生福德即多生
福德如此不能聚衆不能持久則予先受三世諸佛之
誑而還以誑世間當得犂舌之報纔為風水先生一吐
氣耳書此以劵來日
石頭庵募米䟽(曹學佺)
石頭庵有竹盈畆有水半溪有高人韻士來往愚公日
坐竹林澗水急則響緩則文與高人韻士睡聽無窮亹
亹酬酢不勌而後樂可知也假令犂竹徑為田以水灌
之易高人韻士而為庸俗有金錢之人來往則師所不
樂也夫使師日樂其中揮麈談道學人數百而不苦于
乏絶則其徒之事也其徒某有威儀法可以勸緣者
密印上人焦山參禪䟽(曹學佺)
夫山在水中浮而不浮也舟行水上過而不過也雪落
洞口鐘鳴巖際若無聲之聲無色之色也經云應無所
往而生于心夫不住於有不住於無無處非心心未嘗
住以無住故常生不滅于山水寂寞之間而遇風帆瞬
息之頃心在何處境在何處參學者是第一着也夫心
生智慧不離自性即是福田則有以饋資上人使之明
心見性者其福田何如
鷲峰寺前修路䟽(曹學佺)
龍江弘濟寺有守心禪師行菩薩行受人供養即供養
人受人布施即布施人四方糧艘集于岸傍喜施之米
日不匱絶師必簡其精上者以待四方之僧衆故人呼
為白米和尚云上人真桂者其徒也余今年室人不禄
延之誦經修諸法事上人耆宿敬慎有加其箱中衣履
遇僧不給任彼開取大有家風一旦請曰弟子住鷲峯
寺門前之地雨則溢晴則陂竊欲剗而平之左至於城
右至於橋公其草一䟽以將勸焉余曰善哉是言鷲峯
余所常遊之地門前柳色殊勝白日生幽雨過增潤每
一覽觀輙為忘返不復知其徑路之傾危也金陵寺刹
僧寮不知其凡幾但往往好通文雅而鄙戒律為尋常
此事外而忘内者也又精居處而視殿廡為秦越此事
内而忘外者也譬之于人垢其身體而粉諸頭面潔其
衣服而立諸泥塗為美觀乎為受用乎桂上人之戒臘
老而彌慎一切所有公之於人絶無二者之弊矣余聞
其師守心六十懴壁上紅光為人受記瞽者復明此皆
天王龍神護衛應令不偶而然今上人之有是舉將見
歡喜者道路之軰讃歎者關梁之神既以紹其師之教
又以破僧俗之癡不為衆善備也哉余故樂為之言乙
已歲端陽日
書華嚴閣䟽(湯賓尹)
初入湯院即步至蓮華菴菴去湯院二里許天都以下
諸峯取次相面翠黛綽約屬引清遠此入山第一境也
菴僧印我精戒律刺血寫華嚴經將閣華嚴於庵之右
隙而後先䟽倡者曩有袁了凡馮具區近有黃貞父相
左以右實惟潘景升諸公皆予所敬愛交平生好者遊
覽之際存歿興懷於乎閣之建除人之存亡聚散於天
地山川中不啻一瞬誰能使千百載後知黃山有湯院
湯院有蓮華庵蓮華庵有華嚴閣者斯亦久長不朽之
盛業也
黃山蓮華庵募䟽(黃汝亨)
黃山峯壁如削玉巖岫錯繡絫高無際出竒無窮海内
名區所絶少余友吳學憲每向余讃歎云豈有此理此
言是戲足為此山知已然而斷崖縣磴風霧作苦人烟
佛宇曠絶無所學士艱於三過衲子不堪一宿亦豈理
之所有也予登臨快暢為此不無缺陷之歎有蓮華庵
在蓮峰之前天都峰之下因得過而小憩望水簾聽飛
雨斯亦林中之殊勝巢居之極樂矣而庵右有地一方
峯環壑抱羣勝所集庵僧某公持律食淡誓發宏願欲
即此地搆華嚴閣一座焚修朝暮上為寶函下列䋲牀
山屐可棲行鉢斯託可謂造無而有肩理弘法者矣然
世人種慳既深布金匪易誰為長者猛發舍心開般若
之妙門作丹巖之上首見作隨喜聚十為千猶勝撒手
無將寶山空回者也
募造五百尊者䟽(張鼐)
有納縷垂綏芒鞵而過吾門者窶矣而貌堅質類能成
其所祈願也吾喜而問之對曰吾將以十方佛因緣造
五百羅漢公其為我䟽之予曰凡神通變化者凡眼所
不可見也即其所為神通流傳者猶是口實權說耳而
顯之為相莊嚴之為金碧琉璃法身特以示夫凡眼而
作菩提鄉導即苐二機且不可言况第一機也爾以莊
嚴像作神通變化不幾逐影而欲令十方衆生施者盡
皈五百羅漢神通變化中不幾影之影乎對曰目今吾
口能說布施眼能看布施耳能聽布施一切能圓滿受
用布施者誰非影也離影吾能有布施著落矣乎凡五
百羅漢離此法像則安所顯神通變化令十方衆生莊
嚴也心生故種種法生是五百羅漢徧滿一切衆生矣
法生故種種心生是一切衆生不具足五百羅漢耶子
能不住羅漢相便能不住布施相今日且須假借羅漢
相則又何妨假借布施相也且吾一窶僧耳巷呼而巷
之人無不忻且應應且捨者是五百羅漢神通又在巷
之人也今指而稽首稱之曰尊者其人退不敢居引而
過莊嚴羅漢之前則頂禮不已佛禮佛尊者禮尊者人
誰知之今吾勸大衆以像布施實非以像布施要與衆
生共于光景現滅中證神通本性金屑泥屑盡是功德
聚慈威二相盡是智慧藏看不破一堂古佛看得破泥
胎粉碎今日老僧行脚只替大衆自顯神通大衆若真
實信得各各莊嚴自已法相這是老僧第一機就凡眼
上轉出法眼來也余作禮讃之曰貎子堅質聽子言神
通矣持此以告大衆當今五百羅漢道場一時圓成也
吾以其意為之䟽
題三明和尚募積經䟽(鍾惺)
僧誦經未必觧有經未必誦有經不誦誦而不觧故其
經曰積積之為言近於無用猶積錢不必使而或有使
之積書者不必讀而或有讀之或有使之或有讀之則
雖不必使不必讀而不可不積也明矣今檀施者雖有
志心信向見其積而無用則施之念不期怠而自怠不
知寺有經使人望而知其為寺有經而僧能誦使人望
而知其為僧如金銀土石膠漆作佛形像瞻禮者以為
佛而忘其為金銀土石膠漆則其用亦大矣故積經者
象教之意也誦經不觧賢於不誦有經不誦賢於無經
則雖知其積而無用亦可以慨然施之而不疑矣况僧
如三明者信敏人也非誦經而不觧及有經而不誦者
乎
比丘尼海義補陀齋僧募緣䟽(賀復徵)
大地盡風波耳與之浮與之沉淪胥以溺者有之誰駕
慈航誰登彼岸其托足在于願之發之之力耳比丘尼
海義出自予家皈心佛土十年前發兹弘願恭製雙旛
繡補陀大士三十二相相相莊嚴越十年披剃今又十
年欲掛旛海外報佛齋僧唯祈十方檀那同具至心圓
此善果則我相人相了無間隔是又今日之寶筏也亦
何異補陀大士以楊枝一滴洒作清淨大海顯示法身
更以一滴度無量衆生之有色身者悉杯渡錫飛越幽
津而直登覺路也哉是為䟽
文章辨體彙選卷三百七十九
