文章辨體彙選卷六十一
明賀復徵編
說一
劉勰曰說者悅也兌為口舌故言咨悅懌過悅必偽
故舜驚讒說凡說之樞要必使時利而義貞進有契
於成務退無阻於榮身自非譎敵則唯忠與信披肝
胆以獻主飛文敏以濟辭此說之本也
說秦惠王(周蘇秦)
蘇秦始將連横說秦惠王曰大王之國西有巴蜀漢中
之利北有胡貉代馬之用南有巫山黔中之限東有殽
函之固田肥美民殷冨戰車萬乘奮擊百萬沃埜千里
畜積饒多地勢形便此所謂天府天下之雄國也以大
王之賢士民之衆車騎之用兵法之教可以并諸侯吞
天下稱帝而治願大王少留意臣請奏其效秦王曰寡
人聞之毛羽不豐滿者不可以高飛文章不成者不可
以誅罰道德不厚者不可以使民政教不順者不可以
煩大臣今先生儼然不遠千里而庭教之願以異日蘇
秦曰臣固疑大王之不能用也昔者神農伐補遂黃帝
伐涿鹿而禽蚩尤堯伐驩兜舜伐三苗禹伐共工湯伐
有夏文王伐崇武王伐紂齊桓任戰而覇天下由此觀
之惡有不戰者乎古者使車轂擊馳言語相結天下為
一約從連横兵革不藏文士并飭諸侯亂惑萬端俱起
不可勝理科條既備民多偽態書策稠濁百姓不足上
下相愁民亡所聊明言章理兵甲愈起辯言偉服戰攻
不息繁稱文辭天下不治舌敝耳聾不見成功行義約
信天下不親於是乃廢文任武厚飬死士綴甲厲兵效
勝於戰場夫徒處而致利安坐而廣地雖古五帝三王
五伯明主賢君常欲坐而致之其勢不能故以戰續之
寬則兩軍相攻廹則杖戟相撞然後可建大功是故兵
勝於外義強於内威立於上民服於下今欲并天下凌
萬乘詘敵國制海内子元元臣諸侯非兵不可今之嗣
主忽於至道皆惽於教亂於治迷於言惑於語沉於辨
溺於辭以此論之王固不能行也說秦王書十上而說
不行黑貂之裘敝黃金百斤盡資用乏絶去秦而歸贏
縢履蹻負書擔嚢形容枯槁面目黧黑状有愧色歸至
家妻不下絍嫂不為炊父母不與言蘇秦喟然嘆曰妻
不以我為夫嫂不以我為叔父母不以我為子是皆秦之
罪也乃夜發書陳篋數十得太公隂符之謀伏而誦之
簡練以為揣摩讀書欲睡引錐自刺其股血流至足曰
安有說人主不能出其金玉錦繡取卿相之尊者乎期
年揣摩成曰此真可以說當世之君矣於是乃摩燕烏
集闕見說趙王於華屋之下抵掌而談趙王大悅封為
武安君受相印革車百乘錦繡千純白璧百雙黃金萬
鎰以随其後約從散横以抑強秦故蘇秦相於趙而關
不通當此之時天下之大萬民之衆王侯之威謀臣之
權皆欲决於蘇秦之策不費斗糧未煩一兵未戰一士
未絶一弦未折一矢諸侯相親賢於兄弟夫賢人在而
天下服一人用而天下從故曰式於政不式於勇式於
廊廟之内不式於四境之外當秦之隆黃金萬鎰為用
轉轂連騎炫熿於道山東之國從風而服使趙大重且
夫蘇秦特窮巷掘門桑戶棬樞之士耳伏軾撙銜横歴
天下庭說諸侯之主杜左右之口天下莫之伉將說楚
王路過洛陽父母聞之清宫除道張樂設飲郊迎三十
里妻側目而視側耳而聽嫂蛇行匍伏四拜自跪而謝
蘇秦曰嫂何前倨而後卑也嫂曰以季子位尊而多金
蘇秦曰嗟乎貧窮則父母不子冨貴則親戚畏懼人生
世上勢位冨厚蓋可以忽乎哉
說燕文侯(蘇秦)
蘇秦將為從北說燕文侯曰燕東有朝鮮遼東北有林
胡樓煩西有雲中九原南有呼沲易水地方二千里帶
甲數十萬車七百乘騎六千匹粟支十年南有碣石鴈
門之饒北有棗栗之利民雖不田作棗栗之實足食於
民矣此所謂天府也夫安樂亡事不見覆軍殺將之憂
亡過燕矣大王知其所以然乎夫燕之所以不犯寇被
兵者以趙之為蔽於其南也秦趙五戰秦再勝而趙三
勝秦趙相敝而王以全燕制其後此燕之所以不犯難
也且夫秦之攻燕也踰雲中九原過代上谷彌地踵道
數千里雖得燕城秦計固不能守也秦之不能害燕亦
明矣今趙之攻燕也發號出令不至十日而數十萬之
衆軍於束垣矣度呼沲涉易水不至四五日而距國都
矣故曰秦之攻燕也戰於千里之外趙之攻燕也戰於
百里之内夫不憂百里之患而重千里之外計無過於
此者是故願大王與趙從親天下為一則國必亡患矣
燕王曰寡人國小西迫強秦促近齊趙齊趙強國今主
君幸教詔之合從以安燕敬以國從於是齎蘇秦車馬金
帛以至趙
說趙王(蘇秦)
蘇秦從燕之趙始合從說趙王曰天下之卿相人臣乃
至布衣之士莫不高賢大王之行義皆願奉教陳忠於
前之日久矣雖然奉陽君妬大王不得任事是以外賓
客游談之士亡敢盡忠於前者今奉陽君捐館舍大王
乃今然後得與士民相親臣故敢進其愚忠為大王計
莫若安民亡事請亡庸有為也安民之本在於擇交擇
交而得則民安擇交不得則民終身不得安請言外患
齊秦為兩敵而民不得安倚秦攻齊而民不得安倚齊
攻秦而民不得安故夫謀人之王伐人之國常苦出辭
斷絶人之交願大王慎亡出於口也請屏左右曰言所
以異隂陽而已矣大王誠能聽臣燕必致氊裘狗馬之
地齊必致海隅魚鹽之地楚必致橘柚雲夢之地韓魏
皆可使致封地湯沐之邑貴戚父兄皆可以受封侯夫
割地效實五伯之所以覆軍禽將而求也封侯貴戚湯
武之所以放殺而爭也今大王垂拱而兩有之是臣之
所以為大王願也大王與秦則秦必弱韓魏與齊則齊
必弱楚魏魏弱則割河外韓弱則效宜陽宜陽效則上
郡絶河外割則道不通楚弱則亡援此三策者不可不
熟計也夫秦下軹道則南陽動劫韓包周則趙自銷鑠
據衛取淇則齊必入朝秦欲已得行於山東則必舉甲
而向趙秦甲涉河踰漳據番吾則兵必戰於邯鄲之下
矣此臣之所以為大王患也當今之時山東之建國莫
如趙疆趙地方三千里帶甲數十萬車千乘騎萬匹粟
支十年西有常山南有河漳東有清河北有燕國燕固
弱國不足畏也且秦之所畏害於天下者莫如趙然而
秦不敢舉兵甲而伐趙者何也畏韓魏之議其後也然
則韓魏趙之南蔽也秦之攻韓魏也則不然亡有名山
大川之限稍蠶食之傅之國都而止矣韓魏不能支秦
必入臣於秦秦亡韓魏之隔禍必中於趙矣此臣之所
以為大王患也臣聞堯亡三夫之分舜亡咫尺之地以
有天下禹亡百人之聚以王諸侯湯武之卒不過三千
人車不過三百乘而為天子誠得其道也是故明主外
料其敵國之強弱内度其士卒之衆寡賢與不肖不待
兩軍相當而勝敗存亡之機節固已見於胸中矣豈掩
於衆人之言而以冥冥决事哉臣竊以天下地圖按之
諸侯之地五倍於秦料諸侯之卒十倍於秦六國并力
為一西面而攻秦秦破必矣今西面而事之見臣於秦
夫破人之與破於人也臣人之與臣於人也豈可同日
而言之哉夫横人者皆欲割諸侯之地以與秦成與秦
成則高臺榭美宫室聽竽笙琴瑟之音察五味之和前
有軒轅後有長庭美人巧笑卒有秦患而不與其憂是
故横人日夜務以秦權恐喝諸侯以求割地願大王之
熟計之也臣聞明王絶疑去讒屏流言之迹塞朋黨之
門故尊主廣地強兵之計臣得陳忠於前矣故竊為大
王計莫如一韓魏齊楚燕趙六國從親以儐畔秦令天
下之將相相與會於洹水之上通質刑白馬以盟之約
曰秦攻楚齊魏各出銳師以佐之韓絶食道趙涉河漳
燕守常山之北秦攻韓魏則楚絶其後齊出銳師以佐
之趙涉河漳燕守雲中秦攻齊則楚絶其後韓守成臯
魏塞午道趙涉河漳博關燕出銳師以佐之秦攻燕則
趙守常山楚軍武關齊涉渤海韓魏出銳師以佐之秦
攻趙則韓軍宜陽楚軍武關魏軍河外齊涉渤海燕出
銳師以佐之諸侯有先背約者五國共伐之六國從親
以儐秦秦必不敢出兵於函谷關以害山東矣如是則
覇業成矣趙王曰寡人年少涖國之日淺未嘗得聞社
稷之長計今上客有意存天下安諸侯寡人敬以國從
乃封蘇秦為武安君飭車百乘黃金千鎰白璧百雙錦
繡千純以約諸侯
說韓王(蘇秦)
蘇秦為趙合從說韓王曰韓北有鞏洛成臯之用西有
宜陽常阪之塞東有宛穰洧水南有陘山地方千里帶
甲數十萬天下之強弓勁弩皆自韓出谿子少府時力
距來皆射六百步之外韓卒超足而射百發不暇止遠
者達胸近者掩心韓卒之劔戟皆出於冥山棠谿墨陽
合伯鄧師宛馮龍淵太阿皆陸斷馬牛水擊鵠鴈當敵
即斬堅甲盾鞮鍪鐵幕革决㕹苪亡不畢具以韓卒之
勇被堅甲蹠勁弩帶利劔一人當百不足言也夫以韓
之勁與大王之賢乃欲西面事秦稱東籓築帝宫受冠
帶祠春秋交臂而服焉夫羞社稷而為天下笑無過此
者矣是故願大王之熟計之也大王事秦秦必求宜陽
成臯今兹效之明年又益求割地與之即無地以給之
不與則棄前功而後更受其禍且夫大王之地有盡而
秦之求無已夫以有盡之地而逆無已之求此所謂市
怨而賈禍者也不戰而地已削矣臣聞鄙語曰寧為鷄
口無為牛後今大王西面交臂而臣事秦何以異於牛
後乎夫以大王之賢挾彊韓之兵而有牛後之名臣竊
為大王羞之韓王忿然作色攘臂按劔仰天太息曰寡
人雖死必不能事秦今主君以趙王之教詔之敬奉社
稷以從
說魏王(蘇秦)
蘇秦為趙合從說魏王曰大王之地南有鴻溝陳汝許
鄢昆陽邵陵舞陽新郪東有淮穎沂黃煮棗無疎西有
長城之界北有河外卷衍燕酸棗地方千里名雖小然
而廬田廡含曾亡所芻牧牛馬之地人民之衆車馬之
多日下行不休已亡以異於三軍之衆臣竊料之大王
之國不下於楚然横人訹謀王外交強虎狼之秦以侵
天下卒有國患不被其禍夫挾強秦之勢以内劫其主
罪亡過此者且魏天下之強國也大王天下之賢主也
今乃有意西面而事秦稱東藩築帝宫受冠帶祠春秋
臣竊為大王愧之臣聞越王句踐以散卒三千禽夫差
於干遂武王卒三千人革車三百乘斬紂於牧之野豈
其士卒衆哉誠能振其威也今竊聞大王之卒武力二
十餘萬蒼頭二十萬奮擊二十萬厮徒十萬車六百乘
騎五千匹此其過越王句踐武王遠矣今乃劫於羣臣
之說而欲臣事秦夫事秦必割地效質故兵未用而國
已虧矣凡羣臣之言事秦者皆奸臣非忠臣也夫為人
臣割其主之地以外交偷取一旦之功而不顧其後破
公家而成私門外挾強秦之勢以内劫其主以求割地
願大王之熟察之也周書曰綿綿不絶蔓蔓若何毫毛
不拔將成斧柯前慮不定後有大患將柰之何大王誠
能聽臣六國從親專心并力則必亡強秦之患故敝邑
趙王使使臣獻愚計奉明約在大王詔之魏王曰寡人
不肖未嘗得聞明教今主君以趙王之詔詔之敬以國
從
說齊宣王(蘇秦)
蘇秦為趙合從說齊宣王曰齊南有太山東有琅邪西
有清河北有渤海此所謂四塞之國也齊地方二千里
帶甲數十萬粟如丘山齊車之良五家之兵疾如錐矢
戰如雷電觧如風雨即有軍役未嘗倍太山絶清河涉
渤海也臨淄之中七萬戶臣竊度之下戶三男子三七
二十一萬不待發於遠縣而臨淄之卒固已二十一萬
矣臨淄甚冨而實其民亡不吹竽鼓瑟擊筑弹琴鬪鷄
走犬六博蹹鞠者臨淄之途車轂擊人肩摩連袵成幃
舉袂成幕揮汗成雨家敦而冨志高而揚夫以大王之
賢與齊之強天下不能當今乃西面事秦竊為大王羞
之且夫韓魏所以畏秦者以與秦接界也兵出而相當
不至十日而戰勝存亡之機决矣韓魏戰而勝秦則兵
半折四竟不守戰而不勝以亡隨其後是故韓魏之所
以重與秦戰而輕為之臣也今秦攻齊則不然倍韓魏
之地至衛陽晉之道徑亢父之險車不得方軌馬不得
並行百人守險千人不能過也秦雖欲深入則狼顧恐
韓魏之議其後也是故恫疑虛喝高躍而不敢進則秦
不能害齊亦明矣夫不料秦之不奈我何也而欲西面
事秦是羣臣之計過今臣無事秦之名而有強國之實
臣固願大王之少留計齊王曰寡人不敏今主君以趙
王之教詔之敬奉社稷以從
說楚威王(蘇秦)
蘇秦為趙合從說楚威王曰楚天下之強國也大王天
下之賢王也楚地西有黔中巫郡東有夏州海陽南有
洞庭蒼梧北有䣆塞郇陽地方五千里帶甲百萬車千
乘騎萬匹粟支十年此霸王之資也夫以楚之強大王
之賢天下莫能當也今乃欲西面而事秦則諸侯莫不
南面而朝於章臺之下矣秦之所害於天下莫如楚楚
強則秦弱楚弱則秦強此其勢不兩立故為大王計莫
如從親以孤秦大王不從親秦必起兩軍一軍出武關
一軍下黔中若此則鄢郢動矣臣聞之治之其未亂為
之其未有也患至而後憂之則無及矣故願大王之早
計之大王誠能聽臣臣請令山東之國奉四時之獻以
承大王之明制委社稷宗廟練士厲兵在大王之所用
之大王誠能聽臣之愚計則韓魏齊燕趙之妙音美人
必充後宫矣趙代良馬槖駝必實於外廐故從合則楚
王横成則秦帝今釋霸王之業而有事人之名竊為大
王不取也夫秦虎狼之國也有吞天下之心秦天下之
仇讐也横人皆欲割諸侯之地以事秦此所謂養仇而
奉讐者也夫為人臣而割其主之地以外交強虎狼之
秦以侵天下卒有秦患不顧其禍夫外挾強秦之威以
内劫其主以求割地大逆不忠無過此者故從親則諸
侯割地以事楚横合則楚割地以事秦此兩策者相去
遠矣有億兆之數兩者大王何居焉故敝邑趙王使臣
效愚計奉明約在大王命之楚王曰寡人之國西與秦
接境秦有舉巴蜀并漢中之心秦虎狼之國不可親也
而韓魏廹於秦患不可與深謀與深謀恐反人以入於
秦故謀未發而國已危矣寡人自料以楚當秦未見勝
焉内與羣臣謀不足恃也寡人卧不安席食不甘味心
搖搖如懸旌而無所終薄今君欲一天下安諸侯存危
國寡人謹奉社稷以從
說齊閔王(蘇秦)
蘇秦說齊閔王曰臣聞用兵而喜先天下者憂約結而
喜主怨者孤夫後起者藉也而遠怨者時也是以聖人
從事必藉於權而務興於時夫權藉者萬物之率也而
時勢者百事之長也故無權藉倍時勢而能事成者寡
矣今雖干將莫邪非得人力則不能割劌矣堅箭利金
不得弦機之利則不能遠殺矣矢非不銛而劔非不利
也何則權藉不在焉何以知其然也昔者趙氏襲衛車
舍人不休傳衛國城割平衛八門土而二門墮矣此亡
國之形也衛君跣行告遡於魏魏王身被甲底劔挑趙
索戰邯鄲之中騖河山之間亂衛得是藉也亦收餘甲
而北面殘剛平墮中牟之郭衛非強於趙也譬之衛矢
而魏弦機也藉力魏而有河東之地趙氏懼楚人救趙
而伐魏戰於州西出梁門軍舍林中馬飲於大河趙得
是藉也亦襲魏之河北燒棘蒲墜黃城故剛平之殘也
中牟之墮也黃城之墜也棘蒲之燒也此皆非趙魏之
欲也然二國勸行之者何也衛明於時權之藉也今世
之為國者不然矣兵弱而好敵彊國罷而好衆怨事敗
而好鞠之兵弱而憎下人地狹而好敵大事敗而好長
詐行此六者而求霸則遠矣臣聞善為國者順民之意
而料兵之能然後從於夫下故約不為人主怨伐不為
人挫強如此則兵不費權不輕地可廣欲可成也昔者
齊之與韓魏伐楚也戰非甚疾也分地又非多韓魏
也然而天下獨歸咎於齊者何也以其為韓魏主怨也
且天下徧用兵矣齊燕戰而趙氏兼中山秦楚戰韓魏
不休而宋越專用其兵此十國者皆以相敵為意而獨
舉心於齊者何也約而好主怨伐而好挫強也且夫強
大之禍常以王人為意也夫弱小之殃常以謀人為利
也是以大國危小國滅也大國之計莫若後起而重伐
不義夫後起之藉與多而兵勁則是以衆強敵罷寡也
兵必立也事不塞天下之心則利必附矣大國行此則
名號不攘而至霸王不為而立矣小國之情莫如謹靜
而寡信諸侯謹靜則四鄰不反寡信諸侯則天下不賣
外不賣内不反則稸積朽腐而不用幣帛矯蠧而不服
矣小國道此則不祠而福矣不貸而見足矣故曰祖仁
者王立義者霸用兵窮者亡何以知其然也昔吳王夫
差以強大為天下先襲郢而棲越身從諸侯之君而卒
身死國亡為天下戮者何也此夫差平居而謀王強大
而喜先天下之禍也昔者萊莒好謀陳蔡好詐莒恃越
而滅蔡恃晉而亡此皆内長詐外信諸侯之殃也由此
觀之則強弱大小之禍可見於前事矣語曰騏驥之衰
也駑馬先之孟賁之倦也女子勝之夫駑馬女子筋力
骨勁非賢於騏驥孟賁也何則後起之藉也今天下之
相與也不並滅有能案兵而後起寄怨而誅不直微用
兵而寄於義則亡天下可跼足而須也明於諸侯之故
察於地形之理者不約親不相質而固不趨而疾衆事
而不反交割而不相憎俱強而加以親何則形同憂而
其趨利也何以知其然也昔者燕齊戰於桓之曲燕不
勝十萬之衆盡胡人襲燕樓煩數縣取其牛馬夫胡之
與齊非素親也而用兵又非約質而謀燕也然而甚於
相趨者何也形同憂而兵趨利也由此觀之約於同形
則利長後起則諸侯可趨役也故明主察相誠欲以霸
王為志則戰攻非所先戰者國之殘也而都縣之費也
殘費已先而能從諸侯者寡矣彼戰者之為殘也士聞
戰則輸私財而冨軍市輸飲食而待死士令折轅而炊
之殺牛而觴士則是路君之道也中人禱祀君翳釀通
都小縣置社有市之邑莫不正事而奉王則此虛中之
計也夫戰之明日尸死扶傷雖若有功也軍出費中哭
泣則傷主心矣死者破家而葬夷傷者空財而共藥完
者内酺而華樂故其費與死傷者鈞故民之所費也十
年之田而不償也軍之所出矛戟折鐶鉉絶傷弩破車
罷馬亡矢之太半甲兵之具宫之所私出也士大夫之
所匿厮養士之所竊十年之田而不償也天下有此再
費者而能從諸侯者寡矣攻城之費百姓理襜蔽舉衝
櫓家雜総身窟穴中罷於刀金而士困於土功將不釋
甲期數而能拔城者為亟耳上倦於教士斷於兵故三
下城而能勝敵者寡矣故曰彼戰攻者非所先也何以
知其然也昔智伯瑤攻范中行氏殺其君滅其國又西
圍晉陽吞并二國而憂一主此用兵之盛也然而智伯
卒身死國亡為天下笑者何謂也兵先戰攻而滅二子
之患也昔者中山悉起而迎燕趙南戰於長子敗趙氏
北戰於中山克燕軍殺其將夫中山千乘之國也而攻
萬乘之國二再戰比勝此用兵之上節也然而國遂亡
君臣於齊者何也不嗇於戰攻之患也由此觀之則戰
攻之敗可見於前事矣今世之所謂善用兵者終戰比
勝而守不可拔天下稱為善一國得而保之則非國之
利也臣聞戰大勝者其士多死而兵益弱守而不可拔
者其百姓罷而城郭露夫士死於外民殘於内而城郭
露於境則非王之樂也今夫鵠的非咎罪於人也便弓
引弩而射之中者則善不中則愧少長貴賤則同心於
貫之者何也惡其示人以難也今窮戰比勝而守必不
拔則是非徒示人以難也又且害人者也然則天下仇
之必矣夫罷士露國而多與天下為仇則明君不居也
素用強兵而弱之則察相不事彼明君察相者則五兵
不動而諸侯從辭譲而重賂至矣故明君之攻戰也甲
兵不出於軍而敵國勝衝櫓不施而邊城降士民不知
而王業至矣彼明君之從事也用財少曠日遠而利長
者故曰兵後起則諸侯可趨役也臣之所聞攻戰之道
非師者雖有百萬之軍比之堂上雖有闔閭吳起之將
禽之戶内千丈之城拔之尊爼之間百尺之衝折之袵
席之上故鐘鼓竽瑟之音不絶地可廣而欲可成和樂
倡優侏儒之笑不乏諸侯可同日而致也故名配天地
不為尊利制海内不為厚故夫善為王業者在勞天下
而自逸亂天下而自安諸侯亡成謀則其國亡宿憂也
何以知其然也佚治在我勞亂在天下則王之道也銳
兵來則拒之患至則趨之使諸侯亡成謀則其國無宿
憂矣何以知其然也昔者魏王擁土千里帶甲三十六
萬恃其強而拔邯鄲西圍定陽又從十二諸侯朝天子
以西謀秦秦王患之寝不安席食不甘味令於境内盡
堞中為戰具竟為守偹為死士置將以待魏氏衛鞅謀
於秦王曰夫魏氏其功大而令行於天下有十二諸侯
而朝天子其與必衆故以一秦而敵大魏恐不如王何
不使臣見魏王則臣請必北魏矣秦王許諾衛鞅見魏
王曰大王之功大矣令行於天下矣今大王之所從十
二諸侯非宋衛也則鄒魯陳蔡此固大王之所以鞭箠
使也不足以王天下大王不若北取燕東伐齊則趙必
從矣西取秦南伐楚則韓必從矣大王有伐齊楚心而
從天下之志則玉業成矣大王不如先行王服然後圖
齊楚魏王說於衛鞅之言也故身廣公宫制丹衣柱建
九斿從七星之旟此天子之位也而魏王處之於是齊
楚怒諸侯奔齊齊人伐魏殺其太子覆其十萬之軍魏
王大恐跣行按兵於國而東次於齊然後天下乃舍之
當是時秦王垂拱而受西河之外而不以德魏王故衛
鞅之始與秦王計也謀約不下席言於尊爼之間謀成
於堂上而魏將已禽於齊矣衝櫓未施而西河之外已
入於秦矣此臣之所謂比之堂上禽將戶内拔賊於尊
爼之間折衝席上者也
文章辨體彙選卷六十一
