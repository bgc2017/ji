文章辨體彙選卷四十一
明賀復徵編
誓
徐師曾曰按誓者誓衆之辭也蔡沈云戒也軍旅曰
誓古有誓師之辭如書稱禹征有苖誓於師以及甘
誓湯誓泰誓牧誓費誓是也又有誓告羣臣之辭如
書秦誓是也後世俱不多見又曰誓者約信之辭也
其體與盟同
周公旦伐東誓文
武王即位九年欲修文王業東伐討以觀諸侯集否
師行師尚父誓曰
蒼兕蒼兕總爾衆庶與爾舟楫後至者斬(蒼兕馬融云主舟楫官名)
(王充云水獸九頭誓衆令急濟故言蒼兕以懼之)
誓師(晉趙鞅)
周敬王二十七年晉伐鄭簡子誓曰
范氏中行氏反易天明斬艾百姓欲擅晉國而滅其君
寡君恃鄭而保焉今鄭為不道棄君助臣二三子順天
明從君命經德義除詬恥在此行也克敵者上大夫受
縣下大夫受郡士田十萬庶人工商遂人臣隸圉免志
父無罪君實圖之若其有罪絞縊以戮桐棺三寸不設
屬辟素車樸馬無入於兆下卿之罰也
越王誓國
勾踐卑事夫差與宦士三百人入吳勾踐之地南至
於句無北至於禦兒東至於鄞西至於姑篾廣運百
里乃致其父兄昆弟而誓曰
寡人聞古之賢君四方之民歸之若水之歸下也今寡
人不能將帥二三子夫婦以審命壯者無取老媍令老
者無取壯妻女子十七不嫁其父母有罪丈夫二十不
取其父母有罪將免者以告公令醫守之生丈夫二壺
酒一犬生女子二壺酒一豚生三人公與之母生二人
公與之餼當室者死三年釋其政攴子死三月釋其政
必哭泣葬埋之如其子令孤子寡婦疾疢貧病者納宦
其子其逹士潔其居美其服飽其食而摩厲之於義四
方之士來者必廟禮之
越王誓師
越王入吳十年不收於國民居有三年之食國之父
兄請報會稽之恥勾踐辭之父兄又請勾踐既許之
乃致其衆而誓之曰
寡人聞古之賢君不患其衆之不足也而患其志行之
少恥也今夫差衣犀水之甲者億有三千不患其志行
之少耻也而患其衆之不足也今寡人將助天滅之吾
不欲匹夫之勇也欲其旅進旅退也進則思賞退則思
刑如此則有常賞進不用命退則無恥如此則有常刑
漢高帝封爵之誓
非劉氏不王若有亡功非上所置而侯者天下共誅之
唐德宗移京西戎兵備關誓文
德宗即位嚴察神斷盗不自安汴州奏以城隘狹增
築城郭李正已聞之移兵萬人屯於曹州田悅亦加
兵河上河南大擾羽書警急乃詔移京西戎兵萬二
千人以備關東帝御望春樓新誓師以遣之
嗚呼東鄙之警事非獲已惟爾將校羣士各以忠節勤
於王家南赴蜀門西定涇壘甲冑不解瘡痍未平今載
用爾分鎮於周鄭之郊敬聽明命夫王者之師有征無
戰稽諸理道用鎮邦國宜厲乃戈甲保固城池以德和
人以義制事將備其侵軼不用越境攻取戢而後動可
謂正矣今外夷來庭方春生植品物資始農桑是時俾
爾將士暴露中野我心痛悼欝如焚灼嗟爾有衆其悉
予懷
禱(禡牙文附)
復徵曰禱求也說文云告事求福也往往軍中多用
之成湯禱桑林已載祝文祈辭中今錄中行獻子禱
河二首以備一體
禱河(晉荀偃)
平公伐齊將濟河獻子以朱絲繫玉二㲄而禱曰
齊環怙恃其險負其衆庶棄好背盟陵虐神主曾臣彪
將率諸侯以討焉其官臣偃實先後之苟捷有功無作
神羞官臣偃無敢復濟唯爾有神裁之
衛太子蒯瞶禱
敬王二十七年晉人伐鄭衛太子蒯瞶謀入衛遇鄭
師戰於鐡禱曰
曾孫蒯瞶敢昭告皇祖文王烈祖康叔文祖襄公鄭勝
亂從晉午在難不能治亂使鞅討之蒯瞶不敢自佚備
持予焉敢告無絶筋無折骨無面傷以集大事無作三
祖羞大命不敢請佩玉不敢愛
唐建安郡王禡牙文(陳子昂)
萬歲通天二年三月朔日清邊道大總管建安郡王某
敢以牲牢告軍牙之神盖先王作兵以討有罪奸慝竊
命夷戎不恭則必肆諸市朝大戮原野我皇周子育萬
國寵綏百蠻青雲干吕環入貢文有年矣契丹肆虐敢
亂天常乃蜂屯丸山豕食寮野宴安鴆毒作為攙搶天
厭其凶國用致討皇帝命我肅將王誅今大軍已集吉
辰協應旄頭首建羽飾前列夷貊咸威將士聽誓方俟
天休命為人殄災惟爾有神尚殱乃醜召太一會雷公
翼白虎乘青龍星流彗掃永清朔裔使兵不血刅戎夏
來同以昭我天子之德允神之功豈非正直克明哉無
縱世讐以作神羞急急如律令
明淛東行中書省右丞禡牙文(胡翰)
維歲甲辰正月某日淛東行中書省右丞李某以清酌
潔牲禡於大牙之神惟國大事曰祀與戎凡我有衆罔
敢弗恭在昔草昧誕啟武功涿鹿揚靈牧野奮庸承天
休命惟神是崇於皇漢祖奄起沛豐申嚴秩禮丕顯軍
容百王繼軌庶士承風伊予不武荷國委寄授越端闈
摠干東裔列城效順羣醜慕義匪曰予能實神之賜赫
赫靈旗道揚神威天日清照風雷厲飛睽睽萬目具瞻
指揮何揮不耀何指不披薄海内外日所出入憺其於
鑠罔不震讋肆予將士一乃心力鞠躬將事不越咫尺
春酒既嘉潔牲孔腯是用昭假令典有則神其監之尚
永我翊宣我神武祚我明德削平僣亂佑我民物如周
如漢如古有國登於至治報祀罔極
文章辨體卷四十一
