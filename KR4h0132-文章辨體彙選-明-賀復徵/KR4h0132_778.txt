文章辨體彙選卷七百七十八
明賀復徵編
雜著六(以下擬類)
擬周襄王錫命魯文公(明王褘)
魯文公元年周襄王使毛伯來錫命王若曰嗚呼維昔
周公相我成王成文武之志崇禮興樂弼成至治厥勲
茂焉爰祚大國受封于魯周公即世成王追念其勛庸
祀之以天子之禮樂是故諸侯之於王室魯最親且尊
而王室之視魯猶大厦之有柱石實嘉頼之在禮諸侯
嗣位喪畢則來朝以士服見於是乎有衮冕圭璧之賜
始受命焉今叔父承周公之統撫有魯國余不佞恐以
彛典勤叔父是用使毛伯衛往錫余命昔成王初政周
公戒之有曰繼自今我其立政立事今余亦以命爾嗚
呼叔父其尚懋敬之哉
右命
擬周告齊請城王城(王禕)
周靈王一十三年榖洛鬭毁王城周將復城之使告于
齊曰昔我太王王季肇基王迹實在西土至於文王誕
膺天命天下歸周爰邑于豐武王克商旣有天下復京
于鎬然當武王之克商也九鼎實遷之洛其言曰我南
望三塗北望嶽鄙顧瞻有河粤瞻伊洛母遠王室將營
周居於洛而未遂成王踐祚周公召公相之首洛邑之
是營故書曰我乃卜澗水東瀍水西惟洛食我又卜瀍
水東亦惟洛食洛邑旣成用建成周稱東都焉成王實
來禋於文武乃歸宗周而周公留洛篤前人成烈則是
武王成王雖未嘗都洛固以是為宅中有望於嗣王也
迨至平王乃始東遷成周克紹先志將二百年于兹矣
王室之旣卑非復先王之盛抑徼福假靈於成王成王
故罔敢致廢隕今天降災于周糓洛水鬭王城毁焉以
宗廟社稷之重弗獲奠安而財用匱乏土功之不易余
一人憂愳不遑寧處伯舅東表之大國績在夾輔世有
勲勞於王室今若復肆大惠修成周之城俾王室奠安
余一人用寧則周公召公之為也其何功如之厥功所
施豈惟余一人是頼武王成公之靈實寵嘉焉齊人乃
城王城
右諭告
擬晉文公請王狩(王禕)
晉文公會諸侯于温將以諸侯見乃召王狩使請于王
曰臣聞之天子五載一廵狩方岳而諸侯會同咸述所
職昭王制諸侯度也肇自唐虞於禮為古故我周之制
因而仍之昔者宣王承厲王之亂爰廵狩東都諸侯畢
會故業用中興功昭復古自是以來兹禮不講王室之
不競職此之故惟平王之東遷時則先臣仇實資依輔
勲在王室今臣重耳率諸侯信大義共先臣之業以同
奬王室惟是廵狩之典不宜久曠故願親舉玉趾照臨
下土式遵先王之舊則豈惟我諸夏列國各修朝覲以
行述職之禮將威靈所被四夷荒服莫不震疊來享來
王其誰敢或後臣重耳敢用稽首再拜以請天王遂狩
于河陽
右諸侯告天子
擬齊桓公請成于魯(王禕)
齊桓公將圖伯諸侯與之旣為會于北杏魯獨後從乃
使請成于魯曰昔文武之造周也時則有若周公及我
先君太公任居股肱有大勲勞於天下是以周公封魯
太公封齊以籓屏周及成王嗣位使召康公錫命太公
曰五侯九伯女實征之以夾輔周室載在盟府世世子
孫其曷敢忘平王之東遷周有衰德我先君僖公屬東
諸侯將修其先職惟魯克念周公之故隱公實與同好
而僖公無禄業用弗就爰及今兹王綱日弛内而兄弟
之國隳廢侯制外則蠻夷猾夏侵敗王略寡君圖惟率
先王之命承先君之志而侯伯之職是修以尊王室外
撫四夷而綏和我諸夏非頼我一二兄弟同心僇力其
曷有濟大國周公之胤祚世秉周禮諸侯之望於是乎
在譬諸衣焉君猶領也網焉君猶綱也大國若惠徼周
公之靈率先諸侯與我同好諸侯其孰有不從於以崇
信明義弘濟大業寡君之願而非所敢望也敢布以請
唯大國實終圖之於是莊公及齊平而盟于柯
擬齊桓公告諸侯盟首止(王禕)
惠王將廢世子鄭而立王子帶齊桓公定其位旣合諸
侯會世子於首止且使管仲言於諸侯曰諸侯之國藩
翰王室猶手足之衞元首王室之寧諸侯之福也昔在
文武父作子述用建王業成康繼之持盈守戒日靖四
方至于厲王躬秉虐德流居于彘而宣王在幼則有召
公虎長而輔之克祗厥紹以中興周則以名之素定故
也天不靖周幽王昏庸溺愛少子伯服將授之位而太
子宜臼實是害宜臼奔申申伯與西戎伐周幽王戰死
諸侯乃舍伯服而立宜臼是為平王平王東遷王室用
微是則王室之不寧由王嗣之建乖其適孽有以致之
抑非我兄弟之能致力於王室亂其曷有敉寧今世子
名則適嗣其猶平王之當立而叔帶效尤伯服將反易
天倫自作不靖以貽王室憂且先王之命曰王後無適
則擇立長貴適賤孽名之正也今我兄弟奉先王之命
會世子而定其位以正名也名者羲之經也義者禮之
宗也禮者政之本也名以正義義以生禮禮以出政政
以立國治之道也王室之治亂靡有生我一二兄弟其
何福如之我兄弟其或名之弗共而棄禮畔義崇慝黨
諐以奸先王之命而啟亂原文武成康之靈如天在上
而猶敢弗虔是棄文武成康之命而以幽厲待吾天子
也我兄弟盍終圖之諸侯乃尋盟
右諸侯相告之辭
擬晉欒枝對楚(王禕)
城濮之役楚子使鬭勃請戰晉文公使欒貞子對且數
楚曰天禍中國而楚焉是肆惟爾楚篳路藍縷以啟山
林翦焉陋荒僻在外服而恃險阻僭竊名號以抗衡于
中夏干戈相尋靡有寧歲王貢之不供王度之不守齊
桓公是以糾合諸侯南向問罪召陵尋盟亦旣悔罪屈
服中國庶其有寧而天未悔禍齊桓即世及兹一紀夷
德無厭復肆為封豕長蛇以薦食上國漢陽諸姬夷滅
殆盡惡積慝稔皇天后土同所憤疾我寡君夏盟是主
以徼福于中國是用悉索敝賦以與楚相周旋惟是楚
君之惠未之敢忘故退避三舍圖以為報楚大夫必將
狃於一戰以决勝負則曲非在我寡君亦惟小惠是徇
而大恥未雪非所以明天常而共王命敢煩二三子戒
爾車乘敬爾君事詰朝相見晉國表裏山河使幸而楚
捷其猶北向楚而敗也雖方城為城漢水為池其亦何
恃惟大夫圖之
擬魯季孫行父對晉遭喪(王禕)
魯文公六年使季文子聘于晉至晉襄公卒晉人辭焉
文子對曰晉主夏盟於今再世大邦小國畏威愳罪歲
時修好孰敢有闕雖然敝邑之徼好于大國則非徒覇
力之是愳也周公唐叔親則兄弟後世子孫繼好修睦
而敢有失墜寡君之嗣位六年之間君臣會盟于晉者
五朝聘于晉者二凡以敦先志昭舊好也夫物以行禮
禮以合好是以行父之來寡君親授之玉俾奉於下執
事庶幾成禮以踐前好今天不弔晉不幸晉君棄羣臣
而大夫以喪故辭使寡君之願不得以遂是因一國之
故而廢二國之好也無乃不可乎行父聞之禮有常有
變變而得宜固為正也執事若徼惠敝邑俾行父得奉
玉帛以薦諸几筵因變而成禮將寡君之心晉君之靈
實鑒臨之二國之好其有厭斁晉人許之成禮乃還
右大夫告列國之辭
文章辨體彙選卷七百七十八
文章辨體彙選卷七百七十八
明賀復徵編
雜著六(以下擬類)
擬周襄王錫命魯文公(明王褘)
魯文公元年周襄王使毛伯來錫命王若曰嗚呼維昔
周公相我成王成文武之志崇禮興樂弼成至治厥勲
茂焉爰祚大國受封于魯周公即世成王追念其勛庸
祀之以天子之禮樂是故諸侯之於王室魯最親且尊
而王室之視魯猶大厦之有柱石實嘉頼之在禮諸侯
嗣位喪畢則來朝以士服見於是乎有衮冕圭璧之賜
始受命焉今叔父承周公之統撫有魯國余不佞恐以
彛典勤叔父是用使毛伯衛往錫余命昔成王初政周
公戒之有曰繼自今我其立政立事今余亦以命爾嗚
呼叔父其尚懋敬之哉
右命
擬周告齊請城王城(王禕)
周靈王一十三年榖洛鬭毁王城周將復城之使告于
齊曰昔我太王王季肇基王迹實在西土至於文王誕
膺天命天下歸周爰邑于豐武王克商旣有天下復京
于鎬然當武王之克商也九鼎實遷之洛其言曰我南
望三塗北望嶽鄙顧瞻有河粤瞻伊洛母遠王室將營
周居於洛而未遂成王踐祚周公召公相之首洛邑之
是營故書曰我乃卜澗水東瀍水西惟洛食我又卜瀍
水東亦惟洛食洛邑旣成用建成周稱東都焉成王實
來禋於文武乃歸宗周而周公留洛篤前人成烈則是
武王成王雖未嘗都洛固以是為宅中有望於嗣王也
迨至平王乃始東遷成周克紹先志將二百年于兹矣
王室之旣卑非復先王之盛抑徼福假靈於成王成王
故罔敢致廢隕今天降災于周糓洛水鬭王城毁焉以
宗廟社稷之重弗獲奠安而財用匱乏土功之不易余
一人憂愳不遑寧處伯舅東表之大國績在夾輔世有
勲勞於王室今若復肆大惠修成周之城俾王室奠安
余一人用寧則周公召公之為也其何功如之厥功所
施豈惟余一人是頼武王成公之靈實寵嘉焉齊人乃
城王城
右諭告
擬晉文公請王狩(王禕)
晉文公會諸侯于温將以諸侯見乃召王狩使請于王
曰臣聞之天子五載一廵狩方岳而諸侯會同咸述所
職昭王制諸侯度也肇自唐虞於禮為古故我周之制
因而仍之昔者宣王承厲王之亂爰廵狩東都諸侯畢
會故業用中興功昭復古自是以來兹禮不講王室之
不競職此之故惟平王之東遷時則先臣仇實資依輔
勲在王室今臣重耳率諸侯信大義共先臣之業以同
奬王室惟是廵狩之典不宜久曠故願親舉玉趾照臨
下土式遵先王之舊則豈惟我諸夏列國各修朝覲以
行述職之禮將威靈所被四夷荒服莫不震疊來享來
王其誰敢或後臣重耳敢用稽首再拜以請天王遂狩
于河陽
右諸侯告天子
擬齊桓公請成于魯(王禕)
齊桓公將圖伯諸侯與之旣為會于北杏魯獨後從乃
使請成于魯曰昔文武之造周也時則有若周公及我
先君太公任居股肱有大勲勞於天下是以周公封魯
太公封齊以籓屏周及成王嗣位使召康公錫命太公
曰五侯九伯女實征之以夾輔周室載在盟府世世子
孫其曷敢忘平王之東遷周有衰德我先君僖公屬東
諸侯將修其先職惟魯克念周公之故隱公實與同好
而僖公無禄業用弗就爰及今兹王綱日弛内而兄弟
之國隳廢侯制外則蠻夷猾夏侵敗王略寡君圖惟率
先王之命承先君之志而侯伯之職是修以尊王室外
撫四夷而綏和我諸夏非頼我一二兄弟同心僇力其
曷有濟大國周公之胤祚世秉周禮諸侯之望於是乎
在譬諸衣焉君猶領也網焉君猶綱也大國若惠徼周
公之靈率先諸侯與我同好諸侯其孰有不從於以崇
信明義弘濟大業寡君之願而非所敢望也敢布以請
唯大國實終圖之於是莊公及齊平而盟于柯
擬齊桓公告諸侯盟首止(王禕)
惠王將廢世子鄭而立王子帶齊桓公定其位旣合諸
侯會世子於首止且使管仲言於諸侯曰諸侯之國藩
翰王室猶手足之衞元首王室之寧諸侯之福也昔在
文武父作子述用建王業成康繼之持盈守戒日靖四
方至于厲王躬秉虐德流居于彘而宣王在幼則有召
公虎長而輔之克祗厥紹以中興周則以名之素定故
也天不靖周幽王昏庸溺愛少子伯服將授之位而太
子宜臼實是害宜臼奔申申伯與西戎伐周幽王戰死
諸侯乃舍伯服而立宜臼是為平王平王東遷王室用
微是則王室之不寧由王嗣之建乖其適孽有以致之
抑非我兄弟之能致力於王室亂其曷有敉寧今世子
名則適嗣其猶平王之當立而叔帶效尤伯服將反易
天倫自作不靖以貽王室憂且先王之命曰王後無適
則擇立長貴適賤孽名之正也今我兄弟奉先王之命
會世子而定其位以正名也名者羲之經也義者禮之
宗也禮者政之本也名以正義義以生禮禮以出政政
以立國治之道也王室之治亂靡有生我一二兄弟其
何福如之我兄弟其或名之弗共而棄禮畔義崇慝黨
諐以奸先王之命而啟亂原文武成康之靈如天在上
而猶敢弗虔是棄文武成康之命而以幽厲待吾天子
也我兄弟盍終圖之諸侯乃尋盟
右諸侯相告之辭
擬晉欒枝對楚(王禕)
城濮之役楚子使鬭勃請戰晉文公使欒貞子對且數
楚曰天禍中國而楚焉是肆惟爾楚篳路藍縷以啟山
林翦焉陋荒僻在外服而恃險阻僭竊名號以抗衡于
中夏干戈相尋靡有寧歲王貢之不供王度之不守齊
桓公是以糾合諸侯南向問罪召陵尋盟亦旣悔罪屈
服中國庶其有寧而天未悔禍齊桓即世及兹一紀夷
德無厭復肆為封豕長蛇以薦食上國漢陽諸姬夷滅
殆盡惡積慝稔皇天后土同所憤疾我寡君夏盟是主
以徼福于中國是用悉索敝賦以與楚相周旋惟是楚
君之惠未之敢忘故退避三舍圖以為報楚大夫必將
狃於一戰以决勝負則曲非在我寡君亦惟小惠是徇
而大恥未雪非所以明天常而共王命敢煩二三子戒
爾車乘敬爾君事詰朝相見晉國表裏山河使幸而楚
捷其猶北向楚而敗也雖方城為城漢水為池其亦何
恃惟大夫圖之
擬魯季孫行父對晉遭喪(王禕)
魯文公六年使季文子聘于晉至晉襄公卒晉人辭焉
文子對曰晉主夏盟於今再世大邦小國畏威愳罪歲
時修好孰敢有闕雖然敝邑之徼好于大國則非徒覇
力之是愳也周公唐叔親則兄弟後世子孫繼好修睦
而敢有失墜寡君之嗣位六年之間君臣會盟于晉者
五朝聘于晉者二凡以敦先志昭舊好也夫物以行禮
禮以合好是以行父之來寡君親授之玉俾奉於下執
事庶幾成禮以踐前好今天不弔晉不幸晉君棄羣臣
而大夫以喪故辭使寡君之願不得以遂是因一國之
故而廢二國之好也無乃不可乎行父聞之禮有常有
變變而得宜固為正也執事若徼惠敝邑俾行父得奉
玉帛以薦諸几筵因變而成禮將寡君之心晉君之靈
實鑒臨之二國之好其有厭斁晉人許之成禮乃還
右大夫告列國之辭
文章辨體彙選卷七百七十八
