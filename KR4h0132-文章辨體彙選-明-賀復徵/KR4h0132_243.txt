文章辨體彙選卷二百四十三
明賀復徵編
書三十九
論三區賦役水利書(明歸有光)
有光再拜謹致書明侯執事竊承明侯以本縣十一十
二十三保之田土荒萊居民逃竄歲逋日積十數年來
官於兹土者未嘗不深以為憂而不能為吾民終歲之
計明侯戚然於此下詢芻蕘某生長窮鄉談虎色變安
能默然而已竊惟三區雖隸本縣而連亘嘉定迤東沿
海之地號為岡身田土高阜物産瘠薄不容五谷多種
木綿土人專事紡績周文襄公廵撫之時為通融之法
令此三區出官布若干疋每疋准米一石小民得以其
布上納税糧官無科擾民獲休息至弘治之末號稱殷
富正德間始有以一人之言而變易百年之法者遂以
官布分俵一縣夫以三區之布散之一縣未見其利而
三區坐受其害此民之所以困也夫高阜之地遠不如
低窪之鄉低鄉之民雖遇大水有魚鱉菱芡之利長流
採捕可以度日高鄉之民一遇亢旱彌望黃茅白葦而
已低鄉水退次年以膏沃倍收瘠土之民艱難百倍也
前廵撫歐陽公與太守王公行牽耗之法但於二保三
保低湮水鄉特議輕减而於十一十二十三保高阜旱
區却更增賦前日五升之田與槩縣七八等保膏腴水
田均攤三斗三升五合此蓋一時失於精細而遂貽無
窮之害小民終歲勤苦私家之收或有不能及三斗者
矣田安得不荒逋安得不積此民之所以困也吳淞江
為三州太湖出水之大道水之經流也江之南北岸二百五
十里間支流數百引以灌溉自頃水利不修經河既湮支流
亦塞然自長橋以東上流之水猶駛迨夏駕口至安亭過嘉定
青浦之境中間不絶如綫是以兩縣之田與安亭連界者無
不荒以三區言之吳淞既塞故瓦浦徐公浦皆塞瓦浦塞則
十一十二保之田不收徐公浦塞則十三保之田不收重
以五六年之旱溝澮生塵嗸嗸待盡而已此民之所以
困也生愚妄為執事者計之其一曰復官布之舊乞查
本縣先年案卷官布之徵於三區在於某年其散於一
縣在於某年祖宗之成法文襄之舊税一旦可得而輕
變獨不可以復乎今之賦役册凡縣之官布皆為白銀
矣獨不思上供之目為白銀乎猶為官布乎如猶以為
官布則如之何其不可復也古之善為政者必任其土
之所宜以為貢文襄之意蓋如此即今常州府有布四
萬疋彼無從得布也必市之安亭轉展折閱公私交敝
有布之地不徵其布而必責其銀無布之地不徵其銀
而必責其布責常州以代輸三區之銀則常州得其便
責三區以代輸常州之布則三區得其利此在執事言
於巡撫一轉移之間也其二曰復税額之舊牽耗之法
係蘇州一郡之事生愚未敢僭及姑言今日之易行者
前王公已定耗法均攤之田三斗三升五合歉薄之田
二斗二升既而會計本縣薄田太多而三十六萬之外
乃增餘積米數千王公下有司再審歉薄之田均攤歎
千之米此王公之意欲利歸於下也有司失於奉行如
三區者終在覆盆之下而所存餘積之米遂不知所歸
欲乞查出前項餘積作為正粮而减三區之額復如其
舊此則無事紛更而又有以究王公欲行而未遂之意
矣夫加賦至三斗而民逋日積實未嘗得三斗也復舊
至五升而民以樂輸是實得五升也其於名實較然矣
既减新額又於逃戸荒田開豁存糧照依開墾荒田事
例召募耕種數年之間又必有甦息之漸也其三曰修
水利之法吳淞江為三吳水道之咽喉此而不治為吾
民之害未有已也先時言水利者不知本原苟徇目前
修一港一浦以塞責而已必欲自原而委非開吳淞江
不可開吳淞江則崑山嘉定青浦之田皆可墾議者不
究其本因見沿江種蘆葦之利反從而規取其税自舟
直浦索路港諸地悉為豪民之所占向也私占而已今
取其税是教之塞江之道也上流既壅下流安得而不
閼乎生愚為三區之田而欲開吳淞江似近於迂然恐
吳淞江不開數年之後不獨三區而三州之民皆病也
若夫開瓦浦溉十一十二保之田開徐公浦溉十三保
之田此足支持目前下策也生愚聞之古之君子為生
民之計必不肯拘攣於世俗之末議而决以敢為之志
况此三區本縣蕞爾之地在明侯之宇下得斗升之水
可以活矣伏願行此三策庶幾垂死而再甦之其有德
於吾民甚大又今旱魃為灾明侯昔日車馬所通瀕河
人跡所至之處禾稼僅有存者至於腹裡無復青草近
經秋潦往往千畆之田枯苗數莖隨水蕩漾而已救荒
之策免租之議此如拯溺捄焚尤不可緩者又今三區
無復富戸所充糧役不及中人之産賠貱之累尤不忍
言乞念顛連無告之民照弘治間例及太守南岷王公
新行事例免其南北運庫子馬役解戸之類此亦可以
少紓目前之急也唯明侯留意焉
論禦倭書(歸有光)
某廢棄山林之日已久天下之事非分之所宜言者顧
自以世受國恩身在江湖不敢一日而忘魏闕之下况
今倭奴逆天悖暴實吾父兄子弟百年之仇恥辱明公
惓惓下問一得之愚敢不自竭伏見天子哀憫元元誕
布德音明公以股肱耳目之重臣膺兹簡命俾執玉帛
告祭東海之神精誠昭格百靈效順龜鱉小醜當知無
遁逃之所矣昔裴晉公李中丞嘗受視師之命不旋踵
而元濟就擒劉禎授首克成淮蔡澤潞之功况我聖朝
之威靈萬萬於有唐而明公之所以自待者豈自處裴
李之下哉故宜詳延博采不遺於芻蕘之賤也某不敢
為汎說以瀆明聽姑就今日用兵之勢言之自倭奴入
寇於今三年虔劉我人民滛汚我婦女焚蕩我屋廬有
司嬰城而自保軍衛莫之誰何盻盻焉視彼重裝滿載
得氣而去徒諉曰無兵猶可也今各省之兵四集無慮
十萬屯聚境上區區殘息遊魂滅此而朝食可也而至
今相持未見有必戰之計老子曰師之所處荆棘生焉
故善者果而已矣孫子曰久暴師則國用不足鈍兵挫
銳屈力殫財則諸侯乘其敝而起故兵聞拙速未睹巧
之久也今若是不幾於鈍乎豈老子之所謂果乎議者
謂此寇不宜與之戰在坐而困之此固一說也然窮天
下之精兵散甲士於海上曠日彌月而久不决則所謂
困者在我矣是不可不察也則今日之計宜於速戰而
已然兵有分有合徒厚集其衆於一而不為之列屯要
害廣布形勢則賊之所出必視吾無備之處而為之走
集是宜觀地之要以擬其潰吳越之地瀕於大海海口
之可通者數路而已既不能把扼而使之突入三江五
湖之間要害之可守者數處而已又不能按據而使之
横潰則將何為而可也某以為賊在川沙兵之所向能
保其敗於東不潰於西耶政其外不潰於内耶故太湖
之口可屯也三泖之口可屯也吳淞江之中道可屯也
某嘗循行江上問所謂滬瀆壘者知昔人禦寇之遺跡
即如此壘正在蘇松二府之中賊得至此則蘇州松江
諸縣無日不危也故為屯壘不獨可以拒賊之入路又
可以為州縣之聲援也昨者黃岡涇之捷斬首之多以
前所未有然賊復東出則賊鋒雖挫於五湖之上而蠻
烟復接於九峯之間矣由此言之分屯其可後乎往賊
攻州而府不救攻縣而州不救劫掠村落而縣不救府
如無州州如無縣縣如無村落僅僅自保於一城之中
如與人鬭而束其手足絶其黨而孤立如之何能自存
也幸而此賊在於抄掠而已設有長驅之志孰能禦之
是唇齒俱亡首尾衡决矣即使徒以保城為功而置百
里生民於度外為人父母何以為心况京畿千里之地
蕩然無藩籬之限兵之失勢莫甚於此此其不可一也
凡王者之師未有不分别其逆順離散其黨與者今閩
浙亡命與諸島之夷固所必誅若吾民所在被其係累
而髠之以為前行以餌吾師嘗聞我軍斬首寇二百餘
其間止有一二為真賊者則臨陣之際豈可不辨其真
偽明購賞格開示丹青生活之信古之用兵能使賊為
吾用而今驅之使為賊此其不可二也聚天下之兵而
軍政不立斷斬不行鹵掠不禁前者方䧟陣後者已奔
佚是民有百走退死之心而無一前進生之計且所謂
營壘行陣間諜兵械與夫分數形名虚實竒正之說兵
家之所常言悉置而不講此其不可三也故今日之兵
在於决機而分屯以佐其勢又當戒飭州縣之吏不宜
以閉塞城闉為上策百姓之逃歸者不可逆以奸細而
禁錮誅戮之至於誅賞軍令之大今之所調襍以中外
宜示吾國之紀律不可為敵人所笑如是而戰不勝賊
不滅者未之有也然今雖以殄滅為期而經略措置非
數十年不能安寧且敵性貪殘狃於鹵獲之利雖有懲
艾不能保其不來夫自正統以來殆將百年及今而發
如人之疾病一旦發作豈得遽止故宜考求宣德正統
之間前之所以侵盜而無已後之所以頓息而不來則
有以知其故矣永樂中廣寧伯鎮守遼東築城金線島
之西北夜見東南海島中火光即知寇至邀擊之擒斬
無遺以是寇不敢入境蓋彼懸度大海經以旬月非風
候不行又不能多齎糧餉賊未到岸往往饑罷兵法無
負於水而迎客無迎水流獨於禦倭宜反而用之必迎
水逆擊不使上岸此必盡之術也舍是則由外海而入
内海由海入港由港入城郭如今日必至之害矣謂宜
振飭祖宗之法自廣閩浙淮以至遼東修沿海列衛之
政則兵不必别調也舉都司備倭之職則將不必别選
也不然而恃客兵客兵不可久居設使撤還賊將復至
周旋不已是兵無時而息也而民亦殫矣議者又謂宜
開互市弛通番之禁此尤悖謬之甚者百年之寇無端
而至誰實召之元人有言古之聖王務修其德不貴遠
物今又往往遣使奉朝旨飛舶浮海以與外國互市是
利於遠物也遠人何能格哉此在永樂之時嘗遣太監
鄭和一至海外然或者已疑其非祖宗禁絶之旨矣况
亡命無藉之徒違上所禁不顧私出外境下海之律買
港求通勾引外國釀成百年之禍紛紜之論乃不察其
本何異揚湯而止沸某不知其何說也唯嚴為守備雁
海龍堆截然中外之防賊無所生其心矣某身罹寇難
以與鄉邑父老熟計之此言或有近於理幸賜採擇而
行之
上王相公(趙用賢)
頃讀臺中二䟽耑攻李少卿而并中子道純甫乃獨不
斥及於賢然賢實為罪首特以稍遠耳目故僅免唇齒
耳賢安敢幸一不挂名彈章遂默默低頭就此籠絡耶
少卿曩時排擊大憝真有社稷之功亦幾蹈鼎鑊之險
及今事成而議其後始見為易耳有如巨鐺偃然握柄
即諸為富貴計者無不得然成何等朝廷耶少卿之過
坐語言不謹急於呈能所坐亦微何至如所云云汚衊
已甚寧當為人今或指名故黨者輙誓為摉抉隠伏刻
削無仁恩何獨攻少卿諸人輙以為中窽綮快時論羣
起而相然耶少卿今日之事乃起周元孚一䟽聞元孚
䟽出所以搆之者百方皆竒詭縱橫非控揣所及人蓋
徒知此為禍始而不知禍實胚胎於司寇公之一論也
司寇公果如疏所云耶抑不如疏所云耶先生當有定
衡則李少卿猶在可原之列矣至如吳沈二君忠言正
色偘偘為國江御史直方蹇蹇真有匪躬之節而皆横
被攻謫旁觀嬉笑自以為得居此竒貨是何心哉諸君
之失在持論太露責人太詳求治太急自任太過以此
責諸君當抑首受罪今徒以隠度論此將張頤頷樹黨
與急得獵進遂握樞要盡剪其所私惡植其所私喜不
去私黨則是非不分别議論不歸一是矣然此亦以隠
度論彼皆背公死黨感疇昔者之遇而必逞怒於攻疇
昔者之人陽闔隂闢指令頤氣之間坐幸剽剥之及蹤
跡往往右袒亦非無據彼以隠論此亦以隠論然則是
非議論何從而不紛紛耶夫此諸人悉數之不盈四五
易盡也又况孤立一意無奥援於上無私黨於下無深
思巧術以自固勢亦易去也所藉者上之篤信而深維
之耳世之側目而羣誹於此數人者皆曰不能安分不
能守默固諸人之罪然未嘗挾名高而營私利也未嘗
恃意氣而肆干托也未嘗立門戸而招權寵也即有可
否要為正論即有同異要為無私今責以不能安常待
時嘵嘵焉取衆尤而無補於事此為諸人自謀誠不可
耳昔者范希文自做秀才時便以天下為已任其為小
官章䟽何止數十至居母憂而猶上陳封事蘇子瞻自
起團練入朝又當司馬公秉政其所爭論不遺纖悉何
當時不如今日之非而後世猶有正人君子之褒耶然
則諸人或專於報主而拙於謀身乎未可知也且諸人
者皆有資望可循又有地位可據豈不知少為濡忍旦
夕尊顯即用思一展其藴蓄亦豈不知循嘿於斯須者
之可得哉乃顧為非分之爭而邀立至之禍舍必得之
計而營自窮之策諸人雖愚未必至此先生試窮極根
株而一炤察之斷不能逃於至公至明之見也賢謬托
平日知愛遂敢極意肆口不知忌諱罪我知我亦惟先
生裁量若賢氣質之偏不能融化先生固已諗知之而
自度非用世之資又有不待世人之共棄而後知者當
置勿論可也
與趙儕鶴(趙用賢)
日辱兄遺教謂當陸沉以俟忘仕與止而一付運於天
地之亨屯甚善教語敢不刳心以聽苐云陸沉者必有
歸著處若不得歸著此便是心幕榮祿假無不可之說
占地步以自恣耳必非聖賢立心處世一叚真意也方
今天下議論一涉利達名場則曰且姑與逶迤勿過激
取疑至事涉關係輙又曰須從容隠忍乃所以成事其
究不過一依回而旋且脱手此習已入人骨髄往往得
利以去弟亦不敢盡辯審如是凡為官者必無一可去
之日即有鞠躬盡瘁出身犯難者且當以壊事目之必
依阿相仗濡忍回互而後以為任亨屯之運得大人之
用耶學術人心至此最高明者亦溺其說弟愚不敢信
竊謂吾人行止必當求所自安處欲去必真能忘爵禄
欲仕必真能效一職比一官不以負朝廷之任使其得
失毁譽一付之造物而吾不置欣戚其中斯為得耳若
以大愚大惑自居而待造化之技盡稍一失足便落近
來頑鈍窟裏此弟所以能執硜硜之諒而不欲效世人
混托無不可之說也弟非敢愎教自是竊以為今日真
有志於為君子者必計得歸著何處然後可任運以為
仕止耳此意惟熙亭兄得之最真亦惟吾丈可聞此說
而不色忤也
寄王相公(馮琦)
自閣下歸後世事凡幾更矣大抵持正易激持祿易隨
以激繼激益忼慨論列前與後相迸而禍益烈如東漢
以杜喬繼李固以陳蕃繼黃瓊是已以隨繼激惟人主
所欲為噤不敢出一語人主以為忠順無忤遂謂人臣
禮合如此而恨前之激者益深如以孔光繼王嘉以胡
廣繼杜喬是已自三年以來士大夫遇事輙言甚或求
多於事之外及雷霆一摧折而向之激昂者一變為緘
默再變為㢲懦緘默㢲懦不過不言而已勢又將變而
言言則順人主意向承權貴風旨宇宙之大無所不有
矣即如部署執持亦有太過不近人情者執持而見詘
亦將變而詭隨無復有為國家守法者大略其言其執
皆謂可以得名名可以得官及見摧折不已漸成禁錮
名不可以得官則名亦非所恤不在緘口結舌之風成
抑且塗面裸形之事出矣往時小臣喜攻大臣大臣急
於自保故大臣惟患小臣之有言小臣惟恨大臣之有
權今言與權兩去小臣與大臣兩詘舉盤巵而奉之中
人誰實為之主上聰明神聖誰敢奸法然上太威嚴下
太隔絶有獨斷無兼聽五官之計寧能日聽悉覽左右
乃更隂陽上下而操其從臾激發之術則今日之獨斷
恐更成後日之旁落耳夫破的者矢發矢者弦發弦者
决佽决者指弦雖有待而發然矢實出於弦今羣然一
詞盡歸之决與指更不關弦矢事官儼然坐堂皇而謂
發蹤由吏則官豈有不怒者夫惟怒可以不案事之虚
實不論情之輕重使人主自與言者為敵而已之事可
以不問不辨故奸人嘗欲激人主之怒而言者適中其
所深忌此受攻者所以愈急而愈親攻之者彌衆而彌
相蹈藉者也往歲閣部相持大臣言官相爭一切斥逐
禁錮之事濬其流而揚其波今日言官部司幾空署矣
豈遂無槩其中而僅一䟽一揭以塞觀聽是衆之所非
夫衆之所摧衆之所摧政地不能芘也勢不能無借援
於内内又借策於外中外之黨合結納之形成將來更
進用事事不關决於相雖欲開一言可得乎夫天下未
嘗無異事也患在以異為常當其異也且疑且駭及其
習以為常視為固然而後因循漸漬以至於亂往時中
旨用陪推者以為異今以為常往時一缺遲月餘不補
以為異今空其官逾年以為常往時逐一言官羣起而
爭今連翩去國數十人以為常往時言官因論人而去
所論者踧踖不寧上疏力救今以危詞激上怒逐十餘
人而恬然安之以為常往時朝政有闕失皆責備輔臣
以為不言言矣又以為不力今相習為依阿淟涊容容
自保以為常以前可驚可愕今皆以為常事無足異而
又有異者繼之竊恐後日又以今日為不奇而出於今
日之外則愚未敢料事之所竟也上下隔矣政本輕矣
言路塞矣法宫之中獨有左右左右亦人人自危毛髮
淅洒重足而立至尊孤立於上而大臣未有焦勞為國
家忠計者近獨見一疏耳朝廷置公卿輔弼而直言乃
出一中人殆魯連所謂三晉大臣不如鄒魯之僕妾也
要之數年以來前持正而稍激今持祿而稍隨今昔相
提而論則後彌見其順而前彌見其忤此所以久安而
閣下一去至今未復也自入都來嘗懷歸計於時事不
復措意遂成三緘聊為閣下一吐所見聞亦以當一夕
坐談耳
答吕新吾(馮琦)
不奉翰札三年於兹知門下不欲輕以刺通長安客耳
使者來乃知門下不以長安客例視不佞也甚厚甚厚
門下榮晉行省儼然尊重矣而羣望未厭士大夫皆望
門下即拜中丞而不佞竊以為行省故不减中丞重也
古人外臺行省皆與内比肩地方事並取裁决即國初
亦然自直指出而外臺之重損中丞出而行省之職侵
且如陜西一省兩司之上有巡撫有總督又有經略大
臣不知古人行省原不减中丞昔之總督即今之經略
今以地方官不足信而假中朝之銜以為重久之亦為
地方官矣則又出中朝之尊貴者以臨之禮節滋繁文
移滋費而彼此牽制不得行其意功成則衆任之事敗
而罪亦不獨加也彼此相仗相委視蔭玩日其原皆出
於此如古人凡事皆屬二千石而刺史紏彈不法事猶
治也今於二千石刺史增官數等而事反不治此其病
不在設官矣且論政體原出自行省外臺而直指紏察
之以其身在事外也今事事皆關白直指則直指反身
在事内非紏察之旨而行省外臺亦稍失其職矣事相
沿已久今雖議亦無所施聊相與論古今任官之體耳
來諭問不佞進修之益及胤嗣之兆過許楚錄而索近
作誠自慚愧未有以復也長安散吏供奉餘暇方欲小
休而士大夫輙以此相役既為世人不得不為世人語
而非其意也藁皆棄去不存且恨不得焚却筆硯耳讀
風憲約一書盡得情持法體凜然登車攬轡之志此何
必减内臺重耶我知門下所以為行省矣
擬上督府書(徐渭)
聞賊新來失路期速走脱境宜委狡猾者一二人若逃
徙狀使其為虜鄉導左其路而預伏選兵於阻隘以待
此上算也今既已無及矣乃生昨至高埠進舟賊所據
之處觀覽地形及察之人事至熟且悉衆以為賊自海
邊經數百里來入死地無積食利於速戰不利於持久
不知我兵暴烈日觸炎氣食宿飯飲濁河衣不解帶經
六晝夜使舟數日不决強者必病弱者必死且盡卒而
萃於一處使他賊至或相應更何以支由此言之則吾
兵亦利速戰不利持久也衆又以為賊據高樓阻林木
既逸且險民徙者大家倉卒宜必遺數十石之積使再
持數日則我兵自困而瓦解利於持久不利於速戰不
知我兵入戰則阻林木涉汙田可以往難以返又法令
素弛強者爭退弱者斃逐由此言之則我兵亦利持久
不利速戰也夫共有其害者則必共有其利故不欲速
我則已苟欲制速戰之利生昨觀東北二面阻水甚闊
雖南面稍狹而三面水陸之兵分布既密警戒亦嚴獨
西南水甚狹可徒涉而夾岸之林循水而隘且以岸西
之田一望不盡出外之水又復闊甚我兵恃此不備而
賊據高窺視遂亦無心於西試能乘夜遣壯士三十人
銜枚徹首足裹綠衣混草木色匍匐出深苗渡狹水伏
西林中却遣壯士三十人從南渡與戰徉走而伏發東
北二面亦各三十人鼓噪繼進彼如空樓而逐北軍入
據其樓東軍横斷其歸徉走者轉戈北向三夾而擊蔑
不濟矣此之謂速戰之利故不欲持久則已苟欲制持
久之利生昨觀墳原之木蔽野斬其榦以搆架取其葉
以為蓋四分千人每一分舟巡則息三分其中舟巡與
息者各制四面吹號約某面有警則某面掉擊不必馳
白中軍徒增勞緩而潔食清汲除穢余餌吾千人之名
既章即使他賊至密撤半以往亦無不可至其西方闊
遠不煩兵守亦宜遮蔽數十空舟若凉厰然而使一二
人乘單舸循岸匿以上下動旗鼓以疑其心不越數日
賊必饑疲偷渡讓使中流邀而擊之亦蔑不濟矣此之
謂持久之利由前而言則兵法所謂攻其無備出其不
意是也由後而言則兵法所謂先為不可勝以待敵之
可勝是也此之謂兩利不然必有兩害惟明公其裁之
與顧益卿(王穉登)
前御史中丞永嘉王公諍清強廉直羔羊素絲潛虬在
壑風雲自異前觀察使督學何公鏜抗志巖阿履道敦
素白駒致逍遥之慕黃鵠興横絶之慨山人永嘉康從
理高亮明信含貞體和早游京邑索五斗而非願晩棲
畎畮種一頃以自娛温州衛指揮劉懋功經笥與武庫
齊探儒術將隂符並貯驥未老也長懷伏櫪之嗟魚則
枯矣不忘過河之泣永嘉簿晉陵李仕沾沾同於魏其
諤諤比之趙舍白地明光袴負版而均惜邯鄲材人婦
厮養而偕憐此諸君者顯隠殊趣榮庳絶等皆可以稱
清朝之吉士南國之佳人摣梨異味而為果皆珍杞漆
别株而論材競美誠無忝浚邑之干旄不辱酒泉之鐘
鼓者也
文章辨體彙選卷二百四十三
