文章辨體彙選卷五百六十四
明賀復徵編
記五(祠堂)
徐孺子祠堂記(宋曾鞏)
漢元興以後政出宦者小人挾其威福相煽為惡中材
顧望不知所為漢既失其操柄紀綱大壊然在位公卿
大夫多豪傑特起之士相與發憤同心直道正言分别
是非白黑不少屈其意至於不容而織羅鉤黨之獄起
其執彌堅而其行彌勵志雖不就而忠有餘故及其既
歿而漢亦以亡當是之時天下聞其風慕其義者人人
感慨奮激至於解印綬棄家族骨肉相勉赴死而不避
百餘年間擅強大覬非望者相屬皆逡廵而不敢發漢
能以亡為存盖其力也孺子於時豫章太守陳蕃太尉
黃瓊辟皆不就舉有道拜太原太守安車備禮召皆不
至蓋忘已以為人與獨善於隠約其操雖殊其志於仁
一也在位士大夫抗其節於亂世不以死生動其心異
於懷祿之臣遠矣然而不屑去者義在於濟物故也孺
子嘗謂郭林宗曰大木將顛非一繩所維何為棲棲不
遑寧處此其意亦非自足於邱壑遺世而不顧者也孔
子曰顔回用之則行舍之則藏惟我與爾有是夫孟子
亦稱孔子可以進則進可以止則止乃所願則學孔子
而易於君子小人消長進退擇所宜處未嘗不惟其時
則見其不可而止此孺子之所以未能以此而易彼也
孺子姓徐名穉孺子其字也豫章南昌人按圖記章水
北遶南昌城西歴白社其西有孺子墓又北歴南塘其
東為東湖湖南小洲上有孺子宅號孺子臺吳嘉禾中
太守徐熙於孺子墓隧種松太守謝景於墓側立碑晉
永安中太守夏侯嵩於碑旁立思賢亭世世修治至拓
跋魏時謂之聘君亭今亭尚存而湖南小洲世不知其
嘗為孺子宅又嘗為臺也予為太守之明年始即其處
結茅為堂圖孺子像祠以中牢率州之賓属拜焉漢至
今且千歲富貴湮滅者不可稱數孺子不出閭巷獨稱
思至今則世之欲以智力取勝者非惑歟孺子墓失其
地而臺幸可考而知祠之所以示邦人以尚德故并采
其出處之意為記焉
撫州顔魯公祠堂記(曾鞏)
贈司徒魯郡顔公諱真卿事唐為太子太師與其從父
兄杲卿皆有大節以死至今雖小夫婦人皆知公之為
烈也初公以忤楊國忠斥為平原太守知安禄山必反
為之備禄山既舉兵公與常山太守杲卿伐其後賊之
不能直闚潼關以公與杲卿撓其勢也在肅宗時數正
言宰相不悦斥去之又為御史唐旻所搆連輙斥李輔
國遷太上皇居西宫公首率百官請問起居又輙斥代
宗時與元載争論是非載欲有所壅蔽公極論之又輙
斥楊炎盧杞既相德宗益惡公所為連斥之猶不滿意
李希烈䧟汝州杞即以公使希烈希烈初慚其言後卒
縊公以死是時公年七十有七矣天寶之際久不見兵
禄山既反天下莫不震動公獨以區區平原遂折其鋒
四方聞之争奮而起唐卒以振者公為之倡也當公之
開土門同日歸公者十七郡得兵二十餘萬由此觀之
苟順且誠天下歸之矣自此至公歿垂三十年小人繼
續任政天下日入於弊大盗繼起天子輙出避之唐之
在朝臣多畏怯觀望能居其間一忤於世失所而不自
悔者寡矣至於再三忤於世失所而不自悔者盖未有
也若至于起且仆以至於七八遂死而不自悔者則天
下一人而已若公是也公之學問文章往往雜於神仙
浮圖之說不皆合於理及其奮然自立能至於此者盖
天性然也故公之能處其死不足以觀公之大何則及
至於勢窮義有不得不死雖中人可勉焉况公之自信
也歟惟歴忤大姦顛跌撼頓至於七八而始終不以死
生禍福為秋毫顧慮非篤於道不能如此此足以觀公
之大也夫世之治亂不同而士之去就亦異若伯夷之
清伊尹之任孔子之時彼各有義夫既比於古之任者
矣乃欲睠顧回隠以市於世其可乎故孔子惡鄙夫不
可以事君而多殺身以成仁者若公非孔子所謂仁者
歟今天子至和三年尚書都官郎中知撫州聶君厚載
尚書屯田員外郎通判撫州林君慥相與慕公之烈以
公之嘗為此邦也遂為堂而祀之既成二公過予之家
而告之曰願有述夫公之赫赫不可盖者固不繫於祠
之有無蓋人之嚮往之不足者非祠則無以致其志也
聞其烈足以感人况拜其祠而親炙之者歟今州縣之
政非法令所及者世不復議二君獨能追公之節尊而
事之以風示當世為法令之所不及是可謂有志者矣
宋文丞相祠堂記(明羅倫)
為臣死忠為子死孝一也可以動天地可以感鬼神可
以貫日月可以孚木石可以正萬世之人心立萬世之
天常孟子曰我善養吾浩然之氣以塞乎天地之間夫
殺身成仁舍生取義非浩然塞乎天地之間者能與於
斯乎若宋丞相信國文公是巳公名天祥甫弱冠奉廷
對陳君道之大本經世之急務文思神發萬言立就可
謂天下之大才矣董宋臣主和議公上章乞斬之吕師
元偃蹇傲命公又上章乞斬之賈似道誤國要君公當
制以義裁之勤王詔下重臣宿將縮頸駭汗公提孤兵
獨往當之元次臯亭三宫震動宰相遯荒挺身獨往就
之可謂天下之大勇矣夫慷慨就義決死生於一旦中
人猶或能之若歴履萬死其執彌堅其志彌厲非仁者
其能乎方公之使元詆酋大罵逆賊當死脱京口走真
州如揚州趨高郵抵太通州苗再成逐之李庭芝疑之
外廹於彊敵内煎於饑饉無日而不當死然後遵海道
涉鯨波歸立二主開督南劍敗績於空坑仰藥於潮陽
絶粒於南安當死歴萬死而不死卒之就囚燕獄從容
南向而後死震動天地照耀萬世可謂天下之大忠矣
夫公之忠誠能墮空山之石能通七里之神能作廣陵
之風雨能起絶地&KR1839;荒之敬悚而不能免賈似道之沮
黃萬石之疾李庭芝之疑陳宜中張世傑之忌何也蘇
子曰其所能者天也其不能者人也其斯之謂歟宋之
亡也死國者多矣陸秀夫張世傑死於海李芾死於潭
趙昂發死於池姚訔死於常趙世賞死於洪先君武岡
公開禮死於吉安公制服哭祭之督府行朝死者不可
勝數雖然死矣未有如公之出萬死而後死也微子之
去箕子之囚龍逢比干之諫伯夷叔齊之餓諸葛武侯
之鞠躬盡瘁備於公一身矣自古亡國之臣未有如公
之烈也收宋三百年養士之功立千萬載為臣之極不
在於公乎非仁者之勇浩然而塞乎天地之間者乎公
去今二百年順天祠公於學宫鄉郡祠公於城南公之
子孫祠公於富田富田之祠元季兵變為横民所奪龍
鳳間僉事李公飲冰復之正統間知府陳公本深繼之
景泰間都憲韓公雍奏加諡號錄用子孫今上成化二
年僉憲李公齡來掌學士以公九世孫繼宗入學俾公
鄉人周丕憲割田贍之是皆有功於名教可書故書之
以詔萬世之為人臣者
歲享旌忠廟碑記(楊慎)
旌忠廟祀後唐節度使夏公也公諱魯竒守武信日董
璋反東川攻遂州公在圍城中兵食盡而援不至遂自
剄死公結髮從軍事莊宗早立慬於天下驅馳中原破
勁燕潰驍魏王彦章號千人敵竟成擒於公手及其守
一隅孤城反受困於僮豎豈非天哉傳曰善死者不亡
公善死矣以身殉城以死勤事忠憤之氣凛然千載宜
其赫爲明神廟食一方也歐陽公修五代史以死事傳
之五代之臣在是列者僅十人耳國朝敦重祀典非功
烈昭映史冊者不與大明會典所載全蜀合祀之廟七
而旌忠廟在焉豈陳寶之光景動人畏壘之私相尸祝
班乎土人每歲孟夏五日遠近相率虔以承祀祀儀雜
用社蜡顧未有迎享送神辭縣人士以為請乃衍楚辭
國殤之義摛諸聲刻諸麗牲石用薦歲嘗焉其辭曰
&KR0778;膋蕭兮挹椒醑承肹蠁兮闖神宇神之靈兮毅且雄
精為星兮氣為虹著光景兮如在標晴霞兮彤彤神之
來兮霄曖舒披颯爽兮英風噓紛羽斿兮揚鳥旟置霜
矟兮縶雲駒淵淵兮摐鼓噭噭兮陳竽歌振縷兮舞回
裾神醉止兮奄虞虞神之去兮靈澤下雨霑爼兮霧蒙
斝留我祺兮蕃我禧驅伯強兮逐肥&KR1414;畆栖粟兮箔委
絲菑蕩滌兮休德流滋恢台孟夏兮歲以為期拜神貺
兮神無射思斗城金壁兮奠我邦土我民敬薦兮無絶
終古
文章辨體彙選卷五百六十四
文章辨體彙選卷五百六十四
明賀復徵編
記五(祠堂)
徐孺子祠堂記(宋曾鞏)
漢元興以後政出宦者小人挾其威福相煽為惡中材
顧望不知所為漢既失其操柄紀綱大壊然在位公卿
大夫多豪傑特起之士相與發憤同心直道正言分别
是非白黑不少屈其意至於不容而織羅鉤黨之獄起
其執彌堅而其行彌勵志雖不就而忠有餘故及其既
歿而漢亦以亡當是之時天下聞其風慕其義者人人
感慨奮激至於解印綬棄家族骨肉相勉赴死而不避
百餘年間擅強大覬非望者相屬皆逡廵而不敢發漢
能以亡為存盖其力也孺子於時豫章太守陳蕃太尉
黃瓊辟皆不就舉有道拜太原太守安車備禮召皆不
至蓋忘已以為人與獨善於隠約其操雖殊其志於仁
一也在位士大夫抗其節於亂世不以死生動其心異
於懷祿之臣遠矣然而不屑去者義在於濟物故也孺
子嘗謂郭林宗曰大木將顛非一繩所維何為棲棲不
遑寧處此其意亦非自足於邱壑遺世而不顧者也孔
子曰顔回用之則行舍之則藏惟我與爾有是夫孟子
亦稱孔子可以進則進可以止則止乃所願則學孔子
而易於君子小人消長進退擇所宜處未嘗不惟其時
則見其不可而止此孺子之所以未能以此而易彼也
孺子姓徐名穉孺子其字也豫章南昌人按圖記章水
北遶南昌城西歴白社其西有孺子墓又北歴南塘其
東為東湖湖南小洲上有孺子宅號孺子臺吳嘉禾中
太守徐熙於孺子墓隧種松太守謝景於墓側立碑晉
永安中太守夏侯嵩於碑旁立思賢亭世世修治至拓
跋魏時謂之聘君亭今亭尚存而湖南小洲世不知其
嘗為孺子宅又嘗為臺也予為太守之明年始即其處
結茅為堂圖孺子像祠以中牢率州之賓属拜焉漢至
今且千歲富貴湮滅者不可稱數孺子不出閭巷獨稱
思至今則世之欲以智力取勝者非惑歟孺子墓失其
地而臺幸可考而知祠之所以示邦人以尚德故并采
其出處之意為記焉
撫州顔魯公祠堂記(曾鞏)
贈司徒魯郡顔公諱真卿事唐為太子太師與其從父
兄杲卿皆有大節以死至今雖小夫婦人皆知公之為
烈也初公以忤楊國忠斥為平原太守知安禄山必反
為之備禄山既舉兵公與常山太守杲卿伐其後賊之
不能直闚潼關以公與杲卿撓其勢也在肅宗時數正
言宰相不悦斥去之又為御史唐旻所搆連輙斥李輔
國遷太上皇居西宫公首率百官請問起居又輙斥代
宗時與元載争論是非載欲有所壅蔽公極論之又輙
斥楊炎盧杞既相德宗益惡公所為連斥之猶不滿意
李希烈䧟汝州杞即以公使希烈希烈初慚其言後卒
縊公以死是時公年七十有七矣天寶之際久不見兵
禄山既反天下莫不震動公獨以區區平原遂折其鋒
四方聞之争奮而起唐卒以振者公為之倡也當公之
開土門同日歸公者十七郡得兵二十餘萬由此觀之
苟順且誠天下歸之矣自此至公歿垂三十年小人繼
續任政天下日入於弊大盗繼起天子輙出避之唐之
在朝臣多畏怯觀望能居其間一忤於世失所而不自
悔者寡矣至於再三忤於世失所而不自悔者盖未有
也若至于起且仆以至於七八遂死而不自悔者則天
下一人而已若公是也公之學問文章往往雜於神仙
浮圖之說不皆合於理及其奮然自立能至於此者盖
天性然也故公之能處其死不足以觀公之大何則及
至於勢窮義有不得不死雖中人可勉焉况公之自信
也歟惟歴忤大姦顛跌撼頓至於七八而始終不以死
生禍福為秋毫顧慮非篤於道不能如此此足以觀公
之大也夫世之治亂不同而士之去就亦異若伯夷之
清伊尹之任孔子之時彼各有義夫既比於古之任者
矣乃欲睠顧回隠以市於世其可乎故孔子惡鄙夫不
可以事君而多殺身以成仁者若公非孔子所謂仁者
歟今天子至和三年尚書都官郎中知撫州聶君厚載
尚書屯田員外郎通判撫州林君慥相與慕公之烈以
公之嘗為此邦也遂為堂而祀之既成二公過予之家
而告之曰願有述夫公之赫赫不可盖者固不繫於祠
之有無蓋人之嚮往之不足者非祠則無以致其志也
聞其烈足以感人况拜其祠而親炙之者歟今州縣之
政非法令所及者世不復議二君獨能追公之節尊而
事之以風示當世為法令之所不及是可謂有志者矣
宋文丞相祠堂記(明羅倫)
為臣死忠為子死孝一也可以動天地可以感鬼神可
以貫日月可以孚木石可以正萬世之人心立萬世之
天常孟子曰我善養吾浩然之氣以塞乎天地之間夫
殺身成仁舍生取義非浩然塞乎天地之間者能與於
斯乎若宋丞相信國文公是巳公名天祥甫弱冠奉廷
對陳君道之大本經世之急務文思神發萬言立就可
謂天下之大才矣董宋臣主和議公上章乞斬之吕師
元偃蹇傲命公又上章乞斬之賈似道誤國要君公當
制以義裁之勤王詔下重臣宿將縮頸駭汗公提孤兵
獨往當之元次臯亭三宫震動宰相遯荒挺身獨往就
之可謂天下之大勇矣夫慷慨就義決死生於一旦中
人猶或能之若歴履萬死其執彌堅其志彌厲非仁者
其能乎方公之使元詆酋大罵逆賊當死脱京口走真
州如揚州趨高郵抵太通州苗再成逐之李庭芝疑之
外廹於彊敵内煎於饑饉無日而不當死然後遵海道
涉鯨波歸立二主開督南劍敗績於空坑仰藥於潮陽
絶粒於南安當死歴萬死而不死卒之就囚燕獄從容
南向而後死震動天地照耀萬世可謂天下之大忠矣
夫公之忠誠能墮空山之石能通七里之神能作廣陵
之風雨能起絶地&KR1839;荒之敬悚而不能免賈似道之沮
黃萬石之疾李庭芝之疑陳宜中張世傑之忌何也蘇
子曰其所能者天也其不能者人也其斯之謂歟宋之
亡也死國者多矣陸秀夫張世傑死於海李芾死於潭
趙昂發死於池姚訔死於常趙世賞死於洪先君武岡
公開禮死於吉安公制服哭祭之督府行朝死者不可
勝數雖然死矣未有如公之出萬死而後死也微子之
去箕子之囚龍逢比干之諫伯夷叔齊之餓諸葛武侯
之鞠躬盡瘁備於公一身矣自古亡國之臣未有如公
之烈也收宋三百年養士之功立千萬載為臣之極不
在於公乎非仁者之勇浩然而塞乎天地之間者乎公
去今二百年順天祠公於學宫鄉郡祠公於城南公之
子孫祠公於富田富田之祠元季兵變為横民所奪龍
鳳間僉事李公飲冰復之正統間知府陳公本深繼之
景泰間都憲韓公雍奏加諡號錄用子孫今上成化二
年僉憲李公齡來掌學士以公九世孫繼宗入學俾公
鄉人周丕憲割田贍之是皆有功於名教可書故書之
以詔萬世之為人臣者
歲享旌忠廟碑記(楊慎)
旌忠廟祀後唐節度使夏公也公諱魯竒守武信日董
璋反東川攻遂州公在圍城中兵食盡而援不至遂自
剄死公結髮從軍事莊宗早立慬於天下驅馳中原破
勁燕潰驍魏王彦章號千人敵竟成擒於公手及其守
一隅孤城反受困於僮豎豈非天哉傳曰善死者不亡
公善死矣以身殉城以死勤事忠憤之氣凛然千載宜
其赫爲明神廟食一方也歐陽公修五代史以死事傳
之五代之臣在是列者僅十人耳國朝敦重祀典非功
烈昭映史冊者不與大明會典所載全蜀合祀之廟七
而旌忠廟在焉豈陳寶之光景動人畏壘之私相尸祝
班乎土人每歲孟夏五日遠近相率虔以承祀祀儀雜
用社蜡顧未有迎享送神辭縣人士以為請乃衍楚辭
國殤之義摛諸聲刻諸麗牲石用薦歲嘗焉其辭曰
&KR0778;膋蕭兮挹椒醑承肹蠁兮闖神宇神之靈兮毅且雄
精為星兮氣為虹著光景兮如在標晴霞兮彤彤神之
來兮霄曖舒披颯爽兮英風噓紛羽斿兮揚鳥旟置霜
矟兮縶雲駒淵淵兮摐鼓噭噭兮陳竽歌振縷兮舞回
裾神醉止兮奄虞虞神之去兮靈澤下雨霑爼兮霧蒙
斝留我祺兮蕃我禧驅伯強兮逐肥&KR1414;畆栖粟兮箔委
絲菑蕩滌兮休德流滋恢台孟夏兮歲以為期拜神貺
兮神無射思斗城金壁兮奠我邦土我民敬薦兮無絶
終古
文章辨體彙選卷五百六十四
