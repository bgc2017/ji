文章辨體彙選卷二百八十一
明賀復徵編
序一(以下經類)
吳訥曰爾雅云序緒也序之體始於詩之大序首言
六義次言風雅之變又次言二南王化之自其言次
第有序故謂之序也東莱云凡序文籍當序作者之
意如贈送燕集等作又當隨事以序其實也大抵序
事之文以次第其語善序事理為上近世應用惟贈
送為盛當須取法昌黎諸作庶為有得古人贈言之
義而無枉已徇人之失也徐師曾曰序亦作叙言其
次第有序若絲之緒也又謂之大序則對小序而言
也其為體有二一曰議論二曰叙事宋真氏常分列
于正宗之編其序事又有正變二體至唐柳氏又有
序略之名則其體稍變而其文益簡矣復徵曰序東
西牆也文而曰序謂條次述作之意若牆之有序也
又曰宋真氏文章正宗分議論序事二體今叙目曰
經曰史曰文曰籍曰騷賦曰詩集曰文集曰試錄曰
時藝曰詞曲曰自序曰傳贊曰藝巧曰譜系曰名字
曰社會曰遊宴曰贈送曰頌美曰慶賀曰壽祝又有
排體律體變體諸體種種不同而一體之中有序事
有議論一篇之中有忽而叙事忽而議論苐在閱者
分别讀之可爾
毛詩序(周卜商)
關雎后妃之德也風之始也所以風化天下而正夫婦
也故用之鄉人焉用之邦國焉風風也教也風以動之
教以化之詩者志之所之也在心為志發言為詩情動
於中而形於言言之不足故嗟嘆之嗟嘆之不足故永
歌之永歌之不足不知手之舞之足之蹈之也情發於
聲聲成文謂之音治世之音安以樂其政和亂世之音
怨以怒其政乖亡國之音哀以思其民困故正得失動
天地感鬼神莫近於詩先王以是經夫婦成孝敬厚人
倫美教化移風俗故詩有六義焉一曰風二曰賦三曰
比四曰興五曰雅六曰頌上以風化下下以風刺上主
文而譎諫言之者無罪聞之者足以自戒故曰風至於
王道衰禮義廢政教失國異政家殊俗而變風變雅作
矣國史明乎得失之跡傷人倫之廢哀刑政之苛吟詠
情性以風其上達于事變而懷其舊俗者也故變風發
乎情止乎禮義發乎情民之性也止乎禮義先王之澤
也是以一國之事繫一人之本謂之風言天下之事形
四方之風謂之雅雅者正也言王政之所由廢興也政
有小大故有小雅焉有大雅焉頌者美盛德之形容以
其成功告于神明者也是謂四始詩之至也然則關雎
麟趾之化王者之風故繫之周公南言化自北而南也
鵲巢騶虞之德諸侯之風也先王之所以教故繫之召
公周南名南正始之道王化之基是以關雎樂得淑女
以配君子憂在進賢不淫其色哀窈窕思賢才而無傷
善之心焉是關雎之義也
尚書序(漢孔安國)
古者伏羲氏之王天下也始畫八卦造書契以代結繩
之政由是文籍生焉伏羲神農黃帝之書謂之三墳言
大道也少昊顓頊高辛唐虞之書謂之五典言常道也
至于夏商周之書雖設教不倫雅誥奥義其歸一揆是
故歴代寶之以為大訓八卦之說謂之八索求其義也
九州之志謂之九丘丘聚也言九州所有土地所生風
氣所宜皆聚此書也春秋左氏傳曰楚左史倚相能讀
三墳五典八索九丘即謂上世帝王遺書也先君孔子
生于周末覩史籍之煩文懼覽之者不一遂乃定禮樂
明舊章刪詩為三百篇約史記而修春秋贊易道以黜
八索述職方以除九丘討論墳典斷自唐虞以下迄于
周芟夷煩亂剪截浮辭舉其宏綱撮其機要足以垂世
立教典謨訓誥誓命之文凡百篇所以恢弘至道示人
主以軌範也帝王之制坦然明白可舉而行三千之徒
並受其義及秦始皇滅先代典籍焚書坑儒天下學士
逃難解散我先人用蔵其家書于屋壁漢室龍興開設
學校旁求儒雅以闡大猷濟南伏生年過九十失其本
經口以傳授裁二十餘篇以其上古之書謂之尚書百
篇之義世莫得聞至魯共王好治宫室壊孔子舊宅以
廣其居于壁中得先人所藏古文虞夏商周之書及傳
論語孝經皆蝌蚪文字王又升孔子堂聞金石絲竹之
音乃不壊宅悉以書還孔氏蝌蚪書廢已久時人無能
知者以所聞伏生之書考論文義定其可知者為隸古
定更以竹簡寫之增多伏生二十五篇伏生又以舜典
合於堯典益稷合于臯陶謨盤庚三篇合為一康王之
誥合于顧命復出此篇并序凡五十九篇為四十六卷
其餘錯亂摩滅弗可復知悉送上官藏之書府以待能
者承詔為五十九篇作傳于是遂研精覃思博考經籍
采摭羣言以立訓傳約文申義敷暢厥旨庶幾有補于
將来書序序所以為作者之意昭然義見宜相附近故
引之各冠其篇首定五十八篇既畢會國有巫蠱事經
籍道息用不復以聞傳之子孫以貽後世若好古博雅
君子與我同志亦所不隠也
春秋左氏傳序(晉杜預)
春秋者魯史記之名也記事者以事繫日以日繫月以
月繫時以時繫年所以紀遠近别異同也故史之所記
必表年以首事年有四時故錯舉以為所記之名也周
禮有史官掌邦國四方之事達四方之志諸侯亦各有
國史大事書之于策小事簡牘而已孟子曰楚謂之檮
杌晉謂之乘而魯謂之春秋其實一也韓宣子適魯見
易象與魯春秋曰周禮盡在魯矣吾今乃知周公之德
與周之所以王韓子所見蓋周之舊典禮經也周德既
衰官失其守上之人不能使春秋昭明赴告策書諸所
記注多違舊章仲尼因魯史策書成文考其真偽而志
其典禮上以遵周公之遺志下以明將来之法其教之
所存文之所害則刊而正之以示勸戒其餘則皆即用
舊史史有文質辭有詳略不必改也故傳曰其善志又
曰非聖人孰能修之盖周公之志仲尼從而明之左丘
明受經於仲尼以為經者不刊之書也故傳或先經以
始事或後經以終義或依經以辨理或錯經以合異隨
義而發其例之所重舊史遺文略不盡舉非聖人所修
之要故也身為國史躬覽載籍必廣記而備言之其文
緩其旨遠將令學者原始要終尋其枝葉究其所窮優
而柔之使自求之饜而飫之使自趨之若江海之浸膏
澤之潤渙然冰釋怡然理順然後為得也其發凡以言
例皆經國之常制周公之垂法史書之舊章仲尼從而
修之以成一經之通體其微顯闡幽裁成義類者皆據
舊例而發義指行事以正褒貶諸稱書不書先書故書
不言不稱書曰之類皆所以起新舊發大義謂之變例
然亦有史所不書即以為義者此蓋春秋新意故傳不
言凡曲而暢之也其經無義例因行事而言則傳直言
其歸趣而已非例也故發傳之體有三而為例之情有
五一曰微而顯文見于此而義起于彼稱族尊君命舍
族尊夫人梁亡城緣陵之類是也二曰志而晦約言示
制推以知例參會不地與謀曰及之類是也三曰婉而
成章曲從義訓以示大順諸所諱辟璧假許田之類是
也四曰盡而不汚直書其事具文見意丹楹刻桷天王
求車齊侯獻捷之類是也五曰懲惡而勸善求名而亡
欲蓋而章書齊豹盜三叛人名之類是也推此五體以
尋經傳觸類而長之附于二百四十二年行事王道之
正人倫之紀備矣或曰春秋以錯文見義若此所論則
經當有事同文異而無其義也先儒所傳皆不其然荅
曰春秋雖以一字為褒貶然皆須數句以成言非如八
卦之爻可錯綜為六十四也固當依傳以為斷古今言
左氏春秋者多矣今其遺文可見者十數家大體轉相
祖述進不成為錯綜經文以盡其變退不守丘明之傳
於丘明之傳有所不通皆没而不說而更膚引公羊糓
梁適足自亂預今所以為異專修丘明之傳以釋經經
之條貫必出于傳傳之義例總歸諸凡推變例以正褒
貶簡二傳而去異端盖丘明之志也其有疑錯則備論
而闕之以俟後賢然劉子駿創通大義賈景伯父子許
惠卿皆先儒之美者也末有穎子嚴者雖淺近亦復名
家故特舉劉賈許穎之違以見同異分經之年與傳之
年相附比其義類各隨而解之名曰經傳集解又别集
諸例及地名譜第歴數相與為部凡四十部十五卷皆
顯其異同從而釋之名曰釋例將令學者觀其所聚異
同之說釋例詳之也或曰春秋之作左傳及糓梁無明
文說者以為自衛反魯修春秋立素王丘明為素臣言
公羊者亦云黜周而王魯危行言孫以避當時之害故
微其文隠其義公羊經止獲麟而左氏經終孔丘卒敢
問所安荅曰異乎余所聞仲尼曰文王既沒文不在兹
乎此制作之本意也歎曰鳳鳥不至河不出圖吾已矣
夫蓋傷時王之政也麟鳳五靈王者之嘉瑞也今麟出
非其時虚其應而失其歸此聖人所為感也絶筆於獲
麟之一句者所感而起固所以為終也曰然則春秋何
始于魯隠公荅曰周平王東周之始王也隠公讓國之
賢君也考乎其時則相接言乎其位則列國本乎其始
則周公之祚胤也若平王能祈天永命紹開中興隠公
能弘宣祖業光啟王室則西周之美可尋文武之跡不
墜是故因其歷數附其行事采周之舊以會成王義垂
法將来所書之王即平王也所用之歷則周正也所稱
之公即魯隠也安在其黜周而王魯乎子曰如有用我
者吾其為東周乎此其義也若夫制作之文所以彰往
考来情見乎辭言高則旨遠辭約則義微此理之常非
隠之也聖人包周身之防既作之後方復隠諱以避患
非所聞也子路欲使門人為臣孔子以為欺天而云仲
尼素王丘明素臣又非通論也先儒以為制作三年文
成致麟既已妖妄又引經以至仲尼卒亦又近誣據公
羊經止獲麟而左氏小邾射不在三叛之數故余以為
感麟而作作起獲麟則文止于所起為得其實至于反
袂拭面稱吾道窮亦無取焉
爾雅序(郭璞)
夫爾雅者所以通詁訓之指歸叙詩人之興詠總絶代
之離詞辨同實而殊號者也誠九流之津涉六藝之鈐
鍵學覽者之潭奥摛翰者之華苑也若乃可以博物不
惑多識於鳥獸草木之名者莫近于爾雅爾雅者蓋興
于中古隆于漢氏豹鼠既辯其業亦顯英儒贍聞之士
洪筆麗藻之客靡不欽玩耽味為之義訓璞不揆檮昧
少而習焉沈研鑚極二九載矣雖註者十餘然猶未詳
備並多紛謬有所漏略是以復綴集異聞會粹舊說考
方國之語采謠俗之志錯綜樊孫博關羣言剟其瑕礫
搴其蕭稂事有隠滯援據徵之其所易了闕而不論别
為音圖用袪未寤輒復擁篲清道企望塵躅者以將来
君子為亦有涉乎此也
穀梁傳序(范甯)
昔周道衰陵乾綱絶紐禮壊樂崩彝倫攸斁弑逆簒盜
者國有淫縦破義者比肩是以妖災因釁而作民俗染
化而遷隂陽為之愆度七曜為之盈縮川岳為之崩竭
鬼神為之疵厲故父子之恩缺則小弁之刺作君臣之
禮廢則桑扈之諷興夫婦之道絶則谷風之篇奏骨月
之親離則角弓之怨彰君子之路塞則白駒之詩賦天
垂象見吉凶聖作訓紀成敗欲人君戒慎厥行增修德
政蓋誨爾諄諄聽我藐藐履霜堅冰所繇者漸四夷交
侵華戎同貫幽王以暴虐見禍平王以微弱東遷征伐
不繇天子之命號令出自權臣之門故兩觀表而臣禮
亡朱干設而君權喪下陵上替僣逼理極天下蕩蕩王
道盡矣孔子觀滄海之横流乃喟然而嘆曰文王既沒
文不在兹乎言文王之道喪興之者在已于是就太師
而正雅頌因魯史而修春秋列離黍于國風齊王德于
邦君所以明其不能復雅政化不足以被羣后也于時
則接乎隠公故因兹以托始該二儀之化育贊人道之
幽變舉得失以彰黜陟明成敗以著勸誡拯頽綱以繼
三五鼓芳風以扇遊塵一字之褒寵踰華衮之贈片言
之貶辱過市朝之撻德之所助雖賤必伸義之所抑雖
貴必屈故附勢匿非者無所逃其罪潜德獨運者無所
隠其名信不易之宏軌百王之通典也先王之道既弘
麟感化而来應因事備而終篇故絶筆于斯年成天下
之事業定天下之邪正莫善于春秋春秋之傳有三而
為經之旨一臧否不同褒貶殊致蓋九流分而微言隠
異端作而大義乖左氏以鬻拳兵諫為愛君文公納幣
為用禮榖梁以衛輒拒父為尊祖莊公不納子糾為内
惡公羊以祭仲廢君為行權妾母稱夫人為合正以兵
諫為愛君是人主可得而脅也以納幣為用禮是居喪
可得而婚也以拒父為尊祖是為子可得而叛也以不
納子糾為内惡是仇讐可得而容也以廢君為行權是
神器可得而窺也以妾母為夫人是嫡庶可得而齊也
若此之類傷教害義不可強通者也凡傳以通經為
主經以必當為理夫至當無二而三傳殊說庸得不棄
其所滯擇善而從乎既不俱當則固容俱失若至言幽
絶擇善靡從庸得不並舍以求宗據理以通經乎雖我
之所是理未全當安可以得當之難而自絶于希通哉
而漢興以来瓌望碩儒各信所習是非紛錯凖裁靡定
故有父子異同之論石渠分争之說廢興繇于好惡盛
衰繼之辨訥斯盖非通方之至理誠君子之所歎息也
左氏豓而富其夫也誣榖梁清而婉其失也短公羊辯
而裁其失也俗若能富而不誣清而不短裁而不俗則
深于其道者也故君子之于春秋沒身而已矣升平之
末歲次大梁先君北蕃回軫頓駕于吳乃帥門生故吏
我兄弟子姪研講六籍次及三傳左氏則有服杜之註
公羊則有何嚴之訓釋穀梁傳者雖近十家皆膚淺末
學不經師匠辭理典據既無可觀又引左氏公羊以解
此傳文義違反斯害也已于是乃商略名例敷陳疑滯
博示諸儒同異之說昊天不弔大山其頽匍匐墓次死
亡無日日月逾邁跂及視息乃與二三學士及諸弟子
各記所識并言其意業未及終嚴霜夏墜從弟彫落二
子冺沒天實喪予何痛如之今撰諸子之言各記其姓
名名曰春秋穀梁傳集解
三傳指要序(唐劉軻)
先儒以春秋之有三傳若天之有三光然然則春秋蓋
聖人之文乎聖人之文天也天其少變乎故詩有變風
易有變體春秋有變例變之為義也非介然温習之所
至賾乎其粹者也軻嘗病先儒各固所習互相矛楯學
者凖裁無所豈先聖後經以闢後生者邪抑守文持論
敗潰失據者之過邪次又病今之學者涉流而迷源捨
經以習傳摭直言而不知其所以言此所謂去經緯而
從組繢者矣既傳生于經亦所以緯于經也三家者盖
同門而異戶庸得不要其終以會其歸乎愚誠顓蒙敢
會三家必當之言列於經下撰成十五卷目之曰三傳
指要冀始涉者開卷有以見聖賢之心焉俾左氏富而
不誣公羊裁而不俗穀梁清而不短幸是非殆乎息矣
庶儒道君子有以相期於孔氏之門
龍圖序(宋陳摶)
且夫龍馬始負圖出于羲皇之代在太古之先也今存
已合之位或疑之况更陳其未合之數耶然則何以知
之荅曰於仲尼三陳九卦之義探其旨所以知之也况
夫天之垂象的如貫珠少有差則不成次序矣故自一
至于盈萬皆累累然如繫之于縷也且夫龍圖本合則
聖人不得見其象所以天意先未合而形其象聖人觀
象而明其用是龍圖者天散而示之伏羲合而用之仲
尼默而形之始龍圖之未合也惟五十五數上二十五
天數也中貫三五九外包之十五盡天三天五天九并
十五之用後形一六旡位又顯二十四之為用也兹所
謂天垂象矣下三十地數也亦分五位皆明五之用也
十分而為六形坤之象焉六分而幾四象地六不配在
上則一不用形二十四在下則六不用亦形二十四後
既合也天一居上為道之宗地六居下為氣之本天三
幹地二地四為之用三若在陽則避孤隂在隂則避寡
陽大矣哉龍圖之變岐分萬塗今略述其梗槩焉
中庸章句序(朱熹)
中庸何為而作也子思子憂道學之失其傳而作也蓋
自上古聖神繼天立極而道統之傳有自来矣其見於
今則允執厥中者堯之所以授舜也人心惟危道心惟
微惟精惟一允執厥中者舜之所以授禹也堯之一言
至矣盡矣而舜復益之以三言者則所以明夫堯之一
言必如是而後可庶幾也盖嘗論之心之虛靈知覺一
而已矣而以為有人心道心之異者則以其或生於形
氣之私或原於性命之正而所以為知覺者不同是以
或危殆而不安或微妙而難見耳然人莫不有是形故
雖上智不能無人心亦莫不有是性故雖下愚不能無
道心二者雜於方寸之間而不知所以治之則危者愈
危微者愈微而天理之公卒無以勝夫人欲之私矣精
則察夫二者之間而不襍也一則守其本心之正而不
離也從事於斯無少間斷必使道心常為一身之主而
人心每聽命焉則危者安微者著而動静云為自無過
不及之差矣夫堯舜禹天下之大聖也以天下相傳天
下之大事也以天下之大聖行天下之大事也而其授
受之際丁寧告戒不過如此則天下之理豈有以加於
此哉自是以来聖聖相承若成湯文武之為君臯陶伊
傅周召之為臣既皆以此而接夫道統之傳若吾夫子
則雖不得其位而所以繼往聖開来學其功反有賢於
堯舜者然當是時見而知之者惟顔氏曾氏之傳得其
宗及曾氏之再傳而復得夫子之孫子思則去聖遠而
異端起矣子思懼夫愈久而愈失其真也于是推本堯
舜以来相傳之意質以平日所聞父師之言更互演繹
作為此書以詔後之學者蓋其憂之也深故其言之也
切其慮之也遠故其說之也詳其曰天命率性則道心
之謂也其曰擇善固執則精一之謂也其曰君子時中
則執中之謂也世之相後千有餘年而其言之不異如
合符節歷選前聖之書所以提挈綱維開示藴奥未有
若是其明且盡者也自是而又再傳以得孟氏為能推
明是書以承先聖之統及其沒而遂失其傳焉則吾道
之所寄不越乎言語文字之間而異端之說日新月盛
以至老佛之徒出則彌近理而大亂真矣然而尚幸此
書之不泯故程夫子兄弟者出得有所考以續夫千載
不傳之緒得有所据以斥夫二家似是之非盖子思之
功于是為大而微程夫子則亦莫能因其語而得其心
也惜乎其所以為說者不傳而凡石氏之所輯錄僅出
於其門人之所記是以大義雖明而微言未析至其門
人所自為說則雖頗詳盡而多所發明然倍其師說而
淫於老佛者亦有之矣熹自蚤歲即嘗受讀而竊疑之
沉潜反覆盖亦有年一旦恍然似有以得其要領者然
後乃敢會衆說而折其中既為定著章句一篇以竢後
之君子而一二同志復取石氏書刪其繁亂名以輯略
且記所嘗論辨取舍之意别為或問以附其後然後此
書之旨支分節解脈絡貫通詳略相因巨細畢舉而凡
諸說之同異得失亦得以曲暢旁通而各極其趣雖於
道統之傳不敢妄議然初學之士或有取焉則亦庶乎
行遠升高之一助云爾
周禮訂義序(真德秀)
周禮之難行於後世也久矣不惟難行而又難言然則
終不可行乎曰有周公之心然後能行周禮無周公之
心而行之則悖矣然則終不可言乎曰有周公之學然
後能言周禮無周公之學而言之則戾矣孟子曰周公
思兼三王以施四事其有不合者仰而思之夜以繼日
幸而得之坐以待旦公之心禹湯文武之心而其學則
禹湯文武之學也以此之心布而為政以此之學著而
為書故能為成周致太平而為萬世開太平蓋自古祻
亂之源非一而大略有四焉君心縦於逸樂而羣下不
敢言也賢才壅於疏逖而在位非其人也元元愁痛而
上不聞蔽耳目之近而遠弗察也六官之屬凡能尊人
主以侈欲者一以冢宰統之三公之論道師保氏之詔
諫又皆以輔導為職而君者立於無過之地矣士之有
德行道藝者民自興之而因使長與治焉修於家者莫
不達於朝廷則人才無陸沈天官弗私予矣居民有法
養民有政斂民有制刮民有典舉天下疲癃惸獨無不
樂其生者又自王畿之近至於六服之遠地之相去或
千萬里而情之相通如一家凡此皆禹湯文武之政公
之所思而得者畢著於此書非有公之心者其能行非
有公之學者其能言乎新室盗也宇文狄也其所經營
皆自私也志先王之道者莫如唐太宗然無端身刑家
之本而欲觀井田議封建宜其卒莫能行也自劉歆用
之既悖儒者譁而攻之王安石用之復悖儒者又譁而
攻之曰周禮不可行也吁歆之王田安石之衆府直竊
其一二以自益爾安得累吾聖經耶彼何休者指以為
六國隂謀之書既幾於非聖無法而近世之闢荆舒者
又謂其廢孔子之春秋用劉歆之周禮也獨不思春秋
固出於周禮耶使周禮常行於天下則春秋不作矣盖
後世之行周禮者其悖如彼而言者又甚戾如此故曰
不惟難行而又難言也鄭賈諸儒析名物辨制度不為
無功而聖人微指終莫之睹惟洛之程氏關中之張氏
其所論說不過數條獨得聖經精微之藴蓋程張之學
公之學也有公之學故能得公之心而是書所賴以明
也永嘉王君次點其學本於程張而於古今諸儒之說
莫不深究著為訂義一編用力甚至然未以為足也方
將早夜以思深原作經本指以曉當世其心抑又仁矣
以是心而為是學周禮一書其遂大明矣乎嗚呼使是
書而果大明在上者以周公之心行三王之事則太平
之路開禍亂之源塞豈空言哉予嘉次點之志故為序
於篇端而勉使益用力焉紹定五年閠九月甲戌建安
真某書
大學衍義序(真德秀)
臣始讀大學之書見其自格物致知誠意正心修身齊
家至于治國平天下其本末有序其先後有倫蓋嘗撫
卷三嘆曰為人君者不可以不知大學為人臣者不可
以不知大學為人君而不知大學無以清出治之源為
人臣而不知大學無以盡正君之法既又考觀在昔帝
王之治未有不本之身而達之天下者然後此書所陳
實百聖傳心之要典而非孔氏之私言也三代而下此
學失傳其書雖存槩以傳記目之而已求治者既莫之
或考言治者亦不以望其君獨唐韓愈李翺常舉其說
見於原道復性之篇而立朝論議曾弗之及蓋自秦漢
以後尊信此書者惟愈及翺而亦未知其為聖學之淵
源治道之根祗也况其他乎臣嘗妄謂大學一書君天
下者之律令格例也本之則必治違之則必亂近世大
儒朱熹嘗為章句或問以析其義寧皇之初入侍經帷
又嘗以此書進講願治之君儻取其書玩而繹之則凡
帝王為治之序為學之本洞然於胸次矣臣不佞竊思
所以羽翼是書者故剟取經文二百有五字載於是編
而先之以堯典臯謨伊訓與思齊之詩家人之卦者見
前聖之規模不異乎此也維之以子思孟子荀况董仲
舒揚雄周敦頥之說者見後賢之議論不能外乎此也
(以上論帝王為治之序)堯舜禹湯文武之學純乎此者也商高宗
周成王之學庶幾乎此者也漢唐賢君之所謂學已不
能無悖乎此矣而漢孝元以下數君之學或以技藝或
以文辭則其謬乎此者也上下數千載間治亂存亡皆
繇是出臣故斷然以為君天下之律令格例也雖然人
君之學必知其要然後有以為用力之地蓋明道術辨
人才審治體察民情者人君格物致知之要也崇敬畏
戒逸欲者誠意正心之要也謹言行正威儀者修身之
要也重妃匹嚴内治定國本教戚屬者齊家之要也四
者之道得則治國平天下在其中矣每條之中首以聖
賢之明訓參以前古之事蹟得失之鑑炳焉可觀昔時
入侍邇英蓋嘗有志乎是比年以来屏居無事乃得繙
閱經傳彙而輯之畎畝微忠朝思暮繹所得惟此秘之
巾衍以俟時而獻焉其書之指皆本大學前列二者之
綱後分四者之目所以推衍大學之義也故題之曰大
學衍義云
文章辨體彙選卷二百八十一
