文章辨體彙選卷六
明賀復徵編
詔六
晉武帝讓王濬詔
伐國事重宜令有一前詔使將軍受安東將軍渾節度
渾思謀深重案甲以待將軍云何徑前不從渾命違制
昧利甚失大義將軍功勲簡在朕心當率由詔書崇成
王法而於事終恃功肆意朕將何以令天下
武帝答司馬俘等詔
每感念幽冥而不得終苴絰於草土以存此痛况當食
稻衣錦誠詭然激切其心非所以相解也本諸生家傳
禮來久何止一旦便易此情於所天相從已多可試省
孔子答宰我之言無事紛紜也言及悲殺奈何奈何
其二
漢文不使天下盡哀亦帝王至謙之志當見山陵何心
而無服其禮以衰絰行
其三
亦知不在此麻布耳然人子情思為欲令哀喪之物在
身盖近情也羣臣自當接舊制期服之義非先帝意也
武帝下有司詣陵詔
此上旬先帝棄天下日也便以周年吾煢煢當復何時
一得叙人子之情邪思慕煩毒欲詣陵瞻侍以盡哀憤
主者具行傋
武帝開言路詔
凡關言人主人臣所至難而苦不能聽納自古忠臣直
士之所慷慨也每陳事出付主者多從深刻乃云恩貸
當繇主上是何言乎其詳評議
武帝責鄭徽詔
讜言謇諤所望於左右也人主常以阿媚為患豈以争
臣為損哉徽越職妄奏豈朕之意
武帝以朱整為吏部尚書詔
選曹銓管人才宜得忠郤寡欲抑華崇本者尚書朱整
周慎廉敬以道素自居是其人也其以整為吏部尚書
武帝以城門校尉侯史光為御史中丞詔
光忠亮篤素有居正執義之心歴職内外恪勤咸公其
以光為御史中丞雖屈其列較之位亦所以伸其司直
之才
武帝以裴秀為司空詔
夫三司之任以翼宣皇極弼成王事者也故經國論道
頼之明哲苟非其人官不虚備尚書令左光祿大夫裴
秀雅量弘博思心通遠先帝登庸贊事前朝朕受明命
光佐大業勲德茂著配蹤元凱宜正位居體以康庶績
其以秀為司空
元帝下張闓詔
夫二千石之任當勉勵其德綏齊所莅使寬而不縱嚴
而不苛其於勤功督察便國利人抑強扶弱使無雜濫
真太守之任也若聲過其實古人所不取攻乎異端為
政之甚害盖所貴者本也
元帝勅吏惠民詔
昔之為政者動人以行不以言應天以實不以文故我
清静而人自正其次聽言觀行明試以功其有政績可
述刑獄得中人無怨訟久而日新及當官軟弱茹柔吐
剛行身穢濁修餙時譽者各以名聞令在事之人仰鑒
前烈同心戮力深思所以寬衆息役惠益百姓無廢朕
命遠近禮贄一切斷之
元帝罷不急之務詔
天下凋弊加以灾荒百姓困窮國用並匱吳郡饑人死
者百數天生蒸黎而樹之以君選建明哲以左右之當
深思以救其弊昔吳起為楚悼王明法審令損不急之
官除廢公族疎遠以附益將士而國富兵強况今日之
弊百姓凋困邪且當去非急之務非軍士所須者皆省
之
元帝免良人詔
昔漢二祖及魏武皆免良人武帝時凉州覆敗諸為奴
婢亦皆復籍此累代成規也其免中州良人遭難為揚
州諸郡僮客者以備征役
簡文帝求賢詔
朕居阿衡三世不能濟彼時雍乃至海西失德殆傾皇
祚頼祖宗霛祗之德皇太后淑體應期藩輔忠賢百官
戮力用能蕩氛霧於昊蒼耀晨輝於宇宙遂以眇身託
於王公之上思頼羣賢以弼其闕夫敦本息末抑絶華
競使清濁異流能否殊貫官無粃政士無謗讟不有懲
勸則德禮焉施且強寇未殄勞役未息自非軍國戎祀
之要其華餙煩費之用皆省之夫肥遁窮谷之賢滑泥
揚波之士雖抗志玄霄潛默幽岫貪屈高尚之道以隆
恊贊之美孰與自足山水棲遲丘壑徇匹夫之潔而㤀
兼濟之大耶古人不借賢於曩代朕所以虛想於今日
内外百官各勤所司使善無不逹惡無不聞令時人無
素飱之刺而吾獲虚心之求焉
簡文帝答桓温手詔
若晉祚靈長公便宜奉行前詔如其大運去矣請避賢
路
簡文帝建太常官詔
太常職奉天地兼掌宗廟其為任也可謂重矣是以古
今選建未嘗不竗簡時望兼之儒雅會稽王叔履尚清
虛志道無倦優游上列諷議朝肆其領太常本官如故
康獻褚皇后手詔羣公
昔以皇帝幼冲從羣后之議既以闇弱又頻丁極艱銜
恤歴祀沈憂在疚司徒親尊德重訓救其弊王室之不
壊實公是憑帝既備兹冠禮而四海未一五胡叛逆豺
狼當道費役日興百姓困苦願諸君子思量遠筭戮力
一心輔翼幼主匡救不逮未亡人永歸别宫以終餘齒
仰惟家國故以一言託懷
宋明帝又誡義恭詔
宜數引見佐史非唯臣主自應相見相見不數則彼我
不親不親則無因得盡人人不盡復何由知其衆事廣
引視聽既益開博於言事者又差有地也
明帝路太后服緦詔
朕幼集荼蓼夙憑德訓龕虣定業實資仁範恩著屯夷
有兼常慕夫禮沿情施義循事立可特齊衰三月以伸
追仰之情
孝武帝詳減四時供限詔
昔紩衣御寓貶甘示節土簋臨天□儉昭度朕綈帛之
念無㤀於懷雖深詔有司省遊務實而歲用兼積年量
虚廣豈以捐豐從損允稱約心四時供限可詳減大半
庶裘絺順典有偃民華纂組傷工無競㕓市
孝武帝論選舉詔
八柄馭下以爵為先九德咸事政典居首銓衡治樞興
替攸寄頃世以來轉失厥序徒秉國鈞終貽權謗今南
北多士勲勤彌積物情善否實繫斯任官人之詠維聖
克允則哲之美粤帝所難加澆季在俗讓議成風以一
人之識當羣品之誚望沈浮自得庸可致乎吏部尚書
可依郎分置并詳省閑曹
齊高帝斷衆募詔(江淹)
詔募取將懸賞購士盖出權宜非曰經制頃者民罹氛
藹世襲艱阻因時流故浸以成俗斯風蕩而未返且滋
長逋逸開罪山湖遂乃黥刑不辱草竊無咎平政察治
萌合甄革自今已後可悉斷衆募
高帝以何戢為吏部尚書詔(江淹)
官人之職實難其選所以弼諧彛品謨明庶績今思治
惟急彌不可曠侍中太子詹事戢業履修平體識詳穩
自升宫闥美譽咸聞必能無懈於位爕兹流序
梁武帝禁祝史祈福詔
夫有天下者義非為已凶荒疾癘兵革水火有一於此
責歸元首今祝史請禱繼諸不善以朕身當之永使災
害不及萬姓俾兹下民稍蒙寧息不得為朕祈福以增
其過特班遠邇咸令遵奉
武帝置謗木肺石函詔
商俗甫移遺風尚熾下不上逹由來遠矣升中馭索增
其懔然可於公車府謗木肺石傍各置一函若肉食莫
言山阿欲有横議投謗木函若從我江漢功在可策犀
兕徒弊龍蛇方縣次身才高竗擯壓莫通懷傅吕之術
抱屈賈之歎其理有皦然受困包匭及大政侵小豪門
陵賤四民巳窮九重莫逹若欲自申並可投肺石函
武帝封諸功臣詔(任昉)
草昧權輿事深締搆康俗成務義在庇民自非羣才竝
軌文武宣翼將何以啟兹景祚弘此帝圖或運籌帷幄
經啟王業或攻城略野殉義㤀生或腹心爪牙折衝禦
侮忠勤茂德夷險一致竝宜建國開宇蕃屏王室山河
之誓永永無窮
武帝求薦士詔(任昉)
夫進賢茂賞蔽善明罰前王盛則咸必由之朕纂統鴻
業寅畏大寶思求俊異恊贊雍熙歴聽九功物色輿皂
而白駒盈谷萇&KR0034;未刈是以臨朝永嘆日昃伊佇便可
博詢卿士各舉所知將量才授能擢以不次庶同則哲
之明稱朕急賢之旨
武帝搜隱逸詔
高尚其志義煥通爻山林不出訓光惇史朕聽朝晏罷
尚想幽人可班下州郡博訊遠近若有道映丘園事浮
高尚可以彌競遷澆還風拯俗皆以名聞靡或遺漏朕
將闢衢室而寘几杖開東序而授衮職庶令江海無遺
異人必至
北魏孝文帝與太子論彭城王詔
汝第六叔父勰清規懋賞與白雲俱潔厭榮捨紱以松
竹為心吾少與綢繆提携道趣每請解朝纓恬真丘壑
吾以長兄之重未忍離遠何容仍屈素業長嬰世網吾
百年之後其聽勰辭蟬捨冕遂其冲挹之性無使成王
之朝翻疑姬旦之聖不亦善乎汝為孝子勿違吾勑
孝文帝大旱自責詔
昔成湯遇旱齊景逄災並不由祈山川而致雨皆至誠
發中㴻潤千里萬方有罪在予一人今普天喪恃幽顯
同哀神若有靈猶應未忍安饗何宜四氣未周便欲祀
事唯當考躬責已以待天譴
宣武帝耕籍田詔
民本農桑國重蚕籍粢盛所憑組織攸寄比京邑初基
耕桑暫缺遺規往旨宜必祗修今寢殿顯成移御維始
春郊無遠拂羽有辰便可表營千畆開設宫壇秉耒援
筐躬勸億兆
宣武帝詔裴衍
知欲飬疴中岳練石嵩嶺栖素雲根餌芝清&KR0676;遯迹之
操深用嘉焉但治缺古風有愧山客耳既志往難裁豈
容有抑便從來請
北周武帝徵發詔
民亦勞止則星動於天作事不時則石言於國故知為
政欲静静在寧民為治欲安安在息役頃興造無度徵
發不巳加以頻歲師旅農畆廢業去秋灾蝗年榖不登
民有散亡家空抒軸朕每旦恭己夕愓兢懷自今調以
外無妄徵發庶時殷俗阜稱朕意焉
文章辨體彙選卷六
