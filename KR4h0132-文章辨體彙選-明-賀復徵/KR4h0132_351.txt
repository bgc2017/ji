文章辨體彙選卷三百五十一
明賀復徵編
序七十一
壽李翁六十序(明屠隆)
夫哫哫貧賤固不若磊磊富貴古之賢豪大人苟非顔
回原憲而徒跼蹐席門窮巷之下即何足以稱揚哉盖
昔者太史公嘗崇勢利而羞貧賤夫勢利何足榮謂其
磊落富貴者也貧賤何足羞謂其哫哫貧賤者也范蠡
霸越成退而游五湖即三致千金夫三致千金人以為
賈豎小節耳不知此亦英雄長算之餘也世有操竒贏
市肆終身而猶然寠人子者非厭數竒亦或其智計淺
矣余姻李翁束髮遊京師從大俠酒人放蕩摴蒱蹴踘
之場盖其少年時豪甚巳而乘巨艦出五湖依䲭夷子
故事即策賈成敗無不竒中者會亦有天幸不十年而
手致數千金顧布衣飯脫粟質任自然不以貲雄里中
兒而時與故人賓客箕踞豪飲酒後耳熱投壺射覆慷
慨嘯咤四座生風居然五陵豪又儻&KR1733;善施而謬為纖
嗇嘗出千金潤故人賓客而浮怒嫚罵之人不見德又
善以智自全不以財府怨平生不作兒女子仁媚人而
人亦無有甘心於翁者此其智計豈淺小哉令得當長
頸烏喙之主庶幾佐會稽下風而乃徒以英雄長算用
之刀錐米鹽間則所遇異也李翁三丈夫子中子之文
彬彬雅儒生而孟季則豪舉有父風三子者其氣局不
同皆賢子也人言李翁有後哉萬歷戊寅中秋日迺翁
六十生辰屬不佞居淮泗不得與賓客奉觴之列乃遙
申此章為夀翁顧不佞無能游揚翁夫人貌榮名豈有
既乎
董節婦壽序(李本寕)
不佞之叔弟盖受室吴氏云吴家邑西北斗絶萬山中
其人椎少文而褎然者為茂才天授茂才父宗學弱冠
從外傅受書能強記生茂才八月卒於時母董孺人年
二十有一耳慟欲絶已自念曰吾以死從死者則誰與
生生者以吾死而死生者則重死死者吾其以心許死
者而以身撫生者吾身終死者之身也日夜襁而抱哺
茂才淚集於乳而俱飲之娣姒姑妐見者人人為流涕
而茂才稍長出笥中書授之是而父手澤也孺子必成
誦吾試聽之茂才長跽謝謹受教孺人乃始問家人産
首不重珥衣不曳地辨色而起諸臧獲以次受署至莫
告成家具繇此日羡茂才得專精於學而居恒自傷生
不識父何狀母也而更父我所以將母萬方必得其歡
今年臘之九日孺人年六十矣内外宗介紹叔弟而徵
不佞辭為夀其所以徵詞第以孺人之為母六十年如
此其享也不知孺人之為嫠四十年若彼其䘏也往不
佞視學秦中日檄所司謹察婦女貞烈者以名聞顧事
不盡實而得聞於上必其有強近之親或名都大邑衆
所耳而目之者也未有得之深山窮谷者也孺人居深
山窮谷非聞家華胄素講於女史姆訓忍萬死以殉一
抔之土而存六尺之孤豈以聲音笑貌偽為要譽於鄉
黨鄰里哉國家明章婦順如孺人者例得旌門加綽楔
焉而孺人名不出梱閾向微茂才為子叔弟為館甥即
行年六十猶之匹婦之為諒也雉經於溝瀆而莫之知
也士巖居川觀與木石麋鹿伍君子猶采其行事目之
逸民傳之高士女有士行其難倍蓰男子獨柰何以微
逖見遺不佞為書其槩令采風載筆者有取徵焉孺人
之夀在名不在年自今伊始不佞莫能窮其算矣
壽方麓王先生七十序(湯顯祖)
盖予未仕時即知東南江海之上明經術守先王之道
者方麓王先生一人而已而怪其仕不顯夫今之天下
亦古之天下未必不可行古之人於今也故雖大吏不
馴者用事朝未嘗無二三通人長者其中而江陵相又
名於王公為故雅知然竟以去何也已而知之世所名
長者通人皆非能無欲人也自以為機曰吾且用大吏
為天下用夫所謂大吏執政者固天下之機人也知其
如此因而有以用之則相煦而為大吏用卒亦未嘗用
大吏為天下用也凡此者皆王公所不能故以九卿歸
終其節得因而著書傳之後世吾未嘗得見公問之友
人王巽父曰公頫首脩項而微傴若不能言盖恭儉儒
者也至於論天下體勢人物大小之變其中無窮嘗曰
聖人之心盡於經矣經能令人之心微而明於清濁此
王公所以不言而辨也頗聞公不愛西方聖人之書而
其子其孫好之達觀氏者吾所敬愛學西方之道者也
吾問彼東南來誰當有道者達觀曰必方麓王先生也
凡道所不滅者真王公真人也真則可以合道可以長
年盖食淡者不渝其恬行敦者不泄其清夀非真人之
所愛而人之所愛於真人也夫天下之生多矣世所知
必不可使夀者害世人也有其人可而必不可夀者有
可以夀者有必不可不夀者可以夀者鄉里之行科條
之材也有必不可夀而其人可者非真人也世所謂通
人長者是也或夀之而名不全必不可不夀者真人也
孝則真孝忠則真忠和則真和清則真清進而有社稷
之役大為可恃之臣其次不失為可信之臣能則行不
能則退而脩先王之業紬性命之心入其通理出其疑
義傳書其子孫與其人將使後之學者得以窺瞻廣意
為人焉凡若此人者無所害於人而有功於人取天下
者少與天下者多人之所不厭而天下之所獨容也王
公豈不其人哉敢言其端從巽父諸君為先生夀
壽趙仲一母太夫人八十二歲序(湯顯祖)
春秋時介之推從晉公子十九年歸而爵不及焉有懟
言矣母曰盍語諸介子曰身隠矣焉用文之母曰如此
吾與子偕隠漢范孟博為使者攬轡有澄清天下之心
及患辭其母母曰汝得與李固杜喬齊名何恨予讀書
至此未嘗不喟然流嘆為人子為人臣遭遇於世何其
嶄絶踸踔一至於斯也方晉公子西歸濟河雖其舅氏
犯猶中流而邀其君以備患而固利况乎趙胥而下諸
人其為介子所羞不欲與比朝而爭祿明矣雖然為人
臣者羞其臣不可以懟其君勞而聽君之察君察而次
諸朝相與光輔大業以禄吾親留竹帛之名固亦無高
於綿上也而必以懟此亦人臣之大戒也漢季黨事起
紀綱叢絶公正流離滂雖有意乎澄清不可得而清也
患苦備矣猶欲與善善同其清抗厲首陽之義天下悲
而壯之雖然苟吾一身慷慨為天下致命顯節其亦何
嗛獨如白頭老人何若此者亦為人子之大戒也吾友
真寧趙君邦清為人長巨鬈好氣高厲激發自喜宛如
范孟博之為人而殆甚當為滕公有功德於滕請寄不
通苞匭不納為豪右所疾幸乃入為吏部郎則急發其
曹偶豪吏賍至數十萬執政疑而畏之時南北黨事且
起公竟為觝角擠落以去雖去而天下皆知趙君關西
男子其才具氣決有異略當為天子信臣天子亦雅知
君君亦感愴至伏闕流涕不忍去而國家制非出上意
不可測而事起重臣雖有所忌竄逐終不能遂窮其威
趙君之幸乃不為滂别其大人狀而得歸居河山之陽
草笠種牧以奉太夫人膏瀡裘罽而相姁俞良幸矣時
而讀書撫琴愾然君臣之際不及於懟雖廢常冀復用
數與我期將東出武關溯懷湘會我漢沔之上而余以
家親皆八十有六不能西君亦且以書來母夫人歲以
三月三日上夀今八十二矣固不能東出關明庶風至
願聞子之歌聲也嘻子推至與其母為綿上之操而趙
君得從太夫人歲相浣濯為家園之遊此又臣子之大
幸也君其進太夫人酒吾為子歌歌曰崆峒王母留金
方金氣騰翔精且剛吹鑪躍冶成干將天水淬之流其
光芙蓉始華溢金塘如蛇吐鄜龍奮湟華陰土拭琉璃
裝佩指扶搖行帝閶鮮颷可持不可當數擊恐折羣睨
傍夜吼歸飛天莽蒼寶而候之臨玉房捉刀刈禾刲豕
羊夀母夫人垂北堂三月三日辰吉良金母之生逢會
昌倉庚應律春日陽桃花雨水河泉香文翬拂羽玄燕
蹌瓊沙委輪雲盖翔皭首戴勝嬉荑桑子婦諸孫從樂
康寧河聖水清且長執蘭太清迎百祥雲盤霧縠帷連
綱筵尊遞陳藉若芳撫琴吹豳揄佩裳瑤池百拜飛羽
觴慈顔笑謳歡未央水心之劔貽君王
王孟夙母魏孺人六十序(歸子慕)
禮之行也必本於情情至而文生文生而禮成不本於
禮徒舉故事驅一世之人以虚文為不得已君子傷之
夫人之於子慕表姊也然而子慕之生也三十有五年
矣未嘗一見姊姊之夫子為先達歷郎署為郡守歸於
鄉里比其謝世也猶未知其鬚眉狀貌之何似然則與
行道之人奚以異雖然子慕之得交於夫人之子孟夙
則有年矣久而益親子慕終不以姊為問而孟夙之執
甥禮愈恭子慕常有踧踖不自安之意夫與人為甥舅
至欲以舅自處而踧踖不自安知有友不知有姊其於
友誼為無失矣而於姊不免於薄昆弟也朋友之交也
舉其一廢其一豈所謂並行而不悖者哉歲之丁酉夫
人春秋六十子慕始得奉觴為夫人夀歷階逡巡却立
者再私念曰今日之為夀也而以姊之故也于情微今
日之為夀也而以朋友之母也于情篤從姊乎從朋友
之母乎曰從朋友之母又念曰今日之為夀也而徒以
朋友之母也夫人未必引而進之今日之為夀也而以
姊之故也因得以覿夫人之貌從姊乎從朋友之母乎
曰從姊於是以兄弟之禮見君子謂是舉也賢賢而親
親本於情合於禮異乎世之為夀者矣
壽陳徵君元配衛孺人六十序(董其昌)
余友陳徵君仲醇避俗逃虚志在五岳晩而買山東佘
之麓貯書萬卷游詠其中經其門闃若無人入其室其
人斯在幾與世相㤀矣非直㤀世也殆亦㤀家雖與其
元配衛孺人相莊若賓而自其山居之後鄉城相距十
八里一歲不過再三歸孺人時以春秋上冢為留憩山
莊者數日此外罕覩其面與城市之人罕覩仲醇者等
仲醇又不治生即海内束帛加璧干謁輻輳筆潤有餘
&KR0616;&KR0616;與九族賓朋同其饑寒隨手散去槖空而止鮮有
歸遺細君者以閨閤之恒情論之不幾似太常之妻北
門之室乎而孺人以端莊靜一之德拮据内政嗃嗃如
也雍雍如也安其荆布有六珈之華饜其脱粟有八珍
之旨子婦皆式其儉素佐以力作大者蘋蘩小者機杼
無不贍舉仲醇是以無内顧而偃息於一丘一壑之間
仲醇即不一丘一壑乎簮屈子遠遊之冠策盧敖鄧林
之杖凌華嵩而躡衡岱也男婚女嫁中壼足倚庸詎如
尚平畢世次且老疾俱至而臥遊為乎孺人今年六十
矣計其于歸以來四十年中合符古賢媛而過之者有
三其始當仲醇才名方噪俛拾青紫之年顧不難為孟
光之勸隠然而勤身家秉先廬無恙不至寄居臯伯通
之廡此其賢一也仲醇中歲所謂同學少年爾汝交而
金蘭好者相繼登華貫有乘車戴笠之異而孺人曾不
豔稱焉有似於王仲孺婦然諸郎君皆浩然充然無憔
悴可憐之色不至如仲孺子蓬頭歷齒動父子情其賢
一也晩歲則為龐公之偕隠矣然龐公不入城以全家
往鹿門故而仲醇之不入城也并不入室孺人即屏居
肅穆而有林下之風又其賢一也孺人第少翟茀耳往
者臺察以有道薦仲醇於朝將脩吴與弼陳憲章故事
此何必非翟茀仲醇同學有若方衆甫學憲唐元徵宗
伯楊彦履宫諭范長倩學僉其夫人則既翟茀矣而柏
舟之外皆成逝波有如孺人之琴瑟並奏集於百祥者
誰哉又况乎仲醇述作大業不朽則孺人之徽音懿範
與之同不朽西池之紫霞上元之雲璈不足為孺人頌
也結帨之辰諸君子試理余語而前奏之當陶陶然盡
康爵矣
壽董思白元配龔夫人七十序(陳繼儒)
往者董宗伯杖國之年凡里俗羔鴈牛酒逆屏不敢前
即家居集冠盖懸鐘鼓傞傞歌舞以上百歲觴偵之寂
如也夫人少於公兩歲今丙寅小春朔七十矣謝祝復
如前太守曰古長吏崇重風化表女宗號母師又如漢
中太守執子孫禮如杜泰姬皆載在史冊今率諸大夫
詣門而祝董夫人抑猶行古之道也夫人出海上龔氏
其族有臺省兩兄弟稜稜以風節著聞夫人既歸公手
績以供兩尊人中饋肅給客至具若串而已不聞庖厨
聲公試蹶則下機慰勞亦不聞有幾微愁歎聲一盎粟
三浣衣若將終身而已其後神考拔公中秘光廟擢公
講幃今皇帝追念甘盤歷登禁近夫人邀綸告之譽命
非一累茵列鼎象服魚軒而居恒素風素德一似諸生
婦時不誨妬不冶遊不通門外瑱環之問撫視諸娣媵
如女教戒諸子孫如察吏嚴師稍長婚娶成名後亦不
復數數也初公在北時廷議欲推少宰公堅辭擬北大
宗伯又堅辭未幾請南遂上引年之疏温旨敦留賜傳
還里夫人笑曰公少無宦情老無媚骨鳴犢見殞倦鳥
先還知幾其神乎客以枚卜挑公者公曰無多言恐我
家夫人聞之笑而齒冷昔楚莊王聘北郭先生為相先
生曰臣有箕帚婦請入謀之其婦曰君以容膝之安一
肉之味而殉楚國之憂其可乎山濤謂婦韓曰忍饑寒
後當作三公夫曰殉微有怖心焉曰忍微有市心焉今
夫人尋常蔬練習而安之但願公却熱地避爭門急以
得歸為幸不以失宰相為憂其賢於古人遠矣儻夫人
凝滯不化鼻息咈然或對案不食或蒙被竊歎公能急
流勇退如此快人意否自公出都以來未及兩匝歲揆
席之地露齦戟手幾鬨為戰場譴者譴歸者歸黃金相
印顛倒予奪如反覆手達人大觀直不得邯鄲枕上一
笑公未老而引年先之槐宫之夢早覺蔗鄉之味方甘
極人間全福晩福悉萃於夫人之門視宰相果孰多也
即使公坐政事堂衣衮圍玉押數十道黃昏文書豈若
著作翰墨流傳於六宫四裔象譯雞林皆知有董宗伯
哉宗伯之筆頓令枯者榮短者脩士大夫每有家慶數
千里輿金輦璧恨不能乞其片言隻字以為家世光以
為子孫重而余則烏能夀夫人夫人附宗伯公而傳真
夀矣真夀矣
壽憲副賀景崖大夫八十序(陳繼儒)
歲丙子季冬景崖賀大夫屇八袠長公大來次公仲
請肅家慶觴大夫搖手曰昨南北交訌皇上徹樂減膳
宵旰幾半年即京口援師不停趼將士不解甲士大夫
登陴守望不敢宿於家今雖平猶使人心怖安忍鏦金
結綵博老人一醉乎仲來曰無已姑徵陳子數行以介
眉夀何如余唯唯賀氏稱朱方鼎族環珮相擊簮笏相
摩氣節功名至今巍然烜赫於朝野而屈指魯靈光則
惟八十之景崖公在公自少煢而貧傾田産葬親賴周
恭人辟纑佐之四十猶諸生遠近諸孝秀北面負牆以
請者甚衆萬歷庚子舉於鄉是年得復徵仲來羔羊填
戶外乃甲辰竟挂乙榜初鐸銅城再鐸儀真日與座客
談經評史以為樂滄嶼左公增城葉公聞而笑曰賀方
回豈可以苜蓿薦哉癸丑令楚之攸縣興除利害作士
勸農兩臺嘖嘖嘆賞有古循吏風而楚顯者擬以臺中
餌公公貧不能應越兩日而出守蜀州矣巴在萬山中
值渝城兵變公諭諸父老惟力是扞退語其子曰脱不
測後園清水中吾闔門就義處也已而幸無恙轉䕫郡
丞拮据七年僅擢南司農尚書郎兩叙軍功一晉級階
幕府但以常調報公公略不介意戊辰分司浦口已巳
督鑄寳源積貯頗饒而公獨凜凜礪伯夷之操主爵失
驩於是有慶遠之命粤城斗大四面多獠爨雜居俄土
司變作公密搜方略擒縛元兇當事者方倚公如長城
備兵本省而公乞齎捧差拂衣歸矣公宦途三十載強
半在西南遠裔不納饋遺類向文簡不以意讞獄類韓
忠獻不欲為地方累減俸以助八千里之求援者類范
文正若其五十筮仕則謝安石也六十始學詩則高達
夫也謝絶再娶則曾子輿也聚首忘年幾不知誰主誰
客則司馬德操之於龐德公也公雖八十敏文健武坐
高閣手一編自哦出則與老衲讀竺乾之書入則與子
孫課鄒魯之學抱膝長吟共樂耕田鑿井曲肱而枕何
須席地幕天回視士大夫浮游於風波是非之中分門
戶畏譏䜛皇皇然食不甘寢不寐甚且無暇旁及外寇
仰分聖天子宵旰之憂者果孰勞而孰逸哉且大來臺
察以邊才薦仲來詞賦古今文識者擬之於金馬木天
之間公竒抱未展兩賢補之但拭目太平以享子孫之
後福穰穰而已轟飲百歲長春酒無讓
壽曾太史封公七十序(袁宏道)
曾退如太史與余同臭味肝膽齒頰若共有之謬自以
為元白歐梅不啻也而論仙宗一事獨與余稍異退如
嘗入襄漢訪異人返至柳浪余迎勞之曰公自苦道途
耳吾聞封公夀而健異人也歸而求之有餘師時有客
從退如游者愕而問曰曾封公行業醇至不可謂非地
上仙也然公性嗜動花下楸枰夜以繼日乍勝則喜溢
眉端遶床而呌小失意則抑抑不自得耗神思以戰喜
怒恐非靜者之事也余曰道以不滯為靜非沈默也不
見坐馳者乎秋毫不接於前而丘山忽起於胸是名躁
穽夫奕者專精一意以幸其捷太山摧而不瞬盛夏流
金而不炎忘之至也適然而喜其喜無蔕適然而嗔其
嗔不戚扃奩罷局相顧一笑和之至也古之至人皆以
逍遙為靜奚取枯株而事之客曰是也老人不能去欲
人間妖韶猶有情焉柰何余曰然多食可以病然不廢
食善節宣者左嬙右施所以養生也夫澤之水盡於決
甕之水敗於滯井泉之水彌月不取不加盈焉節宣之
候也客曰世人之少有識誰不爾者謂若輩盡仙可乎
余曰何獨仙三教之至途之人誰不具者饑餐倦眠夏
絺寒裘此亦仙之攝生也遇於途則揖於門則徐此亦
儒之禮教也呼之即應引之即行此亦禪之無住也達
者之謂聖充者之謂實日用不知之謂百姓余聞封公
貌無文飾心無城府鹿豕木石之輩爾而汝之無忤色
焉公盖充其盡而漸至於達者余所謂大道止此雖淮
南八公拔雞犬以過吾門吾猶以為小也退如不深信
然亦不以為異今年聚首都門退如忽曰曩子所言若
有會於余心者大人以今四月某日七十矣余曰此言
足以夀封公遂次而書之
壽鄒南臯先生六十序(袁宏道)
今海内名公卿有舉其地而知者有舉其氏而知者唯
吉水鄒公識與不識皆稱之曰南臯先生非但不名也
且不氏宫掖之深也厮養之微也羌戎之遐且桀也莫
不敬憚先生如所嚴事之神明公車之牘塵纍山積類
無不引先生為重慶歷以來所稱名公卿未有比者問
其所以重不過曰天下第一激烈男子而已嘗讀先生
書有云今之學者動喜竒氣勁節其流弊與沈溺欲海
者則一噫此東漢諸君子所未夢見者也夫學不至於
道而趨天下之所重其所重處即炎也吾趨之之心則
猶貢諛也春之長養也而雷作焉長江之浩瀚也而驚
濤忽焉氣之所激偶爾見竒而造物者豈以是竒哉先
生之道超一切見聞不以解悟為知不以擔當為行不
以證人為功截然如出土之笋干霄而上更無迂曲世
之所以竒先生者皆其學之餘元氣變化何所不有而
惜其紆而不用用而不盡也夫天之生人也實難有一
世而一人者矣有數世而一人者矣麟鳳芝草與世何
與而天猶若慳之則其於人也尤其所靳惜而慎重
者也有家國者不深惟生才之難以為朝退一人夕進
一人天下何患於無才而不知以雞鶩代鳳則亦何時
無瑞也夫天下固有一人不用而抑塞數世者子思子
輿是已有一人用則存去則危者蜀之武鄉唐之梁公
鄴侯是巳今先生固所謂間世一人者而其年已六十
矣如此人者一日在朝則獲一日之用而使六十年之
景光半沈於巗巒水石之間深可惜也夫先生雖不用
所謂用者自有在明道覺世此亦聖賢無窮事業也然
竊聞之世治則道行世季則道明古之聖賢不用而始
聚徒著書以待後世洙泗河汾豈得已者今海内宴然
不可謂季而先生之年未老嚮用宜有日雖然此其時
矣國家之夀無疆也先生之年當耄期未艾也
壽洪太母七十序(袁宏道)
乙已秋九月廿六日孝廉弟宗中母洪太夫人七袠族
少長咸集以次進觴最後及小子宏族先生命曰子禮
官也詞命子所顓盍為一言以觴宏再拜謝不敏乃曰
凡木之婆然者必也其根之堅實者也是故百圍之幹
至於干雲薄霧而其榮悴消長唯根焉是託故根者母
道也今孝廉弟蓊然就榮如花果之方萼楩楠杞梓之
用將在異日請以是觴族先生曰是佳喻也然天下之
為薦紳母者皆可以若言頌宏曰余家高祖而下世不
乏賢而昌其年者多在母氏屈指王父行為兄若弟者
凡十有幾問其人慶歷相禪之初僅有存而王母在堂
上者至今猶可數也屈指大人行為兄若弟者凡四十
有幾問其人至今三之一存而諸為母氏者若干人也
故述袁氏者張母德焉請以是觴族先生曰小子善述
他日載譜牒為賢媛盛事可也雖然是一門佳話也為
袁氏母者皆可以頌宏曰余家族屬分三大支而長最
繁凡三傳而子若孫幾三千餘指長居十之七八今伯
母之膝下跪而稱觴者子十有一人孫三十有許人鸞
停鵠峙瓊分蕙列又長枝中最繁盛者華封人之所稱
母盖具有之請以是觴族先生曰盛哉抑報緣也母之
所以令不與若更言之宏曰母内政脩飾相夫子以道
往時宗人推伯為長一切國課戶訟受成議於伯所母
傾筐倒槖咄啐治辦宗人以是益親聯絡支属如臂指
之相使是母之功在祖宗者也伯既即世家日益落母
攻苦茹酸和丸教子賢書既登馴取上第撫異母子如
已出皆有成立是母之功在孫子者也家雖酷貧好施
不厭一粒一鏹與諸啼號者共是母之功在鄉邑者也
三者家牒所譽也國史所收也請以是觴族先生啓齒
曰小子之言善而有徵斯實錄也夫閨房之耀非文不
傳小子識之以俟異日編彤管者於是太母色喜命諸
孫子給賓從飲飲極讙酒行無算而退
壽王翁序(陶望齡)
生而居越長於峭蒨奫淪之間如魚處濕蜂膳甘日與
狎習而㤀其大美及驅馳四方原隰風壤之觀既備然
後知山川都會未有相偶相得夷易幽遠如吾越者盖
非老於游不足與語予三仕三免歸歸而頫仰高深趣
新景闢輒改其舊於是歎曰善乎子猷氏之言予非困
薾而後返烏能知吾土之洵美與斯人之善狀哉惟予
於交道也亦然少年意銳思盡友一世賢者相與劘切
再游京師而鈍昏寡與其淵深敏捷之士掉臂而不我
顧退而睠思鄉國長者寬中理外魚魚雅雅相宥以過
相教以言俗之近厚而無巉岨排擊之態亦未有如越
之君子也予既年長游倦迺始能深樂其山川而安事
其父老以為幸甚而悔其知之晩顧復自惟仲尼大聖
也轂靡踵數以求友天下而不可得乃致懷於吾黨其
稱宓子賤曰魯無君子斯焉取斯然則魯之多賢聖人
亦久而後信也况其汶汶者哉會稽著姓裁六七惟偁
江之族方大興歲丁酉鄉進士君舉南畿而其季某復用
材雋名於成均二君皆交予因有以知其太公雩都君之
賢雩都君少孤奉其母以節孝聞其仕也有仁政居有義
稱鄉人交賢之以告其郡大夫大夫賓而禮之於僎介
君油然不屑也其生平自置與所以教家大指率廩廩
退讓言動淳雅望之有敦彝之色予不佞引而歸休幸
其族之近古而思事其長老以趨慕宜莫先於雩都君
雩都君以兹歲冬孟廿五日為七袠夀辰先是其二子
皆試都下過予僑舍以文請會予得告歸來徵夙諾予
謝曰有之且雩都君又予趨慕之尤者也其曷敢辭夫
文士之持論遠取而近遺者多矣胥庭之世與夫壺嶠
之山求之於數千歲之前與幾萬里之外而必不可得
予與君偕生於此泛清漣而眺巗樾豈復知有所謂方
壺圓嶠者哉君之父子斵雕釋械忠敬而雝和斯亦家
之胥庭也海上多神仙邃古之人多夀耉君方日遊壺
嶠而居胥庭其為夀不亦侈哉予既閒退從君遊之日
方永願君無少而舍我詔我以無伐生之道予將以敦
史請焉
沈母王太孺人壽序(湯賓尹)
予未髮君典太史一見異之曰吾輩人也兄弟行有女
者急之必無失既予壻沈氏拜太史館下王夫人調食
食我若親子女然者壬午之歲太史捐館夫人母子稱
寡孤予時尚少不解所憐課誦四遊忽忽無人世之慮
偶還僅一揖母於堂其後登仕版出入鄉國肝胆投人
人鮮有當者所遭歷人世傾側顛崖之狀不可以茹緩
急之際落落莫莫無可重賴藉然後知賢豪道義知已
相遇之難而里黨宦遊之會後君典而生先賓尹而死
者為可惜也太史意氣横天下所收士尺寸而上脫衣
推食不問朝昏新第時江陵急之亦曰必無失者天下
歸江陵知人矣奪情事起削書疏憤烈叩諫曰吾以此
報相君投紱跣歸屐山艇水酌酒長嘯鳥答雲屯是時
眼光乃出牛背上曾幾微妻子計哉主人乍別賓客全
零宿債未償田廬半折予每過故史街頭三步腹痛問
母夫人無恙伯子能讀書輒掌為合也今伯子成進士
矣母躋七十夀矣尹不肖幼辱特達之知亦濫以詞林
之属塵忝陪擯僎人事天時可謂一復觴飛斝走僅僅
里閈之榮耀已哉母羹股療病割珥支貧專屋而處能
以婢織奴耕秩内外之政才與德皆足敵太史者母夀
未央為一時閨閣之範獨自太史後不知天下誰為男
子計當時知太史者聖主之外如江陵亦復難得使在
今日人人攝目矣故予每慷慨論列之
鄭母九十壽文(曹學佺)
夫壽者人之所最難得者也而婦人為尤難何者順逆
之境喜怒生焉亦人之常情也而婦人者其權聽之於
外既不獲以自由其意蓄之於内又不能有所節宣觸
境之間恒逆㒺順用情之際少喜多怒皆足以傷生伐
性而損夀命之源是故范文正公以為嫁女必勝吾家
者則由豐而之嗇難也魯公叔大夫之母而紡績不替
者則由嗇而之豐又難也予觀於新安鄭君母可異焉
母出自其溪南吴氏望族矣治千金裝以嫁亦至棼郁
矣於是歸鄭之日而鄭家中落也則所謂不如其家者
也母毁簮珥以資其外至賢矣供滫瀡以事其姑至孝
矣於是佐鄭有年而鄭家復振也則所謂不期奢而奢
自至者也母於處嗇不見其嗇其於處豐不見其豐豈
非境變而心則一者乎及其夫之逝也剙祠展祀使其
宗族合焉子之長也一出一歸使其勞逸均焉而其為
德於鄉也趨者夷暍者蔭今歲大祲議賑則蠲數中人
産以應郡大失之勸焉秋之日鄭君告歸為予述曰此
予母之事也明年耋期至矣敢請予聞鄭之宗族鄉黨
盖以鄭先之百歲汪大碩人祝母矣又聞鄭君之遣一
介於吳楚間乞言李朱顧三太史氏矣質言之莫其宗
族鄉黨若也文言之莫太史若也予烏復贅但覩夫母
之夀徵盖有得諸性情之正而不為外境所役役者則
賢乎人遠矣書之以備女誡
文章辨體彙選卷三百五十一
