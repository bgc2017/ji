文章辨體彙選卷四百九十五
明賀復徵編
史傳十三
越王句踐上(魯左丘明)
越王句踐棲於會稽之上乃號令于三軍曰凡我父兄
昆弟及國子姓有能助寡人謀而退吳者吾與之共知
越國之政大夫種進對曰臣聞之賈人夏則資皮冬則
資絺旱則資舟水則資車以待乏也夫雖無四方之憂
然謀臣與爪牙之士不可不養而擇也譬如蓑笠時雨
既至必求之今君王既棲於會稽之上然後乃求謀臣
無乃後乎句踐曰苟得聞子大夫之言何後之有執其
手而與之謀遂使之行成於吳曰寡君句踐乏無所使
使其下臣種不敢徹聲聞於天王私於下執事曰寡君
之師徒不足以辱君矣願以金玉子女賂君之辱請句
踐女女於王大夫女女於大夫士女女於士越國之寳
噐畢從寡君帥越國之衆以從君之師徒唯君左右之
若以越國之罪為不可赦也將焚宗廟係妻孥沉金玉
於江有帶甲五千人將以致死乃必有偶是以帶甲萬
人以事君也無乃即傷君王之所愛乎與其殺是人也
寧其得此國也其孰利乎夫差將欲聽與之成子胥諫
曰不可夫吳之與越也仇讎敵戰之國也三江環之民
無所移有吳則無越有越則無吳將不可改於是矣員
聞之陸人居陸水人居水夫上黨之國我攻而勝之吾
不能居其地不能乘其車夫越國吾攻而勝之吾能居
其地吾能乘其舟此利也不可失也已君必滅之失此
利也雖悔之亦無及已越人飾美女八人納之太宰嚭
曰子苟赦越國之辠又有美於此者將進之太宰嚭諫
曰嚭聞古之伐國者服之而已今已服矣又何求焉夫
差與之成而去之句踐說於國人曰寡人不知其力之
不足也而乂與大國執讎以暴露百姓之骨於中原此
則寡人之辠也寡人請更於是葬死者問傷者養生者
弔有憂賀有喜送往者迎來者去民之所惡補民之不
足然後卑事夫差宦士三百人於吳其身親為夫差前
馬句踐之地南至於句無北至於禦兒東至於鄞西至
於姑蔑廣運百里乃致其父兄昆弟而誓之曰寡人聞
古之賢君四方之民歸之若水之歸下也今寡人不能
將帥二三子夫婦以蕃命壯者無取老婦令老者無取
壯妻女子十七不嫁其父母有辠丈夫二十不取其父
母有辠將免者以告公令醫守之生丈夫二壺酒一犬
生女子二壺酒壹豚生三人公與之母生二人公與之
餼當室者死三年釋其政支子死三月釋其政必哭泣
葬埋之如其子令孤子寡婦疾疹貧病者納宦其子其
逹士潔其居美其服飽其食而摩厲之於義四方之士
來者必廟禮之句踐載稻與脂於舟以行國之孺子之
游者無不餔也無不歠也必問其名非其身之所種則
不食非其夫人之所織則不衣十年不收於國民居有
三年之食國之父兄請曰昔者夫差耻吾君於諸侯之
國今越國亦節矣請報之句踐辭曰昔者之戰也非二
三子之辠也寡人之辠也如寡人者安與知耻請姑無
庸戰父兄乂請曰越四封之内親吾君也猶父母也子
而思報父母之仇臣而思報君之仇其有敢不盡力者
乎請復戰句踐既許之乃致其衆而誓之曰寡人聞古
之賢君不患其衆之不足也而患其志行之少恥也今
夫差衣水犀之甲者億有三千不患其志行之少恥也
而患其衆之不足也今寡人將助天滅之吾不欲匹夫
之勇也欲其旅進旅退也進則思賞退則思刑如此則
有常賞進不用命退則無耻如此則有常刑果行國人
皆勸父勉其子兄勉其弟婦勉其夫曰孰是君也而可
無死乎是故敗吳於囿又敗之於沒又郊敗之夫差行
成曰寡人之師徒不足以辱君矣請以金玉子女賂君
之辱句踐對曰昔天以越賜吳而吳不受今天以吳予
越越可以無聽天之命而聽君之令乎吾請逹王甬句
東吾與君為二君乎夫差對曰寡人禮先壹飯矣君若
不忘周室而為敝邑宸宇亦寡人之願也君若曰吾將
殘女社稷滅女宗廟寡人請死余何面目以視於天下
乎越君其次也遂滅吳
越王句踐下(左丘明)
越王句踐即位三年而欲伐吳范蠡進諫曰夫國家之
事有持盈有定傾有節事王曰為三者柰何范蠡對曰
持盈者與天定傾者與人節事者與地王不問蠡不敢
言天道盈而不溢盛而不驕勞而不矜其功夫聖人隨
時以行是謂守時天時不作弗為人客人事不起弗為
之始今君王未盈而溢未盛而驕不勞而矜其功天時
不作而先為人客人事不起而創為之始此逆於天而
不龢於人王若行之將妨於國家靡王躬身王弗聽范
蠡進諫曰夫勇者逆德也兵者凶噐也爭者事之末也
隂謀逆德好用凶噐始於人者人之所卒也淫泆之事
上帝之禁也先行此者不利王曰無是貳言也吾已斷
之矣果興師而伐吳戰於五湖不勝棲於會稽王召范
蠡而問焉曰吾不用子之言以至於此為之柰何范蠡
對曰君王其忘之乎持盈者與天定傾者與人節事者
與地王曰與人柰何范蠡對曰卑辭尊禮玩好女樂尊
之以名如此不已又身與之市王曰諾乃令大夫種行
成於吳曰請士女女於士大夫女女於大夫隨之以國
家之重噐吳人不許大夫種來而復往曰請委管籥屬
國家以身隨之君王制之吳人許諾王曰蠡為我守於
國范蠡對曰四封之内百姓之事蠡不如種也四封之
外敵國之制立斷之事種亦不如蠡也王曰諾令大夫
種守於國與范蠡入宦於吳三年而吳人遣之歸反至
於國王問於范蠡曰節事柰何范蠡對曰節事者與地
唯地能包萬物以為一其事不失生萬物容畜禽獸然
後受其名而兼其利美惡皆成以養生時不至不可彊
生事不䆒不可強成自若以處以度天下待其來者而
正之因時之所宜而定之同男女之功除民之害以避
天災田野開闢府倉實民衆殷無曠其衆以為亂梯時
將有反事將有閒必有以知天地之恒制乃可以有天
下之成利事無閒時無反則撫民保教以須之王曰不
榖之國家蠡之國家也蠡其圖之范蠡對曰四封之内
百姓之事時節三樂不亂民功不逆天時五穀稑孰民
乃蕃滋君臣上下交得其志蠡不如種也四封之外敵
國之制立斷之事因隂陽之恒順天地之常柔而不屈
強而不剛德虐之行因以為常死生因天地之刑天因
人聖人因天人自生之天地形之聖人因而成之是故
戰勝而不報取地而不反兵勝於外福生於内用力甚
少而名聲章明種亦不如蠡也王曰諾令大夫種為之
四年王召范蠡而問焉曰先人就世不榖即位吾年既
少未有恒常出則禽荒入則酒荒吾百姓之不圖惟舟
與車上天降禍於越委制於吳吳人之那不榖亦又甚
焉吾欲與子謀之其可乎范蠡對曰未可也蠡聞之上
帝不考時反是守彊索者不祥得時不成反受其殃失
德滅名㳅走死亡有奪有矛有不予王無蚤圖夫吳君
王之吳也王若蚤圖之其事又將未可知也王曰諾又
一年王召范蠡而問曰吾與子謀吳子曰未可也今吳
王淫於樂而忘其百姓亂民功逆天時信讒喜優憎輔
遠弼聖人不出忠臣解骨皆曲相御莫適相非上下相
偷其可乎范蠡對曰人事至矣天應未也王姑待之王
曰諾乂一年王召范蠡而問焉曰吾與子謀吳子曰未
可也今申胥驟諫其王王怒而殺之其可乎范蠡對曰
逆節萌生天地未形而先為之征其事是以不成雜受
其刑王姑待之王曰諾又一年王召范蠡而問焉曰吾
與子謀吳子曰未可也今其稲蟹不遺種其可乎范蠡
對曰天應至矣人事未盡也王姑待之王怒曰道固然
乎妄其欺不穀耶吾與子言人事子應我以天時今天
應至矣子應我以人事何也范蠡對曰王姑勿怪夫人
事必將與天地相参然後乃可以成功今其禍新民恐
其君臣上下皆知其資財之不足以支長久也彼將同
其力致其死猶尚殆王其且馳騁弋獵無至禽荒宫中
之樂無至酒荒肆與大夫觴飲無忘國常彼其上將薄
其德民將盡其力又使之望而不得食乃可以致天地
之殛王姑待之至於玄月王召范蠡而問焉曰諺有之
曰觥飯不及壺飱今歲晩矣子將柰何范蠡對曰微君
王之言臣固將謁之臣聞從時者猶救火追亡人也蹶
而趨之唯恐弗及王曰諾遂興師伐吳至於五湖吳人
聞之出挑戰一日五反王弗忍欲許之范蠡進諫曰謀
之廊廟失之中原其可乎王姑勿許也臣聞之得時無
怠時不再來天予不取反為之災贏縮轉化後將悔之
天節固然唯謀不遷王曰諾弗許范蠡曰臣聞古之善
用兵者贏縮以為常四時以為紀無過天極䆒數而止
天道皇皇日月以為常明者以為法微者則是行陽至
而隂隂至而陽日困而還月盈而匡古之善用兵者因
天地之常與之俱行後則用隂先則用陽近則用柔遠
則用剛後無隂蔽先無陽察用人無執往從其所剛強
以禦陽節不盡不死其野彼來從我固守勿與若將與
之必因天地之災又觀其民之饑飽勞逸以參之盡其
陽節盈吾隂節而奪之宜為人客剛強而力疾陽節不
盡輕而不可取宜為人主安徐而重固隂節不盡柔而
不可廹凡陳之道設右以為牝益左以為牡蚤晏無失
必順天道周旋無䆒今其來也剛強而力疾王姑待之
王曰諾勿與戰居軍三年吳師自潰吳王帥其賢良與
其重禄以上姑蘇使王孫雄行成於越曰昔者上天降
禍於吳得辠於會稽今君王其圖不榖不穀請復會稽
之和王弗忍欲許之范蠡進諫曰臣聞之聖人之功時
為之庸得時弗成天有還形天節不遠五年復返小凶
則近大凶則遠先人有言曰伐柯者其則不遠今君王
不斷其忘會稽之事乎王曰諾不許使者往而復來辭
俞卑禮俞尊王又欲許之范蠡諫曰孰使我蚤朝而晏
罷者非吳乎與我爭三江五湖之利者非吳邪夫十年
謀之一朝而棄之其可乎王姑勿許其事將易冀已王
曰吾欲勿許而難對其使者子其對之范蠡乃左提鼓
右援枹以應使者曰昔者上天降禍於越委制於吳而
吳不受今將反此義以報此禍吾王敢無聽天之命而
聽君王之命乎王孫雄曰子范子先人有言曰無助天
為虐助天為虐者不祥今吾稲蟹不遺種子將助天為
虐不忌其不祥乎范蠡曰王孫子昔吾先君固周室之
不成子也故濱於東海之陂黿鼉魚鼈之與處而鼃黽
之與同陼余雖靦然而人面哉吾猶禽獸也又安知是
諓諓者乎王孫雄曰子范子將助天為虐助天為虐不
祥雄請反辭於王范蠡曰君王巳委制於執事之人矣
子往矣無使執事之人得辠於子使者辭反范蠡不報
於王擊鼓興師以隨使者至於姑蘇之宫不傷越民遂
滅吳反至五湖范蠡辭於王曰君王勉之臣不復入於
越國矣王曰不糓疑子之所謂者何也范蠡對曰臣聞
之為人臣者君憂臣勞君辱臣死昔者君王辱於會稽
臣所以不死者為此事也今事已濟矣蠡請從會稽之
罰王曰所不掩子之惡揚子之美者使其身無終沒於
越國子聽吾言與子分國不聽吾言身死妻子為戮范
蠡對曰臣聞命矣君行制臣行意遂乘輕舟以浮於五
湖莫知其所終極王命工以良金寫范蠡之状而朝禮
之浹日而令大夫朝之環會稽三百里者以為范蠡地
曰後世子孫有敢侵蠡之地者使無終沒於越國皇天
后土四鄉地主正之
文章辨體彙選卷四百九十五
文章辨體彙選卷四百九十五
明賀復徵編
史傳十三
越王句踐上(魯左丘明)
越王句踐棲於會稽之上乃號令于三軍曰凡我父兄
昆弟及國子姓有能助寡人謀而退吳者吾與之共知
越國之政大夫種進對曰臣聞之賈人夏則資皮冬則
資絺旱則資舟水則資車以待乏也夫雖無四方之憂
然謀臣與爪牙之士不可不養而擇也譬如蓑笠時雨
既至必求之今君王既棲於會稽之上然後乃求謀臣
無乃後乎句踐曰苟得聞子大夫之言何後之有執其
手而與之謀遂使之行成於吳曰寡君句踐乏無所使
使其下臣種不敢徹聲聞於天王私於下執事曰寡君
之師徒不足以辱君矣願以金玉子女賂君之辱請句
踐女女於王大夫女女於大夫士女女於士越國之寳
噐畢從寡君帥越國之衆以從君之師徒唯君左右之
若以越國之罪為不可赦也將焚宗廟係妻孥沉金玉
於江有帶甲五千人將以致死乃必有偶是以帶甲萬
人以事君也無乃即傷君王之所愛乎與其殺是人也
寧其得此國也其孰利乎夫差將欲聽與之成子胥諫
曰不可夫吳之與越也仇讎敵戰之國也三江環之民
無所移有吳則無越有越則無吳將不可改於是矣員
聞之陸人居陸水人居水夫上黨之國我攻而勝之吾
不能居其地不能乘其車夫越國吾攻而勝之吾能居
其地吾能乘其舟此利也不可失也已君必滅之失此
利也雖悔之亦無及已越人飾美女八人納之太宰嚭
曰子苟赦越國之辠又有美於此者將進之太宰嚭諫
曰嚭聞古之伐國者服之而已今已服矣又何求焉夫
差與之成而去之句踐說於國人曰寡人不知其力之
不足也而乂與大國執讎以暴露百姓之骨於中原此
則寡人之辠也寡人請更於是葬死者問傷者養生者
弔有憂賀有喜送往者迎來者去民之所惡補民之不
足然後卑事夫差宦士三百人於吳其身親為夫差前
馬句踐之地南至於句無北至於禦兒東至於鄞西至
於姑蔑廣運百里乃致其父兄昆弟而誓之曰寡人聞
古之賢君四方之民歸之若水之歸下也今寡人不能
將帥二三子夫婦以蕃命壯者無取老婦令老者無取
壯妻女子十七不嫁其父母有辠丈夫二十不取其父
母有辠將免者以告公令醫守之生丈夫二壺酒一犬
生女子二壺酒壹豚生三人公與之母生二人公與之
餼當室者死三年釋其政支子死三月釋其政必哭泣
葬埋之如其子令孤子寡婦疾疹貧病者納宦其子其
逹士潔其居美其服飽其食而摩厲之於義四方之士
來者必廟禮之句踐載稻與脂於舟以行國之孺子之
游者無不餔也無不歠也必問其名非其身之所種則
不食非其夫人之所織則不衣十年不收於國民居有
三年之食國之父兄請曰昔者夫差耻吾君於諸侯之
國今越國亦節矣請報之句踐辭曰昔者之戰也非二
三子之辠也寡人之辠也如寡人者安與知耻請姑無
庸戰父兄乂請曰越四封之内親吾君也猶父母也子
而思報父母之仇臣而思報君之仇其有敢不盡力者
乎請復戰句踐既許之乃致其衆而誓之曰寡人聞古
之賢君不患其衆之不足也而患其志行之少恥也今
夫差衣水犀之甲者億有三千不患其志行之少恥也
而患其衆之不足也今寡人將助天滅之吾不欲匹夫
之勇也欲其旅進旅退也進則思賞退則思刑如此則
有常賞進不用命退則無耻如此則有常刑果行國人
皆勸父勉其子兄勉其弟婦勉其夫曰孰是君也而可
無死乎是故敗吳於囿又敗之於沒又郊敗之夫差行
成曰寡人之師徒不足以辱君矣請以金玉子女賂君
之辱句踐對曰昔天以越賜吳而吳不受今天以吳予
越越可以無聽天之命而聽君之令乎吾請逹王甬句
東吾與君為二君乎夫差對曰寡人禮先壹飯矣君若
不忘周室而為敝邑宸宇亦寡人之願也君若曰吾將
殘女社稷滅女宗廟寡人請死余何面目以視於天下
乎越君其次也遂滅吳
越王句踐下(左丘明)
越王句踐即位三年而欲伐吳范蠡進諫曰夫國家之
事有持盈有定傾有節事王曰為三者柰何范蠡對曰
持盈者與天定傾者與人節事者與地王不問蠡不敢
言天道盈而不溢盛而不驕勞而不矜其功夫聖人隨
時以行是謂守時天時不作弗為人客人事不起弗為
之始今君王未盈而溢未盛而驕不勞而矜其功天時
不作而先為人客人事不起而創為之始此逆於天而
不龢於人王若行之將妨於國家靡王躬身王弗聽范
蠡進諫曰夫勇者逆德也兵者凶噐也爭者事之末也
隂謀逆德好用凶噐始於人者人之所卒也淫泆之事
上帝之禁也先行此者不利王曰無是貳言也吾已斷
之矣果興師而伐吳戰於五湖不勝棲於會稽王召范
蠡而問焉曰吾不用子之言以至於此為之柰何范蠡
對曰君王其忘之乎持盈者與天定傾者與人節事者
與地王曰與人柰何范蠡對曰卑辭尊禮玩好女樂尊
之以名如此不已又身與之市王曰諾乃令大夫種行
成於吳曰請士女女於士大夫女女於大夫隨之以國
家之重噐吳人不許大夫種來而復往曰請委管籥屬
國家以身隨之君王制之吳人許諾王曰蠡為我守於
國范蠡對曰四封之内百姓之事蠡不如種也四封之
外敵國之制立斷之事種亦不如蠡也王曰諾令大夫
種守於國與范蠡入宦於吳三年而吳人遣之歸反至
於國王問於范蠡曰節事柰何范蠡對曰節事者與地
唯地能包萬物以為一其事不失生萬物容畜禽獸然
後受其名而兼其利美惡皆成以養生時不至不可彊
生事不䆒不可強成自若以處以度天下待其來者而
正之因時之所宜而定之同男女之功除民之害以避
天災田野開闢府倉實民衆殷無曠其衆以為亂梯時
將有反事將有閒必有以知天地之恒制乃可以有天
下之成利事無閒時無反則撫民保教以須之王曰不
榖之國家蠡之國家也蠡其圖之范蠡對曰四封之内
百姓之事時節三樂不亂民功不逆天時五穀稑孰民
乃蕃滋君臣上下交得其志蠡不如種也四封之外敵
國之制立斷之事因隂陽之恒順天地之常柔而不屈
強而不剛德虐之行因以為常死生因天地之刑天因
人聖人因天人自生之天地形之聖人因而成之是故
戰勝而不報取地而不反兵勝於外福生於内用力甚
少而名聲章明種亦不如蠡也王曰諾令大夫種為之
四年王召范蠡而問焉曰先人就世不榖即位吾年既
少未有恒常出則禽荒入則酒荒吾百姓之不圖惟舟
與車上天降禍於越委制於吳吳人之那不榖亦又甚
焉吾欲與子謀之其可乎范蠡對曰未可也蠡聞之上
帝不考時反是守彊索者不祥得時不成反受其殃失
德滅名㳅走死亡有奪有矛有不予王無蚤圖夫吳君
王之吳也王若蚤圖之其事又將未可知也王曰諾又
一年王召范蠡而問曰吾與子謀吳子曰未可也今吳
王淫於樂而忘其百姓亂民功逆天時信讒喜優憎輔
遠弼聖人不出忠臣解骨皆曲相御莫適相非上下相
偷其可乎范蠡對曰人事至矣天應未也王姑待之王
曰諾乂一年王召范蠡而問焉曰吾與子謀吳子曰未
可也今申胥驟諫其王王怒而殺之其可乎范蠡對曰
逆節萌生天地未形而先為之征其事是以不成雜受
其刑王姑待之王曰諾又一年王召范蠡而問焉曰吾
與子謀吳子曰未可也今其稲蟹不遺種其可乎范蠡
對曰天應至矣人事未盡也王姑待之王怒曰道固然
乎妄其欺不穀耶吾與子言人事子應我以天時今天
應至矣子應我以人事何也范蠡對曰王姑勿怪夫人
事必將與天地相参然後乃可以成功今其禍新民恐
其君臣上下皆知其資財之不足以支長久也彼將同
其力致其死猶尚殆王其且馳騁弋獵無至禽荒宫中
之樂無至酒荒肆與大夫觴飲無忘國常彼其上將薄
其德民將盡其力又使之望而不得食乃可以致天地
之殛王姑待之至於玄月王召范蠡而問焉曰諺有之
曰觥飯不及壺飱今歲晩矣子將柰何范蠡對曰微君
王之言臣固將謁之臣聞從時者猶救火追亡人也蹶
而趨之唯恐弗及王曰諾遂興師伐吳至於五湖吳人
聞之出挑戰一日五反王弗忍欲許之范蠡進諫曰謀
之廊廟失之中原其可乎王姑勿許也臣聞之得時無
怠時不再來天予不取反為之災贏縮轉化後將悔之
天節固然唯謀不遷王曰諾弗許范蠡曰臣聞古之善
用兵者贏縮以為常四時以為紀無過天極䆒數而止
天道皇皇日月以為常明者以為法微者則是行陽至
而隂隂至而陽日困而還月盈而匡古之善用兵者因
天地之常與之俱行後則用隂先則用陽近則用柔遠
則用剛後無隂蔽先無陽察用人無執往從其所剛強
以禦陽節不盡不死其野彼來從我固守勿與若將與
之必因天地之災又觀其民之饑飽勞逸以參之盡其
陽節盈吾隂節而奪之宜為人客剛強而力疾陽節不
盡輕而不可取宜為人主安徐而重固隂節不盡柔而
不可廹凡陳之道設右以為牝益左以為牡蚤晏無失
必順天道周旋無䆒今其來也剛強而力疾王姑待之
王曰諾勿與戰居軍三年吳師自潰吳王帥其賢良與
其重禄以上姑蘇使王孫雄行成於越曰昔者上天降
禍於吳得辠於會稽今君王其圖不榖不穀請復會稽
之和王弗忍欲許之范蠡進諫曰臣聞之聖人之功時
為之庸得時弗成天有還形天節不遠五年復返小凶
則近大凶則遠先人有言曰伐柯者其則不遠今君王
不斷其忘會稽之事乎王曰諾不許使者往而復來辭
俞卑禮俞尊王又欲許之范蠡諫曰孰使我蚤朝而晏
罷者非吳乎與我爭三江五湖之利者非吳邪夫十年
謀之一朝而棄之其可乎王姑勿許其事將易冀已王
曰吾欲勿許而難對其使者子其對之范蠡乃左提鼓
右援枹以應使者曰昔者上天降禍於越委制於吳而
吳不受今將反此義以報此禍吾王敢無聽天之命而
聽君王之命乎王孫雄曰子范子先人有言曰無助天
為虐助天為虐者不祥今吾稲蟹不遺種子將助天為
虐不忌其不祥乎范蠡曰王孫子昔吾先君固周室之
不成子也故濱於東海之陂黿鼉魚鼈之與處而鼃黽
之與同陼余雖靦然而人面哉吾猶禽獸也又安知是
諓諓者乎王孫雄曰子范子將助天為虐助天為虐不
祥雄請反辭於王范蠡曰君王巳委制於執事之人矣
子往矣無使執事之人得辠於子使者辭反范蠡不報
於王擊鼓興師以隨使者至於姑蘇之宫不傷越民遂
滅吳反至五湖范蠡辭於王曰君王勉之臣不復入於
越國矣王曰不糓疑子之所謂者何也范蠡對曰臣聞
之為人臣者君憂臣勞君辱臣死昔者君王辱於會稽
臣所以不死者為此事也今事已濟矣蠡請從會稽之
罰王曰所不掩子之惡揚子之美者使其身無終沒於
越國子聽吾言與子分國不聽吾言身死妻子為戮范
蠡對曰臣聞命矣君行制臣行意遂乘輕舟以浮於五
湖莫知其所終極王命工以良金寫范蠡之状而朝禮
之浹日而令大夫朝之環會稽三百里者以為范蠡地
曰後世子孫有敢侵蠡之地者使無終沒於越國皇天
后土四鄉地主正之
文章辨體彙選卷四百九十五
