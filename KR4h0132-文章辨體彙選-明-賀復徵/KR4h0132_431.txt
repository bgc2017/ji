文章辨體彙選卷四百三十一
明賀復徵編
原一
吴訥曰按字書原者本也一說推原也義始大易原
始要終之訓若文體謂之原者先儒謂始扵退之之
五原盖推其本原之義以示人也後之作者盖亦取
法扵是云復徵曰原水所發也文而曰原謂窮極
事物之理若水之有原也
原道(唐韓愈)
博愛之謂仁行而宜之之謂義由是而之焉之謂道足
乎巳無待扵外之謂德仁與義為定名道與德為虚位
故道有君子小人而德有凶有吉老子之小仁義非毁
之也其見者小也坐井而觀天曰天小者非天小也彼
以煦煦為仁孑孑為義其小之也則宜其所謂道道其
所道非吾所謂道也其所謂德德其所德非吾所謂德
也凡吾所謂道德云者合仁與義言之也天下之公言
也老子之所謂道德云者去仁與義言之也一人之私
言也周道衰孔子没火于秦黃老于漢佛于晉魏梁隋
之間其言道德仁義者不入于楊則入于墨不入扵老
則入于佛入扵彼必出于此入者主之出者奴之入者
附之出者汙之噫後之人其欲聞仁義道德之說孰從
而聽之老者曰孔子吾師之弟子也佛者曰孔子吾師
之弟子也為孔子者習聞其說樂其誕而自小也亦曰
吾師亦嘗師之云爾不惟舉之扵其口而又筆之扵其
書噫後之人雖欲聞仁義道德之說其孰從而求之甚
矣人之好怪也不求其端不訊其末惟怪之欲聞古之
為民者四今之為民者六古之教者處其一今之教者
處其三農之家一而食粟之家六工之家一而用器之
家六賈之家一而資焉之家六奈之何民不窮且盗也
古之時人之害多矣有聖人者立然後教之以相生養
之道為之君為之師驅其蟲蛇禽獸而處之中土寒然
後為之衣饑然後為之食木處而顛土處而病也然後
為之宫室為之工以贍其器用為之賈以通其有無為
之醫藥以濟其夭死為之葬埋祭祀以長其恩愛為之
禮以次其先後為之樂以宣其湮鬱為之政以率其怠
倦為之刑以鋤其強梗相欺也為之符璽斗斛權衡以
信之相奪也為之城郭甲兵以守之害至而為之備患
生而為之防今其言曰聖人不死大盗不止剖斗折衡
而民不争嗚呼其亦不思而巳矣如古之無聖人人之
類滅久矣何也無羽毛鱗介以居寒熱也無爪牙以争
食也是故君者出令者也臣者行君之令而致之民者
也民者出粟米麻絲作器皿通貨財以事其上者也君
不出令則失其所以為君臣不行君之令而致之民民
不出粟米麻絲作器皿通貨財以事其上則誅今其法
曰必棄而君臣去而父子禁而相生養之道以求其所
謂清淨寂滅者嗚呼其亦幸而出扵三代之後不見黜
扵禹湯文武周公孔子也其亦不幸而不出扵三代之
前不見正扵禹湯文武周公孔子也帝之與王其號各
殊其所以為聖一也夏葛而冬裘渴飲而饑食其事殊
其所以為智一也今其言曰曷不為太古之無事是亦
責冬之裘者曰曷不為葛之之易也責饑之食者曰曷
不為飲之之易也傳曰古之欲明明德扵天下者先治
其國欲治其國者先齊其家欲齊其家者先修其身欲
修其身者先正其心欲正其心者先誠其意然則古之
所謂正心而誠意者將以有為也今也欲治其心而外
天下國家滅其天常子焉而不父其父臣焉而不君其
君民焉而不事其事孔子之作春秋也諸侯用夷禮則
夷之進扵中國則中國之經曰夷狄之有君不如諸夏
之亡詩曰戎狄是膺荆舒是懲今也舉夷狄之法而加
之先王之教之上幾何其不胥而為夷也夫所謂先王
之教者何也博愛之謂仁行而宜之之謂義由是而之
焉之謂道足乎已無待扵外之謂德其文詩書易春秋
其法禮樂刑政其民士農工賈其位君臣父子師友賓
主昆弟夫婦其服麻絲其居宫室其食粟米果蔬魚肉
其為道易明而其為教易行也是故以之為巳則順而
祥以之為人則愛而公以之為心則和而平以之為天
下國家無所處而不當是故生則得其情死則盡其常
郊焉而天神假廟焉而人鬼饗曰斯道也何道也曰斯
吾所謂道也非向所謂老與佛之道也堯以是傳之舜
舜以是傳之禹禹以是傳之湯湯以是傳之文武周公
文武周公傳之孔子孔子傳之孟軻軻之死不得其傳
焉荀與楊也擇焉而不精語焉而不詳由周公而上上
而為君故其事行由周公而下下而為臣故其說長然
則如之何而可也曰不塞不流不止不行人其人火其
書廬其居明先王之道以道之鰥寡孤獨廢疾者有養
也其亦庶乎其可也
原性(韓愈)
性也者與生俱生也情也者接扵物而生也性之品有
三而其所以為性者五情之品有三而其所以為情者
七曰何也曰性之品有上中下三上焉者善焉而已矣
中焉者可導而上下者也下焉者惡焉而已矣其所以
為性者五曰仁曰禮曰信曰義曰智上焉者之扵五也
主扵一而行于四中焉者之扵五也一不少有焉則少
反焉其扵四也混下焉者之扵五也反扵一而悖扵四
性之扵情視其品情之品有上中下三其所以為情者
七曰喜曰怒曰哀曰懼曰愛曰惡曰欲上焉者之扵七
也動而處其中中焉者之扵七也有所甚有所亡然而
求合其中者也下焉者之扵七也亾與甚直情而行者
也情之於性視其品孟子之言性曰人之性善荀子之
言性曰人之性惡揚子之言性曰人之性善惡混夫始
善而進惡與始惡而進善與始也混而今也善惡皆舉
其中而遺其上下者也得其一而失其二者也叔魚之
生也其母視之知其必以賄死楊食我之生也叔向之
母聞其號也知其必滅宗越椒之生也子文以為大戚
知若敖氏之鬼不食也人之性果善乎后稷之生也其
母無災其始匍匐也則岐岐然嶷嶷然文王之在母也
母不憂既生也傅不勤既學也師不煩人之性果惡乎
堯之朱舜之均文王之管蔡習非不善也而卒為姦瞽
瞍之舜鯀之禹習非不惡也而卒為聖人之性善惡果
混乎故曰三子之言性也舉其中而遺其上下者也得
其一而失其二者也曰然則性之上下者其終不可移
乎曰上之性就學而愈明下之性畏威而寡罪是故上
者可教而下者可制也其品則孔子謂不移也曰今之
言性者異扵此何也曰今之言者雜佛老而言也雜佛
老而言也者奚言而不異
原毁(韓愈)
古之君子其責已也重以周其待人也輕以約重以周
故不怠輕以約故人樂為善聞古之人有舜者其為人
也仁義人也求其所以為舜者責扵已曰彼人也予人
也彼能是而我乃不能是早夜以思去其不如舜者就
其如舜者聞古之人有周公者其為人也多才與藝人
也求其所以為周公者責扵已曰彼人也予人也彼能
是而我乃不能是早夜以思去其不如周公者就其如
周公者舜大聖人也後世無及焉周公大聖人也後世
無及焉是人也乃曰不如舜不如周公吾之病也是不
亦責扵身者重以周乎其扵人也曰彼人也能有是是
足為良人矣能善是是足為藝人矣取其一不責其二
即其新不究其舊恐恐然惟懼其人之不得為善之利
一善易修也一藝易能也其扵人也乃曰能有是是亦
足矣曰能善是是亦足矣不亦待扵人者輕以約乎今
之君子則不然其責人也詳其待巳也廉詳故人難扵
為善廉故自取也少已未有善曰我善是是亦足矣已
未有能曰我能是是亦足矣外以欺扵人内以欺扵心
未少有得而止矣不亦待其身者已廉乎其扵人也曰
彼雖能是其人不足稱也彼雖善是其用不足稱也舉
其一不計其十究其舊不圖其新恐恐然惟懼其人之
有聞也是不亦責扵人者已詳乎夫是之謂不以衆人
待其身而以聖人望扵人吾未見其尊已也雖然為是
者有本有原怠與忌之謂也怠者不能修而忌者畏人
修吾嘗試之矣嘗試語扵衆曰某良士某良士其應者
必其人之與也不然則其所疎遠不與同其利者也不
然則其畏也不若是強者必怒扵言懦者必怒扵色矣
又嘗語扵衆曰某非良士某非良士其不應者必其人
之與也不然則其所疎遠不與同其利者也不然則其
畏也不若是強者必說扵言懦者必說扵色矣是故事
修而謗興德高而毁来嗚呼士之處此世而望名譽之
光道德之行難已將有作扵上者得吾說而存之其國
家可幾而理歟
原人(韓愈)
形扵上者謂之天形扵下者謂之地命扵其兩間者謂
之人形扵上日月星辰皆天也形於下草木山川皆地
也命扵其兩間夷狄禽獸皆人也曰然則吾謂禽獸人
可乎曰非也指山而問焉曰山乎曰山可也山有草木
禽獸皆舉之矣指山之一草而問焉曰山乎曰山則不
可故天道亂而日月星辰不得其行地道亂而草木山
川不得其平人道亂而夷狄禽獸不得其情天者日月
星辰之主也地者草木山川之主也人者夷狄禽獸之
主也主而暴之不得其為主之道矣是故聖人一視而
同仁篤近而舉遠
原鬼(韓愈)
有嘯扵梁從而燭之無見也斯鬼乎曰非也鬼無聲有
立扵堂從而視之無見也斯鬼乎曰非也鬼無形有觸
吾躬從而執之無得也斯鬼乎曰非也鬼無聲與形安
有氣曰鬼無聲也無形也無氣也果無鬼乎曰有形而
無聲者物有之矣土石是也有聲而無形者物有之矣
風霆是也有聲與形者物有之矣人獸是也無形與聲
者物有之矣鬼神是也曰然則有怪而與民物接者何
也曰是有二有鬼有物漠然無形與聲者鬼之常也民
有忤扵天有違扵民有爽於物逆扵倫而感扵氣于是
乎鬼有形扵形有憑於聲以應之而下殃禍焉皆民之
為之也其既也又反乎其常曰何謂物曰成扵形與聲
者土石風霆人獸是也反乎無聲與形者鬼神是也不
能有形與聲不能無形與聲者物怪是也故其作而接
扵民也無恒故有動扵民而為禍亦有動扵民而為福
亦有動扵民而莫之為禍福適丁民之有是時也作原
鬼
原仁(牛僧孺)
救天下者皆曰仁得天下者皆曰利則可乎曰不可也
不得已而有天下則曰仁得已而有者則曰利也善畏
其利善决其仁皆聖也湯文王是也原意曰聖人視生
民以天下襁穉在焚溺無不挈者然則挈而授其家乎
將遂挈而有之乎彼家無人而有之不得已而仁矣有
人而有之則得已而利矣夏無人也湯有以仁殷有人
也文王畏其利前賢明湯意故無伯夷後聖明文王意
故曰周之德可謂至德也已矣
原十六衛(杜牧)
國家始踵隋制開十六衛將軍總三十員屬官總一百
二十八員署守分部夹峙禁省厥初歷今未始替削然
自今觀之設官言無謂者其十六衛乎本原事跡其實
天下之大命也始自貞觀中既武遂文内以十六衛畜
養戎臣外開折衝果毅府五百七十四以儲兵伍或有
不幸方二三千里為寇土數十百萬人為寇兵蠻夷戎
狄踐踏四作此時戎臣當提兵居外至如天下平一暴勃
消削單車一符將命四走莫不信順此時戎臣當提兵
居内當其居内也官為將軍綬有朱紫章有金銀千百
騎趨奉朝謁第觀車馬歌兒舞女念功賞勞出扵曲賜
所部之兵散舍諸府上府不越一千二百人三時耕稼
襏襫耞耒一時治武騎劍兵矢禆衛以課父兄相言不
得業他籍藏將府伍散田畆力觧勢破人人自愛雖有
蚩尤為帥雅亦不可使為亂耳及其當居外也緣部之
兵被檄乃来受命扵朝不見妻子斧鉞在前爵賞在後
以首争首以力搏力飄暴交捽豈暇異略雖有蚩尤為
帥雅亦無能為叛也自貞觀至扵開元末百三十年間
戎臣兵伍未始逆簒此聖人所能柄統輕重制障表裏
聖筭神術也至扵開元末愚儒奏章曰天下文勝矣請
罷府兵詔曰可武夫奏章曰天下力強矣請搏四夷詔
曰可扵是府兵内剷邊兵外作戎臣兵伍湍奔矢往内
無一人矣起遼走蜀繚絡萬里事五強寇十餘年中亡
百萬人尾大中乾成燕偏重而天下掀然根萌燼然七
聖旰食求欲除之且不能也由此觀之戎臣兵伍豈可
一日使出落鈐鍵哉然為國者不能無也居外則叛居
内則簒使外不叛内不簒兵不離伍無自焚之患將保
頸領無烹狗之諭古今已還法術最長其置府立衛乎
近代已来扵其將也弊復為甚人囂曰廷詔命將矣名
出視之率市兒輩盖多賂金玉負倚幽隂折劵交貨所
能也絶不識父兄禮義之教復無慷慨感槩之氣百城
千里一朝得之其強傑愎勃者則撓削法制不使縳巳
斬族忠良不使違已力壹勢便㒺不為寇其隂泥巧狡
者亦能家算口歛委扵邪倖由卿市公去郡得都四履
所治指為别館或一夫不幸而夀則戞割生人略匝天
下是以天下每每兵亂湧溢齊人乾耗鄉黨風俗淫窳
衰薄教化恩澤壅抑不下召来災沴被及牛馬嗟乎自
愚而知之人其盡知之乎且武者任誅如天時有秋文
者任治如天時有春是天不能倒春秋是豪傑不能總
文武是此輩受鉞誅暴乎曰扵是乎在某人行教乎曰
扵是乎在欲禍蠧不作者未之有也伏惟文皇帝十六
衛之旨誰復而原其實天下之大命也故作原十六衛
原親(皮日休)
能嗣其親不曰子乎吾觀夫今之世誨其子者必檟肌
篣骨傷愛毁性以為教嗚呼孟子所謂古者易子而教
誠有旨歟不能教其子者是亡其身者也不能得其親
者是捨其族者也古者佞臣愛人之貴過乎其親必捨
而事之公子開方是也愛人之權過乎其子必殺而徇
之易牙是也自兹以降為夫強臣者將欲奪人之宗必
殺巳子王莽殺子宇是也噫教尚不可况其殺歟或曰
均是親也均是害也則周公誅管蔡石碏殺石厚叔向
戮叔魚漢文流淮南可乎曰均是親也賢則能嗣親凶
則能覆族均是害也周公不誅則他人誅之石碏不殺
則他人殺之叔向不戮則他人戮之漢文不流則他人
流之已刑則及一人他刑則及其族此聖賢所以惜其
族也刑也者仁在其中矣
原奕(皮日休)
問奕之原扵或人或人曰堯教丹朱征丹朱之為是信
固有其道焉皮子曰夫奕之為藝也彼謀既失我謀先
之我智既虧彼智乘之害也欲利其内必先攻外欲取
其遠必先攻近詐也勝之勢不城池而金湯焉負之勢
不甲兵而犇北焉勝不讓負負不讓勝争也存此免彼
得彼失此如蘇秦之合從陳軫之遊說偽也若然者不
害則敗不詐則亡不争則失不偽則亂是奕之必然也
雖奕秋洊出必用吾言焉嘗試論之夫堯之有仁義禮
智信性也如生者必能用手足任耳目者矣豈區區出
其纖謀小智以著其術用争勝負哉堯之世三苖不服
以堯之仁苖之慢堯兵而熠之由羅人殺鵂鶹獻人烹
鯤鮞者矣堯不忍加兵而以命舜舜不忍伐而敷之文
德然後有苖格焉以有苖之慢尚不加兵豈能以害詐
之心争偽之智用為戰法教其子以伐國哉則奕之始
作必起自戰國有害詐争偽之道當從横者流之作矣
豈曰堯哉豈曰堯哉
文章辨體彙選卷四百三十一
文章辨體彙選卷四百三十一
明賀復徵編
原一
吴訥曰按字書原者本也一說推原也義始大易原
始要終之訓若文體謂之原者先儒謂始扵退之之
五原盖推其本原之義以示人也後之作者盖亦取
法扵是云復徵曰原水所發也文而曰原謂窮極
事物之理若水之有原也
原道(唐韓愈)
博愛之謂仁行而宜之之謂義由是而之焉之謂道足
乎巳無待扵外之謂德仁與義為定名道與德為虚位
故道有君子小人而德有凶有吉老子之小仁義非毁
之也其見者小也坐井而觀天曰天小者非天小也彼
以煦煦為仁孑孑為義其小之也則宜其所謂道道其
所道非吾所謂道也其所謂德德其所德非吾所謂德
也凡吾所謂道德云者合仁與義言之也天下之公言
也老子之所謂道德云者去仁與義言之也一人之私
言也周道衰孔子没火于秦黃老于漢佛于晉魏梁隋
之間其言道德仁義者不入于楊則入于墨不入扵老
則入于佛入扵彼必出于此入者主之出者奴之入者
附之出者汙之噫後之人其欲聞仁義道德之說孰從
而聽之老者曰孔子吾師之弟子也佛者曰孔子吾師
之弟子也為孔子者習聞其說樂其誕而自小也亦曰
吾師亦嘗師之云爾不惟舉之扵其口而又筆之扵其
書噫後之人雖欲聞仁義道德之說其孰從而求之甚
矣人之好怪也不求其端不訊其末惟怪之欲聞古之
為民者四今之為民者六古之教者處其一今之教者
處其三農之家一而食粟之家六工之家一而用器之
家六賈之家一而資焉之家六奈之何民不窮且盗也
古之時人之害多矣有聖人者立然後教之以相生養
之道為之君為之師驅其蟲蛇禽獸而處之中土寒然
後為之衣饑然後為之食木處而顛土處而病也然後
為之宫室為之工以贍其器用為之賈以通其有無為
之醫藥以濟其夭死為之葬埋祭祀以長其恩愛為之
禮以次其先後為之樂以宣其湮鬱為之政以率其怠
倦為之刑以鋤其強梗相欺也為之符璽斗斛權衡以
信之相奪也為之城郭甲兵以守之害至而為之備患
生而為之防今其言曰聖人不死大盗不止剖斗折衡
而民不争嗚呼其亦不思而巳矣如古之無聖人人之
類滅久矣何也無羽毛鱗介以居寒熱也無爪牙以争
食也是故君者出令者也臣者行君之令而致之民者
也民者出粟米麻絲作器皿通貨財以事其上者也君
不出令則失其所以為君臣不行君之令而致之民民
不出粟米麻絲作器皿通貨財以事其上則誅今其法
曰必棄而君臣去而父子禁而相生養之道以求其所
謂清淨寂滅者嗚呼其亦幸而出扵三代之後不見黜
扵禹湯文武周公孔子也其亦不幸而不出扵三代之
前不見正扵禹湯文武周公孔子也帝之與王其號各
殊其所以為聖一也夏葛而冬裘渴飲而饑食其事殊
其所以為智一也今其言曰曷不為太古之無事是亦
責冬之裘者曰曷不為葛之之易也責饑之食者曰曷
不為飲之之易也傳曰古之欲明明德扵天下者先治
其國欲治其國者先齊其家欲齊其家者先修其身欲
修其身者先正其心欲正其心者先誠其意然則古之
所謂正心而誠意者將以有為也今也欲治其心而外
天下國家滅其天常子焉而不父其父臣焉而不君其
君民焉而不事其事孔子之作春秋也諸侯用夷禮則
夷之進扵中國則中國之經曰夷狄之有君不如諸夏
之亡詩曰戎狄是膺荆舒是懲今也舉夷狄之法而加
之先王之教之上幾何其不胥而為夷也夫所謂先王
之教者何也博愛之謂仁行而宜之之謂義由是而之
焉之謂道足乎已無待扵外之謂德其文詩書易春秋
其法禮樂刑政其民士農工賈其位君臣父子師友賓
主昆弟夫婦其服麻絲其居宫室其食粟米果蔬魚肉
其為道易明而其為教易行也是故以之為巳則順而
祥以之為人則愛而公以之為心則和而平以之為天
下國家無所處而不當是故生則得其情死則盡其常
郊焉而天神假廟焉而人鬼饗曰斯道也何道也曰斯
吾所謂道也非向所謂老與佛之道也堯以是傳之舜
舜以是傳之禹禹以是傳之湯湯以是傳之文武周公
文武周公傳之孔子孔子傳之孟軻軻之死不得其傳
焉荀與楊也擇焉而不精語焉而不詳由周公而上上
而為君故其事行由周公而下下而為臣故其說長然
則如之何而可也曰不塞不流不止不行人其人火其
書廬其居明先王之道以道之鰥寡孤獨廢疾者有養
也其亦庶乎其可也
原性(韓愈)
性也者與生俱生也情也者接扵物而生也性之品有
三而其所以為性者五情之品有三而其所以為情者
七曰何也曰性之品有上中下三上焉者善焉而已矣
中焉者可導而上下者也下焉者惡焉而已矣其所以
為性者五曰仁曰禮曰信曰義曰智上焉者之扵五也
主扵一而行于四中焉者之扵五也一不少有焉則少
反焉其扵四也混下焉者之扵五也反扵一而悖扵四
性之扵情視其品情之品有上中下三其所以為情者
七曰喜曰怒曰哀曰懼曰愛曰惡曰欲上焉者之扵七
也動而處其中中焉者之扵七也有所甚有所亡然而
求合其中者也下焉者之扵七也亾與甚直情而行者
也情之於性視其品孟子之言性曰人之性善荀子之
言性曰人之性惡揚子之言性曰人之性善惡混夫始
善而進惡與始惡而進善與始也混而今也善惡皆舉
其中而遺其上下者也得其一而失其二者也叔魚之
生也其母視之知其必以賄死楊食我之生也叔向之
母聞其號也知其必滅宗越椒之生也子文以為大戚
知若敖氏之鬼不食也人之性果善乎后稷之生也其
母無災其始匍匐也則岐岐然嶷嶷然文王之在母也
母不憂既生也傅不勤既學也師不煩人之性果惡乎
堯之朱舜之均文王之管蔡習非不善也而卒為姦瞽
瞍之舜鯀之禹習非不惡也而卒為聖人之性善惡果
混乎故曰三子之言性也舉其中而遺其上下者也得
其一而失其二者也曰然則性之上下者其終不可移
乎曰上之性就學而愈明下之性畏威而寡罪是故上
者可教而下者可制也其品則孔子謂不移也曰今之
言性者異扵此何也曰今之言者雜佛老而言也雜佛
老而言也者奚言而不異
原毁(韓愈)
古之君子其責已也重以周其待人也輕以約重以周
故不怠輕以約故人樂為善聞古之人有舜者其為人
也仁義人也求其所以為舜者責扵已曰彼人也予人
也彼能是而我乃不能是早夜以思去其不如舜者就
其如舜者聞古之人有周公者其為人也多才與藝人
也求其所以為周公者責扵已曰彼人也予人也彼能
是而我乃不能是早夜以思去其不如周公者就其如
周公者舜大聖人也後世無及焉周公大聖人也後世
無及焉是人也乃曰不如舜不如周公吾之病也是不
亦責扵身者重以周乎其扵人也曰彼人也能有是是
足為良人矣能善是是足為藝人矣取其一不責其二
即其新不究其舊恐恐然惟懼其人之不得為善之利
一善易修也一藝易能也其扵人也乃曰能有是是亦
足矣曰能善是是亦足矣不亦待扵人者輕以約乎今
之君子則不然其責人也詳其待巳也廉詳故人難扵
為善廉故自取也少已未有善曰我善是是亦足矣已
未有能曰我能是是亦足矣外以欺扵人内以欺扵心
未少有得而止矣不亦待其身者已廉乎其扵人也曰
彼雖能是其人不足稱也彼雖善是其用不足稱也舉
其一不計其十究其舊不圖其新恐恐然惟懼其人之
有聞也是不亦責扵人者已詳乎夫是之謂不以衆人
待其身而以聖人望扵人吾未見其尊已也雖然為是
者有本有原怠與忌之謂也怠者不能修而忌者畏人
修吾嘗試之矣嘗試語扵衆曰某良士某良士其應者
必其人之與也不然則其所疎遠不與同其利者也不
然則其畏也不若是強者必怒扵言懦者必怒扵色矣
又嘗語扵衆曰某非良士某非良士其不應者必其人
之與也不然則其所疎遠不與同其利者也不然則其
畏也不若是強者必說扵言懦者必說扵色矣是故事
修而謗興德高而毁来嗚呼士之處此世而望名譽之
光道德之行難已將有作扵上者得吾說而存之其國
家可幾而理歟
原人(韓愈)
形扵上者謂之天形扵下者謂之地命扵其兩間者謂
之人形扵上日月星辰皆天也形於下草木山川皆地
也命扵其兩間夷狄禽獸皆人也曰然則吾謂禽獸人
可乎曰非也指山而問焉曰山乎曰山可也山有草木
禽獸皆舉之矣指山之一草而問焉曰山乎曰山則不
可故天道亂而日月星辰不得其行地道亂而草木山
川不得其平人道亂而夷狄禽獸不得其情天者日月
星辰之主也地者草木山川之主也人者夷狄禽獸之
主也主而暴之不得其為主之道矣是故聖人一視而
同仁篤近而舉遠
原鬼(韓愈)
有嘯扵梁從而燭之無見也斯鬼乎曰非也鬼無聲有
立扵堂從而視之無見也斯鬼乎曰非也鬼無形有觸
吾躬從而執之無得也斯鬼乎曰非也鬼無聲與形安
有氣曰鬼無聲也無形也無氣也果無鬼乎曰有形而
無聲者物有之矣土石是也有聲而無形者物有之矣
風霆是也有聲與形者物有之矣人獸是也無形與聲
者物有之矣鬼神是也曰然則有怪而與民物接者何
也曰是有二有鬼有物漠然無形與聲者鬼之常也民
有忤扵天有違扵民有爽於物逆扵倫而感扵氣于是
乎鬼有形扵形有憑於聲以應之而下殃禍焉皆民之
為之也其既也又反乎其常曰何謂物曰成扵形與聲
者土石風霆人獸是也反乎無聲與形者鬼神是也不
能有形與聲不能無形與聲者物怪是也故其作而接
扵民也無恒故有動扵民而為禍亦有動扵民而為福
亦有動扵民而莫之為禍福適丁民之有是時也作原
鬼
原仁(牛僧孺)
救天下者皆曰仁得天下者皆曰利則可乎曰不可也
不得已而有天下則曰仁得已而有者則曰利也善畏
其利善决其仁皆聖也湯文王是也原意曰聖人視生
民以天下襁穉在焚溺無不挈者然則挈而授其家乎
將遂挈而有之乎彼家無人而有之不得已而仁矣有
人而有之則得已而利矣夏無人也湯有以仁殷有人
也文王畏其利前賢明湯意故無伯夷後聖明文王意
故曰周之德可謂至德也已矣
原十六衛(杜牧)
國家始踵隋制開十六衛將軍總三十員屬官總一百
二十八員署守分部夹峙禁省厥初歷今未始替削然
自今觀之設官言無謂者其十六衛乎本原事跡其實
天下之大命也始自貞觀中既武遂文内以十六衛畜
養戎臣外開折衝果毅府五百七十四以儲兵伍或有
不幸方二三千里為寇土數十百萬人為寇兵蠻夷戎
狄踐踏四作此時戎臣當提兵居外至如天下平一暴勃
消削單車一符將命四走莫不信順此時戎臣當提兵
居内當其居内也官為將軍綬有朱紫章有金銀千百
騎趨奉朝謁第觀車馬歌兒舞女念功賞勞出扵曲賜
所部之兵散舍諸府上府不越一千二百人三時耕稼
襏襫耞耒一時治武騎劍兵矢禆衛以課父兄相言不
得業他籍藏將府伍散田畆力觧勢破人人自愛雖有
蚩尤為帥雅亦不可使為亂耳及其當居外也緣部之
兵被檄乃来受命扵朝不見妻子斧鉞在前爵賞在後
以首争首以力搏力飄暴交捽豈暇異略雖有蚩尤為
帥雅亦無能為叛也自貞觀至扵開元末百三十年間
戎臣兵伍未始逆簒此聖人所能柄統輕重制障表裏
聖筭神術也至扵開元末愚儒奏章曰天下文勝矣請
罷府兵詔曰可武夫奏章曰天下力強矣請搏四夷詔
曰可扵是府兵内剷邊兵外作戎臣兵伍湍奔矢往内
無一人矣起遼走蜀繚絡萬里事五強寇十餘年中亡
百萬人尾大中乾成燕偏重而天下掀然根萌燼然七
聖旰食求欲除之且不能也由此觀之戎臣兵伍豈可
一日使出落鈐鍵哉然為國者不能無也居外則叛居
内則簒使外不叛内不簒兵不離伍無自焚之患將保
頸領無烹狗之諭古今已還法術最長其置府立衛乎
近代已来扵其將也弊復為甚人囂曰廷詔命將矣名
出視之率市兒輩盖多賂金玉負倚幽隂折劵交貨所
能也絶不識父兄禮義之教復無慷慨感槩之氣百城
千里一朝得之其強傑愎勃者則撓削法制不使縳巳
斬族忠良不使違已力壹勢便㒺不為寇其隂泥巧狡
者亦能家算口歛委扵邪倖由卿市公去郡得都四履
所治指為别館或一夫不幸而夀則戞割生人略匝天
下是以天下每每兵亂湧溢齊人乾耗鄉黨風俗淫窳
衰薄教化恩澤壅抑不下召来災沴被及牛馬嗟乎自
愚而知之人其盡知之乎且武者任誅如天時有秋文
者任治如天時有春是天不能倒春秋是豪傑不能總
文武是此輩受鉞誅暴乎曰扵是乎在某人行教乎曰
扵是乎在欲禍蠧不作者未之有也伏惟文皇帝十六
衛之旨誰復而原其實天下之大命也故作原十六衛
原親(皮日休)
能嗣其親不曰子乎吾觀夫今之世誨其子者必檟肌
篣骨傷愛毁性以為教嗚呼孟子所謂古者易子而教
誠有旨歟不能教其子者是亡其身者也不能得其親
者是捨其族者也古者佞臣愛人之貴過乎其親必捨
而事之公子開方是也愛人之權過乎其子必殺而徇
之易牙是也自兹以降為夫強臣者將欲奪人之宗必
殺巳子王莽殺子宇是也噫教尚不可况其殺歟或曰
均是親也均是害也則周公誅管蔡石碏殺石厚叔向
戮叔魚漢文流淮南可乎曰均是親也賢則能嗣親凶
則能覆族均是害也周公不誅則他人誅之石碏不殺
則他人殺之叔向不戮則他人戮之漢文不流則他人
流之已刑則及一人他刑則及其族此聖賢所以惜其
族也刑也者仁在其中矣
原奕(皮日休)
問奕之原扵或人或人曰堯教丹朱征丹朱之為是信
固有其道焉皮子曰夫奕之為藝也彼謀既失我謀先
之我智既虧彼智乘之害也欲利其内必先攻外欲取
其遠必先攻近詐也勝之勢不城池而金湯焉負之勢
不甲兵而犇北焉勝不讓負負不讓勝争也存此免彼
得彼失此如蘇秦之合從陳軫之遊說偽也若然者不
害則敗不詐則亡不争則失不偽則亂是奕之必然也
雖奕秋洊出必用吾言焉嘗試論之夫堯之有仁義禮
智信性也如生者必能用手足任耳目者矣豈區區出
其纖謀小智以著其術用争勝負哉堯之世三苖不服
以堯之仁苖之慢堯兵而熠之由羅人殺鵂鶹獻人烹
鯤鮞者矣堯不忍加兵而以命舜舜不忍伐而敷之文
德然後有苖格焉以有苖之慢尚不加兵豈能以害詐
之心争偽之智用為戰法教其子以伐國哉則奕之始
作必起自戰國有害詐争偽之道當從横者流之作矣
豈曰堯哉豈曰堯哉
文章辨體彙選卷四百三十一
