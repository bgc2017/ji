文章辨體彙選卷二百五十二
明賀復徵編
書四十八(韻文)
秦始皇與燕太子丹誓書
子欲歸使日再中天雨粟令烏頭白馬生角厨門木象
生肉足
與相如書(漢卓文君)
羣華競芳五色凌素琴尚在御而新聲代故錦水有鴛
漢宫有木彼木而親嗟世之人兮瞀於滛而不悟朱絃
齧明鏡缺朝露晞芳絃歇白頭吟傷離别努力加餐毋
念妾錦水湯湯與君長訣
與竇玄(漢竇玄妻)
棄妻斥女敬白竇生卑賤鄙陋不如貴人妾日以遠彼
日以親何所控訴仰呼蒼天悲哉竇生衣不厭新人不
厭故悲不可忍怨不可去彼獨何人而居我處
答許長史(晉太玄真人)
若夫能𦕈邈於當世則所重唯身也罕營外難者則無
死地矣是以古之學者握玄答以藏領匿穎鏡於紛務
凝神乎山巗之庭頤真於逸谷之津於是散髮高岫經
緯我生暉暉景曜採吸五靈遊躡九道登元濯形投思
絶空人事無營閉存三氣研諸妙精故能廻日薄之年
返為童嬰耳苟事累涉會交軒塞路但所守之不能勖
也何試校之能停耶
文章辨體彙選卷二百五十二
