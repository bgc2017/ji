文章辨體彙選卷七百六十五
明賀復徵編
祭文十七
告伯父殯文(宋劉敞)
古者庶人之喪鄰里執事其在士千里赴義及其送葬
塗潦毋避焉有至親而或不至某獨不幸受命典城戎
馬是司匍匐不能不哭於堂不祖於堂不祖於庭窆不
復土虞不奉牲回望萬里悲號失聲門外之治王命實
行盖古亦云不即人情于奠陳詞以昭哀誠
告墓文(文天祥)
維巳夘五月朔越二十有六日孝子祥自嶺被執至南
安軍謹具香幣遣人馳告於先太師革齋先生墓下嗚
乎人誰不為臣而我欲盡忠不得為忠人誰不為子而
我欲盡孝不得為孝天乎使我至此極耶始我起兵赴
難勤王仲弟將家遁於南荒宗廟不守遷我異疆大臣
之誼國亡家亡靈武師興解后歸國再相出督身荷憂
責江南之役義聲四克為親拜墓以翦荆棘大勛垂集
一跌﨑嶇妻妾子女六人為俘收拾散亡息於海隅庶
幾奮勵以為後圖惡運推遷天所廢棄有母之喪尋失
嫡子哭泣未乾兵臨其壘倉皇之間二女夭逝翦為囚
虜形影獨存仰樂不&KR0146;竟北其轅繫頸縶足過我里門
望墓相從恨不九原爰指松楸有言若誓繼令支子實
典祀事有姪曰敏我身是嗣興言及此血淚如雨嗚呼
自古危亂之世忠臣義士孝子慈孫其事之不能兩全
也久矣吾生不辰罹此百凶求仁得仁抑又何怨幽明
死生一理也父子祖孫一氣也冥漠有知尚哀鑒之
告羅一峯墓文(明陳憲章)
維成化十八年陳某應徵起赴京謹告一峯羅先生之
墓曰嗚呼先生今曷為而往始曷為而来處則畎畆之
逸民出則文章之鉅魁其洞徹不欺之心炳中天之杲
日而轟動出羣之氣殷百蟄之春雷知先生者儗先生
於北海不知先生者謂松柟弗類反見目於榆槐先生
見賢必親聞善必錄遇惡必摧存而知亡過而能裁隨
時變化有闔有開而平生念慮所存其大者正君正朝
廷正三綱正萬民正四方皇皇之憂耿耿之忠則至死
而勿頽貧賤而不為戚患難而不以回成化己丑之夏
予遇先生於南畿盍簮之讙忘形爾汝既三宿而後别
去屢反顧而徘徊先生贈予南歸之文予贈先生草亭
之什既而各申其戒曰我不枉已君無鑿坏孰謂先生
去官而死曹溪之約不遂麗澤之資何有而今而後復
仰望於阿誰於戲惜哉
祠堂成告文(崔銑)
我崔遷鄴七紀于今我祖拙翁以旅我考以仕闊哉祀
事未遑修稱先考退位始有此屋往因先妣之亡命作
三代神主久棲庫閤香火弗虔兹者何天之祐申以列
祖之慶田入頗豐憂患稍定銑及兒汲恪建兹堂規制
器用咸則古憲寅合族人肆陳牲醴奉遷各主永安斯
所銑次非宗子德愧哲孫欲須合禮懼益愆年協義犯
分冐罪申情自惟叨有爵秩少次先人食忘其報禄裕
其私仁所不容心則奚忍今宗子士棕髫年失養銑取
育斯教之方義倘賴先休得堪付受即畀主祀伏冀諸
慈翼覆毋俾失墜
告先主文(徐渭)
自觀巷之宅失而我考妣若兄嫂之主至于今凡八遷
中間以訟寄主於人家者凡二嗚乎我考妣若諸兄嫂
亦勞苦不安甚矣凡此皆吾子弟不肖所致之罪也悲
感自責每欲無生今復新居自寄所迎妥我考妣若諸
兄嫂歸於僑寓某漸次圖構冀自今已後尚以永寧也
白門告先靈文(鍾惺)
嗚呼惺客白門五年矣歲時伏臘非敢忘先靈也亦非
以弟姪在家足供蒸嘗而魚菽之祭客中遂不必設主
也惺之在白門也客也年年欲歸歸而率弟姪拜於家
祠旦暮事耳作旦暮之想而不敢為歲月之計則亦何
忍請先靈於數千里外勞其往来於旦暮之頃哉不意
日復一日年復一年而其為年者五矣今且守官於此
矣官則不同於客去住不能自主雖不敢為歲月之計
而豈能復作旦暮之想哉用是於今歲小除之夕暫為
位於惺官舍請降臨坐如在家者然嗚呼禮以義起情
由禮申居官有禄生則迎養殁則迎祀神氣無不之也
惺在此惺在此幸勿怨恫於靈之不能来来而無所依
哉
告亡兒肆夏文(鍾惺)
自八月十二日至廿九日兒肆夏盖亡十四日矣口念
兒名心憶兒事兒言目想兒形耳聞兒聲兒紙墨未
乾衣汗未燥席温未寒履迹未滅謂兒在後園書房也
謂兒往新宅看大父母也謂兒行遊街市未歸也謂兒
遠出郡邑應有司試也怳然不省兒亡時時聞兒母哭
聲於帷聞裁楮招䰟為兒作冥薦出循廳事有七尺之
棺在廡有素幄食器在几有亡兒懋倩秀才之靈八字
在靈床上乃始疑兒亡也兒真亡也哉於是不得不以
兒為亡者而呼之而招之呼其乳名曰首哥首哥呼其
名曰肆夏肆夏呼其字曰懋倩懋倩汝真吾兒乎非吾
兒乎兒死有靈乎無靈乎死而去乎未去乎去而復来
乎不復来乎来有驗乎無驗乎汝生而美好強健聰慧
老成沉深縝密孝慈婣睦方正磊落汝雖生年十六已
具成人之體較之行屍走肉鼠首豺心生無益於時死
無聞於後與世所詛其生而利其死者萬萬矣予年十
九而生汝汝數歲而露神鋒十三歲而補諸生矻如巨
人十六歲而試諸生高等試歸八日而病病十三日而
卒使我奄忽遂年三十五汝愁我苦我誑我誤我閃我
亦足矣我前世今生何孽何冤於汝而使我至此乎自
汝生後汝弟妹十人皆懷抱夭殤爾筋骨如鐡玉色金
聲素強無疾無短折相日者羣言汝大貴大夀至死堅
言汝不死使汝相不當死命不當死而卒死使予茫然
不解正汝之巧於愁我苦我誑我誤我閃我者也縱汝
當死汝弟妹十人豈皆如土芥如猪狗不足以贖汝一
死彼造化者胡為賺我男女者十人囊之以去而末收
其長且賢者乎忍矣忍矣汝炯目疎眉修膺昳麗志在
度世出世不可一世今閉汝以七尺之棺使材巫里咸
翦紙招䰟加汝以亡人之名汝甘之乎汝受之乎欲不
甘不受得乎冤哉痛哉予散落曠澹人也於世無關係
見汝不驕不惰好弄亦好讀書廢眠食忘寒暑不由父
督不由師訓妄意爾為功名熱中之人且精勤諳鍊家
事時務熟悉如老人又謂爾可以託身託家託世使予
得以遊戲文史逍遥玄寂詎知爾好道奉佛喜為世外
之論方外之遊暗室中夜禮斗焚香持日月齋禁行之
數年不倦此豈書生學子所為乎而又厲禁侍者不予
知藉使予知之豈遂效常父禁汝所為且廣汝以世外
之論導汝以方外之遊吁嗟乎女死乃知之平時病時
未得細細叩汝汝何以道情自待而以世情待我也我
每於游戲時察汝形神悠悠忽忽若有所忘瞿瞿落落
如有所記疑汝有宿根病中歴歴口道往因有倫有脊
有原有委翛然了無挂牽似老衲面壁後知去向者世
人憐汝惜女痛女求其故而不得私意汝是再来人雖
去且復返故處欲以斷予悲吁嗟予亦何能不悲汝為
再来人不可知汝世緣尚淺罪孽未深天性孝慈阿鼻
泥犂不能到汝明矣汝入泥犁吾不能汝拔汝往天堂
吾不能汝留若猶受生人間在人間為人子與為余子
等予為汝父與他人為汝父差快汝病中以速化為娱
反真為樂予執手告汝縱是再来人彼太白子瞻輩豈
不是上界西方来者遊戲人間數十年何必十六年而
去乃為再来人乎汝唯唯曰可奈何可奈何兒不去兒
不去爺呼我我在招我我来今化去十四日矣了無聲
迹且不入我夢兒何健忘而不信也豈汝性靈真為天
曹冥司執不得来抑受生人間也汝以汝為非我子今
人寄居人宅十六年飲之食之教之誨之去後寧不一
寄聲謝居停主人乎汝縱不能如顔畿之返魂獨不聞
顧况喪其子十七年神魂不散况悲思不已且哭以詩
云老人喪其子日暮泣成血老人年七十不作多時别
子聞之哀戚誓再生顧家已而果然記前生事不爽女
誠能再来汝躭前因照管本性不樂昏宦必不強汝以
人世之樂虐子以人生之苦同汝為世外方外之遊汝
若往生人間未必有如此父受如此快樂若果為天曹
冥司留汝不遣汝持片紙上往天曹下往冥司哀籲苦
情未必不放汝来也如不放汝来汝念我當凂求宅神
祖先及冥中親眷報汝下落或天堂或地獄或生人間
令我不念汝我手跡汝能識我文字汝能認取兒其聞
之
文章辨體彙選卷七百六十五
文章辨體彙選卷七百六十五
明賀復徵編
祭文十七
告伯父殯文(宋劉敞)
古者庶人之喪鄰里執事其在士千里赴義及其送葬
塗潦毋避焉有至親而或不至某獨不幸受命典城戎
馬是司匍匐不能不哭於堂不祖於堂不祖於庭窆不
復土虞不奉牲回望萬里悲號失聲門外之治王命實
行盖古亦云不即人情于奠陳詞以昭哀誠
告墓文(文天祥)
維巳夘五月朔越二十有六日孝子祥自嶺被執至南
安軍謹具香幣遣人馳告於先太師革齋先生墓下嗚
乎人誰不為臣而我欲盡忠不得為忠人誰不為子而
我欲盡孝不得為孝天乎使我至此極耶始我起兵赴
難勤王仲弟將家遁於南荒宗廟不守遷我異疆大臣
之誼國亡家亡靈武師興解后歸國再相出督身荷憂
責江南之役義聲四克為親拜墓以翦荆棘大勛垂集
一跌﨑嶇妻妾子女六人為俘收拾散亡息於海隅庶
幾奮勵以為後圖惡運推遷天所廢棄有母之喪尋失
嫡子哭泣未乾兵臨其壘倉皇之間二女夭逝翦為囚
虜形影獨存仰樂不&KR0146;竟北其轅繫頸縶足過我里門
望墓相從恨不九原爰指松楸有言若誓繼令支子實
典祀事有姪曰敏我身是嗣興言及此血淚如雨嗚呼
自古危亂之世忠臣義士孝子慈孫其事之不能兩全
也久矣吾生不辰罹此百凶求仁得仁抑又何怨幽明
死生一理也父子祖孫一氣也冥漠有知尚哀鑒之
告羅一峯墓文(明陳憲章)
維成化十八年陳某應徵起赴京謹告一峯羅先生之
墓曰嗚呼先生今曷為而往始曷為而来處則畎畆之
逸民出則文章之鉅魁其洞徹不欺之心炳中天之杲
日而轟動出羣之氣殷百蟄之春雷知先生者儗先生
於北海不知先生者謂松柟弗類反見目於榆槐先生
見賢必親聞善必錄遇惡必摧存而知亡過而能裁隨
時變化有闔有開而平生念慮所存其大者正君正朝
廷正三綱正萬民正四方皇皇之憂耿耿之忠則至死
而勿頽貧賤而不為戚患難而不以回成化己丑之夏
予遇先生於南畿盍簮之讙忘形爾汝既三宿而後别
去屢反顧而徘徊先生贈予南歸之文予贈先生草亭
之什既而各申其戒曰我不枉已君無鑿坏孰謂先生
去官而死曹溪之約不遂麗澤之資何有而今而後復
仰望於阿誰於戲惜哉
祠堂成告文(崔銑)
我崔遷鄴七紀于今我祖拙翁以旅我考以仕闊哉祀
事未遑修稱先考退位始有此屋往因先妣之亡命作
三代神主久棲庫閤香火弗虔兹者何天之祐申以列
祖之慶田入頗豐憂患稍定銑及兒汲恪建兹堂規制
器用咸則古憲寅合族人肆陳牲醴奉遷各主永安斯
所銑次非宗子德愧哲孫欲須合禮懼益愆年協義犯
分冐罪申情自惟叨有爵秩少次先人食忘其報禄裕
其私仁所不容心則奚忍今宗子士棕髫年失養銑取
育斯教之方義倘賴先休得堪付受即畀主祀伏冀諸
慈翼覆毋俾失墜
告先主文(徐渭)
自觀巷之宅失而我考妣若兄嫂之主至于今凡八遷
中間以訟寄主於人家者凡二嗚乎我考妣若諸兄嫂
亦勞苦不安甚矣凡此皆吾子弟不肖所致之罪也悲
感自責每欲無生今復新居自寄所迎妥我考妣若諸
兄嫂歸於僑寓某漸次圖構冀自今已後尚以永寧也
白門告先靈文(鍾惺)
嗚呼惺客白門五年矣歲時伏臘非敢忘先靈也亦非
以弟姪在家足供蒸嘗而魚菽之祭客中遂不必設主
也惺之在白門也客也年年欲歸歸而率弟姪拜於家
祠旦暮事耳作旦暮之想而不敢為歲月之計則亦何
忍請先靈於數千里外勞其往来於旦暮之頃哉不意
日復一日年復一年而其為年者五矣今且守官於此
矣官則不同於客去住不能自主雖不敢為歲月之計
而豈能復作旦暮之想哉用是於今歲小除之夕暫為
位於惺官舍請降臨坐如在家者然嗚呼禮以義起情
由禮申居官有禄生則迎養殁則迎祀神氣無不之也
惺在此惺在此幸勿怨恫於靈之不能来来而無所依
哉
告亡兒肆夏文(鍾惺)
自八月十二日至廿九日兒肆夏盖亡十四日矣口念
兒名心憶兒事兒言目想兒形耳聞兒聲兒紙墨未
乾衣汗未燥席温未寒履迹未滅謂兒在後園書房也
謂兒往新宅看大父母也謂兒行遊街市未歸也謂兒
遠出郡邑應有司試也怳然不省兒亡時時聞兒母哭
聲於帷聞裁楮招䰟為兒作冥薦出循廳事有七尺之
棺在廡有素幄食器在几有亡兒懋倩秀才之靈八字
在靈床上乃始疑兒亡也兒真亡也哉於是不得不以
兒為亡者而呼之而招之呼其乳名曰首哥首哥呼其
名曰肆夏肆夏呼其字曰懋倩懋倩汝真吾兒乎非吾
兒乎兒死有靈乎無靈乎死而去乎未去乎去而復来
乎不復来乎来有驗乎無驗乎汝生而美好強健聰慧
老成沉深縝密孝慈婣睦方正磊落汝雖生年十六已
具成人之體較之行屍走肉鼠首豺心生無益於時死
無聞於後與世所詛其生而利其死者萬萬矣予年十
九而生汝汝數歲而露神鋒十三歲而補諸生矻如巨
人十六歲而試諸生高等試歸八日而病病十三日而
卒使我奄忽遂年三十五汝愁我苦我誑我誤我閃我
亦足矣我前世今生何孽何冤於汝而使我至此乎自
汝生後汝弟妹十人皆懷抱夭殤爾筋骨如鐡玉色金
聲素強無疾無短折相日者羣言汝大貴大夀至死堅
言汝不死使汝相不當死命不當死而卒死使予茫然
不解正汝之巧於愁我苦我誑我誤我閃我者也縱汝
當死汝弟妹十人豈皆如土芥如猪狗不足以贖汝一
死彼造化者胡為賺我男女者十人囊之以去而末收
其長且賢者乎忍矣忍矣汝炯目疎眉修膺昳麗志在
度世出世不可一世今閉汝以七尺之棺使材巫里咸
翦紙招䰟加汝以亡人之名汝甘之乎汝受之乎欲不
甘不受得乎冤哉痛哉予散落曠澹人也於世無關係
見汝不驕不惰好弄亦好讀書廢眠食忘寒暑不由父
督不由師訓妄意爾為功名熱中之人且精勤諳鍊家
事時務熟悉如老人又謂爾可以託身託家託世使予
得以遊戲文史逍遥玄寂詎知爾好道奉佛喜為世外
之論方外之遊暗室中夜禮斗焚香持日月齋禁行之
數年不倦此豈書生學子所為乎而又厲禁侍者不予
知藉使予知之豈遂效常父禁汝所為且廣汝以世外
之論導汝以方外之遊吁嗟乎女死乃知之平時病時
未得細細叩汝汝何以道情自待而以世情待我也我
每於游戲時察汝形神悠悠忽忽若有所忘瞿瞿落落
如有所記疑汝有宿根病中歴歴口道往因有倫有脊
有原有委翛然了無挂牽似老衲面壁後知去向者世
人憐汝惜女痛女求其故而不得私意汝是再来人雖
去且復返故處欲以斷予悲吁嗟予亦何能不悲汝為
再来人不可知汝世緣尚淺罪孽未深天性孝慈阿鼻
泥犂不能到汝明矣汝入泥犁吾不能汝拔汝往天堂
吾不能汝留若猶受生人間在人間為人子與為余子
等予為汝父與他人為汝父差快汝病中以速化為娱
反真為樂予執手告汝縱是再来人彼太白子瞻輩豈
不是上界西方来者遊戲人間數十年何必十六年而
去乃為再来人乎汝唯唯曰可奈何可奈何兒不去兒
不去爺呼我我在招我我来今化去十四日矣了無聲
迹且不入我夢兒何健忘而不信也豈汝性靈真為天
曹冥司執不得来抑受生人間也汝以汝為非我子今
人寄居人宅十六年飲之食之教之誨之去後寧不一
寄聲謝居停主人乎汝縱不能如顔畿之返魂獨不聞
顧况喪其子十七年神魂不散况悲思不已且哭以詩
云老人喪其子日暮泣成血老人年七十不作多時别
子聞之哀戚誓再生顧家已而果然記前生事不爽女
誠能再来汝躭前因照管本性不樂昏宦必不強汝以
人世之樂虐子以人生之苦同汝為世外方外之遊汝
若往生人間未必有如此父受如此快樂若果為天曹
冥司留汝不遣汝持片紙上往天曹下往冥司哀籲苦
情未必不放汝来也如不放汝来汝念我當凂求宅神
祖先及冥中親眷報汝下落或天堂或地獄或生人間
令我不念汝我手跡汝能識我文字汝能認取兒其聞
之
文章辨體彙選卷七百六十五
