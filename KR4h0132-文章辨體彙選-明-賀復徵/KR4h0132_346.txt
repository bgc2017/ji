文章辨體彙選卷三百四十六
明賀復徵編
序六十六
送王中丞督理河道序(明李攀龍)
今天下御史中丞自臺中出開府者無慮數十所矣越
在四境非北事狄即南絓越其不事狄絓於越者宗人
大藩仰給縣官横不可治不則盜賊亡賴依阻山澤弄
兵自喜不則挾持左道動搖衆心不知所為此視之狄
若越未亂而有其形矣而公方且督淮揚以北四部刺
史大司空水部七使者行治河則天子璧馬實式靈之
瀕河吏卒無伐買薪石之費大興人徒之勞由淮揚以
北數千里漕具如故江南數十郡之芻粟日銜艫而至
也不北事狄而南絓越無宗人大藩仰給之擾盜賊弄
兵之憂左道動搖不知所為之慮歲滿且拱手遷去矣
無已而欲有所為則有餘以浸溉上潰其防令百姓引
水饗其利不可也使數千里多就渠用注填閼之水溉
澤鹵之地自䟽水力雖使為沃野猶之陸漕不可也使
民菱牧其棄地而聽其所為自弛其禁瀦而不洩則曲
陣川以逆水勢雖有少府稍入不可也三者以利民然
且不可公雖不拱手遷去不能矣余入關中蓋聞公嘗
分臬潼水上備它盜得商洛山巨寇黃守矩者數十人
格殺之及見公坐計陜以西緣邊四大中丞幕府軍士
事胡者歲數百萬轉相餉也是年敵大入上郡以軍士
食給亡所掠去又及見公與右史大梁李君計宗人在
朝那占種民田不為輸租縣官者殆萬頃議請上以其
所不輸租筭如祿使自入因著為籍得田萬頃云此以
事狄越而填撫宗藩虞盜賊不知所為者之變何不可
者而以公督治河固以為自臺中出開府者猶之有人
哉唯是天子作新明堂而治明年春属受計之期朝諸
侯而圖天下之事蓋執玉帛者萬國焉掄材使者乘傳
出西南夷得因巴蜀吏幣物致其君長而喻以天子德
意使下所伐材木杉柟豫章鬱結輪囷長者竟數畆大
者蔽兕象其液如凝膏其理如戛石椐椐彊彊由瞿唐
而望荆門蕩若垂天之雲蔽江流而下也明堂工師操
繩墨而南望天子日夜思咏斯干之雅誠下詔切責掄
材使者公豈可謂非吾所敢知由淮揚以北數千里秋
水豈多有所休息於汙澤令可導為漕者乎游波有浩
汗而離常流者乎隄防有潰寫不厚蓄者乎何以令水
力相積負大而不膠使杉柟豫章猶之杭葦者乎四部
刺史司空七使者奉職行水以為非公不可爾公豈能
為先尚書禮奉使馬湖時杉柟自行公所能為者有河
可行杉柟而已是又非公可拱手遷去時也
送中丞陳公撫填河西序(李攀龍)
中丞中河西四郡而立幕府治張掖焉東起武威而西
出敦煌玉門關數千里北邊匈奴西控諸蕃而南制湟
中羌非若它中丞得一意備敵者矣今年春匈奴出武
威度河入寇隴西郡踰湟水擊諸羌掠申沖豪二部人
畜去尋復牧西江上與諸羌争水草之利欲候便擊之
何可久哉自漢表河曲而列四郡斷匈奴右臂令隔絶
與羌通路今湟中羌羈縻内属顧又且患苦敵而至占
牧西海上出入其國旁不去則諸羌何以賴我而以為
中丞威重也日哈密諸番數萬又稱兵欲窺敦煌酒泉
間假令國家怒而追哈密已事往正其罪一旦開關延
諸番名王貴人使前受言則有若匈奴在青海上為内
應又何以待之中丞自在西曹時望見敵都城下扼腕
朝廷無禽敵之士請上大閱六師不報余既已壯之也
属且督四道守臣使分護河西一太僕治外廏之政得
以幕府西制殊域即令驅其軍吏發四郡騎士為天子
揚推亡固存之威刺土魯番之三禠哈密者傳首詣北
闕下而勒功昆山之仄豈為難哉今天下厭亂朝廷方
滅倭而後朝食敵又頻年出雲中上谷公卿議留上郡
朔方入衞兵使者又出上郡朔方間募它敢戰之士而
市西北駿馬郡國二千石各上補邊狀與計對中丞即
欲事萬里外吾恐國家與公卿議大策非凡所見事必
不從必且以為無故勤四郡兵生釁外國即詔書問中
丞甚苦暴露獨不計令德柔遠因循舊貫與民休息孰
與此也微中丞誰不樂此者中丞而得讓何以自解也
然則陳子公之功沒齒不可復見矣優游河曲終更亟
還而取卿相不已足以復給事中之踦哉它中丞得一
意備匈奴何如中丞今得以羌備匈奴也匈奴欲與羌
合者非一世矣其計常幸羌有中國之急先赴以堅其
約然今觀望卑禾海上不即為寇者則猶私心不能忘
恐中丞兵至而諸羌背之也中丞誠以為羌小國即小
宼盜時殺人民其原未可卒禁者釋而不問問與匈奴
解仇結約者再以此擁護大豪使卒歸義我勿輕治兵
湟中使匈奴得施德於羌而羌得以負匈奴之助然後
以金符之利制其命而虚其外廏豈不並制羌狄之道
也羌十三種故皆有大豪保南山湟中視城郭國久矣
豈其不度而損所恃以生之利於中國以託于自疑不
堅之匈奴棄妻子於它種中以與中丞為難必不然矣
邊境所以易制者以其種自有豪數相攻擊勢不一耳
若謂卑禾海上安得有匈奴今安得從枕席上度寇也
則以責之四郡不築遮寇障者徒令障候長吏多出卒
若取庸獵獸以皮毛為旃罽日操量課杞采山理石為
觥自罷其力而為實效何益哉匈奴雖在西海上羌能
間得其降者時時以牒來受事中丞斥所欲至伏所必
入使寇以謀洩自失而與國為累則羌為之障矣此謂
以羌備匈奴者也
贈王元美按青州序(李攀龍)
元美所為守尚書郎九歲當遷者再輒報罷則貴人側
目矣亡何稱治獄使者北察燕趙諸郡居十月而竣事
且入致命於天子乃遷按察副使奉璽書治青州部兵
事焉攀龍曰青州四塞國也今其民豈猶無不吹竽鼓
瑟鬭鷄走犬六博蹋鞠者乎臨淄之途豈猶無不車轂
擊人肩摩連袵成幃舉袂成幕者乎有之然利不在上
也管夷吾用齊而罷士無伍與其為善于鄉也不如為
善於家匹夫有不善可得而誅也斯禦戎翟衞中夏成
九合一匡之功而諸侯皆得以鞭箠使矣今其民見以
為無不吹竽鼔瑟鬭鷄走犬六博蹋鞠相樂也然暴子
弟無賴少年耳不采金於山即煮鹽於海矣輕扞厲禁
恣睢辟倪往往内交亡命傾身為急仇家不解白刅以
視與其逮於法也不如聽於豪是大亂之形日具而有
司者所不知即為有司者所知微欲持其陰事吾恐其
發在左右之後也由是中猾以下猶姑逋逃佯以示遜
殺有司之怒而其大者不挾衆負固即自詣臺對有司
者不問矣有司者問之奈何卒能以其黨令自攻今年
一長吏明年一長吏又柰何卒能令有司者不問也三
尋之矛唯敵是求振臂一呼超距十丈引而更郤如曳
風雨其搏祕如組亦如掉蝟其盤鋒如輪亦如積環斗
墻而進矢疾不得加劒銛不得接不竢尺符捷于烽火
三尋之矛若鄧林矣然則今日臨淄之途車轂擊人肩
摩連袵成幃舉袂成幕者豪為政也縣官豈有賴焉王
于興師則占籍自偷不著同袍之義有司者一一治賦
即又狡憤而起坐索輜車裹糧于槖人歲不饜百鏹高
秋徵戍攫市以行漁陽之埜何多韎韋之跗注君子也
三尋之矛十五相搆傳以章幟寢處其間釋冰而游爰
喪其馬不如玁狁受脤天子之鍾鼔實式靈之汝何多
之有柞浦之役有君子六千人島夷偽遁委以禦貨覆
者三千人矣有司者初亦唯以汝為功又不佞以勤縣
官而怯於公戰即有豪實應且憎以慙我有司我有司
豈願有間也語曰虧之若月靡之若熱元美若能使臨
淄之民無不吹竽鼓瑟闘鷄走犬六博蹋鞠相樂也而
又無采金于山煮鹽於海是匹夫不善可得而誅也何
辭之與有若是采金于山煮鹽於海也尚將使其為善
乎鄉也無以異為善乎家以為罷士伍而輕扞厲禁恣
睢辟倪豪大者其未可遽問也元美其從堂視室左右
將自復若曰為勞幾何而歲且鏹食縣官而必置之則
是使暴子弟無賴少年登瑯琊之丘北嚮而歎也其若
徵戍以勤天子何可以春秋高遂自愉快也夾谷之會
魯行相事者誰哉元美其才一日可鞭箠使青州矣何
可使寇命也不然元美且喜自用焉某安能知之某所
以知者元美有績以間執諸貴人繫不食夫我者爾
送袁履善郎中讞獄廣西序(李攀龍)
天子既誅丁大司馬而下王職方獄也百官當秋論報
則職方逮詣闕下簿責不服矣按事者為奏移章司寇
吏將覆劾之時天下傷悼元元肝腦塗地而痛謀國之
臣即有嚴威赫怒人何得測焉履善蓋嘗仰屋嘆曰昔
者鄧公言鼂錯於漢景帝謂錯計畫始行卒受大僇内
杜忠臣之口外為諸侯報仇臣為陛下不取也而帝復
謂吾亦恨之可謂愛君哉夫北敵虔劉我人民大司馬
悖愕自失至不敢出一騎他帥提重兵自鎮來復堅壁
觀望未嘗發鏃矢何可不駢首僇也職方則微二重臣
已足對于天下怨心即使又誅一職方是匈奴既大為
賊虐偃蹇肆志而去而朝廷復以其遺毒及吾臣子使
相慶得計謂因疆埸之政自屠執事之臣受為匈奴報
怨名天子仁聖愛畿内百姓甚於一大司馬而惡匈奴
懷詐内侵甚於二三執事之臣衆何憒憒無鄧公之見
也即前職方訊章所麗大僻法又非我所輒取何不可
以成案委顧人臣將順天子德意揚主之明傾身為之
不欲阿邑辟患爾余聞大司馬訑訑不受人言北敵至
城下時職方數為請戰不許也先是職方移檄諸道乘
障吏及時伺北敵出沒奏凡數十章又甚備於法得讞
奏矣履善非不親見大司馬受鉞縣首藁街三司使議
獄少緩行笞於庭法吏固人人危使余至今病悸也職
方必無幸矣一朝覆劾從末減以冒天子黨惡之怒而
為無益不批鱗者哉履善素少年是舉也即宰相以為
其人計魁梧竒偉吐餔出見焉一目而名重公卿間矣
夫廣西不猶漢百粤地哉昔王然于風諭滇王入朝而
勞深靡莫皆同姓相杖未肯聽今思田疆宗岑氏為大
詳為内属而羈縻自解斯同負固矣戈船下厲將軍出
零陵下灕水桂林羣無害也今苗賊阻兵府江宼竊荔
蒲等郡矣馳義侯因巴蜀罪人發夜郎兵下牂牁江黔
鬱之間雖蒼梧秦王助逆吕嘉何至大藤峽蠻剽戾如
近時其在海濱西南夷譯者稱貢來往往禦人于貨使
沈沙栖陸之珍紫貝翠羽之玩不得呈表環麗以雕被
宫幄而賨&KR1970;火毳馴禽封獸之賦不軨積於内府有司
者治之按劒相眄則依憑深峭中原兵往援復以下潦
上霧毒氣蒸浥輜重阻絶弓淰鋌澁不可久居故聲教
或難之也即縣道官督大奸猾過嚴以為起釁生事往
往中罷長其不逞之心檄召酋豪使出為戰則枕籍城
野又皆中國遷民流移亡命驅之鋒刃而不甚惜彼雖
侏&KR0867;蠢獷然其視利害禍福明矣我禦人于貨而譯者
赭衣我日尋干戈而敵人受覆師之罪彼見髠鉗載道
非其族類又安能不私相撫掌揶揄笑中國愚也當使
者五歲讞獄期彼豈亦不惴惴恐冤者得直而吾禦人
於貨日尋干戈將論報反逮也乃使者怠於爰書不折
片言否則又以制邊國重事不欲輕變遂令繫者由我
遂不復望生時不恤矣何以大畏荒裔之志而制其命
哉蠻夷猾夏咎繇是聽中猾小章何以稱淑問哉履善
論囚畿中時為越石父於黎陽盧生也嘗受其所上獄
中書蓋余已異之又為言廣中事多類王職方矣
送王元美序(李攀龍)
以予觀於文章國朝作者無慮十數家稱於世即北地
李獻吉軰其人也視古修辭寧失諸理今之文章如晉
江毘陵二三君子豈不亦家傳戶誦而持論太過動傷
氣格憚於修辭理勝相掩彼豈以左丘明所載為皆侏
離之語而司馬遷敘事不近人情乎故同一意一事而
結撰迥殊者才有所至不至也後生學士乃唯衆耳是
寄至不能自發一識浮沈藝苑真偽相含遂令古之作
者謂千載無知已此何異塗之羣瞽取道一夫則相與
拍肩隨之纍纍載路稱培塿則皆橋足不下稱汙邪則
皆曳踵不進而雖有步趨終不自施者乎語曰何知仁
義已嚮其利者為有德世之儒者苟治牘成一說不憚
儕俗比之俚言而布在方策者耳復以易曉忘其鄙倍
取合流俗相沿竊譽不自知其非及見能為左氏司馬
文者則又猥以不便於時制徒敝精神何乃有此不可
讀之語且安所用之又二三君子家傳戶誦則一人又
何難焉誠使元美與二三君子者比名量譽誠不能以
一人一旦遽奪其終身之見而輙勝天下風靡之士文
章之道童習白紛乃欲一朝使舍所學而從我日莫途
遠且彼奚肯苦其心志於不可必致者乎夜蟲傅火不
疑於日非虚語也先是濮陽李先芳亟為元美道予及
元美見予時則稠人廣坐之中而已心知其為予稍益
近之即曰文章經國大業不朽盛事今之作者論不與
李獻吉輩者知其無能為已且予結髫而属辭比事今
乃得一當生僕願居前先揭旗鼔必得所欲與左氏司
馬千載而比肩生豈有意哉蓋五年於此少年多時時
言予元美不問也曰世貞奈何乃從諸賢大夫知李先
生乎自是之後少年乃顧愈益知予齊魯之間其於文
學雖天性然秦漢以來素業散失即關洛諸世家亦皆
漸由培植竢諸王者故五百年一名世出猶為多也吳
越尠兵火詩書藏於闤闠即後生學士無不操染然竽
濫不可區别超乘而上是為難耳故能為獻吉輩者乃
能不為獻吉輩者乎
奉贈憲使河中馮公遷治延鄜序(王世貞)
歲乙丑之春吏部臣言吳四郡治兵使者耿公習北事
宜調去為上谷治兵使者已復言東昌守河中馮公故
為常熟令賢習南事又理大郡稱良二千石最宜遷遷
為吳四郡治兵使者歲之嘉平月吏部臣復言延鄜闕
治兵使者馮公於西事尤習宜調前後俱報可始馮公
奉璽書來按吳吳中人雅已知公常熟時政則人人大
喜加額言上念我予我馮我所以恩澤吳民甚厚馮公
以欣然思取故所卵翼之餘與波及者而袵席之其他
規調兵食築城堡劑賦役盈庭之造大事斧斷小事理
解雖山川草木若有熟於馮公之貌而色飛者乃一旦
奪之即盧扁操藥石使吳人瘠而秦人肥於吳奚賴焉
吳士大夫父老謀欲尼馮公行不可得則相率詣王子
謂輦上君子忽不念重地而輕來往我公一旦島豎乘
矯汎峩岢之艑宵抵步而晨虔劉人於郡郛之外疇為
折衝哉且業已稱耿公習北事則胡不前北耿公以馮
公習西事則胡不前西馮公又以馮公嘗令常熟習南
事則胡不終惠我馮公一歲間更汗渙之號徒令賢者
匍匐道路為也夫西周不過數大郡地耳以張仲山甫
為之内則東帥申伯南帥召虎北帥尹吉甫鼎分諸賢
而三應之今幸稱全天下故不至乏才柰何齪齪南事
急則馮公南西事急則馮公西卒不幸南與西俱急安
所取兩馮公哉王子無以應徐而曰諸君不見夫天駟
之驥乎朝秣越而夕刷燕其用良也又不見夫佽飛之
用湛盧乎水以斷蛟蜃而陸以剸犀兕急欲悉其材也
夫國欲亂則賢者常逸國欲治則賢者常勞勞非所以
異賢者然使宰物之柄優賢者以虚禮而不竟其才賢
者苟於逸而有所不竟於志此非治徵也人主之所注
嚮則天下之精神才術奔走以應之而唯恐後急欲竟
賢者之秘而忘均其勞賢者亦忘其勞而遂竟其秘此
治徵也且諸君亦知所以西馮公意乎内意誠重西在
宋慶歷則有若范文正公明成化則有若于肅愍公正
德則有若楊文襄公今則有若王恭襄公及大司馬楊
公皆由西帥入政府握樞要楊公公鄕人也能無意公
為其後哉雖然亦偶重西耳宵旰之地忽改慮而東南
其顧又安知公不以中丞之節終惠吳也士大夫父老
意得去乃徵敘余言以為馮公别當别公則耿公亦已
超為中丞撫三輔矣
贈楊憑序(王世貞)
大海以西任俠者稱楊君兄弟二人君之兄尤跅宕不
問家家數起數廢而好摴蒱決數十萬一擲雖資不中
豪其豪長目相攝亡敢犯君為人長身便騎習鬭尤以
信義稱既濱海其人多業魚鹽君從其中度能任者致
之為撫恤計妻子良厚咸踴躍願為楊君使甚或驁桀
無狀衆所畏欲避而楊君獨狎之得其力郡守尉業稍
稍聞楊君於是郡多偷則下君捕諸任人咸來佐耳目
微知偷處楊君坐起不離家指顧曰某從某所得之或
繇偷伍中發或偷卧甲者出于床俱以次就縳亡一脱
前時大盜洪等既越獄則糺衆浮艨艟首犯郡欲以報
執者直指使方行郡使軍將出擊之敗軍將死使大恐
别遣將出而會有薦楊君乃令楊君參軍事諸横海樓
船别挍陰取君進止君謂賊驟勝驕速掩之勿失因夜
出黎明距賊里許鼔噪進君麾其私属直前摶賊大破
擒酋洪餘斬獲無遺使以下襲楊君功得遷君僅上賞
格亦不自明又捕商舶沒香藥珍寳悉歸官楊君亡美
衣鮮食之好少鹵獲輒分其下其輕財好施予蓋天性
然楊君游于魚鹽人乎所結納多士大夫長者乍見卑
卑罄折稍與論事宜乃慷慨剖析咸歎服謂書生不如
今年夏島人大舉犯郡其游兵四出掠予方里居從里
中少年揭竿木裹裳而拒之小利則益憂其大衆讐我
楊君聞奮袂曰吾不可坐視帕首靺鞈佩兩刀從健卒
數十來赴至則坐大樹下料羣少年勇怯勇者給精器
居前餘分左右翼備聲援毋令輕嘗賊申約束定賞格
予恃以益強數日聞郡兵且出掩賊而六合令自以果
毅往張甚衆亡不色得楊君獨曰六合令非能見大敵
者又帥二三當亡節度必敗尋敗問至衆驚而更問君
君曰賊飽不久郤矣果郤其料審懸中若燭照然嗟夫
傳所謂朱家郭解其人咸負氣豪餘聲足以起海内乃
不為縣官出死力北滅匈奴竟以俠敗予固惜且恨之
周太尉得劇孟喜若降敵固然不聞事定後有所薦豈
吳得之重亡益漢抑孟故自引晦或忌之耶諸公固俠
人亡見才今楊君見才無為引楊君者何也使得五千
組練當東南寄必有可觀者予姑拭目以俟矣
送别駕&KR1591;濱劉君考績序(沈鍊)
記曰大司馬辨論官材書曰三載考績夫考績之與論
官異矣論官語其心術之邪正考績記其功庸之多寡
然惟有道者能知之自秦漢而下政理衰而官方敝學
士大夫之出處莫有通於君臣之義其視詩書記載之
言曾不比於絲竹之悦人耳也日夕之所持論皆不過
全軀保妻子奉頭鼠竄者之所為極其所往遂至於欺
君父若嬰兒殺生民如草菅僴然自以為得計而人莫
予知也殊不知自高明者觀之譬若日月畢照心術之
壞至於靡爛天地凋落萬物者又何功庸之有耶故未
有豪傑之士能奮然於百世之下以是而知&KR1591;濱君之
於考績之為難也余以言事謫邊陲且三載每闔戶不
欲見長官及聞&KR1591;濱君之風烈所願握手論交而恐不
得焉班孟堅曰痛乎風俗之移人也黃金之貴貴於泥
沙松栢之貞貞於桃李言植之不易也君以僉判之官
當錢穀之任而處於邊境驛騷之時固非不知流俗之
遷轉而抱其體國憂民之具雍雍而行之屹然如磐石
縉紳先生語廉明之吏者非&KR1591;濱君無稱云非其心術
之正不可得而亂烏覩其難之若彼易之若此所謂豪
傑之士奮然於百世之下者非耶故聞君之政不言而
隂化者多矣此其為績豈特簿書米鹽之間而已哉
送朱縣丞赴尤溪序(沈鍊)
余表弟北橋朱子候選曹者數年今得除尤溪縣丞將
行問計於余何以丞尤溪者余詎知尤溪之所以而告
之其道乎哉昔人之言曰一年之計在於樹榖十年之
計在於樹木終身之計在於樹人皆詡張其辭說以為
名言讜論可以服行而有餘播流於無極余以為不然
人皆貴自樹也夫托根榛莽之間振起山林之表至於
枝葉扶疎參青霄而蔽白日物莫能禦之者草木猶然
而況於人乎故古之君子其生而飲食居處與百姓同
及其反也德澤加於海内功名流於千載豈其夙所稟
受若是哉其所以自樹於已者異也能自樹而後可以
樹人不能自樹者人將仆之矣如之何其樹人也哉夫
自布衣起家而為丞華衣束帶矜莊堂序之上百里之
民瞿然而望之此其可立必非碌碌者矣予知子之心
不以其丞自足也則固不以官府為營家之資而汲汲
於妻子者國家張設官師以其赤子而付之撫摩之而
人固惟其妻孥之是恤此其於中心忍乎哉然後上賤
而下慢之矣上賤而下慢之則仆之者至矣然則非人
仆之自仆之也君子固懼夫人之賤且慢乎我也而自
尊且貴之自尊且貴之者則莫如不以家自營而盡其
心於民事拒絶苞苴之門而垂意於鞭箠之際上下之
人莫不凜然重之矣然後德澤流而功名章雖欲以丞
自足豈可得乎此其為營家之道固有大於彼者故能
自樹則抱關之徒榮於柱國不能自樹則公卿之貴不
如匹夫朱子少窮經能達於世務者必以余言為可服
也
送魏季朗序(劉鳳)
今代之能文章者稱李獻吉輩其人也非李遂足擅一
代名始為文緣習卑下且我國家以武定功一二文臣
辭不勝理百餘年來李始創開之相繼作者皆李力也
然李之文韓愈氏哉自後毘陵晉江之流稍重於時則
宋之遺乎有吳自迪功始為六代江夏復恢之則其靡
於今者是矣濟南作則視獻吉又變而之古一時諸君
相與應之自謂左氏太史復出矣然議者謂傷於襲哉
其所鑄詞必範之古是矣然途轍尺寸一將循其故步
是猶且不可而況抵掌談說若優笑之為乎予觀近者
文不越三家而于鱗盛矣魏君天賦猶絶淹覽該備其
所解上無古始下掩來者綜辭詭異操裁萬變不可以
有方而不可以無方循有冥營有遺往來不代而不可
以知是可謂古之自出而不出之矣予往則狎之然相
樂甚也而未嘗以相衒也昔于鱗有云予才視獻吉而
季朗才視予斯言過矣予於魏君博洽不愧之而精覈
愧之予也略而魏也詳則安能望季朗哉且每有會於
中予倡之魏君和之魏君始之予卒之往代之以嗜好
游趨接捷昵近邀逐快適有如予二人者乎夫且相與
順比於時則雖終日談而炙輠之辯與謇誶有以異乎
而魏君之啄且三尺矣蹍之所以無躛者以不離於始
也談之所以無虚者有相引者也故辨者無辟閉之緒
則無以藉察者無匿藏之端則無以藉懽者無離析之
思則無以藉予與魏君遊十五年又復三矣三年間魏
君之淮之白下未嘗一日寧居則予嘗輶然以思夫專
閟之情振矜隃越之情奮節慘悴之情厲激憶傷之情
槁枯凌遽之情隘促離逖之情蕩浮游放之情廣肆利
榮之情溢盈進往之情銳上故刅不發則芒鏉澁而劌
於匣驥不騁則筋踡急而弊於櫪少壯者不馳則痿厥
而傷於血氣士無千里之行則業不勸賈無廢居之事
則利不比使魏君終歲不游則千載其可俟哉古之賢
豪不已於行者多矣未有不出戶而無廢功者使所畜
不因是感忿奮發有所於藉之者則墨墨之化婦人孺
兒之事也丈夫所以相期者即夷貊異地曠時易世有
如一日可以刳中相示也而忍對面接席比肩交臂不
相離哉昔漢文帝云久不見賈生自謂過之豈非闊絶
意有所獨詣雖自賢之行在貴勢有不忘者矧予與魏
君共砥豈為褻昵疎數間乎故遷感者情之變移而盡
類也暌殊者迹之去來而極思也魏君之文無亦因之
激而益竒宕而不制遠而不可即兼納山嶽川瀆之氣
而備象變情物之故已乎今且贏糧為冀北游夫天都
者天下之所走集其為麗繁浩穰廣庶輳溢憑氣怙才
以文名者不可勝舉矣燕士尤烈亮好為名自其性然
今明主在上賢公卿大夫相與涵育藴積於皥熙淳曜
之化文日以宣融敦作明盛豈特如予所知三家者已
乎予不覿都人士亦十五年其風之流被海内者予因
得知之則郁郁哉文之盛有如今日乎予願有以藉所
以擅當時傳後世者獨文焉爾乎
送元美太僕序(劉鳳)
記云以文命者期十之世璿璣得常今我國家光烈丕
嗣式顯昭之越於今放唐之文其在兹乎庸乃以伯冏
之命命元美者尚亦以乃祖父世篤之有成勞於王室
厥惟載於宗功爾能嗣修惟敬恭之以用無忘前之勩
是以先命之四嶽之任曰四方之事兹惟宣敘毖予底
於績則既能纉服紹啟我土宇用廣顯德以惇明攝固
之若晉楚之郊而有章采服物令典之用則惟夫子踐
位而迪以無慆於常彛顧日靖咸我封略播敷於外弼
成㒺弗蔇是其能忘翼亮寅畏正於左右前後哉故兹
簡也豈舊勲是為抑以僕臣正后克亦正今天子新服
命尚賴百爾有位君子匡佐不怠以旦夕交戒繩之義
憲而達之正辟非無自入也故侍御僕從必慎簡其人
而太僕其長乎其在周掌正王之服位出入王之大命
侍朝而正位退亦從之與王之出則自左馭也其為親
臣可知矣故冏之命書獨著之若今之建官則視司牧
也其職少異哉然入踐九卿國之大政實預聞之則惟
所以致忠於上寧有間乎且夫子之舉也以文德興在
位夫文平成天地緯象日月通理萬物而軌儀羣動者
也故所以經國緯化建之彛道而奉之訓辭舍文其曷
已哉夫事大不從象小不從文而能以其欲從焉者蔑
之聞矣故謀議於内外以講大事則曰謨明弼諧者文
之業也沃啟於一二以贊祗德則曰乃言惟服者文之
教也定我基命以作股肱耳目則曰亮章天工者文之
象也疇咨上下能道天人之故載之典圖法象而曰監
於成憲者文之功也誦言惟昔作誨&KR0591;御以慗寘於耳
而曰多聞於典學者文之華也若文告之加於四國誓
命之用於正衆多才藝之事鬼神史之能辨名百物以
周知山川爽精之氣宗之守九儀五禮六樂胥之守度
數聲律是皆文之散於一節者也我國家文命之昭受
二百餘年矣其所浸潭衍溢沈蓄藴育誕發於今故光
象之顯昭休動之無外而覆被之咸若所謂太平嘉瑞
圖書之出於是並作故坤靈圖云法地之瑞與鳳皇銜
丹書者是其時乎且周之盛也亦十五王而制作始備
今固嘗興禮建學儲精垂思表章風厲詳延博納敷求
之矣而太僕之命君子悦斯舉也謂是將興禮樂哉不
然以彼其才而涉揚於外已久何至於今而始庸之且
冏之書實云以汝作大正正於羣吏其無以非人備官
耳目迪上以非典雖今之職司庸異而意者其有在乎
不獨以匡乘馬之政溷子為也且君子之命才其何異
命馬乎而謂非所及乎政哉故材之若䘏若佚若滅若
沒者天下馬也直中繩曲中句方圓中規矩者國馬也
探前距後蹄間三尋者戎馬也四尺之輈終日馳騁而
不契需力已竭猶能一取焉者田馬也進退不可周旋
不能蹇不可勸登者駑馬也是以太僕所守雖為馬設
而政之寄則於此選材焉必以夫俊雄沈鷙擾馴此亦
士之千里者若夫雖泛駕而佚材焉足騁者是亦並畜
之至凡馬且不一顧而況異棧翦鬄飾之乎故文馬千
駟是今之才盛也而朽索在馭其尚不忘交儆乎位則
虞臣之箴乎不然何文命四訖而猶遑遑市駿為也
贈建州楊使君序(吳國倫)
楊君蓋楚人云學於燕南弱冠起家成進士推擇為留
都大司馬郎其在留都亡論守秩修故事與諸曹郎蒸
蒸異也大者萬卒窮叛至甘心少司徒氏三山震撼卿
相以下皆自廢計亡出矣楊君慷慨躍馬出提白羽扇
示之曰吾活汝汝其左袒即萬卒人人嚮應無不左袒
楊君者夫當是時撫劒無所用威緩頰無所用辨楊君
一躍馬而大難遂解談者至於今髮上指冠豈非以其
神氣足以彈壓之耶已朝廷錄定難功遷楊君為建州
太守守建州蓋三年年裁三十比予入佐建州儼然視
楊君長吏也乃楊君則不自謂長吏也予退而竊歎曰
如予者豈足為楊君執鞭哉夫海内薦紳先生聞楊君
定留都之難以為其人必長老多所歷世故盤錯為能
不動聲色而使反側子自安豈知楊君今猶白面玄髮
逡巡曳金紫若章縫耶已予從旁覩楊君所為治郡事
又率用長厚之道法不貶而民親令不苛而事核属八
閩苦兵建州居其上游羽檄交馳使車擊軫而至所徵
諸路將士日不下數萬道建州而東也楊君顧數從杯
酒談笑間授有司者以籌其供億曰計如是如是足矣
又亡命之徒嘯聚山澤為變鄉邑諸父老扶攜趨楊君
請兵戢之楊君則又從杯酒談笑間喻諸父老曰若第
歸無慮吾已為若滅此属矣已將士德色市人莫知有
兵亡命之徒就擒而父老無恙兹信乎昔人所稱折衝
樽俎者非其神氣足以彈壓之何哉予既心知楊君學
不假年而足氣不加助而完才無所資於閱歷而用之
不竭乃獨不能究其微也稍復私叩之曰大夫倉卒定
難於彼從容解紛於此有道乎楊君笑而荅曰偶然耳
嗟乎嗟乎如予者豈足為楊君執鞭哉予與楊君居未
一月以有紹武之命别楊君即紹武僻且少警易治於
建州數倍至欲以楊君之治治之神氣固有所不逮矣
方日夜思得繼見楊君以論治遂書以遺之
送周兵憲赴海道序(吳國倫)
公初為冬官郎以營宫功當敘為内卿已属所善耿御
史直言忤權貴人權貴人銜之遂移目所善一時諸名
士曰此軰實為之公故出為延平守未幾上竟用御史
言讓權貴人免官謝罪去客有賀公者曰權貴人去公
等自此升矣公曰休矣容直遠奸主上之德直言敢諫
御史之事吾誠無狀何至掠人之美以邀主恩即使靦
顔内卿貴矣安見其有加於良二千石乎於是人益歸
公長者謂難以富貴利達動也其治延也明師帥之體
修保障之令興禮尚讓存問耆老吏民有善輒避堂以
舍之卽古文蜀郡劉弘農孟雲中其風益藉藉焉間者
島人寇閩中諸縣道烽燧相望又山澤亡命乘墉而敘
沙尤間危延者如壘卵矣公毅然獵纓矢諸衆曰夫延
故七閩襟喉也延危則七閩之道阻而徵兵餽餉其進
無繇以吾居延而使七閩坐困又安在其為良二千石
乎吾蓋有以籌此矣故寇至公輕裘緩帶以臨之使民
不懼寇退公又臥薪嘗膽以備之使民不懈夫不懼則
待敵有餘勇不懈則思患有餘智以故夷至異境乘墉
之衆執而為俘公誠得勝筭矣詩云文武吉甫萬邦為
憲漢制太守兼領武事則稱郡將予竊謂今之七閩守
吏皆有郡將之責也至稱文武才宜莫如公會中丞譚
公御史李公並以公文武才䟽薦于上謂宜提兵漳泉
制夷于海不使得内侵是時上方宵旰南顧喜為海上
得人遂報可乃延之父老相扶攜遮道流涕固争於中
丞御史之前曰奈何奪我師帥撤我保障耶顧我奚罪
不得效河内人借寇君一年耶兩公諭之曰父老無恙
汝周公此行為父老耳夫閩大勢譬一巨室而家督者
所使捍門戶得其人則舉室之人無警今海上敵所從
入門戶也延堂奥也汝周公居延延安移之海上則敵
無所從入而七閩舉安且父老獨不聞楚以子玉輕重
魏以無忌折衝又不聞晉侯曰百萬師不如一賢將乎
奈何狃堂奥之粗安而忘門戶遠計為也父老唯唯抆
涕從諸大夫送公於郊而拜之曰願公此行克壯其猷
使海上諸孽望風而萎豈惟不負中丞御史所舉即皇
上十年南顧之憂非公其誰解之父老不即填溝壑猶
能延竚太平矣公遂慷慨策馬以行
送陳使君守蘭州序(汪道昆)
自古文學之士往往喜言兵非習兵也居常自負其有
人固未嘗竒之於是挾其感憤之氣幸得當事而發一
竒焉若漢賈生魏陳思王是已彼抱竽而舍瑟越樽俎
而治庖人則怏快者之為非始願也河東多豪傑喜兵
陳使君獨善文辭未嘗論兵事會更置邊鄙長吏使君
得蘭州夫蘭州要塞之國羌戎在西匈奴在北必習兵
者當之主爵直謂使君生河東使守可也使君為儒林
循吏語在部使者䟽中余觀使君則彬彬者矣使君遇
合非謀議之臣紀綱之役乎哉五十始為大夫且在西
鄙所用非所習謂使君何古人所謂才難非才之難也
才而遇合者之難也御人嬖而國色下陳駑受繁纓而
驥伏櫪尺有所短寸有所長物固然矣如使淑女必妃
良馬必路彼之歌文王誦伯樂者徒虚語耳豈世所希
覯者哉嗟乎今之宦學難矣馳驅則賤詭遇則良吾欲
以吏事興吏事安可興也游言多和法言寡和吾欲以
文事興文事安可興也使得一當要害為天子守四邊
即不能繫單于之頸斬月支之頭視彼大而無當者似
賢矣漢武帝拓地西北開張掖酒泉諸郡諸將有尺寸
功者侯之乃今諸郡之繫於蘭州猶綴旒也守者能附
衆威敵固吾圉以備不虞即不侯其功非尺寸比使賈
生陳思王在寧詎無意乎秦越人以禁方游列國其為
醫屢遷然列國之人遇越人者無不生活其業精也晉
以詩書將郤縠豈必習兵使君晉人何讓郤氏兹入秦
則越人之為小兒醫矣往使君病瘧七日始寤瘧方甚
卧内誦備邊封事亹亹數千言大要皆西鄙事兵家不
能道也其後五年蘭州之檄且下然則使君之勲業其
將自西起耶使君西矣
送方民部還留都序(汪道昆)
汪道昆曰方叔子豈不逡逡躬行者哉其涉世何趻踔
也始遷度支郎則以故東平當下吏蓋疆事耳部使者
報曰高皇帝法公罪遷官勿論乃不逮故東平而度攴
籍業已削叔子名代者入舍朞月矣憾者猶然不舍蓋
三歲而後論定復其官嗟乎屈賈不得志於楚漢則直
言高論為之菑叔子逡逡躬行何趻踔也客問叔子狀
叔子謝曰上督過彊吏連逮臣其言必逮者明詔也言
不逮者王章也兩端各有所當于余小子何怨德耶留
滯都市長者時時下車存之則閉戶繙書意甚得夫耿
介者多忿悁之節朝聞命而夕飲冰若屈賈是已叔子
入羿之彀中其得免者天幸耳居常訢訢置怨德勿問
豈若是褊心者之為乎要以楚漢卒行其間屈賈抱憤
終焉乃今公卿大夫猶能平叔子于朝憾者義格則其
所遇視屈賈賢矣叔子謁行抵鄉大夫受莢曰今日之
事豈人固多求於不佞哉不佞獨行扞當世之㒺固其
所也今行矣願聞繩墨之言鄉大夫曰楚人得和氏璧
以為石也三抵之及以璧聞莫不按劒相眄矣叔子曰
善吾寧玉質而石章曰豢豕為酒禮成而不亂得矣惡
用玄酒而汙尊叔子曰善吾寧設醴曰尺有所短寸有
所長無求備也寧為尺矣能復為寸耶叔子曰善吾寧
舍短而從長道昆進曰歸休乎大夫叔子免矣
文章辨體彙選卷三百四十六
