文章辨體彙選卷三百二十二
明賀復徵編
序四十二(以下試錄類)
會試紀錄序(明宋濂)
皇明設科倣古者六藝之教參以歴代遺制欲兼收文
武而任之既詔天下三年一賓興其薦於州郡者凡五
百人五拔其一而授之以官猶以為未足復勅有司自
壬子至甲寅三歲連貢歲擢三百人逮於乙卯始復舊
制其恩至渥也先是京畿遵行鄉試中程式者七十二
未及貢南宫上求治之切皆采用之至有拜監察御史
者及是當會試之期若河南若陜西北平若山之西東
若江西湖廣若浙江若廣之東西若福建其為行中書
十有一俊秀咸集而高句麗之士與焉右丞相臣廣洋
左丞臣惟庸同禮部尚書臣凱臣訓文啟於東朝然後
入奏於是詔臣凱與前侍講學士臣庭堅為主司而以
侍讀學士臣同國子司業臣濓吏部員外郎臣本前貢
士臣恂與考試事上召至内庭親諭以取舍之意臣凱
等受命而出交相戒飭期有以副上旨遂議分經而考
互相參定使無所憾乃進於主司主司徧觀而後次第
之猶慮滄海有遺珠之歎卷之已黜者復覆視而致謹
焉晝盡其力夜向午燭影熒熒於簾几間不敢自寧士
之就試者二百黜者僅八十人署名於榜用鼓吹導至
中書揭而張焉甚盛典也書有之野無遺賢萬邦咸寧
夫賢之在野無以自見多由進士升名於天府故昔人
謂進士為將相科如以宋言之深沈有德如王旦面折
廷諍如寇準出當方面如張詠蓋不可以勝數至今科
目倚之以為重與兹選掄者當思以前修自勖以忠貞
佐國家而致黎民於變時雍之治庶於明體達用之學
或無所愧不然則是錄之行他日將有指其名而議之
者矣可不愼歟可不愼歟
天順元年會試錄序(薛瑄)
今皇上膺天命光復寳祚紀元之春適當會試之期天
下士領薦書而至者蓋三千餘人禮部左侍郎臣榦等
以考試官請上命臣瑄臣原往蒞其事同考官臣溥臣
賢臣泰臣正臣珌臣恂臣世資臣節臣淳臣鏞監試御
史臣烈臣鑑暨百執事罔不夙夜祗承凡三試得文之
中程式者若干名并擇其文之尤粹者彙成錄臣切惟
為治莫先於得賢養士必本於正學而正學者復其固
有之性而已性復則明體適用大而負經濟之任細而
釐百司之務焉往而不得其當哉故三代小大之學養
士之法皆以復性為本其得賢致治之效蓋可考矣漢
唐以來正學緒微養士不本於復性往往溺於雜學術
數記頌詞章之習體有不明用有不周雖或有傑出之
才亦不過隨所學以就功名而已其視三代之賢才何
如哉至宋道學諸君子出其論養士之法始皆本於復
性雖其說不得盡行於當時而實有待於盛世洪惟天
眷皇明列聖相繼大建學校愼選師儒其養士之法必
以三代孔孟程朱復性之說為本是以九十餘年薄海
内外文教隆洽士習粹然一出於天理民彜之正而雜
學術數記誦詞章之習剗刮消磨無復前季之陋雖曰
科目以文章取士然必根於義理能發明性之體用者
始預選列類非詞章無本者之可擬也故其得賢致治
之效足以追隆前古今諸士子荷朝廷正學教養之恩
既以有本之文得在選列行見對於大廷益當以明體
適用自勵隨所器使以忠乎國以愛乎民以贊助皇明
重熙累洽之治於無窮俾正學得賢之效有光於前有
垂於後顧不偉歟
山東鄉試錄序(王守仁)
山東古齊魯宋衛之地而吾夫子之鄉也嘗讀夫子家
語其門人高弟大扺皆出齊魯宋衛之間固願一至其
地以觀其山川之靈秀竒特將必有如古人者生其間
而吾無從得之也今年為弘治甲子天下當復大比山
東巡按監察御史陸偁輩以禮與幣來請守仁為考試
官故事司考校者惟務得人初不限以職任其後三四
十年來始皆一用學職遂至應名取具事歸外簾而糊
名易書之意微自頃言者頗以為不便大臣上其議天
子曰然其如故事於是聘禮考校盡如國初之舊而守
仁得以部属來典試事於兹土雖非其人寧不自慶其
遭際又况夫子之鄉固其平日所願一至焉者而乃得
以盡觀其所謂賢士者之文而考校之豈非平生之大
幸與雖然亦竊有大懼焉夫委重於考校將以求才也
求才而心有不盡是不忠也心之盡矣而真才之弗得
是弗明也不忠之責吾知盡吾心爾矣不明之罪吾終
且柰何哉蓋昔者夫子之時及門之士嘗三千矣身通
六藝者七十餘人其尤卓然而顯者德行言語則有顔
閔予賜之徒政事文學則有由求游夏之屬今所取士
其始拔自提學副使陳某者蓋三千有竒而得千有四
百既而試之得七十有五人焉嗚呼是三千有竒者其
皆夫子鄉人之後進而獲游於門牆者乎是七十有五
人者其皆身通六藝者乎夫今之山東猶古之山東也
雖今之不逮於古顧亦寧無一二人如昔賢者而今之
所取苟不與焉豈非司考校者不明之罪歟雖然某於
諸士亦願有言焉夫有其人而弗取是誠司考校者不
明之罪矣司考校者以是求之以是取之而諸士之中
苟無其人焉以應其求以不負其所取是亦諸士者之
恥也雖然予豈敢謂果無其人哉夫子嘗曰魯無君子
者斯焉取斯顔淵曰舜何人也予何人也有為者亦若
是夫為夫子之鄉人苟未能如昔人焉而不恥不若又
不知所以自勉是自暴自棄也其名曰不肖夫不肖之
與不明其相去何遠乎然則司考校者之與諸士亦均
有責焉耳矣嗟夫司考校者之責自今不能以無懼而
不可以有為矣若夫諸士之責其不能者猶可以自勉
而又懼其或以自畫也諸士無亦曰吾其勖哉無使司
考校者終不免於不明也斯無媿於是舉無媿於夫子
之鄉人也矣是舉也某某同事於考校而御史偁實司
監臨某某司提調某某司監試某某某又與翊贊防範
於外皆與有勞焉不可以不書自餘百執事則已具列
於錄矣
雲南鄉試錄序(楊愼)
聖天子嗣大歴服之十九年寔惟閏之一章入庚子蔀
首粤當三物賓興期雲南巡按御史某申令甲嚴法癸
葺試寏昺文軌業爰飭其故期不愆於素乃以布政司
某司調按察司某司監郡大夫若支郡大夫邑郎官洎
流末官咸愼選精遴昈局隸事罔弗虔學官某軰若干
人應聘以届罔弗共闔滇之校四十有二入彀之士二
千有竒皆提學副使某所睫擇也先長夏回星淖渪湛
&KR3344;及初商應律啓&KR2593;升陽乃甲子鎖院御史&KR2130;蕭衆曰
矢公矢慎乃違此二矢昕有如日暝有如燭乃臚唱諸
士而試之戊辰一之辛未二之甲戌三之題則紬簡刺
之卷則分經閱之公廉以内司試者鐍之夋夋如也鰓
鰓如也公廉以外司調司監者分職之魚魚如也雅雅
如也御史又實臨内外而綱維之翼翼如也井井如也
簡拔其試之中得卌人鍥雕其文之優廿首為雲南庚
子科鄉試以獻某濫竽授簡拜手颺言曰大道散而有
六經六經散而有諸子諸子之是非取裁於六經六經
之删修折衷乎聖道三代而上道見於事業而流衍於
文章三代以還道寓於文章而不純於事業故鄉舉里
選取其事業矣敷奏明揚取其文章也兩漢以經術對
策取士六朝以品薦詞華甄人隋合南北始有科舉最
盛於唐增光於宋而其得人之效視三代邈矣我太祖
高皇帝重奬天衷再造人極掃元季之晦盲否塞復三
代之純固惇龐日而月之星而辰之彜而倫之文而章
之君師之道兼隆仁聖之事畢矣嘗伏讀科舉之詔矣
易用程子傳朱子本義書從夏氏蔡氏兩傳詩采漢箋
暨集傳春秋本三傳兼胡氏禮記則古註疏與陳澔集
說裁訂自淵衷參采乎諸儒使孔孟復生亦無異論也
又嘗觀先正首科之題辭矣曰初場在通經而明理次
場在通古而贍辭末場在通今而知務上之涵養乾知
大始下之承順坤作成物菁莪樸棫之化梓材多士之
興良有以也丹青既久而渝神化亦窮以變厥今士習
何如哉其高者凌虛厲空師心去迹厭觀理之煩貪居
敬之約漸近清談遂流禪學矣卑焉者則掇拾叢殘誦
貫&KR1636;魄陳陳相因辭不辯心紛紛競錄問則呿口此何
異矇瞍誦詩閽寺傳令乎窮高者既如彼卑淪者又如
此視漢唐諸儒且恧焉况三代之英乎聖祖制舉之美
意舉賢求士之良規豈端使之然哉今皇上遠述唐虞
近法聖祖屢下明詔銳意作新文必宗經必法古必崇
雅必黜浮菁莪之詩梓材之書復作於今日收濟濟之
士迓穆穆之衡行嫓於古先諸士乎沐薰濡化提耳命
面是千年之期而一朝之遇也况爾滇雲聖祖嘗有諭
言曰氣厚風和君子道行之所爾諸士子生其鄉邦人
佩謨訓矣一人之身且有所善三日之士尚猶刮目矧
曰涵泳已百七十載濟濟數三五六經諸士勖哉今日
之滇雲非昔日之滇雲矣勖哉不以一第自滿而以三
代之英自獻某也願徼榮靈假於諸士子僣書以俟
順天府鄉試錄序(王維楨)
今年乙卯順天府鄉試迺我皇上龍飛之第十二科也
考試官諭德臣維楨侍講臣煒皆以上命至同考試官
進士臣復臣凑知縣臣孔墀教諭臣應和臣樞臣梅臣
棟臣大槐臣成式皆以聘至監試官御史臣冀臣俊皆
以請至其諸執事人衆則皆府尹臣燿府丞臣鏜辟至
而臣鏜則職在提調董一切簾内外事先至諸臣咸至
矣既分之而各職乃事矣臣乃進提學御史臣馬三才
所選士及諸曹六館所選士三試焉乃復加志掄選錄
雋者一百三十有五人焉士既錄簾内外諸臣始相見
乃喜而相慶曰嗟乎良哉選也藉是可以報天子矣然
臣維楨顧有懼焉今者臣手錄以獻之上也色勃勃而
不能持足盤盤而不能前誠懼之也臣聞之往古士有
才賢而不獲進有司罪無赦進矣而才賢者不果效有
司之罪亦無赦何者不智之故也今夫所貴乎樹木者
樹松栢也其次樹桃李松栢可材桃李華悦人所不足
不任風雨然不與荆棘倫矣即若不意松栢化而為桃
李桃李又化而為荆棘持是以譙呵樹者則樹者口噤
莫為應彼其初固嘗植之也夫樹人亦類乎是者臣恐
其或類之也故懼臣關中人也頃者臣自關中來而渡
於孟津見有轉大木於河滸者前呼輿樗後皆應之木
翩然如馳焉當是時也即有齊謳郢調吳歈越吟與夫
激羽流商之奏截雲下塵之曲悉未之用矣臣以此則
嘆以為侈言無當而繁華没實故今校諸生之文則直
掇大指而棄其雕蟲蓋切有悟於轉大木之事也既行
而及燕趙之間則今畿内地也在昔燕趙之間猶多竒
偉俶儻之士今其人已往其聲猶存也臣乃頓步躊躇
於境上者久之即其人雖不純於先王之道然以效節
不顧身盡公而不徇私固亦有足多者焉今此諸生以
誦說詩書稱引先王則人人能矣令之受事而竒偉俶
儻之氣如彼何哉臣猶願諸生之慕之也今國家建都
於燕四方奉䞇納貢之臣繦屬而至其諸齒角羽毛百
物珍異皆御府所餘常山在其右遼海在其左厥形險
固造物者設此以作藩垣又國家所有然所貴者唯獨
節士之幹與忠義之腹耳異日者諸生誠養有節士之
幹而懷忠義之腹則臣且望下風而拜之非拜諸生也
拜節士與忠義之夫也臣列在交戟之内最久竊覩陛
下之神明天授之也即如一日之間國家之大議凢幾
其大事凢幾然事皆炳於前知而議皆成於立斷諸司
奏䟽而得報者咸抱䟽吐舌以為弗及今此諸生豎儒
耳豈能奉奔走哉然臣私以為世無粹白之狐而有粹
白之裘所求者博所取者微也若是則臣乃敢以諸生
進矣而卒慮乎奔走之或後也故事於士既錄順天府
有宴宴諸生諸執事皆在焉臣將挾持前說須詣宴所
一一為諸生道之且因以為勸焉而先以謁諸同事曰
夫勸也若是而止歟於是臣應之者曰諸執事亦嘗聞
里父之醮子乎里父之醮其子於客位也為之具三加
著誡詞偹矣客曰且更有加乎里父曰無以加也曩吾
父所以醮吾者固若是止矣今吾所以勸諸生者固吾
昔所受於先達先生者也錄將獻臣宜有序引其端乃
謹具其始末如此云
武舉錄後序(王維楨)
今年庚戌天下貢武士於京師維九月實當會試屬兵
警至有司以天子命且舍而備兵俄而兵遁北十月有
司復以請乃試臣維楨濫偶臣瓉而典是役事竣亦宜
有序序曰臣自守官史局得以覽稽秘書抽尋往跡睹
於近事則深嘆國士之難焉昔我成祖之都燕也敵衆
徙幕而北絶數千里猶尚以為肩背之患興師窮追至
南望斗杓而還當是之時士大夫以徇國為榮保軀為
辱猛氣英聲振於殊俗矣正統初敵復入伐賴二三驍
將脫身與戰敵遭創奔去竟不更來綿歴而及弘治正
德數十年間即有烽燧猶之驚電颷風倏起倏滅士大
夫以為亡足憂於是左干戈右文墨與時恬嬉日有餘
快斯視軀重矣皇上神武燀赫同符成祖自嘉靖來敵
何嘗敢窺關南頃緣邊候稍懈奄焉擁入奄焉竄逝彼
仗鉞登壇者豈少乎卒莫有摧輪而笞其背者則信乎
徇國之難也臣當擁卷品士時則仰天祝曰是安得徇
國之士而收之哉誠嘆之也夫保軀之與徇國不可同
日語矣士不免蹈此者何也士有三北不識形便與敵
相迫者北金鼓之聲在耳弗審利害者北拙騎射者北
如此則保軀之士多而徇國之士鮮矣臣以故按依舊
令偏主射技射中多者即文不副射收之文而能陳形
便指利害射又中者亟收之凡以冀徇國之士出不至
為奔北保軀者等爾夫臣之於世譬則手也夫手上以
脩頭下以脩足鏌鋣傳體則搏而扞之臣柰何獨自保
哉故壁壘盈郊烽火相燭臣不謂懼強鄰勁敵日厲兵
馬而謀南向臣不謂憂臣所懼而憂者惟不得扞國之
士奮距先登俘名王執貴人連綴而獻之闕下爾誠令
在收者有若人焉則豈惟宗社是倚亦臣之所大幸也
臣竊見皇上加意邊庭思得猛士以寓托之未始一日
釋於懷臣今收者若干人劒斷割則知利士驅使則知
賢苟稍稍任用斯辯之矣今有賣珠於市者華其櫝而
中亡珠貿人以為美攜歸而啓視之則唶然嘆焉臣懼
其與是類也惟任之哉惟任之哉
會試錄序(高拱)
我皇上統天建極臨照九有如日月之明無遠弗徹恩
則雨露沾洽庶類威則雷霆震耀罔不讋伏四十四年
於兹道化洋溢光天之下至於海隅蒼生萬邦黎獻咸
切帝臣之願焉歲乙丑復當會試天下士届期禮部尚
書臣李春芳侍郎臣秦鳴雷臣高儀以考試官請上命
臣拱暨侍讀學士臣正蒙典厥事臣方總校大典乃輟
館事陛辭以往臣伏自思念經術淺薄行能無異乃數
蒙拔擢超躐恒格以至今兹臣受皇上恩至弘厚踰涯
分多思所可竭力報稱者其道無繇也乃今承乏辱校
文之命既懼弗勝巳又自喜曰庶哉可藉是圖萬一之
報矣其敢弗殫精盡愼思所自效者乎既入院臣乃諗
諸衆曰兹舉也為求賢也今即以賢進後或未可知也
乃即以不肖進後其謂何是故代者有罰挾册者有罰
羣聚而通者有罰兹惟我聖天子明命諸執事敬之哉
罔或弗覈俾我校文者罔攸據既入簾臣又諗諸衆曰
兹試言也為覘所存也即良於言存或未可知也乃即
弗良於言存其謂何是故浮夸者黜險僻者黜蔓衍而
無當者黜兹亦惟我聖天子明命我諸執事敬之哉罔
固舊見俾或售於滛辭於是羣多士三試之士凡四千
六百有竒遵宸斷取中式者四百人以其名氏及文之
純者為錄以獻臣乃諗諸多士曰於戲諸士出而事君
也自今日始也乃亦知所以事君乎夫君尊如天勢相
去至遠乃仕者率知義而弗知恩不知天至尊遠也乃
曰惟天萬物父母恩則若斯焉故曰天弗可欺報本弗
可以已也夫君上誠至尊遠然而生成則天也矧又以
為才焉而拔之而爵禄之則所尤厚也是可弗知恩乎
可弗思所以報乎可欺乎故曰臣事君以忠蓋不可以
弗忠也雖然亦知所謂忠乎夫忠也者心之自盡者也
無遠近無彼此無隠顯而純然者也是故有利於公亦
有利於私者迺從而盡心焉非忠也其事在公其心乃
在私也有利於公弗利於私而盡心焉者乎非純臣弗
能也有其實亦有其名者從而盡心焉弗忠也其事在
實其心乃在名也有有其實無其名而盡心焉者乎非
純臣弗能也主上所可知所可見者從而盡心焉弗忠
也其事在主上其心乃在知見也有於所弗知弗見而
盡心焉者乎非純臣弗能也蓋人嘗見人之理家也乃
不惟才士即中人亦罔弗臧脫不幸有弗臧也乃厥究
亦多臧也何者心誠求之故不遠也至其理國事也不
直中人即才士亦罔或臧脫幸有臧也乃厥究亦多弗
臧也何者弗既厥心也故曰不誠無物夫苟既厥心則
一為而一成百為而百成敬斯謂之敬勤斯謂之勤也
苟弗既厥心也則百為無一有焉即秪畏戰慄非敬也
即夙夜無息腁胝手足非勤也何者非其心也非其心
則謀不審謀不審則不當事機事不當機而能無僨焉
者寡矣矧克有濟是故曰無物也夫無物之謂欺欺之
謂負而况可言報乎臣之道必不可若斯也兹多士之
進也猶尚如未汨之泉而未斵之璞也故臣惓惓焉以
人臣之所以為心者相戒勉冀有所先入而弗以巧宦
之說投也諸士試聽臣言終其身弗改庶可少禆於用
而於臣圖報之心亦可以少償焉厥或弗聽或聽亦罔
終卒致僨事則臣之心有欲盡而弗得者矣然無可如
何矣雖然皇上之明日月也既厥心或弗既厥心弗能
逃也既厥心雨露之弗既厥心雷霆之亦弗能逃也諸
士固宜知自慎也乃何有於臣言哉是役也同考試官
則諭德臣鏜侍讀臣旻中允臣謹修撰臣泰臣自強臣
大綬臣士美編修臣浩臣貴臣四維臣有丁都給事中
臣守庭左給事中臣一敬給事中臣詩郎中臣竒迪員
外郎臣金臣三省監試則御史臣邦珍臣承蔭寔相與
成事其防檢於外則御史臣顧廷對臣周弘祖增設自
今歲始蓋先是士習稍媮頗彰訾議旨特加嚴故增設
焉並書之以重君命也
文章辨體彙選卷三百二十二
