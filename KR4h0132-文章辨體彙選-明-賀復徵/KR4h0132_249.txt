文章辨體彙選卷二百四十九
明賀復徵編
書四十五(以下别體)
魏武帝報蒯越書
死者反生生者不愧孤少所舉行之多矣魂而有靈亦
將聞孤此言也
告弟僧謙靈書(宋王微)
弟年十五始居宿於外不為察慧之舉獨沈浮好書聆
琴聞操輙有過目之能討測文典斟酌傳記寒暑未交
便卓然可述吾長病或有小間輙稱引前載不異舊學
自爾日就月將著名邦黨方隆夙志嗣美前賢何圖一
旦冥然長往酷痛煩冤心如焚裂尋念平生裁十年中
耳然非公事無不相對一字之書必共詠讀一句之文
無不研賞濁酒忘愁圖藉相慰吾所以窮而不憂實賴
此耳柰何罪酷煢然獨坐憶往年散處極目流涕吾不
舍日夜又恒慮吾羸病豈圖奄忽先歸冥冥反覆萬慮
無復一期音顔髣髴觸事歴然弟今何在令吾悲窮昔
仕京師分張六旬耳其中三過誤云今日何意不來鍾
念懸心無物能譬方欲共營林澤以送餘年念兹有何
罪戾見此夭酷没於吾手觸事痛恨吾素好醫術不使
弟子得全又尋思不精致有枉過念此一條特復痛酷
痛酷柰何吾罪柰何弟為志奉親孝事兄順雖僮僕無
所叱咄可謂君子不失色於人不失口於人沖和淹通
内有皂白舉動尺寸吾每咨之常云兄文骨氣可推英
麗以自許又兄為人矯介欲過宜每中和道此猶在耳
萬世不復一見柰何惟十紙手迹封拆儼然至於思戀
不可懷及聞吾病肝心寸絶謂當以幅巾薄葬之事累
汝柰何反相殯送弟由來意謂婦人雖無子不宜踐二
庭此風若行便可家有孝婦仲長昌言亦其大要劉新
婦以刑傷自誓必畱供養殷太妃感柏舟之節不奪其
志僕射篤順范夫知禮求得左率第五兒廬位有主此
必何益冥然之痛為是存者意耳吾窮疾之人平生意
志弟實知之端坐向窗有何慰適正賴弟耳過中未來
巳自愒望今云何不立自省惛毒無復人理比煩冤困
憊不能作刻石文若靈響有識不得吾文豈不為恨儻
意慮不遂謝能思之如狂不知所告&KR2859;明書此數紙無
復詞理略道阡陌萬不寫一阿謙何圖至此誰復視我
誰復憂我他日寶者三光割嗜好以祈年今也惟速化
耳吾豈復支冥冥中竟復云何弟懷隨和之寶未及光
諸文章欲收作一集不知忽忽當辦此不今巳成服吾
臨靈取常共飲桮杓自釀酒靈有仿像不冤痛冤痛
追答劉沼書(梁劉峻)
劉侯既重有斯難值予有天倫之慼竟未之致也尋而
此君長逝化為異物緒言餘論藴而莫傳或有自其家
得而示余者余悲其音徽未沬而其人巳亡青簡尚新
而宿草將列泫然不知涕之無從也雖隙駟不畱尺波
電謝而秋菊春蘭英華靡絶故存其梗槩更酬其旨若
使墨翟之言無爽宣室之談有徵冀東平之樹望咸陽
而西靡蓋山之泉聞弦歌而赴節但懸劍空壠有恨如
何
追與故憲副宗子相書(明王世貞)
友人浮繫吳郡王世貞再拜隕淚移書故憲使宗君子
相吾與子相琳宫托宿風雨如晦雞鳴絶袂不謂今者
遂乖各天每小展念五内推磔記僕扶服奔難時得郵
信將子相一札問僕難所從起今何狀作何策宛轉片
語千致讀之嗚咽涕涔滛下也適會卒卒無南去之便
因循報章今便巳矣子相雖號就奄漠然而遺藻掞發
英聲踔踸僕遘禍屬毛銜冤刺骨塗炭以來雖綫息守
魄而萬念蹈冥子相如生不佞猶死則幽冥之軌未岐
抑塞之衷尚可暴也向僕隸爽鳩子相後至稱寮寀杯
酒然諾之好而巳既當事貴人驟識賢者峻嶺藻鏡衣
襟薦紳三事以降莫匪還往而僕方逡巡守刀筆敗裘
羸馬甘其俛陋乃子相不鄙從前顧尚書所得敝帚悅
之下榻論心斷金稱利使僕忘棄援上之誡厭射鰥居
之操濟南吳興二三君子牽挽左右亦既斐然么麽詖
側之士謬意傅會吾黨可以獵取浮名掩疵遂欲尋響
而來聆聲而去既戾厥望便生諍心以僕與子相為竒
貨賣之嗜者簧鼓牙舌指搐諱忌子相既不獲安鳳池
而僕之餘浸徑沿尊人沬血廻腸方寸蠆螫欲逝不可
在生無術試為子相數辛丙中故五六年僕南使子相
移告半之實得三年耳休沐之夜卒相過從擊鮮釀醇
刻燭命題賦就輙吟吟罷輙飲飲過輙醉鼓掌掀眉談
究古曩比興所繇之旨上下數百千歲汙隆之調角勝
自賢往往移丙連五無復知旦坐是竒聲不得盡閟時
時有聞人間然未嘗與子相隻語及長安人事也毋論
子相慎密雅重僕即狂不檢獨不念家大人出没荆棘
為于垣累乎且為文章不巳其效能使智者妬愚者厭
弱者獻䜛力者出㧙大抵勢當然耳其所以乃在慕同
調薄異巳䟽易親賤踰貴少加長增敖益惰遺落富勢
脫疎寒暄親䁥麯糵倦罷禮數此數者僕不幸與子相
間有之彼長安人事大小象蠛蠓之度太空何挂吾子
相目也今謂吾黨日夜簸脣頰非刺長短不亦繆悖大
冤哉至又謂僕與子相嘗為文哭竹書姓名人以聳動
大臣今甘心我記其人自䧟梓後不佞竊以國家於法
巳盡矣念居平游好脂肉絮酒一力助掩長揖而退當
寬大顯信之朝即扈輙脂習可免提湯同日之誅足矣
豈有形之翰墨以干大僇者哉子相之於斯人固未半
面也今者謂文出僕又謂出子相謂出僕也者陽為子
相也者謂出子相也者陽為僕也者其陽為二人解也
是不欲吾二人一存也於乎今吾身當之易耳而以中
吾尊人哉僕雖存故不如子相也且僕年少不更練誤
錄有司肉血躁熱氣志衡厲每多籍康嗜醉之癖而負
斶斗抗名之傲間懷傅班投筆之志自庚戌變後尊人
忽被非常之命洊治兵革僕虞深巢幕過目懲刈跬武
山嶽搖吻鱗尾功名二端等之啖蠟第令大宰御史考
吏時稱有不謹王生削職於計遂矣何圖青蠅之巧變
白為黑迅電之濫擊蟄逮株僕不憚左手奉尺牘右手
握歐刀於北闕之下所以拜跪乞哀延旦夕之息者冀
日月之廻照而雷雨之有時憤激暴伉非有益於生存
故也事本末獨子相知之僕呑聲久矣不敢白之地上
白之地下耳嗟乎子相僕獨何心苟住世間不記單閼
之歲西邸中語耳子相謂僕夢衣黃衣而牒者云云吾
不復能久矣僕夢亦如是因相與詫歎惋然久之笑曰
彼真以為能死余耶即使曹蜍李志雖至今生存何益
也子相夢既以稍稍讐何獨難僕哉德甫來言子相則
不能無王融中郎恨作此寂寂竟鬱拂釀病審爾子相
不亦明珠抵鵲也居又聞子相之大人當得報投井幾
絶救之乃解子相寕能恝然逝也若婦竒妬未有子痛
哉吾為歌三章詩近體三章其所欲吐而不敢者固不
啻是茲與子相約異日冀得沐恩赦奉家大人南還以
菽水之間當徒步哭子於䢴溝之隂摉所著書籍汰㳄
其事與子鱗序而傳之脫不諱亦欲子相治一容膝之
室泉臺傍待我也僕與子相朝司命君詰所以拮据我
輩之故彼而神也其寧無靦顔而枝辭也耶
文章辨體彙選卷二百四十九
