文章辨體彙選卷六百十三
明賀復徵編
記五十四
汴州東西水門記(唐韓愈)
貞元十四年正月戊子隴西公命作東西水門越三月
辛已朔水門成三日癸未大合樂設水嬉會監軍軍司
馬賓佐僚屬將校熊羆之士肅四方之賓客以落之士
女龢會闐郭溢郛既卒事其從事昌黎韓愈請紀成績
其詞曰
維汴州河水自中注厥初距河為城其不合者誕寘聯
鎖於河霄浮晝湛舟不潜通然其襟抱虧疎風氣宣洩
邑居弗寧訛言屢騰歷載以來孰究孰思皇帝御天下
十有八載此邦之人遭逢疾威嚚童噭嘑刦衆阻兵懔
懔慄慄若墜若覆時維隴西公受命作藩爰自洛京單
車來臨遂拯其危遂去其疵弗肅弗厲薰為太和神應
祥福五穀穰熟既庶而豐人力有餘監軍是咨司馬是
謀乃作水門為邦之郛以固風氣以閈寇偷黃流渾渾
飛閣渠渠因而飾之匪為觀遊天子之武維隴西公是
布天子之文維隴西公是宣河之沄沄源於崑崙天子
萬祀公多受祉乃伐山石刻之日月尚俾來者知作之
所始
閩城開新池記(并序)(沈亞之)
閩城吻海而派江輔山以居先時無安沼平地為遊舟
娱席之地而姹花嫋竹散生擲華故酒笑酣視之晨而
佳思莫極矣及高平公牧察之餘乃經度隙空之所因
卑汙壍而岸之浦嶼環迴之勢所造必勝羣山左右寫
影浮秀者輳空而入十一月辛夘新池成明日軍副亞
之疾間公延護軍及羣從事絃工吹師裾袖之曹遊池
而酒既坐謂軍副亞之曰吾疏汙隙以就此而海波朝
夕盈來之候逓輪足給必為我狀而石之以期乎不朽
軍副者亞之不敢讓遂執巵俯船祭酒于其流因祝且
詞曰
水能濁清首冠五行波流己大有神為宰環塘盈瑩(集作)
(縈縈)為公藻鏡新流泱泱與地興詳(集作祥)嘉鯉鮐魴于水
息昌嚵鮞嘘虺即水與死翡翠鵁鶄浴涘眠晴辛蒲剪
剪扇荷擎擎時未云來勞思乃馨柘槿紺竹渗縮醉(集作)
(醖)沃延榮接姿以水為禄輔佑堙隍吐孕百福惟我公
之明之通之智之忠保夀考兮與池之無窮軍副者亞
之詞既復再拜跪巵奉夀于公前公大喜還列就坐以
酒以歌日入而起
慶州大順城記(并序)(宋張載)
慶歷二年某月某日經略元帥范公仲淹鎮役總若干
建城於柔遠寨東北四十里故大順川越某月某日城
成汴人張載謹次其事為之文以記其功詞曰
兵久不用文張武縱天警我宋羌蠢而動恃地之彊謂
兵之衆傲侮中原如撫而弄天子曰嘻是不可捨養姦
縱殘何以令下講謨於朝講士於野鍖刑斧誅選付能
者皇皇范侯開府於慶北方之師坐立以聽公曰彼羌
地武兵勁我士未練宜勿與競當避其強徐以計勝吾
觀塞口有田其中賊騎未迹卯横午縱余欲連壁以御
其衝保兵儲粮以俟其窮將吏掾曹軍帥卒走交口同
辭樂贊公命月良日吉將奮其旅出卒于營出器于府
出幣于帑出粮于庾公曰戒哉無敗我舉汝礪汝戈汝
鍜汝斧汝干汝誅汝勤汝與既戒既言遂及城所索木
箕土編䋲奮杵寇敵之來百十其至自朝及辰衆積我
倍公曰無譁是亦何害彼姦我乘及我未備勢雖不敵
吾有以待爰募彊弩其衆累百依城而陣以堅以格戒
曰謹之無鬭以力去則勿追往終我役賊之逼城傷死
無數謨不我加因潰而去公曰可矣我功汝全無怠無
遽城之惟堅勞不累日池陴以完深矣如泉高焉如山
百萬雄師莫可以前公曰濟矣吾議其旋擇士以守擇
民而遷書勞賞才以飫以筵圖列而上薦聞於天天子
曰嗟我嘉汝賢錫號大順因名其川于金于湯保之萬
年
文章辨體彙選卷六百十三
文章辨體彙選卷六百十三
明賀復徵編
記五十四
汴州東西水門記(唐韓愈)
貞元十四年正月戊子隴西公命作東西水門越三月
辛已朔水門成三日癸未大合樂設水嬉會監軍軍司
馬賓佐僚屬將校熊羆之士肅四方之賓客以落之士
女龢會闐郭溢郛既卒事其從事昌黎韓愈請紀成績
其詞曰
維汴州河水自中注厥初距河為城其不合者誕寘聯
鎖於河霄浮晝湛舟不潜通然其襟抱虧疎風氣宣洩
邑居弗寧訛言屢騰歷載以來孰究孰思皇帝御天下
十有八載此邦之人遭逢疾威嚚童噭嘑刦衆阻兵懔
懔慄慄若墜若覆時維隴西公受命作藩爰自洛京單
車來臨遂拯其危遂去其疵弗肅弗厲薰為太和神應
祥福五穀穰熟既庶而豐人力有餘監軍是咨司馬是
謀乃作水門為邦之郛以固風氣以閈寇偷黃流渾渾
飛閣渠渠因而飾之匪為觀遊天子之武維隴西公是
布天子之文維隴西公是宣河之沄沄源於崑崙天子
萬祀公多受祉乃伐山石刻之日月尚俾來者知作之
所始
閩城開新池記(并序)(沈亞之)
閩城吻海而派江輔山以居先時無安沼平地為遊舟
娱席之地而姹花嫋竹散生擲華故酒笑酣視之晨而
佳思莫極矣及高平公牧察之餘乃經度隙空之所因
卑汙壍而岸之浦嶼環迴之勢所造必勝羣山左右寫
影浮秀者輳空而入十一月辛夘新池成明日軍副亞
之疾間公延護軍及羣從事絃工吹師裾袖之曹遊池
而酒既坐謂軍副亞之曰吾疏汙隙以就此而海波朝
夕盈來之候逓輪足給必為我狀而石之以期乎不朽
軍副者亞之不敢讓遂執巵俯船祭酒于其流因祝且
詞曰
水能濁清首冠五行波流己大有神為宰環塘盈瑩(集作)
(縈縈)為公藻鏡新流泱泱與地興詳(集作祥)嘉鯉鮐魴于水
息昌嚵鮞嘘虺即水與死翡翠鵁鶄浴涘眠晴辛蒲剪
剪扇荷擎擎時未云來勞思乃馨柘槿紺竹渗縮醉(集作)
(醖)沃延榮接姿以水為禄輔佑堙隍吐孕百福惟我公
之明之通之智之忠保夀考兮與池之無窮軍副者亞
之詞既復再拜跪巵奉夀于公前公大喜還列就坐以
酒以歌日入而起
慶州大順城記(并序)(宋張載)
慶歷二年某月某日經略元帥范公仲淹鎮役總若干
建城於柔遠寨東北四十里故大順川越某月某日城
成汴人張載謹次其事為之文以記其功詞曰
兵久不用文張武縱天警我宋羌蠢而動恃地之彊謂
兵之衆傲侮中原如撫而弄天子曰嘻是不可捨養姦
縱殘何以令下講謨於朝講士於野鍖刑斧誅選付能
者皇皇范侯開府於慶北方之師坐立以聽公曰彼羌
地武兵勁我士未練宜勿與競當避其強徐以計勝吾
觀塞口有田其中賊騎未迹卯横午縱余欲連壁以御
其衝保兵儲粮以俟其窮將吏掾曹軍帥卒走交口同
辭樂贊公命月良日吉將奮其旅出卒于營出器于府
出幣于帑出粮于庾公曰戒哉無敗我舉汝礪汝戈汝
鍜汝斧汝干汝誅汝勤汝與既戒既言遂及城所索木
箕土編䋲奮杵寇敵之來百十其至自朝及辰衆積我
倍公曰無譁是亦何害彼姦我乘及我未備勢雖不敵
吾有以待爰募彊弩其衆累百依城而陣以堅以格戒
曰謹之無鬭以力去則勿追往終我役賊之逼城傷死
無數謨不我加因潰而去公曰可矣我功汝全無怠無
遽城之惟堅勞不累日池陴以完深矣如泉高焉如山
百萬雄師莫可以前公曰濟矣吾議其旋擇士以守擇
民而遷書勞賞才以飫以筵圖列而上薦聞於天天子
曰嗟我嘉汝賢錫號大順因名其川于金于湯保之萬
年
文章辨體彙選卷六百十三
