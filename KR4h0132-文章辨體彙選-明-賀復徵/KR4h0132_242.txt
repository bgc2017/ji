文章辨體彙選卷二百四十二
明賀復徵編
書三十八
答兩廣殷總督(明高拱)
廣東事理前已略言其意想逹左右兹城池既復𠞰倭
報捷良可喜也然倭尚可平而地方之賊難於卒滅地
方之賊不可滅固倭之所以來也而地方之所以多賊
者實逼起於有司之貪殘而養成於有司之蒙蔽及其
勢成計無所出乃為招撫之說以苟且於目前於是我
以撫款彼而彼亦以撫款我東且撫西且殺人非有撫
之實也而徒以冠裳金幣羊酒宴犒設金鼓以寵與之
有司將領固有稱賊首為翁與相對宴飲歡笑為賓主
而又投之以侍教生帖者百姓之苦如彼而賊之榮利
乃如此斯不亦為賊勸乎奈之何民之不為賊也而廣
之徧地皆賊實由於此今幸有公在彼必須痛殺一場
使諸山洞海洋之賊皆就殄滅然後撫恤瘡痍休養生
息乃稱平定不然而猶徇故事恐日復一日廣非國家
有矣昨已令本兵覆題發銀兩招浙兵以赴公之用其
伸縮操縱任公便宜為之他人更不得以阻撓其為皇
上整頓此方復如當年之舊是不世之功陳奎劉穏已
皆用之廣東矣蘇愚待有副使缺補之其他尚有當更
者不妨見教即為處也至於征𠞰之事尤須將領得人
乃可奏功廣東自大將偏禆而下果孰可用當留孰不
可用當去何人可代孰宜於彼不宜於此孰宜於此不
宜於彼所當更調即可奏上當擬行之有將有兵有糧
則賊平有日矣然僕所以急急於此者尤有深意夫廣
東之敝極矣整頓而使之如舊亦甚難矣非公在彼孰
能經略非僕在此孰肯主張故整頓此方必當在此時
也過此以往但少一人事必無濟廣東終無寧日矣公
有雄略成此不難時不再來可不念哉
答貴州阮廵撫(高拱)
昔執事之赴貴陽也安國亨之事僕曾面語其略今來
諭云云似尚未悉僕意特再為之明其說夫天下之事
有必當明正其罪者有罪未必真人臣所當自為處分
而不可於君父之前過言之者若中原之民敢行稱亂
大逆不道此則所謂上告天子發兵征討滅此而後朝
食者也若民夷異類順逆殊塗雖有釁隙本非叛逆之
實則人臣當自處分而不可過言於君父之前何者君
父天下之主威在必伸一有叛逆便當撲滅可但已乎
而乃事非其真釘入其罪過以言之則將如何處也安
氏之亂本是安國亨安智夷族自相仇殺此乃彼之家
事非有犯於我者何以謂之叛逆而前此撫臣乃遽以
叛逆奏之君父在上既聞叛逆諸說則法所必行豈容
輕貸而安國亨本無叛逆之實乃禍在不測且圖苟全
地方官更復不原其情遂致激而成變乃又即以為叛
逆之證可恨也今觀安國亨上本訴冤乞哀懇切叛逆
者若是耶而地方官仍復不為處分仍以叛逆論之遂
使朝廷欲開釋而無其由安國亨欲投順而無其路亦
已過矣且安智安國亨之所仇也况非我族類而乃居
於省中謂有安智在省則讒言日甚而安國亨之疑畏
日深安國亨之疑畏日深則安智之禍愈不可解是挑
之使鬭而增吾多事也故愚謂安國亨之罪固非輕而
叛逆則不然安智當别有安插而省居則不可惟在處
置之得宜耳以朝廷之力即族滅安氏何難者顧事非
其實而徒勤兵於遠非所以馭夷狄而安中國也願執
事熟思之也
上徐少湖閣老書(趙貞吉)
貞吉奉違甚久而通候缺然徒以守逐臣之禁而不敢
援師資之誼也往者去國之日覩公有相憐之色已而
别去數年皆荷吹嘘枯朽令長華蒂往來於心周旋其
事必使僕迴視返聽得齒章縫之列而相憐之心始遂
矣夫僕之於才直菅蒯耳而能得此於公何耶今天下
之士雲蒸響合各以其才技求售門下易一顧不可驟
得而迹之去住情之親疎隨之乃雲變響化新新不停
也又安能保其一顧而久不忘哉若僕處放遠之形持
久疎之契而能感翁最專之情比於久而不忘之數誠
不知其所以也語曰人惟求舊抑僕乃我公舊所陶鑄
期成一割雖先敗缺正爾其鍾情者耶不然何其在遠
不棄而去久不忘若此也今春唐子應德來會白下與
論本朝知學之相自門下始盖經綸康濟前輩不無而
孔孟一脉之緒知其說可舉而措之天下者尠矣自宋
以來講學明道者皆在末位而門下適當名世之運質
鄰上智體尚中行心鏡内朗機神外圓莊周謂有德有
才殆近之矣舉其說而措之天下其不在今乎夫會萬
物而為一身者聖人之德也散一身而為萬物者聖人
之才也才與德備者道之周也故周於道者天不能害
地不能殺而世不能亂也今方隅多警而財用每空天
下囂然恐卒然之變起而莫之救也獨君子以為必不
然者非恃有道之在高位乎哉儒者學道未及聖人故
輕去就而薄名位夫名位誠不可薄也傳曰鼓萬物而
不與聖人同憂言聖人之憂天地尚不得同而况與小
儒謀哉夫天地尚不得與同焉則聖人之憂大矣聖人
持此大憂而無位以托焉則皇皇何之哉故知天付公
以高位者乃其畀以大憂也僕云知學之相自門下始
者乃以為警而非以為佞也惟冀少遜碩美以安赤舄
以係天下之望以酧願治者之心此固内朗外圓妙應
之迹宜爾也僕誠不足深與知此矣僕往承師資之益
近領援拔之恩思投短記以答宏慈而率爾有狂霏之
言遂大忘其疎賤之體亦以恃盛德大度而無所挹損
也
與高中玄閣老書(趙貞吉)
僕扺家閉戶追思往咎慨然歎曰今之世惟高公能知
我惟公能護我惟公能恕我往者合聚歡若骨肉一旦
乖隔即成參商是吉之罪過薄德甚矣然細思之雖人
謀之未工亦似天命之已定奈之何哉吉與公比肩出
入者十月未嘗有一言之郤吉雖不肖然自謂惟我為
能翼助於公嘗語公曰大有之世惟匪過於盛可以免
咎夫子曰善處此者可謂明辨晢矣夫哲人知幾知柔
知剛知微知彰遜處雍容上信下從身安而天下國家
可保矣又何必極其意之所之而後為快哉又嘗語公
曰數十年來人臣比黨成風其欺㒺君上賄賂公行綱
紀蕩廢以致府庫空虚邊防廢潰人才風俗陋弊已甚
公稟扶輿清淑之氣剛毅爽朗文章藴籍具八面應敵
之才居皇上賓友親臣之任振而新之在此時矣不可
讓也僕雖庸劣願效鉛刀之割自列於散宜南宫之儔
以佇觀公勲庸之焯茂矣此二語者僕常常而言之公
亦常常而聽之今猶在耳也嗟嗟僕欲以此義佐公安
知竟以此得罪耶命定故也豈盡由不肖之過乎哉然
僕自謝事别來終不敢以纖芥有憾於公其拳拳一念
猶慮公舉措萬一或過則社稷奚賴焉故兹再述前言
以獻於公前其用意區區迂而可笑又如此韓子曰人
臣尚同非國家之利古之君子不盡以同為貴也嘗觀
宋相韓范富三君子在位議政未嘗盡合韓范於西事
大相矛盾富議高郵守事有異范公因漸解去韓富議
濮事終身不合冨公老猶慄慄焉故知古之君子以不
一切扶同為正也僕身已老行將逃禪寂以消餘年耳
駟馬高蓋其憂甚大又豈至借此獻䛕希他望哉惟念
公高明慈恕必能終始知我又惟善人能受善言惟賢
者所當責備故敢援筆不休搪突記室以自附於士君
子之義未審公果能亮之否
答王鑑川(張居正)
今之議者皆謂講和示弱馬市起釁為此言者不惟不
忠盖亦不智甚矣夫所謂和者謂兩敵相角智醜力均
自度未足以勝之故不得已而求和如漢之和親宋之
獻納是制和者在邊外而不在中國故賈誼以為倒懸
寇公不肯主議今則彼稱臣納款效順乞封制和者在
中國而不在邊外比之漢宋之事萬萬不侔獨可謂之
通貢而不可謂之講和也至於昔年奏開馬市官給馬
價市易邊馬彼擁兵壓境恃強求市以款段駑罷索我
數倍之利市易未終遂行搶掠故先帝禁不復行今則
因其入貢之便官為開集市場使與邊民質易有無稍
為之約束毋得闌出中國財物及應禁者其期或三日
或二日而止如遼開原事例耳又豈馬市可同語乎且
此事有五利焉敵既通貢邏騎自希邊鄙不聳穡人成
功一利也防守有暇可以修復屯田蓄吾士馬之力歲
無調援可省行糧數十百萬二利也土蠻吉能每借俺
酋以為聲援俺酋既服則二敵不敢輕動東可以制土
蠻西可以服吉能三利也趙全等既戮板升衆心已離
我因與彼約有願還者必勿阻之彼既無勾引之利而
又知敵之不足恃則數萬之衆皆可漸次招徠曹川之
地可虚矣四利也彼父子祖孫情乖意阻其通將衰兆
已先見老酋死家族必分不死必有冐頓呼韓之變我
得因其機而行吾之計五利也凡此五利皆古之謀臣
策士所為禱祀而求者也而今之議者獨以邊將不得
擣巢家丁不得趕馬計私家之害忘公室之利遂失此
機會不為國家審圖故僕以為為此言者不惟不忠盖
亦不智甚矣至於桑土之防戒備之慮此自吾之常事
不容一日少懈者豈以彼之貢不貢而有加損乎今吾
中國親父子兄弟相約也而猶不能保其不背况外敵
乎但在我制御之策自合如是耳豈能必慮之不吾背
乎數十年無歲不掠無地不入豈皆以背盟之故乎即
將來背盟之禍又豈有加於此者乎利害之歸較若黑
白而議者猶呶呶以此為言故僕又以為不智甚矣劉
院既知此事顛末又與公同心必能共襄大事幸採取
其議及鎮守兵備以下所呈折以高見并圖上貢額貢
期市易事宜僕與玄老當備聞於上請旨行之浮議雖
多不足恤也
答奉常陸五臺(張居正)
往丈起山中不一歲而躋九列僕日夜引領望丈之一
至者以丈素有超世之識知僕所以肩鉅承艱之心為
能疏附後先以共濟艱危也乃讀前後手翰所以教僕
者則亦未越於衆人之見而與僕之孤耿大謬也丈前
書謂僕處余懋學傅應楨為太過恐失士心後書謂救
劉臺為盛德至引文潞公之事以相比今海内縉紳之
侣投柬於僕者十九為此言也然皆衆人也豈意有超
世之識又知僕所以肩鉅承危之心而所見乃亦止此
乎古之賢聖所遇之時不同而處之之道亦異易大過
棟撓彖曰剛過乎中當大過之時為大過之事未免有
剛過之病然不如是不足以定傾而安國棟撓而本末
弱矣伊周當大過之時為大過之事而商周之業賴之
以存雖剛而不失為中也僕以一豎儒擁十餘齡幼主
而立於天下臣民之上威德未建人有玩心况自隆慶
以來議論雖多國是靡定紀綱倒植名實混淆自僕當
事始布大公彰大信修明祖宗法度開衆正之路杜羣
枉之門一切以尊主庇民振舉頽廢為務天下始知有
君也而疾之者乃倡為異說欲以抑損主威搖亂朝政
故不得不重處一二人以定國是以一人心盖所謂剛
過乎中處大過之時者也而丈乃以為失士心誤矣吾
但欲安國家定社稷耳怨仇何足惜乎至於潞公之事
亦復不倫盖潞公所事者長君而其出處去就未必係
宋室之安危子方狂妄後生獨持饋錦一事以議論前
軰此其失在於不知賢耳故潞公得以包容之僕今所
處何時也主上舉艱鉅之任付之於𦕈然之身今權璫
貴戚奉法遵令俛首貼耳而不敢肆遐方殊俗獻琛修
貢厥角稽首而惟恐後者獨以僕攝持之耳其出處去
就所係豈淺淺哉彼讒人者不畏不愧職為亂階且其
蓄意甚深為謀甚狡上不及主上旁不及中貴而獨剸
刃於僕之身又無所汚衊而獨曰專權專權云云欲以
竦動幼主隂間左右而疑我於上耳賴天地宗廟之靈
默啓宸衷益堅信任不然天下之事豈不為之寒心哉
自有此事主上食不甘味寢不安席以痛恨於忌者盖
大舜疾讒說之殄行孔子惡利口之覆邦故去此人以
安僕也以安社稷也離明允斷誠理法之正而僕所以
懇懇救之者蓋以仰答聖恩下明臣節耳非欲為沽名
之事也而丈乃以潞公見諷誤矣僕一念為國家為士
大夫之心自省肫誠專一其作用處或有不合於流俗
者要之欲成吾為國家為士大夫之心耳僕嘗有言使
我為劊子手吾亦不離法場而證菩提又一偈云高岡
虎方怒深林蟒正嗔世無迷路客終是不傷人丈深於
佛學者豈不知此機乎夫士屈於不知已而伸於知已
今海内縉紳之侣為此言者甚衆僕皆遜而謝之乃於
丈嘵嘵不已者以丈有超世之見知僕所以肩鉅承艱
之心者也讀禮有暇試一思之倘再會有緣尚當刮目
相待
答周友山(張居正)
辱華翰佳布之惠深荷雅情且諗憲從即駐寧州因以
彈壓姦宄拊綏良善甚休甚休盖聞聖王殺以止殺刑
期無刑不聞縱釋有罪以為仁也苟子之不欲雖賞之
不竊此孔子箴病之言是時魯失其政寵賂滋彰故言
此以警之若謂徒不欲可以弭之無是理也夫人之可
以縱情恣意有所欲而無不得者莫踰於為盜而秉耒
持鋤力田疾作束縳以禮法世之所至苦也安於其所
至苦無所懼而自不為非者惟夷由曾史為然不曰吾
嚴刑明法之可以制欲禁奸也而徒以不欲率之使民
皆釋其所樂而從其所至苦是天下皆夷由曾史而後
可也舜不欲之君也臯陶不欲之相也蠻夷猾夏寇賊
姦宄猶不能無明刑作士以威之况其餘乎異日者有
司之不敢捕盜也以盜獲而未必誅也不誅則彼且剚
刃於上以毒其仇而合其黨故盜賊愈多犯者愈衆今
則不然明天子提綱振維於上而執事者持直墨而彈
之法在必行姦無所赦論者乃不惟堯舜之所以致理
者而獨用懦者姑息之說衰季苟且之政以撓之其無
乃違明詔而詭國法乎執事當弭盜之任而華翰所云
又似不徇俗以為是非者故敢略陳區區惟高明裁擇
焉
答耿楚侗(張居正)
辱華翰并所梓論簡彙編惓惓以奉行德意安民生飭
軍政為急仰見公之高明深達治體識時務者也憶昔
僕初入政府欲舉行一二事吳旺湖與人言曰吾輩謂
張公柄用當行帝王之道今觀其議論不過富國強兵
而已殊使人失望僕聞而笑曰旺湖過譽我矣我安能
使國富兵強哉孔子論政開口便說足食足兵舜命十
二牧曰食哉惟時周公立政其克詰爾戎兵何嘗不欲
國之富且強哉後世學術不明高談無實剽竊仁義謂
之王道纔涉富強便云霸術不知王霸之辨義利之間
在心不在跡必仁義之為王富強之為霸耶僕自秉政
以來除密勿敷陳培養冲德外其播之命令者實不外
此二事今已七八年矣而閭里愁歎之聲尚猶未息倉
卒意外之變尚或難支焉在其為富且強哉公今不以
僕為卑陋而留心於此誠生民之福也第須一一覈實
考成乃可有效若徒騰之文告而已實意且化為虚文
矣何如議留入覲正官及澄汰縣令二疏俱屬所司覆
行丈田一事揆之人情必云不便但此中未聞有阻議
者或有之亦不敢聞於僕之耳苟利社稷死生以之僕
比來唯守此二言雖以此蒙垢致怨而於國家寔為少
禆願公之自信而無畏於浮言也
答吳廵撫(張居正)
公起郡守用治行異等二三年即拜中丞列於九卿開
府兩浙此主上之殊恩也未有勲庸以報知遇即納屨
而去忠義之士固如是乎古人有官守者不得其職則
去朝廷舉數千里膏沃之地畀之於公言必行計必用
何事不可為何功不可就而必欲去之以為潔豈朝廷
有負於公耶或曰公昔以舉刺勞方伯事致郤今見勞
亦大用内不自安故去者此又非大人之弘度也廉藺
寇賈亦居將相勢不相容猶先公後仇以濟國事昔公
與勞徒爭禮讓微節非有宿怨深仇不可解之釁也今
公處浙勞處閩壤地懸隔畫疆而治又非有同居並位
不相容之勢也萍浮江湖一撞而去即隨風分泊矣何
嫌何疑而必欲相避耶明主在上方翕受敷施循名覈
實以興太平之治願勉㫋毋自損以孤輿望公之簡用僕
所薦也竊恐執事者不究於忠義之節而湛於世俗之
見以扞當時之文網則僕亦將有連坐之累焉書陳惟
執事圖之
答應天廵撫宋陽山(張居正)
來翰謂蘇松田賦不均侵欺拖欠云云讀之使人扼腕
公以大智大勇誠心任事當英主綜覈之始不於此時
剔刷宿弊為國家建經久之策更待何人諸凡謗議皆
所不恤即僕近日舉措亦有議其操切者然僕籌之審
矣孔子為政先言足食管子霸佐亦言禮義生於富足
自嘉靖以來當國者政以賄成吏朘民膏以媚權門而
繼秉國者又務一切姑息之政為逋負淵藪以成兼并
之私私家日富公室日貧國匱民窮病實在此僕竊以
為賄政之弊易治也姑息之弊難治也何也政之賄惟
懲貪而已至於姑息之政倚法為私割上肥已即如公
言豪家田至七萬頃糧至二萬又不以時納夫古者大
國公田三萬畝而今且百倍於古大國之數能幾萬頃
而國不貧故僕今約已敦素杜絶賄門痛懲貪墨所以
救賄政之弊也查刷宿弊清理逋欠嚴治侵漁攬納之
奸所以砭姑息之政也上損則下益私門閉則公室強
故懲貪吏者所以足民也理逋負者所以足國也官民
兩足上下俱益所以壯根本之圖建安攘之策倡節儉
之風興禮義之教明天子垂拱而御之假令仲尼為相
由求佐之恐亦無以踰此矣今議者率曰吹求太急民
且逃亡為亂凡此皆奸人鼓說以搖上可以惑愚闇之
人不可以欺明達之士也夫民之亡且亂者咸以貪吏
剥下而上不加恤豪強兼并而民貧失所故也今為侵
欺隠占者權豪也非細民也而吾法之所施者奸人也
非良民也清隠占則小民免包賠之累而得守其本業
懲貪墨則閭閻無剝削之擾而得以安其田里如是則
民將尸而祝之何以逃亡為公博綜載籍究觀古今治
亂興亡之故曾有官清民安田賦均平而致亂者乎故
凡為此言者皆奸人鼓說以搖上者也願公堅持初意
毋惑流言異時宰相不為國家忠慮徇情容私甚者輦
十萬金入其室即為人穿鼻矣今主上幼冲僕以一身
當天下之重不難破家以利國隕首以求濟豈區區浮
議可得而搖奪者乎公第任法行之有敢撓公法傷任
事之臣者國典具存必不容貸
文章辨體彙選卷二百四十二
