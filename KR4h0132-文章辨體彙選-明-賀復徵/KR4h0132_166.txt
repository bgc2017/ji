文章辨體彙選卷一百六十六
明賀復徵編
奏狀八
論河北京東盗賊狀(宋蘇軾)
熙寧七年十一月日太常慱士直史舘權知密州軍州
事蘇軾狀奏臣伏見河北京東比年以來蝗旱相仍盗
賊漸熾今又不雨自秋至冬方數千里麥不入土竊料
明年春夏之際寇攘為患甚於今日是以輙陳狂瞽庶
補萬一謹按山東自上世以來為腹心根本之地其與
中原離合常係社稷安危昔秦并天下首收三晉則其
餘強敵相繼滅亡漢高祖殺陳餘走田横則項氏不支
光武亦自漁陽上谷發突騎席卷以并天下魏武帝破
殺袁氏父子收冀州然後四方莫敢敵宋武帝以英雄
絶人之資用武歷年而不能併中原者以不得河北也
隋文帝以庸夫穿窬之智竊位數年而一海内者以得
河北也故杜牧之論以為山東之地王者得之以為王
霸者得之以為霸猾賊得之以為亂天下自唐天寶之
後奸臣僭峙於山東更十一世竭天下之力終不能取
以至於亡近世賀德倫挈魏博降後唐而梁亡周高祖
自鄴都入京師而漢亡由此觀之天下存亡之權在河
北無疑也陛下即位以來北方之民流移相屬天災譴
告亦甚於四方五六年間未有以塞大異者至於京東
雖號無事亦當常使其民安逸富強緩急足以灌輸河
北缾竭則罍恥脣亡則齒寒而近年以來公私匱乏民
不堪命今流離饑饉議者不過欲散賣常平之粟勸誘
畜積之家盗賊縱横議者不過欲增開告賞之門申嚴
緝捕之法皆未見其益也常平之粟累經賑發所存無
幾矣而饑寒之民所在皆是人得升合官費丘山蓄積
之家例皆困乏貧者未蒙其利富者先被其災昔季康
子患盗問於孔子對曰苟子之不欲雖賞之不竊乃知
上不盡利則民有以為生苟有以為生亦何苦而為盗
其間凶殘之黨樂禍不悛則須敕法以峻刑誅一以警
百今中民以下舉皆闕食冐法而為盗則死畏法而不
盗則饑饑寒之與棄市均是死亡而賖死之與忍饑禍
皆不免相率為盗正理之常雖日殺百人勢必不止苟
非陛下至明至聖至仁至慈較得喪之孰多權禍福之
孰重特於財利少有所捐衣食之門一開骨髓之恩皆
徧然後信賞必罰以威克恩不以僥倖廢刑不以災傷
撓法如此而人心不革盗賊不衰者未之有也謹條其
事畫一如左一臣所領密州自今歲秋旱種麥不得直
至十月十三日方得數寸雨雪而地冷難種雖種不生
比常年十分中只種得二三竊聞河北京東例皆如此
尋常檢放災傷依條須是檢行根苖已定所放分數今
來二麥元不曾種即根苖可檢官吏守法無緣直放若
夏租一例不放則人戶必至逃移尋常逃移猶有逐熟
去處今數千里無麥去將安往但恐良民舉為盗矣且
天上無雨地下無麥有眼者共見有耳者共聞决非欺
罔朝廷豈可坐觀不放欲乞河北京東逐路選差臣僚
一員體量放税更不檢視若未欲如此施行即乞將夏
稅斛㪷取今日以前五年酌中一年實直令三等已上
人戶取便納見錢或正色其四等以下且行倚閣緣今
來麥田空閑若春雨調勻却可以廣種秋稼候至秋熟
並將秋色折納夏稅若是已種苖麥委有災傷仍與依
條檢放其闕麥去處官吏諸軍請受且支白米或支見
錢所貴小民不致大段失所一河北京東自來官不𣙜
鹽小民仰以為生近日臣僚上章輙欲禁𣙜頼朝廷體
察不行其言兩路吏民無不相慶然臣勘會近年鹽稅
日增元本兩路祖額三十三萬二千餘貫至熙寧六年
增至四十九萬九千餘貫七年亦至四十三萬五千餘
貫顯見刑法日峻告捕日繁是致小民愈難興販朝廷
本為此兩路根本之地而煑海之利天以養活小民是
以不忍盡取其利濟惠鰥寡隂銷盗賊舊時孤貧無業
惟務販鹽所以五六年前盗賊稀少是時告捕之賞未
嘗破省錢惟是犯人催納役人量出今鹽課浩大告訐
如麻貧民販鹽不過一兩貫錢本偷稅則賞重納稅則
利輕欲為農夫又值凶歲若不為盗惟有忍饑所以五
六年來課利日增盗賊日衆臣勘會密州鹽税去年一
年比祖額增二萬貫却支捉賊賞錢一萬一千餘貫其
餘未獲賊人尚多以此較之利害得失斷可見矣欲乞
特敕兩路應販鹽小客截自三百斤以下並與權免收
稅仍官給印本空頭關子與竈戶及長引大客令上歷
破使逐旋書填月日姓名斤兩與小客限十日更不行
用如敢借名為人影帶分减鹽貨許諸人陳告重立賞
罰候將來秋熟日仍舊并元降勅牓明言出自聖意令
所在雕印散牓鄉村人非木石寧不感動一飲一食皆
誦聖恩以至舊來貧賤之民近日饑寒之黨不待驅率
一歸於鹽奔走爭先何暇為盗人情不遠必不肯捨安
穩衣食之門而趨冐法危亡之地也議者必謂今用度
不足若行此法則鹽稅大虧必致闕事臣以為不然凡
小客本少力微不過行得三兩程若三兩程外須藉大
商興販决非三百斤以下小客所能行運無緣大段走
失且平時大商所苦以鹽遲而無人買小民之病以僻
遠而難得鹽今小商不出稅錢則所在爭來分買大商
既不積滯則輪流販賣收稅必多而鄉村僻遠無不食
鹽所賣益廣損益相補必無大虧之理縱使虧失不過
却只得祖額元錢當時官司有何闕用苟朝廷捐十萬
貫錢買此兩路之人不為盗賊所獲多矣今使朝廷為
此兩路饑饉特出一二十萬貫見錢散與人戶人得一
貫只及二十萬人而一貫見錢亦未能濟其性命若特
放三百斤以下鹽稅半年則兩路之民人人受賜貧民
有衣食之路富民無盗賊之憂其利豈可勝言哉若使
小民無以為生舉為盗賊則朝廷之憂恐非十萬貫錢
所能了辦又况所支捉賊賞錢未必少於所失鹽課臣
所謂較得喪之孰多權禍福之孰重者為此也一勘會
諸處盗賊大半是按問减等災傷免死之人走還舊處
挾恨報讐為害最甚盗賊自知不死既輕犯法而人戶
亦憂其復來不敢告捕是致盗賊公行切詳按問自言
皆是詞窮理屈勢必不免本無改過自新之意有何可
改獨使從輕同黨之中獨不免死其災傷勅雖不下與
行不同而盗賊小民無不知者但不傷變主免死無疑
且不傷變主情理未必輕於偶傷變主之人或多聚徒
衆或廣置兵仗或摽異服飾或質劫變主或驅虜平人
或賂遺貧民令作耳目或書寫道店恐動官私如此之
類雖偶不傷人情理至重非止闕食之人苟營餱糧而
已欲乞令後盗賊贓證未明但已經考掠方始承認者
並不為按問减等其災傷地方委自長吏相度情理輕
重内情理重者依法施行所貴凶民稍有畏忌而良民
敢於捕告臣所謂衣食之門一開骨髓之恩皆徧然後
信賞必罰以威克恩不以僥倖廢刑不以災傷撓法者
為此也右謹具如前自古立法制刑皆以盗賊為急盗
竊不已必為強劫強劫不已必至戰攻或為豪傑之資
而致勝廣之漸而况京東之貧富係河北之休戚河北
之治亂係天下之安危識者共知非臣私說願陛下深
察此事至重所捐小利至輕斷自聖心决行此策臣聞
天聖中蔡齊知密州是時東方饑饉齊乞放行鹽禁先
帝從之一方之人不覺饑旱臣愚且賤雖不敢望於蔡
齊而陛下聖明度越堯禹豈不能行此小事有愧先朝
所以越職獻言不敢自外伏望聖慈察其區區之意赦
其狂僣之誅臣無任悚懷待罪之至
代李琮論京東盗賊狀(蘇軾)
右臣伏見自來河北京東常苦盗賊而京東尤甚不獨
穿窬胠篋椎埋發塜之奸至有飛揚䟦扈割據僭擬之
志近者李逄徒黨青徐妖賊皆在京東凶愚之民殆已
成俗自昔大盗之發必有釁端今朝廷清明四方無虞
而此等常有不軌之意者殆土地風氣習俗使然不可
不察也漢高帝沛人項羽宿遷人劉裕彭城人黃巢宛
朐人朱全忠碭山人其餘歷代豪傑出於京東者不可
勝數故凶愚之人常以此藉口而其材力心膽實亦過
人加以近年改更貢舉條制埽除腐爛專取學術其秀
民善士既以改業而其朴魯強捍難化之流抱其無用
之書各懷不逞之意朝廷雖敕有司别立字號以收三
路舉人而此等自以世傳朴學無由復踐場屋老死田
里不入彀中私出怨言幸災伺隙臣每慮及此即為寒
心揚雄自言御得其道則天下徂詐咸作使御失其道
則天下徂詐咸作敵而班固亦論劇孟郭解之流皆有
絶異之姿而惜其不入於道德苟放縱於末流是知人
之善惡本無常性若御得其道則向之奸猾盡是忠良
故許子將謂曹操曰子治朝之能臣亂世之奸雄使韓
彭不遇漢高亦與盗賊何異臣竊嘗為朝廷計以謂窮
其黨而去之不如因其材而用之何者其黨不可勝去
而其材自有可用昔漢武嘗遣繡衣直指督捕盗賊所
去以軍興從事斬二千石以下可謂急矣而盗賊不為
少衰者其黨固不可盡也若朝廷因其材而用之則盗
賊自消而豪傑之士可得而使請以唐事明之自天寶
以後河北諸鎮相繼僭亂雖憲宗英武亦不能平觀其
主帥皆卒伍庸材而能於六七十年間與朝廷相抗者
徒以好亂樂禍之人背公私黨之士相與出力而輔之
也至穆宗之初劉總入朝而河北始平總知河北之亂
權在此軰於是盡籍軍中宿將名豪如朱克融之流薦
於朝冀厚與爵位使北方之人羡慕向進革其亂心而
宰相崔植杜元穎皆庸人無遠慮以為河北既平天下
無事克融軰久留京師終不錄用饑寒無告怨忿思亂
會張洪靖赴鎮遂遣還幽州而克融等作亂復失河朔
今陛下鑑唐世既往之咎當收京東河北豪傑之心臣
伏見近日沂州百姓程棐告獲妖賊郭進等竊聞棐之
弟岳乃是李逄之黨配在桂州豪俠武徤又過於棐京
東州郡如棐岳者不可勝數此等棄而不用即作賊收
而用之即捉賊其理甚明臣願陛下精選青鄆兩帥京
東東西職司及徐沂兖單濰密淄齊曹濮知州諭以此
意使隂求部内豪猾之士或有武力或多權謀或通知
術數而曉兵或家富於財而好施如此之類皆召而勸
奬使以告捕自效籍其姓名以聞於朝所獲盜賊量輕
重酧賞若獲真盜大奸隨即錄用若只是尋常劫賊即
累其人數酬以一官使此輩歆豔其利以為進身之資
但能拔擢數人則一路自然競勸貢舉之外别設此科
則向之遺材皆為我用縱有奸雄嘯聚亦自無徒但每
州搜羅得一二十人即耳目徧地盜賊無容足之處矣
歴觀自古竒偉之士如周處戴淵之流皆出於羣盜改
惡修善不害為賢而況以捉賊出身有何不可若朝廷
隨材試用異日攘夷狄立功名未必不由此塗出也非
陛下神聖英武不能決行此策臣雖非職事而受恩至
深有所見聞不敢瘖然
論積欠六事并乞檢會應詔四事一處行下狀(蘇軾)
元祐七年五月十六日龍圖閣學士左朝奉郎知揚州
蘇軾状奏臣聞之孔子曰善人教民七年亦可以即戎
矣夫民既富而教然後可以即戎古之所謂善人者其
不及聖人遠甚今二聖臨御八年於兹仁孝慈儉可謂
至矣而帑廪日益困農民日益貧商賈不行水旱相繼
以上聖之資而無善人之效臣竊痛之所至訪問耆老
有識之士陰求其所以皆曰方今民荷寬政無他疾苦
但為積欠所壓如負千鈞而行免於僵仆則幸矣何暇
舉首奮臂以營求於一飽之外哉今大姓富家昔日號
為無比戶者皆為市易所破十無一二矣其餘自小民
已上大率皆有積欠監司督守令守令督吏卒文符日
至其門鞭笞日加其身雖有白圭倚頓亦化為蓽門圭
竇矣自祖宗已來每有赦令必曰凡欠官物無侵欺盗
用及雖有侵盗而本家及伍保人無家業者並與除放
祖宗非不知官物失陷姦民幸免之弊特以民既乏竭
無以為生雖加鞭撻終無所得緩之則為姦吏之所蠶
食急之則為盗賊之所憑藉故舉而放之則天下悅服
雖有水旱盗賊民不思亂此為捐虚名而收實利也自
二聖臨御以來每以施舍已責為先務登極赦令每次
郊赦或隨事指揮皆從寬厚凡今所催欠負十有六七
皆聖恩所貸矣而官吏刻薄與聖恩異舞文巧詆使不
該放監司以催欠為職業守令上為監司之所迫下為
胥吏之所使大率縣有監催千百家則縣中胥徒舉欣
欣然日有所得若一旦除放則此等皆寂寥無獲矣自
非有力之家納賂請賕誰肯舉行恩貸而積欠之人皆
隣於寒餓何賂之有其間貧困掃地無可蠶食者則縣
胥教令通指平人或云衷私擅買抵當物業或雖非衷
私而云買不當價似此之類蔓延追擾自甲及乙自乙
及丙無有窮已每恨皆空身到官或三五限得一二百
錢謂之破限官之所得至微而胥徒所取蓋無虚日俗
為此等為縣胥食邑戶嗟乎聖人在上使民不得為陛
下赤子而皆為姦吏食邑戶此何道也商賈販賣例無
現錢若用現錢則無利息須今年索去年所賣明年索
今年所賖然後計算得行彼此通濟今富戶先已殘破
中民又有積欠誰敢賖賣物貨則商賈自然不行此酒
稅課利所以日虧城市房廊所以日空也諸路連年水
旱上下共知而轉運司窘於財用例不肯放稅縱放亦
不盡實雖無明文指揮而以喜怒風曉官吏孰敢違者
所以逐縣例皆拖欠兩稅較其所欠與依實檢放無異
於官了無所益而民有追擾鞭撻之苦近者詔旨凡積
欠皆分為十料催納通計五年而足聖恩隆厚何以加
此而有司以謂有旨倚閣者方得依十料指揮餘皆併
催縱使盡依十料吏卒乞覓必不肯分料少取人戶既
未納足則追擾常在縱分百料與一料同臣頃知杭州
又知潁州今知揚州親見兩浙京西淮南三路之民皆
為積欠所壓日就窮蹙死亡過半而欠籍不除以至虧
欠兩稅走陷課利農末皆病公私並困以此推之天下
大率皆然矣臣自潁移揚舟過濠夀楚泗等州所至麻
麥如雲臣每屏去吏卒親入村落訪問父老皆有憂色
云豐年不如凶年天災流行民雖乏食縮衣節口猶可
以生若豐年舉催積欠胥徒在門枷棒在身則人戶求
死不得言訖淚下臣亦不覺流涕又所至城邑多有流
民官吏皆云以夏麥既&KR0836;舉催積欠故流民不敢歸鄉
臣聞之孔子曰苛政猛於虎昔常不信其言以今觀之
殆有甚者水旱殺人百倍於虎而人畏催欠乃甚於水
旱臣竊度之每州催欠吏卒不下五百人以天下言之
是常有二十餘萬虎狼散在民間百姓何由安生朝廷
仁政何由得成乎臣自到任以來日以檢察本州積欠
為事内已有條貫除放而官吏不肯舉行者臣即指揮
本州一面除放去訖其於理合放而於條未有明文者
即且令本州權住催理聽候指揮其於理合放而於條
有礙者臣亦未敢住催各具利害奏取聖旨
議學校貢舉狀(蘇軾)
熙寧四年正月日殿中丞直史舘判官蘇軾具議狀聞
奏者右臣伏以得人之道在於知人知人之法在於責
實使君相有知人之才朝廷有責實之政則胥史皂隸
未嘗無人而况於學校貢舉乎雖因今之法臣以為有
餘使君相無知人之才朝廷無責實之政則公卿侍從
常患無人况學校貢舉乎雖復古之制臣以為不足矣
夫時有可否物有廢興方其所安雖暴君不能廢及其
既厭雖聖人不能復故風俗之變法制隨之譬如江河
之徙移順其所欲行而治之則易為功強其所不欲而
復之則難為力使三代聖人復生於今其選舉養才亦
必有道矣何必由學且天下固嘗立學矣慶歷之間以
為太平可待至於今日惟有空名僅存今陛下必欲求
德行道藝之士責九年大成之業則將變今之禮易今
之俗又當發民力以治宫室斂民財以食游士百里之
内置官立師獄訟聽於是軍旅謀於是又當以時簡不
率教者屏之遠方終身不齒則無乃徒為紛亂以患苦
天下耶若乃無大變更而望有益於時則與慶歷之際
何異故臣以謂今之學校特可因循舊制使先王之舊
物不廢於吾世足矣至於貢舉之法行之百年治亂盛
衰初不由此陛下視祖宗之世貢舉之法與今為孰精
言語文章與今為孰優所得文武長才與今為孰多天
下之事與今為孰辦較此四者而長短之議决矣今議
者所欲變改不過數端或曰鄉舉德行而略文章或曰
專取策論而罷詩賦或欲舉唐室故事兼採譽望而罷
封彌或欲罷經生朴學不用貼墨而攷大義此數者皆
知其一不知其二者也臣請歷言之夫欲興德行在於
君人者修身以格物審好惡以表俗孟子所謂君仁莫
不仁君義莫不義君之所向天下趨焉若欲設科立名
以取之則是教天下相率而為偽也上以孝取人則勇
者割股怯者廬墓上以廉取人則弊車羸馬惡衣菲食
凡可以中上意無所不至矣德行之弊一至於此乎自
文章而言之則策論為有用詩賦為無益自政事言之
則詩賦策論均為無用矣雖知其無用然自祖宗以來
莫之廢者以為設法取士不過如此也豈獨吾祖宗自
古堯舜亦然書曰敷奏以言明試以功自古堯舜以來
進人何嘗不以言試人何嘗不以功議者必欲以策論
定賢愚能否臣請有以質之近世士大夫文章華靡者
莫如楊億使楊億尚在則忠清鯁亮之士也豈得以華
靡少之通經學古者莫如孫復石介使孫復石介尚在
則迂闊矯誕之士也又何施之於政事之間乎自唐至
今以詩賦為名臣者不可勝數何負於天下而必欲廢
之近世士人纂類經史綴緝時務謂之策括待問條目
搜抉略盡臨時剽竊竄易首尾以眩有司有司莫能辨
也且其為文也無規矩凖繩故學之易成無聲病對偶
故考之難精以易學之士付難考之吏其弊有甚於詩
賦者矣唐之通牓故是弊法雖有以名取人厭伏衆論
之美亦有賄賂公行權要請託之害至使恩去王室權
歸私門降及中葉結為朋黨之論通牓取人又豈足尚
哉諸科舉取人多出三路能文者既已變而為進士曉
義者又皆去以為明經其餘皆朴魯不化者也至於人
才則有定分施之有政能否自彰今進士日夜治經傳
子史貫穿馳騖可謂慱矣至於臨政曷嘗用其一二顧
視舊學已為虚器而欲使此等分别注䟽麄識大義而
望其才能增長亦已疎矣故曰此數者皆知其一而不
知其二也特願陛下留意其遠者大者必欲登俊良黜
庸回總覽衆才經略世務則在陛下與二三大臣下至
諸路職司與良二千石耳區區之法何預焉然臣竊有
私憂過計者敢不以告昔王衍好老莊天下皆師之風
俗凌夷以至南渡王晉好佛捨人事而修異教大歷之
政至今為笑故孔子罕言命則為知者少也子貢曰夫
子之文章可得而聞也夫子之言性與天道不可得而
聞也夫性命之說自子貢不得聞而今之學者恥不言
性命此可信也哉今士大夫至以佛老為聖人粥書於
市者非莊老之書不售也讀其文浩然無當而不可窮
觀其貌超然無著而不可挹豈此真能然哉蓋中人之
性安於放而樂於誕也使天下之士能如莊周齊死生
一毁譽輕富貴安貧賤則人主之名器爵禄所以礪世
磨鈍者廢矣陛下亦安用之而况其實不能而竊取其
言以欺世者哉臣願陛下明敕有司試之以法言取之
以實學慱通經術者雖樸不廢稍涉浮誕者雖工必黜
則風俗稍厚學術近正庶幾得忠實之士不至蹈衰季
之風則天下幸甚謹錄奏聞伏候敕旨
乞開杭州西湖狀(蘇軾)
元祐五年四月二十九日龍圖閣學士左朝奉郎知杭
州蘇軾狀奏右臣聞天下所在陂湖河渠之利廢興成
毁皆若有數惟聖人在上則興利除害易成而難廢昔
西漢之末翟方進為丞相始决壊汝南鴻隙陂父老怨
之歌曰壊陂誰翟子威飯我荳羹芋魁反乎覆陂當復
誰言者兩黃鵠蓋民心之所欲而託之天以為有神下
告我也孫晧時吳郡上言臨平久廢復開事關興運雖
天道難知而民心所欲天必從之杭州之有西湖如人
之有眉目蓋不可廢也唐長慶中白居易為刺史方是
時湖溉田千餘頃及錢氏有國置撩湖兵士千人日夜
開浚自國初以來稍廢不治水涸草生漸成葑田熙寧
中臣通判本州則湖之葑合蓋十二三耳至今纔十六
七年之間遂堙塞其半父老皆言十年以來水淺葑横
如雲翳空倏忽便滿更二十年無西湖矣使杭州而無
西湖如人去其眉目豈復為人乎臣愚無知竊謂西湖
有不中廢者五天禧中故相王欽若始奏以西湖為放
生池禁捕魚鳥為人主祈福自是以來每歲四月八日
郡人數萬會於湖上所活羽毛鱗介以百萬數皆西北
向稽首仰祝千萬歲夀若一旦堙塞使蛟龍魚鼈同為
涸轍之鮒臣子坐觀亦何心哉此西湖之不可廢者一
也杭之為州本江海故地水泉鹹苦居民零落自唐李
泌始引湖水作六井然後民足於水井邑日富百萬生
聚待此而後食今湖狹水淺六井漸壊若二十年之後
盡為葑田則舉城之人復飲鹹苦其勢必自耗散此西
湖之不可廢者二也白居易作西湖石函記云放水溉
田每减一寸可溉十五頃每一伏時可溉五十頃若蓄
洩及時則瀕河千頃可無凶歲今雖不及千頃而下湖
數十里間茭菱糓米所獲不貲此西湖之不可廢者三
也西湖深闊則運河可以取足於湖水若湖水不足則
必取足於江潮潮之所過泥沙渾濁一石五斗不出三
歲輙調兵夫十餘萬功開浚而河行市井中蓋十餘里
吏卒騷擾泥水狼籍為居民莫大之患此西湖之不可
廢者四也天下酒舘之盛未有如杭者也歲課二十餘
萬緡而水泉之用仰給於湖若湖漸淺狹水不應溝則
當勞人遠取山泉水不下二十萬功此西湖之不可廢
者五也臣以侍從出膺寵寄目覩西湖有必廢之漸有
五不可廢之憂豈得苟安歲月不任其責輙已差官打
量湖上葑田計二十五萬餘丈度用夫二十餘萬功近
者伏蒙皇帝陛下太皇太后陛下以本路饑饉特寬轉
運司上供額斛五十餘萬石出糶常平米亦數十萬石
約勅諸路不取五糓力勝稅錢東南之民所活不可勝
計今又特賜本路度牒三百而杭獨得百道臣謹以聖
意增價召人中米减價出賣以濟饑民而增减耗折之
餘尚得錢米約共一萬餘貫石臣輙以此錢米募民開
湖度可得十萬功自今月二十八日興功農民父老縱
觀太息以謂二聖既捐利與民活此一方而又以其餘
棄興久廢無窮之利使數千人得食其力以度此凶歲
蓋有泣下者臣伏見民情如此而錢米有限所募未廣
葑合之地尚存大半若來者不嗣則前功復棄深可痛
惜若更得度牒百道則一舉募民除去淨盡不復遺患
矣伏望皇帝陛下太皇太后陛下少賜詳覽察臣所論
西湖五不可廢之狀利害較然特出聖斷别賜臣度牒
五十道仍勅轉運提刑司於前來所賜諸州度牒二百
道内契勘賑濟支用不盡者更撥五十道價錢與臣通
成一百道使臣得盡力畢志半年之間目見西湖復唐
之舊環三十里際山為岸則農民父老與羽毛鱗介同
詠聖澤無有窮已臣不勝大願
乞相度開石門河狀(蘇軾)
元祐六年三月日龍圖閣學士左朝奉郎知杭州蘇軾
狀奏右臣謹按史記秦始皇三十六年東游至錢塘臨
浙江水波惡乃西去二十里從狹中度始皇帝以天下
之力徇其意意之所欲出赭山橋海無難而獨畏浙江
水波惡不敢徑渡以此知錢塘江天下之嶮無出其右
者臣昔通守此郡今又忝郡寄二十年間親見覆溺無
數自温台明波往來者皆由西興徑渡不涉浮山之嶮
時有覆舟然尚稀少自衢睦處婺宣歙饒信及福建路
八州往來者皆出入龍山㳂泝此江江水灘淺必乘潮
而行潮自海門東來勢若雷霆而浮山峙於江中與魚
浦諸山相望犬牙錯入以亂潮水洄洑激射其怒自倍
沙磧轉移狀如鬼神往往於淵潭中湧出陵阜十數里
旦夕之間又復失去雖舟師没人不能前知其深淺以
故公私坐視覆溺無如之何老弱呌號求救於湍沙之
間聲未及終已為潮水卷去行路為之流涕而已縱有
勇悍敢往之人又多是盗賊利其財物或因而擠之能
自全者百無一二性命之外公私亡失不知一歲凡幾
千萬而衢睦等州人衆地狹所産五糓不足於食歲常漕
蘇秀米至桐廬散入諸郡錢塘億萬生齒待上江薪炭
而活以浮山之嶮覆溺留礙之故此數州薪米常貴又
衢婺睦歙等州及杭之富陽新城二邑公私所食鹽取
足於杭秀諸場以浮山之嶮覆溺留礙之故官給脚錢
甚厚其所亡失與依託風水以侵盜者不可勝數此最
其大者其餘公私利害未可以一二遽數臣伏見宣德
郎前權知信州軍州事侯臨因葬所生母於杭州之南
蕩往來江濱相視地形訪問父老參之舟人反覆講求
具得其實建議自浙江上流地名石門並山而東或因
斥鹵棄地鑿為運河引浙江及谿谷諸水凡二十二里
有竒以逹於江又並江為岸度潮水所向則用石所不
向則用竹大凡八里有竒以逹於龍山之大慈浦自大
慈浦北折抵小嶺下鑿嶺六十五丈以逹於嶺東之古
河因古河稍加浚治東南行四里有竒以逹於今龍山
之運河以避浮山之嶮度用錢十五萬貫用捍江兵及
諸郡廂軍三千人二年而成臣與前轉運使葉温叟轉
運判官張璹躬往按視皆如臨言凡福建兩浙士民聞
臣與臨欲奏開此河萬口同聲以為莫大無窮之利臣
縱欲不言已為衆論所迫勢不得默已臣聞之父老章
獻皇后臨朝日以江水有皇天蕩之嶮内出錢數十萬
貫築長蘆起僧舍以拯溺者先帝又見長淮之嶮賜錢
十萬貫米十萬石人夫九萬二千人以開龜山河今浮
山之嶮非特長蘆龜山之比而二聖仁慈視民如傷必
將捐十五萬緡以平此積嶮也謹昧死上臨所陳開石
門河利害事狀一本及臣所差觀察推官董華用臨之
說約度功料及合用錢物料狀一本并地圖一面伏乞
降付三省看詳或召臨赴省面加質問仍乞下本路監
司或更特差官同共相視若臣與臨言不妄乞自朝廷
擘畫支賜錢物施行臣觀古今之事非知之難言之亦
易難在成之而已臨之才幹衆所共知臣謂此河非臨
不成伏望聖慈特賜訪問左右近臣必有知臨者乞專
差臨監督此役不惟救活無窮之性命完惜不貲之財
物又使數州薪米流通田野市井詠歌聖澤子孫不忘
臣不勝大願
貼黃今建此議不知者必有二難其一不過謂浙江
浮山之嶮經歴古今賢哲多矣若可平治必不至今
日知此乃巷議臆度不足取信只如龜山新河易長
淮為安流近日吕梁之嶮竊聞亦已平治豈可謂古
人偶未經意便謂今人不可復作其一不過謂並江
作岸為潮水所衝齧必不能經久今浙江石岸亦有
成規自古本用木岸轉運使張夏始易以石自龍山
以東江水溢深石岸立於漲沙之上又潮頭為西陵
石磯所射正戰於岸下而四五十年隠然不動雖時
有缺壊隨即修完人不告勞官無所費今自大慈浦
以西江水皆露出石脚而潮頭自龍山轉向西南則
岸之易成而難壊非張夏所建東堤之比也
杭州召還乞郡狀(蘇軾)
元祐六年五月十九日龍圖閣學士左朝奉郎前知杭
州蘇軾狀奏右臣近奉詔書及聖旨劄子不允臣辭免
翰林學士承旨恩命及乞郡事臣已第三次奏乞除臣
揚越陳蔡一郡去訖切慮區區之誠未能遽回天意須
至盡露本心重干聖聽惶恐死罪惶恐死罪臣昔於治
平中自鳳翔職官得替入朝首被英宗皇帝知遇欲驟
用臣當時宰相韓琦以臣年少資淺未經試用故且與
舘職亦會臣丁父憂去官及服闋入覲便蒙神宗皇帝
召對面賜奬激許臣職外言事自維羈旅之臣未應得
此豈非以英宗皇帝知臣有素故耶是時王安石新得
政變易法度臣若少加附會進用可必自維遠人蒙二
帝非常之知不忍欺天負心欲具論安石所為不可施
行狀以禆萬一然未測聖意待臣深淺因上元有旨買
燈四千椀有司無狀虧减市價臣即上書論奏先帝大
喜即時施行臣以此卜知先帝聖明能受盡言上䟽六
千餘言極論新法不便後復因考試進士擬對御試策
進上并言安石不知人不可大用先帝雖未聽從然亦
嘉臣愚直初不譴問而安石大怒其黨無不切齒爭欲
傾臣御史知雜謝景温首出死力彈奏臣丁憂歸鄉日
舟中曾販私鹽遂下諸路體量追捕當時梢工篙手等
考掠取證但以實無其事故鍜鍊不成而止臣緣此懼
禍乞出連三任外補而先帝眷臣不衰時因賀謝表章
即對左右稱道黨人疑臣復用而李定何正臣舒亶三
人構造飛語醖酸百端必欲致臣於死先帝初亦不聽
而此三人執奏不已故臣得罪下獄定等選差悍吏皇
遵將帶吏卒就湖州追攝如捕寇賊臣即與妻子訣别
留書與弟轍處置後事自期必死過楊子江便欲自投
江中而吏卒監守不果到獄即欲不食求死而先帝遣
使就獄有所約勅故獄吏不敢别加非横臣亦覺知先
帝無意殺臣故復留殘喘得至今日及竄責黃州每有
表䟽先帝復對左右稱道哀憐奬激意欲復用而左右
固爭以為不可臣雖在遠亦具聞之古人有言聚蚊成
雷積羽沉舟言寡不勝衆也以先帝知臣特逹如此而
臣終不免於患難者以左右疾臣者衆也及陛下即位
起臣於貶所不及一年偹位禁林遭遇之異古今無比
臣每自維昆蟲草木之微無以仰報天地生成之德惟
有獨立不倚知無不言可以少報萬一始衙前差顧利
害與孫永傅堯俞韓維爭議因亦與司馬光異論光初
不以此怒臣而臺諫諸人逆探光意遂與臣為仇臣又
素疾程頥之姦未嘗假以色詞而頥之黨人無不側目
自朝廷廢黜大姦數人而其餘黨猶在要近陰為之地
特未發爾小臣周穜乃敢上䟽乞用王安石配享以嘗
試朝廷料穜草芥之微敢建此議必有陰主其事者是
以上書逆折其姦鋒乞重賜行遣以破小人之謀因此
黨人尤加忿疾其後又於經筵極論黃河不可回奪利
害且上䟽爭之遂大失執政意積此數事恐别致患禍
又緣臂痛目昏所以累章力求補外竊伏思念自忝禁
近三年之間臺諫言臣者數四只因發策草麻羅織語
言以為謗訕本無疑似白加誣執其間曖昧譛愬陛下
察其無實而不降出者又不知其幾何矣若非二聖仁
明洞照肝膈則臣為黨人所傾首領不保豈敢望如先
帝之赦臣乎自出知杭州二年粗免人言中間法外刺
配顔章顔益二人蓋攻積弊事不獲已陛下亦已赦臣
而言者不赦論奏不已其意豈為顔章等哉以此知黨
人之意未嘗一日不在傾臣洗垢求瑕止得此事今者
忽蒙聖恩召還擢用又除臣弟轍為執政此二事皆非
大臣本意竊計黨人必大猜忌磨礪以須勢必如此聞
命悸恐以福為災即日上章辭免乞郡行至中路果聞
弟轍為臺諫所攻般出廨宇待罪又蒙陛下委曲照見
情狀方獲保全臣之剛褊衆所共知黨人嫌忌甚於弟
轍豈敢以衰病之餘復犯其鋒雖自知無罪可言而今
之言者豈問是非曲直竊謂人主之待臣子不過公道
以相知黨人之報怨嫌必為巧發而陰中臣豈敢恃二
聖公道之知而傲黨人陰中之禍所以不避煩凟自陳
入仕以來進退本末欲陛下知臣危言危行獨立不回
以犯衆怒者所從來遠矣又欲陛下知臣平生冐涉患
難危嶮如此今餘年無幾不免有遠禍全身之意再三
辭遜實非矯飾柳下惠有言直道而事人焉往而不三
黜臣若貪得患失隨世俛仰改其常度則陛下亦安所
用臣若守其初心始終不變則羣小側目必無安理雖
蒙二聖深知亦恐終不勝衆所以反覆計慮莫若求去
非不懷戀天地父母之恩而衰老之餘恥復與羣小計
較短長曲直為世間高人長者所笑伏望聖慈察臣至
誠特賜指揮執政檢會累奏只作親嫌回避早除一郡
所有今來奏狀乞留中不出以保全臣子臣不勝大願
若朝廷不以臣不才猶欲驅使或除一重難邊郡臣不
敢辭避報國之心死而後已惟不願在禁近使黨人猜
疑别加陰中也干犯天威謹俟斧質臣不任祈天請命
戰恐殞越之至
文章辨體彙選卷一百六十六
