文章辨體彙選卷七百十一
明賀復徵編
墓誌銘十四
陸道士墓誌銘(宋蘇軾)
道士陸惟忠字子厚眉山人家世為黃冠師子厚獨狷
潔清苦不容扵其徒去之遠游始見余黃州出所作詩
論内外丹指略蓋自以為决不死者然予嘗告之曰子
神清而骨寒其清可以仙其寒亦足以死其後十五年
復來見余惠州則得瘦疾骨見衣表然詩益工論内丹
外丹益精曰吾真坐寒而死矣每從事扵養生輙有以
敗之類物有害吾生者余曰然子若死必復為道士以
究此志余時適得美石如黑玉曰當以是誌子墓子厚
笑曰幸甚久之子厚去余之河源開元觀客扵縣令馮
祖仁而余亦謫海南是歲五月十九日竟以疾卒年五
十祖仁葬之觀後盖紹聖四年也銘曰
嗚呼多藝此黃冠詩棋醫卜内外丹無求於世宜堅完
龜饑鶴瘦終難安哀哉六巧坐一寒祝子復來少宏寬
無復清詩助痟酸龍虎允成無或奸往駕赤螭驂青鸞
亡妻王氏墓誌銘(蘇軾)
治平二年五月丁亥趙郡蘇軾之妻王氏卒扵京師六
月甲午殯扵京城之西其明年六月壬午葬扵眉之東
北彭山縣安鎮鄉可龍里先君先夫人墓之西北八步
軾銘其墓曰君諱弗眉之青神人鄉貢進士方之女生
十有六年而歸扵軾有子邁君之未嫁事父母既嫁事
吾先君先夫人皆以謹肅聞其始未嘗自言其知書也
見軾讀書則終日不去亦不知其能通也其後軾有所
忘君輙能記之問其他書則皆略知之由是始知其敏
而静也從軾官扵鳳翔試有所為於外君未嘗不問知
其詳曰子去親遠不可以不慎日以先君之所以戒軾
者相語也軾與客言扵外君立屏間聽之退必反覆其
言曰某人也言輙持兩端惟子意之所嚮子何用與是
人言有來求與軾親厚甚者君曰恐不能久其與人銳
其去人必速已而果然將死之歲其言多可聽類有識
者其死也蓋年二十有七而已始死先君命軾曰婦從
汝扵艱難不可忘也他日汝必葬諸其姑之側未期年
而先君沒軾謹以遺令葬之銘曰
君得從先夫人扵九原余不能嗚呼哀哉余永無所依
怙君雖沒其有與為婦何傷乎嗚呼哀哉
乳母任氏墓誌銘(蘇軾)
趙郡蘇軾子瞻之乳母任氏名採蓮眉之眉山人父遂
母李氏事先夫人三十有五年工巧勤儉至老不衰乳
母姊八娘與軾養視軾之子邁迨過皆有恩勞從軾官
扵杭密徐湖謫扵黃元豊三年八月壬寅卒扵黃之臨
臯亭享年七十有二十月壬午葬扵黃之東阜黃岡縣
之北銘曰
生有以養之不必其子也死有以葬之不必其里也我
祭其從與享之其魂氣無不之也
保母楊氏墓誌銘(蘇軾)
先夫人之妾楊氏名金蟬眉山人年二十始隸蘇氏頽
然順善也為弟轍子由保母年六十八熙寕十年六月
已丑卒扵徐州屬纊不亂子由官扵宋載其柩殯扵開
元寺後八年軾自黃遷汝過宋葬之扵宋東南三里廣
夀院之西實元豊八年二月壬午也銘曰
百世之後陵谷易位知其為蘇子之保母尚勿毁也
文章辨體彙選卷七百十一
文章辨體彙選卷七百十一
明賀復徵編
墓誌銘十四
陸道士墓誌銘(宋蘇軾)
道士陸惟忠字子厚眉山人家世為黃冠師子厚獨狷
潔清苦不容扵其徒去之遠游始見余黃州出所作詩
論内外丹指略蓋自以為决不死者然予嘗告之曰子
神清而骨寒其清可以仙其寒亦足以死其後十五年
復來見余惠州則得瘦疾骨見衣表然詩益工論内丹
外丹益精曰吾真坐寒而死矣每從事扵養生輙有以
敗之類物有害吾生者余曰然子若死必復為道士以
究此志余時適得美石如黑玉曰當以是誌子墓子厚
笑曰幸甚久之子厚去余之河源開元觀客扵縣令馮
祖仁而余亦謫海南是歲五月十九日竟以疾卒年五
十祖仁葬之觀後盖紹聖四年也銘曰
嗚呼多藝此黃冠詩棋醫卜内外丹無求於世宜堅完
龜饑鶴瘦終難安哀哉六巧坐一寒祝子復來少宏寬
無復清詩助痟酸龍虎允成無或奸往駕赤螭驂青鸞
亡妻王氏墓誌銘(蘇軾)
治平二年五月丁亥趙郡蘇軾之妻王氏卒扵京師六
月甲午殯扵京城之西其明年六月壬午葬扵眉之東
北彭山縣安鎮鄉可龍里先君先夫人墓之西北八步
軾銘其墓曰君諱弗眉之青神人鄉貢進士方之女生
十有六年而歸扵軾有子邁君之未嫁事父母既嫁事
吾先君先夫人皆以謹肅聞其始未嘗自言其知書也
見軾讀書則終日不去亦不知其能通也其後軾有所
忘君輙能記之問其他書則皆略知之由是始知其敏
而静也從軾官扵鳳翔試有所為於外君未嘗不問知
其詳曰子去親遠不可以不慎日以先君之所以戒軾
者相語也軾與客言扵外君立屏間聽之退必反覆其
言曰某人也言輙持兩端惟子意之所嚮子何用與是
人言有來求與軾親厚甚者君曰恐不能久其與人銳
其去人必速已而果然將死之歲其言多可聽類有識
者其死也蓋年二十有七而已始死先君命軾曰婦從
汝扵艱難不可忘也他日汝必葬諸其姑之側未期年
而先君沒軾謹以遺令葬之銘曰
君得從先夫人扵九原余不能嗚呼哀哉余永無所依
怙君雖沒其有與為婦何傷乎嗚呼哀哉
乳母任氏墓誌銘(蘇軾)
趙郡蘇軾子瞻之乳母任氏名採蓮眉之眉山人父遂
母李氏事先夫人三十有五年工巧勤儉至老不衰乳
母姊八娘與軾養視軾之子邁迨過皆有恩勞從軾官
扵杭密徐湖謫扵黃元豊三年八月壬寅卒扵黃之臨
臯亭享年七十有二十月壬午葬扵黃之東阜黃岡縣
之北銘曰
生有以養之不必其子也死有以葬之不必其里也我
祭其從與享之其魂氣無不之也
保母楊氏墓誌銘(蘇軾)
先夫人之妾楊氏名金蟬眉山人年二十始隸蘇氏頽
然順善也為弟轍子由保母年六十八熙寕十年六月
已丑卒扵徐州屬纊不亂子由官扵宋載其柩殯扵開
元寺後八年軾自黃遷汝過宋葬之扵宋東南三里廣
夀院之西實元豊八年二月壬午也銘曰
百世之後陵谷易位知其為蘇子之保母尚勿毁也
文章辨體彙選卷七百十一
