文章辨體彙選卷二百十四
明賀復徵編
書十
詐彭城王義康與丹陽尹徐湛之書(宋范蔚)
(宗)
吾凡人短才生長富貴任情用己有過不聞與物無恒
喜怒違實致使小人多怨士類不歸禍敗已成猶不覺
悟退加尋省方知自招刻肌刻骨何所復補然至於盡
心奉上誠貫幽顯拳拳謹慎惟恐不及乃可恃寵驕盈
實不敢故為欺罔也豈包藏逆心以招灰滅所以推誠
自信不復防護異同率意信心不顧萬物議論遂致䜛
巧潛搆衆惡歸集甲奸險好利負吾事深乙凶愚不齒
扇長無賴丙丁趨走小子唯知諂進伺求長短共造虚
說致令禍陷骨肉誅戮無辜凡在過釁竟有何徵而刑
罰所加同之元惡傷和枉理感徹天地吾雖幽逼日苦
命在漏刻義慨之士時有音信每知天文人事及外間
物情土崩瓦解必在朝夕是為釁起羣賢濫延國家夙
夜憤踊心腹交戰朝之君子及士庶白黑懷義秉理者
寧可不識時運之會而坐待横流耶除君側之惡非唯
一代况此等狂亂辜憝終古所無加之剪戮易於摧朽
耶可以吾意宣示衆賢若能同心奮發族裂逆黨豈非
功均剏業重造宋室乎但兵凶戰危或致侵濫若有一
毫犯順誅及九族處分之要委之群賢皆當謹奉朝廷
動止聞啟往日嫌怨一時豁然然後吾黨謝辠北闕就
戮有司苟安社稷瞑目無恨勉之勉之
與始興王濬書(袁淑)
袁司直之視館敢寓書於上國之宫尹日者猥枉泉賦
降委弊邑弊邑敬事是遑無或違貳懼非郊贈之禮覲
饗之資不虞君王惠之於是也是有懵焉弗圖旦夕發
咫尺之記藉左右而請以為胥授失旨爰速先幣曾是
附庸臣委末學孤聞者如之何勿疑且亦聞之前志曰
七年之中一與一奪義士猶或非之况密邇旬次何其
裒益之亟也藉恐二三諸侯有以觀大國之政是用敢
布腹心弊室弱生砥節清廉好是潔直以不邪之故而
貧聞天下寧有昧夫嗟金者哉不腆供賦束馬先璧以
俟命唯執事所以圖之
報何偃書(王微)
卿昔稱吾於義興吾嘗謂之見知然復自怪鄙野不參
風流未有一介熟悉於事何用獨識之也近日何見綽
送卿書雖知如戲知卿固不能相哀苟相哀之未知何
相期之可論卿少陶玄風淹雅修暢自是正始中人吾
真庸性人耳自然志操不倍王樂小兒時尤麤笨無好
常從博士讀小小章句竟無可得口吃不能劇讀遂絶
意於尋求至二十左右方復就觀小說往来者見床頭
有數秩書便言學問試就檢當何有哉乃復持此擬議
人邪尚獨愧笑揚子之褒贍猶耻辭賦為君子若吾篆
刻菲亦甚矣卿諸人亦當尤以此見議或謂言深博作
一段意氣鄙薄人世初不敢然是以每見世人文賦書
論無所是非不解處即日借問此其本心也至於生平
好服上藥起年十二時病虚耳所撰服食方中麤言之
矣自此始信攝養有徵故門冬昌术隨時參進寒温相
補欲以扶護危羸見冀白首家貧乏役至於春秋令節
輒自將兩三門生入草采之吾實倦遊醫部頗曉和藥
尤信本草欲其必行是以躬親意在取精世人便言希
仙好異矯慕不羈不同家頗有罵之者又性知畫繢蓋
亦鳴鵠識夜之機盤紆紏紛或記心目故兼山水之愛
一往跡求皆仿像也不好詣人能忘榮以避權右宜自
密應對舉止因卷慙自保不能勉其所短耳由来有此
數條二三諸賢因復架累致之高塵詠之清壑瓦礫有
資不敢輕厠金銀也而頃年嬰疾沈淪無已區區之情
愒於生存自恐難復而先命猥加魂氣褰薾常人不得
作常自處疾苦正亦卧思已熟謂有記自論既仰天光
不天庶類兼望諸賢共相哀體而卿首唱誕言布之翰
墨萬石之慎或未然邪好盡之累豈其如此綽大駭歎
便是闔朝見病者吾本儜人加疹意惛一旦聞此便惶
怖矣五六日来復苦心痛引喉狀如胸中悉腫甚是憂
力作此答無復條貫貴布所懷落莫不舉卿既不可解
立欲便别且當笑微
與江湛書(王微)
弟心病亂度非但蹇躄而已此處朝野所共知騶會忽
扣蓽門閭里咸以為祥怪君多識前世之載天值何其
易傾弟受海内駭笑不過如燕石秃鶖邪未知君何以
自解於良史邪今雖王道鴻鬯或有激朗於天表必欲
探援潛寶傾海求珠自可卜肆巫祠之間馬棧牛口之
下賞劇孟於博徒拔卜式於芻牧亦有西戎孤臣東都
戒士上窮範馳之御下盡詭遇之能兼鱗雜襲者必不
乏於世矣且廬於承明署乎金馬皆明察之官又賢於
管庫之末何為劫勒通家疾病人塵穢難甚之選將以
靖國不亦益囂乎書云任官維賢才而君擢士先疹廢
芃芃棫樸似不如此且弟曠違兄姊迄將十載時姊歸
来終不任輿曳入閣兄守金城永不堪扶抱就路若不
憊疾非性癖而何比君曰表裏無假長目飛耳也常謂
生遭太公將即華士之戮幸遇管叔必蒙僻儒之養光
武以馮衍才浮其實故棄而不齒諸葛孔明云来敏亂
羣過於孔文舉况無古人之才槩敢干周漢之常刑彼
二三英賢足為曉治與否恐君逢此時我亦不免高閣
乃復假名不知己者豈欲自比衛賜邪君欲高斆山公
而以仲容見處徒以槌提禮學本不參選鄙夫瞻彼固
不任下走未知新沓何如州陵耳而作不師古坐亂官
政誣飾蚯蚓冀招神龍如復託以真素者又不宜居華
留名有害風俗君亦不至期人如此若交以為人賜舉
未以已勞則商販之事又連所不忍聞也豈謂不肖易
擢貪者可誘凡此數者君必居一焉雖假天口於齊駢
藉鬼說於周季公孫碎毛髮之文莊生縱漭瀁之極終
不能舉其契為之辭矣子將明䰟必靈咍於萬里汝穎
餘彦將拂衣而不朝浮華一開風俗或從此而爽鬼谷
以揣情為最難何君忖度之輕謬今有此書非敢叨擬
中散誠不能顧影負心純盜虚聲所以綿絡累紙本不
營尚書虎爪板也成童便往来居舍晨省復經周旋加
有諸甥亦何得頓絶慶弔然生平之意自於此都盡君
平公云生我名者殺我身天爵且猶滅名安用吏部郎
哉其舉可陋其事不經非獨縉紳者不道僕妾皆將笑
之忽忽不樂自知夀不得長且使千載知弟不詐諼耳
誡子書(王僧虔)
知汝恨吾未許汝學欲自悔厲或以闔棺自欺或更擇美
業且得有慨亦慰窮生但亟聞斯唱未覩其實請從先
師聽言觀行冀此不復虚身吾未信汝非徒然也往年
有意於史取三國志聚置床頭百日許復徙業就玄自
當小差於史猶未近彷彿㬅倩有云談何容易見諸玄
志為之逸腸為之抽專一書轉誦數十家注自少至老
手不釋卷尚未敢輕言汝開老子卷頭五尺許未知輔
嗣何所道平叔何所說馬鄭何所異指例何所明而便
盛於麈尾自呼談士此最險事設令袁令命汝言易謝
中書挑汝言莊張吳興叩汝言老端可復言未嘗看邪
談故如射前人得破後人應解不解即輸賭矣且論注
百氏荆州八表又才性四本聲無哀樂皆言家口實如
客至之有設也汝皆未經拂耳瞥目豈有庖厨不修而
欲延大賓者哉就如張衡思侔造化郭象言類懸河不
自勞苦何由至此汝曾未窺其題目未辨其指歸六十
四卦未知何名莊子衆篇何者内外八表所載凡有幾
家四本之稱以何為長而終日欺人人亦不受汝欺也
由吾不學無以為訓然重華無嚴父放勲無令子亦各
由己耳汝輩竊議亦當云阿越不學在天地間可嬉戲
何忽自課讁幸及盛時遂歲暮何必有所減汝見其一
耳不全爾也設令吾學如馬鄭亦必甚勝復倍不如今
亦必大減致之有由從身上來也汝今壯年自勤數倍許
勝劣及吾耳世中比例舉眼是汝足知此不復具言吾
在世雖乏德素要復推排人間數十許年固是一舊物
人或以比數汝等耳即化之後若自無調度誰復知汝
事者舍中亦有少負令譽弱冠越超清級者於時王家
門中優者則龍鳳劣者猶虎豹失蔭之後豈龍虎之議
况吾不能為汝蔭政應各自努力耳或有身經三公蔑
爾無聞布衣寒素卿相屈體或父子貴賤殊兄弟聲名
異何也體盡讀數百卷書耳吾今悔無所及欲以前車
誡爾後乘也汝年入立境方應從宦兼有室累牽役情
性何處復得下帷如王郎時邪為何作世中學取過一
生耳試復三思勿諱吾言猶捶撻志軰冀脫萬一未死
之間望有成就者不知當有益否各在爾身已切身豈
復關吾邪鬼惟知愛深松茂栢寧知子弟毁譽事因汝
有感故略叙胷懷
與尚書令袁粲書(丘巨源)
民信理推心闇於量事庶謂丹誠感達賞報孱期豈虞
寂寥忽焉三稔議者必云筆記賤伎非殺活所待開勸
小說非否判所寄然則先聲後實軍國舊章七德九功
將名當世仰觀天緯則右將而左相俯察人序則西武
而東文固非胥祝之倫伍巫匠之流匹矣去昔竒兵變
起呼吸雖凶渠即勦而人情更迷茅恬開城千齡出叛
當此之時心膂胡越奉迎新亭者士庶填路投名朱雀
者愚智空閨人惑而民不惑人畏而民不畏其一可論
也臨機新亭獨能抽刃斬賊者惟有張敬兒而中書省
獨能奮筆弗顧者惟有丘巨源文武相方誠有優劣就
其死亡以決成敗當崩天之敵抗不測之禍請問海内
此膽何如其二可論也又爾時顛沛普喚文士黃門中
書靡不畢集摛翰振藻非為乏人朝廷洪筆何故假手
凡賤若以此賊強盛勝負難測群賢怯不染毫者則民
宜以勇獲賞若云羽檄之難必須筆傑群賢推能見委
者則民宜以才賜列其三可論也竊見桂陽賊賞不赦
之條凡二十五人而李恒鍾爽同在此例戰敗後出罪
並釋然而吳邁遠族誅之罰則操筆大禍而操戈無害
論以賞科則武人超越而文人埋沒其四可論也且邁
遠置辭無乃侵慢民作符檄肆言詈辱放筆出手即就
虀粉若使桂陽得志民若不轘裂軍門則應腰斬都市
嬰孩脯膾伊可熟念其五可論也往年戎旅萬有餘甲
十分之中九分冗隸可謂衆矣攀龍附麟翻焉雲翔至
若民狂夫可謂寡矣徒關勅旨空然泥沈詎其荷瞂塵
末皆是白起操牘事始必非魯連邪民偵國算迅足馳
烽旆之機帝擇逸翰赴罻羅之會既能陵敵不殿爭先
無負宜其微賜存正少沾飲齕遂乃棄之溝間如蜉如
蟻擲之言外如土如灰絓隸帖戰無拳無勇並隨資峻
級矣凡豫臺内不文不武已坐拱清階矣撫骸如此瞻
例如彼既非草木何能弭聲
與齊高祖蕭道成書(沈攸之)
吾聞魚相忘於江湖人相忘於道術彼我可謂通矣大
明之中謬奉聖主忝同侍衛情存契闊義著斷金乃分
帛而衣等糧而食值景和昏暴心爛形燋若斯之苦寧
可言盡吾自分碎首於閣下足下亦懼滅族於舍人爾
時磐石之心既固義無二計䠞迫時難相引求全天道
矜喜此理不空結姻之始實關於厚及明帝龍飛諸人
皆為鬼矣吾與足下得蒙大造親過夙眷遇若代臣錄
其心迹復忝驅使臨崩之日吾豫在遺託加榮受寵恩
深位高雖復情謝古人粗識忠節誓心仰報期之必死
此誠志竟未申遂先帝登遐微願永奪自爾已来與足下
言面始絶非唯分張形迹自然至此脫枉一告未嘗不
對紙流涕豈願相誚於今哉苟有所懷不容不白初得
賢子諱疏云得家信云足下有廢立之事安國寧民此
功巍巍非吾等常人所能信也俄奉皇太后殿令云足
下潛搆深略獨斷懷抱一何能壯但冠雖弊不可承足
盖共尊高故耳足下交結左右親行殺逆以免身患卿
當謂龍逢比干癡人耳凡廢立大事不可廣謀但袁褚
遺寄則又國之近戚數臣地藉實為膏腴人位並居時
望若此不與議復誰可得共披心胸者哉昏明改易自
古有之豈獨大宋中屯邪前代盛典煥盈篇史請為足
下言之羣公共議宜啟太后奉令而行當以王禮出第
足下乃可不通大理要聽君子之言豈可罔滅天理一
何若兹孝經云資於事父以事君縱為宗社大計不爾
寧不識有君親之意邪乃復慮以家為啗以爵賞小人
無狀遂行弑害吾雖寡識竊從古比豈有為臣而有近
日之事邪使一旦荼毒身首分離生自可恨死者何罪
且有登齎之賞此科出於何文凡在臣隸誰不惋駭華
夷扣心行路泣血乃至不殯使流蟲在尸自古以来此
例有幾衛國微小故有弘演不圖我宋獨無其人撫膺
惆悵不能自已足下與向之殺者何異人情易反還成
嗟悲為子君者無乃難乎蹊田之譬豈復有異管仲有
言君善未嘗不諫足下諫諍不聞甘崔杼之罪何惡逆
之甚昔太甲還位伊不自疑昌邑之過不可勝數霍光
荷託尚共議於朝班然後廢之猶有湯沐之施論者不
以劫主為名桓温之心未忘於簒海西失道人倫頓盡
廢之以公猶禮處之當温強盛誰能相抗尚畏懼於形
迹四海不惬未嘗有樂推之者伊尹霍光名高於臣節
桓氏亦得免於脇奪凡是諸事布於書策若此易曉豈
待指掌卿常言比跡夷叔如何一旦行過桀蹠邪聖明
啟運蒼生重造普天率土誰不歌抃實是披心罄節奉
公忘私之日而卿大收宫妓劫奪天藏器械金寶必充
私室移易朝舊布置私黨被甲入殿内外宫閣管籥悉
關家人吾不知子孟孔明遺訓如此王謝陶庾行此舉
止且諸方帝鄉非親不授足下非國戚也一旦專縱自
樹云是兒守臺城父居東府一家兩錄何以異此知卿
防固重複猜畏萬端言以禦遠實為防内若德允物望
夷貊猶可推心共處如其失理乖道金城湯池無所用
也文長以戈戟自衛何解滅亡吳起有云禮義不脩舟
中之人皆讐也足下既無伍員之病苟懷貪惏而有賊
宋之心吾寧捐申包之節邪聞求忠臣者必出孝子之
門卿忠孝於斯盡矣今竊天府金帛以行姦惠盜國權
爵以結人情且授非其理合我則賞此事復不可恒用
用之既訖恐非忠策且受者不感識者不知不能遏奸
折謀誡節慨惋隔硋數千無因自對不能知復何情顔
當與足下叙平生舊欵吾聞前哲絶交不出惡言但此
自陳名節於胸心因告别於千載放筆增歎公私澘淚
想不深怪往言然天下耳目豈伊可誣抑亦當自知投
杖無彊為必先及
與子侄書(雷次宗)
夫生之脩短咸有定分定分之外不可以智力求但當
於所稟之中順而勿率耳吾少嬰嬴患事鍾養疾為性
好閒志棲物表故雖在童稚之年已懷遠迹之意暨于
弱冠遂託業廬山逮事釋和尚於時師友淵源務訓宏
道外慕等夷内懷悱發於是洗氣神明玩心墳典勉志
勤躬夜以繼日爰有山水之好悟言之懽實足以通理
輔性成夫亹亹之業樂以忘憂不知朝日之晏矣自遊
道餐風二十餘載淵匹既傾良朋凋索續以釁逆違天
備嘗荼蓼疇昔誠願頓盡一朝心慮荒散情意衰損故
遂與汝曹歸耕壟畔山居谷飲人理久絶日月不處忽
復十年犬馬之齒已踰知命崦嵫將迫前塗幾何實遠
想尚子五岳之舉近謝居室瑣瑣之勤及今耄未至惛
衰不及頓尚可厲志於所期縱心於所託棲誠来生之
津梁專氣莫年之攝養玩歲月於良辰偷餘樂於將除
在心所期盡於此矣汝等年各成長冠娶已畢修飾衡
泌吾復何憂但願守全所志以保令終耳自今以往家
事大小一無見關子平之言可以為法
與何胤論止殺書(齊周顒)
普通年中何胤侈於味食必方丈後稍欲去其甚者使門
人議之學士鍾岏曰䱉之就捕驟於屈伸蟹之將糖躁
擾彌甚仁人用意深懷如怛且不悴不榮曾芻蕘之不
若無馨無臭與瓦礫其何算有汝南周顒貽胤書曰丈
人所以未極遐蹈惑在不近全菜耶剉折之升鼎爼網
罟之興載冊其来實遠誰敢干議觀聖人之設膳羞乃
復為之品節蓋以茹毛飲血與生民共始縱而勿裁將
無崖畔善為士者豈不以恕己為懷是各静封疆罔相
陵轢況乃變之大者莫過死生生之所重無過性命性
命之於彼極切滋味之於我可賖而終身朝晡資之以
永歲彼就怨酷莫能自伸我業長久吁哉可畏且區區
微卵脆薄易矜歂彼弱麑顧步宜愍觀其飲啄飛沈使
人憐悼况可甘心撲搋加復恣意吞嚼至乃野牧成群
閒豢重圈量肉揣毛以俟支剥如土委地僉謂常理可
為愴息事豈一途若云三世理誣則幸矣良快如使此
道果然而受形未息一往一来生死常事雜報如家人
天如客過客日少在家日多吾修信業未足長免則傷
心之慘行亦自念丈人於血氣之類雖不身殘至於升
鳬沈鯉不能不取備屠門財貝之一經盜手猶為廉士
所棄生性之一啟鸞刀寧復慈心所忍騶虞雖饑非自
死之草不食聞其風豈不使人多愧耻
與沈約論四聲書(陸厥)
范詹事自序性别宫商識清濁特能適輕重濟艱難古
今文人多不全了斯處縱有會此者不必從根本中来
沈尚書亦云自靈均以来此秘未覩或闇與理合匪由
思至張蔡曹王曾無先覺潘陸顔謝去之彌遠大旨欲
使宫羽相變低昂舛節若前有浮聲則後須切響一簡
之内音韻盡殊兩句之中輕重悉異辭既美矣理又善
焉但觀歴代衆賢似不都闇此處而云此秘未覩近於
誣乎案范云不從根本中来尚書云匪由思至斯可謂
揣情謬於元黃擿句差其音律也范又云時有會此者
尚書云或闇與理合則美詠清謳有辭章調韻者雖有
差謬亦有會合推此以往可得而言夫思有合離前哲
同所不免文有開塞即事不得無之子建所以好人譏
彈士衡所以遺恨終篇既曰遺恨非盡美之作理可詆
訶君子執其詆訶便謂合理為闇豈如指其合理而寄
詆訶為遺恨邪自魏文屬論深以清濁為言劉楨奏書
大明體勢之致齟齬妥帖之談操末續顛之說興元黃
於律吕比五色之相宣苟此秘未覩兹論為何所指邪
故愚謂前英已早識宫徵但未屈曲指的若今論所申
至於掩瑕藏疾合少謬多則臨淄所云人之著述不能
無病者也非知之而不改謂不改則不知斯曹陸又稱
竭情多悔不可力強者今許以有病有悔為言則必自
知無悔無病之地引其不了不合為闇何獨誣其一合
一了之明乎意者亦質文時異古今好殊將急在情物
而緩於章句情物文之所急美惡猶且相半章句意之
所緩故合少而謬多義兼於斯必非不知明矣長門上
林殆非一家之賦洛神池鴈便成二體之作孟堅精正
詠史無虧於東主平子恢富羽獵不累於憑虚王粲初
征他文未能稱是楊修敏捷暑賦彌日不獻率意寡尤
則事促乎一日翳翳愈伏而理賖於七步一人之思遲
速天懸一家之文工拙壤隔何獨宫商律吕必責其如
一邪論者乃可言未窮其致不得言曾無先覺也
文章辨體彙選卷二百十四
