文章辨體彙選卷二百八十
明賀復徵編
私令一
劉勰曰令者命也王祥訓子孫遺令李暠戒諸子手
令是也
訓子孫遺令(晉王祥)
夫生之有死自然之理吾年八十有五啟手何恨不有
遺言使爾無述吾生值季末登庸歴試無毗佐之勲沒
無以報氣絶但洗手足不須沐浴勿纏尸皆澣故衣隨
時所服所賜山玄玉佩衞氏玉玦綬笥皆勿以斂西芒
上土自堅貞勿用甓石勿起墳壠穿深二丈槨取容棺
勿作前堂布几筵置書箱鏡奩之具棺前但可施牀榻
而已糒脯各一盤玄酒一杯為朝夕奠家人大小不須
送喪大小祥乃設特牲無違余命高柴泣血三年夫子
謂之愚閔子除喪出見援琴切切而哀仲尼謂之孝故
哭泣之哀日月降殺飲食之宜自有制度夫言行可覆
信之至也推賢引過德之至也揚名顯親孝之至也兄
弟怡怡宗族欣欣悌之至也臨財莫過乎讓此五者立
身之本顔子所以為命未之思也夫何遠之有
遺令(杜預)
古不合葬明於終始之理同於無有也中古聖人改而
合之蓋以别合無在更緣生以示教也自此以來大人
君子或合或否未能知生焉能知死故各以已意所欲
也吾往為臺郎常以公事使過密縣之邢山山上有冡
問耕父云是鄭大夫祭仲或云子産之冢也遂率從者
祭而觀焉其造冢居山之頂四望周達連山體南北之
正而邪東北向新鄭城意不忘本也其隧道唯塞其後
而空其前不填之示藏無珍寳不取於重深也山多美
石不用必集洧水自然之石以為冢藏貴不勞功巧而
此石不入世用也君子尚其有情小人無利可動歴千
載無毁儉之至也吾去春入朝因郭氏喪亡緣陪陵舊
義自表營洛陽城東首陽之南為將來兆域而所得地
中有小山上無舊塜其高顯雖未足比邢山然東奉二
陵西瞻宫闕南觀伊洛北望夷齊曠然遠覽情之所安
也故遂表樹開道為一定之制至時皆用洛水圓石開
隧道南向儀制取法於鄭大夫欲以儉自完耳棺器小斂
之事皆當稱此
文章辨體彙選卷二百八十
