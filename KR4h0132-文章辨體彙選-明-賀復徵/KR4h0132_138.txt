文章辨體彙選卷一百三十八
明賀復徵編
表十四
謝授新安郡侯表(宋汪藻)
臣某言准告命伏蒙聖恩以宗祀赦文授臣新安郡開
國侯食邑三百戶者禮洽中天慶覃六服猥奉十行之
詔就加五等之封中謝伏念臣積冒私恩浸踰分願昨
投閒於異縣蒙起廢於偏城久客還家方憩南飛之鵲
通侯授印忽成左顧之龜雖㵕漉以惟均何遭逢之獨
異兹盖伏遇皇帝陛下調胹萬類藩飾羣工屬宣室之受釐
罄寰區而蒙福臣適臨本郡仍胙鄉州宋人洴澼以得
封望胡及此漢將銀黃而夸里榮乃過之寵既逮於子
孫忠敢移於生死
謝泉州到任表(汪藻)
恭承休命就易名藩去父母之邦接淅敢同於他國問
蠻夷之俗褰帷如在於中州責重捫心恩深隕涕中謝
伏念臣昨從詞館叨領守符素號迂疎無問馬及羊之
知乃蒙榮授得維桑與梓之州二年而勞力勞心一身
而畏首畏尾力祈罷免反冒遷除雖賣劔買牛老猶堪
於渤海然舉頭見日身益遠於長安兹蓋伏遇皇帝陛
下緫覈百工照臨萬國眷方隅之瀕海須師帥之得人
故遣近臣往綏遐俗况今閩徼莫盛泉山既旁接書文
之同當尤懲獄市之擾臣敢不仰遵寬大俯厲衰殘講
求百粤之宜參諸禹貢奉上三年之計對以春秋
賀赤烏白雀表(汪藻)
治格時雍祥昭羽屬生皆異稟凝丹素以成形出若相
符信圖書之上瑞必有召此來非偶然中賀伏以烏本
陽精鵲知歲事方聖祚紹隆於火德適天時應在於金
穰宜爾珍禽呈兹瑞質孝能致哺煌煌儀則之新喜必
傳音翯翯羽毛之潔用明諸福之畢至孰謂二蟲之無
知恭惟皇帝陛下保合太和緝熙純嘏跂行喙息皆安
性命之情岳貢川珍盡發乾坤之藴是生神物來相昌
期將合采以成章乃同時而薦祉徊翔有煒恊周家王
屋之符粹美而真異莊子彫陵之見既九重之有托寧
三匝以求安臣等幸列近司喜逢休應有生咸遂宜多
可俯之巢同類相求將致來儀之鳳
遺表(宗澤)
心期許國每輸扶厦之忠死不忘君猶積戀軒之意魂
魄將離於形體精忱願達於冕旒中謝伏念臣猥以朴
忠受知淵聖擢自困躓羈窮之際付以寇敵往來之衝
適遇陛下出緫元戎察臣精著勞效坐籌密訃俾臣得
預屬僚逮夫踐祚之初首錄孤危之迹寇攘未泯暫為
淮甸之巡宗廟斯存委守留司之鑰力小任重志大心
勞誓殄敵讐再安王室但知懷主甘委命於鴻毛無復
偷生期裹尸於馬革晝夜以繼寢食靡寧斯民獲奠枕
之安敵馬無飲河之意事為紛至黽勉惟多回視頽齡
巳廹桑榆之晩景益堅素節每期松栢之後彫豈謂餘
生忽先朝露尚扶病以治事敢愛巳以顧私隂陽之寇
洊深藥石之功莫效少延殘喘庶畢願言昨有招安到
楊進等約其衆多無慮百萬昔嘗為寇頗聚衆以震師
今巳革心欲為國而戡難足踵道路雲集都城巳涓吉
而戒塗擬成功於指日干戈未舉舟壑忽移神爽飛揚
長抱九泉之恨功名卑劣尚貽千古之羞仰憑睿眷之
深必無生死之異囑臣之子記臣之言力請回鑾亟還
京闕上念社稷之重下慰黎民之心命將出師大震雷
霆之怒救焚拯溺出民水火之中夙荷君恩敢忘尸諫
顒卭法座無由再望於清光枯朽微生從此永辭於宸
扆
辭免都督江淮軍馬表(張浚)
江淮重寄猥出異恩犬馬餘生蓋安微分輙上臣愚之
請未蒙制可之音伏念臣少不如人老將及耄一士賢
百萬之衆素乏修能百里半九十之時仍當末路倘進
退不懲於迷復則鬼神將告於福謙顯罹責誚之言重
玷并包之度况明光之詔雖陳於别塞而赤白之囊不
徹於甘泉分屯巳固於長城申命何資於鈇鉞伏望陛
下擴日月之照推天地之恩俯憐視蔭之幾何特加全
護不憚出綸之惟反曲賜優容
謝講和赦表(岳飛)
武勝定國軍節度使開府儀同三司湖北京西宣撫使
兼營田大使臣岳飛上表言今月十二日准進奏院逓
到赦書一道臣巳即恭率統制領將佐官屬等望闕宣
讀訖觀時制變仰聖哲之宏規善勝不爭實帝王之妙
算念此艱難之久姑從和好之宜睿澤誕敷輿情胥悅
臣飛誠歡誠抃頓首頓首竊以婁敬獻言於漢帝魏絳
發策於晉公皆盟墨未乾顧口血猶在俄驅南牧之馬
旋興北伐之師蓋狂敵不情狡寇無信欲守金石之約
難充谿壑之求圖暫安而解倒垂猶之可也顧長慮而
尊中國豈其然乎恭惟皇帝陛下大德有容神武不殺
體乾之徤行㢲之權務和衆以安民迺講信而修睦巳
漸還於境土想喜見於威儀臣幸遇明時獲觀盛事身
居將閫功無補於涓埃口誦詔書面有慚於軍旅尚作
聦明而過慮徒懷猶豫而致疑謂無事而請和者謀恐
卑辭而益幣者進臣願定謀於全勝期收地於兩河唾
手燕雲終欲復讐而報國誓心天地當令稽顙以稱藩
代宰臣賀雪表(吕祖謙)
皇極之主疇既叙於時寒豐年之冬兆先占於積雪繽
紛六羃賁冒九圍中賀恭惟皇帝陛下綏靜嘉師財成
元化嚴凝西北歛元氣以方升疆理南東瞻同雲之巳
合瑞呈禹甸喜溢堯衢臣等幸際昌辰欣逢休應授簡
而居客右雖慚梁苑之辭為樂而與民同請上齊宫之
對
謝宣召入院表(真德秀)
伏以來從南服未宣民版之勞召寘北扉猥被宸綸之
寵光生里巷榮動簪紳竊以列聖之用人惟待詞臣而
加禮蓋於言語文章之外責其論思獻納之忠或雖忤
旨而暫閒終必棄瑕而復用修除翰苑在環滁出守之
餘軾侍禁庭亦赤壁歸來之後豈非加歲月則其文老
涉憂患則其慮長乃登邃嚴以備顧問如臣者才華弗
競戅拙自將掌先皇内制者六年每慚越爼迨陛下初
元之再命竟許循牆以馳驅州縣之頻且廢棄山林之
久見聞寖少藝業益荒結茅屋於雲邊巳甘終老瞻玉
堂於天上若隔前生敢云白首之重來誤辱清衷之妙
簡獲玷久虚之選幾成三入之榮兹蓋伏遇皇帝陛下
肆筆成文解絃更化志孚羣聽欲下山東之書念在邊
陲或訪河西之事必有端良之彦以充供奉之班奚取
臣愚俾承人乏臣敢不益堅晩節思答隆知賜宫錦而
嘉草詔之能雖非敢望錄金鏡而任進賢之要實所自
期
天申節賀表(陸游)
化國之日舒以長運啟千齡之盛天子有父尊之至心
均萬㝢之驩敢即昌期虔申夀祝中賀恭惟太上皇帝
陛下宅心清靜受命溥將恊氣薰為太平華夷銜莫報
之德孫謀以燕翼子宗社侈無疆之休誕敷錫於下民
丕靈承於上帝臣方馳使傳阻綴朝班望睟表於雲霄
敢恨微蹤之遠被頌聲於金石尚希薄技之陳
大行皇帝升遐鈐司慰皇帝表(文天祥)
王宜日中方慶垂衣之治父有天下遽傳凴几之言宗
社憫凶幅員哀痛恭以大行皇帝王道正直帝德簡寬
奉長樂之凊温丕昭仁孝聽邇英之勸誦遹紹文明方
嗣服於萬年胡委裘於一旦烏號罔極龍御何追中慰
恭惟皇帝陛下聖德升聞孝思永慕重華恊帝方遏密
於八音冡宰緫官將諒隂於三祀願少紓於聖抱以弘
濟於皇圖臣逖領戎軺哀傳國疚阻伸奔問惟重摧傷
皇太后加尊號鈐司賀皇帝表(文天祥)
重明以繼大人瑶圖垂慶介福而于王母玉册有光瑞
溢簾帷重關宗祏中賀恭惟皇帝陛下敬仁成信歷數
在躬惟后綏猷蹈堯舜之孝弟因親教愛奉任姒之肅
雍宜申慈極之尊式表聖倫之至臣叨兼兵轄隃企陛
簾贊長信之徽稱巳光漢制頌塗山之丕訓益大禹功
皇子進封左衛上將軍嘉國公賀皇太后表(文天)
(祥)
東朝保艾方隆堯母之仁西國分茅式篤文孫之慶兩
宫喜色萬宇歡聲中賀恭惟夀和聖福皇太后陛下德
厚慈元神怡長樂尊之至也上承視膳之勤宜爾繩兮
下適含飴之趣瑤池日永玉葉春濃臣遠被繡衣隃瞻
綵服于其王母知介夀之來崇佑我後人願丕圖之有
衍
皇女進封同夀公主賀皇帝表(文天祥)
乾見大人道夙隆於乾體㢲為長女命爰寵於㢲申喜
溢宫庭歡騰海宇中賀竊惟興君之際必有積善之餘
播在正風則曰王姬之美陳於小雅是為女子之祥無
非歌福禄之同於以表國家之盛恭惟皇帝陛下和順
而理温柔以容苞體深仁既茂緜瓜之瓞岡陵厚積復
培穠李之華始封爰遴於嘉名遐祉永齊於聖夀臣迹
縻使事身隔賀班親愛如家遥贊人倫之厚肅雍廸教
遹觀王道之成
乾會節贑州賀皇帝表(文天祥)
一人天拱適符龍御之亨萬國雲從共慶虹流之瑞系
隆宗社福被寰瀛中賀恭惟皇帝陛下曰睿曰聦乃文
乃武金甌有永紹寧人大寶之休翠蹕早朝娛太后萬
年之夀當嵩呼之華旦緫夢月之佳辰兩宫同時千載
盛事臣猥叨分竹彌切傾葵奉玉巵之恭阻綴班於北
闕通銀臺之奏但伸頌於西崑
歷日謝皇帝表(文天祥)
乘龍御以紀年一元正始詔虎城而頒朔千里承休敬
授人時對揚王命中謝恭惟皇帝陛下明哲作則歷數
在躬欽若昊天熙春夏秋冬之績建用皇極恊雨暘寒
燠之疇乃誕布於成書以昭垂於新治臣藩宣有恪播
告惟恭錫厥庶民順中星而平秩佑於一德欹化日之
舒長
文章辨體彙選卷一百三十八
