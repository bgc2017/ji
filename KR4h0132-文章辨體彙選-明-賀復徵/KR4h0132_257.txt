文章辨體彙選卷二百五十七
明賀復徵編
書五十三(以下律體)
答刺史杜松之書(唐王勣)
日月博士陳龕至奉處分借家禮并帙封送至請領也
又承欲相招講禮聞命驚笑不能已已豈明公前眷或
徒與下走相知不熟也下走意疎體放抑有由馬兼棄
俗遺名為日久矣淵明對酒非復禮義能拘叔夜携琹
唯以烟霞自適登山臨水邈矣忘歸談虚語玄忽焉終
夜僻居南渚旹來北山兄弟以俗外相期鄉閭以狂生
見待歌去來之作不覺情親詠招隱之詩惟憂句盡帷
天席地友月交風新年則柏葉為尊仲秋則菊花盈把
羅含宅内自有幽蘭數叢孫楚庭前空對長松一樹高
吟朗嘯挈榼提壺直與同志者為羣不知老之將至欲
令復整理簪履修束精神揖讓邦君之門低昂刺史之
坐遠談糟粕近棄醇醪必不能矣亦將恐芻狗貽夢社
櫟見嘲去矣君侯無落吾事
與陳叔達重借隋紀書(王勣)
久承所撰隋紀繕寫咸畢前舍弟及家人往並有書偕
咸不見付豈連城之珍俟楚文而乃進崩山之操待鍾
期而後發應以左貂右蟬榮冠東省掌壺負璽望重南
宫朝夕丹墀揖讓增價往來青𤨏步頓生光豐屋華榱
顧蓬蒿而徙眷鳴鐘列鼎想藜藿而移交不與驕期遂
忘曩時之好耳僕遭逄明聖棲遲丘壑幸悅堯舜之風
得全箕潁之操雖心期所託吾道遥存而出處離異儀
形難接所以願憑鱗羽宛若承願望觀述作欣然得意
足下裁成國典褒貶人倫之使明鏡一時覆車千祀故
當貽諸好事豈擬唯傳子孫方復固其緘鰧嚴其扄鐍
天下之望豈如是乎僕亡兄苪城嘗典著局大業之末
欲撰隋書俄逄喪亂未及終畢僕竊不自揆思卒餘功
收撮漂零尚存數帙兆自開皇之始迄于大業之初咸
亡兄黜竄之遺跡也大業之後言事闕然僕雖欲繼成
無可憑採以此尤思見足下之所作也還使請致無再
三王勣白
答王勣書(杜之松)
辱書知不降顧嘆恨何已僕幸恃故情庶廻高躅豈意
康成道重不許太守稱官老萊家居羞與諸侯為友延
佇不獲如何如何竒跡獨全幸甚幸甚敬想結廬人境
植杖山阿林壑地之所豐烟霞性之所適蔭丹桂藉白
茅濁酒一杯清琹數弄誠足樂也此真高士何謂狂生
僕憑藉國恩濫尸貴部官守有限就學無因延頸下風
我勞何極前因行縣寔欲祗尋誠恐燉煌孝廉守琹書
而不出酒泉太守列鐘鼓而空還所以遲廻遂攬轡也
僕雖不敏頗識前言道既知尊榮何足恃豈不能正平
公之坐敬養亥唐屈文侯之膝恭師子夏雖齊桓德薄
五行無疑睢夸故人一來何損蒙借家禮今見披尋微
而精簡而偹誠經傳之典略閨庭之要訓也其喪禮新
義頗有所疑謹用條問具如别帖想荒宴之餘為銓釋
也遲交知問杜之松白
為人與蜀城父老書(王勃)
盖聞天地作極不能遷否泰之期川岳薦靈不能改窮
通之數豈非賢聖同業存乎我者所謂才榮辱異流牽
乎彼者所謂命是以龍驤鳳翥伊周成翊贊之功含糗
羹藜顔冉困栖遲之病或先號而後笑或始吉而終凶
事不可量功未必定則知洪濤未接長鯨多陸死之憂
層風未翔大鵬有雲傾之勢池鰌井鮒亦將鼓鱗而輕
之田鳩埜鸚亦將鶱翮而舞之及其衝溟渤接扶搖吹
波則江海倒騰氣則虹蜺掩摩赤岸負蒼天然後知其
力焉吁韓信之無津也昌亭之一餓夫耳馬卿之失路
也臨卬之一食客耳武不足以服衆文不足以動時長
劍屈于無知洪筆淪于不用洎乎雄圖躡運至尊納背
水之謀麗藻昇朝天子賞凌雲之作威加海岳聲振廊
廟彼淮隂之俠少成都之遺老也又焉能知遠近哉是
以鑒物于肇不于成賞士於窮不於達是知卞和之得
玉也精存于岸谷之間張華之得劍也氣發于星辰之
際夫豈琢磨成器然後知其寶剸斷為能然後知其用
哉仰惟鄉耆等並玉山高族金堤勝侣列子弟于干城
耀衣冠于百代或以風雲去國公孫躍馬之年鐘鼎從
王諸葛攀龍之日門庭相接雕甍將綺棟連陳機杼相
和鳳攝將虬梭交響金漿玉饌食客三千綠幘青裳家
僮數百冲襟𦕈識人多江漢之靈麗藻華文代有雲泉
之氣北齊開敞南館虚閒詩酒同歸琹書合契忘機得
意耻嵇阮之交疎虚席延賓恨原嘗之客少寔烟霞之
藪澤風月之津梁乎劉仲文之遠識不以乾没詣梁城
閔仲叔之高風不以口腹累安邑雖其已没生氣猶存
况乎屬宇宙之明當天下之泰不能俯拾青紫高視縉
紳攀北極而謁帝王入南宫而取卿相脅肩側足求哀
鍾釡之間低首俛眉取濟斗升之末嗟乎誠下官所以
仰天漢而欝怫臨江山而慷慨者也但時可以未遇道
可以未行志願可以未成功業可以未就古之才足以
輔王業躡跡屠釣之間功可以濟巨川藏身版築之下
百里奚之負販陳湯之丐貸而况于庸者哉此僕所以
駿奔于顧眄之餘自致于恩光之末也且夫精誠所感
尚動神明意氣相交豈慙車馬儻能投心季子遥存素
紵之恩援手應矦先立綈袍之贈豈人之情也能無報
乎方今白藏紹序朱律謝期天高而林埜疎候肅而江
山靜輕蟬送夏驚晩吹于風園旅雁乘秋動宵吟于露
渚絲纊成于南畝秔黍被于東阡時計有儲願履多福
下官薄遊緜載飄寓淹旹歡躓相仍憂虞自積陟梁鴻
之峻岳何暇長謠臨阮籍之長途唯知慟哭庶憑賙給
以濟漂危輕訴短懷佇流嘉耗
再與蜀城父老書(王勃)
蜀都廣鎮岷墟奥壤山分玉宇水向金陵景貺有期英
靈間出榮問休暢幸甚幸甚夫神有可逼渌波驚七柱
之音道有可符玄霜扣九鐘之節豈道窮精秘妙聽察
於無聲理寔杳冥玄應通于不測波流柱響波無入柱
之因霜落鐘鳴霜非扣鐘之具矣况乎言忘意得臭味
相求目擊道存神明已接鄭僑之逄吳札無謂殊方阮
籍之對嵇康自然同氣僕雖不敏嘗從事于斯矣嘗謂
薰蕕不共器梟鸞不比翼是以類乎方者按風雲於千
里乖乎類者起山川于一面抑嘗聞之士之生也其跡
可擯而道不可藏其身可辱而志不可奪其有拂衣投
臂遁形滄海之隅裂裳裹足獨立高山之頂量腹而食
度身而衣以鐘鼎為芻豢以衣冠為縲絏方欲策鸞鳳
而撫雲英鞭虹霓而採烟液其次排玉闕指金門成賈
誼之謨樹終軍之策因機入務懷素將相之門沐露沾
霜擁篲公侯之室然則拾青紫于旦暮取功名於俄頃
演文物而動寰中騰聲名而振天下若下官者可謂慚
二途矣而斂手長揖強顔高視低心于蹇躓之辰忍耻
于恓惶之日者哉渭濱留釣鷹揚之業未萌緇源滯牧
鴻漸之資益寡及其攀窮運接靈期乘雷雲而清八極
和隂陽而調萬品則知冥機所運吉凶在倏忽之間玄
命所移飛伏于斯湏之際以日月自至聊復爾爾方今
炎飇謝節爽候關辰風高而宇宙清霜下而亭郊肅歸
雲止雁流曙響于東津落照開鴻寫清規于北岸螢疎
夕砌蟬促朝林感序緣情臨風寄賞僕一違秦隴再革
炎凉戒征軸而無因指歸途而有倦故鄉超曠曾山重
複吳宫尚遠頻驚去燕之心楚峽猶賒已下聞猿之淚
徒以風猷未隔道義相存幸承知已之心稍緩他鄉之
思昔者虞公再見懸光白璧之前季布一言猶定黃金
之諾况乎交已成于杵臼道已茂于金蘭希照窮途遠
流嘉貺若使恩裁口腹空留安邑之賓惠闕始終取恨
昌亭之客
上吏部裴侍郎書(駱賓王)
武功縣主簿駱賓王謹再拜書上裴公執事易曰書不
盡言言不盡意然則理存乎象非書無以達其微詞隠
乎情非言無以筌其旨僕誠鄙人也頗覽前事每讀古
書高堂九仞曾參負北向之悲積粟萬鍾季路起南遊
之嘆未嘗不廢書輟卷流涕沾襟何者情蓄于中事符
則感形潛于内迹應斯通是布腹心罄瀝肝膽庶大雅
含弘之量矜小人悃欵之誠唯君侯察焉某一藝罕稱
十年不調進寡金張之援退無毛薛之遊亦何嘗獻策
干時高談王伯衒材揚已歷詆公卿不汲汲于榮名不
戚戚于卑位盖養親之故也豈謀身之道哉不圖君侯
忽垂過聽之恩任以書記之事儗人則多慙阮瑀入幕
則高謝郗超昔聶政荆軻刺客之流也田光豫讓烈士
之分也咸以勢利相傾意氣相許尚且捐軀燕趙甘死
齊韓今君侯無求于下官見接以國士正當陪麾後殿
奉節前驅賈余勇以求榮效輕生而答施而顧逡廵于
成命躊躇于從事者徒以夙遭不造幼丁閔凶老母在
堂常嬰羸恙藜藿無甘旨之膳松檟闕遷厝之資撫躬
有無何心天地故寢食夢想噬指之戀徒深歲時烝嘗
崩心之痛罔極若僕者固名教中一罪人耳何面目以
奉三軍之事乎况屬天倫之喪奄踰七月違膝下之養
忽已三年而凶服之制行終哀疚之情未洩興言永慕
舉目增傷夫怨于心者衷誠可以應木石感于情者至
性可以通神明故徐元直指心以求辭王令伯陳情以
窮訴上以棄興王之佐命下以全奉親之篤誠而蜀主
不以為非晉君待之愈厚此二者豈貪貧賤惡榮華厭
萬乘之交甘匹夫之辱也盖有不得已者哉人有乾没
為心脂韋成性捨慈親之色養許明主以驅馳内忘顧
復之私外存傅會之眷薄骨肉厚榮寵苟背恩而自效
則君侯何以處之且義士期乎貞夫忠臣出乎孝子既
不能推心以奉母亦安能死節以事人假物議之無嫌
實吾斯之未信也况流沙一去絶塞千里子迷入塞之
魂母切倚廬之望就令歡以卒歲仰南薰之不貲而使
憂能傷人逼西山而何幾君侯情深錫類道叶天經明
恕待人慈心應物儻矜犬馬之微願憫燕雀之私情寬
其負恩遂其終養則窮魂有望老母知歸再拜
與博昌父老書(駱賓王)
雲雨俄别封壤異鄉春渚青山載勞延想秋天白露幾
變光隂古人云别易會難不其然也自解携襟袖一十
五年交臂存仁略無半在張學士溘從朝露辟閭公倏
掩夜臺故吏門人多遊蒿里耆年宿德但見松丘嗚呼
泉壤殊途幽明永隔人理危促天道奚言感今懷舊不
覺涕之無從也過隙不留藏丹難固追惟逝者浮生幾
何哀緣物興事因情感雖蒙莊一指殆先覺于勞生秦
佚三號詎忘情于怛化啜其泣矣尚何云哉又聞移縣
就樂安故城廨宇邑居咸徙其地里閈阡陌徒有其名
荒徑三秋蔓草滋于舊舘頽墉四望拱木多于故人嗟
乎仙鶴來歸遼東之城郭猶是靈烏代謝漢南之陵谷
已非昔吾先君出宰斯邑清芬雖遠遺愛猶存延首城
池何心天地雖則山河四望足稱無棣之墟松檟千秋
有切惟桑之里故每懷宿昔尚想經過于役不遑願言
徒擁今西成有歲東戶無為野老清談怡然自得田家
濁酒樂以忘憂故可洽賞當年相歡卒歲寧復惠存舊
好追思昔遊所恨企予望之經途密邇佇中衢而空軫
巾下澤而莫因風月虚心形留神送山川在目室邇人
遐以此懷勞增其嘆息情不遺舊書何盡意
答員半千書(駱賓王)
張評事至辱惠書及詩把翫無厭暫如有叙上言離恨
下勖交情篤以猛風乾蘇之談彌以驟雨濕薪之喻雖
聞義則徙道存于起予而儗人失倫事均乎翫物借如
誠說盖足下之不知言倘或劇談豈吾人之所仰望夫
鯤之為魚也潛碧海泳滄流沈腮于渤海之中掉尾于
風濤之下而濠魚井鮒自以為可得而齊焉鵬之為鳥
也刷毛羽恣飲啄戢翼于天地之間宛頸于江海之畔
而雙鳬乘鴈自以為可得而䙝焉及其化羽垂天摶風
九萬振鱗横海擊水三千寧豈借翰于槍榆假力于在
藻資江濱涓流之水待堀堁揚塵之風哉故張子房之
達人也擊水摶風之適焉朱買臣之屈已也戢翼沈腮
之致焉足下雅得古人之致不乏先賢之遇自守莊筌
無嬰魏網亦寧不知在藻槍榆之力非擊水摶風之助
哉而詞旨殷勤深所未諭盍言爾志豈若是乎夫人生
百年物理千變名利寵辱之形立矣愛憎毁譽之跡生
焉其有道在則尊德成而上幽貞為虚白之室靜默為
太玄之門知軒冕是倘來悟榮華非力致苟斯道之不
墜亦何患乎無成而欲圖僥倖于權重之交養聲譽于
衆多之口所以楊朱徘徊于岐路阮籍怵惕于窮途嗟
乎霜往露來歲寒不待山高河廣離會無時桂樹寒花
公子去而忘返松巖春草王孫遊以不歸去矣員生遠
離隔矣音塵不嗣情其勞矣畏途窮谷靜躁殊矣惠而
好我無密爾音
文章辨體彙選卷二百五十七
