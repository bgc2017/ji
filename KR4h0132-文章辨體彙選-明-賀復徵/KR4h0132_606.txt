文章辨體彙選卷六百六
明賀復徵編
記四十七(興復)
鳳鳴驛記(宋蘇軾)
始余丙申歲舉進士過扶風求舍於館人既入不可居
而出次於逆旅其後六年為府從事至數日謁客於館
視客之所居與其凡所資用如官府如廟觀如數世富
人之宅四方之至者如歸其家皆樂而忘去將去既駕
雖馬亦顧其皂而嘶余召館吏而問焉吏曰今太守宋
公之所新也自辛丑八月而公始至既至逾月而興工
五十有五日而成用夫三萬六千木以根計竹以竿計
瓦甓坯釘各以枚計稭以石計者二十一萬四千七百
二十有八而民未始有知者余聞而心善之其明年縣
令胡允文具石請書其事余以為有足書者乃書曰古
之君子不擇居而安安則樂樂則喜從事使人而皆喜
從事則天下何足治歟後之君子常有所不屑則躁否
則惰躁則妄惰則廢既妄且廢則天下之所以不治者
常出於此而不足怪今夫宋公計其所歷而累其勤使
無齟齬於世則今且何為矣而猶為此官哉然而未嘗
有不屑之心其治扶風也視其卼臲者而安植之求其
蒙茸者而疏理之非特傳舍而巳事復有小於傳舍者
公未嘗不盡心也嘗食芻豢者難於食菜嘗衣錦者難
於衣布嘗為其大者不屑為其小此天下之通患也詩
曰豈弟君子民之父母所貴乎豈弟者豈非以其不擇
居而安安而樂樂而喜從事與夫修傳舍誠無足書者
以傳舍之修而見公之不擇居而安安而樂樂而喜從
事者則是真足書也
齊州二堂記(曾鞏)
齊濱濼水而初無使客之館使客至則常發民調材木
為舍以寓去則撤之既費且陋乃為徙官之廢屋為二
堂於濼水之上以舍客因攷其山川而名之蓋史記五
帝紀謂舜耕歷山漁雷澤陶河濱作什器於夀丘就時
於負夏鄭康成釋歷山在河東雷澤在濟隂負夏衛也
皇甫謐釋夀丘在魯東南之北河濱濟隂定陶西南陶
丘亭是也以余攷之耕稼陶漁皆舜之初宜同時則其
地不宜相遠二家所釋雷澤河濱夀丘負夏皆在魯衛
之間地相望而歷山不宜獨在河東也孟子又謂舜東
夷之人則陶漁在濟隂作什器在魯東門就時在衛耕
歷山在齊皆東方之地合於孟子按圖記皆謂禹貢所
稱雷首山在河東媯水出焉而此山有九號歷山其一
號也余觀虞書及五帝紀盖舜娶堯之二女廼居媯汭
則耕歷山蓋不同時而地亦當異世之好事者廼因媯
水出於雷首遷就附益謂歷山為雷首之別號不攷其
實矣由是言之則圖記皆謂齊之南山為歷山舜所耕
處故其城名歷城為信然也今濼上之北堂其南則歷
山也故名之曰歷山之堂按圖泰山之北與齊之東南
諸谷之水西北滙於黑水之灣又西北滙於栢崖之灣
而至於渴馬之崖蓋水之來也衆其北折而西也悍疾
尤甚及至於崖下則泊然而止而自崖以北至於歷城
之西蓋五十里而有泉湧出高或至數尺其㫄之人名
之曰趵突之泉齊人皆謂嘗有棄糠於黑水之灣者而
見之於此蓋泉自渴馬之崖潜流地中而至此復出也
趵突之泉冬温泉旁之蔬甲經冬常榮故又謂之温泉
其注而北則謂之濼水逹於清河以入於海舟之通於
齊者皆於是乎出也齊多甘泉冠於天下其顯名者以
十數而色味皆同以余驗之蓋皆濼水之旁出者也濼
水嘗見於春秋魯桓公十有八年公及齊侯會於濼杜
預釋在歷城西北入濟水然濟水自王莽時不能被河
南而濼水之所入者清河也預蓋失之今濼上之南堂
其西南則濼水之所出也故名之曰濼源之堂夫理使
客之館而辯其山川者皆太守之事也故為之識使此
邦之人尚有攷也熙寧六年二月已丑記
霍丘縣驛記(王回)
天下昔封國之時君民各久其安而城郭道路關梁廬
館尤嚴於賓客之事凡國之地大不過百里而皆領於
天子之詔以待廵狩之所適其歲時使人存頫若歸胙
賀慶致禬之來則又有四鄰之交朝覲會同聘問之集
車馬人徒之役縱横而信宿者蓋無虛國而授館之禮
自畿内逹于海隅設官備物候迓時謹故雖䟦山涉水
荒陋遐僻之城具宗廟社稷者一不敢缺焉有不能然
者君子譏之謂之失政不可以為國也自天下更為郡
縣守宰以考秩代居民始不安其常而先王之禮所以
浹於政事而尤嚴於賓客者亦因以廢怠陵夷且千歲
及今則驛舍之設止於當路州縣馹逓所過足以供給
應有司之令而已然猶不敢稍張其制度一有異於其
間則衆反譏之以為苟悅使客有恩意非政之急吏既
不得久於其秩而思脫譏以滿去故天下之驛雖當路
所設應有司之令者往往圯而不完至於岐㫄他縣則
無敢唱興之者霍丘故蓼邑也今縣属夀其治霍丘距
京師八百里境内所包若千里比而環者七州七州之
途皆出於驛以逹于夀霍丘居最徑然獨無驛每使客
之過者無所歸宿則弛蓋偃節混於逆旅或寓其孥於
浮屠氏之館倉卒偪仄而無以自表於民今知縣事大
理寺丞謝侯續之至也嘆曰吾為地主於此豈可以不
知士大夫之辱吾聞古之為政蓋莫不篤於賓客者非
苟相悅所以相養以禮而戴天子之命也今吾邑雖陋
亦古之建國傳其城郭社稷而地大益近曾不及有一
館為士大夫之禮不已儉乎雖衆口之譏吾從古也莫
吾疚也於是相其署之東偏面通衢之會始築館焉用
若干日立屋若干間而門堂室廡庖井廐庫至于器皿
百須無不具而用不傷於財役不勞於民也既成名之
曰蓼驛取古封國之號益所以自見其志而以狀屬曰
子其為我書之刻諸石以告于後之人勿廢予日推古
之事而歎今為之難也非發憤好禮果於從政者誰能
為之書傳於後之人庶幾其卒勿廢焉
臨川永安寺復寺田記(明湯顯祖)
天下有閒人則有閒地有忙地則有忙人緣境起情因
情作境神聖以此在囿引化不可得而遺也何謂忙人
争名者於朝争利者於市此皆天下之忙人也即有忙
地焉以苦之何謂閒人仁者樂山知者樂水此皆天下
之閒人也即有閒地焉而甘之甘苦二者誠不知於道
何如然而趣則遠矣朝市之積則有田廬山水之餘則
為寺觀故寺觀者忙人之所不留而田廬者閒人之所
不奪也臨川古為名郡五峯三市在焉三市者市也五
峯之間聞有觀九寺十三蓋入明以來大為忙人割奪
盡乃至稗粥無所而古永安寺境界巋然獨完其田則
大半無有矣邑侯袁公起於蘄黃來宰於兹廣山川之
精深性相之學披圖而嘆曰臨川人之憎閒人也一至
此乎有能從一言而反其田者吾徒也於是郡弟子劉
某首籍所買田若干畆上之侯以歸於寺侯為欣然告
世尊而撫之曰此所謂孝子劉某也而適是時有僧大
千購得南都藏經以至而尊置之寺侯曰有其書矣而
無其人奈何於是有浮梁僧水月為逹觀先生弟子精心
苦行通於譯唱之義適來寓斯人士與游始知有所謂
宗門者久之長干寺僧大初來講蓮華經聽者千餘人
得田而食無不歡喜贊歎曰此固我侯之福田也嗟夫
當忙人之急得此田也豈不曰彼無父母妻子之属先
王所禁游民者吾非真有所憎利其田姑以蕃其種類
云耳嗟夫此所謂奪閒人之物以將養忙人也固一其
說然試以語彼使天下皆忙人而無一閒人皆忙地而
無一閒地則亦豈成其為世相也哉且今所從遊於二
氏者彼亦有所業非所禁游民也如其為游民法固禁
之久矣所惜者游人之非游而閒人之未嘗閒也非閒
非游不可以涉道是故聚百閒人而食之必將有意乎
道者焉聚千閒人而食之必將有進乎道者焉不已而
食閒人至於萬猶將有得道者焉道之喪世也久矣幸
而有一人焉其何禁於千萬人之閒而奪其養哉即未
有之庶幾有之如以食百千萬人之閒者奪以養百千
萬忙人其必無冀於有道者矣則亦蕃其種類而已然
則侯所為存寺者或不在田而在道飯噐無殊香色有
異後之游閒&KR0616;來食於茲田者其亦有感於侯之弘願
云
湖州福山仁夀院長生田記(董其昌)
世無常住之物而謂有長生之田可乎余曰惟僧當有
之蓋娑婆外有香積士飯籮邊多餓死人此田非情田
非識田乃威音王之所井授佛祖之所燈傳菩提為種
子精進為耰鉏露地白牛為作使廣百繇旬而不分疆
畔歷未來際而不易主人仰山之刈苗趙州之洗鉢皆
是物也昔有石屋老人於仁夀院舉揚此旨石機嗣之
所居之處即為寶坊匡徒領衆數百為羣食輪常轉法
道下衰慳貪難破天人之供既絶銜花之鳥不來有宜
中上人名寂鑒者戒行精嚴願力堅固募田若干勒石
記事乖之永遠夫九土之田湖所得幾何湖之田仁夀
所得幾何陵谷且在蓬萊江山亦悲禾黍而上人豈闇
於成住壊空之義哉倘有大善知識如石屋老人者延
致住山弘開法席說無生忍為長生田即展袈裟一角
是無邊阡陌矣上人作禮而去因記之
文章辨體彙選卷六百六
文章辨體彙選卷六百六
明賀復徵編
記四十七(興復)
鳳鳴驛記(宋蘇軾)
始余丙申歲舉進士過扶風求舍於館人既入不可居
而出次於逆旅其後六年為府從事至數日謁客於館
視客之所居與其凡所資用如官府如廟觀如數世富
人之宅四方之至者如歸其家皆樂而忘去將去既駕
雖馬亦顧其皂而嘶余召館吏而問焉吏曰今太守宋
公之所新也自辛丑八月而公始至既至逾月而興工
五十有五日而成用夫三萬六千木以根計竹以竿計
瓦甓坯釘各以枚計稭以石計者二十一萬四千七百
二十有八而民未始有知者余聞而心善之其明年縣
令胡允文具石請書其事余以為有足書者乃書曰古
之君子不擇居而安安則樂樂則喜從事使人而皆喜
從事則天下何足治歟後之君子常有所不屑則躁否
則惰躁則妄惰則廢既妄且廢則天下之所以不治者
常出於此而不足怪今夫宋公計其所歷而累其勤使
無齟齬於世則今且何為矣而猶為此官哉然而未嘗
有不屑之心其治扶風也視其卼臲者而安植之求其
蒙茸者而疏理之非特傳舍而巳事復有小於傳舍者
公未嘗不盡心也嘗食芻豢者難於食菜嘗衣錦者難
於衣布嘗為其大者不屑為其小此天下之通患也詩
曰豈弟君子民之父母所貴乎豈弟者豈非以其不擇
居而安安而樂樂而喜從事與夫修傳舍誠無足書者
以傳舍之修而見公之不擇居而安安而樂樂而喜從
事者則是真足書也
齊州二堂記(曾鞏)
齊濱濼水而初無使客之館使客至則常發民調材木
為舍以寓去則撤之既費且陋乃為徙官之廢屋為二
堂於濼水之上以舍客因攷其山川而名之蓋史記五
帝紀謂舜耕歷山漁雷澤陶河濱作什器於夀丘就時
於負夏鄭康成釋歷山在河東雷澤在濟隂負夏衛也
皇甫謐釋夀丘在魯東南之北河濱濟隂定陶西南陶
丘亭是也以余攷之耕稼陶漁皆舜之初宜同時則其
地不宜相遠二家所釋雷澤河濱夀丘負夏皆在魯衛
之間地相望而歷山不宜獨在河東也孟子又謂舜東
夷之人則陶漁在濟隂作什器在魯東門就時在衛耕
歷山在齊皆東方之地合於孟子按圖記皆謂禹貢所
稱雷首山在河東媯水出焉而此山有九號歷山其一
號也余觀虞書及五帝紀盖舜娶堯之二女廼居媯汭
則耕歷山蓋不同時而地亦當異世之好事者廼因媯
水出於雷首遷就附益謂歷山為雷首之別號不攷其
實矣由是言之則圖記皆謂齊之南山為歷山舜所耕
處故其城名歷城為信然也今濼上之北堂其南則歷
山也故名之曰歷山之堂按圖泰山之北與齊之東南
諸谷之水西北滙於黑水之灣又西北滙於栢崖之灣
而至於渴馬之崖蓋水之來也衆其北折而西也悍疾
尤甚及至於崖下則泊然而止而自崖以北至於歷城
之西蓋五十里而有泉湧出高或至數尺其㫄之人名
之曰趵突之泉齊人皆謂嘗有棄糠於黑水之灣者而
見之於此蓋泉自渴馬之崖潜流地中而至此復出也
趵突之泉冬温泉旁之蔬甲經冬常榮故又謂之温泉
其注而北則謂之濼水逹於清河以入於海舟之通於
齊者皆於是乎出也齊多甘泉冠於天下其顯名者以
十數而色味皆同以余驗之蓋皆濼水之旁出者也濼
水嘗見於春秋魯桓公十有八年公及齊侯會於濼杜
預釋在歷城西北入濟水然濟水自王莽時不能被河
南而濼水之所入者清河也預蓋失之今濼上之南堂
其西南則濼水之所出也故名之曰濼源之堂夫理使
客之館而辯其山川者皆太守之事也故為之識使此
邦之人尚有攷也熙寧六年二月已丑記
霍丘縣驛記(王回)
天下昔封國之時君民各久其安而城郭道路關梁廬
館尤嚴於賓客之事凡國之地大不過百里而皆領於
天子之詔以待廵狩之所適其歲時使人存頫若歸胙
賀慶致禬之來則又有四鄰之交朝覲會同聘問之集
車馬人徒之役縱横而信宿者蓋無虛國而授館之禮
自畿内逹于海隅設官備物候迓時謹故雖䟦山涉水
荒陋遐僻之城具宗廟社稷者一不敢缺焉有不能然
者君子譏之謂之失政不可以為國也自天下更為郡
縣守宰以考秩代居民始不安其常而先王之禮所以
浹於政事而尤嚴於賓客者亦因以廢怠陵夷且千歲
及今則驛舍之設止於當路州縣馹逓所過足以供給
應有司之令而已然猶不敢稍張其制度一有異於其
間則衆反譏之以為苟悅使客有恩意非政之急吏既
不得久於其秩而思脫譏以滿去故天下之驛雖當路
所設應有司之令者往往圯而不完至於岐㫄他縣則
無敢唱興之者霍丘故蓼邑也今縣属夀其治霍丘距
京師八百里境内所包若千里比而環者七州七州之
途皆出於驛以逹于夀霍丘居最徑然獨無驛每使客
之過者無所歸宿則弛蓋偃節混於逆旅或寓其孥於
浮屠氏之館倉卒偪仄而無以自表於民今知縣事大
理寺丞謝侯續之至也嘆曰吾為地主於此豈可以不
知士大夫之辱吾聞古之為政蓋莫不篤於賓客者非
苟相悅所以相養以禮而戴天子之命也今吾邑雖陋
亦古之建國傳其城郭社稷而地大益近曾不及有一
館為士大夫之禮不已儉乎雖衆口之譏吾從古也莫
吾疚也於是相其署之東偏面通衢之會始築館焉用
若干日立屋若干間而門堂室廡庖井廐庫至于器皿
百須無不具而用不傷於財役不勞於民也既成名之
曰蓼驛取古封國之號益所以自見其志而以狀屬曰
子其為我書之刻諸石以告于後之人勿廢予日推古
之事而歎今為之難也非發憤好禮果於從政者誰能
為之書傳於後之人庶幾其卒勿廢焉
臨川永安寺復寺田記(明湯顯祖)
天下有閒人則有閒地有忙地則有忙人緣境起情因
情作境神聖以此在囿引化不可得而遺也何謂忙人
争名者於朝争利者於市此皆天下之忙人也即有忙
地焉以苦之何謂閒人仁者樂山知者樂水此皆天下
之閒人也即有閒地焉而甘之甘苦二者誠不知於道
何如然而趣則遠矣朝市之積則有田廬山水之餘則
為寺觀故寺觀者忙人之所不留而田廬者閒人之所
不奪也臨川古為名郡五峯三市在焉三市者市也五
峯之間聞有觀九寺十三蓋入明以來大為忙人割奪
盡乃至稗粥無所而古永安寺境界巋然獨完其田則
大半無有矣邑侯袁公起於蘄黃來宰於兹廣山川之
精深性相之學披圖而嘆曰臨川人之憎閒人也一至
此乎有能從一言而反其田者吾徒也於是郡弟子劉
某首籍所買田若干畆上之侯以歸於寺侯為欣然告
世尊而撫之曰此所謂孝子劉某也而適是時有僧大
千購得南都藏經以至而尊置之寺侯曰有其書矣而
無其人奈何於是有浮梁僧水月為逹觀先生弟子精心
苦行通於譯唱之義適來寓斯人士與游始知有所謂
宗門者久之長干寺僧大初來講蓮華經聽者千餘人
得田而食無不歡喜贊歎曰此固我侯之福田也嗟夫
當忙人之急得此田也豈不曰彼無父母妻子之属先
王所禁游民者吾非真有所憎利其田姑以蕃其種類
云耳嗟夫此所謂奪閒人之物以將養忙人也固一其
說然試以語彼使天下皆忙人而無一閒人皆忙地而
無一閒地則亦豈成其為世相也哉且今所從遊於二
氏者彼亦有所業非所禁游民也如其為游民法固禁
之久矣所惜者游人之非游而閒人之未嘗閒也非閒
非游不可以涉道是故聚百閒人而食之必將有意乎
道者焉聚千閒人而食之必將有進乎道者焉不已而
食閒人至於萬猶將有得道者焉道之喪世也久矣幸
而有一人焉其何禁於千萬人之閒而奪其養哉即未
有之庶幾有之如以食百千萬人之閒者奪以養百千
萬忙人其必無冀於有道者矣則亦蕃其種類而已然
則侯所為存寺者或不在田而在道飯噐無殊香色有
異後之游閒&KR0616;來食於茲田者其亦有感於侯之弘願
云
湖州福山仁夀院長生田記(董其昌)
世無常住之物而謂有長生之田可乎余曰惟僧當有
之蓋娑婆外有香積士飯籮邊多餓死人此田非情田
非識田乃威音王之所井授佛祖之所燈傳菩提為種
子精進為耰鉏露地白牛為作使廣百繇旬而不分疆
畔歷未來際而不易主人仰山之刈苗趙州之洗鉢皆
是物也昔有石屋老人於仁夀院舉揚此旨石機嗣之
所居之處即為寶坊匡徒領衆數百為羣食輪常轉法
道下衰慳貪難破天人之供既絶銜花之鳥不來有宜
中上人名寂鑒者戒行精嚴願力堅固募田若干勒石
記事乖之永遠夫九土之田湖所得幾何湖之田仁夀
所得幾何陵谷且在蓬萊江山亦悲禾黍而上人豈闇
於成住壊空之義哉倘有大善知識如石屋老人者延
致住山弘開法席說無生忍為長生田即展袈裟一角
是無邊阡陌矣上人作禮而去因記之
文章辨體彙選卷六百六
