文章辨體彙選卷六百三十三
明賀復徵編
題名
新都縣真多山題名(漢張飛)
王方平採藥此山童子歌玉鑪三澗雪信宿乃行盛
弘之荆州記云新都縣有温泉冬月未至數里遥見
白氣如烟上下交映狀如綺疏又有車輪雙轅形世
傳昔有玉女乘車自投此泉今人猶時見女子姿儀
光麗往來倏忽人造泉一有聲則沸從下出而不可
止他
題固陵寺壁(宋黃庭堅)
天水張茂先世家南昌黃某魯直弟叔向嗣直建中靖
國三年丁夘同來時左綿道人思順開法席於此山道
俗歸心荆棘草萊化為金碧時新雨晩晴同登鍾閣觀
白鹽之崇崌想少陵之風流歎大雅之不作徘徊久之
題太平觀壁(黃庭堅)
黃某自江西來會王宰朱章道士湯居善周虚已於此
堂觀四山急雨草木皆成聲
書吳叔元亭壁(黃庭堅)
朝奉郎新當塗守黃某於崇寧元年四月丁未來謁叔
元晩登秀江亭澄波古木使人得意於塵垢之外蓋人
閒境幽兩竒絶耳
石門寺題名(黃庭堅)
韓城元聿雙井黃某同游石門霜清木落山川高明掃
逕上冠雲亭可以忘歸
龍井題名(秦觀)
有辨才大師以書邀余入山比出郭日已夕航湖至普
寧遇道人參寥問龍井所遣籃輿則曰以不時至去矣
是夕天宇開霽林間月明可數毫髮遂棄舟從參寥策
杖並湖而行出雷峰度南屏濯足於惠因澗靈石塢得
支徑上風篁嶺憩於龍井亭酌泉據石而飲之自普寧
凡經佛寺十五皆寂不聞人聲道傍廬舍或燈火隱顯
草木深鬱流水止激悲鳴殆非人間之境行二鼓矣始
至夀聖院謁辨才於潮音堂明日乃還
龍井題名記(蘇軾)
覽太虚題名皆予昔時遊行處閉目想之了然可數
始予與辨才别五年乃自徐州遷於湖至高郵見太
虚參寥遂載與俱辨才聞予至欲扁舟相過以結夏
未果太虚參寥又相與適越云秋盡當還而予倉卒
去郡遂不復見明年予謫居黃州辨才參寥遣人致
問且以題名相示時去中秋不十日秋潦方漲水面
千里月出房心間風露浩然所居去江無十步獨與
兒子邁掉小舟至赤壁西望武昌山谷喬木蒼然雲
濤際天因錄以寄參寥使以示辨才有便至高郵亦
可錄以寄太虚也
題天池石間(德洪)
自虎谿屏人乘入資聖菴少焉歷石門澗錦繡谷窮高
陟險遂至天池致敬普見如來獲紫金光明之瑞越翌
日齋罷作禮而退聞佛手巖寶林峰之勝一一登覽其
上望擲筆峰下瞰聖寺經巖神刻玉削不知幾千仞而
江流吞天山接平野雲煙開合一目千里兹實匡廬第
一境隠然為天下竒觀也薄晩投宿化城回望杖屨所
經蘿逕鳥道杳然在層崖絶壁之上殆非人間之遊也
此身儻未變滅要當結廬以終
題浮尼壁(德洪)
空印禪師以宣和二年十二月偕余謁從禪師於芙蓉
峰累石於玉淵之上以為塔酌泉賦詩暮夜矣遂宿焉
次日從公追余二人杖屨下危峰自關山谷中絶澗行
十餘里兩山争倚天煙霏層叠自獻部曲斷續行九地
底水聲硔硐如千乘車挽而起仰望晴虚如展匹練既
出谷沃野夷曠遂飯於木隂空山暴寒雪意濃甚跣而
渡澗者十八九入石門已夕山中之人炬而來迎及寺
已二鼓矣秉燭夜話如夢寐中住山宣公云常有虎來
月黑踰垣而去空印使余記之遂書
題善權洞石(趙伯鯉)
試邑半載以視澇同晉陵仙尉西安劉君常德抵此日
已西晩猶得歴覽三洞徧讀名刻詢田畆之高下問民
間之疾苦而後行時嘉定四禩立春後二日也
善權洞在國山東南一名龍巖周幽王二十四年洞
忽自闢門廣三丈中多竒形怪狀若出椎琢入者悚
惕側足行二十步極夷曠可坐千人好事者鑱石作
佛像有石筍高十有三尺號玉柱唐張祐詩云金圅
崇寶藏玉柱閟靈根洞凡有三曰乾洞乃石室曰大
小水洞泉深無底雖旱不枯唐司空李蠙少肄業山
中嘗見白龍騰驤而出昔人有將雞犬隨入洞因失
之後出廣德軍綏安縣
虎丘題名(明高啟)
重九日來尋桓景登高之盟復訪居中長老上虎邱絶
頂望天平靈巖諸峰渺然雲水間披豁久之下小吳軒
臨劍池坐苔石汲水煮日鑄茶聽黃山人鼓琴作懷古
秋風操意思愈翛然同遊者十五人無錫周世忠世衡
東平申屠衡開封俞楨吳陵劉勝蘭陵周砥勾吳王謙
管周吳立唐暹延陵徐文炬海昌賈祥鳳山人名本郡
人高啟記諸生張素侍立是歲至正二十七年也
百泉題名(崔銑)
嘉靖已亥春三月已已相臺崔銑隨駕至衛已事庚午
西適於輝辛未往觀百泉謁聖祠弔嘯臺入安樂窩憩
湧金亭烹鮮佐酒飲泉一勺迤邐而歸
文章辨體彙選卷六百三十三
文章辨體彙選卷六百三十三
明賀復徵編
題名
新都縣真多山題名(漢張飛)
王方平採藥此山童子歌玉鑪三澗雪信宿乃行盛
弘之荆州記云新都縣有温泉冬月未至數里遥見
白氣如烟上下交映狀如綺疏又有車輪雙轅形世
傳昔有玉女乘車自投此泉今人猶時見女子姿儀
光麗往來倏忽人造泉一有聲則沸從下出而不可
止他
題固陵寺壁(宋黃庭堅)
天水張茂先世家南昌黃某魯直弟叔向嗣直建中靖
國三年丁夘同來時左綿道人思順開法席於此山道
俗歸心荆棘草萊化為金碧時新雨晩晴同登鍾閣觀
白鹽之崇崌想少陵之風流歎大雅之不作徘徊久之
題太平觀壁(黃庭堅)
黃某自江西來會王宰朱章道士湯居善周虚已於此
堂觀四山急雨草木皆成聲
書吳叔元亭壁(黃庭堅)
朝奉郎新當塗守黃某於崇寧元年四月丁未來謁叔
元晩登秀江亭澄波古木使人得意於塵垢之外蓋人
閒境幽兩竒絶耳
石門寺題名(黃庭堅)
韓城元聿雙井黃某同游石門霜清木落山川高明掃
逕上冠雲亭可以忘歸
龍井題名(秦觀)
有辨才大師以書邀余入山比出郭日已夕航湖至普
寧遇道人參寥問龍井所遣籃輿則曰以不時至去矣
是夕天宇開霽林間月明可數毫髮遂棄舟從參寥策
杖並湖而行出雷峰度南屏濯足於惠因澗靈石塢得
支徑上風篁嶺憩於龍井亭酌泉據石而飲之自普寧
凡經佛寺十五皆寂不聞人聲道傍廬舍或燈火隱顯
草木深鬱流水止激悲鳴殆非人間之境行二鼓矣始
至夀聖院謁辨才於潮音堂明日乃還
龍井題名記(蘇軾)
覽太虚題名皆予昔時遊行處閉目想之了然可數
始予與辨才别五年乃自徐州遷於湖至高郵見太
虚參寥遂載與俱辨才聞予至欲扁舟相過以結夏
未果太虚參寥又相與適越云秋盡當還而予倉卒
去郡遂不復見明年予謫居黃州辨才參寥遣人致
問且以題名相示時去中秋不十日秋潦方漲水面
千里月出房心間風露浩然所居去江無十步獨與
兒子邁掉小舟至赤壁西望武昌山谷喬木蒼然雲
濤際天因錄以寄參寥使以示辨才有便至高郵亦
可錄以寄太虚也
題天池石間(德洪)
自虎谿屏人乘入資聖菴少焉歷石門澗錦繡谷窮高
陟險遂至天池致敬普見如來獲紫金光明之瑞越翌
日齋罷作禮而退聞佛手巖寶林峰之勝一一登覽其
上望擲筆峰下瞰聖寺經巖神刻玉削不知幾千仞而
江流吞天山接平野雲煙開合一目千里兹實匡廬第
一境隠然為天下竒觀也薄晩投宿化城回望杖屨所
經蘿逕鳥道杳然在層崖絶壁之上殆非人間之遊也
此身儻未變滅要當結廬以終
題浮尼壁(德洪)
空印禪師以宣和二年十二月偕余謁從禪師於芙蓉
峰累石於玉淵之上以為塔酌泉賦詩暮夜矣遂宿焉
次日從公追余二人杖屨下危峰自關山谷中絶澗行
十餘里兩山争倚天煙霏層叠自獻部曲斷續行九地
底水聲硔硐如千乘車挽而起仰望晴虚如展匹練既
出谷沃野夷曠遂飯於木隂空山暴寒雪意濃甚跣而
渡澗者十八九入石門已夕山中之人炬而來迎及寺
已二鼓矣秉燭夜話如夢寐中住山宣公云常有虎來
月黑踰垣而去空印使余記之遂書
題善權洞石(趙伯鯉)
試邑半載以視澇同晉陵仙尉西安劉君常德抵此日
已西晩猶得歴覽三洞徧讀名刻詢田畆之高下問民
間之疾苦而後行時嘉定四禩立春後二日也
善權洞在國山東南一名龍巖周幽王二十四年洞
忽自闢門廣三丈中多竒形怪狀若出椎琢入者悚
惕側足行二十步極夷曠可坐千人好事者鑱石作
佛像有石筍高十有三尺號玉柱唐張祐詩云金圅
崇寶藏玉柱閟靈根洞凡有三曰乾洞乃石室曰大
小水洞泉深無底雖旱不枯唐司空李蠙少肄業山
中嘗見白龍騰驤而出昔人有將雞犬隨入洞因失
之後出廣德軍綏安縣
虎丘題名(明高啟)
重九日來尋桓景登高之盟復訪居中長老上虎邱絶
頂望天平靈巖諸峰渺然雲水間披豁久之下小吳軒
臨劍池坐苔石汲水煮日鑄茶聽黃山人鼓琴作懷古
秋風操意思愈翛然同遊者十五人無錫周世忠世衡
東平申屠衡開封俞楨吳陵劉勝蘭陵周砥勾吳王謙
管周吳立唐暹延陵徐文炬海昌賈祥鳳山人名本郡
人高啟記諸生張素侍立是歲至正二十七年也
百泉題名(崔銑)
嘉靖已亥春三月已已相臺崔銑隨駕至衛已事庚午
西適於輝辛未往觀百泉謁聖祠弔嘯臺入安樂窩憩
湧金亭烹鮮佐酒飲泉一勺迤邐而歸
文章辨體彙選卷六百三十三
