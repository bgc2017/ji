文章辨體彙選卷五百九十四
明賀復徵編
記三十五
大義祠記(明舒芬)
啓嗣而有扈拒兵武興而伯夷叩馬夫豈昧於天命者
哉君子曰語道者不以天語義者不以命傳賢不易之
道也禹傳子而有扈不服非不知啓之敬承為天與也
懼後世非其人或得以據聖神之位然則書錄甘誓不
以家天下為兵禍之始耶君臣不易之義也武嘗北面
乎紂而一旦伐之若伯夷者豈不知武德之聖而周命
之時哉而叩諫之懼後世臣子一動於利將藉此以行
弑逆而無所忌憚也嗚呼二子當三代之盛猶將亡國
殺身以為名教之計烏知有百世之下事尤異於是哉
宋元之際道亡義滅而名教廢弛舉天下為俘馘而不
以為恥奉君后以臣妾於故元而以免死為幸斯時也
不有徐公舉家不汚之義則宇宙不幾於覆邪方巴延入
臨安盡俘三宫百官諸王以北雖舉城亦無有難行者惟
公呼其二男一女訣奠於岳武穆王誓不與俱且從容擇
死所以火不克死復以水乃死嗚呼擬公之忠則文天祥
張世傑諸公盛矣而公不在其位擬公之節則李芾趙昂
發諸公壯矣而公不在其職亦將擬公以魯仲連不肯帝
秦之義而行之亢烈則十倍於魯連也自非蹈道之素烏
有此舉以回日月之光邪終古知名教之防而必不肯役
於敵人者公之風蓋不在於伯夷下矣公名應鑣字巨翁
諡正節事詳宋史本傳兹不及贅唯公以江山人舊有祠
在縣治北正德已夘進士武進吳亞甫來尹縣謂僻陋弗
振非所以風江人也乃改建於東門之内通衢易腐支頽
工不甚費九月吉遂告成事亞甫之政以節義教化為急
務大率類此如近宸濠之亂人多觀望唯亞甫與進賢令
劉汝澄首正其逆賊之名移文上下則夫是祠之改建也
豈徒然哉因憶成化間厓山建祀祀文張陸三公白沙陳
公甫曰大忠祠是祠舊因公諡今改題曰大義庶足以
表異公之心也嗚呼大義明則名教植而君臣定矣
唐陸宣公廟記(薛瑄)
有唐三百年逢時建策所以成翊戴弘濟之大功者累
有其人至於學術純正事君以格心為先論事以行義
為急隱然有王佐之才者余於中唐獨得一人焉陸宣
公敬輿是已當建中艱危之際公居近地竭忠藎以籌
畫機宜代王言以感召人心雖提兵討賊諸將是賴而
其運謀帷幄再造唐室之功居多是皆載之信史天下
後世所共知余置不論獨推公有王佐之才者蓋三代
之佐皆以正君行義為本自漢以來為輔相者鮮克知
此而其所論不過人才政事故無以清出治之源明義
利之分以致主於王道獨公之告德宗者有曰一不誠
則心莫之保一不信則言莫之行誠信之道不可以斯
須去身必慎守而力行之又曰民者邦之本財者民之
心心傷則本傷本傷則枝榦凋瘁而根柢蹷拔矣夫知
誠信不可不存則心必正知財利不可厚斂則義必行
人君正心行義使天下萬事粹然一出於天理之公此
王道也惜乎公言雖大所告不合入相未久即有忠州
之行而卒不得大行其志遂使後世論唐之賢相曰房
杜姚宋而公不與夫豈知公有王佐之才使時君能用
其言三代之治可待豈復貞觀開元之盛而已哉故善
論相業者當觀其學術規模之大小不當以事功成與
否而高下之也史載公蘇州嘉興人即今之嘉興府城
北有公遺廟世傳以為公之故宅前代碑誌備載其事
景泰二年知府事江西舒君敬上章以公乃唐之名臣
忠節著於當時奏議行於後世其遺廟雖存自昔以來
官無祭饗宜量給官錢修舉春秋祀事以褒表忠賢激
勵臣節詔從其請又二年為景泰四年舒君以書来求
記其事余惟世之為守者類以督辦為能而於世教風
化所關者未嘗留意獨舒君卓然以表忠勵俗為急乃
論奏公之事蹟於朝舉久闕之文以秩登祀典廟貌益
崇血食不泯其所以為天下後世人臣盡忠盡節之勸
而有補於世教風化甚大是不可不記也遂述其事俾
刻之石使千萬世知崇舉公祀以樹風教於無窮者自
我天朝始
大忠祠記(羅倫)
君臣父子之倫天之經地之義人之秉彛也不可解於
心孟子曰生我所欲所欲有甚於生者死我所惡所惡
有甚於死者不可解於心也若宋丞相文公天祥陸公
秀夫樞密使張公世傑殺身成仁舍生取義參天地而
獨立貫萬古而不往夫豈有為而然哉不可解於心也
北人禍宋盛矣遼横於初富寇諸公折之金侵於中張
鄭諸公死之韓岳諸公禦之元滅於終忠臣義士紛起
而以死禦之三公者其大也元帥渡江自鄂入衞上下
驚嘆卞彪說降斷舌磔之以死自誓繼立二王力竭勢
盡辦香祝天颶風覆舟者樞密使世傑也外籌軍旅内
調工役正色行朝勸講大學抱帝赴海從死十萬者丞
相秀夫也起義贑州烏合萬餘鼓行赴難出使臯亭奮
罵不屈被留北營鎮江亡歸開督南劍襲執五坡目擊
崖山悲歌慷慨正氣塞天就囚燕獄從容南向而後死
者丞相天祥也三公者其死不同其心一也一者何也
義之盡仁之至也於戲樂人之樂者憂人之憂食人之
食者死人之事此公之所以為心也自古寇敵之禍未
有盛於元矣宋亡則中國無主矣春秋之大義萬世之
大防在此也兩國興亡而已乎此公之所以為心也宋
以仁厚立國禮義養士卒食其報自時厥後合尊之子
卒嗣大統隂易元祚巳帝中華世主沙漠天之助宋踣
而復起仁義何負於國哉先是倫謂陳公甫曰表異先
賢教德勸忠公甫以告僉憲陶君魯君慨然曰吾事也
崖山宋亡歴二百餘年莽為丘墟表章之典有大此乎
乃相地建祠於行宫以祀三公公甫題其額曰大忠立
哀歌亭於西滸刻信國諸詩其下祠兩廡以勤王義士
伍隆起等附祀置田若干頃復伍氏之後一人主之君
敏於為政多邊功民賴之又出餘力修廢典是大有功
於名教也於乎此祠成而忠義勸人極立此道明而綱
常飭臣紀修矣
陶桓公祠記(羅倫)
太尉陶公諱侃字士行番陽人徙潯陽父丹吳揚武將
軍母新淦湛氏公少孤貧從察辟仕至太尉爵長沙郡
公卒年七十六葬國南二十里策諡曰桓公有大功於
晉謙勤忠恪雄毅明敏在軍四十一年戎政整肅招徠
以禮懷遠以德屢當大寇所向克捷羣醜破滅自南陵
至白帝數千里道不拾遺蘇峻之役温嶠推為盟主子
喪不臨竟趍石頭斬峻兄弟王室載寧峻將馮鐵殺公
子瞻奔於石勒以為武將公使告勒勒召而殺之勒高
自標致比肩二劉操懿輩不顧也乃畏公如此魏晉之
際浮虚成俗公深嫉之常語人曰大禹聖者乃惜寸隂
至於衆人當惜分隂豈可逸遊荒醉生無益於世死無
聞於後老莊浮華非先王之法言不可行也故其所立
耿耿一節始終不渝朝夕運甓竹頭木屑悉入掌舉束
穟莖柳不忘劬勞卓樹殊勲弘濟斯世功成身退屢欲
遜位卧疾登舟去方鎮若脱屣非明智卓行能與於斯
乎梅陶稱之曰機神明鑒似魏武忠順勤勞似孔明魏
武用智傾漢夫豈公之比哉公之忠誠凜秋霜而貫白
日然觀晉史庾亮之傳應詹之書則疑有跋扈之心温
嶠之舉毛寶之謀則見其有顧望之迹登天折翼彈血
成文動可疑怪此中知所不屑而謂公有是事乎蓋行
高致毁蘇峻之誅庾氏愧憾世執朝權秉史筆者從而
誣成之耳東坡蘇公布衣吳澥咸辨其非紫陽朱子表
而出之然後公之大節俟後而不惑也使公志行於永
嘉則二帝必不至於北狩中原必不至於板蕩行於咸
和則北可梟石勒西可平李雄不偏安於江表矣奈何
惠懷庸暗之主成帝削弱之資不足輔以有為也公曾
孫潜方劉氏簒勢已成自以晉世宰輔之後恥屈身異
代述酒荆軻等作殆欲為漢相孔明之事而無其資於
戲分莫大於君臣行莫大於忠孝公之祖孫無愧焉曾
謂魏晉已降有斯人哉塗邑東有公讀書臺或少依外
氏於此耳公母墓則好事者為之也公父母葬潯陽在
都昌者意為近之今憲使陳公文曜憲僉陳公粹之修
臺創屋提學憲副夏公正夫名曰惜隂書院憲副洪公
萬善設祠像公于中以公曾孫靖節先生配焉將使後
之人進而仕退而處景行先哲咸庶乎斯道也其禆世
教大矣令尹葛君先後承襄是亦非俗吏之所能予故
樂道之也
鐵漢樓記(彭韶)
賢人君子聳聲名於霄漢之上而能服乎當時信乎後
世豈聲音笑貌所能為哉誠而已誠積而久久則著而
明凡同是心者孰不信且服哉不然無是心者也非人
之所為者也宋至元祐號為多賢温公在政府東坡在
翰林元城諸人為從官可謂盛矣然當熙豐之後猶再
實之木於是紹聖繼之奸相嗣虐羣賢盡斥元城劉先
生始落寶文閣待制知南安軍道改提舉洪州玉隆觀
本軍居住先生遂奉母夫人來寓寶界院又改少府少
監未一年復徙嶺南瀕危數四初心不變東坡推服之
曰真鐵漢也後雖召還終不能安於朝屢斥以死死二
年宋有金難嗚呼此豈人之所能為哉想一時君相非
不知先生之為賢然畏忌之以其阻吾為妨吾樂耳其
心固計曰天下全盛委裘可治何藉彼迂儒輩於是君
自聖而臣自賢馴致遇變不可救藥所謂樂者竟亦何
有而先生之道則昭然於後世矣南安舊祀先生於寓
賢祠而寶界未有聞成化戊戌東海張汝弼來為守暇
考圖志得之嘆曰先賢故居其可廢邪適院之右廊樓
毁撤而新之於時聶都山民獻梓木一章長九丈徑三
尺數百年前物也冥符期會衆咸驚異既以成是樓題
曰鐵漢蓋先生至是始有專祠使來請記噫韶何足以
知先生然竊惟名世之賢其道有三曰合内外一患難
齊死生蓋常變終始之極也志在責難已有愧辭是之
謂欺先生忠孝正直言行一致未嘗有聲色貨利之好
是用獻忠效職吾無怍焉内外不合乎持論從容臨難
失措是之謂誕先生遇惇三貶官一再徙惡地遇京又
連遷謫曾無懼焉患難有二乎死生危迫狷者或懼先
生於豪判之來檻車之徵笑談處之生死不一視乎全
具斯道以立於世非至剛者不能東坡之言豈欺我哉
抑聞先生學於温公公教之以誠且令自不妄語始退
而櫽括七年而後可然則先生所立之卓其誠於中形
於外與後之欲學先生者有所依據矣
宋知潭州李忠烈公祠記(李東陽)
成化五年春正月長沙府知府臣錢㴻言臣所守宋潭
州地按宋知潭州李芾當元兵之熾始至潭將畫地而
守日以忠義厲將士人皆殊死戰有誘降者輒斬以徇
城且陷芾召帳下沈忠遺之金曰吾力竭當死吾家人
不可辱於俘汝盡殺之而後殺我忠辭不獲命乃醉其
家人徧刃之芾亦引頸受刃忠焚芾居還殺其妻子復
至火所自殺是時先芾死者知衡州尹糓寓居城中冠
其二子與其家人死於火參議楊震死於池後芾死者
幕僚陳億孫顔應焱潭民多舉家自盡城無虚井縊於
林者相望其事昭㫼在史傳布揚在天下浹洽在郡人
耳目而郡之祀事不立其為闕典甚不細臣巳立祀於
芾所居故地以尹糓等配請著祀典儀物使有司永有
所遵式事下禮部具春秋祭芾用豕一羊一粢盛備餘
各羊一制可越三年壬辰東陽展墓歸至長沙拜公於
其祠錢侯以為予潭人且簉屬太史氏謂宜為記予惟
自古有國家者莫不亡而萎弱困頓可悲痛者宜莫如
宋宋之亡也仗節死義者數十人或止一身或連一家
或暨其將佐而能使人感斆之深且速如李忠烈者亦
寡矣宋亡後數十年其遺民故老尚隱思之忠烈死潭
人至今道其事猶慷慨泣下嗚呼是孰強之然哉忠義
之在天下蓋有不待生而存不隨死而亡者苟順且誠
無弗從之矣論者固以為宋三百年養士之報然當時
棄城賣國背位而逃者亦豈少哉微忠烈潭之人未必
能死死未必能多忠烈守潭未半年而能感動人若是
及其死舉湖以南皆降天下之存亡所繫可知也荆楚
之間淫祀累千百而忠烈無血食地此豈可以示天下
後世也繼自今吾郡之人瞻望感厲為臣必忠為子必
孝嗚呼惟忠烈之風亦惟錢侯之功侯既祠公其歲祀
必親予為之作楚歌以祀公以紓潭人之思
歌曰荒江澹兮冥冥悲風起兮洞庭靈之來兮揚舲載
風旂兮駕雲旌紛䥫馬兮如雲奮前驅兮我軍寧為宋
鬼兮生不為俘彼雄而烈兮什伯其徒朝鶴唳兮水濱
暮猿啼兮木下莽空城兮落日痛三戶兮南楚楚之水
兮荆之山靈之去兮奄復還酹桂酒兮三酌汎余淚兮
潺湲余懷兮何極公之亡兮誓天與日芬菊蘭兮蕉荔
靈享祀兮終吉
四貞祠記(崔銑)
正德壬申賊劫東勝擄掠婦女不辱被害者四人焉曰
趙氏曰袁氏曰程氏曰平氏所司以聞詔給賻樹楔如
制越十有四年辛已潞守請於御史立祠小嶺祀之得
請乃命東火仇朴治工而朴以其貲助祠為堂者三楹
為夾室者三楹左右廊各三楹衛則有垣出入有門祀
用春秋卜日蠲羞有祝以帛嗟乎往之可言者四貞而
已乎余聞之政始於怠極於廢樂始於逸流於荒官始
於得人放於亂邦嗟乎不其痛哉自閹人谷大用八人
思蠱君以極其慾而燕遊啟八人又進劉瑾使懾廷論
而士禍慘自論者欲司馬劉公之為宰以攻馬公而黨
與分自瑾逐少師劉公而相權失自杖言官而言路塞
遷秩免患以賂而利門肆朱寧進而閹寵衰江彬入而
巡幸興官輕而頽民窮而盜桀夫思亂驕藩伺隙而生
心矣當瑾時禍烈如焚怨韓司徒李夢陽刺骨矣衆謂
其必死也而免羅僑之諫吳廷舉之論劾謂其必死也
而免何塘之長揖知縣王勲之不賂也而見重瑾敗而
永繼永敗而寧彬繼命亂至矣劉少傅之辟位傳尚書
之抗奏寧濠叛矣胡世寧曹琥之持法孫燧許逵之死
義嗟乎懿哉皆若如人政奚㡳於壊也是故扞辱之女可
以觀性秉節之臣可以觀學
重修文山祠記(王守仁)
宋丞相文山文公之祠舊在廬陵之富田今螺川之有
祠實肇於我孝皇之朝然亦因廢為新多缺陋而未稱
正德戊寅縣令卲德容始恢其議於郡守伍文定相與
白諸巡撫巡按守巡諸司皆以是為風化之所係也争措
財鳩工圖拓而新之恊守令之力不再踰月而工萃圯
者完隘者闢遺者舉巍然煥然不獨廟貌之改觀而吉
之人士奔走瞻嘆翕然益起其忠孝之心則是舉之有
益於名教也誠大矣使來請記嗚呼公之忠天下之達
忠也椎髻異類猶知敬慕而况其鄉之人乎逆旅經行
猶存尸祝而况其鄉之士乎凡有職守皆知尊尚而况
其土之官乎然而鄉人之慕之也三有司之崇尚之也
三公之沒今且三百年矣吉士之以氣節行義後先炳
耀謂非聞公之風而興不可也然忠義之降激而為氣
節氣節之弊流而為客氣其上焉者無所為而為固公
所謂成仁取義者矣其次有所為矣然猶其氣之近於
正者也迨其弊也遂有憑其憤戾粗鄙之氣以行其冒
嫉褊驁之私士流於矯拂民入於健訟人欲熾而天理
滅而猶自視以為氣節若是者容有之乎則於公之道
非真所謂操戈入室者與吾欲備而論之以勖夫兹鄉
之後進使之去其偏以歸於全克其私以反於正不媿
於公而已矣今巡撫暨諸有司之表勵崇飾固將以行
其好德之心振揚風教詩所謂民之秉彛好是懿德者
也人亦孰無是心苟能充之公之忠義在我矣而又何
羨乎然而時之表勵崇飾有好其實而崇之者有慕其
名而崇之者有假其迹而崇之者忠義有諸巳思以喻
諸人因而表其祠宇樹之風聲是好其實者也知其美
而未能誠諸身姑以修其祠宇彰其事迹是慕其名者
也飾之祠宇而壊之於其身矯之文具而敗之於其行
奸以掩其外而襲以阱其中是假其迹者也若是者容
有之乎則於公之道非所謂毁瓦畫墁者歟吾固備而
論之以勖夫後之官兹土者使毋徒慕其名而務求其
實毋徒修公之祠而務修公之行不媿於公而已矣因
推其愧心之言而為之記
象祠記(王守仁)
靈博之山有象祠焉其下諸苗裔之居者咸神而事之
宣慰安君因諸苗夷之請新其祠屋而請記於予予曰
毁之乎其新之也曰新之新之也何居乎曰斯祠之肇
也蓋莫知其原然吾諸蠻夷之居是者自吾父吾祖遡
曾高而上皆尊奉而禋祀焉舉之而不敢廢也子曰胡
然乎有庳之祠唐之人蓋嘗毁之象之道以為子則不
孝以為弟則傲斥於唐而猶存於今毁於有痺而猶盛
於兹土也胡然乎我知之矣君子之愛若人也推及於
其屋之烏而况於聖人之弟乎哉然則祠者為舜非為
象也意象之死其在干羽既格之後乎不然古之驁桀
者豈少哉而象之祠獨延於世吾於是益有以見舜德
之至入人之深而流澤之遠且久也象之不仁蓋其始
焉爾又烏知其終之不見化於舜也書不云乎克諧以
孝烝烝又不格姦瞽瞍亦允若則已化而為慈父象猶
不弟不可以為諧進治於善則不至於惡不抵於姦則
必入於善信乎象蓋已化於舜矣孟子曰天子使吏治
其國象不得以有為也斯蓋舜愛象之深而慮之詳所
以扶持輔導之者之周也不然周公之聖而管蔡不免
焉斯可以見象之既化於舜故能任賢使能而安於其
位澤加於其民既死而人懷之也諸侯之卿命於天子
蓋周官之制其殆倣於舜之封象歟吾於是蓋有以信
人性之善天下無不可化之人也然則唐人之毁之也
據象之始也今之諸夷之奉之也承象之終也斯義也
吾將以表於世使知人之不善雖若象焉猶可以改而
君子之修德及其至也雖若象之不仁而猶可以化之
也
文章辨體彙選卷五百九十四
文章辨體彙選卷五百九十四
明賀復徵編
記三十五
大義祠記(明舒芬)
啓嗣而有扈拒兵武興而伯夷叩馬夫豈昧於天命者
哉君子曰語道者不以天語義者不以命傳賢不易之
道也禹傳子而有扈不服非不知啓之敬承為天與也
懼後世非其人或得以據聖神之位然則書錄甘誓不
以家天下為兵禍之始耶君臣不易之義也武嘗北面
乎紂而一旦伐之若伯夷者豈不知武德之聖而周命
之時哉而叩諫之懼後世臣子一動於利將藉此以行
弑逆而無所忌憚也嗚呼二子當三代之盛猶將亡國
殺身以為名教之計烏知有百世之下事尤異於是哉
宋元之際道亡義滅而名教廢弛舉天下為俘馘而不
以為恥奉君后以臣妾於故元而以免死為幸斯時也
不有徐公舉家不汚之義則宇宙不幾於覆邪方巴延入
臨安盡俘三宫百官諸王以北雖舉城亦無有難行者惟
公呼其二男一女訣奠於岳武穆王誓不與俱且從容擇
死所以火不克死復以水乃死嗚呼擬公之忠則文天祥
張世傑諸公盛矣而公不在其位擬公之節則李芾趙昂
發諸公壯矣而公不在其職亦將擬公以魯仲連不肯帝
秦之義而行之亢烈則十倍於魯連也自非蹈道之素烏
有此舉以回日月之光邪終古知名教之防而必不肯役
於敵人者公之風蓋不在於伯夷下矣公名應鑣字巨翁
諡正節事詳宋史本傳兹不及贅唯公以江山人舊有祠
在縣治北正德已夘進士武進吳亞甫來尹縣謂僻陋弗
振非所以風江人也乃改建於東門之内通衢易腐支頽
工不甚費九月吉遂告成事亞甫之政以節義教化為急
務大率類此如近宸濠之亂人多觀望唯亞甫與進賢令
劉汝澄首正其逆賊之名移文上下則夫是祠之改建也
豈徒然哉因憶成化間厓山建祀祀文張陸三公白沙陳
公甫曰大忠祠是祠舊因公諡今改題曰大義庶足以
表異公之心也嗚呼大義明則名教植而君臣定矣
唐陸宣公廟記(薛瑄)
有唐三百年逢時建策所以成翊戴弘濟之大功者累
有其人至於學術純正事君以格心為先論事以行義
為急隱然有王佐之才者余於中唐獨得一人焉陸宣
公敬輿是已當建中艱危之際公居近地竭忠藎以籌
畫機宜代王言以感召人心雖提兵討賊諸將是賴而
其運謀帷幄再造唐室之功居多是皆載之信史天下
後世所共知余置不論獨推公有王佐之才者蓋三代
之佐皆以正君行義為本自漢以來為輔相者鮮克知
此而其所論不過人才政事故無以清出治之源明義
利之分以致主於王道獨公之告德宗者有曰一不誠
則心莫之保一不信則言莫之行誠信之道不可以斯
須去身必慎守而力行之又曰民者邦之本財者民之
心心傷則本傷本傷則枝榦凋瘁而根柢蹷拔矣夫知
誠信不可不存則心必正知財利不可厚斂則義必行
人君正心行義使天下萬事粹然一出於天理之公此
王道也惜乎公言雖大所告不合入相未久即有忠州
之行而卒不得大行其志遂使後世論唐之賢相曰房
杜姚宋而公不與夫豈知公有王佐之才使時君能用
其言三代之治可待豈復貞觀開元之盛而已哉故善
論相業者當觀其學術規模之大小不當以事功成與
否而高下之也史載公蘇州嘉興人即今之嘉興府城
北有公遺廟世傳以為公之故宅前代碑誌備載其事
景泰二年知府事江西舒君敬上章以公乃唐之名臣
忠節著於當時奏議行於後世其遺廟雖存自昔以來
官無祭饗宜量給官錢修舉春秋祀事以褒表忠賢激
勵臣節詔從其請又二年為景泰四年舒君以書来求
記其事余惟世之為守者類以督辦為能而於世教風
化所關者未嘗留意獨舒君卓然以表忠勵俗為急乃
論奏公之事蹟於朝舉久闕之文以秩登祀典廟貌益
崇血食不泯其所以為天下後世人臣盡忠盡節之勸
而有補於世教風化甚大是不可不記也遂述其事俾
刻之石使千萬世知崇舉公祀以樹風教於無窮者自
我天朝始
大忠祠記(羅倫)
君臣父子之倫天之經地之義人之秉彛也不可解於
心孟子曰生我所欲所欲有甚於生者死我所惡所惡
有甚於死者不可解於心也若宋丞相文公天祥陸公
秀夫樞密使張公世傑殺身成仁舍生取義參天地而
獨立貫萬古而不往夫豈有為而然哉不可解於心也
北人禍宋盛矣遼横於初富寇諸公折之金侵於中張
鄭諸公死之韓岳諸公禦之元滅於終忠臣義士紛起
而以死禦之三公者其大也元帥渡江自鄂入衞上下
驚嘆卞彪說降斷舌磔之以死自誓繼立二王力竭勢
盡辦香祝天颶風覆舟者樞密使世傑也外籌軍旅内
調工役正色行朝勸講大學抱帝赴海從死十萬者丞
相秀夫也起義贑州烏合萬餘鼓行赴難出使臯亭奮
罵不屈被留北營鎮江亡歸開督南劍襲執五坡目擊
崖山悲歌慷慨正氣塞天就囚燕獄從容南向而後死
者丞相天祥也三公者其死不同其心一也一者何也
義之盡仁之至也於戲樂人之樂者憂人之憂食人之
食者死人之事此公之所以為心也自古寇敵之禍未
有盛於元矣宋亡則中國無主矣春秋之大義萬世之
大防在此也兩國興亡而已乎此公之所以為心也宋
以仁厚立國禮義養士卒食其報自時厥後合尊之子
卒嗣大統隂易元祚巳帝中華世主沙漠天之助宋踣
而復起仁義何負於國哉先是倫謂陳公甫曰表異先
賢教德勸忠公甫以告僉憲陶君魯君慨然曰吾事也
崖山宋亡歴二百餘年莽為丘墟表章之典有大此乎
乃相地建祠於行宫以祀三公公甫題其額曰大忠立
哀歌亭於西滸刻信國諸詩其下祠兩廡以勤王義士
伍隆起等附祀置田若干頃復伍氏之後一人主之君
敏於為政多邊功民賴之又出餘力修廢典是大有功
於名教也於乎此祠成而忠義勸人極立此道明而綱
常飭臣紀修矣
陶桓公祠記(羅倫)
太尉陶公諱侃字士行番陽人徙潯陽父丹吳揚武將
軍母新淦湛氏公少孤貧從察辟仕至太尉爵長沙郡
公卒年七十六葬國南二十里策諡曰桓公有大功於
晉謙勤忠恪雄毅明敏在軍四十一年戎政整肅招徠
以禮懷遠以德屢當大寇所向克捷羣醜破滅自南陵
至白帝數千里道不拾遺蘇峻之役温嶠推為盟主子
喪不臨竟趍石頭斬峻兄弟王室載寧峻將馮鐵殺公
子瞻奔於石勒以為武將公使告勒勒召而殺之勒高
自標致比肩二劉操懿輩不顧也乃畏公如此魏晉之
際浮虚成俗公深嫉之常語人曰大禹聖者乃惜寸隂
至於衆人當惜分隂豈可逸遊荒醉生無益於世死無
聞於後老莊浮華非先王之法言不可行也故其所立
耿耿一節始終不渝朝夕運甓竹頭木屑悉入掌舉束
穟莖柳不忘劬勞卓樹殊勲弘濟斯世功成身退屢欲
遜位卧疾登舟去方鎮若脱屣非明智卓行能與於斯
乎梅陶稱之曰機神明鑒似魏武忠順勤勞似孔明魏
武用智傾漢夫豈公之比哉公之忠誠凜秋霜而貫白
日然觀晉史庾亮之傳應詹之書則疑有跋扈之心温
嶠之舉毛寶之謀則見其有顧望之迹登天折翼彈血
成文動可疑怪此中知所不屑而謂公有是事乎蓋行
高致毁蘇峻之誅庾氏愧憾世執朝權秉史筆者從而
誣成之耳東坡蘇公布衣吳澥咸辨其非紫陽朱子表
而出之然後公之大節俟後而不惑也使公志行於永
嘉則二帝必不至於北狩中原必不至於板蕩行於咸
和則北可梟石勒西可平李雄不偏安於江表矣奈何
惠懷庸暗之主成帝削弱之資不足輔以有為也公曾
孫潜方劉氏簒勢已成自以晉世宰輔之後恥屈身異
代述酒荆軻等作殆欲為漢相孔明之事而無其資於
戲分莫大於君臣行莫大於忠孝公之祖孫無愧焉曾
謂魏晉已降有斯人哉塗邑東有公讀書臺或少依外
氏於此耳公母墓則好事者為之也公父母葬潯陽在
都昌者意為近之今憲使陳公文曜憲僉陳公粹之修
臺創屋提學憲副夏公正夫名曰惜隂書院憲副洪公
萬善設祠像公于中以公曾孫靖節先生配焉將使後
之人進而仕退而處景行先哲咸庶乎斯道也其禆世
教大矣令尹葛君先後承襄是亦非俗吏之所能予故
樂道之也
鐵漢樓記(彭韶)
賢人君子聳聲名於霄漢之上而能服乎當時信乎後
世豈聲音笑貌所能為哉誠而已誠積而久久則著而
明凡同是心者孰不信且服哉不然無是心者也非人
之所為者也宋至元祐號為多賢温公在政府東坡在
翰林元城諸人為從官可謂盛矣然當熙豐之後猶再
實之木於是紹聖繼之奸相嗣虐羣賢盡斥元城劉先
生始落寶文閣待制知南安軍道改提舉洪州玉隆觀
本軍居住先生遂奉母夫人來寓寶界院又改少府少
監未一年復徙嶺南瀕危數四初心不變東坡推服之
曰真鐵漢也後雖召還終不能安於朝屢斥以死死二
年宋有金難嗚呼此豈人之所能為哉想一時君相非
不知先生之為賢然畏忌之以其阻吾為妨吾樂耳其
心固計曰天下全盛委裘可治何藉彼迂儒輩於是君
自聖而臣自賢馴致遇變不可救藥所謂樂者竟亦何
有而先生之道則昭然於後世矣南安舊祀先生於寓
賢祠而寶界未有聞成化戊戌東海張汝弼來為守暇
考圖志得之嘆曰先賢故居其可廢邪適院之右廊樓
毁撤而新之於時聶都山民獻梓木一章長九丈徑三
尺數百年前物也冥符期會衆咸驚異既以成是樓題
曰鐵漢蓋先生至是始有專祠使來請記噫韶何足以
知先生然竊惟名世之賢其道有三曰合内外一患難
齊死生蓋常變終始之極也志在責難已有愧辭是之
謂欺先生忠孝正直言行一致未嘗有聲色貨利之好
是用獻忠效職吾無怍焉内外不合乎持論從容臨難
失措是之謂誕先生遇惇三貶官一再徙惡地遇京又
連遷謫曾無懼焉患難有二乎死生危迫狷者或懼先
生於豪判之來檻車之徵笑談處之生死不一視乎全
具斯道以立於世非至剛者不能東坡之言豈欺我哉
抑聞先生學於温公公教之以誠且令自不妄語始退
而櫽括七年而後可然則先生所立之卓其誠於中形
於外與後之欲學先生者有所依據矣
宋知潭州李忠烈公祠記(李東陽)
成化五年春正月長沙府知府臣錢㴻言臣所守宋潭
州地按宋知潭州李芾當元兵之熾始至潭將畫地而
守日以忠義厲將士人皆殊死戰有誘降者輒斬以徇
城且陷芾召帳下沈忠遺之金曰吾力竭當死吾家人
不可辱於俘汝盡殺之而後殺我忠辭不獲命乃醉其
家人徧刃之芾亦引頸受刃忠焚芾居還殺其妻子復
至火所自殺是時先芾死者知衡州尹糓寓居城中冠
其二子與其家人死於火參議楊震死於池後芾死者
幕僚陳億孫顔應焱潭民多舉家自盡城無虚井縊於
林者相望其事昭㫼在史傳布揚在天下浹洽在郡人
耳目而郡之祀事不立其為闕典甚不細臣巳立祀於
芾所居故地以尹糓等配請著祀典儀物使有司永有
所遵式事下禮部具春秋祭芾用豕一羊一粢盛備餘
各羊一制可越三年壬辰東陽展墓歸至長沙拜公於
其祠錢侯以為予潭人且簉屬太史氏謂宜為記予惟
自古有國家者莫不亡而萎弱困頓可悲痛者宜莫如
宋宋之亡也仗節死義者數十人或止一身或連一家
或暨其將佐而能使人感斆之深且速如李忠烈者亦
寡矣宋亡後數十年其遺民故老尚隱思之忠烈死潭
人至今道其事猶慷慨泣下嗚呼是孰強之然哉忠義
之在天下蓋有不待生而存不隨死而亡者苟順且誠
無弗從之矣論者固以為宋三百年養士之報然當時
棄城賣國背位而逃者亦豈少哉微忠烈潭之人未必
能死死未必能多忠烈守潭未半年而能感動人若是
及其死舉湖以南皆降天下之存亡所繫可知也荆楚
之間淫祀累千百而忠烈無血食地此豈可以示天下
後世也繼自今吾郡之人瞻望感厲為臣必忠為子必
孝嗚呼惟忠烈之風亦惟錢侯之功侯既祠公其歲祀
必親予為之作楚歌以祀公以紓潭人之思
歌曰荒江澹兮冥冥悲風起兮洞庭靈之來兮揚舲載
風旂兮駕雲旌紛䥫馬兮如雲奮前驅兮我軍寧為宋
鬼兮生不為俘彼雄而烈兮什伯其徒朝鶴唳兮水濱
暮猿啼兮木下莽空城兮落日痛三戶兮南楚楚之水
兮荆之山靈之去兮奄復還酹桂酒兮三酌汎余淚兮
潺湲余懷兮何極公之亡兮誓天與日芬菊蘭兮蕉荔
靈享祀兮終吉
四貞祠記(崔銑)
正德壬申賊劫東勝擄掠婦女不辱被害者四人焉曰
趙氏曰袁氏曰程氏曰平氏所司以聞詔給賻樹楔如
制越十有四年辛已潞守請於御史立祠小嶺祀之得
請乃命東火仇朴治工而朴以其貲助祠為堂者三楹
為夾室者三楹左右廊各三楹衛則有垣出入有門祀
用春秋卜日蠲羞有祝以帛嗟乎往之可言者四貞而
已乎余聞之政始於怠極於廢樂始於逸流於荒官始
於得人放於亂邦嗟乎不其痛哉自閹人谷大用八人
思蠱君以極其慾而燕遊啟八人又進劉瑾使懾廷論
而士禍慘自論者欲司馬劉公之為宰以攻馬公而黨
與分自瑾逐少師劉公而相權失自杖言官而言路塞
遷秩免患以賂而利門肆朱寧進而閹寵衰江彬入而
巡幸興官輕而頽民窮而盜桀夫思亂驕藩伺隙而生
心矣當瑾時禍烈如焚怨韓司徒李夢陽刺骨矣衆謂
其必死也而免羅僑之諫吳廷舉之論劾謂其必死也
而免何塘之長揖知縣王勲之不賂也而見重瑾敗而
永繼永敗而寧彬繼命亂至矣劉少傅之辟位傳尚書
之抗奏寧濠叛矣胡世寧曹琥之持法孫燧許逵之死
義嗟乎懿哉皆若如人政奚㡳於壊也是故扞辱之女可
以觀性秉節之臣可以觀學
重修文山祠記(王守仁)
宋丞相文山文公之祠舊在廬陵之富田今螺川之有
祠實肇於我孝皇之朝然亦因廢為新多缺陋而未稱
正德戊寅縣令卲德容始恢其議於郡守伍文定相與
白諸巡撫巡按守巡諸司皆以是為風化之所係也争措
財鳩工圖拓而新之恊守令之力不再踰月而工萃圯
者完隘者闢遺者舉巍然煥然不獨廟貌之改觀而吉
之人士奔走瞻嘆翕然益起其忠孝之心則是舉之有
益於名教也誠大矣使來請記嗚呼公之忠天下之達
忠也椎髻異類猶知敬慕而况其鄉之人乎逆旅經行
猶存尸祝而况其鄉之士乎凡有職守皆知尊尚而况
其土之官乎然而鄉人之慕之也三有司之崇尚之也
三公之沒今且三百年矣吉士之以氣節行義後先炳
耀謂非聞公之風而興不可也然忠義之降激而為氣
節氣節之弊流而為客氣其上焉者無所為而為固公
所謂成仁取義者矣其次有所為矣然猶其氣之近於
正者也迨其弊也遂有憑其憤戾粗鄙之氣以行其冒
嫉褊驁之私士流於矯拂民入於健訟人欲熾而天理
滅而猶自視以為氣節若是者容有之乎則於公之道
非真所謂操戈入室者與吾欲備而論之以勖夫兹鄉
之後進使之去其偏以歸於全克其私以反於正不媿
於公而已矣今巡撫暨諸有司之表勵崇飾固將以行
其好德之心振揚風教詩所謂民之秉彛好是懿德者
也人亦孰無是心苟能充之公之忠義在我矣而又何
羨乎然而時之表勵崇飾有好其實而崇之者有慕其
名而崇之者有假其迹而崇之者忠義有諸巳思以喻
諸人因而表其祠宇樹之風聲是好其實者也知其美
而未能誠諸身姑以修其祠宇彰其事迹是慕其名者
也飾之祠宇而壊之於其身矯之文具而敗之於其行
奸以掩其外而襲以阱其中是假其迹者也若是者容
有之乎則於公之道非所謂毁瓦畫墁者歟吾固備而
論之以勖夫後之官兹土者使毋徒慕其名而務求其
實毋徒修公之祠而務修公之行不媿於公而已矣因
推其愧心之言而為之記
象祠記(王守仁)
靈博之山有象祠焉其下諸苗裔之居者咸神而事之
宣慰安君因諸苗夷之請新其祠屋而請記於予予曰
毁之乎其新之也曰新之新之也何居乎曰斯祠之肇
也蓋莫知其原然吾諸蠻夷之居是者自吾父吾祖遡
曾高而上皆尊奉而禋祀焉舉之而不敢廢也子曰胡
然乎有庳之祠唐之人蓋嘗毁之象之道以為子則不
孝以為弟則傲斥於唐而猶存於今毁於有痺而猶盛
於兹土也胡然乎我知之矣君子之愛若人也推及於
其屋之烏而况於聖人之弟乎哉然則祠者為舜非為
象也意象之死其在干羽既格之後乎不然古之驁桀
者豈少哉而象之祠獨延於世吾於是益有以見舜德
之至入人之深而流澤之遠且久也象之不仁蓋其始
焉爾又烏知其終之不見化於舜也書不云乎克諧以
孝烝烝又不格姦瞽瞍亦允若則已化而為慈父象猶
不弟不可以為諧進治於善則不至於惡不抵於姦則
必入於善信乎象蓋已化於舜矣孟子曰天子使吏治
其國象不得以有為也斯蓋舜愛象之深而慮之詳所
以扶持輔導之者之周也不然周公之聖而管蔡不免
焉斯可以見象之既化於舜故能任賢使能而安於其
位澤加於其民既死而人懷之也諸侯之卿命於天子
蓋周官之制其殆倣於舜之封象歟吾於是蓋有以信
人性之善天下無不可化之人也然則唐人之毁之也
據象之始也今之諸夷之奉之也承象之終也斯義也
吾將以表於世使知人之不善雖若象焉猶可以改而
君子之修德及其至也雖若象之不仁而猶可以化之
也
文章辨體彙選卷五百九十四
