文章辨體彙選卷二百九十八
明賀復徵編
序十八
韋侍講盛山十二詩序(唐韓愈)
韋侯昔以考功副郎守盛山人謂韋侯美士考功顯曹
盛山僻郡奪所宜處納之惡地以枉其材韋侯將怨且
不釋矣或曰不然夫得利則躍躍以喜不利則戚戚以
泣若不可生者豈韋侯之謂哉韋侯讀六藝之文以探
周公孔子之意又妙能為辭章可謂儒者夫儒者之於
患難苟非其自取之其拒而不受於懷也若築河堤以
障屋霤其容而消之也若水之於海冰之於夏日其翫
而忘之以文辭也若奏金石以破蟋蟀之鳴蟲飛之聲
況一不快於考功盛山一出入息之間哉未幾果有以
韋侯所為十二詩遺余者其意方且以入谿谷上巖石
追逐雲月不足日為事讀而歌詠之令人欲棄百事往
而與之游不知其出于巴東以属胊䏰也于時應而和
者凡十人及此年韋侯為中書舍人侍講六經禁中和
者通州元司馬為宰相洋州許使君為京兆忠州白使
君為中書舍人李使君為諫議大夫黔府嚴中丞為秘
書監温司馬為起居舍人皆集閣下於是盛山十二詩
與其和者大行於時聯為大卷家有之焉慕而為者將
日益多則分為别卷韋侯俾余題其首
荆潭唱和詩序(韓愈)
從事有示愈以荆潭酬和詩者愈既受以卒業因仰而
言曰夫和平之音淡泊而愁思之聲要妙讙愉之辭難
工而窮苦之言易好也是故文章之作恒發於羇旅草
野至若王公貴人氣滿志得非性能而好之則不暇以
為今僕射裴公開鎮蠻荆統郡惟九常侍楊公領湖之
南壤地二千里德刑之政并勤爵禄之報兩崇乃能存
志乎詩書寓辭乎詠歌往復循環有唱斯和搜竒抉怪
雕鏤文字與韋布里閭憔悴專一之士較其毫釐分寸
鏗鏘發金石幽眇感鬼神信所謂材全而能鉅者也兩
府之從事與部属之吏属而和之苟在編者咸可觀也
宜乎施諸樂章記諸冊書從事曰子之言是也告於公
書以為荆潭唱和詩序
石鼎聯句詩序(韓愈)
元和七年十二月四日衡山道士軒轅彌明自衡下来
舊與劉師服進士衡湘中相識將過太白知師服在京
夜抵其居宿有校書郎侯喜新有能詩聲夜與劉說詩
彌明在其側貌極醜白鬚黑面長頸而高結喉中又作
楚語喜視之若無人彌明忽軒衣張眉指爐中石鼎謂
喜曰子云能詩能與我共賦此乎劉往見衡湘間人說
云年九十餘矣解捕逐鬼物拘囚蛟螭虎豹不知其實
能否也見其老頗貌敬之不知其有文也聞此說大喜
即援筆題其首兩句次傳於喜喜踴躍即綴其下云云
道士啞然笑曰子詩如是而已乎即袖手竦肩倚北牆
坐謂劉曰吾不解世俗書子為我書因高吟曰龍頭縮
菌蠢豕腹漲彭亨初不似經意詩旨有似譏喜二子相
顧慙駭欲以多窮之即又為而傳之喜喜思益苦務欲
壓道士每營度欲出口吻聲鳴益悲操筆欲書將下復
止竟亦不能竒也畢即傳道士道士高踞大唱曰劉把
筆吾詩云云其不用意而功益竒不可附說語皆侵劉
侯喜益忌之劉與侯皆已賦十餘韻彌明應之如響皆
穎脱含譏諷夜盡三更二子思竭不能續因起謝曰尊
師非世人也某伏矣願為弟子不敢更論詩道士奮曰
不然章不可以不成也又謂劉曰把筆来吾與汝就之
即又唱出四十字為八句書訖使讀畢謂二子曰章不
巳就乎二子齊應曰就矣道士曰此皆不足與語此寧
為文邪吾就子所能而作耳非吾之所學於師而能者
也吾所能者子皆不足以聞也獨文乎哉吾語亦不當
聞也吾閉口矣二子大懼皆起立牀下拜曰不敢他有
問也願聞一言而已先生稱吾不解人間書敢問解何
書請聞此而已道士寂然若無聞也累問不應二子不
自得即退就座道士倚牆睡鼻息如雷鳴二子怛然失
色不敢喘斯須曙鼓鼕鼕二子亦困遂坐睡及覺日已
上驚顧覓道士不見即問童奴奴曰天且明道士起出
門若將便旋然奴怪久不返即出到門覓無有也二子
驚惋自責若有失者間遂詣余言余不能識其何道士
也嘗聞有隠君子彌明豈其人耶韓愈序
董氏武陵集序劉(禹錫)
片言可以明百意坐馳可以役萬景工於詩者能之風
雅體變而興同古今調殊而理冥達於詩者能之工生
於才達生於明二者還相為用而後詩道備矣予嘗執
斯評為公是且衡而度之誠懸乎心默揣羣才鈞銖尋
尺隨限而盡如是所閱者百態一旦得董生之詞杳如
摶翠屏浮層瀾視聽所遇非風塵間物亦猶明金粹羽
得于遐裔雖欲勿寶可乎生名挺字庶中幼嗜属詩晩
而不衰心源為爐筆端為炭鍛鍊元本雕礱羣形糺紛
舛錯逐意奔走因故沿濁協為新聲嘗所與游皆青雲
之士聞名如盧杜高韻如包李迭以章句揚于當時末
路寡徒值余歡甚因相謂曰閒身以廷尉属為荆州從
事移病罷去幽卧于武陵迨今四年言未信于世道不
施于人寓其性懷播為吟咏時復發笥紛然盈前凡五
十篇因地為目吾子常號知我曷表而志之為生羽翼
予不得讓而著于篇因系之曰詩者其文章之藴邪義
得而言喪故微而難能境生于象外故精而寡和千里
之繆不容秋毫非有的然之姿可使戶曉必俟知者然
後鼓行於時自建安距永明已還詞人比肩唱和相發
有以朔風零雨高視天下蟬噪鳥鳴蔚在史策國朝因
之粲然復興由篇章以躋貴仕者相踵而起兵興已還
右武尚功公卿大夫以憂濟為任不暇器人於文什之
間故其風寢息樂府協律不能足新詞以度曲規諷之
職寥寂無紀則董生之貧卧于裔土也其不得于時者
歟其不試故藝者歟
有所恨詩序(歐陽詹)
有所恨由故人馬紳死而興也予待試京師六年與馬
生相知者四秋性與情相合也衣與食相同也予及第
歸覲故園自别来無憶不至於襟懷無想不至於姿容
願一促膝惄如也昨既至止馬生且疾巫者忌以見人
曰不見即愈見即害遂忍即見庶以求見忍者五日馬
生云亡噫故人也昔越萬里猶求見焉惑于一言蔽乎
一垣而死生以之死生之道千秋之離也五日之面半
句之歡也奈何半旬之歡不就而卒甘千秋之離一恨
也又與生别操執都門生脱紫羅半臂曰即日相去秦
吳聊以為憶予貧也素乏衣服不暇藏箧笥聯緜在身
二年間同敝帛以棄所以新而輕著故而不留者予實
未衰馬其方少爾斯日日相與也所留何止在兹乎今
人既往所贈又造次而亡之二恨也申二恨為有所恨
二章云
李賀集序(杜牧)
大和五年十月中半夜時舍外有疾呼傳緘書者某曰
必有異亟取火来及發之果集賢學士沈公子明書一
通曰吾亡友李賀元和中義愛甚厚日夕相與起居飲
食賀且死嘗授我平生所著詩歌雜為四編凡千首數
年来東西南北良為已失去今夕醉解不復得寐即閱
理箧帙忽得賀詩前所授我者思理往事凡與賀話言
嬉遊一處所一物候一日夕一觴一飯顯顯焉無有忘
棄者不覺出涕賀復無家産子弟得以給養卹問常恨
想其人詠其言止矣子厚於我與我為賀集序盡道其
所来由亦少解我意某其夕不果以書道不可明日就
公謝且曰世為賀才絶出前讓居數日某深惟公曰公
於詩為深妙竒博且復盡知賀之得失短長今實敘賀
不讓必不能當君意如何復就謝極道所不敢敘賀公
曰子固若是是當慢我某因不敢辭勉為賀敘然某甚
慙皇諸孫賀字長吉元和中韓吏部亦頗道其歌詩雲
烟綿聯不足為其態也水之迢迢不足為其情也春之
盎盎不足為其和也秋之明潔不足為其格也風檣陣
馬不足為其勇也瓦官篆鼎不足為其古也時花美女
不足為其色也荒國陊殿梗莽丘壠不足為其恨怨悲
愁也鯨呿鼇擲牛鬼蛇神不足為其虚荒誕幻也蓋騷
之苗裔理雖不及辭或過之騷有感怨刺懟言及君臣
理亂時有以激發人意乃賀所為無得有是賀能探尋
前事所以深嘆恨古今未嘗經道者如金銅仙人辭漢
歌補梁庾肩吾宫體謠求取情狀離絶遠去筆墨畦徑
間亦殊不能知之賀生二十七年死矣世皆曰使賀且
未死少加以理奴僕命騷可也賀死後凡十某年京兆
杜牧為其序
七愛詩序(皮日休)
皮子之志常以真純自許每謂立大化者必有真相以
房杜為真相焉定大亂者必有真將以李太尉為真將
焉傲大君者必有真隠以盧徵君為真隠焉鎮澆俗者
必有真吏以元魯山為真吏焉負逸氣者必有真放以
李翰林為真放焉為名臣者必有真才以白太傅為真
才焉嗚呼吾之道時耶行其事也在乎愛忠矣不時耶
行其事也亦在乎愛忠矣苟有心歌詠者豈徒然哉
文章辨體彙選卷二百九十八
