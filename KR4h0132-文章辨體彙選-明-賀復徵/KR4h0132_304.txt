文章辨體彙選卷三百四
明賀復徵編
序二十四
白氏長慶集序(唐元稹)
白氏長慶集者太原人白居易之所作居易字樂天樂
天始言試指之無二字能不誤迨既言讀書勤敏與他
兒異五六歲識聲韻十五志詩賦二十七舉進士貞元
末進士尚馳競不尚文就中六籍尤擯落禮部侍郎高
郢始用經藝為進退樂天一舉擢上第明年拔萃甲科
由是性習相近遠求玄珠斬白蛇等賦及百道判新進
士競相傳於京師矣會憲宗皇帝册詔天下士樂天對
詔稱旨又登甲科未幾入翰林掌制誥比比上書言得
失因為賀雨秦中吟等數十篇指言天下事時人比之
風騷焉予始與樂天同校秘書之召多以詩章相贈答
會子譴掾江陵樂天猶在翰林寄予百韻律詩及襍體
前後數十章是後各佐江通復相詶寄巴蜀江楚間洎
長安中少年逓相倣傚競作新詞自謂為元和詩而樂
天秦中吟賀雨諷諭等篇時人罕能知者然而二十年
間禁省觀寺郵候牆壁之上無不書王公妾婦牛童馬
走之口無不道至於繕寫模勒衒賣於市井或持之以
交酒茗者處處皆是其甚者有至於盗竊名姓苟求自
售襍亂間厠無可奈何予於平水市中見村校諸童競
習詩召而問之皆對曰先生教我樂天微之詩固亦不
知予之為微之也又云鷄林賈人求市頗切自云本國
宰相每以百金換一篇其甚偽者宰相輒能辨别之自
篇章已來未有如是流傳之廣者長慶四年樂天自杭
州刺史以右庶子召還子時刺會稽因得盡徵其文手
自排纘成五十卷凡二千一百九十一首前輩多以前
集中集為名予以為陛下明年秋當改元長慶訖於是
因號曰白氏長慶集大凡人之文各有所長樂天之長
可以為多矣夫以諷諭之詩長於激閒適之詩長於遣
感傷之詩長於切五字律詩百言而上長於贍五字七
字百言而下長於情賦贊箴戒之類長於當碑記叙事
制誥長於實啓表奏狀長於直書檄詞策剖判長於盡
總而言之不亦多乎哉至於樂天之官族景行與予之
交分淺深非叙文之要也故不書長慶四年冬十二月
十日微之序
故京兆元少尹文集序(白居易)
天地間有粹靈氣焉萬類皆得之而人居多就人中文
人得之又居多蓋是氣凝為性發為志散為文粹勝靈
者其文沖以恬靈勝粹者其文宣以秀粹靈均者其文
蔚温雅淵疏朗麗利檢不扼達不放古淡而不鄙新竒
而不怪吾友居敬之文其殆庶幾乎居敬姓元名宗簡
河南人自舉進士歴御史府尚書郎訖京亞尹二十年
著格詩一百八十五律詩五百九賦述銘記書碣贊序
七十五總七百六十九章合三十卷長慶三年冬疾彌
篤將啓手無他語語其子途云吾平生酷嗜詩白樂天
知我者我殁其遺文得樂天為之序無恨矣既而途奉
理命號而告予無幾何會予自中書舍人出牧杭州歲
除改右庶子移疾東洛明年復刺蘇州四年間三換官
奔走朝命不啻萬里席不遑煖矧筆硯乎故所托文久
而未就邇新任蘇州又劇郡治數月政方暇因發閱篋
袠睹居敬所著文其間與予唱和者數十首燭下諷讀
憯惻久之怳然疑居敬在傍不知其一生一死也遂援
筆草序序成復視涕與翰俱悲且吟曰黃壤詎知我白
頭徒念君唯將老年淚一灑故人文重曰遺文三十軸
軸軸金玉聲龍門原上土埋骨不埋名嗚呼居敬若職
業之恭慎居處之莊潔操行之貞端襟靈之曠淡骨肉
之敦愛丘園之安樂山水風月之趣琴酒嘯咏之態與
人久要遇物多情皆布在章句中開卷而盡可知也故
不序時寶歴二年冬十二月乙酉夕在吳郡西園北齋
東牖下作序
唐太子校書李觀文集序(陸希聲)
貞元中天子以文化天下天下翕然興於文文之尤高
者李元賓觀韓退之愈始元賓舉進士其文稱居退之
之右及元賓死退之之文日益高今之言文章元賓反
出退之之下論者以元賓早世其文未極退之窮老不
休故能卒擅其名予以為不然要之所得不同不可以
相上下者文以理為本而辭質在所尚元賓尚於辭故
辭勝其理退之尚於質故理勝其詞退之雖窮老不休
終不能為元賓之辭假使元賓後退之之死亦不能及
退之之質此所以不相見也夫文興於唐虞而隆於周
漢自明帝後文體寖弱以至於魏晉宋齊梁隋嫣然華
媚無復筋骨唐興猶襲隋故態至天后朝陳伯玉始復
古制當世高之雖博雅典實猶未能全去諧靡至退之
乃大革流弊落落有老成之風而元賓則不古不今卓
然自作一體激揚發越若絲竹中有金石聲每篇得意
處如健馬在御蹀蹀不能止其所長如此得不謂之雄
文哉自廣明喪亂天下文集略盡予得元賓文於漢上
惜其恐復磨滅因條次為三編論其意以冠於首大順
元年十月日給事中陸希聲序
集昌黎文集序(李漢)
文者貫道之器也不深於斯道有至焉者不也易繇爻
象春秋書事詩詠歌書禮剔其偽皆深矣乎秦漢已前
其氣渾然迨乎司馬遷相如董生揚雄劉向之徒尤所
謂傑然者也至後漢曹魏氣象萎薾司馬氏以來規模
蕩盡悉謂易已下為古文剽掠潛竊為工耳文與道蓁
塞固然莫知也先生生大歴戊申幼孤隨兄播遷韶嶺
兄卒鞠於嫂氏辛勤來歸自知讀書為文日記數千百
言比壯經書通念曉析酷排釋氏諸史百子搜抉無隱
汗瀾卓踔奫泫澄深詭然而蛟龍翔蔚然而虎鳳躍鏘
然而韶鈞鳴日光玉潔周情孔思千態萬貎卒澤於道
德仁義炳如也洞視萬古愍惻當世遂大拯頽風教人
自為時人始而驚中而笑且排先生益堅終而翕然隨
以定嗚呼先生於文摧陷廓清之功比於武事可謂雄
偉不常者矣
容州經略使元結文集後序(李商隱)
次山有文編有後集有元子三書皆自為之序次山見
譽於公弱夫蘇氏始有名見取於公浚楊公始得進士
第見憎於第五琦元載故其將兵不得授作官不至達
母老不得盡其養母喪不得終其哀二十年間其文危
苦激切悲憂酸傷於性命之際自占心經已下若干篇
是(句)外曾孫遼東李惲辭收得之聚為元文後編次山
之作其綿遠長大以自然為祖元氣為根變化移易之
太虚無狀大賁無色寒暑攸出鬼神有職南斗北斗東
龍西虎方嚮物色欻何從生啞鐘復鳴黃雉變雄山相
朝捧水信潮汐若大壓然不覺其興若大醉然不覺其
醒其疾怒急擊快利勁果出行萬里不見其敵高歌酣
顔入飲於朝斷章摘句如娠始生狼子豹孫競於跳走
剪餘斬殘䄇露血脈其詳緩柔潤壓抑趨儒如以一國
買人一笑如以萬世換人一朝重屋深宫但見其脊牽
繂長河不知其載死而更生夜而更明衣裳鍾石雅在
宫藏其正聽嚴毅不滓不濁如坐正人照彼佞者子從
其翁婦從其姑䜿麾為門懸木為牙張蓋乘車屹不敢
入將刑斷死帝不得赦其碎細分擘切截纖顆如墜地
碎若大咽餘鋸取朽蠧櫟蟒出毒刺眼楚齒不見可視
顧顛踣錯襍汙瀦傷損如在危處如出夢中其總旨會
源條綱正目若國大治若年大熟君君堯舜人人羲皇
上之視下不知有尊下之望上不知有簒辮頭鑿齒扶
服臣僕融風彩露飄零委落耋老者在童齓者蕃邪人
佞夫指之觸之薰薰熙熙不識其故吁不得盡其極也
而論者徒曰次山不師孔氏為非嗚呼孔氏於道德仁
義外有何物百千萬年聖賢相隨於塗中耳次山之書
曰三皇用眞而恥聖五帝用聖而恥明三王用明而恥
察嗟嗟此書可以無乎孔氏固聖矣次山安在其必師
之邪
樊南甲集序(李商隱)
樊南生十六能著才論聖論以古文出諸公間後聯為
鄆相國華太守所憐居門下時勅定奏記始通今體後
又為兩秘省房中官恣展古集往往咽噱於任范徐庾
之間有請作文或時得好對切事聲勢物景衷上浮壯
能感動人十年京師寒且餓人或目曰韓文杜詩彭陽
章檄樊南窮凍人或知之仲弟聖僕羲叟特善古文居
會昌中進士為第一二嘗表以今體規我而未為能休
大中元年被奏入嶺表嘗記所為亦多冬如南郡舟中
忽復括其所藏火燹墨汚半有墜落因削筆衡山洗硯
湘江以類相等色得四百三十三件作二十卷喚曰樊
南四六四六之名六博格五四數六甲之取也未足矜
十月十二日夜月明序
樊南乙集序(李商隱)
余為桂林從事日嘗使南郡舟中序所為四六作二十
編明年正月自南郡歸二月府貶選為盩厔尉與班縣
令武公劉官人同見尹尹即畱假參軍事專章奏屬天
子事邊康季榮首得七關數月李玭得秦州月餘朱叔
明又得長樂州而益丞相亦尋取維州聯為章賀時同
僚有京兆韋觀文河南房魯樂安孫朴京兆韋嶠天水
趙璜長樂馮顓彭城劉允章是數輩者皆能文字每著
一篇則取本去是歲葬牛太尉天下設祭者百數他日
尹言吾太尉之薨有杜司勲之誌與子之奠文二事為
不朽十月尚書范陽公以徐戎凶悍節度闕判官奏入
幕故事軍中移檄牒刺皆不關決記室判官專掌之其
關記室者記室假故余亦參雜應用明年府薨選為博
士在國子監太學始主事講經申誦古道教太學生為
文章七月尚書河東公守蜀東川奏為記室十月得見
吳郡張黯見代改判上軍時公始陳兵新教作場閱數
軍實判官務檢舉條理不暇筆硯明年記室請如京師
復攝其事自桂林至是所為已五六百篇其間可取者
四百而已三年以來喪失家道平居忽忽不樂始克意
事佛方願打鐘掃地為清涼山行者於文墨意緒闊略
為置大牛篋塗逭破裂不復條貫十月弘農楊本勝始
來軍中本勝賢而文尤樂收聚牋刺因懇索其素所有
會前四六置京師不可取者乃強聯桂林至是所可取
者以時以類亦為二十編名之曰四六乙此事非平生
所專尚應求備卒不足以為名直欲以塞本勝多愛我
之意遂書其首是夕是大中七年十一月十日夜火盡
燈暗前無鬼鳥一如大中元年十月十二日夜時書罷
永明不成寐
文泉子集序(劉蛻)
於西華主之降也其三月辛夘夜未半埜水入廬漬壊
簡筴既明日燎其書有不可玩其辭者噫當初不敢自
明其書十五年矣今水之來寇余命也已矣故自褐衣
以來辛夘以前收其微辭屬意古今上下之間者為外
内篇焉復收其怨抑頌記嬰於仁義者雜為諸篇焉物
不可以終雜故離為十卷離則名之不絶故授之以為
文泉泉之時義大矣哉蓋覃以九流之文旨配以不竭
之義曰泉崖谷結珠璣昧則將救之雲雷亢粢盛乾則
將救之予豈垂之空文哉自辛夘迄甲午覆研於襄陽
之埜
叢書自序(陸龜蒙)
叢書者叢脞之書也叢脞猶細碎也細而不遺大可知
其所容矣自乾符六年春卧病於笠澤之濱敗屋數間
蓋蠧書十餘篋伯男兒纔三尺許長䃣齒猶未徧教以
藥劑象梧子大小外研墨泚筆供紙札而已體中不堪
羸耗時亦隱几強坐内壹鬱則外揚為聲音歌詩頌賦
銘記傳序往往雜發不類不次混而載之得稱為叢書
自當緩憂之一物非敢露世家耳目故凡所諱中略無
避焉笠澤松江之名
陳先生集後序(羅隱)
潁川陳先生諱黯字希孺曩者與余聲跡相接於京師
各獲譽於進取咸通庚寅歲膠其道於蒲津秋試之場
自後俱為小宗伯所困不一某甲申春告余以婚嫁之
牽制東歸青門操執之後余亦東遊逮大梁時故杭州
盧員外潯在幕賫其文軸謂余曰陳君罷而歸豈期斯
文之終窒乎子東及之為我歸其文而激其來余至維
揚及歸其文遵其言相歡月餘而後别我謝范陽公龍
門之役不復顧矣由是音塵杜絶天復元年四門博士
江夏君通家相好於吳越面余論及場中曩之名士及
希孺之表也予不覺愴然懷舊明年黃君以其文章德
業為之序以寓俾余繫述遂得申斯言嗚呼大唐設進
士科三百年矣得之者或非常之人失之者或非常之
人若陳希孺之才美則非常之人失者矣夫德行莫若
敦於親戚文章莫若大於流傳今已備於江夏之筆矣
予不克再敬止書交道於是噫
湘南應用集序(羅隠)
隱大中末即在貢籍中命薄地卑自已夘至於庚寅一
十二年看人變化去年冬河南公按察長沙郡隱因請
事筆硯以資甘旨明年夏隱得衡陽縣主簿時硤州盧
侍御自龍城至右司張員外遊曲江逥皆謂隱不宜佐
屬邑於乎隱自卜也審江表一白丁耳安有空將卷軸
與公相子弟爭名幸而知非得以減過冬十月乞假歸
覲阻風於洞庭青草間因思湘南文書十不一二蓋以
失落於馬上軍前故也今分為三卷而舉牒祠祭者亦
與焉
文章辨體彙選卷三百四
