文章辨體彙選卷七百五十九
明賀復徵編
祭文十一(以下散體)
魏武帝祭橋公文
故太尉橋公誕敷明德汎愛博容國念明訓士思令模
靈幽體翳邈哉晞矣吾以幼年逮升堂室特以頑鄙之
姿為大君子所納增榮益觀皆由奬助猶仲尼稱不如
顔淵李生之厚嘆賈復士死知巳懷此無忘又承從容
約誓之言殂逝之後路有經由不以斗酒隻鷄過相沃
酹車過三步腹痛勿怪雖臨時戲笑之言非至親之篤
好胡肯為此辭乎匪謂靈忿能貽已疾懷舊惟歡念之
悽愴奉命東征屯次鄊里北望歸土乃心陵墓裁致薄
奠公其尚饗
祭十二郎文(唐韓愈)
年月日季父愈聞汝喪之七日乃能銜哀致誠使建中
遠具時羞之奠告汝十二郎之靈嗚呼吾少孤及長不
省所怙惟兄嫂是依中年兄殁南方吾與汝俱幼從嫂
歸葬河陽既又與汝就食江南零丁孤苦未嘗一日相
離也吾上有三兄皆不幸早世承先人後者在孫帷汝
在子惟吾兩世一身形單影隻嫂常撫汝指吾而言曰
韓氏兩世惟此而已汝時尤小當不復記憶吾時雖能
記憶亦未知其言之悲也吾年十九始来京城其後四
年而歸視汝又四年吾往河陽省墳墓遇汝從嫂喪来
葬又二年吾佐董丞相于汴州汝来省吾止一歲請歸
取其孥明年丞相薨吾去汴州汝不果来是年吾佐戎
徐州使取汝者始行吾又罷去汝又不果来吾念汝從
于東東亦客也不可以久圖久遠者莫如西歸將成家
而致汝嗚呼孰謂汝遽去吾而殁乎吾與汝俱年少以
為雖暫相别終當久與相處故捨汝而旅食京師以求
斗斛之禄誠知其如此雖萬乘之公相吾不以一日輟
汝而就也去年孟東野往吾書與汝曰吾年未四十而
視茫茫而髮蒼蒼而齒牙動搖念諸父與諸兄皆康強
而早世如吾之衰者其能久存乎吾不可去汝不肯来
恐旦暮死而汝抱無涯之戚也孰謂少者没而長者存
強者夭而病者全乎嗚呼其信然邪其夢邪其傳之非
其真邪信也吾兄之盛德而夭其嗣乎汝之純明而不
克蒙其澤乎少者強者而夭殁長者衰者而存全乎未
可以為信也夢也傳之非其真也東野之書耿蘭之報
何為而在吾側也嗚呼其信然矣吾兄之盛德而夭其
嗣矣汝之純明宜業其家者不克蒙其澤矣所謂天者
誠難測而神者誠難明矣所謂理者不可推而夀者不
可知矣雖然吾自今年来蒼蒼者或化而為白矣動搖
者或脫而落矣毛血日益衰志氣日益微幾何不從汝
而死也死而有知其幾何離其無知悲不幾時而不悲
者無窮期矣汝之子始十歲吾之子始五歲少而強者
不可保如此孩提者又可冀其成立耶嗚呼哀哉嗚呼
哀哉汝去年書云比得軟脚疾往往而劇吾曰是疾也
江南之人常常有之未始以為憂也嗚呼其竟以此而
殞其生乎抑别有疾而至斯乎汝之書六月十七日也
東野云汝殁以六月二日耿蘭之報無月日盖東野之
使者不知問家人以月日如耿蘭之報不知當言月日
東野與吾書乃問使者使者妄稱以應之耳其然乎其
不然乎今吾使建中祭汝弔汝之孤與汝之乳母彼有
食可守以待終喪則待終喪而取以来如不能守以終
喪則遂取以来其餘奴婢並令守汝喪吾力能改葬終
葬汝于先人之兆然後惟其所願嗚呼汝病吾不知時
汝歿吾不知日生不能相養以共居殁不得撫汝以盡
哀歛不憑其棺窆不臨其穴吾行負神明而使汝夭不
孝不慈而不得與汝相養以生相守以死一在天之涯
一在地之角生而影不與吾形相依死而魂不與吾夢
相接吾實為之其又何尤彼蒼者天曷其有極自今已
往吾其無意于人世矣當求數頃之田于伊潁之上以
待餘年教吾子與汝子幸其成長吾女與汝女待其嫁
如此而已嗚呼言有窮而情不可終汝其知也邪其不
知也邪嗚呼哀哉尚饗
祭亡友故楊州功曹蕭公文(李華)
乾元三年二月十日孤子李華云云茂挺平生相知情
體如一歲月之别俄成古今天乎喪予此痛何極華釁
罰深重艱棘所鍾殊方永慕觸目號裂孤窮易感况哭
故人以足下才惟挺生名盖天下道孤命屈淪阨終身
避亂全潔忠也冒危遷祔孝也有王佐之才先師之訓
而殁於道路何負於天天乎痛哉華疇昔之歲幸忝周
旋足下不棄愚劣一言契合古稱管鮑今則蕭李有過
必規無文不講知名當世實賴吾人循環往復何日忘
此而况泣血千里羇旅相依聞此一哀心骨皆斷痛之
至者言不能宣是欲寄辭秪益填塞茂挺茂挺君其降
靈尚饗
祭微之文(白居易)
維太和五年歲次巳亥十月乙丑朔十日辛巳中大夫
守河南尹上柱國晉臨縣開國男食邑三百戶賜紫金
魚袋白居易以清酌庶羞之奠敬祭于故相國鄂岳節
度使贈尚書右僕射元相微之惟公家積善慶天鍾粹
和生為國禎出為人瑞行業志略政術文華四科全才
一時獨步雖歴將相未盡謨猷故風聲但樹於藩方功
利不周於夷夏噫此蒼生之不遇也在公豈有所不足
邪詩云淑人君子胡不萬年又云如可贖兮人百其身
此古人哀惜賢良之懇辭也若情理憤痛過於斯者則
號呼抑鬱之不暇又安可勝言哉嗚呼微之貞元季年
始定交分行止通塞靡所不同金石膠漆未足為喻死
生契闊者三十載歌詩唱和者九百章播於人間今不
復叙至於爵禄患難之際寤寐憂思之間誓心同歸交
感非一布在文翰今不重云唯近者公拜左丞自越過
洛醉别愁淚投我二詩云今應怪我畱連久我欲與君
辭别難白頭徒侣漸稀少明日恐君無此歡又曰自識
君来三度别這逥白盡老髭鬚戀君不去君須會知得
後逥相見無吟罷涕零執手而去私揣其故中心惕然
及公捐館於鄂悲訃忽至一慟之後萬感交懷覆視前
篇詞意若此得非魄兆先知之乎無以繼寄悲情作哀
詞二首今載於是以附奠文其一云八月凉風吹白幕
寢門廊下哭微之妻孥親友来相弔唯道皇天無所知
其二云文章卓犖生無敵風骨精靈没有神哭送咸陽
北原上可能随例作埃塵嗚呼微之始以詩交終以詩
訣絃筆兩絶其今日乎嗚呼微之三界之間誰不生死
四海之内誰無交朋然以我爾之身為終天之别既往
者巳矣未死者如何嗚呼微之六十衰翁灰心血淚引
酒再奠撫棺一呼佛經云凡有業結無非因集與公緣
會豈是偶然多生以来幾離幾合既有今别寧無後期
公雖不歸我應繼往安有形去而影在皮亡而毛存者
乎嗚呼微之言盡於此尚饗
祭弟文(白居易)
維太和二年歲次戊申十二月壬子朔三十日辛已二
十二哥居易以清酌庶羞之奠致祭于郎中二十三郎
知退之靈日月不居新婦龜兒等釁酷如昨俯及歲暮
奄過大祥禮制云終追號永遠哀纏手足悲裂肝心痛
深痛深孤苦孤苦嗚呼自爾去来再周星歲前事後事
兩不相知今因奠設之時粗表一二吾去年春授秘書
監賜紫今年春除刑部侍郎孤苦零丁又加衰疾殆無
生意豈有宦情所以僶俛至今待終龜兒服制今已請
長告或求分司即擬移家盡居洛下亦是夙意今方決
行養病撫孤聊以終老合家除蘇蘇外普疋通健龜兒
頗有文性吾每自教詩書二三年間必堪應舉阿羅日
漸成長亦勝小時吾竟無兒窮獨而巳茶郎叔母以下
並在鄭滑職事依前蘄蘄卿娘盧八等同寄蘇州免至
饑凍遥憐在符離床上亦未取歸宅相得彭澤長官各
知平善骨兜竹石香鈿等三人久經驅使昨大祥齋日
各放從良尋收膳娘新婦看養下邽楊琳庄今年買了
并造院堂已成往日亦曾商量他時身後甚要新昌西
宅今亦買訖爾前後所著文章吾自檢尋編次勒成二
十卷題為白郎中集嗚呼詞意書迹無不宛然唯是䰟
神不知去處每開一卷刀攪肺腸每讀一篇血滴文字
擬憑崔二十四舍人譔序他日及吾文集同付龜羅收
傳前年以来合家所造齋供功德皆領得否朔望晨夕
饗奠復嘗来無不諭音容潛殁已久乃至夢寐相見全
稀豈幽冥道殊莫有拘礙將精爽遷散杳無覺知耶不
然何一去三年而茫昧若此吾今頭白眼闇筋力日衰
黃壤之期亦應不遠但恐前後乖隔不知得見爾不下
邽北村爾塋之東是吾他日歸全之位神縦不合骨且
相依豈戀餘生願畢此志嗚呼奠筵將徹幃帳欲收此
生之間豈有見日未死之際應無忘期仰天一號心骨
破碎猶冀萬一聞吾此言痛心痛心千萬千萬尚饗
祭小姪女寄寄文(李商隱)
正月二十五日伯伯以果子弄物招送寄寄體魄歸大
塋之旁哀哉爾生四年方復本族既復數月奄然歸無
於鞠育而未深結悲傷而何極来也何故去也何緣念
當稚戲之辰孰測生死之位時吾赴調京下移家關中
事故紛綸光隂遷貿寄瘞爾骨五年于兹白草枯荄荒
塗古陌朝饑誰飽夜渴誰憐爾之栖栖吾有罪矣今吾
仲姊返葬有期遂遷爾靈来復先域平原卜穴刊石書
銘明知過禮之文何忍深情所屬自爾殁後姪輩數人
竹馬玉環繡襜文褓堂前階下日裏風中弄藥争花紛
吾左右獨爾精誠不知所之况吾别娶已来嗣緒未立
猶子之義倍切他人念往撫存五情空熱嗚呼滎水之
上檀山之側汝乃曾乃祖松檟森行伯姑仲姑冢墳相
接汝来往於此勿怖勿驚華綵衣裳甘香飲食汝来受
此無少無多汝伯祭汝汝父哭汝哀哀寄寄汝知之耶
祭孔中丞文(宋石介)
昔公為諫議大夫知兖州臣僚有以詩千篇獻上者執
政者即請進為龍圖閣直學士上曰千首詩豈若孔某
一言即日拜公龍圖閣直學士公再為中丞風格益峻
及公殁劉平戰死於陣讒賊害忠良誣奏平非戰屈乃
叛耳天子怒將夷平家平家胥靡就闕冤號道途逢騶
唱中丞来平家將叩中丞馬言其事兩街賣販兒以數
千嘆曰徒往訴耳是非孔中丞者平家慟哭而止噫至
尊極者君至愚暗者民尊極則不信愚暗則難開非公
至忠豈能動尊極耶非公至誠豈能感愚暗耶動乎尊
極感乎愚暗公之道格於上下矣嗚呼公之生也君稱
之公之死也人感之公之道全於死生也夫道格于上
下為著全于死生為難舉是二節公之道充于天地之
間矣大冬殘臘風號雲咽節物慘淡心肝摧折爐烟氤
氲樽酒冷烈享誠不享味公来降兹
改葬先令公啓殯祭文(司馬光)
某釁惡不天福祐單薄旨甘甫偹風樹永違日月貿遷
松檟未植夙興夜處心不遑寧是用物土之良諏時之
吉改卜宅兆恭啟攅塗屬以偹位宰司任隆責大懇祈
退避恩指莫從不得臨穴盡哀憑棺取訣永言罪負隕
絶復蘇叩心長號五内糜沸
皇考太師祭文(歐陽修)
嗣子具官修謹以清酌庶羞之奠及太常少卿給事中
太子少師太師告身四通告於皇考太師之靈曰修獲
罪於天幼罹孤苦蒙賴積德積善之慶不殞其躬得從
士大夫之列天子哀其禄不獲養而寵及其親曰非以
為榮俾以伸汝志亦以示國家推仁廣惠不忘人之先
也有慶賜之恩而又有官秩之寵粤元年季秋天子恭
謝天地於大慶則有太常少卿之命四年孟冬祫享於
廟則有給事中之贈五年冬十有一月修忝貳樞密則
有少師之錫明年閏八月承乏東府則有太師之誥而
修官職不守不得以時躬親即事留君之命於家不恭
不勉力於其親不孝罪莫大焉是以涕泣憂懼不能自
安謹遣兄之子廬陵縣尉嗣立以告尚享
預生祭文丞相文(王炎午)
丞相再執就義未聞慷慨之見固難測識因與劉堯舉
對床共賦感慨嗟惜之堯舉先賦云天留中子墳孤竹
誰向西山飯伯夷予問其下句義則謂伯夷久不死必
有飯之矣予謂向字有憂其饑而願人餉之之意請改
作在字如何堯舉然之予以寂寥短章不足用吾情遂
不復賦盖丞相初起兵僕嘗赴其召進狂言有云願明
公復毁家産供給軍餉以倡士民助義之心請購淮卒
參錯戎行以訓江廣烏合之衆它所議論狂斐尤多慷
慨戇愚丞相嘉納令何見山進之幕府授職從戎僕以
身在太學父殁未葬母病危殆屬以時艱忍進難效忠
退復虧孝倥偬感泣以母老控辭丞相憐而從之僕於
國恩為已負於丞相之德則未報遂作生祭丞相文以
速丞相之死堯舉讀之流涕遂相與謄錄數十本自贑
至洪於驛途水步山牆店壁貼之冀丞相經從一見雖
不自揣量亦求不負此心耳堯舉名應鳳黃甲科第授
僉判與其兄堯咨文章超卓為安成名士載維年月日
里學生舊太學觀化齋生王炎午謹採西山之薇酌汨
羅之水哭祭于文山先生未死之靈而言曰嗚呼大丞
相可死矣文章周魯科第郊祁斯文不朽可死喪父受
公卿祖奠之榮奉母極東西迎養之樂為子孝可死二
十而巍科四十而將相功名事業可死仗義勤王使命
不辱不負所學可死華元踉蹡子胥脫走丞相自叙死
者數矣誠有不幸則國事未定臣節未明今鞠躬盡瘁
則諸葛矣保捍閩廣則田單即墨矣倡義勇出則顔平
原申包胥矣雖舉事率無所成而大節亦無愧所欠一
死耳奈何再執涉月踰時就義寂寥聞者驚惜豈丞相
尚欲脫去耶尚欲有所為耶或以不屈為心而以不死
為事耶抑舊主尚在不忍棄捐耶伏橋於厠舍之後投
筑於目矐之餘於此希再縱求再生則二子為不知矣
尚欲有所為耶識時務者在俊傑昔東南全勢不能觧
襄圍今以亡國一夫而欲抗天下况趙孤蹈海楚懷入
關商非前日之頑周無未獻之地南北之勢既合天人
之際可知彼齊廢齊興楚亡楚復皆兩國相當之勢而
國君大臣固無恙耳今事勢無可為而臣皆為執矣臣
子之於君父臨大節決大難事可為則屈意忍死以就
義必不幸則仗大節以明分故身執而勇於就義當以
杲卿張巡諸子為上李陵降矣而曰欲有為且思刎頸
以見志其言誠偽既不可知况刑拘勢禁不及為者十
八九惟不刎刎豈足以見志况使陵降後死它故則頸
且不復刎志何自而明哉丞相之不為陵不待知者而
信奈何慷慨遲回日久月積志消氣餒不陵亦陵豈不
惜哉欲不屈而死耶惟蘇子卿可漢室方隆子卿使耳
非有興復事也非有抗誓師讐也丞相事何事降與死
當有分矣李光弼討史思明方戰納劍於靴曰夫戰危
事也吾位三公不可辱於賊萬一不利自當刎李存勖
伐梁梁帝朱友貞謂近臣皇甫麟曰晉吾世讐也不可
俟彼刀鋸卿可盡我命麟於是哀泣進刃於帝而亦自
刎今丞相以三公之位兼睚眦之讐投機明辨豈堪在
李光弼朱友貞下乎屈且不保况不屈乎丞相不死當
有死丞相者矣自死於義死於勢死於事以怒罵為烈
死於怒罵則肝腦腸腎有不忍言者矣雖湯鑊刀鋸烈
士不辭苟可就義以歸全豈不因忠而成孝事在目睫
丞相何所俟乎以舊主尚在未忍棄捐也李昪篡楊行
密之業遷其子孫於廣陵嚴兵守之至子孫自為匹耦
然猶得不死周世宗征淮南下詔撫安楊氏子孫李昇
驚疑盡殺其族夫撫安本以為德又反為禍幾微一失
可不懼哉蜀王衍既歸唐莊宗發三辰之誓全其宗族
未幾信伶人景進之計衍族盡誅幾微之倚伏可不畏
哉夫以趙祖之遇降主天固巧於報施然建共暫處倨
坐苟安舊王正坐於危疑羇臣尤事於骯髒而聲氣所
逼猜嫌必生豈無李昪之疑或景進之計則丞相於舊
主不足為情而反為害矣炎午丞相鄉之晚進士也前
成均之弟子員進而父殁退而國亡生雖媿陳東報汴
之忠死不效陸機入洛之耻丞相起兵次鄉國時有少
年狂子持斐牘呌軍門丞相察其憂憤而進之憐其親
老而退之非僕也耶痛惟千載之事既負於前一得之
愚敢默於後進薄昭之素服先元亮之挽歌願與丞相
商之廬陵非丞相父母邦乎趙太祖語孟昶母曰勿戚
戚行遣汝歸蜀昶母曰妾太原人願歸太原不願歸蜀
契丹遷晉出帝及李太后安太妃於建州太后疾死謂
帝曰死焚其骨送范陽僧寺無使我為邊地鬼也安太
妃臨卒亦謂帝曰當焚我為灰向南颺之庶遺魂得返
中國也彼婦人彼國后一死一生尚眷眷故鄉不忍飄
棄仇讐外國况忠臣義士乎人不七日穀則斃自梅嶺
以出縱不得留漢廐而從田横亦當吐周粟而友孤竹
至父母邦而首丘焉廬陵盛矣科目尊矣宰相忠烈合
為一傳矣舊主為老死於降邸宋亡而趙不絶矣不然
或拘囚而不死或秋暑冬寒五日不汗瓜蒂噴鼻而死
畏死排墻死盗賊毒蛇猛虎死輕一死於鴻毛虧一簣
於泰山而或遺舊主憂縱不斷趙盾之殺君亦將悔伯
仁之由我則鑄錯已無鐡噬臍寧有口乎嗚呼四忠一
節待公而六為位其間聞訃則哭
防里祭祖文(元歐陽玄)
大元至正二年歲次壬午十一月己巳朔十有三日辛
巳曾孫翰林學士資善大夫知制誥同修國史玄謹以
牲酒之奠致祭于防里十一代祖七承事府君歐陽公
墓前而言曰禮去鄉國省墓而行重違遠也先世遷瀏
動踰十紀井邑既殊歲月既久疎逖松檟事勢使然餘
慶所覃靡間彼此玄自竊科第登進公朝偹列法從推
厥本原敢昧所自謁告来歸展省墓下追懷雨露怵惕
深增惟我先祖流慶後昆願自今始無曠彝禮尚享
文章辨體彙選卷七百五十九
文章辨體彙選卷七百五十九
明賀復徵編
祭文十一(以下散體)
魏武帝祭橋公文
故太尉橋公誕敷明德汎愛博容國念明訓士思令模
靈幽體翳邈哉晞矣吾以幼年逮升堂室特以頑鄙之
姿為大君子所納增榮益觀皆由奬助猶仲尼稱不如
顔淵李生之厚嘆賈復士死知巳懷此無忘又承從容
約誓之言殂逝之後路有經由不以斗酒隻鷄過相沃
酹車過三步腹痛勿怪雖臨時戲笑之言非至親之篤
好胡肯為此辭乎匪謂靈忿能貽已疾懷舊惟歡念之
悽愴奉命東征屯次鄊里北望歸土乃心陵墓裁致薄
奠公其尚饗
祭十二郎文(唐韓愈)
年月日季父愈聞汝喪之七日乃能銜哀致誠使建中
遠具時羞之奠告汝十二郎之靈嗚呼吾少孤及長不
省所怙惟兄嫂是依中年兄殁南方吾與汝俱幼從嫂
歸葬河陽既又與汝就食江南零丁孤苦未嘗一日相
離也吾上有三兄皆不幸早世承先人後者在孫帷汝
在子惟吾兩世一身形單影隻嫂常撫汝指吾而言曰
韓氏兩世惟此而已汝時尤小當不復記憶吾時雖能
記憶亦未知其言之悲也吾年十九始来京城其後四
年而歸視汝又四年吾往河陽省墳墓遇汝從嫂喪来
葬又二年吾佐董丞相于汴州汝来省吾止一歲請歸
取其孥明年丞相薨吾去汴州汝不果来是年吾佐戎
徐州使取汝者始行吾又罷去汝又不果来吾念汝從
于東東亦客也不可以久圖久遠者莫如西歸將成家
而致汝嗚呼孰謂汝遽去吾而殁乎吾與汝俱年少以
為雖暫相别終當久與相處故捨汝而旅食京師以求
斗斛之禄誠知其如此雖萬乘之公相吾不以一日輟
汝而就也去年孟東野往吾書與汝曰吾年未四十而
視茫茫而髮蒼蒼而齒牙動搖念諸父與諸兄皆康強
而早世如吾之衰者其能久存乎吾不可去汝不肯来
恐旦暮死而汝抱無涯之戚也孰謂少者没而長者存
強者夭而病者全乎嗚呼其信然邪其夢邪其傳之非
其真邪信也吾兄之盛德而夭其嗣乎汝之純明而不
克蒙其澤乎少者強者而夭殁長者衰者而存全乎未
可以為信也夢也傳之非其真也東野之書耿蘭之報
何為而在吾側也嗚呼其信然矣吾兄之盛德而夭其
嗣矣汝之純明宜業其家者不克蒙其澤矣所謂天者
誠難測而神者誠難明矣所謂理者不可推而夀者不
可知矣雖然吾自今年来蒼蒼者或化而為白矣動搖
者或脫而落矣毛血日益衰志氣日益微幾何不從汝
而死也死而有知其幾何離其無知悲不幾時而不悲
者無窮期矣汝之子始十歲吾之子始五歲少而強者
不可保如此孩提者又可冀其成立耶嗚呼哀哉嗚呼
哀哉汝去年書云比得軟脚疾往往而劇吾曰是疾也
江南之人常常有之未始以為憂也嗚呼其竟以此而
殞其生乎抑别有疾而至斯乎汝之書六月十七日也
東野云汝殁以六月二日耿蘭之報無月日盖東野之
使者不知問家人以月日如耿蘭之報不知當言月日
東野與吾書乃問使者使者妄稱以應之耳其然乎其
不然乎今吾使建中祭汝弔汝之孤與汝之乳母彼有
食可守以待終喪則待終喪而取以来如不能守以終
喪則遂取以来其餘奴婢並令守汝喪吾力能改葬終
葬汝于先人之兆然後惟其所願嗚呼汝病吾不知時
汝歿吾不知日生不能相養以共居殁不得撫汝以盡
哀歛不憑其棺窆不臨其穴吾行負神明而使汝夭不
孝不慈而不得與汝相養以生相守以死一在天之涯
一在地之角生而影不與吾形相依死而魂不與吾夢
相接吾實為之其又何尤彼蒼者天曷其有極自今已
往吾其無意于人世矣當求數頃之田于伊潁之上以
待餘年教吾子與汝子幸其成長吾女與汝女待其嫁
如此而已嗚呼言有窮而情不可終汝其知也邪其不
知也邪嗚呼哀哉尚饗
祭亡友故楊州功曹蕭公文(李華)
乾元三年二月十日孤子李華云云茂挺平生相知情
體如一歲月之别俄成古今天乎喪予此痛何極華釁
罰深重艱棘所鍾殊方永慕觸目號裂孤窮易感况哭
故人以足下才惟挺生名盖天下道孤命屈淪阨終身
避亂全潔忠也冒危遷祔孝也有王佐之才先師之訓
而殁於道路何負於天天乎痛哉華疇昔之歲幸忝周
旋足下不棄愚劣一言契合古稱管鮑今則蕭李有過
必規無文不講知名當世實賴吾人循環往復何日忘
此而况泣血千里羇旅相依聞此一哀心骨皆斷痛之
至者言不能宣是欲寄辭秪益填塞茂挺茂挺君其降
靈尚饗
祭微之文(白居易)
維太和五年歲次巳亥十月乙丑朔十日辛巳中大夫
守河南尹上柱國晉臨縣開國男食邑三百戶賜紫金
魚袋白居易以清酌庶羞之奠敬祭于故相國鄂岳節
度使贈尚書右僕射元相微之惟公家積善慶天鍾粹
和生為國禎出為人瑞行業志略政術文華四科全才
一時獨步雖歴將相未盡謨猷故風聲但樹於藩方功
利不周於夷夏噫此蒼生之不遇也在公豈有所不足
邪詩云淑人君子胡不萬年又云如可贖兮人百其身
此古人哀惜賢良之懇辭也若情理憤痛過於斯者則
號呼抑鬱之不暇又安可勝言哉嗚呼微之貞元季年
始定交分行止通塞靡所不同金石膠漆未足為喻死
生契闊者三十載歌詩唱和者九百章播於人間今不
復叙至於爵禄患難之際寤寐憂思之間誓心同歸交
感非一布在文翰今不重云唯近者公拜左丞自越過
洛醉别愁淚投我二詩云今應怪我畱連久我欲與君
辭别難白頭徒侣漸稀少明日恐君無此歡又曰自識
君来三度别這逥白盡老髭鬚戀君不去君須會知得
後逥相見無吟罷涕零執手而去私揣其故中心惕然
及公捐館於鄂悲訃忽至一慟之後萬感交懷覆視前
篇詞意若此得非魄兆先知之乎無以繼寄悲情作哀
詞二首今載於是以附奠文其一云八月凉風吹白幕
寢門廊下哭微之妻孥親友来相弔唯道皇天無所知
其二云文章卓犖生無敵風骨精靈没有神哭送咸陽
北原上可能随例作埃塵嗚呼微之始以詩交終以詩
訣絃筆兩絶其今日乎嗚呼微之三界之間誰不生死
四海之内誰無交朋然以我爾之身為終天之别既往
者巳矣未死者如何嗚呼微之六十衰翁灰心血淚引
酒再奠撫棺一呼佛經云凡有業結無非因集與公緣
會豈是偶然多生以来幾離幾合既有今别寧無後期
公雖不歸我應繼往安有形去而影在皮亡而毛存者
乎嗚呼微之言盡於此尚饗
祭弟文(白居易)
維太和二年歲次戊申十二月壬子朔三十日辛已二
十二哥居易以清酌庶羞之奠致祭于郎中二十三郎
知退之靈日月不居新婦龜兒等釁酷如昨俯及歲暮
奄過大祥禮制云終追號永遠哀纏手足悲裂肝心痛
深痛深孤苦孤苦嗚呼自爾去来再周星歲前事後事
兩不相知今因奠設之時粗表一二吾去年春授秘書
監賜紫今年春除刑部侍郎孤苦零丁又加衰疾殆無
生意豈有宦情所以僶俛至今待終龜兒服制今已請
長告或求分司即擬移家盡居洛下亦是夙意今方決
行養病撫孤聊以終老合家除蘇蘇外普疋通健龜兒
頗有文性吾每自教詩書二三年間必堪應舉阿羅日
漸成長亦勝小時吾竟無兒窮獨而巳茶郎叔母以下
並在鄭滑職事依前蘄蘄卿娘盧八等同寄蘇州免至
饑凍遥憐在符離床上亦未取歸宅相得彭澤長官各
知平善骨兜竹石香鈿等三人久經驅使昨大祥齋日
各放從良尋收膳娘新婦看養下邽楊琳庄今年買了
并造院堂已成往日亦曾商量他時身後甚要新昌西
宅今亦買訖爾前後所著文章吾自檢尋編次勒成二
十卷題為白郎中集嗚呼詞意書迹無不宛然唯是䰟
神不知去處每開一卷刀攪肺腸每讀一篇血滴文字
擬憑崔二十四舍人譔序他日及吾文集同付龜羅收
傳前年以来合家所造齋供功德皆領得否朔望晨夕
饗奠復嘗来無不諭音容潛殁已久乃至夢寐相見全
稀豈幽冥道殊莫有拘礙將精爽遷散杳無覺知耶不
然何一去三年而茫昧若此吾今頭白眼闇筋力日衰
黃壤之期亦應不遠但恐前後乖隔不知得見爾不下
邽北村爾塋之東是吾他日歸全之位神縦不合骨且
相依豈戀餘生願畢此志嗚呼奠筵將徹幃帳欲收此
生之間豈有見日未死之際應無忘期仰天一號心骨
破碎猶冀萬一聞吾此言痛心痛心千萬千萬尚饗
祭小姪女寄寄文(李商隱)
正月二十五日伯伯以果子弄物招送寄寄體魄歸大
塋之旁哀哉爾生四年方復本族既復數月奄然歸無
於鞠育而未深結悲傷而何極来也何故去也何緣念
當稚戲之辰孰測生死之位時吾赴調京下移家關中
事故紛綸光隂遷貿寄瘞爾骨五年于兹白草枯荄荒
塗古陌朝饑誰飽夜渴誰憐爾之栖栖吾有罪矣今吾
仲姊返葬有期遂遷爾靈来復先域平原卜穴刊石書
銘明知過禮之文何忍深情所屬自爾殁後姪輩數人
竹馬玉環繡襜文褓堂前階下日裏風中弄藥争花紛
吾左右獨爾精誠不知所之况吾别娶已来嗣緒未立
猶子之義倍切他人念往撫存五情空熱嗚呼滎水之
上檀山之側汝乃曾乃祖松檟森行伯姑仲姑冢墳相
接汝来往於此勿怖勿驚華綵衣裳甘香飲食汝来受
此無少無多汝伯祭汝汝父哭汝哀哀寄寄汝知之耶
祭孔中丞文(宋石介)
昔公為諫議大夫知兖州臣僚有以詩千篇獻上者執
政者即請進為龍圖閣直學士上曰千首詩豈若孔某
一言即日拜公龍圖閣直學士公再為中丞風格益峻
及公殁劉平戰死於陣讒賊害忠良誣奏平非戰屈乃
叛耳天子怒將夷平家平家胥靡就闕冤號道途逢騶
唱中丞来平家將叩中丞馬言其事兩街賣販兒以數
千嘆曰徒往訴耳是非孔中丞者平家慟哭而止噫至
尊極者君至愚暗者民尊極則不信愚暗則難開非公
至忠豈能動尊極耶非公至誠豈能感愚暗耶動乎尊
極感乎愚暗公之道格於上下矣嗚呼公之生也君稱
之公之死也人感之公之道全於死生也夫道格于上
下為著全于死生為難舉是二節公之道充于天地之
間矣大冬殘臘風號雲咽節物慘淡心肝摧折爐烟氤
氲樽酒冷烈享誠不享味公来降兹
改葬先令公啓殯祭文(司馬光)
某釁惡不天福祐單薄旨甘甫偹風樹永違日月貿遷
松檟未植夙興夜處心不遑寧是用物土之良諏時之
吉改卜宅兆恭啟攅塗屬以偹位宰司任隆責大懇祈
退避恩指莫從不得臨穴盡哀憑棺取訣永言罪負隕
絶復蘇叩心長號五内糜沸
皇考太師祭文(歐陽修)
嗣子具官修謹以清酌庶羞之奠及太常少卿給事中
太子少師太師告身四通告於皇考太師之靈曰修獲
罪於天幼罹孤苦蒙賴積德積善之慶不殞其躬得從
士大夫之列天子哀其禄不獲養而寵及其親曰非以
為榮俾以伸汝志亦以示國家推仁廣惠不忘人之先
也有慶賜之恩而又有官秩之寵粤元年季秋天子恭
謝天地於大慶則有太常少卿之命四年孟冬祫享於
廟則有給事中之贈五年冬十有一月修忝貳樞密則
有少師之錫明年閏八月承乏東府則有太師之誥而
修官職不守不得以時躬親即事留君之命於家不恭
不勉力於其親不孝罪莫大焉是以涕泣憂懼不能自
安謹遣兄之子廬陵縣尉嗣立以告尚享
預生祭文丞相文(王炎午)
丞相再執就義未聞慷慨之見固難測識因與劉堯舉
對床共賦感慨嗟惜之堯舉先賦云天留中子墳孤竹
誰向西山飯伯夷予問其下句義則謂伯夷久不死必
有飯之矣予謂向字有憂其饑而願人餉之之意請改
作在字如何堯舉然之予以寂寥短章不足用吾情遂
不復賦盖丞相初起兵僕嘗赴其召進狂言有云願明
公復毁家産供給軍餉以倡士民助義之心請購淮卒
參錯戎行以訓江廣烏合之衆它所議論狂斐尤多慷
慨戇愚丞相嘉納令何見山進之幕府授職從戎僕以
身在太學父殁未葬母病危殆屬以時艱忍進難效忠
退復虧孝倥偬感泣以母老控辭丞相憐而從之僕於
國恩為已負於丞相之德則未報遂作生祭丞相文以
速丞相之死堯舉讀之流涕遂相與謄錄數十本自贑
至洪於驛途水步山牆店壁貼之冀丞相經從一見雖
不自揣量亦求不負此心耳堯舉名應鳳黃甲科第授
僉判與其兄堯咨文章超卓為安成名士載維年月日
里學生舊太學觀化齋生王炎午謹採西山之薇酌汨
羅之水哭祭于文山先生未死之靈而言曰嗚呼大丞
相可死矣文章周魯科第郊祁斯文不朽可死喪父受
公卿祖奠之榮奉母極東西迎養之樂為子孝可死二
十而巍科四十而將相功名事業可死仗義勤王使命
不辱不負所學可死華元踉蹡子胥脫走丞相自叙死
者數矣誠有不幸則國事未定臣節未明今鞠躬盡瘁
則諸葛矣保捍閩廣則田單即墨矣倡義勇出則顔平
原申包胥矣雖舉事率無所成而大節亦無愧所欠一
死耳奈何再執涉月踰時就義寂寥聞者驚惜豈丞相
尚欲脫去耶尚欲有所為耶或以不屈為心而以不死
為事耶抑舊主尚在不忍棄捐耶伏橋於厠舍之後投
筑於目矐之餘於此希再縱求再生則二子為不知矣
尚欲有所為耶識時務者在俊傑昔東南全勢不能觧
襄圍今以亡國一夫而欲抗天下况趙孤蹈海楚懷入
關商非前日之頑周無未獻之地南北之勢既合天人
之際可知彼齊廢齊興楚亡楚復皆兩國相當之勢而
國君大臣固無恙耳今事勢無可為而臣皆為執矣臣
子之於君父臨大節決大難事可為則屈意忍死以就
義必不幸則仗大節以明分故身執而勇於就義當以
杲卿張巡諸子為上李陵降矣而曰欲有為且思刎頸
以見志其言誠偽既不可知况刑拘勢禁不及為者十
八九惟不刎刎豈足以見志况使陵降後死它故則頸
且不復刎志何自而明哉丞相之不為陵不待知者而
信奈何慷慨遲回日久月積志消氣餒不陵亦陵豈不
惜哉欲不屈而死耶惟蘇子卿可漢室方隆子卿使耳
非有興復事也非有抗誓師讐也丞相事何事降與死
當有分矣李光弼討史思明方戰納劍於靴曰夫戰危
事也吾位三公不可辱於賊萬一不利自當刎李存勖
伐梁梁帝朱友貞謂近臣皇甫麟曰晉吾世讐也不可
俟彼刀鋸卿可盡我命麟於是哀泣進刃於帝而亦自
刎今丞相以三公之位兼睚眦之讐投機明辨豈堪在
李光弼朱友貞下乎屈且不保况不屈乎丞相不死當
有死丞相者矣自死於義死於勢死於事以怒罵為烈
死於怒罵則肝腦腸腎有不忍言者矣雖湯鑊刀鋸烈
士不辭苟可就義以歸全豈不因忠而成孝事在目睫
丞相何所俟乎以舊主尚在未忍棄捐也李昪篡楊行
密之業遷其子孫於廣陵嚴兵守之至子孫自為匹耦
然猶得不死周世宗征淮南下詔撫安楊氏子孫李昇
驚疑盡殺其族夫撫安本以為德又反為禍幾微一失
可不懼哉蜀王衍既歸唐莊宗發三辰之誓全其宗族
未幾信伶人景進之計衍族盡誅幾微之倚伏可不畏
哉夫以趙祖之遇降主天固巧於報施然建共暫處倨
坐苟安舊王正坐於危疑羇臣尤事於骯髒而聲氣所
逼猜嫌必生豈無李昪之疑或景進之計則丞相於舊
主不足為情而反為害矣炎午丞相鄉之晚進士也前
成均之弟子員進而父殁退而國亡生雖媿陳東報汴
之忠死不效陸機入洛之耻丞相起兵次鄉國時有少
年狂子持斐牘呌軍門丞相察其憂憤而進之憐其親
老而退之非僕也耶痛惟千載之事既負於前一得之
愚敢默於後進薄昭之素服先元亮之挽歌願與丞相
商之廬陵非丞相父母邦乎趙太祖語孟昶母曰勿戚
戚行遣汝歸蜀昶母曰妾太原人願歸太原不願歸蜀
契丹遷晉出帝及李太后安太妃於建州太后疾死謂
帝曰死焚其骨送范陽僧寺無使我為邊地鬼也安太
妃臨卒亦謂帝曰當焚我為灰向南颺之庶遺魂得返
中國也彼婦人彼國后一死一生尚眷眷故鄉不忍飄
棄仇讐外國况忠臣義士乎人不七日穀則斃自梅嶺
以出縱不得留漢廐而從田横亦當吐周粟而友孤竹
至父母邦而首丘焉廬陵盛矣科目尊矣宰相忠烈合
為一傳矣舊主為老死於降邸宋亡而趙不絶矣不然
或拘囚而不死或秋暑冬寒五日不汗瓜蒂噴鼻而死
畏死排墻死盗賊毒蛇猛虎死輕一死於鴻毛虧一簣
於泰山而或遺舊主憂縱不斷趙盾之殺君亦將悔伯
仁之由我則鑄錯已無鐡噬臍寧有口乎嗚呼四忠一
節待公而六為位其間聞訃則哭
防里祭祖文(元歐陽玄)
大元至正二年歲次壬午十一月己巳朔十有三日辛
巳曾孫翰林學士資善大夫知制誥同修國史玄謹以
牲酒之奠致祭于防里十一代祖七承事府君歐陽公
墓前而言曰禮去鄉國省墓而行重違遠也先世遷瀏
動踰十紀井邑既殊歲月既久疎逖松檟事勢使然餘
慶所覃靡間彼此玄自竊科第登進公朝偹列法從推
厥本原敢昧所自謁告来歸展省墓下追懷雨露怵惕
深增惟我先祖流慶後昆願自今始無曠彝禮尚享
文章辨體彙選卷七百五十九
