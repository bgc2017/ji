文章辨體彙選卷六百四十九
明賀復徵編
碑八(忠節)
贈太尉段秀實碑(唐德宗)
立人之道曰君與臣為臣之義曰忠與節忠莫極於
衞國節莫大於忘身存其誠德貫乎天地致其功用
施於社稷獨斷勦兇慝之命沉謀安宇宙之危其智
勇足以拯時其義烈足以弘教非昊穹錫慶敷祐皇
家重振紀綱再激汙俗何遘迍之會而獲見斯人開
府儀同三司檢校禮部尚書兼司農卿上柱國張掖
郡王段氏名秀實字成功應期䧏生扶翼唐祚禀隂
陽之粹氣備剛柔之全德體正明道從時卷舒蓄為
淳和發為功烈朕宅帝位之五載孟冬十月賊臣朱
泚反天悖人因時多虞乘我無備誘聚叛卒作亂於
京師朕深惟罪己之誠遠遵避狄之義駕自中禁狩
於近坰賊隂謀為奸陽言示順以公嘗任涇帥素得
士心採諸衆情引以自助公感時悲憤思定大業謂
復國安人由已不可以顧私謂開物變化在權不可
以虚死略匹夫之褊介藴曠代之宏規内貞其心外
混其跡且控察元惡情状將因而圖之賊果不疑委
以心腹遽發兇黨謀襲我師公詭說以詞止之不可
及竊取官印假為兵符急追寇軍不遠而復銷禍紓
難隂陽若神於時物情危疑忠邪莫判卒乘禾輯軍
旅未完微公之謀吾幾蔑濟既而密結勇敢誓殱寇
讎決策剋期中外發應會賊泚召公計事引入閤中
露其姦情言及僭竊公氣填胷臆植髮衝冠仰天大
呼玄鑒何昧孰為臣子而忍是心語未絶音奮笏前
擊兇徒敗面既躓而奔左右愕然初未敢動繼者不
至事遂無成逆徒交鋒因而遇害嗟乎天生萬物唯
人最靈禀元氣之精鍾五行之秀是宜守正居順移
孝資忠君君臣臣父父子子各履於逹道同臻於太
和天乎不融生彼狂悖神乎不惠喪我忠貞静言思
之輟饋忘寐詳求其理抑有以焉兹朕不明敗德招
損故列聖垂祐&KR0008;戒於予則泚之亂所以懲既往勖
將來禮教陵夷風訛俗弊故上帝玄鑒聳動於人則
段公之死所以勵當今傳不朽也訪彼前史稽諸昔
賢全大節者不必成功建大功者或未立節非節不
可以禆教非功不可以持危義實相湏事難並備吉
甫以文武翼周室宣王中興絳侯以智謀安劉氏文
皇紹立茂功著矣而節未可稱董卓脇國以擅威伍
孚刺之而不畏王敦擁衆以稱亂周顗折之而無疑
竒節偉矣而功竟不就至若屈伸合變進退知機智
以遂其謀勇以決其死功與時並節與名偕中古巳
還無公儔比貞烈之至通於神明桀驁聞之而動心
仇讎感之而不怨死於義而義著忘其家而家全行
路興悲懦夫增氣矧予之慟其可弭忘且人之所愛
者身也國之所重者位也公能殺身徇國朕得不以
重位報之哉乃詔有司冊贈太尉諡曰忠烈賜實封
五百戶莊宅各一所嗣子授三品正員官諸子各授
五品正員官表其閭里護其喪葬官立祠宇史載忠
勲哀榮之典備矣君臣之義極矣公始以天寳四載
奮筆從戎才為時生官由才達得司馬戰陣之法參
將軍帷幄之籌累典方州更踐臺寺出擁旄節入為
卿士位歴十七歲踰三紀封王列於異姓開府比於
台司参職六官食賦百室言不伐善慮常下人恒持
順信之規罔居疑悔之地利刃在手投節皆虚貞松
有心老而彌勁吞大憝於方寸之内定危疑於晷刻
之間力可屈而志不可遷身可殺而節不可奪所謂
有始有卒為臣之極致者歟日月有期宅兆云畢身
歿功在凛然如山勒銘傳芳終古不滅以志吾過且
旌善人銘曰
浩浩上天四序唯均氣或堙欝過為災氛否不可終必
復元亨洗以膏雨播之祥雲濟濟蒸人五常是則時或
迍難乃生凶慝亂必有定允歸皇極拯以茂勲輔之明
德勲德克崇兹惟段公實天䧏靈寧保朕躬日月蔽虧
宇宙昏蒙冏然明誠獨誓深忠豺狼為群㹞㹞逞志咆
哮奔突乘我未備公飛尺符横制醜類變化若神邦家
不墜元惡大憝誘姦作誑竊器僣名反易天常公獨挺
身奮擊暴強烈烈英武歿而彌彰義振名教功存社稷
贈極上台賞延真食省咎袛畏懷賢憫惻刻銘豐碑昭
示萬國
韓公廟碑銘(李華)
唐之元老有大庇於生人曰韓公公盡力天朝位尊
將相三城立廟軍帥乞靈則祠之天寳季歲華奉使
朔方展敬祠下式瞻風采像與神合沈沈如生嗚呼
生以功為臣歿以靈為神神乎宜奉公總戎疆外懸
衡審政拒隴循河綿亘萬里堅城雄防扞蔽三輔介
胄之士垂十萬人瞻我麾節以為進退先是突厥犯
塞乘勝入朔方游騎至安定守軍不到經略失守寇
乃驅監牧之騋牝退存廬帳進圍聚邑鳴弓躍馬規
復漠南邊人搖心元聖軫念節將更至咸以追逐為請縉
紳獻議則以和親為便中宗未之許也初以公耋老
且重煩之及卜師於太宫之庭惟公之吉至尊親臨
前殿授以兵符公承命徂征北蕃逆駭記所謂君子
有其時有其命公得其二而伸其一者也公忠貫神
明慮幾造化鎮以長策潰其姦謀一麾偏師屠名王
復喪馬奪壍拂雲維而城之並河之阿列築三鎮將
精士銳談笑就役匈奴莫敢南視雷哭而遁老幼望
公以相震怖不然則乘冰轉鬭無日無之既而據河
山翫其動静納行旅歸之袵席憑墉而望匹馬單兵
不匿形影敵由是械手足而刳腹心朝廷無草竊之
虞天下減征役之半矣詩云文武吉甫萬邦為憲又
曰方叔元老克壮其猷公之謂也帳下之厮尚有存
者曰公號令素嚴人無違禁自將吏騎卒咸有旗表
節不常出出則賞罰隨之賞非無功罰非無罪上流
而下競心行而事從謀全功成由此術也三城既就
刊木標櫓記之種落刻其䧏年後皆如之豈挺生上
將之龜策歟竒鑒先物之然也夫鳥獸草木出其倫
軰猶或利害憑焉况殊績功勲終始天地翼輔先聖
寵綏元元有茅社之尊符節之重後奉者果一勝遂
一謀庸非明神幽贊之效雅有吉甫薄伐至于太原
玉命南仲城彼朔方傳稱齊桓伐戎攘狄以其病燕
滅衞魏絳和戎狄合諸侯從古及今以為大功其餘
秦恬漢青之倫纔丘垤耳尚或筮頌颺之簡策貴之
况忠武卓異屦履今昔而咏歌無之非古也竊感趙
孟懷隨武之德寤寐永嘆奉銘神宫其文曰
赫爾韓公司武有經受命北伐渠魁就刑敢或不順鼓
行風霆崇岱壓卵滄波灌螢沈泉雷動機發冥冥功奮
三城人謠億齡謀出先後搆危於寧張天之威恢廟之
靈北狄頓顙山戎來庭萬里寝柝緣河罷扃趨拜故祠
德謝惟馨翔野何有群山青青感激遺風徘徊涕零吾
誰與歸式薦斯銘
魏博節度使田弘正碑(元稹)
陛下以元年正月壬戌詔臣稹曰朕有臣弘正自魏
入鎮魏人思之因守臣愬状其德政乞文於碑爾司
予言其文以付臣拜稽首退而奏書於陛下曰始安
禄山以玄宗四十三年盗幽州兵劫擊郡縣偷關據
京天下掉撓肅宗征之海内甫定而夾河五十餘州
或伏或叛更立迭奪廢置征伐覲見賦入之宜皆自
為意五紀四宗容受隠忍田承嗣始有魏博相衞貝
澶之地承嗣卒以其地傳兄子悅悅傳緒緒傳季安
既而季安悍誕滛驕風勃蠱蠧發時喜殺左右漸及
於骨肉往往顧妻子曰安用此由是内外惴悸妻元
氏因人不忍移置他所餘一月乃卒是歲先皇帝元
和之七年八月也季安子懷諫始十餘歲衆襲故態
名之為副大使而家臣蔣士則逆虐用事士衆不分
伏日夜相告曰田中丞興博大孝敬於軍謹廉讀儒
家書好言君臣事儻可依倚為將帥乎聞者皆踴躍
一朝牙旗下衆來捧附興仆地不肯起衆亦不肯去
乃大言曰爾軰即欲用吾語能不殺副大使且使吾
取天子恩澤洗汝痕穢使千萬衆知君臣父子道從
我乎皆曰諾遂殺蒋士則等數十人以興知留後事
移懷諫於外明年歸之朝盖七年之十月四日也乃
圖六州之地域籍其人與三軍之生齒自軍司馬已
下至於郡邑吏人廢置盡獻於先帝詔興以工部尚
書長魏博相衞貝澶之地仍勅司封郎中知制誥裴
度使於興且以錢一百十萬緍賜其軍曲赦管内百
姓一年勿復事問耆羸賑乏困褒殛誅之不以法者
魏之人相喜曰歸天子乃如是耶興又悉取魏之僣
服異器人臣所不當為者斥去之先帝曰興吾六州
之善心者田興也使興弘吾至正不亦可乎因名曰
弘正先是魏諸賓猶僕役也將卒無畏避弘正始求
副節度巳下於朝至則迎迓承奉雖功勲將莫不承
者避謁者趨付授咨度始用賓愷先是諸將之外有
權者莫不拘劫妻子以為固四方之來聘問者莫不
防礙出入以為密士吏工賈限其往來人多懼愁稀
復會聚至是皆曠然矣魏之人又相喜曰人之生不
當如是耶滑以水害聞於朝請移河於衞之十四里
且役衞功三萬餘詔弘議之皆曰壊吾地役吾人以
利他邑古無有也弘正曰魏與滑信彼此矣朝廷何
異焉不時興工以教人譲魏俗丕變先帝多之以右
僕射就加焉十三年又加司空以子布之會蔡有勞
也是歲李師道燒河隂驚洛邑隂通元濟詔弘正誅
之明年破賊五萬於東阿進收鄆之陽谷距其城四
十里營焉二月壬戌劉悟斬師道以其首歸於弘正
正入鄆而十二州之地平以功加司徒平章事復歸
於魏其年八月朝覲京師先帝待之有加焉乞留不
獲詔加侍中以遣之又明年陛下以成德喪師詔弘
正入焉初王武俊以戰朱㴞功得有趙地傳子孫凡
三十九年矣至承宗為盧從史李師道所詿誤先皇
帝征而赦之者再受畏慼恧不克來覲而聞陛下天
覆海深悉包悉受乃果自信將朝有時未行會病將
歿以志付其弟承元聽命於朝陛下語宰相曰弘正
在魏吾何患焉即日内出五詔詔弘正為中書令節
度德隸於鎮且詔父子皆為帥以大其威十一月甲
寅成德獻状曰弘正至自魏魏人哭之鎮人歌之奉
宣奏陳詔條除去僣異猶魏政也且臣聞之德之至
者有二政之大者有三三政一曰仁為惠政二曰法
為善政三曰謙為和政二德一曰忠為令德二曰孝
為吉德今弘正獻魏博六州之地平淄青四代之寇
入鎮冀不測之淵可以為忠矣祖考食宗廟父子分
土疆兄弟羅軒冕可以為孝矣始為山東鍵閉束縛
詠而游之歌而舞之可以為仁矣始初山東逼越廢怠裁
而制之舉而用之可以為法矣始初山東傲狠侵取
地德以譲之功以助之可以為謙矣謙法仁孝資之
以忠不曰德政謂之何哉臣既奉制以一百九十二
字付守臣愬銘之石用申約束銘曰
帝命弘正予言是聽理亂有數其數甚明亂則隠約理
由亂生既理復亂生於翫輕唐受天命既理既平高祖
太宗不荒不寧玄宗抑厄其否乃革四十三年奄有丕
宅始視燕寇胡雛弄兒雖我寵重彼將胡為所細所忽
忽焉而罹四后垂顧山東不夷逮我聖父殷憂儉剋乘
其滛驕乃伐乃殛爾視羣孽胡為而亡潜久而大頑昏
暴狂爾亦自視胡為而昌畏兹逼側永思悠長曩爾之
有既克而有在克而守惟爾惟我而今而後爾雖穹崇
無忘辱詬我雖平寧無忘燕寇銘之戒之以永聲臭
旌忠愍節廟碑(宋朱熹)
紹興三年十月巳酉信州守臣王自忠言臣幸得蒙
恩剖符假守支郡視事之日考按圖牒竊見故簽書
樞密院事張忠文公叔夜故知同州事鄭威愍公驤
衣冠之藏皆在郡境蓋聞在昔靖康之難敵騎長驅
都城危廹四面勤王之兵逡廵前却莫有至者而忠
文獨以南道之師千里赴難軍鋒銳甚每戰必克乃
以廟算猶豫卒不能有成功而﨑嶇顛沛之餘竭力
致死猶以必存宗社為巳任事復不就則遂閉口絶
食而以身殉焉其後金人分兵西闚關陜所向降下
無不如意則又有如威愍者獨以孤城&KR0629;卒嬰其乘
勝焱銳之鋒蔽遮三秦以備廵幸金兵大至鄰援四
絶知不能守而勇氣彌厲誓必與郡俱為存亡城䧟
之日遂隕其生而不悔是其見危致命殺身成仁皆
足以無愧於人臣之義是以聖朝痛悼褒恤屡加立
廟賜名著在祀典蓋非獨以慰忠魂於地下實以昭
示萬世臣子忠義之大訓而吏惰失職脩奉勿虔忠
文雖得即墓為祠以嚴貌象然而僻在永豐靈鷲深
山之中既無以侈上恩厲衆志至於威愍葬祭在馮
翊者道既阻絶而其故鄉玉山東郭有墳無廟則行
路之人所為愴惻而臣不佞尤竊懼焉謹已相地兩
縣之境通塗之側出留州錢属吏鳩工度為雙廟擬
則廵遠庶幾有以揭虔妥靈表勸忠義仰承建炎紹
興明詔之遺旨謂宜假以光靈定其名號策書申命
以詔無極臣不勝大願敢昧死請事下禮部太常合
議條奏咸謂二臣之廟前已賜額宜因其故合而名
之制詔禮官議是其以旌忠愍節之廟為額於是尚
書符郡主者施行如章而王侯已詔還矣始侯既属
役於玉山令苪立言永豐令潘友文又以書來請銘
於熹於是兩令課功作治如法復使人來申致侯命
熹既樂道二公之事又重侯請乃序而詩之俾俟廟
成釁而刻焉王侯字道夫永嘉人自少魁壘有竒節
嘗為壽皇聖帝極陳當世之務壽皇悅其言欲大用
之而未及也是其為政知所先後固宜如此其詩曰
皇皇后帝降衷下民君臣之義父子之仁臣之事君策
名委質報生以死身豈遑恤若魚熊掌取舍之間是孰
使之其性則然林林之生孰無此性利害劫之或失其
正文武張公投命重圍擁孤弗遂視死如歸侃侃鄭公
遥遥孤壘城亡與亡其節亦偉方時大變衆潰如川二
公相望砥柱屹然慷慨臨危一心如水實全其天萬世
不死招魂作主帝有閔書吏惰不稱神用弗居孰見孰
聞孰嗟孰嘆孰烝孰嘗孰克用勸守侯請命奠此新宫
煌煌巨扁合舊增崇䴡牲有碑螭蟠龜負我其名之過
者必下
譚節婦碑(元曹裕)
人與天地並立而三豈偶然哉羣羣而生逐逐而死無
得而稱者亦可悲矣惟節義之在天下雖匹夫匹婦之
死而能動天地感鬼神貫金石變草木殆造物者藉之
以神變化立人極也故萇弘之血饒娥之得父屍南霽
雲之半箭班班史冊與天地相為無窮至元十四年江
南内附之後吉水新城中兵未息逃難者或依邑校覬
自免有譚氏婦趙抱嬰兒隨舅姑同匿大成殿悍卒至
殺其舅姑欲犯之不可臨之以兵曰從我則生不從則
死婦罵曰吾舅死於汝吾姑又死於汝誓不辱與其不
義而生寧從舅姑以死遂與嬰兒俱遇害血被於兩楹
之間者入塼去今六十又六年矣宛然若寫影在地其
體畢具見者無不神竦髮立凛凛如有生氣先是有疑
為幻妄者磨以沙石不沒復煅以熾炭火滅而迹愈現
然後知節義之在天下有非人力所能廢考於前史尤
信至順中州侯郭成欲表而祠之未果而去職至正二
年寧微寺知事王君克敬被旨來是州治田賦孟秋告
朔奠謁已與州長佐貳徘徊俯視咨嗟嘆息顧謂州判
陳抃曰表節義有著令人倫風化與焉乃謀圖其迹於
石而俾裕書其概惟隆古盛時禮化涵濡節義燦然於
人心凡有血氣者與知與行豈有他哉世降俗變逸居
無教始有不忍言者况乎顛沛流離之際而之死靡他
之念舍生取義之誠確乎其如此吾想斯時城屠且燬
蕩盡於閭閻者知幾何人未始有異也駢死於邑校者
又幾何人亦未始有異也斯婦也罹鄉井之禍痛舅姑
之隕其慷慨就死所謂得正而斃此心固巳質之聖人
而無疑矣魂遊魄喪片地不磨洋洋在上實鍳臨之豈
非造物藉之以神變化而立人極也哉繼自今樹之風
聲州之民閭居族處其必曰此婦人也遭時不幸室家
不相保從一之義蹈白刅而不渝其流風餘韻至今尚
能使人&KR1077;吁興起今而幸生太平無事之世夫夫婦婦
父父子子兄兄弟弟耕田鑿井休飬生息所以樂其樂
而利其利者誰之賜歟天理民彛萬世一同盍相與明
綱常而崇禮譲以無負上之人風厲之心將見比屋可
封則是舉也有關名教甚大亦可見二三君子知為政
之所先者矣
䴡水陳孝女傳碑(明宋濂)
陳孝女妙珍處之䴡水人父南溪為神祠祝史蚤夭母
某氏更適他族妙珍依大母林氏以生林嬰末疾妙珍
刲股襍淖縻以進疾遂瘳或告之曰此若女孫股肉之
功也林悲泣曰吾耄矣死固當然何用苦若邪疾復如
初妙珍倀倀如有失賣衣走浮屠氏作諸禳禜事皆不
應林忽昏眩妙珍解髮相糺纏哀號良久乃甦自是氣
益弱僅有一絲相属妙珍計無所出然香右臂上稽顙
籲天乞以身代復不應至正四年四月壬申夜夢一丈
夫冠烏紗巾服青布袍來告妙珍曰爾勿憂能剔肝食
之則愈矣妙珍問曰欲剔將焉從丈夫指右脇示之且
俾吞紅藥半丸吞已遂覺甲戌妙珍乃具湯沐浴露禱
上下神祗時空中雨墜妙珍之身獨不霑濕若有張盖
覆之者妙珍益喜持刀視脇下見紅痕如縷長可三寸
許就痕上割之血滂然流再割之了無所見妙珍懼乃
擲杯珓卜於神逮俯身拾之而肝忽出縣亟刃之置几
上爇香自誓云大母倘得生終身持菩薩戒不復適人
矣尋取肝聶而切之襍竹萌烹之大母食纔下咽其疾
頓愈妙珍懲前事戒左右勿漏言然創鉅甚幾至危殆
復夢神人語之曰無傷也宜鍊紙作灰傅之妙珍從其
言果愈時年十四耳後三年林以壽終妙珍造墖瘞之
復然頂申前誓棄家為優婆夷前進士永嘉高明來官
郡錄事為上其事部使者大名高履覆按得實以聞次
於朝詔有司具烏頭雙表之制旌表其門仍月給粟一
斛飬其終身時八年春二月也郡守固始黃某以其事
有涉名教也命儒學教授鄭汝原為記其事於石云
史官曰人子之於親本宗一氣苟可以死生者勢當共
之肯以形體既分而視之有異耶當親有疾時呼號天
地鬼神遑遑求索茫昧中力有可致雖萬死弗之顧又
奚暇毁傷絶滅之計邪或者作鄠人對痛斥之予不知
其何所見邪夫孝忠無二道忠臣肝腦塗地世未嘗指
以為非顧獨於孝子而疑之邪此決非韓子之文其依
倣而托之者邪予聞之慈溪黃東發之言如此因造陳
孝女傳故偹論之
少保兵部尚書于公祠重修碑(李夢陽)
開封城馬軍衙橋西故有于少保祠云初公以定傾
保大之功居無何而死於是天下人聞公死咸驚而
疑而涕泣語曰鷺鷥冰上走何處尋魚嗛而公前廵
撫河南時實廨馬軍衙橋西而梁父老於是聞公死
則咸涕泣日相率潜詣公故廨為位哭奠焉會純皇
帝立詔白少保謙冤宥其家而遣祭其墓乃梁父老
則又咸涕泣相率私起祠故廨傍祠公伏臘忌梁父
老則把香曳笻趿履若少壮咸翼如不期至稽首祠
下哭填門塞戶矣會又敬皇帝立詔曰少保謙贈特
進光禄大夫柱國太傅諡肅愍立祠歲春秋祠之而
曰旌功祠乃於是梁父老則又咸涕泣相率數百千
人詣闕門伏訴少保謙前兵部侍郎時廵撫功云願
梁立祠如杭祠不報而梁父老歸伏臘忌歲仍聚哭
於私祠今三十年餘矣正德十年監察御史廵按張
君清軍許君並謁公祠下見其門屋三間僅存堂欹
漏欲頽鴿雀擾擾栱棟鼠走鴟嘯周垣盡圯羊猪外
來於是悄然思俯而悲也已仰而欷曰嗟斯非梁地
邪宋不此都哉靖康之事千載銜焉二帝不南矣夫
定傾者世保大者食澤流者思故祠之言思也血食
使之世者也於是下令曰少保祠撤故易腐扶欹植
頽起圯新而繪堊而級而隅而榮而序偹矣曰謁者
奚止也則重而堂器奚貯也則翼而廊而道士玄林
守焉西北隅其房也望之栗栗而巉巉枚枚而嚴嚴
是使之世者之道也李夢陽曰予觀今人論肅愍公
事未嘗不酸鼻流涕焉蓋傷為臣不易云夫事莫大
於君出敵入排遷主戰四者旦夕之勢而存亡之判
也乃今人議則異是或見鮑莊事輙曰夫葵猶能衞
其足然獨不思勇士不忘喪其元乎孟子曰所欲有
甚於生者故生而有所不用也然將軍蠡留侯良功
成身抽天下兩高焉於乎難言乎難言乎豈所謂計
免者非忠貪盛者違智歟而賊酋擁太上皇大同城
下勒䧏大同人登城謝曰頼天地宗社之靈國有君
矣至宣府城下宣府人登城謝曰頼天地宗社之靈
國有君矣至京城下京城人又謝曰頼天地宗社之
靈國有君矣於是公颺言曰豈不聞社稷為重君為
輕斯言也事以之成疑以之生者歟且太子之易南
宫之錮二者有能為公恕者否耶公有不如意輙拊
膺忿曰此一腔血竟灑何地聞其言孰非酸鼻流涕
者而獨咎公也於乎傷乎雖然宗澤岳飛非下於人
者艱難百戰卒愠衂而死若公者死可矣死可矣公
廵撫諸所業載傳状乃今不復述苐述其始終若是
亦大者云祠修於是年春越夏而告成張君名淮南
皮縣人許君名完丹徒縣人事祠事者開封知府賀
君銳也系之詩曰
於鑠旋運曷平不陂康屯傾否哲者斯利於維哲英鑒
精含貞匪時曷徵匪猷曷興靡疑靡驚厥伐用成厥育
是輕委躬於誠蛇何盤社龍何在野乾極卼&KR0146;日月易
舍蠢爾乃賊乃奰國邑之亂之訌陵廟岌岌公丁其時
矢身以殉山仡排議不戁不震僉曰和宜公曰有戰四
方之事譬絲遊刅帝畀弗疑公泣視師義激六軍如虎
如羆惟直斯壮人心干城肅肅我壘悠悠我旌羯奴喙
突疆埸載清載清載寕皇歸於京古曰荷難今謂曰癡
忠古爰嘉今胡嫉而何䜛非名何毁非功孰䜛靡和孰
毁弗同彼巧彼荏厥膚斯勵古則曰直今曲自為於乎
少保時晦時昭古誰無死死有榮褒峩峩廟祠棟隆崇
基神之遊之旆旆其旗白馬朱衣有風凄其歘其有光
若往若來即而罔見跂望漣洏兹邦可居氓實爾思
皇明父子忠孝祠碑(陸樹聲)
世廟初吾郡南江馮先生恩在南臺好直諫累上䟽
譏切時政謂皇后不當親蠶分祀南北郊非禮謂尭
舜用元凱唐宋用林甫安石以深刺時宰貴人多銜
之最後因彗星見極論御史大夫鋐為腹心彗及兩
輔宜斥倣范希文百官圖品題諸大臣某某賢某某
不肖言甚切至上怒逮詔獄鋐署議論死考掠無完
膚瀕九死而不悔當時有四鐡御史之稱子行可甫
十四上書請代不報乃刺血上書自縛請即加斧鑕
以贖父死通政使陳經特為引奏上覽䟽動容曰忠
孝乃出一門邪得末減戍雷陽雷人生祠以配李北
海寇萊公諸賢後二十餘年吾郡抑齋楊公允䋲在
諫垣亦好直諫累上䟽譏切時政尤與時宰忤其䟽
劾本兵及勲鎮臣每言當重示創艾為大臣為國不
忠者戒其論倭事斥督撫大臣交結執政大臣以致
師老財匱状與時宰分宜面諍朝房分宜至切齒最
後發寺臣賕事分宜從羅織起大獄坐毁謗玄脩下
詔獄論死子應祈甫弱冠蒼頭衣蓬首哭長安中具
䟽請代不果徒步入深山中采靈藥上獻因乞身代
父罪又不果既長繫五年應祈得分宜子酒間語必
欲殺公乃拊膺慟哭絶食死後兩月公竟赴西市隆
慶改元奉遺詔召用諸直臣南江先生既老不就徵
即家拜大理丞尋又加秩行可先巳登鄉書監司察
舉孝行有詔旌廬仕佐南京兆為廉吏致政歸數年
直指屡䟽薦特命晉階温旨褒嘉勅有司時皆敬禮
以式後進抑齋公亦奉遺詔贈光禄少卿與楊忠愍
繼盛諸君竝錄廕祭葬蒙渥典應祈死後婦袁以節
顯子忠裕䟽請得用孝子節婦並旌其廬於是世所
詫慕忠臣孝子咸於一家而適偶於兩姓又萃於吾
鄉則鄉之人侈談之猶東方之誇泰岱楚之洞庭雲
夢而滇金馬碧鷄也余竊歎天地之用春生秋殺恒
以一歲為序其至以漸其化工所冶出恒而罕異世
廟時主上聰明神武一日之内倏為和風倏為震霆
倏為嚴霜倏為皎日故其所亭毒播弄反多成驚世
震俗不恒有之盛事風徐水平則漪漣紆縈驚飄焚
輪所激衝始睹浴日之波排天之濤令觀者駴瞩固
然哉江左號賢薮仰遡二千年垂獨得卞氏父子業
巳見忠孝不乏人顧如吾鄉兩公家居共里閈相距
僅二十載事出一朝乃炳炳麟麟彼此輝映一何比
肩接踵也語云珠藏川媚以此為吾鄉桑梓寵藉不
亦厚哉諸文學既請祀兩公於郡邑學宫賢祠兩孝
子既表厥里宅門恩綸煌煌途之童豎老叟襁負荷
擔而過者佇立諦視不忍去感歎如不出口諸文學
復相與父老謀曰五絲美矣合則成錦四瑚八璉合
陳一廟燁然其光盍合而祀諸時京兆公逾八望九
方享斟羹誦淇澳當事者謂淑人君子萬年正國遽
尸而祝之不祥昨歲忽捐館舍諸文學諸父老遂合
請於兩臺其詞曰馮楊四公一則幸而父子俱生一
則不幸而父子俱死然父則同為忠臣子則同為孝
子其生者普惠澤於當年樹儀刑於百世死者抱遺
恨於九原痛輿情於百贖雖曰皆天要之易地則皆
然者也知言哉事下郡大夫邑侯議報可兩臺首捐
貲經始郡邑繼之縉紳士繼之度地邑庠左方剙父
子忠孝祠特祀兩公及兩孝子云余於楊光禄公馮
京兆公同舉於鄉以執行事南江先生且素所景行
而子弟視楊孝子其死也心極憐之嘗霣涕而識其
事状是舉也慶而不弔輙喜而叙其事如此銘曰
巍巍邑宫有水潨只維宫之東原土豐只新廟聿隆四
賢崇只蹇蹇匪躬臣盡忠只子求代終思熱中只天其
蒙蒙褒命榮只輿情所宗僉謀同只爰肖厥容靈爽通
只蒸禴在公蘋藻供只用淑世風儀式從只
勅建愍忠祠碑(汪道昆)
忠愍公雅言丈夫負七尺軀直以殉國家報知遇耳
侯嬴德魏田光德燕不難以彼其身死片言下彼誠
得死所足矣往余從公守郎署率有味乎其言無何
公出為江西按察副使辛酉閩廣賊入江西諸郡薄
太和公從燕會聞之輙投箸起也曰敵鼓行而西掩
我不偹不蚤計謂蒼生何當路方倚辦公尋属公平
賊先是廵檢劉茂力戰死賊怒磔其屍公至太和帥
諸將吏祭茂曰爾職抱關猶然死疆事吾待罪方面
不滅賊吾何獨生遂誓師列陣而鼓之進獲俘者五
徇軍中且日陳如前公從軍中鼓之進賊數謂官軍
怯亡鬭心聞公軍聲人人皆殊死鬭諜者謂賊張甚
宜莫如堅壁完公叱曰敵深入我境亾能以一矢相
加遺何謂敵張我實張敵我師左次彼且益張江以
西危矣士死鼓將死綏業在行間義不避死於是復
鼓之進左右軍遇賊皆奔悉赴中軍中軍乃潰公意
氣勃勃躍馬當賊鋒關弓射殺二人刅一人死公脰
脇中槍者二左臂中刅者三唯指揮王應鵬千戶唐
鼎從公皆遇害淑人聞訃輙自投井中保母出之遂
不食保母諫曰主死長郎君宜未即知脫自太學來
奔宜未即至母苐自決其誰歸主喪淑人以為然乃
強食公喪至歙淑人絶口不納水漿所親率以太宜
人春秋高諸孽子未立為淑人請淑人目適子曰嘻
敬長矣凡諸俯仰敬任之假令而母以天年終終不
能以此留而父死國而母死家何可後也卒不食越
五日死部使者逓上其事詔贈汪一中光禄寺卿廕
子世襲錦衣衞百戶給祭葬立祠賜諡視周節愍同
贈淑人程氏仍立祠郡城東從忠愍春秋並祠嗟乎
公死社稷不忘平生之言真丈夫事淑人婉婉其攝
身若不自勝及其臨大節而不渝皭然與首陽争烈
即女丈夫無論已乃今列在祀典廟介鄉國之間都
人士過之莫不翼然而趨俛然而式即田夫里婦舉
欣欣然想見其人其或不然抑亦赧然汗顔倀倀然
失步百世而下猶生之年惡用偕老為也昔周節愍
死華林賊語在李獻吉紀事中公後節愍五十年同
地同官同以閏五月二十六日死節愍有子忠愍有
妻徇難相從則又同歸於節孝大較舉相若也顧余
不佞亾能為公發一辭謹述祠事所由勒諸䴡牲之
石且為樂章三闋幷授歌者肄之其辭曰
服兩驂兮采虯陟帝所兮周遊倚閶闔兮瞩九州盍歸
來兮棲故丘要巫咸兮歌且舞把瓊芳兮懷椒糈荃何
為兮夷猶目𦕈𦕈兮愁苦右迎神春雨兮秋霜列
籍兮華堂星熒熒兮在戶靈翩翩兮下來承上尊兮楹
之東伐應鼓兮考鳴鐘采連理兮木末差比目兮水中
忽若近兮倏遠我心勞兮&KR0885;&KR0885;右降神牛服箱兮
女結褵濟河漢兮吹参差乘廽風兮駕修阻願終老兮
河之滸操槖籥兮隂陽參太乙兮平章延停喪兮舊服
屢豐年兮樂康右送神
文章辨體彙選卷六百四十九
文章辨體彙選卷六百四十九
明賀復徵編
碑八(忠節)
贈太尉段秀實碑(唐德宗)
立人之道曰君與臣為臣之義曰忠與節忠莫極於
衞國節莫大於忘身存其誠德貫乎天地致其功用
施於社稷獨斷勦兇慝之命沉謀安宇宙之危其智
勇足以拯時其義烈足以弘教非昊穹錫慶敷祐皇
家重振紀綱再激汙俗何遘迍之會而獲見斯人開
府儀同三司檢校禮部尚書兼司農卿上柱國張掖
郡王段氏名秀實字成功應期䧏生扶翼唐祚禀隂
陽之粹氣備剛柔之全德體正明道從時卷舒蓄為
淳和發為功烈朕宅帝位之五載孟冬十月賊臣朱
泚反天悖人因時多虞乘我無備誘聚叛卒作亂於
京師朕深惟罪己之誠遠遵避狄之義駕自中禁狩
於近坰賊隂謀為奸陽言示順以公嘗任涇帥素得
士心採諸衆情引以自助公感時悲憤思定大業謂
復國安人由已不可以顧私謂開物變化在權不可
以虚死略匹夫之褊介藴曠代之宏規内貞其心外
混其跡且控察元惡情状將因而圖之賊果不疑委
以心腹遽發兇黨謀襲我師公詭說以詞止之不可
及竊取官印假為兵符急追寇軍不遠而復銷禍紓
難隂陽若神於時物情危疑忠邪莫判卒乘禾輯軍
旅未完微公之謀吾幾蔑濟既而密結勇敢誓殱寇
讎決策剋期中外發應會賊泚召公計事引入閤中
露其姦情言及僭竊公氣填胷臆植髮衝冠仰天大
呼玄鑒何昧孰為臣子而忍是心語未絶音奮笏前
擊兇徒敗面既躓而奔左右愕然初未敢動繼者不
至事遂無成逆徒交鋒因而遇害嗟乎天生萬物唯
人最靈禀元氣之精鍾五行之秀是宜守正居順移
孝資忠君君臣臣父父子子各履於逹道同臻於太
和天乎不融生彼狂悖神乎不惠喪我忠貞静言思
之輟饋忘寐詳求其理抑有以焉兹朕不明敗德招
損故列聖垂祐&KR0008;戒於予則泚之亂所以懲既往勖
將來禮教陵夷風訛俗弊故上帝玄鑒聳動於人則
段公之死所以勵當今傳不朽也訪彼前史稽諸昔
賢全大節者不必成功建大功者或未立節非節不
可以禆教非功不可以持危義實相湏事難並備吉
甫以文武翼周室宣王中興絳侯以智謀安劉氏文
皇紹立茂功著矣而節未可稱董卓脇國以擅威伍
孚刺之而不畏王敦擁衆以稱亂周顗折之而無疑
竒節偉矣而功竟不就至若屈伸合變進退知機智
以遂其謀勇以決其死功與時並節與名偕中古巳
還無公儔比貞烈之至通於神明桀驁聞之而動心
仇讎感之而不怨死於義而義著忘其家而家全行
路興悲懦夫增氣矧予之慟其可弭忘且人之所愛
者身也國之所重者位也公能殺身徇國朕得不以
重位報之哉乃詔有司冊贈太尉諡曰忠烈賜實封
五百戶莊宅各一所嗣子授三品正員官諸子各授
五品正員官表其閭里護其喪葬官立祠宇史載忠
勲哀榮之典備矣君臣之義極矣公始以天寳四載
奮筆從戎才為時生官由才達得司馬戰陣之法參
將軍帷幄之籌累典方州更踐臺寺出擁旄節入為
卿士位歴十七歲踰三紀封王列於異姓開府比於
台司参職六官食賦百室言不伐善慮常下人恒持
順信之規罔居疑悔之地利刃在手投節皆虚貞松
有心老而彌勁吞大憝於方寸之内定危疑於晷刻
之間力可屈而志不可遷身可殺而節不可奪所謂
有始有卒為臣之極致者歟日月有期宅兆云畢身
歿功在凛然如山勒銘傳芳終古不滅以志吾過且
旌善人銘曰
浩浩上天四序唯均氣或堙欝過為災氛否不可終必
復元亨洗以膏雨播之祥雲濟濟蒸人五常是則時或
迍難乃生凶慝亂必有定允歸皇極拯以茂勲輔之明
德勲德克崇兹惟段公實天䧏靈寧保朕躬日月蔽虧
宇宙昏蒙冏然明誠獨誓深忠豺狼為群㹞㹞逞志咆
哮奔突乘我未備公飛尺符横制醜類變化若神邦家
不墜元惡大憝誘姦作誑竊器僣名反易天常公獨挺
身奮擊暴強烈烈英武歿而彌彰義振名教功存社稷
贈極上台賞延真食省咎袛畏懷賢憫惻刻銘豐碑昭
示萬國
韓公廟碑銘(李華)
唐之元老有大庇於生人曰韓公公盡力天朝位尊
將相三城立廟軍帥乞靈則祠之天寳季歲華奉使
朔方展敬祠下式瞻風采像與神合沈沈如生嗚呼
生以功為臣歿以靈為神神乎宜奉公總戎疆外懸
衡審政拒隴循河綿亘萬里堅城雄防扞蔽三輔介
胄之士垂十萬人瞻我麾節以為進退先是突厥犯
塞乘勝入朔方游騎至安定守軍不到經略失守寇
乃驅監牧之騋牝退存廬帳進圍聚邑鳴弓躍馬規
復漠南邊人搖心元聖軫念節將更至咸以追逐為請縉
紳獻議則以和親為便中宗未之許也初以公耋老
且重煩之及卜師於太宫之庭惟公之吉至尊親臨
前殿授以兵符公承命徂征北蕃逆駭記所謂君子
有其時有其命公得其二而伸其一者也公忠貫神
明慮幾造化鎮以長策潰其姦謀一麾偏師屠名王
復喪馬奪壍拂雲維而城之並河之阿列築三鎮將
精士銳談笑就役匈奴莫敢南視雷哭而遁老幼望
公以相震怖不然則乘冰轉鬭無日無之既而據河
山翫其動静納行旅歸之袵席憑墉而望匹馬單兵
不匿形影敵由是械手足而刳腹心朝廷無草竊之
虞天下減征役之半矣詩云文武吉甫萬邦為憲又
曰方叔元老克壮其猷公之謂也帳下之厮尚有存
者曰公號令素嚴人無違禁自將吏騎卒咸有旗表
節不常出出則賞罰隨之賞非無功罰非無罪上流
而下競心行而事從謀全功成由此術也三城既就
刊木標櫓記之種落刻其䧏年後皆如之豈挺生上
將之龜策歟竒鑒先物之然也夫鳥獸草木出其倫
軰猶或利害憑焉况殊績功勲終始天地翼輔先聖
寵綏元元有茅社之尊符節之重後奉者果一勝遂
一謀庸非明神幽贊之效雅有吉甫薄伐至于太原
玉命南仲城彼朔方傳稱齊桓伐戎攘狄以其病燕
滅衞魏絳和戎狄合諸侯從古及今以為大功其餘
秦恬漢青之倫纔丘垤耳尚或筮頌颺之簡策貴之
况忠武卓異屦履今昔而咏歌無之非古也竊感趙
孟懷隨武之德寤寐永嘆奉銘神宫其文曰
赫爾韓公司武有經受命北伐渠魁就刑敢或不順鼓
行風霆崇岱壓卵滄波灌螢沈泉雷動機發冥冥功奮
三城人謠億齡謀出先後搆危於寧張天之威恢廟之
靈北狄頓顙山戎來庭萬里寝柝緣河罷扃趨拜故祠
德謝惟馨翔野何有群山青青感激遺風徘徊涕零吾
誰與歸式薦斯銘
魏博節度使田弘正碑(元稹)
陛下以元年正月壬戌詔臣稹曰朕有臣弘正自魏
入鎮魏人思之因守臣愬状其德政乞文於碑爾司
予言其文以付臣拜稽首退而奏書於陛下曰始安
禄山以玄宗四十三年盗幽州兵劫擊郡縣偷關據
京天下掉撓肅宗征之海内甫定而夾河五十餘州
或伏或叛更立迭奪廢置征伐覲見賦入之宜皆自
為意五紀四宗容受隠忍田承嗣始有魏博相衞貝
澶之地承嗣卒以其地傳兄子悅悅傳緒緒傳季安
既而季安悍誕滛驕風勃蠱蠧發時喜殺左右漸及
於骨肉往往顧妻子曰安用此由是内外惴悸妻元
氏因人不忍移置他所餘一月乃卒是歲先皇帝元
和之七年八月也季安子懷諫始十餘歲衆襲故態
名之為副大使而家臣蔣士則逆虐用事士衆不分
伏日夜相告曰田中丞興博大孝敬於軍謹廉讀儒
家書好言君臣事儻可依倚為將帥乎聞者皆踴躍
一朝牙旗下衆來捧附興仆地不肯起衆亦不肯去
乃大言曰爾軰即欲用吾語能不殺副大使且使吾
取天子恩澤洗汝痕穢使千萬衆知君臣父子道從
我乎皆曰諾遂殺蒋士則等數十人以興知留後事
移懷諫於外明年歸之朝盖七年之十月四日也乃
圖六州之地域籍其人與三軍之生齒自軍司馬已
下至於郡邑吏人廢置盡獻於先帝詔興以工部尚
書長魏博相衞貝澶之地仍勅司封郎中知制誥裴
度使於興且以錢一百十萬緍賜其軍曲赦管内百
姓一年勿復事問耆羸賑乏困褒殛誅之不以法者
魏之人相喜曰歸天子乃如是耶興又悉取魏之僣
服異器人臣所不當為者斥去之先帝曰興吾六州
之善心者田興也使興弘吾至正不亦可乎因名曰
弘正先是魏諸賓猶僕役也將卒無畏避弘正始求
副節度巳下於朝至則迎迓承奉雖功勲將莫不承
者避謁者趨付授咨度始用賓愷先是諸將之外有
權者莫不拘劫妻子以為固四方之來聘問者莫不
防礙出入以為密士吏工賈限其往來人多懼愁稀
復會聚至是皆曠然矣魏之人又相喜曰人之生不
當如是耶滑以水害聞於朝請移河於衞之十四里
且役衞功三萬餘詔弘議之皆曰壊吾地役吾人以
利他邑古無有也弘正曰魏與滑信彼此矣朝廷何
異焉不時興工以教人譲魏俗丕變先帝多之以右
僕射就加焉十三年又加司空以子布之會蔡有勞
也是歲李師道燒河隂驚洛邑隂通元濟詔弘正誅
之明年破賊五萬於東阿進收鄆之陽谷距其城四
十里營焉二月壬戌劉悟斬師道以其首歸於弘正
正入鄆而十二州之地平以功加司徒平章事復歸
於魏其年八月朝覲京師先帝待之有加焉乞留不
獲詔加侍中以遣之又明年陛下以成德喪師詔弘
正入焉初王武俊以戰朱㴞功得有趙地傳子孫凡
三十九年矣至承宗為盧從史李師道所詿誤先皇
帝征而赦之者再受畏慼恧不克來覲而聞陛下天
覆海深悉包悉受乃果自信將朝有時未行會病將
歿以志付其弟承元聽命於朝陛下語宰相曰弘正
在魏吾何患焉即日内出五詔詔弘正為中書令節
度德隸於鎮且詔父子皆為帥以大其威十一月甲
寅成德獻状曰弘正至自魏魏人哭之鎮人歌之奉
宣奏陳詔條除去僣異猶魏政也且臣聞之德之至
者有二政之大者有三三政一曰仁為惠政二曰法
為善政三曰謙為和政二德一曰忠為令德二曰孝
為吉德今弘正獻魏博六州之地平淄青四代之寇
入鎮冀不測之淵可以為忠矣祖考食宗廟父子分
土疆兄弟羅軒冕可以為孝矣始為山東鍵閉束縛
詠而游之歌而舞之可以為仁矣始初山東逼越廢怠裁
而制之舉而用之可以為法矣始初山東傲狠侵取
地德以譲之功以助之可以為謙矣謙法仁孝資之
以忠不曰德政謂之何哉臣既奉制以一百九十二
字付守臣愬銘之石用申約束銘曰
帝命弘正予言是聽理亂有數其數甚明亂則隠約理
由亂生既理復亂生於翫輕唐受天命既理既平高祖
太宗不荒不寧玄宗抑厄其否乃革四十三年奄有丕
宅始視燕寇胡雛弄兒雖我寵重彼將胡為所細所忽
忽焉而罹四后垂顧山東不夷逮我聖父殷憂儉剋乘
其滛驕乃伐乃殛爾視羣孽胡為而亡潜久而大頑昏
暴狂爾亦自視胡為而昌畏兹逼側永思悠長曩爾之
有既克而有在克而守惟爾惟我而今而後爾雖穹崇
無忘辱詬我雖平寧無忘燕寇銘之戒之以永聲臭
旌忠愍節廟碑(宋朱熹)
紹興三年十月巳酉信州守臣王自忠言臣幸得蒙
恩剖符假守支郡視事之日考按圖牒竊見故簽書
樞密院事張忠文公叔夜故知同州事鄭威愍公驤
衣冠之藏皆在郡境蓋聞在昔靖康之難敵騎長驅
都城危廹四面勤王之兵逡廵前却莫有至者而忠
文獨以南道之師千里赴難軍鋒銳甚每戰必克乃
以廟算猶豫卒不能有成功而﨑嶇顛沛之餘竭力
致死猶以必存宗社為巳任事復不就則遂閉口絶
食而以身殉焉其後金人分兵西闚關陜所向降下
無不如意則又有如威愍者獨以孤城&KR0629;卒嬰其乘
勝焱銳之鋒蔽遮三秦以備廵幸金兵大至鄰援四
絶知不能守而勇氣彌厲誓必與郡俱為存亡城䧟
之日遂隕其生而不悔是其見危致命殺身成仁皆
足以無愧於人臣之義是以聖朝痛悼褒恤屡加立
廟賜名著在祀典蓋非獨以慰忠魂於地下實以昭
示萬世臣子忠義之大訓而吏惰失職脩奉勿虔忠
文雖得即墓為祠以嚴貌象然而僻在永豐靈鷲深
山之中既無以侈上恩厲衆志至於威愍葬祭在馮
翊者道既阻絶而其故鄉玉山東郭有墳無廟則行
路之人所為愴惻而臣不佞尤竊懼焉謹已相地兩
縣之境通塗之側出留州錢属吏鳩工度為雙廟擬
則廵遠庶幾有以揭虔妥靈表勸忠義仰承建炎紹
興明詔之遺旨謂宜假以光靈定其名號策書申命
以詔無極臣不勝大願敢昧死請事下禮部太常合
議條奏咸謂二臣之廟前已賜額宜因其故合而名
之制詔禮官議是其以旌忠愍節之廟為額於是尚
書符郡主者施行如章而王侯已詔還矣始侯既属
役於玉山令苪立言永豐令潘友文又以書來請銘
於熹於是兩令課功作治如法復使人來申致侯命
熹既樂道二公之事又重侯請乃序而詩之俾俟廟
成釁而刻焉王侯字道夫永嘉人自少魁壘有竒節
嘗為壽皇聖帝極陳當世之務壽皇悅其言欲大用
之而未及也是其為政知所先後固宜如此其詩曰
皇皇后帝降衷下民君臣之義父子之仁臣之事君策
名委質報生以死身豈遑恤若魚熊掌取舍之間是孰
使之其性則然林林之生孰無此性利害劫之或失其
正文武張公投命重圍擁孤弗遂視死如歸侃侃鄭公
遥遥孤壘城亡與亡其節亦偉方時大變衆潰如川二
公相望砥柱屹然慷慨臨危一心如水實全其天萬世
不死招魂作主帝有閔書吏惰不稱神用弗居孰見孰
聞孰嗟孰嘆孰烝孰嘗孰克用勸守侯請命奠此新宫
煌煌巨扁合舊增崇䴡牲有碑螭蟠龜負我其名之過
者必下
譚節婦碑(元曹裕)
人與天地並立而三豈偶然哉羣羣而生逐逐而死無
得而稱者亦可悲矣惟節義之在天下雖匹夫匹婦之
死而能動天地感鬼神貫金石變草木殆造物者藉之
以神變化立人極也故萇弘之血饒娥之得父屍南霽
雲之半箭班班史冊與天地相為無窮至元十四年江
南内附之後吉水新城中兵未息逃難者或依邑校覬
自免有譚氏婦趙抱嬰兒隨舅姑同匿大成殿悍卒至
殺其舅姑欲犯之不可臨之以兵曰從我則生不從則
死婦罵曰吾舅死於汝吾姑又死於汝誓不辱與其不
義而生寧從舅姑以死遂與嬰兒俱遇害血被於兩楹
之間者入塼去今六十又六年矣宛然若寫影在地其
體畢具見者無不神竦髮立凛凛如有生氣先是有疑
為幻妄者磨以沙石不沒復煅以熾炭火滅而迹愈現
然後知節義之在天下有非人力所能廢考於前史尤
信至順中州侯郭成欲表而祠之未果而去職至正二
年寧微寺知事王君克敬被旨來是州治田賦孟秋告
朔奠謁已與州長佐貳徘徊俯視咨嗟嘆息顧謂州判
陳抃曰表節義有著令人倫風化與焉乃謀圖其迹於
石而俾裕書其概惟隆古盛時禮化涵濡節義燦然於
人心凡有血氣者與知與行豈有他哉世降俗變逸居
無教始有不忍言者况乎顛沛流離之際而之死靡他
之念舍生取義之誠確乎其如此吾想斯時城屠且燬
蕩盡於閭閻者知幾何人未始有異也駢死於邑校者
又幾何人亦未始有異也斯婦也罹鄉井之禍痛舅姑
之隕其慷慨就死所謂得正而斃此心固巳質之聖人
而無疑矣魂遊魄喪片地不磨洋洋在上實鍳臨之豈
非造物藉之以神變化而立人極也哉繼自今樹之風
聲州之民閭居族處其必曰此婦人也遭時不幸室家
不相保從一之義蹈白刅而不渝其流風餘韻至今尚
能使人&KR1077;吁興起今而幸生太平無事之世夫夫婦婦
父父子子兄兄弟弟耕田鑿井休飬生息所以樂其樂
而利其利者誰之賜歟天理民彛萬世一同盍相與明
綱常而崇禮譲以無負上之人風厲之心將見比屋可
封則是舉也有關名教甚大亦可見二三君子知為政
之所先者矣
䴡水陳孝女傳碑(明宋濂)
陳孝女妙珍處之䴡水人父南溪為神祠祝史蚤夭母
某氏更適他族妙珍依大母林氏以生林嬰末疾妙珍
刲股襍淖縻以進疾遂瘳或告之曰此若女孫股肉之
功也林悲泣曰吾耄矣死固當然何用苦若邪疾復如
初妙珍倀倀如有失賣衣走浮屠氏作諸禳禜事皆不
應林忽昏眩妙珍解髮相糺纏哀號良久乃甦自是氣
益弱僅有一絲相属妙珍計無所出然香右臂上稽顙
籲天乞以身代復不應至正四年四月壬申夜夢一丈
夫冠烏紗巾服青布袍來告妙珍曰爾勿憂能剔肝食
之則愈矣妙珍問曰欲剔將焉從丈夫指右脇示之且
俾吞紅藥半丸吞已遂覺甲戌妙珍乃具湯沐浴露禱
上下神祗時空中雨墜妙珍之身獨不霑濕若有張盖
覆之者妙珍益喜持刀視脇下見紅痕如縷長可三寸
許就痕上割之血滂然流再割之了無所見妙珍懼乃
擲杯珓卜於神逮俯身拾之而肝忽出縣亟刃之置几
上爇香自誓云大母倘得生終身持菩薩戒不復適人
矣尋取肝聶而切之襍竹萌烹之大母食纔下咽其疾
頓愈妙珍懲前事戒左右勿漏言然創鉅甚幾至危殆
復夢神人語之曰無傷也宜鍊紙作灰傅之妙珍從其
言果愈時年十四耳後三年林以壽終妙珍造墖瘞之
復然頂申前誓棄家為優婆夷前進士永嘉高明來官
郡錄事為上其事部使者大名高履覆按得實以聞次
於朝詔有司具烏頭雙表之制旌表其門仍月給粟一
斛飬其終身時八年春二月也郡守固始黃某以其事
有涉名教也命儒學教授鄭汝原為記其事於石云
史官曰人子之於親本宗一氣苟可以死生者勢當共
之肯以形體既分而視之有異耶當親有疾時呼號天
地鬼神遑遑求索茫昧中力有可致雖萬死弗之顧又
奚暇毁傷絶滅之計邪或者作鄠人對痛斥之予不知
其何所見邪夫孝忠無二道忠臣肝腦塗地世未嘗指
以為非顧獨於孝子而疑之邪此決非韓子之文其依
倣而托之者邪予聞之慈溪黃東發之言如此因造陳
孝女傳故偹論之
少保兵部尚書于公祠重修碑(李夢陽)
開封城馬軍衙橋西故有于少保祠云初公以定傾
保大之功居無何而死於是天下人聞公死咸驚而
疑而涕泣語曰鷺鷥冰上走何處尋魚嗛而公前廵
撫河南時實廨馬軍衙橋西而梁父老於是聞公死
則咸涕泣日相率潜詣公故廨為位哭奠焉會純皇
帝立詔白少保謙冤宥其家而遣祭其墓乃梁父老
則又咸涕泣相率私起祠故廨傍祠公伏臘忌梁父
老則把香曳笻趿履若少壮咸翼如不期至稽首祠
下哭填門塞戶矣會又敬皇帝立詔曰少保謙贈特
進光禄大夫柱國太傅諡肅愍立祠歲春秋祠之而
曰旌功祠乃於是梁父老則又咸涕泣相率數百千
人詣闕門伏訴少保謙前兵部侍郎時廵撫功云願
梁立祠如杭祠不報而梁父老歸伏臘忌歲仍聚哭
於私祠今三十年餘矣正德十年監察御史廵按張
君清軍許君並謁公祠下見其門屋三間僅存堂欹
漏欲頽鴿雀擾擾栱棟鼠走鴟嘯周垣盡圯羊猪外
來於是悄然思俯而悲也已仰而欷曰嗟斯非梁地
邪宋不此都哉靖康之事千載銜焉二帝不南矣夫
定傾者世保大者食澤流者思故祠之言思也血食
使之世者也於是下令曰少保祠撤故易腐扶欹植
頽起圯新而繪堊而級而隅而榮而序偹矣曰謁者
奚止也則重而堂器奚貯也則翼而廊而道士玄林
守焉西北隅其房也望之栗栗而巉巉枚枚而嚴嚴
是使之世者之道也李夢陽曰予觀今人論肅愍公
事未嘗不酸鼻流涕焉蓋傷為臣不易云夫事莫大
於君出敵入排遷主戰四者旦夕之勢而存亡之判
也乃今人議則異是或見鮑莊事輙曰夫葵猶能衞
其足然獨不思勇士不忘喪其元乎孟子曰所欲有
甚於生者故生而有所不用也然將軍蠡留侯良功
成身抽天下兩高焉於乎難言乎難言乎豈所謂計
免者非忠貪盛者違智歟而賊酋擁太上皇大同城
下勒䧏大同人登城謝曰頼天地宗社之靈國有君
矣至宣府城下宣府人登城謝曰頼天地宗社之靈
國有君矣至京城下京城人又謝曰頼天地宗社之
靈國有君矣於是公颺言曰豈不聞社稷為重君為
輕斯言也事以之成疑以之生者歟且太子之易南
宫之錮二者有能為公恕者否耶公有不如意輙拊
膺忿曰此一腔血竟灑何地聞其言孰非酸鼻流涕
者而獨咎公也於乎傷乎雖然宗澤岳飛非下於人
者艱難百戰卒愠衂而死若公者死可矣死可矣公
廵撫諸所業載傳状乃今不復述苐述其始終若是
亦大者云祠修於是年春越夏而告成張君名淮南
皮縣人許君名完丹徒縣人事祠事者開封知府賀
君銳也系之詩曰
於鑠旋運曷平不陂康屯傾否哲者斯利於維哲英鑒
精含貞匪時曷徵匪猷曷興靡疑靡驚厥伐用成厥育
是輕委躬於誠蛇何盤社龍何在野乾極卼&KR0146;日月易
舍蠢爾乃賊乃奰國邑之亂之訌陵廟岌岌公丁其時
矢身以殉山仡排議不戁不震僉曰和宜公曰有戰四
方之事譬絲遊刅帝畀弗疑公泣視師義激六軍如虎
如羆惟直斯壮人心干城肅肅我壘悠悠我旌羯奴喙
突疆埸載清載清載寕皇歸於京古曰荷難今謂曰癡
忠古爰嘉今胡嫉而何䜛非名何毁非功孰䜛靡和孰
毁弗同彼巧彼荏厥膚斯勵古則曰直今曲自為於乎
少保時晦時昭古誰無死死有榮褒峩峩廟祠棟隆崇
基神之遊之旆旆其旗白馬朱衣有風凄其歘其有光
若往若來即而罔見跂望漣洏兹邦可居氓實爾思
皇明父子忠孝祠碑(陸樹聲)
世廟初吾郡南江馮先生恩在南臺好直諫累上䟽
譏切時政謂皇后不當親蠶分祀南北郊非禮謂尭
舜用元凱唐宋用林甫安石以深刺時宰貴人多銜
之最後因彗星見極論御史大夫鋐為腹心彗及兩
輔宜斥倣范希文百官圖品題諸大臣某某賢某某
不肖言甚切至上怒逮詔獄鋐署議論死考掠無完
膚瀕九死而不悔當時有四鐡御史之稱子行可甫
十四上書請代不報乃刺血上書自縛請即加斧鑕
以贖父死通政使陳經特為引奏上覽䟽動容曰忠
孝乃出一門邪得末減戍雷陽雷人生祠以配李北
海寇萊公諸賢後二十餘年吾郡抑齋楊公允䋲在
諫垣亦好直諫累上䟽譏切時政尤與時宰忤其䟽
劾本兵及勲鎮臣每言當重示創艾為大臣為國不
忠者戒其論倭事斥督撫大臣交結執政大臣以致
師老財匱状與時宰分宜面諍朝房分宜至切齒最
後發寺臣賕事分宜從羅織起大獄坐毁謗玄脩下
詔獄論死子應祈甫弱冠蒼頭衣蓬首哭長安中具
䟽請代不果徒步入深山中采靈藥上獻因乞身代
父罪又不果既長繫五年應祈得分宜子酒間語必
欲殺公乃拊膺慟哭絶食死後兩月公竟赴西市隆
慶改元奉遺詔召用諸直臣南江先生既老不就徵
即家拜大理丞尋又加秩行可先巳登鄉書監司察
舉孝行有詔旌廬仕佐南京兆為廉吏致政歸數年
直指屡䟽薦特命晉階温旨褒嘉勅有司時皆敬禮
以式後進抑齋公亦奉遺詔贈光禄少卿與楊忠愍
繼盛諸君竝錄廕祭葬蒙渥典應祈死後婦袁以節
顯子忠裕䟽請得用孝子節婦並旌其廬於是世所
詫慕忠臣孝子咸於一家而適偶於兩姓又萃於吾
鄉則鄉之人侈談之猶東方之誇泰岱楚之洞庭雲
夢而滇金馬碧鷄也余竊歎天地之用春生秋殺恒
以一歲為序其至以漸其化工所冶出恒而罕異世
廟時主上聰明神武一日之内倏為和風倏為震霆
倏為嚴霜倏為皎日故其所亭毒播弄反多成驚世
震俗不恒有之盛事風徐水平則漪漣紆縈驚飄焚
輪所激衝始睹浴日之波排天之濤令觀者駴瞩固
然哉江左號賢薮仰遡二千年垂獨得卞氏父子業
巳見忠孝不乏人顧如吾鄉兩公家居共里閈相距
僅二十載事出一朝乃炳炳麟麟彼此輝映一何比
肩接踵也語云珠藏川媚以此為吾鄉桑梓寵藉不
亦厚哉諸文學既請祀兩公於郡邑學宫賢祠兩孝
子既表厥里宅門恩綸煌煌途之童豎老叟襁負荷
擔而過者佇立諦視不忍去感歎如不出口諸文學
復相與父老謀曰五絲美矣合則成錦四瑚八璉合
陳一廟燁然其光盍合而祀諸時京兆公逾八望九
方享斟羹誦淇澳當事者謂淑人君子萬年正國遽
尸而祝之不祥昨歲忽捐館舍諸文學諸父老遂合
請於兩臺其詞曰馮楊四公一則幸而父子俱生一
則不幸而父子俱死然父則同為忠臣子則同為孝
子其生者普惠澤於當年樹儀刑於百世死者抱遺
恨於九原痛輿情於百贖雖曰皆天要之易地則皆
然者也知言哉事下郡大夫邑侯議報可兩臺首捐
貲經始郡邑繼之縉紳士繼之度地邑庠左方剙父
子忠孝祠特祀兩公及兩孝子云余於楊光禄公馮
京兆公同舉於鄉以執行事南江先生且素所景行
而子弟視楊孝子其死也心極憐之嘗霣涕而識其
事状是舉也慶而不弔輙喜而叙其事如此銘曰
巍巍邑宫有水潨只維宫之東原土豐只新廟聿隆四
賢崇只蹇蹇匪躬臣盡忠只子求代終思熱中只天其
蒙蒙褒命榮只輿情所宗僉謀同只爰肖厥容靈爽通
只蒸禴在公蘋藻供只用淑世風儀式從只
勅建愍忠祠碑(汪道昆)
忠愍公雅言丈夫負七尺軀直以殉國家報知遇耳
侯嬴德魏田光德燕不難以彼其身死片言下彼誠
得死所足矣往余從公守郎署率有味乎其言無何
公出為江西按察副使辛酉閩廣賊入江西諸郡薄
太和公從燕會聞之輙投箸起也曰敵鼓行而西掩
我不偹不蚤計謂蒼生何當路方倚辦公尋属公平
賊先是廵檢劉茂力戰死賊怒磔其屍公至太和帥
諸將吏祭茂曰爾職抱關猶然死疆事吾待罪方面
不滅賊吾何獨生遂誓師列陣而鼓之進獲俘者五
徇軍中且日陳如前公從軍中鼓之進賊數謂官軍
怯亡鬭心聞公軍聲人人皆殊死鬭諜者謂賊張甚
宜莫如堅壁完公叱曰敵深入我境亾能以一矢相
加遺何謂敵張我實張敵我師左次彼且益張江以
西危矣士死鼓將死綏業在行間義不避死於是復
鼓之進左右軍遇賊皆奔悉赴中軍中軍乃潰公意
氣勃勃躍馬當賊鋒關弓射殺二人刅一人死公脰
脇中槍者二左臂中刅者三唯指揮王應鵬千戶唐
鼎從公皆遇害淑人聞訃輙自投井中保母出之遂
不食保母諫曰主死長郎君宜未即知脫自太學來
奔宜未即至母苐自決其誰歸主喪淑人以為然乃
強食公喪至歙淑人絶口不納水漿所親率以太宜
人春秋高諸孽子未立為淑人請淑人目適子曰嘻
敬長矣凡諸俯仰敬任之假令而母以天年終終不
能以此留而父死國而母死家何可後也卒不食越
五日死部使者逓上其事詔贈汪一中光禄寺卿廕
子世襲錦衣衞百戶給祭葬立祠賜諡視周節愍同
贈淑人程氏仍立祠郡城東從忠愍春秋並祠嗟乎
公死社稷不忘平生之言真丈夫事淑人婉婉其攝
身若不自勝及其臨大節而不渝皭然與首陽争烈
即女丈夫無論已乃今列在祀典廟介鄉國之間都
人士過之莫不翼然而趨俛然而式即田夫里婦舉
欣欣然想見其人其或不然抑亦赧然汗顔倀倀然
失步百世而下猶生之年惡用偕老為也昔周節愍
死華林賊語在李獻吉紀事中公後節愍五十年同
地同官同以閏五月二十六日死節愍有子忠愍有
妻徇難相從則又同歸於節孝大較舉相若也顧余
不佞亾能為公發一辭謹述祠事所由勒諸䴡牲之
石且為樂章三闋幷授歌者肄之其辭曰
服兩驂兮采虯陟帝所兮周遊倚閶闔兮瞩九州盍歸
來兮棲故丘要巫咸兮歌且舞把瓊芳兮懷椒糈荃何
為兮夷猶目𦕈𦕈兮愁苦右迎神春雨兮秋霜列
籍兮華堂星熒熒兮在戶靈翩翩兮下來承上尊兮楹
之東伐應鼓兮考鳴鐘采連理兮木末差比目兮水中
忽若近兮倏遠我心勞兮&KR0885;&KR0885;右降神牛服箱兮
女結褵濟河漢兮吹参差乘廽風兮駕修阻願終老兮
河之滸操槖籥兮隂陽參太乙兮平章延停喪兮舊服
屢豐年兮樂康右送神
文章辨體彙選卷六百四十九
