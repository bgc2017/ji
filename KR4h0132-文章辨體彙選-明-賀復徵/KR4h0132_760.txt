文章辨體彙選卷七百六十
明賀復徵編
祭文十二
祭丘文莊文(明蔡清)
嗚呼先生之學博極羣書如巨海之吞吐百川含宏無
際矣先生之才華國名世者四十年晚際聖明登之台
輔付之罏錘且取其所著書于大内用以廣益聰明權
衡百度矣先生之道尊為國師門生學子遍天下天下
人誦其文家有其書雖庸人孺子亦皆知其名而仰其
下風矣先生之業其亦非常矣哉盖自有瓊崖以来其
所鍾人物未有如今日先生之盛者嗚呼若先生者其
不為虚生也夫
余員外祭文(李夢陽)
嗚呼士有負凌雲槩日之材挟奮迅扶搖之翮一旦崩
隕僵踣與百卉共盡腐鼠同磔必有水火之厄彫鎩之
疾虞羅斧斤為之災者否則衝風毒霧排其堅幹焦其
勁羽嗟吾邦臣有一於是乎而遽奄然死乎曩謂君垂
蔭萬畆振翰九霄可計日而至而今已矣嘗竊觀天下
貌弗中相羸瘵多嗜慾弗夀志庸識卑弗貴謭薄弗祿
悍急弗穀嗟我邦臣有一於是乎而穀也祿也貴也夀
也于斯焉止乎或謂君席肅敏之業産富千金年四十
餘育五子又蒞官赫赫畀之良而奪之全殆所謂天也
夫良者天既奪之矣彼貌弗中者羸瘵者多嗜慾者志
庸識卑者謭者薄者悍者急者顧或全之何邪向畀之
材若翮又安所為邪嗚呼是固不得而知又奚足為吾
邦臣辭也始大夫命下羣趨賀君相顧而笑&KR1258;辰蠲饎
將大饗賓客孰謂慶者出廬返轡来弔非斯文之至厄
千古之深悼乎是月也設旐于庭戒行有期君有老母
日夜企君之歸君之魂氣尚無他之乎
祭徐曰仁文(王守仁)
嗚呼痛哉曰仁吾復何言爾言在吾耳爾貌在吾目爾
志在吾心吾終可奈何哉記爾在湘中還嘗語予以夀
不能長久予詰其故云嘗遊衡山夢一老瞿曇撫曰仁
背謂曰子與顔子同德俄而曰亦與顔子同夀覺而疑
之予曰夢耳子疑之過也曰仁曰此亦可奈何但今得
告疾早歸林下冀從事於先生之教朝有所聞夕死可
矣嗚呼吾以為是固夢耳孰謂乃今而竟如所夢耶向
之所云其果夢耶今之所傳其果真耶今之所傳亦果
夢邪向之所夢亦果妄耶嗚呼痛哉曰仁嘗語予道之
不明幾百年矣今幸有所見而又卒無所成不亦尤可
痛乎願先生早歸陽明之麓與二三子講明斯道以誠
身淑後予曰吾志也自轉官南贑即欲過家堅卧不出
曰仁曰未可紛紛之議方馳先生且一行愛與二三子
姑為饘粥計先生了事而歸嗚呼孰謂曰仁而乃先止
於是乎吾今縱歸陽明之麓孰與予共此志矣二三子
又且離羣而索居吾言之而孰聽之吾倡之而孰和之
吾知之而孰問之吾疑之而孰思之嗚呼吾無與樂餘
生矣吾巳無所進曰仁之進未量也天而喪予也則喪
予矣而又喪吾曰仁何哉天胡酷且烈也嗚呼痛哉朋
友之中能復有知予之深信予之篤如曰仁者乎夫道
之不明也由於不知不信使吾道而非邪則巳矣吾道
而是邪吾能無靳於人之不予知予信乎自得曰仁訃
盖哽咽而不能食者兩日人皆勸予食嗚呼吾有無窮
之志恐一旦遂死不克就將以托之曰仁而曰仁今則
巳矣曰仁之志吾知之幸未即死又忍使其無成乎於
是復強食嗚呼痛哉吾今無復有意於人世矣姑俟冬
春之交兵革之役稍定即拂袖而歸陽明二三子苟有
予從者尚與之切磋砥礪務求如昔日與曰仁之所云
縱舉世不以予為然者亦且樂而忘其死惟百世以俟
聖人而不惑耳曰仁有知其尚能啟予之昏而警予之
惰耶嗚呼痛哉予復何言
又
嗚呼曰仁别我而逝兮十年于今葬兹丘兮宿草幾青
我思君兮一来尋林木拱兮山日深君不見兮窅嵯峨
之雲岑四方之英賢兮日来臻君獨胡為兮與鶴飛而
猿吟憶麗澤兮欷歆奠椒醑兮松之隂良知之說兮聞
不聞道無間於隠顯兮豈幽明而異心我歌白雲兮誰
同此音
祭孫忠烈文(王守仁)
嗚呼弇阿苟容生也何庸慨慷激烈死也何恫勤勞施
於國而惠澤被乎民孰謂公之死而非生乎守臣節以
無虧秉大義而不屈孰謂公之歸而非全乎方逆焰
之巳炎公盖力擈其燎原之勢而不能屢疏乞免又不
獲請則旁行曲成冀緩其怒而徐為之圖盖公處事之
權而人或未之盡知也比其當危臨難大節申忠之死
靡回然後見公守道之常心迹如青天白日而天下之
人始洞然無疑矣
祭永順寶靖土兵文(王守仁)
維湖廣永順寶靖二司之土兵多有物故於南寧諸處
者嘉靖七年六月十五日乙夘欽差總制四省軍務尚
書左都御史新建伯王委南寧府知府蔣山卿等告於
南寧府城隍之神使號召諸物故者之魂魄以牛二羊
四豕四祭而告之曰嗚呼諸湖兵壮士傷哉爾等皆勤
國事而来死於兹土山谿阻絶不能一旦歸見其父母
妻子旅魂飄颻於異域無所依倚嗚呼傷哉三年之間
兩次調發使爾絡繹奔走於道途不獲顧其家室竟死
客鄉此我等上官之罪也復何言哉復何言哉古者不
得已而後用兵先王不忍一夫不獲其所况忍羣驅無
辜之赤子而填之於溝壑且兵之為患非獨鋒鏑死傷
之酷而已也所過之地皆為荆棘所住之處遂成塗炭
民之毒苦傷心慘目可盡言乎邇者思田之役予所以
必欲招撫之者非但以思田之人無可勦之罪於義在
所當撫亦正不欲無故而驅爾等於兵刃之下也而爾
等竟又以疾病物故於此則豈非命耶嗚呼傷哉人孰
無死豈必窮鄉絶域能死人乎今人不出戶庭或飲食
傷多或逸欲過節醫治不痊亦死矣今爾等之死乃因
驅馳國事捍患禦侮而死盖得其死所矣古之人固有
願以馬革裹尸不願死於婦人女子之手者若爾等之
死真無愧於馬革裹尸之言矣嗚呼壯士爾死何憾乎
今爾等徒侣皆已班師去矣爾等游魂漂泊正可隨之
西歸爾等尚知之乎爾等其收爾游魂歛爾精魄駕風
逐霧隨爾徒侣去歸其鄉依爾祖宗之墳墓以棲爾魂
享爾妻子之蒸嘗以庇爾後爾等徒侣或有征調之役
則爾等尚鼓爾生前義勇之氣以隂助爾徒侣立功報
國為民除患豈不生為壯烈之夫而没為忠義之士也
乎予因疾作不能親臨祭所一哭爾等以舒予傷感之
懷臨文悽愴涕下沾臆今委知府布告予衷爾等有靈
尚知之乎嗚呼哀哉
合祭王太史文(王維楨)
語曰寄珠于人求不越宿藏劍于匣化不踰年其王子
謂乎王子負器而需時蓄才而善閟乃其光益灼灼見
也斯與照乘之珠斷犀之劍異耶則天固靳之矣而弗
能收之邪嘗觀夫東下之波與西逝之烏即彭殤等死
爾顧獨念賢者夭才者促藴之雖竒施之未逮悲夫昔
賈生早萎李賀弗延君子曰既賢之才之而又天之促
之天其謂何乃今王子又奚異于兩生云人恒言有不
可詰之天今王子若此豈非不可詰者歟
同館合祭王懋中太史文(王維楨)
王子之行賢者之侣也乃遽五月而疾三十八歲而死
朝大夫聞者無問識與不識皆為雪涕余等固重有傷
焉王子操儉慎微密以名其德然亦以是殞其身病且
劇恨猶瑣屑米鹽之問少恢恢大也雖然冉牛之洪也
窿然瘠矣顔氏子之弗遷怒也溘然夭矣此又關人哉
夫命猶幅尺也杼柚既定能益而長乎王子獨奈命何
若曰作善以速殃勅躬而滅性天如是冥冥也非然哉
非然哉
祭胡評事省齋文(唐順之)
嗚呼事有至急者病而需艾溺而需瓠是也然當其膏
肓無虞則三年之艾等於腐草舟楫足恃則千金之瓠
輕於敝箒自公之存東南承平且二百年戴白老儂不
識兜鍪殳戟為何物縉紳學士弄筆墨婉孌嬉游而已
公方且日夜經營乎縱横韜鈐之變每賓客滿座談鋒
迅發真若旗鼓相對霆雹交激何其壮也然持三年之
艾而貫於飽食健步之人懷千金之瓠而衒於安流穏
楫之時則言者類於迂闊聽者厭其強聒一旦盗駭海
隅毒滿郡國上官諸公乃始倚公以計謀而公頽乎老
且病矣公既死海氛益張謀夫喑啞于是向之婉孌嬉
游目公為迂闊者皆凛凛愁不保其妻子相與注心聚
耳冀公之一張聒而不可得嗚呼此何以異於膏肓亟
矣而適喪其蓄艾中流失船而又碎其一瓠也哉其時
之不遭乎公公之不遭乎時也然公之子亘公嘗教之
武舉而習聞乎家庭韜鈐之說則夫效三年之用而收
千金之富又安知不在後人也耶其因祭公而叙公之
存殁繫乎時事者若此他可略也
祭丘思庵文(唐順之)
自余少時頗負迂僻空闊乎寥廓之翔而泥滓乎鄉人
之處糠粃乎世故而蠓蠛乎禮法然間以語人則人漫
不省為何說余見世人所為小者計刀錐之獲大者競
旂常之勲粗者土偶乎衣帽履綦細者筆舌乎儒墨是
非零碎乎米鹽甕盎劻勷於弔慶酒餔熬鼎旋蟻無頃
時休則余亦不省為何事以是踽然四顧幾成怪人里
閈之間一見吾子遂托金石以為可與同心者在古惟
漆園生在今惟子而己自是往還旦必逮燭宵必及鐘
或子言而我喏或我嘲而子噱或談鋒競起或閴然一
默子既睨空一世而偶余余亦塊然獨居而偕子然不
知者則以為吾兩人皆若狂其知者則以為相與切劘
文章砥礪節氣而已至其散髮而箕踞瞬目而跳嘯其
所快然會意處雖余兩人亦不能自知也但覺吾見子
則然見人則不然耳及余以彫蟲末技得厠聲利之塗
餂腥染膏終日攅眉而子以樗櫟托跡遂志寂寞之野
茹菽嚙水終日嬉嬉然子在寂寞之野而余未嘗羨子
之高余涉聲利之塗而子未嘗疑我之膩以為猶是心
也余以疎率果非適用屢進屢黜得返初服以從子子
見余且泣且笑曰不意子之能自全也自是相與過從
議論如曩時而情好有加焉子自三十以外則巳決意
絶進取然子重廉耻故不能妄得一錢子性高簡故又
不能治生居常授書為生卒以懶罷已而賣藥為生又
以懶罷而獨注意攻古文詞上摹秦漢然復以病罷棲
棲環堵饘粥不聊既乃從祿仕得寧陽教諭雖非素所
好然亦以謂此官可隱也盖莊生所云蒿目而憂世決
性命以饕富貴此兩者皆謂之天弢而子皆解之余趣
尚雖與子同然能解其一而猶未能脫然於其一常以
愧子而子乃更以余為是也余近年懶病亦如子乃始
不復蒿目於世而子不及見矣不知子尚以余為是耶
為非是耶子交游甚簡然人或託以事最忠信可仗余
嘗中夜與子卧偶論一二心事妻子不得聞者子曰吾
恨不為浣沙女余笑曰子之信豈待投瀨哉嗟乎自子
之存吾於鄉曲得友一人焉自子之没則一人亦盡矣
雖然子子桑扈也吾豈敢以慟累子之魂聊述吾兩人
平生所以相與於世外者以告子嗚呼子死矣孰為發
予之狂言
祭易州楊五文(楊繼盛)
嗚呼論友於三代之上當取諸縉紳僚采之列論友於
三代之下當求諸山林草澤農圃工賈之間盖小人之
相與往往迭為隱見每随時勢之盛衰而正人君于之
相與惟取其義氣孚固要不必以區區之勢位拘也自
予登第除南銓始識西泉於賀客中然時猶以為特豁
達磊落人耳及予以諫阻馬市被罰遠謫雖骨肉至親
亦惡其後於家而拙於官樂其死而幸其不歸也西泉
乃慰嘉禮送之意反殷於初則其相與之情已出尋常
萬萬去年春予以狂直排奸被杖繫獄其際誠危矣平
昔指天論心者懼禍之及已則遠絶之不暇同時交遊
者疾名之勝已則非毁之惟恐其不足而素以義氣著
聞豪傑自負者恨言之侵己且售計投石要功洩憤於
權奸之門其孰與我乎西泉乃三視獄中通問不絶其
傍徨拯恤之意又殷於初雖齪齪庸賴輩愓以重禍不
恤也則與人交遊之善視世之以勢位相與者其情之
厚薄又何如哉西泉之行誼在鄉曲聞望在遐邇固難
以盡述然即此一節則其立心制行當於三代以上人
物中求之矣視世之縉紳貴顯隨時異情者其人之賢
不肖為何如哉二月初載携乃郎慇懃視問握手交語
傾倒肺肝相别無幾訃音頓至噫不棄我於患難如西
泉者幾人而又奪之俾孤我於患難之中嗚呼痛哉西
泉之正人君子使見用於世必能糾合善類不相背負
可以同心共道克濟時艱縱死於無位使假之以年必
能表勵鄉邑寬鄙敦薄其挽時俗而躋之三代之上可
幾也乃竟突然而逝老天何戕善人之酷如是耶世之
生理巳絶宜速死而倖免何限乃溢及正人君子如西
泉者老天何福善禍淫之不公如是邪夫亦西泉命嗇
適遭或然之數爾耶抑西泉勁直不善媚天爾邪凡此
數者皆不可曉狂直粗性甚為不平恨欲飛步太虚親
問老天死果錯謬乞使生還更舉宜速死而幸免者代
之庶可為作善作惡者勸且警也
祭王鳳洲文(王錫爵)
萬歷十九年正月初三日吾琅琊鳳洲兄訃聞京師其
友弟王某為位而哭越二月朔始獲走一介修素羞玄
酒之祭而告之以辭曰嗟乎子之無聊也出山盖六年
矣踽踽之行闖闖之守得麄完面目于風塵澒洞之中
則誰為之救失而補敗哉奄奄之息孑孑之身得苟支
歲月於死喪疾苦之餘則誰為之舒憂而分痛哉嗟嗟
弇州兄竟去我逝矣仲冬十六日手書具在不忍讀矣
冏伯之歸而曾不及啟手片言之訣不忍問矣昔者黃
冠共隱白社共盟卧起共榻飲啜共盂得失共規子弟
共教今事事都盡不忍言矣先是予與兒婿之别冏伯
也退而雨淚汍瀾不能自止盖一年前妖夢巳卜兄之
不起矣而所恃者兄之先幾引決屬厭世味以留有餘
之福一宜&KR1319;硏咏名理相羊文酒年至而益強身閒而
益修二宜&KR1319;生平服老氏三寶曰慈曰儉曰不敢為天
子先唾面能乾餧肉能忍三宜&KR1319;嗟嗟豈其所受語于
化人甲申之䜟八八之數遂不可逃耶將垂絶半偈卑
曾参傲漆園别有為之梯航覺路引證夙因者邪屬纊
之夕聞且誡妻妾勿近子孫勿哭而予以摩趺把臂之
友獨不勝雍門峴山之感臨風涕泗彌月于兹盖亦知
婦人之態非所以事兄而試設以身處兄之地有如犬
馬身先朝露而隕則兄能沃而忘我否也嗟嗟三江砥
柱一代文昌九世卿族二難物望兄豈為一人生而一
人死者四方後代之士聞兄者慕哭兄者哀讀兄之文
章與識其子孫者喜則兄又豈其以形生生而形死死
者顧支遁霣神於法虔羊曇持服於謝傳彼皆所謂達
生知命仁人而情至猶爾况以予之下劣不肖而方羈
絏世網又嘗以其餘羶漫兄契闊六年遂成隔世則今
日釃酒緘詞哭望兄於冥雲寒露之表而如聞行車嘒
管之聲睹玄冕垂纓之狀又何恬獨生為矣念與兄言
誓猶新神理未邈故不復敢彫飾文句鋪張宦業而直
叙家人父子之情同志公私之痛如此
祭亡男衡文(王錫爵)
維萬歷三十七年二月朔日荆石老人祭告于亡男編
修之靈曰天乎天乎予生七十有六年衰可死病可死
觸藩世路可死狼籍人言可死死而及於壯男之手猶
可偷一枕一榻之安恬一匕一筋之奉而今無望矣天
道無常世界缺陷予其敢求全但思汝生平孝友忠信
之惠粹白清嚴之守廣施翕受之量通今博古之才不
惟國士無雙人倫罕二而予之淺衷浮氣且賴以觀磨
鄉之鄙俗澆風因之而屏息至于操觚之子得汝片字
而輙令紙貴遠聽之人下及童隸而争為禮佛則汝之
關係于世非淺尠矣顧予一身一家豈可獨私今日之
事自合還珠合浦躡駕蓬山而予之不能無慟者自以
去國十五年先喪母繼喪婦繼又喪三孫而今日又喪
汝老者可以有子有孫解幼者可以未婚未齔解而獨
汝不老不幼甫籍金閨遭此沈淫委頓之怪疾以死母
不及葬子不及成人非木石誰能舍汝而契然也天乎
天乎
祭方御史文(歸有光)
嗚呼庚子之歲某與公孫欽儒聯名薦書是年九月同
榜之士使予為文以夀公予序公為兩京御史時猶見
古所謂柱後惠文冠者因略論數年間天下之事詹事
陸文裕公讀之以為知言今俛仰又二十年矣公孫蠖
屈於南宫之試予亦瓠落於東海之濱當是時公盖相
期以天下之士而今何如也嗚呼富貴夀考公則巳矣
後生小子嘆歲月之如流而長年者之不能待所以不
知其涕之無從也尚饗
祭外姑文(歸有光)
昔吾亡妻能孝於吾父母友於吾女兄弟知夫人之能
教也粗食之奉未嘗不甘知夫人之儉也婢僕之御未
嘗有疾言厲色知夫人之仁也癸巳之歲秋冬之交忽
遘危疾氣息掇掇猶日念母扶而歸寧疾既大作又扶
以東沿流二十里如不能至十月庚子將絶之夕問侍
者曰二鼓矣聞戶外風淅淅曰天寒風且作吾母其不
能来乎吾其不能待乎嗚呼顛危困頓臨死垂絶之時
母子之情何如也甲午丙申三歲中某應有司之貢馳
走二京提携二孤屬之外母夫人撫之未嘗不泣自是
每見之必泣也嗚呼及今兒女幾有成矣夫人奄忽長
逝聞訃之日某寓松江之上相去百里戴星而往則就
木矣悲夫吾妻當夫人之生既以遺夫人之悲而死又
無以悲夫人夫人五女撫棺而泣者獨無一人焉今兹
歲輤車將次於墓門嗚呼死者有知母子相聚復巳三
年也哀哉尚饗
代祭陣亡吏士文(徐渭)
嘉靖丙辰之冬海寇挟東夷據岑港不去其明年春朝
廷命總督臣某率師往征之三月四日兵始入薄其巢
土漢吏士有先登而死者越十日總督乃命某官某以
某物陳於諸死所而告之曰吾奉命討不義偏將軍提
督無状稍亡其伍書至之日吾與介吏侍鈴閣悲悼為
不食方今休養吏士以圖後功竊念殱賊有日而終無
益於死者故遣吏賫品物如前召諸靈使飲食之其他
恤典一遵故事勿省鬼如有知其少自寬毋多懟
祭少顛文(徐渭)
計子與予遊適三十年澹如也而獨篤于今下獄之七
年子其幾於反炎凉者耶殘于瘍而牀且杖十年矣顧
飲不廢而竟餞往于酒子其幾于忘生死者耶即吾求
交于世得此亦難而顧得之方之外耶向来十餘日而
不死我一送藥于子子一問法於我而竟斷往来信耶
凡此者皆可痛也而吾日衰矣其尚能痛以淚耶當澆
之以酒耶而吾窘囚耶其能外楮與香而别辦耶吾待
死人耶即死當飲子于地下倘不死而能澆子于塔尖
上借如意而擊以歌耶又何如以為情耶子方外士耶
又反炎凉者耶忘死生者耶使有知而聞予之言耶其
亦悲也耶其不悲也耶
祭王博士文(屠隆)
嗚呼先生德表鄉閭行高于古人日之暮矣蕭然一寒
官志操彌厲解衣卻金貧士慕義清身端範賢者所式
生平擇地而蹈寡欲保身非自伐其生者乃為投牒故
北方苦寒風雪所侵嬰兹疾𤯝而東猶以尊生有素外
枯内腴神氣充然庶幾不死竟厄大數罔以延年余雅
高其為人為之哭臨盡哀嗟乎善人官不逾歲禄不飽
孥殁不首丘殮不偹禮謂之何哉為善自天性然厚植
薄享知先生不恨生而顦顇死當逍遥世俗之所謂福
澤君子之所不貪天之予善人或不在是又何詰焉嗚
呼槃槃一丘誰為大官滔滔古今誰為長年茫茫九州
誰為故山回也夭憲也布衣舜也蒼梧之野聖賢豈乏
于德哉形束一隅神亡不之請歸近延陵之墓而葬焉
尚饗
祭信陵君文(李維楨)
萬歷十有九年春二月郢人李某物土方慮材用為信
陵君祠其年九月十有五日告成則又以意為信陵君
像配以侯嬴朱亥饗以剛鬛柔毛而代為祝史之詞命
曰夫聖王之制祭祀也法施於民則祀之以死勤事則
祀之以勞定國則祀之能禦大菑則祀之能捍大患則
祀之君為魏將内輯和其民人而外聮屬五大國必有
法矣為魏菑患者莫如秦力抗之使無東死而後已可
謂勤勞矣雖然此已事也非大夫所以為魏人祀君意
也大夫聞之生而精爽不二者其死必為明神君之神
不與其人俱銷亡所禱於君有三事今大梁之都為王
為郡王為將軍中尉以及諸無禄者數萬其於國稱肺
腑親猶君之于魏也食租衣稅歲費二十萬不能為國
建標末之功民力大詘而甚者魚食閭里藏亡納姦舞
三尺法其在大譴大訶之域頸盭捽抑而就刑者無歲
無之國家稍開四民之業寬越彊之禁廓仕進之路矣
君何以牖其衷有如君緩急可使者出其間為國效一
臂之力乎君嘗為魏王言秦有鄭地得垣雍決滎澤水
灌大梁大梁必亡君没而秦果引河溝灌梁三月城壊
王請降遂滅魏設君在秦即灌梁必有以禦之自頃河
溢臯陸魏人苦隄繇不息踦跂畢行殆無虚日彼河伯
陽侯馮夷之屬信有之乎有之神固相從遊也能殺其
勢無魚我民抑能使金隄千里永無崩潰民有息肩期
乎夫魏東則豐沛東南則蘄黃豪傑巨魁所自起也南
則荆襄古戰争地也西則嵩盧之間礦盗聚焉北則河
朔山東燕趙多大侠易與為亂而魏居其中于今為腹
心重地大陸坦坦無險阻之固脫有一夫揭竿而呼百
城自廢憂國之臣議宿重兵大梁以示幹彊弱枝偹不
虞徵調而兵殊縮朒不可用坐耗食耳君往所指麾而
敵強秦者其兵非魏人也耶何古今不相及也諸侯之
客進兵法君皆名之故世俗稱魏公子兵法其書安在
將待其人為圯上之傳與神有是類是馮者君其馮依
之以作我士氣與大夫由百世之下等百世之前微顯
闡幽以君為忠與才也而特祠君此可為知者道難以
家尸曉也大夫日夕為魏策三事莫知所措徼福假靈
於君隂相之而明有徵則是祠也勿替引之矣酹酒與
君約豈大夫魏人是為惟君血食是計君其與嬴亥實
重圖之
祭尹孝廉文(李維楨)
士束髮受經思以身為國家效奔走無繇也既舉于鄉
用有地矣不幸而不能奉臨軒清問又不幸而溘然若
朝露以死没没無所聞于世豈不悲哉君往與余等九
十人者歌鹿鳴而来也其意氣皆翩翩自謂青雲可立
致曾未幾何而或仕或不仕或死驩愉悲戚之態紛然
不可勝數孰謂君復齎志以殁也夫仕者嚮用于今未
仕者待用于後剖圭襲紫連車結駟執社稷之役刊金
石之勲而君獨以禪榜為居以無常為隣以何有為鄉
荆棘猿猱蔓延號嘯于墓宫牲石之前凡我同儔見者
聞者有不喟然長吁泫然流涕矣乎雖然天地者羣生
之總寄而終始者萬物之大歸也即九十人之衆未十
年而化為異物者巳十之一過此以往余又安能知也
彼所為剖圭襲紫連車結駟固亦蜉蝣之羽木槿之華
而巳是故陽文之于敦洽猗頓之于黔婁百歲之後同
滅共盡區區升沈顯晦之迹寧足較哉莊生不云乎莫
夀于殤子而彭祖為夭君如聞斯言也九原之下其可
怡然自適矣
再祭張烈婦文(陳繼儒)
嗚呼伯夷薇仲子李蘇武雪豈不矯矯絶粒哉然而夷
也猶寄命于薇也仲也猶寄命于李也武也猶寄命于
雪也且武則胡婦為之左右仲有辟纑夷有叔齊夫婦
兄弟一鼓一舞烈婦煢然獨身而巳有勸生無勸死則
烈婦之不食殉夫又非伯夷以下諸君子可以同日論
也嗚呼竒哉嗚呼痛哉尚饗
哭莫純卿文(顧憲成)
嗚呼傷哉純卿傷哉純卿憶已夘之冬十一月二十六
日予與家季將北征就子而别當是時寒雲盈空凍雪
積野徘徊四顧意態蕭颯子進予而觴之曰丈夫有事
四方兹其始矣予感其意飲立盡而以其觴觴子子復
以其觴觴予意甚壮也既别予心甚喜今年四月予弟
騰書言純卿病疾時擁重裘猶冷冷稱寒予大驚無何
而予弟言純卿就藥吴門予益驚又無何有客從錫中
来者謂七月二十日過莫氏之里見里人聚而咨嗟入
其里者狂若奔出里者悵然若有失也予聞客言心又
益驚就而窮其所以客嚅嚅不肯答無何而蒼頭来訃
純卿之七月十四日卒矣予聞之如醉如夢目不知所
視耳不知所聽心不知所之忽不自知其涕泗之横流
也稍定乃為位而哭之又一月始勉為文俾予弟告之
純卿嗚呼純卿天道之無知也自昔而已然矣何待至
於子始信也子佞不如甘敢冀早達子營不如頓敢冀
有家子暴不如跖敢冀有年子戕不如湯敢冀有後予
所痛者予與子交數年矣憶予始居涇里之上數日不
見子輙思思輙題尺素以通比發而子之問亦至猶以
為次於見也自是而予歸涇水如昨日不可得而思矣
始予由涇里入邑中輙過子過輙為杯酒歡微言縱論
無所不傾倒自是而予歸入子之門登子之堂榱題棟
桷如昨子不可得而見矣始予過子時時與楊生士初
陳生穉登鄒生彦文偕即過三子必時時子偕自是而
予歸三子如昨子不可得而偕矣予與子頗負嘐嘐其
所相契盖不在形骸其所相磨盖不在榮顯其所相要
盖不在一旦一暮以為似異乎人之友也是故有予可
而子否有予否而子可將以是庶幾於輔仁而互期其
成乃今求子之一可一否而不可得矣予客燕中二年
之間子前後惠貽德音不啻千百言予性簡頗不樂於
風塵而子惟恐其失之枯也予性狭不能漫與人同可
否而子惟恐其失之矯也切切而規之予誦其言未嘗
不發深省以為子固非誨予阿世也乃今求子之一鍼
一砭而不可得矣嗚呼純卿奈何使予不痛子也且予
非特痛子也而又為子痛雙親在堂自是左右而承懽
者誰其可痛一也煢煢嫂氏自是終身而仰望者誰其
可痛二也僅息二女自是春秋而俎豆者誰其可痛三
也嗚呼若是乎天道之無知至於子而極也子如知此
何為乎好為大而不好為佞乎胡為乎好為義而不好
為營乎胡為乎好為遜而不好為暴乎胡為乎好為德
而不好為戕乎嗚呼子不克早達前子而不克早達者
若馬氏之援非一人也予不敢怨也然而援也有家也
子之家何如矣子不克有家前子而不克有家者若原
氏之思非一人也予不敢怨也然而思也有年也子之
年何如矣子不克有年前子而不克有年者若賈氏之
誼非一人也予不敢怨也然而誼也有後也子之後何
如矣維天蒼蒼何所不覆維地芒芒何所不載維萬物
芸芸何所不遂而獨使子至此也予其奈之何哉嗚呼
予羇迹天涯病不能視子死不能送子而子巳矣予呼
子而子不應則呼其蒼蒼者芒芒者芸芸者以問子而
又不應但仰而見夫日月之黯然俯而見夫山川之寂
然中而隠隱若見夫子之若父若母若嫂氏若二女若
宗姓若姻黨若二三友生莫不改容而變色與日月山
川相應而凄然而子亦彷彿往来乎上下之間追而呼
之而子卒不予應也嗚呼予言有盡而意無盡有盡者
書而告子其無盡者俟予異日歸而謁子之墓呼而告
之也當是時子能憐予而應之耶嗚呼予顧生憲成也
告子者予家季允成嗚呼純卿嗚呼純卿尚享
祭梅子馬文(曹學佺)
甚矣人之不可與造物争也造物玩弄人如小兒而人
不能出其彀中苟欲與之争則必號呼跳躍蹶張其氣
力以求勝而造物者復以柔道處我于是乎有拔山盖
世之雄明察秋毫之智而不忍于一婦人女子慮在袵
席之上而不見也豈非莫之為而為者耶噫君之與造
物也其猶有争氣耶君家季豹數年争之不得而死弗
以前車誡也君才足以用世而不盡其才少年文美鮮
晳風流豪爽摴蒱百萬買笑千金行且罄矣後来交遊
者未之聞見也誰能在今日作數十年想耶君是以愈
用憤激臨死誡勿使人知也君死矣必歸咎造物曰何
故生我才又何故先有餘而卒困戹我或庶幾其悔禍
於君之後死者不然造物不仁未嘗有所厭足是使鏌
邪干將多缺折之患而受繞指之化也豈不傷哉君其
有靈其聞斯言
祭門人方美徵文(黃汝亨)
維萬歷四十一年歲次癸丑九月壬戌廿有二日丁丑
南京工部尚書郎通家友人黃汝亨率四方同學之士
胡如川余士忠唐時等廿有餘人合市鷄酒香帛祖方
子美徵於途而告之曰嗚呼吾去年教授西湖汝始来
學已吾餬口南曹汝又来從吾遊今年春汝朋益集始
議為壇以課所業汝聞言欣欣凡三赴汝時已病作操
管片時率兩頬赤熱欲嘔吾勸汝且勿亟後數日来見
吾察汝顔色益不腴窺汝志意益不樂盖汝徒以病不
能文為鬱鬱不知此適深汝之病而速汝之死也嗚呼
悲哉吾自初秋偶得脾疾胚脹寒熱中間水漿不入口
者十餘日家人甚恐從遊之徒咸懼吾自謂不復再登
壇觀汝曹筆戰又念汝病日甚或先汝而往或偕汝而
行俱不可知孰料吾既康好今日書此文以痛汝也吾
病後謝人事未通賓客汝死二日乃知之痛惋欲走哭
腰軟不任肩輿亟遣汝友馬生元調奔問臨絶時何語
棺歛具美何如及兒女幾人歸報父兄何人何日歸葬
馬生歸復我惨澹欲涕吾不忍問生言汝無子吾益痛
戒生且勿語其他嗚呼汝以小試坎壈失意意在恢弘
凌雲之業冐病從師感忿奮發不量力以死汝不遇我
志不如是猛死不如是速也然則汝以好學死吾能忘
汝耶吾能不為汝後嗣計耶聞汝妻賢且哀誓守汝喪
終身吾當移書汝父及汝兄擇猶子族子宜立者承汝
業奉汝祭葬時可遣奴告我當銘汝墓使後世知嗚呼
以吾一日之長惨惨乃爾况汝父及汝兄及汝族汝姻
其痛汝憶汝為汝妻子謀又宜何如也嗚呼草木蚤榮
者先謝汝秀美而文十五為諸生二十三而死榮之蚤
也悲哉嗚呼吾此文寫二通焚其一以告汝一寫素軸
懸汝寢以示汝嗣子於他日吾雖奔走一官東西南北
不可定決不以汝死無子而忘一時共事之情也嗚呼
尚饗
祭同年彭用九文(鍾惺)
萬歷丁未年春正月同年九疑彭君以計偕入都客死
于是楚同年生集都下者為之含歛周身周衣必信必
誠其邑子同年生鍾某獨以廬居不與越數月而平頭
持其喪南歸浮淮達于漢始返首丘鍾子乃以束芻絮
酒哭君之靈曰嗚呼痛哉天乎子今長已矣余弱冠與
子同時受知于温陵林明府而同絀于都試兩人故自
如越十年而余與子同舉于鄉乃有追頌明府知人能
得士而兩人亦故自如子剛腸悁性高視闊步知子負
絶人之志經世之才而嫉惡如仇處俗太峻齒敝舌存
之戒余恒私為子篤憂之而公為子巽言之癸夘冬與
余計偕北上共眠食者四踰月察子有清嬴之疾而性
善怒恒慮子非攝生之道余恒劑以疏緩子亦稱我數
月不見喜愠之色自以為不余及譙讓僮僕恒為余一
霽怒知子以我為子西門之韋而余性疏子能密余性
闇子能察余性惰子能警使吾治生居職終身與子俱
可以無敗余未嘗不以子為吾安干之弦也子甲辰下
第疾而歸歸而又疾且有非意相干者吾以瑱為規戒
子忍以居辱恕以御下嗇以養生晦以銷妬無已而移
書友人轉屬子智者舉事勿為親厚者所悲而為怨妬
者所快垂涕之道其言絶痛今子果有今日余不幸言
而中子生不有命在天乎何親何妬何悲何快乃使子
客死輿尸痛哉痛哉丈夫不死牖下使婦人行哭固當
子所未能了手者有二尊人在堂可奈何可奈何子遺
孤六人當有成子志者余輩今日偃蹇青衫身自寒士
姑不能援人以手請無以口惠誑子以子之靈後死者
異日稍能自振見子諸孤所不下羊舌之泣心力所可
盡使有如彦昇兒冬月葛帔遭父友于道者生何面立
天壤死當何以見子地下乎子之英爽當不遂隨肝臂
朽腐化為異物曷其聽而記余言
祭大宗伯李湘翁文(陳仁錫)
嗟乎悠悠世法知己宜少不宜多寂寂獨行文章受憎
不受愛心乎愛矣其惟格人格人亡矣傷如之何斗酒
隻鷄亦猶行古之道始讀先生之文本朝未之有二其
識與議猶可及也其光與色不可摹也壬辰諸老翕然
趨古先生真古不屑古深念天下之患在敵策敵在強
兵策兵在選將日取將傳論次行事落落數十年垂老
辟召齊戒而入告竊憶某與先生一住三湘七澤一住
七十二峯相遠也而相邇相見也而相失戊戌之役暗
中物色予甚閱三十三載見先生于庚午之秋如此其
難也閱十有一月遂别先生于辛未之夏如此其易也
得失寸心知死生亦大矣嗟乎先生何能忘壬戌之春
湘潭客過而慰予吾鄉李湘翁每春榜一放既弗獲子
三日不食愚何人者哉而使李先生二十七日不舉火
亡何九月先生函幣致書其言曰僕老矣善事聖明庚
午晤對執其手不意今生復相見辛未正月忽語曰吾
將買舟至金閶攜所撰著與生平較閱諸書與子商定
余曰先生大臣也奈何言去請受稿而卒讀公之海内
先生唯唯死生契闊冥冥之中無忘斯語
文章辨體彙選卷七百六十
文章辨體彙選卷七百六十
明賀復徵編
祭文十二
祭丘文莊文(明蔡清)
嗚呼先生之學博極羣書如巨海之吞吐百川含宏無
際矣先生之才華國名世者四十年晚際聖明登之台
輔付之罏錘且取其所著書于大内用以廣益聰明權
衡百度矣先生之道尊為國師門生學子遍天下天下
人誦其文家有其書雖庸人孺子亦皆知其名而仰其
下風矣先生之業其亦非常矣哉盖自有瓊崖以来其
所鍾人物未有如今日先生之盛者嗚呼若先生者其
不為虚生也夫
余員外祭文(李夢陽)
嗚呼士有負凌雲槩日之材挟奮迅扶搖之翮一旦崩
隕僵踣與百卉共盡腐鼠同磔必有水火之厄彫鎩之
疾虞羅斧斤為之災者否則衝風毒霧排其堅幹焦其
勁羽嗟吾邦臣有一於是乎而遽奄然死乎曩謂君垂
蔭萬畆振翰九霄可計日而至而今已矣嘗竊觀天下
貌弗中相羸瘵多嗜慾弗夀志庸識卑弗貴謭薄弗祿
悍急弗穀嗟我邦臣有一於是乎而穀也祿也貴也夀
也于斯焉止乎或謂君席肅敏之業産富千金年四十
餘育五子又蒞官赫赫畀之良而奪之全殆所謂天也
夫良者天既奪之矣彼貌弗中者羸瘵者多嗜慾者志
庸識卑者謭者薄者悍者急者顧或全之何邪向畀之
材若翮又安所為邪嗚呼是固不得而知又奚足為吾
邦臣辭也始大夫命下羣趨賀君相顧而笑&KR1258;辰蠲饎
將大饗賓客孰謂慶者出廬返轡来弔非斯文之至厄
千古之深悼乎是月也設旐于庭戒行有期君有老母
日夜企君之歸君之魂氣尚無他之乎
祭徐曰仁文(王守仁)
嗚呼痛哉曰仁吾復何言爾言在吾耳爾貌在吾目爾
志在吾心吾終可奈何哉記爾在湘中還嘗語予以夀
不能長久予詰其故云嘗遊衡山夢一老瞿曇撫曰仁
背謂曰子與顔子同德俄而曰亦與顔子同夀覺而疑
之予曰夢耳子疑之過也曰仁曰此亦可奈何但今得
告疾早歸林下冀從事於先生之教朝有所聞夕死可
矣嗚呼吾以為是固夢耳孰謂乃今而竟如所夢耶向
之所云其果夢耶今之所傳其果真耶今之所傳亦果
夢邪向之所夢亦果妄耶嗚呼痛哉曰仁嘗語予道之
不明幾百年矣今幸有所見而又卒無所成不亦尤可
痛乎願先生早歸陽明之麓與二三子講明斯道以誠
身淑後予曰吾志也自轉官南贑即欲過家堅卧不出
曰仁曰未可紛紛之議方馳先生且一行愛與二三子
姑為饘粥計先生了事而歸嗚呼孰謂曰仁而乃先止
於是乎吾今縱歸陽明之麓孰與予共此志矣二三子
又且離羣而索居吾言之而孰聽之吾倡之而孰和之
吾知之而孰問之吾疑之而孰思之嗚呼吾無與樂餘
生矣吾巳無所進曰仁之進未量也天而喪予也則喪
予矣而又喪吾曰仁何哉天胡酷且烈也嗚呼痛哉朋
友之中能復有知予之深信予之篤如曰仁者乎夫道
之不明也由於不知不信使吾道而非邪則巳矣吾道
而是邪吾能無靳於人之不予知予信乎自得曰仁訃
盖哽咽而不能食者兩日人皆勸予食嗚呼吾有無窮
之志恐一旦遂死不克就將以托之曰仁而曰仁今則
巳矣曰仁之志吾知之幸未即死又忍使其無成乎於
是復強食嗚呼痛哉吾今無復有意於人世矣姑俟冬
春之交兵革之役稍定即拂袖而歸陽明二三子苟有
予從者尚與之切磋砥礪務求如昔日與曰仁之所云
縱舉世不以予為然者亦且樂而忘其死惟百世以俟
聖人而不惑耳曰仁有知其尚能啟予之昏而警予之
惰耶嗚呼痛哉予復何言
又
嗚呼曰仁别我而逝兮十年于今葬兹丘兮宿草幾青
我思君兮一来尋林木拱兮山日深君不見兮窅嵯峨
之雲岑四方之英賢兮日来臻君獨胡為兮與鶴飛而
猿吟憶麗澤兮欷歆奠椒醑兮松之隂良知之說兮聞
不聞道無間於隠顯兮豈幽明而異心我歌白雲兮誰
同此音
祭孫忠烈文(王守仁)
嗚呼弇阿苟容生也何庸慨慷激烈死也何恫勤勞施
於國而惠澤被乎民孰謂公之死而非生乎守臣節以
無虧秉大義而不屈孰謂公之歸而非全乎方逆焰
之巳炎公盖力擈其燎原之勢而不能屢疏乞免又不
獲請則旁行曲成冀緩其怒而徐為之圖盖公處事之
權而人或未之盡知也比其當危臨難大節申忠之死
靡回然後見公守道之常心迹如青天白日而天下之
人始洞然無疑矣
祭永順寶靖土兵文(王守仁)
維湖廣永順寶靖二司之土兵多有物故於南寧諸處
者嘉靖七年六月十五日乙夘欽差總制四省軍務尚
書左都御史新建伯王委南寧府知府蔣山卿等告於
南寧府城隍之神使號召諸物故者之魂魄以牛二羊
四豕四祭而告之曰嗚呼諸湖兵壮士傷哉爾等皆勤
國事而来死於兹土山谿阻絶不能一旦歸見其父母
妻子旅魂飄颻於異域無所依倚嗚呼傷哉三年之間
兩次調發使爾絡繹奔走於道途不獲顧其家室竟死
客鄉此我等上官之罪也復何言哉復何言哉古者不
得已而後用兵先王不忍一夫不獲其所况忍羣驅無
辜之赤子而填之於溝壑且兵之為患非獨鋒鏑死傷
之酷而已也所過之地皆為荆棘所住之處遂成塗炭
民之毒苦傷心慘目可盡言乎邇者思田之役予所以
必欲招撫之者非但以思田之人無可勦之罪於義在
所當撫亦正不欲無故而驅爾等於兵刃之下也而爾
等竟又以疾病物故於此則豈非命耶嗚呼傷哉人孰
無死豈必窮鄉絶域能死人乎今人不出戶庭或飲食
傷多或逸欲過節醫治不痊亦死矣今爾等之死乃因
驅馳國事捍患禦侮而死盖得其死所矣古之人固有
願以馬革裹尸不願死於婦人女子之手者若爾等之
死真無愧於馬革裹尸之言矣嗚呼壯士爾死何憾乎
今爾等徒侣皆已班師去矣爾等游魂漂泊正可隨之
西歸爾等尚知之乎爾等其收爾游魂歛爾精魄駕風
逐霧隨爾徒侣去歸其鄉依爾祖宗之墳墓以棲爾魂
享爾妻子之蒸嘗以庇爾後爾等徒侣或有征調之役
則爾等尚鼓爾生前義勇之氣以隂助爾徒侣立功報
國為民除患豈不生為壯烈之夫而没為忠義之士也
乎予因疾作不能親臨祭所一哭爾等以舒予傷感之
懷臨文悽愴涕下沾臆今委知府布告予衷爾等有靈
尚知之乎嗚呼哀哉
合祭王太史文(王維楨)
語曰寄珠于人求不越宿藏劍于匣化不踰年其王子
謂乎王子負器而需時蓄才而善閟乃其光益灼灼見
也斯與照乘之珠斷犀之劍異耶則天固靳之矣而弗
能收之邪嘗觀夫東下之波與西逝之烏即彭殤等死
爾顧獨念賢者夭才者促藴之雖竒施之未逮悲夫昔
賈生早萎李賀弗延君子曰既賢之才之而又天之促
之天其謂何乃今王子又奚異于兩生云人恒言有不
可詰之天今王子若此豈非不可詰者歟
同館合祭王懋中太史文(王維楨)
王子之行賢者之侣也乃遽五月而疾三十八歲而死
朝大夫聞者無問識與不識皆為雪涕余等固重有傷
焉王子操儉慎微密以名其德然亦以是殞其身病且
劇恨猶瑣屑米鹽之問少恢恢大也雖然冉牛之洪也
窿然瘠矣顔氏子之弗遷怒也溘然夭矣此又關人哉
夫命猶幅尺也杼柚既定能益而長乎王子獨奈命何
若曰作善以速殃勅躬而滅性天如是冥冥也非然哉
非然哉
祭胡評事省齋文(唐順之)
嗚呼事有至急者病而需艾溺而需瓠是也然當其膏
肓無虞則三年之艾等於腐草舟楫足恃則千金之瓠
輕於敝箒自公之存東南承平且二百年戴白老儂不
識兜鍪殳戟為何物縉紳學士弄筆墨婉孌嬉游而已
公方且日夜經營乎縱横韜鈐之變每賓客滿座談鋒
迅發真若旗鼓相對霆雹交激何其壮也然持三年之
艾而貫於飽食健步之人懷千金之瓠而衒於安流穏
楫之時則言者類於迂闊聽者厭其強聒一旦盗駭海
隅毒滿郡國上官諸公乃始倚公以計謀而公頽乎老
且病矣公既死海氛益張謀夫喑啞于是向之婉孌嬉
游目公為迂闊者皆凛凛愁不保其妻子相與注心聚
耳冀公之一張聒而不可得嗚呼此何以異於膏肓亟
矣而適喪其蓄艾中流失船而又碎其一瓠也哉其時
之不遭乎公公之不遭乎時也然公之子亘公嘗教之
武舉而習聞乎家庭韜鈐之說則夫效三年之用而收
千金之富又安知不在後人也耶其因祭公而叙公之
存殁繫乎時事者若此他可略也
祭丘思庵文(唐順之)
自余少時頗負迂僻空闊乎寥廓之翔而泥滓乎鄉人
之處糠粃乎世故而蠓蠛乎禮法然間以語人則人漫
不省為何說余見世人所為小者計刀錐之獲大者競
旂常之勲粗者土偶乎衣帽履綦細者筆舌乎儒墨是
非零碎乎米鹽甕盎劻勷於弔慶酒餔熬鼎旋蟻無頃
時休則余亦不省為何事以是踽然四顧幾成怪人里
閈之間一見吾子遂托金石以為可與同心者在古惟
漆園生在今惟子而己自是往還旦必逮燭宵必及鐘
或子言而我喏或我嘲而子噱或談鋒競起或閴然一
默子既睨空一世而偶余余亦塊然獨居而偕子然不
知者則以為吾兩人皆若狂其知者則以為相與切劘
文章砥礪節氣而已至其散髮而箕踞瞬目而跳嘯其
所快然會意處雖余兩人亦不能自知也但覺吾見子
則然見人則不然耳及余以彫蟲末技得厠聲利之塗
餂腥染膏終日攅眉而子以樗櫟托跡遂志寂寞之野
茹菽嚙水終日嬉嬉然子在寂寞之野而余未嘗羨子
之高余涉聲利之塗而子未嘗疑我之膩以為猶是心
也余以疎率果非適用屢進屢黜得返初服以從子子
見余且泣且笑曰不意子之能自全也自是相與過從
議論如曩時而情好有加焉子自三十以外則巳決意
絶進取然子重廉耻故不能妄得一錢子性高簡故又
不能治生居常授書為生卒以懶罷已而賣藥為生又
以懶罷而獨注意攻古文詞上摹秦漢然復以病罷棲
棲環堵饘粥不聊既乃從祿仕得寧陽教諭雖非素所
好然亦以謂此官可隱也盖莊生所云蒿目而憂世決
性命以饕富貴此兩者皆謂之天弢而子皆解之余趣
尚雖與子同然能解其一而猶未能脫然於其一常以
愧子而子乃更以余為是也余近年懶病亦如子乃始
不復蒿目於世而子不及見矣不知子尚以余為是耶
為非是耶子交游甚簡然人或託以事最忠信可仗余
嘗中夜與子卧偶論一二心事妻子不得聞者子曰吾
恨不為浣沙女余笑曰子之信豈待投瀨哉嗟乎自子
之存吾於鄉曲得友一人焉自子之没則一人亦盡矣
雖然子子桑扈也吾豈敢以慟累子之魂聊述吾兩人
平生所以相與於世外者以告子嗚呼子死矣孰為發
予之狂言
祭易州楊五文(楊繼盛)
嗚呼論友於三代之上當取諸縉紳僚采之列論友於
三代之下當求諸山林草澤農圃工賈之間盖小人之
相與往往迭為隱見每随時勢之盛衰而正人君于之
相與惟取其義氣孚固要不必以區區之勢位拘也自
予登第除南銓始識西泉於賀客中然時猶以為特豁
達磊落人耳及予以諫阻馬市被罰遠謫雖骨肉至親
亦惡其後於家而拙於官樂其死而幸其不歸也西泉
乃慰嘉禮送之意反殷於初則其相與之情已出尋常
萬萬去年春予以狂直排奸被杖繫獄其際誠危矣平
昔指天論心者懼禍之及已則遠絶之不暇同時交遊
者疾名之勝已則非毁之惟恐其不足而素以義氣著
聞豪傑自負者恨言之侵己且售計投石要功洩憤於
權奸之門其孰與我乎西泉乃三視獄中通問不絶其
傍徨拯恤之意又殷於初雖齪齪庸賴輩愓以重禍不
恤也則與人交遊之善視世之以勢位相與者其情之
厚薄又何如哉西泉之行誼在鄉曲聞望在遐邇固難
以盡述然即此一節則其立心制行當於三代以上人
物中求之矣視世之縉紳貴顯隨時異情者其人之賢
不肖為何如哉二月初載携乃郎慇懃視問握手交語
傾倒肺肝相别無幾訃音頓至噫不棄我於患難如西
泉者幾人而又奪之俾孤我於患難之中嗚呼痛哉西
泉之正人君子使見用於世必能糾合善類不相背負
可以同心共道克濟時艱縱死於無位使假之以年必
能表勵鄉邑寬鄙敦薄其挽時俗而躋之三代之上可
幾也乃竟突然而逝老天何戕善人之酷如是耶世之
生理巳絶宜速死而倖免何限乃溢及正人君子如西
泉者老天何福善禍淫之不公如是邪夫亦西泉命嗇
適遭或然之數爾耶抑西泉勁直不善媚天爾邪凡此
數者皆不可曉狂直粗性甚為不平恨欲飛步太虚親
問老天死果錯謬乞使生還更舉宜速死而幸免者代
之庶可為作善作惡者勸且警也
祭王鳳洲文(王錫爵)
萬歷十九年正月初三日吾琅琊鳳洲兄訃聞京師其
友弟王某為位而哭越二月朔始獲走一介修素羞玄
酒之祭而告之以辭曰嗟乎子之無聊也出山盖六年
矣踽踽之行闖闖之守得麄完面目于風塵澒洞之中
則誰為之救失而補敗哉奄奄之息孑孑之身得苟支
歲月於死喪疾苦之餘則誰為之舒憂而分痛哉嗟嗟
弇州兄竟去我逝矣仲冬十六日手書具在不忍讀矣
冏伯之歸而曾不及啟手片言之訣不忍問矣昔者黃
冠共隱白社共盟卧起共榻飲啜共盂得失共規子弟
共教今事事都盡不忍言矣先是予與兒婿之别冏伯
也退而雨淚汍瀾不能自止盖一年前妖夢巳卜兄之
不起矣而所恃者兄之先幾引決屬厭世味以留有餘
之福一宜&KR1319;硏咏名理相羊文酒年至而益強身閒而
益修二宜&KR1319;生平服老氏三寶曰慈曰儉曰不敢為天
子先唾面能乾餧肉能忍三宜&KR1319;嗟嗟豈其所受語于
化人甲申之䜟八八之數遂不可逃耶將垂絶半偈卑
曾参傲漆園别有為之梯航覺路引證夙因者邪屬纊
之夕聞且誡妻妾勿近子孫勿哭而予以摩趺把臂之
友獨不勝雍門峴山之感臨風涕泗彌月于兹盖亦知
婦人之態非所以事兄而試設以身處兄之地有如犬
馬身先朝露而隕則兄能沃而忘我否也嗟嗟三江砥
柱一代文昌九世卿族二難物望兄豈為一人生而一
人死者四方後代之士聞兄者慕哭兄者哀讀兄之文
章與識其子孫者喜則兄又豈其以形生生而形死死
者顧支遁霣神於法虔羊曇持服於謝傳彼皆所謂達
生知命仁人而情至猶爾况以予之下劣不肖而方羈
絏世網又嘗以其餘羶漫兄契闊六年遂成隔世則今
日釃酒緘詞哭望兄於冥雲寒露之表而如聞行車嘒
管之聲睹玄冕垂纓之狀又何恬獨生為矣念與兄言
誓猶新神理未邈故不復敢彫飾文句鋪張宦業而直
叙家人父子之情同志公私之痛如此
祭亡男衡文(王錫爵)
維萬歷三十七年二月朔日荆石老人祭告于亡男編
修之靈曰天乎天乎予生七十有六年衰可死病可死
觸藩世路可死狼籍人言可死死而及於壯男之手猶
可偷一枕一榻之安恬一匕一筋之奉而今無望矣天
道無常世界缺陷予其敢求全但思汝生平孝友忠信
之惠粹白清嚴之守廣施翕受之量通今博古之才不
惟國士無雙人倫罕二而予之淺衷浮氣且賴以觀磨
鄉之鄙俗澆風因之而屏息至于操觚之子得汝片字
而輙令紙貴遠聽之人下及童隸而争為禮佛則汝之
關係于世非淺尠矣顧予一身一家豈可獨私今日之
事自合還珠合浦躡駕蓬山而予之不能無慟者自以
去國十五年先喪母繼喪婦繼又喪三孫而今日又喪
汝老者可以有子有孫解幼者可以未婚未齔解而獨
汝不老不幼甫籍金閨遭此沈淫委頓之怪疾以死母
不及葬子不及成人非木石誰能舍汝而契然也天乎
天乎
祭方御史文(歸有光)
嗚呼庚子之歲某與公孫欽儒聯名薦書是年九月同
榜之士使予為文以夀公予序公為兩京御史時猶見
古所謂柱後惠文冠者因略論數年間天下之事詹事
陸文裕公讀之以為知言今俛仰又二十年矣公孫蠖
屈於南宫之試予亦瓠落於東海之濱當是時公盖相
期以天下之士而今何如也嗚呼富貴夀考公則巳矣
後生小子嘆歲月之如流而長年者之不能待所以不
知其涕之無從也尚饗
祭外姑文(歸有光)
昔吾亡妻能孝於吾父母友於吾女兄弟知夫人之能
教也粗食之奉未嘗不甘知夫人之儉也婢僕之御未
嘗有疾言厲色知夫人之仁也癸巳之歲秋冬之交忽
遘危疾氣息掇掇猶日念母扶而歸寧疾既大作又扶
以東沿流二十里如不能至十月庚子將絶之夕問侍
者曰二鼓矣聞戶外風淅淅曰天寒風且作吾母其不
能来乎吾其不能待乎嗚呼顛危困頓臨死垂絶之時
母子之情何如也甲午丙申三歲中某應有司之貢馳
走二京提携二孤屬之外母夫人撫之未嘗不泣自是
每見之必泣也嗚呼及今兒女幾有成矣夫人奄忽長
逝聞訃之日某寓松江之上相去百里戴星而往則就
木矣悲夫吾妻當夫人之生既以遺夫人之悲而死又
無以悲夫人夫人五女撫棺而泣者獨無一人焉今兹
歲輤車將次於墓門嗚呼死者有知母子相聚復巳三
年也哀哉尚饗
代祭陣亡吏士文(徐渭)
嘉靖丙辰之冬海寇挟東夷據岑港不去其明年春朝
廷命總督臣某率師往征之三月四日兵始入薄其巢
土漢吏士有先登而死者越十日總督乃命某官某以
某物陳於諸死所而告之曰吾奉命討不義偏將軍提
督無状稍亡其伍書至之日吾與介吏侍鈴閣悲悼為
不食方今休養吏士以圖後功竊念殱賊有日而終無
益於死者故遣吏賫品物如前召諸靈使飲食之其他
恤典一遵故事勿省鬼如有知其少自寬毋多懟
祭少顛文(徐渭)
計子與予遊適三十年澹如也而獨篤于今下獄之七
年子其幾於反炎凉者耶殘于瘍而牀且杖十年矣顧
飲不廢而竟餞往于酒子其幾于忘生死者耶即吾求
交于世得此亦難而顧得之方之外耶向来十餘日而
不死我一送藥于子子一問法於我而竟斷往来信耶
凡此者皆可痛也而吾日衰矣其尚能痛以淚耶當澆
之以酒耶而吾窘囚耶其能外楮與香而别辦耶吾待
死人耶即死當飲子于地下倘不死而能澆子于塔尖
上借如意而擊以歌耶又何如以為情耶子方外士耶
又反炎凉者耶忘死生者耶使有知而聞予之言耶其
亦悲也耶其不悲也耶
祭王博士文(屠隆)
嗚呼先生德表鄉閭行高于古人日之暮矣蕭然一寒
官志操彌厲解衣卻金貧士慕義清身端範賢者所式
生平擇地而蹈寡欲保身非自伐其生者乃為投牒故
北方苦寒風雪所侵嬰兹疾𤯝而東猶以尊生有素外
枯内腴神氣充然庶幾不死竟厄大數罔以延年余雅
高其為人為之哭臨盡哀嗟乎善人官不逾歲禄不飽
孥殁不首丘殮不偹禮謂之何哉為善自天性然厚植
薄享知先生不恨生而顦顇死當逍遥世俗之所謂福
澤君子之所不貪天之予善人或不在是又何詰焉嗚
呼槃槃一丘誰為大官滔滔古今誰為長年茫茫九州
誰為故山回也夭憲也布衣舜也蒼梧之野聖賢豈乏
于德哉形束一隅神亡不之請歸近延陵之墓而葬焉
尚饗
祭信陵君文(李維楨)
萬歷十有九年春二月郢人李某物土方慮材用為信
陵君祠其年九月十有五日告成則又以意為信陵君
像配以侯嬴朱亥饗以剛鬛柔毛而代為祝史之詞命
曰夫聖王之制祭祀也法施於民則祀之以死勤事則
祀之以勞定國則祀之能禦大菑則祀之能捍大患則
祀之君為魏將内輯和其民人而外聮屬五大國必有
法矣為魏菑患者莫如秦力抗之使無東死而後已可
謂勤勞矣雖然此已事也非大夫所以為魏人祀君意
也大夫聞之生而精爽不二者其死必為明神君之神
不與其人俱銷亡所禱於君有三事今大梁之都為王
為郡王為將軍中尉以及諸無禄者數萬其於國稱肺
腑親猶君之于魏也食租衣稅歲費二十萬不能為國
建標末之功民力大詘而甚者魚食閭里藏亡納姦舞
三尺法其在大譴大訶之域頸盭捽抑而就刑者無歲
無之國家稍開四民之業寬越彊之禁廓仕進之路矣
君何以牖其衷有如君緩急可使者出其間為國效一
臂之力乎君嘗為魏王言秦有鄭地得垣雍決滎澤水
灌大梁大梁必亡君没而秦果引河溝灌梁三月城壊
王請降遂滅魏設君在秦即灌梁必有以禦之自頃河
溢臯陸魏人苦隄繇不息踦跂畢行殆無虚日彼河伯
陽侯馮夷之屬信有之乎有之神固相從遊也能殺其
勢無魚我民抑能使金隄千里永無崩潰民有息肩期
乎夫魏東則豐沛東南則蘄黃豪傑巨魁所自起也南
則荆襄古戰争地也西則嵩盧之間礦盗聚焉北則河
朔山東燕趙多大侠易與為亂而魏居其中于今為腹
心重地大陸坦坦無險阻之固脫有一夫揭竿而呼百
城自廢憂國之臣議宿重兵大梁以示幹彊弱枝偹不
虞徵調而兵殊縮朒不可用坐耗食耳君往所指麾而
敵強秦者其兵非魏人也耶何古今不相及也諸侯之
客進兵法君皆名之故世俗稱魏公子兵法其書安在
將待其人為圯上之傳與神有是類是馮者君其馮依
之以作我士氣與大夫由百世之下等百世之前微顯
闡幽以君為忠與才也而特祠君此可為知者道難以
家尸曉也大夫日夕為魏策三事莫知所措徼福假靈
於君隂相之而明有徵則是祠也勿替引之矣酹酒與
君約豈大夫魏人是為惟君血食是計君其與嬴亥實
重圖之
祭尹孝廉文(李維楨)
士束髮受經思以身為國家效奔走無繇也既舉于鄉
用有地矣不幸而不能奉臨軒清問又不幸而溘然若
朝露以死没没無所聞于世豈不悲哉君往與余等九
十人者歌鹿鳴而来也其意氣皆翩翩自謂青雲可立
致曾未幾何而或仕或不仕或死驩愉悲戚之態紛然
不可勝數孰謂君復齎志以殁也夫仕者嚮用于今未
仕者待用于後剖圭襲紫連車結駟執社稷之役刊金
石之勲而君獨以禪榜為居以無常為隣以何有為鄉
荆棘猿猱蔓延號嘯于墓宫牲石之前凡我同儔見者
聞者有不喟然長吁泫然流涕矣乎雖然天地者羣生
之總寄而終始者萬物之大歸也即九十人之衆未十
年而化為異物者巳十之一過此以往余又安能知也
彼所為剖圭襲紫連車結駟固亦蜉蝣之羽木槿之華
而巳是故陽文之于敦洽猗頓之于黔婁百歲之後同
滅共盡區區升沈顯晦之迹寧足較哉莊生不云乎莫
夀于殤子而彭祖為夭君如聞斯言也九原之下其可
怡然自適矣
再祭張烈婦文(陳繼儒)
嗚呼伯夷薇仲子李蘇武雪豈不矯矯絶粒哉然而夷
也猶寄命于薇也仲也猶寄命于李也武也猶寄命于
雪也且武則胡婦為之左右仲有辟纑夷有叔齊夫婦
兄弟一鼓一舞烈婦煢然獨身而巳有勸生無勸死則
烈婦之不食殉夫又非伯夷以下諸君子可以同日論
也嗚呼竒哉嗚呼痛哉尚饗
哭莫純卿文(顧憲成)
嗚呼傷哉純卿傷哉純卿憶已夘之冬十一月二十六
日予與家季將北征就子而别當是時寒雲盈空凍雪
積野徘徊四顧意態蕭颯子進予而觴之曰丈夫有事
四方兹其始矣予感其意飲立盡而以其觴觴子子復
以其觴觴予意甚壮也既别予心甚喜今年四月予弟
騰書言純卿病疾時擁重裘猶冷冷稱寒予大驚無何
而予弟言純卿就藥吴門予益驚又無何有客從錫中
来者謂七月二十日過莫氏之里見里人聚而咨嗟入
其里者狂若奔出里者悵然若有失也予聞客言心又
益驚就而窮其所以客嚅嚅不肯答無何而蒼頭来訃
純卿之七月十四日卒矣予聞之如醉如夢目不知所
視耳不知所聽心不知所之忽不自知其涕泗之横流
也稍定乃為位而哭之又一月始勉為文俾予弟告之
純卿嗚呼純卿天道之無知也自昔而已然矣何待至
於子始信也子佞不如甘敢冀早達子營不如頓敢冀
有家子暴不如跖敢冀有年子戕不如湯敢冀有後予
所痛者予與子交數年矣憶予始居涇里之上數日不
見子輙思思輙題尺素以通比發而子之問亦至猶以
為次於見也自是而予歸涇水如昨日不可得而思矣
始予由涇里入邑中輙過子過輙為杯酒歡微言縱論
無所不傾倒自是而予歸入子之門登子之堂榱題棟
桷如昨子不可得而見矣始予過子時時與楊生士初
陳生穉登鄒生彦文偕即過三子必時時子偕自是而
予歸三子如昨子不可得而偕矣予與子頗負嘐嘐其
所相契盖不在形骸其所相磨盖不在榮顯其所相要
盖不在一旦一暮以為似異乎人之友也是故有予可
而子否有予否而子可將以是庶幾於輔仁而互期其
成乃今求子之一可一否而不可得矣予客燕中二年
之間子前後惠貽德音不啻千百言予性簡頗不樂於
風塵而子惟恐其失之枯也予性狭不能漫與人同可
否而子惟恐其失之矯也切切而規之予誦其言未嘗
不發深省以為子固非誨予阿世也乃今求子之一鍼
一砭而不可得矣嗚呼純卿奈何使予不痛子也且予
非特痛子也而又為子痛雙親在堂自是左右而承懽
者誰其可痛一也煢煢嫂氏自是終身而仰望者誰其
可痛二也僅息二女自是春秋而俎豆者誰其可痛三
也嗚呼若是乎天道之無知至於子而極也子如知此
何為乎好為大而不好為佞乎胡為乎好為義而不好
為營乎胡為乎好為遜而不好為暴乎胡為乎好為德
而不好為戕乎嗚呼子不克早達前子而不克早達者
若馬氏之援非一人也予不敢怨也然而援也有家也
子之家何如矣子不克有家前子而不克有家者若原
氏之思非一人也予不敢怨也然而思也有年也子之
年何如矣子不克有年前子而不克有年者若賈氏之
誼非一人也予不敢怨也然而誼也有後也子之後何
如矣維天蒼蒼何所不覆維地芒芒何所不載維萬物
芸芸何所不遂而獨使子至此也予其奈之何哉嗚呼
予羇迹天涯病不能視子死不能送子而子巳矣予呼
子而子不應則呼其蒼蒼者芒芒者芸芸者以問子而
又不應但仰而見夫日月之黯然俯而見夫山川之寂
然中而隠隱若見夫子之若父若母若嫂氏若二女若
宗姓若姻黨若二三友生莫不改容而變色與日月山
川相應而凄然而子亦彷彿往来乎上下之間追而呼
之而子卒不予應也嗚呼予言有盡而意無盡有盡者
書而告子其無盡者俟予異日歸而謁子之墓呼而告
之也當是時子能憐予而應之耶嗚呼予顧生憲成也
告子者予家季允成嗚呼純卿嗚呼純卿尚享
祭梅子馬文(曹學佺)
甚矣人之不可與造物争也造物玩弄人如小兒而人
不能出其彀中苟欲與之争則必號呼跳躍蹶張其氣
力以求勝而造物者復以柔道處我于是乎有拔山盖
世之雄明察秋毫之智而不忍于一婦人女子慮在袵
席之上而不見也豈非莫之為而為者耶噫君之與造
物也其猶有争氣耶君家季豹數年争之不得而死弗
以前車誡也君才足以用世而不盡其才少年文美鮮
晳風流豪爽摴蒱百萬買笑千金行且罄矣後来交遊
者未之聞見也誰能在今日作數十年想耶君是以愈
用憤激臨死誡勿使人知也君死矣必歸咎造物曰何
故生我才又何故先有餘而卒困戹我或庶幾其悔禍
於君之後死者不然造物不仁未嘗有所厭足是使鏌
邪干將多缺折之患而受繞指之化也豈不傷哉君其
有靈其聞斯言
祭門人方美徵文(黃汝亨)
維萬歷四十一年歲次癸丑九月壬戌廿有二日丁丑
南京工部尚書郎通家友人黃汝亨率四方同學之士
胡如川余士忠唐時等廿有餘人合市鷄酒香帛祖方
子美徵於途而告之曰嗚呼吾去年教授西湖汝始来
學已吾餬口南曹汝又来從吾遊今年春汝朋益集始
議為壇以課所業汝聞言欣欣凡三赴汝時已病作操
管片時率兩頬赤熱欲嘔吾勸汝且勿亟後數日来見
吾察汝顔色益不腴窺汝志意益不樂盖汝徒以病不
能文為鬱鬱不知此適深汝之病而速汝之死也嗚呼
悲哉吾自初秋偶得脾疾胚脹寒熱中間水漿不入口
者十餘日家人甚恐從遊之徒咸懼吾自謂不復再登
壇觀汝曹筆戰又念汝病日甚或先汝而往或偕汝而
行俱不可知孰料吾既康好今日書此文以痛汝也吾
病後謝人事未通賓客汝死二日乃知之痛惋欲走哭
腰軟不任肩輿亟遣汝友馬生元調奔問臨絶時何語
棺歛具美何如及兒女幾人歸報父兄何人何日歸葬
馬生歸復我惨澹欲涕吾不忍問生言汝無子吾益痛
戒生且勿語其他嗚呼汝以小試坎壈失意意在恢弘
凌雲之業冐病從師感忿奮發不量力以死汝不遇我
志不如是猛死不如是速也然則汝以好學死吾能忘
汝耶吾能不為汝後嗣計耶聞汝妻賢且哀誓守汝喪
終身吾當移書汝父及汝兄擇猶子族子宜立者承汝
業奉汝祭葬時可遣奴告我當銘汝墓使後世知嗚呼
以吾一日之長惨惨乃爾况汝父及汝兄及汝族汝姻
其痛汝憶汝為汝妻子謀又宜何如也嗚呼草木蚤榮
者先謝汝秀美而文十五為諸生二十三而死榮之蚤
也悲哉嗚呼吾此文寫二通焚其一以告汝一寫素軸
懸汝寢以示汝嗣子於他日吾雖奔走一官東西南北
不可定決不以汝死無子而忘一時共事之情也嗚呼
尚饗
祭同年彭用九文(鍾惺)
萬歷丁未年春正月同年九疑彭君以計偕入都客死
于是楚同年生集都下者為之含歛周身周衣必信必
誠其邑子同年生鍾某獨以廬居不與越數月而平頭
持其喪南歸浮淮達于漢始返首丘鍾子乃以束芻絮
酒哭君之靈曰嗚呼痛哉天乎子今長已矣余弱冠與
子同時受知于温陵林明府而同絀于都試兩人故自
如越十年而余與子同舉于鄉乃有追頌明府知人能
得士而兩人亦故自如子剛腸悁性高視闊步知子負
絶人之志經世之才而嫉惡如仇處俗太峻齒敝舌存
之戒余恒私為子篤憂之而公為子巽言之癸夘冬與
余計偕北上共眠食者四踰月察子有清嬴之疾而性
善怒恒慮子非攝生之道余恒劑以疏緩子亦稱我數
月不見喜愠之色自以為不余及譙讓僮僕恒為余一
霽怒知子以我為子西門之韋而余性疏子能密余性
闇子能察余性惰子能警使吾治生居職終身與子俱
可以無敗余未嘗不以子為吾安干之弦也子甲辰下
第疾而歸歸而又疾且有非意相干者吾以瑱為規戒
子忍以居辱恕以御下嗇以養生晦以銷妬無已而移
書友人轉屬子智者舉事勿為親厚者所悲而為怨妬
者所快垂涕之道其言絶痛今子果有今日余不幸言
而中子生不有命在天乎何親何妬何悲何快乃使子
客死輿尸痛哉痛哉丈夫不死牖下使婦人行哭固當
子所未能了手者有二尊人在堂可奈何可奈何子遺
孤六人當有成子志者余輩今日偃蹇青衫身自寒士
姑不能援人以手請無以口惠誑子以子之靈後死者
異日稍能自振見子諸孤所不下羊舌之泣心力所可
盡使有如彦昇兒冬月葛帔遭父友于道者生何面立
天壤死當何以見子地下乎子之英爽當不遂隨肝臂
朽腐化為異物曷其聽而記余言
祭大宗伯李湘翁文(陳仁錫)
嗟乎悠悠世法知己宜少不宜多寂寂獨行文章受憎
不受愛心乎愛矣其惟格人格人亡矣傷如之何斗酒
隻鷄亦猶行古之道始讀先生之文本朝未之有二其
識與議猶可及也其光與色不可摹也壬辰諸老翕然
趨古先生真古不屑古深念天下之患在敵策敵在強
兵策兵在選將日取將傳論次行事落落數十年垂老
辟召齊戒而入告竊憶某與先生一住三湘七澤一住
七十二峯相遠也而相邇相見也而相失戊戌之役暗
中物色予甚閱三十三載見先生于庚午之秋如此其
難也閱十有一月遂别先生于辛未之夏如此其易也
得失寸心知死生亦大矣嗟乎先生何能忘壬戌之春
湘潭客過而慰予吾鄉李湘翁每春榜一放既弗獲子
三日不食愚何人者哉而使李先生二十七日不舉火
亡何九月先生函幣致書其言曰僕老矣善事聖明庚
午晤對執其手不意今生復相見辛未正月忽語曰吾
將買舟至金閶攜所撰著與生平較閱諸書與子商定
余曰先生大臣也奈何言去請受稿而卒讀公之海内
先生唯唯死生契闊冥冥之中無忘斯語
文章辨體彙選卷七百六十
