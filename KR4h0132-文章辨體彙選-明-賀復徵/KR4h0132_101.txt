文章辨體彙選卷一百一
明賀復徵編
疏十五
論軍前行法疏(宋文彦博)
臣聞穰苴出師首誅莊賈孫武教戰先斬愛姬當事而
行未嘗禀命盖將權不可以不專軍法不可以不峻兹
之攻必克而戰必勝者用法嚴也自古有將權不專軍
法不峻而行師必勝者未之聞焉臣竊聞去歲以来用
兵西鄙或有禁軍小校臨陣而先退邊壘偏師望敵而
不進而統帥之臣即時不行軍令悉以事狀上聞皆令
鄰郡置獄取勘下法司詳案定刑臣以謂失閫外之制
隳軍中之令臨事不斷禀命不威豈曰軍容同夫兒戲
後恐推劾之際據引枝蔓萌其苟免之心奏報之間淹
延時日啓其幸生之路縱不至此亦慢令稽誅勵衆乃
老師驕兵之弊也臣不知朝廷所用將臣必欲不令專
制悉上禀於宸算乎復不知將臣不能用軍法皆取則
於朝廷乎倘朝廷用將而不令專制則臣所謂失閫外
之制矣古之遣將也君推轂而命之曰閫以内者寡人
制之閫以外者將軍制之此非徒然也盖委任責成之
道不得不重今而輕之故臣所謂失閫外之制矣苟將
臣不能自用軍法則臣所謂隳軍中之令矣人之常情
孰不畏死毆億萬之衆冐矢石之衝刑之不嚴何以督
戰兵法曰畏我者不畏敵畏敵者不畏我豈非嚴刑故
對敵而伍中有不進者伍長殺之伍長不進什長殺之
夫以什伍之長尚得專殺而統帥之衆不能誅一小校
以厲士卒故臣以謂隳軍中之令矣議者或曰今所遇
之寇未為大敵所興之師未至深入軍中之法未可專
用將校有犯所宜奏裁苟如議者之言臣以為過矣寇
非大敵兵未深入尚且狼狽先退逗撓不進倘遇大敵
深入而將校有犯必須上聞則穰苴之戮莊賈非大敵
也止於會軍而後期孫武之斬美人非深入也惟以習
戰而衆笑戮其君之寵臣愛姬亦未嘗素禀而先啓終
於齊師勝晉吴人入郢孫武穰苴皆為名將者委任專
而法素行也以區區伯國猶知任將之道豈巍巍聖朝
不及於是且國朝著令凡禁軍將校有過奏裁此則施
於平居無事之日邊州守戍近郡屯聚則用之可矣今
昊賊亂常蜂蠆有毒防邊之兵逾數十萬將權不專軍
法不峻則何以御之臣伏望陛下出自宸斷稍假將權
凡有偏禆小校臨陣先退望敵不進如此之類罪犯灼
然但合該軍法者不須置獄並許本郡統帥對衆便行
軍令訖然後奏聞如此則師旅畏威進退從令或守或
戰必有殊功兵者國之大事陛下於廟堂之上與宰輔
大臣計之審矣豈容疎賤輒有輕議然臣承乏憲署職
在司聰苟有見聞安可緘默陛下勿以臣之此言徒習
老生之常談耳遂忽而不省臣熟思之任將治兵之術
何莫由此道也愚者之慮幸賜採擇干冐旒冕
論元昊請和疏(范仲淹)
臣等久分戎寄未議策勲上玷朝廷俯慙鄙懷心究利
害目擊勝負三年於兹備詳本末今元昊遣人赴闕將
議納和其来人已稱六宅使伊州刺史觀其命官之意
欲與朝廷抗禮臣恐不改僣號意朝廷開許為鼎峙之
國又慮尚懷隂謀卑辭厚禮請稱兀卒以緩國家之計
臣等敢不為朝廷思經久之策防生靈之患哉臣等謂
繼遷當時用計脱身竊弄凶噐德明外示納欵内實養
謀至元昊則悖慢侮常大為邊患以累世奸雄之志而
屢戰屢勝未有挫屈何故乞和雖朝廷示招納之意契
丹邀通好之功以臣等料之實因累年用兵蕃界勞擾
交鋒之下傷折亦多所獲噐械鞍馬皆歸元昊其下胥
怨無所厚獲其横山蕃部點集最苦但漢兵未勝戎人
重土不敢背賊勉為驅馳爾今元昊知衆之疲聞下之
怨乃求息肩養銳以逞兇志非心服中國而来也臣等
謂元昊如大言過望為不改僣號之請則有不可許者
三如卑詞厚禮從兀卒之稱亦有大可防者三何謂不
可許者三自古四夷在荒服之外聖帝明王恤其邊患
柔而格之不吝賜與未有假天王之號者也何則與之
金帛可節儉而補也鴻名大號天下之神噐豈私假於
人哉惟石晉藉契丹援立之功又中國逼小纔數十州
偷生一時無卜世卜年之意故薦號於彼壊中國大法
而終不能厭其心遂為吞噬遽成亡國一代君臣為千
古之罪人自契丹稱帝滅晉之後參用漢之禮樂故事
勢強盛常有輕中國之心我國家富有四海非石晉逼
小偷生之時元昊世授朝廷爵命非有契丹開晉之功
此不可許者一也又諸處公家文字并軍民語言皆呼
昊賊人知逆順去就之分尚或逋亡未由禁止今元昊
於天都山營造所居已逼漢界如更許以大號此後公
家文字并軍民語言當有西帝西朝之稱天都山必有
建都郊祀之僣其陕西戎兵邊人負過必逃其地盖有
歸矣至於四方豪士稍不得志則攘臂而去無有順逆
去就之分彼多得漢人則禮樂事勢與契丹並立夹困
中國豈復有太平之望耶此不可許者二也又議者皆
謂元昊蕃人也無居中國之心欲自尊於諸蕃爾臣等
謂拓拔珪石勒劉聰符堅赫連勃勃之徒皆蕃人也並
居中原近則李克用父子沙陀人也進據太原後都西
洛皆漢人進謀誘而致之昨定川事後元昊有偽詔諭
鎮戌兵民有定關輔之言此其驗矣盖漢家之叛人不
樂處夷狄中心謀侵據漢地所得城壘必使漢人守之
如契丹得山後諸州皆令漢人為之官守或朝廷假元
昊僣號是將啓之斯為叛人之助甚矣此不可許者三
也何謂大可防者三元昊以累世奸雄之資一旦僣逆
初遣人至猶稱臣奉表及劉平之䧟賊氣乃驕再遣賀
九言至上書朝廷便不稱臣其詞頗慢而後屢勝當有
大言過望乃人情之常也若卑詞厚禮便肯從兀卒之
稱皆隂謀也是果以山界之困暫求息肩使中國觧兵
三四年間將帥懈慢士伍驕惰邊備不嚴戎政漸弛却
如前暴發則中國不能支梧此大可防者一也又從德
明納欵之後姦謀不息西擊吐蕃回鶻拓疆數千里至
元昊事勢稍盛乃稱尊悖禮背負朝廷結連北戎情跡
盡見大為邊患偶未深入今復起詐端以欵我兵而休
息其衆又欲併力專志併吞唃厮囉等諸蕃去秦川一
帶籬落為將来再舉之利緣元昊初叛之時親攻延州
是本有侵陥郡國之志今復強盛豈便息心且朝廷四
十年恩信所被一朝反側豈有發既叛之謀蓄未挫之
銳而能久守盟信者乎此大可防者二也又從德明納
欵後来使蕃漢之人入京師賈販憧憧道路百貨所歸
獲中國之利充於窟穴賊因其事力乃興兵為亂今兹
五年用度必困乃卑詞厚禮迎合我意欲復圖中國之
利待其給用既畢却求釁興兵以快本意狼子野心固
難馴伏今若通和或再許靈夏蕃漢之人依前出入京
師深為不便緣自前往来叛狀未彰情無蠧害今既為
強敵之虜稔禍未已必窺伺國家及夾帶亡命入蕃或
與奸人别有結連或使刺客竊發驚擾朝廷又此類必
所在恣縱甚於昔時有事何以處置此大可防者三也
論西北和議疏(韓琦)
臣伏見朝廷已封冊夏國又契丹以西征回来告當此
之事若便為太平無事則後必有大憂者三若以前日
之患慮及經遠則後必有大利者一請略言之自羌人
盗邊以来於今七年小入大至未嘗挫其鋒今乘累勝
之氣而與朝廷講和者得非凡軍興之物悉取其國人
而所獲不償所費又以絶在邊和市上下困乏暫就稱
臣之虚名而歲邀二十五萬之厚賂以為得計耳且契
丹勢素強而夏人尚敢與之抗衡若使其歲享金繒及
和市之利國内充實一旦我之邊備稍弛則必有大窺
圖關輔之心此臣所謂後必有大憂者一也契丹昨以
羌人誘致邊民遽往討伐既不得志而還見朝廷封冊
曩霄其心必固不樂近諜者傳契丹國人語云往河西
趨沙漠中所得者唯牛羊耳若議南牧則子女玉帛不
勝其有臣恐契丹異日或更有邀求或請絶西人之和
以隳盟誓且河北兵驕不練忽爾奔衝則必震動京師
此臣所謂後必有大憂者二也又昔石晉假契丹力以
得天下歲遺繒帛三十萬今朝廷歲遺契丹五十萬夏
國二十五萬使二國日以富強而國家取之於民日以
朘削不幸數乘水旱之災則患生腹心不獨在虜此臣
所謂後必有大憂者三也昨契丹自恃強盛意欲并吞
夏人倉卒興師反成敗衂凶悍之性切於復讐必恐自
此交兵不已且夷狄相攻者中國之利此誠朝廷養謀
待釁之時也若能内葺紀綱外練將卒休息民力蓄歛
財用以坐待二讐之弊則幽薊靈夏之地一舉而可圖
振耀威靈彈壓夷夏豈不休哉此臣所謂後必有大利
者一也臣願陛下深思去大憂而取大利則為天下之
福今范仲淹富弼往河東河北經制邊事必有所陳然
臣久在陕西敢復陳陕西措置事宜且鄜延環慶涇原
秦鳳四路雖罷招討使而邊備不可弛請仍選有才望
近臣為之主帥特降手詔為之久任其使經營一方以
備羌人翻覆之變又四路所駐兵十分中宜留六分在
邊二分令東還二分徙屯近裏州軍其鄜延路屯河中
府環慶涇原路徙屯邠州永興軍秦鳳路屯鳳翔府逐
路鈐轄一員駐泊都監二員與逐路知州同行訓練而
本路仍領之非有事宜不得輒抽動其徙屯兵馬處知
州才望輕者請選人代之又四路所抽就糧土兵請委
逐路帥臣相度歲分兩番一番在邊一番放歸本處不
唯减節邊上糧草兼使無久戍之勞又陕西州軍經南
郊賞給之後官帑例皆空虚今范仲淹若過陕西宣撫
則又有軍間特支徒益所費若臣策可行陕西亦别無
處置不必仲淹更往也復見諸路昨招置宣毅近兵十
一萬然朝廷物力未充何以贍給况閭里竊發自有廵
檢縣尉可以捕擊若防羣盗只當益屯一路都會之地
不必每州盡要防守其宣毅兵欲乞除河北河東外其
京東京西淮南兩浙江南荆湖福建等路每指揮可减
以三百人為額後有闕即招填之今天下兵冗不精輕
蠧財用陕西河東河北京東州軍已曾差官揀選其餘
路亦乞選近上内臣分往揀選所貴冗食可蠲而輕費
可給也
論選皇子疏(歐陽修)
臣聞言天下之難言者不敢冀必然之聽知未必聽而
不可不言者所以盡為忠之心况臣遭遇聖明容納諫
諍言之未必不聽其可默而不言臣伏見自去歲已来
羣臣多言皇嗣之事臣亦嘗因災異竊有奏陳雖聖度
包容不加誅戮而愚誠懇至天聽未回臣實不勝愛君
之心日夜區區未嘗忘此思欲再陳狂瞽而未知所以
為言今者伏見兖國公主近已出降臣因切思人之常
道莫親於父子之親人之常情亦莫樂於父子之樂雖
在聖哲異於凡倫其為天性於理則一陛下嚮雖未有
皇嗣而尚有公主之愛上慰聖顔今既出降漸疎左右
則陛下萬機之暇處深宫之中誰可與語談誰可承顔
色臣愚以謂宜因此事出自聖意於宗室之中選材賢
可喜者錄以為皇子使其出入左右問安侍膳亦足以
慰悅聖情臣考於書史竊見自古帝王雖曰至尊未嘗
獨處也其出而居外也不止百司公見奏事而已必有
儒臣學士講論於閒宴又有左右侍從顧問語言其入
而居内也不止宦官宫妾在於左右而已其平居燕寢
也則有太子問安侍膳於朝夕其優游宴樂也多與宗
室子弟懽然相接如家人計其一日之中未嘗一時獨
處也今陛下日御前後殿百司奏事者往往仰瞻天顔
而退其甚幸者得承一二言之德音君臣之情不通上
下之意不接其餘在廷之臣儒學侍從之列未聞一人
從容親近於左右入而居内則至於問安侍膳亦闕於
朝夕是則陛下冨有四海之廣躬享萬乘之尊居外則
亡一人可親居内則亡一人得親此臣所以區區欲言
也况陛下荷祖宗之業承宗廟社稷之重皇子未降儲
位久虚羣臣屢言大議未决臣前所奏陳以謂未必立
為儲貳而且養為子既可以徐察其賢否亦可以待皇
子之降生於今為之亦其時也臣言狂計愚伏俟斧鉞
臣昧死再拜
論輔郡節制疏(劉敞)
臣伏覩詔勑建制輔郡改張官司實欲開廣王畿增重
京邑垂制久遠強榦弱枝者也然臣切有所惑以謂許
鄭陳滑曹既在寰内則不當復存軍額猶稱節鎮節鎮
之設盖古方伯連率之謂非寰内諸侯也凡改制立法
固必關盛衰之中然後可以永世無弊昔孔融疾曹操
專法漢上室寡弱於是建議欲復古千里之制不以封
建操遂惡融終於害之然此本繇漢家制度無法不稽
古爾設令京師諸侯素有分限則強臣何繇因緣以覬
覦今朝廷甫欲建設近輔周衛都内誠不宜復存五州
節制之號以開後世諸侯因緣封建之萌何况今之節
制重於古之封建孔子曰必也正名名之不正五變之
末至於民無所措諸手足故不可不審也漢武本置三
輔皆治長安中非不知鼎立千里之内為便也其意乃
實不欲使億兆之衆偏有所分而已及唐雖以同華為
二輔各自一郡然猶不立軍額者皆方面征鎮當一道
者也臣謂今日事體固當法之忠武彰化等軍額盡可
停罷獨存其州名於理為允伏乞令近臣詳議
論增置諫官疏(蔡襄)
臣伏見朝廷選用王素余靖歐陽修等增備諫官是三
人者皆特立之士昔以直言觸忤權臣擯斥且久今者
一日竝命人無賢愚萬口相慶皆謂陛下特發神斷擢
任不疑盖陛下深憂政教未舉賞罰未明羣臣之邪正
未分四方之利害未究故增耳目之官以廣言路此陛
下為社稷生靈大計也臣切思任諫非難唯用諫之難
如素靖修等忠誠剛氣著信於人况蒙陛下奬拔之知
必能箴闕失獻明謨擿回邪擊權倖思所以報效也然
邪人惡之必有禦之之說不過曰某人也好名也好進
也彰君過也或進此說正是邪人欲蔽天聰不可不詧
臣請為陛下陳之一曰好名夫忠臣務盡其心事有必
須切直者則極論之豈顧名哉若避好名之毁而無所
陳施則土木其人皆可備數何煩陛下選揀如此之至
况名者聖人以之勵世俗分善惡豈可廢乎借使為善
近名陛下試思今之人遠權利敦㓗行以近名者亦幾
人哉二曰好進前古諫臣之難者遭遇昏世上犯威嚴
旁觸勢要鼎鑊居側斧鑕在前死且不辭安得好進乎
盖近来官進用太速故世人得以謂之好進今諫官有
盡忠補闕之效陛下但久而勿遷使其人果忠且義雖
死於是官萬無恨矣三曰彰君過凡諫諍之臣盖以司
乎過舉也緩則密疏急則昌言期於必正若人主從而
行之適以見乎從諫之美安得謂之彰過乎然諫官亦
有好名好進彰君過者異於此巧者之謂諫臣事之難
言者則喑而不言擇其無所忤者言之就令不行不復
再議退而曰其事我嘗言之矣此可謂之好名也容容
默默無所恥媿踐歴資序以登貴仕此可謂之好進也
凡人主之有過諫官最為近密或不盡言人主何從而
知且變更乎傳之當世垂之於後終以為過此可謂彰
君過也臣向之所論乃忠臣巧者之分願賜省覽今陛
下出於聖慮自擢諫官必自主之若有陳述於理適當
即賜施行無使天下之人謂朝廷有好諫之名而無好
諫之實使其言有訐切亦願優假無為姦邪䜛間致有
斥逐使天下之人指朝廷有拒諫之失也臣迹遠言近
不任兢皇激切之至
文章辨體彙選卷一百一
