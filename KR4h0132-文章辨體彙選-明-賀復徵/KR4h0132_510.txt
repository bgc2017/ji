文章辨體彙選卷五百十
明賀復徵編
史傳二十八
司馬相如列傳(漢司馬遷)
司馬相如者蜀郡成都人也字長卿少時好讀書學擊
劍故其親名之曰犬子相如既學慕藺相如之為人更
名相如以貲為郎事孝景帝為武騎常侍非其好也會
景帝不好辭賦是時梁孝王來朝從游說之士齊人鄒
陽淮隂枚乘吳莊忌夫子之徒相如見而說之因病免
客游梁梁孝王令與諸生同舍相如得與諸生游士居
數歲乃著子虚之賦會梁孝王卒相如歸而家貧無以
自業素與臨卬令王吉相善吉曰長卿久宦遊不遂而
來過我於是相如往舍都亭臨卬令繆為恭敬日往朝
相如相如初尚見之後稱病使從者謝吉吉愈益謹肅
臨卬中多富人而卓王孫家僮八百人程鄭亦數百人
二人乃相謂曰令有貴客為具召之并召令令既至卓
氏客以百數至日中謁司馬長卿長卿謝病不能往臨
卬令不敢嘗食自往迎相如相如不得已強往一坐盡
傾酒酣臨卬令前奏琴曰竊聞長卿好之願以自娛相
如辭謝為鼓一再行是時卓王孫有女文君新寡好音
故相如繆與令相重而以琴心挑之相如之臨卬從車
騎雍容閒雅甚都及飲卓氏弄琴文君竊從戶窺之心
悅而好之恐不得當也既罷相如乃使人重賜文君侍
者通殷勤文君夜亡奔相如相如乃與馳歸家居徒四
壁立卓王孫大怒曰女至不材我不忍殺不分一錢也
人或謂王孫王孫終不聽文君久之不樂曰長卿苐俱
如臨卬從昆弟假貸猶足為生何至自苦如此相如與
俱之臨卬盡賣其車騎買一酒舍酤酒而令文君當鑪
相如身自著犢鼻褌與保庸雜作滌器於市中卓王孫
聞而恥之為杜門不出昆弟諸公更謂王孫曰有一男
兩女所不足者非財也今文君已失身於司馬長卿長
卿故倦游雖貧其人材足依也且又令客獨奈何相辱
如此卓王孫不得已分予文君僮百人錢百萬及其嫁
時衣被財物文君乃與相如歸成都買田宅為富人居
久之蜀人楊得意為狗監侍上上讀子虛賦而善之曰
朕獨不得與此人同時哉得意曰臣邑人司馬相如自
言為此賦上驚乃召問相如相如曰有是然此乃諸侯
之事未足觀也請為天子游獵賦賦成奏之上許令尚
書給筆札相如以子虚虚言也為楚稱烏有先生者烏
有此事也為齊難無是公者無是人也明天子之義故
空藉此三人為辭以推天子之苑囿其卒章歸之於節
儉因以風諫奏之天子天子大說以為郎無是公言天
子上林廣大山谷水泉萬物及子虚言楚雲夢所有甚
衆侈靡過其實且非義理所尚故删取其要歸正道而
論之相如為郎數歲會唐蒙使略通夜郎西僰中發巴
蜀吏卒千人郡又多為發轉漕萬餘人用興法誅其渠
帥巴蜀民大驚恐上聞之乃使相如責唐蒙因喻告巴
蜀民以非上意相如還報唐蒙已略通夜郎因通西南
夷道發巴蜀廣漢卒作者數萬人治道二歲道不成士
卒多物故費以巨萬計蜀民及漢用事者多言其不便
是時卭筰之君長聞南夷與漢通得賞賜多多欲願為
内臣妾請吏比南夷天子問相如相如曰卭筰冉駹者
近蜀道亦易通秦時嘗通為郡縣至漢興而罷今誠復
通為置郡縣愈於南夷天子以為然乃拜相如為中郎
將建節往使副使王然于壺充國吕越人馳四乘之傳
因巴蜀吏幣物以賂西夷至蜀蜀太守以下郊迎縣令
負弩矢先驅蜀人以為寵於是卓王孫臨卬諸公皆因
門下獻牛酒以交驩卓王孫喟然而歎自以得使女尚
司馬長卿晩而厚分與其女財與男等同司馬長卿便
略定西夷卭筰冉駹斯榆之君皆請為内臣除邊關關
益斥西至沫若水南至牂牁為徼通零關道橋孫水以
通卭都還報天子天子大說相如使時蜀長老多言通
西南夷不為用唯大臣亦以為然相如欲諫業已建之
不敢乃著書藉以蜀父老為辭而已詰難之以風天子
且因宣其使指令百姓知天子之意其後人有上書言
相如使時受金失官居歲餘復召為郎相如口吃而善
著書常有消渴疾與卓氏婚饒於財其進仕宦未嘗肯
與公卿國家之事稱疾閒居不慕官爵常從上至長楊
獵是時天子方好自擊熊彘馳逐野獸相如上䟽諫之
上善之還過宜春宫相如奏賦以哀二世行失也相如拜
為孝文園令天子既美子虚之事相如見上好僊道因
曰上林之事未足美也尚有靡者臣嘗為大人賦未就
請具而奏之相如以為列仙之傳居山澤間形容甚臞
此非帝王之僊意也乃遂奏大人之頌天子大悅飄飄
有凌雲之氣似游天地之間意相如既病免客居茂陵
天子曰司馬相如病甚可往從悉取其書若不然後失
之矣使所忠往而相如已死家無書問其妻對曰長卿
固未嘗有書也時時著書人又取去即空居長卿未死
時為一卷書曰有使者來求書奏之無他書其遺札書
言封禪事奏所忠忠奏其書天子異之司馬相如既卒
五歲天子始祭后土八年而遂先禮中嶽封于太山至
梁父禪肅然相如他所著若遺平陵侯書與五公子相
難草木書篇不采采其尤著公卿者云
汲黯鄭當時列傳(司馬遷)
汲黯字長孺濮陽人也其先有寵於古之衞君至黯七
世世為卿大夫黯以父任孝景時為太子洗馬以莊見
憚孝景帝崩太子即位黯為謁者東越相攻上使黯往
視之不至至吳而還報曰越人相攻固其俗然不足以
辱天子之使河内失火延燒千餘家上使黯往視之還
報曰家人失火屋比延燒不足憂也臣過河南河南貧
人傷水旱萬餘家或父子相食臣謹以便宜持節發河
南倉粟以振貧民臣請歸節伏矯制之罪上賢而釋之
遷為滎陽令黯耻為令病歸田里上聞乃召拜為中大
夫以數切諫不得久留内遷為東海太守黯學黃老之
言治官理民好清静擇丞史而任之其治責大指而已
不苛小黯多病卧閨閤内不出歲餘東海大治稱之上
聞召以為主爵都尉列於九卿治務在無為而已弘大
體不拘文法黯為人性倨少禮面折不能容人之過合
已者善待之不合已者不能忍見士亦以此不附焉然
好學游俠任氣節内行修絜好直諫數犯主之顔色常
慕傅栢袁盎之為人也善灌夫鄭當時及宗正劉棄亦
以數直諫不得久居位當是時太后弟武安侯蚡為丞
相中二千石來拜謁蚡不為禮然黯見蚡未嘗拜常揖
之天子方招文學儒者上曰吾欲云云黯對曰陛下内
多欲而外施仁義柰何欲效唐虞之治乎上默然怒變
色而罷朝公卿皆為黯懼上退謂左右曰甚矣汲黯之
戇也羣臣或數黯黯曰天子置公卿輔弼之臣寧令從
諛承意䧟主於不義乎且巳在其位縱愛身奈辱朝廷
何黯多病病且滿三月上嘗賜告者數終不愈最後病
莊助為請告上曰汲黯何如人哉助曰使黯任職居官
無以踰人然至其輔少主守城深堅招之不來麾之不
去雖自謂賁育亦不能奪之矣上曰然古有社稷之臣
至如黯近之矣大將軍青侍中上踞厠而視之丞相弘
燕見上或時不冠至如黯見上不冠不見也上嘗坐武
帳中黯前奏事上不冠望見黯避帳中使人可其奏其
見敬禮如此張湯方以更定律令為廷尉黯數質責湯
於上前曰公為正卿上不能褒先帝之功業下不能抑
天下之邪心安國富民使囹圄空虚二者無一焉非苦
就行放析就功何乃取高皇帝約束紛更之為公以此
無種矣黯時與湯論議湯辯常在文深小苛黯伉厲守
高不能屈忿發罵曰天下謂刀筆吏不可以為公卿果
然必湯也令天下重足而立側目而視矣是時漢方征
匈奴招懷四夷黯務少事乘上閒嘗言與胡和親無起
兵上方向儒術尊公孫弘及事益多吏民巧弄上分别
文法湯等數奏決讞以幸而黯常毁儒面觸弘等徒懷
詐飾智以阿人主取容而刀筆吏專深文巧詆䧟人於
罪使不得反其真以勝為功上愈益貴弘湯弘湯深心
疾黯唯天子亦不說也欲誅之以事弘為丞相乃言上
曰右内史界部中多貴人宗室難治非素重臣不能任
請黯為右内史為右内史數歲官事不廢大將軍青既
益尊姊為皇后然黯與亢禮人或說黯曰自天子欲羣
臣下大將軍大將軍尊重益貴君不可以不拜黯曰夫
以大將軍有揖客反不重邪大將軍聞愈賢黯數請問
國家朝廷所疑遇黯過於平生淮南王謀反憚黯曰好
直諫守節死義難惑以非至如說丞相弘如發蒙振落
耳天子既數征匈奴有功黯之言益不用始黯列為九
卿而公孫弘張湯為小吏及弘湯稍益貴與黯同位黯
又非毁弘湯等已而弘至丞相封為侯湯至御史大夫
故黯時丞相史皆與黯同列或尊用過之黯褊心不能
無少望見上前言曰陛下用羣臣如積薪耳後來者居
上上默然有間黯罷上曰人果不可以無學觀黯之言
也日益甚居無何匈奴渾邪王率衆來降漢發車二萬
乘縣官無錢從民貰馬民或匿馬馬不具上怒欲斬長
安令黯曰長安令無罪獨斬黯民乃肯出馬且匈奴畔
其主而降漢漢徐以縣次傳之何至令天下騷動罷弊
中國而以事夷狄之人乎上默然及渾邪至賈人與市
者坐當死者五百餘人黯請間見高門曰夫匈奴攻當
路塞絶和親中國興兵誅之死傷者不可勝計而費以
巨萬百數臣愚以為陛下得胡人皆以為奴婢以賜從
軍死事者家所鹵獲因予之以謝天下之苦塞百姓之
心今縱不能渾邪率數萬之衆來降虚府庫賞賜發良
民侍養譬若奉驕子愚民安知市買長安中物而文吏
䋲以為闌出財物于邊關乎陛下縱不能得匈奴之資
以謝天下又以微文殺無知者五百餘人是所謂庇其
葉而傷其枝者也臣竊為陛下不取也上默然不許曰
吾久不聞汲黯之言今又復妄發矣後數月黯坐小法
會赦免官於是黯隠於田園居數年會更五銖錢民多
盗鑄錢楚地尤甚上以為淮陽楚地之郊乃召拜黯為
淮陽太守黯伏謝不受印詔數強予然後奉詔詔召見
黯黯為上泣曰臣自以為填溝壑不復見陛下不意陛
下復收用之臣常有狗馬病力不能任郡事臣願為中郎
出入禁闥補過拾遺臣之願也上曰君薄淮陽邪吾今
召君矣顧淮陽吏民不相得吾徒得君之重卧而治之
黯既辭行過大行李息曰黯棄居郡不得與朝廷議也
然御史大夫張湯智足以拒諫詐足以飾非務巧佞之
語辨數之辭非肯正為天下言專阿主意主意所不欲
因而毁之主意所欲因而譽之好興事舞文法内懷詐
以御主心外挾賊吏以為威重公列九卿不早言之公
與之俱受其僇矣息畏湯終不敢言黯居郡如故治淮
陽政清後張湯果敗上聞黯與息言抵息罪令黯以諸
侯相秩居淮陽七歲而卒卒後上以黯故官其弟汲仁
至九卿子汲偃至諸侯相黯姑姊子司馬安亦少與黯
為太子洗馬安文深巧善宦官四至九卿以河南太守
卒昆弟以安故同時至二千石者十人濮陽段宏始事
蓋侯信信任宏宏亦再至九卿然衞人仕者皆嚴憚汲
黯出其下
鄭當時者字莊陳人也其先鄭君嘗為項籍將籍死巳
而屬漢高祖令諸故項籍臣名籍鄭君獨不奉詔詔盡
拜名籍者為大夫而逐鄭君鄭君死孝文時鄭莊以任
俠自喜脫張君於戹聲聞梁楚之間孝景時為太子舍
人每五日洗沐常置驛馬長安諸郊存諸故人請謝賓
客夜以繼日至其明旦常恐不徧莊好黃老之言其慕
長者如恐不見年少官薄然其游知交皆其大父行天
下有名之士也武帝立莊稍遷為魯中尉濟南太守江
都相至九卿為右内史以武安侯魏其時議貶秩為詹
事遷為大農令莊為内史誡門下客至無貴賤無留門
者執賓主之禮以其貴下人莊廉又不治其産業仰奉
賜以給諸公然其餽遺人不過筭噐食每朝候上之間
說未嘗不言天下之長者其推轂士及官屬丞史誠有
味其言之也常引以為賢於巳未嘗名吏與官屬言若
恐傷之聞人之善言進之上唯恐後山東士諸公以此
翕然稱鄭莊鄭莊使視決河自請治行五日上曰吾聞
鄭莊行千里不齎糧請治行者何也然鄭莊在朝常趨
和承意不敢甚引當否及晩節漢征匈奴招四夷天下
費多財用益匱莊任人賓客為大農僦人多逋負司馬
安為淮陽太守發其事莊以此䧟罪贖為庶人頃之守
長史上以為老以莊為汝南太守數歲以官卒鄭莊汲
黯始列為九卿廉内行修絜此兩人中廢家貧賓客益
落及居郡卒後家無餘貲財莊兄弟子孫以莊故至二
千石六七人焉
文章辨體彙選卷五百十
文章辨體彙選卷五百十
明賀復徵編
史傳二十八
司馬相如列傳(漢司馬遷)
司馬相如者蜀郡成都人也字長卿少時好讀書學擊
劍故其親名之曰犬子相如既學慕藺相如之為人更
名相如以貲為郎事孝景帝為武騎常侍非其好也會
景帝不好辭賦是時梁孝王來朝從游說之士齊人鄒
陽淮隂枚乘吳莊忌夫子之徒相如見而說之因病免
客游梁梁孝王令與諸生同舍相如得與諸生游士居
數歲乃著子虚之賦會梁孝王卒相如歸而家貧無以
自業素與臨卬令王吉相善吉曰長卿久宦遊不遂而
來過我於是相如往舍都亭臨卬令繆為恭敬日往朝
相如相如初尚見之後稱病使從者謝吉吉愈益謹肅
臨卬中多富人而卓王孫家僮八百人程鄭亦數百人
二人乃相謂曰令有貴客為具召之并召令令既至卓
氏客以百數至日中謁司馬長卿長卿謝病不能往臨
卬令不敢嘗食自往迎相如相如不得已強往一坐盡
傾酒酣臨卬令前奏琴曰竊聞長卿好之願以自娛相
如辭謝為鼓一再行是時卓王孫有女文君新寡好音
故相如繆與令相重而以琴心挑之相如之臨卬從車
騎雍容閒雅甚都及飲卓氏弄琴文君竊從戶窺之心
悅而好之恐不得當也既罷相如乃使人重賜文君侍
者通殷勤文君夜亡奔相如相如乃與馳歸家居徒四
壁立卓王孫大怒曰女至不材我不忍殺不分一錢也
人或謂王孫王孫終不聽文君久之不樂曰長卿苐俱
如臨卬從昆弟假貸猶足為生何至自苦如此相如與
俱之臨卬盡賣其車騎買一酒舍酤酒而令文君當鑪
相如身自著犢鼻褌與保庸雜作滌器於市中卓王孫
聞而恥之為杜門不出昆弟諸公更謂王孫曰有一男
兩女所不足者非財也今文君已失身於司馬長卿長
卿故倦游雖貧其人材足依也且又令客獨奈何相辱
如此卓王孫不得已分予文君僮百人錢百萬及其嫁
時衣被財物文君乃與相如歸成都買田宅為富人居
久之蜀人楊得意為狗監侍上上讀子虛賦而善之曰
朕獨不得與此人同時哉得意曰臣邑人司馬相如自
言為此賦上驚乃召問相如相如曰有是然此乃諸侯
之事未足觀也請為天子游獵賦賦成奏之上許令尚
書給筆札相如以子虚虚言也為楚稱烏有先生者烏
有此事也為齊難無是公者無是人也明天子之義故
空藉此三人為辭以推天子之苑囿其卒章歸之於節
儉因以風諫奏之天子天子大說以為郎無是公言天
子上林廣大山谷水泉萬物及子虚言楚雲夢所有甚
衆侈靡過其實且非義理所尚故删取其要歸正道而
論之相如為郎數歲會唐蒙使略通夜郎西僰中發巴
蜀吏卒千人郡又多為發轉漕萬餘人用興法誅其渠
帥巴蜀民大驚恐上聞之乃使相如責唐蒙因喻告巴
蜀民以非上意相如還報唐蒙已略通夜郎因通西南
夷道發巴蜀廣漢卒作者數萬人治道二歲道不成士
卒多物故費以巨萬計蜀民及漢用事者多言其不便
是時卭筰之君長聞南夷與漢通得賞賜多多欲願為
内臣妾請吏比南夷天子問相如相如曰卭筰冉駹者
近蜀道亦易通秦時嘗通為郡縣至漢興而罷今誠復
通為置郡縣愈於南夷天子以為然乃拜相如為中郎
將建節往使副使王然于壺充國吕越人馳四乘之傳
因巴蜀吏幣物以賂西夷至蜀蜀太守以下郊迎縣令
負弩矢先驅蜀人以為寵於是卓王孫臨卬諸公皆因
門下獻牛酒以交驩卓王孫喟然而歎自以得使女尚
司馬長卿晩而厚分與其女財與男等同司馬長卿便
略定西夷卭筰冉駹斯榆之君皆請為内臣除邊關關
益斥西至沫若水南至牂牁為徼通零關道橋孫水以
通卭都還報天子天子大說相如使時蜀長老多言通
西南夷不為用唯大臣亦以為然相如欲諫業已建之
不敢乃著書藉以蜀父老為辭而已詰難之以風天子
且因宣其使指令百姓知天子之意其後人有上書言
相如使時受金失官居歲餘復召為郎相如口吃而善
著書常有消渴疾與卓氏婚饒於財其進仕宦未嘗肯
與公卿國家之事稱疾閒居不慕官爵常從上至長楊
獵是時天子方好自擊熊彘馳逐野獸相如上䟽諫之
上善之還過宜春宫相如奏賦以哀二世行失也相如拜
為孝文園令天子既美子虚之事相如見上好僊道因
曰上林之事未足美也尚有靡者臣嘗為大人賦未就
請具而奏之相如以為列仙之傳居山澤間形容甚臞
此非帝王之僊意也乃遂奏大人之頌天子大悅飄飄
有凌雲之氣似游天地之間意相如既病免客居茂陵
天子曰司馬相如病甚可往從悉取其書若不然後失
之矣使所忠往而相如已死家無書問其妻對曰長卿
固未嘗有書也時時著書人又取去即空居長卿未死
時為一卷書曰有使者來求書奏之無他書其遺札書
言封禪事奏所忠忠奏其書天子異之司馬相如既卒
五歲天子始祭后土八年而遂先禮中嶽封于太山至
梁父禪肅然相如他所著若遺平陵侯書與五公子相
難草木書篇不采采其尤著公卿者云
汲黯鄭當時列傳(司馬遷)
汲黯字長孺濮陽人也其先有寵於古之衞君至黯七
世世為卿大夫黯以父任孝景時為太子洗馬以莊見
憚孝景帝崩太子即位黯為謁者東越相攻上使黯往
視之不至至吳而還報曰越人相攻固其俗然不足以
辱天子之使河内失火延燒千餘家上使黯往視之還
報曰家人失火屋比延燒不足憂也臣過河南河南貧
人傷水旱萬餘家或父子相食臣謹以便宜持節發河
南倉粟以振貧民臣請歸節伏矯制之罪上賢而釋之
遷為滎陽令黯耻為令病歸田里上聞乃召拜為中大
夫以數切諫不得久留内遷為東海太守黯學黃老之
言治官理民好清静擇丞史而任之其治責大指而已
不苛小黯多病卧閨閤内不出歲餘東海大治稱之上
聞召以為主爵都尉列於九卿治務在無為而已弘大
體不拘文法黯為人性倨少禮面折不能容人之過合
已者善待之不合已者不能忍見士亦以此不附焉然
好學游俠任氣節内行修絜好直諫數犯主之顔色常
慕傅栢袁盎之為人也善灌夫鄭當時及宗正劉棄亦
以數直諫不得久居位當是時太后弟武安侯蚡為丞
相中二千石來拜謁蚡不為禮然黯見蚡未嘗拜常揖
之天子方招文學儒者上曰吾欲云云黯對曰陛下内
多欲而外施仁義柰何欲效唐虞之治乎上默然怒變
色而罷朝公卿皆為黯懼上退謂左右曰甚矣汲黯之
戇也羣臣或數黯黯曰天子置公卿輔弼之臣寧令從
諛承意䧟主於不義乎且巳在其位縱愛身奈辱朝廷
何黯多病病且滿三月上嘗賜告者數終不愈最後病
莊助為請告上曰汲黯何如人哉助曰使黯任職居官
無以踰人然至其輔少主守城深堅招之不來麾之不
去雖自謂賁育亦不能奪之矣上曰然古有社稷之臣
至如黯近之矣大將軍青侍中上踞厠而視之丞相弘
燕見上或時不冠至如黯見上不冠不見也上嘗坐武
帳中黯前奏事上不冠望見黯避帳中使人可其奏其
見敬禮如此張湯方以更定律令為廷尉黯數質責湯
於上前曰公為正卿上不能褒先帝之功業下不能抑
天下之邪心安國富民使囹圄空虚二者無一焉非苦
就行放析就功何乃取高皇帝約束紛更之為公以此
無種矣黯時與湯論議湯辯常在文深小苛黯伉厲守
高不能屈忿發罵曰天下謂刀筆吏不可以為公卿果
然必湯也令天下重足而立側目而視矣是時漢方征
匈奴招懷四夷黯務少事乘上閒嘗言與胡和親無起
兵上方向儒術尊公孫弘及事益多吏民巧弄上分别
文法湯等數奏決讞以幸而黯常毁儒面觸弘等徒懷
詐飾智以阿人主取容而刀筆吏專深文巧詆䧟人於
罪使不得反其真以勝為功上愈益貴弘湯弘湯深心
疾黯唯天子亦不說也欲誅之以事弘為丞相乃言上
曰右内史界部中多貴人宗室難治非素重臣不能任
請黯為右内史為右内史數歲官事不廢大將軍青既
益尊姊為皇后然黯與亢禮人或說黯曰自天子欲羣
臣下大將軍大將軍尊重益貴君不可以不拜黯曰夫
以大將軍有揖客反不重邪大將軍聞愈賢黯數請問
國家朝廷所疑遇黯過於平生淮南王謀反憚黯曰好
直諫守節死義難惑以非至如說丞相弘如發蒙振落
耳天子既數征匈奴有功黯之言益不用始黯列為九
卿而公孫弘張湯為小吏及弘湯稍益貴與黯同位黯
又非毁弘湯等已而弘至丞相封為侯湯至御史大夫
故黯時丞相史皆與黯同列或尊用過之黯褊心不能
無少望見上前言曰陛下用羣臣如積薪耳後來者居
上上默然有間黯罷上曰人果不可以無學觀黯之言
也日益甚居無何匈奴渾邪王率衆來降漢發車二萬
乘縣官無錢從民貰馬民或匿馬馬不具上怒欲斬長
安令黯曰長安令無罪獨斬黯民乃肯出馬且匈奴畔
其主而降漢漢徐以縣次傳之何至令天下騷動罷弊
中國而以事夷狄之人乎上默然及渾邪至賈人與市
者坐當死者五百餘人黯請間見高門曰夫匈奴攻當
路塞絶和親中國興兵誅之死傷者不可勝計而費以
巨萬百數臣愚以為陛下得胡人皆以為奴婢以賜從
軍死事者家所鹵獲因予之以謝天下之苦塞百姓之
心今縱不能渾邪率數萬之衆來降虚府庫賞賜發良
民侍養譬若奉驕子愚民安知市買長安中物而文吏
䋲以為闌出財物于邊關乎陛下縱不能得匈奴之資
以謝天下又以微文殺無知者五百餘人是所謂庇其
葉而傷其枝者也臣竊為陛下不取也上默然不許曰
吾久不聞汲黯之言今又復妄發矣後數月黯坐小法
會赦免官於是黯隠於田園居數年會更五銖錢民多
盗鑄錢楚地尤甚上以為淮陽楚地之郊乃召拜黯為
淮陽太守黯伏謝不受印詔數強予然後奉詔詔召見
黯黯為上泣曰臣自以為填溝壑不復見陛下不意陛
下復收用之臣常有狗馬病力不能任郡事臣願為中郎
出入禁闥補過拾遺臣之願也上曰君薄淮陽邪吾今
召君矣顧淮陽吏民不相得吾徒得君之重卧而治之
黯既辭行過大行李息曰黯棄居郡不得與朝廷議也
然御史大夫張湯智足以拒諫詐足以飾非務巧佞之
語辨數之辭非肯正為天下言專阿主意主意所不欲
因而毁之主意所欲因而譽之好興事舞文法内懷詐
以御主心外挾賊吏以為威重公列九卿不早言之公
與之俱受其僇矣息畏湯終不敢言黯居郡如故治淮
陽政清後張湯果敗上聞黯與息言抵息罪令黯以諸
侯相秩居淮陽七歲而卒卒後上以黯故官其弟汲仁
至九卿子汲偃至諸侯相黯姑姊子司馬安亦少與黯
為太子洗馬安文深巧善宦官四至九卿以河南太守
卒昆弟以安故同時至二千石者十人濮陽段宏始事
蓋侯信信任宏宏亦再至九卿然衞人仕者皆嚴憚汲
黯出其下
鄭當時者字莊陳人也其先鄭君嘗為項籍將籍死巳
而屬漢高祖令諸故項籍臣名籍鄭君獨不奉詔詔盡
拜名籍者為大夫而逐鄭君鄭君死孝文時鄭莊以任
俠自喜脫張君於戹聲聞梁楚之間孝景時為太子舍
人每五日洗沐常置驛馬長安諸郊存諸故人請謝賓
客夜以繼日至其明旦常恐不徧莊好黃老之言其慕
長者如恐不見年少官薄然其游知交皆其大父行天
下有名之士也武帝立莊稍遷為魯中尉濟南太守江
都相至九卿為右内史以武安侯魏其時議貶秩為詹
事遷為大農令莊為内史誡門下客至無貴賤無留門
者執賓主之禮以其貴下人莊廉又不治其産業仰奉
賜以給諸公然其餽遺人不過筭噐食每朝候上之間
說未嘗不言天下之長者其推轂士及官屬丞史誠有
味其言之也常引以為賢於巳未嘗名吏與官屬言若
恐傷之聞人之善言進之上唯恐後山東士諸公以此
翕然稱鄭莊鄭莊使視決河自請治行五日上曰吾聞
鄭莊行千里不齎糧請治行者何也然鄭莊在朝常趨
和承意不敢甚引當否及晩節漢征匈奴招四夷天下
費多財用益匱莊任人賓客為大農僦人多逋負司馬
安為淮陽太守發其事莊以此䧟罪贖為庶人頃之守
長史上以為老以莊為汝南太守數歲以官卒鄭莊汲
黯始列為九卿廉内行修絜此兩人中廢家貧賓客益
落及居郡卒後家無餘貲財莊兄弟子孫以莊故至二
千石六七人焉
文章辨體彙選卷五百十
