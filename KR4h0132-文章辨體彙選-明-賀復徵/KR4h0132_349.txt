文章辨體彙選卷三百四十九
明賀復徵編
序六十九
南園翁九十壽序(明李夢陽)
南園翁者京兆人也今年九十矣耳聰目明體履矯健
喜飲酒然多而不亂與人奕竟日人以是疑翁而私相
謂曰夫酒血虚則㒺勝中熱者必病夫奕心機也即壯
者奕鮮竟日也於是私相論翁一人曰翁之夀自為之
也一曰養之備一曰主於積一曰生有之爾言自為之
者曰夫膏煎則涸燭風則淚故氣耗則損精搖則竭形
勞則憊神役則折言養之備者曰翁之子嘗令巨邑矣
復有二孫接步於巍科夫外足者内娱心歉者體顦耳
目既和懽洽隨之矣故志廣者適氣舒者永旨甘日陳
諸前紛擾弗嬰於中即弗夀期夀斯臻歟言主於積者則
曰竊聞之積水成澤積善成福翁教行於家化及鄉閭
義形於斷仁闡諸施四者昌之道也烏乎不夀言生有
之者則曰均介龜夀均羽鶴夀化工非私於松竹其於
寒也獨榮斯無他定之秉者人莫之增也若歸諸為則
顔回豈夭札之行咎諸養則榮啓期九十帶索被裘行
歌斯亦窘矣主於積乃跖則以夀終故金石負堅籛鏗
引年所謂死生有命富貴在天者也二孫之過大梁也
以其言告李木李木曰言生者拘諸氣者也積者脩諸
志者也養者兼乎外者也為者專乎内者也吾請諸叔
父其叔父曰上古之民蚩蚩故其民上壽上壽百二十
中古之民皥皥故其民中夀中夀耄耋季世之民勞故
其夀耆而老者寡矣蚩蚩之民不識不知順帝之則者
也於是擊壤而歌曰帝力何有於我帝之世也皥皥之
民民之質矣日用飲食者也於是鼓腹而游出作而入
休王之世也嗟爾木汝以是足以占翁矣汝見翁乎蚩
蚩者乎皥皥者乎
壽姜翁夫婦八十壽序(李夢陽)
人有言曰富夀康寧然論者必歸諸三王之世非謂其
太和風熙無愁苦夭折之民邪雖然八十者於其時亦
罕矣故其制曰八十拜君命一坐再至又曰八十曰耋
此非謂其筋力智慮衰邪是故有罪不刑食則常珍於
朝則杖夫使八十者誠易得也古之人豈宜優禮若此
哉然此亦謂其耋者耳非夫婦偕也假如八十而夫婦
偕又弗耋也若今長安姜翁者古之人又若何而優禮
焉嗚呼亦罕矣余讀載記上下數千年間夫婦齊德而
隠者吾獲三人焉冀缺梁鴻龐公是巳然三人者史皆
不著其年設其年與姜翁比然未必皆弗耋也即弗耋
矣未必與其婦偕也嗚呼若姜翁者不誠罕邪不誠罕
邪且夀者氣昌而娱樂者之為也今天下民窮而斂急
輸不息肩徵弗停催亦甚矣姜翁固奚所娱於心而使
其氣昌也余竊嘗觀翁夫婦矣並生於宣德初年是太
和風熙之際也一宜夀齊德而隠二宜夀所謂栽者培
之也其子判名郡振厲不辱其身養志率訓珍綺備矣
三宜夀夫三者一係之天二係之人是氣之機而娱之
要也故曰得機者昌知要者康夫若是乃其夀焉得而
不偕也又安所得耋矣余往年道秦晉之境見山谷田
野間多龐眉皓髮之民乃其年故不亞姜翁然徵輸比
急愁嘆貧病相與轉而之溝壑者殆半矣幸而存矣氣
昌而娱樂者幾焉嗚呼亦罕矣余於姜翁夫婦有深慕
焉有深敬焉又有深感焉作斯序
壽兄序(李夢陽)
正德庚辰之歲李有長公者年六十矣十二月十日其
生辰也傳曰六十始夀於是都指揮同知霖僉事臣左
長史春右長史旵訓導澤通判環司務彬儀賓正八人
者為長公夀登厥堂致詞而稱觴焉蔡子曰德基業昌
而色而康申錫無疆鞏子曰智圓義方肯搆肯堂於祖
有光王子曰夫鴻婦光偕老孔臧子孫行行郭子曰子
如鷟翔孫如玉蹌儼雅柔良趙子曰巍榭曲房純衣縠
裳無眚無殃李子曰甫田穰穰有積有倉有牛有羊黃
子曰和親睦鄉族衍宗強緜瓞苞桑仝子曰禴祠烝嘗
以孝以享威儀矜莊於是長公者前徧觴客謝而其弟
曰夢陽者亦前徧觴客謝申詞焉曰竊聞之好謙惡盈
者天之道也既滿知懼者人之要也故視履考祥者終
始之蹈也生而全歸者子輿之孝也是故君子聚之而
必散以廣仁也負貸無必取以拓義也内交不狎外交
不淫以存禮也豫患而前思憂深而慮遠以踐智也吾
門一事之嘉也兄必涕泣而曰斯匪和之能實台祖與
父之積即一弗之嘉兄曰斯匪伊之咎實和之弗德人
或弗循也兄必訓之訓之而猶弗循也曰和弗忍弗之
訓也人有急兄赴之赴之而弗及曰和弗忍弗之赴也
故懦者懷其惠強者畏其義疎者慕其禮淺者服其智
此所以既富而人不忮布衣而有官位之尊垂老而横
逆靡加諸身也斯長公之行也
壽彭翁彦寬八十序(羅玘)
彭之先世祖以夀考聞至越為王始以貴顯而其名皆
能與世相為終窮更數千百年語夀者固未有賢於祖
不獨彭氏也而越之貴彭氏迄兹盖無之而他之氏族
越之後如越者寧數百十而已哉彭雖微越不失為彭
也故彭獨尊祖為彭宗越雖貴不與焉抑越之戰劉項
間其得王也虎口之餘臠耳計其利害直以生易貴其
貴也亦未亢然南面稱孤固有可執而醢之道也使祖
臨焉不以惡臭視之而恐其凂已也幾希矣盖其趨不
同也然莊周稱祖吹呴呼吸吐故納新熊經鳥伸以為
夀是未免挾小數以攘竊機緘逆其天常為造物者之
蠧聖人之道無是也及其歷年之數容或諺聞之過使
有之其戚属朋友臣妾亦有與之抗年而俱存者乎無
也然則飲水露茹草木與深山之木石大澤之龜蛇處
可也古者堯舜百餘歲文王武王皆九十餘歲孔子大
聖人也亦七十餘歲傳之所記百歲為期期於此而已
矣亦未聞聖人者數百歲云也盖往者不過則來者不
續吾見天地之運於是乎息矣其可乎予嘗持是說以
袪歷世之惑且欲以告彭氏彭氏居京曰彦寬叟有孫
妃於益國予里益都也莫不與遊愛之而欲予言其八
十夀以是月六日晨持以獻予知叟之欲繩祖武也亦
明矣然其未得也有苦身吐納呼吸之難及其既得也
有約居野處之窮而又戾於聖人天地之道又况徒聞
其語而已孟子曰盡信書不如無書書聖人之言也且
不可信而語庸妄人之所傳以神者也可信乎予請叟
觀於傳質諸羣聖人徵諸天之道順其常而為天下之
大老亦一彭祖也已
贈湯雲谷序(王守仁)
弘治壬戌春某西尋句曲與丹陽湯雲谷偕當是時雲
谷方為行人留意神仙之學為予談呼吸屈伸之術凝
神化氣之道盖無所不至及與人登三茅之巔下探華
陽休玉宸感陶隠居之遺迹慨嘆穢濁飄然有脱屣人
間之志予時皆未之許也雲谷意不然之曰子豈有見
於吾乎予曰然子之眉間慘然猶有怛世之色是道也
遲之十年庶幾矣雲谷曰子見吾之貌而吾信吾之心
既别雲谷尋入為給事中又遷為右給事殫心職務驅
逐瘁勞竟以直道抵權奸斥外而予亦以言事得罪奔
走謫鄉不相見者十餘年至是正德癸酉某月予自吏
部徙官南太僕再過丹陽而雲谷已家居三年矣訪之
迎謂予曰尚憶眉間之說乎吾信吾之心而不若子之
見吾貌何也今果十年而始出於泥塗是則信矣然謂
吾之庶幾也則貌益衰年益逝去道益遠獨是若未之
盡然耳予曰方今則幾矣今吾又聞子之言見子之貌
矣又見子之廬矣又見子之鄉人矣雲谷曰異哉言貌
既遠矣廬與鄉人亦可以見我乎曰古之有道之士外
槁而中澤處隘而心廣累釋而無所撓其精機㤀而無
所忤於俗是故其色愉愉其居于于其所遭若清風之
披物而莫知其所從往也今子之步徐髮改而貌若益
憊然而其精蔵矣言下意懇而氣若益衰然而其神守
矣室廬無所增益於舊而志意擴然其累釋矣鄉之人
相忘於賢愚貴賤且以為慈母且以為嬰兒其機㤀矣
夫精藏則太和流神守則天光發累釋則恬愉而靜機
忘則心純而一四者道之證也夫道無在而神無方安
常處順其至矣而又何人間之脱屣乎雲谷曰有是哉
吾信吾之心乃不若子之見吾廬與吾鄉人也於是雲
谷年七十矣是月值其懸弧鄉人方謀所以祝夀者聞
予至皆來請言予曰嘻子之鄉先生既幾於道而尚以
夀為賀乎夫夀不足以為子之鄉先生賀子之鄉而有
有道之士若子之鄉先生者使爾鄉人之子弟皆有所
矜式視傚出而事君則師其道以用世入而家居則師
其道以善身若射之有的各中乃所向則是先生之夀
乃於爾鄉之人有足賀也巳明年三月予又徙官鴻臚
而鄉之人復以書來請遂追書之
姚母六十詩序(王維楨)
侍御姚子一日過予舍予坐姚子姚子從容問予曰夫
詩者何也曰志也言之而動人之志者也言喜則躍言
怒則憤言美則改容言苦則口咨鼻酸不能已已故曰
詩可以興又曰序者何也夫序理也諸家理各自出犁
然雜置序者整齊之約繁總要明其指歸詩三百篇得
卜氏序之三百篇一軌也姚子蹶然起坐再拜致詞曰
昔在丁未母游年六十諸與孤交者居多才士皆為母
詩之顧獨序無今先生曰序理也願有以理之姚子即
持詩觀予盡讀之則口咨鼻酸不能已已夫母年六十
也盖苦哉六十春秋者云游當與其君子姚貢士背也
纔二十九歲耳侍御君兄弟皆幼而又無厚産游傷之
絶乃蘇已奮曰吾且振姚氏後竟不令逝者滅無聞乃
力自作家給費視諸子獨侍御君異督令學舉子業及
歲甲辰予舉侍御君為進士母游業年五十七矣晝不
踰閾夜不休績盖五十七年如一日也苦哉苦哉凡此
皆具在詩中足動人而侍御言尤悉焉王子曰予感姚
母事乃因稽古人之跡而明其志云昔豫讓嘗事智伯
氏矣智伯亡讓為報仇毁形變聲卒與同亡乃已此非
謂貞士奇節耶程嬰為趙朔客則朔其主也下宫之難
嬰不能與乃抱孤兒匿山中何其怯也其後趙孤長復
為趙氏立後乃知嬰弗與者審所重在此也設嬰與下
宫則趙孤絶即博虚聲奚益哉讓所為必亡者智氏無
後圖所為報智氏者不得一亡足償之矣故讓為必亡
者非獨勇也無地也嬰弗亾者非獨怯也欲有所立之
也夫臣事主妻事夫其義何異哉姚貢士卒游第痛甚
不與俱竟得成侍御君振姚氏後令貢士名揚則程嬰
之志丈夫之槩也顧今詩中則莫有發此者予故徵取
與比類焉今士談竒慕節者曰吾誠不愛吾身遂徑往
不顧卒或顛踣自隕尺寸未豎此匹夫匹婦決一朝之
憤自填溝瀆者為耳於視姚母不可同日論矣夫愛生
與輕生殊途然皆非也苟得所處則皆是也若姚母者
以太史公法論之得稱曰是然其識深遠矣
孫太夫人九十壽序(許應元)
昔鮑司隸宣與其内子少君齊德比義並抗高節宣既
盡忠漢室新莽惎而戕之少君獨夀考無恙親見其子
孫洊陟顯列然猶不㤀在約致誡鹿車二史詳而錄之
貞臣世家燿於方冊而復褒述列女示風尚焉敬姜陳
勞逸之戒舉先王之典仲尼歎之丘明紀之曲而不黷
夫閨闥之行非治亂之途也閾中之語非法紀之守也
而皆載在國史豈徒寵其世及而憗置其話言哉抑亦
明乎得失之故昭天道察人事迹福善禍淫之軌見履
信思順之終吉也應元竊觀我明先正忠烈孫公之事
與其夫人之兢兢未嘗不歎天命之不慆云方公之罵
賊請詔義形於色躬蹈白刃辭氣不撓豈嘗計奉嘗於
百祀流慶於來裔哉及夫人慷慨雪涕遣胤奔難三丈
夫子同心赴讐不避湯火方是時母子共慮不與賊俱
生亦安望維祺之夀百禄之荷也不三十年而孫氏之
興赫乎盛矣豈非天乎嘉靖辛亥太夫人年九十矣視
聽知慮如壯盛時三子咸以儒顯致位大臣忠孝正直
之節文武訓辭之美播在表著諸孫皆明經飭行三策
名薦書一褎然首舉當此之時志節之士無不扼掔稱
忠臣之遺烈近也天與人盖若相接施畀速於響應徵
負定於質劑豈或然之數哉六月廿有二日屇於誕辰
自天子之三公卿士列侯勲伯持幣進而走堂下稱繁
祉而頌德夀者車數十乘搢紳之彦婚姻之懿闐里溢
閈不可勝記三君既肅客辭曰罹變盖久太夫人及不
肖孤等未嘗一日忘雖客有命不敢以聞太夫人客曰
雖然願以謁也三君敬白客語太夫人愀然曰嗟乎豈
始願所及哉先公之忠登於策書載在銘府是之謂夀
吾既不能從先公而迨於耄老若等多禄吾方日夜&KR0719;
懼而客顧以賀我為吾嘉與若等增脩前人之緒無忝
前冊則章服之華餼牽醴帛之奉孰多於一字之與善
頌善禱孰信於彤管之記一日之燕孰永於百世之稱
也且非先公遺無以有今日先公之不幸而吾且以為
福乎於是三君頓首曰固堪等之心也出謹謝客入率
婦子卷鞲鞠跽上康夀觴太夫人舉之為一笑曰止無
吾以泰京師聞之莫不賢太夫人而大三君之孝樂觀
於禮文之盛而嘉三事大夫好善之誠也夫鮑子都之
倉卒非若忠烈公之炳奕也公父文伯非如三君之賢
於以儷太夫人於二母不猶進乎三君者長君都督仲
君尚寶卿季君少宗伯俱有重名而宗伯君學為世師
法道為國輝光天下之人固日望其當軸處中以禔福
元元為社稷鎮於是益錫太夫人以難老而申胤祚於
永固也天篤之矣應元初舉於鄉實從宗伯之後最為
久故不敢以幣賀而獻以辭
壽蕭先生序(闕名)
大江以南豫章為一都會豫章南則為吉為袁為臨臨
在袁吉間非通都大會民土著不習機利乾沒人其民
老且敦愿無他腸往年居鄉聞長老談臨俗有蕭先生
者幼即孤不肖其父狀為何顧時時問諸鄉父老曰吾
父狀為何即荅曰某近似即喜不者輒寢不起食鄉人
憐之爭為指擬髣髴其父狀肖成鄉人曰大肖而翁先
生即置中堂上出入伏請後行鄰有龔先生曰即無論
其肖不肖人情終日唼唼語肺腸即反面懻不相識乃
翁沒數十年顧求若狀乎誰為此故里閈皆稱蕭先生
為孝友人先生後搜致百家暨齊民諸術皆得其雋永
人勸其仕輒曰仕進難即致通顯章表亦時時用機利
學俯仰毋苦我乃即鳳山下為隠居後見道路人病又
置宜旅館憩道路人道路人即弗病今少傅嚴公為之
論著其事事俱見記中客聞之嘆曰若非道路人哉今
士受天子簡書握金符膺專城視道傍殣相属曰是道
路人固當乃田野人視道路人云然如頃歲大祲江浙
旱楚旱吴旱淮南又旱得公等數十人布天下豈令我
皇上憂旱哉少傅公所論著有味哉有味哉故人皆知
蕭先生爭為之問體貌豐瘠年幾何其子若孫為何歲
甲辰臨蕭汝薦氏舉進士邸舍鄉人時過論汝薦坐終
日口不道一詞袵下掖破葉葉補襞積見人持刺紙來
額籖寸赭赤即不懌曰士靡則誣國靡則逋務華去根
者也愚期期知其不可客曰君安得此長者之言曰太
公嘗以是教我大父即蕭先生先生今年七十矣配某
孺人亦七十一里人咸欲夀之文獻曰蕭先生長者也
大雅整之於身施而不得所藏百家藴皆可著廟堂皆
絶口不談顧其中愚若究竟之矣彼固長者也語曰寧
為砥石毋為蘭膏此言雖小可以喻大
文章辨體彙選卷三百四十九
