文章辨體彙選卷二百五十九
明賀復徵編
尺牘一
賀復徵曰尺牘者約情愫於尺幅之中亦簡略之稱
也劉勰所謂才冠鴻筆多疎尺牘是也
遺魯君(魯臧文仲)
歛小器投諸台食獵犬組羊裘琴之合甚思之臧我羊
羊有母食我以桐魚冠纓不足帶有餘(楊云臧文仲使於齊齊人繫之)
(獄故其書隱語以寄魯君也魯君不知而問其母其母解之云云見列女傳)
上楚王隱(楚莊姬)
大魚失水有龍無尾牆欲内崩而王不視(王問之對曰魚失水離國)
(五百里也龍無尾年三十無太子也牆崩不視禍將成而王不改也楊云案此皆叶韻視音以改亦音已)
(劉勰云文仲謬書于羊裘楚姬托諷於龍尾指此二事也)
遺大夫種(越范蠡)
蜚鳥盡良弓藏狡兔死獵狗烹越王為人長頸烏喙可
與共患難不可與共安樂子何不去
辭越王(范蠡)
臣聞主憂臣辱主辱臣死昔者君王辱於會稽所以不
死為此事也今既雪恥臣請從會稽之誅
遺楚懷王(秦昭王)
始寡人與王約為兄弟盟於黃棘太子入質至驩也太
子陵殺寡人之重臣不謝而亡去寡人誠不勝怒使兵
侵王之邊今聞君王乃令太子質於齊以求平寡人與
楚接境婚姻相親而今秦楚不驩則無以令諸侯寡人
願與君王會武關面相約結盟而去寡人之願也
與楚頃襄王(昭王)
楚倍秦秦且率諸侯伐楚願王之飭士卒得一樂戰
與平原君(昭王)
寡人聞君之高義願與為布衣之交君幸過寡人寡人
願與君為十日之飲
與樂毅(燕惠王)
先王舉國而委將軍將軍為燕破齊報先王之讐天下
莫不振動寡人豈敢一日而忘將軍之功哉會先王棄
羣臣寡人新即位左右誤寡人寡人之使騎劫代將軍為將
軍久暴露於外故召將軍且休計事將軍過聽以與寡
人有隙遂捐燕而歸趙將軍自為計則可矣而亦何以
報先王之所以遇將軍之意乎
治驪山陵上書(秦李斯)
臣所將隸徒七十二萬人治驪山者已深已極鑿之不
入燒之不㸐叩之空空如下天状
諫始皇書(太子扶蘇)
天下初定遠方黔首未集諸生皆誦法孔子今上皆重
法繩之臣恐天下不安唯上察之
進諫二世書(子嬰)
臣聞故趙王遷殺其良臣李牧而用顔聚燕王喜隂用
荆軻之謀而倍秦之約齊王建殺其故世忠臣而用后
勝之議此三君者皆各以變古者失其國而殃及其身
今蒙氏秦之大臣謀士也而主欲一旦棄去之臣竊以
為不可臣聞輕慮者不可以治國獨智者不可以存君
誅殺忠臣而立無節行之人是内使羣臣不相信而外
使鬭士之意離也臣竊以為不可
遺章邯(楚陳餘)
白起為秦將南并鄢郢北阬馬服攻城略地不可勝計
而卒賜死蒙恬為秦將北逐戎人開榆中地數千里竟
斬陽周何者功多秦不能封因以法誅之今將軍為秦
將三歲矣所亡失已十萬數而諸侯並起滋益多彼趙
高素諛日久今事急亦恐二世誅之故欲以法誅將軍
以塞責使人更代以脱其禍將軍居外久多内隙有功
亦誅亡功亦誅且天之亡秦無愚智皆知之今將軍内
不能直諫外為亡國將孤立而欲常存豈不哀哉將軍
何不還兵與諸侯為從南面稱孤孰與身伏斧鑕妻子
為戮乎
遺項王(漢張良)
漢王失職欲得關中如約即止不敢復東
報柴將軍(韓王信)
陛下擢僕閭巷南面稱孤此僕之幸也滎陽之事僕不
能死囚於項籍此一罪也寇攻馬邑僕不能堅守以城
降之此二罪也今反為寇將兵與將軍爭一旦之命此
三罪也夫種蠡無一罪身死亡僕有三罪而欲求活此
伍子胥所以僨於吳世也今僕亡匿山谷間旦暮乞貸
蠻夷僕之思歸如痿人不忘起盲者不忘視勢不可耳
與蕭丞相書(鮑生)
王暴衣露蓋數使使勞苦君者有疑君心也為王計莫
若遣君子孫昆弟能勝兵者悉詣軍所上必益信君
遺諸侯王(齊哀王)
惠帝崩高后用事春秋高聽諸吕擅廢高帝所立又殺
三趙王滅梁燕趙以王諸吕分齊國為四后崩皇帝春
秋富未能治天下固恃大臣諸將今諸吕又擅自尊官
聚兵嚴威劫列侯忠臣矯制以令天下宗廟所以危今
寡人率兵入誅不當為王者
遺竇長君(季布)
吾聞曹丘生非長者勿與通
問上元夫人(西王母)
王九光之母敬謝但不相見四千餘年矣天事勞我致
以愆面漢帝好道適來視之見其了了似可成進然形
慢神穢腦血滛漏五臟不淳關胃彭孛骨無津液脈浮
反升肉多精少瞳子不夷三尸狡亂玄白失時雖當語
之以至道殆恐非仙才也吾久在人間實為臭濁然時
復可游望以寫細念庸主對坐悒悒不樂夫人可暫來
否若能屈駕當停相須
與公孫弘書(東方朔)
蓋聞爵禄不相責以禮同類之遊不以遠近為是故東
門先生居蓬戶空穴之中而魏公子一朝以百騎造之
吕望未嘗與文王同席而坐一朝讓以天下半大丈夫
相知何必以撫塵而游垂髮齊年偃伏以日數哉
其二
木槿夕死朝榮士亦不長貧也
上友人書(東方朔)
不可使塵網名韁拘鎻怡然長笑脱去十洲三島相期
拾瑶草吞日月之光華共輕舉耳
遺公孫賢良(鄒長倩)
夫人無幽顯道在則為尊雖生芻之賤也不能脱落君
子故贈君生芻一束詩人所謂生芻一束其人如玉五
絲為䌰倍䌰為升倍升為緘倍緘為紀倍紀為緵倍緵
為禭皆自少之多自微至著也士之立功勲效名節亦
復如之勿以小善不足脩而不為也故贈君素絲一禭
撲滿者以土為器以蓄賤具其有入竅而無出竅滿則
撲之土麤物也錢重貨也入而不出積而不散故撲之
士有聚歛而不能散者將有撲滿之敗可不誡歟故贈
君撲滿一枚猗嗟盛歟山川阻脩加以風露次卿足下
勉作功名竊在下風以俟嘉譽
答䍧牱盛覽(司馬相如)
詞賦者合綦組以成文列錦繡而為質一經一緯一宫
一商此賦之迹也賦家之心包括宇宙總覽人物斯乃
得之于内不可得而傳
上出財佐軍書(卜式)
臣聞主媿臣死羣臣宜盡死節其駑下者宜出財以佐
軍如是則強國不犯之道也臣願與子男及臨菑習弩
博昌習船者請行死之以盡臣節
與摰伯陵(司馬遷)
遷聞君子所貴乎道者三太上立德其次立功其次立
言伏惟伯陵材能絶人高尚其志以善厥身冰清玉潔
不以細行苛累其名固已貴矣然未盡太上之所由也
願先生少致意焉
與江都王女弟徵臣(魯恭王后)
國中口語籍籍慎無復至江都
遺廣陵王(劉延夀)
願長耳目毋後人有天下
與魏相(丙吉)
朝廷深知弱翁行直方且大用願少慎事自重藏器於
身不顯其能
與某公(張敞)
蒼蠅之飛不過十步自托騏驥之尾乃騰千里路然無
損於騏驥使蒼蠅絶羣也
與嚴延年(張敞)
昔韓盧之取狡兔也上觀下獲不甚多殺願少卿少緩
誅罰思行此術
與朱邑(張敞)
明主游心太古廣延茂士此誠忠臣竭思之時也直敞
遠守劇郡馭於繩墨胸臆約結固亡竒也雖有亦安所
施足下以清明之德掌周稷之業猶饑者甘糟糠穰歲
餘粱肉何則有亡之勢異也昔陳平雖賢須魏倩而後
進韓信雖竒賴蕭公而後信故事各達其時之英俊若
必伊尹吕望而後薦之則此人不因足下而進矣
與子琳(孔臧)
告琳頃來聞汝諸友生講肄書傳孜孜晝夜衎衎不怠
善矣人之進退惟聞其志取必以漸勤則得多山澗至
柔石為之穿蝎蟲至弱木為之弊豈非漸之致乎
答張敞(嚴延年)
河南天下喉咽二周餘斃莠盛苖穢何可不鉏也
上漢宣帝(烏孫公主)
年老土思願得歸葬漢地
誡子(劉向)
汝非有厚德蒙恩甚厚將何以報董生有云弔者在門
賀者在閭言有憂則恐懼敬事敬事則必有善功而福
至也又曰賀者在門弔者在閭言受福則驕奢驕奢則
禍至故弔隨而來齊頃公之始籍霸者之餘威輕侮諸
侯虧跛蹇之容故被鞌之禍遁服而亡所謂賀者在門
弔者在閭也兵敗師破人皆弔之恐懼自新人皆愛之
諸侯皆歸其所奪邑所謂弔者在門賀者在閭也
與段會宗(谷永)
足下以柔遠之令德復典都護之重職甚休甚休若子
之材可優遊都城而取卿相何必勤功昆山之側願吾
子因循舊貫勿求竒功終更亟還亦足以復鴈門之踦
萬里之外以身為本願詳思愚言
與蓋寬饒書(王生)
明主知君潔白公正不畏彊禦故命君以司察之會擅
君以奉使之權尊官厚禄已施於君矣君宜夙夜惟思
當世之務奉法宣化憂勞天下雖日有益月有功猶未
足以稱職而報恩也自古之治三王之術各有制度今
君不務循職而已迺欲以太古久遠之事匡拂天子數
進不用難聽之語以摩切左右非所以揚令名全夀命
者也方今用事之人皆明習法令言足以飾君之辭文
足以成君之過君不惟蘧氏之高蹤而慕子胥之末行
用不訾之軀臨不測之險竊為君痛之夫君子直而不
挺曲而不詘大雅云既明且哲以保其身狂夫之言聖
人擇焉唯裁省覽
報漢元帝(王嬙)
臣妾幸得備員禁臠謂身依日月死有餘芳而失意丹
青遠竄異域誠得捐軀報主何敢自憐獨惜國家黜陟
移於賤工南望漢關徒憎愴結耳有父有弟惟陛下幸
少憐之
與韋玄成(按事丞相史)
古之辭讓必有文義可觀故能垂榮於後今子獨壊容
貌蒙恥辱光曜晻而不宣微哉子之所托名也僕素愚
陋過為宰相執事願少聞風聲不然恐子傷高而僕為
小人也
上趙后(昭儀)
天地交暢貴人姊及此令吉光登正位為先人休不堪
喜豫謹奏三十六物以賀金屑組文茵一鋪沉水香蓮
心椀一面五色同心大結一盤鴛鴦萬金錦一匹琉璃
屏風一張枕前不夜珠一枚含香綠毛狸席一鋪通香
虎皮檀象一座龍香握魚二首獨搖寶蓮一鋪七出菱
花鏡一奩精金彄環四指若亡絳綃單衣一襲香文羅
手籍三幅七回光雄昉髮澤一盎紫金被褥香罏三枚
文犀辟毒筯二雙碧玉膏奩一合
荅桓譚(揚雄)
長卿賦不似從人間來其神化所至耶大諦能讀千賦
則能為之諺云伏習衆神巧者不過習者之門
與劉良(梁丘賜)
老子不率宗族單袴騎牛哭且行何足賴哉
詣闕上書(寧陽主簿)
臣為陛下子陛下為臣父臣章百上終不見省臣豈可
北詣單于以告怨乎
遺武帝(匈奴狐鹿孤)
南有大漢北有強胡胡者天之驕子也不為小禮以自
煩今欲與漢闓大關取漢女為妻歲給遺我蘖酒萬石
稷米五千斛雜繒萬匹他如故約則邊不為盜矣
上書宣帝(烏孫昆彌)
連為匈奴所侵削昆彌願發國半精兵人馬五萬匹盡
力擊匈奴唯天子出兵哀救公主
文章辨體彙選卷二百五十九
