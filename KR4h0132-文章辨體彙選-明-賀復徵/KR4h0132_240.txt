文章辨體彙選卷二百四十
明賀復徵編
書三十六
論文書與鹿門(明唐順之)
嘗就文章家論之雖其繩墨布置竒正轉折自有專門
師法至於中間一段精神命脈骨髓則非洗滌心源獨
立物表具今古隻眼者不足以與此今有兩人其一人
心地超然所謂具千古隻眼人也即使未嘗操紙筆呻
吟學為文章但直據胸臆信手寫出如寫家書雖或疎鹵
然絶無烟火酸饀習氣便是宇宙間一樣絶好文字其
一人猶然塵中人也雖其顓顓學為文章其於所謂繩
墨布置則盡是矣然翻來覆去不過是幾句婆子舌頭
話索其所謂真精神與千古不可磨滅之見絶無有也
則文雖工而不免為下格此文章本色也即如以詩為
喻陶彭澤未嘗較聲律雕字句但信手寫出便是宇宙
間第一樣好詩何則其本色高也自有詩以來其較聲
病雕字句用心最苦而立說最嚴者無如沈約苦却一
生精力使人讀其詩祇見其綑縳齷齪滿卷累牘竟不
曾道出一兩句好話何則本色卑也本色卑文不能工
也而况非其本色者哉且夫兩漢而下文之不如古者
豈其所謂繩墨轉折之精之不盡如哉秦漢以前儒家
者有儒家本色至如老莊家有老莊家本色縱橫家有
縱横家本色名家墨家隂陽家皆有本色雖其為術也
駁而莫不皆有一段千古不可磨滅之見是以老家必
不肯勦儒家之說縱横必不肯借墨家之談各自其本
色而名之為言其所言者其本色也是以精光注焉而
其言遂不冺於世唐宋而下文人莫不語性命談治道
滿紙炫然一切自托於儒家然非其涵養蓄聚之素非
真有一段千古不可磨滅之見而影響勦說蓋頭竊尾
如貧人借富人之衣莊農作大賈之飾極力裝做醜態
盡露是以精光枵焉而其言遂不久湮廢然則秦漢而
上雖其老墨名法雜家之說而猶傳今諸子之書是也
唐宋而下雖其一切語性命談治道之說而亦絶不傳
歐陽永叔所見唐四庫書目再不存一焉者是也後之
文人欲以立言為不朽計者可以知所用心矣
答李中谿書(唐順之)
且夫撫按之權舉劾最重百官之所勸懲公道之所以
開塞其繫於撫按舉劾亦最重然而今世所謂舉劾者
僕竊異焉僕嘗備員郎署矣嘗得日聞邸報矣或曰今
日某廵撫舉劾奏至矣僕不問而知之矣或曰今日某
廵按舉劾奏至矣僕不問而知之矣何也其所舉者可
不問而知其必藩臬方面大官也其所劾者可不問而
知其必通判縣丞小官也其所舉者可不問而知其必
牽朋聯伍不數十人不止也其所劾者可不問而知其
必寂乎寥乎纔三兩人也如此則是賢者盡大官而不
賢者盡小官也則是賢者甚多而不賢者甚少也夫使
賢者盡大官又使賢者甚多而不賢者甚少則宜其政
平而訟理苞苴不行於上怨毒不結於下天下可以卧
而帖帖矣而顧不能然則是大官不能盡賢與賢者不
必甚多而不賢者不必甚少也大官不必盡賢而賢者
不必甚多不賢者不必甚少則彼舉大而劾小者無乃
大官則足以樹恩而小官無傷於任怨也歟又無乃勢
弱者易凌而根固者難拔也歟而其所舉所劾之多與
少又無乃厚市恩而薄引怨也歟如此則人心何以得
勸懲公道奚以得不塞也雖然固亦有藩臬方面大官
不舉或反見劾者矣嘗駭而問其人焉則是非能劾藩
臬方面大官也亦非其人之果不賢也或負氣倔強不
善曲媚者也不然則受人指嗾為之快忿者也亦有通
判縣丞小官不劾或反見舉者矣嘗駭而問其人焉則
非能舉通判縣丞小官也亦非其人之果賢也或多援善
鑽最有力者也不然則其親與故也如此則所劾者縱
非小官則必負氣倔強與為人快忿者也縱非大官則
必多援善鑚與親且故也然則人心又奚得而勸懲公道
又奚得而不塞也由此言之為撫按者固不得以能舉
人能劾人為榮而必以舉劾之不稱為可懼矣今兄之
所屬其為方面大官者誰乎其為州縣小官者誰乎僕
固不知也賢者多乎少乎不賢者多乎少乎僕固不知
也而為是多口者亦據素所疑於人人者言之耳然以
兄之志剛而識明秉正而嫉邪固必不同於人人矣必
能示勸懲而彰公道矣又何藉於僕之言乎然僕之為
是言於兄亦非欲兄之不舉大官不劾小官也非欲兄
之所舉必少而所劾必多也大官果賢矣或矯而不舉
亦私也賢者果多矣或避收恩之名而欲矯之以少舉
不賢者果少矣或沽澄清之譽而欲矯之以多劾者亦私
也雖然竊以為莫如精舉而慎劾則劾者固少而舉者
固不得多矣或曰舉劾皆少則是善有隱而不章惡有
微而不屏也是不然矣夫天下中人多而其最賢與最
不賢者少矣舉劾所以出於常格以待最賢與最不賢
之人耳若夫小善小惡則固有考語矣又何慮善有不
章而惡有不屏也
答翁東厓總制(唐順之)
自乙未歲奉别於京師十數年間吾執事設施磊落聲
望益崇盖嘗深謀極慮為天子建南平交夷之績而又
起而膺北伐玁狁之任是天子以方叔召虎屬公而公
能以方叔召虎自任也三晉連被殘破強敵之患一二
百年所未有盖有非常之患而後求非常之才有非常
之才而後立非常之功公固其人也豈特一時掃蕩廓
清將來數百年長城保陣之地實於公賴之矣僕竊聞
之古者將受命之日則忘其家臨桴鼓則忘其身是閫
外效忠之道則然軍功爵賞皆決於外不從中覆是廟
堂委任之道則然不然則鋒鏑交於原野而決策於廟
堂機會變於斯須而制勝於九重此自古豪傑之士所
以每患於掣肘而功之難成也今閫外效忠之道在公
能自信之而天下亦以此信公矣不識廟堂之所以委
任其亦必有以異乎前時所以總制者否也聞前總制
在邊以請糧一事不合於某閣老遂不久而去若爾則
其所以專行者亦無幾矣夫自古未有不得非常之人
而能立非常之功亦未有不托以不御之權而能用非
常之人者也雖然托之以不御之權而或不能立非常
之功則其責固有在矣公務盡其為之在我者而已矣
前時為總制者其委任既然至其自為又大率顧忌利
害畏縮首尾怵惕譏讒日夜以保功名富貴為事不肯
以身蹈天下之難而為苟利社稷生死以之之計是逡
廵歲月至於喪其成功而往往被罪以去盖其所以喪
功者生於保功之計太重而其所以被罪者生於畏罪
之意太深公豪傑也轟轟烈烈做却一場可則進不可
則退奚顧慮之有哉僕又聞督府之任不在於自用而
在于用人且夫西北邊固多沉謀鷙悍之士矣公廣詢
而博咨之使文武長材盡在幕下至於負瑕故將守墩
老卒苟有一長亦得自效期於羣策畢舉此開府第一
義也何如何如宣大與三關地圖敢求見寄為惠往時
邊關圖本大率只是丹青一幅而已試之實用真如畫
餅近見劉松石公陜西諸鎮圖稍為精密古之籌邊者
敵之所從入與吾之所以制敵皆可以按圖而坐籌之
是以守固而戰克人皆言敵人來去如風雨此亦未必
盡然且敵人非萬騎不能大舉騎不可一日無水草沙
磧少水而水草可飲食萬騎者尤為難得敵人擁騎南
下須是覘得水草便利處然後可入其無水草處敵人
亦不能以飢渴致千里也是以邊城雖綿亘千萬里敵
人雖是風雨來去而其所從入大約可以先定其小小
隘口零騎可入處雖不可數而其大舉之路大約不過
數條而已禦敵者常患備多而力分苟圖畫分明可以
必敵之所入與所不入知敵所入與所不入則備可以
不多而力可以不分列屯築堡解糧按伏省却大半氣
力矣公在廣西時僕嘗索藤峽圖於公後聞屠漸山言
公嘗寄我藤峽圖矣竟不及領教不知當時寄之誰也
近日所徵材官射士遠及南國此於名則美矣但東南
柔脆且素未見敵恐費衣糧無益實事不若以其費募
土人之豪勇者則一人遠戍之費可得土丁兩三人土
丁知險阻識敵情得一人可當戍兵兩三人韓退之與
柳中丞書曰徵兵滿萬不若召募數人此實語也使鄙
言得采俟公破敵成功當以向時雕蟲末技作為鐃歌
鼓吹曲以繼采芑江漢之餘響以彰我明天子任賢使
能之效公其許我乎
與萬吏部書(唐順之)
千里逸足混之皂櫪羣伍中雖不待馳騁康莊而精神
溢出夐然自别俗眼猶能識之不特孫陽九方也僕甚
無似每竊有感於才難之歎而時物色之但同類多樸
&KR0554;拘牽謭陋守常之習而少磊落跅&KR1375;可屬重事之器
漢人所謂羽檄輻輳軍書狎至事更有上於此承當幾
何人今海寇之警未為大變而用兵數年人才大略見
於此矣僕向游南都獲見兩溪於諸士大夫中所謂精
神溢出夐然自别竊自喜俗眼頗能識之而得慰素所
欲物色者退而質於大洲大洲云然是以雖相見之日
淺而相慕之情深相與之言有盡而相期之意無窮也
久欲作一書道此意以為屏廢之人雖遇相知亦宜閉
口乃辱來書先施令人深慰僕少不自知駑鈍亦不知
世間行路之難而妄有四方之志自四十以前雖屢經
廢錮至於為國為民之念每飯未之敢忘當世之務一
切不敢廢習逮年近五十衰病逼人精氣耗盡料此殘軀
理無久生且更事漸深自知迂褊疎僻之性必不可諧
於世所謂五十而知四十九年非也於是遂欲逃之方
外以畢餘齒向來習業一切捐盡向來念頭一切掃盡
居常兀坐奄奄如墟墓中人每聞人語及世事輒塞耳
却走以避咎而已又擊壤老人所謂當年志氣欲横秋
今日看來甚可羞也形既槁矣心亦灰矣前時偶見執
事逸氣及與執事談見執事懇懇悱悱憂時感事之意
令人壯心頓覺戚戚相與援弓握槊聊為歡笑如磊砢
老骨久甘伏櫪鞭之不動一旦偶經駿馬之櫪見其髬
䰄蹀躞騰驤汗血自顧雖足躓而不禁心癢亦蹴蹄鼓
噭仰首一鳴以洩其氣及退歸本櫪頹然如故向來激
發惛惛都忘之矣相馬者以為肉與骨與神三相稱也
不得其肉當得其骨不得其骨當得其神若滅若没言
有神也若僕者縱使骨未朽盡而神已銷鑠盡矣此豈
可復有所馳驅於世哉執事尚有虞於僕也故敢一盡
其愚蓋駿馬亦偶見老馬之一鳴以為猶可相與並馳
而不知其本櫪頽然鞭不能動之狀也若果欲異日相
與馳驅必并誤駿馬事矣故不敢不盡其愚也今世事
多故摧輈駭駟有甚於上太行之阪其須千里逸足甚
急而執事之才又已為世所知千金上價誰能先之僕
倘未即老死行將見執事任重致遠過都歴塊以耀當
世僕且嘖嘖心口相語以為向來所期之不謬亦足快
矣亦足快矣更願執事於此閒時深其養進其學益廣
大受之地如千里逸足雖自天生而飭其銜勒節其和
鑾閑其輿衛日慎日習所以自試畜力畜德所以成驥
也願執事益加意焉異日執事徙官道經毘陵當相邀
過山中靜坐一兩日迂鄙之見更有所欲請教者譬如
老馬雖已不能與駿馬並馳而道路險易山川迂迴曲
折嘗所諳習嘗稍有聞者尚當一二為執事言之未必
不可為過都歴塊之小助也
答王遵巖(唐順之)
安友為求序得託雄文以不朽甚幸過望僕舊從兄學
為文章有一二僅得處盡是兄之指教但才既不長又
不能竭精力以從事是以遂成廢罷韓子所謂徙業者
不嚌其胾者也獨覺兄之奔逸絶塵而已矣近來自觀
舊稿支離叛道之言篇篇有之理既不當文亦未工赧
然盡欲焚燒而後為快緣頗為人抄錄無可奈何盖以
吾今日文字伎倆須并却三四年精力專專幹此一事
自謂可望於古人閫域今自度必無此閒精神可以了
此也既自知不了則豈欲以不了者而信今傳後乎亦
愚矣貴鄉洪子因信兄而過信我遂亦以我為可與斯
文也與安友謀刻之而請序於兄僕既而聞之愧汗駭
愕盖吾文未成吾自知之且不欲此生為言語文字人
也吾常以刻文字為無廉恥之一節若使吾身後有閒
人作此業障則非吾敢知至於自家子弟則須有遺囑
說破此意不欲其作此業障也僕居閒偶想起宇宙間
有一二事人人見慣而絶是可笑者其屠沽細人有一
椀飯喫其死後則必有一篇墓誌其達官貴人與中科
第人稍有名目在世間者其死後則必有一部詩文刻
集如生而飯食死而棺槨之不可缺此事非特三代以
上所無雖唐漢以前亦絶無此事幸而所謂墓誌與詩
文集者皆不久泯滅然其往者滅矣而在者尚滿屋也
若皆存在世間即使以大地為架子亦安頓不下矣此
等文字倘家藏人蓄者盡舉視龍手段作用一番則南
山煤炭竹木當盡減價矣可笑可笑僕又何用更置一
莖草于鄧林棼棼之間哉至於求序於兄僕與兄何等
朋友也其有所求吾自求之而何待於人為之媒哉以為
吾文苟有成則當求兄不成則不敢以累兄知人之明
也及得兄序讀之令人益增慚汗吳下自古來文人正
不少以為僕蓋過二千年吳下詞人而接札游之文統
既使兄為私於所好又若使僕與人爭名爭先然者非
兄之所以愛僕也使兄今日為僕作序則亦宜道兄與
僕昔以文相切磋以才弱志隳幾成而罷之意句句道
却實事庶使兄為不誣而吾亦可以不愧耳至於兄之
雄文則千百年自有定價倘吾文稍進乃敢為兄作序
今且不欲羔袖於狐裘也刻板事既已力止兄序遂亦
寶藏之未敢示人也
與周中丞論項守(唐順之)
僕友人有項喬者其人温雅純實雖自處若謙退而其
志常欲為古人雖其貌朴野而其中實耿耿然雖多卧
病若不任事而實蹇蹇奉職不肯一日尸乎其官僕於
交游中知之最深而資其切磋之益亦最久矣又自羅
翁當國為縉紳所輻輳而永嘉之人根株附麗攫美官
鼓聲勢者尤衆喬與羅翁又有葭莩之親乃獨泊然自
守不亂於羣甘心隠約不覬非望然此士人居身之常
不足以稱喬而喬之不苟大率可見也此不惟如僕輩
與之素交游者能知喬而士夫亦多知喬者夫以僕素
辱明公之知則固可以薦人而不為僣以僕知喬之深
則固可以薦之於明公而不為黨自喬在屬下二三年
間僕不敢以一字稱喬於左右者豈僕過避嫌疑使喬
之名譽不通於上而歸朋友之過於僕邪竊以為明公
精鑑近世希有又素以汲引人材為心而喬之為人必
能在處有所樹立則明公自將知喬而喬自足以受知
於明公又何藉乎僕為人媒也昨得邸報見明公薦三
郡守獨不及喬則始憮然異之既而思之何僕所料之
不中邪豈喬之失其故步耶或喬之廉靖宜於郎署而
不宜於郡守耶抑僕祇見喬前日之善而明公祇見喬
今日之未善耶不然則或有間之者耶不然則以明公
精鑑照物無遺而喬也日夕在左右而獨不得借餘光
焉豈其命耶夫人情翻覆不常旬日異態固有匿情為
善而後或敗露者矣亦有始雖強於為善而後不免改
節者矣僕又何敢以四五年前所見過信故人耶雖然
喬悃愊可信人也以喬之素能蹇蹇奉職則其為郡守
不肯闒茸或可知也以喬之素不肯奔競以覬非望則
其在郡不肯自汚或可知也又未敢以過疑故人也雖
然僕所取信者明公之鑑也明公之黜喬而不舉必有
說也則是喬果可信者少而可疑者多耶果飾於前而
壞於後耶不然何為其見黜於眀公也耶明公非不憐
才則是喬果敗露與改節也僕之心不能解也使喬之
賢而偶未見知於明公則僕固不敢默矣使喬果不賢
以自取戾焉亦宜一請教於明公而與之絶可也是以
不量狂妄而有是說焉
答曾石塘總制(唐順之)
曩者草率奉書未悉所懷兹又辱示大疏并營圖則分
合進止竒正迭用熊虎之韜如承面授而士馬騰躍旂
幟精明之狀如獲目觀古所謂節制之兵何以過此真
足以立於不敗之地以靜伺敵人之敗發舒挫折之氣
而平定百餘年騷擾之境界有不待捷書之上而知之
矣兵家之變不可盡言而疏中所論用間設伏與夜斫
營犄角八九條則大約備之用間使其自相疑而自為
鬭最是攻夷上策然非深得敵情則不能用間非熟於
地形則不可以成犄角之勢而夜襲敵營但機巧設伏
敵人所長且自我兵形既露敵人亦日夜為備而匿實
示虚匿近示遠匿精壯而示羸弱百計以疑我者宜亦
深矣則得敵情為難自百餘年來我國無一人一騎入
敵境者此路閉塞已久則得地形為難而今之所謂得
敵情地形者衹是據降人偵卒一二人之口萬一實事
未必盡傳傳事未必盡實則聽信之際毫髮少有差池
至於當機合刃呼吸便有安危此其多方參伍使較若
畫一全在吾丈勝筭耳雖然此猶是攻戰之說而未及
乎經營善後之計也大率今日之事不惟一戰逐敵消
戢兵刃之為難而敵人既遯之後城堡未立之前軍士
經時曠日野處露宿散布於二千里空虚之地能使殘
兵敗將一無所窺伺突發乘間之為難又非特杜塞敵
人窺伺乘間之為難而一時遷徙二千里之軍民一時
創築二千里之牆堡以填實二千里百餘年空虚之地
能使内境一無憊敝騷動之為難故不難於攻而難於
守守之所以難者不足虞於敵人而足虞於内境也人
謂平吳之後更勞區畫今勝敵之後更勞區畫耳守之
所以難者姑未暇言而攻戰之難則敢竊陳迂闊之論
或可以少備勝筭之採擇大略以為千里而襲人必潜
形匿影乘其不備而後可以得志復套之議兩年於兹
矣我之兵形既露而彼之為備亦密我之間諜雖精而
彼之窺伺亦熟我能分兵以相攻而彼亦能并兵以相
待春夏之敵馬以乏草瘠而我馬於此時固亦不能藉
草於敵敵弓以春夏解膠而春夏多雨濕我之火藥火
器亦有時而不適於用我恃火器以攻敵而輜車絡繹
於深草叢莽之間亦宜防敵人火攻之便且夫兵法非
十不圍非五不攻萬一敵人自知不敵結連套外之敵
并聚於套中合力以抗我其騎兵必且十餘萬計而我
六萬之兵分為五六路彼於地利既熟知其何路為險
而於我兵且窺覘其何路為虚彼將空其諸路以疑我
而并力一路以邀我是以彼之十萬而當我之萬據彼
之險阻而擊我之虚或一路稍有疎虞則諸路聞之搖
動如宋人燕雲五路之役可虞也或我出則彼遯我歸
則彼復躡之如吳人所以疲楚人之術可虞也或彼遠
其輜重部落誘我深入如趙信教敵之計可虞也盖必
我知敵所以聚兵之處而彼不知我所以出兵之路我
能散敵黨之合而敵不能乘我兵之散我常得重地可
據之利以扼敵人輕地易走之勢然機巧設伏之計兵
凶戰危之慮出於意料之外者殊不止此盖寧可過為
多筭而慎之不得少筭而輕之也
與洪郎中方洲(唐順之)
嘗論文章稍不自胸中流出雖若不用别人一字一句
只是别人字句差處只是别人的差是處只是别人的
是也若皆自胸中流出則鑪錘在我金鐡盡鎔雖用他
人字句亦是自已字句如四書中引書引詩之類是也
願兄且將理要文字權且放下以待養完神明將向來
聞見一切掃抹胸中不留一字以待自已真見露出則
横說竪說更無依傍亦更無走作也何如何如向與人
論文字工拙在心源之說兄曾見之否鄙人每一奮筆
如策跛驢耕石田轉覺苦澁復爾罷去念債限已滿又
無利息何時是了以是蹶然強作數篇雖稍有可意處
只是庸淺以非精神所注也然僕以非素所長之材而
又當夜氣之惰而君以才所素長又當朝氣之銳苟見
吾文當相與一噱而後信吾自知之不妄也此後尚有
文債廿餘篇若使了此則四十餘歲業障一時頓銷昔
禪師不受隔宿之約病夫此後更不受文字約矣既不
自耕又不讀書為文又不教書又以病不能行慶弔應
人事自奉侍老親及與家庭子弟談說閒話之外悄然
更無一事若不喚作一閒道人便當作一瘤贅廢物矣
可為快哉
上袁元峰相公書(茅坤)
近得翁與潯陽書及他一二相知所口陳翁之不忘故
知中為推轂者至於再至於三馬僕何人斯而勤翁之
注記於心而譽之於口若是也豈非周公為相則九九
以上咸為之吐哺握髮而不忍遺之者乎及近聞言者
論列督府以不肖雅共之游好并為姍笑甚且横口醜
詆吹及毛疵嗟乎此可見僕之獲罪於清朝見攻於羣
衆譬之馳駑駘於峻坂翁雖欲力援而前而他所旁擠
而傾跌踣困之者不忘左與右也已矣乎抑可謂坎壈
塞阻之至者已雖然僕不足道也獨感督府公所遭竊
不能不仰天而欷歔者東南數十州郡所罹倭奴之患
漢之七國唐之黃巾之變不是過也攻城破邑覆軍殺
將無歲無之天子亦為震怒徵天下之材官宿將以臨
之然輒敗去未聞有俘其一旅摧其一陣者何則彼皆
擇摧鋒之少而又越海而戰人皆死鬭故得以一倍百
以十倍千而吾官軍之前而鬭之古所謂驅羊豕而投
之餓虎耳當是時寇熟視吾東南數十郡之子女若几
上肉一切紈綺玉帛若外庫然東南數十州郡恐恐焉
家不保旦戶不保夕而胡公自御史來即荷聖天子簡
任被之璽書授戈而戰它所俘斬不暇悉數一敗之於
王江涇再敗之於龕山三敗之於沈庄所𠞰首敵不下
萬計至於麻葉陳東徐海王直輩並海上之梟雄宿猾
朝廷故所題覆不靳通侯之爵萬金之賞而購之者胡
公獨能内不顧身家之禍外不顧流口之讒遠遣諜於
波濤近用謀於肘腋遂及以次擒縛數十州郡始晏然
不聞烽燧嗟乎亦雄矣當其督戰之勤往往聞其夜半
糒冰草屨而走矢石四集奮不顧身其最為孤危萬死
一生者方徐海之攻圍桐鄉時其所擁衆分道入寇南
掠慈谿北引拓林東並吳淞江西捷瞰浦不下數萬而
又最悍者海所自部與陳東兩壁桐鄉而鬭而故督府
之卒不過千人胡公不得已出為餌賊之策遲戍兵之
至以擊之當是時僕猶牽文法畏名義力諭之曰與其
犯中外之謗以賈没家之禍不如死綏一戰以冀十一
公獨張目據席割冠而奮呼曰賊萬不可支吾如此則
禍止一家如彼則貽國家數十年東南無窮之禍又左
顧一佩刀而曰吾萬一天不佑唯以此自盡報主上耳
嗚呼僕及左右時皆為之引涕已而兵既四集寇卒授
首胡公盖誓死殉國故能以其孤危之身横百喙之口
出萬死之後成一朝之功耳賊没之後朝廷始免南顧
之憂而謗訕之臣纍纍然起而攻之荷聖天子獨為憫
痛曲賜保全今竟以人告曾參殺人者三不能不投杼
而起聞已逮繫僕竊痛心苟欲按論胡公之罪杯酒躑
躅豪宕自喜大略漢之列侯將軍唐之藩鎮節度使者
之風是也其所為聲色之嬖冠裳之䙝衆所不得而庇
之者然至於長材大略雄心猛智臨敵乘危轉敗為功
亦衆所不得而掩之者故律之以莊士之行則世或不
與課之以捍國之勲則世不可無傳曰馬之蹄齧者必
善走廟堂之上何忍以尺寸之朽而自毁此棟梁之材
也乎聖天子為之獨照於上賢公卿為之調護於下當
必不令馬援墮於薏苡之疑曹彬覆於篋書之謗狄青
惑於軍情之危所可痛者世道嶮巇公論不明始則懸
通侯之爵萬金之賞以賈其捐身赴難之氣終則引其
杯酒之過文法之繩以誅其戡亂定難之功恐他日國
家有急事屬危疑無復敢挺身而前者耳昔者漢李陵
降虜而司馬遷猶不忘其敢戰深入之苦甘陳矯詔誅
郅支而劉向猶訟其萬里揚威之功正謂此也不肖所
請抑非敢以自附榜末阿所私也特以事關國家誼切
胸臆不忍不為公議以待之身後耳臨風北望不勝哽
咽
與蔡白石太守論文書(茅坤)
伏念僕與兄同起湖中先後中明天子甲乙之科當是
時僕忘其駑劣而推附於兄兄亦憐其同聲而好為游
揚於縉紳大夫之間星附澤於月丘附阜於壟遂得並
聲而馳然嘗誦兄之詩讀兄之文章竊疑官不稱其才
位不當其識兄亦顧僕時相笑咤纍欷不已也僕今且
操縣印綬於江海之間者十年於此矣漁石入為吏部
尚書大鶴為文選郎偶皆故知始得解去縣印綬厠名
郎署兄或喜其稍進而亦未必不憐其晩也然竟不能
一日安於朝廷之上隨被指訶而去其間事機固遭時
難然其所隂搆力擠則寔起忌於同輩絓怨於顯游彼
其創謀不過欲搤人之吭而去其食也而其所相與合
為萋菲遂至有耳目心思所不逮者悲乎悲乎僕嘗讀
古蜀道難詞以為風人之旨喑嗚泣洟故亡寔至是今
何意驅轂結軫游其間哉雖然僕何尤也僕自罪譴以
來以為進不當附當世名公鉅人顯揚功名退亦當如
丘園巖壑之吟自勒一家以遺於世即欲亡去匿身五
湖烟霞之間以從所好也然或謂今且罪譴不得遽舍
而之者故姑浮湛混濁洛博中山之間然其當晝而思
當寢而夢已逃人世久矣僕嘗念春秋以來其賢人君
子間遭廢斥未嘗不即其窮愁自著文采以表見於後
何者恥心有所知與腐草同没也然技不能兩有所精
而學不能兩有所逮何者傳不云乎倕工於為弓而言
天下之善射者必曰羿也奚仲工於為車而言天下之
善御者必曰造父也蓋萬物之情各有其至而人以聰
明智慧操且習於其間亦各有所近必專一以致其至
而後得以偏有所擅而成其名故世皆隨孔氏以非達
巷而僕獨謂孔氏之言者聖學也今人未能學聖人之
道而輕議達巷者皆惑也屈宋之於賦李陵蘇武之於
五言馬遷劉向之於文章傳記皆各擅其長以絶藝後
代然竟不能相兼者非不欲也力不足也故李杜詩聖
而韓歐文匠其間不自量力揚躒蹀躞而進者獨魏晉
曹劉二陸及唐元白柳宗元之徒稍稍侈心焉然亦疲
矣使宗元獨以其文與韓昌黎爭雄當未辨孰劉孰項
而曹劉獨縱其詩聲於武陵之間又未必降為黃初之
音也故曰人各有能有不能僕才乏思澁於兩者俱無
能者也然問嘗從兄學為詩每見兄言笑出金石噴吐
傾珠璣數年以來大者王孟小者劉韋矣而獨不能睥
睨一二其中者不出兄之唾遺其背而馳者尾瑣猥陋
矣獨私叩文章之旨稍得其堂戶扄鑰而入而自罪黜
以來恐一旦露零於茂草之中誰為弔其衷而憫其知
以是益發憤為文辭而上採漢馬遷相如劉向班固及
唐韓愈柳宗元宋歐陽修曾鞏蘇氏兄弟與同時附離
而起所謂諸家之旨而揣摩之大略琴瑟祝敔調各不
同而其中律一也律者即僕曩所謂萬物之情各有其
至者也近代以來學士大夫之操觚為文章無慮數十
百家其以雲吻霧噏虎嚙鷙攫之材揚聲藝林者亦星
見踵出然於其所謂萬物之情各有其至者或在置而
未及也近獨從荆川唐司諫上下其論稍稍與僕意相
合僕少喜為文每謂當跌宕激射似司馬子長字而比
之句而億之一字一句不中其纍黍之度即慘惻悲悽
也唐以後若薄不足為者獨怪荆川疾呼曰唐之韓猶
漢之馬遷宋之歐曾二蘇猶唐之韓子不得至其至而
何輕議為也僕聞而疑之疑而不得又蓄之於心而徐
求之今且三年矣近廼取百家之文之深者按覆之卧
且吟而餐且噎焉然後徐得其所謂萬物之情各有其
至而因悟曩之所云司馬子長者眉也髮也而唐司諫
僕所自得始兩相印而無復同異今僕不暇博喻姑取
司馬子長之大者論之今人讀游俠篇即欲輕生讀屈
原賈誼傳即欲流涕讀莊周魯仲連傳即欲遺世讀李
廣傳即欲立鬭讀石建傳即欲俯躬讀信陵平原君傳
即欲好士若此者何哉盖各得其物之情而肆於心故
也而固非區區字句之激射者昔人嘗謂善詩者畫善
畫者詩僕謂其於文也亦然今夫天地之間山川之所
以蕃蘙鼪鼯之所以悲嘯九州之所以聲名文物四裔
之所以椎髻被髮以及聖帝明王忠賢孝子羈臣寡婦
讒夫佞倖幽人處士釋友僊子之異其行禮樂律歷兵
革封禪天官卜筮農書稗史之異其術宴歌游覽行旅
蒐狩問釋譏嘲咏物適情弔古傷今成敗得失之異其
感彼皆各有其至而非借耳傭目所可紊亂增葺於其
間者學者苟各得其至合之於大道而迎之於中出而
肆焉則物無逆於其心心無不解於其物而譬釋之說
法種種色色愈玄愈化矣嗚呼盛矣此庖羲氏畫卦以
來相傳之秘所謂其旨遠其辭文其言曲而中固非專
一以致其至者不可與言也近與潯陽書亦論文大較
與告兄者互暢其旨而僕亦未敢遽取然諾於兄但操
金而求酒不敢不問價於市也并附於潯陽書及所著
文數篇幸兄憫而裁教之荷甚荷甚
文章辨體彙選卷二百四十
