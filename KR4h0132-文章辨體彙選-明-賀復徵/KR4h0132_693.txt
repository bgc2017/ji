文章辨體彙選卷六百九十三
明賀復徵編
阡表
瀧岡阡表(宋歐陽修)
路南北曰阡漢京兆尹曹氏葬茂陵謂其道曰京兆阡
原涉慕之起父冢表曰南陽阡公表瀧岡蓋取其義
嗚呼惟我皇考崇公卜吉於瀧岡之六十年其子修始
克表於其阡非敢緩也蓋有待也修不幸生四歲而孤
太夫人守節自誓居窮自力於衣食以長以教俾至於
成人太夫人告之曰汝父為吏廉而好施與喜賓客其
俸禄雖薄常不使有餘曰毋以是為我累故其亡也無
一瓦之覆一壠之植以庇而為生吾何恃而能自守耶
吾於汝父知其一二以有待於汝也自吾為汝家婦不
及事吾姑然知汝父之能飬也汝孤而幼吾不能知汝
之必有立然知汝父之必將有後也吾之始歸也汝父
免於母喪方踰年歲時祭祀則必涕泣曰祭而豐不如
飬之薄也間御酒食則又涕泣曰昔常不足而今有餘
其何及也吾始一二見之以為新免於喪適然耳既而
其後常然至其終身未嘗不然吾雖不及事姑而以此
知汝父之能養也汝父為吏嘗夜燭治官書屢廢而嘆
吾問之則曰此死獄也我求其生不得爾吾曰生可求
乎曰求其生而不得則死者與我皆無恨也矧求而有
得耶以其有得則知不求而死者有恨也夫常求其生
猶夫之死而世常求其死也回顧乳者抱汝而立於旁
因指而嘆曰術者謂我歲行在戍將死使其言然吾不
及見兒之立也後當以我語告之其平居教他子弟常
用此語吾耳熟焉故能詳也其施於外事吾不能知其
居於家無所矜飾而所為如此是真發於中者耶嗚呼
其心厚於仁者耶此吾知汝父之必將有後也汝其勉
之夫飬不必豐要於孝利雖不得博於物要其心之厚
於仁吾不能教汝此汝父之志也修泣而志之不敢忘
先公少孤力學咸平三年進士及第為道州判官泗綿
二州推官又爲泰州判官享年五十有九葬沙溪之瀧
岡太夫人姓鄭氏考諱德儀世為江南名族太夫人恭
儉仁愛而有禮初封福昌縣太君進封樂安安康彭城
三郡太君自其家少微時治其家以儉約其後常不使
過之曰吾兒不能苟合於世儉薄所以居患難也其後
修貶夷陵太夫人言笑自若曰汝家固貧賤也吾處之
有素矣汝能安之吾亦安矣自先公之亡二十年修始
得禄而飬又十有二年列官於朝始得贈封其親又十
年修為龍圖閣直學士尚書吏部郎中留守南京太夫
人以疾終於官舍享年七十有二又八年修以非才入
副樞密遂參政事又七年而罷自登二府天子推恩褒
其三世蓋自嘉祐以來逄國大慶必加寵錫皇曾祖府
君累贈金紫光禄大夫太師中書令曾祖妣累封楚國
太夫人皇祖府君累贈金紫光禄大夫太師中書令兼
尚書令祖妣累封吳國太夫人皇考崇公累贈金紫光
禄大夫太師中書令兼尚書令皇妣累封越國太夫人
今上初郊皇考賜爵為崇國公太夫人進號魏國於是
小子修泣而言曰嗚呼為善無不報而遲速有時此理
之常也惟我祖考積善成德宜享其隆雖不克有於其
躬而賜爵受封顯榮褒大實有三朝之錫命是足以表
見於後世而庇頼其子孫矣乃列其世譜具刻於碑既
又載我皇考崇公之遺訓太夫人之所以教而有待於
修者並碣於阡俾知夫小子修之德薄能鮮遭時竊位
而幸全大節不辱其先者其來有自熙寧三年歲次庚
戍四月辛酉朔十有五日乙亥男推誠保德崇仁翊戴
功臣觀文殿學士特進行兵部尚書知青州軍州事兼
管内勸農使充京東東路安撫使上柱國樂安郡開國
公食邑四千三百戶食實封一千二百戶修表
諸暨方孝婦石表辭(明宋濓)
嗚呼是惟孝婦方氏之墓夫孝未易稱予獨歸之孝婦
而不靳者將以愧為人婦之不孝者也孝婦姓方氏諱
迎越之暨陽人生二十七歲歸同里楊君敬敬有毋何
氏孝婦左右就飬惟恐違其志何病腑道澀不能親御
偃溷孝婦浸之湯盆中以指深出之積歲之久手文皆
龜裂而孝婦未嘗有倦色昔人有為親浣厠牏者史臣
尚以為難載之於策矧孝婦之事尤人所難者邪人之
所難者且若是則孝婦其他之行弗問而可知也嗚呼
是尚不得為孝婦矣乎使如此而不得為孝則夫勃谿
而不恭者乃足為孝乎予自成童時讀劉向所傳古孝
婦事以為斯世何為無此人心雖未敢必其無然歷三
十餘年卒不能一逄嗚呼予豈意今於暨陽乃見之也
暨陽距余金華僅二百里予昔嘗两至其處而不知有
孝婦至今始得知之嗚呼予又意世之如孝婦者夫豈
少哉特以不遇於君子故湮滅草萊而人弗聞之耳其
弗聞者予固無如之何其幸而得聞者可不大書揭之
崇阡以愧人婦之不孝者耶非惟愧人婦也抑將愧人
子也孝婦性儉慈頗知讀書嘗粥田教子父悳在毋張
皆宦族年六十一生二子恒慧其卒以至正二年九月
五日其葬於馬鞍山以三年十二月二十二日云
彭氏義阡表(王直)
彭氏義阡者葬彭氏之死於義者也當元之季豪傑並
起椎埋剽竊之徒亦相煽為亂龍泉羅邦其一也彭氏
居邑之雩溪世為仕族於時有文遠者英偉有才略卓
然爲一鄉之望歲辛卯賊勢浸盛官軍不能制乃散財
發粟集義兵以保鄉里賊頗畏之壬辰江西行省參政
全普庵薩里開分省於贛命張萬戶守龍泉許辟署從
事張辟文遠為護民廵檢參其軍領民兵守北門賊引
衆及城下張與文遠屢出戰不勝因閉城堅守以待救
癸巳春城中食盡且無援張夜率衆棄城去文遠殿舟
至螺灘賊追及合戰衆饑困不能支勢且北文遠使從
弟大遠馳騎請兵於吉以圖興復率敢死士大呼奮矟
入賊中欲刺邦不得殺數人賊亦攅槊向之文遠創重
遂被擒大遠走告吉安總管為移檄泰和同知楊某使
以兵復龍泉兵至境大遠為前鋒踰章村河涉南洲河
會風雨大作河水暴漲兵大半不得渡賊以衆蹴之遂
擒文遠兄弟同日死於賊是年三月十一日也賊既得
志憤彭氏倡義圖巳其兄弟子姪有先在軍中或竄伏
田里者皆捕而殺之自文遠而下凡十九人又婦女二
人我太祖高皇帝既受天命削除僣亂以興太平彭氏
族屬之存者休飬生息今七八十年日以繁盛蓋詩書
禮義之澤未艾也然其老長閒居族坐相與談向時事
未嘗不嘅嘆文遠兄弟之英風義烈且深念夫死於其
難者之無辜而皆不能歸葬或無以嗣其後蓋䀌然傷
之嶷文遠之再從曾孫項城令仲恭甫之賢子也聞諸
老長而有概於其心乃即雩溪大塘口之原開兆域營
冢礦倣禮各為木主以宣德三年七月望日招其魂而
葬焉又以項城命置近田九畆以供歲時祭祀曰死者
有知庶幾能安於此而無所恨矣嗚呼喪亂以來姦宄
縱恣善柔多隕於非命有能奮勵以討賊而舍生取義
如文遠兄弟者誠少矣雖曰有之其宗族兄弟有能興
哀於既久之後而為之歸使祭奠有所如嶷者亦少矣
然則彭氏其誠能篤於義哉是皆可表也嶷來京師因
其姊婿督府經歷項斐求予言故為之書使歸而刻諸
石凡葬者之名諱次第則偹載於碑隂
文章辨體彙選卷六百九十三
文章辨體彙選卷六百九十三
明賀復徵編
阡表
瀧岡阡表(宋歐陽修)
路南北曰阡漢京兆尹曹氏葬茂陵謂其道曰京兆阡
原涉慕之起父冢表曰南陽阡公表瀧岡蓋取其義
嗚呼惟我皇考崇公卜吉於瀧岡之六十年其子修始
克表於其阡非敢緩也蓋有待也修不幸生四歲而孤
太夫人守節自誓居窮自力於衣食以長以教俾至於
成人太夫人告之曰汝父為吏廉而好施與喜賓客其
俸禄雖薄常不使有餘曰毋以是為我累故其亡也無
一瓦之覆一壠之植以庇而為生吾何恃而能自守耶
吾於汝父知其一二以有待於汝也自吾為汝家婦不
及事吾姑然知汝父之能飬也汝孤而幼吾不能知汝
之必有立然知汝父之必將有後也吾之始歸也汝父
免於母喪方踰年歲時祭祀則必涕泣曰祭而豐不如
飬之薄也間御酒食則又涕泣曰昔常不足而今有餘
其何及也吾始一二見之以為新免於喪適然耳既而
其後常然至其終身未嘗不然吾雖不及事姑而以此
知汝父之能養也汝父為吏嘗夜燭治官書屢廢而嘆
吾問之則曰此死獄也我求其生不得爾吾曰生可求
乎曰求其生而不得則死者與我皆無恨也矧求而有
得耶以其有得則知不求而死者有恨也夫常求其生
猶夫之死而世常求其死也回顧乳者抱汝而立於旁
因指而嘆曰術者謂我歲行在戍將死使其言然吾不
及見兒之立也後當以我語告之其平居教他子弟常
用此語吾耳熟焉故能詳也其施於外事吾不能知其
居於家無所矜飾而所為如此是真發於中者耶嗚呼
其心厚於仁者耶此吾知汝父之必將有後也汝其勉
之夫飬不必豐要於孝利雖不得博於物要其心之厚
於仁吾不能教汝此汝父之志也修泣而志之不敢忘
先公少孤力學咸平三年進士及第為道州判官泗綿
二州推官又爲泰州判官享年五十有九葬沙溪之瀧
岡太夫人姓鄭氏考諱德儀世為江南名族太夫人恭
儉仁愛而有禮初封福昌縣太君進封樂安安康彭城
三郡太君自其家少微時治其家以儉約其後常不使
過之曰吾兒不能苟合於世儉薄所以居患難也其後
修貶夷陵太夫人言笑自若曰汝家固貧賤也吾處之
有素矣汝能安之吾亦安矣自先公之亡二十年修始
得禄而飬又十有二年列官於朝始得贈封其親又十
年修為龍圖閣直學士尚書吏部郎中留守南京太夫
人以疾終於官舍享年七十有二又八年修以非才入
副樞密遂參政事又七年而罷自登二府天子推恩褒
其三世蓋自嘉祐以來逄國大慶必加寵錫皇曾祖府
君累贈金紫光禄大夫太師中書令曾祖妣累封楚國
太夫人皇祖府君累贈金紫光禄大夫太師中書令兼
尚書令祖妣累封吳國太夫人皇考崇公累贈金紫光
禄大夫太師中書令兼尚書令皇妣累封越國太夫人
今上初郊皇考賜爵為崇國公太夫人進號魏國於是
小子修泣而言曰嗚呼為善無不報而遲速有時此理
之常也惟我祖考積善成德宜享其隆雖不克有於其
躬而賜爵受封顯榮褒大實有三朝之錫命是足以表
見於後世而庇頼其子孫矣乃列其世譜具刻於碑既
又載我皇考崇公之遺訓太夫人之所以教而有待於
修者並碣於阡俾知夫小子修之德薄能鮮遭時竊位
而幸全大節不辱其先者其來有自熙寧三年歲次庚
戍四月辛酉朔十有五日乙亥男推誠保德崇仁翊戴
功臣觀文殿學士特進行兵部尚書知青州軍州事兼
管内勸農使充京東東路安撫使上柱國樂安郡開國
公食邑四千三百戶食實封一千二百戶修表
諸暨方孝婦石表辭(明宋濓)
嗚呼是惟孝婦方氏之墓夫孝未易稱予獨歸之孝婦
而不靳者將以愧為人婦之不孝者也孝婦姓方氏諱
迎越之暨陽人生二十七歲歸同里楊君敬敬有毋何
氏孝婦左右就飬惟恐違其志何病腑道澀不能親御
偃溷孝婦浸之湯盆中以指深出之積歲之久手文皆
龜裂而孝婦未嘗有倦色昔人有為親浣厠牏者史臣
尚以為難載之於策矧孝婦之事尤人所難者邪人之
所難者且若是則孝婦其他之行弗問而可知也嗚呼
是尚不得為孝婦矣乎使如此而不得為孝則夫勃谿
而不恭者乃足為孝乎予自成童時讀劉向所傳古孝
婦事以為斯世何為無此人心雖未敢必其無然歷三
十餘年卒不能一逄嗚呼予豈意今於暨陽乃見之也
暨陽距余金華僅二百里予昔嘗两至其處而不知有
孝婦至今始得知之嗚呼予又意世之如孝婦者夫豈
少哉特以不遇於君子故湮滅草萊而人弗聞之耳其
弗聞者予固無如之何其幸而得聞者可不大書揭之
崇阡以愧人婦之不孝者耶非惟愧人婦也抑將愧人
子也孝婦性儉慈頗知讀書嘗粥田教子父悳在毋張
皆宦族年六十一生二子恒慧其卒以至正二年九月
五日其葬於馬鞍山以三年十二月二十二日云
彭氏義阡表(王直)
彭氏義阡者葬彭氏之死於義者也當元之季豪傑並
起椎埋剽竊之徒亦相煽為亂龍泉羅邦其一也彭氏
居邑之雩溪世為仕族於時有文遠者英偉有才略卓
然爲一鄉之望歲辛卯賊勢浸盛官軍不能制乃散財
發粟集義兵以保鄉里賊頗畏之壬辰江西行省參政
全普庵薩里開分省於贛命張萬戶守龍泉許辟署從
事張辟文遠為護民廵檢參其軍領民兵守北門賊引
衆及城下張與文遠屢出戰不勝因閉城堅守以待救
癸巳春城中食盡且無援張夜率衆棄城去文遠殿舟
至螺灘賊追及合戰衆饑困不能支勢且北文遠使從
弟大遠馳騎請兵於吉以圖興復率敢死士大呼奮矟
入賊中欲刺邦不得殺數人賊亦攅槊向之文遠創重
遂被擒大遠走告吉安總管為移檄泰和同知楊某使
以兵復龍泉兵至境大遠為前鋒踰章村河涉南洲河
會風雨大作河水暴漲兵大半不得渡賊以衆蹴之遂
擒文遠兄弟同日死於賊是年三月十一日也賊既得
志憤彭氏倡義圖巳其兄弟子姪有先在軍中或竄伏
田里者皆捕而殺之自文遠而下凡十九人又婦女二
人我太祖高皇帝既受天命削除僣亂以興太平彭氏
族屬之存者休飬生息今七八十年日以繁盛蓋詩書
禮義之澤未艾也然其老長閒居族坐相與談向時事
未嘗不嘅嘆文遠兄弟之英風義烈且深念夫死於其
難者之無辜而皆不能歸葬或無以嗣其後蓋䀌然傷
之嶷文遠之再從曾孫項城令仲恭甫之賢子也聞諸
老長而有概於其心乃即雩溪大塘口之原開兆域營
冢礦倣禮各為木主以宣德三年七月望日招其魂而
葬焉又以項城命置近田九畆以供歲時祭祀曰死者
有知庶幾能安於此而無所恨矣嗚呼喪亂以來姦宄
縱恣善柔多隕於非命有能奮勵以討賊而舍生取義
如文遠兄弟者誠少矣雖曰有之其宗族兄弟有能興
哀於既久之後而為之歸使祭奠有所如嶷者亦少矣
然則彭氏其誠能篤於義哉是皆可表也嶷來京師因
其姊婿督府經歷項斐求予言故為之書使歸而刻諸
石凡葬者之名諱次第則偹載於碑隂
文章辨體彙選卷六百九十三
