文章辨體彙選卷九
明賀復徵編
詔九
明太祖高皇帝存恤詔
曩因天下大亂死者不可勝數生者備歴艱辛巳有年
矣朕起布衣削羣雄定禍亂改元洪武今紀七年但才
疎德薄日夕慮上帝有責思之再三惟兵後苦殃者朕
失撫飬存恤盖軍士為朕開疆宇奮不顧身殁於戰場
屍不至家魂無所依父母年高妻寡子幼一旦抛棄至
今不能存活此朕之過也民間經兵避難父南子北至
今不能會聚奉飬者有之或子殁親老而無飬親殁子
幼而無依者有之亦朕之過也興言至此實可憫傷今
詔天下有司各各具名以言朕當會居存飬使不失所
所有存恤事宜條列於後於戲君天下者所以為民也
但君思治而民乖民欲樂而君昏臣稀賢而不法君或
懦而臣剛此古今所難也所司奉行者勿以仁為弊以
干刑憲
太祖高皇帝農桑學校詔
農桑衣食之本學校道理之原朕嘗設置有司頒降條
章使敦篤教化務欲使民豐衣食足理道暢焉何有司
不遵朕命往往給繇赴京者皆無桑株數目學校緣繇
甚與朕意相違特勅中書令有司今後敢有無農桑學
校者論擬違制杖降罰歴三年役注以吏事出身民有
不奉天時而負地利者如律䆒焉於戲彛倫不整實君
師之過坐享民供亦豈職分之當為斯言既出臣民聽
焉永懷多福
太祖高皇帝免江西税糧詔
朕本農夫深知民間疾苦及至親率六師南征北伐備
知將士之勞方今天下一統東戍遼海南鎮諸蕃西按
數種戎夷北屯沙塞朕以中國精銳駐守遐荒豈但風
俗之殊亦有寒暑之異艱難萬狀朕不忍言然欲鎮安
吾民必資守邊之力其於科徵轉運未免勞民理勢相
須盖不得巳也念爾江西之民未歸附時土豪割據地
方狼驅蠶食貲財一空歸附之後供給繁重巳經九年
其為困苦朕甚憫焉今年秋糧盡行優免於戲四海蒼
生皆吾赤子愛念之意旦暮不忘緣事有緩急故恩有
後先咨爾人民體朕至懷
太祖高皇帝封諸王詔(王禕)
朕荷天地百神之靈祖宗之福起自布衣艱難創業惟
時將帥用命遂致十有六年混一四海功成治定以應
正統考諸古昔帝王既有天下子居嫡長者必正位儲
貳若其衆子則皆分茅胙土封以王爵盖明長幼之分
固内外之勢也朕今有子十人前歲已立長子標為皇
太子爰以今歲四月初七日封第二子樉為秦王第三
子棡為晉王第四子棣為燕王第五子橚為吳王第六
子楨為楚王第七子槫為齊王第八子梓為潭王第九
子杞為趙王第十子檀為魯王姪孫守謙為靖江王皆
授以冊寳設置相傅官屬凡諸禮典已有定制於戲衆
建藩輔所以廣磐石之安大封土疆所以眷親支之厚
古今通誼朕何敢私尚頼中外臣鄰相與維持弼成政
化故兹詔示咸使聞知
太祖高皇帝定嶽鎮海瀆名號詔(王禕)
詔曰自有元失馭羣雄鼎沸土宇分裂聲教不同朕奮
起布衣以安民為念訓將練兵平定華夷大統以正永
惟為政之道必本於禮考諸祀典知五嶽五鎮四海四
瀆之封起自唐世崇名美號歴代有加在朕思之則有
不然夫嶽鎮海瀆皆高山廣水自天地開闢以至於今
英靈之氣萃而為神必皆受命於上帝幽微莫測豈國
家封號之所可加瀆禮不經莫此為甚至如忠臣烈士
雖可加以封號亦惟當時為宜夫禮所以明神人正名
分不可以僭差今合依古定制凡嶽鎮海瀆兹去其前
代所封名號止以山水本名稱其神郡縣城隍神號一
體改正歴代忠臣烈士亦依當時所封以為實號後世
溢美之稱皆與革去其孔子明先王之要道為天下師
以濟後世非有功於一方一時者可比所有封爵宜仍
其舊庶幾神人之際名正言順於理為當用稱朕以禮
祀神之意故兹詔示咸使聞知
太祖高皇帝招諭庫庫特穆爾詔(王禕)
自昔帝王之得天下當大業垂成之際尤必廣示恩信
雖素相仇敵者亦皆兼收而並用之所以法天地之量
而成混一之業也朕自起兵淮右收攬羣雄平定華夏
唯西北邊備未修盖以庫庫特穆爾猶守孤忠保其餘
衆居於沙漠以為邊患朕甚念之兹用特與寬宥必能
知時逹變慨然來歸其所部將士多我中土之人文武
智能朕當一一用之有願還鄉里者聽其賀宗哲孫翥
趙等果能贊其來歸其功非小投機之會間不容髮朕
言不再其審圖之故兹詔諭想宜知悉
武宗皇帝尊諡詔(毛紀)
詔曰自古人君德施於當時咸有顯號隆名以祔於廟
享傳諸萬世我朝列聖相承率由兹典有不可易者恭
惟皇兄大行皇帝以英武之資剛徤之德嗣登寳祚十
有七年於兹矣任賢圖政節用阜民克詰戎兵屢平僭
亂淵慮弗遑於寢食皇威昭布於邇遐真有安不㤀危
持盈保泰之志用是宇内咸寧蠻夷率服邊陲晏然治
平之興方有望於今日夫何不幸龍馭上賓天下臣民
攀號莫逮顧予凉薄肇纉鴻基允惟付託之艱方深在
疚之痛追慕遺烈率遵舊章謹命在廷文武羣臣參稽
禮文議薦謚號博采衆論恊於至公乃於今年五月八
日祗告天地宗廟社稷奉冊寳恭上大行皇帝尊謚曰
承天逹道昭德顯功宏仁思孝毅皇帝廟號武宗嗚呼
盛德發乎乾綱實揄揚之莫罄徽稱薦乎殷禮尚昭顯
於無窮布告萬方咸宜知悉
世宗皇帝遺詔
奉天承運皇帝詔曰朕以宗人入繼大統獲奉宗廟四
十五載深惟享國久長累朝未有乃兹弗起夫復何憾
但念朕遠奉列聖之家法近承皇考之身教一念惓惓
本惟敬天勤民是務祗緣多病過求長生遂致奸人乘
機誑惑禱祠日舉土木歲興郊廟之祀不親朝講之儀
久廢既違成憲亦負初心邇者天啟朕衷方圖改轍而
遽嬰灾疾補過無繇每一追思惟增愧恨盖愆成美端
仗後賢皇子裕王仁孝天植睿智夙成宜上遵祖訓下
順羣情即皇帝位勉修令德勿過毁傷喪禮依舊制以
日易月二十七日釋服祭用素饈毋禁民間音樂嫁娶
宗室親郡王藩屏為重不可輒離封域各處總督鎮廵
三司官地方攸繫不許擅去職守聞喪之日各止於本
處朝夕哭臨三日進香差官代行衛所府州縣并土官
並免進香郊社等禮及朕祔饗各稽祖宗舊制斟酌改
正自即位至今建言得罪諸臣存者召用殁者䘏錄見
監者即先釋放復職方士人等查照情罪各正刑章齋
醮工作採買等項不經勞民之事悉皆停止於戲子以
繼志述事兼善為孝臣以將順匡救兩盡為忠尚體至
懷用欽末命詔誥中外咸使知聞
文章辨體彙選卷九
