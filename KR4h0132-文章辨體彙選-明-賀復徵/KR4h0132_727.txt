文章辨體彙選卷七百二十七
明賀復徵編
墓誌銘三十
&KR0566;國公墓誌(唐楊烱)
永昌元年春二月甲申朔&KR0566;公薨公諱柔字懷順弘農
人也縣犯太原王廟諱改為仙掌焉公即隋煬帝之玄
孫元德太子之曾孫恭帝之孫&KR0566;國公行基之子粤若
稽古崇德象賢統承先王修其禮物惟丞相保寧西漢
惟太尉亮弼東朝功書王家澤流後嗣亦猶司徒之敬
敷五教殷德日新后稷之播時百穀周有大賚隋高祖
昧旦丕顯齊聖廣淵皇天眷佑誕受顧命恭皇帝遜位
明敭能讓天下作賓皇室與國咸休承百代之宗國稱二
王之後公山河積氣清白餘基孝友著於閨門信義行
於邦國縱心妙用不出戶庭覃思典墳不窺園圃及其
上公傳位命服居前有怵惕之心無驕矜之色漢之平
帝猶敬劉歆(集作猶封曾侯)魯之戴公尚聞商頌大唐貴為辰
極富有寰瀛用三王之禮以同天地奏八代之樂以答
神祗郊上玄定泰畤金繩玉匣日觀登封左介西偏明
堂布政未嘗不虞賓在列周客來庭禮秩尊於百寮贊
拜絶於羣彦(集作后)猶能小心畏懼恪慎肅恭上帝時歆
下人祗協以為藩屏以訓子孫禀命不融享年五十有
五嗚呼哀哉越某月葬于某原嗣子某官生盡其孝(集作)
(養)死(集作沒)盡其哀學不替於為喪禮有踰於鑽燧卜其
宅兆俾無後艱述其家風謂之不朽其銘曰
有客有客乘殷之馬建于上公尹兹東夏有客有客乘
殷之輅作賓王家率由典故天之蒼蒼人之云亡栢檟
成行魂歸故鄉
李懷州墓誌銘(楊烱)
公諱沖寂字廣德隴西狄道人也左衛大將軍西平王
之孫荆州大都督漢陽王之子今上之族兄也原夫帝
堯之緒運期授於天漢顓頊之胄大命集于皇家光耀
則若木十枝波瀾則長河九𣲖或中軍按部金鼓所以
節其聲或刺史班條冕旒所以彰其德信可謂玉林多
寶天族多竒以御家邦以藩王室者也公山河誕慶辰
昴發祥金多木少孔文舉之天骨玉潔冰清華子全之
神彩南陽季恭偉縣識宰相沛國趙元儒竊知公望編
漢皇之兄弟列周室之邢茅天下稱其八才吾家號為
千里初任尚舍直長稍遷城門郞仍奉勅於弘文館讀
書掌舍諸宫城門列校制詣東觀有黃香之博聞賜其
制書有班游之廣學尋授駕部員外郞轉金部郞中又
勅公為戎州道支度軍糧使天府充牣軍儲委積振南
宫之紱冕譽表三臺歷西蜀之江山榮高駟馬遷太府
鴻臚二少卿丁艱去職揚播之登太府初聞累遷之命
鄭默之拜鴻臚遽見終喪之禮孔宣尼既祥五日彈不
成聲孟獻子加人一等懸而不樂服闋歷青德齊徐四
州刺史東臨巨海西主長原或全齊歷下之軍或大禹
徐方之地任隆刑部陶偘八州寄重尋陽桓伊十部遷
宣州刺史吳王舊邑楚國先封江廻鵲尾之城山枕海
根之治蜀郡無此計吏則惟薦張堪穎川尤多制書則
但稱黃覇廵察使以尤異聞遷陜州刺史觀其井邑虢
仲上陽之故墟度其川原周公分陜之遺跡唇齒通其
列國咽喉壯其天險善人為政無待於百年童子行謠
先符於兩日于斯時也天以順動帝以會昌修封禪於
岱嶽作明堂於汶上望山川而遍羣神執玉帛而朝萬
國制公檢校司理常伯文昌之省遥接大階建禮之門
旁連複道萬機匡贊八座謀猷既陪軒帝之廵乃覿漢
家之事屬河縣南走憑斗骨而為城居衛蒲東亡界朝
鮮而為役屬乘輿乃誅後至討不庭申命六事之人以
問三韓之罪制曰師出遼左卿可為北道主人檢校營
州都督石門山險銅鼎河流天文則營室辦方地象則
神臺鎮野供其行李鄭國有東道之名為我主人常山
當北州之寄遼東平以功遷蒲州刺史堯都蒲坂舜耕
歴山昭襄王始作河橋穆天子至于雷首汝南朕之心
腹遂拜韓崇河東吾之肱股時徵季布遷少府監忠信
為主揚阜齊衡清白在官常林比德又除蒲州刺史諸
童之逢迎郭伋再牧并州百姓之願得耿純復臨東郡
孝敬皇帝國之儲嗣乾之長男四極奏於重光二年賓
於上帝崇其謚號用黃屋於羽儀卜其園塋象玄宫之
制度山陵之建也以公檢校將作大匠游衣漢寢之外
抱劍橋山之下百工畢力陳琳於是乎躬親諸吏懷恩
魏覇於是乎無謫遷銀青光禄大夫行少府監若夫叶
時月乘天正秦人往事遊别館而祈年漢宫舊儀下明
庭而避暑上幸九成宫以公檢校右領軍將軍本官如
故董司戎政以戒不虞七校陳其甲兵五營按其車服
領軍之職用文武于紀瞻右軍之官叙勤勞於常惠尋
以公事免左授歸州司馬楚州舊也始得子男之田䕫
之先也裁為附庸之國人同賈傳路似長岑伯騫有聲
於鄉里仲任見知於筆札制遷中大夫行兖州都督府
長史大庭之庫少昊之墟上真降婁金精吐宿旁瞻日
觀木德題山别乘初迎將宣萬邦之化佩刀終爽徒見
三公之服以永淳元年某月日行次唐州方城縣遇疾
薨朝廷聞而傷之贈懷州刺史公嚴而有禮直而能和
行孝立身移忠事主生知者上重之以八索九丘道在斯
尊加之以文昭武穆故能入登常伯出踐方州為六卿
之儀表發三軍之號令引長戟於門前羅曲旃于堂下
子孫朝夕玉樹相輝賓客遠迎玳簪交映悲夫展禽三
黜安仁再免奚辭棘署俯集桐華慘舒則不繫陰陽喜
愠則不形顏色何嗟及矣竟遊東岱之山無所不知旋
閉南陽之墓二年夏五月日葬於萬年縣龜川鄉之平
原長子某官某次子某官某箕裘必復花萼生光隣人
泣其悲慟明主憂其毁瘠觀其弔客不無雙鶴之徵察
其成墳自有百烏之感森森隴樹漠漠郊烟右玄㶚而
浩蕩左驪山而起伏杜陵萬家之邑非復城池騰公駟
馬之銘不知年代其銘曰
高陽積德武昭餘慶宅鎬開基封唐啓聖叶和萬國平
章百姓天叙諸侯禮陳宗正周之曲阜漢之平陸地則
葭莩祥惟嶽瀆鄉黨稱善閨庭雍穆始拜城門即遊天
禄大微之位益部之星卿則有六四至丹青州則有九
八牧專城既踐臺閣仍司甲兵倚伏無兆遭隨有運賈
誼從王桓譚佐郡自忘寵辱曾無喜愠人去何歸天高
不問東都門外長樂宫邊白馬旒旐青烏墓田楸桁夾
路碑石書年百代之後南陽之阡
徐氏子墓誌銘(張說)
徐氏子者名巖字某司封員外郞堅之第四子也驥子
睨雲鳳毛洗日孝友因性聰敏若神置在膝前已會星
辰之氣戲於牀下能記賓主之詞及總角成童精意好
學聞一知十升堂覩奧下筆成章而倫要發言為論而
卓詭識者咸謂增世搆之崇蘊益源流之洪潤雖甘茂
之孫十二飛辯班彪之子九歲能文不尚之也天乎何
辜顏須無命年十有三歲大定元年九月遭疾而沒嗚
呼哀哉琱月始生不見其盈瓊枝方秀不見其茂悲哉
銘曰
生日何淺死日何深珠碎脁月花殘稚林哀哉父母孰
處其心
故韶州司馬韋府君墓誌銘(張九齡)
君諱某字某京兆杜陵人其先佐夏翼商賜命為伯傳
楚相漢繼世能賢休有成烈慶流于裔洎曾祖津仕隋
至内史侍郞戶部尚書武德初拜黃門侍郞壽光男克
濟美名以食舊德大父琨太子詹事武陽侯能承休軌
載揚厥問烈考展官止少府監主簿懿業無忝而大位
不克天爵自高人倫斯貴公荷百代之丕搆傳一經之
素範簡白足以長人文敏足以敷政跡不由徑必期乎
直學不為辯每抑其華志尚則然風流自遠斯有萬里
之望豈伊百夫之特始自崇文生明經上第起家汾州
參軍公以為國無小而行無擇苟履忠信何陋蠻陌遂
求補遠郡從所好焉於是授泉州司倉參軍歷廣州都
督府法曹參軍輪囷下蟠弗以屑意幹蠱用譽將以明
道固已仁焉而不異於遠義焉而不辭其難潛亦孔昭
允謂君子秩滿遷韶州司馬在郡數載檢身一德輔化
致理刑清訟息宜其奮庸上國寘乎公卿而矢志南州
終于參佐悲夫享年五十有一某年月卒于官舍粤開
元六年冬十二月庚午葬于少陵原有子曰某欲報罔
極思傳不朽勒石泉戶式昭德音銘曰
皇矣鼻祖時維大彭黻衣作伯彤弓用征倚那其
後世濟其名雖公道屈亦樹德聲休烈有素聿修
無忝言炳身文禮充物檢行雖欲盡名不可掩學
古入官蓋取諸漸參卿彼分從事窮海孰云其陋
我惟義在何適非宜胡然有待天曷我欺人隨物
改
汧陽郡太守王公夫人成氏墓誌銘(王維)
夫人字某某郡人也其先周成王之後古之錫姓命氏
或以先父之職官或因始祖之名謚漢魏以降史牒詳
焉曾祖休寧某官祖某某官襲封常山公貳公執帛調
護儲闈九百剖符典司方岳漢雄左輔實拜翁歸周命
僕臣惟兹伯冏夫人即太僕府君之第二女也世有明
訓家無遺德蕙心紈質豈曰師成螓首蛾眉抑惟天與
同雲降雪常聞柳絮之詩獻歲發春即賦椒花之頌言
事姑舅宜其家室寢門纔闢笄六珈而問安擊鐘未晞
具八籩而獻饋染朱與綠不愆公子之衣采藻及蘋有
甚季姜之祭魚軒翟茀為諸侯之夫人鳴佩垂環對有
國之君子綺䟽寓目助選賢人青帳藩身用酬高論善
持門戶能睦族姻誡良人之從畋不嘗原獸訓愛子之
為政遂返魚池言成大家之書行為衆婦之法至于彈
琴製賦纂組攻書具舉百事之能仍居四德之外嗚呼
降年不永春秋五十以某載月日薨于長安平康里之
私第某月日袝于咸陽洪瀆原之先塋禮也不獲偕老
空傷奉倩之神未始有生誰達莊周之理長子濡前某
官次子澄某官次曰某某官及女等漣漣泣血煢煢在
疚哀纏聖善痛七子之無依文叙寒淵冀九原之可識
銘曰
齊侯之子兮衛侯之妻膚如凝脂兮手如柔荑奉初之
嘉訓兮淑德日躋供養兮姑舅簪珥問安兮先夜漏製
三繅兮玄纁具五獻兮籩豆翟茀兮錦衣駕魚軒兮來
歸從如雲兮滿中闈忽形沉兮影絶夫傷神兮子泣血
悲餘澤兮猶在怨廻文兮未滅返葬兮咸陽寒天暮兮
渭水長嗟梧桐兮半死無雙飛兮鳳凰
文章辨體彙選卷七百二十七
文章辨體彙選卷七百二十七
明賀復徵編
墓誌銘三十
&KR0566;國公墓誌(唐楊烱)
永昌元年春二月甲申朔&KR0566;公薨公諱柔字懷順弘農
人也縣犯太原王廟諱改為仙掌焉公即隋煬帝之玄
孫元德太子之曾孫恭帝之孫&KR0566;國公行基之子粤若
稽古崇德象賢統承先王修其禮物惟丞相保寧西漢
惟太尉亮弼東朝功書王家澤流後嗣亦猶司徒之敬
敷五教殷德日新后稷之播時百穀周有大賚隋高祖
昧旦丕顯齊聖廣淵皇天眷佑誕受顧命恭皇帝遜位
明敭能讓天下作賓皇室與國咸休承百代之宗國稱二
王之後公山河積氣清白餘基孝友著於閨門信義行
於邦國縱心妙用不出戶庭覃思典墳不窺園圃及其
上公傳位命服居前有怵惕之心無驕矜之色漢之平
帝猶敬劉歆(集作猶封曾侯)魯之戴公尚聞商頌大唐貴為辰
極富有寰瀛用三王之禮以同天地奏八代之樂以答
神祗郊上玄定泰畤金繩玉匣日觀登封左介西偏明
堂布政未嘗不虞賓在列周客來庭禮秩尊於百寮贊
拜絶於羣彦(集作后)猶能小心畏懼恪慎肅恭上帝時歆
下人祗協以為藩屏以訓子孫禀命不融享年五十有
五嗚呼哀哉越某月葬于某原嗣子某官生盡其孝(集作)
(養)死(集作沒)盡其哀學不替於為喪禮有踰於鑽燧卜其
宅兆俾無後艱述其家風謂之不朽其銘曰
有客有客乘殷之馬建于上公尹兹東夏有客有客乘
殷之輅作賓王家率由典故天之蒼蒼人之云亡栢檟
成行魂歸故鄉
李懷州墓誌銘(楊烱)
公諱沖寂字廣德隴西狄道人也左衛大將軍西平王
之孫荆州大都督漢陽王之子今上之族兄也原夫帝
堯之緒運期授於天漢顓頊之胄大命集于皇家光耀
則若木十枝波瀾則長河九𣲖或中軍按部金鼓所以
節其聲或刺史班條冕旒所以彰其德信可謂玉林多
寶天族多竒以御家邦以藩王室者也公山河誕慶辰
昴發祥金多木少孔文舉之天骨玉潔冰清華子全之
神彩南陽季恭偉縣識宰相沛國趙元儒竊知公望編
漢皇之兄弟列周室之邢茅天下稱其八才吾家號為
千里初任尚舍直長稍遷城門郞仍奉勅於弘文館讀
書掌舍諸宫城門列校制詣東觀有黃香之博聞賜其
制書有班游之廣學尋授駕部員外郞轉金部郞中又
勅公為戎州道支度軍糧使天府充牣軍儲委積振南
宫之紱冕譽表三臺歷西蜀之江山榮高駟馬遷太府
鴻臚二少卿丁艱去職揚播之登太府初聞累遷之命
鄭默之拜鴻臚遽見終喪之禮孔宣尼既祥五日彈不
成聲孟獻子加人一等懸而不樂服闋歷青德齊徐四
州刺史東臨巨海西主長原或全齊歷下之軍或大禹
徐方之地任隆刑部陶偘八州寄重尋陽桓伊十部遷
宣州刺史吳王舊邑楚國先封江廻鵲尾之城山枕海
根之治蜀郡無此計吏則惟薦張堪穎川尤多制書則
但稱黃覇廵察使以尤異聞遷陜州刺史觀其井邑虢
仲上陽之故墟度其川原周公分陜之遺跡唇齒通其
列國咽喉壯其天險善人為政無待於百年童子行謠
先符於兩日于斯時也天以順動帝以會昌修封禪於
岱嶽作明堂於汶上望山川而遍羣神執玉帛而朝萬
國制公檢校司理常伯文昌之省遥接大階建禮之門
旁連複道萬機匡贊八座謀猷既陪軒帝之廵乃覿漢
家之事屬河縣南走憑斗骨而為城居衛蒲東亡界朝
鮮而為役屬乘輿乃誅後至討不庭申命六事之人以
問三韓之罪制曰師出遼左卿可為北道主人檢校營
州都督石門山險銅鼎河流天文則營室辦方地象則
神臺鎮野供其行李鄭國有東道之名為我主人常山
當北州之寄遼東平以功遷蒲州刺史堯都蒲坂舜耕
歴山昭襄王始作河橋穆天子至于雷首汝南朕之心
腹遂拜韓崇河東吾之肱股時徵季布遷少府監忠信
為主揚阜齊衡清白在官常林比德又除蒲州刺史諸
童之逢迎郭伋再牧并州百姓之願得耿純復臨東郡
孝敬皇帝國之儲嗣乾之長男四極奏於重光二年賓
於上帝崇其謚號用黃屋於羽儀卜其園塋象玄宫之
制度山陵之建也以公檢校將作大匠游衣漢寢之外
抱劍橋山之下百工畢力陳琳於是乎躬親諸吏懷恩
魏覇於是乎無謫遷銀青光禄大夫行少府監若夫叶
時月乘天正秦人往事遊别館而祈年漢宫舊儀下明
庭而避暑上幸九成宫以公檢校右領軍將軍本官如
故董司戎政以戒不虞七校陳其甲兵五營按其車服
領軍之職用文武于紀瞻右軍之官叙勤勞於常惠尋
以公事免左授歸州司馬楚州舊也始得子男之田䕫
之先也裁為附庸之國人同賈傳路似長岑伯騫有聲
於鄉里仲任見知於筆札制遷中大夫行兖州都督府
長史大庭之庫少昊之墟上真降婁金精吐宿旁瞻日
觀木德題山别乘初迎將宣萬邦之化佩刀終爽徒見
三公之服以永淳元年某月日行次唐州方城縣遇疾
薨朝廷聞而傷之贈懷州刺史公嚴而有禮直而能和
行孝立身移忠事主生知者上重之以八索九丘道在斯
尊加之以文昭武穆故能入登常伯出踐方州為六卿
之儀表發三軍之號令引長戟於門前羅曲旃于堂下
子孫朝夕玉樹相輝賓客遠迎玳簪交映悲夫展禽三
黜安仁再免奚辭棘署俯集桐華慘舒則不繫陰陽喜
愠則不形顏色何嗟及矣竟遊東岱之山無所不知旋
閉南陽之墓二年夏五月日葬於萬年縣龜川鄉之平
原長子某官某次子某官某箕裘必復花萼生光隣人
泣其悲慟明主憂其毁瘠觀其弔客不無雙鶴之徵察
其成墳自有百烏之感森森隴樹漠漠郊烟右玄㶚而
浩蕩左驪山而起伏杜陵萬家之邑非復城池騰公駟
馬之銘不知年代其銘曰
高陽積德武昭餘慶宅鎬開基封唐啓聖叶和萬國平
章百姓天叙諸侯禮陳宗正周之曲阜漢之平陸地則
葭莩祥惟嶽瀆鄉黨稱善閨庭雍穆始拜城門即遊天
禄大微之位益部之星卿則有六四至丹青州則有九
八牧專城既踐臺閣仍司甲兵倚伏無兆遭隨有運賈
誼從王桓譚佐郡自忘寵辱曾無喜愠人去何歸天高
不問東都門外長樂宫邊白馬旒旐青烏墓田楸桁夾
路碑石書年百代之後南陽之阡
徐氏子墓誌銘(張說)
徐氏子者名巖字某司封員外郞堅之第四子也驥子
睨雲鳳毛洗日孝友因性聰敏若神置在膝前已會星
辰之氣戲於牀下能記賓主之詞及總角成童精意好
學聞一知十升堂覩奧下筆成章而倫要發言為論而
卓詭識者咸謂增世搆之崇蘊益源流之洪潤雖甘茂
之孫十二飛辯班彪之子九歲能文不尚之也天乎何
辜顏須無命年十有三歲大定元年九月遭疾而沒嗚
呼哀哉琱月始生不見其盈瓊枝方秀不見其茂悲哉
銘曰
生日何淺死日何深珠碎脁月花殘稚林哀哉父母孰
處其心
故韶州司馬韋府君墓誌銘(張九齡)
君諱某字某京兆杜陵人其先佐夏翼商賜命為伯傳
楚相漢繼世能賢休有成烈慶流于裔洎曾祖津仕隋
至内史侍郞戶部尚書武德初拜黃門侍郞壽光男克
濟美名以食舊德大父琨太子詹事武陽侯能承休軌
載揚厥問烈考展官止少府監主簿懿業無忝而大位
不克天爵自高人倫斯貴公荷百代之丕搆傳一經之
素範簡白足以長人文敏足以敷政跡不由徑必期乎
直學不為辯每抑其華志尚則然風流自遠斯有萬里
之望豈伊百夫之特始自崇文生明經上第起家汾州
參軍公以為國無小而行無擇苟履忠信何陋蠻陌遂
求補遠郡從所好焉於是授泉州司倉參軍歷廣州都
督府法曹參軍輪囷下蟠弗以屑意幹蠱用譽將以明
道固已仁焉而不異於遠義焉而不辭其難潛亦孔昭
允謂君子秩滿遷韶州司馬在郡數載檢身一德輔化
致理刑清訟息宜其奮庸上國寘乎公卿而矢志南州
終于參佐悲夫享年五十有一某年月卒于官舍粤開
元六年冬十二月庚午葬于少陵原有子曰某欲報罔
極思傳不朽勒石泉戶式昭德音銘曰
皇矣鼻祖時維大彭黻衣作伯彤弓用征倚那其
後世濟其名雖公道屈亦樹德聲休烈有素聿修
無忝言炳身文禮充物檢行雖欲盡名不可掩學
古入官蓋取諸漸參卿彼分從事窮海孰云其陋
我惟義在何適非宜胡然有待天曷我欺人隨物
改
汧陽郡太守王公夫人成氏墓誌銘(王維)
夫人字某某郡人也其先周成王之後古之錫姓命氏
或以先父之職官或因始祖之名謚漢魏以降史牒詳
焉曾祖休寧某官祖某某官襲封常山公貳公執帛調
護儲闈九百剖符典司方岳漢雄左輔實拜翁歸周命
僕臣惟兹伯冏夫人即太僕府君之第二女也世有明
訓家無遺德蕙心紈質豈曰師成螓首蛾眉抑惟天與
同雲降雪常聞柳絮之詩獻歲發春即賦椒花之頌言
事姑舅宜其家室寢門纔闢笄六珈而問安擊鐘未晞
具八籩而獻饋染朱與綠不愆公子之衣采藻及蘋有
甚季姜之祭魚軒翟茀為諸侯之夫人鳴佩垂環對有
國之君子綺䟽寓目助選賢人青帳藩身用酬高論善
持門戶能睦族姻誡良人之從畋不嘗原獸訓愛子之
為政遂返魚池言成大家之書行為衆婦之法至于彈
琴製賦纂組攻書具舉百事之能仍居四德之外嗚呼
降年不永春秋五十以某載月日薨于長安平康里之
私第某月日袝于咸陽洪瀆原之先塋禮也不獲偕老
空傷奉倩之神未始有生誰達莊周之理長子濡前某
官次子澄某官次曰某某官及女等漣漣泣血煢煢在
疚哀纏聖善痛七子之無依文叙寒淵冀九原之可識
銘曰
齊侯之子兮衛侯之妻膚如凝脂兮手如柔荑奉初之
嘉訓兮淑德日躋供養兮姑舅簪珥問安兮先夜漏製
三繅兮玄纁具五獻兮籩豆翟茀兮錦衣駕魚軒兮來
歸從如雲兮滿中闈忽形沉兮影絶夫傷神兮子泣血
悲餘澤兮猶在怨廻文兮未滅返葬兮咸陽寒天暮兮
渭水長嗟梧桐兮半死無雙飛兮鳳凰
文章辨體彙選卷七百二十七
