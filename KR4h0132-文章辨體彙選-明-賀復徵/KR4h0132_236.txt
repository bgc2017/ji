文章辨體彙選卷二百三十六
明賀復徵編
書三十二
駁何氏論文書(明李夢陽)
某再拜大復先生足下前屢覽君作頗疑有乖於先法
淤是為書敢再拜獻足下冀足下改玉趨也乃足下不
改玉趨也而即擿僕文之乖者以復我其言辯以肆其
氣傲以豪其旨軒翕而&KR1895;嵺僕始而讀之謂君我詼也
已而思之我規也猶我君規也夫規人者非謂其人卑
也人之見有同不同僕之才不高於君天下所共聞也
乃一旦不量而慮子乖於先法兹其情無他也子擿我
文曰子高處是古人影子耳其下者已落近人之口又
曰未見子自築一堂奥突開一戶牖而以何急於不朽
此非仲默之言短僕而諛仲默者之言也短僕者必曰
李某豈善文者但能守古而尺尺寸寸之耳必如仲默
出入由已乃為舍筏以登岸斯言也禍子者也古之工
如倕如班堂非不殊戶非同也至其為方也圓也弗能
舍規矩何也規矩者法也僕之尺尺而寸寸之者固法
也假令僕竊古之意盜古之形剪截古辭以為文謂之
影子誠可若以我之情述今之事尺寸古法罔襲其辭
猶班圓倕之圓倕方班之方而倕之木非班之木也此
奚不可也夫筏我二也猶免之蹄魚之筌舍之可也規
矩者方圓之自也即欲舍之烏乎舍子試築一堂開一
戶措規矩而能之乎措規矩而能之必并方圓而遺之
可矣何有於法何有於規矩故為斯言者禍子者也禍
子者禍文之道也不知其言禍已與禍文之道而反規
之於法者是攻子亦謂操戈入室者矣子又曰孔曾思
孟不同言而同至誠如尺寸古人則詩主曹劉阮陸足
矣李杜即不得更登於詩壇詩云人知其一莫知其他
予之同法也堯舜之道不以仁政不能平治天下者也
子以我之尺寸者言也覽子之作於法焉蔑矣宜其惑
之靡解也阿房之巨靈光之巋臨春結綺之侈麗楊亭
葛廬之幽之寂未必皆倕與班為之也乃其為之也大
小鮮不中方圓也何也有必同者也獲所必同寂可也
幽可也侈以麗可也巋可也巨可也守之不易久而推
移因質順勢融鎔而不自知於是為曹為劉為阮為陸
為李為杜即今為何大復何不可哉此變化之要也故
不泥法而法嘗由不求異而其言人人殊易曰同歸而
殊途一致而百慮謂此也非自築一堂奥自開一戶牖
而後為道也故予嘗曰作文如作字歐虞顔柳字不同
而同筆筆不同非字矣不同者何也肥也瘦也長也短
也䟽也密也故六者勢也字之體也非筆之精也精者
何也應諸心而本諸法者也不窺其精不足以為字而
矧文之能為文猶不能為而矧能道之為仲默曰夫為
文有不可易之法辭斷而意屬聯物而比類以兹為法
宜其惑之難解而䛕之者易搖也假令僕即今為文一
通能使辭不屬意不斷物聯而類比矣然於中情思澁
促語嶮而硬音生節拗質直而麄淺謭露骨爰癡爰枯
則子取之乎故辭斷而意屬者其體也文之勢也聯而
比之者事也柔澹者思也含蓄者意也典厚者義也高
古者格也宛亮者調也沉著雄麗清峻閑雅者才之類
也而發於辭辭之暢者其氣也中和者氣之最也夫然
又華之以色求之以味溢之以音是以古之文者一揮
而衆善具也然其翕闢頓挫尺尺而寸寸之未始無法
也所謂圓規而方矩者也且士之文也猶醫之脉脉之
濡弱緊數遲緩相似而實不同前予以柔澹沉著含蓄
典厚諸義進規於子而救俊亮之偏而子則曰必閒寂
以為柔澹濁切以為沉著艱窒以為含蓄俚輳以為典
厚豈惟謬於諸義并俊語亮節悉失之矣吾子於是乎
失言矣子以為濡可為弱緊可為數遲可為緩邪濡弱
緊數遲緩不可相為則閒寂獨可為柔澹濁切可為沉
著艱窒可為含蓄俚輳可為典厚邪吁吾子於是乎失
言矣以是而論文子於文乎病矣蓋子徒以僕規子者
過言靡量而遂肆為&KR1895;嵺之談擿僕之乖以攻我而不
知僕之心無他也僕之文千瘡百孔者何敢以加于子
也誠使僕妄自以閒寂濁切艱窒俚輳為柔澹沉著含
蓄典厚而為言黯慘有如搖鞞擊鐸子何不求柔澹沉
著含蓄典厚之真為之而遽以俊語亮節自安邪此尤
惑之甚者也僕聰明衰矣恒念子負振世之才而僕叨
通家骨肉之列於是規之以進其極而復極論以冀其
自反實非自高以加于子傳曰改玉改行子誠持堅白
不相下願再書以復我
論史荅王監察書(李夢陽)
僕嘗思作史之義昭往訓來美惡具列不勸不懲不之
述也其文貴約而該約則覽者易徧該則毫末弗遺古
史莫如書春秋孔子刪修篇寡而字嚴左氏繼之辭義
精詳遷固博采簡帙省縮以上五史讀者刻日可了其
冊可挾而行可箱而徙後之作者本乏三長竊名效芳
輒附筆削義非指南辭殊禁臠傅叙繁蕪事無斷落范
曄後漢亦知史不貴繁然剜精剷采著力字句之間故
其言枯體晦文之削者也蓋不知古史文約而意完非
故省之言之妙耳下迨三國南北諸史遠不及曄漫浪
難觀晉書本出羣手體製混雜俗雅錯棼歐陽人雖名
世新唐書靡加古今之識者賦古而廢新五代史成一
家言是矣然古史如畫筆形神具出覽者踴躍卓如見
之歐無是也至於宋元二史第據文移一概抄謄辭義
兩蔑其書各逾百帙觀者無所啟發展卷思睡矣得其
書者往往束之高閣僕謂諸史他猶可耳晉宋元三史
必修之書也若宿學碩儒才敵班馬後漢而下種種筆
削誠萬世弗刊之典或憚其難止取三史約而精之亦
弘文之嘉運昭代之景勲管豹井天私蓄素矣幸公有
問輒吐布以聞伏俟大君子教焉
與邃菴先生書(李夢陽)
徐州使至知蒲輪北矣公之出處天下關之初公之南
也愚嘗私計出則利國處則利身且今夢傅卜尹之秋
孰能使公獨以身利哉夫治朝亦有雜進君子不無異
同今欲主張國是定雜為一合異為同非公是利而將
誰利哉往者公之柄政也議者謂公喜通才奬辯給拔
門士優故吏故其顯名高位者程事簿書之夫多而雅
裕鎮俗之徒寡爽快取辦之流揚而先憂識微之士抑
委曲活變之風行而守死執義之心灰至今言官猶以
此病公而不知道以正行事由通濟聖人通天下之情
達天下之變而後成天下之亹亹夫日有中昃時有孟
季愚嘗竊觀今天下之才正德不如弘治弘治不如成
化豈否泰消長生才有高下邪抑有之而未用邪用之
而求盡邪斯非後生小子之所知亦非所宜言者企瞻
光範北斗在天斟酌元氣霖雨四海畎畆之民伏俟太
平
與空同先生論詩書(何景明)
敬奉華牘省誦連日初憮然若遺既渙渙然若有釋也
發迷徹蔽愛助激成空同子功德我者厚矣僕自念離
析以來單處寡類格人逖聽程缺元龜去道符爽是故
述作靡式而進退失步也空同子曰子必有諤諤之評
夫空同子何有于僕也然僕所自志者何可弗一質之
追昔為詩空同子刻意古範鑄形宿鏌而獨守尺寸僕
則欲富於材積領會神情臨景搆結不倣形迹詩曰惟
其有之是以似之以有求似僕之愚也近詩以盛唐為
尚宋人似蒼老而實疎鹵元人似秀峻而實淺俗今僕
詩不免元習而空同近作間入於宋僕固蹇拙薄劣何
敢自列於古人空同方雄視數代立振古之作乃亦至
此何也凡物有則弗及者及而退者與過者焉均謂之
不至譬之為詩僕則可謂弗及者若空同求之則過矣
夫意象應曰合意象乖曰離是故乾坤之卦體天地之
撰意象盡矣空同丙寅間詩為合江西以後詩為離譬
之樂衆響赴會條理乃貫一音獨奏成章則難故絲竹
之音要眇木革之音殺直若獨取殺直而并棄要眇之
聲何以窮極至妙感情飾聽也試取丙寅作叩其音尚
中金石而江西以後之作辭艱者意反近意苦者辭反
常色澹黯而中理披慢讀之若搖鞞鐸耳空同貶清俊
響亮而明柔澹沉著含蓄典厚之義此詩家要旨大體
也然究之作者命意敷辭兼於諸義不設自具若閒緩
寂寞以為柔澹重濁剜切以為沉著艱詰晦塞以為含
蓄野俚輳積以為典厚豈惟謬於諸義亦併其俊語亮
節悉失之矣鴻荒邈矣書契以來人文漸開孔子斯為
折中之聖自餘諸子悉成一家之言體物雜撰言辭各
殊君子不例而同之也取其善焉已爾故曹劉阮陸下
及李杜異曲同工各擅其時並稱能言何也詞有高下
皆能擬議以成其變化也若必例其同曲夫然後取則
既主曹劉阮陸矣李杜即不得更登詩壇何以謂千載
獨步也僕嘗謂詩文有不可易之法者辭斷而意属聯
類而比物也上考古聖立言中徵秦漢緒論下采魏晉
聲詩莫之有易也夫文靡於隋韓力振之然古文之法
亡於韓詩溺於陶謝力振之然古詩之法亦亡於謝比
空同嘗稱陸謝僕參詳其作陸詩語俳體不俳也謝則
體語俱俳矣未可以其語似遂得並例也故法同則語
不必同矣僕觀堯舜周孔子思孟氏之書皆不相沿襲
而相發明是故德日新而道廣此實聖聖傳授之心法
也後世俗儒專守訓詁執其一說終身弗解相傳之意
背矣今為詩不推類極變開其未發冺其擬議之迹以
成神聖之功徒叙其已陳修飾成文稍離舊本便自杌
棿如小兒倚物能行獨趨顛仆雖由此即曹劉即阮陸
即李杜且何以益於道化也佛有筏喻言捨筏則達岸
矣達岸則捨筏矣今空同之才足以命世其志金石可
斷又有超代軼俗之見自僕遊從獲覩作述今且十餘
年來矣其高者不能外前人也下焉者已踐近代矣自
創一堂室開一戶牖以傳不朽者非空同撰焉誰也易
大傳曰神而明之存乎德行成性存存道義之門是故
可以通古今可以攝衆妙可以出萬有是故殊途百慮
而一致同歸夫聲以覈生色以質麗虚其竅不假聲矣
實其質不假色矣苟實其竅虚其質而求之聲色之末
則終于無有矣北風便冀反復鄙說幸甚
與何粹夫書(何景明)
景明頓首粹夫先生閣下日者先生示以䟽歸竊與子
鐘計慮謂宜且止更值時方忌諱虞有觸冒且䟽而部
不可之無益舉動古人以禮義制進退進不可苟退豈
可輕先生裁之海内友朋属目幾何三四君子悉已謝
時仲木退耕於高陵獻吉寄處於大梁德&KR0636;久廢于岐
下子衡伏竄於海濱有憂國傷人之思而寧無云亡殄
瘁之嘆乎先生乃復欲憤世自遂長往之情得矣恐不
免於褊心之譏而或繆於義退之道也夫據世而經施
從風而順化知遇曠代之事也經常以緯變成易以忍
難君子隨時之用也若稍不可意不能其煩便自委去
則天下欲承君子之澤幾無時矣僕不肖獲聽於先生
先生服廉守介明德峻行雖子罕之却璧幼安之揮金
閔叔之不食遺蒜無已之不受贈袍何以尚之至其瑰
論精識周知曲中略於章句之末而超於尺寸之外可
以參頥濟務超遠明微蓋僕之所深尚者然數年以來
執論究迹似猶獨行一節之事而未合于聖人通士之
觀何也夫徇時就功世不能器秉樸滅華徒飾亡實四
者皆非通聖也通士不居器而滯用聖人不專質而喪
文故簠簋之器必飾金玉棟梁之匠不彫濩落何也物
有所不容而貴有所必須也今先生或者敦質而太略
於文器大而人莫能用惟先生少自抑忍順卑俟時以
存人望以慰交遊之私夫龍蛇之德變化之義先生藴
之素矣僕恃知愛輙敢既其愚臆惟先生亮之
與寗兵備書(何景明)
日者見執事求退之䟽出處大義要宜有此朝廷處執
事者善矣執事之情則得矣然地方軍民其如何耶僕
自愧身處闥閣之内職在書史之藝不親言責政要徒
以口舌私自論列以呻執事於士大夫友朋之間則亦
蔑矣更投之於弗合而忌之於必阻無怪乎勢之難也
夫天下之事百人成之不足一人壊之有餘大抵今之
人率不察於利害之實而必遂其意見之私略其所濟
而惟攻其所不同故汎議者騰無情之謗而中禍者下
有隙之毒天下之事奚所救而欲弗壊也僕所憤惜豈
獨為執事耶夫良吏不媚上而求懷於民特士不求無
非於衆而欲伸於偉哲不恒之士故其節介而惠遺志
遠而名不孤今河南之童黎則念執事矣京師之士有
偉哲不恒者於執事又有不俟執手杯酒之交而知之
者矣執事何以得此耶亦可以自喜矣夫以位榮人人
所樂趨以事責位人所必避是故才者任難於亂而闒
茸籍貴於平安今仕宦之情莫能易此平居攘華要以
自利有急則避害而罕仕雖在華要將委而去之即使
執事他日見用属時無事則不免言者之欲摧敗苟稍
有事用權力當利害以責一旦之用將必有不舍執事
者矣惟執事定志安身勿以時論少自沮易僕之所深
望也昔馬遷奮格衆之見不愛其身以伸李陵陵卒隤
其家聲以累太史夫陵實國士不能勇於一日之死而
欲幸望於不世之圖卒之老於異俗而節不立身殞而
志不明於人此義夫千載之恨也執事高峻樹立非庸
可冀其一二然所伸於偉哲不恒之知者僕惓惓望焉
惟執事圖之
與李獻吉論文書(徐禎卿)
足下奉教幸甚尋已口復卒卒猶不既愚臆也僕少喜
聲詩麄通於六藝之學觀時人近世之辭悉詭於是惟
漢氏不遠逾古遺風流韻猶未有艾而郊廟閭巷之歌
多可誦者僕以為如是猶可不叛於古乃攄其性情之
愚竊比於作者之義今時人喜趨下率不信古與之言
不盡解故久不輸其說恐為伯牙所笑乃一日遇足下
而獨有取焉何也足下又謂僕閑於賦頌之文夫賦頌
者誠文章之瑰瑋予心之所希豔也始吾誦屈平之文
以為詩之變也然麗而不淫哀而不怨蓋無惡焉及誦
司馬長卿之言靡麗浩蕩不可窮涘雖絶特之觀非盛
世之所見也雄於長卿何所樂羡乃蹈襲名其文而原
何戾忒又作賦以反之此予所未喻者故反之以附於
原之意此足下之所見也藝家之風好相誇嫉後世之
文不待馬揚而好嗤之自護其醜若趙人之持其璧而
不肯下也豈不重可笑哉今足下責僕以相麗益此古
之道也今何復見之僕愚戅何敢自愛恐不足以承教
傷知人之明為足下羞也若反覆相示更互詳定或大
有疵謬輙抵毁去不猶愈於後人之詆笑乎且文辭之
貴賤存乎其人雒邑之鼎諸侯争之非鼎之貴周貴其
鼎也若徒務雕切之華而不責其實則恐為揚雄之玄
徒取病於後世耳楩楠豫章之材所用於世者貴其實
也僕雖駑鈍竊嘗志於是其必本道德之衷遵作者之
度以繅繭襚衣生物而已豈蟬口之所鼔譟乎居之而
不疑想足下與吾共之也曩申贈章祗候來答詩曰無
言不讐此之謂也
答獻吉書(徐禎卿)
某再拜獻吉足下省報無恙及所示詩偹綢繆之旨發
忞忞之懷轉咏微音若扣哀玉即日與羊何宣之莫不
欷歔相對辛楚惟昔與子聯蟬裾玉周旋朝寺良時出
遊則並橜而趨清宵燕寢則共衾而寐謂歡會其可常
凋瘁抑何由至何圖人事不齊物情難豫三年之内親
友零落各寄一方臨北風而依依望大梁而歎息室邇
人遐我懷如何又暌絶之後僅收所答濟上札自輈張
相背中間書問曠絶又復不審洛中人士可悉動静静
言思之益用增勞忽奉情曲曠然開慰蓋逃虚傾耳於
足音季長快心於手跡昔人之情豈戾於今也哉嗟乎
獻吉子之云違我復何恨君子居易窮且樂天小人僥
倖以身殉禍聞子西歸藜藿不惡其口家人不見其色
既退處原野抱杖行歌沐耳清渠之濱晞髮茂陰之下
而枕以六經潄以羣籍撫景則悠然賦詩臨流則引觴
獨酌斯亦達士之所希生人之極歡也揆之此懷何必
上同三閭下减殷中軍邪河清難俟人夀幾何願子勖
之而已來命又要以佳期申以古誼夫具茨之埜黃帝
之所遊焉南山伊闕大禹之所鑿焉固樂道者之所栖
壯士之所慕也而翼不我假天路無緣既違命駕之歡
徒興失路之歎長佩金玉以結我心若神感有徵則延
平之劍必合良辰弗遘則少原之簮永遺矣書不盡言
不勝於邑時因風翮努力相聞某再拜
重與獻吉書(徐禎卿)
僕以攝提格之歲仲春南徂出齊魯之郊經淮沛之墟
直視平原蕭條千里于時雉雊於野麥秀油油瞻日月
之勤感東山之歎雖窅眇傷神未足以振心而惕慮也
既而道指東吳彷徨故都棲棲焉若仲尼之去魯也乃
遵錢塘薄眺會稽控湖山以為郭環江海以為池昔日
神宫嶢闕椒房綺榭之餘或巋然於魯甸徒彷彿於丘
夷顧瞻周道不能不為之興衰也傍引桐江之溪遡迴
富春之渚豈惟望風而思其人抑可以樂焉而終其身
矣又西南行渡縠水陟常山越餘干沿弋陽山溪澗沚
之濱玉水澂澈則有參差之毛丹碧之石游鯈翔泳白
鳥棲止可以瑩神而悦心也横涉彭蠡仰瞻廬岳其波
濤則騰涌奔伏噴薄日月其峰崿則盤廻峭絶亘接霄
漢香爐五老之形瀑布青峽之觀特為卓詭靈芝異草
彌山布谷金符玉冊窮幽極玄信赤霄之神都老氏之
玄宫也又西遡九江南望全楚夫其扼巴蜀之喉舌據
吳會之上流通五嶺之門戶接雍梁之要區此其大勢
也若乃鎮以衡陽之阜表以武當之山五峰森拔三門
凌啓雲霞絢繪紫氣燭耀其中四候早暮七曜運行往
往與人間殊别爰有黃金之堂白玉之所瑠璃為鋪檀
桂為柱制侔天居勢轢海岳目所希見窈窕難說又有
江漢之波沅湘之流洞庭之湖雲夢之澤千條萬𣲖混
原同塗縱貫脉理經帶其間極望浩漫際天薄海陽春
獻而百草芳凉風至而蒹葭落猿子噭嘯鴻雁成羣魚
龍倏忽暘晦互分可以觀天地之變化驗時序之榮悴
也故徵水族之饒萃材木之珍論舟檝之利及畋漁之
樂九州之内未有踰於此者也然其民俗苦瘠尚利薄
義戶無囷廪之食人無相固之心襍以山夷輕躁易動
非久安長治之國也又其山川包絡四要固用武之場
聚争之地也故東望樊口則慕周瑜之雄西顧峴山則
感叔子之惠載觀荆門則悲昭烈之績極眺中原則痛
武穆之忠山河猶是人物已非心傷歎矣凄其漣如嗟
乎死生命也理亂時也命有涘而志無涯時可遘而身
不逮此屈原所以流亡於江夏賈誼所以憂傷於長沙
者也所頼豪賢發憤映帶礪以垂名章縫樂道假竹帛
以昭志生人之業庶為不朽耳僕自惟無卓犖之材寡
礪鍔之用進不能揚眉於天下退不能甘心於一壑徒
放情於江海之間抗志於宇宙之表將以搜竒獵秘咀
華納靈則水土而函藴法景曜以摛文聊希子長之風
庶幾虞卿之志乃知于役之云豫兹遊之豈徒哉惟是
足下與吾同懷遭時齟齬良圖弗遂抱膝空林之中栖
神窮跡之境雖搶揄之為樂固知大鵬之逍遙也故聊
述其略以當抵掌方有簿牒不盡所言
與郭价夫學士論詩書(王廷相)
廷相稽首杏東學士先生門下比者蒙佳稿見教捧讀
旬朔若有得於言意之外者見其變化自然如秋雲颺
空倏成物象渾然天造不煩雕刻見其體質都雅如貴
豪公子翠苑春遊冠蓋軒揮金相玉潤其氣韻清絶如
石室道人餐霞茹芝滋味冲澹精神獨爽嗟乎詩之旨義
偹矣哉發我情志示我龜式不啻多矣僕不肖猥於是
藝亦嘗究心蓄材會調飾章命意求合往古之度用鶩
大雅之塗時省一班匪云冥契敢因執事陳之祈為裁
教夫詩貴意象透瑩不喜事實黏著古謂水中之月鏡
中之影可以目覩難以實求是也三百篇比興雜出意
在辭表離騷引喻借論不露本情東國困於賦役不曰
天之不恤也曰維南有箕不可以簸揚維北有斗不可
以挹酒漿則天之不恤自見齊俗婚禮廢壊不曰婿不
親迎也曰俟我於著乎而充耳以素乎而尚之以瓊華
乎而則婿不親迎可測不曰已德之脩也曰余既滋蘭
之九畹兮又樹蕙之百畝畦留夷與揭車兮雜杜蘅與
芳芷則已德之美不言而章不曰已之守道也曰固時
俗之工巧兮偭規矩以改措背繩墨以追曲兮競周容
以為度則已之守道緣情以灼斯皆包藴本根標顯色
相鴻才之妙擬哲匠之冥造也若夫子美北征之篇昌
黎南山之作玉川月蝕之詞微之陽城之什漫敷繁叙
填事委實言多趁帖情出附輳此則詩人之變體騷壇
之旁軌也淺學曲士志乏尚友性寡神識心驚目駭遂
區畛不能辨矣嗟乎言徵實則寡餘味也情直致而難
動物也故示以意象使人思而咀之感而契之邈哉深
矣此詩之大致也然措手施斤以法而入者有四務真
積力久以養而充者有三會謂之務者庸其力者也謂
之會者待其自至者也何謂四務運意定格結篇練句
也意者詩之神氣貴圓融而忌闇滯格者詩之志向貴
高古而忌蕪亂篇者詩之體質貴貫通而忌支離句者
詩之肢骸貴委曲而忌直率是故超詣變化隨模肖形
與造化同工者精於意者也搆情古始侵風匹雅不涉
凡近者精於格者也比類攝故辭斷意属如貫珠累累
者精於篇者也機理混含辭尠意多不犯輕佻者精於
句者也夫是四務者藝匠之節度也一有不精則不足
以軒翥翰塗馳跡古苑終隨代汨没耳何謂三會博學
以養才廣蓄以養氣經事以養道也才不贍則寡陋而
無文氣不充則思短而不属事不歴則理舛而犯義三
者所以彌綸四務之本也要之名家大成罔不具此然
非一趨可至也力之久而後得者也故曰會如不期而
遇也此工詩之大凢也譬醫之治例三焦五臟風氣暑
濕藥有定品方有定擬工醫者能循持而守之雖無大
益保無大繆矣雖然工師之巧不離規矩畫手邁倫必
先擬摹風騷樂府各具體裁蘇李曹劉辭分界域擅文
囿之撰須參極古之遺調其步武約其尺度以為我則
所不能已也久焉純熟自爾悟入神情昭於肺腑靈境
徹於視聽開闔起伏出入變化古師妙擬悉歸我闥由
是搦翰以抽思則遠古即今高天下地凡具形象之属
生動之物靡不綜攝為我材品敷辭以命意則凡九代
之英三百之章及夫先聖之靈山川之精靡不會恊為
我神助此非取自外者也習而化於我者也故能擺脱
形模凌虚搆結春育天成不犯舊跡矣乃若諸家所謂
雄渾冲澹典雅沉著綺麗含蓄飄逸清俊高古曠逸等
類則由夫資性學力好尚致然所謂萬流宗海異調同
工者也䆒其六轡在手城門之軌則一而已嗟乎擇善
而廣道者賢智之術業也一道以成化者聖神之功用
也執事之作固已洞其幾微優入閫奥矣而僕鄙陋之
見拳拳焉陳之或者道化之妙不無有助於萬一爾惟
執事教之
與范以載論樂書(王廷相)
承示校定兩山李氏律吕元聲且以聲音之道下詢鄙
陋然亦駭然有疑矣夫古人制為五音非徒然無所本
者宫本喉商本舌牙角本舌徵本舌齒羽本唇故凡人
呼而出聲不論歌唱言說必自宫而徵而商而羽而角
角者氣平之聲音之終者也故宫音始而濁羽音極而
清落而收於角清濁平焉此聲氣自然之妙非人力強
而能為者今曰黃鐘宫為清越之音不知其音出於喉
乎出於唇乎意者閩人無喉中之音故遂以唇舌不正
之音而杜撰以定之也不然當何所依據而變之惟其
以宫為清則黃鍾之管九寸重濁而不合故有黃鍾三
寸九分之說嗚呼其大謬甚矣夫上古鍾律之調簡矣
而不求偹也故周禮三宫十二律可足考擊若必欲盡
五音之調非加以十二子聲不可何也清之分數少也
故古之編鍾編罄有一架二十四枚之設蓋通正聲子
聲並擊之也晉宋以來十二律之外止加四清以補不
及故作徵調終不能成何也清之分數少也何者聲之
道順而易逆而難者也故濁之役清也常有餘清之役
濁也常不足故偹清調非子律不可今曰取聲不用半
律是不用子律矣恐徵羽之調終不可成平公欲聽清
角雖師曠亦難乎其為擊矣子律謂可廢乎哉夫正變
二十四律則五音各五之謂亦庶乎其偹必如京房六
十調之說則清律極短其聲焦殺亦不成調雖有其名
而無實用蔡氏不深致思亦信其說而衍之况後學哉
或曰十二律還相為宫然乎曰此亦非六十調之說也
凡調以一律為主其餘律皆比而和之始終出入不離
首律者也故曰還相為宫言各律皆可作首也如黃鍾
為主律則必以林鍾為徵太簇為商南吕為羽姑洗為
角其音以次而平若以他律雜之元非相次之管必至
清濁凌犯而音調不恊由是言之一律主一調合正與
子而二十四調生焉五五例之而有缺其一音焉雖然樂
之調亦足考矣故自周至漢至唐至宋以雅樂俗樂流
傳於世者考之大抵宫調獨多而商角之多稍次之其
徵羽二調止三之一而已此足以見聲音之道濁者常
有餘而清者常不足京房氏所謂六十調者論說雖美
而實用則無後學不察而傅衍之謬矣細讀兩山之論
牽合傅會十居八九既不達五音之清濁又不及作樂
之節度雖言無聲其實無當其律吕職樂樂器聲容之
考証皆長樂陳氏樂書之緒餘也傳之域中恐累執事
高見不如再加詳辯求海内知樂君子如胡瑗阮逸范
鎮許衡之徒訂而正之出以示人可也如僕者鄙陋人
也何足以知之
文章辨體彙選卷二百三十六
