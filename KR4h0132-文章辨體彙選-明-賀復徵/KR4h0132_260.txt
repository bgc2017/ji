文章辨體彙選卷二百六十
明賀復徵編
尺牘二
答侯霸(漢嚴光)
君房足下位至鼎足甚善懷仁負義天下悦阿諛順旨
要領絶
遺李軼(馬異)
蕭王跋踄霜雪經營河北方今英俊雲集百姓風靡雖
邠岐慕周不足以喻季文誠能覺悟成敗亟定大計論
功古人轉禍為福在此時矣
誡兄子書(馬援)
吾欲汝曹聞人過失如聞父母之名耳可得聞口不可
得言也好論議人長短妄是非正法此吾所大惡也寧
死不願聞子孫有此行也汝曹知吾惡之甚矣所以復
言者施襟結褵申父母之戒欲使汝曹不忘之耳龍伯
高敦厚周慎口無擇言謙約節儉廉公有威吾愛之重
之願汝曹效之杜季良豪俠好義憂人之憂樂人之樂
清濁無所失父喪致客數郡畢至吾愛之重之不願汝
曹效也效伯高不得猶為謹勅之士所謂刻鵠不成尚
類鶩者也效季良不得陷為天下輕薄子所謂畫虎不
成反類狗者也
戒馬廖(楊終)
詩云皎皎素絲在所染之上智下愚謂之不移中庸之
流要在教化黃門郎年幼血氣方盛既無長君退讓之
風而要結輕狡無行之客縱而莫誨視成盛性鑒念前
世可為寒心君侯誠宜以臨深履薄為戒
臨終與胡廣趙戒(李固)
固受國厚恩是以竭其股肱不顧死亡志欲扶持王室
何圖一朝梁氏迷謬公等曲從以吉為凶成事為敗乎
漢家衰微從此始矣公等顛而不扶傾覆大事後之良
史豈有所私固身已矣於義得矣夫復何言
辭郡辟(蔡邕)
申屠蟠禀氣玄妙性敏心通喪親盡禮幾於毁滅至行
美誼人所鮮能安貧樂潛味道守真不為燥濕輕重方
之於邕以齒則長以德則賢
貽李膺(荀爽)
天子當貞觀二五利見大人不謂夷之初旦明而未融
虹蜺揚輝棄和取同方今天地氣閉大人休否智者見
險投以遠害雖匱人望内合私願想甚欣然不為恨也
願怡神無事偃息衡門任其飛沉與時抑揚
與郭叔都(荀爽)
陳秀方才德秀出超世逸羣金相玉質文章虎變終軍
賈誼誠無以加宜遂貢之宰朝盛其龍光鹽車之驥自
非伯樂無以顯名採光剖璞以獨見寶實為足下利之
與崔子真(張奐)
僕到任有見兵二百馬如羖羊矛如銕錐盾如榆葉
與弟圄(李固)
固今年五十有七鬢髮已白所謂容身而游滿腹而去
周觀天下獨未見益州耳昔嚴夫子嘗言經有五涉其
四州有九游其八欲類此子乎(按此非李太尉也太尉益州人年五十四)
與妻徐淑書(秦嘉)
不能養志當給郡使隨俗順時僶俛當去知所苦故爾
未有瘳損想念悒悒勞心無已當涉遠路趨走風塵非
志所慕慘慘不樂又計往還將彌時節念發同怨意有
遲遲欲暫相見有所屬託今遣車往想必自力
重與妻(秦嘉)
車還空返甚失所望兼叙遠别悢恨之情顧有悵然間
得此鏡既明且好形觀文彩世所希有意甚愛之故以
相與並寶釵一雙好香四種素琴一張常所自彈也明
鏡可以鑒形寶釵可以耀首芳香可以馥身素琴可以
娛耳
荅秦嘉書(徐淑)
知屈珪璋應奉歲使策名玉府觀國之光雖失高素皓
然之業亦是仲尼執鞭之操也自初承問心願東還迫
疾唯宜抱歉而已日月已盡行有伴例想嚴装已辦發
邁在近誰謂宋遠企予望之室邇人遐我勞如何深谷
逶迤而君是涉高山岩岩而君是越斯亦難矣長路悠
悠而君是踐冰霜慘冽而君是履身非形影何得動而
輙俱體非比目何得同而不離於是詠萱草之喻以消
兩家之思割今者之恨以待將來之歡今適樂土優游
京邑觀王都之壯麗察天下之珍妙得無目玩意移往
而不能出耶
又荅秦嘉(徐淑)
既惠音令兼賜諸物厚顧殷勤出於非望外鏡有文彩
之麗釵有殊異之觀芳香既珍素琴益好惠異物於鄙
陋割所珍以相賜非豐恩之厚孰肯若斯覽鏡執釵情
想髣髴操琴詠詩思心成結勅以芳香馥身喻以明鏡
鑒形此言過矣未獲我心也昔詩人有飛蓬之感班婕
妤有誰榮之嘆素琴之作當須君歸明鏡之鑒當待君
還未覩光儀則寶釵不列也未侍帷帳則芳香不發也
寄子元珪季珪(杜泰姬)
中人情性可上下也在其檢耳若放而不檢則入惡也
昔西門豹佩韋以自寬宓子賤帶弦以自急故能改身
之恒為天下名士
與韋林甫(孔融)
前日元將來雅度弘毅昨仲將來開敏篤誠不意雙珠
近出老蚌甚珍貴之遣書通心
遺張紘(孔融)
前勞手筆多篆書每舉篇見字欣然獨笑如復覩其人
也
與張紘(孔融)
聞大軍西征足下留鎮不有居者誰守社稷深固折衝
亦大勲也無乃李廣之氣倉卒益怒樂一當單于以盡
餘憤乎南北並定世將無事孫叔投戈絳灌俎豆亦在
今日但用離析無緣復會面為愁歎耳
與邴原(孔融)
隨會在秦賈季在翟諮仰靡所歎息增懷頃知來至近
在三山詩不云乎來歸自鎬我行永久今遣五官掾奉
問榜人舟楫之勞禍福動靜告慰亂階而已阻兵之雄
若棋奕爭梟
與曹操論酒禁書(孔融)
公初當來邦人咸忭舞踴躍以望我后亦既至止酒禁
施行夫酒之為德久矣古先哲王類帝禋宗和神定人
以濟萬國非酒莫以也故天垂酒星之耀地列酒泉之
郡人著旨酒之德堯不千鍾無以建太平孔非百觚無
以堪上聖樊噲解戹鴻門非豕肩鍾酒無以奮其怒趙
之厮養東迎其王非引巵酒無以激其氣高祖非醉斬
白蛇無以暢其靈景帝非醉幸唐姬無以開中興袁盎
非醇醪之力無以脱其命定國非酣飲一斛無以决其
法故酈生以高陽酒徒著功于漢屈原不餔糟歠醨取
困於楚繇是觀之酒何負於政哉
其二
昨承訓荅陳二代之禍及衆人之敗以酒亡者實如來
誨雖然徐偃王行仁義而亡今令不絶仁義燕噲以讓
失社稷今令不禁謙退魯因儒而損今令不棄文學夏
商亦以婦人失天下今令不斷婚姻而將酒獨急者疑
但惜榖耳非以亡王為戒也
戒子(司馬徽)
聞汝充役室如懸罄何以自辦論德則吾薄說居則吾
貧勿以薄而志不壯貧而行不高也
與王匡(胡母班)
僕與太傅馬公太僕趙岐少府隂脩俱受詔命關東諸
郡雖實嫉卓猶以銜奉王命不敢玷辱而足下獨囚僕
於獄欲以釁鼓此悖暴無道之甚者也死人之所難然
恥為狂夫所害若亡者有靈當訴足下於皇天亡人子
二人則君之甥身沒之後慎勿令臨僕尸骸也
蜀先主答孫權
備與璋託為宗室冀憑英靈以匡漢朝今璋得罪左右
備獨竦懼非所敢聞願加寬貸若不獲請備當散髮歸
於山林
其二
益州民富強土地險阻劉璋雖弱足以自守今暴師於
蜀漢轉運於萬里欲戰克攻取舉不失利此吳起不能
定其規孫武不能善其事也識者見操失利於赤壁謂
其力屈無復遠志今操三分天下已有其二將欲飲馬
於滄海觀兵於吳會何肯守此坐須老乎今同盟無故
自相攻伐借樞於操使敵承其隙非長計也
與關雲長(蜀諸葛亮)
孟起兼資文武雄猛過人一世之烈黥彭之徒當與益
德並驅爭先未若髯之絶倫逸羣也
與兄瑾(諸葛亮)
殷往嗣秀才之僑肹者也東吳菰蘆中乃有竒偉如此
人
其二
瞻今已八歲聰惠可愛嫌其早成不為重器
與蒋琬(諸葛亮)
孝起前為吾說正方腹中有鱗甲鄉黨以為不可近吾
謂鱗甲者但不當犯之耳不圖復有蘇張之事也
與張裔(諸葛亮)
君昔在栢下營壊吾之用心食不知味後流迸南海相
為悲嘆寝不安席及其來還委付大任同奬王室自以
為與君古之石交也石交之道舉讐以相益割骨肉以
相明猶不相謝也況吾但委意於元儉而君不能忍耶
其二
去婦不顧門萎韭不入園以婦人之性草菜之情猶有
所恥想忠壮者意何所之
與留府長史參軍(諸葛亮)
姜伯約忠勤時事思慮精密考其所有永南季常諸人
不如也其人凉州上士也
誡子(諸葛亮)
夫君子之行靜以脩身儉以養德非澹泊無以明志非
寧靜無以致遠夫學須靜也才須學也非學無以廣才
非靜無以成學慆慢則不能研精險躁則不能理性年
與時馳意與歲去遂成枯落悲嘆窮廬將復何及
諫諸葛亮書(楊顒)
為治有體上下不可相侵請為明公以作家譬之今有
人使奴執畊稼婢典炊爨鷄主司晨犬主吠盗牛喘重
載馬涉遠路私業無曠所求皆足雍容高枕飲食而已
忽一旦盡欲以身親其役不復付任勞其體力為此碎
務形疲神困終無一成豈其知之不如奴婢鷄狗哉失
為家主之法也是故古人稱坐而論道謂之王公作而
行之謂之士大夫故邴吉不問横道死人而憂牛喘陳
平不肯知錢榖之數云自有主者彼誠達於位分之體
也今明公為治乃躬自校簿書流汗竟日不亦勞乎
與諸葛亮書(漢馬良)
聞雒城已拔此天祚也尊兄應期贊世配業光國魄兆
見矣夫變用雅慮審貴垂明於以簡才宜適其時若乃
和光悦遠邁德天壤使時閑於聽世服於道齊高妙之
音正魯衛之聲並利於事無相奪倫此乃管絃之至牙
曠之調也雖非鍾期敢不擊節
與所親(蜀張裔)
近者涉道晝夜接賓不得休息人自敬丞相長史男子
張君嗣附之疲倦欲死
臨終與孔明(馬謖)
明公視謖猶子謖視明公猶父願深惟殛鯀用禹之義
使平生之交不虧於此謖雖死無恨於黃壤也
荅王商(秦宓)
以國君之賢子為良輔不以是時建蕭張之業未足多
也僕得曝背乎隴畝之中誦顔氏之簞瓢詠原憲之蓬
戸時翱翔於林澤與沮溺之等儔聽玄猿之悲吟察鶴
鳴於九皋安身為樂無憂為福處空虚之名居不靈之
龜知我者稀則我貴矣斯乃僕得志之秋也何困苦之
戚焉
魏武帝與楊太尉書
操白與足下同海内大義足下不遺以賢子見輔比中
國雖靖方外未夷今軍征事大百姓騷擾吾制鐘鼓之
音主簿宜守而足下賢子恃豪父之勢每不與吾同懷
即欲直繩顧頗恨恨謂其能改遂轉寬舒復即宥貸將
延足下尊門大累便令刑之念卿父息之情同此悼楚
亦未必非幸也謹贈足下錦裘二領八節角桃杖一枝
官絹五百匹錢六十萬四望通幰七香車一乘青牸牛
二頭八百里驊騮馬一匹赤戎金装鞍轡十副鈴苞一
具驅使二人并遺足下貴室錯雜綵羅縠裘一領織成
鞾一量有心青衣二人長奉左右所奉雖薄以表吾意
足下便當慨然承納不致往返
武帝答袁紹
董卓之罪暴於四海吾等合大衆興義兵而遠近莫不
嚮應此以義動故也今幼主微弱制于姦臣未有昌邑
亡國之釁而一旦改易天下其孰安之諸君北面我自
西向
武帝遺孫權書
近者奉辭伐罪旌麾南指劉琮束手今治水軍八十萬
衆方與將軍會獵於吳
武帝與荀彧
與君共事已來立朝廷君之相為匡弼君之相為舉
人君之相為建計君之相為密謀亦以多矣夫功未必皆
野戰也願君勿讓
其二
郭奉孝年不滿四十相與周旋十一年險阻艱難皆共
罹之又以通達見世事無所疑滯欲以後事屬之何意
卒爾失之悲痛傷心今表贈其子滿千戶然何益亡者
追念之感深且奉孝乃知孤者也天下之人相知者少
又以此痛惜柰何
武帝與鍾繇
得所送馬甚應其急關右平定朝廷無西顧之憂足下
之勲也昔蕭何鎮守關中足食成軍亦適當耳
卞后與楊太尉夫人
卞頓首貴門不遺賢郎輔佐每感篤念情在凝至賢郎
盛德熙妙有蓋世文才闔門欽敬寶用無已方今騷擾
戎馬屢動主簿股肱近臣征伐之計事須敬咨官立金
鼓之節而聞命違制明公性急忿然在外輒行軍法卞
姓當時亦所不知聞之心肝塗地驚愕斷絶悼痛酷楚
情不自勝夫人多容即見垂怒故送衣服一籠文絹百
疋房子官錦百斤私所乘香車一乘牛一頭誠知微細
以達往意望為收納
文帝與大理王朗
生有七尺之形死為一棺之土唯立德揚名可以不朽
其次莫如著篇籍疫癘數起士人彫落余獨何人能全
其夀
文帝答繁欽
披書歡笑不能自勝頃守官王孫世有女曰𤨏年始九歲
夢與神通寤而悲吟哀聲激切涉歷六載于今十五素
顔玄髮皓齒丹脣提袂徐進揚蛾微眺芳聲清激逸足
横集然後修容飾粧改曲變度斯謂聲協鍾石氣應風
律今之妙舞莫巧於絳樹清歌莫善於宋臘豈能上亂
靈祗下變庶物漂悠風雲横厲無方若斯也哉固非車
子喉轉長吟所能逮也吾練色徵聲雅應此選謹卜良
日納之閒房
文帝賜劉楨
物因人為貴故在賤者之手不御至尊之側今雖取之
勿嫌其反也
文帝與吳監
中國珍果甚多蒲桃當其朱夏涉秋尚有餘暑醉酒宿
酲掩露而食甘而不䬼脆而不酸冷而不寒味厚汁多
除煩解倦釀以為酒甘於麴糵喜醉而易醒道之固已
流&KR0008;咽嗌況親食之南方有橘醋正裂人牙時有甜耳
他方之果寧有匹者
文帝與鍾繇
袁王國士更為脣齒荀宏勁悍往來銳師真君侯之勍
敵左右之深憂也
與楊訓(魏崔琰)
省表事佳耳時乎時乎會當有變(曹公進爵為王訓表稱頌琰戒之曹公見)
(之遂殺琰疑其異已也)
荅張紘(陳琳)
自僕在河北與天下隔此間率少於文章易為雄伯故
使僕受此過差之談非其實也今景興在此足下與子
布在彼所謂小巫見大巫神氣盡矣
上陳思王(劉楨)
君侯採庶子之春華忘家丞之秋實為上招謗其罪不
小愚實懼焉
與劉公幹書(應璩)
鶉鷃棲翔鳳之條黿鼉游昇龍之淵識真者所為憤結
也
與曹公(應璩)
昔漢光武與戴子良有撫塵之好
與尚書諸郎書(應璩)
檀氏園葵菜繁茂藷蔗瓜芋亦離離尚萌未知三生復
何種植
與劉文爽書(應璩)
足下内挹叔夷之清節外播二南之惠政德教加於百
姓要道過於侏國之卿也
與隂中夏書(應璩)
體正者則檢於人質弱者則陋於衆
與許子俊書(應璩)
足下以方剛之盛年應不羈之勁勇將發虓虎之威致
霜雪之誅擒吳梟蜀定功萬里而劉備不下山孫權不
出水武力不奮猛氣畜勇其毒何如
與龐惠恭書(應璩)
頃見所上利民之術植濟南之榆栽漢中之漆
報燕中尉樊彦皇(應璩)
登輿北踐燕趙路分當化銀龜以為黃變青組以為紫
荅司馬懿(田豫)
年過七十而以居位譬如鐘鳴漏盡而夜行不休是罪
人也
與司馬懿(郭淮)
五子哀戀思念其母其母既亡則無五子五子若殞亦
復無淮
與虞翻(吳長沙桓王孫策)
今日之事當與卿共之勿謂孫策作郡吏相待也
吳大帝與曹操
春水方生公宜速去
上孫權(周瑜)
劉備以梟雄之姿而有關侯張飛熊虎之將必非久屈
為人用者愚謂大計宜徙備置吳盛為築宫室多其美
女玩好以娛其耳目分此二人各置一方使如瑜者得
挾與攻戰大事可定也今猥割上地以資業之聚此三
人者俱在疆埸恐蛟龍得雲雨終非池中物也
與孔融(張紘)
虞仲翔前頗為論者所侵美玉琱磨益光不足以損
與漢昭烈(魯肅)
龐士原非百里才也使處治中别駕之任始當展其驥
足耳
與全琮(陸遜)
子弟苟有才不憂不用不宜私出以要榮利若其不佳
終為取禍
與友人論草書(皇象)
欲見草書宜得精毫&KR2073;筆曲委宛轉不叛散者紙當得
滑密不粘汚者墨又須多膠紺黝者如逸豫之餘手調
適而心佳娛可以小展
與弟(虞翻)
長子容當為求婦遠求小姓足使生子天之福人不在
貴族芝草無根醴泉無源
與客(虞翻)
僕聞琥珀不取腐芥磁石不受曲鍼過而不存不亦宜
乎
臨終授書(孫仲竒妹)
鏡與粉盤與郎香奩與若欲其行身如明鏡純如粉譽
如香
文章辨體彙選卷二百六十
