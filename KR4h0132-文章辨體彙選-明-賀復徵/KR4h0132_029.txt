文章辨體彙選卷二十九
明賀復徵編
鐵劵文
徐師曾曰按字書云劵約也契也劉熙云綣也相約
束繾綣以為限也史稱漢高帝定天下大封功臣剖
符作誓丹書鐵劵金匱石室藏之宗廟後世因此遂
有鐵劵文焉
漢高帝封功臣鐵劵誓詞
漢高帝定天下大封功臣剖符作誓丹書鐵劵金匱
石室藏之宗廟其誓詞曰
使河如帶泰山若礪國以永存爰及苖裔
唐德宗賜安西管内黃姓纛官鐵劵文
維貞元二年歲次丙寅八月丁已朔三日已未皇帝若
曰咨爾四鎮節度管内黃姓纛官驃騎大將軍行左金
吾衞大將軍員外置同正員兼試太常卿頓啜獲波支
維爾乃祖乃父代服聲教勤勞王家勲書於鼎彛族列
於藩籍爾克紹先祖之烈而重之以忠貞嗣守職官祗
若朝化率其種落保我邊陲丹誠向化萬里如近是用
稽諸令典錫以劵書若金之堅永代無變子孫繼襲作
我藩臣爾其欽承勿替休命
僖宗賜陳敬瑄太尉鐵劵文
維中和三年皇帝賜功臣陳敬瑄鐵劵曰烹巨鼇者鼎
大於滄海斬長鯨者劒倚於青天既立異勲勉膺殊寵
李晟免其十死子儀成其九功鏤以金鏞錫其鐵劵後
來繼者豈在他人歲寒知松栢之心國難見忠貞之節
五山鎮地一柱擎天氣壓乾坤量含宇宙自居環衛出
擁旌幢論清政而水鏡無光吐赤誠而朝霞失色手持
玉節身鎮錦城扶乾綱則萬國安心組坤維則百變遶
指三川飲化一境歸仁朕以税駕襃斜省方卭屬匐匍
而來迎鳳輦驅馳而速建龍宮百辟來朝萬方入貢夏
禹塗山之會未盛於斯漢高沛國之歡無以過此戮阡
能疾如剪草除秀昇易若焚巢不讓武侯之勛無愧文
翁之化海東獻欵雲南披誠九穀豐登三農務盛濟贍
軍國拯接朝廷内竭家財外罄公帑千官感惠一國推
功今則巨猾奔逃神州克復將歸上國即别成都致朕
身安由卿忠藎前封公爵後賜郡王詢於衆情未愜羣
望今賜卿鐵劵赦其十死望泰山而立誓指黃河以為
盟山無盡時河無竭日君君臣臣父父子子永遠貴昌
並皆如此
文章辨體彙選卷二十九
