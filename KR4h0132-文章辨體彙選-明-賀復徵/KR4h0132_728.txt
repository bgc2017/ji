文章辨體彙選卷七百二十八
明賀復徵編
墓誌銘三十一
殿中少監馬君墓誌(唐韓愈)
君諱繼祖司徒贈太師北平莊武王之孫少府監贈太
子少傅諱暢之子生四歲以門功拜太子舍人積三十
四年五轉而至殿中少監年三十七以卒有男八人女
二人始余初冠應進士貢在京師窮不自存以故人稚
弟拜北平王于馬前王問而憐之因得見于安邑里第
王軫其寒饑賜食與衣召二子使為之主其季遇我特
厚少府監贈太子少傅者也姆抱幼子立側眉眼如畫
髮漆黑肌肉玉雪可念殿中君也當是時見王于北亭
猶高山深林鉅谷龍虎變化不測傑魁人也退見少傅
翠竹碧梧鸞鵠停峙能守其業者也幼子娟好静秀瑤
環瑜珥蘭茁其芽稱其家兒也後四五年吾成進士去
而東遊哭北平王于客舍後十五六年吾為尚書都官
郞分司東都而分府少傅卒哭之又十餘年至今哭少
監焉嗚呼吾未耄老自始至今未四十年而哭其祖子
孫三世于人世何如也人欲久不死而觀居此世者何
也
故貝州司法參軍李君墓誌(韓愈)
貞元十七年九月丁卯隴西李翺合葬其皇祖考貝州
司法參軍楚金皇祖妣清河崔氏夫人于汴州開封縣
某里昌黎韓愈紀其世著其德行以識其葬其世曰由
梁武昭王六世至司空司空之後二世為刺史清淵侯
由侯至于貝州凡五世其德行曰事其兄如事其父其
行不敢有出焉其夫人事其姒如事其姑其於家不敢
有專焉其在貝州其刺史不悅於民將去官民相率讙
譁手瓦石胥其出擊之刺史匿不敢出州縣吏由别駕
已下不敢禁司法君奮曰是何敢爾屬小吏百餘人持
兵仗以出立木而署之曰刺史出民有敢觀者殺之木
下民聞皆驚相告散去後刺史至加擢任貝州由是大
理其葬曰翺既遷貝州君之喪于貝州殯于開封遂遷
夫人之喪于楚州八月辛亥至于開封壙于丁巳墳于
九月辛酉窆于丁卯人謂李氏世家也侯之後五世仕
不遂藴必發其起而大乎四十年而其兄之子衡始至
戶部侍郞君之子四人官又卑翺其孫也有道而甚文
固於是乎在
故太學博士李君墓誌(韓愈)
太學博士頓丘李于余兄孫女壻也年四十八長慶三
年正月五日卒其月二十六日穿其妻墓而合葬之在
某縣某地子三人皆幼初于以進士為鄂岳從事遇方
士柳泌從受藥法服之往往下血比四年病益急乃死
其法以鉛滿一鼎按中為空實以水銀蓋封四際燒為
丹砂云余不知服食說自何世起殺人不可計而世慕
尚之益至此其惑也在文書所記及耳聞相傳者不說
今直取目見親與之游而以藥敗者六七公以為世誡
工部尚書歸登殿中御史李虛中刑部尚書李遜遜弟
刑部侍郞建襄陽節度使工部尚書孟簡東川節度御
史大夫盧坦金吾將軍李道古此其人皆有名位世所
共識工部既食水銀得病自說若有燒鐵杖自顚貫其
下者摧而為火射竅節以出狂痛號呼乞絶其茵席常
得水銀發且止唾血十數年以斃殿中疽發其背死刑
部且死謂余曰我為藥誤其季建一旦無病死襄陽黜
為吉州司馬余自袁州還京師襄陽乘舸邀我於蕭洲
屏人曰我得秘藥不可獨不死今遺子一器可用棗肉
為丸服之别一年而病其家人至訊之曰前所服藥誤
方且下之下則平矣病二歲竟卒盧大夫死時溺出血
肉痛不可忍乞死乃死金吾以柳泌得罪食泌藥五十
死海上此可以為誡者也蘄不死乃速得死謂之智可
不可也五穀三牲鹽醯果蔬人所常御人相厚勉必曰
強食今惑者皆曰五穀令人夭不能無食當務减節鹽
醯以濟百味豚魚雞三者古以養老反曰是皆殺人不
可食一筵之饌禁忌十常不食二三不信常道而務鬼
怪臨死乃悔後之好者又曰彼死者皆不得其道也我
則不然始病曰藥動故病病去藥行乃不死矣及且死
又悔嗚呼可哀也已可哀也已
故處士侯君墓誌(李翺)
侯高字元覽上谷人少為道士學黃老鍊氣保形之術
居廬山號華陽居士每激發則為文達意其高處駸駸
乎有漢魏之風性剛勁懷救物之略自儕周昌王陵所
如固不合視貴善宦者如糞溲與平昌孟郊東野昌黎
韓愈退之隴西李渤濬之河南獨孤朗用晦隴西李翺
習之相往來汴州亂兵士殺留後陸長源東取劉逸淮
乃作弔汴州文投之大川以訴貞元十五年翺遇元覽
於蘇州出其詞以示翺翺謂孟東野曰誠之至者必上
通上帝聞之劉逸淮其將不久後數月而劉逸淮竟死
其首章曰穹穹與厚厚兮烏憤予而不攄翺以為與屈
原宋玉景差相上下自東方朔嚴忌皆不及也達奚撫
為楚州起攝旴𣅿祭酒李公遜刺衢州請治信安其觀
察浙東又宰於剡三縣皆有政不幸得心疾留其子狗
兒於翺家而歸廬山不到卒江西其子婿王適使傭吉
勉求君所如值君卒吉勉以君喪殯於袁州之野而復
于適適又死適之妻使吉勉來告於翺翺以狗兒歸適
妻居二年適妻又死狗兒尚童翺慮吉勉之短長不可
期則君之喪終不墳矣故使吉勉往葬之而識其墓以
示狗兒
故懷州錄事參軍武氏妻傅氏墓誌(李翺)
年月日故懷州錄事參軍武氏妻傅氏卒于其兄弟之
家越月日權葬于汴州某縣某鄉前此者武居官而卒
傅氏有子曰俱兒俱兒奔父之喪未及返傅氏又卒俱
兒奔父之喪孝道也傅氏卒於兄弟之家戀母也傅氏
戀母其教施于子傅氏之歿不為朽矣
范陽盧秀才墓誌(杜牧)
秀才盧生名霈字子中自天寶後三世或仕燕或仕趙
兩地皆多良田畜馬生年二十未知古有人曰周公孔
夫子者擊毬飲酒馬射走兔語言習尚無非攻守戰鬭
之事鎮州有儒者黃建鎮人敬之呼為先生建因語生
以先王儒者之道因復曰自河而南有土地數萬里可
以燕趙比者百數十處有西京東京西京有天子公卿
士人畦居兩京間皆億萬家萬國皆持其土産出其珍
異時節朝貢一取約束無禁限疑忌廣大寬易嬉遊終
日但能為先王儒學之道可得其公卿之位顯榮富貴
流及子孫至老不見戰争殺戮生立悟其言即陰約母
弟雲竊家駿馬日馳三百里夜抵襄國界捨馬走行徑
入王屋山詣諸道士觀道士憐之置之外門廡下席地
而處始聞孝經論語布褐不襪捽草為茹或竟日不得
食如此凡十年年三十有文有學日閑習人事誠敬通
達汝洛間士人稍稍知之開成三年來京師舉進士於
羣輩中酋酋然凡曰進士知名者多趨之願與之為交
生嘗曰丈夫一日得志天子召坐於前以笏畫地取山
東一百二十城唯我知其甚易耳因言燕趙間山川夷
險教令風俗人情之所短長三十年來王師攻擊利與
不利其所由來明白如彩畫一一可以目覩開成四年
客遊代州南歸某月某日於晉州霍邑縣界晝日盜殺
之京師名進士聞之多有哭者資其弟雲至霍邑取生
喪來長安以某年某月某日葬於城南某縣某鄉某里
其所資費皆出於交遊間曾祖昌嗣涿州刺史祖顗易
州長史父勸鎮州石邑令某常以生之才節薦生列於
公卿間聞生之死哭之因誌其墓
文章辨體彙選卷七百二十八
文章辨體彙選卷七百二十八
明賀復徵編
墓誌銘三十一
殿中少監馬君墓誌(唐韓愈)
君諱繼祖司徒贈太師北平莊武王之孫少府監贈太
子少傅諱暢之子生四歲以門功拜太子舍人積三十
四年五轉而至殿中少監年三十七以卒有男八人女
二人始余初冠應進士貢在京師窮不自存以故人稚
弟拜北平王于馬前王問而憐之因得見于安邑里第
王軫其寒饑賜食與衣召二子使為之主其季遇我特
厚少府監贈太子少傅者也姆抱幼子立側眉眼如畫
髮漆黑肌肉玉雪可念殿中君也當是時見王于北亭
猶高山深林鉅谷龍虎變化不測傑魁人也退見少傅
翠竹碧梧鸞鵠停峙能守其業者也幼子娟好静秀瑤
環瑜珥蘭茁其芽稱其家兒也後四五年吾成進士去
而東遊哭北平王于客舍後十五六年吾為尚書都官
郞分司東都而分府少傅卒哭之又十餘年至今哭少
監焉嗚呼吾未耄老自始至今未四十年而哭其祖子
孫三世于人世何如也人欲久不死而觀居此世者何
也
故貝州司法參軍李君墓誌(韓愈)
貞元十七年九月丁卯隴西李翺合葬其皇祖考貝州
司法參軍楚金皇祖妣清河崔氏夫人于汴州開封縣
某里昌黎韓愈紀其世著其德行以識其葬其世曰由
梁武昭王六世至司空司空之後二世為刺史清淵侯
由侯至于貝州凡五世其德行曰事其兄如事其父其
行不敢有出焉其夫人事其姒如事其姑其於家不敢
有專焉其在貝州其刺史不悅於民將去官民相率讙
譁手瓦石胥其出擊之刺史匿不敢出州縣吏由别駕
已下不敢禁司法君奮曰是何敢爾屬小吏百餘人持
兵仗以出立木而署之曰刺史出民有敢觀者殺之木
下民聞皆驚相告散去後刺史至加擢任貝州由是大
理其葬曰翺既遷貝州君之喪于貝州殯于開封遂遷
夫人之喪于楚州八月辛亥至于開封壙于丁巳墳于
九月辛酉窆于丁卯人謂李氏世家也侯之後五世仕
不遂藴必發其起而大乎四十年而其兄之子衡始至
戶部侍郞君之子四人官又卑翺其孫也有道而甚文
固於是乎在
故太學博士李君墓誌(韓愈)
太學博士頓丘李于余兄孫女壻也年四十八長慶三
年正月五日卒其月二十六日穿其妻墓而合葬之在
某縣某地子三人皆幼初于以進士為鄂岳從事遇方
士柳泌從受藥法服之往往下血比四年病益急乃死
其法以鉛滿一鼎按中為空實以水銀蓋封四際燒為
丹砂云余不知服食說自何世起殺人不可計而世慕
尚之益至此其惑也在文書所記及耳聞相傳者不說
今直取目見親與之游而以藥敗者六七公以為世誡
工部尚書歸登殿中御史李虛中刑部尚書李遜遜弟
刑部侍郞建襄陽節度使工部尚書孟簡東川節度御
史大夫盧坦金吾將軍李道古此其人皆有名位世所
共識工部既食水銀得病自說若有燒鐵杖自顚貫其
下者摧而為火射竅節以出狂痛號呼乞絶其茵席常
得水銀發且止唾血十數年以斃殿中疽發其背死刑
部且死謂余曰我為藥誤其季建一旦無病死襄陽黜
為吉州司馬余自袁州還京師襄陽乘舸邀我於蕭洲
屏人曰我得秘藥不可獨不死今遺子一器可用棗肉
為丸服之别一年而病其家人至訊之曰前所服藥誤
方且下之下則平矣病二歲竟卒盧大夫死時溺出血
肉痛不可忍乞死乃死金吾以柳泌得罪食泌藥五十
死海上此可以為誡者也蘄不死乃速得死謂之智可
不可也五穀三牲鹽醯果蔬人所常御人相厚勉必曰
強食今惑者皆曰五穀令人夭不能無食當務减節鹽
醯以濟百味豚魚雞三者古以養老反曰是皆殺人不
可食一筵之饌禁忌十常不食二三不信常道而務鬼
怪臨死乃悔後之好者又曰彼死者皆不得其道也我
則不然始病曰藥動故病病去藥行乃不死矣及且死
又悔嗚呼可哀也已可哀也已
故處士侯君墓誌(李翺)
侯高字元覽上谷人少為道士學黃老鍊氣保形之術
居廬山號華陽居士每激發則為文達意其高處駸駸
乎有漢魏之風性剛勁懷救物之略自儕周昌王陵所
如固不合視貴善宦者如糞溲與平昌孟郊東野昌黎
韓愈退之隴西李渤濬之河南獨孤朗用晦隴西李翺
習之相往來汴州亂兵士殺留後陸長源東取劉逸淮
乃作弔汴州文投之大川以訴貞元十五年翺遇元覽
於蘇州出其詞以示翺翺謂孟東野曰誠之至者必上
通上帝聞之劉逸淮其將不久後數月而劉逸淮竟死
其首章曰穹穹與厚厚兮烏憤予而不攄翺以為與屈
原宋玉景差相上下自東方朔嚴忌皆不及也達奚撫
為楚州起攝旴𣅿祭酒李公遜刺衢州請治信安其觀
察浙東又宰於剡三縣皆有政不幸得心疾留其子狗
兒於翺家而歸廬山不到卒江西其子婿王適使傭吉
勉求君所如值君卒吉勉以君喪殯於袁州之野而復
于適適又死適之妻使吉勉來告於翺翺以狗兒歸適
妻居二年適妻又死狗兒尚童翺慮吉勉之短長不可
期則君之喪終不墳矣故使吉勉往葬之而識其墓以
示狗兒
故懷州錄事參軍武氏妻傅氏墓誌(李翺)
年月日故懷州錄事參軍武氏妻傅氏卒于其兄弟之
家越月日權葬于汴州某縣某鄉前此者武居官而卒
傅氏有子曰俱兒俱兒奔父之喪未及返傅氏又卒俱
兒奔父之喪孝道也傅氏卒於兄弟之家戀母也傅氏
戀母其教施于子傅氏之歿不為朽矣
范陽盧秀才墓誌(杜牧)
秀才盧生名霈字子中自天寶後三世或仕燕或仕趙
兩地皆多良田畜馬生年二十未知古有人曰周公孔
夫子者擊毬飲酒馬射走兔語言習尚無非攻守戰鬭
之事鎮州有儒者黃建鎮人敬之呼為先生建因語生
以先王儒者之道因復曰自河而南有土地數萬里可
以燕趙比者百數十處有西京東京西京有天子公卿
士人畦居兩京間皆億萬家萬國皆持其土産出其珍
異時節朝貢一取約束無禁限疑忌廣大寬易嬉遊終
日但能為先王儒學之道可得其公卿之位顯榮富貴
流及子孫至老不見戰争殺戮生立悟其言即陰約母
弟雲竊家駿馬日馳三百里夜抵襄國界捨馬走行徑
入王屋山詣諸道士觀道士憐之置之外門廡下席地
而處始聞孝經論語布褐不襪捽草為茹或竟日不得
食如此凡十年年三十有文有學日閑習人事誠敬通
達汝洛間士人稍稍知之開成三年來京師舉進士於
羣輩中酋酋然凡曰進士知名者多趨之願與之為交
生嘗曰丈夫一日得志天子召坐於前以笏畫地取山
東一百二十城唯我知其甚易耳因言燕趙間山川夷
險教令風俗人情之所短長三十年來王師攻擊利與
不利其所由來明白如彩畫一一可以目覩開成四年
客遊代州南歸某月某日於晉州霍邑縣界晝日盜殺
之京師名進士聞之多有哭者資其弟雲至霍邑取生
喪來長安以某年某月某日葬於城南某縣某鄉某里
其所資費皆出於交遊間曾祖昌嗣涿州刺史祖顗易
州長史父勸鎮州石邑令某常以生之才節薦生列於
公卿間聞生之死哭之因誌其墓
文章辨體彙選卷七百二十八
