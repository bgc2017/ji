文章辨體彙選五百七十六
明賀復徵編
記十七
遊棲賢院觀三峽橋記(明王褘)
五老峰於廬山為西面即郡治北望峯如屏障蔽其後
違郡治北行二十里轉五老東入巖谷中棲賢寺在焉
余舊讀蘇次公棲賢寺僧堂記云棲賢谷中多大石岌
嶪相向水行石間其聲如雷霆如千乘車行者振掉不
能自持雖三峽之險不過也故其橋曰三峽度橋而東
依山循水水平如白練橫觸巨石滙為大車輪流轉洶
湧窮水之變寺據其上游右倚石壁左附流水石壁之
趾僧堂在焉狂峯怪石翔舞於簷上每大風雨至堂中
之人疑將壓焉問于習廬山者曰雖兹山之勝棲賢蓋
以一二數矣又聞蘇長公云廬山竒勝處不可勝紀獨
開先漱玉亭棲賢三峽橋為二勝棲賢寺於是廢已久
有僧曰惟賢頗通世間法余俾之住棲賢寺既結屋山
中乃使來告余游至谷口日卓午矣未至橋十許步石
巖下觀陸羽泉乃至橋上俯視磵底亡慮千百尺或云
以瓶貯水五升許從瓶嘴中瀉出縷縷下注瓶竭水乃
注澗底欲試之不果又云橋魯班造蓋謂堅緻壯竒惟
班乃能造耳非謂真造於班也距橋北十許丈有大石
方整状如棺横亘澗底相傳嘗有孽蛟從谷中出水怒
湧勢將壞橋時主僧有道行叱神挽此石扼之蛟退橋
得不壞過橋北轉行百許步澗水至是滙為深潭有龍
蟄焉蘇長公詩所謂玉淵神龍近即指此也又相傳昔
寺僧嘗浸甑潭上俄失所在後有人從湖南來云甑從
洞庭湖上出甑上有棲賢寺可騐故知此潭下通湖南
也此其言皆誑誕不足信已乃徑造賢公新屋下法堂
故址也至是五老峰乃截然左出寺顧在峰後日方熾
忽雲從谷中起俄頃雨已至有風南來雨復旋散日光
穿雲斜照峯上巖谷石濕芒采相射宛然金芙蓉也明
日謁赤眼禪師塔塔距寺北行又十許里巖谷深絶處
也棲賢寺實禪師所創道場
開先寺觀瀑布記(王褘)
廬山南北瀑布以十數獨開先寺最勝開先瀑布有二
其一曰馬尾泉其一在馬尾泉東出自雙劒香爐兩峯
間為尤勝或曰瀑布之源昔人未有窮之者或曰水出
山絶頂衝激入深洞西入康王谷為水簾東出香爐峯
則為瀑布也十一月十八日日南至余約郡守吕侯肩
輿十數里至開先主僧志一作丈室未成邀坐茅屋中
乃訪潄玉亭却至龍潭石峽口由寺至亭可二百步由
亭至峽口僅數十步蓋自遠觀之瀑布出自兩峯間如
瀉天半由近而觀則二瀑下注滙為重潭潭水出石峽
乃為溪循山足東流以入於彭蠡當峽口仰望但見從
潭中出巖谷回互二瀑所從來不可復見矣峽石上刻
青玉峽及第一山字大二尺米芾書也石間多題名石
泐字畫淺初不可悉辨命左右掬水沃之字乃見大率
宋南渡後人其人無聞者居多可識者纔十二三因慨
君子惟植節砥行乃可不朽苟不出此雖託名崖石未
久人不之識矣又從石壁間讀淳熙中郡守禱雨神龍
示現事一公為余言歲春夏交大雨後潭遽溢盡滌去
積葉墜梗謂之龍洗潭或歲旱禱雨者於潭中輒應回
坐亭阯上亭廢已久亭下池亦為石所堙初寺僧作石
霤引潭水至寺給庖湢又鑿石作此池即蘇長公賦詩
處也徑八九尺霤水從潭上來流入池乃從池中復入
霤以去而石霤亦半廢明年三月二十六日雨初霽郡
中又無事復約諸公遊焉比抵寺諸公皆先詣一公余
獨徑往潭下坐石上瀑布方怒瀉奔騰盪激聲震如萬
雷令人心怖神悸股戰慄不休頃焉諸君至見余獨坐
又顔色變皆拍手呼大笑然水聲澒洞呼笑聲亦不聞
也寺僧云龍適洗潭矣於是一公丈室已完又作竹筧
接石霤引水過階除下清駛極可愛余命取水煑新茗
一公謂近從後崖下得泉一窪以煑茗味比瀑水乃倍
佳試之果然暮乃回六月十日余被召將赴京念人世
行止不可必萬一有他累則清游不復得因與郡人段
謙曹元同泛過落星湖約得路之半舍舟以行一公與
光應知余來遠出迎乃與二僧攜手行至招隱橋坐橋
上橋在寺前五十步潭水為溪所經也其西東杉松楓
杞蒼翠色掩映從樹底望鶴鳴諸峯高出樹杪僅尺許
隱然如畫圖中見又從樹隙見巖腰采薪人衣白大如
栗初疑此白石耳有頃移動乃知是人也橋下流水觸
石㶁㶁鳴塵慮蕩盡久之不能去乃造一公所出楞伽
經示使予讀讀盡卷頗悟微旨一二應公者戒行清峻
略涉書史年且老不欲他走一公邀留與同處郡中亂
後無讀書人可與語余因數與往來一公請予詣潭下
是時久不雨瀑布流且絶余指筧中水謂曰此水一耳
何必復往也是夕宿寺中夜半雨大作比曉予未起應
扣門告曰瀑布流如故矣余欣然攬衣起倚闌睇視良
久日初出紅光徑照香爐諸峯上諸峯紫靄猶未斂光
景恍惚可玩不可言也應因誦李太白觀瀑詩又誦笑
隱題太白觀瀑圖詩余笑曰安知今日無太白耶胡可
謂古今人不相及也比午乃還一公間為余言開先者
舊傳梁昭明太子之所棲隱南唐元宗在潜邸亦嘗讀
書於此招隱橋其所造也後歸踐尊位乃即造寺故以
開先名有了崖和尚者實開山宋以來住山者皆名德
寺前有松每株大數十圍佛印元禪師手所植近時南
楚越公乃盡伐以建寺見者惜之而寺今亦為劫灰矣
豈非數乎
始入華山至西峰記(王履)
寓長安新豐丘丈偶談登華山所得且縱臾偕余再登
七月詣丘丈適病遂命其外孫沈生相余騎驢行二十
日抵華陰宿焉黃大使具酒肴待因謂余曰聞游者及
青柯坪仰瞻多自沮以故卒不復往遣其僕慣登者二
人導予翌日業行近山口泉聲琅然稍入殿角出灌木
中僕曰此玉泉院也至院外觀希夷先生塑像熟睡如
生立清樾中諸道士出迎亦言緣險難甚草木交戰不
可以禮服贈余一杖謂可扶到青柯坪以上則難用矣
於是以短衣行縢往沈生健善步跣以行二僕前導傍
山對開神意飛動于時宿雲在巔羣峭未出餘烟自旁
山上褰朝陽射其端璧立之妙荏苒可得風觸壁鳴翏
翏調調而不知其所窮余喜畫相契特深遂凝立四人
遠呼而安知予之所得不在急也地多樲棘蘙不見路
他&KR0008;復相錯稍不謹視則觸面罥髮跼且蹐杖攀以進
子素不善步驟登累息必竢定始行時以紙筆自隨遇
勝則貌故行視四人愈遲四人常先若猶豫然然沈生
知予予策亦策憩亦憩予僮雖不解遇竒樹竒石即報
亦頗慧貌不能盡者俾記之及澗而斧斤聲雜蟬鳴鳥
哢泉亦淙淙然如琹如筑如珮環其停滙處澄澈如鏡
微漣動搖日影上壁中多紅白礫余盥頮清寒透骨試
嘗焉甚甘美勝吾鄕陽山泉幾十倍澗北絶徑處實如
柚者下垂僮越險取食之蜇口棄去西轉至小石洞洞
外有石如枰中可参坐坐其上書所賦詩而東巖方洞
適與之對意靈詭内潜遂相率以入僕曰此希夷匣爾
蓋其葬處也棘梗道不得近因疑匣為函恐指所盛蛻
者而俗謂之匣與及上方峯峯直立鐵鏁下垂望峯端
漫不可辨但峯腰雜樹倒懸斜倚而幽意可人鏁兩畔
多小坎從下達上深可二寸僅容履端蓋登則緣鏁以
托足者僕曰上有道士王友巖居惟玉泉一二道士時
裹糧往食之鏁盡處即石罅號西玄門此峯蓋唐玄宗
妹金仙公主駕鶴升仙之地而門則玄宗覓金仙而鑿
焉者也從門入盤折數峯頂始及友巖所居南望連山
不知所止上無雜草惟細辛一方不多産余雖搖中而
憚險弗敢進坐峯根娑羅樹下瞻悵者久之繇峯根北
折度狹徑外則壑谷類也敗葉覆地不生草行葉上不
知窊隆躡空輒仆偶一失脚幾墜崖下偶旅跡幽翳中
古藤鬱屈正躡樹根進葉卒然鳴疑以為蛇也注視三
樵人適從上來余問青柯坪遠近不對唯放歌唱荅而
去出樹外大石突立中豁若斧劈然僕曰此第一關也
鄉人避亂時每入山壘石絶此予視關内尚亂石旁聚
無數關右二黑石虎踞因坐摹之忽不知四人所在厲
聲呼不應跡之半里所則皆坐澗邊投石子澗中以戲
此處水深路絶當驀澗瀨澗石參錯不遠躐過回視其
澴瀯衍漾砯衝之態而吾意適永不能以遽釋幾失吾
主澗外瀑布正懸南崖端下激樹幹飛沫成雨點因風
容與久而後墜又百餘步則第二關也視第一關壯雖
不逮而險則過之關内陰風勁甚不可留促步出返顧
所來則一青靄耳復登頓冥密以行詰屈數百折見坪
綠靄然林端既至乃青柯坪山恰半從入山來悉﨑崟
側塞夷者惟此草長過人岡之上有神祠礎餘瓦缺日
正午少饑幸持瓜果餅脯分食之汲祠畔井止渴日漸
熱足軟不可支卧祠前石階上適二道士自上下問焉
蓋玉泉之侣自西峯還也與之語雖無竒亦善遺世者
自山口至此其石之奔突倚伏出林翳樹者殊形詭觀
殆不能以物擬祠西南則始攀鏁處也置杖草間聞松
風飀然此以下皆雜木無松以上則純松矣蟬鳥遂絶
詩人謂山中無鳥聲信然鏁曳危石上僕先進余亦攀
過路縈紆並石根極隘瑟縮以行路斷接以木行則搖
少進一峯前嶂不甚峻上大下小所謂巘也無草樹黑
黃白相間上有赤白二圓形僕曰日月巖也復行二百
餘步直崖嶄立有短橛閣崖罅為級如梯鏁旁垂問之
乃百尺撞也級每腐或缺繇級以上先輕躡試之然後
寘足過此有類是而愈長者千尺撞也缺腐亦然縱僕
輩欲援何以為力既上凡石之如嶠如扈如巋如岊
者眩視不可數扺前崖徑忽斷崖峻削無可為徑者即
崖腹綴小木如彴當絶谷之上凡三接始及徑鎧亦横
綴崖腹余目焉跡未及而先痿矣遣四人前度慮逼吾
後以振也余趦趄握鏁寸進之閉聽壹視步歇半木伊
軋鳴東野登閣尚稱脚脚踏墜魂吾今何稱哉因自咎
以親枝履此險昌黎慟哭遣書以訣者即此非與半時
許乃得過問諸僕僕曰老君離垢也信仙凡之隔如是
復斗折道松林中翳不見日毛髮聳然沈生謁禱山神
祠懼蒼龍嶺之迅風也既至老木赤立唯東南一枝僅存
微有葉根亂布石上若萬小蛇攅綴蠕動余駭焉貎其
大較因思平日畫樹雖搜竒獵怪致巧寧得似此所謂
畫不神於所倣而神於所遇也然而望蛇蜒入雲勢未
知何以處此嘗聞登者言度嶺慎勿旁視視則惡風至
危不可度嶺凡兩折中突旁殺脊背色正黑鏁當背上
並鏁皆小坎亦猶上方峯所托足者二僕先示所以登
余匍匐踵其後以大喘不自禁因四布伏嶺背竊窺其
旁則深不見底但見松頭濈濈出没蒼烟中萬峯羅拱
向背高低邪正起伏若翠浪洶湧相後先秀不可状風
颯爾有聲衆籟齊作沓盪奔激遠近胥應憶登者言遂
膽掉股慄不能動去上折無幾視若天淵然風稍止尋進
而僕已過上折矣余勉強進一折日少昃愈熱予裸上
體猶流汗不止行上折稍覺便漸熟故也自嶺下仰觀
將謂頂絶無復過此及嶺端則峯頭插雲尚未知有幾
里繇是筋骨如脱喘促弗暇出一語倚樹息四人則相
語角徤若賈勇於余者時雲方滃然開合若相背往來
四峯端悠颺不已余神凝其間忘所以事事者僕輩弗
是喻促以西峯尚遠弗稽遂作以行至此則少上皆徑
於石鏁從橫罕無鏁者又越五六險始及鎮嶽宫宫在
西峯頂東諸神列坐不辨何誰松罅間金碧参差與日
争炫者嶽帝廟也廟後松極森邃風一振之掩苒之形
紆徐之韻繇松端倏爾東騖接之既冺忽又如在及廟
見道士王老師款坐廟之前則其居也四壁蕭然余意
其獨處于荒絶之區無所畏無所悔者非有得能爾邪
徐叩所有則平平焉耳乃知其非實見道而得於寡欲
也窗在西壁隙有光開窗而其居則度之懸厓之上俯
瞰浚谷不見所極唯松頂麻萃斜距窗二丈許峯壁峻
拔自浚谷直上霄外略無突陷真所謂削成者壁上一
松寄之壆間根直下如懸死蛇枝稍正拂窗手可接松
實纍纍余提以斷甓弗中墜下觸石且墜且觸聲如從
甕中來良久始息至是則頹陽向微霞彩漸發倚窗望
西北平田無際荒烟莽然中有渭水委蛇如龍日光射
水中金閃爍不敢正視居之南乃大岡頗類龜背色墨
而粗澁岡下羣峯如攅劒如束筍無一渾然者予將摹
之而嵐靄迷漫弗果東望玉女峯殿正在峯頂雪壁爍
日殿旁有物似人非人往還松樹間遠不可辨岡稍南
大跡一岡上深可三寸長四尺餘旁鐫巨靈足三字竊
謂力能劈山其足跡僅如此且東峯掌形自峯端達峯
底如彼之大手而配以如此之小足理固如是邪東則
東峯玉女峯昆季相倚唯南峯嶻焉獨出姪視三峯薄
暮不及往遂宿焉風怒號御裌猶冷視蒼龍嶺裸體其
寒暑之異乃爾哉
上南峯記(王履)
拂旦起王道士出華山記相示自峯厓洞谷池潭外其
宫觀古跡等不可記食已纖雲不痕旭日初吐露未晞
具行縢草屨以敵南岡外皆松林裁入笙簧盈耳屈盤
行林中迤邐漸高境象互異弗暇接將謂地升恍不記
自西峰來也松皆合抱森若筍擢寒不生陵苕唯蘿薜
青青以與松永而樵斤不及余感其得所棲焉行二三
里稍疲坐松根養力而四人已在石梁外高唱曰南峯
至矣起而前僕曰此希夷避詔巖也余以目昏不敢流
盼竟不知已達巖底因仰首怪狀可愕巖上覆似蜂窠
然頗類太湖石或類波濤蕩潏所為淡黑津津焉余坐
觀不厭自謂不世竒逢細貌之僅得彷彿西南角一罅
明透可側身入命童掖入之及半見罅外樹梢動搖日
影流罅中明闇稍分上滴瀝如雨隂氣挾罅風撲入巾
服皆潤下濕不敢進僮曰壁有刻字四行不辨何字余
眊亦弗之識繇是自巖底北旋嶢兀中度小𣙜又度架
枝代𣙜者三若波舟之所搖蕩古樹一根拔卧壑上閼
道勃窣踰松上過得真武祠遂入謁龜蛇在前記晦菴
翁謂本北方玄武宿非實有此神設為形像以神之耳
余謂乾魚朽木題以大王居士便能威福此何足怪從
祠畔上磴扶石闌轉峯角皆石版布道闌外臨絶谷試
微瞰怵然神&KR0719;閉目低首倚壁始定峯南上下壁削亘
東南皆闌也異焉伏石版下覘蓋鑱壁成堮以疊石置
闌面之中&KR1094;石以入則所謂朝元洞也深可四丈廣近
之高又倍焉純白如雪中設三清像余問主者嶽師師
曰昔賀老師營此四十年雖鑿焉而不敢碎石下墜墜
則雷動龍潜故也自爾且鑿且運功未就而師亡繼以
其徒甫就洞外西數步師又穴石版鏁以下達西轉則
師之避静處也沈生等躍然往觀予待二時許還曰穴
之下則鏁雙垂鏁盡則版道也穴道相距不知數十丈
石杙插壁以當其中縋鏁下至石杙少息復縋至版道
又少息然後攀鏁西行數十步漸高又數十步始及避
静處回視版道則載之銅杙之上而銅杙則插之峻壁
之中外雖有闌木久多腐必鍊是賴掩其振搖石杙一
銅杙十七竟不知作時於何所置足欄之外下見松頂
如灌莽在杳冥中師去此幾時其室其爨所猶在然非
憑土憑於塊石之突崖耳室畔石窪不深水則滿豈師
藉是以食飲者與石之西則别巖也巖類俛首形遥覆
室上上鐫全真巖三大字填之赤色然上下俱不可倚
豈人履虛而作之邪吾初躡版道知有版道而已奚暇
他及既至而得其所以始不知止於何地我輩壯年恃
力不少怯今精奪於此矣去洞沿故路東行降八九折
緣磴復升巨石錯峙石分處如甈下視類井底黯不見
物然兩木倚石可下僕曰安真人肉身所沈生率三人
下觀及還談真人坐石龕不壞具衣履如生人抑坐逝
處邪躋石以望見峯嶺羣松如沃峯背類覆盂麤皵如
礪可縱步四人争先若飛余至此已攰甚足不吾許殆
及嶺憩龍潭旁掬潭水頮面潭有三深淺不等深者不
過二三尺僕言雖大旱此弗枯志稱頂有池生千葉蓮
覓之不見不知當時騎茅龍天飛者其繇此非與最高
處一松孑立余倚松望信乎諸峯羅列似兒孫矣雲適
生從玉女峯東峯兩間出倚風作嬾態歘突然北涌似
巔崖狀既而復還漸幔於松巔不動如憩而山北所見
皆漫漶不可識意彼或仰瞻吾固在雲表也青蓮居士
謂呼吸氣想通帝座非此而何尼父登泰山小天下彼
果及此耶既下又東行五龍神祠祠之外小碑一辭翰
具美有渙而為氣氣運而為精精變而為神神化而為
靈等語因愛而再誦忽祠畔二小鳥下上峯壁不鳴青
灰色頗類鶺鴒尾稍短不知其何名岳師曰此鳥相與
久矣飯熟則乞食於我食已則去或寘粟掌中亦躍以
就啄師年八十五矣兩目俱眛然往來祠洞兩間陟降
如睹非有道者與不然安得人鳥相忘如此
過東峯記(王履)
繇祠北降而東取道松間忽有物行松上大如鼠尾芃
芃然聞人聲矍視不復動僕輩拊掌激之越樹去行二
里所至山祠入觀焉山水畫滿壁頗似范寬家法而渾
不及化老君殿中居楊師迓余謁之師出果茗松花粉
供余并以萬年松數十本為贈盖卷栢之屬而不屈者
雖有松栢名不過石上小草耳卷栢亦以萬歲見稱於
本草則知二物固皆稿而不死者矣大松蔽峯清悄幽
闃殆不可為情然過青柯坪來多松惟白楊一二間之
每風韻松林揚葉作策策聲如按如節彼吹竹弹絲敲金
擊石者其近與偃仰是間意風味未减貞白殿之東則
東峯盡處也下望平田襟懷灑然遠近諸山相闖於烟
蕪雲樹之表黃河漸近東迤如帶潼關岡壟積蘇於河
濱遐覽未周雲倏陰漸黑平野皆晦予疑南東向立颯
颯然自西南來萬松皆鳴松實交墜日斜透雲罅出雲
影漸北逝遂散余與沈生磔松實啖之索苦茗於師以
助其勝稍南一煬突出松底下磴跡之得石室焉曠朗
可容四五十人都竈湢所等舉不敝今惟一人居之禽
聲不上青柯坪雖因於高寒而亦因於無養也聞是峯
可玩日於天未明之際而糧少不敢居唯問師仙掌何
在師指在峯側而玉女峯可迫觀於是别去
宿玉女峯記(王履)
降而西二里許東折漸上至是無磴多倚木枝根石間
代為級皮脱滑不可登五人相與推援以進凡二十餘
處則玉女峯頂也嘗聞女冠楊氏名妓也少年入山食
松皮八年始火食或枵腹坐即大雪七日不粒亦無恙
竟日夜弗卧因訪之石室中尸坐如寐見子起相揖笑
曰此中罕聞人聲君何來之異耶余告之故就問其入
山時則三十有七歲今已七十有二歲矣自云一生無
病觀其顔雖非丹而精神粲然步甚健固知其有養也
引余步松間風適來激峯壁直下如箭尋松林度壑而
去相與立隒端因指西峯東面窊隆如蓮花謂余曰此
正西嶽蓮花峯也安有峯頭玉井之産余至玉女殿道
玉女所繇觀洗頭盆蓋石上一員坎爾水紺碧不乾集
仙錄稱有五舀不知何據之殿右觀韓姑姑遺蛻遣僮
撤所障亂甓啟棺蓋窺之殆如初殁者楊氏曰殁幾三
十年矣雖稿不腐以杖擿其足亦不僵有道者乃如是
蓋楊氏師也大石如龜殿正坐龜上而楊氏石室則藉
龜腹為之覆繇殿前踰石梁北眺崇岡廓然然貍豸不
能進岡半有大壆焉楊氏曰唐玄宗禱雨抛簡處也下
通黃河恐或然爾復旋至石室前指以迫觀仙掌所在
余與四人循東峯北行斯須林斷豁然乃東峯之西北
壁而玉女峯之東北巖也巖西努如鳥喙距東峯不遠
上峯下縮瞰即魄禠努處小松一生附巖側不見根出
巖上者三之二中無鱗而光僕曰此捨身樹也游者抱
樹數匝則獲福予僮聞即抱之轉不休峻遏乃止巖正
當仙掌可察遂坐憶王涯仙掌辨謂峯有五崖北壑破
巖而列自下遠望偶為掌形俗傳則曰巨靈擘剖掌跡
猶存余因思涯之所辨似得於傳聞未嘗如吾之迫觀
也殊不知膏出于壆溜以漸淡黃微白間之黑壁中上
則五岐下則片屬岐者如指屬者如掌復有細溜無數
雜五岐間遠望之則惟見其大者故五岐如指耳寧有
五崖北壑破巖而列哉且膏所溜處比比皆有豈惟此
掌為然山石本黑其或淡黃微白者皆膏溜之色也此
掌外惟日月巖最多其次則東峯西壁近於楊氏之石
室者色狀與此掌溜痕不殊但彼不類物形故不以為
異而不稱耳雖歴代碩儒詩賦同然一辭於巨靈之擘
而不之難也將暮假宿楊氏石室中再請所有惟答以
待盡而已余知其閉弗強也歘有光如燈度室在松林
中僕輩驚指楊氏徐掩其戶曰與爾何預豈記所謂昭
明者與此亦可見楊氏之有定力矣與沈生步殿前以
待月二更許光射萬松中碎影滿地風颸颸然自三峯
來清固不勝寂亦難處因退寢夜半大聲疊陣如濤轟
然欲釀雨懼糧絶竟不得翕目迨曉風幸息趣具飯下
山至都土地司僕還指南峰端如練者曰水簾洞也以
昨之弗知小立祠畔以聽杳不得所聞午及青柯坪覓
所置杖亡矣然降比登頓易步可與四人敵因思宫殿
林木得全於上者險是賴耳然不知鐡鏁之所經始路
何以識人何以登也余學畫餘三十年不過紙絹者展
轉相承指為某家數剽其一二以襲夫畫者之名安知
紙絹之外其神畫有如此者始悟筆墨之不足以盡其形
丹碧之不足以盡其色然是游也亦非紙絹相承之故
吾矣箕踞石上若久客還家而不能以遽出也三步回
顧五步坐乃於我乎見之雖知毛女峯鄰於上方而不
識其處僕言王刁三洞山外之西及玉泉院則日已在
西南隅矣弗果往嗚呼生太華之方繇太華之側古今
愛遊者亦每以難險自畫雖少陵枕籍關中亦望焉而
止耳天下竒絶處固有係乎緣之偶不偶也㕁詵謂山
行洗盡五年塵土腸胃吾塵土五十年不意中得此行
雖遘一遺十而秀拔之神雄特之觀亦足以暢夫一生
之拳跼矣昔人言會心處不必在遠竊意未得至此恐
未可謂之會心余向子平之累已畢而遐蹈未能者以
母氏之頽暮故也掇其大都以志竒遇
文章辨體彙選卷五百七十六
文章辨體彙選五百七十六
明賀復徵編
記十七
遊棲賢院觀三峽橋記(明王褘)
五老峰於廬山為西面即郡治北望峯如屏障蔽其後
違郡治北行二十里轉五老東入巖谷中棲賢寺在焉
余舊讀蘇次公棲賢寺僧堂記云棲賢谷中多大石岌
嶪相向水行石間其聲如雷霆如千乘車行者振掉不
能自持雖三峽之險不過也故其橋曰三峽度橋而東
依山循水水平如白練橫觸巨石滙為大車輪流轉洶
湧窮水之變寺據其上游右倚石壁左附流水石壁之
趾僧堂在焉狂峯怪石翔舞於簷上每大風雨至堂中
之人疑將壓焉問于習廬山者曰雖兹山之勝棲賢蓋
以一二數矣又聞蘇長公云廬山竒勝處不可勝紀獨
開先漱玉亭棲賢三峽橋為二勝棲賢寺於是廢已久
有僧曰惟賢頗通世間法余俾之住棲賢寺既結屋山
中乃使來告余游至谷口日卓午矣未至橋十許步石
巖下觀陸羽泉乃至橋上俯視磵底亡慮千百尺或云
以瓶貯水五升許從瓶嘴中瀉出縷縷下注瓶竭水乃
注澗底欲試之不果又云橋魯班造蓋謂堅緻壯竒惟
班乃能造耳非謂真造於班也距橋北十許丈有大石
方整状如棺横亘澗底相傳嘗有孽蛟從谷中出水怒
湧勢將壞橋時主僧有道行叱神挽此石扼之蛟退橋
得不壞過橋北轉行百許步澗水至是滙為深潭有龍
蟄焉蘇長公詩所謂玉淵神龍近即指此也又相傳昔
寺僧嘗浸甑潭上俄失所在後有人從湖南來云甑從
洞庭湖上出甑上有棲賢寺可騐故知此潭下通湖南
也此其言皆誑誕不足信已乃徑造賢公新屋下法堂
故址也至是五老峰乃截然左出寺顧在峰後日方熾
忽雲從谷中起俄頃雨已至有風南來雨復旋散日光
穿雲斜照峯上巖谷石濕芒采相射宛然金芙蓉也明
日謁赤眼禪師塔塔距寺北行又十許里巖谷深絶處
也棲賢寺實禪師所創道場
開先寺觀瀑布記(王褘)
廬山南北瀑布以十數獨開先寺最勝開先瀑布有二
其一曰馬尾泉其一在馬尾泉東出自雙劒香爐兩峯
間為尤勝或曰瀑布之源昔人未有窮之者或曰水出
山絶頂衝激入深洞西入康王谷為水簾東出香爐峯
則為瀑布也十一月十八日日南至余約郡守吕侯肩
輿十數里至開先主僧志一作丈室未成邀坐茅屋中
乃訪潄玉亭却至龍潭石峽口由寺至亭可二百步由
亭至峽口僅數十步蓋自遠觀之瀑布出自兩峯間如
瀉天半由近而觀則二瀑下注滙為重潭潭水出石峽
乃為溪循山足東流以入於彭蠡當峽口仰望但見從
潭中出巖谷回互二瀑所從來不可復見矣峽石上刻
青玉峽及第一山字大二尺米芾書也石間多題名石
泐字畫淺初不可悉辨命左右掬水沃之字乃見大率
宋南渡後人其人無聞者居多可識者纔十二三因慨
君子惟植節砥行乃可不朽苟不出此雖託名崖石未
久人不之識矣又從石壁間讀淳熙中郡守禱雨神龍
示現事一公為余言歲春夏交大雨後潭遽溢盡滌去
積葉墜梗謂之龍洗潭或歲旱禱雨者於潭中輒應回
坐亭阯上亭廢已久亭下池亦為石所堙初寺僧作石
霤引潭水至寺給庖湢又鑿石作此池即蘇長公賦詩
處也徑八九尺霤水從潭上來流入池乃從池中復入
霤以去而石霤亦半廢明年三月二十六日雨初霽郡
中又無事復約諸公遊焉比抵寺諸公皆先詣一公余
獨徑往潭下坐石上瀑布方怒瀉奔騰盪激聲震如萬
雷令人心怖神悸股戰慄不休頃焉諸君至見余獨坐
又顔色變皆拍手呼大笑然水聲澒洞呼笑聲亦不聞
也寺僧云龍適洗潭矣於是一公丈室已完又作竹筧
接石霤引水過階除下清駛極可愛余命取水煑新茗
一公謂近從後崖下得泉一窪以煑茗味比瀑水乃倍
佳試之果然暮乃回六月十日余被召將赴京念人世
行止不可必萬一有他累則清游不復得因與郡人段
謙曹元同泛過落星湖約得路之半舍舟以行一公與
光應知余來遠出迎乃與二僧攜手行至招隱橋坐橋
上橋在寺前五十步潭水為溪所經也其西東杉松楓
杞蒼翠色掩映從樹底望鶴鳴諸峯高出樹杪僅尺許
隱然如畫圖中見又從樹隙見巖腰采薪人衣白大如
栗初疑此白石耳有頃移動乃知是人也橋下流水觸
石㶁㶁鳴塵慮蕩盡久之不能去乃造一公所出楞伽
經示使予讀讀盡卷頗悟微旨一二應公者戒行清峻
略涉書史年且老不欲他走一公邀留與同處郡中亂
後無讀書人可與語余因數與往來一公請予詣潭下
是時久不雨瀑布流且絶余指筧中水謂曰此水一耳
何必復往也是夕宿寺中夜半雨大作比曉予未起應
扣門告曰瀑布流如故矣余欣然攬衣起倚闌睇視良
久日初出紅光徑照香爐諸峯上諸峯紫靄猶未斂光
景恍惚可玩不可言也應因誦李太白觀瀑詩又誦笑
隱題太白觀瀑圖詩余笑曰安知今日無太白耶胡可
謂古今人不相及也比午乃還一公間為余言開先者
舊傳梁昭明太子之所棲隱南唐元宗在潜邸亦嘗讀
書於此招隱橋其所造也後歸踐尊位乃即造寺故以
開先名有了崖和尚者實開山宋以來住山者皆名德
寺前有松每株大數十圍佛印元禪師手所植近時南
楚越公乃盡伐以建寺見者惜之而寺今亦為劫灰矣
豈非數乎
始入華山至西峰記(王履)
寓長安新豐丘丈偶談登華山所得且縱臾偕余再登
七月詣丘丈適病遂命其外孫沈生相余騎驢行二十
日抵華陰宿焉黃大使具酒肴待因謂余曰聞游者及
青柯坪仰瞻多自沮以故卒不復往遣其僕慣登者二
人導予翌日業行近山口泉聲琅然稍入殿角出灌木
中僕曰此玉泉院也至院外觀希夷先生塑像熟睡如
生立清樾中諸道士出迎亦言緣險難甚草木交戰不
可以禮服贈余一杖謂可扶到青柯坪以上則難用矣
於是以短衣行縢往沈生健善步跣以行二僕前導傍
山對開神意飛動于時宿雲在巔羣峭未出餘烟自旁
山上褰朝陽射其端璧立之妙荏苒可得風觸壁鳴翏
翏調調而不知其所窮余喜畫相契特深遂凝立四人
遠呼而安知予之所得不在急也地多樲棘蘙不見路
他&KR0008;復相錯稍不謹視則觸面罥髮跼且蹐杖攀以進
子素不善步驟登累息必竢定始行時以紙筆自隨遇
勝則貌故行視四人愈遲四人常先若猶豫然然沈生
知予予策亦策憩亦憩予僮雖不解遇竒樹竒石即報
亦頗慧貌不能盡者俾記之及澗而斧斤聲雜蟬鳴鳥
哢泉亦淙淙然如琹如筑如珮環其停滙處澄澈如鏡
微漣動搖日影上壁中多紅白礫余盥頮清寒透骨試
嘗焉甚甘美勝吾鄕陽山泉幾十倍澗北絶徑處實如
柚者下垂僮越險取食之蜇口棄去西轉至小石洞洞
外有石如枰中可参坐坐其上書所賦詩而東巖方洞
適與之對意靈詭内潜遂相率以入僕曰此希夷匣爾
蓋其葬處也棘梗道不得近因疑匣為函恐指所盛蛻
者而俗謂之匣與及上方峯峯直立鐵鏁下垂望峯端
漫不可辨但峯腰雜樹倒懸斜倚而幽意可人鏁兩畔
多小坎從下達上深可二寸僅容履端蓋登則緣鏁以
托足者僕曰上有道士王友巖居惟玉泉一二道士時
裹糧往食之鏁盡處即石罅號西玄門此峯蓋唐玄宗
妹金仙公主駕鶴升仙之地而門則玄宗覓金仙而鑿
焉者也從門入盤折數峯頂始及友巖所居南望連山
不知所止上無雜草惟細辛一方不多産余雖搖中而
憚險弗敢進坐峯根娑羅樹下瞻悵者久之繇峯根北
折度狹徑外則壑谷類也敗葉覆地不生草行葉上不
知窊隆躡空輒仆偶一失脚幾墜崖下偶旅跡幽翳中
古藤鬱屈正躡樹根進葉卒然鳴疑以為蛇也注視三
樵人適從上來余問青柯坪遠近不對唯放歌唱荅而
去出樹外大石突立中豁若斧劈然僕曰此第一關也
鄉人避亂時每入山壘石絶此予視關内尚亂石旁聚
無數關右二黑石虎踞因坐摹之忽不知四人所在厲
聲呼不應跡之半里所則皆坐澗邊投石子澗中以戲
此處水深路絶當驀澗瀨澗石參錯不遠躐過回視其
澴瀯衍漾砯衝之態而吾意適永不能以遽釋幾失吾
主澗外瀑布正懸南崖端下激樹幹飛沫成雨點因風
容與久而後墜又百餘步則第二關也視第一關壯雖
不逮而險則過之關内陰風勁甚不可留促步出返顧
所來則一青靄耳復登頓冥密以行詰屈數百折見坪
綠靄然林端既至乃青柯坪山恰半從入山來悉﨑崟
側塞夷者惟此草長過人岡之上有神祠礎餘瓦缺日
正午少饑幸持瓜果餅脯分食之汲祠畔井止渴日漸
熱足軟不可支卧祠前石階上適二道士自上下問焉
蓋玉泉之侣自西峯還也與之語雖無竒亦善遺世者
自山口至此其石之奔突倚伏出林翳樹者殊形詭觀
殆不能以物擬祠西南則始攀鏁處也置杖草間聞松
風飀然此以下皆雜木無松以上則純松矣蟬鳥遂絶
詩人謂山中無鳥聲信然鏁曳危石上僕先進余亦攀
過路縈紆並石根極隘瑟縮以行路斷接以木行則搖
少進一峯前嶂不甚峻上大下小所謂巘也無草樹黑
黃白相間上有赤白二圓形僕曰日月巖也復行二百
餘步直崖嶄立有短橛閣崖罅為級如梯鏁旁垂問之
乃百尺撞也級每腐或缺繇級以上先輕躡試之然後
寘足過此有類是而愈長者千尺撞也缺腐亦然縱僕
輩欲援何以為力既上凡石之如嶠如扈如巋如岊
者眩視不可數扺前崖徑忽斷崖峻削無可為徑者即
崖腹綴小木如彴當絶谷之上凡三接始及徑鎧亦横
綴崖腹余目焉跡未及而先痿矣遣四人前度慮逼吾
後以振也余趦趄握鏁寸進之閉聽壹視步歇半木伊
軋鳴東野登閣尚稱脚脚踏墜魂吾今何稱哉因自咎
以親枝履此險昌黎慟哭遣書以訣者即此非與半時
許乃得過問諸僕僕曰老君離垢也信仙凡之隔如是
復斗折道松林中翳不見日毛髮聳然沈生謁禱山神
祠懼蒼龍嶺之迅風也既至老木赤立唯東南一枝僅存
微有葉根亂布石上若萬小蛇攅綴蠕動余駭焉貎其
大較因思平日畫樹雖搜竒獵怪致巧寧得似此所謂
畫不神於所倣而神於所遇也然而望蛇蜒入雲勢未
知何以處此嘗聞登者言度嶺慎勿旁視視則惡風至
危不可度嶺凡兩折中突旁殺脊背色正黑鏁當背上
並鏁皆小坎亦猶上方峯所托足者二僕先示所以登
余匍匐踵其後以大喘不自禁因四布伏嶺背竊窺其
旁則深不見底但見松頭濈濈出没蒼烟中萬峯羅拱
向背高低邪正起伏若翠浪洶湧相後先秀不可状風
颯爾有聲衆籟齊作沓盪奔激遠近胥應憶登者言遂
膽掉股慄不能動去上折無幾視若天淵然風稍止尋進
而僕已過上折矣余勉強進一折日少昃愈熱予裸上
體猶流汗不止行上折稍覺便漸熟故也自嶺下仰觀
將謂頂絶無復過此及嶺端則峯頭插雲尚未知有幾
里繇是筋骨如脱喘促弗暇出一語倚樹息四人則相
語角徤若賈勇於余者時雲方滃然開合若相背往來
四峯端悠颺不已余神凝其間忘所以事事者僕輩弗
是喻促以西峯尚遠弗稽遂作以行至此則少上皆徑
於石鏁從橫罕無鏁者又越五六險始及鎮嶽宫宫在
西峯頂東諸神列坐不辨何誰松罅間金碧参差與日
争炫者嶽帝廟也廟後松極森邃風一振之掩苒之形
紆徐之韻繇松端倏爾東騖接之既冺忽又如在及廟
見道士王老師款坐廟之前則其居也四壁蕭然余意
其獨處于荒絶之區無所畏無所悔者非有得能爾邪
徐叩所有則平平焉耳乃知其非實見道而得於寡欲
也窗在西壁隙有光開窗而其居則度之懸厓之上俯
瞰浚谷不見所極唯松頂麻萃斜距窗二丈許峯壁峻
拔自浚谷直上霄外略無突陷真所謂削成者壁上一
松寄之壆間根直下如懸死蛇枝稍正拂窗手可接松
實纍纍余提以斷甓弗中墜下觸石且墜且觸聲如從
甕中來良久始息至是則頹陽向微霞彩漸發倚窗望
西北平田無際荒烟莽然中有渭水委蛇如龍日光射
水中金閃爍不敢正視居之南乃大岡頗類龜背色墨
而粗澁岡下羣峯如攅劒如束筍無一渾然者予將摹
之而嵐靄迷漫弗果東望玉女峯殿正在峯頂雪壁爍
日殿旁有物似人非人往還松樹間遠不可辨岡稍南
大跡一岡上深可三寸長四尺餘旁鐫巨靈足三字竊
謂力能劈山其足跡僅如此且東峯掌形自峯端達峯
底如彼之大手而配以如此之小足理固如是邪東則
東峯玉女峯昆季相倚唯南峯嶻焉獨出姪視三峯薄
暮不及往遂宿焉風怒號御裌猶冷視蒼龍嶺裸體其
寒暑之異乃爾哉
上南峯記(王履)
拂旦起王道士出華山記相示自峯厓洞谷池潭外其
宫觀古跡等不可記食已纖雲不痕旭日初吐露未晞
具行縢草屨以敵南岡外皆松林裁入笙簧盈耳屈盤
行林中迤邐漸高境象互異弗暇接將謂地升恍不記
自西峰來也松皆合抱森若筍擢寒不生陵苕唯蘿薜
青青以與松永而樵斤不及余感其得所棲焉行二三
里稍疲坐松根養力而四人已在石梁外高唱曰南峯
至矣起而前僕曰此希夷避詔巖也余以目昏不敢流
盼竟不知已達巖底因仰首怪狀可愕巖上覆似蜂窠
然頗類太湖石或類波濤蕩潏所為淡黑津津焉余坐
觀不厭自謂不世竒逢細貌之僅得彷彿西南角一罅
明透可側身入命童掖入之及半見罅外樹梢動搖日
影流罅中明闇稍分上滴瀝如雨隂氣挾罅風撲入巾
服皆潤下濕不敢進僮曰壁有刻字四行不辨何字余
眊亦弗之識繇是自巖底北旋嶢兀中度小𣙜又度架
枝代𣙜者三若波舟之所搖蕩古樹一根拔卧壑上閼
道勃窣踰松上過得真武祠遂入謁龜蛇在前記晦菴
翁謂本北方玄武宿非實有此神設為形像以神之耳
余謂乾魚朽木題以大王居士便能威福此何足怪從
祠畔上磴扶石闌轉峯角皆石版布道闌外臨絶谷試
微瞰怵然神&KR0719;閉目低首倚壁始定峯南上下壁削亘
東南皆闌也異焉伏石版下覘蓋鑱壁成堮以疊石置
闌面之中&KR1094;石以入則所謂朝元洞也深可四丈廣近
之高又倍焉純白如雪中設三清像余問主者嶽師師
曰昔賀老師營此四十年雖鑿焉而不敢碎石下墜墜
則雷動龍潜故也自爾且鑿且運功未就而師亡繼以
其徒甫就洞外西數步師又穴石版鏁以下達西轉則
師之避静處也沈生等躍然往觀予待二時許還曰穴
之下則鏁雙垂鏁盡則版道也穴道相距不知數十丈
石杙插壁以當其中縋鏁下至石杙少息復縋至版道
又少息然後攀鏁西行數十步漸高又數十步始及避
静處回視版道則載之銅杙之上而銅杙則插之峻壁
之中外雖有闌木久多腐必鍊是賴掩其振搖石杙一
銅杙十七竟不知作時於何所置足欄之外下見松頂
如灌莽在杳冥中師去此幾時其室其爨所猶在然非
憑土憑於塊石之突崖耳室畔石窪不深水則滿豈師
藉是以食飲者與石之西則别巖也巖類俛首形遥覆
室上上鐫全真巖三大字填之赤色然上下俱不可倚
豈人履虛而作之邪吾初躡版道知有版道而已奚暇
他及既至而得其所以始不知止於何地我輩壯年恃
力不少怯今精奪於此矣去洞沿故路東行降八九折
緣磴復升巨石錯峙石分處如甈下視類井底黯不見
物然兩木倚石可下僕曰安真人肉身所沈生率三人
下觀及還談真人坐石龕不壞具衣履如生人抑坐逝
處邪躋石以望見峯嶺羣松如沃峯背類覆盂麤皵如
礪可縱步四人争先若飛余至此已攰甚足不吾許殆
及嶺憩龍潭旁掬潭水頮面潭有三深淺不等深者不
過二三尺僕言雖大旱此弗枯志稱頂有池生千葉蓮
覓之不見不知當時騎茅龍天飛者其繇此非與最高
處一松孑立余倚松望信乎諸峯羅列似兒孫矣雲適
生從玉女峯東峯兩間出倚風作嬾態歘突然北涌似
巔崖狀既而復還漸幔於松巔不動如憩而山北所見
皆漫漶不可識意彼或仰瞻吾固在雲表也青蓮居士
謂呼吸氣想通帝座非此而何尼父登泰山小天下彼
果及此耶既下又東行五龍神祠祠之外小碑一辭翰
具美有渙而為氣氣運而為精精變而為神神化而為
靈等語因愛而再誦忽祠畔二小鳥下上峯壁不鳴青
灰色頗類鶺鴒尾稍短不知其何名岳師曰此鳥相與
久矣飯熟則乞食於我食已則去或寘粟掌中亦躍以
就啄師年八十五矣兩目俱眛然往來祠洞兩間陟降
如睹非有道者與不然安得人鳥相忘如此
過東峯記(王履)
繇祠北降而東取道松間忽有物行松上大如鼠尾芃
芃然聞人聲矍視不復動僕輩拊掌激之越樹去行二
里所至山祠入觀焉山水畫滿壁頗似范寬家法而渾
不及化老君殿中居楊師迓余謁之師出果茗松花粉
供余并以萬年松數十本為贈盖卷栢之屬而不屈者
雖有松栢名不過石上小草耳卷栢亦以萬歲見稱於
本草則知二物固皆稿而不死者矣大松蔽峯清悄幽
闃殆不可為情然過青柯坪來多松惟白楊一二間之
每風韻松林揚葉作策策聲如按如節彼吹竹弹絲敲金
擊石者其近與偃仰是間意風味未减貞白殿之東則
東峯盡處也下望平田襟懷灑然遠近諸山相闖於烟
蕪雲樹之表黃河漸近東迤如帶潼關岡壟積蘇於河
濱遐覽未周雲倏陰漸黑平野皆晦予疑南東向立颯
颯然自西南來萬松皆鳴松實交墜日斜透雲罅出雲
影漸北逝遂散余與沈生磔松實啖之索苦茗於師以
助其勝稍南一煬突出松底下磴跡之得石室焉曠朗
可容四五十人都竈湢所等舉不敝今惟一人居之禽
聲不上青柯坪雖因於高寒而亦因於無養也聞是峯
可玩日於天未明之際而糧少不敢居唯問師仙掌何
在師指在峯側而玉女峯可迫觀於是别去
宿玉女峯記(王履)
降而西二里許東折漸上至是無磴多倚木枝根石間
代為級皮脱滑不可登五人相與推援以進凡二十餘
處則玉女峯頂也嘗聞女冠楊氏名妓也少年入山食
松皮八年始火食或枵腹坐即大雪七日不粒亦無恙
竟日夜弗卧因訪之石室中尸坐如寐見子起相揖笑
曰此中罕聞人聲君何來之異耶余告之故就問其入
山時則三十有七歲今已七十有二歲矣自云一生無
病觀其顔雖非丹而精神粲然步甚健固知其有養也
引余步松間風適來激峯壁直下如箭尋松林度壑而
去相與立隒端因指西峯東面窊隆如蓮花謂余曰此
正西嶽蓮花峯也安有峯頭玉井之産余至玉女殿道
玉女所繇觀洗頭盆蓋石上一員坎爾水紺碧不乾集
仙錄稱有五舀不知何據之殿右觀韓姑姑遺蛻遣僮
撤所障亂甓啟棺蓋窺之殆如初殁者楊氏曰殁幾三
十年矣雖稿不腐以杖擿其足亦不僵有道者乃如是
蓋楊氏師也大石如龜殿正坐龜上而楊氏石室則藉
龜腹為之覆繇殿前踰石梁北眺崇岡廓然然貍豸不
能進岡半有大壆焉楊氏曰唐玄宗禱雨抛簡處也下
通黃河恐或然爾復旋至石室前指以迫觀仙掌所在
余與四人循東峯北行斯須林斷豁然乃東峯之西北
壁而玉女峯之東北巖也巖西努如鳥喙距東峯不遠
上峯下縮瞰即魄禠努處小松一生附巖側不見根出
巖上者三之二中無鱗而光僕曰此捨身樹也游者抱
樹數匝則獲福予僮聞即抱之轉不休峻遏乃止巖正
當仙掌可察遂坐憶王涯仙掌辨謂峯有五崖北壑破
巖而列自下遠望偶為掌形俗傳則曰巨靈擘剖掌跡
猶存余因思涯之所辨似得於傳聞未嘗如吾之迫觀
也殊不知膏出于壆溜以漸淡黃微白間之黑壁中上
則五岐下則片屬岐者如指屬者如掌復有細溜無數
雜五岐間遠望之則惟見其大者故五岐如指耳寧有
五崖北壑破巖而列哉且膏所溜處比比皆有豈惟此
掌為然山石本黑其或淡黃微白者皆膏溜之色也此
掌外惟日月巖最多其次則東峯西壁近於楊氏之石
室者色狀與此掌溜痕不殊但彼不類物形故不以為
異而不稱耳雖歴代碩儒詩賦同然一辭於巨靈之擘
而不之難也將暮假宿楊氏石室中再請所有惟答以
待盡而已余知其閉弗強也歘有光如燈度室在松林
中僕輩驚指楊氏徐掩其戶曰與爾何預豈記所謂昭
明者與此亦可見楊氏之有定力矣與沈生步殿前以
待月二更許光射萬松中碎影滿地風颸颸然自三峯
來清固不勝寂亦難處因退寢夜半大聲疊陣如濤轟
然欲釀雨懼糧絶竟不得翕目迨曉風幸息趣具飯下
山至都土地司僕還指南峰端如練者曰水簾洞也以
昨之弗知小立祠畔以聽杳不得所聞午及青柯坪覓
所置杖亡矣然降比登頓易步可與四人敵因思宫殿
林木得全於上者險是賴耳然不知鐡鏁之所經始路
何以識人何以登也余學畫餘三十年不過紙絹者展
轉相承指為某家數剽其一二以襲夫畫者之名安知
紙絹之外其神畫有如此者始悟筆墨之不足以盡其形
丹碧之不足以盡其色然是游也亦非紙絹相承之故
吾矣箕踞石上若久客還家而不能以遽出也三步回
顧五步坐乃於我乎見之雖知毛女峯鄰於上方而不
識其處僕言王刁三洞山外之西及玉泉院則日已在
西南隅矣弗果往嗚呼生太華之方繇太華之側古今
愛遊者亦每以難險自畫雖少陵枕籍關中亦望焉而
止耳天下竒絶處固有係乎緣之偶不偶也㕁詵謂山
行洗盡五年塵土腸胃吾塵土五十年不意中得此行
雖遘一遺十而秀拔之神雄特之觀亦足以暢夫一生
之拳跼矣昔人言會心處不必在遠竊意未得至此恐
未可謂之會心余向子平之累已畢而遐蹈未能者以
母氏之頽暮故也掇其大都以志竒遇
文章辨體彙選卷五百七十六
