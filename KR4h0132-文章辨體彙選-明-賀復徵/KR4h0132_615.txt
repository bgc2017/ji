文章辨體彙選卷六百十五
明賀復徵編
記五十六(變體寓體)
醉鄉記(唐王績)
醉之鄉去中國不知其幾千里也其土曠然無涯無丘
陵阪險其氣和平一揆無晦明寒暑其俗大同無邑居
聚落其人甚精無愛憎喜怒吸風飲露不食五穀其寢
于于其行徐徐與鳥獸魚鼈雜處不知有舟車器械之
用昔者黃帝氏嘗獲遊其都歸而杳然喪其天下以為
結繩之政已薄矣降及堯舜作為千鍾百壺之獻因姑
射神人以假道蓋至其邊鄙終身太平禹湯立法禮繁
樂雜數十代與醉鄉隔其臣羲和棄甲子而逃冀臻其
鄉失路而道夭故天下遂不寧至乎末孫桀紂怒而昇
其糟丘階級千仞南向而望卒不見醉鄉武王得志於
世乃命公旦立酒人氏之職典司五齊拓土七千里僅
與醉鄉達焉三十年刑措不用下迨幽厲迄乎秦漢中
國喪亂遂與醉鄉絶而臣下之愛道者往往竊至焉阮
嗣宗陶淵明等十數人並遊於醉鄉没身不返死葬其
壤中國以為酒仙云嗟乎醉鄉氏之俗豈古華胥氏之
國乎何其淳寂也如是余將遊焉故為之記
睡鄉記(蘇軾)
睡鄉之境蓋與齊州接而齊州之民無知者其政甚淳
其俗甚均其土平夷廣大無東西南北其人安恬舒適
無疾痛札癘昏然不生七情茫然不交萬事蕩然不知
天地日月不絲不穀佚卧而自足不車不舟極意而遠
遊冬而絺夏而纊不知其有寒暑得而悲失而喜不知
其有利害以為凡其目見者皆妄也昔黃帝聞而樂之
閒居齋心服形三月弗獲其治疲而睡蓋至其鄉既寢
厭其國之多事也召二臣而告之凡二十有八年而天
下大治似睡鄉焉降及堯舜無為世以為睡鄉之俗也
禹湯股無胈脛無毛剪爪為牲以救天災不暇與睡鄉
往來武王克商還周日夜不寢曰吾未定大業周公夜
以繼日坐以待旦為王作禮樂伐鼓扣鐘鷄人號于右
則睡鄉之邊徼屢警矣其孫穆王慕黃帝之事因西方
化人而神遊焉騰虚空乘雲霧卒莫覩所謂睡鄉也至
孔子時有宰予者亦棄其學而遊焉不得其途大迷謬
而返戰國秦漢之君悲愁傷生内窮于長夜之飲外累
于攻戰之具于是睡鄉始丘墟矣而蒙漆園吏莊周者
知過之化為蝴蝶翩翩其間蒙人勿覺也其後山人處
士之慕道者猶往往而至至則囂然樂而忘歸從以為
之徒云嗟夫予也幼而勤行長而競時卒不能至豈不
迂哉因夫斯人之問津也故記
文章辨體彙選卷六百十五
文章辨體彙選卷六百十五
明賀復徵編
記五十六(變體寓體)
醉鄉記(唐王績)
醉之鄉去中國不知其幾千里也其土曠然無涯無丘
陵阪險其氣和平一揆無晦明寒暑其俗大同無邑居
聚落其人甚精無愛憎喜怒吸風飲露不食五穀其寢
于于其行徐徐與鳥獸魚鼈雜處不知有舟車器械之
用昔者黃帝氏嘗獲遊其都歸而杳然喪其天下以為
結繩之政已薄矣降及堯舜作為千鍾百壺之獻因姑
射神人以假道蓋至其邊鄙終身太平禹湯立法禮繁
樂雜數十代與醉鄉隔其臣羲和棄甲子而逃冀臻其
鄉失路而道夭故天下遂不寧至乎末孫桀紂怒而昇
其糟丘階級千仞南向而望卒不見醉鄉武王得志於
世乃命公旦立酒人氏之職典司五齊拓土七千里僅
與醉鄉達焉三十年刑措不用下迨幽厲迄乎秦漢中
國喪亂遂與醉鄉絶而臣下之愛道者往往竊至焉阮
嗣宗陶淵明等十數人並遊於醉鄉没身不返死葬其
壤中國以為酒仙云嗟乎醉鄉氏之俗豈古華胥氏之
國乎何其淳寂也如是余將遊焉故為之記
睡鄉記(蘇軾)
睡鄉之境蓋與齊州接而齊州之民無知者其政甚淳
其俗甚均其土平夷廣大無東西南北其人安恬舒適
無疾痛札癘昏然不生七情茫然不交萬事蕩然不知
天地日月不絲不穀佚卧而自足不車不舟極意而遠
遊冬而絺夏而纊不知其有寒暑得而悲失而喜不知
其有利害以為凡其目見者皆妄也昔黃帝聞而樂之
閒居齋心服形三月弗獲其治疲而睡蓋至其鄉既寢
厭其國之多事也召二臣而告之凡二十有八年而天
下大治似睡鄉焉降及堯舜無為世以為睡鄉之俗也
禹湯股無胈脛無毛剪爪為牲以救天災不暇與睡鄉
往來武王克商還周日夜不寢曰吾未定大業周公夜
以繼日坐以待旦為王作禮樂伐鼓扣鐘鷄人號于右
則睡鄉之邊徼屢警矣其孫穆王慕黃帝之事因西方
化人而神遊焉騰虚空乘雲霧卒莫覩所謂睡鄉也至
孔子時有宰予者亦棄其學而遊焉不得其途大迷謬
而返戰國秦漢之君悲愁傷生内窮于長夜之飲外累
于攻戰之具于是睡鄉始丘墟矣而蒙漆園吏莊周者
知過之化為蝴蝶翩翩其間蒙人勿覺也其後山人處
士之慕道者猶往往而至至則囂然樂而忘歸從以為
之徒云嗟夫予也幼而勤行長而競時卒不能至豈不
迂哉因夫斯人之問津也故記
文章辨體彙選卷六百十五
