文章辨體彙選卷二百三
眀賀復徵編
義
徐師曾曰按字書云義者理也本其理而疏之亦謂
之義若禮記所載冠義祭義射義諸篇是已文鑑所
列其體有二一則如古冠義之類一則如今眀經之
詞自唐取士有眀經一科而宋因之神宗時王安石
撰周禮詩書三經義頒行試士厥後安石之義廢格
不用張庭堅經義二篇豈其遺式歟
公食大夫義(宋劉敞)
食禮公養賓國養賢一也親之故愛之愛之故養之養
之故食之食而弗愛猶豢之也愛而弗敬猶畜之也饗
禮敬之至也食禮愛之至也饗為愛弗勝其敬食為敬
弗勝其愛文質之辨也公使大夫戒必以其爵恭也已
輕則卑之已重則是以其貴臨之也賓三辭聽命言是
禮之貴弗敢當也弗敢當故難進也公迎賓於大門内
非不能至於外也所以待人君之禮也臣之意欲尊其
君子之意欲尊其父故迎賓於大門内所以順其為尊
君之意也三揖至於階三譲而升堂充其意諭其誠也
於廟用祭器誠之至也君子於所尊敬不敢狎不敢狎
故神眀之故忠臣嘉賓樂盡其心也大夫立於東夾南
西面北上士立於門東北面西上小臣東堂下南面西
上宰東夾北西面北上内官之士在宰東北面南上百
官有司備以樂養賢也設筵加席几致安厚之儀也公
設醬然後宰夫薦豆俎醢士設俎公設大羹然後宰夫
設鉶啓簋言以身親之也賓徧祭公設梁宰夫膳稲士
膳庶羞為殷勤也賓三飯飯粱以湆醬此君之厚已也
賓必親徹有報之道也庭實乘皮侑以束帛雖備物尤
欲其加厚焉者也公拜送終之以敬也有司卷三牲之
俎歸於賓館不敢䙝其餘也上大夫八豆八簋六鉶九
俎庶羞二十其餘衰是見德之殺也君子之言曰愛人
者使人愛之者也敬人者使人敬之者也親人者使人
親之者也自卑者使人尊之者也是故公養賓國養賢
其義一也未有愛之敬之親之尊之而其位不安者也
未有不愛不敬不親不尊而能長有國者也將由乎好
德之君則將飴焉惟恐其不足於禮將繇乎驕慢之君
則將曰是食於我而已矣故禮君子所不足小人所泰
也孔子食於少施氏將祭主人辭曰不足祭也將飱主
人辭曰不足飱也孔子退曰吾食而飽少施氏有禮哉
故君子難親也將親之舍禮何以哉
自靖人自獻於先王(張庭堅)
君子之去就死生其志在於天下國家而不在於一身
故其死者非沽名其生者非懼禍而引身以求去者非
要利以忘君也仁之所存義之所主鬼神其知之矣昔
商之三仁或生或死或為之奴而皆無愧於宗廟社稷
豈非謀出於此歟故其相戒之言曰自靖人自獻於先
王盖於是時紂欲亡而未悟也其臣若飛廉惡来者皆
道王為不善而不與圖存若伯夷太公天下可謂至賢
者則㓗身退避而義不與俱亡夫為商之大臣而且於
王為親惟王子比干箕子微子也三人者欲退而視其
敗則不忍欲進而與王圖存則不可與言雖有忠孝誠
慤之心其誰達之哉顧思先王創業垂統以遺其子孫
設為職業祿位以處天下之賢俊俾相與左右而扶持
之期不至於危亡而後已子孫弗率亡形既見而忠臣
義士之徒猶不忘先王所以為天下後世之意以為志
不上逹道與時廢亂者非可治也傾者弗可支也而臣
子所以報先王者惟各以其能自獻可也雖然君子之
志不同而欲死生去就各當於義不獲罪於先王非人
所能為之謀其在於自靖乎盖若商祀之顛隮則微子
以為心憂而辱於臣僕不與其君俱亡者箕子比干之
所羞為也微子抱祭器適周以請後則奉先王之孝得
矣比干諫不從故繼以死則事君之節盡矣箕子以父
師為囚奴猶眷眷不去則爱君之仁至矣其死者若愚
其囚者若汚而其輒去者若背叛非忠也然三子皆安
然行之不以所不能為自愧而亦不以所能為愧人更
相勸勉以求合於義而不期於必同夫謂先王所以望
於後世臣子者惟忠與孝也故微子之去自獻以其孝
比干以諫死箕子以正囚則自獻以其忠則是三子之
非苟為也處垂亡之世猶眷眷乎天下國家而不在一
身故其志之所謀各出其所欲為以期先王之知耳古
所謂較然不欺其志者非斯人之謂乎雖然書載微子
與箕子相告戒之辭而比干不與焉何哉人臣之義莫
易眀於死節莫難眀於去國而屈辱用晦者亦所難辯
者也比干以死無足疑故不必以告人而箕子微子不
免云云者重去就之義而厚之故也不然安得並稱三
仁哉
文章辨體彙選卷二百三
