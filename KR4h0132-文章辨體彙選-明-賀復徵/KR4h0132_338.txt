文章辨體彙選卷三百三十八
明賀復徵編
序五十八
送馮定序(唐李翺)
馮生自負其氣而中立上無援下無交名聲未振耀乎
京師生信無罪是乃時之人見之者或不能知之知之
者則不敢言是以再舉進士皆不如其心謂生無戚戚
盖以他人為解予聮以雜文罷黜不知者亦紛紛交笑
之其自負益明退學書感情而為文遂遭知音成其名
當黜辱時吾不言其拙也豈無命耶及既得時吾又不
自言其智也豈有命耶故謂生無戚戚生家貧甚不能
居告我遊成都成都有岷峨山合氣於江源往往出竒
怪之人古有司馬相如楊雄嚴君平其人死至兹千年
不聞生遊成都試為我謝岷峨何其久無人耶其風侈
麗奢豪羈人易留生其思速出於劍門之艱難勿我憂
也
送丘儒赴舉序(皇甫湜)
吾居河隂丘生敲門請曰儒貴求知余謹自露願以是
非賜决語其學如猗頓之富聽其音如清廟之樂觀其
刻意勵行如奉商鞅之法而懼秦刑吾驚而與之遊踰
年將鬭其藝於洛下吾遠來洛下喻之曰子知市乎懷
貝玉以之名都之肆未有不售者也挈而之三家之墅
未有不為盗困幸矣子將安寘哉京師貿才市也一人
不知子也它人知子一門不容子也它門容子子謹持
其所有以往未有不成者也今子之類固少勢能移事
者稀為一不且為一相移白變而復黑倒上而為下吾
末如之何矣生不信而試果困而見吾酌酒而賀之曰
謹持貝玉以往之都市可矣曰諾乃序其行
吉州送簡師序(皇甫湜)
鳳羽而麟毛鳥與獸也經傳以興比於聖人豈非以其
心不以其形者耶師雖佛其名而儒其行雖夷狄其衣
服而仁義其心雖未齒於士與鳳麟類矣不猶愈於冠
儒冠服朝服惑溺於滛怪之說以斁彜倫者耶嗚呼師
吾獨賢也刑部侍郎昌黎韓愈既貶於潮州浮屠之徒
歡快以忭師獨憤起訪予求序行以資適潮不顧蛇山
鰐水萬里之險毒若將朝得進拜而夕死可者嗚呼悲
夫吾絆而不得侣師以馳
送薛處士序(杜牧)
處士之名何哉潜山隠市皆處士也在山也且非頑如
木石也在市也亦非愚如市人也盖有大知不得大用
故羞耻不出寧反與市人木石為伍也國有大知之人
不能大用是國病也故處士之名自負也謗國也非大
君子其孰能當之薛君之處盖自負也果能窺測堯舜
孔子之道使指制有方弛張不窮則上之命一日來子
之廬子之身一日立上之朝使我輩居則來問學仕則
來問政千辯萬索滔滔而得若如此則善苟未至是而
遽名曰處士雖吾子自負其不為矯歟某敢用此贈行
送侯道士還歸太白山序(陸龜蒙)
侯生嘗應舉名彤作七言詩甚有態度不見十年自云
載質於有司藝不中度輒得黜齟齬不與世合去入老
子法中作道士更名雲多居太白山在雍西南梁州之
地苦寒霜雪常積雖夏五六月赫日在上羣峯若焚我
獨皓然玉聳巖壁澗壑之木不數百年不能為材及其
堅良不與它等民乘是氣皆夀而不衰况養生者耶吾
南遊天台既將復而老焉予曰夫物命乎天者人不能
有存乎人者天不能奪推其氣則謂之一考其命則有
懸絶不䫫者焉居恒寒之地而不夭者吾不信也處恒
燠之地而不夀者吾不信也信其命乎天者人不能有
而已矣傳曰仁者夀則恒寒之地不仁者夭而死矣恒
燠之地仁者夀而生矣苟恒寒之地夀其不仁者恒燠
之地夭其仁者是恒燠為不祥之氣夫何以佐天地生
植乎哉如此則居寒而夀居燠而夭吾益不信也信乎
存乎人者天不能奪而已矣或曰仁者夀不仁者亦夀
不仁者夭仁者亦夭吾又不知命乎天存乎人果可信
乎未也無乃自夀自夭自仁自不仁耶天不能與之又
安能奪之耶信矣姑務乎仁無以山寒自欺吾亦信子
之夀矣
送小鷄山樵人序(陸龜蒙)
小鷄山在震澤西出吳胥門背朝日行四十里得野步
市曰光福光福西五里得土山山土多石寡無大林木
率生小櫟樸樕皆薪材直吳之爨此為助焉連延廣袤
不一其主為言畫疆界以相授自家至麓凡二百弓東
北倍高而加半焉余所置多少如此予家大小之口二
十月費米十斛飯成理魚䔩輩十解薪然後已四時賓
客沐浴澣濯疾病湯藥糜粥在外歲入五十束足矣其
掌而供事曰顧及小鷄之樵甿也乾符六年春弗雨夏
支流將絶八月暴雨而巨艑可實而行之矣九月朔方
置薪二百五十於門召而責之曰吾一夏來撤敗屋拔
庭草以炊雨之明日望爾來矣何數廉而至晩得非赭
吾山而為汝之利耶吾而欺如名惡何及笑曰吾年餘
八十矣元和中嘗從某部遊京師人言國家用兵帑金
窖粟不足用當時江南之賦已重矣迨今盈六十年賦
數倍於前不足之聲聞於天下得非專地者之欺甚乎
吾有丈夫子五人諸孫亦有丁壯者自盗興已來百役
皆在亡無所容又水旱更害吾稼未即死不忍見兒孫
寒餒之色雖盡售鷄山之木不足以濡吾家矧一二賣
名為偷乎今子一煬竈不給而責吾之深吾將欲移其
責於天下之守則吾死不恨矣予歎之曰汝之言信也
然不當發於予汝姑歸與之酒繼之以歌云
長其船兮利其斧輸予薪兮勿予侮田予登兮糓予庾
突晨烟兮蓬縷縷窗有明兮編有古飽而安兮維編是
伍時不用兮吾無汝撫
文章辨體彙選卷三百三十八
