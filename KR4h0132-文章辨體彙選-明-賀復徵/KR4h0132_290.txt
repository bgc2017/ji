文章辨體彙選卷二百九十
明賀復徵編
序十(以下文類)
戰國策序
護左都水使者光禄大夫臣向言所校中戰國策書中
書餘卷錯亂相糅舛又有國别者八篇少不足臣向因
國别者略以時次之分别不以序者以相補除復重得
三十三篇本字多誤脱為半字以趙為肖以齊為立如
此字者多中書本號或曰國策或曰國事或曰短長或
曰事語或曰長書或曰修書臣向以為戰國時游士輔
所用之國為之策謀宜為戰國策其事繼春秋以後訖
楚漢之起二百四十五年間之事皆定以殺青書可繕
寫叙曰周室自文武始興崇道德隆禮義設辟雍泮宫
庠序之教陳禮樂弦歌移風之化叙人倫正夫婦天下
莫不曉然論孝弟之義惇篤之行故仁義之道滿乎天
下卒致之刑措四十餘年遠方慕義莫不賓服雅頌歌
詠以思其德下及康昭之後雖有衰德其紀綱尚明及
春秋時已四五百載矣然其餘業遺烈流而未滅五覇
之起尊事周室五覇之後時君雖無德人臣輔其君者
若鄭之子産晉之叔向齊之晏嬰挾君輔政以並立於
中國猶以義相支持歌詠以相感聘覲以相交期會以
相一盟誓以相救天子之命猶有所行會享之國猶有
所恥小國得有所依百姓得有所息孔子曰能以禮讓
為國乎何有周之流化豈不大哉及春秋之後衆賢輔
國者既沒而禮義衰矣孔子雖論詩書定禮樂王道粲
然分明以匹夫無勢化之者七十二人而已皆天下之
俊也時君莫尚之是以王道遂用不興故曰非威不立
非勢不行仲尼既沒之後田氏取齊六卿分晉道德大
廢上下失序至秦孝公捐禮讓而貴戰争棄仁義而用
詐譎苟以取強而已矣夫簒盜之人列為侯王詐譎之
國興立為強是以轉相放傚後嗣師之遂相吞滅并大
兼小暴師經歲流血滿野父子不相親兄弟不相安夫
婦離散莫保其命湣然道德絶矣晩世益甚萬乘之國
七千乘之國五敵侔争權遂為戰國貪饕無恥競進無
厭國異政教各自制斷上無天子下無方伯力功争強
勝者為右兵革不休詐偽並起當此之時雖有道德不
得設施有謀而強負阻而恃固連與交質重約結誓以
守其國故孟子荀卿儒術之士棄捐於世而游說權謀
之徒見貴於俗是以蘇秦張儀公孫衍陳軫代厲之屬
生從横短長之說左右傾側蘇秦為從張儀為横横則
秦帝從則楚王所在國重所去國輕然當此之時秦國
最雄諸侯方弱蘇秦結之時六國為一以擯背秦秦人
恐懼不敢闚兵於關中天下不交兵者二十有九年然
秦國勢便形利權謀之士咸先馳之蘇秦初欲横秦勿
用故東合從及蘇秦死後張儀連横諸侯聽之西向事
秦是故始皇因四塞之固據崤函之阻跨隴蜀之饒聽
衆人之策垂六世之烈以蠶食六國兼諸侯并有天下
杖於詐謀之弊終無信篤之誠無道德之教仁義之化
以綴天下之心任刑罰以為治信小術以為道遂燔燒
詩書坑殺儒士上小堯舜下邈三王二世愈甚惠不下
施情不上達君臣相疑骨肉相疎化道淺薄綱紀壊敗
民不見義而懸於不寧撫天下十四歲天下大潰詐偽
之弊也其比王德豈不遠哉孔子曰道之以政齊之以
刑民免而無恥道之以德齊之以禮有恥且格夫使天
下有所恥故化可致也苟以詐偽偷活取容自上為之
何以率下秦之敗也不亦宜乎戰國之時君德淺薄為
之謀策者不得不因勢而為資據時而為謀故其扶急
持傾為一切之權雖不可以臨國教化兵革救急之勢
也皆高才秀士度時君之所能行出竒策異智轉危為
安易亡為存亦皆可喜可觀護左都水使者光禄大夫
臣向所校戰國策書錄
魏文帝典論自序
初平之元董卓殺主鴆后蕩覆王室是時四海既困中
平之政兼惡卓之凶逆家家思亂人人自危山東牧守
咸以春秋之義衛人討州吁于濮言人人皆得討賊於
是大興義兵名豪大俠富室強族飄揚雲會萬里相赴
兖豫之師戰於滎陽河内之甲軍於孟津卓遂遷大駕
西都長安而山東大者連郡國中者嬰城邑小者聚阡
陌以還相吞併會黃巾盛於海嶽山寇暴於并冀乘勝
轉攻席卷而南鄉邑望煙而奔城郭睹塵而潰百姓死
亡暴骨如莽余時年五歲上以世方擾亂教余學射又
教余騎馬八歲而知騎射矣以時之多故每征余嘗從
建安初上南征荆州至宛張繡降旬日而反亡兄孝廉
子脩從兄安民遇害時余年十歲乘馬得脱夫文武之
道各随時而用生於戎旅之間是以少好弓馬於今不
衰逐禽輒十里馳射嘗百步日多體健心每不厭建安
十年始定冀州濊貉貢良弓燕代獻名馬時歲之暮春
勾芒司節和風扇物弓燥手柔草淺獸肥與族兄子丹
獵於鄴西終日手獲麞鹿九雉兔三十後軍南征次曲
蠡尚書令荀彧奉使犒軍見余談論之末彧言聞君善
左右射此實難能余言執事未睹夫頃發口縱俯馬蹄
而仰月支也彧喜笑曰乃爾余曰埒有常徑的有常所
雖每發輙中未至妙也若馳平原赴豐草要狡獸截輕
禽使弓不虛彎所中必洞斯則妙矣時軍祭酒張京在
坐顧彧拊手曰善余又學擊劍閱師多矣四方之法各
異惟京師為善桓靈之間有虎賁王越善斯術稱於京
師河南史阿言昔與越遊具得其法余從阿學之精熟
嘗與平虜將軍劉勲奮威將軍鄧展等共飲宿聞展善
有手臂曉五兵又稱其能空手入白刃余與論劍良久
謂言將軍法非也余顧嘗好之又得善術因求與對余
時酒酣耳熱方食竽蔗便以為杖下殿數交三中其臂
左右大笑展意不平求更為之余言吾法急屬難相中
面故齊臂耳展言願復一交余知其欲突以取交中也
因偽深進展果尋前余却脚鄛正截其顙坐中驚視余
還坐笑曰昔陽慶使淳于意去其故方更授以秘術今
余亦願鄧將軍捐棄故伎更受要道也一坐盡歡夫事
不可自謂已長余少曉持複自謂無對俗名雙戟為坐
鐵室鑲楯為蔽木戶後從陳國袁敏學以單攻複每為
若神對家不知所出告曰若逢敏於狹路直決耳余於
他戲弄之事少所喜惟彈棋略盡其巧少為之賦昔京
師先工有馬合鄉侯東方安世張公子嘗恨不得與彼
數子者對上雅好詩書文籍雖在軍旅手不釋卷每每
定省從容常言人少好學則思專長則善忘長大而能
勤學者唯吾與袁伯業耳余是以少誦詩論及長而備
歴五經四部史漢諸子百家之言靡不畢覽
風俗通序(魏應劭)
昔仲尼沒而微言闕七十子喪而大義乖重遭戰國約
從連横好惡殊心真偽紛争故春秋分為五詩分為四
易有數家之傳並以諸子百家之言紛然殽亂莫知所
從漢興儒者競復比誼會意為之章句家有五六皆析
文便辭彌以馳遠綴文之士雜襲龍鱗訓註說難轉相
陵高積如丘山可謂繁富者矣而至於俗間行語衆所
共傳積非習貫莫能原察今王室大壊九州幅裂亂靡
有定生民無幾私懼後進益以迷昩聊以不才舉爾所
知方以類聚凡一十卷謂之風俗通義言通於流俗之
過謬而事該之於義理也風者天氣有寒煖地形有險
易水泉有美惡草木有剛柔也俗者含血之類像之而
生故言語歌謳異聲鼓舞動作殊形或直或邪或善或
滛也聖人作而均齊之咸歸於正聖人廢則還其本俗
尚書天子巡狩至於岱宗覲諸侯見百官命大師陳詩
以觀民風俗孝經曰移風易俗莫善於樂傳曰百里不
同風千里不同俗戶異政人殊服繇此言之為政之要
辨風正俗最其上也周秦常以歲八月遣輶軒之使求
異代方言還奏籍之藏於祕室及嬴氏之亡遺脱漏棄
無見之者蜀人嚴君平有千餘言林閭翁孺才有梗概
之法揚雄好之天下孝廉衛卒交會周章質問以次註
續二十七年爾乃法正凡九千字其所發明猶未若爾
雅之閎麗也張竦以為懸諸日月不刊之書予實頑闇
無能述演豈敢比隆於斯人哉顧惟述作之功故聊光
啓之耳昔客為齊王畫者王問畫孰最難孰最易曰犬
馬最難鬼魅最易犬馬旦暮在人之前不類不可類之
故難鬼魅無形無形者不見不見故易今俗語云浮淺
然賢愚所共咨論有似犬馬其為難矣并綜事宜於今
者孔子稱幸苟有過人必知之俾諸明哲幸詳覽焉
道德經注序(晉河上公)
五味辛甘不同期於適口麻絲凉燠不同期於適體學
術見聞不同要於適治今夫天下所以不治者貪殘奢
傲吏不能皆良民不能皆讓以及於亂誠使不貪矣不
殘矣慈儉而讓矣天下豈有不貪不殘慈儉而讓乃有
不及者乎今夫仁者高仁義老氏不言仁義而未嘗不
用仁義儒者蹈禮法老氏不言禮法而未嘗不用禮法
以濡弱謙下為表以虚空不毁萬物為實見素抱樸少
私寡欲而民自化焉故其言曰我有三寶持而行之曰
慈曰儉曰不敢為天下先慈非仁乎儉非義乎不敢為
天下先非禮乎故用世之學莫深於老氏今儒者不務
自治而虚名之幻内貪殘而外仁義處奢傲而治禮文
此乃忠信之薄而亂之首也而老氏之所下也
山海經序(郭璞)
世之覽山海經者皆以其閎誕迂誇多竒怪俶儻之言
莫不疑焉嘗試論之曰莊生有云人之所知莫若其所
不知吾於山海經見之矣夫以宇宙之寥廓羣生之紛
紜隂陽之煦蒸萬殊之區分精氣渾淆自相噴薄遊魂
靈怪觸像而構流形於山川麗狀於木石者惡可勝言
乎然則總其所以乖鼓之於一響成其所以變混之於
一象世之所謂異未知其所以異世之所謂不異未知
其所以不異何者物不自異待我而後異異果在我非
物異也故胡人見布而疑黂越人見罽而駭毳夫翫所
習見而竒所希聞此人情之常蔽也今略舉可以明之
者陽火出於水水隂鼠出於炎山而俗之論者莫之或
怪及談山海經所載而咸怪之是不怪所可怪而怪所
不可怪也不怪所可怪則幾於無怪矣怪所不可怪則
未始有可怪也夫能然所不可不可所不可然則理無
不然矣按汲郡竹書及穆天子傳穆王西征見西王母
執璧帛之好獻錦鉏之屬穆王享王母於瑤池之上賦
詩往來辭意可觀遂襲崑崙之丘遊軒轅之宫眺鐘山
之嶺玩帝者之寶勒石王母之山紀迹玄圃之上乃取
其嘉禾豔草竒鳥怪獸玉石珍瑰之器金膏銀燭之寶
歸而植養之於中國穆王駕八駿之乘右服盜驪左驂
騄耳造父為御犇戎為右萬里長騖以周歴四荒名山
大川靡不登濟東升大人之堂西燕王母之廬南轢黿
鼉之梁北躡積羽之衢窮歡極娛然後旋歸案史記說
穆王得盜驪騄耳驊騮之驥使造父御之以西巡狩見
西王母樂而忘歸亦與竹書同左傳曰穆王欲肆其心
使天下皆有車轍馬迹焉竹書所載則是其事也而譙
周之徒足為通識瑰儒而雅不平此驗之史考以著其
妄司馬遷叙大宛傳亦云自張騫使大夏之後窮河源
惡覩所謂崑崙者乎至禹本紀山海經所有怪物余不
敢言也不亦悲乎若竹書不潜出於千載以作徵於今
日者則山海之言其幾乎廢矣若乃東方生明畢方之
名劉子政辨盜械之尸王頎訪兩面之客海民獲長臂
之衣精驗潜效絶代懸符於戲羣惑者其可以少寤乎
是故聖皇原化以極變象物以應怪鑒無滯賾曲盡幽
情神焉廋哉神焉廋哉蓋此書跨世七代歴載三千雖
暫顯於漢而尋亦寢廢其山川名號所在多有串謬與
今不同師訓莫傳遂將湮泯道之所存俗之所喪悲夫
余有懼焉故為之創傳疏其壅閡闢其茀蕪領其玄致
標其洞涉庶幾令逸文不墜於世竒言不絶於今夏后
之迹靡刊於將来八荒之事有聞於後裔不亦可乎夫
蘙薈之翔叵以論垂天之凌蹄涔之遊無以知絳虬之
騰鈞天之庭豈伶人之所躡無航之津豈蒼兕之所涉
非天下之至通難與言山海之義矣嗚呼達觀慱物之
客其鑒之哉
莊子序(郭象)
夫莊子者可謂知本矣故未始藏其狂言言雖無會而
獨應者也夫應而非會則雖當無用言非物事則雖高
不行與夫寂然不動不得已而後起者固有間矣斯可
謂之無心者也夫心無為則随感而應應随其時言唯
謹爾故與化為體流萬代而冥物豈曾設對獨遘而遊
談乎方外哉此其所以不經而為百家之冠也然莊生
雖未體之言則至矣通天地之統序萬物之性達死生
之變而明内聖外王之道上知造物無物下知有物之
自造也其言宏綽其旨玄妙至至之道融微旨雅泰然
遣放放而不敖故曰不知義之所適猖狂妄行而蹈其
大方合哺而熙乎澹泊鼓腹而遊乎混茫至人極乎無
親孝慈終於兼忘禮樂復乎已能忠信發乎天光用其
光則其樸自成是以神器獨化於玄冥之境而源流深
長也故其長波之所蕩高風之所扇暢乎物宜適乎民
願弘其鄙解其懸灑落之功未加而矜夸所以散故觀
其書超然自以為已當經崑崙涉太虚而游惚恍之庭
矣雖復貪婪之人躁進之士暫而攬其餘芳味其溢流
仿佛其音影猶足曠然有忘形自得之懷况探其遠情
而玩永年者乎遂綿邈清遐去離塵埃而返冥極者也
文心雕龍序(梁劉勰)
夫文心者言為文之用心也昔涓子琴心王孫巧心心
哉美矣夫故用之焉古来文章以雕縟成體豈取騶奭
羣言雕龍也夫宇宙綿邈黎獻紛雜拔萃出類智術而
已歲月飄忽性靈不居騰聲飛實制作而已夫肖貌天
地稟性五才擬耳目於日月方聲氣乎雷霆其超出萬
物亦已靈矣形甚草木之脆名踰金石之堅是以君子
處世樹德建言豈好辨哉不得已也予齒在踰立嘗夜
夢執丹漆之禮器随仲尼而南行旦而寤迺怡然而喜
大哉聖人之難見也迺小子之垂夢歟自生人以来未
有如夫子者也敷讃聖旨莫若註經而馬鄭諸儒弘之
已精就有深解未足立家唯文章之用實經典枝條五
禮資之以成六經因之致用君臣所以炳煥軍國所以
昭明詳其本源莫非經典而去聖久遠文體解散辭人
愛竒言貴浮詭飾羽尚畫文繡鞶帨離本彌甚將遂訛
濫蓋周書論辭貴乎體要尼父陳訓惡乎異端辭訓之
異宜體於要於是搦筆和墨乃始論文詳觀近代之論
文者多矣至如魏文述典陳思序書應瑒文論陸機文
賦仲治流别弘範翰林各照隅隙鮮觀衢路或臧否當
時之才或銓品前脩之文或汎舉雅俗之旨或撮題篇
章之意魏典密而不周陳書辨而無當應論華而疏略
陸賦巧而碎亂流别精而少功翰林淺而寡要又君山
公幹之徒吉甫士龍之輩汎議文意往往間出並未能
展葉以尋根觀瀾而索源不述先哲之誥無益後生之
慮蓋文心之作也本乎道師乎聖體乎經酌乎緯變乎
騷文之樞紐亦云極矣若乃論文叙筆則囿别區分原
始以表末釋名以章義選文以定篇敷理以舉統上篇
以上綱領明矣至於割精析表籠圈條貫摛神往圖風
勢苞會通閱聲字崇贊於時序褒貶於才略怊悵於知
音耿介於程器長懷序志以馭羣篇下篇以下毛目顯
矣位理定名彰乎大易之數其為文用四十九篇而已
夫銓序一文為易彌綸羣言為難雖或輕采毛髮深極
骨髄或有曲意密源似近而遠辭所不載亦不勝數矣
及其品評成文有同乎舊談者非雷同也勢自不可異
也有異乎前論者非苟異也理自不可同也同之與異
不屑古今擘肌分理唯務折衷按轡文雅之場而環絡
藻繪之府亦幾乎備矣但言不盡意聖人所難識在鉼
管何能矩矱茫茫往代既洗予聞眇眇来世儻塵彼觀
西漢文類序(唐柳宗元)
左右史混久矣言事駁亂尚書春秋之旨不立自左丘
明傳孔氏太史公述歴古今而為史記迄於今交錯相
亂莫能離其說獨左氏國語記言不參於事戰國策春
秋後語頗本古文尚書之制然無古聖人蔚然之道大
都(一作抵)促數耗矣而後之本者寵(一作襲)之文之近古而
尤壯麗莫若漢之西京班固書傳之吾嘗病其畔散不
屬無以考其變欲采比義會年長疾作駑墮愈甚(一作年長)
(疾篤墮愈日甚)未能勝也幸吾弟宗直愛書樂而成之搜討磔
裂攟摭融結離而同之與類推移不易時月而咸得從
其條貫森然炳然若開羣玉之府指撝聯累圭璋琮璜
之狀各有列位不失其叙雖第其價可也以文觀之則
賦頌詩歌書奏詔策辨論之辭畢具以語觀之則右史
記言尚書國語戰國策成敗興壊之說大備無不苞也
噫是可以為學者之端邪始吾少時有路子者自贊為
是書吾嘉而叙其意而其書終莫能具卒俟宗直也故
刪取其叙繫於左以為西漢文類首紀殷周之前其文
簡而野魏晉已降則盪而靡得其中者漢氏漢氏之東
則既衰矣當文帝時始得賈生明儒術武帝尤好之而
公孫弘董仲舒司馬遷相如之徒作風雅益盛敷施天
下自天子至公卿大夫士庶人咸通焉於是宣於詔策
達於奏議諷於辭賦傳於歌謠由高帝迄於哀平王莽
之誅四方之文章蓋爛然矣史臣班孟堅修其書拔其尤
者充於簡册則二百三十年間列辟之達道名臣之大
範賢能之志業黔黎之風美列焉若乃合其英精離其
變通論次其叙位必俟學古者興行之唐興用文理貞
元間文章特盛本之三代接於漢氏與之相凖於是有
能者取孟堅書類其文次其先後為四十卷
注孫子序(杜牧)
兵者刑也刑者政事也為夫子之徒實仲由冉有之事也
今者據案聽訟械繫罪人笞死於市者吏之所為也驅兵
數萬橛其城郭係累其妻子斬其罪人亦吏之所為也木
索兵刃無異意也笞之與斬無異刑也小而易制用力少
者木索笞也大而難制用力多者兵刃斬也俱期於除去
惡民安活善人為國家者使教化通流無敢輒有不由我
而自恣者其取吏無他術也無異道也俱止於仁義忠信
智勇嚴明也苟得其道一二者可以使之為小吏盡得其
道者可以使之為大吏故用力少者其吏易得也功易見也
用力多者其吏難得也功難就也止此而已無他術也無
異道也自三代已降皆由斯也子貢頌夫子之德曰文武
之道未墜於地在人賢者識其大者遠者不賢者識其小
者近者季孫問冉有曰子於戰學之乎性達之也對曰學
之季孫曰事孔子惡乎學冉有曰即學之於孔子者大聖
兼該文武並用適聞其戰法猶未之詳也復不知自何代
何人分為二道曰文曰武離而俱行因使搢紳之士不敢
言兵或恥言之苟有言者世以為麄暴異人人不比數嗚
呼亡失根本斯最為甚周公相成王制禮作樂尊大儒術
有淮夷叛則出征之夫子相魯公會於夾谷曰有文事者
必有武備叱辱齊侯服不敢動是一大聖人豈不知兵乎
周有齊太公秦有王翦兩漢有韓信趙充國耿弇虞詡叚
熲魏有司馬懿吳有周瑜蜀有諸葛武侯晉有羊祜杜
公元凱梁有梁叡元魏有崔浩周有韋孝寬隋有楊素
國朝李靖李勣裴行儉郭元振如此人者當其一時其
所出計畫皆考古校今竒祕長遠策先定於内功後成
於外彼壯健輕死善擊刺者供其呼召指使耳豈可知其
由来哉某幼讀禮至於四郊多壘卿大夫辱也謂其書
真不虚說年十六時見盜起圜二三千里係戮將相族
誅刺史及其官屬屍塞城郭山東崩壊殷殷焉聲震朝
廷當其時使將兵行誅者則必壯健善擊刺者卿大夫
行列進退一如常時笑歌嬉遊輙不為辱非當辱不辱
以為山東亂事非我輩所宜當知某自此謂幼所讀禮
真妄人之言不足取信不足為教及年二十始讀尚書
毛詩左傳國語十三代史書見其樹立其國滅亡其國
未始不由兵也主兵者聖賢材能多聞慱識之士則必
樹立其國也壯健擊刺不學之徒則必敗亡其國也然
後信知為國家者兵最為大非賢卿大夫不可堪任其
事苟有敗滅真卿大夫之辱信不虚也因求自古以兵
著書列於後世可以教於後生者凡十數家且百萬言
其孫武所著十三篇自武死後凡千歲將兵者有成者
有敗者勘其事跡皆與武所著書一一相抵當猶印圈
模刻一不差跌武之所論大約用仁義使機權也武所
著書凡數十萬言曹魏武帝削其繁剰筆不精切凡十
三篇成為一編曹自為序因注解之曰吾讀兵書戰策
多矣孫武深矣然其所為注解十不釋一此者蓋非曹
不能盡注解也予尋魏志見曹自作兵書十餘萬言諸
將征伐皆以新書從事從令者尅捷違教者負敗意曹
自於新書中馳驟其說自成一家事業不欲随孫武後
盡解其書不然者曹豈不能耶今新書已亡不可復知
予因取孫武書備其注曹之所注亦盡存之分為上中
下三卷後之人有讀武書予解者因而學之猶盤中走
九九之走盤横斜圓直計於臨時不可盡知其必可知
者是知九不能出於盤也議於廊廟之上兵形已成然
後付之於將漢祖言指蹤者人也獲兔者犬也此其是
也彼為相者曰兵非吾事吾不當知君子曰叨居其位
可也
孫子後序(宋歐陽修)
世所傳孫武十三篇多用曹公杜牧陳皥注號三家孫
子余頃與撰四庫書目所見孫子注者尤多武之書本
於兵兵之術非一而以不窮為竒宜其說者之多也凡
人之用智有短長其施設各異故或謬其說於偏見然
無出所謂三家者三家之注皥最後其說時時攻牧之
短牧亦慨然最喜論兵欲試而不得者其學能道春秋
戰國時事甚慱而詳然前世言善用兵稱曹公曹公嘗
與董吕諸袁角其力而勝之遂與吳蜀分漢而王傳言
魏之諸將出兵千里每坐計勝敗授其成算諸將用之
十不失一一有違者兵輙敗北故魏世用兵悉以新書
從事其精於兵也如此牧謂曹公於注孫子尤略蓋借
其所得自為一書是曹公悉得武之術也然武嘗以其
書干吳王闔閭闔閭用之西破楚北服齊晉而覇諸侯
夫使武自用其書止於強伯及曹公用之然亦終不能
滅吳蜀豈武之術盡於此乎抑用之不極其能也後之
學者徒見其書又各牽於已見是以注者雖多而少當
獨吾友聖俞不然嘗評武之書曰此戰國相傾之說也
三代王者之師司馬九伐之法武不及也然亦愛其文
略而意深其行師用兵料敵制勝亦皆有法其言甚有
次序而注者汨之或失其意乃自為注凡膠於偏見者
皆抉去傳以已意而發之然後武之說不汨而明吾知
此書當與三家並傳而後世取其說者往往於吾聖俞
多焉聖俞為人謹質温恭衣冠進趣眇然儒者也後世
之視其書者與太史公疑張子房為壯夫何異
删正黃庭經序(歐陽脩)
無僊子者不知為何人也無姓名無爵里世莫得而名
之其自號為無僊子者以警世人之學僊者也其為言
曰自古有道無僊而後世之人知有道而不得其道不
知無僊而妄學僊此我之所哀也道者自然之道也生
而必死亦自然之道也以自然之道養自然之生不自
戕賊夭閼而盡其天年此自古聖智之所同也禹走天
下乘四載治百川可謂勞其形矣而壽百年顔子蕭然
卧於陋巷簞食瓢飲外不誘於物内不動於心可謂至
樂矣而年不及三十斯二人者皆古之仁人也勞其形
者長年安其樂者短命蓋命有長短稟之於天非人力
之所能為也惟不自戕賊而各盡其天年則二人之所
同也此所謂以自然之道養自然之生後世貪生之徒
為養生之術者無所不至至茹草木服金石吸日月之
精光又有以謂此外物不足恃而反求諸内者於是息
慮絶欲鍊精氣勤吐納專於内守以養其神其術雖本
於貪生及其至也尚或可以全形而却疾猶愈於肆欲
稱情以害其生者是謂飬内之術故上智任之自然其
次養内以却疾最下妄意而貪生世傳黃庭經者魏晉
間道士養生之書也其說專於養内多竒怪故其傳之
久則易為訛舛今家家異本莫可考正無僊子既甚好
古家多集錄古書文字以為翫好之娛有黃庭經石本
者乃永和十三年晉人所書其文頗簡以較今世俗所
傳者獨為有理疑得其真於是喟然嘆曰吾欲曉世以
無僊而止人之學者吾力顧未能也吾視世人執竒怪
訛舛之書欲生而反害其生者可不哀哉矧以我翫好
之餘拯世人之謬惑何惜而不為乃為删正諸家之異
一以永和石本為定其難曉之言略為注解庶幾不為
訛謬之說惑世以害生是亦不為無益若大雅君子則
豈取於此
戰國策目錄序(曾鞏)
劉向所定戰國策三十三篇崇文總目稱十一篇者闕
臣訪之士大夫家始盡得其書正其誤謬而疑其不可
考者然後戰國策三十三篇復完叙曰向叙此書言周
之先明教化修法度所以大治及其後謀詐用而仁義
之路塞所以大亂其說既美矣卒以謂此書戰國之謀
士度時君之所能行不得不然則可謂惑於流俗而不
篤於自信者也夫孔孟之時去周之初已數百歲其舊
法已亡舊俗已熄久矣二子乃獨明先王以謂不可改
者豈將強天下之主以後世之不可為哉亦將因其所
遇之時所遭之變而為當世之法使不失乎先王之意
而已二帝三王之治其變固殊其法固異而其為國家
天下之意本末先後未嘗不同也二子之道如是而已
蓋法者所以適變也不必盡同道者所以立本也不可
不一此理之不易者也故二子者守此豈好為異論哉
能勿苟而已矣可謂不惑乎流俗而篤於自信者也戰
國之遊士則不然不知道之可信而樂於說之易合其
設心注意偷為一切之計而已故論詐之便而諱其敗
言戰之善而蔽其患其相率而為之者莫不有利焉而
不勝其害也有得焉而不勝其失也卒至蘇秦商鞅孫
臏吳起李斯之徒以亡其身而諸侯及秦用之者亦滅
其國其為世之大禍明矣而俗猶莫之寤也惟先王之
道因時適變為法不同而考之無疵用之無弊故古之
聖賢未有以此而易彼也或曰邪說之害正也宜放而
絶之則此書之不泯其可乎對曰君子之禁邪說也固
將明其說於天下使當世之人皆知其說之不可從然
後以禁則齊使後世之人皆知其說之不可為然後以
戒則明豈必滅其籍哉放而絶之莫善於是是以孟子
之書有為神農之言者有為墨子之言者皆著而非之
至於此書之作則上繼春秋下至楚漢之起二百四十
五年之間載其行事固不可得而廢也此書有高誘注
者二十一篇或曰二十二篇崇文總目存者八篇今存
者十篇
新序目錄序(曾鞏)
劉向所集次新序三十篇目錄一篇隋唐之世尚為全
書今可見者十篇而已臣既考正其文字因為其序論
曰古之治天下者一道德同風俗盖九州之廣萬民之
衆千歲之遠其教已明其習已成之後所守者一道所
傳者一說而已故詩書之文歴世數十作者非一而其
言未嘗不相為終始化之如此其至也當是之時異行
者有誅異言者有禁防之又如此其備也故二帝三王
之際及其中間嘗更衰亂而餘澤未熄之時百家衆說
未有能出於其間者也及周之末世先王之教化法度
既廢餘澤既熄世之治方術者各得其一偏故人奮其
私智家尚其私學者蠭起於中國皆明其所長而昩其
短矜其所得而諱其失天下之士各自為方而不能相
通世之人不復知夫學之有統道之有歸也先王之遺
文雖在皆絀而不講况至於秦為世之所大禁哉漢興
六藝皆得於斷絶殘脱之餘世復無明先王之道以一
之者諸儒苟見傳記百家之言皆悦而嚮之故先王之
道為衆說之所蔽闇而不明鬱而不發而怪竒可喜之
論各師異見皆自名家者誕漫於中國一切不異於周
之末世其弊至於今尚在也自斯以来天下學者知折衷
於聖人而能純於道德之美者揚雄氏而止耳如向之
徒皆不免乎為衆說之所蔽而不知有所折衷者也孟
子曰待文王而興者凡民也豪傑之士雖無文王猶興
漢之士豈特無明先王之道以一之者哉亦其出於是
時者豪傑之士少故不能特起於流俗之中絶學之後
也蓋向之序此書於今為最近古雖不能無失然遠至
舜禹而次及於周秦以来古人之嘉言善行亦往往而
在也要在慎取之而已故臣既惜其不可見者而挍其
可見者特詳焉亦足以知臣之攻其失豈好辨哉臣之
所不得已也
補正水經序(元歐陽玄)
金禮部郎中蔡正甫作補正水經三卷翰林應奉蘇君
伯脩購得其書將版行之屬余叙其篇端案隋經籍志
有兩水經一本三卷郭璞注一本四十卷酈善長注善
長即道元也然皆不著撰人名氏唐杜佑作通典時尚
見兩書言郭璞疎略於酈注無所言撰人則概未之考
也舊唐注始云郭璞作宋崇文總目亦不言撰人為誰
但云酈注四十卷亡其五然未知兩水經之一存一亡
已見於斯時否也新唐志乃謂漢桑欽作水經一云郭
璞作今人言桑欽者本此也崇文總目作於宋景祐與
新志書同時又未知新志何所據以為說也余嘗參訂
之說者疑欽為東漢順帝以後人以彘一縣疑之也今
經言江水東逕永安宫南永安宫昭烈托孤於孔明之
地也今特著於斯又若因其人而重者得非蜀漢間人
所為也不寧惟是也其言北縣名多曹氏置南縣名多
孫氏置余又未暇一二數也斯則近代宇文氏以為經
傳相淆者此說近之也然必作經作傳之人定而後可
分也或者又曰豈非欽作於前二氏附益於其後它書
或然也而此未必也西漢儒林傳言塗惲授河南桑欽
君長尚書晁氏言欽成帝時人使古有兩桑欽則可審
為成帝時欽則是書不當見遺於漢藝文志也抑余又
有疑於斯水經述作往往見於南北分裂之時借曰舊
唐志可據則作者南人注者北人在當時皆有此疆彼
界之殊又焉知其詳略異同不限於一時聞見之所逮
也嗟夫古今有志之士思皇極之不作傷同風之無時
又焉知其不寓深意於是書也然則景純也道元也正
父也是或一道也然以余觀正父之慱洽多識其見於
他著作者蓋有劉原父鄭漁仲之風中州士之巨擘也
是書雖因宇文氏之感發而有以正蜀版遷就之失其
詳於趙代間水此固景純之所難若江自尋陽以北吳松
以東則又能使道元之無遺恨者也伯脩生車書混一
之代身為史官年學俱富於金人放失舊聞多所收攬
而是書又有關於職方之大者故余所願附著其說焉
而不知其妄也
司馬子微天隐子注後序(吳澄)
司馬子微天隐子注一卷八篇天隐子亡其姓族邑里
或曰子微託之者也夫黃老之說始自黃帝老子太史
公老子列傳則稱其以自隐無名為務至其道乃曰無
為自化清净自正無他異也當漢初黃老盛行至武帝
又好神仙文成五利之徒迂誣怪譎之士神光巨迹千
變百幻雖嘗一致橋山之祠欲追黃帝之遺風者獨不
及老子神仙方技豈又與道家戾歟東漢以来世之儒
者方以天文卦候為内學而為天子公卿之所賓禮甚
則㗖於鬼道左慈啟之葛玄紹之玄之後則有鄭君鄭
君之後則有葛洪葛洪之後則有陶弘景洪與弘景本
儒者當天下多故欲自縱於方外逸民之間一傳而王
遠之再傳而潘師正三傳而吳筠司馬子微考其學今
天隐子之所述已盡之矣予觀天隠子沖澹而閒曠虚
靚而寡欲黃老之遺論耳然而龍虎鉛汞抽添吐納之
事未之及也豈或祕而不言歟夫以老子之脩道養壽
雖太史公猶不盡信又况後世之迂誣怪譎者可必得
而悉徵之歟自今道家而言彼謂性宗儒者則曰此心
也必主於覺彼謂命宗儒者則曰此氣也必保其純一
天人達性命因其血肉口鼻之粗而得與造化溟涬同
入於無盡盡之妙此古之人所以長生而不死者豈或
别有其術歟不然天隐子之學亦止於是而已歟或曰
孔子嘗師老子吾聖人蓋尸假者也特以語怪而不言
故曰述而不作敏而好古竊比於我老彭老則老𣆀彭
則彭祖也雖然老子東周一柱下史耳幽王時有伯陽
父顯王時有史儋本是二人且不與老子同時老子固
壽矣太史公欲合伯陽父史儋為一人且為老子則亦
疑弗能定也彭祖本大彭氏國陸終氏第三子當堯時
始封又國語曰大彭豕韋則商滅之注謂在武丁時自
堯至武丁中興上下且七八百年亦無緣大彭之國自
興至滅止當彭祖一世世之言彭祖壽者吾又可得而
必信之歟蓋孔子所言老彭自是商之賢大夫不謂老
𣆀彭祖也老子嘗問禮矣彭祖者竟何為耶豈或果有
養生之說耶嗚呼吾聖人未嘗言養生然亦未嘗不養
生禮者所以節其動容周旋樂者所以發於詠歌舞蹈
禮樂不可斯須去身無非養也固未嘗以養生言也天
地隂陽闔闢屈伸之變亦何所不有夫又何謂乎尸假
矣哉
文章辨體彙選卷二百九十
