文章辨體彙選卷五百七十九
明賀復徵編
記二十
遊華山記(明袁宏道)
凡山之名者皆以骨率不能倍膚得三之一竒乃著表
裏純骨者唯華為然骨有態有色黯而濁病在色也塊
而獰病在態也華之骨如割雲如堵碎玉天水烟雪雜
然綴壁矣方而削不受級不得不穴其壁以入壁有罅
才容人隂者如井陽者如霤如井者曰㠉曰峽如霤者
曰溝皆斧為銜以受手足銜窮代以枝受手者不没指
受足者不盡踵鐵索累尋尋直垂下引而上如粘壁之
鼯壁不盡罅時為懸道巨巒折折相逼若故為亘以嘗
者横亘者綴腹倚絶厓行足垂磴外如面壁如臨淵如
屬垣撮心於粒焉知鬼之不及夕也長亘者搦其脊匍
匐進危磴削立千餘仞廣不盈背左右顧皆絶壑唯見
深黑吾形壘壘然如負甕自視甚贅然微風至搖摇欲
落第恐身之不為石矣夫人所憑仗者手足而督在目
方其在罅目着暗壁升則寄視于指也降則寄視于踵
也目受成焉耳罅盡而厓目乃為祟眩于削為粟眩于
深為掉眩于仄為喘愚者不然心不至目故也今乃知
嶮之所以劇矣余衣不蔽腰下着窮袴見影乃笑登厓
下望攀者如猱側者如蟹伏者如蛇折者如鷂山之&KR0146;
廞乃至此自恨無虎頭寫真筆也踰仙掌壁折入石弄
北旋上石滑而不級為東峰過坪躡厓道尊峙而中斷
為南峰度峰足蜿蜒上石葉上覆而横裂為西峰南峰
距兩峰之上如人危坐而雙引其膝下有土徑異樹交
絡峽人鳴其間峰頂各有池如臼如盆如破瓮鮮壁澄
澈古松覆之西峰石多壆乍視如隱南峰之背有静室
垂雙鏁鏁盡為鐵杙以承板道東峰南下為衛叔卿博
喜鏁對懸拓厓自達皆竒嶮
嵩遊記(袁宏道)
出東關里許有皂巾而敝藍者請曰由西華道耶余不
解及至嶽祠從垣之西竇入不覺一笑祠在黃盖峰下
偏峰之左東行數里得澗寂無人聲蘆風水響環繞山
砦沿澗而北得山足澗與山曲折如月半弓漸高得寺
寺盡而岩盧浩然舊居者至今猶襲其姓山至此忽兩
分如人張左右臂當胸腹處削壁千仞恨虚而却如割
大甕之半水從丁處出初猶粘壁霧雪紛飛忽然墮空
千絲直下激石為屑散布一澗時方下舂日與烟相薄
而瀑濺之風復生態其間正視不一色去瀑十許步巨
石岌嶪遊人各踞一石望瀑而飲回風忽射稀點灑面
起立欲避而兩脚已斜卷去朱非二曰少時讀天台賦
知有瀑布不知其竒麗如此問余余曰三見之矣見于
五泄者如奔雷其觀偉見于黃岩者如立玉其觀逸若
夫蒼寒霏微簾披綃曳此為最幽矣登封令傅元鼎曰
嘗夏月雨後經此飛濤掛壁激石倒立如柱響震一山
余曰然古人謂夏山如滴冬山如睡瀑亦有之夏瀑如
怒冬瀑如喜此正盧君喜時也壁石多竒或為霞或為
紺或為嵐而根下有石數丈雲巒洗出其紋如刻畫澗
中多白石墨浪界之與影石相似獨不能為人物耳澗
西有小洞容數人其下流峽中石几石龕石版遒妍不
一與碧潭相映為山中絶景
其二
石淙非嵩也繫之嵩後者水從東澗注嵩之餘也曉起
見簷外絲雨頗不快倚軒瞻太室翠色若滴知非雨候
也馳而出東門纖塵不起翻以為樂過箕山望許由塚
雲片鱗鱗如欲坼至測雲臺乃見日折而東倚澗行山
皆土阜甚舒緩將至石淙半里許漸聞水聲及至一澗
皆石如稠林之笋四顧不得寸膚不知是石何時飛來
轉盼之間向之土阜何處徙去也石錯立波中布置儇
巧四市之山宜高則為峯為巗為屏若約吾目使不外
見其朴也中央之山宜平則為砥為礖若以供吾布置
席酒之用也石之大者可坐十許人小者可分棚角飲
飛籌走兕近可手攬遠可繩度也當澗之衝列三峰以
拒水水漱其根如甕如齒斜飛正射交注潭中激以觀
其怒也遶石皆深潭幽冷如黛渟以觀其色也至澗之
下流石忽自夾兩崖青壁削立長可十餘丈水至此如
匹練所以蓄其浩瀚逸其奔放也石之麗在壁水之麗
在峽踞中央者眩于欹危不敢迫視則又為洞于岸之
南人穿洞腹出至唇而拓水之深碧石之竒峭可以作
而收也澗上之山高者不過二十仞卑者數仞水可以
步許石可以笏計然其勝為箕潁之冠其去太室也二
十里而遥
雲峯寺至天池寺記(袁宏道)
雲峰寺而上道愈&KR2337;青崖邃谷匝疊而行絮而粘屨者
曰雲幽咽而風絃者曰澗獨石而梁一絲百尺下臨千
仞者曰錦澗橋纈紅縈碧蜿蜒而導者曰九疊屏(一名九旗)
(峯)怒而兀忽如悍夫之介而相怖者曰鐵船峰數里一
息芟崖而亭之者五路嶔削杖而躋遇泉則卷葉以酌
過試心石望竹林寺後戶泉韻木響皆若梵唄乃拜亭
盡梵刹出上霄諸峰障而立猶在天平佛廬甚華整覆
以鐵一溪漲綠泠然階下稍定乃上文珠臺俯盤鷹見
背千頃一杯少焉雲縷縷出石下繚松而過若茶烟之
在枝已乃為人物鳥獸狀忽然匝地大地皆澎湃無松
坐石上碧落而下白雲是亦幽竒變幻之極也走告山
僧僧曰此恒也無足道
遊紅螺嶮記(袁宏道)
從葫蘆棚而上磴始危天始夾從雲會門而進山始巧
始纖水始怒卷石皆躍至鐵鎖灣險始酷從灣至觀音
洞仄而旋竒始盡山皆純鍔劃其中為二壁行百餘步
則日東西變數十步則嶺背面變數步則石態貎變矣
壁郛立而隂故不樹瘦而態故不膚亦不頑蛟龍之所
洗滌霜雪之所磨鏤不土而刻其趣乃極竇中多老衲
或居至八十餘不下聞客至則競出觀導者曰老未見
冠履也問為青曹則曰是余宗主笑而合其目亦如余
之見此山此石也山中非採藥樵薪人不至故不著竒
僻之士遊小西天上方者曰取道焉而遺之睫前是可
嘆也已
遊滿井記(袁宏道)
燕地寒花朝節後餘寒猶厲凍風時作作則飛沙走礫
局促一室之内欲出不得每冒風馳行未百步輒返二
十二日天稍和偕數友出東直至滿井高柳夾堤土膏
微潤一望空闊若脱籠之鵠於時冰皮始解波色乍明
鱗浪層層清澈見㡳晶晶然如鏡之新開而冷光之下
出于匣也山巒為晴雪所洗娟然如拭鮮姸明媚如倩
女之靧面而髻鬟之始掠也柳條將舒未舒柔梢披風
麥田淺鬛寸許遊人雖未盛泉而茗者罍而歌者紅妝
而蹇者亦時時有風力雖尚勁然徒步則汗出漆背凡
瀑沙之鳥呷浪之鱗悠然自得毛羽鱗鬛之間皆有喜
氣始知郊田之外未始無春而城居者未知之也夫能
不以遊堕事而蕭然于山石草木之間者惟此官也而
此地適與余近余之遊將自此始惡能無紀矣已亥之
二月也
高梁橋遊記(袁宏道)
高梁橋在西直門外京師最勝地也兩水夾堤垂楊十
餘里流急而清魚之沈水底者鱗鬛皆見精藍棋置丹
樓珠塔窈窕綠樹中而西山之在几席者朝夕設色以
娛遊人當春盛時城中士女雲集搢紳士大夫非甚不
暇未有不一至其地者也三月一日偕王生章甫僧寂
子出遊時柳梢新翠山色微嵐水與堤平絲管夾岸趺
坐古根上茗飲以為酒浪紋樹影以為侑魚鳥之飛沈
人物之往來以為戲具堤上遊人見三人枯坐樹下若
癡禪者皆相視以為笑而余等亦竊謂彼筵中人喧嚻
怒詬山情水意了不相屬于樂何有也少頃遇同年黃
昭質拜客出呼而下與之語步至極樂寺觀梅花而返
西湖記(袁宏道)
西湖最盛為春二月一日之盛為朝煙為夕嵐今歲春
雪甚盛梅花為寒所勒與杏桃相次開發尤為竒觀石
簣數為余言傅金吾園中梅張功甫家故物也急往觀
之余時為桃花所戀竟不忍去湖上由斷橋至蘇堤一
帶綠烟紅霧彌漫二十餘里歌吹為風粉汗為雨羅紈
之盛多於堤畔之艸豔冶極矣然杭人遊湖止午未申
三時其實湖光染翠之工山嵐設色之妙皆在朝日始
出夕舂未下始極其濃媚月景尤不可言花態柳情山
容水意别是一種趣味此樂留山僧遊客受用安可為
俗士道哉
虎丘記(袁宏道)
虎丘去城可七八里其山無高巖邃壑獨以近城故簫
鼓樓船無日無之凡月之夜花之晨雪之夕遊人往來
紛錯如織而中秋為尤勝每至是日傾城闔戶連臂而
至衣冠士女下迨蔀屋莫不靚粧麗服重茵累席置酒
交衢間從千人石上至山門櫛比如鱗檀板丘積樽罍
雲瀉遠而望之如雁落平沙霞鋪江上雷輥電霍無得
而狀布席之初唱者千百聲若聚蚊不可辨識分曹部
署競以歌喉相鬭雅俗既陳姸媸自别未幾而搖頭頓
足者數十人而已已而明月浮空石光如練一切瓦釜
寂然停聲屬而和者纔三四輩一簫一寸管一人緩板
而歌竹肉相發清聲亮徹聽者䰟銷比至夜深月影横
斜荇藻凌亂則簫板亦不復用一夫登場四座屏息音
若細髮響徹雲際每度一字幾盡一刻飛鳥為之徘徊
壯士聽而下淚矣劍泉深不可測飛巖如削千頃雲得
天池諸山作案巒壑競秀最可觴客但過午則日光射
人不堪久坐耳文昌閣亦佳晩樹尤可觀面北為平遠
堂舊址空曠無際僅虞山一點在望堂廢已久余與江
進之謀所以復之欲祠韋蘇州白樂天諸公于其中而
病尋作余既乞歸恐進之興亦闌矣山川興廢信有時
哉吏吳兩載登虎丘者六最後與江進之方子公同登
遲月生公石上歌者聞令來皆避匿去余因謂進之曰
甚矣烏紗之横皂隸之俗哉他日去官有不聽曲此石
上者如月今余幸得解官稱吳客矣虎丘之月不知尚
識余言否耶
文章辨體彙選卷五百七十九
文章辨體彙選卷五百七十九
明賀復徵編
記二十
遊華山記(明袁宏道)
凡山之名者皆以骨率不能倍膚得三之一竒乃著表
裏純骨者唯華為然骨有態有色黯而濁病在色也塊
而獰病在態也華之骨如割雲如堵碎玉天水烟雪雜
然綴壁矣方而削不受級不得不穴其壁以入壁有罅
才容人隂者如井陽者如霤如井者曰㠉曰峽如霤者
曰溝皆斧為銜以受手足銜窮代以枝受手者不没指
受足者不盡踵鐵索累尋尋直垂下引而上如粘壁之
鼯壁不盡罅時為懸道巨巒折折相逼若故為亘以嘗
者横亘者綴腹倚絶厓行足垂磴外如面壁如臨淵如
屬垣撮心於粒焉知鬼之不及夕也長亘者搦其脊匍
匐進危磴削立千餘仞廣不盈背左右顧皆絶壑唯見
深黑吾形壘壘然如負甕自視甚贅然微風至搖摇欲
落第恐身之不為石矣夫人所憑仗者手足而督在目
方其在罅目着暗壁升則寄視于指也降則寄視于踵
也目受成焉耳罅盡而厓目乃為祟眩于削為粟眩于
深為掉眩于仄為喘愚者不然心不至目故也今乃知
嶮之所以劇矣余衣不蔽腰下着窮袴見影乃笑登厓
下望攀者如猱側者如蟹伏者如蛇折者如鷂山之&KR0146;
廞乃至此自恨無虎頭寫真筆也踰仙掌壁折入石弄
北旋上石滑而不級為東峰過坪躡厓道尊峙而中斷
為南峰度峰足蜿蜒上石葉上覆而横裂為西峰南峰
距兩峰之上如人危坐而雙引其膝下有土徑異樹交
絡峽人鳴其間峰頂各有池如臼如盆如破瓮鮮壁澄
澈古松覆之西峰石多壆乍視如隱南峰之背有静室
垂雙鏁鏁盡為鐵杙以承板道東峰南下為衛叔卿博
喜鏁對懸拓厓自達皆竒嶮
嵩遊記(袁宏道)
出東關里許有皂巾而敝藍者請曰由西華道耶余不
解及至嶽祠從垣之西竇入不覺一笑祠在黃盖峰下
偏峰之左東行數里得澗寂無人聲蘆風水響環繞山
砦沿澗而北得山足澗與山曲折如月半弓漸高得寺
寺盡而岩盧浩然舊居者至今猶襲其姓山至此忽兩
分如人張左右臂當胸腹處削壁千仞恨虚而却如割
大甕之半水從丁處出初猶粘壁霧雪紛飛忽然墮空
千絲直下激石為屑散布一澗時方下舂日與烟相薄
而瀑濺之風復生態其間正視不一色去瀑十許步巨
石岌嶪遊人各踞一石望瀑而飲回風忽射稀點灑面
起立欲避而兩脚已斜卷去朱非二曰少時讀天台賦
知有瀑布不知其竒麗如此問余余曰三見之矣見于
五泄者如奔雷其觀偉見于黃岩者如立玉其觀逸若
夫蒼寒霏微簾披綃曳此為最幽矣登封令傅元鼎曰
嘗夏月雨後經此飛濤掛壁激石倒立如柱響震一山
余曰然古人謂夏山如滴冬山如睡瀑亦有之夏瀑如
怒冬瀑如喜此正盧君喜時也壁石多竒或為霞或為
紺或為嵐而根下有石數丈雲巒洗出其紋如刻畫澗
中多白石墨浪界之與影石相似獨不能為人物耳澗
西有小洞容數人其下流峽中石几石龕石版遒妍不
一與碧潭相映為山中絶景
其二
石淙非嵩也繫之嵩後者水從東澗注嵩之餘也曉起
見簷外絲雨頗不快倚軒瞻太室翠色若滴知非雨候
也馳而出東門纖塵不起翻以為樂過箕山望許由塚
雲片鱗鱗如欲坼至測雲臺乃見日折而東倚澗行山
皆土阜甚舒緩將至石淙半里許漸聞水聲及至一澗
皆石如稠林之笋四顧不得寸膚不知是石何時飛來
轉盼之間向之土阜何處徙去也石錯立波中布置儇
巧四市之山宜高則為峯為巗為屏若約吾目使不外
見其朴也中央之山宜平則為砥為礖若以供吾布置
席酒之用也石之大者可坐十許人小者可分棚角飲
飛籌走兕近可手攬遠可繩度也當澗之衝列三峰以
拒水水漱其根如甕如齒斜飛正射交注潭中激以觀
其怒也遶石皆深潭幽冷如黛渟以觀其色也至澗之
下流石忽自夾兩崖青壁削立長可十餘丈水至此如
匹練所以蓄其浩瀚逸其奔放也石之麗在壁水之麗
在峽踞中央者眩于欹危不敢迫視則又為洞于岸之
南人穿洞腹出至唇而拓水之深碧石之竒峭可以作
而收也澗上之山高者不過二十仞卑者數仞水可以
步許石可以笏計然其勝為箕潁之冠其去太室也二
十里而遥
雲峯寺至天池寺記(袁宏道)
雲峰寺而上道愈&KR2337;青崖邃谷匝疊而行絮而粘屨者
曰雲幽咽而風絃者曰澗獨石而梁一絲百尺下臨千
仞者曰錦澗橋纈紅縈碧蜿蜒而導者曰九疊屏(一名九旗)
(峯)怒而兀忽如悍夫之介而相怖者曰鐵船峰數里一
息芟崖而亭之者五路嶔削杖而躋遇泉則卷葉以酌
過試心石望竹林寺後戶泉韻木響皆若梵唄乃拜亭
盡梵刹出上霄諸峰障而立猶在天平佛廬甚華整覆
以鐵一溪漲綠泠然階下稍定乃上文珠臺俯盤鷹見
背千頃一杯少焉雲縷縷出石下繚松而過若茶烟之
在枝已乃為人物鳥獸狀忽然匝地大地皆澎湃無松
坐石上碧落而下白雲是亦幽竒變幻之極也走告山
僧僧曰此恒也無足道
遊紅螺嶮記(袁宏道)
從葫蘆棚而上磴始危天始夾從雲會門而進山始巧
始纖水始怒卷石皆躍至鐵鎖灣險始酷從灣至觀音
洞仄而旋竒始盡山皆純鍔劃其中為二壁行百餘步
則日東西變數十步則嶺背面變數步則石態貎變矣
壁郛立而隂故不樹瘦而態故不膚亦不頑蛟龍之所
洗滌霜雪之所磨鏤不土而刻其趣乃極竇中多老衲
或居至八十餘不下聞客至則競出觀導者曰老未見
冠履也問為青曹則曰是余宗主笑而合其目亦如余
之見此山此石也山中非採藥樵薪人不至故不著竒
僻之士遊小西天上方者曰取道焉而遺之睫前是可
嘆也已
遊滿井記(袁宏道)
燕地寒花朝節後餘寒猶厲凍風時作作則飛沙走礫
局促一室之内欲出不得每冒風馳行未百步輒返二
十二日天稍和偕數友出東直至滿井高柳夾堤土膏
微潤一望空闊若脱籠之鵠於時冰皮始解波色乍明
鱗浪層層清澈見㡳晶晶然如鏡之新開而冷光之下
出于匣也山巒為晴雪所洗娟然如拭鮮姸明媚如倩
女之靧面而髻鬟之始掠也柳條將舒未舒柔梢披風
麥田淺鬛寸許遊人雖未盛泉而茗者罍而歌者紅妝
而蹇者亦時時有風力雖尚勁然徒步則汗出漆背凡
瀑沙之鳥呷浪之鱗悠然自得毛羽鱗鬛之間皆有喜
氣始知郊田之外未始無春而城居者未知之也夫能
不以遊堕事而蕭然于山石草木之間者惟此官也而
此地適與余近余之遊將自此始惡能無紀矣已亥之
二月也
高梁橋遊記(袁宏道)
高梁橋在西直門外京師最勝地也兩水夾堤垂楊十
餘里流急而清魚之沈水底者鱗鬛皆見精藍棋置丹
樓珠塔窈窕綠樹中而西山之在几席者朝夕設色以
娛遊人當春盛時城中士女雲集搢紳士大夫非甚不
暇未有不一至其地者也三月一日偕王生章甫僧寂
子出遊時柳梢新翠山色微嵐水與堤平絲管夾岸趺
坐古根上茗飲以為酒浪紋樹影以為侑魚鳥之飛沈
人物之往來以為戲具堤上遊人見三人枯坐樹下若
癡禪者皆相視以為笑而余等亦竊謂彼筵中人喧嚻
怒詬山情水意了不相屬于樂何有也少頃遇同年黃
昭質拜客出呼而下與之語步至極樂寺觀梅花而返
西湖記(袁宏道)
西湖最盛為春二月一日之盛為朝煙為夕嵐今歲春
雪甚盛梅花為寒所勒與杏桃相次開發尤為竒觀石
簣數為余言傅金吾園中梅張功甫家故物也急往觀
之余時為桃花所戀竟不忍去湖上由斷橋至蘇堤一
帶綠烟紅霧彌漫二十餘里歌吹為風粉汗為雨羅紈
之盛多於堤畔之艸豔冶極矣然杭人遊湖止午未申
三時其實湖光染翠之工山嵐設色之妙皆在朝日始
出夕舂未下始極其濃媚月景尤不可言花態柳情山
容水意别是一種趣味此樂留山僧遊客受用安可為
俗士道哉
虎丘記(袁宏道)
虎丘去城可七八里其山無高巖邃壑獨以近城故簫
鼓樓船無日無之凡月之夜花之晨雪之夕遊人往來
紛錯如織而中秋為尤勝每至是日傾城闔戶連臂而
至衣冠士女下迨蔀屋莫不靚粧麗服重茵累席置酒
交衢間從千人石上至山門櫛比如鱗檀板丘積樽罍
雲瀉遠而望之如雁落平沙霞鋪江上雷輥電霍無得
而狀布席之初唱者千百聲若聚蚊不可辨識分曹部
署競以歌喉相鬭雅俗既陳姸媸自别未幾而搖頭頓
足者數十人而已已而明月浮空石光如練一切瓦釜
寂然停聲屬而和者纔三四輩一簫一寸管一人緩板
而歌竹肉相發清聲亮徹聽者䰟銷比至夜深月影横
斜荇藻凌亂則簫板亦不復用一夫登場四座屏息音
若細髮響徹雲際每度一字幾盡一刻飛鳥為之徘徊
壯士聽而下淚矣劍泉深不可測飛巖如削千頃雲得
天池諸山作案巒壑競秀最可觴客但過午則日光射
人不堪久坐耳文昌閣亦佳晩樹尤可觀面北為平遠
堂舊址空曠無際僅虞山一點在望堂廢已久余與江
進之謀所以復之欲祠韋蘇州白樂天諸公于其中而
病尋作余既乞歸恐進之興亦闌矣山川興廢信有時
哉吏吳兩載登虎丘者六最後與江進之方子公同登
遲月生公石上歌者聞令來皆避匿去余因謂進之曰
甚矣烏紗之横皂隸之俗哉他日去官有不聽曲此石
上者如月今余幸得解官稱吳客矣虎丘之月不知尚
識余言否耶
文章辨體彙選卷五百七十九
