文章辨體彙選卷七百五十二
明賀復徵編
祭文四
祭十一舅母范夫人文(宋黃庭堅)
嗚呼夫人令德孝恭佐我元舅肅雍於宫柔不選愞剛
不忌克誰傳誰師金玉天質螽斯多子扶牀坐膝笑之
怒之慈視如一夫人歸止不及皇姑事我安康進掖退
挾酒肴枕簟温清起居婦拜姑老尊重則傚猗嗟夫人
老而克孝誰不淑夀大國楚秦孰是夫人而不中身兒
皆詩書女亦箴紩得喪秋毫彼亦何恤庭堅等來自江
南哭奠藁葬毁瘠餘生哀深母黨
代范樞密祭温公文(張耒)
嗚呼天祚有邦畀之元龜篤生我公為世父師夷齊之
清淵騫之德子産之惠叔向之直人擅其一足以成名
公兼衆德乾乾不寧九流百家金匱石室鈎索沉隠裁
其失得根柢治亂經綸皇極作為文章有書秩秩玄圭
大裘望之肅然冬陽复冰赴者爭先仁英兩朝鍠鍠厥
聲國有正人折姦於萌荏染柔木求直於繩我公盡規
君心則寧烈烈神考體貌有德公獻有可巖巖翼翼言
有未用不敢受爵深衣幅巾歸休於洛公則休矣四方
顒顒君子野人洎於他邦聞風懷歸於父于兄天施不
齊或怨寒暑公獨何施四海一譽元豐末年國有大事
穆穆文母宥我神嗣爰立作相媚於神人我公在廷其
重萬鈞士賀於朝民歌於㕓農慶於野兵休於邊燠爾
慄寒養其饑孱無痏於饑無休於田培其本根枝葉則
茂豈曰我作憲章惟舊於赫聖考左右上帝休公於家
實遺聖子卷耳思賢夙夜周京不惑不疑成此太平公
之去來人之戚嬉人之戚嬉帝之從違豈人事耶天實
為之純仁不才辱公之深人之相知貴相知心惟公我
知洞逹表裏采其所長謂或可使申結義好丘山不移
匪我則然公實取之泚泚清洛獨樂之園嘉華春敷脩
竹夏寒清酌翛然我招我從琅琅嘉言有銘在躬朝偶
乏人備位樞機入與國論獲親風規六七年間為益不
貲私祈白首從公以歸憂勞傷生公既進疾庶幾有瘳
卒相王室國祠既誓公以喪聞我心之悲不獲至門入
哭於室公既大歛終天之情不一見面人生有死抑旦
夜耳曾子將沒知免而喜公身既修公志既畢既夀令
終無有其失有如公者古今萬一任重道遠稅駕兹月
庶幾念此以紓我悲猶有鬼神實聞我辭
國子監祭司馬温公文(晁補之)
維元祐元年九月日具官某等謹以清酌庶羞之奠致
祭於故丞相司馬公之靈曰嗚呼公乎寬栗柔立根於
明誠進禮退義世為重輕千乘不居古稱好名公乎不
然志合則行布被脫粟他人為詐公乎不然則以身化
公臥洛師閉關却掃深衣講道將以是老公歸朝廷路
車乘馬扶擕襁負民拜於野聖母神孫在宫載祗公率
其官正人具來誠心行義令出而聽國安九鼎大勢已
定民以法治法勝則煩譬如魚噞則清其源賣刀綠畆
盗豈得發苟無欲之雖賞不竊裴公處内如不勝衣問
其貌年威行四夷楊公入輔曾未幾何毁第减騶人去
其華忘身憂國晩以骨立生非其厚所愛民力有來遠
縣廢食與言問民而沒反席未安帝祗合宫公薨訃聞徹
尊往臨追昨故温公薨李秌甲戍暮雪民憂歲寒相諺
未褐聞諸道路信有斯言曰公在天胡俾我寒以勞定
國人曰宜享何以知之家有公像生為民望其沒亦神
公乎何憾悲者世人尚饗
祭大資政李公文(晁補之)
維年月日門生具位晁補之謹遣人以清酌庶羞之奠
致祭於故北京留守大資政李公之靈曰王跡之熄詩
亡不嗣春秋又微戰國横肆惟其可者尚與聖鄰詞出
其口輪囷郁紛觀左氏言何國無士馳其戎車陳詩說
禮秦儀賣國斯廼燔書韓非孫武是固非儒至其文字
孰敢貶諸漢興息民殘編出壊經儒詞士學自此𣲖班
王兩馬河漢奔渾胡不及古華勝其根乃獨楊雄為書
凖易易不可凖相如是式却後得唐纔一韓愈躒魏踵
漢侵尋千古宋以文治百七十年瓌儒偉士軼古並肩
公以文鳴起河之北如彼神鳳雲翔覽德惟我神考文
王之文謂公所作經誥是羣官名用正禮閣其脩此公
餘事粤有大猷論秀百人宥死四千人車上儛而公退
然輔弼三朝時異操同幾顚者數不自為功上建皇極
以消羣疑歛時五福惟公助之爰開大公旁作穆穆九
關晝靜纍纍士復惟古良臣善則稱君造膝之語家人
莫聞嗚呼哀哉匪歲龍蛇正月已夘賢人之憂庶氓是
悼嗚呼哀哉補之昔者自魏徂京公以其名上之朝廷
羈堅附夷千里為輕顧慙幽介文采安有無鹽刻畫祗
增其醜士報知已匪以其私潔身有義尚畏人知惟不
仰愧神其聽之嗚呼哀哉天不愸遺而喪宗工胡床昨
夢過雨驚風燕子穿閣池臺半空嗚呼哀哉安陽之吉
遠不臨壙扁舟東下形以神往寓辭千里以侑洒尊庶
平生言公猶我聞嗚呼哀哉尚饗
祭韓無咎尚書文(晁補之)
兄之初載甚躓而艱逢亂客吳萬里孤騫文方日衰蕩
為狂瀾組織纖弱各自謂賢士睨莫救兄勇而前陋巷
一室日旰未饘誦書鼓琴志操益堅落筆天成不事雕
鐫如先秦書氣充力全壮年相從顧憫我孱曰是有志
許以周旋我自蜀歸兄典三銓邂逅都門挈手歡然兄
牧東陽我走閩山曠不相值今五六年我病早衰顧未
及泉兄之夀康一朝先顛餉酒踵門乃酹柩前嗟嗟造
物孰尸此權豈其好惡亦與俗遷微官有守喪車莫攀
蓴鯽之奠叙訣終天
祭范忠宣公文(陳瓘)
昔文正公在仁祖時忠於謀國衆正所依心虚而明照
了不疑先事而慮有如蓍龜兩遭勅榜益奮不移外禦
元昊數蹈禍機國勢既安奚恤我危考公行事允也似
之安不擇地難不敢辭至於言兵則曰不知豈曰為異
各遵其時不述其跡是乃無違三年遽改生事者誰蔡
相南行公獨救之一勝一復其兆在兹公可以默又進
忱辭人亦有言公爾忘私孰能臨義捨安取危一斥四
年育廢始歸天子哀憐拜命涕洟其心不育意欲有施
人願公留為帝寵䕫病不能對人所歎咨天子曰吁疾
尚可為錫以上劑臨遣國毉丁寧訓飭速療勿遲云何
不淑竟止於斯嗚呼哀哉公果已矣舉世思公公不來
矣人之於公有合有暌聞公之歿暌者亦悲情隔生死
公論乃出悲公之人始自今日臨終不昧忍死有述小
其一身大我王室置小恤大自初訖終可使聞者勸而
作忠太宗征遼喬苑不忘心之所慮奚獨一方願惜生
靈願合朋黨願為宣仁一洗誣謗願正其事願辨其人
願以中道行帝之仁嗚呼哀哉言惟心聲孰無此聲孰
有此誠神器雖大如人之形愛養胃氣可以保生陽明
之經徧於四體呼吸之間無有不差在絡連右首脉應
趾中經流行寧有定位彼執一者棄異取同異我曰偏
同我曰中語各有心心各有物孰能審是而不彼恤公
獨有言繼者誰乎公薨我悲豈緣葭莩公昔南遷我在
北陲側身以望心往從之及公之還我有言責陳留雖
近欲往不得平生想慕獨未識公見公之心何必形容
文正沒後公又亡矣仲季方興公復有子其門益大其
道益光公可無憾我亦奚傷
祭幻住菴明師弟文(釋德洪)
子少棄家從我游嬉三十一年如夢頃時於此夢境憂
患半之我竄萬里白骨重肉子臥一菴亦失䨇目心知
餘年再見不復敢料來歸先館子廬即視模索認聲驚
呼我亦念子形神已枯百不如人謂當夀考心期惻然
正爾難保如臨崖樹先自枯倒不見兩月果以訃聞既
通世契久同師門臨終之語骨湏我焚擕法兄祖疾馳
三日瓦燈晝昏寂然空空相視以慟薦此鉢食
祭潘叔源文(陳亮)
惟君讀書將以為善而不主於禄利應舉將以行義而
不志於必得鮮衣美食以償男子有家之願歌童舞女
以終人生行樂之期禮義以悅其心朋友以助其德内
外並進心跡無瑕此宜閱世之滋多而亦降年之止此
兄弟相從而去各適所安兒女攀慕無從亦將有立亮
蹉跎莫景邂逅飄零白飯青芻舊游何在隻鷄斗酒老
淚如傾歎逝者之斯夫知吾生之永已臨穴不及遡風
而號
祭高永州文(葉適)
先后聖德天報其門何以報之維材與賢簮笏之腴而
自陶冶不以師教有如公者靡驕曩貴靡羞後貧銖廉
黍約以標厥身官奚弗昭知亦非少薦聞實多不用竟
老眇然零陵併重奪之理不可推通人所疑我慚素賤
廼辱公女手擇寒蔬相與敬處公歸自洪我屏西山瘦
馬獨來共談草間我疾異甚遲旦暮死公今忽先視我
餘幾以義當哀以情當悲昏塞我衷不知施為又失我
思無復昔語彊寄兹觴公釂勿吐
祭陳同甫文(業適)
嗚呼同甫氣足盖物力足首事天所畀也孰可抑制以
智開物以機動事學而得之又相比佽載書以來紏結
披籍觧剥闔闢遇其殊特著於詞章無後無前啟蟄滌
酲獨為時先補空續高抉英植豪探海取鼇惟己所操
回視世人磨細研精俯墨仰繩用影律形視人而行服
勞終身爼豆僅列我漫一奏韶壊雅闕嗚呼同甫絶代
之寶衆豈同美抵擲棄捐亦其常理子重受禍嘻又已
甚寓矢以攻殺者無禁脫廷尉械為進士頭天子第之
始莫我尤謂天弗省天乃終定謂天既定而弗永命嗚
呼同甫心事難平寵光易滿萬世之長一朝之短余蚤
從子今也變衰子有微言余何遽知畏子高明痛子憔
悴鐫嗟無勇和隨有罪子不余謬懸俾余銘且曰必信
視我如生疇昔之言余不敢苟哀哉此酒能復飲否
祭周益公文(陸游)
某紹興庚辰始至行在見公於途欣然傾盖得居連墻
日接嘉話每一相從脫帽禠帶從容笑語輸寫肝肺隣
家借酒小圃鉏菜熒熒青燈瘦影相對西湖弔古並轡
共載賦詩屬文頗極竒怪淡交如水久而不壊各謂知
心絶出流軰别二十年公位鼎鼐我方西游荷戈窮塞
歸得臺郎旋又坐廢公又策免久處於外見不可期使
我形瘵斯文日卑公則崧岱士昏於智公則蓍蔡公老
不衰雷霆百代每得手書字細如芥痴兒騃女問及𤨏
碎孰為一病良醫莫差赴告鼎來震動海内奔赴不遑
涕泗澎湃豈無蓴鯽致此薄酹辭則匪工聊寄悲慨
祭翁殿撰文(劉子翬)
堂堂老成國之龜玉進則光朝退斯美俗天其靳耶奪
之何速嗚呼哀哉惟公之質嶽重海渾學窮古書道通
聖門本朝取士科張甲乙偉人巨公皆此塗出公亦欣
然飛聲騰實賢俊之關圖書之囿孰游其間惟德之𢡟
公亦欣然來為領袖懷紱乘流來軺光遠時以外移為
仕之蹇公亦欣然屢膺臨遣愠絶三已榮輕九遷浮雲
卷舒何往不安公亦欣然老於祠官惟公行藏曰有義
命物智時機無心而應蘂笈探玄麟經纂聖得意忘年
怡然處順惟我小子與公同鄉交舊年契奕葉有光晩
獲從公素心始償見必我留宴笑坐傍公雖病矣神氣
内強袖手不言色惠滿堂大化密移遠游不復夀格睟
容悶於一木楚些徒招秦詩莫贖設醴陳肴文以相之
誠可逹幽公其亮之
望祭文丞相文(王炎午)
相國文公再被執時予嘗為文立祭之已而吉水張子
載心弘毅自燕山持丞相髮與齒歸丞相既得死矣嗚
呼痛哉謹痛望奠再致一言嗚呼扶顚持危文山諸葛
相國雖同而公死節倡義舉勇文山張巡殺身不異而
公秉鈞名相烈士合為一傳三千年間人不兩見事謬
身執義當勇决祭公速公童子易簀何如天意佑忠憐
才留公一死易水金臺乘氣捐軀壮士其或久而不易
霜雪松栢嗟哉文山山高水深難回者天不負者心常
山之髮侍中之血日月韜光山河改色生為名臣死為
列星不然勁氣為風為霆干將莫耶或寄良冶出世則
神入土不化今夕何夕斗轉河斜中有光芒非公也耶
文章辨體彙選卷七百五十二
文章辨體彙選卷七百五十二
明賀復徵編
祭文四
祭十一舅母范夫人文(宋黃庭堅)
嗚呼夫人令德孝恭佐我元舅肅雍於宫柔不選愞剛
不忌克誰傳誰師金玉天質螽斯多子扶牀坐膝笑之
怒之慈視如一夫人歸止不及皇姑事我安康進掖退
挾酒肴枕簟温清起居婦拜姑老尊重則傚猗嗟夫人
老而克孝誰不淑夀大國楚秦孰是夫人而不中身兒
皆詩書女亦箴紩得喪秋毫彼亦何恤庭堅等來自江
南哭奠藁葬毁瘠餘生哀深母黨
代范樞密祭温公文(張耒)
嗚呼天祚有邦畀之元龜篤生我公為世父師夷齊之
清淵騫之德子産之惠叔向之直人擅其一足以成名
公兼衆德乾乾不寧九流百家金匱石室鈎索沉隠裁
其失得根柢治亂經綸皇極作為文章有書秩秩玄圭
大裘望之肅然冬陽复冰赴者爭先仁英兩朝鍠鍠厥
聲國有正人折姦於萌荏染柔木求直於繩我公盡規
君心則寧烈烈神考體貌有德公獻有可巖巖翼翼言
有未用不敢受爵深衣幅巾歸休於洛公則休矣四方
顒顒君子野人洎於他邦聞風懷歸於父于兄天施不
齊或怨寒暑公獨何施四海一譽元豐末年國有大事
穆穆文母宥我神嗣爰立作相媚於神人我公在廷其
重萬鈞士賀於朝民歌於㕓農慶於野兵休於邊燠爾
慄寒養其饑孱無痏於饑無休於田培其本根枝葉則
茂豈曰我作憲章惟舊於赫聖考左右上帝休公於家
實遺聖子卷耳思賢夙夜周京不惑不疑成此太平公
之去來人之戚嬉人之戚嬉帝之從違豈人事耶天實
為之純仁不才辱公之深人之相知貴相知心惟公我
知洞逹表裏采其所長謂或可使申結義好丘山不移
匪我則然公實取之泚泚清洛獨樂之園嘉華春敷脩
竹夏寒清酌翛然我招我從琅琅嘉言有銘在躬朝偶
乏人備位樞機入與國論獲親風規六七年間為益不
貲私祈白首從公以歸憂勞傷生公既進疾庶幾有瘳
卒相王室國祠既誓公以喪聞我心之悲不獲至門入
哭於室公既大歛終天之情不一見面人生有死抑旦
夜耳曾子將沒知免而喜公身既修公志既畢既夀令
終無有其失有如公者古今萬一任重道遠稅駕兹月
庶幾念此以紓我悲猶有鬼神實聞我辭
國子監祭司馬温公文(晁補之)
維元祐元年九月日具官某等謹以清酌庶羞之奠致
祭於故丞相司馬公之靈曰嗚呼公乎寬栗柔立根於
明誠進禮退義世為重輕千乘不居古稱好名公乎不
然志合則行布被脫粟他人為詐公乎不然則以身化
公臥洛師閉關却掃深衣講道將以是老公歸朝廷路
車乘馬扶擕襁負民拜於野聖母神孫在宫載祗公率
其官正人具來誠心行義令出而聽國安九鼎大勢已
定民以法治法勝則煩譬如魚噞則清其源賣刀綠畆
盗豈得發苟無欲之雖賞不竊裴公處内如不勝衣問
其貌年威行四夷楊公入輔曾未幾何毁第减騶人去
其華忘身憂國晩以骨立生非其厚所愛民力有來遠
縣廢食與言問民而沒反席未安帝祗合宫公薨訃聞徹
尊往臨追昨故温公薨李秌甲戍暮雪民憂歲寒相諺
未褐聞諸道路信有斯言曰公在天胡俾我寒以勞定
國人曰宜享何以知之家有公像生為民望其沒亦神
公乎何憾悲者世人尚饗
祭大資政李公文(晁補之)
維年月日門生具位晁補之謹遣人以清酌庶羞之奠
致祭於故北京留守大資政李公之靈曰王跡之熄詩
亡不嗣春秋又微戰國横肆惟其可者尚與聖鄰詞出
其口輪囷郁紛觀左氏言何國無士馳其戎車陳詩說
禮秦儀賣國斯廼燔書韓非孫武是固非儒至其文字
孰敢貶諸漢興息民殘編出壊經儒詞士學自此𣲖班
王兩馬河漢奔渾胡不及古華勝其根乃獨楊雄為書
凖易易不可凖相如是式却後得唐纔一韓愈躒魏踵
漢侵尋千古宋以文治百七十年瓌儒偉士軼古並肩
公以文鳴起河之北如彼神鳳雲翔覽德惟我神考文
王之文謂公所作經誥是羣官名用正禮閣其脩此公
餘事粤有大猷論秀百人宥死四千人車上儛而公退
然輔弼三朝時異操同幾顚者數不自為功上建皇極
以消羣疑歛時五福惟公助之爰開大公旁作穆穆九
關晝靜纍纍士復惟古良臣善則稱君造膝之語家人
莫聞嗚呼哀哉匪歲龍蛇正月已夘賢人之憂庶氓是
悼嗚呼哀哉補之昔者自魏徂京公以其名上之朝廷
羈堅附夷千里為輕顧慙幽介文采安有無鹽刻畫祗
增其醜士報知已匪以其私潔身有義尚畏人知惟不
仰愧神其聽之嗚呼哀哉天不愸遺而喪宗工胡床昨
夢過雨驚風燕子穿閣池臺半空嗚呼哀哉安陽之吉
遠不臨壙扁舟東下形以神往寓辭千里以侑洒尊庶
平生言公猶我聞嗚呼哀哉尚饗
祭韓無咎尚書文(晁補之)
兄之初載甚躓而艱逢亂客吳萬里孤騫文方日衰蕩
為狂瀾組織纖弱各自謂賢士睨莫救兄勇而前陋巷
一室日旰未饘誦書鼓琴志操益堅落筆天成不事雕
鐫如先秦書氣充力全壮年相從顧憫我孱曰是有志
許以周旋我自蜀歸兄典三銓邂逅都門挈手歡然兄
牧東陽我走閩山曠不相值今五六年我病早衰顧未
及泉兄之夀康一朝先顛餉酒踵門乃酹柩前嗟嗟造
物孰尸此權豈其好惡亦與俗遷微官有守喪車莫攀
蓴鯽之奠叙訣終天
祭范忠宣公文(陳瓘)
昔文正公在仁祖時忠於謀國衆正所依心虚而明照
了不疑先事而慮有如蓍龜兩遭勅榜益奮不移外禦
元昊數蹈禍機國勢既安奚恤我危考公行事允也似
之安不擇地難不敢辭至於言兵則曰不知豈曰為異
各遵其時不述其跡是乃無違三年遽改生事者誰蔡
相南行公獨救之一勝一復其兆在兹公可以默又進
忱辭人亦有言公爾忘私孰能臨義捨安取危一斥四
年育廢始歸天子哀憐拜命涕洟其心不育意欲有施
人願公留為帝寵䕫病不能對人所歎咨天子曰吁疾
尚可為錫以上劑臨遣國毉丁寧訓飭速療勿遲云何
不淑竟止於斯嗚呼哀哉公果已矣舉世思公公不來
矣人之於公有合有暌聞公之歿暌者亦悲情隔生死
公論乃出悲公之人始自今日臨終不昧忍死有述小
其一身大我王室置小恤大自初訖終可使聞者勸而
作忠太宗征遼喬苑不忘心之所慮奚獨一方願惜生
靈願合朋黨願為宣仁一洗誣謗願正其事願辨其人
願以中道行帝之仁嗚呼哀哉言惟心聲孰無此聲孰
有此誠神器雖大如人之形愛養胃氣可以保生陽明
之經徧於四體呼吸之間無有不差在絡連右首脉應
趾中經流行寧有定位彼執一者棄異取同異我曰偏
同我曰中語各有心心各有物孰能審是而不彼恤公
獨有言繼者誰乎公薨我悲豈緣葭莩公昔南遷我在
北陲側身以望心往從之及公之還我有言責陳留雖
近欲往不得平生想慕獨未識公見公之心何必形容
文正沒後公又亡矣仲季方興公復有子其門益大其
道益光公可無憾我亦奚傷
祭幻住菴明師弟文(釋德洪)
子少棄家從我游嬉三十一年如夢頃時於此夢境憂
患半之我竄萬里白骨重肉子臥一菴亦失䨇目心知
餘年再見不復敢料來歸先館子廬即視模索認聲驚
呼我亦念子形神已枯百不如人謂當夀考心期惻然
正爾難保如臨崖樹先自枯倒不見兩月果以訃聞既
通世契久同師門臨終之語骨湏我焚擕法兄祖疾馳
三日瓦燈晝昏寂然空空相視以慟薦此鉢食
祭潘叔源文(陳亮)
惟君讀書將以為善而不主於禄利應舉將以行義而
不志於必得鮮衣美食以償男子有家之願歌童舞女
以終人生行樂之期禮義以悅其心朋友以助其德内
外並進心跡無瑕此宜閱世之滋多而亦降年之止此
兄弟相從而去各適所安兒女攀慕無從亦將有立亮
蹉跎莫景邂逅飄零白飯青芻舊游何在隻鷄斗酒老
淚如傾歎逝者之斯夫知吾生之永已臨穴不及遡風
而號
祭高永州文(葉適)
先后聖德天報其門何以報之維材與賢簮笏之腴而
自陶冶不以師教有如公者靡驕曩貴靡羞後貧銖廉
黍約以標厥身官奚弗昭知亦非少薦聞實多不用竟
老眇然零陵併重奪之理不可推通人所疑我慚素賤
廼辱公女手擇寒蔬相與敬處公歸自洪我屏西山瘦
馬獨來共談草間我疾異甚遲旦暮死公今忽先視我
餘幾以義當哀以情當悲昏塞我衷不知施為又失我
思無復昔語彊寄兹觴公釂勿吐
祭陳同甫文(業適)
嗚呼同甫氣足盖物力足首事天所畀也孰可抑制以
智開物以機動事學而得之又相比佽載書以來紏結
披籍觧剥闔闢遇其殊特著於詞章無後無前啟蟄滌
酲獨為時先補空續高抉英植豪探海取鼇惟己所操
回視世人磨細研精俯墨仰繩用影律形視人而行服
勞終身爼豆僅列我漫一奏韶壊雅闕嗚呼同甫絶代
之寶衆豈同美抵擲棄捐亦其常理子重受禍嘻又已
甚寓矢以攻殺者無禁脫廷尉械為進士頭天子第之
始莫我尤謂天弗省天乃終定謂天既定而弗永命嗚
呼同甫心事難平寵光易滿萬世之長一朝之短余蚤
從子今也變衰子有微言余何遽知畏子高明痛子憔
悴鐫嗟無勇和隨有罪子不余謬懸俾余銘且曰必信
視我如生疇昔之言余不敢苟哀哉此酒能復飲否
祭周益公文(陸游)
某紹興庚辰始至行在見公於途欣然傾盖得居連墻
日接嘉話每一相從脫帽禠帶從容笑語輸寫肝肺隣
家借酒小圃鉏菜熒熒青燈瘦影相對西湖弔古並轡
共載賦詩屬文頗極竒怪淡交如水久而不壊各謂知
心絶出流軰别二十年公位鼎鼐我方西游荷戈窮塞
歸得臺郎旋又坐廢公又策免久處於外見不可期使
我形瘵斯文日卑公則崧岱士昏於智公則蓍蔡公老
不衰雷霆百代每得手書字細如芥痴兒騃女問及𤨏
碎孰為一病良醫莫差赴告鼎來震動海内奔赴不遑
涕泗澎湃豈無蓴鯽致此薄酹辭則匪工聊寄悲慨
祭翁殿撰文(劉子翬)
堂堂老成國之龜玉進則光朝退斯美俗天其靳耶奪
之何速嗚呼哀哉惟公之質嶽重海渾學窮古書道通
聖門本朝取士科張甲乙偉人巨公皆此塗出公亦欣
然飛聲騰實賢俊之關圖書之囿孰游其間惟德之𢡟
公亦欣然來為領袖懷紱乘流來軺光遠時以外移為
仕之蹇公亦欣然屢膺臨遣愠絶三已榮輕九遷浮雲
卷舒何往不安公亦欣然老於祠官惟公行藏曰有義
命物智時機無心而應蘂笈探玄麟經纂聖得意忘年
怡然處順惟我小子與公同鄉交舊年契奕葉有光晩
獲從公素心始償見必我留宴笑坐傍公雖病矣神氣
内強袖手不言色惠滿堂大化密移遠游不復夀格睟
容悶於一木楚些徒招秦詩莫贖設醴陳肴文以相之
誠可逹幽公其亮之
望祭文丞相文(王炎午)
相國文公再被執時予嘗為文立祭之已而吉水張子
載心弘毅自燕山持丞相髮與齒歸丞相既得死矣嗚
呼痛哉謹痛望奠再致一言嗚呼扶顚持危文山諸葛
相國雖同而公死節倡義舉勇文山張巡殺身不異而
公秉鈞名相烈士合為一傳三千年間人不兩見事謬
身執義當勇决祭公速公童子易簀何如天意佑忠憐
才留公一死易水金臺乘氣捐軀壮士其或久而不易
霜雪松栢嗟哉文山山高水深難回者天不負者心常
山之髮侍中之血日月韜光山河改色生為名臣死為
列星不然勁氣為風為霆干將莫耶或寄良冶出世則
神入土不化今夕何夕斗轉河斜中有光芒非公也耶
文章辨體彙選卷七百五十二
