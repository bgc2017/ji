文章辨體彙選卷四十二
明賀復徵編
檄一
劉勰曰檄者皦也宣露於外皦然明白也凡檄之大
體或述此休明或叙彼苛虐指天時審人事筭強弱
角權勢標蓍龜於前騐懸盤鑑於已然雖本國信實
参兵詐故植義颺辭務在剛健插羽以示迅不可使
辭緩露板以宣衆不可使義隠必事昭而理辨氣盛
而辭斷此其要也吳訥曰按釋文檄軍書也春秋
時祭公謀父稱文告之辭即檄之本始至戰國張儀
為檄告楚相其名始著觀唐以前不用四六故辭直
義顯昔人謂檄以散文為得體豈不信乎檄如水
之激以之行軍所以起其為也
告楚相檄(秦張儀)
張儀嘗從楚相飲楚相亡璧門下意張儀曰儀貧無
行此必盗相君之璧共執張儀掠笞數百不服醳之
張儀既相秦為文檄告楚相曰
始吾從若飲我不盗而璧若笞我若善守汝國我顧且
盗而城
諭巴蜀父老檄(漢司馬相如)
檄曰告巴蜀太守蠻夷自擅不討之日久矣時侵犯邊
境勞士大夫陛下即位存撫天下輯安中國然後興師
出兵北征匈奴單于怖駭交臂受事屈膝請和康居西
域重譯納貢稽首來享移師東指閩越相誅右弔番禺
太子入朝南夷之君西僰之長常效貢職不敢怠惰延
頸舉踵喁喁然皆鄉風慕義欲為臣妾道里遼遠山川
阻深不能自致夫不順者已誅而為善者未賞故遣中
郎將往賓之發巴蜀之士各五百人以奉幣衛使者不
然靡有兵革之事戰鬭之患今聞其乃發軍興制驚懼
子弟憂患長老郡又擅為轉粟運輸皆非陛下之意也
當行者或亡逃自賊殺亦非人臣之節也夫邊郡之士
聞烽舉燧燔皆攝弓而馳荷兵而走流汗相屬惟恐居
後觸白刃冐流矢議不反顧計不旋踵人懷怒心如報
私讐彼豈樂死惡生非編列之民而與巴蜀異主哉計
深慮遠急國家之難而樂盡人臣之道也故有剖符之
封析圭而爵位為通侯居列東第終則遺顯號於後世
傳土地於子孫行事甚忠敬居位甚安佚名聲施於無
窮功烈著而不滅是以賢人君子肝腦塗中原膏液潤
野草而不辭也今奉幣役至南夷即自賊殺或亡逃抵
誅身死無名謚為至愚恥及父母為天下笑人之度量
相越豈不遠哉然此非獨行者之罪也父兄之教不先
子弟之率不謹也寡廉鮮恥而俗不長厚也其被刑戮
不亦宜乎陛下患使者有司之若彼悼不肖愚民之如
此故遣信使曉諭百姓以發卒之事因數之以不忠死
亡之罪讓三老孝弟以不教誨之過方今田時重煩百
姓已親見近縣恐遠所谿谷山澤之民不徧聞檄到亟
下縣道使咸知陛下之意毋忽
告青徐檄(伏隆)
乃者猾臣王莽殺帝盗位宗室興兵除亂誅莽故羣下
推立聖公以主宗廟而任用賊臣殺戮賢良三王作亂
盗賊從横忤逆天心卒為赤眉所害皇天祐漢聖哲應
期陛下神武奮發以少制衆故尋邑以百萬之軍潰散
於昆陽王郎以全趙之師土崩於邯鄲大彤高胡望旗
消靡鐡脛五校莫不摧破梁王劉永幸以宗室屬籍爵
為侯王不知厭足自求禍葉遂封爵牧守造為詐逆今
虎牙大將軍屯營十萬已拔睢陽劉永奔迸家已族矣
此諸君所聞也不先自圖後悔何及
告郡國檄(隗囂)
漢復元年七月已酉朔已巳上將軍隗囂白虎將軍隗
崔左將軍隗義右將軍楊廣明威將軍王遵雲旗將軍
周宗等告州牧部監郡卒正連率大尹尹尉隊大夫屬
正屬令故新都侯王莽慢侮天地悖道逆理鴆殺孝平
皇帝簒奪其位矯託天命偽作符書欺惑衆庶震怒上
帝反戾飾文以為祥瑞戲弄神祗歌頌禍殃楚越之竹
不足以書其惡天下昭然所共聞知今略舉大端以喻
吏民盖天為父地為母禍福之應各以事降莽明知之
而冥昧觸冐不顧大忌詭亂天術援引史傳昔秦始皇
毁壊謚法以一二數欲至萬世而莽下三萬六千數之
歴言身當盡此度循亡秦之軌推無窮之數是其逆天
之大罪也分列郡國斷截地絡田為王田賣買不得規
錮山澤奪民本業造起九廟窮極土作發冡河東攻刦
丘壟此其逆地之大罪也尊任殘賊信用奸佞誅僇忠
正覆按口語赤車奔馳法冠晨夜冤繫無辜妄族衆庶
行炮烙之刑除順時之法灌以醇醯裂以五毒政令日
變官名月易貨幣歲改吏民昏亂不知所從商旅窮窘
號泣市道設為六管增重賦歛刻剥百姓厚自奉養苞
苴流行財入公府上下貪賄莫相檢考民坐挾銅炭没
入鍾官徒隸殷積數十萬人工匠饑死長安皆臭既亂
諸夏狂心益悖北攻強胡南擾勁越西侵羌戎東摘濊
貊使四境之外並入為害緣邊之郡江海之瀕滌地無
類故攻戰之所敗苛法之所䧟饑饉之所夭疾疫之所
及以萬萬計其死者則露屍不掩生者則奔亡流散幼
孤婦女流離係虜此其逆人之大罪也是故上帝哀矜
降罰於莽妻子顛殞還自誅刈大臣反據亡形已成大
司馬董忠國師劉歆衛將軍王涉皆結謀内潰司命孔
仁納言嚴尤秩宗陳茂舉衆外降今山東之兵二百餘
萬已平齊楚下蜀漢定宛洛據敖倉守函谷威命四布
宣風中岳興滅繼絶封定萬國遵高祖之舊制修孝文
之遺德有不從命武軍平之馳使四夷復其爵號然後
還師振旅櫜弓卧鼔申命百姓各安其所庶無負予之
責
漢袁紹檄豫州(陳琳)
左將軍領豫州刺史郡國相守盖聞明主圖危以制變
忠臣慮難以立權是以有非常之人然後有非常之事
有非常之事然後立非常之功夫非常者固非常人所
擬也曩者強秦弱主趙高執柄專制朝權威福由已時
人廹脅莫敢正言終有望夷之敗祖宗焚滅汚辱至今
永為世鑒及臻吕后季年産禄專政内兼二軍外統梁
趙擅斷萬機决事省禁下陵上替海内寒心於是絳侯
朱虚興兵奮怒誅夷逆暴尊立太宗故能道化興隆光明
顯融此則大臣立權之明表也司空曹操祖父中常侍
騰與左悺徐璜並作妖孽饕餮放横傷化虐民父嵩乞
匄擕養因贓假位輿金輦璧輸貨權門竊盗鼎司傾覆
重器操贅閹遺醜本無懿德&KR1536;狡鋒協好亂樂禍幕府
董統鷹揚掃除凶逆續遇董卓侵官暴國於是提劍揮
鼔發命東夏收羅英雄弃瑕取用故遂與操同諮合謀
授以禆師謂其鷹大之才爪牙可任至乃愚佻短略輕
進易退傷夷折衂數喪師徒幕府輙復分兵命銳修完
補輯表行東郡領兖州刺史被以虎文奬䠞威柄
冀獲秦師一尅之報而操遂乘資䟦扈肆行凶忒割
剥元元殘賢害善故九江太守邊讓英才俊偉天下知
名直言正色論不阿謟身首被梟懸之誅妻孥受灰滅
之咎自是士林憤痛民怨彌重一夫奮臂舉州同聲故
躬破於徐方地奪於吕布彷徨東裔蹈據無所幕府推
強幹弱枝之義且不登叛人之黨故復援旌擐甲席卷
赴征金鼓響振布衆奔沮拯其死亡之患復其方伯之
位則幕府無德於兖土之民而大有造於操也後會鸞
駕反旆羣虜寇攻時冀州方有北鄙之警匪遑離局故
使從事中郎徐勛就發遣操使繕修郊廟翊衛幼主操
便放志專行脅遷當御省禁卑侮王室敗法亂紀坐領
三臺專制朝政爵賞由心刑戮在口所愛光五宗所惡
滅三族羣談者受顯誅腹議者蒙隠戮百寮鉗口道路
以目尚書記朝會公卿充員品而已故大尉楊彪典歴
二司享國極位操因緣眦睚被以非罪榜楚参并五毒
備至觸情任忒不顧憲網又議郎趙彦忠諫直言義有
可納是以聖朝含聽改容加錫操欲迷奪明時杜絶言
路擅收立殺不俟報聞乂梁孝王先帝母昆墳陵尊顯
桑梓松栢猶宜肅恭而操帥將校吏士親臨發掘破棺裸
尸掠取金寶至令聖明流涕士民傷懷操又特置發丘
中郎將摸金校尉所過隳突無骸不露身處三公之位
而行桀虜之態汙國虐民毒施人鬼加其細政惨苛科
防互設罾繳充蹊坑穽塞路舉手掛網羅動足觸機䧟
是以兖豫有無聊之民帝都有吁嗟之怨歴觀載籍無
道之臣貪殘酷烈於操為甚幕府方詰外姦未及整訓
加緒含容冀可彌縫而操豺狼野心潛包禍謀乃欲摧
撓棟樑孤弱漢室除滅忠正專為梟雄往者伐鼓北征
公孫瓚彊寇桀逆拒違一年操因其未破隂交書命外
助王師内相掩襲故引兵造河方舟北濟會其行人發
露瓚亦梟夷故使鋒芒挫縮厥圖不果爾乃大軍過蕩
西山屠各左校皆束手奉質爭為先登犬羊殘醜消淪
山谷於是操師震慴晨夜逋遁屯據敖倉阻河為固欲
以螗蜋之斧禦隆車之隧幕府奉漢威靈折衝宇宙長
戟百萬胡騎千羣奮中黃育獲之士騁良工勁努之勢
并州越太行青州涉濟漯大軍汎黃河而角其前荆州
下宛葉而掎其後雷震虎步並集虜庭若舉炎火以焫
飛蓬覆滄海以沃熛炭有何不滅者哉又操軍吏士其
可戰者皆出自幽冀或故營部曲咸怨曠思歸流涕北
顧其餘兖豫之民及吕布張揚之遺衆覆亡廹脅權時
苟從各被創夷人為讐敵若廻旆方阻登高岡而擊鼓
吹揚素揮以啟降路必土崩丸解不俟血刃方今漢室
陵遲綱維弛絶聖朝無一介之輔股肱無折衝之勢方
畿之内簡練之臣皆垂頭搨翼莫所憑恃雖有忠義之
佐脅於暴虐之臣焉能展其節又操持部曲精兵七百
圍守宫闕外託宿衛内實拘執懼其篡逆之萌因時而
作此乃忠臣肝腦塗地之秋烈士立功之會可不勖哉
操又矯命稱制遣使發兵恐邊遠州郡過聽給與彊寇
弱主違衆旅叛舉以喪名為天下笑則明哲不取也即
日幽并青冀四州並進書到荆州便勒見兵與建忠將
軍協同聲勢州郡各整戎馬羅落境界舉師揚威並匡
社稷則非常之功於是乎著其得操首者封五千戶侯賞
錢五千萬部曲偏禆將校諸吏降者勿有所問廣宣恩
信班揚符賞布告天下咸使知聖朝有拘偪之難如律
令
漢荀彧檄吳將校部曲文(陳琳)
年月日子尚書令彧告江東諸將校部曲及孫權宗親
中外盖聞禍福無門惟人所召夫見機而作不處凶危
上聖之明也臨事制變困而能通智者之慮也漸漬荒
沈往而不反愚之蔽也是以大雅君子居安思危以遠
咎悔小人臨禍懷佚以待死亡二者之量不亦殊乎孫
權小子未辨菽麥要領不足以膏齊斧名字不足以洿
簡墨譬猶鷇卵始生翰毛而便陸梁放肆顧行吠主謂
為舟楫足以距皇威江湖足以逃靈誅不知天網設張
以在綱目㸑鑊之魚期於消爛也若使水而可恃則洞
庭無三苖之墟子陽無荆門之敗朝鮮之壘不刊南越
之旌不拔昔夫差承闔閭之遠跡用申胥之訓兵棲越
會稽可謂強矣及其抗衡上國與晉爭長都城屠於勾
踐武卒散於黃池終於覆滅身罄越軍及吳王濞驕恣
屈強猖猾始亂自以兵強國冨勢陵京城太尉帥師甫
下滎陽則七國之軍丸解冰泮濞之罵言未絶於口而
丹徒之刃已䧟其胸何則天威不可當而悖逆之罪重
也且江湖之衆不可恃也自董卓作亂以迄於今將三
十載其間豪傑縱横熊據虎跱強如二袁勇如吕布跨
州連郡有威有名十有餘輩其餘鋒捍特起鸇視狼顧
爭為梟雄者不可勝數然皆伏鈇嬰鉞首腰分離雲散
原燎罔有孑遺近者關中諸將復相合聚續為叛亂阻
二華據河渭驅率羌胡齊鋒東向氣高志遠似若無敵
丞相秉鉞鷹揚順風烈火元戎啟行未鼓而破伏尸千
萬流血漂樐此皆天下所共知也是後大軍所以臨江
而不濟者以韓約馬超逋逸迸脫走還凉州復欲鳴吠
逆賊宋建僭號河首同惡相救並為脣齒又鎮南將軍
張魯負固不恭皆我王誅所當先加故且觀兵旋旆復
整六師長驅西征致天下誅偏將涉隴則建約梟夷旍
首萬里軍入散關則羣氐率服王侯豪帥奔走前驅進
臨漢中則陽平不守十萬之師土崩魚爛張魯逋竄走
入巴中懷恩悔過委質還降巴夷王朴胡賨邑侯杜濩
各帥種落共舉巴郡以奉王職鉦鼓一動二方俱定利
盡西海兵不鈍鋒若此之事皆上天威明社稷神武非
徒人力所能立也聖朝寬仁覆載允信允文大啟爵命
以示四方魯及胡濩皆享萬戶之封魯之五子各受千
室之邑胡濩子弟部曲將校為列侯將軍以下千有餘
人百姓安堵四民反業而建約支屬皆為鯨鯢超之妻
孥焚首金城父母嬰孩覆尸許市非國家鍾禍於彼降
福於此也逆順之分不得不然夫擊鳥先高攫鷙之勢
也牧野之威孟津之退也今者枳棘翦扞戎夏以清萬
里肅齊六師無事故大舉天師百萬之衆與匈奴南單
于呼完厨及六郡烏桓丁令屠各湟中羌僰霆奮席卷
自夀春而南又使征西將軍夏侯淵等率精甲五萬及
武都氐羌巴漢銳卒南臨汶江搤據庸蜀江夏襄陽諸
軍横截湘沅以臨豫章樓船横海之師直指吳會萬里
尅期五道並入權之期命於是至矣丞相銜奉國威為
人除害元惡大憝必當梟夷至於支附葉從皆非詔書
所特禽疾故每破滅強敵未嘗不務在先降後誅拔將
取才各盡其用是以立功之士莫不翹足引領望風響
應昔袁術僭逆王誅將加則廬江太守劉勲先舉其
郡還歸國家吕布作亂師臨下邳張遼侯成率衆出
降還討眭固薛洪樛尚開城就化官渡之役則張郃高
奐舉事立功後討袁尚則都督將軍馬延故豫州刺史
隂䕫射聲校尉郭昭臨陣來降圍守鄴城則將軍蘇游
反為内應審配兄子開門入兵既誅袁譚則幽州大將
焦觸攻逐袁熙舉縣來服凡此之軰數百人皆忠壯果
力有智有仁悉與丞相參圖畫策折衝討難芟敵搴旗
静安海内豈輕舉措也哉誠乃天唘其心計深慮遠審
邪正之津明可否之分勇不虚死節不苟立屈伸變化
唯道所存故乃建丘山之功享不訾之禄朝為仇虜夕
為上將所謂臨難知變轉禍為福者也若夫說誘甘言
懷寶小惠泥滯苟且没而不覺隨波漂流與熛俱滅者
亦甚衆多吉凶得失豈不哀哉昔歲軍在漢中東西懸
隔合肥遺守不滿五千權親以數萬之衆破敗奔走今
乃欲當禦雷霆難以冀矣夫天道助順人道助信事上
之謂義親親之謂仁盛孝章君也而權誅之孫輔兄也
而權殺之賊義殘仁莫斯為甚乃神靈之逋罪下民所
同讐辜讐之人謂之凶賊是故伊摯去夏不為傷德飛
廉死紂不可謂賢何者去就之道各有宜也丞相深惟
江東舊德名臣多在載籍近魏叔英秀出高峙著名海
内虞文繡砥礪清節耽學好古周泰明當世儁彦德行
修明皆宜膺受多福保艾子孫而周盛門戶無辜被戮
遺類流離湮没草莽言之可為愴然聞魏周榮虞仲翔
各紹堂構能負析薪及吳諸顧陸舊族長者世有高位
當報漢德顯祖揚名又諸將校孫權婚親皆我國家良
寶利器而並見驅迮雨絶於天有斧無柯何以自濟相
隨顛没不亦哀乎盖鳳鳴高岡以遠罻羅賢聖之德也
鸋鴂之鳥巢於葦苕苕折子破下愚之惑也今江東之
地無異葦苕諸賢處之信亦危矣聖朝開弘曠蕩重惜
民命誅在一人與衆無忌故設非常之賞以待非常之功乃
覇夫烈士奮命之良時也可不勉乎若能翻然大舉建立元
勲以膺顯祿福之上也如其未能笇量大小以存易亡亦其
次也夫係蹄在足則猛虎絶其蹯蝮蛇在手則壯士斷
其節何則以其所全者重所棄者輕若乃樂禍懷寕迷
而忘復闇大雅之所保背先賢之去就忽朝陽之安甘
折苕之末日忘一日以至覆没大兵一放玉石俱碎雖
欲救之亦無及已故令往購募爵賞科條如左檄到詳
思至言如詔律令
宋武帝討桓玄檄
夫成敗相因理不常泰狡焉肆虐或遇聖明自我大晉
屢遘陽九隆安以來皇家多故貞良弊於豺狼忠臣碎
於虎口逆臣桓玄敢肆陵慢阻兵荆郢肆暴都邑天未
忘難凶力實繁踰年之間遂傾皇祚主上播越流幸非
所神器沈辱七廟毁墜雖是夏后之罹浞豷有漢之遭
莽卓方之於茲未足為喻自玄簒逆於今歴載彌年亢
旱人不聊生士庶疲於轉輸文武困於版築室家分析
父子乖離豈唯大東有杼軸之悲摽梅有頃筐之怨而
已哉仰觀天文俯察人事此而可有孰為可忘凡在有
心誰不扼腕裕等所以叩心泣血不遑啟處者也是以
夕寐宵興摉奬忠烈潛構﨑嶇過於履虎乘機奮發義
不圖全輔國將軍劉毅廣武將軍何無忌鎮北主簿孟昶兗
州主簿魏詠之寧遠將軍劉道規龍驤參軍劉藩振武將軍
檀憑之等忠烈斷金精貫白日荷戈俟奮志在畢命益州刺
史毛璩萬里齊契掃定荆楚江州刺史郭昶之奉迎主
上宫於尋陽鎮北將軍王元德等並率部曲保據石頭
揚武將軍諸葛長民收集義士已據歴陽征虜參軍庾
賾之等潛相連結以為内應同力協契所在蠭起即日
斬偽徐州刺史安成王修青州刺史弘義衆既集文武
爭先咸謂不有一統則事無以緝裕辭不獲命遂總軍
要庶上憑祖宗之靈下罄義夫之節剪馘逋逆蕩清京
華公侯諸君或世樹忠貞或身荷爵寵而並俛眉猾竪
無由自效顧瞻周道寧不弔乎今日之舉良其會也裕
以虚薄才非古人受任於既頽之運契接於已替之機
丹忱未宣感慨憤激望霄漢以永懷眄山川以增佇投
檄之日神馳賊庭
移郡縣檄(唐李密)
大魏永平元年四月二十七日魏公府上國公元帥府
左長史邴元真大將軍左司馬楊德方等布告天下人
倫衣冠士庶等自元氣肇闢厥初生民樹之帝王以為
司牧是以羲農軒頊之後堯舜禹湯之君靡不祗畏上
玄愛育黔首乾乾終日翼翼小心馭朽索以同危履薄
冰而自懼故一物失所若納隍而愧之一夫有罪遂下
車而泣之謙德軫於責躬憂勞切於罪已普天之下率
土之濱蟠木距於流沙瀚海窮於丹穴莫不鼔腹擊壤
鑿井耕田致之昇平驅之仁夀是以愛之若父母敬之
若神明故能享國多年延祚長世未有暴虐臨民克終
天位者也隋氏往因周末預奉綴衣狐媚而圖聖寶胠
篋而取神器及纘戎負扆狼虎其心始曀明兩之暉終
於少陽之位先皇大漸侍疾禁中遂為裊獍便行鴆毒
於是辠深於莒僕釁酷於商臣天地難容人神嗟憤加
以州吁安忍閼伯日尋劒閣所以懷凶晉陽所以興亂
甸人為罄滛刑斯逞夫九族既睦唐帝闡其欽明百世
本支文王表其光大况乃隳壊磐石勦滅維城唇亡齒
寒寧止虞虢欲其長久其可得乎其罪一也禽獸之行
在於聚麀人倫之禮别於内外而蘭陵公主逼幸告終
誰謂敤首之賢翻見齊襄之恥逮於先皇嬪御並進銀
環諸王子女咸貯金屋牝鷄鳴於詰旦雄雉恣其于飛
袒服戱陳侯之朝穹廬同冐頓之寢爵賞之出女謁遽
成公卿宣滛無復綱紀其罪二也平章百姓一日萬機
禾曉求衣昃晷忘食是以大禹不重於尺璧漢明無隔
於反支體此憂勤深慮幽枉而荒湎於酒俾晝作夜式
號且呼酣嗜聲伎常居窟室每藉糟丘朝謁罕見其身
羣臣希覩其面斷决自爾不行敷奏於是停壅中山千
日之飲酩酊無知襄陽三雅之杯留連詎北又廣召良
家充選宫掖潛為九市親駕四驢自比商人見要逆旅
殷紂之譴為小漢靈之罪更輕内外驚心遐邇失望其
罪三也上棟下宇著在易爻茅茨采椽陳諸史籍聖人
本意唯避風雨詎待珠玉之華寧湏綈錦之麗故璿室
崇構商辛以之滅亡阿房崛起秦族以之傾覆而不遵
古典不念前車廣立池臺多營宫觀金鋪玉戶青𤨏丹
墀蔽虧日月隔閡寒暑窮生人之筋力罄天下之資財
使鬼尚難為之勞人固其不可其罪四也公田所籍不
過十畆人力所供才止三日是以輕徭薄賦不奪農時
寧積於人無藏於府而科稅繁猥不知紀極猛火屢燒
漏巵難滿頭會箕歛逆折十年之租杼軸其空日損千
金之費父母不保其赤子夫妻相棄於匡牀萬邦則
城郭空虚千室則烟火斷絶西蜀王孫之室翻同原
憲之貧東海糜竺之家俄成鄧通之鬼其罪五也古
先哲王卜征廵狩唐虞五載周則一紀本欲親問疾苦
觀省方俗乃復廣積薪芻多聚饔餼年年歴覽處處
登臨從臣疲弊供頓辛苦而飄風涷雨聊竊比於前驅
車轍馬跡遂周行於天下秦皇之心未已周穆之意難
窮宴西母以歌雲浮東海以觀日家苦納秸之勤人阻
來蘇之望且夫天子有道守在海外夷不亂華在德非
險長城之固戰國所為乃是狙詐之風非關稽古之法
而乃追蹤秦代版築更興襲其基墟延袤萬里遂使屍
骸蔽野血流成河積怨比於丘山號哭動於天地其罪
六也遼水之東朝鮮之地禹貢以為荒服周王棄而不
臣示以羈縻逹其聲教苟能愛人非求拓土又彊弩末
矢不能穿於魯縞衝風餘力非敢動於鴻毛石田得而
無堪雞肋食而何用而恃衆怙強窮兵黷武惟在并吞
不務長策夫兵猶火也不戢將自焚遂使億兆夷人隻
輪莫返夫差喪國實為黃池之盟符堅滅身良由夀春
之役欲捕鳴蟬於前不知黃雀於後復矢相顧髽弔成
行義夫切齒壯士扼腕其罪七也直言啟沃王臣匪躬
惟木從繩若金湏礪唐堯建鼔思聞獻替之言夏禹懸
鞞時聽箴規之美而乃愎諫違卜妬賢嫉能直士正人
皆由屠戮左僕射齊國公高熲上柱國宋國公賀若弼
或文昌上相或細柳功臣暫吐良藥之言翻加屬鏤之
賜龍逢無罪便遭夏癸之誅王子何辜濫被商辛之戮
遂令君子結舌賢人緘口指白日而為盛射蒼天而敢
欺不悟國之將亡不知死之將至其罪八也設官分職
貴在銓衡察獄問刑無聞賂鬻而錢神起論銅臭為公
梁冀受黃金之蛇孟佗薦葡萄之酒遂使彛倫攸斁政
以賄成君子在野小人在位積薪居上騐汲黯之言囊
錢不如傷趙壹之賦其罪九也宣尼有言無信不立用
命賞祖義豈食言自獨夫嗣位每歲行幸南北廵狩東
西征伐至如浩舋陪蹕東都守固閿鄉野戰鴈門解
圍自外征夫不可勝記既立功勲湏酬官爵而志懷翻
覆言亦浮詭臨危則勲賞懸授克定則絲綸不行異商
鞅之賚金同項王之刓印芳餌之下必有懸魚惜其重
賞求其死力走丸逆坂譬此非難凡百驍雄莫不讐
忿至於匹夫蕞爾宿諾不虧既在乘輿二三其德其罪
十也有一於此未或不亡况四維不張三空總萃無小
無大愚夫愚婦共識殷亡咸知夏滅罄南山之竹書罪
無窮决東海之波流惡難盡是以窮竒災於上國猰㺄
暴於中原三河縱封豕之貪四海被長蛇之毒百姓殱
亡殆無遺類十分之計才一而已蒼生凛凛咸憂杞國
之崩赤縣嗷嗷俱愁歴陽之䧟且國祚將改必有常期
六百喪殷之年三十終姬之數故䜟籙皆云隋氏三十
六年而滅此則厭德之象已彰代終之兆先見皇天無
親惟德是輔况乃攙搶竟天申繻謂之除舊歲星入井
甘公以為義興兼以朱雀門燒正陽日食狐鳴鬼哭
川竭山崩並是宗廟為墟之妖荆棘旅庭之事夏氏則
災釁非多殷人則咎徵更少牽牛入漢方知大亂之期
王良策馬始騐兵車之會今者順人將革先天不違
大誓孟津陳盟景毫三千列國八百諸侯不謀而同辭
不召而自至轟轟隠隠如電如雷雕虎嘯而谷風生
應龍驤而景雲起我魏公聰明神武齊聖廣淵備七德
而在躬包九功而挺出周太保魏國公之孫上柱國蒲
山公之子家傳盛德武王乘季歴之基地啟元勲世祖
嗣元皇之業篤生白水日角之相更彰載誕丹陵天表
之文斯著加以姓符圖緯名協歌謠六合所以歸心三
靈於焉改卜文王厄於羑里赤雀方來高祖隠於碭山
彤雲自起兵誅不道赤伏至自長安鋒銳難當黃星
出於梁宋九五龍飛之始大人豹變之初歴試諸囏大
敵彌勇上柱國司徒東郡公翟讓功宣締構翼亮經綸
伊尹之贊成湯蕭河之輔高帝上柱國總管歴城公孟
讓上柱國左武侯大將軍單雄信上柱國右武侯大將
軍徐勣柱國大將軍左長史邴元真絳國公裴行儼等
並運籌千里勇冠三軍擊劒則截蛟斷鰲彎弧則啼
猿落鴈韓彭絳灌成沛公之基寇賈吳馮奉蕭王之業
復有蒙輪挾輈之士拔距投石之夫冀馬追風吳戈照
日魏公屬當期運撫茲億兆躬擐甲冑䟦涉山川櫛風
沭雨豈辭勞倦遂興西伯之師將問南巢之罪百萬成
旅四七為名呼吸則河渭絶流叱咤則嵩華自拔以此
攻城何城不克以此擊陣何陣不摧譬猶决滄海而灌
殘熒舉崙崑而壓小卵鼔行而西百道俱進以四月二
十一日届於東都而昏朝文武留守叚逹韋津皇甫無
逸等昆吾惡稔蜚廉奸佞尚迷天數敢拒義師驅率醜
徒衆有十萬自廻洛倉北遂來舉斧於是熊羆角逐貔
虎争先因爾倒戈之心乘我破竹之勢曾未旋踵瓦解
冰消坑卒則長平未多積甲則熊耳為小逹等助桀為
虐嬰城自固梯衝亂舞徒設九拒之謀鼔角潜鳴空凭
百樓之險鷰巢衛幕魚游宋池殄滅之期匪朝伊夕
然興洛虎牢國家儲積我並先據為日久矣又得廻洛
復取黎陽天下倉儲盡非隋有四方赴義萬里如雲足
食足兵無前無敵裴光禄仁基雄才上略受脤專征遐
邇攸憑安危是託乃識機知變遷虞事夏袁謙擒於藍
水張湏陁獲在滎陽竇慶戰没於睢陽郭絢授首於
河北隋之亡候斷可知也清河公房彦藻近秉戎律略
地東南師之所臨風行電擊安陸汝穎隨機破定淮安
濟陽俄然送欵徐圓朗已平魯郡孟海公久破濟陽於
是海内英雄咸來響應封民瞻取平原之境郝孝德據
黎陽之倉李士雄虎視於長平王德仁鷹揚於上黨滑
郡公李景考功郎中房孝基發自臨渝劉興祖起於白
朔崔伯駒自穎川起房獻伯以譙郡來各擁數萬之兵
俱期牧野之會滄溟之右函谷以東牛酒溢於軍前壺
漿寧於道左諸君等並衣冠世胄杞梓良材歆神霖澤
之秋裂地封侯之始豹變雀起今也其時鼉鳴龜應見
機而作各宜鳩率子弟共建功名耿弇之赴光武蕭何
之奉高帝當以金章紫綬華盖朱輪富貴以重當年忠
貞以傳奕葉豈不盛哉若隋代官人同夫桀犬尚荷王
莾之恩仍懷蒯聵之禄審配死於袁氏不如張郃歸曹
范增困於項王未若陳平從漢魏公推以赤心當加好
爵擇木而處幸不自疑脫其猛虎猶豫舟中敵國夙沙之
民共縳其主彭寵之僕自殺其君高官上賞即以相授
如暗於成事守迷不返崐岡縱火玉石俱焚爾等噬臍
悔將何及黃河帶地明余旦旦之言皎日麗天知我勤
勤之志布告天下咸使聞知
唐徐敬業以武后臨朝移諸郡縣檄(駱賓王)
偽周武氏者性非和順地實寒微昔充太宗下陳曾以
更衣入侍洎乎晩節穢亂春宫潛隠先帝之私隂圖後
房之嬖入門見嫉蛾眉不肯讓人掩袖工䜛狐媚偏能
惑主踐元后於翬翟䧟吾君於聚麀加以虺蜴為心豺
狼成性近狎邪僻殘害忠良殺姊屠兄弑君鴆母人神
之所同嫉天地之所不容猶復包藏禍心窺竊神器君
之愛子幽之於别宫賊之宗盟委之以重任嗚呼霍子
孟之不作朱虚侯之已亡燕啄皇孫知漢祚之將盡龍
漦帝后識夏庭之遽衰敬業皇唐舊臣公侯冡子奉先
君之成業荷本朝之厚恩宋微子之興悲良有以也袁
君山之流涕豈徒然哉是用氣憤風雲志安社稷因天
下之失望順宇内之推心爰舉義旗以清妖蠥南連百
越北盡三河鐡騎成羣玉軸相接海陵紅粟倉儲之積
靡窮江浦黃旗匡復之功何遠班聲動而北風起劍氣
衝而南斗平喑嗚則山岳崩頽叱咤則風雲變色以此
制敵何敵不摧以此圖功何功不克公等或居漢地或
叶周親或膺重寄於話言或受顧命於宣室言猶在耳
忠豈忘心一坏之土未乾六尺之孤何託儻能轉禍為
福送往事居共立勤王之勲無廢大君之命凡諸爵賞
同指山河若其眷戀窮城徘徊岐路坐昧先幾之兆必
貽後至之誅請看今日之域中竟是誰家之天下
唐狄仁傑檄告西楚覇王文
唐垂拱四年安撫大使狄仁傑檄告湖州西楚覇王項
君將校等其略曰鴻名不可以謬假神器不可以力爭
應天者膺樂推之名背時者非見幾之主自祖龍御宇
横噬諸侯任趙高以當軸棄蒙恬而齒劍沙丘作禍於
前望夷覆滅於後七廟墮圯萬姓屠原鳥思静於飛塵
魚豈安於沸水赫矣皇漢受命玄穹膺赤帝之貞符當
四靈之欽運俯張地紐彰鳳紀之祥仰緝天網鬱龍興
之兆而君潛遊澤國嘯聚水鄉矜扛鼎之雄逞拔山之
力莫測天符之所會不知歷數之有歸遂奮關中之翼
竟垂垓下之翅盖實由於人事非有屬於天亡雖驅百
萬之兵終棄八千之子以為殷監豈不惜哉固當匿魄
東峰收魂北極豈合虚承廟食廣費牲牢仁傑受命方
隅循革攸寄今遣焚燎祠宇削平臺室使蕙幃消盡羽
帳隨烟君宜速遷勿為人患檄到如律令
文章辨體彙選卷四十二
