文章辨體彙選卷一百三十五
明賀復徵編
表十一
禮部賀嘉禾及芝草表(唐柳宗元)
臣某等言伏見今月某日内出劍南所進嘉禾圖及陜
州所進芝草示百寮者珍圖煥開瑞彩交映遐邇偕至
福應攸同臣某等誠慶誠賀頓首頓首伏惟皇帝陛下
緝熙至道保合太和天惟發祥地不愛寶嘉禾擢質靈
草抽英獻於王庭唐叔慙同穎之異薦諸郊廟班史謝
連葉之竒既呈薿薿之祥更覩煌煌之秀豐年斯著聖
夀用彰飲和之人歡忭無極臣優游至化披翫殊姿慶
抃之誠倍百恒品
為淮南杜相公請赴行營表(劉禹錫)
臣佑言臣自守淮濆巳周星紀虔奉朝典粗安遐方素
效未聞新恩荐及身曳兩綬寄深一隅蚊蚋負山力誠
不足鷹鸇逐鳥志則有餘臣再授兵符夙參軍幕被堅
執銳雖未經於戎行受制代謀亦嘗習於事業自忝藩
翰屬時清平無施汗馬之勞但詠鞬櫜之什今則遭遇
殊奬委之專征以臣率先是臣素志况聞徐州士衆本
無叛心倉卒之間危疑至此臣請自臨疆埸親領紀綱
裂帛繫書諭其禍福椎牛饗士養以威聲冀宣皇風照
兹蠢類以忠義感脅從之伍以含弘安反側之徒草面
悛心期乎不日其揚州留務請令行軍司馬路應權知
伏乞聖慈俯賜照鑒
蘇州刺史謝上表(劉禹錫)
臣某言伏奉制書授臣蘇州刺史始從郎署出領郡長
承命若驚省躬增感臣伏惟皇帝陛下受上玄之眷佑
揚列聖之耿光大康黎元慎擇牧守德音每發品物咸
蘇臣本書生素無黨援謬以薄伎三登文科德宗皇帝
擢為御史在臺三載例轉省官永貞之初權臣領務遂
奏錄用蓋聞虚名惟守職業實無朋附竟坐飛語貶在
遐藩憲宗皇帝後知事情却授刺史凡歴外任二十餘
年伏遇陛下應運重光物無廢滯收拾耆舊塵忝班行
既幸逢時常思展效在集賢院四換星霜供進新書二
千餘卷儒臣之分甘老於典墳優詔忽臨又委之符竹
分憂誠重戀闕兹深石室之書空留筆札金閨之籍已
去姓名本末可明申雪無路豈意聖慈弘納不隔卑微
面辭之日特許外殿天顔咫尺臣禮兢下不敢盡言空
懷誠懇謝恩而出生光於九陌之間授訓而行布政於
五湖之外臣即以今月六日到任上訖伏以水災之後
物力素空臣謹揚皇風慰彼黎庶臣聞有味之物蠧虫
必生有才之人毁言必至事理如此古今同途了然無
蔽唯在明聖伏惟陛下察臣此言則天下之人無不幸
甚江海遠地孤危小臣雖雨露之恩幽遐必被而犬馬
之戀親近為榮臣無任感恩屏營之至
進異物駒表(令狐楚)
臣某言得當道征馬使穆林狀稱忻州定襄縣王進封
村界於五月十二日夜孳化馬羣内異駒一疋白騧文
馬畫圖送到者臣謹差虞辛峻專往考驗并母取到太
原府而毛色變換與青駒色䭾頭鐵額紅鼻肉駿尾上
茸毛額帶星文旋肋骨左右各十八枚四蹄青兩眼黑
續得穆林狀稱當生之夜羣馬皆嘶靈質炳然休徵備
矣臣某中謝臣聞馬之精也自天而降馬之功也行地
無疆是以武籍其威文榮其德謹按馬經云肋數十六
者行千里伏惟陛下握負圖之瑞緫服皂之靈異物殊
祥蔚然叢集臣觀前件駒靈表挺特雄姿逸異頸昂昂
而鳳顧尾宛宛以蛇蟠信坤元之利貞誠太乙之玄貺
自將到府便麗於宫每飲以清池牧於芳草則彌日翹
立驅之不前及長風時來微雨新霽輒驤首奔騁追之
莫及臣某恒親省視專遣柔馴倘駿骨峰生竒毛日就
獲登華廐既備屬車遠齊飛兔之名上奉應龍之馭天
下大慶微臣至願見今養飼至秋中即專進獻伏惟陛下
兼愛好竒想其風采今謹圖畫隨表上進
受節鉞上表(田弘正)
臣聞君臣父子是謂大倫爰立紀綱以正上下其或子
不為子臣不為臣覆載莫可得容幽冥所宜共殛臣家
本邊塞累代唐人從乃祖乃父以來沐文子文孫之化
臣幸因宗族早立偏禆驅馳戎馬之鄉不覩朝廷之禮
惟忠與孝天與臣心常思奮不顧生以身徇國無由上
逹私自感傷豈意命偶昌時事緣難故白刅之下謬見
推崇天慈遽臨免書罪累朝章薦及仍委旂旄錫封壤
於全藩列班崇於八座君父之恩已極絲毫之效未伸
但以靦冒知羞低徊自懼是知功榮所著必俟危亂之
時徼倖之來却在清平之日循涯揣分以寵為憂伏自
天寶已還幽陵肇亂山東奥壤悉化戎墟外無軍士内
襄梟獍官封代襲刑賞自專國家含垢匿瑕垂六十載
臣每思此事當食忘飡若稍假天年得奉宸算兼弱攻
昧批亢擣虚竭鷹犬之資展獲禽之用導揚和氣洗滌
偽風然後退歸田園以避賢路臣懷此志陛下察之
賀誅吳元濟表(元稹)
臣聞拯遺甿於溝瀆非聖不能埽餘沴以雪霜非天不
可日者神棄申蔡蓄為汙瀦五十年間三后貽顧眇爾
元濟繼為凶妖謂君命可逃謂父死為利陛下凝兹睿
算取彼凶殘不越殷宗之期遂勦淮夷之命威動區宇
道光祖宗凡在生成孰不懽忭臣忝官藩翰率舞闕庭
瞻望徘徊無任踴躍屏營之至
賀平党項表(杜牧)
臣某言伏奉二月二十七日勅党項剪除北邊寧靜華
夏同慶道路歡呼臣某誠慶誠忭頓首頓首伏以上天
有震耀殺戮王者有攻討誅夷是以不暫費者不久寧
不一勞者不永逸伏以自古處遠人於内地未有不為
患者春秋時長狄攻魯北戎病齊破衛陵燕侵秦撓晉
西漢趙充國納先零於内地東朝馬文泉置當煎於三
輔自後熾大侵亂關中戰爭十年騷擾四海凌逼京師
發掘園陵段熲不生終不能滅後至曹公因匈奴衰弱
分為五部處在汾晉散而居之元海傑然首亂華夏中
原喪没凡數百年國朝貞觀之初突厥破滅太宗惑彦
博之利口忽文貞之成算處其降衆置於河南不數十
年果殘燕趙興師命將輸糓饋財天下騷然始能殄滅
是知古今句人處在中土未有不為亂者伏以党羌雜
種本在河外生西北之勁俗稟天地之戾氣為西戎所
蹙舉種來降國家納之置於内地爰受冠帶兼伏征徭
角觡既成觝觸是務天寶至德之際北燕偏重中原一
掀大歷建中之時安史餘波巨盗再起党羌因此亦恣
猖狂兔伏鳥飛為寇盗之耳目狼心梟響作郊畿之殘
賊比以迴鶻未殄吐蕃正強且須羈縻未可重撅於是
邊疆日駭種類歲繁每至勁弓折膠重馬免乳以魁徤
之質張忿鷙之兇劫饋糓以焚舟殺軺車而閉道衆虺
盤結羣犬吽牙依據深山出没險逕近在宇下游於彀
中艱難已來不能剷削伏惟皇帝皇天縱聖赫日資明
威極風霆謀先造化潛運睿算獨决神機箕宿禡牙狼
星歛角戊日禱馬太白揚眉按鎖而邊事無遺聚米而
兵形盡見披其要地擣以竒兵獸窮搏人鹿急走險囊
封赤羽雜沓繼來雉走檄書遠近同至十萬齊呼四面
同入行軍猶枕席之上敗寇於阻險之中或以利戈舂
㗋或以長矛挾脅僵尸積疊千山之草木盡腥霆電轟
喧萬里之威靈大震詩曰不弔昊天亂靡有定此言中
國不振蠻夷入伐下人號天以告亂也復曰宣王薄伐
小雅中興是知武功不成文德不洽臯陶無遺之戒史
佚非類之言若不殄除何為家國自此兵為農器革作
軒車泥紫金於常山沈殘戎於青海天覆盡得禹畫無
遺統華夏為一家用蕃邦為四守萬物由道百度皆貞
遠超三代之風使無一人之獄臣僻左小郡樸&KR0554;散材
空過流年徒生聖代尚能為詩見志作歌極情上詠神
功庶垂後代不獲稱慶闕庭無任踴躍屏營之至
代史館相公讓官表(錢珝)
臣某言伏奉今月某日批詔具承聖旨臣昨者固辭寵
休有異常等然始以謙讓為說終以災咎自陳未能便
動天心上迴睿渥復傾肝血進拜封章直舉其言冀蒙
昭允臣某誠廹誠懼伏惟陛下寬明有制聰哲成文揚
憲祖宣祖之風冀元和大中之運故欲治而尚亂欲泰
而未安潛測聖懷常縈百慮臣為宰輔得不周知且自
去秋以來國步未復臣每思人事每揣人情内激肺腸
有如湯火陛下當食不美當寐不甘欲以攻苦食淡之
心抱公滅私之道致陛下之理釋陛下之憂然而再秉
機權未能致此者蓋臣巳去之事尚有因循防患之謀
率多容易若臣去已必决防患必專天下之憂庶幾稍
改而禄位輕授之弊近歲愈深上自侯王下至卒伍受
爵賞者所承不重荷恩澤者所感不深蓋緣族類之間
踰謬者衆不重則無以勸其戮力不深則何以激其盡
心因之且不凛朝廷不畏法度不稟必亂不畏必危本
末之間實出於此今臣貴為四輔重有萬機階秩就加
朝廷常典又何必齷齪謙讓而違君命也但欲審度去
就明辨否臧以臣去已决烈之心拒天下越等干求之
患使爵賞不濫與恩澤不妄加則承之者必重感之者
必深如此自凜朝廷自畏法度有患可弭有難可平此
事非所難為祇在陛下明察倘或信其誠請遂寢新恩
則君臣之志氣大同理道之根源必正若陛下不顧其
說在臣亦欲何為但抱憂惶難居夾輔有渝斯語是謂
明欺君道始終聖情深淺祇期遂志不敢匿情再黷冕
旒若臨泉谷臣某無任廹切恐懼俟命允許之至
為濮陽公論皇太子表(李商隱)
臣某言今月某日得本道進奏院狀報今月六日宰臣
鄭某等率三省官屬入論皇太子事者禠魄疆場馳魂
輦轂莫知本末伏用驚惶臣聞禮贊元身易標明兩是
司匕鬯以奉宗祧華夏式瞻邦家大本自昔質文或異
步驟雖殊既立之以賢則輔之有道北宫養德東序承
榮務近正人用光繼體周則周公為太傅太公為太師
漢則疎氏二賢商山四老内揚孝道外進忠規猶在去
彼猜嫌辨其疑似不由微細輕致動搖乃得守三十代
之丕圖延四百年之景祚著於史册煥若丹青伏惟皇
帝陛下道冠百王功高三代事窺化本謀洞機先皇太
子自正位春坊傳輝望苑陛下旁延俊乂以贊温文並
學探泉源氣壓浮競嗜魚不進求玦莫從有王褒之獻
箴無卞蘭之奉賦今縱粗乖睿旨微嗛聖心當以猶屬
妙齡未加元服或攜徒御時縱逸遊欒野夏儲亦嘗觀
舞南皮魏副屢見飛觴陛下濬發慈仁殷勤指教稍踰
規戒即震威靈雖伐木析薪必循其理而逝梁發笱亦
有可虞抑臣又聞父之於子也有嚴訓而無責善君之
於臣也有掩惡而復錄功故得各務日新並從夕改同
寘于道不傷其慈儻犯在斯須便遺天性過當造次遽
抵國章則以古以今孰為令子在朝在野誰曰全臣虚
牽復之微言失不貳之深旨伏以陛下侔覆育於天地
霽赫怒於雷霆復許省勵宫闈卑謝師傅蹈殊休於列
聖慰欽矚於兆人臣才則荒凉志惟朴騃因緣代業蒙
被官榮竊諸侯之土田領大將之旗鼓當車折檻合首
它人瀝膽刺心正當今日而名非朝籍務切軍機道阻
且躋佇立以泣龍樓獻直戴逵之辭翰蔑聞鳳闕拜章
張儼之精誠未冺干冒宸極無任隕涕祈恩之至
為濮陽公陳許謝上表(李商隱)
臣某言臣伏奉去月八日制書授臣前件官臣即以某
月日到任上訖當時集軍州官吏僧道耆老等諭揚皇
化宣布睿慈連營咸鼓於巽風闔境均霑於兊澤臣某
中謝臣材謝漢飛義慚燕使獻書求試學劍邀勲大舸
千艘早竊樓船之任勝兵萬數晩兼車騎之名雖任在
啓行而時當柔遠珠崖銅柱祇務廉平麻壘艾亭莫能
恢復旋屬皇帝陛下荆枝叶慶棣萼傳輝臣得先巾墨
車入拜丹陛蘭臺假號棘署參榮奉漢后之園陵獲申
送往掌周王之廩庾方切事居不謂遽董戎旃還持武
節賜國既高扵七命承家又慶於重侯維彼璧田實聯
鼎邑古之近甸今也雄藩想像汝南星聚而先賢未遠
經過潁上水濁而強族皆除况在昔年常憐多壘載瞻
軍額深見士心貴孝忠之兩全則忠可移孝正文武之
二道則武可輔文將謀將領之能必重英豪之選豈虞
拔擢乃出孱微謹當阜俗而必致人和貞師而不為兒
戲使流庸自占驍悍知方任棠水薤之規臣當可服黃
霸米鹽之政臣亦不遺粗勤報效之資用贖貪饕之責
奉違軒鏡幾落堯蓂比園葵以自傾晝唯向日羡海槎
之不繫秋則經天感激而淚血霑衣兢憂而汗雨浹背
無任感恩戀闕兢惕屏營之至
為濮陽公陳情表(李商隱)
臣某言臣聞事君以忠者所宜效死食天之祿者亦戒
妨賢苟非内慊私誠外憂官謗則安肯固辭武節強委
侯圭拒七命賜國之榮捨萬里封侯之策必知不可安
敢無言臣因緣代業遭逢聖時竊嘗有志四方不埽一
室奉随武之家事無愧陳辭慕鄧傅之門風不傷清議
屬者每憂不試深恥因媒自薦之書朝投象魏殊常之
澤暮降芸香其後契闊星霜羈離戎旅從軍王粲徒感
所知掌檄陳琳亦常交辟吕元膺東周保釐之日李思
古太平畔渙之時潛入其徒盈於留邸臣此時尚持白
簡猶著青袍元膺知臣傳劍論兵本於仁信佩鞬插羽
亦識孤虚俾以發奸假之捕盗幸無容刃以及焚巢旋
帶銀章俄分竹使隼旟楚峽出以分憂熊軾鄖城忽然
通貴豈意復踰五嶺更授再麾中間叨相青宫忝司緹
騎纔通閨籍又處藩條越井朝臺備經艱險貪泉湏水
益勵平生是甘馬革之言常愳虎皮之誚及聖造遠流
南極許拱北辰黃犢留官胡牀挂柱如生羽翼若出嬰
羅誓以歸彼冗員處之散地俄以朝那闕守昆壤須人
一去闕庭五罹寒燠處京畿五百里之内控番寇數十
州之多提鼓燒烽增埤濬洫雖國家遠追上策不事交
爭然蛇豕難防兇狂易縱苟罷嚴徹警則負約渝盟臣
自受命以來為日斯久未嘗一日不修戰格未嘗一日
不數軍儲使士有鬭心人無虛額使之偵候咸亦聞知
尚未能率勵驍雄揣摩鋒鏑遠收麻壘直取艾亭成大
朝經武之威畢微臣報主之分可書竹帛不辱旂常蓋
以久處炎荒備薰瘴毒内搖心力外耗筋骸雖馬援據
鞍尚能矍鑠而班超攬鏡不覺蕭衰恐無以早就大功
久當重任自思已熟求退為宜伏惟皇帝陛下道冠百
王功高三代照臨若日覆載如天况今國不乏人時稱
多士有才略在臣之右齒髮少臣之年俾代處是邦逓
臨斯位以之責效誰曰不宜俾前逹後生皆無蔽滯由
中及外得以交相成陛下適時之方減微臣固寵之責
臣不勝祈恩懇廹之至
為榮陽公賀幽州破奚寇表(李商隱)
臣某言臣得本道進奏官某狀報某月日幽州節度使
張仲武奏破奚北部落及諸山奚除舊奚王匿郎所管
外殺戮首領丁壯老幼并殺獲牛羊焚燒車帳器械等
計二十萬刺史巳下面皮一百具耳二百隻奚車五百
乘羊一萬口牛一千五百頭者天聲遠疊廟略遐宣白
狄獲於寧臺赤夷俘於燕路臣某中賀臣竊窺舊史逖
聽前朝有天子憂邊清宵輟寐將軍出塞白首言歸至
乃或勝或奔一彼一此竟困塞郊之柝那停絶漠之烽
猶欲叙烈旂常告功祧廟用其暫勝謂曰難能况幽朔
巨都全燕重地荐臻奚寇屢擾窮邊田讓之護鮮卑莫
能深入祭彤之軍遼水唯遣相攻近歲以來為患滋甚
走單于偵邏之路懷駒支漏泄之奸張仲武重感國恩
習知邊事同三師而肄楚侔五餌以間戎乘其囂惰之
情俄得剪除之便燕犀密掛冀馬潛羈超距投石者動
過千羣戟手科頭者略踰萬計坎三鼓而河流自却聲
六校而屋瓦皆飛自使鴞懼喪林兔忙迷穴無舟掬指
有地僵尸未驚紫陌之烏前軍巳蹙不唳淮山之鶴後
隊仍窮遂分袁尚之頭顱仍裂蚩尤之肩骨穹廬落燼
同甲揚灰山積雲屯大收其車乘角羸耳濕盡獲其牛
羊柳水載澄桑河無事爰施吉語入解皇威此皆皇帝
陛下功格上玄運膺下武授兹成算於彼當仁震肅九
圍歡呼萬國昔艱難云始邊塵首起於盧龍今開泰有
期漢將先清於涿鹿人謀允若靈貺昭然固巳上慶祖
宗下光編策錄圖洪範競三古之殊猷玉檢金泥有百
神之靈祐臣雖當防遏不介邊陲空增氣於懦夫實叨
榮於下將日圍千里天蓋九重奉一月之捷書唯知抃
蹈獻萬年之夀酒尚隔班行念風水於遐藩寄夢寐扵
宣室無任望闕結戀之至
執奏裴景仙獄表(李商隱)
臣某言伏見強武縣令裴景仙犯乞取贓至五千疋事
發逃走奉勅令集衆殺劫伏以景仙緣乞取犯贓辠不
至死又其曾祖故司空寂往屬締構首預元勲載初年
中家䧟非辜凡其兄弟皆被誅夷惟景仙獨存今見承
嗣據贓未當坐死雖犯猶入請條十代宥賢功實宜錄
一門絶祀情或可哀願寬暴市之刑俾就投荒之役則
舊勲不棄平典斯允
文章辨體彙選卷一百三十五
