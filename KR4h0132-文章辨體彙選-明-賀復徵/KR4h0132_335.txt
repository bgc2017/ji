文章辨體彙選卷三百三十五
明賀復徵編
序五十五(以下贈送類)
暮春於江夏送張承祖之東都序(唐李白)
吁咄哉僕書室坐愁亦已久矣每思欲遐登蓬萊極目
四海手弄白日頂摩青穹揮斥幽憤不可得也而金骨
未變玉顔以緇何嘗不捫松傷心撫鶴歎息誤學書劔
薄游人間紫禁九重碧山萬里有才無命甘於後時劉
表不用于禰衡暫來江夏賀循喜逄於張翰且樂船中
遇逹人張侯大雅君子統泛舟之役在清川之湄談玄
賦詩連興數月醉盡花柳賞窮江山王命有程告以于
邁烟景之色慘為愁容繫飛帆於半天汎渌水于遥海
欲去不去更開芳樽樂雖寰中趣逸天外半生酣暢未
若此時至于清談浩歌雄筆麗藻咲飲醁酒醉揮素琴
余實不愧于古人也揚袂遠别何時歸來想洛陽之秋
風鱠鯉魚以相待詩可贈遠無乃闕乎
送烟子元演隠仙城山序(李白)
吾與霞子元丹烟子元演氣激道合結神仙交殊身同
心誓老雲海不可奪也歴考天下周求名山入神農之
故鄉得胡公之精宇胡公身揭日月心飛蓬萊起餐霞
之孤楼鍊及景之精氣延我數子高談混元金書玉訣
盡在此矣白乃語及形勝紫陽因大誇其仙城元侯聞
之乘興將往别酒寒酌醉青田而少留夢魂曉飛渡綠
水以先去吾不凝滯於物與時推移出則以平交王侯
遁則以俯視巢許朱紱狎我綠蘿未歸恨不得同棲烟
林對坐松月有所感歎然銘契譚石乘春當來且抱琴
卧花高枕相待詩以寵别賦而贈之
餞副大使李藏用移軍廣陵序(李白)
夫功未足以盖世威不可以震主必挾此者持之安歸
所以彭越醢於前韓信誅於後况權位不及於此者虚
生危疑而潜包禍心小拒王命是以謀臣將啖以節鉞
誘而烹之亦由借鴻濤於奔鯨鱠生人於哮虎呼吸江
海横流百川左縈右拂十有餘郡國計未及誰當其鋒
我副使李公勇冠三軍衆無一旅横倚天之劔揮駐日
之戈吟嘯四顧熊羆兩集蒙輪扛鼎之士杖干將而星
羅上可以决天雲下可以絶地維翕振虎旅赤張王師
退如山立進若電逝將戰百勝僵屍盈川水膏於蒼溟
陸血於原野一掃瓦觧洗清全吳所謂萬里長城横斷
楚塞不絶五嶺之北盡餌於脩蛇勢盤地蹙不可圖也
而功大用小天高路遠社稷雖定於劉章封侯未施於
李廣使慷慨之士長吁青雲且移軍廣陵恭揖後命組
練昭雪樓船乘風簫鼓沸而三山動旌旗揚而九天轉
良牧出祖列將登筵歌酣易水之風氣振武安之瓦海
日夜色雲汎中流席闌賦詩以壮三軍之事白也筆已
老矣序何能為
奉錢十七翁二十四翁尋桃源序(李白)
昔祖龍滅古道嚴威刑煎熬生人若墜大火三墳五典
散為寒灰築長城起阿房并諸侯殺豪俊自謂功高羲
皇國可萬世思欲凌雲氣求仙人登卦泰山風雨暴作
雖五松受職草木有知而萬象乖度禮刑將弛則綺皓
不得不遁於南山魯連不得不蹈於東海桃源之避世
者可謂超升先覺夫指鹿之儔連頸而同死非吾黨之
謂乎二翁耽老氏之言繼少卿之作文以述大雅道以
通至精卷舒天地之心脫落神仙之境武陵遺跡可得
而窺焉問津利往水引漁者花藏仙溪春風不知從來
落英何許流出石洞來入晨光盡開有良田名池竹果
森列三十六洞别為一天耶今扁舟而行咲謝人世阡
陌未改古人依然白雲何時而來歸青山一去而誰&KR0616;
諸公賦桃源以美之
送前長水裴少府歸海陵序(梁肅)
秋風木落臨水一望而遠客之思多矣而裴侯復告予
將歸故國傷懷贈别之詩于是乎作也夫道勝則遇物
而適文勝則緣情而美裴侯温粹在中英華發外既乘
興而至亦虛舟而還與夫泣窮途詠式微者不同日矣
若悲秋送遠之際宋玉之所以流歎也况吾儕乎
送孟校書往南海序(元結)
平昌孟雲卿與元次山同州里以辭學相友幾二十年
次山今罷守舂陵雲卿始典校芸閣於戲材業次山不
如雲卿辭賦次山不如雲卿通和次山不如雲卿在次
山又詡然求進者也誰言時命吾欲聽之次山今且未
老雲卿少次山六七歲雲卿名聲滿天下知巳在朝廷
及次山之年雲卿何事不可至勿隨長風乘興蹈海勿
愛羅浮往而不歸南海幕府有樂安任鴻與次山最舊
請任公為次山一白府主趣資装雲卿使北歸慎勿令
徘徊海上諸公第醉歌送之
送譚山人歸雲陽序(元結)
吾於九疑之下賞愛泉石今幾三年能扁舟數千里來
遊者獨雲陽譚子譚子文學隠名山野隠身雲陽之阿
世如君何牧犢愛雲陽之宰峻公不出南岳三十年今
得雲陽一峯譚子又在焉彼真可家之者耶子去為吾
謀於牧犢近峻公有泉石老樹夀藤縈垂水可灌田一
夫火可燒種菽粟近泉可為十數間茅舍所詣纔通小
船則吾往而家矣此邦舜祠竒怪陽華之殊異潓泉之
勝絶見峻公與牧犢一二說之松竹滿庭木石滿堂石
魚負樽鳬舫運觴醉送譚子歸于雲陽
送王及之容州序(元結)
乾元初漫叟浪家于瀼溪之濱以耕釣自全而已九江
之人未相喜愛其意似懼叟衣食之不足耳叟亦不促
促而從之有王及者異夫鄉人焉以文學相求不以羈
旅見懼以相安為意不以可否自澤及於叟也如是之
多叟在㫪陵及能相遊歲餘而去將行規之曰叟愛及
者也無惑叟言及方壯可強藝業勿以遊方為意人生
若不能師表朝廷即當老死山谷彼區區於財貨之
末局局於權勢之門縱得鐘鼎亦胡顔受納行矣自愛
耿容州歡於叟者及見容州為叟謝主人䎹幕府野次
久矣正宜收擇謀夫引信才士有如及也能收引乎二
三子賦送遠之什以系此云
送宗判官歸滑臺序(任華)
大丈夫其誰不有四方志則僕與宗衮二年之間會而
離離而會經途所亘凡三萬里何以言之去年春會于
京師是時僕如桂林衮如滑臺今年秋乃不期而會于
桂林居亡何又歸滑臺王事故也舟車&KR0616;返豈止三萬
里乎人生幾何而倏聚忽散遼夐若此抑知巳難遇亦
復何辭歲十有一月二三子出錢于埜霜天如掃低向
朱崖加以宊山萬重平地卓立黑是鐡色銳如筆鋒復
有陽江桂江略軍城而南走噴入滄海横浸三山則中
朝羣公豈知遐荒之外有如是山水山水既爾人亦其
然衮乎對此與我分手忘我尚可豈得忘此山水哉
送李審秀才歸湖南序(任華)
平西原之歲隴西李審自湘東來才甚清氣甚和節甚
竒心甚高僕是以恨相知晩也秋九月又言歸於湘東
衆君子出餞於北郭碧峰巉巉出於柏梢有如虎牙夾
天而立加以白日欲落挂在巖半横照灘水月帶微明
(一作一帶微月)操袂于兹揮袂于兹恨無昆山片玉以相贈贈
桂林之一枝審再拜曰幸甚
送當途馬少府赴官序(權德輿)
余始與馬生相遇於南徐州皆以刊校冗員涵泳文誼
生以既不得調廼反初服與計偕余放浪江湖間因為
東諸侯辟召旋忝朝命與漢廷臣並行於西垣南官中
時生窮閻旅食射策未中積歲於靈臺之下儒衣甚敝
詩思不詘亦與其徒三數生嬉春感秋觴酌吟嘯視豪
遊曠貴者傲如也先皇帝不以僕不肖使操刈楚之柄
輒以得士自賀豈惟竊不遺不偷之目而已耶今兹出
青門結黃綬筮仕賦禄於東南之奥區且曰外兄州尊
理行充茂所以利攸往而不薄於中都官誠有由也然
則郡齋言詩幕廷主畫雖欲勇退其可逃乎清和之月
草木條暢京邑氣正在陽則舒方宜會合坐嘆離索追
計舊故向三十年湖塘里巷疑在前日各有班鬢愴兹
離襟又何可言也為予敬謝中丞君乃者南康永嘉廬
江晉陵已為二千石表率當今明天子守臣之寄為仁
由已固又與前四郡不侔賦政之暇知君自熟豈敢為
曹丘耶但交賀而已
文章辨體彙選卷三百三十五
