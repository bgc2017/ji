文章辨體彙選卷一百九十六
明賀復徵編
進策四
叙燕(宋尹洙)
戰國世燕最弱二漢叛臣持燕挾虜蔑能自固以公孫
伯珪之強卒制於袁氏獨慕容乘石虎亂乃并趙雖勝
敗異術大概論其強弱燕不能加趙趙魏一則燕固不
敵唐三盜連衡百餘年敵未嘗越燕侵魏趙是燕獨能
支敵也自燕覆於敵敵日熾大顯德世雖復三關尚未
盡燕南地國初敵與併合勢益張然止命偏師備禦師
伐蜀伐吳泰然不以兩河為顧是趙魏足以制敵明矣
并寇既平悉天下銳專力於敵不能攘尺寸地頃嘗以
百萬衆駐趙魏訖敵退莫敢抗世多咎其不戰然我衆
負城有内顧心戰不必勝不勝則事亟矣故不戰未當
咎也原其弊在兵不分設兵為三壁於争地掎角以疑
其兵頓堅城之下乘間夾攻無不勝矣盖兵不分有六
弊使敵畜勇以待戰無他支梧一也我衆則士怠二也
前世善將兵者必問幾何今以中才盡主之三也大衆
儻北彼遂驅逐無復顧忌四也重兵一屬根本虚弱纖人
易以干說五也雖委大柄不無疑貳復命貴臣監督進
皆繇中御失於應變六也兵分則盡易其弊是有六利
也勝敗兵家常勢悉内以擊外失則舉所有以棄之苻
堅淝水哥舒翰潼關是也是則制敵在謀不在衆以趙
魏燕南益以山西民足以守兵足以戰分而帥之將得
專制就使偏師挫衂它衆尚奮詎能繫國安危哉故師
覆於外而根本不搖者善敗也昔者六國有地千里師
敗於秦散而復振幾百戰猶未及其都守國之固也陳
勝項梁舉關東之衆朝敗而夕滅新造之勢也以天下
之廣謀其國不若千里之固而襲新造之勢徼幸於一
戰庸非惑哉兵久弭士大夫誦聖謂百世不復用非甚
妄者不談然兵果廢則已倘後世復用之鑒此少以悟
世主故迹其勝敗云
兵制(尹洙)
今之契丹地兼燕涼然強大之勢未過乎前世中國士
卒專力武事非若古者藉兵於民農戰兼用者也是中
國兵勝於古契丹不勝於古也古者中國臣服四裔而
役屬者有之給繒帛以懷來者有之與之戰或勝或負
者有之今厚賂以厭其求惟恐不及或與之較未嘗一
勝焉其故何哉非敵人之兵強非中國之兵弱法制之
失也何謂法制之失以吏事而制戎事也為今而言策
之長在戰與守策之失在禦與救廢策之長用策之失
所以亟敗也假以敵事言之若聞其將寇我境我之大
將不計敵衆寡之勢不論戰遲速之利必分兵禦之禦
之不勝制令者曰吾知出兵而已行者曰吾知奮命而
已朝廷必薄其責議者亦置其罪苟不禦之雖全其師
朝廷誅其逗留議者稱其畏懦此所以必禦之也若聞
一城被圍不計受攻之急緩不論城壘之堅脆必盡銳
救之救之不勝制令者曰吾知救之而已行者曰吾知
死之而已朝廷必薄其責議者亦置其罪苟不救之雖
城獲全朝廷咎其不進議者言其坐觀此所以必救之
也禦與救非將之罪也以吏事制戎事法制之失也或
曰禦亦戰也救亦戰也禦與救皆為失策何謂戰為長
策也夫禦與救非利戰不得已而戰也非我利則敵之
利也所謂戰者我利則戰不利則不戰先計而後戰者
也先計而後戰鮮不勝矣不幸而不勝者將之罪也然
則中國之為守備久矣何得謂守為長策而廢不用也
所謂守者方面之守非一堡一障之守也非尺寸之地
之守也今敵入吾地不計衆寡利害而禦之敵圍吾城
不計堅脆急緩而救之禦之必敗救之必敗兵潰於外
民潰於内失所以為守矣守方面者異於是使城自守
毋望救兵之出盖兵不出則勢不分勢不分則有以待
之夫待之者不戰則敵疑作戰則敵懼必戰則敵北能
守所以辦戰能戰所以濟守明戰守之利而不得志於
夷狄者未之有也
資格(孫洙)
三代而下選舉之法何紛紛乎其法始得者終必失也
故孝廉之始得也人務本行也其終失也計口繆舉也
辟署之始得也人樂自修也其終失也流競成俗也限
年之始得也敦德養器也其終失也少成不貴也九品
之始得也家舉人與也其終失也愛憎在吏也清議之
始得也名實相尚也其終失也浮偽相沮也銓選之始
得也權不外假也其終失也美惡同流也故孝廉失之
繆辟舉失之詭限年失之同九品失之偽清議失之浮銓選
失之雜是六者之法皆足以救一時而不足以通百世也故
始終而各有得失焉今始終一切皆失者其國家資格之
法乎臣請言其弊今賢材之伏於下者資格閡之也職
業之廢於官者資格牽之也士之寡廉鮮恥者争於資
格也民之困於虐政暴吏資格之人衆也萬事之所以
抏弊百吏之所以廢弛法制之所以頽爛決潰而不之
救者皆資格之失也惟天之生大賢大德也非以私厚
其人將使之輔生民之治者也惟人之有大材大智者
非以獨樂其身將以振生民之窮者也今小人累日而
取貴仕君子側身而困卑位賢者戴不肖於上而愚者
役智者於下也爵不考德禄不授能故曰賢材之伏於
下者資格閡之也才足以堪其任小拘歲月而防之矣
力不足以稱其位增累攷給而得之矣所得非所求也
而求非所任也位不度力功不索實故曰職業之廢於
官者資格牽之也今夫計歲閥而争年勞者日夜相鬭
也有司躐一名差一級則攝衣而羣争愬矣其甚者或
懷黃勅而置於丞相之前也其行義去市賈者亡幾耳
故曰士之寡廉鮮恥者争於資格也來而暴一邑既歲
滿矣又去而虐一州也非以贓敗至死不黜虎吏劘牙
而食於民賢者鬱死於巖穴而赤子不得愛其父母也
故曰民之困於虐政暴吏者資格之人衆也夫資格之
法也起於後魏崔亮而復行之於唐之裴光庭是二子
者其當世固以罪之不待後世之譏矣然而行之前世
不過數十年者也後得稱職者矯而更之故其患不大
今資格之弊流漫根結踵為常法方且世世而遵行之
矣往者不知非來者不知矯故曰萬事抏弊百吏廢弛
法制頽爛決潰而不之救也雖然不無小利也小便也
利之者蠢愚而廢滯者也便之者耄老而庸昏者也而
於天下國家焉則大失也大害也然而提選部者亦以
是法為簡而易守也百品千羣不復銓叙人物而綜覈
功實一吏在前勘簿呼名而授之矣坐廟堂者亦以是
法為要而易行也大官大職列籍書氏差第日月遝然
而登之矣上下相冒而賢材去愈遠可為太息也為今
之急誠宜大蠲弊法簡拔異能爵以功為先後用以材
為序次無以積勤累勞者為高叙無以深資久考者為
優選智愚以别善否陳前而萬事不治庶功不熙者臣
愚未嘗聞者也
嚴宗廟(孫洙)
臣嘗考洪範五行傳曰簡宗廟廢祭祀則水不潤下國
家比年以來京師仍歲大水百川暴溢變異甚大臣伏
思之竊恐陛下承事宗廟之禮及四時之祭有未合古
制者也臣聞古者宗廟四時之祭礿祠蒸嘗禘祫皆天
子所自親享不使有司攝事也盖聖人内自竭盡以承
其親者惟祭祭非自外至由中出生於心也古者宗廟
之祭君親牽牲執鸞刀以割冕而總干以樂皇尸其躬
自力以致其誠心如此之盡一也及周衰禮壊樂崩典
籍皆滅棄漢興草創禮之存者才十二三事而宗廟之
禮盖闕如也然猶四時車駕間出享廟及八月飲酎以
盡孝思繼漢而下荒乎無以禮樂為也唐之盛時可以
制作矣而宗廟之祀亦踵習舊常開元之禮雖有天子
四時親享太廟之制而行之盖闕帝王之親享廟者一
世不過再三焉豈三代祭法終不可復也而百世莫之
行者相循而失也今國家宗廟之事每歲四孟及季冬
凡五享三年一祫五年一禘皆有司侍祠而天子未嘗
親事也唯三歲親郊一行告廟之禮而已而五神御殿
酌獻一歲徧焉是失禮經之意而相循近世之失也夫
四時宗廟之祭大事也神御别殿酌獻小禮也大事不
正其本而委之有司小禮煩而車駕數出不合禮意矣
夫王者卜宅都邑營建神位而左立七廟誠宜世世子
孫嚴祗而奉承之瞻視梁棟而時思之以永念王業之
艱難也今春秋霜露之感禘祫昭穆之序禮之最所重
者一諉於祠官矣而神御酌獻三歲告謁禮之輕者而
天子躬焉非敬祖尊考之義也非事神訓民之意也嗚
呼宗廟之事王者不自親由漢氏以來失之矣而百世
之君曾不知復也今京師浮圖老子塔廟或遇水旱陛
下皆親禱祠之及歲時游幸亦至焉而祖宗神靈之廟
貌四時唯有司侍祭三歲郊見而才一至也豈陛下孝
思之至乎夫使有司侍祠則犧牲醴酪或不能致其潔
容服禮器或不能竭其恭此神靈所以未降福也陛下
與其修祈禳於浮圖老子之祠曷若盡孝思於祖宗之
廟也與其歲行酌獻之小禮曷若以四時親享而示大
孝於天下也臣竊思陛下至孝蒸蒸非不能也直以禮
久不講而大費不可省爾臣謂今之吉禮在典籍者盖
粲然矣而享祭之禮又磅礴大備以陛下之明聖舉而
措之非甚難也然而議者謂法駕一動大費不可貲臣
又謂議者之過憂也國家之禮常病於吝小費而失大
典文采繁而誠質薄故朝廷每舉一廢禮若籍田明堂
之類觀聽者以為異則内外厚冀賚賜百官過幸增秩
盖國家議禮太繁名物太縟故百禮常病不能舉也今
若詔太常禮官約其禮簡其儀盡去繁飾大駕不動鹵
簿不設如唐之禮享廟拜陵皆用小駕今且如常日行
幸罷每歲神御别殿酌獻而以四時親薦享廟前期齋
於路寢以其日質明車駕謁太廟親享七室以盡陛下
敬祖尊考事神訓民之誠心豈不美哉夫禮簡則誠至
儀略則易行傳曰禮與其恭不足而禮有餘也曷若禮
不足而恭有餘也祖宗唯享陛下之誠百姓唯樂陛下
之孝不在乎禮文之繁具也陛下起百王之廢典紹三
代之墜禮使大孝塞乎天地而横乎四海又以答塞洪
範傳大水之異何則四時親享廟前世未有行者由陛
下而立制使萬世子孫承之是天下之盛福也臣愚妄
議大禮惟陛下少留聖意而幸擇
舉士(王安國)
朝廷間歲下詔自進士等而至明法聽其以狀來謁既
貢於鄉而禮部又加之以陞黜然後第之於廷宰相百
執事之選概出於此而臣愚竊敢議其不然者夫待之
無其禮則不足以養有恥之俗取之無其實則不足以
得可用之才其進也未嘗知其行於疇昔而一日使之
更相保任賢否於以類致則保任之不足恃也固可知
矣惰游苟賤見棄於閭巷而得與豪傑之士馳騁上下
有司以一吏誰何於前而擎跽俯伏聽命於後其試也
守之以吏卒而譏訶搜索恣所欲陵有司以其混淆而
不欲寬以䋲墨率以謂上無求於彼而彼有利於仕也
待之以此足矣彼習於耳目之久而既仕之後其能攖
以廉恥而不僥倖於聲利乎所謂詩賦策論章句律令
之藝不足以為天下之用而徒以弊學者精銳之志限
以禮部之格而可否出於數人之斷設盡如其格固不
足善又况取舍未能無謬於好惡乎古之人陳力就列
不能者止今之人常患乎好自私也為有司者未聞自
以不能求止者於是宜有幸得之士也彼既幸矣一日
必任有司而如其類者能勿取乎此所以潰潰然不知
勸沮而無以抑其求也又所謂賢良茂才之學其弊尤
甚者自六經史氏百子之說而兼之以傳注乖離精粗
無所不記然後能應有司之問雖使聰明捷敏之資而
所閱如此之博則理必不能深探熟考以得聖賢之意
雖無聲病之拘牽而擿抉名數難其中選未嘗試其一
言之效而卒所以得者不過善其記問文辭而已此推
恩與進士之上第者皆計日以致高位朝廷患其然也
故稍裁之雖徒能見於此而其弊有不盡革者此臣之
所未諭也議者方且謂今賢不乏於朝廷而其法亦足
以得人矣何必易哉孰知夫此盖得於萬一之幸耳以
今天下選用之不一而任事者常患乎不學也昔鄭以
尹何為邑而子産卒不之與曰學而後入政未聞以政
學也彼以一邑而猶不可以用不學之人又况任有大
於此者乎詩賦章句律令非古之所謂學也徒可以求
舉於今爾施之行治而茫然如未嘗讀書也雖策論稍
異於此然亦取辭而已且設法欲四方萬里之材一切
無所遺逸以今觀之其能無所遺逸乎臣固知其不能
也其甚則患夫有道德者往往恥於求舉而俛俛以為
貧者又多困於不售夫不售者古以為有司之罪而今
之操陞黜者反咨嗟嘆息以為彼有所制而吾亦無如
之何為天下而使有道德者恥不願仕有司不得行其
志而歸之於命然則法之弊也可謂極矣幸今君聖臣
賢一時之盛能相與博盡羣臣之謀而究極其本又何
患乎不可革哉臣以為宜使為進士者人占二經策以
古今之治亂而使傅經以對反復於一二日而用此易
其詩賦賢良茂才宜罷勿試勅近臣得薦士之材行尤
異者聚之京師而數使預朝廷之議論實可用則寵之
官卓犖者待以臺閣之選而其下則使内外之官辟為
其屬如不稱所聞則坐其薦者律令之學可廢勿舉學
究則去其貼經墨義而責以大旨不必規規然蔽於傳
注也此庶幾得可用之材矣而欲養之以廉恥而使其
不自列也則宜勅内外設學校而士無不學於其中則
任事者可以察其行而不必使之類相保任也此固未
足以為成法於萬世然朝廷能繼之以悃悃不倦之意
而討論已熟為之以漸則三代之法自此有不復者乎
在君臣之際力行何如爾
明責(李清臣)
今天下之勢如何哉君仁而民不被澤兵多而夷狄驕
時平而生民困土廣而中國之氣常屈災歲少而財益
匱文法備而吏多姦時之多敝也如此而已天下之人
萬官之富卒未見奮然而大有為能一剗當世之弊致
吾君復之乎前古之治者何其乏人如是耶豈治平之
世無所施其才耶將用之非其道有才而不克施耶謂
世之乏人則古未嘗有無人之世謂治平之世無施其
才則多敝又如前所陳者夫隂陽之英氣天地之醇靈
生而為賢智之士隂陽之英氣天地之醇靈未聞有時
而歇故天下未嘗無賢也議者患治道之不及於古則
曰天下無賢不知有賢而不能用也夫用賢而非其道
瑰傑豪偉之才皆化為偷懦循縮而亡能為矣則以謂
無人焉此可為悼嘆者也亦嘗聞古者之用人矣視成
不視始責大而不責細過一而功百則忘其缺而圖其
效心至而迹未至則優暇而待其所施苟付之以事固
弗屑其餘也今者之用人較小罪而不觀大節恤浮語
而不究實用雖有稷契周召之佐類以一言一事而為
之進退迹稍出於庭壇畦隴之外志不獲就業不能訖
而去矣惟固已持禄避事隨時之人乃無譴而得安焉
故庸平者安步而進忠憤者半塗而氣折大臣懾怯小
臣凌競而天下之事靡靡日入於衰敝其所以然者有
其人而不能用用其人而不能盡之之失也今夫拔一
臣而加之百官之上以為輔相非求其謹潔而無過將
任之以天下之責拔一士而加之一郡一邑之上以為
守令非求其能自全將任之以一郡一邑之責也拔一
夫而加之萬衆之上以為將帥非求其循法而不失小
行將任之以安危勝負之責也故古者責宰相必曰廣
教化和隂陽使百官各任其職責郡守縣令必曰使豪
強沮服盜賊不作百姓安業境内大治責將帥必曰士
卒樂為用敵國不敢謀下此則凡執事者莫不皆有責
焉故上下自任其責而天子無為矣今則不然罷退宰
相皆攻其疵瑕而未嘗指天下之不治為宰相之罪糾
刻守令者皆以小法而未嘗指郡邑之不治為守令之
罪遷謫將帥者以庖廚宴饋之間微文細故之末未嘗
以蠻夷驕横兵氣弗強為將帥之罪故上下莫自任其
責局局自守惟求不入於罪而朝廷大計生民實患卒
無有任者是故以天下之大萬官之富而常若無其人
尊官厚禄者相繼而英績偉烈寂寂於數十載資格之
所羈縛文法之所躪躒抱才負志不得有為而老死沈
没者相望於下可不惜哉夫人臣之姦身安於寵形無
可罪而實不任責是為大姦張禹之所以默默而亡漢
李林甫之所以守格令而亡唐也今皆重夫寡過者以
為賢而嫉夫敢為者以為生事一落陷穽没齒不復言
故猾民悍吏得以輕罪把持其上游士談客得以口舌
恐嚇内外之臣而招其資胥吏得以挾簿書執格例而
争於廟堂之前當其任者知姦而或不敢除見賢而或
不敢用天下之害不得亟罷天下之務不敢亟為因仍
苟且相顧腹議名曰至公而萬事益病其弊莫甚於今
之世者欲救斯弊是亦非難寬小過而責大體而已矣
盜賊(秦觀)
臣聞治平之世内無大臣擅權之患外無諸侯不服之
憂其所事乎兵者夷狄盜賊而已夷狄之害士大夫講
之詳論之熟矣至於盜賊之變則未嘗有言之者夫豈
知之不及哉其意以為不足恤也天下之禍嘗生於不
足恤昔秦既稱帝以為六國已亡海内無足復慮為秦
患者獨胡人耳於是使蒙恬北築長城却匈奴七百餘
里然而陳勝吳廣之亂乃起於行伍阡陌之間由此言
之盜賊未嘗無也夫平盜賊與攘夷狄之術異何則夷
狄之兵甲馬如雲矢石如雨牛羊槖駝轉輸不絶其人
便習而整其器犀利而精故方其犯邊也利速戰以折
其氣盜賊則不然險阻是凴抄奪是資亡命是聚勝則
烏合非有法制相縻敗則獸遯非有恩信相結然揭竿
持梃郡縣之卒或不能制者人人有必死之心而已故
方其羣起也速戰以折其氣勿迫以携其心盖非速戰
以折其氣則緩而勢縱非勿迫以携其心則急而變生
今夫虎之為物嘯則風生怒則百獸震恐其氣暴悍可
殺而不可辱故捕虎之術必先設機穽旁置網罟撞以
利戟射以強弓鳴金鼓而乘之不旋踵而亡虎矣至蛇
與鼠則不然雖其毒足以害人而非有風生之勇其貪
足以蠧物而非有震恐百獸之威然不可以驟而取者
以其急則入於窟穴而已故捕蛇鼠之術必環其窟穴
而伺之薰以艾注以水彼將無所得食而出焉則尺梃
可以制其命夷狄者虎也盜賊者蛇鼠也虎不可以艾
薰而水注蛇鼠不可以弓射而戟撞故曰平盜賊與攘
夷狄之術異也雖然盜賊者平之非難絶之為難平而
不絶其弊有二不可不知也盖招降與窮治是已夫患
莫大於招降禍莫深於窮治何則凡盜賊之起必有梟
桀而難制者追討之官素無竒略不知計之所出則往
往招其渠帥而降之彼姦惡之民見其負罪者未必死
也則曰與其俛首下氣以甘饑寒之辱孰若剽攘攻刦
而不失爵禄之榮由此言之是乃誘民以為亂也故曰
患莫大於招降凡盜賊之首既已伏其辜矣而刀筆之
吏不能長慮却顧簡節而疎目則往往窮支黨而治之
迫脅之民見被汚者必不免也則將曰與其嬰錮金木
束手而受斃孰若遯逸山海脱身而求生由此言之是
驅民以為亂也故曰禍莫深於窮治且王者所以感服
天下者惠與威也仁及有罪則傷惠僇及不辜則損威
威惠兩失而欲天下心畏而力服堯舜所不能也夏書
曰殱厥渠魁脅從罔治舊染汚俗咸與維新盖渠魁盡
殺而不赦則足以奪奸雄之氣脅從汚染不治而許其
自新則足以安反側之心夫如是天下之人孰肯舍生
之途而投必死之地哉嗚呼先王已亂之道可謂至矣
任臣(秦觀)
臣聞人主之於諫諍之臣非獨聽其言之難也取其大
節而略其小過是為難矣夫骨鯁自信以身許國不為
利害之所撓屈者謂大節也材智之不周思慮之不密
學術之不至聽聞之不審所謂小過也必有大節而無
小過者然後得為諫諍之臣則窮年没世不可得其人
矣如或不然則與其無一時之小過孰若有終身之大
節哉昔汲黯通經術則不如平津侯恢武功則不如大
將軍明習法令則不如張湯文章儒雅則不如司馬相
如謹厚自全則不如石慶術略横出則不如主父偃然
淮南王謀反惟憚曰黯好直諫守節死義說平津侯等
如發蒙耳繇是言之諫諍之臣其功在於任綱紀立風
憲通上下之情使亂臣賊子顧憚而不敢發如此而已
一舉之不當理一發之不中節曾何足以深咎耶陛下
即位以來首下明詔使中外大臣保任諫官御史盖充
職者百有餘人其見用者十數人耳選擇既精人頗自
重皆毅然有仗節死誼之心興利除害甚於嗜慾攘擊
奸惡如報私讎首尾數年之間遂成冠古之治雖神功
聖化敏妙自然亦此曹獻替可否之力也然比者嘗以
所言不效諫官御史接迹引去或遷他官或補外郡臺
省為之一空臣愚疎遠不知朝廷之事竊惟陛下何取
之之難而去之之易也且人非蓍龜不無過誤顧其設
心措意何如耳昔漢酈食其有撓楚之非唐魏鄭公有
縱薛延陀之過本朝趙中令有遣趙保忠之失此三人
者皆天下之豪傑一時之名臣也猶有非謬過失如此
又况不及於三人者乎臣願陛下鑒師古始追御來今
重諫官之進退謹御史之升黜取其大節而略其小過
使天下之士得以盡忠畢力於前則神功聖化又將有
新於此矣或謂臣曰古者諫諍之臣職於廣聰明除壅
蔽成德業而已後世狂夫小子狡猾不道之人或假其
名以資盜竊其器以售姦如谷永者王鳳之客也而譏
斥帷幄劉栖楚者李逢吉之黨也而額叩龍墀陽為矯
拂之迹隂成附麗之謀以此言之小過其可略乎略其
小過則成其大惡矣臣應之曰不然夫藥石所以愈病
因而致病者有矣然自古及今未有廢藥石者何哉以
其所愈者衆所害者寡也諫諍之臣惟器有遠邇才有
修短大抵搢紳之選也安可盡誣以谷永劉栖楚之徒
歟就使有一二人焉則去其一二人者可也何至空臺
省而逐之耶陸贄曰天不以地有惡木而廢發生天子
不以時有小人而廢聽納又曰諫者多表我之能好諫
者直示我之能賢諫者之狂誣明我之能恕諫者之漏
泄彰我之能從有一於斯皆為盛德嗚呼人主用諫諍
之臣贄之論盡矣
文章辨體彙選卷一百九十六
