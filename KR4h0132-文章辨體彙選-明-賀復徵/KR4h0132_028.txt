文章辨體彙選卷二十八
明賀復徵編
九錫文
復徵曰按說文錫與也賜也易云王三錫命開國承
家人臣至册以九錫此乃姦雄簒竊所由始而非國
家之利矣然其文必典雅閎肆極其鋪張錄之以存
一體
漢愍帝册魏公九錫文(潘勖)
制詔使持節丞相領冀州牧武平侯朕以不德少遭閔
凶越在西土遷於唐衛當此之時若綴旒然宗廟乏祀
社稷無位羣凶覬覦連帶城邑一人尺土朕無獲焉即
我高祖之命將墜於地朕用夙興假寐震悼於厥心曰
惟祖惟父股肱先正其孰恤朕躬乃誘天衷誕育丞相
保乂我皇家弘濟於艱難朕實賴之今將授君典禮其
敬聽朕命昔者董卓初興國難羣后釋位以謀王室君
則攝進首啓戎行此君之忠於本朝也後及黃巾反易
天常侵我三州延於平民君又討之翦除其跡以寧東
夏此又君之功也韓暹楊奉專用威命又賴君勲克黜
其難遂建許都造其京畿設官兆祀不失舊物天地鬼
神於是獲乂此又君之功也袁術僣逆肆於淮南懾憚
君靈用丕顯謀蘄陽之役橋蕤授首稜威南厲術以殞
潰此又君之功也迴戈東指吕布就戮乘軒將反張揚
沮斃眭固伏罪張繡稽伏此又君之功也袁紹逆常謀
危社稷憑恃其衆稱兵内侮當此之時王師寡弱天下
寒心莫有固志君執大節精貫白日奮其武怒運諸神
策致屇官渡大殱醜類俾我國家拯於危墜此又君之
功也濟師洪河拓定四州袁譚高幹咸梟其首海盗奔
迸黑山順軌此又君之功也烏丸三種崇亂二世袁尚
因之逼據塞北束馬懸車一征而滅此又君之功也劉
表背誕不供貢職王師首路威風先逝百城八郡交臂
屈膝此又君之功也馬超成宜同惡相濟濱據河潼求
逞所欲殄之渭南獻馘萬計遂定邊城撫和戎狄此又
君之功也鮮卑丁令重譯而至單于白屈請吏帥職此
又君之功也君有定天下之功重以明德班叙海内宣
美風俗旁施勤教恤慎刑獄吏無苛政民不回慝敦崇
帝族援繼絶世舊德前功罔不咸秩雖伊尹格于皇天
周公光於四海方之蔑如也朕聞先世並建明德胙之
以土分之以民崇其寵章偹其禮物所以蕃衛王室左
右厥世也其在周成管蔡不靖懲難念功乃使卲康公
錫齊大公履東至於海西至於河南至於穆陵北至於
無棣五侯九伯實得征之世祚太師以表東海爰及襄
王亦有楚人不供王職又命晉文登為侯伯錫以二輅
虎賁鈇鉞秬鬯弓矢大啓南陽世作盟主故周室之不
壊繄二國是賴今君稱丕顯德明保朕躬奉答天命導
揚弘烈綏爰九域罔不率俾功高乎伊周而賞卑乎齊
晉朕甚恧焉朕以𦕈身託於兆民之上永思厥艱若涉
淵水非君攸濟朕無任焉今以冀州之河南河内魏郡
趙國中山鉅鹿常山安平甘陵平原凡十郡封君為魏
公使使持節御史大夫慮授君印綬册書金虎符苐一
至苐五竹使符第一至第十錫君玄土苴以白茅爰契
余龜用建冢社昔在周室畢公毛公入為卿佐周卲師
保出為二伯外内之任君實宜之其以丞相領冀州牧
如故今更下傳璽肅將朕命以允華夏其上故傳武平
侯印綬今又加君九錫其敬聽後命以君經緯禮律為
民軌儀使安職業無或遷志是用錫君大輅戎輅各一
玄牡二駟君勸分務本嗇民昏作粟帛滯積大業惟興
是用錫君衮冕之服赤舄副焉君敦尚謙譲俾民興行
少長有禮上下咸和是用錫君軒懸之樂八佾之舞君
翼宣風化爰發四方遠人回面華夏充實是用錫君朱
戶以居君研其明哲思帝所難官人任賢羣善必舉是
用錫君納陛以登君秉國之均正色處中殱毫之惡靡
不抑退是用錫君虎賁之士三百人君糾虔天刑章厥
有罪犯關干紀莫不誅殛是用錫君鈇鉞各一君龍驤
虎視旁眺八維掩討逆節折衝四海是用錫君彤弓一
彤矢百玈弓十玈矢千君以温恭為基孝友為德明允
篤誠感乎朕思是用錫君秬鬯一卣珪瓉副焉魏國置
丞相以下羣卿百僚皆如漢初諸王之制君往欽哉敬
服朕命簡恤爾衆時亮庶功用終爾顯德對揚我高祖
之休命
文章辨體彙選卷二十八
