文章辨體彙選卷二百三十九
明賀復徵編
書三十五
與吕侍御書(明王維楨)
鄙生慕沃州之名尚矣乃今覩沃州之面私其論吐與
其在事弛張之略咸當實不華簡而易行有為咸績乃
知沃州固經國之大儒斯文之巨擘矣今世學者侈言
無驗如畫餅膠舟不濟於用俗士見其若此遂指而訾
之世忌論學以此也僕以為論學如問途所貴能行至
之不倦今交游中若趙大洲者高自標植庶幾于道而
夢披敖子沉毅淵嘿若重溟深谷靡珍弗聚鄙生獨私
切敬事之恨天資弗類不能逮敖子故敖子實有閎才
絶藝而一不暴見今人稱敖子為篤厚君子而不知固
略士翰卿也鄙生于流輩中稱最下顧能景慕賢哲冀
有所表樹即如已出亦念世不可無才士大夫而才士
大夫在世齟齬者十指而九此其故難言之矣今鄙生
既歸而敖趙兩君與公時出入從游其所陳說相參令
上合先王近振時艱在坐快聽出門可行即俗士曲意
求指安得乎自聖人沒道散在諸書求道而不讀書猶
入暗室辨色也僕齒年逾壯望道逾迷自訟不學故至
此今擬退依巖谷蒐羅往藉探稽世故求所謂信古振
今者即未能伯仲時髦亦庶幾無怍於俯仰耳竊又慮
五斗相迫復就宦轍則此言虚車矣嗟乎白日易夕逝
波難返四十無聞聖人弗畏沃州諒軫此念久矣幸愛
景光各圖令名不盡惓惓
答韓苑洛先生書(王維楨)
自洛水南行渡渭抵華下人稱百里然迥野荒塗即快
騎必竟日詣所止此安止百里也乃翁輕涉遠道枉訊
敝廬感激倍于恒情又杪冬嚴寒冰河雪徑此宜居堂
奥帷帳中猶有侵冐矧兹外出使者來諗知還居無恙
心乃始慰奉教南轅且淹不發謂以期親故惟翁重抱
沉痛令分國念楨為國之典刑軫慮亦復戚戚今國家
大計莫鉅于防敵治兵顧惟防敵者多擊敵者少治兵
者多知兵者少以此兩多併此兩少此敵小入大入狂
馳靡憚南踐太原西掠華池慘惡稔毒詎忍言哉執政
大臣若圖其鉅者則必入告天子詔翁還取大司馬尊
號畀之坐有成功可覩見此非憶想私䛕天下誠大人
才誠衆以指校數與翁等埒者幾乎楨發擬在正月下
旬蓋屢卜屢易沾戀慈闈繫不能斷無亦去父母國之
道宜爾哉自省淺細即就班列萬無一禆幸終教無甚
貽鄉國羞至望至望
後答張太谷書(王維楨)
張生回具悉屋烏之眷感戢何已北征蹉跎去鄉之難
如此矧又肩背受患連數月未平可奈何只今強欲出
門念破後月即失期吾兄養恬斗城之隂遽蓄真探由
此益懋行子誠嘆羡焉賜來濛溪翁集讀至再周先是
得少華翁集近併二集更讀之乃皆婉麗秀俊與太微
翁集各立門塗若以命世而傳來則一而已可謂接轍
錢郎合劵隂何者矣楨才性駑下鮮兼識之力冥搜之
鑒然竊觀先民有作率非形索象模必積思累紀既已
得意會神乃後成章本朝作者空同老翁聖矣即大復
猶却數舍蓋空同有神交無方之用有精純不雜之體
讀一篇詩見一事首終雖縱横竒正弗一其裁而粹美
同也珩琚璜璫弗一其形而温栗同也至若倒插頓挫
之法自少陵善用之者空同一人而已學者未覩其大
謾肆醜詆以為空同掠古市美比之剽虜嗟乎空同富
才神解能自作古假令與李杜二豪並生同代二豪當
約為兄弟補所未逮增所未能故官帑失金不可疑陶
朱也良驥駢足不可謂相肖似也空同生李杜先不為
李即為杜若李杜後空同生亦必為空同豈可謂李杜
掠人美哉方匆匆束行李也覽藝有觸輙出數語恨不
與公接朝夕得窮論討質是非紙上言不多嗣當更布
答許少華書(王維楨)
往奉華牘稱物以喻志意隠而詞微情傷而旨痛顧出
無知之者楨讀之為太息焉夫君子之行不同而志各
有寄陶之酒阮之琴嵇之鍜王之耽意聲樂謝之游瞩
山水人固為放浪形骸闊略禮法矣夫數君子者皆當
世所謂賢豪人也彼其始豈不欲為矜矜之行用世之
徒哉時有所不可乃退而就此故琴酒鍜樂山水六物
者數君子之寄寓乃其情深遠矣惟公壯歲標植皭然
而不圬慎修而不爽當是時自謂曾參不殺慈母相信
蕭曹丙魏之業行可力致此其志豈不貞固哉旋乃蒼
蠅肆點黃金遘鑠遂令韓非孤憤殷浩書空棲李廣於
南山竄楚平於澤畔百懿不錄一眚被放斯足悲矣孔
子曰遯世不見知而不悔惟聖者能之言悔賢人猶不
免也於是境殊則志遷勢阻則情欝故且昵近異物假
借蕩懷免憂生之嗟耳亦若陶之酒阮之琴嵇之鍜王
之聲樂謝之山水皆寓也而知者鮮矣今謀人國者不
務亮志憐才濟時紓患專乃索細瘢摘寸朽遂使全璧
受疑合抱見斥公由是不獲奮矣楨為之太息者此也
強敵數為邊害執事者講武遴才念至懇也然今日用
一人焉不能輙去之明日又用一人焉又不能又輙去
之官頻易而勣隳患漸深而莫之捄藥何者用者非才
才者未用用者飾名用之者信耳也往楨從朝士間為
論真才誠可批難解紛者三數輩不嫌以私其鄉聽者
色駭而意咈以惑於䜛口也不見公五六歲矣傳言故
嘗一疾疾已乃盡謝諸累蓄真反初今容髮光光好也
意或天祐國家故乃隂誘其衷禆之頥精須用若此得
告在家僅八月部檄趣還不得淹卧丘樊遂不能驅馬
曲江乾岡之間攀接顔色一慰夙昔聊布欵曲式答芳
訊見太華公為道維楨惓惓
與楊南澗總制書(王維楨)
丁未之春幸獲謁公於蒲抵今又三年所矣歲序逝遷
而傳者言公之體力精采強固如曩時一無少損天之
庇祐人國乃故頥養老成而需于用如此頃南京本兵
闕有司以翁名請報不可取他氏代之士論以為時非
乏才才者棄在草野以故乏也楨聞其言是之竊又嘆
天下之務至衆一夫不能兼長必有所偏乃今之士人
人自賢物物皆具略無引躬讓能之風此老成慎重之
才湮没而不見甘朽而無聞也日者苑洛韓公致仕歸
人惜其去者十九獨楨以為韓公歸之宜夫才之試也
猶寶之售也既售不價乃恒暴在外啟傍睨者心則宜
匣而蓄之韓公審於斯機故輙掉頭去不顧可謂上智
大勇近時一覩者矣翁居河山之間百年逸遊盡日開
口而笑即裴公綠野白氏香山其風槩何多比焉楨華
下人也孰知切慕每謂君子苟立勲名於世即安享卒
歲可也
答余文獻書(王維楨)
自去冬抵今凡兩獲嘉翰手讀之意旨標格咸有踔古
絶塵之致方今修詞之士充溢宇内若取與九崖埒指
亦不三四屈矣顧所論僕者不中僕之悃語曰知面易
知心難信信夫夫僕關以西人也從古以來所産兼材
上智寥寥可數而一隅偏能之賢則不可勝道矣夫兼
材者與之傳經稽理則博引而約歸與之搦管摛詞則
宏深而奥衍與之應世效用則措注中窽十試十功與
之介胄即戎則制馭有術士出死力以扞外患與之校
品古今則倫擬殿最足令死者魂驚生者神竦與之論
考方域山川險阨風俗移易政化宜否及象緯風角妖
祥災眚之故則種種當實不爽也斯數者僕未能擅而
間有一獲即自關中士人計之若僕者不可勝道矣夫
兼材之人猶大將也偏能猶偏禆也故大將秉鉞偏禆
分麾各審所長也古以高爵處兼材庶位置偏能偏能
之人不敢妄躐高爵自信所具也五味各一嗜五色各
一章羣材各一宜其致同也僕竊自循省所具與所任
相背遠甚僕所任者筆札之役詞章之事然此非可易
易言也必博蓄如帑高覽如陟法守如畫機圓如丸才
决如弩神化變通如雲烟禽魚離合隠見不可測擬乃
始搦管登壇千夫辟易矣僕自歴詞垣十有六載攻之
不入覓之不獲間一撰記山夫揭竿野鬪耳非大將之
律也故曰所具與所任背也僕有一獲則應世效用是
矣任者既非具者又不獲效乃偷良大庾與鼫鼠伍僕
甚赧焉夫效用非難事本之殫厥心耳彼射石沒羽揮
戈回曜非駭異也殫心之功也僕老髮半改惟是心獨
赤苟有廉我者視今所具易今所任布在庶位假之柄
握責之筭數因言求試計歲考實僕誠駑下然亦瀝膽
斷筋往矣如是則慚退神寧悚却而體快矣然此志又
難以語人獨嘿嘿摵促終日閉關忽與王生斛語遂次
第及之乾唇以自明披腸以見愫王生是之公從王生
得聞乃獨弗是論辨風刺滚滚千百言卒歸之勸沮其
言曰古有終身岩廊心冷如冰殆謂僕有熱中之想耶
不謂知僕者矣僕自結髮讀書見孟子持志養氣之論
輙守以為鵠既幸通籍金閨叨班玉府未之有改兹所
愧者才不副授位不量能故時思乞職效用冀得一當
以報天子寒熱誰計哉夫富厚豪華災眚之藪勢驅威
喝殃咎之門也僕何心焉本無異懷反觸疑喙乃今回
腸返始守此初服感九崖之諭也
駁喬三石論文書(王維楨)
鄙人所撰述竊自知陋以視他人率皆面謾故以投公
誠為能指迷發昧令不乖所適也乃今所稱予我者一
非我所有不副本初就正之意與他諸面謾者未之或
殊即公自以為業已命之然不能令僕信也何也今海
内翰卿墨士彬彬然興矣其擬則史遷之作者不可勝
數往往籍格襲詞猶之畫臨粉本書摹法帖求一毛之
似幸半體之同以為竒絶固未有蛻棄陳骸自標形神
者也劄稱僕云第取其指不襲其跡此神化之道僕安
能及之而謾以相加也文章之體有二序事議論各不
相淆蓋人人能言矣然此乃宋人創為之宋真德秀讀
古人之文自列所見岐為二途夫文體區别古誠有之
然固有不可岐而别者如老子伯夷屈原管仲公孫弘
鄭莊等傳及儒林等序此皆既述其事又發其義觀詞
之辨者以為議論可也觀實之具者以為序事可也變
化離合不可名物龍騰虎躍不可韁鎻文而至此即遷
史不皆其然乃公亦取之加僕何言之易也晉人劉勰
論文偹矣條中有鎔裁者正謂此耳夫金錫不和不成
器事詞不會不成文其致一也文之不易言也若是僕
安能及之日來誦覽大撰數篇總之整雅完密厥初營
搆布置費心力矣因取遷史較之則遷乃疎鹵矯健門
途雖殊而要妙均也自僕繹思遷史累年䙫矣然或由
本以之末或操末以續顛或繫條而約言或一傳而數
事或從中發或從傍入意到筆隨思餘語止凡若此類
不可毛舉竟不得其要領乃今觀公之撰如此則作者
自命可也何必古同哉且公少時即好習古文詞到今
猶辭云未能也而僕習之又最晩重以性資學識並謝
上才豈克有造哉嗟乎已矣初計出城得乘間一語比
山游復以賞眺妨焉然中曲念之幸承劄諭聊此布復
自游歸便爾多俗不能更往為别倘軫懷無恡嗣音
與徐御史書(王維楨)
使者以翰札及故人貽來二椷至並受之矣往公以按
部出既數日始得聞出不能送于家歸當圖逆之郊也
瞿君書云客自南中來輙言師立已大峻與人不相親
且在彼中安可如此也瞿君于僕有骨肉之痡乃爾見
責然僕誠非敢如此也顧僕所由致此者有說四焉僕
受性直戇人有不相能不善浮慕之遂與之疎一也平
生未嘗倒心反舌亂是非淆曲直見亂是非淆曲直者
則力争之以為邪口不止則國是不定二也諸所為非
其甘意往者即一時雷附然竟作擦眉狀昔人直弦曲
鈎之誡僕亦念之顧卒不能忍三也僕嘗見賢士大夫
歆豔之即其人不過我我固造其廬請事焉然有造有
不造則猜恨生四也斯四者皆僕短僕自不能諱至謂
峻處絶物為一切嶄嶻之行此鑿坏之迂士斷席之狹
客也僕何敢同之哉公與瞿君連姻締好瞿君既已披
腹腸責我諒公必得聞僕不可竟脉脉也僕關中人也
關中先輩曾游翰林者若武功康公&KR0008;杜王公皆異産
殊尤之材乃皆出門一跌遂止初官不徙竟老死岩穴
中取僕與兩公較則驅跛驢逐良駟其不相逮遠甚僕
安有千里望哉瞿君憂其座主不和光恐及顛仆乃僕
則私計審矣夫人生以百歲為期然及期者甚少僕今
年四十有七歲矣流光驟驥亦無幾何就令僕回心易
貌以追逐于世俗之間吾恐老不曉事終遺子雲之譏
矧矯衡為輪反底作蓋卒之弗可能乎亦守其故而已
且僕固思去非托之欲逃世也念老母既不耐遠游歸
而處于鄉而僕羈在此僕既鮮兄弟之聯又乏糞土之
息唯獨母子相為命乃分之為兩如中情何世未有離
背骨肉逐一官之榮得稱為人者也故常於邑悲傷而
近于病少選之頃將上謁陳乞依老母側畢菽水之願
焉古人有言斯非相惡一死乃已當其時非不早見求
去竟落之坑塹馬遷謂非為說難甚具而不能自脫蓋
誚之也斯固萬世厄士之永鑒哉今居南中久幸聞公
之賢哲愈詳僕固當朝夕見乃顧一月不一遇坐形迹
之歉云耳有懷如海思就傾倒不可得回車何日瞻竚
瞻竚
答姜僉事書(王維楨)
自鄙人入南中客為稱足下賢者蓋百數然未有驗也
居無幾何而海寇至所在大城危小城䧟靡不得意然
惟獨海鹽完問之海鹽所由完則足下在城中運帷幄
之籌而又有湯參將者與之戮力奮驅乘城拒守寇嘗
三圍海鹽每圍厚集數重期在必拔然竟不能一中高
墉之隼則足下之智略勇力彰矣令他城皆若是則賊
鋒挫必遁賊見他城悉愞軟不與犄角獨海鹽伉以故
數至圖傷之奉常鄭公海鹽人也為鄙人道之甚詳故
鄙人信客前嘗賢足下者果有今驗非謾語也初寇侵
上海也上海令懷印亡徒扄縣門閴無人邑中人見令
亡立盡奔竄如雲雨散焉賊入以素所聞二大姓盡掠
其財而去殺傷數百人已而令還寇復至令輒復亡寇
過縣門仍扄無人乃始排門入吹火燒廨宇門樓皆空
前上海民亡者甫還寇俄復來不及避皆伏在鋒刅積
尸高者丘陵卑者溪澗為之不流比三至而邑中室屋
空寇揭虚囊去矣夫寇三至上海輙得意及三至海鹽
皆燥唇乾喉而歸則信乎足下之賢有力也太倉被創
在上海後太倉人為鄙人述其事尤可扼腕方賊艦泊
海口時才數艘耳其登岸薄太倉城者且不滿百人太
倉守臣怖于卒至則股栗不能持乃掖而乘城守臣從
堞間望見賊鋒横厲須臾而三遺矢左右皆笑之其有
以事白者第瞪目視口噤噤不能語頃之稍定則又扑
擊施威用盖其陋若是則太倉奈何不殘今太倉三關
皆化為灰劫太倉村落皆為羅鄷鬼區本遺矢守臣故
也或言遺矢者為甲又或謂乙久之當有真歸矣當是
之時設令足下偹太倉且不啻守海鹽其智略異也今
寇留海上業三月餘矣諸公賢有力者苐能嬰城收保
不及百姓于創然未有與寇一創者也其不能創寇者
有說四焉夫兵不素習將不知兵一也我衆附賊益賊
之智而張其膽二也廵視憲臣權拘而封疆遠權拘則
不在統轄者不聽封疆遠則緩急不相捄三也封内士
大夫生長江南不諳兵謀然好鼓喙沮事執役之臣往
往搖于邪說悚于後患有作輒輟之四也斯四者寇所
以敢犯久留横行而莫之遏也以予觀今日之勢參彼
已之形寇欲去則去不欲去則聽之卒無可奈何至為
異日計則鄙人有策三焉而練兵卒筭軍食不與也三
策者改廵視為廵撫開府於浙之省中而以廵視為帶
銜以福建附屬之既已正名廵撫則藩臭有司咸聽期
會軍餉民兵咸聽料理遠徵近發咸聽區分於計便此
一今䟽請置總兵參將是矣而未指其總兵建牙處所
愚以為當置之閩越壤接之界海道之衝而諸參將立
訾分屯於海上者散若星羅會若義結有警則督所向
分戍參將擊之賊安得登岸然非大破恒調力伸軍威
則軍吏不肅士卒不為奮此二江南法網之弛特甚乃
仕者率用寬和為治故至此夫嬰兒好弄家大人不痛
呵之不止况馭民乎誠取軍法戮不軌之民則誰其通
夷而跨海不枉三尺務以鋤貪暴之吏則民安又誰其
甘心棄業而化于夷也此三至若練兵卒筭軍食之兩
者固稱要領則既立撫臣撫臣自舉之既立總兵總兵
自舉之此謂溉其根而枝葉自庇者也凡今吳越兩地
戰卒皆閭閻好騁子弟也彼其醉呼于市中舞拳以示
力一見勍敵即奉首竄矣不足稱俠客乃驅之逐盜適
足損衆明怯令四方抵掌笑耳非計之得也頃聞寇兵
鳥舉倏而東倏而西不可得而制要之城守為是下令
曰有警至即入收保近者歸城遠者屯結幸不使重傷
而已若欲創賊令憚不更犯則異日徐議之耳因念鄙
人縻公家餼且二十年矣歲守筆硯間蔑尺寸之功方
今天下之患北絓強敵南困蠢倭乃不能效請纓之志
充負戟之役第塊處空談猶之孤子言孝躄人論步辨
說雖詳終非已能有也
答敖祭酒書(王維楨)
初得公成均信輙有書上抵今計必達之然所白者主
在辨人才進良抑偽以返敦本之風而已此雖公能事
而僕猶云爾者謂敗鼓之皮倉公不棄亦藥籠中宜有
物也僕居南中苐塊然獨處往來甚稀日惟舊故之思
適奉翰札若以僕忘持孤稜益務不可下之節者僕非
敢若此也僕猶夫故吾耳顧于南中不宜取南中亦不
宜於吾以故人取其近似者以為名曰伉厲守高也且
僕戇直朴略受性已定猶僕之貌修幹廣顙昂首掀眉
揚膺闊步皆造化陶冶不可移易古之挾仙術者能蛻
人骨不能易人貌即學者惟因性而道之因似而成之
不能折強為弱反陽為隂今公責僕勿高勿卑擇中而
居之此乃休戚之情骨肉之痛懼及僵仆故望之若是
僕手書三嘆焉亦嘗有以里婦之效顰聞于公者乎昔
有姬曰西子者里之姣好人也一日西子病心疾乃捧
心而顰焉觀者益以為豔其里婦慕之亦捧心而顰家
人見之詫曰此固吾家婦也奈何倏而化為鬼也今令
僕守吾素即不投俗好猶自稱人變之則化為鬼家人
駭矣僕即死不顧也古人直弦曲鈎之誡昄昄在策歴
有徵驗僕誦之久矣華山巖洞足栖吾軀渭水清流足
濯吾纓竟托之永畢矣彼其當軸匡世追還古昔則有
諸公在焉僕藉是得安枕百年幸尤甚也惟勉策效時
慎愛景光至懇至懇
文章辨體彙選卷二百三十九
