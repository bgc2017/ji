文章辨體彙選卷二百六十八
明賀復徵編
啓三
上皇甫常伯啓(唐王勃)
某啟自恭陳薄技祇奉話言咳唾成恩眄睞為飾征夫
擊節方思孤竹之風壯士寒心實有長楊之作謹憑嚴
命輕呈乾元殿頌一首將冀導江至海常以筆札見知
南館西園遂與簮纓為伍德雖無盡攀驥尾而方摇生
也有涯比鴻毛而非重謹啓
上武侍極啓(王勃)
某啓某聞玄螭掩耀光銷赤堇之芒白鶴催輝影滅青
胡之寶由是紫氛霄耿指牛漢而忘歸丹水神迷道驪
泉而罔悔其有龍文已遠輕圖剸兕之功魚目濫持自
擬靈蛇之色循榮覽分朝聞夕可君侯締華椒閤席寵
芝扄粲貂冕於金軒藻龜章於玉署月開鸞鏡懷精鑑
以分形霜湛虬鐘藴希聲而待物吞九溟於筆海若控
牛涔抗五岳於詞峯如臨蟻垤馳魂霧谷忻逢紫岫之
英驛思霞丘佇接青田之響某北巗曲藝東皋下節攀
翰苑而思齊傃文風而立至迹疲千里未陪丹轂之遊
葉契三英尚隔黃衣之夢謹憑洪貸輙錄舊文輕敢上
呈列之如右涓波有託望日谷以馳誠鐘鼓無施伏雷
門而假息謹啓
其二
某啓某昨不緣媒紹輕承盻飾祇寵相驚俯仰無地何
則循方極弊尚虧風雨之間撫翼濡鱗猶失江湖之上
况乎九天鵬術一代龍門榮枯舛致山川在目而可以
追騰白日忘言於咫尺之書干突青雲投跡於尋常之
境徒以北林增秀弱翰知歸東壑流謙纖鰭未已神交
道合君侯昭片善之榮千載一時下走得長鳴之所是
用謬憑高奬曲撰蕪音游海無際過雷自讋雖黃金激
憤指秦路而方窮蒼璧慙恩伏焦原而未遠謹啓
和學士閨情詩啓(駱賓王)
某啓學士袁慶奉宣教旨垂示閨情詩并序跪發珠韜
伏膺玉札類秦西之鏡照徹心靈同指南之車導引迷
誤切惟詩之興作兆基邃古唐歌虞詠始載典謨商頌
周雅方陳金石其後言志緣情二京斯甚含毫瀝思魏
晉彌繁布在縑簡差可商略李都尉鴛鴦之詞纏綿巧
妙班婕妤霜雪之句發越清廽平子桂林理在文外伯
喈翠鳥意盡行間河朔詞人王劉為稱首洛陽才子潘
左為先覺若乃子建之牢籠羣彦士衡之藉甚當時並
文苑之羽儀詩人之龜鏡爰逮江左謳謠不輟非有神
骨仙材專事玄風道意顔謝特挺風乏典麗自兹以降
聲律稍精其間沿改莫能正本天縱明睿卓爾不羣聽
新聲鄙師涓之作聞古樂笑文侯之睡以封魯之才追
自衛之迹弘兹雅奏抑彼滛哇澄五際之源救四始之
弊固可以用之邦國厚此人倫俯屈高調聊同下里思
入態巧侯調慙其曼聲文随手變延年愧其新曲走以
不敏謬蒙提及謹申奉和輕以上呈未近詠歌伏深悚
恧謹啓
上司列太常伯啟(駱賓王)
側聞魯澤祥麟希委質於宣父吳坂逸驥實長鳴於孫
陽是則所貴在乎見知所屈伸乎知已故彫其璞嶧山
有半死之桐賞其聲柯亭無永枯之竹伏惟明太伯公
儀天聳搆橫九霄而拓基浸地開源控四紀而䟽𣲖自
赤文薦祉曲阜分帝子之靈紫氣浮仙函谷誘真人之
秀本支百代君子萬年道叶神交黃石授帝師之略德
由天縱白雲降王輔之精峰秀學山列三墳而仰止瀾
清碧海委九流以朝宗登小魯之巗辨練光於曳馬臨
大吳之國識寶氣於連牛垂秋實於談叢絢春花於詞
苑辨河飛箭激流翻白馬之津文江散珠圓波潄驪龍
之穴是用德茂麟趾削桐葉以分珪道焕鵷池映桃花
而曳綬既而揆留皇鑒忠簡帝心奉職春宫爍離光于
青殿代工天府明台耀於紫宸綜理玄風爕調元氣含
輝禮樂皎愛日以流光毓彩文章映德星而開照若乃
識度弘遠器宇䟽通明允篤誠盛業隆于厚土惠和忠
肅玄功格于上天則伊陟謝其緝熙巫咸慚其保乂舉
才應器與士無私水鏡澄花炫金波于靈府冰壺徹鑒
朗玉燭於神機則鄧攸莫際其瀾盧毓罕窺其術故使
妍媸各安其分輕重不失其權五教克敷百揆時叙折
衝千里魯連談笑之功師表一時郭泰人倫之度加以
分庭讓士虚席禮賢片善經心揖仲宣於蔡席一言合
道接然明於鄭階某蓬廬布衣桑樞韋帶自弱齡植操
本謝聲名中年誓心不期聞達上則執鞭為士王庭希
干禄之榮次則奉檄入官私室庶代耕之禄然而忠不
聞於十室學無專於一經退異善藏進殊巧宦摶羊角
而高翥浩若無津附驥尾以上馳邈焉難託實欲投竿
垂餌晦幽迹於渭濱抱甕灌園絶心機於漢渚幸屬乾
坤浩大與觀烏兔光華嵩山動萬歲之聲德水應千年
之色雖無為光宅欣預比屋之封而有道賤貧耻作歸
田之賦於是朅来瓮牖利見金門指帝鄉以望雲赴長
安而就日美芹之願徒有獻於至尊蟠木之姿誰為容
於左右明公决幾成務論道經邦一顧之隆駘足逾於
仙鹿片言之事魚目軼於靈蛇庶望顧兔離箕動薰風
於舜海從龍潤楚霈甘澤於堯雲則鱠餘之魚希振鱗
於吳水膳後之豕翻化龜於魯津拜伏階墀增其冰谷
謹啓
上兖州刺史啓(駱賓王)
側聞未遇孫陽鹽車無絶塵之跡時逢和氏荆山有連
城之珍豈若聽清音於爨餘則枯桐發響收夜光於玄
璧則怪石騰輝在物猶然况於含識者矣伏惟明使君
公鳳穴振儀龍門標峻瓊姿岳立表秀干雲霞焕霜飛
瑶貞鏡鑒既而代工天府忠簡帝心擁熊盖而撫百城
建隼旟而臨千里坐棠敷惠恩纏去思剖竹垂仁式歌
來暮清凝夜燭化警晨烏外勖九農内弘五教道之以
禮樂齊之以刑書約法遵寬誤示蒲鞭之耻發言惟信
結控竹馬之期甘雨隨車雲低輕重之盖珠還合浦波
含遠近之星至如卧理稱難坐嘯匪易披裳問疾垂愛
景以字人褰帷廣聰穆薰風以扇物飛霜秋降叶隼擊
而防小人零雨春濡飾羔旌而禮君子於是仁風革俗
吏不忍欺美譽鬱于三齊芳猷勝於萬古若乃清規遠
鏡皎月色於靈臺玄鑒虚凝穆松風於智府研機十篋
探賾九流縟綺萼於詞林綷仙花於筆苑文江飜浪織
玉㶑以韜霞學海驚瀾綴珠連於濯錦加以懸榻待士
擁篲禮賢汲引志疲奬提不倦懷經味道之客望範圍
以駭奔兼流包略之夫窺義園而遐集求小善於毫芥
顧正禮於二龍振幽滯於泥沙許公明於一驥某淹中
故俗休列朴厚之清規稷下遺氓祇陶禮義之餘化頗
遊簡素少閱縑緗每蟋蟀凄吟映素雪於書帳莎鷄振
羽截翠蒲於翰池既而學異懷蛟才非夢鳥價乍齊於
南漢芳不重於東山幸屬日月光華雲霞紛郁方結羡
魚之網將謠扣角之詞奮短翮於榆枋希高標之餘拂
躍纖鱗之涓滴望鴻澤之微霑所冀顧盻曲流翦拂增
價則鉛刀起一割之用跛鼈致千里之行是以竊混吹
於齊竽濫飛聲於郢唱抱山鷄而自恧顧遼豕以多慙
輕觸威顔不遑流汗謹啓
上高長史述和詩啓(李嶠)
某啓近於錄事參軍杜延昌處伏見公秋月遥想洛城
十韻之作曲中之妙傳乎郢客之聲天下之珍得自隋
侯之掌鳳鳴六吕龍文九光駭屬竒觀相趨動色若乃
政理餘隙翺翔多暇臨八水之高秋企三河之上國衣
冠濟濟入青𤨏而步丹墀車馬諠諠下銅衢而赴金谷
人物仙舟之會風塵俠窟之遊莫不屬想心目託情謠
咏九廽靈府遥馳雨露之郊千里神畿近接風雲之思
雕文將錦繡同美惠氣與芝蘭等馥用廹秦肆懸輕呂
氏之金持入周京即貴洛陽之紙足使兩都賓主羞談
翰墨二陸兄弟耻論詞賦死者可作賈生為入室之徒来者
難誣潘子得扶輪之地某學異通敏才非沉欝刀筆為
吏趨馳之歲月已多黼藻成文雅頌之風流尚缺平原
從者終慙入楚之遊闕里門人空積後陳之歎徒以夙
承光彩早延提拂曾將薄技見知思以庸音自效輙忘
固陋敢有和歌登卞肆而論寶入䕫門而撫節擬託非
倫揣摩增靦謹啓
文章辨體彙選卷二百六十八
