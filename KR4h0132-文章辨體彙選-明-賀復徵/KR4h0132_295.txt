文章辨體彙選卷二百九十五
明賀復徵編
序十五(賦類)
兩都賦序(漢班固)
或曰賦者古詩之流也昔成康沒而頌聲寢王澤竭而
詩不作大漢初定日不暇給至於武宣之世乃崇禮官
考文章内設金馬石渠之署外興樂府協律之事以興
廢繼絶潤色鴻業是以衆庶說豫福應尤盛白麟赤雁
芝房寶鼎之歌薦於郊廟神雀五鳳甘露黃龍之瑞以
為年紀故言語侍從之臣若司馬相如吾丘夀王東方
朔枚皋王褒劉向之属朝夕論思日月獻納而公卿大
臣御史大夫倪寬太常孔臧大中大夫董仲舒宗正劉
德太子太傅蕭望之等時時間作或以抒下情而通諷
諭或以宣上德而盡忠孝雍容揄揚著於後嗣抑亦雅
頌之亞也故孝成之世論而錄之蓋奏御者千有餘篇
而後大漢之文章炳焉與三代同風且夫道有夷隆學
有粗密因時而建德者不以遠近易則故皋陶歌虞奚
斯頌魯同見採於孔氏列於詩書其義一也稽之上古
則如彼考之漢室又如此斯事雖細然先臣之舊式國
家之遺美不可闕也臣竊見海内清平朝廷無事京師
修宫室浚城隍而起苑囿以備制度西土耆老咸懷怨
思冀上之睠顧而盛稱長安舊制有陋洛邑之議故臣
作兩都賦以極衆人之所眩曜折以今之法度云
魯靈光殿賦序(王延夀)
魯靈光殿者盖景帝程姬之子恭王餘之所立也初恭
王始都下國好治宫室遂因魯僖基兆而營焉遭漢中
微盜賊奔突自西京未央建章之殿皆見隳壊而靈光
巋然獨存意者豈非神明依馮支持以保漢室者也然
其規矩制度上應星宿亦所以永安也予客自南鄙觀
藝於魯覩斯而眙曰嗟乎詩人之興感物而作故奚斯
頌僖謌其路寢而功績存乎辭德音昭乎聲物以賦顯
事以頌宣匪賦匪頌將何述焉
琴賦序(晉嵇康)
余少好音聲長而翫之以為物有盛衰而此無變滋味
有厭而此不勌可以導養神氣宣和情志處窮獨而不
悶者莫近於音聲也是故反復之而不足則吟咏以肆
志吟咏之不足則寄言以廣意然八音之器歌舞之象
歷世才士並為之賦頌其體制風流莫不相襲稱其材
幹則以危苦為上賦其聲音則以悲哀為主美其感化
則以垂涕為貴麗則麗矣然未盡其理也推其所由似
元不解音聲覽其旨趣亦未達禮樂之情也衆器之中
琴德最優故綴敘所懷以為之賦
思舊賦序(向秀)
余與嵇康吕安居止接近其人並有不羈之才嵇意遠
而疎吕心曠而放其後並以事見法嵇博綜伎藝於絲
竹特妙臨當就命顧視日影索琴而彈之余逝將西邁
經其舊廬於時日薄虞泉寒冰凄然鄰人有吹笛者發
聲寥亮追思曩昔遊宴之好感音而歎故作賦
三都賦序(皇甫謐)
玄晏先生曰古人稱不歌而頌謂之賦然則賦也者所
以因物造端敷弘體理欲人不能加也引而伸之故文
必極美觸類而長之故辭必盡麗然則美麗之文賦之
作也昔之為文者非苟尚辭而已將以紐之王教本乎
勸戒也自夏殷以前其文隠沒靡得而詳焉周監二代
文質之體百世可知故孔子采萬國之風正雅頌之名
集而謂之詩詩人之作雜有賦體子夏序詩曰一曰風
二曰賦故知賦者古詩之流也至於戰國王道陵遲風
雅寢頓於是賢人失志詞賦作焉是以孫卿屈原之属
遺文炳然辭義可觀存其所感咸有古詩之意皆因文
以寄其心託理以全其制賦之首也及宋玉之徒淫文
放發言過於實誇競之興體失之漸風雅之則於是乎
乖逮漢賈誼頗節之以禮自是厥後綴文之士不率典
言並務恢張其文博誕空類大者罩天地之表細者入
毫纖之内雖充車聯駟不足以載廣厦接榱不容以居
也其中高者至如相如上林揚雄甘泉班固兩都張衡
二京馬融廣成王生靈光初極宏侈之辭終以簡約之
制煥乎有文蔚爾鱗集皆近代辭賦之偉也若夫土有
常産俗有舊風方以類聚物以羣分而長卿之儔過以
非方之物寄以中域虚張異類託有於無祖構之士雷
同影附流宕忘反非一時也曩者漢室内潰四海圯裂
孫劉二氏割有交益魏武撥亂擁據函夏故作者先為
吳蜀二客盛稱其本土險阻瓌琦可以偏王而却為魏
主述其都畿弘敞豐麗奄有諸華之意言吳蜀以擒滅
比亡國而魏以交禪比唐虞既以著逆順且以為鑒戒
盖蜀包梁岷之資吳割荆南之富魏跨中區之衍考分
次之多少計殖物之衆寡比風俗之清濁課士人之優
劣亦不可同年而語矣二國之士各沐浴所聞家自以
為我土樂人自以為我民良皆非通方之論也作者又
因客主之辭立之以魏都折之以王道其物土所出可
得披圖而校體國經制可得按記而驗豈誣也哉
三都賦序(左思)
盖詩有六義焉其二曰賦揚雄曰詩人之賦麗以則班
固曰賦者古詩之流也先王採焉以觀土風見綠竹猗
猗則知衞地淇澳之産見在其版屋則知秦野西戎之
宅故能居然而辨八方然相如賦上林而引盧橘夏熟
揚雄賦甘泉而陳玉樹青蔥班固賦兩都而歎以出比
目張衡賦西京而述以游海若假稱珍怪以為潤色若
斯之類匪啻於兹考之果木則生非其壤校之神物則
出非其所於辭則易為藻飾於義則虚而無徵且夫玉
巵無當雖寶非用侈言無驗雖麗非經而論者莫不詆
訐其研精作者大氐舉為憲章積習生常有自来矣余
既思摹二京而賦三都其山川城邑則稽之地圖鳥獸
草木則驗之方志風謠歌舞各附其俗魁梧長者莫非
其舊何則發言為詩者咏其所志也升高能賦者頌其
所見也美物者貴依其本讃事者宜本其實匪本匪實
覽者奚信且夫任土作貢虞書所著辨物居方周易所
慎聊舉其一隅攝其體統歸諸訓詁焉
秋興賦序(潘岳)
晉十有四年予春秋三十有二始見二毛以太尉掾兼
虎賁中郎將寓直於散騎之省高閣連雲陽景罕曜珥
蟬冕而襲紈綺之士此焉遊處僕野人也偃息不過茅
屋茂林之下談話不過農夫田父之客攝官承乏猥厠
朝列夙興晏寢匪遑底寧譬猶池魚籠鳥有江湖山藪
之思於是染翰操紙慨然而賦於時秋也故以秋興命
篇
閒居賦序(潘岳)
岳嘗讀汲黯傳至司馬安四至九卿而良史書之題以
巧宦之目未嘗不慨然廢書而歎也曰嗟乎巧誠有之
拙亦宜然顧常以為士之生也非至聖無軌微妙玄通
者則必立功立事效當年之用是以資忠履信以進德
修辭立誠以居業僕少竊鄉曲之譽忝司空太尉之命
所奉之主即太宰魯武公其人也舉秀才為郎逮事世
祖武皇帝為河陽懷令尚書郎廷尉平今天子諒闇之
際領太傅主簿府誅除名為民俄而復官除長安令遷
博士未召拜親疾輒去官免自弱冠涉於知命之年八
徙官而一進階再免一除名一不拜職遷者三而巳矣
雖通塞有遇抑亦拙者之效也昔通人和長輿之論予
也固曰拙於用多稱多則吾豈敢言拙則信而有徵方
今俊乂在官百工惟時拙者可以絶意乎寵榮之事矣
太夫人在堂有羸老之疾尚何能違膝下色養而屑屑
從斗筲之末於是覽止足之分庶浮雲之志築室種樹
逍遙自得池沼足以漁釣舂税足以代耕灌園鬻蔬供
朝夕之膳牧羊酤酪俟伏臘之費孝乎惟孝友于兄弟
此亦拙者之為政也乃作閒居賦以歌事遂情焉
豪士賦序(陸機)
夫立德之基有常而建功之路不一何則循心以為量
者存乎我因物以成務者繫乎彼存乎我者隆殺止乎
其域繫乎物者豐約唯所遭遇落葉俟微風以隕而風
之力盖寡孟嘗遭雍門而泣而琴之感以末何者欲隕
之葉無所假烈風將墜之泣不足繁哀響也是故苟時
啓於天理盡於民庸夫可以濟聖賢之功斗筲可以定
烈士之業言遇時也故曰才不半古而功已倍之盖得
之於時勢也歷觀古今徼一時之功而居伊周之位者
有矣夫我之自我智士猶嬰其累物之相物昆蟲皆有
此情夫以自我之量而挟非常之勲神器暉其顧盼萬
物隨其俯仰心玩居常之安耳飽從諛之說豈識功在
身外任出才表者哉且好榮惡辱有生之所大期忌盈
害上鬼神猶且不免人主操其常柄天下服其大節故
曰天可讐乎而時有袨服荷戟立乎廟門之下援旗誓
衆奮於阡陌之上况乎代主制命自下裁物者哉廣樹
恩不足以敵怨勤興利不足以補害故曰代大匠斵者
必傷其手且夫政由寗氏忠臣所為慷慨祭則寡人人
主所不久堪是以君奭鞅鞅不悦公旦之舉高平師師
側目博陸之勢而成王不遣嫌吝於懷宣帝若負芒刺
於背非其然者與嗟乎光于四表德莫富焉王曰叔父
親莫昵焉登帝天位功莫厚焉守節沒齒忠莫至焉而
傾側顛沛僅而自全則伊生抱明允以嬰戮文子懷忠
敬而齒劍固其所也因斯以言夫以篤聖睦親如彼之
懿大德至忠如此之盛尚不能取信於人主之懷止謗
於衆多之口過此以往惡覩其可安危之理斷可識矣
又况乎饕大名以冒道家之忌運短才而易聖哲所難
者哉身危由於勢過而不知去勢以求安禍積起於寵
盛而不知辭寵以招福見百姓之謀已則申宫警守以
崇不畜之威懼萬民之不服則嚴刑峻制以賈傷心之
怨然後威窮乎震主而怨形乎上下衆心日陊危機將
發而方偃仰瞪眄謂足以夸世笑古人之未工忘已事
之已拙知曩勲之可矜暗成敗之有會是以事窮運盡
必於顛仆風起塵合而禍至常酷也聖人忌功名之過
已惡寵禄之踰量盖為此也夫欲惡之大端賢愚所共
有而游子徇高位於生前志士思垂名於身後受生之
分唯此而已夫盖世之業名莫大焉震主之勢位莫盛
焉率意無違欲莫順焉借使伊人頗覽天道知盡不可
益盈難久持超然自引高揖而退則巍巍之盛仰邈前
賢洋洋之風俯冠来籍而大欲不乏於身至樂無愆乎
舊節彌效而德彌廣身愈逸而名愈劭此之不為彼之
必昧然後河海之跡堙為窮流一簣之釁積成山岳名
編凶頑之條身厭荼毒之痛豈不謬哉故聊賦焉庶使
百世少有寤云
遂志賦序(陸機)
昔崔篆作詩以明道述志而馮衍又作顯志賦班固作
幽通賦皆相依倣焉張衡思玄蔡邕玄表張叔哀系此
前世之可得言者也崔氏簡而有情顯志壯而汎濫哀
系俗而時靡玄表雅而微衷思玄精練而和惠欲麗前
人而優游清典陋幽通矣班生彬彬切而不絞哀而不
怨矣崔蔡沖虚温敏雅人之属也馮衍抑揚頓挫怨之
徒也豈亦窮達異事而聲為情變乎予備托作者之末
聊復用心焉
思歸引序(石崇)
余少有大志夸邁流俗弱冠登朝歷位二十五年五十
以事去官晩節更樂放逸篤好林藪遂肥遯於河陽别
業其制宅也却阻長堤前臨清渠柏木幾於萬株流水
周於舍下有觀閣池沼多養魚鳥家素習技頗有秦趙
之聲出則以游目弋釣為事入則有琴書之娛又好服
食咽氣志在不朽傲然有凌雲之操歘復見牽羈婆娑
於九列困於人間煩黷常思歸而永歎尋覽樂篇有思
歸引儻古人之情有同於今故制此曲此曲有絃無歌
今為作歌辭以述余懷恨時無知音者令造新聲而播
於絲竹也
遊天台山賦序(孫綽)
天台山者蓋山嶽之神秀也涉海則有方丈蓬莱登陸
則有四明天台皆玄聖之所遊化靈僊之所窟宅也夫
其峻極之狀嘉祥之美窮山海之瓌富盡人神之壯麗
矣所以不列於五嶽闕載於常典者豈不以所立冥奥
其路幽迥或倒景於重溟或匿峰於千嶺始經魑魅之
塗卒踐無人之境舉世罕能登陟王者莫由禋祀故事
絶於常篇名標於竒紀然圖像之興豈虚也哉非夫遺
世玩道絶粒茹芝者烏能輕舉而宅之非夫遠寄冥搜
篤信通神者何肯遙想而存之余所以馳神運思晝詠
宵興俛仰之間若已再升者也方解纓絡永託兹嶺不
任吟想之至聊奮藻以散懷
歸去来兮序(陶潜)
余家貧耕植不足以自給幼稚盈室瓶無儲粟生生所
資未見其術親故多勸余為長吏脱然有懷求之靡途
會有四方之事諸侯以惠愛為德家叔以余貧苦遂見
用於小邑於時風波未静心憚遠役彭澤去家百里公
田之利足以為酒故便求之及少日眷然有歸與之情
何則質性自然非矯厲所得飢凍雖切違已交病嘗從
人事皆口腹自役於是悵然慷慨深愧平生之志猶望
一稔當斂裳宵逝尋程氏妹喪於武昌情在駿奔自免
去職仲秋至冬在官八十餘日因事順心命篇曰歸去
来兮乙己歲十一月也
感士不遇賦序(陶潛)
昔董仲舒作士不遇賦司馬子長又為之余嘗以三餘
之日講習之暇讀其文慨然惆悵夫履信思順生人之
善行抱朴守静君子之篤素自真風告逝大偽斯興閭
閻懈廉退之節市朝驅易進之心懷正志道之士或潛
玉於當年潔已清操之人或沒世以徒勤故夷皓有安
歸之歎三閭發已矣之哀悲夫寓形百年而瞬息已盡
立行之難而一城莫賞此古人所以染翰慷慨屢伸而
不能巳者也夫導逹意氣其惟文乎撫卷躊躇遂感而
賦之
文章辨體彙選卷二百九十五
