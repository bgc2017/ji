文章辨體彙選卷三百五十
明賀復徵編
序七十
贈穆太公序(明王世貞)
燕趙古稱多感慨節俠之士而魏亦其輔國也今其人尚
矯矯脩其士不衰然俠者赴士之阨困急於已既已存亡
死生矣而不自矜其能然一為義則天下歸之百里頌功
千里頌聲若朱家季心之流彼猶為名使也節者則不然
其契顓而事迫如羊角左伯嬰杵之徒苟不濟則捐吾身
而為彼存者事濟矣彼又捐其身而報逝者所以為兩人
足矣彼猶為氣使也故夫節者狹而信其志俠者汎而行
其意要之非甚其至也有能仁心為質敦誼明信為國惜
楨為士惜儀内足於志外挫其名斯進此二端矣則穆太
公其人哉穆太公者魏人也有子曰文熙而顯文熙之友
石給事星上疏論天下大計於左右有所指斥忤旨當受
杖北闕下時左右中貴人挾上怒而脩其郄勅閽吏毋得
以給事從吏進文熙聞之曰果爾給事且死矣時當任工
部郎未上闌入謁緹騎朱帥曰公以給事抗中貴人耶不
佞筆不朽以中貴人死給事耶不佞筆亦不朽唯是公為
天下愛直臣為萬世自愛朱頷之陰戒主杖者石給事卒
物故令我愧見強項郎而給事甫杖畢諸中貴人羣詈之
給事亦詈則益怒箠榜交下文熙迫趣前以身蔽掖之而
解帶綬戟支甚力曰此豈亦上旨耶中貴人恚而咻曰若
何官耶而闌入地也文熙叱之曰吾工部郎某也此廷臣
廷非而闌出地也諸中貴為詘稍稍引去文熙起給事
血肉中而囊之出時給事為編氓矣文熙即日僦舍都
門外治醫藥給事數憤絶數為嘘氣得蘇當是時文熙
盡出其槖装與賣宅直可二百金以治給事歸計而度
猶不足居旬日有策蹇䠥䠥來者則太公也撫給事謂
徇而職足稱丈夫且身在胡他虞耶已謂文熙若傾槖
而資給事哉吾有子矣不腆之鍰以佐若可與偕歸矣
時將冊東宫太公屬當封文熙念棄官易而獨難太公
封太公覺之怒曰給事父猶布衣泉下我何忍獨冠帶
也且若以一冠帶足榮我乎趣以給事歸吾三人田間
足矣給事時時語人北闕下之難穆太公父子實再生
我吾身非吾有也居久之文熙以行誼聞公卿薦紳間
得推轂為禮部郎已遷丞尚璽已又改為吏部郎太公
亦從封禮部郎然默默不自明里社外毋能名太公者
而文熙為吏部時欲以直匡其長於人才數數奬進不
匿聲跡又其故人某侍御有所彈劾不勝謝病歸文熙
為從中釣竒冀抑其人而伸侍御疏者事覺外遷臬副
亦謝病歸太公迎謂曰兒病晩矣吾向者業知之漢庭
乃肯為而再伸志也夫文熙初自罷以友故而太公安
之最後罷復以友故而太公復安之無幾微見顔面豈
所謂内足於心外挫其名者非耶給事又謂太公習經
史尤深於左氏家言或以為學問之力然太公為德其
鄉類是者非一特不自明故毋能名之者庶幾仁心為
質惻怛子愛遇而輒發耳夫太公不以頃刻得官阻文
熙棄官其於文熙之進退宜坦坦也盖不佞嘗一再過
文熙與談說古今才術文藝交相器也不佞亦易棄官
而觸當事者嗾言路齮齕之文熙走見其長畫地指天
以免不佞而不使不佞知也太公夀不佞稍槩次其事
而稱之以為勝於古之好行節俠者或給事與文熙意
也非太公意也
壽李于鱗母太夫人序(王世貞)
歷下有李生者治毛氏詩釋褐尚書刑部郎李生能為
古文辭竒士也與予好至讌間語及已曩所以貧狀與
太夫人事未嘗不簌簌涕下也李生之言曰某也九歲
而背先君子二弟方呱呱盖是時先君子先已娶有子
云太夫人為後室而祖母楊老而昵前子懼某輩長産
當瓜分以薄而覬我太夫人之易嚮也我太夫人日夜
抱諸孤泣曰天乎吾乃愛旦夕命哉即二三子之胥顛
躓無以報地下於是自誓潔束不一問戶外事而侍祖
母楊益共謹如新婦時盖八年楊歾而前子以昵故稍
蕩其業益恨有某輩也太夫人重歎泣曰天乎其終忍
滅李氏哉迺廢箸出僦金田可粥者二十租踰年僅十
租而又坐貸息故舉箸徙僦學旁舍貧益甚於是某漸
長稍稍取遺書讀之太夫人躬力作女紅絣澼洸二弱
弟則為人傭保給之盖母子更命併日食也日予謬從
有司薦乙巳之歲請告歸故里中具冠服率二弟拜堂
下置酒願得奉頃刻懽太夫人顧愀然不樂罷酒久之
乃念先君子與貧時爾予聞李生言而悲之且私以識
太夫人礪節和行順拂而甘苦有丈夫氣焉亾何生復
來謂予曰太夫人今五十而加七誕辰近矣某謂鮮所
當意者而得子之一言為夀何如予曰子之夀太夫人
也將盛冠服耶曰然致水陸旨甘脩髓耶曰然力未悉
率若婦二弟暨諸孫列前後耶曰然然則太夫人亦若
乙已之愀然者爾李生色恐不復對曰無恐也子曩昔
第而歸它無自樹見太夫人愳子之沃而志瘠也佚易
思也故戚夫謂為子戚爾子距今服官恪砥行誼而博
古善文辭脩先君子業而廓大之太夫人庸戚耶且太
夫人賢者也其不以人情病人理固矣於是李生色少解
而予又前告之曰未既也子盍益勉焉子之造與太夫
人之夀日進高明融顯海内稱李母與孟母並毋論河
東氏焉予歲得文夀之不然而子官且更高産更厚歲
時伏臘窮數道力考鐘鼓行玉曳紫縣官俯謁如家人
禮為夀而太夫人愀然自若也子以為孝乎哉李生悚
起拜歸而語太夫人太夫人曰善
壽戚大將軍序(王世貞)
往者天子以戚將軍閩功成急傳詣北邊大將軍過汪
中丞而論北事所不易支者五即天子不以某不肖待
罪行間非舉便宜而授某不可因借箸條所以不易支
及便宜狀中丞為文叙之甚悉大將軍至自閩天子果
以薊帥授之亦頗用便宜法事而不盡如大將軍故指
大將軍謂寇騎壯甚卒難用騎爭於是以意間古法教
車而以南短兵法教步俾車抗鋒步夾車騎承步利則
騎追北不利則車殿以自衞寇稍聞之縮弗敢闌入至
是庵廬錯於儲胥者具五載而大軍益得以其間飭邊
事其法曰垣易穴也墩易陵也我高堅其垣而稍疎其
武為敵臺以乘之臺多其卒卒有長糗備五之矢石三
之險阻槎出寇不能厚集而以薄薄我我從高下矢石
不食頃而烽達於百里之外矣大將軍即諸營城多為
室居部士其室材不以煩縣官因木於林因石於山身
為陶師以教瓦甓士告勞者一言拊循之如挾纊天子
乃稍稍賢重大將軍數下璽書褒奬䮍蹄鮫綃之錫歲
時不絶其官至左都督無可加則為官其子弟以慰安
之大將軍盖束髮而從軍凡數十百戰南掃倭北拒寇
天下談其事而駭之以為非復當世人即號習大將軍
者以其宿將故謂且老而不知其歲僅四十七也今年
秋幕府白偃羽方置酒大饗諸部曲諸部曲念無以報
大將軍而走不佞所乞一言為夀不佞以非時謝則曰
必大將軍時而後得足下言無乃非值乎哉且自薊邊
吏民有大將軍而始脱於虎口而知有生之樂大將軍
一日而不厭我則大將軍賜我一日也大將軍一歲不
厭我則大將軍賜我一歲也而我曹何敢忘不佞不獲
辭則為序所以而曰為我謝大將軍時進七箸自愛自
此以往所未央者歲而皇帝歲勞苦大將軍問邊計利
便因即軍中制號悉統諸將軍為國虎臣遭世承平匈
奴西域親附敬其威信如子所稱辛子真者固大善即
大將軍將而赭澣海犂車師勒石燕然山之巔者雖饒
為之非吾所以祝大將軍意也
邢母朱太恭人序(李攀龍)
人勿論不得其父母即得其父母非久也無以子也太
恭人之有以子也程番公以良二千石出守程番長官
咸用命稱共理之臣上以贊朝廷柔遠能邇下以和椎
結侏離之俗以息民綏社植本立慈孰使太恭人有今
日者非程番公乎太恭人之有以子也且二十年也勿
論不得於所為舅姑即得於所舅姑非久也無以婦也
太恭人之有以婦也鞏昌公為郡理官治隴以西獄治
也按部使者檄而治河以西之獄逖矣羌酋雜治之治
也所嘗平反至生祠諸郡中比於馮野王之為人肅肅
在堂雍雍在閫作邦作對以迓程番公無違之命以正
抱哺併倨之風孰使太恭人有今日者非鞏昌公乎勿
論不得於其君子即得於其君子非久也無以為家也
太恭人之有以為家也則贈中丞公者業已游諸國子
中矣太恭人則曰君弱冠握手天下士非慷慨慕義以
託於長者斯士必以齒易之士以齒易之斯三損日至
三損日至終無成名矣既年公蓋儼然若出於世家公
卿之胄也褎然又若在偕計中不得於宗伯之薦列也
而士無敢以齒易之矣外有伐木和平之友斯内有鷄鳴
静好之婦刑于寡妻庇其伉儷孰使太恭人有今日者
非贈中丞公乎太恭人之有以婦與有以為家也且二
十年也可以無得於其父母若所為舅姑與所為家也
不可以無得於其子即得於其子非久無以母也太恭
人之有以母也中丞公之為諸生則謂之曰何以異爾
父之為國子慷慨慕義以託於長者士不得以齒易之
也及以進士為真定尹又謂之曰何以異爾外王父為
程番哉裁守就令居中治外以我自視以爾視民無不
得也以真定尹為御史又謂之曰父母之不得則師法
之師法之不得則彈壓之過此攘臂而仍之不可知已
公既為御史按部畿内庚戌之役即斥堠無不至芻粟
無不具也以御史為廷尉又謂之曰何以異爾王父為
鞏昌理時郡理官所為當御史臺當也御史臺所為當
廷尉當也公在廷尉無論丞卿凡蒞二都文無害矣今
之中丞以督部刺史在外為臺主者不下數十人其内
領御史受公卿章奏以貳大夫者纔一二人耳終不遺
力而讓位矣公三年於此即天子威重之臣也太恭人
不知也所知者中丞公為諸生無以異於贈君之游國
子中為真定無以異於外王父之為程番守為御史廷
尉無以異於王父之為鞏昌理官時耳士無廢業雖勞
而善心生焉邑不以為令母得以為子乎即使御史廷
尉不當太恭人意恐不能從中丞公畢正臘也又孰使
太恭人有今日者非中丞公乎太恭人之得其子以母
也又且四十年也二十年程番之子又二十年鞏昌之
婦而贈中丞之妻又四十年中丞之母太恭人八十年
於此其在鞏昌公家無以異程番公家其視中丞公無
以異贈中丞公故其於八十猶掇之也然而不得於其
父母舅姑若其君子與子而不可不得於今日也聖天
子四十年於此矣勿論太恭人免於葛藟仳離之難即
使中丞公值更張之運急絶無施又不則在忌諱之朝
膏澤不下又不則處滋彰之世好生未洽何以一令長
擢御史遷廷尉以及中丞無患也向使中丞公有一日
之患以為太恭人憂其以八十年於此者何可知哉聖
天子四十年於此即太恭人八十年於此堯舜在位民
不夭札是余所謂不得於父母舅姑若其君子與子而
不可不得於今日者也母家在昌邑邑令陳希南氏為
余言母如此程番公名璡鞏昌公名瓘贈中丞公名時
舉中丞名尚簡因以見昌邑多君子矣
許母張太孺人序(李攀龍)
余弱冠時吾黨士盖多從殿卿游矣則殿卿乃三顧余
廬中信宿與言天下事握手不置也吾黨士至相謂曰
久不見殿卿何至與李生友哉李生狂生也人皆以余
為狂生盖殿卿謂余非狂生云余與殿卿讀書負郭窮
巷不能視家生産落落羈身鄉校内佔畢業為之俊傑
相命以好古多所傳外家之語慕左氏司馬子長文辭
與世枘鑿不相入日月省試有司技不能稱既稟室家
嗷嗷視一弟子員如匏瓜矣余復每過殿卿即縦酒談
笑上嘉版築屠釣之遇下及射鈎贖驂之役苟富貴無
相㤀也仰屋竊嘆重悲昔人盛年功名扼腕之間無不
志在千里計未使吾黨知也太孺人從旁觀之乃亟為
殿卿言向從兒游者無豪易高也此人亦孤貧泥淖中
意若颺去才乃大常兒急之勿失此人哉彼不知李生
奚為知若也殿卿亦言陸沈於俗使無皭皭之行遘會
崛起澤大流施而人莫知我所為生不及兒明精淵識
矯矯逸氣巍如泰山不可動浩如百川不可禦兒不及
生也太孺人中歲寡居日夜竢一子有建立時儼無愉
色即從游士數來殿卿又往往輟牘迎之終日不得下
帷誦太孺人始猶對客佯為阿責殿卿者久之從游士
復不謝絶太孺人則扃鑰持門戶盛氣厲辭鞅鞅去諸
子矣以故殿卿無擇交向令窮困時有所失私昵乃今
何能不憊精神降體貌以事未嘗知已者對坐以目無
可與語彼我扞蔽動及賄食田舍瑣尾鄙語盈耳黽勉
答問一言不相應即忸怩作塵狀以恫衷疑我稍厭復
謂無故人情引衣起走惡聲載路是不以憂太孺人乎
余往過殿卿則鞅鞅去者瞰余又相謂太孺人顧柰何
内狂生也余尚記憶殿卿自肥子來持進不滿千錢太
孺人命給余夜讀值膏數升遺之余至今耿耿東壁餘
光念哀王孫而進食意無已時又殿卿於我無論沬濕
相呴濡即上書張中丞府中相推第身自賤士乃手援
我殿卿豈自知後時乃至今也太孺人雖年八十乎然
殿卿已著國士名大錫母矣即有憂生之嗟懼不先鼎
食爾太孺人於余有知興之感在殿卿顧久下人哉時
又何可為也余猶及復兒孩提時薛家婦抱子襁褓相
藉太孺人撫育三世而處其慈又皆秀發孺慕悅人志
意斯稱吉祥善事乎
壽襄王殿下序(張居正)
今祝人主夀者曰萬歲祝侯王夀者曰千歲夫人夀之
不可幾以千萬稔矣而祝者咸願之則世主侯王之與
衆庶異也夫物有便於已則願常有之無便於已即一
日不能相守日之中天也有目者待以視有足者待以
行鷄三號延頸跂踵東面而晞無不願萬年有日者非
愛之也恃賴焉故也五嶽四瀆之居於方隅也興雲雨
胎寶藏以給人之求人莫不禱祠而祈福焉利在焉故
也人主者日也侯王者岳瀆也人主兼利天下天下無
不願以為君侯王澤逮一國一國無不願以為君故人
主萬歲則天下之人以萬歲蒙其利矣侯王千歲則一
國之人以千歲蒙其利矣故世之祝人主侯王者莫不
願其千歲萬歲何者便於已故也非然者且為厲為孽
將誹讟之是承何千萬之有襄之建國百年矣世濟其
德以屏翊帝室至今王益有聲江漢間居正自家食時
聞王之賢未見也及過襄陽竊從下風望見顔色王天
下之賢王也夫賢者使人愛而戴之便而安之居正竊
聞太守汪大夫言王雖處崇鉅其自約結恒如處子士
大夫過封内者無問知與不知必降接禮遇下客已甚
其惠民也渥而馭左右也甚嚴事涉有司即有司人百
曲不罪也左右人雖百直猶不貸務在詘已檢下以信
有司之法故自太守以下至於編戶之氓咸曰王有大
惠於襄之吏民吏民靡有秋毫可以報塞者但願王千
歲有國以重惠襄之人此之為德不直一手一足便之
而已夫淵深而魚聚之林茂而鳥獸歸焉詩曰投我以
桃報之以李王所以投於襄之吏民者厚矣非夀考祺
福將安用報乎雖然竊有願焉王亦知夫敖氏之積粟
者乎周人有敖氏者積粟盈囷足支數十年未足也而
問貯積於嗇夫嗇夫曰子之積厚矣吾無以益子子而
計子之所有者慎用之而已夫圭撮之不慎鍾筥洩之
鍾筥之不慎尾閭洩之江海雖大也以奉漏巵則沒世
不能取盈焉我嗇夫也我告子以嗇而已夫神不可以
騖用嗇之則凝福不可以驟享嗇之則永彊不可以厚
恃嗇之則堅故聖人之言曰事天治人莫如嗇王今年
三十春秋矣計三十之於千歲也不猶積貯盈囷而始
去其圭撮者乎王誠能少垂聽於嗇夫之論無輕用其
年力之富以頥神而思永則所謂千歲云者猶近言之
也
默齋先生六十壽序(歸有光)
吾崑山之俗尤以生辰為重自五十以往始為夀每歲
之生辰而行事其於及旬也則以為大事親朋相戒畢
致慶賀玉帛交錯獻酬燕會之盛若其禮然者不能者
以為恥富貴之家往往傾四方之人又有文字以稱道
其盛考之說記載吴中風俗未嘗及此不知始於何時
長老云行之數百年盖至於今而益侈矣嘉靖三十四
年九月之朔憲副默齋孫先生之生辰先生之生以前
丙辰至於今乙夘甲子一週於是縣之人為其禮者尤
以為重而徵其詞於余若其禮然者予不文不能道其
慶賀獻酬燕會之盛獨以謂人生百年之内其變故多
端而於歲時叙事相感親朋聚會杯酒談說生平感今
懷昔之意為多余與先生同里閈有通家之誼自少已
能識先生先生年甫弱冠先大夫客游不返旅殯蒼梧
之野徒步走嶺外無資装僕從之攜﨑嶇萬里負骸骨
以歸寡母幼弟相依為命有人所不能堪者及舉進士
釋褐為刑曹會御史言事下詔獄先生守官不阿與大
吏爭論幾蹈不測之禍天子仁聖不忍加誅竄之懷遠
夜郎之地於是自縣令遷轉不數月輒改官歷閩粤巴
蜀荆湖齊魯之間足跡幾半天下天子躬視獻陵藩臬
郡縣之官多以乏供致重辟先生時為湖廣僉憲獨免
於罪且膺寵錫又再遷得江西憲副以歸夫六十年之
間榮辱利害之途追而道之有不勝其感慨者矣今先
生遺榮辭寵卜築於玉山之陽有園池田廬之美有子
孫之賢而筋力康強絶無衰老之態追念自此以前真
如夢幻自此以後山林花鳥之樂知其無窮也是又不
可以賀乎於是書之而平生竒偉忠孝大節可考見焉
張母八十序(徐渭)
始吾與子錫子文輩居相近也子錫伯兄將軍曰子儀
者暨兩弟並來就予家塾稍後而子錫子文乃與予同
挾策而翔並髫也兩家兄弟無一日不三四至竹馬裲
璫一趨而到門盖自屋畔庵左抵衞署右衢數百步間
風塵縷縷昏一巷皆吾數童子所蹴踏也而予與二張
即髫占對屬文稍稍驚座客名一時娱起郡中而太君
者與其太公並拊而愛憐之至則啖以粔籹餦餭或出
果餌入袖中戲劇而蓬垢則為櫛沐綻則為針紉澣熨
不憚細瑣而閥固將軍也備戎物或弄劒槊拾而引弓
相與牽櫪馬不轡而馳且射衞墀道中超臺級至墮跌
損壞而母終愛之不色愠亦不甚禁詬兩兒子意若期
以闊遠不屑屑事兒女束箝者數十年來二張者薄俗
學為詩人四方知之賓至盈座吟嘯酒盞間無虚夜而
予顧逡巡庠序中庶幾一飛而屢墮既乃觸網罟謝去
其巾衫益一意於頹放時時復從二張游而太君益為
治俎脯釀黍秫教飭諸婦毋違夫子意人或問之太君
曰顧人家於人倫天理中毋大虧欠耳至富貴會有盡
時兩兒子若其交儕輩中所馳宜不與彼較短長也噫
鳲鳩稱君子之夀不以其用心專一耶太君數十年中
視其子與吾輩如一日子與吾輩所履有不同而太君
者自小時啖果餌以來至今為治俎脯之日無不同故
太君者當其被戴筓珥則女婦儔也及問其中則鳲鳩
之君子意者其莫過矣此不可以卜太君之不短耶及
是太君年八十矣交太君之子輩令渭操筆以頌某唯
唯已則頌曰某誠自棄不能如淮陰釣徒持千金以報
漂母飯天如有意於吾輩其令吾輩更頌太君如今日
者四十年以少報太君啖果餌治俎脯與釀之德也
贈沈母序(徐渭)
沈母太君俞者沈伯子之母也太君歸沈甫二十五而
寡有姑嘗嬰病太君至糜股以療之得不死然貧不給
於藥與饔太君乃用針杼以給終其姑之身毋缺養有
孤始為伯子時方在褓而今者娶婦有子若女且孫矣
伯子又知書能操筆而比於分隷行卓卓為鄉人表夫
若是是孤與子皆薺也而太君則為荼也與蓼也者計
二十有五年以至於今太君盖年六十有六是太君之
為荼與蓼也者亦六十有六年矣而始得督撫洎按察
徐朱兩公者檄有司旌其門伯子與余友也且曩也有
德於余而太君當予過伯子時往往滌器割牲出俎脯
罄其甕卥燈脂涸漏盡矣而猶令伯子把予袂或匿其
巾履若是者太君盖不以予無益於伯子也今其旌也
予不可無賀盖予居常謂風世事即不可輒得於有司
苟有逸賢野史為之書數字於觚槧間亦足以信後昨
訂縣誌遇貞女孝婦為予所知者衆人乃謂未有旌門
表坊舉扼不使便書其有表且旌而為予所未知者則
衆迫以書不復候校按否者往往遭訕罵不已由此觀
之人固不可以無實至於實之名否則其權不在管毫
而在組綬也的然矣夫然則此舉也予安得不喜而為
太君賀哉
文章辨體彙選卷三百五十
