文章辨體彙選卷一百七十九
明賀復徵編
奏啓二
上東宫請講學啓(唐張說)
臣某等啓臣聞安國家定社稷者武功也經天地緯禮
俗者文教也社稷定矣固寧輯於人和禮俗興焉在刊
正於儒範順考古道率由舊章故周文王之為太子也
崇禮不倦魏文帝之在春宫也好古無怠博覽史籍激
揚令聞取高前代垂名不朽伏維皇太子殿下英睿天
縱聖敬日躋神筭密發雄威立斷廓清氛祲用寧國家
兆人由是歸德六合所以推功主鬯青宫固本也分務
紫極觀政也副羣生之望作累聖之儲殿下之於天下
可謂不輕矣監國理人可謂至重矣莫不拭目而視清
耳而聽冀聞異政以禆聖道臣愚伏願崇太學簡明師
重道尊儒以養天下之士今禮經殘缺學校陵遲歷代
經史率多紕繆實殿下闡揚之日刊定之秋伏願博採
文士旌求碩學表正九經刊考三史則聖賢遺範粲然
可觀况殿下至性神聰留情國體幸以問安之暇應務
之餘引進文儒詳觀文典商略前載討論得失降温顔
開讜議則政途理體日以增益繼業承祧永垂德美臣
等行業素輕藝能寡薄頋慚端士叨侍宫闈日夜祇懼
無以匡輔區區微誠願效塵露輕進芻蕘望垂採擇臨
啓如失伏用兢惶謹啓手令答曰經史脫誤事資刊理
自非通儒孰詳大義侍讀等升堂觀奥能定闕文今司
經崇文皆有舊籍敬承來教即令考序頃日以來未暇
數對何嘗少選而忘德音尋當聚進羣英冀聞餘論仍
令錄留啓本以代書紳
陳問安啓(明楊士竒)
臣未奉召命不敢違例一人獨進而有所愚見亦不敢
默而不言近日未嘗朝謁及問安之禮如何臣之愚誠
伏望殿下嘉隆此禮愈勤愈敬曾蒙令旨面諭臣云前
日欽奉聖旨免朝臣退而思之固是天恩寬大之至然
儲君於事君父未有久而不朝之理伏望殿下自已主
張而必行之如奉聖旨免朝既退之後明日又往後日
又往誠孝之心積久不已必然感格至於奉侍之際尤
望和顔婉詞以仰承天意臣伏惟至尊仁聖如天雖臣
下有過常蒙寬貸愛之如初何况父子至親恩愛尤重
豈宜於奉事之禮少有未盡也昔文王所以稱聖人者
盖自為世子之時日勤於視膳問安之禮為之根本故
禮經載之以為萬世之法在禮又曰父母不悅起敬起
孝此悅親之要道也伏望殿下萬萬加意臣愚無任虔
懇之至謹啓
正統十四年九月十六日啓(周叙)
南京翰林院侍講學士臣周叙謹啓為安邦謹始事臣
幸生逢聖明不意國家近日有大不可忍言之事臣雖
兩年以來沾患脾疾醫治少效不能有為自聞令諭日
夜撫膺揮淚寢食不寧又無才力智能可以赴難復讐
恨不即自殞絶謹竭愚忠有可上報朝廷之萬一者不
敢隱默不言恭惟郕王殿下承聖母皇太后命為監國
則天下事皆在於殿下一人之身也其所係重矣昔周
公輔成王當承平之日今殿下輔皇太子殿下於有事
之秋視周公之時又甚難矣雖曰日望聖駕早還以慰
臣民之思然敵情叵測時月悠邁天下之大蒼生之衆
易以搖惑殿下得不於此深謀熟慮之乎盖殿下於聖
上親則兄弟誼則君臣君父之讐不共戴天宜與群臣
如越王之卧薪嘗膽以報吳讐使智者獻謀勇者效力
必盡殱凶渠而後已為今之計先須博選辨士卑詞重
幣暫為君父屈諭以昔時通好恩待如此之厚今因奸
臣誤國興兵搆怨遂失南北之親若能即返聖駕則結
好和親世世利頼不然則堂堂天朝疆域萬里甲兵數
百萬衆得不思汛掃沙漠以圖報復哉必求其人可使
者試察遣之庶或有濟至若能返與否必當選將練兵
慎固邊疆防其再舉恊力殱之俟上天悔禍宗社靈長
休養生息訓甲練兵分遣良將直搗巢穴繫其酋長以
伸萬世之憤未為晚也愚昧之誠不能自已謹陳芻蕘
之言條列於後敬順附舍人陳亮賫捧進呈伏乞賜覽
鑒臣犬馬之誠幸甚計開八條一曰勵剛明君上之德
貴於明而尤貴乎剛明則物無遁情剛則事不牽制全
是二者乃克有濟易曰剛徤書曰欽明古昔聖哲允勵
乎此故能駕馭英豪平治宇内前此奸臣蔽主之明制
主之斷故權移於下致兹禍敗恭惟殿下睿質天賦至
剛至明如斷馬順之事中外震慴稱頌伏乞益加奮勵
不懈初終幸甚二曰親經史古今治理國家興亡具載
典籍讀而知之可為鑒戒伏望殿下擇近内庭可延問
羣臣之所開閤置書史其間選擇學識純正者與之講
論義理因可詢訪時政庶聰明日益治道有資三曰修
軍政方今切務莫逾選將練兵然思何以致之將必多
推舉親召問以慰勉之而爵秩勿吝軍士必設法召募
時鼓動以來之而賞賫有加勤訓練恤饑寒作之以氣
結之以恩庶可底成功宜日夕與左右大臣及諸老將
計議精兵足食之要不惟臨事有濟抑且國威振揚四
曰選賢才國家治亂係於人才賢否而人才難知自古
所病亦必思求所以知之之道夫君子難進易退小人
易進難退二者混淆治道衰矣厥今人才布滿有位其
賢否則不可不察數年以來權奸專政小人蒙恥冐進
相帥成風其間卓然守冰霜之操者僅保少禍而已自
今以往宜愼選舉以求之嚴考察以别之峻拔擢以激
勸之庶舊習漸更且吏部正官及諸司屬職實庶官之
本其素賢者留之不堪者選調之令在廷羣臣連章合
詞推舉學識才行優最者分任本部俾之講求用人之
要專其責委斯賢才可得治理有望五曰安民心夫民
心向背國之存亡攸係不可不思所以安之今邊事方
興用軍供饋皆資民力緩之不能集事急之必生變故
處之可謂難矣苟不固結其心惟刑驅勢廹以用之詎
可經久哉若得人居守令長民之職則處置適宜徭役
有要民心服從無施不可伏乞令左右大臣計議選擇
賢才必任守令庶事妥民安六曰廣言路在昔堯舜大
聖詢於芻堯好問察邇故治㡳無為人樂熙皥誠以一
人之知見有限天下之事變無窮能集衆善則舉措克
當故也歷代君臣聽言則治諱言則亂史籍可鑒前此
内臣王振肆權擅政拒絶人言殺害忠良中外屏息不
敢出口兹遇殿下受監國重寄繫宗社生靈之托當明
日逹聰之時臣若不言死有餘辜伏乞再申教令許人
人建白不拘忌諱惟裁擇可否施行幸甚七曰謹微漸
易曰履霜堅冰至言事當愼之於早也臣自永樂以來
叨職班行伏見太宗仁宗宣帝列聖臨御之時早朝大
班既退即於門上說事各衙門官輪流向前惟君臣相
與商確政務罄盡所言人懷畏憚而事機不泄成密勿
廟堂之美自正統以來王振擅權獨(闕)在傍於是輔弼
大臣及近侍官員不得召對或有召對亦不敢詳盡故
今日之禍皆由不得輪流向前說事所致恭惟殿下監
國即同親政宜復舊章凡各衙門官務令各向前說事
止與敷對者相知他人皆不能預聞庶得吐露肝膽陳
布嘉謨殿下亦須秘重毋或宣露所議奉皇太后於文
華殿垂簾或隔一日令甫輔弼大臣隨殿下於簾前奏决
大事毋拘時刻條例以權一時之宜庶國是有歸中外
有頼八曰修庶政天下一統萬機日臻孰非當理但事
有重輕勢有緩急况今弊政之餘尤難為功得不思其
緊切者施之哉如選任大臣以端治本嚴眀賞罰以聳
觀聽崇奬御史以振紀綱革罷監軍以專委寄講求屯
種以省饋餉輯睦親籓以厚宗支旌表忠節以作士氣
限禁僧道以來召募革去罰贖以澄貪濁禁抑權貴中
鹽以通商賈招降各處寇盗以安反側修理水陸道路
以便驛運整搠腹裏緊要城池軍馬以備不虞似此尚
多宜令議政大臣逐一詳審條例施行則内修外攘讐
恥可復邦國奠安
文章辨體彙選卷一百七十九
