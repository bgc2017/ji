文章辨體彙選卷九十六
明賀復徵撰
疏十
請立學校疏(東晉戴邈)
臣聞天道之所大莫大於隂陽帝王之至務莫重於禮
樂是以古之建國有明堂辟雍之制鄉有庠序黌校之
儀皆所以抽導幽滯啟廣才思蓋以六四有困蒙之吝
君子大養正之功也昔仲尼列國之大夫耳興禮修學
於洙泗之間四方髦俊斐然向風身達者七十餘人自
兹以来千載絶塵豈天下小於魯衛賢哲乏於曩時勵
與不勵故也自頃國遭無妄之禍社稷有綴旒之危宼
羯飲馬於長江凶狡䲭張於萬里遂使神州蕭條鞠為
茂草四海之内人跡不交霸主有旰食之憂黎元懷荼
毒之苦戎首交拜於中原何遽籩豆之事哉然三年不
為禮禮必壊三年不為樂樂必崩况曠載累紀如此之
久邪今末進後生目不覩揖讓升降之儀耳不聞鐘鼓
管絃之音文章散滅圖䜟無遺此蓋聖達之所深悼有
識之所嗟嘆也夫平世尚文遭亂尚武文武逓用長久
之道譬之天地昏明之迭自古以来未有不由之者也
今或以天下未一非興禮樂之時此言似之而不其然
夫儒道深奥不可倉卒而成古之俊乂必三年而通一
經比天下平泰然後修之則功成事定誰與制禮作樂
者哉又貴游之子未必有斬將搴旗之才亦未有從軍
征戍之役不及盛年講肄道義使明珠加磨瑩之功荆
璞發採琢之榮不亦良可惜乎臣愚以世喪道久人情
玩於所習純風日去華競日彰猶火之消膏而莫之覺
也今天地告始萬物權輿聖朝以神武之德值革命之
運蕩近世之流弊繼千載之絶軌篤道崇儒創立大業
明主唱之於上宰輔督之於下夫上之所好下必有過
之者焉是故雙劔之節崇而飛白之俗成挾琴之容飾
而赴曲之和作君子之德風小人之德草實在感之而
已臣以闇淺不能遠識格言奉誦明令慷慨下風謂宜
乘三時之隙漸就修建
諫移都洛陽疏(孫綽)
伏見征西大將軍臣温表便當躬率三軍討除二寇蕩
滌河渭清灑舊京然後神旂電舒朝服濟江反皇居於
中土正玉衡於天極斯超世之弘圖千載之盛事然臣
之所懷竊有未安以為帝王之興莫不藉地利人和以
建功業貴能以義平暴因而撫之懷愍不建淪胥秦京
遂令胡戎交侵神州絶綱土崩之釁誠由道喪然中夏
蕩蕩一時横流百郡千城曾無完郛者何哉亦以地不
可守投奔有所故也天祚未革中宗龍飛非唯信順協
於天人而已實賴萬里長江畫而守之耳易稱王公設
險以守其國險之時義大矣哉斯已然之明效也今作
勝談自當任道而遺險校實量分不得不保小以固存
自喪亂已来六十餘年蒼生殄滅百不遺一河洛丘墟
函夏蕭條井堙木刊阡陌夷滅生理茫茫永無依歸播
流江表已經數世存者長子老孫亡者丘隴成行雖北
風之思感其素心目前之哀實為交切若遷都旋軫之
日中興五陵即復緬成遐域泰山之安既難以理保烝
烝之思豈不纏於聖心哉温今此舉誠欲大覽始終為
國遠圖向無山陵之急亦未首決大謀獨任天下之至
難也今發憤忘食忠慨亮到凡在有心孰不致感而百
姓震駭同懷危懼者豈不以反舊之樂賒而趣死之憂
促哉何者植根於江外數十年矣一朝拔之頓驅踧於
空荒之地提壺萬里踰險浮深離墳墓棄生業富者無
三年之糧貧者無一飡之飯田宅不可復售舟車無從
而得捨安樂之國適習亂之鄉出必安之地就累卵之
危將頓仆道塗飄溺江川僅有達者夫國以人為本疾
寇所以為人衆喪而寇除亦安所取裁此仁者所宜哀
矜國家所宜深慮也自古今帝王之都豈有常所時隆
則宅中而圖大勢屈則遵養以待會使德不可勝家有
三年之積然後始可謀太平之事耳今天時人事有未
至者矣一朝欲一宇宙無乃頓而難舉乎臣之愚計以
為且可更遣一將有威名資實者先鎮洛陽於陵所築
二壘以奉衛山陵埽平梁許清一河南漕運之路既通
然後盡力於開墾廣田積榖漸為徙者之資如此賊見
亡徵勢必遠竄如其迷逆不化復欲送死者南北諸軍
風馳電赴若身手之救痛癢率然之應首尾山陵既固
中夏小康陛下且端委紫極增修德政躬行漢文簡樸
之至去小惠節游費審官人練甲兵以養士滅寇為先
十年行之無使隳廢則貧者殖其財怯者充其勇人知
天德赴死如歸以此致政猶運諸掌握何故捨百勝之
長理舉天下而一擲哉陛下春秋方富温克壯其猷君
臣相與弘養德業括囊元吉豈不快哉今温唱高議聖
朝互同臣以輕微獨獻管見出言之難實在今日而臣
區區必聞天聽者切以無諱之朝狂瞽進說芻蕘之謀
聖賢所察所以不勝至憂觸冒干陳若陛下垂神温少
留志豈非屈於一人而允億兆之願哉如以干忤罪大
欲加顯戮使丹誠上達退受刑誅雖沒泉壤尸且不朽
奏去任谷疏(郭璞)
任谷所為妖異無有因由陛下玄鑒廣覽欲知其情狀
引之禁内供給安處臣聞為國以禮正不聞以竒邪所
聽惟人故神降之吉陛下簡默居正動遵典刑按周禮
竒服怪人不入宫况谷妖詭怪人之甚者而登講肆之
堂密邇殿省之側塵點日月穢亂天聽臣之私情竊所
以不取也陛下若以谷信為神靈所憑者則應敬而遠
之夫神聰明正直接以人事若以谷為妖蠱作妄者則
當投卑裔土不宜令䙝近紫闈若以谷或是神祗告譴
為國作眚者則當克已修禮以弭其妖不宜令谷安然
自容肆其邪變也臣愚以為隂陽陶蒸變化萬端亦是
狐狸魍魎憑陵作慝願陛下採臣愚懷特遣谷出臣以
人乏忝荷史任敢忘直筆惟義是規
平刑疏(郭璞)
臣聞上古象刑而民不犯中古明刑以致刑措故立刑
以禁刑立殺以去殺重之以死所以求其生峻之以刑
所以輕其死死由於法輕生存乎法重此立防之成標
也然則刑無輕重用之惟平非平法之為難恩在斷之
為難是以子皋刑戮刖者忘痛釋之典刑民無怨色何
者積之於誠也按癸酉詔書之旨專為邊城實之裔土
濟當時一切之用非為經遠之法亦是中夏全平之時
威御足指控制故可得行之矣欲役無賴子弟驅不逞
之人聚之於空荒四維之地將以捍固牧圉未見其利
也且濱接鯨猾密邇姦藪退未絶其丘窟之顧進無以
塞其逋逃之門五流三品誠古之犯刑論之於今事實
難行且律令以跨三代歷載所遵未易輕改者也是以
刑法不專則名幸者興政令驟變則人志無繫子産患
其如此故矯先政議事之制而立刑書之辟皆所以辟
民心而正羣惑者也
文章辨體彙選卷九十六
