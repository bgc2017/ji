文章辨體彙選卷五百三十九
明賀復徵編
傳十二
莊節婦傳(明吳國倫)
太史公嘗悲巖穴之士名湮滅而不稱嗟乎巖穴之士
猶有稱者而獨處身泥垢若所謂男而胥婢女而婦奴
即有竒節不得附青雲之士以傳豈賤其人而羞稱之
乎夫管仲父之舉寗戚也以婢知其詩周大夫有其婢
賢為能忍辱甘死以全其主父母不可謂細行矣曾不
得少概見至如翟家婢青死其主女即因主女見列由
古及今其不得有所因而稱者又何可勝數乎予所聞
里中莊八兒死節事竊不勝其悲矣八兒郡富口人莊
寧女寧父祖三世為莊家奴遂冐莊姓八兒年十六嫁
劉學良學良亦人奴子越一年病卒葬舍傍八兒執喪
甚哀日舉案進食哭奠於墓屢絶復甦久之為舅姑所
厭欲嫁之八兒以死拒又數月有少年傭耕者見八兒
悅之求為贅婿其舅姑業已納聘而使八兒毋從更之
八兒自度不能抗佯許焉傭遂為期以請至期八兒與
其姒方晨舂私謂姒曰明日不相舂矣姒不解其意少
選又與姒易簪曰他日見簪毋相忘也姒益疑之至暮
忽改新粧出拜舅姑舅姑不知其訣也以為將受婿而
喜之須臾入室自經死夫八兒以人奴子為人奴婦至
微賤矣又年少質弱即依違其舅姑非有門閥可損寶
訓可辱也顧獨視再適為汚而甘死若飴兹不凜凜丈
夫女哉彼以富人子而有文君名人子而有文君豈得
與八兒論貴賤哉語云金生沙礫珠出汚泥信矣信矣
歸氏二孝子傳(歸有光)
歸氏二孝子予既列之家乘矣以其行之卓而身微賤
獨其宗親鄰里知之於是思以廣其傳焉孝子諱鉞字
汝威早喪母父更娶後妻生子孝子由是失愛父提孝
子索大杖與之曰母徒手傷乃力也家貧食不足以贍
炊將熟即諓諓罪過孝子父大怒逐之於是母子得以
飽食孝子數困匍匐道中比歸父母相與言曰有子不
居家在外作賊耳又復杖之屢瀕於死方孝子依依戶
外欲入不敢俯首竊淚下鄰里莫不憐也父卒母獨與
其子居孝子擯不見因販鹽市中時私其弟問母飲倉
致甘鮮焉正德庚午大饑母不能自活孝子往涕泣奉
迎母内自慚終感孝子誠懇從之孝子得食先母弟而
已有饑色弟尋死終身怡然孝子少饑餓面黃而體瘠
小族人呼為菜大人嘉靖壬辰孝子鉞無疾而卒孝子
既老且死終不言其後母事也繡字華伯孝子之族子
亦販鹽以養母已又坐市舍中賣蔴與弟終緯友愛無
間緯以事坐繫華伯力為營救緯又不自撿犯者數四
華伯所轉賣者計常終歲無他故才給蔬食一經官事
耗其母錢終始無愠容華伯妻朱氏每製衣必三襲令
兄弟均平曰二叔無室豈可使君獨被完潔耶叔之亡
妻有遺子撫愛之如已出然華伯人見之以為市人也
贊曰二孝子出没市販之間生平不識詩書遭罹屯變
無恒産以自潤而不變其行斯亦難矣華伯夫婦如鼓
瑟汝威卒變頑嚚考其終皆有以自逹由是言之士之
獨行而憂寡和者視此可愧也
文章辨體彙選卷五百三十九
文章辨體彙選卷五百三十九
明賀復徵編
傳十二
莊節婦傳(明吳國倫)
太史公嘗悲巖穴之士名湮滅而不稱嗟乎巖穴之士
猶有稱者而獨處身泥垢若所謂男而胥婢女而婦奴
即有竒節不得附青雲之士以傳豈賤其人而羞稱之
乎夫管仲父之舉寗戚也以婢知其詩周大夫有其婢
賢為能忍辱甘死以全其主父母不可謂細行矣曾不
得少概見至如翟家婢青死其主女即因主女見列由
古及今其不得有所因而稱者又何可勝數乎予所聞
里中莊八兒死節事竊不勝其悲矣八兒郡富口人莊
寧女寧父祖三世為莊家奴遂冐莊姓八兒年十六嫁
劉學良學良亦人奴子越一年病卒葬舍傍八兒執喪
甚哀日舉案進食哭奠於墓屢絶復甦久之為舅姑所
厭欲嫁之八兒以死拒又數月有少年傭耕者見八兒
悅之求為贅婿其舅姑業已納聘而使八兒毋從更之
八兒自度不能抗佯許焉傭遂為期以請至期八兒與
其姒方晨舂私謂姒曰明日不相舂矣姒不解其意少
選又與姒易簪曰他日見簪毋相忘也姒益疑之至暮
忽改新粧出拜舅姑舅姑不知其訣也以為將受婿而
喜之須臾入室自經死夫八兒以人奴子為人奴婦至
微賤矣又年少質弱即依違其舅姑非有門閥可損寶
訓可辱也顧獨視再適為汚而甘死若飴兹不凜凜丈
夫女哉彼以富人子而有文君名人子而有文君豈得
與八兒論貴賤哉語云金生沙礫珠出汚泥信矣信矣
歸氏二孝子傳(歸有光)
歸氏二孝子予既列之家乘矣以其行之卓而身微賤
獨其宗親鄰里知之於是思以廣其傳焉孝子諱鉞字
汝威早喪母父更娶後妻生子孝子由是失愛父提孝
子索大杖與之曰母徒手傷乃力也家貧食不足以贍
炊將熟即諓諓罪過孝子父大怒逐之於是母子得以
飽食孝子數困匍匐道中比歸父母相與言曰有子不
居家在外作賊耳又復杖之屢瀕於死方孝子依依戶
外欲入不敢俯首竊淚下鄰里莫不憐也父卒母獨與
其子居孝子擯不見因販鹽市中時私其弟問母飲倉
致甘鮮焉正德庚午大饑母不能自活孝子往涕泣奉
迎母内自慚終感孝子誠懇從之孝子得食先母弟而
已有饑色弟尋死終身怡然孝子少饑餓面黃而體瘠
小族人呼為菜大人嘉靖壬辰孝子鉞無疾而卒孝子
既老且死終不言其後母事也繡字華伯孝子之族子
亦販鹽以養母已又坐市舍中賣蔴與弟終緯友愛無
間緯以事坐繫華伯力為營救緯又不自撿犯者數四
華伯所轉賣者計常終歲無他故才給蔬食一經官事
耗其母錢終始無愠容華伯妻朱氏每製衣必三襲令
兄弟均平曰二叔無室豈可使君獨被完潔耶叔之亡
妻有遺子撫愛之如已出然華伯人見之以為市人也
贊曰二孝子出没市販之間生平不識詩書遭罹屯變
無恒産以自潤而不變其行斯亦難矣華伯夫婦如鼓
瑟汝威卒變頑嚚考其終皆有以自逹由是言之士之
獨行而憂寡和者視此可愧也
文章辨體彙選卷五百三十九
