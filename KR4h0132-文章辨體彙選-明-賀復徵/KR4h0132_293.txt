文章辨體彙選卷二百九十三
明賀復徵編
序十三(籍類)
高士傳序(晉皇甫謐)
孔子稱舉逸民天下之民歸心焉洪崖先生創高道於
上皇之代許由善卷不降節於唐虞之朝三代秦漢逮
乎魏興受命其中賢之主未嘗不聘巖穴之隱追遯世
之高是以易著束帛之義禮有玄纁之制詩人發白駒
之歌春秋顯子臧之節明堂月令以季春之月聘名士
禮賢者然則高讓之士王政所先厲濁激貪之務也史
班之載乃所闕略梁鴻頌逸民蘇順科高士或錄屈節
雜而不純又近取秦漢不及遠古夫思其人猶愛其樹
况稱其德而贊其事哉謐採古今八代之士身不屈於
王公名不耗於終始自堯至魏凡九十餘人雖執節若
夷齊去就若兩龔皆不錄也
三國名臣頌序(袁宏)
夫百姓不能自牧故立君以治之明君不能獨治則為
臣以佐之然則三五迭隆歴代承基揖讓之與干戈文
德之與武功莫不宗匠陶鈞而羣才緝熙元首經略而
股肱肆力雖遭罹不同迹有優劣至於體分冥固道契
不墜風美所扇訓革千載其暌一也故二八升而唐朝
盛伊吕用而湯武寧三賢進而小白興五臣顯而重耳
霸中古陵遲斯道替矣居上者不以至公理物為下者
必以私路期榮御員者不以信誠率衆執方者必以權
謀自顯於是君臣離而名教薄世多亂而時不治故蘧
甯以之卷舒柳下以之三黜接輿以之行歌魯連以之
赴海衰世之中保持名節君臣相體若合符契則燕昭
樂毅古之流矣夫未遇伯樂則千載無一驥時值龍顔
則當年控三傑漢之得賢於斯為貴高祖雖不以道勝
御物羣下得盡其忠蕭曹雖不以三代事主百姓不失
其業静亂庇人抑亦其次夫時方顛沛則顯不如隱萬
物思治則默不如語是以古之君子不患弘道難患遭
時難遭時匪難遇君難故有道無時孟子所以咨嗟有
時無君賈生所以垂泣夫萬歲一期有生之通塗千載
一遇賢智之嘉會遇之不能無欣喪之何能無慨古人
之言信有情哉余以暇日嘗覽國志考其君臣比其行
事雖道謝先代亦異世一時也文若懷獨見之照而有
救世之心論時則人方塗炭計能則莫出魏武故委面
霸朝豫謀世事舉才不以標鑒故人亡而後顯籌畫不
以要功故事至而後定雖亡身明順識亦高矣董卓之
亂神器遷逼公達慨然志在致命由斯而談故以大存
名節至如身為漢隸而迹入魏幕源流趣舍抑亦文若
之謂所以存亡殊致始終不同將以文若既明且哲名
教有寄乎夫仁義不可不明則時宗舉其致生理不可
不全故識達攝其契相與弘道豈不遠哉崔生高明折
而不撓所以策名魏武執笏霸朝者蓋以漢主當陽魏
后北面者哉若乃一旦進璽君臣易位則崔生所以不
與魏氏所以不容夫江湖所以濟舟亦所以覆舟仁義
所以全身亦所以亡身然而先賢玉摧於前来哲攘袂
於後豈天懷發中而名教束物者乎孔明盤桓俟時而
動遐想管樂遠明風流治國以禮人無怨聲刑罰不濫
沒有餘泣雖古之遺愛何以加茲及其臨終顧託受遺
作相劉后授之無疑心武侯受之無懼色繼體納之無
貳情百姓信之無異辭君臣之際良可咏矣公瑾卓爾
逸志不羣總角斷主則素契於伯符晩節曜竒則三分
於赤壁惜其齡促志未可量子布佐策致延譽之美輟
哭止哀有翼戴之功神情所涉豈徒謇諤而已哉然杜
門不用登壇受譏夫一人之身所照未異而用舍之間
俄有不同况沉跡溝壑遇與不遇者乎夫詩頌之作有
自来矣或以吟咏情性或以紀德顯功雖大指同歸所
託或乖若夫出處有道名體不滯風軌德音為世作範
不可廢也復綴序所懷以為之贊云
通典序(唐李翰)
儒家者流傳而寡要勞而少功何哉其患在於習之不
精知之不明入而不得其門行而不由其道何以徵之
夫五經羣史之書大不過本天地設君臣明十倫五教
之義陳政刑賞罰之柄述禮樂制度之統究理亂興亡
之由立邦之道盡於此矣非此典者謂之無益世教則
聖人不書學者不覽懼人冗煩而無所從也先師宣尼
祖述堯舜憲章文武七十子之徒常宣明大義三代之
道百代可師而諸子云云猥復制作由其門則其教已
備反其道則其人可誅而學者以多閱為廣見以異端
為慱聞是非紛然塞胸滿腹鴻洞茫昩而無條貫或舉
其中不知其本原其始不要其終高談有餘待問則泥
雖驅馳百家日誦萬字學彌廣而志彌惑聞愈多而識
愈疑此所以勤苦而難成殆非君子進德修業之意也
今通典之作昭昭乎其警覺羣迷歟以為君子致用在
乎經邦經邦在乎立事立事在乎師古師古在乎随時
必參今古之宜窮終始之妙始可以度其終古可以行
於今問而辨之端如貫珠舉而行之審如中鵠夫然故
施於文學可為通儒施於政事可建皇極故採五經羣
史上自皇帝至於我唐天寶之末每事以類相從舉其
終始歴代沿革廢置及當時羣生論議得失靡不條載
附之於事如人支脈散綴其體凡有八門勒成二百卷
號曰通典非聖之書乖聖人微旨不取焉惡煩雜也事
非經世緯俗程制亦所不錄棄無益也若使學者得而
觀之不出戶知天下未從政逹人情罕更事知時變為
功易而速為學精而要其道甚直而不徑其文甚詳而
不煩推而通放而凖語備而理盡例明而事中舉而措
之如指諸掌不假從師聚學而區以别矣非聰明獨見
之士孰能修之淮南元戎之佐曰尚書主客郎京兆杜
公君卿雅有遠度志於興邦篤於好古生而知之以大
歴之始實纂斯典累年而成杜公亦自為序引各冠篇
首或前史有闕申高見發明以示勸誡用存景行近代
學士多有撰集其最著者御覽藝文玉燭之類網羅古
今慱則慱矣然率多文章之事記問之學至於刊列百
度緝熙王猷至精至粹其道不雜比於通典非其倫也
於戲今之人賤近而遺遠昩微而觀著得之者甚鮮知
之者至稀可以歎息也翰與杜公數旬探討故頗詳旨
趣而為之序
古今家誡序(宋蘇轍)
老子曰慈故能勇儉故能廣或曰慈則安能勇曰父母
之於子也愛之深故其為之慮事也精以深愛而行精
慮故其為之避害也速而就利也果此慈之所以能勇
也非父母之賢於人勢有所必至矣轍少而讀書見父
母之戒其子者諄諄乎惟恐其不盡也惻惻乎惟恐其
不入也曰嗚呼此父母之心也哉師之於弟子也為之
規矩以授之賢者引之不賢者不強也君之於臣也為
之號令以戒之能者予之不能者不取也臣之於君也
可則諫否則去子之於父也以幾諫不敢顯皆有禮引
焉父母則不然子雖不肖豈有棄子者哉是以盡其有
以告之無憾而後止詩曰泂酌彼行潦挹彼注茲可以
餴饎豈弟君子民之父母夫雖行潦之陋而無所棄猶
父母之無棄子也故父母之於子人倫之極也雖其不
賢及其為子言也必忠且盡而况其賢者乎太常少卿
長沙孫公景修少孤而教於母母賢能就其業既老而
念母之心不忘為賢母錄以致其意既又集古今家誡
得四十九人以示轍曰古有為是書者而其文不完吾
病焉是以為此合衆父母之心以遺天下之人庶幾有
益乎轍讀之而歎曰雖有悍子忿鬭於市莫之能止也
聞父之聲則歛手而退市人之過之者亦莫不泣也慈
孝之心人皆有之特患無以發之耳今是書也要將以
發之歟雖廣之天下可也自周公以来至於今父戒四
十五母戒四公又將益廣之未止也
列女傳目錄序(曾鞏)
劉向所叙列女傳凡八篇事具漢書向列傳而隋書及
崇文總目皆稱向列女傳十五篇曹大家註以頌義考
之蓋大家所註離其七篇為十四與頌義凡十五篇而
益以陳嬰母及東漢以来凡十六事非向書本然也蓋
向舊書之亡久矣嘉祐中集賢校理蘇頌始以頌義為
篇次復定其書為八篇與十五篇者並藏於館閣而隋
以頌義為劉歆作與向列傳不合今驗頌義之文蓋向
之自叙又藝文志有向列女傳頌圖明非歆作也自唐
之亂古書之在者少矣而唐志錄列女傳凡十六家至
大家註十五篇者亦無錄然其書今在則古書之或有
錄而亡或無錄而在者亦衆矣非可惜哉今校讐其八
篇及十五篇者已定可繕寫初漢承秦之敝風俗已大
壊矣而成帝後宫趙衛之屬尤自放向以謂王政必自
内始故列古女善惡所以致興亡者以戒天子此向述
作之大意也其言大任之娠文王也目不視惡色耳不
聽淫聲口不出敖言又以謂古之人胎教者皆如此夫
能正其視聽言動者此大人之事而有道者之所畏也
顧令天下之女子能之何其盛也以臣所聞蓋為之師
傳保姆之助詩書圖史之戒珩璜琚瑀之節威儀動作
之度其教之者雖有此具然古之君子未嘗不以身化
也故家人之義歸於反身二南之業本於文王夫豈自
外至哉世皆知文王之所以興能得内助而不知其所
以然者蓋本於文王之躬化故内則后妃有關睢之行
外則羣臣有二南之美與之相成其推而及遠則商辛
之昏俗江漢之小國兔罝之野人莫不好善而不自知
此所謂身修故家國天下治者也後世自學問之士多
徇於外物而不安其守其室家既不見可法故競於邪
侈豈獨無相成之道哉士之苟於自恕顧利冐恥而不
知反已者往往以家自累故也故曰身不行道不行於
妻子信哉如此人者非素處顯也然去二南之風亦已
遠矣况於南鄉天下之主哉向之所述勸戒之意可謂
篤矣然向號慱極羣書而此傳稱詩芣苢栢舟大車之
類與今序詩者之說尤乖異蓋不可考至於式微之一
篇又以謂二人之作豈其所取者慱故不能無失與其
曰象計謀殺舜及舜所以自脱者頗合於孟子然此傳
或有之而孟子所不道者蓋亦不足道也凡後世諸儒
之言經傳者固多如此覽者采其有補而擇其是非可
也故為之序論以發其端云
文獻通考序(元馬端臨)
昔荀卿子曰欲觀聖王之跡則於其粲然者矣後王是
也君子審後王之道而論於百王之前若端拜而議然
則考制度審獻章博聞而強識之固通儒事也詩書春
秋之後惟太史公號稱良史作為紀傳書表紀傳以述
理亂興衰八書以述典章經制後之執筆操簡牘者卒
不能易其體然自班孟堅而後斷代為史無會通因仍
之道讀者病之至司馬温公作通鑑取千三百餘年之
事迹十七史之紀述萃為一書然後學者開卷之餘古
今咸在然公之書詳於理亂興衰而略於典章經制非
公之智有所不逮也編簡浩如烟埃著述自有體要其
勢不能以兩得也竊嘗以為理亂興衰不相因者也晉
之得國異乎漢隋之喪邦殊乎唐代各有史自足以該
一代之終始無以參稽互察為也典章經制實相因者
也殷因夏周因殷繼周者之損益百世可知聖人蓋已
預言之矣爰自秦漢以至唐宋禮樂兵刑之制賦歛選
舉之規以至官名之更張地理之沿革雖其終不能以
盡同而其初亦不能以遽異如漢之朝儀官制本秦規
也唐之府衛租庸本周制也其變通張弛之故非融會
錯綜原始要終而推尋之固未易言也其不相因者猶
有温公之成書而其本相因者顧無其書獨非後學之
所宜究心乎唐杜岐公始作通典肇自上古以至唐之
天寶凡歴代因革之故粲然可考其後宋白嘗續其書
至周顯德近代魏了翁又嘗作國朝通典然宋之書成
而已無傳魏嘗屬藁而未成書今行於世者獨杜公之
書耳天寶以後蓋缺焉有如杜書綱領宏大考訂該洽
固無以議為也然時有古今述有詳略則夫節目之間
未為明備而去取之際頗欠精審不無遺憾焉蓋古者
因田制賦賦乃米粟之屬非可析之於田制之外也古
者任土作貢貢乃包篚之屬非可雜之於税法之中也
若乃叙選舉則秀孝與銓選不分叙典禮則經文與傳
注相汨叙兵則盡遺賦調之規而姑及成敗之迹諸如
此類寧免小疵至於天文五行藝文歴代史各有志而
通典無述焉馬班二史各有諸侯王列侯表范曄東漢
書以後無之然歴代封建王侯未嘗廢也王溥作唐及
五代會要首立帝系一門以叙各帝歴年之久近傳授
之始末次及后妃皇子公主之名氏封爵後之編會要
者倣之而唐以前則無其書凡是二者蓋歴代之統紀
典章係焉而杜書亦復不及則亦未為集著作之大成
也愚自蚤歲蓋嘗有志於綴緝顧百罹熏心三餘少暇
吹竽已澁汲綆不修豈復敢以斯文自詭昔夫子言夏
殷之禮而深慨文獻之不足徵釋之者曰文典籍也獻
賢者也生乎千百載之後而欲尚論千百載之前非史
傳之實錄具存可以稽考儒先之緒言未遠足資討論
雖聖人亦不能臆為之說也竊伏自念業紹箕裘家藏
墳索插架之收儲趨庭之問答其於文獻蓋庶幾焉嘗
恐一旦散軼失墜無以屬来哲是以忘其固陋輙加考
評旁搜遠紹門分彙别曰田賦曰錢幣曰戶口曰職役
曰征𣙜曰市糴曰土貢曰國用曰選舉曰學校曰職官
曰郊社曰宗廟曰王禮曰樂曰兵曰刑曰輿地曰四夷
俱倣通典之成規自天寶以前則增益其事迹之所未
備離析其門類之所未詳自天寶以後至宋嘉定之末
則續而成之曰經籍曰帝系曰封建曰象緯曰物異則
通典原未有論述而採摭諸書以成之者也凡叙事則
本之經史而參之以歴代會要以及百家傳記之書信
而有證者從之乖異傳疑者不錄所謂文也凡論事則
先取當時臣僚之奏疏次及近代諸儒之評論以至名
流之燕談稗官之紀錄凡一話一言可以訂典故之得
失證史傳之是非者則採而錄之所謂獻也其載諸史
傳之紀錄而可疑稽諸儒先之論辨而未當者研精覃
思悠然有得則竊著已意附其後焉命其書曰文獻通
考為門二十有四為卷三百四十有八其每門著述之
成規考訂之新意則各以小序詳之昔江淹有言修史
之難無出於志誠以志者憲章之所繫非老於典故者
不能為也陳壽號善叙述李延壽亦稱究悉舊事然所
著二史俱有紀傳而獨不克作志重其事也况上下數
千年貫串二十五代而欲以末學陋識操觚竄定其間
雖復窮老盡氣劌目鉥心亦何所發明聊輯見聞以備
遺亡耳後之君子儻能芟削繁蕪增廣闕略矜其仰屋
之勤而俾免於覆車之愧庶有志於經邦稽古者或可
考焉
忠史序(歐陽玄)
忠也者盡已之名也天以事物當然之理賦於人人盡
其所當然者而無憾焉是之謂忠今語人曰臣事君以
忠與忠恕之忠同則莫不駭然以為非而實然也或曰臣
盡臣道於君忠矣子盡子道於父何獨曰孝乎曰不然
也禮所為内盡於已而外順於道忠臣以事其君孝子
以事其親其本一也此即吾說也然則上盡其所當然
於其下其名曰何曰盡有不敢不勉之義上下之間必
有别也故盡之對為推推即恕矣程子嘗謂忠恕一也
事上之道莫若忠使下之道莫若恕後儒疑之未喻此
也人生而静動與物接即有盡已不盡己二者出乎其
間識者知其然固無一息而非吾效忠之時也是道也
所以事君所以事天詩曰昊天曰明及爾出王昊天曰
旦及爾游衍亶其嚴乎番陽楊玄翁有見於此久矣大
父通守在軒先生當宋季官守以直聞難以死節著玄
翁慨慕先志作忠史十餘年成書於是上下數千年臣
子大義粲然畢具微而一言一行苟無愧於盡已者悉
錄之又微而裔夷小邦婦人女子之操不遺也又極而
心跡形似之間皆有以覈其實是非枉直瞭然不繆於
古人何其至公而當也嗚呼自忠之為說不明士大夫
平居無涵養省察之功蒞事無鞠躬盡瘁之志立朝無
直言敢諫之風至於臨難死節能保其必然也耶嗚呼
宇宙間此道明即天地變化草木蕃不明即天地閉賢
人隱甚可畏也余為國子慱士時職當校獻書既表章
之猶愳玄翁著書之志未白也故述忠說於斯嗚呼是
書果行於世也夫書之幸也夫世之幸也夫年月日具
官歐陽玄序
右編序(明唐順之)
古今宇宙一大碁局也天時有從逆地理有險易人情
有愛惡機事有利害皆碁局中所載也古聖人經天緯
地畫野肇州設官分職正外位内幽明人鬼不相凟擾
奸良淑慝鳥獸戎夷各止其所所以界碁局也至於奕
數之變縱横翻覆紛然不齊雖其紛然不齊而至於千
百億局則其變亦幾乎盡而其法亦略備矣自三代之
末至於有元上下二千餘年所謂世事理亂善惡利害
情偽凶吉成敗之變雖不可勝窮而亦幾乎盡經國之
士研精畢智所以因勢而曲為之慮者雖不可為典要
而亦未嘗無典要也語云人情世事古猶今也豈不然
哉奏議者奕之譜也師心者廢譜拘方者泥譜其失均
也有見乎背立之說則以病背水之軍有見乎死地之
說則以置背水之軍然而二說同出於十三篇中焉可
泥也而焉可廢也余之纂右編特以為譜之不可廢而
已而未及乎不泥譜之說也右編者古者右史紀言也
左編附序(唐順之)
左編者為治法而纂也非關於治者勿錄也關於治者
則妃后外戚儲宗宦倖奸簒方鎮夷狄草莽之亂而總
之將與相而總之君亦云備矣然周官治典所職曰師
曰儒師儒何與於治典也君與相與將行之師儒講而
明之故云師道立則善人多而朝廷正言師儒之係乎
治者重也故纂前史儒林道學諸傳為諸儒傳經生訓
詁文詞筆劄儒之别也故次之諸儒之後隱士不事王
侯而志可則深處巖壑而龍光於朝英主亦往往尊禮
其人以風世所謂以無用為用也故纂隱逸傳至於前
史有方技傳蓋巫史宗祝所以左右人君而星歴醫藥
百工皆有國者之不可缺以漢一時論之東方之詼諧
滑稽而要之引君於正丘子明之卜毛延壽之畫與巫
蠱之禍則其為奸不可窮詰其人所係殆者此故纂方
技傳三代而下儒術與二氏相盛衰亦世道之變也馬
遷傳老子范史始紀西域沙門夫二氏之書各五千餘
卷其說侈矣則其人宜不可以無紀也且以觀儒術之
盛衰焉纂二氏傳而總之為左編附云
竒女子傳序(陳繼儒)
陳子冬日居山中擁短褐偃曝於積薪之上執易學義
一卷且讀且睡齁齁然適也已童子扣扉投一緘索叙
竒女子傳余曰易稱無成有終詩稱無非無儀女子而
以竒顯非閨髽事也雖然河洛不載竒偶乎易不載兑
少女離中女巽長女乎詩不載卷耳樛木乎春秋左國
不載共姜共伯之母乎其他中壘之列女有傳臨川之
賢媛有世說何獨於竒女子而異之夫丈夫生而逄年
或不得志以歾其磊砢光大之行或見于學士大夫之
史書及逸民遺老之筆記猶庶幾有一二存焉者獨婦
人女子生長深閨之中淪落於山陬海曲村墟草莽間無
限雖有竒無聞即聞亦不過如野燒之跡流螢之火若
隱若現若存若亡而已故長卿裒而集之小加評鑒其
間有竒節者竒識者竒慧者竒謀者竒膽者竒力者竒
文學者竒情者竒俠者竒癖者種種諸類小可以撫掌
解頥大可以奪心駭目古来才子絶未嘗一盤拈出何
也男子如日女子如月日則亘萬圓常圓而月則有盈有
缺有晦其得列於二史者盈之象也其偶見於雜家小
說而未標其大全者缺之象也泯泯汶汶晦之象也若
本無指擿而不幸為綺語人所點綴其蝕於太陽翳於
雲霧風雨飛流伏匿於妖星惡曜者乎自長卿此書出
譬如見月者或喜其新或美其滿或樂其萬里之清虚
或快其重輪之華彩天壤間好月可廢則竒女子亦可
廢也請無以六經解嘲矣
米襄陽志林序(陳繼儒)
予讀陸友仁米顛遺事恨其故實未備嘗發意排纂江
東好古收藏之家所遇襄陽書畫小有題識者輙手錄
之而范長康多讀異書蒐討米事尤醜類而詳因題曰
志林請予叙予惟古今雋人多矣惟米氏以顛著要之
顛不虚得大要浩然之氣全耳後人喜通脱而憚撿括
沓拖拉攞沾沾藉米顛氏為口實夫米公之顛談何容
易公書初摹二王晩入顔平原擲斤置削而後變化出
焉其雲山一一以董巨為師詩文不多見顧崖絶魁壘
有深往者而公之顛始不俗兩蘇黃豫章秦淮海薛河
東德麟龍眠劉涇王晉卿之徒皆愛而樂與之遊相與
跌宕文史品題翰墨而公之顛始不孤所居有寶晉净
名海岳自王謝顧陸真蹟以至摩詰玉躞金題幾埓祕
府而公之顛始不寒陪祀太廟洗去祭服藻火至褫職
好潔疾淫性不能忍而公之顛始不穢冠帶衣襦起居
語默略以意行絶不用世法而公之顛始不落近代奉
勅寫黃庭寫御屏奮毫振袖酣呌淋漓天子為卷簾動
色徹賜酒果文具甚則跪請御前研以歸而公之顛始
不屈挫寄人尺牘寫至芾拜則必整襟拜而書之而公
之顛始不墮狡獪嗚呼米顛曠代一人而已求諸古今
張長史得其怪倪元鎮得其潔敷文學士與高尚書得
其筆滑稽談笑游戲殿廷東方朔李白得其豪故曰米
公之顛談何容易公沒於淮陽軍先一月盡焚其平生
書畫預置一棺焚香清坐其中及期舉拂合掌而逝吾
視其胸中直落落無一物者其聖門所謂古之狂歟洙
泗之時楚狂在接輿濓洛之時楚狂在芾其顛可及也
其浩然之氣不可及也
世說新語序(王思任)
讀史記之後或難為漢書讀漢書之後且不可看他史
今古風流惟有晉代至讀其正史板質冗木如工作瀛
州學士圖面面肥晳雖略具老少而神情意態十八人
不甚分别前宋劉義慶撰世說新語專羅晉事而映帶
漢魏間十數人門戶自開科條另定其中頓置不安微
博未的吾不能為之諱然而小摘短拈冷提忙點每奏
一語幾欲起王謝桓劉諸人之骨一一呵活眼前而毫
無追憾者又說中本一俗語經之即文本一淺語經之
即蓄本一嫩語經之即辣蓋其牙室利靈筆顛老秀得
晉人之意於言前而因得晉人之言於舌外此小史中
之徐夫人也嗣後孝標劻註時或以經配左而博贍有
功須溪貢評亦或以郭解莊而雅韻獨妙義慶之事於
此乎畢矣自弇州伯仲補批以来欲極玄暢而續尾漸
長效顰漸失新語遂不能自主海陽張遠文氏得善本
於江陵陳元植家悉發辰翁之隱黜陟諸公㨂披各語
註但取其疏惑評則賞其傳神義慶幾絶而復夀者遠
文之力也遠文又精删何氏之補别具一帙使其堂廡
具在而新語之事又於此乎畢矣嗟乎蘭苕翡翠雖不
似碧海之鯤鯨然而明脂大肉食三日定當厭去若見
珍錯小品則啖之唯恐其不繼也此書泥沙既盡清味
自悠日以之佐漢史炙可也
讀史快編序(顧天埈)
自昔良史多而善讀史者罕非罕也善讀者因史自得
而神妙於無窮若孔明别申生重耳之安危奚暇口說
哉逮宋諸君子乃始喜論古人堅執名理飾以詞辨是
非褒貶不異繩之束坊之限後遂凜焉遵之而不敢易
設有虚心默默細擇全史以世觀人以微觀顯以生平
觀一節回視所遵成說其果合否惜乎古人之深大都
沒於論者之淺矣予庚子歲典試北闈首錄趙子無聲
無聲故嗜史於累朝興兆亡徵兵機事要瑰言懿蹟有
契於中者亟錄之久而成帙名曰快編時一繙閱欣然
忘世而了不立論蓋以古人娛已不以已見穽古人千
載之上快在古人千載之下快在無聲惡知其合惡知
其不合豈不偉哉嗟夫無聲於讀史則快乃其遇則苦
矣平生嚴於擇友所莫逆僅四五人年来皆相次顯貴
即庚子同榜士往往躋清要登九列而無聲猶然孝廉
每試主司咸欲得以為重遇尚書卷極意揣度輙收其
似而真無聲莫識也家故食貧迺復一意獨往於世益
枘鑿或曰以子之才游諸侯擁篲築宫良未足侈何自
苦無聲曰吾惟不屑歌魚以至是而又奚獵較為自是
人亦不復干以私閉戶讀快編而已矣
三注鈔序(鍾惺)
三注鈔者鈔裴松之三國志注劉孝標世說新語注酈
道元水經注也序曰孔子云述而不作注者述之一端
也雖曾子之於大學文王周孔之於易以至左氏公榖
之於春秋皆注也凡注之為言依於其所注者也故離
乎其所注者而不能為書離乎其所注者而猶能為書
蓋注者之精神有能自立於所注者之中而又遊乎其
外者也三注是也夫是以可鈔也古人以書之力為注而
後人不能以注之力為書則以古人重於視其述而後
人輕於視其作也故予鈔三注而重有感於述作之際
也或曰水經經也三國志史也世說說也書宜首經次
史次說子於三子世焉何居曰已離乎其所注者而直
為注矣直為注則其次視諸注者之人之世焉可也
俠女傳序(鄒之麟)
舉世儒也傳俠俠丈夫事也傳女不幾剌繆乎曰儒其
心俠其骨女其德丈夫其行可也嘗取儒者之成仁取
義不忘久要求之俠者又取俠者之取予然諾修行砥
名求之儒者儒之論說不啻詳矣而俠者固未嘗頌讀
也俠者往往合儒者往往離嗟乎是何說也聞之老氏
上古之世甘食美衣民至老死不相往来此真有道之
世也失道後德失德後仁義蹩躠焉踶跂焉詩書發冡
大儒臚傳而世可慨也設財役貧朋黨宗強比周古布
衣之俠靡得而聞而世可慨也抗遜機雲沒而扶輿清
淑之氣不鍾男子而鍾婦人而世更可慨也孔明以巾
幗遺司馬仲達退丈夫為女子予圖傳女俠進女子為
丈夫嗟乎世盡文夫予之願矣若曰舉俠而世已鮮儒
舉女而世已鮮丈夫則予豈敢則予豈敢
文章辨體彙選卷二百九十三
