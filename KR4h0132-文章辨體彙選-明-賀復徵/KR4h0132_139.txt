文章辨體彙選卷一百三十九
明賀復徵編
表十五
代翰林院觀進表(明蘇伯衡)
伏以纘百王之正統莫大乎宅尊得萬國之驩心宜先
於建極蓋惟體元而居正斯足應天而順人是以高帝
開基甫四載而即位於汜水世祖興後僅一年而踐祚
於鄗南雖遠略之不遑而丕稱之是講義有攸當道在
隨時中謝欽惟躬膺歷數之歸德合乾坤之大玄符顓
握江左首平黃鉞再麾潯陽遄定僭偽兼收於漢孽提
封奄奠於樊瓖來享來庭南交廣西隴蜀於疆於理左
濠泗右河淮含齒食毛者咸懷徯戴阻兵恃險者悉就
誅擒惟聖人兼愛之心委上將專征之任義旗所指羣
帥之内附肩摩仁聞所孚連城之欵降踵至蓋師出以
律而民遂其生斯不戰而屈人故大悦而歸巳今則士
誠梟首於闕下會稽通籍於域中弓矢永櫜輿圖載闢
此皆二儀恊贊以申保佑之休百神效靈以開混一之
運豐功盛烈之著揆諸二帝則巳多大寶鴻名之膺質
諸兩漢則巳晩是雖聖明謙讓之節夫豈幽顯仰望之
情臣念眷命不可久違謳歌難以固拒輒陳愚懇冒凟
宸嚴伏望仰體天心俯從人欲特頒明詔俾擇良辰講
其禮而正其名以其德而居其位則郊廟社稷萬靈永
有所主華夏蠻貊億載得以承庥
代中書省賀平杭湖秀越表(蘇伯衡)
伏以近悦遠來率土歸聖人之德南征北伐無敵為王
者之師適瞻齊斧之特班遄見捷書之洊至羣情胥慶
一統惟期中賀臣聞高帝開基載興齊楚之役太宗啟
運復加充竇之誅夫欲和衆而安民則必兼弱而攻昧
事非得巳兵不留行兹蓋伏遇皇帝陛下智勇自天聦
明冠世廓清區宇番禺衣被乎恩光循撫遐荒僰道上
供其方物顧兹浙右尚阻華風爰致斯赫之威用副徯
蘇之望收海陽以遏其衝要定秦郵以擣其腹心濠梁
泗水舉若摧枯臨淮夀春取如拾芥計益窮而負固地
愈蹙而偷生宸慮彌切於解懸戎車遂勤於再駕勢成
犄角人效智能引領義旗親黨之投戈恐後允懷仁聞
謀臣之稽顙爭先苕霅首平吳松繼下齒錢塘於郡縣
登會稽於版圖崑山傳檄而從距牙斯拔檇李攄誠而
附蕃屏悉空叛將就磔於藁街禁旅環攻其外郭兹雖
天眷實出廟謨殱厥渠魁佇看虞之不臘綏其士女幸
覩堯之授時臣等叨列星垣獲覩露布烟火萬里式歌
神武之功干羽兩階永底文明之治
進元史表(宋濓)
伏以紀一代以為書史法相沿於遷固考前王之成憲
周家有鑒於夏殷蓋因巳往之廢興堪作將來之法戒
惟元氏之有國本朔漠以造家用兵戈以爭強并部落
者十世逐水草以為食擅雄長於一隅逮至青吉斯之
時大會幹難河之上始尊位號漸定教條既近取於乃
蠻復遠攻於回紇渡黃河以蹴西夏踰居庸以瞰中原
太原繼之而金源為墟世祖承之而宋籙遂訖立經陳
紀用夏變夷肆宏遠之規模成混一之基業爰及成仁
之主見稱願治之君惟祖訓之式遵思孫謀之是詒自
兹以降聿號隆平豐亨豫大之言鼓倡於天歷之世離
析渙奔之禍馴致於至正之朝嬖幸蠱惑於中權姦蒙
蔽於外漢網祗因於疎闊周綱遽至於陵夷風憲皆為不
捕之貓將士盡成反噬之犬繇是羣雄角逐九域瓜分
風波徒沸於重溟海嶽竟歸於真主中謝欽惟皇帝陛
下奉天承運濟世安民建萬世之丕圖紹百王之正統
大明出而爝火息率土生輝迅雷發而衆響微鴻音斯
播載念盛衰之故即推忠厚之仁僉言實既亡而名亦
隨亡獨謂國可滅而史不當滅特詔遺逸之士欲求議
論之公文詞勿至於艱深事迹務令於明白苟善惡瞭
然在目庶勸懲有益於人此皆天語之丁寧愈見聖心
之廣大於是命翰林學士臣宋濓待制臣王禕儒士臣
汪克寬臣吳翰臣宋禧臣陶凱臣陳基臣趙壎臣曾魯
臣趙汸臣張文海臣徐尊生臣黃箎臣傅恕臣黃錡臣
傅著臣謝徽臣高啟分科修纂故上自太祖下迄寧宗
靡不網羅嚴加搜採恐翫時而愒日每繼晷以焚膏故
於五六月之間成此十三朝之史况往牒舛訛之巳甚
而他書參考之無凴雖竭忠勤難逃疎漏若自元統以
後則其載籍無存巳遣使而旁求俟續編而上進愧其
才識之有限弗稱三長兼以紀述之未周殊無寸補臣
濂忝司鈞軸幸睹成書信傳信而疑傳疑僅克編摩於
歲月筆則筆而削則削敢言褒貶於春秋仰塵乙夜之
觀期作千秋之鑑所撰元史紀三十八卷志五十三卷
表六卷傳六十二卷目錄二卷通計一百三十萬六千
五百餘字謹繕寫成百二十册隨表上進以聞
進高皇帝實錄表(解縉)
奉天輔運推誠宣力武臣特進光禄大夫左柱國太子
太師曹國公監修國史都緫裁官臣李景隆等誠惶誠
恐頓首上言聖人受命啟萬世之鴻基史氏纂書示百
王之大法是故堯舜之事載之典謨文武之政布在方
策俾文獻之足徵實古今之通誼矧創業垂統者皆在
於貽謀而繼志述事者敢忘於紀載鋪張極盛之閎休
揚厲無窮之偉績歴選前聞之作允為達孝之規欽惟
大明太祖神聖文武欽明啟運俊德成功統天大孝高
皇帝應千年之景運集羣聖之大成天命眷顧之隆起
徒步不階於尺土人心嚮服之誠未三年已定於京都
龍飛雲從而華夏蠻貊罔不率俾日照月臨而山川鬼
神莫不攸寧有過化存神之妙有綏來動和之應英傑
不期而會遐邇不令而從盡收當年之賢才大拯生民
於水火羣雄歸命不戮一夫元主遁荒禮遣其嗣四方
幅員之廣亘古所無中國先王之典悉復其舊守帝王
心法之言明聖賢道學之統罷黜百氏彌綸六經範圍
造化曲成萬物天休滋至而兢業貫乎始終諸福畢臻
而謙抑純乎表裏在位之久三十餘年升遐之日萬方
哀悼此於近古邈然罕儔漢高年不登於中夀光武運
僅紹於中興唐高祖因隋之資宋太祖承周之業皆未
有若斯之盛也欽惟孝慈昭憲至仁文德承天順聖高
皇后天生聖善克相肇基嗣徽德邁於嬪妃開創功超
於胥宇夙聞文定之祥允叶坤元之吉螽斯有百男之
應鳴鳩均衆子之恩保合承天之慶簡能造化之仁歴
考古來后妃蓋莫盛於周室然摯任有誕聖之祥而無輔
運之績邑姜有輔運之績而無誕聖之祥矧皆起邦君式
克承世緒降及近世皆非等倫若夫同起布衣化家為
國正位中宫十有五年家邦承式天下歸仁誕育聖躬
萬世永賴自古以來未之有也欽惟皇帝陛下合體乾
坤重華日月煥帝堯之文章纘帝王之繼述孝事太祖
有見而知之之實廣詢當世得聞而知之之詳發蘭臺
記注之書而徵以藩邸之副抽金縢石室之秘又考於
世家之藏爰當嗣位之初首頒修史之詔命臣景隆忠
誠伯臣茹瑺翰林學士臣解縉緫裁翰林學士臣王景
禮部尚書臣李至剛侍讀臣胡靖臣曾日章臣王灌臣
胡儼侍講臣鄒緝臣楊榮臣金幼孜臣楊士竒修撰臣
李貫臣吳溥編修臣楊溥臣鄭好義檢討臣王洪博士
臣張伯穎臣王汝玉典簿臣沈度臣潘畿待詔臣王延
齡給事中臣朱統吏部郎中臣徐旭禮部郎中臣胡遠
戶部主事臣端孝恩太常博士臣錢仲益國子博士臣
金玉鉉助教臣王達行人臣蔣驥僉事臣(闕)知府臣
劉辰知州臣鄒濟知縣臣王褒臣楊覯臣梁潛臣趙季
通臣沈瑜教諭臣劉宗平臣解榮訓導臣羅思程臣傅
貴清晉府伴讀臣蘇伯厚靖江府教授臣張顯儒士臣
端禮臣楊孟力臣朱逢吉臣莫士安纂修慎選多士賜
宴便蕃即開館於禁中屢繙閱於機暇以百人之多歴
期年之久惟盡挍讐之力實無黼黻之能巍巍道冠於
百王蕩蕩功超於千古是知禮樂征伐之自出必有訓
誥之文雲霞花卉之生色不勞繪畫之工開玉府而見
璠璵惟自慶其希遇仰青天而瞻象緯又奚罄於名言
皆據事而直書不假一辭之贊美但纘次以成編永示
萬年之大訓謹撰述大明太祖聖神文武欽明啟運俊
德成功統天大孝高皇帝實錄一百八十三卷繕寫成
一百六十五册謹伏闕上進臣景隆等無任瞻天仰聖
慚懼屏營之至謹奉表上進以聞
兩朝實錄成史館上表(楊士竒)
伏聞上有堯舜禹湯文武之君斯有典謨訓詣誓命之
紀當時所錄萬世攸師自漢以來暨於唐宋皆建史官
專職紀述我國家奉天啟運聖聖相承大經大法明於
上善政善教被於下萬方一統海宇清寧洪武以前神
功聖德史氏所紀具有成書欽惟太宗體天弘道高明
廣運聖武神功純仁至孝文皇帝剛徤中正廣大欽明
體天之心行天之道勵精為理恭儉愛人再奠邦家中
興鴻業文治光昭於日月武烈弘靖於華夷大略雄材
茂功偉績規模宏遠卓冠百王欽惟仁宗敬天體道純
誠至德弘文欽武章聖達孝昭皇帝孝友英明寬仁恭
儉敬天法祖制治保邦明目達聦周詢民隠時使薄歛
博施濟人撫盈成之運廣文明之化丕新政紀覃敷德
澤朞月之内天下歸仁二聖升遐雲車益遠萬姓哀慕
海宇同情恭惟皇帝陛下文武聖神聦明睿智纘承大
寶君國子民推廣至仁繼志述事歌九功之惟叙得萬
國之歡心上念祖宗功德之隆同符天地覆載之大宜
宣昭於簡册垂儀範於帝王宣德九年五月勑修兩朝
實錄命臣輔臣義臣原吉監修臣士竒臣榮臣幼孜臣
山臣英臣溥緫裁臣棨臣英臣直臣述臣時勉臣習禮
臣學䕫臣循臣從善臣驥臣鶴齡臣洪臣永清臣叙臣
曰恭臣敬臣翰臣雅臣翥臣繼臣中臣叔剛臣文奮臣
錫臣節臣萼纂修發左右史臣之所記閱中外官府之
所上兼考章疏參之見聞編載事功必備著其本末纂
述謨訓必致謹於精微關制度者雖細不遺切幾務者
雖明必審於紀叙聖神之道德如繪畫造化之功能擬
諸形容誠難髣髴乃若附錄臣下必在究明是非訖五
年正月恭成太宗文皇帝實錄一百三十卷仁宗昭皇
帝實錄十卷合百有四十卷謹繕寫上進伏念臣輔等
智識淺陋學術空疎曠歲月而久稽亦討論之惟謹方
諸良史深愧乏三長之稱監於先朝庶少資萬幾之暇
重進大明會典表(李東陽)
伏以有謨訓以貽子孫垂萬世之燕翼觀會通以行典
禮昭百世之鴻規蓋非天子則不考文然惟孝者為善
繼志粤自結繩政代契託書傳象魏法陳理同家喻制
備於周官之後經傳於秦火之餘漢模略定乎三章唐
式僅頒乎六典大典垂於宋而光嶽弗完經世紀於元
而彛倫攸斁當天心之厭亂屬聖主之開基峻德神功
彌綸宇宙宏綱大法敷賁臣民文皇紹統於昌期列聖
承休於奕葉政由俗革道與治同中間或斟酌以隨時
大抵皆後先而合節顧夫簡編浩瀚條貫繁多彼宿儒
老吏亦不暇詳豈僻壤遐隅之所能徧故博學貴乎知
要必會極然後歸原欲圖文獻之足徵須及典刑之尚
有原我孝皇之志實惟英廟之遺上遡累朝仰稽列祖
謂一代開基之制在諸司職掌之書或更定於暮齡或
增修於繼世發石室金縢之秘徵兩京百府之藏儀文
每據乎舊章義例特施乎宸斷命官分局開六館以編
摩類事歸曹備百年之損益蓋自洪武戊申之歲迄於
弘治壬戌之秋既挈領以提綱亦刪繁而就簡體之重
者雖微必錄令之善者雖寢亦書庶幾愛禮以存羊非
敢按圖而索駿文取達而不勝乎質信可傳而寧闕其
疑制異典墳宜於今而不泥於古法殊紀傳叙其事而
不錄其名標題榮華衮之褒序簡煥雲章之錫告成雖
久刊布未遑恭惟皇帝陛下煥有堯文緝熙湯學兵民
利弊以次罷行禮樂章程悉加釐草特令臣等重訂是
編當卷帙之粗成荷奎文之載賜獻諸天府副在有司
期言之必可行俾習矣無不察譬則麗空之宿一舉首
而在目中合轍之車不出戶而通天下臣等才輕襪線
識小甕天功不厭詳貫惟仍舊拂塵埽葉深知校閱之
難測海窺天詎免遺忘之失伏願上念宗祧之重大下
知稼穡之艱難主善為師任賢立政惟一心之克恊罔
庶獄之攸兼不愆不忘率祖考憲章於有法可久可大
配乾坤德業於無疆謹以校大明會典一百八十卷合
凡例目錄隨表上進
初開經筵謝宴賚表(李東陽)
知經筵事太師兼太子太師英國公臣張懋少師兼太
子太師吏部尚書華蓋殿大學士臣劉徤同知經筵事
少傅兼太子太傅戶部尚書謹身殿大學士臣李東陽
少傅兼太子太傅禮部尚書武英殿大學士臣謝遷兼
經筵禮部右侍郎臣王華詹事府少詹事兼翰林院學
士臣劉機臣江瀾臣楊廷和太常寺少卿兼翰林院侍
講學士臣楊時暢國子監祭酒臣張澯翰林院侍讀臣
費宏左春坊左庶子兼翰林院侍讀臣毛澄左春坊左
諭德兼翰林院侍講臣毛紀臣傅珪右春坊右諭德兼
翰林院侍講臣蔣冕侍讀臣羅玘修撰臣石珤等兹遇
經筵肇啓聖學維新講讀侍臣咸蒙宴賚謹上表稱謝
者臣懋等誠懽誠忭稽首頓首上言伏以聖道在六經
為政必先於論道君心理萬事講學乃所以正心蓋自
虞廷闡精一之傳商君承遜敏之戒辟雍拜老禮重於
漢家崇政說書官專於宋代願治者用臻至化好文者
亦致小康肆我皇明益隆盛典英廟九齡而伊始先皇
二紀而成章迨先帝十八載之間貽聖子億萬年之訓
恭惟皇帝陛下天資首出聖德躬行能自得師守一祖
六宗之法取人為善合九州四海之公家傳心學於儲
宫日御講帷於便殿聿當元祀誕啓經筵信明君之大
有為在今日乃急先務登延儒碩列侍公卿臣等非仁
義不陳夙秉孟軻之敬無慢遊是好敢為帝舜之箴天
本高而聽則卑雲方上而澤巳降白金綵幣式頒九府
之藏鶴醖鸞羞兼賜八珍之品竊念班叨振鷺跡幸從
龍嘘螢爝以助羲娥心知無補輸涓塵以裨海岱分所
難辭伏願聲入心通言以道接不為聲色貨利侈其志
不以寒暑夙夜間其功占奎聚於五星共識文明之有
象效嵩呼於三祝永祈聖夀以無疆
進歴代通鑑纂要表(張邦竒)
臣某等伏奉先皇帝勅旨令修歴代通鑑纂要書成進
呈者臣等誠惶誠恐稽首頓首上言道有常經貴諗從
違之實治多異法恒階興替之原顧烱鑑已定於前人
而考卜宜精於今日不觀往轍曷啟前途欽惟皇帝陛
下天挺英資日新聖學率由祖訓繼緒無忝於成康敷
求哲王成功遠期乎堯舜臣等叨備講幄忝職儒班先
皇不鄙其庸愚明命俾司乎纂述分曹秘閣發册石渠
竊念豐芭之遺實注情於簡策而涓埃之報敢忽意於
編摩矧慚襪線之才無補衮職之闕庶采前古之迹可
資乙夜之觀爰惕爰兢胥勤胥勵欲備一代之典盡搜
百氏之書自高辛以來史凡十九由前元而上年歴數
千其間編簡之龐茸與夫文辭之棼浩雖專門之士或
不及詳豈萬幾之餘所能悉覽顧事貴得要故泛載於
書契之餘者雖詳或去然道欲無遺則傳聞於結繩之
上者雖遠亦書春秋以前本聖經之斷例威烈而下宗
綱目之法程旁逮遼金法遵今史咸臻實錄豈曰傳疑
規模體統之詳尺楮或稽於百代侈剥興隆之故片時
可昉乎萬年昔漢儒說苑之編事非大要唐相金鑑之
錄辭不萬言核實若歐陽容有未闡之旨博洽如司馬
不逃輕信之譏備而不繁約而無晦徧觀列史莫便此
書是皆先皇之克開而有望於陛下之善述者也然制
方雖存乎古用藥則由於人苟捐網以臨淵雖羨魚而
焉獲伏願慎終於始圖大於微主善為師動止罔愆乎
成憲克念作聖陟降如見乎先皇定命訏謨務俾與治
同道遏惡揚善永期應天時行臣等無任瞻天仰聖激
切屏營之至謹以所修歴代通鑑纂要若干卷隨表上
進以聞
聖駕臨幸太學謝表(林文俊)
國子監祭酒臣林文俊等嘉靖十二年三月十三日欽
蒙聖駕臨幸太學謹奉表稱謝者臣等誠懽誠忭稽首
頓首上言伏以典禮更新百代仰大君之有作辟雍臨
幸四方占泰運之方隆載舉曠儀聿光舊典懽均朝野
慶洽天人兹蓋伏遇皇帝陛下聖由天縱德與日新彛
倫叙而五典以惇禮樂興而百度咸正况兹首善尤在
留神默契聖心大袪俗見謂孔子稱王本非禮宜正先
師之名陋元人塑像為不經特遵皇祖之制别祠啓聖
聿明父子之倫配食先賢盡去公侯之號禮無僭瀆道
益尊崇顧兹典之鼎新煩至尊以賁重當薄海同文之
日適踐祚一紀之初乃涓令辰爰修盛事六龍捧御遠
戾止於膠庠萬乘執圭親奠釋於先聖崇儒重道稽古
諏經喜溢章縫光流簡册執豆籩以奔走乃有三氏之
子孫圜橋門而聽觀奚止六館之英俊瞻威顔於咫尺
奉法語之丁寧建皇極以敷言斯其至矣觀人文以成
化是之謂乎臣等職忝師儒躬逢美盛幸覩大人之虎
變願先多士以駿奔賜坐而講易書覺叨榮之已過教
人必先忠孝誓圖報於將來伏願配乎天配乎地皇朝
綿一統之圖作之君作之師天子介萬年之夀臣等無
任瞻天仰聖激切屏營之至謹奉表稱謝以聞
進承天大誌表(張居正)
臣某等欽奉聖旨纂修承天大誌書成謹奉表上進者
臣等誠惶誠恐稽首頓首上言伏以王業始基而弘一
統丕昭長發之祥聖人受命而撫萬邦茂應中興之運
勲華恊德謨烈重光爰裒輯以成書用垂貽而作範竊
惟帝圖肇啟固錫祚之自天王氣獨鍾必毓靈之有地
黃帝本軒丘而立號神農由姜水而宅尊姬籙將昌澤
豫培於豐芭漢基既建念仍注於枌榆振古如兹於今
為盛惟承天之封域實南土之奥區禹别荆州躔鶉火
而幅員斯廣熊開楚甸標樠木而疆宇滋雄川嶽儲精
貞元遘會我睿宗獻皇帝聖修王度邁至德於周文慈
孝獻皇后内治母儀嗣徽音於太姒胙之赤土王此大
邦式國刑家根本布二南之化積高累厚謳歌繫四海
之心乃基駿命以維新聿肇鴻休於有截恭惟皇帝陛
下慶承燕翼期應龍飛握温洛之貞符嗣膺寶歷協大
潢之吉兆入御瑤樞遡懷佑啓之洪恩特舉尊崇之曠
典覲耿光而揚大烈丕振先猷建皇極以叙彛倫遹追
來孝迨慈宫之南祔勤御蹕以躬臨卜吉壤於純山廓
新規於舊邸帝暉下爥騰周歌夏諺之懽天藻昭回軼
過沛橫汾之詠聖澤溢江而洽漢皇風動邇以及遐至
若禮文樂器之掌在祠官及夫靈囿甫田之貽諸世守
閎謨偉績皆古昔之希聞大賚隆施蓋臣民之殊遇匪
表章於今日曷炳耀於將來顧守臣纂述之初雖塵御
覽而紀事體裁之謬未當淵衷豈謂無徵實將有待屬
以昊恩申佑降瑞潤於山陵緬惟世德彌昭切孝思於
岾屺遂頒渙號俾闡賁文宥館宏開簡儒臣而載筆嘉
名煥錫勞宸翰以標題惟誌之為稱其義本屬於郡國
而此書所載其事則繫於朝廷既不容盡同左右史之
文又安可仍襲方輿家之體乃加芟定載用討論志在
尊君分十二紀以識其大言皆摭實列四十卷以緫其
凡父作之子述之聖而繼聖盡美也盡善也書不一書
藏名山而副在有司垂百代不刊之典遵先王而監於
成憲慰九重罔極之懷顧臣等學本面墻見同窺管繪
乾坤之廣大曷能擬諸形容瞻日月之光華何以加其
潤色僅效編摩之職莫殫揚厲之忱伏願治普文明化
成孝理神祗篤祜三都鞏磐石之安宗社綏休億載衍
蘿圖之慶臣等無任瞻天仰聖激切屏營之至謹以修
完承天大誌四十卷合目錄凡例等共四十册隨表上
進以聞
代胡宗憲進白鹿表二首(徐渭)
臣謹按圖牒再記道詮乃知麋鹿之羣别有神仙之品
歴一千歲始化而蒼又五百年乃更為白自兹以往其
夀無疆至於鍊神伏氣之徵應德恊期之兆莫能罄述
誠亦希逢必有明聖之君躬修玄默之道保和性命契
合始初然後斯祥可得而致恭惟皇帝陛下凝神沕穆
抱性清真不言而時以行無為而民自化德邁羲皇之
上齡齊天地之長乃致仙麋遙呈海嶠竒毛灑雪島
中銀浪增輝妙體搏冰天上瑤星應瑞是蓋神靈之
所召夫豈虞羅之可羈且地當寧波定海之間况時值
陽長隂消之候允著晏清之效兼昭晉盛之占顧臣叨
握兵符式遵成算蠢兹倭寇尚爾跳梁日與褊裨相為
犄角偶幸捷音之會嗣登和氣之祥為宜付之史官以
光簡册納諸文囿俾樂沼臺覓草通靈益感百神之集
銜芝候輦長迎萬歲之遊
又
竊惟白鹿之出端為聖夀之徵已於前次進奏之詞概
述上代禎祥之驗然黃帝起而御世王母乘以獻環不
過一至於廷遂光千古之册豈有間歲未周後先迭至
應時而出牝牡俱純或從海島之崇林或自神棲之福
地若斯之異不約而同如今日者哉兹蓋恭遇皇上德
函三極道攝萬靈齋戒以事神明於穆而孚穹昊眷言
洞府遠在齊雲聿新玄帝之瑤宫甫增壯觀遂現素麋
於寶地默視長生雌知守而雄自來海既輸而山亦應
使因緣少有出於人力則偶合安能如此天然且兩獲
嘉符竝臣分境皤然攸伏銀聯白馬之輝及此有捄玉
映珊瑚之茁天所申眷斯意甚明臣亦再逢其榮匪細
豈敢顧恤他論隠匿不聞是用薦登禁林并昭上瑞雙
行挾輦峙仙人冰雪之姿交息凝神護聖主靈長之體
文章辨體彙選卷一百三十九
