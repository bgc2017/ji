文章辨體彙選卷二十四
明賀復徵編
誥六
中書右丞相徐達兼太子少傅封信國公誥命(明)
(朱升)
命將出師立興王之大業建邦啓土資佐運之功臣仗
斧鉞而成顯功秉鈞衡而宅揆右才為異等賞亦非常
孚告朝廷誕宣綸綍中書左丞相徐達剛資英傑達量
深雄巖巖山嶽之崇矯矯虎貔之猛從予起兵於濠上
先存捧日之心逮兹定鼎於江南遂作擎天之柱氣冠
萬人而無敵拔幟摧城威行四境以推恩撫民安堵牙
旗指顧淮海風清雷鼓鏗鍧湖湘率服西連巴蜀東際
溟洋有征則總水陸之軍戎所向則收郡邑之圖籍削
平二強國古之名將何以加辛勤十餘年吾之封疆繇
此定奏蘇湖之捷俘臣主而歸允謂元勲宜膺上爵尊
榮相府仍加開國之褒輔導儲宫尤重兼官之選於戲
太公韜略當強一統之規鄧禹功名特列諸侯之表用
頒寵數尚克欽承
朱升除翰林侍講學士誥命(陶安)
朕聞洙泗集羣聖之大成新安為文公之闕里先後相
望斯文盛昌况新安之有人與前賢而同氏允為博古
通今之士耆年碩望之英是宜備顧問於内庭參密命
於翰苑惟兹華要用寵師儒朱升趨蹌禮法之場超卓
傳註之表羣經獨得其趣諸子莫遁其情網羅百家馳
騁千古自其潛心積累至於皓首蒼顔用功勤矣朕開
基以來歲每徵聘戔戔束帛為矜式於國中青青子衿
來英才於舘下議禮作樂郊廟所資修己及人國家所
尚擢登王署侍講彤闈鳳池兼掌於絲綸麟史仍參於
筆削天地交泰有資贊翊之功雲漢昭回共致文明之
治
潘興祖授飛熊衞指揮使誥命(蘇伯衡)
環衞之司實居左右勲舊是任用表勤勞具官某直而
能容剛而不撓方渡江之伊始即杖策而來歸奮前驅
而擢彼南征列中堅而保兹東土奔走禦侮蓋無戰而
不從艱難備嘗斯有功而必錄戎旃再典奬命荐膺綽
有休聲既克副於望實誕加峻秩庶足展其威名督騎
士總材官任良重矣訓武經申兵法爾其勉之
王弼授驍騎衞同知指揮誥命(蘇伯衡)
社稷之守必在於爪牙拱扈之臣視之猶心膂克膺兹
選實難其人具官王弼沉靜可嘉果敢無敵始列右廣
繼長千夫屬櫜鞬而率先戎行時將十載聞鼓鼙而克
勤乃事勇冠一軍儋爵之恩愈隆汗馬之勞益著迨兹
升擢彌切倚毗帶礪山河朕不遺於故舊功銘竹帛爾
式克於欽承
都察院左都御史史琳誥命(王鏊)
制曰生而效職固臣子之當為殁有加封乃朝廷之異
數爰敦終始用勵賢能故具官某擢自甲科翔於諫苑
累更任使多著勤勞况博識乎古今仍兼資乎韜略比
更新化圖任老成惠文彈治乎臺端爾猷具在齊斧寄
分於閫外我武惟揚顧不戰以屈人兵乃無妄而求物
議方資夾輔遽爾淪亡贈典已行朕懷未慊兹復贈爾
太子太保於戲賞以功酬未盡生前之報秩由恩進益
增殁後之光
臨淮侯李言恭誥命(馮琦)
制曰戎政大臣總率南北羽林材官蹶張所以厲武節
折奸萌強根本示天下重也非勲勞不二心之臣無任
焉爾具官某才兼文武世篤忠貞壯猷奮於請纓逸思
徵於横槊副司留都之鑰晉登大將之壇卒乘盡屬櫜
鞬耳目在於旗鼓遠恢上略獨制中權遂使輦轂之間
隱有干城之壯宜頒異數以祚殊勲是用加爾太子太
保錫之誥命昔李光弼為太師一出號令氣色精明光
弼之封亦臨淮也爾為世臣膺此重任遠師武穆之紀
律近法韓國之忠勤尚克時忱無替朕命欽哉
禮部尚書兼翰林院學士朱賡誥命(馮琦)
制曰典朕三禮無如伯夷之清教子一經是成甘盤之
學庸霈露蕭之澤以紓風木之悲爾原任直隸揚州府
泰州知州累贈通議大夫太子賓客吏部左侍郎兼翰
林院侍讀學士朱公節乃具官某之父本以宿儒蔚為
循吏筮仕壯縣繼典方州明允懸三尺之平操持稟四
知之畏惟爾崇德象賢之嗣為予責難陳善之臣眷乃
啓沃之勞疏兹寅清之秩念十年帷幄暫遠闕庭遡一
德淵源推恩禰廟兹特贈爾如子官於戲資事父之敬
以致之於君久矢忠悃因如母之愛以施及於父式慰
孝思歆服龍章增華馬鬛
王世貞父右都御史贈兵部尚書王忬誥命(馮琦)
制曰藎臣徇國之忠蒙九死而靡悔善人積德之報歴
再世以彌昌士論久而後明天道定而始勝雖没不朽
惟國有章爾原任都察院右都御史贈兵部尚書王忬
乃南京兵部右侍郎世貞之父天與孤忠人推亮節爰
從臺憲即荷眷知蹙島夷於江南摧兵氛於薊北轅門
禦侮詎忘疆埸之勞請室蒙辜原非朝廷之意庸採輿
論追晉崇階餘慶所鍾啓爾象賢之子遺忠未泯作予
華國之臣睠念義方宜申寵命是用加贈爾資政大夫
於戲六月清霜雪沈冤於既往九原白日照幽魄以如
存歆服廷綸永光廟祏
禮部尚書兼翰林院學士李騰芳繼妻陳氏贈夫
人誥命(繆昌期)
制曰朕聞正始以代有終安家以寧天下然偕老之義
或難得於無成而代終之宜多觀祥於長發故有嗣徽
以禆往者有遺慶以畀來人得地之道成家之禎具官某繼
妻累贈淑人陳氏桂質自芬珉心更素夢紉蘭而託體承
諼草以開顔鳩居鵲之成巢遂成肯構琴依瑟而合調
誰悟更絃使我出居之臣不愁無室含飴之老載及抱
孫人雖云邈德何能忘兹特加贈爾為夫人嫓美大家
之風没而不朽正名小君之禮死其有知
吏部文選司員外郎周順昌妻誥命(繆昌期)
制曰史稱鄧攸為吏部妻息皆素食而山濤之妻時以
倫鑒聞一以操一以識也朕有清郎其閨門之助不可
無褒爾吏部文選清吏司員外郎周順昌妻累封安人
吳氏夙嫻内儀休有華問機抒相讀既黽勉以御窮綦
縞從官猶相忘於屏貴及里門之居守乃管鑰之惟嚴
肅括家人内言無出訓勅爾子外交無入則爾夫之塞
竇於竿牘而盛飾於簠簋也爾不亦有助乎是用加封
爾為宜人凡朕之所以褒爾以其有素食之風也爾夫
多稽阮之游爾能鑒識朕終以山公之業望爾夫矣
贈太常寺卿原任吏科都給事中魏大中誥命(倪)
(元璐)
制曰夫光岳凝翕是生忠義之臣天地晦蒙彌表艱貞
之節故劉陶殞貞北寺楊震殉烈西亭並以禍極一時
聲流千載爾具官某其生有自視死如歸原其至清絶
塵太剛制物可以貪繩蟬蚓肉視虎狼故累百知一鶚
之可尊嫉邪如神羊之必觸爰自輶軒之使陟於瑣闥
之班洊歴清垣旋臻天掖銳心平治極論興衰節足相
宣䕫睢坐剔時謂司隸陽球之既陟此輩安容假使銅
鞮伯華而無死天下其定而會以相分公媪當蔡京童
貫之時士亢君宗開竇武陳蕃之禍惟爾壇帷逾峻尤
為繒繳所先貝錦一成雉羅遂及詔求鉤黨獄署同文
膺滂碎首於黃門喬固暴尸於城北三光黯没海水羣
飛當此之時亦云極矣今者世灰大滌天字重晶朕是
用章闡幽忠崇敷顯秩震雷一夕已踣元祐之碑解澤
重泉大表比干之墓特追贈爾為某官錫之誥命以爾
臣忠章為子孝伊濓之義生死同揆彌竒卞壼佇章鮑
昱嗚呼位於箕尾識歸天傅說之星炳彼丹青寳入地
萇弘之血
贈太常寺卿原任吏部文選司員外郎周順昌誥
命(倪元璐)
制曰夫孤情之所獨抗得死而成正氣之所不徂造生
彌永所以屈平嫉俗轉快志於懷沙萇弘殞身遂飛華
於化碧資其扶世寵以教忠爾具官某希聖得清擇節
取苦伍羞絳灌哭是賈生之才兒命融修罵亦禰衡之
氣當其出為從事入典銓衡並以晶心章其茂節會當
龍亢馴致蟲拚時則指鹿之惡浮於望夷出彘之威極
於北寺來周羅吉箝網四張喬固膺滂梏&KR0898;相結焚原
盪岳不可邇親固有懼禍之夫閉門而拒岑晊知幾之
士築室以擬袁閎而爾獨持虎執獶泳湯席鑊班荆悲
咽尊酒豪攄俠抗左儒義依鄒浩忍捐愛息以徇纍孥
本有荆軻湛族之心不止郈成分宅之德于是飛章告
密檻車下徵而衆乃成城吳幾為沼至於焚香進食以
禮御囚飛甓投竿而殺詔使魚驚獸亂釡沸波飜詎止
廣漢被收吏民守闕鮑宣下獄生徒聚幡而已哉然而
磯激難平虎騎不下卒不得脱以罹於凶而爾對簿不
屈絶命彌雄雖復漢尉銜鬚唐臣嚼齒未有並其慷慨
儷此從容者矣今捩軸既旋衮鉞並設碑踣元祐大升
公正之羣墓顯湯隂恍見孤忠之氣用特贈爾為某官
錫之誥命國家謹嚴近寺培養人才而在旁之奸烈於
二正歲寒之節見彼前賢要以道極一時義激天下明
興以來一人而已嗚呼學聖人之中寧存狂狷睹忠臣
之報彌愧奸回
太常寺少卿沈維炳誥命(倪元璐)
制曰夫為治不本禮樂猶燭明不以火也今天下大發
其朝氣功利富強茁然而欲見王霸道雜與治日遠朕
誠欲建中和之極使夫幽明洞疏神人之和若傳烽可
召則至治已有能為朕夷䕫者乎爾具官某昔以徤令
搴壯梧垣蹇諤能言僵直自遂而釁生於破柱禍極於
沈河猿亡致延弓失忌得意存覆楚勢欲乾池矧爾亢
貴君宗示難鵠的繒繳之及固其宜矣今者莧陸既决
碩果僅存召首諸垣俾弊羣吏而爾法辨筌施道劑硝
乳用使繁妖之氣化為明霞玄黃之心消於砥矢朕嘉
乃績擢貳容臺昔堯顯寅清漢遴忠孝若其以爾精義
出為駿奔達禋享之心和民神之意原本道德旁鬯文
章將九叙坐謌三靈自順禮樂興舉詎須百年乎會逢
覃叙授爾某階錫之誥命嗚呼朕即左操天道右挈祖
功四召鬼神之情伐鼓而號於有位不如使子奉璋而
求之也俎豆之事勿曰嘗聞往而學焉苟通其故大治
日出雖至於馘虜俘夷朕能知所繇來必舉而功子已
文章辨體彙選卷二十四
