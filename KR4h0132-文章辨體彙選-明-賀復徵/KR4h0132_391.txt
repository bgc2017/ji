文章辨體彙選卷三百九十一
明賀復徵編
史論十
夏論(宋蘇轍本卷同)
蘇子曰聖人之於天下苟可以安民不求為異也堯舜
傳之賢而禹傳之子後世以為禹無聖人而傳之而後
授之其子孫此以好異期聖人也昔者湯有伊尹武王
有周公而周公又武王之弟也湯之太甲武之成王皆
可以為天下而湯不以予其臣武王不以予其弟誠以
為其子之才不至於亂天下者無事乎授之它人而以
為異也而天下何獨疑禹哉今夫人之愛其子是天下
之通義也有得焉而以予其子孫人情之所皆然也聖
人以是為不可易故因而聽之使之父子相繼而無相
亂以至於堯堯舉天下而授之舜舜得堯之天下而又
授之禹舉天下而授之人此聖人之所以大過人而天
下後世之所不能也天下後世之所不能而聖人獨為
之豈以為異哉天下之人不能皆賢而有異人焉為異
而震之則天下皆將喜其名而失其真故夫堯舜之傳
賢者是不得已而然也使堯之丹朱舜之商均僅可以
守天下而堯肯傳之舜舜肯傳之禹以為異而疑天下
哉然則禹之不以天下授益非以益為不足授也使天
下復有禹予知禹之不以天下授之矣何者啓足為天
下故也啓為天下而益為之佐是益不失為伊尹周公
其功猶可以及天下也聖人之不喜異也如此魯人之
法贖人者受金於府子貢贖人而不受賞夫子嘆曰嗟
夫使魯之不復贖人者賜也夫夫贖人而不以為功此
君子之所以異於衆人者而其幣乃至於不贖是故聖
人不喜夫異以其有時而窮也閔子終三年之喪見於
夫子援琴而歌戚戚而不樂作而曰先王制禮弗敢過
也子夏終三年之喪見於夫子取琴而鼓之其樂偘偘
然作而曰先王制禮不敢不及也而夫子皆以為賢由
此觀之禹益之事傳者之過也
商論
蘇子曰商之有天下者三十世而周之世三十有七商
之既衰而復興者五王而周之既衰而復興者宣王一
人而巳蓋商之多賢君宜若其世之過於周周之賢君
不如商之多而其久於商者乃數百歲其故何也周公
之治天下務以文章繁縟之禮和柔馴擾剛強之民故
其道本於尊尊而親親貴老而慈幼使民之父子相愛
兄弟相悦以無犯上難制之氣行其至柔之道以揉天
下之戾心而去其剛毅果敢之志故其享天下至久而
諸侯内侵京師不振卒於廢為至弱之國何者優柔和
易可以為久而不可以為強也若夫商人之所以為天
下者不可復見矣嘗試求之詩書詩之寬緩而和柔書
之委曲而繁重者皆周也而商人之詩駿發而嚴厲其
書簡潔而明肅以為商人之風俗蓋在乎此矣夫惟天
下有剛強不屈之俗也故其後世有以自振於衰微然
至其敗也一散而不可復止蓋物之強者易以折而柔
忍者可以久存柔者可以久存而常困於不勝強者易
以折而其末也可以有所立此商之所以不長而周之
所以不振也嗚呼聖人之為天下亦有所就而巳不能
使之無弊也使之能久而不能強能以自振而不能以
及遠此二者存乎其後世之賢與不賢矣太公封於齊
尊賢而上功周公曰後世必有篡弑之臣周公治魯親
親而尊尊太公曰後世&KR1051;衰矣夫尊賢上功則近於強
親親尊尊則近於弱終之齊有田氏之禍而魯人困於
盟主之令蓋商之政近於齊而周公之所以治周者其
所以治魯也故齊強而魯弱魯未亡而齊亡也
秦始皇論
蘇子曰諸侯之興自生民始矣至始皇滅六國而五帝
三代之諸侯埽地無復遺者非秦能滅諸侯而勢之隆
汚極於此矣昔禹會諸侯於塗山執玉帛者萬國傳商
及周文武之間止千七百餘國夫人之必爭強弱之必
相吞滅此勢之必至者也彼非諸侯獨能自存聖賢之
君時出而齊之是以強者不敢肆弱者有以自立蓋自
禹五世而得少康自少康十二世而得湯自湯六世而
得大戊自大戊十三世而得武丁自武丁八世而得周
文武當是時雖有強暴諸侯不得以力加小弱然虞夏
諸侯亡者已十八九矣自文武成康以來三十有三世
獨一宣王能紀綱諸夏幽平以後諸侯放恣春秋之際
存者百七十餘國而巳雖齊桓晉文迭興以會盟征伐
持之而道德不足其身所攻滅蓋已多矣陵遲至於六
國獨有宋衛中山泗上諸侯在耳地大兵強皆務以詐
力相傾雖使桓文復生號令將有所不行非有盛德之
君不足以懷之矣是以至於蕩滅無餘而後止秦雖欲
復立諸侯豈可得哉而議者乃追咎李斯不師古始使
秦孤立無援二世而亡蓋未之思歟夫商周之初雖封
建功臣子弟而上古諸侯棋布天下植根深固是以新
故相維勢如犬牙數世之後皆為故國不可復動今秦
已削平諸侯蕩然無復立錐之地雖使並建子弟而君
民不親譬如措舟滄海之上大風一作漂卷而去與秦
之郡縣何異且獨不見漢高晉武之事乎割裂海内以
封諸將諸子大者連城數十舉無根之人寄之萬民之
上十數年之間隨即散滅不獲其用豈非惑於其名而
未察其勢也哉古之聖人立法以御天下必觀其勢勢
之所去不可強反今秦之郡縣豈非勢之自至也歟然
秦得其勢而不免於滅亡蓋治天下在德不在勢誠能
因勢以立法務德以扶勢未有不安且治者也使秦既
一天下與民休息寬徭賦省刑罰黜奢淫崇儉約選任
忠良放遠法吏而以郡縣治之雖與三代比隆可也
齊論
蘇子曰三代之得天下其所以異於後世者惟不求而
得之耳世之論伊尹太公多以陰謀竒計歸之其說乃
與漢陳平魏賈詡無異夫陳平賈詡之事張子房荀文
若之所不為也而謂伊尹太公為之乎太公蓋善用兵
老而不衰與文王治岐而司馬兵法出焉要之皆仁人
豈以詭詐為文武傾人以自立者哉管仲相桓公霸諸
侯一匡天下使人免左袵之禍孔子以仁許之然死不
旋踵適庶爭立桓公不得葬幸而不亡以管仲之智而
不免於此蓋物有以蔽之歟古者將治天下必先治家
以為其道當自是往管仲為齊大夫塞門反坫身備三
歸而桓公内嬖如夫人者六人其行甚穢管仲以為不
害霸不禁也夫古之聖人為君臣父子夫婦之禮皆有
本末不徒設也故以舊坊為無用而毁之者必有水患
以舊禮為無益而去之者必有亂患古之君子身修而
家治安而行之不知其難而亂自去今管仲媮取一時
之欲而僥倖於長久難哉桓公季年將立世子管仲知
其將有適庶之禍遂與桓公屬孝公於宋襄公夫使桓
公妻妾適庶之分素明家事素定則太子一言立矣而
它人何與哉盖管仲智有餘而德不足於是窮矣
燕論
蘇子曰燕召公之後然國於蠻貊之間禮樂微矣春秋
之際未嘗出與諸侯會盟至於戰國亦以耕戰自守安
樂無事未嘗被兵文公二十八年蘇秦入燕始以縱横
之事說之自是兵交中國無復寧歲六世而亡吳自太
伯至壽夢十七世不通諸侯自巫臣入吳教吳乘車戰
射與晉楚力爭七世而亡燕吳雖南北絶遠而興亡之
迹大略相似彼說客策士借人之國以自快於一時可
矣而為國者因而徇之猖狂恣行以速滅亡何哉夫起
於辟陋之中而奮於諸侯之上如商周先王以德服人
則可不然皆禍也至太子丹不聽鞠武而用田光欲以
一匕首斃秦雖使荆軻能害秦王亦何救秦之滅燕而
况不能哉此又蘇秦之所不取也
楚論
蘇子曰楚靈王因陳公子招之亂而滅陳追討蔡侯般
之弑君而滅蔡假大義以濟私欲晉政已亂莫之能救
沛然自以為得計矣不十月而有乾谿之禍秦惠王使
張儀說楚懷王欺而賣之如劫嬰兒昭王又誘而執之
咸陽加之以兵遂分楚之半此其惡甚于楚靈王然傳
子孫累世其禍乃應夫國於天地有與立矣一日為惡
禍未即報也本弱者速斃根深者徐拔彼方以得為幸
而不知天網之不失也是故楚雖已滅而楚之父老知
秦之禍曰楚雖三戸亡秦必楚卒之滅秦者皆楚人也
楚莊王討陳夏徵舒圍鄭及宋力皆足以取之棄而不
有夫豈不欲畏天故也莊王既伯諸侯而楚遂以興天
命之不僣如此而可誣也哉
管晏
蘇子曰管子以桓公伯然其家淫侈不能身蹈禮義晏
子之為人勇於義篤於禮管子盖有愧焉然晏子事靈
莊景公皆庸君功業不足道使晏子而得君如管仲之
於桓公其所成就當與鄭子產比耳至於糾合諸侯攘
却夷狄未必能若管子也唐姚元崇宋璟皆中興賢相
然元崇好權利事武后立於羣枉之中未嘗有一言犯
之及事明皇帝時亦有所縱弛太廟棟毁巡游東都以
為無害至於宋璟介潔特立於武后世排斥權倖身危
者數矣其於明皇帝亦未嘗有取容之言故世嘗以元
崇比管仲璟比晏子或庶幾焉
曹子臧吳季札
蘇子曰春秋之際世不知義而以權利為貴雖齊桓晉
文皆以爭國成名者也如子臧之於曹季子之於吳皆
有可取之義棄而不顧而况於爭乎予高二子之義欲
考其行事而子臧反國而致事事不復見季子事吳九
十餘年觀其掛劒於墓不以死背其心葬子嬴慱不以
恩累其志引兵避楚不以名害其德蓋其所以養心者
至矣雖禄之天下將有所不受而况於吳乎彼其所養
者誠重之也
范蠡
蘇子曰天下未嘗無智者也而難於擇君田豐陳宫其
智皆足以制曹公而豐事袁紹宫事吕布紹布不用其
言而君臣皆亡此固無足言者如陸遜之於孫權高熲
之於隋文言聽計從致君於王伯矣而忮心一起二臣
不得其死可不哀哉范蠡知勾踐可與共患難則為之
滅吳以致其功知其不可與同安樂則棄之浮江湖如
去仇讐是以君臣免於惡名可不謂賢哉
孟嘗君
蘇子曰戰國以詐力相侵伐二百餘年兵出未嘗有名
秦昭王欺楚懷王而囚之要以割地諸侯熟視無敢以
一言問秦者惟田文免相於秦幾不得脱歸而怨之乃
借楚為名與韓魏伐秦兵至函谷秦人震恐割地以予
韓魏僅乃得免自山東難秦未有若此其壯者也夫兵
直為壯曲為老有名之兵誰能禦之使田文能奮其威
則是役也齊可以伯惜其聽蘇代之計臨函谷而無攻
以求楚東國而出師之名索然以盡東國既不可得而
懷王卒死於秦由此觀之秦惟不遇桓文是以横行而
莫之制耳世豈有以大義而屈於不義者哉
平原君
蘇子曰趙勝傾身下士以竊一時之聲可耳至於為國
計慮勝不知也趙欲距燕有廉頗趙奢不能用而割地
與齊以借田單知單之賢而不知其不為趙用也及韓
馮亭以上黨嫁禍於趙趙豹明其不可而勝貪取之長
平之禍成於勝一言此皆貴公子不知務之禍也乃欲
使之相危國拒強秦難矣哉
魏公子
蘇子曰魏公子始用侯嬴之計盜兵符殺晉鄙而奪其
軍擊秦以全趙成桓文之功矣然兄弟自是相失十年
不敢還魏幾無以安其身殆哉其後秦兵攻魏無忌無
還魏之心毛薛惎之翻然而歸合諸侯破秦軍使宗廟
復安兄弟如故然後得明目以立於世蓋無忌之名發
於侯生而全於毛薛侯生之竒毛薛之正廢一不可而
正之所全者多矣
魯仲連
蘇子曰戰國游談之士非從即衡說行交合而寵禄附
之故事不厭詭詐爭走於利魯仲連辯過秦儀氣凌髠
衍而從横之利不入於口因事放言切中機會排難解
紛如决潰堤不終日而成功逃避爵賞脱屣而去戰國
以來一人而巳
文章辨體彙選卷三百九十一
文章辨體彙選卷三百九十一
明賀復徵編
史論十
夏論(宋蘇轍本卷同)
蘇子曰聖人之於天下苟可以安民不求為異也堯舜
傳之賢而禹傳之子後世以為禹無聖人而傳之而後
授之其子孫此以好異期聖人也昔者湯有伊尹武王
有周公而周公又武王之弟也湯之太甲武之成王皆
可以為天下而湯不以予其臣武王不以予其弟誠以
為其子之才不至於亂天下者無事乎授之它人而以
為異也而天下何獨疑禹哉今夫人之愛其子是天下
之通義也有得焉而以予其子孫人情之所皆然也聖
人以是為不可易故因而聽之使之父子相繼而無相
亂以至於堯堯舉天下而授之舜舜得堯之天下而又
授之禹舉天下而授之人此聖人之所以大過人而天
下後世之所不能也天下後世之所不能而聖人獨為
之豈以為異哉天下之人不能皆賢而有異人焉為異
而震之則天下皆將喜其名而失其真故夫堯舜之傳
賢者是不得已而然也使堯之丹朱舜之商均僅可以
守天下而堯肯傳之舜舜肯傳之禹以為異而疑天下
哉然則禹之不以天下授益非以益為不足授也使天
下復有禹予知禹之不以天下授之矣何者啓足為天
下故也啓為天下而益為之佐是益不失為伊尹周公
其功猶可以及天下也聖人之不喜異也如此魯人之
法贖人者受金於府子貢贖人而不受賞夫子嘆曰嗟
夫使魯之不復贖人者賜也夫夫贖人而不以為功此
君子之所以異於衆人者而其幣乃至於不贖是故聖
人不喜夫異以其有時而窮也閔子終三年之喪見於
夫子援琴而歌戚戚而不樂作而曰先王制禮弗敢過
也子夏終三年之喪見於夫子取琴而鼓之其樂偘偘
然作而曰先王制禮不敢不及也而夫子皆以為賢由
此觀之禹益之事傳者之過也
商論
蘇子曰商之有天下者三十世而周之世三十有七商
之既衰而復興者五王而周之既衰而復興者宣王一
人而巳蓋商之多賢君宜若其世之過於周周之賢君
不如商之多而其久於商者乃數百歲其故何也周公
之治天下務以文章繁縟之禮和柔馴擾剛強之民故
其道本於尊尊而親親貴老而慈幼使民之父子相愛
兄弟相悦以無犯上難制之氣行其至柔之道以揉天
下之戾心而去其剛毅果敢之志故其享天下至久而
諸侯内侵京師不振卒於廢為至弱之國何者優柔和
易可以為久而不可以為強也若夫商人之所以為天
下者不可復見矣嘗試求之詩書詩之寬緩而和柔書
之委曲而繁重者皆周也而商人之詩駿發而嚴厲其
書簡潔而明肅以為商人之風俗蓋在乎此矣夫惟天
下有剛強不屈之俗也故其後世有以自振於衰微然
至其敗也一散而不可復止蓋物之強者易以折而柔
忍者可以久存柔者可以久存而常困於不勝強者易
以折而其末也可以有所立此商之所以不長而周之
所以不振也嗚呼聖人之為天下亦有所就而巳不能
使之無弊也使之能久而不能強能以自振而不能以
及遠此二者存乎其後世之賢與不賢矣太公封於齊
尊賢而上功周公曰後世必有篡弑之臣周公治魯親
親而尊尊太公曰後世&KR1051;衰矣夫尊賢上功則近於強
親親尊尊則近於弱終之齊有田氏之禍而魯人困於
盟主之令蓋商之政近於齊而周公之所以治周者其
所以治魯也故齊強而魯弱魯未亡而齊亡也
秦始皇論
蘇子曰諸侯之興自生民始矣至始皇滅六國而五帝
三代之諸侯埽地無復遺者非秦能滅諸侯而勢之隆
汚極於此矣昔禹會諸侯於塗山執玉帛者萬國傳商
及周文武之間止千七百餘國夫人之必爭強弱之必
相吞滅此勢之必至者也彼非諸侯獨能自存聖賢之
君時出而齊之是以強者不敢肆弱者有以自立蓋自
禹五世而得少康自少康十二世而得湯自湯六世而
得大戊自大戊十三世而得武丁自武丁八世而得周
文武當是時雖有強暴諸侯不得以力加小弱然虞夏
諸侯亡者已十八九矣自文武成康以來三十有三世
獨一宣王能紀綱諸夏幽平以後諸侯放恣春秋之際
存者百七十餘國而巳雖齊桓晉文迭興以會盟征伐
持之而道德不足其身所攻滅蓋已多矣陵遲至於六
國獨有宋衛中山泗上諸侯在耳地大兵強皆務以詐
力相傾雖使桓文復生號令將有所不行非有盛德之
君不足以懷之矣是以至於蕩滅無餘而後止秦雖欲
復立諸侯豈可得哉而議者乃追咎李斯不師古始使
秦孤立無援二世而亡蓋未之思歟夫商周之初雖封
建功臣子弟而上古諸侯棋布天下植根深固是以新
故相維勢如犬牙數世之後皆為故國不可復動今秦
已削平諸侯蕩然無復立錐之地雖使並建子弟而君
民不親譬如措舟滄海之上大風一作漂卷而去與秦
之郡縣何異且獨不見漢高晉武之事乎割裂海内以
封諸將諸子大者連城數十舉無根之人寄之萬民之
上十數年之間隨即散滅不獲其用豈非惑於其名而
未察其勢也哉古之聖人立法以御天下必觀其勢勢
之所去不可強反今秦之郡縣豈非勢之自至也歟然
秦得其勢而不免於滅亡蓋治天下在德不在勢誠能
因勢以立法務德以扶勢未有不安且治者也使秦既
一天下與民休息寬徭賦省刑罰黜奢淫崇儉約選任
忠良放遠法吏而以郡縣治之雖與三代比隆可也
齊論
蘇子曰三代之得天下其所以異於後世者惟不求而
得之耳世之論伊尹太公多以陰謀竒計歸之其說乃
與漢陳平魏賈詡無異夫陳平賈詡之事張子房荀文
若之所不為也而謂伊尹太公為之乎太公蓋善用兵
老而不衰與文王治岐而司馬兵法出焉要之皆仁人
豈以詭詐為文武傾人以自立者哉管仲相桓公霸諸
侯一匡天下使人免左袵之禍孔子以仁許之然死不
旋踵適庶爭立桓公不得葬幸而不亡以管仲之智而
不免於此蓋物有以蔽之歟古者將治天下必先治家
以為其道當自是往管仲為齊大夫塞門反坫身備三
歸而桓公内嬖如夫人者六人其行甚穢管仲以為不
害霸不禁也夫古之聖人為君臣父子夫婦之禮皆有
本末不徒設也故以舊坊為無用而毁之者必有水患
以舊禮為無益而去之者必有亂患古之君子身修而
家治安而行之不知其難而亂自去今管仲媮取一時
之欲而僥倖於長久難哉桓公季年將立世子管仲知
其將有適庶之禍遂與桓公屬孝公於宋襄公夫使桓
公妻妾適庶之分素明家事素定則太子一言立矣而
它人何與哉盖管仲智有餘而德不足於是窮矣
燕論
蘇子曰燕召公之後然國於蠻貊之間禮樂微矣春秋
之際未嘗出與諸侯會盟至於戰國亦以耕戰自守安
樂無事未嘗被兵文公二十八年蘇秦入燕始以縱横
之事說之自是兵交中國無復寧歲六世而亡吳自太
伯至壽夢十七世不通諸侯自巫臣入吳教吳乘車戰
射與晉楚力爭七世而亡燕吳雖南北絶遠而興亡之
迹大略相似彼說客策士借人之國以自快於一時可
矣而為國者因而徇之猖狂恣行以速滅亡何哉夫起
於辟陋之中而奮於諸侯之上如商周先王以德服人
則可不然皆禍也至太子丹不聽鞠武而用田光欲以
一匕首斃秦雖使荆軻能害秦王亦何救秦之滅燕而
况不能哉此又蘇秦之所不取也
楚論
蘇子曰楚靈王因陳公子招之亂而滅陳追討蔡侯般
之弑君而滅蔡假大義以濟私欲晉政已亂莫之能救
沛然自以為得計矣不十月而有乾谿之禍秦惠王使
張儀說楚懷王欺而賣之如劫嬰兒昭王又誘而執之
咸陽加之以兵遂分楚之半此其惡甚于楚靈王然傳
子孫累世其禍乃應夫國於天地有與立矣一日為惡
禍未即報也本弱者速斃根深者徐拔彼方以得為幸
而不知天網之不失也是故楚雖已滅而楚之父老知
秦之禍曰楚雖三戸亡秦必楚卒之滅秦者皆楚人也
楚莊王討陳夏徵舒圍鄭及宋力皆足以取之棄而不
有夫豈不欲畏天故也莊王既伯諸侯而楚遂以興天
命之不僣如此而可誣也哉
管晏
蘇子曰管子以桓公伯然其家淫侈不能身蹈禮義晏
子之為人勇於義篤於禮管子盖有愧焉然晏子事靈
莊景公皆庸君功業不足道使晏子而得君如管仲之
於桓公其所成就當與鄭子產比耳至於糾合諸侯攘
却夷狄未必能若管子也唐姚元崇宋璟皆中興賢相
然元崇好權利事武后立於羣枉之中未嘗有一言犯
之及事明皇帝時亦有所縱弛太廟棟毁巡游東都以
為無害至於宋璟介潔特立於武后世排斥權倖身危
者數矣其於明皇帝亦未嘗有取容之言故世嘗以元
崇比管仲璟比晏子或庶幾焉
曹子臧吳季札
蘇子曰春秋之際世不知義而以權利為貴雖齊桓晉
文皆以爭國成名者也如子臧之於曹季子之於吳皆
有可取之義棄而不顧而况於爭乎予高二子之義欲
考其行事而子臧反國而致事事不復見季子事吳九
十餘年觀其掛劒於墓不以死背其心葬子嬴慱不以
恩累其志引兵避楚不以名害其德蓋其所以養心者
至矣雖禄之天下將有所不受而况於吳乎彼其所養
者誠重之也
范蠡
蘇子曰天下未嘗無智者也而難於擇君田豐陳宫其
智皆足以制曹公而豐事袁紹宫事吕布紹布不用其
言而君臣皆亡此固無足言者如陸遜之於孫權高熲
之於隋文言聽計從致君於王伯矣而忮心一起二臣
不得其死可不哀哉范蠡知勾踐可與共患難則為之
滅吳以致其功知其不可與同安樂則棄之浮江湖如
去仇讐是以君臣免於惡名可不謂賢哉
孟嘗君
蘇子曰戰國以詐力相侵伐二百餘年兵出未嘗有名
秦昭王欺楚懷王而囚之要以割地諸侯熟視無敢以
一言問秦者惟田文免相於秦幾不得脱歸而怨之乃
借楚為名與韓魏伐秦兵至函谷秦人震恐割地以予
韓魏僅乃得免自山東難秦未有若此其壯者也夫兵
直為壯曲為老有名之兵誰能禦之使田文能奮其威
則是役也齊可以伯惜其聽蘇代之計臨函谷而無攻
以求楚東國而出師之名索然以盡東國既不可得而
懷王卒死於秦由此觀之秦惟不遇桓文是以横行而
莫之制耳世豈有以大義而屈於不義者哉
平原君
蘇子曰趙勝傾身下士以竊一時之聲可耳至於為國
計慮勝不知也趙欲距燕有廉頗趙奢不能用而割地
與齊以借田單知單之賢而不知其不為趙用也及韓
馮亭以上黨嫁禍於趙趙豹明其不可而勝貪取之長
平之禍成於勝一言此皆貴公子不知務之禍也乃欲
使之相危國拒強秦難矣哉
魏公子
蘇子曰魏公子始用侯嬴之計盜兵符殺晉鄙而奪其
軍擊秦以全趙成桓文之功矣然兄弟自是相失十年
不敢還魏幾無以安其身殆哉其後秦兵攻魏無忌無
還魏之心毛薛惎之翻然而歸合諸侯破秦軍使宗廟
復安兄弟如故然後得明目以立於世蓋無忌之名發
於侯生而全於毛薛侯生之竒毛薛之正廢一不可而
正之所全者多矣
魯仲連
蘇子曰戰國游談之士非從即衡說行交合而寵禄附
之故事不厭詭詐爭走於利魯仲連辯過秦儀氣凌髠
衍而從横之利不入於口因事放言切中機會排難解
紛如决潰堤不終日而成功逃避爵賞脱屣而去戰國
以來一人而巳
文章辨體彙選卷三百九十一
