文章辨體彙選卷五百九十七
明賀復徵編
記三十八
阜民樓記(明崔銑)
張子作阜民樓于浙省治堂後已病免歸南城及林慮
馬子來乃訖工自嘉靖壬午夏五至癸未冬期歲又竒
月焉凡省諸僚謀于斯燕于斯鑒于斯其謀以一政其
燕以敦禮其鑒以伐貪今之省合古數國而一之也浙
又上省也其土沃而饒利其民文而錯尚夫利與害對
者也文與質相息者也布政樞於中五參各宣事於外
或棘於名而欲炫其赫赫之迹飭兵不憚匱民已責不
難廢禮則衡道決矣冬寒也裘其左臂而綌其右右必
痺夏暑也袒其腹而襲其首首必瘍雖顛癡者弗為也
裘綌之爲服異而養身則均省猶一身也故政人勿異
袒襲之施酸甘殊味而成羹可否判詞而立議是故善
毋惡其不已出也貴宜民害毋惡其延諸人也貴恊力
故曰其謀以一政古者邦相交也則燕盛儀以昭讓賦
詩以見志君子有禮民斯則焉而煩言飾令可屏矣來
則迎行則贐勞則勞迭賓而信與杜里好之猥屑放俗
音之靡濫采蘋章其潔四牡固其節皇華廣其忠上知
節矣而民化其慝故曰其燕以敦禮吾聞斯樓也宋祕
省之基也後爲紫微堂而火十年弗暇葺張子不發帑
金毋鳩民材撤二閹之侈祠而爲之閹之自爲祠削民
窬國之積也其心豈不欲永哉惡成而誅及故曰象焚
於賄居斯樓也觀其良材而刻桷賁楹而文石殫土木
於彼甘冒惡名於世卒不得而有之藏之厚者大亡富
之溢者速奪爲彼人者奚利乎則君子之操益堅故曰
其鑒以伐貪是故政舉而平禮修而敇鑒明而不漁下
可以阜民矣張子名恩馬子名卿俱布政使
兵部武選清吏司題名記(呂柟)
夫武選者知銓注武人對文選設也題名記者題諸郎
中員外主事名而記之也舊記事詳而名略兹陳德英
諸大夫悉索洪武來選簿而甲諸石請柟記之也是故
以終官係歴任以歴任係發科以發科係籍以籍係字
以字係氏而属之司三官於以考勲而詢姦訊仁而擿
暴稽廉而尤貪明明而恥幽進壯而退劣崇實而卑僞
貴嚴而賤疎兵有七程題名近之自文武道分文以知
化武以知衛皆於民焉食之其選不可不慎也今天下
都司二十一留守司一衛四百九十一守禦屯田羣牧
所三百十一番夷都司衛所四百七而儀衛宣慰招討
宣撫安撫長官司不計則其爲兵不啻萬億爲官不啻
百千食乎民力者不啻盡矣咸於斯司焉宰名可不題
乎故今制統軍以三爵五府聯軍以九職策官以十有二
勲秩官以二十有四階咸於斯焉參達名可苟題乎故
内以衛宮闕外以障邊陲中以宅生靈故雖上有部尚
書左右侍郎卿三人然皆提綱而挈領不及斯司之精
專下有職方武庫車駕三大夫司然皆析務而承緒不
及斯司之體要名可易題乎故今法以六黃正親供以
五實釐誥勅以五除徵選簿以六地叙功次以九誅愼
軍機以四義御流官以七咎斷世襲以八成懲專縱以
七羅戒不恪以加陞課部卒以逓降練什伍以附過御
還職以三試定武舉以考選比試併鎗達材而程力故
斯司郎中二文選員外一文選主事五文選而其遷之
也内或列卿佐外或雄藩而鉅鎮亦與文選略等名豈
徒題乎夫功莫大於安社稷嚴莫大於存綱紀智莫大
於正傳陞勇莫過於黜貪猾信莫大於守律令愛莫大
於登賢才廉莫大於清交遊此非其實耶夫實盛則名
雖勿題而常存實之不足雖好名者莫能保旬日美也
國家百五十年來郎中由范子敬員外郎由李本主事
由孟禮不啻千人如得其實者必其人名位勲德顯如
日月至今人猶誦慕之則其事亦尊籍亦光科亦榮歴
官亦重也使其無實固有如今日待查選簿而後知名
者矣如其待查選簿而後知名也又奚能知其字與科
歴官哉於時沈子德英及路君敬甫及吾年友李君子
中蔣君汝潔汪君汝静王君子中皆曰斯往也敢使他
日待查選簿而後知名以辱吾子言而愧斯石乎柟曰
石選簿又何難焉於是諸大夫咸曰兹知所以先石選
簿矣
晉江縣題名記(王慎中)
晉江縣舊無題名而有題名者始於嘉靖二十一年邑
令貴溪汪侯宗之之所爲也始侯至縣屬長吏久曠之
餘務□蠧棼叢沓委頓歲又大饑侯補助收救扶剔湔
滌治功滋起民用大和以其間申命衆吏蒐獵牘書考
前爲令者二十九人得其名氏官里伐石鑱之立諸治
堂之左以待來者而以記屬余其言曰自吾爲此常憂
邑之繁巨而懼其不敏問地於圖而田之以頃計者五
千問民於版而男女之以萬數者餘三千問士於學於
塾而弟子之以業名藝占者至數千可謂地大人衆而
禮樂物軌誅罰勸賞禁戒教令行於其間則令之施爲
非惟民所由利害也當世之治亦將有考焉吾之為此
非謂其力之足以獨決而專濟蓋欲考前人之爲取其
效見於事愛在于民者以自勉以與人同好而共其利
也故知其人則欲求其事以見其良法善政之所存得
其事尤欲講其人以追其流風餘思之不泯故雖當官
曠歲儉之際勤於有事而獨不敢緩乎此且使好古之
士爲今之吏用今之民欲以得志於治非變禮易樂擅
刑出賞宜難以得志又勢之所不得行也藉令處得行
之勢非漸之以訓久遲之以歲祀猶不可冀於成今制
官以九歲爲任而此二十九人者在任之間或陟或罷
輙以舍去無有滿制而任者其變易之數如此雖有聰
明強固之材亦且因時便事營民所急以就當身之功
孰能操意悉力措無窮之慮以俟難必之時哉有誠心
如古之人則遵法於今而嫓效於古亦何所不可龔黃
朱召漢所稱循吏其爲政刑賞禮樂豈必盡合乎古正
使古之爲吏亦何以加焉在職之久近非可以自斷要
以盡吾誠心而止苟其一日之在而不敢以不盡此吾
之志也夫樂前人之善而思與民同之又不稱其不善
者其意良美所自爲志知用今以合古尤非俗吏所及
是可書也昔漢高惠文景繼遵成業循吏之盛始見於
孝宣中興之世桐鄉零陵成都膠東皆吳蜀萊楚遠絶
之域循吏乃在其境今上加惠元元申儆吏治方有意
於勵精之功而晉江僻在粤徼後之傳循吏者宜有取
於侯於其時事甚相類然傳於文翁佚其字王成佚其
州邑而此石之存侯之傳其可以無佚矣余既述侯之
言而復論之如此使來者得考焉
遠俗亭記(王守仁)
憲副毛公應奎名其退食之所曰遠俗陽明子爲之記
曰俗習與古道爲消長塵囂溷濁之既遠則必高明清
曠之是宅矣此遠俗之所由名也然公以提學爲職又
兼理夫獄訟軍賦則彼舉業辭章俗儒之學也簿書期
會俗吏之務也二者公皆不免焉舍所事而曰吾以遠
俗俗未遠而曠官之責成矣君子之行也不遠於微近
纖曲而盛德存焉廣業著焉是故誦其詩讀其書求古
聖賢之心以蓄其德而達諸用則不遠於舉業詞章而
可以得古人之學是遠俗也已公以處之明以決之寬
以居之恕以行之則不遠於簿書期會而可以得古人
之政是遠俗也已苟其心之凡鄙猥瑣而徒閒散疎放
之是托以爲遠俗其如遠俗何哉昔人有言事之無害
於義者從俗可也君子豈輕於絶俗哉然必曰無害於
義則其從之也爲不苟矣是故苟同於俗以爲通者固
非君子之行必遠於俗以求異者尤非君子之心
山東按察司題名記(陸釴)
東臬創自洪武戊申迄今百五十餘年刻石記名凡三
易矣洪武甲寅刻十九人正統辛酉刻七十六人正德
戊辰刻百二十有四人迺嘉靖辛卯石窮紀溢值憲使
東洲屠公至曰名不紀實將墜乎迺購貞珉鐫之又三
十餘人豎儀門之右維時余纂山東通志嘗稽往牒詢
故老得聞臬之賢大夫五六人焉古所謂慈惠之師忠
信之長而明察之官也蓋聞之憲有善五不善亦五是
故履堅秉直以端其操明法習比以練其體摘伏果斷
以昭其鑒繩奸詰暴以肅其規平反理冤以究其澤其
或不然蓄昧以長寇弊也闇好擊以殘善弊也酷崇昵
以漏枉弊也骩深文以鈎隱弊也刻奪勢以撓執弊也
怯夫是五六人者五善克五不善弗克舉能其官可爲
世法余安得不志之夫志固史之流也則五六人者可
以不朽矣嗟夫更百五十餘年歴二百餘人可志以傳
者僅兹五六人而已自五六人之外沒沒無聞者不知
幾人矣君子立名以垂世誠亦難矣哉昔漢遣直指使
八人分行天下獨張綱以埋輪著聲唐貞觀中出部使
二十二人察四方獨孫伏伽以鯁直被奬彼其不得與
二子並垂聲光者又不可勝紀而今五六人者將爲綱
爲伏伽世稱賢大夫也豈非所謂不朽哉後之君子思
齊往哲惟五善期必行行之惟恐不力惟五不善期必
去去之惟恐不疾苟其名之不足實將焉徵是故勒之
石表其名也實之彰也載之志稽其實也名之著也傳
之史永其譽也名實之備也名實備則規鑒存規鑒存
則官師興吏于法軌民于尸祝邦于典刑維兹石其永
賴矣夫
新設寧武兵備道題名記(李攀龍)
山西三關先是蓋止鴈門一兵備岢嵐兵備實恊理之
其於防秋尋加守巡冀寧二道嘉靖三十三年復以清
軍屯田驛傳若守巡冀南河東諸道迭出而分區監督
焉三十七年改鴈門爲鴈平岢嵐爲偏寧其五道監督
如故明年仍以偏寧爲岢嵐兵備以偏老岢嵐河南四
守偹西路參將老營遊擊地方兵馬屬之鴈平兵備仍
駐代州以廣武北樓平朔三守備東路北樓太原參將
地方兵馬属之其八角利民神池寧武四守備中路參
將地方兵馬則以設今道云從御史楊公美益之請也
惟是三關與大同相爲表裏右衛水口等處直寇南窺
朔應諸州之道其於要害視三關有輔車之義即寇一
道出沒我得以所直道兵馬穿距踵襲而自相爲應何
慮不及三關延袤乃至八百餘里而寇得以探疏數爲
堅瑕揣薄厚爲虚實時分時合雖漢兵如雷風安能八
百里趣利也惟是席國家廣大守在大同云爾時則鴈
門一道岢嵐一道恊理之足矣然猶恃藩籬以撤閫閾
不知中彊者外益固之爲謀周也亡何以二道爲不足
加之守巡冀寧二道爲四道復以四道爲不足加之清
軍屯田驛傳若冀南河東諸道爲七道三關凡八百里
而七道以臨之即有五參將一遊擊十一守備亦惟鴈
門岢嵐二道相信而服習五道者非常所屬卒然不相
爲用十羊九箠猶之愈數而愈疏清軍屯田驛傳曠所
司存冀南河東棄所分署是盡山西而事三關委境内
而勤一圉猶之愈實而愈虚不知疏數以形明虚實以
制槩也注鴈門以鴈平注岢嵐以偏寧似矣不知十一
守備分地如石畫交相尺寸獨以八守備隸偏寧一道
亡論石隰諸州防河之役行兼坐累有妨簡書即寇一
出套便涉其境而亭障積阻烽火優游已難爲卒又况
仍以五道便宜掣肘糜費無益豈所謂明形而㮣制乎
時已權生變已常存寧武之介於鴈門岢嵐之間亦猶
鴈門岢嵐之左右於寧武疆埸之政雖力有餘不備非
其域雖勢有餘不守非其約非其域不闌出徼功非其
約不聲援爲德辟耳目之於視聽不相假借然後可以
著官知之良而稱同心亦使朝廷得以責所不備以其
所備按所不守以其所守捷無倖賞挫無佚罰三關猶
一體也省冀寧若清軍者七道而爲三以重司存養内
治境内不疲於奔命三分其八百里而勞逸均各可以
朝檄而暮集而齊一其指使凡五決策以設寧武道而
議始成如此豈偏見一時之利害不參邊大計始終者
右衛水口爲寇必窺之道即中路參將直之與大同兩
掖掎角相逐銜尾相隨厚集其氣是顧是隈者非寧武
乎與偏寧鴈門翼擊而夾攻爲常山蛇勢者非寧武乎
明形槩制以回視聽新旗鼓出繕入計爲邊長老貽數
百年之利身自作始者非寧武乎形不自勝制不自舉
沈公所謂其人哉首至者未幾論罷繼至者尋以遷行
沈公明形槩制三年於此矣乃少司馬萬公某獨以少
方伯奏留之豈不曰分地不量形與無地同量形不善
制與無形同善制不得人與無制同得人不久任與無
人同是二公者先後奏請蓋相足焉可謂同心謀國重
惟沈公之賢適與設會也因具列之使後之君子得以
觀寧武道所繇立者蓋以其人如此云
山西道監察御史題名記(董份)
古御史爲柱下史記事之職秦漢時始執法彈事初秦
設郡縣命御史監理謂之監察史今監察御史是也然
秦惟監郡得稱監察而是時各監其郡其權尚輕至漢
命直指使者巡行天下雖不名監察而任滋重晉嘗分
十三曹唐宋間有三院其一臺院掌臺紀其一殿院掌
殿中儀其一察院掌按事明興諸御史皆稱監察分其
道十三略倣晉制而各隸以諸省因名焉每朝儀則得
以其序侍直無殿中常員罷殿院其諸按事則皆稱察
院如故而十三道稱臺中郎所謂臺院者也諸道故皆
有題名惟山西道尚闕于是御史楊君博考遺逸網羅
自明興以來諸嘗爲御史此道者序次其人與吳君加
詳訂焉勒諸石而請予爲記予惟御史者耳目風紀之
臣古先王所以弼違匡善繩枉矯邪防微銷萌以成治
者也然世治則聽覽之道廣綱維方飭上下咸樂于聞
過前有褒言之賞而後無忌直之諱進則九重開顔悚
容而受出則百官斂手奉身而不敢失此如登高順風
其呼易也當是時自非本末顛躓之人孰不傚而爲直
哉故其盡忠竭誠者既皆以自見而其有激之言過計
之慮亦皆並容于朝往往其辭危而指暢及其後則其
言稍難已非有卓立特持之士未有不受變于時者故
其巽耎遷避者既多以自容而其憤懣之衷謇諤之志
亦皆紓徐隱忍於世往往其說婉而其慮艱故察耳目
風紀諫争之臣可以觀世矣然古之賢臣豈特嘗試于
事一慷慨激烈之發而已哉彼其體道經德納已於正
者確然自信於時人皆知其不可奪而吾必無以動于
外故傳稱金石之不可改者以其質之素定也而屈原
嘆蘭蕙之易化者以其美之難持也故耳目風紀諫争
之臣亦可以自觀矣題名凡若干人始自某年迄于嘉
靖甲寅以待後來無窮云嗟乎我祖宗創業至我皇上
開聰明攬羣策統體大備成太平之基者且二百年諸
君盡直於其間時固非有難者然其賢者皆持不可改
之節足以明世治者也後之人指其名而求之其於爲
人又可觀矣斯事體甚大不可不書而楊君吳君志操
懍懔兹能力搜闕遺備所未有之典使後有所覽觀尤
有足嘉者因論著之
密雲糧儲司題名記(黃輝)
密雲之重也自古北告警始也重益兵兵益餉于是郎
易而正牒易而勅得專舉彈將吏與制府撫按比餉額
至五十二萬九千五百有奇多哉不啻數倍于初矣兵
有二曰主曰客餉有四曰屯曰漕曰民運曰京運歲終
繩其籍而上之大司農考中上則郎有紀擢有不次者
自嘉靖二十六年以往爲主事若干人其後爲郎中若
干人予友錦泉梁子將銘諸石属予爲記記曰昔孔子
爲委吏曰會計當而已矣今之會計不然名之曰餉實
兵之以也將卒有司靡不預餉事郎以閱人人亦以閱
郎今也求加于昔後必復求加于今更以爲勝而忘乎
其更以爲師也蹶生安漏生塗創既爲因因復爲創因
創之端相遺無窮有其遺之或不能名之存其名將以
存其所遺也嗟乎士當窮時料量不出庭戶非智識不
足顧安所得質而運之一旦從大司農後爲天子持籌
邊計健兒如林大將如虎受事隸如雲騋牝仰秣如游
龍咸仰我寸籍以爲忻飽有錢泉如有偫山如左納右
出談笑而理之強弱之形能否之實自耳自目不關他
人善敗之相倚瑕瑜之相用有餘不足之相補隱然日
陳乎吾前以曲發其神智而益生其意氣者皆是也世
之閱我必有我遺我之自閱則何以自遺觸者百囂受
者獨暇撫之乎恐逸而收之乎如笑其察至公或疑於
神其得至私不可以不告人是天下之快資而忠智豪
傑之所欲亟得也錦泉子則其人乎哉視密雲餉二年
用課最擢遼東兵備是行也目無倭寇矣吾故樂爲之
記以告來者
新建金洲海防廳公署記(陶望齡)
國家緣海列屯戍以制夷寇軍府甚設其要郡率涖以
文吏特峻其職故二千石以下莫貴於丞而往往司海
防其權得以臧否將校歙張戎機譏奸調食兀然若監
司然遼左亦海國也而東引穢貊爲扞蔽故倭備稍緩
當永樂時倭掠望海蝸都督江某禦之殱焉相戒不復
犯遼而遼故急寇益緩倭萬歷間倭入朝鮮使來告急
於是王師出援再渡鴨綠江盡敵而還所以鋤逆奬順
興滅存亡威德甚盛而士馬物力憊焉遼始患倭矣倭
既焚巢遠遁天威震疊喙息不暇朝鮮人怵餘燄數數
來言賊狀當事者慮賊狙狡其來去爲飄風未可弛備
且古者天子有道守在四夷未聞爲裔夷戍也遠戍非
計玩之則啟寇召殃此在疆吏謹守境據要害而已賊
舟入朝鮮浮江揚颿而出我四鎮靡不兵者譬毒入口
則潰腸蝮螫手足則攻心故治螫者急繫其肢而禦毒
者先防於口登萊金復之峙於海若鬭者舒兩臂以扞
身也島嶼絡繹若陳臬以限出入也合勢比力交鈹夾
戟而承之賊即至宜不能入歲丁酉以大吏議設游擊
將軍將千五百人屯旅順口癸卯鎮臣復言諸並海郡
皆有海防文吏用以廉察奸慝制馭武悍今旅順口置
戍將無海防官無以肅軍伍佐籌笇宜如他郡例建設
同知一員治金州係銜濟南詔可於是西臯王公以材
望受命以來創樹伊始廨宇未備爰出公帑銀四百兩
市民宅據衢道之會因故飭新廳事門廡職房賓館寢
庖之屬楹六十有奇旬月告竣王公以使來請紀其事
余惟遼於京師肩髀也遼強則髀厚自山海而外屬諸
廣寧驛道僅縷綫寇出没抄掠烽堠時舉有饋饟賓旅
之虞而逋卒亡人不能劬關者輒由海道跳之青齊夜
發晝至是遼無負海之利而有其害也國初時轉粟汎
海歲七十萬石由登萊以達于遼士馬飽騰事逸而利
倍鼉磯沙門半洋諸山浮溟渤而渡以接旅順舟行其
間若傍涯岸蓋遼疎於燕而昵邇齊遼之不能遠齊爲
強此必然之勢也遼齊爲輔車飭屯戍治艅艎合䑸會
哨聲生勢長徼察精嚴奸人裹足資粻流灌密若内地
收海之利而去其害於平時猶賴之况震隣之日云乎
哉予又聞遼地凋耗單貧甚矣金復差遠寇土沃人饒
不幸遐僻無孔邇之怙民望守令如孱子之於慈親朝
廷將俾公振䘏而生全之爲斯民保障也式於政不式
於武張弛緩急之道登堂而致行之退食而精思之固
圉於無形銷患於未兆吾竊於居者望焉區區島寇疥
癬也厚植其本而圖之可也
鴈塔題名記(李維楨)
季秋之九日余所舉士六十五人者醵金爲會于鴈塔
已乃礱石書其名以志不朽而請余記其事維時藩臬
諸大夫咸在謂余與諸士有一日之雅也復相與從臾
其請余不獲辭用申告于諸士曰士非無榮名之患而
無令名之難君子含光醇德爲世作程展采錯事必有
殊尤絶迹紀于太常考于鐘鼎載于國史里歌戶誦榮
問休暢而莫之遏佚此之謂令名始爲氓隸無可指數
遊于庠稱博士弟子矣舉于鄉登賢能之書矣仕于朝
通金閨之籍矣其最尊膴者途人田父夥頥駭嘆而謹
事之此之謂榮名兩者其名同其所以爲名異也古有
躬布衣之行聲施到今而身都將相者無述焉彼其初
穹階顯號亦足以歆豔一時人之耳目至今不得與匹
夫之姓字同日而談必有故矣余不暇泛引即唐之盛
時士題名此地者不勝枚舉仆碑斷碣百不存其一二
安所得名乎即曲江故稱巨浸業已塞爲平壤耕者牧
者嬉遊其間蓋陵谷滄桑之變大地且無定名而何怪
乎人之名湮晦不盡傳也仲尼疾沒世而名不稱說者
遂謂三代以降惟恐無好名之士乃其所以爲名在彼
不在此矣故榮名者外至之物而細人之所貴也令名
者實德之符而君子之所務也語曰名與身孰親達人
傑士至以其令名譬諸蟻之附羶欲去而逃之則榮名
又何足道乎夫士行修而名不彰有司之過也名譽著
聞而實不副士之恥也余不佞既以錄諸士策名有日
矣諸士欲自爲名尚擇于斯二者諸大夫皆曰然因以
其言授匠氏俾勒石之上方
文章辨體彙選卷五百九十七
文章辨體彙選卷五百九十七
明賀復徵編
記三十八
阜民樓記(明崔銑)
張子作阜民樓于浙省治堂後已病免歸南城及林慮
馬子來乃訖工自嘉靖壬午夏五至癸未冬期歲又竒
月焉凡省諸僚謀于斯燕于斯鑒于斯其謀以一政其
燕以敦禮其鑒以伐貪今之省合古數國而一之也浙
又上省也其土沃而饒利其民文而錯尚夫利與害對
者也文與質相息者也布政樞於中五參各宣事於外
或棘於名而欲炫其赫赫之迹飭兵不憚匱民已責不
難廢禮則衡道決矣冬寒也裘其左臂而綌其右右必
痺夏暑也袒其腹而襲其首首必瘍雖顛癡者弗為也
裘綌之爲服異而養身則均省猶一身也故政人勿異
袒襲之施酸甘殊味而成羹可否判詞而立議是故善
毋惡其不已出也貴宜民害毋惡其延諸人也貴恊力
故曰其謀以一政古者邦相交也則燕盛儀以昭讓賦
詩以見志君子有禮民斯則焉而煩言飾令可屏矣來
則迎行則贐勞則勞迭賓而信與杜里好之猥屑放俗
音之靡濫采蘋章其潔四牡固其節皇華廣其忠上知
節矣而民化其慝故曰其燕以敦禮吾聞斯樓也宋祕
省之基也後爲紫微堂而火十年弗暇葺張子不發帑
金毋鳩民材撤二閹之侈祠而爲之閹之自爲祠削民
窬國之積也其心豈不欲永哉惡成而誅及故曰象焚
於賄居斯樓也觀其良材而刻桷賁楹而文石殫土木
於彼甘冒惡名於世卒不得而有之藏之厚者大亡富
之溢者速奪爲彼人者奚利乎則君子之操益堅故曰
其鑒以伐貪是故政舉而平禮修而敇鑒明而不漁下
可以阜民矣張子名恩馬子名卿俱布政使
兵部武選清吏司題名記(呂柟)
夫武選者知銓注武人對文選設也題名記者題諸郎
中員外主事名而記之也舊記事詳而名略兹陳德英
諸大夫悉索洪武來選簿而甲諸石請柟記之也是故
以終官係歴任以歴任係發科以發科係籍以籍係字
以字係氏而属之司三官於以考勲而詢姦訊仁而擿
暴稽廉而尤貪明明而恥幽進壯而退劣崇實而卑僞
貴嚴而賤疎兵有七程題名近之自文武道分文以知
化武以知衛皆於民焉食之其選不可不慎也今天下
都司二十一留守司一衛四百九十一守禦屯田羣牧
所三百十一番夷都司衛所四百七而儀衛宣慰招討
宣撫安撫長官司不計則其爲兵不啻萬億爲官不啻
百千食乎民力者不啻盡矣咸於斯司焉宰名可不題
乎故今制統軍以三爵五府聯軍以九職策官以十有二
勲秩官以二十有四階咸於斯焉參達名可苟題乎故
内以衛宮闕外以障邊陲中以宅生靈故雖上有部尚
書左右侍郎卿三人然皆提綱而挈領不及斯司之精
專下有職方武庫車駕三大夫司然皆析務而承緒不
及斯司之體要名可易題乎故今法以六黃正親供以
五實釐誥勅以五除徵選簿以六地叙功次以九誅愼
軍機以四義御流官以七咎斷世襲以八成懲專縱以
七羅戒不恪以加陞課部卒以逓降練什伍以附過御
還職以三試定武舉以考選比試併鎗達材而程力故
斯司郎中二文選員外一文選主事五文選而其遷之
也内或列卿佐外或雄藩而鉅鎮亦與文選略等名豈
徒題乎夫功莫大於安社稷嚴莫大於存綱紀智莫大
於正傳陞勇莫過於黜貪猾信莫大於守律令愛莫大
於登賢才廉莫大於清交遊此非其實耶夫實盛則名
雖勿題而常存實之不足雖好名者莫能保旬日美也
國家百五十年來郎中由范子敬員外郎由李本主事
由孟禮不啻千人如得其實者必其人名位勲德顯如
日月至今人猶誦慕之則其事亦尊籍亦光科亦榮歴
官亦重也使其無實固有如今日待查選簿而後知名
者矣如其待查選簿而後知名也又奚能知其字與科
歴官哉於時沈子德英及路君敬甫及吾年友李君子
中蔣君汝潔汪君汝静王君子中皆曰斯往也敢使他
日待查選簿而後知名以辱吾子言而愧斯石乎柟曰
石選簿又何難焉於是諸大夫咸曰兹知所以先石選
簿矣
晉江縣題名記(王慎中)
晉江縣舊無題名而有題名者始於嘉靖二十一年邑
令貴溪汪侯宗之之所爲也始侯至縣屬長吏久曠之
餘務□蠧棼叢沓委頓歲又大饑侯補助收救扶剔湔
滌治功滋起民用大和以其間申命衆吏蒐獵牘書考
前爲令者二十九人得其名氏官里伐石鑱之立諸治
堂之左以待來者而以記屬余其言曰自吾爲此常憂
邑之繁巨而懼其不敏問地於圖而田之以頃計者五
千問民於版而男女之以萬數者餘三千問士於學於
塾而弟子之以業名藝占者至數千可謂地大人衆而
禮樂物軌誅罰勸賞禁戒教令行於其間則令之施爲
非惟民所由利害也當世之治亦將有考焉吾之為此
非謂其力之足以獨決而專濟蓋欲考前人之爲取其
效見於事愛在于民者以自勉以與人同好而共其利
也故知其人則欲求其事以見其良法善政之所存得
其事尤欲講其人以追其流風餘思之不泯故雖當官
曠歲儉之際勤於有事而獨不敢緩乎此且使好古之
士爲今之吏用今之民欲以得志於治非變禮易樂擅
刑出賞宜難以得志又勢之所不得行也藉令處得行
之勢非漸之以訓久遲之以歲祀猶不可冀於成今制
官以九歲爲任而此二十九人者在任之間或陟或罷
輙以舍去無有滿制而任者其變易之數如此雖有聰
明強固之材亦且因時便事營民所急以就當身之功
孰能操意悉力措無窮之慮以俟難必之時哉有誠心
如古之人則遵法於今而嫓效於古亦何所不可龔黃
朱召漢所稱循吏其爲政刑賞禮樂豈必盡合乎古正
使古之爲吏亦何以加焉在職之久近非可以自斷要
以盡吾誠心而止苟其一日之在而不敢以不盡此吾
之志也夫樂前人之善而思與民同之又不稱其不善
者其意良美所自爲志知用今以合古尤非俗吏所及
是可書也昔漢高惠文景繼遵成業循吏之盛始見於
孝宣中興之世桐鄉零陵成都膠東皆吳蜀萊楚遠絶
之域循吏乃在其境今上加惠元元申儆吏治方有意
於勵精之功而晉江僻在粤徼後之傳循吏者宜有取
於侯於其時事甚相類然傳於文翁佚其字王成佚其
州邑而此石之存侯之傳其可以無佚矣余既述侯之
言而復論之如此使來者得考焉
遠俗亭記(王守仁)
憲副毛公應奎名其退食之所曰遠俗陽明子爲之記
曰俗習與古道爲消長塵囂溷濁之既遠則必高明清
曠之是宅矣此遠俗之所由名也然公以提學爲職又
兼理夫獄訟軍賦則彼舉業辭章俗儒之學也簿書期
會俗吏之務也二者公皆不免焉舍所事而曰吾以遠
俗俗未遠而曠官之責成矣君子之行也不遠於微近
纖曲而盛德存焉廣業著焉是故誦其詩讀其書求古
聖賢之心以蓄其德而達諸用則不遠於舉業詞章而
可以得古人之學是遠俗也已公以處之明以決之寬
以居之恕以行之則不遠於簿書期會而可以得古人
之政是遠俗也已苟其心之凡鄙猥瑣而徒閒散疎放
之是托以爲遠俗其如遠俗何哉昔人有言事之無害
於義者從俗可也君子豈輕於絶俗哉然必曰無害於
義則其從之也爲不苟矣是故苟同於俗以爲通者固
非君子之行必遠於俗以求異者尤非君子之心
山東按察司題名記(陸釴)
東臬創自洪武戊申迄今百五十餘年刻石記名凡三
易矣洪武甲寅刻十九人正統辛酉刻七十六人正德
戊辰刻百二十有四人迺嘉靖辛卯石窮紀溢值憲使
東洲屠公至曰名不紀實將墜乎迺購貞珉鐫之又三
十餘人豎儀門之右維時余纂山東通志嘗稽往牒詢
故老得聞臬之賢大夫五六人焉古所謂慈惠之師忠
信之長而明察之官也蓋聞之憲有善五不善亦五是
故履堅秉直以端其操明法習比以練其體摘伏果斷
以昭其鑒繩奸詰暴以肅其規平反理冤以究其澤其
或不然蓄昧以長寇弊也闇好擊以殘善弊也酷崇昵
以漏枉弊也骩深文以鈎隱弊也刻奪勢以撓執弊也
怯夫是五六人者五善克五不善弗克舉能其官可爲
世法余安得不志之夫志固史之流也則五六人者可
以不朽矣嗟夫更百五十餘年歴二百餘人可志以傳
者僅兹五六人而已自五六人之外沒沒無聞者不知
幾人矣君子立名以垂世誠亦難矣哉昔漢遣直指使
八人分行天下獨張綱以埋輪著聲唐貞觀中出部使
二十二人察四方獨孫伏伽以鯁直被奬彼其不得與
二子並垂聲光者又不可勝紀而今五六人者將爲綱
爲伏伽世稱賢大夫也豈非所謂不朽哉後之君子思
齊往哲惟五善期必行行之惟恐不力惟五不善期必
去去之惟恐不疾苟其名之不足實將焉徵是故勒之
石表其名也實之彰也載之志稽其實也名之著也傳
之史永其譽也名實之備也名實備則規鑒存規鑒存
則官師興吏于法軌民于尸祝邦于典刑維兹石其永
賴矣夫
新設寧武兵備道題名記(李攀龍)
山西三關先是蓋止鴈門一兵備岢嵐兵備實恊理之
其於防秋尋加守巡冀寧二道嘉靖三十三年復以清
軍屯田驛傳若守巡冀南河東諸道迭出而分區監督
焉三十七年改鴈門爲鴈平岢嵐爲偏寧其五道監督
如故明年仍以偏寧爲岢嵐兵備以偏老岢嵐河南四
守偹西路參將老營遊擊地方兵馬屬之鴈平兵備仍
駐代州以廣武北樓平朔三守備東路北樓太原參將
地方兵馬属之其八角利民神池寧武四守備中路參
將地方兵馬則以設今道云從御史楊公美益之請也
惟是三關與大同相爲表裏右衛水口等處直寇南窺
朔應諸州之道其於要害視三關有輔車之義即寇一
道出沒我得以所直道兵馬穿距踵襲而自相爲應何
慮不及三關延袤乃至八百餘里而寇得以探疏數爲
堅瑕揣薄厚爲虚實時分時合雖漢兵如雷風安能八
百里趣利也惟是席國家廣大守在大同云爾時則鴈
門一道岢嵐一道恊理之足矣然猶恃藩籬以撤閫閾
不知中彊者外益固之爲謀周也亡何以二道爲不足
加之守巡冀寧二道爲四道復以四道爲不足加之清
軍屯田驛傳若冀南河東諸道爲七道三關凡八百里
而七道以臨之即有五參將一遊擊十一守備亦惟鴈
門岢嵐二道相信而服習五道者非常所屬卒然不相
爲用十羊九箠猶之愈數而愈疏清軍屯田驛傳曠所
司存冀南河東棄所分署是盡山西而事三關委境内
而勤一圉猶之愈實而愈虚不知疏數以形明虚實以
制槩也注鴈門以鴈平注岢嵐以偏寧似矣不知十一
守備分地如石畫交相尺寸獨以八守備隸偏寧一道
亡論石隰諸州防河之役行兼坐累有妨簡書即寇一
出套便涉其境而亭障積阻烽火優游已難爲卒又况
仍以五道便宜掣肘糜費無益豈所謂明形而㮣制乎
時已權生變已常存寧武之介於鴈門岢嵐之間亦猶
鴈門岢嵐之左右於寧武疆埸之政雖力有餘不備非
其域雖勢有餘不守非其約非其域不闌出徼功非其
約不聲援爲德辟耳目之於視聽不相假借然後可以
著官知之良而稱同心亦使朝廷得以責所不備以其
所備按所不守以其所守捷無倖賞挫無佚罰三關猶
一體也省冀寧若清軍者七道而爲三以重司存養内
治境内不疲於奔命三分其八百里而勞逸均各可以
朝檄而暮集而齊一其指使凡五決策以設寧武道而
議始成如此豈偏見一時之利害不參邊大計始終者
右衛水口爲寇必窺之道即中路參將直之與大同兩
掖掎角相逐銜尾相隨厚集其氣是顧是隈者非寧武
乎與偏寧鴈門翼擊而夾攻爲常山蛇勢者非寧武乎
明形槩制以回視聽新旗鼓出繕入計爲邊長老貽數
百年之利身自作始者非寧武乎形不自勝制不自舉
沈公所謂其人哉首至者未幾論罷繼至者尋以遷行
沈公明形槩制三年於此矣乃少司馬萬公某獨以少
方伯奏留之豈不曰分地不量形與無地同量形不善
制與無形同善制不得人與無制同得人不久任與無
人同是二公者先後奏請蓋相足焉可謂同心謀國重
惟沈公之賢適與設會也因具列之使後之君子得以
觀寧武道所繇立者蓋以其人如此云
山西道監察御史題名記(董份)
古御史爲柱下史記事之職秦漢時始執法彈事初秦
設郡縣命御史監理謂之監察史今監察御史是也然
秦惟監郡得稱監察而是時各監其郡其權尚輕至漢
命直指使者巡行天下雖不名監察而任滋重晉嘗分
十三曹唐宋間有三院其一臺院掌臺紀其一殿院掌
殿中儀其一察院掌按事明興諸御史皆稱監察分其
道十三略倣晉制而各隸以諸省因名焉每朝儀則得
以其序侍直無殿中常員罷殿院其諸按事則皆稱察
院如故而十三道稱臺中郎所謂臺院者也諸道故皆
有題名惟山西道尚闕于是御史楊君博考遺逸網羅
自明興以來諸嘗爲御史此道者序次其人與吳君加
詳訂焉勒諸石而請予爲記予惟御史者耳目風紀之
臣古先王所以弼違匡善繩枉矯邪防微銷萌以成治
者也然世治則聽覽之道廣綱維方飭上下咸樂于聞
過前有褒言之賞而後無忌直之諱進則九重開顔悚
容而受出則百官斂手奉身而不敢失此如登高順風
其呼易也當是時自非本末顛躓之人孰不傚而爲直
哉故其盡忠竭誠者既皆以自見而其有激之言過計
之慮亦皆並容于朝往往其辭危而指暢及其後則其
言稍難已非有卓立特持之士未有不受變于時者故
其巽耎遷避者既多以自容而其憤懣之衷謇諤之志
亦皆紓徐隱忍於世往往其說婉而其慮艱故察耳目
風紀諫争之臣可以觀世矣然古之賢臣豈特嘗試于
事一慷慨激烈之發而已哉彼其體道經德納已於正
者確然自信於時人皆知其不可奪而吾必無以動于
外故傳稱金石之不可改者以其質之素定也而屈原
嘆蘭蕙之易化者以其美之難持也故耳目風紀諫争
之臣亦可以自觀矣題名凡若干人始自某年迄于嘉
靖甲寅以待後來無窮云嗟乎我祖宗創業至我皇上
開聰明攬羣策統體大備成太平之基者且二百年諸
君盡直於其間時固非有難者然其賢者皆持不可改
之節足以明世治者也後之人指其名而求之其於爲
人又可觀矣斯事體甚大不可不書而楊君吳君志操
懍懔兹能力搜闕遺備所未有之典使後有所覽觀尤
有足嘉者因論著之
密雲糧儲司題名記(黃輝)
密雲之重也自古北告警始也重益兵兵益餉于是郎
易而正牒易而勅得專舉彈將吏與制府撫按比餉額
至五十二萬九千五百有奇多哉不啻數倍于初矣兵
有二曰主曰客餉有四曰屯曰漕曰民運曰京運歲終
繩其籍而上之大司農考中上則郎有紀擢有不次者
自嘉靖二十六年以往爲主事若干人其後爲郎中若
干人予友錦泉梁子將銘諸石属予爲記記曰昔孔子
爲委吏曰會計當而已矣今之會計不然名之曰餉實
兵之以也將卒有司靡不預餉事郎以閱人人亦以閱
郎今也求加于昔後必復求加于今更以爲勝而忘乎
其更以爲師也蹶生安漏生塗創既爲因因復爲創因
創之端相遺無窮有其遺之或不能名之存其名將以
存其所遺也嗟乎士當窮時料量不出庭戶非智識不
足顧安所得質而運之一旦從大司農後爲天子持籌
邊計健兒如林大將如虎受事隸如雲騋牝仰秣如游
龍咸仰我寸籍以爲忻飽有錢泉如有偫山如左納右
出談笑而理之強弱之形能否之實自耳自目不關他
人善敗之相倚瑕瑜之相用有餘不足之相補隱然日
陳乎吾前以曲發其神智而益生其意氣者皆是也世
之閱我必有我遺我之自閱則何以自遺觸者百囂受
者獨暇撫之乎恐逸而收之乎如笑其察至公或疑於
神其得至私不可以不告人是天下之快資而忠智豪
傑之所欲亟得也錦泉子則其人乎哉視密雲餉二年
用課最擢遼東兵備是行也目無倭寇矣吾故樂爲之
記以告來者
新建金洲海防廳公署記(陶望齡)
國家緣海列屯戍以制夷寇軍府甚設其要郡率涖以
文吏特峻其職故二千石以下莫貴於丞而往往司海
防其權得以臧否將校歙張戎機譏奸調食兀然若監
司然遼左亦海國也而東引穢貊爲扞蔽故倭備稍緩
當永樂時倭掠望海蝸都督江某禦之殱焉相戒不復
犯遼而遼故急寇益緩倭萬歷間倭入朝鮮使來告急
於是王師出援再渡鴨綠江盡敵而還所以鋤逆奬順
興滅存亡威德甚盛而士馬物力憊焉遼始患倭矣倭
既焚巢遠遁天威震疊喙息不暇朝鮮人怵餘燄數數
來言賊狀當事者慮賊狙狡其來去爲飄風未可弛備
且古者天子有道守在四夷未聞爲裔夷戍也遠戍非
計玩之則啟寇召殃此在疆吏謹守境據要害而已賊
舟入朝鮮浮江揚颿而出我四鎮靡不兵者譬毒入口
則潰腸蝮螫手足則攻心故治螫者急繫其肢而禦毒
者先防於口登萊金復之峙於海若鬭者舒兩臂以扞
身也島嶼絡繹若陳臬以限出入也合勢比力交鈹夾
戟而承之賊即至宜不能入歲丁酉以大吏議設游擊
將軍將千五百人屯旅順口癸卯鎮臣復言諸並海郡
皆有海防文吏用以廉察奸慝制馭武悍今旅順口置
戍將無海防官無以肅軍伍佐籌笇宜如他郡例建設
同知一員治金州係銜濟南詔可於是西臯王公以材
望受命以來創樹伊始廨宇未備爰出公帑銀四百兩
市民宅據衢道之會因故飭新廳事門廡職房賓館寢
庖之屬楹六十有奇旬月告竣王公以使來請紀其事
余惟遼於京師肩髀也遼強則髀厚自山海而外屬諸
廣寧驛道僅縷綫寇出没抄掠烽堠時舉有饋饟賓旅
之虞而逋卒亡人不能劬關者輒由海道跳之青齊夜
發晝至是遼無負海之利而有其害也國初時轉粟汎
海歲七十萬石由登萊以達于遼士馬飽騰事逸而利
倍鼉磯沙門半洋諸山浮溟渤而渡以接旅順舟行其
間若傍涯岸蓋遼疎於燕而昵邇齊遼之不能遠齊爲
強此必然之勢也遼齊爲輔車飭屯戍治艅艎合䑸會
哨聲生勢長徼察精嚴奸人裹足資粻流灌密若内地
收海之利而去其害於平時猶賴之况震隣之日云乎
哉予又聞遼地凋耗單貧甚矣金復差遠寇土沃人饒
不幸遐僻無孔邇之怙民望守令如孱子之於慈親朝
廷將俾公振䘏而生全之爲斯民保障也式於政不式
於武張弛緩急之道登堂而致行之退食而精思之固
圉於無形銷患於未兆吾竊於居者望焉區區島寇疥
癬也厚植其本而圖之可也
鴈塔題名記(李維楨)
季秋之九日余所舉士六十五人者醵金爲會于鴈塔
已乃礱石書其名以志不朽而請余記其事維時藩臬
諸大夫咸在謂余與諸士有一日之雅也復相與從臾
其請余不獲辭用申告于諸士曰士非無榮名之患而
無令名之難君子含光醇德爲世作程展采錯事必有
殊尤絶迹紀于太常考于鐘鼎載于國史里歌戶誦榮
問休暢而莫之遏佚此之謂令名始爲氓隸無可指數
遊于庠稱博士弟子矣舉于鄉登賢能之書矣仕于朝
通金閨之籍矣其最尊膴者途人田父夥頥駭嘆而謹
事之此之謂榮名兩者其名同其所以爲名異也古有
躬布衣之行聲施到今而身都將相者無述焉彼其初
穹階顯號亦足以歆豔一時人之耳目至今不得與匹
夫之姓字同日而談必有故矣余不暇泛引即唐之盛
時士題名此地者不勝枚舉仆碑斷碣百不存其一二
安所得名乎即曲江故稱巨浸業已塞爲平壤耕者牧
者嬉遊其間蓋陵谷滄桑之變大地且無定名而何怪
乎人之名湮晦不盡傳也仲尼疾沒世而名不稱說者
遂謂三代以降惟恐無好名之士乃其所以爲名在彼
不在此矣故榮名者外至之物而細人之所貴也令名
者實德之符而君子之所務也語曰名與身孰親達人
傑士至以其令名譬諸蟻之附羶欲去而逃之則榮名
又何足道乎夫士行修而名不彰有司之過也名譽著
聞而實不副士之恥也余不佞既以錄諸士策名有日
矣諸士欲自爲名尚擇于斯二者諸大夫皆曰然因以
其言授匠氏俾勒石之上方
文章辨體彙選卷五百九十七
