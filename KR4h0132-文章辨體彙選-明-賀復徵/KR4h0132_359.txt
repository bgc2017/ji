文章辨體彙選卷三百五十九
明賀復徵編
序七十九(變體)
傳體
趙至序(晉嵇紹)
至字景真代郡人漢末其祖流宕客緱氏令新之官至
年十二與母共道傍看母曰汝先世非微賤家也汝後
能如此不至曰可爾耳歸便就師誦書蚤聞父耕叱牛
聲釋書而泣師問之答曰自傷不能致榮華而使老父
不免勤苦年十四入太學觀時先君在學寫石經古文
事訖去遂隨車問先君姓名先君曰年少何以問我至
曰觀君風器非常故問耳先君具告之至年十五陽病
數數狂走五里三里為家追得又灸身體十數處年十
六遂亡命徑至洛陽求索先君不得至鄴沛國史仲和
是魏領軍史渙孫也至便依之遂名翼字陽和先君到
鄴至具道太學中事便逐先君歸山陽經年至長三尺
七寸潔白黑髮赤唇明目鬢鬚不多閑詳安諦體若不
勝衣先君嘗謂之曰卿頭小而銳瞳子白黑分明視瞻
停諦有白起風至議論清辨有從横才然亦不以自長
也孟元基辟為遼東從事在郡斷九獄見稱清當常自
痛棄親遠游母亡不見吐血發病服未竟而亡
夏侯稱及榮序(夏侯湛)
稱字叔權自孺子而好合聚童兒為之渠帥戲必為軍
旅戰陣之事有違者輒嚴以鞭捶衆莫敢逆淵陰竒之
使讀項羽傳及兵書不肯曰能則自為耳安能學人年
十六淵與之田見奔虎稱驅馬逐之禁之不可一箭而
倒名聞太祖把其手喜曰我得汝矣與文帝為布衣之
交每讌會氣陵一座辨士不能屈世之高名者多從之
游年十八卒弟榮字幼權幼聰惠七歲能属文誦書日
千言經目輒識之文帝聞而請焉賓客百餘人人一奏
刺悉書其鄉邑名氏世所謂爵里刺也客示之一寓目
使之遍談不謬一人帝深竒之漢中之敗榮年十三左
右提之走不肯曰君親在難焉所逃死乃奪劒而戰遂
没陣
記體
南溪白龍洞序(唐李渤)
桂水灕山右滙陽江數里餘得南溪口溪左屏崕巘外
鬭麗爭高其孕翠曳煙邐迤如畫左連幽野園田鷄犬
疑非人間泝流數百步至巖巖下有灣壤沮洳因尊為
新泉山有二洞九室西南曰白龍洞横透巽維蜕骨如
玉西北曰玄巖洞曲通坎隅晴眺灕水玄巖之上曰丹
室白龍之右曰夕室巽維北梯險至仙窟北又有石室
參差呀豁延景宿雲其洞室並乳溜凝化詭勢竒狀俯
而察之如傘如軬如孌櫨支撑如蓮蔓藻井左睨右瞰
似簾似緯似松偃竹裊似海蕩雲驚其玉池玄井嵐颷
迴環交錯迷不可紀從夕室梁溪向郭四里而近去松
衢二百步而遙余獲之若獲荆璆與隋珠焉亦疑夫大
舜遊此而忘歸矣遂命發潜敞深磴危宅既翼之以亭
榭又韻之以松竹似讌方丈似昇瑤臺以溪在郡之南
因目為南溪云
韻體
季春下旬詔宴薛王山池序(張說)
碧流日煖南山雪殘首獻之浹辰暮春之提日帝京形
勝借上林而入遊戚里池臺就修竹而開宴泉賙御府
味給天厨仙倡宥樂中貴督酒太平佳事前史未書大
矣哉一德日新九功惟敘運璿樞而均四氣握金鏡而
静萬方堯舜湯文不違顔於咫尺䕫龍伊吕共接手於
朝廷此則青門上路朱邸平臺城烟屢起而泊山野風
時來而過水春將悵别愛落花於灑途夏如欣會玩峰
雲之映沼爾其列筵授几分曹設幕艇送江鳬船迎海
鶴魚龍九劒曼延揮霍鸞鳳鳴簫鼓作申錫開於百甕
慈心出於三爵炮炙熏林塘醪醴厭邱壑抃急管於無
算醉湛恩以取樂羣公賦詩俾僕題序長卿痟渴覺含
毫之轉遲子雲壯夫見雕蟲之都廢
追壽體
為孝廉顧道通君追壽父母序(明王世貞)
凡人之情不假飾而發於性賢者恒任其過而不肖者
恒任其不及自先王之禮教行不及者恒苦其勉企而
過者恒苦於抑而不得伸然是先王之禮教雖本於財
成而就中而其意若在伸而不在抑故夫人子之事親
生則致其養病則致其治殁則致其哀以為是無以加
矣養而不已而至於鬻子治而不已而至於割股哀而
不已而至於廬墓先王尤以為近於厚也而旌之鬻子
而無後割股而傷生廬墓而終身至犯於生人之大訓
然先王猶以為過而不以為罪也陳於陵之不食其母
許世子之不嘗藥原壤之歌而宰予之欲短喪彼固幸
而免於一時之法然聖賢之所以抉其微而刑之萬世
者何嚴也故夫律此而語彼而人子之於親寧任其過
可也友人孝廉顧道通一日冠裳而謁予再拜肅容而
有請曰吾二親之棄不肖也實在壯先子北山篤行君
子顧其名施遠不能出里閈母何淑懿令人其教近不
能出檐闥而是時不肖方稚不敢以徼鉅公長者而為
之銘若表蓋三十年如一日也計吾父母而在今歲當
七十吾父母而七十不肖誠貧則必謁四方之醴齊醍
盎以實吾觴則必謁四方之殽胾羶薌以實吾俎則必
謁四方之賢士大夫歌誦敘記以實吾堂而今悉已矣
其所致而實觴俎者度無以起吾父而薦之而至於歌
誦敘記其文義之儁足以時寄吾思其美而傳足以嘘
枯而肉骨而使之不朽即先生其人也不肖願有請於
先生予怪而語之夫所謂壽者黃耉台背玄髮兒齒之
年而所以壽之者崇岡茂陵川升日至之語今舉堂上
之祝而致之冡中之陳母乃非當乎道通拜不已曰先
生義正吾無以奪先生雖然其必有以慰吾逝者於地
下而寓吾思余固謝不許道通之友曹生從傍說曰吾
吳之俗薄者懸孤之宴子輒避亡胃脯酒漿責直以償
易簀而呼去檢槖裝送葬之子哭往醉歸墓木如拱博
進是資孰與顧君之老而慕其父母乎即厚者多作佛
事號為宴施浮屠黃冠是依是師斥其貝璣以馳京師
購御而施冠其豐碑孰與顧君之知乞先生文以寄其
慕者乎曹生之說云爾嗟夫顧君之所謂請誠不經而
吾之許誠濫顧有感於曹生之說似猶得夫先王之所
厚而竊附於鬻子割股而廬墓者因為序而歸之
文章辨體彙選卷三百五十九
