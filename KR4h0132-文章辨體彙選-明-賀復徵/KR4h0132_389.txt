文章辨體彙選卷三百八十九
明賀復徵編
史論八
王惠謝弘微王球(梁沈約本卷同)
或人問史臣曰王惠何如答之曰令明簡又問王球何
如答曰倩玉淡又問謝弘微何如曰簡而不失淡而不
流古之所謂名臣弘微當之矣
羊欣張敷王微
燕太子吐一言田先生吞舌而死安邑令戒屠者閔仲
叔去而之沛良由内懷耿介峻節不可輕干袁淑笑謔
之間而王微弔詞連牘斯盖好名之士欲以身為珪璋
皦皦然使塵玷之累不能加也
謝靈運
民禀天地之靈含五常之德剛柔迭用喜愠分情夫志
動於中則歌詠外發六義所因四始攸繫升降謳謠紛
披風什雖虞夏以遺文不覩禀氣懷靈理無或異然則
歌咏所興宜自生民始也周室既衰風流彌著屈平宋
玉道清源於前賈誼相如振芳塵於後英辭潤金石高
義薄雲天自兹以降情志愈廣王褒劉向揚班崔蔡之
徒異軌同奔逓相師祖雖清辭麗曲時發乎篇而蕪音
累氣固亦多矣若夫平子豔發文以情變絶唱高蹤久
無嗣響至於建安曹氏基命二祖陳王咸蓄盛藻爾乃
以情緯文以文被質自漢至魏四百餘年辭人才子文
體三變相如巧為形似之言班固長於情理之說子建
仲宣以氣質為體竝標能擅美獨映當時是以一世之
士各相慕習原其飈流所始莫不同祖風騷徒以賞好
異情故意製相詭降及元康潘陸特秀律異班賈體變
曹王縟旨星稠繁文綺合綴平臺之逸響採南皮之高
韻遺風餘烈事極江左有晉中興玄風獨振為學窮於
柱下博物止乎七篇馳騁文辭義單乎此自建武暨乎
義熙歴載將百雖綴響連辭波屬雲委莫不寄言上德
託意玄珠遒麗之辭無聞焉耳仲文始革孫許之風叔
源大變太元之氣爰逮宋氏顔謝騰聲靈運之興會標
舉延年之體裁明密竝方軌前秀垂範後昆若夫敷祍
論心商𣙜前藻工拙之數如有可言夫五色相宣八音
恊畼由乎玄黃律吕各適物宜欲使宫羽相變低昂互
節若前有浮聲則後須切響一簡之内音韻盡殊兩句
之中輕重悉異妙達此旨始可言文至於先士茂製諷
高歴賞子建函京之作仲宣霸岸之篇子荆零雨之章
正長朔風之句竝直舉胸情非傍詩史正以音律調韻
取高前式自騷人以來此秘未覩至於高言妙句音律
天成皆闇與理合匪由思至張蔡曹王曾無先覺潘陸
謝顔去之彌遠世之知音者有以得之知此言之非謬
如曰不然請待來哲
袁淑
天長地久人道則異於斯蕣華朝露未足以言也其間
夭遽曾何足云宜任心去留不以存沒嬰心徒以靈化
悠遠生不再來雖天行路險而未之斯遇謂七尺常存
百年可保也所以據洪圖而輕天下恡寸陰而敗尺璧
若乃義重乎生空炳前誥投軀殉主世罕其人若無陽
源之節丹青何貴焉爾
顔延之
出身事主雖義在忘私至於君親兩事既無同濟為子
為臣各隨其時可也若夫馳文道路軍政恒儀成敗所
因非繫乎此而據筆數罪陵讐犯逆餘彼慈親垂之虎
吻以此為忠無聞前誥夫自忍其親必將忍人之親自
忘其孝期以申人之孝食子放鹿斷可識矣記云八十
者一子不從政九十者一家不從政豈不以年薄桑榆
憂患將及雖有職王朝許以辭事况顚沛之道慮在未
測者乎自非延年之辭允而義愜夫豈或免
蕭思話劉延孫
延孫接欵蕃日固出顔袁矣風飈局力又無等級可言
而隆名盛寵必擇而後授何哉良以休運甫開沈疾方
被雖宿恩内積而安私外簡夫侮因事狎敬由近疎疎
必相思狎必相厭厭思一殊榮禮自隔遂得為一世宗
臣蓋由此也子曰事君數斯疏矣然乎然乎
殷孝祖劉勔
吳漢平蜀城内流血沾踝而其後無聞於漢陸抗定西
陵步氏禍及嬰孩而機雲為戮上國劉勔克壽春士民
無遺芻委粒之歎莫不扶老携幼歌唱而出重圍美矣
隱逸
易曰天地閉賢人隱又曰遯世無悶又曰高尚其事又
曰幽人貞吉論語作者七人表以逸民之稱又曰子路
遇荷蓧丈人孔子曰隱者也又曰賢者避地其次避言
又曰虞仲夷逸隱居放言品目參差稱謂非一請試言
之夫隱之為言迹不外見道不可知之謂也若夫千載
寂寥聖人不出則大賢自晦䧏夷凡品止於全身遠害
非必穴處巖栖雖藏往得二鄰亞宗極而舉世莫窺萬
物不覩若此人者豈肯洗耳潁濱皦皦然顯出俗之志
乎遯世避言即賢人也夫何適非世而有避世之因固
知義惟晦道非曰藏身至於巢父之名即是見稱之號
號曰裘公由有可傳之迹此蓋荷蓧之隱而非賢人之
隱也賢人之隱義深於自晦荷蓧之隱事止於違人論
迹既殊原心亦異也身與運閉無可知之情雞黍宿賓
示高世之美運閉故隱為隱之迹不見違人故隱用致
隱者之目身隱故稱隱者道隱故曰賢人或曰隱者之
異乎隱既聞其說賢者之同於賢未知所異應之曰隱
身之於晦道名同而義殊賢人之於賢者事窮於亞聖
以此為言如或可辨若乃高尚之與作者三避之與幽
人及逸民隱居皆獨往之稱雖復漢陰之氏不傳河上
之名不顯莫不激貪厲俗秉自異之姿猶負揭日月鳴
建鼓而趨也陳郡袁淑集古來無名高士以為真隱傳
格以斯談去真遠矣賢人在世事不可誣今為隱逸篇
虛置賢隱之位其餘夷心俗表者蓋逸而非隱云
夫獨往之人皆禀偏介之性不能推志屈道借譽期通
若夫值見信之主逢時來之運豈其放情江海取逸丘
樊蓋不得已而然故也且巖壑閑達水石清華雖復崇
門八襲高城萬雉莫不蓄壤開泉髣髴林澤故知松山
桂渚非止素玩碧澗清潭翻成麗矚挂冠東都夫何難
之有哉
恩倖
竭忠盡節仕子恒圖隨方致用明君盛典舊非本舊因
新以成舊者也狎非先狎因疎以成狎者也而任隔疎
情殊塗一致權歸近狎異世同規雖復漢高之簡易光
武之謹厚猶豐沛多顯白水先華况世祖之泥滯鄙近
太宗之拘攣愛習欲不紛惑床第豈可得哉
文章辨體彙選卷三百八十九
文章辨體彙選卷三百八十九
明賀復徵編
史論八
王惠謝弘微王球(梁沈約本卷同)
或人問史臣曰王惠何如答之曰令明簡又問王球何
如答曰倩玉淡又問謝弘微何如曰簡而不失淡而不
流古之所謂名臣弘微當之矣
羊欣張敷王微
燕太子吐一言田先生吞舌而死安邑令戒屠者閔仲
叔去而之沛良由内懷耿介峻節不可輕干袁淑笑謔
之間而王微弔詞連牘斯盖好名之士欲以身為珪璋
皦皦然使塵玷之累不能加也
謝靈運
民禀天地之靈含五常之德剛柔迭用喜愠分情夫志
動於中則歌詠外發六義所因四始攸繫升降謳謠紛
披風什雖虞夏以遺文不覩禀氣懷靈理無或異然則
歌咏所興宜自生民始也周室既衰風流彌著屈平宋
玉道清源於前賈誼相如振芳塵於後英辭潤金石高
義薄雲天自兹以降情志愈廣王褒劉向揚班崔蔡之
徒異軌同奔逓相師祖雖清辭麗曲時發乎篇而蕪音
累氣固亦多矣若夫平子豔發文以情變絶唱高蹤久
無嗣響至於建安曹氏基命二祖陳王咸蓄盛藻爾乃
以情緯文以文被質自漢至魏四百餘年辭人才子文
體三變相如巧為形似之言班固長於情理之說子建
仲宣以氣質為體竝標能擅美獨映當時是以一世之
士各相慕習原其飈流所始莫不同祖風騷徒以賞好
異情故意製相詭降及元康潘陸特秀律異班賈體變
曹王縟旨星稠繁文綺合綴平臺之逸響採南皮之高
韻遺風餘烈事極江左有晉中興玄風獨振為學窮於
柱下博物止乎七篇馳騁文辭義單乎此自建武暨乎
義熙歴載將百雖綴響連辭波屬雲委莫不寄言上德
託意玄珠遒麗之辭無聞焉耳仲文始革孫許之風叔
源大變太元之氣爰逮宋氏顔謝騰聲靈運之興會標
舉延年之體裁明密竝方軌前秀垂範後昆若夫敷祍
論心商𣙜前藻工拙之數如有可言夫五色相宣八音
恊畼由乎玄黃律吕各適物宜欲使宫羽相變低昂互
節若前有浮聲則後須切響一簡之内音韻盡殊兩句
之中輕重悉異妙達此旨始可言文至於先士茂製諷
高歴賞子建函京之作仲宣霸岸之篇子荆零雨之章
正長朔風之句竝直舉胸情非傍詩史正以音律調韻
取高前式自騷人以來此秘未覩至於高言妙句音律
天成皆闇與理合匪由思至張蔡曹王曾無先覺潘陸
謝顔去之彌遠世之知音者有以得之知此言之非謬
如曰不然請待來哲
袁淑
天長地久人道則異於斯蕣華朝露未足以言也其間
夭遽曾何足云宜任心去留不以存沒嬰心徒以靈化
悠遠生不再來雖天行路險而未之斯遇謂七尺常存
百年可保也所以據洪圖而輕天下恡寸陰而敗尺璧
若乃義重乎生空炳前誥投軀殉主世罕其人若無陽
源之節丹青何貴焉爾
顔延之
出身事主雖義在忘私至於君親兩事既無同濟為子
為臣各隨其時可也若夫馳文道路軍政恒儀成敗所
因非繫乎此而據筆數罪陵讐犯逆餘彼慈親垂之虎
吻以此為忠無聞前誥夫自忍其親必將忍人之親自
忘其孝期以申人之孝食子放鹿斷可識矣記云八十
者一子不從政九十者一家不從政豈不以年薄桑榆
憂患將及雖有職王朝許以辭事况顚沛之道慮在未
測者乎自非延年之辭允而義愜夫豈或免
蕭思話劉延孫
延孫接欵蕃日固出顔袁矣風飈局力又無等級可言
而隆名盛寵必擇而後授何哉良以休運甫開沈疾方
被雖宿恩内積而安私外簡夫侮因事狎敬由近疎疎
必相思狎必相厭厭思一殊榮禮自隔遂得為一世宗
臣蓋由此也子曰事君數斯疏矣然乎然乎
殷孝祖劉勔
吳漢平蜀城内流血沾踝而其後無聞於漢陸抗定西
陵步氏禍及嬰孩而機雲為戮上國劉勔克壽春士民
無遺芻委粒之歎莫不扶老携幼歌唱而出重圍美矣
隱逸
易曰天地閉賢人隱又曰遯世無悶又曰高尚其事又
曰幽人貞吉論語作者七人表以逸民之稱又曰子路
遇荷蓧丈人孔子曰隱者也又曰賢者避地其次避言
又曰虞仲夷逸隱居放言品目參差稱謂非一請試言
之夫隱之為言迹不外見道不可知之謂也若夫千載
寂寥聖人不出則大賢自晦䧏夷凡品止於全身遠害
非必穴處巖栖雖藏往得二鄰亞宗極而舉世莫窺萬
物不覩若此人者豈肯洗耳潁濱皦皦然顯出俗之志
乎遯世避言即賢人也夫何適非世而有避世之因固
知義惟晦道非曰藏身至於巢父之名即是見稱之號
號曰裘公由有可傳之迹此蓋荷蓧之隱而非賢人之
隱也賢人之隱義深於自晦荷蓧之隱事止於違人論
迹既殊原心亦異也身與運閉無可知之情雞黍宿賓
示高世之美運閉故隱為隱之迹不見違人故隱用致
隱者之目身隱故稱隱者道隱故曰賢人或曰隱者之
異乎隱既聞其說賢者之同於賢未知所異應之曰隱
身之於晦道名同而義殊賢人之於賢者事窮於亞聖
以此為言如或可辨若乃高尚之與作者三避之與幽
人及逸民隱居皆獨往之稱雖復漢陰之氏不傳河上
之名不顯莫不激貪厲俗秉自異之姿猶負揭日月鳴
建鼓而趨也陳郡袁淑集古來無名高士以為真隱傳
格以斯談去真遠矣賢人在世事不可誣今為隱逸篇
虛置賢隱之位其餘夷心俗表者蓋逸而非隱云
夫獨往之人皆禀偏介之性不能推志屈道借譽期通
若夫值見信之主逢時來之運豈其放情江海取逸丘
樊蓋不得已而然故也且巖壑閑達水石清華雖復崇
門八襲高城萬雉莫不蓄壤開泉髣髴林澤故知松山
桂渚非止素玩碧澗清潭翻成麗矚挂冠東都夫何難
之有哉
恩倖
竭忠盡節仕子恒圖隨方致用明君盛典舊非本舊因
新以成舊者也狎非先狎因疎以成狎者也而任隔疎
情殊塗一致權歸近狎異世同規雖復漢高之簡易光
武之謹厚猶豐沛多顯白水先華况世祖之泥滯鄙近
太宗之拘攣愛習欲不紛惑床第豈可得哉
文章辨體彙選卷三百八十九
