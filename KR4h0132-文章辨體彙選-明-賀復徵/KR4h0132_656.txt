文章辨體彙選卷六百五十六
明賀復徵編
碑十五(議論古賢)
箕子碑(唐柳宗元)
凡大人之道有三一曰正蒙難二曰法授聖三曰化
及民殷有仁人曰箕子寔具兹道以立於世故孔子
述六經之旨尤殷勤焉當紂之時大道悖亂天威之
動不能戒聖人之言無所用進死以併命誠仁矣無
益吾祀故不為委身以存祀誠仁矣與亡吾國故不
忍具是二道有行之者矣是用保其明哲與之俯仰
晦是謩範辱于囚奴昏而無邪隤而不息故在易曰
箕子之明夷正蒙難也及天命既改生人以正乃出
大法用為聖師周人得以序彛倫而立大典故在書
曰以箕子歸作洪範法授聖也及封朝鮮推道訓俗
惟德無陋惟人無遠用廣殷祀俾夷為華化及民也
率是大道藂於厥躬天地變化我得其正其大人歟
嗚呼當其周時未至殷祀未殄比干巳死微子已去
向使紂惡未稔而自斃武庚念亂以圖存國無其人
誰與興理是固人事之或然者也然則先生隠忍而
為此其有志於斯乎唐某年作廟汲郡歲時致祀嘉
先生獨列于易象作是頌云
蒙難以正授聖以謨宗祀用繁夷民其蘇憲憲大人顯
晦不渝聖人之仁道合隆汙明哲在躬不陋為奴冲讓
居禮不盈稱孤高而無危卑不可踰非死非去有懷故
都時屈而伸卒為世模易象是列文王為徒大明宣昭
崇祀式孚古闕頌辭繼在後儒
文中子碑(司空圖)
道制治之大器也儒守其器者耳故聖哲之生受任
于天不可斵之以就其時仲尼不用于戰國致其道
於孟荀而傳焉得于漢成四百之祚劉石繼亂極于
周齊天其或者生文中子以致聖人之用得衆賢而
廓之以俟我唐亦天命也故房魏數公皆為其徒恢
文武之道以躋貞觀治平之盛今三百年矣宜其碑
辭曰
聖魁之柄授必有施臣底之績濟亦厥時子惟善守賦
而不私克輸于我貞休之基
梅先生碑(羅隱)
漢成帝時綱紐頽壊先生以書諫天子者再三夫火政
雖去而劍履間健者猶數百位尚不能為國家出力以
斷佞臣頭復何南昌故吏憤憤於其下得非南昌遠地
也尉下寮也苟觸天子網突幸臣牙止於殛一狂人噬
一單族而巳彼公卿大臣有生殺喜怒之任有朋黨蕃
衍之夫出一言作一事必與妻子謀苟不便其家雖妾
人婢子亦攖挽相制而况親戚乎况骨肉乎故雖有憂
社稷心亦噤而不吐也嗚呼寵祿所以勸功而位大者
不語朝廷事是知天下有道則正人在上天下無道則
正人在下余讀先生書未嘗不為漢朝公卿恨今南遊
復遇先生里吁何為道之多也遂碑
潮州韓文公廟碑(宋蘇軾)
匹夫而為百世師一言而為天下法是皆有以參天
地之化關盛衰之運其生也有自來其逝也有所為
矣故申吕自嶽降而傅說為列星古今所傳不可誣
也孟子曰我善養吾浩然之氣是氣也寓于尋常之
中而塞乎天地之間卒然遇之則王公失其貴晉楚
失其富良平失其智賁肓失其勇儀秦失其辨是孰
使之然哉其必有不依形而立不恃力而行不待生
而存不随死而亡者矣故在天為星辰在地為河嶽
幽則為鬼神而明則復為人此理之常無足怪者自
東漢以來道喪文弊異端並起歴唐貞觀開元之盛
輔以房杜姚宋而不能救獨韓文公起布衣談笑而
麾之天下靡然從公復歸于正蓋三百年於此矣文
起八代之衰而道濟天下之溺忠犯人主之怒而勇
奪三軍之帥豈非参天地關盛衰浩然而獨存者乎
蓋嘗論天人之辨以謂人無所不至惟天不容偽智
可以欺王公不可以欺豚魚力可以得天下不可以
得匹夫匹婦之心故公之精誠能開衡山之雲而不
能回憲宗之惑能馴鱷魚之暴而不能弭皇甫鏄李
逢吉之謗能信於南海之民廟食百世而不能使其
身一日安於朝廷之上蓋其所能者天也其所不能
者人也始潮人未知學公命進士趙德為之師自是
潮之士皆篤于文行延及齊民至于今號稱易治信
乎孔子之言君子學道則愛人而小人學道則易使
也潮人之事公也飲食必祭水旱疾疫凡有求必禱
焉而廟在刺史公堂之後民以出入為艱前守欲請
諸朝作新廟不果元祐五年朝散郎王君滌來守是
邦几所以養士治民者一以公為師民既悅服則出
令曰願新公廟者聽民歡趨之卜地於州城之南七
里朞年而廟成或曰公去國萬里而謫于潮不能一
歲而歸沒而有知其不眷戀于潮審矣軾曰不然公
之神在天下者如水之在地中無所往而不在也而
潮人獨信之深思之至焄蒿悽愴若或見之譬如鑿
井得泉而曰水專在是豈理也哉元豐七年詔封公
昌黎伯故榜曰昌黎伯韓文公之廟潮人請書其事
于石因作詩以遺之使歌以祀公其詞曰
公昔騎龍白雲鄉手抉雲漢分天章天孫為織雲錦裳
飄然乘風來帝旁下與濁世掃粃糠西游咸池略扶桑
草水衣被昭回光追逐李杜参翺翔汗流籍湜走且僵
滅沒倒景不可望作書詆佛譏君王要觀南海窺衡湘
歴舜九疑弔英皇祝融先驅海若藏約束鮫鰐如驅羊
鈞天無人帝悲傷謳吟下招遣巫陽犦牲雞卜羞我觴
於粲荔丹與蕉黃公不少留我涕滂翩然被髮下大荒
淮隂侯廟碑(蘇軾)
應龍之所以為神者以其善變化而能屈伸也夏則
天飛效其靈也冬則泥蟠避其害也當嬴氏刑惨網
密毒流海内銷鋒鏑誅豪俊將軍乃辱身汙節避世
用晦志在鵲起豹變食全楚之租故受饋於漂母抱
王覇之略蓄英雄之壯圖志輕六合氣盖萬夫故忍
恥跨下洎乎山鬼返璧天亡秦族遇知巳之英主陳
不世之竒策崛起蜀漢席捲關輔戰必勝攻必克掃
強楚滅暴秦平齊七十城破趙二十萬乞食受辱惡
足累大丈夫之功名哉然使水行未殞火流猶潜將
軍則與草木同朽麋鹿俱死安能持太阿之柄雲飛
龍驤起徒步而取侯王噫自古英偉之士不遇機會
委身草澤名堙滅而無稱者可勝道哉乃碑而銘之
銘曰
書軌新邦英雄舊里海霧朝翻山烟暮起宅臨舊楚廟
枕清淮枯松折栢廢井荒臺我停單車思人望古淮隂
少年有目無睹不知將軍用之如虎
表忠觀碑(蘇軾)
熙寕十年十月戊子資政殿大學士右諫議大夫知
杭州軍州事臣抃言故吳越國王錢氏墳廟及其父
祖妃夫人子孫之墳在錢塘者二十有六在臨安者
十有一皆蕪廢不治父老過之有流涕者謹按故武
肅王鏐始以鄉兵破走黃巢名聞江淮復以八都兵
討劉漢宏并越州以奉董昌而自居於杭及昌以越
叛則誅昌而并越盡有浙東西之地傳其子文穆王
元瓘至其孫忠顯王仁佐遂破李景兵取福州而仁
佐之弟忠懿王俶又大出兵攻景以迎周世宗之師
其後卒以國入覲三世四王與五代相終始天下大
亂豪傑蜂起方是時以數州之地盗名字者不可勝
數既覆其族延及于無辜之民罔有孑遺而吳越地
方千里帶甲十萬鑄山煑海象犀珠玉之富甲於天
下然終不失臣節貢獻相望於道是以其民至于老
死不識兵革四時嬉遊歌鼓之聲相聞至于今不廢
其有德於斯民甚厚皇宋受命四方僣亂以次削平
而蜀江南負其險遠兵至城下力屈勢窮然後束手
而河東劉氏百戰守死以抗王師積骸為城灑血為
池竭天下之力僅乃克之獨吳越不待告命封府庫
籍郡縣請吏於朝視厺其國如厺傳舍其有功于朝
廷甚大昔竇融以河西歸漢光武詔右扶風修理其
父子墳塋祠以太牢今錢氏功德殆過於融而未及
百年墳廟不治行道傷嗟甚非所以勸奬忠臣慰答
民心之義也臣願以龍山廢佛祠曰妙因院者為觀
使錢氏之孫為道士曰自然者居之凡墳廟之在錢
塘者以付自然其在臨安者以付其縣之净土寺僧
曰道微歲各度其徒一人使世掌之籍其地之所入
以時脩其祠宇封殖其草木有不治者縣令丞察之
甚者易其人庶幾永終不墜以稱朝廷待錢氏之意
臣抃昧死以聞制曰可其妙因院改賜名曰表忠觀
銘曰
天目之山苕水出焉龍飛鳳舞萃于臨安篤生異人絶
類離羣奮梃大呼從者如雲仰天誓江月星晦蒙強弩
射潮江海為東殺宏誅昌奄有吳越金劵玉册虎符龍
節大城其居包絡山川左江右湖控引島巒歲時歸休
以燕父老曄如神人玉帶毬馬四十一年寅畏小心厥
篚相望大貝南金五朝昏亂罔堪託國三王相承以待
有德既獲所歸弗謀弗咨先王之志我維行之天祚忠
孝世有爵邑允文允武子孫千億帝謂守臣治其祠墳
毋俾樵牧愧其後昆龍山之陽巋焉新宫匪私于錢唯
以勸忠非忠無君非孝無親凡百有位視此刻文
伍子胥廟碑(王安石)
予觀子胥出死亡逋竄之中以客寄之一身卒以說
吳折不測之楚仇報恥雪名振天下豈不壯哉及其
危疑之際能自慷慨不頋萬死畢諫於所事此其志
與夫自恕以偷一時之利者異也孔子論古之士大
夫若管夷吾臧武仲之属苟志于善而有補于當世
者咸不廢也然則子胥之義又曷可少耶康定二年
予過所謂胥山者周行廟庭嘆吳亡千有餘年事之
興壊廢革者不可勝數獨子胥之祠不徙不絶何其
盛也豈獨神之事吳之所興蓋亦子胥之節有以動
後世而愛尤在於吳也後九年樂安蔣公為杭使其
州人力而新之余與為銘也
烈烈子胥發節窮逋遂為册臣奮不圖軀諫合謀行隆
隆之吳厥廢不遂邑都俄墟以智死昏忠則有餘胥山
之顏殿屋渠渠千載之祠如祠之初孰作新之民勸而
趨維忠肆懷維孝肆孚我銘祠庭示後不誣
梅長者祠堂碑(明方孝孺)
天地至和之氣時得之而為春日得之而為煦風得之
而為薰皆所以長養萬物其化至密而其用至醇其
在天德也則為元其在人德也則為仁為至善之德為
惇厚之化為無言之教備其理者在唐虞為八元在周
為仁人在漢始稱長者其取義以為能長肓人材先躬
行而尚本質有長盛昌大之道故善治天下者必貴之
漢之大臣惟塞侯張歐皆以長者稱因其行而求之若
曺懿侯之清净寧謐萬石君之父子謙謹不譁丙丞相
之居德不伐要皆長者之選長者之為用迂而不曲緩
而不滯寬大忠厚得聖人之度人主能用之者其國必
興後嗣必蒙其利非若才智之士淺而易窮也彼孑孑
然而露其智術任之以事聲威錯出非不可喜然刻薄
少恩行法無餘意而慮民無隠情喜之者未終而厭苦
之者衆矣若商鞅之於秦王猛之於符氏曾未旋踵而
大亂作豈其才智之不足與長厚之道微而人不懷其
德也故天下可以無才能之人不可以無長者不幸而
乏才能焉事不過于廢弛不幸而無忠厚之長者其誰
恃而不亡乎長者之用粱肉也才智之效藥石也吾以
所聞所見推之國有忠厚之治者後必不衰家之久存
而不墜者必長者之子孫台之寧海有梅氏考之圖譜
昔有諱盛字昌圖者仕晉為章安令擢南昌别駕知晉
將亡即是邑而隠焉常誦佛書既而有靈鳥降其所居
之側若諦聽者歲餘始知郡縣以為鳳集上其事宋文
帝聞而下詔褒之上表稱謝曰此殆覽陛下之德耳臣
何與焉帝咨嗟稱為長者仍命郡縣闢其所居舍為丹
丘寺云今八百餘年矣其子孫衆多為邑巨家而寺亦
不廢宋淳祐中諸孫之學佛者良阜建重閣像而事之
歴年雖久而未有記其事者夫以劉宋立國未數十年
而宗社為墟長者之傳今千載而猶未艾此其所為之
可稱豈特一言之善哉宋文帝知其為長者而不知長
者之為用國之不夀也固宜而長者之澤至於子孫而
益著矣天之於善人其所施甚遠矣祠而奉之非特寓
夫尊祖之思使聞長者之風者却去浮薄而趨忠厚豈
不足為天下之勸乎然則長者雖不獲如塞侯等之有
益於當時而其遺澤之所及未始不同也
雙忠祠碑(李夢陽)
雙忠祠者祠關龍逢比干者也祠比干者何長垣去干
墓百里而近祠逢者何逢干儔也又邑有村曰龍相龍
相人掘地而獲石文曰龍逢云雙之誰知縣杜子開也
大之者伍疇中也伍侯之來也請祠謁覽焉而嘆曰是
尚不足以恢恢耀乎乃兹猥焉卑也竊聞之標迷者必
顯其臬成大者罔恤其小故欲啓遐詔來必有闡名撝
寔於是鳩工庀物度時節力厥祠是新崇其堂室峻其
垣墉浚池蒔木旁屋翼如財靡帑出役罔農妨再閱月
而祠成起瞻壯睹望之巋然枚枚渠渠於是二忠哲者
知之過之欷以悲瞢者問之知黯焉内摧逐臣放子過
之涕滛滛垂亦有顙泚面赤者車將過而轅為之回也
斯伍子之績也或問逢干之事于李子曰余曩過朝歌之
墟盖數謁干墓云及靈寶西南又望見逢墓于心寔摧
而不自知涕滛滛下也然諜記備之聖者述之余復何
說矣曰干于紂無去之義是矣志曰人臣三諫其君而
弗聽則退而待放逢何死也李子曰忠臣必君之悟也
斯殺身從之矣有君而不有身也傳曰見危授命當是
時暇戚疏計哉曰三代異興而同亡周之亡也稽首奉
圖籍西向納土不聞有死之何也曰文弊之也文弊則
天下橫議橫議則從橫行從橫行則亂賊肆而貞純匿
故蘇洵者從橫者也其言曰比干有心而無術蘇秦有
術而無心秦何人也鷃雀與孔鸞長短耶故禍天下者
必洵之言者也設使干有術亦效秦揣摩捭闔以誘之
耶誠使揣摩捭闔足以誘之秦奚不使戰國君為禹湯
邪故忠臣成仁義士死國舍仁義何術矣曰若是則于
辛惡來胡久于人朝李子曰夏商之亡以人周之亡以
俗俗壊于從橫從橫始于橫議橫議由於文弊故言從
橫者必洵者也禍天下者也李子旣賦迎送神祠三章
俾恊之律被之絃管發之鼓鐘以妥靈侑尸矣乃復載
祠由并私所撰說刻之碑曰斯文也余盖嘉伍子績云
伍子名餘福姑蘇人也宰邑之年是為正德庚辰而祠
成立碑伍蓋遣邑學生王漢楊桂來言碑事
嘯臺重修碑(李夢陽)
跡者因乎彰者也思者追乎實者也永者存乎繼者也
激者本乎風者也故觀人以彰可以識世思而永之政
之繫也然不激不著著無定形視施以明顯默拔微斯
其至矣而御史許君按縣還也則謂予曰吾比游於蘇
門蓋登孫登臺云恍若見其人徘徊焉若聆厥嘯焉予
曰思哉許君曰臺圯予令修焉巳為祠祠登于臺北予
曰永哉自是有彰乎然厥施繫焉又激揚之臣也風斯
行矣夫孫登者晉之賤丈夫也無妻子屬云而棲其邑
北山土穴内是蘇門之山也乃其人夏衣草衣冬而披
髮自覆至微末不足述而史氏則稱之曰登好讀易撫
一絃琴性無恚怒人或投之水中欲觀其怒登既出便
大笑然登不欲言阮籍嘗候之既見與語登不應籍退
而至山半聞有聲若鸞鳳音焉則其嘯也又嵇康從登
遊三年問終不答康别去曰先生竟無言乎登乃曰火
生而有光而不用其光人生而有才而不用其才故用
光在于得薪所以保其耀用才在乎識真所以全其年
言如斯而已若登者誠何如人哉語曰桃李不言下自
成蹊故人患在無寔譽不必顯晦不必微寔斯思思斯
永矣故登者非赫赫聞者也非有河上公之授經龐鹿
門之耦耕非如陶隱居巖處而朝議淵明嗜酒苦詩也
逃汚而㓗我随安卑而尊我追含之而見者不謂其無
峻絶而當時不以為傲苦約而天下不以為矯故過其
里者思其臺登其臺若見其人徘徊焉若聆厥嘯焉祠
之若靡之永也斯非寔之明效哉孔子曰邦無道其默
足以容世之不幸莫大於使人默予故曰觀人以彰可
以識世盖言晉也亦謂登非徒默者也世不可使人默
亦不可使人不默何也溺於顯則廉恥之道喪廉恥喪
則政壊政壊則風不激故風者生于政者也政視其施
思而永之必寔焉彰此激揚之先也許君得之矣夫嵇
康者亦晉之聞也乃卒不免於刑戮詩曰昔慚柳下今
愧孫登鳥獸之見畢弋莫不高翔疾走者知二者禍巳
也及冥于所欲鮮有能免焉者何也見欲而不見禍也
故曰不習為吏視已成事乃人自不必絶妻子汚埋如
登也能如河上公諸人自足免於世矣然而罕焉豈以
激之者寡也乃今人非惟不之激頋悻悻曰風奚益於
世詎不大可詫也哉知縣趙鉞曰嘯臺傍故有思親聚
遠二亭百泉南有穠翠亭咸圯監察公曰咸復焉然孫
祠之餘材材咸無擾於官民又曰是役也按察僉事劉
君寔㐮之云許君名完丹徒縣人劉名澤濟寧州人正
德十年夏五月北郡李夢陽記記之日落成日也
曲江亭碑(李夢陽)
贛江北奔入彭蠡湖千里猶建瓴也至豐城也觸磯頭
岡則俛而東南折數里始北逹奔也登其岡望盡見其
奔北俛折之勢於是智者悟其理勇者宛其氣仁者堅
其塞速者紆其謀亢者抑其志是故古之賢人才士生
其鄉也游息增益其所不能過之登也依徐繾綣而弗
之忍去也故此夜扁舟之咏則有新安之朱磯山杖屨
之章則有義山之李讀書往來其地則有雪坡之姚夫
三人者非世之所謂賢人才士耶是江也既與其咏章
而往來也則三人者不可不於其地祠之明矣正德七
年夏五月予廵視豐城登岡望江曲之勢見其上有祠
也而非其鬼乃立使去其鬼而作三先生主妥於其内
及余還也則知縣吳嘉聰業又作二亭祠後其最後亭
有閣又最高登之益足以盡此江奔北俛折之勢夫理
以曲賤勢以曲貴孟子曰人無有不善水無有不下謂
理也何也智有所不役勇有所不用謀有不徑情志有
不直遂仁有乘其定以驗其塞故曲者勢也終而必北
者非勢也故曰知水者可與言道登斯亭也謁三先生
之祠而覽其勢之所以殆有取於予言哉殆有取於予
言哉
管仲鮑叔廟碑(明屠隆)
潁上祠管仲鮑叔禮也舊志管子潁上人盖本之史記
今邑有管仲墩相傳為管仲故里而不言鮑叔潁上人
近考之張處度注列子謂管仲鮑叔並潁上人也處度
在晉去春秋七雄時不甚遠舊志必有據矣又考齊人
物志無鮑叔則鮑叔為潁上人信乎由管仲至於今數
千年邑無祠邑人之不好事也如此哉潁故無山川陂
池林麓亭榭昔人名跡可資遊覽又苦古今人物寥寥
甚也鴻荒而後秀異之氣無地無之而潁獨若爾寥寥
也覽物好古之士至此蕭條悲焉僅僅有管鮑二子成
名列國標勝於兹固前史之豔美而豪傑曠士之所奔
也而且罔為之建祠血食豈維典禮有闕即烏覩雅致
哉土風誠朴民習惷鄙士鮮德譲則典禮闕也又俗不
興于雅道也不佞承乏兹邑德多涼焉日斤斤不遑抵
官之明年始得修學宫制祭器稍葺南北壇壝示士民
以禮旣築東門河堤劖尗碑剏綠波亭邑稍增勝於是
捐俸褒金不給則以士民所樂助為两公祠吁嗟乎夫
學士無輕議管子也盖當是時冠帶之國碁布焉莫不
以其驍雄桀驁之氣争長不下管子夾輔齊侯約束列
國列國雷動而赴之計其所展布鴻鬯鬱烈哉世人往
往以器小訾焉夫令管子當仲尼則器小令與後世人
物絜長較短何如耶後世襪線之士動輒張口依之乎
孔孟謂管晏卑卑無竒此平居抵掌可爾令身為之何
論匡合即羣百夫麾盖之下亂矣吁嗟乎管子者奈何
可輕議也抑不佞於鮑叔又感焉夫綿綿之葛在于中
野良工得之則絺綌不得則稿死士不得相知則沒世
而文采不見管子信才賢微鮑叔則齊國一纍囚爾故
仲之所為鴻鬯鬱烈者皆叔有矣是以君子貴叔也世
稱相知皦日要盟青松指心不斯湏而掉臂去之則市
道也叔之家犬寧食其餘乎是不佞之所重感也則祠
鮑叔抑又可以風矣
文章辨體彙選卷六百五十六
文章辨體彙選卷六百五十六
明賀復徵編
碑十五(議論古賢)
箕子碑(唐柳宗元)
凡大人之道有三一曰正蒙難二曰法授聖三曰化
及民殷有仁人曰箕子寔具兹道以立於世故孔子
述六經之旨尤殷勤焉當紂之時大道悖亂天威之
動不能戒聖人之言無所用進死以併命誠仁矣無
益吾祀故不為委身以存祀誠仁矣與亡吾國故不
忍具是二道有行之者矣是用保其明哲與之俯仰
晦是謩範辱于囚奴昏而無邪隤而不息故在易曰
箕子之明夷正蒙難也及天命既改生人以正乃出
大法用為聖師周人得以序彛倫而立大典故在書
曰以箕子歸作洪範法授聖也及封朝鮮推道訓俗
惟德無陋惟人無遠用廣殷祀俾夷為華化及民也
率是大道藂於厥躬天地變化我得其正其大人歟
嗚呼當其周時未至殷祀未殄比干巳死微子已去
向使紂惡未稔而自斃武庚念亂以圖存國無其人
誰與興理是固人事之或然者也然則先生隠忍而
為此其有志於斯乎唐某年作廟汲郡歲時致祀嘉
先生獨列于易象作是頌云
蒙難以正授聖以謨宗祀用繁夷民其蘇憲憲大人顯
晦不渝聖人之仁道合隆汙明哲在躬不陋為奴冲讓
居禮不盈稱孤高而無危卑不可踰非死非去有懷故
都時屈而伸卒為世模易象是列文王為徒大明宣昭
崇祀式孚古闕頌辭繼在後儒
文中子碑(司空圖)
道制治之大器也儒守其器者耳故聖哲之生受任
于天不可斵之以就其時仲尼不用于戰國致其道
於孟荀而傳焉得于漢成四百之祚劉石繼亂極于
周齊天其或者生文中子以致聖人之用得衆賢而
廓之以俟我唐亦天命也故房魏數公皆為其徒恢
文武之道以躋貞觀治平之盛今三百年矣宜其碑
辭曰
聖魁之柄授必有施臣底之績濟亦厥時子惟善守賦
而不私克輸于我貞休之基
梅先生碑(羅隱)
漢成帝時綱紐頽壊先生以書諫天子者再三夫火政
雖去而劍履間健者猶數百位尚不能為國家出力以
斷佞臣頭復何南昌故吏憤憤於其下得非南昌遠地
也尉下寮也苟觸天子網突幸臣牙止於殛一狂人噬
一單族而巳彼公卿大臣有生殺喜怒之任有朋黨蕃
衍之夫出一言作一事必與妻子謀苟不便其家雖妾
人婢子亦攖挽相制而况親戚乎况骨肉乎故雖有憂
社稷心亦噤而不吐也嗚呼寵祿所以勸功而位大者
不語朝廷事是知天下有道則正人在上天下無道則
正人在下余讀先生書未嘗不為漢朝公卿恨今南遊
復遇先生里吁何為道之多也遂碑
潮州韓文公廟碑(宋蘇軾)
匹夫而為百世師一言而為天下法是皆有以參天
地之化關盛衰之運其生也有自來其逝也有所為
矣故申吕自嶽降而傅說為列星古今所傳不可誣
也孟子曰我善養吾浩然之氣是氣也寓于尋常之
中而塞乎天地之間卒然遇之則王公失其貴晉楚
失其富良平失其智賁肓失其勇儀秦失其辨是孰
使之然哉其必有不依形而立不恃力而行不待生
而存不随死而亡者矣故在天為星辰在地為河嶽
幽則為鬼神而明則復為人此理之常無足怪者自
東漢以來道喪文弊異端並起歴唐貞觀開元之盛
輔以房杜姚宋而不能救獨韓文公起布衣談笑而
麾之天下靡然從公復歸于正蓋三百年於此矣文
起八代之衰而道濟天下之溺忠犯人主之怒而勇
奪三軍之帥豈非参天地關盛衰浩然而獨存者乎
蓋嘗論天人之辨以謂人無所不至惟天不容偽智
可以欺王公不可以欺豚魚力可以得天下不可以
得匹夫匹婦之心故公之精誠能開衡山之雲而不
能回憲宗之惑能馴鱷魚之暴而不能弭皇甫鏄李
逢吉之謗能信於南海之民廟食百世而不能使其
身一日安於朝廷之上蓋其所能者天也其所不能
者人也始潮人未知學公命進士趙德為之師自是
潮之士皆篤于文行延及齊民至于今號稱易治信
乎孔子之言君子學道則愛人而小人學道則易使
也潮人之事公也飲食必祭水旱疾疫凡有求必禱
焉而廟在刺史公堂之後民以出入為艱前守欲請
諸朝作新廟不果元祐五年朝散郎王君滌來守是
邦几所以養士治民者一以公為師民既悅服則出
令曰願新公廟者聽民歡趨之卜地於州城之南七
里朞年而廟成或曰公去國萬里而謫于潮不能一
歲而歸沒而有知其不眷戀于潮審矣軾曰不然公
之神在天下者如水之在地中無所往而不在也而
潮人獨信之深思之至焄蒿悽愴若或見之譬如鑿
井得泉而曰水專在是豈理也哉元豐七年詔封公
昌黎伯故榜曰昌黎伯韓文公之廟潮人請書其事
于石因作詩以遺之使歌以祀公其詞曰
公昔騎龍白雲鄉手抉雲漢分天章天孫為織雲錦裳
飄然乘風來帝旁下與濁世掃粃糠西游咸池略扶桑
草水衣被昭回光追逐李杜参翺翔汗流籍湜走且僵
滅沒倒景不可望作書詆佛譏君王要觀南海窺衡湘
歴舜九疑弔英皇祝融先驅海若藏約束鮫鰐如驅羊
鈞天無人帝悲傷謳吟下招遣巫陽犦牲雞卜羞我觴
於粲荔丹與蕉黃公不少留我涕滂翩然被髮下大荒
淮隂侯廟碑(蘇軾)
應龍之所以為神者以其善變化而能屈伸也夏則
天飛效其靈也冬則泥蟠避其害也當嬴氏刑惨網
密毒流海内銷鋒鏑誅豪俊將軍乃辱身汙節避世
用晦志在鵲起豹變食全楚之租故受饋於漂母抱
王覇之略蓄英雄之壯圖志輕六合氣盖萬夫故忍
恥跨下洎乎山鬼返璧天亡秦族遇知巳之英主陳
不世之竒策崛起蜀漢席捲關輔戰必勝攻必克掃
強楚滅暴秦平齊七十城破趙二十萬乞食受辱惡
足累大丈夫之功名哉然使水行未殞火流猶潜將
軍則與草木同朽麋鹿俱死安能持太阿之柄雲飛
龍驤起徒步而取侯王噫自古英偉之士不遇機會
委身草澤名堙滅而無稱者可勝道哉乃碑而銘之
銘曰
書軌新邦英雄舊里海霧朝翻山烟暮起宅臨舊楚廟
枕清淮枯松折栢廢井荒臺我停單車思人望古淮隂
少年有目無睹不知將軍用之如虎
表忠觀碑(蘇軾)
熙寕十年十月戊子資政殿大學士右諫議大夫知
杭州軍州事臣抃言故吳越國王錢氏墳廟及其父
祖妃夫人子孫之墳在錢塘者二十有六在臨安者
十有一皆蕪廢不治父老過之有流涕者謹按故武
肅王鏐始以鄉兵破走黃巢名聞江淮復以八都兵
討劉漢宏并越州以奉董昌而自居於杭及昌以越
叛則誅昌而并越盡有浙東西之地傳其子文穆王
元瓘至其孫忠顯王仁佐遂破李景兵取福州而仁
佐之弟忠懿王俶又大出兵攻景以迎周世宗之師
其後卒以國入覲三世四王與五代相終始天下大
亂豪傑蜂起方是時以數州之地盗名字者不可勝
數既覆其族延及于無辜之民罔有孑遺而吳越地
方千里帶甲十萬鑄山煑海象犀珠玉之富甲於天
下然終不失臣節貢獻相望於道是以其民至于老
死不識兵革四時嬉遊歌鼓之聲相聞至于今不廢
其有德於斯民甚厚皇宋受命四方僣亂以次削平
而蜀江南負其險遠兵至城下力屈勢窮然後束手
而河東劉氏百戰守死以抗王師積骸為城灑血為
池竭天下之力僅乃克之獨吳越不待告命封府庫
籍郡縣請吏於朝視厺其國如厺傳舍其有功于朝
廷甚大昔竇融以河西歸漢光武詔右扶風修理其
父子墳塋祠以太牢今錢氏功德殆過於融而未及
百年墳廟不治行道傷嗟甚非所以勸奬忠臣慰答
民心之義也臣願以龍山廢佛祠曰妙因院者為觀
使錢氏之孫為道士曰自然者居之凡墳廟之在錢
塘者以付自然其在臨安者以付其縣之净土寺僧
曰道微歲各度其徒一人使世掌之籍其地之所入
以時脩其祠宇封殖其草木有不治者縣令丞察之
甚者易其人庶幾永終不墜以稱朝廷待錢氏之意
臣抃昧死以聞制曰可其妙因院改賜名曰表忠觀
銘曰
天目之山苕水出焉龍飛鳳舞萃于臨安篤生異人絶
類離羣奮梃大呼從者如雲仰天誓江月星晦蒙強弩
射潮江海為東殺宏誅昌奄有吳越金劵玉册虎符龍
節大城其居包絡山川左江右湖控引島巒歲時歸休
以燕父老曄如神人玉帶毬馬四十一年寅畏小心厥
篚相望大貝南金五朝昏亂罔堪託國三王相承以待
有德既獲所歸弗謀弗咨先王之志我維行之天祚忠
孝世有爵邑允文允武子孫千億帝謂守臣治其祠墳
毋俾樵牧愧其後昆龍山之陽巋焉新宫匪私于錢唯
以勸忠非忠無君非孝無親凡百有位視此刻文
伍子胥廟碑(王安石)
予觀子胥出死亡逋竄之中以客寄之一身卒以說
吳折不測之楚仇報恥雪名振天下豈不壯哉及其
危疑之際能自慷慨不頋萬死畢諫於所事此其志
與夫自恕以偷一時之利者異也孔子論古之士大
夫若管夷吾臧武仲之属苟志于善而有補于當世
者咸不廢也然則子胥之義又曷可少耶康定二年
予過所謂胥山者周行廟庭嘆吳亡千有餘年事之
興壊廢革者不可勝數獨子胥之祠不徙不絶何其
盛也豈獨神之事吳之所興蓋亦子胥之節有以動
後世而愛尤在於吳也後九年樂安蔣公為杭使其
州人力而新之余與為銘也
烈烈子胥發節窮逋遂為册臣奮不圖軀諫合謀行隆
隆之吳厥廢不遂邑都俄墟以智死昏忠則有餘胥山
之顏殿屋渠渠千載之祠如祠之初孰作新之民勸而
趨維忠肆懷維孝肆孚我銘祠庭示後不誣
梅長者祠堂碑(明方孝孺)
天地至和之氣時得之而為春日得之而為煦風得之
而為薰皆所以長養萬物其化至密而其用至醇其
在天德也則為元其在人德也則為仁為至善之德為
惇厚之化為無言之教備其理者在唐虞為八元在周
為仁人在漢始稱長者其取義以為能長肓人材先躬
行而尚本質有長盛昌大之道故善治天下者必貴之
漢之大臣惟塞侯張歐皆以長者稱因其行而求之若
曺懿侯之清净寧謐萬石君之父子謙謹不譁丙丞相
之居德不伐要皆長者之選長者之為用迂而不曲緩
而不滯寬大忠厚得聖人之度人主能用之者其國必
興後嗣必蒙其利非若才智之士淺而易窮也彼孑孑
然而露其智術任之以事聲威錯出非不可喜然刻薄
少恩行法無餘意而慮民無隠情喜之者未終而厭苦
之者衆矣若商鞅之於秦王猛之於符氏曾未旋踵而
大亂作豈其才智之不足與長厚之道微而人不懷其
德也故天下可以無才能之人不可以無長者不幸而
乏才能焉事不過于廢弛不幸而無忠厚之長者其誰
恃而不亡乎長者之用粱肉也才智之效藥石也吾以
所聞所見推之國有忠厚之治者後必不衰家之久存
而不墜者必長者之子孫台之寧海有梅氏考之圖譜
昔有諱盛字昌圖者仕晉為章安令擢南昌别駕知晉
將亡即是邑而隠焉常誦佛書既而有靈鳥降其所居
之側若諦聽者歲餘始知郡縣以為鳳集上其事宋文
帝聞而下詔褒之上表稱謝曰此殆覽陛下之德耳臣
何與焉帝咨嗟稱為長者仍命郡縣闢其所居舍為丹
丘寺云今八百餘年矣其子孫衆多為邑巨家而寺亦
不廢宋淳祐中諸孫之學佛者良阜建重閣像而事之
歴年雖久而未有記其事者夫以劉宋立國未數十年
而宗社為墟長者之傳今千載而猶未艾此其所為之
可稱豈特一言之善哉宋文帝知其為長者而不知長
者之為用國之不夀也固宜而長者之澤至於子孫而
益著矣天之於善人其所施甚遠矣祠而奉之非特寓
夫尊祖之思使聞長者之風者却去浮薄而趨忠厚豈
不足為天下之勸乎然則長者雖不獲如塞侯等之有
益於當時而其遺澤之所及未始不同也
雙忠祠碑(李夢陽)
雙忠祠者祠關龍逢比干者也祠比干者何長垣去干
墓百里而近祠逢者何逢干儔也又邑有村曰龍相龍
相人掘地而獲石文曰龍逢云雙之誰知縣杜子開也
大之者伍疇中也伍侯之來也請祠謁覽焉而嘆曰是
尚不足以恢恢耀乎乃兹猥焉卑也竊聞之標迷者必
顯其臬成大者罔恤其小故欲啓遐詔來必有闡名撝
寔於是鳩工庀物度時節力厥祠是新崇其堂室峻其
垣墉浚池蒔木旁屋翼如財靡帑出役罔農妨再閱月
而祠成起瞻壯睹望之巋然枚枚渠渠於是二忠哲者
知之過之欷以悲瞢者問之知黯焉内摧逐臣放子過
之涕滛滛垂亦有顙泚面赤者車將過而轅為之回也
斯伍子之績也或問逢干之事于李子曰余曩過朝歌之
墟盖數謁干墓云及靈寶西南又望見逢墓于心寔摧
而不自知涕滛滛下也然諜記備之聖者述之余復何
說矣曰干于紂無去之義是矣志曰人臣三諫其君而
弗聽則退而待放逢何死也李子曰忠臣必君之悟也
斯殺身從之矣有君而不有身也傳曰見危授命當是
時暇戚疏計哉曰三代異興而同亡周之亡也稽首奉
圖籍西向納土不聞有死之何也曰文弊之也文弊則
天下橫議橫議則從橫行從橫行則亂賊肆而貞純匿
故蘇洵者從橫者也其言曰比干有心而無術蘇秦有
術而無心秦何人也鷃雀與孔鸞長短耶故禍天下者
必洵之言者也設使干有術亦效秦揣摩捭闔以誘之
耶誠使揣摩捭闔足以誘之秦奚不使戰國君為禹湯
邪故忠臣成仁義士死國舍仁義何術矣曰若是則于
辛惡來胡久于人朝李子曰夏商之亡以人周之亡以
俗俗壊于從橫從橫始于橫議橫議由於文弊故言從
橫者必洵者也禍天下者也李子旣賦迎送神祠三章
俾恊之律被之絃管發之鼓鐘以妥靈侑尸矣乃復載
祠由并私所撰說刻之碑曰斯文也余盖嘉伍子績云
伍子名餘福姑蘇人也宰邑之年是為正德庚辰而祠
成立碑伍蓋遣邑學生王漢楊桂來言碑事
嘯臺重修碑(李夢陽)
跡者因乎彰者也思者追乎實者也永者存乎繼者也
激者本乎風者也故觀人以彰可以識世思而永之政
之繫也然不激不著著無定形視施以明顯默拔微斯
其至矣而御史許君按縣還也則謂予曰吾比游於蘇
門蓋登孫登臺云恍若見其人徘徊焉若聆厥嘯焉予
曰思哉許君曰臺圯予令修焉巳為祠祠登于臺北予
曰永哉自是有彰乎然厥施繫焉又激揚之臣也風斯
行矣夫孫登者晉之賤丈夫也無妻子屬云而棲其邑
北山土穴内是蘇門之山也乃其人夏衣草衣冬而披
髮自覆至微末不足述而史氏則稱之曰登好讀易撫
一絃琴性無恚怒人或投之水中欲觀其怒登既出便
大笑然登不欲言阮籍嘗候之既見與語登不應籍退
而至山半聞有聲若鸞鳳音焉則其嘯也又嵇康從登
遊三年問終不答康别去曰先生竟無言乎登乃曰火
生而有光而不用其光人生而有才而不用其才故用
光在于得薪所以保其耀用才在乎識真所以全其年
言如斯而已若登者誠何如人哉語曰桃李不言下自
成蹊故人患在無寔譽不必顯晦不必微寔斯思思斯
永矣故登者非赫赫聞者也非有河上公之授經龐鹿
門之耦耕非如陶隱居巖處而朝議淵明嗜酒苦詩也
逃汚而㓗我随安卑而尊我追含之而見者不謂其無
峻絶而當時不以為傲苦約而天下不以為矯故過其
里者思其臺登其臺若見其人徘徊焉若聆厥嘯焉祠
之若靡之永也斯非寔之明效哉孔子曰邦無道其默
足以容世之不幸莫大於使人默予故曰觀人以彰可
以識世盖言晉也亦謂登非徒默者也世不可使人默
亦不可使人不默何也溺於顯則廉恥之道喪廉恥喪
則政壊政壊則風不激故風者生于政者也政視其施
思而永之必寔焉彰此激揚之先也許君得之矣夫嵇
康者亦晉之聞也乃卒不免於刑戮詩曰昔慚柳下今
愧孫登鳥獸之見畢弋莫不高翔疾走者知二者禍巳
也及冥于所欲鮮有能免焉者何也見欲而不見禍也
故曰不習為吏視已成事乃人自不必絶妻子汚埋如
登也能如河上公諸人自足免於世矣然而罕焉豈以
激之者寡也乃今人非惟不之激頋悻悻曰風奚益於
世詎不大可詫也哉知縣趙鉞曰嘯臺傍故有思親聚
遠二亭百泉南有穠翠亭咸圯監察公曰咸復焉然孫
祠之餘材材咸無擾於官民又曰是役也按察僉事劉
君寔㐮之云許君名完丹徒縣人劉名澤濟寧州人正
德十年夏五月北郡李夢陽記記之日落成日也
曲江亭碑(李夢陽)
贛江北奔入彭蠡湖千里猶建瓴也至豐城也觸磯頭
岡則俛而東南折數里始北逹奔也登其岡望盡見其
奔北俛折之勢於是智者悟其理勇者宛其氣仁者堅
其塞速者紆其謀亢者抑其志是故古之賢人才士生
其鄉也游息增益其所不能過之登也依徐繾綣而弗
之忍去也故此夜扁舟之咏則有新安之朱磯山杖屨
之章則有義山之李讀書往來其地則有雪坡之姚夫
三人者非世之所謂賢人才士耶是江也既與其咏章
而往來也則三人者不可不於其地祠之明矣正德七
年夏五月予廵視豐城登岡望江曲之勢見其上有祠
也而非其鬼乃立使去其鬼而作三先生主妥於其内
及余還也則知縣吳嘉聰業又作二亭祠後其最後亭
有閣又最高登之益足以盡此江奔北俛折之勢夫理
以曲賤勢以曲貴孟子曰人無有不善水無有不下謂
理也何也智有所不役勇有所不用謀有不徑情志有
不直遂仁有乘其定以驗其塞故曲者勢也終而必北
者非勢也故曰知水者可與言道登斯亭也謁三先生
之祠而覽其勢之所以殆有取於予言哉殆有取於予
言哉
管仲鮑叔廟碑(明屠隆)
潁上祠管仲鮑叔禮也舊志管子潁上人盖本之史記
今邑有管仲墩相傳為管仲故里而不言鮑叔潁上人
近考之張處度注列子謂管仲鮑叔並潁上人也處度
在晉去春秋七雄時不甚遠舊志必有據矣又考齊人
物志無鮑叔則鮑叔為潁上人信乎由管仲至於今數
千年邑無祠邑人之不好事也如此哉潁故無山川陂
池林麓亭榭昔人名跡可資遊覽又苦古今人物寥寥
甚也鴻荒而後秀異之氣無地無之而潁獨若爾寥寥
也覽物好古之士至此蕭條悲焉僅僅有管鮑二子成
名列國標勝於兹固前史之豔美而豪傑曠士之所奔
也而且罔為之建祠血食豈維典禮有闕即烏覩雅致
哉土風誠朴民習惷鄙士鮮德譲則典禮闕也又俗不
興于雅道也不佞承乏兹邑德多涼焉日斤斤不遑抵
官之明年始得修學宫制祭器稍葺南北壇壝示士民
以禮旣築東門河堤劖尗碑剏綠波亭邑稍增勝於是
捐俸褒金不給則以士民所樂助為两公祠吁嗟乎夫
學士無輕議管子也盖當是時冠帶之國碁布焉莫不
以其驍雄桀驁之氣争長不下管子夾輔齊侯約束列
國列國雷動而赴之計其所展布鴻鬯鬱烈哉世人往
往以器小訾焉夫令管子當仲尼則器小令與後世人
物絜長較短何如耶後世襪線之士動輒張口依之乎
孔孟謂管晏卑卑無竒此平居抵掌可爾令身為之何
論匡合即羣百夫麾盖之下亂矣吁嗟乎管子者奈何
可輕議也抑不佞於鮑叔又感焉夫綿綿之葛在于中
野良工得之則絺綌不得則稿死士不得相知則沒世
而文采不見管子信才賢微鮑叔則齊國一纍囚爾故
仲之所為鴻鬯鬱烈者皆叔有矣是以君子貴叔也世
稱相知皦日要盟青松指心不斯湏而掉臂去之則市
道也叔之家犬寧食其餘乎是不佞之所重感也則祠
鮑叔抑又可以風矣
文章辨體彙選卷六百五十六
