文章辨體彙選卷二百九
明賀復徵編
書五
誡竇憲書(漢崔駰)
駰聞交淺而言深者愚也在賤而望貴者惑也未信而
納忠者謗也三者皆所不宜而或蹈之者思效其區區
憤盈而不能已也竊見足下體淳淑之姿躬高明之量
意美志厲有上賢之風駰幸得充下舘序後陳是以竭
其拳拳敢進一言傳曰生而富者驕生而貴者傲生富
貴而能不驕傲者未之有也今寵禄初隆百僚觀行當
堯舜之盛世處光華之顯時豈可不庶幾夙夜以永終
譽弘申伯之美致周召之事乎語曰不患無位患所以
立昔馮野王以外戚居位稱為賢臣近隂衞尉克已復
禮終受多福郯氏之宗非不尊也陽侯之族非不盛也
重侯累將建天樞執斗柄其所以獲譏於時垂愆於後
者何也蓋在滿而不挹位有餘而仁不足也漢興以後
迄於哀平外家二十保族全身四人而已書曰鑒于有
殷可不慎哉竇氏之興肇自孝文二君以淳淑守道成
名先日安豐以佐命著德顯自中興内以忠誠自固外
以法度自守卒享祚國垂祉於今夫謙德之光周易所
美滿溢之位道家所戒故君子福大而愈懼爵隆而益
恭遠察近覽俯仰有則銘諸几杖刻諸盤杅兢兢業業
無怠無荒如此則百福是荷慶流無窮矣
規竇武書(盧植)
植聞嫠有不恤緯之事漆室有倚楹之戚憂深思遠君
子之情夫士立争友義貴切磋書陳謀及庶人詩詠詢
於芻蕘植誦先王之書久矣敢愛其瞽言哉今足下之
於漢朝猶旦奭之在周室建立聖主四海有繫論者以
為吾子之功於斯為重天下聚目而視攢耳而聽謂凖
之前事將有景風之祚尋春秋之義王后無嗣擇立親
長年均以德德均則决之卜筮今同宗相後披圖案牒
以次建之何勲之有豈横叨天功以為己力乎宜辭大
賞以全身名又比世祚不競仍求外嗣可謂危矣而四
方未寧盜賊伺隙恒岳勃碣特多姦盜將有楚人脅比
尹氏立朝之變宜依古禮置諸子之官徵王侯愛子宗室
賢才外崇訓道之義内息貪利之心簡其良能隨用爵
之強幹弱枝之道也
戒子益恩書(鄭玄)
吾家舊貧不為父母羣弟所容去厮役之吏遊學周秦
之都往來幽并兖豫之域獲覲乎在位通人處逸大儒
得意者咸從捧手有所受焉遂博稽六萟粗覽傳記時
覩秘書緯術之奥年過四十乃歸供養假田播殖以娛
朝夕遇閹尹擅勢坐黨禁錮十有四年而蒙赦令舉賢
良方正有道辟大將軍三司府公車再召比牒併名早
為宰相惟彼數公懿德大雅克堪王臣故宜式序吾自
付度無任於此但念述先聖之元意思整百家之不齊
亦庶幾以竭吾才故聞命罔從而黃巾為害萍浮南北
復歸邦鄉入此歲來已七十矣宿素衰落仍有失誤案
禮典便合傳家今我告爾以老歸爾以事將閒居以安
往覃思以終業自非拜國君之命問族親之憂展敬墳
墓觀省野物胡嘗扶杖出門乎家事大小汝一承之咨
爾煢煢一夫曾無同生相依其勖求君子之道研讚勿
替敬慎威儀以近有德顯譽成於僚友德行立於已志
若致聲稱亦有榮於所生可不深念邪可不深念邪吾
雖無紱冕之緒頗有讓爵之高自樂以論贊之功庶不
遺後人之羞末所憤憤者徒以亡親墳壠未成所好羣
書率皆腐敝不得於禮堂寫定傳與其人日西方暮其
可圖乎家今差多於昔勤力務時母恤饑寒菲飲食薄
衣服節夫二者尚令吾寡恨若忽忘不識亦已焉哉
勅子胤遺書(趙咨)
夫含氣之倫有生必終蓋天地之常期自然之至數是
以通人達士鑒兹性命以存亡為晦明生死為朝夕故
其生也不為娛亡也不為戚夫亡者元氣去體貞䰟遊
散反素復始歸於無端既已消仆還合糞土土為棄物
豈有性情而欲制其厚薄調其燥濕邪但以生者之情
不忍見形之毁乃有掩骼埋窆之制易曰古之葬者衣
以薪藏之中野後世聖人易之以棺槨棺槨之造自黃
帝始爰有陶唐逮於虞夏猶尚簡樸或瓦或木及至殷
人而有加焉周室因之制兼二代復重以牆翣之飾表
以銘旌之儀招復含斂之禮殯葬宅兆之期棺槨周重
之制衣衾稱襲之數其事煩而害實品物碎而難備然
而秩爵異級貴賤殊等自成康以下其典稍乖至於戰
國漸至穨陵法度衰毁上下僣離終使晉侯請隧秦伯
殉葬陳大夫設參門之木宋司馬造石椁之奢爰暨暴
秦違道廢德滅三代之制興淫邪之法國貲縻於三泉
人力殫於驪墓玩好窮於糞土伎巧費於窀穸自生民
以來厚終之敝未有若此者雖有仲尼重明周禮墨子
勉以古道猶不能禦也是以華胄之士争相陵尚違禮
之本事禮之末務禮之華棄禮之實單家竭財以相營
赴廢事生而營終亡替所養而為厚葬豈云聖人制禮
之意乎記曰喪雖有禮哀為主矣又曰喪與其易也寧
戚今則不然并棺合椁以為孝愷豐貲重禭以昭惻隱
吾所不取也昔舜崩蒼梧二妃不從豈有匹配之會守
常之所乎聖主明王其猶若斯况於品庶禮所不及古
人時同即會時乖則别動静應禮臨事合宜王孫裸葬
墨夷露骸皆達於性理貴於速變梁伯鸞父没卷席而
葬身亡不反其尸彼數子豈薄至親之恩亡忠孝之道
邪况我鄙闇不德不敏薄意内昭志有所慕上同古人
下不為咎果必行之勿生疑異恐爾等目厭所見耳諱
所議必欲改殯以乖吾志故遠采古聖近揆行事以悟
爾心但欲制坎令容棺槨棺歸即葬平地無墳勿卜時
日葬無設奠勿留墓側無起封樹於戱小子其勉之哉
吾蔑復有言矣
遺黃瓊書(李固)
聞已度伊洛近在萬歲亭豈即事有漸將順王命蓋君
子謂伯夷隘柳下惠不恭故傳曰不夷不惠可否之間
蓋聖賢居身之所珍也誠遂欲枕山棲谷擬迹巢由斯
則可矣若當輔政濟民今其時也自生民以來善政少
而亂俗多必待堯舜之君此為士行其志終無時矣嘗
聞語曰嶢嶢者易缺皦皦者易汙陽春之曲和者必寡
盛名之下其實難副近魯陽樊君被徵初至朝廷設壇
席猶待神明雖無大異而言行所守亦無所缺而毁謗
布流應時折减者豈非觀聽望深聲名太盛乎自頃徵
聘之士胡元安薛孟嘗朱仲昭顧季鴻等其功業皆無
所採是故俗論皆言處士純盜虛聲願先生弘此遠謨
令衆人嘆服一雪此言耳
與梁冀議嗣書(李固)
天下不幸仍遭大憂皇太后聖德當朝攝統萬機明將
軍體履忠孝憂存社稷而頻年之間國祚三絶今當立
帝天下重器誠知太后垂心將軍勞慮詳擇其人務存
聖明然愚情眷眷竊獨有懷遠尋先世廢立舊儀近見
國家踐祚前事未嘗不訪詢公卿廣求羣議令上應天
心下合衆望且永初以來政事多謬地震宫廟彗星竟
天誠是將軍用情之日傳曰以天下與人易為天下得
人難昔昌邑之立昏亂日滋霍光憂愧發憤悔之折骨
自非博陸忠勇延年奮發大漢之祀幾將傾矣至憂至
重可不熟慮悠悠萬事唯此為大國之興衰在此一舉
與申屠蟠書(黃忠)
大將軍幕府初開徵辟海内並延英俊雖有高名盛德
不獲異遇至如先生特加殊禮優而不名設几杖之坐
引領東望日夜以冀彌秋歷冬經邁二載深拒以疾無
惠然之顧重令袁中郎昭暢殷懃至於再三而先生抗
志彌高所執益固將軍於是憮然失望而有愧色自以
德薄深用咎悔僕竊論之先生高則有餘智則不足當
今西戎作亂師旅在外軍國異客動有刑憲今潁川荀
爽輿病在道北郡鄭玄北面受署彼豈樂羈牽者哉知
時不可佚豫也且昔人之隱雖遭其時猶放聲絶迹巢
棲茹薇其不遇也則裸身大笑被髮狂歌今先生處平
壤游人間吟典籍襲衣裳行與昔人謬而欲蹈其迹擬
其事不亦難乎僕愿先生優游俯仰貴處可否之間孔
氏可師何必首陽備托臭味庶同休戚是以假飛書以
喻左右
與曹操論盛孝章書(孔融)
歲月不居時節如流五十之年忽焉已至公為始滿融
又過二海内知識零落殆盡惟會稽盛孝章尚存其人
困於孫氏妻孥湮没單孑獨立孤危愁苦若使憂能傷
人此子不得復永年矣春秋傳曰諸侯有相滅亡者桓
公不能救則桓公恥之今孝章實丈夫之雄也天下談
士依以揚聲而身不免於幽執命不期於旦夕是吾祖
不當復論損益之友而朱穆所以絶交也公誠能馳一
介之使加咫尺之書則孝章可致友道可弘矣今之少
年喜謗前輩或能譏評孝章孝章要為有天下大名九
牧之人所共稱嘆燕君市駿馬之骨非欲以騁道里乃
當以招絶足也惟公匡復漢室宗社將絶又能正之正
之之術實須得賢珠玉無踁而自至者以人好之也况
賢者之有足乎昭王築臺以尊郭隗隗雖小才而逄大
遇竟能發明主之至心故樂毅自魏往劇辛自趙往鄒
衍自齊往嚮使郭隗倒懸而王不解臨溺而王不拯則
士亦將高翔遠引莫有北首燕路者矣凡所稱引自公
所知而復有云者欲公崇篤斯義也因表不悉
報皇甫規書(趙壹)
君學成師範縉紳歸慕仰高希驥歷年滋多旅轅兼道
渴於言侍沐浴晨興昧旦守門實望仁兄昭其懸遲以
貴下賤握髮垂接高可敷玩墳典起發聖意下則抗論
當世消弭時灾豈悟君子自生怠倦失恂恂善誘之德
同亡國驕惰之志蓋見幾而作不俟終日是以夙退自
引畏使君勞昔人或歷說而不遇或思仕而無從皆歸
之於天不尤於物今壹自譴而已豈敢有猜仁君忽一
匹夫於德何損而遠辱手筆追路相尋誠足愧也壹之
區區曷云量已其嗟可去謝也可食誠則頑薄實識其
趣但關節疢動膝炙壞潰請俟他日乃奉其情輒誦來
貺永以自慰
文章辨體彙選卷二百九
