文章辨體彙選卷二百一
眀賀復徵編
故事
賀復徵曰按故事者借事闡忠則法語而有巽言之
聽夫國家大關鍵大補救處今必有與古相合者進
告者當知所取類矣
故事(宋真德秀)
國語吳王夫差(夫差吳王名)起師伐越越王勾踐(勾踐越王名)起
師逆之江(逆謂迎而拒之也)大夫種獻謀(種越大夫)曰王其無庸戰
(言不必戰也)不如設戎(言備兵自守也)約辭行成(約辭謂卑下其詞行成猶求和也)
以喜其民(民謂吳國之人)以廣侈吳王之心吾以卜之於天天
若棄吳必許吾成而不吾足也(不吾足謂不以為可憂也)將必寬然
有伯(音霸)諸侯之心焉(寬然閒暇之意)既罷(音疲)弊其民而天奪之
食安受其燼(燼謂灰燼言乘其弊也)乃無有命矣(謂絶吳之命也)越王許
諾乃命諸稽郢行成於吳(諸稽郢越大夫)曰寡君勾踐使下臣
郢不敢顯然布幣行禮敢私告於下執事昔者越國見
禍(猶言被禍)得罪於天王(天王天子也)天王親趨玉趾以心孤勾
踐(孤猶外也)而又宥赦之(先是吴伐越許之平勾踐棲於會稽之上)君王之於越
也繄起死人而肉白骨也(言吴有全活之恩也)孤不敢忘天災其
敢忘君王之大賜乎今勾踐申禍無良(申重也良善也)草鄙之
人敢忘君王之大德而思邊垂之小怨以重得罪於下
執事勾踐用帥二三之老(老家臣也)親委重罪頓顙於邊今
君王不察盛怒屬兵(屬兵猶連兵也)將殘伐越國越國固貢獻
之邑也君王不以鞭箠使之而辱軍士使寇令焉(言不以鞭)
(箠指麾之而辱遣軍士也)勾踐請盟一介(音果)嫡女(一介一人也)執箕箒以
賅姓於王公(箕箒洒埽之具賅備也)一介嫡男奉槃匜以随諸御
(槃匜二器也御謂侍御之人)春秋貢獻不觧於王府(觧與懈同)天王豈辱
裁之亦征諸侯之禮也(言此征取諸侯之常禮也)敢使下臣盡辭唯
天王秉利度義焉(秉執也利謂便也度量也義謂宜也)
吳王夫差乃告諸大夫曰孤將有大志於齊(言欲伐齊)吾將
許越成而無拂吾慮(言欲許與越和免嬰拂思慮也)若越既改吾又何
求若其不改反行吾振旅焉(謂自齊還整兵伐之也)申胥諫曰(申胥)
(即伍子胥也)不可許也夫越非實忠心好吳也又非懾畏吾
甲兵之強也大夫種勇而善謀將還玩吳國於掌股之
上(還反也玩猶侮也弄也)以得其志夫固知君王之盖威以好勝
(盖猶尚也)故婉約其辭(婉順也)以從逸王志(從随也)使淫樂於諸
夏之國以自傷也使吾甲兵鈍弊民人離落而日以憔
悴然後安受吾燼夫越王好信以爱民四方歸之年穀
時熟日長(上聲)炎炎及吾猶可以戰也為虺弗摧為蛇將
若何(虺小蛇大)吳王曰大夫奚隆於越(隆盛也不必以越為盛)越曾足
以為大虞乎(不足以為大慮也)若無越則吾何以春秋曜軍士
(言無越則兵無所振輝)乃許之成(二文已載下編故不復評)
臣按三代王者之師一於仁義而已未始有詐諼之
謀也周衰而敵國相吞於是舍仁義用詐謀以徼一
旦之勝方吳之攻越也越欲出師以拒之其臣大夫
種以為是不必戰也不如婉約其辭以行成於吳行
成云者即後世講和之謂也吾之辭卑且屈則吳人
必喜而許吾成則吾事濟矣於是勾踐從之使其臣
諸稽郢求成焉尊之曰君王天王者所以啟吳王之
驕心也曰親委重罪頓顙於邊者所以殺吳王之怒
心也使其女執箕箒之役其男奉槃匜之御以臣妾
之禮自處以貢獻之邑自名者所以動吳王之喜心
也故雖夫差之悍一入其言果以越為易而許之成
焉善哉子胥之諫也曰彼非實忠心好吳也又非懾
畏吾甲兵之強也大夫種勇而善謀將還玩吳國於
股掌之上故婉約其辭以從逸王志嗚呼若胥者可
謂得敵國之情矣盖吳有胥越有種皆謀臣也智士
也惟謀臣能察敵之謀惟智士能知敵之智使夫差
從胥之諫而謹為之備雖百越其如吳何惟其誘於
卑辭而置越於防慮之表方且伐齊會晉以爭霸於
北方曾未幾時而越入吳矣盖卑辭之能誤人也如
此厥後祖其遺智者何世蔑有以中國言之則如韓
魏之併智伯以夷狄言之則如冒頓之滅東胡皆用
驕之之術故曰始如處女敵人開戸後如脱兔敵不
及拒此兵家之秘謀百試而百中者也吾觀女真崛
起海島其吞遼人陵我國大抵假和之一字以為悞
敵之資甚至兵已登城而和不絶口此靖康之事所
以遺悔於無窮也女真之先世以此紿人今其後裔
又以此受紿蒙古竊聞蒙古取西夏取金國也皆先
之以議和之使而随之以侵伐之師未有不堕其術
中者嗚呼敵情多詐一至於此吾其可以不監乎夫
以蹶起之彊敵驟得志於諸國驕蹇踞肆乃其情也
而我小行人之至彼也其主見之温其言怡其色酌
之酒而勞之我何以得此於彼也報使遄至無要索
之辭有恭順之禮又何以得此於彼也㐮漢之行人
未返而兩淮之王師已動取其三都據其諸郡彼未
嘗有詰問之辭也我既舉兵彼宜絶好而王檝之来
則自若也我既攻彼彼宜我忿而東門之役何為莫
之報也(缺)物之警彼宜秘密而宣之於言不忌吾之
得其情也回回之征彼宜隠諱而猥以見告不虞我
之乘其隙也凡若是者又何以得此於彼也其忠心
爱我耶抑畏吾甲兵之強耶其亦有臣如種者將以
玩吾國於股掌之上耶是不可以不察也先之以議
和之使随之以征伐之兵彼嘗施之二國矣又安知
不欲施於我耶是尤不可以不備也言辭之甘藏鋒
刅於飴蜜也禮貌之卑設機穽於康莊也歛兵遠去
鷙鳥將擊之形也委地弗爭芳餌致魚之術也伏惟
聖眀之君忠智之臣相與亟圖之無以三代仁義望
乎彼而以末世詐諼虞乎彼大為之備以措四海於
安毋受其欺以遺千載之悔實天下幸甚
故事(真德秀)
通鑑唐德宗紀初安史之亂數年間天下戸口什亡八
九州縣多為藩鎮所據貢賦不入朝廷府庫耗竭中國
多故戎狄每歲犯邊所在宿重兵仰給縣官所費不貲
皆倚辦於劉晏晏以為戶口滋多則賦稅自廣故其理
財常以養民為先諸道各置知院官每旬月具州縣雨
雪豐歉之状白使司豐則貴糴歉則賤糶或以穀易雜
貨供官用及於豐處賣之知院官始見不稔之端先申
至某月須如干蠲免某月須如干救助及期晏不俟州
縣申請即奏行之應民之急未嘗失時不待其困弊流
亡餓殍然後賑之也繇是民得安其居業戸口蕃息晏
始為轉運使時天下見戸不過二百萬其季年乃三百
餘萬其初財賦歲入不過四百萬緡季年乃千餘萬緡
臣聞諸大學曰有德此有人有人此有土有土此有
財有財此有用德者本也財者末也外本内末爭民
施奪是故財聚則民散財散則民聚自古迄今未有
人心失而財可恃者亦未有不䘏其民而可以豐財
者聖賢之言炳若星日萬世不能易也劉晏在唐雖
未足以語此然猶知養民為理財之本出入歛散亦
皆有法歲豐穀賤則傷農故必高其價以糴歲饑穀
貴則傷民故必下其價以糶凶荒始兆先期賑䘏用
物雖約所濟者多以故民生安業戸口蕃息歲入之
賦至於數倍夫晏以一有司粗知財用之本末猶能
致利若此况為天下者誠能究大學生財之義一意
務德以養民其效可勝計哉臣觀近世所謂善理財
者何其懵乎此也元元已病而科歛日興不知皮將
盡而毛無所附也出新巧以籠愚民苟邀倍稱之入
不知朝四暮三之亡益也孟子曰我能為君實倉廩
充府庫今之所謂良臣古之所謂民賊也夫以劉晏
之術而槩諸孟子之言已未免為聖賢罪人矣而今
之有司則又晏之罪人也惟聖眀之君忠智之臣亟
思其本而改圖之實天下幸甚
故事(真德秀)
高宗日歴建炎三年六月二日已酉宰執進呈次上曰
太史奏久隂霖雨不止占為隂盛下有隂謀霖雨者人
怨所致早晩差寒天道不順寒隂反節朕觀晉史天文
志備言其證恐失其當以召天變
臣聞災異者天地之戒也古先哲王嚴於自儆故其
遇災也常以為人事之所召後世之君樂於自恕故
其遇災也常以為天數之適然治亂存亡之分未有
不基於此者恭惟高宗皇帝勤勞恭儉紹開中興憂
閔元元力行仁政求諸當時未見闕失而久隂霖雨
之變惕然自省遽以為人怨之所致大哉聖言可謂
深知天人相與之際矣臣伏觀春夏以来淫雨過度
都城之内細民失業近畿諸邑山裂水涌淪胥以死
者不可勝計仰惟陛下畏天敬民無愧前聖固宜殊
祥異瑞史不絶書而譴告諄諄迺與事戾何耶臣伏
而思之此殆吏刻急而民怨咨之所致也夫朝廷張
官置更凡以為民改法易令亦以為民而今長人之
官能布宣德意勤恤民隠者何其甚寡而依勢作威
倚法以削者何其紛紛也假稱提楮幣之令而科率
齊民借摧抑兼併之名而破壞富室期會峻於星火
争利極於錐刀於是掊歛興而民始怨矣不窮告訐
之虛實而廣事株連不原情犯之重輕而例行拘籍
甚而父子啣冤赴井相踵丘墳何辜亦沒縣官於是
刑戮繁而民始怨矣夫天之與人本同一氣故有匹
婦非辜而赤地千里者况民生嗸嗸如此天豈不為
之動乎臣願陛下以昊天孔眀為不可忽以皇祖有
訓為不可忘日與輔弼之臣講求廣大之政亟下眀
詔申敇有司蠲除繁苛與民休息若是而災害弗除
嘉祥弗應者非所聞也臣不勝惓惓
文章辨體彙選卷二百一
