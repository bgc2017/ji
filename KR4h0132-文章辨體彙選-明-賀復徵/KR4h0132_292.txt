文章辯體彙選卷二百九十二
明賀復徵編
序十二
重刻吕氏春秋序(明王世貞)
吕氏春秋一曰吕覽故秦相國文信侯不韋與其客所
著書也當書成而不韋縣之咸陽市肆曰疇有能損益
一字者予千金而竟莫能損益一字也其書今頗行屬
傳梓久不能無譌誤而雲間宋光禄邦乂徐太學益孫
輩相與校訂重梓之而問叙於余余讀之未嘗不掩卷
三歎也穆叔之次立言於品三而操觚之士若為之小
屈然子桓以雄豪創起鼎革間顧欿然不自挾其有而
以經世大業不朽盛事舉而屬之文章彼誠有以見之
也不韋者一賈人子爾操子母之術以間行於秦而得
志焉舉秦之國於股掌間挾其勁東向而瓜剖天下位
相國號仲父爵通侯十萬戶彼豈有所不足哉而顧孜
孜焉思成一家言以與諸儒生角而割後世名此猶未
也不韋固莊生所不道莊生之識至欲齊死生平物我
舉一切有為之跡而空之乃亦孜孜焉而務欲成一家
言度其於辭不工不止故夫古之稱立言者未有不為
名使者也且以不韋之詭譎狙詐豈其果與聞於道而
其客亦務相尚為權竒錯厠於鷄鳴狗盜之雄雖間採
聖賢之長辭以文之即中夜一静思念其言於所為之
跡有不淟涊汗浹者耶惟其機心之發觸而為機言覈
削之於申韓辨巧之於儀秦有不知其所以合者則固
其恒也且也不韋之所為千金者再耳一用之而聾瞽
秦王割其國柄再用之而聾瞽一世之士而割其名雖
得之而佹失之雖失之而終微得之不韋固賈人子要
亦其雄哉宋子徐子與其儕二三子俱能文章嗜古若
渴慕先聖不以人廢言之義而梓行之所謂芙蓉發於
淤泥采之而已置淤泥勿問可也
合刻管子韓非子序(王世貞)
汝師之為諸子於道好莊周列禦寇於術好管子韓非
子謂其文辭亡論高妙而所結撰之大旨遠者出人意
表而邇者能發人之所欲發於所不能發顧獨管子韓
非子不甚行世即行而其傳者多遺脱謬誤讀之使人
不勝乙往往不盡卷而庋之高閣於是悉其貲力後先
購善本凡數十窮丹鉛之用而後授梓梓成謂世貞曰
子其序之世貞曰唯唯夫敬仲欲存糾於齊不得改而
縳於小白卒相之為天下萬世榮非子欲存韓於秦不
得改而走秦卒受僇為天下後世笑夫見榮之與見笑
於人也奚啻隔霄淵雖然是二君子者其始寧不欲出竒
捐生以殉所事哉然而竒有所不得不屈竒屈而生有
所不得不愛愛生而欲有所自見則不得終避仇敵甘
心焉而臣事之夫二君子者其所以愛生一也然而有
相有僇者何也齊不成覇形而桓公之覇心發則機合
機合仲不得不重秦并天下之形成亡所事非而非以
并天下說之欲勝其素所任之臣而自&KR0008;功則機不合
機不合非不得不輕夫豈唯輕而已秦之幸非之利秦
以不若虞非之利韓遠也今夫始皇者固暴伉嗜殺人
也然其明智寧出齊桓下鮑子一薦仲而立相李斯一
間非而立僇非二子之工於薦與間若是也勢也夫勢
之所在則天也天不欲南洚楚北洚戎狄而蠶食周故
委仲於齊以為周屏翰天不欲碩果韓芽五國棄而授
之秦而轉授漢故聽非子之廋紲仰藥而不之䘏夫鮑
子者助天為福者也非能為福者也李斯者助天為虐
者也非能為虐者也然則管子與非子材班乎曰惡乎
班夫管子者太公亞也太公所毘父子皆聖辟其用國
三分之二也而以當必渙之受管子之毘中人也其用
國九分之一也而以當方勁之楚與戎狄然則太公伸
而周王管子抑而齊覇周不太公不廢王齊不管子不
為覇固也不然而管子之書尚在其論四維辨心術亦
寧無敬怠義欲之微旨一二乎哉孔子蓋深知之故慨
然而歎曰如其仁如其仁世固未有不仁其德而亡其
功者非子之所為言雖鑿鑿衡名實推見至隱而其伎
殫於富強而已秦不用非不害為并天下以秦之守守
之必亡用非可以并天下并天下而以秦之守守之無
救亡夫并天下之與亡俱等亦安所事非子是故非子
之於覇若不足而管子之於覇蓋有餘也然則文殊乎
曰不殊也管子齊鉅卿也諸法語名跡門人家老能筆
之稷下之學士大夫能飾之其於文也辨而覈肆而典
能為戰國始者也韓非子韓之疎屬公子也有所著述
以發其蓄而鳴其不平其於文也峭而深竒而破的能
以戰國終者也毋論吾洙泗家言以較魯儒之左凖右
繩差不類然何至㩁名法家苛察繳繞錯若惠施公孫
龍之汜濫詭誖哉其言各十餘萬而贏度不能無傅而
小有益者要之非西京以後傳益也吾故曰不殊也蓋
管子之言後見汰於孟氏而極於宋韓子之言太史公
若心喜之而列之老子傳唐以尊老子故析之宋以絀
老子故復合之其析其合要非以為韓非子也嗟夫儒
至宋而衰矣彼其睥睨三代之後以末世無一可者而
不能不心折於孔明乃孔明則自比於管子而勸後主
讀韓非子之書何以故宋儒之所得淺而孔明之所得
深故也宋以名舍之是故小遇遼小不振大遇金大不
振孔明以實取之是故蕞爾之蜀與強魏角而恒踞其
上嗟夫汝師之所為合刻也其悠然而抱膝也毋乃有
世思哉汝師曰否否吾嗜其文辭若薦三臡者以味薦
而已矣
尺牘清裁序(王世貞)
夫書者辭命之流也昔在春秋游旌接轂矢揚刃飛之
下不廢酬往&KR0570;婉可粲故草創潤色既非一人謀野禔
邦以為首務然而出疆斷割因變為規寄文行人之口
無取載函之筆離是而還書郁乎盛矣用亦大焉故&KR1508;
箭聊城則百雉自摧奏章秦庭則千槖盡返少卿舒鬱
於毳帳子長揚泯於蠶宫良以暢人我之懷發今曩之
藴或揚扢沉冥或掊折疑豫或誘趍啟蔽或釋詛通媾
走儀秦於寸管組丘倚於尺一思則川至泉湧辨乃雲
蒸電㸌其盛矣哉然皆舂容文章汪洋菀翰鴈距弱雲
路虞其修阻魚腹狹波臣付以沉浮則有黃蔴薄禠緘
蘇固蠟爛漫數行遙裔千里蓄止寒暄情專問慰隻事
興端片物托緒毛生為舌墨卿代面醉瀋灕漇巵言熹
微其造色也烱兮隋珠之忽投其寄悰也裊兮春絲之
不斷是用河岳雖移漆膠愈結徘徊吟咀情事更絶明
月宛其依懷白雲停而不飛斯則晉客玄談之委致齊
梁纖語之極規也西蜀楊用脩少游金馬晩戍碧鷄傾
浮提之玉壺然太乙之黎杖漁秇獵稗積有歲時爰薈
斯篇凡十一卷命曰尺牘清裁或因本寂寥或删芟繁
積其見文選諸書者不復更載麗砂的礫等謝氏之碎
金玄圃峥嶸掩瑯琊之羣玉客有齎示余甚旨之苐惜
其時代名氏往往紕誤所漏典籍亦不為少乃稍為訂
定仍加增葺及自唐氏迄今詞近雅馴亦附於後更為
二十四卷藏之櫝中於乎墳典既遠清徽多祕陳驚座
之十束逓供劉南昌之百函俱發流映前史以為美談
今皆闕如况其下者余既慙半豹寧免魯魚故繇中郎
酷私王充之論亦是卿家子雲覆瓿之業耳
刻韓非子序(劉鳳)
韓非子書學者多有之太史公悲其知說之難而不自
免夫非之言則足以死而已尚安咎乎始非與李斯俱
學斯自以為不如斯顯於秦矣而求入焉一棲兩雄是
將欲免乎哉且其言智術能法之士與重人者不兩存
也可以寵過誣者公法而誅之不可寵過誣者私劍而
窮之斯者非重人耶非於立談間遂欲矯其情行而退
之斯又安得不逞其憾而隱忍為也故非者刻覈人也
并其身而不顧其論進說者之情備矣俟上之所向而
以吾說當之是愈疑主而不敢輕任吾說也可危也謂
人主之左右舉非伯夷而與愚不肖論賢智是顯言樹
怨羣臣而不自圖可危也謂人主所以馭臣當操法術
如束濕如御奔可危也深言人主以所不任備所任所
使備者即所備也可危也謂君失一臣得百上下之間
惟以先發為務可危也夫察見至隱語及上之所諱皆
可畏忌者而非盡之欲自全也難矣故率非之說使人
主偹臣下如嚴敵雖甚驕惰之主苟得聞之未有不懼
者也懼則思思則不敢委其枋於下使專壅已是其庶
乎哉故名法家言大扺能強主心而忍其下厚於猜而
不敢自恃臣子之恩薄而疑畏之跡深有以刻而失之
者矣未有以懦而蔽焉者也是名法之所長也今夫玉
巵至貴也通而無當則不可以盛酒瓦甒之賤而不漏
則人將安注漿哉故王道者玉巵也而不能如刑名之
易效者謂無當則不可徒貴也商申韓三子皆大略同
術獨申不害者用韓之小國而能終其身治強且無患
鞅雖以其身覆而秦遂日以興韓則徒托之空言而已
嗚呼亦其遇不遇耶然非者韓之孽子也而卒欲覆韓
其不務維城抑何甚也鞅魏人也欺公子卬而虜之推
是心也固吳起樂羊之不若也其疑人主而自薄也術
之敝若此何怪也惜不害書久逸故申子者吾不得而
見之得見二子者亦可以明名法之利害矣
孫子書校解引類序(趙本學)
天地間有人則有争有争則有亂亂不可以鞭扑治也
則有兵兵之為凶器不可以妄用也則有法其事起於
鬭智角力也則其法不得不資於權謀用兵而不以權
謀則兵敗國危而亂不止君子不得已而用權謀政猶
不得已而用兵也用之合天理則為仁義合王法則為
禮樂故管仲霸者之佐用兵釋實而攻虚釋堅而攻毳
釋難而攻易以驩虞為道假尊周為名要純乎權謀而
已耳孔子稱之曰如其仁如其仁何歟蓋人雖權謀事
則仁義也諸葛亮澹泊以明志寧静以致遠此存心養
性之言也躬耕南陽不求聞達此尊德樂道之行也至
於用兵知孫權之本為漢賊而姑結與為援劉璋宗室
也而掩取以併其軍仲達不戰遺巾幗以激之郭模詐
降泄人語以間之盛兵晝行夜攻遂陽以襲之息鼓偃
旗開門卻灑以疑之事雖權謀心則仁義也若宋之韓
琦范仲淹寇凖宗澤李綱岳飛於金主戰而不主和權
謀無所不至求其人則金玉君子忠厚正直一言一行
無非聖賢正心脩身之法王欽若江伯彦黃潜善王倫
秦檜之徒於金主和而不主戰未聞一啟權謀之口求
其心則犬彘小人姦回險薄滔天之惡無不忍為以此
觀之可見正用權謀以復君父之仇安四海之民者實
為儒者分内事而致知格物之功明經學文之暇不可
不兼讀其書而潜究其理也古人著兵書凡四十餘家
存者今有其七孫子十三篇實權謀之萬變也數千年
来儒者未嘗一開其扄鑰雖有曹操李筌杜佑杜牧王
晳賈林張豫鄭友賢張賁劉寅鄭霛等十五六家之箋
不過粗略訓義苟且引證加以訛謬相承古文漸失迨
至於今凡用兵者無所於法庸非治亂所關一大缺典
乎學不自量竊重為校讐而通釋之又取古人一二已
行之事以証其下名曰校解引類使四方經生學士皆
可以讀之而不難夫自三代之後儒者不知兵其故皆
以孔子不答衛靈而因以為諱殊不知春秋之時天王
在上諸侯無合義之戰亦無問兵之體其不答也固宜
今日不答於衛異日固請於魯使孫子生魯魯君用之
以誅陳恒而明王法孔子豈不以魯為義孫子為賢乎
漢唐晉宋及我聖朝天下一統禮樂征伐自天子出儻
遇國家有難出而主兵何不可之有猥云德化不當用
兵此迂儒保身之謀賣國之罪也學註其書又恐文士
惑不解故復推其說為之序
註參同契序(徐渭)
徐君景休所註參同契存而諸家云亡者以偶不諒古
人著述之體故也後儒於書句句而訓之章章而貼之
故經自為經體而註自為註體古人則不然其註經也
取於明經而已註之之體不章貼而句訓編而次之之
人亦無從章析而句分兼之作述之手韻調不遠古今
相隔考問無由指存為亡轉傳轉信矣景休之註之湮
也坐於是景休之註湮而魏公之經亦泯拔景休所以
起魏公也諸家言經者欲拔景休而不得甚至欲分四
言為經五言為註是止馮字數以别唱随遂起吳傖妄
裂亞掇如萬手繅絲不勝其亂好古者尚譎又從而謬
序以信之註未及還經且盡失予覺其然乃取廬陵陳
氏所註分章上下久之一日試挈某篇相印一經一註
母子粲然以逐他篇莫不畢爾辟如陸遜束炬先攻一
營遂曉攻蜀之法連營七百里一旦席卷魏經徐註既
融復明夫長者貲財記分衆子帳籍自别然當其未分
不特為衆子畫餅抑且起衆子支屬妄擬某物當得某
房誇示眷戚註未分經亦復如是及至分貲妄擬俱歇
註分經定亦復如是雖然貫穿文義印字曉人亦小補
耳若悟真機字乃無隻故分經分註援筆於既悟之後
則可牽文於未悟之先則不可不然摶控糟粕希不見
誚斵輪矣阜阜冬冬有上無下有西無東貫心於中開
戶支忩參之斗蓬一用寄衝主言始終言終於甘始於
十兄若問我心正兔三雙而鷄十雙蒼箕中人叙言
韓非子序(趙用賢)
予讀韓非子書蓋喟然而嘆曰世道之趨於權譎也君
臣之間相御以智而相傾奪以捭闔扺巇之說也其至
秦而極乎先王之道既熄諸侯各競於詐力而列國之
士各騁其機略辨數以務尊安其國而榮顯其身當春
秋之季所號稱良大夫者如晏嬰叔向公孫僑之徒其
馳詞執禮往往相厲以仁義而相訓飭以忠儉信惠是
猶先王之遺也至戰國而儀秦之徒始以其縱横之說
勝言從親之固則諱其善敗之端語衡合之利則匿其
恐喝之迹雖其揣摩馳騖務出於竒詭而要之陳形勢
之便利規情事之變合天下猶各以其說提衡而立故
當時之君得士者昌而士之設智能批患難者亦使世
主蒙其益而顯功名於天下蓋稍蠶食而及於始皇之
身關東諸國既皆削弱無可倚以抗秦而士之争趨秦
者非得秦權則無以震讋諸侯而快其志非訐激其詞
亦無以當王意而盡關游士之口故干秦之說愈相軋
而愈不勝卒足以亡其身予於非子有深慨焉夫非子
固嘗與李斯師事荀卿斯自視以為不如非矣及斯已
柄秦盡用其所學非固以量斯之在吾術中而他所獨
制恣睢上以塞聰掩明而下以拂世摩俗非之智又足
以先斯而逆其所必至故斯方以一法制明主威而非
則曰當途之臣擅勢而環其私斯方以遏黨與絶異趨
而非則曰獨之過將乘賢而劫其君當人臣憂死之不
暇而虞其有田常子罕之厄且以大臣之一詞同軌於
近習將使之行不法而化其主是皆斯之所醖釀鬱積
以基亡秦之禍而非乃以疎遠一旦斥而言之宜乎犯
斯之所甚忌而死不旋踵也昔者范睢羈旅入秦一言
而合繼踵卿相夫昭王之明不及秦皇李斯之專不及
魏冉非又始皇之願得與同遊者其才出睢遠甚而卒
不免僇辱為天下笑者睢當秦之一親猶數年而始得
盡發太后穣侯之私故其主信之不疑而䜛邪不得以
投其間非徒知振暴其短可以傾斯說而奪之柄而不
知斯以干寵忌前之心挾狼戾無親之主乃欲自奮於
說難而卒不能以自免予以為非之持說者甚工而其
所以用術者則甚悖是其所以死也使非而幸緩須臾
秦皇方且回慮易聽當有深計而不疑交争而不罪者
何以成沙丘之禍而鑿鑿一中非之所料如此哉非子
書大扺薄仁義厲刑禁盡斥堯舜禹湯孔子而兼取申
商慘刻之說其言恢詭叛道無足多取然其意則悲廉
直不容於邪枉一切欲反浮淫之蠧而覈之功罪之當
要亦有足采者嗟乎三代而後申韓之說常勝世之言
治者操其術而恒諱其跡予以為彼其盡絀聖賢之旨
而獨能以其說擊排詆訾歴千百年而不廢蓋必有所
以為韓非子者在矣惡可忽哉惡可忽哉此書舊亡和
玉姦刦說林凡三篇他所逸者通五十餘章今悉補次
無闕
南華發覆序(陳繼儒)
南華發覆清涼山孔雀庵藴暉老人所撰也老人繩戒
精緊狀貌清孤望之類須菩提衣表瘦骨可捫而數也
長於詩無浮屠語與之談方内方外之書旁及南華經
往往能結吾輩舌蓋少而習之長而遊於空山大澤間
所見莫非莊者積三十年而後發覆之註出焉正如稿
木蒸為芝菌精神肅為舍利非歲久月深者可襲取得
也世謂老莊一家余獨確然判而為二老子生於周平
王末實有作易者憂患之意其言曰吾所以有大患者
為我有身及我無身吾有何患夫七尺之軀厭而離之
不得計莫若以曲自全以昏自晦以柔弱自抱以勇於
不敢自活若谿谷若嬰孩若冬涉川若畏四鄰自古之
善恐怖者莫老子若也南華生愲愲然笑之烏用是頑且
鄙哉於是以逍遙齊物之說出而救之蓋破我然後能
破執破執然後能破生死破壽夭破禍福破譽誹破理
事破聖凡而老氏﨑嶇世途之恐怖悉粉為虚空矣老
子為憂畏粘縳者也莊子為老氏解粘釋縳者也昔者
元美王先生之言曰莊子僻處清濱孟子不過大梁未
嘗一見相究詰假令彼此送難其鬭必若涿鹿彭城之
戰天地為之蕩而不寧日月為之晦而不明莊子敗則
逃之無何有之鄉而已然而不怒也孟子不敗也敗則
怒余笑曰孟子之怒必加於老而不加於莊學老子之
恐怖未免流而為鄉愿學莊子之豪宕奔放不失為狂
此老莊二氏門庭之辨也藴公曰老莊是同是别眉道
人姑置且從發覆註脚下細尋語脈亦有為南華轉身
吐氣處乎余曰他人以已解莊而藴公以莊解莊藴公
潔淨有道人也此註亦從三十年破我得来耳如郭象
為東海王越主簿素論去之吕惠卿王雱當權薰灼錮
在黑暗鐡圍中不能出彼方求藴公懴罪不暇何暇對
麈而論南華哉即有諸註覆酒家䍌可矣
國策膾序(陳繼儒)
古今治亂惟在是非利害兩端經以純言是非者也策
以純言利害者也任經則世治任策則世亂而古今之
局定矣昔者結繩之俗書契未萌天下熙熙民如野鹿
即殷誓周誥聖人不得已而寖出焉何以策為策之興
也無論諸侯王從之而愚於聰國人從之而愚於兵即
其所自號墨卿者流三寸之舌沸於波濤七尺之軀閃
於轆轤卒乃以黃金為注至令自穽其身如薰骨而殘
翠者然則策安在哉即使策中所載固自有一二可喜
要之機心機事漢隂老人所掩耳而不忍聞也是策者
其將已乎曰非也夫策之為縱横一童子能言之乃劉
中壘孔衍高誘曾鞏鮑彪吳師道諸君子參考讐校亦
使此書附庸經術之後蓋我道大矣平隴甫田不廢泰
岱清流大澤不廢龍蛟瓦石可以兆卜談笑可以解紛
顧用之何如耳用而不善則神竒化為臭腐醍醐化為
毒藥用之而善則銷鑛而為金採腋而為裘集諸瑣碎
而為竹頭木屑之用而況是策乎哉邑侯項公政既成
於鼓琴鳴鶴之暇芟削此書傳之文章士亦此意也大
扺世之有經而詘者有故客卿攘袂顛倒國防始於七
雄迄於四豪皆以狙詐相豢而天下靡有寧日此無他
高才竒士抑鬱而不能吐則不得不以口舌而操國君
之權乃今家絃戶誦士有竒上且張彌天之網羅之則
亦何以畏客而詘羣策為也侯今推天下治平第一必
且召而為股肱諫臣為天子争是非蘇眉山所謂我取
其術不取其心者侯將又以是為諫法矣
劉向說苑序(董其昌)
西漢之著書者自陸賈以下凡六家而夘金子居其二
淮南王安則有鴻烈解中壘校尉向則有說苑新書云
淮南之書俶詭超忽世所稱挾風霜飲沆瀣者蓋文士
多沈酣焉而向之說苑二十篇網羅舊聞應規入矩似
非好竒者所急也茲顓刻說苑何也曰向之此書其合
於立言之指者有三而文詞之爾雅不與焉禆用一也
述聖一也獻讜一也有一於此皆可傳也矧兼至焉者
乎夫語稱公輸子巧於為舟車而拙於為木鳶以非所
常御也顧長康易於貌神鬼而難於貌狗馬以衆所習
見也向之說苑自君道臣術迄於修文返質其標章持
論鑿鑿民經皆有益天下國家而非雕塵鏤空縱談六
合之外以動覩聽者是為禆用可傳也漢承秦後師異
道人異學自仲舒始有大一統之說然世猶未知宗趣
向之此書雖未盡洗戰國餘習大都主齊魯論家語而
稍附雜以諸子不至逐流而忘委是以獨列於儒家是
為述聖可傳也元成間中官外戚株連用事向引宗臣
大義身攖䜛吻顧所謂三獨夫者共憂社稷懷忠不效
又進說苑以見志吾讀其正諫一篇蓋論昌陵論外戚
封事之餘音若縷焉是為獻讜可傳也此三者鴻烈有
之乎豈惟鴻烈陸大夫有向之麗而無其實賈太傅有
向之辨而無其識董江都有向之醇而無其達揚子雲
有向之詣而無其節知言者必能折衷矣或曰史載子
政自言得淮南王枕中祕書以黃金不成獲罪則好鴻
烈者宜莫如向故曾子固譏其言不深純是不然夫子
政固少好淮南書者及其義甘不調齟齬憂患之徧嘗
而學術意見已一變矣昔柳河東文師國語而非國語
曾南豐文師子政而詆子政文人反攻固耳可盡信哉
淮南鴻烈解序(顧起元)
余氾覽諸家於先秦得韓非氏於西京得劉安氏之二
子者其為侯王子也同其恢竒好著書同其究竟亦略
同其人吾無取焉爾其書則學士所同嚌嗜者也而亦
&KR1925;乎有辨韓非氏孽公子也幾於儕韋帶憤而為言言
多感慨而幽沉劉安氏汰公子也慮亡不帝制侈而為
言言多繽紛而閎廓韓也蒿目世情之裏而鑽入之收
其言可禆吾精嚴去其刻而可矣劉也盱衡人世之表
而苞絡之收其言足禆吾廣慱去其誕而可矣且夫韓
也主乎剏者也匪直刻也時而走於僻劉也取材百氏
故時誕時沿時俚其餘謂安獨剏也者非安獨剏者也
八公氏衆竫之劉安纔一裁之爾矣故又時乎複時乎
雜故韓可徧涉而安之語必不可無裁裁誕也裁習也
裁俚也裁雜也裁複也而千古無劉安氏儷矣今世亦
多有裁之者知裁而離之也未知乎裁而合之也覩蜀
錦之寸纇也片痕也剪而去之而碎之以為帶以為囊
惜乎其小周而不適乎大製也哉裁文如此不若其已
吾友張賓王及李汝謙晜季取鴻烈手定之剔去其濊
而總為全瑜驟閱之二十一章猶是故局焉縷而按之
脉絡猶是也滋洽矣氣格猶是也滋勁矣枝理猶是也
滋秩矣蘀去而滋藻矣庸刊而滋竒矣試取韓公子言
顜之而乃非敵也劉安氏之言曰作書喻意俟清明之
士執玄鑑於心者焉微三君子疇當之子雲有言千載
而下有子雲者知子雲嗚呼疇知夫千載而下不為劉
安氏也者功劉安氏也哉
東坡文選序(鍾惺)
或曰東坡之文以戰國予曰有東坡文而戰國之文可
廢也何以明之戰國之言非縱横則名法於先王之仁
義道德禮樂刑政無當焉而其文終古不可廢者以其
雄慱高逸之氣紆回峭拔之情常存於天地之間也使
戰國人舍其所謂縱横名法而以為仁義道德禮樂刑
政之言則其心手不相習志氣不相随必不能如是雄
慱如是高逸如是紆回峭拔以成其為戰國之文故文
之存理之亡也夫必亡理而後存文則是理者事詞之
祟而文之賊也豈有是哉今且有文於此能全恃其雄
慱高逸之氣紆回峭拔之情以出入於仁義道德禮樂
刑政之中取不窮而用不敝體屢遷而物多姿則吾必
舍戰國之文從之其惟東坡乎今之選東坡文者多矣
不察其本末漫然以趣之一字盡之故讀其序記論策
奏議則勉卒業而恐卧及其小牘小文則捐寢食徇之
以李温陵心眼未免此累况其下此者乎夫文之於趣
無之而無之者也譬之人趣其所以生也趣死則死人
之能知覺運動以生者趣所為也能知覺運動以生而
為聖賢為豪傑者非盡趣所為也故趣者止於其足以
生而已今取其止於足以生者以盡東坡之文可乎哉
是故老莊者出世之文之妙者也毅然斥之不疑商韓
者經世之文之妙者也竟鄙其人陋其說而已夫東坡
而非文人也則可東坡而文人也豈有不知其文之妙
者哉以為吾舍此自有真學問真文章理義足乎中而
氣達乎外膽與識謖謖然於筆墨之下取戰國之風調
易以已所欲言而其淵源相去遠矣世有病戰國之文
無當於道而愛其文終不能廢者吾請以東坡之文代
之昔銅臺妓有妙於音而性惡者魏武帝欲殺之而難
其才乃選數十百人一時俱教久之有一人音與之齊
即殺惡性者此所謂有東坡文而戰國之文可廢之說
也且夫戰國之文亦自有等焉人但知國策為戰國之
文而不知孟子亦戰國之文也老泉好孟子此蘇家文
出戰國之原也
竒賞自序(陳仁錫)
郭參軍曰疏其壅閡闢其茀蕪領其玄致標其洞涉庶
逸文不墜於世竒言不絶於今愚非其人也間嘗折衷
往古有一代大作手有一代持世之文有一代榮世之
文各標而出之嗟嗟大作手不數苟不能以文持世也
且勿辱乎哉不辱之文非玉不源非雷不橛非貞不綿
非介不嚴非濯不色非恥不剗非别不味非耘不淨非
理不惑非懼不醇非爛不化&KR0034;山有玉膏其源沸沸湯
湯豈詎采縟駮犖激素飛清分風劈流乎哉故曰玉以
源之䕫之皮為鼓橛以雷獸之骨揚聲五百里故曰雷
以橛之錦濯蜀江而鮮滌以它水錦色弱矣故曰濯以
色之渭石柱有村留神與魯般語班令其形見曰貌獰
醜卿善圖物容畏卿不出故曰恥以剗之鱣奮鰭遡流
望濤直上曝鰓失濟故曰貞以綿之女靈山不連崗以
成高不託勢以自遠故曰介以嚴之有人灘焉其石人
面鬚髮皆具非人也貆㹠音聲麗妙如好婦女非婦女
也漣石魚形燒之作魚膏腥雷風相薄山巔如鷰頡頏
非鷰也非魚也故曰别以味之鳥耘會稽春拔草根秋
啄其穢又若廩君之殺鹽神也故曰耘以净之楊武與
母遇虎負母以號虎見其情佴耳而去故曰理以感之
鳥音如痺多放士如吟大水如啄木大繇如豚大旱如
晨鵠大兵立言亦然故曰懼以醇之劉蜕志文冡云慎
無朽為芝菌以怪人自媚慎無堅為金鐡以行貨起争
慎無滴乎醴泉以味乎謟口故曰腐以化之噫猓國狼
&KR0008;猶知闇中齅金况文字乎所謂持世榮世二種之文
可以知矣是集也首屈大夫所謂大作手亦可以知矣
續古文竒賞序(陳仁錫)
文章有殺生而無竒正殺生竒也竒外無正文兵也兵
禮也始武經繼戴禮終文苑英華以此蓋武事之不張
繇文心之不足故兵以武為植以文為種兵法有之人
人正正辭辭火火又曰世能祖祖鮮能下下夫火火文
士之武心也下下武士之文心也尊文賤武吾茲不信
今實無文士安得而尊之實無武夫安得而賤之古今
無不翻案之文人亦無空讀兵書之武士李衛公斷劉
項皆非將將之君而陣圖陣法皆可廢不出多方以誤
之致人而不致於人而已此善翻案者也生殺在乎呼
吸則文章自於喉舌間倏竒倏正佹虚佹實敵雖對面
莫測吾竒正所在矣故有殺生而無竒正至文也大概
密静多内力焉徒誦空文為敵所誘是以章句易性命
耳或謂茲選止於唐之英華千卷何也夫唐詩不盡佳
而唐以後無詩唐文多直少曲而唐以後亦無文昔有
夢見龍者劉子作文嘲之豈非嘗見畫工者屈其脊挐
其爪施甲鬛雲氣於身者耶是夢畫也先輩有好鑄佛
者鑄罷輙毁三年不就工將去童子紿之曰得無似人
面乎其人大悟一夕而佛容成故唐之文猶似夢畫也
猶似人面也然英華一書大竒有學士家廣之至萬卷
更竒予將續出宋文生氣太多能活而不能殺其根易
爛勢不得不為元之詞曲而文統絶王歐老泉子瞻文
非不佳亦如王唐瞿薛以時文雄特而已國初方宋解
劉諸公及王文成楊文襄輩直達胸臆不求其工大扺
過直過莊猶有唐人之遺是以文心鬱蒸戰勲亦不乏
其後才子成羣著書盈槖有一篇不模擬否有一叚不
帶恢諧嘲笑而其文得工否故文日萎薾武日弛廢試
觀今日武功何如哉不咎文士之雜之弱而訾介胄是
舍種求植也請與海内誦喬潭賦劍舞劍舞者唐羽林
裴公獻戎捷於京師上御花萼樓大置酒酒酣詔將軍
舞劍為天下壯觀其辭曰奮紫髯之白刃發帝庭之光
色天子穆然詔伶人黜鄭衛選色者使覘乎軍容舞者
俾觀乎兵勢夫女子可陣而况文章之士哉
諸子序(陳仁錫)
學莫要乎六經人才莫急乎經濟文章莫貴乎雄渾博大
何以有諸子之刻蓋欲返之於六經也以六經收諸子
不若以諸子返六經強其所厭不若用其所喜夫諸子
多救時之人然六經治未病諸子治已病六經治百家
之病諸子治一時之病六經藥物悉備而不預裁一方
病夫自取焉諸子方太具藥太猛乃治已也竒治人也
拙治一國也竒治一世也拙竒以方拙亦以方後之習
諸子者幾無疾而呻吟類無方而操藥又近於入虎狼
之窟採烏喙之毒奚取焉人皆曰子才也子識也子腸
也其實不知子為何氏能去驕氣與多慾態色與淫心
乎能曳尾塗中乎剡之野能使孔子束帛以贈乎能却
聘幣終身不仕乎能既放流睠乎能居游必擇乎能招隱
鬼谷乎不能何以知人能浩肆恢竒乎能不流邪說乎
能竣潔老成懸之咸陽乎不能何以知言諸子中大醫
王四欲反汝情性而無由入老子醫怯夫一大手也故
尚補汰之清泠之淵莊子醫熱夫一大手也故尚瀉無
政事則俗管子醫俗夫一大手也故尚法離騷有力於
詩亡之後屈子醫戅夫一大手也故尚厚雖然有其心
無其術墨子也中醫也有其心有其術不操其本及身
而止管子也時醫也齊生死一壽妖迂而自得不關痛
癢不詳標本莊子也儒醫也以言竊國必有天刑吕不
韋毒藥也天之刑申不在耕戰而在告訐其刑韓不在
名法而在以說難於富貴也貪醫也然言與法不可泯
矣噫天生我材其要擇術管子多欲亦多君之欲而布
局寬可大不可久晏子少欲亦少君之欲而結體隘善
閉不善開甚哉乎經濟之難子華子不云乎為人所處
者不得安其所處吾猶病言之不廣夫所以處人與所
以自處道在六經脩辭立誠斯雄渾慱大也已因次前
集故漢以下不具論
文章辨體彙選卷二百九十二
