文章辨體彙選卷十八
明賀復徵編
制七
元帥烏葉爾封謚制(元姚燧)
惟太祖之基命龍遂乘雲有良臣以樹勲魚猶得水展
我同姓豈伊異人具官烏葉爾氣鍾光嶽之純全誠貫
金石之堅確智足謀國勇則冠軍佐天運之維新憤人
心之未定既降復叛必煩以行故自北而徂南首遼尾
魏亦攘左而塞右膺齊背秦語其䟦履於四方數豈戍
衣之百襲為庸已懋其報宜豐可當非劉氏之不王姑
啓若魯侯之大宇併申褒典少慰英靈噫佳城之鬱年
三千名固已昭乎白日分國於肇州十二澤期不斬於
黃河可贈某官追封營國公諡忠勇
許衡為懷孟教官制(楊果)
咨爾許衡天資雅厚經學精專大凡講論之間深得聖
賢之奥受罰者恐陳君所短為盜者畏王烈之知所在
向風真堪正俗可令於懷孟等處選揀子弟俊秀者舉
歸教育取作範模再令董子帷前有傳授之弟子重使
王通門下皆經濟之名臣毋喪斯文以弼予治
趙與苪降封平原郡公制(王構)
我國家法天立統稽古象賢武定方維暨聲猷之益廣
恩加降附宜寵數之兼隆迺睠耆英共敷制冊趙與芮
身端而行治識遠而量夷曩在南邦屬為近戚儼若典
刑之舊巋然位望之尊阻隣好以弗修知天心之厭楚
棄官榮而高蹈偉王子之去殷幾年退處於鄉閭庶事
靡聞於朝著執吾信使惟彼權姦爰興問罪之師用慰
徯蘇之望江左之連城不守始奉表以請降浙東之遺
老雖存亦挈族而來覲然制有上下等威之别而情無
親疎遠近之殊分土惟三爵已崇於而主降級以兩名
未正於爾躬是用晉以文階賁之華綬天秩亞上公之
貴月卿躋太府之班於戲辨宗伯之九儀王者所以示
綏懷之禮兼洪範之五福人臣所以全安養之榮茂對寵
光往堅素履可授金紫光禄大夫檢校大司農平原郡
公
平章李庭贈諡制(張士觀)
混一之期有開於真主恢攘之寄允賴於忠臣其器博
則用迺周其才全則效斯著顧奏捷獨多於羣帥而酬
庸豈限於彛章故榮禄大夫平章政事議樞密院事提
調諸衞屯田事兼後衞親軍都指揮使李庭宣力襄樊
振威嶺海甫師干之歴試俄斧鉞之升崇劒敵萬人縱
横制變衝當一面出入如神納之牛腹而獲生載賈登
陴之勇蔽以馬韉而捷騖疇爭執訊之能其韜鈐動合
於昔賢故聲烈特聞於今日至於扈聖祖東降僣孽所
向無前翼先朝西奠遐陬其猶克壯决策於未然而策
無遺者審幾之先見而幾則灼然緬懷熊豹之姿忍聽
鼓鼙之奏生也加封之弗逮名焉節惠以為宜於戲黼
冕桓圭昭其文昭其度玉符麟節傳之子傳之孫精爽
如存寵光無斁可特贈推忠翊衞功臣儀同三司太保
上柱國追封益國公諡武毅
梅思禮授大都府副使制(明蘇伯衡)
建庶官以臨萬國任莫重於本兵掌邦政而統六師選
必先於碩輔具官梅思禮材資驍勇器量雄深胸襟韜
略之竒被服詩書之雅早登華貴作鎮藩翰保境安民
待四方之底定提疆籍戶爰一旦而來歸明炳幾光忠
於内附蓋去留灼知乎天命肆危疑克斷以人謀辭項
從劉知同曲逆舍囂去述識擬伏波凡我師徒束兵而
下淮甸暨其士女安堵有如泰山靜言思之厥功懋矣
是用擢居宥密俾贊樞機匪彰效順之勤式示輸誠之
勸於戲立非常之功則有非常之賞既肇錫以殊恩奮
國士之報以酬國士之知益圖臻於顯效可授大都府
副使
常遇春追封開平王制(蘇伯衡)
天開鴻業篤生英傑之臣星隕將營載舉哀榮之典肆
大勲之垂集俄上將之云亡庸錫褒封誕頒渙號具官
常某英敏而沈毅嚴肅而恢弘自初建於義旗即來歸
於戎旆首從淮右揚采石之鋒旋定江東振丹陽之捷
拓邊疆於全楚殱強敵於三吳掃河洛而奠中原指幽
燕而平朔土功成百戰允為一世之豪氣蓋三軍豈特
萬人之勇近報灤陽之凱益窮漠北之追攬哀訃之遽
來知力疾而猶戰眷言忠藎深用痛傷海宇一家既已
成於大統君臣同體期共享於太平事乃若斯情何能
已秩庸陞於次相爵兼錫於真王雖禮數之有加於予
心其猶歉於戲金書鐵券曷忘佐運之功衮衣繡裳尚
服飾終之命寵靈弗替祚胤彌昌
少傅吏部尚書文淵閣大學士許讚制(高拱)
鼎台重任寅亮攸資殿閣親臣平章是託乃攝儲輔再
領銓衡眷遇之隆於斯為至匪繇英傑曷稱簡求具官
某閎才邃學蔚為時宗亮德淵聞直追往哲蚤以儒科
之彦佐政名邦爰晉中臺再遷史局令猷既茂勁節尤
堅觸忤權璫遂遭擯抑及罪人之既得屬正士之獲伸乃
歴藩臬則威信交孚乃晉卿聮則廉勤特著掌邦禁而
時無冤獄掌邦賦而蓄有羨財朕乃簡置天曹俾長百
辟憸回為之黜伏賢儁賴以登庸歴歲滋多碩膚荐積
朕益加悦特進揆司爾乃啓心陳帷幄之謀正色决樞
機之務丞弼不遑於旦夕憂勤罔間於初終誠可為良
佐也已頃建閟宫之禮實藉鈞衡之咨既有以交於神
明宜與之共其福禄兹授爾階光禄大夫勲柱國錫之
誥命於戲予欲典刑有位爾惟老成予欲保乂有邦爾
惟平格其尚益輸忱悃殫竭訏謨茂崇夾輔之勲丕副
仰成之願欽哉
文章辨體彙選卷十八
