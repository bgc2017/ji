文章辨體彙選卷三百七十六
明賀復徵編
書五
書洞庭山後(明王世貞)
予既為兹記而讀之所不能如伯玉者文度所得西洞
庭者俱可十二於東山亦染指焉伯玉則不暇也吾裹
十日糧酒倍之行不問主所至自津匿盡名姓與釣父
羣長空皦然了無纖雲靡夕不月靡飲不夕清歌流醊
遇興輙極凉暄天劑秋不蕭瑟從行諸君陸丈善詩子
念儷之陸丈善畫張生嗣之李生善奕奕稱國手黃生
少年雅亦善酒季善供具佐吾饞口將書一通以寄伯
玉大司馬署中當忻然而笑夢我五湖之曲也
書衡山禹碑(王世貞)
禹碑在祝融峰重刻者有二本而隸釋亦微不同大抵
多以意會耳非必盡能識之也按昌黎歌科斗拳身薤
倒披鸞漂鳳泊挐虬螭是書形勢亦誠有之及讀盛弘
之荆州記劉禹錫寄吕衡州書此碑流跡已久不當参
以蜉蝣之足但銘辭雖古未諧聖經極類汲冡周書穆
天子傳中語豈三代之季好事者托大禹而刻之石耶
然宣王石鼓文亦多類是似更有不可曉者予直以為
即秦以前文猶勝作西京後人語而用修所謂龍畫傍
分螺書扁刻不啻倍蓰嶧山瑯琊也留此以冠諸刻
書摹輞川圖後(王世貞)
右王摩詰輞川圖臨之者郭忠恕再臨者仇英實夫也
其二十絶句書者文待詔徵仲也余嘗謂讀摩詰絶句
更一覽輞川圖覺便如上下華子岡斤竹嶺騁於宫槐
陌泛南北宅歌湖柳浪徙倚木蘭柴茱萸沜即文杏館
而休焉酌金屑之泉與裴迪秀才對語不知我之為摩
詰摩詰之為我與否也然則摹本何必實夫而書亦何
必徵仲哉
書伍子胥傳後(王世貞)
伍子胥勇烈徇志丈夫也謂之盡孔子之道則不可謂
之悖孔子之道亦不可孔子之事魯也幾微不合輙去
之又曰父母之讐不共戴天不合而去有新君在矣不
以事新君為二心也孟子之言君之視臣如草芥則臣
視君如寇讐孟子過矣草芥其親寇讐之可也草芥其
身寇讐之不可也平王淫太子之婦而欲廢太子推忮
以僇其太子之傳而併及其兄即商受何啻焉受不僇
文王不僇太公父也何以斬燼餘之頭而懸太白鞭屍
非過也情也亦理也吴王僚信子胥之言謀伐楚而光
阻之不以怨光而進專諸刺僚而奪之位蓋審僚之不
能得志於楚也光為之破楚以伸志故竭力而事之又
為其子竭力而報越讐其必不赦越也欲以為奢者為
光而夫差弗信也社將徙矣力諫而死之知亡智也能
死忠也若子胥者於君臣父子之間可無媿也太史公
稱吴以子胥謀西破強楚北滅齊晉南服越人信哉獨
所以強吴之蹟偹于吴越春秋而其辭不雅馴使子胥
之志明而才不盡顯以此少冺冺耳或謂子胥之托子
於鮑氏何居曰彼蓋傷奢尚之綫絶而強延之以孝托
也吾故曰子胥者不悖孔子之道者也
書吕不韋黃歇傳後(王世貞)
自古至今以術取富貴秉權勢者無如吕不韋之穢且
卑然亦無有如吕不韋之巧者也凡不韋之所籌筴皆
鑿空至難期而其應若響彼固自天幸亦其術有以攝
之至于御倡而知其孕必取三月進之子楚又大期而
始生政于理為難信毋亦不韋故為之說而泄之秦皇
使知其為真父而長保富貴邪抑亦其客之感恩者故
為是以詈秦皇而六國之亡人侈張其事欲使天下之
人謂秦先六國而亡也不然不韋不敢言太后亦不敢
言而大期之子人烏從而知其非羸出也黃歇之為奸
大類不韋而行之於為相之後尤不義苐其始之脱太
子雖若釣竒然甚勇而忠史固稱其博學洽聞覩所上
秦皇書不下韓非子以一富貴之&KR0034;而積慮爭事若虺
蜮然亡身滅家而不覺豈不可悲也哉春申君不當稱
四公子賤謀貴疎間親與文信侯並而稱可也
書司馬相如傳後(王世貞)
司馬長卿不羞其淫奔之卓女而自紀其事使史家傳
之以穢後人其文辭之美麗固不能相救而子長復謂
其與卓氏婚饒于財故其仕宦未嘗肯與公卿國家之
事嘗稱病閒居不慕官爵似未盡得其意者長卿固智
人也方其一出使而太守郊迎縣令負弩婦翁貴之易
耻以為榮而又成闢土之功名於願已滿矣逆知武帝
之易封而亦易僇故避而吏隱于文園擁國色發揮文
辭以自娱樂不亦泰哉彼其才已試於西南夷武帝固
心器之矣使小與公卿國家之事而取通侯之印擁公
卿之組固不難其與主父吾丘買臣嚴助軰駢首于東
市亦易也王子猷蓋知之是故不取井丹之高潔而取
長卿之玩世者所謂智也
書李鄴侯傳後(王世貞)
自三代而後人臣出處之蹟未有如李鄴侯泌之竒者
也或伸而屈或屈而伸或先幾或忍詬其保身亦未有
如鄴侯之巧者也七歲而以童子薦入禁中與宰相張
九齡諸公善竒矣尋謝去游嵩華終南間求神仙不死
之術又竒也久之復以獻議入翰林從太子諸王游太
子善之又竒也為詩以譏楊國忠安禄山斥置蘄春又
竒也太子即位靈武為肅宗使人召致泌泌忽間關來
謁又竒也立談而參帷幄體輔若一拜右相辭俄又賜
金紫為侍謀軍國元帥行軍長史亦將相任耳又竒也
復兩京迎上皇除道清宫泌皆任之甫功成而辭榮乞
歸以避李輔國又竒也當是時廣平王以太子領元帥
泌寮也師友也即位為代宗召泌舍之蓬萊閣彊以
婚娶食肉又竒也然其重已不及肅宗矣元載忌之出
為江西觀察判官判官一下佐也泌不辭而往又竒也
載誅而復召常衮忌之出團練澧朗刺杭州又不辭而
以吏治顯又竒也嗣帝為德宗避泚奉天復召而用之
則直臣之而已又出而觀察陜虢鑿饟漕之道剪淮西
之逆又竒也自是始登相位天子恭已委之不復設他
相以至終其身又竒也至德之初郭汾陽李臨淮貞元
之際李西平馬北平其建勛克復若異代然而皆保全
于泌之手又竒也夫以輔國忌之載忌之而不能傷衮
忌之而不能終抑則泌之巧所得于老氏者深矣其所
進深謀秘計以聽者之中庸不能盡售然至于處父子
兄弟之間功亦不淺矣
書李空同集後(王世貞)
空同先生兩䟽于弘治間擔荷世道不淺雖再下詔獄
見以為煆煉而實益其剛果之氣若廣信之訟血氣與
義氣各強半耳材高而病脫疎則易入名高而尚激厲
則易染同舟遇風吳越相救而不知其伏機之至此也
一遇康德涵再遇林待用而後得免虎口噫嘻亦危矣
當嘉靖之丁亥已丑間楊應寧當國名為最知先生而
竟不一推轂事殊不可曉吾嘗謂憐才者若春風拂面
便消忌才者若冰雪寒必透骨俯仰千古至今尚新可
歎哉
書與于鱗論詩事(王世貞)
己未正月余以臺謁之濟上于鱗烹一豚候我田間出
蟹胥佐醑苦劇談久之盡一瓿苦五十六螯漏且行盡
于鱗睨為余曰吾起山東農家獨好為文章自恨不得
一當古作者既幸與足下相下上當中原並驅時一掃
萬古是寧獨人間世哉奈何不更評㩁所至而令百歲
後傳耳者執柔翰而雌黃其語也予唯唯于鱗乃言曰
王君足下行棄我濟上去矣焉用自苦齷齪為也其不
以吾二人更標幟者幾希請為世人實之吾于騷賦未
及為耳為當不讓足下足下故盧柟儔也吾擬古樂府
少不合者足下時一離之離者離而合也實不能勝足
下吾五言古不能多足下多乃不勝我歌行其有間乎
吾以句若以篇耳諸近體靡不敵者謂絶句不如我妄
七言律遂過足下一等足下無神境吾無凢境耳余時
心伏者久之已前謝于鱗曰吾于足下即小進固鴈行
也豈敢以秦齊之賦而匹盟主吾之為歌行也句權而
字衡之不如子遠矣雖然子有待也我無待也兹其所
以埒與子兮雪之月也吾風之行水也更子而千篇乎
無極我之變加我十年吾不能長有子境矣于鱗曰善
請言文曰子匠心而材古者也其工極矣予之錯于材
也世無通于古者以故無稱子亦無稱我然而世之疑
子也甚于我即百千萬年而其疑子也又甚于我雖然
謂子隃勝我者獨子乎我心耳于鱗大悅曰有是哉吾二
人之窮也而足相樂矣更起迭為夀質明而罷後旬日
書來言快矣兹夕之千古也豈值爽鳩之樂哉又一日
于鱗因酒踞謂余曰夫天地偶而物無孤美者人亦然
孔氏之世乃不有左丘乎余瞪目直視之不答李遽曰
吾失言吾失言嚮者言老𥅆耳其狂誕如此
書子昂所寫道德經(徐渭)
世好趙書者取其媚也責以古服勁装可乎蓋帝胄王
孫裘馬輕纖足稱其人矣他書率然而道德經為尤媚
然可以為槁澁頑麤如世所稱枯柴蒸餅者之藥
書季子微所藏摹本蘭亭(徐渭)
非特字也世間諸有為事凡臨摹直寄興耳銖而較寸
而合豈真我面目哉臨摹蘭亭本者多矣然時時露已
筆意者始稱高手予閱兹本雖不能必知其為何人然
窺其露已筆意必高手也優孟之似孫叔敖豈併其鬚
眉軀幹而似之耶亦取諸其意氣而已矣
書草玄堂稿後(徐渭)
始女子之來嫁干婿家也朱之粉之倩之顰之步不敢
越裾語不敢見齒不如是則以為非女子之態也迨數
十年長子孫而近嫗姥於是黜朱粉罷倩顰横步之所
加莫非問耕織於奴婢横口之所語莫非呼雞豕於圈
槽甚至齵齒而笑篷首而搔蓋回視向之所謂態者真
赧然以為粧綴取憐嬌真飾偽之物而娣姒者猶望其
宛宛嬰嬰也不亦可嘆也哉渭之學為詩也矜於昔而
頽且放於今也頗有類於是其為娣姒哂也多矣今校
酈君之詩而恍然契肅然歛容焉蓋真得先我而老之
娣姒矣
書石梁鴈宕圖後(徐渭)
台宕之間自有知以來便馳神於彼苦不得往得見於
圖諜中如說梅子一邊生津一邊生渴不如直啜一甌
苦茗乃始沁然今日觀此卷畫圖斧削刀裁描青抹綠
幾若真物比於往日圖諜彷彿依稀者大相懸絶雖比
苦茗尚覺不同有一掬水到口略降心火老夫看取世
間遠近真假有許多種别不知他日支杖大小龍湫更
作何觀
書夏珪山水卷(徐渭)
觀夏珪此畫蒼潔曠迥令人舍形而悅影但兩接處墨
與景俱不交必有遺矣惜哉雲護蛟龍支股必間斷亦
在意會而已
書濾水羅漢畫贊(徐渭)
諸江河水若彼微蟲為有性命為無性命為俱有性命
為俱無性命若俱有者蟲既應生水何獨受烹煎燒煮
諸苦毒楚若俱無者水既應烹亦應煮蟲云何濾蟲煮
水作是分别若謂蟲則含靈水無知覺諦觀二物蟲體
泳游水含流性得躍為蟲付流即水覺與不覺有何差
别辟如有人發心愛惜象馬牛羊不忍宰割而於蟹魚
蝦蚌妄加觧剝或亦於諸蝦魚蠏蚌心生愛惜於彼草
木斬刈無遺彼諸有物大小動植體則不同所含生性
等無有二云何殺彼舍此起分别心濾蟲煮水亦復如
是弟子迷惑不能通曉是義惟大羅漢正坐諦觀作何
解說宣豁迷悶弟子徐渭合掌禮拜而作是語
書梅花道人墨竹譜(徐渭)
余觀梅花道人畫竹如羣鳳為鶻所掠翎羽騰閃捎捩
變滅之詭雖鳳亦不得而知而評者或謂其贋豈理也
哉
書蘇長公維摩贊墨蹟(徐渭)
予夙慕大蘇公書然閱覽止從金石本耳鮮得其蹟馬
子某博古而獲此予始幸一見之必欲定其真贋者則
取公之贊維摩中語而答之曰若云此畫無實相毗耶
城中亦非實
書米南宫墨蹟(徐渭)
閱南宫書多矣瀟𣪚爽逸無過此帖辟之朔漠萬馬驊
騮獨先
書朱太僕十七帖(徐渭)
昨過人家圃榭中見珍花異菓繡地參天而野藤刺蔓
交戞其間顧問主人曰何得濫放此軰主人曰然然去
此亦不成圃也予拙於書朱使君令予首尾此帖意或
近是說耶
書譙南遊卷後(歸有光)
某始計偕由滁州入彭城前年再登滁州山春初猶寒
馬行山嶺上多積雪北風蕭蕭令人愴然有懷古之思
宋太祖常以周師破李景兵十五萬於清流關太祖高
皇帝從郭元帥駐兵滁陽明年始渡江克采石取太平
王業實肇於此自少知誦歐陽公之記云百年之内漠
然徒見山高而水清可謂千載同此慨矣因問所謂豐
樂醉翁亭者俯視環滁之山彷彿尚見太守醉而遊人
歸也乙卯之歲通参張先生以譙南遊卷見示謾書其
後
書座右(虞淳熙)
有士人貧甚夜則露香祈天益久不懈一夕方正襟焚
香忽聞空中神人語曰帝憫汝誠使我問汝何所欲士
答曰某之所欲甚微非敢過望但願此生衣食粗足逍
遥山間水濱以終其身足矣神人大笑曰此上界神仙
之樂汝何從得之若求富貴則足矣予因歴數古人極
貴念歸而終不能遂志者比比皆是蓋天之靳惜清樂
百倍于功名爵禄也右梁谿漫志所紀此樂予近已得
之無用爇許都梁禱祠而求矣乃故求神仙不置一何
貪耶神者地祗之申仙者山人耳上界大多官府即洞
宫佐吏正爾莊語肅儀倍人間問莊生作太極闈編郎
得逍遥曳尾否今日龍山鳳泉有食禾衣苧逍遥神仙
猶故不自足帝且罰守天圊勅之沒淄塵慾火中大可
怖畏書一通座右自警貪志
書硯銘(董其昌)
東坡書唐林夫惠硯云行至泗州見蔡景繁附唐林夫
書信與余端硯一枚張遇墨半螺硯極佳但小而凸磨
墨不甚便作硯者意待數百年後硯平乃便墨耳一硯
猶須作數百年計而作事乃不為明日計可不謂大惑
耶
識伯修遺墨後(袁宏道)
伯修酷愛蘇白二公而嗜長公尤甚每下直輙焚香静
坐命小妓伸紙書二公閒適詩或小文或詩餘一二幅
倦則手一編而卧皆山林會心語近懶近放者也余每
過抱甕亭即笑之曰兄與長公真是一種氣味伯修曰
何故余曰長公能言吾兄能嗜然長公垂老玉局吾兄
直東華事業方始其不能行一也伯修大笑且曰吾年
止是東坡守高密時已約寅年入山彼時纔得四十三
歲去坡翁玉局尚二十餘年未可謂不能行也昔樂天
七十致仕尚自以為逹故其詩云逹哉逹哉白樂天此
猶白頭老寡婦以貞驕人吾不學也因相與大笑未幾
而伯修下世嗟乎坡公坎軻嶺外猶得老歸陽羡樂天
七十罷分司優游履道尚十餘年使吾兄幸而躋下夀
長林之下兄倡弟和豈二公所得比哉弟自壬辰得第
宦轍已十三年然計居官之日僅得五年山林花鳥大
約倍之視兄去世之年僅餘四載夫兄以二老為例故
以四十歸田為早若弟以兄為例雖即今不出猶恨其
遲也世間第一等便宜事真無過閒適者白蘇言之兄
嗜之弟行之皆竒人也甲辰閠九月九日弟宏道書于
梔子樓
書印空上人卷(黃汝亨)
子瞻治郡時每言遇緇門人宜愛護之加于齊民近世
戒僧少而生産肥身家之僧多官府亦遂從而賦役之
使子瞻之言不驗玄風墮矣余嘗言高僧難作貧僧易
作而近世能貧者亦不易過吳興乃見其人曰印空者
其人通明事薰修遠近文雅有道韻之士喜與之遊而
貧甚士大夫賢者如沈中丞觀頥朱侍御君采軰相與
捐貲買曹氏數畝以饘粥之僅可送日而止乃知緇門
有人不患世無子瞻也因問印空無糧乃足古德所謂
臨行將得去者何在印空笑不答
書月公冊(袁中道)
昔晤龍湖老人于通州予問當如何作工夫龍湖曰参
話頭予曰某子甲半生参話頭而了無消息者何也龍
湖曰不解起疑也夫疑為學道之寶疑大則悟亦大予
近來尚有餘疑可惜不遇大作家痛與刺劄一番耳予
心佩其言見世之學者終日恬然其稍敏捷者隨口領
略自謂已得始知老人所謂不解起疑者真有見也古
人云薄福之人不生于疑又云不疑言句是謂大病今
看古人因緣其穿鑿者無論矣稍有所見淺者作逗塞
情識會深者作探竿影草會作仙人手中扇會遠之遠
矣疑者参之寶也理者参之讐也所悟在理必不得力
從門入者不是家珍耳龍湖心地甚淨戒行甚稳講經
論極精細而其中尤有不能自安者蓋亦有大疑也若
盡擲去算沙諸事而不受育師輕為點破則將來天人
一隻眼矣何幸親見之
書雪筝冊後(袁中道)
陳姬字雪筝少墮紅緣色藝皆絶都中時態新粧多出
其手合度中節士女皆效之所撫育多為名姝清令淹
雅别有一種風氣姬善語言隨機酬應極有韻然外柔
而内莊不可狎也後字夫夫亡遂誓守志不改予聞而
嘆曰甚矣姬之賢也綠忩青閨之彦守一不貳者外廹
于世之毁譽而不敢易其操今居濃膩之中人直以桃
李蹊中人目之耳其守志而人不予譽也其失志而人
不予毁也毁譽之所不及而獨能伸其志于靡他其誰
知之而誰信之予故以為真人然則姬者豈獨為粉黛
中男子哉其可與言道矣樊通德有言慧則通通則流
此正下沉之情識耳彼擁髻而嘆盛衰之不常凄然念
疲精騖神者之變為荒田野草此何消息耶通德于此
宜有豁焉而惜其不及此也夫世之貞女子挾毁譽而
不敢退堕者不過強有力以扞之故枝葉雖除而根株
自在若姬于此中厭離已極一點情染已化為點雪消
冰矣大慧所云從内打出者依稀若有會焉予故曰姬
可與言道昔摩登伽貪愛阿難如來指示以不淨而使
之厭離故與耶輸佗羅同證妙果吾觀姬之守志不從
名根生而從一念之厭離生直慧人也道種也故喜而
為之述
文章辨體彙選卷三百七十六
