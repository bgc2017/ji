文章辨體彙選卷四百六十一
明賀復徵編
頌六(仙佛類)
登遐頌(晉陸雲)
夫死生存亡二理之巳然者也而世有神仙登遐之言
千歲不死之夀其詳固難得而精矣列仙之道作者既
集而登遐未有焉莊周有言我試妄言之子試妄聽之
彼之有無盖難以理求我之妄聽顧可以言寄之遂為
頌云爾
郊間人
淵哉郊間懷寳採薪媚兹伯陽常道是夤俯翼遊周擕
手入秦遺物執一妙世熙神思我玄流浩若無津
王子喬
王喬淵默遂志潜輝遺形靈嶽顧景亡歸孌彼有傳與
爾翻飛承雲儵忽飄颻紫薇
玄洛
玄洛妙識饑餌神穎在隂儵逝即陽無景逍遙北嶽凌
霄引領揮霧昊天合神自靖
孔子
孔子大聖配天弘道風扇玄流思探神寳明發懷周興
言謨老靈魄有行言觀蒼昊清歌先試丹書有造
九疑仙人
茫茫九疑登輝太素有漢登聞神具爾顧發彼靈丘聿
來載步貽我則歌永揚遐祚
大勝山上女
大勝之娥厥猶翼翼降宫有和納符帝側揮杖指辰絶
音頽息苕苕玄石在彼峻極
李少君
少君善祠怡爾豐顔俯覲劉漢仰接姜桓式宴安期巨
棗為餐神光攸往後來其嘆
梅福
在漢之衰頽火炎精梅公指景有皇遺形逝彼文辭胥
此洞庭神輝絶景豈外北溟
張招
張招澄精妙思玄芒則是神物錯綜徽章乃幽乃顯若
存若亾因形則變倏忽無方
左元放
生在清純放情玄昧在物淵沉沂虚攸遂清酒一壺百
朋具醉有命集止乘龍來萃載見君子言觀其蔚
劉根
劉根登嵩遺世盤桓形委服容口厭瓊蘭挹彼呼翕為
爾朝飡景絶巖穴光茂雲端
黃伯嚴
伯嚴志道翻飛自南北食中嶽練形嵩岑奔星凌顔朱
光垂隂雲精九極握耀盈襟
費長房
長房有懷承師問道蒙險洪海希心玄浩將登蓬萊祚
爾難老嘉命既錫如何勿考
何女子
逝矣何女芳靈既彫安寢曾丘逝魂清宵喪魄載營大
墓崇朝玉趾再步於焉逍遙
焦生
焦生卜居在河之東皓襟觧帶嘉卉結容頥神太素淑
思玄冲在彼黃堂明道固窮
鮮卑務塵
北狄務塵在彼沙漠含神自頥靜居有恪自彼王庭聿
來伊洛天子命之載見紫閣
夷門子
衛矣終化靈茅揚葩慎爾貞心神祉來荷靡靡夷門體
道含真飡茹靈卉凌雲頥神
陵陽子
陵陽餌車明視聰耳壯子既飡步虚千里任化凱入輕
雲揮止移形善變載坐載起
鬼谷子
悠悠鬼谷永言潜止要終有集資生無始綢繆方平在
彼二子芬響蘭揮有來盈耳
十八大阿羅漢頌(宋蘇軾)
蜀金水張氏畫十八大阿羅漢軾謫居儋耳得之民間
海南荒陋不類人世此畫何自至哉久逃空谷如見師
友乃命過躬易其裝標設燈塗香果以禮之張氏以畫
羅漢有名唐末盖世擅其藝今成都僧敏行其玄孫
也梵相竒古學術淵博蜀人皆曰此羅漢化生其家也
軾外祖父程公少時遊京師還遇蜀亂絶糧不能歸困
卧旅舍有僧十六人往見之曰我公之邑人也各以錢
二百貸之公以是得歸竟不知僧所在公曰此阿羅漢
也歲設大供四公年九十凡設二百餘供今軾雖不親
覩其人而困戹九死之餘鳥言卉服之間獲此竒勝豈
非希闊之遇也哉乃各即其體像而窮其思致以為之
頌
第一尊者結跏正坐蠻奴側立有鬼使者稽顙于
前侍者取其書通之頌曰
月明星稀孰在孰亡煌煌東方雖有啓明咨爾上座及
阿闍黎代佛出世惟大弟子
第二尊者合掌趺坐蠻奴捧牘于前老人發之中
有琉璃器貯舍利十數頌曰
佛無滅生通塞在人墻壁瓦礫誰非法身尊者歛手不
起於坐示有敬耳起心則那
第三尊者扶烏木養和正坐下有白沐猴獻果侍
者執盤受之頌曰
我非摽人人莫吾識是雪衣者豈具眼隻方食知獻何
愧于猿為語柳子勿憎王孫
第四尊者側坐屈三指答蕃兒之問下有蠻奴捧
函童子戲捕龜者頌曰
彼問云何計數以對為三為七莫有知者雷動風行屈
信指間汝觀明月在我指端
第五尊者臨淵濤抱膝而坐神女出水中蠻奴受
其書頌曰
形與道一道無不在天宫鬼府奚往而礙婉彼竒女躍
於濤瀧神馬凥輿攝衣從之
第六尊者右手支頥左手拊穉獅子顧視侍者擇
瓜而剖之頌曰
手拊雛猊目視瓜獻甘芳之意若達于面六塵並入心
亦徧知即此知者為大摩尼
第七尊者臨水側坐有龍出焉吐珠其手中蕃兒
持短錫杖蠻奴捧鉢而立頌曰
我以道眼為傳法宗爾以願力為護法龍道成願滿見
佛不怍盡取玉函以畀思邈
第八尊者並膝而坐加肘其上侍者汲水過前有
神人涌出於地捧盤獻寳頌曰
爾以捨來我以慈受各獲其心寳則誰有視我如爾取
與則同我爾福德如四方空
第九尊者食巳撲鉢持數珠誦咒而坐下有童子
搆火具茶又有埋筒注水蓮池中者頌曰
飯食已畢撲鉢而坐童子茗供吹籥發火我作佛事淵
乎妙哉空山無人水流花開
第十尊者執經正坐有仙人侍女焚香于前頌曰
飛仙玉潔侍女雲渺稽首炷香敢問致道我道大同有
覺無修豈不長生非我所求
第十一尊者趺坐焚香侍者拱手蕃兒捧函而立
頌曰
前聖後聖相喻以言口如布榖而意莫傳鼻觀寂如諸
根自例孰知此香一炷千偈
第十二尊者正坐入定枯木中其神騰出其上有
大蟒出其下頌曰
默坐者形空飛者神二俱非是孰為此身佛子何為懷
毒不已願觧此相問誰縛爾
第十三尊者倚杖垂足側坐侍者捧函而立有虎
過前有童子怖匿而竊窺之頌曰
是與我同不噬其妃一念之差墮此髬髵導師慈愍為
爾顰嘆以爾猛烈復性不難
第十四尊者持鈴杵正坐誦咒侍者整衣于右蕃
兒横短錫跪坐于左有虬一角若仰訴者頌曰
彼髯而虬長跪自言特角亦來身移怨存以無言音誦
無說法風止火滅無相仇者
第十五尊者鬚眉皆白袖手趺坐胡人拜伏于前
蠻奴手持拄杖侍者合掌而立頌曰
聞法最先事佛亦久耄然衆中是大長老薪水井臼老
矣不能摧伏魔軍不戰而勝
第十六尊者横如意趺坐下有童子發香篆侍者
注水花盆中頌曰
盆花浮紅篆烟繚青無問無答如意自横點瑟既希昭
琴不鼓此間有曲可歌可舞
第十七尊者臨水側坐仰觀飛鶴其一既下集矣
侍者以手拊之有童子提竹籃取果實投水中頌
曰
引之浩茫與鶴皆翔藏之幽深與魚皆沉大阿羅漢入
佛三昧俯仰之間再拊海外
第十八尊者植拂支頥瞪目而坐下有二童子破
石榴以獻頌曰
植拂支頥寂然跏趺尊者所游物之初耶聞之于佛及
吾子思名不用處是未發時
䟦尾
佛滅度後閻浮提衆生剛狠自用莫肯信入故諸賢聖
皆隠不現獨以像設遺言提引未悟而峩眉五臺廬山
天台猶出光景變異使人了然見之軾家藏十六羅漢
像每設茶供則化為白乳或凝為雪花桃李芍藥僅可
指云或云羅漢慈悲深重急于接物故多現神變倘其
然乎今于海内得十八羅漢像以授子由弟使以時修
敬遇夫婦生日輙設供以祈年集福并以前所作頌寄
之子由以二月二十日生其婦德陽郡夫人史氏以十
一月十七日生是歲中元日題
阿彌陀佛頌(蘇軾)
錢唐圓照律師普勸道俗皈命西方極樂世界阿彌陀
佛眉山蘇軾敬捨亡母蜀郡太君程氏遺留簮珥命工
胡錫采畫佛像以薦父母冥福謹再拜稽首而獻頌曰
佛以大圓覺充滿河沙界我以顛倒想出没生死中云
何以一念得往生淨土我造無始業本從一念生既從
一念生還從一念滅生滅滅盡處則我與佛同如投水
海中如風中鼓槖雖有大聖智亦不能分别
石恪畫維摩頌(蘇軾)
我觀衆工工一師人持一藥療一病風勞欲寒氣欲煖
肺肝胃腎更相克挾方儲藥如丘山卒無一藥堪施用
有大醫王拊掌笑謝遣衆工病随愈問大醫王以何藥
還是衆工所用者我觀三十二菩薩各以意談不二門
而維摩詰默無語三十二義一時墮我觀此意亦不墮
維摩初不離是說譬如油蠟作燈燭不以火點終不明
忽見默然無語處三十二說皆光熖佛子若讀維摩經
當作是念為正念我觀維摩方丈室能受九百萬菩薩
三萬三千師子坐皆悉容受不迫迮又能分布一鉢飯
饜飽十方無量衆斷取妙喜佛世界如持鐡鋒一棗葉
云是菩薩不思議住大觧脱神通力我觀石子一處士
麻鞋破帽露兩肘能使筆端出維摩神力又過維摩詰
凖提菩薩一十八臂頌(明姚希孟)
上二手作說法相
如來說法四十九年何刹那頃雷音普宣水月百千總
一月攝窮至月窟說無所說
又
持印在手說咒在口是義不然六根互走舌端印出指
上聲傳色在耳邊音在眼前
右第二手施無畏
慈母愛子同于掌珠勿怖勿驚我與汝俱佛愛衆生舒
兜羅手刀山戟林抱汝而走
第三手把劍
是為智鋩亦曰性鍔䧟煩惱軍破無明㲉拔地倚天光
搖斗牛羣魔悚惶合掌薰修
第四手把數珠
過現未來茫無可尋標指見月珠即為心常斷互融空
假暫立轆轤循環拳拳勿失
第五手把徵若布邏迦果
果從華成華復何起意壤情田朝耘暮耔此果心花東
土所稀我似嘗來禪悦療飢
第六手把鉞斧
明王授鉞攻討弗賓法王此鉞以靜根塵電掣雷轟
馘彼羣醜殺賊者誰還是賊首
第七手把鈎
斧劈劍刺又安用鈎搜根剔芽肝腸若抽猶有狡魔竄
入藕孔鈎之使來是良善種
第八手把䟦折羅
金剛碎落結為智杵鎮我浮情令我宴處篆烟成縷山
花欲然人在定中入四禪天
第九手把寳鬘
寳冠瓔珞妙麗天人莊嚴太虚色相互陳如來頂上三
十二寳若言髻珠吾亦不少
左第二手如意寳幢
嶬峨法幢號曰如意如寒得纊如暍斯憩寳旛流蘇空
中飄颻以召羣迷比于弓招
第三手把蓮華
菡蓞如葩妙絶纖塵遍香水海作光明輪即此互融樂
邦淨域棄淤泥中諸佛太息
第四手把澡罐
儒者有言澡身浴德佛性無垢安用拂拭姑射雪膚頻
拭何妨皓月澄波不動道場
第五手把索
劣象狂猿非䋲可縛無縛縛之不空罥索仰乞慈尊放
入空山雲終入岫鳥自思還
第六手把輪
一輪旋轉聖字在中游環無端始始終終廿五圓通十
二圓覺識得圓機便成輪廓
第七手把螺
傾耳注聽是法螺聲聲從何來倒聞所成繚繞悠揚伽
陀秘密我亦和之音聞雙寂
第八手把寳缾
借此軍持貯甘露水灑向人間天花散綺請舉大海以
擬寳瓶何少何多匪渭匪涇
第九手把般若波羅蜜經
即密攝顯全部兩行即顯証密隻字千章法法幻方圓
圓同鏡是凖提經是般若印
文章辨體彙選卷四百六十一
文章辨體彙選卷四百六十一
明賀復徵編
頌六(仙佛類)
登遐頌(晉陸雲)
夫死生存亡二理之巳然者也而世有神仙登遐之言
千歲不死之夀其詳固難得而精矣列仙之道作者既
集而登遐未有焉莊周有言我試妄言之子試妄聽之
彼之有無盖難以理求我之妄聽顧可以言寄之遂為
頌云爾
郊間人
淵哉郊間懷寳採薪媚兹伯陽常道是夤俯翼遊周擕
手入秦遺物執一妙世熙神思我玄流浩若無津
王子喬
王喬淵默遂志潜輝遺形靈嶽顧景亡歸孌彼有傳與
爾翻飛承雲儵忽飄颻紫薇
玄洛
玄洛妙識饑餌神穎在隂儵逝即陽無景逍遙北嶽凌
霄引領揮霧昊天合神自靖
孔子
孔子大聖配天弘道風扇玄流思探神寳明發懷周興
言謨老靈魄有行言觀蒼昊清歌先試丹書有造
九疑仙人
茫茫九疑登輝太素有漢登聞神具爾顧發彼靈丘聿
來載步貽我則歌永揚遐祚
大勝山上女
大勝之娥厥猶翼翼降宫有和納符帝側揮杖指辰絶
音頽息苕苕玄石在彼峻極
李少君
少君善祠怡爾豐顔俯覲劉漢仰接姜桓式宴安期巨
棗為餐神光攸往後來其嘆
梅福
在漢之衰頽火炎精梅公指景有皇遺形逝彼文辭胥
此洞庭神輝絶景豈外北溟
張招
張招澄精妙思玄芒則是神物錯綜徽章乃幽乃顯若
存若亾因形則變倏忽無方
左元放
生在清純放情玄昧在物淵沉沂虚攸遂清酒一壺百
朋具醉有命集止乘龍來萃載見君子言觀其蔚
劉根
劉根登嵩遺世盤桓形委服容口厭瓊蘭挹彼呼翕為
爾朝飡景絶巖穴光茂雲端
黃伯嚴
伯嚴志道翻飛自南北食中嶽練形嵩岑奔星凌顔朱
光垂隂雲精九極握耀盈襟
費長房
長房有懷承師問道蒙險洪海希心玄浩將登蓬萊祚
爾難老嘉命既錫如何勿考
何女子
逝矣何女芳靈既彫安寢曾丘逝魂清宵喪魄載營大
墓崇朝玉趾再步於焉逍遙
焦生
焦生卜居在河之東皓襟觧帶嘉卉結容頥神太素淑
思玄冲在彼黃堂明道固窮
鮮卑務塵
北狄務塵在彼沙漠含神自頥靜居有恪自彼王庭聿
來伊洛天子命之載見紫閣
夷門子
衛矣終化靈茅揚葩慎爾貞心神祉來荷靡靡夷門體
道含真飡茹靈卉凌雲頥神
陵陽子
陵陽餌車明視聰耳壯子既飡步虚千里任化凱入輕
雲揮止移形善變載坐載起
鬼谷子
悠悠鬼谷永言潜止要終有集資生無始綢繆方平在
彼二子芬響蘭揮有來盈耳
十八大阿羅漢頌(宋蘇軾)
蜀金水張氏畫十八大阿羅漢軾謫居儋耳得之民間
海南荒陋不類人世此畫何自至哉久逃空谷如見師
友乃命過躬易其裝標設燈塗香果以禮之張氏以畫
羅漢有名唐末盖世擅其藝今成都僧敏行其玄孫
也梵相竒古學術淵博蜀人皆曰此羅漢化生其家也
軾外祖父程公少時遊京師還遇蜀亂絶糧不能歸困
卧旅舍有僧十六人往見之曰我公之邑人也各以錢
二百貸之公以是得歸竟不知僧所在公曰此阿羅漢
也歲設大供四公年九十凡設二百餘供今軾雖不親
覩其人而困戹九死之餘鳥言卉服之間獲此竒勝豈
非希闊之遇也哉乃各即其體像而窮其思致以為之
頌
第一尊者結跏正坐蠻奴側立有鬼使者稽顙于
前侍者取其書通之頌曰
月明星稀孰在孰亡煌煌東方雖有啓明咨爾上座及
阿闍黎代佛出世惟大弟子
第二尊者合掌趺坐蠻奴捧牘于前老人發之中
有琉璃器貯舍利十數頌曰
佛無滅生通塞在人墻壁瓦礫誰非法身尊者歛手不
起於坐示有敬耳起心則那
第三尊者扶烏木養和正坐下有白沐猴獻果侍
者執盤受之頌曰
我非摽人人莫吾識是雪衣者豈具眼隻方食知獻何
愧于猿為語柳子勿憎王孫
第四尊者側坐屈三指答蕃兒之問下有蠻奴捧
函童子戲捕龜者頌曰
彼問云何計數以對為三為七莫有知者雷動風行屈
信指間汝觀明月在我指端
第五尊者臨淵濤抱膝而坐神女出水中蠻奴受
其書頌曰
形與道一道無不在天宫鬼府奚往而礙婉彼竒女躍
於濤瀧神馬凥輿攝衣從之
第六尊者右手支頥左手拊穉獅子顧視侍者擇
瓜而剖之頌曰
手拊雛猊目視瓜獻甘芳之意若達于面六塵並入心
亦徧知即此知者為大摩尼
第七尊者臨水側坐有龍出焉吐珠其手中蕃兒
持短錫杖蠻奴捧鉢而立頌曰
我以道眼為傳法宗爾以願力為護法龍道成願滿見
佛不怍盡取玉函以畀思邈
第八尊者並膝而坐加肘其上侍者汲水過前有
神人涌出於地捧盤獻寳頌曰
爾以捨來我以慈受各獲其心寳則誰有視我如爾取
與則同我爾福德如四方空
第九尊者食巳撲鉢持數珠誦咒而坐下有童子
搆火具茶又有埋筒注水蓮池中者頌曰
飯食已畢撲鉢而坐童子茗供吹籥發火我作佛事淵
乎妙哉空山無人水流花開
第十尊者執經正坐有仙人侍女焚香于前頌曰
飛仙玉潔侍女雲渺稽首炷香敢問致道我道大同有
覺無修豈不長生非我所求
第十一尊者趺坐焚香侍者拱手蕃兒捧函而立
頌曰
前聖後聖相喻以言口如布榖而意莫傳鼻觀寂如諸
根自例孰知此香一炷千偈
第十二尊者正坐入定枯木中其神騰出其上有
大蟒出其下頌曰
默坐者形空飛者神二俱非是孰為此身佛子何為懷
毒不已願觧此相問誰縛爾
第十三尊者倚杖垂足側坐侍者捧函而立有虎
過前有童子怖匿而竊窺之頌曰
是與我同不噬其妃一念之差墮此髬髵導師慈愍為
爾顰嘆以爾猛烈復性不難
第十四尊者持鈴杵正坐誦咒侍者整衣于右蕃
兒横短錫跪坐于左有虬一角若仰訴者頌曰
彼髯而虬長跪自言特角亦來身移怨存以無言音誦
無說法風止火滅無相仇者
第十五尊者鬚眉皆白袖手趺坐胡人拜伏于前
蠻奴手持拄杖侍者合掌而立頌曰
聞法最先事佛亦久耄然衆中是大長老薪水井臼老
矣不能摧伏魔軍不戰而勝
第十六尊者横如意趺坐下有童子發香篆侍者
注水花盆中頌曰
盆花浮紅篆烟繚青無問無答如意自横點瑟既希昭
琴不鼓此間有曲可歌可舞
第十七尊者臨水側坐仰觀飛鶴其一既下集矣
侍者以手拊之有童子提竹籃取果實投水中頌
曰
引之浩茫與鶴皆翔藏之幽深與魚皆沉大阿羅漢入
佛三昧俯仰之間再拊海外
第十八尊者植拂支頥瞪目而坐下有二童子破
石榴以獻頌曰
植拂支頥寂然跏趺尊者所游物之初耶聞之于佛及
吾子思名不用處是未發時
䟦尾
佛滅度後閻浮提衆生剛狠自用莫肯信入故諸賢聖
皆隠不現獨以像設遺言提引未悟而峩眉五臺廬山
天台猶出光景變異使人了然見之軾家藏十六羅漢
像每設茶供則化為白乳或凝為雪花桃李芍藥僅可
指云或云羅漢慈悲深重急于接物故多現神變倘其
然乎今于海内得十八羅漢像以授子由弟使以時修
敬遇夫婦生日輙設供以祈年集福并以前所作頌寄
之子由以二月二十日生其婦德陽郡夫人史氏以十
一月十七日生是歲中元日題
阿彌陀佛頌(蘇軾)
錢唐圓照律師普勸道俗皈命西方極樂世界阿彌陀
佛眉山蘇軾敬捨亡母蜀郡太君程氏遺留簮珥命工
胡錫采畫佛像以薦父母冥福謹再拜稽首而獻頌曰
佛以大圓覺充滿河沙界我以顛倒想出没生死中云
何以一念得往生淨土我造無始業本從一念生既從
一念生還從一念滅生滅滅盡處則我與佛同如投水
海中如風中鼓槖雖有大聖智亦不能分别
石恪畫維摩頌(蘇軾)
我觀衆工工一師人持一藥療一病風勞欲寒氣欲煖
肺肝胃腎更相克挾方儲藥如丘山卒無一藥堪施用
有大醫王拊掌笑謝遣衆工病随愈問大醫王以何藥
還是衆工所用者我觀三十二菩薩各以意談不二門
而維摩詰默無語三十二義一時墮我觀此意亦不墮
維摩初不離是說譬如油蠟作燈燭不以火點終不明
忽見默然無語處三十二說皆光熖佛子若讀維摩經
當作是念為正念我觀維摩方丈室能受九百萬菩薩
三萬三千師子坐皆悉容受不迫迮又能分布一鉢飯
饜飽十方無量衆斷取妙喜佛世界如持鐡鋒一棗葉
云是菩薩不思議住大觧脱神通力我觀石子一處士
麻鞋破帽露兩肘能使筆端出維摩神力又過維摩詰
凖提菩薩一十八臂頌(明姚希孟)
上二手作說法相
如來說法四十九年何刹那頃雷音普宣水月百千總
一月攝窮至月窟說無所說
又
持印在手說咒在口是義不然六根互走舌端印出指
上聲傳色在耳邊音在眼前
右第二手施無畏
慈母愛子同于掌珠勿怖勿驚我與汝俱佛愛衆生舒
兜羅手刀山戟林抱汝而走
第三手把劍
是為智鋩亦曰性鍔䧟煩惱軍破無明㲉拔地倚天光
搖斗牛羣魔悚惶合掌薰修
第四手把數珠
過現未來茫無可尋標指見月珠即為心常斷互融空
假暫立轆轤循環拳拳勿失
第五手把徵若布邏迦果
果從華成華復何起意壤情田朝耘暮耔此果心花東
土所稀我似嘗來禪悦療飢
第六手把鉞斧
明王授鉞攻討弗賓法王此鉞以靜根塵電掣雷轟
馘彼羣醜殺賊者誰還是賊首
第七手把鈎
斧劈劍刺又安用鈎搜根剔芽肝腸若抽猶有狡魔竄
入藕孔鈎之使來是良善種
第八手把䟦折羅
金剛碎落結為智杵鎮我浮情令我宴處篆烟成縷山
花欲然人在定中入四禪天
第九手把寳鬘
寳冠瓔珞妙麗天人莊嚴太虚色相互陳如來頂上三
十二寳若言髻珠吾亦不少
左第二手如意寳幢
嶬峨法幢號曰如意如寒得纊如暍斯憩寳旛流蘇空
中飄颻以召羣迷比于弓招
第三手把蓮華
菡蓞如葩妙絶纖塵遍香水海作光明輪即此互融樂
邦淨域棄淤泥中諸佛太息
第四手把澡罐
儒者有言澡身浴德佛性無垢安用拂拭姑射雪膚頻
拭何妨皓月澄波不動道場
第五手把索
劣象狂猿非䋲可縛無縛縛之不空罥索仰乞慈尊放
入空山雲終入岫鳥自思還
第六手把輪
一輪旋轉聖字在中游環無端始始終終廿五圓通十
二圓覺識得圓機便成輪廓
第七手把螺
傾耳注聽是法螺聲聲從何來倒聞所成繚繞悠揚伽
陀秘密我亦和之音聞雙寂
第八手把寳缾
借此軍持貯甘露水灑向人間天花散綺請舉大海以
擬寳瓶何少何多匪渭匪涇
第九手把般若波羅蜜經
即密攝顯全部兩行即顯証密隻字千章法法幻方圓
圓同鏡是凖提經是般若印
文章辨體彙選卷四百六十一
