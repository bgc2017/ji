文章辨體彙選卷六百二十五
明賀復徵編
錄一
劉勰曰錄者領也古文世本編以簡策領其名數故
曰錄也復徵曰錄收籍也事有散逸而無統者則
收籍之使有可據也而摭述一人所歴亦謂之錄
孫氏西齋錄(唐孫樵)
孫樵謂陸長源唐春秋乃編年雜錄因掇其體切峭獨
可以示懲勸者擲其叢冗秃屑不足以警訓者自為十
八通書號孫氏西齋錄起高祖之初洎武皇之終首廟
號以表元首日月以表事尚功力正刑名登崇善良蕩
戮凶回有所綆避則微文示譏無所顧慄則直書志慝
所謂高祖殺太子建成者何黜功循愛譏失教也李勣
立皇后武氏者何忘諫贊慝懲廢命也起皇后已廢之
魂上配天皇者何登嫌黜冢不可謂順予懼後世疑於
禘祼也條天后擅政之年下繫中宗者何紫色閠位不
可謂正予懼後世牽以稱臨也崔察賊殺中書令裴者
何詭諛梯亂肇殺機也張守珪以安禄山叛者何貸刑
怫教稔禍階也稱天下殺者何罪暴天下示衆與殺也
稱天子殺者何死非其罪示衆不與殺也臣或不書卒
者何不以直終去卒以示貶也君或不書葬者何不以
正終去葬以示譏也懼怠去瑞示戒志沴尚德必書賤
尸位則黜貴皆所以敺邪合正俾歸大義摻實寘例以
示懲勸嗚呼宰相升沉人於十數年間史官出没人於
千百歲後是史官與宰相分挈死生權也為史官者不
能忭直骨於枯墳臠諂魄於下泉磨毫黷札叢閣飽帙
豈國家任史官意耶樵既序其略授其友高錫望傳之
矣
武皇遺劍錄(孫樵)
武皇帝得利劍於希夷之間提攜六年而四用之宜其
庶績暉如哉往者北戎猖狂渝盟盗壃大出虜門戍卒
屢奔武皇赫然奮雷霆之威驅貔虎之師靖烽烟於塞
垣復帝子於北廷非武皇一用其劔耶賊鎮阻兵邀爵
山東劫衆以濟其奸臂險以扞其誅王師萃之屢戰無
功兵衂將稽賊勢益張并醜乘之遂萌梟心乃劫吾
兵乃固吾城反書既聞卒愕京師輿人謠曰上宜亟以
節假之且赦其辜俾守北門以伐敵謀不然并且東連
潞兵北合戎師分卒以趍太行卷甲以下河東國家其
能甘心於潞寇耶武皇曾不逗撓於其衷亟發武符按
言誅之羽檄朝馳夕擒并頑非武皇再用其劍耶并部
既平潞守益堅王師告勞國用告虚内外咨嗟訛言沸
騰飛言上聞上為不聞誅潞之心益牢責戰之詔日嚴
卒能克大憝於山東梟渠魁於國門非武皇帝三用其
劍耶浮屠之流其來綿綿根盤蔓滋日熾而昌蠱於民
心蠶於民生力屈財殫民恬不知武皇始議除之女泣
於閨男號於途廷臣辨之於朝䙝臣争之於旁羣疑膠
牢萬口一辭武皇曾不待疑卒詔有司驅羣髠而髮之
毁其居而田之其徒既微其教僅存民瘼其瘳國用有
加風雨以時災沴不生非武皇帝四用其劍耶今者嗣
皇帝纂武皇之耿光傳武皇之遺劍宜乎銛其鍔不使
其挫寶其刃不使其泥而又硎之以義淬之以智匣之
以禮苞之以仁持之以信與天下始終天下幸甚
清夜錄(宋俞文豹)
慶歷間華州士人張元昊累舉不中第落魄不得志負
氣倜儻有縱横材嘗薄遊塞上觀覽山川有經略西鄙
意雪詩云戰罷玉龍三百萬敗鱗殘甲滿天飛又鷹詩
有心待搦心中兔更上白雲頭上飛欲謁韓范二帥恥
自屈乃刻詩石上使人拽之市而笑其後二帥召見之
躊躇未用間已走西夏與曩霄謀抗朝廷連兵十餘年
文豹聞秦檜當國時有士人假其書謁揚州守守覺其
偽以白金五百兩徼原書管押其回秦接見之即補以
官資或問其故曰有膽敢假秦書若不一以官束縛之
則北奔胡南走越矣觀秦此舉加韓范一等矣淳祐十
二年朝廷以京學遊士佻達不純盡行放逐頗聞其間
亦有張元其人處心仁厚意度弘深開慶元年各盡照
舊例放之參供夫學校所以養士科舉所以取人而豪
杰之士則非二者所能牢籠全在君相羅之於法度之
外也
過庭錄(葉適)
往承平時三舘歲曝書吾每預其間凡世所不傳者類
冗陋鄙淺無足觀及唐末五代書尤甚然好竒者或得
其一争以誇人不復更考是非此亦藏書一僻也本朝
公卿家藏書惟宋宣獻最精止二萬餘卷蓋凡無用與
不足觀者皆不足取吾舊所藏僅與宋氏等而宋氏好
書人所未見者吾不能盡得也自六經諸史與諸子之
善者通有三千餘卷讀之固不可限以數以二十年計
之日讀一卷亦可以再周其餘一讀足矣惟六經不可
一日去手吾自登科後每以五月以後天氣漸暑不能
泛及他書即日專誦六經一卷至中秋時畢謂之夏課
守之甚堅宣和後始稍廢歲亦必有一周也每讀不唯
頗得新意前所未達者其先日差悞所獲亦不少故吾
於六經似不甚滅裂南史記徐盛年過八十猶歲讀五
經一徧吾殆不愧此前軰說劉原父初為窮經之學寢
食坐卧雖謁客未嘗不以六經自隨蠅頭細書為一編
置夾袋中人或效之後傭書者遂為雕板世傳夾袋六
經是也今人但隨好惡苟誦一家之說便自立門戶以
為通經内不求之已外不求之古可乎後生稔習聞見
所以日趨於淺陋也
文章辨體彙選卷六百二十五
文章辨體彙選卷六百二十五
明賀復徵編
錄一
劉勰曰錄者領也古文世本編以簡策領其名數故
曰錄也復徵曰錄收籍也事有散逸而無統者則
收籍之使有可據也而摭述一人所歴亦謂之錄
孫氏西齋錄(唐孫樵)
孫樵謂陸長源唐春秋乃編年雜錄因掇其體切峭獨
可以示懲勸者擲其叢冗秃屑不足以警訓者自為十
八通書號孫氏西齋錄起高祖之初洎武皇之終首廟
號以表元首日月以表事尚功力正刑名登崇善良蕩
戮凶回有所綆避則微文示譏無所顧慄則直書志慝
所謂高祖殺太子建成者何黜功循愛譏失教也李勣
立皇后武氏者何忘諫贊慝懲廢命也起皇后已廢之
魂上配天皇者何登嫌黜冢不可謂順予懼後世疑於
禘祼也條天后擅政之年下繫中宗者何紫色閠位不
可謂正予懼後世牽以稱臨也崔察賊殺中書令裴者
何詭諛梯亂肇殺機也張守珪以安禄山叛者何貸刑
怫教稔禍階也稱天下殺者何罪暴天下示衆與殺也
稱天子殺者何死非其罪示衆不與殺也臣或不書卒
者何不以直終去卒以示貶也君或不書葬者何不以
正終去葬以示譏也懼怠去瑞示戒志沴尚德必書賤
尸位則黜貴皆所以敺邪合正俾歸大義摻實寘例以
示懲勸嗚呼宰相升沉人於十數年間史官出没人於
千百歲後是史官與宰相分挈死生權也為史官者不
能忭直骨於枯墳臠諂魄於下泉磨毫黷札叢閣飽帙
豈國家任史官意耶樵既序其略授其友高錫望傳之
矣
武皇遺劍錄(孫樵)
武皇帝得利劍於希夷之間提攜六年而四用之宜其
庶績暉如哉往者北戎猖狂渝盟盗壃大出虜門戍卒
屢奔武皇赫然奮雷霆之威驅貔虎之師靖烽烟於塞
垣復帝子於北廷非武皇一用其劔耶賊鎮阻兵邀爵
山東劫衆以濟其奸臂險以扞其誅王師萃之屢戰無
功兵衂將稽賊勢益張并醜乘之遂萌梟心乃劫吾
兵乃固吾城反書既聞卒愕京師輿人謠曰上宜亟以
節假之且赦其辜俾守北門以伐敵謀不然并且東連
潞兵北合戎師分卒以趍太行卷甲以下河東國家其
能甘心於潞寇耶武皇曾不逗撓於其衷亟發武符按
言誅之羽檄朝馳夕擒并頑非武皇再用其劍耶并部
既平潞守益堅王師告勞國用告虚内外咨嗟訛言沸
騰飛言上聞上為不聞誅潞之心益牢責戰之詔日嚴
卒能克大憝於山東梟渠魁於國門非武皇帝三用其
劍耶浮屠之流其來綿綿根盤蔓滋日熾而昌蠱於民
心蠶於民生力屈財殫民恬不知武皇始議除之女泣
於閨男號於途廷臣辨之於朝䙝臣争之於旁羣疑膠
牢萬口一辭武皇曾不待疑卒詔有司驅羣髠而髮之
毁其居而田之其徒既微其教僅存民瘼其瘳國用有
加風雨以時災沴不生非武皇帝四用其劍耶今者嗣
皇帝纂武皇之耿光傳武皇之遺劍宜乎銛其鍔不使
其挫寶其刃不使其泥而又硎之以義淬之以智匣之
以禮苞之以仁持之以信與天下始終天下幸甚
清夜錄(宋俞文豹)
慶歷間華州士人張元昊累舉不中第落魄不得志負
氣倜儻有縱横材嘗薄遊塞上觀覽山川有經略西鄙
意雪詩云戰罷玉龍三百萬敗鱗殘甲滿天飛又鷹詩
有心待搦心中兔更上白雲頭上飛欲謁韓范二帥恥
自屈乃刻詩石上使人拽之市而笑其後二帥召見之
躊躇未用間已走西夏與曩霄謀抗朝廷連兵十餘年
文豹聞秦檜當國時有士人假其書謁揚州守守覺其
偽以白金五百兩徼原書管押其回秦接見之即補以
官資或問其故曰有膽敢假秦書若不一以官束縛之
則北奔胡南走越矣觀秦此舉加韓范一等矣淳祐十
二年朝廷以京學遊士佻達不純盡行放逐頗聞其間
亦有張元其人處心仁厚意度弘深開慶元年各盡照
舊例放之參供夫學校所以養士科舉所以取人而豪
杰之士則非二者所能牢籠全在君相羅之於法度之
外也
過庭錄(葉適)
往承平時三舘歲曝書吾每預其間凡世所不傳者類
冗陋鄙淺無足觀及唐末五代書尤甚然好竒者或得
其一争以誇人不復更考是非此亦藏書一僻也本朝
公卿家藏書惟宋宣獻最精止二萬餘卷蓋凡無用與
不足觀者皆不足取吾舊所藏僅與宋氏等而宋氏好
書人所未見者吾不能盡得也自六經諸史與諸子之
善者通有三千餘卷讀之固不可限以數以二十年計
之日讀一卷亦可以再周其餘一讀足矣惟六經不可
一日去手吾自登科後每以五月以後天氣漸暑不能
泛及他書即日專誦六經一卷至中秋時畢謂之夏課
守之甚堅宣和後始稍廢歲亦必有一周也每讀不唯
頗得新意前所未達者其先日差悞所獲亦不少故吾
於六經似不甚滅裂南史記徐盛年過八十猶歲讀五
經一徧吾殆不愧此前軰說劉原父初為窮經之學寢
食坐卧雖謁客未嘗不以六經自隨蠅頭細書為一編
置夾袋中人或效之後傭書者遂為雕板世傳夾袋六
經是也今人但隨好惡苟誦一家之說便自立門戶以
為通經内不求之已外不求之古可乎後生稔習聞見
所以日趨於淺陋也
文章辨體彙選卷六百二十五
