文章辨體彙選卷六百八十八
明賀復徵編
墓表三
故元翰林侍講學士陳公墓表(明蘇伯衡)
在昔元至正已丑盜發海上又明年汝隸繼變不五六
年淮東西江左右湖南北罔不煽亂如海中漚前者未
滅而後者復起土崩之患危在朝夕其君臣當夙夜惕
厲憂勤殫竭心膂撥亂而反之正若救焚拯溺之不暇
乃誕相與盤樂淫荒視宴安之日猶有甚者略不以攘
除事置之思慮盖懷奸怙寵專權稔惡蠱惑帝至於此
則圖們特穆爾也公於時官文學憤激於衷憂形於色
率御史善材抗疏彈擊不少顧忌萬壹帝心感悟使帝
因公之言立誅奸臣以謝天下反昔所為圖弭菑變猶
可以登中興之功救湏臾之運奈何奸臣甫竄而遽用
顧以公非宜言而欲殺之由是衆正解體盜賊橫行兵
交闕下擁衆觀望者相隨屬㝢縣割裂生民塗炭大
明問罪之師至通州帝遂棄宗廟遁而社稷墟矣是雖
運祚之有所終歷數之有所歸抑豈不以疏法家拂士
忽忠言至計也哉嗟夫亡國之主未有不以奸邪為賢
而以忠讜為狂者也亦未有柄用非人以言為諱而國
能存者也故公伯祖宋相宜中景定初以攻丁大全而
編管建昌軍公以劾圖們特穆爾而幾見殺丞相之言
不用後二十餘年而宋社以屋公之言不用後十餘年
而元社以屋書曰與亂同事罔不亡信矣夫丞相也公
也生與阨會何其絶相似也豈非不幸與然身躓而名
隨之則又非不幸也而況元亡公分致死以徇國雖掣
之肘而其心則與乃祖行軍司馬死汾水關同諒也一
門之内百歲之間風烈相終始所謂世篤忠貞者哉嗚
呼公姓陳氏諱達字元達温之永嘉人家婺之蘭溪妣
江氏封温國夫人而公沈氏出也三歲而孤伯母陳留
郡夫人江氏鞠育之長大年十五徵入宿衞二十學書
於平章康里公庫庫待制杜公本學詩於張貞君天雨
馬教授伯誠年三十書名於康里公上下欽安殿成在
廷善筆札者咸書榜上進獨用公所進者至正壬辰擢
端本堂司經尋轉正字又遷文學立朝慕汲黯之為人
事無大小言必剴切皇太子禮貌之不徒以其善書也
劾圖們特穆爾實丁酉冬賴太子苦諫得不殺遂辭所
居官明年遵海南歸永嘉即墓下以居從進士陳高授
尚書周易語及時事輒流涕於邑既而帝見亂甚始思
公顧其兄大都留守愛穆歌問公安在對曰病卧故里
即日以徵事郎同僉太常禮儀院事召不拜又召拜集
賢直學士同修國史同知經筵事後兩召皆有御衣上
尊之賜而公終已不赴其言曰吾嘗見病者不早使醫
師治之及在膏肓始召醫從事雖扁鵲亦望而走矣今
國事如此豈臣子之所忍見然賢如先丞相處輔弼之
地猶不能存於垂亡況吾之才職以論思獨能存元於
垂亡乎王師克温公自沉淵軍士出之引佩刀自裁軍
士奪之乃斷髮示無用猶安置濠州後遇赦任便居住
乃還蘭溪病風痺且三年矣聞有薦之於朝者遂却藥
不御而卒公生以元之至治壬戌七月一日卒以洪武
乙夘十月六日葬蘭溪縣甘棠鄉門村原
伯衡曰惟君子所貴大節為先公所樹立豈不偉哉乃
若既貴且富而孜孜問學施德於人而不自以為恩人
或負之而亦不以為恨他人所未易能者在公何難焉
出入兩宫待遇之隆賜予之渥他人不可致者何足為
公榮雖其字畫一代不數人亦公餘事以故不備述而
獨書其關於國者表諸神道其辭不殺盖以公言不用
於當時為可惜公行無愧於先租為可貴也庶有國者
以懲而事君者以勸云辭曰
火之初爇未至烈烈升斗之水沃可以滅及其燎原煙
熖漲天雖竭江河烏能捄旃國步方艱不用公言國步
孔棘乃召公還有策莫施還也何裨不榮以禄乃分之
宜國破城亡誓欲捐軀不獲直遂天歟人歟死雖不果
義則無媿世其家者庶其在是
周君宗祥墓表(解縉)
君諱監字宗祥吉水醪市人祖原善父本立皆篤厚隱
約君少有智識父甚竒之曰振吾門者此兒也稍長内
外承迎罔有違闕元季之亂一市人皆求請君為保障
君與子吾文誓衆為義兵不蹈非禮皆挈家引却東山
下以伺賊釁賊果焚醪市縱擄掠君之子率衆逐人人
皆奮以一當百賊大敗走衆志既定為營水陸以應官
兵時吉安守臣梁克中治水軍於大州大喜賚以白金
綵幣俄以功陞吉水州判官甲午歲饑告糴於軍門得
粟以賑所活甚衆鄰邑之居民避賊者扶老携幼來依
庇君君撫納之如將不及有山寨致重貲請其仇家將
甘心焉君答書加贈黃金委曲諭解之其人釋然愧謝
為家塾訓其子孫其延先生親執禮甚恭世方搶攘絃
誦之聲不絶由是名士皆喜過之其性尤喜接賓客久
而益虔歲時歡宴必盡醉乃已與宗弟瑞最相友愛今
天兵南來君以兵屬其子從征贑還亦辭榮歸養君晩
歲安徤子孫滿前同堂而食庭無間言先公歸自元都
時與梁克中協謀守吉往來醪市嘗主宗祥父子尤相
敬愛家君每為予言而予生也晩皆不及與之游而嘗
過其門識其後進子弟撫其手植庭砌之木皆已蒼然
可念名園臺榭依然尚存門俯碧流之水毫髮可鑑而
其傍有廟丹青漫漶君之題字猶在壁間想其冠盖之
都賓朋之盛而君之平生志意豈不樂哉君生皇慶壬
子七月十日没以洪武辛酉五月十五日享年七十娶
陳氏能勤儉内助子男四人吾文吾信吾敏孫男十三
人其墓在里大塘之原請之表者其為孫宜哲也
元鄉貢進士周君墓表(解縉)
宋承中華之統三百餘年致治幾於三代不幸遼金二
敵蘖牙其間至於元氏遂以外國入而代之誠有天地
以來轉移之局然一統者亦幾百年有不得而廢之者
於是正統之論益紛紛然矣當元至正中危素始建言
修宋史而二敵皆有故臣遂為三史於時以布衣慨然
爭之不合徑去者吾家季大父伯中與里人周公以立
也豈非偉男子哉盖當是時入史館以為至幸一俯首
聽事即富貴可指得而二公不屑也其視區區之富貴
為何如哉以立所上書萬言其略曰遼與本朝不相涉
又其事首已具五代史雖不論可也所當論者宋與金
而已然本朝平金在先而事體輕平宋在後而事體重
宋之為宋嫓之漢唐而有光遼金之為遼金比之元魏
而猶歉或曰金人常甘心於徽欽靖康統絶則金當續
矣臣愚應之曰周幽王嘗陷犬戎之難平王東遷宗周
黍離矣仲尼作春秋乃明尊周之義周之統未嘗由幽
王而絶也晉懷愍亦罹青衣之辱元帝南渡神州陸沉
矣朱述綱目亦申帝晉之義晉之統未嘗隨懷愍而遂
亡也聖賢經世立法正以存天下之大防焉耳書奏不
報伯中復上書當時惟揭文安公與二公言合同館皆
讙然以為狂揭公深是之而不能主也嗚呼雖一時廢
不用萬世之下雖與日月爭光可也季大父之没以至
正庚子周公没亦以是歲距今永樂丙戌春秋四十有
七而公之孫岐鳳為國子學官奉其族兄寬仲容所為
公行狀請為文表公之墓余不敢辭按狀公諱聞孫字
以立世家吉水之泥田其先自吳將公瑾之子都縣侯
胤居廬陵以卒子孫由是家廬陵之烏東至隋有諱汾
翁者為會稽刺史遂復榮顯又一世以唐長慶中徙家
泥田遂為吉水人高祖子淵宋上舍生祖澤之擢宏詞
科號磻洲先生當時之稱大儒若郭湜溪羅澗谷皆門
人也為建書樓時稱書樓下周家磻洲年八十餘迺卒
趙文敏公以道學稱之祖鎮國與兄世國俱登咸淳進
士第世國仕直寶謨閣以論事斥賈似道忠言讜論天
下誦之父厚素竒愛之手寫漢書以授而戒以無近名
公由是從事於博約至夜不就枕當食忘餐精思力踐
問辨炳如也母宋夫人疾病病逾二年晝夜侍不解帶
終喪哭泣幾不能生至正辛已舉進士明年會試得乙
榜特賜燕文館賦詩揭文安公大稱賞之遂薦入史館
由是也財數月徑歸為鰲溪書院山長丁父憂服除為
貞文書院山長弟子彌進與磻溪時相埒也免學田逋
租小民甚德之已而遇亂還鄉里族人宗謹傾貲奮義
為保障公為之謀主一日諜報羣寇謀攻劫之宗謹以
衆寡為憂公方食笑曰寇雖衆皆烏合我兵保鄉井人
自為戰吾宗不可一舉足誓與鄉閭俱存亡賊聞果散
去宗謹由是保障十餘年公啟之也丙申載貢居前列
行省以便宜除白鷺州書院山長尋擢袁州教授未及
赴而亂已極行中書省大參全公領兵數萬來吉公為
畫取袁城策手寫數言策甚備不能用公隱於新淦之
石洞其後全公果敗而公亦尋卒矣年纔五十四葬吉
水大&KR0034;山之原公娶羅氏有婦德後公八年卒子男一
人曰曾子加先卒曰觀子賓以弟元瑞之子為後也女
一人適福州衞知事孔體忠孫男三人岐鳳其長也為
之表而系以詩曰
窮經學古博以約文豔天葩露新萼羣羽低飛慕巢幕
矯首秋空淚雙鶴直道三黜窮且樂借箸籌機屹城郭
片言坐鎮萬夫却惜哉命與時枘鑿千載英靈奠山嶽
溪澗周先生墓表(解縉)
退處士而進奸雄漢史之失也予為史官鑒其失行天
下求孝友篤行隱德而叙次之吾鄉溪澗周先生其一
人焉天性至孝事繼母龍氏尤謹人無間言先生没時
年四十五臨終稽首惟以不終養為至痛哭其子啓而
屬養之母氏哭之哀慟聞者先生有弟榘字仲芳友愛
篤至勉之仕以圖顯揚洪武初舉進士為侍儀出知中
牟縣同知台州有異政與古循吏等太祖高皇帝作彰
善錄榘在首編誦之天下書之國史先生友愛教訓所
由然也兹非孝友之實乎先生自少聰穎嗜學以親故
寧隱遯丘園周氏大家宗族以千數先生知其從子寬
與弟榘之資可成就高遠也延賢先生教之二人者果
先後以文學行義知名當時寬雖終一學官而周宗之
千數後生所知豔慕而興起者必舉與仲芳匹休而稱
二人之善者則又未嘗不推本於先生也先生遇亂播
遷養生送死備嘗險難再造厥家敦睦宗族修明譜牒
於時宗先生曰止水橋林潢溪北冥源源隱山六先生
者竹林歡聚華髮交映好事繪為六老圖而先生侍其
間諸老雅敬重之號曰溪澗以此也先生没時年纔四
十有五至今歷仕為學官纂書秘府聲在士大夫間又
與榘寬頡頏而繼美也非先生篤隱德之報安能至是
乎先生没以後嗣單弱為憂而今既没三十餘年諸孫
林立皆秀而文先生篤敬隱德之實亦可因是而觀之
也先生系出吳都鄉侯胤世居廬陵烏東唐長慶中徙
家吉水泥田十二世祖元禮稱孝子生孝感孝感生士
元士元生憲尹號湖田湖田生孟聲儒學有名號蒙泉
蒙泉生學顔號沂溪是為先生之父溯維周氏機宜之
父諱雲字從龍與益國周文忠公誠齋楊文節公相師
友官至廣西都鈐始居廬兜時稱廬兜周路鈐家及庭
秀居城南之丁田人又以丁田稱所至名起盛可知也
吉之人士自歐陽子倡為古文而皆從事於經學有古
文之實而不矜古文之名與時文相訾病也自濂溪周
子與二程子倡明道學而皆從事於行誼有道學之實
而無道學之名以俗學相謗嗤也三百年來擬於鄒魯
既無過情之譽亦鮮不虞之毁文章著述有功名教亦
既不少若周綸蕭服彭醇胡杓楊長孺魯三聘皆程朱
之門劉靜春晩居螺江之上若胡淡菴周平園楊誠齋
李復齋王三松又皆朱子之同志吉之人士所傳之實
有源流哉余少聞過庭之訓昏昧無應恐其久而忘也
謀與彥竒刻石表於君之墓初予六世祖生春龍翔兄
弟與路鈐諸子皆受業東山楊長孺之門生春從兄齊
賢又嘗受業於劉靜春靜春當寧宗之末卜居螺岡齊
賢卒諸士人世家實經紀之所傳性命義理微言之書
皆靜春手筆齊賢没傳龍翔龍翔傳夢斗了高大父也
家君嗣累世傳以淑諸人嘗慨然曰數十年來觀尚志
之誼不辱吾門者也盖尚志少家君六十有二年家君
始教而受學焉家君年垂九十而君亦六十餘年矣歲
時過從予及見其師弟子之情文論議明辨真一代衣
冠眉髮皓白相輝無一毫怠髦自肆之意見於顔面之
間予嘗與彥奇私謂真古君子之儀刑也君少失怙事母
馬氏盡孝馬氏訓之益篤元季之亂奉母僑居鄉落間
猶務賑恤宗親死於兵者葬祭之無違禮外舅宋與文
無子養之終身臨終指其愛妾曰必嫁之毋令失其所
有強暴欲汚之且劫君固不許卒嫁之族有遺孤子女
教育之盡恩義世家避亂者由是來依歸亂定迺去家
家懷慕有感泣者然平生正直雖至親厚未嘗一語相
阿附鄉人有爭競多詣折之或望廬而返路鈐公有奉
祠墓田式遵其典不墜族故有譜牒繼續纂修之甚明
彥竒之筮仕為宣城之教官也纂宣城佳山水與俱至
官歷覽而歸與家君語移日欣然有所得者不能窺其
際也君三男曰廣壽曰語壽即彥竒也季曰壽南壽為
縣學生墓在里黃岡之原是為表
嗚呼謂學有源流源深則流長又其蓄也厚發必宏尚
志既承家學得師傳竟以隱遯及觀彥竒年少起布衣
試吏部尚書左右皆驚動連試文章禁中滔滔萬言不
窮擢給事中陳義忠厚識大體疏奏天子嘉納傳示
羣臣皆心悦大歎服未幾峻擢彥竒慊然以為學未至
也周氏將益盛大兹非學有源流哉
倚富蕭師文墓表(解縉)
宋丞相信國文公兵敗於吉空坑也有石大如數間屋
忽然自山頂震落當路徑元兵望而大驚稍却丞相由
是得脱去鄒㵯輩以餘兵拒戰死傷塗地父子兄弟相
勖冒白刃以為榮吉水倚富蕭文琬父子督饋餉亦在
是役幸而不死退而筆記是日事甚詳予獲見之可羨
哉吾鄉之多忠義也而今宋史迺元之丞相傳云空坑
之戰得趙孟濚紹元兵以免而已盖宋史作於元盛時
故於丞相事時誣陋至云丞相求為黃冠等語欺罔尤
甚顧豈足為丞相輕重然恐相襲訛謬不可辨也文琬
南唐御史大夫儼之後倚富之墟儼之墓在焉文琬上
距儼十世家世節義本其風流文信公嘗大書餘慶堂
以勖之文琬生獻可獻可生季章季章生德祥字元佐
皆忠厚人也元佐生天祐字師文元季傾貲奮義保障
其鄉鄉道官軍舉宗血戰賊每望其旌而靡元參知政
事全公子仁承制授主簿不拜時里有劇賊擁衆數萬
師文宗族梗其喉牙賊不勝憤圖掘其先墓以逞師文
與之苦戰賊勢益熾師文度不免即自取墓中遺骸身
負之出走藏匿還與官軍合勢大破之其忠義節孝類
如此誠有光於文琬常恨不得主帥如文信公者與之
一死光明俊偉可書也不然師文豈在鄒㵯輩下哉惜
哉守吉安者纔一梁克中尚完城數年師文等不為無
力也及天兵南來師文不忍賈勇謝散其徒遣弟師賢
率壯士從寧河王鄧愈破熊天瑞于贑亦奉身歸第口
不言功予因蕭氏重有感於吉士多忠義又重有感於
宋史之謬也考元史又獨著全子仁傳而梁克中無之
至如子仁極不足道驕淫不事事無智略其死為人所
逼非得已者謬言美名不如梁克中殆不如蕭氏兄弟
也而隱顯若此可勝歎哉師文容貌儒者直諒敦實家
富累千金一門三世同產百餘口飲食衣服一出公帑
庭無間言撫兄弟之孤逾於已出未嘗一飯無賓客每
食前方丈考鐘鼓大飲高會連日夜人不以為侈遠宗
貧鄉人賙䘏之備至其卒於外而子扶櫬以歸弔哭之
聲震於戲何必附青雲之士哉吾知其施於後世矣其
母彭氏配李氏子士益字時用側室張氏子士季字時
選士郁早卒士柔字時徽女適泥田周子鼎孫茂實英
聲海雩穎乾震其生元延祐丁已八月二十七日没以
洪武辛酉二月六日葬里溪陵之原前葬里之下嵩今
改卜焉前誌有奉議大夫刑部郎中蕭公用初作今為
表特加詳焉則按士柔所為狀也士柔好學善為詩少
時嘗與之登倚富諸山臨瀧江之上想師文兄弟之高
風英傑豪傑之氣尚凌厲於烟雲落照之間可激昂而
興慕故為之表而不辭也系之以詩曰
溪陵有原青烟盤盤其瘞璠璵采雲團團瀧江之濱華
第嶙峋昔有英傑令其子孫食報之長怵愓露霜有此蘭
蕙接其榮光義烈軒天九族蒙恩於戲百世式象其賢
文章辨體彙選卷六百八十八
文章辨體彙選卷六百八十八
明賀復徵編
墓表三
故元翰林侍講學士陳公墓表(明蘇伯衡)
在昔元至正已丑盜發海上又明年汝隸繼變不五六
年淮東西江左右湖南北罔不煽亂如海中漚前者未
滅而後者復起土崩之患危在朝夕其君臣當夙夜惕
厲憂勤殫竭心膂撥亂而反之正若救焚拯溺之不暇
乃誕相與盤樂淫荒視宴安之日猶有甚者略不以攘
除事置之思慮盖懷奸怙寵專權稔惡蠱惑帝至於此
則圖們特穆爾也公於時官文學憤激於衷憂形於色
率御史善材抗疏彈擊不少顧忌萬壹帝心感悟使帝
因公之言立誅奸臣以謝天下反昔所為圖弭菑變猶
可以登中興之功救湏臾之運奈何奸臣甫竄而遽用
顧以公非宜言而欲殺之由是衆正解體盜賊橫行兵
交闕下擁衆觀望者相隨屬㝢縣割裂生民塗炭大
明問罪之師至通州帝遂棄宗廟遁而社稷墟矣是雖
運祚之有所終歷數之有所歸抑豈不以疏法家拂士
忽忠言至計也哉嗟夫亡國之主未有不以奸邪為賢
而以忠讜為狂者也亦未有柄用非人以言為諱而國
能存者也故公伯祖宋相宜中景定初以攻丁大全而
編管建昌軍公以劾圖們特穆爾而幾見殺丞相之言
不用後二十餘年而宋社以屋公之言不用後十餘年
而元社以屋書曰與亂同事罔不亡信矣夫丞相也公
也生與阨會何其絶相似也豈非不幸與然身躓而名
隨之則又非不幸也而況元亡公分致死以徇國雖掣
之肘而其心則與乃祖行軍司馬死汾水關同諒也一
門之内百歲之間風烈相終始所謂世篤忠貞者哉嗚
呼公姓陳氏諱達字元達温之永嘉人家婺之蘭溪妣
江氏封温國夫人而公沈氏出也三歲而孤伯母陳留
郡夫人江氏鞠育之長大年十五徵入宿衞二十學書
於平章康里公庫庫待制杜公本學詩於張貞君天雨
馬教授伯誠年三十書名於康里公上下欽安殿成在
廷善筆札者咸書榜上進獨用公所進者至正壬辰擢
端本堂司經尋轉正字又遷文學立朝慕汲黯之為人
事無大小言必剴切皇太子禮貌之不徒以其善書也
劾圖們特穆爾實丁酉冬賴太子苦諫得不殺遂辭所
居官明年遵海南歸永嘉即墓下以居從進士陳高授
尚書周易語及時事輒流涕於邑既而帝見亂甚始思
公顧其兄大都留守愛穆歌問公安在對曰病卧故里
即日以徵事郎同僉太常禮儀院事召不拜又召拜集
賢直學士同修國史同知經筵事後兩召皆有御衣上
尊之賜而公終已不赴其言曰吾嘗見病者不早使醫
師治之及在膏肓始召醫從事雖扁鵲亦望而走矣今
國事如此豈臣子之所忍見然賢如先丞相處輔弼之
地猶不能存於垂亡況吾之才職以論思獨能存元於
垂亡乎王師克温公自沉淵軍士出之引佩刀自裁軍
士奪之乃斷髮示無用猶安置濠州後遇赦任便居住
乃還蘭溪病風痺且三年矣聞有薦之於朝者遂却藥
不御而卒公生以元之至治壬戌七月一日卒以洪武
乙夘十月六日葬蘭溪縣甘棠鄉門村原
伯衡曰惟君子所貴大節為先公所樹立豈不偉哉乃
若既貴且富而孜孜問學施德於人而不自以為恩人
或負之而亦不以為恨他人所未易能者在公何難焉
出入兩宫待遇之隆賜予之渥他人不可致者何足為
公榮雖其字畫一代不數人亦公餘事以故不備述而
獨書其關於國者表諸神道其辭不殺盖以公言不用
於當時為可惜公行無愧於先租為可貴也庶有國者
以懲而事君者以勸云辭曰
火之初爇未至烈烈升斗之水沃可以滅及其燎原煙
熖漲天雖竭江河烏能捄旃國步方艱不用公言國步
孔棘乃召公還有策莫施還也何裨不榮以禄乃分之
宜國破城亡誓欲捐軀不獲直遂天歟人歟死雖不果
義則無媿世其家者庶其在是
周君宗祥墓表(解縉)
君諱監字宗祥吉水醪市人祖原善父本立皆篤厚隱
約君少有智識父甚竒之曰振吾門者此兒也稍長内
外承迎罔有違闕元季之亂一市人皆求請君為保障
君與子吾文誓衆為義兵不蹈非禮皆挈家引却東山
下以伺賊釁賊果焚醪市縱擄掠君之子率衆逐人人
皆奮以一當百賊大敗走衆志既定為營水陸以應官
兵時吉安守臣梁克中治水軍於大州大喜賚以白金
綵幣俄以功陞吉水州判官甲午歲饑告糴於軍門得
粟以賑所活甚衆鄰邑之居民避賊者扶老携幼來依
庇君君撫納之如將不及有山寨致重貲請其仇家將
甘心焉君答書加贈黃金委曲諭解之其人釋然愧謝
為家塾訓其子孫其延先生親執禮甚恭世方搶攘絃
誦之聲不絶由是名士皆喜過之其性尤喜接賓客久
而益虔歲時歡宴必盡醉乃已與宗弟瑞最相友愛今
天兵南來君以兵屬其子從征贑還亦辭榮歸養君晩
歲安徤子孫滿前同堂而食庭無間言先公歸自元都
時與梁克中協謀守吉往來醪市嘗主宗祥父子尤相
敬愛家君每為予言而予生也晩皆不及與之游而嘗
過其門識其後進子弟撫其手植庭砌之木皆已蒼然
可念名園臺榭依然尚存門俯碧流之水毫髮可鑑而
其傍有廟丹青漫漶君之題字猶在壁間想其冠盖之
都賓朋之盛而君之平生志意豈不樂哉君生皇慶壬
子七月十日没以洪武辛酉五月十五日享年七十娶
陳氏能勤儉内助子男四人吾文吾信吾敏孫男十三
人其墓在里大塘之原請之表者其為孫宜哲也
元鄉貢進士周君墓表(解縉)
宋承中華之統三百餘年致治幾於三代不幸遼金二
敵蘖牙其間至於元氏遂以外國入而代之誠有天地
以來轉移之局然一統者亦幾百年有不得而廢之者
於是正統之論益紛紛然矣當元至正中危素始建言
修宋史而二敵皆有故臣遂為三史於時以布衣慨然
爭之不合徑去者吾家季大父伯中與里人周公以立
也豈非偉男子哉盖當是時入史館以為至幸一俯首
聽事即富貴可指得而二公不屑也其視區區之富貴
為何如哉以立所上書萬言其略曰遼與本朝不相涉
又其事首已具五代史雖不論可也所當論者宋與金
而已然本朝平金在先而事體輕平宋在後而事體重
宋之為宋嫓之漢唐而有光遼金之為遼金比之元魏
而猶歉或曰金人常甘心於徽欽靖康統絶則金當續
矣臣愚應之曰周幽王嘗陷犬戎之難平王東遷宗周
黍離矣仲尼作春秋乃明尊周之義周之統未嘗由幽
王而絶也晉懷愍亦罹青衣之辱元帝南渡神州陸沉
矣朱述綱目亦申帝晉之義晉之統未嘗隨懷愍而遂
亡也聖賢經世立法正以存天下之大防焉耳書奏不
報伯中復上書當時惟揭文安公與二公言合同館皆
讙然以為狂揭公深是之而不能主也嗚呼雖一時廢
不用萬世之下雖與日月爭光可也季大父之没以至
正庚子周公没亦以是歲距今永樂丙戌春秋四十有
七而公之孫岐鳳為國子學官奉其族兄寬仲容所為
公行狀請為文表公之墓余不敢辭按狀公諱聞孫字
以立世家吉水之泥田其先自吳將公瑾之子都縣侯
胤居廬陵以卒子孫由是家廬陵之烏東至隋有諱汾
翁者為會稽刺史遂復榮顯又一世以唐長慶中徙家
泥田遂為吉水人高祖子淵宋上舍生祖澤之擢宏詞
科號磻洲先生當時之稱大儒若郭湜溪羅澗谷皆門
人也為建書樓時稱書樓下周家磻洲年八十餘迺卒
趙文敏公以道學稱之祖鎮國與兄世國俱登咸淳進
士第世國仕直寶謨閣以論事斥賈似道忠言讜論天
下誦之父厚素竒愛之手寫漢書以授而戒以無近名
公由是從事於博約至夜不就枕當食忘餐精思力踐
問辨炳如也母宋夫人疾病病逾二年晝夜侍不解帶
終喪哭泣幾不能生至正辛已舉進士明年會試得乙
榜特賜燕文館賦詩揭文安公大稱賞之遂薦入史館
由是也財數月徑歸為鰲溪書院山長丁父憂服除為
貞文書院山長弟子彌進與磻溪時相埒也免學田逋
租小民甚德之已而遇亂還鄉里族人宗謹傾貲奮義
為保障公為之謀主一日諜報羣寇謀攻劫之宗謹以
衆寡為憂公方食笑曰寇雖衆皆烏合我兵保鄉井人
自為戰吾宗不可一舉足誓與鄉閭俱存亡賊聞果散
去宗謹由是保障十餘年公啟之也丙申載貢居前列
行省以便宜除白鷺州書院山長尋擢袁州教授未及
赴而亂已極行中書省大參全公領兵數萬來吉公為
畫取袁城策手寫數言策甚備不能用公隱於新淦之
石洞其後全公果敗而公亦尋卒矣年纔五十四葬吉
水大&KR0034;山之原公娶羅氏有婦德後公八年卒子男一
人曰曾子加先卒曰觀子賓以弟元瑞之子為後也女
一人適福州衞知事孔體忠孫男三人岐鳳其長也為
之表而系以詩曰
窮經學古博以約文豔天葩露新萼羣羽低飛慕巢幕
矯首秋空淚雙鶴直道三黜窮且樂借箸籌機屹城郭
片言坐鎮萬夫却惜哉命與時枘鑿千載英靈奠山嶽
溪澗周先生墓表(解縉)
退處士而進奸雄漢史之失也予為史官鑒其失行天
下求孝友篤行隱德而叙次之吾鄉溪澗周先生其一
人焉天性至孝事繼母龍氏尤謹人無間言先生没時
年四十五臨終稽首惟以不終養為至痛哭其子啓而
屬養之母氏哭之哀慟聞者先生有弟榘字仲芳友愛
篤至勉之仕以圖顯揚洪武初舉進士為侍儀出知中
牟縣同知台州有異政與古循吏等太祖高皇帝作彰
善錄榘在首編誦之天下書之國史先生友愛教訓所
由然也兹非孝友之實乎先生自少聰穎嗜學以親故
寧隱遯丘園周氏大家宗族以千數先生知其從子寬
與弟榘之資可成就高遠也延賢先生教之二人者果
先後以文學行義知名當時寬雖終一學官而周宗之
千數後生所知豔慕而興起者必舉與仲芳匹休而稱
二人之善者則又未嘗不推本於先生也先生遇亂播
遷養生送死備嘗險難再造厥家敦睦宗族修明譜牒
於時宗先生曰止水橋林潢溪北冥源源隱山六先生
者竹林歡聚華髮交映好事繪為六老圖而先生侍其
間諸老雅敬重之號曰溪澗以此也先生没時年纔四
十有五至今歷仕為學官纂書秘府聲在士大夫間又
與榘寬頡頏而繼美也非先生篤隱德之報安能至是
乎先生没以後嗣單弱為憂而今既没三十餘年諸孫
林立皆秀而文先生篤敬隱德之實亦可因是而觀之
也先生系出吳都鄉侯胤世居廬陵烏東唐長慶中徙
家吉水泥田十二世祖元禮稱孝子生孝感孝感生士
元士元生憲尹號湖田湖田生孟聲儒學有名號蒙泉
蒙泉生學顔號沂溪是為先生之父溯維周氏機宜之
父諱雲字從龍與益國周文忠公誠齋楊文節公相師
友官至廣西都鈐始居廬兜時稱廬兜周路鈐家及庭
秀居城南之丁田人又以丁田稱所至名起盛可知也
吉之人士自歐陽子倡為古文而皆從事於經學有古
文之實而不矜古文之名與時文相訾病也自濂溪周
子與二程子倡明道學而皆從事於行誼有道學之實
而無道學之名以俗學相謗嗤也三百年來擬於鄒魯
既無過情之譽亦鮮不虞之毁文章著述有功名教亦
既不少若周綸蕭服彭醇胡杓楊長孺魯三聘皆程朱
之門劉靜春晩居螺江之上若胡淡菴周平園楊誠齋
李復齋王三松又皆朱子之同志吉之人士所傳之實
有源流哉余少聞過庭之訓昏昧無應恐其久而忘也
謀與彥竒刻石表於君之墓初予六世祖生春龍翔兄
弟與路鈐諸子皆受業東山楊長孺之門生春從兄齊
賢又嘗受業於劉靜春靜春當寧宗之末卜居螺岡齊
賢卒諸士人世家實經紀之所傳性命義理微言之書
皆靜春手筆齊賢没傳龍翔龍翔傳夢斗了高大父也
家君嗣累世傳以淑諸人嘗慨然曰數十年來觀尚志
之誼不辱吾門者也盖尚志少家君六十有二年家君
始教而受學焉家君年垂九十而君亦六十餘年矣歲
時過從予及見其師弟子之情文論議明辨真一代衣
冠眉髮皓白相輝無一毫怠髦自肆之意見於顔面之
間予嘗與彥奇私謂真古君子之儀刑也君少失怙事母
馬氏盡孝馬氏訓之益篤元季之亂奉母僑居鄉落間
猶務賑恤宗親死於兵者葬祭之無違禮外舅宋與文
無子養之終身臨終指其愛妾曰必嫁之毋令失其所
有強暴欲汚之且劫君固不許卒嫁之族有遺孤子女
教育之盡恩義世家避亂者由是來依歸亂定迺去家
家懷慕有感泣者然平生正直雖至親厚未嘗一語相
阿附鄉人有爭競多詣折之或望廬而返路鈐公有奉
祠墓田式遵其典不墜族故有譜牒繼續纂修之甚明
彥竒之筮仕為宣城之教官也纂宣城佳山水與俱至
官歷覽而歸與家君語移日欣然有所得者不能窺其
際也君三男曰廣壽曰語壽即彥竒也季曰壽南壽為
縣學生墓在里黃岡之原是為表
嗚呼謂學有源流源深則流長又其蓄也厚發必宏尚
志既承家學得師傳竟以隱遯及觀彥竒年少起布衣
試吏部尚書左右皆驚動連試文章禁中滔滔萬言不
窮擢給事中陳義忠厚識大體疏奏天子嘉納傳示
羣臣皆心悦大歎服未幾峻擢彥竒慊然以為學未至
也周氏將益盛大兹非學有源流哉
倚富蕭師文墓表(解縉)
宋丞相信國文公兵敗於吉空坑也有石大如數間屋
忽然自山頂震落當路徑元兵望而大驚稍却丞相由
是得脱去鄒㵯輩以餘兵拒戰死傷塗地父子兄弟相
勖冒白刃以為榮吉水倚富蕭文琬父子督饋餉亦在
是役幸而不死退而筆記是日事甚詳予獲見之可羨
哉吾鄉之多忠義也而今宋史迺元之丞相傳云空坑
之戰得趙孟濚紹元兵以免而已盖宋史作於元盛時
故於丞相事時誣陋至云丞相求為黃冠等語欺罔尤
甚顧豈足為丞相輕重然恐相襲訛謬不可辨也文琬
南唐御史大夫儼之後倚富之墟儼之墓在焉文琬上
距儼十世家世節義本其風流文信公嘗大書餘慶堂
以勖之文琬生獻可獻可生季章季章生德祥字元佐
皆忠厚人也元佐生天祐字師文元季傾貲奮義保障
其鄉鄉道官軍舉宗血戰賊每望其旌而靡元參知政
事全公子仁承制授主簿不拜時里有劇賊擁衆數萬
師文宗族梗其喉牙賊不勝憤圖掘其先墓以逞師文
與之苦戰賊勢益熾師文度不免即自取墓中遺骸身
負之出走藏匿還與官軍合勢大破之其忠義節孝類
如此誠有光於文琬常恨不得主帥如文信公者與之
一死光明俊偉可書也不然師文豈在鄒㵯輩下哉惜
哉守吉安者纔一梁克中尚完城數年師文等不為無
力也及天兵南來師文不忍賈勇謝散其徒遣弟師賢
率壯士從寧河王鄧愈破熊天瑞于贑亦奉身歸第口
不言功予因蕭氏重有感於吉士多忠義又重有感於
宋史之謬也考元史又獨著全子仁傳而梁克中無之
至如子仁極不足道驕淫不事事無智略其死為人所
逼非得已者謬言美名不如梁克中殆不如蕭氏兄弟
也而隱顯若此可勝歎哉師文容貌儒者直諒敦實家
富累千金一門三世同產百餘口飲食衣服一出公帑
庭無間言撫兄弟之孤逾於已出未嘗一飯無賓客每
食前方丈考鐘鼓大飲高會連日夜人不以為侈遠宗
貧鄉人賙䘏之備至其卒於外而子扶櫬以歸弔哭之
聲震於戲何必附青雲之士哉吾知其施於後世矣其
母彭氏配李氏子士益字時用側室張氏子士季字時
選士郁早卒士柔字時徽女適泥田周子鼎孫茂實英
聲海雩穎乾震其生元延祐丁已八月二十七日没以
洪武辛酉二月六日葬里溪陵之原前葬里之下嵩今
改卜焉前誌有奉議大夫刑部郎中蕭公用初作今為
表特加詳焉則按士柔所為狀也士柔好學善為詩少
時嘗與之登倚富諸山臨瀧江之上想師文兄弟之高
風英傑豪傑之氣尚凌厲於烟雲落照之間可激昂而
興慕故為之表而不辭也系之以詩曰
溪陵有原青烟盤盤其瘞璠璵采雲團團瀧江之濱華
第嶙峋昔有英傑令其子孫食報之長怵愓露霜有此蘭
蕙接其榮光義烈軒天九族蒙恩於戲百世式象其賢
文章辨體彙選卷六百八十八
