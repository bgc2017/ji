文章辨體彙選卷三百六十四
明賀復徵編
題一
徐師曾曰按題跋者簡編之後語也凡經傳子史詩
文圖書之類前有序引後有後序可謂盡矣其後覽
者或因人之請求或因感而有得則復撰詞以掇於
末簡而總謂之題跋至綜其實則有四焉一曰題二
曰跋三曰書某四曰讀某夫題者締也審締其義也
跋者本也因文而見本也書者書其語讀者因於讀
也題讀始於唐跋書起於宋曰題跋者舉類以該之
也其詞攷古證今釋疑訂謬專以勁簡為主故與序
引不同復徵曰題額也揭其義於上猶頭之有額
也題跋之體始自歐曾近世乃相混用殊失字義今
析而正之間雖有題跋之義而不正名曰題跋者亦
各附其下
題峽山寺(唐李翺)
翺為兒童時聞山游者說峽山寺難為儔遠地嘗以為
無因能來及兹獲游周歴五峯然後知峽山之名有以
然也於靈鷲寺時述諸山居之所長而未言其所不足
如虎丘之劍池不流天竺之石橋下無泉麓山之力不
副天竒靈鷲擁前山不可視遠峽山亦少平地泉出山
無所潭乃知物之全能難也况求友擇人而欲責全耶
去其所闕用其所長則大小之材無遺致天下於治平
也弗難矣
題叔孫通傳(皮日休)
古之所謂禮不相襲樂不相沿者何哉非乎彼聖人也
此聖人也不相襲者角其功利之深淺爾不相沿者明
其文武之優劣爾故三王迭作五帝更制夏殷易置文
武遞述其禮文昭昭然若兩曜爭明百川之注瀆者矣
然猶周公刊之仲尼正之以周公之才之美謂後世無
其人乎乃有仲尼仲尼之後迄今望其道如顔閔文如
游夏者鮮矣况聖人哉是後之制禮作樂宜取周書孔
策為標準也漢氏受命禮壊文毁時無聖人苟措其儀
立其禮不沿襲於聖制者妄也夫國之大祭不過乎郊
祀宗廟也漢之既命其郊止於五畤之祀者禮不曰兆
五帝之郊者乎止於昭靈之園者禮不曰天子七廟者
乎而叔孫生不為之正郊祀立宗廟去秦時之非制議
昭靈之非禮汲汲於朝會之儀俾漢天子為高祖身不
得郊見享不及七廟噫生其制物刊厥式非不標準於
聖人乎將以漢新去水火方弭兵械為改作乎將不明
壇墠之位禘祫之儀者乎若然者湯伐桀周伐紂其制
可知也嗚呼不明於古制樂通於時變君子不由也其
叔孫生之謂矣
題羅浮(宋蘇軾)
紹聖元年九月二十七日東坡公遷於惠州艤舟泊頭
鎮明晨肩輿十五里至羅浮山入延祥寶積寺禮天竺
瑞像飲梁僧景泰禪師卓錫泉品其味出江水上遠甚
東三里至長壽觀又東北三里至冲虛觀觀有葛稚川
丹竈登朱仙者朝斗壇觀壇上所獲銅龍六魚一壇北
有洞曰朱明蓁莾不可入水出洞中鏘鳴如琴筑水中
皆菖蒲生石上道士鄧守安李道玄有道者也訪之適
出坐遺屣軒望麻姑峯方飲酒進士許毅來遊呼與飲
既醉還宿寶積閣中夜大風曉壯甚有聲晨粥已還舟
憩花光寺從遊者幼子過巡檢史珏寶積長老齊德延
祥長老紹冲冲虛道士陳熙明山中可游而未暇者明
福宫石樓黃龍洞期以明年三月復來
題羅浮(蘇軾)
嶺南氣候不常吾嘗云菊花開時乃重陽凉天佳月即
中秋不須以日月為斷也今歲九月殘暑方退既望之
後月出愈遲然予嘗夜起登合江樓或與客游豐湖入
栖禪寺扣羅浮道院登逍遥堂逮曉乃歸杜子美云四
更山吐月殘夜水明樓此殆古今絶唱也
題鳳翔東院右丞畫壁(蘇軾)
嘉祐癸夘上元夜來觀王維摩詰筆時夜已闌殘燈耿
然畫僧踽踽欲動恍然久之
題萬松嶺惠明院壁(蘇軾)
余去此十七年復與彭城張聖途丹陽陳輔之同來院
僧梵英葺治堂宇比舊加嚴潔茗飲芳烈問此新茶耶
英曰茶性新舊交則香味復余嘗見知琴者言琴不百
年則桐之生意不盡緩急清濁常與雨暘寒暑相應此
理與茶相近故并記之
題七才子畫(黃庭堅)
眉山老書生作此七才子入關圖作人物亦各有意態
予以為趙子雲之苗裔摹寫物象漸密而放浪閒遠則
不逮也或謂七人者皆詩人此筆乃少丘壑耶山谷曰
一丘一壑自須其人胸次有之但筆間那可得
題蘇子由黃樓賦草(黃庭堅)
銘欲頓挫崛竒賦欲宏麗故子瞻作諸物銘光怪百出
子由作賦紆徐而盡變二公已老而秦少游張文潛晁
無咎陳無已方駕於翰墨之場亦望而可畏者也
題摹燕郭尚父圖(黃庭堅)
凡書畫當觀韵往時李伯時為余作李廣奪馬圖人馬
摹寫逼肖其取弓引滿以擬追騎觀箭鋒所直發之人
馬皆應弦也伯時笑曰使俗子為之當作中箭追騎矣
余因此深悟畫格此與文章同一關紐但難得人入神
會耳
題陳自然畫(黃庭堅)
水意欲遠鳬鴨閒暇蘆葦風霜中猶有能自持者予觀
李營丘六軸驟雨圖偶得此意陳君以佛畫名京師戲
作秋水寒禽便可觀因書以遺之
題蔡君謨書(黃庭堅)
君謨書如蔡琰胡笳十八拍雖清壯頓挫時有閨房態
處
題東坡像(黃庭堅)
東坡先生天下士嗟乎惜哉今蚤世蠢蠢尚誚短人氣
題李漢舉墨竹(黃庭堅)
如蟲蝕木偶爾成文吾觀古人繪事妙處類多如此所
以輪扁斲車不能以教其子近世崔白筆墨幾到古人
不用心處世人雷同賞之但恐白未肯耳比來作文章
無出無咎之右者便是窺見古人妙斲試以此示無咎
題固陵寺壁(黃庭堅)
天水張茂先世家南昌黃某魯直弟叔向嗣直建中靖
國三年丁夘同來時左綿道人思順開法席於此山道
俗歸心荆棘草萊化為金碧時新雨晩晴同登鐘閣觀
白鹽之崇崌想少陵之風流歎大雅之不作徘徊久之
題賈長卿讀高彦休續白樂天事(張耒)
高彦休作唐闕史辨白樂天無因母墜井作賞花新井
詩賈子又從而續辨之張子曰二子謂之愛白公則可
矣未可謂知白公也古之聖賢誰能無謗何獨樂天也
哉有謂舜囚堯而奪之位伊尹放太甲而王世未嘗有
辨舜與伊尹之非篡者也其心誠知其不然則辨無自
而萌於心是其為說不辨而自明人之飽者人誣之以
饑未有自疑而辨其非饑者人知舜與伊尹之非篡如
自信其飽雖或從而誣之而不在辨之之域矣故凡世
之辨已與辨人其言雖工而察其心之始萌蓋其於信
嘗有所不足而後不能無言雖彼不能無疑於其初其
考於理較於迹而後能消其不信之心於是乎有辨故
曰二子未可謂知白公也嗚呼小人之害君子也亦多
術矣謗之於意外惑之於疑似世之君子傍視而不平
者起而與之辨起於知之所不足故縱言極口而益召
天下之多言多言繁興而是非足以兩行於世夫惟知
真而冺言者而後謗止夫世之真知君子者才幾人則
小人之毁賢貶善何時而止焉悲夫
題三謝詩(唐庚)
江左諸謝詩文見文選者六人希逸無詩宣遠叔源有
詩不工今取靈運惠連元暉詩合六十四篇為三謝詩
是三人者詩至元暉語益工然蕭散自得之趣亦復少
减漸有唐風矣於此可以觀世變也
題喻季直文編(陳亮)
烏傷固多士而稱雄於其間者余熟其四人焉蓋非特
烏傷之雄也喻叔竒於人煦煦有恩意能使人别去三
日念之輒不釋其為文精深簡雅讀之愈久而意若新
何茂恭目空四海獨能降意於一世豪傑而士亦樂親
之其文竒壯精緻反覆開闔而卒能自闡其意者陳德
先舉一世不足以當其意而人亦不願從之游然其文
清新勁麗要不可少喻季直遇人無親疎貴賤皆與之
盡而於余尤好其文蔚茂馳騁蓋將包羅衆體而一字
不苟讀之亹亹而無厭也而四君子者尤工於詩余病
未能學也然皆喜為余出余亦能為之擊節余窮滋日
甚索居無賴時一作念顧茂恭之骨已冷而三山相去
踰千里德先季直雖宿舂可從其游而出門輒若有縶
其足者喻行之牧之出季直舊文一編示余聳然觀之
如得所未嘗茂恭死其文益可貴重而子弟亦珍惜之
欲求一字不可得得吾季直之文便如茂恭在目昔余
嘗讀茂恭之文面嘆曰九原不可作歐蘇姑置勿論如
世所謂六君子者公將何愧茂恭油然而笑益以為能
知我者幽明異道每念此意為之索然今將求厭足於
季直耳
題吳傳朋書及李唐山水(元虞集)
予幼過豫章見滕王閣牓吳公傳朋所題也裵回顧瞻
歎其深稳端潤非近時怒張筋脉屈折生柴之態後聞
宋阜陵欲易其九里松題至十數御筆墨而卒不能及
因使塗字以金而署之當時固善人君之服善無我而
亦深知吳公之書之真不可及也大抵宋人書自蔡君
謨以上猶有前代意其後坡谷出遂風靡從之而魏晉
之法盡矣米元章薛紹彭黃長睿諸公方知古法而長
睿所書不逮所言紹彭最佳而世遂不傳米氏父子書
最盛行舉世學其竒怪不惟江南為然金朝有用其法
者亦以善書得名而流弊南方特盛遂有于湖之險至
於即之之惡謬極矣至元初士大夫多學顔書雖刻鵠
不成尚可類鶩而宋末如張之謬者乃多尚歐率更書
纖弱僅如編葦亦氣運使然耶自吳興趙公子昂出學
書者始知以晉名書然吾父執姚先生嘗云此吳興也
而謂之晉可乎此言蓋深得之予比過吳越見傳朋書
最多皆随分贊歎且圖來者稍守正法云耳此卷又以
李唐山水繼之亦好事者蓋書畫同一法耳後來畫者
略無用筆故不足觀此畫乃直如書字正得古象形之
意甚為可嘉因劉掾執卷求題為坐客言如此悉書之
云集時目疾在告以公牘與史館曰執筆唯憑於手熟
為文每事於口占非飾辭也
文章辨體彙選卷三百六十四
