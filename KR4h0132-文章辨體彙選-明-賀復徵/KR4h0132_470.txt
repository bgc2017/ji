文章辨體彙選卷四百七十
明賀復徵編
贊八
龍馬贊(明宋濂)
西南夷自昔出良馬而産於羅鬼國者尤良或云羅鬼
疑即古之鬼方其地有養龍阬在兩山之中泓渟嬴深
開闔靈氣而蛟龍實藏其下當春日始和物情酣暢夷
人立柳阬泮擇牝馬之貞者繫之已而雲霧晦暝咫尺
不能辨色類有物蜿蜒上與馬接蓋龍云逮天色開霽
視馬傍傍之沙有龍跡者則與龍遇謹其芻&KR2453;而節宣
之暨産必獲龍駒焉粤若洪武四年六月壬寅夏國主
明昇以全蜀降獻良馬凡十而其一色正白乃得之於
阬者身長十有一尺首高九尺足之高比首而殺其二
尺有肉隠起項下約厚五分廣三寸餘貫膺絡腹至尾
閭而止精彩明晃振鬛一鳴萬馬為之辟易韀勒不可
近近輟作人立而吼上謂天既生此英物必有神以司
之親撰祝策詔有司以牲牢祀于馬祖然後勅典牧副
使臣高敬嚢砂四百斤壓之人跨嚢上使其遊行苑中
久之性漸柔馴適八月癸巳上將行夕月之禮於清凉
山壇上於是乘之而出如躡雲而馳一塵弗驚皇情悅
豫賜其名為飛越峰復命御用監直長臣馬晉臣繒繪
其真形藏焉臣濓稽諸載籍漢之元鼎中有神駒出渥
洼水中馬之生於水者尚矣豢龍之說雖相傳於夷人
要當可徵不誣也肆惟皇上以大德而立大寶日之所
出日之所没無不梯山航海獻䞇奉琛邇者獨角之犀
來自九真食火之鷄貢于三佛齊之境其他佹形僪狀
藉藉紛紛且不一而足而况此水産之龍馬乎周書有
云不寶遠物則遠人格所寶惟賢則邇人安皇上宵衣
旰食日懷保於小民嵓穴之士蒐羅殆盡將圖治安如
黃虞時其遐荒殊裔珍毓竒産未嘗有心求之所以榮
光休氣洋溢巾國仁聲義聞充洽八表而龍媒之異自
致於天閑十二之中揆之於書前聖後聖盖同一軌轍
也其視貳師之遣黷武窮兵以索諸大宛者果為何如
哉臣濓以文字為職業際兹盛美不敢默而無言謹述
贊辭一首以貽諸後世贊曰
天駟熒蛟龍升靈泓澄神馬生祥颷瑞靄晝沓冥太一
弇聚通精靈龍胡盈鳬臆輕竹披耳鏡縣睛花雪捲毛
光照夜汗溝有血霞流頳振鬛鳴萬馬驚閃流電逐飛
星九霄彷彿從龍行但聞瀟瀟風雨聲三川平八極寧
真龍媒獻龍廷出入天門駕龍軿綺霞五彩滿瑤京皇
風清皇道貞皇威明茫茫堪輿内孰敢不來庭陋彼漢
將軍空圍貳師城乃知天子在樹德不必連年徒用兵
義鸛贊(高啟)
吳報恩寺浮屠之巔有鸛二巢焉以遊以宿出返必俱
一日其雄罣脛輪索中奮翼自擲空懸弗脫雌下首大
鳴若籲于人衆憐之莫能升遂宛轉而絶雌依其傍弗
去羣鳥欲磔之輙引喙怒逐不使近逮毛骨盡化乃已
余居直寺東嘗見其彷徨飛旋形貌惨悴風雨之夕哀
唳噭噭若號慕然余念夫世固有伉儷相悦者矣一旦
失所天哀未改而已他適塗膏自媒惟恐非艾晨咷夕
噱曾無含忸世嘗以禽喻惡人寧不辱是鸛哉乃贊曰
嗟爾鸛乎惟鳥之特猗雄死自守禦鳥之賊猗獨棲于
標夜失其匹猗哀嘶返顧不啄而食猗厥質始化豈貞
之魄猗匪魯黃鵠孰配爾德猗
靈峯寺植木贊(劉基)
靈峯寺有松杏與樸並植焉劉見而感之為作贊贊曰
杏葉葱芊有子可以實籩松杖扶疎有苓可以引年樸
狀如樗衆蠧所穿擁腫液瞞不可以鐫胡並植于庭溷
厥醜妍明堂求材般趨爾先松戕杏割樸獨宛然鳴呼
樸乎孰女之憐惟女之全抑棄於人乃獲乎天耶
御書贊(方孝孺)
中書舍人臣蹇義以忠謹蒙寵遇皇上為更今名而御
書以賜之會臣以校文來京師義以見示謹稽首作贊
曰
惟天不言以象示人錫羡垂光景星慶雲聖人憲天與
天同德誕宣至文以立民極包羲之畫神禹之疇昭揭
天心臨照九州後王稽古莫不有作孰能巍然前聖是
若明明我皇聖與神通煥發天章衣被萬邦嵎夷昩谷
髫童鮐叟大訓宏謨傳誦人口惟是御書世則罕觀如
彼瑞物時見人間虹光寶氣上燭霄漢見者稽首心駭
目眩臣義何修乃克有之天錫佳名孰與之夷常人萬
言理有未足惟聖一辭終身可服君臣之體父子之倫
遠之天下邇之修身由義而行罔有弗至對越幽明浩
然無愧古人作聖敬立義行推其緒餘可臻治平衆兆
寡知舍此弗踐心學無傳事功靡建義尚念哉祗奉聖
猷天子命汝俾自慎修如山如河如鼎如璧以利萬物
以鎮社稷前有千古後有萬年為一不義以負于天天
之所賜惟德可守鬼神相之終古是保
赤壁圖贊(方孝孺)
羣兒戲兵汙此赤壁江山無情猶有慚色帝命偉人眉
山之蘇酹酒大江以滌其汙揮斥玄化與造物伍哀彼
妄庸攘敓腐鼠明月在水獨鶴在天勿謂公亡公在世
間
馬圖贊(方孝孺)
昔人之論馬多以升天閑被服御為貴故畫者喜極其
形容以余言之物貴乎全其天而莫累乎不得自適使
馬受羈靮偹法駕有韓哀伯樂之徒以為御猶不若羣
遊自肆之為樂况御非其才任非其道乎同郡高君示
余以唐人所畫三馬頽然天放得馬之性非深于物理
者不能也因為作贊云
麒麟騶虞貴不可羈強加䘖轡於馬為疵世人不察以
此為美飾之金玉非馬所喜嗟此三駿乃馬之龍棄違
天閑追雲躡風羣飲于江江水欲竭仰天大鳴氣薄日
月伯樂視之振鬛奔馳况肯俯首駕君鼓車龍性難馴
暫與馬伍霹靂上天雨水九土
紙贊(張邦竒)
皦皦乎弗疵括羣聖之心思而時出之文宣既没文不
在兹乎
墨贊(張邦竒)
推移不出乎儿席而光被乎四國汝惟守黑天下孰與
汝争白
筆贊(張邦竒)
精銳而藏其鋒旁行而不離乎中闡幽渺而垂無窮動
則生風
硯贊(徐禎卿)
相國王公得古硯二枚以示客圓中合制則天體也尾
足異象效物用也蓄之水土類有俟也收之哲人時而
出也沛而行之其澤溥矣某不佞輙為之贊云
大匠作噐體合玄穆曳則璋尾峙維鼎足吐膩納清刳
脣規腹螺漆載華豐狐受沐乃布綸絲式金式玉君子
宜之受天百禄
文章辨體彙選卷四百七十
文章辨體彙選卷四百七十
明賀復徵編
贊八
龍馬贊(明宋濂)
西南夷自昔出良馬而産於羅鬼國者尤良或云羅鬼
疑即古之鬼方其地有養龍阬在兩山之中泓渟嬴深
開闔靈氣而蛟龍實藏其下當春日始和物情酣暢夷
人立柳阬泮擇牝馬之貞者繫之已而雲霧晦暝咫尺
不能辨色類有物蜿蜒上與馬接蓋龍云逮天色開霽
視馬傍傍之沙有龍跡者則與龍遇謹其芻&KR2453;而節宣
之暨産必獲龍駒焉粤若洪武四年六月壬寅夏國主
明昇以全蜀降獻良馬凡十而其一色正白乃得之於
阬者身長十有一尺首高九尺足之高比首而殺其二
尺有肉隠起項下約厚五分廣三寸餘貫膺絡腹至尾
閭而止精彩明晃振鬛一鳴萬馬為之辟易韀勒不可
近近輟作人立而吼上謂天既生此英物必有神以司
之親撰祝策詔有司以牲牢祀于馬祖然後勅典牧副
使臣高敬嚢砂四百斤壓之人跨嚢上使其遊行苑中
久之性漸柔馴適八月癸巳上將行夕月之禮於清凉
山壇上於是乘之而出如躡雲而馳一塵弗驚皇情悅
豫賜其名為飛越峰復命御用監直長臣馬晉臣繒繪
其真形藏焉臣濓稽諸載籍漢之元鼎中有神駒出渥
洼水中馬之生於水者尚矣豢龍之說雖相傳於夷人
要當可徵不誣也肆惟皇上以大德而立大寶日之所
出日之所没無不梯山航海獻䞇奉琛邇者獨角之犀
來自九真食火之鷄貢于三佛齊之境其他佹形僪狀
藉藉紛紛且不一而足而况此水産之龍馬乎周書有
云不寶遠物則遠人格所寶惟賢則邇人安皇上宵衣
旰食日懷保於小民嵓穴之士蒐羅殆盡將圖治安如
黃虞時其遐荒殊裔珍毓竒産未嘗有心求之所以榮
光休氣洋溢巾國仁聲義聞充洽八表而龍媒之異自
致於天閑十二之中揆之於書前聖後聖盖同一軌轍
也其視貳師之遣黷武窮兵以索諸大宛者果為何如
哉臣濓以文字為職業際兹盛美不敢默而無言謹述
贊辭一首以貽諸後世贊曰
天駟熒蛟龍升靈泓澄神馬生祥颷瑞靄晝沓冥太一
弇聚通精靈龍胡盈鳬臆輕竹披耳鏡縣睛花雪捲毛
光照夜汗溝有血霞流頳振鬛鳴萬馬驚閃流電逐飛
星九霄彷彿從龍行但聞瀟瀟風雨聲三川平八極寧
真龍媒獻龍廷出入天門駕龍軿綺霞五彩滿瑤京皇
風清皇道貞皇威明茫茫堪輿内孰敢不來庭陋彼漢
將軍空圍貳師城乃知天子在樹德不必連年徒用兵
義鸛贊(高啟)
吳報恩寺浮屠之巔有鸛二巢焉以遊以宿出返必俱
一日其雄罣脛輪索中奮翼自擲空懸弗脫雌下首大
鳴若籲于人衆憐之莫能升遂宛轉而絶雌依其傍弗
去羣鳥欲磔之輙引喙怒逐不使近逮毛骨盡化乃已
余居直寺東嘗見其彷徨飛旋形貌惨悴風雨之夕哀
唳噭噭若號慕然余念夫世固有伉儷相悦者矣一旦
失所天哀未改而已他適塗膏自媒惟恐非艾晨咷夕
噱曾無含忸世嘗以禽喻惡人寧不辱是鸛哉乃贊曰
嗟爾鸛乎惟鳥之特猗雄死自守禦鳥之賊猗獨棲于
標夜失其匹猗哀嘶返顧不啄而食猗厥質始化豈貞
之魄猗匪魯黃鵠孰配爾德猗
靈峯寺植木贊(劉基)
靈峯寺有松杏與樸並植焉劉見而感之為作贊贊曰
杏葉葱芊有子可以實籩松杖扶疎有苓可以引年樸
狀如樗衆蠧所穿擁腫液瞞不可以鐫胡並植于庭溷
厥醜妍明堂求材般趨爾先松戕杏割樸獨宛然鳴呼
樸乎孰女之憐惟女之全抑棄於人乃獲乎天耶
御書贊(方孝孺)
中書舍人臣蹇義以忠謹蒙寵遇皇上為更今名而御
書以賜之會臣以校文來京師義以見示謹稽首作贊
曰
惟天不言以象示人錫羡垂光景星慶雲聖人憲天與
天同德誕宣至文以立民極包羲之畫神禹之疇昭揭
天心臨照九州後王稽古莫不有作孰能巍然前聖是
若明明我皇聖與神通煥發天章衣被萬邦嵎夷昩谷
髫童鮐叟大訓宏謨傳誦人口惟是御書世則罕觀如
彼瑞物時見人間虹光寶氣上燭霄漢見者稽首心駭
目眩臣義何修乃克有之天錫佳名孰與之夷常人萬
言理有未足惟聖一辭終身可服君臣之體父子之倫
遠之天下邇之修身由義而行罔有弗至對越幽明浩
然無愧古人作聖敬立義行推其緒餘可臻治平衆兆
寡知舍此弗踐心學無傳事功靡建義尚念哉祗奉聖
猷天子命汝俾自慎修如山如河如鼎如璧以利萬物
以鎮社稷前有千古後有萬年為一不義以負于天天
之所賜惟德可守鬼神相之終古是保
赤壁圖贊(方孝孺)
羣兒戲兵汙此赤壁江山無情猶有慚色帝命偉人眉
山之蘇酹酒大江以滌其汙揮斥玄化與造物伍哀彼
妄庸攘敓腐鼠明月在水獨鶴在天勿謂公亡公在世
間
馬圖贊(方孝孺)
昔人之論馬多以升天閑被服御為貴故畫者喜極其
形容以余言之物貴乎全其天而莫累乎不得自適使
馬受羈靮偹法駕有韓哀伯樂之徒以為御猶不若羣
遊自肆之為樂况御非其才任非其道乎同郡高君示
余以唐人所畫三馬頽然天放得馬之性非深于物理
者不能也因為作贊云
麒麟騶虞貴不可羈強加䘖轡於馬為疵世人不察以
此為美飾之金玉非馬所喜嗟此三駿乃馬之龍棄違
天閑追雲躡風羣飲于江江水欲竭仰天大鳴氣薄日
月伯樂視之振鬛奔馳况肯俯首駕君鼓車龍性難馴
暫與馬伍霹靂上天雨水九土
紙贊(張邦竒)
皦皦乎弗疵括羣聖之心思而時出之文宣既没文不
在兹乎
墨贊(張邦竒)
推移不出乎儿席而光被乎四國汝惟守黑天下孰與
汝争白
筆贊(張邦竒)
精銳而藏其鋒旁行而不離乎中闡幽渺而垂無窮動
則生風
硯贊(徐禎卿)
相國王公得古硯二枚以示客圓中合制則天體也尾
足異象效物用也蓄之水土類有俟也收之哲人時而
出也沛而行之其澤溥矣某不佞輙為之贊云
大匠作噐體合玄穆曳則璋尾峙維鼎足吐膩納清刳
脣規腹螺漆載華豐狐受沐乃布綸絲式金式玉君子
宜之受天百禄
文章辨體彙選卷四百七十
