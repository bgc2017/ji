文章辨體彙選卷一百六十七
明賀復徵編
奏狀九
乞誅竄吕惠卿狀(宋蘇轍)
右臣聞漢武帝世御史大夫張湯挾持巧詐以迎合上
意變亂貨幣崇長犴獄使天下重足而立幾至於亂武
帝覺悟誅湯而後天下安唐德宗世宰相盧杞妬賢嫉
能戕害善類力勸征伐助成暴斂使天下相率叛上至
於流播德宗覺悟逐杞而後社稷復存蓋小人天賦傾
邪安於不義性本陰賊尤喜害人若不死亡終必為患
臣伏見前參知政事吕惠卿懷張湯之辨詐兼盧杞之
姦凶詭變多端敢行非度見利忘義黷貨無厭王安石
初任執政用之心腹安石山野之人強狠傲誕其於吏
事冥無所知惠卿指摘教導以濟其惡青苖助役議出
其手韓琦始言青苖之害先帝知琦樸忠翻然感悟欲
退安石而行琦言當時執政皆聞德音安石惶遽自失
亦累表乞退天下欣然有息肩之望矣惠卿方為小官
自知失勢上章乞對力進邪說熒惑聖聽巧回天意身
為館殿攝行内侍之職親往傳宣以起安石肆其偽辨
破難琦說仍為安石書劫持上下之策大率多用刑獄
以震動天下自是諍臣吞聲有識喪氣而天下靡然矣
至於排擊忠良引用邪黨惠卿之力十居八九其後又建
手實簿法尺椽寸土撿括無遺雞豚狗彘抄劄殆遍專
用告訐推析毫毛鞭箠交下紙筆翔貴小民怨苦甚
於苖役又因保甲正長給散青苖結甲赴官不遺一戶
上下騷動不安其生遂致河北人戶流移雖上等富家
有驅領車牛懷挾金銀流入襄鄧者旋又興起大獄以
恐脇士人如鄭俠王安國之徒僅保首領而去原其害
心本欲株連蔓引塗汚公卿不止如此頗頼先帝天姿
仁聖每事裁抑故惠卿不得窮極其惡不然安常守道
之士無噍類矣既而惠卿自以贓罪被黜於是力陳邊
事以中上心其在延安始變軍制雜用蕃漢上與馮京
異論下與蔡延慶等力争惟黨人徐禧助之遂行其說
違背物情壊亂邊政至今為患西戎無變妄奏警急擅
領大衆涉入敵境竟不見敵遷延而歸糜費資糧棄捐
戈甲以巨萬計恣行欺罔坦若無人立石紀功使西戎
曉然知朝廷有吞滅靈夏之意自是戎人怨畔邊鄙騷
動河隴困竭海内疲勞永樂之敗大將徐禧本惠卿自
布衣中保薦擢任始終恊議遂付邊政敗聲始聞震動
宸極循致不豫初實由此邊釁一生至今為梗及其移
領河東大發人牛耕葭蘆吳堡兩寨生地托以重兵方
敢布種投種而歸不敢復視及至秋成復以重兵防托
收刈所得率皆秕稗雨中收穫即時腐爛惠卿張皇其
數牒轉運司交割妄言可罷饋運其實所費不貲而無
絲毫之利邊臣畏憚皆不敢言此則惠卿立朝事迹一
二雖復肆諸市朝不為過也若其私行嶮薄非人所為
雖閭閻下賤有不食其餘者安石之於惠卿有卵翼之
恩有父師之義方其求進則膠固為一更相汲引以欺
朝廷及其權位既均勢力相軋反眼相噬化為讐敵始
安石罷相以執政薦惠卿既以得位恐安石復用遂起
王安國李士寧之獄以促其歸安石覺之被召即起迭
相攻擊期致死地安石之黨言惠卿使華亭知縣張若
濟借豪民朱華等錢置買田産使舅鄭膺請奪民田使
僧文捷請奪天竺僧舍朝廷遣蹇周輔推鞫其事獄將
具而安石罷去故事不復究案在御史可覆視也惠卿
言安石相與為姦發其私書其一曰無使齊年知齊年
者馮京也京安石皆生於辛酉故謂之齊年先帝猶薄
其罪惠卿復發其一曰無使上知安石由是得罪夫惠
卿與安石出肺肝託妻子平居相結惟恐不深故雖欺
君之言見於尺牘不復疑間惠卿方其無事已一一收
錄以備緩急之用一旦争利遂相抉擿不遺餘力必致
之死此犬彘之所不為而惠卿為之曾不愧恥天下之
士見其在位側目畏之夫人君用人欲其忠信於已必
取仁於父兄信於師友然後付之以事故放麑違命也
而推其仁則可以託國食子徇君也而推其忍則至於
弑君欒布惟不廢彭越之命故高祖知其賢李勣惟不
利李密之地故太宗許其義二人終事二主俱為名臣
何者仁心所存無施不可雖公私有異而忠厚不殊至
於吕布事丁原則殺丁原事董卓則殺董卓劉牢之事
王恭則反王恭事司馬元顯則反元顯皆逆人理世所
共疑故吕布見誅於曹公而牢之見殺於桓氏皆以其
平生反覆勢不可存夫曹桓古之姦雄駕御英豪何所
不有然推究利害終畏此人今朝廷選用忠信惟恐不
及而置惠卿於其間譬如薰蕕雜處梟鸞竝棲不惟勢
不兩立兼亦惡者必勝况自去歲以來朝廷廢吳居厚
吕嘉問蹇周輔宋用臣李憲王中正等或以牟利或以
黷兵一事害民皆不得逃譴今惠卿身兼衆惡自知罪
大而欲以閒地自免天下公議未肯赦之然近日言事
之官論奏姦邪至於鄧綰李定之徒微細畢舉而不及
惠卿者蓋其凶悍猜忍如蝮蠍萬一復用睚眦必報是
以言者未敢輕發臣愚蠢寡慮以為備位言責與元惡
同時而畏避隠忍辜負朝廷是以不憚死亡獻此愚直
伏乞陛下斷自聖意略正典刑縱未以汚鈇鑕猶當追
削官職投畀四裔以禦魑魅謹錄奏聞
又論章惇狀(任伯雨)
左僕射章惇獨宰政柄首尾七年隨其喜怒恣作威福
助尊私史則至於薄神考矜伐已功則至於累宣仁樂
於用兵大開邊釁關陜之民愁矣而進築不已内府之
財竭矣而輦運不休忘祖宗積累之艱輕朝廷根本之
地謂人之怨怒為當爾謂天之譴戒為偶然斥公論為
流俗以獻忠為誹謗殺張天悅之徒以箝衆口廣鄒浩
之獄以絶言路天下震駭人多自危頼宗廟之靈不廷
不虞之變幸未發耳哲宗一於委任何負於惇惇負哲
宗乃至於此雖陰謀密計發於蔡卞而力行果斷惇實
主之用春秋誅意之法則罪卞可也任扶危持顛之責
則非惇而誰然則卞為謀主惇乃罪魁殱厥渠魁理不
可赦今惇仰恃容貸謀脱身禍自謂前日之事皆禀命
於哲宗職當奉行非惇罪也嗚呼罪不在惇其在誰乎
臣請以二事驗之可以考其餘矣乃者宣訓之說究治
之事喧播中外上干宣仁高氏一門幾不獲免主張保
全力沮其說者以哲宗本意不為已甚故也元祐大臣
初議誅滅及其流竄尚欲勦除然而臣下之意竟不得
行梅嶺以南猶有全活而北歸者以哲宗本意不為已
甚故也今事出哲宗者則託於密贊而掠為已功已之
所行則託於禀命而歸之先烈所可痛心孰大於是漢
之匡衡事成帝為丞相石顯用事不能正救乃於成帝
既没之後論顯不忠之罪揚著成帝之失王尊劾衡以
為卑君尊臣非所宜言天下後世以尊為是又哀帝之
初臣下謗議多及成帝獨議郎耿育以謂事不當時固
争防禍於未然各隨指阿從以求容媚晏駕之後尊號
已定萬事已訖乃追採不及之事訐揚幽昧之過此臣
所深痛也今惇於往事每有匡衡歸過之心而獻言之
人未聞耿育深痛之議其何以稱陛下欽承繼述之意
乎
陳捍禦賊馬奏狀(李綱)
右臣伏覩進奏院報今月初二日三省同奉聖旨敵人
窺伺承楚如别有警急當親總六師往臨大江臣子之
情中外同切憂憤况臣世受國恩嘗蒙眷奬擢置近司
雖以罪戾退伏海濱荷保全之大德未嘗食息少忘朝
廷安危休戚實與國家同之敢竭愚戇以今日捍禦賊
馬事勢陳為三策以獻庶幾千慮一得仰禆廟算之萬
一伏望聖慈特垂省覽赦其狂瞽而取其區區之心臣
不勝幸甚臣竊以偽齊劉豫以蛇豕之姿挾金人虎狼
之勢僭竊名號盗據舊郡踰五年矣包藏禍心久而未
發今日輙敢遣其孽子率叛將驅遺民借助強敵與之
南牧侵擾淮甸睥睨江右雖兵之衆寡謀之淺深難以
遥度而預料然吾之所以捍禦之策不可不用其至恭
惟陛下天鍚勇智洞照事機慨然出自英斷將親總六
師以臨大江則翠華所幸保據形勝號令諸將使相應
援信賞必罰將士樂從貔貅之師百倍其氣敵之退屈
已在目中睿謨克壯其計得矣然臣竊謂解雜亂紛紏
者不控拳救鬭者不摶擊批亢擣虚形格勢禁則自為
解耳昔人用兵多出於此魏趙相攻齊師救趙田忌引
兵以趨大梁則魏兵釋趙而自救齊師大破之於馬陵
兵家形勢從古已然今偽齊悉兵南下其境内必虛而
岳飛新立功於襄漢其威名已振亦既班師屯於武昌
偽齊必不虞其再至也陛下儻降明詔遣岳飛以全軍
間道疾趨襄陽更擇湖南北驍將銳兵為之繼援命信
臣總統乘此機會擣穎昌以臨淮甸電發霆擊出其不
意則偽齊必大震懼呼還醜類以自營救王師追躡必
有可勝之理此舉非惟牽制南牧之兵亦有恢復中原
之兆此上策也朝廷或以兹事體大饋餉之費調發之
煩倉卒未能辦集則鑾輿駐蹕江上勢須號召上流之
兵如岳飛王燮及湖南北諸將部曲除留屯外各擇精
銳軍馬盡集官私舟船逐路應副錢糧命將統率順流
而下旌旗金鼓千里相望以助聲勢則敵人雖衆豈敢
南渡仍詔韓世忠劉光世帥其全師進屯淮南要害之
地設竒邀擊絶其糧道賊必退遁保全東南徐議攻討
此中策也萬一有借親征之名為順動之計委一二大
將捍敵於後則臣恐車駕既還號令不行諸將無應援
協濟之謀卒伍有潰散摽掠之勢士氣既索人心不固
控扼一失其守賊得乘間深入州縣望風奔潰其為吾
患有不可勝言者矣此最下策也或謂臣曰往歲金人
南渡以退避得計今胡為而不可臣應之曰不然金人
南渡利在侵掠既得子女玉帛而時方暑則勢必還師
朝廷因得收復殘破州縣還定安集漸成區宇故在當
時為退避之計則可今為是役者偽齊也使之渡江而
南必謀割據得一縣則占一縣得一州則占一州得一
路則占一路師不徒還而姦民潰卒見利忘義幸災樂
禍者從而附之聲勢鴟張則將何以為善後之策哉故
在今日為退避之計則不可况偽齊所驅脅而來皆京
東西關陜之民非金人比借有敵騎勢必不多朝廷措
置得宜將士用命則安知此賊非送死於我昔苻堅以
百萬之衆侵晉而謝安以偏師破之顧一時機會所以
應之者如何耳臣愚伏望聖慈特降臣章與二三大臣
熟議之臣自經憂患以來衰病交攻志氣凋落加有重
膇之疾步履艱難方國家多事之秋既不能執干戈以
衛社稷又不獲陪羈靮而扞牧圉夙夜憂歎孤負大恩
死不瞑目徒有拳拳之誠不能自已故敢以芻蕘之說
上凟天聰傳曰狂夫之言聖人擇焉願陛下無以人廢
言
奉詔條具邊防利害奏狀(李綱)
右臣伏奉詔書以偽齊金人皆已退遁令臣深思熟講
凡今攻戰之利守備之宜措置之方綏懷之略條具來
上臣仰荷聖恩憐臣孤迹嘗備位於近司察臣迂愚有
千慮之一得雖以罪戾屏伏海濱曾不遐遺以國家邊
防恢復大計特降親問顧臣學術闊疎智識淺短何足
以稱詔旨而禆廟略之萬一敢竭愚瞽以塞明命伏惟
陛下留神採擇臣不勝幸甚臣竊以僭逆之臣挾強捍
之金提兵南嚮俶擾淮壖其意蓋料朝廷蹈前日退避
之轍得以乘間渡江憑陵東南不虞六飛親臨江上號
令既行賞罰既明將士摧鋒俘馘係路敵氣挫屈潛師
遯逃此蓋陛下睿謨宏遠天威英斷之所致宗社無疆
之休中外臣子之共慶也然臣區區之愚竊願陛下勿
以賊馬退遁為可喜而以僭逆未誅仇敵未報為可憤
勿以保全東南為可安而以中原未復赤縣神州猶陷
於金人為可恥勿以諸將屢捷為可賀而以軍政未修
士氣未振尚使狂寇得以潛逃為可虞則中興之期可
指日而俟矣臣謹考往古之迹揆方今之宜條具攻戰
守備措置綏懷之策以獻議者或謂賊馬既退當遂用
兵為大舉之計臣竊以為不然譬如奕棋當先自生乃
可殺敵生理未固而欲浪戰以僥倖此非制勝之術也
高祖先保關中故能東嚮與項籍争光武先保河内故
能出征以降赤眉銅馬之屬肅宗先保靈武故能破安
史而復兩京今朝廷以東南為根本儻不先為自固之
計將何以能萬全勝敵又况將士暴露之久財用調度
之煩民力科取之困謂宜大為守備痛自料理使之蘇
息乃為得計議者又謂賊馬退當且保據一隅以苟目
前之安臣又以為不然善如奕棋捨局心而就邊角迫
蹙褊小浸以衰微何以取勝秦師伐晉以報殽之師諸
葛亮佐蜀連年出師以圖中原不如是不足以立國高
祖在漢中謂蕭何曰吾亦欲東耳安能鬱鬱久居此乎
光武破隗囂詔岑彭曰人苦不知足既平隴復望蜀此
皆帝王以天下為度者也不如是不足以混一區宇戡
定禍亂又况祖宗之境土豈可坐視淪陷不務恢復今
歲不征明年不戰使賊勢益張而吾之所紏合精銳士
馬日以損耗何以圖敵謂宜及防守既固軍政既修之
後即議攻討乃為得計此二者守備攻戰之序也至於
守備之宜則當料理淮南荆襄以為籓籬夫淮南荆襄
者東南之屏蔽也六朝之所以能保有江左者以強兵
巨鎮盡在淮南荆襄間故以魏武之雄苻堅石勒之衆
宇文拓䟦之盛卒不能窺江表後唐李氏有淮南則可
以都金陵其後淮南為周世宗所取遂以削弱今朝廷
欲為守備則當於淮南東西及荆襄置三大帥屯重兵
以臨之東路以揚州西路以廬州荆襄以襄陽為帥府
分遣偏師進守支郡小築城壘如開以邊其初朝廷應
副錢糧謂如淮東則以江東路財用給之淮西則以江
西路財用給之荆襄則以湖南北路財用給之徐議營
田使自贍養遇有賊馬則大帥遣兵應援稍能自守商
旅必通乃可召人歸業漸次葺理假以歲月則籓籬成
矣前有籓籬之固後有長江之險加以戰艦水軍使㳂
江一帶帥府郡縣上連下接自為防守則賊馬雖多豈
敢輕犯近年以來大將握重兵於江南官吏守空城於
江北雖有天險初無戰艦水軍之制故敵人得以侵擾
窺伺欲為守備無他反此而已或謂三大帥率重兵以
屯江北則供億之費不貲臣應之曰使三大帥屯兵於
江南亦仰給於朝廷其費等耳曷若使之渡江葺理淮
南以為家計則朝廷異時可省經費而籓籬之勢成為
無窮之利守備之宜莫大於是有守備矣然後可以議
攻戰之利亦當分責於諸路大帥謂如淮東之帥則當
責以收復京東東路淮西之帥則當責以收復京東西
路荆襄之帥則當責以收復京西南北路川陜之帥則
當責以收復陜西五路諸路剋捷因利乘便收京畿復
故都以戡大憝此雖落落難合然在陛下志先定於中
而斷以至誠必為之意蓋無不可成之理至於擇將之
術治兵之政車馬器械之制號令賞罰之權兵家皆有
常法無待臣言而戰陣之間因敵决勝臨事制變者兵
無常形又不可以預圖也臣願竊以為獻者在勿失機
會而已夫機會之來間不容髮以戰則勝以守則固一
失其機悔不可追昔劉表悔不用蜀先主之言蜀先主
曰天下日尋干戈事會之來豈有終極若能應之於後
則此未足為恨也臣竊觀朝廷近年以來失機會者多
矣自今以往如能保淮南荆襄以為固選將練卒厲兵
秣馬聚財積糓應機而作則以弱為強取威定亂於一
勝之間僣逆之臣可正藁街之誅強悍之敵豈無殄滅
之日攻戰之利莫大於是此二者守備攻戰之策也若
夫措置之方則臣願先定駐蹕之所蓋萬乘所居必擇
形勝然後能制服中外以圖事業臨安平江皆澤國褊
迫偏伯所據非用武之地惟建康自昔號為帝王天子
之宅以其江山雄壯地勢寬慱可容萬乘故六朝以來
更都之今鑾輿未服舊都莫若權宜且於建康駐蹕控
引二浙襟帶江湖運漕財糓無不便利臣昨於建炎初
建議廵幸關東為上襄陽次之建康為下者以天下形
勢言之也今以建康為便者以東南形勢言之也然淮
南有籓籬之固然後建康可都願陛下與二三大臣熟
計之既料理淮南仍詔建康守臣治城壁修宫闕立官
府創營房使粗成規模以待翠華之幸近年以來車駕
所寓因陋就簡諸事草創雖陛下以時方艱難用過乎
儉然宫室制度亦有不可已者有城壁然後人心不恐
有官府然後政事可修有營房然後士卒可用惟自朝
廷應副詔有司以漸修建庶幾不擾此措置之方所當
先者也綏懷之略則臣願先為自強之計夫西北之民
皆陛下之赤子荷祖宗涵養之德其意曷嘗一日忘宋
哉特制於黠敵之勢為所驅迫陷於塗炭故捨二百年
之本朝而事大不道之僭逆豈其本心惟朝廷之力未
能保覆之故數路之民雖困於重斂傷於峻刑而不能
以自歸倘淮南荆襄籓籬既成壤地相接甲兵既備天
威震驚必有結約來歸如宿遷之民者必有願為内應
如京東郡縣者宜命諸帥優加拊循來歸者給田土内
應者予爵賞官吏將士祿秩由舊許之自新孰不感悦
朝廷近者得諸路簽軍皆不殺而優䘏之自敵中來歸
者皆優與官秩可謂得策更願力為自治自強之計使
陷溺之民知所依怙益堅戴宋之心此綏懷之略所當
先者也攻戰守備措置綏懷皆中興之至計今日之急
務聖問所及臣已粗陳其梗槩矣臣伏讀詔書有曰朕
將虚已以聽擇善而從君臣之間期於無隠利害之决
斷以必行臣三復聖訓不知涕泗之交頥也何則君臣
之遇號為千載聽言用謀尤其所難未信而言則有謗
已之嫌交疎言深則有失身之戒蓋雖朋友尚不易言
而况於君臣之間乎今陛下求治之切詔書如此而臣
以憂患之餘孤危特甚欲淺言之則何以副陛下期於
無隠之訓欲深言之則慮有犯顔逆鱗之愆感懼交中
進退維谷雖然陛下當艱危多故之秋詔臣以丁寧惻
怛之意緘默不言臣則有罪有君如此其忍負之敢冐
鼎鑊刀鋸之誅以布心腹腎腸之實惟陛下幸察臣竊
觀陛下有聰明睿智之姿有英武敢為之志然自臨御
迄今九年國不闢而日蹙事不立而日壊將驕而難御
卒惰而未練國用匱而無贏餘之畜民力困而無休息
之期陛下憂勤雖至而未足以成中興之業者則羣臣
誤陛下之故也陛下自近年以來所用之臣凡幾人慨
然敢任天下之重建事立功與夫備位充員者皆不能
逃於聖鑒夫用人如用醫必先知其術業可以已病然
後使之進藥而責成功今於醫者之術業初不詳究而
姑試之則雖日易一醫何補病者殆將飲藥以加病而
已平居無事小廉曲謹初似無過而乏濟時之大略忽
有擾攘之故則錯愕無所措手足不過奉身以退天下
憂危之重委之陛下而已不知何補於國家陛下亦安
取此大概近年所操之說有二閒暇則以和議為得計而
以治兵為失策倉卒則以退避為愛君而以進禦為誤
國衆口和之牢不可破然累年之間冠蓋相望而初不
得其要領翠華蒙塵而尚未有所定居上下苟且偷安
而不為長久之計天步艱難國勢益弱職此之由大運
有開天啓宸衷超然遠覽悟前日和議之失而親總六
師懲前日退避之非而親臨大敵逆臣悍敵數十萬衆
飲馬江干雖未能掃蕩邀擊盡殱醜類而天威所臨已
足以使之震怖不敢南渡潛師宵奔則和議之與治兵
退避之與進禦其效槩可覩矣今賊馬雖退而金人伺
釁變詐百出未大創懲疆場相望道里不遠安知其秋
高馬肥不再來擾我使疲於奔命哉是宜明詔於却敵
之初求善後之策也臣夙夜為陛下深思所以為善後之
策者無他在盡反前日之所為解琴瑟而更張之先定
其論如奕棋之立意後圖其功如奕棋之置子必可得
志臣請試陳其說竊觀自古創業中興之主必以兵勝
而為親征之計者其意豈謂必冐矢石履行陣而後可
哉黃屋所臨人心自固賞罰既當士氣奮張用能成功
故高祖既得天下擊韓王信陳狶黥布未嘗不親行光
武自即位至平公孫述十二年間無一歲不親征本朝
藝祖太宗定維揚平澤潞下河東皆躬御戎輅真廟亦
有澶淵之行措天下於大安此所謂始於勤勞終於逸
樂者也退避之策可暫而不可久可一而不可再退一
步則失一步退一尺則失一尺往時自南都退而至於
維揚則關陜河北河東失矣自維揚退而至於江浙則
京東西失矣萬一有北騎南牧復將退避不知何所適
而可航海之策萬乘冐風濤不測之險此尤不可者惟
當於國家閒暇之時明政刑治軍旅選將帥修車馬備
器械峙糗糧積金帛賊來則禦俟時而奮以光復祖宗
之大業此最上策杜牧所謂上策莫如自治也臣願陛
下自今以往勿復為退避之計可乎臣又觀古者敵國
善鄰則有和親仇讐之邦鮮復遣使豈不以釁隙既深
終無講好修睦之理故耶東晉渡江石勒遣使於晉元
帝命焚其幣而却其使彼遣使來且猶却之此何可往
假道於僭偽之國而自取辱無補於事祗傷國體金人
自知情事之重懼我必報其措意為何如而我方且卑
辭重幣屈體以求之其不推誠以見信决矣器幣禮物
所費不貲使軺往來坐索士氣而又邀我以必不可從
之事制吾以必不敢為之謀是和卒不成而徒為此擾
擾也非特如此於吾自治自強之計動輙相妨實有所
害金人二十餘年以此策破契丹困中國而終莫之悟
夫辯是非利害者人心所同豈真不悟哉聊復用此以
僥倖萬一曾不知為吾害者甚大此古人所謂幾何僥
倖而不喪人之國者也臣願陛下自今以往勿復遣和
議之使可乎此二說者既定然後擇所當為者一切以
至誠之意為之先後本末各有次第俟吾之政事修倉
廪實府庫充器用備士氣振力有可為乃議大舉則兵
雖未交而勝負之勢已决矣抑臣聞朝廷者根本也藩
方者枝葉也根本固則枝葉繁朝廷者腹心也將士者
爪牙也腹心壯則爪牙奮今國家遠有盛強之北敵近
有僭偽之逆臣所仰以為捍蔽者在籓方所資以致攻
討也在將士然根本腹心則在朝廷惟陛下正心以正
朝廷正朝廷以正百官使君子小人各得其分則是非
既明賞罰必當自然籓方恊力將士用命雖強寇不足
畏雖逆臣不足憂此特在陛下方寸之間耳臣昧死條
上六事一曰信任輔弼二曰公選人材三曰變革士風
四曰愛惜日力五曰務盡人事六曰寅畏天戒何謂信
任輔弼夫撥亂之主履時艱難資輔弼之臣同心同德
相與有為豈易致哉必如元首股肱之於一身父子兄
弟之於一家乃能協濟故高祖視蕭何如左右手太宗
遇房杜如子弟蜀先主得諸葛孔明如魚之有水不如
是不能感會風雲以成王霸之業今陛下選於衆以圖
任遂能捍禦大敵可謂得人矣然臣願陛下待以至誠
無事形迹久任以責成功勿使小人得以間之則君臣
之美垂裕無窮昔高祖終始用蕭何太宗終始用房杜
故能戡亂定功卒至太平管仲有言曰知人而不能用
害伯也用而不能信任之害霸也信任而使小人參之
害伯也霸者猶如此而况於欲恢復天下者乎魏鄭公
有言曰君臣同心是謂一體豈有置至公事形迹若上
下共由兹路邦之興喪未可知也夫事形迹者未必有
過舉而魏公以為興喪未可知者凡以無至誠相與之
意而惟嫌疑之為避不足建興邦之大績故也陛下誠
能推信任之誠臣將見輔弼任責而中興之業不難致
矣何謂公選人材夫治天下者未嘗不資於人材而創
業中興之主所資為尤多何則繼體守文率由舊章得
中庸之材亦足共治至於艱難有為興衰撥亂則非得
卓犖瓌瑋之材未易有濟故武王之有十亂宣王之有
吉甫方叔召虎高祖之有三傑光武之有鄧禹耿弇吳
漢之屬太宗之有房杜英衛之流憲宗有裴度武宗有
李德裕皆以不世出之材佐大有為之主參翌佐佑以
成大業古今通道其可忽諸然自昔抱不羣之材者多
為小人之所忌嫉或中之以黯闇或指之為黨與或誣
之以大惡或摘之以細故而以道事君者不可則止難
於自進恥於自明雖負重謗遭深譴安於義命不復自
辯惟至明之主為能察小人之情偽而辯其臣之非辜
此霍光所以見察於昭帝房喬所以見信於太宗也陛
下臨御以來用人材多矣世之所許以為正人端士者
&KR0616;&KR0616;閒廢於無用之地豈非罹此謗邪遂使陛下寤寐
側席而有乏材之歎懷才抱義願為國家宣力者無因
而進前陛下盍亦少留聖意致察於此洪範皇極之疇
曰無有作好遵王之道無有作惡遵王之路無偏無黨
王道蕩蕩無黨無偏王道平平好惡偏黨皆足以為至
公之累惟以道為公而無好惡偏黨之私則王道明矣
魏鄭公卒太宗遣人至其家得書半藁其可識者曰天
下之事有善有惡任善人則國安用惡人則國弊公卿
之内情有愛憎憎者惟見其惡愛者止見其善愛憎之
間所宜詳審若愛而知其惡憎而知其善去邪勿疑任
賢勿猜則可以興矣太宗感悟夫人主豈能無愛憎然
必去愛憎而後得人以興者愛憎出於私情用人以興
邦必由於公道故也管仲雖仇齊公必用雍齒雖怨漢
祖必賞而况其餘乎陛下誠能推至公之道臣將見人
材軰出中興之業不難致矣何謂變革士風夫用兵之
際似與士風初不相及然其實相為表裏者也士風淳
厚則議論正而是非明朝廷賞罰功罪當而人心服此
措置所以得宜而寖明寖昌也士風澆薄則議論不正
是非不明朝廷賞罰功罪不當而人心不服此措置所
以失宜而寖微寖弱也晉之士風尚虚浮而不事事故
當時措置乖謬盜賊並起而有五戎亂華之禍本朝嘉
祐治平以前士風何其淳厚也自數十年來非特不事
事而已奔競争進議論徇私邪說利口足以惑人主之
聽元祐大臣如司馬光之流皆持正論為朝廷長慮却
顧圖久遠之計社稷之臣也而羣枉嫉之指為奸黨聽
其言則大者可族小者可誅頼國家寬仁祗從竄逐其
士風逓相倣傚顛倒是非變亂黑白政事大壊以馴致
靖康之變非偶然也殆今四十餘年世變風移愛憎之
情銷盡然後朝廷始知元祐羣臣之忠褒贈官秩錄用
子孫然已何補於事曷若早變此風則忠臣無誅謫之
冤國家有治安之實兩受其利豈不美哉臣觀近年士
風尤薄隨時好惡以取世資不顧國體惟欲進身不覈
事實惟欲傷人大詈則大進小詆則小遷[言翕]訿成風此
非朝廷之福也陛下得一張浚付以重權使禦強敵於
關陜浚雖以忠許國而事失機會不為無過言者痛繩
醜詆誣以大惡豈不太甚歟浚有浴日之功足以結陛
下之知有大臣之辨足以回陛下之聽故得自洗濯復
侍清光於帷幄之中然其所傷已多矣藉使遭謗困䜛
之臣無浚之功又無大臣為之辨白而有下石以擠之
者則何以自雪於君父冀察其不然哉夫朝廷設耳目
及獻納論思之官以廣視聽固許之以風聞至於大故
亦須覈實使果如其言則誅責所加豈宜止從輕典使
言而無實則誣人之罪伏䜛蒐慝得以中害善良皆非
所以修政也臣願陛下降明詔以戒諭士大夫使體德
意從忠厚變近年澆薄之風昔賈誼勸文帝養人臣以
禮義廉恥陸䞇勸德宗聽言必考其實而察其情以正
典刑不宜兩置而不問皆治道之要陛下誠能行責實
之政臣將見士風淳厚而中興之業不難致矣何謂愛
惜日力臣聞之周書曰功崇惟志業廣惟勤蓋功以志
崇所以為之規模也業以勤廣所以為之積累也猶建
大厦堂室奥序其規模可一日而成至於鳩工聚財積
累非一日所致創業中興何以異此高祖得韓信與之
論亡楚之策光武得鄧禹與之論興漢之謀蜀先主得
諸葛亮與之論鼎立之計皆定於談笑之間而高祖以
五年成帝業光武以十三年混區宇先主得蜀亦在數
年之後蓋積累而致者如此今陛下臨御九年於兹境
土未復僭逆未誅仇敵未報尚稽中興之業則其始不
為之規模其後不為之積累故也邊事初定之時朝廷
所推行者皆簿書期會不急之細務至於攻討防守之
策國之大計皆未嘗留意安得不為僭逆之臣強悍之
寇之所窺伺然則自今以往其可不惜日力哉昔禹不
貴尺壁而惜寸隂今日朝廷艱難乃惜分隂之時臣願
陛下詔二三大臣熟議所以規模者凡所施為畫一條
具如立課程以次施行又詔州縣使體陛下德意而奉
承之所立期限勿大遽以致騷擾勿大緩以失機會使
事得其序不擾而辯乃為得策夫天下無不可為之事
亦無不可為之時惟失其時則患之小者日益大事之
易者日益難正如醫者之治病其在皮膚針烙及之其
在五臟湯劑及之至於骨髓則雖有扁鵲俞跗蔑以為
矣此時之所以不可失也詩曰迨天之未陰雨徹彼桑
土綢繆牖戶今此下民或敢侮予孟子曰國家閒暇及
是時明其政刑雖大國必畏之矣夫用知者當於未奔
騰之前十日聚之以待一日之用渴而穿井鬭而鑄錐
其能及乎陛下誠能存愛日之心將見為無不成中興
之業不難致矣何謂務盡人事臣竊觀天人之道其實
一致人之所為即天之所為也國之將興百度皆舉天
實祐之猶之農夫盡其穮蓘之力乃亦有秋使未嘗竭
耕耨之勤而欲望稼穡之利其可得耶天不人不因人
不天不成人事盡於前則天理應於後自然之符也光
武以兵三千攻尋邑百萬者人也適雷電風雨遂有昆
陽之勝而中興之運啓者天也孫權以兵三萬拒曹操
數十萬者人也適風順可以縱火遂有赤壁之捷而鼎
足之勢成者天也謝安以兵八千擊苻堅百萬者人也
適秦師小却遂有淝水之功而東晉之祚延者天也創
業中興之主莫不皆然盡其在我者而以其成功歸之
於天孟子曰君子創業垂統為可繼也若夫成功則天
也今未嘗盡人事敵至則先自退屈而欲責成功於天
其可乎臣願陛下詔二三大臣恊心同力務盡人事以
聽天命則恢復土宇剪屠鯨鯢迎還兩宫必有日矣夫
人心即天心也下得人心上合天心則無不成之功陛
下誠能和同天人之際臣將見中興之業不難致矣何
謂寅畏天戒夫天之於王者如父母之於子愛之至則
所以為之戒者亦至是以孔子作春秋於災異必書以
謹天戒臣觀商之盛如武丁周之盛如成王漢唐之盛
如文景太宗之時未嘗無天變而不為災害者以能寅
畏其戒而仰合其心也是知人主之於天戒必恐懼修
省以致其寅畏之誠則能變災以為祥天人之際何其
昭昭然也比年以來熒惑失次太白晝見地震水溢或
久陰不雨或久雨不霽或當暑而反寒乃正月之朔日
有食之此皆天意眷祐陛下丁寧反覆以致告戒陛下
雖嘗降詔俾士大夫各修厥職以答天譴然臣竊謂應
天以實不以文此在陛下以至誠之意正厥事以應之
昔宋公一言而妖星退舍大戊桑穀共生於朝而反以
為祥陛下誠能行應天之實臣將見百祥來止中興之
業不難致矣此六者皆陛下所當先務正心以正朝廷
者蓋糞土愚臣忘生觸死為陛下詳言之抑臣又聞聖
人不畏多難而畏無難或多難以固其國啓其疆土或
無難以喪其國失其土宇者少康以一旅之衆而祀夏
配天不失舊物光武太宗皆躬擐甲胄履危險而身致
太平享國長久今朝廷人材不乏將士足用江淮荆浙
閩廣川陜財用可理足以為中興之資陛下勇知天鍚
春秋鼎盛欲大有為何施不可要在改前日之轍斷而
行之耳昔仲虺之稱湯不稱其無過而稱其改過不吝
蓋帝王之度如天地之無心是則行非則改何憚之有
酈食其勸高祖鑄印以封六國之後子房一言則趣銷
之封德彜勸太宗用刑法以威天下魏鄭公一言則行
仁義遂至正觀之治無損盛德而大功可成豈竊竊然
畏人之議已哉陛下視建炎以來其所措置是邪非邪
以為是則何以不見其效以為非則安可復蹈其轍臣
前所陳皆改轍之道非循舊迹所能為也擇善而從斟
酌而行則在陛下夫以祖宗二百年之基四海億兆之
生靈皆繫於陛下清燕之間聖慮及此得不慄慄危懼
勉勉自強上以慰祖宗在天之靈下以副四海生靈之
望哉昔周宣中興南征北伐之威復古挍下之美咏於
小雅蓋有文武之吉甫顯允之方叔以為之將帥有孝
友張仲以在其左右故能内修政事外攘夷狄復文武
之境土然則陛下所當法者深考周宣之詩則得之矣
所謂善後之策何以加此臣以至愚極陋之質荷陛下
非常特逹之知龍飛之初虚席以待眷遇之禮邁於等
倫特以志廣材疎自度不足以任天下之責力丐罷政
無補國事每自愧惕違去闕庭九更寒暑犬馬之心何
嘗一日不在赤墀之下自以罪戾遠屏不敢復與世故
芻蕘之言久不上逹近者邊報警急戎輅親臨臣子之
情不勝憤懣故敢冐昧以三策為獻伏蒙聖慈特降詔
書奬諭今者又奉詔旨咨以當世之務而臣不量芣淺
冐進狂瞽之說以瀆天聰昔太宗謂魏鄭公為敢言謝
曰陛下𨗳臣使言不然其敢數批逆鱗哉今陛下盛德
過於太宗臣雖無魏公之敢言然展盡底藴亦思慮之
所極也良藥苦口而利於病忠言逆耳而利於行在陛
下察之而已况臣自經憂患衰病交攻氣息奄奄日與
死迫常懼先犬馬填溝&KR0676;無以報盛德之萬一今得奉
明問攄至情臣願足矣雖死之日猶生之年也伏望陛
下哀憐赦其愚直而取其拳拳之忠實天下之幸
文章辨體彙選卷一百六十七
