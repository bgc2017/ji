文章辨體彙選卷一百三十二
明賀復徵編
表八
為齊明皇帝讓宣城郡公第一表(梁任昉)
臣鸞言被臺司召以臣為侍中中書監驃騎大將軍開
府儀同三司揚州刺史錄尚書事封宣城郡開國公食
邑三千戶加兵五千人臣本庸才智力淺短太祖高皇
帝篤猶子之愛降家人之慈世祖武皇帝情等布衣寄
深同氣武皇大漸實奉話言雖自見之明庸近所蔽愚
夫一至偶識量已實不忍自固於綴衣之辰拒違於玉
几之側遂荷顧托導揚末命雖嗣君棄常獲罪宣德王
室不造職臣之由何者親則東牟任惟博陸徒懷子孟
社稷之對何救昌邑争臣之譏四海之議於何逃責且
陵土未乾訓誓在耳家國之事一至於斯非臣之尤誰
任其咎將何以肅拜高寢虔奉武園悼心失圖泣血待
旦寧容復徼榮於家恥宴安於國危驃騎上將之元勲
神州儀刑之列岳尚書古稱司會中書實管王言且虚
飾寵章委成禦侮臣知不愜物誰謂宜但命輕鴻毛責
重山岳存殁同歸毁譽一貫辭一官不減身累增一職
已黷朝經便當自同國體不為飾讓至於功均一匡賞
同千室光宅近甸奄有全邦隕越為期不敢聞命亦願
曲留降監即垂順許鉅平之懇誠彌固永昌之丹慊或
申乃知君臣之道綽有餘裕苟曰易昭敢守難奪故可
庶心弘議酌已親物者矣不勝荷懼屏營之誠謹附某
官某甲奉表以聞
為范尚書讓吏部封侯第一表(任昉)
臣雲言被尚書召以臣為散騎常侍吏部尚書封霄城
縣開國侯食邑千戶奉命震驚心顔無措中謝臣素門
凡流輪翮無取進謝中庸退慚狂狷固嘗鑽厲求學而
一經不治篆刻為文而三冬靡就負書燕魏空殫菽粟
躡屩齊楚徒知貧賤既而分虎出守以囊被見嗤持斧
作牧以薏苡興謗赭衣為虜見獄吏之尊除名為民知
井臼之逸百年上夀既曰徒然如其誠悦亦以過半亂
離斯瘼欲以安歸閉門荒郊再離寒暑兼以東皋數畆
控帶朝夕關外一區悵望鍾阜雖室無趙女而門多好
事禄微賜金而歡同娛老折芰燔枯此焉自足陛下應
期萬世接統千祀三千景附八百不謀臣釁等離心功
慚同德泥首在顔輿棺未毁締構草昧敢叨天功獄訟
謳歌示同民志而隆器大名一朝總集顧已及躬何以
臻此政當以接閈白水列宅舊豐忘捨講之尤存諸公
之費俯拾青紫豈待明經臣雲中謝夫銓衡之重關諸
隆替遠惟則哲在帝猶難漢魏以降逹識繼軌雅俗所
歸唯稱許郭拔十得五尚曰比肩其餘得失未聞偶察
童幼天機暫發固無足算在魏則毛玠公方居晉則山
濤識量以臣况之一何遼落齊季陵遲官方淆亂鴻都
不綱西園成市金章有盈笥之談華貂申不足之歎草
創惟始義存改作恭已南面責成斯在豈宜妄加寵私
以乏王事附蟬之飾空成寵章求之公私授受交失近
世侯者功緒參差或足食關中或成軍河内或制勝帷
幄或門人加親或與時抑揚或隠若敵國或策定禁中
或功成野戰或盛德如卓茂或師道如桓榮四姓侍
祠已無足紀五侯外戚且非舊章而臣之所附唯在恩
澤既義異疇庸實榮乖儒者雖小人貪幸豈獨無心臣
本自諸生家承素業門無富貴易農而仕乃祖玄平道
風秀世爰在中興儀刑多士位裁元凱任止牧伯高祖
少連夙秉高尚所富者義所乏者時薄宦東朝謝病下
邑先志不忘愚臣是庶且去歲冬初國學之老博士耳
今兹首夏將亞冢司雖千秋之一日九遷荀爽之十旬
遠至方之微臣未為速逹臣雖無識唯利是視至於虧
名損實為國為身知其不可不敢妄冒陛下不棄管蒯
愛同絲麻儻平生之言猶在聽覽宿心素志無復貳辭
矜臣所乞恃迴寵命則彜章載穆微物知免臣今在假
不容詣省不任荷懼之至謹奉表以聞
為蕭揚州作薦士表(任昉)
臣王言臣聞求賢暫勞垂拱永逸方之疏壤取類導川
伏惟陛下道隠旒纊信充符璽六飛同塵五讓高世白
駒空谷振鷺在庭猶懼隠鱗卜祝藏器屠保物色關下
委裘河上非取製於一狐諒求味於兼采而五聲倦響
九工是詢寢議廟堂借聽輿皂臣位任隆重義兼家邦
實欲使名實不違徼倖路絶勢門上品猶當格以清談
英俊下僚不可限以位貌竊見祕書丞琅琊臣王暕年
二十一字思晦七葉重光海内冠冕神清氣茂允廸中
和叔寶理遣之談彦輔名教之樂故以暉映先逹領袖
後進居無塵雜家有賜書辭賦清新屬言玄遠室邇人
曠物疎道親養素丘園台階虚位庠序公朝萬夫傾望
豈徒荀令可想李公不亡而已哉前晉安郡侯官令東
海王僧儒年三十五理尚棲約思致恬敏既筆耕為養
亦傭書成學至乃集螢映雪編蒲緝柳先言往行人物
雅俗甘泉遺儀南宫故事畫地成圖抵掌可述豈直鼮
鼠有必對之辯竹書無落簡之謬暕坐鎮雅俗弘益已
多僧儒訪對不休質疑斯在並東序之秘寶瑚璉之茂
器誠言以人廢而才實世資臨表悚戰猶懼未允不任
下情
為褚諮議蓁讓代兄襲封表(任昉)
臣蓁言昨被司徒符仰稱詔旨許臣兄賁所請以臣襲
封南康郡公臣門籍勲蔭光錫土宇臣賁世載承家允
膺長德而深鑒止足脱屣千乘遂乃遠謬推恩近萃庸
薄能以國讓弘義有歸匹夫難奪守以無貳昔武始廹
家臣之策陵陽感鮑生之言張以誠請丁為理屈且先
臣以大宗絶緒命臣出纂傍統禀承在昔理絶終天永
惟情事觸目崩隕若使賁高延陵之風臣忘子臧之節
是廢德舉豈曰能賢陛下察其丹&KR0833;特賜停絶不然投
身草澤苟遂愚誠耳不任丹慊之至謹詣闕拜表以聞
臣誠惶誠恐
為范始興作求立太宰碑表(任昉)
臣雲言原夫存樹風猷没著徽烈既絶故老之口必資
不刊之書而藏諸名山則陵谷遷貿府之延閣則青編
落簡然則配天之迹存乎泗水之上素王之道紀於沂
川之側繇是崇師之義擬迹於西河尊主之情致之於
堯禹故精廬妄啟必窮鐫勒之盛君長一城亦盡刊刻
之美况乎甄陶周召孕育伊顔故太宰竟陵文宣王臣
某與存與亡則義形社稷嚴天配帝則周公其人體國
端朝出藩入守進思必告之道退無苟利之專五教以
倫百揆時序若夫一言一行盛德之風琴書藝業述作
之茂道非兼濟事止樂善亦無得而稱焉人之云亡忽
移歲序䲭鴞東徙松檟成行六府臣僚三藩士女人畜
油素家懷鉛筆瞻彼景山徒然望慕昔晉氏初禁立碑
魏舒之亡亦從班列而阮略既泯故首冒嚴科為之者
竟免刑戮置之者反蒙嘉歎至於道被如仁功參微管
本宜在常均之外故太宰淵丞相嶷親賢並軌即為成
規乞依二公前例賜許刊立寧容使長想九原樵蘇罔
失其禁駐蹕長陵輶軒不知所適臣里閭孤賤才無可
甄值齊網之弘弛賓客之禁策名委質忽焉二紀慮先
犬馬厚恩不答而弊帷毁蓋未蓐螻蟻珠襦玉匣遽飾
幽泉陛下弘奬名教不隔微物使臣得駿奔南浦長號
北陵既曲逢前施實仰覬後澤儻驗杜預山頂之言庶
存馬駿必拜之感臨表悲愳言不自宣
求為劉瓛立館表(任昉)
昔在魏中爰及晉始書貴虚玄人悦陶縱瑚璉廢泗上
之容樽爼恣林下之適春干秋羽委曠而弗陳西序東
膠寂寥而誰仰所以金雞忘曉玉羊失馭神器毁於獯
戎寶歷遷於于越豈不悲歟劉瓛澡身浴德修行明經
賤珪璧於光隂竟松筠於歲晩貧不隕穫其心窮不二
三其操而困無居止浮寓親游垣棟傾替窐衢墊側有
朋自遠無用棲憑皆負笈擔簦櫛風沐露瓛之器學無
謝前修輒欲與之周旋開館招屈臣第西偏官有閒地
北拒晉山南望通邑雖曰人境實少浮喧廣輪裁盈數
畆布以施立黌塾薄藝桑麻麄創茨宇
建平王讓右將軍荆州刺史表(江淹)
茂寵迺臨炫奪彜典廵恩鏡飾攪情震慮中謝臣聞該
秩詔序匪賢莫能孚其職端維裂陜非功無或濫其選
所以輪鞅國典締結民紐五威咸平四精式訓者也臣
踐行迷方試業敝緒徒以綴采宗莩承渥帝席執圭戴
筆亟荷出内至乃曳組河縣蔑馴羽之化鳴環京轂謝
擇鱗之政聲績兩無風化雙缺而龜鈕未剔璽書頻降
復改册湘區分瑞衡服竟無賈琮交部之廉終乏郭伋
并壤之信固以誼沓民明湫隘身諷不悟皇靈再煇河
海重渥遂踰恒采妄賁異等荆門務要方城任績水交
沅灃山通岷峨襟帶百縣縈抱七州上德懋勛尠居斯
地寧臣膠固所宜膺荷是以燋薄魂色驚廹心影謹刷睿
情置露弱志伏願陛下停旒弛琪暫炤瑣曲則鑄才式
弘練物惟遠王度既清蒙識以泰不勝慙懅屏營之情
蕭驃騎後謝被侍中慰勞表(江淹)
臣某言即日侍中秘書監臣戢至奉宣詔旨慰勞便受
轂中帷練甲外壘旍麾蔽景輿徒競氣人懷秋嚴士蓄
霜斷晦魂已掩氛竪未縣稽鉞竚威寢興震慨今王人
臨郊皇華降庭輝耀望實將激威武戴鶡之夫迎光蹀
恩投石之師攀炤竦惠楚纊越醪方兹慚潤臣忝屬閫
私彌抱渥洽不任下情
蕭被尚書敦勸重讓表(江淹)
臣公言臣五寫丹翹宜蒙凝炤一降王人遂無蠲察復
遣尚書臣岱兼侍中臣奐等奉宣慈靈重賜勉誨鏡伏
迴環憫默失圖心魄交懅淵谷匪譬臣自初被詔迄於
今時載慚載疑以悚以厲豈非深愳鴻典永憂末躬故
琴瑟徒鳴不傳廣樂之響燈燼空舉焉續經星之耀何
則卓乎小者不足以任大守於蔽者不可以語通臣器
乏淵源識暗機務倫濟夷險每憑璿歷之遠龕折氛蜺
輒資羣才之效臣寧有採竒鑒隠之能綱國提民之功
乎不謂過延渥洽謬攀河漢榮宗蒀葐寵華暐映藉聲
探議共知其幸况傅保之崇殷周特貴牧司之寄魏晉
稱重上昭妙德次擬英勛有踰兹序尠不紊裂今陛下
方闢金門之聽調繡扆之政何得去禮廢雅近於臣始
既亡前章孰表後世臣才孤位峻待罪亡日矣情哀理
感事盡於斯伏願一運天景微見藿心則物不逃形臣
何恨焉不勝焦憂狼狽之至
為柳世隆讓封公表(沈約)
臣聞懸旌玉塞貳師尚黜其功伐鼓炎州伏波猶懼其
賞徒以兼委之施或難固辭抽心之情必無雙奪是故
俛容青閣願還慈於裂壤竊步丹墀希收寵於開賦昔
竄命窮雉難廹勢孤沈板未難負戶非切及顧温凊之
館懼結尊慈之懷累葉喁喁舉門惴惴臣事逼君親理
非外奬實賴朝謩謹肅宰略遐震奔鯨外剿臣何力焉
幸得扶老攜幼重出幽堵還軸歸驂再踐鄉路豈可資
國眚以邀其功因衆功而饗其報遂使甘霜受電之心
有同於飾請皎日大河之志匪殊於貌謁
讓僕射表(沈約)
臣聞役壯休老上典所優晨行暮息事身恒分若夫玄
黃未已非秋駕之衛筋力為用豈強飯之時養老杖鄉
抑推前典服戎告謝親學匪任宿肉極其虚憊歲制防
其不辜實所以蠲假衰疾收屏淪暮
為韋雍州致仕表(王僧孺)
一旦攀附遂無涯限排雲矯漢飛捧待翼陸離蟬組照
灼旛旗受脤推轂執珪奉酧變狹室於高門改小冠於
侯服况復還周紐其六印歸齊列其五鼎常懼輪輕載
積基薄墉高器覆危傾人指鬼瞰老與年并疾隨衰及
途遙齒截漏廹鐘鳴高舂之景一斜不周之風忽至菌
蟪疾隂倏駛無幾堇蕣朝采飄零已及仰朱闕而掩涕
俯濛谷而自悲豈復式瞻拱默仰接鐘鼓儻帷蓋未親
東岳稍駐擊壤鼓腹其賜猶多
觧官表(陶弘景)
臣聞堯風冲天潁陽振飲河之談漢德括地商隂峻餐
芝之氣臣棲遲早日簪帶久年仕豈留榮學非待禄恒
思懸纓象闕孤耕壟下席月澗門橫琴雲際始奉中恩
得遂丘壑今便滅影桂庭神交松友一出東關故鄉就
望睠言興念臨波瀉淚臣舟棹已遄無緣躬造不任攀
戀之誠謹奉表以聞
上昭明太子集别傳表(簡文帝)
臣聞無懷有巢之前書契未作尊盧赫胥之氏墳典不
傳若夫正少陽之位主承祧之則口實為美唯稱啟誦
自兹厥後罕或聞焉昭明太子禀仁聖之姿縱生知之
量孝敬兼極温恭在躬明月西流幼有文章之敏羽籥
東序長備元良之德藴兹三善弘此四聦非假二疎寧
勞四皓虎賁恧其經學智囊慚其調護豈止博望延賓
夀春能賦問疑棗據書戒憑陵而已哉玉折何追星頽
靡續地尊虢嗣外陽之術無徵位比周儲緱山之駕不
反臣以不肖妄作明離出入銅龍仰瞻故實思所以揄
揚盛軌宣記德音謹撰昭明太子别傳文集請備之延
閣藏諸廣内永彰茂實式表洪徽
文章辨體彙選卷一百三十二
