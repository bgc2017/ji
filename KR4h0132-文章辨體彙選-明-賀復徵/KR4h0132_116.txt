文章辨體彙選卷一百十六
明賀復徵編
疏三十
請視朝建儲疏(明王錫爵)
伏念臣猥以遭逢起蒿萊而厠丞弼臣有疾痛皇上憂
之臣有死喪皇上恤之臣之愚不知止老不耐事以及
於風波妬媢之場皇上矜之察之生之全之皇上之於
臣真父母也夫父母之恩人子當何以為報哉臣之區
區獨有赤心苦口知無不言欲以增主德之休明保皇
躬於康固使百神無怨恫四海無流言而庶幾酬知補
過之萬一耳頃者竊見今年二月以来皇上僅一出朝
送潞王殿下再出行太廟時享其餘常朝日期盡行傳
免經筵春講至今未開臣等猶幸每日因散本近侍得
以剽聞音旨恭候萬安若外廷百司緬想清光於九天
萬里之遠耳目不接誰能無疑疑則訛言生焉晝居却
事或曰不如向晦之安酒醪却疾或曰不如勿藥之喜
燕婉當御或曰不如前疑後丞之嚴玩好充陳或曰不
如左圖右史之樂夫以小人窺聖人以外廷測宫禁臣
之所不敢知也而皇上苟欲明其不然則莫如勤御朝
講日親外臣使睟穆之天顔緝熙之聖學人人得以望
下風而承休問則天下幸甚其或以天氣漸暑聖躬宜
於靜攝則宫居十二時中以六時宴息三時游衍一時
定省慈闈二時看閱章奏罷曲晏捐細娛專精神滌煩
懣使羣下曉然知上意在尊生不在厭倦在色養不在
佚樂也則天下亦幸甚又或以天工人代不必事事身
勤則深惟社稷之安早定根本之計升儲出閣發旨自
中然後委諸事於閣部付煩言於芻狗則天下亦幸甚
此三策者臣之犬馬愚忠以為苟效其一則皇上有辭
於天下而臣等亦有辭於皇上今留中諸疏動至經時
冊建吉期杳無明示臣初猶盛氣持將順之說以捍流
言而至是形影無騐心膽亦孤因竊以身自譬臣之么
麽何等人也而近日曖昧之謗尚苦自明忿悁之言屢
溷高聽何况皇上配天罔極之尊比玉無瑕之德而忍
使纖介疑端不白萬世簣土未覆竟虧九仞則皇上腹
心遇臣曾不得其彌縫匡救一分之助而臣垂老遭際
以来止博得完全體膚保守禄位清夜自思皇恐如此
亦尚何顔何面悻悻爭世上之毁譽是非為哉又閣臣
職親地邇密勿輔理之外别無事任乃臣等徒值其地
食其食而兼旬累月不接威顔不承顧訪則又何顔何
面揚揚冒榮矜寵立羣臣之上為哉人主雖至尊天下
雖至大宫闈雖至深自古未有恃安而不致危積微而
不成著者蓋昔我皇祖世宗間亦嘗齋居西内與外庭
隔絶矣然四十載神明不衰萬幾無曠則以屏聲遠色
糲飯澣衣手不操竒贏之算躬不狎馳騁之勞慮不忘
稼穡之苦此所以能終始聖神保身而保民也皇上即
令動法世宗何不試取寶訓寶錄觀之當時邊廷警報
大吏陞除與夫稽古考文祈年憂旱等事手批或一日
而數下口宣或一人而數反臣以為如此則不必亟見
羣臣血脈通矣當穆廟在邸時人情頗亦危疑然加冠
出封已判然長幼之序而宫闈無别子莞簟無私御臣
以為如此則不必更議冊立大本定矣夫法祖不師其
心而先襲其迹世人蚩蚩又誰能於迹外信心者此臣
之所以為皇上惜也且今天下多事正不減世宗朝諸
邊苦兵内地苦盗百姓苦年荒吏急皇上以聖人之明
昧爽思憂何所不悟以聖人之勇旰食思政何所不勤
矧帝王萬世之大業父子天性之至親而更有待外臣
之苦爭敦勸者乎臣聞自古朝廷各有一代之家法漢
唐家法原不正故子孫得出入其間若我朝立國在此
則守之亦必在此皇上即有隠軫難割之愛必不忍以
家法為私臣等即有承望無恥之心必不敢以家法為
市今皇長子倫序已定皇上三年前明旨已宣付史官
播傳天下冊立之舉去年未行猶曰年未及也今年未
行猶曰潞王未之國也過此皆無說矣而猶拱默遷延
日復一日不早下九卿臺諫之議以順臣民瞻戴之情
以塞道路揣摩之口此臣之所以日夜拊膺流涕而出
血者也祖廟固有靈忠臣固有心惟皇上念之臣母子
衰殘之命朝露不圖報恩負恩決在今日亦惟皇上憐
之臣不勝懇欵激衷冒昧隕越之至
催發閣中密奏疏(王錫爵)
昨該臣與同官臣某臣某連上四揭伏候俞旨經今數
日不下伏念臣之不肖謬遇主知每有獻納蒙皇上批
答如流未有停滯至此者且其所言原不曾黨附衆人
必主今年冊立之說其理易明其事易處而一㮣與外
廷諸疏留中以此連日以来人心轉益洶洶抱非常之
憂與不可知之懼者其言滿廷若臣則既為皇上腹心
之臣亦頗知皇上腹心之事臣之憂懼與衆人不同臣
所憂者皇上耳煩於言心煩於慮有鬱而不得解有怒
而不得伸或至精神結濇寢飯失調此臣之所為皇上
憂也臣所懼者皇上方踟蹰却顧以待人心之定而人
心久之不定或至美反成過信復變疑使匹夫小人得
睥睨宫禁之事游談横議得把握朝廷之權此臣之所
為皇上懼也臣今進難見皇上之面退難捍衆人之口
如父母疾而子不能操藥父母怒而子不能操箠臣身
何惜臣心何安為此日夜傾耳瞪目以候德音之下雖
詬責交萃不敢言羞疾病支離不敢言困七十九歲老
母委頓近京百里之内笥有皇上賜衣不敢服櫝有皇
上賜銀不敢用考滿過期而不敢報餘忠欲獻而不敢
陳誠自念數千里衝寒茹苦而来於此不用其誠更於
何處用誠於此不得其言更有何事可言此臣之所以
飲泣呼天歸裝已束而猶戀戀於一日之在朝以冀望
寬愉之色冀承謦欬之音者臣之誠懇天地所憐亦幸
皇上三思始終召臣之意為何臣黽勉赴召之意為何
亟採愚言俯垂批答或確訂明年之期或先頒出閣之
諭使羣疑稍解朝聽不諽皇上懽然舉萬年之觴而小
臣亦自慶都俞一堂之會矣臣不勝企悚迫切之至
定國論一政體疏(王錫爵)
該臣病乞骸骨伏蒙皇上特諭勉留所有一念狗馬餘
忠謹蓄以待青蒲之對至於國論政體所在願與大小
臣工剖心滌慮以共成蕩平正直之治者請得頌言而
陳之臣幸得與諸臣立不諱之朝事明聖之主以至人
無擇言言無擇官皆得揚眉吐氣論天下事豈非甚盛
雖然言太輕則浮太煩則亂太執則頗太深則刻就此
甚盛中亦不無大可憂者臣之所憂不為臣亦不為諸
臣獨念上下相信而後政事可修相重而後論說可入
今言不已而漸輕輕不巳而漸厭使君父視外廷之論
奏如賈䜿之爭言因一人而疑衆人因一事而疑衆事
上下之際無復相信相重之意後雖有忠言讜論亦將
格而不入此臣之憂也古稱有對則爭興爭興則黨立
雖聖明在宥萬不至如前代之黨禍然朝中議論已分
兩岐恐因水火之爭致成左右之袒此以彼為邪彼以
此為邪使天下之士智力殫於相伺名望損於相詆即
使一彼一此一勝一負朝廷亦止得一半人才之用若
始於兩持終於兩敗不但人才盡壊亦且國體大傷此
臣之憂也上有所處分而下未必服則其勢必爭下有
所爭執而上未必亮則其勢必處處之而仍不服爭之
而彌不亮則處者益處爭者益爭下以忤上為高上以
反汗為恥上下相激何事不有譬之水然波方起而擊
之以石則其躍彌高譬之石然方出於火而即沃之以
水則其壊彌速此又臣之憂也大抵數年議論始於相
矯成於相激事未必平是以有激激之一字即為不平
彼既不平此復相矯前弊雖矯後議復生議數更而難
窮法數更而難守事數更而難睹其效人數更而難課
其成政事不修紀綱不振皆始於此今習尚已成極重
難反既不當激之過顙又不當峻若防川則莫若導之
使言而總之使一竊謂題覆宜慎聽納宜公甄别宜先
勘核宜審向者皇上嘗嚴出位之禁矣臣以為不必禁
也古人所患於盈庭者第以莫執其咎耳如使言有歸
着事有總萃則雖盈庭何害臣請一切章奏悉下部議
是曰是非曰非可行則行當止則止以言責事以事責
功卓有執持毫不假借使天下議論總條貫而歸六部
六部題覆别黑白而定一尊嘉言用之足為益而妄言
置之不為損則在廷議論更患其少耳所謂覆題宜慎
者此也孔子曰君子不以言舉人不以人廢言兩者低
昂之間實相為用乃臣見近来聽言之弊往往不問其
所言之事而先揣其所以言之心故上之視言愈賤則
下之挾言愈貴其究也上不勝下賤不勝貴而聽言與
用人卒兩不得其平臣以為鄉有鄉評官有官箴使其
人不肖朝廷原自有黜陟之權而何必於聽納之時逆
意深求如此自今請一斷於孔子之說就言論言不主
必賤就人論人不主必貴使士絶踰涯之望則無所為
而言自公朝開翕受之途則無所激而氣自平所謂聽
納宜公者此也天下之人品不齊迹同心異言同行異
者誠不可不辨然必先用其賢而徐簡其不賢亟暴其
長而薄責其所短然後衆心愧服物論自平乃臣又見
近来淹棄諸臣之中蓋有素心馴行卓然流俗之外者
而或屢推未報或一斥不復朝廷既不盡得真才之用
而天下且得借為議論之端此所謂推波助瀾澄之愈
濁不若盡捐前忤以次特表用之庶幾舉直而枉自錯
忘我而人自安所謂甄别宜先者此也朝廷用舍多憑
舉劾任已則耳目不廣任衆則毁譽易淆比年以来幾
於朝無完人人無完行言者以為必有辨者以為必無
當事者不復窮詰有無但為調停量處若其事果虚則
是近在輦轂猶有不白之冤若其事果實則既聞於朝
廷豈有不行之法近時法紀縱弛勸懲不立人才缺乏
推用不敷弊率由此請諭廷臣以後論人者湏的列年
月明指左驗下部查勘務求確實實者理法自甘虚者
心迹自白被言者虚實既定言之者是非自明所謂勘
劾宜審者此也凡此皆所以導之使言而總之使一以
至臣所以自處處人者亦敢聞於皇上而併以告天下
以與士大夫更始夫威福還朝廷政事還六部此先臣
徐階之言而臣夙所服膺者也然部臣之題覆閣臣之
票擬皆共此一事耳所事一君所理一事豈得自分彼
此唐介有言身在政府而事不預聞即上有所問何以
為對臣既謬在此地一切政務豈得全不與知然事各
有主者亦非臣所敢自擅大興革大利病當亦不妨商
確就臣所見未必盡是各部院參酌事理題奏不必盡
以徇臣就部院所見間有未是臣等參酌事理請旨裁
決亦不必盡徇各部院事有可否事過即休言有同異
言過即休總之期於至公至當共濟國事而已史稱諸
葛亮為相集衆思廣忠益布所失於天下謂僚屬曰諸
君能攻亮之過則事可立也臣之不敏請事斯語自今
以往敢謂無過如其有過便當與天下明白見之與天
下明白改之人以平心易氣言之臣以平心易氣受之
臣素有淺中狷狹之名未必一旦化而為雅量顧今事
任及身茹荼知苦竊計以為朝廷所與共理天下國家
者大臣及百執事耳心須耳目耳目須手足今手足仇
耳目耳目又仇心心與耳目手足相仇而身受其病臣
誠不忍以臣等之爭而使病移於天下國家又誠不忍
以天下國家之事為臣等私事而使扶持國體調燮人
情之勞反盡委之君父且天下有真是有真非是中有
非非中有是不講自明愈講愈不明不爭自定愈爭愈
不定故臣願先自處於不講不爭之地以成大臣小臣
比肩事主之忠事之理亂當責之於臣臣之得失當付
之天下已有未當即當舍已以從人人有未確不妨舍
人而從理此外嘵嘵苟非有大撓時政大惑人心者請
一切以諸葛亮之言處之此臣所以報國家而忠皇上
之職分也抑臣又自惟臣等以二三寒士參預政務惟
藉皇上之知遇故其體隆藉皇上之明斷故其事舉譬
之星然依天而高依日月而明當其上列則有光芒及
其下隕與石無異若使宫禁隔於邃嚴威顔違於咫尺
雖鈴閣之下即同外臣有何機略而能康濟有何依恃
而敢主持且君臣相隔上下不交伏禍隠憂難以言悉
即皇上神聖獨斷羣下莫敢窺然以此為法後世必有
受其弊者天下見臣等備員輔弼之司而終歲不一蒙
接遇則安得不輕宫府隔絶而茫然不知事之所出則
安得不疑喜怒有時而不測則乘不測而疑章奏有時
而不報則乘不報而疑閣臣處見輕見疑之勢日凛凛
救過不給安能展布四體以佐萬分之一哉伏望皇
上勤批答以明聖斷平喜怒以調羣情時御朝講以圖
政理而決壅蔽臣等亦得依末光奉隆旨以盡欵欵之
愚忠若猶政事不修朝廷不治則治臣之罪以彰其慢
惟皇上一加意於臣言臣於前月中已進有召見一揭
方屏息俟報而特恐倉皇造膝之頃不能盡所欲言是
用竊取周易泰交之義略陳要務如此蓋主與臣交大
臣與小臣交當事者與言事者交皆所與共成泰道以
定國論以一政體者也臣不勝悚息願望之至
申請舉行泰交用人原奏疏(王錫爵)
臣前上泰交用人二疏並蒙皇上俯鑒愚忠温旨批答
臣不勝受知受眷刺心刻骨之感乃連月以来引領以
望舉行而猶未也臣伏而自疑天下亦因而疑臣臣初
惟甘心受疑而已既復思輔弼之職當直引君事為已
事又當直以已心格君心譬之立表必見景操劵必取
償非僅僅以議論塞責茹納示廣已也今皇上有英明
獨斷之聖德而臣不能闡揚有抑囂止競之盛心而臣
不能宣布甚至反累皇上損威遷怒重致紛紛則臣股
肱一體之謂何而敢復支吾推委以負知眷乎夫今之
以御朝請以用廢棄諸臣請者非不累牘連章然臣竊
恨其言之不詳而發之太激何者皇上雖靜攝累年而
朝無不閱之章奏下情可謂達矣官無不舉之職業賢
路可謂開矣惟是朝講之久輟也蓋或以手批目覽即
為勵精而垂裳數刻之雍容未必遽關紀綱之興廢耳
乃言者務别尋疑端以怠政歸皇上宜皇上之玩而不
聽也其廢棄諸臣之不即用也蓋或以官充事辦原無
乏才而草野數人之用舍未必遽係天下之安危耳乃
言者務為激詞以拒言歸皇上宜皇上之怒而不聽也
一不聽而疑者愈疑激者愈激其始皆起於知皇上之
不深夫匹夫庶士尚可以知不知聽之人是不是信之
已若天子而不見知於臣民則舉凡發號施令與慶賞
刑威之權皆將日輕日䙝而又何所恃以制天下哉今
夫小民不畏上帝而畏有司非有司之權加於上帝也
上帝之嚬笑難知而有司之喜怒易知也惟遠人故難
知惟近人故易知皇上乃不從其近而獨從其遠豈以
齋宫決事有皇祖成法在乎皇祖從民間繼統早歲英
聲睿斷已震懾於人之耳目故晩季深居大内而人曉
然無釡鬵之疑今皇上惟天縱之資同符皇祖而生長
於深宫之中出匣光芒已半為張居正所掩蔽迨居正
事敗朦朧之迹尚未分明而已拱手稱神君矣天下誰
復知之即其間聖問之周詳御筆之絢爛自臣等二三
親臣之外亦罕能耳聞目見者而天下又誰能信之皇
上縱自信其實未嘗怠荒決不至叢脞然以舜之至聖
而尚有倦勤之時湯之貽謀而尚有風愆之警皇上能
必臨御千萬年之後盡如今日而千萬世之聖子神孫
能盡如皇上乎萬一勵精之念少弛而以靜攝為故事
則舉天下元元一綫之命脈不免内寄於房帷之意嚮近
侍之喉舌居常慮變可為寒心今之言者動以隔絶旁
落為疑夫今特其似耳循此道而不變後必漸至於真
方其似則人皆敢言而及其真則人將不敢言臣為此
慮故於建言得罪諸臣每有揭解實非博休休好善之
名蓋常恐國家萬一有不敢言之時而預養其敢言之
氣然則何不乘此泰運方隆之日聯屬宫府以杜絶禍
源必待真旁落而後救也且今天下之士風澆薄甚矣
議論亦太多端矣其始實以二三君子久見廢棄而人
皆貪求廢棄以自附於君子故有身當其事者洞然無
疑恬然無怨而旁人故為離跂攘臂以描寫異同之形
引繩批根以搆合水火之釁此其故可察也今皇上察
其影不察其形徒知衆之所附者為黨而不知為衆所
附者之未必黨徒知請用廢棄諸臣之為黨附而不知
用之正所以破其黨徒知用之必借勢以為援而不知
不用則反能借聲以為援徒知重處以明示多言之戒
而不知不處以默奪嗜言之利蓋抑囂止競各有時宜
譬如潢汙之水則塞之而怒決之水則必疏之爝炬之
火則撲之而藴崇之火則必宣之今一槩目之為黨但
有撲塞更不疏宣使不黨者坐真黨之累真黨者反驅
而入於不黨之交此近来朝廷之上聚訟所以滋起而
吏道為之益雜也今天下東西交訌南北並荒財困民
窮兵疲食盡實政有闕信非一端顧此御朝用人兩事
似於虚而不急而天下之實政要皆待此而舉不然則
一令出人爭以意伺之一人用人爭以說撓之即黜虚
崇實之諭祗託空言而臣等亦萬萬無以佐末議矣故
今臣不憚饒舌再請將臣泰交用人二疏稍留神觀覽
斟酌施行使百官庶府皆得與臣等共覩聖容親聆聖
論則壅蔽之疑何自而生使廢錮諸臣中類得以實行
實政聽推擇於公論有賢者進有能者使則同異之嫌
何自而搆又使天下之人知臣等進退得關其忠論說
得行其志不但以體貌見寵爵禄見縻則窺伺阻撓之
隙何自而成有如皇上不欲循常朝之制亦請間御便
殿召臣等與部院大臣從容咨詢既彰聖德亦因可以
揣知臣下之忠佞又有如皇上不欲以雨露廢雷霆之
威則亦請罰如其人人如其事而止或偶觸盛怒則怒
過而徐思之或本激人言則言已而自用之若乙代甲
受譴而譴因事增加適示人以可測而教之易犯耳善
用威者宜不如是也臣且不暇遠引即皇祖季年手札
諭部院諭天下大事不少於閣臣又常命部中錄放罪
謫諸臣列名者百四十餘人而報罷者六人耳况罪之
不至於謫者乎皇上若永言法祖則已事可考矣臣身
參帷幄口熟鹽梅所言實至委至詳至真至苦與外人
疼痛不着矢口陳說者不同其所請又皆至易至簡量
今日所能行與外人之責難求備者不同至就中用人
一事臣原主分别材品憑皇上之取裁與外臣之偏右
建言者不同皇上政不必以市恩植黨之說先入於胸
槩疑臣等也昨日玉牒報成蒙皇上特旨將臣加官廕
子三疏懇辭然後得免因復念皇上天高地厚之恩苟
可以榮臣之身者且不惜度越衆人大破常格而與之
則何惜容臣之一見行臣之一言臣親病身衰子孫單
弱功名之念已矣與其以身受官不若使之志行而業
乎其官與其推恩未成之子孫藉之報主不若多舉天
下已用未用之賢與之共報主伏望皇上聽臣言行則
實行莫再以温旨泛常批答了事使臣不枉此一出外
臣亦不枉其責臣望臣之心世道人心在此一舉臣不
勝懇祈激切之至
問安勸諷疏(王錫爵)
臣昨蒙天恩存問不勝感激已於前三日望闕拜表恭
謝遣孫齎上既而京師忽有報至以皇上玉體偶於二
月中微感風痰眠食少損臣又不勝憂疑旋而罷礦稅
出繫囚起廢官報至則臣又不勝驚喜北向稽首而祝
曰此萬年天子消禳保福第一義也既果聞傳諭之後
聖體一汗而愈此時料已告慶郊廟臨見羣臣真普天
大美大快之事而臣愚夙叨近密勿渥被恩私敢獨於
萬衆謳歌之中無一言道喜哉竊聞之賤臣庶女義烈
可以激風霜志士勇夫精誠可以貫金石豈有上天篤
生之子而一念之轉移呼吸不與上天之和氣相符四
海共戴之君而萬年之福禄夀考不與四海之頌聲相
應者乎臣固以天人感應之理測之而知皇躬勿藥有
喜必不待蓍龜而決也芻蕘之愚别無一得可獻竊謂
前鑒非遠昔何以氛祲迭奏變亂頻仍今何以人謠大
同天心祗豫皇上至神至明可觸類而推自礦稅諸使
雲擾遍海内而逆徒狂寇相與公傳偽檄駕以為名皇
上不聞之乎聞之則雖羣奴梟斬萬叚而償不得國體
之傷孰與今日雷轟電掃萬魔迸散之為榮又前此朝
堂之上大臣灑涕而憂小臣矢口而爭甚者為狂為激
幾如罵詈皇上不聞之乎聞之則雖一切留中不理而
消不得聖懷之鬱孰與今日上恬下熙四門洞開之為
暢臣固以人和測天和又以聖體占聖德而知皇上之
必無反汗也第海濱遐遠里俗囂訛信宿以来流言數
起有謂聖諭已傳旋即改悔者有徧揭匿名榜於城四
門鼓煽搖惑者臣竊以理度之礦稅不罷則已罷則明
旨一下各衙門已即刻發行外鄉遠郡已即時傳到豈
有可再收回之理乎人情方其久苦無聊中心孤氣衰
尚能強忍及至快意當前美談在口而旋又奪之已哺
之食既還之命豈有不譁然鼎沸之理此得失利害昭
然甚明豈聖明容有不知而愚民無端妄言祗自作口
業耳抑有愚慮凡朝廷便民之政必為羣小人所甚不
便而百計阻撓之至於礦稅尤其榮身肥家所以為命
不忍一朝奪去者彼必外託於孝順進奉之名而隂行
其謟䛕逢迎之說或曰此大利也或曰此成命也至於
上而干和召災則或曰聖躬小疾已愈不煩懴悔也下
而擾民激變則或曰有司自能勦撫毋足深慮也凡為
此說者皇上倘不忍難割之愛誤而一入其中則所損
不小臣今且不暇遠憂試徵近事當玉體違豫時診視
調理必問太醫不問目前孝順進奉之人也檢方製餌
必取諸藥庫不取諸四方燒採抽辦之物也皇上試以
此痛定思痛足知此身日用飲食之外俱為長物雖積
金如山載寶滿車而緩急不得其一匕一筯之用譬之
灰塵過眼了無重輕糞土沾身方當澡滌豈可更為之
心煩於鳩歛體倦於經營抗天怒以競錐刀彙人愁以
充囊槖乎臣聞天心仁愛人君必近示之小災而遠伏
其大警社稷宗廟之身不可嘗試匹夫匹婦之賤或能
勝予故願皇上乘此天休方至之機聖斷改張之日盡
屛謟佞猛決狐疑曠然與天地更始則臣見聖心日閒
而無事朝堂日靜而無譁玉板鏤鴻明之德神寶薦萬
斯之年豈不休哉豈不盛哉蓬蒿遠臣避嫌引分已十
年不敢言朝事而及兹猥蒙念舊之恩屬耳維新之政
不勝感喜交極間進一言然願皇上隂採臣忠毋發臣
疏以俯全臣思不出位之分狗馬一念之誠臣愚幸甚
天下幸甚臣不勝欣頌祈懇之至
文章辨體彙選卷一百十六
