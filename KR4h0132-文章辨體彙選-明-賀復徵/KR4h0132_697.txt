文章辨體彙選卷六百九十七
明賀復徵編
碑隂文
徐師曾曰凡碑面曰陽背曰陰碑陰文者為文而刻
之碑背也亦謂之記古無此體至唐始有之或他人
為碑文而題其後或自為碑文而發其未盡之意皆
是也
大明和尚碑陰(唐柳宗元)
凡葬大浮圖無竁穴其於用碑不宜然昔之公室禮得
用碑以葬其後子孫因宜不去遂銘德行用圖久於世
及秦刻山石號其功德亦謂之碑而其用遂行然則雖
浮圖亦宜也凡葬大浮圖其徒廣則能為碑晉宋尚法
故為碑者多法梁尚禪故碑多禪法不周施禪不大行
而律存焉故近世碑多律凡葬大浮圖未嘗有比丘尼
主碑事今唯無染寔來涕淚以求其志益堅又能言其
師他德尤偹故書之碑陰師凡主戒事二十二年宰相
齊公映李公泌趙公憬尚書曹王臯裴公胄侍郎令狐
公峘或師或友齊親執經受大義為弟子又言師始為
童時夢大人縞冠素舄來告曰居南嶽大吾道者必爾
也巳而信然將終夜有光笙磬之音衆咸見聞若是類
甚衆以儒者所不道而無染勤以為請故末傳焉無染
韋氏女世顯貴今主衡山戒法
歸解書彭陽公碑陰(朱閱)
古者以死為歸也然則豈死者皆得歸哉故有兇肆之
徒壓溺而斃貪暴之軰刑戮以亡謂之不得其死不得
其死是不得所歸也父母全而生之子全而歸之不虧
其身不辱其親是得所歸矣所歸者猶有數品焉有跛
躄而歸者有困窮而歸者有憂鞫而歸者有暇豫而歸
者有榮顯而歸者有欣喜而歸者佞媚於生前而得其
死者跛躄而歸也愚鄙於生前而得其死者困窮而歸
也強暴於生前而得其死者憂鞫而歸也三者皆茀其
歸路也正直於生前得其死者暇豫而歸也敏達於生
前得其死者榮顯而歸也仁惠於生前得其死者欣喜
而歸也三者皆坦其歸路也嗚呼公昔有遺德於其生
前矣而今之歸也豈有跛躄困窮憂鞫之苦而無暇豫
榮顯忻喜之逸哉公歸之道光矣予感公之知獨來弔
作歸解或曰子不識彭陽公而云知豈誣也哉曰公尹
洛禮陳商為鄆薦蔡京蒞京辟李商隠予偶不識公耳
公之知予如春潦之奔壑夏雲之得龍秋弧之發矢冬
罏之納火埶豈後於三子哉是則公亦知予者也何必
識然後知乃曰之知也在道之相望爾昔殷湯與周公
不相識孔子與周公不相識孟軻與孔子不相識掦雄
與孟軻不相識韓愈與揚雄不相識果不相知哉伊尹
與夏桀相識比干與殷紂相識果相知哉今天下大國
之侯小國之伯予嘗識之矣目且相視言亦相交豈得
為余知也哉予感歎碑下歸解於是書之
書處州韓吏部孔子廟碑陰(杜牧)
天不生夫子於中國中國當何如曰不夷狄如也荀卿
祖夫子李斯事荀卿一日宰天下盡誘夫子之徒與書
坑而焚之曰徒能亂人不若刑名獄吏治世之賢也彼
商鞅者能畊能戰能行其法基秦為強曰彼仁義蝨官
也可以置之自董仲舒劉向皆言司馬遷良吏也而遷
以儒分之為九曰博而寡要勞而無功不如道家者流
也自有天地已來人無有不死者海上迂怪之士特出
言曰黃帝鍊丹砂為黃金以餌之晝日乘龍上天誠得
其藥可如黃帝以燕昭王之賢破強齊幾於覇秦始皇
漢武帝之雄材滅六強擗四夷盡非凡主也皆甘其說
耗天下捐骨肉而不辭至死而不悟莫尊於天地莫嚴
於宗廟社稷梁武帝起為梁國者以筍脯麫牲為薦祀
之禮曰佛之教生不可殺以天子之尊捨身為其奴散髮
布地親命其徒踐之有天地日月為之主陰陽鬼神為
之佐夫子巍然統而辯之復引堯舜禹湯文武周公為
之助則其徒不為劣其治不為僻彼四君二臣不為無
知一日不信背而之他仍族滅之儻不生夫子紛紜冥
昧百家鬭起是己所是非己所非天下隨其時而宗之
誰敢非之縱有非之者欲何所依據而爲其辭是楊墨
駢愼已降百家之徒廟貌而血食十年一變法百年一
改教横斜高下不知止泊彼夷狄者為夷狄之俗一定
而不易若不生夫子是知其必不夷狄如也韓吏部夫
子廟碑曰天下通祀惟社稷與夫子社稷壇而不屋取
異代爲配未若夫子巍然當座用王者禮以門人為配
自天子至於庶人親北面師之夫子以德社稷以功固
有次第哉因引孟子曰生人已來未有如夫子者也自
古稱夫子者多矣稱夫子之德莫如孟子稱夫子之尊
莫如韓吏部故書其碑陰云
刻武侯碑陰(孫樵)
赤帝子火熾四百年天厭其熱洎獻燼矣武侯獨不憤
不顧收死灰於蜀欲噓而再燃之艱乎為力哉是以四
稱武岐雍間地不尺闊抑非智不周天意炳炳然也夫
以武侯之賢寧靡籌其不可也蓋激備隆中天下託不
欲曲肱安糓終兒女子手將驅馳死備志耶由是覈武
侯之所為殆庶幾矣然跨西南一隅與吳魏抗國提卒
數萬綽綽乎去留無我枝者是亦善為兵矣史壽以爲
短應變真抑武侯哉俾武侯不早入地曹之君臣將奔
走固圉之不暇鍾鄧寧能越巖懸兵决勝指取耶是井
絡之野與武侯存亡俱矣天殱武侯其不愛劉愈明白
其姜維何力焉曩蟠南陽時人不與仲毅伍洎受社稷
寄擅刑賞柄曾心不愧畏人不疑黷何意氣明信卓卓
也武侯死五百載迄今梁漢之民歌道遺烈廟而祭者
如在其愛於民如此而久也獨謂武侯之治比於燕奭
彼屠齊城合諸侯在下矣
文章辨體彙選卷六百九十七
文章辨體彙選卷六百九十七
明賀復徵編
碑隂文
徐師曾曰凡碑面曰陽背曰陰碑陰文者為文而刻
之碑背也亦謂之記古無此體至唐始有之或他人
為碑文而題其後或自為碑文而發其未盡之意皆
是也
大明和尚碑陰(唐柳宗元)
凡葬大浮圖無竁穴其於用碑不宜然昔之公室禮得
用碑以葬其後子孫因宜不去遂銘德行用圖久於世
及秦刻山石號其功德亦謂之碑而其用遂行然則雖
浮圖亦宜也凡葬大浮圖其徒廣則能為碑晉宋尚法
故為碑者多法梁尚禪故碑多禪法不周施禪不大行
而律存焉故近世碑多律凡葬大浮圖未嘗有比丘尼
主碑事今唯無染寔來涕淚以求其志益堅又能言其
師他德尤偹故書之碑陰師凡主戒事二十二年宰相
齊公映李公泌趙公憬尚書曹王臯裴公胄侍郎令狐
公峘或師或友齊親執經受大義為弟子又言師始為
童時夢大人縞冠素舄來告曰居南嶽大吾道者必爾
也巳而信然將終夜有光笙磬之音衆咸見聞若是類
甚衆以儒者所不道而無染勤以為請故末傳焉無染
韋氏女世顯貴今主衡山戒法
歸解書彭陽公碑陰(朱閱)
古者以死為歸也然則豈死者皆得歸哉故有兇肆之
徒壓溺而斃貪暴之軰刑戮以亡謂之不得其死不得
其死是不得所歸也父母全而生之子全而歸之不虧
其身不辱其親是得所歸矣所歸者猶有數品焉有跛
躄而歸者有困窮而歸者有憂鞫而歸者有暇豫而歸
者有榮顯而歸者有欣喜而歸者佞媚於生前而得其
死者跛躄而歸也愚鄙於生前而得其死者困窮而歸
也強暴於生前而得其死者憂鞫而歸也三者皆茀其
歸路也正直於生前得其死者暇豫而歸也敏達於生
前得其死者榮顯而歸也仁惠於生前得其死者欣喜
而歸也三者皆坦其歸路也嗚呼公昔有遺德於其生
前矣而今之歸也豈有跛躄困窮憂鞫之苦而無暇豫
榮顯忻喜之逸哉公歸之道光矣予感公之知獨來弔
作歸解或曰子不識彭陽公而云知豈誣也哉曰公尹
洛禮陳商為鄆薦蔡京蒞京辟李商隠予偶不識公耳
公之知予如春潦之奔壑夏雲之得龍秋弧之發矢冬
罏之納火埶豈後於三子哉是則公亦知予者也何必
識然後知乃曰之知也在道之相望爾昔殷湯與周公
不相識孔子與周公不相識孟軻與孔子不相識掦雄
與孟軻不相識韓愈與揚雄不相識果不相知哉伊尹
與夏桀相識比干與殷紂相識果相知哉今天下大國
之侯小國之伯予嘗識之矣目且相視言亦相交豈得
為余知也哉予感歎碑下歸解於是書之
書處州韓吏部孔子廟碑陰(杜牧)
天不生夫子於中國中國當何如曰不夷狄如也荀卿
祖夫子李斯事荀卿一日宰天下盡誘夫子之徒與書
坑而焚之曰徒能亂人不若刑名獄吏治世之賢也彼
商鞅者能畊能戰能行其法基秦為強曰彼仁義蝨官
也可以置之自董仲舒劉向皆言司馬遷良吏也而遷
以儒分之為九曰博而寡要勞而無功不如道家者流
也自有天地已來人無有不死者海上迂怪之士特出
言曰黃帝鍊丹砂為黃金以餌之晝日乘龍上天誠得
其藥可如黃帝以燕昭王之賢破強齊幾於覇秦始皇
漢武帝之雄材滅六強擗四夷盡非凡主也皆甘其說
耗天下捐骨肉而不辭至死而不悟莫尊於天地莫嚴
於宗廟社稷梁武帝起為梁國者以筍脯麫牲為薦祀
之禮曰佛之教生不可殺以天子之尊捨身為其奴散髮
布地親命其徒踐之有天地日月為之主陰陽鬼神為
之佐夫子巍然統而辯之復引堯舜禹湯文武周公為
之助則其徒不為劣其治不為僻彼四君二臣不為無
知一日不信背而之他仍族滅之儻不生夫子紛紜冥
昧百家鬭起是己所是非己所非天下隨其時而宗之
誰敢非之縱有非之者欲何所依據而爲其辭是楊墨
駢愼已降百家之徒廟貌而血食十年一變法百年一
改教横斜高下不知止泊彼夷狄者為夷狄之俗一定
而不易若不生夫子是知其必不夷狄如也韓吏部夫
子廟碑曰天下通祀惟社稷與夫子社稷壇而不屋取
異代爲配未若夫子巍然當座用王者禮以門人為配
自天子至於庶人親北面師之夫子以德社稷以功固
有次第哉因引孟子曰生人已來未有如夫子者也自
古稱夫子者多矣稱夫子之德莫如孟子稱夫子之尊
莫如韓吏部故書其碑陰云
刻武侯碑陰(孫樵)
赤帝子火熾四百年天厭其熱洎獻燼矣武侯獨不憤
不顧收死灰於蜀欲噓而再燃之艱乎為力哉是以四
稱武岐雍間地不尺闊抑非智不周天意炳炳然也夫
以武侯之賢寧靡籌其不可也蓋激備隆中天下託不
欲曲肱安糓終兒女子手將驅馳死備志耶由是覈武
侯之所為殆庶幾矣然跨西南一隅與吳魏抗國提卒
數萬綽綽乎去留無我枝者是亦善為兵矣史壽以爲
短應變真抑武侯哉俾武侯不早入地曹之君臣將奔
走固圉之不暇鍾鄧寧能越巖懸兵决勝指取耶是井
絡之野與武侯存亡俱矣天殱武侯其不愛劉愈明白
其姜維何力焉曩蟠南陽時人不與仲毅伍洎受社稷
寄擅刑賞柄曾心不愧畏人不疑黷何意氣明信卓卓
也武侯死五百載迄今梁漢之民歌道遺烈廟而祭者
如在其愛於民如此而久也獨謂武侯之治比於燕奭
彼屠齊城合諸侯在下矣
文章辨體彙選卷六百九十七
