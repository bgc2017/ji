文章辨體彙選卷六百六十二
明賀復徵編
碑二十一(排體神廟)
少室山少姨廟碑(唐楊烱)
臣聞崑閬西北之天門也則五帝處其陽陸三皇居
其正地太山東南之日觀也則秦皇刻其石銘漢帝
探其玉策故知建都邑正方位畫崇墉刳濬洫必憑
天地之險然後四海為家擁神休尊明號恊時月同
量衡必致山川之祠然後羣神受職少室山者山嶽
之神秀也憑河圖而括地用遁甲而開山發揮宇宙
之精噴薄隂陽之氣壁立而千仞削成而四方北臨
恒碣猶如聚米南望荆衡纔同覆簣共工觸皇天
之八柱未足擬議龍伯釣溟海之三山無階嚮像考
於含神紀白玉猶存驗于山海經黃花不落其名有
序則太室西偏其位可知則嵩高佐命若乃乾坤之
所合雷雨之所交仰躔七星之野俯鎮三河之曲朝
市臨於域中樞機正于天下六合交會於是乎有天
帝之下都九州名山於是乎有靈仙之窟宅臣謹按
少姨廟者則漢書地理志崇高少室之廟也其神為
婦人像者則故老相傳云啓毋塗山之妹也昔者生
於石紐水土所以致其功娶於塗山室家所以成其
德后宗之位象南宫之一星外戚之班比西京之列
傳惟幾不測其道無方騁神變而揮霍降精靈而
肹蠁亦猶蔣侯三妹青溪之軌迹可循虞帝二妃湘
水之波瀾未歇何止祠稱丁婦廟號滕姑少女宅於
西宫夫人館於南嶽山臨白岸空聞石室之靈浦對
青崖獨有金臺之異若斯而已矣時更魏晉數歴周
隋四望於是莫脩八神以之無主炎凉代序寧觀爼
豆之容霜露霑衣非復絃歌之地國家乘天造之草
昧属人謀之與能奄有大寶遂登神器天地水火之
無象則女媧氏補之於是乎甄其四石東西南北之
失位則神農氏立之於是乎甄其四海天皇貴與天
乎合德富與地乎侔資窮變化之理盡神明之數伏
羲畫卦惟觀鳥獸之文黃帝垂衣盖取乾坤之象利
兼於成器功周于備物瑶臺美化闡邦國之風猷銀
牓嘉聲茂君親之典禮稱才子者八族則叔獻季貍
有亂臣者十人則太顛閎夭若夫圓丘方澤所以饗
天神地祗復廟重櫩所以序文昭武穆命秩宗之位
分太宰之官考虞夏之質文定殷周之損益其大禮
有如此者高陽有飛龍之樂始會八風帝舜有儀鳳
之音初調九奏后䕫典其教制氏辨其聲鐘磬芋瑟
致其和尊卑長幼成其序其廣樂有如此者太微營
室明堂布政之宫白獸蒼龍象魏懸書之法下應猶
草王言如絲北辰而拱衆星南面而朝天下其為政
有如此者紏萬人者施以八刑詰四方者戒之三典
畫衣不犯載酒無冤免禽獸於網羅納寰瀛於軌物
其恤刑有如此者周人之飬國老始闢西膠漢代之
召諸生初開太學辟雍所以行其禮泮宫所以班其
政童子三尺羞稱覇后之臣冠者六人唯述明王之
道其文德有如此者凉風至司馬於是乎陳兵太白
高將軍於是乎宜戰乘斗柄而誓旅出星門而杖鉞
莊周稱天子之劒舉之按之吕望言聖人之兵如風
如雨其武功有如此者稽其殷令有文犀利劒之效
珍考其周書有赭白乘黃之騁力東漸西被南馳北
走盧敖之窮觀六合不出于城隍陶侃之飛入八門
未遊於宫室其疆理有如此者察璿璣而孚大運天
廽地游吹玉律而部人時陽動隂静烟雲蕭索而合
彩日月淑清而啓旦豈直鳳巢阿閣入軒后之圖書
魚躍中舟稱武王之事業其休徵有如此者然則囊
括混沌發揮生靈大庭不足使驂乘驪連不足使扶
轂可以會玉帛可以答靈祗行聖人之大孝既郊祀
而宗祀昭帝王之盛節亦因天而事天猶復下聽輿
人旁求故實以為唐堯五載無聞太室之儀殷帝八
遷未卜王城之地是用陳圭置臬建周后之两都詔
蹕鳴鑾廵漢王之中嶽熒惑先列招搖在上隠天而
動地欱埜而歕山旌旗則日月運行鐘鼓則雷風相
薄道伊闕捷轘轅怡然長望邈乎周覽壯靈山之雲
雨仍求載祀之經對閒寢之丘墟思秩無文之禮於
是降天渙命司存因其舊跡葺其新廟詳費務議工
徒下隴蜀之名材致荆藍之寶玉易者言乎悅使民
忘其勞詩者歌乎子來成之不日東西轇轕南北峥
嶸繡栭兮雲楣光照耀兮奪日桂棟兮蘭橑氣氤氲
兮襲人皎日登于約䟽奔星下于閨闥珠簾玳匣上
高閣而三休金柱銀楹出長廊而中宿窮山海之瓌
寶盡人神之壯麗豈止河庭貝闕俯瞰馮夷之都洛
水瑶壇旁臨虙妃之館爾其巗嶂重複岡巒左右青
霞起而照天白霧生而布地餘基隠嶙仍知萬歲之
亭古木摧殘尚辨三花之樹明公舊祀棟宇岧嶤仙
女層臺風烟爛漫軒轅之訪大塊先求牧馬之童太
一之徵少君直下乘龍之使夫峻極也天帝因而會
昌夫降神也景福繇其興作於是乎昭之以明德聽
之以和聲可以羞澗溪沼沚之毛可以奠潢汙行潦
之水聰明正直惟鬼神而有知玉帛犧牲寔陳信而
無愧日之吉靈之來蜺為旌兮翠為盖雷為車兮電
為策鼔之以南箕風嫋嫋而先路潤之以西畢雨冥
冥而洒道其始至也若海静山空曈曈曨曨照白日
於扶桑之東其少進也若移星轉漢燦燦爛爛吐明
月於瀛洲之畔佩珠璣而玓瓅襲羅縠而飄颻建晨
纓之寶冠踐遠遊之文履命儔兮嘯侣徙倚兮徘徊
羣仙畢集衆靈咸至有西華之紫妃有中黃之素女
華山之上明星遠燭陽臺之下暮雨潜通或瓊室以
飛霞或銀臺而薦樂天孫忽降暫停支石之機神女
相歡即起投壺之電左侍右衛則甲申之瓊石乙巳
之蘭蕭妍娼妙妓則憑悅之清歌幽靈之鼔瑟樂章
旣闋禮容斯偹廻風兮雲旗入不言兮出不辭荷衣
兮蕙帶倏而來兮忽而逝惟神享德降百福而無疆
惟嶽配天視三公而有典昔者夏后氏之乘四載仍
開宛委之圖周穆王之銜八龍猶紀春山之石况乎
上照下漏天平地成人主宅中旁羅於宇縣山靈顯
位密邇於神州豈使命德不傳頌聲無紀繇是三天
降策有南霍之叔儲八文鐫銘有西王之服道魏國
鐘繇之字惟勒歲年晉家張載之文遂承眀詔其詞
曰
上帝有命皇天無親樹之元后以牧蒸人光宅六合懷
柔百神德成郊祀禮備宗禋(其一)軒稱配永崐㠊帝出堯
號則天汾陽詔蹕觀人設教恊時同律有感必通無文
咸秩(其二)皇家啓聖受命於天上鍊五石旁䟽九川開階
運斗宅海乘乾王母益地周公卜年(其三)天子建德重規
疊矩聖敬日躋宗文祖武範圍三極和平萬宇率由舊
章粤若稽古(其四)璇宫夜敞銀牓朝開德象隂月聲苻震
雷山河翼戴星緯鹽梅能事畢矣乾元大哉(其五)化定制
禮功成作樂日月旆常夏殷正朔德澤天外文明地角
氣白星黃風搖露濁(其六)两京畿甸五載廵遊驅馳太乙
部列蚩尤將見大隗爰尋許由廽鸞躑躅寓目周流(其七)
鬱鬱靈鎮巗巗積石直上五千去天三百帝休非遠真
経可覿石室徘徊瓊膏滴瀝(其八)山惟地德神即隂靈瑤
姬逐雨玉女随星隂陽不測黍稷非馨倏忽年代荒蕪
廟庭(其九)旁求祀典載垂天渙始詔林衡俄成壯觀紫梚
星錯丹梁霞煥似對青溪如遊白岸(其十)文狸赤豹霞策
雷車隠隠中道訇訇太虚遂停龍駕永托神居天廻地
上霧歇雲除(其十一)衆靈睒易羣仙容與衡嶽夫人漢濱
游女洛川解佩天河弄杼顧慕招携繽紛儔侣同氣同
聲爰笑爰語(其十二)于以採蘋南澗之濱于以採藻于彼
行潦日吉兮良辰浴蘭湯兮沐芳揚枹兮拊鼓奠桂酒
兮椒漿神其萃止降福穰穰(其十三)
嵩山啓母廟碑(崔融)
臣聞天地生成其法自然之謂道隂陽鼓舞其功不
測之謂神然則物或類感事因通變乾棟傾而三光
北馳坤輿缺而百川東瀉河淪越雋有郡邑之為魚
水䧟歴陽有吏人之化鱉訪遺蹤於女峽風雨蕭條
徵往事于姑泉絃歌響亮盈虚靡定合散焉常不知
誰子既老氏之多懵忽然為人寧賈生之足辨臣謹
按啓母廟者盖夏后啓之母也漢避景帝諱改啟之
字曰開厥后相傳或為開毋而顧野王輿地志盧元
明嵩高記並不尋避諱之旨以為陽翟婦人事不經
見諒無所耴粤若玉斗璇璣李母之居隣北極金臺
石室王母之宅在西山氣為母則羣物以萌月為母
則容光必照坤為毋則上下交泰后為母則邦家有
成故華胥履跡而雄氏孕女登感神而炎運作星流
華渚而白帝生月貫幽房而黑精降明眀有夏穆穆
塗山子娶於度土之辰女昏於台桑之地搜竒帝紀
識異歸藏束生發蒙而有迷韓子稱賢而不朽漢臣
之筆墨泉海陳其令名秦相之一字千金敘其嘉應
士歌南國徒聞侯禹之詞石破北方終見生余之兆
則郭璞所謂陽城西啓母石李彤所謂嵩山南啓毋
祠随巢之說有徵鴻烈之言無爽者矣昔者鸞川之
上母變空桑豚水之濱男生破竹美人之虹名螮蝀
仙婦之月作蟾蜍精衛銜木而償冤女尸化草而成
嬪山崩蜀道臺候婦而無歸石立武昌亭望夫而不
反論乎誕載羣下莫尊于帝王語乎遷易凡百無聞
於感致美矣哉不可得而稱也大唐革去故鼎取新
與運而生繼天而作握乾元而造物海内知春闢混
沌而為家域中無外天皇膺歷數順謳歌金匱玉版
服皇王之能事衢室廟堂承祖宗之茂烈垂衣裳而
作元后端拱北辰負黼扆而朝諸侯嚮明南面周邦
赫赫其道治于成康漢室巍巍其化超於文景東漸
西被遠安邇肅海三年而無波雲連月而不散天瑞
降地符昇靈鳳五文歲時來苑囿神龍八卦昏旦遊
池沼禮云乎哉無取於周旋揖譲樂之謂也必在于
移風易俗司祿益富家國于是乎有餘司命益年臣
人於是乎不夭明王三懼未嘗遺戒慎之心天子四
鄰莫能展弼諧之用家安其業但聽于鄰雞人得其
和遂同于野鹿表䜟記奏河圖四十六事之著明曷
云尚也登太山禪梁甫七十二封之可識何以加乎
夫三統者道之大五行者生之宗三皇法之而列五
帝則之而序道以三興德以五立非天下之至聖孰
能兼於此乎而猶雖休勿休損之又損下明詔發德
音尊天而重人省方而廵狩舉星畢曳雲稍召風伯
以清塵命山靈而護野馳洛邑騖襄城天廽而地游
雲合而霧沓周穆王來遊太室先徵夏啓之居漢武
帝有事嵩丘即訪姒開之石徒觀其丹青歲古霜露
年侵聖情有睠興言改葺其山則古文之外方其地
則新邑之中土銘壇邐迤斜分玉女之臺碑闕相望
近對石人之廟金草生而五色貝樹長而三花紫雲
合沓於溪澗白霧氤氲於巖嶺考之易林信惟神
明所伏求之遁甲固以威靈肅然夫其命有司乘務
隙因高背下察隠嶙之餘基審日觀星揆摧殘之落
構周官置臬郢匠揮斤異態神行全模化造紅葩奪
日飛累榭于山間綺綴衝風架廻廊于木末仙人在
棟神女臨窗周施玳瑁之椽徧覆琉璃之瓦赤玉為
階甃黃金作門闕山如白岸樹似青溪羞藴藻于前
庭藉生芻於後徑蘭香夾水居然洗沐之資竹帚臨
風自隔囂塵之境夢臺雲雨宋玉對而先驚楚壁山
川屈原書而幾倦夀宫幨兮不擾象設安兮逾肅霜
羅曳曳雲錦披披鴛鴦褥兮翡翠幬白羽扇兮青絲
履垂玉鸞之佩若往而若還戴金雀之釵不長而不
短其居處也曖曖昧昧隂閉陽開其被服也煌煌熒
熒霞駮雲蔚鼎爼則龍胎鳳卵蒸蕙燃蓂餌膳則木
密金膏玉漿瓊酒當是時也合五嶽訊九魁選太隂
命玄闕馮夷鳴鼓女媧清歌左倉龍兮吹箎右白虎
兮縆瑟金真拂座玉女焚香肅肅習習天媛來風雨
雰雰霏霏神姬下霜雪孔雀飛而儀鳳舞弄玉邀歡
軿車合而羅綺陳智瓊陪宴麻姑服道變海水而来
遊織婦希風填河津而下謁洛妃綽約江妃緜𦕈玄
女以明月為珠素女以穨雲作髻九天真母八極夫
人畢集于兹矣青霞衣兮翠雲裘靈連蜷兮既留車
廽風兮馬飛電視倏忽兮無見昔者濟隂山下降堯
毋之精靈湘川水曲留舜妃之響像壝壇或在徒聞
分福之名棟宇不修誰辨安歌之處豈知夫三仙福
地百姓尊祠挾王者之都畿當聖人之順動犧牲玉
帛可以洽氣和神幼婦外孫可以挾文相質虔奉綸
旨式陳壯觀雖周人作詩自得后妃之美而魏臣獻
賦終慙神女之工敢作銘曰
九州地險五嶽天中蛟龍洞穴日月仙宫蓄洩雲露震
蕩雷風笙歌近接鐘鼔遥通(其一)昔在媯帝洪泉未塞昏
墊下人汎濫中國於鑠大禹顯允天德龍畫旁分螺書
徧刻(其二)佩文北海省土南方還從碣石更下台桑予娶
有禮我都攸昌八年不頋四載維荒(其三)宛委既登轘轅
佇鑿家室誤往熊羆方作天道幽秘生涯紏錯其化則
遷其靈是託(其四)宓妃之館仙女之臺物類通感精䰟去
來巫山廟立漢水祠開壝壇歲古棟宇年摧(其五)皇矣大
唐麗哉神廟膺圖受籙體元居正赫赫高祖天有成命
明明太宗於兹為盛(其六)重光累洽下武嗣文負扆而化
垂衣以君三靈肹蠁六氣氤氲魚鱉咸若雞犬相聞(其七)
重譯請命殊鄰禀朔化及中孚風移大朴天秩百禮人
和萬樂汾水可遊峴山何邈(其八)随巢舊室夏啓遺居盛
德不冺嘉聲在諸周王轉蹕漢帝廽輿幸懷降鍳其祀
如初(其九)虞衡掌木班垂葺宇虹亘梅梁龍盤桂柱草積
庭院水周堂廡石室置儔軒宫為輔(其十)珠簾洞掩玉座
含清金翠灼爍羅縠輕明儀形若動侍衛疑生依稀有
物惝怳無聲(其十一)帝子湘川天孫漢曲翩緜縹緲躊躇
躑躅神女弄珠靈妃啓玉倏來忽往星繁電燭(其十二)壯
矣麗矣神之聽之聰明是属景福無欺夫人立館幼婦
鐫辭巍巍皇室萬萬餘基(其十三)
湄州天妃宫碑(明周嬰)
隂陽不測運行天地之先神秘無方獨化形模之表
凡以胞胎元一陶鑄大千拯捄橫流推挽厄會者也
粤自九戰聽哲玄女授于兵符五氣流殘金母司于
天厲坤元軸折斷鰲之烈猶存月殿藥成顧兔之精
常朗天遺夏室能佐玄夷仙去殷房長携紫草東陵
導物今為海神之宗南真擲輪總領種民之局豈非
彌綸道屈權資冥略人謀數窮理憑幽贊者乎夫妃
者湄州山中之神女也姓林氏曾祖保吉後周統軍
兵馬使祖孚福建道緫管父愿都廵檢德素自傳銀
艾相亞趙熙行德素臺席其餘慶竇峙藏枯瓊英承
其長祚妃遂鍾美冠族纂慶禕宗地變紫金表于
始生之旦神貽銅篆佩從方齓之年金髓丹漿之
奇非有情于服鉗璚笈瑶縢之旨全無關于采閱
標清嶺異性愛齋居藏往知来自然靈悟彩氊逆
浪學丹水之梅姑綉履踏潮似洞庭之李婦醮衾辭
於素對交裙却其靈匹林龕寂寞偶影成道霄雿
高邈解形登仙鈞樂参差導魚軒于先路霓裳彷彿
總龍轡於泰清時謂禺&KR1888;之女亦云建邪之妹紈質
既遠蘭真屢覿朝廷嘉美封爵叠榮進位天妃嫓尊
星極矣盖嘗攷之大川之神以妃為字雨暗江淵識
湘君之出入風收河洛見宓女之往還東海淳姬翠
衣烟霧漢皋英媛鬾服弄珠咸垂川后之稱俱服靈
妃之號至其光景緬邈乘烟煴以遠遊神騐蕃釐洞
忽荒以遥集則惟天妃之異固可更僕而言也若夫
雲旗拂壘殱花靨之遊魂雨塊膠舟扼蓼曦之窮寇
奚川鏖戰虜帆墮於霧中仙海交綏夷艦飛於風外
靈山之北羌氏刈旗于前臨海以南車公沉碑于後
皆因靈響以建茂勲此則妃之功也香樹花青旅人
之舟已返神燈熖紫轉輸之地無虞樂浪危檣下絳
衣而旋舞流求使楫降朱火之晶熒此又妃之功也
甘井流泉沉絜鉤于䃌水重雲暏貎繳野仲于神潢
分風擘流見諸寕海拒潮變汐聞自錢塘鑠石除災
舞非赤羽稽天息沴脅異朱繩此又妃之功也神宫
有侐即是高禖壇石未破寔為衆母弓衣往祓詎詣
鄴令之祠牢醴來祈寧俟枚臯之祝此又妃之功也
妃有禦災捍患之功歸釐致福之勩勤勞國恤廵靖
黎蒸是以北自玉京祠官領於清閴南傾沙界像設
備于閒安日日獻玉衣歲歲錫紫綍千秋異數百神
罕儷若乃即宫洞壑作畤枌榆丹殿霞騫椒北却倚
瓊庭波泛冥海為池弱水三環王母之居斯在神光
百里帝女之宅攸宜西海夜歸潮風滿逕高丘旦望
雲氣成帷盖其生長之區尤著肅僾之象橫海將軍
武平車應山即前温處參將車公梁之子也克世其
職典戍兹州虎旅誰何方笑棘門之壁龍荒遠瞩如
得常山之符制挺一呼可撻利兵堅甲驅市而用皆
成孝子順孫干城在焉春秋少事樓&KR0657;遺錦滄津鏡
流登帳殿之巋然瞻輝容之有晬永言致敬以赫厥
靈於時歲在甲寅運躔無妄寄生為祟跂踵見妖鬱
夕囂晨自成災𤯝炎陽沉雨爰札(闕)瘥嘗見龜文之
經及騐枕中之記(闕)云金木之年必有疫癘雖神道
茫昧而天夭流行矣君饑渴則與士分甘吉凶則與
民同患乃以為潜山長吏曾請救于文子潁川太守
亦求術於君安遠涉風波躬為解祀於是動靈心之
震怒藉神力之敺除騶炬何施游光遠竄葦矢何激
帝子橫奔謝柰寔于福鄉却桃花于抱朴赤車使者
愧其冠軍之丸負局先生慙其磨鏡之藥可謂資道
而同乎道由神而冥于神者也爾乃沉琮稱賽騰燭
言酬茆茹縮罍掇臨階之弱卉蘭香煑沐采夾道之
芳枝潔齋豐盛繁會夀宫之下黝牲玄牡嚴恭奕構
之間珠匣留釵想繽紛于戴勝玉床安錦候綷縩于
更衣令姱女以展詩招佩蘭而蹋地緩歌赤鳳忽臨
十月之壇會舞翠曾疑赴雙蛾之渚極夜醮之盛禮
侈隂祀之上儀用報先功亦綏後祿昔者三角夫人
惟解長生之要九靈小女靡禳亢極之災虚負上真
無裨下土或有楓林極睇蒼黃設于暮秋漢水招祗
蘭社沉于上已青溪小姑之廟橫作威稜白水素女
之祠無聞冥響肅襟展禮猛&KR1206;鏘音豈無愧于居
歆亦徒勞於肇祀至如青蓋之臨牛渚繡衣之見
龍舒能使邑里不被干戈善惡彰其報應鳥飛紺
幄禬聖母者繁昌魚上青壇禜郝姑者福饗濜口
雙輪之處水旱仍祈秦岡列壁之圖愆違應禱崇
不過三家之社神不踰一歲之期當時則榮轉瞬
亦巳豈若辰儀駐景蔭映千年精爽凝羲嬋媛六
合不生不滅視聽儼然若亡若存名言莫罄者哉
宜有嘉頌式昭徽音是知黃絹素文終慚虞水銀
書翠石還擬瀨鄉銘曰
乾樞構象地紐靈承柔功廣運隂德潜凝神姬誕降
中洲是憑鬱若青丘煥若朱陵閣朝羣帝臺接九層
列錢銜壁璇璣度縆荷生梁棟雲抱觚稜八鴻路貫三
山坐凭䟽年攸闊緼日飛凌真樸雕散災難頻仍絳螭
佇駕赤豹遥乘蹻從羽客輪似竒肱金童啓戶玉女燃
燈陽暉戒亢隂晷警恒風廽寇蕩霧塞陣崩青耕伏
處赤疫繁興蛇遊敝篋鼠繞枯䕨巷無飲酒門有填膺
仁祠夜禜害氣晨懲敺非百隸役遣二滕飛梁斷絶區
隅肅澂禮兼浮庪燎舉樵蒸六瑚苾達八羽歌升瓊芳
交鼓瑤席陳繒珠明鮫室香發麝幐俶慶肹蠁介福
歊蒸塵雝麻母灰問胡僧儀天績遠配地道弘
文章辨體彙選卷六百六十二
文章辨體彙選卷六百六十二
明賀復徵編
碑二十一(排體神廟)
少室山少姨廟碑(唐楊烱)
臣聞崑閬西北之天門也則五帝處其陽陸三皇居
其正地太山東南之日觀也則秦皇刻其石銘漢帝
探其玉策故知建都邑正方位畫崇墉刳濬洫必憑
天地之險然後四海為家擁神休尊明號恊時月同
量衡必致山川之祠然後羣神受職少室山者山嶽
之神秀也憑河圖而括地用遁甲而開山發揮宇宙
之精噴薄隂陽之氣壁立而千仞削成而四方北臨
恒碣猶如聚米南望荆衡纔同覆簣共工觸皇天
之八柱未足擬議龍伯釣溟海之三山無階嚮像考
於含神紀白玉猶存驗于山海經黃花不落其名有
序則太室西偏其位可知則嵩高佐命若乃乾坤之
所合雷雨之所交仰躔七星之野俯鎮三河之曲朝
市臨於域中樞機正于天下六合交會於是乎有天
帝之下都九州名山於是乎有靈仙之窟宅臣謹按
少姨廟者則漢書地理志崇高少室之廟也其神為
婦人像者則故老相傳云啓毋塗山之妹也昔者生
於石紐水土所以致其功娶於塗山室家所以成其
德后宗之位象南宫之一星外戚之班比西京之列
傳惟幾不測其道無方騁神變而揮霍降精靈而
肹蠁亦猶蔣侯三妹青溪之軌迹可循虞帝二妃湘
水之波瀾未歇何止祠稱丁婦廟號滕姑少女宅於
西宫夫人館於南嶽山臨白岸空聞石室之靈浦對
青崖獨有金臺之異若斯而已矣時更魏晉數歴周
隋四望於是莫脩八神以之無主炎凉代序寧觀爼
豆之容霜露霑衣非復絃歌之地國家乘天造之草
昧属人謀之與能奄有大寶遂登神器天地水火之
無象則女媧氏補之於是乎甄其四石東西南北之
失位則神農氏立之於是乎甄其四海天皇貴與天
乎合德富與地乎侔資窮變化之理盡神明之數伏
羲畫卦惟觀鳥獸之文黃帝垂衣盖取乾坤之象利
兼於成器功周于備物瑶臺美化闡邦國之風猷銀
牓嘉聲茂君親之典禮稱才子者八族則叔獻季貍
有亂臣者十人則太顛閎夭若夫圓丘方澤所以饗
天神地祗復廟重櫩所以序文昭武穆命秩宗之位
分太宰之官考虞夏之質文定殷周之損益其大禮
有如此者高陽有飛龍之樂始會八風帝舜有儀鳳
之音初調九奏后䕫典其教制氏辨其聲鐘磬芋瑟
致其和尊卑長幼成其序其廣樂有如此者太微營
室明堂布政之宫白獸蒼龍象魏懸書之法下應猶
草王言如絲北辰而拱衆星南面而朝天下其為政
有如此者紏萬人者施以八刑詰四方者戒之三典
畫衣不犯載酒無冤免禽獸於網羅納寰瀛於軌物
其恤刑有如此者周人之飬國老始闢西膠漢代之
召諸生初開太學辟雍所以行其禮泮宫所以班其
政童子三尺羞稱覇后之臣冠者六人唯述明王之
道其文德有如此者凉風至司馬於是乎陳兵太白
高將軍於是乎宜戰乘斗柄而誓旅出星門而杖鉞
莊周稱天子之劒舉之按之吕望言聖人之兵如風
如雨其武功有如此者稽其殷令有文犀利劒之效
珍考其周書有赭白乘黃之騁力東漸西被南馳北
走盧敖之窮觀六合不出于城隍陶侃之飛入八門
未遊於宫室其疆理有如此者察璿璣而孚大運天
廽地游吹玉律而部人時陽動隂静烟雲蕭索而合
彩日月淑清而啓旦豈直鳳巢阿閣入軒后之圖書
魚躍中舟稱武王之事業其休徵有如此者然則囊
括混沌發揮生靈大庭不足使驂乘驪連不足使扶
轂可以會玉帛可以答靈祗行聖人之大孝既郊祀
而宗祀昭帝王之盛節亦因天而事天猶復下聽輿
人旁求故實以為唐堯五載無聞太室之儀殷帝八
遷未卜王城之地是用陳圭置臬建周后之两都詔
蹕鳴鑾廵漢王之中嶽熒惑先列招搖在上隠天而
動地欱埜而歕山旌旗則日月運行鐘鼓則雷風相
薄道伊闕捷轘轅怡然長望邈乎周覽壯靈山之雲
雨仍求載祀之經對閒寢之丘墟思秩無文之禮於
是降天渙命司存因其舊跡葺其新廟詳費務議工
徒下隴蜀之名材致荆藍之寶玉易者言乎悅使民
忘其勞詩者歌乎子來成之不日東西轇轕南北峥
嶸繡栭兮雲楣光照耀兮奪日桂棟兮蘭橑氣氤氲
兮襲人皎日登于約䟽奔星下于閨闥珠簾玳匣上
高閣而三休金柱銀楹出長廊而中宿窮山海之瓌
寶盡人神之壯麗豈止河庭貝闕俯瞰馮夷之都洛
水瑶壇旁臨虙妃之館爾其巗嶂重複岡巒左右青
霞起而照天白霧生而布地餘基隠嶙仍知萬歲之
亭古木摧殘尚辨三花之樹明公舊祀棟宇岧嶤仙
女層臺風烟爛漫軒轅之訪大塊先求牧馬之童太
一之徵少君直下乘龍之使夫峻極也天帝因而會
昌夫降神也景福繇其興作於是乎昭之以明德聽
之以和聲可以羞澗溪沼沚之毛可以奠潢汙行潦
之水聰明正直惟鬼神而有知玉帛犧牲寔陳信而
無愧日之吉靈之來蜺為旌兮翠為盖雷為車兮電
為策鼔之以南箕風嫋嫋而先路潤之以西畢雨冥
冥而洒道其始至也若海静山空曈曈曨曨照白日
於扶桑之東其少進也若移星轉漢燦燦爛爛吐明
月於瀛洲之畔佩珠璣而玓瓅襲羅縠而飄颻建晨
纓之寶冠踐遠遊之文履命儔兮嘯侣徙倚兮徘徊
羣仙畢集衆靈咸至有西華之紫妃有中黃之素女
華山之上明星遠燭陽臺之下暮雨潜通或瓊室以
飛霞或銀臺而薦樂天孫忽降暫停支石之機神女
相歡即起投壺之電左侍右衛則甲申之瓊石乙巳
之蘭蕭妍娼妙妓則憑悅之清歌幽靈之鼔瑟樂章
旣闋禮容斯偹廻風兮雲旗入不言兮出不辭荷衣
兮蕙帶倏而來兮忽而逝惟神享德降百福而無疆
惟嶽配天視三公而有典昔者夏后氏之乘四載仍
開宛委之圖周穆王之銜八龍猶紀春山之石况乎
上照下漏天平地成人主宅中旁羅於宇縣山靈顯
位密邇於神州豈使命德不傳頌聲無紀繇是三天
降策有南霍之叔儲八文鐫銘有西王之服道魏國
鐘繇之字惟勒歲年晉家張載之文遂承眀詔其詞
曰
上帝有命皇天無親樹之元后以牧蒸人光宅六合懷
柔百神德成郊祀禮備宗禋(其一)軒稱配永崐㠊帝出堯
號則天汾陽詔蹕觀人設教恊時同律有感必通無文
咸秩(其二)皇家啓聖受命於天上鍊五石旁䟽九川開階
運斗宅海乘乾王母益地周公卜年(其三)天子建德重規
疊矩聖敬日躋宗文祖武範圍三極和平萬宇率由舊
章粤若稽古(其四)璇宫夜敞銀牓朝開德象隂月聲苻震
雷山河翼戴星緯鹽梅能事畢矣乾元大哉(其五)化定制
禮功成作樂日月旆常夏殷正朔德澤天外文明地角
氣白星黃風搖露濁(其六)两京畿甸五載廵遊驅馳太乙
部列蚩尤將見大隗爰尋許由廽鸞躑躅寓目周流(其七)
鬱鬱靈鎮巗巗積石直上五千去天三百帝休非遠真
経可覿石室徘徊瓊膏滴瀝(其八)山惟地德神即隂靈瑤
姬逐雨玉女随星隂陽不測黍稷非馨倏忽年代荒蕪
廟庭(其九)旁求祀典載垂天渙始詔林衡俄成壯觀紫梚
星錯丹梁霞煥似對青溪如遊白岸(其十)文狸赤豹霞策
雷車隠隠中道訇訇太虚遂停龍駕永托神居天廻地
上霧歇雲除(其十一)衆靈睒易羣仙容與衡嶽夫人漢濱
游女洛川解佩天河弄杼顧慕招携繽紛儔侣同氣同
聲爰笑爰語(其十二)于以採蘋南澗之濱于以採藻于彼
行潦日吉兮良辰浴蘭湯兮沐芳揚枹兮拊鼓奠桂酒
兮椒漿神其萃止降福穰穰(其十三)
嵩山啓母廟碑(崔融)
臣聞天地生成其法自然之謂道隂陽鼓舞其功不
測之謂神然則物或類感事因通變乾棟傾而三光
北馳坤輿缺而百川東瀉河淪越雋有郡邑之為魚
水䧟歴陽有吏人之化鱉訪遺蹤於女峽風雨蕭條
徵往事于姑泉絃歌響亮盈虚靡定合散焉常不知
誰子既老氏之多懵忽然為人寧賈生之足辨臣謹
按啓母廟者盖夏后啓之母也漢避景帝諱改啟之
字曰開厥后相傳或為開毋而顧野王輿地志盧元
明嵩高記並不尋避諱之旨以為陽翟婦人事不經
見諒無所耴粤若玉斗璇璣李母之居隣北極金臺
石室王母之宅在西山氣為母則羣物以萌月為母
則容光必照坤為毋則上下交泰后為母則邦家有
成故華胥履跡而雄氏孕女登感神而炎運作星流
華渚而白帝生月貫幽房而黑精降明眀有夏穆穆
塗山子娶於度土之辰女昏於台桑之地搜竒帝紀
識異歸藏束生發蒙而有迷韓子稱賢而不朽漢臣
之筆墨泉海陳其令名秦相之一字千金敘其嘉應
士歌南國徒聞侯禹之詞石破北方終見生余之兆
則郭璞所謂陽城西啓母石李彤所謂嵩山南啓毋
祠随巢之說有徵鴻烈之言無爽者矣昔者鸞川之
上母變空桑豚水之濱男生破竹美人之虹名螮蝀
仙婦之月作蟾蜍精衛銜木而償冤女尸化草而成
嬪山崩蜀道臺候婦而無歸石立武昌亭望夫而不
反論乎誕載羣下莫尊于帝王語乎遷易凡百無聞
於感致美矣哉不可得而稱也大唐革去故鼎取新
與運而生繼天而作握乾元而造物海内知春闢混
沌而為家域中無外天皇膺歷數順謳歌金匱玉版
服皇王之能事衢室廟堂承祖宗之茂烈垂衣裳而
作元后端拱北辰負黼扆而朝諸侯嚮明南面周邦
赫赫其道治于成康漢室巍巍其化超於文景東漸
西被遠安邇肅海三年而無波雲連月而不散天瑞
降地符昇靈鳳五文歲時來苑囿神龍八卦昏旦遊
池沼禮云乎哉無取於周旋揖譲樂之謂也必在于
移風易俗司祿益富家國于是乎有餘司命益年臣
人於是乎不夭明王三懼未嘗遺戒慎之心天子四
鄰莫能展弼諧之用家安其業但聽于鄰雞人得其
和遂同于野鹿表䜟記奏河圖四十六事之著明曷
云尚也登太山禪梁甫七十二封之可識何以加乎
夫三統者道之大五行者生之宗三皇法之而列五
帝則之而序道以三興德以五立非天下之至聖孰
能兼於此乎而猶雖休勿休損之又損下明詔發德
音尊天而重人省方而廵狩舉星畢曳雲稍召風伯
以清塵命山靈而護野馳洛邑騖襄城天廽而地游
雲合而霧沓周穆王來遊太室先徵夏啓之居漢武
帝有事嵩丘即訪姒開之石徒觀其丹青歲古霜露
年侵聖情有睠興言改葺其山則古文之外方其地
則新邑之中土銘壇邐迤斜分玉女之臺碑闕相望
近對石人之廟金草生而五色貝樹長而三花紫雲
合沓於溪澗白霧氤氲於巖嶺考之易林信惟神
明所伏求之遁甲固以威靈肅然夫其命有司乘務
隙因高背下察隠嶙之餘基審日觀星揆摧殘之落
構周官置臬郢匠揮斤異態神行全模化造紅葩奪
日飛累榭于山間綺綴衝風架廻廊于木末仙人在
棟神女臨窗周施玳瑁之椽徧覆琉璃之瓦赤玉為
階甃黃金作門闕山如白岸樹似青溪羞藴藻于前
庭藉生芻於後徑蘭香夾水居然洗沐之資竹帚臨
風自隔囂塵之境夢臺雲雨宋玉對而先驚楚壁山
川屈原書而幾倦夀宫幨兮不擾象設安兮逾肅霜
羅曳曳雲錦披披鴛鴦褥兮翡翠幬白羽扇兮青絲
履垂玉鸞之佩若往而若還戴金雀之釵不長而不
短其居處也曖曖昧昧隂閉陽開其被服也煌煌熒
熒霞駮雲蔚鼎爼則龍胎鳳卵蒸蕙燃蓂餌膳則木
密金膏玉漿瓊酒當是時也合五嶽訊九魁選太隂
命玄闕馮夷鳴鼓女媧清歌左倉龍兮吹箎右白虎
兮縆瑟金真拂座玉女焚香肅肅習習天媛來風雨
雰雰霏霏神姬下霜雪孔雀飛而儀鳳舞弄玉邀歡
軿車合而羅綺陳智瓊陪宴麻姑服道變海水而来
遊織婦希風填河津而下謁洛妃綽約江妃緜𦕈玄
女以明月為珠素女以穨雲作髻九天真母八極夫
人畢集于兹矣青霞衣兮翠雲裘靈連蜷兮既留車
廽風兮馬飛電視倏忽兮無見昔者濟隂山下降堯
毋之精靈湘川水曲留舜妃之響像壝壇或在徒聞
分福之名棟宇不修誰辨安歌之處豈知夫三仙福
地百姓尊祠挾王者之都畿當聖人之順動犧牲玉
帛可以洽氣和神幼婦外孫可以挾文相質虔奉綸
旨式陳壯觀雖周人作詩自得后妃之美而魏臣獻
賦終慙神女之工敢作銘曰
九州地險五嶽天中蛟龍洞穴日月仙宫蓄洩雲露震
蕩雷風笙歌近接鐘鼔遥通(其一)昔在媯帝洪泉未塞昏
墊下人汎濫中國於鑠大禹顯允天德龍畫旁分螺書
徧刻(其二)佩文北海省土南方還從碣石更下台桑予娶
有禮我都攸昌八年不頋四載維荒(其三)宛委既登轘轅
佇鑿家室誤往熊羆方作天道幽秘生涯紏錯其化則
遷其靈是託(其四)宓妃之館仙女之臺物類通感精䰟去
來巫山廟立漢水祠開壝壇歲古棟宇年摧(其五)皇矣大
唐麗哉神廟膺圖受籙體元居正赫赫高祖天有成命
明明太宗於兹為盛(其六)重光累洽下武嗣文負扆而化
垂衣以君三靈肹蠁六氣氤氲魚鱉咸若雞犬相聞(其七)
重譯請命殊鄰禀朔化及中孚風移大朴天秩百禮人
和萬樂汾水可遊峴山何邈(其八)随巢舊室夏啓遺居盛
德不冺嘉聲在諸周王轉蹕漢帝廽輿幸懷降鍳其祀
如初(其九)虞衡掌木班垂葺宇虹亘梅梁龍盤桂柱草積
庭院水周堂廡石室置儔軒宫為輔(其十)珠簾洞掩玉座
含清金翠灼爍羅縠輕明儀形若動侍衛疑生依稀有
物惝怳無聲(其十一)帝子湘川天孫漢曲翩緜縹緲躊躇
躑躅神女弄珠靈妃啓玉倏來忽往星繁電燭(其十二)壯
矣麗矣神之聽之聰明是属景福無欺夫人立館幼婦
鐫辭巍巍皇室萬萬餘基(其十三)
湄州天妃宫碑(明周嬰)
隂陽不測運行天地之先神秘無方獨化形模之表
凡以胞胎元一陶鑄大千拯捄橫流推挽厄會者也
粤自九戰聽哲玄女授于兵符五氣流殘金母司于
天厲坤元軸折斷鰲之烈猶存月殿藥成顧兔之精
常朗天遺夏室能佐玄夷仙去殷房長携紫草東陵
導物今為海神之宗南真擲輪總領種民之局豈非
彌綸道屈權資冥略人謀數窮理憑幽贊者乎夫妃
者湄州山中之神女也姓林氏曾祖保吉後周統軍
兵馬使祖孚福建道緫管父愿都廵檢德素自傳銀
艾相亞趙熙行德素臺席其餘慶竇峙藏枯瓊英承
其長祚妃遂鍾美冠族纂慶禕宗地變紫金表于
始生之旦神貽銅篆佩從方齓之年金髓丹漿之
奇非有情于服鉗璚笈瑶縢之旨全無關于采閱
標清嶺異性愛齋居藏往知来自然靈悟彩氊逆
浪學丹水之梅姑綉履踏潮似洞庭之李婦醮衾辭
於素對交裙却其靈匹林龕寂寞偶影成道霄雿
高邈解形登仙鈞樂参差導魚軒于先路霓裳彷彿
總龍轡於泰清時謂禺&KR1888;之女亦云建邪之妹紈質
既遠蘭真屢覿朝廷嘉美封爵叠榮進位天妃嫓尊
星極矣盖嘗攷之大川之神以妃為字雨暗江淵識
湘君之出入風收河洛見宓女之往還東海淳姬翠
衣烟霧漢皋英媛鬾服弄珠咸垂川后之稱俱服靈
妃之號至其光景緬邈乘烟煴以遠遊神騐蕃釐洞
忽荒以遥集則惟天妃之異固可更僕而言也若夫
雲旗拂壘殱花靨之遊魂雨塊膠舟扼蓼曦之窮寇
奚川鏖戰虜帆墮於霧中仙海交綏夷艦飛於風外
靈山之北羌氏刈旗于前臨海以南車公沉碑于後
皆因靈響以建茂勲此則妃之功也香樹花青旅人
之舟已返神燈熖紫轉輸之地無虞樂浪危檣下絳
衣而旋舞流求使楫降朱火之晶熒此又妃之功也
甘井流泉沉絜鉤于䃌水重雲暏貎繳野仲于神潢
分風擘流見諸寕海拒潮變汐聞自錢塘鑠石除災
舞非赤羽稽天息沴脅異朱繩此又妃之功也神宫
有侐即是高禖壇石未破寔為衆母弓衣往祓詎詣
鄴令之祠牢醴來祈寧俟枚臯之祝此又妃之功也
妃有禦災捍患之功歸釐致福之勩勤勞國恤廵靖
黎蒸是以北自玉京祠官領於清閴南傾沙界像設
備于閒安日日獻玉衣歲歲錫紫綍千秋異數百神
罕儷若乃即宫洞壑作畤枌榆丹殿霞騫椒北却倚
瓊庭波泛冥海為池弱水三環王母之居斯在神光
百里帝女之宅攸宜西海夜歸潮風滿逕高丘旦望
雲氣成帷盖其生長之區尤著肅僾之象橫海將軍
武平車應山即前温處參將車公梁之子也克世其
職典戍兹州虎旅誰何方笑棘門之壁龍荒遠瞩如
得常山之符制挺一呼可撻利兵堅甲驅市而用皆
成孝子順孫干城在焉春秋少事樓&KR0657;遺錦滄津鏡
流登帳殿之巋然瞻輝容之有晬永言致敬以赫厥
靈於時歲在甲寅運躔無妄寄生為祟跂踵見妖鬱
夕囂晨自成災𤯝炎陽沉雨爰札(闕)瘥嘗見龜文之
經及騐枕中之記(闕)云金木之年必有疫癘雖神道
茫昧而天夭流行矣君饑渴則與士分甘吉凶則與
民同患乃以為潜山長吏曾請救于文子潁川太守
亦求術於君安遠涉風波躬為解祀於是動靈心之
震怒藉神力之敺除騶炬何施游光遠竄葦矢何激
帝子橫奔謝柰寔于福鄉却桃花于抱朴赤車使者
愧其冠軍之丸負局先生慙其磨鏡之藥可謂資道
而同乎道由神而冥于神者也爾乃沉琮稱賽騰燭
言酬茆茹縮罍掇臨階之弱卉蘭香煑沐采夾道之
芳枝潔齋豐盛繁會夀宫之下黝牲玄牡嚴恭奕構
之間珠匣留釵想繽紛于戴勝玉床安錦候綷縩于
更衣令姱女以展詩招佩蘭而蹋地緩歌赤鳳忽臨
十月之壇會舞翠曾疑赴雙蛾之渚極夜醮之盛禮
侈隂祀之上儀用報先功亦綏後祿昔者三角夫人
惟解長生之要九靈小女靡禳亢極之災虚負上真
無裨下土或有楓林極睇蒼黃設于暮秋漢水招祗
蘭社沉于上已青溪小姑之廟橫作威稜白水素女
之祠無聞冥響肅襟展禮猛&KR1206;鏘音豈無愧于居
歆亦徒勞於肇祀至如青蓋之臨牛渚繡衣之見
龍舒能使邑里不被干戈善惡彰其報應鳥飛紺
幄禬聖母者繁昌魚上青壇禜郝姑者福饗濜口
雙輪之處水旱仍祈秦岡列壁之圖愆違應禱崇
不過三家之社神不踰一歲之期當時則榮轉瞬
亦巳豈若辰儀駐景蔭映千年精爽凝羲嬋媛六
合不生不滅視聽儼然若亡若存名言莫罄者哉
宜有嘉頌式昭徽音是知黃絹素文終慚虞水銀
書翠石還擬瀨鄉銘曰
乾樞構象地紐靈承柔功廣運隂德潜凝神姬誕降
中洲是憑鬱若青丘煥若朱陵閣朝羣帝臺接九層
列錢銜壁璇璣度縆荷生梁棟雲抱觚稜八鴻路貫三
山坐凭䟽年攸闊緼日飛凌真樸雕散災難頻仍絳螭
佇駕赤豹遥乘蹻從羽客輪似竒肱金童啓戶玉女燃
燈陽暉戒亢隂晷警恒風廽寇蕩霧塞陣崩青耕伏
處赤疫繁興蛇遊敝篋鼠繞枯䕨巷無飲酒門有填膺
仁祠夜禜害氣晨懲敺非百隸役遣二滕飛梁斷絶區
隅肅澂禮兼浮庪燎舉樵蒸六瑚苾達八羽歌升瓊芳
交鼓瑤席陳繒珠明鮫室香發麝幐俶慶肹蠁介福
歊蒸塵雝麻母灰問胡僧儀天績遠配地道弘
文章辨體彙選卷六百六十二
