文章辨體彙選卷七百三十四
明賀復徵編
雜墓誌銘三十七(雜文)(諸記附)
故叔父殿中侍御史府君墓版文(唐柳宗元)
柳氏之先自黃帝及周魯其著者無駭以字為展氏禽
以食采為柳姓厥後昌大世家河東嗚呼公諱某字某
曾王父朝請大夫徐州長史諱子夏遺貞白之操表儀
宗門王父朝請大夫滄州清池令諱從裕垂博裕之道
啟佑後胤皇考湖州德清令諱察躬弘孝悌之德振揚
家聲惟公端莊無諂徽柔有裕峻而能容介而能羣其
在閨門也動合大和皆由順正愷悌雍睦莫有間言故
宗黨歌之其在公門也釋回措枉造次秉直事不失當
舉無秕政故官府誦之用沖退徑盡之志以弘正友道
信稱於外焉用柔和博愛之道以視遇孤弱仁著於内
焉此公修已之大經也自進士登高第調受河南府文
學秩滿渭北節度使論惟明辟為從事受太常寺協律
郎元戎即世罷職家食無何朔方節度使張獻甫辟署
參謀受大理評事賜緋魚袋改度支判官轉大理司直
遷殿中侍御史加度支營田副使此公從政之大略也
既佐戎事實司中府匪頒有制會計明白嗚呼分閫委
政繄公而成務朝右虚位待公而周事宗門期公而光
大姻黨仰公而振耀貞元十二年歲在丙子正月九日
壬寅遇暴疾終於私館享年五十痛矣夫人吳郡陸氏
洎仲弟綜季弟續冢姪某等抱孤即位牽率&KR0640;禮祗奉
裳帷歸扵京師以某年二月二十八日庚寅安厝於萬
年縣之少陵原禮也公有男一人始六年矣在髫知孝
呱呱涕洟凡我宗戚撫視增慟嗚呼哀哉初公元兄以
純深之行端直之德名聞於天下官至侍御史持斧登
朝憲章肅清常以先公之神未克遷祔不正席不甘味
及撰日定期而昊天不弔志奪禮廢公實敬承遺志行
有日矣而閔凶荐及不克終事則我宗族之痛恨其有
既乎惟公盡敬於孝養致毁於居憂表正宗姓觀示他
族故宗人咸曰孝如方輿公修詞以藻德振文而導志
以為理化之始莫尊乎堯作堯祠頌以為述德之道不
忘於祖作始祖碑以為紀廣大之志叙正直之節不嫌
於親作元兄侍御史府君墓誌其餘諷咏比興皆合於
古故宗人咸曰文如吳興守當官貞固確乎不拔持議
端方直而不苛故宗人咸曰正如衛太史率性廉介懷
忠抱潔嗣家風之清白紹遺訓於儒素故宗人咸曰清
如魯士師兼偹四德具體而微公之謂矣小子常以無
兄弟移其睦於朋友少孤移其孝於叔父天將窮我而
奪其志故罔極之痛仍集焉朴魯甚騃不能文字敢用
書宗人之辭以致其直故質而俚輟哭紀事哀不能文
故叙而終焉
亡姊崔氏夫人墓誌蓋石文(柳宗元)
我伯姊之葬良人博陵崔氏為之誌凡歸於夫家為婦
為妻為母之道我之知不若崔之悉也然而自笄而上
以至於幼孩崔固不若我之知也又烏可以已今之制
凡誌於墓者琢密石加蓋於其上用敢祔碑隂之義假
兹石而書焉嗚呼夫人天命之性固有以異於人孩而
聲和幼而氣柔以吾族之大尊長之多夫人自能言而
未嘗誤舉其諱與其類戲於家游弄之具未嘗有爭先
公自鄂如京師其時事會世難告教䍐至夫人憂勞踰
月默泣不食又懼貽太夫人之憂慮紿以疾告書至而
愈人乃知之善隸書為雅琴以自娛樂隠而不耀工足
以致美於服而不為異言足以發揚於禮而不為辯孝
之至敬之備仁之大又以配君子然而不克會於貴夀
以至於斯孰謂之天有知者耶太夫人生二女幼曰裴
氏婦如夫人之懿在二族咸以令德聞而皆早世其弟
昏愚而獨存孰謂天可問邪嗚呼痛其甚歟遂濡血而
書以志終天之哀與兹石永久
小姪女子墓磚記(柳宗元)
字為雅氏為柳生甲申死已丑日十二月在九是日葬
東岡首生而惠命則夭始也無今何有質之微當速朽
銘兹瓦期永久
女子墓磚記(柳宗元)
下殤女子生長安善和里其始名和娘既得病乃曰佛
我依也願以為役更名佛婢既病求去髮為尼號之為
初心元和五年四月三日死永州凡十歲其母微也故
為父子晚性柔惠類可以為成人者然卒夭歛以緇褐
銘用磚甓葬零陵東郭門外第二岡之西隅銘曰
孰致也而生孰召也而死焉從而來焉往而止魂氣無
不之也骨肉歸復於此
皇從姪右屯衛大將軍士虬墓記(宋司馬光)
右千牛衛將軍士虬右武衛大將軍果州團練使齊安
郡公仲郃之子贈安化軍節度觀察留後高密郡公宗
望之孫贈安遠軍節度使同中書門下平章事密國公
永言之曾孫也母曰安康縣君李氏將軍生五歲以例
賜名除右内率府副率明年遷右監門率府率今上踐
祚遷右千牛衛將軍幼而秀慧不嬉戲異於常兒七歲
始就學授孝經孜孜不捨晝夜教授劉仲章老儒生嘗
於廣坐問之曰將軍誦孝經果有何得對曰事親孝故
忠可移於君居家理故治可移於官此其所得也仲章
驚嘆曰異日成長必為德器數年愈自修立有成人之
風親親尊尊動皆應法問安視膳朝夕無倦不幸遇疾
以熙寧二年五月丙戌卒年十二宗室共嗟惜之朝廷
贈右屯衛大將軍其年十一月癸酉葬永安縣謹記
包顒叟墓記(葉適)
包君年五十淳熙九年十月某日卒十一月某日葬永
嘉縣塘下原君之子履常思其父之久而存謂有以銘
其壙者以為請十二年八月丙辰始克文之而壙閟不
可銘乃刻記其墓上君諱昂字顒叟曾祖某祖某世籍
鴈池考某愛樂清之柳市徙居之館頭樂清之間路不
堠壕無梁行旅無舍蓋柳市稍有聚落火姓而君以賢
聞君和厚平恕以卑遜韜其材力時發於事之難者壯
勇敢決已力強黨破散隂類消伏衆皆推君為能問學
知大義所止不為異人之行人亦莫有指其過溫之士
幾萬人其解選拘於舊額最號狹少以幸為得爾如君
之賢既遺落不偶而君無暇與新進爭所知退而教子
讀書擇古人之義耽玩傳寫中論反覆陶然有以自樂
初君之子與其鄉黨周旋通於令長以任利害之政凶
饑有賙征歛有損施設惠愛尚多可紀而余獨以為君
既不幸不得見其大者於世用則其小者豈必以此求
知於衆人故余亦存其大略而已矣夫人翁氏七男子
履常履端履冰履道履遠履大履言一壻張自得二女
笄未適也孫曰安娘履常為廸功郎新建昌軍學教授
與余同高氏婿云
鄒公墓亭記(葉適)
余友胡衛道知常州書來曰鄒公冢在此學官弟子薦
省必時禮也家浸遠而貲落祭不亭守無廬山中松柏
皆盡然而敬不專於家者我其責歟教授趙綝實始作
亭我命尉朱起章治旁廬舍予閒民衣食以居而汛除
焉墓四隅樹之木俟以長而芘蔽焉若是則視其家無
遠矣役甫就業已畢雖然我欲永久如一日而後此勤
惰不齊奈何思其氣類一而終始能不慢者惟學之士
庶幾故又使司戸朱中守序其意以請幸子詞而托之
也公名浩字志完章子厚獨相日任諫列子厚迷國罪
無匹明最大者二后廢立之際尤大者臣子不忍言也
公既以死爭而子厚將遂殺公袒問皆坐貶旅次不容
榻會其即敗僅免爾小人猶偽撰公疏激怒宫闈故雖
元祐黨籍已赦而公三竄謫屈伸榮辱之變未嘗不以
正也朝廷雖謇切鄉黨常和樂識慮雖達權操捨常据
經學術雖敏辨講肄常鈍默修之身及家未嘗無本末
次第也諫必行人臣之榮遇也然道之難全而非節不
著喜聞過人主之盛德也然事之難明而非節不顯紹
聖迄宣和諫官五御史一皆豪傑有重名者也記曰釋
奠必有合也有國故則否嗚呼公可以為故矣學之士
仰綴一瓦俯緝半甓而楹桷自新也雪幹霜枝蒼鱗翠
甲而樵牧自絶也出以公之道而仕處以公之道而止
而進退自明也衛道托於學之士也深而士之報宜厚
矣衛道名衛越州人
令人王氏壙記(陸游)
嗚呼令人王氏之墓中大夫山隂陸某妻蜀郡王氏享
年七十有一封令人以宋慶元丁已歲五月甲戌卒七
月己酉葬祔君舅少傅君姑魯國夫人墓之南岡有子
子虡烏程丞子龍武康尉子惔子坦子布子聿孫元禮
元敏元簡元用元雅曾孫阿喜幼未名
冥寞窅冥君古墳記銘(唐陳子昂)
神功元年龍集丁酉我有周金革道息寳鼎功成朝廷
大寧天下無事皇帝愛紫陽之道延訪玉京羣臣從白
雲之遊載馳瑤水笙歌入至玄鵠飛來時余以銀青光
禄大夫忝在中侍擁青旄之節陪翠鸞之旗昔奉車子
侯獨隨武帝昌明為御史每侍軒遊比之今日未足多
幸是時屢從嚴祀遥謁秘封嘗覩衆靈如雲羣仙蔽日
乃仰感王子晉俯接浮丘公行吹洞簫坐弄雲鳳竊欲
邀羽袂導鸞輿求不死於金庭保長生於玉册上以尊
聖夀下以息微躬因登緱山望少室尋古靈跡擬刻真
容得王子晉之遺墟在永水之層曲且欲開石室營夀
宫庀徒方興畚鍤攸作乃得古藏焉其藏上無封壝内
有甓瓦南北長二丈二尺東西闊八尺中有古劒一長
尺餘銅椀一并瓦器二其器文彩怪異非蟲篆雕斵所
能擬也又有古五銖錢朱漆片數十枚初開時文彩可
見及棖撥之應手灰滅既無年代銘誌不知爵里官族
參驗其事已曾為人所開於是撫之永懷念昔增密始
知有形必弊涉器則毁鐘鼎玉帛非度世之資名位寵
章為累真之府未能獨立物表超世長存與日月齊光
天地比夀非夫道乎冥寞窅冥君久幽珍藏迨此昭發
豈不欲感示玄契竒暢靈期昔王喬古墳唯留一劒令
威荒塚又歎千年起予道心在乎此仰惟聖主仁慈恩
被草木陽和掩骼既昭國典至德理胔又在周令今此
藏虧露誠感仁惻謹歷吉日協良辰即以其年十月甲
子朔具物偹容還定舊壙豚雞在奠犧罇若歆哀其銘
誌磨滅姓位不顯乃錫之名曰冥寞君
皇考遷墓記(宋朱熹)
先府君諱松字喬年姓朱氏徽州婺源人曾祖諱振祖
諱森妣皆汪氏考諱某妣程氏三世皆不仕考妣以府
君故贈承事郎孺人府君生於紹聖四年閏二月戊申
性至孝有高志大節落筆語輙驚人任政和縣尉承事
公卒貧不能歸因葬其邑而遊宦往來閩中始從龜山
楊氏門人為大學中庸之學調南劒州尤溪縣尉監泉
州石井鎮循左從政郎紹興四年召試除秘書省正字
丁内艱服除召對改宣教郎除秘書省校書郎遷著作
佐郎尚書度支員外郎兼史館校勘歷司勲吏部兩曹
皆領史職如故以史勞轉奉議郎以年勞轉承議郎丞
相趙忠簡公張忠顯公皆深知府君未及用而去秦檜
以是忌之而府君又方率同列極論和之不便檜益怒
出府君知饒州未赴請間差管台州崇道觀以十三年
三月辛亥卒於建州城南之寓舍年四十有七所為文
有韋齋集十二卷娶同郡祝氏諱某之女封孺人後二
十七年卒男熹嘗為佐廸功郎差充樞密院編修官女
嫁右廸功郎長汀縣主簿劉子翔孫男墪埜在女巽兊
皆幼府君將沒欲葬崇安之五夫卒之明年遂窆其里
靈梵院側時熹幼未更事卜地不祥既懼體魄之不獲
其安乃以乾道六年月日遷於里之白水鵝子峯下熹
攀慕號殞痛貫心骨重惟先君既不得信其志以沒而
熹又無所肖似不能有以顯揚萬分敢次叙姓系官閥
志業梗概刻而掩諸幽且將請之作者以表其隧昊天
罔極嗚呼哀哉
文章辨體彙選卷七百三十四
文章辨體彙選卷七百三十四
明賀復徵編
雜墓誌銘三十七(雜文)(諸記附)
故叔父殿中侍御史府君墓版文(唐柳宗元)
柳氏之先自黃帝及周魯其著者無駭以字為展氏禽
以食采為柳姓厥後昌大世家河東嗚呼公諱某字某
曾王父朝請大夫徐州長史諱子夏遺貞白之操表儀
宗門王父朝請大夫滄州清池令諱從裕垂博裕之道
啟佑後胤皇考湖州德清令諱察躬弘孝悌之德振揚
家聲惟公端莊無諂徽柔有裕峻而能容介而能羣其
在閨門也動合大和皆由順正愷悌雍睦莫有間言故
宗黨歌之其在公門也釋回措枉造次秉直事不失當
舉無秕政故官府誦之用沖退徑盡之志以弘正友道
信稱於外焉用柔和博愛之道以視遇孤弱仁著於内
焉此公修已之大經也自進士登高第調受河南府文
學秩滿渭北節度使論惟明辟為從事受太常寺協律
郎元戎即世罷職家食無何朔方節度使張獻甫辟署
參謀受大理評事賜緋魚袋改度支判官轉大理司直
遷殿中侍御史加度支營田副使此公從政之大略也
既佐戎事實司中府匪頒有制會計明白嗚呼分閫委
政繄公而成務朝右虚位待公而周事宗門期公而光
大姻黨仰公而振耀貞元十二年歲在丙子正月九日
壬寅遇暴疾終於私館享年五十痛矣夫人吳郡陸氏
洎仲弟綜季弟續冢姪某等抱孤即位牽率&KR0640;禮祗奉
裳帷歸扵京師以某年二月二十八日庚寅安厝於萬
年縣之少陵原禮也公有男一人始六年矣在髫知孝
呱呱涕洟凡我宗戚撫視增慟嗚呼哀哉初公元兄以
純深之行端直之德名聞於天下官至侍御史持斧登
朝憲章肅清常以先公之神未克遷祔不正席不甘味
及撰日定期而昊天不弔志奪禮廢公實敬承遺志行
有日矣而閔凶荐及不克終事則我宗族之痛恨其有
既乎惟公盡敬於孝養致毁於居憂表正宗姓觀示他
族故宗人咸曰孝如方輿公修詞以藻德振文而導志
以為理化之始莫尊乎堯作堯祠頌以為述德之道不
忘於祖作始祖碑以為紀廣大之志叙正直之節不嫌
於親作元兄侍御史府君墓誌其餘諷咏比興皆合於
古故宗人咸曰文如吳興守當官貞固確乎不拔持議
端方直而不苛故宗人咸曰正如衛太史率性廉介懷
忠抱潔嗣家風之清白紹遺訓於儒素故宗人咸曰清
如魯士師兼偹四德具體而微公之謂矣小子常以無
兄弟移其睦於朋友少孤移其孝於叔父天將窮我而
奪其志故罔極之痛仍集焉朴魯甚騃不能文字敢用
書宗人之辭以致其直故質而俚輟哭紀事哀不能文
故叙而終焉
亡姊崔氏夫人墓誌蓋石文(柳宗元)
我伯姊之葬良人博陵崔氏為之誌凡歸於夫家為婦
為妻為母之道我之知不若崔之悉也然而自笄而上
以至於幼孩崔固不若我之知也又烏可以已今之制
凡誌於墓者琢密石加蓋於其上用敢祔碑隂之義假
兹石而書焉嗚呼夫人天命之性固有以異於人孩而
聲和幼而氣柔以吾族之大尊長之多夫人自能言而
未嘗誤舉其諱與其類戲於家游弄之具未嘗有爭先
公自鄂如京師其時事會世難告教䍐至夫人憂勞踰
月默泣不食又懼貽太夫人之憂慮紿以疾告書至而
愈人乃知之善隸書為雅琴以自娛樂隠而不耀工足
以致美於服而不為異言足以發揚於禮而不為辯孝
之至敬之備仁之大又以配君子然而不克會於貴夀
以至於斯孰謂之天有知者耶太夫人生二女幼曰裴
氏婦如夫人之懿在二族咸以令德聞而皆早世其弟
昏愚而獨存孰謂天可問邪嗚呼痛其甚歟遂濡血而
書以志終天之哀與兹石永久
小姪女子墓磚記(柳宗元)
字為雅氏為柳生甲申死已丑日十二月在九是日葬
東岡首生而惠命則夭始也無今何有質之微當速朽
銘兹瓦期永久
女子墓磚記(柳宗元)
下殤女子生長安善和里其始名和娘既得病乃曰佛
我依也願以為役更名佛婢既病求去髮為尼號之為
初心元和五年四月三日死永州凡十歲其母微也故
為父子晚性柔惠類可以為成人者然卒夭歛以緇褐
銘用磚甓葬零陵東郭門外第二岡之西隅銘曰
孰致也而生孰召也而死焉從而來焉往而止魂氣無
不之也骨肉歸復於此
皇從姪右屯衛大將軍士虬墓記(宋司馬光)
右千牛衛將軍士虬右武衛大將軍果州團練使齊安
郡公仲郃之子贈安化軍節度觀察留後高密郡公宗
望之孫贈安遠軍節度使同中書門下平章事密國公
永言之曾孫也母曰安康縣君李氏將軍生五歲以例
賜名除右内率府副率明年遷右監門率府率今上踐
祚遷右千牛衛將軍幼而秀慧不嬉戲異於常兒七歲
始就學授孝經孜孜不捨晝夜教授劉仲章老儒生嘗
於廣坐問之曰將軍誦孝經果有何得對曰事親孝故
忠可移於君居家理故治可移於官此其所得也仲章
驚嘆曰異日成長必為德器數年愈自修立有成人之
風親親尊尊動皆應法問安視膳朝夕無倦不幸遇疾
以熙寧二年五月丙戌卒年十二宗室共嗟惜之朝廷
贈右屯衛大將軍其年十一月癸酉葬永安縣謹記
包顒叟墓記(葉適)
包君年五十淳熙九年十月某日卒十一月某日葬永
嘉縣塘下原君之子履常思其父之久而存謂有以銘
其壙者以為請十二年八月丙辰始克文之而壙閟不
可銘乃刻記其墓上君諱昂字顒叟曾祖某祖某世籍
鴈池考某愛樂清之柳市徙居之館頭樂清之間路不
堠壕無梁行旅無舍蓋柳市稍有聚落火姓而君以賢
聞君和厚平恕以卑遜韜其材力時發於事之難者壯
勇敢決已力強黨破散隂類消伏衆皆推君為能問學
知大義所止不為異人之行人亦莫有指其過溫之士
幾萬人其解選拘於舊額最號狹少以幸為得爾如君
之賢既遺落不偶而君無暇與新進爭所知退而教子
讀書擇古人之義耽玩傳寫中論反覆陶然有以自樂
初君之子與其鄉黨周旋通於令長以任利害之政凶
饑有賙征歛有損施設惠愛尚多可紀而余獨以為君
既不幸不得見其大者於世用則其小者豈必以此求
知於衆人故余亦存其大略而已矣夫人翁氏七男子
履常履端履冰履道履遠履大履言一壻張自得二女
笄未適也孫曰安娘履常為廸功郎新建昌軍學教授
與余同高氏婿云
鄒公墓亭記(葉適)
余友胡衛道知常州書來曰鄒公冢在此學官弟子薦
省必時禮也家浸遠而貲落祭不亭守無廬山中松柏
皆盡然而敬不專於家者我其責歟教授趙綝實始作
亭我命尉朱起章治旁廬舍予閒民衣食以居而汛除
焉墓四隅樹之木俟以長而芘蔽焉若是則視其家無
遠矣役甫就業已畢雖然我欲永久如一日而後此勤
惰不齊奈何思其氣類一而終始能不慢者惟學之士
庶幾故又使司戸朱中守序其意以請幸子詞而托之
也公名浩字志完章子厚獨相日任諫列子厚迷國罪
無匹明最大者二后廢立之際尤大者臣子不忍言也
公既以死爭而子厚將遂殺公袒問皆坐貶旅次不容
榻會其即敗僅免爾小人猶偽撰公疏激怒宫闈故雖
元祐黨籍已赦而公三竄謫屈伸榮辱之變未嘗不以
正也朝廷雖謇切鄉黨常和樂識慮雖達權操捨常据
經學術雖敏辨講肄常鈍默修之身及家未嘗無本末
次第也諫必行人臣之榮遇也然道之難全而非節不
著喜聞過人主之盛德也然事之難明而非節不顯紹
聖迄宣和諫官五御史一皆豪傑有重名者也記曰釋
奠必有合也有國故則否嗚呼公可以為故矣學之士
仰綴一瓦俯緝半甓而楹桷自新也雪幹霜枝蒼鱗翠
甲而樵牧自絶也出以公之道而仕處以公之道而止
而進退自明也衛道托於學之士也深而士之報宜厚
矣衛道名衛越州人
令人王氏壙記(陸游)
嗚呼令人王氏之墓中大夫山隂陸某妻蜀郡王氏享
年七十有一封令人以宋慶元丁已歲五月甲戌卒七
月己酉葬祔君舅少傅君姑魯國夫人墓之南岡有子
子虡烏程丞子龍武康尉子惔子坦子布子聿孫元禮
元敏元簡元用元雅曾孫阿喜幼未名
冥寞窅冥君古墳記銘(唐陳子昂)
神功元年龍集丁酉我有周金革道息寳鼎功成朝廷
大寧天下無事皇帝愛紫陽之道延訪玉京羣臣從白
雲之遊載馳瑤水笙歌入至玄鵠飛來時余以銀青光
禄大夫忝在中侍擁青旄之節陪翠鸞之旗昔奉車子
侯獨隨武帝昌明為御史每侍軒遊比之今日未足多
幸是時屢從嚴祀遥謁秘封嘗覩衆靈如雲羣仙蔽日
乃仰感王子晉俯接浮丘公行吹洞簫坐弄雲鳳竊欲
邀羽袂導鸞輿求不死於金庭保長生於玉册上以尊
聖夀下以息微躬因登緱山望少室尋古靈跡擬刻真
容得王子晉之遺墟在永水之層曲且欲開石室營夀
宫庀徒方興畚鍤攸作乃得古藏焉其藏上無封壝内
有甓瓦南北長二丈二尺東西闊八尺中有古劒一長
尺餘銅椀一并瓦器二其器文彩怪異非蟲篆雕斵所
能擬也又有古五銖錢朱漆片數十枚初開時文彩可
見及棖撥之應手灰滅既無年代銘誌不知爵里官族
參驗其事已曾為人所開於是撫之永懷念昔增密始
知有形必弊涉器則毁鐘鼎玉帛非度世之資名位寵
章為累真之府未能獨立物表超世長存與日月齊光
天地比夀非夫道乎冥寞窅冥君久幽珍藏迨此昭發
豈不欲感示玄契竒暢靈期昔王喬古墳唯留一劒令
威荒塚又歎千年起予道心在乎此仰惟聖主仁慈恩
被草木陽和掩骼既昭國典至德理胔又在周令今此
藏虧露誠感仁惻謹歷吉日協良辰即以其年十月甲
子朔具物偹容還定舊壙豚雞在奠犧罇若歆哀其銘
誌磨滅姓位不顯乃錫之名曰冥寞君
皇考遷墓記(宋朱熹)
先府君諱松字喬年姓朱氏徽州婺源人曾祖諱振祖
諱森妣皆汪氏考諱某妣程氏三世皆不仕考妣以府
君故贈承事郎孺人府君生於紹聖四年閏二月戊申
性至孝有高志大節落筆語輙驚人任政和縣尉承事
公卒貧不能歸因葬其邑而遊宦往來閩中始從龜山
楊氏門人為大學中庸之學調南劒州尤溪縣尉監泉
州石井鎮循左從政郎紹興四年召試除秘書省正字
丁内艱服除召對改宣教郎除秘書省校書郎遷著作
佐郎尚書度支員外郎兼史館校勘歷司勲吏部兩曹
皆領史職如故以史勞轉奉議郎以年勞轉承議郎丞
相趙忠簡公張忠顯公皆深知府君未及用而去秦檜
以是忌之而府君又方率同列極論和之不便檜益怒
出府君知饒州未赴請間差管台州崇道觀以十三年
三月辛亥卒於建州城南之寓舍年四十有七所為文
有韋齋集十二卷娶同郡祝氏諱某之女封孺人後二
十七年卒男熹嘗為佐廸功郎差充樞密院編修官女
嫁右廸功郎長汀縣主簿劉子翔孫男墪埜在女巽兊
皆幼府君將沒欲葬崇安之五夫卒之明年遂窆其里
靈梵院側時熹幼未更事卜地不祥既懼體魄之不獲
其安乃以乾道六年月日遷於里之白水鵝子峯下熹
攀慕號殞痛貫心骨重惟先君既不得信其志以沒而
熹又無所肖似不能有以顯揚萬分敢次叙姓系官閥
志業梗概刻而掩諸幽且將請之作者以表其隧昊天
罔極嗚呼哀哉
文章辨體彙選卷七百三十四
