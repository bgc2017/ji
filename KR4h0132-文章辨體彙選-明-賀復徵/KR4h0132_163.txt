文章辨體彙選卷一百六十三
明賀復徵編
奏狀五
論夏竦諡第一狀(宋司馬光)
臣等近以故贈太師中書令夏竦賜諡文正輙有奏陳
乞賜改更至今未奉俞旨臣等竊以凡爲人臣受祿不
必多居位不必高苟當官不言則刑戮之人也是以夙
夜惶懼不敢默默伏惟陛下不以鄙賤而忽其言臣等
竊迹諡法本意所謂道德博聞曰文者非聞見雜博之
謂也蓋以所學所行不離於道德也靖共其位曰正者
非柔懦苟媮之謂也蓋以詩云靖共爾位好是正直也
今竦奢侈無度聚斂無厭内則不能制義於閨門外則
不能立效於邊鄙言不副行貌不應心語其道德則貪
淫矣語其正直則回邪矣此皆天下所共聞非臣等所
敢誣加也陛下乃以文正諡之臣等戇愚不逹大體不
知復以何諡待天下之正人良士哉且陛下所以念竦
如此之厚者以竦嘗為東宫之臣故也嚮者東宫之臣
死而得諡者非一陛下未嘗親有所定至於竦獨不然
豈非知竦所為不合衆心耶陛下必以竦為正直無疑
則何不委之有司付以公議然則陛下揜覆其短適所
以彰之也陛下念竦不已則莫若厚撫其家至於諡者
先王所以勸善阻惡非供恩澤之具也議者將以諡為
虚名何害借人臣等請試言其害凡國家所以馭臣下
者不過禍福榮辱而已若爲善者生享其福死受其榮
為不善者生遇其禍死蒙其辱天下雖欲不治安何可
得已若有不令之臣生則盗其祿位死則盗其榮名善
者不知所勸惡者不知所懼臧否顛倒不可復振此其
為害可勝道哉虞書曰兢兢業業一日二日萬機孔安
國傳曰言當戒懼萬事之微夫事之方微治之易絶及
其既著誰得治之况天下之人皆知竦為大邪陛下雖
諡之以正此不足以掩竦之惡而適足以傷國家之至
公耳且諡法所以信於後人者為其善善惡惡無私也
今以一臣之故而敗之使忠良儁傑之士蒙美諡者後
世皆疑之則諡法將安用哉臣等所以冒犯天威區區
不已與人父子爲怨者誠惜國家勸沮大法不可因循
虧廢也伏惟陛下憐察少加采擇特依前奏所陳改賜
竦諡天下幸甚臣等不勝惶恐待命之至
請建儲副或進用宗室第一狀(司馬光)
竊以人臣之進言者捨其急而議其緩則言益繁而用
益寡矣人君之聽納者忽其大而謹其細則心益勞而
功益淺矣故明主不惡逆耳之言以察治亂之原忠臣
不避滅身之禍以論安危之本是以上下交泰而事業
光美也臣竊見陛下自首春以來聖體小有不康天下
之人側足而立累氣而息恟恟憂懼若蹈冰炭間者雖
已痊平而民間猶有妄為訛言以相驚動者雖有司以
嚴刑束之彼口不得言中心惶惶何所不慮耶陛下胡
不試思其所以然者何哉豈非儲貳者天下之根本根
本未定則衆心不安也賈誼有言抱火厝之積薪之下
而寢其上火未及然因謂之安當誼之時漢孝文帝春
秋鼎盛有孝景以為之太子中外乂安公私富溢誼猶
有是言使誼處於今日當云何哉陛下好學多聞博覽
經史試以前古之事質之治亂安危之幾何嘗不繇繼
嗣哉得其人則治不得其人則亂分先定則安不先定
則危此明白之理皎如日月得失之機間不容髮於朝
廷至大至急之務孰先於此而陛下晏然不以為憂羣
臣愛身莫以為言此臣所以日夜痛心疾首忘其身之
疎賤而不顧鼎鑊之罪者也伏望陛下哀而察之今夫
細民之家有百金之寶猶擇親戚可信任者使謹守之
况天下之大乎三代之王以至二漢所以能享天之祿
若是其久者豈非皆親任九族以為藩輔乎使親者猶
不可信則疎者庸足恃乎臣竊惟陛下天性純孝振古
無倫事無大小關於祖宗者未嘗不勤身苦體小心翼
翼以奉承之况所受祖宗光明盛大之基業豈可不為
之深思慮遠措之於安平堅固之地以保萬世無疆之
休哉臣聞天子之孝非若衆庶止於養親而已蓋將慎
守前人之業而傳於無窮然後為孝也故經稱天子之
孝曰德教加於百姓刑於四海諸侯之孝曰保其社稷
而和其民人卿大夫之孝曰守其宗廟士之孝曰保其
祿位而守其祭祀庶人之孝曰謹身節用以養父母此
皆聖人之言非臣之狂瞽也今陛下所以奉事祖宗其
道至矣若獨於此未留睿意早定大議則曏時純孝巍
巍之德皆無益矣此天下所共為陛下重惜非特愚臣
而已臣聞禮大宗無子則同宗為之後為之後者為之
子也故為人後者事其所後禮皆如父所以尊尊而親
親也伏惟祖宗受天明命功德在人本支百世子孫千
億而陛下未有皇嗣人心憂危伏望陛下深念祖宗之
艱難基業之閎美神器之大寶蒼生之重望勿聽苟且
之言勿從因循之計斷自聖志昭然勿疑謹擇宗室之
中聰明剛正孝友仁慈者使居攝儲貳之位以俟皇嗣
之生退居藩服儻聖意未欲然者或且使之輔政或典
宿衛或尹京邑亦足以鎮安天下之心如此則天神地
祗宗廟社稷實共賴陛下聖明之德况羣臣兆民其誰
不歡呼鼓舞乎昔魯漆室之女憂魯君老太子幼彼匹
婦也猶知憂國家之難蓋以魯國有難則身必與焉故
也况臣食陛下之祿立陛下之朝又得承乏典冊之府
比於漆室之女斯亦重矣誠不忍坐視國家至大至急
之憂而隱默不言臣誠知言責不在臣言之適足自禍
然而必言者萬一冀陛下采而聽之則臣於國家譬如
螻蟻而為陛下建萬世無窮之基救四海生民之命臣
榮多矣願陛下勿以臣人微位賤謂之狂狷而忽之試
以臣言自為聖意延問大臣忠於社稷者儻以為非臣
請伏妄言之誅儻以為是願陛下决志而速行之焚臣
此奏勿以示外足以明臣非敢徼冀毫釐之幸也虞書
曰勅天之命惟時惟幾陛下當此之時變危為安變亂
為治易於反掌若失時不斷使天下之人有以議陛下
之純孝者則臣雖欲畢命捐軀以報陛下亦無及已臣
不勝區區憤懣之誠干犯冕旒伏地待罪
請建儲副或進用宗室第二狀(司馬光)
臣先於六月十九日輙以瞽言干犯聖德伏地傾耳以
俟明詔於今月餘一無所聞陛下寬仁不加誅於狂愚
之臣然亦未賜采納臣竊自痛人品猥細言語吃訥不
能發明國家安危大體致陛下輕而棄之此皆臣之罪
也雖然臣性誠愚位誠賤而意誠忠語誠切願陛下不
以人之愚賤而廢忠切之言少留聖心於宗廟社稷之
至計則天下幸甚竊以為國家者政有大小事有緩急
知所先後則功無不成議者或曰當今之務大而急者
在於水災汛溢是大不然彼水災所傷不過汚下及濱
河之民若積雨既止有司少䟽而塞之則民皆復業豈
能為國家之患哉又曰然則在於糓帛窘乏是又不然
夫以四海之富治平之久若養之有道用之有節使良
有司治之糓帛不可勝用也豈能為國家之患哉又曰
然則在於戎狄侵盗是又不然夫戎狄侵盗不過能驚
擾邊鄙之民若禦之有道偹之有謀可使朝貢相維豈
能為國家之患哉以臣之愚當今最大最急之患在於
本根未建衆心危疑釋此不憂而顧憂彼三者是捨其
肺腑而救其四肢也不亦左乎借有高才之臣能復九
河之道儲九年之食開千里之邊而本根未建猶無益
也况復細於彼三事者烏足道哉今陛下聖體雖安四
方之人未能遍知尚有疑懼者陛下不以此時早擇宗
室之賢者使攝居儲副之位内以輔衛聖躬外以鎮安
百姓萬一有狂妄之人出於意外喧嘩驚衆雖知萬全
無慮然亦豈可不過而為之防哉臣竊意陛下聖智聰
明洞照安危策慮已定而尚密之未欲宣示於外審或
如此亦恐不可何則今天下之人企踵而立抉耳而聽
以須明詔之下然後人人自安又何待而密哉若以儲
副體大非造次可定者或且使之輔政或典宿衛或尹
京邑亦足以遏禍難之原靖中外之意今安危之幾間
不容髮日失一日貴在及時而朝廷置之意外不為汲
汲朝夕所議大抵皆目前常事非甚大而急者臣恐高
拱雍容養成國家之患從而理之用力難矣此臣所以
日夜區區寢不能安食不能飽不避死亡之誅進言不
已者也伏望陛下察其愚衷特賜詳擇臣前日所奏及
今狀内事理稍有可施行者乞决計而速行之以安天
下元元之心然後理臣僣妄建言之罪不敢辭也
請建儲副或進用宗室第三狀(司馬光)
臣先於六月十九日八月一日兩曾上言乞擇宗室賢
者進而用之蓋以上則輔衛聖躬下則鎮安百姓迄今
未聞聖朝少垂采聽臣誠愚昧不逹國家高遠之意若
臣所言非耶當明治其罪以示天下若其是耶亦謂聖
心不宜棄忽豈可直以臣之愚賤不察其言若投羽毛
於滄海之中杳然莫知其所之豈疎遠所望哉臣不勝
憤懣敢復剖析肝膽陳布以聞雖抵罪萬死亦無怨悔
臣聞書曰遠乃猷詩云猶之未遠是用大諫凡國家之
弊在於樂因循而多忌諱不於治安之時豫為長遠之
謀此患難所從而生也竊觀漢室以至有唐簡策所載
帝王即位則立太子此乃古今不易之道也其或謙讓
未暇則有司請之所以尊宗廟重社稷皆國家莫大之
慶未聞人主以為諱惡也及唐中葉以來人主始有惡
聞立嗣者羣臣莫敢發言言則刑戮隨之是以禍亂相
尋不可復振殊不知本強則茂基壯則安此乃國家所
當深鑒而不足以為法也今天下之人上自公卿下至
庶人苟有知識忠於國家者其心皆知當今之務無此
為大無此為急然而各畏忤旨之誅莫敢進言臣獨不
愛犬馬之軀為陛下言之陛下豈可不少留聖意而聽
察之耶臣嘗歴觀春秋以來迨至國初積一千六百餘
年其間天下混一内外無患兵寢不用者不過四百餘
年而已至如聖朝芟夷僭亂一統四海内平外順上安
下和使在朝在野之人自祖及孫耳目相傳不識戰鬭
蓋自上世以來治平之久未有若今之盛者也臣竊見
國家於州縣倉庫斗糧尺帛未嘗不嚴固扄鐍擇人而
守之况如是融明閎茂之業豈可不謹擇親戚可信任
者使助陛下守之乎此則賢愚之人所共為陛下重惜
者也陛下當此之時頥指如意不早决至策以固萬世
不拔之基獨不念太祖太宗䟦履山川經營天下真宗
宵衣旰食以致太平之艱難乎此臣所以夙夜遑遑起
則思之卧則夢之感嘆涕泗不能自已不避煩瀆之誅
再三進言者也或者謂臣身賤居外而言朝廷之事侵
官也臣愚以為自古諫諍無官自公卿大夫士至於庶
人百工商旅矇瞍芻蕘無有不得言者所以逹下情而
察國政也若置官而守之非其官者皆不得言則下情
壅而不通如是則國家雖有廹切之憂行道之人皆知
之而在上者莫得聞也此其為害豈不深乎况臣食陛
下之祿於今三世矣先臣某以廉直恬退特為陛下所
知擢自孤微升之侍從此恩之所垂子子孫孫何時敢
忘而又陛下曏以水災親下明詔延訪中外勤求得失
臣獨何人身逄盛際捨此大節隠而不言其餘𤨏碎豈
足道哉抑又聞之元后作民父母陛下臣父也安有為
人之子見危而不告其父乎伏望陛下察臣區區之心
不為私其一身不惜少頃之間取臣前後所奏略賜省
覽其中萬一苟有可施行者乞以陛下之意斷而行之
宣告中外使遠近渙然無復憂疑則自然神靈悅於上
而災異伏衆庶喜於下而姦宄消至於草木昆蟲靡不
蒙被其福其為功業豈不盛哉夫時者難得而易失惟
陛下早留神詳察
文章辨體彙選卷一百六十三
