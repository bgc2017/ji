文章辨體彙選卷五百七十八
明賀復徵編
記十九
雪竇記(明王士性)
雪竇在奉化之西出縣城十里日嶺之坂有石焉亭亭
然傴而頎銳而肖髻以類人也為夫人廟祝之又二石
高與夫人肩罅夾長石如巨鰌齒齒足玩又行四十里
山靄明滅忽翠微有臺榜雪竇焉歴峻坂再數十盤近
之乃至望宫曲道樹宋應夢名山碑後行數百步入山
門則平疇沃衍更忘其為萬山之巔也中起一石阜廣
弗盈畆柟栢森蔚海鶴巢之名含珠林東西兩澗水合
為閤道覆之名觀瀾閣南澗有沼石文如錦名錦鏡池
又折而南兩澗合流之水垂瀉於千丈岩下懸為瀑布
虎豹吼而震雷轟也寒飈從水中與飛沬俱起四顧戰
戰不自持名龍隱潭又行十里至妙高臺為上雪竇舊
有藤龕僧和菴巢其中日令雙虎頸掛大竹筒來寺乞
齋為守龕弟子今僧去而龕廢矣此山竒峭幽邃烟雲
滿壑亦海上之一竒也
四明山記(王士性)
四明山者天台之委也高與華頂齊跨數邑自鄞小溪
入曰東四明行山自姚白水入曰西四明而自奉川雪
竇入則直謂之四明行山中大約五六十里山山盤互
竹樹葱蒨衆壑之水亂流争趨入益深猿烏之聲俱絶
悄然嘻呬通顥氣覺與世界殊絶不似天台近人也道
書稱第九洞天峯凢二百八十二中有芙蓉峯漢隸四
明山心字山四穴如天窗隔山通日月星辰之光故曰
四明山北有潺湲洞洞下曰過雲岩雲縹緲不絶者二
十里人經行雲中故云山南曰雲南山北曰雲北山無
古刹人跡罕至大約東海之上惟天台四明群山罕儷
焉
金華山記(王士性)
金華山高千丈一名長山又名北山山巔雙巒曰金盆
曰玉壺壺水分兩𣲖下下乎山之陽者由山橋以達于
溪瀉乎山之陰者由鹿田而入于洞盆水惟一𣲖落而
為赤松澗山橋者兩崖峙百仞上有石横跨之溪流下
注焉故於諸澗為尤勝山之右為赤松山又右為知者
者寺寺在芙蓉峯西畔出城二十里乃至西去則為三
洞東行乃望紫岩岩東三里則赤松宫也宫傍山為王
初平叱石處宫長松茂竹澗水如環流宫東北兩崖間
則小桃源在焉水石相搏時引出桃花數片可觴也近
觀羊石色蒼白卧立各異態遂過小橋西行三里為東
西鹿田俗稱玉女驅鹿而耕處也復五里為三洞上朝
真中冰壺下雙龍雙龍外洞堪百榻石壁上現仙桃霞
衣龍首左昂而尾右垂内一穴如蟇頥水淙淙從中出
即伏流洞外舊有覆石可仰卧小舟以入入則見華盖
垂衣狻猊龜蛇町者為田方者為床滴者為硯擊有聲
者為鐘矯如玉者為雙龍兹水捍石塞未入也登又一
里至中洞窺黑穴無底徒聞水聲暴至久之乃有簾泉
飛下三十餘丈盛以巨石雙石筍嶄然壁立于前復披
莽三里至上洞大石如龜横當其穴穴中數石如群仙
儷立内垂衣伸一足者為觀音此朝真所由名也方韶
卿所謂洞口天日之光斜射洞中石崖上淡如月色内
有石梁高掛白龍護其左蒼龍護其右又有天池深廣
四畔峻不可下池之裏有崖如兩扉而啟其一極暗中遠
望石扉啓處天光下燭蓋洞天漏明而人莫知其處既
隔天池不得復深入也良然自洞下復之九龍庫甚則
北一里走紫微岩講堂洞梁劉孝標所卜築者洞飛霞
涌水廣而紺碧如厦屋然盖不臧外雙龍矣日下舂復
由赤松歸洞列諸怪竒相不類人世道書亦以此為三
十六洞天之一時余遊以甲戍九日與同年章德卿俱
也
南明山記(王士性)
南明者麗水南明也以别于新昌新昌南明聳盤谷中面孤
崖麗水南明踞城之南曠覽一邑初入有石梁跨壑如
蛟龍蟠水中然透露不及台宕寺後兩石相倚人行石
下不見日月之光名合掌岩上有高陽洞葛洪隸靈崇
字并米元章南明山字俱剗于壁崖下二井天欲雨則
井中出雲人呼為龍窟云
石門記(王士性)
石門在青田境中發括蒼放舟踰石帆不五十里而至
洞口雙峰鵠峙嶻嶪入雲中是名石門迤逶而入平原
若曠西南天表瀑布落焉激天壁而瀉下潭掛流幾七
十餘丈非烟非霧亭以噴雪潭空洞沈碧叠石中流若
砥柱當前揭而過則有剞洞在石壁下飛沫隨風時時
入洞霑人衣俱濕李白云山光水色青於藍然哉上有
軒轅丘道書以為玄鸐洞天云此地行溪澗中大都嵐
氣依人曲曲如畫不獨瀑流之竒也自謝康樂創咏唐
宋諸賢相繼有作余遊乃在南明之後
江心寺記(王士性)
江心寺者永嘉大江中孤嶼也城抱九山為九斗門嶼
與之對峙海濤日夜囓其下左右造浮圖鎮之如兩龍
角然當其青天不動滄海無波春日初長晴江似鏡塔
影東擲晩渡争喧憑江天閣而眺亦一樂也若夫隔江
烟火如天星錯落則在雲陰之夕為佳海潮奔激西去有
聲自顧身在嶼中如泛銀河上下則月明之夕為最時
以丙戌秋七月同遊者劉將軍忠父何山人貞父稱初
識也
玉甑峯記(王士性)
玉甑峯者未至樂清三十里岐路而入夾石為門流水
中貫桑麻滿谷儼然避秦桃源也遠瞻峯頂巨石成山如負
甑然至山麓羊腸盤曲石立如人躡而至山腰飛泉一
道自空注下正落馬首為風引之去忽覺鷄聲在余頂
仰而不見疑所謂劉安鷄犬遺白雲中響者問之則洞
中黃冠畜之當午啼聲徹下界也緣此梯而上之不過
二十丈為峻壁故復由山左陟其巔反下而至洞洞嵌
空如簷寺其中不設椽瓦塑孫真人像時方夕陽返照
四山林木如披繡恍然身在巨鰲背上乃望東海三山
招安期羨門不至歸宿洞中盖欲未明觀日乃凌晨曀
而下時遊在江心之後與潘司理去華何山人貞父俱
歸則過北鴈别有記夫越余家也其山川是不一至焉
故次越游不以歲月而次其山川
慧日峰記(虞淳熙)
慧日峰所以名九曜借光也陳思恭採一石負宗鏡之
光者被慧日名自此石千叠而上神瑛青熒多屬貪狼
廉貞當是湖擁琉璃懸流不瀉作空王罘罳矣聞建塔
起土而見磚磚中矩砥列盖堂云升頂則日輪旭升浮
江映湖江舟如葉湖舟如鳬錢塘蘇堤遊人如蟻簫鼓
隠隠聲如蜩螗而瓦如鱗山如髻則城中浙外之景也
回視木末蒼欝翠屏之外鳳山虎洞杳靄無際矣其支
為蓮花洞紺石西引碧薏緗藕千房萬竅恍夏雲之竒
米顛琴臺孫放鶴樊在其下
萬工池記(虞淳熙)
萬工池在寺門列栢外兩坊夾之宋建炎以前寺累遭
回禄鞠為荆墟熙寧間有善青烏術者云雷峯火星須
鑿池以禳之圓照本禪師乃募有力者萬人濬未終日
而成故名池方廣淵渟峻岸綺匝繪垣前照古木傍蔭
根如虬龍蟠擁石几良辰正晝野筵山市喧於都城惟
東畔退居而三面俱成遊徑珠履方舄蹴香塵而封紫
葯者日以百計時則爆竹鐘魚之遞響酒胾伊蒲之各
陳麗人寂士真俗同適憩林投石逸戲自娛寳光寺之
咸池不若也乃若杖藜照影披襟弄月濠濮之想特夕
照曉鐘兩時許耳今且潜通鄰治購以放生移栽西渚
之藕花宛承德水之蓮座橋梁亭閣他日更費萬工當
與兩湖爭勝矣
遊洞庭山記八首(陶望齡)
歲乙未予再以告歸道金閶友人袁中郎為吳令飲中
語及後會時方食橘曰予竢此熟當來遊洞庭明年秋
中中郎書再至申前約而小園中橙橘亦漸黃綠矣遂
以九月之望發山陰弟君奭姪爾質書生伯通武林僧
真鑑皆從丁已抵蘇止開元寺中郎方卧疾新愈談於
榻之右者三日壬戌始渡胥口截湖八十里登西山宿
包山寺癸亥步遊毛公壇林屋山舁至天王寺宿甲子
取徑西小湖登縹緲峰下宿上真宫乙丑遊大小龍山
以小舟横兩灣而渡遂躋石公回宿包山謀以次日往
遊東山以歸丙寅東北風大作明日雨又明日大霧欲
去不可霧稍霽輿而行湖濱去湖咫尺不能辨湖水循
大明灣始見日遂至消夏時忻州守蔡公使人餉之包
山餉者道遇遂入謁飲焉宿其弟上舍齋中明日登飛
仙汜舟憩衆安洲上相與至寺攜具酌之詰旦始涉湖
而返距其往七日矣而竟不及東方雨霧時端居無雜
書所見聞凡七則至開元復續其一夫一山之景曰有
異觀一日之觀人有異趣嘗獨趣所會雖所階遊不可
告語况後先於兹者哉而又何足以宣之聊志歲月爾
萬歷丙申孟冬一日記
其一
林屋洞有三門曰雨洞丙洞暘谷洞丙洞甚庳其深不
能隠尻徒名耳暘谷可數十步輒塞惟雨洞為大當洞
口有如厦屋者潦水據焉刺頭望之陰晦莫可測湖中
東西山皆名洞庭未知更有洞山庭山也其名盖以兩
山宜最尊大而反若培塿焉從山腹直過不逮半矢入
是洞淺者猶數里乃出真行湖㡳矣山上怪石錯峙不
可名狀大抵類虎林飛來山夫昔所為羅封氊褁萬斛
之艘千牛之挽輿致一二帝都禁苑侈然偉觀者今若
樹林牛羊充斥糅雜略不恡惜遽為鄙夫一日有箕坐
而歗遂有傲色暘谷洞上有李彌大磨崖無礙菴記就
而讀之欲尋易老遺寳而不可得彼築室以處者而不
能竟有之復悵悵然而去
其二
洞庭山之觀春梅花仲春梨花夏櫻桃楊梅秋橘橙其
族之所聚連林廣囿彌望無極而各以地盛遊梅於涵村
櫻桃於後堡棃花角菴橘橙東村天王寺天王僧守菴者
善藝植其所種稠直蔚茂踰於東村人東村人師之始自
後堡登岸步躋包山明日宿天王寺寺如在橙圃中也一
百畆間殆無雜樹今歲特穰初熟而未剪其觀盖可知君
奭曰人之咏是者金子火珠丹房翠苞若是皆涴之耳宜
更求雅稱者而竟亦不能得然世惟北人不識橙橘苟識
者而讀吾記其冨麗晃燿之狀寧須一語亦誰敢下一語邪
寺後即桃花䲧而絶不見桃僧云舊常有十萬樹守菴為
雛僧時寺賣其實尚七八千餘觔然桃易蛀不能老壽代
而薪焉今橙所處其地也守菴年七十餘折一足兩木扶
之行貎甚古直談種樹甚詳爾質遂受其術而書之
其三
山水以相遇而勝相敵而竒長瀑大溪介於甌閩之山
細若紳帶矣江湖大壑中雖有孤嶼絶島汎焉若漚此
有以相遇而未有以相敵善乎蔡昇氏之言是山也以
七十二峰之蒼翠矗立於三萬六千頃之波濤徧行天
下惟是有之信哉遇矣敵矣雖然猶未也予兩日行山
間所適各一二十餘里皆平衍空曠帶以叢薄林幽果
香石細泉響徑路縈繞屐策恣進倏然放目乃覺在巨
浸中人境四絶始為之心悸蓋已忘其為湖也及至銷
夏灣高閎相比家有程卓之貲㕓市之間盛若通邑併
忘其山斯又域内希絶之事矣
其四
自胥口望太湖頗憚其廣揚颿行少頃抵中流而諸山
四環之似入破壘中也目得憑杖意更安穩顧反誚之
曰此楪面耳剗却君山好平舖湘水流豈欺予哉登縹
緲峰之日日色甚薄烟靄罩空峰首既高絶諸山伏匿
其下風花雲葉復覆護之於是四望迷謬三洲遁藏浩
瀰之勢得所附益渺然彷徨莫知天地之在湖海湖海
之在天地予於是歎曰夫造化者將以是未足以雄予
之觀而為此耶仰而視白雲如冰裂日光從罅處下漏
湖水映之影若數畮大圓鏡百大呌共舁巨石撞之與
為敵蓋湖之觀於斯極矣石上稍夷故是日炊于寺而
登罡風横掣人每置足自固乃敢移武攀石據地僅而
得留至頂蹲巖間引脰竊望便縮避以其遊之艱不可
輒去也便相勉少住然以不可竟相引而下
其五
瞰湖而山宜以觀之親疎寬陿為勝劣也縹緲峯於諸
山最尊受五湖三州之全觀宜最勝然其居&KR1925;絶風氣
所磅礴遊者不可久輒披猖去其為樂常不償其勞吾
未有樂焉瀕湖之山惟大小龍山石公最親以其稜骨
剛猛能與衝破波濤終日百戰而不北巖竇嵌空役納
濤瀨又類束而柔之幽官水府百怪潜穴而遊者得娛
狎戱嬉暢適其上故足樂也孟冬之朔自縹緲峰下宿
上真宫辰起行二里為大小龍山兩龍之石如林屋而
下窮於湖水齧其膝穿石之反反在石下石踞之若浮
焉伏而聽之匼匝鏜鞳如縣作於窟室之底其石坼處
或數丈或漏如鼠穴水流其下皆可俯而闚也而大龍
之石更竒其横出雄峙桀十棋置水面僧澄源曰登山
之徑不一從西小湖寺穴其胷而入焉每有獲輒盛誇
譽題為第一及至更一處復謂勝之輙更其題所謂如
積薪後者在上矣
其六
遊大小龍山之日渡消夏抵明月灣炤餅小菴中食之
相與言曰今日之遊樂矣雖然兹湖之雄而未有層閣
傑觀如晴川萬鶴者數成之丘山石瑣碎無以稱焉予
所憾也蓋庵中望勝者石公之陰而以為止是耳少焉
循山而東山石皆屏立高下絡繹拔地各數十百丈偉
特嚴麗瞻視驚聳長天遠波浩焉而來兀焉而應飛舞
澎湃有所弹壓氣沮意帖不敢前進於是湖山之偉始
合如客得主如百萬甲騎得將帥予遂再拜斂服懲前
之失詞壁稍上有厓嶄然少空其中巖舍人澂為疏上
而榜之曰歸雲洞折而北有如拾級者曰雲梯其下石
塌數十畆坐可千人曰千人磯巨石立波中類人者兩
曰石公石姥千人磯半亘水澨半入水遠望白頭浪如
連山久之始拍岸為石扼或不得上一二勍者超而升
徑而撲人予輩皆驁於水涯者予必為之跨其脊躐其
頂羣而伏者必公大小龍遇水落時小舟緣厓行其山
足空洞處皆可坐大者可布數席羣飲其下今以湖漲
故不可入
其七
諸山勢皆涉而登惟石公梭龍頭三山斗出於水復似
欲涉者而石公山稍近梭龍頭從高處望如蝦鬚也就
而視之又如人斂手將揖未合處有圜洲浮其中曰衆
安有山平若几障其外者曰蕨蕨所不逮有引右股蔽
之者曰驛此銷夏灣也居是灣者類繚垣各九里其後
正直縹緲峯前若自為小湖不與大湖相通關登蔡氏
倉心樓眺之水之觀盡矣渡衆安洲回矚居者粉垣髹
扉櫛比於煙翠而岸之觀偹兩旁山麓雜樹翳然霜後
鴨腳楓栢爛焉作花青松翠橘参差繡縟小舟夤緣葦
間左右應之不知頸之既㾓也始予從龍頭徑渡望知
其美而亟於歸故未及遊然意結如瘕其後三日復飲
於蔡忻州氏登其樓明日汜舟灣中而瘕遂釋矣
補記
其八
余曩年讀蔡羽洞庭記知有是山又以兹山知羽也後
四年始至山中忘賫其書以來然尚能誦之其朗峻高
㓗可與柳宗元永州李孝光鴈宕諸文等伍意其竒士
亟欲就鄉人問之天王寺僧澄源者好事知文墨為予
言羽即西山人也山有東西蔡村族最盛而羽怪誕有
三間齋已處其中縛藁為二大儒令腰膝皆可屬折繫
兩旁室朝課易夕課四書自為解而寘傳註几旁每開
卷便大詬曰某甲謬甚叱童子牽以來跽而杖之而寘
大鏡南面遇其著書得意輒正衣冠北面向鏡拜譽其
影曰易洞先生爾言何妙吾今拜先生矣羽尤以善易
自負故稱易洞也羽本號林屋年少未知書日與羣兒
走山巔放紙鳶為戲其母數戒之必泣下遂折節誦讀
以詩擅名後貢為翰林孔目祖昇亦有文名即撰震澤
編者也
文章辨體彙選卷五百七十八
文章辨體彙選卷五百七十八
明賀復徵編
記十九
雪竇記(明王士性)
雪竇在奉化之西出縣城十里日嶺之坂有石焉亭亭
然傴而頎銳而肖髻以類人也為夫人廟祝之又二石
高與夫人肩罅夾長石如巨鰌齒齒足玩又行四十里
山靄明滅忽翠微有臺榜雪竇焉歴峻坂再數十盤近
之乃至望宫曲道樹宋應夢名山碑後行數百步入山
門則平疇沃衍更忘其為萬山之巔也中起一石阜廣
弗盈畆柟栢森蔚海鶴巢之名含珠林東西兩澗水合
為閤道覆之名觀瀾閣南澗有沼石文如錦名錦鏡池
又折而南兩澗合流之水垂瀉於千丈岩下懸為瀑布
虎豹吼而震雷轟也寒飈從水中與飛沬俱起四顧戰
戰不自持名龍隱潭又行十里至妙高臺為上雪竇舊
有藤龕僧和菴巢其中日令雙虎頸掛大竹筒來寺乞
齋為守龕弟子今僧去而龕廢矣此山竒峭幽邃烟雲
滿壑亦海上之一竒也
四明山記(王士性)
四明山者天台之委也高與華頂齊跨數邑自鄞小溪
入曰東四明行山自姚白水入曰西四明而自奉川雪
竇入則直謂之四明行山中大約五六十里山山盤互
竹樹葱蒨衆壑之水亂流争趨入益深猿烏之聲俱絶
悄然嘻呬通顥氣覺與世界殊絶不似天台近人也道
書稱第九洞天峯凢二百八十二中有芙蓉峯漢隸四
明山心字山四穴如天窗隔山通日月星辰之光故曰
四明山北有潺湲洞洞下曰過雲岩雲縹緲不絶者二
十里人經行雲中故云山南曰雲南山北曰雲北山無
古刹人跡罕至大約東海之上惟天台四明群山罕儷
焉
金華山記(王士性)
金華山高千丈一名長山又名北山山巔雙巒曰金盆
曰玉壺壺水分兩𣲖下下乎山之陽者由山橋以達于
溪瀉乎山之陰者由鹿田而入于洞盆水惟一𣲖落而
為赤松澗山橋者兩崖峙百仞上有石横跨之溪流下
注焉故於諸澗為尤勝山之右為赤松山又右為知者
者寺寺在芙蓉峯西畔出城二十里乃至西去則為三
洞東行乃望紫岩岩東三里則赤松宫也宫傍山為王
初平叱石處宫長松茂竹澗水如環流宫東北兩崖間
則小桃源在焉水石相搏時引出桃花數片可觴也近
觀羊石色蒼白卧立各異態遂過小橋西行三里為東
西鹿田俗稱玉女驅鹿而耕處也復五里為三洞上朝
真中冰壺下雙龍雙龍外洞堪百榻石壁上現仙桃霞
衣龍首左昂而尾右垂内一穴如蟇頥水淙淙從中出
即伏流洞外舊有覆石可仰卧小舟以入入則見華盖
垂衣狻猊龜蛇町者為田方者為床滴者為硯擊有聲
者為鐘矯如玉者為雙龍兹水捍石塞未入也登又一
里至中洞窺黑穴無底徒聞水聲暴至久之乃有簾泉
飛下三十餘丈盛以巨石雙石筍嶄然壁立于前復披
莽三里至上洞大石如龜横當其穴穴中數石如群仙
儷立内垂衣伸一足者為觀音此朝真所由名也方韶
卿所謂洞口天日之光斜射洞中石崖上淡如月色内
有石梁高掛白龍護其左蒼龍護其右又有天池深廣
四畔峻不可下池之裏有崖如兩扉而啟其一極暗中遠
望石扉啓處天光下燭蓋洞天漏明而人莫知其處既
隔天池不得復深入也良然自洞下復之九龍庫甚則
北一里走紫微岩講堂洞梁劉孝標所卜築者洞飛霞
涌水廣而紺碧如厦屋然盖不臧外雙龍矣日下舂復
由赤松歸洞列諸怪竒相不類人世道書亦以此為三
十六洞天之一時余遊以甲戍九日與同年章德卿俱
也
南明山記(王士性)
南明者麗水南明也以别于新昌新昌南明聳盤谷中面孤
崖麗水南明踞城之南曠覽一邑初入有石梁跨壑如
蛟龍蟠水中然透露不及台宕寺後兩石相倚人行石
下不見日月之光名合掌岩上有高陽洞葛洪隸靈崇
字并米元章南明山字俱剗于壁崖下二井天欲雨則
井中出雲人呼為龍窟云
石門記(王士性)
石門在青田境中發括蒼放舟踰石帆不五十里而至
洞口雙峰鵠峙嶻嶪入雲中是名石門迤逶而入平原
若曠西南天表瀑布落焉激天壁而瀉下潭掛流幾七
十餘丈非烟非霧亭以噴雪潭空洞沈碧叠石中流若
砥柱當前揭而過則有剞洞在石壁下飛沫隨風時時
入洞霑人衣俱濕李白云山光水色青於藍然哉上有
軒轅丘道書以為玄鸐洞天云此地行溪澗中大都嵐
氣依人曲曲如畫不獨瀑流之竒也自謝康樂創咏唐
宋諸賢相繼有作余遊乃在南明之後
江心寺記(王士性)
江心寺者永嘉大江中孤嶼也城抱九山為九斗門嶼
與之對峙海濤日夜囓其下左右造浮圖鎮之如兩龍
角然當其青天不動滄海無波春日初長晴江似鏡塔
影東擲晩渡争喧憑江天閣而眺亦一樂也若夫隔江
烟火如天星錯落則在雲陰之夕為佳海潮奔激西去有
聲自顧身在嶼中如泛銀河上下則月明之夕為最時
以丙戌秋七月同遊者劉將軍忠父何山人貞父稱初
識也
玉甑峯記(王士性)
玉甑峯者未至樂清三十里岐路而入夾石為門流水
中貫桑麻滿谷儼然避秦桃源也遠瞻峯頂巨石成山如負
甑然至山麓羊腸盤曲石立如人躡而至山腰飛泉一
道自空注下正落馬首為風引之去忽覺鷄聲在余頂
仰而不見疑所謂劉安鷄犬遺白雲中響者問之則洞
中黃冠畜之當午啼聲徹下界也緣此梯而上之不過
二十丈為峻壁故復由山左陟其巔反下而至洞洞嵌
空如簷寺其中不設椽瓦塑孫真人像時方夕陽返照
四山林木如披繡恍然身在巨鰲背上乃望東海三山
招安期羨門不至歸宿洞中盖欲未明觀日乃凌晨曀
而下時遊在江心之後與潘司理去華何山人貞父俱
歸則過北鴈别有記夫越余家也其山川是不一至焉
故次越游不以歲月而次其山川
慧日峰記(虞淳熙)
慧日峰所以名九曜借光也陳思恭採一石負宗鏡之
光者被慧日名自此石千叠而上神瑛青熒多屬貪狼
廉貞當是湖擁琉璃懸流不瀉作空王罘罳矣聞建塔
起土而見磚磚中矩砥列盖堂云升頂則日輪旭升浮
江映湖江舟如葉湖舟如鳬錢塘蘇堤遊人如蟻簫鼓
隠隠聲如蜩螗而瓦如鱗山如髻則城中浙外之景也
回視木末蒼欝翠屏之外鳳山虎洞杳靄無際矣其支
為蓮花洞紺石西引碧薏緗藕千房萬竅恍夏雲之竒
米顛琴臺孫放鶴樊在其下
萬工池記(虞淳熙)
萬工池在寺門列栢外兩坊夾之宋建炎以前寺累遭
回禄鞠為荆墟熙寧間有善青烏術者云雷峯火星須
鑿池以禳之圓照本禪師乃募有力者萬人濬未終日
而成故名池方廣淵渟峻岸綺匝繪垣前照古木傍蔭
根如虬龍蟠擁石几良辰正晝野筵山市喧於都城惟
東畔退居而三面俱成遊徑珠履方舄蹴香塵而封紫
葯者日以百計時則爆竹鐘魚之遞響酒胾伊蒲之各
陳麗人寂士真俗同適憩林投石逸戲自娛寳光寺之
咸池不若也乃若杖藜照影披襟弄月濠濮之想特夕
照曉鐘兩時許耳今且潜通鄰治購以放生移栽西渚
之藕花宛承德水之蓮座橋梁亭閣他日更費萬工當
與兩湖爭勝矣
遊洞庭山記八首(陶望齡)
歲乙未予再以告歸道金閶友人袁中郎為吳令飲中
語及後會時方食橘曰予竢此熟當來遊洞庭明年秋
中中郎書再至申前約而小園中橙橘亦漸黃綠矣遂
以九月之望發山陰弟君奭姪爾質書生伯通武林僧
真鑑皆從丁已抵蘇止開元寺中郎方卧疾新愈談於
榻之右者三日壬戌始渡胥口截湖八十里登西山宿
包山寺癸亥步遊毛公壇林屋山舁至天王寺宿甲子
取徑西小湖登縹緲峰下宿上真宫乙丑遊大小龍山
以小舟横兩灣而渡遂躋石公回宿包山謀以次日往
遊東山以歸丙寅東北風大作明日雨又明日大霧欲
去不可霧稍霽輿而行湖濱去湖咫尺不能辨湖水循
大明灣始見日遂至消夏時忻州守蔡公使人餉之包
山餉者道遇遂入謁飲焉宿其弟上舍齋中明日登飛
仙汜舟憩衆安洲上相與至寺攜具酌之詰旦始涉湖
而返距其往七日矣而竟不及東方雨霧時端居無雜
書所見聞凡七則至開元復續其一夫一山之景曰有
異觀一日之觀人有異趣嘗獨趣所會雖所階遊不可
告語况後先於兹者哉而又何足以宣之聊志歲月爾
萬歷丙申孟冬一日記
其一
林屋洞有三門曰雨洞丙洞暘谷洞丙洞甚庳其深不
能隠尻徒名耳暘谷可數十步輒塞惟雨洞為大當洞
口有如厦屋者潦水據焉刺頭望之陰晦莫可測湖中
東西山皆名洞庭未知更有洞山庭山也其名盖以兩
山宜最尊大而反若培塿焉從山腹直過不逮半矢入
是洞淺者猶數里乃出真行湖㡳矣山上怪石錯峙不
可名狀大抵類虎林飛來山夫昔所為羅封氊褁萬斛
之艘千牛之挽輿致一二帝都禁苑侈然偉觀者今若
樹林牛羊充斥糅雜略不恡惜遽為鄙夫一日有箕坐
而歗遂有傲色暘谷洞上有李彌大磨崖無礙菴記就
而讀之欲尋易老遺寳而不可得彼築室以處者而不
能竟有之復悵悵然而去
其二
洞庭山之觀春梅花仲春梨花夏櫻桃楊梅秋橘橙其
族之所聚連林廣囿彌望無極而各以地盛遊梅於涵村
櫻桃於後堡棃花角菴橘橙東村天王寺天王僧守菴者
善藝植其所種稠直蔚茂踰於東村人東村人師之始自
後堡登岸步躋包山明日宿天王寺寺如在橙圃中也一
百畆間殆無雜樹今歲特穰初熟而未剪其觀盖可知君
奭曰人之咏是者金子火珠丹房翠苞若是皆涴之耳宜
更求雅稱者而竟亦不能得然世惟北人不識橙橘苟識
者而讀吾記其冨麗晃燿之狀寧須一語亦誰敢下一語邪
寺後即桃花䲧而絶不見桃僧云舊常有十萬樹守菴為
雛僧時寺賣其實尚七八千餘觔然桃易蛀不能老壽代
而薪焉今橙所處其地也守菴年七十餘折一足兩木扶
之行貎甚古直談種樹甚詳爾質遂受其術而書之
其三
山水以相遇而勝相敵而竒長瀑大溪介於甌閩之山
細若紳帶矣江湖大壑中雖有孤嶼絶島汎焉若漚此
有以相遇而未有以相敵善乎蔡昇氏之言是山也以
七十二峰之蒼翠矗立於三萬六千頃之波濤徧行天
下惟是有之信哉遇矣敵矣雖然猶未也予兩日行山
間所適各一二十餘里皆平衍空曠帶以叢薄林幽果
香石細泉響徑路縈繞屐策恣進倏然放目乃覺在巨
浸中人境四絶始為之心悸蓋已忘其為湖也及至銷
夏灣高閎相比家有程卓之貲㕓市之間盛若通邑併
忘其山斯又域内希絶之事矣
其四
自胥口望太湖頗憚其廣揚颿行少頃抵中流而諸山
四環之似入破壘中也目得憑杖意更安穩顧反誚之
曰此楪面耳剗却君山好平舖湘水流豈欺予哉登縹
緲峰之日日色甚薄烟靄罩空峰首既高絶諸山伏匿
其下風花雲葉復覆護之於是四望迷謬三洲遁藏浩
瀰之勢得所附益渺然彷徨莫知天地之在湖海湖海
之在天地予於是歎曰夫造化者將以是未足以雄予
之觀而為此耶仰而視白雲如冰裂日光從罅處下漏
湖水映之影若數畮大圓鏡百大呌共舁巨石撞之與
為敵蓋湖之觀於斯極矣石上稍夷故是日炊于寺而
登罡風横掣人每置足自固乃敢移武攀石據地僅而
得留至頂蹲巖間引脰竊望便縮避以其遊之艱不可
輒去也便相勉少住然以不可竟相引而下
其五
瞰湖而山宜以觀之親疎寬陿為勝劣也縹緲峯於諸
山最尊受五湖三州之全觀宜最勝然其居&KR1925;絶風氣
所磅礴遊者不可久輒披猖去其為樂常不償其勞吾
未有樂焉瀕湖之山惟大小龍山石公最親以其稜骨
剛猛能與衝破波濤終日百戰而不北巖竇嵌空役納
濤瀨又類束而柔之幽官水府百怪潜穴而遊者得娛
狎戱嬉暢適其上故足樂也孟冬之朔自縹緲峰下宿
上真宫辰起行二里為大小龍山兩龍之石如林屋而
下窮於湖水齧其膝穿石之反反在石下石踞之若浮
焉伏而聽之匼匝鏜鞳如縣作於窟室之底其石坼處
或數丈或漏如鼠穴水流其下皆可俯而闚也而大龍
之石更竒其横出雄峙桀十棋置水面僧澄源曰登山
之徑不一從西小湖寺穴其胷而入焉每有獲輒盛誇
譽題為第一及至更一處復謂勝之輙更其題所謂如
積薪後者在上矣
其六
遊大小龍山之日渡消夏抵明月灣炤餅小菴中食之
相與言曰今日之遊樂矣雖然兹湖之雄而未有層閣
傑觀如晴川萬鶴者數成之丘山石瑣碎無以稱焉予
所憾也蓋庵中望勝者石公之陰而以為止是耳少焉
循山而東山石皆屏立高下絡繹拔地各數十百丈偉
特嚴麗瞻視驚聳長天遠波浩焉而來兀焉而應飛舞
澎湃有所弹壓氣沮意帖不敢前進於是湖山之偉始
合如客得主如百萬甲騎得將帥予遂再拜斂服懲前
之失詞壁稍上有厓嶄然少空其中巖舍人澂為疏上
而榜之曰歸雲洞折而北有如拾級者曰雲梯其下石
塌數十畆坐可千人曰千人磯巨石立波中類人者兩
曰石公石姥千人磯半亘水澨半入水遠望白頭浪如
連山久之始拍岸為石扼或不得上一二勍者超而升
徑而撲人予輩皆驁於水涯者予必為之跨其脊躐其
頂羣而伏者必公大小龍遇水落時小舟緣厓行其山
足空洞處皆可坐大者可布數席羣飲其下今以湖漲
故不可入
其七
諸山勢皆涉而登惟石公梭龍頭三山斗出於水復似
欲涉者而石公山稍近梭龍頭從高處望如蝦鬚也就
而視之又如人斂手將揖未合處有圜洲浮其中曰衆
安有山平若几障其外者曰蕨蕨所不逮有引右股蔽
之者曰驛此銷夏灣也居是灣者類繚垣各九里其後
正直縹緲峯前若自為小湖不與大湖相通關登蔡氏
倉心樓眺之水之觀盡矣渡衆安洲回矚居者粉垣髹
扉櫛比於煙翠而岸之觀偹兩旁山麓雜樹翳然霜後
鴨腳楓栢爛焉作花青松翠橘参差繡縟小舟夤緣葦
間左右應之不知頸之既㾓也始予從龍頭徑渡望知
其美而亟於歸故未及遊然意結如瘕其後三日復飲
於蔡忻州氏登其樓明日汜舟灣中而瘕遂釋矣
補記
其八
余曩年讀蔡羽洞庭記知有是山又以兹山知羽也後
四年始至山中忘賫其書以來然尚能誦之其朗峻高
㓗可與柳宗元永州李孝光鴈宕諸文等伍意其竒士
亟欲就鄉人問之天王寺僧澄源者好事知文墨為予
言羽即西山人也山有東西蔡村族最盛而羽怪誕有
三間齋已處其中縛藁為二大儒令腰膝皆可屬折繫
兩旁室朝課易夕課四書自為解而寘傳註几旁每開
卷便大詬曰某甲謬甚叱童子牽以來跽而杖之而寘
大鏡南面遇其著書得意輒正衣冠北面向鏡拜譽其
影曰易洞先生爾言何妙吾今拜先生矣羽尤以善易
自負故稱易洞也羽本號林屋年少未知書日與羣兒
走山巔放紙鳶為戲其母數戒之必泣下遂折節誦讀
以詩擅名後貢為翰林孔目祖昇亦有文名即撰震澤
編者也
文章辨體彙選卷五百七十八
