文章辨體彙選卷一百三十四
明賀復徵編
表十
讓右丞相表(唐張說)
臣說言伏奉今月十日制書除臣尚書右丞相恩命自
天戰跼無地臣說中謝臣少長儒門懇鑿墳史才非高
格官不因人徒以命偶龍興位階鴻漸五入西掖七踐
南宫中間拙延謫放直招玷缺傷矢之禽聞弦虚墜賜
環之客聽歌先泣此則魂為危感氣由懼奪安可重收
廢器再辱端揆何以師長禮闈正持憲府當今典章革
故風教鼎新野無四隠朝有三傑具瞻之地願擇時髦
臣幸沐遺簪墮履之恩好生養老之德朝遊簡牘暮對
圖書受賜無涯循榮過分豈更干處士之橫議招匈奴
之遥哂艾骨自瘡負乘致寇雖則愚情懷戀靦冒求寵
亦望聖慈限恕令度餘年願停今授長守舊史罄陳肝
膽非敢飾讓謹詣朝堂奉表自乞臣說誠惶誠恐頓首
頓首死罪死罪謹言
進鬭羊表(張說)
臣某言臣聞勇士冠雞武夫戴鶡推情舉類獲此鬭羊
遠生越雋蓄情剛决敵不避強戰不顧死雖為微物志
不可挫伏惟陛下選良家於六郡求猛士於四方鳥無
遁材獸不藏伎如蒙效竒靈囿角力天場却鼔怒以作
氣前躅躑以奮擊趹若奔雲之交觸碎如轉右之相叩
裂骨賭勝濺血爭雄敢毅見而衝冠鷙狼聞而擊節冀
將少助明主市駿骨揖怒蛙之意也若使羊能言必將
曰苦鬭不解立有死者所賴至仁無殘量力耴勸焉臣
緣損足未堪履地謹遣男駙馬都尉垍謹詣金闕門陳
進輕冒宸嚴伏深戰越
皇太子請家令寺地給貧人表(崔融)
臣某言臣聞法天之道義屬於有餘象地之宜理存於
益寡頃以咸城近縣鄜市傍州頗積風霜或侵苖稼天
皇兩儀合德百姓為心發倉廩以賑貧人垂雨露以滋
微物俗荷財成之施家懷亭毒之恩臣濫奉宗祧親承
覆載歲時衣服咸憑府藏之餘朝夕膳羞必佇饔餼之
辦過此以往臣亦何求但知問豎寢門尊師胄序魏兩
文儒之盛竊所係心漢儲湯沐之資未嘗留意但關輔
之地萌庶孔殷丁壯受田罕能充足所以水旱之歲家
室未豐正末端本思有禆助臣家令寺有地九百餘頃
特請迴授關中貧下等色雖地非安邑寧期千戶之身
而價等露臺虚費十家之産伏乞皇恩遠及聖澤旁流
矜臣愚效遂臣誠請謹遣某官奉表以聞
請致仕表(高郢)
臣郢言再表陳情一心仰施瞽言無感宸眷不迴今月
四日中使魏寶羲至奉宣進止賜臣還詔倍加榮奬未
允愚衷驚寵循涯伏躬隕越臣某中謝臣聞勞生佚老
天理自然蠕動翾飛日入皆息時不期而必至物雖強
而無繇禮經所以制限疲薾所以獲退自非貢禹之守
經據古趙嘉之正身匪懈韓暨之志節高潔山濤之道
德模表人皆顧望禮以至公縱過常期詎為貪冒其有
當仁不讓急病忘身豈止君命猶宜身舉故魏伐秦師
唐睢請車而游漢議邊將充國對無踰於老臣所謂忠
無不納禮亦從宜如此則選舊任能足供國用優年加
惠得遂時歸古之進退鮮不繇此臣以不才叨辱高位
幸而免戾年及乞骸苟蒙得請之恩實受終身之賜若
叨榮不怍當退而留則上累皇明下重臣罪况臣自少
力薄不知等夷年老氣衰見就羸憊形因榮弊病與齒
并營衛多乖膝脛多痺既憂廢職又懼妨賢内外交攻
生涯轉廹窮暮之懇不遑起居芻蕘之辭巳罄肝膽一
物有關於亭毒容光時假於照臨顧西山而駭目瞻北
闕以馳心臣郢不勝戰惕感戀之至
代公主讓起新宅表(李嶠)
臣妾言伏承聖慈以妾居處褊狹欲開拓宅北更起新
第恭聞睿旨不勝慚惕陛下骨肉之愛天至而溟深敦
叙之風日隆而月厚乃復推心連萼結念同胞方欲廣
沁水之庭除增常山之版築雖殊恩曲奬惠澤實浸於
肌膚而妨公害私謗訕恐盈於道路况臣妾承靈天妹
藉寵王姬輿服亞於椒宫土田方於茅社甲第之當衢
向市並列三區别廬之帶水連山將盈萬畆深埒則可
乘騏驥高樓則唯待鳳凰常憂瞰室之易灾實懼滿堂
之難守寧可更求輪奐别構崇深擾閭里之甿黎傾國
家之府藏且鬼神所福嘗矜於缺隅賢聖垂箴必誡於
豐屋孫叔辭良沃之土晏嬰求湫隘之居妾雖愚蒙頗
聞訓典實願歸師老氏以止足自防仰慕周公將逸豫
為戒但希安分於容膝非敢攀榮於潤身且坊為要衝
地當貴里畆賃二三十貫居人四五百家奪其近市之
門閭生其破家之怨讐雖下人之不語豈愚妾之能安
又妾之平生每存捨施屈身濟物心所願為益已害人
情豈能處今麥苖雖盛穀價未豐家少糧儲人多菜色
但可勸耕耘之業未宜興土木之功伏乞俯察愚誠傍
詢衆望體東作之尤加知西第之非急收兹霈澤惠彼
黎蒸則天下蒼生孰不欣幸無任悾欵屏營之至謹遣
某官詣朝堂奉表陳請以聞
為歐陽通讓司禮卿第二表(李嶠)
臣通言臣受恩怖懼已薦欵誠而還旨綢繆未垂矜亮
俯仰跼蹐心魂震蕩臣通誠惶誠恐頓首頓首死罪死
罪臣學藝雙缺心迹兩蕪顧常接言友朋而信未盈缶
陳力官守而智罕挈缾徒以沐道康衢飡和休歷四方
無事逢聖后之垂衣百度已貞得庸夫之高枕幸承寬
大遂安忝竊本將榮利求逹不以廉隅自修厚祿尊官
雅是所溺陳辭抗疏豈以為高誠以理苟未安義則不
可何者器有劑限物有局量當其才則事或能濟踰其
分則力所不堪是以枯木朽株不荷棟梁之任謏聞曲
學不為廊廟之資臣妨賢自久竊位非今然自承乏具
僚叨榮散職雖云尸忝未甚隳廢至於典司邦禮出納
王言徒飾躬而自強終絶臏而無力汝作霖雨既非庸
妄所堪臣為股肱必致隂陽之失虧名損實匪顧身庇
蠧政傷風將辱朝鑒誠為貪冒豈敢自安伏願回日月
之明收雲霄之澤察臣繇衷之情矜臣知止之分則周
廟之器無懼於盈滿曹人之衣或免於譏刺無任慚懼
屏營之至謹詣朝堂奉表以聞
謝賜香藥面脂表(張九齡)
臣某言某至宣勅旨賜臣裛衣香面脂及小通中散等
藥捧日月之光寒移雪海沐雲雨之澤春入花門雕奩
忽開珠囊暫觧蘭薰異氣玉潤凝脂藥自天來不假淮
王之術香宜風度如傳荀令之衣臣才謝中人位參上
將疆埸效淺山嶽恩深唯因受遇之多轉覺輕生之速
為建安王獻食表(陳子昂)
臣謬籍葭莩叨榮圭社元戎出塞違鳳扆而逾年班師
入朝拜鸞閨而有日而策勛飲至頻承湛露之恩獻夀
奉觴未申行潦之薦所以白茅微藉願享於鈞臺潢汙
菲誠思奉於瑶水謹輒獻食一百轝伏知金雞瑞鼎盈
上帝之珍羞玉女行厨盡羣仙之品味以兹菲薄有陋
蘋蘩多慚在藻之歡竊有獻芹之志所願皇慈俯納丹
慊獲申天子萬年永慶南山之夀微臣百拜長承北極
之恩
陳情表(張文成)
萬死糞土臣文成言臣忝朝班幸蒙驅策不了任使辠
應至死自可鉗口吞聲伏待刑書灰身粉骨甘從斧鉞
豈可昆䖝惜命雀鼠貪生區區微心有所未盡臣平生
好學頗愛文章雖不逮於詞人濫流傳於視草近來撰
集詩賦表記等若干卷編集擬進繕寫未周負譴明時
方從極典恐士衡止息華亭之唳不聞嵇康顧影廣陵
之音永絶缺簡零落抱痛幽泉昔司馬遷請就腐刑以
終史記漢武帝愍其至懇矜而許之伏願陛下遂臣萬
請之心寬臣百日之命集錄繕寫奉進闕庭微願獲申
就死無恨然後歸辠廷尉肆諸市朝腰領橫分有同仙
化肝腦塗地百代如生骸骨埋塵千載不朽
辭上滑州刺史陳情表(李邕)
臣某言臣素無藝能積負訕謗衆口之多自可銷金怨
讐之心每堪殞首伏惟陛下至明大聖察之纖微淳德
上仁洗之瑕穢山川納者不擇薰蕕天地覆之是霑雨
露且久荷惠渥大庇官榮今臣蒙國用累及軀命事出
涯分之外恩加父母之深已逝之魂復歸朽質既存之
地更忝高班雖欲殺身未能報德彌慙持禄有以保名
秋鷰辭巢必徘徊於大厦老馬離秣終顧步於華軒况
臣今兹六十有七光隂荏苒行止欹危就木之時未知
幾日懸車之歲僅有三年不任違遠涕戀之至
為韋相讓豳公表(賈至)
臣見素言伏奉某月日制書封臣豳國公食邑五百戶
仍特加金紫光禄大夫兼與一子五品臣次男諤又特
授五品官者臣才術寡薄操行無取幸因資序謬陟台
衡不能燮理和氣禆補德化致使四凶搆慝天下震驚
鸞輿南巡函谷失守語曰焉用彼相易曰負且乘致寇
至由此言之臣雖殺身不足補過且臣值祿山干紀不
能制其命臣與國忠同儕不能正其惡尸忝厚祿竊位
多時一在扈從之初不即死者蓋以翠華歴險牧圉無
扞駑馬思效且伏轅輿候至蜀城自拘司敗豈謂渙汗
大布網豁江河茅土猥加恩迴日月當今天下未定忠
義驅馳封賞之行不宜踰濫借如翼從行李操執鞭轡
臣子職分何名為功以此受封不可以訓貪榮冒寵非
臣所圖伏願俯垂矜憫捨此階爵不使臣父子得辠扵
公議見嗤於有識微臣幸甚臣不任懇廹之至
進王維集表(王縉)
臣縉言中使王承華奉宣進旨應是王維文賦並仰錄
寫進上者恩命忽臨以驚以喜退因編錄又竊感傷臣
兄文詞立身行有餘力常持堅正秉操孤貞縱居要劇
不忘清淨實見時輩許以高流至於晩年彌加進道端
坐虚室念兹無生乘興為文未曾舉筆或散朋友之上
或留篋笥之中臣近搜求尚慮零落詩筆共成十卷今
且隨表進上曲承天鑒下訪遺文魂而有知荷寵光於
幽穸没而不朽成大名於聖朝臣不勝感戴悲懇之至
為郭令公出上都赴奉天行營勅賜錦戰袍并口
脂等謝表(王諫)
臣某言臣今日已時至臨皋驛西開府魚朝恩見奉宣
進上賜臣錦戰袍等未時至管城驛縣中使至賜臣瓜
兩顆聖慈洊及寵賜頻加榮有同於衣錦恩乃及於挾
纊重裘莫比被練非堅以此臨戎期於盡敵况傳之香
澤分以甘瓜推食解衣未足為踰誓當畢命少答殊私
身膏草野實伸至願無任受恩稠疊之至
劉相請女婿潘炎罷元帥判官陳情表(王諫)
臣晏言臣實凡淺謬典樞衡元元未安庶政多闕涓塵
罕錄尸素空慙臣女婿元帥判官駕部員外郎知制誥
潘炎入待幃幄又司戎政嫌疑之地顛沛是憂頃者累
表陳聞冀炎得歸省闥不謂天聽未逹尚阻愚誠内懷
冰炭若墜泉谷臣某誠惶誠恐臣聞統天下者以天下
為量舉直錯枉不私其親故能啟至公之門塞羣邪之路伏
惟元聖文武皇帝陛下紹休聖緒惟新寶歷内釐百揆
外清四海鵷鸞之士充庭滿階而臣與潘炎俱忝近密
兵權國政在臣二人是使惡炎者易為辭疾臣者易為
毁倘炎獲戾臣無以見雪脱臣遇謗炎無以自明此臣
所以寤寐兢惶罔知攸止昔霍光為大司馬長女婿度
遼將軍范明友次女婿羽林監任勝為東西宫衛尉威
勢崇重冠於一時不能抑退卒見傾覆前史所惡書而
貶之又劉弘為鎮南將軍時朝廷以其女婿夏侯陟
為襄陽太守弘表陟親戚舊制不得相監有詔聽從竟
免禍敗先賢所尚美而書之臣雖才謝古人智不經遠
每憂覆餗大懼妨賢竊惟瓜李之嫌寧望桑藿之許今
是以瀝肝上請昧死聞天必元帥藉炎諮謀則臣甘退
引如或廟堂留臣擇用伏願終許罷炎庶遂劉弘之心
無成子孟之禍
代宗讓皇太子表(常衮)
臣某言臣聞君父之命誠不合辭臣子之心固無所隠
隠之則有累天鑒辭之則有負國貞在無隠而不言雖
稟命而非孝臣所以省躬審分讓德推賢瀝懇上聞冒
嚴亟請丹誠罔敢皇睠未昭戰兢失圖精爽飛越臣某
誠惶誠恐頓首頓首伏以國之上嗣古曰元良觀象於
天應前星之環極取法於地視少海之朝宗必訪蓍龜
以承主鬯臣幼非樂善長未好儒慈奬特深愚蒙不易
教之羽籥有昧樂章訓以詩書終迷義府遊虧四老才
乏五官人莫係心德非守器頃者外統羣師内錄尚書
竊懼任榮以速官謗今謬塵博望猥辱夀春位登青宫
禮絶朱邸且乖人望載黷朝經循名責實未足承天之
序捨長立賢亦猶行古之道伏惟陛下博取公議允納
微誠更擇温文俾膺繼紹遠想伯夷之讓用升季歴之
材至公大行天下幸甚無任懇廹屏營之至謹奉表陳
讓以聞臣誠惶誠恐頓首頓首
文章辨體彙選卷一百三十四
