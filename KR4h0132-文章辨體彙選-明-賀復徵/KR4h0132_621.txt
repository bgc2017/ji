文章辨體彙選卷六百二十一
明賀復徵編
書志六
地理志(漢班固)
凡民函五常之性而其剛柔緩急音聲不同繫水土之
風氣故謂之風好惡取舍動靜亡常隨君上之情欲故
謂之俗孔子曰移風易俗莫善於樂言聖王在上統理
人倫必移其本而易其末此混同天下一之乎中和然
後王教成也漢承百王之末國土變改民人遷徙成帝
時劉向略言其地分丞相張禹使屬潁川朱贛條其風
俗猶未宣究故輯而論之終其本末著於篇
秦地於天官東井輿鬼之分壄也於禹貢時跨雍梁二
州詩風兼秦豳兩國昔后稷封斄公劉處豳太王徙&KR1122;
文王作酆武王治鎬其民有先王遺風好稼穡務本業
故豳詩言農桑衣食之本甚備有鄠杜竹林南山檀柘
號稱陸海為九州膏腴始皇之初鄭國穿渠引涇水溉
田沃野千里民以富饒漢興立都長安徙齊諸田楚昭
屈景及諸功臣家於長陵後世世徙吏二千石高訾富
人及豪桀并兼之家於諸陵蓋亦以彊幹弱支非獨為
奉山園也是故五方雜厝風俗不純其世家則好禮文
富人則商賈為利豪桀則游俠通姦瀕南山近夏陽多
阻險輕薄易為盜賊常為天下劇又郡國輻湊浮食者
多民去本就末列侯貴人車服僭上衆庶放效羞不相
及嫁娶尤崇侈靡送死過度天水隴西山多林木民以
板為室屋及安定北地上郡西河皆迫近戎狄修習戰
備高上氣力以射獵為先故秦詩曰在其板屋又曰王
于興師修我甲兵與子偕行及車轔四臷小戎之篇皆
言車馬田狩之事漢興六郡良家子選給羽林期門以
材力為官名將多出焉孔子曰君子有勇而亡誼則為
亂小人有勇而亡誼則為盜故此數郡民俗質木不恥
寇盜自武威以西本匈奴昆邪王休屠王地武帝時攘
之初置四郡以通西域鬲絶南羌匈奴其民或以關東
下貧或以報怨過當或以誖逆亡道家屬徙焉習俗頗
殊地廣民稀水草宜畜牧故涼州之畜為天下饒保邊
塞二千石治之咸以兵馬為務酒醴之會上下通焉吏
民相親是以其俗風雨時節榖糴常賤少盜賊有和氣
之應賢於内郡此政寬厚吏不苛刻之所致也巴蜀廣
漢本南夷秦并以為郡土地肥美有江水沃野山林竹
木疏食果實之饒南賈滇僰僮西近卭莋馬旄牛民食
稻魚亡凶年憂俗不愁苦而輕易淫泆柔弱褊阸景武
間文翁為蜀守教民讀書法令未能篤信道德反以好
文刺譏貴慕權勢及司馬相如游宦京師諸侯以文辭
顯於世鄕黨慕循其迹後有王褒嚴遵揚雄之徒文章
冠天下繇文翁倡其教相如為之師故孔子曰有教無
類武都地雜氐羌及犍為牂柯越巂皆西南外夷武帝
初開置民俗略與巴蜀同而武都近天水俗頗似焉故
秦地天下三分之一而人衆不過什三然量其富居什
六秦豳吳札觀樂為之歌秦曰此之謂夏聲夫能夏則
大大之至也其周舊乎
魏地觜觽參之分壄也河内本殷之舊都周既滅殷分
其畿内為三國詩風邶庸衞國是也邶㠯封紂子武庚
庸管叔尹之衛蔡叔尹之以監殷民謂之三監故書序
曰武王崩三監畔周公誅之盡以其地封弟康叔號曰
孟侯以夾輔周室遷邶庸之民于雒邑故邶庸衛三國
之詩相與同風邶詩曰在浚之下庸曰在浚之郊邶又
曰亦流于淇河水洋洋庸曰送我淇上在彼中河衞曰
瞻彼淇奥河水洋洋故吳公子札聘魯觀周樂聞邶庸
衞之歌曰美哉淵乎吾聞康叔之德如是是其衞風乎
至十六世懿公亡道為狄所滅齊桓公帥諸侯伐狄而
更封衛於河南曹楚丘是為文公而河内殷虛更屬於
晉康叔之風既歇而紂之化猶存故俗剛彊多豪桀侵
奪薄恩禮好生分河東土地平易有鹽鐵之饒本唐堯
所居詩風唐魏之國也其民有先王遺教君子深思小
人儉陋故唐詩蟋蟀山樞葛生之篇曰今我不樂日月
其邁宛其死矣它人是媮百歲之後歸于其居皆思奢
儉之中念死生之慮吳札聞唐之歌曰思深哉其有陶
唐氏之遺民乎魏國亦姬姓也在晉之南河曲故其詩
曰彼汾一曲寘諸河之側吳札聞魏之歌曰美哉渢渢
乎以德輔此則明主也
周地柳七星張之分壄也昔周公營雒邑以為在于土
中諸侯蕃屏四方故立京師至幽王淫襃姒以滅宗周
子平王東居雒邑初雒邑與宗周通封畿東西長而南
北短短長相覆為千里至襄王以河内賜晉文公又為
諸侯所侵故其分墬小周人之失巧偽趨利貴財賤義
高富下貧憙為商賈不好仕宦
韓地角亢氐之分壄也詩風陳鄭之國與韓同星分焉
鄭本高辛氏火正祝融之虛也周宣王弟友為周司徒
食采於宗周畿内問於史伯曰王室多故何所可以逃
死史伯曰其濟洛河潁之間乎子男之國虢會為大恃
勢與險崈侈貪冒君若寄帑與賄周亂而敝必將背君
君以成周之衆奉辭伐罪亡不克矣桓公從其言乃東
寄帑與賄虢會受之後三年幽王敗桓公死其子武公
與平王東遷卒定虢會之地右雒左泲食溱洧焉土陿
而險山居谷汲男女亟聚會故其俗淫鄭詩曰出其東
門有女如雲又曰溱與洧方灌灌兮士與女方秉菅兮
恂盱且樂惟士與女伊其相謔此其風也吳札聞鄭之
歌曰美哉其細已甚民弗堪也是其先亡乎陳本太昊
之虛周武王封舜後媯滿於陳是為胡公妻以元女大
姬婦人尊貴好祭祀用史巫故其俗巫鬼陳詩曰坎其
擊鼓宛丘之下亡冬亡夏値其鷺羽又曰東門之枌宛
丘之栩子仲之子婆娑其下此其風也吳札聞陳之歌
曰國亡主其能久乎潁川南陽本夏禹之國夏人上忠
其敝鄙朴秦既滅韓徙天下不軌之民於南陽故其俗
夸奢上氣力好商賈漁獵臧匿難制御也宛西通武關
東受江淮一都之會也宣帝時鄭弘召信臣為南陽太
守治皆見紀信臣勸民農桑去末歸本郡以殷富潁川
韓都士有申子韓非刻害餘烈高仕宦好文法民以貪
遴爭訟生分為失韓延壽為太守先之以敬讓黃霸繼
之教化大行獄或八年亡重罪囚南陽好商賈召父富
以本業潁川好爭訟分異黃韓化以篤厚君子之德風
也小人之德草也信矣
趙地昴畢之分壄也趙中山地薄人衆猶有沙丘紂淫
亂餘民丈夫相聚游戲悲歌忼慨起則椎剽掘冢作姦
巧多弄物為倡優女子彈弦跕躧游媚富貴徧諸侯之
後宫邯鄲北通燕涿南有鄭衞漳河之間一都會也其
土廣俗雜大率精急高氣勢輕為姦太原上黨又多晉
公族子孫以詐力相傾矜夸功名報仇過直嫁取送死
奢靡漢興號為難治常擇嚴猛之將或任殺伐為威父
兄被誅子弟怨憤至告訐刺史二千石或報殺其親屬
鍾代石北迫近胡寇民俗&KR0008;忮好氣為姦不事農商
自全晉時已患其剽悍而武靈王又益厲之故冀州之
部盜賊常為它州劇定襄雲中五原本戎狄地頗有趙
齊衞楚之徙其民鄙朴少禮文好射獵鴈門亦同俗
燕地尾箕分壄也南通齊趙勃碣之間一都會也初太
子丹賓養勇士不愛後宫美女民化以為俗至今猶然
賓客相過以婦侍宿嫁取之夕男女無别反以為榮後
稍頗止然終未改其俗愚悍少慮輕薄無威亦有所長
敢於急人燕丹遺風也上谷至遼東地廣民希數被胡
寇俗與趙代相類有漁鹽棗栗之饒北隙烏丸夫餘東
賈真番之利玄菟樂浪武帝時置皆朝鮮濊貉句驪蠻
夷殷道衰箕子去之朝鮮教其民以禮義田蠶織作樂
浪朝鮮民犯禁八條相殺以當時償殺相傷以榖償相
盜者男没入為其家奴女子為婢欲自贖者人五十萬
雖免為民俗猶羞之嫁取無所讐是以其民終不相盜
無門戶之閉婦人貞信不淫辟其田民飲食以籩豆都
邑頗放效吏及内郡賈人往往以杯器食郡初取吏於
遼東吏見民無閉臧及賈人往者夜則為盜俗稍益薄
今於犯禁寖多至六十餘條可貴哉仁賢之化也然東
夷天性柔順異於三方之外故孔子悼道不行設浮於
海欲居九夷有以也夫樂浪海中有倭人分為百餘國
以歲時來獻見云
齊地虛危之分壄也少昊之世有爽鳩氏虞夏時有季
崱湯時有逢公柏陵殷末有薄姑氏皆為諸侯國此地
至周成王時薄姑氏與四國共作亂成王滅之以封師
尚父是為太公詩風齊國是也臨甾名營丘故齊詩曰
子之營兮遭我虖嶩之間兮又曰竢我於著乎而此亦
其舒緩之體也吳札聞齊之歌曰泱泱乎大風也哉其
太公乎國未可量也古有分土亡分民太公以齊地負
海舄鹵少五糓而人民寡迺勸以女工之業通魚鹽之
利而人物輻湊後十五世桓公用管仲設輕重以富國
合諸侯成伯功身在陪臣而取三歸故其俗彌侈織作
冰紈綺繡純麗之物號為冠帶衣履天下初太公治齊
修道術尊賢智賞有功故至今其土多好經術矜功名
舒緩闊達而足智其失夸奢朋黨言與行繆虛詐不情
急之則離散緩之則放縱始桓公兄襄公淫亂姑姊妺
不嫁於是令國中民家長女不得嫁名曰巫兒為家主
祠嫁者不利其家民至今以為俗痛乎道民之道可不
慎哉昔太公始封周公問何以治齊太公曰舉賢而上
功周公曰後世必有簒殺之臣其後二十九世為彊臣
田和所滅而和自立為齊侯至孫威王稱王五世為秦
所滅臨甾海岱之間一都會也其中具五民云
魯地奎婁之分壄也周興以少昊之虛曲阜封周公子
伯禽為魯侯以為周公主其民有聖人之教化故孔子
曰齊一變至於魯魯一變至於道言近正也瀕洙泗之
水其民涉度幼者扶老而代其任俗既益薄長老不自
安與幼少相讓故曰魯道衰洙泗之間齗齗如也孔子
閔王道將廢迺修六經以述唐虞三代之道弟子受業
而通者七十有七人是以其民好學上禮義重廉恥周
公始封太公問何以治魯周公曰尊尊而親親太公曰
後世寖弱矣故魯自文公以後祿去公室政在大夫季
氏逐昭公陵夷微弱三十四世而為楚所滅今去聖久
遠周公遺化銷微孔氏庠序衰壞地陿民衆頗有桑麻
之業亡林澤之饒俗儉嗇愛財趨商賈好訾毁多巧偽
喪祭之禮文備實寡然其好學猶愈於它俗漢興以來
魯東海多至卿相
宋地房心之分壄也周封微子於宋本陶唐氏火正閼
伯之虛也濟陰定陶詩風曹國也武王封弟叔振鐸於
曹其後稍大得山陽陳留二十餘世為宋所滅昔堯作
游成陽舜漁靁澤湯止于亳故其民猶有先王遺風重
厚多君子好稼穡惡衣食以致畜臧宋自微子二十餘
世至景公滅曹滅曹後五世亦為齊楚魏所滅參分其
地魏得其梁陳留齊得其濟陰東平楚得其沛故今之
楚彭城本宋也春秋經曰圍宋彭城宋雖滅本大國故
自為分壄沛楚之失急疾顓已地薄民貧而山陽好為
姦盜
衞地營室東壁之分壄也衞本國既為狄所滅文公徙
楚丘三十餘年子成公徙於帝丘故春秋經曰衞遷于
帝丘今之濮陽是也本顓頊之虛故謂之帝丘夏后之
世昆吾氏居之成公後十餘世為韓魏所侵盡亡其旁
邑獨有濮陽後秦滅濮陽置東郡徙之於野王始皇既
并天下猶獨置衞君二世時乃廢為庶人凡四十世九
百年最後絶故獨為分壄衞地有桑間濮上之阻男女
亦亟聚會聲色生焉故俗稱鄭衛之音周末有子路夏
育民人慕之故其俗剛武上氣力漢興二千石治者亦
以殺戮為威宣帝時韓延壽為東郡太守承聖恩崇禮
義尊諫爭至今東郡號善為吏延壽之化也其失頗奢
靡嫁取送死過度而野王好氣任俠有濮上風
楚地翼軫之分壄也周成王時封文武先師鬻熊之曾
孫熊繹於荆蠻為楚子居丹陽後十餘世至熊達是為
武王寖以強大後五世至嚴王總帥諸侯觀兵周室并
吞江漢之間内滅陳魯之國後十餘世頃襄王東徙於
陳楚有江漢川澤山林之饒江南地廣或火耕水耨民
食魚稻以漁獵山伐為業果蓏蠃蛤食物常足故啙窳
媮生而亡積聚飲食還給不憂凍餓亦亡千金之家信
巫鬼重淫祀而漢中淫失枝柱與巴蜀同俗汝南之别
皆急疾有氣勢江陵故郢都西通巫巴東有雲夢之饒
亦一都會也
吳地斗分壄也太伯初奔荆蠻荆蠻歸之號曰句吳太
伯卒仲雍立至曾孫周章而武王克殷因而封之又封
周章弟中於河北是為北吳後世謂之虞十二世為晉
所滅後二世而荆蠻之吳子壽夢盛大稱王其少子則
季札有賢材兄弟欲傳國札譲而不受自太伯壽夢稱
王六世闔廬舉伍子胥孫武為將戰勝攻取興霸名於
諸侯至子夫差誅子胥用宰嚭為粤王句踐所滅吳粤
之君皆好勇故其民至今好用劒輕死易發粤既并吳
後六世為楚所滅後秦又擊楚徙壽春至子為秦所滅
壽春合肥受南北湖皮革鮑木之輸亦一都會也始楚
賢臣屈原被䜛放流作離騷諸賦以自傷悼後有宋玉
唐勒之屬慕而述之皆以顯名漢興高祖王兄子濞於
吳招致天下之娛游子弟枚乘鄒陽嚴夫子之徒興於
文景之際而淮南王安亦都壽春招賓客著書而吳有
嚴助朱買臣貴顯漢朝文辭並發故世傳楚辭其失巧
而少信初淮南王異國中民家有女者以待游士而妻
之故至今多女而少男本吳粤與楚接比數相并兼故
民俗略同吳東有海鹽章山之銅三江五湖之利亦江
東之一都會也豫章出黃金然堇堇物之所有取之不
足以更費江南卑濕丈夫多夭會稽海外有東鯷人分
為二十餘國以歲時來獻見云
粤地牵牛婺女之分壄也其君禹後帝少康之庶子云
封於會稽文身斷髮以避蛟龍之害後二十世至句踐
稱王用范蠡大夫種計滅吳度淮與齊晉諸侯會致貢
於周周元王使使賜命為伯諸侯畢賀後五世為楚所
滅子孫分散君服於楚後十世至閩君搖佐諸侯平秦
漢興復立搖為越王是時秦南海尉趙佗亦自王傳國
至武帝時盡滅以為郡云處近海多犀象毒冒珠璣銀
銅果布之湊中國往商賈者多取富焉番禺其一都會
也自合浦徐聞南入海得大州東西南北方千里武帝
元封元年略以為儋耳珠厓郡民皆服布如單被穿中
央為貫頭男子耕農種禾稻紵麻女子桑蠶織績亡馬
與虎民有五畜山多塵麖兵則矛盾刀木弓弩竹矢或
骨為鏃自初為郡縣吏卒中國人多侵陵之故率數歲
壹反元帝時遂罷棄之自日南障塞徐聞合浦船行可
五月有都元國又船行可四月有邑盧没國又船行可
二十餘日有諶離國步行可十餘日有夫甘都盧國船
行可二月餘有黃支國民俗略與珠厓相類其州廣大
戶口多多異物自武帝以來皆獻見有譯長屬黃門與
應募者俱入海市明珠璧流離竒石異物齎黃金雜繒
而往所至國皆禀食為耦蠻夷賈船轉送致之亦利交
易剽殺人又苦逢風波溺死不者數年來還大珠至圍
二寸以下平帝元始中王莽輔政欲耀威德厚遺黃支
王令遣使獻生犀牛自黃支船行可八月到皮宗船行
可二月到日南象林界云黃支之南有已程不國漢之
譯使自此還矣
藝文志(班固)
昔仲尼没而微言絶七十子喪而大義乖故春秋分為
五詩分為四易有數家之傳戰國從衡真偽分爭諸子
之言紛然殽亂至秦患之乃燔滅文章以愚黔首漢興
改秦之敗大收篇籍廣開獻書之路迄孝武世書缺簡
脱禮壞樂崩聖上喟然而稱曰朕甚閔焉於是建臧書
之策置寫書之官下及諸子傳說皆充秘府至成帝時
以書頗散亡使謁者陳農求遺書於天下詔光祿大夫
劉向校經傳諸子詩賦步兵校尉任宏校兵書太史令
尹咸校數術侍醫李柱國校方技每一書已向輒條其
篇目撮其指意錄而奏之會向卒哀帝復使向子侍中
奉車都尉歆卒父業歆於是總羣書而奏其七略故有
輯略有六藝略有諸子略有詩賦略有兵書略有術數
略有方技略今刪其要以備篇籍
易曰宓戲氏仰觀象於天俯觀法於地觀鳥獸之文與
地之宜近取諸身遠取諸物於是始作八卦以通神明
之德以類萬物之情至於殷周之際紂在上位逆天暴
物文王以諸侯順命而行道天人之占可得而效於是
重易六爻作上下篇孔氏為之彖象繫辭文言序卦之
屬十篇故曰易道深矣人更三聖世歴三古及秦燔書
而易為筮卜之事傳者不絶漢興田何傳之訖於宣元
有施孟梁丘京氏列於學官而民間有費高二家之說
劉向以中古文易經校施孟梁丘經或脱去无咎悔亡
唯費氏經與古文同易曰河出圖雒出書聖人則之故
書之所起遠矣至孔子篹焉上斷於堯下訖於秦凡百
篇而為之序言其作意秦燔書禁學濟南伏生獨壁臧
之漢興亡失求得二十九篇以教齊魯之間訖孝宣世
有歐陽大小夏侯氏立於學官古文尚書者出孔子壁
中武帝末魯共王壞孔子宅欲以廣其宫而得古文尚
書及禮記論語孝經凡數十篇皆古字也共王往入其
宅聞鼓琴瑟鐘磬之音於是懼乃止不壞孔安國者孔
子後也悉得其書以考二十九篇得多十六篇安國獻
之遭巫蠱事未列于學官劉向以中古文校歐陽大小
夏侯三家經文酒誥脫簡一召誥脫簡二率簡二十五
字者脫亦二十五字簡二十二字者脫亦二十二字文
字異者七百有餘脫字數十書者古之號令號令於衆
其言不立具則聽受施行者弗曉古文讀應爾雅故解
古今語而可知也書曰詩言志歌詠言故哀樂之心感
而歌詠之聲發誦其言謂之詩詠其聲謂之歌故古有
采詩之官王者所以觀風俗知得失自考正也孔子純
取周詩上采殷下取魯凡三百五篇遭秦而全者以其
諷誦不獨在竹帛故也漢興魯申公為詩訓故而齊轅
固燕韓生皆為之傳或取春秋采雜說咸非其本義與
不得已魯最為近之三家皆列於學官又有毛公之學
自謂子夏所傳而河間獻王好之未得立易曰有夫婦
父子君臣上下禮義有所錯而帝王質文世有損益至
周曲為之防事為之制故曰禮經三百威儀三千及周
之衰諸侯將踰法度惡其害已皆滅去其籍自孔子時
而不具至秦大壞漢興魯高堂生傳士禮十七篇訖孝
宣世后倉最明戴德戴聖慶普皆其弟子三家立於學
官禮古經者出於魯淹中及孔氏學七十篇文相似多
三十九篇及明堂隂陽王史氏記所見多天子諸侯卿
大夫之制雖不能備猶瘉倉等推士禮而致於天子之
說易曰先王作樂崇德殷薦之上帝以享祖考故自黃
帝下至三代樂各有名孔子曰安上治民莫善於禮移
風易俗莫善於樂二者相與並行周衰俱壞樂尤微𦕈
以音律為節又為鄭衛所亂故無遺法漢興制氏以雅
樂聲律世在樂官頗能紀其鏗鏘鼓舞而不能言其義
六國之君魏文侯最為好古孝文時得其樂人竇公獻
其書乃周官大宗伯之大司樂章也武帝時河間獻王
好儒與毛生等共采周官及諸子言樂事者以作樂記
獻八佾之舞與制氏不相遠其内史丞王定傳之以授
常山王禹禹成帝時為謁者數言其義獻二十四卷記
劉向校書得樂記二十三篇與禹不同其道寖以益微
古之王者世有史官君舉必書所以愼言行昭法式也
左史記言右史記事事為春秋言為尚書帝王靡不同
之周室既微載籍殘缺仲尼思存前聖之業乃稱曰夏
禮吾能言之杞不足徵也殷禮吾能言之宋不足徵也
文獻不足故也足則吾能徵之矣以魯周公之國禮文
備物史官有法故與左丘明觀其史記據行事仍人道
因興以立功就敗以成罰假日月以定歷數藉朝聘以
正禮樂有所襃諱貶損不可書見口授弟子弟子退而
異言丘明恐弟子各安其意以失其真故論本事而作
傳明夫子不以空言說經也春秋所貶損大人當世君
臣有威權勢力其事實皆形於傳是以隱其書而不宣
所以免時難也及末世口說流行故有公羊穀梁鄒夾
之傳四家之中公羊穀梁立於學官鄒氏無師夾氏未
有書論語者孔子應答弟子時人及弟子相與言而接
聞於夫子之語也當時弟子各有所記夫子既卒門人
相與輯而論篹故謂之論語漢興有齊魯之說傳齊論
者昌邑中尉王吉少府宋畸御史大夫貢禹尚書令五
鹿充宗膠東庸生唯王陽名家傳魯論語者常山都尉
龔奮長信少府夏侯勝丞相韋賢魯扶卿前將軍蕭望
之安昌侯張禹皆名家張氏最後而行於世孝經者孔
子為曾子陳孝道也夫孝天之經地之義民之行也舉
大者言故曰孝經漢興長孫氏博士江翁少府后倉諫
大夫翼奉安昌侯張禹傳之各自名家經文皆同唯孔
氏壁中古文為異父母生之續莫大焉故親生之膝下
諸家說不安處古文字讀皆異易曰上古結繩以治後
世聖人易之以書契百官以治萬民以察蓋取諸夬夬
揚于王庭言其宣揚於王者朝廷其用最大也古者八
歲入小學故周官保氏掌養國子教之六書謂象形象
事象意象聲轉注假借造字之本也漢興蕭何草律亦
著其法曰太史試學童能諷書九千字以上乃得為史
又以六體試之課最者以為尚書御史史書令史吏民
上書字或不正輒舉劾六體者古文竒字篆書隸書繆
篆蟲書皆所以通知古今文字摹印章書幡信也古制
書必同文不知則闕問諸故老至於衰世是非無正人
用其私故孔子曰吾猶及史之闕文也今亡矣夫蓋傷
其寖不正史籀篇者周時史官教學童書也與孔氏壁
中古文異體蒼頡七章者秦丞相李斯所作也爰歴六
章者車府令趙高所作也博學七章者太史令胡毋敬
所作也文字多取史籀篇而篆體復頗異所謂秦篆者
也是時始造隸書矣起於官獄多事苟趨省易施之於
徒隸也漢興閭里書師合蒼頡爰歴博學三篇斷六十
字以為一章凡五十五章并為蒼頡篇武帝時司馬相
如作凡將篇無復字元帝時黃門令史游作急就篇成
帝時將作大匠李長作元尚篇皆蒼頡中正字也凡將
則頗有出矣至元始中徵天下通小學者以百數各令
記字於庭中揚雄取其有用者以作訓纂篇順續蒼頡
又易蒼頡中重復之字凡八十九章臣復續揚雄作十
三章凡一百三章無復字六藝羣書所載略備矣蒼頡
多古字俗師失其讀宣帝時徵齊人能正讀者張敞從
受之傳至外孫之子杜林為作訓故并列焉六藝之文
樂以和神仁之表也詩以正言義之用也禮以明體明
者著見故無訓也書以廣聽知之術也春秋以斷事信
之符也五者蓋五常之道相須而備而易為之原故曰
易不可見則乾坤或幾乎息矣言與天地為終始也至
於五學世有變改猶五行之更用事焉古之學者耕且
養三年而通一藝存其大體玩經文而已是故用日少
而畜德多三十而五經立也後世經傳既已乖離博學
者又不思多聞闕疑之義而務碎義逃難便辭巧說破
壞形體說五字之文至於二三萬言後進彌以馳逐故
幼童而守一藝白首而後能言安其所習毁所不見終
以自蔽此學者之大患也序六藝為九種
儒家者流蓋出於司徒之官助人君順陰陽明教化者
也游文於六經之中留意於仁義之際祖述堯舜憲章
文武宗師仲尼以重其言於道最為高孔子曰如有所
譽其有所試唐虞之際殷周之盛仲尼之業已試之效
者也然惑者既失精微而辟者又隨時抑揚違離道本
苟以譁衆取寵後進循之是以五經乖析儒學寖衰此
辟儒之患道家者流蓋出於史官歴記成敗存亡禍福
古今之道然後知秉要執本清虛以自守卑弱以自持
此君人南面之術也合於堯之克讓易之嗛嗛一謙而
四益此其所長也及放者為之則欲絶去禮學兼棄仁
義曰獨任清虛可以為治陰陽家者流蓋出於羲和之
官敬順昊天歷象日月星辰敬授民時此其所長也及
拘者為之則牵於禁忌泥於小數舍人事而任鬼神法
家者流蓋出於理官信賞必罰以輔禮制易曰先王以
明罰飭法此其所長也及刻者為之則無教化去仁愛
專任刑法而欲以致治至於殘害至親傷恩薄厚名家
者流蓋出於禮官古者名位不同禮亦異數孔子曰必
也正名乎名不正則言不順言不順則事不成此其所
長也及譥者為之則苟鉤鈲析亂而已墨家者流蓋出
於清廟之守茅屋采椽是以貴儉養三老五更是以兼
愛選士大射是以上賢宗祀嚴父是以右鬼順四時而
行是以非命以孝視天下是以上同此其所長也及蔽
者為之見儉之利因以非禮推兼愛之意而不知别親
疏從橫家者流蓋出於行人之官孔子曰誦詩三百使
於四方不能專對雖多亦奚以為又曰使乎使乎言其
當權事制宜受命而不受辭此其所長也及邪人為之
則上詐諼而棄其信雜家者流蓋出於議官兼儒墨
合名法知國體之有此見王治之無不貫此其所長也
及盪者為之則漫羨而無所歸心農家者流蓋出於農
稷之官播百穀勸耕桑以足衣食故八政一曰食二曰
貨孔子曰所重民食此其所長也及鄙者為之以為無
所事聖王欲使君臣並耕誖上下之序小說家者流蓋
出於稗官街談巷語道聽塗說者之所造也孔子曰雖
小道必有可觀者焉致遠恐泥是以君子弗為也然亦
弗滅也閭里小知者之所及亦使綴而不忘如或一言
可采此亦芻蕘狂夫之議也諸子十家其可觀者九家
而已皆起於王道既微諸侯力政時君世主好惡殊方
是以九家之術蠭出並作各引一端崇其所善以此馳
說取合諸侯其言雖殊辟猶水火相滅亦相生也仁之
與義敬之與和相反而皆相成也易曰天下同歸而殊
塗一致而百慮今異家者各推所長窮知究慮以明其
指雖有蔽短合其要歸亦六經之支與流裔使其人遭
明王聖主得其所折中皆股肱之材已仲尼有言禮失
而求諸野方今去聖久遠道術缺廢無所更索彼九家
者不猶瘉於野乎若能修六藝之術而觀此九家之言
舍短取長則可以通萬方之略矣
傳曰不歌而誦謂之賦登高能賦可以為大夫言感物
造端材知深美可與圖事故可以為列大夫也古者諸
侯卿大夫交接鄰國以微言相感當揖讓之時必稱詩
以諭其志蓋以别賢不肖而觀盛衰焉故孔子曰不學
詩無以言也春秋之後周道寖壞聘問歌詠不行於列
國學詩之士逸在布衣而賢人失志之賦作矣大儒孫
卿及楚臣屈原離讒憂國皆作賦以風咸有惻隱古詩
之義其後宋玉唐勒漢興枚乘司馬相如下及揚子雲
競為侈麗閎衍之詞没其風諭之義是以揚子悔之曰
詩人之賦麗以則辭人之賦麗以淫如孔氏之門人用
賦也則賈誼登堂相如入室矣如其不用何自孝武立
樂府而采歌謠於是有代趙之謳秦楚之風皆感於哀
樂緣事而發亦可以觀風俗知薄厚云序詩賦為五種
權謀者以正守國以竒用兵先計而後戰兼形勢包陰
陽用技巧者也形埶者靁動風舉後發而先至離合背
鄕變化無常以輕疾制敵者也陰陽者順時而發推刑
德隨斗擊因五勝假鬼神而為助者也技巧者習手足
便器械積機關以立攻守之勝者也兵家者蓋出古司
馬之職王官之武備也洪範八政八曰師孔子曰為國
者足食足兵以不教民戰是謂棄之明兵之重也易曰
古者弦木為弧剡木為矢弧矢之利以威天下其用上
矣後世燿金為刃割革為甲器械甚備下及湯武受命
以師克亂而濟百姓動之以仁義行之以禮讓司馬法
是其遺事也自春秋至於戰國出竒設伏變詐之兵並
作漢興張良韓信序次兵法凡百八十二家刪取要用
定著三十五家諸呂用事而盜取之武帝時軍政楊僕
捃摭遺逸紀奏兵錄猶未能備至於孝成命任宏論次
兵書為四種
天文者序二十八宿步五星日月以紀吉凶之象聖王
所以參政也易曰觀乎天文以察時變然星事&KR1223;悍非
湛密者弗能由也夫觀景以譴形非明王亦不能服聽
也以不能由之臣諫不能聽之主此所以兩有患也歷
譜者序四時之位正分至之節會日月五星之辰以考
寒暑殺生之實故聖王必正歷數以定三統服色之制
又以探知五星日月之會凶阨之患吉隆之喜其術皆
出焉此聖人知命之術也非天下之至材其孰與焉道
之亂也患出於小人而強欲知天道者壞大以為小削
遠以為近是以道術破碎而難知也五行者五常之形
氣也書云初一曰五行次二曰羞用五事言進用五事
以順五行也貌言視聽思心失而五行之序亂五星之
變作皆出於律歷之數而分為一者也其法亦起五德
終始推其極則無不至而小數家因此以為吉凶而行
於世寖以相亂蓍龜者聖人之所用也書曰女則有大
疑謀及卜筮易曰定天下之吉凶成天下之亹亹者莫
善於蓍龜是故君子將有為也將有行也問焉而以言其
受命也如嚮無有遠近幽深遂知來物非天下之至精
其孰能與於此及至衰世解於齊戒而婁煩卜筮神明
不應故筮瀆不告易以為忌龜厭不告詩以為刺雜占
者紀百事之象候善惡之徵易曰占事知來衆占非一
而夢為大故周有其官而詩載熊羆虺蛇衆魚旐旟之
夢著明大人之占以考吉凶蓋參卜筮春秋之說訞也
曰人之所忌其氣炎以取之訞由人興也人失常則訞
興人無釁焉訞不自作故曰德勝不祥義厭不惠桑穀
共生太戊以興雊雉登鼎武丁為宗然惑者不稽諸躬
而忌訞之見是以詩刺召彼故老訊之占夢傷其舍本
而憂末不能勝凶咎也形法者大舉九州之埶以立城
郭室舍形人及六畜骨法之度數器物之形容以求其
聲氣貴賤吉凶猶律有長短而各徵其聲非有鬼神數
自然也然形與氣相首尾亦有有其形而無其氣有其
氣而無其形此精微之獨異也數術者皆明堂羲和史
卜之職也史官之廢久矣其書既不能具雖有其書而
無其人易曰苟非其人道不虛行春秋時魯有梓愼鄭
有禆竈晉有卜偃宋有子韋六國時楚有甘公魏有石
申夫漢有唐都庶得麤觕蓋有因而成易無因而成難
故因舊書以序數術為六種
醫經者原人血脉經絡骨髓陰陽表裏以起百病之本
死生之分而用度箴石湯火所施調百藥齊和之所宜
至齊之得猶慈石取鐵以物相使拙者失理以瘉為劇
以生為死經方者本草石之寒温量疾病之淺深假藥
味之滋因氣感之宜辨五苦六辛致水火之齊以通閉
解結反之於平及失其宜者以熱益熱以寒增寒精氣
内傷不見於外是所獨失也故諺曰有病不治常得中
醫房中者情性之極至道之際是以聖王制外樂以禁
内情而為之節文傳曰先王之作樂所以節百事也樂
而有節則和平壽考及迷者弗顧以生疾而隕性命神
僊者所以保性命之真而游求於其外者也聊以盪意
平心同死生之域而無怵惕於胸中然而或者專以為
務則誕欺怪迂之文彌以益多非聖王之所以教也孔
子曰索隱行怪後世有述焉吾不為之矣方技者皆生
生之具王官之一守也大古有岐伯俞拊中世有扁鵲
秦和蓋論病以及國原診以知政漢興有食公今其技
術晻昧故論其書以序方技為四種
文章辨體彙選卷六百二十一
文章辨體彙選卷六百二十一
明賀復徵編
書志六
地理志(漢班固)
凡民函五常之性而其剛柔緩急音聲不同繫水土之
風氣故謂之風好惡取舍動靜亡常隨君上之情欲故
謂之俗孔子曰移風易俗莫善於樂言聖王在上統理
人倫必移其本而易其末此混同天下一之乎中和然
後王教成也漢承百王之末國土變改民人遷徙成帝
時劉向略言其地分丞相張禹使屬潁川朱贛條其風
俗猶未宣究故輯而論之終其本末著於篇
秦地於天官東井輿鬼之分壄也於禹貢時跨雍梁二
州詩風兼秦豳兩國昔后稷封斄公劉處豳太王徙&KR1122;
文王作酆武王治鎬其民有先王遺風好稼穡務本業
故豳詩言農桑衣食之本甚備有鄠杜竹林南山檀柘
號稱陸海為九州膏腴始皇之初鄭國穿渠引涇水溉
田沃野千里民以富饒漢興立都長安徙齊諸田楚昭
屈景及諸功臣家於長陵後世世徙吏二千石高訾富
人及豪桀并兼之家於諸陵蓋亦以彊幹弱支非獨為
奉山園也是故五方雜厝風俗不純其世家則好禮文
富人則商賈為利豪桀則游俠通姦瀕南山近夏陽多
阻險輕薄易為盜賊常為天下劇又郡國輻湊浮食者
多民去本就末列侯貴人車服僭上衆庶放效羞不相
及嫁娶尤崇侈靡送死過度天水隴西山多林木民以
板為室屋及安定北地上郡西河皆迫近戎狄修習戰
備高上氣力以射獵為先故秦詩曰在其板屋又曰王
于興師修我甲兵與子偕行及車轔四臷小戎之篇皆
言車馬田狩之事漢興六郡良家子選給羽林期門以
材力為官名將多出焉孔子曰君子有勇而亡誼則為
亂小人有勇而亡誼則為盜故此數郡民俗質木不恥
寇盜自武威以西本匈奴昆邪王休屠王地武帝時攘
之初置四郡以通西域鬲絶南羌匈奴其民或以關東
下貧或以報怨過當或以誖逆亡道家屬徙焉習俗頗
殊地廣民稀水草宜畜牧故涼州之畜為天下饒保邊
塞二千石治之咸以兵馬為務酒醴之會上下通焉吏
民相親是以其俗風雨時節榖糴常賤少盜賊有和氣
之應賢於内郡此政寬厚吏不苛刻之所致也巴蜀廣
漢本南夷秦并以為郡土地肥美有江水沃野山林竹
木疏食果實之饒南賈滇僰僮西近卭莋馬旄牛民食
稻魚亡凶年憂俗不愁苦而輕易淫泆柔弱褊阸景武
間文翁為蜀守教民讀書法令未能篤信道德反以好
文刺譏貴慕權勢及司馬相如游宦京師諸侯以文辭
顯於世鄕黨慕循其迹後有王褒嚴遵揚雄之徒文章
冠天下繇文翁倡其教相如為之師故孔子曰有教無
類武都地雜氐羌及犍為牂柯越巂皆西南外夷武帝
初開置民俗略與巴蜀同而武都近天水俗頗似焉故
秦地天下三分之一而人衆不過什三然量其富居什
六秦豳吳札觀樂為之歌秦曰此之謂夏聲夫能夏則
大大之至也其周舊乎
魏地觜觽參之分壄也河内本殷之舊都周既滅殷分
其畿内為三國詩風邶庸衞國是也邶㠯封紂子武庚
庸管叔尹之衛蔡叔尹之以監殷民謂之三監故書序
曰武王崩三監畔周公誅之盡以其地封弟康叔號曰
孟侯以夾輔周室遷邶庸之民于雒邑故邶庸衛三國
之詩相與同風邶詩曰在浚之下庸曰在浚之郊邶又
曰亦流于淇河水洋洋庸曰送我淇上在彼中河衞曰
瞻彼淇奥河水洋洋故吳公子札聘魯觀周樂聞邶庸
衞之歌曰美哉淵乎吾聞康叔之德如是是其衞風乎
至十六世懿公亡道為狄所滅齊桓公帥諸侯伐狄而
更封衛於河南曹楚丘是為文公而河内殷虛更屬於
晉康叔之風既歇而紂之化猶存故俗剛彊多豪桀侵
奪薄恩禮好生分河東土地平易有鹽鐵之饒本唐堯
所居詩風唐魏之國也其民有先王遺教君子深思小
人儉陋故唐詩蟋蟀山樞葛生之篇曰今我不樂日月
其邁宛其死矣它人是媮百歲之後歸于其居皆思奢
儉之中念死生之慮吳札聞唐之歌曰思深哉其有陶
唐氏之遺民乎魏國亦姬姓也在晉之南河曲故其詩
曰彼汾一曲寘諸河之側吳札聞魏之歌曰美哉渢渢
乎以德輔此則明主也
周地柳七星張之分壄也昔周公營雒邑以為在于土
中諸侯蕃屏四方故立京師至幽王淫襃姒以滅宗周
子平王東居雒邑初雒邑與宗周通封畿東西長而南
北短短長相覆為千里至襄王以河内賜晉文公又為
諸侯所侵故其分墬小周人之失巧偽趨利貴財賤義
高富下貧憙為商賈不好仕宦
韓地角亢氐之分壄也詩風陳鄭之國與韓同星分焉
鄭本高辛氏火正祝融之虛也周宣王弟友為周司徒
食采於宗周畿内問於史伯曰王室多故何所可以逃
死史伯曰其濟洛河潁之間乎子男之國虢會為大恃
勢與險崈侈貪冒君若寄帑與賄周亂而敝必將背君
君以成周之衆奉辭伐罪亡不克矣桓公從其言乃東
寄帑與賄虢會受之後三年幽王敗桓公死其子武公
與平王東遷卒定虢會之地右雒左泲食溱洧焉土陿
而險山居谷汲男女亟聚會故其俗淫鄭詩曰出其東
門有女如雲又曰溱與洧方灌灌兮士與女方秉菅兮
恂盱且樂惟士與女伊其相謔此其風也吳札聞鄭之
歌曰美哉其細已甚民弗堪也是其先亡乎陳本太昊
之虛周武王封舜後媯滿於陳是為胡公妻以元女大
姬婦人尊貴好祭祀用史巫故其俗巫鬼陳詩曰坎其
擊鼓宛丘之下亡冬亡夏値其鷺羽又曰東門之枌宛
丘之栩子仲之子婆娑其下此其風也吳札聞陳之歌
曰國亡主其能久乎潁川南陽本夏禹之國夏人上忠
其敝鄙朴秦既滅韓徙天下不軌之民於南陽故其俗
夸奢上氣力好商賈漁獵臧匿難制御也宛西通武關
東受江淮一都之會也宣帝時鄭弘召信臣為南陽太
守治皆見紀信臣勸民農桑去末歸本郡以殷富潁川
韓都士有申子韓非刻害餘烈高仕宦好文法民以貪
遴爭訟生分為失韓延壽為太守先之以敬讓黃霸繼
之教化大行獄或八年亡重罪囚南陽好商賈召父富
以本業潁川好爭訟分異黃韓化以篤厚君子之德風
也小人之德草也信矣
趙地昴畢之分壄也趙中山地薄人衆猶有沙丘紂淫
亂餘民丈夫相聚游戲悲歌忼慨起則椎剽掘冢作姦
巧多弄物為倡優女子彈弦跕躧游媚富貴徧諸侯之
後宫邯鄲北通燕涿南有鄭衞漳河之間一都會也其
土廣俗雜大率精急高氣勢輕為姦太原上黨又多晉
公族子孫以詐力相傾矜夸功名報仇過直嫁取送死
奢靡漢興號為難治常擇嚴猛之將或任殺伐為威父
兄被誅子弟怨憤至告訐刺史二千石或報殺其親屬
鍾代石北迫近胡寇民俗&KR0008;忮好氣為姦不事農商
自全晉時已患其剽悍而武靈王又益厲之故冀州之
部盜賊常為它州劇定襄雲中五原本戎狄地頗有趙
齊衞楚之徙其民鄙朴少禮文好射獵鴈門亦同俗
燕地尾箕分壄也南通齊趙勃碣之間一都會也初太
子丹賓養勇士不愛後宫美女民化以為俗至今猶然
賓客相過以婦侍宿嫁取之夕男女無别反以為榮後
稍頗止然終未改其俗愚悍少慮輕薄無威亦有所長
敢於急人燕丹遺風也上谷至遼東地廣民希數被胡
寇俗與趙代相類有漁鹽棗栗之饒北隙烏丸夫餘東
賈真番之利玄菟樂浪武帝時置皆朝鮮濊貉句驪蠻
夷殷道衰箕子去之朝鮮教其民以禮義田蠶織作樂
浪朝鮮民犯禁八條相殺以當時償殺相傷以榖償相
盜者男没入為其家奴女子為婢欲自贖者人五十萬
雖免為民俗猶羞之嫁取無所讐是以其民終不相盜
無門戶之閉婦人貞信不淫辟其田民飲食以籩豆都
邑頗放效吏及内郡賈人往往以杯器食郡初取吏於
遼東吏見民無閉臧及賈人往者夜則為盜俗稍益薄
今於犯禁寖多至六十餘條可貴哉仁賢之化也然東
夷天性柔順異於三方之外故孔子悼道不行設浮於
海欲居九夷有以也夫樂浪海中有倭人分為百餘國
以歲時來獻見云
齊地虛危之分壄也少昊之世有爽鳩氏虞夏時有季
崱湯時有逢公柏陵殷末有薄姑氏皆為諸侯國此地
至周成王時薄姑氏與四國共作亂成王滅之以封師
尚父是為太公詩風齊國是也臨甾名營丘故齊詩曰
子之營兮遭我虖嶩之間兮又曰竢我於著乎而此亦
其舒緩之體也吳札聞齊之歌曰泱泱乎大風也哉其
太公乎國未可量也古有分土亡分民太公以齊地負
海舄鹵少五糓而人民寡迺勸以女工之業通魚鹽之
利而人物輻湊後十五世桓公用管仲設輕重以富國
合諸侯成伯功身在陪臣而取三歸故其俗彌侈織作
冰紈綺繡純麗之物號為冠帶衣履天下初太公治齊
修道術尊賢智賞有功故至今其土多好經術矜功名
舒緩闊達而足智其失夸奢朋黨言與行繆虛詐不情
急之則離散緩之則放縱始桓公兄襄公淫亂姑姊妺
不嫁於是令國中民家長女不得嫁名曰巫兒為家主
祠嫁者不利其家民至今以為俗痛乎道民之道可不
慎哉昔太公始封周公問何以治齊太公曰舉賢而上
功周公曰後世必有簒殺之臣其後二十九世為彊臣
田和所滅而和自立為齊侯至孫威王稱王五世為秦
所滅臨甾海岱之間一都會也其中具五民云
魯地奎婁之分壄也周興以少昊之虛曲阜封周公子
伯禽為魯侯以為周公主其民有聖人之教化故孔子
曰齊一變至於魯魯一變至於道言近正也瀕洙泗之
水其民涉度幼者扶老而代其任俗既益薄長老不自
安與幼少相讓故曰魯道衰洙泗之間齗齗如也孔子
閔王道將廢迺修六經以述唐虞三代之道弟子受業
而通者七十有七人是以其民好學上禮義重廉恥周
公始封太公問何以治魯周公曰尊尊而親親太公曰
後世寖弱矣故魯自文公以後祿去公室政在大夫季
氏逐昭公陵夷微弱三十四世而為楚所滅今去聖久
遠周公遺化銷微孔氏庠序衰壞地陿民衆頗有桑麻
之業亡林澤之饒俗儉嗇愛財趨商賈好訾毁多巧偽
喪祭之禮文備實寡然其好學猶愈於它俗漢興以來
魯東海多至卿相
宋地房心之分壄也周封微子於宋本陶唐氏火正閼
伯之虛也濟陰定陶詩風曹國也武王封弟叔振鐸於
曹其後稍大得山陽陳留二十餘世為宋所滅昔堯作
游成陽舜漁靁澤湯止于亳故其民猶有先王遺風重
厚多君子好稼穡惡衣食以致畜臧宋自微子二十餘
世至景公滅曹滅曹後五世亦為齊楚魏所滅參分其
地魏得其梁陳留齊得其濟陰東平楚得其沛故今之
楚彭城本宋也春秋經曰圍宋彭城宋雖滅本大國故
自為分壄沛楚之失急疾顓已地薄民貧而山陽好為
姦盜
衞地營室東壁之分壄也衞本國既為狄所滅文公徙
楚丘三十餘年子成公徙於帝丘故春秋經曰衞遷于
帝丘今之濮陽是也本顓頊之虛故謂之帝丘夏后之
世昆吾氏居之成公後十餘世為韓魏所侵盡亡其旁
邑獨有濮陽後秦滅濮陽置東郡徙之於野王始皇既
并天下猶獨置衞君二世時乃廢為庶人凡四十世九
百年最後絶故獨為分壄衞地有桑間濮上之阻男女
亦亟聚會聲色生焉故俗稱鄭衛之音周末有子路夏
育民人慕之故其俗剛武上氣力漢興二千石治者亦
以殺戮為威宣帝時韓延壽為東郡太守承聖恩崇禮
義尊諫爭至今東郡號善為吏延壽之化也其失頗奢
靡嫁取送死過度而野王好氣任俠有濮上風
楚地翼軫之分壄也周成王時封文武先師鬻熊之曾
孫熊繹於荆蠻為楚子居丹陽後十餘世至熊達是為
武王寖以強大後五世至嚴王總帥諸侯觀兵周室并
吞江漢之間内滅陳魯之國後十餘世頃襄王東徙於
陳楚有江漢川澤山林之饒江南地廣或火耕水耨民
食魚稻以漁獵山伐為業果蓏蠃蛤食物常足故啙窳
媮生而亡積聚飲食還給不憂凍餓亦亡千金之家信
巫鬼重淫祀而漢中淫失枝柱與巴蜀同俗汝南之别
皆急疾有氣勢江陵故郢都西通巫巴東有雲夢之饒
亦一都會也
吳地斗分壄也太伯初奔荆蠻荆蠻歸之號曰句吳太
伯卒仲雍立至曾孫周章而武王克殷因而封之又封
周章弟中於河北是為北吳後世謂之虞十二世為晉
所滅後二世而荆蠻之吳子壽夢盛大稱王其少子則
季札有賢材兄弟欲傳國札譲而不受自太伯壽夢稱
王六世闔廬舉伍子胥孫武為將戰勝攻取興霸名於
諸侯至子夫差誅子胥用宰嚭為粤王句踐所滅吳粤
之君皆好勇故其民至今好用劒輕死易發粤既并吳
後六世為楚所滅後秦又擊楚徙壽春至子為秦所滅
壽春合肥受南北湖皮革鮑木之輸亦一都會也始楚
賢臣屈原被䜛放流作離騷諸賦以自傷悼後有宋玉
唐勒之屬慕而述之皆以顯名漢興高祖王兄子濞於
吳招致天下之娛游子弟枚乘鄒陽嚴夫子之徒興於
文景之際而淮南王安亦都壽春招賓客著書而吳有
嚴助朱買臣貴顯漢朝文辭並發故世傳楚辭其失巧
而少信初淮南王異國中民家有女者以待游士而妻
之故至今多女而少男本吳粤與楚接比數相并兼故
民俗略同吳東有海鹽章山之銅三江五湖之利亦江
東之一都會也豫章出黃金然堇堇物之所有取之不
足以更費江南卑濕丈夫多夭會稽海外有東鯷人分
為二十餘國以歲時來獻見云
粤地牵牛婺女之分壄也其君禹後帝少康之庶子云
封於會稽文身斷髮以避蛟龍之害後二十世至句踐
稱王用范蠡大夫種計滅吳度淮與齊晉諸侯會致貢
於周周元王使使賜命為伯諸侯畢賀後五世為楚所
滅子孫分散君服於楚後十世至閩君搖佐諸侯平秦
漢興復立搖為越王是時秦南海尉趙佗亦自王傳國
至武帝時盡滅以為郡云處近海多犀象毒冒珠璣銀
銅果布之湊中國往商賈者多取富焉番禺其一都會
也自合浦徐聞南入海得大州東西南北方千里武帝
元封元年略以為儋耳珠厓郡民皆服布如單被穿中
央為貫頭男子耕農種禾稻紵麻女子桑蠶織績亡馬
與虎民有五畜山多塵麖兵則矛盾刀木弓弩竹矢或
骨為鏃自初為郡縣吏卒中國人多侵陵之故率數歲
壹反元帝時遂罷棄之自日南障塞徐聞合浦船行可
五月有都元國又船行可四月有邑盧没國又船行可
二十餘日有諶離國步行可十餘日有夫甘都盧國船
行可二月餘有黃支國民俗略與珠厓相類其州廣大
戶口多多異物自武帝以來皆獻見有譯長屬黃門與
應募者俱入海市明珠璧流離竒石異物齎黃金雜繒
而往所至國皆禀食為耦蠻夷賈船轉送致之亦利交
易剽殺人又苦逢風波溺死不者數年來還大珠至圍
二寸以下平帝元始中王莽輔政欲耀威德厚遺黃支
王令遣使獻生犀牛自黃支船行可八月到皮宗船行
可二月到日南象林界云黃支之南有已程不國漢之
譯使自此還矣
藝文志(班固)
昔仲尼没而微言絶七十子喪而大義乖故春秋分為
五詩分為四易有數家之傳戰國從衡真偽分爭諸子
之言紛然殽亂至秦患之乃燔滅文章以愚黔首漢興
改秦之敗大收篇籍廣開獻書之路迄孝武世書缺簡
脱禮壞樂崩聖上喟然而稱曰朕甚閔焉於是建臧書
之策置寫書之官下及諸子傳說皆充秘府至成帝時
以書頗散亡使謁者陳農求遺書於天下詔光祿大夫
劉向校經傳諸子詩賦步兵校尉任宏校兵書太史令
尹咸校數術侍醫李柱國校方技每一書已向輒條其
篇目撮其指意錄而奏之會向卒哀帝復使向子侍中
奉車都尉歆卒父業歆於是總羣書而奏其七略故有
輯略有六藝略有諸子略有詩賦略有兵書略有術數
略有方技略今刪其要以備篇籍
易曰宓戲氏仰觀象於天俯觀法於地觀鳥獸之文與
地之宜近取諸身遠取諸物於是始作八卦以通神明
之德以類萬物之情至於殷周之際紂在上位逆天暴
物文王以諸侯順命而行道天人之占可得而效於是
重易六爻作上下篇孔氏為之彖象繫辭文言序卦之
屬十篇故曰易道深矣人更三聖世歴三古及秦燔書
而易為筮卜之事傳者不絶漢興田何傳之訖於宣元
有施孟梁丘京氏列於學官而民間有費高二家之說
劉向以中古文易經校施孟梁丘經或脱去无咎悔亡
唯費氏經與古文同易曰河出圖雒出書聖人則之故
書之所起遠矣至孔子篹焉上斷於堯下訖於秦凡百
篇而為之序言其作意秦燔書禁學濟南伏生獨壁臧
之漢興亡失求得二十九篇以教齊魯之間訖孝宣世
有歐陽大小夏侯氏立於學官古文尚書者出孔子壁
中武帝末魯共王壞孔子宅欲以廣其宫而得古文尚
書及禮記論語孝經凡數十篇皆古字也共王往入其
宅聞鼓琴瑟鐘磬之音於是懼乃止不壞孔安國者孔
子後也悉得其書以考二十九篇得多十六篇安國獻
之遭巫蠱事未列于學官劉向以中古文校歐陽大小
夏侯三家經文酒誥脫簡一召誥脫簡二率簡二十五
字者脫亦二十五字簡二十二字者脫亦二十二字文
字異者七百有餘脫字數十書者古之號令號令於衆
其言不立具則聽受施行者弗曉古文讀應爾雅故解
古今語而可知也書曰詩言志歌詠言故哀樂之心感
而歌詠之聲發誦其言謂之詩詠其聲謂之歌故古有
采詩之官王者所以觀風俗知得失自考正也孔子純
取周詩上采殷下取魯凡三百五篇遭秦而全者以其
諷誦不獨在竹帛故也漢興魯申公為詩訓故而齊轅
固燕韓生皆為之傳或取春秋采雜說咸非其本義與
不得已魯最為近之三家皆列於學官又有毛公之學
自謂子夏所傳而河間獻王好之未得立易曰有夫婦
父子君臣上下禮義有所錯而帝王質文世有損益至
周曲為之防事為之制故曰禮經三百威儀三千及周
之衰諸侯將踰法度惡其害已皆滅去其籍自孔子時
而不具至秦大壞漢興魯高堂生傳士禮十七篇訖孝
宣世后倉最明戴德戴聖慶普皆其弟子三家立於學
官禮古經者出於魯淹中及孔氏學七十篇文相似多
三十九篇及明堂隂陽王史氏記所見多天子諸侯卿
大夫之制雖不能備猶瘉倉等推士禮而致於天子之
說易曰先王作樂崇德殷薦之上帝以享祖考故自黃
帝下至三代樂各有名孔子曰安上治民莫善於禮移
風易俗莫善於樂二者相與並行周衰俱壞樂尤微𦕈
以音律為節又為鄭衛所亂故無遺法漢興制氏以雅
樂聲律世在樂官頗能紀其鏗鏘鼓舞而不能言其義
六國之君魏文侯最為好古孝文時得其樂人竇公獻
其書乃周官大宗伯之大司樂章也武帝時河間獻王
好儒與毛生等共采周官及諸子言樂事者以作樂記
獻八佾之舞與制氏不相遠其内史丞王定傳之以授
常山王禹禹成帝時為謁者數言其義獻二十四卷記
劉向校書得樂記二十三篇與禹不同其道寖以益微
古之王者世有史官君舉必書所以愼言行昭法式也
左史記言右史記事事為春秋言為尚書帝王靡不同
之周室既微載籍殘缺仲尼思存前聖之業乃稱曰夏
禮吾能言之杞不足徵也殷禮吾能言之宋不足徵也
文獻不足故也足則吾能徵之矣以魯周公之國禮文
備物史官有法故與左丘明觀其史記據行事仍人道
因興以立功就敗以成罰假日月以定歷數藉朝聘以
正禮樂有所襃諱貶損不可書見口授弟子弟子退而
異言丘明恐弟子各安其意以失其真故論本事而作
傳明夫子不以空言說經也春秋所貶損大人當世君
臣有威權勢力其事實皆形於傳是以隱其書而不宣
所以免時難也及末世口說流行故有公羊穀梁鄒夾
之傳四家之中公羊穀梁立於學官鄒氏無師夾氏未
有書論語者孔子應答弟子時人及弟子相與言而接
聞於夫子之語也當時弟子各有所記夫子既卒門人
相與輯而論篹故謂之論語漢興有齊魯之說傳齊論
者昌邑中尉王吉少府宋畸御史大夫貢禹尚書令五
鹿充宗膠東庸生唯王陽名家傳魯論語者常山都尉
龔奮長信少府夏侯勝丞相韋賢魯扶卿前將軍蕭望
之安昌侯張禹皆名家張氏最後而行於世孝經者孔
子為曾子陳孝道也夫孝天之經地之義民之行也舉
大者言故曰孝經漢興長孫氏博士江翁少府后倉諫
大夫翼奉安昌侯張禹傳之各自名家經文皆同唯孔
氏壁中古文為異父母生之續莫大焉故親生之膝下
諸家說不安處古文字讀皆異易曰上古結繩以治後
世聖人易之以書契百官以治萬民以察蓋取諸夬夬
揚于王庭言其宣揚於王者朝廷其用最大也古者八
歲入小學故周官保氏掌養國子教之六書謂象形象
事象意象聲轉注假借造字之本也漢興蕭何草律亦
著其法曰太史試學童能諷書九千字以上乃得為史
又以六體試之課最者以為尚書御史史書令史吏民
上書字或不正輒舉劾六體者古文竒字篆書隸書繆
篆蟲書皆所以通知古今文字摹印章書幡信也古制
書必同文不知則闕問諸故老至於衰世是非無正人
用其私故孔子曰吾猶及史之闕文也今亡矣夫蓋傷
其寖不正史籀篇者周時史官教學童書也與孔氏壁
中古文異體蒼頡七章者秦丞相李斯所作也爰歴六
章者車府令趙高所作也博學七章者太史令胡毋敬
所作也文字多取史籀篇而篆體復頗異所謂秦篆者
也是時始造隸書矣起於官獄多事苟趨省易施之於
徒隸也漢興閭里書師合蒼頡爰歴博學三篇斷六十
字以為一章凡五十五章并為蒼頡篇武帝時司馬相
如作凡將篇無復字元帝時黃門令史游作急就篇成
帝時將作大匠李長作元尚篇皆蒼頡中正字也凡將
則頗有出矣至元始中徵天下通小學者以百數各令
記字於庭中揚雄取其有用者以作訓纂篇順續蒼頡
又易蒼頡中重復之字凡八十九章臣復續揚雄作十
三章凡一百三章無復字六藝羣書所載略備矣蒼頡
多古字俗師失其讀宣帝時徵齊人能正讀者張敞從
受之傳至外孫之子杜林為作訓故并列焉六藝之文
樂以和神仁之表也詩以正言義之用也禮以明體明
者著見故無訓也書以廣聽知之術也春秋以斷事信
之符也五者蓋五常之道相須而備而易為之原故曰
易不可見則乾坤或幾乎息矣言與天地為終始也至
於五學世有變改猶五行之更用事焉古之學者耕且
養三年而通一藝存其大體玩經文而已是故用日少
而畜德多三十而五經立也後世經傳既已乖離博學
者又不思多聞闕疑之義而務碎義逃難便辭巧說破
壞形體說五字之文至於二三萬言後進彌以馳逐故
幼童而守一藝白首而後能言安其所習毁所不見終
以自蔽此學者之大患也序六藝為九種
儒家者流蓋出於司徒之官助人君順陰陽明教化者
也游文於六經之中留意於仁義之際祖述堯舜憲章
文武宗師仲尼以重其言於道最為高孔子曰如有所
譽其有所試唐虞之際殷周之盛仲尼之業已試之效
者也然惑者既失精微而辟者又隨時抑揚違離道本
苟以譁衆取寵後進循之是以五經乖析儒學寖衰此
辟儒之患道家者流蓋出於史官歴記成敗存亡禍福
古今之道然後知秉要執本清虛以自守卑弱以自持
此君人南面之術也合於堯之克讓易之嗛嗛一謙而
四益此其所長也及放者為之則欲絶去禮學兼棄仁
義曰獨任清虛可以為治陰陽家者流蓋出於羲和之
官敬順昊天歷象日月星辰敬授民時此其所長也及
拘者為之則牵於禁忌泥於小數舍人事而任鬼神法
家者流蓋出於理官信賞必罰以輔禮制易曰先王以
明罰飭法此其所長也及刻者為之則無教化去仁愛
專任刑法而欲以致治至於殘害至親傷恩薄厚名家
者流蓋出於禮官古者名位不同禮亦異數孔子曰必
也正名乎名不正則言不順言不順則事不成此其所
長也及譥者為之則苟鉤鈲析亂而已墨家者流蓋出
於清廟之守茅屋采椽是以貴儉養三老五更是以兼
愛選士大射是以上賢宗祀嚴父是以右鬼順四時而
行是以非命以孝視天下是以上同此其所長也及蔽
者為之見儉之利因以非禮推兼愛之意而不知别親
疏從橫家者流蓋出於行人之官孔子曰誦詩三百使
於四方不能專對雖多亦奚以為又曰使乎使乎言其
當權事制宜受命而不受辭此其所長也及邪人為之
則上詐諼而棄其信雜家者流蓋出於議官兼儒墨
合名法知國體之有此見王治之無不貫此其所長也
及盪者為之則漫羨而無所歸心農家者流蓋出於農
稷之官播百穀勸耕桑以足衣食故八政一曰食二曰
貨孔子曰所重民食此其所長也及鄙者為之以為無
所事聖王欲使君臣並耕誖上下之序小說家者流蓋
出於稗官街談巷語道聽塗說者之所造也孔子曰雖
小道必有可觀者焉致遠恐泥是以君子弗為也然亦
弗滅也閭里小知者之所及亦使綴而不忘如或一言
可采此亦芻蕘狂夫之議也諸子十家其可觀者九家
而已皆起於王道既微諸侯力政時君世主好惡殊方
是以九家之術蠭出並作各引一端崇其所善以此馳
說取合諸侯其言雖殊辟猶水火相滅亦相生也仁之
與義敬之與和相反而皆相成也易曰天下同歸而殊
塗一致而百慮今異家者各推所長窮知究慮以明其
指雖有蔽短合其要歸亦六經之支與流裔使其人遭
明王聖主得其所折中皆股肱之材已仲尼有言禮失
而求諸野方今去聖久遠道術缺廢無所更索彼九家
者不猶瘉於野乎若能修六藝之術而觀此九家之言
舍短取長則可以通萬方之略矣
傳曰不歌而誦謂之賦登高能賦可以為大夫言感物
造端材知深美可與圖事故可以為列大夫也古者諸
侯卿大夫交接鄰國以微言相感當揖讓之時必稱詩
以諭其志蓋以别賢不肖而觀盛衰焉故孔子曰不學
詩無以言也春秋之後周道寖壞聘問歌詠不行於列
國學詩之士逸在布衣而賢人失志之賦作矣大儒孫
卿及楚臣屈原離讒憂國皆作賦以風咸有惻隱古詩
之義其後宋玉唐勒漢興枚乘司馬相如下及揚子雲
競為侈麗閎衍之詞没其風諭之義是以揚子悔之曰
詩人之賦麗以則辭人之賦麗以淫如孔氏之門人用
賦也則賈誼登堂相如入室矣如其不用何自孝武立
樂府而采歌謠於是有代趙之謳秦楚之風皆感於哀
樂緣事而發亦可以觀風俗知薄厚云序詩賦為五種
權謀者以正守國以竒用兵先計而後戰兼形勢包陰
陽用技巧者也形埶者靁動風舉後發而先至離合背
鄕變化無常以輕疾制敵者也陰陽者順時而發推刑
德隨斗擊因五勝假鬼神而為助者也技巧者習手足
便器械積機關以立攻守之勝者也兵家者蓋出古司
馬之職王官之武備也洪範八政八曰師孔子曰為國
者足食足兵以不教民戰是謂棄之明兵之重也易曰
古者弦木為弧剡木為矢弧矢之利以威天下其用上
矣後世燿金為刃割革為甲器械甚備下及湯武受命
以師克亂而濟百姓動之以仁義行之以禮讓司馬法
是其遺事也自春秋至於戰國出竒設伏變詐之兵並
作漢興張良韓信序次兵法凡百八十二家刪取要用
定著三十五家諸呂用事而盜取之武帝時軍政楊僕
捃摭遺逸紀奏兵錄猶未能備至於孝成命任宏論次
兵書為四種
天文者序二十八宿步五星日月以紀吉凶之象聖王
所以參政也易曰觀乎天文以察時變然星事&KR1223;悍非
湛密者弗能由也夫觀景以譴形非明王亦不能服聽
也以不能由之臣諫不能聽之主此所以兩有患也歷
譜者序四時之位正分至之節會日月五星之辰以考
寒暑殺生之實故聖王必正歷數以定三統服色之制
又以探知五星日月之會凶阨之患吉隆之喜其術皆
出焉此聖人知命之術也非天下之至材其孰與焉道
之亂也患出於小人而強欲知天道者壞大以為小削
遠以為近是以道術破碎而難知也五行者五常之形
氣也書云初一曰五行次二曰羞用五事言進用五事
以順五行也貌言視聽思心失而五行之序亂五星之
變作皆出於律歷之數而分為一者也其法亦起五德
終始推其極則無不至而小數家因此以為吉凶而行
於世寖以相亂蓍龜者聖人之所用也書曰女則有大
疑謀及卜筮易曰定天下之吉凶成天下之亹亹者莫
善於蓍龜是故君子將有為也將有行也問焉而以言其
受命也如嚮無有遠近幽深遂知來物非天下之至精
其孰能與於此及至衰世解於齊戒而婁煩卜筮神明
不應故筮瀆不告易以為忌龜厭不告詩以為刺雜占
者紀百事之象候善惡之徵易曰占事知來衆占非一
而夢為大故周有其官而詩載熊羆虺蛇衆魚旐旟之
夢著明大人之占以考吉凶蓋參卜筮春秋之說訞也
曰人之所忌其氣炎以取之訞由人興也人失常則訞
興人無釁焉訞不自作故曰德勝不祥義厭不惠桑穀
共生太戊以興雊雉登鼎武丁為宗然惑者不稽諸躬
而忌訞之見是以詩刺召彼故老訊之占夢傷其舍本
而憂末不能勝凶咎也形法者大舉九州之埶以立城
郭室舍形人及六畜骨法之度數器物之形容以求其
聲氣貴賤吉凶猶律有長短而各徵其聲非有鬼神數
自然也然形與氣相首尾亦有有其形而無其氣有其
氣而無其形此精微之獨異也數術者皆明堂羲和史
卜之職也史官之廢久矣其書既不能具雖有其書而
無其人易曰苟非其人道不虛行春秋時魯有梓愼鄭
有禆竈晉有卜偃宋有子韋六國時楚有甘公魏有石
申夫漢有唐都庶得麤觕蓋有因而成易無因而成難
故因舊書以序數術為六種
醫經者原人血脉經絡骨髓陰陽表裏以起百病之本
死生之分而用度箴石湯火所施調百藥齊和之所宜
至齊之得猶慈石取鐵以物相使拙者失理以瘉為劇
以生為死經方者本草石之寒温量疾病之淺深假藥
味之滋因氣感之宜辨五苦六辛致水火之齊以通閉
解結反之於平及失其宜者以熱益熱以寒增寒精氣
内傷不見於外是所獨失也故諺曰有病不治常得中
醫房中者情性之極至道之際是以聖王制外樂以禁
内情而為之節文傳曰先王之作樂所以節百事也樂
而有節則和平壽考及迷者弗顧以生疾而隕性命神
僊者所以保性命之真而游求於其外者也聊以盪意
平心同死生之域而無怵惕於胸中然而或者專以為
務則誕欺怪迂之文彌以益多非聖王之所以教也孔
子曰索隱行怪後世有述焉吾不為之矣方技者皆生
生之具王官之一守也大古有岐伯俞拊中世有扁鵲
秦和蓋論病以及國原診以知政漢興有食公今其技
術晻昧故論其書以序方技為四種
文章辨體彙選卷六百二十一
