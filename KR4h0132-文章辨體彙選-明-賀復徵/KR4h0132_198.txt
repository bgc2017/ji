文章辨體彙選卷一百九十八
眀賀復徵編
符命
劉勰曰兹文為用盖一代之典章也搆位之始宜眀
大體樹骨於訓典之區選言於宏冨之路使意古而
不晦於深文今而不墜於淺義吐光芒辭成廉鍔則
為偉矣雖復道極數殚終然相襲而日新其来者必
超前轍焉
封禪書(漢司馬相如)
伊上古之初肇自顥穹生民歴選列辟以迄於秦率邇
者踵武逖聽者風聲紛綸葳蕤湮滅而不稱者不可勝
數也繼昭夏崇號謚略可道者七十有二君㒺若淑而
不昌疇逆失而能存軒轅之前遐哉邈乎其詳不可得
聞也五三六經載籍之傳維可觀也書曰元首眀哉股
肱良哉因斯以談君莫盛於唐堯臣莫賢於后稷后稷
創業於唐公劉發迹於西戎文王改制爰周郅隆大行
越成而後陵夷衰微千載無聲豈不善始善終哉然無
異端慎所由於前謹遺教於後耳故軌迹夷易易遵也
湛恩濛涌易豐也憲虔著眀易則也垂統理順易繼也
是以業隆於襁褓而崇冠於二后揆厥所元終都攸卒
未有殊尤絶迹可考於今者也然猶躡梁父登泰山建
顯號施尊名大漢之德熢涌原泉沕潏漫衍旁魄四塞
雲搏霧散上暢九垓下泝八埏懷生之類沾濡浸潤恊
氣橫流武節飄逝邇陿游原迥闊泳沫首惡湮没闇昧
昭晰昆蟲闓澤回首面内然後囿騶虞之珍羣徼麋鹿
之怪獸導一莖六穗於庖犧雙觡共抵之獸獲周餘珍
放龜於岐招翠黃乘龍於沼鬼神接靈圉賓於閒舘竒
物譎詭俶黨窮變欽哉符瑞臻兹猶以為薄不敢道封
禪盖周躍魚隕杭休之以燎微夫斯之為符也以登介
丘不亦恧乎進譲之道何其爽歟於是大司馬進曰陛
下仁育群生義征不憓諸夏樂貢百蠻執贄德侔往初
功無與二休烈浹洽符瑞衆變期應紹至不特創見意
者泰山梁父設壇場望幸盖號以况榮上帝垂恩儲祉
將以薦成陛下謙譲而弗發挈三神之驩缺王道之儀
羣臣恧焉或謂且天為質闇示珍符固不可辭若然辭
之是泰山靡記而梁父靡幾也亦各並時而榮咸濟厥
世而屈說者尚可稱於後而云七十二君乎夫修德以
錫符奉符以行事不為進越故聖王弗替而修理地祗
謁欵天神勒功中嶽以彰至尊舒盛德發號榮受厚福
以浸黎元皇皇哉此天下之壯觀王者之丕業不可
貶也願陛下全之而後因雜薦紳先生之略術使獲曜
日月之末光絶炎以展采錯事猶兼正列其義祓飾厥
文作春秋一藝將襲舊六為七攄之無窮俾萬世得激
清流揚微波蜚英聲騰茂實前聖之所以永保鴻名而
常為稱首者用此宜命掌故悉奏其義而覽焉於是天
子沛然改容曰愉乎朕其試哉乃遷思逥慮總公卿之
議詢封禪之事詩大澤之慱廣符瑞之冨乃作頌曰自
我天覆雲之油油甘露時雨厥壌可游滋液渗漉何生
不育嘉穀六穗我穡曷蓄非唯雨之又潤澤之非唯徧
之汜布&KR0008;之萬物熙熙懷而慕思名山顯位望君之来
君乎君乎侯不邁哉般般之獸樂我君囿白質黑章其
儀可嘉&KR0776;&KR0776;睦睦君子之態盖聞其聲今觀其来厥塗
靡從天瑞之徵兹亦於舜虞氏以興濯濯之麟游彼靈
畤孟冬十月君徂郊祀馳我君輿帝用享祉三代之前
盖未嘗有宛宛黃龍興德而升采色炫燿煥炳輝煌正
陽顯見覺寤黎蒸於傳載之云受命所乘厥之有章不
必諄諄依類托寓喻以封巒披藝觀之天人之際已交
上下相發允荅聖王之德兢競翼翼故曰於興必慮衰
安必思危是以湯武至尊嚴不失肅祇舜在假典顧省
厥遺此之謂也
劇秦美新(揚雄)
諸吏中散大夫臣雄稽首再拜上封事皇帝陛下臣雄
經術淺薄行能無異數蒙渥恩拔擢倫比與羣賢並愧
無以稱職臣伏惟陛下以至聖之德龍興登庸欽眀尚
古作民父母為天下主執粹精之道鏡照四海聽聆風
俗博覽廣包參天貳地兼并神眀配五帝冠三王開闢
以来未之聞也臣誠樂昭著新德光之罔極往時司馬
相如作封禪一篇以彰漢氏之休臣常有顛眴病恐一
旦先犬馬填溝壑所懷不章長恨黃泉敢竭肝膽寫腹
心作劇秦美新一篇雖未究萬分之一亦臣之極思也
臣雄稽首再拜以聞曰
權輿天地未祛睢睢盱盱或玄而萌或黃而牙玄黃剖
判上下相嘔爰初生民帝王始存在乎混混茫茫之時
亹聞罕漫而不昭察世莫得而云也厥有云者上罔顯
於羲皇中莫盛於唐虞邇彌著於成周仲尼不遭用春
秋因斯發言神眀所祚兆民所託罔不云道德仁義禮
智獨秦崛起西戎邠荒岐雍之疆因㐮文宣靈之僣跡
立基孝公茂惠文奮昭莊至政破從擅衡并吞六國遂
稱乎始皇盛從鞅儀韋斯之邪政馳騖起剪恬賁之用
兵剗滅古文刮語燒書弛禮崩樂塗民耳目遂欲流唐
漂虞滌殷蕩周㸐除仲尼之篇籍自勒功業改制度軌
量咸稽之於秦紀是以耆儒碩老抱其書而遠遜禮官
博士卷其舌而不談来儀之鳥肉角之獸狙獷而不臻
甘露嘉醴景曜浸潭之瑞潛大茀經霣巨狄鬼信之妖
發神歇靈繹海水羣飛二世而亡何其劇歟帝王之道
競競乎不可離已夫能貞而眀之者窮祥瑞回而昧之
者極妖愆上覽古在昔有憑應而尚缺焉壞徹而能全
故若古者稱堯舜威侮者䧟桀紂况盡汛掃前聖數千
載功業專用已之私而能享祐者哉會漢祖龍騰豐沛
奮迅宛葉自武關與項羽戮力咸陽創業蜀漢發跡三
秦克項山東而帝天下擿秦政惨酷尤煩者應時而蠲
如儒林刑辟歴紀圖典之用稍增焉秦餘制度項氏爵
號雖違古而猶襲之是以帝典闕而不補王綱弛而未
張道極數殚闇忽不還逮至大新受命上帝還資后土
顧懷玄符靈契黃瑞湧出滭浡沕潏川流海渟雲動風
偃霧集雨散誕彌八圻上陳天庭震聲日景炎光飛響
盈塞天淵之間必有不可辭譲云爾於是乃奉若天命
窮寵極崇與天剖神符地合靈契創億兆規萬世竒偉
倜儻譎詭天祭地事其異物殊怪存乎五威將帥班乎
天下者四十有八章登假皇穹鋪衍下土非新室其疇
離之卓哉煌煌真天子之表也若夫白鳩丹烏素魚斷
蛇方斯蔑矣受命甚易格来甚勤昔帝纉王皇纉帝随
前踵古或無為而治或損益而亡豈知新室委心積意
儲思垂務旁作穆穆眀旦不寐勤勤懇懇者非秦之為
與夫不勤勤則前人不當不懇懇則覺德不剴是以發
秘府覽書林遥集乎文雅之囿翺翔乎禮樂之場胤殷
周之失業紹唐虞之絶風懿律嘉量金科玉條神卦靈
兆古文畢發煥炳照耀靡不宣臻式軨軒旂旗以示之
掦和鸞肆夏以節之施黼黻衮冕以昭之正嫁娶送終
以尊之親九族淑賢以穆之夫改定神祇上儀也欽修
百祀咸秩也眀堂雍臺壮觀也九廟長壽極孝也制成
六經洪業也北懷單于廣德也若復五爵度三壤經井
田免人役方甫刑匡馬法恢崇祇庸爍德懿和之風廣
彼搢紳講習言諫箴誦之途振鷺之聲充庭鴻鸞之黨
漸階俾前聖之緒布濩流衍而不韞櫝郁郁乎煥哉天
人之事盛矣鬼神之望允塞羣公先正㒺不夷儀姦宄
寇賊罔不振威紹少典之苗著黃虞之裔帝典闕者已
補王綱弛者已張炳炳麟麟豈不懿哉厥被風濡化者
京師沈潛甸内匝洽侯衛厲揭要荒濯沐而術前典廵
四民迄四嶽增封泰山禪梁父斯受命者之典業也盖
受命日不暇給或不受命然猶有事矣况堂堂有新正
丁厥時崇嶽渟海通凟之神咸設壇場望受命之臻焉
海外遐方信延頸企踵回面内嚮喁喁如也帝者雖勤
惡可以已乎宜命賢哲作帝典一篇奮三為一襲以示
来人摛之㒺極令萬世常戴巍巍履栗栗臭馨香含甘
實鏡純粹之至精聆清和之正聲則百工伊凝庶績咸
熙荷天衢提地釐斯天下之上則已庶可試哉
典引(班固)
臣固言永平十七年臣與賈逵傳毅杜矩展隆郗萌等
召詣雲龍門小黃門趙宣持秦始皇帝本紀問臣等曰
太史遷下贊語中寧有非耶臣對此贊賈誼過秦篇云
向使子嬰有庸主之才僅得中佐秦之社稷未宜絶也
此言非是即召臣入問本聞此論非耶將見問意開悟
耶臣具對素聞知狀詔因曰司馬遷著書成一家言揚
名後世至以身陷刑之故反微文刺譏貶損當世非誼
士也司馬相如洿行無節但有浮華之辭不周於用至
於疾病而遺忠主上求取其書竟得頌述功德言封禪
事忠臣效也至是賢遷遠矣臣固常伏刻誦聖論昭眀
好惡不遺微細緣事斷誼動有規矩雖仲尼之因史見
意亦無以加臣固被學最舊受恩浸深誠思畢力竭情
昊天㒺極臣固頓首頓首伏維相如封禪靡而不典揚
雄美新典而亡實然皆游掦後世垂為舊式臣固才朽
不及前人盖詠雲門者難為音觀随和者難為珍不勝
區區竊作典引一篇雖不足雍容眀盛萬分之一猶啟
發憤懣覺悟童蒙光揚大漢軼聲前代然後退入溝壑
死而不朽臣固愚戇頓首頓首曰
太極之元兩儀始分烟烟煴煴有沈而奥有浮而清沉
浮交錯庶類混成肇命民主五德初起同於草昧玄混
之中踰繩越契寂寥而亡詔者系不得而綴也厥有氏
號紹天闡繹莫不開元於太昊皇初之首上哉夐乎其
書猶得而修也亞斯之代通變神化凾光而未曜若夫
上稽乾則降承龍翼而炳諸典謨以冠德卓絶者莫崇
乎陶唐陶唐舍胤而禪有虞有虞亦命夏后稷契熙載
越成湯武股肱既周天乃歸功元首將授漢劉俾其承
三季之荒末值亢龍之災孽懸象闇而恒文乖彜倫斁
而舊章缺故先命玄聖使綴學立制宏亮洪業表相祖
宗贊掦迪喆備哉燦爛真神眀之式也雖臯陶衡旦密
勿之輔比兹褊矣是以高光二聖宸居其域時至氣動
乃龍見淵躍拊翼而未舉則威靈紛紜海内雲蒸雷動
電熛胡縊莽分尚不涖其誅然後欽若上下恭揖羣后
正位度宗有於德不台淵穆之譲靡號師矢敦奮撝之
容盖以膺當天之正統受克譲之歸運蓄炎上之烈精
藴孔佐之弘陳云爾洋洋乎若德帝者之上儀誥誓所
不及已鋪觀二代洪纖之度其賾可探也並開迹於一
簣同受侯甸之服奕世勤民以方伯統牧乘其命賜彤
弧黃鉞之威用討韋顧黎崇之不恪至於參伍華夏京
遷鎬亳遂自北面虎螭其師革滅天邑是故誼士華而
不敦武稱未盡濩有慙德不其然與亦猶於穆猗那翕
純繳繹以崇嚴祖考殷薦宗配帝發祥流慶對越天地
者舄奕乎千載豈不克自神眀哉誕略有常審言行於
篇籍光藻朗而不渝耳矧夫赫赫聖漢巍巍唐基泝測
其源乃先孕虞育夏甄殷陶周然後宣二祖之重光襲
四宗之緝熙神靈日照光被六幽仁風翔乎海表威靈
行乎鬼區慝亡回而不冺微胡𤨏而不頥故夫顯定三
才昭登之績匪堯不興鋪聞遺策在下之訓匪漢不弘
厥道至於經緯乾坤出入三光外運渾元内霑毫芒性
類循理品物咸亨其巳久矣盛哉皇家帝世德臣列辟
功君百王榮鏡宇宙尊無與亢乃始虔鞏勞謙兢兢業
業貶成抑定不敢論制作至於遷正黜色賓監之事渙
揚㝢内而禮官儒林純用篤誨之士不傳祖宗之髣髴
雖云優慎無乃蕙與於是三事岳牧之寮僉爾而進曰
陛下仰監唐典中述祖則俯蹈宗軌躬奉天經惇睦辨
章之化洽巡靖黎蒸懷保鰥寡之惠浹燔瘞縣沉肅祗
羣神之禮備是以来儀集羽族於觀魏肉角馴毛宗於
外囿擾緇文皓質於郊升黃輝采鱗於沼甘露宵零於
豐草三足軒翥於茂樹若乃嘉穀靈草竒獸神禽應圖
合牒窮祥極瑞者朝夕坰牧日月邦畿卓犖乎方州洋
溢乎要荒昔姬有素雉朱烏玄秬黃□之事耳君臣動
色左右相趨濟濟翼翼峨峨如也盖用昭眀寅畏承聿
懷之福亦以寵靈文武貽燕後昆覆以懿鑠豈其為身
而有顓辭也若然受之亦宜勤恁旅力以充厥道啓恭
館之金縢御東序之秘寳以流其占夫圖書亮章天哲
也孔繇先命聖孚也體行德本正性也逢吉丁辰景命
也順命以創制因定以和神答三靈之蕃祉展放唐之
眀文兹事體大而允寤寐次於聖心瞻前顧後豈蔑清
廟憚勅天命乎伊考自遂古乃降戾爰兹作者七十有
四人有不俾而假素㒺光度而遺章今其如台而獨闕
也是時聖上固已垂精游神苞舉藝文屢訪群儒諭咨
故老與之斟酌道德之淵源肴覈仁義之林藪以望元
符之臻焉既感羣后之讜辭又悉五繇之碩慮矣將絣
萬嗣揚洪輝奮景炎扇遺風播芳烈久而愈新用而不
竭汪汪乎丕天之大律其疇能亘之哉唐哉皇哉皇哉
唐哉
大唐封禪文(唐張說)
皇唐六葉開元神武皇帝再受命致太平乃封岱宗禪
社首鑿石紀號天文煥發儒臣志美立碣祠壇曰天之
贊唐不惟舊矣溥有形而歸景罄無外而宅心百有八
年於兹矣皇帝攘内難而啓新命戴睿宗而纉舊服宇
宙更闢朝廷始位盖羲軒氏之造皇圖也九族敦序百
姓昭明萬邦咸和黎人於變立土圭以步歴革銅渾以
正天盖唐虞氏之張帝道也天地四時六官著禮井田
三壌五圻成賦廣九廟以尊祖定六律以和神盖三代
之設王制也王公卿士儼然進曰休哉陛下孝至於天
政合乎道前年祈后土人獲大穣間歲祀圜丘日不奄
朔感祥以祈聖因事以觀天天文交合其則不遠意者
喬丘埽路望翠華之来上帝儲恩俟蒼璧之禮久矣焉
可專譲而廢舊勛羣臣固言勤帝知罪至於再至於三
帝乃挹之曰欽崇天道俯率佳話恐德不類敢憚於勤
其撰廵狩之儀求封禪之故既而禮官不戒而備軍政
不謀而輯天姥練日雨師洒道六甲按隊八陣警蹕孟
冬仲旬乘輿乃出千旗雲引萬戟林行霍濩燐爛飛熖
揚精原野為之震動草木為之風生歴羣縣省謠俗問
百年舉百祀興墜典葺闕政攸徂之人室家相慶萬方
縱觀千里如堵城邑連歡丘陵聚舞其中垂白之老樂
過以泣不圖蒿里之魂復見乾封之事堯雲往舜日還
神華靈鬱熳爛乎穹壌之間庶官百辟羌夷蠻貊褒城
之後譲王之客序立於禮神之場髦頭弩牙鐵馬金簇
介胄如雲旗幟如火遠布於清禁之野於是乎以天正
上元法駕徐進屯千乘於平路留群臣於谷口皇帝御
六龍陟萬仞獨與一二元老執事之人出天門臨日觀
次沆瀣宿巉巗赤霄可接白雲在下庚寅祀高祖於上
封以配上帝命衆官於下位以享衆神皇帝冕裘登壇
奠獻俯僂叶金奏佾羽舞撞黃鐘揚大吕開閶闔與天
語清將信公奉斗布度懋建皇極勤恤蒼生昭嘏乎未
兆禳災乎未萌上下傳節而禮成樂遍福夀同(缺)而帝
賜神策乃檢玉牒於中頂揚柴燎於高天庶(缺)誠之上
逹若憑㷔而駕烟日轡方旅神心餘眷五色雲起拂馬
以随人萬歲山呼從天而至地越翌日尊睿宗侑地祇
而禮社首遂張大樂覲東后國風惟舊無黜幽削爵之
誅王澤惟新有眚災大賚之慶不浃日至化洽於人心
不崇朝景福遍於天下然後藏金匱於祏室逥玉鸞於
上都煌煌乎真聖朝之能事而高代之盛節者也於斯
之時華戎殊俗異音同歎曰丘合多雨山峻多雲豈有
大舉百萬之師剋期千里之外及行事之日則天無點
翳地無纖塵嚴冬變為韶景寒風鬱為和氣非至德其
孰能動天如此其順者乎或曰祭泰圻主先后非禮歟
曰是禮也非宜也王者父事天母事地侑神崇孝無嫌
可也且無柴瘞外事帝王主之蒸嘗内事后妃助之是
開元正人倫革弊禮起百王之法也故令千載睋末光
聆絶韻咀甘實潄芳潤爍玄妙之至精流不已之淑聲
臣說作(缺)告於神眀四皇墳而六帝典雖吉甫亦莫能
名徒採彼與人之詩曰大矣哉惟天為大惟皇則之率
我萬國受天之祺子孫百代人神共保綏之云爾而已
矣
貞符(柳宗元)
負罪臣宗元惶恐言臣所貶州流人吴武陵為臣言董
仲舒對三代受命之符誠然非耶臣曰非也何獨仲舒
爾自司馬相如劉向掦雄班彪彪子固皆沿襲嗤嗤推
古瑞物以配天命其言類淫巫瞽史誑亂後代不足以
知聖人立極之本顯至德掦大功甚失厥趣臣為尚書
郎時嘗著貞符言唐家正德受命於生人之意累積厚
久宜享無極之義本末閎闊會貶逐中輟不克備究武
陵即叩頭邀臣此大事不宜以辱故休缺使聖王之典
不立無以抑詭類拔正道表覈萬代臣不勝奮激即具
為書念終泯沒蠻夷不聞於時獨不為也苟一眀大道
施於人世死無所憾用是以决宗元稽首拜手以聞曰
孰稱古初樸蒙空侗而無争厥流以訛越乃奮敓鬭怒
振專動肆為淫威曰是不知道惟人之初總總而生林
林而羣雪霜風雨雷雹暴其外於是乃知架巢空穴挽
草木取皮革饑渴牝牡之欲敺其内於是乃知噬禽獸
咀果穀合偶而居交焉而争暌焉而鬭力大者搏齒利
者齧爪剛者决羣衆者軋兵良者殺披披藉藉草野塗
血然後強有力者出而治之往往為曹於險阻號令起
而君臣什伍之法立德紹者嗣道怠者奪於是有聖人
焉曰黃帝遊其兵車交貫乎其内一統類齊制量然猶
大公之道不克建於是有聖人焉曰堯置州牧四岳持
而綱之立有德有功有能者參而維之運臂率指屈伸
把握莫不統率堯年老舉聖人而禪焉大公乃克建由
是觀之厥初㒺匪極亂而後稍可為也非德不類故仲
尼叙書於堯曰克眀峻德於舜曰濬哲文眀於禹曰文
命祗承於帝於湯曰克寬克仁彰信兆民於武王曰有
道曾孫稽揆典誓貞哉惟兹德實受命之符以奠永祀
後之妖淫嚚昏好怪之徒乃始陳大電大虹玄鳥巨跡
白狼白魚流火之烏以為符斯為詭譎闊誕其可羞也
而莫知本於厥貞漢用大虔克懷於有氓登賢庸能濯
痍煦寒以瘳以熙兹其為符也而其妄臣乃下取虺蛇
上引天光推類號休用夸誣於無知氓增以騶虞神鼎
脇敺慫惥俾束之泰山石閭作大號謂之封禪皆尚書
所無有莽述承效卒奮驁逆其後有賢帝曰光武克綏
天下復承舊物猶崇赤伏以玷厥德魏晉而下尨亂鈎
裂厥符不貞邦用不靖亦罔克久駮乎無以議為也積
大亂至於隋氏環四海以為鼎跨九垠以為罏㸑以毒
燎煽以虐㷔其人沸湧灼爛號呼騰蹈莫有救止於是
大聖有起丕降霖雨濬滌盪沃蒸為清氛疎為冷風人
皆漻然休然相晞以生相持以成相瀰以寧琢斮屠剔
膏流節離之禍不作而人乃克完平舒愉尸其肌膚以
逹於夷途焚坼扺掎奔走轉徙之害不作而人乃克鳩
類集族歌舞悦懌用祇於元德徒奮袒呼犒迎義旅讙
動六合至於麾下大盗豪據阻命遏德義威殄戮咸墜
厥緒無劉於虐人乃並受休嘉去隋氏克歸於唐躑躅
謳歌灝灝和寧帝庸威栗惟人之為敬奠厥賦積藏於
下是謂豐國鄉為義廩歛發謹飭歲丁大侵人以有年
簡於厥刑不殘而懲是謂嚴威小属而支大生而孥愷
悌祇敬用底於理凡其所欲不謁而獲凡其所惡不祈
而息四夷稽服不作兵革不竭貨力丕掦於後嗣用垂
於帝式十聖濟厥理孝仁平寬惟祖之則澤久而逾深
仁增而益高人之戴唐永永無窮是故受命不於天於
其人休符不於祥於其仁惟人之仁匪祥於天匪祥於
天兹惟貞符哉未有喪仁而久者也未有恃祥而夀者
也商之王以桑穀昌以雉雊大宋之君以法星夀鄭以
龍衰魯以麟弱白雉亡漢黃犀死莽惡在其為符也不
勝唐德之代光紹眀濬深鴻龐大保人斯無疆宜薦於
郊廟文之雅詩祇告於德之休帝曰諶哉乃黜休祥之
奏究貞符之奥思德之所未大求仁之所未備以極於
邦治以敬於人事其詩曰
於穆敬德黎人皇之惟貞厥符浩浩將之仁凾於膚刅
莫畢屠澤熯於㸑&KR1594;炎以澣殄厥凶德乃敺乃夷懿其
休風是煦是吹父子熙熙相寧以嬉賦徹而藏厚我糗
粻刑輕以清我肌靡傷貽我子孫百代是康十聖嗣於
理仁后之子子思孝父易患於已拱之戴之神具爾宜
載揚於雅承天之嘏天之誠神宜鍳於仁神之曷依宜
仁之歸濮沿於北祝栗於南幅員西東祇乃一心祀唐
之紀後天罔墜祝皇之壽與地咸久曷徒祝之心誠篤
之神恊人同道以告之俾彌億萬年不震不危我代之
延永永毗之仁增以崇曷不爾思有號於天僉曰嗚呼
咨爾皇靈無替厥符
文章辨體彙選卷一百九十八
