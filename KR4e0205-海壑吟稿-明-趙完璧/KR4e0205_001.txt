海壑吟稿卷一
明趙完璧撰
五言古詩
感興
淳風不可挽大道成微茫椒蘭不自保惡榝以充囊自
愛瓊珮姿期以揚清芳美人改中路徒此明月光
聞愼修兩臺交薦
顧我寡昧子庸庸何所長祇有一寸心可以昭夜光藏
息良有由持贈美人傍念此蹇修理愛惜以崇芳
籠鳥歎
山鳥胡不幸罹此樊籠中啄不獲野田栖不及深叢梳
翎背旭日垂翅當寒風徒抱曠逸懷側目雲霄鴻祇緣
笙簧音乃滯幽囚窮嗟嗟耳目娛盍以物我通
冬夜書懷
新月銜寒山北風下簷楹羈人夜秉燭孤坐遠含情渺
渺海山曲依依鳳凰城禄薄十口饑官卑一身輕印綬
鉗鐵堅風塵魂夢驚枳棘忍自栖鹽車向誰鳴舞劒尚
餘輝彈琴不成聲賴有杯中物嘯歌仰太清
月林遺酒西臺感賦
故人遺我酒我悲故人心故人不可見使我愁思深畫
地誰能違刻木威難禁烟霜夜凄凄鴻鴈秋沈沈衣葛
當北風餐荼絶衷腸怨艾去禍胎今古歸福堂把酒且
自飲淋洗欝冤傷嗟嗟同心人翦燭今何方
冬夜感懷
高齋夜獨坐寂寂銀蟾生疎簷素影下閒階秋水明冷
光侵我體清輝怡我情獨酌不成醉幽吟無與賡坐久
静不寐松風落寒聲悠悠東山下歲晩沈高名拔劒自
撫拭咄唶空悲驚
飲馬長城窟行
飲馬長城窟馬渴飲不巳馬飲良易足我懷當何止疇
昔離故鄉淹淫幾萬里明月缺復圓邊聲日充耳精魂
遶天涯日夜邈伊邇仰天不可呼歸鴻背我起燕然勒
幾時大刀難自揆一身寄他人未保生與死横頤斷腸
淚墮落長城水長城水不竭離情不終歇
棄婦辭
棄婦出蘭房長辭薄倖郎憶昔授綏曰合卺雙鴛鴦相
為琴瑟歡宜室期餘光自君蕩春心嬖愛章臺倡冶容
盲爾明荆布成惡裳嬌歌褫爾魄沈默非巢簧銷神復
索家顧謂邂逅良劬勞敬克室反目卒為殃子為邪孽
迷妾為君子傷賤妾不足惜古道孤肝腸淚出身亦出
請試倡短長
代鶴言
山人遺鶴蓄久而馴擾彌甚家人斁焉羈諸
柙無令縱恣嘖嘖晨暮不休余聞而歎乃代
言
元化洩靈淑産此神異姿皓潔煥冰彩不雜塵埃緇啄
慊四海雲九霄惟所之忘機天壤間何意虞羅欺鎩我
紫氛羽劇我青田思垂翅雞鶩羣矯首燕雀嗤良玉汚
塗泥仙格奴隸司昔為青雲器今為糞壤遺鬱鬱寥廓
抱依依知者誰開此含丹睛迹滯無異窺胡為作近翫
養翮以前期
静寧曉發
曉出静寧郭山川鬱蒼蒼初日韜玄霞凄風下崇岡鉛
花肅寒色嵐氣昏朝光山木涵烟古雲泉𠻳石凉我車
亦何之高誼圖忠良日短不遑食暮夜成倉皇空谷越
營魂冷候嗟薄裳遙途力應躓修坂馬玄黃鴻鴈聲嗷
嗷望之思渺茫飄颻迥不見横涕知幾行
漁父詞
世道久交喪人心不如水蕭然一釣舟滄波吾老矣棹
去鏡中天歸來蘆葉裏魚鳥作比隣風月還知巳江山
萬古情烟雨平生喜雲静捲釣絲得失何心爾雪中無
羊裘日長迴獵士坐看驚濤帆戒險知誰是而無名利
懷禍患胡罹此買得孤村醪醉中冥甲子悠然快一眠
化契青蓑底覺後作長吟横竹雜流徵浩然天地間無
復逾樂只誰能質姓名鼓枻不相俟
樵父詞
太古不可挽空山潛幽人世務無縶縛樵蘇不為辛游
日曠烟靄騁懷極嶙峋咄惜聳壑材聊斧臃腫薪空翠
冷入骨殘霞每在身谿谷適跫然鹿豕夙所親朗唱振
林木長嘯超風塵寓興雲與石逃名秋復春巢由慕狂
蹤堯舜非所欽豈云負叔敖含笑棄買臣此中有眞趣
物外曾憂貧丹崖一千丈不願圖麒麟夕陽二三束重
負嗤丘民頽然卧明月身外安足論
七言古詩
古道傍
古道傍雙垂楊長風颯颯聲欲狂行人巳去寂渺茫黃
塵一陣空斷腸
禽言
水兒者小水鳥也天將雨飛鳴曰水兒水兒
俗為雨占鹽城久雨為災猶聞此怏怏以賦
水兒水兒穿雲呼雨今何之連天秋水苖巳稀汝慰何
多民何其
寒食吟
芳春苦扃朱戶疎簾幾點寂寥雨醇酒何能刷我懷朗
吟豈盡幽情吐平湖春草綠如烟安得杖藜緩步桃花
阡
春夜曲
烏夜啼月欲西沈沈院落春雲低玉漏無聲夜將半金
盤有酒人欲迷桃花扇底苦夜短千金一刻催隣雞
淮村八景(為安丘黃甥作)
淮川晚渡
淮水浩以廣滔滔下滄溟長風吹落日烟雨時冥冥行
人欲渡不可行灘頭且莫相喧争方舟自有濟川術不
比無人盡日横
朱寺曉鐘
山僧睡欲足攜鯨戲蒲牢疎星帶殘月殷殷來曙號驚
風吹落仙臺高雲際裊裊回林臯大千種種塵夢勞虛
空一破無秋毫
浯水澄清
奫泫何清澂上徹太虚明纖雲不敢翳萬古誰能并惟
有孤貞契心骨波瀾不為生倏忽如何獨漉水中泥水
深月暗行人沒
蓋峯聳翠
嶔崟不可仰縹渺通天衢翠色照終古正氣永不渝斜
陽斷靄濃未釋過雨晴嵐藹欲滴對爾亭亭一正色彷
爾巍巍千仞壁
書帶餘香
斷簡那可覿秀帶留餘芳乾坤假私息雨露滋春長王
孫一去不復返牛羊歸來日應滿野火空將化劫灰斯
文根蒂終難斷
囊沙報雨
夙仰淮隂名不識淮隂陳囊沙今尚存報雨無從信蟲
沙之化自可猜千秋殺氣神與偕多多益辦真雄才軍
聲十萬風雨來
搭嶺連雲
碧嶺何崔巍行雲日縈迴相看不相厭怡爾重徘徊衣
裳炫爛資爾補蛟龍早晚憑爾雨秋風吹動桂花香跨
騰直抵清虚府
松池印月
皎皎松上月湛湛松下池水月本無意相逢如有期微
波不興擬鏡淨一片琉璃迥相映靈機悟取真境中萬
海千江同一性
海屋添籌二首夀尹金峯侍御太翁
涼飇西下吹洪濤秋空怒捲雲山高紫霞綠霧從遊遨
金銀臺畔追仙曹醉指三山看海屋此中籌筭原於穆
瀛海仙來九天手挽白鹿秋風前童顔鶴髮不知年五
雲竒覯欣何緣滄溟會見歸神籌相尋今古良有由籌
同運人同休天同久地同悠
夏日小莊即景
細柳孤村白日長柴門流水芰荷香幽軒獨撫翠岩光
閒庭芳草晴烟薄南薰細細餘花落虞絃静抱憑誰作
夢回修竹聽啼鶯百鳥叢中囀玉笙如何迥不近蓬瀛
八龍濟美行贈劉春臺太守
丈夫合作人中龍生子擬與荀氏同荀龍之名不可核
轉看八子迎春翁翠濤紅雨奮頭角江門霹靂斡春工
八荒鴻潤暢枯槁九天一息袪氛雺姬周達騧直蝘蜓
高辛才子俱蠛蠓老龍種種赤帝宗要亦海若瑞錫乎
天東
楊烈婦辭(楊子椒山因同難西臺相知乙卯冬被刑避時禁託烈婦辭以傷之)
楊烈婦情可傷生平雅操冰與霜小姑作逆誠無良衆
人默默將誰匡直言為姑陳丹心照中堂不惜一人生
大義或可揚何意觸姑怒青蠅白璧反無光抱我寸心
曲終始誰能詳死以天下事辱為小姑償彼蒼不墮淚
萬古摧肝腸
西山行
西山行苦難去去愁無端盤盤朝還暮登頓凋朱顔孤
雲巉巖不可攀羊腸詰曲天漫漫車輪摧盡馬蹄缺頽
年病骨傷心酸風霾暗黃日妖鳥哀林巒豺虎晝縱横
行人恣饑飡艱哉此行良可嘆拊膺摧折心與肝滄溟
何在生羽翰白雲石上垂綸竿
春溪行送鹽城蘇二尹擢判夀州
春溪柳黃君祖行烟開錦浪桃花明瓊㪺醲凸暖風軟
綵舟望絶仙雲程芳聲楚天闊斜日滄波悠孺子縆宓
絃寵駕遄西州曠此山水音乖彼蘭蕙儔青陽無定所
碧樹生涼秋短髮蕭蕭春欲歇故鄉未去故人别送君
天衢努力答明王蓬山迤邐餘休烈
懶起
懶起懶起六十餘齡閒懶巳癖布被昏明僅庇身竹窗
風雨無侵耳農耕不思商利莫齒紛華冰炭權勢巳矣
山海悠悠春復秋風花擾擾從人喜醒復成眼覺曾開
視輾轉無期非午辰巳枕畔安眠蓬島仙不知牀外有
書琴在裏香煖從容一欠伸笑他横足帝腹何心爾爾
鹽城獲雙鶴
淮南偶得雙仙禽野人慰我高雲心昔閱滄涯彷彿盡
凡格適爾華亭清絶誇靈音雪衣六月開煩襟霞顛一
夕來遙岑昂昂烟華猶在翮皎皎塵點胡相侵天風吹
酡顔海月鳴瓊琴爾志九霄遠我懷千古深世無知己
沈幽潯日斜逢君猶斷金萬里終當作遐舉徘徊暫爾
狎青林
清宵篇送孫小渠
故人子荆何處來清宵紅燭心眼開燕山一别二十載
停雲望斷空徘徊淮南小邑桃李香青藜白髮從翺翔
春來幾日風雨狂閒庭岑寂古蘚蒼錦帆一夕飛滄江
相持夢寐驚華堂話來往事歡復傷人生離合參與商
顧我幾多殘歲月君行咫尺登雲闕神虬靈鳳又何期
清漏玉杯君莫歇
己丑開都城有妬妻斮其妾之雙足者妻就刑
夫逋焉感而賦
青娥倏隕雙秋蓮玉魂悽斷千里緣纖弓射反伏未覩
凌波履險知誰憐入室之妬莫可測他人所慕吾所捐
前魚淚落後魚船飛燕褫魄班姬姸天涯弱質胡相及
仇讐乃在香塵邊翦忌不遑圖掩鼻甘心共棄滄浪天
昔以要寵今殺身膏蘭自取焚與煎薄命速辜闔室延
一朝三褫尤物愆猩猩之履猶在前
晚春西原
衰翁三月不出城春深早已過清明西原偶爾踏芳草
且幸春光猶未老桃花半笑如有情新柳垂青度妖鳥
溪聲送客去潺潺村落迎人來渺渺步入翠紅徑松烟
逸高興墮紫惜年華綠隂怡日静嗟我塵埃人幽境罕
相並不如野鴉明月巢林隈空憐海鶴來往啄蒼苔喜
來悲晚從徘徊斜日寒山又欲頽
曉帆歌送温玉齋
玉翁張帆凌曉風飄飄飛向魯王宫涼雲凄雨不忍别
把觴挹袂嗟相逢人生落葉全無據我胡來斯君胡去
天涯渺渺無前期若更相逢是何處和風煦我春無涯
朗月依人秋正華錯刀欲報媿瓊玖明珠割分懷遠遐
汀草萋萋湖水綠烟波斷送人如玉丹蕖十里如有情
君胡不醉陽關曲碧山斜日餘幾多夢魂失道如君何
紅顔擬有青眼時白髮惟看鴻鴈過
代鼇山王西渟大尹送周古栢先生擢教天城
鎮邊
嶔崟牢落滄溟東絳綃青眼濓溪翁雲飛巫臺碾寒魄
雨餘金谷流清風瑤草珠簾曉涵翠夭桃瓊圃春搖紅
圖丹繪碧耿交誼青燈細雨調絲桐芝蘭充庭舊食德
琬琰懿質今誰礱青鸞寵錫塞垣迥白首悵慕蓬瀛空
鄒魯文旌逹荒裔奎壁瑞采流琱弓風樹銷魂苦蕭颯
烟山送目悽冥濛金石荒亭一動色萍蹤何處重相逢
碧峯落日夢初斷青天杳杳涼秋鴻
雙節辭
密人有兄弟相繼而亡者其姒娣各尋死之
鄉人義而表雙節焉余因感賦
山雲野水春漫漫我欲弔此雙節空含酸淳風死去不
可挽聲華千載頽狂瀾烈哉二淑女冰雪凛腸肝誰令
逓沈鴈各惜孤鳴鸞痛絶異時殞淚盡同日歡貞心逐
幽渺落蕊随風湍金石何期抱一節淵泉偶爾尋相安
春草空留翠羅綺秋風零落金琅玕紛華濁俗猥瑣觀
珠聮青海星斗寒君不見鬚眉文夫盡楚楚胡為偷生
反面視此曾無難
南極歌癸酉夀辰(時年七十四也)
南極秋轉青雲岑西風早下靈璈音飄颻老鶴過溟海
滄州縹渺遙相尋獨上金銀臺祥烟四望開天空日月
老海岳心悠哉瑤觴曉吸霞入口玉笻晚拖龍在手偕
老金堂古亦稀重頒紫誥今何有蘭桂兒孫赫鳳儀樓
臺簫鼓驚鼉吼未須更問綵雲人如何不醉華筵酒大
兒武庫超擢頻小兒文場聲價新燕山濟水亦千里方
寸喜來青眼真唐虞化日樂不禁蓬瀛玄筭要千春祗
恐無述底衰老天恩帝力空懷抱芳庭儘熱鷓鴣班後
昌圖報精禋禱
鹽城送姪懷慎遊杭州
壯夫慷慨吳楚遊飛虹浩氣湖天浮我欲從之滯衰骨
風流美事輸先籌束書腰劒觴高樓北風日夜吹蘭舟
片帆望迷殘雪浦孤鴻聲斷滄烟洲寒梅三弄出淮水
黃鶴一跨輕揚州得魚沽酒風月闊閒雲遠水情思悠
丈夫宏圖豈鹿豕乾坤勝概開雄眸雪濤澎湃江千里
芙蓉秀削峯巒起海頭怒激子胥潮橋邊苔老黃公履
江山人物盡繁華黃金紫玉何足誇收來圖畫寸心曲
賦擬班張五色葩剡溪盡興一返艇錦城雖樂終還家
椒盤遲爾起頌花華燈焰焰醺紫霞春宵客夢驚天涯
懸河慰我卧遊賖
行路難懷慎姪自鹽邑將浙遊不狎乘舟眩暈
病歸戲作
吳山迢迢幾千里北人不狎南中水孤舟一葉浪吞天
風帆激雪雲中起殘魂零落波心裏洄流俯瞰頭目旋
山移岸轉何時巳昏然混沌之九天頽然沈迷於九淵
仲子哇出心與肝莊舄長吟夜不眠甘息風塵機慰我
方寸地履險不如夷未必江湖利石尤風急棹空回興
盡何須苦復催三日淹淫一日來盧醫一笑非其災孤
城半夜驚魚鑰嚴牙燈火吹殘角昨日遠遊今日歸偶
爾沈痾倏爾豁古來聲利山水間鑿空萬里將何堪豈
圖坎坷還平湍舉足世路俱間關行路難良可歎
頽室歎(并序)
嘉靖丙辰秋余擢判鞏昌攜慎修兒以行過
寓濟陽官署適風雨連朝次夜分乃巳輾轉
不能寐芒刺隠然凡一再起如或翼之移裝
間亦莫知所謂俄而所寢之一楹遂塴幾致
覆壓而幸免也亦神矣哉時維七月之二十
有七日也悵悒以行是為歎
倥偬七月來濟陽隴西遄駕秋山長狂風吹雨行不得
瀟瀟二日雲茫茫中宵乍歇天兵休奔泉汩汩庭際流
郵亭寥落少人遊我胡偶寄令嗟愁呼僮秉燭滅復明
一夕再起莫我由束装三鼓為誰速歘然頽室非人謀
飛我天涯魂顧我仙桂子一榻粉塵泥二命驚且喜始
以宦走榮詎知患且幷幾為立巖人幸免刑谷生揮淚
忽盈把微名灰且輕樵雲釣滄水安知此阨傾人生脩
短良自命神禹風波終亦慶白頭老我豈摧殘青春騰
踏知何竟尼父從天亦泰然豪雄不變山隤前壯懷落
落胡相牽前途有酒還如泉
送陳肖玉長教擢教楚藩
胡為孤竒姿覯此青海曲玄簡如有情綱常僻邑鵠朱
絲返淳元綵筆振頽俗霡霂膏幽蘭剞劂試良玉炫日
夭桃崇紫霞凌風瑤笋超貞華楚淮絃誦春無涯龍門
蟾窟文澤賖歘有紫泥書仰翥丹霄鳳瀟湘杳靈翰琬
琰破塵夢悵惘湖水春索寞山陽弄挹之不可留瀕溪
薄相送青青楊柳搖碧波孤帆萬里情如何醁&KR0812;一酌
強君酡青萍三尺為君磨江空歲晚目力短霜寒秋老
鴈無多荒城銀燭坐風雨春暉紫府迷笙歌陳琳負偉
才仲舒抱俊策銀紀湘東豪仙集淮南客梁園授簡空
陳編巫臺夢思俱雲烟風流儒雅懷千年壯圖此日輝
前賢
題張平山古山春色圖
張生雅抱奈爾塵世何走筆驅此一段太古之嵯峨闢
開天地不可紀杳絶人寰知幾多青壁嶄巖以直上幽
谷窈窕而莫窺雲澹澹兮空寂氣蒼蒼而陸離隠乎清
颸浙瀝於窮壑藹兮幽芬逸泛於危巇林莽凄曠悄乎
無人一鳥不鳴暗泉磷磷苔老麋鹿跡烟涵草樹春巢
由秘高蹤車馬違驚塵中有金仙之寶刹浮圖隠隠重
霄拔高僧姓字不可聞鐘磬沈沈隔斷雲閒情獨撫悲
氤氲一生腸斷在人羣我忖張子懷景中情亦偕龍鍾
老夷門霞想終難諧聊復快寫幽曠心使我亦得展慰
揮千金
題張平山溟海曦陽圖
訝此尺素中滄波擬萬頃是誰為此圖蕩漾元無定此
非摹我東溟無際之洪濤胡為一輪初日停朱影三山
巔在何處長烟野霧茫茫去金光煥射紫霞飛晴飇歘
掃青天曙不聞天雞鳴無復魚龍驚但見火輪簸蕩下
不可測潮頭絳雪如山傾烟波迥撼赤城明扶桑灼爍
金鴉輕一鳥飛百鳥歸一水燿萬水輝幽荒寒門開夕
霏長江大河相依稀虞淵終古不相值妙造精光随手
揮張公圖山復圖水卷首疇昔如豫此晚年别號偶相
符海慚薄劣山維爾君負大造資我非補造才巍巍君
名何可摧滄波猶笑能塵埃
(憶作畫時張號茅溪予號雲壑别來六十餘年間張更平山予更海壑當時卷首二圖殆彷彿)
(後來之二號若豫為之者故末見其意云)
湯即墨太翁南還過膠墨人追送之
華軒怱遽膠水東三子速我玉鉢詩無工仙翁夙仰天
上客綵毫漫爾随春風一枝仙桂來墨陽相從懿訓稱
龔黃滄海枯萊被時雨華胥仙夢交扶桑興高引旆下
蓬闕春帆縹渺吳山月恩霑有自可能忘挽轡空教心
力竭柳依依雨霏霏桃花亂點春衫稀子規啼歇暮山
紫清樽酒盡滄雲歸望君擬南極雪顛方瞳瑞王國待
君遊東瀛玉笙瓊珮飛天聲勞峯鳴鳳一時舉朱衣廌
繡黃鶴輕山高而海清澤濊而永名赤子慕不輟青桂
當重榮丹霄有道在平地皇靈厥艾還分明顧我迂疎
老林水烟絲雲斧何如情長短有句長短亭聊爾為墨
人之誠遠人之征
次韻元遺山送李參軍赴塞上
嘗讀遺山塞上篇悲愁慘憤極邊塞之苦詞
亦工矣但丈夫之氣何太靡耶想當時于參
軍必有為而發也余非敢以文詞相雄長特
欲反其意以壯之耳
慷慨出門去擊楫渡桑乾丈夫處世非鹿豕關山談笑
驅漫漫不策絶世勲虛生天壤間義氣摩青冥肯教别
淚澘惜哉折坂王孝子奉身廢義迴間關更有吳江竊
一隅偷安忍耻忘寄環要知西域竒功照青史要知燕
然偉績垂毫端岐路情懷總兒女風雲六翮乘時摶身
歸斧鉞命禄遺椿萱盤一朝樹功名家國同慶懽便教
風雷烈烈肅沙漠直須名王授首霜刃赭花斑衝風單
于庭踏雪賀蘭山孤臣夙中熱不知鐵衣單王靈振無
極何恤凋朱顔雄飛本自猛將志丘園徒老冥與頑君
不見陶太守時憂過爾躭優閒移甓寄深意揚名合自
甘辛酸一杯萬里與君訣無前戎捷期君還
春風篇
春深暮夜春風號滄溟吹轉涼月高脩篁歴亂不成影
長松滚滚飜江濤斷雲流空光慘慘歸鴻失侣聲嗷嗷
迢逓琅璫下綺閣破窗耿坐燒蘭膏臺城柳條今又碧
金谷花枝向誰赤一番草綠長楊基千載春光樂遊陌
西陵無復望銅臺北邙一夜摧松栢春來春去奈人何
古人今人春幾多歎息風前一杯酒亦曾笑把昔人手
今古情懷不相值祗合冥會浮生意翩翩白馬金鞍光
晴川渺渺桃李香東山華容莫相棄蘭陵美醖何可量
梨花皜夜夜不寐秦筝金鴈飛高堂春風日日吹我袂
春酒時時淋我觴但於芳春羡風物不向春風空斷腸
吹頽瓊岳了不覺落來烏帽從數數百年幻夢瞬息爾
莫令來者悲齷齪吁嗟太昊封姨兮難久依亦能布春
兮送春歸今日清樽惜沈醉明日蒼苔紅雪飛
海壑吟稿卷一
