海壑吟稿卷五
明趙完璧撰
七言律詩(下)
庚戍京邸除夕
的的寒燈照寂寥悽悽鄉國望迢遥樽前欲醉腸應斷
客裏逢春冷未消雪暗歸鴻書不至雲迷孤鶴思無聊
衰年合笑燕山客獨對東風慕聖朝
再次韻孫小渠除夕
一年將盡寄金臺千里蕭條獨舉杯臘候無聊燈下别
春光有頃暗中來身羈異境添霜鬢心逐薰爐化劫灰
鄉國好憑飛夢去數聲寒角故吹回
白川
萬頃長川入望平烟開渺渺澹虚清翔鷗飛鷺茫如失
落絮遊絲迥未明極目晴光霜練淨迫人寒色玉塵輕
悠然太素還千古一幅齊紈畫未成
春夜飲王吉菴兄弟宅醉歸賦簡
春夜沉沉漏未終畫堂銀燭暖搖紅鍾期古調塵氛外
逸少家風談笑中紫陌醉迷青海月蒼苔健倒白頭翁
天涯何幸逢知己聊慰羈愁日夜東
京邸清明
遥憶芳菲故里春長安憐作一羈人松楸望斷青山外
花鳥清孤滄海濱黃霧樓臺相識盡玉壺醽醁為誰斟
寂寥獨倚東風醉簾幕黃昏燕子新
次韻送張省幾司城歸休
鏌干繁劇試多年報主衰顱惕皓然回首不堪孤鶴
怨拂衣曾為一絲牽斜陽晚浦憐樽酒歸鴈春風慰海
天滿目紅塵陶令去羈人淚落五雲邊
艾山晩歸
斜日亭亭石逕歸秋風颯颯捲征衣林聲度晚醒殘酒
山氣生寒下翠微黃菊暫留烏帽去落霞遥逐斷鴻飛
蒼茫猶自餘清興新月依人弄夕暉
癸丑寒食
無限花開無限情此身那得一閒行銀鞍柳外誰家子
玉笛風前何處聲俗務絆人春已老清光猶夢醉難成
賞心久負浮生意鷗鷺争如早締盟
春暮感懷
春色初闌杏雪飛惱人情思暗依依風塵滿目誰相慰
觴詠無心久自違雲斷遠山虛淑景簾垂清晝送斜暉
天真欲寫仍羈旅白首淹遲未拂衣
九日集飲邊樂亭工所二首
不見黃花兩度秋西風此日共優游青山入望飛難近
俗事侵人却未休佳節祗今憐白髮賞心思昔對金甌
征鴻落葉無吟興暫把茱萸一破愁
燕山風物向高秋税駕塵機合暫游寒日晚籬黃欲破
淡烟晴野綠初休官衙竊禄慚金闕人事傷懷到玉甌
山水幽閒何日遂蓬瀛回首浪生愁
晚秋過城西廣通寺用韻
颯颯秋風静法堂幽吟無與共酣觴疎疎寳樹垂清影
冉冉天花散異香落照催歸山郭寺漁舟看弄水雲鄉
遲留合慰偷門意俗擾從來抱恨長
次韻李東岡關山
逢人是處說關山巖險真成百二關空谷隂寒催白髮
崇巒顛頓損朱顏才輸周召應知止老入氐羌却憶閒
落日啼猿腸欲斷可堪征袖淚痕斑
流曲河
流曲河邊促曉行桃源乍喜赴仙程溪聲雪激寒潮吼
山色屏開翠黛明楊柳石磯白晝静桑麻村落碧烟輕
倥偬不慰徘徊意風送黃塵無限情
早春用韻
東風策策拂餘寒静掩柴扉戴鶡冠晷影漸舒閒裏度
梅紅初上醉中看燒蘭暖合芳庭靄煮茗清分活水湍
衰謝却宜春色早韶華真與意相安
次黃海野韻寄李翁明齋
壮心飛向白雲頭桂窟蓬瀛擬漫遊勲業不堪青鏡老
璠璵早為碧山留孤蹤悵望韶華暮雙眼迢遥烟樹稠
風月滿天春寂寂相違相憶兩無休
雨後夜坐
赤日煎沙苦未休墨雲拖雨倏然收中天霽魄三更晝
一夕新涼六月秋深院無人風細細古槐垂露夜悠悠
坐斜星漢清無寐酒醒芳庭獨自謳
次韻登艾山
風塵夢想故山遊白髮投簪向急流世路不堪驚險絶
幽懷自合老林丘放歌邈逸青冥鵠把酒茫然滄海洲
黃綺一歸紫芝老白雲此日慰鄉愁
次韻刈麥
宦海風波已倦遊東山生計老春秋杜鵑啼歇桑重綠
梅雨晴初麥乍收餅餌香風新足慰流移此日故還稠
巢由何與唐虞事自是江湖魏闕憂
庭下新鑿二小泉
小泉新甃碧泓渟混沌鑿開雙眼明入夜淪光動銀漢
浮空霽色接滄溟孤居適意寒江破一片閒心秋影澄
不敢濯纓蕩萍翠魚龍時作雨雲冥
七月苦熱
纔喜新秋不自勝豈期煩暑轉相仍微風小動爐中出
虚閣高凌甑裏蒸汗浹徒勞白羽扇肺乾空想玉壺冰
翛然欲奮凌風翼汗漫清虚去未能
贈江龍所别駕署膠
風流文藻挹英賢綵筆通靈有異傳冀北羣空還自負
漢南獨步更誰先滄溟治績曾無右青史勲名不道前
垂老會逢今日盛相忘䕫契醉堯天
曹文村晚歸
斜日荒山返旆旌野烟迢遞暗孤城路迷春草連雲碧
水遶寒川隔岸明細雨不禁花外冷驚風可奈樹邊聲
芳菲有興催歸急每苦登臨不稱情
癸酉夏日赴西莊
翠柳千條拂曉風亂山如迓擁晴空閒情緩轡蟬聲裏
幽興題詩烟靄中野草連天望迢遞人家隔水正冥濛
青松短壑遥相慰一入白雲暑自窮
癸酉七夕
雨霽風清佳夕閒從人遥指絳河間鵲橋誕妄今何在
牛女虛無歲往還秪以盈盈一水隔却疑脉脉兩情關
人間底事仍相乞夢向顛迷話更艱
癸酉秋閱慎幾應試曉發感書
癸酉秋七月之望慎幾曉赴省闈宵雨甫霽
曉曦蒼凉清吹激於虚襟烟光染於迢遞撫
清爽之凝眸而早歲壮懷怵然又動且慨老
無成貽譏薄子良可莞恨但二郎己叨甲第
三郎又覬秋捷亦海曲之螢光僅為末齡薄
慰耳漫爾此賦
一番清爽雨初晴正是英才折桂行雲路秋風香颯颯
海山曉色翠盈盈壮懷有激仍昔日大笑無成奈後生
白髮關情還作喜幾家麟鳳疊芳聲
贈王碧溪太守
晉魯勲名夙所欽朱幡適慰海之濱蒼生曠被岐風舊
白首重看漢吏新妙簡無私遭聖主催科有政屬能臣
虎牢晩託重關險(謂崇墉有績)犬吠生釐擬誦頻
聞試滄海遺珠感賦
精英夙自結驪龍明月清光重海東擬破幽昏當暮夜
合增輝彩向瓊宮沉泥滄浦知誰惜按劍朱門總未逢
安得高風來象罔便應長價到隋公
清明
春入清明自可遊竊將樂事脱閒愁落花烟裏從春酌
細柳風前縱野謳去歲隴添今歲墓千年人悞百年謀
六龍不為人間駐莫遣風塵空白頭
殘臘小雪晩晴
小雪隨風旋復晴晚曛獨眺自分明雲歸海浦寒空淨
烟迥川原冷玉輕頃刻作花非積素顛狂為瑞竟虚名
冬深不協蒼生望徒遣微隂蔽太清
書能仁寺上人壁間
十二回廊月正明菩提相見悟三生法雲真際醒塵眼
寳樹清隂慰客情一壑泉鳴驚卓錫半天風下質飛旌
金繩夢想開迷境此日相從憩化城
五夜不寐
脩篁移影月初沉青女侵忩夜不禁星下繁機猶在眼
海邊歸夢尚關心啼殘沙鴈燕雲冷開徧籬英塞日深
輾轉寒更渾不寐媿羈升斗未抽簮
旅夜
霜清月白酒初醒嗚咽悲笳調鳳城紗静老梅横瘦影
庭空疎竹送寒聲羈愁多病頭應白王事關心夢不清
輾轉殘更眠未得宦情爭似故鄉情
次韻秋園晚興
殘照離離帶遠林秋園晚色豁塵襟玉欄風細梧桐落
石竇烟涵蟋蟀唫題句恨無堪刻竹歸巢喜有倦飛禽
金錢滿地知誰惜醉卧蒼苔興獨深
喜月林奉使回京師
他鄉大喜故人回塵抱相從一暫開芝宇三秋孤館夢
萍蹤萬里五雲偕北風興逸燕山酒皎月歌殘郭隗臺
宦海由來無定所老懷可奈濟川才
海屋添籌夀尹金峰侍御太翁
關河迢遞思無窮落照蒼茫望未通金闕日淹周柱史
碧山雲老漢芝翁烟開青鳥揖金母籌徙滄溟禮木公
天澤年來更優渥紫泥黃閣下清風
將旦鹽城作
忩外驚風颯五更敝衾時覺冽寒生乍回旅夢聞殘鼓
倦寫新詞向短檠斜月半忩餘紙淡疎鐘幾杵帶霜清
十年不為朝鷄擾今聽兒衙報曉聲
夏日西莊
炎赫西來耽野芳古槐疎柳蔭茅堂破忩不阻南薰細
深院常涵宿霧凉茵枕清眠移白日柴門幽啓對滄浪
杖藜散步平沙晚悽送鶺鴒淚萬行(時春泉兄新逝)
南忩晝卧
石牀偃仰趁南風忩落閒雲雪倚空一枕清凉三伏外
片時仙夢十洲中凌歊歌舞雲飛盡結綺繁華水自東
七尺微軀滄海上悠然情興老崆峒
感蝗
六月飛蝗過目頻竒災何事苦斯民天空不斷回風雪
隴際還驚蔽日塵倏作青娥摧綠野旋看赤土泣蒼旻
誰將無食悲生計秪有催租愁殺人
次韻喜雨
阿香驅車海上來白雨跳波雲暗隤靈澤千峰潤枯槁
洪泉一息消氛埃荷喧戰劇明珠碎竹淨凉生寒玉堆
何幸蒼生迓天錫從開一噱一銜杯
明川
晴碧横開灧灧春封姨乍息湛天真青冥聚散孤雲影
白鳥微茫落日津烟破不知鎔鑑客月臨擬有弄珠人
清光不借銀河色瑩徹靈襟覺日新
曉過章臺
曉霜驅馬過章臺弱柳依依門半開夢破巫山雲未散
香銷鴛被日初回竹低護犬垂朱箔花落無人掃綠苔
滿眼烟花無限恨獨輸劉阮到天台
簡吳興謝生
康樂清風費夢思敢題凡鳥到門時瑶華日仰今何暮
玉樹雲停迥未期半夜絲桐還自貯平生塵榻為誰私
碧忩看盡滄溟月寥落燕山濁酒巵
雪中趨公
半夜紅燈踏雪行北風凛凛玉珂鳴貂裘被體故仍薄
羔酒衝寒力己輕千里辛勞成底事一官衰老笑微名
海邊茅屋何時返金鉔融融睡到明
春夜不寐
金柝聲殘夜已深鴨爐香灺擁寒衾松根餘雪侵忩冷
竹杪頑雲接地隂坐久虛堂春悄悄夢回瑣闥夜沉沉
無眠不盡山城漏暗送啼鴻過北岑
春曉水邊感興
曉策花驄傍水涯清光何限竟誰知平湖雨霽兼葭綠
曲岸風柔楊柳垂烟渚鷗閒開逸興滄洲春晚負佳期
塵埃滿目空奔走衰倦應慚歸去遲
次韻李南川覽趙氏山泉
啼歇鶯聲午閉關捲簾長晝看春山洞門花落憐風雨
石窟泉鳴訝珮環幽景不知辭組去紅塵空自羨人閒
相過聊對芳菲醉合釋羈懷頃刻間
喜晴
封姨夜半驅黑雲羲和海上推朱輪氛埃淨洗碧天闊
物色清開玄圃新光景無涯輸老眼觴詩有興屬何人
迂疎夙媿抽簮末白首紅塵悞此身
秋晚
孤城秋老欲黃昏扶杖閒階踏蘚痕芳咀落英來砌畔
吟聽促織傍籬根微風病葉先投地斜日寒烟半在門
詩景滿庭人獨倚飛鴻送盡水南村
寄酬陽信董光禄二首
燕山鴻鴈惜離羣二十餘年杳未聞綠野可能敦夙好
鳳城長憶醉宵分滄溟迢遞勞春夢嶺樹蒼茫送暮雲
白髮巳衰空桂結瓊枝何以慰清芬
碧筒銜鳳翠屏巖(勞山巖名)青眼披雲白雪篇風雅曠聞金
石韻輝容宛覩玉堂仙東山久亦從疎放西子那能鬭
媚妍醉裏揮毫何以報不成金錯意茫然
送丘月林制闋還京
故人北上黃金臺烟花春暖滄溟隈荒山人遠不相送
仙塵望絶空徘徊十載朝廷慰如渴九天雨露欣重回
巖廊擬翼明聖績烟波一竿何快哉
聞喜五詠
嘉靖乙丑二月念九日慎脩春捷來喜慰存
没因遥第其榮恩而五詠之用識草茅之溢
慶云
飛報捷音
癡兒謬附黃金榜阿祖今酬素日心六紀桂香承杏苑
十年雲路到瓊林禹門雷吼蛟龍化魏闕風飛海岱音
垂老不知天地報壮懷記取慎清勤
臨軒策試
太平天子肅臨軒廣輯英賢慎采言金殿日明春晝永
翠簾烟捲御香翻鳳鸞際運鳴時盛豚犬傾愚答聖恩
野叟媿無今日訓早期董賈此迴論
臚傳丹陛
瑞騰烟靄溢彤庭仙御旌幢拂曙星千載龍飛雲雨合
九宵綍下姓名馨黃金臺上天恩渥玄錫人間曉夢醒
濟濟鳳麟輝日月兒曹忝竊慶周寧
宴賜瓊林
瓊林賜宴平生慕粲子何知此日榮玉斝碧桃窮日醉
宮花綠鬢裊烟輕恩光滄海三千里人在瑶臺十二城
遥想逢山歸路晚新郎簫鼔競相迎
榮釋褐衣
褐衣本自草萊衣聖主登崇革賤微野水烟裾迥珮玉
雲山芝袖謝牙緋春風文炳於莬變化日儀瞻綵鳳飛
一介寵光何所報仲山衮補勉歸依
十月初寒圍爐小飲
一壺春酒對紅爐十月初寒慰老夫雲影滿忩松影亂
雪花點地柳花鋪弄孫清夜歌唐句教子彤庭效禹謨
一枕遊仙歡賞後樓臺深處擬蓬壺
掖邑張南溪老友以趙見亭侍御詩扇見遺用
韻寄答二首
日攀危磴俯回溪遊賞清樽迥自攜花氣喜涵香靄榭
潮聲驚落矗雲堤修篁對酌風前舞好鳥窺人林外啼
醉裏狂歌閒裏卧簮裳回首是沙泥
衰翁無復志磻溪山海逍遥一杖攜尋話野僧春日寺
聽蟬高柳夕陽堤閒情不遣花空落清賞曾教鳥自啼
遥向舊知揮醉筆休教翰苑鄙塵泥(趙侍御以翰苑擢也)
桐隂
瑶臺鬱鬱綠生寒淨掃莓苔坐自看日下平鋪金翡翠
月明齊上玉欄干來儀擬集丹山瑞戲翦休教紫禁殘
老我琴書孤樾下不知冠盖滿長安
柳色
飜風弄日翠依依逐歲春妍故不違映渚不隨流水去
臨岐常送玉騘歸臺城堤上無興廢陶令門前有是非
莫向笛聲怨憔悴好隨烟叟上魚磯
竹韻
幽響蕭蕭隔座迴秋聲遥送楚湘來驚風滿院清如許
度靄閒窗静可猜瓊珮人歸明月下綠琴調合碧雲隈
高齋剰有銜杯趣七子襟懷曠古開
蕉聲
繁諠庭下卒難收風雨番番可自由朱箔不堪雲悄悄
綠窗無柰夜悠悠綺羅萃蔡驚初度金石琤鏘聽未休
獨倚珊瑚向殘漏不成蝴蝶惱莊周
次韻高雙泉翁登樓寫懷
雨霽烟蘿故故凉悠然塵外豈皇皇垂綸適慰依滄海
緤馬曾教度太行畫閣捲簾舒遠眺清泉煮茗潤枯腸
山人本自無多事酬倡新詩静裏忙
慎修以夏曹郎出守維揚經年懷想間書來鬢
漸生白因而感賦
庭教原來輔聖明十年燕闕又江城嗟予斜日青山暮
聞爾秋霜綠鬢生南鴈怪遲滄海信北堂莫慰綵衣情
遙知謇謇難為孝不遣書題老淚傾
用韻丁丑除夕
衰老頭顱盡巳絲挑燈又送臘歸時心慵萬事慙予拙
骨隠餘酸秪自知倏去年華憐栢酒幾迴春色向花期
玄修巳與靈龜合詎向人間一朵頥
用韻書懷三首
紅塵回首笑牽絲正爾烟霞放浪時碧水青山如有待
好風良月屬相知侯封姜望今非望夀擬安期那可期
陶意琴尊從白首不將熊鳥作顛頥
高節桐江慕一絲壮心苦惜暮年時隨珠夜擲多相訝
楚璞烟涵幾見知碧柳自栽棲靖節朱絃欲奏失鍾期
危樓惟有滄溟月弄向清風一解頥
冥搜太苦繹蛛絲得意酣歌向暮時花鳥閒情惟我適
松篁雅操更誰知名虚蝴蝶湏臾夢身寄蜉蝣浩漫期
事變古今堪大笑悲絲何必淚交頥
哭内弟高介亭二首
介亭負俊才尹畿邑之豐潤以覲事殂京邸
聞訃哭之
一宿中宵隕帝京悲風飛訃過逢瀛傷心迢遞還疑夢
淚眼潺湲且未晴英采何歸空抱恨遠書猶在可堪情
芙蓉别館塵凡杳腸斷朱絃夜夜聲
英才何事委窮塵痛絶清時失鳳麟分桂有情憐帝子
種花遺惠哭丘民道旁說易期何夕地下修文是幾春
獨倚東風一相弔知予滄海更何人
戊寅新正四日雪中用唐韻一首
粉蝶驚春下短墻楊花早點鬢邊霜月明迥徹清虚府
帝澤先沾綠野堂穠李駭看初歲艷枯槎猶借一時粧
園林是處生春色愁殺窮荒仗節郎
已夘新正年登八袠家宴偶成
青眼明時八十春白頭竊擬渭濱人青藜不用扶衰骨
絳雪何須健老身凰鳳雙偕桃洞久桂蘭疊見武陵新
神仙猶恐虚無迹歡會蓬瀛此更真
次韻登城樓
苦悲塵市上高樓老眼遥開天際頭絃管雲霄窮晝夜
海山今古幾風流汪洋萬里樽前興紫翠千重分外幽
一縱豪吟來勝概雅懷曾計末齡遒
金井
小鋪金井碧粼粼瓊玉參差照眼新花落清防俗客至
苔生喜趁綠錢勻月明細浪聲沉夜雨霽如篩淨脱塵
醉向晚風從健倒摩挲驚汝莫相嗔
七月十二夜
幾日煩襟暑不清天街此夕慰凉生翩翩華月隨潮上
靄靄青烟抱樹輕露下寒蛩悽四壁風前清漏杳孤城
秋堂欲問如何夜竹影依稀石徑横
春山
學彎新月兩分明春靄連山淡欲盈入室纖蛾曾見嫉
隔墻横翠重關情王書不至雙規損黛色初勻八字輕
宛度清揚桃扇底怕教心捧更傾城
秋波
翠湖初落熨晴波明媚秋生奈爾何金鴈月輝珠未穏
玉臺雲散鏡初磨霜紅密意盈盈度銀浦幽情脉脉多
幾許清光無限恨姑蘇一瞬罷吳歌
哭黃海野妹丈三首
可惜仙才黃海翁秋風星隕海山東驚人綵筆原無敵
直已清朝本至公湘水不歸蘭蕙老長沙弔去古今同
蒼生莫慰當年望横涕滂沱哭上穹
逆前韻
有懷無路訴蒼穹泉下人間渺不同何日化歸華表鶴
千年腸斷石城公青山南卧心猶北白髮西沉我尚東
終日憶君君我棄空餘殘夢哭山翁
錯前韻
暮景衰殘爾我同斷雲落日已辭公傷懷問疾虚青簡
無計招䰟向碧穹遼海燕山總春夢惠音良晤失佳翁
痛君洒盡平生淚淮水無情日夜東
自傷二首
幻身千古盡凋殘是幾登仙幾湼槃迷境難開千眼相
衰顔誰駐九還丹晚來歲月驚如擲老去情懷澹自酸
冥造不須愁裏誤酒杯端合強追歡
同游漸損逝川波病體支離奈老何甲子已週仍有幾
春秋過盛亦無多仙凡枘鑿終難合海岳沈迷豈易磨
學道未成雙鬢雪悠悠人事日蹉跎
雪中偶書
瑤霙萬里逐風回漠漠窮隂冷不開野水冰連龍甲去
海山碧浸玉壺來八荒旋作殘年瑞三尺仍餘浩劫灰
獨倚老松醒醉眼平原不辨楚王臺
人日觀雪
青靈乍喜布陽和滕六侵權恣意過漠漠彤雲昏日月
皚皚白晝失山河東風欲拂全無力宿莽初萌且奈何
老眼仰天開一粲飜飛看作撲燈蛾
雪中潘邊二老見枉夜歸有懷
黯黯山城暮雪天幽軒解榻集英賢蓬雲寒度潘邠老
竹靄清延邊孝先暖玉醲醺醒紫茗博山香散拂朱絃
情瀾未竭仙舟放無影月中人不眠
首夏雨後曉起
列缺奔雲裂海山夜闌雨歇曉開關修篁睡鶴寒烟紫
小院無人細草斑啼鳥不來詩興寂落花飛盡酒杯閒
蒼苔滿地抱孤悶獨眺滄溟縹渺間
和穆少春前賜詩扇二首
疎狂取笑草鳴蟲豈為幽蘭播遠風曾媿鯉庭無異教
悞將鼠璞試良工玉堂綵筆馳聲久丹桂青雲奕世雄
池上鳳毛今不爽海人休說郢人同
書翰忘辛擬蓼蟲酒酣隨意灑清風脂鉛不識慚愚婦
剞劂無能媿拙工孫廏飛黃來藻鑑薛函結綠際豪雄
玄珠未必遺滄海此日何堪象罔同
和穆少春後賜詩扇二首
翰墨齊紈謝鮑才龍門迢遞恨難裁銀盤爛自滄溟吐
錦綺新從蜀水來白髮可能承玉唾清風猶慊滌煩埃
神交徒爾侵衰暮却幸兒曹侍酒杯
抱甕忘機老漢隂詩從鳳沼忽驚心孤高莫和陽春曲
千載俄聞大雅音武庫乍開寒凜凜文虹遙射影沉沉
詩豪適快明時覩悔爇猩毫自不禁
海壑吟稿卷五
