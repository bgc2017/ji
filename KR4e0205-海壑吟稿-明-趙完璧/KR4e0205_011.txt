海壑吟稿卷十一
明趙完璧撰
與丘月林給事書
前軒車東來未暇一言而返久許勞思不慰片時欵教
悵恨何如聞即吉坐失趨候衰病窮居艱於動履惟賜
體亮想北行不日此别仰陟鈞衡慰瞻盛世而丘林野
老日趨凋朽再圖良晤河清之俟更幾何哉兹遣候情
抱無涯書莫能悉臨楮悵然知復云何惟知己鑒原
答毛行齋太守親家書
牛馬走蠢愚無似苟延五紀何益明時消損天日負媿
良多豈期謬辱盛使惠我好音眷我珍品捧慰登嘉感
佩寧有既耶尚容遣候使還暫此伸謝
又
數月來家務瑣冗未遑馳候適聞道體違和鄙懷切切
徒抱趨侍悃私奮飛安得想斯文之係匪輕吉人之佑
有在擬復妥然倍常矣况君家孝子慈孫自善調攝無
憂也謹專人齎小牘奉問惟避俗清心重加玉愛以永
仙齡以慰天南寸慕不備
又
前令孫回已具啟謝近聞海屋初度在即擬將趨瑶臺
執霞觴以效蓬山慶誠奈塵冗衰疴不果初志且若之
何北望迢迢耿懷無已敬遣蒼奴持罌醐籠果少將逖
忱其為我頥揮萬萬
與舒城孫生書
疇昔邂逅京邸垂我欵私示我肝膈揆照涼薄何緣雅
遇胡十餘年來去留異迹離合靡常風塵中令人常抱
惘思曾不得把臂朝夕以敦舊好情如之何卯科仰冀
魁名蕡屈既徂午年傾候垂光轉加落寞是何不遇之
數耶而倫絶見忌耶抑亦晚成而大器有需耶兹者酉
宿天開文光照於廬岳想休徵端在子矣秋風發而桂
馡春江波而花暖得意驊騮長安之勝一朝遍矣不識
通家兒曹獲蠅繋否不肖苟祿西城五年餘叨擢鞏昌
出監靖虜邈在邊陲荒山紫草殊絶中原雖上下之情
每有相宜而風土之薄良無所賴甫半載而來琴鶴蕭
然海山恬若科名眊矂於少年勲業衰頽於青鏡閱來
世務賢否之乖宜清濁之異遇物理顛倒幽獨祗默於
邑耳然又嘗竊彷達人之觀乃不順適所天也耶栖遑
林壑庇以先廬給以山田詩酒琴書此焉自足鶯花風
月知己無多惟此老焉竟何足齒適舍親分教來始以
彼之獲依於執事為甚幸而繼以不肖之得通於門下
為尤幸也草此聊陳久曠懷私瑣瑣無倫惟高明賜亮
與任丘邊通府書
别來久許不奉顔色悵惘彌深聞候京師不識擢補何
城想暫復而大遷矣美質清才真明時利器他日寵榮
曷可量哉何似不肖迂疎方稜動見觸迕滋謗賈禍竟
所不免委棄山野適分之宜粗有敝廬薄田優游海上
與林壑居與雲霞侣鳴桐酣醴散帙詠歌瓊林桂闕付
之三郎秋月春翹陶於百歲清狂野叟何足為朝紳齒
耶但夙蒙雅愛會晤無繇而音塵曠絶不敢不以私悃
相寄也前所託海天泉壤二册近曾注意否倘不見遺
萬一獲協初志没齒曷忘千里惓惓不勝遥懇之至
又
違教六載忽焉逮兹海山脩迥光景迅逝奈老懷何哉
林谷岑寂偶辱華札兼蒙珍惠自天之隕感媿何如捧
讀間既諗大擢曷勝欣忭及再聞尊閫謝棄之變震悼
不任想鸞續已久探珠消息近不識幾許也此亦不肖
為兄宿懷焉者然瓜瓞末豐理數必至敬候佳音足為
遐慰蘇鸞回敬此奉謝仰恕不恭切切
與濟南王羅溪通府書
别來數載夢想光顔無由為慰每念疇昔叨侍京師稠
人中俯辱高情方寸懷私刻鏤何能冺没適聞榮擢東
藩佳聲騰播溥延海岱君侯竒績南北之間亦偉矣哉
大拜明時畫期可待不肖西隴來歸棲遲海上劚山漁
水聊復終老惡足云小兒慎幾以省試來謹兹候問惟
台鑒不悉
與王冠峯書
再辱翰札謝謝别忽半載淮海悠悠何如為情撫良時
抱長憶耳聞舒之士風純雅土俗竂寀兼際一時之盛
慰慰惠來漁歌竒譜小試頗佳但訛謬太甚煩暑中不
暇密審姑候涼秋徐按之以副遥愛使旋暫復祈賜照
鹽城答王冠峯書
昨淮上人歸得手教知浩然高舉撫掌歎賞急流之勇
當時孰有逾於君者煙溟雲嶠恣意徘徊况壯年強健
天趣無涯不肖又輸君一頭地雖然滄浪潦倒中且猶
勉爾競為風月主方日夜竢東攜取枯桐古音以相陶
寫於雲水之陽每欲奮一颺翰蓬煙杳如楚天莫慰且
若之何悵懷悵懷羽便率爾奉候涼秋蕭條瞻慕不能
為情擬幽人會此區區是仰
鹽城與姜石澤封憲老親家書
别來不親教範奄歘逾年桑榆契侣頓致杳違淮海浩
渺中時復令人回首俟期而旋何如慕渴吾兄頥養滄溟
陶意種種天禧無涯而相業有託景羡景羨不肖從兒
曺小宦邸扃鑰閴寂不任結束仰東山杖屨徒五内燥
熱焉耳便中小致問私餘再候
鹽城答黃海洲書
仰間忽承手札兼再辱寵貺謝謝吾兄晦養雲需會心
魚鳥於勢分莫攖清曠之娛迥自翹企不肖凝寒中逐
孱弱書生閴羈粉邸顧淮海煙雲不任惆悵冀春來旋
旆以慰夙况且復伺通猿鶴或有期也兒曹株守小吏
久忝素延祇貽遥莞爾來教已悉想閥閱遺聲賢德休
光自足感人於無既自分卑微揆不為人重輕也勉令
轉為裁候聊致葭莩至意以自盡耳敢遽圖君家補益
云乎媿媿鴻返此復希原照
謝平度崔生
疇昔京邸辱枉未遑從容聆唾音抱歉未既邇年來兒
曹往返取戾門下良多鄙懷耿耿忽復瓊函有隕珍品
猥頒捧誦拜嘉頓令慙汘豚犬兒謬附末第曾無足齒
道沾被寵錫若此怖感曷勝久仰跌宕雅懷曠逸高致
海山風月中良儔也何白首衰殘經年百里竟不獲一
挹芝采探玄機淑道妙川逝悠悠俟復何時此為悵恨
使還倉卒敬此附謝
與即墨湯君陽大尹
邇聞寵陟鸞音别榮熊駕林壑慰然可謂無負賢勞矣
似於俊才偉績少有不協殆明世登良要有漸次隆崇
之典仍合旦夕期也然體國仁賢應自有後獲深識鄙
窺何如何如但墨水蒼生無復寇借膠湄黃髮靡從斗
瞻兹焉悵爾早圖參謁之行適為良晤何意井坐塵闠
尊駕稅於王而不知尋候於姜而弗遇再要於匡而星
軺長往矣縱横顛越仙跡杳然徒令望塵愧恨負罪庸
何可言敬兹遣謝兼附鄙稿用塵清閱佛頭之穢誠無
足云亦聊以竟嚴命爾統惟原照
鹽城謝劉雪溪太守書
僕衰殘朽質沈跡溪壑方過眷西伯頓暌南服周悉高
情備辱臨岐殆偕日俱新也邇忽秋暮春回海山如失
清顔曠别夢想何依竊念瀕溟枯槁罔不慰被青陽顧
區區末路邈越楚雲可能侍粲花於清颸剪芳蘭於良
夕叨恩如昔耶白首馳神青冥鎩羽俟時而東惡知其
九霄靈鳳千里神虬亦焉攸寓嘉樂淑人竟我心惻奈
我翁何哉風便小裁敬致遥悃岑寂中不盡惘懷仰冀
德涵萬一
答紀鑑塘司徒郎
忽教音猥及高情欵悉走衰朽林丘曷堪屑惠無乃德
之至愛之深不我終棄爾耳足下清才朗識巍陟徒卿
進依英主退協仙僚優游鵷省中議政論文自是青雲
竒趣昔人謂向長安西笑企慕何如時復大擢柱輔擬
樹無前偉績於昌期走之所遥欽而仰羨者指可勝屈
耶且不替兒曺舊好澤益有歸感念殊切逖謝幽忱良
莫能極潦倒岩阿強勉報候苐恐煙霞鄙悖唐突風雲
取罪萬萬清秋爽颯塞氣高涼懇冀玉息以將天休臨
書悵惘無既
答福山郭嗣翁尚書
瞻企間忽仙翰俯臨兼天機有隕發函媿感仰謝仰謝
頃在淮咫尺無聞坐失良晤令人惘恨不肖自南歸俗
務纏牽殊乏清興新聲舊譜兩負夙心向亦無得今且
幾忘矣聞山居吟得之桐菴者想亦造妙而陽春樵歌
曾記於邊邸譜贈或亦不可棄也數曲之雅真足以快
適東山矣又奚以多為哉然嘗緬惟高致風月邊空復
劬勞每有東勞之思海市之想俄慰此行擬當一候門
牆然白首桑榆知復將來何似亦聊云此一胡盧耳黨
人之變諸子姪元妄被災苦何可言幸昭然餘不足憾
矣辱蒙言念感感别啓來教已聞命今亦未敢輕擬其
人俟從容馳報
與安丘黃甥茂才書
久曠情疎殊切懷念向聞春試優選欣慰不勝既而秋
鏖失利更增悵悒然妙齡青紫時復當芥拾也雲霄天
馬何患於暫蹶耶但淬礪無輟以速嗣前武丁寧耳吾
庠吳冠老俊逸高雅人也今擢貴庠教長將渠泮生輝
春風轉徙也子其善事之渠脩吾膠誌創稿未半遽有
此行將攜彼處終之及思我先君墓誌乃若翁海野筆
也今原稿已遺想賢甥家藏者猶存可檢出錄致以備
風采蓋首欲不泯英才鴻筆而先人實行亦賴以不墜
吾與子不偕慊於心乎子其念之臨書不罄懇私惟孝
子仁人鑒察之
答章丘胡湖山三尹
適辱教翰切慰渴懷幸接玉郎再諗吾兄二十餘年履
歴動定深恨璠璵重器不獲大揚明時轗軻&KR1160;屼竟致
山野遺逸自君子觀之不無倒植之嘆乃聞諸郎若孫
桂蘭叢茂秋來當自有效竒捷者不將以信兄所未信
耶亦姑陶適煙霞從容迓玄錫耳竊為默慶之再憶疇
昔都城一覿英風而豪人意氣便投肝膈亦傾蓋猶
夙契焉者未幾儵别悮觸權豪猶賴故人夙愛致蒙元
老科臺俯為垂手公論不泯而瀕萬死者僅得一生何
幸如之偷生苟祿忝擢鞏昌塞垣凄寞良非衰老所堪
六越月而歸乃酬素願栖遑海岳間犁鋤編簡傳家舊
矣誨諸郎以是老焉已也何意二郎慎脩濫叨甲第蠢
子迂翁實出望外及謬尹鹽瀆亦嘗俯逐琴鶴聊適晚
懷於淮海也三載還兒復忝附郎署曾何勞績近補維
揚令人慙悚不肖衰齡適今七十又七老荆少五歲而
相偕豚犬兒三慎幾亦叨廩慎動附庠末小孫四而儆
當志學略知文字亦可粗繼書種供桑榆玩弄也且拾
先人之餘材完小子之新第琴書餘暇松竹盤桓癡延
崦嵫餘暎朝夕所不可知者亦一付之冥造耳吾兄果
有東山高興秋風春日引首西岑正慊百年志願何如
慕何如慕恃愛瑣瀆忘陋取罪仰惟老知已情鑒
謝維揚嚴紹峯貳守
久企芳聞不階瞻挹瓊采拱聆珠唾以雪洒衰朽塵抱
空復馳神江淮耳竊幸兒曹忝厠左右辱益良多琬琰
華英不棄葭倚是為遠荷昨兒書來啓函得善冊一帙
倉皇再閱乃知鄙稿也又復捧誦首尾佳篇乃知二公
賜愛也本海壖野語暫藏之敝笥終當覆瓿焉耳曷意
塵之名家而且梓焉刻製端整裝繕雅麗自揆鄙俚豈
宜過蒙稱譽重勞增美若是耶無乃陶瓦賤質朽株棄
材悮飾之金玉章之青黃耳愛之深寧不使媿之益深
乎又聞垂念賤辰猥惠錦製珠光玉瑩頓令南極增輝
東瀛生色身膺垂老之慶家傳不世之珍也刻感更當
何如便此統伸謝私衰眸病骨草次不恭臨風莫罄鄙
懷邈越天南勞望靡既祈惟台照惓惓
徐瞽道募緣疏
竊以太玄溥化妙無外以何仁品彙肖形私有生以成
性洪纖各足終始相忘稟賦惟均得喪或異椿齡芝秀
草木且復歸根龜息鶴胎禽獸亦知有養是以智超苦
海者不同腐於塵緣見爽真機者欲高飛於仙界鼎湖
龍去金華貽萬古之思函關牛歸紫氣協千年之瑞然
道不可以易致必假脩為况神每限於難通豈宜鹵莽
金丹妙煉惟須靜定還虛玄關微機曾傍紛華入聖子
晉長辭魏闕而笙鶴微茫希夷高卧華峰而雲霞縹緲
故奮凌霄之志者寧久滯於樊籠竭慕貞之誠者不暫
依夫燕雀哀人身之一失萬劫惟難戀世法於七情九
賊何滅徐子崇輝自九齡而波冥銀海返觀紫府清虚
悟百歲而電滅靈山長往白雲閑寂早依禪室苦空金
粟如來日奉沙門護持貝葉般若竹槎曾卓錫蓬雲十
載潤袈裟鐵橛再開山池影幾年清智慧志上人力行
妙道非不根徒誦狂言欲了真如可期後世奈仙緣之
猶在赤松黃石每神交矧芳名之猶存玉室丹臺曾默
識迷途猛省脫抛身入身之煩急流挽舟會用鉛棄鉛
之妙違雪峯而趨玉極慇懃窺潭底日輪捨龍鉢而就
鶴衣蕭散翫山頭月片脩性而遺命何如性命之兼脩
得隂而失陽奚似隂陽之兩得江湖曠蕩荏苒曾遇高
真吴越徘徊繁華可能幽僻池亭水榭總為歌舞之區
野寺山房盡是遊觀之所北人南悮空嗟萬里之勞紅
霧白頭慨失半生之計利名場覷破罕得披沙見金聲
色關打開誰識被褐懷玉幡然故國何假蘧廬吾黨多
情仙鄊少遇秦皇漢武尚厪蓬島之懷龐萌海蟾且逸
勞峯之興挾清風而載返還思滄海揚塵跨雪羽以言
旋重嘆城郭如故真人所至從之者雲仍妙道攸存宗
之者日盛望青蒼而高蹈欲慰平生躋危嶮以幽居用
償夙願翠屏岩畔怡三生舊日精魂華樓宫巔接萬里
紫霄煙靄罔辭塵陌他年之蟬蛻何期小結蓬茅此日
之龍珠堪養金爐玉鼎顧佳地以何妨水虎火龍還先
天而有藉然身歸静域自應削跡於闠闤道慕玄門詎
合縈魂於世俗若無外戸豈得内脩世財罔施仙緣難
遇窮鄉孤坐初難氣滿而忘食多侣寡儲終當壁立以
待哺伏望四方聖衆一切善流弘開惠愛之門大建慈
悲之業負夙德者定圖後效於來生崇隂功者必致善
果於旋踵施恩於不報乃所以廣種福田力善於無聞
亦將以終歸樂土黃金綠鏹借天地以迎恩尺布斗糧
託鬼神以降鑒善緣速結須知天道好還惡報難明宜
察人夀有幾請為推心以利物豈謂假天以欺人庶大
道可借以有成而小補聊資於託始陽谷之晷斯繼於
燧鑽飛廉之功獲濟於揮翮勢以微而裨著事以瑣而
助洪功同八百之中行合三千之内給孤長者事有明
徵元始天尊照無私漏諸天傾耳一體回心蹉失善緣
幽沈難悔
海壑吟稿卷十一
