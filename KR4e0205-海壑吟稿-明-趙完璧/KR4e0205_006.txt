海壑吟稿卷六
明趙完璧撰
三言
五雜組
五雜組宮姝色往復還歌換拍不得已東方白
五雜組便佞口往復還豺虎走不得已中散酒
四言
翟家嘴道中
高山嶄巖冰溪沍結北風凜如同雲雨雪太荒隂烟飛
鳥欲絶僕夫怳然征車未輟前途何依想望天闕愴彼
東溟我心已折
過西巖寺山
陟彼東巘寒雲蒼蒼驅我軒車險阻且長猿猴我戲虎
豹我當冰雪蔽途顧望斜陽左攀雙輈右慫干將奮然
萬里以趨康莊
五言絶句
高玉翁左史見枉用韻賦簡五首
夜堂酣若下春豆薦王餘酒興闌珊後乘龍過太虛
其二
孤雲棄朱祓五柳謝金魚蕭散風塵外相將慰索居
其三
山鳥避人飛丘林遯自肥不緣黃鶴度盡日鎖烟扉
其四
春殘兼暮景志協怨離居處處堪乘興時時有報書
其五
南極星飛彩東溟月漸西青藜扶去晚伴影度雲溪
感物二首
欲繫日沉彩欲障水湍流東西不我與耿耿心獨憂
嗟嗟三閭子不復得懷王早以蕙蘭悞豈虞蕭艾香
春閒四首
曦射忩烟破風飄花露寒鶯聲清夢覺春色獨凭欄
其二
鶯囀玉笙細苔涵碧錦滋楊花春欲暮睡起和陶詩
其三
寂寂閒庭静離離春草生朱簾白日永空復落花情
其四
春隂山館閒雲静松花老玉琴寂不調清觴為誰倒
早春有感
東風吹老鬢衰槁漸成銀不及閒庭草年年綠意新
草露
漙漙草上露珠璣明日華豈不照青眼湏臾良可嗟
鹽城獨坐
獨坐淮南邑經年不可禁囊琴望秋浦對曰又西沉
感朝雨
昨夜衆星列今朝雨不絶天時無定期人情那可說
有感
早有看花興烟雲竟不開每當花時節腸斷幾千迴
鬢上偶見一白
鬢上一莖雪眼中一點血萬事竟蹉跎難教心似鐵
寶應湖漁舟
湖天一葉舟舉網此生謀幾許風波惡艱危不自由
小箑芙蓉圖
幽石結靈根繁華不相識仙姿媚晚秋金屋無顔色
六言
秋夜
凉月叫殘蟋蟀西風落盡梧桐滿耳秋聲不寐寂寥延
佇庭中
春日
微雨洗明苔色暖風吹破桃花竹裏酒醒無事徘徊春
日西斜
宿静寧州
疎竹半忩横影濃霜滿院飛花夢破燒殘紅蠟更闌冷
墜金蟆
晩遊温玉齋官邸亭臺
幽境亭虚綠蔭良宵花落青燈殘月蒼蒼人去斷雲夢
寐武陵
醒眼楚臺烟月推襟晉代風流中夜燒殘絳蠟孤城唱
徹銀籌
七言
雨曉看菊
向曉疎籬看菊黃夜來微雨沐新粧西風好待吹雲霽
合送清香到玉堂
對菊小飲
小徑黃花艷艷開晚風時有異香來長楊紅粉知多少
爭似年年照酒杯
青州道中觀古塜
荒塜纍纍春草青行人指點未分明英雄寂寞前朝跡
落日東風恨未平
道遇寒食憶宋之問馬上逢寒食句五咏其韻
鞦韆女兒桃李下柳外行人駐征馬驕馬嘶風桃李香
愁人落日雲平野
東風浩浩吹平曠紅淚紛紛號塚上滿地梨花春又來
松楸海上悽行况
荒村寒食雨濛濛柳拂嬌青桃欲紅山館留連聊把酒
佳時塵世苦難逢
雲外烏衣怯曉寒花間杜宇泣春殘冷風疎雨行不得
南陌清光自可嘆
小雨清明烟火熄寒茶冷酒強飲食雲冥家遠野草青
盡日相逢不相識
山猿竊桃圖
佳實祗應酬國士綠香翻為野猿探不緣便捷先偷眼
自是山翁午夢酣
觀泉圖
懸泉高挹九天迴雪瀑虹飛塵抱開合笑徇名徒洗耳
灑然何似洗心來
琵琶寫怨圖
紅顔共策息金戈淚落哀絃奈若何昨夜單于氊帳底
分明猶說漢山河
紅葉題情圖
潺潺御水出重關空復題紅信不還薄命誰云秋葉似
爭如隨水到人間
夜聞琵琶
何處琵琶向月明粉墻低度晚風清夜深多少王嬙怨
寥落江州恨未平
次韻野居
滄溪遶屋野人家風静門閒鳥篆沙清夢乍回春晝永
黃鸝啼上碧桃花
次韻春日感懷
朱箔微風燕子斜江山紅綠總春華酒酣偶作懵騰睡
夢醒飄零幾樹花
次韻答張當軒節判
白晝樓臺空對酒朱簾烟雨獨看花瑶華慰我惟平子
祗恐春深早及瓜
一枝春色自應憐羞向東風鬭媚妍可恨少陵寥落久
無人驅馬過寒川
秋閨思
西風凄凄木葉下凉月皎皎抱君思思君見君一相慰
夢回不如無夢時
次韻宮詞五首
宮柳垂垂露欲黃西風吹冷妾衣裳妾身宮柳難相似
咫尺東風入建章
昭陽殿裏醉陽春歌管風來夜夜新錯向臺前怨顔色
施恩承寵不由人
疎鐘夜半過長楊歌舞争能得帝王書卷筆牀何所益
當年悔不事宮商
聞道仙幢下九垓是誰巧引羯車回慇懃學插朱扉竹
又恐君王緩步來
中使開扄曉一通雲車傳駐上陽宮黃鶯喚醒殘春夢
獨對東風惜落紅
塞下曲
萬里胡天一寶刀霜風透骨不知勞壮心豈為封侯賞
不遣旄頭傍夜高
次韻古城
陳迹興懷空野芳賢愚千載總亡羊牧兒不解丘墟恨
横竹秋風弄夕陽
攜琴小圖
滿天秋色月明中散步石梁趁晚風是處寒蛩縱繁響
乾坤無地理絲桐
次韻趙松雪胡馬圖
俊逸風流帝室人素衣無計染燕塵畫來胡馬千年在
遺恨中原要認真
次韻王嬙出塞圖
昨夜燈前舊守宫朝來零落向胡風無緣紅粉違明主
錯恨黃金買畫工
冬日過崔侍郎墓
殘麟蕭索半梅開潮咽悲風萬古哀金盌玉魚猶地下
行人誰謁侍郎來
次韻雪夜
侯門燈火尚遲眠酒美歌樓别是天却有鐵衣三十萬
誰憐徹骨冷屯邊
風流太守
風流太守飲西家纔自東家日已斜樂意未央夜未曙
不知門外雪飛花
讀朱淑貞弔林和靖二絶因用韻偶成
婺女躔分處士星楚波宋焰有餘清何緣紅粉孤山弔
技癢千名豈令名
十二欄干腸斷時鸞凰失意却緣詩不將化石心應老
猶向詩人弔古祠
用韻京邸春夜感懷
寂寂松忩凉月斜客身何事滯京華青燈落盡愁無盡
酒美燕山不是家
坐對楊花
何處楊花小院輕捲簾孤坐午風清一春寥落江南夢
腸斷吳姬勸客情
都城聞西郊閱武
金郊月落促戰鼓壮士喊聲怒如虎將臺百尺高入雲
北風寒透將軍股
月夜會寧縣道中
半天玄靄浮沙漠萬里荒山接草萊千古嬋娟恒此度
不堪人自海邊來
次韻鴿山晚釣
一片閒心繫野藤羈人紫翠遶千層孤雲小艇迷春夢
月滿寒灘未起罾
感懷
六十餘齡羈海頭山川遠興恨難酬龍鍾鶴髮心猶壮
日逐白雲天際遊
春夜
深院鞦韆兒女情桃花香暖月華清碧窗夢破啼鴉散
楊柳風前笑語聲
鹽城初夏雨中誦不知春去幾多時紗忩幾點
黃梅雨之句用賦十四首
雨中紅瘦空肥綠強把餘香留寸曲酒酣陡覺壮前春
為問來春還勝不
寂寥粉署少相知微雨霏霏織暮絲惆悵故山飛客夢
不堪楊柳喚鶯兒
芳菲零落已殘春可惜韶華客邸身清吏戒嚴孺子事
旋將狂叟作羈人
紅芳夢裏謝春歸白髮天涯仍醉去瞢騰幾日未開簾
莓苔綠遍閒吟處
齷齪之畏何首尾七十餘齡知有幾賞心莫問春去來
秉燭風流自英偉
雨落殘紅曉更多留春不住柰春何春來莫遣傷春後
幾度春歸兩鬢皤
正是桑榆陶寫時客中絲竹媿羲之淮南四月風和雨
盡日垂簾獨賦詩
異鄉紅紫老春華故國芳時不在家柰爾青青數竿竹
天涯風雨伴忩紗
連朝風雨度滄江接地烟雲暗海邦王事沈郎仙棹迥
白頭半夜倚寒忩
疎雨冷風暮復朝翠林紅萼知餘幾十二闌干無限情
錦囊清晝閒焦尾
兒役王程我拘檢官衙雨漬重門掩淼圍湖水綠千重
不見蓬山青一點
别將鼓吹慰詩腸斗酒芳柑傍海棠調得玉笙無覓處
青烟低度小䵩黃
楚天四月熟黃梅雲雨年年會早來日夜不堪江上客
寂寥惟有掌中杯
酒醒蕭索桃花塢雲冷玉屏詩思苦楊柳風清燕子低
幽軒簾捲黃昏雨
古意
飛夢依郎不可招郎音杳杳妾寥寥思郎不見郎帆在
日日門前送暮潮
鶴林玉露紀王荆公晚歸鍾山放魚詩或因刺
一絶余亦效次
相業當年負讀書一番新法太迂疎蒼生望絶公孫惠
何事終山學放魚
七月十四日觀虹
半天雲雨半天晴雌蜺連蜷斜照明莫自巫陽歸意倦
晚拖腰帶背人横
曉起小雨落花滿地感賦
小雨廉纖曉意寒捲簾秋色落花殘無情一夜風吹盡
可柰多情滿地看
丁夘鹽城九日
江峰迢遞獨登臺滿眼黃花暫舉杯兩度重陽歸未得
秋風千里望鄉來
問僮
碧紗離離清影開青僮掃花來玉階隔忩朝朝數相問
隂晴一夕不易猜
春殘漫書
啼殘野鳥春歸去開遍好花人不知向曉高堂對青鏡
蕭騷惟見鬢邊絲
翫庭前風竹戲書
㛹娟細竹玉玲瓏嫋嫋纖腰不耐風誰遣楚宮如意舞
婆娑對酒日西東
次韻李亨菴辛夷花
惆悵春殘盡日中新詞欲寫倦柔風珠璣不逐猩毫落
意匠悠悠鑄未工
閱來承寵若為容倦寫蛾眉獨倚風滿目楊花心緒亂
彷他桃李不言中
鹽城官署對葵
偉幹穠妍冒雨華粉墻摇曳晩風斜黃昏小院無人見
孤負年芳獨自嗟
雨夜
城頭落日雲重重倦吏閉門睡正濃雷雨滿天來半夜
定知海上起蟠龍
翟家嘴感懷
老妻海上腸應斷弱子河西淚滿襟獨向關山對明月
離懷三處總傷心
春日即事四首
滿庭芳意綠茸茸獨向瑤臺步晩風一片殘紅飛翠蘚
可憐春色寂寥中
一聲兩聲山鳥啼三日五日春雨凄柴門暗鎖柳花碧
閒館無人醉似泥
松篠隨風如意舞石牀雜蘚五色組悠然醉卧了不關
一夢落盡桃花雨
脩竹㛹娟塵外幽蒼苔滿地落花浮青藜散步東風軟
無箇軒乘無箇愁
睡起
寂寂清軒老病身閒情無頼寫無因日長飜為琴書累
恰度華胥意興新
劉春臺太守州治有大觀天日近雄勝海山連
之聯因十詠其韻簡上
䕫契唐虞值良會熙熙四海春無外酒酣欲作太平歌
吷然劍首乾坤大
海國熊軺一縱觀凋殘此日際劉寬東風到處蘇春槁
紅樹啼鶯物色歡
聖明側席苦遴賢卓老東來慰所天籬落不驚明夜月
桑麻無事鎖春烟
焦枯潤溥商家霖凝沍欣宜盾之日岐陽曠矣三千秋
青荒赤子今寧一
天地爾我元相近四知今古欽高韻何物猶煩暮夜辭
私門争似無人問
風流儒雅慕豪雄勲業文章海岱空天地無私人似約
仲舒端合到天東
癯自從肥窺戰勝清操冰玉呈孤瑩負義封侯自烈然
塵埃詎為如鈎應
廬陵太守來東海政和化美春常在慣尋山水積英賢
朱絃欲奏朱顔改
龔黃芳譽重如山可慕當年不可攀銀筆恨無今日傳
循良猶在口碑間
散逸雲林彷惠連佐時全仗廟廊賢閉門不解當時務
只合教兒讀諫篇
次韻高侍郎鵓鴿山
百年幽癖向烟霞海岳茫茫日已斜開老蘋花秋浦静
野鷗來往水邊沙
次韻東山樵逕
謝組樵雲白髮餘閱來塵世合幽居蕭然一逕林巒外
未必人心似坦如
栢闌將軍廟
俗傳將軍戰韓信敗死廟於此
將軍身自舊周來大義還當仔細裁禦漢秪知今日死
帝秦已遣後人哀
落日二首
碧簟凉生愜日斜胭脂飛滿玉階花幽閒簾捲汀烟紫
遙送輕鷗過海涯
古木隂隂獨據牀微風颯颯暗生凉餘酣清眺暮雲盡
萬點碧山秋興長
金身范蠡
報國忠良義自深幾微早已見君心金身却恨功成去
不去終難保似金
雪
朔吹飄飄雪滿城瓊飛月瑩眼中明君看千古興亡迹
謝館袁門一樣平
久雨新晴小步
雲雨連朝不下堂新晴小步翫庭芳莓苔為我開清興
是處氤氲翡翠光
瓶中花
清秋紅翠浸冰壺浪遣人誇絶世無壮志肯教摧寸草
長松古栢擬身圖
閱閻鐸斮脛河之作用韻感賦
當年斮脛劇相看股慄行人阻曉湍莫笑行人行不得
不知天步已艱難
獨酌
綠酒金樽花正開閒庭白日好風來樽中酒盡還沽得
花落明朝可易迴
正月九日夢與春泉先兄凭欄看花賦詩覺來
記首二句續補一絶
日暖風清花正開雕欄雙倚共徘徊春忩夢破夜沉寂
浙瀝寒聲竹裏來
癸酉次韻新春試筆十首酬友人
綵筆冰消試早春墨花香暖暗薰人媿無珠玉篇篇瑩
却有龍蛇字字真
玉函暖透碧泓春猩穎鸞箋更可人掃去忽驚風雨落
右軍瀟灑自清真
揮毫不敢和陽春逸少休論北面人但使醉中常作客
有神詞賦却怡真
蕭蕭短髮又經春萬事峥嶸屬後人惟有中書不終老
漫憑哦句寫天真
七十高齡又始春衰延愧過魯儒人一生詞翰空成拙
曾悟玄關三昧真
筆陣珍傳幾百春杜家詩法要驚人年來漫興揮毫處
草草花箋不用真
大夢悠悠幾許春浮生不悟古今人酣觴高詠暫須樂
蕉鹿從來認未真
風軟晴開碧海春日長暖惬白頭人風流對客揮毫處
何用蓬山漫訪真
紫極恩光萬里春觴詩歡賞百年人木公金母知何許
雙夀重逢此樂真(時叨膺寵命鄉人有雙夀重封之慶故云)
揮灑憑誰共好春青雲何幸挹詩人十分佳句凝清聽
大歷風流亦迫真
聞蟬
清響疎桐向夕流年年一度使人愁白頭已盡驚如雪
又被催人鼓缶遊
海壑吟稿卷六
