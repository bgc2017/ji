海壑吟稿卷三
明趙完璧撰
七言律詩(上)
曉眠
枕畔鳴鷄是幾迴不關禁鼓塞笳催(曾宦遊都城隴西故云)陶然
人集彤庭後嗒爾日高滄海隈門掩松階昨夜雪濤飜
茶竈午時雷朱簾不捲沉清影莫放閒雲擾夢來
壬申夏日赴西莊
南薰吹醒市塵愁冉冉新涼六月秋夾岸綠楊蟬不息
連村青靄雨初收巾車迤邐蒼葭渚藜杖逍遙白鷺洲
一片野心何所繫野花啼鳥共優游
鹽城官舍暮雨感懷
暮雨霏霏動客懷宿雲靄靄伴空齋無端冷氣生虛壁
不盡寒聲下綠槐故識夢中揮玉塵舞衣海上溜金釵
清風自笑無飛翼滿眼烟波奈楚淮
嘉靖丙寅八月十日祝萬夀
聖主仙齡甲子週西風吹喜溢中州赤天星彩光宸極
瓊島烟波度海籌萬國衣冠朝紫府五雲幽冀仰丹丘
軒黃身世全無補天保高歌舞未休
即景
八月淮海客孤城高齋暮景何如情孤鴻落日天邊去
雙杵秋風月下鳴滿地花飛紅雪冷一庭竹合翠雲平
禁他離思沉酣睡奈爾寒蛩日夜聲
鹽署不寐
樓頭鶴鼓四更撾枕上蝶飛不到家風透紫綃涼若水
露濃催織静生譁詩因苦思聽殘漏燈為無眠數落花
夜夜竹窗緣底事碧雲看盡楚天涯
懷月林
坐杳音塵是幾年思荃心事自懸懸天涯鴻鴈秋將老
江上青山日對眠夢斷故人蓬海月杯停新恨菊花天
淮南久負白雲約去住幽情各黯然
丁卯鹽城元日
喜收雨雪自經旬侵曉晴光逐歲新大造有知開景象
萬方無地不陽春日長詩酒清淮客風暖絃歌太古民
垂老唐虞何以報年年庭教漢良臣
鹽署凭高晩望
北望滄茫眼欲迷碧峯斜日晩悽悽烟光度鳥白還沒
水色連天青更低千里秋顔吾已老萬山雲樹思堪題
曾耽麴蘖滄江外不醉闌干玉署西
小僮綴磁片代簷鐡風中琅然可聽
畫簷飛度玉丁東雜佩仙人緩步空黯黯楚臺隨暮雨
迢迢銀浦下秋風無情苦為多情擾動處生憎静處逢
一夜不成千里夢轉看殘月向朦朧
送温玉齋三尹擢典魯藩
一杖清秋且未歸錦帆先送楚雲飛高風曠世驚青眼
落日遙岑隔翠微江國有情人去後客懷無計鴈來稀
王門久負雲和曲此日淮南正可依
秋日署閒即事
玉署高風鎮日清開簾滿院綠苔明憑軒聽鶴鳴晴圃
倚杖看雲過古城翠徑幽花留晩色粉牆脩竹撼秋聲
居閒不染塵埃迹同調山翁匿姓名
鹽署聞丘月林擢赴南太常舟過寶應遣送
聞道飛帆楚水秋碧雲深署奈羈愁參差鴻鴈違青眼
咫尺烟波滯白頭八月仙槎天上客十年情思海邊樓
青燈莫慰江湖夜新墨淋漓送綵舟
次韻鹽城月下聞笛
羌管誰家弄月明晩風清度隔雲聲悠悠夜館渾無賴
裊裊江天别有情楊柳凄涼鄉夢斷梅花零落鬢絲盈
闌干十二醒殘酒憔悴年年客楚城
次韻水中花影
穠花瀕渌興悠哉晴滸佳期心眼開帝子綵雲歸極浦
影娥明月下瑤臺綺羅錦水經秋澣紅翠青銅向曉回
自是馮夷宫裏勝玉欄長倚碧烟隈
鹽城秋夜覺後聽雨
分明䰟夢到家來却被閒窗細雨催栩栩千山隨意去
匆匆一榻故飛回懸泉不澣羇愁惡長夜難將曙色開
心火不隨爐燼滅倚聽寒鼓下樓臺
鹽城歸遷舊居登樓偶成
白髮朱欄快一凭珠山南跨枕滄溟烟中浩漫連天浸
雲際峥嶸括地青千古畫圖詩興闊四時風月醉䰟醒
蓬瀛不用飛翰去坐嘯青雲送暮齡
春遊迴文
忙裏閒情娛景華度溪尋壑驀晴沙長原翠漾雲浮草
暖徑紅飛燕落花狂詠客亭春把酒憩留僧寺晩烹茶
香生陌霧飄風軟蒼莽踏來遊路遐
夏日迴文
紅榴石畔海光晴寂寂閒階曉翫清風静柳亭凝靄細
日曛荷沼映霞明桐青坐暇休炎暑草碧眠慵廢讀耕
空院小吟長晝静同誰興飲聽啼鶯
秋懷迴文
寒烟淡點亂山青眺遠傷懷老渤溟湍急落聲風拂樹
鴈飛涵影渌開萍榦侵冷月宵吟苦壁訴哀蛩暮酒醒
殘調古琴横竹石蘭芳歎寂佇孤亭
冬曉迴文
紅日初醒睡起遲捲簾朱戸暖烟披鴻飛目斷雲山遠
鶴伴人閒曉枕欹松雪覆階清入畫竹風鳴院靜吟詩
東窗爛影移霞綵蓬髮短歌酣酒巵
漫興
弄罷素琴看鶴舞歌殘空谷聽鶯啼蒼苔細數閒花落
白晝清眠春草萋雲去雲來滄海上日生日落翠屏西
悠悠野鹿乾坤老垂白無心更釣溪
冬夜
撥火青宵聽煑茶蘭燈燒落玉蟲花月明當戸清如晝
霜氣凝庭靜不譁凍折冰絃驚睡鶴寒生風樹起啼鴉
幽人不盡松窗興坐送清隂下碧紗
煑茶聲
石鼎春茸靜自烹寒泉暖焰戰分明山蟬泣露秋仍細
松葉吟風晩更清不雜塵譁隨斷靄偶醒殘酒傍孤檠
芳聲不為朱門沸獨聽幽軒慰野情
霜月
玉魄鉛花晩逐飛素娥青女夜忘歸窺簾暗迫肌生粟
到地明看星射輝竊藥路茫蟬鬢老拊膺人去蚌珠依
龍墀如水瑤階滑争似烟光臥掩扉
送劉春臺太守朝京
朝天旌節海邊來殘雪荒亭送玉杯風樹有情絃管外
鶯花如夢水雲隈翠麟烟靄瞻堯日丹扆勲名陋漢才
鵰鶚不堪林石思旋將霖雨過蓬萊
壬戌秋夜聞雨不寐憶亡弟介泉
枯竹窗前雨未闌離鴻聲斷夜生寒哀蛩切切金爐燼
銀燭凄凄玉漏殘風樹不休人不寐池塘無夢恨無端
聯牀更作來生約慙愧鶺鴒淚暗彈
芍藥
一枝紅藥紫峯前半出青叢露未乾脂粉不緣粧鏡曉
塵凡適偶玉臺寒芳姿苦惜忘斑鬢清賞長將倚畫欄
錦瑟無聲終日醉黃昏猶約隔年看
次韻玉泉
驚飛神錫翠岩開瀉出瓊珠渙不回風帶潮聲千澗落
雪翻寒色一時來清流人逸娛高枕渟影龍歸撼上台
一脉九天輸萬古滄波未必更塵埃
簷前鳴玉
碧雲初斂畫簷空何處飛瓊向晩風破靄聲疎寒寂寂
步虛人邇夜匆匆燒殘銀燭寐不得滴盡銅壺興未窮
清影依稀珠箔外二三竿竹月明中
曉鐘
曉鐘不異夜來鳴昏曉相催合自驚曙色微茫分宿靄
年光斷送向殘更長鯨殷起風塵思短髮徐添雪刺明
老懶無妨停午卧匆匆莫悞鳳樓聲
代人送同年推刑泉州
風雲萬里覯仙才何事春深白鷁開瀛沼鳳鸞今在簡
炎荒雀鼠會看摧馬蹄曉送黃梅雨羊角秋生翠栢臺
官柳斜暉無可贈民情此日正堪哀
冬日過雙塔僧寺
漠漠風霾白日黃浮屠繫馬慕清光畫廊烟静魚聲歇
寶塔雲中鐡韻長雙鬢塵凝憐俗狀滿懷機擾斷愁腸
衰年苦為微官縛白社風流詎可忘
都城冬夜不寐感懷
雪霽清宵迥未明宫城漏結斷寒更鳴風窗紙驚殘夢
如水衾稠冷宦情三徑已荒人未去尺書久滯鴈無聲
衰年猶自甘勤動升斗如何不解輕
都城西香山寺
獨宿香山正寂寥憑誰詩酒縱良宵檻前山色千年畫
枕上泉聲半夜潮風雨滿天劇愁思乾坤無地作逍遙
翠微夢破紅塵去清景曾教負聖朝
乙卯九月七日西城聞慎修秋捷
齊川秋捷迅燕山青妙功名慰鬢斑何益父書標錦奪
早繩祖武桂香攀五雲喜溢蓬瀛外一日光生海岱間
聖代世恩深雨露馬牛無補汗衰顔
咸陽懷古
悲風淅淅古咸陽百代遺蹤自可傷王氣有歸弓劒沒
寢園無祀野雲涼蒿萊滿眼英雄去翁仲含情歲月長
索寞秋原那可問碧峯斜日向蒼蒼
會寧縣旅夜簡吳檜皋太守堂翁
薄衾寒夜卧如弓萬種羇愁輾轉中有慰月輪來海上
無書鴻鴈過天東百年身計老仍拙萬里歸程夢轉空
落葉滿窗人不寐坐令銷瘦愧無功
南山曉歸
苦愛雲山風景幽百年心事幾曾休是誰於此長相絶
顧我而今不自由翠巘有情遙送客蒼烟驅馬重回頭
塵羅卒抱崆峒恨多少浮榮多少愁
丁酉省試畢曉歸東省
飋飋西風已老秋海東歸騎曉悠悠荒亭落木蕭蕭下
古渡寒烟冉冉收董賈萬言珍楚璞燕齊三戰逞吳鈎
壯圖早晩青雲上折取天香慰白頭
瀕溪曉行
玉驄策曉傍寒流水自悠悠春又秋矗岸颯風飜木葉
蒼葭棲靄暗汀洲波間魚逐真相樂沙上鷗眠不解愁
漁艇釣磯無限恨塵勞何事不相謀
夏日同張蓴江太守海遊得海字即席偶成
桂棹蘭橈泛滄海微薰晴日萃僚寀澄波萬里碧泓瀜
遙山幾點青&KR1041;嵬笙簫嚦嚦醉醁&KR0812;烟靄迢迢聽欸乃
回首風塵萬事忘臨江横槊今安在
再過金山未得登覽舟中望而有作
兩過金山登未得風塵空復抱高情乾坤勝槩還千古
詩酒無緣負此生心逐白雲環巘崿棹隨流水趣江程
營魂未慰緣何事挂帶山門愧昔盟
春日淮安道中
春日遲遲古道賒東風遊子倦塵沙方塘水暖鴛鴦睡
平浦烟消鴻鴈斜滿眼青山非故國一鞭羸馬去誰家
賦詩飲酒天涯興莫遣離愁老歲華
哭水南翁
吁嗟冥漠太夢夢喪我通家鶴髮翁高世才華先子畏
忘年交誼古人風他鄉風雨愁相慰故里觴詩老更同
渺渺斷魂何所仰凄涼淚落水雲東
妓者失明
合惜秋波不可醫芳心不滅欲何為綺窗曉日迷青鏡
金谷春風謝紫巵絶望遠山空舊恨傳情無地罷新知
琵琶記得從前譜一曲嬌歌淚暗垂
謝吕乾齋僉憲故人見過
蒼唐草樹慘高秋海上民風殊可憂赤縣恩光宣魏闕
碧烟旌旆達瀛洲九霄鸞鳳欣青眼十載江山盡白頭
豈有芳聲駐車馬故人雅意自綢繆
木魚聲
僧魚聲度晩烟青索寞松廊徙倚聽緩急自隨仙梵落
迢遙已覺睡魔醒風前暗點愁城破月下從教慾海惺
清味空門今不厭禪關何處好傳經
九月庭下杏花
寒露凄凄肅曉旻嗟渠何事再榮新西風化擬東風早
落葉枝同未葉春歸燕尚懷寒食約黃花曠值晩秋晨
當陽慶際重華聖合有調元此細論
上程碧溪太守(守名世鵬廣東人)
萬里雄圖仰德光扶搖東徙慰窮荒精忠翊聖風雲迥
枯槁回春雨露香一變曠聞周禮教千年喜覩漢循良
清時赤子今何幸白髮丹心世未忘
已酉下第
青門淚落海雲飛青紫曾看拾芥微五十文章猶錦字
三千勝負有玄機朱衣棄我孤豚細翠岱嗤人匹馬歸
却喜諸郎盡英妙巍科應復慰重輝
次韻顧文昱公白鴈
紫塞翛翛素作儀關城寒早帶霜飛湖天曠失雲中影
漢水長迷月下輝瑞葉九天曾拂羽荻花何處旋為衣
上林玉訝回陽侣擬自蘇卿雪裏歸
李亨菴見枉因示佳製用韻感賦
小洞傳呼啟碧蘿逢迎無奈竹婆娑山樽有興花為妓
檀板無聲鳥作歌宦海冠裳萍梗跡浮生日月玉人梭
寇公此日真難借白首相酬莫厭多
送李亨菴太守擢貳河間二首
赤夏辭東何處遊五雲直北是瀛洲華胥夢破孤城月
玄朔情違一葉舟白雪俄驚調滄海綵毫無計侍清秋
幽岩莫逆佳期在早晩霜臺慰别愁
翠靄銀塘紅蓼花玉人青鏡送仙槎山光悵别孤雲暮
帆影關情落照斜五馬春歸漳水際孤鴻秋斷海天涯
何郎無奈瓜期早坐遣清風去思賒
王冠峯見招觀蓮阻雨簡復
正憶仙芝豔豔開報書忽下紫鸞催纔驅羸馬西溪度
旋逐狂風北雨來絶代妍華勞遠夢片時歡賞阻英才
横塘十里烟雲冷自昔佳人不易諧
次韻賞蓮
芳姿裊裊出晴波烟破虛明照影娥紫豔生香風自遠
紅酣吐暈日偏多盈盈帝子來湘浦脉脉天孫隔絳河
莫謂無情情亦在休教解語動清歌
秋夜聽雨小飲二首
坐聽微雨夜如何小飲秋堂樂意多臉上酡顔忘白髮
杯中燈影晃金波高臺魏女空揮淚片石羊公久自磨
今古滔滔春浪湧一迴長歎一高歌
莫教煩惱心常累曾悟空門水不波萬古此生真可惜
百杯良夜豈為多逐臣自笑山林僻幽室還宜風雨過
縱酒放歌今不樂寒蛩昏曉欲如何
沙川東望
小橋東畔過沙洲一望清光雨乍收雲矗山腰横玉帶
水環屋角遶蒼虬磯邊楊柳堪垂釣天外滄浪好放舟
鄉土有情風景勝白頭心事共誰籌
詠孤鴈
曳曳孤飛何處來嗷嗷四顧不勝哀虞羅駭失遙難合
烟浦冥迷渙不回故侣有情天遠大斷雲無賴日徘徊
長鳴帶月秋江上影落寒波秪獨猜
送慎修兒還任兵曹
好去神京奉聖王休隨兒女戀高堂雙藜斜日猶強健
百畝終年足稻梁有寵自天皆雨露無能報國祗純良
兵權繆與期前美老擬營丘樂未央
送江龍所通府署州西還
荒城歲晩事多違無奈悲風送客歸鴻鴈數聲留遠思
海山千里尚餘輝春觴漫酌聊相贈冬日遄飛不可依
霖雨無私更何地東人空有淚沾衣
次韻壬申元日大雪
纔看青鳥啟芳辰滕六飛花爛目新帶雨無聲潛入夜
裁冰不解暗生春年登南畝知誰卜日醉東風樂更真
十四飛鴻促銀燭不知斗柄轉高旻
趙烈婦
趙董生妻也董早沒趙隨自經以殉鄉人哀
之余亦感賦
玉委鴻毛何太輕天常蚤已獨分明破來蛺蝶人間夢
合去鴛鴦地下情斑雨恨遺湘竹淚紫簫凄斷鳳臺聲
誰將銀筆清風下不為衰頽著令名
癸酉膺封
萬歷新主覃恩老夫婦以慎修兒備員夏郎
叨與殊典鄉人稱慶乃以不肖當年七十有
四老妻六十有九而於先朝又曾各沾一命
白有司匾雙夀重封以榮之因而喜賦
蠢愚翁媪眷清朝秪以兒曹媿冒叨鶴髮雙逢千載慶
龍章重下五雲高虛生豈有㳙埃補小子曾輸犬馬勞
末路寸衷無地報肯教庭下背伊皋
夏夜
落日逍遙向晩涼芳庭孤坐興何長碧虛露下塵寰靜
銀浦雲消仙路茫兩腋風生飛海嶠一天星動蕩滄浪
通宵無寐超人境祗恐曦明墮舊鄉
暮春雨霽感懷
風柔雨霽暮春天可恨塵寰不了緣柳色不知城郭外
鳥聲巳亂市囂前桃花野逕雲中騎絃管湖天鏡裏船
多少風流賞心事白頭擾擾是何年
冬夜聞逢迎鼓角
寒夜三更鼓角鳴遙知下吏苦逢迎冰霜透骨微名縛
軒冕凌人四體輕枯柳門閒無限趣紫芝山静有餘清
衡茅真自高風在榾柮煨爐睡到明
次韻秋日書懷二首簡紀湛泉
機頭鼷鼠靳千鈞芰製曾教汚紫塵掇得籬英輕斗粟
步來谿壑謝蒲輪不才白髮違明主多病滄浪縱逐臣
忙裏琴書醒後酒秋風瀟洒自由身
歎老驚秋倚畫屏摶沙功業竟何成心勞刻葉終無補
技擅屠龍豈令名撫劍停杯不自醉横琴弔古為誰鳴
兒曹别有岩廊業林壑清風且讀耕
詠漁
萬頃滄波恣所如水雲清曠豈忘渠長烟鷗鷺情偏洽
細雨蒹葭興有餘幾日醉來村舍酒一生飽足釣船魚
湖天縹渺無相識一笛幽襟月下紓
詠樵
翠巘千尋斧白雲高風杳不染塵氛襟裾每帶烟光潤
毛骨常從蘭氣薰松下看棋迷甲子夜中煮石待燒焚
山深歲老韜名姓一笑那知麋鹿羣
詠耕
一犁沉跡野雲邊百畝蕭然桑柘烟慊意杏花春雨後
浩歌金石晩風前飯抄雲子終年厭酒盡霞觴對月眠
鼓腹豈云非帝力明良應慰老林泉
詠牧
野趣閒情一跨牛烟蓑雨笠此生謀挂書旭日桃花塢
叩角秋風蘆荻洲笛裏關山今古恨笑中榛莽貴豪休
斜陽古道頻回首多少英雄名利愁
用韻寄答東萊張南溪老長府舊友
二十餘年久别來丘林衰老愧仙才觴詩即景心猶壯
松菊怡情手自栽青眼故人常在夢白頭心事已成灰
詩來慰我情如結舊恨新愁不易裁
鹽城初夏官舍獨坐
幽軒晴晝上瓊鈎長夏清光寂寞儔竹影恣狂風裊裊
楊花隨意日悠悠短牆蝴蝶移春去獨樹黃鸝只暫留
惟有海雲推不散欺人白日到牀頭
夷齊廟
二賢千載尚餘休古廟荒涼過客留秋圃空聞寒鴈度
棠梨惟見野蜂遊拾薇谿壑孤忠老棄國烟霞百世謀
一掃寒蕪倍惆悵可堪聾瞽更遺羞
春日旅中
春日融融雪漸消客懷鬱鬱思無聊虛庭風細松聲落
薄海雲開鴈影遙書劒可堪淹歲月樓臺何處厭笙簫
朱簾不動爐烟細一曲絲桐慰寂寥
次韻春日匡氏西堂二首
沙暄遲日慕山堂拽杖東風踏莽蒼野鳥隔林清弄咮
桃花流水暗生香閒依脩竹頻攜酒静愛孤雲獨據牀
潦倒揮毫渾漫興高名真自媿王楊
野塘鷗鷺靜比鄰何用藏犀此避塵芳草緩尋違俗物
落花沉醉作閒人溪頭綠浪無歸日柳外晴絲不繫春
白眼寰中誰是伴青山海上一佳賓
海壑吟稿卷三
