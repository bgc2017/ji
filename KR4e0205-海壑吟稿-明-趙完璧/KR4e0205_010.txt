海壑吟稿卷十
明趙完璧撰
祭毛行齋親家太守文
公輔之胄賢聖之徒社稷楨榦宗廟璉瑚清才通朗輝
映天衢武繼三世芳聯五株三守名邦琴鶴與俱白雲
興思玄髮來趨抗章解組林石江湖桑榆承慶塤箎偕
娱一觴一詠蕭洒從吾盈虚伸縮造化一途高標逸韻
超然萬夫嶠南鄙叟迺敢趨隅喬絲不棄慚與葭莩篤
我懇至慷慨交孚情瀾不既玉魄陽烏送我魏闕識我
區區秦隴懷君同味秋鱸江山十載胥視凋枯哉舟未
剡君豎迴盧君垂夙愛我抱今辜悲心忽折淚下嗚嗚
臨哭未即窀穸罔圖支離莫慰幽鑒不誣遥託哀誠以
薦芳酤渺不可測天潯愁予邇不可招奏鼓吹竽瞻望
咨嗟何射何虞
代祭匡環溪文
閥閱之裔雄於海鄉清俊之才沈於林塘陶真觴詠娱
情文章竹林逸韻蓮社清光一經垂訓四國斯揚桂窟
秋擢桃水春芳慙予不肖謬附翺翔昔分南邑慶過華
堂今還北覲嗟慕沾裳悼彼電露胡存胡亡公不我留
我為公傷仰公一哭誰云非福五十餘齡不稱殀速身
棄國榮子崇君祿忠良有聲公遺之穀紫誥濊澤黃壚
永沐澤溢松楸芳流山谷顧此殯宫梨雪春風淑嗣有
情王程倥偬不遑素車結此丹衷聊爾薄奠以表無窮
代祭劉石渠給事文
君負雋才迥茂佳名君崇令德宜夀此生胡方階於青
瑣儵謝塵於玄冥小試秦關甫兆大行蒼生不幸奪我
豪英仰昭昭之禍善窺渺渺而未明追憶淮南慰聚風
萍瞻望悴顔恍爾惕驚送君南渡煙水關情聞君北歸
鴻鴈稀征擬雲閒於海山冀日休於蓬瀛胡為乎盧扁
無功哀此同盟江鄉杳香幽襟痛盈乃今過便一吊孤
檠酹觴在手不覺失聲
代彭麟野祭丘母夫人文
嗚呼母有順德藹如慈祥母有令範則於家邦佐宜君
子閫閾用彰肅有懿訓薰蘭叢芳秋捷春榮滄岱輝煌
耳目魏闕勾陳孔陽國崇英俊賢哉厥昌峻惟作艾焕
錫寵光龍飛鳳翥猗歟青鄉垂白珠錦鳩杖華堂邈禧
優優既夀且康理數之極今古之常頃復莞含九地何
傷幽明一情樂意洋洋業慙菲陋瑞鷟相將春霆桃水
偕我翺翔微蘿罔棄寄託千章久揖堂下沐德何疆聞
母之訃惕母之亡紛我涕泗絶我衷腸適我先慈三載
未忘還侍天陛執紼不遑道出瑯琊展我心藏愧無生
芻忝有勺漿秋風蕭蕭愁雲茫茫青眼同袍靡恃雪裳
離魂飛越靈鑒我傍
祭宋南亭舉人文
别君久矣莫挹夫咫尺望君邈矣徒仰夫空碧君之文
章散為雲霞君之徽音寂夫泉石君之芳聲早已達於
雲漢君之竒才猶未試夫霹靂惜哉逝而沈珠毁璧哭
君以綵筆言盡而思深弔君以朱絲琴破而恨積曠萬
古其何期適星霜之兩易撫九原其誰招冀椒蘭於一
格忝君婭戚痛君夙昔淚淒淒以衝襟風梢梢而過柏
代春泉兄率諸弟祭東溟翁太叔文
昔我先大父畎畝高人樹德績學志存廓清屯淹未揚
産我先君及叔父舉有竒資時以達人致望其誰曰不
然弘治戊午秋我先君膺薦叔父失利先君嘗憾其不
得為蘇氏同榮且曰我弟負雋才必魁東人終當不隕
厥聞芳聲嘉譽震灼海隅莫不逆知其非塵埃中人詎
意木難殊珍竟遺澥渤可若何孔子曰賢不肖才也遇
不遇時也叔父亦久諳斯言安於所寓又焉怨嘉靖癸
未有司貢於朝分教西潞文澤汪濊上下悅之庚寅春
奔我先大母喪越明年叔父以疾終於戲於戲何痛如
之我先君宦遊七載倦還叔父甫出先君卧疾鴻絶離
傷兄弟不獲一訣而逝及叔父來歸我諸孤咸庸劣失
怙仰其撫我祐我義訓我等動定其又或雨夕風辰春
亭秋圃娱情觴詠彷阮謝清風所深願也不圖皇天罔
吊爰棄我老成宗親蘭蓀其摧矣琬琰其碎矣迸淚失
聲潺湲其如霰也吾弟楚珍負梧篁秀姿抱鴻鵠遠圖
信叔父所未信者擬在斯人叔父其又何憂廷璧不肖
粗通書史忝厠下舍無足言我母弟完璧淬礪不墮亦
欲罔忝先世而白璧又進學未艾所可哀者我母兄良
璧殂於去年之七月而不得同哭於柩前是為泣盡而
心死也幽冥如知覯我先君暨我兄妹骨肉相將顧念
故鄉事何如楚惻家勢殊昔書生亦悉有令圖叔父其
又以是為先君慰焉爾者楚珍弟卜於容成筮於巫咸
曰維庚申是為佳辰將厝之王村之陽以安窀穸廷璧
等致薄奠臨哭之嗚呼蘄我享
代同鄉諸朝紳祭杜太翁文(即墨杜介菴進士太翁也)
福莫大於夀也而公惟遐齡夀恒本於德也而賢嗣足
徵瞻滄溟而緬懷逸韻邇玉麟而遥挹芳聲德教如春
公之器度太虚也茫然莫測義訓名世公之文章龍蛇
也變化可驚康濟之學曾無少試於一匕幽潛之德竟
亦淑伴夫寒星鴻鵠高翔於碧落蕙蘭獨秀於中陵陶
意海濱弄濤聲而金紫長辭於煙駕放懷詩酒翫雲影
而利害不怵乎天精公所不得於人者得之天龐眉鳩
杖迥出風塵之外公所未信於身者信之後鳳毛虎變
垂光虹霓之明公其無知耶其有知耶黃腸雖没於窮
塵而玄壚殆開夫一噱公其果逝耶其未逝耶雪羽驚
翻於華表而金身或脱於五行蘭香係屬蓋邈乎其難
彷蓬山密邇信蕭然其先登但悲莫悲兮銀燭凄凄父
不得易簀於其子慟莫慟兮金臺渺渺子不得招魂於
其庭抱黃泉之恨者鳳闕華封兹莫待以膺夫榮寵慕
昊天之德者龍章美贈終猶可以慰乎衷情春風蕩而
梨花飛回首英魂之莫即曉煙開而山水綠墮淚頽波
之益增某等哀哲人兮天潯冥冥送孤帆兮楊柳青青
靈不返兮芳草苹苹杯不乾兮憂心忡忡
代祭同年丘肖林太守墓文
仰君桂芳妙齡騰光渴依輝采百里渺茫甫丑之春挹
袂易陽彼蒼莫違合并孔良慰斯蘭臭江曲徜徉忝君
尺木比翼翺翔媿我萑葦伊邇琳琅看花春永翦燭宵
長膠漆異境風雨連牀豈無同袍誰其范張豈無相知
兩世相將我志子心子無我忘歘焉而涣波駭雨散南
北相違天涯目斷淮水悠悠塞雲漫漫懷子沈疴冀子
鶴筭五馬方來胡遺一旦并訃江飛爽越意亂天乎斯
尤奪我良儔摧此玉樹華乃瓊樓春紅雹碎夏綠霜休
九霄子期夕景子遒予獨何心而不悽愁淚盡千里抱
痛曷已吊不及哀祖云邈矣夢魂勞思寸心負此綠琴
悲鳴原草青青一死一生何如為情擾擾逾時豈易生
平遥馳一觴敬酹幽旌劒意猶存不罄遠誠
祭逸菴丘翁文
公雄豪之氣英敏之才製荷結蕙鏟跡海涯不以顯慕
不以隠憂殆古之有道君子今天下之不可望焉者也
然盛德無當世之榮於穆有豐後之報月林仲嗣琬琰
淑姿鳳麟嘉瑞非由庭教曾不信然乃爾早擅科名顯
崇樞要天下想望風采罔不有太平之慶公之意於是
乎殆慰矣乙卯冬歘然來京曾不知凝沍之嚴馳驅之
艱其君臣之義父子之仁蓋兩懷之也諄諄詳切輔郎
所未及而勉旃以清忠高節此真愛主上無已而因以
愛子有道欲凝其志使無分焉公其賢矣哉既而浩然
東還吾黨諸賢弗克為遲留之計祖侍道左瞻望芝顔
不惟知仁者之必夀而且逆識矍鑠翁之終迓天錫也
兹聞逝矣精爽飛越五内痛傷夙有葭莩之好今不得
彷其形聲素有山斗之仰今不復揖其輝彩老成云亡
吾道其可哀也夫嗚呼我心有惻天道不誣七十餘齡
不為夭矣賢士登庸不為窮矣子孫繩繩幾於昌後矣
異時龍章焕九原之光不以死而亡矣公於幽冥不亦
慊乎哉但高堂雲斷於海天孤兒魂飛於蓬闕生者倏
而殁萃者忽而離造化無常人事靡定變若浮雲運同
逝水此不肖所為交痛於相知對泣於羇旅也吁嚱其
戚也何涯其靈也何招姑一酹惟鑒之
祭妹丈黃海野文部郎文
嗟乎公逝矣於公何言哉公靈鍾海嶽貞超塵埃落落
胸襟淺鄙莫測德誼評於鄉閭文章品於翰苑政在朝
廷名在天下何假煩言但三十餘年締結親情有莫能
忘焉者如春如醪温然藹然同胞之愛出自純誠骨肉
之好久於初竟發我覆蒙達我幽曲雖同乎相接殆異
乎相遇也方公小試夏郎予亦叨業成均值偶燕亭聊
足相慰者幾再易寒暑復無妄適災於奄忽風萍各涣
於天涯可樂者無幾可悲者尋至矣相續來歸違越百
里煙草芊眠塵機縈滯情雖親而迹益疎雖公之再起
再歸日月逝而會晤稀青眼寥寥白髮種種矣况乃牽
絲冀北解組關西中間相去又幾十年鴻魚固不相棄
而留想亦自遥然也仰過公閭扣門秉燭把袂披心悲
歡交切覽容鬢之凋然慨精爽之殊昔且驚衰老而猶
喜有香山之約也指屈海峯遥期勝槩拽藜雲石帆錦
煙溟掃殘紅於春醉採落英於秋風擬襟抱一時之豁
如式爾我崦嵫之竒遇也何意宿隕山摧老成云逝冥
漠其不吊矣哉聞訃震惶魂越而淚血悼離合之靡常
傷歲月之莫待公其如遺我生其無意矣夫腸斷遥天
扳舁罔遂託愛子執絮酒一表厥衷嗚呼公不以生樂
不以死哀蕭然於造化中與元氣相徘徊今古誰能不
死公何戀於塵埃墓門寂寂雨雪皚皚白楊含風玄泉
生苔生人之情曷既逝者之往詎追三甥在傍英爽若
來九原冥冥使我心摧公其風雲而浮耶水之在地而
沈耶精爽攸寓將無感於斯哉
祭亡壻毛尚寳文
嗚呼子之心胸涵千古而莫測子之才華豈近代之易
得聆子之唾嗽瓊珠綺粲之悅心依子之光儀玉樹清
標之動色詩禮浸涵自五馬之庭金紫承傳本三公之
德北超鳳闕匪懈之義履霜月於娟娟東慕鶴巔無忘
之誠睇雲溟而惻惻播芳聲於畿輔以得御為榮仰芝
采於依稀以封侯未亟忽鳳臺而失侣屑膠水以求皇
荆布不鄙幽燕相將海人衰晚爰資清光豈意帝簡金
城一方忝與葭莩朝夕相忘久子之處也飲醇醪而罔
覺其醉美子之度也探淵海而莫可或量把酒論文落
青燈於殘月鳴琴逸興共清風於偉篁蓋冀其同遊百
載尚虞其各宦一方何意一疾之奄歘竟致百醫之莫
良仁者必夀兮子何為天天何迂闊兮善有可疑要自
有數兮今不能移而尚亦有報兮胡可度思秋風淅淅
兮使我心悲燕臺悽悽兮老鶴如癡惟酒兮在罌惟痛
兮有情魂來歸兮鑒此誠淚不斷兮吞此聲
代京師王次菴舉人兄弟祭亡妹文
嗚呼淑人復能覿閒雅之貌耶復能寧故里以慰骨肉
之情耶翳其長逝而不可復追矣夫神飛越而震惶氣
填胸而淚漬尚忍言之夫以柔順之德謂其可以衍後
也而椒聊摧焉堅貞之質謂其可以永世也而昆岡火
焉得非冥冥迂闊昧以難明天道有足憾而人情有不
能堪者耶然青鸞杳而瑶池寒顧氛濁其莫攖霓裳邇
而瓊樓迥何世俗之足戀淑人諒其有歸矣柰離腸斷
而骨驚方寸死而魂銷其招之何據挽之何由也哉覽
春花其在目挹寒松之可哀清冰凝而留想素月流而
恍驚淑人之去若不可得而知兄弟之情抑豈可得而
或盡耶况高堂人散於斜陽南浦鴻分於夜雨謂存於
少者可延而後於悲者相慶矣今復若兹殆出於意之
所弗及而事之難以逆焉者矣亦復何如其痛撫焦鬚
其若割慨睿謀以何偕曹闥虚而影滅秦臺寂而聲沈
蘭薰充堂醁香泛斝同胞之酸恨無窮異路之芳魂莫
即嗚呼嗚呼其來歸
祭濰邑通家翁文
嗚呼德蓄諸躬幽巖沈而未揚善薰諸遠頽風易而淳
龐不以其銷然者悶然於懷乃以其充然者暢然於鄉
井里之璞含光短褐空谷之蘭歛艷羣芳衣薜蘿兮以
歌以觴老歲月兮惟瀛與滄淑後之義要有本於嚴詁
達人之報亦何爽於玄蒼奮跡青雲大魁天下徵昌白
首晚慊斜陽廊廟之猷其庭除之藴奎章之焕協褒錫
之良韋布珍於萬乘波澤演於無疆囂然宇内而何憂
何歉陶然冥漠而匪存匪亡通家之誼情每關於哀惻
執紼之違迹有間於渺茫匍匐後期望松楸而絮奠愧
慙無既掃泉臺於蕪荒靈兮來兮我依我將
祭内叔高翁文
公跌宕於山海間垂老猶有英氣八十餘齡酣歌陶陶
不役聲利終始克家之操共德無忘平生力善之心早
夜不寘純孝之誠老而且慕垂訓之良義方無替諸郎
滚滚冠裳躍馬季子昂昂風雲展驥昌於後者垂黃曳
紫九地華榮光於前者飛龍舞鳳九天寵異悠悠冥漠
中玄鶴崑崙青鸞蓬島則又何事嬋媛於塵世然而薰
斯芳也酹斯漿也南氏之於尼翁豈無揮淚
代祭年家孫翁文
哲人逝兮江之水湯湯靈莫擬所之兮雲飛大荒純
德何依兮蓬瀛景望英聞不朽兮清風以長淑嗣不偶
兮玄報未疆追琢有自兮美哉珪璋忝附驥末兮竊淑
餘芳遥藉慶祉兮雲衢聯揚敦同袍兮抱寸心而夙降
延世好兮趨杖屨之未遑山川兮雲雨異方蒼苔兮日
夜以黃二豎幻兮侍藥罔將石城鬱兮夢魂渺茫切哀
感於區區負遥懷於未彰兩媿幽明一罪滄洋顧秋巔
以游神託霜鴻以致傷楸梧悲而西風淅淅寒花萎而
宿莽蒼蒼洒涓滴於雲隈達誠欵於海鄉遠兮邇兮我
心有藏靈揚揚兮慰我以回翔
祭丘母夫人文
嗚呼母之謝塵寰而去也曾莫掩乎雲旌母之歴清虚
而遊也伊何慕乎遥征蓬瀛歸而波淺瑶池返而花明
偕萼綠於鳳馭追杜蘭之雲軿揮珠璣而弗屑委錦綺
以何輕蔑泥封於宸極鏘珮玉於太清超氛埃其如遺
陟仙界於渺冥有範在庭有訓在經有子維楨有孫惟
繩福夀巋乎兼美生死允乎兩榮早内交於賢嗣將以
淑孟母之芳聲越山川而百里竟不慰范子之幽情違
晨昏於海曲忽飛訃而震驚愁霖冥而秋徂北風發而
寒凝某也歴墟莽登丘隴而西來於以敬祖乎佳城和
薤露以銜哀俯金扃以致誠三酹瑶漿一哭玄靈
代諸僚友祭邊太夫人文
嗚呼母之逝也良可哀傷母之生也曷掩其光産自名
閨春松茂清標於煙雨歸於巨室夭桃成淑教於家邦
屬既絶之哀絃辛苦無違戒雞鳴而弗怠拂先遺之弱
鷟劬勞莫恤懲葭絮以何忘既而秦臺鳳失隻冷孤楊
鄭館蘭摧一存兩亡天地永而堅百年之苦節冰霜冽
而繋萬古之綱常分熊檗於寒宵勉學小子刃機絲於
暇日激紹先良不欲墜厥緒者母之貞志必欲昌厥後
者母之遺芳果而挺桂林之仙枝香浮蟾窟出芙蕖於
綠沼秀絶帝鄉玉闕生輝賦羔羊以裨盛世金郊播譽
屏豺虎以衛明王萍蹤倏而相值蘭馨契而相將令範
表清朝而勲茂醇德醉素交以心降光於君上者母之
懿訓益著風於僚末者母之餘澤尤長將覬協斯人之
願也攸而彌久厚彼蒼之艾也夀而且康慶泰嶽之崔
巍遥遞孟魚於故里沐恩波之涣演終慰萊綵於高堂
君以子賢賚遺有隕子以君祿仁孝未央何意桑榆暮
而悲泉沈景望舒缺而婺宿韜芒珠没瀛川地下抱倚
閭之痛恨烏啼燕樹天涯憶杖魚以徬徨報乎我者無
盡撫乎我者何殃嗚呼母謝塵界也山川還秀母遺賢
俊也金玉其相孔雀堂深乘龍美青錢之選鈞天日邇
石麟榮紫誥之章黃泉之幽母其容與青冥之表母其
翺翔揚鳳旍兮吾不知其遊瑶池與瓊圃縱鸞馭兮吾
不知其偕萼綠與蘭香某等感風雲而洽骨肉於一旦
哀鴻㕍而横涕泗於萬行忽匍匐以驚骨載夷猶以斷
腸北風蕭蕭兮寒山蒼蒼朔雪霏霏兮隂煙茫茫陳絮
酒兮靈於何望送冰塗兮子於何方吾於靈慕兮訣絶
太荒靈於我感兮依稀在傍
代高氏兄弟祭管子暨貞妹文
嗚呼桂林芳枝昆山美瓊何青妙之未揚膺玄召於太
清而淑人之相從以殞且莫窺其衷誠生同欲也靈胡
捐而自輕死同惡也靈胡愛而獨成毅然有以彰天地
之大經卒焉無以為骨肉之至情父兮懷汝九原未暝
母兮篤汝雙璧斯迎同胞雅愛鸞鳳飛鳴胡隕爾天胡
累爾生視塵寰也若凂趨冥漠也若榮何苟生之不可
何苦節以用貞果於自沈不以一勺或慕忍於自毁不
以一息易名超然之識出於凡陋烈然之操冠於豪英
謂蓋壤之博也嘗以一節而獨咤謂古昔之曠也每於
列傳而曾驚邇者金玉之質産於同氣冰霜之烈赫於
家聲詩書表垂世之澤山川還儲毓之精白髮哭青春
於芳草紅淚吊淑女於佳城且不知其死可哀耶行可
尚耶聯旌辭祖舉將茫然於蓬瀛
送疥文
海壑老人七十有三齡病疥痛痒搔楚不勝覬望無痊
三年於兹聞昔人有病窮而懟於鬼送之以文余因意
其兹或有祟焉者戲效以送曾聞以邾婁取喻者謂患
不及於腹心乃有賦楚臣好色者擬穢惡之益深始焉
肌膚隠隠芒刺隂侵繼而突顆纍纍珠璣浸滛嗟痛痒
之無時悲日夜而難禁搔之而素雪零蠡深無内頃焉
而紅露漬熾燎在臨當賓祭而蚤虱潛伏處燕閒而爪
甲相尋據不安於綺席僵不妥於錦衾踏月尋階而如
慓倚風搘杖以曷任牙籖在案卷舒惟倦停披晴忩忘
情文苑屈伸愁予囊弦索如宫徵不調鸞鶴云疎國手
從敵而未瘳虎穴得子以何由猩毫艱於健握驪珠滯
於探求綸竿暫歇何意垂鈎斧斤且息無事樵游徒袖
手以窺雲谷聊微步以倚煙樓掩鏡扃扉焦心不愜蓬
首垢面殘軀如怯自冬徂春擬除舊而更新繼秋復冬
轉纏綿以相因胡寒暑之屢易但生滅而仍頻雖康齡
其莫支矧頽年而苦辛覬冥逃於壺觴尋復增劇欲效
靈於藥石累見無真良平無以售其智盧扁莫以善其
身計無所出籌何所施心煩意亂志倦體疲默仰圓靈
潛祝方祈大而四時之運神有所尸小而一人之身鬼
或所司如游光之肆癘疫方良之恣隂私三彭傾人於
不善二豎為災於出竒或擾於内而沈痼莫及或凶於
外而反復顛危適來之咎乃不滋疑渺然衰叟何以罹
斯其或不能奪人錦攀天香持毛槊戰文場振脩翮於
雲漢奮獨步於驌驦負家邦之覬望銷海岱之聲光降
罰手足廼若此耶抑或不能獻策金門紓誠帝闕揮翰
玉堂分閫鐵鉞勤奉主於鳴琚急親賢於握髮甘貧賤
於清時徒懷安於滄渤厚懲手足又若此耶思之思之
若將有知甫自成童功名念兹紅顔白髮得意無時不
爐不扇手無釋卷暑濕風寒晚齡末見原積漸而身災
更崇愆而神厭或不事犁鋤專尚清虚錦衣華堂寒熱
媒且彼幽斯瞰患曷可除伊慼本於自貽蹊田過於見
奪被其毒者甚於水火主其柄者欲其轉斡以富可戀
歟世宦清廉而自若家聲琴鶴以相承汝將窮奢而極
慾我非金谷與銅陵以貴可附歟投簪二十餘年結蕙
海山云暮汝將炙手而趨炎我非權門與要路反覆長
意憤惋不直學道平生四體罔失撝謙敬恭素履坦易
薄冰恐陷琬琰如執蹈舞何知樂兹樂實爾稱為鬼號
曰通靈胡滯於一胡混於冥指摘萬類用裨紀經德惟
錫祉惡用不寧乃有倍孔子之四達道蹈孟云之五不
孝翻覆雲雨貪殘虎豹鑽緣相高奔趨胥效撓亂綱常
蠧壊禮教爾宜横其祟充其類變而通咎而備使之痒
疴以反其躬自其疾痛以殺其恣於逆黨死而後已雖
偷生少焉知忌不愈於无妄以肆災亦足為乖氣以致
異盍知往而察來盍異趨而斯避便須遄駕速宜縱轡
蘭薰椒醑之莫陳桃弧棘矢之將累若其慷慨遂行是
謂有知且明如復夷猶濡滯乃謂無識而盲尋畢除而
無悔其戒滿而惡盈嗚呼别矣式將訣兮天下之情動
之惟誠黯然銷魂者原於意氣之相傾願為比翼者激
於交好之莫并爾於我乎何榮吾於爾乎何矜伺行李
之將戒覺微躬之方瘥為歌今日之驪駒效贈昔人以
不拜
海壑吟稿卷十
