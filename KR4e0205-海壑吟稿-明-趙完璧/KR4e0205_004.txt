海壑吟稿卷四
明趙完璧撰
七言律詩(中)
西莊晩歸
嶺頭旋旆已斜陽十里山城緩不忙酒向晩風消未得
詩從野色興偏長川横白鳥烟光暮潮擁滄波海氣涼
鴻鴈冥冥誰得慕朝來暮去水雲鄉
春日得二翟進士書兼枉佳篇
日邊雙鯉海邊來愁絶惺惺塵抱開忽發仙函驚對面
更依藻思苦憐才鶯花異地春仍暮雲樹經年老共催
懷袖字應終不滅斷魂芳草向高臺
次韻楊契玄秋日閒居
風清疎柳咽寒蟬拽杖芳庭自快然䔩䔩落花飛晩徑
依依閒鷺睡秋蓮蘋溪何意三千釣竹塢忘情五十絃
終日看雲無一事不知霜鬢向殘年
虹
逸勢翩翩挂海頭神光燁燁炫人眸長橋朗跨蓬瀛迥
美錦誰纏醉舞休銀釜雲平從痛飲玉人烟際暫淹留
斜陽相送天涯暮擬破巫陽一夜愁
六月二十九日過小莊
丘壑﨑嶇偶一經暄炎適得片時清主人十里春來少
桃李千株子已成欲去未能窺晩照乍醒還醉聽啼鶯
年來何事城中久書閣留人不放行
次韻冬日小雨
海國寒雲鎖晝晴北風旋作雨絲輕疎梅冷浸嬌含玉
黃竹低垂暗有聲室藹芳蘭躭逸靜門閒枯柳謝將迎
楚騷歌徹虞絃雅環堵何妨近市城
夜坐用韻
滄溟無夢遶秦關日絶塵勞夜更閒雲吐月來看不厭
風吹雪散酒初闌殘更詩思碧窗靜半夜琴聲絳蠟寒
布被茅堂從坐臥浪無羈束漫成歡
喜晴
疾雨飛雲慘淡收清風蕭颯曉涼浮石榴浥潤紅粧膩
水藕凌寒紫豔羞四野凭欄詩裏畫八窗欹枕夢中秋
日長細柳柴門靜一曲玄蟬竟夕幽
入夜大雨不絶
黑雲冥冥來海東翻盆急雨吹狂風驚雷走電晝還夜
傾牆頽屋家幾空峻湍崔巍捲平地隂烟上下俄鴻濛
更深誰為乞鄰火坐聽瀑布心忡忡
庚申秋苦雨
海國窮隂雨散絲秋風不見霽開時千峯秀色知何處
一刻清光費夢思石燕歡騰洲渚外荳花零落水雲涯
泉聲不盡蛙聲劇攪夜無眠漏更遲
秋日雨霽病况蕭然庭下閒適
雨後新涼不自持枯藤搘去遶寒籬龍鍾老鶴秋風勁
寂寞閒庭落日遲把酒頽齡心易醉看花滿眼鬢成絲
夢中日月籠中鳥猶自蹉跎訪藥期
送王冠峯分教舒城
魯鐸聲殘馬帳開淮南生色向春雷匡時禮樂從周典
復古文章陋漢才丹桂天涯尋舊約碧桃雨後試新栽
龍泉晩效秋江捷得意清聯玉笋回
寄舒城孫小渠
長憶匡廬孫子荆燕山契雅豈忘情雪中詩酒淹瓊漏
月下笙歌遶鳳城萍梗天涯嗟宦跡桂香秋晩慕才名
江湖雙鯉開春渌珍重緘書達海瀛
辛酉寒食同春泉兄小飲(用韻)
暝掃春雲宴小堂孤城海月正蒼蒼清風拂夜侵簾冷
紅雨飄烟入戶香人靜竹窗猶共語酒酣花萼好同牀
良宵且莫抛春夢曾向寒原聽白楊
商林曉行
雲暖烟消欲曙天行人驅馬杏花前故園桃李春如錦
客路風塵日似年山水倦人休未得功名老我少無緣
蓬瀛苒苒東來近早晩華堂萊綵翩
次韻中秋獨酌感懷
鼓絶山城夜正幽雅懷對酒更何愁功名勘破浮生夢
風月清餘海國秋一醉良宵情洩洩孤吟殘漏思悠悠
徘徊未遣嫦娥别遮莫雞人五報籌
沭陽早發
山城撾鼓四更時官道蕭蕭馬正嘶霜重敝貂寒透骨
月明啼鴈迥生思長風遊子驅千里喬木微禽羡一枝
坐損紅顔成底事吳山楚水轉相嗤
送張蓴江太守擢貳南安
風正滄溟白鷁輕東山翻仰大江名紫泥有寵憑誰借
赤子無緣空復情身世百年揖雋傑口碑千古自分明
青錢那復期君一為祝高門覬後生
早春雪後獨坐
東風吹雪劇春寒幽室孤居對碧山簾外凍雲青不散
簷前新月冷初彎十年宦迹驚殘夢一息塵機慰老閒
竹裏酒杯冥日夜流年休問鏡中顔
雪中思梅
憶向東風雪幾番小庭寥落玉欄干暗香何處凌寒度
疎影誰家徹夜看獨弄虞絃春晝靜空餘羌管月明殘
金樽彩筆孤清賞惆悵江雲興未闌
用韻春閒二首
白髮恬居滄海濱蘭裾不涴屬車塵風前聽竹衝牙細
雨後看山翠黛新香惹梵烟蓮社叟醉沉花塢葛天民
不教拾得芳菲恨數把金樽挽却春
秦關東下罷征驂久客燕山此日南萬里秋塵孤鳥倦
五湖春水寸心涵清樽夜夜情何極碧樹年年人豈堪
飛翰謝無風雨駛鉢催客次每教三
次韻秋興二首
一葉銀牀早報秋天聲濤捲下西樓翠篁逸興開三徑
黃菊清光專一丘千古英雄翻浪雪一身天地笑蜉蝣
年來嘆息風塵事潮落潮生青海頭
窮海幽潛傍鶴田優游清境不知年松隂月落收忩外
山色雲開到案前渡晩紅迷霞際水汲晨青破石龕烟
閒閒敢自忘斯世秋釀醺人日酩然
雨中桃花
驚風疎雨度新枝曉裛紅粧半不支含淚有情胡塞别
沐芳無力華清時胭脂冷濕青烟合絳雪香沉碧蘚滋
簾捲幽軒看不厭漫漫春浸武陵涯
閒坐
幽人無事坐虛堂小院風清日正長芳圃雨晴翻紫藥
短牆雲靜倚脩篁紅塵車馬迷清晝金谷笙歌共夕陽
多少欲閒閒未得一般深味滿詩腸
小珠山秀倚城南咫尺嶔崟老未登覽聞其勝
而慕之用楊公可久韻謾賦寄懷
白頭伊邇未躋攀聞道竒觀絶宇寰送盡歸雲殘照裏
興高終日翠微間緱山鶴去塵緣渺天姥魂飛月下還
竟欲晩尋麋鹿跡俗羈爭得片時閒
次韻仇太守背兒山
山風颯颯向清秋古屋探幽一暫留飛瀑訇雷青壁下
弱雲如水翠岩流閒中日月抛雙鳥靜裏烟霞笑五侯
何用紅塵空白首全身是處即丹丘
次韻滴水菴
靈源莫測此歸渟千古摩尼下翠屏環珮有聲寒出谷
蛟龍沉碧夜吞星清開塵眼還侵骨靜照禪心不役形
擬訪真如來物外冥冥白首坐烟青
次韻歲寒亭
絶壁荒亭歲月深長松鬱鬱蔭寒林曾教炎暑來酷吏
誰向清風會賞音冰雪有情偕暮節乾坤無地表貞心
寂寥盡日啼幽鳥何事遊人未解襟
次韻張蓴江太守過松山
古榦蟠雲老翠虬清風騷屑暫來休半天晴影蒼崖畔
一𣲖新涼碧海陬秋色故餘還似水濤聲欲瀉未成流
煩襟久已無從滌此日經過許散愁
北窗
北窗一枕寄高情久息塵機心獨清臥看閒雲來自變
靜聽啼鳥暗遺聲蒼筠冷浸華胥夢赤夏涼生白玉京
老去日休無一恙不須藥物更身輕
古城
古城矗矗碧雲茫往迹經過感喪亡流水有聲號暮靄
遠山無語送斜陽豪華恨逐何時盡野草愁餘故國長
風景蕭然徒極目平沙渺渺鴈行行
唁月林謫歸道中喜見羣山
終日紛紛俗務中出門喜見翠螺峯幽情久抱空斑鬢
勝槩長孤秪醉翁擬採紫芝休晩歲便從白鹿仰高風
同心欲拉丹丘子又恐春雷起臥龍
獨居
獨居獨坐獨閒行豈有比隣慰此生翠岱向人原不語
綠溪遶我去無情焦桐古調憑誰奏綵筆新詩秪自賡
一片野鷗蒼海上好風良月共魂清
都城冬夜醉眠
霜滿珠簾月滿天鳳城撾鼓夜悠然風塵宦況淡于水
山海歸心急似弦一醉清宵冥世態五更銀燭攬愁眠
蓼蟲合是忘辛物白首衰頽恨未前
曉過紀省吾靈濟宫次舍
曙色蒼蒼駐繡鞍銀臺仙子夢初殘晴霞玉闕韜秋日
青靄朱門瑣曉寒病骨可能依睡鶴旅魂常自遶吟壇
西風合笑塵羈久鬱鬱憑誰說肺肝
送管勵山進士尹六合
夷吾秋晩之江左鮑叔情深&KR0008;水頭百里蒼生明主意
萬山青靄故人愁彈琴更有昔人興鳴鳳終看盛世休
衰柳西風一杯酒好將忠赤答旁求
小雪初晴夜坐有懷倪若谷中舍
小雪初晴永夜寒挑燈長憶老倪寬襟涵淵海探非易
調入陽春和更難雲冷鴈聲人不寐窗虛月轉漏將殘
小橋猶自限南北孤負良宵興未闌
北司獄中用蘇長公韻二首
嘉靖甲寅秋秋曹檄捕豪校某因獲罪東湖
翁劾執坐死賴元老科臺之力僅復瓦全垂
死中時洩幽悃
直從枯槁探陽春翻作冥投却殞身地下不慚今日鬼
天涯望絶故鄉人獨知心上原無累豈信人間更有神
松菊海邊千里恨殘魂零落更何因
金吾肅穆晩風悽玉漏遲遲銀漢低何意微軀投猛虎
秪緣薄禄混羣鷄如弦速患思先哲繞指全身負拙妻
或覬一生瀕萬死漁樵雲水任東西
西臺獄中簡楊椒山
北風沉漏夜如年輾轉愁人獨不眠頽壁濃霜寒冽冽
破窗殘月冷娟娟故鄉有夢人千里病骨誰憐雪滿顛
垂老自嗟還自笑飛鴻誰復慕江天
次韻酬楊椒山四首
夙挹風流效折巾低頭此日愧山人出門有礙應懷古
學道無成合累身筋力日衰猶蹈險風霜夜寂更傷神
拂衣未遂江湖意補衮終慚社稷臣
蓬瀛回首欲沾巾勢入艱危託故人褊性由來難避俗
迂儒垂老拙謀身赭衣相值仇秦越綵筆誰看泣鬼神
辛苦不妨淹日月授書喜有漢良臣
海上長思鳥角巾樊籠愁殺宦遊人空隨秋鴈頻回首
安得晨風一奮身古柏凌風常淅瀝老梅含雪更精神
賦詩共荷天王聖取罪還知自小臣
曾向王公浪脱巾英豪跌宕邁稠人乾坤老我凋雙鬢
風月憑誰伴一身事變蒼黃堪墮淚天高視聽豈無神
窮隂急景催年暮引領金雞釋罪臣
大名野水舟中
野渡茫茫接曉烟艱難世路復登船蒹葭聲裡風驚雨
楊柳叢中水拍天釣艇日閒誰是主蘋洲秋老自應憐
天涯宦況澹如許一望東溟一慨然
淇縣道中望西山有感
海天回首思茫茫入眼青山欲斷腸縹渺烟蕪秦塞迥
飄零霜樹楚雲涼逢人把酒酣清夜高興題詩付錦囊
自嘆路難難未巳此行真自媿王陽
閿鄉道中
六十頽齡獨可歎五千餘里一微官河臨斷岸魂應斷
逕入寒岩膽亦寒白鴈關心秋杳杳黃塵吹面日漫漫
籬英爛漫情如失嶺樹迢遙興欲闌
清豐道中逢雲南戴玉園推府
漫漫長路可堪愁何幸英雄際盛遊落木晩山人似約
短亭濁酒意無休陽春雅調曾誰和雪夜高情此日酬
萍梗秋風仍萬里隴雲滇水思悠悠
觀諸陵有感
人間富貴只如斯地下英魂莫自癡兩漢風流秋寂寂
二秦功業草離離丘陵何用千年計指點空令萬古悲
西餓匹夫今不見高名竟與首陽夷
乾溝驛道中
迢逓秦川合斷腸病軀白髮日倉皇黃雲渺渺望不極
紫塞茫茫情自傷淅瀝高風初作凛朣朧冷月尚含光
山城半夜無燈火調盡霜笳漏正長
宿青家驛
古驛蕭條獨宿時悲風吹動故鄉思疎燈半夜窗前暗
殘漏孤城月下遲人為浮名來絶塞書因遙阻到無期
夢魂忽忽驚寒榻唱徹鷄聲又路岐
青家驛曉發
肩輿清曉出山城塞上風烟愴客情日畔旌旗微有色
霜中鼙鼓暗無聲凝寒割面重裘薄晩節忘身一羽輕
多病不堪勞遠役羞將藥裹伴微名
次韻落花
蔌蔌飄零絳雪光合烟蒼蘚不成粧蝶蜂幾日憐春色
風雨連宵妬異香浮去澷隨無意水拾來長憶有情郎
玉階不掃黃昏月檀板金樽坐晩涼
鷄冠花
亭亭斜倚玉欄秋緩帶仙粧塵外幽對日欲酣紅暈臉
舞風如意錦纏頭奪炎自惜班姬扇妬夜還生青女愁
誰把芳姿擬驍健爭妍鬭寵一生羞
野人鬻鶴
何事臯禽縶野狂雲霄仙格墮塵鄉兒童白日駭心眼
肉食黃金議豕羊雪羽投人混鷄鶩青泉得意笑林塘
瑶池萬里嗟殘夢靈囿千年空斷腸
南山曉行
石徑無媒野草青悠悠驅馬曉烟横霞分曙色浮蒼莽
雲冷秋空倚翠屏麛鹿閒眠駭征轡山花開口笑行旌
西風捲地迥蕭索獨叩龍泉吁紫冥
過蘇州
雲錦乘風吳水頭繁華滿眼過蘇州青樓簾箔烟花暖
畫舫笙簫瀲灩浮薄霧山鐘驚市晩斜陽漁笛使人愁
孤舟對酒不成醉明月胥門坐未休
宿望江
北風雲暗雨如絲曖曖孤村欲暝時野港繫舟聊寓宿
寒宵沽酒獨吟詩乾坤曠蕩渾無用湖海淹淫未有期
一點青燈千里夢江山歲晩結幽思
落葉
霜冷風清綠已休紛紛黃紫總驚秋僧廊凌亂無人掃
江國蕭條劇客愁山麓一空天際闊紗窗終夕雨聲悠
青娥豈是無情物剥復真機不自由
晩春小齋即事
小庭人靜愜春長珠箔微風度暗香雨過檻花開錦繡
日高樊鳥哢笙簧脩篁鬱鬱雲依石晴絮霏霏雪滿廊
一曲焦桐一榻夢不知身世在羲皇
秋夜
秋色愁人夜不眠鳴蛩四壁意蕭然小窗影落松簷月
虛室寒生竹戶烟巧偽向人今有靦文章憎命古無緣
平生合恨謀生拙坐遣白頭媿少年
道見饑民掃拾草子
渺渺荒原雪欲殘窮民無計掃凝寒置錐無地周田壊
潦水滔天舜帝難囷簏已空猶菜色簸揚何日足飢餐
散金不解書生策徒向陳紅發浩歎
諸城道中
孤村酒盡促征鞍急景凋年道路難四野荒烟迷客望
半山殘雪迫人寒孤依玄鶴林間唳百中青骹草際餐
冉冉危岡下餘暎馬啼何處說辛酸
春夜懷馬珠岩
春夜沉沉春月明春光不與故人并星河庭院何時曙
烟靄溪橋無限情滄海交游齊鮑叔玉堂文藻漢張衡
迢遙畫角吹殘夢寥落梅花負短檠
已酉除夕
五十今宵除已盡明朝五十一相依年逾尼父未知命
老過蘧翁曾悟非世事無憑慚我拙文章何益壯心違
酒杯且莫浮椒栢辛苦平生豈細微
賀吳司訓榮膺臺奬
妙簡蓬瀛適可親風流儒雅更無論玄機秘啟青藜夜
大造潛回絳帳春桃李門前新雨足絃歌海上古風淳
明時豈負旌賢寵會見霜臺荅紫宸
夏日久雨簡高介亭三首
淫雨凄凄久不收烟雲迢逓暗滄洲畫簷泉落消煩暑
疎竹涼生歘早秋青眼誰為心上友蒼筠夢遶滸南樓
芭蕉聲裡無窮思獨倚閒窗聽未休
對雨高齋興未收幽居清曠亦仙洲雲來雲去朝還暮
花落花開春又秋已遣亂蛙喧鼓吹不成雌霓挂岑樓
巫陽合自仙衣濕何事霏霏不肯休
溪頭雨暗釣綸收蒻笠纔歸蘆荻洲逸興喚來西舍酒
清風臥向北窗秋梧階滴破江湘夢烟景題堪海岳樓
日夜瀟瀟渾不已老懷佳趣亦無休
用韻喜晴二首
幾日愁霖一夕收晴薰吹綠滿蘋洲山光浥潤濃如畫
水氣生寒忽作秋竹塢烟銷頻駐履海天雲盡一登樓
啼鶯恐負芳時飲花外催人故不休
雲雨從前夢一場園林轉覺倍生芳青青楊柳聽齊女
嫋嫋芙蓉慰楚裳别沼旋添三尺渌小窗新透百花香
光風拂面吟懷爽緩步青蕪到夕陽
春夜對瓶中杏花獨酌
紅明團雪水晶中對酌幽軒入暝清絳蠟光涵香玉瑩
綠觴影動錦波生瑤臺十二春何在粉黛三千意獨輕
叵耐芳妍終夜醉不須歌舞自多情
用翟樓村進士原韻寄乃兄雩泉進士
一生襟抱二難知金石論心豈易移夢裏禁鐘猶勸酒
腸迴僧宇共題詩秋鴻十載南飛日老鶴孤雲北望時
春草才名空悵恨一行寥落對殘巵
用韻喜姪懷慎至鹽城二首
玄子南遊白鷺洲謝安久客慰賡酬良宵有興頻燒燭
急景酣歌不下樓青眼天涯春幾許白頭鄉思日三秋
重嗟筋力江天闊擬伴青藜返故州
月明寒暎荻花洲骨肉相逢重與酬酒美他鄉抛駿馬
話殘清漏向朱樓孤兒不滅終天恨老夢翻驚斷鴈秋
吳楚壯遊尋勝迹伍員英烈尚中州
鹽城殘臘久雪
窮隂晦朔雪毶毶殘臘嚴凝冷不堪萬里楊花飛漠北
千峯玉笋換江南畫簷瓊筯清聯閣古硯玄冰暗透函
羔袖龍鍾無那老月明長夜酒杯酣
寄弔丘月林喪塜器肖林進士
紫綬青春玉帝歸哀君腸斷旅魂飛綠芳早為青娥妬
白髮翻驚丹桂違郗老情深損眠食山翁淚落濕裳衣
題詩春鴈遙相慰珍重琅玕待紫微
丁卯鹽城再逢初度時慎修公出南都
秋風颯颯鬢蕭蕭從宦殘年思尚饒江上征帆迷遠樹
瀛西歌管隔重霄久違親故虛風月暫狎兒童慰寂寥
明逐翥鸞歸去後還人景色倍逍遙
隆慶丁夘八月九日感懷二首
八月九日天氣清同文四海試羣英蟾宫媿我昔年志
蠶食看人此際聲江左朱衣非是夢(謂慎修與簾事戒也)海邊丹
鳳擬先鳴(謂慎幾與試事勉也)白頭已誤青袍拙奕世科名覬後
生
壯圖曾此淚沾衣老向人間混是非得失功名春夢斷
古今榮利露華晞身歸大塊茫茫𦕈心向空門種種稀
莫說風簷爭寸晷且將杯酒送斜暉
丁卯鹽城中秋感懷(有序)
是秋慎修分簾南都慎幾應試東省老妻攜
慎動兒膠東衰叟從銀鶯孫鹽瀆固皆一時
美事然值此良宵而能無感漫賦用紀客懷
云
中秋雲盡月華涼骨肉良宵寄四方一鳳南飛奎耀彩
三郎西赴月探香荆簪攜幼滄溟曲藜杖弄孫淮水傍
共向一輪清影下離情各自抱衷腸
次韻吹笛牧兒
短笛山童學跨牛英音不著利名愁雨昏楊柳堪腸斷
月冷關山合淚流三弄緩歸荒落晩數聲吹老綠蕪秋
太平有象清風外飄落梅花遍海陬
已巳元夕二首
考鼓搥鐘夜正賒暢懷春事老烟霞樓臺月暎蓬山色
歌管風清仙子家綺席有情催刻漏山城無事共諠譁
黃柑綠酒堪乘興一醉相忘兩鬢華
新逢三五興初賖玉漏遲遲進紫霞明月翫來知幾醉
華燈看去說誰家祠開太乙春方劇禁弛金吾夜正譁
七袠放歌歡故里十年羇客笑京華
登樓晴眺
宿雲收盡曉初晴獨倚樓臺寓目清亂水拖藍遙接海
千峯凝翠藹連城興高平楚朱欄外酒送飛花小院輕
塵點不侵寥廓靜超然身世在蓬瀛
夏日雨後閒居簡秦余臺太守
夏木隂隂雨乍過幽人獨適向山阿啼鶯隔岸笙簧細
古蘚侵階翡翠多竹杖緩移蒼靄徑釣絲偶動碧雲波
巢由樂有明良在枕上華胥醉後歌
高時齋節推署膠事春日簡上
九霄旌旆拂春烟遐域蒼生慰所天關隴豪華輝海岱
伊周聲聞達幽燕青陽化協窮隂後玉樹清依暖吹前
林壑熙熙歡不已佇看鳴鳳五雲邊
次韻唐人劉阮五首
劉阮遊天台
翠微深入興方新却笑浮生誤紫塵絶壁恍開他日夢
片雲擬老此生身真機有悟元非晩清景無涯别是春
採徧紫芝從浩漫綺園猶笑漢羇人
劉阮洞中遇諸仙子
洞遶寒溪古木蒼偶窮雲際出微茫不知天上歸蟾窟
疑有人間奏鳳簧青眼夢中心未稳瑤池春邇興初長
匆匆却訝相逢好自是相逢悞二郎
仙子送劉阮出洞
名山高峙倚三台何事郎歸何事來紫帳儵驚青鳥别
翠岑遙送綵雲開楊花決絶應難致溪水悠長可易迴
洞口歌殘千古恨蕭條風雨老莓苔
仙子洞中有懷劉阮
臥憐薄倖損霓裳古洞生寒思正長芳草不歸春寂寞
斜陽凝望晩蒼茫鶴飛滄海雲初斷人遠瑤臺花自香
風樹蕭蕭月炯炯晤郎彷彿復羞郎
劉阮再到天台不復見諸仙子
歡合從前記尚真不堪重問杳音塵玉簫金粉遺新恨
紅樹青山失舊隣野鳥喚回花底夢水雲悽斷洞中春
故鄉落寞故人去空對斜暉愁殺人
次韻懶出門酬水南
柴門反閉動經旬竹石琴書是所親半榻清風成獨坐
一瓢春酒共誰斟浮雲有變歸冥默世務無憑混偽真
却笑生平多滯礙出門何處可容身
逆前韻
出門何處可容身夢裡乾坤莫認真晉楚豪華渾不見
阮劉寂寞更能斟在天富貴應難必到手壺觴自可親
月夕花朝從我好合期共醉百餘旬
癸卯中秋
酒滿金樽月滿天清秋兒女笑星前喬松空自傳千古
金石誰同固萬年三百清銅直土苴沉酣良夜擬神仙
人生莫遣佳時負豈有江河西復還
次韻胡虛白公蘇武牧羊圖
羝乳何年仗節旄中原君相久忘勞珊鈎歌擊秋風細
金屋沉酣夜月高多病茂陵歸駟馬詼諧方朔已緋袍
中郎老迓歸來寵獨把青銅歎鬢毛
癸酉秋苦雨
帶雨閒雲西復東朝昏巫女意匆匆蓬瀛望絶連天霧
湖海波翻驀地風臨水花涵青鏡裏看苔人在翠帷中
炊珠爨桂秋將晩秪有題詩興未窮
又
天空石破偶驚猜逗漏鴻泉海國來長晝翻盆迷白日
連宵注瀑鬭狂雷三旬水潦無餘地八十年來未見灾
老插漁竿閒臥處中原點檢濟川才
小樓晩興
獨倚闌干眺夕暉山城秋色正依稀蟬聲不定風枝裊
虹影初殘雨意微看去墨雲雙鳥沒聽來紫塞一鴻歸
悠然清興不可寫明月滿庭梧葉飛
春曉枕上偶成
語燕匆匆傍曙歸幽人慵起閉柴扉夢回花塢啼春鳥
人靜松窗鎖曉霏城市意閒青嶂在交游情澹紫塵違
衰殘無事冥搜苦清對琴牀臥翠微
蛩聲
清秋何事此悲蛩散入塵寰恨不同舊國荒榛寒雨裏
古陵衰草夕陽中沉沉庭院殘更月寂寂樓臺落木風
無奈年年苦相值是誰沉醉在笙鏞
春日樓上琴餘小飲
長晝如何愜好懷琴樽清暇畫樓開朱絃久為王門絶
白雪新傳郢客來駿馬五花能換酒浮生一夢可銜杯
醉中更有憑闌興滿目山川媿匪才
鹽城新秋即事
涼風吹人七月前清秋爽氣開新鮮狂雨既過亂蘚濕
遠山欲瘦孤雲連黃葉萎庭自作舞青蟲吐絲相對懸
稻花飛香海署靜何處老翁來醉眠
海壑吟稿卷四
