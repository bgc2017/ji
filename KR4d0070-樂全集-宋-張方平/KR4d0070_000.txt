樂全集别集類二(宋)
提要
(臣)等謹案樂全集四十卷宋張方平撰方平
字安道宋城人舉茂材異等為校書郎歴官
參知政事卒贈司空諡文定事迹具宋史本
傳其自號樂全居士因以名集蓋取莊子樂
全之謂得志語詳所作樂全堂詩中其集見
于宋史藝文志者四十卷與此本合東都事
略王鞏行狀尚載有玉堂集二十卷而方平
在翰林時代言之文如立太子除宗諤節度
使韓琦守司徒吕公弼樞密使李昭亮殿前
副都指揮使諸制見于宋文鑑者此集皆無
之知當在玉堂集中而今已亡佚所存惟此
集而已凡詩四卷頌一卷芻蕘論十卷襍論
二卷對語策一卷論事九卷表狀三卷書一
卷牋啟一卷記序一卷襍著一卷祭文碑誌
六卷方平穎悟于書一覽不忘善為文數千
言立就才氣本什伯于人而其識又能灼見
事理剸斷明決故集中論事諸文無不豪爽
暢達洞如龜鑑不獨史所載平戎十策論新
法疏為切中利弊蘇軾作序以孔融諸葛亮
比之論者不以為私亦可信其卓然無愧立
言之選矣遺集流傳甚少此本首尾頗完善
慎字下皆注今上御名四字蓋從孝宗時刊
本抄存者特不載蘇軾原序疑傳寫者所遺
脱今併為錄補冠于卷首以存其舊焉乾隆
四十四年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
樂全集序
孔北海志大而論高功烈不見於世然英偉豪傑之
氣自為一時所宗其論盛孝章郗鴻豫書慨然有烈
丈夫之風諸葛孔明不以文章自名而開物成務之姿
綜練名實之意自見於言語至出師表簡而盡直而不
肆大哉言乎與伊訓說命相表裏非秦漢以來以事君
為悅者所能至也常恨二人之文不見其全今吾樂全
先生張公安道其庶幾乎嗚呼士不以天下之重自任
久矣言語非不工也政事文學非不敏且博也然至於
臨大事鮮不忘其故失其守者其器小也公為布衣則
頎然已有公輔之望自少出仕至老而歸未嘗以言徇
物以色假人雖對人主必同而後言毁譽不動得喪若
一真孔子所謂大臣以道事君者世遠道散雖志士仁
人或少貶以求用公獨以邁往之氣行正大之言曰用
之則行舍之則藏上不求合於人主故雖貴而不用用
而不盡下不求合於士大夫故悅公者寡不悅者衆然
至言天下偉人則必以公為首公盡性知命體乎自然
而行乎不得已非蘄以文字名世者也然自慶歷以來
訖元豐四十餘年所與人主論天下事見於章疏者多
矣或用或不用而皆本於禮義合於人情是非有考於
前而成敗有驗於後及其他詩文皆清遠雄麗讀者可
以想見其為人信乎其有似於孔北海諸葛孔明也軾
年二十以諸生見公成都公一見待以國士今三十餘
年所以開發成就之者至矣而軾終無所效尺寸於公
者獨求其文集手校而家藏之且論其大略以待後世
之君子昔曾魯公嘗為軾言公在人主前論大事他人
終日反覆不能盡者公必數言而決粲然成文皆可書
而誦也言雖不盡用然慶歷以來名臣為人主所敬莫
如公者公今年八十一杜門却掃終日危坐將與造物
者游於無何有之鄉言且不可得聞而況其文乎凡為
文若干卷若干首蘇軾撰
