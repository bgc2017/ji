樂全集卷三十一宋張方平撰
書
上丞相呂許公
景祐某年某以茂材異等對詔策中選辱在相國陶冶
既詣第伏謁翌日見故汝隂蔡貳卿喜相謂曰相國有
言以生為遠器相國知生也已時某初登科名微迹寒
性又野拙未始游王公大人門惟蔡公與今參政尚書
宋公嘗守南都實鄉里也早與諸生旅見二公採鄉人
善者之論歸而譽諸朝值詔下因共稱薦故獨二公憐
之及此雖聞汝隂言終莫能致身門下然竊自負譬之
窶人寄千金于他所心有所恃雖窶不恤也比者讀唐
書見崔文公祐甫作相半年除吏八百員德宗性多猜
謂所除吏不無素舊祐甫對曰向非夙相聞知安得諳
其材行上悟然之識者謂是李司空絳作相或譛於上
以為延用情故憲宗延英問之絳對曰夫忠臣事君不
以私害公若為身避嫌故有才不用於公道何有頋所
舉用何如爾李趙公吉甫且入相謂裴垍曰宰相之職
在知人物以卿精鑒願有助也垍為疏名氏得三十餘
人不日選用略盡朝野翕然趙公有得人之稱故知宰
相者行賞罰之柄以官人安民成天下之務者也天下
之士有高才遠策致主經世之志而不以達之巖廊之
上則焉攸用巖廊之上權石度量在焉所以平輕重裁
尋尺均贏縮也未嘗自達而曰莫我知也不亦過乎故
某益自恨他日相國有見知之言遷延自外至于今而
志未獲通也今日相國當柄拔用人材近無親比遠無
嫌怨以天下為度以衆人為公浩乎其無不容也淵乎
其無不盡也士之有心者當此之日而不能輸肝膈盡
思慮以自致于下執事是不適乎去就之宜也彼自古
聖賢干時展志有不由先容以進者乎而鄙論曰士當
自結主心不因人而達然後磊落倜儻夫不因人而達
古則有伊傅太公望矣伊傅太公其初負鼎俎版築釣
魚不既勞且迂哉頋直往則違其願必見情而後獲况
時異勢殊不量才分刻舟而尋之不亦狂妄歟雖然士
固觀其所自託前景祐五年某以賢良方正再濫詔選
而往監桐廬郡朝受命而夕行未嘗有干也獨恨廊廟
之議不出相國之化筆爾及今恩命猥及許之還都趨
伏屏下有日矣因鑒往故念士之在卑陋不可以不自
發於上發而不遭命也所以近引三相用人之事非敢
以區區崔李為量也以明諸賢宰相亦不能盡知天下
士士要自啟發然後用人者審其賢不肖而器使之爾
至於相國之才之美之德之業上格于朝下被於四方
遠矣亦奚用多云故略焉所有薄業盖俟執事以獻之
謹布腹心為即日登門之先焉
上時相
伏以邦家之本廟社之重羣吏之職生人之命政無大
小繫在廟堂廟堂之上有圖議而後有得失有得失而
後有治亂有治亂而後有安危為國主謀為民主命休
戚斯賴其體大矣是以賢德良輔代工造物知九域之
廣非耳目所能迨知萬物之微非精意所能周故因天
下之聽而後聽無遺聲因天下之視而後視無遺形因
天下之謀而後謀無遺情挈要以圖大平心而格物會
其有極統之有宗而宰天下之道舉矣故古之居此位
者咨嗟寤寐惟以失一士之為嫌也此豈徒掠好善以
為名收羣心而邀惠者哉盖誠於報國忠於利民將以
通天下之志而成天下之務者已彼天下之士有志乎
道有心乎民有致君建治之猷無可行之位有通權適
變之術無專達之途未能有以得於君姑念有以效於
執事者則夫挾利害之論游王公之門者豈盡諂附謀
身之人游說規利之伍哉夫亦有盛士在焉且時君以
文明仁聖臨天下而大君子當國任政秉制四海萬邦
黎獻共為臣僕惟吾君與吾相時舉凡厥庶士庶民有
猷有為莫不皇受其福以近天子之光况有探先聖典術
明當世理道辨天人之分曉古今之故如是之士吾君
與吾相其舍諸故其秉國之均官材賦政者惟誠士之
務得學古之道義在有為者惟才志之務效上得其求
下得其用天下其有不治也乎及夫功利以立職業以
修國體以平王道以粹收名享德盛美所歸不在吾相
乎士何有乎哉故周有多士其致太平而周召紀乎鼎
旗漢用衆力克成大業而蕭曹食乎宗廟譬之構厦
斵削茨墁執伎咸作而梓人專成室之功譬之用師伍
兩卒旅奮命並進而主將尸制勝之伐故春秋之義尊
不親小事卑不專大名典禮之舊卑主其詳尊治其目
國之大體人之大倫分義等威不可越巳是以卿大夫
分處其職百執事各力其局至於坐而論道使人以器
收謀擇善取賢斂財者真我政府之事也伏惟某官蹈
道之深得德之全志如春秋文如典謨知幾如易多識
如詩中禮之莊和得樂之易良為帝股肱為天下筆舌
至於古先之龜鑑舉知其故矣時世之夷病洞照其情
矣蕞爾一下吏奔走承序之不給乃欲議天下之事冀
以動吾相之聽其亦不知量也某誠不肖涵漬美化游
涉藝文頗嘗苦心期庶幾於古人之所用意者帝王之
典制聖賢之事業禮刑始末之用往古治忽之變諸流
羣氏經言小說嘗竊揭厲乎淺深鑚仰乎高堅搴其芳
英咀其滋味矣景祐初元天子復下詔舉方聞之士猥
蒙近臣聞名法座因得入紫宮趨赤墀當四政之問條
三道之對承學疎淺分從報罷朝家樂育試之大邑歲
穰訟希蕭然事簡因復剽拾舊籍鋪綴陳迹採道路之
議成秕稗之說恃時不忌必寬狂妄之誅於政大方倘
有涓埃之補前所謂有志於道有心乎民此固賢人君
子之事某不敏亦竊冀焉幸值某官以引拔自任以教
育為樂謀無鄙而不收善無微而不擇此誠大義至公
希闕之遇某所以不敢自外而至於屛下也由有召之
然矣謹以近所著芻蕘論十卷二編以獻非惟備䞇見
之禮也倘燮理之暇一賜采觀亦足以開巖廊之餘論
焉
上蔡内閣(文忠公)
竊以師道之廢久矣昔在兩漢公卿大臣咸門有諸生
横經受業書名錄牒至數千人師儒教尊人知重學故
在兩漢其政事本於經術其議論據于王制朝有名節
之勸士篤去就之行美化雅俗比隆三代魏晉而下中
區版蕩諸戎擾亂隔為南北小雅盡廢文獻不足近在
唐氏風流寖薄取士之制專用虛辭雖開元元和變而
幾道名公宗匠磊落相望然治學傳家本原已廢諸生
後進奔走末路以文求售勢同市賈然猶屈伸繫乎託
迹進退謀於所知名士口吻片言可以取重清流門地
一見可以為榮士風綽兮顧亦近古清朝一統丕冒無
外鳥言鴂舌知誦乎簡書髽首卉裳咸襲乎端甫然循
唐取士而考言彌華駕說之學用微師資之禮遂絶非
有志乎遠者大者莫不嗜甘而排苦採芳而遺實也天
未喪道必將有主主吾道者閣下安得而讓諸伏惟閣
下風采發乎冠歲光華耀於區域早結明主奮揚亨衢
其發策決科也則江都之研經理家令之切世務其代
言密侍也則文園之視草中壘之納忠其撫藩屏也則
潁州之教河南之威其毗大政也則高陵之儒雅平陵
之故事兹可謂周才而通智者矣某不佞竊伏東鄙承
望下風盖有年矣蓄為潢汙莫能自通乎江海覆諸盎
缶無以上覘乎日星今罷官吳中言歸故里乃值閣下
實此尹正既再獲見矣而莫能展叙乎腹心也得不少
因文墨以自薦其誠歟某世有仕籍堂有尊親懼先緒
之墜地且養羞之不給爰謀干禄盖為代耕既隨計而
西不得志於有司退居於濉上仕意益薄矣景祐改元
天子復下詔舉方聞之士朝廷二三賢公猥錄名字章
聞於上由是獲對法扆躬承大問三道之要四政之闕
承學良淺非識所迨報罷為幸懼及知已育材道廣取
人路寬一命讐書庇身美邑飽食海上坐逾三年時哉
歸歟乃遇盛德某聞之聲同相應高下不必均氣類相
從體質不必齊故蜉蝣候隂而出柱礎因雲而潤况心
志之靈能無所感自國家之開詔舉由是路而進者盖
有人數矣今日之事又閣下之所發此某之所以伏幽
陋而望下風引領庶幾歲月以冀以未嘗得見為恨亦
惟閣下所以撫接之意其必有以當之者矣謹錄近所
著芻蕘論十卷兩編以獻冀閣下少知某之於古之道
天下之務抑為有心者焉某前所以援漢唐之事歎師
道之廢者是區區鄙中竊望於閣下者倘閣下有振復
古道之意而獲預焉受賜之大無尚此已不勝感激之
懷
上留府侍讀宋尚書(宣獻公)
伏聞士林之議者曰厥今國朝大臣得時居位以文章
名一世者閣下當其任焉然而天下知名之士由門下
出者良鮮意者閣下之名德光大厓岸峻絶士難其進
耶或乃閣下日居侍從對命密勿未暇周見四方之士
也今者出試以政尹兹京邑以客至者率與為禮乃知
嚮者之說議者之不審爾且天之生民也使先知覺後
知先覺覺後覺也既先知而先覺矣專諸已而不外施
焉君子不應爾昔兩漢公卿咸門有諸生横經受業荆
蜀交鬭司馬氏之不競先王事業頽廢墜地中間數百
歲寂寥榛梗唐室治定文物更新名公宗師磊落相對
鏘金鳴玉聞黃鍾大吕之音兩敦六瑚見薌合明粢之
薦先後引翼嗣音不絶五季荒剥僅如戰國文獻不足
小雅蕩然神而明之存乎其人則閣下安得讓焉某不
佞幼從事於學竊志其大者亦嘗參酌古今治亂之道
聖賢勸戒之法期自樹立不落流俗而性識蔽昧莫自
開爽遲先知而先覺者則謹將聽命焉今兹之遇閣下
獲所素願者矣夫三尺之限健夫不能越者以其峻爾
崇山延岡重載登焉邐迤故也閣下試為霽威少迴顔
色不以貴有位之勢間然而以古人之道與其進也如
小人者固不足以仰望清明之德儻與持論亦足以發
謹以所著歌詩議論二編䞇獻歌詩所以言情性議論
所以明理道惟大君子辱垂意也
上北海范天章
伏以聖人消息盈虛之道動静吉凶之機察時觀變妙
用在易某小人不知其大者今兹將以瑣瑣之迹有請
于下執亊敢用上所以布德說下之義下所以處困謀
亨之說推而陳之以發鄙誠伏惟閣下少留念哉曷謂
上所以布德說下之義某請稽諸益益之九五曰有孚
惠心勿問元吉有孚惠我德說者曰為益之大莫大於
信為惠之大莫大於心因人所利而利之惠而不費惠
心者也以誠惠物物必應之故曰有孚惠我德也曷謂
下所以處困謀亨之說某請質諸困困之上六曰困于
葛藟于臲卼曰動悔有悔征吉說者曰行則愈繞如葛
藟然居不獲安如臲卼然凡物窮則思變困則謀亨曰
者思謀之辭也言將何以亨至困乎曰動悔吝生有悔
以征則濟矣易曰吉凶悔吝生乎動然則悔無大小動
則有之至如惠心為益之道閣下之名德人所仰信不
在乎端策振龜而知也友人聞某之為是說問子說信
行乎某曰請以二象言之在益彖曰損上益下民說無
疆自上下下其道大光是益易行也在困彖曰困有言
不信尚口乃窮是困難謀也得益之時者信則人仰之
惠則人德之得困之時者可退自謀不可進謀於人今
兹小人以困而求易自下而取上惡乎敢知說之行也
問者曰然則子推是說顧將安之某曰不見仁者智者
斯可矣智者知人愚以困動將求智者知之耳不見智
者仁者斯可矣仁者安人愚以困動將求仁者安之耳
如仁智之不可見誠者斯可矣誠者成物愚以困動將
求誠者成之耳念兹三者興而四顧莫適所懷已而聞
諸知已曰夫惟體仁之恕抱知之明禀誠之厚挺特達
之正氣冠天下而為英則惟北海之范公歟某抃曰是
鄙人之願為日久者也是以違老親之膝下越千里以
兹來一則若元叔託名於羊西州望公之延薦二則如
退之乞憐於南郡希公之賙恤惟是二者皆閣下咳唾
指顧之餘耳閣下其亦有意乎長跪伏聽惟閣下所以
命之
寄上蔡參政
伏念去門庭官于海上倏二年于兹矣每思盛德垂撫
之厚忽若侍座下見顔色不知精神之馳乎屏樹也公
且信是夫乃者某困窮不能養彷徉乎天下而未始有
遭也公獨恤然憫而衣食之乃者某嘗有志乎學古之
道斐然為辭章亦既自達乎聞人作者而莫之或信也
公獨樂而教育之至以聞天子取科名禄仕内之懷中
公之遇某也如此某之有心於公也非諂而信矣且今
之公卿大夫其在上位者幾人材能雋雄者聲光章灼
者即曰有矣若乃大方全德體仁合義精粹不耀如璞
玉渾金明淨無瑕如青天白日誠淳優大萬美完足則
惟公一人是故一覩公之氣韻者鄙吝之心悉去一聞
公之緒言者忠信之志皆起此某所以竊竊焉託名投
迹如七十子之不可去仲尼豈特顧望公之貴勢而趨
之者乎雖然公於今者當造物之爐冶執裁制之尺度
遶朝之清流貴客侍讌閒而陪議論於前四方之英才
俊人效技能而贊功德于後是安得念某之江湖之上
竊竊然哉某所守邑三面江海西與州接渺然大澤不
通騎步路所窮絶故無賓游俗不識書無有士子民無
大猾廷無滯訟適復善歲蕭然省事令之賦禄足以供
丼脆仁族屬令之事任足以撫疲羸為善事以此言之
則是邑也天下之美地而令也者仕宦而得民者也若
是又何求焉盖某之志于學其思進而未止者也今幸
公宰政居中大鈞播物某誠願以縣大夫之禄執經鄉
校與好學者游切磋講習詠歌先王之道聊以卒歲至
乃馳徇於燁爚之地趑趄乎聲利之途一介之守所不
能也因感公恩知之厚又欲以一披雪乎鄙懷之久存
者故寫誠於兹書伏惟論道之餘賜采覽焉
與蔣吏部
某野而訥於辭是以再見而未能自達乎腹心也執事
亦且何以見處哉遂無言而去竊有所不足敢少布誠
乎執事者而行焉某志軒曠而難遂性剛介而鮮合器
不適乎諸用藝不精乎一家至于有意乎古之道有心
乎天下之務雖則鄙愚竊自謂可從於能者之後焉始
在鄉閭不求名譽有田一壥有宮一畝隨賦干禄繄我
慈親旨丼之故非所以求顯榮為進取者天聖五年春
不遇春官氏歸耕於濉上值濟陽蔡公常山宋公繼來
保釐採鄉人善者之論輒辱解榻以待已而天子下詔
取方聞之士二公唱於朝與一二賢卿大夫猥以不肖
稱於帝前由是得涉赤墀歴文陛仰戶牖之法座條三
道之大對一命而獲長是邑且嘗更三太守矣其治可
言也范之為政也敏而其失也疎陸之為政也寬其弊
也弛執事之為政期三月矣一之日符令之下于縣者
三减其二焉二之日追胥悍吏不至于縣令之庭三之
日事有條而令有章不敏以是知執事之能有成也其
無弊也不敏之所願從之者也執事之始至也某不能
來賀今之來也閣下如有望焉再見而不及以政且鬷
蔑不言叔向不知其賢趙子不言魏絳不知其材某獨
得不言而責執事之不知我乎今以近所著芻蕘論兩
編十卷冀執事少知不敏之於古之道天下之務六經
之奥諸家之言歴代治亂之由百王沿革之法亦嘗曾
慷慨持論究詳用心也已不敏之為是書將以獻於上
惟執事當世之名儒識者且欲咨而考之凡此書之有
所不宜言言而非者有所發焉某得以存其是而黜其
非是求益之舉也
與蘇州太守陸學士
惟古今天下之政事所以亂率由下情不上通下情所
以不上通由在上者務貴自賢在下者諂偷求容故帝
堯之為君謀於衆捨已從人伊尹之為臣匹夫罔不獲
自盡惟慮下情之塞也朝廷耳目在牧守牧守耳目在
縣令縣令與民最親也自漢以來郡縣雖相攝制而各
得為政刺史比課督姦而已故州雖無良貳千石而不
害縣有善令吏民以是親信風績以此成立盖上下之
政不相侵故賢不肖較然上之發謫賞擢亦得以無濫
近者唐室失保民之道方鎮分地一道百城慘舒恩威
盡出節度連率之命悍卒鴟張黷夫狼貪郡縣長官役
屬如隸人關柅動静臂指伸縮奔走號令制不在已故
唐僅三百年紀於循吏者無幾且治迹功狀去漢遠矣
豈無良士豈無仁人原其由然盖事有牽制才不專用
也今朝廷分局布吏提綱振目等級如堂陛輕重如權
衡都邑相維動有繩凖然典刑具在亦繫人弛張縣非
其人州得以請黜州非其人縣受其弊矣故知與天子
共理者實牧守也某權不足以合道才無長於經術射
策王庭解褐通邑亦惟天幸遭二名侯自明公于藩再
獲請見接君子之几席聞長者之餘論至於誠淳優博
温厚敦易亦少得明公之所志者如是而下情不達一
州之政不和則無有也且夫子之道至大而曾子稱之
曰忠恕而已矣得非以忠恕之道可以揔百行之要者
歟忠以事上恕以體下雖在閭巷之内蠻貊之邦行矣
而況紆墨綬長百乘之邑有民人焉有社稷焉是亦
當效忠之地得用恕之位者也矧郡縣相附義猶心體
休戚同處得失槩及上可言而不言下當從而不從阻
下情塞上聽豈忠恕之謂耶輒條近符教之不宜于縣
尤甚者五條以聞于左右倘明公寬其干冒不揮而退
之也則謹當時有聞焉若其出位而謀越職而議某非
矯激沽鬻者固不是為也竊景夫忠恕之義不可徒默
焉
與邵監簿
某白青溪邵君足下大雅之道微久矣士之逐利過於
市井足下蕭然弃官隱居以求其志不為賢哉鄙人不
佞沗貴州上介側聞高義竊用嗟挹甫此署事嘗遣單
札自惟微者不足以薦發有德上聞王朝徒以聲類之
同默懷景重爾向蒙不弃繼捐二書辭相推多披展增
愧然反復足下自叙出處之意鄙人惑焉何始有掩巖
扄之樂又懷趨帝庭之願是於考槃之際而習進取之
業斯乃遯而有所係非確乎不可拔者已夫聖人所貴
乎道者莫節乎中莫適乎時時行則行時止則止其斯
之謂中也夫盖足下養高林園久安内樂以道自信謂
今猶古故於世態人事有所未悉者鄙人乏皓皓之白
而蒙乎世俗之塵埃凡近之仕體頗能言之請嘗以語
諸足下今四方無事朝廷守畫一之法以為政當柄任
者高枕優游故其揀别英豪不甚為急事即有管樂之
材器良禹之謀識舒雄之經術二司馬之文藝誼錯之
時務魏翟之風力欲其特達拔擢果自樹立殆未必然
足下獨不見布衣白首奔走折腰者豈無俊雄也哉足
下又不見朝為諸生以一日之藝而取公卿者豈盡俊
雄也哉士之仕者如是假諸葛武鄉而在徒死隆中爾
足下乃欲挺出山齋直排天閽謁法座計不過歟足下
遂能脱屣榮利長往不顧自逸於是非得喪之外即鴻
飛冥冥弋者無所慕矣如猶未忘於此世也愚謂宜相
時而動見可始進况足下道甚高忠信篤厚名君子儒
蠻貊之邦斯行矣錢唐大府也朝之顯貴時此撫臨是
珠玉之肆衣冠之藪也且學官之禮不與羣掾吏同責
受命分職異乎往教斆學功半未妨著書之志愚謂外
臺之請抑磐陸之漸平津再上時且耳順漢陽勲業成
於暮齒歲寒而後知松栢之有心也足下聊加策焉來
書所示庠序師儒之闕鄙人不量向亦獻言於朝雅如
高議置勿用爾所叙頗激訐其盡事情以開足下意惟
三思乎時與中擇所去就焉
荅孫生秀才
某白孫生秀才足下比蒙臨訪中乃少違曾未逾時繼
辱三牋若後進之生勤勤乎儒老重德趨名之士汲汲
乎當塗在勢者某豈所敢當於足下者耶始閱足下之
文又數接乎辭氣鄙心固畏而愛之矣僕少有事四方
自宋衛陳蔡滎洛陜蒲河之北山之東淮服之南歴遊
也已至於是邦必問其俊豪而從之莫不挹其流而得
其淺深嘗其實而知其臭味今試追數度足下之比盖
無幾人焉若僕者行荒漫而無守學謬悠而不精靡有
逮人豈曰成器復自守邑海上益惰益愚嘗思得敏識
英材雅流通士與較時講古以開蒙撥滯今生惠然來
顧方稱所願何乃不以文義相切劘直諒相悱發顧過
言溢美待我為小丈夫驕子弟何相期之淺耶久矣哉
世教之陵遲士之風節寖薄親愛以利隙交舊以勢傾
或一命之僅霑視平生如素昧此乃僕嘗悲吁傷懷者
又可以暮之飽而遽忘朝之飢也乎足下其勿淪胥於
俗動蕩乎風波誠能捨外偽而出中誠去禮之過者以
友生納僕則僕何敢不盡於生耶凡聞闕敗數忠告之
有望於足下也昨病無悰為報也緩今聊強書使足下
知所志而已其亦察之
上河中同理范學士(文正公)
始者學士執親之喪于南都暇日以道義教徒于鄉之
庠誘人樂善孜孜不足某適奔走于朝夕之養望先生
之門牆曾不得升諸堂而望乎室晩日方獲持鄙文薦
於左右竊嘗辱一言之與其進也雅不以晩輩見待感
荷知奬甚深厚去春隨計輦下捧謁者三先生座上客
多小人塵中趣背加復慵拙不善候間隨波上下旅為
進退竟不得叙款勤布腹心之淺深也矧敢窺先生之
門為託名之地耶蒲坂會府中條勝地伏惟大匠游刃
多閒燕申之餘修講寧廢經術興於南郡士林歸乎北
海慕仰高義心用激發他日孤蓬西轉適彼樂國以一
日之舊有請于執事者先生尚留意而記憐之耶詩云
未見君子憂心忡忡亦既見止我心則降其是謂乎故
用布心自達庶知卑誠所存良深愧悚不宣
樂全集卷三十一
