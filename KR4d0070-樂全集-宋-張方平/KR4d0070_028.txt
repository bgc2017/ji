樂全集卷二十八宗張方平撰
表狀
賀皇帝加尊號表
三推修籍禮畢於青壇兆姓樂推恭上乎顯册天人協
契夷夏胥歡(中謝)恭惟尊號皇帝陛下寶玉紹圖淵珠
在握稽乾文而布政鈞妙用以為方圓覆九區大沖羣
性雖上德不有故人無能名在後聖異文必功稱乎號
是以帝堯則天之大皇軒體道之元加諸寶章未浮睿
致臣心傾宸極身繫陪京莫伸率舞之誠徒慶嘉亨之
會
賀皇太后加尊號表
臣庶等以陛下德對天儀功邁古烈奏誠丹陛贊國鴻
休爰此吉辰誕膺寶册宗廟增慶華夷共歡(中謝)伏以
皇太后陛下厚載無疆裁成百度躋含靈於仁壽浹和
氣於清寧教始正家雅憲邁乎文德禮成見廟故事盛
於和熹大業著於升平隂隲存於造化惟茂功之所被
豈徽號之能殫臣適遠龍墀叨司麟籥想盛儀而心騖
望宸極以魂飛
光獻皇后上仙慰表
伏覩遺誥太皇太后奄違盛世聞誥號擗糜潰五情伏
惟皇帝陛下至情大孝哀慕深切臣退伏田廬不獲陪
位宫庭不任摧殞之至
光獻皇后靈駕赴山陵慰表
伏承大行太皇太后靈駕發引赴山陵者大升即遠萬
國同哀伏惟聖情永懷攀慕大行太皇太后隂功庇世
神御賓天尊極三朝實積貽謀之慶孝刑四海詎勝銜
恤之深臣退伏鄉廬阻陪班位瞻望莫及殞咽椎心
先帝上昇慰表
上天降禍大行皇帝奄棄萬國悲纏穹壤痛貫華夷奉
諱哀號罔知所措(中謝)恭惟皇帝陛下性於仁孝罹此
艱虞哀慕切深中外悸恐願思社稷之大計無徇曾閔
之私哀臣以老病不獲奔赴闕庭無任哀痛感慕激切
屏營之至
第二表
伏以大行皇帝奄棄萬國哀纏中外痛貫神人奉諱悲
號擗踊無任(中謝)恭惟太皇太后陛下義重天屬恩深
母儀罹此艱憂永懷痛悼願為無窮之計少割難忍之
慈
第三表
伏以大行皇帝登遐遠近奔赴朝夕號臨況臣昔嘗備
位二府雖老家居猶當躬詣闕庭以盡哀慕頃以垂老
久病兩目生翳起坐須人雖欲勉強其道無由慙負哀
痛罔知所措
皇帝登極賀表
伏奉制書今月五日皇帝陛下嗣登寶位纘服先猷中
外聳觀華夷同慶(中謝)恭惟皇帝陛下英風冠古世德
在民煥乎天日之姿卓有祖宗之烈民心所在神器自
歸如天作春萬物有向榮之意如日出地四海無遁照
之心眷茲神人永有憑奉臣以老病不獲奔詣闕廷無
任歡喜踊躍激切之至
賀太皇太后同聽政表
伏奉今月五日制書太皇太后臨朝聽政者天覆地載
八方以寧春生秋成萬物乃遂民心既定國步自安(中)
(謝)恭惟太皇太后陛下轉導兩朝儀刑四海襲治世之
故事繼先后之永圖屬茲難疚之中實負安危之望共
聞大政勉副誓言人神有依華夷須賴國之大計萬世
以昌
慰皇太后表
大行皇帝奄棄萬國奉諱之日哀殞忘生成服以來擗
踊無地(中謝)恭惟皇太后配德宸極助治宫闈崩坼之
憂既下同於萬宇攀號之痛又身先於六宫臣以老病
不獲奔赴闕庭無任哀痛感慕激切屏營之至
慰皇太妃表
大行皇帝奄棄萬國洪覆圯裂羣生震搖凢有識知舉
增號慕(中謝)恭惟皇太妃奉侍朝夕左右聖神遽罹下
席之憂永抱終天之痛
賀皇太后表
伏奉制書今月五日皇太后光奉國章誕膺册禮凢在
臣妾知有依歸(中謝)恭惟皇太后殿下内德茂於先朝
母道隆於嗣聖恭儉之美上繼周之姜任孝慈之風下
掩漢之馬鄧豈獨盡天下之養蓋將明王化之先盛禮
既行多方同慶
賀皇太妃表
皇太妃誕膺令典受册内朝盛禮傳聞四方同慶(中謝)
恭惟皇太妃功書女史德配周南早以虞嬪之休遂儲
堯母之慶坐論婦禮既師表於六宫誕生聖明實本支
於萬世恭聞盛禮實慰羣心
賀皇太后受册表
致六宫之肅雍備四星之光耀國章畢舉實繄中外之
心隂教益明式顯廟朝之重(中謝)恭惟皇太后同德聖
期儷尊宸極成周之盛任姒繼於徽音東漢方隆隂馬
昭於内則式陳寶册上正母儀普率承風抃蹈胥悦臣
久違京闕退伏田廬聞命有初為國同慶
賀皇太妃表
盛禮斯成徽章式備國之慶事天下歡心(中謝)伏惟皇
太妃地重星闈德隆宸極重光累盛上參中壼之榮積
德累仁允穆普天之望
慰慈聖光獻皇后神主升祔表
伏承慈聖光獻皇后神主升祔太廟禮畢者因山復土
已掩於下宫祔廟安神肇開於拓室宸衷追慕綿㝢同
懷(中謝)伏惟慈聖光獻皇后配極居尊俔天為大對勲
華之盛旦越任姒之徽音國體端嘉功出九人之上孫
謀丕顯治超三代之前展龍駕以賓升復龜臺之舊御
寢園載肅虞輅初迴昭穆有嚴式序宗祊之重烝嘗是
享永惟配帝之隆德性純深孝思篤至四海為養實由
來祭之恭萬民以和本自國親之教臣忝從朝舊退伏
鄉廬徒望庭壖莫陪班列不任慘切之至
賀聖躬痊復表
伏承聖躬康復巳於三月一日御紫宸殿視朝者擁全
衆福臨聽萬機含生與聞舞手相慶(中謝)恭惟尊號皇
帝陛下丕承駿命光宅永圖上全虞舜之聰明中盡周
文之抑畏雖甚盛德未嘗輒安將大有為無敢自暇至
若一穀不登則憂見於色一夫不獲則慮形諸心于夙
于宵以諮以訪僅踰三紀常御太和茲極神明之勞偶
爽晦明之適然而天地敷佑祖宗降休百靈隂相於前
萬俗精虔於下粹氣來復淵衷寖清保社稷無疆之期
為朝廷莫大之貺臣早從外補越在西涯第思扆宁之
深嚴阻預簪紳之蹈躍
賀册貴妃表
得本州進奏院報今月三日貴妃受册禮畢者徽章有
煒茂典聿修臣子之心中外胥慶(中謝)恭惟尊號皇帝
陛下丕承寶構光闡皇圖凢議禮文必考本朝之故事
誕孚德度舉協前王之令猷疇壼掖之賢明成家邦之
風化若時吉日備禮大廷敷厚人倫足致關雎之應裁
成内治永標彤管之光臣限守郡符方遙象闕徒心馳
于宸極阻手舞于天墀謹差都教練使張遵道奉表詣
闕稱賀以聞
代中書賀壽星見表
司天監狀奏今月十九日戊申其夜五更五點後于丙
位瞻見壽星出見赤而光大者秋氣方清曙光微動爛
然珠彩宛在丙方考日官之獻占知睿筭之無競(中謝)
伏以三辰垂象所以示人五福敷言莫先惟壽觀景祥
於南極驗愷悌之萬年恭惟尊號皇帝陛下寶命在躬
乾圖紹統治民祇懼事帝寅威故鑒祐於有仁用永鍚
於難老惟享國之永若商之中高願當天而王如古之
巢燧臣等愧非一德忝列三司覩此休符倍萬忻慶
謝賜御飛白書表
今月五日伏蒙聖恩賜臣御飛白書一軸者仰拜綸言
甫啟緘縢之秘恭瞻宸翰恍驚輝照之臨(中謝)臣聞書
之俊竒法傳飛白得諸心而方妙應於手以如神惟我
太皇若時多藝高出肇昔孰為擬倫恭惟尊號皇帝陛
下繼聖恢圖無為御宇顧萬機之臻靖咨八法以宣精
祖則茂昭睿功允緝因齋居之多豫灑逸筆以為娛以
臣久塵侍槖之華近被于藩之重特加寵錫曲示眷私
俯僂以觀徘徊增惕重有同於分器榮實過於笥衣神
物護持恐難留于私室世家傳保當大庇於宗門臣方
迫嚴涂無繇躬謝
謝賜御書表
臣伏蒙聖恩賜親書一幅天語温純煦若春陽之景宸
毫璨麗煥如星斗之精褒逾華衮之章捧過鴻鈞之重
臣道原殊淺學殖久蕪早塵兩禁之游遂玷三朝之遇
陛下宸襟縱邁天稟濬明妙萬物以為神乘六龍而比
健豈臣庸陋得望清光灑潤及於蕭斯委照通於蔀隙
逢時之渥傳後為榮仰服寵靈深淪骨髓
進慶歷編勅表
恭聞聖人之於法也揆時設禁察失建防律令統於本
原詔教縫其漏隙世輕世重參制吕刑之權新典平典
互存司寇之職然則通其變者未嘗使倦歸於治者不
必相沿更化適宜由來尚矣臣等(中謝)竊以宋興受命
垂及百年制勅之文累經編定造邦則綱目粗舉繼世
則禁約彌周故刑統輔乎建隆農田析於景德附令輕
常憲之犯減定省中覆之煩要取便人迭為救弊其間
執文生意吏所不免緣令興詐人所必為語不直宣則
奏請生於未曉法雖曲處故比例興於一時由是報讞
浸多文書彌積官雖行下民罔究知旁緣為姦承用差
駮網逾密而禽駭策雖弊而馭勞必待刊修乃能折中
伏惟尊號皇帝陛下燭知治本茂建民中既清問於羣
工思更始於多辟而舊條浩廣後令煩挐或月異而歲
不同或小得而大有失矧乃俗無定化法貴善更不徇
古以礙今不執此而妨彼譬夫調瑟易柱順燥濕而扣
音虞機省括度高下而求獲乃頒明命改緝懿綱仍詔
臣等博舉衆僚並咨先例置司率屬舉要申凢於是以
尚書屯田員外郎臣奕等刪正其文翰林學士臣某等
詳處其當臣昌朝臣育典總其任尋據天聖編勅為始
下盡慶歷三年續降宣勅凢得四千七百六十五條極
慮研精彌年論次因事標目准律製篇擿除重複揚搉
輕重增所宜立周所未詳一詔而該數罪者從類析科
數勅而申一事者併文示簡向以損益未定首末或乖
須訖纂修方咨處可露奏前上俞報實頒又詳天聖編
錄之時勅不著年卷無先例遂使法家無指用之限諸
條有疊出之文今每勅繫年存舊體也先卷發例省煩
文也其言某年月日勅者則盡如元降言某年月日勅
詳定者則微加修潤言臣等參詳新立者乃是衆議建
明務合大中庶全體要又念折杖之法創始本朝上聖
卓行前王未悟故取自刑統冠於本章且俾羣吏曉知
王制明白其中書門下樞密院聖旨劄子批狀係今來
纂錄者悉改曰宣勅總一千七百五十七條離為十二
卷倂總例一卷目錄三卷又取勅内汎行約束者為續
附令勅一卷及錄到續降赦書德音三卷合為一部如
得允當即乞特降勅命與刑統令式及先編附令勅一
路一州一縣勅兼行蓋以窒詆欺之塗略苛細之弊義
歸畫一人得共規文淺則用者明語約則該者廣由天
地之化確然易知侔江海之流大而難犯若使吏能明
習官謹奉行不為惠於法中不游情於法外庶可杜塞
竒請追庶獄之號平銷戢爭心致黎苗之遷善臣等謬
膺遴選殊懵大猷探理略以服勤惕奏期之淹晚粗終
研削少佐侀成或許頒行仍乞以慶歷詳定編勅為目
其新編勅共二十卷謹隨奏上進以聞牒奉勅宜令崇
文院雕印頒行
謝賜熙寧編勅表
伏蒙聖慈賜臣熙寧編勅一部者伏以建邦之治本原
在乎典刑禁民為非綱紀繫乎法令屬當平世簡用祥
刑式助四維允成三德(中謝)恭惟皇帝陛下體天為大
如日之中燭於象表之微制此天下之動俯觀時務旁
察人情時惟適以為宜事何久而不敝貞夫一者百慮
可以同歸變而通之萬民於茲不倦故講求於往制俾論
次於新書雷電合章金玉條理緬合大中之訓益昭欽
恤之仁甫畢刊摹爰加頒賚臣幸緣近綴忝守輔藩方
恭命以奉行思揚吏職復蒙恩於降賜永獲家藏
滑州謝賜新歷日表
王官底日考歷以正天端侯御奉時告朔而賦民政(中)
(謝)伏以尊號皇帝陛下乾圖紹統寶數在躬推軒策於
明堂五氣以治合舜時於方嶽七政以齊臣罷職禁林
分符畿服捧新書于芝檢增舊戀于蓂階
南京謝賜歷日表
居卿典歷太史序時憲治象於庶邦大王正於一統尊
號皇太后陛下厚生著德大順御期撫節以推天元履
端而勤政始氣物惟叙機祥薦和爰頒朔於海寰俾示
人於歲事臣忝由禁署分守陪京捧迎日之軒書切望
雲於堯屋
秦州謝賜歷日表
清臺謹職俯畢於新書法座推恩亟行於諸夏撫封載
遠拜賜為榮(中謝)恭惟尊號皇帝陛下乘正御乾順古
敷化海以内外盡陶於太和天之後先率有以常應然
猶命南北之正記昏明之期自始而終能究六家之法
惟疎與密具歸五紀之文序作歲言布為民事凢舟車
之所逮且郡國之相維悉用頒宣庶令奉順而臣復從
外補越在西隅會承詔檢之嚴得見辰猷之重謹當恪
思睿訓昭諭編氓不獨示元聖授時之休抑亦知至仁
生物之意
讓除諫官表
今月二十一日閤門領告勅一道授臣直集賢院知諫
院事者膚短之材孤遠之迹選除忽及愧惕無涯(中謝)
伏以國家分命百工並釐衆務惟茲諫職實禆治要自
非素履約乎中道處議得其遠體詳曉事物該知典故
有大制度能探沿革之本當大施舍能折損益之中苟
塵獻替之地是貽朝廷之辱况今陛下勵精於上大臣
宣力於下聽納不倦謀能並進是方輯明紀律式遏寇
暴宜得通識上助有為衆材森如多士萃止上簡天眷
豈少臣者儻陛下矜其愚而錫保全之造公朝體其介
而敦愛育之仁許臣且以舊官就館供職上免曠官之
咎下逃十指之譏茲實由衷之私竊積聽卑之望
謝除知制誥表
伏奉制命蒙恩授臣右正言知制誥者槐庭給札甫上
於奏篇星掖代言遽陪於景從躐進論思之秩預聞毖
密之謨俯僂拜嘉兢凌失次(中謝)恭以邦家所重典誥
為先故廣延於翹英俾對司於明命尚書作詔任處機
衡内史出方贊為爵禄蓋歴朝之極任為外廷之華階
向非學本名家代推傑筆則何以發揮鴻業徊翔近班
體漢家深厚之辭演周公煩悉之誥訏謨定命鼓舞乎
萬方除書德音竦動乎羣聽備諮訪乎政事專潤色於
王猷必資東里之才取重西臺之望伏念臣斗筲微器
樗櫟散材獨奮草茅之愚再舉方聞之目小冠宰邑式
敷慈惠之經别乘贊藩無補中和之職無何被旨即追
還臺陞處樂卿之丞留充諫省之缺赤墀伏奏曾未逾
年右史記言仍偕備位自量未至兼此數官惟内罄於
朴忠可少紓於官責汲黯之言多忤實荷優容鮑宣之
義少文粗存體要免譴斥之為幸曷恩榮之敢圖猥被
寵甄遽承官乏内省而愧外言謂何此蓋皇帝陛下洪
覆如天至仁育物修官以一乎統類施命以告乎方來
思皇俊乂之才裁成温雅之號詎宜輶淺玷此敷求謹
當疏瀹煩襟厲摩素業關決六曹之議深務持平靦修
四禁之規覬能謹職敢言論報蓋逭顛隮
西垣陳乞外補狀
臣幸以微才濫當書命去本朝而就州郡捨辭翰而趨
吏責蓋不獲巳豈所願為臣堂有二親年向衰老母氏
抱疾多歴年所自臣登仕再任淛中迎親就官樂其風
土今來外制見有五員臣出領州餘足供職伏望聖慈
許領江淮間一郡矧今疆埸之戍未解中外之事頗繁
萬一闕人選任誤及不惟自知愚懦實亦迫此私誠臨
時有辭愆為臣之義遺親冒寵乖為子之方臣若旁有
兄弟或下有子姪供養有託何憚奮身緣此區區尤不
遑處仍恐物議不察臣誠以謂多事之時猥為便私之
請占掖垣之近職擇善地以自安臣乞解綸闈換一散
秩若祕書學省東宫之官資清品高典藩亦重矧茲官
號久不補除散要逓居願從臣始仰祈天造俯鑒愚衷
戰汗屏營伏候勅旨
謝宣召入院充學士表
今月日翰林待詔劉文蔚至臣所居奉宣聖旨召臣入
院充翰林學士星車傳命玉署參華才薄恩隆以榮為
懼竊以學士之職盛於有唐本朝右文其選益重間蒙
訪逮得效論思地處深嚴絶為清近服四禁以謹職業
詳七制以贊訓言諒匪通才豈當妙簡(中謝)伏念臣幸
緣儒服竊覬仕階濫肩四方之豪曷明三道之要大庭
發策再矚帝輝東觀紬書亟游俊域荐塵事任粗守官
箴内省顓蒙已塵賞拔豈謂皇帝陛下軫憐孤特矜芘
拙艱記演綍之微勤陟浮鰲之近綴斗無挹酒之用鶴
有乘軒之譏謹當自求履祥緬思典故體巽風而申令
當勵深辭瞻法扆以在顏勉承切問冀少圖於來效諒
奚報於鴻私
滁州謝上表
昨蒙聖恩授臣依前右諫議大夫知滁州軍州事已於
十月初五日到任上訖近班就列早玷於清途便郡庇
身復蒙於善地荷天之寵循分知優(中謝)臣緒閥單平
材用疎短謬登詔選叨處仕途通籍朝閨濫巾儒館擢
陞兩禁用踐羣司粗逃官尤曾微風迹比因病目不堪
簿領之煩遂剖丹誠求還文翰之職清衷加恤慈旨垂
矜得就閒曹少安散質事介有無之迹議生疑似之間
睿鑒孔昭朝論惟允領麾殊幸省已載兢久依日月之光榮
陪法從忽到淮山之上怳復塵寰值歲大穰與民同泰
俯仰優足出處便安此蓋皇帝陛下一氣均和大圓廣
覆動植之物並被生成之仁小大之臣咸荷保全之道
矧在孤微之迹嘗叨任遇之恩拙守有常厚誣巳辨敢
不勤恤民瘼恪謹官箴冀勉樹於教條期少資於化育
江寧府謝上表
三月二十三日進奏院逓到官告勅牒各一道伏蒙聖
恩授臣依前官充端明殿學士移就知江寧府仍放朝
謝者巳於四月十七日到任訖參華秘殿被寄名藩從
便道以治行奉寬條而署事寵榮蕃集媿汗交流(中謝)
竊念臣世系單微天資蒙淺褫巾未久通籍為榮乘善
養於羣材遂叨塵於顯列沾河漢之滋澤依日月之光
華寖親戶牖之嚴備更臺閣之要物勝權而衡殆形過
鑑以照窮久冒龍光倏罹箕舌仰繄能哲俯察所存寘
兩省之近班假一麾於便郡危心未定渥命亟頒蔀屋
照通陳根脈起垢疵悉蕩坯陶更新此蓋皇帝陛下大
度開容至仁涵育鑒丹誠之不昧知拙守之有常申穆
朝猷曲回天造禁帷密職復近穆清之塗方面通都俾
當雄重之地敢不精心以慮來效是圖庶有獲於涓埃
用酬恩於天地
服除再授端明殿學士兼龍圖閣學士給事中
謝恩表
伏奉制命授臣某官者禮方終制恩許還朝入覲黼惟
邈清光而在望登陪藻幄簉近綴以為榮(中謝)伏念臣
才匪通方器慙適用從鄉人之善者幼擇與遊玷國士
之品題早塵上達荐承詔選遽躐仕階見推英俊之場
周歴華要之地比繇禁署分領翰垣不圖釁罰之深靡
究劬勞之報久纏病苦無望生全况晷景之不停悵几
筵之已徹仰膺茂典俾復通班再趨戶牖之嚴仍處閨
帷之密此蓋尊號皇帝陛下大圓周覆一氣均和軫塵
露之舊勤收箕斗之浮象匪遺輶曲同被範圍敢不進
念竭忠退思寡過日月獻納庶盡近臣之規夙夜切磋
以勵在公之節少期來效上答鴻私
除尚書禮部侍郎知滑州讓遷官表
伏奉制書以臣差知滑州特遷尚書禮部侍郎者甸服
陪京首膺東眷春官小宰仍假寵名奬受有殊兢憂無
措(中謝)臣論材謭薄語道迂疎親逢樂育之辰屢塞方
聞之詔誤蒙恩記嘗歴事權向解禁扄連紆州組契闊
江湖之遠流離歲月之賖近趨丹陛之嚴復預紫垣之
近激揚懦氣仰奉清光伏遇國家示壯邦畿增崇屏衛
郊甸屯兵慎擇臣守豈期玩印之咨首訪遺簪之舊遷
貳六官之重用優三輔之行無鎮撫方面之勞有息偃
鈴齋之樂論今地望雖體大而勢雄較昔官居本事稀
而身逸過加賞利恐累典刑若非此際懇辭必啓後來
僥倖况臣職忝殿幄官處瑣闈久塵侍從之華足領藩
宣之寄曷煩麗澤方重左符伏望尊號皇帝陛下特寢
新恩許還舊秩往釐州務躬布詔條雖去君前稍違於
戶牖顧居寰内何遠於本朝仰祈寬大之慈曲示保全
之度俯回照鑒垂諒由衷輒干九死之誅冀完一介之
守所有勅誥未敢祇受
知滑州乞免轉官劄子
臣伏奉勅告授尚書禮部尚書差知滑州近者朝議升
曹滑等州為輔郡增置兵衛以壯王畿所遣守臣緣此
誠重然滑州本實閒僻公事絶稀無宣力之煩非藉才
之地更起遷官之例恐開後倖之途又環都五州並為
陪輔知州在任遷易不常必待加恩而行益滋干賞之
濫況臣官叨兩省職居清近出當屏翰體亦非輕臣前
日欲先陳論又慮涉於辭避故且受命須至上言伏望
聖恩許臣只以舊官前去赴任慎重名器茲為治本在
臣之分亦獲自安
謝遷禮部侍郎領輔郡表
臣某言伏奉制命以臣差知滑州特授臣尚書禮部侍
郎者近服建侯地升三轉中臺分次官貳六卿倂荷褒
榮交深媿懼(中謝)臣世憑儒素天與朴忠幸遘重雍之
辰濫膺特起之詔造廟堂而干禄兼冀親甘輕藁鑕以
獻言累迂聖問蔑聞塵露之益空收箕斗之名頻煩寵
章進點清貫嚮間關於補郡方契闊以還朝重趨丹陛
之華再預皂囊之綴喜從遐邈獲際近嚴嘿務安恬絶
希僥倖會廟堂之深議崇畿甸之邇封盛修官儀推峻地
望遄恤北門之舊首蒙左竹之咨謂密附日闈雖居重
寄而輕辭天仗亦動淵衷因假儀曹示優禁從露囊封
而啓讓承汗號以難迴載省無功徒堅自訟此蓋伏遇
尊號皇帝陛下曲垂睿覽俯暨寒蹤念昔誤知非緣黨
援推今同類每異矜憐偶賜節以殿邦猶出綸而增秩
敢不祇循條教恪佩訓詞往殫夙夜之誠少荅乾坤之
造
免知益州表
今月十五日逓到告勅各一道伏蒙聖恩授臣端明殿
學士兼翰林侍讀學士尚書戶部侍郎知益州軍州事
者左戶美官西區重寄敢期推擇俯及庸虛驚惶失圖
進退無措(中謝)臣涉獵經術遭逢聖明越分踰能連階
累仕周旋侍從之職踐更清要之途風議無長猷為弗
建向終苴制擇守輔藩報政靡聞方積簡書之畏陟恩
逮下遽當方面之行地官亞卿坤維巨屏寵靈殊渥跼
蹐為增念臣父當傳老之年而臣抱終鮮之戚有息皆
幼于宗弗蕃顧温甘之所須豈晨昏之可舍惟拜嘉之
誠厚敢有靦以自居情所不安義亦何處伏惟尊號皇
帝陛下宇宙同廣曜魄並明測遠方之民深期於鎮輯
訪大廷之議誤致于簡掄聖治難逢私懷為迫敢期遠
照俯及丹衷布朝家天地之仁徇臣子庭闈之志追寢
成命選除通材他日捐生敢惜螳蜋之臂此時反哺幸
伸烏鳥之情輒竭寸誠仰祈洪造
免知益州劄子
臣伏蒙聖恩除臣端明殿學士兼翰林侍讀學士尚書
戶部侍郎知益州巳具表辭讓章奏之文不盡誠悃敢
披愚懇再黷天聰伏以益州方面至重朝廷委任推擇
至精臣以庸虛猥當簡寄濫加崇秩榮兼近職揆才揣
分忝冒逾涯但臣父年高旁無兼侍昨受秦州之命亦
嘗緣此自陳事播朝班言存聖聽况今益州除授寵利
兩優雖國家任人自有大體而縉紳所指實貽清議敢
望大明委照洪慈亭育垂憐拙守加憫孤蹤許臣以見
官留滿今任犬馬之力期後效於驅馳烏鳥微情庶獲
伸於哺養望闕待命不任隕越
上殿再免知益州劄子
臣近被勅命差知益州奉表及劄子以親老乞且終滿
滑州見任准中書劄子奉聖旨不許辭免又聞已差梅
摯知滑州亦有朝旨不許辭讓梅摯緣輔郡加職巳朝
謝臣於事體難為更留本郡今奉恩旨朝覲獲對天顏
敢再瀝懇誠上黷宸聽伏以益州方面甚重朝廷寄任
非輕臣以庸虚誤膺推擇便當策勵駑鈍往虔詔條但
以臣父年俯傳家而臣終鮮兄弟賤息尚幼未堪承事
義難違遠苟冒寵靈敢望聖慈垂矜愚守俾循陔之志
獲展於盛朝則圖報之心誓伸於異日臣無任激切待
命之至
益州謝上表
蜀控西面益為大藩臨守之難畀付為重茲既署事實
深惴懷(中謝)伏念臣資地本寒機悟殊淺偶緣朴學進
會休辰久塵侍從之塗荐更華要之地曾微云補之效
第忘内疚之憂一昨起奉慈宸出分寰服烏鳥之情甚
樂犬羊之鞟自宜適偶清衷深圖遠御庸殿一都之會
專鈐兩道之兵枯朽見雕款段仍駕復冒寵陞之命無
容固讓之私錦里舊城陸海千里軍屯整睦民俗阜康
訟事不煩遨嬉多暇此蓋尊號皇帝陛下内全哲惠旁
達聰明謂常預於樞機知頗存於謹厚可行寬詔以撫
遐方謹當精究事為修明紀律冀成安輯之效持荅聖
神之休愧靦瞻天跼蹐無地
益州謝詔書奬諭表
進奏院逓到勅書一道以益州路轉運使奏據本州吏
民乞留臣滿三年伏蒙聖恩特降奬諭者錫命自天怳
日星之下燭跼身無地懍淵谷以内驚惟功善之不聞
冒寵靈之誤及省循無狀愧懍兼懷(中謝)臣聞漢宣帝
之勵精留思良吏唐明皇之求治注意外官然如膠東
潁川治有異等之效濟陽河内事昭將順之誠方被璽
書之褒而蒙絲言之飾前朝盛事舊史美談如臣者所
藴虚疎見拔孤遠早玷清華之選久陪英俊之游頃自
禁嚴外分藩翰維益部一都之會據坤隅千里之疆氣
俗剽輕貨利繁錯比守臣之彈治習舊事之便宜居然
方面之雄稱為權寄之重獨顧行能之下亦叨推擇之
行然頗知獄市者為政所先賦役者治人之本戒諸苛
擾務在平均良用拙勤粗免隳斁不意吏民舉浮淺之
迹朝廷敦奬勸之方細札十行置郵百舍善聲不著方
虞責問之來榮號所加適取虚名之誚此蓋尊號皇帝
陛下凝神象表垂統化元盛節隆乎中和美利充乎高
厚君視臣如心膂允謂至仁天自民之聰明故無遺聽
百城聳觀遐俗知榮臣敢不上體宸慈下修官業率勵
愚柔之性無怠百千荅揚覆照之恩少禆萬一
謝除三司使表
伏蒙聖恩授臣依前尚書戶部侍郎充三司使者驛遽
奔塗虔趨於嚴召芝函錫命進冒於寵光俾專筦計之
煩實玷難才之選勢名參重靦汗交盈(中謝)伏念臣樸
鄙孤生孱疎近器夙遌堯文之郁荐膺漢詔之求緤組
朝闈濫巾儒館職箴規於獸省記言動於螭塗蒙擢掖
垣遂登禁署中司執憲會府理財蹉跌外除因循十稔
比自日畿之近徙臨蜀表之遐勉布寬條汔寧遠俗績
幽宜絀覆廣惟私亟蒙瑞節之華歸奉燕朝之覲不謂
尚存睿眷前出制音繇左戶之班聮商大農之功利夫
以會計之重賦入有經惟貨盈虚繫時休戚方今邊警
雖徹而列屯猶厚年穀鮮登而沈冗為多調度既繁儲
用幾蹷豈宜懦品竊假要權此蓋尊號皇帝陛下乾健
垂明宸慈廣愛誤以愚朴目為幹臣謂歲代之最深久
更巳試察羇蹤之自立素不因人優以職儀俾之器使
敢不力求姦弊顓講富彊事有可為固自宜於竭盡衆
之所避亦無憚於設施誓堅忠蓋之忱上荅簡求之造
乞免三司使不允謝荅詔表
伏蒙聖慈以臣近上劄子乞解職出知鄆州特賜詔書
不允者備員主計歲涉再期辭劇請藩章凡六上荷淵
衷之憐惻紆璽札之丁寧仍示撫存未容罷免内循孤
拙愈極兢危(中謝)臣慶歷中擢自憲臺長茲會府于時
齒髮方壯精力尚彊雖趣辦應猝之非長獨居官任職
而無廢早以目疾求解利權久方開俞得還禁近自爾
出入中外奔走川塗更歴數州又逾一紀嚮罷坤維之
守志圖近郡而行遽被詔除復膺使任臣聞命之始即
以舊疾為言就職而來每以曠務為慮蓋財用之均節
繫剖析之謹嚴急之則害於農商緩之或容於姦利責
其簿領之效實存省察之明而臣心之精微比頃年而
亦耗目之瞭眊迪近歲而有加或苦勞疼乃移告謁因
控懇誠之切屢形封奏之詳願停三使之浩繁竊丐一
麾而休息公議幸寬於譴劾朝恩亦盡於優容實陳力
之不任非無名而罷去豈謂尊號皇帝陛下俯矜愚守
早綴近班不違道以求全頗著誠而無偽再頒温詔曲
諭訓言重念臣所苦未平知分頗熟儻精神之可強顧
煩冗以何辭但懼眩昏致隳重害雖虚懷容納俾收累
久之勤而列牘干祈未免再三之瀆至明垂鑒丹悃寧
誣
謝兼翰林侍讀學士表
伏奉制書以臣差知秦州授臣兼翰林侍讀學士者塞
垣謀帥議及孱材講席敷經恩加異數仰膺睿奬交悸
危悰(中謝)臣本起寒生親逢盛旦兩迃軒陛之問連策
草茅之愚空竊虚名曷禆要務遄彯纓於諫署即珥筆
於史林仙掖代言禁坡眎草領中司而持憲專大計以
治財皆憑誤知蔑樹成績嚮從州寄頻換歲筩復遘母
憂退棲閭閈近奉明庭之對重趨法從之班雖荷德音
屢矜滯迹自循拙守方避英游閒局冷司無關於朋比
陳編蠧簡更續於見聞豈謂邊將終更聖宸擇守俾自
承明之直往提戊已之屯陞持槖於書筵命擁旄於藩
閫載言會幸奚塞疇咨此蓋伏遇尊號皇帝陛下濬發
皇明旁求介善不責全於士類嘗圖舊於臣隣曲記小
忠曩經煩使因推光寵以峻事權况臣陪殿幄之凝嚴
典閣圖之奥祕如評榮進已處美階令兼講勸之員愈
重論思之職暨引章而懇避承垂詔以敦臨帝意難辭
人言可畏為儒薄分於叨冒以固多報國私誠在效酬
而都淺惟益虔於夙夕庶少荅於涓埃
南京謝上表
伏奉制命除臣端明殿學士兼龍圖閣學士守尚書左
丞知應天府兼南京留守司巳於今月十日到任上訖
陪京分守實王業之所基故社言歸在仕游之為寵肅
膺期命已布守條(中謝)伏念以植性冥頑逢時熙盛荷
聖神之眷察繇文史以誤知漫歴歲華洊承官乏詞垣
禁署間黷詳延憲府計籌嘗塵器使斥麾去國就日來
朝洎蒙右蜀之遷復有大農之召司均九式顧調度以
靡充營職一心亦勩勤而敢怠叙升省轄出領留都仍
還籍於禁嚴示推慈之渥洽此蓋尊號皇帝陛下幽而
必燭覆以無私隱其有不移之愚俾之以自求之福典
茲宫鑰之重綽然里閈之華顧莫稱於恩光徒有慙於
委寄撫心自省當益勵於乃修有軀可捐尚更圖於所
報
辭免知秦州奏狀
今月十九日進奏院逓到勅告一道除臣工部尚書秦
鳳路兵馬都部署經略安撫使兼知秦州者秦州重鎮
尚書重官伏蒙聖恩俯及孤外在臣虚薄豈堪眷委兼
臣父年老久患脚膝不任騎乘關隴山阻實難迎侍遠
行敢望天慈矜察情懇特賜追寢新命許令終滿今任
非但便臣庭闈之養抑免誤國方面之寄所降勅告未
敢祇受
謝賜手詔第一表
今月初八日進奏院逓到賜臣詔勅一道以臣奏陳為
父老乞免秦州滿今任不許辭免便令受告勅發赴本
任者錫命自天烜日星之下燭跼身無地懍淵谷以内
驚進退徊徨啟居震恐(中謝)伏念臣性資疎拙自奮單
微實乏出倫之才誤蒙不次之舉寅緣資歴躋躐顯榮
向解計圖叨司留鑰榮歸故里養展私庭曾微治效之
聞敢冀光靈之及伏蒙尊號皇帝陛下俯矜愚守久綴
近班進文昌八座之聯委西州一面之寄惟是行能之
下忝茲推擇之行天地生成曾未侔於全度形骸捐廢
固莫報於深仁曷敢逡巡妄為激潔但以臣父筋力已
謝齒髮寖衰孝德訓人不責便親之請愧心即路是專
冒寵之懷被細札之丁寧增懦衷之隕穫粗致其樂願
伸一二之私深察其情儻宥再三之黷
辭免第二狀
右臣昨蒙聖恩除工部尚書知秦州以父老患脚膝難
以迎侍遠行尋具奏陳乞滿今任今月八日伏奉詔勅
不許辭免便令受告勅疾速發付本任者臣已具表稱
謝外敢傾私懇再黷天威伏以寵命遷除邊方委寄猥
加虚薄實冒恩榮前所陳情非緣矯激臣父年逾七十
脚膝早衰跋履遠行艱於騎乘臣去年外補上荷天慈
陪都鄉里方安奉養今塞徼清謐鄰敵輯和中外畯良
足備推擇敢祈宸造俯遂微衷特寢新除許仍舊任荐
煩睿聽敢逃罪責
謝賜手詔第二表
今月二十六日進奏院逓到賜臣詔書一道不許辭免
秦州令依前命疾速赴任者天聽蓋高念微誠之難徹
威光孔邇感慈旨之下頒有愧拜嘉尚祈得請(中謝)伏
念臣材資至下地望尤寒幸遘熙辰久塵清貫出當方
面曾風迹以無聞入總計圖顧事功之不立頃分留鑰
獲養私庭未易歲筩遽遷邊閫中臺喉舌之重西藩斧
戟之雄朝寄非輕寵光甚渥在王臣之義况無難而可
辭但人子之心幸奉親之為便爰罄由衷之請願終奉
計之期荐叩公車再窺方面垂矜危悃未寘嚴誅此蓋
尊號皇帝陛下舜孝格天堯仁被世君使臣以禮允昭
德教之隆臣承命為恭甘俟典刑之及竊惟覆照俯逮
幽微遂愚志於一夫致懽心於萬國
辭免第三狀
右臣昨蒙聖恩除工部尚書知秦州以父老患脚膝難
以迎侍遠行再具奏陳乞滿今任今月二十六日復奉
詔勅不許辭免令依前命疾速赴任臣已具表稱謝外
竊惟愚誠有所未盡上煩聰聽遂至再三干黷天威分
當嚴憲朝廷不以臣才下付之方面加寵而行齒髮尚
壯稍任劇使奚事顧憚妄為避免但以父年高末弱不
堪乘騎須至遠冒炎暑轝而就道風氣有隙或以愆和
由臣貪冒恩榮虧玷風教聖仁孝治及人之老區區危
悃敢祈矜亮今月二十五日趙槩已到本府交割公事
管勾徐濟州並係京東去南京不遠迎侍便近伏望聖
慈就移一郡少安孤拙臣見在本府祇聽朝旨君命至
重詔勅再降臣不即祇受自速典刑不任戰越待罪之
至
謝賜手詔第三表
今月十五日進奏院逓到詔勅一道賜臣令依前降指
揮發赴秦州本任者需章瀝懇屢干旒扆之嚴温詔遣
行荐被絲綸之寵拜嘉優重積慮兢惶(中謝)伏念臣向
奉制函亟更蕃棨文昌八座進陟卿聯隴坻一隅俾專
閫制退惟親便屢以誠陳願回渙汗之恩少適循陔之
養愚衷所冀宸鑒未俞稽留一尺之書合從吏訊繼奉
十行之札仍促駕行祇覿褒章實增厚愧此蓋尊號皇
帝陛下照臨施普覆載均休遠微一物之遺慎擇四方
之守眷存孤舊預在選掄示以大方采其微效仰聆睿
訓俯極靦顔顧惟三瀆之煩實有再思之懼敢不恪趨
官守躬布詔條揭節戒徒指西州而即路瞻雲結戀望
北闕以馳誠
上殿辭免劄子
臣近自應天府就移知秦州以父年老患脚膝難以迎
侍遠行乞賜停寢詔旨不俞天聽蓋高君命至重不敢
煩黷祇受告勅今蒙恩朝見獲面天顔敢瀝危衷猶希
矜亮秦州於邊鎮尤為雄劇朝廷擇守委任非輕况今
疆索晏清顧臣齒髮猶壯猥承寵寄何事懇辭但義有
未安誠當開列臣皇祐五年曾差知此州是時已為迎
侍不便嘗所控陳昨罷三司知應天府亦緣便親得請
今陛下方以仁孝治天下臣子於奉養之私莫不得所
願臣若貪冒恩榮事親不盡奚待典刑之及故於名教
有虧仰冀天慈曲全拙守特與鄉便一郡徐亳濟州皆
於南京為近烏鳥之情儻得伸於茲日犬馬之力尚當
效於他年干黷宸嚴分甘誅竄
秦州謝上表
昨奉勅命差充秦鳳路馬步軍都部署經略安撫使兼
知秦州軍州已於今月二十七日到任署上訖者一都
之會控制西陲兩使之符謬膺中選爰此布條之始實
深思職之憂(中謝)伏念臣起自孤平表惟疎拙入朝荷
槖蚤次於禁塗出守腰章屢當於方面任隆有責效薄
未酬曩辭邦計之煩獲假留都之近迹依鄉國情展親
闈方幸便安俄叨簡擢進除省座往殿冀門護岐隴之
師屯撫洮河之種落雖連牧之寄尤重顧晨昏之養難
違因上達於懇誠屢煩紆於詔督曲形公議莫徇私懷
驅暢轂以戒塗敢稽嚴旨奉安輿而至部幸慰慈顔此
蓋尊號皇帝陛下愛物無私使人以舊恢天下之度何
遠而不柔付閫外之權惟才而是用良慙菲陋曷稱旁
求幸今邊警之晏然上體聖謨之共此敢不殫竭精慮
詳求遠圖期刑政之得中副乾坤之平施内面丹闕乃
心一誠
乞罷禁林就閒曹劄子
臣祇奉聖恩召還詞禁臣久患眼疾僅二十年舊學廢
忘無以備顧問素業荒疎無以應時用若復典司制命
自揆不堪供職又臣父年八十有二近在徐州卧疾半
年至今右手乏力臂指不相為用今當更直省内家無
兼侍之人早昏緩急敢安愚慮臣受命之日即欲自言
孤遠之情難期察允故待到闕幸對天顔上謝宸慈採
擢之賜俯陳微衷深切之懇所祈覆育曲賜矜容俾就
閒曹獲全拙守候近郡有闕乞别就一差遣奉法循理
少分憂寄臣不任荷恩待罪激切之至
免起復除參知政事第一表
今月某日試祕書省校書郎充睦親廣親北宅小學教
授蔡天申齎到詔書一道授臣起復前官赴闕者三年
之制天下之達喪終身之憂人倫之大義承恩命之至
重在情理而匪安(中謝)伏念臣早冒寵榮久尸禄養無
事功之可紀積咎釁以為多蒙聖神之誤知假名器而
虚授上辜天造莫效於涓埃不意慈親遽罹於禍酷懷
茲鉅痛豈冀餘生使傳忽臨朝恩特降舉權宜之故事
爰追召以還朝聞命哀迷撫心悸慄矧惟銜恤甫此逾
時孑然一身未復同生之戚敢有二事居然從利之為
伏望皇帝陛下隱惻上仁恫矜微志絀奪情之弊典惟
致孝之永懷特寢天恩用敦本俗許畢倚廬之慕免累
聖朝之明螻蟻之微儻獲終其所願犬馬之力期得盡
於他時臣不勝號殞俟命激切之至其詔書不敢捧承
謹令某人齎赴闕於通進司投納兼奉表陳乞以聞
詔
勅某省所上表乞免起復恩命事具悉朕方履天下之
籍疇咨大臣以供天職以卿雋老茂德久鬱而未奮斷
自朕志擢佐鼎軸將觀夫深謀秘議倓然起廟堂而澤
四海未及踰月遽罹艱棘釋位而去巳畢哭踊之期宜
從墨衰還復舊府深謀秘議遂而卒其功烈此朕所以
拱袂以遲卿之來耳所乞宜不允故茲詔示想宜知悉
春寒卿比平安好遣書指不多及
第二表
今月某日某官再齎賜詔書一道授臣起復前官者哀
誠激切未諒於清衷詔札丁寧復申於明命憂惶失措
悲哽莫勝重瀝懇情冀垂察允(中謝)臣聞聖人制禮愚
者企而及之君子篤親天下從而化矣顧鮿生之無狀
蔑介善以自名昔自弱微實勤力養終鮮兄弟素無田
廬徒用丐遊以給晨昏之事暨叨宦達遂蒙根葉之榮
自念孤單每懷喜懼數陳情而聞請求解職以便私頃
復禁嚴寖違志願先臣雖年耋老氣本清和小爽起居
之常未切憂危之慮昨承宣對垂諭選除仰奉德音已
陳深懇逮明廷之贊授面法座以控辭聰聽不回天心
具照誠荷及親之幸遽罹過隙之悲退守几筵甫更時
序豈期宸眷猥降璽封承命不惶悼心自失上稽嚴旨
敢盡苦辭伏念皇帝陛下大義愛人深恩恕物俾終祥
禫以報劬勞則所守粗完免作亂常之首餘生未謝永
酬錫類之仁隕涕椎心期於得請臣無任號訴激切之
至其詔書不敢捧承謹因蔡天申齎還赴闕於通進司
投納兼奉表陳乞以聞
詔
勅某省所再上表今月五日蔡天申齎到詔書授臣起
復前官伏望俾終祥禫以報劬勞其詔書不敢捧承謹
因蔡天申齎還赴闕事具悉三年之喪雖天下之所通
惟國家急賢則經制可以權奪而臣子順變故至恩亦
以義斷卿嚮參柄用旋屬家艱既虚席以踰時宜抑情
而復位已嘗㪟諭當體至懷所乞宜不允故茲詔示想
宜知悉春暄卿比平安好遣書指不多及
第三表
今月二日某官再齎賜詔書一道授臣起復前官者朝
命至嚴巳辱再三之重私情所切期伸萬一之微哀迫
靡遑矜從是幸(中謝)臣聞孔子曰人鮮有能自致者其
惟父母之喪乎故三年之制天下之達禮尊卑所同古
今不變用紀人倫之厚茲為王化之本在國朝之制繇
慶歷以還近自親賢外通文武悉優容於在疚申鉅創
以盡情豈獨孤臣敢忘大義方聖神之獨化會傑俊以
熙朝羣材並施自成乎大厦一毛雖落誰謂乎無牛曾
是庸虚奚為損益惟踐修之常守乃補道之近規雖出
下中猶知企及敢作亂倫之首以傷則哲之明輒冒罪
誅訖陳情懇伏望皇帝陛下天無私覆物有曲成溥推
亭育之仁俯軫蓋高之聽上全王體下盡私恩儻前畢
於祥除或幸存於視息則區區薄志獲伸永慕之懷穆
穆清光猶有再瞻之望興言哽塞實切憂惶臣無任號
訴屏營之至其詔書不敢捧當謹因某人齎赴闕進納
兼奉表陳乞以聞
隨第三表劄子
臣頃因進對仰奉德音以為君人之道當正紀律審命
令茲謂持重之要蓋禮煩則黷恩過則輕節以制度馭
下之操術也祖宗朝臣僚表章之儀朝廷詔荅之體公
式所著舊典具存近歲以來頗逾故事或因勞舊特加
異數後來何者遂沿為例既無甄别徒紊憲綱至如兩
府起復仁宗朝富弼以宰臣當國釋位服喪五降詔書
竟許終制即是起復之命決不可復行至于吳奎召旨
尤峻奎歴陳將相執喪近事亦蒙報允臣昨膺擢用曾
未旬浹莫展絲毫之效遽罹荼毒之苦甫經時序三辱
璽封銜哀抱愧容身靡所在臣之分恩典已過過此以
往恐非所謂正紀律審命令之深旨也臣已上表披瀝
情懇伏望陛下天日光明委照萬物察臣薄守非有詭
激寢罷後命以明等威早圖俊賢禆贊國論積精會神
共熙庶績上以尊乎王體下以全於拙艱苫凷餘息不
勝願望謹具劄子以聞
樂全集卷二十八
