樂全集卷十七宋張方平撰
論
中庸論上篇
中庸曰天命之謂性率性之謂道修道之謂教此聖人
所以參天人之理極性命之際舉大中之要正教化之
端者也至于孟荀揚三子善惡之論則其於中庸之教
異矣或問其說對曰三子之言性一人之性也中庸之
為道天下之化也夫天下之人雖風俗異宜賢愚殊品
至于口之於味也必同嗜焉耳之於聲也必同樂焉目
之於色也必同好焉至于心豈獨不同乎是故天下之
心所同貴者五常之道也子知雨雪霧露之所從來乎
是亦江河海澤之氣也噓吸而上為霖雨為時雪為霧
之潤為露之濡百穀以成萬物以生天下之人曾不歸
功於江河海澤而本於天者以水旱所本也人稟五行
而生含好惡之明聖人因其性之所同貴者於是推仁
以廣愛制義以從宜禮以正名智以應變信以著誠天
下以治彛倫以叙而民曾不知此本為已之性也而歸
德於上者以治亂有繫也且夫五方之民夷貊之類嗜
欲相戾言語不通其性之不率教也蓋天地之氣所肖
偏者何則文王作德西戎為仁譲之邦箕子行化東夷
為禮義之國幽厲淫虐成康之俗以壞桀紂暴酷禹湯
之民可誅秦居鎬京而戎政興子居九夷而夷不陋被
髮而祭伊川為陸渾椎髻既朝甌越為漢郡以是為言
民性何常哉惟化之從也子盍况之異物乎馬牛駞騾
獸之悍者鵰鶚鷹鸇禽之鷙者馴而服之韝而役之惟
人意之從也况人之靈豈如木石之不遷者耶誠如是
則周衰戰國之亂亡秦之暴且數百年而下不復有漢
文景自漢之末魏晉之弊五胡擾攘且數百年而下不
復有唐太宗是故大化之行也則天下之性如一人大
亂之作也亦以一人之情變天下愚故曰中庸者天下
之化也聖人所以極性命之理而正教化之端者也謹
論
中庸論中篇
問者曰子謂中庸之道必為天下而後可施耶曰非此
之謂夫中庸之道卷之充一身舒之彌天下蓋聞稽大
可以略小拘小或遺諸大愚特廣其要而言爾姑以一
人之性觀之不愈精乎且堯舜之為善桀紂之為不善
豈天下之人家至而日見之歟上之所行固下之所傚
之者食荼蓼者不知薺甘居嬴博者必為齊言紺緅隨
染薰蕕易氣由所遷之者也堯舜率天下以仁而人從
之夫上所指顧下必趨走矣又况躬率之者歟故一人
之性誠仁則天下之性斯仁矣湯武之民桀紂之民也
在夏商而惡在商周而善知民性之易正矣故民性之
從化譬之杞柳屈之可為桮棬譬之湍水激之可使上
下如樹苗焉以溉耨之功可以移地之肥确如化材焉
以攻揉之力可以變木之曲直是以聖人知天下之人
性可使同也故執乎一以制天下之動通乎誠以合萬
化之原脗合乎諸異周視而同仁端默乎戶牖之間凝
神乎太紫之庭我無為而民自樸我無欲而民自化夫
是而天下之俗安以和各復其正性命之理得矣故曰
惟天下之至誠為能盡其性則能盡物之性能盡物之
性則可以贊天地之化育而與天地參矣是故聖人之
道大可以參乎天地微可以通乎鬼神變而動順而靜
不疾而速不行而至天下之民猶範圍之内也故其穆
人倫移風俗使民德歸厚物性合和其本自乎一人之
化而巳是故極性命之說通天人之際者中庸之教而
巳矣謹論
中庸論下篇
子曰道之不行也我知之矣知者過之愚者不及也道
之不明也我知之矣賢者過之不肖者不及也夫賢者
人道之大成知者天下之達道以賢知之材於中庸之
德也其幾矣子曰過之何謂也曰此乃所謂過與不及
者非上智與下愚之謂蓋言中人之行可與之上下者
也彼中人者不得道之至正是故剛者自伐柔者自怠
故曰小人中庸也小人而無忌憚也彼自伐者賢已之
賢而知已之知故過之又曰人一能之已百之人十能
之已千之果能此道矣雖愚必明雖柔必強彼自怠者
謂已不能而莫之勉也故不及焉是兹二者高者可抑
而下者可舉爾非不移之性也子曰舜其大知也與執
其兩端而用中于民其斯以為舜乎設以知者為過之
是舜不得為舜矣子曰回之為人也擇乎中庸得一善
則拳拳服膺而弗失之矣設以賢者為過之是顔氏之
子尚安得曰其殆庶幾也子曰人皆曰予知驅而納諸
罟擭陷穽之中而莫之知辟也人皆曰予知擇乎中庸
而不能朞月守也前所謂知者過之謂此類也子曰愚
而好自用賤而好自專書曰侮慢自賢前所謂賢者過
之謂此類也是故聖人之道莫過乎中莫節乎和以之
理一身則心莊而體舒以之施有政則民安而事順舉
而錯諸天下國家萬民用乂其所以推而廣之之源發
諸一人之誠爾故曰誠者自成也又曰誠者非自成已
而巳也所以成物也是以始於自成終於成物堯舜以
德自成天下之民歸厚矣禹以躬勤自成天下之民允
治矣湯以去暴自成天下之民徯來矣文武以仁義自
成天下之民興讓矣漢祖以寬大自成天下之民推心
矣文景以恭儉自成天下之民安靜矣推而逮乎百世
之下未有上正而下不厚者也未有上僻而下不邪者
也是故君子誠之為貴中庸之德至矣哉謹論
三代建國論
天子建天下之大號所以表萬國諸侯立一國之名所
以長百姓故王者受命改正朔易服器與民更始兹為
大制說者以為顓頊而上象德以立君號高辛而下因
地以為國名至于三代則天下之稱章章矣惟五帝之
道大公天下而無私生之號不浮于實死之諡不溢其
美百姓日用無得而稱焉三王之國世繼如家不為之
名子孫何述或曰夏商周者因故封邑者耶既受命而
為之名也曰禹之興也無民無地而享天祿則是夏之
名非素有也自契至湯其國八遷湯始居亳從先王居
師趨鳴條桀奔南巢遂順天人纘禹舊服則是商之名
非初封也稷初封邰公劉居邠太王徙岐文王基命為
西伯言其所都猶曰鎬牧誓猶曰逖矣西土之人武王
克紂誕成厥勲爰集大統以撫方夏作武成之篇始曰
祀于周廟曰庶邦冢君暨百工受命于周曰惟有道曾
孫周王發則是周之名蓋克商後建之爾是知此三代
之號者皆取光顯之名以著久大之業以建大統以垂
無窮者爾夏之言大也莫與為大也商之言中也用中
於民也周之言備也盛德大備也項羽之裂天下而封
諸侯也高祖得漢失職西去心懷恨望而良平等曰漢
美名也人之言曰天漢故高祖既即大位竟以名國廼
自魏晉以來創業之主咸因受命之地而為建國之稱
襲以為常無或更易夫王者以天下為體國君以國為
體世其位子其民君之善惡也不常而國之體也不可
改飾身之美私也美國之名公也愚故曰王者受命改
正朔易服器貽謀之大者也觀先代諸儒多執三代之
名皆以為因故封而不易且以為先君封國之名不可
變以疑後世者故論以明之謹論
史記五帝本紀論
周道廢秦撥去古文焚滅詩書故明堂石室金匱玉版
圖籍散亂太史公綴緝天下放失舊聞錄秦漢上記軒
轅下至太初成一家之言事迹條貫信該詳而周悉矣
然而為史之法繫在夲紀紀者統也言王者大一統正
天下正朔所稟法令所由出者也而遷為紀始諸黃帝
愚有惑焉易曰古者伏犧氏之王天下也仰觀象于天
俯觀法于地於是始作八卦以通神明之德以類萬物
之情蓋三極之道九疇之夲書契所紀君德最盛伏犧
氏為歴代帝王之首也孔安國曰伏犧神農黃帝謂之
三皇少昊顓頊高辛唐虞謂之五帝今遷叙三皇而遺
犧農紀五帝而黜少昊何哉易始于三畫書夲于三墳
禮之所萌樂之所起萬類以别生民以存皆自乎伏犧
而遷不錄焉何也易曰帝出乎震夫五行用事先起于
木故太昊法之首以木德王天下今遺犧農而不錄黜
少昊而不叙是於五德相承之序可乎哉郯子曰伏犧
氏龍師以龍命官神農以火紀黃帝以雲紀少昊以鳥
紀顓頊以人紀今遺犧農而不錄黜少昊而弗叙是於
五官之紀可乎哉時令曰盛德所在各以其帝配蓋所
以主祀四時正位五方今遺犧農而不錄黜少昊而弗
叙是於五時迎氣之體可乎哉家語載孔子語宰予以
五帝德之說遺少昊少數而禹在焉又季康子問五帝
之名孔子乃以太皡炎帝黃帝少昊顓頊為對蓋夫子
之答因乎所問康子以五德發端故以五運相承者答
之宰我夲以黃帝為問不及少昊故略而不書遷既網
羅周博斷為定典接先聖之絶緒遏學者之末流書以
該名數表以正時歷世家以顯宗夲列傳以著成敗然
其大夲紀為之主而一紀之初所失者二考三皇之迹
而犧農不錄觀五帝之事而少昊不載愚竊惑之如曰
有微旨焉蓋未之知也謹論
三代本紀論
蓋聞述作大體在乎辨名名之不正條理何出三代之
王其可知矣而史遷為夏商周夲紀乃帝夏商而獨王
周此何道哉夫帝王者有天下之大號也號者所以表
功德之迹也維昔堯舜以至仁格天溥愛無私以德而
帝者也禹平水土九功允治湯武革命為民去暴以功
而王者也其在乎書堯典則曰若稽古帝堯舜典則曰
若稽古帝舜至於君臣之言則稱帝曰俞帝曰吁帝曰
疇咨其在夏書則曰若稽古大禹至於與臯陶益稷相
贊勑之言則稱禹曰俞禹曰吁禹曰都啓與有扈戰于
甘之野作甘誓則稱王曰嗟六事之人自先代諸儒皆
曰禹既繼世以家天下自為德下衰始去帝號啓而曰
王信矣湯誓則曰夏王率遏衆力仲虺之誥贊湯之德
則曰天乃錫王勇智惟王不邇聲色王懋昭大德湯誥
則曰王歸自克夏伊訓則曰伊尹奉嗣王盤庚則曰王
命衆高宗肜日則曰祖已訓諸王其在于詩商頌長發
之篇則曰武王載旆有虔秉鉞又曰實維阿衡實左右
商王稽諸詩書夏商之王也其可知巳而史遷紀三代
自禹而下十有六王自湯而下二十九王至於桀紂並
錄曰帝書稱商王受遷曰帝辛至周方曰王噫遷既破
編年為紀傳緝補舊聞馳騁百家上下數千年條貫明
白可謂勤且精矣而於帝王之序國統大體反為差戾
違背六經帝桀紂而王文武可謂正名乎哉且夲紀者
政教之源傳志所出今遷紀五帝而失相承之序叙三
王而乖正名之體莫大此者故論以明之謹論
四代受命論
或曰夫源遠者流長基厚者德深而舜禹之受命也以
身商周之累功也以世何耶曰舜禹天之所自立商周
人之所自成昔舜鰥而在下棲於畎畝䕫䕫齋慄瞽亦
允若大孝之德格聞于天帝試諸難遂命以位禹平水
土彝倫即叙六府三事九功以平歷數在躬乃庸諸位
此皆至德大功合于神明故能無一旅之衆無一成之
土而獄訟者不從朱而從舜謳謠者不之均而之禹故
曰舜禹之受命也以身天之所自立者也商自契歴十世
而有成湯躬行仁義十一征而有天下周自后稷有功
在民積德襲仁及文王而受大命故曰商周之累功也
以世人之所自成者也是故以匹夫而有天下德必若
舜功必若禹之大繼世以有天下惡必若桀紂而後天
絶之故雖商周之興必待此時也然一代異王苟有大
德天必佑命夏之少康商之二宗周之宣王咸能篤脩
前烈中興王業者是也夫豈二帝三代之事為然雖百
世可知巳且天道至信人心至煩命不於常惟德是授
漢祖起于徒步挺劒西指革秦慘酷去項殘暴廼自周
衰戰國以來民塗炭者五百年一旦而拯之置之仁夀
可謂大德矣重以文景之恭儉武宣之英明故雖中絶
而民心依依不去者有以哉有以哉東京喪亂天下尋
兵直于唐始復王迹唐祚三百所以結於民者太宗為
之也唐宋及五代之弊四方裂壤待民益虐垂二百年
息肩無地我太祖武皇帝應天順人撥亂反正天麾所
指海寰大定肆及先皇天錫靈嘏振古能事悉舉畢行
不曰受命之真主哉是以宗廟享之子孫保之以集此
無疆之休有自來矣詩曰嘉樂君子憲憲令德宜民宜
人受祿于天保佑命之自天申之傳曰夫有盛德必百
世祀中庸曰大德必受命其是之謂矣謹論
南北正閏論
夫帝王之作也必膺籙受圖改正易號定制度以大一
統推歷數以叙五運所以應天休命與民更始西晉之
亂九區分隔琅邪播遷於江左實紹金行拓䟦奮起于
雲方奄居神縣蓋五郊禋祀南北不可並享三統相承
正閏宜歸一致今夫以晉為閏耶未聞革命所傳以魏
為正耶實匪中華之舊大與之兆决誰處之夫晉之渡
江也遺中服之雅俗據吳人之舊土齊梁之後風教蕩
然危弱相承禮刑不立五代四姓浸微以滅上無所授
下無所歸雖欲正之人誰適從且夫商盤庚之遷亳周
平王之都洛不出王畿之内如歸别館之中兆庶實從
不失舊物比夫身居藩翰觀望本朝進不扶危退而正
號非同論也至如太伯之奔勾吳不得謂之姬矣昭烈
之興巴蜀豈可以為漢哉魏氏先實漠北控弓朔代南
平燕趙遂通秦凉出令作法變風遷俗天地有奉生人
有庇且居先王之位宅先王之國子先王之人矣則是
夏禹之出東夷文王之祚西羌爰集大命以撫方夏詩
書所載謂之何哉前世大儒斷南北之疑者所以正魏
也或曰二帝三王應天承運必謳謠之先歸故人神而
協贊秦遷周鼎漢受秦降雖仁暴不同亦傳授有所元
氏起於參合踐食上國謂之受命晉祀實存謂之中國
則劉聰僭據乃陶唐之冀方苻秦所都實宗周之咸鎬
若其審定王居之次推考生勝之法偏閏相承夫何足
尚曰劉石苻姚世祚短淺欲正其名無名可正魏之霸
業肇自皇始典法眀著成於太和内無強臣孰與蘇桓
之逼間有中主未若宋齊之季雖末世尒朱之變而建
康易三姓矣唐以土承隋隋以火繼周周以木變魏魏
以水而紹金昔漢祖之正號也去姬氏之滅幾六十年
閏霸秦而繼周著為火德識者以為得天統魏氏之推
歷也去愍懷之亡亦六十年捨四僭而踵晉定為水行
議者以為當正位推晉而上至於伏犧氏出震而王天
下也帝王之大統明矣謹論
君子大居正論
宋宣公捨太子與夷立弟穆公穆公疾使其子馮出居
於鄭召大司馬孔父而屬殤公焉殤公與夷即位十年
十一戰民不堪命華督因民怨而弑之國大亂公子馮
立是為莊公息兵安民國以治公羊傳曰君子大居正
宋之禍宣公為之噫宋之禍穆則為之公羊子之譏宣
過哉夫國之大事莫大於繼統宣公捨其子而立穆公
蓋念宗廟之重而慎付託之意也非疎其子而私其弟
弟才子不才也穆公不原宣公之意而效區區之讓使
與夷逞志於國而致大亂是宋之禍穆實為之宣無譏
焉可也或曰春秋之義貴義而不貴惠伸道而不伸邪
故魯隠之讓桓君子以為不正可謂輕千乘之國蹈道
則未也此宋宣公所以為譏也曰是不同義夫宋為商
後立弟為常昔者微子捨其孫腯而立衍君子以為行
古之道也周法子死適孫為後微子立衍自行商道故
記者正之則是宣公於慮也深於禮也順義不可以隠
桓比曰舜肖堯堯授之禹肖舜舜授之禹不得其肖已
者故傳之子而以止天下之爭且亂是舜不能以傳禹
堯失所授也禹不能以與子舜非知人也此其授受不
失其宜故二帝一王稱聰明之德宣公以穆公為賢使
主社稷而穆反為禍階則如宣之失於所付何曰是不
同義夫堯舜舉於外宣穆取於内舉於外也廣故必求
肖已者取於内也惟親故足繼世而巳耳穆賢於殤舍
殤而授穆可也殤不賢於莊捨莊而授殤不可也故愚
曰宋之禍穆實為之公羊子之譏宣過矣以國之大事
莫大於繼統故詳言其大義云謹論
詩變正論
夫子刪詩分四始之義列十五國之風而惟二南為正
始之道王化之基厥旨安在曰昔周道之興始諸帷閫
初古公亶父爰及姜女聿來胥宇其後太任媚周姜太
姒嗣徽音文王刑于寡妻以御于家邦武王十亂乃有
婦人焉故在國風本諸后妃夫人之事而以關雎鵲巢
為之首乃周所以成王業之迹也故季子聽歌周南召
南曰始基之矣及乎風化洽德教純終以騶虞麟趾信
厚之應易曰正家而天下定是其義也後幽厲敗德内
惑外亂艷妻煽處並后上僭於是乎夫婦不經人倫不
正而風俗壞矣關雎之亂可勝弊哉曰請問諸國之無
正風何也曰周自懿夷失道上無天子下無方伯國異
政家殊俗政之和者其民樂政之乖者其民怨一日之
内諸侯之國而美刺之情不一得失之迹殊致故變風
作矣若夫王道方盛治致太平易禮樂者有討革制度
者有誅政出一人遠近一體王澤流而頌聲作則是治
定之功歸乎天子列國安得有正風哉然則周召非列
國耶曰當武王克商巡守陳詩觀四方之風以二公德
化最厚錄為風之正始者蓋本諸文王焉曰周公之盛
德若豳者何衰而變焉曰公以流言東征念先公先王
基業之艱難始于稼穡之勤而成天下志在濟大其功
業故七月之詩兼四始之義總諸風而參二雅猶有疑
心存焉非天動威以彰聖德成王其終不悟則其詩遂
變矣曰風者一國之政雅言天下之事王國之有變雅
則宜又從變風者何曰雅者正也蓋言王道以正九州
周既卑弱不能保先王之舊俗僅如微國尚安能正九
州也故有幽厲之雅而平王之風焉變風止乎禮義猶
有先王之澤也故曰小雅盡廢則四夷交侵中國微矣
孟子曰王者之迹熄而詩亡及陳靈公之亂君子知其
不可訓也而變風之聲亦絶矣是故以后妃夫人之德
為之始而采詩者止於陳之亂誠人倫始終之大要乎
謹論
樂全集卷十七
