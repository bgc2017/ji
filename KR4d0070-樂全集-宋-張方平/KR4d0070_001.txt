樂全集卷一宋張方平撰
律詩
皇帝狩于近郊(内署同進并引狀)
伏覩皇帝陛下順茲冬令狩于近郊以臨農疇以蒐軍
實運用乾健烜揚天聲事已而旋禮無違者臣等叨處
詞禁幸陪詔蹕謹抒歌詠粗章盛節各齋沐賦成皇帝
狩于近郊律詩一章謹隨狀上進以聞
講事時農隙斿車此狩畋旌門開霽野帳殿拂霜天星
斗隨華蓋風雲逐寶鞭翼開花浪急圍合錦城圓射狡
無遺鏃從奔必應弦迹人輕過電騎隊速回漩鷙翮紛
争擊材盧亦競先亟來餘逸足徑下不虛拳勇氣凌金
鼓懽聲雜筦絃抗緌分逆順植表閱周旋湯德逾三面
堯心豈兩豜頒禽均近列賜帛及高年坐幄陳慈宴停
輿勞力田鳴鐃迴綵仗斜日下濛泉寧校虞旗獲聊供
廟俎鮮簡稽嚴卒乘典制寓蹄筌甫草深懷古磻溪念
得賢威靈增震耀徒旅静喧闐羽獵嘗箴漢車攻昔美
宣詞臣茲紀詠抑未愧前篇
大禮慶成(并引狀)
皇帝陛下躬祀天地嚴配祖考百禮交舉而莫有違者
萬靈來顧而㒺不歆焉仍自發冊之朝以至肆赦之日
風氣時順雲物晏溫大衆之都羣方畢會喜覘容典抃
舞相慶非上聖陟降庭止其孰能至于是乎臣等獲預
近班親瞻盛事抃歎不足輒撰成五言詩十韻豈曰揄
揚休烈亦臣子愛戴之誠
饗帝精禋舉嚴親廣孝純禰宫增懿典皇冊薦威神寶
殿齋居肅琳房獻禮陳慨瞻清廟几穆奠紫壇茵備樂
嘉安曲鴻儀顯相臣玉從丹禁出(禮神之玉出自禁中)路儼繡旂
新(新造玉輅今方御之)瑞靄蒙天仗祥風入帝宸懽呼九州會慶
澤萬方均有幸逢華旦無謨翼至仁但祈陪百禮景扈
越千春
九日侍宴太清樓(并引狀)
今月九日蒙宣召赴後苑穫稻觀橙及太清樓射弓侍
宴者秋肅商旻日重陽琯眷蕭辰之節物綴宸賞於囿
游因宴示慈俾人同樂伏惟皇帝陛下治猷時乂聖問
日躋裁成太和丕覆羣品清籞之田是穫稼作爾甘上
林之苞素蕃天成其實駐玉輿而省斂恣荷橐以榮觀
而復頒以天官之餘輟於果丞之供並拜君賜交荷
上仁方且坐寶構之重深旅飛蕤之雜襲彫弧在彀具
相圃之和容大笴連飛餘西山之勁氣賚金咸暨醉露
云晞浹愷樂之洪私極亨嘉之盛遇臣等幸叨景從俯
激歡衷相趨舞歎之餘綴伎游揚之末冒陳清覽增集
腆顔謹齋沐各抒成九日侍宴太清樓詩一章謹隨狀
上進
登高聞舊俗况此奉堯觴鳴蹕遥空下層樓顥氣傍御
溝新過雨苑樹未經霜楚澤丹苞重吳畦紫穗香三侯
天縱妙九節召南章中豈矜多藝威將懾四方清時人
共樂白日坐間長近從叨慈渥區區祝壽昌
上享郊廟(幷引狀慶歷四年甲申十一月二十五日壬午冬至)
伏以皇帝陛下寅恭郊祀罄竭精衷乃吉日已夘齋宿
路寢翌日款謁景靈宫朝饗太廟遂有事於圜丘以見
上帝瑞應昭答盛禮告成聖意德音皆可書為後世法
臣執綏驂乘尤見詳悉謹用賡成享廟禋郊詩二章章
八韻誠不足闡揚丕顯休命之萬一然事皆紀實可以
備史筆之闕是亦臣子區區之誠者也
享廟
瑞雪清晨集丹墀發策初(皇帝大慶齋宿之日先發改上五后尊諡册寶)德音
聞徹蓋(是日雪大作左右進蓋有旨不御)玉色望升車(先是禮官上儀注冊寶出殿門)
(上退還次有詔俟冊寶升車進發乃還次)羽衛排閶闔晴光溢紫虛(比曉升路霽月)
(皎然)琳宫陳玉幣(先薦享景靈宮玉用四圭有邸幣用青)疏屏宿旌旟祼獻
多儀備絃匏九變徐(有詔樂畢九奏不許减節)太官無盛舉(上自齋宿不舉)
(盛饌)掌次省先除(兩廟設小次不御立以終禮)靈鑒紛昭格天心不自
舒孝慈更答告萬福此攸儲
禋郊
回仗由黃道鳴鑾入翠宫愾思文武侑(圜丘之祀太祖皇帝太宗皇帝)
(并升侑)誠與地天通登陛行裀徹(慶歷元年親郊始改圜丘上一成黃道用緋藉)
(至是有詔悉徹之仍命曲臺編入禮令永為常式)終祠坐幄空(上即壇所端立以至禮畢不還)
(次)風雲歸絶域星斗下遥穹(是日恬無微風瑩無纖雲星斗離離如下臨享)壝
際柴煙白龕層燭焰紅氣祥書魯觀(至日雲物黃潤四望一色太史奏有)
(年之祥)福嘏萃堯躬海上雞星動樓前馬隊雄(是日御端聞肆眚畢)
(閱捧日奉宸等隊)僕臣殊幸會獨得近重瞳(臣忝攝太僕恭乘陪禮)
升祔慶成
明詔初發中奉慈講升祔考典下容臺集議付近署變
禮稽國章大義推經據參覆經宰司裁定皆宸慮獻后
正壼儀仍几被遺顧擁佑隆帝室清夷贊王路懿主鍾
景命禖宮開慶祚靈長繄發祥熙洽本垂裕蓬闕邈仙
軿柏城拱寒樹别饗隔昭穆時思怵霜露陽月日上辛
齋居待清曙當衙薦寶冊夾道陳鹵簿玉色儼莊栗淵
衷𬗟馳慕端闈出翟車黃道回天步千官陪祠庭祕祐
寧神御盛德配不祧至孝始如素穹厚昭精純蕃夷入
儀注渙汗肆慶宥需雲均膏飫廣愛形海區教忠憲侯
度下臣叨載筆書法資典故
大祀禮成(皇祐五年)
皇心奉先孝盛德事天明嚴配講隆禮(三聖並侑著為大典)精禋
格至誠衣冠先示質(臣慶歷四年攝太僕升輅執綏及皆此再攝太僕竊覩衣冠及諸服御)
(不易舊聖心尚質貴誠之意也)金石始諧聲(郊廟始用新製鐘磬及以晉鼓鼔金奏)鬲享
初登熟鋒和用啟牲(始循古制鑄牛羊豕鼎及用鸞刀啟牲)百神虔受職
萬物樂由庚星斗羅空碧柴煙徹紫清祥曦回羽衛佳
氣覆瑶甍雷雨金雞動風雲鐵馬輕靈休紛報貺宸念
在持盈(臣陪輅屢被顧問聞持盈守成之言)孤陋叨華近何辭頌泰平
喜雪(慶歷二年仁宗命作)
愆陽干歲事齋殿軫予憂默為斯民禱心從六事求同
雲俄蔽景盈尺忽呈休淅瀝千瓊樹峥嶸萬玉樓塵氛
開紫宙氣象露皇州鵰鶚精神勁松筠操禀優邊庭傷
久戍農畆慶來麰咨爾臣鄰地常期九叙脩
送内閣蔡公歸闕
豐宫周舊宅梁國漢東關尹正司留鑰賢公出近班教
條推愛利滋蔓悉除刪狹野耕桑急終年獄市閒燕申
鈴閣静榮養彩衣斑治迹經綸外陰功造化間士林歸
北海人望在東山一節遄趨召西轅不可攀前旌霜樹
曉候騎古河灣和氣均生物淳風復海寰具瞻知可副
盛德致無艱他日開鑪冶餘功為鑄顔
送吴春卿赴都
法座臨軒策俊髦同君陛見預旌招疲駑十駕始千里
孤鶚一飛先九霄蘭棹秋風行邐迤觚稜旭日勢岧嶤
石渠為謝諸時彦行邁同趨便殿朝
送冀州李太傅
多君貴主子材識乃名儒青海渥洼種丹山鸞鳳雛兵
家左車後書法右軍無擁幄羞紈袴懷章就隼旟亭臺
煙水闊樓堞暮雲扶(信都郭東連大澤亭榭觀游在焉)析木元分冀滹
沱漸近胡雙觥雖藴藉(文和在澶淵故事)重閉勿須臾誰道長
城遠今觀出上都
送李芝東歸
此君齊魯之竒才三十病廢吁命哉來遊京國動悽悵
東歸泰山卧崔嵬支離攘臂福所倚功名累身古共哀
但恐人求駿馬骨未免却上黃金臺
送蘇學士錢塘監郡
趣時貴近君獨遠此情於世何所希車馬塵中久已倦
湖山勝處即為歸洞庭霜天柑橘熟松江秋水鱸魚肥
地鄰滄海莫東望且作阮公離是非
呈資政宋尚書
當年留鑰守陪都龍坂因茲得曳裾北海一章慙鷙鳥
松江三歲厭鱸魚賈生感事多垂涕園令居閒輒著書
獨恃明公念孤介東郊未去逐長沮
送石曼卿赴闕
功名本不與人期人取功名亦繫時蜀相閒居久龍臥
馬周狂醉竟誰知將軍身到衡廬問英主心驚奏牘竒
宣室思賢方空席去陳經濟勿遲遲
重送趙參
參也堂堂氣拂雲十年策蹇四方塵羇窮自古有元叔
精鑒觀今少法真驥在駑羣殊有態龍初魚服未能神
君看渭曲傅巖事天困斯人必有因
送馬武
才命相憎不相並古來達者齊其中此君寂寞年雖暮
靈府峥嶸事甚雄韝上鷹飢思掠草車傍驥老尚追風
丈夫掩棺始為了是故南陽晚立功
送張寬
得喪竟誰尸人謀不可移獨看屠釣叟達迺帝王師大
觀齊諸物雄圖彼一時君思塞上說孰可預端蓍
送張郎中赴闕
明公才氣本雄傑晩戴儒冠腰拖紳講劒妙傳勾踐術
工書兼得伯英筋外臺共歎郎潜久中檢行膺帝命新
司列不煩詢治狀幾州欒社有遺仁
送宋祕丞赴任鄱陽
蕭灑武夷秀茲人美且偲治經通古學應務富時材盍
在脩書選行須造幣迴更研輕重術歸奏阜民財
送祝生東陽簿
之子東南美聲光滿貴游溪山聊薄宦才調自名流野
趣雖孤艇清涂即十洲金波沁園宴遲子有賢侯
送客游兖海
寒飇慄冽響吹空雪意沈沈歲向窮正是兼衣御醇酎
如何孤蹇逐飛蓬杉松古色泰山廟絲竹遺音夫子宮
訪舊自堪寬旅瑣賢侯況似蜀文翁
送楊君西安
君過嚴陵瀨扁舟入婺溪灘長秋日短山亂暮雲齊未
探驪龍頷聊羈駿馬蹄吳江濤正惡鴻鴈此東西(君之昆子)
(莊學士赴四明倅同行)
送客入洛
高歌彈鋏酒盈鍾壯士何須歎道窮客路歲闌天又雪
旗亭醉别氣如虹驥騰夷路思良御帆破長波待便風
今子方為采蘭役未宜去揖紫芝翁
送福州監郡陳殿丞
七閩一都會乃是無諸城海近氣物異山遥風候清宦
游過鄉美君禄及親榮去去倚門念溪船歸棹輕
送陳汝玉謁三川大資政左丞吳公(育)
吳公昔作河南尹首唱儒風薦賈生今日治平承祖德
可無推引助文明
謁青州范天章
劍横驢膊儒裝陋戟列臺門霸府雄喜似禰衡逢北海
直須雷煥辨南豐謬悠為說非今味疎略言詩粗古風
更似賈生多歎息聞公真賞勝吳公
送沈生昆弟隨侍之博白四絶句
炎方景象異中原海氣昏昏雜瘴煙今日荒夷成雅俗
薰風南播自媯絃
不須南浦懷消黯好過西山訪隱淪比到嶺時應近臘
相思可寄一枝春
東連海道徹扶桑北望神臯斗柄旁兩處音塵杳難接
征鴻歲只到衡陽
夕陽疎葦暮江湄秋色蕭蕭動客思自侍嚴君領州去
豈同騷客夢邊時
呈范天章
詔起東山對紫庭清風蕭灑動階蓂讜言幾為忠邪發
大用須憑廟社靈武庫神兵羅斧戟大宫禮器列籩鉶
願公早入當鈞軸重演三篇相武丁
送郭誠思歸華下
忘懷物外且如愚何事勞精據槁梧以馬喻馬即非馬
數輿無輿方得輿莫執斧斤過櫟社懶施几席向蘧廬
好歸玉秀峰前坐閒看晴雲自卷舒
送汾陽高士歸三峰(君深於易遇至人遂不食)
知逢三洞客曾指九丹方氣抱冰霜冷神含日月光閒
軒同鶴静妙境入龜長它日南峯路相期過華陽
送邢遁山人
忽悔輕抛雲水來便將鶴去指林齋生涯琴劒外無物
日逐醉吟中遣懷舊隱居常因夢到塵遊動是與心乖
送君飜自嗟羇滯木葉脫時還計偕
送趙先生
家住崆峒塞垣上翩然遊蜀遂忘歸九還氣足通神化
一日丹成是道機曾共靈龜波上隱又隨蒼雀火中飛
只於醉裏藏身去休入紅塵作是非
送珪師歸衡嶽
師通禪律外外學二篇微(師精大衍)貌似寒山古身隨風葉
飛瀟湘曾曉夢鴻鴈伴南歸七十三峯裏雲庵拂舊扉
送僧南遊雪竇
早出都門何往哉四明雪竇指崔嵬便從古道揚眉去
莫到寶山空手回乘月曉行松露濕迎風晩渡海濤來
普賢樓閣知非遠邐迤南遊想善財
贈韋不伐
莫隨世偽作圓方坦坦無邪是履祥學鄙淺訛趨古道
天教轗軻與剛腸俛投胯下人皆笑獨臥隆中自不常
畢竟途窮無所合何妨持釣坐滄浪
兖海孫學士寄示晝錦編述先德宣公進退之
美報之長句四韻奉揚盛事
鄒魯衣冠古士鄉義方不獨有扶陽德名垂世先君子
經術傳家小太常閭巷共榮新晝錦吏民同愛舊甘棠
前人彝鼎銘勲伐未似盈編盛事光
贈趙先生
此老得天樂自稱雲水人佯狂不妨道太息漫勞神沈
醉少醒日與遊多逸民常憂忽不見無處訪清塵
贈三茅朱先生
鬱儀結鄰太霄道金璫玉珮虛皇冠鑪中火候煙霞煖
壇上磬聲星斗寒紫節晨遊從玉女綠軿夜降接靈官
願持璧紐充盟信乞取胎精九化丹
玉泉觀贈高道士
古屋氣象冷蒼崖煙翠中龍歸半天雨虎嘯一巖風露
後芝房紫霜餘栢實紅終期把藜杖來伴白雲翁
贈郭誠思
壯志本桑弧當年亦棄繻塵游謝京國火記得鄷都露
氣凝瓊樹冰光澈玉壺世間出世法胎食即天厨
贈趙抱一(君隱居兩當石門後更深入紫栢山人迹絶矣)
石門路已絶塵寰紫柏高深不可攀野客蒼茫連遠水
暮雲慘澹裹寒山琹碁有徇皆為役松竹無情且共閒
卉醴一杯時自釀陶然亦可發朱顔(君童子時遇道士與一桃啗之遂不)
(食嘉祐七年余領秦邀君至七十餘矣不食已六十餘年髮白面紅亦不甚異於常人云山中乏酒釀蜜飲之)
(亦可醉道書謂蜜為卉醴)
贈青城山威儀觀李鍊師
天倉三十六峰下猶有軒轅轍迹存丹竈前臨六時水
芎田遠接九仙門(九仙寶雲洞近後觀)火芝夜照千燈迥江樹朝
涵一氣渾道友相邀尋異藥攜笻幾到老人村
贈終南李道人
神仙靈藥自然功五色光中一氣通借問參同相類法
何如相類即參同
贈琅邪智先長老(師臘八十六)
山路層層峻幽棲最上層淨光懸海月幻體任春冰四
句有為法一心無盡燈我來忘所問相伴久騰騰
贈辰長老
燕坐非持律遊方不學禪長空任飛鳥古澗自寒泉見
月何須指追風不待鞭平生一破衲隨處伴閒眠
贈崆峒天水公
天下赤龍訣人間金液丹先生今已得此事古傳難陰
德留塵世仙階在廣寒舊聞三五一乞取略開端
送徐總
半醉長呼意若何官情道味兩蹉跎眼前漸漸故人少
世上紛紛新事多疎籟自鳴非節奏虛舟妄觸任風波
悲歌深歎流年急常憶江南藍采和
送杜山人(山人山行見虎輒同路而行乂善嘯)
到不說來處去安知所之野雲同自在溪鳥與誰期虎
伴閒行遠猿驚住嘯遲相逢聊一醉重見又何時
宋屯田歸湖南
舊學孫明復春秋助發微(儒者孫復字明復撰春秋尊王發微君常預講論)倦
遊驚白首知已失緇衣(故司徒陳恭公常薦君)乞了朝雞去南隨
社鷰歸衡湘多隱逸道侣未應稀
笻杖贈凌生(生有官不仕無妻子)
山居知獨處一杖代兒曹試水溪沙淺挑雲嶺路高訪
僧歸有伴採藥遠忘勞它日蓬萊會應騎過海濤
都官葉(紓)郎巾歸三衢
宗邸横經授小侯跡同半隱久沈浮却尋故國溪山路
多謝朝堂鐘鼓樓冉冉年華成老態紛紛時事作閒愁
一丘一壑平生志况有門人伴釣遊
樂全集卷一
