樂全集卷三宋張方平撰
律詩
初春遊李太尉宅東池
蓬島靈仙宅星河帝女家波光泛金翠樓影動雲霞清
淺遊魚過參差垂柳斜移舟更尋勝遠見小桃花
題代祠部書院(代淵蜀人天聖二年登上第歸鄉不仕書院在青城山)
上第西歸即棄官此人趣味亦堪憐風波常自廟堂起
雲壑不隨朝市遷野叟饋漿羞客氣山僧投拂悟塵緣
青城山下空堂在留入華陽續舊編
登泰山太平頂
區區魯國争蝸角矗矗齊城磔蝟毛萬壑相傾知地險
浮雲忽散覺天高蒼煙自古埋塵世紅日中宵破海濤
七十二君迷舊迹空教秦漢侈心勞
題樂全堂(莊子云樂全之謂得志古之所謂得志者非軒冕之謂也謂其無以益其)
(樂而已矣)
樂全得意自莊書静閱流光樂有餘四句幻泡明般若
一篇力命信沖虛心閒自覺浮雲薄才拙誠知與世疎
只此空名漫兒戲何王城闕不丘墟
逍遥堂
真樂不違俗紅塵自滿城捲簾寒日暖高枕暑風清世
累離憂患天和得性情五時依約合多謝白雲生
李少傅佚老亭
得謝自廊廟事高䟽仲翁安車雖駟馬歸路已冥鴻令
子承良冶朱轓治左馮緇衣方改造列鼎有餘豐屨杖
居多適軒裳夢覺空天倪希柱史性理問能公窗檻開
瀟灑風煙接鬱葱上方思賈誼即奉小輿東
彭門城上見鄉人社會懷古
南北分疆域此城當要津幻泡興廢速蠻觸戰争頻世
換山河舊時平井邑新喧喧村社散多是白頭人
彭門公庭古檜為風雨所摧
杳杳參天氣亭亭構厦材千年對霜雪一夕折風雷枕
静疎聲減庭寬翠影開梧桐與楊柳嬌色倚樓臺
暮秋登彭祖樓(徐州)
危樓古城角山色遶蒼蒼寒日下何速清風來甚長煙
塵思戰國雲水似江鄉重九登高近階前菊巳香
經遠樓(下六篇皆秦州公署共一樓耳)
中夏聖人調律呂八荒異國入圖書從容德讓唐虞遠
馳騁戰争秦漢餘不道鼓旗無勇將須知俎豆有真儒
功臣騎虎凶而國常向冰淵審廟謨
邽翠樓
一川墟宇暮煙中樓堞籠山氣象雄北路荒原戎子國
(古邽戎之地)東坡斷塹隗囂宫馬來洮海蕃城近(涼州漢西海郡今洮)
(河首領唃厮囉所居)鶴去遼天越洞空(山有越溪洞耆舊傳言洞口有詩云越溪道士人不)
(識上天下天鶴一隻洞門深鏁玉忩寒滴露研硃點周易因此為越溪洞)三十六程勞極目
隴雲猶在故關東(睢陽至秦三十六程)
道齋
瓊籤隱訣舊曾尋共秘還金妙旨深會向本源分造化
即抛塵劫出來今含生皆是坎離氣復會自知天地心
幻事徒勞聊一笑他時雲壑有知音
禪齋
昔年曾見琅邪老(惠覺智先)為說楞伽最上乘頓悟紅鑪一
點雪忽驚闇室百千燈便超十地猶塵影更透三關轉
葛藤不住無為方自在打除都盡即南能
凉軒
樓下凉軒六月凉風窗一枕傲羲皇壽山雲影浮空近
羅谷泉聲遶砌長迥覺風塵非此世不須雪月更交光
最宜羽客冰霜骨共引瑤巵沆瀣漿
精思閣
仙術初脩自性情本除陰濁養陽明三田窈窈通虛白
一路層層徹太清寂不動中方見道思無邪處好存誠
君如欲到逍遥國須自還元第一程
凉軒秋意
南嶺雲嵐開曉霽北窗松竹度凉颸閒欹碧簟石琴薦
静味丹經金鑰匙夢幻泡中何得失雀蚊䖟處苦喧卑
更令薰祓澄心閣客自三峰到有期(華下郭誠思去秋到秦寓於府署澄)
(心閣今秋復約西來)
秦州即事
邊清羽書息事簡使君慵地僻俗客少日長春睡濃平
安三路火(秦州烽火候自沿邊三路而來)昏曉兩山鐘(南山北山皆有鐘)戍滿
歸心動先隨渭水東
秦州後園春宴贈部署劉几閣使(几深曉音律)
柳暗三眠困花繁二月香(秦州後園有二月花開最早繁豔甚盛絶有清香)情
懷當酒盡興味為春長疊鼓漁陽節清謳北里粧階前
樂無誤席上有周郎
秦州晩宴即席示諸賓僚
秦川節物似西川二月風光已不寒猶去清明三候遠
忽驚爛漫一春殘香隨芳樹頻移席晴愛遥山久凭欄
却憶京華勝遊處常為暮景促歸鞍
隴西郡麥積山有獻白鹿者潔如霜雪馴養逾
年放歸舊山十二韻
地得金方正山藏靈物珍月宫遺玉兔仙仗失霜麟乳
竇冰泉冷晴原露草春清風生澗壑高格對松筠久臥
常存息凝思若養神煙崖一蹭蹬華館久埃塵我意本
雲水無心愛珮紳平生厭俗客待爾當嘉賓蕭灑襟情
遠虛恬氣韻真檜軒同鶴静竹渚伴鷗馴龜智霑驪血
犧純被繡巾放歸舊林麓好去避虞人
題松江曹生學舍
江邊無限地君舍劣容蝸急鼓田家社疎鐘野寺齋執
經多卉服牽葑待荆釵秋雨鱸魚美時應釣蘚崖
金陵府署池上草堂
東方千騎忝藩侯情味都如寓一丘客氣盡將還野馬
機心聊自試沙鷗時憑静几隨飛蝶強拂危冠笑沐猴
只向公齋得嘉遯何須遠逐赤松遊
送屐韓仲文
江南到梅暑蒸濕鮮晴明聊倣登山樣無妨涉水行齒
牢防易折蠟滑亦加輕早幸還吾土閒將掛後楹
夢中吟
神歸自何處記此夢中吟道為無心合人因省語深(此兩)
(句夢中作)牎燈寒影薄庭月曉光沈悟境真泡幻迷情妄古
今
秋夕聽彈五絃琴
古風久已壞今夕聞遺聲恍若㤀身世怡然通性情緬
懷有虞氏曠想三代英此時知此意青天秋月明
李太尉園池(魏國獻穆大長公主子)
驃騎子侯第長門大主園煙波二宫賜(仁宗初章獻皇太后稱二宫賜)
(主宅東池廣池榭)宸翰四朝恩(四朝所賜御札刊石在第)禪客常搖拂(先都尉好)
(延禪僧)名流必解軒(朝之名勝必集君第)春風與秋月好景不空罇
城南林園避暑示道友
不必山林遠且離朝市喧前軒好風月高客共琴罇在
所同浮世何須憶故園八瓊還返事聊更話根源
函谷關
沛公弔伐軍戲下百二曾無藩楗牢天險固非一姓有
孫謀寧在兩崤高懸崖通棧遥連蜀絶巘横空勢走襃
幾見狂圖矜四塞泥丸封處竟徒勞
遊琅邪山寺
一徑過蕭森幽提此獨尋俗遊殊不意僧話粗寬心役
役真何了空空究竟深塵勞何日脱來伴遠公吟
火車同郭誠思作
火車雙輪駕九虬出海直上崑崙丘經天三百六十度
匝日一萬四千周電破重陰霹靂過風開霽色煙雲收
乾關坤軸極排轢勢闌却返無為洲
初秋即事
久雨新晴後秋風初起時天倪一清曠精爽入希夷壁
上吳生畫床頭杜老詩平常性酷愛對眼忽如遺
冬過豪貴故園有感
蕭蕭霜草曉風秋憶是當年最勝遊車馬自隨寒日急
管絃肯入野雲幽流渠水斷魚何往高樹陰疎鳥不留
為問主人曾到否自家池館待誰修
辛未清明感事
二十四年流水東早為名誤逐飛蓬事隨過鳥去無跡
愁似濁醪傾更濃好是把花歌北榭更休提劒哭西風
壯心鬱鬱身牢落幾見中林鶴髮翁
秋夜禁直
朝著紫宸殿直廬金馬門楞伽百八句柱下五千言何
處求花藏㤀機即漆園凉宵萬籟寂明月在前軒
再入禁林即事
重到金坡二十春(慶歷六年自學士出領郡迨今正二十年)閒思出處一傷
神略行大地山川遍(歴昇杭秦益徐鄆等十郡府)再覩青天日月新
(感昭陵也)疎籟豈知諧律吕散材無意入轅輪何時却出都
門去静掩巖扉老此身
兩浙張兵部秋日牡丹詩次韻
霜天慘澹過重九忽見幽芳發故叢多愛清香對亭檻
不堪疎葉下梧桐他年仙去空華表此夜䰟歸尚漢宫
過眼須為無色觀返童疑有内丹功寫題更愧詩情淺
折帶應宜醉臉紅須為重重張翠帟可憐羸怯不禁風
病眼
飛花無復數遇物輒成䨇書畫疎幽閣屏幃戀北牎懶
開辭俗客寫望憶秋江椒菊供朝餌猶須發酒缸
江樓遲客
靜外游神迥望中塵物稀天連遠水盡鳥背夕陽飛木
葉初搖落鄉懷動式微興闌不忍去遲子一舠歸
夜意
羣動已沈響蛩吟時一聲露寒仙掌重月午庾樓清慷
慨聞雞舞悲凉感笛情幾多塵役者夙駕待鐘行
夜蟲
庭戶閒扄月草根寒帶霜時方感搖落爾更助悲凉漏
版敲孤館燈青背曲房向晨轉哀急幾斷旅人腸
風琴
露華月色澹軒庭風過時同衆籟鳴誰掛機心在絃索
有絃寧更有全聲
寓興
代舍悲彈鋏夷門默抱關風雲未時會意氣與身閒劒
為屠龍礪弓須待虎彎君看緯蕭子一旦探珠還
題葛驛李校書壁
八十不扶杖看書夜每深自言非服藥無事可關心景
為詩曾愛花因醉尚簮去城無一舍路若隔飛沈
蟬
紅樹依依古驛西一聲長是報秋期新晴忽見横飛過
落晩最傷孤嘯時陰激英雄增感憤潜催節物至蕭衰
草根蟋蟀霜前鴈共與愁人染鬢絲
柳(吳體)
翠眉含愁展新葉長袖善舞拖舊條黃鶯初囀一何喜
紅桃相映不勝嬌行人歇馬近驛路漁叟繫舟臨溪橋
斜風細雨與殘照不妨意氣常飄飄
雲
無端聚散千形出本是輕清一氣浮終古光陰寧變壞
四時景象自遷流寶華馥郁周三界綵仗氤氳過十洲
遠望非煙籠鳳闕近觀如穗起龍湫餘霞映日晴相照
素練横空晚未收迥漢歸槎遥泛泛碧天孤鶴静悠悠
驚禽逸獸情無待陣馬風檣勢莫留泗水高歌增感慨
陽臺殘夢作閒愁斷虹落照江城暮澹月疎星禁省秋
過嶺時隨樵叟去傍溪聊伴野僧遊久陰泱漭重重積
忽霽飄零片片幽待物方行嗟滯影乘波妄觸笑虛舟
仙家五色隨鸞駕海面千尋立蜃樓雪意低濃傷旅館
歲朝黃潤喜農疇初微觸石纔膚寸曾不崇朝遍九州
生施功成讓雷雨無心却返舊山頭
蝶
遲景融融暖氣浮中園曲密小庭幽春風故引顛狂甚
芳樹相容爛漫遊不分風流輸楚女懶將身世問莊周
有時潜見多情處每遇王孫盡日留
螢
土潤正溽暑幽庭熠燿飛陳荄未全脱生氣一何微風
急光不滅月明景共稀蠨蛸與蟋蟀時節伴依依
歸燕
社後日猶暖雨前春尚寒乘時衆來易無伴獨留難京
洛柳花白瀟湘楓葉丹堪傷季秋雀風急海漫漫
柳
雨細池塘静風斜院落深蝶飛隨亂絮鸎囀入濃陰翠
帶堪紉佩金絲可度針願依菩薩手不上美人簮
七里瀨
古有桐君住漢時嚴子來山横疑路盡溪轉若天開塵
世不相接海潮從此迴維舟上層巘戀戀白雲堆
驚秋示三茅山人陳谷
晩來枕簟凉杖屨望平野疾風卷浮雲黃葉如雨下奈
此急景何忽過如奔馬九丹功未成幽恨將誰寫
清明連上已(治平丙午三月四日清明)
踏青原上飲祓禊水邊歌佳節相連好遊人一倍多
齊魯道中望睢陽有念
重疊荒山滿四圍征鞍繫劒背斜暉遥知梁國白雲下
此際吾親獨倚扉
對酒
醉裏飜身天地窄愁來天地不容身可憐澤畔行吟客
爭似壚邊高臥人
赴益部途中(此下二十六首赴益州路中作)
中臺分虎節全蜀領龜城山色二千里水聲三十程煙
村深谷火雲棧半空鈴野館無鐘漏猿吟曉月明
行次岐山
坤維五十郡麾節忝師垣緩轡猶秦甸前驅已劒門儻
來增客氣重寄愧君恩昨夜岐山夢三歸修竹園
過灞橋長安道上作
漢牒熟當披舊跡灞橋今忽過征鞍前朝宫殿煙蕪遠
四望河山古木寒自古功名應邂逅大家岐路妄汍瀾
興亡甚費生靈血只得高人夢幻看
青泥嶺
斗峻凌霄出混茫東西秦蜀此分疆縈紆斷澗千尋曲
回合危巒萬疊蒼煙外孤村通鳥徑雲間盤道遶羊腸
朝家方面非輕寄何事徘徊望故鄉
華州西溪
西溪殊近郭少華更當軒竹徑通華表松庭接紺園
過長安至岐山作
高原極望秦川闊危棧横空蜀道長多謝終南山色好
迢迢相送過岐陽
過張真人洞(兩當驛西亂竹谷口張果真人所隱處)
谷口巑岏獅子山洞門高掩白雲閒自慙末裔無仙骨
名利途中鬢已斑
籌筆驛
本規一舉定乾坤遽見長星墜壘門公在必無生仲達
師昭何業得中原
雨中登籌筆驛後懷古亭
山寒雨急曉冥冥更躡蒼崖上驛亭深秀林巒都不見
白雲堆裏亂峯青
興州長舉縣西二十里閣道立表曰飛石閣告
往來者急度勿停予赴益部興州將吏來迎
皆至長舉因訪老吏飛石之狀云昔嘗有之
亦飄風暴雨之時也予望山頂皆巳墾耕而
行人熟虛名至是皆馳過因成一絶
蜀道循山多險巇行人獨此策征羈人情多為虛名怯
鶴唳風聲走老氐
劒門關
地維絶脉摧鼇足天壘横霄壯井輿誰軋禍萌通鳥道
古來風土感魚鳬壺中日月隣方外海内山河入帝圖
過此益知方面重萬兵開府一寒儒
華山雲臺觀題希夷先生陳摶影堂
林壑雲深接玉泉松齋閉息輒經年一無標致惟隨俗
别有真機在指玄詔板嘗延清暑殿詩筒時到華陽川
蜕形雖在張超谷粟粒珠中自在天
相國杜公舊里錢唐有别墅在華下公既得
謝留寓睢陽因家焉某近赴益部過三峯聞
華人之望公捨而不還又顧吾鄉之獨幸國
老處焉因道西人之意成長句四韻奉
寄杜公
謀國有勞新史在掛車無第舊鄉遥睢陽圖記光耆
彦華下風烟遂寂寥紫氣尚勞關吏思甘棠猶播陜民謠
蓮花峯下仙人掌高出雲端若奉招
上亭驛(在劍州武連縣西四十里傳云唐明皇西幸到此雨中聞鈴聲感懷命伶人寫)
(之樂府名雨淋鈴)
雨中駐蹕此聞鈴當日梨園寫此聲忽忽悲心自多感
鈴聲何事愴人情
散水巖潄玉亭(在嘉川驛西水從峯頂迸落三節而緣崖為瀑布入澗合)
(于江)
高從雲際落崔嵬疑決銀潢一𣲖來散漫難收珠網綻
琤瑽不斷玉山摧尋源誰到煙霞路税駕聊傾沆瀣杯
向暮危亭上燈火水精簾下燭房開
泥溪驛
嘉陵江到水瓜園水勢東迴入浪川前過劍門山路穏
免尋閣道上雲巔
杜鵑
過興州入青陽峽即多杜鵑當冬月不聞
此鳥聲蜀人云杜鵑飲春水即啼静夜曉月
更凄切入秋即無聲
蜀道寒輕水木清峽中無復杜鵑聲歸期正是春風暖
任向空山呌月明
過嘉川驛
嘉陵江上嘉川峽古木雲蘿千萬峯閣道緣山巳經月
縈迴未出畫屏中
飛仙嶺閣
蒼崖老樹雲蘿合絶澗驚湍閣路高羽駕飇輪殊惚怳
依程緩轡未為勞
亂石溪(武興郡西飛仙嶺迸流而下)
亂石峥嶸散粟堆飛湍奔瀉萬山開轟空急若雷車過
振壑傾疑地軸摧銀漢勢從天際落雲濤聲破海門來
迸泉疊巘平生愛欲轉巖隈首重迴
魚關詩(青泥驛西二十里危巒疊嶂曰魚關山小亭臨嘉陵江江有石闑水從石罅迸)
(流魚不可過故以為名春夏水大沒石魚行無礙矣)
中流石埭隠如磓(音堆五嶽舞而相追)鼓鬛徜徉此復迴春水漸
深沿泳快為傳尺素錦江來
青陽峽
竒峰疊巘無重數横澗飛泉會一谿老樹藤蘿從古長
寒空雲靄與天迷幽中應有神仙住深處唯聞猿鳥啼
野性舊多山水癖恨無心賞此相攜
藥水巖詩(武興長舉縣東十里藥水亭下官道三四里亂石崢嶸流泉迸激峻嶺十)
(四盤而至石洞懸乳三皆徑圍二三尺下有石臼容可四五斗石泉尋乳下滴臼中溢而)
(流入嘉陵江洞外有大石砥平云仙人鍊藥臺也俗傳此泉飲者愈宿痾予過而步遊焉)
(水雪千巖松風萬壑﨑嶇僅能至不通騎也因留長句時甲午十月二十三日)
靈泉一𣲖蜀江通源出蒼崖古洞中乳滴雲根苔臼滿
藥成仙竈石臺空瓊纓珠絡千巖霤瑶瑟琅簫萬壑風
杯勺巳忻清病骨刀圭敢望變衰容
宿龍門洞(在三泉縣西即古葭萌)
路到葭萌古道邊層崖疊磴入蒼煙忽逢方丈在平地
何意中途過洞天四面濃嵐圍碧嶂半空急雨迸飛泉
一宵身世離塵境却撫征驂懶下鞭
嶓冢
漢江之源所出蜀道金牛驛西七里有嶓冢
神祠山勢岥𡊇水源甚微經祠前西南緣山曲
折至興元之西縣諸山澗相合漸大而為漢江
因思頃年泝漢嘗值風波之險遂留題一
絶
江漢朝宗入海長嘗蒙起浪卷輕航金牛西路經嶓冢
却見微源此濫觴
過汧河
岐南一舍過長汧路近陳倉始入山三十三程橋棧外
平川始下鹿頭關
采真堂贈郭誠思
香車曉駕九花虬笳管聲中到十洲太一元君傳密命
許君長住八瓊樓
聞蛩
慘澹霜風月色寒愁人無寐坐閒軒别聽一部凄凉曲
幾種秋蟲咽草根
探春
妙句江春入舊年江梅長向臘中殘梁園地冷春來晚
試劈垂楊舊眼看
天寒
風裂幽窗水澤堅寒郊空迥澹無煙何因得向桃源去
景氣長如二月天
慧聚寺東亭
野色秋光共泬寥水村籬落晩煙交拄笻回就下山路
行看斜陽隱樹梢
縣齋懷京都
東南古縣介江臯西北神州倚斗杓安得葉君傳秘術
時飛雙舄詣臺朝
曉景
樹帶曉霜寒矗矗山含宿靄遠重重誰家收得汾陽筆
八幅羅浮晦景濃(郭忠恕有畫羅浮山陰晦景圖世稱神絶)
春郊
攜樽縱步尋芳墅聊藉芊芊手把紅行樂豈關閒客事
少侯長日占春風
夢後
索索幽蟲急曉風玉繩西下露華濃遠鐘驚覺窗燈暗
依舊江山一萬重
書吳興僧興公院壁(僧久不出院)
我愛霅溪風景閒年年魚鳥伴湖山利名人到心猶静
况是老僧長閉關
耳鳴
一陽初獨嘯兩耳遂雙鳴寒谷疎鐘遠霜空衆籟清千
鈴行險倦萬鼓戰酣聲瀑落山頭峻濤飜海面平風檣
開大浪曉角動嚴城隴首悲凉意蘇門曠逸情鳳簫雲
外過龍笛月中横細轉繅車急微搖扤櫓輕衰殘傷老
態馳徇厭時榮處世希蒙叟觀身愧淨名神明思内守
豪蕩悔平生素問方家本巢源導引精早年曾有客奇
術可還嬰何日開金鼎靈丹見八瓊
蟬
密槐遮急雨疎柳帶斜陽緱嶺餘音遠蘇門清嘯長附
冠金翼薄横鬢玉釵光高潔自天禀寧同蜂蝶狂
題李先生隱居
金丹一指自崆峒便控飛輪駕赤龍况是曾居小有洞
(先生舊隱王屋)更應不住易遷宫(易遷宫初得道者處焉)紫文寶訣三元
秘皇象靈符二景通却恨勞生聞道晩九還未就已衰
翁
芭蕉李都尉宅金淵閣分題得淵字(吳僧新寄)
遠寄江城外新栽水閣前虛心勞可尚幻質定非堅(佛經)
(云是身不堅如芭蕉)扇薄摇凉殿杯深泛綺筵忽疑鸞鳳過翠影
落金淵
赴新定過七里瀨
舟過嚴陵瀨凉秋水木清鼓旗知郭近魚鳥見人驚雲
亂迷山色灘長雜雨聲一毫名利事搔首愧平生
挽辭
仁宗皇帝挽辭三首
享國承熙盛斯民老太平無私均覆載大德共生成陰
騭無留迹神功不可名曰仁歸禰廟時夏繹清明
臨御自初終恭勤一日同慈心夷夏等誠意地天通垂
拱成文治安和即武功含生遊壽域四十二年中
謨訓垂寬大基圖得顯承新宫開玉鏁舊冊閱金縢龍
駕歸虛極鸞旗建大升平生懷孝慕游仗展三陵
英宗皇帝挽辭五首
不問大横兆天人心是真謳歌早歸舜氣志自如神正
合乾坤體明開日月輪孜孜朝昃意克已為生民
舊學多聞富咨周聽德聰乾元純用九豐日正宜中治
迹傳英烈神明遡閬風平居修五事洪範在潜宫
八月初凉後千年此去長朝廷留事典戶牖想容光濯
景遊霄極乘雲返帝鄉春秋大居正天統付元良
遣奠宣哀冊嚴行按字圖橋山仙去遠渭水月游初儉
制遵遺訓方中列舊書龍輴三十里笳鼓節聲徐
瀍東五陵陌嵩下萬安原風水通佳氣靈祇護至尊國
容回吉仗像物闢神門清廟標英德流光萬古存
神宗皇帝挽辭五首(并引)
臣伏以大行皇帝山陵有日哀纏萬國昊天㒺極中外
羣臣多進挽辭臣早忝近班受恩深重今聞靈駕發引
在近老退田廬無由得伸號慕自勉荒陋謹著挽辭五
首隨狀上進
羲軒前載遠虞夏信書傳比德皆尊大惟皇克繼先五
陵同厚地兩曜出高天制作流方策憂勤十九年
經綸成盛業震耀烜威神粹氣同乾健含生自化醇無
文皆受職重譯競來賓東觀成書日方知百度新
經始開三殿晨昏奉二宫承顔專致樂教孝遂移風訪
對朝曦昃程書夜漏終艱難思稼穡意在紀元中
叡智由天縱規摹繼祖貽有為皆社稷無逸著屏帷傳
令通湟陿賡歌及島夷時髦俱入彀流美辟雍詩
廣大天同量淵深海共澄遽聞憑玉几恨不瘞金繩同
軌陪儀仗因山鏁闕庭深恩淪朽骨孤夢遶新陵
溫成皇后挽辭二首
何事高前烈㤀身衛至尊平生彤管在憂國玉刀存一
惠彰柔德深衷憶善言凄凉金殿月還照給孤園
美化成麟趾勤心念兔罝廞衣薦翬翟靈仗咽簫笳香
海歸華藏晴霄散綵霞春風青瑣閉侍女泣宫花
故相贈侍中廣平公挽辭三首
風采來塵外才名入洛初清言還正始雅度合冲虛玉
氣千尋直金精百鍊餘雍容到巖廟一世共華胥
不與椿齡遠先傷棣萼零宸章懷舊德惠節入新銘後
世推名教當朝重典刑東維跨箕尾一化本同靈
謨明餘論在記博近書傳得謝三司重歸休五福全國
門迴鹵簿嵩麓望松阡天下中庸法寧惟伯始賢
故端明殿學士工部尚書致仕清源王公挽辭
二首
臺閣留風論藩垣著治功時皆推舊德心自信孤忠驥
騁常疲險鵬摶不遇風晩年探妙理頓看世緣空
世德承槐蔭朝評許棟材都堂陪八座近府阻三階燕
閣清宵閉佳城白日開南阡有一去冠蓋不重迴
故兵部侍郎致仕安定公挽辭三首
晶粹分天婺深長自帝虞義聲高北海政事達夷吾歴
職小司寇退身賢大夫獨嗟造化手不得鼓洪爐
經濟期成務康寧遽引年人知三事貴我愛二疏賢金
石名儒刻弓裘孝子傳國書循吏傳誰在老成先
湖暖春波闊山晴宿霧開空觀素車過不復畫船來柳
外悲簫度松間送騎回鄭人懷子産行灑有餘哀
樂全集卷三
