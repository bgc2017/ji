樂全集卷二十二宋張方平撰
論事
論遣使往陜西河東等募強壯充兵
臣切思此舉事繫安危敢竭微衷上禆國論謹列不便事
件及臣愚所見如左
一自去歲初降勅命點差強壯弓手之時民間喧然皆
言此時點差雖以強壯弓手為名實欲黥補軍籍勅旨
屢下丁寧再三諭以朝廷點差之意只要各護縣鄉必不
起從征戍郡縣又多方安輯民猶猜譁及今去冬教習
尋放歸業鄉閭竊語方以少定然名在弓手之籍者居
常摇恐不自安每聞一使出行州縣輒相扇動謂來調
發今此命忽下果如民所素料此後命令無復可信此其
不便一也
一宣命雖令使人招召情愿緣先來點差弓手多是高
貲之家例皆衣食無闕豈有情願充軍之人臣聞所差
朝臣巳相與議云此來受命朝廷意在倚辦若至郡縣
無人應募須與逐處官吏迫致之爾竊惟所差使臣盖
以朝行集事尋常淺見之人復思郡縣官吏材術足任
者無幾今既設以賞利惟知用心干蹈若其謀之匪臧
或至變生不測姦猾乘釁相激譟聚萬一驚擾更成厲
階此其不便二也
一所差使臣既與郡縣官吏抑迫百姓令伏充軍即須
團結押赴京師充軍之人既非情願若其上路因與親
戚離訣更有悔心中道逃散安能防遏既不敢各歸本土
聚依萑苻遠近相應展轉結連或姦豪之有謀乘郡縣之
無備其勢一擾必勞安輯此其不便三也
一今京東西路頗為饑歉民既艱食居常猶為寇盜一夫
首難奔赴必多此其不便四也
一強壯弓手各在郡縣未去農業若朝廷用漢代更之術
因唐防秋之法入耕出戰逓為防戍則是農不去業兵不
乏備不因帑廩之積常得丁壯之人今既籍為正兵處之
連營則其衣食財用終身仰給縣官此其不便五也
一已降御札冬至將行郊禮遠近郡縣尤宜肅静
夫愚而不可欺弱而不可勝者百姓也綏之斯和動之
斯危武有七德安民為本事規未兆敝猶不救若
又迫之是啟亂也則朝廷之憂不在四鄙夫禍起所忽
慝生有階秦之勝廣漢之黃巾唐之巢讓是皆始于烏
合之衆此其不便六也凢此六患昭然在目不可不深
慮不可不過防臣以一介賤微見識淺近誠不足以參
國論贊聖謀但以職在諫曹義當有犯無隠故陳愚管
上祈裁擇臣謂陜西河東其近裏州郡乞將前來點差
強壯弓手等中分其半戍邊每九月防秋至二月放歸
歲一代更留其半防守本州以時訓練當就戍之時依
出軍人官與裝費冬給衣賜日支口食蓋民所以懼乎
籍之為兵者不惟前冒鋒刃矢石之難且重去其土終
身與親愛姻族永相隔别此其大戚也今若番休逓戍
終是不離本鄉冀望邊事漸寧即當息肩安業昔太宗
皇帝籍兩河之人以為鄉兵于時識者亦悼其失策蓋
不若因兩河強壯使之捍邊壯者入籍衰者出役不衣
庫帛不食廩粟邊不闕戍民不去農何在乎蓄之營堡
而後為官軍也又聞于時籍鄉兵之際因大軍方集之
威猶恐其亂乃密誡諸州郡尅期一日而事畢故民雖
姦謀相動不復及之今朝廷既惜強籍之名又為必籍
之事命兩朝臣分使一路周環三二十郡幅員三數千
里或未能親到但行文移州縣官吏方且各率所見異
同紛起但恐使人一出民心一搖後雖悔之或所難及
願朝廷審加圖議事不憚改追還所下逐路轉運司宣
命停所差官勿遣實天下幸甚國家之福也慺慺丹誠
竊冀昭納
論弓手強壯充軍不便事
近覩宣命差官往陜西等四路募強壯弓手之充軍者
事甚不便已於十九日具狀奏論未聞朝廷别有處分
臣不勝憂疑敢再論其事至諸召募之狀已具條陳今
但言其必不可之理有二若召人情願充軍者而後籍
之臣料必不集事今此遣使徒使朝廷失大信於天下
州縣惶惑人心驚擾而已必欲集事則非強致之不可
果強而致之喧譁相動禍變不測故此召募寬之則事
不集急之則促亂臣前言所謂必不可之理有二此之
謂也臣雖愚淺忝居諫列非不知邊陲勢急戍備事大
衞兵禁旅調發不足今日之舉蓋朝廷非所獲已臣愚
深思募人所以防禍難若今之為人未必為國家用適
所以致禍難者但恐朝廷之憂不在邊鄙而在四郊之
外矣向者羣盜竊發潜匿山谷發卒數十倍捕之猶不
能即擒久乃幸得自潰近日州郡奏報比比有姦盜相
聚又京東西旱澇相仍民方艱食正月向盡首種未入
朝廷尚須留意安輯振其不足更下此令民心謂何凡
民之籍者四路不啻三十萬人今各不自保於去留之
間此其搆扇唱和可不過為防慮萬一不逞之輩乘隙
嘯動臣恐郡縣官吏不棄城而遁即拱手就拘雖以墨
翟之智不能以無備守也以陛下神聖威德而宗廟之
靈天贊神助則臣非所敢知者若專以人事料之但見
危形未見安理往者唐氏自高祖至懿宗傳十九主矣
其間戎狄侵軼數至畿甸大盜滔天輿駕出狩屢矣而
卒全大業者所恃民心不去根本未摇信令尚行也及
懿宗之世南蠻陷交州大起天下兵轉貨食以事之徐
方戍卒相率回戈連陷江淮遂啓仙芝巢讓之寇生民
塗炭因此危社稷今日之舉唐鑒未遠也夫賢智之謀
事有萬全之形而後有一跌之虞猶不以僥倖為之今
天下猶古也陛下奈何處成敗之計如是之易乎伏願
陛下更與大臣從容講求至如京東西州郡見管廂禁
諸軍亦不少比州郡患於乏人每使命揀選不無多名
留占若量逐處民兵隨其衆寡分番於本州防守盡代
見軍赴邊此亦人情所便也朝廷機事非臣詳知揣摩
以言精切未盡屢展螗蜋之臂上冒雷霆之威蓋惟大
義之所存故於蕞軀而無愛不勝宗廟之憂區區激切
之至
論點選河北強壯事
臣竊聞朝議於河北強壯三十萬人中點選二十萬人
將以備邊蓋三分強壯之數取其二也比來朝廷令下
患在郡縣守宰多非其人智見疎謬吏因緣為姦以至
侵害百姓今若不明為約束槩令點選少健但恐法出
姦生令下詐起豪富而強少者獲免貧弱而老劣者被
遣不惟民受其弊且致兵不得精今北鄙即有繹騷國
家恃以為備者在此強壯爾兹事體大處置宜詳臣竊
聞河北諸郡元點鄉丁之時不拘等第貧富但戶有三
丁者點一丁五丁者點二丁七丁者點三丁八丁已上
點至四丁而止今若令戶係三等已上者據其元籍丁
數盡取之四等五等者各減一丁至如戶有五丁即點
一丁七丁者點二丁八丁已上點至三丁而止如此則
貧下之戶得以寬其力郡縣之吏不得措其姦竊料樞
府必有河北強壯之籍試以勘會等第約此之制必亦
不減二十萬人也夫子曰不患寡而患不均天下之事
宜均之大者賦役為大矣伏乞聖慈特賜裁慮
請選湖南安撫職司長吏等事
湖南蠻猺久為寇患跨連數郡被其毒害比來委任劉
沆楊畋等以便宜從事兵連禍結屢致沮傷損國威靈
陷民塗炭湖湘之外賦役煩興因循五年賊勢益大抄
掠殘暴不可勝計夫以唐室之盛其成敗之迹可得而
言自河以北即為寇境皆死命劇賊藪穴深固僅二百
年然而終不敢窺覬河南尺寸之地至懿宗朝緣安南
之亂發方鎮之卒戍之遂有龐勛之事天下緣此以至
瓦解龐勛一卒非有雄材重勢但以患弭於豫防禍生
於所忽爾則朝廷之憂不專在於西北也若劉沆之輕
疎楊畋之迂率近已除代而罷之然劉䕫之詳雅清介
以當鎮守之地可矣其臨事制變恐難獨任本路轉運
使提點刑獄亦恐未盡推選宜為擇遣材謀精敏之士
俾相協贊以共圖議諸緣嵠峒州長吏並乞檢校簡才
以處務同綏集以救數郡生民之命
請監防交阯人事
近聞交阯遣人入貢見已在道頃來朝廷以其外藩小
國諸事忽易之緣路至京並無防閑恣其出處與州縣
交通交阯近歲併占城邑其勢稍張又與廣南邕儀諸
溪洞蠻婚姻連結今湖湘猺賊尚未夷剪嶺表遐遠事
宜留意向來國家所以待夏州人使事可為戒也欲乞
特遣小心廉慎幹事使臣一員密諭之意令往前路押
引交阯人到京及回出界除依常交易外使無得恣與
諸色人交關通接外若朝廷稍加恩遇之意實以周防
姦詐事體為便
請延召近臣訪議邊事
臣微聞外言北人不守封略築城鄙上邊吏諜知料閱
兵馬且復遣使來事固未審虛實然國家與之通已四
十年事窮必變起利盡則交疎理之常者顧但紓緩歲
月北方諸國羈從於彼者如奚高麗達靼常内懷不服
特強役屬之爾去冬彼以衆臨河西自謂拾芥之易既
而遁散以歸内羞諸國且疑我之納夏人既羞且疑則
其起辭生事思有逞於我豈保無他夫兵危事也不當
易言之若信好可繼朝廷豈願事北敵即事至於不獲
已亦在上下奮勵講所以折衝之策圖所以式遏之算
河朔之兵不啻三十萬邊境千里塘水居其八得以專
力而控其要害城邑樓櫓守在九天之上若頓重師澶
魏中山堅壁而勿與戰清野以待其敝出奇伺便邀其
重歸是不可勝在我可勝在彼矣且彼久與中原通甘
心豢餌其貴人習於驕佚其部人不練於戰鬭於其末
俗衰敝已甚而又母子兄弟内結疑隙上下離貳持去
就心此其亂危之形中國可乘之機會若朝廷有意於
遠略幽薊可圖也尚實能為中原患哉誠陛下震其威
靈廟堂審其計議内外文武各致其力使彼一舉而不
得志不有内變必有外叛諸國勢且瓦解山後之地天
其或者使復合於中土未可知也臣願陛下思患預防
考謀事先秋氣漸清宫殿凉爽時因燕閒延對大臣俾
各盡其謀猷以定其帷幄一日有邊境之急庶無倉卒
之擾今西疆粗寧縱不保其久未有旦夕之虞也其將
校可任者稍徙河北使得與士卒相服習漸諳土俗至
於選官吏峙糗糧繕器械葺廏牧皆今切務而可以素
備者也備而未用為政之常臨事紛紜何以鎮静此皆朝
廷塵熟之論而儒生之常談臣忝在近班愚慮所及不
敢自隠惟宸鑒裁擇
論西北將率事
昨北使蕭英等回朝廷處置北鄙雖增兵飭壘事為之
備然所遣將率未盡推擇臣聞之軍志善待敵者無恃
其不來也當為不可勝恃我有以待之故城雖堅兵雖
衆財用誠給苟將率非其人無足恃已故將者人之司
命國家安危之主惟陛下念兹在兹即戎騎敢越封略
使楊崇勲在鎮定夏守贇在瀛州劉渙在滄州張耆在
河陽陛下得高枕乎雖愚夫童子亦知其必敗事也蓋
朝廷非不知崇勲等之不足使也迫於用人之常體慊
然而遣之爾必欲上寬倚注之憂下為衆論所信自非
已試之效者不足賴也勢不得已莫若且取陜西偏禆
之知名者如狄青范全輩每路輒徙一兩人況自西鄙
用兵已來三年于兹立功將士如青等未嘗得一到京
輦仰望天顔若以此為名召之赴闕量其材器稍遷用
之追崇勲等使奉朝請議者必謂西北事均若青等被
奪必恐西帥有辭且陜西四路各據千里之地連城數
十官吏將佐以千計勝兵衆矣豈不能選練偏裨以自
為用一旦天子登一小校于朝而辭焉愛君體國者義
不如是及兹盛夏邊未有虞可速致之比富弼使歸幸
而盟好未渝即各還之本路若敵騎南向且使分捍北
方事機所懸乞賜裁察
請委夏竦經置河東事
竊惟邊事河北河東為慮均也河北有塘水之險城池
樓櫓堅完糗糧芻藁有備至於器械防守之具甚設而
有河洛以通漕輓其控禦之勢皆有素也若河東鴈門
太原乃自古匈奴入寇之路土瘠賦重其民貧山險難
於調運事事之備非河北比也比年以來二敵搆釁北
人得以西事為名駐帳雲中修築城堡輸輦委積堂堂
道路臣恐他日二敵解仇合從勢必為并汾患兵法固
有出於不意避實擊虛者矣伏見近降制付夏竦以河
東知朝廷留意已深矣夫河北束於盟書一動一為輒
有顧避河東介于二敵之交而處不疑之地得以用意
規畫先事完備間兹二邊之暇宜專力于此方今因夏
竦朝覲願陛下親諭此意屬之經略朝廷庶事為之應
副則一路寄委不為虛授也
請令二府各舉將率事
臣竊思二敵通謀三邊設備外則民力漸困内則府藏
寖虛將帥既少才謀兵士又非精勁安邊攘寇未見長
策天下之勢深索維持惟是用人尤為急要直須不次
選擇材能伏乞陛下特降宸旨令兩地大臣人皆舉其
所知或有智勇堪任將率勤幹可治錢穀但其才用明
有所長者各舉三數人俟其舉上陛下以暇時御便殿
將所舉奏面質舉者其前來已試用之迹及將來堪任
使之狀使據事實陳其行能衆以為然即與進用不惟
拔擢得人亦可以見大臣知識之深淺但用得其才人
思陳力即可以下集衆務上分憂勞也
請選擇河北沿邊守臣事
臣頃年奉使見北邊塘水渺渺如江湖間有淺深舟車
皆不可渡蓋占北疆三分之二敵心依依南望而踟蹰
抑知此之為憚也國家與北通且四十年所以經畫禦
備兹實功利之大者其塘北州軍若雄霸州廣信順安
安肅永靜等軍尤為要害何哉有此州軍則塘水之險
為我有無此州軍則塘水之險飜為敵用自慶歷二年
為敵要盟更易誓書緣邊州軍不得添屯兵馬邇來諸
州軍戍守漸虛臣計河北備豫之策莫此為大使敵而
見此利盜機竊發出於不意襲取一兩城則四十年功
緒一旦而失之河北之勢搖矣伏乞朝廷深用意推擇
此諸州軍守臣輯和其軍民周防其窺諜其見在兵馬
先行戒勒諸路部署司緣邊巡檢安撫等司緩急不得
那移抽動常加訪察過為之慮北疆之切務也
請朝廷先圖議待契丹人使事
臣受勅館伴北朝人使自雄州奏到至今已多日猶未
聞過界臣愚輒過有所慮不敢不致諸朝廷臣過為慮
朝廷過為備事愈於忽之也竊聞使來之由邊臣所上
事宜以為往討呆族使其事止於此可矣一昨西寇遣
人稱和北主自以為功至於其事詰孫抃等此其責謝
之意不淺近楊守素之來如聞和約漸合今彼若聲言
西征因而點集且使朝廷不得為備俟守素出境得我
之情而後遣使者以來因以其衆留境上以待報又其
邀求有必不可從之事萬一敵謀知是未知朝廷何以
待之比守素之來朝廷料賊情誠耶偽耶廟堂之議密
外莫得聞如出於偽也則二敵固有異謀矣守素入延
州其來意具見及其到驛且留二十日屢請還國而後
遣之外議以是窺朝廷處置大事為慮不素定夫謀國
料敵不先事於幾微禍發而後救之是不知曲突徙薪
而必待於焦頭爛額爾今北使此來事意尤不可測臣
誠願二府先熟為之計有以待其所發而即應之若事
至時而後議即恐倉卒有所不審者緣是亦使足以窺
我深淺寖生輕慢惟陛下與大臣詳慮
請省緣邊騎兵事
臣近因減省緣邊供輸之勞紓天下物力之困今雖峻
行裁節精為鳩聚若會所得冀兖諸費是猶益之以畎
澮泄之以尾閭量入為出非所以持久者也伏請選擇
近臣令奉明詔分使諸道就諸邊臣與之深議所以豐
財嗇用守備經遠之計内外相應本末同體庶幾乎功
利之可舉即如緣邊騎兵計蓄一騎可以贍卒五人西
戎出善馬地形險隘我騎誠不得與較走集也多留馬
軍既不足用徒索芻粟今方北備北敵乃是用騎之地
乞以陜西新團土兵多換馬軍東歸一以省關中之輓
輸一以備河北之戰守
論地震請備寇盜事
臣伏見諸路地震自荆湖川陜山東河北河東陜西至
于嶺表相繼未止比者沂州地震于後兵難及今適定
此際登萊山崖摧圮災異所示恐不徒然歴考前志之
言蓋地主陰陰者臣道也民也蠻夷也推之今事凡任
内外之重即無權強之臣則今事之可憂者外備蠻夷
而内撫民爾西北二敵朝廷以為大患故於守禦素為
用心至如湖湘之間蠻猺作梗一方塗炭七年未解近
日衝突稍及嶺外如或不即平殄事亦不可輕忽而又
海南交阯氣燄漸張路接邕容頗連嵠峒南方之事理
須經略昔唐室之盛屢有中原之難蕃戎再入京城而
王室尋復寧定至懿宗時安南都護李瑑失于撫御蠻
寇侵擾遂至用兵度支困於饋食方鎮疲於更戍因而
有徐州龐勛倒戈之變天下緣此以至危亂則知事嘗
起於細微禍常成於所忽也至如京東西兩路中國根
幹畿甸屏蔽緩急所資常須安靜以鎮天下然每患寇
賊淵藪其中所幸歲得豐穰必不大至連結若因之以
邊警加之以饑饉法不勝於姦宄亂必始於鄉閭何以
言之自慶歷初遣朝臣分往京東西等路招刺強壯弓
手充宣毅軍俄又聽其傭人自代于時臣知諫院固争
此事朝廷已行不為停罷今民力所以大困國用所以
一空蓋由一舉之失也其諸州宣毅悉聚游惰不逞之
民非有材力技勇之所程選也後緣光化軍軍賊竊發
朝廷條約失體姑息過當如養驕子轉生怨懟臣比在
審刑諸州奏到宣毅兵士文案無月不有大則謀欲殺
官吏劫倉庫小則謀欲殺民戶入山林多至三五十人
少亦一二十人以告賞之科重故有謀輒被告發雖教
閱乃同兒戲無益軍國坐竭官私不征不役居惟念亂
脱乘釁間必有應響之勢此其亂階一也初點定強壯
已屢經教閱鎗刀弓弩各常學習及後招刺之時既聽
傭人充代而其強壯本身並有身力例各不劭農業遂
樂惰游攪擾里閭侵凌細弱趨坑冶以逐末販茶鹽而
冒禁儻緣凶歉搆扇流民結為盜賊必先此類唐之巢
讓由此起者此其亂階二也又京東西之民多信妖術
凡小村落輒立神祠蚩蚩之民惑於禍福往往奔湊相
從聚散逓相蔽匿官不得知惟知畏神不復憚法寖使
滋蔓恐益成俗漢中平元年黃巾賊天下同日起凡三
十六萬衆各有部率由積妖而成也晉盧循輩乃歴代
常有此事此其亂階三也所謂地震之異儻在民與蠻
夷此其最可慮者潭州劉䕫清素士也恐非應務之才
邕桂長吏尤宜推擇才略宣毅冗兵漸謀消汰之術民
之先在強壯籍者其干法冒禁謂須别立峻防頗聞民
間猶多當時教閱兵仗亦合嚴降約束收納入官村落
神堂令所在毁拆密加察捕民之習妖者此亦思患預
防之大略伏冀採納施行
秦州奏唃厮囉事
唃厮囉(據譯佛謂唃兒為厮囉漢語佛兒也)本名欺南陵溫籛逋西域武
三咩人蓋唐吐蕃之裔吐蕃在唐為大國威長夷狄大
中以後部族衰散然其種貴羌戎至今尊服武三咩去
今唃厮囉所居青唐城經隔諸番極遠其祖父名字未
詳但傳自唐已來世襲為結逋(據譯結逋天子之號乃僣也)太宗朝
李繼遷大為邊患西鄙不堪其擾設重購以募諸戎討
賊既而西涼府首領潘羅支應募殺繼遷賞典未行而
德明納款朝廷受之潘羅支竟為德明所破蓋無遺類
以故西蕃無主蕃部聳昌厮均等遠赴三咩迎溫籛逋
以保其地時年十二歲欲就河州起立文法(起立文法蓋施設號)
(令統衆之意)有宗哥城蕃僧李遵與邈川首領溫逋奇誘略
溫籛逋入國州城(即唐廓州)遂成立文法漸次蕃部歸順赴
宗哥城住坐娶李遵女以遵為論逋(論逋漢語宰相也)祥符八
年秋唃厮囉遣蕃部杜作往秦州東北斷頭山扇動蕃
部欲别立文法至九年春南市蕃部郭厮敦引唃厮囉
復遣李遵魚角蟬等領衆寇邊曹瑋令蕃官李厮郍金
伺知情實領兵邀戰于三都谷口大敗賊衆遁歸本道
明年又遣免藥耳丁等諸羌兵馬入寇三都谷度龍口
曹瑋復破之蕃衆退由野吳谷截山過永寧等寨瑋又
遣兵追至啞兒硤西再戰漢兵不利而還魚角蟬遂留
古渭欲招集番部瑋令首領張小哥(今訥支藺氊祖)撓散之李
遵又使唃厮囉領兵往西涼府有所討伐而以敗歸唃
厮囉怨為李遵所使因而搆憾李遵姪訥厮結等竊誘
唃厮囉往邈川城就溫逋奇住坐以溫逋奇為論逋至
天聖九年十二月溫逋奇遣&KR3878;&KR3878;齎番字鞍馬乳香入
漢告稱唃厮囉乞通和秦州以聞蒙朝廷宣賜唃厮囉
溫逋奇對衣金束帶銀器衣著後又差人入漢進謝恩
馬准天聖十年九月六日宣唃厮囉除寧遠大將軍愛
州團練使每月支大綵一十五疋角茶一十五觔散茶
五十觔溫逋奇除歸德將軍月支大綵十疋角茶五觔
散茶五十觔因賜物有差溫逋奇復叛幽唃厮囉置穽
中防守而身領兵他出防守人同謀出唃厮囉收集人
馬以拒溫逋奇閉城相持溫逋奇敗死因此遂于青唐
城住坐至今景祐二年十二月除授保順軍節察留後
月支大綵三十疋角茶三十觔散茶一百觔寶元元年
十二月除保順軍節度使每年支大綵一千疋角茶一
千觔散茶一千五百觔至康定二年正月除保順河西
等軍節度使自後郊禋並蒙加恩至祫享恩命即今係
推誠順化忠亮翊戴功臣西番邈川大首領保順河西
等軍節度使洮州涼州管内觀察處置押番落等使特
進檢校太尉使持節洮州涼州諸軍事洮州涼州刺史
兼御史大夫上柱國武威郡開國公食邑九千戶食實
封二千四百戶見住青唐歴精耶卑城唐廓州也去漢
約一千二百餘里蓋番俗以其慈厚故呼為唃厮囉年
約六十五六歲即不知所管部族兵馬的確謹具本末
奏聞
奏第二狀
臣自受命知秦州到任體問邊事本州西路堡寨熟戶
蕃部之外即與西蕃唃厮囉地界相接頃年唃厮囉有
長男瞎氊第二男磨氊角皆叛其父瞎氊在河州磨氊
角與母安康郡君李氏在宗哥耶卑城住坐分據土地
部族各立文法其磨氊角與夏國及邈川首領溫郢成
俞龍通和溫郢成俞龍父溫逋奇早年為唃厮囉所殺
結為世讎有此三部分牽制事力不得齊一嘉祐三年
二月中瞎氊磨氊角並因患亡殁各有子蒙朝廷補署
承襲又緣瞎氊長男木征自父在日即被青唐族蕃官
瞎厮鐸心并男瞎藥勾扇出離河州見在近漢地名搮
納城居止即未能統服蕃部其河州側近雖有木征弟
瞎吳叱等係軍主名目亦無力量所有磨氊角男瞎隻
欺丁及祖母李氏已與諸酋領歸順唃厮囉當年十二
月唃厮囉遂離本住青唐即日見在宗哥耶卑城與李
氏并瞎隻欺丁同居其溫郢成俞龍亦已於嘉祐四年
四月因患亡殁後來唃厮囉第三男董氊不住領人馬
攻劫郢成俞龍男溫塌波訥令支地分收降通斫令等
城并人口孳畜不少見更侵迫邈川城又自嘉祐五年
秋冬至今年春以來與夏戎連兵相持多是董氊摠率
兵馬鬭戰屢次摧破夏人枝梧不暇自去年夏秋不住
據沿邊探報稱有西界首領忙迷等齎送金器錦帛并
駱駝般䭾信物赴唃厮囉投下商量和斷結婚夏戎屢
遣使人唃厮囉久未聽許已上事節臣已於嘉祐五年
九月及嘉祐六年八月兩次具狀奏聞訖緣秦州寨外
熟戶有順漢者有順夏州者有順西蕃者有並不順屬
名生戶者參雜住坐以此道路不通商賈不行自來只
憑邊寨蕃官體探事宜所以難盡情實去秋竊聞夏戎
遣首領詣闕已是妄有邀求大作點集兵壓秦境其置
寨處去邊界止七八十里威遠古渭熟戶蕃部逃入山
林依險自固謂必乘勢侵軼不意漸却抽還料是與唃
厮囉和斷未成懼董氊乘虛襲其後自後經冬以至今
春緣邊探報二羌絶不復交兵竊慮已是通和近復聞
夏戎所遣使輒僣稱官號不循常禮若二羌果通恐遂
搆邊患又董氊娶契丹女為妻契丹與西蕃本自異類
風馬牛不相及而忽萬里通婚情實不測唐時吐蕃規
圖川蜀以維州巖險控其要害遂潜將婦人嫁與此州
閽者而生二子二十年後蕃婦所生子為内應開門以
納蕃兵維州遂陷臣詳觀西蕃向時唃厮囉瞎氊磨氊
角分據地界各統部族今既併合為一力量足見強盛
又唃厮囉已是年老一旦殂殁董氊承襲其人驍悍善
鬭戰已為衆所服而又連婚契丹合從夏戎臣恐邊陲
之憂其所結連深固隂謀交通不可不過慮前西事之
時寇兵雖不曾深入秦州境内然昊賊猶嘗略地至古
渭以唃厮囉不與之通故不能定而還(昨修築城寨時古渭之人猶以)
(為辭)迨至事勢頗異當時今勘會秦州管下所統蕃部蕃
官一千五百餘人諸族帳共一十九萬八千有餘人騎
平時羈縻外為屏蔽若緩急欲糾合不可恃以為用也
而西路諸部族率多富實蓋秦州南通巴蜀控引諸蕃
自關中諸路商旅之所萃止又自展置古渭一帶堡寨
深在蕃界蕃部交易為便故貨利湊集近裏諸寨城市
為之寥索凡此皆所以召戎者但以向時未嘗被寇故
守備諸事尤為因循朝廷所遣偏禆將佐頗比内地不
出精選駐泊禁軍多見抽減即今見戍數雖不少然秦
州堡寨四十餘所其係要害屯守處多又本州寨戶例
皆單弱臣自到任常切招補安存訓練然非涇原環慶
之比也今戎狄之情釁已萌是邊鎮預備之日若夫撫
和戎落蒐補卒乘繕完堡壁除治器械此邊臣職分敢
不勵力至於綏懷戎狄選練將帥長策遠御事在巖廟
臣忝當方面職思其憂臆度事幾愧於愚短謹具狀奏
聞冀加圖議
樂全集卷二十二
