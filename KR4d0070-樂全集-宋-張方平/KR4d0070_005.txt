樂全集卷五宋張方平撰
宋頌(并序)
昔周自后稷有功生民至太王宅岐下實始翦商肇基
王迹文王受命養晦武王丕承其烈戎功耆定始安鼎
洛至姬公旦隆建禮樂酌告太平成康之間頌聲爰發
其在于詩肆有清廟臣工之什咸所以噫嘻歎歌本先
王之懿德以薦郊廟告諸神明是謂承天之休漢自高
祖夷靖殘酷克就王業孝文保厥成孝景奕其光勤儉
安厚四葉富庶刑措不試格于大寧爰及武帝重熙襲
盛數蒙瑞物而近侍詞臣乃始作為寶鼎芝房之歌用
備祠祭以大樂其祖考書在簡冊流耀無窮亶乎顯哉
有國之美爍繼序善承之孝也今聖上再臨軒錄士之
春臣方平預鄉老賓興之書伏觀國朝清静儀法昭郁
深惟太祖皇帝神聖天機經綸屯昧開五季之荒棘翦
專土之跋扈天麾時指趨順詔令既賓既治民獲更始
太宗皇帝緒闡遠猷樹建程令始大一統為長世之謨
先皇帝毖慎不怠薦膺駿命澤南加而威北暢受豐報
而享厚利爰定有北載櫜載戢文德舒密武事嚴尅天
旋坤寧雷厲風肅隂陽端序生息祥遂東封泰山西祀
汾睢殊休偉觀充塞蟠極振古能事悉舉畢至皇帝陛
下祇奉文母光覆寰表盛德大業承前灼後然而自開
國建太平且七十載而詩人未能法周漢故事薦美祖
禰播于樂章以備登歌臣誠固懵幸生清厚之世陶漬
醇醲之化越在草莽恨未得見邦家典禮敢採民間所
聞其焯爍尤異者裁為宋頌十五章為上下二什其天
假之什八篇繫之先帝其日之初升之什七篇繫之今
上焉觀之祀祫之旨而祖宗之淳烈見矣雖道聽塗說
不足以鋪張對天之休而腹鼓壤歌亦聊得發揚輿人
之頌也
天假之什宋頌上
天假先帝既封岱宗旋廟薦諡告祖宗也
天假元命皇武基之率時永猶烈文熙之爰撫大夏溥
㡳維之克懷惟德非天實私之繼圖爾成駿嘏允綏之
天假一章十句
大定祀烈祖也太祖始受命平天下焉
芒芒九宇微禹疇奠嗟在五季亂厖孰剪人紀大棘百
年殘獮帝心震傷降武于皇皇受命純將孰為昏狂敢
專叛亢薄舉震之悉致其良海寰内外際于覆載景云
休假九琛來會大定維武丕有烈光神用燕休民用靖
康天用顯相後序用永昌繁祉無疆豐年穰穰
大定一章二十五句
曰嗟祀太宗也太宗致理之勤克成大業又以戒焉
皇帝曰嗟予念在昔如帝軒勛華可謂至德君臣無邪
相迪戒勅顯成有家皇帝曰嗟予念後世如魏晉已還
多在凶德以速後艱土宇崩裂典禮隳殘幾世幾年生
民瘁殫皇帝曰嗟近如唐時革亂勤理維是文皇奄保終
釐肆造大室曾孫之庇皇帝曰嗟天既相成予廟艾拔
荒棘中區一闢惟予克念庶勤有績緝永熙圖授我後
人敢有怠思
曰嗟一章三十二句
報成以成功告上帝上岱宗封也
噫休哉天實陟我烈祖奄截九壥式夷式靖烈宗奕厥
成累緝熙于丕命駿貽我無疆之謀萬世萬年維祗保
之念兹純嘏非天實相峻極宗嶽維華之望爰邁柴告
上帝其饗徧綏百神禮秩具宜不夸不勞不私于祈錫
我有年民無札疵於皇顯思百祿來覆宜民宜家佑我
長世
報成一章二十五句
有北北鄙始賓也
桓桓無競隂隂有北不訓于方與我為敵維聖宅中嚴
德四驚荒服來庭有北仇仇不格不柔朔易薦騷皇咨
于右其閱而旅六飛言襄金鉞琱斧旂旄茷茷鸞軛楚
楚貝胄朱英犀甲粲組如風之撓如霆之怒既伐我鼓
師蒸澶浦皇武烈烈王旅截截有拳有傑如火之烈如
山之亘如川之決薄言奮兮朔漠震兮如摧如僨兮執
或釁兮劉或徇兮我武既張一戎底康既定有北要夷
來王有北既來惟皇之威王旅振凱旋告廟社揉此萬
邦格于丕寧百世永賴
有北一章四十句
有諶上帝真宗德澤淳洽天錫祥應以寶書來告也
有諶上帝鑒允明哉夙夜維德毖厥成哉降命不渝克
祗克承哉匪物告之言喻來哉序我寶歷展有開哉永
保安無疆不震不回哉振古其有維德之懷哉
有諶上帝一章十句
祈汾隂祀后土也
萬邦清和歲迺薦有思皇烈祖既勤繹止撫有疆土迄
若正命妥綏有家於嘻承武敦尚斁思亦既顯報以升
以降以禋以祀報時介育介育不已生物靡靡降福侈
侈其遠驛驛其豐蓻蓻
祈一章十八句
龍登于天國家啟祚在宋上幸亳回按蹕念創業之艱
始命升陪京營祖廟焉
龍登于天大辰之域式遄受命戡亂作極於惟烈祖于
家之造念初時艱不忘惟孝取虞往猷我邁其永休
龍登于天一章十句
天假之什八篇八章
日之初升之什宋頌下
日之初升上始即政也
日之初升顯就維漸於丕承哉祖考之獻烈烈顯祖皇
皇昭孝維命不易永保克孝惟命實艱孝則克守日慎
如始天將綏佑既錫令康介以眉夀如地之静如天之
健而肆能久亶成厥後
日之初升一章十八句
天監有事于南郊也
昊天蓋高降監顯在於亶熙哉肇佑我有宋三后介之
天命可畏翼翼保之對越在上維懷格思乃眷不違福
祉繁錫宜我子孫永以無斁
天監一章十三句
民懷母后佑臨御也
民懷維仁既安克厚亦文母在佑肆德多有穆穆昭考
肅事宗廟上帝是綏誕此文母克順承天為萬邦度采
翟有章聖子維后兆民懽仰如天之覆匪特仰兮願言
將兮荷百祥兮夀無疆兮祚寖昌兮民樂康兮
民懷一章二十句
皇造祀真宗也
於鑠皇造照時密幾肆動有靖届天之威盛德襲成格
斯純熙天寵有嗣我顯膺之奕奕昭廟孝孫來享湛樽
潔粢有充騂犧肆夏在堂鐘筦在墀總千萬兮烝獻祗
祗萋其儀兮載永載迎亦昭假兮既昭假爾孝孫惟后
神人且宜保兹萬夀
皇造一章二十三句
有浚者泉大祫祖宗也
有浚者泉匪長自源皇建民極彌萬世則允時帝軒之
力肆有羨德小侯國是宅大龜是食帝命不越炎德原
發丕顯后祖懿德之平聖獻庭庭帝命是膺彤盧旌斧
以征以輔洵烈且武肇荒東宇克寬克擾不澄不撓百
休是保天祿始造江介既耰湖潭嶺陬右叙川蜀并汾
之酋師行優優不犯不劉取其大球旂裳冠旒格其僣
戾悉公我謀三象霧霽無競惟休中葉奕章有猷有常
敷哲維人天錫無疆彌億萬年山嶽之固河流之長嗚
呼令王實念兹來享
有浚者泉一章四十五句
載耜修千畆也
月旅孟陬農事既飭陽氣蒸達原畛充澤駕言徂郊載
耜告籍申命農畯率時主伯爰任疆游開其休棘乃播
而實亟耘以擇既發我公亦服爾私迄登稔成有穫丕
丕爰稟于廟積億及秭以豐粢盛以供酒醴以禮賓尸
以格祖禰既登既徹亦勞其耋以措以澤穡夫胥悦
載耜一章二十六句
成重民政也
敷告旅臣祗考乃涖釐爾民人以成來比顧時元元予
育維子克愛克勸克廉克類予顯陟汝汝庸汝異思荷
多福往勤汝試迄成登年惟郊之既乃尅乃怙乃慢乃
侮予有顯誅罰不赦汝
成一章十八句
日之初升之什七篇七章
樂全集卷五
