樂全集卷三十五宋張方平撰
祭文
祭故贈天策府上將軍燕恭肅王文(為中書作)
維慶歷四年歲次甲申三月癸亥朔二十八日庚寅具
位某謹以清酌庶羞之奠恭祭於故贈天策府上將軍
燕王之靈昔在太祖造我有宋實撥亂世而返諸正太
宗撫極始大一統寖昌而熾則八斯男於穆真皇光宅
萬㝢潞許邢潤逮於蘇華並建茅社為國親屏惟王最
幼最享多福愛於太宗友于真皇重於今朝尊貴莫二
沈識藴而不發威望懾於四夷命也有涯今則已矣聖
懷感悼淺服逾時隆器重名舉極恤典靈輴即遠國門
既軷某等遘時休運忝列台司雖曠接於儀形固上均
於慘痛恭陳薄奠申訣㡛帷伏惟尚饗
祭故夏國主文(内制)
維慶歷八年歲次戊子月日皇帝遣朝散大夫尚書工
部郎中直史館輕車都尉賜紫金魚袋曹穎叔致祭於
故夏國主之靈惟靈保祚世家撫有民社光膺禮命重
處翰垣貢職惟時恭勤載懋宜昌而夀荷國之休訃告
奄聞震悼無巳繼承有體俾統於舊封贈恤之儀式如
於彛典爰馳使馹臨赴奠楹知氣如存哀榮是享尚饗
故入内副都知贈振武軍節度使堂祭文
維慶歷五年歲次乙酉八月甲寅朔六日已未皇帝遣
禮賓使帶御器械勾當皇城司于德源致祭于故入内
副都知贈振武軍節度使某之靈㡛帷即遠泉隧無還
念其生平恪宣謹力致兹芳酹慰爾營魂
故入内副都知贈振武軍節度使墳所祭文
奄謝昌時邈歸長夜體焉則降魂無不之永恤舊勤爰
陳嘉奠
故入内副都知贈振武軍節度使堂攅祭文
惟爾久在左右不忘恭勤隙駒靡停壑舟遽失輤裧即
遠泉隧其幽清樽芳殽以將追悼
祭資政范侍郎文
維皇祐四年歲次壬辰七月甲辰朔具官某謹以清酌
果羞之奠致祭於故資政殿學士戸部侍郎贈兵部尚
書范文正公之靈嗚呼孔氏之門四科高弟惟達者之
十子得聖人之一體猗嗟乎公德行則充文學純深政
事閎通風節是勉名教是踐玉氣千尋金精百鍊赤墀
清規正色讜辭引義忼慨主尊臣卑夏戎不虔文告弗
悛付公蕭斧詩書在邊公允文武威行士附革其鴞音
亂亦遄沮復節還臺皇皇泰階縉紳謂言股肱良哉維
直方大熙帝之載古訓是式王猷亶邁惟日孜孜愛莫
助之時望去朝識者曰咨比釐南夏爰徙東社遘癘避
劇汝隂促駕彌留泗濱竟號車棼精氣歸天復其清純
死生去來於達奚哀渠渠大厦怛此棟摧公陪宰席嘗
僚右掖炳然絲綸賞有餘色濤江湯湯往襲遺芳見公
禾興德音未忘念言薄祜遭家艱疚莫適匍匐殞涕如
溜平生素琴已矣知音寄衷一酹髣髴垂臨尚饗
祭蔡參政文
維寶元二年歲次已夘七月庚寅朔十五日甲辰具官
某謹遣右都押衙許思義以清酌庶羞之奠致祭於故
參政侍郎贈禮部尚書濟陽文忠公之靈嗚呼公乎以
公之德之仁而中年以歿世乎天之報施略茫昧乎太
夫人齒髮高矣喜懼侍飬晚乃得子未及撫而名之而
公捨以長逝乎公既生而不以家事為意捐館之日柩
無所歸家無所寓不然孰知公之清節素志乎嗚呼公
乎以公之德之仁何負於天而至是乎公之事親如事
天以為盡天下之美不足以報也公之事君如事親以
為竭心力之勤不足以奉也公之待故舊朋友如待兄
弟義之盡也公之視四海之人至於一物之細如視赤
子愛之至也公之心如青天白日光明曠達華夏蠻貊
同仰之公之行如渾金璞玉精華温潤無賢不肖同寶
之嗚呼邦家之務生民之故茲念茲憂愛莫公助如何
難諶云亡之遽某爰始羈微公實賞知已衣其寒復飽
其饑延譽於朝聞薦於帝再濫詔選皆公引提公亦類
舉非苟以私前年暮冬見公潁川姿神意氣和悦温然
違别戀戀孰期終天單官江外萬山阻延不見裧帷歸
旐翩翩涕淚流膺下霑九泉公有慈親公有弱子於焉
展報其不有年嗚呼公乎庶幾鑒旃尚饗
祭舅氏翰林學士嵇公文
維皇祐二年歲次庚寅十一月甲申朔八日辛夘謹遣
家僕以清酌庶羞之奠致祭於故舅氏翰林學士譙國
公之靈某粤在童年早依外氏惟舅文行是親是師廣
平君之嚴明(外王母宋氏)南陽君之慈懿(舅前夫人滕氏)訓誨鞠育
遂偕賓興策名六科入游兩禁歴踐臺省周旋顯要舅
繇文館乃登掖垣十年京華聯步朝闥瞻言母黨之重
實兼僚友之歡休澣更過笑言莫逆漆園柱下楞伽净
名相期逍遥之遊兩忘契會之際委勢利於塵滓遺生
死於幻泡夫物芒芒不屑顧已前年小子遘閔南徂倉
卒去國舅又卧疾不及執手折簡叙違永陽秣陵再周
歲籥豈謂此别遂成永訣前者七月猶得手書草札數
行盖已扶病辭意悽愴異於常時老母閱之即為大戚
小子猶謂兹無憂者乃舅宿疾間年輒發叔平訃至竟
如母言承問駭怛殞心摧臆老母號絶痛不忍聞嗟嗟
蒼天孰主張是吉人君子胡不夀考長子先逝遺稚藐
然孤櫬東歸匍匐莫及念言思此悲來填膺戚文信來
云有理命百日之内即安舊塋先公夫人南陽賢淑復
與愛子共此泉壌九原可作神所慰矣戚信仍說舅自
卧疾迨於順化晏然沉寂一念不動得首楞嚴本無去
來亦何所住幻身雖滅我又何悲寄懷此辭示同世諦
尚饗
祭紫微韓舍人文
維皇祐四年歲次壬辰六月一日甲戌具官某謹以清
酌果羞之薦致奠於亡友紫微韓君仲文之靈維夏臯
月曉魄隅出明發不寐悲纏心骨念母氏之劬勞復襢
衣於兹日晨有使來致君慰札發函號讀怪非手筆云
感外寒方偃諸室口占書辭意殊詳密我弗以憂誰不
有疾緘報章而未遣傳凶問於奄忽怛人事之無常何
變故之倉卒也嗚呼哀哉惟我與君義則友生情猶天
倫忘形莫逆寫照存真音適塤箎之和氣襲茝蘭之薰
在明道之癸酉始傾盖於京輦洎寶元之庚辰並飛綏
於文苑欽才致之開敏挹風局之通簡景行業之英實
味辭義之腴雋何宴嬉之不同諒趨舍之無間會浹日
以驚疎朝異班而恨遠歲困敦以南謫同江淮之往蹇
俄叨命於秣陵君來司兮漕輓及春物之未闌見畫艫
於津館揮醉袂以相屬覺遲景之遽短邈江山兮清曠
澹懷抱之攄展喜嘉召兮暮秋帳石城兮飲餞久相望
兮中流君之舟兮已緩策余馬以獨歸城鵶噪兮落晚
恃年華之未徂奚離索之多歎亦孰謂乎夫君遂中天
於此旦嗚呼哀哉人倫賞裁嗟我不明謂君器業實時
之英必當機柄而立功名此盖公議匪私交情甫慶掖
垣之擢方參法從之榮曾毫釐之未售矧靈府之從衡
摧鵬翼於順風僨驥御於修程世大體兮多艱天施化
兮靡平惟才彦之不可多得余哀君兮乃為聖朝與蒼
生哭之慟兮寢門重余憂兮峥嶸指幻泡之起滅彼真
諦之論精紛物我兮異同亦達觀之齊冥惟延促兮妄
立緬胡為兮殤彭寄余誠於一酹時無忽於友聲尚饗
祭楊侍郎文
維皇祐元年歲次已丑十一月庚寅朔七日丙申端明
殿學士右諫議大夫知江寧軍府事某謹遣府吏奉清
酌庶羞之奠致祭於工部侍郎楊公之靈惟公道德醇
厚山高淵默才允文武好是正直振迹朝綏飛聲霜策
遂簡帝心外為内翼殿撫方面景從宸極訓輯戎策藻
繪衮職敷經邇英稽古之力戊子暮春公致為臣年猶
未也蕭然幅巾老成去朝我心慘辛爰合常僚閨臺嘉
賓供帳淨廬以祖清塵接膝晤言街鼓振振權利見規
實書諸紳陽羡釣舟期從公遊(公即席賦詩留别餞客斷章云陽羡溪中有釣)
(舟)淪胥出守願言不酬徙麾建康蠡瀆比疆區區未通
俄頃炎涼視公吉履謂斯齯齒天奚難諶遽遺杖几有
子而才構業必偉嵩高維嶽土厚如削遠即幽宅素
旌綽綽復命曰常收神冲漠屬叨藩寄阻從弔位念言
契闊濡膺隕涕吁嗟乎公歆兹一酹尚饗
祭張密學文
維皇祐四年歲次壬辰八月癸酉朔四日丙子具官某
謹以清酌果羞之奠致祭於故京東西路安撫使樞密
直學士給事中張公之靈在坤六二臣道之美曰直方
大維德之體公仕初艱實勤素履肅以直内有勁如矢
義以方外其平如砥守長郡邑忠恕愷悌承介臺省清
規遠惠陟降侍從周密莊厲斡輸餽邊總戎在鄙寬國
之憂急民之事知無不為於公之利聞無不革於政之
弊惟日不足竭精盡瘁竟虧冲嗇以遘瘥沴靡究志用
遽淪智氣比者秣陵嘗踵風軌帳軷津館徽音在耳洛
師汶上訊幐接置晤言未諧素車倏至苴杖在廬阻從
弔位慘怛盈衷寄兹一酹尚饗
江寧府祭蔣山莊武帝神文
維皇祐元年六月一日端明殿學士朝散大夫右諫議
大夫知江寧軍府兼管内勸農使提舉宣歙等州軍兵
甲公事輕車都尉賜紫金魚袋張某謹以清酌時果之
奠敢告於蔣山莊武帝之神霪雨作沴浹旬未止民弗
寧於厥居懼無以輸上經賦供神常事以至於饑且窮
也某非才為之長吏慮政不敏以致咎罸謀於僚佐所
以徼福皆曰祈雨而雨禱霽而霽庇祐茲土惟帝聦明
屬限詔條不得躬謁以請也謹差將仕郎試秘書省校
書郎行上元縣張康侯以告帝尚降鍳矜此下民尚饗
祭真武靈應真君文
維皇祐元年六月一日具官某謹上啓真武靈應真君
某典守茲土既無惠政何以徼天之福下庇吏民粤惟
仲夏嘉糓既殖霪雨不止懼成灾沴瞻言靈宇肇自前
朝區區一方久知依奉敢稽舊禮仰黷威神尚俾山川
無作霖潦垂祐黎庶歲以順成尚饗
祭謝蔣山莊武帝神文
維皇祐元年六月七日具官某謹遣上元縣尉張康侯
以清酌庶羞之奠敢告於蔣山莊武帝之神昔有吳氏
之開國於江左也封内之望實維此山兹土兹民獲免
於灾沴札瘥之患惟帝之德近苦霪雨將害田稼故致
區區以伸虔禱伏蒙昭答雲收氛散庶幾農穡遂以順
成敢薦熟腥往謝靈貺尚饗
祈雨醮壇詞(成都府)
臣聞惟天洪覆斡萬化之生成惟人至誠通上靈之鍳
格敢申悃愊仰黷高明粤茲井絡之疆遐處一都之會
田穰有限生齒寖繁民勤稼績之功歲無水旱之沴頋
賦租之僅給猶衣食以不充矧非順成即致荒散比從
改歲迄此仲春三農作務之時九種播殖之候時暘過
度雨澤愆期精禱未孚衆情同恐臣忝膺朝寄長此吏
民内愧匪才不能稱職且懼政刑之謬上累隂陽之和
宜以微軀獨當隂譴所祈甘澍早及大田庶濟黔黎免
罹災害臣無任懇禱之至謹詞
謝告詞
維嘉祐六年歲次辛丑六月壬子朔某日具官臣某謹
稽首上啓伏念臣託質大鈞禀靈生物早棲心於道妙
方寄迹於宦游顧有鄉廬用存家屬向集繕完之役已
終築葺之功其間就方位之便宜犯日時之拘忌竊虞
隂譴積致於忤違謹按明科祇神於謝告伏願上清真
聖下土神明降鍳矜全垂慈保佑俾昌厥後以永獲安
臣無任懇禱之至謹詞
嶽祠祈雨祝文(應天府)
維年月日具官某謹以清酌時果之奠謹上告於東嶽
天齊帝伏以自秋七月迨今立夏亢旱不雨風霾無時
麥初出穗糓未下種蟲蝗孳生癘疫薦作下民嗷嗷無
所寄命憂懼惶惑莫知攸訴謹自薰祓致虔祠庭夫膚
寸之雲不崇朝而澤天下惟帝之德幸蒙恩憫甘雨時
降俾兹黔首免於災害敢不勉於善政以上對於靈心
尚饗
祈晴祝文(秦州)
某叨被朝命守兹藩閫署事已將周歲未遑躬謁靈祠
麾符所繫非敢怠忽惟王聰直威烈西土之望生民之
命待歲順成風雨以時則無災害夏秋之交霪澍不已
頗傷稼穡懼致艱食長人不佞深自咎責爰擇吉日恭
伸享奠尚鍳衷悃同恤一方哀此黎蒸俾免荒札官私
上下當竭誠禮共薦時事以荅神貺
祭蔡資政文
維元豐二年歲次己未五月十四日辛巳宣徽南院使
光禄大夫檢校太傅充東太一宫使上柱國張某謹以
清酌庶羞之奠致祭於故資政殿學士諫議大夫蔡公
之靈惟公質有文武資長政事凡所踐歴必存稱紀理
財正辭曰信與義除暴戢姦令行禁止著勞南國宣威
西鄙區槖破散烽塵消弭公議曰能朝僉載韙一節遄
歸樞機是委股肱喜哉元首以起密策造膝遠猷當指
闊步功名謂不移跬如何大車僨於平軌窮通險夷孰
主張是我姻我舊我鄉我里奄隔幽明緒言在耳芻靈
寓焉將此芳酹久要不忘尚有銘誄嗚呼哀哉尚饗
祭王龍圖文
維元祐元年歲次丙寅五月丁巳朔二十二日戊寅太
子太保致仕張某謹以清酌庶羞之奠致祭於故龍圖
閣直學士知應天府王公之靈先正文康仁朝樞宰有
顯事功國策收載公起世家學優而仕直哉維清風類
是似惟功之資信厚為質頗僻之萌不接心術故其立
朝克秉常德施於政事允蹈淳則天地之理見於簡易
君子之道本於愷悌陪京二年治用誠恕民悦無苛先
吝其去方謀借留言上未及忽驚鐘聲父老相泣雖未
上夀星紀六周乘其積善邈與天游有子克孝白華之
潔逝莫能從一號三絶我聞傷之爰作斯誄著其至性
以章於世嗚呼尚饗
祭滕龍圖文
維元祐五年歲次庚午十一月辛酉朔十五日乙亥太
子太保致仕上柱國張某謹以清酌庶羞之奠致祭於
故龍圖閣學士光禄大夫滕公之靈惟靈倜儻閎達逸
羣絶倫始踐廣場衆推竒人洎登近著朝謂名臣神宗
即阼訪落初政公在諫省靡言不聽獻納之益施於號
令寘於西掖乃執邦憲召入禁林亦尹京甸一麾出守
于蕃于宣悠悠江湖凛凛塞垣徙地淮海實便吳閶憩
於國門易車而航解維有日親賓未還方歌而哭宿夕
之間世故無常變不旋日孰主張是於何致詰我念與
公義好為篤惠子知我潘楊載睦我老在廬遲公從容
舟次津亭繐幃已空淮人來迎畫鷁相連今其歸矣丹
旐翩翩嗟我耄衰情禮多闕寫哀一酹以伸永訣嗚呼
哀哉尚饗
祭蔡資政文
維元豐二年歲次已未七月二十九日乙未宣徽南院
使光禄大夫檢校太傅太子少師致仕上柱國張某謹
以清酌庶羞之奠致祭於贈工部尚書蔡敏肅公之靈
惟公之才無適不宜惟公之志果於有為自初登仕鋒
穎已見江南陜右績用丕顯簡在帝心中樞是付實講
戎略以承神武混夷震驚仇方是懲獨念之深疾入股
肱嗟我與公少也友生黨序之遊繼以姻盟我老家居
公病在床莫復笑語何殊他鄉命也有涯英魂豈昧平
生志業銘詩具載日吉時良爰即窀穸遣息一酹幽明
永隔嗚呼哀哉尚饗
祭趙少師文
維元豐六年歲次癸亥四月丙午朔十六日辛酉宣徽
南院使檢校太傅太子少師致仕上柱國張某謹以清
酌庶羞之奠致祭於鄊老贈太子太師趙公之靈嗚呼
仕顯王庭老歸鄊社我思故人今誰存者並游辭場麻衣
如雪接武重金同茲大耋得謝掩關相望一陌樽酒笑
言累經青白公病再期去年我病四旬往來亦足有省
公來視我欲興不能我往候公公莫能興忽聞鐘聲公
已脱屨非幻不滅何云去住倚戸而歌此事驚俗於行
一酹衆哭亦哭先塋拱木體魄則降如其知氣豈埋泉
壌嗚呼哀哉尚饗
祭王端明尚書文
惟公先正弼亮真宗從享於廟為時元功公承世家以
才自致施之有政中和敏惠有為有守時推器識廼登
諫垣補兹衮職四國於蕃四方於宣平涼常山至於太
原坤維巨屏浚郊神甸帥節守符中外更踐出處三朝
事功懋建公資樂易達生任真賓朋罇俎不虛佳辰脱
屣世纏斵彫為樸富貴多忘爽如夢覺兩京相望晤游
面闊忽聞遺言乃云永訣公於自性示既有省凡此聚
散空花雲影人悲亦悲我何以異姻舊之私寄情一酹
陳州祭太皡廟祈雨文
惟帝乘震司春德施化育萬物資始迄就歲功此為舊
墟實存命祀今方東作旱氣作沴百糓草木仰待膏雨
久未滂洽田野揚塵伏冀慈鍳俯垂矜祐時降甘澤稼
穡順成凡厥含生皆蒙仁濟尚饗
陳州祭商高宗廟祈雨文
昔上帝賚王良弼乃得傅說爰立作相而命之曰若歲
大旱汝作霖雨惟說式克欽承用能復興商道故王盛
德享祀百世今歲可謂大旱矣說之光靈乘東維騎箕
尾而比之列星王尚畀說復作霖雨大濟生物迄成有
年區區下臣敢效誠請
祭女夫故河北路轉運判官殿中丞蔡天申文
維熙寧七年歲次甲寅月日外舅某官遣息某具清酌
庶羞之奠致祭於女夫故河北路轉運判官殿中丞蔡
郎之靈嗚呼我在滑臺聞子彦秀鄉黨世交遂成姻媾
往牧蜀都任子校書一上中第聲光煒如學問滋洽辭
章爾雅敏於從政有過人者朝廷爾才擢之不次京西
河北俾專使指此時尊甫密勿近輔棣萼聮華刺車接
部驥髦未騁鷙翮方整悵望修途空嗟倒景籍始通朝
年未強仕實勤其官以速彫瘁初歸庭闈寵光甚渥今
出都門素旌綽綽吉凶糾纏勢靡有定將如之何不推
之命慨余老矣繄爾之託而反爾哭事奚可度四子余
出總角相扶遣息往酹且撫其孤尚饗
陳州祭唐贈太尉趙公文(犨)
維熙寧七年九月丙申朔二十八日癸亥具官謹以清
酌庶羞之奠敢昭告於唐贈太尉趙公有唐之季大盜
移國封豕長蛇踐食區夏生民塗炭城邑丘墟公於爾
時獨保孤壘攻圍幾年浴血百戰陳之遺黎竟脱賊口
兄弟三人繼登將相並有功德著於此邦而其像貌晦
於闇璧邦人不知久不克享某祗膺朝命再來領藩惟
公忠烈能捍大患寫之繪素神氣凛然乃建祠堂式薦
時事夫封為上公祀為貴神春秋之義禮典攸著奉之
廟食永世無斁尚饗
南京祭喬太尉廟祈雨文
惟神生為上公歿而廟食墳墓子孫殆今千載一方昭
事神靈如在凡有祈請罔不貺答念兹境内夏秋以來
水潦蟲蝗灾害已甚近又不雨復成亢旱秋成失望首
種未入人心惶惶相與憂懼惟神哀憫時降甘澤殄除
蝗孽粗以有年仰冀聰明鍳此虔切尚饗
樂全集卷三十五
