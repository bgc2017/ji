樂全集卷三十八宋張方平撰
墓誌石記文
贈賢妃俞氏墓誌銘(并序)
國朝憲章古制叙建内官上法天極以正四妃之位外
沿卿職而修九嬪之教所以順承后治燮諧隂禮品儀
異數備存甲令謹按贈賢妃俞氏仁宗皇帝昭儀也吳
越著姓世仕藩朝曾祖承遜女為錢忠懿王俶夫人從
俶歸國終於睦州刺史祖仁祐東頭供奉官閣門祗候
父振左侍禁妣陳氏贈東海郡王洪進之孫女良奥成
家善祥保世慶鍾邦媛光膺天福景祐中海㝢熙寧帝
臨御巳久而堯門未啓甲觀尚虚妃早序金環之渥首
當彤管之記三年就館始生皇子太師宣銅律之和詞
臣獻郊禖之賦燕朝稱賀未舉慶觴柘館不留空遺文
褓追賜名昉封褒王魏王復贈懷靖太子今封周王越
二年生皇第二女號崇慶公主四歲亦薨追封楚越國
今贈唐國長公主妃以載誕承恩始封延安郡君進拜
美人婕妤充儀昭儀贈其祖右屯衛將軍父右領軍衛
將軍妣京兆郡太君錄其弟祐之東頭供奉官祐成左
侍禁諸姪皆登仕麗澤及宗榮陪戚里仁宗享國四十
二年抑畏持盈始終如一中禁位號不必備惟其人高
華洵淑登六儀之列者無幾亦可知其選也昭陵發引
號慕以從復土還宫結欷感疾治平元年六月薨享年
四十有四上惟先帝諸嬪之舊悼賻有加榮贈賢妃用
優典也命楚國保寧安德夫人景氏主喪禮宣慶使安
静軍節度觀察使入内内侍省都都知任守忠護葬事
菆塗於開聖尼院以十月二十二日就窀穸於奉先資
福精舍之東園鹵簿儀仗率從其品初妃年八歲以選
合法相入充掖庭笄總韶秀慧心警敏夙被傅姆之訓
旁漸公宫之學鞶帨組紃音奕書繪耳目經涉妙通多
藝嘗請國子監書籍特蒙給送以資繙閱玩味圖史摛
辭掞麗時獻歌頌雅承賞激雲章宸制輒賜屬和授毫
賡進不移晷漏數捧神筆侍為飛白退而灑翰亦習工
焉康定初夏戎叛命西師在野請減俸賜以贍興費後
邊患息還給本秩堅求停罷又昭儀歲久屢有恩旨叙
遷逡巡遜免竟不成命初拜充儀特賜冠衣盛服櫝而
不敢御也至是舉以禭焉在寵不驕持謙自牧四德之
懿知其有人特詔近臣俾刻樂石非惟漏澤泉扄傳芳
内則盖亦示美化於家邦本徽音於椒掖謹系之銘曰
泰一常居後句四星爰叙内則承尊紫庭先朝謙儉位
號尤鮮惟德肅雍式登於選有婉賢妃垂髫英妙好事
圖史亦絢華藻見禮禖庭帶以弓韣如榮黼幄錫之冠
服心無傷善志存憂國諧我雅風允穆嬪則龍駕上賓
鵉旂西御青盖莫留素帷永慕文明繼統慈夀開宫方
承渥惠倏閟音容掩櫳箔兮遂無還就幽穸兮祗園悵
流景之遒盡撫綘紗兮尚存辭栢城兮東返懷舊恩兮
未遠侍玉衣兮下宫往言歸兮何恨
秦國大長公主墓誌銘(并序)
秦國大長公主仁宗皇帝第九女也母曰淑妃董氏嘉
祐四年四月二十五日誕生嘉祐初仁宗違豫淑妃奉
侍勤瘁帝心察而憐之眷遇甚渥故主愛亦隆五年封
福安公主八年英宗纂御進封康國長公主治平四年
今上踐阼加號鄭國大長公主閏三月二十三日薨年
八歲主雖妙齡地居尊屬在仁宗有兊女之寵於英宗
處天妹之重今上當太主之貴而太皇太后盡鞠育之
慈皇太后敦諸姑之好可謂生而極盛榮之至也主既
終三年之制復值大行之恤性資純孝情深攀慕日課
佛經間或蔬饌積毁癯瘠感疾遂侵三宫軫懷日就臨
問親省醫劑奄然無瘳美玉韜華明珠晦色琅函金簡
應圖牒以暫來矞雲景星見光靈而遽返中闈傷慟
掖庭哀送四月二日菆塗於奉先資福精舍上為輟視
朝五日追禭秦國大長公主秋八月從英宗皇帝龍輴
歸穸昭陵外域别用鹵簿儀物以從盖舊禮也有詔近
臣刊辭樂石銘曰月渚仙娥星潢帝女周美天妹漢尊
太主初解文褓承嬉紫房穠華鳳彩秀色龍章素瑟未
工玉簫方習黼幄愛隆雲軿迴急三宫慈渥五陵神隩
逝不可留吁嗟太早
皇叔祖推誠保順同德亮節崇仁守正佐運翊
戴功臣寧海平江等軍節度管内觀察處
置堤堰橋道等使開府儀同三司檢校太傅
守太保兼中書令杭州大都督府長史使
持節蘇州諸軍事蘇州刺史上柱國襄陽郡
王食邑一萬五千四百戸食實封五千戶贈太
師尚書令兼中書令追封定王墓誌銘(并序)
王諱允良字公彦太宗皇帝八子而燕恭肅王最幼尤
寵焉章聖緣先帝意友愛加厚久不就外邸故以大中
祥符六年生王於東宫母康國太夫人劉氏天禧四年
先王為言能勝衣趍拜一命右千牛衛將軍方八歲越
二年仁宗踐祚遷大將軍舒州刺史天聖中始預朝參
解將軍正授泰州刺史俄除潁州團練使徙單州明道
二年天下乂安朝廷講稀闊之典劭農務本帝躬籍於
千畝王預九推之位禮成覃慶遷鄭州防禦易蔡州陪
祠南郊進安州觀察使久之改鎮國軍節度觀察留後
慶歷元年景至大祀圜丘王備終獻陟降惟恪四年恭
肅王捐宫寝仁宗深惟祖宗基統之重盖吳潭太祖之
昭也潞許邢潤蘇華燕太宗之穆也至是薨謝無存者
思盤維之重慮深長之本始議崇建戚藩以屏王室於
是以華原郡肇啓王封既而拜安國軍節度使皇祐二
年冬祀明堂帝奉玉幣既交於上下神祇慨然嘉與天
下均受靈貺推恩中外加中書門下平章事換鎮江軍
節旄至和二年檢校司空領泰寧軍節度嘉祐元年行
恭謝之禮王陪祠登獻七年祫享太廟除開府儀同三
司兼侍中彰信軍節度八年夏英宗纂御王以叔父之
尊檢校太保兼中書令泰寧軍節度改封襄陽郡王治
平四年春宫車晏出今上踐阼王久苦末弱猶能力疾
趍入盡號慕之哀真拜太保杭州大都督府長史寧海
平江等軍節度哭而出疾遂篤尋有中詔俾朝朔望以
優尊屬甫逾月而薨王姿表粹美氣質温厚服寵四朝
惟一心仁宗之仁周於萬物而仁之所施常自親始肆
其眷待宗室恩禮隆密朝政之暇佳辰令節合族綴親
讌於内朝如家人禮王於天屬至近行純而節和故被
遇為渥賜以御筆飛白書王既刻石以進則徧錫公卿
近臣嘉顯之王好修威儀矜莊自喜燕居裕如也趍朝
肅如也侍祠恪如也性寬易左右侍御小過失未嘗譴
責甚者詰之亦怡而弗厲久於其側者莫見愠色永嘉
郡王王之仲弟也其子宗粹早孤王撫育如所生王既
薨宗粹請服三年議者因以嘉王之仁心長者頗好篇
詠感物吟諷時有風味佳句俸賜厚矣未嘗有畜也府
藏出入未嘗披其籍亦不問其在亡國朝之制不屬宗
室以吏事優其禄秩異其寵章列邸京師以奉朝請為
選儒學士切磋講習廣之道義而已所以篤親親之恩
不使任責惇叙糾合别於庶姓者也然間有藴才業抱
器慮者不偕於用齎志以歿故執册者無得而書不然
屬籍之功名豈直漢唐之比盛歟治平四年三月二十
六日甲辰薨享年五十有五訃聞天子趣駕欲往臨哭
有司言大行梓宫在殯而止輟視朝五日成服於苑中
文武班慰於崇政殿門贈太師尚書令兼中書令追封
定王閏三月甲午菆塗於正寢之西楹八月癸酉英宗
龍輴西引從葬於河南永安先王之塋英國夫人張氏
祔焉夫人横海軍節度使贈太師尚書令美之曾孫女
果州團練使士宣之女子八人宗絳右龍武軍大將軍
郴州團練使宗藺右武衛大將軍台州刺史宗劼宗易
右監門衛將軍餘早世女八人曰金堂縣主普寧嘉興
延安安定同安普寧郡君皆已有適其一幼孫七人仲
竣右監門率府率早世仲薈右監門率府率餘皆幼遠
日有期奉詔紀實銘曰太宗之穆燕為寵王恭肅之愛
亦鍾襄陽體自天人虎蔚龍章肆得靈禀敦和以莊勝
衣奉朝雅有嘉問寵章麗澤康侯以晉迺啓華原薦更
四鎮淑旂綏章兼綰相印迨事四朝屬尊位崇歴長三
省汔登上公并帥全吳兩藩之雄别建赤社江漢是封
有宋開基百年光大極盛積隆德周無外重仁累慈恩
光治内王生得辰與國同泰帝坐路朝一日萬幾昧爽
丕顯居安思危王居深宫以燕以嬉五十五年始終盛
時王享多福四朝盛德亦惟淑慎錫汝保極嵩洛佳
原五陵接域往從先王返此幽穸
皇從弟故推誠保順翊戴功臣安静軍節度使
梓州管内觀察處置等使金紫光禄大夫檢校
尚書右僕射使持節梓州諸軍事梓州刺史
兼御史大夫上柱國天水郡開國公食邑六
千六百戸食實封二千一百戶贈太尉追封
永嘉郡王墓誌銘(并序)
王諱允迪字德謨燕恭肅王之第五子太宗皇帝諸王
恭肅最幼鍾愛焉章聖嗣服緣先帝意加親寵故久不
就外邸大中祥符甲寅歲生王於東宫天禧四年遇承
天節始賜名一命為右千牛衛將軍今上踐阼推恩内
外褒進戚藩以翼王室除大將軍領和州刺史久之罷
將軍改崇州俄拜唐州團練使明道元年宸居落成肆
大眚徙濟州躬藉千畝王預九推之位禮成均慶遷汝
州防禦使進静難軍留後慶歷四年制授安静軍節度
使盖恭肅王嘗領是鎮而王繼焉宗藩榮之是歲先王
捐宫寢聖上慈仁誠孝至性自然寅畏天地虔恭祖考
惇睦族屬以御於家邦嘗欲以是風天下納民大順恭
肅之薨也以叔父之重悼恤尤深而王執喪有不及禮
者降授右監門衞大將軍克自修省循禮謹度尋改密
州觀察使六年復安静旄鉞王素康盛至是感疾良美
中貴人挾上醫診治内出黃金劑以賜撫訊相及於路
疾遂革慶歷八年三月已未夜漏十刻以不起聞享年
三十有五上聞震悼厥明輦如其邸哭臨之廢朝五日
丁巳上成服苑中文武班慰於崇政門遂以太尉章紱
追封永嘉郡王凡賻賜率加等焉太常節惠諡曰思恪
詔大鴻臚持節典喪事四月癸未塗菆於寢易官以窆
事令龜先遠日維六月癸酉吉未引紼宣徽北院使李
昭亮辭赴三城故事置餞酒於垂拱殿以王在殯為之
徹樂五月甲寅具鹵簿鼓吹麾幢旄節𨗳輴以西葬河
南之永安六安郡夫人張氏祔焉夫人德象婉嘉壼闈
之範載命不淑方華而殞繼室昭國夫人錢氏忠懿王
之孫女志尚清淨不安其家懇請遜於洞真宫遂賜道
士冠服名曰修真號和正大師子四人曰宗粹右監門
率府副率三皆夭逝女七人長早卒贈江華郡君次並
在室王姿采秀發氣志果勁性開敏豁如也涉獵書史
略通大義留思篇詠風體爾雅曉音律善射命中得和
容之妙國朝之制不屬宗室以吏事悉留京師以奉朝
請若永嘉之果以敏使之從政亦足以發巳若夫被化
麟趾承華棣萼靈長憑厚體聯上帝之孫顯重崇高族
系天王之弟昌辰累洽丁慶祚以同安聖度廣容靡嚴
顔之懷懼宴寧譽處生榮歿哀方之前朝王享備矣百
福具有不至者年天實命之何嗟及矣臣職在史觀且
司宗籍承詔譔識敢不直書銘曰訏訏梓潼蜀劒之東
先王相攸實啓榮封帝念叔父建爾仲子纉其節旄俾
多受祉仙源懿親詵詵振振祖宗諸孫其在五人堯心
舜度仁覆寰宇豈其本支不貴以富胡然乎天不與之
年奄違昌時而歸幽泉吉仗森列悲笳慘絶有裧者車
挽紼晨發嵩洛之陽三陵相望體魄就寧下從先王
左武衛大將軍沂州防禦使贈崇信軍節度觀
察留後漢東郡公墓誌銘(并序)
平陽懿恭王子十七人漢東於伯仲為第六母曰崇國
夫人王氏而漢東乃會稽縣太君黃氏所出公諱宗回
字晞聖生九歲賜名授官右侍禁景祐中會朝廷以環
衛叙宗子於是以東頭供奉官除左千牛衛將軍累遷
至左武衛大將軍沂州防禦使年五十以疾終時治平
三年二月戊申也訃聞輟朝一日告贈崇信軍節度觀
察留後追封漢東郡公四月乙酉權厝於奉先資福佛
舍四年八月癸酉從英宗龍駕往祔先王之塋累階金
紫光禄大夫檢校右散騎常侍兼官御史大夫勲上柱
國爵開國公食邑三千七百戶真食七百戶漢東儀度
峻整好學隸書曉音律善騎射平居寡言莊色儼如也
有至性年十一喪平陽號踊不自勝若成人者及會稽
歿毁慕癯瘠宗族稱其孝晚年篤信釋法不以世累縈
其心賓祭内外之事屬於其配㤀懷委順以遊乎方之
外夫音伎之樂玩巧之好乃富貴之地耳目之所常湛
沒者是之弗由而獨遠離苦集之途庶幾真常之境推
其所尚天下一致而百慮同歸於為善而巳夫人隴西
郡君李氏克勤内則恭順宜家公之所以得不為塵事
所嬰以夫人幹家之蠱有餘裕也子二人仲革仲洽並
以將軍領雅州昌州刺史皆端固修立女三人長適右
侍禁李彦明次適左侍禁倪良嗣次尚幼孫三人士縱
右千牛衛將軍士憑士鉦並皆右監門率府率孫女八
人俱幼銘曰孝哉漢東至性天得永懷二人哀哀㒺極
薄諸可欲忘懷世累將超於彼自歸覺地知此如幻孰
為延促往從先王維嵩之麓
宗室金紫光禄大夫右屯衞將軍檢校太子賓
客兼御史大夫騎都尉天水縣開國子食邑
六百戶贈潁州防禦使汝隂侯墓誌銘(并序)
汝隂諱宗育字德之太師尚書令潞恭憲王之孫安遠
將軍節度使密國公允言之子源深流光胄自太宗國
家篤親親之恩睦於公族天聖二年始賜名以右侍禁
入備内朝稍遷東頭供奉今上躬擥萬幾超拜内殿承
制兼視賓護副相之秩尋屬圜壇類帝陟配文考乃眷
肺腑便蕃渥典於是進加右屯衛將軍賜階金紫光禄
大夫列爵五等衍食采地六百戶不幸感疾才三十而
歿時康定辛巳秋七月也訃聞上震悼有加申命内司
賓内謁者臨弔治喪事遂以潁州防禦使汝隂侯印綬
權厝普濟精藍後三年甲申夏四月從燕恭惠王之鹵
簿往窆河南永安縣實祔先王之塋惟汝隂資性温愿
涉詩書點翰有楷法間喜武戱尤精射御方將承寵嘉
輔熙隆而降齡弗修其命也夫夫人濮陽吳氏故領軍
衛將軍元慶之女封本郡君勲門戚里姿德兼茂子三
人長曰仲堯右内率府副率餘皆夭閼一女亦不育有
詔掖垣俾識幽穸銘曰汝隂綽綽器槩宏博以善為樂
襲寵軒綏&KR0993;庭侍祠在宗有儀當鍾遐祉森映麟趾收
神遽巳鞏樹伊流陂陀新丘瑑石傳休
宗室贈右屯衛大將軍仲考墓誌銘(并序)
仲考字晞尹魏恭憲王之曾孫平陽懿恭王之孫右龍
武軍大將軍丹州防禦使宗産之子皇祐三年四月生
至和二年始賜名授太子右内率府副率嘉祐八年英
宗皇帝踐阼改右監門率府率治平四年今上即位遷
右千牛衛將軍五月甲申以疾終享年一十有七訃聞
輟視朝一日贈右屯衛大將軍權厝普濟佛舍八月癸酉
從大行靈駕葬河南永安以祔先王之塋累階金紫光
禄大夫勲上護軍爵開國子食邑六百戶娶王氏一女
惟屯衛幼而岐嶷長而嚮善方朝廷設官立學以導宗
子於德義而不得遜志進修以成其之才之性為可傷
矣觀其臨終之辭與父兄相反復而愛順之心尤足悲
者矣銘曰幼女稚妻常情在茲逝將去汝云胡不悲此
愛能輕是有剛節獨於父兄咽不忍絶乃其性資知義
所存雖不享年斯明不昏
皇姪孫銀青光禄大夫檢校國子祭酒行右監
門率府率兼御史大夫輕車都尉贈領軍
衛將軍仲郢墓誌銘(并序)
領軍諱仲郢謹稽屬籍惟太宗皇帝之元子曰潞恭憲
王生密國公允言密公生祁國公宗說祁公男子二十
三人女子二十五人為領軍之兄姊者二人焉盖疏潤
星潢擢華月幹慶基憑厚昌緒隆遠矣領軍姿貌端秀
性禀明悟始就外傅屹然佩鞢有成人之志嘗侍上射
苑中攝弓操矢得襄尺剡注之體屢中正鵠賜賚加等
復能留好文史吟詠自娛尤喜篆籀二王歐陽筆法觕
達其勢孝友恭順本諸其衷事親婉以從令處子舍莫
有失愛者入朝廷繇賓贊而威儀儼如景祐三年始賜
名授太子右内率府副率慶歷四年遷右監門率府率
以慶歷七年四月二日感疾而卒享年二十三皇帝以
諸孫之悼輟垂拱朝一日禭以領軍衛將軍印綬殯於
奉先精舍八年六月六日從永嘉郡王之鹵簿往窆永
安塋域禮也娶郭氏三子長曰某率府率次曰某率府
副率季未名四女並在室噫稟生如此其粹也憑慶如
此其隆也降年不永是以禄位器志皆未之究也有詔
史官為之識銘曰太宗之穆既蕃既昌祁公之子詵詵
且良洵美領軍翹然而秀貴可踦待不俾以夀崧高之
麓天啓佳城憲園祔竁體魄維寧
宗室故銀青光禄大夫檢校國子祭酒行太子
右司禦率府率兼殿中侍御史騎都尉世
褒墓誌銘(并序)
宗室吳潭二邸太祖皇帝之穆也潭康惠王德芳生昭
信軍節度使兼侍中英國公維憲英國生金州觀察使
從郁司禦盖金州之第三子諱世褒字仲華以真宗朝
天禧已未生明道癸酉始賜名補右班殿直預内朝尋
改右侍禁景祐乙亥遷階銀艾行太子右司禦率府率
視秩國子祭酒寶元中兼殿中侍御史賜勲騎都尉慶
歷元年十二月十三日遘疾終於邸院春秋二十有三
權堋於普濟佛舍越三年歲在甲申夏四月癸夘從燕
恭惠王鹵簿葬於洛陽永安大塋夫人安氏無子司禦
方雅信厚公族之秀幼知好學涉通諸經善行草書尤
好虞褚筆法略得其妙近事諸皇族鮮出補外官悉留
京師亦不釐務為選儒學官切磋講習外奉朝請而已
此朝廷親親之義敦睦糾合所以别於庶姓不責以事
然間有藴才慮抱器識者不偕於用齎志就歿故執册
者無得而書焉銘曰太祖之穆在潭啓封君其曾孫源
深基隆雅重者性粹厚者志言用與才則未嘗試蕭蕭
馬鳴悠悠素旌往從先王永安之塋
徐國太夫人墓誌銘(并序)
禮惟大昏之重以其合二姓之好繼萬世之本也矧皇
胄宗子天家之貴其聘納之選非冠冕德門忠孝之族
孰當焉潭康惠王之仲子故侍中英國公諱惟憲之夫
人曰和氏王考諱凝相五代晉位至右僕射太師尚書
令考諱㟸殿中丞母彭城縣君劉氏夫人體質閒淑德
言有度既就壼教稱賢婣黨祥符癸丑歲嬪於王家事
尊撫卑夙夜匪懈寬和敦約動循禮法丙辰歲英公捐
館晝哭過哀常好文翰通曉音律是後不復治習稱未
亡人誦貝葉書奉金僊之教諸孤幼稚均養如一煢居
二十年上下無間言者乾興初封汝南郡君明道二年
進莒國夫人慶歷丁亥孟春感疾羸苶上遣中貴人挾
毉診視諸子益購高手療之莫瘳以七月二十一日薨
於寢享年五十有六追封徐國太夫人上聞而悼之賻
恤加等遣内人省其室詔使護喪事為菆塗奉先精舍
戊子六月六日歸祔英公於永安塋禮也男子四人長
從郁終於金州觀察使次從式左千牛衛大將軍彭州
刺史次從湜左千牛衛大將軍循州刺史次從賁右監
門大將軍女十二人長早卒次封齊安宣城懷德廣樂
晉安安定高平仁夀郡君諸季早夭嗚呼夫人其為女
也静而婉可謂有彤管之法其為婦也順而正可謂有
采蘋之行其為母也慈以均可謂有鵲巢之德用能節
義著於宗戚恩禮厚於宸眷史臣執簡宜有識矣銘曰
展矣英公宗之彦兮猗歟夫人邦之媛兮自我于歸上
下宜之樂只君子福履綏之云胡不淑公不偕老我逾
終身則已夀考云胡多慶於皆克孝承顔無違服我慈
教自公忽兮我心缺兮半甲子兮從於穴兮
宗室右武衛大將軍黃州刺史令稼夫人夀昌
縣君李氏墓誌銘(并序)
夀昌縣君李氏故右監門衛將軍言之孫故右侍禁祺
之女於今皇太后為外族治平三年八月歸於右武衛
大將軍黃州刺史令稼武衛迺冀康孝王惟吉之曾孫
廬州觀察使廬江侯守度之孫舒州刺史世括之子夀
昌既歸事舅姑如父母事其夫甚恭愿和順之性出於
自然每黃州之講學也承奉尤祗勤輒躬饌以待盖喜
其良之遜志自修也且曰富貴而能為善吾心樂哉盖
知内助之益者歟四年五月辛丑以疾終享年十有九
六月已酉殯於普濟佛舍八月從英宗皇帝靈駕葬河
南永安女一人始育黃州宗室之秀而夀昌才德婉淑
宜與之偕老而遽然以逝亦可悲矣銘曰生也猶幻性
也本真幻何延促真不可淪嗟嗟夫人所禀之純惜哉
奄忽以還氤氲
宗室太子右司禦率府率宗彦夫人張氏墓誌
銘(并序)
夫人姓張氏祖遵以材勞受男爵歿贈邠州觀察使父
文慶左班殿直夫人生而淑麗聞諸姻黨時平陽懿恭
王少子今司禦率府率宗彦遴求佳匹協幹宗事允矣
邦媛宜於吉卜乃展禽帛之聘歸於邸第執笄奠菜婉
如肅如懿恭宗藩之望胄緒昌衍夫人協和娣姒雅有
禮法褒封未逮穠華遽零凡好合八年以慶歷壬午七
月既朢終於内寢春秋二十四越月塗殯資福精舍甲
申孟夏歸窆洛陽永安從邦族之大塋順也三男長仲
寂次仲向並太子右内率府副率一未名三女詞臣被
旨銘其墓曰懿女士兮洵美且嬛嬪天孫兮弗偕遐年
曉風急兮捲祥雲秋霜繁兮摧芳荃伊之涘兮嵩之麓
魂兮歸來安幽阡
右監門衛大將軍仲炎夫人秀容縣君李氏墓
誌銘(并序)
秀容縣君李氏章懿皇后之姪女也曾祖延嗣尚書令
吳國公祖仁德尚書令秦國公考用和中書令安定郡
王章懿皇后誕生仁宗皇帝以外家之重閥裔光大秀
容幼聰惠今慈夀太皇太后養於閤中仁宗選皇族之
秀以歸於右監門衞大將軍仲炎有子五人士良士屏
皆終於内率府副率次亦亡二人幼未名女一人早夭
秀容以貴戚之後為宗室婦盥櫛事舅姑謹恪嚴翼如
出寒素無怠弛之意治平四年三月甲戌以疾終年二
十有四權厝于奉先佛舍八月癸酉從英宗靈駕往葬
於河南永安銘曰善事舅姑從夫以順貴出后家惟循
箴訓云何先春凋此芳舜二子肯堂尚承淑問
左驍衛大將軍世謐夫人仁夀縣君安氏墓誌
銘(并序)
仁夀縣君安氏贈左驍衛大將軍世謐之配祖習解州
防禦考惟演東頭供奉官十有四歲而歸驍衛驍衛纔
冠捐館仁夀奉姑清河郡夫人張氏婦道甚備供飬謹
恪未嘗不適其意治平二年六月辛夘卒年三十有七
四年八月英宗靈駕西引從窆於永安以祔其夫之塋
子一人令業右監門率府率早世仁夀既傷其夫而哀
其姑又悼其子於是口不茹葷手不釋佛書痛自勉約
如是積年竟先其姑而亡可悲也矣銘曰無夫何儀無
子何依苦志靡它之死不違勤勞瘁劬奉承其姑二紀
一心之死不渝春露易睎秋華易萎從夫違姑姑情獨
悲
宗室右監門率府副率仲甫夫人魏氏墓誌銘
(并序)
夫人姓魏氏曾祖仁浦追封秦王祖咸熙累贈工部尚
書父昭文西上閤門使封州刺史秦王國初執政勲在
王府故夫人伯祖保平軍節度使同中書門下平章事
鄆國公咸信尚太祖皇帝女許國恭惠大長公主遂為
國戚閥閱益熾夫人年十七有行潞邸好合五年室家
相宜以慶歷甲申六月丁夘云胡不淑奄就大夜享年
二十有一男三人長某右監門率府率餘未名夫人姿
儀秀静性禀惠淑鞶絲組繡曲盡工巧事父母孝事舅
姑順事夫有禮遇娣姒謙以和撫下恩意甚至生大族
歸皇族不驕不忌亦婦道之難也初厝於普濟佛舍五
年四月二十八日從潤邸楚國太夫人靈仗歸葬永安
大塋宗室之尚制也有詔詞臣俾識幽穸銘曰猗惟夫
人貴戚之生宗子之嬪逮日之吉歸以翟茀庶宜爾室
胡然妙齡電泡不停蕙蘭摧馨栢城欝欝泉深土實國
之豐畢丹旐素輿靈其就途從其王居
右清道率府率世顒夫人高氏墓誌銘(并序)
夫人高氏祖瓊以才武典禁兵領忠武軍節度使父繼
隆引進使陵州團練使母金華縣君吕氏夫人生而美
秀性且明慧鞶絲箴管曲盡工巧絃簧音律雅通其妙
温静莊肅天資有裕吳懿王諸孫右清道率府率世顒
方求淑媛以主内治聞夫人之懿因問名而卜之吉遂
納幣贄鴈以慶歷丙戌十一月歸於吴邸既祭於禰室
家甚宜入謁中禁儀容有度接諸宗黨莫不洽比結縭
暮歲載震彌月方緩帶以為喜遽收華而早謝丁亥十
月五日卒於燕寢哀哉若人之不淑始十有七歲矣厝
於奉先精舍戊子六月往窆河南永安縣之大塋一子
曰令典率府副率噫以清道之宗戚近屬以夫人之世
家令範宜夫膺魚軒象服之寵享鵲巢螽斯之慶琴瑟
偕樂福夀相終而摧芳先秋淪精長夜吁嗟乎彼蒼何
賦與之獨嗇也銘曰彼姝者子温且惠兮既笄有行合
嘉配兮謂克享年福禄萃兮祥烟彩霞遽彼沫兮依
然手澤在鞶帨兮揚且之晢怳相對兮翩翩者旌素
車邁兮鏤石紀文納泉隧兮
皇第八女追封韓國公主石記文
慶歷紀年龍集作噩孟夏二十五日辛亥皇第八女齊
國公主薨出於都城西普濟佛舍以須即還宸衷愴悼
有詔追封于韓再不視垂拱朝甲寅為舉哀于後苑羣
臣叙班慰於崇政殿之門外時皇族楚國太夫之喪歸
祔潤恭靖王之兆故因其儀仗載塈周以軿車五月丁
夘葬諸永安陵園本朝之故典也公主以癸未季冬十
日實啓禓衣之慶生而明秀自然温淨每省中建道
場聞梵唄鐃磬之音輒有悦色以故嘗依浮圖法號
為保慈崇祐大師及是疾良美乃下制改封于鄧再
進大國於齊噫禀和天粹託體帝家以鍾念于淵慈
故荐膺於寵數故不遐夀永嚮多福早歲逝矣彼蒼
何哉不歸兜率之宫親承受記必向迦維之國還復下生
被旨撰文用識幽穸謹記
故鄆國公主石記文
公主今皇帝之息女母曰御侍馮氏以慶歷二年六月
二日生三年八月十八日卒火於奉先佛舍初宫闈叢
慶荐啓紡塼之吉而公主於諸女行第五韶穎明秀瓊
膚紺髮真天人之相方且詔有司條西漢之制以䟽脂
沐酌開元之典以錫嘉號制未及下雨滛遘厲奄至不
淑宸扆眷悼乃有鄆國之贈國朝之故自帝子下逮諸
宗室凡未封爵而殤雖追貴一品不專舉仗衛及是燕
恭惠王之鹵簿將陪葬於永熙故公主從焉載以軿車
大鴻臚持節護行以甲申孟夏癸夘藏于莊懿太后
之陵域不封樹從舊制也臣某載筆以司宗譜承詔
撰著得詳錄云謹記
宗室銀青光禄大夫檢校國子祭酒行太子右
内率府副率兼監察御史武騎尉仲産石記
文
皇姪右屯衛將軍宗迥之第四子曰仲産曾祖潞恭憲王
祖贈安遠軍節度使密國公允言母曰河南縣君梁氏
以康定辛巳十月始育慶歷壬午春三月賜名一命為
銀青光禄大夫檢校國子祭酒行太子右内率府副率
兼監察御史武騎尉是歲十一月卒後二年夏四月癸
夘舉而藏于洛之永安大塋國家錫羨貽謀宗姓蕃昌
故尊者茅土以胙之卑者爵命以寵之枝葉扶疎本根
深固羨乎哉隆且盛矣産也不幸而夭逝亦命而巳矣
謹記
宗室右監門衛大將軍世滋故長男太子右監
門率府率令輯石記文
令輯字君瑞冀康孝王之曾孫贈陳州觀察使追封淮
陽侯守約之孫左監門衛大將軍世滋之子母曰長樂縣
君王氏於皇上為姪曾孫慶歷四年正月乙酉生於邸第
俄值誕節恩命之名錄為太子右内率府副率賜階銀
艾檢校上庠祭酒憲銜兼監察勲武騎尉八月遷右監
門率府率是歲仲冬親郊圜丘均慶宗室加散官殿中
改勲騎都尉越五年五月既望日而夭甫及二歲權厝
于普安佛舍夏四月坎而藏於永安大塋康孝王實太
祖皇帝之孫德厚流光本支蕃衍矧維睿聖親親之篤
故殤子未違襁抱而寵錫數加賦命不遐奄違昭世哀哉
謹記
宗室右監門率府率仲郢第三男石記文
宗室右監門率府率仲郢之第三男以慶歷三年八月
生五年三月六日夭殁贈安遠軍節度使密國公允言
之曾孫左千牛衛大將軍嘉州刺史祁國公宗說之孫
也母曰郭夫人密國盖潞恭憲王之次子其系實出於
太宗皇帝本朝典故凡宗子賜之名則加於官若殤子
者灑流濬源分華金枝未再周星遽隨逝水一命不
及非命也夫初厝于普濟佛舍即以夏五月十二日
掩于永安之域從舊制也謹記
宗室右千牛衛大將軍宗訥第四男石記文
殤子潞恭憲王曾孫贈鎮江軍節度使兼侍中郇國公
允成之孫左千牛衛大將軍宗訥之第四子母曰長樂
郡君賈氏康定二年辛巳七月十六日載誕慶歷壬午
七月十五日夭卒生甫周歲奪於襁抱未壬命未錫名
故無紀者初火于永寧佛舍越甲申夏癸夘坎而藏於
永安大塋國家源流深長本支蕃衍諸宗室子垂髻佐
餕即就師傅教之方名數目稍隸簡諒拜官賦禄矣故
皇屬不患爵位惟不享年末如之何巳茲殤子之所
可悼也謹記
宗室故贈潁州防禦使汝隂侯宗育第二男石
記文
殤子潞恭憲王曾孫贈安遠軍節度使密國公允言之
孫贈潁州防禦使汝隂侯宗育之第二子母濮陽郡君
吴氏以康定辛巳十一月載誕慶歷壬午八月夭卒生
未周星奪於襁抱未王命未錫名故無紀者初火于薦
嚴佛舍越甲申孟夏從燕恭惠王葬㐲藏于永安大
塋吉壤廣原諸宗室之收宅使逝者而可作殤子且
保于父祖矣又何愴焉謹記
宗室右屯衛將軍宗迥第五子石記文
皇室右屯衛將軍宗迥其第五子以慶歷壬午年閏九
月生生旬日而殁盖太師尚書令潞恭憲王曾孫贈安
遠軍節度使密國公允言之孫母曰河南縣君梁氏初
火于薦嚴佛舍甲申四月舉而藏于永安之大塋國家
推親親之恩雖始生之嬰而莫或遺也其于敦睦收䘏之
道亦云至矣謹記
故銀青光禄大夫檢校國子祭酒右監門率府
率兼侍御史上騎都尉仲涵石記文
故右監門率府率諱仲涵左監門衛大將軍宗懿之長
子平陽懿恭王孫潞恭憲王之曾孫也母中山郡杜氏
慶歷辛巳三月十二日生三月而賜名授太子右内率
府副率兼監察御史是歲郊祀慶成加恩殿中侍御史
四年遷今官其年復以郊祀加恩改兼侍御史七年四月
二十日卒於邸遂殯于奉先精舍八年六月六日徙窆
於河南永安縣之大塋率府資性孝謹不好戲弄勝衣
就傅學方甲書數墨筆字蹟巳中楷法頗習丹青之藝
亦有可觀方將討論文史趨為善之樂賦命不淑既齠而
殞其可哀也巳謹記
左監門衛大將軍宗楷第八男石記文
宗室無服之殤曰左監門衛大將軍宗楷之第八子母
陳留郡君吴氏以慶歷丙戌三月十二日生舉以文緥
粲然珠潔雍樹顧復免於水火以丁亥七月十三日卒
哀哉未名故未之命也其夭之遽巳櫝而焚之藏于奉
先精舍戊子六月六日葬永嘉郡王于永安大塋殤子
從與瘞焉國家親親廣愛以風天下惟是飾終之典尤
為纖悉又詔詞臣為之識訥諸幽坎厚之至也謹記
宗室太子右内率府副率仲郢長女石記文
潞恭憲王曾孫贈安遠軍節度使密國公允言之孫左
千牛衛大將軍宗說之子曰右内率府副率仲郢其耦
汾陽郭氏以康定二年八月始生一女凡二歲感疾而殞
即日從浮屠氏茶毗法而置之法濟精舍後二歲歲在甲
申夏四月舉而藏於伊南之大塋夫古所謂殤者不以成
人之禮舉之也本朝惇叙恊和軫懷於夭奪所以廣慈
愛之道而立教于天下也巳謹記
祁國公宗說第六女石記文
慶歷八年六月六日葬永嘉郡王於河南府永安大塋故
事凡柩之厝殯者雖不成殤舉以是日窆若瘞焉今殤女
之封用兹典也潞恭憲王之曾孫贈安遠軍節度使密國
公允言之孫千牛衛大將軍祁國公宗說清河郡君張氏
之第六女也質秀體淑美哉其容也柔聲下色嘉哉其言
也箴管盤帨敏哉其功也恭孝謹順懿哉其德也不幸感
疹十一歲而卒盖慶歷七年二月十五日也笄纓之期甫
及脂澤之田未封蘭始薰而霜彫珠將圓而月缺故宗黨
所以悼戚之尤甚也巳謹記
宗室右屯衛將軍宗嚴第七女石記文
皇從姪右屯衛將軍宗嚴之第七女以慶歷辛巳十一
月誕育壬午八月夭逝火于薦嚴佛舍越甲申孟夏癸
夘舉而藏諸永安大塋殤女潞恭憲王曾孫贈侍中郇
國公允成之孫生未周星奪於襁抱珠碎掌上蘭摧庭
中父兮母兮憯慟何及往安幽坎尚慰二人謹記
宗室右屯衛將軍宗嚴第五女石記文
慶歷甲申舉諸宗室暨諸小喪從燕恭惠王以西而殤
女在焉女潞恭憲王曾孫贈鎮軍節度使兼侍中郇國
公允成之孫右屯衛將軍宗嚴之第五女母曰長樂郡
君潘氏寶元已夘十月誕育慶歷壬午閏九月三日遘
疾夭卒年四歲殤女之始免於懷垂髫佩燧知承母教
習於鞶絲濬發其源本銀潢之一𣲖華而不秀摧玉樹
於先春初火于薦嚴精藍及此掩於永安之域實甲申
孟夏之癸夘也髣髴弱魂往安幽埳謹記
安德軍節度使華原郡王允良第九女石記文
華原郡王第九女母英國夫人張氏慶歷乙酉歲六月設
帨於門右且示有紡事焉負以文褓舉之於寢粹然而玉
潔粲然而珠媚既孩則顧指戲笑裕如也不幸病悸先朝
露以晞盖丙戌歲之七月也遂厝櫝於廣福精舍慶歷
八年從父永嘉王薨鴻臚護喪以六月六日葬永安原
女亦從而瘞焉華原燕恭肅王之冡嗣實出太宗皇帝
謹記
左龍武衛大將軍信州團練使安國公從古第
四女道娘石記文
宗室左龍武衛大將軍信州團練使安國公從古之第四
女道娘宜幼真母京兆郡君宋氏以明道癸酉歲有衣禓
之喜幼真天資端秀異于羣兒性復穎悟所學輒善組訓
餘力尤好筆札日事熏祓誦金仙書慕習其教侍安國
公京兆君旁惟顔色所嚮而俯仰承接於婉若方且總
羈就笄卜歸良族容纓未佩膏肓感疾上遣太毉高
手以視而藥石不效慶歷丁亥四月十一日卒年十有
五矧才德既顯惟有待而發之惜哉天奪其夀故諸宗
黨所以痛悼甚焉上為嗟惻禭以冠帔賻幣有加即厝
於奉先禪院以慶歷戊子六月六日附竁曾祖潭康惠
王之園兆謹記
樂全集卷三十八
