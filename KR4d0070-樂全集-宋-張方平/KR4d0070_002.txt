樂全集卷二宋張方平撰
律詩
微子廟
西伯巳招二大老東隣更棄三仁人元龜遂訖商家命
白馬永為周室賓抱器幸存天鳳祀喪邦都為牝鷄晨
可憐長發源流遠舊國猶存廟樹春
秦州北山云是隗囂宫登城樓下瞰偶題
宛下君臣實兒戲昆陽勝敗非人力劉秀其來異獨夫
隗囂何事為西伯送質巳是不能強保險明知本無策
惟其得士似田横後世英雄共嗟惜
讀杜工部詩
文物皇唐盛詩家老杜豪雅音還正始感興出離騷運
海張鵬翅追風騁驥髦三春上林苑八月浙江濤璀璨
開鮫室幽深閉虎牢金晶神鼎重玉氣霽虹高甲馬騰
千隊戈船下萬艘吳鈎銛莫觸羿彀巧無逃遠意隨孤
鳥雄筋舉六鼇曲嚴周廟肅頌美孔圖襃世亂多羣盜
天遙隔九臯途窮傷白髮行在窘青袍憂國論時事司
功去諫曺七哀同谷寓一曲錦川遨妻子飢寒累朝廷
戰伐勞倦遊徒右席樂善伐干旄舊里歸無路危城至
輒遭行吟悲楚澤達觀念莊濠逸思乘秋水愁腸困濁
醪耒陽三尺土誰為翦蓬蒿
題楊大年集後
天上靈仙謫人間秀氣涵朱絃清廟瑟美榦豫章柟富
豔三千牘從容八十函(朱齡石)典純追古昔雅正合周南溫
粹瓊瑶潤滋醲稼穡甘微中緘海蚌巧處吐春蚕璀璨
龍宫出精深虎穴探機衡成臲卼嵩洛入煙嵐(公勁正不容權)
(倖謝病歸陽翟因就除知汝州)寂忍修禪智虛柔慕史聃驥轅曾未騁
鸞馭不停驂巖廟登何數承明入獨三可憐經濟意舊
客記高談(門人黃鑑錄公餘論為談苑)
讀王朴傳
世主英威動九陽高賢事業出巖廊何須夢卜疑千古
灼見雲雷定四方小國霸圖微管葛當時人傑自蕭張
不終制作成遺恨律凖今猶在太常
讀素書
孺子圮橋跪履年七章德在榖城仙所言道德帝王事
不比盤盂長短篇晩欲出塵應有訣初行遇漢豈非天
蕭曺勲業皆勞力寧似功成樽爼前
過豐
劉季當年在古豐芒碭王氣已連空天機先露由啼嫗
人意冥符自董公歷數有歸徒勝負風雲相會盡英雄
不然樊酈蕭曺輩盡老屠商掾吏中
過沛題歌風臺
落托劉郎作帝歸樽前感慨大風詩淮隂反接英彭族
更欲多求猛士為
題中陽里高祖廟
縱酒疎狂不治生中陽有土倚兄耕晩遭亂世成功業
更向公前與仲争
臨淄同劉仲方作
迴合空山萬疊蒼磻溪投釣此開疆儒家俎豆連洙泗
戰國戈鋋接楚梁四嶽子孫終海嶼諸田意氣盡尸鄉
不惟仲父能輕重形勝由來自霸強
劇孟
人物無重輕廟朝有失得世平徒匹夫時摇一敵國姦
雄望風塵冠劔動慙色治庭不論功聲名輝典策
讀齊世家
默坐磻溪素髮垂商周於此繫興衰機深正似㤀機者
應被沙鷗靜處窺
讀楞伽經
楞伽三萬六千偈百八句中成自性法法非法離法塵
心心無心入心病漸熟當似菴羅菓頓照猶如大圓鏡
龜毛兔角妄有無海浪空華不清淨
讀混元經
五行生成本一氣曉此體用知命樞還元當復定金鏁
過宿寧更懷蘧廬無質生質是丹地有象非象真壇圖
此途得道亦連袂遲晩須乘八景輿
寂默通真說因戒而定云是小乘漸法然至則
成大其致一也趙少師叔平覧之有疑見問
以此答
即定非存出入間照而常寂所居安將心起用知逾遠
有眼無光見亦難向上本來惟一路初機聊為立三關
莫於此地分延促彈指時中海水乾
讀坐㤀論(并序)
唐書潘師正傳初陶隱居傳正一之法於王遠知遠知
以傳師正師正以傳司馬子微故潘謂司馬正一至汝
四世矣陶隱居每謂門人曰吾於建元永明間仕不過
奉朝請使吾爾時官得志豈有今日事耶詳此隱居所
得深矣然為時主禮重竟不見其異迹至人守中抱一
固不為異也至子微著坐忘論五時七候簡要易行本
自正一暇日覧味因成長句
正一初傳王遠知後來體用益精微惟無矜貴為真地
但涉成虧即世機松徑風聲猶有待糠鑪火候事終違
便令直了九丹術不到坐㤀何處歸
覽九丹上化經寄南都王宣徽君貺
上清紫簡世傳稀中有靈都妙旨微雲霧披光丹鳳出
風雷接勢赤龍飛琴心三疊胎仙舞籥筦雙迎帝子歸
幸得九天真一訣塵勞何事尚依依
讀穆天子傳
八龍長騖造崑丘七萃前驅縱逸遊遇雪自裁黃竹唱
捧觴喜答白雲謳羽陵廣奏随風逝崦阜銘蹤共日留
惆悵璧臺人不返樂池遺恨素波愁
讀樊川集
不遇元和得獻謨望山東北每長噓獨賡唐律雅風後
更注孫篇俎豆餘霅水勝遊成悵望杜川歸事竟躊躇
中年遽使山根折盡寫雄襟在此書
讀杜詩
杜陵有窮老白頭惟苦吟正氣自天降至音感人深昭
回切雲漢曠眇包古今萬壑入溟海一枝成鄧林掩抑
鬼神泣寂寥星月沈珠憑㒺象得玉看晶采尋穰穰豐
年榖磊磊殊方琛病源問岐伯兵略須淮隂流寓四方
路浩蕩平生心每覽述懷篇使我清淚淫
題英烈王廟(伍子胥祠在楚州)
固云志在修私怨破郢其如不利吳由此夫差心遂侈
䲭夷豈得謂非辜
東方朔
不獨巖扄與市塵金門亦可晦吾真孤風大義人誰見
宣室聊曾抗倖臣
天聖中年嘗有異夢熙寕癸丑退居南臺聊記
舊事
凌空素閣彩霞鮮舊侣相容見九玄上下登梯一童
子逡巡離座六靈仙跪瞻寶案凝神久手納金匙受
記專病卧夜長思此境忽驚四十有三年
侯君房
爵位功名可自豪青雲志士豈而曹(嚴子陵謂光武曰士固有志何至相)
(迫耶)一朝黃鉞看看下(馮勤傳)始愧狂奴故態高
被命中山以親老不赴書懷寄集賢曾公參政
趙公
野懷常逐白雲飛疎拙那能合世機偶似曹溪一宿覺
巳多蘧瑗九年非略呈幻事何須了惟願朝恩早放歸
它日蓮華峯下去猶期話道過黃扉
上三司蔡内閣
此日河南念賈生留將名字徹丹庭秋聲漸覺寒生樹
親老遥知獨倚扄徒繫車傍淹白晝得離韝上必青冥
公如未信牛間氣試掘豐城必有靈
謝范天章薦應制科(明道二年)
初闢明堂見帝軒此時寧得戀丘園程文懶謁春官氏
決策思干法扆尊千古聲名傳鶚表四方豪俊望龍門
若趨丹陛承清問何以酬知或敢言
次韻酬潭州周沆學士見寄
鼇背三山壓海濤雲臺高議接時髦一麾忽到江湖外
回首方驚日月高不善取容同曼倩且歌樂職學王襃
賈生自是長沙遠更弔湘纍賦廣騷
貽龔懋
所至輒驚座歸來成淚痕憐君孤劔客擲謁五侯門驕
氣羞紈袴凉風憶故園時清經世事捫蝨為誰言
寄徐白久客襄漢
避暑鹿門寺虛齋風竹凉草連䢵國遠水接漢川長寓
客懷江表騷人愛楚鄉京塵誠可厭君未捨名埸
寄高弁侍郎
大雅久頽弊夫君真古人道維皇極正文著帝刑淳(公有)
(帝刑五篇)美望鏘金石深誠照鬼神立朝惟一介為郡有遺
仁素尚陶弘景風流賀季真歲寒松有節明瑩玉無塵
霜簡雖清重銅符亦久迍老成急登用必有及斯民
寄汾陽郭先生
君家白雲外巖溜響嘈嘈絶壑風煙澹孤峰冰雪高自
能無世累誰見有生勞指我蓬壺路瓊宫隔海濤
寄三峰郭誠思
松檜峰前古栢林結茅無伴對幽禽鄙為浮薄八公事
獨入精微九聖心春斸晴川閒種玉夜開丹竈試還金
泠然風馭知何返三十六關雲路深
訪朱先生值晝寝
一枕清風靖館深滿庭松檜鬱交隂此時真境誰人見
月在泥丸日在心
寄代淵
塵走我何勞巖棲君愈高林齋且吟嘯世路盡風濤小
桂閒招隠西岷續返騷氣機衝不露承弁縱雙毛
貽劉几
家自唐來世大儒惟君不肯讀家書春遊爛漫少曾醒
俊氣飄揚頻得盧早講猿公飛劒術更通風后握機圖
何時羽獵長圍合請看雲中一鶚孤
謝韓仲文學士送白竹簟
帶粉裁疎節凌霜剪翠筩鯨鱗鋪海浪鵬翅展天風暖
恐春水釋清宜曉魄融露華流沆瀣寒色凛崆峒栩栩
來莊蝶&KR1415;&KR1415;失夏蟲枕須松石碧幌鄙霧綃紅坐覺非
塵境䰟如在月宫北忩聊寄傲俗骨愧方瞳
金陵久旱喜雨呈運使韓綜學士提刑令狐挺
祠部及示諸府僚
江城風日燥將燃喜此滂沱僅有年諸澤氣交隂壓地
四溟水立闊圍天廓開紫宙清凉界頓去驕陽跋扈權
須信化工人可代傅巖才業在三篇
提刑祠部再和前篇猥為禱祈之應輒復次韻
且以見志
長吏憂民深望歲諸侯閔兩著編年鵝鮮聊用遵明詔
尫鼻何能感上天五事肅時斂在宥九功美利属持權
守藩無状惟推分心在蒙莊内外篇
謝浙漕劉忠順郎中送簟
玉水一方光瀲灔霜華八尺翠琅玕卧來病骨殊清快
勝餌西山五色丸
近自鍾山採松花和湯甚美按本草經木部上
品松花名松黃拂取似蒲黃輕身療病云勝
葉節及脂松脂一名松肪淪入地千年為茯
苓又千年為琥珀又千年為瑿一名茯菟通
神而致靈和魂而鍊魄明竅而益肌厚腸而
開心調榮而理衛上品仙藥也久服延年陶
隠居云松有脂潤又凌冬不凋理為佳物金
匱方書葛洪所撰仙經曲晨丹用琥珀鍊合
送湯一甖呈仲文學士
青松北山麓春蘂摘金團芳澤逾肪節滋華本歲寒功
傳上品藥餌勝曲晨丹一泛彤霞液天和入肺肝
日精月華所滋結金匱瓊笈稱靈珍味勝仙人掌中露
色如遊女衣上塵餌之伐邪鍊神魄久且長年登高真
輕瑿茯菟乃淪滓嘉賞當問清遐人
居憂過祥制示辰長老
流景無端隙駟馳永懷頋復感慈闈幸兹門外車馬少
更復朝中書信稀衰颯顛毛素絲短芒佯病眼亂花飛
舍西賴與招提接時叩禪關話祖機
貽辰長老
同流誰往還終日掩柴關璧觀少林寺門風先洞山(師承)
(臨濟源出洞下)道埸随處是心地本來閒指我常河水都忘鬢
髮斑
離都招友人
車馬交塵路不停勢家門巷密如萍張湯筋力奈寒暑
樓護口舌摇風霆機牙潜發如馳傳聲影相連若建瓴
此地豈容山野客盍歸乎來掩巖扄
慶臺韓子華寄示清居大士牧牛圖頌酬寄長
句
香嚴昔向潙山住只作田翁學牧牛路絶纖塵寧見迹
野無寸草漫迴頭晴天任去雲作伴露地閒眠夜不收
却問清居真了未樹邊蓑笠為誰留
都下别友人
海内故人少市樓新酒醇與君聊一醉分袂此殘春北
道邢臺路東州泗水濱相期復何處京洛舊風塵
寄魯平
平也青雲器鄉評推孝廉高懷焦尾澹壮節湛盧銛與
我偏心照論交以道詹逸羣容策蹇美盼對無鹽振楫
期同濟提衡豈致嫌前年稅征鞅彌月憩衡苫環堵藜
為榻圭門席掛簷未曾憂四壁聊與醉青帘且默何嘗
說雖寒不附炎伏龍當自起躍馬要誰占舌在居貧樂
情親茹蓼甜雅遊傷遽散流景頋將淹信斷傷秋鴈愁
多伴夜蟾不堪男女淚北望一漸漸
寄郭誠思華下茅齋
舍在世塵外松扉夜不關心同秋水靜身共野雲閒自
得逾三樂誰堪話九還它年玉泉約何以救衰顔
寄題都下知友山亭時在新定
古郡利名外萬山雲靄中思君痛飲處累石小軒東觀
闕風光近郊園野趣同溪頭對魚鳥未羨舞裙紅
菴堂書懷呈郭誠思
曉駕白龍車氤氳入紫霞翠微雲外路碧落月中家駛
過剛風騎閒如迥漢查幽忩一欹枕世慮自空花
誠思約以初秋東來相過輒馳短韻以速行期
已聞露葉寒蟬急休待霜空曉鴈催不是相思閒命駕
無為弟子望師來
留别所知
雪擁歸程朔吹寒來時孤劒繫征鞍此行誓不忘知已
昨夜為公重一彈
熙寕壬子歲寄丁未同甲諸公秦亭吕宣徽寶
臣汝隂歐陽公少師永叔京下王尚書仲義
(時並六十六歲)
百二十年名上夀浮生百歲實稀聞百年三萬六千日
今巳三分過二分嘯歌獨喜齒全在文字看來眼未昏
酒量雖衰猶得醉塵中人事自紛紛
聞翰林承旨宋子京尚書捐館
平昔雍容兩禁游共陪帷幄奉咨謀功名不到麒麟閣
詞賦空傳鸚鵡洲事業三朝虛物望聲華一代擅風流
清時只作文章老誰識深懷藴九疇
哭劉潜
嘗謂君才似武侯草廬牢落臥龍愁天公不念蒼生故
元叔堪憐郡吏休蒿野已埋經國策巖廊誰是富民侯
朝廷今始思英俊不見庖丁刃一投(君没二年西陲聚師朝廷挍用才士)
(而碌碌競進矣)
聞郭誠思解化
溪堂月榭幾分杯暫住三峰約便回(君近從東平歸華)齋榻忽
留青竹去庭除不待玉棺來人間如幻寧同恨天上修
文亦用才(顔回王弼皆為帝所修文郎)碧秀煙雲無限好此生勿復
望崔嵬(太華東曰玉秀峰一曰碧秀黃神谷過峯下水聲聞百步外僕嘗與君遊而樂之約營居其下)
(方得地且葺之)
簡徐登道人
聞說頻來帝里遊藥鑪何日得同流勸君只就紅塵裏
撥轉河車萬事休
葛居士詩(并序)
葛居士名自成絳州曲阿人世農家貲業富贍天性至
孝喜誦佛經以父母疾凡燒六指於鄉黨有行義壮而
染惡疾漸劇且將自沈於汾水夕有老父過其家而求
宿與之語居士更悟向之所為妄著我見爾詰朝挺身
行乞抵華隂遂登蓮花絶頂茹草木精脩五年辛勤備
至眉鬚復生鼻通息聞華隂人郭誠思有道造焉誠思
欣納之然但以為丐者不知其鄉里族姓也見誠思不
食亦不食久之誠思諸兄惡之數詬逐居士遜辭不見
容因自道姓名謂誠思曰余曲阿人初行來時家不知
也今一歸亦善君為遣人告余家誠思遣僮往告之旬
浹兄弟僕馬來迎比近鄉邑父母及其子皆至相見悲
喜去其家二十里所白其父母曰兒之來以絶二親之
望念也浮世幻緣緣盡即離請從此别端坐泊然而逝
居士不識字諸經皆口授而誦之及自峯頂而下出語
皆成偈頌時亦為詩章理意高遠不類世俗之辭其偈
句有妙法白蓮清淨脩又云法眼觀時世稀有俗眼觀
時是癩人今採其句為葛居士詩云
三峰頂上五經秋妙法白蓮清淨脩無數天花常自散
真空性水不停流病癡誰問維摩詰俗眼徒嗟冉伯牛
别有妙身諸相具金剛堅固異浮漚
月夜吳春卿蘇儀甫相過會飲忽聞五鼓遂同
入朝
清風凉月滿前軒邂逅相逢索酒罇東有啓明俄動色
北來寒鴈亦驚魂相車未過塵先起宫漏纔終市早喧
階下從人催上馬百官巳是簇朝門
寄崆峒天水公
先生莫可測滄海遠沈沈詹尹徒端策昭文不鼓琴一
丸天上藥幾日靜中吟安得菊花酒盈巵金液深
赴錢塘吳江道中寄侍讀王君貺侍郎(時王赴太原)
畫船浮震澤煙水接秋空一霎過雲雨滿帆開岸風酒
旗蓮蕩裏僧刹橘洲中何似并州路塵高馬隊雄
趙先生王屋杖
待月移肩倚聽琴向膝横溪橋經雨滑山屐入雲輕擊
水乖龍起書空老魅驚夜歸聞石響鶴舞遠來迎
中秋夜清思臺獨坐對月寄太傅曾魯公宫師
趙公
萬籟沈聲羣動息纖塵絶跡片雲無此時何物名身世
一點靈光徹太虛
蘇子瞻寄鐵藤杖
隨書初見一枝藤入手方知鍜鍊精遠寄只緣憐我老
閒擕常似共君行靜軒獨倚身同瘦小圃頻遊脚為輕
何日歸舟上新洛拄來河岸笑相迎
西齋偶書
祖錄㤀筌後丹鑪住火時浮生更無事燕坐復何思暖
日移棋局寒風促酒巵世間安樂法不獨淨名知
南原觀田
日長春事動田野膏脉輕草青布榖過桑綠新蚕生雨
足有酒色社近聞鼓聲牛羊暮歸飽舍中燈火明
和叔平少師見示知足吟談宗旨也
昨日看公知足吟寂然不動至人心視身無實元泡幻
觀世皆空謾古今忽忽歲窮駒度隙塵塵事過鳥遺音
從來兩箇泥牛鬭一任相將入海深(大梅云我見兩箇泥牛鬭入海直至)
(如今無消息)
樂全集卷二
