楽府雅詞中
周美成二十九首陳瑩中十七首
徐師川十七首賀方回四十六首
舒信道四十八首葉少藴五十五首
趙德麟二十二首王履道十九首
晁次&KR0574;十九首晁叔用十三首
周美成
蘭陵王
柳隂直烟裡絲絲弄碧隋堤上曾見幾番拂水飄綿送
行色登&KR0916;望故國誰識京華&KR0786;客長亭路年去歲来攀
折柔條過千尺閒尋舊蹤跡又酒趁哀絃燈照離席
梨花榆火催寒食愁一箭風快半篙波煖廽頭迢逓便
數驛望人在天北悽惻恨堆積漸别浦縈廽津堠岑
寂斜陽苒苒春無極念月榭携手露橋聞笛追思前事
似夢裡泪暗滴
瑞龍吟
章臺路還見褪粉梅梢試花桃樹愔愔坊陌人家定巢
燕子歸来舊處黯凝竚因記箇人癡小乍窺門戶清
晨淺約宫黃障風映䄂盈盈笑語前度劉郎重到訪
隣尋里同時歌舞惟有舊家秋娘聲價如故吟牋賦茟
猶記燕臺句知誰伴名園露飲東城閑步事與孤鴻去
探春盡是傷離意緒官柳低金縷歸騎晚&KR0655;&KR0655;池塘飛
雨断腸院落一簾風絮
慶宫春
天接平岡山圍寒野路長乍轉孤城衰柳鵶啼驚風過
鴈動人一片秋聲&KR0786;途休駕淡烟裏微茫見星塵埃憔悴
悴生怕黃昏離思牽縈華堂舊日逄迎花豔参差香
霧飄零絃管當頭惟他絶藝夜深簧暖笙清眼波傳意
恨密約怱怱未成許多煩惱都為當時一餉心情
風流子
新渌小池塘風簾動碎影舞斜陽羡金屋去来舊時巢
燕土花繚遶前度梅墻繡閣裏風幃深幾許聽得理絲
簧欲說又休慮乖芳信未歌先咽愁近清商暗想新
粧了開朱戶應是待月西廂苦恨夢䰟今宵不到伊行
問甚時却與嘉音密耗暗將潘鬢偷換韓香天便教人
霎時相見何妨
滿庭芳
風老鶯雛雨肥梅子午隂槐影清圓地早山近衣潤費
爐烟人去烏鳶自楽小橋外新綠濺濺凭欄久黃蘆苦
竹疑泛九江船年年如社燕飄流瀚海来寄&KR0640;椽且
莫思身外長近樽前憔悴江南&KR0786;客不堪聽急管危絃
歌筵畔先安簟枕容我醉時眠
尾犯
粉墻低梅花照眼依然舊風味露㾗輕綴疑净洗鉛華
無限清䴡去年勝賞曾孤倚冰盤同宴喜更可惜雪中
高士香篝重素被今年對花最怱怱相逢似有恨依依
愁瘁凝望久青苔上旋看飛墜相將見脆圓薦酒人正
在空江煙浪裏但夢想一枝潇&KR0904;黃昏斜照水
隔浦蓮
新簧摇動翠葆曲逕通深杳夏果收新脆金丸落驚飛
鳥濃靄迷岸草蛙聲閙暴雨鳴池沼水亭小浮萍破
處簷花簾影顛倒綸巾羽扇困卧北窗清曉屏裡吳山
夢自到驚覺依然身在江表
定風波
莫倚能歌歛黛眉此歌能有幾人知他日風前花月底
重理好聲湏記得来時丨苦恨城頭傳漏永催起無
情那觧惜相思莫訴金樽推玉臂從醉明朝有酒遣誰
持
少年游
并刀如水吳塩勝雪纖指割新橙錦幄初温獸香不斷
相對坐調笙低聲問向誰邊宿城上已三更馬滑霜
濃不如休去直自少行人
秋蘂香令
乳鴨池塘烟煖風絮柳花迎面午窗粉指印窗眼曲裡
長眉翠淺聞知社日停針線探新燕寶釵落枕夢春
遠簾影参差滿院
意難忘
衣染鶯黃愛停歌駐客勸酒持觴低鬟蝉影動私語口
脂香蓮露冷竹風凉判劇飲淋浪漏漸深移燈背壁細
與端相知音見說無雙觧移宫換徵未怕周郎顰眉
知有恨貪耍不成粧些箇事惱心腸待說與何妨又恐
伊尋消問息瘦損容光
點絳唇
遼鶴重来故鄉多少傷心地錦書不寄魚浪空千里
憑仗桃根說與悽凉意愁無際舊時衣𬒮猶有東風淚
風流子
楓林彫晚葉關河迥椘客慘將歸望一川暝靄鴈聲哀
怨半規凉月人影参差酒醒後淚花銷鳳蠟風幕卷金
泥砧杵韻高喚迴殘夢綺羅香减牽起餘悲亭臯分
𬒮地難堪處偏是掩面牽衣何况怨懷長結重見無期
想寄恨書中銀鈎空滿断腸聲裡玉筯偷垂多少舊愁
密意惟有天知
齊天楽
綠蕪彫盡臺城路殊鄉又逢秋晚暮雨生寒鳴蛙勸織
深閣時聞裁剪雲窗静掩嘆重拂羅䄄頓疎花簟尚有
練&KR0809;露螢清夜照書卷荊江留滯最久故人相望處
離思何限渭水西風長安亂葉空憶詩情宛轉凭高眺
遠正渌液新篘蟹螯初薦醉倒山翁但愁斜照歛
早梅芳近
繚墻深叢竹繞宴席臨清沼微呈&KR0655;履故隐烘簾自嬉
笑粉香粧暈薄帶緊腰圍小嘆鴻驚鳳翥滿座看輕妙
酒醒時會散了廽首城南道河隂高轉露脚斜飛夜
將曉異鄉淹歲月醉眼迷登眺路迢迢恨滿千里草
水龍吟(梨花)
素肌應怯餘寒豔陽占立青蕪地樊川照日靈關遮路
殘紅歛避傳火樓臺妬花風雨長門深閉亞簾櫳半&KR0668;
一枝在手偏勾引黃昏淚别有風前月底布繁隂滿
園歌吹朱鉛褪盡潘郎却酒昭君乍起雪浪翻空粉裳
縞夜不成春思恨玉容不見瓊英謾好與何人比
品令
夜闌人静月㾗寄梅梢疎影簾外曲角闌干近舊携手
處花霧寒幾陣應是不禁愁與恨縦相逢難問黛眉
曾把春衫印後期無定腸断香銷盡
月中行
蜀絲趁日染乾紅微暖面脂融博山細炷藹房櫳静看
打窗䖝愁多膽怯疑虛幕聲不斷暮景疎鐘團圍四
壁小屏風泪盡夢啼中
虞美人
疎籬曲徑田家小雲樹開秋曉天寒山色有無中野水
一聲鐘起送孤篷添衣策馬尋亭堠愁抱惟宜酒菰
蒲睡鴨占陂塘疑被行人驚散不成雙
又
玉觴纔掩朱絃悄弹指壺天曉回頭猶認倚墙花只向
小橋南畔便天涯銀蟾依舊當窗滿頋影魂先斷凄
風休颭半殘燈擬倩今宵歸夢到雲屏
少年游
簷牙縹緲小紅樓凉月掛銀鈎聒席笙歌透簾燈火風
景似揚州當時面色欺春雪曾伴美人遊今日重来
更無人問獨自倚闌愁
點絳唇
孤舘迢迢暮天草露霑衣潤夜来秋盡月暈通風信
今日原頭黃葉飛成陣知人悶故来相趁共結分岐恨
又
征騎初停酒杯欲散離歌舉柳汀蓮浦看盡江南路
苦恨斜陽冉冉催人去空回頋淡烟横素不見揚鞭處
浣溪沙
寶扇輕圓淺畫繒象床平稳細穿藤飛蝇不到避壺冰
翠枕面凉頻憶睡玉簫手汗錯成聲日長無力看人
凭
又
薄薄紗厨望似空簟紋如水浸芙蓉起来嬌眼未醒愡
強整羅衣擡皓腕更將紈扇掩酥胷羞郎何事面微
紅
又
翠葆参差竹徑成新荷跳雨碎珠傾曲欄斜轉小池亭
風約簾衣歸燕急水摇花影戲魚驚柳梢錢日弄微
晴
又
雨過殘紅濕未飛珠簾一行透斜暉遊蜂釀蜜竊香歸
金屋無人風竹亂夜篝盡日水沉微一春須有憶人
時
又
樓上晴天碧四垂樓前芳草接天涯勸君莫上最高梯
新笋看成堂下竹落花都入燕巣泥忍聽林表杜鵑
啼
又
日射歌紅蠟帶香風乾微汗粉襟凉碧紗對&KR1032;簟紋光
自剪柳枝明畫閣戲抛蓮的種池塘長亭無事好思
量
陳螢中
卜算子
身如一葉舟萬事潮頭起水長舡高一任伊来往洪濤
裏潮落又潮生今古長如此後夜開樽獨酌時月滿
人千里
一落索
體上衣裳雲作縷不論寒暑世間多少老婆禅猶苦問
臺山路堪笑龐翁無趣臨行却住古人公案不湏論
還了得如今否
减字木蘭花
大江北去未到滄溟終不住淮水東流日夜朝宗亦未
休香爐烟裊濃淡卷舒終不老寸碧千鍾人醉華胥
月色中
又
華胥月色萬水千山同一白南北相望獨醉香山舊草
堂淮岑妙境十載醺酣猶未醒一腹便便也讀春秋
也愛眠
卜筭子
只觧勸人歸都不留人住南北東西搃是家勸我歸何
處去住搃由天天意人難阻若得歸時我自歸何必
閑言語
又
黃子舊皮膚最是風流處多少紛紛陌上人不聽春鵑
語觸目是家山到了須拈取雲散長空月滿天妳箇
還鄉路
又
夢裡不知眠覺後眠何在試問眠身與夢身那个能祗
對醉後有人醒醒了無人醉要識三千與大千不在
微塵外
青玉案
碧空黯淡同雲繞漸枕上風聲峭明透紗窗天欲曉珠
簾纔&KR1032;美人驚報一夜青山老使君留客金樽倒正
千里瓊瑶未經掃欺壓梅花春信早十分農事滿城和
氣管取明年好
驀山溪
扁舟東去極目滄波渺千古送殘紅到如今東流未了
午潮方去江月照還生千帆起玉䋲低枕上聲聲曉
錦&KR0809;佳句韻壓池塘草聲遏去年雲惱難懷餘音繚繞
倚楼看鏡此意與誰論一重水一重山目斷令人老
减字木蘭花
世間薬院只爱大黃甘草賤急急加工更靠硫黃與鹿
茸鹿茸喫了却恨世間凉薬少冷熱平均須是松根
白茯苓
滿庭芳
優優怱怱紅塵滿䄂自然心在溪山尋思百計真箇不
如閑浮世紛華夢影囂塵路来往循環江湖手長安障
日何似把魚竿盤旋那忍去他邦縦好終異鄉關向
七峰回首清淚班班西望烟波萬里扁舟去何日東還
分携處相期痛飲莫放酒杯慳
又
槁木形骸浮雲蹤跡一年兩到京華又還乘與往看洛
陽花聞道鞓紅最好春歸後終委塵沙忘言處花開花
謝不似我生涯年華留不住飢湌困寝觸處為家這
一輪明月本自無瑕随分冬裘夏葛都不會赤水黃芽
誰知我春風一拐談笑有丹砂
又
淮葉&KR0813;紛江烟濃淡别樽同倒寒暉未逢春信霜露惹
征衣往事元無是處何湏待回首知非春鵑語從来勸
我常道不如歸家山何處迎紅樓簾棟夕卷朝飛問
西江筍蕨何似鱸肥且置華胥舊夢忘言處千古同時
君知我平生心事相契古來稀
醉蓬萊
問東州何處境勝人幽兩俱難得狼山相望有高堂千
尺妙曲轟空綵雲飜䄂楽奏壷天長日咲我飄然蓬窗
竹戶只延山色擬掉觥船徑衝花浪直造琱筵共醺
仙液仍乞蟠桃向廬山親植未擧江帆早逢淮鴈問故
人蹤跡遠老池邊陶翁琴裡此情何極
臨江仙
問道洛陽花正好家家庭戶春風道人飲處百壺空年
年花下醉看謝幾番紅此别又從何處去風萍一任
西東語聲雖異笑聲同一輪深夜月何處不相逢
蝶恋花
海角芳菲留不住筆下風生飛入青雲去仙錄有名天
賜與致君事業安排取要識世間平坦路當使人人
各有安心處黑髮便逢堯舜主笑人白首歸南𤱔
卜算子
咄咄汝何人眼在眉毛下明月相随萬里来何處分真
假問着搃無言有口番成啞荊棘林中自在身即是
知音者
徐師川
念奴嬌
素光練静照青山隐隐脩眉横綠鳷散楼高天似水碧
瓦寒生銀粟萬丈輝光奔雲湧霧飛過盧鴻屋更無塵
翳皓然冷浸梧竹因念鶴髮仙翁當時曾共賞紫岩
飛瀑對影三人聊痛飲一洗閑愁千觧斗轉参移飜然
歸去萬里騎黃鵠一川霜曉呌雲吹断横玉
浣溪沙
章水何如穎水清江山明秀發詩情七言還我是長城
小小鈿花開寶靨繊繊玉筍見雲英十千名酒十分
傾
虞美人
梅花元自江南得還醉江南客雪中雨裏爲誰香聞道
數枝清咲出東墻多情宋玉還知否梁苑無尋處臙
脂爲萼玉爲肌却恨惱人桃杏不同時
卜筭子
心空道亦空風静林還静卷盡浮雲月自明中有山河
影供飬及脩行舊話成重省豆爆生蓮火裏時痛撥
寒灰冷
又
天生百種愁掛在斜陽樹綠葉隂隂占得春草滿鶯啼
處不見生塵步空憶如簧語柳外重重叠叠山遮不
断愁来路
又
清池過雨凉暗有清香度縹緲娉婷絶代歌翠䄂風中
舉忽歛双眉去搃是關情處一段江山一片雲又下
陽臺雨
鷓鴣天
綠水名園不是村淡粧濃咲兩生春笛中已有多愁怨
兩裏因誰有淚痕香旖施酒氤氲多情生怕落紛紛
舊来好事渾如夢年少風流付與君
又
滿眼紛紛恰似花飄飄泊泊自天涯雨中添得無窮&KR0668;
風裏吹成一道斜銀作屋玉為車姮娥青女過人家
應嫌素面微微露故着輕雲薄薄遮
踏沙行
素景將闌黃花初咲登高一望秋天杳邀賓携妓𢾗能
来醉中嬴得閑多少佳氣氤氲飛雲縹緲竹林更着
清江遶高歌屡舞莫催人華筵直待華燈照
又
画棟風生繡筵花繞層臺勝日頻高眺清輝爽氣自娱
人何妨稱意開顔笑水碧無窮山青未了斜陽浦口
歸帆少雲鬟煙鬢只供愁琵琶更作相思調
又
玉露團花金風破霧高臺與上晴空去舉杯相属看前
山烟中乱叠青無數皓齒明眸肌香体素惱人正在
秋波因何欲雨又還晴歌聲遏淂行雲住
南歌子(山樊)
細蘂黃金嫩繁花白雪香共誰連璧向河陽自是不須
湯餅試何郎妸娜鬆髻輕盈淡薄粧莫令韓夀在
伊傍便逐遊蜂驚蝶過東墻
鷓鴣天
宜咲宜顰堂上身能歌能舞悪精神臉邊紅入桃花嫩
眉上青歸柳葉新嬌不語易生嗔尊前還是一番春
深杯百罰重拚却只爲妖饒醉得人
浣谿沙
西塞山前白鷺飛桃花流水鱖魚肥一波纔動萬波随
黃帽豈如青蒻笠羊裘何似綠簔衣斜風細雨不湏
歸
又
新婦矶邊秋月明女兒浦口晚潮平沙頭鷺宿戲魚驚
青蒻笠前明此事綠蓑衣底慶平生斜風細雨小舟
輕
鷓鴣天
西塞山前白鷺飛桃花流水鱖魚肥朝廷若斍元真子
晴在長江理釣絲青蒻笠綠蓑衣斜風細雨不須歸
浮雲萬里烟波客&KR0794;有滄浪孺子知
又
七澤三湘碧草連洞庭江漢水如天朝廷若覓元真子
不在雲邊則酒邊明月棹夕陽船鱸魚恰似鏡中懸
絲綸釣餌都收却八字山前聽雨眠
張志和漁父詞云西塞山前白鷺飛桃花流水鱖魚
肥青蒻笠綠蓑衣斜風細雨不須歸頋况漁父詞云
新婦矶邊月明女兒浦口潮平沙頭鷺宿魚驚東坡
云元真語極䴡恨其曲度不傳加數語以浣溪沙歌
之云西塞山前白鷺飛散花洲外片帆微桃花流水
鱖魚肥自芘一身青蒻笠相随到處綠蓑衣斜風細
雨不須歸山谷見之擊節稱賞且云惜乎散花與桃
花字重叠又漁舟少有使帆者乃取張頋二詞合為
浣溪沙云新婦矶邊眉黛愁女兒浦口眼波秋驚魚
錯認月沉鈎青蒻笠前無限事綠蓑衣底一時休斜
風細雨轉舡頭東坡䟦云魯直此詞清新婉䴡問其
最得意處以山光水色替却玉肌花貌真得漁父家
風也然纔出新婦磯便入女兒浦此漁父無乃太瀾
浪乎山谷晚年亦悔前作之未工因表弟李如箎言
漁父詞以鷓鴣天歌之甚恊律恨語少聲多耳因以
憲宗画像求元真子文章及元真之兄松齡勸歸之
意足前後數句云西塞山前白鷺飛桃花流水鱖魚
肥朝廷尚覓元真子何處如今更有詩青蒻笠綠蓑
衣斜風細雨不須歸人間欲避風波險一日風波十
二時東坡咲曰魯直乃欲平地起風波也東湖老人
囙坡谷互有異同之論故作浣溪沙鷓鴣天各二闋
云
賀方回
青玉案
凌波不過横塘路但目送芳塵去錦瑟年華誰與度月
臺花榭鎖窗朱戶惟有春知處碧雲冉冉蘅皐暮綵
茟新題断腸句試問间愁都幾許一川烟草滿城風絮
梅子黃時雨
獻金杯
風軟香遲花深漏短可怜宵画堂春半碧紗窗影卷帳
蠟燈紅鴛枕畔密寫烏絲一段採蘋溪晚拾翠沙空
儘愁倚夢雲飛觀木蘭艇子幾日渡江来心目断桃葉
青山隔岸
感皇恩
蘭芷滿汀洲游絲横路羅襪塵生步廽頋整鬟顰黛脉
脉多情難訴細風欢絮人南渡回首舊遊山無從數
花底深朱戶何處半黃梅子向晚一簾疎雨断魂分付
與春歸去
浣溪沙
秋水斜陽遠漾金平山隱隱隔横林幾家村落幾聲砧
記得西楼凝醉眼昔年風物似如今只無人與共登
&KR0916;
又
鼓動城頭啼暝鴉過雲時送雨些些嫰凉如水逗窗紗
弄影西廂侵戸月分香東畔拂墙花此時相望抵天
涯
又
烟柳春梢蘸暈黃井欄風綽小桃香覺時簾幕又斜陽
望處定無千里眼断来能有幾廻腸少年禁取恁凄
凉
又
夢想西池輦路邊玉鞍驕馬小輜軿春風十里闘婵娟
&KR0916;水登山漂泊地落花中酒寂寥天箇般情味巳三
年
又
鸚鵡驚人促下簾碧紗如霧隔香奩雪兒窺鏡晚蛾繊
烏鵲橋邊河絡角鴛鴦楼外月西南門前嘶馬弄金
銜
又
鸚鵡無言理翠衿杏花零落晝隂隂画橋流水半篙深
芳徑與誰期闘草綉床終日罷拈針小牋香管寫春
心
又
三扇屏山匝象牀背燈偷觧素羅裳粉肌和汗自生香
易失舊歡劳蝶夢難禁新恨費鵉腸今宵風雨兩相
望
清平楽
隂晴未定薄日烘雲影臨水朱門花一徑後日鳥啼人
静厭厭幾許春情可怜老去蘭成看取鑷殘双鬢不
随芳草重生
又
小桃初謝双燕還来也記得年時寒食下紫陌青門遊
冶椘城滿目春華可堪遊子思家惟有夜来歸夢不
知身在天涯
攤破浣溪沙
湖上秋深藕葉黃清霜銷瘦損垂楊洲嘴嫩沙斜照暖
睡鴛央紅粉蓮娃何處在西風不為管餘香今夜月
明聞水調断人腸
又
双鳳簫聲隔綵霞朱門深閉七香車何處探春尋舊約
謝姑家旖旎細風飄水麝玲瓏殘雪浪山茶飲罷西
廂簾影外玉蟾斜
菩薩蛮
子規啼夢羅窗暁開奩拂鏡嚴粧早粉碧画丁香背垂
裙帶長鈿等尋舊曲愁結眉心綠猶恨夜来時酒狂
歸太遲
又
章臺遊冶金龜壻歸来猶帶醺醺醉花漏怯春宵雲屏
無限嬌絳紗燈影背玉枕釵聲碎不待宿酲銷馬嘶
催早朝
燭影摇紅
波影翻簾淚痕凝燭青山舘離魂千里念佳期襟珮如
相欵惆悵更長夢短但衾枕餘芳賸暖半窗明月照
人腸断啼烏不管
下水船
芳草青門路還拂京塵東去回想當年離聲送君南浦
愁幾許樽酒留連薄暮簾卷津楼烟雨凭欄語草草
蘅臯賦分首驚鴻不駐燈火虹橋难尋弄波微步漫凝
佇莫怨無情流水明日扁舟何處
惜雙雙
皎鏡平湖三十里碧玉山圍四際蓮蕩香風裏綵鴛鴦
覺双飛起明月多情随柂尾偏照空床翠被回首笙
笙歌地醉更衣處長相記
憶仙姿
綵舫觧維官柳樓上誰家紅䄂團扇弄微風如為行人
招手回首回首雲断武陵溪口
又
蓮葉初生南浦兩岸綠楊飛絮向晩鯉魚風断送綵帆
何處凝佇凝佇楼外一江烟雨
思越人
紫府東風放夜時步蓮濃李伴人歸五更鐘動笙歌散
十里月明燈火稀香苒苒夢依依天涯寒盡减春衣
鳳凰城闕知何處寥落星河一㕍飛
又
怊惆離亭断綵襟碧雲明月兩關心幾行書尾情何限
一尺裙腰瘦不禁遥夜半曲房深有時呢語話如今
侵窗冷雨燈生暈泪&KR0668;羅牋椘調吟
風流子
何處最難忘方豪健放楽五雲鄉彩茟賦詩禁池芳
草杏韉調馬輦路垂楊綺筵上扇偎歌黛淺汗裛舞羅
香蘭燭伴歸綉輪同載閉花别舘隔水深坊零落少
年場琴心澷流怨帶眼偷長無奈占床燕月欺鬢吴霜
念北地音塵魚封永断便橋烟雨鶴表相望好在後庭
桃李應記劉郎
鶴冲天
鼕鼕鼓動花外沉&KR0714;漏華月萬枝燈還清晝廣陌衣香
度飛盖影相先後箇處頻回首錦坊西去期約武陵溪
口當時早恨歡難偶可堪流浪遠分携久小畹蘭英
在輕付與何人手不似長亭柳舞風眠雨伴我一春鎖
瘦
小重山
花院深疑無路通碧紗窗影下玉芙蓉當時偏恨五更
鐘分携處鈄日小簾櫳椘夢冷沉蹤一双金縷枕半
床空画楼臨水鳳城東楼前柳憔悴幾秋風
又
飄徑梅英雪未融芳菲消息到杏梢紅隔年歡事水西
東凝思久不語坐書空回想夹城中綵山簫鼓沸綺
羅叢鈿輪珠網玉花驄香陌上誰與闘春風
薄倖
淡粧多態更滴滴頻流眄睐便認得琴心先許與寫合
歡羅帶記画堂斜月逄迎輕顰淺咲嬌無奈待翡翠屏
開芙蓉帳掩與把香囊偷觧自過了收燈夜都不見
踏青挑菜幾回憑双燕丁寕深意往来却恨重簾礙知
何時再正春濃酒暖人閒晝永無聊頼厭厭睡起猶有
花梢日在
六州歌頭
少年侠氣交結五都雄肝膽洞毛髮聳立談中死生同
一諾千金重推翹勇矜豪縦輕蓋擁聯飛鞚斗城東轟
飲酒壚春色浮寒甕吸海垂虹間呼鷹嗾犬白羽摘彫
弓狡穴俄空樂匆匆似黃梁夢辞丹鳳明月共漾孤
蓬官冗從懷倥偬落塵籠簿書叢鶡弁如雲衆供鹿用
忽奇功笳鼓動漁陽弄思悲翁不請長纓係取夭驕種
劍吼西風恨登山臨水手寄七絃桐目送歸鴻
浣溪沙
翠縠参差拂水風暖雲如絮撲低空麗人波臉覺春融
纓掛寶釵初促席檀膏微注玉杯紅芳醪何似此情
濃
又
雲母窗前歇繡針低鬟凝思坐調琴玉繊繊按十三金
歸卧文園猶帶酒柳花飛度画堂隂只憑双燕話春
心
又
叠鼓新歌百樣嬌銅丸玉腕促雲謠揭簾飛瓦雹聲焦
九曲池邊楊柳陌香輪軋軋馬蕭蕭細風粧面酒痕
銷
又
蓮燭啼痕怨漏長冷蛩随月到回廊一屏烟景画瀟湘
連夜断無行雨夢隔年猶有着人香此情須信是難
忘
又
閑把琵琶舊譜尋四弦聲怨却沉吟燕飛人静画堂深
欹枕有時成雨夢隔簾無處說春心一從燈夜到如
今
又
宫錦袍熏水麝香越紗群染欝金黃薄羅依約見明粧
繡陌不逄携手伴綠窗誰是画眉郎春風十里断人
腸
又
青翰舟中祓禊筵粉蛾窺影兩神仙酒闌飛去作飛烟
重訪舊遊人不見雨荷風蓼夕陽天折花臨水思茫
然
又
浮動花釵影鬢蝉淺粧濃咲有餘妍酒醺檀點語凭肩
留不住時分鈿鏡舊曾行處失金蓮碧雲芳草恨年
年
又
雨點春山一寸波當筵嬌甚不成歌動人情態可須多
金井露寒風下葉画樓雲断月侵荷厭厭此夜奈愁
何
又
清淺陂塘藕葉乾細風疎雨鷺絲寒半垂簾幕倚欄干
惆悵采香人不見幾回憔悴後庭蘭行雲可是度江
難
又
樓角初銷一縷霞淡黃楊柳帶栖鴉玉人和月摘梅花
咲撚粉香歸洞戶更垂羅幕護窗紗東風寒似夜来
些
江城子
麝熏微度繡芙蓉翠衾重画堂空前後偷期相見却怱
怱心事兩知何處問依約是夢中逄坐疑行聽竹窗
風出簾櫳杳無蹤已過黃昏才動寺楼鐘暮雨不来春
又去花滿地月朦朧
浪淘沙
一葉忽驚秋分付東流殷勤為過白蘋洲洲上小楼簾
半&KR1032;應認歸舟回首恋朋遊迹去心留歌塵蕭散夢
雲收惟有樽前曾見月相伴人愁
金人捧露盤
控滄江排青嶂燕臺凉駐綵仗楽未渠央岩花磴蔓妬
千門珠翠倚新粧舞閑歌悄恨風流不管餘香繁華
夢驚俄頃佳䴡地指蒼茫寄一咲何與興亡量舡載酒
頼使君相對兩胡末緩調清管更為儂三弄斜陽
木蘭花
珮環聲認腰肢軟風裏麝熏知近遠此生常羡玉粧臺
淂見曉来梳画面廽廊幾步通深院一行繡衣簾不
&KR1032;酒闌歌罷欲黃昏腸断歸巢双燕燕
又
銀篁雁柱香檀撥&KR0866;板三聲催細抹舞腰輕怯絳裙長
羞按築毬花十八東城柳岸怱怱發画舫一篙烟水
闊可憐单枕欲眠時還見尊前前夜月
蝶恋花
小院朱扉開一扇内樣新粧鏡裡分明見眉暈半深唇
注淺朵雲冠子偏宜面被掩芙蓉熏麝煎簾影沉沉
祗有双飛燕心事向人猶勔靦強来窗下尋針線
舒信道
臨江仙(送鄞令李易初)
折柳門前鸚鵡綠河梁小駐歸船不堪華發對離筵孤
村啼鴂日深院落花天文采弟兄真叠玉赤霄去路
誰先明朝便恐各風烟江山如有恨桃李自無言
點絳唇(周園分題淂湖上聞楽)
紫霧香濃翠華風轉花随輦洞天雲暖一片笙歌遠
水殿龍舟憶侍瑶池宴闲庭院夢廽春半雪鬢無人見
散天花(次師能韻)
雲断長空葉落秋寒江烟浪静月随舟西風偏觧送離
愁聲聲南去雁下汀洲無奈多情去復留&KR0784;歌齊唱
罷淚争流悠悠别恨幾時休不堪殘酒醒凭危楼
醉花隂(試茶)
露芽初破雲腴細玉繊繊親試香雪透金瓶無限仙風
月下人微醉相如消渴無佳思知君此意矢口老
盧郎花底春寒嬴淂空無睡
又(越州席上官妓献梅花)
月幌風簾香一陣正千山雪盡冷對酒樽傍無語含情
别是江南信夀陽粧罷人微困更玉釵斜襯擬插一
枝歸只恐風流着上潘郎鬢
虞美人(寄公度)
芙蓉落盡天函水日暮滄波𧺫背飛双鷰貼雲寒獨向
小楼東畔倚闌看浮生只合樽前老雪滿長安道故
人早晚上高臺贈我江南春色一枝梅
又(周園欲雪)
酒邊徒覺羅衣暖獨倚黃昏看寒鴉兩兩下楼東着處
暗雲垂地一重重紅爐歡坐誰能醉多少看花意謝
娘也擬殢春風便道無端柳絮逼簾櫳
又(蔣園醉歸)
重簾小閣香雲暖黛拂梳粧淺玉簘一曲杜韋娘誰是
蘇州刺史断人腸醉歸旋撥紅爐火却倚屏山坐銀
缸明滅月横斜還是画楼角送小梅花
醜奴兒(次師能韻)
一池秋水疎星動寒影横斜滿坐風花紅燭紛紛透絳
紗江湖散誕扁舟裏到處如家且盡流霞莫𬋩年来
兩鬢華
一落索(蔣園和李朝奉)
正是看花天氣為春一醉醉来却不帶花歸誚不觧看
花意試問此花明媚將花誰比只應花好似年年花
不似人憔悴
又
葉底枝頭紅小天然窈窕後園桃李謾成蹊向占淂春
多少不𬋩雪消霜曉朱顔長好年年若許醉花間待
拚了花間老
滿庭芳(重陽前席上次元直韻)
寒日穿簾澄江憑檻練光浮動餘霞蓼汀蘆岸黃葉襯
孤花天外征帆隱隱殘雲共流水無涯登臨處瓊枝㶑
灔風帽醉欹斜豊年時節好玉香田舍口滿漁家筭
浮世劳生事事輸他便恁從今酩酊休更問白雪籠紗
還須仗神仙妙手傳向画图誇
又(後一日再置次馮通直韵)
紅葉飄零寒烟疎淡楼臺半在雲间望中風景圖画也
應難又是重陽過下東籬下黃菊闌珊陶潜病風流載
酒秋意與人閑霞冠欹倒處瑶臺唱罷如夢中還但
醉裏&KR1151;得滿眼青山華髮看看滿也留不住當日朱顔
平生事從頭話了獨自却凭闌
又(送權府蘇臺道宗朝奉)
閶闔天门芙蓉春殿幾年目断雞翹短蓬秋鬢端幸倚
瓊瑶南圃花邊小院西湖雲底双橋歸時節紅香露
冷月影上芭蕉明朝那可望旗亭烟草柳渡寒潮但
萬戶千門恨客歌樵戲綵光浮衮綉鳴珂響逼雲霄
應回首綺裘醉客還是獨吹簘
卜筭子(分題得苔)
池臺小雨乾門巷香輪少誰把青錢襯落紅滿地無人
掃何時闘草歸幾度尋花了留淂佳人蓮步痕宫樣
鞋兒小
菩薩蛮
三年江上風吹淚夭桃豔杏無春意今日欲開眉那堪
更别離莫折長亭柳折盡愁依舊只有醉如狂人生
空断腸
又
柳橋花塢南城陌朱顔綠髮長安客雨後小池臺尋常
載酒来馬頭今日路却望城西去斜日下汀洲断雲
和淚流
又
画船搥鼓催君去高楼把酒留君住去住若爲情西江
潮欲平江潮容易淂只是人南北今日此樽空知君
何日同
又
畫簷細雨偏紅燭疎星冷落排寒玉賭淂碧雲萹金波
更涉舡樽前當日客行&KR0694;垂楊陌天闊水悠悠含情
獨倚楼
又
杜鵑啼破南江月香風撲面吹紅雪賦就縷金牋黃昏
醉上船年華双短鬢事往情何盡明日各天涯来春
空好花
又(次刘郎中賞花韻)
朱簾乍&KR1032;層烟起露華深淺初疑洗困倚玉闌風綺羅
知幾重向人如有意不醉何時醉便得一枝紅猶勝
兩鬢空
又(席上送寅亮通直)
小池山額垂螺碧綠紅香裡眠鸂鶒波面翠雲開仙槎
天上来吹將紅日落懊惱嚴城角風月此時情知君
華髮生
又(送奉化知縣秦奉議)
一回别後一回老别離易得相逄少莫問故園花長安
君是家短亭秋日晚草色随人遠欲醉又還醒江楼
暮角聲
又
樽前休話人生事人生只合樽前醉金盞大如船江城
風雪天綺窗燈自語一夜芭蕉雨玉漏為誰長枕衾
殘酒香
又
楼前流水西江道江頭水落芙蓉老画鼓叠凉波凭欄
顰翠娥當年金馬客青鬢蘆花色把酒感秋蓬&KR0784;歌
半醉中
又
綺櫳深閉桃園曲劉郎老向花間宿咲臉抺流霞心知
是小琶繊繊垂素玉掠鬢春雲綠弹了醉恩仙小窗
紅日偏
又(次張秉道韻)
真珠酒滴琵琶送行雲舊識巫山夢空得醉中歸老来
心事非江梅含日暖照水花枝短密葉似商量向人
春意長
又
小亭露壓風枝動鵲炉火冷金瓶凍悄悄對西窗瘦知
羅帶長欲眠思殢酒坐聽寒更久無頼是青燈開花
故故明
又
流年又見風沙送鈞天回首清都夢塞雁幾時歸鏡中
双鬢非綠袍同冷暖誰道交情短愁斛若為量還随
一線長
又(次瑩中元歸韻)
白岸洲渚垂楊岸藉花未放青蒲短斜日画船歸背人
双鷺飛醉眠金馬客不道風塵隔紅影上窗紗小庭
空落花
又(湖心寺席上賦茶詞)
金船滿引人微醉紅綃籠燭催歸騎香泛雪盈杯雲龍
疑夢回不辞風滿腋舊是仙家客空得夜無眠南窗
衾枕寒
又(别意)
江梅未放枝頭結江楼已見山頭雪待得此花開知君
来不来風帆双画鷁小雨随行色空淂欎金裙酒痕
和淚痕
又(次韻)
香波綠暖浮鸚鵡黃金捍撥夭絃語小雨落梧桐簾櫳
殘燭紅人生闲亦好双鬢催人老莫惜醉中歸醒来
思醉時
又
綠窗酒醒春如夢小池猶見紅雲動露&KR0668;井幹桐翠隂
生細風雨過芳塘净清晝閑中永門外立双旌隔花
闻咲聲
又
憶曾把酒賞紅翠舞腰柳弱歌聲細縱馬杏園西歸来
香滿衣寶車空犢駐事逐孤鴻去搔首立江干春蘿
掛暮山
蝶恋花(置酒别公度座間探題淂梅)
雪後江城紅日晚暖入香梢漸覺玲瓏滿髣髴臨風粧
半面水簾斜&KR1032;誰庭院折向樽前君細看便是江南
寄我人還遠手把此枝多少怨小楼横笛吹腸断
又
深炷薰炉扄小院手撚黃花尚覺金猶淺回首画堂双
語燕無情漸漸看人遠相見争如初不見短鬢潘郎
斗覺年華換最是西風吹不断心頭往事歌中怨
减字木蘭花(用舊韵戲吴奉議)
眉山歛額往事追思空手拍㕍字頻飛生怕人来說着
伊閑抛綉履愁殢香衾渾不起莫似揚州只作尋常
薄倖休
又(賦錦帶)
碎紅如繡摇曳東風乘綵綬擬倩柔條約住佳人細柳
腰蜀江春綠争似枝頭能結束纖手攀時欲綰同心
寄與誰
木蘭花(次韻贈歌妓)
十二欄干褰画箔取次穿花成小酌綵鵉舞罷鳳孤飛
回首東風空院落杳杳桃源仙路邈晴日曉窗紅薄
薄傷春還是懶梳粧想見綠雲垂髩脚
又
金絲絡馬青錢路咲指玉皇香案去點衣柳陌堕殘紅
拂面風橋吹細雨曉釵壓鬢頭慵舉恨裏歌聲兼别
苦西湖一頃白菱花惆悵行雲無覓處
又(蔣園口號)
琉瑠一片春湖面画舫遊人簾外見水邊風嫩柳低眠
花底雨乾鶯細囀鞦韆寂寂垂楊岸芳草綠随人漸
遠一番楽事又金盞莫辞紅䄂勸
浣沙溪(次權中韻)
燕外青楼已禁烟小寒猶自薄勝綿画橋紅日下鞦韆
惟有樽前芳意在應須沉醉倒花前綠窗還是五更
天
又(和葆光春曉飲會)
金縷歌殘紅燭稀梁州舞罷小鬟垂酒醒還是獨歸時
画棟日高来語燕綺窗風暖度游絲幾多綠葉上青
枝
又(和仲聞對棋)
黑白紛紛小戰争幾人心手聞縦横誰知勝處本無情
謝傅老来思别墅杜郎閒去憶鏖兵何妨談咲下遼
城
又(勸酒)
雨洗秋空斜日紅青葱瑶轡玉玲瓏好風吹𧺫江東
且盡紅裙歌一曲莫辞白酒飲于鍾人生半在别離
中
又
點碧塘雨荷風&KR1032;綠羅裳管絃魚桹
游女謾能歌白紵使君不學野鴛鴦桃花空觧悮劉
郎
鵲橋仙(吕使君餞會)
教来歌舞接成桃李盡是使君指似如今裝就滿城春
忍便擁双旌歸去鶯聲巧囀花心争吐無計可留君
住雨堤芳草一江雲早晚是西樓望處
葉少藴
應天長
松陵秋已老正柳岸田家酒醅初熟魲鱠蓴羹萬里水
天相續扁舟凌浩渺寄一葉暮濤夭沃青篛笠西塞山
前自翻新曲来往未應足便細雨斜風有誰拘束陶
寫中年何待更須絲竹鴟夷千古意筭入手比来尤遠
最好處千點雲峰半篙澄渌
水調歌頭(濠州觀魚臺作)
渺渺椘天闊秋水去無窮兩淮不辨牛馬輕浪舞回風
獨倚高臺一咲圉圉游儵来往還戲此波中危檻對千
里落日照澄空子非我安知我意真同鵬飛鵾化何
有滄海漫冲融堪咲磻溪遺老白首直鈎溪伴歲晚忽
衰翁功業竟安在徒自兆非熊
又(九月望日與客習射西園余偶痛不能射客較勝相先將領岳德弓強二石五斗連三發)
(中的覌者盡驚因作此詞示坐客前一夕大風是日始寒)
霜降碧天静秋事促西風寒聲隐地初聽中夜入梧桐
起瞰高城回望寥落關河千里二醉與君同疊鼓闹清
曉飛騎引彫弓歲將晚客争咲問衰翁年生豪氣安
在沉為誰雄何似當筵虎士揮手絃聲發處双鴈落
遥空老矣真堪愧回首望雲中
又(送人)
江海渺千里飄蕩歎流年䓁閒疋馬相過乘興却翛然
十載悲歡如夢撫掌驚呼相語往事盡飛煙此會真難
偶此醉旦留連酒方半誰輕使動離絃我歌未闋君
去明日復山川空有高城危檻縹緲當筵清唱餘響落
尊前細雨黃昏後飛雁點遙天
念奴嬌(南歸渡楊子作雜用渊明語)
故人漸遠念淵明歸意翛然誰論歸去来兮秋已老松
菊三徑猶存稚子歡迎飄飄風袂依約舊衡門琴書蕭
散更欣有酒盈尊惆悵萍梗無根天涯行已徧空負
田園去矣何之窗戶小容膝聊倚南軒&KR0786;鳥知還晚雲
遥映山氣欲黃昏此還直意故應欲辨忘言
又(中秋燕客有懷吳江長橋)
洞庭波冷望冰輪初轉滄海沉沉萬頃孤光雲陣卷長
笛吹破層隂&KR0837;湧三江銀濤無際遥帶五湖深酒闌歌
罷至今鼍怒龍吟回首江海平生漂流容易散佳期
難尋縹緲高城風露夹獨倚危檻重臨醉倒清尊常娥
應咲猶有向来心廣寒宫殿為余聊借瓊林
臨江仙
聞道今年春信早梅花不怕餘寒憑君先向近南看香
苞開也未莫待北枝殘腸断隴頭它日恨江南幾驛
征鞍一杯聊與盡餘歡風情何所似老去未應闌
又(雪後寄周十)
夢裏江南渾不記秪君幽戶難忘夜来急雪繞東塘竹
窗松徑無處問歸航甕底新醅應已&KR0836;一樽知與誰
嘗會須雄茟卷蒼茫雪濤隱戶瓊玉照頽墻
又(與客湖上飲歸)
不見跳魚飜曲港湖邊特地經過蕭蕭疎雨乱風荷微
雲吹散凉月堕平波白酒一杯還徑醉歸来散髮婆
娑無人能唱採菱歌小軒歌枕簷影掛星河
又(送人还姑蘇重寄程致道)
碧瓦新霜侵曉夢黃花已過清秋風帆何處掛扁舟故
人歸欲盡殘日更回頭樂圃橋邊煩借問有人高卧
江楼寄聲聊為訴離憂桂叢應已老何事久淹留
又(席上次韻韓文若)
聞道安車来過我百花未敢飄零疾催絃管送杯行五
朝瞻舊老揮麈聽風生鳳詔遠從天上落高堂燕喜
初醒莫言白髮减風情此時誰得似飲罷却精明
又(晁以道見和荅韓文若之句復荅之一首)
三月鶯花都過了曉来雪片猶零嵩陽居士記行行西
湖初水滿遥想縠紋生欲為海棠傳信息如今底事
長醒不應高卧頓忘情當時風月在相見眼終明
又(次韵洪思誠席上)
㶑灔湖光供一笑未湏醉日論千將軍曾記舊臨邊野
塘新水滿烟岸藕如船却怪情多春又老回腸易逐
愁煎何如旌騎欝相連凱歌歸玉帳錦帽碧油前
又(十一月二十四日同王幼安洪思誠過曾存之園亭)
學士園林人不到傳聲欲問江梅曲欄清淺小池臺已
知春意近為我着詩催急管行觴圍舞䄂故人坐上
三台此歡此宴固難陪不辭同二老倒載習池廽
又(次韻荅幼安思誠存之席上梅花)
不與群芳争絶豔化工自許寒梅一枝臨晚照歌臺眼
明渾未見絃管莫驚催記取劉郎歸去路他年應話
天台酒闌不惜更重陪夜寒衣袂薄猶有暗香廽
又(正月二十四日晚至湖上)
三日疾風吹浩蕩綠蕪未遍平沙約回殘影射明霞水
光遥泛坐烟柳卧欹斜霜鬢不堪春點檢留連又過
芳華一枝重插去年花此身江海夢何處定吾家
浣溪沙(重陽前一日登極目亭)
小雨初廽昨夜凉繞籬新菊巳催黃碧空無際卷蒼范
千里断鴻供遠目十年芳草掛愁腸猨歌聊與送遙
觴
又
綠野歌歡喜見分驟驚和氣曉来勻妙歌誰敢和陽春
梅蘂舊年迎臘雪月華今夜破黃昏獨醒争咲椘人
魂
水龍吟(二月十日西湖燕客作)
對花常欲留春恨春故遣花飛早晚来雨過綠隂新處
幾番芳草一片飄時已知消滅滿庭誰掃料多情也似
愁人易感先催赴朱顔老猶有清明未過但狂風怱
怱難保酒醒夢断年年此恨不禁相惱只恐春應暗留
芳信與花争好有姚黃一朵殷勤付與送金樽倒
賀新郎
睡起啼鶯語掩青苔房櫳向晚乱紅無數吹盡殘花無
人見惟有垂楊自舞漸暖靄初回輕暑寶扇重尋明月
影暗塵侵尚有乘鵉女驚舊恨鎮如許江南夢断横
江渚浪粘天蒲萄漲綠半空烟雨無限楼前滄波意誰
採蘋花寄取但悵望蘭舟容與萬里雲帆何時到送孤
鴻目盡千山阻重為我唱金縷
滿庭芳(三月十七日雨後極目亭同張敏叔程致道)
麦隴如雲清風吹破夜来疎雨纔晴滿川煙草殘照落
微明縹緲危欄曲檻遥天盡日脚初平青林外参差暝
靄縈帶遠山横孤城春巳過綠隂是處時有鶯聲問
落絮游絲畢竟何成信步蒼苔繞遍真堪休閒客閒行
微吟罷重回皓首江海渺遺情
又(二公和示復用韵寄酬)
楓落吳江扁舟摇蕩暮山斜照初晴此心長在秋水共
澄明底事經年易拚驚遺恨悄悄難平臨風處佳人萬
里霜笛為誰横長城誰敢犯知君五字元有詩聲咲
茅舍何時歸計真成綠鬢朱顔老盡紫車在行即終行
聊相待狂歌醉舞雖老未忘情
滿江紅(重陽賞菊時余已除代)
一朵黃花先催報秋歸消息滿芳枝凝露為誰裝餙便
向樽前拚醉倒古今同是東籬側向何須特地賦歸来
抛彭澤回首去年時節開口咲真難淂使君今郡更
自成行客霜鬢不辞重插滿他年此會何人憶記多情
曾伴小欄干親攀摘
又
雪後郊原烟林静梅花初折春初半猶自探春消息一
眼平蕪看不盡夜来小雨催新碧咲去年携酒折花時
君應識蘭舟漾城南陌雲影淡天客窄繞風漪十頃
暖浮晴色恰似槎頭收釣處坐中仍有江南客試與問
何如兩槳下苕溪吞雲澤
點絳唇(晚出刀山榭春初值蘭榭側近復生紫芝二夲)
高柳蕭蕭睡餘巳覺西風勁小窗人静淅瀝生秋聽
底事多情欲與流年競殘雲暝墜中慵整獨立芝蘭徑
又(紹興乙夘登絶頂小亭)
縹緲危亭咲談獨在千峰上與誰同賞萬里横烟浪
老去情懷猶作天涯想空惆悵少年豪放莫似衰翁樣
南歌子(四月二十六日集客臨芳覌)
麦隴深初轉桃溪曲漸成綠槐重叠午隂清更有榴花
一朵照人明画棟清微暑疎簾入晚晴請君坐待縠
紋平看取紅幢綠盖引前旌
鷓鴣天(十二月二十二日同許幹譽賞梅)
不怕微霜點玉肌恨無流水照冰姿與君着意從頭看
初見今年第一枝人醉後雪晴時江南春色寄来遲
使君本是花前客莫怪殷勤為賦詩
又(元夕次幹譽韻)
夹路行歌落盡梅篆烟香細裊寒灰雲移碧海三山近
月破中天九陌開追楽事惜多才車聲遥聽走晴雷
十年夢断鈞天奏猶記流霞醉後杯
虞美人(雨後同幹譽才御置酒林擒花下)
落花已作風前舞又送黃昏雨曉来庭院半殘紅惟有
游絲千丈裊晴空殷勤花下重携手更盡杯中酒美
人不用歛歌眉我亦多情無奈酒闌時
又(極目亭望西山)
翻翻翠葉梧桐老雨後凉生早葛中藜杖正關情莫遣
繁蝉容易作秋聲遥空不盡青天去一抺殘霞暮病
餘無力厭躋攀爲寄曲欄幽意到西山
又(上已席上)
一聲鶗鴂催春晚芳草連空遠年年遺怨殘紅可是無
情容易爱随風茂林修竹山隱道千載誰重到半湖
流水夕陽前猶有一觴一詠似當年
又(二月小雨逹旦西關獨卧寒甚不能寐時窗前梨花將謝)
數聲微雨風驚曉燭影欹殘照客愁不索五更寒明日
梨花開盡有誰看追尋猶記清明近為向花邊問東
風正使解欺儂不道花應有恨也怱怱
卜算子(三月八日夜鳳凰亭納凉)
新月掛林梢暗水鳴枯沼時見疎星落画簷幾點流萤
小歸意了無多故作連環繞欲寄新聲間採菱水闊
烟波渺
木蘭花(二月十六日晚雨集客湖上)
花殘却似春留戀幾日餘寒吹酒面&KR0668;烟不隔柳條青
小雨池塘初有燕波光縦使明如練可奈落紅粉似
霰觧將心事訴東風只有流鶯千種囀
减字木蘭花(雪中賞牡丹)
前材夜半每為江梅腸欲斷淺紫深紅誰信漫天雪裏
逢醉頭扶起宿酒闌干猶困倚便莫催殘明日東風
為掃看
滿庭芳(次舊韵荅蔡州王道済見寄)
一曲離歌烟村人去馬頭微雪新晴隔年光景回首近
清明断送殘花又老春波静湖水初平誰重到雕欄盡
日遥想画横高城凝望久何人為我重唱餘聲問桃
李如今幾處隂成老去從游似夢樽前事空有經行猶
能記殷勤寄語多謝故人情
醉蓬莱(辛丑寓椘州上己日有懷許下西湖作此詞寄曾存之王仲弓)
問春風何事断送繁紅便拚歸去牢落征塗笑行人羈
旅一曲陽關断雲殘靄做渭城朝雨欲寄離愁綠隂千
囀黃鶯空語遥想湖邊浪摇空翠絃管高風乱花飛
絮曲水流觴有山翁行處翠䄂朱欄故人應也弄画船
烟浦會寫相思樽前為我重翻新句
&KR0916;江仙(癸夘次葛魯卿法華山勸酒䪨)
山半飛泉鳴玉珮回波倒卷鮮鮮醉中聊濯十年塵青
山應却怪此叚久無人行楽應須賢太守風光過眼
逡廵不辞常作坐中賓只愁花觧笑衰髩不宜春
定風波(七月望趙倅置酒与魯卿同泛酒登駱駝橋侍月)
千步長虹洿碧流兩山浮影轉螭頭付与詩人都搃領
風景更逢仙客下瀛洲嫋嫋凉風吹汗漫平岸遥空
新卷綘河收却怪常娥真好事須記探支明月作中秋
又(魯卿見和復荅)
斜漢初看素月流坐驚金餅出雲頭華髮蕭然吹素領
光景何妨分付属滄洲莫待霜花飄爛漫蘋岸更憑
佳句盡拘收觧与破除消萬事誰記一樽同淂二年秋
八聲甘州(甲辰承詔堂知止亭初軍工刘無言相過作)
寄知還&KR0786;鳥對飛雲無心兩難齊漫飄然欲去悠然且
止依舊山西十𤱔荒園未徧趁雨脚鋤犂敢忘隣家約
有酒同携况是嵓前新創帶小軒横絶松桂成蹊試
憑高東望雲海与天低送凔滄波浮空千里照断霞明
滅卷晴蜺君休笑此生心事老更沉迷
水龍吟(八月十三日与強少逸遊道場山放舟中流&KR1179;工吹笛舟尾迎月歸)
拖樓横笛孤吹暮雲散盡天如水人間底事忽騖飛堕
冰壺千里玉樹風清慢披遥卷與天無際料常娥此夜
殷勤徧照知人在千山裏常恨孤光易轉仗多情使
君料理一杯起舞曲終須寄狂歌重倚爲問飄流幾逢
清影有誰同記但尊中有酒長追舊事判年年醉
卜算子(木芙蓉九日旦盛開作)
小雨洗新粧豔豔驚衰眼不趁東風取次開待淂清霜
晚曲港照回流影乱微波淺作態低昂好自持水闊
烟林遠
水調歌頭(癸丑中秋作)
河漢下平野香霧卷西風倚空千嶂横起銀闕正當中
常恨年年此夜醉倒歌呼誰和何事偶君同莫恨歲將
晚容易感梧桐覧影君試為問天公遥知玉斧初斵
重到廣寒宫付与孤光千里不遣微雲點綴為我洗長
空老去狂猶在應未笑衰翁
又
秋色漸將晚霜信報黃花小窗低戶深映微路遶歌斜
為問山翁何事坐看流年輕度拚却鬢雙華徙倚望滄
海天静水明霞念平昔空飄蕩徧天涯歸来三徑重
掃松竹本吾家却恨悲風時起冉冉雲間新㕍邊馬怨
鳥笳誰似東山老談笑静胡沙
臨江仙(西園右春亭新成作)
手携千株桃李樹参差半已成隂主人何事馬駸駸二
年江海路空負種花心試向中間安小檻此還長要
追尋却驚摇落動悲吟春歸知早晚爲我變層林
又(乙夘八月九日南山絶頂作臺新成与客賞月作)
絶頂参差千嶂列不知空水相浮下臨湖海見三州落
霞横晚景爲客小遲㽜卷盡微雲天更闊此行不負
清秋莫驚河漢近人流青霄元有路一笑倚瓊楼
又(明日与客𣸪登臺再用前韵)
一醉三年那易淂應須大白同浮己知絶景是吾州常
娥仍有意更肯為人留萬籟無聲遥夜咏人間未識
清秋從来我客盡風流故知憐老子尤勝住南楼
又(明日小雨己而風大作𣸪晩晴遂見月与客再登)
卷地驚風吹雨去却看香霧輕浮遥知清影徧南州萬
峰横玉立誰為此山留邂逅一歡須共惜年年長記
今秋平生江海恨飄流元龍真老懶無意卧高楼
又(去歲中秋商山臺初成与徐敦立氏昆仲速三月極飲其上月色逹旦無繊雲當作臨江)
(仙三首今歲登立在舘中招章幾道朱三復會詔芳亭追懷去年之集復用舊韵作)
一醉年年今夜月酒舡聊更同浮恨無羯鼔打梁州遺
聲猶好在風景一時留老去狂歌君勿笑己拚雙鬢
成秋會須擊節泝中流一聲雲外笛驚看水明楼
右贈坐客世傳梁州西凉府初進此曲會明皇游月
宫還記霓裳之聲適相近因作羽衣曲以梁州名之
是夕約諸君明夜泛舟故云
又
艸艸一年真逼夢此生不恨萍浮且令從事到青州已
能從辟榖那更詔封留好月尚尋當日約故人何啻
三秋楥琴欲寫竹間流此聲誰觧聽空上仲宣楼
點綘唇(丙辰八月二十七日雨中与何彦亭小飲)
山上飛泉漫流山下知何處乱雲無數留淂幽人住
深閉柴門聽盡空簷雨秋還莫小&KR1141;低戶唯有寒蛩語
菩薩蛮(己未五月十七日贈無住道人)
經年不踏斜橋路青山試問誰為主密葉轉廽風寒泉
落半空此間無限興可便荒三徑明日下扁舟滄波
莫浪遊
鷓鴣天
東坡嘗有詩曰荷盡已無擎雨盖菊殘猶有傲霜枝一
年好處君須記最是橙黃橘綠時此非吴人無以知其
為佳也余居有小池種荷移植十夲于池側每秋晚常
喜誦此句因少增損以鷓天歌之
一曲青山映小池綠荷隂盡雨離披何人觧識秋堪美
莫為悲秋浪賦詩携濁酒遶東籬菊殘猶有傲霜枝
一年好處君須記正是橙黃橘綠時
趙德麟
天仙子
宿雨洗空臺榭瑩下盡珠簾寒未定花開花落幾番晴
春欲竟愁未醒池面杏花紅透影一紙短書言不盡
明月清風還記省玉楼香斷又添香閑展興&KR0916;好景心
似亂萍何處整
浣溪沙(刘平叔出家妓人八人絶藝乞調贈之脚絶歌絶琴絶舞絶)
稳小弓鞋三寸羅歌唇清韻一櫻多燈前秀豔搃横波
指下鳴泉清杳渺掌中回旋小婆娑明朝歸路奈情
何
菩蕯蛮
輕鷗欲下春塘浴雙雙飛破春烟綠兩岸野薔薇翠籠
薰繡衣凭舡閒弄水中有相思意憶得去年時水邊
初别離
又
長淮渺渺寒煙白憑欄人是霜臺客詩句妙春豪風雲
不啻高樽前人己老餘恨連芳草一曲酒醒時梧桐
月欲低
又
春風試手先梅蘂頩姿泠豔明沙水不受衆芳知端須
月與期清香閑自遠光向釵頭見雪後燕瑶池人間
第一枝
小重山
樓上風和玉漏遲秋千庭院静百花飛午窗才起暖金
巵勻面了闌畔看春池何事苦顰眉碧雲春信斷儘
来時鴛鴦游戲鎮相随雲霧歛新月掛天西
又
雨霧風高天氣清&KR1083;浮出海轉空明小窗簾影冷如冰
愁不寐獨自傍階行情似浪頭輕一番銷欲盡一番
生無言惆悵到参横人欲起鴨鵊幾聲鳴
蝶恋花
欲减羅衣寒未去不&KR1032;珠簾人在深深處紅杏枝頭花
幾許啼痕止恨清明雨盡日沉烟香一縷宿雨醒遲
惱破春情緒飛燕又將歸信誤小屏風上西江路
人
卷絮風頭寒欲盡墜粉飄香日日紅成陣新酒又添殘
酒困今春不减前春恨蝶去鶯飛無處問隔水高楼
望斷雙魚信惱乱横波秋一寸斜陽只与黃昏近
西江月
人世一場大夢我生魔了十年明窗千古探遺編不救
飢寒一點更被維摩老子不教此處容言爐薰清炷
坐安禅物物頭頭顯現
滿庭芳
玉枕生凉金缸傳曉敗葉飛破清秋雨餘飜浪渺渺阻
行舟暫繋汀洲側畔風夜起荻葉添愁銀屏遠龍香漸
盡還是夢揚州更籌何太永當年情事今日堪酬最
苦恨紅楼笑我飄浮為寄相思細字教字字愁蹙眉頭
凄凉久漁人唱曉随月過横舟
清平楽
春風依旧着意随堤柳搓淂蛾兒黃欲就天氣清明時
候去年紫陌青門今宵雨魄雲䰟断送一生憔悴只
銷幾个黃昏
思遠人
素玉朝来有好懷一枝梅粉照人開晴雲欲向杯中起
春色先從臉上来深院落小楼臺玉&KR1083;香篆看徘徊
須知月色撩人恨數夜春寒不下階
&KR0916;江仙(阿方初出)
枝上粉香吹欲盡依前庭院春風更誰同遶&KR0933;芳叢漏
殘金獸冷信断錦屏空看結燈花愁不睡酒闌無夢
相逢凄凉長判一生中不如雲外月永夜在房櫳
虞美人(光化道中寄家)
画舡稳泛春波渺夕雨寒聲小紫烟深處數峰横驚起
一灘鷗鷺照川明西楼今夜歸期誤恨入欄干暮可
堪春事滿春懷不似珠簾新燕早歸来
浣溪沙(王晉卿筵上作)
風急花飛晝掩門一篆殘雨滳黃昏便無離恨也銷魂
翠被任熏終不暖玉杯慵舉幾番温箇般情事與誰
論
又
槐柳春餘綠漲天酒旗高插夕陽邊誰家墻裡笑鞦千
往事不堪楼上看新愁多向曲中傳此情銷淂是何
年
又
一朵夢雲驚曉鴉數枝春雨帶梨花坐来殘月冷窗紗
釵鳳謾曾留淂半枕山猶是枕時斜對花今日奈天
涯
又
水滿池塘花滿枝乱香深裡語黃鸝東風輕軟弄簾幃
日正長時春夢短燕交飛處柳烟低玉窗紅子闘碁
時
又
少日懷山老住山一官休務淂身閑幾年食息向雲問
似我楽来真是少見人忙處不相關飬真高静出塵
寰
鷓鴣天(前改張文潜詩但有此四句正為咸平刘生作余作後改為鷓鴣天贈之)
可是相逢意便深為郎巧笑不須金門前一尺吞風髻
窗内三更夜雨衾情渺渺信沉沉青鵉無路寄芳音
山城鐘鼔愁難聽不觧㐮王夢裡尋
又(藍良輔知閣舟中晚坐会上作)
麝發雕爐小䄂籠天教我軰此時同棖經霜重香方滿
菊到秋深色自濃舡檻内月明中插花歸去莫匆匆
人生更在艱難内勝事年来不易&KR1134;
工履道
臨江仙
鳳撥鵾絃鳴永夜興疑人在潯陽輕雲薄霧隔新粧但
聽兒女語倏忽變軒昂且看金屋花鄣面指痕初印
紅桑幾多餘暖與真香移舡猶自可卷幕又何妨
清平楽
煙雲千里一抹西山翠碧瓦紅樓山對起樓下飛花流
水錦堂風月依然後池蓮葉田田縹緲貫珠歌裏從
容倒玉樽前
御街行(謝賜衣祅)
清霜飛入蓬莱殿别進雲裘軟却回宸意多寒詔語
日邊親遣冰蠶綿厚金鵰好永夜縫宫線紅旌綘旆
迎星傳喜氣歡聲遠廟堂勲舊使臺賢䄂領坐中争絢
天杳馥馥君恩歲歲一醉春生面
木蘭花(送耿太尉)
堯天雨露承新詔珂馬風生趍急召玉符曾將虎牙軍
金殿還陞龍尾道征西鎮北功成早伏鉞登臺今未
老樽前休更說燕然且聽陽關三叠了
清平楽
花時微雨未减春分數占取簾疎花密處把酒聽歌金
縷斜風輕度濃香閑情正與春長向晚紅燈入坐嘗
新青杏催觴
小重山
椽燭垂珠清漏長酒黏衫䄂&KR0668;有餘香紅牙雙捧旋排
行將歌處相向更勻粧明月應東墻海棠花徑密迸
流光遲留春笋緩催觴菊堂静人已候虚廊
水龍吟(游池作三月十六日觀水嬉上梁鳳池)
魏臺長楽坊西画楼倒影烟波遠東風與染揉藍春水
湾環清淺浴鷺翹莎戲吹飛絮落紅漂卷為遊人盛縦
蘭舟綵舫飛輕棹凌波面楽事年来乍見趁旌旗谷
鶯嬌囀追随况有珠簾紅䄂濃香紺&KR0955;蕭寺高亭茂林
斜照且留芳宴韶華爛向樽前前放手作梨花晚
蝶恋花
翠䄂盤花金撚線曉炙銀簧勸飲随深淺複幕重簾誰
淂見餘曛微覺紅浮面别喚清商開綺宴玉管雙横
抹起梁州遍白紵歌前寒莫怨湘梅萼裏春那遠
又
千古銅臺今莫問流水浮雲歌舞西陵近烟柳有情看
不盡東風約定年年信天與麟符行楽分帶緩裘輕
雅宴催雪鬢翠霧縈紆銷篆印筝聲恰度秋鴻陣
江神子(寄李祖武翟淳老)
荷花遥水漫漫溪桺低垂乱蝉嘶捨轡何妨臨水照征
衣一扇香風摇不盡人念遠意凄迷騎鯨仙子己相
知數歸期賦新詩更想翟公門外雀羅稀陶令此襟塵
幾許聊欲向北窗披
虞美人(贈李士美)
清商初入韶華管宫葉秋聲滿草麻初罷月婵娟想見
明朝喜色動天顔樽杯滿勸龍頭客榮遇時方淂詞
源三峡瀉瞿塘便是醉中宣去也無妨
洞仙歌
深庭夜寂但凉蟾如畫鵲起高槐露華透聽曲楼玉筦
吹徹伊州金釧響軋軋朱扉暗扣迎人巧笑道好个
今宵怎不相尋暫携手見淡淨晚粧殘對月偏宜多情
更越饒纖瘦甚早促分飛霎時休便恰似陽臺夢雲歸
湲
一落索(送王伯紹帥慶陽)
塞柳未傳春信霜花侵鬢送君西去指秦關看日近長
安近玉帳仝時英俊合離無定路逢新鴈北飛来寄
一字燕山問
六花隊冬詞蝶恋花并口号
長春花口号
露桃烟杏逐年新回首東風迹己陳頃刻開花公莫問
四時俱好是長春
詞
曲徑深叢枝裊裊暈粉柔綿破萼烘清暁十二番開寒
最好此花不恨春歸早霜女飛来紅翠少特地芳菲
絶豔驚哀草只殢東風終甚了久長欲伴姮娥老
山茶口號
無窮芳草度年華尚有餘寒幾種花好在朱朱漸白白
一天飛雪映山茶
詞
巧剪明霞成片片欲笑還顰金蘂依稀見拾翠人寒粧
易淺濃香别注唇膏點竹雀喧喧煙岫遠晚色溟濛
六出花飛遍此際一枝紅綠眩畫工誰畫雲屏面
䗶梅口號
雪裏園林玉作臺侵寒湏認暗香回化工清氣先誰淂
風格高竒是䗶梅
詞
剪䗶成梅天着意黃色濃濃對萼勻裝綴百和薰肌香
旖旎仙裳應&KR0904;薔薇水雪徑相逢人半醉手折低枝
擁髻雲争翠馥蘂撚枝無限思玉真未洒梨花淚
紅梅口號
千林臘雪綴瑶瑰晴日南枝暖獨回却爲和羹尋鼎寔
未春先發是紅梅
詞
青王枝頭紅吐粉頬愁寒濃與燕脂傅辨杏猜桃君
莫誤天姿不到風流處雲破月来花上住要共佳人
弄影参差舞只有暗香来繡戶昭華一曲驚吹去
迎春口號
年華節物欲争新翠䄂朱顔一咲頻勾引東風到池舘
春花先自有迎春
詞
雪霽花梢春欲到殘臘迎春一夜花開早青帝回輿雲
縹緲鮮鮮金雀来飛繞繡閣紗窗人嫋嫋翠縷紅絲
闘剪番兒小戴在花枝争咲道願人常共春難老
小桃口號
鴛瓦鋪霜朔吹高画堂歌筦醉香醪小春特地風光好
嫩粉嬌紅看小桃
詞
穠豔夭桃春信漏弄粉飄香楓葉飛丹後酒入冰肌紅
欲透無言不許群芳闘欄外佳人呵玉手剪落金刀
插處濃雲覆肯与刘郎仙去否武陵回首相思瘦
晁次&KR0574;
水龍吟
夜来深雪前村路應是早梅先綻故人贈我江頭春信
南枝向暖疎影横斜暗香浮動月明清淺向庭邊驛伴
行人立馬頻逥首空腸断别有玉溪仙舘夀陽人初
勻粧面天教占了百花頭上和羹未晚最是關情處高
楼上一聲羌管仗誰人向道争如留取倚朱欄看
又
嶺梅香雪飄零盡紅杏枝頭猶未小桃一種夭饒偏占
春工用意微噴丹砂半含朝霧粉墙低倚正春寒露井
高楼簾外争凝睇東風裏好是佳人半醉近横波一
枝嬌媚元都觀裏武陵溪上空随流水惆悵如紅雨風
不定五更天氣念當年門裏如今陌上洒離人泪
又
小桃零落春將半雙燕却来池舘名園相倚初開繁杏
一枝遥見竹外斜穿柳間深映粉愁香怨任紅歌宋玉
墻頭十里曾牽惹人腸断嘗記山城斜路噴清香日
遅風暖春隂到後馬前惆悵滿枝紅淺深院簾垂雨愁
人處碎紅千片到明年更發多應更好約隣翁看
滿庭芳
天與疎慵人憐憔悴分甘抛弃簮纓有時乘興波上葉
舟輕十里横塘過雨荷香細蘋未風清真如画殘霞淡
日偏向柳梢明凝情塵網外鱸魚旋鱠芳酒深傾又
算来何須身外浮名無限滄浪好景蓑笠下且遣餘生
長歌去機心盡矣鷗鷺莫相驚
又
綠遶群峰紅摇千柄夜来暑雨初收若君乘興輕舸信
悠悠且盡一樽别酒荷香裡滿酌輕謳明朝去征帆夜
落何處好汀洲風流吾小阮朝辭東觀夕向南洲况
聖時争教賈傅淹留若遇潯陽亭上琵琶淚莫&KR0904;清秋
堤邊柳從今爱惜留待繋歸舟
又
雪滿貂裘風摇金轡笑看錦帶吴鈎照人青鬢年少定
封侯此去馬蹄何處山萬叠濟水南洲君知否盧郎未
老曾是恣狂遊風流佳䴡地十年屈指一夢回頭最
難忘西湖北渚澄秋玉砌彫欄好在桃共李曾憶人不
衰翁也多情為我將恨寄紅樓
又
北渚澄欄南山凝翠望中渾是仙鄉萬家烟靄朱戶鎻
垂楊好似飛泉潄玉廽環遍小曲深坊西風裏芙蕖帶
雨飄散滿城香微凉湖上好橋虹倒影月練飛光命
玳簮促席雲鬢分行誰似風流太守端觧道春草池塘
須留恋神京縦好此地也難忘
綠頭鴨
錦堂深獸爐一噴沉煙紫檀槽金泥花面美人斜抱當
筵掛羅綬素肌瑩玉近鵉翅雲鬢梳蝉玉荀輕籠魚紋
細抹鳳凰飛出四條絃碎牙板煩襟消盡秋氣滿庭軒
今宵月依稀向人欲闘婵娟變新聲能翻往事眼前
風景依然路漫漫漢妃出塞夜悄悄商婦移舡馬上愁
思江邊怨感分明都向曲中傳困無力勸人金盞須要
倒垂蓮拚沉醉身世恍然一夢游仙
又
晚雲收淡天一片琉璃爛銀&KR1083;從来海底皓色千里澄
輝瑩無塵素娥澹佇静可數丹桂参玉露初零金風未
凛一年無似此佳時向坐久疎星時度烏鵲正南飛瑶
臺冷欄干凭暖欲下遅遲念佳人音塵隔後對此應
觧相思最關情漏聲正永暗断腸花影潜移料淂来宵
清光未滅隂晴天氣又争知共凝恋如今别後還是隔
年期人縦徤清樽素月長願相随
清平楽
深沉玉宇枕簟清無暑睡起花隂初轉午一霎飛雲過
雨雨餘隐隐殘雷夕陽却照庭槐莫把朱簾垂下妨
他雙鷰歸来
醉桃源
又是青春將暮望極桃源歸路洞戶悄無人空鎻一庭
紅雨凝佇凝佇人面不知何處
行香子
别恨綿綿屈指三年再相逢情分依然君初霜鬢我己
華顛况其間有多少恨不堪言小庭幽檻菊蘂斕斑
近消宵月己婵娟莫思身外且闘樽前願花長好身長
徤月長圓
驀山溪
風流心膽直把春償酒選淂一枝花綺羅中算来未有
名園翠苑風月最佳時夜迢迢車欵欵是處曾携手
重来一夢池舘皆依舊幽恨寫新詩托何人章臺問柳
漁舟歸後雪鎖武陵溪水潺潺花片片艤棹空回首
又
輕衫短帽重入長安道屈指十年中一廽来一廻漸老
朋游在否落托更能無朱絃悄知音少撥断相思調
花邊柳外萧&KR0904;愁重到深院鎖春風悄無人桃花自咲
金釵一股擬欲問音塵天杳杳波渺渺何處尋蓬島
菩薩蠻
午隂未轉晴忩暖無風着地楊花滿睡起日猶長&KR1032;簾
紅杏香春心無處定又作花時病芳艸伴離愁綿綿
早晚休
又
百花未報芳菲信一枝探淂春風近只有雪争光更無
花似香孤標天賦與冷豔誰能頋庭院好深藏莫教
開路傍
又廽紋
&KR1032;簾風入雙雙燕燕雙雙入風簾&KR1032;明月曉啼鶯鶯啼
曉月明断腸空望遠遠望空腸断楼上幾多愁愁多
幾上樓
又
遠山眉映横波臉臉波横映眉山遠雲鬢插花新新花
插鬢雲断䰟離思遠遠思離魂断門掩未黃昏昏黃
未掩門
少年遊
建溪靈艸己先嘗歡意尙难忘未放笙歌暫留簮珮猶
有紫芝湯醉中纖手殷勤捧欲去断人腸絳䗶迎歸
繡鞍扶下笑語盡聞香
晁叔用
漢宫春
黯黯離懷向東門繋馬南浦移舟薰風乱飛燕子時下
輕鷗無情渭水問誰教日日東流常是送行人去後烟
波一向離愁回首舊游如夢記踏青殢飲拾翠狂遊
無端綵雲易散覆水難收風流未老拚千金重入揚州
應又是當年載酒依前名占青楼
玉蝴蝶
目断江南千里㶚橋一望烟水微茫盡鎻重門人去暗
度流光雨輕輕梨花院落風淡淡楊柳池塘暗偏長珮
沉湘浦雲散高唐清狂重来一夢手搓梅子煮酒初
嘗寂寞經春小橋依舊燕飛忙玉鈎欄凭多漸暖金縷
枕别久猶香最難忘看花南陌待月西廂
感皇恩
小閣倚晴空數聲鐘定斗柄寒垂暮天净向来殘酒盡
被曉風吹醒眼前還認淂當時景舊恨與新愁不堪
重省自歎多情更多病綺窗猶在敲遍欄干誰應断腸
明月下梅摇影
又
蝴蝶滿西園啼鶯無數水閣橋南路凝佇兩行烟柳吹
落一池飛絮秋千斜掛起人何處把酒勸君閒愁莫
訴留取笙歌住休去幾多春色禁淂許多風雨海棠花
&KR1180;也君知否
又
寒食不多時牡丹初賣小院重簾燕飛礙昨宵風雨只
有一分春在今朝猶自淂隂晴快熟睡起来宿醒微
帶不惜羅襟揾眉黛日高梳洗看着花隂移改笑&KR0933;雙
杏子連枝戴
&KR0916;江仙
雙舸亭亭横晚渚城中飛觀嵳峩画橋燈火照清波玉
鈎平浸水金鎻半沉河試問無情堤上柳也應厭聽
離歌人生無奈别離何夜長嫌夢短泪少怕愁多
又
憶昔西池池上飲年年多少歡娛别来不寄一行書尋
常相見了猶道不如初安稳錦屏今夜夢月明好渡
江湖相思休問定如何情知春去後管淂落花無
又
謾道追歡惟九日年年此恨偏濃今朝吹帽与誰同黃
花都未拆和淚泣西風應恐登&KR0916;腸更断故交烟雨
迷空為君一曲送飛鴻誰能推轂我深入醉鄉中
漁家傲
浦口潮来沙尾漲危檣半落帆游漾水調不知何處唱
風淡蕩鱖魚吹起桃花浪雪盡小橋梅搃放層楼一
任愁人上萬里長安回首望山四向澄江日色如春釀
傳言玉女
一夜東風吹散柳梢殘雪御楼烟暖正鼇山對結簫鼓
向晚鳳輦初歸宫闕千門燈火九街風月綉閣人人
乍嬉遊困又歇笑勻粧面把朱簾半揭嬌波向人手撚
玉梅低說相逢常是上元時節
如夢令
簾外新来雙燕珠閣瓊楼穿遍香徑淂泥歸飛蹙池塘
波面誰見誰見春晚昭陽宫殿
又
墻外轆轤金井驚夢瞢騰初省深院閉斜陽燕入隂隂
簾影人静人静花落鳥啼風定
又
門在垂楊隂裏楼枕曲江春水一陣牡丹風香壓滿園
花氣沉醉沉醉不記綠&KR1084;先睡
楽府雅詞中
