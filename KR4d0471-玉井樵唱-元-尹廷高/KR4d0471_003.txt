玉井樵唱卷下元尹廷高撰
五言古
出都門二首
面目已可憎我思滌其埃旅食雖八珍何如脯蒼苔獨
鶴高拏雲萬牛不可回寒日淡平野浩歌歸去來
振衣出都門八荒何茫茫白雲千里峰渺在天一方鴐
鵝自東歸鴻鴈紛北翔出處各有志未許俗子量
永嘉書所見
此邦幸小稔竊禄似有緣出門見流民令我心惻然十
十復五五乞食相後先有男方呱呱中道甘弃捐誰無
父母心其勢難兩全况遭疫癘苦十病無一痊死者相
枕籍活者難久延彼哉萬錢箸所厭皆肥鮮餓骨半王
孫汝食能下咽嗟嗟吾赤子斯食寄之天似聞齊魯郊
斗粟價十千
詠古二章
長安東陵瓜五色光彩溢風味自不同此老真且實誰
謂秦無人斯高誠妬嫉事往且勿道抱甕了白日
右詠邵平
雙臺倚秋空山色轉高潔白雲出未歸幽鳥啼不歇昭
然動星象偃卧方恍惚舉足即多事且踏石上月
右詠嚴光
七言古
郗令尹四望亭
雙溪遶郭山為城四山叠翠如畫屏溪山深處着小亭
林塘瀟灑蒲荇青令君公餘澹無營來此環眺心目醒
洞庭八荒皆戶庭手揮五絃水泠泠
讀史有感
白浪排空孤島絶黑風翻海萬檣折天高茫茫呌不聞
一夕貔貅化魚鱉開邊大將知何人扁舟獨脱蛟龍穴
殘兵夜度遼東城道旁寡妻正啼血
題書示兒
先生堂前白板厨不藏金玉惟藏書牙籖免譏手未觸
非但目覧仍腹儲我無負郭田二頃家傳經訓真菑畬
雖然未蒙稽古力脩身慎行端有餘汝曹繼志當自勉
勿使貽笑金銀車縱無科目可謀進詩禮自足光門閭
當今公卿亦下士衣冠獨許來庭除逹知諸老固有命
大者鳳閤小石渠一丁不識人所賤漸棄茟硯歸犁鋤
語言無味面目俗名勝安肯臨其廬少陵覓句示宗武
淵明任運責阿舒古人訓子皆如此賣金買書非吾疎
但願爾輩賢復壽世世保此安仁居
銀嶺書懷(大德乙已端陽將男祖憲祖惠遠遊出門風雨大作四日始度銀嶺泥滑)
(不可言偶誦銀嶺遥遥馬戌高之句盖古野人語也足而成章)
泥滑滑泥滑滑竹雞兩聲相間發銀嶺遥遥馬戍高行
行白盡征夫髮征夫髮白白如絲樹本欲寧風撓之壯
士心腸類鐵石别離肯作兒女悲終南嵩華在何許我
欲登高一懷古會逐群仙駕紫鸞咳唾九天落香露
車中作古樂府
車歷轆車歷轆驢牛逐逐雙轉轂可憐喘汗更鞭朴行
到深更鞭轉速老夫平生苦暈眩兩手扶頭身蹙縮停
車少憩日又出束栝營炊道旁屋牛疲馬跛筋力絶世
上利名心未足前車未去後車續車歷轆車歷轆老夫
柳下眠正熟鈴丁當鈴丁當大車小車擺作行問渠梱
載有何物云是官滿非經商蟠螭金函五色毯鈿螺椅
子象牙床美人嬌嬌如海棠面簾半染塵土黃迎門軟
脚閙親舊提擎駱甕刲肥羊人生富貴歸故鄉鈴丁當
鈴丁當老夫北行書滿箱
送惠南歸
去年大兒别我歸錢唐江上秋雲飛今年小兒辭我去
離亭黃葉燕山路人生百歲石火光何堪别離苦斷腸
蟻穴榮枯祗瞬息蝸角勝名纔毫芒胡為天涯更海角
山鳥野猿俱笑錯清風明月歸去來白飯黃虀苦不惡
眼中太華與黃河酒後耳熱還高歌一瓢一笠春雨裏
笑倒道旁春夢婆
送永嘉宰王吉卿滿任
永嘉令尹冰雪胸永嘉之民齊魯風公未下車六載前
鄉村寂莫雞犬空民畏縣門如虎穴吏卒墮突乎西東
公來撫字六載後家家機杼年年豐人以庭家視官府
心事洞逹民情通剚繁治劇談笑裏興廢補弊千年功
平生學道得古意仁愛一念陽春融公庭罕聞響鞭朴
千門月色弦歌中乃知德化最有補宜與俗吏開盲聾
丹桂江上明晝錦忽起歸興随征鴻冷官歲晚感知已
雙鳬直上何匆匆願將政績告太史芳猷從此書無窮
巢燕行(巢中雌燕斃衆雛待哺雄疲於奔役忽弃去越宿别偶一雌以歸對語梁間愛)
(飼加至未幾乘雄之出也盡擠其雛乃自育卵余見其事因紀之)
烏衣失偶成孤飛巢中黃口爭告饑茫茫天地憐隻影
擇配忽復來其雌居梁對語相慰勞衆雛湏有更生期
誰知微物有機穽呴呴相哺成相欺嚌排轉眼施毒口
愛惜乃各私其私一朝育卵重所出父兮獨不哀伯竒
親疎恩重有厚薄肝膽楚越將奚為履霜之操亦尚矣
之二蟲者曾何知
雨中渡揚子江見海怪出沒
吳頭楚尾天一隅長江浩淼雲糢糊中流風急浪花湧
船頭黃帽驚相呼蜿蜒海怪互出沒踊躍與我為先驅
神閑意定若無見自笑胆氣由來粗江神雅識詩客意
故爾獻狀聊相娛岸旁青帘酒可沽拔劍割炙傾玉壺
與君痛飲留斯湏此意此意不可孤山川惨淡百戰餘
古今變態難盡摹且書雨裏金焦圖
丙午端陽抵郡
去年别家值端午千山萬山正風雨今年五月燕山路
夾道槐隂不知暑居庸翠色何蜿蜒山勢北來欲飛舞
岱宗左峙如龍昂太行西蹲疑踞虎祗今王氣壓九州
玉帛會同來率土五色祥雲耀日轂萬雄金城壯天府
車輪馬足生雲烟駭目動心難徧舉平生輿圖見紙上
萬里乾坤今眼覩新豐斗酒聊自慰䟦涉長途莫辭苦
丈夫由來四方志安知貧賤非玉汝杜陵流落詩轉豪
子長歷覧文始古况兹京師萬人海偉觀竒聞比林聚
石文十鼓承周宣寶鼎千年繼神武雲臺勲臣家宼恂
薇垣上相人趙普金臺俊傑多意氣義方詩書立門戶
風流他日作佳話誰為山川述舊譜世間安得筆如椽
玉泉萬丈虹光吐
盧溝曉月
闌干滉漾晨霜薄馬度石橋人未覺滔滔流水去無聲
月輪正挂天西角千村萬落荒雞鳴大車小車相間行
停鞭立盡楊柳影孤(闕)滅沒青山横
薊門飛雨
清風夾道槐隂舞誰信青天來白雨馬上郎君走似飛
樹下行人猶蟻聚湏臾雲散青天開依然九陌飛黃埃
乃知造化等兒戲一日變態能千廻
玉井樵唱卷下
