玉井樵唱卷上元尹廷高撰
五言絶句
松下晚興
飛雲憩松梢倚松覓詩句沉吟不成章白雲亦飛去
題山水畫卷
身在山水間心在山水外世無鍾子期白雲兀相對
妙高庵半山亭
寶所已在近游子倦躋攀努力上復上安樂刹那間
七言絶句
江鄉夜興
極浦霜清鴈打圍漁燈明滅水煙微天寒想是鱸魚少
犬吠空江船夜歸
山中雪夜
竹爐火冷硯生冰童子貪眠喚不應夜靜空山人語寂
一窗風雪打吟燈
宫詞
舞罷金杯袖汚痕沉香亭北月黃昏柳枝無力東風軟
昨夜新承雨露恩
宮怨二首
綠衣無分惹天香滴碎春愁玉漏長日上海棠眠未醒
夢隨蝴蝶出宮墻
露沐香窠夜不收紫綃夜映翠蟠虬雖然盧阜聞名晚
合是花中第一流
海棠
淵才含恨亦含譏獨羡昌州一種稀欲碾沉檀和清露
千林隨處散香霏
山茶
東風知費幾工夫綉出堂前晝錦圖不假丹砂塗鶴頂
任教黃粉染蜂鬚
臘梅
五出天然蠟綴成詩人千載不知名自從山谷推同姓
一日清香偏汴京
柯山石橋
鑿破乾坤有此橋不知世變幾風濤當時對局縱横者
何似樵夫袖手高
小園春莫
園林春事頓闌珊花自飄零梅自酸綠樹成隂罷歌舞
雙鳩飛下石碁盤
杜甫遊春
矍哉驢上一吟翁詩好平生不慮窮夢冷草堂無史筆
浣溪千載自春風
淵明賞菊
彭澤歸來百念休西風天地一悠悠白衣未至沈吟久
一把寒香萬古秋
子猷訪戴
乾坤清夜玉含輝萬壑千巗景絶竒一舸自來還自去
古今高卧可曾知
羲之愛鵝
寫經纔畢即籠鵝人物風流說永和寂寞荒池已陳迹
空留夜月浴寒波
雪夕
黃葉蕭蕭下庭樹吟懷浩蕩難分付何處鐘聲落翠眉
閉門風雪千山暮
客星閣
萬古嚴灘萬古清秋風杜若老寒汀一江斗宿沉天影
那箇中間是客星
客中中秋無酒
丹桂飄香玉宇清笛聲隱隱度江城客樓醒眼看明月
虛負天風吹晚晴
書齋即事
看了床頭半日書閑眠欲下靜工夫女童學畫宮粧額
偷抹窗前點易朱
見一人家以書葉糊窗讀之乃張廵傳因戲題
坐守睢陽當豹關江淮頼此得全安至今青史雖零落
猶障窗風一面寒
夏菊
淵明貪卧北窗凉籬下無心為發揚開向薰風根種别
不知晚節有重陽
客中秋社
社日傷心在客中凄然涕淚落秋風故鄉田土荒蕪盡
枉向他州說歲豐
翁村思歸
一年歸計又蹉跎落盡梨花春不多昨夜翠微深處宿
月明無奈子規何
早發信安
卧憶家山意轉迷十年蹤跡幾東西出門無限陽關思
月落孤城雞亂啼
謁先君墓
十載流離東復西歲時霜露獨凄凄子規似識終天恨
飛上松梢盡日啼
送無外僧弟歸奉廬墓二首
石田茅屋且隨宜更種梅花滿翠微誦罷楞伽清磬歇
倚松閑看白雲歸
踏遍名山眼界寬歸閑且得一身安泥牛入海無消息
萬壑千嵓空翠寒
耕雲寮即事三首
避風自笑學鶢鶋别買青山結草廬幸有薄田可饘粥
閉門且讀舊時書
石板橋連白竹扉雲深轉覺俗塵稀靜中看盡天機動
木落寒塘水鳥飛
松風遠覺瀑聲來池畔明窗對竹開睡醒方知凉是雨
鳳仙花落滿蒼苔
葉法善天師故宅茒山
雲間玉笛夜飛霜宫府清虚翠色凉滛樂早知能亂國
月宫不遣奏霓裳
項羽
多疑難逞拔山雄失道隂陵計已窮更恐艤舟人見紿
不緣無面見江東
范增
畢竟知人愧鄼矦數公仗劒自歸劉腹心牙爪皆資敵
一老如何佐沐猴
靖康北狩
舟楫江南方運石兵車漠北又通金喚回艮嶽游仙夢
五國城中夜雪深
晚歸道中
落日蒸烟起亂山煙光山色有無間一綳水墨無人識
分付歸鵶自帶還
昭君二首
身落天涯恨未平昏昏漠月度龍城琵琶馬上千年意
只有詩人畫得成
草色猶能白變青怪渠妍醜一毫爭自緣謀國無長策
枉使毛生受惡名
金山懷古
元公當日好機鋒問倒眉山犢眼翁玉帶圍腰誰縛汝
一場公案笑談中
虞允文拒完顔亮
金甲紅旗已瞰江車船三繞勢俄張立功反出毛錐子
愧死酒中劉四廂
庚子營又青舊業四首
二十年前此戰場隔溪野燐尚凄凉兒童生長他山久
却把家鄉作客鄉
誰識當年老令威去家千載尚知歸交游散盡鄰人少
只有諸峰遶四圍
海宇年來喜晏安减租時拜一分寬太平莫道全無象
好向鶯花靜處看
燕子重尋舊主人呢喃語别幾經春足間紅縷猶無恙
巷口斜陽記不真
初夏田家即事二首
麥未登場榖正秧山田僧衲間青黃芋畦瓜圃姑停閣
且了西疇插種忙
茅簇堆庭繭未繰浮槎炊飯濕難燒夫耕婦饁無閑暇
忘却窗前婆餅焦
題妙高庵
草庵卓立孤峰頂霜落石頭山月靜天風吹落五更鐘
盡大地人都喚醒
西湖十詠
爛銀盤掛六橋東色貫玻瓈徹底空千頃清光無着處
夜深分付與漁翁
右平湖秋月
翰苑仙人去不還長留遺跡重湖山一鈎殘月鶯呼夢
詩在煙光柳色間
右蘇堤春曉
數板瓊瑶踏未乾沈吟不度據征鞍孤山霽色無尋處
笑指梅花隔歲寒
右斷橋殘雪
煙光山色淡溟濛千尺浮圖兀倚空湖上畫船歸欲盡
孤峰猶帶夕陽紅
右雷峰落照
晴波淡淡樹冥冥亂擲金梭萬縷青應怪園林風景别
數聲婭姹不堪聽
右柳浪聞鶯(在聚景園今為回回墳)
細雨初收逐隊嬉何人注目俯寒漪紅粧靜立闌干外
吞盡殘香渠未知
右花港觀魚
虚堂四面枕湖光醖作芙蕖萬斛香獨笑南薰更多事
強教西子舞霓裳
右麯院荷風
鰾緲雷峰隔上方數聲風送到幽窗柳昏花暝遊人散
付與山僧帶月撞
右南屏晚鐘
波仙鼎立據平湖天影清涵水墨圖夜靜老龍鱗甲冷
冰壺深處浴明珠
右三潭印月
嶙峋對峙勢爭雄古塔疎林杳靄中寫盡西湖煙雨障
雙尖如筆閤晴空
右兩峰插雲
新波院舊遊
挺挺千竿繞畫簷問君何事此掀髯春風幾度龍孫換
却是前身見子瞻
古杭塔寺
擾擾浮生意未閑尋幽得暇扣禪關老僧倚檻心無事
目送寒潮入亂山
秋夜旅懷
夢繞家山舊菊叢芭蕉葉葉又秋風閑愁一夜深如海
只在空階雨滴中
題曲終人不見江上數峰青
青山不改重華世玉瑟空餘太古音遺恨湘江流不盡
至今眉黛鎻遥岑
題挂蓑衣圖
衮衣元是抱官愁富貴何人得自由千古蓑衣看不足
一竿斜曰轉船頭
范增墓二首
攻漢亡秦計謾竒君王於汝奈何疑可能少緩湏臾死
親見烏江疋馬時
身作重曈骨鯁臣塚間荒草幾經春殘骸不朽寧多少
曾費黃金四萬斤
題猫捕蜂圖
遊蜂初不識含蟬偶入花隂攪晝眠一綫纖腰能幾許
枉教瞪目暗垂涎
張騫乘槎
仙槎正落斗牛間散髮中流意自閑却被君平開口笑
水窮山盡不知還
題一寶境界
恒河沙數渺難窮過電浮漚轉眼空惟有故家長不壞
黃花翠竹幾秋風
題巖門
嵌空元不費敲推彈指能令鐵鎻開莫學寒山避人去
千年巗縫合蒼苔
歐陽希古讀書樓(在清河坊)
道上紅塵利慾鄉天風吹下韵琅琅闌干四面秋聲起
一暈青燈夜正長
贊達摩畫像
莫聽番僧說是非滔滔流水不西歸自從拆斷莖蘆後
白浪翻天無了時
賦天窗
玉片鱗鱗月一方能於暗室泄天光有時急雨敲詩夢
尚帶波濤海氣香
北關買舟
北關門外柳青青閑寄江南第一程别酒未闌山鳥唱
短蓬撑夢過臨平
前村晚泊
清晨買飯鱸魚市薄暮停舟杜宇村更有浮家江海客
一生蓬底長兒孫
姑蘇臺
姑蘇臺下水茫茫麋鹿不來春草長柳外闌干誰獨倚
玉簫吹怨滿斜陽
館娃宮
金繡鴛鴦綠錦䄄水精簾底净無塵君王醉枕香紅軟
人隔重江正卧薪
寒山寺
路接楓橋一逕通漁郎遥荅隔河舂自從夜禁行人絶
不信烏啼城外鐘
惠山泉
石亂香甘凝不流何人品第到茶甌可能一勺長安水
瞞得文饒老舌頭
常州
百萬西來勢莫攖孤危甘死戰塵腥欲詢往事無遺老
日暮城頭鬼火青
甘露寺
寶閣高横玉宇寒分明脚底踏焦山長淮渺渺三千里
祇在僧窗一榻間
中冷泉
衮衮魚龍浪氣腥江心何處認中靈茶邊滋味人知少
世上空疑陸羽經
揚州后土祠瓊花
無雙亭下萬人看欲覓殘英一片難夜靜月明猿鶴唳
誤翻玉雪堕闌干
山陽泊舟
南枕湖光北枕淮百年形勢畫圖開黃昏鼓角孤城閉
尚記秋風萬馬來
舟過彭城
黃河三面遶城流雲壓荒臺冷不收千古英雄只如此
手遮斜日看徐州
彭城夏日
燕去樓空事已非柱頭白鶴昔曾歸彭門五月薰風起
夾道椿花似雪飛
燕山九日
老氣横吞萬里秋不堪白髮對人羞一枝黃菊無情極
冷看西風捲客愁
燕山寒二首
地穴玲瓏石炭紅土床蘆簟覺春融一窗明月江南夢
恍在重簾暖閤中
孤鴻破曉雪霏霏起整歸裝莫悔遲幸有北風能逐客
山靈不用費文移
出都門
都門曉出興悠悠一片歸心逐海鷗馬上不吟風雪句
揚鞭指墖認通州
舟中夜興
枯葦蕭蕭攪客眠夜深燈火照隣船(闕)
風雪蓬窗萬里天
泊舟淮陽
孤舟夜泊倚皇城天際歸心促曉程二十四橋霜月冷
卧聽鐘鼓送人行
北歸渡揚子
狠石年深已綠苔金焦千古畫圖開浪花半角殘陽裏
曾見乾坤百戰來
四瑞名山古佛(在夀寧寺唐末有佛像藏於謝客巖側每見青衣童子出市游)
(人疑之跡其所往至巗忽不見得古佛五十餘身有燈尚明)
琉璃光裏人間曉儼若靈山未散時不是青衣輕漏泄
箇中消息有誰知
聖鐘
千夫赤手縛淵龍俄聽洪音吼梵宫醉衲不回消息斷
高樓殘月五更鐘
觀音石
磨盡當年殺氣醒石間髣髴見珠纓自從放下屠刀後
江上寒潮幾度生
蓮經放光
七卷流傳自李唐夜深古紙發光芒高人宴坐都無見
寂寂中庭月一方
宣仁太后遺像
謗史欺天祗自欺母能改子更何疑女中今識真堯舜
愁絶年年社飯時
高瓊太守遺像
河流咫尺隔腥羶進寸曾令火德燃江海揚塵龍虎逝
英雄猶有畫圖傳
題秋山晚色圖
千峰含翠入高寒咫尺生綃眼界寬開盡黃花歸未得
霜林紅葉畫中看
永嘉精舍二首
寂寞真如住院僧竛竮瘦影半孤燈法筵第一無他說
只有脩齋舊葛藤
敗簷偪仄怕擡頭孤宦飄零不自由半夜空齋風雨急
夢中誤喚繫漁舟
臘月海棠
尤物真能奪化工臘前偷泄數枝紅霜花不上臙脂面
強飾春妍嫁北風
立秋日
一葉纔飛暑漸收西風吹起鬢颼颼清凉入骨皆恩意
寄語人間莫怨秋
楓塘别業
白雲缺處露簷牙雞犬相聞僅數家幽鳥不啼林寂寂
滿山黃霧落松花
燕山九日
每逢佳節倍思家獨倚高秋感物華莫被黃花瞞醉眼
滿城風雨是天涯
癸丑元旦即事二首
客窗曙色漸朦朧不覺微和上笑容鄉夢醒來殘燭在
東風吹送景陽鐘
弟兄遥想頌椒盤應望天涯憶歲寒歸鴈紛紛空北向
更無一字寄平安
燕山聞杜鶻口占三首
蜀魄千年西復西何時風隔别幽棲中原萬里多芳樹
却傍五雲深處啼
黃塵點鬢欠知幾忘却蒼苔滿釣磯想是山靈嬾馳檄
祗今啼鳥勸人歸
石棧天梯路久通羽毛何地不春風到今不信堯夫語
浩蕩乾坤一氣中
金臺
招賢事往久凄凉志氣何人為激昂多少黃金化塵土
荒臺千古說昭王
虞博士扁所居東西曰陶曰邵以寓尚友古人
之意各賦一首
重華苖裔許誰同寓意階前舊菊叢一片古音人未識
無絃琴裏&KR0894;南風
髣髴行窩舊典型神遊八極手鞭霆羣兒鬭草春風亂
欹枕窗前看畫屏
南歸過釣臺
高風千古水漫漫雲壓雙臺暮色寒惟有倒騎牛背客
月明横笛過嚴灘
玉井樵唱卷上
