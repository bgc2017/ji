御製序
夫自上古結繩而治後世聖人易之以書契斯文之來
尚矣故日月星辰之文於天山川草木之文於地登龍
於章升玉於藻莫不因其質之美而文之以益其盛焉
二典三謨商書周誥之為文堯舜禹湯文武周公傳心
之要道也是故藴之為德行行之為事業發之為文章
者聖賢之所以為聖也摛華靡於篇章鬭一字之竒巧
者雕蟲之技虛車之飾之所以為譏也徒脩其内而文
不能見於外者亦大雅君子之所弗尚也故孔子於斯
道之隆替未嘗不寓之於斯文之盛衰文所以載道豈
虛語哉三代以降左氏傳屈氏離騷太史公書賈氏治
安董氏賢良三策紹上古之淳風繼大雅之元音雖其
德未臻於盛要皆其積有源其流有光堪以垂世而行
遠魏晉之後變淳朴為綺靡化元聲為冗薄而文之衰
極矣至唐韓昌黎迺起衰式靡天下復歸於正同時若
柳宗元其後若歐陽三蘇曾子固諸人代繼其蹤又有
周程張朱諸大儒繼起遠接歴聖之傳明道以覺世而
斯文之盛遂如日月之經天山川之緯地豈非以言之
無文行之不遠而斯道之存端賴斯文之盛以流播於
天地間乎吾師梁邨蔡先生守道君子也常為吾言天
地性命之奥道心人心危微之判堯舜禹湯文武周公
孔孟周程張朱之心傳而曰人受天地之中以生必克
已復禮以全其天命之本然民胞物與以盡其功用之
極致斯不愧於天之所賦而成其為人矣若風雲月露
以為文者藝也然道德盛於中而英華見於外斯亦君
子之所不廢也因出平生所為文示余余披讀之餘而
歎先生之實為有用之儒也先生講學鼇峯教人以忠
信孝悌仁義發明濂洛關閩淵源有自也及立朝而丰
采議論嘉言讜議足以為千百世治世之良規則又國
家棟梁之任也今觀其文則溯源於六經闡發周程張
朱之理而運以韓柳歐蘇之法度如金聲玉振於有虞
之廷也如卿雲麗日昭映霄漢而為中天之瑞也如江
淮河濟支流衆派之終歸於大海也所謂藴之為德行
行之為事業發之為文章者吾於先生見之抑又有說
焉先生之文固足以繼昌黎之蹤而抗歐蘇矣然先儒
以為昌黎因文以見道今先生教人必先之以格致誠
正之功天人危微之判而後繼之以文焉先生自脩固
可知矣吾以為先生體道以為文并非因文以見道請
以質之先生與天下後世以為何如也
(序不謹案是載於)
(樂善堂文集定本而此集實以冠首後題雍正八年八月今據以恭錄云)
二希堂文集别集類六(國朝)
提要
(臣)等謹案二希堂文集十二卷
國朝蔡世遠撰世遠字聞之漳浦人康熙己丑
進士官至禮部侍郎諡文勤是編乃其所作
雜文冠以耕籍賦
聖主親詣太學頌青海平定詩序日月合璧五星連
珠頌河清頌
樂善堂文抄序共六篇不入卷數志榮遇也其
餘序四卷記一卷傳一卷論說書共二卷墓
表志銘行狀共一卷祝文祭文共一卷雜著
一卷目錄之後有其門人寧化雷鋐附跋稱
其堂所以名二希者世遠嘗自作記言學問
未敢望朱文公庶幾其真希元乎事業未敢
望諸葛武侯庶幾其范希文乎其務以古賢
自期見於是矣前有雍正庚戌
皇上在藩邸時
親製序一篇稱其講學鼇峯教人以忠信孝弟仁
義發明濂洛關閩淵源有自也及立朝而風采
議論嘉言讜議足以為千百世治世之良規則
又國家棟梁之任也今觀其文溯源于六經闡
發周程張朱之理而運以韓柳歐蘇之法度所
謂藴之為德行行之為事業發之為文章者吾
於先生見之煌煌
天語載在簡端
睿鑒品題昭示中外非惟一時之
恩遇實亦千古之定論矣迨我
皇上龍飛御極於甘盤舊學
篤念彌深乾隆己夘
論正文體舉世遠之文為標準癸巳
詔編纂四庫全書世遠著作又蒙
褒錄
絲綸宣示均字而不名寵禮儒臣於斯為極今讀
其集大抵理醇詞正具有本原仰見遭際
聖時契合非偶其上邀
知遇固不僅在文字間矣乾隆四十六年閏五月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
二希堂文集卷首
禮部侍郎蔡世遠撰
耕耤賦(有序)
皇帝御宇之二年始耕於千畝之耤禮也臣世遠謹按
耤田之禮其義有三已所自親以供粢盛至孝也躬習
於農以知稼穡至恪也對時育物為天下率以勸田功
至勤也行一事而三善備者耤田之謂也我
皇上挺睿聖之姿追皇王之化闢四門以通言路頓八
紘以招茂才飭官常以修百職卹民隱以撫萬方弊吏
則揚清黜墨移風則尚儉崇淳祗祗庸庸日旰而不遑
暇食期月之間典則具舉風教滂流臣竊憬然知隆古
以来唐虞三代其無以侔盛也廼修耤田之禮
躬率三王九卿秉耒而耕之三推加一禮成
念農為天下本
詔自京畿以暨河之南山之左右民有積逋賜以緩征
所在大吏訪其地老農之儉勤敦樸身無過舉者寵優
之秩以八品臣嘗推周頌思文桓二章之指以為粒民
者稷之所以配天也豐年者武之所以綏邦也周家宗
祖世以農事為緒遂同疆界以陳常天命匪解克定厥
家盛德大業播為樂章其聲鏗闛盈於天地我
皇上仁育恩覆無遠弗届而憲古修文重農敦本於前
聖有光宜有撰述以摹萬國之歡心導兩間之和氣臣
世遠以遭逢之幸拔自海表簪筆螭頭侍學
鸞署際兹盛典媿無文章以華
國敢忘固陋謹拜手稽首而獻賦曰
偉元聖之制禮兮重耤田之親耕洪卓爍以煒煜兮維
聿將其恪誠詎鄉甸而無良農兮匪大糦之所馨謇獨
俶此春及兮用以供乎粢盛駟玉虬以戾止兮軫深䎩
之民情所無逸以知艱兮固王心之所寧兆九域以豐
穰兮欻風聲之倰儯&KR1896;萬乘其猶辛勤兮矧細甚之農
&KR2150;度三時以著制兮媐王政之有成惟&KR1715;&KR1715;以敐敐兮
舉德輶而若輕斯憲古以修文兮燀㝢縣而光亨於穆
我
皇德崇業廣有典有則以教以養側席而求有言惟讜
占善必錄擅長斯奬施慶春温旁燭日朗觀民則如風
之行涖官則如天之象聽政不遑於曛夕視朝早辨於
昧爽聲明旁溢於瀛寰神化同流於穹壤捷若驊騏之
驫&KR2973;應若龍鼉之鼓響憙憙訔訔巍巍蕩蕩洵六五以
四三與天參而地兩於時歲在閼逢律中夾鍾農祥既
見韶景方融天廟躔次土[瓜見]瀧涷史占初吉瞽奏協風
天子乃順月令撫時雍念民力敬天工修王制勅秩宗
前期祗肅將有事於先農於焉封人設其埓堳稷官申
其警諭奉禮序其班階大胥展其樂具常伯獻播殖之
儀宗人省牲帛之數其在羣后百執莫不攝威儀竭誠
素恪恭待事㒺敢遑寤逮夫元辰既届暁色澄鮮初晞
漙露漸歛游烟葩瑵擁簇雲䍐連飜象輿蜿蟺豹尾飛
軒
天子則被龍袞佩蒼瑌出青陽之左个協鸞和於鈞天
介御間以剡耜用稅於千畝之田爾乃降金根之車陟
青壇之位考鐘敔兮嚝鍠舉焚燎兮&KR0008;煝揚祝嘏兮正
辭搢珪璋兮大瑞薦明德兮馨香享孝誠兮斯醉臚駿
奔兮就列篤邦祜兮以對祀事孔明薌鬯猶&KR2345;乃下壝
壇乃就耕次乃命廩犧解韜出耒乃命太僕牽牛執轡
乃涣
絲綸金洪玉晬自古在昔農為重事矧是千畝以享以
類曷敢不勤加三為四爰推
御耦洪縻手試騬繱犗而服紺轅轛縹軛而馭黛耜軼
河鼓以比馴象坤儀以為利維時爾公爾卿為五為九
凡厥庶民薄終其畝穜稑孔嘉神倉孔厚用以昭居歆
兆時&KR0008;鳩三農康九有湛湛露兮樂胥侑壎箎兮我牖
垂髻兮髫童掎杖兮台耉其心兮克忠厥角兮稽首感
大禮之既成慶遭逢之非偶
皇上乃念畿以内河以南並太行之左右繡壤錯而相
銜泙沛施膏逋徵弛嚴易潞活活嵐憲&KR2822;&KR2822;日觀之佳
氣益釀崧嶽之膚寸長瞻既近輔以優渥復薄海而均
覃考力田之賜爵自漢世為美譚昏勞農以終老揆鋤
雲而觸炎苟淳龐其可風錫愚賤之華簪俾皓顛以沾
榮庶糲藿其益甘耿
聖人之作則皎朝曦之方晝濊霮䨴之波施廓天造之
廣覆彼連山之播穀甫肇業而未究粤唐虞之命稷錯
鮮食以在宥至夏啟以牛耕始少憩乎人勠洎耤典之
既行畫鄉郊而井授相隂陽以涉澗豳可籥而口授編
周禮以勤民爰吉蠲乎登豆維斯禮之矞皇值運會而
重覯炳千古而有光召休祥之輻輳書歸禾以為嘉禮
餘三以為富易大有以占亨詩多稌以擢秀經有年之
必書斯豐登以屢遘惟設誠以致行故天錫之孔厚賡
衢壤以春熙頌我
皇之萬壽
聖主親詣大學頌(有序)
粤若我
昭代誕膺天命撫臨萬方垂光錫祚右文典學昭灼涵
煦東西朔南罔不暨訖
皇帝纘承鴻庥明哲作則帝王師儒之道萃於一身天
下懷德秉義博聞有道術者莫不近文章砥厲廉隅爭
自奮於
聖人之世皇哉中天之景象也
皇帝重念尊師講道謁聖崇儒風示天下莫急於此雍
正二年春三月乙亥朔
天子乃盛法服建龍斿蹕清路噦和鸞
躬詣大學大昕鼓徵淵淵皇皇釋奠於
先師禮成
御彝倫堂講明德新民之經精一執中之旨厥彰厥微
既繹既闡王公卿尹侍從之臣聖孫賢裔暨厥肄業成
均之士合二千有餘人咸侍日月之旁飫聞至德
天子乃頒綸綍廣崇聖之配隆褒德之典傳經之彦衛
道之儒孰已退而宜祀孰未入而宜增昇平日久向學
蔚蒸擴博士弟子員之額加五經孝秀之升德化洋溥
教澤大洽近光之士八表之遙龐眉童稚莫不延頸企
踵鼓舞懽愉曰
聖人首出天下文明此其時也粤稽唐虞典樂有教米
廩有庠五典有惇直温寬栗剛簡廸於厥中時則四方
風動萬世永賴亦越周文亹亹翼翼雝雝肅肅靈臺辟
雍其典則隆其意備美故其詩曰肆成人有德小子有
造古之人無斁譽髦斯士惟無斁然後能使斯士奮興
故其詩曰文王有聲遹駿有聲又曰濟濟多士文王以
寧言文王作人之效而賢才之為國家寶也爰及武王
陳書敬勝訪範叙倫師氏以德教國子保氏養國子以
道大司樂以成均之法治建國之學政曰中和祗庸孝
友故其詩曰鎬京辟雍自西自東自南自北無思不服
無思不服者服之至也長肓有法王心有加故服之者
亦報以心也我
皇上孝以事
親誠以馭物仁以恤下推心以用賢多方以訓士所以
豫養奬勸漸摩成就之者靡不曲盡故能使近說遠懷
奔走忭躍駕成周而軼有虞漢帝圜橋之聽唐宗建學
之盛宋代三舍之規史氏所誇又烏足云哉臣世遠備
員講讀躬逢盛事揚扢有懷忘其鄙謭謹再拜稽首而
獻頌曰
帝德廣運表正萬邦文同有截化溥無疆金樞丹穴若
木扶桑光華所燭錫極陳常聲靈炳彪於斯尤盛五緯
集祥九州無競廼稽古制廼溯道宗斆學之本伊維辟
雍鄒孟有言後先一揆夫子之道我
皇齊軌如月印川圓暉不滓如日中天萬世同晷體厥
大成誕敷㝢縣息息相符羹牆若見二載季春朔日既
練遂
詣寝楹舍菜初奠笙頌西磬其鐘在南樂具奏止事以
在三尊師訪道磬折是甘
皇之沖德海負淵涵廼
御彝倫横經講義菽粟為膏布帛為賁曰維大學曰明
曰新克止至善天下均平曰維聖心傳十六字危微之
幾誠則無事
皇建厥中一而不二錫厥庶民惟中是視臣工生徒百
千其偶亦有聖嗣率彼賢後圜橋聽觀有孚盈缶涣若
釋冰肅若拱斗緬從洙泗粤若放勲聖聖則同治教攸
分肆我
皇上為師為君丕宏厥緒咸秩其文既祠崇聖錫厥王
封兩廡羣儒亦折其衷如衡之平得禮之義升進廣崇
毋失其類煥我宫牆教道扶樹朝陽升梧南山騰霧經
生復額弟子增數翕其從風九閶湛露皇矣
帝德於穆昭融跨虞軼周巍巍崇崇天降時雨滂沛浺
瀜化澤所協以兆年豐威加鹿塞玉門韜弓止戈為武
在泮之功小臣多幸際兹
昌辰而目斯擊而身斯親懿我
皇上受福無垠於萬斯年保佑天申
青海平定詩序
維我
皇朝受天眷命道德侔於虞夏土宇擴於漢唐九服寧
一萬姓惠康絶島窮徼㒺不置吏争為臣僕其有不率
折之以威懷柔震叠赫臨乎方外
皇帝膺圖立極纘
列祖之緒仁孝廣被聖武布昭虚已推心知人善任一
民一物咸厪
聖衷誠哉天下歸仁四方以無拂也蠢爾羅卜藏丹津
青海部落偪近甘涼曩以平定朔漠
天威所加震慴納欵
聖祖仁皇帝嘉其歸誠寵以王號兄弟數人皆膺顯爵
乃隂懷僄狡内憤外巽怙惡日滋悖德滅義潛通逆寇
策妄阿剌布坦阻兵安忍同氣自戕梟張豕突
皇帝哀矜庶頑不忍加誅遣使暁諭敦誠順而撫之用
綏靖我邊疆小醜執迷不思悔禍敢肆陸梁
帝赫斯怒
指授方略雍正元年十月命將出師摧其部落散其黨
與二年二月我師乘機進克勝氣兆於風雲先聲震於
沙漠揚威叠勝得降勿殺訊得虚實批空擣堅鴞喪其
林兔迷其穴乘其踣藉取彼鯨鯢生擒羅卜藏丹津之
母并取助逆渠魁八人俘男女數萬馬牛羊數千晝夜
兼追斬馘三千餘人賊衣婦人衣僅以身竄三月乙亥
朔振旅凱旋捷
聞羣臣咸上
功德請
御殿受賀
帝謙讓不居曰是惟
皇考簡用之將豢養之兵用宣乃力克奏膚功朕何有
焉但朕躬即
皇考之躬俟祭告
諸陵勉從所請臣等謹按前代撫外服遠紀有功勲然
或利其土宇或貪其寶物横挑威掣非以討罪為心即
漢世之平東南越服先零定西域史氏雖誇其事然不
免於好大喜功唐平淮蔡韓碑柳雅鋪張揚厲炳耀鏗
鍧然用天下全力久而後克孰若我
皇上大仁大勇不得已而用兵不踰時而奏績兵不過
數千人役不過十有五日勞費少而成功多較之高宗
鬼方之伐不需三載方之虞舜有苗之格未及七旬此
皆由我
皇上神機睿算動合天心
聖祖仁皇帝在天之靈呼吸㒺間
豐功駿烈於是益光由此櫜不戰之弓造可封之俗申
有截之威受無疆之福恭讓哲惠中孚化邦薄海承休
永永無極臣等叨侍
禁廷受
恩深重愧無江漢常武之作揚厲
神功各賦近體詩六章謹再拜稽首以
獻
日月合璧五星聯珠頌(有序)
臣聞天開景歴表儀象以垂庥德協乾行彙祥符而昭
應惟神明之默契自經緯之潛孚凡當極盛之朝必顯
非常之瑞然而司天入奏惟是星輝雲爛之文太史登
書無非日麗風和之兆乃若三光聚舍七曜同躔合星
辰日月以聯暉歴元會運世而罕見溯休徵於上古傳
盛美於伊耆欣承隆遇於中天快覩嘉祥於此日欽惟
我
皇上
堯天復旦
舜日重華
行健勵精贊兩儀而成位
體元廣運協五事以均調時當
御極之三年令值春明之二月仁風普洽陽德方亨慶
兩曜之重光瞻五星之聚彩恍天衢之輯瑞琮璧煒煌
儼玉殿之齊衡璿璣璀璨海天濤湧䨇丸如夾鏡齊飛
斗極雲開五緯似編珠並綴祥光繚繞遍八表以騰輝
瑞靄繽紛近三垣而拱極而況日維吉午恰符
景命之辰時正清晨實際升恒之始舍在娵訾之度位
屬乾宫次當營室之躔星名清廟將行吉禮示
至仁大孝之徵特顯苞符昭
峻德鴻功之應而廼
乾衷益懋
巽命謙承辭大美而不居表蒙庥於
聖祖却賀牋而弗受謹告瑞於
景陵是
天意凝禧洵獨超於萬古而
聖心躋敬更遠邁於百王臣世遠猥以庸愚備員
禁近瞻雲就日慙握管之難窺紀月編年喜簪毫之多
慶謹拜手稽首而作頌曰
太極渾淪兩儀肇分五行順布逓嬗絪緼其氣在
天斯成七曜其理在聖斯成王道王道之成會其有極
惟純乃備無非
天德維
天之德
聖祖肖之
聖祖之德
皇帝紹之
皇帝膺籙放勲嗣嚳
天心默祐錫兹祉福錫之維何猗歟孔多山川清晏風
雨休和詩詠降康史書大有穟穟嘉禾盈於千畝祈穀
圜丘同雲沛澤先
天弗違應念斯獲惟兹庶徵
至治之輝乃瞻上瑞
純德之歸紀年當三歲次在已
朝野昇平賡歌喜起時維夘月萬彙勾芒和風翔洽澹
蕩春陽吉日庚午
天齊七政燦燦璇樞何徵非應其應維何淺莫測之管
窺一二若或得之曉籌初報曙色曈曨咸池騰旭焜燿
璿宫曰若
聖祖合體乾剛
皇帝敬承健行有常緝熙於爍周於八埏是用會合為
章於天粤有太隂同度齊行儼如䨇璧異彩晶瑩曰若
聖祖中和參贊
皇帝敬承剛柔合撰以位以肓繼照重光是用會合如
珪如璋木德之精厥名維歲其位東方豐登之瑞曰若
聖祖仁育黎首
皇帝敬承恩敷九有年穀順成悅豫且康是用来聚降
福穰穰南方有爛伊維火德居丙位離文明是宅曰若
聖祖丕崇禮教
皇帝敬承於昭大孝聲律身度經曲燦列是用来聚有
文有節位中央者厥名曰鎮土德所鍾光明黃潤曰若
聖祖秉信立極
皇帝敬承至誠無息格于上下神人以愉是用来聚萬
邦作孚西有長庚德旺於金齊其躔度光彩森森曰若
聖祖精義入神
皇帝敬承裁制洪鈞惟精惟一執中以運是用来聚宣
昭義問辰星在北清影潭潭是惟水德澄澈淵涵曰若
聖祖睿智首出
皇帝敬承亶聰如一普天坐照如日方中是用来聚昭
明有融惟兹日月協於隂陽惟兹五星應於五常若龍
之圖爻象顯設若龜之書九疇燦列是昭
至德廣大精微爰標竒瑞集福承祺伊惟上古陶唐之
世璧合珠聯遙遙盛事道統治統堯始明之四千餘載
皇帝成之丕顯丕承其道大光欽明恭讓光被平章
昊天垂象符兆顯然二五叶度億萬斯年
河清頌(有序)
(臣)聞聖人在上天不愛道地不愛寶是故河出圖包羲
則之以畫卦洛出書大禹則之以叙疇盖天地一元之
氣分而為隂陽播而為五行五行之生以水為先而四
瀆之水又以河為大天降嘉祥兆自河洛理固然也欽
惟我
皇上四德根心五氣順布孝以事
親本愛敬之心以推暨乎百姓誠以事
天體元善之長以涵濡乎羣生澄叙官方揚清激濁而
百官以治心周蔀屋愷澤旁敷而萬民以察乃雍正四
年十二月自陜州至徐邳淮揚黃河清二千餘里歴有
數旬(臣)聞陽氣生於冬至而盛於春清於十二月者陽
氣寖盛歲功方成貞元會合之時也清於豫徐揚兖間
者宅土中央萬𣲖同流四方之所和會也經數旬如一
日者
皇上中天之治日新月盛光被靡極也仰惟
聖祖仁皇帝深仁厚澤涵肓天下六十餘年
皇上丕承而光大之以言乎心則清明在躬以言乎治
則清和咸理觀乎人文以化成故日月五星徵其應人
情以為田故嘉禾瑞麥發其祥兹又見黃河之聿清昭
聖人之大瑞天氣感動而地氣應之地氣寧謐而河伯
效靈此三才合撰之至理一德感孚之明驗也乃
天眷彌隆
聖敬日躋羣臣請陞
殿受賀
皇上謙讓弗居謂事
天如事
親受寵若驚敬畏弗懈善則歸
親虔告
景陵恩推臣下交儆懋修詩曰昭事上帝聿懷多福孔
子繫大有之卦曰履信思順是以自天祐之我
皇上乾惕益深位育益宏翼翼謙謙巍巍煌煌所謂多
福而天祐者莫大乎此臣叨侍
禁廷珥筆
起居領
訓周詳受
恩深重欣逢道寶之昭彰竊慕賡歌之盛事謹拜手稽
首而獻頌曰
巍巍
帝德上通穹昊高明博厚誕膺大寶惟德之徵五行順
布川泳岳輝昭回呈露百神受職四靈来遊五緯垂象
萬𣲖安流惟河之清千年罕覯上瑞聿彰光啓宇宙
皇心緝熙雍雍肅肅江漢秋陽以濯以曝至化所孚洪
瀾渟泓清且漣漪正在嘉平河從西来星宿濯波既踰
葱嶺積石攸過北繞河湟亘於地軸龍門磊砢澔涆洄
洑元氣和會誕降嘉祺白魚赤鯉朗映鱗鬐一碧長空
素練成綺陽亨歲成榮光在此貝闕何明珠宫有爛晶
潔瑩輝爽徹霄漢豫徐兖揚歴二千里越有數旬其清
未已凡兹臣工懽忭盈廷曰惟我
皇蕩蕩難名自
建極来嘉徵懿鑠是宜致慶聿懷多福惟
帝曰俞
天實貺予予加抑畏永念前謨
皇考陟降在
帝左右乃眷既渥申以保佑虔告
皇考以彰瑞應篤叙明昭丕承有慶惟時臣工肅然敬
聽謙尊而光
聖不自聖孝思維則歸善於
親推恩錫類交儆臣鄰昔在包羲寶圖聿獻亦越軒轅
魚人来見黃龍螾蜿當舜之時德水現靈禹則覿之我
皇首出邁帝軼王有開必先以有斯祥誰則澄之河伯
呈之河伯則辭匪克為之曷為不滓洪鈞是使洪鈞不
居伊誰之司究厥淵微惟
聖成能太極在心即物即誠廓然太虚静正靈瑩孰先
感召天一所生四瀆之長爰效其靈功峻崑岡澤浹環
瀛稼穡惟寶明德惟馨三事允治萬象光亨於千萬年
永奠清寧
樂善堂文鈔序
雍正元年世遠蒙
恩特召入直
内廷隨侍
皇四子皇五子讀書相晨夕者九載於兹矣仰惟
聖祖仁皇帝尊經典學久道化成我
皇上聖以繼聖學貫天人萬邦作則凡所為詒謀燕翼
建極以錫天下臣民之福者莫不是訓是行
訓誨
皇子尤為精詳愷摯
皇子仁孝聰明遜志時敏自四子書五經性理綱目大
學衍義諸書以及古文淵鑒名臣奏議之有關於學術
治道者莫不講貫習復藴之為德行發之為文章不為
雕飾藻繪之辭而皆有以合乎仁義中正之旨八年秋
九月
皇四子自訂其前後所作論序雜文詩賦分為十四卷
名曰樂善堂文鈔命世遠序之夫所謂善者在天則為
元在人則為仁元者天地之心舉天下含生負氣靈蠢
動植喙息之倫莫不有以若其性而資之以始仁者萬
善之長愛恭宜别俯仰酬酢莫不由惻隱之心以發故
在天曰元善由天而之人曰繼善賦之於人曰性善吾
性高明廣大與天同體樂之者必至於浹洽暢遂烏可
已而不自知然其要有三曰窮理曰克已曰虚心人倫
物則之原未徹則好善之心不篤書曰惟精中庸曰明
善言善惡之介當精以決擇也然累於有我曷以克樂
大學曰慎獨濓溪曰果而確言念之初生當謹持而充
擴也已克則私去私去則心虚易大象曰君子以虚受
人虚則誠誠則公公則人我之界胥忘咸之感以無心
貴故曰天地萬物之情可見矣
皇子以此内治其性情敦善行而不怠因之著為心聲
情深而文明醇茂而雅則
皇子勉之哉古之人無斁示我顯德行樂已性之善即
樂天之善也樂人之善猶已之善也以裕諸心以措諸
行若榖種之生生生而不息親之若芝蘭之臭聞之沛
然若江河之決善孰大焉樂莫至焉徒文云乎哉
二希堂文集卷首
