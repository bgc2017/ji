二希堂文集卷七
禮部侍郎蔡世遠撰
有高才能文章三不幸論
有才貴乎無才貴乎無才而齷齪卑瑣碌碌焉守鬼園
以終其身遇物而不能知登高而不能賦斯亦士君子
之恥也然吾以為有才而自恃又不如無才之善伊川
先生以有高才能文章為三不幸正謂此也昔者三代
之取士也以鄉三物教萬民鄉老及鄉大夫考其德行
道藝獻賢能之書於王取實行而不在文章西漢以孝
廉取士東京四科魏晉九品皆重行誼至隋建進士科
唐又分為明經進士二科自是而後則非文學詞章罕
得進矣節比由夷行同曾史者多屈處於下而不能知
而一字之竒一韻之巧馳騁於詞壇取高官顯名於天
下嗚呼三代以下所以多輕薄浮華之士也夫樹木者
以植根為上立品者以務實為貴才名過盛而矜已傲
物非大成之器也恃其所有而攀緣趨附輕於一試尤
喪檢辱身之士也昔者禰正平孔北海恃才而死王粲
陳琳以才故卒為曹操用識者兩有譏焉唐初四傑果
如裴行儉之言江東二陸終於非命才之累人一至此
哉其餘若孟堅之附於竇氏中郎之屈於董氏也歆之
用於莽也劉柳之與八司馬之列也之數子者皆才高
天下學冠一世卒以負才欲試與非其人使千載以下
論古者猶有遺憾所謂雄雞不能斷其尾而參天蔽日
之材且纏絆於野藤刺蔓以自累也然吾謂伊川先生
其有激而言歟當時王介甫以盛名致宰相位新法行
為有宋亂首而民不聊生其子王雩警敏絶人文章達
於帝闕竟夭其身且蘇氏兄弟亦以文章顯者卒與呂
陶等分為蜀黨與朱公庭賈易等互相掊擊此皆伊川
先生所身歴者故其時日與邵堯夫張横渠諸人剖抉
性命之精以復性明善為要以近裏著已為功上以接
孔孟之傳下以開考亭之緒使士知所重者在此不在
彼也至於文章與實學並足稱者此又不可以概論
漳志丘墓後論
君子疾没世而名不稱人没矣稱其名猶志其墓者何
墓以人傳也死如周忠愍黃忠烈傳矣賤如陳布衣蔡
鶴峰傳矣微如阮氏婦蔡步卒傳矣當明祚之終從黃
忠烈死者四人後人表其墓而出之而死於靖難之六
生竟不詳其葬所斯亦憾事也嗚呼石獸石人所以顯
墓非所以傳墓也富貴而名磨滅况於墓乎
漳志宫廟後論
廟祀之大者有司春秋致祭百世不祧余既載之祀典
矣茲之紀也何居漢壽亭侯正氣凛然千秋為烈郡邑
各有廟有司朔望謁焉東嶽行宫雖非郡縣所宜祀然
相沿已久天妃之神海艦蛟宮奉以休咎故屬縣亦多
有其餘名義不必盡正存其名所以留其蹟也夫神降
於莘左氏記之渭陽汾陰綱目雖譏而必錄况有不盡
然者乎
李立侯字說(立侯後改名清植)
安溪先生之孫曰清名者年二十有一矣以庚寅四月
二日既冠冠之日先生命世遠為賓世遠以師之命固
辭不獲也古禮有賓字冠者之文先生又命字之並作
字說世遠又以師之命固辭不獲也謹按其名字之曰
立侯而為說以貽之孔子曰立身行道揚名於後世以
顯父母孝之終也古之所謂顯親揚名者舍立身行道
奚以焉叔孫穆叔曰太上有立德其次有立功其次有
立言此之謂三不朽夫所謂不朽者名也而欲名之不
朽則必自立德立功立言致之今吾子既以名名其名
則所以自立者宜何如耶抑又聞之君子之學立志居
敬致知踐行盡之數者之功並用則可以至於聖賢無
難而要必以立志為之基人苟名節盡喪加以習染既
深年力衰邁斯一旦卓然自立為難耳不然者昨日為
鄉人今日欲為聖人惟狂克念即可以作聖矣况吾子
年方弱冠氣質清明朝夕親承吾師之教家學之茂超
出羣倫循而不息豈可量哉孟子曰舜人也我亦人也
舜為法於天下可傳於後世我猶未免為鄉人也此立
志之說也張子曰學者當以立志為先不為異端惑不
為文采炫不為功利汨此立志之謂也吾子勉之此志
一立則凡所讀之書皆近裏著已也所行之事皆若有
規矩凖繩在前不知其所以然而自化也世遠不敏竊
謂孔子之所謂立身行道穆叔之所謂立德立功立言
者要皆自立志始於以馴致其功揚其名而垂之不朽
夫孰能禦之世遠年幾三十回思既冠之日殆將十年
學殖就荒此志終恐頽墮委靡而不能自克何足為吾
子告者然所言者固亦素所聞於師之說而非依稀影
響之論願吾子之無以人而廢言也
上沈心齋先生書
六月啟行聞在建寧停驂甚久想入朝報
命當在八九月之交也世遠以駑劣之才署齋一年親
承提命懇懇然裁其過而勉其不及自謂所得者多非
徒文章一事昔宋景濂四持文衡好接引後學士之近
之者謂如大寒加重裘盛暑濯清風四方得見者誇於
人以為幸世遠僻處窮陬才不逮志然振衣濯足固不
自安於培塿溝瀆也禮闈被放歸宿於三山署中臨行
告世遠曰汝今歸矣凡人之役役於利者我知汝無是
也而近於義者不可激也偶得一第便自偃蹇廢棄我
又知無是也恐溺於古荒舉子之業不可為也竊念斯
言切中膏肓但今則更有愧者世遠自少不以治生為
急稍有長物則蓄參苓以為養親之資其餘購古書供
朝夕玩習非敢效原憲之金石歌聲張嘉貞之不治產
業良以貧富有命非可力爭且君子志其遠者大者無
暇瑣𤨏及也今自北上歸來恐負王曾之志即臥槀推
車自信不至役役於利然欲如曩時之廓落自豪不可
得也此其對先生之言而自愧者也蘇子瞻兄弟年未
二十長於應試制策古文尤雄偉俊拔歐陽公未第時
不敢讀昌黎之文惟取當時所號為時文如楊劉者讀
之世遠凡才末學鹿鹿魚魚亦嘗剽竊經史之緒餘以
形之筆墨居恒每羡蘇氏之才而尤以歐公之言自戒
若曰以彼其才當未第時猶不敢分心於古如此况我
輩哉然亦時激昂慷慨謂士子讀聖賢書不蚤抗首揚
眉窮古極今以自附於作者之林倘終身不得一第其
將默默守此以終耶吾儕聰明才力遠不逮古人待其
將老而圖之復何望哉今抵家已五閱月碌碌無就令
君陳莘學先生嘗授以有韻之文而衆緒難祛作輟互
乘中夜自思恐流為浮休怐愗刻鵠屠龍而後止所荒
者豈但制舉之業已哉此又其對先生之言而自愧者
也伏惟先生去欲以誠求仁以恕自視學以來閩中人
士至今猶寢食歌思不置天下之人思欲出其門而不
可得世遠顧獨蒙知遇拙工遊匠石之門駑蹇邀孫陽
之顧敢不痛自刻責以庶幾無玷門牆哉戊子公車擬
欲先期亟來受教但進止必待爾時方能自決家君托
如天之庇司鐸羅源藍玉霖近在省城精進有加世遠
再拜
與李世蕡書
曩在都門聚首談心幾於一載受益良多每思足下學
富才博凡有所著操筆立就求之近今蓋其難之非獨
閩中翹楚也闊别以來未有進境所幸者日親吾師之
教以為儀型而已方今德位俱隆學問精深廣大為天
下師者斷推吾師一人而子孫弟姪輩窮經力學作止
言動之間循循然莫不有規矩亦無有過者昔有宋諸
儒更倡迭興道學之盛千古未有然其生平相與服習
講論者大半皆其及門至於家學累世相承推文定胡
氏文節蔡氏為最今吾師之學與文定文節淺深非後
學所敢輕議然願足下兄弟之以明仲九峯諸賢自處
也方今天下學者以記誦詞章為止境以科名爵位為
可畢一生能事夫記誦詞章君子豈非是而不貴要其
讀書時精神心力專在於此則其所就亦止此矣吾聞
二程之學以聖人為必可學而至而已必欲學而至於
聖人又胡敬齋云明道得志使萬物各得其所學者亦
不可無此志學者有志氣豈為狂妄自喜哉要其加功
用力之始專在讀書若讀一書而近裏著已以身體之
以心契之雖未知果能力行與否然方其開卷繹誦時
誰無激勵與愧恥之心激勵愧恥之心日進不已則力
行而至於古人之塗徑也抑又聞之所貴於科名爵位
者謂其可以見一生之品節經濟不至泯没以終耳是
故方其始得之也有以得父母一日之歡心及其既也
可以盡展生平之所學世問有薄科名爵位而不屑者
君子以為矯然使其志趨意向專在於此則其鄙陋齷
齪亦已甚矣古來官至宰相尚書為人所鄙棄不道及
姓字不留者何限方其生時便已闇汶無光况其已死
與草木同朽久矣世遠自年十二三時涉獵經史諸書
便講氣節喜作古文談經濟與二三朋友相砥礪者大
都致辨於義利之關而敦篤於倫理之際丁亥戊子從
儀封張先生遊校修先儒之書覺所見又復開闊然才
質淺陋學問粗疎自顧生平愧心之事尚多拘牽於氣
禀惑溺於習俗而不能自免甚矣克已之難也兹在京
邸兀守一官名為出仕實則書生名為散僚實則
聖天子所以培養人才之地其敢重自廢棄以貽吾黨
之羞竊不自量其力之所至欲與諸兄修明吾師之學
以垂之無窮更望遠賜手書互相勸勉不至如吾前所
云云者而躬自蹈之也士大夫恥言風化惡談道學即
有心知其如此而懼人之非笑之若曖昧之事不堪以
對人者然嗚呼使人人懼人之非笑而不敢以見之躬
發之口天下風氣亦安知其所終哉邸寓無聊提筆書
之不覺遂肆其狂論如此不宣
與浙江黃撫軍請開米禁書
竊聞王政無遏糴之文救荒有移粟之例泉漳二府旱
饑歴八月於兹矣入夏以來米石二兩餘至三兩不止
人食草木之葉饑民奪食道路壅塞此固本處饑荒使
然亦緣今歲江浙海禁森嚴米船莫至故坐困至此也
福建之米原不足以供福建之食雖豐年多取資於江
浙亦猶江浙之米原不足以供江浙之食雖豐年必仰
給於湖廣數十年來大都湖廣之米輳集於蘇郡之楓
橋而楓橋之米間由上海乍浦以往福建故歲雖頻侵
而米價不騰自海禁一嚴而民始無望矣今本省將軍
祖公有泉漳被災百姓驚慌之奏制府梁公有借帑各
省買米之請恭逢
皇上聖德覃敷大沛恩膏以總督請買米數甚少特將
明年漕米截留三十萬石立遣大臣會同督撫提鎮運
至狼山乍浦航海以至泉漳賑濟泉漳之人如慶更生
但賑濟之米尚湏時日而餓殍難緩須臾世遠漳人也
奉
旨假歸羇旅中途一應諸事不敢與聞獨於家鄉之困
急難以坐視因廣為借貸并招募漳人買米數千石計
船八九隻順風七八日可至泉漳平其價而糶之本錢
工費之外不溢一毫在江浙今歲豐稔多此數千石之
米無加絲毫在泉漳即可活數十萬之民命且泉漳之
人或有倉積居奇者知米船有至必爭先發糶民心自
定矣夫禁口以平地方之米價以防奸人之出没此莫
大之政事也而弛禁以救鄰封之急難以解萬姓之倒
懸亦不言之美利也况今煌煌
明詔炳如日星既截留漕米三十萬出海以賑濟泉漳
豈反禁泉漳之人自買不許其出口邪且制府借帑各
省買米之請
皇上猶以為少使知泉漳之人自帶出口以甦家鄉應
亦稍寬
宵旰必無阻而抑之之理但明公已開明禁而關津守
吏猶循舊格伏乞據呈批照飭乍浦關津放行毋得攔
阻民自移粟明公因而利之上體
皇仁下沽民命無損於江浙而大有造於福建知明公
仁心為質固無俟世遠之激切呼籲然區區末議更望
電察而留神焉閩邦幸甚
復儀封張先生書
世遠稽顙再拜言先君受知最深易簀之時猶惓懷先
生不置今不遠數千里辱賜誄辭重以手書所以褒揚
先君期望世遠者甚至世遠雖不肖敢不淵冰自凛以
庶幾不墜先訓無負大賢之期許哉邇閱邸報知復任
江蘇
天子明聖無微不彰益信吾道之可為海内正人君子
誰不伸眉吐氣思自奮於清時也此事在先生止求其
理之當心之安置得失利害於不顧而在世遠則有操
劵而得者前書所謂公論足憑
聖明足恃及今觀之百不爽一蓋天下事以為難則無
所不難即世遠家居亦有難者迂守成性不合時宜或
指為異物而忌之未可知也即有從而思敗之未可知
也拙則或疑其矯貧則或哂其陋不輕受人之惠則或
疑其亢不能廣交結趨威勢則或訝其碌碌無足取人
敬畏嗚呼此世遠所謂難也初旋里時竊不自揆欲以
正學正論生平所聞於父師者與漳人互相劘切既亦
自知其有難也敢相規勸者不過同志數人而已又退
而修之一族為家規十六條懸之祖廟皆敬宗收族簡
便易行者而一二賢智者流猶不能無異議行之至今
而後帖然嗚呼難矣當吾道益孤之日而欲以滄海一
粟之夫愚不識時妄自位置招尤取忌固其所也然君
子行已立身自有本末質之聖賢盟之屋漏遠則播之
天下久則傳之千秋豈拘拘以眼前毁譽榮辱得失介
意哉古人有言曰立志以明道希文自期待世遠非敢
然也然自從學先生以來自揣稍有歸宿官翰林二年
得與名師益友遊愧懼方深其敢以難自諉哉去歲在
書院進遊廣平胡五峯陳北溪黃勉齋蔡虛齋陳剩夫
六先生主於東廳蓋六先生皆閩儒最純未從祀廟廷
既補祀典之闕且杜寓公之漸書籍器用各經紀使無
散佚之患鼇峰書院志編次尚未成書第二卷乃新刊
書目并各集序文共有二册世遠已先訂付梓囑洪廣
文刻成寄上書目中添魏蔚州先生集蓋
本朝人物之有定論者魏蔚州湯潛菴陸平湖三先生
也三先生集世遠皆嘗讀而精思之篤學力行三先生
所同而規模氣量要當以蔚州先生為最先生奏疏無
慮數十皆有關係端教化一疏所以厚風俗也申明憲
綱一疏所以肅官常也科場學政諸疏所以嚴始進絶
弊竇也舉十賢一疏得以人事君之義至其辭新命之
尚書處總憲之原職慨然以肅風紀自任此皆古大臣
之風近今有不敢行者嗚呼蔚州先生而在雖執鞭所
欣慕焉先生於湯陸二先生書悉已付梓望取魏集重
刊之成人材而裨後學不少也方今先生之道不為不
行名不為不著
皇上之知遇不為不深百姓之愛戴頌揚本之中心而
達之當宁者不為不多且衆而天下之責望益將復刻
且備世遠近復臺灣陳觀察眉川書云士子登籍入官
特患不能自克其私自克其私又患不能本所學以措
之事業臺灣僻處海外得大賢居監司之任正已率物
使屬員潔已以承罔有奸貪之蔽百姓實被吾澤罔有
不率之隠明聰四達綜理必周耿耿鄙衷實有厚望此
言非敢有以規眉川然非眉川世遠固不以陳斯言也
今之述之者非敢有求進於先生也此皆先生平日藴
之中而裕之外者然此乃堯舜猶病之心也七郡之官
箴南國之待澤先生此心亦何嘗須臾自寬假哉則謂
世遠之以此言進於先生亦無不可也宋名臣言行錄
已刻成否世遠嘗欲與伊洛淵源錄合為一集而刊布
之蓋先儒語錄見之言論此則施之實事尤足令人興
起今淵源錄已刻成此書似不可後先君葬事春季已
畢貧不能備禮勉竭心力抱恨良多墓志得先生一言
以光泉壤感且不朽世遠再拜
與滿大中丞論書院事宜書
古之所謂大臣者居殿陛之上進思盡忠退思補過以
天下為憂樂及其擁旌旄節鉞開府於外清操勵世正
已率物凡地方之利弊官司之賢否奸胥蠧役豪猾之
病民考察既周勸懲並用張弛悉宜又汲汲焉以學校
之興廢人材之盛衰大道之顯晦為已憂擇學問優長
才品良逸者萃之於學使夫造道之方修已治人之要
悉裕於胸中為國家收得人之效夫如是故功著一時
名垂千載史冊所傳豈不偉哉昔朱子知南康軍史稱
其懇惻愛民如子興利除害惟恐不及尤以厚人倫美
教化為首務數詣郡學引進士子與之講論訪白鹿書
院遺址奏復其舊每休沐輒一至誨誘不倦風教大行
夫朱子南康之政何利不興何害不除而尤必諄諄以
興學為事者蓋以學術之明倫理之修下關風俗上裨
朝廷近者效行於一方一時遠者功及於天下後世自
朱子興白鹿洞後宋季以及有明氣節儒林推江右獨
盛嗚呼其所留貽者遠矣執事品望素著於朝端自掌
成均歴閣部時天下想望丰采久矣下車以來實心任
事大憝之去如木斯拔世遠遠隔漳江心焉慕之邇者
躬造三山晉謁左右愛國憂民藹然惻然且欲振興書
院加意人才有正誼明道之思抑浮名近利之士此真
古大臣之所為而有慕於朱子白鹿洞之風規也退而
喜也為之不寐伏念鼇峰書院建於儀封張先生名材
萃聚先君嘗主其事世遠亦與講席之末其經營措置
以及刊布諸書竊有微勞恐遂就荒常懷耿耿幸得名
賢經理其間大道將興斯文起色遂留滯月餘與廣文
洪奕懿諸生林正青等經紀其書籍器用俾有條理計
書院所刻之書有五十五種今存者每種尚有數十部
藏書有四百六十餘部為分其經史子集以便檢閱而
防其散亂椅桌各八九十牀榻四十餘他物備具足以
待來學者為補其破壊而貯之定所整頓頗定而後告
歸留以待大賢之經畫也夫人才實難要在養成而激
勵之擇之不可不嚴防之不可過慎擇之不嚴則毁方
躁進者緣飾以入而潔清自好敦古飭行之士反恥共
事其中防之過慎則有志之士豈其不能閉戸家修何
苦以其身為隄防之具哉執事振勵盛心規模自有素
定然大要或得之觀風之試或得之詢問之餘知其人
者行令郡縣資送未得其人者行令郡縣薦送敦本行
勵正學明體適用者上也博洽能文者次也工於時文
者又其次也九府一州先後而集執事定為規條頒其
程式或策之以詩古文或課之時藝或所修何書所講
何業總其大綱而品定之又於政事之暇躬至書院集
諸生告以讀書之要義利之防耳提而面命之其有不
激勸而恐後者寡矣夫君子之德風也以誠感者必以
誠應曩者秋深不雨執事己饑在念遣官往視民田未
祈禱而甘霖已沛矣誠所感也况興教勸學之事風聲
足以樹之誠意足以孚之條約足以正之居高而呼其
效自速吾聞之明珠之光固不在櫝而美櫝可為珠重
良工之勤不必在肆而居肆實為工用今萃九府一州
之士多其書籍聚其友朋使之博古而通今相與長善
而救失雖其後未必悉底於成要必有一二人二三人
者出焉此一二人二三人者烏可少也哉漢之仲舒賈
誼此二人者已足為漢重矣唐之昌黎陸贄此二人者
己足為唐重矣宋之韓范歐陽此三人者已足為宋重
矣今世之士所謂仲舒賈誼昌黎陸贄韓范歐陽者豈
無其人無亦鬱而不宣隠而不見抑亦陶而未成歟欽
惟我
皇上天縱聖神崇儒重道
御製訓飭士子文頒之學宮使士先品行而後文章又
尊崇朱子刊其書隆其祀以昭示天下天下靡然向風
此間定有應運而興者非賢當事振作而翼成之而誰
耶抑更有陳者會城有兩書院一為共學一為鼇峰共
學者課文之書院也鼇峰者講學修書之書院也各有
租稅之入以給諸生此二年共學無人經紀而按籍可
稽但搨兩書院碑文核令徵收以充公用不須别有措
置或觀風所得之士有未深悉其素者且進之共學中
然後超而選之鼇峰略有上下庠之别微示鼓勵是兩
者雖分而實合也夫移風易俗修舉教化非俗吏之所
能為俗吏以此為迂而大賢以此為先務儀封先生創
而興之於前執事擴而大之於後海濱鄒魯其復興乎
世遠荒陋鄙儒於道未有所聞不敢謂知學者然自揣
生平立身行已之方文章經濟之大亦嘗有志於斯矣
非執事不敢發此言也昔有人攜指南車以適路者遠
近險阻動與意會而樵夫牧豎見之猶曰左左右右而
攜指南車者不厭其聒耳謂其意之無他也今執事宏
才偉望攜指南車者也而世遠猶以此進者則樵夫牧
豎之嘵嘵也伏惟恕其狂妄而不厭其聒耳也則幸甚
外附舉所知者數人有慎無濫以備採擇不宣
與陳滄洲總河書
都門握别示我詩歌餞我别酒意緒惓惓回思離索不
覺七年伏念明公以百折不回之氣特膺
聖眷為天下開府之首天之將降大任於是人也豈偶
然哉韓昌黎詩云中朝大官老於事豈肯感激徒媕婀
此為全無氣骨者言之也諺曰適百里者半九十里此
言始易而終難也班孟堅載匡張孔馬取以合傳贊語
謂其服儒衣冠傳先生語然皆持祿保位而已唐蕭至
忠元微之其始非不卓然直節綽有名譽後不免依附
以就功名卒之功名不可就徒貽末路之譏由斯以言
難乎不難明公藴蓄宏深道力素定兩為郡守為民請
命屢迕大吏實政入於閭閻名譽馳於四表兹又蒙
特達之知出總河政下車伊始規模宏遠其綜核名實
調遣得宜者固不待言即如解捐輸之任不欲以利權
自凂也效力人員赴轅自擇不避嫌疑以圖實效也薦
賢一疏上為國下為民明公自負與古大臣何若也世
遠竊觀大臣之有名績者漢有酇留魏丙諸葛公唐有
魏鄭公宋廣平陸宣公宋有韓范司馬李忠定明公自
負與數十人者何若也治術關於學術經濟通於性命
大臣以身任事必有公清之操有愷惻之懷有明通之
識有強毅之概有儆懼之心無公清之操則不免有寵
利之疚矣無愷惻之懷則不能有納溝之恥矣無明通
之識則膠執而鮮通矣無強毅之槩則雖知其然發之
不勇守之不固矣無儆懼之心則自信太過禍且隨之
矣世之號為明通者往往不能自勝其私而委蛇展轉
流於不肖之歸其公清自矢者又不能明通強毅以臻
於明體達用之學彼夫已氏者見其一二事之不甚曉
練斷決則嗤之曰使我為之當不如此也偶辦一事斷
一疑則又以驕之曰使其為之必不能此也嗚呼其本
已失尚得以驕於此乎此不失為君子彼終成為小人
君子之所全者大小人之所壊者多何得以語於此也
然亦此之不能明通強毅以臻於極也今明公於數者
實能兼之可以關夫夫之口然明公意中必不自以為
能兼也不自以為能兼者正吾所謂儆懼之心也儆懼
之心非畏葸也其氣彌剛其心彌小易之所謂乾乾詩
之所謂翼翼書之所謂孜孜也由是而竭情盡慎使五
者各臻於極則明公信可以當古大臣之稱而無疑矣
契闊七載適余田生學丈赴任之便附訊興居不覺其
詞之長如此伏惟諒我而教我焉不宣
與李瀛洲布政書
曩在京師時聞在朝諸臣論天下人才交口執事不置
安溪先生嘗告世遠曰此人清而不至於矯且刻正而
不近於迂所至之地必以興教勸學為務蓋其性之所
樂也世遠聞而心識之謂此真一代之偉人矣夫古今
以來不過數十人此數十人者分生於數十百年而不
為少天下之大無過數人此數人者分布於四海九州
而不為不多嗚呼人才實難君子亦為其難者而已庚
寅秋世遠給假回閩過平江見儀封張先生言執事於
儀封儀封亦言執事於世遠今春聞執事晉藩於閩下
車初政如禁里派行紙皂等事皆實有利於民間文告
所頒愷惻之言足以動人金石之堅信不可易薛文清
有言曰立法貴在必行法立而不行則法為虛文適足
以啟下人之玩而已今執事之法使州縣能守此而奉
行之更擇其不率者而重創之閩人之福可勝既乎且
夫方伯者監司之首也凡計典之重輕平時之黜陟皆
方伯首列其名而司其責故於屬員之賢否民生之利
弊訪問必周考察必詳然後可以稱監司之首而無愧
竊見今之居官者但以為吾主錢穀而已其他若不聞
知夫平日既不聞知而重輕黜陟之法乃首列其名而
司其責謂之非曠官不可得也今執事獨諄諄以察吏
安民為心以此稱監司之首而無愧矣世遠近以憂居
二三年來戸外之事原不與知然於閩中之利弊曩嘗
竊聞其槩矣大都蠧役與健訟之徒最為民害蠧役朘
民之膏中人以法至其驕横已極陵紳士如草芥竊謂
此輩擇其甚者置之法風聲已動於九閩矣健訟者指
無為有飭毫末之事以為滔天上官不知輒為聽理小
民身家蕩散無餘是二者一省之内碁置星羅摘其尤
者寧確無濫寧重無輕懲奸慝以安善良固仁政之先
務也近又聞執事數至書院與諸生論學碑隂所載租
税各按籍詳給夫今天下之以此為迂也久矣曰此何
關於政事不知學術明教化興則人才盛下以成其風
俗上以資於廟朝政事之大孰過於此曩歲與滿大中
丞論書院事宜一書錄在别紙海濱芻蕘未必無可採
者初冬服闋赴京道經省會承教當不遠也不宣
上儀封張先生書
世遠再拜吳門得侍左右為程限所迫不得久親教益
蒙先生專使送至宿遷又承贈書六種入舟繙閱繼以
熟思氣斂志肅恍如提命世遠兩世受知及門無與為
比每念先生之所以待先君及先君之所以繫心先生
者常至感泣悲不自勝猥以庸虚無所肖似先生終不
以不材而棄之鏤心刻骨將何以自勵而自逭耶數載
以來凡所以居家處世者往往不敢自同於俗非矯飾
也中心實有不如是不得者至於修已治人之道古之
賢人有終身學之未敢自信况世遠者烏足語此然自
受教以來比之曩時頗有依據但未知措之於用其能
免於膠柱鼓瑟否耶伏念先生學術辨之毫釐清操勁
節照耀古今江南之人皆曰先生以一人坐鎮於上萬
姓安享於下此非虚語也世遠過揚州聞今春革落地
税懽聲載道由此推之居大位得專制於一方諸如此
類尋究行之下江之福可勝既乎江蘇事務繁多所望
徧察官箴洞悉民情明以周之斷以出之火耗則廉其
重者究之奸猾則擇其尤者處之禁婦女之遊觀黜浮
侈以從儉如是而吏民不悦服風俗不淳厚者未之有
也更有陳者自古仁人治獄皆以不株連及速結為上
是故田叔之燒獄辭至今稱之龔遂治渤海但令持田
器者即赦之唐太宗使崔仁師按獄青州孫伏伽議其
多所平反仁師曰凡治獄當以仁恕為本豈可知其冤
而不為伸耶自此矜全甚衆今揚州一獄海中一案伏
望不株連而速結仁心之所及者宏矣江蘇為五方商
人聚處之地稽查亦不必過於嚴𤨏邇來間有煩言非
不諒先生之竭誠盡慎體國愛民無纖毫之私也然君
子作事不令人諒而令人服不肯姑息苟且以徇一時
之毁譽而尤必使下情畢達無纖悉幾微之不周故世
遠謂米禁及船隻之事更當持之以寬德莫大焉世遠
自受知以來未嘗有一字之欺試舉閩中吳門所言者
而覆按之或諒其無私而偶有當也夫其無私而偶有
當者則皆平日受教於先生者也受教於先生者先生
固已躬自行之而世遠猶不以為贅而言之則以此心
之惓惓而不能自已也伏惟慈諒而垂察焉
復王泗水先生書
洛陽漳浦相去數千里暌違函丈又將十年承吾師問
以出處之略著述之詳懇至如家人父子世遠竊以庶
常散秩循例退伏不敢云出處家居無事筆墨自娛藉
以收其放心不敢云著述然承吾師有問不敢默默也
世遠庚寅冬乞假歸養時先君衰羸日甚及期散館置
之度外辛夘秋丁外艱苫塊餘生不出戶庭此三年中
定合族家規訂通行禮書後又修漳州府志俱各成書
癸巳冬服闋起復至京甲午二月有給假休致之例部
胥索賂曰與我即為服闋不與我即為給假世遠雖不
肖肯行賂於部胥以補官者哉不惟同館之羞抑亦素
心所不肯也或又以為赴部呈明即補世遠思古人尚
有得官而辭者必欲致呈求官何如安於義命治裝欲
歸安溪李先生劄薦分修
御纂性理精義越乙未秋告成待安溪師回閩時先母
已得末疾遂無四方之志撫軍陳清端公聘主鼇峰書
院所著學約通行各府州縣九郡之英一堂誠為盛事
世遠終以侍母為心丁酉五月回家是冬又遭先母之
變痛定思痛此痛終無定也憂居數載輯歴代名臣言
行錄性理精要評選歴代古文雅正六朝四唐詩各一
冊未敢問世聊以自証耳自惟迂陋無似不能置身通
顯以慰吾師之望罪積宏多然古人云出處之際當内
斷於已世遠年未四十非無用世之心但中有所不可
者雖吾師亦不能勸駕也兹因莆田使者之便肅候興
居并怖鄙懷世遠再拜
與楊賓實先生書
索居七載每思都門時受
詔編纂性理之書數十日内辨晰毫芒切已體驗或商
㩁經濟或旁及人物開我聾瞶受益良多世遠嘗謂方
今天下才賢輩出要其踐履篤實正心誠意之功如先
生者未數數見也世遠自乙未冬侍安溪先生回閩明
年春撫軍海康陳公聘主鼇峰書院規訓略在鼇峰學
約中謹以奉呈丁酉春安溪先生回
朝以母老不能隨行且於出處進退之義不敢或苟送
吾師至會城隨以侍母回家其冬遽遭母變益不復與
人間事課訓子弟之餘邑人士月訂兩期延至泮宮講
學學術庸疎不過自盡吾心藉以自淑非敢云有補於
世也數載以來恭聞先生
特簡直隸監司旋開府雲南正人高位邦家之光范華
陽云小人之得用將以濟其欲也君子之得用將以行
其志也先生藴蓄宏深正已率物官箴自肅吏畏則民
安然後大興政教以厚風俗以正人心雲南何幸而得
大儒開府也朱子稱王仲淹云使其得用比荀楊韓子
更懇惻而有條理竊謂懇惻者仁也即易所謂元者善
之長程子所謂滿腔皆惻隠之心張子所謂乾父坤母
民胞物與者是也有條理者本平日讀書窮理之功措
則正而施則行也無懇惻則立體不宏無條理則致用
不裕霸者所少者懇惻也雖有條理亦非王者之治竊
謂王霸之分止此而已管敬仲之治齊也非不民衣民
食教孝教弟示義示信然孔子小之孟子卑之者以其
心但以為不如是則吾國不富強而已王者則從本原
之地流出以不容已之心行不容已之事盡吾性分所
固有行吾職分所當為故伊尹納溝之心與敬仲治齊
之心非知道者不能識也俗儒無識以性命之學為無
與於事功陋矣先生懇惻條理有如仲淹而謙牧抑畏
之氣抑又過之但所謂懇惻者無盡而條理者無窮事
變繁多土俗各别所謂條理者尤難之又難先生其亦
不敢不以為難者乎古人有言曰大法小廉大臣能廉
僅得其半非廉無以行法非法無以佐廉使一已廉靜
而屬員奸貪或限於耳目之所不周或因循牽制而不
能決去猶是獨善其身豈稱開府之治哉雲南越在僻
小政教之行比中州内地較易吾知先生之用法以濟
廉者仍本所謂懇惻條理者以施之世遠行樂觀其成
焉世遠近評選古文一部就各家文集及二十一史中
擇其論最有關係而文能佳者約二百餘篇又私纂性
理精要一冊俱經定槀恨途遠未得就正安溪師遺集
文孫立侯已經彙次約二十冊廣大精微悉備無力付
刻要刻亦須校訂此責仍在先生耳滇閩萬里臨風懷
企不宣
與趙仁圃撫軍書
整齊風俗振起人材端在教化俗吏以此為迂大賢以
為先務明公自撫閩以來察吏安民奬善懲奸之餘大
振鼇峰書院定其規條躬為誨諭勖以武侯之澹泊寧
靜示以文公之近裏切已身有之故言之親切而有味
聞風者莫不企仰况於七閩人士乎况於身被提命者
乎鼇峰創自儀封張清恪公弟時受知最深凡諸房室
書籍器具租稅靡不悉心參理又與先君子相繼友教
於斯一番心血所在凡有一人之向上一書之存散一
器之堅壊皆夢寐所關邇聞此舉不覺忭躍不能自禁
也夫道術關於運化經濟通於性命明公誠明所孚仁
心為質養之以正大和平之福而又不姑息以滋奸大
憝之去如距斯脱聞者皆比之朱子之劾台州
聖明在上吾道有光何快如之今風土益諳僚屬敬信
推此心以宏遠謨培士脈而厚民風易直子諒之所淪
浹正從精明強固中得來天下第一等事業非天下第
一流人物其誰擔之而誰裕之弟學植粗淺蒙
恩禁近夘入酉出十載於斯毫無報稱悚惕日增朔風
有便幸加訓勉庶寡愆尤臨風懷企不宣
二希堂文集卷七
