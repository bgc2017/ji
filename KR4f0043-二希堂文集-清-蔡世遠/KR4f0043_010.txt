二希堂文集卷十
禮部侍郎蔡世遠撰
西湖祖祠衣冠功德進主祝文
維康熙五十三年歲次甲午正月朔癸卯越十有六日
戊午孝曾孫(某)等謹告於顯先祖考處士訥齋府君妣
孺人宣淑劉氏顯先祖考逸叟友湖府君妣孺人慈靖
林氏顯先祖考贈文林郎梁嶽府君妣贈孺人勤淑陳
氏之神曰繄惟我祖肇基西湖累善行仁紹開厥後天
篤其慶世濟其昌伏惟鄉進士文林郎湖廣寧鄉縣知
縣我湖公首開科名賜進士承德郎刑部湖廣司主事
震湖公首登甲第早已偕配崇祀中龕世世不替賜進
士東昌府推官中石公亦己配享廟中侍祖宗之旁矣
而讀書稽古積學力行名標天府行著里族者代不乏
人揆禮與情均應列在廟中奉祀配享恭惟鄉進士贈
文林郎百梁公贈文林郎賡震公賜進士文林郎桐柏
縣知縣升薇公賜進士文林郎行人司行人潤生公鄉
進士高人公崇祀名宦鄉賢選進士羅源學教諭武湖
公或登賢書之彥或雋南宫之秀或與明經之選或邀
貤封之榮守箕裘之令緒幸繼體之有人品望既隆鄉
譽尤著是宜位在東龕列衣冠之祀世世配享恭惟處
士丕仰公暨妣徽淑孺人熊氏處士動菴公暨妣慈儉
孺人林氏原以繼别之宗祀在兩廡追維舊德緬想前
徽篤行可風詒謀永久好善樂施世澤綿長是宜位在
西龕列功德之祀世世配享夫文物科名累代繼起斯
為朝家望族而敦倫飭行無忘祖先乃稱家風有道敬
蠲良辰合祀廟中祖宗樂得子孫之衆多長在其側子
孫常依祖宗之寵庇永惟居歆惟兹廟中少長畢集自
今以往永永無斁慕讀書之榮益自勤於絃誦知為善
之樂尚自勉於訓行爵秩聞望等之珪璋孝友睦婣永
如琴瑟見祖宗之共聚堂寢自生敦本之思知枝葉之
皆由本根常懷睦族之念地靈所鍾愈昌而熾和氣所
積益壽而臧謹以潔牲柔毛醴齊粢盛用申奠獻尚饗
念修堂告成進主祝文
繄惟我祖卜居梁麓累善行仁天之所篤梁山之下其
風郁郁己卯夏初我祖無禄窀穸既畢宗祊未卜凡我
孫子對之心恧昔我始祖卜葬斯山越寧鄉公附窆此
間九十九峰蒼翠斑斕奕葉有人創造伊艱維我曾祖
繼起名揚克承父志厥祚丕昌購兹佳址築為享堂享
堂維何在墳之旁祭畢宴斯厥制堂皇規模既遠報之
亦長有子三人兩騰曲江旁及猶子名與俱芳累代簪
裾於今有光未及百年事變滄桑頽垣墜瓦此堂遂荒
我祖見之惻焉心傷無力重新猶存餼羊凡我孫子誰
不奮昂歲在壬辰拮据經始構兹數椽風雨足蔽以奉
我祖以承先志為墳之廬為祖之祀私也而公兩取其
義敬陳粢盛備我犧牲請諸族人今日告成同展一拜
共布此情伏惟我祖及我高曾佑我孫子無失令名睦
婣孝友乖戾不生爵秩聞望君子之榮而昌而熾永世
胥寧凡我孫子同兹致誠謹以剛鬛柔毛粢盛醴齊用
伸奠獻尚饗
辛丑四月同當事紳耆宿壇祈雨文
農及時矣而雨澤不降小民幾無寧刻也苟居官之不
職應降咎於余身百姓何重遭此戚也頃曾請水於鹿
溪又化龍於橋上拜禱呼號之聲豈上有九重之隔耶
天之愛民人甚矣苟粒食之不登將顛連而莫告上天
亦豈其不德耶糾我紳士齋宿廟壇耿耿愚誠幾不遑
乎日昃也睠望四郊瞻言百里能無傷心於日燥而地
赤耶伏願速遣雨師立召風伯將己下之種浡然而興
而方播之田亦得收功於涓滴也嗚呼旱既太甚其雨
其雨彼蒼者天其亦念此哀迫也謹告
祭座主安溪李文貞公文
嗚呼世遠方在苫塊之中哭吾母也今又哭吾師哉嗚
呼吾師之於余小子可勝言哉歲己丑吾師主禮闈世
遠成進士吾師薦之
天子特命讀書中秘嗣是惠訓不倦迪我者不徒在語
言文字之間期我者有出於功名爵禄之外嗚呼可勝
言哉世遠服習宋儒之書歴有年所自吾師啟其鑰而
發其覆生平學識始有依歸嗚呼不謂荒陋如世遠猶
欲進之以程朱之學也世遠幸際明時雖櫟社無中䋲
之材然野人懷負暄之獻己丑冬吾師攝行郊天之禮
齋宿天壇獨召世遠與語久之謂曰子抱經濟何不盡
言之因得盡吐於前質論商㩁過夜分嗚呼不謂迂疎
如世遠猶欲策之以經世之務也世遠雖無中智之質
然有好善之心每見端人正士及一言一行足錄皆心
識不敢忘議論之間偶有所及吾師禮待有加時有薦
拔嗚呼以世遠之愚昧猶不以可否為無足重輕也庚
寅秋世遠以省親假歸臨行贈古畫一幅乃龜山立雪
圖也嗚呼師雖不言世遠敢自棄乎逾年遭先君子之
變睽教三年燕閩萬里爱憎不一毁譽叢加雖素號知
交尚不敢保其聞流言而不信吾師確然不惑服闋入
都日特薦世遠分脩
御纂性理精義承君子之提命受
聖明之指畫人生至樂無踰於此是秋侍吾師歸里適
撫軍海康陳公重振鼇峰書院問師於吾師薦世遠往
主其事嗚呼鼇峰人材淵藪九郡之英咸萃竊不自揆
欲推明吾師之學以振道南之緒以復鄒魯之風雖德
涼學淺不自知其蚉力之負山也丁酉春吾師趨
朝道出三山世遠率諸弟子請臨書院講學自開府以
下觀聽者千人今所刊鼇峰講義是也方欲俟吾師致
政歸里時擇其尤者攜至榕村親聞謦欬俾有成就誰
知訃音至哉嗚呼古稱師弟之誼有知我之感成我之
恩吾師之知我成我可勝言哉悲悼之深辭不能文敢
叙其區區如此至吾師躬承絶學有繼往開來之功遭
逢
聖明有弼諧亮工之績此自有天下後世之定評國史
之紀載世遠亦他有叙論故不贅而特云爾者嗚呼惟
夫子知我也尚饗
祭李訒菴先生文
繄惟先生德器粹然宏涵演迤澄蓄萬千探根躡窟金
渾玉堅旁流雜術亦探其玄生而毓異鏤板神前少陷
賊壘蒙難迍邅孝恭天性淳謐内淵屡躓公車不屑攀
緣出膺民社嘉魚揮絃用康乂民廉聲丕傳去汰去甚
不顧掣攣載陟戸曹煩劇仔肩始終一心清慎彌虔
上益向學親御講筵日佐文貞周易手編長官褒歎不
日叙遷若水勇退賀監歸田某水某丘湖之山川世遠
不材受知文貞夜雪春風中立光庭先生奏最我時在
京飫聞至論清夜鐘聲庚寅之秋我歸漳東先生送我
别緒匆匆三載遲留復入都中先生在部遂初融融我
送先生祖餞臨風先生言旋我亦退隐問字榕村以翼
以引文貞還
朝大星告隕兩赴榕村有涕如霣先生猶健尚有典型
先生諸郎又締嚶鳴寒晨判史溽暑談經經綸道義口
許心盟我交京師侍從公卿豈無英達孰是忘形十載
家居懶與時迎不我遐鄙書問相仍我受珠璣未報玖
瓊邇來契闊心用怦怦追維先生兩世交情不謂今歲
竟騎箕星心以情亂淚因德傾束芻往奠鍳此微誠尚
饗
祭總憲沈端恪公文
人生五倫朋友居一相期重遠勸善規失維公生平學
術宏正確守程朱不雜偏徑陽儒隂釋剖判是力介潔
清剛潜脩淑德維我與公聞風相慕公來吾閩未及洄
溯時有臺警軍興紛糾公佐幕府如摧枯朽有都人士
不悦於官砭愚督過如水激湍公曰安之無鼓其波薄
言小懲所全實多仁人君子其心不同凡所遊歴棘刺
生風公官於朝我亦來京相見促膝遂叙平生既補銓
曹旋貳天卿培元育材望若景星懇懇其衷嶽嶽其方
帝曰予嘉使總憲綱念國忘家積勞成顇年未及邁遂
薨於位
天子曰嗟臨朝灑涕喪我良臣贈恤特異公始登第名
譽四馳作令中州衆母人師公嘗語予為政初年循常
而理不免具員逮及兩載民志既孚夜思蚤作朝發夕
敷維學有所教之誨之以其餘羡積倉惠之三千榖石
今猶存焉回思我生作令不愆分府粤西謝病言歸用
薦始出遂初願違
明良作合若或啟之亹亹孜孜日永矢之邇來夏秋余
居海淀公來傍晩同榻寝燕爰及季冬同事
禁庭九夕連牀有懷必傾勗我無疆如痿思起我發狂言公不
聒耳公氣少衰遇公於朝翌日哭公始隔一宵面目如
生公不能語長號疾呼有淚如雨嗚呼痛哉公之論著
多未終篇周易有解朱註有箋未竟厥緒孰續其全平
湖遺書公所編就我當抄存謀以垂後公之事業未展
其半中途殞星誰不駭歎嗚呼哀哉敬陳鄙詞公其鑒
兹
公祭黃越甫文
嗚呼君遂翩翩而長逝耶君有郭林宗之品識不為危
激之譏議君有東方曼倩之風流亦或不恭而玩世家
故儒也父祖嘗授以舉子業矣中更廓落而不就有司
之試或曰以為難也而棄焉或曰君有不屑屑於此者
别有玩心而高寄知我者飲以酒贈以言共談心而出
肺不然吾自適吾適焉任夫己氏之評隲而位置其為
詩也質直曠朗有醉吟先生之高致其論事也指陳了
了鬚髯輒張若揮麈而攬轡皆由其屏俗而遊真故交
盡賢豪而相締君又生有賢子恂恂焉亹亹焉嗣守有
光而無愧君更勖以敦脩曰德業更有大而至貧窶非
吾患科名非止境在定脚跟而嚌其胾某等與公交幸
鄙吝之常去悵一病之不起溯深情於平素偶出門之
所之過高岑而息憩見屋梁之落月疑顔色之可視陳
鄙詞而薦酒君其徬徨徜徉乎斯際
哭伯父習孚先生文
自國家以制義取士士之隨風而靡者多致力於時文
經史子集置之不問呂東萊所謂父兄無見識以得一
第便為成材者何多也伯父嘗告世遠曰瞽者無以與
乎文章之觀聾者無以與乎鐘鼓之聲盖謂斯人又曰
士不讀莊騷馬班一木偶人耳六經之外惟此最要而
後漸及於諸子百家汝其識之其諄諄於世遠者如此
其學則無所不覽詩若文重一時太史陳心齋令吾邑
延脩邑乘涖泮講五經若性理諸書著述多出其手素
知伯父博學善屬文故也性剛直雄健自喜雜以滑稽
而不軌於正與家君諸父相友愛晩而益篤讀書非夜
分不寢雞鳴而起於將死之前一月猶然素強無疾癸
未八月病二十七日而亡搜其遺書積成卷軸揮淚讀
之淒淒欲絶因為文而哭之曰嗚呼伯父少而豪雄孔
武其力有耀其瞳長加遜敏益植其躬奇書秘策羅之
以胸泉湧河傾巨壑長虹先生後學動起敬恭昔當壯
盛文壇樹幟老而不衰益篤其志有酒數斗飲之不醉
舞劔談經登車攬轡對客揮毫停驂問字文似相如氣
排賈誼吁嗟溘爾便為古人顧謂孫子我將歸真語言
不亂預定若神嗚呼伯父棄我何速誨我諄諄示我三
復伯有論著我曰我讀我發狂言伯不厭瀆躄者執杖
瞽者光目嵩里文雄互居列族聞伯將至請入其屋迂
儒走避枵士退伏操觚小技呼之為僕慰以為哀痛定
復哭
祭季父君晦先生文
鳴呼季父竟爾遐逝世遠入京癸卯之歲臨岐諄諄告
以大義跪聆誨言罔敢弗誌爰及明春秉鐸安溪師道
克立奬善叙彛厚德醇脩薰而善良不責脯束敬業一
堂祖孫父子在泮課藝不懈益勤僉曰盛事曰維祭聖
備物必豐確遵祀典齊肅敬恭奉委點籍課業問耕老
稚歡迎我家先生倏焉遘疾闔邑禱祈朝昏問省日夜
攜持乞假言歸道旁祖送有百其羣感動村衆丙午仲
冬溘然長寐世遠在京踰年聞訃醫藥不親飯含不赴
王事則勞有淚如澍曷云能來為位而哭道之云遠燕
閩不縮嗚呼季父少有至性甲寅之警兵戈不静隨親
避地涉險歴嶂忍飢朝夕讓粥以養逮及末年躬親洗
滌豈無他人悲愉悦懌兄弟四人始終允諧家節情話
相對顏開事我先君至老不回奉如嚴師撫如嬰孩嗚
呼季父赤幟文豪受知督學連冠其曹歲薦明經晦迹
自韜學成不有通郡是師令君致餼遂設臯比由以成
名不可指數豈獵其華言敦其素戸外不與家産不營
屢空蕭然金石歌聲累躓棘闈一席寒氊未竟厥用静
正怡然嗚呼哀哉山川阻隔設奠陳誠勖哉孫子勵志
揚名克篤前脩和祥蔚蒸永言無斁慰此幽靈尚饗
哭從兄右章文
嗚呼兄之死可哀也世遠與兄少同居長相聚也平居
相勖以文章相勉以倫理也憶甲寅之亂王父避居梁
山之麓吾父與仲父季父從而聚居焉歲庚申兄始生
壬戌世遠始生兄乃季父出也幼讀書沈潜善入倜儻
有志氣己卯春學使者將校士至漳王父時年八十二
召兄與世遠詔之曰勉之吾猶及見汝等之入泮也命
與兄讀書於叔父之旁小室每月夕風晨抗首論列盖
近以慰王父之心而遠以古人自期許世遠尋補弟子
員兄雖被黜歡然喜色曰是可以慰王父矣王父既没
兄屈滯童子試中卒不遇兄為人重義輕利性謙退和
婉善下然義所不可輒凛然有不可犯之色孝於親友
於兄弟循是而基之可至於聖賢而無難即其一端片
善亦足以厲頽風而起末俗邑俗家有子婚娶畢多自
私其財帛父母取之猶有難色兄弟則居然畛域矣世
遠嘗與兄痛憤謂人雖不肖何至父子兄弟之間而有
利心幾何其不入於禽獸耶兄自婚娶後所得毫不自
私嫂氏又賢嘗脱簪珥解所服飾以事親佐日用之需
嗚呼此事本自尋常何足為吾兄稱道然亦可以愧天
下之重財帛而輕骨月者矣王父没二年葬期未卜吾
父與諸父寢食不安兄徬徨不己嘗與世遠登高山眺
峻嶺周歴矌野平原間曰堪輿家之言雖不足信然此
事自未可造次既卜兆營窀穸兄始帖然嗚呼使兄不
死其亢吾宗也必矣世遠少而廓落疎於世務與兄弟
相勸勉者大都皆迂闊不近時嗚呼惟兄知我也家居
離邑治十里適吾父與諸父授徒於外世遠凡所作古
今文未脱稾即以示兄兄曰某句字當換某句字未妥
凡兄所言皆中子心嗚呼朋好相聚忽然遠别涕涔涔
下不能自止况重之以兄弟之親溘然以死終吾身而
不可復見乎此余之所以仰天而悲也且兄之知我更
有竒者王父徙居梁麓時得一佳境名别有天泉石幽
勝世遠嘗一夜不寐思有以營度之亭池臺閣大小廣
狹朗朗胸中晨起走兄卧榻呼兄起告以故兄曰止勿
言視吾見何如及至某所兄所云云即吾夜中所思者
也又世遠凡有外遊將歸前一夕兄必見諸夢且謂諸
弟曰聞之今日至矣十數次皆驗此皆瑣屑無足重輕
之事然亦是一奇也今歲世遠捷南宫讀書中秘方自
幸進身有階平日與兄談論者庶幾不墮空言乃兄竟
未有書來秋八月始知兄以六月六日死矣嗚呼人誰
不死兄之死可哀也兄今年三十生有二子一女雖小
聰慧可愛將來教養之使成人及婚娶之事季父自能
了此然世遠自不敢忘兄其勿以為念嗚呼哀哉
祭從兄脩永文
嗚呼昔我仲父有子三人過期莫娶無怙且貧我先大
夫視子猶均遂厥婚媾恤其苦辛仲母暮年式克舒顰
爰及數載淹喪伯氏言立其繼仲氏之子仲氏繼殞嫂
氏靡他撫之拊之匪我則那獨兄之存傷心雁序信諾
惠心里推古誼養蒙於鄉為家之計體又素羸喀喀病
肺我官於朝音問絡繹薄俸雖分有如涓滴如何昊天
旱荒繼疫丁未始秋聞訃愴惻嗚呼痛哉兄與二昆溘
無留者藐爾諸孤一門數寡獨鶴支霜啼烏月下呱呱
哀號有涕無灑嫂氏貞賢寄語來京今歲無飢我心則
寧越兹以往我當自營我聞斯言悲不自勝維兄有子
食之誨之迨及長成婚之配之我聞苦節其後必昌安
貞淑慎天祚汝以無疆子母相依娣姒相將克儉且勤
迪厥子以義方苟盡人脩有赫彼蒼萬里緘詞我淚汪
汪兄其鑒兹式相爾後於不忘尚饗
通族合祭紫泥庶常文
嗚呼痛哉吾紫泥之亡也吾聞達者之語曰家族之得
第居官者不足喜惟其孝謹純篤有學問志氣者為可
喜則其亡也亦不以得第居官者為足悲而以孝謹純
篤有學問志氣者為足悲紫泥生有異質少不問家人
產勤學好問以遠大自期年二十補博士弟子員踰年
失所恃紫泥痛母亡事父篤謹處兄弟益友恭折節讀
書五經躬自註解治史鑑頗能記其因革得失未幾食
餼於庠累試冠軍甲午登賢書中乙未進士第二人
殿試制策進呈第六復
御試詩古文第七紫泥顧不自多限程讀書清晨溫經
午前讀宋儒書午後閱綱鑑晩讀詩古文時與兄聞之
同在京邸坐卧一榻以力學躬行信今傳後相刻勵手
書來家相勸勉者無非脩門内行明體達用之學吾家
子弟方有所觀感而興起焉丙申六月十四日眷口進
京時己得病七月七日憮然曰吾不及見吾父矣遂卒
年方三十同年同鄉同館諸友以及朝之縉紳大僚聞
訃哀愴&KR0608;金四百有奇祖奠相續於道嗚呼一庶常何
足輕重為其學問志氣如日月之方升悲人才之淪沒
為
國家惜也十二月二十四日馳驛抵里寡妻稚子扶柩
同歸悲傷動行路况叔伯兄弟哉嗚呼家門不造撫昔
念今潸焉出涕癸巳夏我雀人以公車終於京都是秋
我爽亭又以公車卒於宿遷雀人勤學博聞著於天下
爽亭和厚修謹孝廉中之望孰意其偕亡也今又喪我
紫泥四年之間喪車自遠至者三人何其痛哉嗚呼夫
子之稱閔子也曰人不間於其父母昆弟之言今與祭
者盡吾家之諸父昆弟也吾家諸父昆弟非妄歎者合
之人言其亦可定吾紫泥矣爰哭之以詞曰梁山高兮
湖水泱泱有閟其色有遏其光國之良兮族之坊心藹
吉兮身健強胡方三十兮汝年以不長子幼弱兮父在
堂靈遠來兮歸家鄉汝之達兮何之而不可翺翔我懷
愴以傷兮夫何日之能忘
六一姪孫哀詞
嗚呼謂亢吾宗者必汝也今竟如此耶汝自冲齡淹貫
五經旁及羣書年十六遊庠序朋試皆前列去歲從余
學於鼇峰汝之文章行誼獨為開府所推重同學所畏
服翩翩然年少名士也鄉試制藝雄深贍雅制策皆本
所學以抒為經濟余益喜曰是不論得舉與否行當譲
此子也出一頭地矣入夏以來積羸成疾時余方講學
會文於西湖祖祠汝獨卧病不能在列相對時猶津津
心喜也孰謂有今日哉嗚呼以余之闊疏方欲鼓七建
之人相與明倫學古克己勵行暢前哲之休風去俗學
之蔽錮鼇峰中不數人也而汝與焉吾家中不數人也
而汝又指屈焉嗚呼天不祚余使此子之未逮成立也
嗚呼天不造吾家使此子也夭也汝今行年二十有一
尚未有室父與王父皆在堂哀不能自禁汝其能瞑目
哉雖然汝之才名著於閩嶠志行追乎古先雖福壽不
長孰與庸庸者冺冺焉以終其身哉自汝視之皆塵土
耳汝病革時王父許以從兄之子為嗣汝嗣必昌汝靈
是依維余知汝&KR1008;然念之因哀之以詞曰牿其性者溺
於習馳於華者汨其實今之人兮鮮自力汝之英兮信
兹不惑我望之奢兮珍什襲胡棄余兮歸何域能不汝
思兮汝志己立
祭同年黎少司寇文
維我同譜落如晨星或處山邱或入泉扃迪德廣業孰
翼孰賡維公邁志行砥名成初登瀛洲露爽英英典試
粤西得人有聲繼視楚學石介冰映楚風勁雄澤之以
正報政歸來
天子有喜擢居給諫邪觸佞指
帝顧在廷廵察需人高安相國以公名申
天子曰都是謂直臣劾兩大憝封事密陳大臣才識
譽命津津維時聞者驚耀偉節謂公有此如矢如鐵
天子不言同朝莫知公亦不言不伐不居
天子聖明公勇有餘按湖南北耨奸櫛宄咏黍歌棠昔
時人士竣事言旋
命視南河沿流相視籌核無頗遂進廷尉廷尉稱平九
列有議謇諤盈廷出衡南國南國是式馬首無譁浮偽
悉斥
帝謂盛京國之根本晉貳司宼兼職京尹惟此
盛京榖賤物平公來涖止繁阜盈寧宣
天子仁不狎不驚言渥其膏言虛其囹始及一載溘爾
上升嗚呼我公渺不可即魂來夢清魂返塞黑年未週
甲事業未半一往不還能無寤歎憶歲己丑登第方新
三百進士六十翰林過從頻仍蚤夜談心月窟可探蒼
生作霖維時安溪道侔伊周師生誼篤宴見綢繆或坐
密室濬我靈修或隨杖履吟弄優游溯洄洙泗湖海盡
收陶然亭中怡園石上分韻得句三爵不讓郭外花紅
窗前草綠魚躍鳶飛印川對菊公於是時嶽嶽郁郁二
十年來星霜頻改函丈何依同門鮮在公能奮首
天子葵之望公為鵠尚肩隨之廣陵散絶顔色何照七
八同輩誰與同調公之尊人觀察陜右素號青天撫綏
績懋以其緒餘嫻及文史我
朝作者巋然鼎峙公能趾美有蔚家聲兩世純臣系出
閩汀聞公柩來束芻蚤戒疾驅過郊不及奠拜渺渺緘
辭寫此一哀勖爾諸孤揚顯將來嗚呼尚饗
哭從弟誠符文
嗚呼吾自始至終所望於吾弟者實有加而無己何一
朝竟至於此吾弟事親孝處兄弟友恭撫孤姪以成名
待人以信剛直尚義家極貧介以律躬不為卑瑣苟合
之態年稍長受業於余未及壯補弟子員研經究史高
自期許詩文尤傑出丁酉歲從余學於鼇峰九郡之英
咸在課藝屢屈其曹乃不得與鄉薦命也丁未春余官
於朝眷口入京以書促弟同來始至體玩宋儒之書者
幾一年歴代名臣傳名儒傳各研閱一遍相國高安朱
公太僕學川林公及靈臯方先生皆加重焉今年肆力
時文四鼓方就寢得病中止者一月猶不休三戰文場
表策各至千言大抒所學竟以此得病又不得售越兩
月而亡命也嗚呼痛哉吾壹不知夫科名之累人一至
此也傷哉自得病以來吾為呼天祈神欲讓己歲天不
我諒吾行負神明也嗚呼吾同堂兄弟十二人彫零者
四人吾弟又與余聚首京師二年今竟何往哉嗚呼痛
哉吾官至九列家未嘗肉食菜根布素吾弟恬然安之
吾待子弟每刻責求備吾弟恭和受之視吾事如己事
視吾財如已財臨終猶恐余憂愁託言稍痊嗚呼痛哉
歿之前一日口占遺訓以貽妻子勖以大義告以安命
誨汝子皆至言也嗚呼痛哉雖然生寄也死歸也男子
有四方之志吾弟名信於公卿而行孚於族黨與庸庸
死於牖下者何如也妻子雖不及見然吾在此兄弟子
姓咸在侍疾送終尚克誠備父母未葬吾能成之子女
婚娶吾悉心力以任之饔飱之需吾何忍忘之吾弟其
可以帖然無憾矣冥冥之中其克相爾子爾女爾室爾
家母相悼恨汝子今己為諸生顯揚褒大吾拭目俟之
嗚呼吾弟尚克鍳余之言尚饗
哭第六男長注文
雍正十年四月三日汝柩將隨汝母柩回家汝父以庶
羞果品設汝柩前呼汝而告之曰嗚呼吾以雍正元年
入京汝以七月始生吾不及見汝聞汝生而多疾痛憂
苦汝母濱死者數矣五年冬隨汝母來京年方五歲已
能曉句讀性醇良至孝汝母病私於無人處叩頭祝天
與吾同寢吾時起坐汝急起取被帖吾背恐吾寒也有
客來訪予汝嘗從旁聞緒論好與大人長者處不樂與
小兒偶吾嘗問汝曰汝欲敝衣蔬食名行垂千載為聖
賢耶抑將豐衣美食駟馬高車漫無所表見而作官耶
則應曰吾為聖賢今年方十歲能誦小學四書詩書易
三經及古今文若干篇為講解粗知大義去歲夏四月得
疾腹大左旁稍硬急令醫者治之不令汝讀書汝時取
書於卧榻自讀常為汝母汝姊汝嫂講小學至性所發
亹亹動聽歴夏至冬腹終不小顧飲食起居猶如常也
或謂針灸之術甚神吾謂汝曰汝父欲汝速愈法用灸
汝至孝幸勿啼號灸三處二十七次汝忍痛不出一聲
汝母時病卧在牀猶強起為汝拜跪祝天顧不得效元
氣轉弱汝妹以十二月除夕亡汝哭之哀汝母以正月
晦日亡汝又哭之哀猶能視斂成服越半月而亡嗚呼
痛哉吾自兩載以來疚惡叢滋行多拂亂致汝夭折皆
以余故也吾嘗獨居深念負汝多矣吾官至卿貳菜根
家風無肉食吾一日見汝與汝兄同飯食只豆腐白菜
有難色汝母告予曰吾須看之食不然二兒食數口便
走余曰年小須不時啖以魚肉既又念汝諸兄皆食此
能長成姑不汝慮嗚呼汝得天薄以是致弱未可知也
吾居京師雖隆冬盛寒不設爐炭汝手足凍裂猶講誦
不輟以是中寒成疾未可知也汝喜讀書吾欲汝速成
課程數倍汝諸兄汝不之苦以是致腹疾未可知也汝
好食生菓飴品吾謂汝曰醫者云忌此物俟汝痊時隨
汝所欲吾不汝靳汝聞吾言節至終歲不敢近竟不得
食以死嗚呼痛哉汝臨終前一日猶誦父母惟其疾之
憂時文若重有悲者汝不知死事吾亦不言死事至口
不能言吾謂汝曰汝聰明尚默佐汝諸兄使有成以慰
吾心又至孝尚使余勿思汝以成疾病汝向吾點首及
氣絶半日目猶不瞑撫慰再三始瞑嗚呼痛哉汝母既
亡留汝使吾朝夕撫摩誨導猶可自慰并汝而奪之吾
何能不悲哉吾以服勞
王事朝出暮歸入汝卧榻汝母汝妹及汝皆無存者吾
痛曷有極哉嗚呼自汝之亡吾欲為文哭汝一痛即不
能執筆今汝柩隨汝母回書此以寫吾哀嗚呼汝而有
知尚使余勿思也汝母有靈備聞斯言尚使余勿念汝
也嗚呼哀哉
二希堂文集卷十
