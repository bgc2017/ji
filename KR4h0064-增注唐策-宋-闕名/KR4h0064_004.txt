增注唐策卷四
書
韋承慶諫太子書(本傳高宗儀鳳中詔太子監國太子稍嗜聲色興土功上)
(疏極陳其端云云此篇新史不載今以舊史附入)
太子者君之貳國之本也所以承宗廟之重繫億兆之
心萬國以貞四海屬望殿下以仁孝之德明睿之姿岳
峙泉渟(竇曰音亭止水也)金貞玉裕天皇升殿下以儲副寄殿
下以監撫欲使照無不及恩無不覃百寮仰重曜之輝
(崇曰崔豹古今注漢明帝作太子樂人歌贊其德一曰日重光二曰月重輪三曰星重曜四曰海重潤)萬
姓聞洊雷之響(崇曰易震卦洊雷震注洊重也音荐)夫君非民無以保其
位人非食無以全其生自頃年來頻有水旱菽粟不稔
今夏亢陽米價騰踊貧窶之室無以自資天皇所以垂
衣北極殿下所以守器東宫為天下之所尊得天下之
所利者豈唯上玄之幽贊亦百姓之力也百姓危則社
稷不得獨安百姓亂則帝王不能獨理故古之明君飽
而知人饑温而知人寒每以天下為憂不以四海為樂
今關隴之外兇寇憑陵西土編甿凋喪將盡干戈日用
烽柝洊興千里有勞於饋糧三農不遑於稼穡殿下為
臣為子乃國乃家為臣存於竭忠為子明於盡孝在家
不可以自逸在國不可以自康一物有虧聖上每留神
念三邊或梗殿下豈不兢懷況當養德之秋非是任情
之日伏承北門之内造作不常翫好所營或有煩費倡
優雜伎不息於前鼔吹繁聲亟聞於外既喧聽覽且黷
宫闈兼之僕隸小人緣此得親左右亦既奉承顔色能
不恃託恩光作福作威莫不由此不加防慎必有愆非
儻使微累德音於後悔之何及殿下有少陽之位有天
挺之姿片善而天下必聞小能而天下咸服豈可不為
盡善盡美之道以取可大可久之名哉(太子頗嘉納)
陳子昂諫襲吐蕃書(傳武后謀開蜀山由雅州道剪生羌以襲吐蕃子昂)
(上書諫止之云云)
亂生必由怨起雅州羌(崇曰舊史此下云自國朝有事以來)未嘗一日為
盜今無罪蒙戮怨必甚怨甚則蜂駭而邊邑連兵守備
蜀之禍搆矣東漢喪敗亂始諸羌一驗也(崇曰舊史云此一事也)
吐蕃黠獪(董曰古外反狡也)抗天誅者二十餘年前日薛仁貴
郭待封以十萬衆敗大非川一甲不返李敬玄劉審禮
舉十八萬衆困青海身執賊庭(崇曰舊史云身囚虜廷)關隴為空
今迺欲建李處一為上將驅疲兵襲不可幸之吐蕃舉
為賊笑二驗也(崇曰舊史云駈顦顇之兵將襲吐蕃為虜所笑此二事也)夫事有求
利而得害者蜀昔時不通中國秦以金牛美女啖蜀侯
侯使五丁力士棧褒斜鑿通谷迎秦之饋秦隨以兵而
地入中州三驗也(崇曰舊史云此三事也)蜀侯誅吐蕃愛蜀之富
思盜之矣徒以障隧隘絶頓餓啄不得噬今撤山羌開
阪險使賊得收奔亡以攻邊是除道待賊舉蜀以遺之
四驗也(崇曰舊史云此四事也)蜀為西南一都會國之寶庫又人
富粟多浮江而下可濟中國今圖僥倖之利悉以事西
羌得羌地不足耕得羌財不足富是過殺無辜之衆以
傷陛下之仁五驗也(崇曰舊史云此五事也)蜀所恃有險也蜀所
安無役也今開蜀險役蜀人險開則便寇人役則傷財
臣恐未見羌而姦盜在其中矣異時益州長史李崇貞
託言吐蕃寇松州天子為盛軍師輒轉餉以備之不三
年巴蜀大困不見一賊而崇貞姦贓巳巨萬得非有姦
臣圖利復以生羌為資六驗也(崇曰舊史云此六事也)蜀士尫孱
不知兵一虜持矛百人不敢當若西戎不即破滅臣見
蜀之邊垂且不守而為羌夷所暴七驗也(崇曰舊史云此七事也)
國家近廢安北拔單于棄龜兹放疏勒(崇曰舊史此下云天下翕然謂)
(之盛德)天下以為務仁不務廣務養不務殺行太古三皇
事(崇曰舊史云將以此見邊鄙伏甲兵行乎三皇五帝之事者也)今徇貪夫之議誅無
罪之羌遺全蜀患此臣所未諭方山東饑關隴弊生人
流亡誠陛下寧静思和天人之時安可動甲兵興大役
以自生亂又西軍失守北屯不利邊人駭情今復驅輿
師投不測小人徒知議邊境之利非帝王至德也為天
下者計大而不計小務德而不務刑據安念危值利思
害願陛下審計之(崇曰舊史審作熟)
袁楚客規魏元忠書(本傳中宗拜中書令無所建明天下傾望乃規之云)
(云)
安天下者先正其本本正則天下固太子天下本譬之
大樹無本則枝葉零悴國無太子朝野不安儲君有次
及之勢故師保教以君人之道用藴崇其德所以重天
下也今皇子既長未定嫡嗣是天下無本天下無本猶
樹而亡根枝葉何以存乎願君侯以清宴之間言於上
(間音閑)擇賢而立之此安天下之道曠而不置此朝廷一
失也女有内則男有外傅豈相濫哉幕府者丈夫之
職今公主並開府置吏以女處男職所謂長陰抑陽而
望陰陽不愆風雨時若得乎此朝廷二失也今緇衣半
道不本行業專以重寶附權門昔之賣官錢入公府今
之賣度錢入私家以兹入道徒為游食此朝廷三失也
今倡優之輩遂授以官輕朝廷亂正法人君無私怒
害物私賞費財況私人以官乎此朝廷四失也賢者邦
國之光任之致治有司選士非賄即勢上失天心下違
人望非為官擇吏乃為人擇官此朝廷五失也閹豎者
給宫掖掃除事古以奴隸畜之中古以來大道乖喪疏
賢哲親近習乃委之以事授之以權故豎刁亂齊(崇曰史齊)
(世家桓公問誰可相者管仲曰知臣莫若君公曰易牙開方豎刀何如皆對曰不可仲死桓公不用管仲言卒)
(用三子三子專權桓公卒易牙與豎刀因内寵殺羣吏而立公子無詭太子昭奔宋五公子各樹黨爭立相攻)
君側之人衆所畏懼所謂鷹頭之蠅廟壇之鼠今閹豎
綰青紫耗府藏此朝廷六失也今公主所賞傾庫府所
造皆官供夫為君所以養人非以害人今外戚不助養
而反害之此朝廷七失也先王欲人治必選材欲人安
必省事人有樂君共之君有樂人慶之如此則上下無
間而均一體也今天下困窮州牧縣宰非以選進割剥
自私是下有憂而上不恤也而更員外置官夫人情自
以員外吏恐下不已畏也必峻法懼之恐財不巳奉也
必枉道達之欲不亂可得哉古語有之十羊九牧羊既
不得食人亦不得息此朝廷八失也政出多門大亂之
漸近封數夫人而令出入禁掖弄君之法縱而不禁此
朝廷九失也不以道事其君者所以危天下也危天下
之臣不可不逐安天下之臣不可不任今有引鬼神執
左道以惑主者而據非才之地食非德之禄此朝廷十
失也君侯不正誰與正之
李嶠咎時書(本傳中宗神龍二年為中書令陰欲籍時望復宰相乃置員外官數)
(千既吏衆府庫虚耗乃上書歸咎于時)
元首之尊居有重門擊柝之衞出有清警戒道之禁所
以備非常息異望誠不可易舉動慢防閑也陛下厭崇
䆳輕尊嚴微服浮游閱㕓過市行路私議朝廷驚懼如
禍産意外縱不自惜奈宗廟蒼生何又分職建官不可
以濫傳曰官不必備惟其人(崇曰書周官兹惟三公論道經邦云云)自帝
室中興以不慎爵賞為忠冒級躐階朝陞夕改正闕不
給加以員外内則府庫為殫外則黎庶蒙害非求賢助
治之道也願愛恡班榮息匪服之議今文武六十以上
而天造含容皆矜恤之老病者巳解還授員外者既遣
復留恐非所以消敝救時也請敕有司料其可用進不
可用退又遠方夷人不堪治事國家向務撫納而官之
非立功酋長類糜俸禄願商度非要者一切放還又易
稱何以守位曰仁何以聚人曰財(崇曰易繫云)今百姓空窶
不安居處不可以守位倉儲蕩耗財力傾殫不足以聚
人山東病水潦江左困輸轉國匱於上人窮於下如令
邊埸少竦恐逋亡遂多盜賊羣行何財召募何衆閉遏
乎又崇作寺觀功費浩廣今山東歲饑糟糠不厭而投
艱阸之會收庸調之半用吁嗟之物以營土木恐怨結
三靈謗蒙四海又比緣征戍巧詐百情破役隠身規脱
税賦今道人私度者幾數十萬其中高戶多丁黠商大
賈詭作臺符羼名偽度(董曰羼初限反說文羊相廁)且國計軍防並
仰丁口今丁皆出家兵悉入道征行租賦何以備之又
重賂貴近補府若史移没籍産以少縣甲等更為下戸
當道城鎮至無捉驛者往逮小弱即破其家願許十道
使訪察括取使姦猾不得而隠又太常樂戸巳多復求
訪散樂獨持大鼓者已貳萬員願量留之餘勒還籍以
杜妄費
姚班諫節愍太子書(本傳中宗時遷太子詹事兼左庶子時節愍太子稍)
(失道凡四上書云)
其一曰賈誼稱選天下端士使與太子居處出入故太
子見正事聞正言行正道左右前後皆正人也夫習與
正人居不能無正習與不正人居不能無不正教得而
左右正則太子正太子正天下定矣(崇曰云云見誼本傳)伏見内
置作坊諸工伎得入宫闈之内禁衞之所或言語内出
或事狀外通小人無知因為詐偽有玷盛德臣望悉出
宫内造作付所司其二曰漢文帝身弋綈足革舄(崇曰前東)
(方朔傳云身衣弋綈足履革舄)齊高帝闌檻用銅皆易以鐵經侯帶玉
具劒環佩以過魏太子太子不視經侯曰魏國亦有寶
乎太子曰主信臣忠魏之寶也經侯委劒佩去杜門不
出夫聖賢以簡素為貴皇王以菲薄為德惟殿下恭儉
損省玩好以訓天下其三曰前世東宫門閤往來皆有
簿籍殿下時有所須唯門司宣令姦偽乘之因緣增損
近吕昇之乃代署宣勅賴殿下糾發其姦以後墨令及
覆事並請内印畫署冀免詐繆其四曰聖人不專其德
賢智必有所師今司經無學士供奉無侍讀宜侍膳時
奏請其人俾奉講勸夫經所以立行修身史所以諳識
成敗斯急務也
宋務光大水上書(本傳中宗神龍五年大水詔文武官直言極諫務光上書)
(云云不省)
后王樂聞過㒺不興拒諫㒺不亂樂聞過則下情通下
情通則政無缺此所以興也拒諫則羣議壅羣議壅則
上孤立此所以亂也臣嘗觀天人相與之際有感必應
其間甚密是以教失於此變生於彼易曰天垂象見吉
凶聖人象之竊見自夏以來水氣勃戾天下多罹其灾
洛水暴張漂損百姓傳曰簡宗廟廢祠祀則水不潤下
(崇曰前五行志云云說曰水北方終藏萬物者也其於人道命終而形藏精神放越聖人為之宗廟以收魂氣)
(春秋祭祀以終孝道王者即位必郊祀天地禱祈神祇望秩山川懷柔百神亡不宗事積其齋戒致其嚴敬鬼)
(神歆饗多獲福助此聖王所以順事陰氣和神人也)夫王者即位必郊祀天地嚴
配祖宗自陛下御極郊廟山川不時薦見(賢遍反)夫水者
陰類臣妾之道氣盛則水泉溢頃虹蜺紛錯暑雨滯䨙
陰勝之沴也(董曰沴郎計反水不利崇曰五行志氣相傷謂之沴沴猶臨莅不和意)後廷
近習或有離中饋之職以干外政願深思天變杜絶其
萌又自春及夏牛多病死疫氣浸淫傳曰思之不睿時
則有牛禍(崇曰五行志思之不睿是謂不聖厥咎霿厥罰恒風厥極凶短折時則有時夜之妖時則)
(有華孽時則有牛禍)意者萬幾之事陛下未躬親乎鼂錯曰五帝
其臣不及則自親之(賢良策云)今朝廷賢佐雖多然莫能仰
陛下清光願勤思法官凝就大化以萬方為念不以聲
色為娛以百姓為憂不以犬馬為樂三五之君不能免
淫亢顧備禦存乎人耳灾興細微安之不怪及禍變己
成駭而圖之猶水決治防病困求藥雖復僶俛(僶駟盡反)尚
何救哉夫塞變應天實繫人事今霖雨即閉坊門豈一
坊一市能感發天道哉必不然矣故里人呼坊門為宰
相謂能節宣風雨(崇曰天后延載初揚再思居相時水沴閉坊門以禳再思入朝有車陷于)
(濘七牛不前恚曰癡宰相不能和隂陽而閉坊門遣我艱于行再思遣吏謂曰汝牛自弱不得獨責宰相)天
工人代乃為虚設又數年以來公私覂竭(覂方勇反)戶口減
耗家無接新之儲國乏俟荒之蓄陛下近觀朝市則以
為既庶且富試踐閭陌則百姓衣馬牛之衣食犬彘之
食十室而九丁壯盡於邊塞孀孤轉於溝壑(竇曰孀色莊反寡婦)
猛吏奮毒急政破資馬困斯佚人窮斯詐起為姦盜從
而刑之良可歎也今人貧而奢不息法設而偽不止長
吏貪冒選舉以私稼穡之人少商旅之人衆願坦然更
化以身先之凋殘之後緩其力役久弊之極訓以敦龐
十年之外生聚方足臣聞太子者君之貳國之本所以
守器承祧養民贊業願擇賢能早建儲副安社稷慰黎
元姻戚之間謗議所集積疑成患憑寵生灾愛之適以
害之也如武三思等誠不宜任以機要國家利器庸可
久假於人秘監鄭普恩祭酒葉静能挾小道淺術列朱
紫取銀黃虧國經悖天道書曰制治於未亂保邦於未
危此誠治亂安危之秋也願陛下遠佞人親有德乳保
之母妃主之家以時接見無令媟黷
韓琬論政書(本傳睿宗時拜監察御史景雲初上言云云書入不報)
國安危在於政政以法暫安焉必危以德始不便焉終
治夫法者智也德者道也智權宜也道可以久大也故
以智治國國之賊不以智治國國之福(崇曰老子四十六章云)貞
觀永徽中(貞觀太宗永徽高宗)農不勸而耕者衆法不施而犯者
寡俗不偷薄器不汙窳(董曰以主切器空中亦病也崇曰史舜紀河濱器皆不苦窳)
吏貪者士恥同列忠正清白者比肩而立罰雖輕而不
犯賞雖薄而勸位尊不倨家富不奢學校不厲而勤道
佛不懲而戒土木質厚禆販弗蚩其故柰何雜以王道
也自兹以來任巧智斥謇諤趨勢者進守道者退諧附
者無黜剥之憂正直者有後時之歎人趨家競風俗淪
替其故柰何行以霸道也貞觀永徽之天下亦今日天
下淳薄相反由治則然夫巧者知忠孝為立身之階仁
義為百行之本託以求進口是而心非言同而意乖貪
冒者謂能清貞者謂孤浮沈者為黠剛正者為愚位下
而驕家貧而奢歲月漸漬不救其弊何由變浮之淳哉
不務省事而務捉搦(捉則角反搦服格反)夫捉搦者法也法設而
滋章滋章則盜賊多矣比法令數改或行未見益止未
知損譬奕者一棋為善而復之者愈善故曰設法不如
息事事息則巧不生聖人防亂未然天下何繇不治哉
往者學生佐史里正每一員闕擬者十人今當選者亡
匿以免往選司從容有禮今如仇敵賈販往官將代儲
什物俟其至今交罷執符紛競校在亡往商賈出入萬
里今市井至失業往家藏鏹積穀相夸今匿貲示羸以
相尚往外國欵闕今軍屯積年往召募人賈其勇今差
勒闔宗逃亡往倉儲盈衍今所在空虚夫流亡之人非
愛羇旅忘桑梓也斂重役亟家産已空鄰伍牽連遂為
游人窮詐而犯禁救死而抵刑夫亂繩已結急引之則
不可解今刻薄吏能結者也舉劾吏能引者也則解者
不見其人願取竒材卓行者量能授官人見仕路太廣
故棄農商而趨之一夫耕一婦蠶衣食百人欲儲蓄有
餘安可得乎
柳澤言事書(本傳睿宗景雲中入調會有詔選者得言事上書云云睿宗善之)
頃者韋氏蠱亂姦臣同惡政以賄成官以寵進言正者
獲戾行殊者見疑海内寒心人用不保陛下神聖勇智
安宗社於已危振黎苗之將溺乃令蠲煩省徭法明德
舉萬邦愷樂室家胥歡詩曰靡不有初鮮克有終惟陛
下慎厥終惟其初書曰惟德㒺小萬邦惟慶惟不德㒺
大墜厥宗甚可懼也夫驕奢起於親貴綱紀亂於寵倖
禁之於親貴則天下從制之於寵倖則天下畏親貴偽
而不禁寵倖撓而不制故政不常令不一則姦詐起而
暴亂生焉雖朝施暮戮而法不行矣陛下欲親與愛莫
若安之福之夫寵禄之過罪之階也謂安之邪驕奢之
淫危之梯也謂福之邪前事不忘後之師也陛下敷求
俊哲使朝夕納誨其有逆于耳謬于心者無速罰姑求
之道順于耳便于身者無急賞姑求之非道(崇曰書太甲云有言)
(逆于汝心必求諸道有言遜于汝志必求諸非道)羞淫巧者拒之則淫巧息進
忠讜者賞之則忠讜進臣聞生於富者驕生於貴者傲
書曰㒺淫於逸㒺遊於樂今儲宫肇建王府初啟願采
温良博聞恭儉忠鯁者為之僚友仍請東宫置拾遺補
闕使朝夕講論出入侍從授以訓誥交修不逮又聞馳
騁畋獵令人發狂今貴戚打毬擊鼔飛鷹走犬狎比宵
人(楊億曰小人也)盤游藪澤惟陛下誕降謀訓勸以學業示之
以好惡陳之以成敗則長享福禄矣臣聞富不與驕期
而驕自至驕不與罪期而罪自至罪不與死期而死自
至頃韋庶人安樂公主武延秀等可謂貴且寵矣權侔
人主威震天下然怙侈滅德神怒人棄豈不以愛之太
極富之太多乎殷鑒不遠在夏后之世今陛下何勸其
皇祖謀訓之則乎陛下何懲其孝和寵任之失乎故愛
而知其惡憎而知其善(崇曰記曲禮云)夫寵愛之心未有能免
要去其太甚閑之以禮則可矣諸王公主駙馬陛下之
所親愛也矯狂鑒戒宜在厥初使居寵思危觀過務善
惟陛下黜侈僣驕怠進樸素行業以勖其非心不作無
益不啟私門不差刑不濫賞則惟德是輔惟人之懷天
禄永終矣
孔璋救李邕書(本傳玄宗初會仇人告邕贓貸枉法下獄當死許昌男子上書)
(曰)
明主舉能而捨過取才而棄行烈士抗節勇者不避死
故晉用林父不以過(崇曰左宣十二年秋晉師歸桓子請死晉侯欲許之士貞子諫曰今)
(天或者大警晉也而又殺林父以重楚勝其無乃久不競乎林父之事君也進思盡忠退思補過社稷之衞也)
(若之何殺之夫其敗也如日月之食焉何損於明晉侯使復其位十五年六月晉荀林父敗赤狄於曲梁)漢
任陳平不以行(崇曰平亡羽降漢因魏無知求見漢王或讒平曰平雖美丈夫其中未必有聞)
(居家時盜其嫂大王令護軍平使諸將金多者得善處少者得惡處反覆亂臣也漢王讓無知對曰臣之所言)
(者能也陛下所問者行也今有尾生孝巳之行而無益於成敗之數何暇用之乎漢王召平迺拜為中尉後立)
(功封曲逆侯)向若林父誅陳平死是晉無赤狄之土漢無天
子之尊矣(崇曰舊史天子作皇極)伏見陳州刺史邕(崇曰舊史此下云舉成師)
(範文堪經國)剛毅忠烈難不苟免往者折二張之角挫韋氏
之鋒雖身受謫屈終而奸謀沮解即邕有功於國且邕
所能者振孤恤窮救乏賙惠積家無私聚今聞坐贓下
吏死在旦夕臣聞無益於國者不若殺身以明賢臣願
六尺之軀膏鈇鉞以代邕死(崇曰舊史此下云臣之死所謂落一毛邕之生有足)
(照千里)臣與邕生平不欵曲臣知有邕邕不知有臣臣不
逮邕明矣夫知賢而舉仁也任人之患義也獲二善以
死固又何求伏惟陛下寬邕之生使率德改行興林父
曲逆之功臣得瞑目黃泉臣之大願畢矣若以陽和方
始重行大戮則臣請伏劒不敢煩有司皇天后土實聞
臣言(崇曰舊史云實鑒臣心)昔吳楚反漢得劇孟則不憂(崇曰前游俠傳)
(吳楚反時條侯至河南得劇孟喜曰吳楚舉大事而不求劇孟吳楚其無能為巳天下騷動大將軍得之若一)
(敵國云)夫以一賢而敵七國之衆伏惟敷含垢之道存棄
瑕之義遠思劇孟近取於邕(崇曰舊史此下云豈惟成愷悌之澤實亦歸天下之)
(望)況告成岱宗天地更新赦而復論臣聞士為知已者
死臣不為死者所知而甘之死者非特惜邕賢亦以成
陛下矜能之慈惟明主圖之(疏奏減死)
高郢諫營章敬寺書(本傳衞州人及進士第代宗為太后營章敬寺郢以)
(白衣上書諫曰)
陛下大孝因心與天㒺極烝烝之思要無以加臣謂悉
力追孝誠為有益妨時勦人不得無損捨人就寺何福
之為昔魯莊公丹桓公廟楹而刻其桷春秋書之為非
禮(崇曰經二十三年秋丹桓宫楹注柱也)孝惠孝景孝宣令郡國諸侯立
高祖文武廟至元帝與博士議郎斟酌古禮一罷之(崇曰)
(前韋玄成傳初高祖時令諸侯王都皆立太上皇廟至惠帝尊高帝廟為太祖廟景帝尊孝文廟為太宗廟行)
(所嘗幸郡國各立太祖太宗廟至宣帝本始二年復尊孝武廟為世宗廟行所巡狩亦立焉至元帝用貢禹奏)
(言古者天子七廟今孝惠孝景廟皆親盡宜毁及郡國廟不應古禮宜正定天子是其議未施行而禹卒永光)
(四年下詔議罷祖廟之在郡國者與將軍列侯中二千石二千石諸大夫博士等議罷之)夫廟猶不
越禮而立況寺非宗社所安神靈所宅乎殫萬人之力
邀一切之報其為不可亦明矣間者昆吾孔熾薦食生
人百姓懔懔無日不惕遣將攘却亡尺寸功隴外壤地
委諸豺狼太宗囏難之業傳之陛下一夫不獲尺土見
侵告成之時猶恐有闕況用武以來十三年傷者不救
死者不收繕卒補乘于今未己夫興師十萬日費千金
計十三年舉百萬之衆資糧屝屨取足於人勞罷宛轉
十不一存父子兄弟相視無聊延頸嗷嗷以役王命縦
未能出禁財贍鰥寡猶當稍息勞弊以噢咻之(噢於六反)柰
何戎虜未平侵地未復金革未戢疲人未撫太倉無終
歲之儲大農有𣙜酤之弊欲以此時興力役哉比八月
雨不潤下菽麥失時黔首狼顧憂在艱食若遂不給將
何以捄之無寺猶可無人其可乎然土木之勤功用之
費不虚府庫將焉取之府庫既竭則又誅求若人不堪
命盜賊將延而興戎狄乘間以為風塵得不為陛下深
憂乎臣聞聖人受命於天以人為主苟功濟於天天人
同和則宗廟受福子孫蒙慶傳曰德教加於百姓刑於
四海天子之孝也又曰無念爾祖聿修厥德既受帝祉
施于孫子是知王者之孝在於承順天地嚴配宗考恭
慎德教以臨兆民俾四海之内懽心助祭延福流祚永
永無窮未聞崇樹梵宫彫琢金玉之為孝者夏禹卑宫
室盡力溝洫人到于今稱之梁武帝窮土木飾塔廟人
無稱焉(崇曰南史本紀大通元年創同泰寺天監十二年新作太廟)陛下若節用愛
人當與夏后齊美何必勞人動衆踵梁武遺風乎又制
作之初支費尚淺人貴量力不貴必成事貴相時不貴
必遂陛下若回思慮從人心則聖德孝思格于天地千
福萬禄先后受之曾是一寺較功德邪
元稹論輔導太子書(元和中王叔文等蒙幸太子而撓國政稹謂宜選正)
(人輔導因獻書曰)
賈誼有言三代之君仁且久者教之然也周成王本中
才近管蔡則讒入任周召則善聞(崇曰舊史任作親善作義)豈天聰
明哉然而克終于道者教也始為太子也太公為師周
公為傳召公為保伯禽唐叔與游(崇曰舊史此下云禮樂詩書為之習)目
不閱淫豔耳不聞優笑居不近庸邪玩不備珍異(崇曰舊史)
(此下云口不得習操斷擊搏之書游不得縱追禽逐獸之樂)及為君也血氣既定游
習既成雖有放心(崇曰舊史此下云快巳之事日陳于前)不能奪已成之
性(崇曰舊史性作習)則彼道德之言固吾所習聞陳之者易諭
焉回佞庸違固吾所積懼諂之者易辨焉人之情莫不
耀所能黨所近苟得志必快其所藴物性亦然故魚得
水而遊(崇曰舊史此下云馬逸駕而走)鳥乘風而翔火得薪而熾(崇曰舊史)
(此下云此皆物之快其所藴也)夫成王所藴道德也所近聖賢也快其
藴則興禮樂朝諸侯措刑罰教之至也秦則不然滅先
王之學黜師保之位胡亥之生也詩書不得聞聖賢不
得近彼趙高刑餘之人傅以殘忍戕賊之術恣睢天下
之人人未盡愚而胡亥不能分馬鹿矣趙高之威懾天
下而胡亥自幽深宫矣(崇曰史始皇紀二世遵用趙高申法令誅大臣及諸公子高欲)
(為亂恐羣臣不聽先設驗持鹿獻二世曰馬也二世笑曰丞相誤邪謂鹿為馬問左右左右或默或言馬以阿)
(順高或言鹿者高因陰中以法)若秦亡有以致之也(崇曰賈誼策云夏有天下十餘世而)
(殷受之殷有天下二十餘世而周受之周為天子三十餘世而秦受之秦為天子二世而亡何三代之君有道)
(之長而秦無道之暴其故可知也昔成王幼在襁褓之中召公為太保周公為太傅太公為太師此三公之職)
(也於是為置三少皆上大夫是太子宴者也故孩提有識三公三少明孝仁禮義以道習之選天下端士孝弟)
(博聞有道術者以衞翼之使與太子居處出入故生而見正義聞正言行正道左右前後皆正人故習與智長)
(化與心成則三代之所以長久者以其輔翼太子有此具也及秦不然非貴辭讓所上者告訐不貴禮義所上)
(者刑罰使趙高傅胡亥而教之獄其視殺人若艾草菅然)太宗為太子選知道德者
十八人與之游即位後雖閒宴飲食十八人者皆在上
之失無不言下之情無不達不四三年而名高盛古斯
游習之致也(崇曰禇亮傳武德四年太宗為天策上將軍寇亂稍平乃鄉儒宫城西作文學館收)
(聘賢才以杜如晦房玄齡于志寧蘇世長薛收禇亮姚思廉陸德明孔穎達李玄道李守素虞世南蔡允恭顔)
(相時許敬宗薛元敬蓋文達蘇勖並以本官為學士選宿閤下暇日訪以政事討論墳籍𣙜略前代命閻立本)
(圖象使亮為之贊題名字爵里號十八學士藏之書府是時在選中者天下所慕向謂之登瀛洲)貞觀
以來師傅皆宰相兼領餘官亦時重選故馬周恨位不
高不得為司議即其驗也母后臨朝翦棄王室中睿為
太子雖有骨鯁敢言之士不得在調護保安之職剖腹為
證豈不哀哉(崇曰忠義傳安金藏在太常工籍睿宗為皇嗣有誣異謀者武后詔來俊臣問狀左)
(右畏其楚欲引服金藏大呼曰公不信我言請剖心以明皇嗣不反也引佩刀自刺腹中腸出被地眩而仆后)
(臨視曰吾有子不能自明不如卿之忠也即詔停獄)比來兹弊尤甚師資保傅不
疾廢眊瞶(崇曰上莫報反目少睛下五怪反聾也)即休戎罷帥者處之又
以僻滯華首之儒備侍直侍讀越月踰時不得召夫以
匹士之愛其子猶求明哲慈惠之師(崇曰舊史此下云以教之直諫多聞)
(之友以成之)豈天下元良而反不及乎臣以為高祖至陛下
十一聖(崇曰舊史此下云臣以為積此弊者豈不以皇天眷祐祚我唐德以舜繼堯傳陛下十一聖矣)
生而神明長而仁聖以是為屑屑者故不之省設萬世
之後有成周中才生於深宫(崇曰舊史云脫或萬代之後)無保助之
教則將不能知喜怒哀樂所自況稼穯艱難乎(崇曰舊史此下)
(云願陛下思成王訓導之功念文皇游習之漸選重師保慎擇官寮皆用博厚弘深之儒而又以達幾務者為)
(之更相進見日就月將)願令王子洎諸王齒冑講業行嚴師問道
之禮輟禽色之娛資游習之善豈不美哉(崇曰舊史此下云至德要)
(道以成之徹膳記過以警之血氣未定則去禽色之娛以就學聖質已備則資游習之善以弘德此所謂一人)
(元良萬方以貞之化也豈直修廢學選司成而足倫匹其盛哉)
增注唐策卷四
