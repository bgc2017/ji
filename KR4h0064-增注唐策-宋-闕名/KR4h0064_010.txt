增注唐策卷十
言
高郢復上言(前書奏未報復上言云)
王者將有為也將有行也必稽于衆而順于人則自然
之福不求而至未然之禍不除而絶臣聞神人無功者
不為有功之功聖人無名者不為可名之名不為有功
之功故功莫大不為可名之名故名莫厚古之明王積
善以致福不費財以求福脩德以消禍不勞人以攘禍
陛下之營作若以為功則天覆地載隂施陽化未曾有
為也若以為名則至德要道以順天下未曾有待也若
以致福則通于神明光于四海不在費財(崇曰孝經應感章孝弟之)
(至通於神明光於四海無所不通)若以攘禍則方務厥德罔有天災不
在勞人(崇曰書伊訓古有夏先后方懋厥德罔有天災山川鬼神亦莫不寧)今興造趣急
人徒竭作土木並起日課萬工不遑食息搒笞愁痛盈
於道路以此望福臣恐不然陛下戢定多難勵精思治
務行寬仁以幸天下今固違羣情徇左右過計臣竊為
陛下惜之皆不納
杜牧罪言(長慶以來措置亡術復失山東鉅封劇鎮所以繫天下輕重不得承襲輕)
(授皆國家大事嫌不當位而言實有罪故作罪言其辭曰)
生人常病兵兵祖於山東羨於天下不得山東兵不可
死山東之地禹畫九土一曰冀州舜以其分太大離為
幽州為并州程其水土與河南等常重十三故其人沈鷙
多材力重許可能辛苦魏晉以下工機纖雜意態百出
俗益卑懦人益脆弱唯山東敦五種本兵其他不能蕩
而自若也産健馬下者日馳二百里所以兵當天下冀
州以其恃強不循理冀其必破弱雖已破冀其復強大
也并州力足以并吞也幽州幽隂慘殺也聖人因以為
名黃帝時蚩尤為兵階自後帝王多居其地周劣齊霸
不一世晉大常傭役諸侯至秦萃銳三晉經六世乃能
得韓遂折天下脊復得趙因拾取諸國韓信聫齊有之
故蒯通知漢楚輕重在信光武始於上谷成於鄗魏武
舉官渡三分天下有其二晉亂胡作至宋武號英雄得
蜀得關中盡有河南地十分天下之八然不能使一人
渡河以窺胡至高齊荒蕩宇文取之隋文因以滅陳五
百年間天下乃一家隋文非宋武敵也是宋不得山東
隋得山東故隋為王宋為霸由此言之山東王者不得
不為王霸者不得不為霸猾賊得之足以致天下不安
天寳末燕盜起出入城臯函潼間若涉無人地郭李輩
兵五十萬不能過鄴自爾百餘城天下力盡不得尺寸
人望之若回鶻吐蕃義無敢窺者國家因之畦河修障
戍塞其街蹊齊魯梁蔡被其風流因亦為寇以裏拓表
以表撑裏混澒回轉顛倒横邪未嘗五年間不戰生人
日頓委四夷日昌熾天子因之幸陜幸漢中焦焦然七
十餘年運遭孝武澣衣一肉不畋不樂自卑冗中拔取
將相凡十三年乃能盡得河南山西地洗削更革罔不
能適唯山東不服亦再攻之皆不利豈天使生人未至
於帖泰邪豈人謀未至邪何其艱哉今日天子聖明超
出古昔志於平治若欲悉使生人無事其要先去兵不
得山東兵不可去今者上策莫如自治何者當貞元時
山東有燕趙魏叛河南有齊蔡叛梁徐陳汝白馬津盟
津襄鄧安黃夀春皆戍厚兵十餘所纔足自護治所實
不輟一人以他使遂使我力解勢弛熟視不軌者無可奈
何階此蜀亦叛吳亦叛其他未叛者迎時上下不可保
信自元和初至今二十九年間得蜀得吴得蔡得齊收
郡縣二百餘城所未能得唯山東百城耳土地人戶財
物甲兵較之往年豈不綽綽乎亦足自以為治也法令
制度品式條章果自治乎賢才姦惡搜選置捨果自治
乎障戍鎮守干戈車馬果自治乎井閭阡陌倉廩財賦
果自治乎如不果自治是助虜為虐環土數千里植根
七十年復有天下隂為之助則安可以取故曰上策莫
如自治中策莫如取魏魏於山東最重於河南亦最重
魏在山東以其能遮趙也既不可越魏以取趙固不可
越趙以取燕是燕趙常取重於魏魏常操燕趙之命故
魏在山東最重黎陽距白馬津三十里新鄉距盟津一
百五十里陴壘相望朝駕暮戰是二津虜能潰一則馳
入成臯不數日間故魏於河南亦最重元和中舉天下
兵誅蔡誅齊頓之五年無山東憂者以能得魏也昨日
誅滄頓之三年無山東憂亦以能得魏也長慶初誅趙
一日五諸侯兵四出潰解以失魏也昨日誅趙罷如長
慶時亦以失魏也故河南山東之輕重在魏非魏強大
地形使然也故曰取魏為中策最下策為浪戰不計地
勢不審攻守是也兵多粟多敺人使戰者便於守兵少
粟少人不敺自戰者便於戰故我常失於戰虜常困於
守山東叛且三五世後生所見言語舉止無非叛也以
為事理正當如此沈酣入骨髓無以為非者至有圍急
食盡啖尸以戰以此為俗豈可以決一勝一負哉自十
餘年凡三收趙食盡且下郗士美敗趙復振杜叔良敗趙
復振李聽敗趙復振故曰不計地勢不審攻守為浪戰
最下策也
封事
魏元忠命將用兵封事(高宗儀鳳中吐蕃數盜邊上封事言命將用兵)
(之要云)
天下之柄有二文武而已至制勝御人其道一也今言
武者先騎射不稽之權略言文者首篇章不取之經綸
養由基射能穿札不止鄢陵之奔(崇曰經成十六年晉侯及楚子鄭伯戰于)
(鄢陵楚子鄭師敗績傳曰潘尫之黨與養由基蹲甲而射之徹七札焉以示王曰君有二臣如此何憂於戰王)
(怒曰大辱國詰朝爾射死藝及戰射共王中目王召養由基與之兩矢使射吕錡中項伏弢以一矢復命)陸
機識能辨亡無救河橋之敗(崇曰晉陸機以孫氏在吳而祖父世為將相欲述其)
(功業作辨亡論二篇云云大安初成都王穎與河間王顒起兵討長沙王又假機後將軍河北大都督列軍自)
(朝歌至于河橋鼓聲聞數百里長沙王又與機戰於鹿苑機軍大敗赴七里澗而死者如積焉)才生於
世世實須才何世而不生才何才而不資世故物有不
求未有無物之歲士有不用未有無士之時志士在富
貴與賤貧皆思立功名以傳于後然知已難而所遇罕
士之懷琬琰就煨塵抱棟幹困溝壑者悠悠之人覩士
貧賤安知其方略哉故漢拜韓信舉軍驚笑(崇曰漢王欲拜信為)
(大將擇日設壇場具禮諸將皆喜人人各自以為得大將至拜迺信也一軍皆驚)蜀用魏延羣
臣觖望(崇曰先主遷治成都當得重將鎮漢川衆論以遠為必在張飛飛亦以心自許先主乃拔延為鎮)
(將軍領漢中太守一軍盡驚)此富貴者易為善貧賤者難為功也漢
文帝不知魏尚賢而囚之(崇曰馮唐趙人也文帝輦過問唐曰高袪數為我言趙將)
(李齊之賢戰於鉅鹿吾每飲食意未嘗不在鉅鹿也唐曰齊尚不如廉頗李牧之為將也上既聞廉頗李牧為)
(人良說乃拊髀曰嗟乎吾獨不得頗牧為將豈憂匈奴哉唐曰陛下雖有頗牧不能用也上怒起良久召唐曰)
(公何言吾不能用頗牧對曰聞魏尚為雲中守匈奴遠避不敢近塞虜嘗一入帥車騎擊之所殺甚衆上功幕)
(府差六級陛下下之吏削其爵繇此言之雖得頗牧不能用也)知李廣才而不用乃歎
其生不逢時夫以廣之才為天下無雙時方歲事匈奴
而卒不任(崇曰廣數從射獵格猛獸文帝曰惜廣不逢時令當高祖世萬戶侯豈足道哉)故近
不知尚廣之賢而遠想廉頗李牧馮唐是以知其有而不
能用也此身為時主所知不得盡其才也晉羊祜謀舉
吳賈充荀勖沮之祜歎曰天下事不如意十常七八(崇曰)
(晉羊祜伐吳晉秦涼屢敗祜表曰吳平則胡自定但當速濟大功耳而議者多不同祜歎曰云)以二人
不同終不大舉此據立功之地而不獲展其志也布衣
之人懷竒抱策而望朝奏夕召豈易得哉臣願歴訪文
武五品以上得無有智如羊祜武如李廣而不得騁其
才者乎使各言其志毋令久失職又言人無常俗政有
治亂軍無常勝將有能否兵為王者大事存亡繫焉將
非其任則沴人敗國齊段孝玄有言持大兵如擎盤水
一致蹉跎求止可得哉周亞夫堅壁以挫吳楚(崇曰亞夫擊吳)
(楚吳方攻梁梁急請救亞夫堅壁不出而使輕騎絶吳楚兵後)司馬懿閉營而困諸葛
亮(崇曰亮據武功五丈原與司馬宣王對於渭南分兵屯田為久駐之基相持百餘日其年八月亮卒)此
皆全軍制勝不戰而卻敵是知大將臨戎以智為本今
之用人類將家子或死事孤兒進非幹略雖竭力盡誠
不免於傾敗若之何用之且建功者言其所濟不言所
來言其所能不言所藉若陳湯吕蒙馬隆孟觀悉出貧
賤而勲伐甚高不聞其家世將帥也(崇曰前陳湯家貧匄貸無節不為州)
(國所稱後賜爵關内侯吳吕蒙就學不倦魯肅過蒙言議常欲受屈拊蒙背曰吾謂大弟但有武略今者學識)
(英博非復吴下後封孱陵侯晉馬隆少而智勇以武吏後封奉高縣侯孟觀少好讀書解天文後為安南將軍)
故隂陽不和揠士為相蠻貊不廷擢校為將今以四海
之廣億兆之衆豈無卓越之士臣恐未之思乎賞者禮
之基罰者刑之本禮崇則謀夫竭其能賞厚則義士輕
其死刑正則君子勗其心罰重則小人懲其過賞罰者
軍國之綱紀政教之藥石吐蕃本非彊敵而薛仁貴郭
待封至棄甲喪師罪止削除網漏吞舟何以過此雖陛
下願收後效然朝廷所少豈此一二人乎夫賞不勸謂
之止善罰不懲謂之縱惡故國無賞罰雖堯舜不能為
今罰既不行賞復難信議者皆謂比日征行虚賞格而
無其實且黔首雖微不可以欺安有寓不信之令設虚賞
之格乎神州化首文昌政本治亂攸在臣故冒死而言
夫明鑑所以照形往事所以知今請借近以為諭太宗
征高麗總管張君乂不進擊賊斬之旗下慈父多敗子
嚴家無格虜人主病不廣大人臣病不節儉臣恐陛下
病之於不廣大過在於慈父斯日月一蝕也今吐蕃之
望中國猶孤星之對太陽有自然之大小不疑之明暗
向使將能殺敵則此虜望塵卻走自仁貴等覆師喪氣
故虜得跳梁山谷又師行必藉馬力不數十萬不足與
虜争臣請天下自王公及齊人挂籍之口人税百錢又
弛天下馬禁使民得乘大馬不為數限官籍其凡勿使
得隠不三年人間畜馬可五十萬即詔州縣以所税口
錢市之若王師大舉一朝可用且虜以騎為善若市其
良以益中國使漸耗虜兵之盛國家之利也
略
李翺條復太平大略(憲宗時中進士第元和中上言云)
陛下即位以來懷不廷臣誅畔賊刷五聖憤恥自古中
興之盛無以加臣見德所不可及者若淄青生口夏侯
澄等四十七人為賊逼脅質其父母妻子而驅之戰陛
下俘之赦不誅詔田弘正隨材授職欲歸者縱之澄等
得生歸轉以相謂賊衆莫不懷盛德無肯拒戰劉悟所
以能一夕斬師道以三軍皆苦賊而暱就陛下故不淹
日成大功一也今歲關中麥不收陛下哀民之窮下明
詔蠲賦十萬石羣臣動色百姓歌樂遍畎畮二也昔齊
遺魯以女樂季桓子受之君臣共觀三日不朝孔子行
(崇曰語齊人歸女樂季桓子受之三日不朝孔子行孔注桓子使定公受齊之女樂君臣相與觀之廢朝禮三)
(日)今韓弘獻女樂陛下不受遂以歸之三也又出李宗
奭妻女於掖庭以田宅賜沈遒師聖明寬恕億兆欣感
臣愚不能盡識若它詔令一皆類此武德貞觀不難及太
平可覆掌而致臣聞定禍亂者武功也復制度興太平
者文德也今陛下既以武功定海内若遂革弊事復高
祖太宗舊制用忠正而不疑屏邪佞而不邇改税法不
督錢而納布帛絶進獻寬百姓租賦厚邊兵以制蕃戎
侵盜數引見待制官問以時事通壅蔽之路此六者政之
根本太平所以興陛下既已能行其難若何而不為其
易者乎以陛下資上聖如不惑近習容悦之辭任骨鯁
正直與之脩故事以興大化可不勞而成也若一日不
事臣恐大功之後逸樂易生進言者必曰天下既平矣
陛下可以高枕自安逸如是則高祖太宗之制度不可
以復制度不復則太平未可以致臣竊惜陛下當可興
之時而謙譲未為也
箴
張藴古大寳箴(太宗初即位上箴云此篇新史不載係將舊史纂入)
詞曰今來古往(王崇曰選潘安仁西征賦古往今來邈矣悠哉)俯察仰觀(崇曰易繫)
(仰以觀于天文俯以察于地理)惟辟作福(崇曰書洪範篇云惟辟作威)為君實難(崇曰)
(語云為君難)宅普天之下(崇曰詩云普天之下莫非王土)處王公之上(崇曰漢文)
(帝詔朕以微𦕈之身託于士民君王之上)任土貢其所求(崇曰書禹貢云任土作貢)具僚
和其所唱是故兢懼之心日弛邪僻之情轉放豈知事
起乎所忽禍生乎無妄固以聖人受命拯溺亨屯歸罪
於已推恩於民大明無偏照至公無私親故以一人治天
下不以天下奉一人禮以禁其奢樂以防其佚左言而右
事出警而入蹕四時調其慘舒(崇曰選張衡西京賦陽舒隂慘)三光同其
得失故身為之度而聲為之律(崇曰史夏禹紀聲為律身為度)勿謂無知
居高聽卑勿謂何害積小成大樂不可極極樂生哀欲不
可縱縱欲成災(崇曰記云敖不可長欲不可縱樂不可極)壯九重於内(崇曰選宋)
(玉九辨君之門以九重)所居不過容膝(崇曰陶潜歸去來辭審容膝之易安)彼昏不
知(崇曰詩云)瑶其臺而瓊其室(崇曰汲冡古文曰夏桀作瓊宫瑶臺殫百姓之財商紂作)
(瓊室立玉門也)羅八品於前所食不過適口惟狂罔念(崇曰書云唯聖)
(罔念作狂惟狂克念作聖)丘其糟而池其酒(崇曰史紂以酒為池)勿内荒於色
勿外荒於禽(崇曰書云内作色荒外作禽荒)勿貴難得之貨(崇曰老子云不貴難)
(得之貨)勿聽亡國之音(崇曰詩大序亡國之音哀以思)内荒伐人性外荒
蕩人心難得之物侈亡國之音淫勿謂我尊而傲賢侮
士勿謂我智而拒諫矜已(崇曰史紂智足以拒諫)聞之夏王據饋
頻起(崇曰淮南子紀論訓禹一饋而十起)亦有魏帝牽裾不止(崇曰魏文帝欲徙冀)
(州士家十萬戶實河南辛毗以為不可帝不荅起入内毗隨而引其裾帝遂徙其半)安彼反側如
春陽秋露巍巍蕩蕩恢漢高大度(崇曰本紀常有大度)撫兹庶事
如履薄臨深戰戰慄慄(崇曰詩云戰戰兢兢如臨深淵如履薄冰)用周文小
心(崇曰文王詩翼翼小心昭事上帝也)詩云不識不知書曰無偏無黨一
彼此於胷臆思好惡於心想衆棄而後加刑衆悦而後
命賞弱其彊而治其亂申其屈而直其枉故曰如衡如
石不定物以數物之縣者輕重自著如水如鏡不示物
以形物之鑒者妍蚩自生勿渾渾而濁勿皎皎而清勿
汶汶而暗勿察察而明雖冕旒蔽目而觀於未形雖黈
纊塞耳而聽於無聲(崇曰黈火苟切前東方朔云冕而前旒所以蔽明黈纊充耳所以塞)
(聰)縱心乎湛然之域遊神於至道之精扣之者應洪纖
而效響酌之者隨深淺而皆盈故曰天之清地之寧王
之貞(崇曰老子云天得一以清地得一以寧王侯得一為天下貞)四時不言而代序
萬物無為而受成豈知帝有其力而天下和平吾皇撥
亂戡以智力民懼其威未懷其德我皇撫運扇以淳風
民懷其始未保其終爰述金鏡窮神盡性使人以心應
言以行一日二日念兹在兹(崇曰書云念兹在兹釋兹在兹又曰兢兢業業一日)
(二日萬幾)唯人所召(崇曰左㐮二十三年閔子馬曰禍福無門唯人所召)自天祐之(崇曰)
(易大有卦云云吉无不利)
李義府承華箴(高宗時晉王升為皇太子義府為太子舍人上箴云)
遂初冥昧元氣氤氲(崇曰前律歷志太極元氣函三為一)二儀開闢(崇曰易繫)
(辭易有太極是生兩儀)三才既分(崇曰有天道焉有地道焉有人道焉兼三才而兩之同上)司
乾立宰出震為君(崇曰易說卦乾以君之帝出乎震)化昭素朴道映典
墳(崇曰書序伏羲神農黃帝之書謂之三墳言大道也少昊顓頊高辛唐虞之書謂之五典言常道也)功
成揖讓(崇曰史伯夷傳堯將遜位譲于虞舜大禹謨帝曰格汝禹朕宅帝位三十有三載耄期倦于勤汝)
(惟不怠總朕師)事極華勛(崇曰書堯典放勲注言放上世之功化舜典重華注華謂文德言其)
(光文重合於堯俱聖明)肇興夏啓(崇曰孟萬章上啓道賢能敬承繼禹之)降及周文(崇曰)
(記文王世子文王之為世子朝於王季日三雞初鳴而衣服至於寢門外問内豎之御者曰今曰安否何如内)
(豎曰安文王乃喜及日中再至亦如之及莫又至亦如之)咸資繼德永樹高芬百代
沿襲千齡奉聖粤若我后丕承寳命允穆三階爰齊七
政時雍化洽風俗移盛載崇國本式延家慶震維縹德
離宫體正(崇曰離卦㒸曰重明麗正以化成天下又象曰明兩作離大人以繼明照四方)寄切
宗祧事崇監撫思皇茂則敬詢端輔九載崇儒三朝問
豎(見上注)歴選儲儀遺文在斯望誡登俎高諭喬枝俯若
思順非禮無施前修盛業來哲通規飭躬是蹈則叡問
風馳立志或爽則玄猷日虧無恃尊極脩塗難測無恃
親賢失德靡全勿輕小而名自闡勿輕微而行彌光佞
諛有類邪巧多方其萌不絶其害必彰監言斯屏儲業
攸昌竊惟令嗣有殊前事雖以貴以賢而非長非次皇
明睠德超倫作貳匪懋聲華莫酬恩異匪宗徽烈莫符
天志勉旃繼明光兹守器下臣司箴敢告近侍
通類
孫伏伽上三事(貝州人初仕隋高祖武德初上言)
其一臣聞天子有争臣雖無道不失其天下(王崇曰孝經十五章)
(云)隋失天下者何不聞其過也自謂功德盛五帝邁三
王窮侈極欲(崇曰煬帝大業元年築西苑周二百里其内為海周十餘里為方丈蓬萊瀛州諸山)
(高出水百餘尺臺觀宫殿羅絡山上向皆如神海北有龍鱗渠縈紆注海内緣渠作十六院門皆臨渠每)
(院以四品夫人主之堂殿樓觀窮極華麗宫樹秋冬彫落則剪綵為華葉綴於枝條色渝則易於新者常如陽)
(春沼内亦翦綵為荷芰菱芡乘輿遊幸則去水而布之十六院競以殽羞精麗相高求市恩寵上好以月夜)
(從宫女數千騎遊西苑作清夜遊曲於馬上奏之)使天下士肝腦塗地戶口殫
耗盜賊日滋(崇曰大業十年帝以戶口迯亡盜賊繁多詔民悉城居田隨近給郡縣鄉亭村塢皆)
(築城十二年内史侍郎虞世基以帝惡聞賊盜諸將及郡縣有告敗求救者世基皆抑損表狀不以實聞但云)
(鼠竊狗盜郡縣捕逐行當殄盡願陛下勿以干懷帝良以為然或杖其使者以為妄言由是盜賊徧海内陷没)
(郡縣帝皆弗之知也)當時非無直言之臣卒不開悟者君不受諫
而臣不敢告之也向使開不諱之路官賢授能賞罰時
當人人樂業誰能搖亂乎(崇曰大業九年帝謂祕書郎虞世南曰我性不喜人諫若)
(位望通顯而諫以求名者彌所不耐至於卑賤之士雖少寬假然卒不置之地上女其知之十年詔百僚議伐)
(高麗數日無敢言者)陛下舉晉陽天下響應計不旋跬(董衝釋音曰夫絫切)
(半步)大業以成勿以得天下之易而忘隋失之不難也天
子動則左史書之言則右史書之(崇曰記玉藻篇玄端而居動則左史書之)
(言則右史書之)凡蒐狩當順四時不可妄動(崇曰左隐五年臧僖伯曰春蒐夏苗)
(秋獮冬狩皆於農隙以講事也)且陛下即位之明日有獻鷂者不卻而
受(鷂代笑切)盧牟子獻琵琶張安道獻弓矢並被賚賞以率
土之富何索不致豈少此物哉其二百戲散樂本非正
聲隋末始見崇用此謂淫風不得不變(崇曰大業二年太常少卿裴藴表括)
(天下周齊梁陳樂家子弟皆為樂戶其六品以下至庶人有善音樂者皆直太常帝從之於是四方散樂大集)
(東京技人皆衣錦綉繒綵舞者鳴環佩綴花髦課京兆河南製其衣兩京錦綵為之空竭)近太常假
民裙襦五百稱以衣妓工(竇玶音訓曰襦人朱切說文云短衣也)待玄武
門游戲非詒子孫之傳今散妓者匪韶匪夏(崇曰前禮樂志舜作)
(韶禹作夏湯作濩夏大承二帝也韶繼堯也)請並廢之以復邪正其三臣聞
性相近習相遠(崇曰語陽貨篇)今皇太子諸王左右執事不可
不擇大抵不義無賴及馳騁射獵歌舞聲色慢游之人
止可悦耳目備驅馳至拾遺補闕決不能也汎觀前世
子姓不克孝兄弟不克友莫不由左右亂之願選賢才澄
僚友之選(崇曰司馬光通鑑此一節云善惡之習朝夕漸染易以移人皇太子諸王參僚左右宜謹)
(擇其人其有門風不能雍睦為人素無行義專好奢靡乖以聲色遊獵為事者皆不可以親近也自古及今骨肉)
(離以至敗國亡家未有不由左右雜間而然也)
高馮上五事(字季輔貞觀間累轉中書舍人列上五事云)
今天下大定而刑未措何哉蓋謀猷之臣臺閣之吏不
崇簡易而昧經遠故執憲者以深刻為奉公當官者以
侵下為益國如尚書八坐人王所責成者宜擇温厚脩
潔者任之敦朴素革浮偽使家識慈孝人知廉恥過行
者被嗤於鄉不昵者蒙擯於親(董曰昵尼乙切近也)自然禮節近
矣陛下身帥節儉而營繕未息丁匠不給驅使又和雇
以重勞費人主所欲何求而不得願愛其財毋使殫惜
其力毋使弊畿内數州京師之本土狹人庶儲蓄少而
科役多宜蒙優貸令得休息彊本弱支之義也江南河
北人頗舒閒宜為差等均量勞逸公侯勲親之家邑入
俸稍(所教切)足以奉養而貸息出舉争求什一下民化之
競為錐刀宜加懲革今外官卑品皆未得禄故饑寒之
切夷惠不能全其行為政之道期於易從不恤其匱而
須其廉正恐處察歲出輶軒繼軌而侵漁不息也(竇曰輶夷)
(周切輕車也崇曰隋高祖紀輶軒出使)宜及戸口之繁倉庾且實稍加稟
賜使得事父母養妻子然後督責其效則官人畢力矣
密王元曉等俱陛下懿親當正其禮比見帝子拜諸叔
諸叔答拜爵封既同當明昭穆願垂訓正以為儀法(書奏)
(太宗稱善)
增注唐策卷十
