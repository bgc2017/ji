增注唐策總集類
提要
(臣)等謹案增注唐策十卷不著編輯者名氏
前有明正德丁丑新安汪燦序惟言舊刊唐
策不知誰集考書中避宋諱與古文集成相同
則亦宋人所編輯也其中所錄兼有唐人策
論書狀表奏之文而獨以唐策為名者蓋輯
以備答策之用從所重耳中間注語有崇曰
張曰李曰竇曰董曰諸目崇曰一處作王崇
則是其名而餘又皆題其姓均莫詳其所自
亦不知諸人為誰殆當時盛行其本互相訓
釋而書賈合刊之者也所注雖簡略而所錄
皆唐人名作持擇頗審非明代坊選冗濫無
緒者可比以其舊本存備採擇焉乾隆四十
六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
增注唐策序
舊刊有唐策行於世不知集於誰氏一日黃司空蕨山
先生出以眎燦曰子讀之乎燦曰未也先生曰是集所
載策疏表議狀論書略其體雖殊要之皆為國家畫竒
吐良之遠謀可讀也然其製之純駁則在善擇耳燦唯
唯即歸而讀之歎曰集者其有心哉有味哉先生惠我
多矣先生聞之喜復命以授其子㠏㠏亦有得新其梓
以授天下燦遂以是為之序云正德十有二年歲在丁
丑二月新安晴雲生汪燦序
