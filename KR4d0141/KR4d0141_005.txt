西渡集附錄
宋洪芻撰
擬峴臺
崇臺面空闊遠眺真高眀一水来朝宗灣環抱荒城連
山頗偃蹇却略倚翠屏緬懷青溪上興與峴山併客從
豫章来及此春服成公子有好懷良人(一作友)及兹登初
筵挹溪光中觴聞雨聲翠幄列茂樹金沙漲回汀鷗鳥
舞不下漁舟縦復横尚恨夜氣斂不見白月生信美非
吾土少留空復情
寄題雙井黃稚川雲巢
雲巢一上十五里中有今世巢居子雞鳴犬吠百餘里
不知天際去此幾平生深契鳥窠禪翦茅盖頭萬事巳
宴坐經行飛鳥上人間榮辱不到耳蝸牛兩角竟何為
鷦鷯一枝端自喜我有一㕓落城市章服裏狙聊復爾
武陵未訪桃花源脩江儻問桃花水會取櫻桃洞前路
藜杖扶衰自此始
石耳峯
朝踏紅塵暮宿雲往来車馬漫紛紛㺅溪橋下潺湲水
惟有峯頭石耳聞
芍藥
蠶老桑柔戴勝鳴翻階芍藥占春榮牽風孫夀愁眉破
帶雨驪姬淚眼横
茘枝
光射腰金陵寳印影回殿砌拂猗蘭硃砂芒刺羞紅顆
龍目團圓避赤丸
異蠶吐絲成段
宣和間新喻博侯初為蘄春蔡氏婿婦家簇蠶
不繭緣屋吞絲自然成段長丈餘廣數尺色正
黃厚薄若一如有邊幅然鄉人以為祥是年侯
初登第
公子青衫得意朝閨門異事喜成謠星河牛女支機石
泉室鮫人暗織綃園客憑虚誇獨繭冰蠶志怪豈同條
細看霞綺驚羣眼詎減雲裳下九霄
蝦蟆
動物類含血蝦蟆獨無之雙目但瞠也一腹亦皤其龍
變或托體魚腹覩幽姿罕見三足蟾詎減六眸龜向来
奏贋瑞背負輪囷芝坐謾皆下吏膠車等兒嬉雖蒙黃
金擲荆卿空爾為或以白玉琢形模妙工倕咄爾百醜
質詎辱五鼎脂浪號土底犧雄誇水中雞何足汙帝箸
但可充蛇飢作意一池鳴和我五字詩
上墨工
子墨客卿妙一世懷玉山中五大夫峨眉老仙與推轂
谷量牛馬斗量珠
田家謠
鳩婦勃豀農荷耡身披襏襫頭茅蒲雨不破塊田坼圖
稊稗青青佳榖枯大婦碓舂頭鬢疎小婦拾穗行餉姑
四時作苦無袴襦門前呌嗔官索租
闕題二首
槐下棗花纂纂麥秋葚子離離不沽十千美酒難消三
百枯棋
兩部池蛙當妓千山飛鳥催沽引睡直須黃妳曲肱正
要青奴
金陵作
沙觜彎環轉柁牙一衣帶水遶城斜飛廉解使馮夷怒
渡口風吹蕎麥花
高宗皇帝挽詞
寳歷中興業於今六十年洗光暘谷日鍊補女媧天大
業超東漢皇恩暢北燕聖謨誰可頌會有筆如椽
右一
往在艱難際乾坤震擾中京華原有主趙魏翦為戎整
頓須神武扶持立雋功配天還祀夏真與少康同
右二
紫塞連沙漠天親墮杳冥竟能襄水祏復見養慈寧孝
道光千古精神格上靈典謨垂不盡赫赫照丹青
右三
盛德如何說由来只是仁推心無爾界摩手為吾民廣
大天同道高明聖與隣欲知恩普處海岳但微塵
右四
禍轉妖氛滅天催五鼎烹只知江飲馬豈料觀封鯨士
感親征詔神扶義戰兵干戈俄載戢遺恨不收京
右五
翼善能傳聖巍巍又見堯纔逾知命歲巳禪拱辰朝玉
册三加峻瓊宫十閏超大章傳懿鑠稽古耀宗祧
右六
聖學由天縦煌煌翰墨場臣中羞瓘靖戶外立鍾王飛
動鸞窺藻昭回斗避芒煥文瞻仰處傑閣在西廂
右七
北内神靈地期期億萬年巖廊明聖日宇宙戴堯天樂
事湖山在英徽雅頌傳那知開玉鎖不戀地行仙
右八
鶴馭臨丹極龍髯墮玉宸爐烟猶泛夜宫蕊已迷春夢
斷無尋處神遊不見人傷心天壤内血淚染車塵
右九
仙仗葳蕤去行行浙水東稽山元禹穴吳岫見堯宫帳
殿淒寒露笳城起暝風霓旌不可望應在彩毫中
右十
廬山紫霄峯有禹刻石室
塊視落星石杯觀彭蠡湖荒哉秦漢君抗旌上崎嶇永
懷太史公九江觀禹摹
信州巖洞記
山有穴曰岫信之山大抵皆岫也出葛溪門二十五里
西游至月巖自石梁望之正如半月形空洞通達大樹
中生又如月之影也穿巖脅登石磴傍山繚行百步得
西林院浮屠導余行月巗之背繚西而北轉有大山前
後有田耕者或聞穴中有笙簫輪轂音由山後别過一
大山其底洞透遂與皂隸十餘輩俯首而過既出穴循
山行又數百步至一山崦仰視有大棺閣巖中上為鹿
頂状自下望之目可睹足不可到鄉民壇其下以禱雨
焉又循山行深入一源路窮處得幽巖余所名也巖有
泉溜泠泠然出山循道行三里許隔大田望遠巖極峻
上又有棺正猶人間所用匣也又二里至雲洞山形截
然如城世謂之仙人城相傳仙人蛻骨葬於此有三棺
或壊因大風雨雷電則復完如初疑有鬼神云復出大
道十里至靈巖吳赤烏中開山浮屠導余登重閣余以
朝陽名之又五里至待省巖梁大同中開山有鶴銜木
石出錢水漂木之異自黃藤五里至了頭巖若仄大瓮
然山形岐首也又南行三十三里而近至黃巖石壁黃
赤色自汭口望之有大山截然向水者章巖也自弋絶
水行五里至雙巖又五里至南巖巖最大旁有響石人
呼其下其上應答唐開成太和中人所題名俱存又十
五里至吉巖距寳峯鎮七里自寳峰鎮東行至黎家步
得獅子巖僧居口中未至貴溪二里許又得月巖在水
之南山頂正平如城如門自縣步直渡至招真觀得仙
巖正在三山下昔有王仙者隠居於此後仙去三巖相
屬有會昌中唐人大篆題名形如碧落碑也其巖無人
居其下有石底泉色正碧俗號天井歲旱則郡縣取水
求雨輒應余欲游不果自永豐縣三十五里靈鷲院得
光相洞亦巖也入洞行百餘步穴塞不可進相傳舊兩
浮屠同入洞中一人不復出云出沙溪四十五里至黃
雲碧巖窈窕邃深前後通達自道傍望之半山白堊者
是也又深行二十里至扶竹巖山形如覆鐘兩巖重複
上下皆可容數百人復出大道行二十里餘至星子巖
予所名也亦曰仙巖巖巒仰綴白石甚黟夜秉燭則昭
然如羣星麗天然自玉山縣東門三十五里至洞巖初
至一巖石乳下垂彩色絢綠遍一巖中如世所作普陀
巖又至一巖有石蜿蜒如龍形巖後復有水泉前後皆
相見凡廣信之域中巖洞之美無出其右者余名曰章
巖自巖洞上山又二里許復得一巖穴口甚窄其中黮
黯秉燭而入乃極寬廣兩壁隠出十六大阿羅漢中有
釋迦兩菩薩像衣文相好皆具瑰瑋絶特如此然予不
及見也又五里至韓巖溪潄其根或隠或現僧居附焉
此皆余身見而足歷者也土人多不及知故具列之以
俟幽討者有考焉
石井記
信之山富於巖岫而嗇於水泉故其石蒼頑無濯澤秀
潤之氣草木生之亦不暢茂譬諸身地其肉石其骨水
泉其血脉也今有人豐肉堅骨而血不滋焉則其為人
外槁而中枯髮悴而毛擢固宜鉛山為縣在郡西南距
州治八十里未及縣二里所道左有佛祠背負小山石
山而戴土者也有泉滃然發於石罅間上有&KR0008;嵓覆若
神施鬼設者水滙為井其深數尺其輪廣倍之其色正
碧其清燭鬚眉湛然盈坎不耗不溢冬夏水旱不改其
度也僧惠嵩為余言泉有龍菩薩宅之時魚服出游泉
上或顯或晦慶歷中有民濯手足泉上井中有聲如雷
泉湧出流溢堂殿晝漏下數十刻不止僧大懼集其徒
作梵唄祈悔水迺縮如故其潔如此余季以職事行縣
過其廬必徘徊泉上久乃得去其山石碧鮮其草木幽
茂如廬山間佳處余習廬山泉石之勝如開先之瀑布
棲賢之三峡康王之谷簾卧龍之懸水縞練飛而雷霆
吼可謂壮觀矣然其泓澄停蓄滿而不溢若石井比者
無有也寺僧以石渠行之日供潄濯溉灊夏畦之用沛
若有餘下流猶溉田數百畝也院無金石刻舊稱石井
院相傳大義禪師駐錫於此今號資福院者天聖元年
所賜額也余愛斯泉豈易所謂井谷者耶遂書其異遺
浮屠使刻諸石以告来者
西渡集附錄
