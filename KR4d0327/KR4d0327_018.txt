鐵菴集卷十八
宋方大琮撰
書
劉子栗(縝)
某比辱垂顧於久别中雖旬話猶不足况僅三日乎臨岐走
行館則寺僧告以騎氣已出城南數里矣悵然而返蒙尊府
使君需在諫垣日初疏輒令錄呈然天度未賞不優容而言
者不見容其揣合太過耳昨聞常簿自巴陵邑滿便合登朝
故相惡聞此邑之名遂不果因記曾伯祖(擴)紹興中得岳州
忽改為知純州以秦檜之惡聞岳之名秦死仍舊名然則
岳之州與縣之名每為權臣所惡何其不幸哉可發一笑
潮揭二令至煩太守彈劾其一老士人曷亦如此見潜夫
郎中云分教三山時為史老立祠講堂且植豐碑焉西山至
郡撤去當立祠時豈不欲媚當國者正復何益又可發一笑
鄭金部(逄辰)
所在貴糴三山如何有海舟可招否義米乃人戶隨苗
輸納寄之官倉以備凶荒者今朝家行之倉司刷上常
平米數不得移動若果然則州縣常年春夏間所藉顆
粒以拔濟者豈不失望又聞行之福州和糴十萬或傳
州科之寺院以應命若果然寺院糴米即民間米也自
活猶不足豈能有餘以及遠乎昨見李倉請留義米不
見聽又見權帥請免和糴亦以未聽若得大蓬早造朝
汲汲為上言之使義米不出境自和糴不作俑閩中百
年之利也此亦可為第二劄一帖黃之備任一道之寄
者不能言而必頼為君相所信嚮者言之亦可媿也苟
利於民已之媿不計也會次乞為拜下意
某初至廣見報狀今馮太博以衢幕捧憲檄至婺推鞠
横遭誣詆題絶印歷奇哉兄與憲和其詩又為辨于朝
嬰言者鋒尤奇羣隂蟠據三山之賢靡不家食謂無復
清明時上親覽悉起而用之非特馮召審向牽連者平
亦登從列獨戶部以節符徜徉豈中外皆不可無忠賢
耶庾臺新建迎擊廬陵行之郡勿遣迓或驚曰此戚畹
之最有力者曷遽爾嘗見一過賓云伯昌好奇某曰不
然江流滔滔其致遠其灌溉功用甚巨特時因風石以
見奇耳至於不容不為亦常也何足言奇人強名之爾
某二紀前在豫章與孫履之國錄為鄰幕嘗言受教於
勉齋先生學識進處事偶到手審其當發拚膽為之如
是一再可以無懼縱觸患難可以無悔怡山問學自勉
齋師友中來某竊因而有味於陳了齋之言學者須常
自試以觀已之力量進否觀其同時諸賢既擯則已雖
元城最不屈摺亦不復言獨此翁著書爭辨強聒不休
忠肝義膽直得之天何以試為殆以此教後學也怡山
進而不已將至於成來翰謂至顛以平易治選用賢良
固將安之非以勝之平易豈造次可至使人見其正不
見其奇則吾輩本心也某老相催而學不進向來嘗懼
不免嶺海一行乃以牧守至復何道五年辛苦僅能為
遐氓全護一線氣脉晉職至再荷上恩甚厚稱塞謂何
已辦行裝乞為散吏不復作十年前議論之想猶憶在
班行時得兄囊封與面對副本讀之皆鯁切靡隠又侍
立時見兄秉笏立庭下銜䄂有疏料其言必有驚倒竈
下婢者惜不果上吾儕皆以蔣去兄其首也頃漕閩日
見陳和仲大書壁記云以諫議大夫蔣峴疏罷恰見陳
抑齋參預求去亦曰嘗以李知孝蔣峴林略逐皆若不
以為諱者近有一賢士夫云前蔣後劉皆戕國手問之
則曰如南唐人謂宋齊丘為造國手之類國所恃者人
天愛國愛賢者豈樂其戕之使盡彼特自戕耳紹符崇
觀後國與賢俱戕而後彼乃戕天未厭宋宗社未可量
凡經二人手者皆復聚于朝戶部疇昔袖間之未及上
者與年來胷中之所欲吐者曷日借上前箸歴歴陳之
或言劉遷于盱亦巡管内置之不問潜夫後村守袁曰
李孝章謫瑞稍相隣有勸以通書後村答亦不必以德
報怨某與蔣公舊有契分特察其借以進身未嘗有他
語要知國恩未報與戶部同此一念
某良月上澣蒙走騎特賜帖報以重陽三日有易郡洪
都之命自念落南五載若樸斷做者時竊聞諸賢議論
或謂錮之遠藩或謂慮其技窮力殫何幸得此今稍可
轉動猶恐未必然又兩澣省劄自郵筒至蓋五旬乃達
嶺南去天未為甚遠遲鈍乃爾改紀兩朞置相為上杜
立齋最可惜至游克齋乃定其休休有容古大臣用心
同列非前兩年伴食者比而兵財分任或以為疑殿之
上下如爭如昵固不害為前賢之同要須純意國家乃
可荆湖延納北降之數甚多似元樞以為然陳抑齋爭
之力聞後所納者猶二萬果否宣閫久據潰疽忽消賈
秋壑宜亟馳交軍一指顧可定兩年亦無甚急遽聲不
知藩籬曾做得多少工夫毋但以狡焉者不如舊時為
恃戶外事猶未足深保屋裏事毋虚過光隂邇列要途
頗皆得人館閣諸賢相繼吐氣區區愚意正不欲如此
既能轉其機以為宗國與夫討賊而未得其實且封駁
彈擊皆舉職衆方望之不必形之言也其於賢者猶責
備太過設有姦邪詎肯舍諸淮南獨憚黯者畏其言之
不止也端平初王君保斥蔣良貴諸人為一隊敢死軍
當緩急際滿目偷生所欠不愛死者耳而何斥乎朝有
直氣覘國者知其尚可為也元祐末君子自為異同反
若開憸門而延之入往轍可鑒然八九年間比隆慶歷
成一治體久猶頼之今局猶未成舉朝所防一大窺伺
者多言奚益一正君而國定必外勢固而内綱整使人
主有所倚以為安則不復有思杞之念矣冬孟除目三
山最盛内相大少常伯皆真除大坡亦緊頭竹湖淡然
無欲進一武則政塗更須留耕以力量輔之真元壯實
邪氣辟易則内防姦之入外防敵之侵將皆不足慮顧
疎遠之人安知時事言之未必中節幸一覽棄去某五
年于此頗諳嶺俗民之為生稍易於閩胥遨卒悍經訟
則破仕者入南以黷為常必大吏以身率之俾無可議
其黷者飭之不悛則去之遨而悍者時禁戢之痛獮之
而後窮閻之生可保路與州皆以廣為名壤地綿亘若
非時有剽竊處處皆成聚落不減閩浙港汊太雜則有
蠻蛋山峒高阻則有徭數州合界則有寇攘然隨其萌
芽纔剪輒散亦不能為害此為本路言也其地産鹽而
自河贑自湖南來動以千百為羣産米産漆又有番貨
而自温台明越來大艚或以十餘為䑸有所産以養人
自外運去者反以害人其辭不直未有不敗去者故廣
無巨寇其黠者多自外至選帥必有文武威風識大體
者為之繇唐以來遂為定論然元次山在舂陵謝表亦
曰今之為刺史者必有武略以制暴有文才以救疲能
清廉以率下則一州不亂然則豈獨治廣為然其言文
武則同而大體之意宏凊廉之用切某竊亦有志焉而
戶部之秉節鉞相隣也則皆得之觀荆公學記則贑剽
悍殆風氣使然紹興後來之變殆亦有以激之若鹽于
入嶺向者留忠宣守贑時給據與之何後來之不可行
惠甫宋憲使申嚴保五法以其精力行之兩年間越嶺
者少去秋廣昌寧都間之幾于决裂者何說戶部之迄
能拊定者何道今夏非販鹺時乃突入循惠界亟調兵
且勦且驅之聞至寧都而殱焉或言入去秋來自取鋤
戮者甚多惡種甚稀顧山川所産豈能盡絶但常得文
武清廉如吾戶部者非特賣刀之化可成抑使珥筆之
風亦歇是豈不在我乎某歸夢栩栩久在家山南昌之
行實所不敢已申審乞將見管職事交與以次官離任
還鄉待祠命下昨見帥漕皆除人既而復差日為嶺海
繫望以某之拙鈍猶能諄惻化俗蒐補壯威儲備待用
皆不敢以一毫苟心苟道為之况於過某萬萬者乎羊
城亦無甚氣候自不應煩明公於此以今所臨度嶺便
是豈非某與十四州之望
某伏蒙委貺書籍四種内楊信齋祭禮則戸部向嘗上
之送官今又進之乙覽遂備儀禮通解全書以書樓延
致考訂十餘年而後成又繕寫送進鋟梓十餘年而後
傳不孤信齋之勤勞戶部之力也非特為信齋也勉齋
之目可暝考亭之志始遂西山嘗稱其為千年不刊之
典信然某曩得南康祭藁今與此可以合觀近得默得
在桂林日刊儀禮圖歎信齋之有功於學者怡山之進
既有表又有狀述先師始編時取儀禮十七篇悉為圖
列之每章之下凡先王制度名物之要以圖考書其辭
美默得之跋謂此圖粗見制度名物進退周旋之梗槩
而其義則有未通者其辭嚴盖怡山敬師也極其尊默
得輩行也責之備安得有悉為詔禮一書便講明而肄
習者皆可曉以成默得之志顧事關王朝雖不敢肄習
豈不可講明若使太常官為之亦無不可惜信齋不得
為此官其責望之意甚大西山於士類其議論終是渾
厚又觀所刊留耕食用本草竊窺賢者以愛身者推
之愛人其自序以伐性傷生為戒孰知其寓愛國之深
意乎護養元氣亦惟食用之常苟求竒好異所損必
多是知醫國者也郡齋新刻二書紙價必貴再拜以謝
鐵菴集卷十八
