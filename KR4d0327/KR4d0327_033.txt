鐵菴集卷三十三
宋方大琮撰
祝文
將樂謁先聖
民社之難其寄在聖門已然矣某以至拙之才而治不
易為之邑然學道愛人吾儒根本時異勢殊要之此心
不可一日忘也苟銖寸及人庶幾無負吾先聖之訓
赤松凌虛真君
邑之秀在玉華真君位焉相傳為神農雨師靈祐公宰
斯邑有禱必應今並列閣上邑人飲食必祝某才凉德
薄不敢私禱于祠下願雨暘時若毋替相斯民之意則
令與拜賜
靈祐公
令斯邑者不知幾人惟公血食不替遂為一邑司命生
息以蕃雨暘以時其愛斯民至矣某不才踵遺躅于百
七十年之後方將求庇于公敢不體公愛民之意
蒼龍廟
邑治之東偏鹽庾在焉而神實位其中夫豈無意邑以
鹽為命輦運欲其速厫積欲其富場竈欲其泄三者如
意則邑立矣邑立則神其永血食矣
土地
某披覽圖志祠與縣治同經始且據邑山高處今又與
縣治俱鼎新某迎親就養于此舉首見祠必起敬焉神
之庇邑人固矣願庇令之親以及其身與其家令豈敢
忘報
謁龜山墓
漢儒近道仲舒一人過其墳者猶下馬况先生程門顔
閔唱道東南特起于百世之下某至之日拜遺像于學
之舊廬又將訪求讀書之精舍兹又偕其僚洎先生之
孫與鄉之大夫士拜于松楸嗚呼道公一世先生之書
家藏戶誦而邑中人民咸曰吾東家夫子也往往其接
舊聞也熟玩是書專其感發必有深焉者如是先生其
舉斯斝
縣學安奉八先生祠
濂溪明道伊川龜山
了齋豫章延平晦菴
後孟子千四百年明道闡其端伊洛弘其源至武夷而
其教益宣脉絡其間者劒津之諸賢責沈之作遵堯之
錄靜一之數無非衍斯文之緒當全盛際見稱于洛學
者有矣道南之語獨在吾鏞川中興後巍然特存所留
以紹前啓後當歸之天蕞爾邑而百世師出焉是用推
原其本統詮次其宗𣲖祠學宫而告虔噫道一也山川
如昨人物依然登其堂者尚其勉旃毋徒曰瞻遺像而
讀遺編
告都官祖享亭成
曰莆甲族靈隠為冠惟公支𣲖居其大半景德甲科慶
歷郎闈發源浩渺流衍固宜騎鯨仙游將三甲子宰木
參天山川雄峙中更重和妥祀建亭百有餘年凛焉欲
傾撒而新之屋拆椽换重揭華扁晶采壯觀漕翔一鶚
里貢三賓合戰南宫興者七人敢告亭成適與捷會發
揮先業勇氣百倍簮紳濟濟羅拜松阡六代枝孫咸在
眼前祖德淵深先靈發越相爾後昆固無窮歇毋斷書
種毋忝家聲審能如是九原用歆
聚俗告都官福平二祖
吾祖以學起家每詔若鄉若漕不絶書而試于胄者有
時今合國胄之秀通榜儉于百而聲律之首經之亞崢
嶸其閒則金紫祖之後十不啻以遠方抗衡上國遂為
朝紳之冠都官祖之後居其七福平祖之後又七之四
曰大珪曰大鈞曰辰孫曰演孫皆新國子進士福平種
德尤厚來者襲慶决科自紹興之庚辰十八年而為淳
熙之戊戌又六年而為甲辰則稍密矣又二十二年而
為開禧之乙丑則稍疎矣中間之疎尤甚三十年為一
世彈冠于朝觀光于國既鳩胄之英又將集鄉與漕之
竒羣凑翕聚蘭省楓庭聯翩策名則今之密可補前之
疎矣某綴班有守俾弟大瑄聚俗以告惟吾祖考克相
其成
仁山告后土
城南十里有山曰仁局勢雄偉環合秀崪昔者胡為祕
藏幾春問之里老野燒成形前此清晝如聞鉦聲或時
異光照于郊坰厥有識者來獻山經自乾發祖向丙坐
壬内外位置合卦與星去冬破土巨石塞門今冬始壙
又如盤根幾難著力虔禱爾神若或相之可移可平厥
土五色又如金凝燥温堅密允矣佳城昔葬先君其里
喜成日温于玉圖䜟足憑今兹有告暗合默徵其書有
云展翼大鵬安穴于頂金籠前横審如所言將相公卿
姑寘勿言既葬宜人苟藏者固斯存者寧呵護保佑多
謝山靈
種德新庵拜福平長者祠
維公生于治平歿于紹興積善好施以長者稱楓嶺之
秀方坡之清尤于其間若有夙因下為倉宇上卜佳城
創庵嶺巔置田供僧屋後有山種松采薪來者憩飲毋
渴于行故老相傳記其平生每策驢出野服樵巾長者
至矣歡喜相迎發廪捐金療疾賑貧造橋砌路芳跡不
冺餘二甲子屋老欲傾振而新之是在後人自唐長史
洎于幕賓六世簮紱紹者彬彬公與其父獨若隠淪耕
耨心田大培厥根種德之報不在其身甫一傳後聯翩
策名五世其昌蓄久發宏艾軒詩在家法宗盟後裔謹
之毋替其承相彼庵址移東創新以引以翼有垣有亭
憧憧往來讚歎同聲庵故有祠楹桷告成孫曾羅拜涓
吉妥靈遺愛勿諼宛其儀刑掬水寒泉千年之春
辭方廣禮部及諸墳
某拜命之旬日從吏數輩至與雷陽使君兄孺良從長
上帥子弟謁靈隠山金紫公墓下又三日謁方廣山山
以方名舊矣儀曹公來宅九跳之正脉面勢宏闊從而
祔者五代此某之宗𣲖也每代之中昭穆相從凡四十餘
周官族墳墓之說吕氏深有取焉此山宜與婺之明招
等祭亭半圮寳(闕)間高安别乘叔祖復創新之于是拜
跪飲餕有所矣尤可喜者聚俗亦然烏石山前連甍接
棟無一散去者孫枝最蕃登桂籍將六十儀曹房不啻
半為金紫六房之冠靈隠首占山川之勝方廣接之尤
有力殆與長者之功相稱諸公有持鄉者某始漕于此
父老有喜色况上世松楸乎先靈森布其交舉此觴其
隂有以相之俾無負父老之望
辭曾祖柏岩宣義墳
嘗讀元祐七年十二月范内翰奏疏郊見之夕景氣清
霽福應嚮荅都人懽呼謂前未見宣付史館此本朝極
盛時也而柏岩公生于是月之八日又二十一日而太
孺人生天作之合家道日昌教二子以書縣丞入仕和
劑擢第柏岩已不及見太孺人膺初封享上夀而承重
者孫耳每見先君大夫具言二父揚顯之志未遂若有
望于其後者某頃登西省以言事去兹起臨鄉部其敢
為門戶羞告别墓下尚祈隂相
辭祖南澣和劑墳
長者之後以詩書發身自大父始以大父之學識該博
二十九乃登科僅年餘不克享若某之樸訥迂拙餘二
十續世科最鈍矣猶侍玉皇香案既退矣猶持漕節按
鄉部種于前而穫于後不于其身于其孫大父所未及
為者豈徒官職云哉發揚先志俾毋為門戶羞為父老
羞其尚克隂相之
燎黃
癸巳考贈通直
某等幼學壯行中年通籍親顔有喜庶幾封渥與年俱
高曾謂前日之封遂為後日之贈乎乃庚寅季秋明禋
大賚凢官升于朝者皆得追榮其親某以皇考為請明
年春告甫至皇妣又棄諸孤某等抱痛終天重以稽留
詔命為懼兹既即告敬焚黃墓下俛焉想慕音容如昨
泉壤之光自今伊始曷報君親教忠訓在
甲午考贈朝奉
往嘉泰壬戌先君携二子入京試不偶開禧乙丑又携
以試禮闈既偕仕以親年該初封覃慶再封合請也自
是必升朝乃得請封與贈各一某請也皇上頒祭澤之
四某乃得與弟某合詞以請稍酬疇昔並携之意非幸
歟贈之秩以二合則三之非又幸歟先君夀踰希歲及
今猶可存曷不使某等捧觴堂上而燎黃墓下非恨歟
五六年趨調者再三十年前趨試者再兄弟皆同昔侍先
君而同今以免喪而同感念嗚咽非又恨歟某留綴朝
武某歸需邑次併告以謝忠孝相勉能不沒其親之名
則不徒拜君之賜庶幾幸者侈而恨者釋
丙申考贈朝請郎告廟
某嘉定乙亥侍先君入修門既得缺將行先君慨然曰
吾能復入此乎某知先志之有在也前春登班感念斯
言兹以遺補執事合宫導引齋恪既沾澤以贈典請可
謂榮矣追憶二十年前語益用愴然斧封在遠尚阻告
焚先白于廟尚饗
戊戌告墓
前秋之季綴邇班行明禋禮成考妣加贈蓋嘗白于廟
遐贍松楸神往未遂嗣以言去罪大責輕幾無顔見墓
下上恩深厚畀以真祠遂得躬行三獻之儀敬燎兩通
之誥考妣其嘉享之
庚子考贈朝散大夫
國家肆頒祭澤許臣子追榮其親者中外無間夫君三
封五贈而為大夫去秋之請猶奉祠日也告第甫至適
有鄉漕之命迓從儀物足以將事于是恭奉誥命敬燎
墓下人以為丘隴之榮獨念忠惠蔡公以便二親為此
官以悅民者悅其親某亦人子也曷報罔極之恩將以
二十一日視印即行職在咨諏敢不究厥心以無忝于
前修無負于先訓
壬寅考贈奉直大夫妣贈恭人
先君篤愛同氣慶元丙辰張别駕赴潮女兄邀以俱至
則女弟以薛南海赴告冐炎暑取孀孤先妣聞之驚語
諸子得毋深入否既出嶺先君曰誼不容己也後四十
六年春不肖孤蒙恩移鎮感念舊事悵甚不獲以帥守
祿養乃季秋祭澤行先君登六品之正先妣升八號之
半君貺與親恩俱隆敢不益思所以報效用先告于行
廟而焚黃則有待焉
亡室贈恭人
與君同甘苦游州縣歴班行甫三封下世之二年某使
閩又二年鎮廣皆奉主以行明禋沛澤由宜而恭豈不
足慶非封而贈尚其永懷婦人從夫爵此贈之始也有
以知君之素志敢先告于廟
演受將仕郎告廟
孫具位兹以子被受將仕郎誥命敢昭告于家廟先世
入本朝以儒起家延賞最盛自諫議始厥後班班有之
福平長者種德深厚代收科級而上封下延乃自某始
積善之慶方此流衍教忠之訓毋敢失墜謹以酒果用
伸虔告
演受將仕郎告室人
夫具位兹以子被受將仕郎誥命敬告于亡室宜人贈
恭人林氏十娘追惟平生鍾愛一子策名仕版于此權
輿使及見之豈不慰意慈訓如在俾奉周旋謹以酒果
用伸虔告
西山玉隆宫祈雨
鍾陵千里之地時乃愆陽玉隆萬夀之宫邦之司命素
稱妙濟敢控微衷臣再至南昌適逢東作雖社節播種
幸得雨之應期然土脉久乾甫逾旬而告病飭羽流而
演法憑神力以籲天伏願連日為霖俾前功之不廢成
雲荷鍤幸卒歲之可期
袁州行司祈雨
秋陽久暴驚赤地之如焚晚稼垂枯籲蒼天而有請蓋
高非遠大叫祈憐伏念臣所部十一州維時七八月綠
雲變稿嗟三農望霓之可傷白露過期更數日不雨則
難救民病孔亟吏責奚逃陳菲薦于公堂控微衷于大
造伏願鑒其迫切錫以滂沱轉旱歲為三登使禾盡起
苟吾民得一飽輓粟何憂
謝雨送許真君
火老三辰之次亢旱如焚玉隆萬夀之居為民司命屈
臨公宇祈沛甘霖望膚寸以難成詞再三而欲竭心乎
默禱憑祝史以無庸人所弗聞荷高真之垂聽隂雲俄
合膏澤溥沾非薄德所能感通蓋此邦自蒙矜惻仙歸
漸遠物望未休仰止西山馳精神而俱到洎于南畝願
優渥之無遺
謝雨送聖水
以風雨名池而龍實神之此非池中物也必有以推其
溥施之功而驗其變化之妙今兹秋陽為沴乞靈祠下
一勺之水當為彌天之澤曾謂少蘇枯槁即歸靈湫而
遂止乎尚祈不嗇其出不倦共施俾沛然霑足以滿農
之望慰吏之懇以無負池之名與龍之實
城下龍王廟
自去秋及今龍澤之潛久矣土人以社節為播種之始是
日雷雨大作奮躍天衢必有妙于變化者種漸入土若
繼此霑洽則不至再凟神聰今乃土脉槁而烈日燥之
雲欲合而狂風散之方欲雨未雨之時偶振其蟄而神
其化則一呼吸間四澤皆滿農用之不竭矣吏與民望
神之切如此神其克惠相之
戊子諭合屬祈福
魁星堂
啓運聚奎文明之象咸平龍首著為圖狀有赫光芒久
臨莆壤靈祠新妥逢掖宗仰郡入職方甲科誰唱大諫
都官二祖振響自時厥後魁亞相望福平種德五世昌
王秋試春闈多列前鞅猶有待者占人頭上踏槐鏖戰
叔侄輩行所期聯翩鼔勇西向羅拜英躔庶其隂相
龍浦廟
聚族于神之境者我福平祖距今方五世甲子再周而
人物視他姓為最稠非神庇而何事神如父母敢布其
詳由一祖之身始傳而貢于鄉者四而中等者一又三
傳而貢者七中等視前倍之四傳而貢者甫十而中等
者甫一今試者僅可數而鄉評之所推者亦欲束矣傳
至於五孫枝人物日以加多則科名宜亦如之則糾合
長少奮其銳氣聯翩策名以慰宗人之望以稱福平所
期來者之意伐鼓飲衆庸拜神休
籍桂堂
科名夙定神物司之祠宇肇新士勇倍甚合吾莆而通
者幾及百人數靈之一枝餘五十輩是亦盛矣猶有望
焉某等𣲖出福平聚居垕埭勇赴飛龍之會須由薦鶚
而升點朱衣之頭尚祈隂助潤黃榜之墨願續世科
青詞
將樂上元祈福
千室之邑為宰甫爾臨民一年之計在春兹焉祈福吉
蠲公宇寅叩高穹伏念臣某材實非長縣名曰樂雖竊
庭闈之養所期田野之蘇諭獷俗以無爭念疲氓之欲
逸撫字勉殫于心力順從全仰于天時百穀阜蕃享耕
耨斂藏之利三農輯睦無水火疾疫之虞
為母太安人保安
小人有母不勝喜懼之情大德曰生敢覬和平之福敬
殫誠赤仰叩圓清伏念臣母甫踰希歲之三曾忝命封
之一夙懷淡志蔬素之日居多晚失齊眉涕淚之痕猶
在行將服政仍恐運竒屬兹元正禱于洪禧晚景曲蒙
于庇祐謝忱敢忽于潔蠲伏願俯憐丹衷革去宿愆老
軀長健更祈多筭之增祿養未忘早遂兩兒之願
伯四一致政保安
人情莫不欲夀善願所同天德之大曰生老身何幸實
踰素望敬瀝丹衷伏念臣某紹興遺民寳慶初命女累
多而幸皆得壻男息晚而今亦抱孫得延殘喘以至今
辰由曾祖再傳之後非不衆多啟高年八袠之祥聿自
臣始步行未至于扶杖目力猶能以細書何德以堪知
恩所自兹緣誕日仰荅高真伏祈仁慈更畀康健力行
善事付兩兒以家政之傳繼今餘生微一日非造物之
賜
新居設醮
半生辛勤幸有此屋上帝隂隲克相攸居伏念臣某弟
兄相勉以起家志念豈遑于問舍緣祖廬之團聚無所
棲蹤奉父命以經營皆依序族實始意之未到由洪造
之曲成勉力所難姑先堂宇興工之頃恐犯方隅將以
爰居敢忘昭謝願同家室長承孟母之懽更冀子孫益
大于門之慶
永福上元祈福
百里之民繫命自愧非才一年之計在春喜逢錫福吉
蠲公宇寅叩高穹伏念臣某猥試窮山來當荒歲飢氓
垂殞而復活隣兵雖逞而無虞匪曰人謀實邀天幸歲
華更始物意向榮念蓋藏之不殷凛艱食之為慮必舳
艫遠輳以寬春夏貴糴之急必玉燭時和以成秋冬上
熟之期是則四民安康百變消弭全賴高真之垂佑敬
修菲薦以控陳拙令微忱乞遂邑人之願小臣深悃更
期國祚之寧庶使邇遐均蒙護庇
六十弟薦父黃籙
身嬰降割可勝失父之悲教許追亡敢控籲天之痛伏
念臣父某當叨封命幸享高齡備歴門戶之艱多償兒
女之債八十三年之塵世寧免愆尤五千餘言之玄笈
曲賜拯拔訴蒼旻而上奏冀肸蠁以能通道力大藏招
幽魂于既散精靈不昧認故宇以來歸
選姪薦父黃籙
丱角罔知傷哉無父叩頭有請痛甚籲天俯瀝卑悰仰
祈穹聽伏念臣父既愚且拙惟儉與勤暗室自持鮮蹈
城闉之跡野疇稍闢克推父祖之心每言得子之歲遲
猶覬處躬之晚佚詎期一夕遂棄二孤大德莫酬于百
年玄科敬演于三日伏望上蒼降鑒列聖垂慈憫塵世
之多愆悉從蠲祓照靈臺之一點俾遂逍遥
廳事成設醮
君恩未報奚敢顧家父志不忘用成作室計數椽之經
始逾一紀而僅全兹豈人為端由天造伏念臣某自知
材下幸接慶餘堂寢所以庇身居廬急先廳事力未之
能所以會族莅邑再試而日不多登朝屢遷而祿僅給
輒因暇日爰繼前修未免稱貸為之其歴辛勤甚矣吉
蠲新宇仰荅洪恩伏願高穹垂仁列聖昭鑒
鐵菴集卷三十三
