鐵菴集卷五
宋方大琮撰
奏申
辭免御筆除右正言申省狀
自天疏寵無地措躬竊以更化三年病源故在進言一
路遺脉僅存必相續之有人庶足憑以立國慨念盛世
若時先臣歐陽修謂不繫職司劉安世謂不比閑慢矧
當陽微陰長之會内阻外訌之秋全賴緊官共扶急證
如某者生於僻壤少也末科多歴歲年率皆田廬之日
三趨選調不及權勢之門屬親覽於萬幾禆濫陪於百
執勾書列寺再轉為丞濡墨秘丘復叨佐郡兩朞且半
一善未聞顧何取於師言乃誤蒙於宸選其要在格君
心而學力不足其次在遏官邪而風采不揚退惟何人
敢任斯責欲望公朝敷奏成命亟回别選鴻儒益重新
除之筆姑令馬走少安舊著之班
辭免御筆除起居舍人申省狀
聞命自天措躬無地竊以進言丹匭執簡赤墀皆右省
之通班出中宸之妙選敢期愚戅疊冒恩榮伏念某素
乏脩能自安平進兩書月紙曾無補於涓塵益近天光
重有慚於記注盍控循牆之避預深維谷之懷欲望朝
廷特賜敷奏急回成命庶無鵜翼之羞别揀碩儒以重
螭頭之選
辭免兼國史院編修官實錄院檢討官申省狀
仰觀國典最重史筵編摩者髦士是宜討論者大儒之
事昔之世掌今以人兼既森森著鴻碩之羣豈瑣瑣欠
馬走之一伏念某自慙獨學殊乏三長曾窺石室之書
藏遽引蓬萊之舟去何禆騎省仍立螭階記言動於一
時未之能信垂典章於萬世何所取材況嘗自請於祀
釐豈宜久叨於執簡欲望朝省特賜敷陳亟收回誤墨
之頒庶不為汗青之玷
辭免寶章閣直學士仍任申省狀(不允詔附)
渙汗載頒震驚失措伏念某早辭朝列濫玷藩方粗有
小心任嶺海拊循之責幸無大過皆天地容蓋之恩昨
者進松下之階留梅邊之戍曾勞力勞心之莫報而濡
首濡尾之足憂方温理祈閒之詞廼已蒙增秩之賞深
惟直學士之兼職允謂榮名未聞郡太守之五年尚仍
仍舊貫於寵臣之數非不厚而任臣之意非不專其如
材技殫窮筋骸衰病不亟求於寢免恐自速於顛隮伏
望俯察危衷趣收前詔許畀二毛之餘景獲遂歸休别
求一面之長才早為鎮撫
辭免差知隆興府奏狀(不允詔附)
寵命渙頒危衷震愓伏念臣逖違宸陛冒領遐藩德意
布宣敢謂去天之萬里土風習熟不知入廣之五年極
臣力之所為荷聖心之見照求去甚堅而任甚篤受恩
愈厚而報愈艱今者山海息驚擾之虞田里慶豐登之
樂上或可以逭朝廷之譴下稍可以謝嶺嶠之民及是
時而退歸則末路之榮耀何圖詔綍復改州麾惟南昌
之故區乃江西之勝處曩以待蕃宣之任今亦為名望
之除自審衰殘難勝委寄伏望趣收前命更畀叢祠俾
返山林息餘生而歸老雖居畎畝無一息之忘君
勅省所奏辭免依舊寶章閣直學士差知隆
興府填見闕恩命事具悉朕以卿宅牧海南五載淹
久颶風炎瘴迥隔中州乃能不彼夷其民布宣中和
藹有善最眷念忠藎不忘於心豈不欲亟下召環引
以自近洪都選候久刓印姑輟仁賢往為撫綏雖蕃
宣之任隨宜更革而地望隆重則今猶昔也人才難
得而骨鯁敢言足以尊本朝折姦萌者為尤難顧瞻
在廷重我感慨扶奬愛護朕志有在卿亦諒之否乎
亟宜就鎮慰彼氓黎半夜席前兹固有待所辭宜不
允故兹詔示想宜知悉冬寒卿比平安好遣書指不
多及
鐵菴集卷五
