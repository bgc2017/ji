鐵菴集卷三
宋方大琮撰
西掖奏議
繳奏董琳差知滁州錄黃
臣切惟疆場多事武夫典城權也使其勇足以保境智
足以衛民雖奴如季布僕如衛青用之無害也若董琳
則厮隸中之號為無能者依人濟事驟致富貴但能掠
奪貲財以媚舊閫奴顔也選造語言以間兩帥奴唇也
去歲求制檄入閩欲以沐猴之狀夸閭里而凌轢之猶
曰小人無知耳其實害及民則多招無賴劫奪民舟而
三山之人思食其肉所過海郡公肆剽掠而四民之城
幾至晝閉蓋其假挾聲威蹈藉貧下真奴才也昔制臣
嘗數其罪矣又臺臣嘗暴其惡矣今滁之為郡最關風
教使得素有氣節稍識義理者守之猶庶幾效死勿去
之意如琳之間兩帥則不知有主擾平民則不知有鄉
而望之以死封疆衛社稷萬無是也以歐陽修所臨之
郡不幸而使腥臊鋒鏑者掛名其下又不幸而使庸奴
如琳者繼之豈不重可歎哉欲望睿慈將琳寢罷新命
姑仍本職别選材智以保滁城不勝邊方之幸所有錄
黃臣未敢書行
繳奏戶部侍郎權兵部尚書兼知臨安府浙西
安撫使趙與懽奏火災乞削奪竄斥奉聖旨
依累降指揮不得再有陳請錄黃
臣聞有大變故必有大懲創有大懲創必有大更張本
朝以火德王建炎中移蹕錢塘當其盛時七十餘年行
都熙洽土氣尚厚火性亦順其久也功化薄而明與昌
寢不及齒聚蕃而華與偽交相蹙先皇登位八年而有
嘉泰辛酉之災蓋一焦土矣既而不復災陛下亦八年
而有紹定辛卯之災又一焦土矣豈容更復災改元嘉
熙議者欲以扶炎運之隆而失性轉甚乃夏五月延燎
之家四萬七千有奇而邸第官舍營寨寺觀不與焉暴
露之民為口二十九萬三千有奇而斃於虐熖者不與
焉辛卯距辛酉猶三十年民漸忘其塗炭之苦矣今夏
距辛卯秋纔六年耳創尚新痛未定何以又堪此禍市
三日哭不足紓哀力薄氣焦地幾不勝戰矣此識者所
素憂而言之今尤岌岌焉凡闤闠之區冨饒之室哀邑
所密恃以為緩急根本者一炬不留豈不貽識者之憂
乎豈不烈於辛卯之禍乎此正陛下深自悔艾尅責之
日也避殿之禮求言之典賑恤之政無不舉行辛卯故
實獨未聞有大舉措有大施為足以慰答人心過於辛
卯者曩權相之與輔弼猶知自為貶等殿步之與帥漕
猶皆一切易置今月且半矣晏然無以異於常時但聞
大臣累疏避位帥臣累章待罪今日曰不允明日曰不
得再有陳請而已不惟不加罪而彈壓與扈衛之臣亦
得同宰士樞掾並賜金焉其說不過曰禍雖烈於前而
太室無恙也然則彼四萬七千餘家何辜焉孟軻曰民
為貴社稷次之非民則廟社何所依而存此聖賢分明
條貫也少知此義者亦可以愧矣辛卯帥臣林介罷曰
謝太室也辛酉帥臣趙善堅罷時太室亦無恙蓋謝百
姓也三紀之間火災者三其二易帥此先朝與今日的
切證例也今何禍不然況其禍比辛卯尤烈少知此證
者亦可惕矣故臣於與懽待罪之章見其懇切至到未
嘗不嘆帥臣之能知恥而惜朝廷之不知權也與懽頗
亦潔修疎財輕施人所共之不幸而遇非常之變抗疏
自劾至於再三今轉徙之民敢於怨怒驚擾之衆易以
動摇必須精神奮發規慮周密有以鎮壓其心作新其
耳目而強誘之欲去未能之身難矣臣愚望聖慈速賜
區處勉從所請俾還槖班亦少見重民所以重廟社之
意毋使或者謂懲創更張不惟不能過於前而反有不
及者乎當使凡為臣子者皆宜引咎知恥況其責有大
於帥臣者乎以隆尊綦貴猶深挹厚損方汲汲焉脩實
德行實政之不暇匪徒曰惔一憂心足以懼災也出一
善言足以退舍也若燮調之地尤責望所叢更迭出關
旋入治事一表一答至三即休夫既寂然略無施行毋
怪觀者指為禮數何以回天譴何以塞民怨恐非止禍
之道臣日侍威顔目覩災變救時無策愧見都人亦當
在削奪竄斥之科席藁竢誅不勝隕越所有錄黃臣未
敢書行
繳奏御筆李子道鄒雲從應詔論事文理可采
並特補將侍郎錄黃
臣聞有言遜志必求諸非道有言逆心必求諸道伊尹
為萬世人君立聽言之法惟此二語蓋人言交至之初
熟不喜順而惡違然而未遽喜也未遽惡也必歸而求
之道則順者未必愛我而違者未必非愛我也乃至五
壬申癸酉災京邑半燬求言有詔謀及臣民亦足見陛
下側身修行舍已從人之盛德矣扣閽不知其幾人獻
策不知其幾說但聞有所謂臨安府類申學生李子道
廣南額外攝官鄒雲從者特勤宸禮拔之衆中授以初
命中外愕眙欲見二書不可得比數日來傳者始謂子
道有援引齊唐之說雲從有假借春秋之說道路之言
或得以竊窺聖意而愚臣臆度以為淵鑒精明必不出
此也自唐人以家事何預外人之語遏絶人言醖成禍
本本朝家法正大明白戶庭之事與衆公之議濮園之
爭請立國本之疏國史班班可覆也恭惟陛下以藝祖
之子孫受寧考之付託薄海内外悉主悉臣十有四年
于兹蓋天命之有歸人心之共戴也若夫一宗藩之淪
謝使蚤出聖衷稍為經紀不過一常事耳奚至人言紛
紛不已遂為今日一大議論彼穎封人田寖郎以片語
感悟曷嘗費辭哉此亦羣臣之罪也閭閻小民其有家
道浸衰病証交急必反思内省冥冥之中得無猶有愧
負者乎醫藥之外不廢悔改愛家全身之道不得不然
況國乎本朝以忠厚立國富強不及前代雖變故間興
而緜緜不絶所恃者天也今之未盡合乎天者此特其
一耳議者謂此事既舉立可回天立可弭禍或指以為
儒生之談然置此不問於人理終有欠缺恐天亦未易
回而禍亦未遽弭也故臣以為兵弱而土蹙財匱而國
貧將帥乏而人材衰歇皆今日大患所當上下日夜相
與汲汲圖之然亦宜舉措服人心修為合天理真意實
德既無一虧少於其内而復閫鉞之臣介胄之士得以
殫智竭勞於其外上天悔禍宗社垂祐守固戰克而和
可成兵息費省而國為吾國矣内之修外之助也采薇
治外遣戍勞役是也天保治内大率皆人倫事君臣兄
弟朋友何與昆夷玁狁古人豈若是之迂哉孔孟以來
儒者所以舌腐唇敝以植世教而扶世治者亦只此方
法自夫論事而不論理計利害而不計是非設為危險
之言陰肆脇持之術其始皆左右憸人耳今縉紳大夫
或有從而和之若天人不相關而内外不相為謀者聖
賢救世之防始決於此豈不可懼世豈有理外之事是
非外之利害哉今之窒礙特一關耳此關一透疏明洞
達友愛復還天必悅人必服繇此漸弭諸禍豈復更生
一疑是則真善計利害者豈若常人淺淺之計帝王之
見與常人之見不同此臣所以深有望於陛下也昨者
剽聞陛下嘗許大臣以改營其宅兆矣災變條來事及
未舉羣臣不能紓徐將順言之或傷乎激遂使異論創
興而窶人寒士揣摩以希必合恐喝以覬必聽彼豈真
知陛下友睦之本心哉今反從而官之是本心終無以
自明於天下矣若以本彼為真愛己也則向者德秀諸
臣之愛君曾二人之不若歟廣謀從衆善鈞從衆通國
之人亦衆矣豈有通國誤陛下而二人獨為愛歟然則
聽其言之違順孰若求其道之是非也當章憲太后垂
簾時有方仲弓者乞立劉氏七廟后擲其奏於地曰不
作此負宗祖事當濮議既定後有范亦顔者復唱稱親
之說神祖出其疏命講讀官斷之於是言者論其矯誣
經義緣飾姦言當岐王尚居禁中之日有章辟光者請
出王於外神祖批示中書曰辟光小人離間至親而中
丞吕誨乞以其疏付外治罪此三小臣者不過妄揣上
意以規富貴耳而祖宗篤叙倫紀不為姦險動摇且以
所言質之公論或監遠州稅或降下縣尉求合而忤求
陞而黜然後見列聖之威斷過人且又見清朝之名器
不可詭謀取也彼已仕者猶抑之不使進而況未仕者
欲挾邪以徼倖得乎今邊方孔棘戰士暴露聞有妄男
子以迎合得官之易緩急之際將有諉甲於鶴者矣臣
愚欲望睿慈深入聖慮亟收一扎明出二書付之外庭
參定可否果議論之無取豈爵命之可輕庶足杜冒濫
之萌抑亦絶姦回之漸臣自知方命屢觸雷霆獨有寸
忠可白天日苟以愛君而獲罪則雖九殞而不辭所有
錄黃臣未敢書行
鐵菴集卷三
