鐵菴集卷二十七
宋方大琮撰
策問
漢官制
問西漢近古創制立法必能參稽古意似無可議者今
考之官制未免有疑試與諸君論之太師太傅太保曰
三公視周制也漢則以丞相太尉御史大夫為三公視
周制孰是然高后時復設太傅以王陵審食其為之哀
帝時復置太師太傅以孔光王舜為之既有丞相太尉
御史大夫又立太師太傅太保則漢之公不止于三耶
三少謂之孤卿與六卿為九卿周制也漢則以奉常郎
中令衞尉太僕廷尉典客宗正治粟内史少府為九卿
視周制孰是然毋將隆為執金吾制詔稱隆位九卿
王尊為京兆尹御史奏尊不宜備位九卿執金吾京兆
尹皆稱卿則漢之卿不止于九耶加官之領表謂所加
或列侯將軍卿大夫騎都尉尚書太醫太官令至郎中
或博士議郎則二府不兼加官明矣然魏相為御史大
夫詔相給事中何以兼領加官朝分中外孟康謂大司
馬左右前後將軍侍中中常侍散騎諸吏為中朝丞相
以下至六百石為外朝則九卿不預中朝明矣然劉輔
之獄中朝左將軍辛慶忌右將軍兼褒光禄勲師丹大
中大夫谷永俱上書救輔光禄勲位九卿大中大夫又
光禄之屬何以俱稱中朝丞相御史對稱兩府顔氏之
說然也如四府舉辛慶忌五府舉湯何以有四府五府
之别郡守秩二千石表之說然也如馮野王以中二千
石秩守上郡黃霸以八百石居潁川何以有中二千石
八百石之異大將軍兼錄尚書而丞相徒取充位不幾
于重將而輕相乎仕于侯國者下從左官之律不幾于
重内而輕外乎天下郡國百有三置都尉九十西自隴
西至五原凡十三郡置都尉二十有八北自雲中至遼
東凡九郡置都尉二十其餘郡國八十有一置郡尉止
四十有二則又置立之或異多寡之不等何也諸君淹
貫史學稽之審矣必有崇論宏議幸明以告
漢賦法
問漢之取民其色目至多而掌之則有大農少府其後
又有水衡都尉大農之官始為治粟内史不知是官之
改與夫水衡之設其皆始于何時耶三者雖均理財職
掌必異不知當時民所輸者孰為大農又孰為少府及
水衡耶考之于史司農屬官有均輸水衡復有均輸之
官何也少府為天子掌財文翁在蜀亦有少府何也所
謂色目之多者田租之外有筭賦口賦筭賦口賦之外
有踐更過更凡是數者取之于民為泉幾何輸之于官
其將何用高帝五年之詔又賦民泉六十三以給獻費
將别設科而取之歟抑亦筭賦而為之也至于有市籍
者有租無市籍者則以律占租侯國則有酎金佩將軍
都尉二千石印則給軍費其取之也亦悉矣抑不知内
史之有廪犧錢如蕭望之之在馮翊放散百餘萬又有
北軍錢如公孫敬聲之在征和中擅用千九百萬則當
時為是二者之錢其孰輸之耶鹽鐵𣙜酤之入其屬之
大農耶少府耶昭帝時賢良文學之議願罷鹽鐵酒𣙜
均輸官當其時從其議否耶其條陳之以觀所藴
本朝諸儒之學
問學有師承而聖門之教立聖人之道散見于諸儒答
問語言之間傳得其宗者惟孟子輿氏及韓文公而止
耳荀與楊則大醇而小疵者也國朝道統一正師儒輩
出視昔為盛粤自柳仲塗以先秦之文倡天下尹公繼
之歐文忠公又繼之而古作大振陳圖南以先天之學
授种明逸一傳而穆伯長再傳而李挺之又再傳而邵
康節學始有源伯長又以太極圖授周濂溪二程子師
之楊謝尹游輩其流也性理之學廣矣安定之門如劉
彝以善水利稱其他如錢如孫如范間以淵篤純明直
温簡亮名世率皆發明體用之極致眉山之學雄偉博
洽門人如六君子者從而光大之卓卓為一時冠横渠
張氏徂徠石氏泰山孫氏與司馬氏劉或崇經學或闡
理窟或以力行篤實為之倡承學者和之翕然丕變矣
夷而考之自大道既隠扶持羽翼之功齊驅並駕誠未
易窺涯涘然傳道者必著書或形于已見之自陳或見
于門人之紀錄其詳可得聞歟伊川與康節極論天地
萬物之理至以數學授之則却而不從二程學太極圖
于濂溪所以啟門人者略不及太極圖一語康節謂我
能物之則我為物之人盖得于李挺之而程子深不然
其說横渠西銘之作伊川謂理一而分殊而楊龜山深
辨其兼愛之患歐公論性非聖人所先而世謂其性分
之内全無見處坡公權書衡論之作或謂戰國縱横之
書或黨其師之學或叛其師之說脉絡貫穿孰異孰同
立朝行已之端正心治國之要精粗本末孰先孰後門
人之所得何者為優宗派之所傳何者為正考先儒之
緒言印胸中之定見願相與折衷之以觀諸君子淵源
之學
經疑
問昔夫子自衞反魯删詩定書繫周易作春秋習禮正
樂又與羣弟子質疑答問輯其言之善號曰論語後世
學者宗之以為五經之管鑰六藝之喉衿欲進道者不
可不以為階也近世名公巨儒則或不然掇其篇章以
為非聖人之書撮其語句以為非聖人之言參以臆見
竊有疑焉試一詳之盖大易之書歴三世更三聖孔子
從而繫之廣大悉備矣或者又謂周易非聖人之全書
文言一篇其文斷而不屬乃漢世講師自為之言其果
然乎周官之書制封建立井田法天地四時而備之規
模宏遠矣或又謂周禮非周公之全書有不可信者三
皆秦漢諸儒之所損益又果然乎書有洪範洛之所出
也箕子陳之使彝倫攸叙明矣或有謂河圖洛書怪妄
不經非有龜書出洛之事何也記之有儒行述孔子之
言行家語亦載之所以示後世明矣或有謂戰國時豪
士高世之語多自誇大以炫世又何也至于魯論一書
門人記夫子之嘉言彰彰可誦有紛更其說者則以誠
不以富亦祗以異之言以為當在齊景公有馬千駟之
上可乎有變易其語者以子在齊聞韶三月不知肉味
之言以為子在齊聞韶音子在回何敢死之言以為子
在回何敢先是乎非乎夫以二禮之書出于漢代謂其
雜于漢儒猶之可也書易二經乃先秦古書一以卜筮
顯一以口傳授而論語又羣弟子之所親記者豈容有
可指之疑而欺世惑衆者哉而近世名公乃亦有是之
者何也幸詳陳以袪所惑
什一之法
問什一天下之中正百王不易之通法也三代之君所
以隨時損益因世變通雖有不同而中正之法則相承
而世守之初不可以一毫加損自春秋以來去古未遠
初稅畝作丘甲用田賦荐書于經盖譏其始變法也然
嘗試考之杜氏于初稅畝則釋之曰公田之法十取其
一今又履其餘畝復十取其一是以二倍取其民也至
于作丘甲則又釋之曰九家為井四井為邑四邑為丘
四丘為甸出甲士三人步卒七十二人此甸所賦而魯
以丘出之是魯以四倍取于民也至于田賦之用則釋
之者又云丘賦之法因其田財通出馬一匹牛三頭今
别其田及家財各出此賦是又增其一也然魯之復增
其一即于作丘甲之外而復增之耶抑舍丘甲而復增
之也若舍丘甲而增之春秋作中軍舍中軍皆明書之
而丘甲之舍何為略哉謂作丘甲之外而復增其一是
魯以五倍取民矣曾謂聖人之後秉禮之邦而肯為是
耶設曰古人之法不可行之于後世其制愈壞其變愈
亟其斂于民者愈重而不可復返也然漢自高帝矯秦
人之弊什五而稅一至景帝之世復三十而稅一又何
其益輕耶夫什一之法輕之則為貉重之則為桀魯之
變法自什而二也又什而四也又什而五也而尚有年
饑不足之嘆未見其有餘漢之矯弊自十五而一也又
三十而一也而海内富庶粟紅貫朽未見其不足則什
一之法又何取哉夫可以行于三代者不可行之于春
秋不可施之于春秋乃可施之于漢何耶不然則春秋
之所書杜氏之所釋與夫班孟堅之所紀其輕重異同
如此豈無至當之說試詳言之
詩
問古詩三千餘篇仲尼取而被之絃歌以求合乎韶武
之音去其不合者所存者三百五篇而已此司馬遷之
說也孔穎達乃以為傳記所舉逸詩絶少史記所言盖
遷之謬歐陽氏又謂以圖考之宜不啻三千篇夫詩孔
子之所刪也三儒異同如此孰是孰非風雅頌一定之
體也今降王為風則王之號若何而可黜進魯于頌則
魯之僭若何而可忽也弼鄘衞一國之音也而系于三
國七月公劉一時之事也而裂之于風雅或分或合何
者為宜如切如磋如琢如磨何以與于貧而樂富而好
禮巧笑倩兮美目盼兮素以為絢兮又何預于禮後曾
子作孝經及于詩者十戰戰兢兢如臨深淵啟手足之
際不忘也子思中庸一篇傳道之命脉也及于詩者亦
十有五且以德輶如毛無聲無臭等語形容中庸之妙
下至春秋之世列國相與聘享又多詠詩取義詩出于
小夫賤隸之言而後之明道習禮者率于此悟啟發之
機然則篇目之多寡辭章之次第播之聲歌形之感慨
抑可得而悉歟敢問
律吕
問律吕之興尚矣自黃帝命伶倫取嶰谷之竹斵而吹
之以為律本起于黃鍾終于中吕而十有二律定矣後
世取相生之法為六十律又有因而六之為三百六十
何其煩也且求聲者以律造律者以黍累黍成尺達于
權量四者既同而後聲必至聲至而後樂可作然尺管
之數寖失故制而知求尺管者復不以權量參校何其
戾也有作凖以定數者有聚灰以候氣者有更為之通
制為十二律者其祖襲果有人乎有以玉為之者有以
竹為之者有以銅為之者其創制亦有人乎陽六為律
陰六為吕六律或謂之六始六吕亦謂之六同六間或
以函鍾為林鍾或以環鍾為夾鍾以小吕為仲吕又總
謂之十二律其立名為孰善均黃鍾也宣養六氣與氣
潛于子者有異旨均大吕也助陽宣物與未發萬物者
有異論以至餘律亦皆牴牾不合其取義孰為當自黃
鍾至無射陽下生陰自林鍾至中吕陰上生陽班史載
之詳矣鄭氏以蕤賓三律為上生以大吕三律為下生
其相生之法亦可推乎黃鍾建子而辰在星紀大吕建
丑而辰在无枵既已配十二辰矣復以六律配乾六爻
以六吕配坤六爻其相配之法亦可參乎以至用之聽
軍聲則何以察吉凶用之格神明則何以取三宫夫一
物不知君子恥之矧聲律之道所以占盛衰理亂之大
者顧可略而弗講歟願條陳之以昭其義
荆襄兩淮
問據中興之正統用天下之偏勢天運地氣抑遏不遂
識者病此久矣歴稽往牒極論形勝河南不為晉土則
典午之形削淮北盡撤戍備則南唐之勢孤古之英雄
豈不知善守者不當拘限閾之内歟盖欲之而不能也
非不欲也後世言孫氏者曰保有江左矣而築塢濡須
未嘗不備于江之外言孔明者曰保有隴蜀矣而雜耕
渭南曷嘗不用意于關之外不如是非特無以取其所
可取而亦無以守其所當守矣然繼之者屢屯淮南而
吳以困遣戍隴西而蜀亦疲豈守之得失不專在是歟
今天道好還迅掃中原睠焉南顧非全付有家之時乎
東取齊西捲秦北收燕以控天下之大勢雖未可輕論
扼長河四鎮守潼藍二關以盡河南之守備亦未敢遽
論理唐鄧以壯荆襄之籬落葺漣泗蔡夀等處以固兩
淮之門戸昔豪用江左所睨視而不可得者今既已入
版圖矣邊閫之臣又能慨任其責矣而中外之論若未
能皆同何歟愛惜根本者曰備多則力分守散則形渙
紹興間嘗盡得河南不旋踵而敵至其往轍可按也奮
發事功者曰藩籬不全無以護堂奥襟袪不密無以燠
肩背隆興初既割唐鄧淮泗四郡任事者旋復悔之失
策可鍳也今新復州郡借曰唐鄧家計漸有其緒而淮
北十餘州在漢河包裹之内殆天之所予而人之所憑
以為守者也土荒民殘倍勞區畫少運東南之力以佐
其始亟圖耕屯之利以實其後果計算之無遺雖暫費
而奚害或謂邊氓未蘇也曷不分其力以經理淮襄乎
或謂邊為今裏地也經理新復者非為護内計乎二說
將孰從畫舊境而守量吾力所能辦善矣然新附之豪
擁衆錯居驅而絶之寧保無他將如昔人之得地不取
而拔其民以歸歟抑羈縻其豪傑使之自為守歟界分
定則規模立議論一則心力協宏展拓之勢而毋局小
試審利害之實而毋慕虛名此今之關係最大者願聞
萬全之策
用兵
問兵以不用為強財以不積為富先儒論本朝之治體
然矣中興後諸儒奏疏乃曰名勝相望而幹略未優文
治可觀而武功未振指為治體之未備又曰有弱勢無
戰績豈更涉變故而後知乎嘗因其言而細考之矣南
征北伐所向無前而太原黑子之地曷留不取混一區
宇悉歸職方而幽州破竹之勢曷為不進景德極盛之
時也澶淵一警諸人奚遽有江蜀之請有進尺無退寸
廟議賢于長城矣自愧却敵竊笑賦詩請守衝要不願
探籌非無守將何莫收邀擊之功慶歷太平之世也夏
悍遼傲或者何乃有城汴京之請胷中百萬甲兵重臣
隠若一敵國矣詩書宿將既入三川鐵面相公常控邊
塞非無良帥何莫奏一捷之功所謂功者洮河之開偉
矣其視建朔方置玉門何如鬼章之擒壯矣其視翦樓
蘭縛頡利者何如文雅遠軼于三代事功不及于漢唐
或曰柄權歸一邊方數易伸縮不自由治國之法度太
密也宜其弱然曩收諸鎮極費斡運若之何復縱或曰
山前久䧟長城藩籬與敵共之立國之形勢未全也宜
其弱然後來復燕遂成大悔若之何輕議故雖以全盛
昌熾之時恒凛然有戎馬在郊之慮有利必有害事固
有當權輕重者儒者太息以為中國之患必出二敵而
其所以失者乃東北之小夷耳事固有難料度者炎興
間關造國甚著有十三戰功殆迫而後見乎畫吳楚蜀
之外不敢望中原一塊土稍越繩墨者名曰開邊寧貽
豪傑千載之笑不敢使金甌欠缺之處開禧輕舉其收
拾者非督府得人乎金吾亡無可報之怨敵虐將自絶
于天三陲生聚曷堪斯擾向之守蜀在三關今縮而至
興沔極矣若又縮而入如屏障太薄何向之制閫在江
陵而襄州副之今大閫不容不還舊矣而襄費葺復何
向之兩淮聚重兵于要地今列郡皆築城矣設有緩急
如備多力分何先朝舊規豈不當講或有錯處之北軍
然有宗公澤則盜賊皆可用否或有颺去之北將然有
告以劉昭榮之語我燕人也棄敵歸朝豈忍復背則其
心可回否其大者則在將帥之得人使邊閫自守其地
自為家計自李公綱有此請范公宗尹繼之雖未敢盡
倣藩鎮而前此分畫委任時出應變亦粗見效其說當
討論否事迫矣非國人雍容緩帶之時乾淳崇奬武科
用矯儒緩教育相承必有深識治勢者若有司以空談
問諸君以空談對今世所少非文也請推我朝所以有
弱勢無戰功者何故與今日所以投實劑者救急證者
何先其盡言毋略
鐵菴集卷二十七
