鐵菴集卷十
宋方大琮撰
啓(將樂)
回交代曾宰
被毳田間焉知美製鳴琴堂上遽辱好音恍將入於迷
塗幸有導夫先路問期雖邈報賜敢稽恭惟交代某官
南豐太史氏之家嘉定名貳卿之子生長聞見迥與人
殊問學文章多得天分裏以冠裳而不住直於韋布以
爭驅恬然算鞭漫爾哦竹盍趨玉筍屈試鏞川綰墨綬
以臨民妙齡難及擁黃袖而出令老吏皆驚如偃愛人
如由治賦不聞孔門此風久矣乃於龜山寓邑見之側
聽郵傳新求縣最鄭人歌僑之政不待三年建武召密
之封正當初載某懶逐時好閒居日多掌泮佐臺當謬
參於賓客趨庭斂板乃下列於子男苟可親民不妨還
俗幼知有絃歌之訓近駭聞湯鑊之言博採旁詢審是
邦之利病轉難為易經執事之整齊有坦然之規足以
遵則冒焉而往有所恃為五斗米竊自憐其塵容持一
瓣香預有請於忠告占酬語短締好意長
通劍守傅寺丞
名門雅望鎮龍化之奥區隣壤小生忝龜山之鄉邑携
扶祗戍熏祓䞇名恭惟某官挺特南土之奇源流北方
之學自忠肅不與賊俱活而樂齋又抱志未申英氣鬱
盤鍾作貳卿之傑諸賢凋落獨留一老之尊上欲起而
相之公曰吾有子矣歴稽賢業超出輩流面命家庭尚
古人鯁亮之節氣呑場屋陋進士軟熟之風自奏中牟
入陞左帑容臺議禮農扈宣勞孤忠敷陳親結知於帝
幄衆目側視覺突立於班心掉臂不留把麾徑去七閩
皆鄉國易報平安兩境爭使君各如愿欲肅軍心於鋤
驕之頃寒吏膽於束濕之中撫柔此民愛護如子休聲
熾甚識者憂焉初政圖回之方新善類離合之可畏盍
歸大老更起名流並為司徒舉周家之令典親攬庶政
翊漢室之中興伏念某自審迂愚不堪馳騖僅常掌泮
亦漫佐臺癖雅慣於田廬居閒最久出祗宜於州縣須
入何辭幼知有絃歌愛人之言與習聞撫字催科之說
以鹽為命則譜所無驚局面之生疎况心機之短拙包
茅不貢則闕賦繭絲太甚則厲民斟酌圖惟厥中伸縮
全繫乎上聞賢牧隆寬之易事白大人俱往而有辭敢
借潤於脂膏輕犯名教願少寬其轡勒勉竭疲駑皈倚
意長編摩字短
趙撫幹
企首藩垣雅宜上客折腰巖邑謬號長官疇昔楚東之
識賢為今閩裏之依芘僣陳短淺仰凟高眀恭惟某官
禮樂宗英詩書帝冑好文博學如元祐之德麐對策鯁
言如乾道之忠定未弱歲而自拔又前人之所無久已
策掌泮之勲徐乃入佐戎之幕甌號奥壤海無驚波近
交馳練士之文殆預為戍邊之備無事揮翰文章動摇
於湖山有懷憂時念慮周匝於河洛入膺借筯益狀維
城伏念某執别周星荒嬉送日骨凡如許敢作粗官之
嫌材拙非長不堪劇邑之試山僻而習尚獷賦夥而供
億艱綿薄自疑錦傷是懼天下之難唯縣為甚乃今知
幕中之辨其意已傳庶知免矣所為皈嚮未易剡裁
李運管
星軺贊饋亶資上客之賢雷土附庸謬竊長官之號僣
陳短淺仰凟高明恭惟某官秀孕嘉禾根蟠仙李少年
科第直大呼以成盧壯歲宦途覺徐行之有味跨飛鳬
而直上睨振鷺以不留為漕元僚愛閩佳地咄嗟餉辦
談笑誦清列叢桂於臺前行吟香裏嗅新芽於堂上細
品貢餘人疑其淹吾有以樂入備一歲錢榖之問匪但
十年旌麾之持伏念某牢落地寒陸沉歲久固嘗倚席
僅祖常談豈不佐軺了微奇畫不能自振毋怪徒勞幼
知有學愛絃歌之言與習聞撫字催科之說以鹽為命
在譜則無所關下邑之慘舒全在上臺之操縱幸逢臭
味敢吐依歸幕中之辨其意已傳毋庸可說天下之難
唯縣為甚諒亦動心芘而全之深所望也
永福學職(永福寄居)
得地一同蓋古子男之國去家三舍猶吾父母之邦愿
友其士之仁曰師則吾豈敢伏惟某人先輩鄉閭之望
學校之英筆挫風霜富胸襟之萬卷名高月旦宜領袖
於諸生試評三山莫盛一永十家而九書室七年而三
掄魁俄焉甲子之周行矣壬辰之值當仁母遜嗣響奚
疑某久矣杜門兹焉入境聽誦聲之盈耳覺喜色之上
眉遊鄭校之鄉不妨議政接臨邛之客敢謬為恭率爾
占酬幸甚垂照
鐵菴集卷十
