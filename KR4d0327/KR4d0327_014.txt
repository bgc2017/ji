鐵菴集卷十四
宋方大琮撰
書
劉吏部(克莊)
悼亡屬爾有類鰥氓待老蕭然方營狐首但覺餘生之
多感安知初度之來臨敢謂謙厪特加軫記帖朌吉語
猶未能免俗之言詞寫壯懷蓋以德愛人之意難勝期
待徒有兢慚顧永廢蓼莪思親之淚濕而愧懸弧矢報
國之志荒幸明時搜攬之甚寬則孤跡湮沉而奚欠蚤
知世味豈必掛神武之門所願身強常得侍耆英之社
回王正字(邁)
老我羈游已斷六弧之夢故人遠訪先馳雙鯉之書跫
然空谷之足音折了過門之屐齒良鄭重甚如悚愧何
恭惟某官李白謫仙徐邈清聖五湖三江之氣落落不
衰萬馬千兵之文凛凛可畏雖筆端之清麗尤交誼之
歲寒每逢賤生輒贈好語政切彼美一方之望乃煩不
遠千里而來水沉似盈尺之苓地栗當如瓜之棗復奏
一闋直成三奇某愧無雪兒可歌留與雲孫為寳清興
不淺幸勿回子猷之舟濁世可憐安得從王喬之履亟
兹馳候略敘謝悰
鐵菴集卷十四
