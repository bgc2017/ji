鐵菴集卷九
宋方大琮撰
啓
本道守倅
瑞守齊寺丞
恭審起家二千石拜天朝之温言並江十一城得道院
之名郡擁騎赴頒春之約羾牋愧賀厦之遲某官矯哉
南強遠矣北學護蹕江左導見謂管氏之功執手周南
遷欲了父談之志墨綬未離於江面緹屏徑上於邊頭
從容對壘之邦輕裘鎮撫咨訪長淮之表沃轡驅馳賜
環平踐於清班借箸敷陳於大略論高衆忌身退名香
復把麾而承流局舞袖之太褊瑞今内地甫供錦水之
吟青吾故家忽報齊疆之復聞之感舊重以籌思袴襦
少聽於塗歌帷幄入陪於國論某管窺自陋幕辨焉能
不足為一臺之重輕得竊窺諸郡之施設問訊喜來於
名勝讙謠旁震於隣封欲作賀賓相望一葦之莫到竊
知媺俗不與三州而並聲有大於斯如前所頌
隆興倅孔衍聖公裔
恭審贊藩曰二錫命至三問厥世家正襲素王之統燁
然公爵亶為洪府之輝邦之人曰未前聞臺有客欣然
作賀某官代習過庭之禮宅存藏壁之書古來南面之
帝王忽諸不祀天相東家之闕里施及無窮蓋與乾坤
合焉其賢堯舜遠矣五十一世之嫡嗣千六百年之正
傳降材自殊從政何有屢監州皆以名顯今佐岳則其
體尊百官之富出其門好官奚吝千乘之國可以道别
乘太拘前代嘗起而輔相之本朝有挺然臺諫者等之
而上疇曰不宜某仕於學之未優官相規而求益矧所
從來者先聖今猶疑有於異聞節愛藹然公以贊為邦
是急饋餉亟甚僕敢問去食何如誰謂之迂幸暢其說
交代馮運幹
厠賓僚之末綴欲罷不能瞻賢躅之在前忽瞠其後手
所植舊桃亡恙僕又種新竹以迎交代某官密探正宗
蚤參諸老伊洛之書奚負錮絶影銷潯陽之校有師訓
箋日出更瑟宏開於斯學拔茅獨遜於其徒畫諾幾何
欠臺家之餘債淹留底處尋壁記之舊題相視而驚試
問其故翹材館資賢于列羣從橐聯櫝以聞孰壊垂成
正堪一笑彼進此退加燈火十年之功小窮大通了簡
編千載之業垕齋滿牀之著述草堂謀野之經綸道待
位而後行功與言之並立某久客疲厭辱公後先悠哉
已分之工夫奪以吏家之案牘鼠窮於技鳥倦則還贊
饋運籌已試毋庸告者攷德問業欲歸將有請焉荷甚
書先藏為世好
張帳幹
轉輸列屬如推車之欲行臭味得賢覺同幕之增重昔
相望各閩越隔今聮事如弟兄然厚甚襟期覘之眉目
某官材雖天得業自父傳奏賦幾年至今膾炙人口明
經有子恥與膏粱輩流警百里不以惠政縱夫姦据三
尺不以人命媚其上又持此道來佐于臺凡我賓聮得
賢使長有梓人者工得左右以趨如嚴君焉子之東西
惟命然不壓下以勢皆得盡人之情既多所長何憚不
告或曰笏鞭之算未免依人不如帷幄之籌自追乃祖
某名為計屬祗是書生對案羣鶩滿前恐羞於應作吏
一字無用是殆其然苟每事得因人成敢曰謀不自己
出然吾黨和與同之道異而從長大若小之殊合此所
聞悉以求教劉晏之客皆士類意者殆我輩人滕王之
閣集賓僚恍焉猶前日事以心相與未面已孚
王船場
凡我同舟均是計臺之客用汝作楫來從宰相之家江
頭企足以須書裏承顔而笑某官寳婺秀傑淳熙典刑
鍊石奇勲宛存槐蔭肯堂好手新立棘班衍三世青箱
之傳俾諸郎白眉者出蜚輓給饋在江之西舳艫課功
設場曰北吾事濟矣哲將在焉無夜半藏壑是虞將天上
乘槎可到某自知短拙幸共寅恭問錢榖幾何叶贊蕭劉
之績縱風波不動豈敢胡越其心行且盍簪敢稽報玖
葉船場
從計使後謬參蓮客之羣有大匠來敢問梓人之道雖
貽牋謙不以告既會面請其何辭某官秀出相家昉遊
宦海便合乘槎而直上却問刳木之何如建臺据大江
之衝移局自外郡而至一道給饋舳艫之尾相銜兩場
課功斧斤之聲不絶觀其所指畫者信矣若素宦然昔
者祖風嘗作濟川之楫久於父側習知轉漕之艘皇華
以稱職聞青氊可指日復某念似人而見喜何接淅之
來遲目斷欲穿早副幕下士之望心期相約勿作舟中
人之疑欲吐甚多亟酬未盡
帥司官
劉參議
瞻婺女星射斗牛分新帥垣之號令有滕大夫問議幕
之老成得劉賓客以同鄉同朝之雅好為此時此地之
勝遊某官學積功深論有根據執經麗澤久從太史之
遊筮仕清漳曾受紫陽之薦有大際遇聽小浮沉彈冠
迂寄於京廂彯組徐躋於列院睦宗掌教入藩邸則漸
清策士臨軒直殿廬而益近自此升矣誰歟忌之乘遠
障浩不肯留持直道落其難合閩中素號無事聊復參
謀江右近警可憂或請易地境上流比所報諜敵内擾
何暇及人顧我自備者何如恃彼不來則誤甚既固吾
圉推及軍國之大謀趣歸舊班請决廟堂之密議某敢
說癡兒之了不勝嫠婦之懷輓粟督儲以歲旱告采薇
備遣奈兵驕何周旋兩司之間倚頼一賢之重雖六奇
計非他人所得聞問一編書或孺子之可教所慙䞇敬
乃後隆謙
孫撫幹
自閩涉江迭君兩幕以臺視閫如出一家唯居其上者
無間語於父兄則為之屬者猶比肩之子弟得賢滋重
拜賜多慙某官早以文嗚紛其内美孕毓三山之秀氣
崢嶸六館之英聲如蜀兩蘇如吳二陸難昆既舒翹於
亞榜執事合更放於一頭𦕈視科名絶不掛口相從問
學銳欲名家既振鐸於宜春盍說經於廣厦視孫洪易
與耳毋庸館賓昔烏公何人哉尚可羅士矧今國脉寄
我詞臣自詭佐元戎之僚與密論當世之故赤白囊所
至幾處碧油幢所畫奚先雖襟帶内維比邊陲而稍緩
然籌帷促入當賓主以相從某自信其愚無庸於世冗
不見治之博士貧又來客於皇華昔讀史至流馬之謀
歎其有智今坐漕於羣鶩者對立而讀書驚時事之方
殷聞公來而竊喜機籌所運者大計蜚輓特居其一端
私竊疑之非止治文書而入幕所有請者或許陪友師
以論心以意相孚有言則淺
本府諸州官
謝教(同年)
謁選修門共作江鄉之約久巢下幕何遲泮水之來一
笑相逢三同敘好某官合沙地望上蔡家傳淡墨氊書
得春闈雋半青舍選由夏校來雅不愛於熱官殆未㤀
於習氣潮接昌黎之治匪但文名洪為山谷之鄉不專
詩𣲖曰教云者以道在焉凡衿佩所至來從意黌舍之
緣未了毋填閒散更須入太學以誨諸生會有遭逢必
將坐細旃而舉明主某厥初入仕以冷自嫌及今為案
櫝所禽翻不若虀鹽之味飛雲畫棟相看宦海之漫遊
細雨簷花共說慈恩之舊夢報稽於施言出乎真
趙僉判
府幕元僚矧是冰壺之公子計臺一客自陳枌蔭之鄉
人且相携為滕閣之遊未便要作閩山之夢剥緘喜甚
空谷跫然某官藜燭觀書錦囊琢句棣華競顯夀獨殿
於諸昆芝砌傳芳名相聮於累榜中有足樂官不必炎
議臬活千人之多撫字方百里者二抱南陽之婉畫愛
西江而重遊惟洪都舊號龍潜而元帥今得螭史凡百
政事當舉者與衆賓佐密决之如公此來不孤其望大
則平章於軍府暇焉題品於物華南浦高吟了此詩債
東平入侍歸歟詔音某仕偶為飢學未能飽莫裨轉粟
漫隨羣隊走趨竊意泛蓮自有一輩名勝宗英如許府
望頓增衆所稱者翕然僕之意則異是家山爾汝儻許
為忘年交賓客東南或尚可同日語由衷之請未面已
孚
譚節推
洪府大藩鎮以二三之執政(闕)名
卿其視贊輓粟者流奚足並泛蓮而語墜緘肯及拜賜
多慙某官以學成家其傳有父三間坡故居之屋起儋
郡之懷思百年譚太守之詩經誠齋之題品遺之來者
是以似之材地更覺於寬餘民曹昉開於步武曾謂一
再墨薦之書上不如數萬白粲之賞濃姑假塗乎奚傷
至入幕則有體嗚鑾舊地懸榻遺風矧帥相與常時殊
宜賓僚妙當世選笑談之頃休戚所關公衡尺以量材
當始其容持旌麾而出府宜昌而門某渴於見賢幸甚
同宷滕閣高朋之滿如僕奚為廬陵君子之多觀公益
信交謹其始情浮於詞
南安余判官
傳聞候客蓮新池上之衣多謝鄉人梅贈嶺頭之信顧
縶在佐臺之遠不得與賀厦者俱某官粹然天資濟以
世美壺中秀氣趾此山者多得之水南名家似其門者
蓋寡矣兩仕未離贊邑一邦之號元僚峒丁與省民錯
居幕議藉大賢為重擕書寳界尋無垢倚柱之磚命駕
平亭訪祖師置缽之石悠然川泳薦者瀾翻將繇大庾
以召還添入吾莆之比事某里居素拙漕畫可知紛同
寀而異鄉莫我告者隔似人於千里企予望之相與以
情有如已面
袁州方錄參
飄然遠客入袁城羣寀之聯幸甚都曹自閩國同宗而
至因念僕之臺長又為公之郡侯於此相逢良亦不偶
某官天姿獨得世系有源元老叔興周緒出千年之遠
太常儲在漢𣲖由三子而分久矣居河之南繼又渡江
而左在上浙者嚴之建德常出白雲原處士占吾閩者
莆與合沙俱以烏石峯得名然試問夫材孰寡孰多抑
所托之地有大有小舟楫方山之雄壯理宜大族之繁
昌榜艷金花班高玉笋至今猶說於名父有子克傳於
當家合踵登朝今猶治獄所關生人之命請盡君子之
心民自不冤無貴踊之鬻市身享其報駕高車而入門
矧如大琮是乃同姓尚為此地留者蓋以行司在焉西
風愁攬於旅襟上日喜聆於賢轍進既例陳於寮好退
又密敘於宗盟竊笑兩郡一嶺之交缺焉齒拜邈在三
峽五臺之下得以譜通詞不當駢施所宜報
柳司理
會府獄掾有三左獨居最名門家訓第一古來相傳移
之官必有可觀得其書何以為謝某官毫端光熖書種
源流在有唐號為禮法之庭至本朝有唱古文於世賢聲
相續劇治不辭弭盗有方澄岳樓之烟浪詰囚何處問
洪獄於斗牛自空囹之風不傳聞畫地之諺亦惴慮傷
汝體竭盡吾心毋曰理官不在古三后之列有如司寇
亦居今八座之尊某本是山人強名臺客出則相盍簪
於寮寀坐焉翻飛輓之文書聞風而敬士師焉敢凂於
下惠用字不當律令恐見嗤於儀曹何以教之是所望
也
建昌朱司理
樵水莆溪休作閩鄉之別李官蓮幕均為江國之遊賀
上莫前由中有喜某官天資甚偉風裁不羣地近紫陽
人謂考亭之族霜凝白簡家傳横榻之聲卑之不屑尉
曹識者知為仙隠晉當畫接官以秋名汝往欽哉弼教
惟明民散久矣得情勿喜所不若江河之易避有如盱
川非固求門閭之必高自報于德某漫佐軺之日久知
珥筆之風成無補蜚芻徒勞積櫝然念搜求情偽或於
故紙失之不若審聽色辭所活平人多矣非徒交施亦
有味言
隆興朱監庫
南豐有士足當此香吏部何官乃隠於酒笑僕之問粟
奚味覽君之緘籐甚高某官沉酣六經糟粕百氏詞場
苦戰寒花賸有晩香宦路徐行倒蔗漸逢佳境既脫簿
領又營糟丘調度急於版曹𣙜酤至于江國若非為養
兵設亦豈欲與民爭醇乎萬家之春是則諸庫者職為
醖而仕耳竊議白眼之步兵縱意不在焉合作蒼顔之
太守某出本為於飢迫念不到於醉醲徒自心勞謬參
饋餉之百萬計儻以賢舉不如筦庫之七十家意之欲
孚言所不盡
南昌周宰
南昌冠八邑中有來賢尹濓溪去百年後得匪聞孫揩
摩記壁之塵埃唤起銘心之德澤凡曰同寀傳為美談
某官名壓羣英學推本統公生中古已矣不夢於周公
道在本朝崛然有起於營道惠爾後學况其菑家精舍
進修把通書而為的泮林講貫畫太極以示人三復立言
一生受用今乃舊臨之邑入而首拜其祠議法常曰與
民仁哉斯語爭獄不屈當路直以事人見者謂若存兮
不然何其似也先生往矣局於持節秉麾執事成之繇
此得時行道某幼常有志壯轉無聞輓粟塵中久之厭
倦愛蓮亭上至則躊躇聆君兹來使我重感新政過人
遠甚端有源流遺書與世共之儻容質難曷酬厚意盡
去陳言
高安余宰
來從相閥號古子男之居言念臺家有小賓客者在肯
告之至熟味而慙某官材雖天成美亦世濟源流甚遠
嘗生慶歷之諫臣融結未休遂作紹興之魁輔將顯顯
者為元成之子又駸駸焉及魏謨之孫冶者所為丞哉
奚負庾節既參於上介花封又訪於高安雖筠郡所領
邑三然道院自負郭始治以聖書愛人之說質之縣譜
藏家者同甚得斯民之心請借乃祖以頌巧於製錦歸
我公是以衮兮譬之割雞宰天下如此肉矣某問其從
出毋乃太寒強置之畫諾之間非素所討論而得想傳
觀書檄豈不笑幕下人欲叩問典刑安得為座上客所
幸密邇或可續聞
鐵菴集卷九
