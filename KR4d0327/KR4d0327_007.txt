鐵菴集卷七
宋方大琮撰
表
謝秘撰福建運判到任表
四年去國徒抱畆忠一節起家就將漕指靡覺周原之
遠具宣漢詔之温竊以瓘出諫墀責監楊帑綱奪柱史
黜掌沙征蓋好計者罪當誅妄言者法無赦若夫改遷
已寵汰出仍輕曾流落之未幾又光華之狎至視往哲
僥踰之太甚信我朝忠厚之相承臣某中謝伏念臣起
自單寒素稱拙訥逢時清之更瑟偕髦士以彈冠先後
無容分踵常途之役推遷偶及驟叨緊地之除非不願
於得君亦深期於寤主方思陳善之謂敬敢曰言人之
所難不自意全喘息以俟常立上側恩遇更親以見有
聖人之容本無罪言者之意讒夫規進飛語横興巧援
前代之深文欲中微臣以奇禍僅延孱弱盡出生成拜
散吏於鏡湖時時仰祝縶幽人於槃澗念念不忘敢謂
陸沉終蒙簡在寵以木天之論撰畀之枌部之將輸若
蔡襄仕慶歷之時以氣節選至林枅在淳熙之世有廉
介聲皆出臣鄉見稱記壁況事力已大殊於曩日而技
能又莫並於前修控免弗俞感恩至泣兹蓋恭遇皇帝
陛下思治如渴聽言若流兢兢世道之安危了了人才
之邪正察臣雖嬰龍頷亦安有於他腸念臣久侍螭頭
非不識其何狀責其驅馳之來效贖其狂瞽之往愆臣
敢不肅戢吏饕講求俗蠧正身率下少新一道之精神
悉意寬民庸護七閩之氣脉
漕使謝到任表
支壘承流蔑聞善狀計軺乏使就拜除書不煩跋履之
勞如被光華之選具宣隆旨深激丹襟中謝臣譾焉書
生懵於世故起家射策甫歴泮芹徒步登朝寢躋卿棘
慙無補報自跪撫摩所領雙符袁視當塗為褊既逾兩
載臣與斯民甚安將去如初曰節與愛才僅堪於小試
夢不到於陞遷維江以西緜延至廣聯絡十有一郡舳
艫百餘萬艘糴糓湟中克佐馬牛之運埋輪道上欲空
豺虎之羣退惟何人當此隆委伏遇皇帝陛下厲精庶
政申飭羣工知臣綴班於庭備體九重之仁儉謂臣叨
試此土熟諸一道之戚休付以將輸責其課效臣敢不
究心飛輓悉意咨諏稽財貨之源流務公取予察官吏
之能否冀盡澄清
賀皇帝表(立皇子祈國公)
統紹鴻圖有永在躬之歷慮深燕翼迄成立子之謀典
禮舉行人祇胥慶中賀伏以繼承有國所重明斷惟聖
乃能稽嘉祐之舊章暨紹興之近轍選賢而長既愛且
親播告四方翕然度越前代遠甚恭惟皇帝陛下儉慈
守位剛健體天克勤於邦謹一祖六宗之託啓祐厥後
邁三代千歲之安蔽自宸衷誕登哲嗣丕建齋壇之節
聿新公衮之華喜溢宫庭休綿社稷臣甫將隆指阻覿
盛儀載驗震爻雷已開於一索仰觀乾象星預卜於重
輝
賀皇后牋
國重貽謀慮尤關於坤毋恩隆立愛索允協於震男茅
土疏封椒塗溢慶中賀恭惟皇后殿下徽音濬發柔德
夙全輔佐為心廣二南之風化贊成翼子衍百世之本
支雖熙朝寵數之肇新然睿慈保育之惟舊邦基用壯
壼範彌尊臣跡繫轉輸耳聽播告奉牋稱賀阻趨鴛序
之班作頌對揚願繼螽斯之詠
慰皇帝表(景憲太子薨)
天低儲禁方嚴鶴駕之朝雲黲層霄忽報鳳笙之遠望
乖寓内思切淵衷中慰伏以皇太子秉性川冲賦姿玉
裕早親教諭茂潛德以夙成豫建治安卜慶基之未艾
世偶無於盧扁人共惜於昭明恭惟皇帝陛下丕紹鴻
圖永惟燕翼念蒼旻之降割慨少海之揚塵臣久玷皇
華阻趨青殿承祧雖重願少抑於聖懷有道惟長宜益
培於國本
景憲太子牋
春宫定位罄中外以屬心宵駕凌空悵仙凡之異路臨
淒風而攀遡涓柔日以追嚴恭惟皇太子仁孝著聞春
秋鼎盛賓僚故在忍疎園綺之遊天意斯何靡念商周
之繼望瑶山而雪涕即寶宇以繙經伏願登衆妙門主
大乘器與道俱化吹笙竹於洛濱同佛往生涌寶蓮於
地上
謝封爵邑表
圜丘展采禮舉三年方國蒙恩爵開五等望楓宸而被
寵執蒲璧以懷慚中謝欽惟熙朝最重禋事皇儀蒐舉
大光前振後之圖祭澤周流無泄邇忘遠之意而臣久
縻閫寄僻墮嶺陬既虛玷於筆槖供奉之聮又莫陪於
籩豆奔走之列逮至宸廷之大賚亦叨井邑之光榮視伯視
侯蓋方五十里者不稼不穡胡取三百㕓兮兹蓋恭遇
皇帝陛下道格顯幽仁周品物謂王者之尊必有父故
陟配天而率土之濱莫非臣未嘗擇地肆推餘餕加賁
遐蹤臣仰戴龍光俯殫駑鈍末繇奉職篚東國之玄黃
或可歸鄉班莆田之朱紫
謝賜衣帶表
侯蕃進職叨蒙命數之新宸闕頒恩爰賁身章之美瞻
天感泣跼地凌兢中謝伏念臣拱北一心落南五載方
叔甚慙於命服來試師干顓孫賴有於書紳可行蠻貊
老欲愆於膂力病已減於腰圍何意洊領邃儲驟當異
眷雙袖龍鍾而曳紫萬釘錯落以纏黃豈曰無衣不若
吾君之賜可使束帶立於近侍之聮兹蓋恭遇皇帝陛
下垂裳無為鳴佩中節謂設官分任有以功有以庸而
制禮異宜昭其度昭其數既俾參於邇列則當辱於殊
恩臣惟守治條莫禆衮線觀書有得思陳在笥之言讀
易知非力鑒錫鞶之義
鐵菴集卷七
