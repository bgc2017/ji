欽定四庫全書
御定佩文齋詠物詩選卷三百二
棗類
五言古
棗(後秦)趙整
北園有一樹布葉垂重陰外雖多棘刺内實有赤心
賦棗(梁)簡文帝
浮華齊水麗垂彩鄭都竒白英紛靡靡紫實標離離風
搖羊角樹日映雞心枝穀城踰石蜜蓬岳表仙儀已聞
安邑美永茂玉門垂
棗下何纂纂簡文帝
垂花臨碧澗結翠依丹巘非直入遊宫兼期植靈苑落
日芳春暮游人歌吹晚弱刺引羅衣朱實凌還幰且歡
洛浦詞無羡安期遠
杏園中棗樹(唐)白居易
人言百果中惟棗凡且鄙皮皴似龜手葉小如鼠耳胡
為不自知生花此園裏豈宜遇攀翫幸免遭傷毁二月
曲江頭雜英紅旖旎棗亦在其間如嫫對西子東風不
擇木吹苞長未已眼看欲合抱得盡生生理寄言遊春
客乞君一廻視君愛繞指柔從君憐柳杞君求悅目豔
不敢爭桃李君若作大車輪軸材須此
賦棗(宋)王安石
種桃昔所傳種棗予所欲在實為美果論材又良木餘
甘入鄰家尚得饞婦逐况予秋盤中快噉取饜足風包
墮朱繒日顆皺紅玉贄享古已然豳詩自宜錄&KR1210;懷青
齊間萬樹蔭平陸誰云食之昏匿志乃成俗廣庭觴聖
夀以此參肴蓛願比赤心投皇眀儻予燭
棗亭春晩(眀)揭軌
昨日花始開今日花已滿倚樹聽嚶嚶折花歌纂纂美
人浩無期青春忽已晩寫盡錦箋長燒殘紅燭短日夕
望江南綵雲天際遠
棗(眀)吴寬
荒園乏佳果棗樹八九株纂纂爭結實大率如琲珠此
種殊甘脆南方之所無日炙色漸赤兒童已窺覦剝擊
盈數斗鄰舍或求須早知實可食何須種檉榆此木頗
耐旱地宜土不濡所以齊魯間斬伐充薪芻近復得異
種攣拳類人痀曲木未可惡惟天付形軀良材却矯揉
不見笏與弧
五言絶句
棗(宋)蘇軾
居人幾番老棗樹未成槎汝長才堪軸吾歸已及瓜
七言絶句
棗花寒(宋)沈遼
山禽哺雛半欲搏坐想葛帔臨風湍數日陰霖復未暢
不知更作棗花寒
寶雞縣(眀)汪廣洋
渭河霜滿水如苔一縣人家半草萊惟有秋風酸棗木
淡煙深鎖鬭雞臺
御定佩文齋詠物詩選卷三百二
