欽定四庫全書
御定佩文齋詠物詩選卷四百四
駱駝類
四言古
槖駞(晉)郭璞
駝惟竒畜肉鞍是被迅鶩流沙顯功絶地潛識泉源微
乎其智
五言古
後出軍(元)張翥
行行鐡兜牟隊隊金駱駝嗚嗚吹銅角来来齊唱歌總
戎面如虎指顧揮琱戈馬蹄無賊壘手箠可填河王師
本無敵安用戰圖多
七言絶句
蜀駝引(唐)馮涓
昂藏大步蠶叢國曲頸微伸高九尺卓女窺窗我莫知
嚴仙據案何曾識
塞下曲(宋)嚴羽
一身遠客逐戎旌落日蕭條望古城漸近磧西無水草
北風沙起駱駝驚
駝車行(元)劉秉忠
駝項丁當響巨鈴萬車軋軋一齊鳴當年不離沙陀地
輾斷金原鼔笛聲
河湟書事(元)馬祖常
波斯老賈渡流沙夜聽駝鈴識路賒採玉河邊青石子
收来東國易桑麻
明安驛道中(元)陳孚
貂鼠紅袍金盤陀仰天一箭雙天鵝琱弓放下笑歸去
急鼔數聲鳴駱駝
灤河曲(元)貢師泰
椎髻使来交趾國槖駝車宿李陵臺遥聞徹夜鈴聲過
知進六宫瓜果廻
塞上曲(元)納延
雜沓氊車百輛多五更衝雪渡灤河當轅老嫗行程慣
倚岸敲冰飲槖駝
灤京雜詠(元)楊允孚
翎出王侯部落多香風簇簇錦盤陀燕姬翠袖顔如玉
自按轅條駕駱駝
其二
東風吹暖柳如煙寄語行人緩著鞭燕舞巧防鴉鶻落
馬嘶驚起駱駝眠
輦下曲(元)張昱
駝装序入日精門銅鼓牙旗作隊喧一聽廵階鈴鈸振
滿宫俱喜出迎恩
元宫詞(眀)朱有燉
春遊到處景堪誇厭戴名花插野花笑語懶行随鳳輅
内官催上駱駝車
上谷歌(眀)徐渭
昨向居庸劒戟過今朝流水是洋河無數黃旗呵過客
有時青草站鳴駝
次韻王敏文待制燕京雜詠(明)僧来復
曉宴皇姑拜上家金錢滿賜槖駝車黃門前道飛鞚過
貂帽斜簮利市花
御定佩文齋詠物詩選卷四百四
