欽定四庫全書
御定佩文齋詠物詩選卷二十三
凉類
五言古
納凉(梁)簡文帝
斜日晩駸駸池塘生半隂避暑高梧側輕風時入襟落
花還就影驚蟬乍失林游魚吹水沫神蔡上荷心翠竹
垂秋采丹棗映疎砧無勞夜遊曲寄此託微吟
玄圃納凉簡文帝
登山想劍閣逗浦憶辰陽飛流如凍雨夜月似秋霜螢
翻競晩熱蟲思引秋凉鳴波如礙石闇草别蘭香
晩景納凉簡文帝
日移凉氣散懷抱信悠哉珠簾影空捲桂戶向池開鳥
棲星欲見河淨月應来横階入細筍蔽地濕輕苔草化
飛為火蚊聲合似雷於茲静聞見自此歇氛埃
奉和太子納凉梧下應令(梁)庾肩吾
北園凉氣早步輦暫逍遙避日交長扇迎風列短簫山
帶彈琴曲桐横棲鳳條懸門開溜水錦石鎮浮橋黑米
生菰葉青花出稻苗無因學仙藻雲氣徒飄颻
奉和逐凉(梁)劉孝威
鐘鳴夜未央避暑起徬徨長河似曳素眀星若散璫倚
巖欣石冷臨池愛水凉月纖張敞畫荷妖韓夀香對此
遊清夜何勞娛洞房
内園逐凉(陳)徐陵
昔有北山北今余東海東納凉高樹下直坐落花中狹
徑長無跡茅齋本自空提琴就竹篠酌酒勸梧桐
納凉(唐)王維
喬木萬餘株清流貫其中前臨大川口豁達来長風漣
漪涵白沙素鮪如游空偃卧盤石上翻濤沃微躬潄流
復濯足前對釣魚翁貪餌凡幾許徒思蓮葉東
五言律
新秋喜凉(唐)白居易
過得炎蒸月尤宜老病身衣裳朝不潤枕簟夜相親樓
月纖纖早波風嫋嫋新光隂與時節先感是詩人
精舍納凉(唐)元稹
山景晦巳寂野亭變蒼蒼夕風吹高殿露葉散林光清
鐘初戒夜幽鳥尚歸翔誰復掩扉卧南軒多早凉
池亭納凉(眀)仁宗
夏日多炎熱臨池憩午凉雨滋槐葉翠風過藕花香舞
燕来青𤨏流鶯出建章援琴彈雅操民物樂時康
七言律
避暑納凉(唐)錢起
木槿花開畏日長時搖輕扇倚繩牀初晴草蔓緣新筍
頻雨苔衣染舊牆十旬河朔應虚醉八柱天台好納凉
無事始能知静勝深垂紗帳咏滄浪
五言絶句
夏日聯句(唐)文宗
人皆苦炎熱我愛夏日長薰風自南來殿閣生微凉
秋夜(唐)王建
夜久葉露滴秋蟲入戶飛卧多骨髓冷起覆舊緜衣
凉夜有懷(唐)白居易
清風吹枕席白露濕衣裳好是相親夜漏遲天氣凉
七言絶句
夜凉(唐)白居易
露白風清庭戶凉老人先著夾衣裳舞腰歌袖抛何處
惟對無絃琴一張
秋凉(宋)陸游
園丁傍架摘黃瓜邨女沿籬采碧花城市尚餘三伏日
秋凉先到野人家
崇義院雜題(明)文徵眀
六月門前暑似炊殿堂深處未曾知晩凉浴罷思歸去
更為松風竚少時
御定佩文齋詠物詩選卷二十三
