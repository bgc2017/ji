欽定四庫全書
御定佩文齋詠物詩選卷一百三十
狩獵類
五言古
和諸葛覽從軍遊獵(陳)張正見
治兵耀武節縱獵駭畿封迅騎馳千里高罝起百重騰
䴥斃馬足饑鼯落劍鋒雲根飛燒火鳥道絶禽蹤方羅
四海俊聊以習軍戎
和張侍中看獵(北周)王褎
上林冬狩返回中講射歸還登宣曲觀共獵黃山圍嚴
冬桑柘落寒霜馬騎肥緤盧隨兔起高鷹接雉飛獨嗟
來遠客辛苦倦邊衣
伏聞遊獵(北周)庾信
虞旗喜旦晴獵馬向山横石關魚貫上山梁鴈翅行雪
平尋兔跡林藂聽雉聲馬嘶山谷響弓寒桑柘鳴聞弦
鳥自落望火獸空驚無風樹即正不凍水還平誰知茂
陵下願入雎陽城
冬狩行四韻連句應詔庾信
三川羽檄馳六郡良家選觀兵細柳營校獵長楊苑驚
雉逐鷹飛騰猿看箭轉鳴笳河曲還猶憶南皮返
出獵(唐)太宗
楚王雲夢澤漢帝長楊宫豈若因農暇閱武出轘嵩三
驅陳銳卒七萃列材雄寒野霜氣白平原燒火紅琱戈
夏服箭羽騎綠沈弓怖獸潛幽壑驚禽散翠空長煙晦
落景灌木振嚴風所為除民瘼非是悦林叢
校獵義成喜逢大雪率題九韻以示羣官
(唐)明皇
弧矢威天下旌旗遊近縣一面施鳥羅三驅教人戰暮
雲成積雪曉色開行殿皓然原隰同不覺林野變北風
勇士馬東日華組練觸地銀麞出連山縞鹿見月兔落
高矰星狼下急箭既欣盈尺兆復憶磻谿便歲豐將遇
賢俱荷皇天眷
奉和聖製校獵義成喜逢大雪應制
(唐)張說
文教資武功郊甸閱邦政不知仁育久徒看禽獸盛夜
霰氛埃滅朝日山川淨綽仗飛走繁抨絃筋角勁帝射
參神道龍馳合人性五豝連一發百中皆先命勇爵均
萬夫雄圖羅七聖星為吉符老雪作豐年慶喜聽行獵
詩威神入軍令
同羣公出獵海上(唐)高適
畋獵自古昔况伊心賞俱偶與羣公遊曠然出平蕪層
隂漲溟海殺氣窮幽都鷹隼何翩翩馳驟相傳呼豺狼
竄榛莽麋鹿罹艱虞高鳥下騂弓困獸鬭匹夫塵驚大
澤晦火燎深林枯失之有餘恨獲者無全軀咄彼工拙
間恨非指蹤徒猶懷老氏訓感歎此歡娛
獵城南(金)元好問
翩翩游俠兒白馬如匹練朝出城南獵暮趁軍中宴北
平有真虎愛惜腰間箭
七言古(附長短句)
行行且遊獵篇(唐)李白
邊城兒生年不讀一字書但將遊獵誇輕趫塞馬秋肥
宜白草騎來躡影何矜驕金鞭拂雪揮鳴鞘半酣呼鷹
出遠郊弓彎滿月不虛發雙鶬迸落連飛髇海邊觀者
皆辟易猛氣英風振沙磧儒生不及遊俠人白首下帷
復何益
扈從冬狩(元)耶律楚材
天皇冬狩如行兵白旄一麾長圍成長圍不知幾千里
蟄龍震慄山神驚長圍布置如圓陣方騎雲屯貫魚進
千羣野馬雜山羊赤熊白鹿奔青麞壯士彎弓殞竒獸
更驅虎豹逐貪狼獨有中書倦遊客放下氊簾誦周易
五言律
觀獵(唐)王維
風勁角弓鳴將軍獵渭城草枯鷹眼疾雪盡馬蹄輕忽
過新豐市還歸細柳營廻看射雕處千里暮雲平
觀獵(唐)李白
太守耀清威乘閒弄晩暉江沙横獵騎山火遶行圍箭
逐雲鴻落鷹隨月兔飛不知白日暮歡賞夜方歸
觀獵騎(唐)司空曙
纏臂繡綸巾貂裘窄稱身射禽風助箭走馬雪翻塵金
埓爭開道香車為駐輪翩翩不知處傳是霍家親
觀徐州李司空獵(唐)張祜
曉出郡城東分圍淺草中紅旗開向日白馬驟迎風背
手抽金簇翻身控角弓萬人齊指處一鴈落寒空
觀獵張祜
殘獵渭城東蕭蕭西北風雪花鷹背上冰片馬蹄中臂
挂捎荆兔腰懸落箭鴻歸來逞餘勇兒子亂彎弓
駕幸南海子(明)薛蕙
詔幸芙蓉苑傳言羽獵行三驅陪上將四校出神兵列
戟圍熊館分弓射虎城風雲日暮起偏繞漢皇營
五言排律
雲中十二韻(明)楊慎
天子雲中狩將軍久未還律吹元兔塞旗繞白狼山風
火燒荒急星辰過隊閒燕支留馬首蘇絡醉龍顔清樂
千門動黃金萬鎰頒雪深懷纊絮月滿憶刀鐶牙鳥嚴
宵仗宫鴉捲曉班奏回青鎖闥捷報紫金關膂力休明
鎧歡聲洽禁闤功牌銀爍爚賀障錦斒斕日轉虞廵外
春流鎬宴間戢戈行有頌神武徧人寰
七言律
觀校獵上淮西相公(唐)劉長卿
龍驤校獵邵陵東野火初燒楚澤空師事黃公千載後
身騎白馬萬人中笳隨晩吹吟邊草箭沒寒雲落塞鴻
三十擁旄誰不羡周郎少小立竒功
觀浙西府相畋遊(唐)韋莊
十里旌旗十萬兵等閒遊獵出軍城紫袍日照金鵝鬭
紅旆風吹畫虎獰帶箭彩禽雲外落避鵰寒兔月中驚
歸來一路笙歌滿更有仙娥載酒迎
觀獵韋莊
苑牆東畔欲斜暉傍苑穿花兔正肥公子喜逢朝罷日
將軍誇換戰時衣鶻翻錦翅雲中落犬帶金鈴草上飛
直到四郊高鳥盡掉鞍齊向國門歸
祭常山回小獵(宋)蘇軾
青蓋前頭點皂旗黃茅岡下出長圍弄風驕馬跑空立
趁兔蒼鷹掠地飛回望白雲生翠巘歸來紅葉滿征衣
聖明若用西凉簿白羽猶能效一揮
憶觀駕春蒐(元)薩都拉
日奏雲間紫鳳簫春隨天上頳黃袍仗前虎將千斤斧
架上鷹兒五色絛獵士開弓黃犬疾宫官擊鼓紫駝高
侍遊亦有中書人七寶雕盤看綠毛
圍獵(明)楊榮
關塞霜清曉色明鑾輿校獵出邊城六龍扶輦旌旗合
萬騎連營鼓角鳴遠火依微秋草薄驚沙寂寞暮雲平
小臣躬覩三驅樂願效嵩呼播頌聲
扈從狩陽山次韻答胡學士(明)金幼孜
鑾輿曉出五城東從狩儒臣載筆同日下蒼龍隨玉仗
道前寶馬載琱弓苑松承露枝皆白島樹經霜葉盡紅
向晩笳聲催疊鼓軍門校獵氣偏雄
七言絶句
觀獵(唐)王昌齡
角鷹初下秋草稀鐵驄抛鞚去如飛少年獵得平原兔
馬後横捎意氣歸
校獵曲(唐)錢起
長楊殺氣連雲飛漢主秋畋正掩圍重門日晏紅塵出
數騎畋人獵獸歸
從獵口號(金)李獻能
閶闔傳符啟九關一聲清蹕駐南山虎賁先導三千士
夭馬初離十二閑
其二
爛爛龍旌捧日旂從臣遥認赭紅衣天王清曉親弧矢
初合今冬第一圍
灤京雜詠(元)楊允孚
羽獵山隂射白狼太平天子狩封疆峰巒頻轉丹樓稳
輦輅初停白晝長
其二
月出王孫獵兔忙玉驄拾矢戲沙場皮囊乳酒鑼鍋肉
奴視山隂對角羊
出獵圖(元)楊維楨
燕支花開春日暉從官遊騎去如飛分明一段龍沙景
白鴈黃羊好打圍
御定佩文齋詠物詩選卷一百三十
