欽定四庫全書
御定佩文齋詠物詩選卷一百六十一
衣類(附帕)
五言古
新製布裘(唐)白居易
桂布白似雪吳綿軟於雲布重綿且厚為裘有餘温朝
擁坐至暮夜覆眠達晨誰知嚴冬月肢體暖如春中夕
忽有念撫裘起逡巡丈夫貴兼濟豈獨善一身安得萬
里裘蓋裹周四垠穩暖皆如我天下無寒人
黑裘(宋)王禹偁
野蠶自成繭繰密為山綢此物産何許萊夷負海州一
端重數斤裁染為䙝裘守黑異華侈崇儉非輕柔熏香
則無取風雪曾何憂朝可奉冠帶夜以為衾禂晏嬰三
十年庶幾跡相侔季子歎貂弊吾服已為優不恥狐貉
者亦當師仲由况我屢遷謫行採賡歌謳映髮垂鷺頂
植杖昂鳩頭袖寬可以舞老農即為儔不曳銀臺門任
爾争封侯
澣衣圖(元)曹伯啟
静女思歸寧澣衣拜高堂隱士履貞固濯纓視滄浪苟
有涓潔心顦顇猶姬姜常懷濟時策進退皆康莊
藤蓑次陳公甫韻(明)李東陽
采藤復采藤日夕費斤斧製為身上蓑人古衣亦古借
問製者誰白沙乃蓑祖冉冉綠蓑衣蕭蕭白沙渚披蓑
向江水顧影還獨語愛此勿輕捐春江正多雨
藤蓑(明)陳憲章
一蓑費幾藤南岡礪朝斧交加落翠鬘制作䫫上古吾
聞大澤濱羊裘動世祖何如六尺蓑滅跡蘆花渚舉俗
無與同天隨夢中語今夜不須歸前谿正風雨
其二
新蓑藤葉青舊蓑藤葉白新故理則然胡為妄忻戚扁
舟西湖口坐望南山石東風吹新蓑浩蕩滄溟黑須臾
月東上萬里天一碧安得同心人婆娑共今夕
七言古(附長短句)
詶殷佐明見贈五雲裘歌(唐)李白
我吟謝朓詩上語朔風颯颯吹飛雨謝朓已往青山空
後來繼之有殷公粉圖珍裘五雲色燦如晴天散綵虹
文章彪炳光陸離應是素娥玉女之所為輕如松花落
金粉濃似苔錦含碧滋遠山積翠横海島殘霞霏丹映
江草凝毫採掇花露容幾年功成奪天造故人贈我我
不違著令山水含清暉頓驚謝康樂詩興生我衣襟前
林壑斂暝色袖上煙霞收夕霏羣仙長嘆驚此物千崖
萬嶺相縈鬱身騎白鹿行飄颻手翳紫芝笑披拂相如
不足誇鷫鸘王恭鶴氅安可方瑶臺雪花數千點片片
吹落春風香為君持此凌蒼蒼上朝三十六玉皇下窺
夫子不可及矯首相思空斷腸
雪軒高士以白紵製服作歌戲贈
(元)周權
經冰緯玉紛縱横三盥寒露方織成曉機裂下不敢翫
一道雪瀑來中庭天然精潔不可涴犀熏麝染慚吳綾
製成素服輕於雪雅稱仙官鏘珮玦星斗離離夜插掾
高興飄飄白銀闕乘風便控紫鸞車瓊簫吹落蓬萊月
擬寄衣曲(元)鄭允端
男兒遠向交河道鐵馬金戈事征討邊頭八月霜風寒
欲寄征衣須趁早急杵清砧擣夜深玉纖銅斗熨貼平
裁縫製就衣襖裙千針萬線始得成封裹重重寄邊使
為語夫君奮忠義好將功業立邊陲要使聲名垂史記
裁衣行(明)劉秩
裁衣須裁短短衣短衣上馬輕如飛縫袖須縫窄窄袖
袖窄彎弓不礙肘短衣窄袖樣時新殷勤寄與從軍人
願郎著衣便弓馬破敵長驅古城下明年佩印披紫緋
裁衣不比從軍時
五言律
端午日賜衣(唐)杜甫
宮衣亦有名端午被恩榮細葛含風軟香羅疉雪輕自
天題處濕當暑著來清意内稱長短終身荷聖情
謝令狐綯相公賜衣九事(唐)賈島
長江飛鳥外主簿跨驢歸逐客寒前夜元戎與厚衣雪
來松更綠霜降月彌輝即入調殷鼎朝分是與非
敝裘(元)楊載
寂寞牛衣子能無敝縕袍塵埃須浣濯蟣蝨費爬搔意
味存鷄肋寒凉視馬毛千金既銷鑠猶聽朔風號
謝賜衣(明)高啟
臚呼遥捧賜拜服望蓬萊香帶爐煙下光迎扇月開竒
文天女織新樣内官裁被澤徒深厚慚無奪錦才
五言排律
古錦裾(唐)吳融
濯水經何日隨風故有人綠衣猶逼畫丹頂尚迷眞(錦上冇鸚)
(鵡鶴)暗淡雲沈古青蒼蘚剝新映襟知染唾侵韉想縈塵
掣曳無由覩流傳久自珍武威應認得牽挽幾當春
七言律
元九以紵絲布白輕褣見寄製成衣服以詩報
之(唐)白居易
綠絲文布素輕褣珍重京華手自封貧友素勞君寄附
山妻親為我裁縫袴花白似秋雲薄衫色青於春艸濃
欲著却休知不稱折腰無復舊形容
聞行簡恩賜章服喜成長句寄之
白居易
吾年五十加朝散爾亦今年賜服章齒髮却同知命歲
官銜俱是客曹郎榮傳錦帳花聯萼綵動綾袍鴈趁行
大抵著緋宜老大莫嫌秋鬢數經霜
喜劉蘇州恩賜金紫遥想賀讌以詩慶之
白居易
海内姑蘇太守賢恩加章綬豈徒然賀賓喜色欺杯酒
醉妓歡聲遏管絃魚珮葺鱗光照地鶻銜瑞草勢冲天
莫嫌鬢上些些白金紫由來稱長年
和楊六尚書喜兩弟漢公轉吳興魯士賜章服
命賓開宴用慶恩榮賦長句見示
白居易
華筵賀客日紛紛劒外歡娛洛下聞朱紱寵光新照地
彤襜喜氣遠凌雲榮聯花萼知難和樂助塤箎酒易醺
感羨料應知我意今生此事不如君
故衫白居易
闇淡緋衫稱老身半披半曳出朱門䄂中吳郡新詩本
襟上杭州舊酒痕殘色過梅看向盡故香因洗嗅猶存
曾經爛漫三年著欲棄空箱似少恩
詶樂天得稹所寄紵絲布白輕褣製成衣服以
詩報之(唐)元稹
湓城萬里隔巴庸紵薄綈輕共一封腰帶定知今瘦小
衣衫難作遠裁縫惟愁書到炎凉變忽見詩來意緒濃
春草綠茸雲色白想君騎馬好儀容
和蔣學士新授章服(唐)王建
五色箱中綘服春笏花成就白魚新看宣賜處驚廻眼
著謝恩時便稱身瑞草惟承天上露紅鸞不受世間塵
翰林同賀文章出驚動茫茫下界人
賀淮南節度盧員外賜緋(唐)羅隱
儉蓮高貴九霄間燦燦朱衣降五雲驄馬早年曾避路
銀魚今日且從軍銜題綵服垂天眷袍展花心透縠紋
應笑當年老萊子鮮華都降自明君
賀淮南節度盧員外賜緋(唐)徐商
朱紫花前賀故人兼榮此會頗關身同年座上聯賓榻
宗姓亭中布錦䄄晴日照旗紅灼爍韶光入隊影玢璘
芳菲解助今朝喜嫩蕊青條滿眼新
賀盧員外賜緋(唐)段成式
雲雨軒懸鶯語新一篇佳句占陽春銀黃年少偏欺酒
金紫風流不讓人連璧座中斜日滿貫珠歌裏落花頻
莫辭倒載吟歸去看取東山又吐茵
賀盧員外賜緋(唐)王傳
朱紫聯輝照日新芳菲全屬斷金人華筵重處宗盟地
白雪飛時郢曲春仙府色饒攀桂侶蓮華光讓握蘭身
自憐亦是膺門客吟想恩榮氣益振
歸鄉蒙賜錦衣(唐)翁承贊
九重宣旨下丹墀面對天顔賜錦衣中使擎來三殿曉
寳箱開處五雲飛德音耳聽君恩重金印腰懸已力微
更待臨軒陳鼓吹星軺便指故鄉歸
宣賜錦袍設上贈諸郡客(唐)劉兼
十月芙蓉花滿枝天庭驛騎賜寒衣將同玉蝶侵肌冷
也遣金鵬徧體飛夜卧始知多忝竊晝行方覺轉光輝
深冬若得朝丹闕太華峰前衣錦歸
道服(宋)王禹偁
楮符布褐皂紗巾曾奉西垣寓直人此際暫披因假日
如今長著見閒身濯纓未識三湘水漉酒空經五柳春
不為行香著朝服二車誰信舊詞臣
謝茅山主者贈白羅氅衣請為作大洞祖宗師
四十五贊(元)虞集
鶴氅裁成雪色新仙翁持寄感情眞清高自此全拋俗
寬博由來穩稱身珮玉洞聞雲外響劒光飛射日中塵
畫圖寫向羣眞裏便是揮毫贊詠人
登第賜章服(元)宋褧
承平天子重科名章服分頒出大明袍是涿羅香縷細
笏勝楷木素文横晨趨象魏雲霞燦夕奏龍池玉雪清
遥想鳴珂朝會處鵷行爭訝被恩榮
戊寅正月進講賜大紅織成縀衣一襲
(明)于愼行
講殿朝朝聖渥頻賜衣又見出楓宸織成共識金梭巧
貢到初開錦樣新色借宮雲紅近日香浮仙珮暖宜春
垂裳幸值軒唐理補衮無勞媿許身
五言絶句
尚書念舊垂賜袍衣率題絶句獻上以申感謝
(唐)岑參
富貴情猶在相逢豈間然綈袍更有贈深荷故人憐
邊軍支春衣(唐)柳公權
挾纊非眞纊分衣是假衣從今貔虎士不憚戍金微
四時宮詞(元)曹文晦
雪亞䨇鴛瓦寒生五鳳樓羊羔初燕罷分賜繡㲨裘
古詞(明)高啟
妾刀不斷機郎行當早歸還將機中錦作郎身上衣
古意(明)趙南星
錦織䨇鴛鴦還自裁為衣恐入他人手不解惜分飛
七夕詠百花畫衣(明)柳應芳
七夕畫衣裁一花一色開當筵翻酒濕爭道渡河來
典衣曲(明)陳鴻
典盡衣難贖鄰家夜搗砧那堪風露冷兒女說秋深
六言絶句
七月寄衣(明)董少玉
鴈鴻何處飛鳴滿目蕭條黃草書來先寄寒衣風雨太
原秋早
七言絶句
花褐裘(唐)張籍
對織芭蕉雪毳新長縫衫䄂窄裁身到頭須向邊城著
消得秋風稱獵塵
戲題試衫(唐)司空圖
朝班盡說人宜紫洞府應無鶴著緋從此玉皇須破例
染霞裁賜地仙衣
小遊仙詞(唐)曹唐
八海風凉水影高上卿教製赤霜袍鮫絲玉線難裁割
須借玉妃金剪刀
新服裁製初成(唐)薛濤
紫陽宮裏賜紅綃仙霧朦朧隔海遥霜兔毳寒冰繭淨
嫦娥笑指織星橋
其二
九炁分為九色霞五靈仙馭五雲車春風因過東君舍
偷樣人間染百花
劉子澄寄羊裘(宋)朱子
誰把羊裘與醉披故人心事不相違意行今夜知何處
月冷風凄未肯歸
輦下曲(元)張昱
只孫官樣青紅錦裹肚圓文寳相珠羽仗執金班控鶴
千人魚貫振嵩呼
宮詞(元)柯九思
萬里名王盡入朝法宮置酒奏簫韶千官一色眞珠襖
寳帶攢裝穩稱腰
惟寅徵君踏雨過林館為畱終日因誦近賦絶
句三首輒走筆奉和(錄一)(元)周砥
秋來長掩竹間扉過客誰能識道機慚愧廬山陳處士
時來共葺薜蘿衣
山居詩(元)僧清珙
一天紅日曉東南自拔青苖插瘦田布䄌半沾泥水濕
歸來脫曬竹房前
元宮詞(明)朱有燉
閶闔門開擁鉞旄千官侍立曉星高尚衣欲進虬龍服
錯捧天鵝織錦袍
其二
健兒千隊足如飛隨從南郊露未晞鼓吹聲中春日曉
御前咸著只孫衣
其三
纖纖初月鵝黃嫩淺淺方池鴨綠澄内苑秋深天氣冷
越羅衫子換吳綾
貞谿初夏(明)邵亨貞
雨過深林竹筍肥渡頭風急柳花飛柴門不掩綠隂静
人在閒窗試苧衣
扈從巡邊至宣府往還雜詩(明)楊士竒
懷來城外夜微雪風送輕寒初著身平旦馬前紅一色
回軍共試賜衣新
小景(明)祝允明
濃雲壓嶺雨初至密葉障林風更多只有漁翁能了事
一枚圓笠半肩蓑
弘治宮詞(明)王世貞
南海珠池貢已稀西川又罷錦文機朝來御服三經澣
賤妾寧希曳地衣
長安春雪曲(明)王穉登
勒寒桃李未成蹊啄雪流鶯已自啼進得貂裘渾不著
聖人春日賜征西
題衲衣(明)陸樹聲
解組歸東萬事捐盡將身世付安禪披來戒衲渾無事
不向歌姬為乞緣
遊仙曲(明)屠瑶瑟
銀臺珠樹是仙家綺閣晴嬌四照花不用安妃裁蜀錦
銖衣多剪赤城霞
裁衣(明)董少玉
芙蓉江北雁飛飛燕子磯邊人未歸只怕沈郎腰已瘦
遲廻難寄舊時衣
附帕
七言律
鮫綃帕(明)瞿佑
繭結扶桑出海濱遠隨機杼倩鮫人不裁洛浦凌波襪
能代湘川拭淚巾紫麝熏香收汗潤彩毫傳恨寄情眞
吳綾輕薄番羅俗出䄂宜同掌上珍
御定佩文齋詠物詩選卷一百六十一
