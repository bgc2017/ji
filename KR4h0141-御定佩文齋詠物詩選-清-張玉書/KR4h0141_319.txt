欽定四庫全書
御定佩文齋詠物詩選卷三百十九
桂花類
五言古(附長短句)
詠桂樹(梁)范雲
南中有八樹繁華無四時不識風霜苦安知零落期
詠桂(梁)庾肩吾
新叢入望苑舊榦别層城倩視今移處何如月裏生
詠定林寺桂樹(北周)王襃
歲餘凋晚葉年至長新圍月輪三五暎烏生八九飛
春桂問答(唐)王績
問春桂桃李正芳華年光随處滿何事獨無花
其二
春桂答春華詎能久風霜搖落時獨秀君知不
古意王績
桂樹何蒼蒼秋來花更芳自言歲寒性不知露與霜幽
人重其德徙植臨前堂連拳八九樹偃蹇二三行枝枝
自相紏葉葉還相當去來雙鴻鵠棲息兩鴛鴦榮蔭誠
不厚斤斧亦勿傷赤心許君時此意那可忘
詠桂(唐)李白
世人種桃李多在金張門攀折争捷徑及此春風暄一
朝天霜下榮耀難久存安知南山桂綠葉垂芳根清陰
亦可託何惜樹君園
謝陸處士杼山折青桂花見寄之什
(唐)顔真卿
羣子遊杼山山寒桂花白綠荑含素萼採折自逋客忽
枉巖中詩芳香潤金石全高南越蠧豈謝東堂策會惬
名山期從君恣幽覿
廬山桂(唐)白居易
偃蹇月中桂結根依青天天風繞月起吹子下人間飄
零委何處乃落匡廬山生為石上桂葉如剪碧鮮枝榦
日長大根荄日牢堅不歸天上月空老山中年廬山去
咸陽道里三四千無人為移植得入上林園不及紅花
樹長栽温室前
比聞龍門敬善寺有紅桂樹獨秀伊川嘗于江
南諸山訪之莫致陳侍御知予所好因訪剡
谿樵客得數株移植郊園衆芳色沮乃知敬
善所有是蜀道茴草徒得嘉名因賦是詩兼
贈侍御(唐)李德裕
昔聞紅桂枝獨秀龍門側越叟移數株周人未嘗識平
生愛此樹攀翫無由得君子知我心因之為羽翼豈煩
嘉客譽且就清陰息來自天姥岑長疑翠嵐色芳芬世
所絶偃蹇枝漸直瓊葉潤不凋珠英粲如織猶疑翡翠
宿想待鵷鸞食寧止暫淹留終當更封殖
小桂(唐)陸龜蒙
諷賦輕八植擅名方一枝才高不滿意更自寒山移宛
宛别雲態蒼蒼出塵姿煙歸助華杪雪點迎芳蕤青條
坐可結白日如奔螭諒無&KR1937;翦憂即是蕭森時洛浦雖
有蔭騷人聊自怡終為濟川檝豈在論高卑
小桂(唐)皮日休
一子落天上生此青璧枝歘從山之幽斸斷雲根移勁
挺隐珪質盤珊緹油姿葉彩碧髓融花狀白毫蕤稜層
立翠節偃蹇樛青螭影澹雪霽後香汎風和時吾祖在
月竁孤貞能見怡願老君子地不敢辭喧卑
謝人寄雙桂(宋)歐陽修
有客賞芳叢移根自幽谷為懷山中趣愛此巖下綠曉
露秋暉浮清陰藥欄曲更待繁花白邀君弄芳馥
桂(宋)曾肇
團團桂叢孤枝葉寒更媚託根庭宇間自有幽人致何
必問嫦娥青雲借餘地
木犀古風(宋)劉子翬
化工吝幽香斑斑被花木氤氲寒巖桂高韻盖羣馥無
人盡日芳守志何幽獨士介恥求知女貞慙自鬻凄凉
楚山秋樛枝吐金粟淺水暎輕明微飈發含蓄樓端静
忽聞馬上遥相逐踟躕為延竚但見林巒綠瓶罌誰折
贈清芬閟廬屋久處不自知乍至彌鬱郁客悲芳歲暮
夢繞寒谿曲長吟小山詞古意恐難復
飲錢二孔周宅桂花下(明)王寵
嘉樹蔭團團團團露華白本自招搖山植君青霞宅不
意凌寒姿占此瑶墀隙高枝挂珠網卑條敷綺席萋萋
布葉陰茸茸吐花積風飄遠近香月暎盈虧魄既集佳
麗人亦招隐淪客幸承金樽薦親勞玉腕摘歌曲出&KR0785;
瓏舞袖随寬窄條繁每罥釵花落常點額戲羽必成雙
棲禽無单隻及此芳菲時荷君千金惜不醉且淹留看
朱已成碧
七言古
桂(宋)毛滂
玉階桂影秋綽約天空為捲浮雲幕嬋娟醉眠水晶殿
老蟾不守餘花落蒼苔忽生霜月裔仙芬凄冷真珠萼
娟娟石畔為誰妍香霧著人清入膜夜深醉月寒相就
荼䕷却作傷心瘦弄雲仙女淡紵衣煙裙不著鴛鴦繡
眼中寒香誰同惜冷吟徑召梅花魄小蠻為洗玻瓈杯
晚來秋甕蒲萄碧
以玉山亭舘分題得金粟影(元)顧瑛
飛軒下瞰芙蓉渚檻外幽花月中吐天風寂寂吹古香
清露泠泠濕秋圃雲梯萬丈手可攀居然夢落清虚府
庭中擣藥玉兔愁樹下乘鸞素娥舞瓊樓玉殿千娉婷
中有臞仙淡眉宇問我西湖舊風月何似東華輭塵土
寒光倒落影娥池的皪明珠承翠羽但見山河影動搖
獨有清輝照今古覺來作詩思茫然金粟霏霏下如雨
五言律
桂(唐)李嶠
未植銀宫裏寧移玉殿幽枝生無限月花滿自然秋俠
客條為馬仙人葉作舟願君期道術攀折可淹留
巖桂(宋)劉子翬
凉颸振遠邨寂寞度清芬山路不知處月窗時夜聞孤
根寒抱石落子半飄雲袖手空延佇無才可賦君
詠巖桂(宋)朱子
亭亭巖下桂歲晚獨芬芳葉密千層綠花開萬點黃天
香生淨想雲影護仙妝誰識王孫意空吟招隐章
木犀(宋)許月卿
詩到黃初上高標不肯唐分封在香國筮仕得黃裳錦
晝纍金印瑶英案玉皇黃香天下士誰得並清芳
桂花(元)倪瓚
桂花留晩色簾影淡秋光靡靡風還落菲菲夜未央玉
繩低缺月金鴨罷焚香忽起故園想泠然歸夢長
詠桂(明)申時行
巖壑同棲處風霜獨秀時暗飄靈隐粟高擢廣寒姿露
氣侵衣袂天香撲酒巵桂叢吾自密不負小山期
五言排律
月中桂樹(唐)顧封人
芬馥天邊桂扶疎在月中能齊大椿長不與小山同皎
皎舒華色亭亭麗碧空虧盈寧委露搖落不關風歲晚
花應發春餘質詎豐無因遂攀賞徒欲望青蔥
華州試月中桂(唐)張喬
與月轉鴻濛扶疎萬古同根非生下土葉不墮秋風每
以圓時足還随缺處空影超羣木外香滿一輪中未種
丹霄日應虚玉兔宫何當因羽化細得問玄功
幽人折芳桂(唐)闕名
厚地生芳桂遥林聳榦長葉開風裏色花吐月中光曙
鳥啼餘翠幽人愛早芳動時垂露滴攀處拂衣香入調
聲猶苦孤高力自強一枝終是折榮耀在東堂
七言律
八月十七日天竺山送桂花分贈元素
(宋)蘇軾
月缺霜濃細蘂乾此花元屬桂堂仙鷲峰子落驚前夜
蟾窟枝空記昔年破裓高僧憐耿介練裙谿女鬭清妍
願公採擷紉幽佩莫遣孤芳老澗邊
木犀初發呈張功甫(宋)楊萬里
塵世何曾識桂林花仙夜入廣寒深移將天上衆香國
寄在梢頭一束金露下風高月當戸夢回酒醒客聞砧
詩情惱得渾無賴不為龍涎與水沈
昨日訪子上不遇裴回庭砌觀木犀而歸再以
七言乞數枝楊萬里
昨攜兒軰叩雲關繞遍巖花恣意看苔砌落深金布地
水沈蒸透粟堆盤寄詩北院賒秋色供我西窗當晚餐
小朵出叢須折却莫教折破碧團欒
木犀花(元)方夔
曾住仙山九折巖夜凉蘿荔挂衣衫月窺樽裏如相伴
人立花邊自不凡叢綠聮環瑲玉珮殘黃瑣骨現金函
枝空蟾窟今誰記猶道東陵繫舊銜
木犀方夔
下土花中第一流移根自笑此生浮獨依上界清虚府
滿貯青冥沆瀣秋稜葉風翻低散亂蒼皮蟲蝕老雕鎪
醉來徑向高寒處自駕青鸞擁玉虬
其二
蒼蒼珠樹俯寒流析木津頭戲拍浮褐鳳搏風朝紫極
硯蟾滴露瀉清秋返䰟香倩羅裳貯礙月枝憑玉斧鎪
夜景未闌清入骨瀟瀟鱗甲卧癡虬
月中桂花(元)謝宗可
金粟如來夜化身嫦娥留得護冰輪枝横大地山河影
根老層霄雨露春長有天香飛碧落不教仙子種紅塵
折來何必吳剛斧還我凌雲第一人
紅木犀(明)瞿佑
滴露研珠染素秋輕黃淡白總包羞量空金粟知難買
擊碎珊瑚惜未收仙友自傳丹竈術狀元須作錦衣遊
一枝擬問嫦娥乞管取花神暗點頭
桂(明)申時行
招隐曾緣桂樹留追歡仍愛小山幽尊前露氣浮清漢
雲裏天香散碧秋老榦已分蟾窟種良宵堪續兔園遊
靈椿晚歲能相傍花底何妨醉白頭
五言絶句
題殿前桂葉(唐)盧僎
桂樹生南海芳香隔遠山今朝天上見疑是月中攀
崔九弟欲往南山馬上口號與别
(唐)王維
城隅一分手幾日還相見山中有桂花莫待花如霰
山中桂(唐)雍裕之
八樹拂丹霄四時青不凋秋風何處起先䙚最長條
木犀(宋)朱子
喬木生夏凉芳蕤散秋馥未覺歲時寒扶疎方遶屋
東渚朱子
小山幽桂叢歲暮靄佳色花落洞庭波秋風渺何極
木犀(宋)楊萬里
不是人間種移從月裏來廣寒香一點吹得滿山開
芳桂塢(明)高啟
欲攀淮南樹人去山寂寞嫋嫋凉風生疎花月中落
七言絶句
東城桂(唐)白居易
子墮本從天竺寺根盤今在闔閭城當時應逐南風落
落向人間取次生
廳前桂白居易
天台嶺上凌霜樹司馬廳前委地叢一種不生明月裏
山中猶較勝塵中
雙桂詠(唐)陳陶
青冥結根易傾倒沃洲山中雙樹好琉璃宫殿無斧聲
石上蕭蕭伴僧老
寄陽朔友人(唐)李郢
桂林雖産千株桂未解當天影日開我到月中收得種
為君移向故園栽
襲美初植松桂偶題(唐)陸龜蒙
軒陰冉冉移斜日寒韻泠泠入晚風煙格月姿曾不改
至今猶似在山中
洞宫夕陸龜蒙
月午山空桂花落華陽道士雲衣薄石壇香散步虚聲
杉露清泠滴棲鶴
小遊仙詩(唐)曹唐
焚香獨自上天壇桂樹風吹玉簡寒長怕嵇康乏仙骨
與將仙籍再尋看
天竺寺八月十五日夜桂子(唐)皮日休
玉顆珊珊下月輪殿前拾得露華新至今不會天中事
應是嫦娥擲與人
木犀(宋)鄧肅
雨過西風作晚凉連雲老翠入新黃清風一日來天闕
世上龍涎不敢香
詠木犀(宋)謝無逸
瀹雪凝酥點嫩黃薔薇清露染衣裳西風掃盡狂蜂蝶
獨伴天邊桂子香
次劉彦集木犀韻(宋)朱子
衆芳搖落九秋期橫出天香第一枝莫似寒梅太孤絶
更教遥夜笛中吹
巖桂(宋)范成大
越城芳徑手親栽紅淺黃深次第開不用小山招隐賦
身如強健日千廻
其二
一枝蕭索倚宣華東苑香風屬内家丹碧屠蘇銀燭照
平生竒絶象山花(少城圃中惟有一株四明月桂特竒)
凝露堂木犀(宋)楊萬里
夢騎白鳳上青空徑度銀河入月宫身在廣寒香世界
覺來簾外木犀風
木犀(宋)方岳
誰遣秋風開此花天香來自玉皇家鬱金裳浥薔薇露
知是仙人萼綠華
木犀(宋)朱淑真
弹壓西風擅衆芳十分秋色為伊忙一枝淡貯書窗下
人與花心各自香
桂枝詞(元)張雨
桂樹叢生枝婀娜糝粟黃雲欲成朵薰醒秋衣嬾下牀
金蟾囓斷燒香鎖
紅木犀(明)太祖
月宫移向日宫栽引得輕紅入面來好向煙霄承雨露
丹心一點為君開
其二
秋入幽巖桂影圓香心粟粟照林丹應随王母瑶池宴
染得朝霞下廣寒
凉夜(明)高啟
一聲遠笛數聲砧月滿江城夜正深坐據胡牀愛凉思
空階移盡桂花陰
直房聞桂香(明)史謹
松陰池館晝偏凉何處飄來桂子香起傍雕闌看秋色
廣寒宫殿近昭陽
田人送桂花有懷同庵法兄(明)僧德祥
上清宫裏花間殿天竺山中月下臺兩地舊遊同悵望
田家人送一枝來
仙桂曲題月娥帖和蓀谷韻(明)崔孤竹
碧落迢迢鸞路長天風吹送桂花香玉簫歸去瑶壇上
羅襪寒生一寸霜
御定佩文齋詠物詩選卷三百十九
