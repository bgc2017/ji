欽定四庫全書
御定佩文齋詠物詩選卷一百三
池類(附沼)
五言古
首夏泛天池(梁)武帝
薄遊朱明節泛漾天淵池舟楫互容與藻蘋相推移碧
沚紅菡萏白沙青漣漪新波拂舊石殘花落故枝葉軟
風易出草密路難披
山池(梁)簡文帝
日暮芙蓉水聊登鳴鶴舟飛艫飾羽㲨長幔覆緹油停
輿依柳息住蓋影空留古樹横臨沼新藤上挂樓游魚
向闇集戲鳥逗楂流
山池應令(梁)庾肩吾
閬苑秋光暮金塘收潦清荷低芝蓋出浪涌燕舟輕逆
湍流棹唱帶谷聚笳聲野竹交臨浦山桐迥出城水逐
雲峰闇寒隨殿影生
北寺寅上人房望遠岫翫前池
(梁)王筠
安期逐長往交甫稱高讓遠跡入滄溟輕舉馳崑閬良
由心獨善兼且情遊放豈若尋幽棲即目窮清曠激水
周堂下屯雲塞檐向閉牖聽奔濤開窗延疊嶂前階復
虛沿瀰迤成洲漲雨點散圓文風生起斜浪游鱗互瀺
灂羣飛皆哢吭蓮葉蔓田田菱花動搖漾浮光曜庭廡
流芳襲帷帳匡坐足忘懷詎思江海上
山池應令(陳)徐陵
畫舸圖仙獸飛艎挂采斿榜人事金槳釣女飾銀鈎細
萍時帶檝低荷乍入舟猿啼知谷晩蟬咽覺山秋
和炅法師游昆明池(北周)庾信
游客重相懽連鑣出上蘭值泉傾盖飲逢花駐馬看平
湖泛玉軸高堰歇金鞍半道聞荷氣中流覺水寒
其二
秋光麗晩天鷁舸泛中川密菱障浴鳥高荷没釣船碎
珠縈斷菊殘絲繞折蓮落花催斗酒栖烏送一弦
奉和山池庾信
樂宫多暇豫望苑暫迴輿鳴笳陵絶浪飛蓋歴通渠桂
亭花未落桐門葉半疎荷風驚浴鳥橋影聚行魚日落
含山氣雲歸帶雨餘
同會河陽公新造山池聊得寓目
庾信
横階仍鑿澗對戶即連峰暗石疑藏虎盤根似卧龍沙
洲聚亂荻洞口礙横松引泉恒數派開巖即十重北閣
聞吹管南鄰聽擊鐘菊寒花正合杯香酒絶濃由來魏
公子今日始相逢
南池(唐)杜甫
峥嶸巴閬間所向盡山谷安知有蒼池萬頃浸坤軸呀
然閬城南枕帶巴江腹芰荷入異縣秔稻共比屋皇天
不無意美利戒止足高田失西成此物頗豐熟清源多
衆魚遠岸富喬木獨歎楓香林春時好顔色南有漢王
祠終朝走巫祝歌舞散靈衣荒哉舊風俗高堂亦明王
魂魄猶正直不應空陂上縹緲親酒食淫祀自古昔非
唯一川凟干戈浩茫茫地僻傷極目平生江海興遭亂
身局促駐馬問漁舟躊躇慰羈束
同韓侍郎遊鄭家池吟詩小飲
(唐)白居易
野艇容三人晩池流浼浼悠然倚棹坐水勢如江海宿
雨洗沙塵晴風蕩煙靄殘陽上竹樹枝葉生光彩我本
偶然來景物如相待白鷗驚不起綠芡行堪採齒髮雖
巳衰性靈未云改逢詩遇杯酒尚有心情在
官舍内新鑿小池白居易
簾前開小池盈盈水方積中底鋪白沙四隅甃青石勿
言不深廣但足幽人適泛灔微雨朝泓澄明月夕豈無
大江外波浪連天白未如牀席閒方丈深盈尺清淺可
狎弄昏煩聊潄滌最愛曉暝時一片秋天碧
秋池白居易
朝衣薄且健晩簟清仍滑社近燕影稀雨餘蟬聲歇閒
中得詩境此境幽難說露荷珠自傾風竹玉相戞誰能
一同宿共玩新秋月暑退凉早歸池邊好時節
泛春池白居易
白蘋湘渚曲綠篠剡谿口各在天一涯信美非吾有何
如此庭内水竹交左右霜竹百千竿煙波六七畝泓澄
動階砌澹泞映戶牖蛇皮細有紋鏡面清無垢波上一
葉舟舟中一樽酒或繞蒲浦前或泊桃島後未撥落杯
花低衝拂面柳半酣迷所在倚榜兀廻首不知此何處
復是人寰否
天池(明)高啟
靈峰可度難昔聞枕中書天池在其巔每出青芙蕖湛
如玉女盆雲影含夕虚人静時飲鹿水寒不生魚我來
屬始春石壁煙霞舒灔灔月出後泠泠雪銷餘再泛知
神清一酌欣慮除何當逐流花遂造仙人居
七言古
淋池歌(漢)昭帝
秋素景兮泛洪波揮纖手兮折芰荷凉風凄凄揚棹歌
雲光開曙月低河萬歲為樂豈云多
池上作(唐)白居易
西谿風生竹森森南潭萍開水沈沈叢翠萬竿湘岸色
空碧一泊松江心浦派縈廻誤遠近橋島向背迷窺臨
澄瀾方丈若萬頃倒影咫尺如千尋泛然獨遊邈然坐
坐念行思心古今莵裘不聞有泉沼西河亦恐無雲林
豈如白翁退老地樹高竹密池塘深華亭雙鶴白矯矯
太湖四石青岑岑眼前盡日更無客膝上此時唯有琴
洛陽冠盖自相索誰肯來此同抽簪
太液池歌(唐)温庭筠
腥鮮龍氣連清防花風漾漾吹細光疊瀾不定照天井
倒影蕩搖晴翠長平碧淺春生綠塘雲容雨態連青蒼
夜深銀漢通柏梁二十八宿朝玉堂
五言律
和韋承慶過義陽公主山池(唐)杜審言
賞玩竒他日高深愛此時池分八水背峰作九山疑地
静魚偏逸人閒鳥欲欺青谿留别興更與白雲期
詠池(唐)李嶠
綵棹浮太液清觴醉習家詩情對明月雲曲拂流霞煙
散龍形淨波含鳳影斜安仁動秋興魚鳥思空賖
唐都尉山池(唐)崔湜
曲渚颺輕舟前谿釣晩流雁翻蒲葉起魚撥荇花游金
子懸湘柚珠房拆海榴幽尋惜未已清月半西樓
從岐王夜讌衛家山池應教(唐)王維
座客香貂滿宫娃綺幔張澗花輕粉色山月小燈光積
翠紗窗暗飛泉繡戶涼還將歌舞出歸路莫愁長
和尹諫議史館山池王維
雲館接天居霓裳侍玉除春池百子外芳樹萬年餘洞
有仙人籙山藏太史書君恩深漢帝且莫上空虛
晩秋陪嚴鄭公摩訶池泛舟得溪字
(唐)杜甫
湍駛風醒酒船回霧起隄高城秋自落雜樹晩相迷坐
觸鴛鴦起巢傾翡翠低莫須驚白鷺為伴宿清谿
蘇著作山池(唐)賈彦璋
水樹子雲家蓬瀛宛不賖芥浮舟是葉蓮發岫為花酌
蟻開春甕觀魚憑海槎遊蘇多石友題贈滿瑶華
觀袁侍郎漲新池(唐)盧綸
引水香山近穿雲復繞林纔聞籬外響已覺石邊深滿
處青苔色澄來見柳陰微風月明夜知有五湖心
陪中書李紓舍人夜泛東池盧綸
看月復聽琴移舟出樹陰夜邨機杼急秋水芰荷深石
静龜潜上萍開菓暗沈何言奉杯酒得見五湖心
早春遊慈恩南寺(唐)司空曙
山寺臨池水春愁望遠生踏橋逢鶴起尋竹值泉横新
柳絲猶短輕蘋葉未成還如虎丘上日暮伴僧行
旦携謝山人至愚池(唐)柳宗元
新沐換輕幘曉池風露清自諧塵外意况與幽人行霞
散衆山迥天高數雁鳴機心付當路聊適羲皇情
和令公新開龍泉晉水二池(唐)白居易
舊有潢汙泊今為白水塘笙歌聞四面樓閣在中央春
變煙波色晴添樹木光龍泉信為美莫忘午橋莊
晩題東林寺雙池白居易
向晩雙池好初晴百物新裊枝翻翠羽濺水躍紅鱗萍
汎同遊子蓮開當麗人臨流一惆悵還憶曲江春
南池白居易
蕭條微雨絶荒岸抱清源入舫山侵塞分泉稻接邨秋
聲依樹色月影在蒲根淹泊方難遂他宵關夢魂
泛觴池(唐)薛能
通咽遠華蹲泛觴名自君静看籌見影輕動酒生紋細
滴隨杯落來聲就浦分便應半酣後清冷潄寒雲
官池上(唐)僧無可
廻疏城闕内寒瀉出雲波岸廣山魚到汀閒海鷺過汎
溝侵道急流葉入宫多移舸浮中沚清宵徹曉河
陪姚合游金州南池僧無可
柳暗清波漲衝萍復潄苔張筵白鳥起掃苔使君來洲
鳥秋應没荷花晩盡開高城吹角罷騶馭尚徘徊
假山小池(宋)陸游
蓮嶽三峰峙桃源一路分池偷鏡湖月石帶沃洲雲魚
隊深猶見禽聲静更聞巖幽林箐密疑可下湘君
亭前引水名曰墨池(明)楊慎
金潭朝洗菊玉甃暖滋蘭何如元阯水分作墨池瀾煙
雲生几席星斗宿闌干問字休携酒仙家沆瀣寒
太液池(明)馬汝驥
碧苑西連闕瑶池北映空象垂河漢表氣與斗牛通鯨
躍如飜石鼇行不斷虹蒼茫觀海日朝會百川同
白丈自杭州歸要遊天池(明)王穉登
桃花零落盡游賞與君同僧住松聲裏鶯啼石壁中巖
光晴處紫池色晩來空莫把琵琶奏尊前有白公
侍上奉聖母觀九龍池(明)夏言
駐蹕靈湫上依巖帳殿開雨從龍洞作雲擁鳳輿來玉
竇春鳴溜金潭晝殷雷翠華清樾下天語賜徘徊
五言排律
和許侍郎遊昆明池(唐)李百藥
神池望北極滄波接遠天儀星似河漢落景類虞泉年
深平舘宇道泰偃戈船差池下鳬雁掩映生雲煙浪花
開巳合風文直且連稅馬金堤外横舟石岸前羽觴傾
綠蟻飛日落紅鮮積水浮深智明珠耀雅篇大鯨方遠
擊沈灰獨未然知君嘯儔侣短翮徒聯翩
奉和晦日幸昆明池應制(唐)宋之問
春豫靈池會滄波帳殿開舟凌石鯨度槎拂斗牛迴節
晦蓂全落春遲柳暗催象溟看浴景燒劫辨沈灰鎬飲
周文樂汾歌漢武才不愁明月盡自有夜珠來
昆明池侍宴應制(唐)沈佺期
武帝伐昆明穿池習五兵水同河漢在舘有豫章名我
后光天德垂衣文教成黷兵非帝念勞物豈皇情春仗
過鯨沼雲旂出鳳城靈魚銜寶躍仙女廢機迎柳拂旌
門暗蘭依帳殿生還如流水曲日晩棹歌聲
恩勅尚書省寮宴昆明池應制同用堯字
(唐)張嘉貞
雲沼初開漢神池舊浴堯昔人徒習武明代此聞韶地
脈山川勝天恩雨露饒時光牽利舸春淑覆柔條芳醖
酲千日華牋落九霄幸承歡賚重不覺醉歸遥
奉和晦日幸昆明池應制(唐)蘇頲
炎歴事邊陲昆明始鑿池豫遊光後聖征戰罷前規霽
色清珍宇年芳入錦陂御杯蘭薦葉仙仗柳交枝二石
分河瀉雙珠代月移微臣比翔泳恩廣自無涯
安德山池宴集(唐)岑文本
甲第多清賞芳辰命羽巵書帷通竹逕琴臺枕槿籬池
疑夜壑徙山似鬱洲移雕楹網蘿薜激瀨合塤箎鳥戲
翻新葉魚躍動清漪自得淹留趣寧勞攀桂枝
賦得曲池潔寒流(唐)崔立之
閒尋敧岸步因向曲池看透底何澄澈迴流乍屈盤稍
隨高樹古迥與遠天寬月入鏡華轉星臨珠影寒纖鱗
時蔽石轉吹或生瀾願假涓微效來濡拙筆端
和范郎中宿直中書省曉玩新池贈南省同寮
兩垣遺補(唐)錢起
青瑣畱才子春池静禁林自矜仙島勝宛在掖垣深引
派彤庭裏含虚玉砌陰漲來知聖澤清處見天心蘭氣
飄紅岸文星動碧潯鳳棲長近日虬卧欲為霖席寵雖
高位流謙乃素襟焚香春漏盡假寐曉鶯吟丹地宜清
泚朝陽復照臨司言兼逸趣鼓興接知音六義驚摛藻
三臺響擲金為憐風水外落羽此漂沈
晦日益州北池侍宴(唐)司空曙
臨泛從公日仙舟翠幕張七橋通碧沼雙樹接花塘玉
燭收寒氣金波隐夕光野聞歌管思水静綺羅香遊騎
縈林遠飛橈截岸長郊源懷㶚滻陂漾寫江潢常侍傳
花詔偏禆問羽觴豈令南峴首千載播餘芳
春池閒泛(唐)白居易
綠塘新水平紅檻小舟輕解纜隨風去開襟信意行淺
憐青演漾深愛綠澄泓白撲柳飛絮紅浮桃落英古文
科斗出新葉剪刀生樹集鸎朋友雲行鴈弟兄飛沈皆
適性酣詠自怡情花助銀杯氣松添玉軫聲魚游何事
樂鷗起復誰驚莫唱滄浪曲無塵可濯纓
遊宣義池亭(唐)姚合
春入池亭好風光暖更鮮尋芳行不困逐勝坐還遷細
草亂如髮幽琴鳴似絃苔文飜古畫石色學秋天花落
能漂酒萍開解避船暫來猶愈疾久住合成仙迸筍搘
階起垂藤壓樹偏此生應借看自計買無錢
乾符丙申歲春奉詔漲曲江池
(唐)鄭谷
玉澤尚通津恩波此日新深疑一夜雨宛似五湖春汎
灔翹振鷺澄清躍紫鱗翠低孤嶼柳香失半汀蘋鳳輦
尋佳境龍舟命近臣桂華如入手願作從遊人
省試奉詔漲曲江池(唐)黃淊
池脈寒來淺恩波住後新引將諸𣲖水别貯大都春幽
咽疏通處清冷迸入辰漸平連杏岸旋闊映梅津沙没
迷行逕洲寬恣躍鱗願當舟檝便一附濟川人
七言律
興慶池侍宴應制(唐)沈佺期
碧水澄潭映遠空紫雲香駕御微風漢家宫闕疑天上
秦地山川似鏡中向浦迴舟萍巳綠分林蔽殿槿初紅
古來徒羡横汾賞今日宸遊聖藻雄
奉和聖製龍池篇沈佺期
龍池躍龍龍巳飛龍德先天天不違池開天漢分黃道
龍向天門入紫微邸第樓臺多氣色君王鳬雁有光輝
為報寰中百川水來朝此地莫東歸
興慶池侍宴應制(唐)李乂
神池汛濫水盈科仙蹕紆徐步輦過縱棹廻沿萍溜合
開軒眺賞麥風和潭魚在沼欣游泳谷鳥含櫻入賦歌
寄謝乘槎濱海客回頭來此問天河
奉和中宗皇帝幸興慶池戲競渡應制
(唐)李適
拂露金輿丹旆轉凌晨黼帳碧池開南山倒影從雲落
北澗遥光寫浪回急舸争標排荇度輕帆截浦觸荷來
横汾燕鎬歡無極歌舞年年聖夀杯
興慶池侍宴應制(唐)馬懷素
積水逶迤繞貝城含虛皎鏡有餘清圖雲曲榭連緹幕
映日中塘間綵旌賞洽猶聞簫管沸歡留更覩木蘭輕
無勞海上尋仙客即有蓬萊在帝京
興慶池侍宴應制(唐)武平一
鸞輿羽駕直城隈帳殿金門此地開皎潔靈潭圖日月
參差畫舸接樓臺波搖岸影隨橈轉風送荷香入酒來
願奉聖情歡不極長遊雲漢幾昭回
奉和中宗皇帝幸興慶池競渡應制
(唐)徐彦伯
夾道傳呼翊翠虬天廻地轉御芳洲青潭曉靄籠仙蹕
紅嶼晴花隔綵旒香溢金杯環廣坐聲傳妓舸匝中流
羣臣相慶嘉魚樂共哂横汾歌吹秋
興慶池侍宴應制(唐)韋元旦
滄池漭沆帝城邊殊勝昆明鑿漢年夾岸旌旗疏輦道
中流簫鼓振樓船雲峰四起迎宸幄水樹千重入御筵
宴樂已深魚藻詠承恩更欲奏甘泉
奉和聖製龍池篇(唐)崔日用
龍興白水漢興符聖主時乘運斗樞岸上䒠茸五花樹
波中的皪千金珠操環昔聞迎夏啟發匣先來瑞有虞
風色雲光隨隐見赤雲神化象江湖
奉和聖製龍池篇(唐)盧懷慎
代邸東南龍或躍清泉碧浪遠浮天樓臺影就波中出
日月光疑鏡裏懸鴈沼回流成舜海龜書靈祉應堯年
大川既濟慚為楫報德空思奉細涓
奉和聖製龍池篇(唐)裴璀
乾坤啟聖吐龍泉泉水年年勝一年始看魚躍方成海
即睹龍飛利在天洲渚遥將銀漢接樓臺直與紫微連
休氣榮光恒不散懸知此地是神仙
興慶池侍宴應制(唐)張說
靈池月滿直城隈黼帳天臨御路開東沼初陽疑吐出
南山曉翠若浮來魚龍百戲分容與鳬鷁雙舟較泝洄
願似金堤青草馥長承瑶水白雲杯
興慶池侍宴應制(唐)蘇頲
降鶴池前廻步輦棲鸞樹杪出行宫山光積翠遥疑逼
水態含青近若空直視天河垂象外俯窺京室畫圖中
皇情未使恩波極日暮樓船更起風
酬裴相公題興化小池見招長句
(唐)白居易
愛為小塘招散客不嫌老監與新詩山公倒載無妨學
范蠡扁舟未要追蓬斷偶飄桃李徑鷗驚悞拂鳳凰池
敢辭課拙詶高韻一勺争禁萬頃陂
憶春日太液池東亭候對(唐)李紳
宫鶯曉報瑞煙開三島靈禽拂水廻橋轉綵虹當綺殿
檻浮花鷁近蓬萊草承步輦王孫長桃豔仙顔阿母栽
簮筆此時方侍從却思金馬笑鄒枚
習池晨起(唐)皮日休
清曙蕭森載酒來凉風相引繞亭臺數聲翡翠背人去
一朵芙蓉含日開茭葉深深埋釣艇魚兒漾漾逐流杯
竹屏風下登山屐十宿高陽忘却廻
于秀才小池(唐)方干
一泓瀲灔復澄明半日工夫斸小庭占地未過三五尺
浸天唯入兩三星鷁舟草際浮霜葉漁火沙邊駐水螢
纔見規模試方寸知君立意在滄溟
元祐七年三月上巳詔賜館閣官花酒以中澣
日遊金明池(宋)秦觀
春溜決決初滿池晨光欲轉萬年枝樓臺四望煙雲合
簾幕千家錦繡垂風過忽聞花外笑日長時奏水中嬉
太平誰謂全無象寓在羣仙把酒時
魚池將涸車水注之(宋)陸游
清波溜溜入新渠鄰曲來觀樂有餘試手便同三日雨
滿陂已活十千魚喜如雷動風行際快若天開地闢初
萬物但令俱有託吾曹安取愛吾廬
芳池春水(明)倪岳
芳池一曲接銀河分得天家雨露多新漲受風牽翠縠
好山隨月墮青螺百年蘋藻沾餘澤三月魚龍湧漫波
猶記臨流泛春酌倚闌同和濯纓歌
五言絶句
萍池(唐)王維
春池深且廣會待輕舟廻靡靡綠萍合垂楊掃復開
題㶚池(唐)王昌齡
開門望長川薄暮見漁者借問白頭翁垂綸幾年也
玉鑑池(明)高啟
一鏡寒光定微風吹不波更除荷芰影放取月明多
七言絶句
過大哥山池題石壁(唐)明皇
澄潭皎鏡石崔嵬萬壑千巖暗綠苔林亭自有幽真趣
况復秋深爽氣來
題韋家泉池(唐)白居易
泉落青山出白雲縈邨遶郭幾家分自從引作池中水
深淺方圓一任君
白蓮池泛舟白居易
白藕新花照水開紅窗小舫信風回誰教一片江南興
逐我殷勤萬里來
盆池(唐)崔少卿
浮萍重疉水團圓客遶千遭屐齒痕莫驚池裏尋常滿
一井寒泉是上源
侍郎宅泛池(唐)徐凝
蓮子花邊回竹岸雞頭葉上盪蘭舟誰知洛北朱門裏
便到江南綠水流
野池(唐)王建
野池水滿連秋隄菱花結實蒲葉齊川口雨晴風復止
蜻蜓上下魚東西
齊安郡後池(唐)杜牧
菱透萍浮綠錦池夏鶯千囀弄薔薇盡日無人看微雨
鴛鴦相對浴紅衣
參軍廳新池(唐)薛能
簾外無塵勝物外牆根有竹似山根流泉不至客來久
坐見新池落舊痕
凉榭池上(宋)韓琦
游鱗驚觸綠荷香水馬成羣股脚長逐浪相追留篆跡
偃波垂露滿方塘
小池(宋)歐陽修
深院無人鏁曲池莓苔繞岸雨生衣綠萍合處蜻蜓立
紅蓼開時蛺蝶飛
冰池(宋)蘇軾
不嫌冰雪繞池看誰似詩人巧耐寒記取羲之洗硯處
碧琉璃下黑蛟蟠
作盆池養科斗數十戲作(宋)陸游
小小盆池不畜魚題詩聊記破苔初未聽兩部鼓吹樂
且看一篇科斗書
小池(宋)楊萬里
泉眼無聲澀細流樹陰照水愛晴柔小荷纔露尖尖角
早有蜻蜓立上頭
附沼
五言絶句
胡蘆沼(唐)張籍
曲沼春流滿新蒲映野鵝閑齋朝飯後拄杖繞行多
胡蘆沼韋處厚
疏鑿徒為巧圓窪自可澄倒花紛錯秀鑑月静涵冰
御定佩文齋詠物詩選卷一百三
