欽定四庫全書
御定佩文齋詠物詩選卷一百九十六
箏類
五言古
和彈箏人(梁)元帝
瓊柱動金絲秦聲發趙曲流徵含陽春美手過如玉
詠箏(梁)沈約
秦箏吐絶調玉柱揚清曲絃依高張斷聲隨妙指續徒
聞音遶梁寧知顔如玉
詠箏(梁)王臺卿
依歌時轉韻按曲動花鈿促調移輕柱亂手度繁絃惟
有高秋月秦聲獨可憐
元圃宴各詠一物得箏(陳)陸瓊
三五併時年二八共来前今逢泗濱樹定減琴中絃鶴
别霜初緊烏啼月正懸
高樓夜彈箏(唐)常建
高樓百餘尺直上江水平明月照人苦開簾彈玉箏山
高猿狖急天靜鴻雁鳴曲度猶未終東峰霞半生
鳴箏曲(元)楊維楨
斷虹落屏山斜鴈著行安釘鈴雙啄木錯落千珠柈秋
龍吟玉海夜燕語雕闌只因桓叔夏重起為君彈
七言古(附長短句)
秦箏曲(梁)沈約
羅袖飄纚拂雕桐促柱高張散輕宮迎歌度舞遏歸風
遏歸風止流月夀萬春歡無歇
夜坐看搊箏(唐)王諲
調箏夜坐燈光裏却挂羅帷露纖指朱絃一一聲不同
玉柱連連影相似不知何處學新聲曲曲彈来未覩名
應是石家金谷裏流傳未滿洛陽城
秦箏曲(明)沈愚
高樓欲暮花含煙嫣紅落粉愁無眠含羞起舞銀燭前
玉纖輕抹鴛鴦絃鴛鴦絃鳳凰曲移妾心置君腹
五言律(附小律)
觀搊箏(唐)王灣
虚室有秦箏箏新月復清絃多弄委曲柱促語分明曉
怨凝繁手春嬌入曼聲近来惟此樂傳得美人情
紺甲麗人(明)楊慎
銀甲卸彈箏花從玉指生逡巡捲羅袖掩抑奉金觥莫
摘相思子瓊枝最有情
聞箏(明)王廷陳
花月可憐春房櫳映玉人思繁纖指亂愁劇翠蛾顰授
色歌頻變留賓態轉新曲終仍自叙家世本西秦
箏(明)朱曰藩
日者西園宴雲和獨未收絃張鵾轉急柱促雁相求靡
靡縈懷切纖纖繞指柔多情如有待庭樹莫先秋
七言律
贈彈箏人(明)張羽
先輩曾將舊曲傳纖纖銀甲更堪憐清和未數湘靈瑟
嘹喨渾同蜀國絃鶯弄晚風啼復歇雁飛秋水斷還連
坐中北客聽来少謾想當時一惘然
五言絶句
聽箏(唐)李端
鳴箏金粟柱素手玉房前欲得周郎顧時時誤拂絃
七言絶句
夜聞商人船上箏(唐)劉禹錫
大艑高船一百尺清聲促柱十三絃揚州市裏商人女
来占江西明月天
夜箏(唐)白居易
紫袖紅絃明月中自彈自感暗低容絃凝指咽聲停處
別有深情一萬重
戲荅思黯有能箏者以此戲之白居易
何時得見十三絃待取無雲有月天願得金波明似鏡
鏡中照出月中仙
宮詞(唐)王涯
箏翻禁曲覺聲難玉柱皆非舊處安記得君王曾道好
長因下輦得先彈
聽箏(唐)張祜
十指纖纖玉筍紅雁行輕遏翠絃中分明似說長城苦
水咽雲寒一夜風
贈彈箏者(元)薩都拉
銀甲彈冰五十絃海門風急雁行偏故人情重知多少
揚子江頭月滿船
元宮詞(明)朱有燉
月夜西宮聽按箏文殊指撥太分明清音瀏亮天顔喜
彈罷還教合鳳笙
聽李節彈箏和韻(明)文嘉
泠泠寒玉瀉秦箏片片清聲似斷冰一曲潭疑李憑在
不知秋旅是金陵
贈箏人(明)楊慎
綺筵雕爼換新聲博取瓊花出玉英肯信博陵崔十四
平生願作樂中箏
正德宮詞(明)王世貞
仙韶別院奏新聲不按唐山曲裏名青鷂白翎俱入破
十三絃底似雷鳴
聽李節彈箏(明)盛時泰
酒清香藹夜搊箏絃上凉生六月冰但許風流擅南館
不教飛夢繞西陵
御定佩文齋詠物詩選卷一百九十六
