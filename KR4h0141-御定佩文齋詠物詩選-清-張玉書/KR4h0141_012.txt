欽定四庫全書
御定佩文齋詠物詩選卷十二
露類
四言古
甘露頌(北齊)邢邵
休徵屢動感極廻天流甘委素玉潤冰鮮密房下結珠
琲上懸布濩林野灑散旌旃
芳林園甘露頌(北齊)梁神洊
福以德彰慶沿業皎矧兹嘉露因祥特表翻潤星夕流
甘月曉竒越彫氛珍逾素鳥至道伊融大化期肇惟此
大化實感天眷降液丹墀飛津綺殿九服依風八荒改
面敢述朦詞式旌舞忭
五言古
賦得露(梁)顧煊
飛空猶藴狀集物始呈華萎黃壓秋筍厭浥長春芽非
惟溥蔓草頗亦變蒹葭仍增江海浪聊點木蘭花
驚早露(梁)劉憺
九畹凝芳葉百草瑩新珠盈荷雖不潤拂竹竟難枯
詠采甘露應詔(陳)江總
祥露曉氛氳上林朝晃朗千行珠樹出萬葉瓊枝長徐
輪動仙駕清晏留神賞丹水波濤泛黃山煙霧上風亭
翠旆開雲殿朱絃響徒知恩禮洽自慚名實爽
應詔甘露寺(北齊)邢邵
膏露且漸洽凝液汭旍旂草木盡沾被玉散復珠霏誰
謂穹昊遠道合若應機
詠露(唐)董思恭
夜色凝仙掌晨甘下帝庭不覺九秋至遠向三危零蘆
渚花初白葵園葉尚青晞陽一灑惠方願益滄溟
尹相公京兆府中棠樹降甘露詩
(唐)岑參
相國尹京兆政成人不欺甘露降府庭上天表無私非
無他人家豈少羣木枝被兹甘棠樹美掩召伯詩團團
甜如蜜皛皛凝若脂千柯玉光碎萬顆珠葉垂崑崙何
時來慶雲相逐飛魏宮銅盤貯漢帝金掌持王澤布人
和精心動靈祗君臣日同德禎瑞方潛施何術令大臣
感通能及兹忽驚政化理暗與神物期却笑趙張輩徒
稱古今稀為君下天酒麴蘖將用時
五言律
秋露(唐)駱賓王
玉關寒氣早金塘秋色歸泛掌光逾淨添荷滴尚微變
霜凝曉液承月委圓輝别有吳臺上應濕楚臣衣
露(唐)李嶠
滴&KR0377;明花苑葳蕤泫竹叢玉垂丹棘上珠湛綠荷中夜
警千年鶴朝零七月風願凝仙掌内長奉未央宮
白露唐杜甫
白露團甘子清晨散馬蹄圃開連石樹船渡入江谿憑
几看魚樂廻鞭急鳥棲漸知秋實美幽徑恐多蹊
五言排律
賦得金莖露(唐)徐敞
漢帝貴長生延年餌玉英銅盤滴珠露仙掌抗金莖拂
曙氛埃歛凌空沆瀣清岧嶤捧瑞氣巃嵸出宮城勢入
浮雲聳形標霽色明大君當御宇何必去蓬瀛
賦得清露被臯蘭(唐)孫顧
九臯蘭葉茂八月露華清稍與秋陰合還將曉色并向
空羅細影臨水泫微明的皪添幽興芊緜動遠情夕芳
人未采初降鶴先驚為感生成惠心同葵藿傾
賦得春草凝露(唐)張友正
蒼蒼芳草色含露對青春巳頼陽和長仍慙潤澤頻日
臨殘未滴風度欲成津蕙葉垂偏重蘭叢洗轉新將行
愁裛徑欲采畏濡身獨愛池塘畔清華遠襲人
五言絶句
詠露珠(唐)元稹
秋荷一滴露清夜墜元天將來玉盤上不定始知圓
七言絶句
奉和三日祓褉渭濱應制(唐)張說
青郊上已豔陽年紫禁皇遊祓渭川幸得歡娛承湛露
心隨草樹樂春天
甘泉歌(唐)王昌齡
乘輿執玉已登壇細草沾衣春殿寒昨夜雲生拜初月
萬年甘露水晶盤
長安秋夜(唐)李德裕
内官傳詔問戎機載筆金鑾夜始歸萬戶千門皆寂寂
月中清露點朝衣
秋思(唐)王涯
宮連太液見滄波暑氣微消秋氣多一夜輕風蘋末起
露珠翻盡滿池荷
露(唐)袁郊
湛湛騰空下碧霄地卑濕處更偏饒菅茅豐草皆沾潤
不道良田有旱苗
野塘(唐)韓偓
侵曉乘凉偶獨來不因魚躍見萍開卷荷忽被微風觸
瀉下清香露一杯
中秋前偶成(元)虞集
空林月落大如盤雞犬無聲曉氣寒童子擬謀朝一食
玉杯盛得露漙漙
上京即事(元)薩都剌
五更寒襲紫毛衫睡起東窗酒尚酣門外日高晴不得
滿城濕露似江南
絶句(元)吳景奎
蘆花方褥竹方牀葛帳含風薤簟凉半夜起來山月白
滿天清露灑衣裳
江上曲(明)劉基
月出前山青黛寒鴈聲遥下碧雲端草頭錯認驪珠吐
自是西風白露團
小遊仙(明)王澤
獨繞瑶壇歌洞章青天如水月華凉閒將一掬芙蓉露
乞與神龍作雨香
御定佩文齋詠物詩選卷十二
