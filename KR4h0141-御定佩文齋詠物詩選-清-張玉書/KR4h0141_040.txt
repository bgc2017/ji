欽定四庫全書
御定佩文齋詠物詩選卷四十
上已類
四言古
太康六年三月三日後園會(晉)張華
暮春元日陽氣清明祁祁甘雨膏澤流盈習習祥風啟
滯導生禽鳥翔逸卉木滋榮纖條被綠翠華含英
其二
於皇我后欽若昊乾順時省物言觀中園讌及羣辟乃
命乃延合樂華池祓濯清川汎彼龍舟泝游洪源
其三
朱幕雲覆列坐文茵羽觴波騰品物備珍管絃繁會變
用奏新穆穆我皇臨下渥仁訓以慈惠詢納廣神好樂
無荒化達無垠
平吳後三月三日華林園詩(晉)王濟
蠢爾長蛇荐食江汜我皇神武汎舟萬里迅雷電邁弗
及掩耳思樂華林薄采其蘭皇居偉則芳園巨觀仁以
山悦水為智歡清池流爵秘樂通元修罾灑鱗大庖妙
饌物以時序情以化宣終温且克有肅初筵嘉賓在兹
千禄永年
上已會詩(晉)阮修
三春之季歲惟嘉時靈雨既零風以散之英華扇耀祥
鳥羣嬉澄澄綠水澹澹其波修岸逶迤長川相過聊且
逍遥其樂如何坐此修筵臨波素流嘉肴既設舉爵獻
酬彈筝弄琴新聲上浮水有七德知者所娛清瀨瀺灂
菱葭芬敷沈此芳鈎引彼潛魚委餌芳美君子戒諸
三月三日應詔(晉)閭丘冲
浩浩白水汎汎龍舟皇在靈沼百辟同遊擊櫂清歌鼓
枻行酬聞樂咸和具醉斯柔在昔帝虞德被遐荒干戚
在庭苗民来王今我哲王古聖齊芳惠此中國以綏四
方元首既明股肱惟良樂酒今日君子惟康
三月三日(晉)孫綽
姑洗斡運首陽穆闡嘉卉萋萋温風暖暖言滌長瀨聊
以游衍縹䓅渶流綠柳蔭坂羽從風飄鱗隨浪轉
三月三日侍宴西池詩(宋)謝靈運
詳觀記牒鴻荒莫傳降及雲鳥曰聖則天虞承唐命周
襲商艱江之永矣皇心惟眷矧乃暮春時物芳衍濫觴
逶迤周流蘭殿禮備朝容樂闋夕宴
三日侍宴曲水代人應詔(齊)謝脁
神理内寂機象外融遺情汾水垂冕鴻宫樹以司牧匪
我求蒙徒勤日用誰契元功當宁日昃求衣未明抵
璧焚翠銷劎隳城九疇式叙三辟載清麗景則春儀
方在震重聖積厚金式瓊潤祓穢河浦張樂春疇既
停龍駕亦泛鳬舟初鸎命曉朝華開夜餙陛導源廻
伊流㶚閒館巖敞長廊水架金觴搖蕩玉爼推移筵
浮水豹席擾雲螭歡兹廣宴穆是天儀
三日侍鳳光殿曲水宴應制(梁)沈約
光遲蕙畝氣婉椒臺皇心愛矣帝曰游哉玉鸞徐警翠
鳳輕廻别殿廣臨離宫洞啟川祗奉夀河宗相禮清洛
漸筵長伊流陛洄盪嘉羞搖漾芳醴輕歌易繞弱舞難
持素雲留管玄鶴停絲引思為歲歲亦陽止叨服賁身
身亦昌止徒勤丹漆終愧文梓
五言古
三月三日臨曲水(晉)庾闡
暮春濯清汜遊鱗泳一壑高泉吐東岑洄瀾自淨澩臨
川疉曲流豐林映綠薄輕舟沈飛觴鼓枻觀魚躍
三月三日庾闡
心結湘川渚目散冲霄外清泉吐翠流淥醽漂素瀨悠
想盻長川輕瀾渺如帶
三月三日曲水集(宋)謝瞻
四時著平分三春禀融鑠遲遲和景婉夭夭園桃灼携
朋適郊野昩爽辭鄽廓蜚雲興翠嶺芳飇起華薄觧轡
偃崇丘藉草繞廻壑際渚羅時䔩託波汎輕爵
上已侍宴林光殿曲水(梁)簡文帝
芳年留帝賞應物動天襟挟苑連金陣分衢度羽林帷
宫對廣棭層殿邇高岑風旗争曳影亭臯共生隂林花
初墮蒂池荷欲吐心
三日侍蘭亭曲水宴(梁)庾肩吾
策星依夜動鑾駕忽朝遊旌門臨苑樹相風出鳳樓春
生露泥泥天覆雲油油桃花舒玉澗柳葉暗金溝禊川
分曲洛帳殿掩芳洲踴躍頳魚出參差絳棗浮百戲俱
臨水千鍾共逐流
三日侍林光殿曲水宴(梁)沈約
宴鎬鏘玉鑾游汾舉仙軷榮光泛采旄修風動芝盖淑
氣婉登晨天行聳雲旆帳殿臨春籞帷宫繞芳薈漸席
周羽觴分池引廻瀨穆穆玄化昇濟濟皇階泰將御遺
風軫遠侍瑶臺會
三日侍華光殿曲水宴(梁)劉孝綽
薰祓三陽暮濯禊元巳初皇心睠樂飲帳殿臨春渠豫
遊高更諺凱樂盛周居復以焚林日丰茸花樹舒羽觴
環階轉清瀾傍席疏妍歌已嘹亮妙舞復紆餘九成變
絲竹百戲起龍魚
三日侍安成王曲水宴劉孝綽
滙澤良孔殷分區屏中縣躡跨兼流采襟喉邇封甸吾
王奄鄷畢析圭承羽傳不資魯俗移何待齊風變東山
富遊士北土無遺彦一言白璧輕片善黃金賤餘辰屬
上已清祓追前諺持此陽瀨遊復展城隅宴芳洲亘千
里遠近風光扇方歡厚德重誰言薄遊倦
祓禊泛舟春日元圃各賦七韻
(陳)後主
園林多趣賞祓禊樂還尋春池已渺漫高枝自嵸森日
裏絲光動水中花色沈安流淺易榜峭壁迥難臨野鶯
添管響深岫接鐃音山遠風烟麗苔輕激浪侵置酒来
英雅嘉賢良所欽
三日侍宴宣猷堂曲水(陳)江總
上已娛春禊芳辰喜月離北宫命簫鼓南館列旌麾繡
柱擎飛閣雕軒傍曲池醉魚沈遠岫浮棗漾清漪落花
懸度影飛絲不礙枝樹動丹樓出山斜翠磴危禮周羽
爵徧樂闋光隂移
上已禊飲(隋)盧思道
山泉好風日城市厭囂塵聊持一樽酒共尋千里春餘
光下幽桂夕吹舞青蘋何言出關後重有入林人
上已浮江宴韻得阯字(唐)王勃
披觀玉京路駐賞金臺阯逸興懷九仙良辰傾四美松
唫白雲際桂馥青谿裏别有江海心日暮情何已
三月三日寄諸弟兼懷崔都水
(唐)韋應物
暮節看已謝兹晨愈可惜風澹意傷春池寒花斂夕對
酒始依依懷人還的的誰當曲水行相思尋舊跡
上巳日(唐)劉駕
上已曲江濱喧于市朝路相尋不見者此地皆相遇日
光去此遠翠幕張如霧何事歡娛中易覺春城暮物情
重此節不是愛芳樹明日花更多何人肯回顧
上巳日杭州府學教授徐一䕫四齋訓導拉遊
智果寺訪東坡題參寥泉(元)張昱
佳遊在上已屬此清明前春景已云晏風光猶未暄往
尋智果寺竟得參寥泉雲物豈殊昔人世自更遷邈哉
長公詠高吟憶當年我軰復登臨花界何因緣古佛儼
香閣真詮積華軒境超萬念空道勝諸妄捐緬懷此會
難徘徊未云還申章續芳藻冀或来者傳
七言古
上已華光殿(梁)沈約
於維盛世接軒媯朝鄷宴鎬復在斯朝光灼灼映蘭池
春風宛轉入細枝時鶯顧慕聲合離輕波微動漾羽巵
河宗海若生蛟螭浮梁徑度跨廻漪朱顏始洽景將移
安得壯士駐奔曦
上巳日與二三子携酒出遊隨所見輙作數句
明日集之為詩故詞無倫次
(宋)蘇軾
薄雲霏霏不成雨枝藜曉入千花塢柯丘海棠吾有詩
獨笑深林誰敢侮三杯卯酒人徑醉一枕春睡日停午
竹間老人不讀書留我閉門誰教汝出檐藂枳十圍大
寫真素壁千蛟舞東坡作塘今幾尺携酒一勞農工苦
却尋流水出東門壊垣古塹花無主卧開桃李為誰妍
對立鵁鶄相媚嫵開缾藉草勸行路不惜春衫汙泥土
褰裳共過春草亭叩門却入韓家圃轆轤繩斷井深碧
鞦韆索掛人何所映簾空復小桃枝乞漿不見譍門女
南上古臺臨斷岸雪陣翻空迷仰俯故人饋我玉葉羹
火冷烟銷誰為煮﨑嶇束緼下荒徑婭奼隔花閒好語
更隨落景盡餘尊却傍孤城得僧宇主人勸我洗足眠
倒牀不復聞鐘鼓明朝門外泥一尺始悟三更雨如許
平生所向無一遂兹遊何事天不阻固知我友不終窮
豈弟君子神所予
五言律
三日梨園侍宴(唐)沈佺期
九重馳道出上已禊堂開畫鷁中川動青龍上苑来野
花飄御座河柳拂天杯日晩迎祥處笙鏞下帝臺
三月三日申王園亭宴集(唐)張九齡
稽亭追往事睢苑勝前聞飛閣凌芳樹華池落綵雲藉
草人留酌銜花鳥赴羣向来同賞處惟恨碧林曛
洛中寄王九迥(唐)孟浩然
卜洛成周地浮杯上已筵鬪雞寒食下走馬射堂前垂
柳金堤合平沙翠幕連不知王逸少何處會羣賢
上巳日徐司錄林園宴集(唐)杜甫
鬢毛垂領白花蕊亞枝紅攲倒衰年廢招尋令節同薄
衣臨積水吹面受和風有喜留攀桂無勞問轉蓬
奉陪侍中上已泛渭河(唐)盧綸
素舸錦帆開浮天接上台晩鶯和玉笛春浪動金罍舟
楫方浮海鯨鯢自曝腮應憐似萍者空逐榜人回
上已恩賜曲江宴會即事(唐)白居易
賜歡仍許醉此會興如何翰苑主恩重曲江春意多花
低羞豔妓鸎歇讓清歌共道昇平樂元和勝永和
三日贈都上人(唐)殷堯藩
三月初三日千家與萬家蝶飛秦地草鶯入漢宫花鞍
馬皆争麗笙歌盡鬪奢吾師無所願惟願老烟霞
三月三日作(明)許宗魯
上已今朝是風光異往時海雲成雪易塞柳得春遲目
極關山道情懸曲水詩誰能修禊飲一浣望鄉思
五言排律
三月三日曲江侍宴(唐)趙良噐
聖祖發神謀靈符叶帝求一人光錫命萬國荷時休雷
解圜丘蹕雲需曲水游岸花迎步輦仙仗擁行舟睿藻
天中降恩波海外流小臣同品物陪此樂皇猷
奉和上已祓禊(唐)崔國輔
元已秦中節吾君㶚上遊鳴鑾通禁苑别館繞芳洲鵷
鷺千官列魚龍百戲游桃花春欲盡穀雨夜来收慶向
堯樽祝歡從椘棹謳逸詩何足對睿作掩東周
三月三日勤政樓侍宴(唐)王維
綵仗連宵合瓊樓拂曙通年光三月裏宫殿百花中不
數秦王日誰將洛水同酒筵嫌落絮舞䄂怯春風天保
無為德人歡不戰功仍臨九衢宴更達四門聰
奉和聖製與太子諸王三月三日龍池春禊
王維
故事修春禊新宫展豫遊明君移鳳輦太子出龍樓賦
掩陳王作杯如洛水流金人来捧劎畫鷁去廻舟苑樹
浮宫闕天池照冕旒宸章在雲表垂象滿皇州
三月三日曲江侍宴應制王維
萬乘親齋祭千官喜豫遊奉迎從上苑祓禊向中流草
樹連容衛山河對冕旒畫旗搖浦溆春服滿汀洲仙籞
龍媒下神臯鳳蹕留從今億萬歲天寶紀春秋
奉和聖製上已於望春亭觀禊飲
王維
長樂青門外宜春小苑東樓開萬井上輦過百花中畫
鷁移仙仗金貂列上公清歌邀落日妙舞向春風渭水
明秦甸黃山入漢宫君王来祓禊㶚滻亦朝宗
上已泛舟(唐)張登
令節推元已天涯喜有期初筵臨泛地舊俗祓禳時枉
渚潮新上殘春日正遲竹枝遊女曲桃葉渡江詞風鷁
今方退沙鷗亦未疑且同山簡醉倒載莫褰帷
三月三日祓禊洛濱(唐)白居易
三月草萋萋黃鶯歇又啼柳橋晴有絮沙路潤無泥禊
事修初半遊人到欲齊金鈿耀桃李絲管駭鳬鷖轉岸
廻船尾臨流簇馬蹄鬧翻楊子渡踏破魏王堤妓接謝
公宴詩陪荀令題舟同李膺泛醴為穆生携水引春心
蕩花牽醉眼迷塵街從鼓動烟樹任鴉棲舞急紅腰軟
歌遲翠黛低夜歸何用燭新月鳳樓西
上已飲于湖上(宋)孔平仲
城南春已老湖上雨初晴草作忘憂綠風為解愠清楊
花輕欲下菱葉細方生酒影低雲木歌聲伴晝鶯賞心
殘蕊在幽曲小舟横却笑蘭亭會吟詩半不成
上已(明)楊基
暖日風雩好晴江祓禊過徑穿花底窄春向水邊多穠
豔羞桃李輕軀稱綺羅髻搖金婀娜鞍覆錦盤陀曲浪
留紋羽峨峰進紫駝遊人傾巷陌啼鳥避笙歌坐障隂
圍柳行茵軟藉莎潄酣香泛渚滌器膩浮波富貴唐天
寶風流晉永和暮歸車馬鬧珠翠落平坡
七言律
三月三日詔宴定昆池官莊(唐)張說
鳳凰樓下對天泉鸚鵡洲中匝管絃舊識平陽佳麗地
今逢上巳盛明年舟將水動千尋日幕共林横兩岸烟
不降王人觀禊飲誰令醉舞拂賓筵
和上巳連寒食有懷京洛(唐)孫逖
天津御柳碧遥遥軒騎相從半下朝行樂光輝寒食借
太平歌舞晩春饒紅粧樓下東郊道青草洲邊南渡橋
坐見司空掃西第看君侍從落花朝
上巳日越中與鮑侍御泛舟耶谿
(唐)劉長卿
蘭橈縵轉傍汀沙應接雲峰到若耶舊浦滿来移渡口
垂楊深處有人家永和春色千年在曲水鄉心萬里賖
君見漁船時借問前洲幾路入烟花
三月三日義興李明府後亭泛舟
(唐)皇甫冉
江南烟景復如何聞道新亭更可過處處藝蘭春浦綠
萋萋藉草遠山多壺觴須就陶彭澤時俗猶傳晉永和
更使輕橈徐轉去微風落日水增波
上已(宋)韓琦
遠道今逢祓禊辰雨餘風物一番新等閒臨水還思舊
取次看花便當春絮雪暖迷西苑路車雷晴起曲江塵
臺英正約尋芳會誰是山隂作序人
三日赴宴口占(宋)歐陽修
賜飲初逢禊節佳昆池新漲碧無涯九門寒食多遊騎
三月春隂正養花共喜流觴修故事自憐霜鬢惜年華
鳳城殘照歸鞍晩禁籞無風柳自斜
三月三日泊虞山下步尋等慈師不遇
(明)程嘉燧
草堂寂歴自禪居山下春光正祓除鄰犬人歸纖月夜
木魚風落妙香初蕭疎遠岫雲林畫映帶清流内史書
乘興尋師相賞處筆牀經案獨躊躇
七言絶句
奉和三日祓禊渭濱(唐)李乂
上林花鳥暮春時上已陪遊樂在兹此日欣逢臨渭賞
昔年空道濟汾詞
上巳日祓禊渭濱應制(唐)韋嗣立
乘春祓禊逐風光扈蹕陪鑾渭渚傍還笑當時水濱老
衰年八十待文王
上巳日祓禊渭濱應制(唐)沈佺期
寶馬香車清渭濱紅桃碧柳禊堂春皇情尚憶垂竿佐
天瑞先呈捧劒人
三月三日定昆池奉和蕭令得潭字韻
(唐)張說
暮春三月日重三春水桃花滿禊潭廣樂逶迤天上下
仙舟搖衍鏡中酣
三日尋李九莊(唐)常建
雨歇楊林東渡頭永和三日盪輕舟故人家在桃花岸
直到門前溪水流
上已上浙東孟中丞(唐)鮑溶
世間禊事風流處鏡裏雲山若畫屏今日會稽王内史
好將賓客醉蘭亭
上巳日憶江南禊事(唐)李德裕
黃河西繞郡城流上已應無祓禊遊為憶淥江春水色
更隨宵夢向吳洲
到江西省看花次韻(明)楊基
東湖東畔柳絲長滿苑飛花亂夕陽何處祓除兒女散
過来流水鬱金香
附曲水
四言古
侍宴樂遊林光殿曲水(梁)劉孝威
蒸哉軒頊赫矣堯心女媧補石重華絫金湯銘禹扇羲
瑟農琴皇乎備矣受命君臨試舟五反和樂九成鈎楯
秘戲協律新聲丹柸水激絳彩葩榮天吳還往海若逢
迎
七言古
春日曲水(北齊)蕭慤
落花無限數飛鳥排花度禁苑至饒風吹花春滿路巖
前片石迥如樓水裏連沙聚作洲二月鶯聲纔欲斷三
月春風已復流分流繞小渡塹水還相注山頭望水雲
水底看山樹舞餘香尚存歌盡聲猶住麥壟一驚翬菱
潭兩飛鷺飛鷺復驚翬傾曦帶掩扉芳飇翼還幰藻露
挹行衣
御定佩文齋詠物詩選卷四十
