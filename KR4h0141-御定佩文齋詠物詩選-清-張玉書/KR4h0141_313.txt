欽定四庫全書
御定佩文齋詠物詩選卷三百十三
林檎花類
五言古
月臨花(即林檎花)(唐)元稹
凌風颺颺花透影朧朧月巫峽隔波雲姑峰漏霞雪鏡
勻嬌面粉燈泛高籠纈夜久清露多啼珠墜還結
七言古
來禽花(宋)陳與義
來禽花高不受折滿意清明好時節人間風日不貸春
昨夜臙脂今日雪舍東蕪菁滿眼黃蝴蝶飛去專斜陽
妍媸都無十日事付與梧桐一夏凉
五言律
水林檎花(唐)鄭谷
一露一朝新簾籠曉景分豔和蜂蝶動香帶管絃聞笑
擬春無力粧濃酒漸醺直疑風起夜飛去替行雲
七言絶句
來禽(宋)劉子翬
粲粲來禽巳著花芳根誰徙向天涯好尋青李相遮映
風味應同逸少家
十五夜飲王敬止園亭(明)方太古
客子未歸天一涯滄江亭上聽新蛙春風莫漫隨人老
吹落來禽千樹花
御定佩文齋詠物詩選卷三百十三
