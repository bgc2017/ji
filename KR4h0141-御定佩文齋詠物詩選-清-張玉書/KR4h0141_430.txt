欽定四庫全書
御定佩文齋詠物詩選卷四百三十一
鳶類
五言古
射鳶(魏)劉楨
鳴鳶弄䨇翼飄飄薄青天我后横怒起意氣凌神仙發
機如驚焱三發兩鳶連流血灑牆屋飛毛從風旋庶士
同聲贊君射一何妍
七言古
飛鳶操(唐)劉禹錫
鳶飛杳杳青雲裏鳶鳴蕭蕭風四起旗尾飄揚勢漸高
箭頭&KR1154;劃聲相似長空悠悠霽日懸六翮不動凝風煙
遊鵾翔雁出其下慶雲清景相回旋忽聞飢烏一噪聚
瞥下雲中争腐鼠騰音礪吻相喧呼仰天大嚇疑鵷雛
畏人避犬投高處俛吻無聲猶屢顧青鳥自愛玉山禾
仙禽徒貴華山露撲棘危巢向暮時毰毸飽腹蹲枯枝
遊童挾彈一揮弣臆碎羽分人不悲天生衆禽各有類
威鳳文章在仁義鷹隼儀形螻蟻心雖能戾天何足貴
五言絶句
盤石磴(唐)韋處厚
繚繞緣雲上璘玢甃玉聯高高曾幾折極目瞰秋鳶
御定佩文齋詠物詩選卷四百三十一
