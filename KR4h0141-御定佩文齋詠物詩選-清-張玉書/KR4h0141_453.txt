欽定四庫全書
御定佩文齋詠物詩選卷四百五十四
杜鵑類
五言律
子規(唐)杜甫
峽裏雲安縣江樓翼瓦齊兩邊山木合終日子規啼眇
眇春風見蕭蕭夜色凄客愁那聽此故作傍人低
和周贊善聞子規(唐)張籍
秦城啼楚鳥遠思更紛紛况是街西夜偏當雨裏聞應
投最高樹似隔數重雲此處誰能聽遥知獨有君
五言絶句
夜聞子規(唐)王建
子規啼不歇到曉口應穿况是不眠夜聲聲在耳邊
聞子規(唐)雍陶
百鳥有啼時子規聲不歇春寒四鄰静獨叫三更月
七言絶句
送人歸岳陽(唐)李益
煙草連天楓樹齊岳陽歸路子規啼春江萬里巴陵戍
落日看沈碧水西
汎舟入後谿(唐)羊士諤
雨餘芳草淨沙塵水綠灘平一帶春惟有啼鵑似畱客
桃花深處更無人
杏山館聽子規(唐)竇常
楚塞餘春聽漸稀斷猿今夕讓霑衣雲薶老樹空山裏
髣髴千聲一度飛
湘江夜泛(唐)熊孺登
江流如箭月如弓行盡三湘數夜中無那子規知向蜀
一聲聲似怨春風
宿石磯(唐)元稹
石磯江水夜潺湲半夜江風引杜鵑燈暗酒醒顚倒枕
五更斜月入空船
酬樂天舟泊夜讀微之詩元稹
知君暗泊西江岸讀我閒詩欲到明今夜通州還不睡
滿山風雨杜鵑聲
呂校書雨中見訪(唐)趙嘏
竹閣斜谿小檻明惟君來賞見山情馬嘶風雨又歸去
獨聽子規千萬聲
聞杜鵑(唐)雍陶
蜀客春城聞蜀鳥思歸聲引未歸心却知夜夜愁相似
爾正啼時我正吟
暮春送人(唐)僧無悶
折柳亭邊手重攜江煙澹澹草萋萋杜鵑不解離人意
更向落花枝上啼
崇壽客舍夜聞子規得三絶句寫呈平父兄煩
爲轉寄彦集兄及兩縣間諸親友(錄一)
(宋)朱子
空山後夜子規號斗轉星移月尚高夢裏不知歸未得
巳驅黃犢度寒臯
夜聞子規朱子
幽林欲雨氣含凄春晩端居園徑迷獨向高齋展衾卧
南山夜夜子規啼
鄰山縣(宋)范成大
山頂噓雲黑似煙脩篁高柳共昏然鳥啼一夜勸歸去
誰道東川無杜鵑
過眞陽峽(宋)楊萬里
仰見青天尺許青無波江水不勝平只驚白晝山竹裂
杜宇初聞第一聲
鄉邨四月(宋)翁卷
綠遍山原白滿川子規聲裏雨如煙鄉邨四月閒人少
纔了蠶桑又插田
次韻陳君授暮春感懷(宋)王庭珪
雨餘山鳥百般啼煙隔桃谿一線微南北東西春總好
杜鵑何苦勸人歸
谿橋晩興(宋)鄭協
寂寞亭基野渡邊春流平岸草芊芊一川晩照人閒立
滿袖楊花聽杜鵑
春日雜興(宋)僧道潛
梅梢青子大於錢慚媿春光又一年亭午無人初破睡
杜鵑聲在柳花邊
暮春(元)黃庚
芳事闌珊三月時春愁惟有落花知柳綿飄白東風老
一樹斜陽叫子規
客中即事(元)楊載
幾日懸懸雨不休客窗孤迥使人愁杜鵑啼切知何處
坐對雲山萬木稠
得樟樹鎮便寄家書(元)范梈
商船夜說指江西欲託音書未忍題收拾鄉心多在紙
兩聲杜宇傍人啼
春暮(元)葉顒
老紅新綠駐煙波無奈青皇促駕何又是一年春事了
杜鵑聲裏夕陽多
巳未夏日雜興(元)僧善住
纖纖碧草與階齊濃綠陰中杜宇啼花院晝長聽正好
帶聲飛過粉牆西
江上(明)汪廣洋
大山小山松樹齊千聲萬聲子規啼攬衣起舞夕露下
三更月落吳城西
山中冬日偶題(明)紀青
鎮日無人閉竹扉階前寒翠上人衣開門修竹青如束
黃葉風前叫子規
御定佩文齋詠物詩選卷四百五十四
