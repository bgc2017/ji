欽定四庫全書
御定佩文齋詠物詩選卷二百三十七
仙觀類
五言古
和鮑常侍龍川館(梁)元帝
珍臺接閒館迢逓山之旁多解三真術俱善四明方玉
題書仙篆金牓燭神光桂影侵檐進藤枝繞檻長苔衣
隨溜轉梅氣入風香
遊匡山簡寂館(陳)張正見
三梁磵本絶千仞路猶通即此神山内銀牓映仙宫鏡
似臨峰月流如飲澗虹幽桂無斜影深松有勁風惟當
遠人望知在白雲中
和梁武陵王遥望道館(北周)蕭撝
神境流精闕仙居紫翠房今有尋真地迤邐麗通莊九
柱含虬重三臺飾夜光金輝碧海桃玉笈紫書方拂筵
青鳥集吹簫白鳳翔履歸堪是燕石在詎非羊煙霞四
照蕊風月五名香於兹喜臨眺願得假霓裳
過藏矜道館(北周)王褎
松古無年月鵠去復來歸石壁藤為路山窗雲作扉
至老子廟應詔(北周)庾信
虚無推馭辨寥廓本乘蜺三門臨苦縣九井對靈谿盛
丹湏竹節量藥用刀圭石似臨卭芋芝如封禪泥䏸毛
新鵠小盤根古樹低野戍孤煙起春山百鳥啼路有三
千别途經七聖迷唯當别關吏直向流沙西
入道士館庾信
金華開八景玉洞上三危雲袍白鶴度風管鳳凰吹野
衣縫蕙葉山巾篸筍皮何必淮南館淹留攀桂枝
遊清都觀尋沈道士(唐)凌敬
聊排靈瑣闥徐步入清都青谿冥寂士思玄徇道樞十
芒生藥笥七焰發丹爐縹袠桐君籙朱書王母符宫槐
散綠穗日槿落青柎矯去龍門鶴飛來葉縣鳬凌風自
可御安事廹中區方追羽衣侣從此得玄珠
遊清都觀尋沈道士得清字(唐)許敬宗
幽人蹈箕穎方士訪蓬瀛豈若逢真氣齊契體無名既
詮衆妙理聊暢遠遊情縱心馳貝闕怡神想玉京或命
餘杭酒時聽洛濱笙風衢通閬苑星使下層城蕙帳晨
飇動芝房夕露清方叶棲遲趣於此聽鐘聲
秋日仙遊觀贈道士(唐)王勃
石圖分帝宇銀牒洞靈宫廻丹縈岫室複翠上巖櫳霧
濃金竈静雲暗玉壇空野花常捧露山葉自吟風林泉
明月在詩酒故人同待余逢石髓從爾命飛鴻
遊清都觀尋沈道士得仙字(唐)劉孝孫
紛吾因暇豫行樂極留連尋真謁紫府披霧覿青天緬
懷金闕外遐想玉京前飛軒俯松柏抗殿接雲煙滔滔
清夏景嘒嘒早秋蟬横琴對危石酌醴臨寒泉聊袪塵
俗累寧希龜鶴年無勞生羽翼自可狎神仙
至嵩陽觀(唐)儲光羲
真人上清室乃在中峰前花霧生玉井霓裳畫列仙念
兹宫故宇多此地新泉松柏有清隂薜蘿亦自妍一聞
步虚子又話逍遥篇忽若在雲漢風中意泠然
述降聖觀儲光羲
一山盡天苑一峰開道宫道花飛羽衛天鳥游雲空玉
殿俯玄水春旗搖素風夾門小松柏覆井新梧桐自昔
太仙下乃知元化功神皇作桂館此意與天通
題應聖觀儲光羲
空中望小山山下見餘雪皎皎河漢女在兹養真骨登
門駭天書啟籥問仙訣池光搖水霧燈色連松月合㙛
起花臺折草成玉節天雞弄白羽王母垂玄髮北有上
年宫一路在雲霓上心方嚮道時復朝金闕
昭聖觀儲光羲
主家隱谿口微路入花源數日朝青閣彩雲猶在門䨇
樓夾一殿玉女侍丹元扶橑盡蟠木步櫩多畫幡新松
引天籟小柏繞山樊坐弄竹隂遠行隨谿水喧石池辨
春色林獸知人言未逐鳳凰去真宫在此原
宿天台桐柏觀(唐)孟浩然
海行信風帆夕宿逗雲島緬尋滄洲趣近愛赤城好捫
蘿亦踐苔輟棹恣窮討息隂憩桐柏采秀尋芝艸鶴唳
清露垂雞鳴信潮早願言解纓紱從此去煩惱高步陵
四明元蹤得三老紛吾遠遊意學彼長生道日夕望三
山雲濤空浩浩
自紫陽觀至華陽洞宿侯尊師草堂簡同遊李
延年(唐)劉長卿
石門媚煙景句曲盤江甸南向佳氣濃數峰遥隐見漸
臨華陽口雲路入葱蒨七曜懸洞宫五雲抱仙殿銀函
竟誰發金液徒堪薦千載空桃花秦人深不見東谿喜
相遇貞白如會面青鳥來去閒紅霞朝夕變一從換仙
骨萬里乘飛電蘿月延步虚松花醉閒宴幽人即長往
茂宰應交戰明發歸琴堂知君懶為縣
宿簡寂觀(唐)白居易
巖白雲尚屯林紅葉初隕秋光引閒步不知身遠近夕
投靈洞宿卧覺塵機泯名利心既忘市朝夢亦盡暫來
尚如此况乃終身隐何以療夜飢一匙雲母粉
遊華山雲臺觀(唐)孟郊
華嶽獨靈異草木恒新鮮山盡五色石水無一色泉仙
酒不醉人仙芝皆延年夜聞明星館時韻女蘿絃敬兹
不能寐焚柏吟道篇
西上經靈寶觀孟郊
道士無白髮語音靈泉清青松多夀色白石恒夜明放
步霽霞起振衣華風生真文秘中頂寶氣浮四楹一片
古關路萬里今人行上仙不可見驅策徒西征
上真觀(唐)陸龜蒙
嘗聞昇三清真有上中下官居乘佩服一一自相亞霄
裙或霞粲侍女忽玉奼坐進金碧腴去馳飇歘駕今來
上真觀恍若心靈訝秪恐暫神遊又疑新羽化風餘撼
朱草雲破生瑶榭望極覺波平行虚信煙藉閒開飛龜
帙静倚宿鳳架俗狀既能遺塵冠聊以卸人間方大火
此境無朱夏松蓋蔭日車泉紳拖天罅窮幽不知倦復
息芝園舍鏘珮引凉姿焚香禮遥夜無情走聲利有志
依閒暇何處好迎僧希將石樓借
冬日天目西峰張鍊師所居(唐)僧皎然
採薪逢野泉漸見棲閑所坎坎山上聲幽幽林中語仙
卿何代隐鄉服言亦楚開冰洗藥苖掃雪候山侣零葉
聚敗籬幽花積寒渚冥冥孤鶴性天外思輕舉
青城山丈人觀(宋)文同
羣峰垂碧光下擁岷仙家神皇被金巾坐領五帝衙威
靈攝真境俗語不敢譁精心叩殊庭俯首仰紫華願言
鳳羅盟畢世驅塵邪循奉蕊珠戒期之飛太霞
天倉山威儀觀文同
羣峰削瓊瑶老蘚抺古綠應朝大岷去簪笏儼相逐珠
宫秘仙仗錦笈藏寶籙上帝此為倉其田堪種玉
宿武夷觀妙堂(宋)朱子
隂靄除已盡山深夜還冷獨卧一齋空不眠思耿耿閒
來生道心妄遣慕真境稽首仰高靈塵緣誓當屏
其二
清晨叩高殿緩步遶虚廊齋心啟真祕焚香散十方出
門戀仙境仰首雲峰蒼躊蹰野水際頓將塵慮忘
大滌洞天(宋)林景熙
九鎖絶人寰一嶂聳天柱自從開闢來著此洞天古竒
石千萬姿元不費神斧帝敕守六丁山䕫孰敢侮白書
中冥冥遊者必持炬或絢若霞敷或蹙若波詭或竪若
旌幢或懸若鐘鼓或虎而瓜踞或鳳而趐舞異狀紛獻
酬清音起擊拊不知金堂仙恍惚在何許褰衣下側逕
層嵐結瓊乳逕極罅轉深幽潭蓄風雨劣容童䜿入恐
觸蛟龍怒凛乎不可留長嘯出巖戶
金華觀(元)吳師道
春晏踐宿期雲間陟高岑獲從勝友俱遂此物外心月
窟探萬仞臨淵測重隂盤坐白石臺長嘯青櫟林莫探
虚皇居急雨含蕭森松風飛淙合終夜凄笙琴何能發
孤詠千載同遺音
瓊林臺為薛元卿賦(元)甘立
西山有崇臺上與雲氣通仙人紫霞佩導以䨇青童逍
遥琪樹林盤礴瑶華官積石象縣圃連岑搆空同纚纚
駐朝景泠泠度天風丹鳳刷儀羽綘節飄曈曨矯首不
可及滅沒凌飛鴻願言授靈藥與世無終窮
毛公壇(明)高啟
欲觀漢壇符東上縹緲峰葛花墮寒露夕飲清心胸月
出太湖水鶴鳴空澗松真境久寂寥蒼苔閟靈蹤嘗聞
綠毛叟變化猶神龍世人豈得見偶許樵夫逢攀隂力
易疲探元志難從歸出白雲外空聞仙觀鐘
初夏過寧真道院(明)楊基
偶來高樹下獨坐青苔石澗雨落餘霏衣裳淡生碧道
因微物悟理向玄言析習静自無營何妨處囂寂
春日遊真常觀(明)楊訓文
携琴偶獨來尋幽入芳樹林深鳥聲寂坐久淡忘慮振
衣下崇岡斜陽在歸路
七言古
宿無為觀(唐)元結
九疑山深幾千里峰谷﨑嶇人不到山中舊有仙姥家
十里飛泉遶丹竈如今道士三四人茹芝鍊玉學輕身
霓裳羽蓋傍臨壑飄飄似欲來雲鶴
題醴陵玉仙觀歌(唐)僧護國
王喬一去空仙觀白雲至今凝不散星垣松殿幾千秋
往往笙歌下天半瀑布西行過石橋黃精採根還採苖
路逢一人擎藥椀松花夜雨風吹滿又言家住在東坡
白犬相隨邀我過南山石上有棋局曾使樵夫爛斧柯
毛公壇福地(宋)范成大
松蘿滴翠白晝隂七十二峰中最深綠毛仙翁已仙去
惟有石壇留竹塢竹隂掃壇石槎牙漢時風雨生蘚花
山中笙鶴尚遺響湖外人煙驚歲華道人眸子照秋色
邀我分山築丹室驅丁役甲莫兒嬉渴飲隐泉飢餌术
七真山洞雲觀(元)程鉅夫
七真之山白雲裏綘關神宫半空起祁君有志于君成
更賜雄材自天予東臨滄海西崑崙森森翠節排天門
三更日射芙蓉色六月石挂冰霜㾗山頭髣髴清虚府
洞底隂岑太行路青苔能識六龍車明月長懸萬年樹
峰盤澗複氣絪緼瑶艸金芝日日新君王自有長生藥
端拱無為萬國春
遊吳山紫陽菴(元)薩都拉
天風吹我登鼇峰大山小山石玲瓏赤霞日烘紫瑪瑙
白露夜滴青芙蓉飄綃雲起穿石屋石上凉風吹紫竹
挂冠何日賦歸來煮茗篝燈洞中宿
鶴林詩(明)劉剛
鶴林羽士金門客舊闢丹房煉瓊液手栽千樹虬髯松
坐對兩山虎頭石白雲晝静豁巖扉濕翠滿階生紫芝
瑶琴自奏澗湍響銀河直掛瀑泉飛鼎爐存火烹鉛汞
靈藥成苖幾時種皓鶴翎梳雪翳林碧桃花落霞飄洞
琳宫蕊闕想蓬萊疉嶂連峰紫翠堆丹光穿壁如紅日
應有仙人騎鶴來
分得九仙觀送劉司務之天官
(明)趙廸
青山一逕連花竹瑶宫璚館依林麓昔云兄弟九仙人
跨鯉成仙巖下宿仙人一去竟不來落葉行跡空蒼苔
石窗無人白雲冷藥爐有火芙蓉開春林不辨武陵處
隂崖尚憶瑶池路仙樂時聞太乙宫翠禽聲起勾陳樹
鴉浴池邊日未斜洞門流水秦人家湖光占處知殘雨
山色晴中見落花朝來送君即傾蓋離筵適與羣仙會
仙人吹笙期子來碧桃花下應相待
五言律
遊靈公觀(唐)駱賓王
靈峰標勝境神府枕通川玉殿斜連漢金堂迥架煙斷
風疎晚竹流水切寒絃别有青門外空懷縣圃仙
嶽館(唐)沈佺期
洞壑仙人館孤峰玉女臺空濛朝氣合窈窕夕陽開流
澗含輕雨虛巖應薄雷正逢鸞與鶴歌舞出天來
幸白鹿觀應制沈佺期
紫鳳真人府斑龍太上家天流芝蓋下山轉桂旂斜聖
藻垂寒露仙杯落晚霞惟應問王母桃作幾時花
幸白鹿觀應制(唐)李嶠
駐蹕三天路廻旃萬仞谿真庭羣帝饗洞府百靈棲玉
酒仙壚出金方暗壁題佇看青鳥入還陟紫雲梯
幸白鹿觀應制(唐)蘇頲
碧虚清吹下藹藹入仙宫松磴攀雲絶花源接澗空受
符邀羽使傳訣駐香童詎似閒居日徒聞有順風
幸白鹿觀應制(唐)崔湜
御旗探紫籙仙仗闢丹丘捧藥芝童下焚香桂女留鸞
歌無歲月鶴語記春秋臣朔真何幸常陪漢武遊
幸白鹿觀應制(唐)徐彦伯
鳳輿乘八景龜籙向三仙日月移平地雲霞綴小天金
童擎紫藥玉女獻青蓮花洞留宸賞還旗繞夕煙
幸白鹿觀應制(唐)李乂
制蹕乘驪阜廻輿指鳳京南山四皓謁西岳兩童迎雲
幄臨縣圃霞杯薦赤城神明近兹地何事往蓬瀛
奉和幸白鹿觀應制(唐)武平一
玉府凌三曜金壇駐六龍綵旒懸倒景羽蓋偃喬松縣
圃靈芝秀華池瑞液濃謬因霑舜渥長願奉堯封
春日登金華觀(唐)陳子昂
白玉仙臺古丹丘别望遥山川亂雲日樓榭入煙霄鶴
舞千年樹虹飛百尺橋還逢赤松子天路坐相邀
過方尊師院(唐)綦母潛
羽客北山尋艸堂松逕深養神宗示法得道不知心洞
戶逢䨇履寥天有一琴更登玄圃上仍種杏成林
尋雍尊師隐居(唐)李白
羣峭碧摩天逍遥不記年撥雲尋古道倚樹聽流泉花
暖青牛卧松高白鶴眠語來江色暮獨自下寒煙
清明日宴梅道士房(唐)孟浩然
林卧愁春盡褰帷攬物華忽逢青鳥使邀入赤松家金
竈初開火仙桃正發花童顔若可駐何惜醉流霞
遊精思觀題山房孟浩然
誤入花源裏初憐竹徑深方知仙子宅未有世人尋舞
鶴過閒砌飛猿嘯密林漸通玄妙理深得坐忘心
玉臺觀(唐)杜甫
浩劫因王造平臺訪古遊綵雲簫史駐文字魯恭留宫
闕通羣帝乾坤到十洲人傳有笙鶴時過北山頭
苑外至龍興院作(唐)儲光羲
朝遊天苑外忽見法筵開山勢當空出雲隂滿地來疎
鐘清月殿幽梵静花臺日暮香林下飄飄仙步廻
奉和華清宫觀行香應制(唐)崔國輔
天子藻珠宫樓臺碧落通豫遊皆汗漫齋處即崆峒雲
物三光裏君臣一氣中道言何所說寶歴自無窮
開元觀遇張侍御(唐)錢起
碧落忘歸處佳期不厭逢晚凉生玉井新暑避煙松欲
醉流霞酌還醒度竹鐘更憐琪樹下歴歴見遥峰
過包尊師山院(唐)劉長卿
賣藥曾相識吹簫此復聞杏花誰是主桂樹獨留君潄
玉臨丹井圍棋訪白雲道經今為寫不慮惜鵝羣
宿洞靈觀(唐)皇甫冉
孤煙靈洞遠積雪滿山寒松柏凌高殿莓苔封古壇客
來清夜久仙去白雲殘明日開金籙焚香更沐蘭
雲陽觀寄袁稠(唐)李端
花洞晚隂隂仙壇隔杏林潄泉春谷冷搗藥夜窗深石
上開仙酌松間對玉琴戴家谿北住雪後去相尋
不食仙姑山房(唐)張籍
寂寂花枝裏草堂惟素琴因山曾改眼見客不言心月
出谿路静鶴鳴雲樹深丹砂如可學便欲住幽林
同蕭鍊師宿太一廟(唐)李益
微月空山曙春祠謁少君落花壇上拂流水洞中聞酒
引芝童奠香餘桂子焚鶴飛將羽節遥向赤城分
遊天柱觀(唐)李郢
聽鐘到靈觀仙子喜相尋茅洞幾千載水聲寒至今讀
碑丹井上坐石澗亭隂清興未云盡煙霞生夕林
遊玉芝觀(唐)李羣玉
尋仙向玉清獨倚雪初晴木落寒郊迥煙開疉嶂明片
雲盤鶴影孤磬雜松聲且共探玄理歸途月未生
玉芝觀(唐)周賀
四面山蘿合空堂畫老仙蠧根停雪水曲角積茶煙道
至心機盡宵清琴韻全暫來還又去未得坐經年
謁仙觀(唐)馬戴
我生求羽化齋沐造仙居葛蔓沒丹井石函盛道書寒
松多偃側靈洞徧清虛一就泉西飲雲中採藥蔬
其二
山空蕙氣香乳管出雲房願值壺中客親傳肘後方三
更禮星斗寸匕服丹霜默坐樹隂下仙經横石牀
同莊秀才宿鎮星觀馬戴
的的星河落霑苔復灑松濕光微泛草石翠淡搖峰野
觀雲和月秋城漏間鐘知君親此境九陌少相逢
宿陽臺觀馬戴
玉洞仙何在爐香客自焚醮壇圍古木石磬響寒雲曙
月孤霞映懸流峭壁分心知人世隔坐與鶴為羣
終南白鶴觀(唐)鄭谷
步步景通真門前衆水分檉蘿諸洞合鐘磬上清聞古
木千尋雪寒山萬丈雲終期掃壇級來事紫陽君
寄李校書遊簡寂觀(唐)黃滔
古觀雲谿上孤懷永夜中梧桐四更雨山水一庭風詩
得如何句仙遊最勝宫却愁逢羽客相與入煙空
題許仙師院(唐)韋莊
地古多喬木遊人到且吟院開金鏁澀門映綠篁深山
色不離眼鶴聲長在琴往來誰與熟乳鹿住前林
同僧宿道者院(唐)李洞
携文過水宿拂席四廊塵墜果敲樓瓦高螢映鶴身點
燈吹葉火談佛悟山人盡有棲霞志好謀三教鄰
靈谿觀(唐)劉昭禹
鼇海西邊地宵吟景象寬雲開孤月上瀑噴一山寒人
異髮常綠草靈秋不乾無由此棲息魂夢在長安
宿玉簫宫(唐)儲嗣宗
塵飛不到空露濕翠微宫鶴影石橋月簫聲松殿風綠
毛辭世女白髮入壺翁借問燒丹處桃花幾徧紅
宿天柱觀(唐)僧靈一
石室初投宿仙翁幸見容花源隨水見洞府過山逢泉
湧階前地雲生戶外峰中宵自入定非是欲降龍
和明道人宿山寺(宋)徐鉉
聞道經行處山前與水陽磬聲深小院燈影迥高房落
宿依樓角歸雲擁殿廊羡師閒未得早起逐班行
晚憩白鶴廟寄句容張少府徐鉉
日入林初静山空暑更寒泉鳴細巖竇鶴唳眇雲端拂
榻安碁局焚香戴道冠望君如不見終夕凭闌干
題鶴鳴化上清宫(宋)文同
秘宇壓孱顔飛梯上屈盤清流抱山合喬木夾雲寒地
古芝英拆巖秋石乳乾飇輪游底處空自立層壇
棲霞觀觀在麻嶺之下(宋)孫覿
雲表朝飛屐松殘晚駐鞍破扉連白板槁頂繫黃冠徑
雨喧風籜汀沙立露翰小窗牀坐好對此百憂寬
延禧觀(宋)趙師秀
寂寞古仙宫松林常有風鶴毛兼葉下井氣與雲同背
日苔磚紫多年粉壁紅相傳陶縣令曾住此山中
題信州先天觀圖(元)楊載
四圍山不斷狀若碧芙蓉谷遠含風細崖深下露濃茂
林藏虎豹隂洞伏蛟龍恍惚神人降浮空羽蓋重
題先天觀圖(元)揭傒斯
聞說先天觀重重絶壁環鳥啼青嶂裏花落白雲間樵
子能長嘯居人識大還洞門無處認惟有水潺湲
玉虛宫(元)納延
樓觀廻深巷松枝夾路低拾薪供早㸑抱甕灌春畦經
向琅函讀詩從古鼎題白鬚張道士送客過桃谿
雲谿真觀(元)雅勒呼
真館雲谿上孤高逼太清江山環几席星斗拂檐楹樹
古成龍去篁疎作鳳鳴仙遊始可接我欲謝塵纓
與索編修士巖訪馬學士伯庸於蓬萊館因觀
藤花(元)黃清老
昔訪蓬萊館春烹芍藥芽重來尋竹逕久坐落藤花君
欲鳴瑶瑟予將拾紫霞鶴吟知雨近留宿白雲家
寄題林慮山趙鍊師精舍(明)朱珵尭
壺關跨天黨中有地仙鄉曲磴懸星斗危峰度石梁泉
聲當戶落藥氣入雲香何日同真隐來尋出世方
尋天台李道士齋(明)周忱
瑶草迷行逕丹臺近赤城山川遥在望雞犬不聞聲谷
静松花落橋横澗水鳴雲間䨇鶴下疑聽紫鸞笙
夏日遊道觀(明)薛蕙
隔竹窺丹洞臨池坐碧沙翠杯寒玉水石盌淨雲芽展
簟來風色吹笙上月華休論河朔飲詎似醉流霞
元真觀(明)皇甫濂
列館成恬曠垂軒坐息機未須人境遠已覺世塵違筠
密秋生院花殘日背扉誰將示沖漠予意正忘歸
五言排律
為趙法師别造精院過院賦詩
(唐)明皇
宗師心物外為道運虛舟不戀巖泉賞來從宫禁遊探
元知幾歲習静更宜秋煙樹辨朝色風湍聞夜流坐朝
繁聽覽尋勝在清幽欲廣無為化因兹庶可求
和劉侍郎入隆唐觀(唐)楊炯
福地隂陽合仙都日月開山川臨四險城樹隐三臺伏
檻排雲出飛軒遶澗廻參差凌倒影瀟灑軼浮埃百果
珠為實羣峰錦作苔懸蘿暗凝霧瀑布響成雷方士燒
丹液真人泛玉杯還如問桃水更似得蓬萊漢帝求仙
日相如作賦才自然金石奏何必上天台
和輔先入昊天觀楊炯
遁甲爰皇里星占太乙宫天門開奕奕佳氣鬱葱葱碧
落三乾外黃圖四海中邑居環若水城關抵新豐玉檻
崑崙側金樞地軸東上真朝北斗元始詠南風漢后祠
五帝淮王禮八公道書編竹簡靈液灌梧桐艸茂瓊階
綠花繁寶樹紅石樓紛似畫地境淼如空桑海年應積
桃源路不窮黃軒若有問三月住崆峒
晚秋陪崔閣老張秘監苖考功同遊昊天觀
(唐)權德輿
方駕遊何許仙源去似歸縈廻留勝賞瀟灑出塵機汎
菊賢人至燒丹姹女飛步虛清晚籟隐几吸晨暉竹逕
琅玕合芝田沆瀣晞銀鉤三洞字瑶笥六銖衣麗句翻
紅藥佳期限紫薇徒然一相望郢曲和應稀
聖真觀劉真師院十韻(唐)羅隐
簾下嚴君卦窗間少室峰攝生門已盡混跡世猶逢山
藪師王烈簪纓友戴顒魚挑介象鱠飯吐葛玄蜂紫飽
垂新椹黃輕墮小松塵埃金谷路樓閣上陽鐘野鶴鳶
肩寄仙書鳥爪封支牀龜縱老取箭鶴何慵别久曾牽
念閒來肻厭重尚餘青竹在試為剪成龍
題何仙人大隐閣(宋)蔡襄
萬井連交道中天敞静軒由來隐鄽市全勝賁丘園目
極無留賞心閒不避喧沼光搖屋動花豔出欄繁雨霽
山容静潮生海氣昏幽人披彩檻永日對芳樽素業名
家久通醫奥義存丹圖環八卦仙訣遁三元造化今為
友歡欣本聚門應須超世累宴坐此忘言
七言律
玉臺觀(唐)杜甫
中天積翠玉臺遥上帝高居綘節朝遂有馮夷來擊鼓
始知嬴女善吹簫江光隐見黿鼉窟石勢參差烏鵲橋
更有紅顔生羽翰便應黃髮老漁樵
題茅山李尊師山居(唐)秦系
天師百歲少如童不到山中竟不逢洗藥每臨新瀑水
步虛時上最高峰籬間五月留殘雪石上千年蔭怪松
此去人寰今遠近回看雲壑一重重
同遊仙遊觀(唐)韓翃
仙臺初見五城樓風物凄清宿雨收山色遥連秦樹晚
砧聲近報漢宫秋疎松影落空壇静細草春香小洞幽
何用别尋方外去人間亦自有丹丘
延平天慶觀(唐)王初
劒化江邊綠構新層臺不染玉梯塵千章隐篆標龍閣
一曲空歌降鳳鈞嵐氣濕衣雲葉暁天香飄戶月枝春
盟金早晚聞仙語學種三芝伴羽人
宿題天壇觀(唐)劉滄
沐髮清齋宿洞宫桂花松韻滿巖風紫霞暁色秋山霽
碧落寒光霜月空華表鶴聲天外迥蓬萊仙界海門通
冥心一悟虛無理寂寞玄珠象㒺中
再遊姑蘇玉芝觀(唐)許渾
高梧一葉下秋初迢逓重廊舊寄居月過碧窗今夜酒
雨昏紅壁去年書玉池露冷芙蓉淺瓊樹風高薜荔疎
從此扁舟更東去仙翁應笑為鱸魚
題青城山范賢觀(唐)唐球
數里緣山不厭難為尋真訣問黃冠苔鋪翠點仙橋滑
松織香梢古道寒晝傍綠畦薅嫩玉夜開紅竈撚新丹
鐘聲已斷泉聲在風動瑶花月滿壇
四月十五道室書事寄襲美(唐)陸龜蒙
烏飯新炊芼臛香道家齋日以為常月苖杯舉存三洞
雲蕊函開叩九章一掬陽泉堪作雨數銖秋石欲成霜
可中值著雷平信為覓閒眠苦竹牀
和四月十五日道室書事(唐)皮日休
望朝齋戒是尋常静啟金根第幾章竹葉飲為甘露色
蓮花鮓作肉芝香松膏背日凝雲磴丹粉經年染石牀
剰欲與君同此志頑仙惟恐鬢成霜
寄題玉霄峰葉涵象尊師所居皮日休
青冥向上玉霄峰元始先生戴紫蓉暁案瓊文光洞壑
夜壇香氣惹杉松閒迎仙客來為鶴静噀靈符去是龍
仔細捫心無偃骨欲隨師去肯相容
寄題羅浮軒轅先生所居皮日休
亂峰四百三十二欲問徵君何處尋紅翠數聲瑶室響
真檀一炷石樓深山都遣負沽來酒樵客容看化後金
從此謁師知不遠求官先有葛洪心
寄題鏡巖周尊師所居皮日休
八十餘年住鏡巖鹿皮巾下雪髟髟牀寒不奈雲縈枕
經潤何妨乳滴函飲澗猿廻窺絶洞緣梯人歇倚危杉
如何計吏窮於鳥欲望仙都一舉帆
題龍瑞觀兼呈徐尊師(唐)方干
或雨或雲常不定地靈雲雨自無時世人莫識神方字
仙鳥偏棲藥樹枝遠壑度年如晦暝隂谿入夜有凌凘
此中唯有師知我未得尋師即夢師
登昇元閣(唐)李建勲
登高始覺太虛寬白雪須知唱和難雲度瑣窗金牓濕
月移珠箔水精寒九天星象簾前見六代城池直下觀
唯有上層人未到金烏飛過拂闌干
桐柏觀(唐)周朴
東南一境清心目有此千峰插翠微人在下方衝月上
鶴從高處破煙飛巖深水落寒侵骨門静花開色照衣
欲識蓬萊今便是更於何處學忘機
安國寺隨駕幸興唐觀應制(唐)僧廣宣
東林何殿是西鄰禪客垣牆接羽人萬乘遊仙宗有道
三車引路本無塵初傳寶訣長生術已證金剛不壊身
兩地同修天上事共瞻鸞鶴重來廵
題紫陽觀(宋)徐鉉
南朝名士富仙才追步東鄉遂不廻丹井自深桐暗老
祠宫長在鶴頻來巖邊桂樹攀仍倚洞口桃花落復開
惆悵霓裳太平事一函真跡鍊昭臺
留題延生觀後山上小堂(宋)蘇軾
谿山愈好意無厭上到巉巉第幾尖深谷野禽毛羽怪
上方仙子鬢眉纖不慚弄玉騎丹鳳應逐嫦娥駕老蟾
澗艸巖花自無主晚來蝴蝶入疎簾
遊龍瑞宫次程公韻(宋)秦觀
靈祠真館閟山隈形勢相高對越臺莓徑翠依屏上轉
藕花紅繞鑑中開鶴銜寶箭排煙去龍護金書帶雨來
夾道萬星攢騎火滿城爭看使君廻
青城山會慶建福宫(宋)范成大
墨詔東來洶驛傳璇題金榜照山川祥開聖代千秋節
響動仙都九室天觸石湧雲埋紫邏流金飛火燭蒼巔
秪應老宅龐眉客長記新宫錫號年
孫真人庵范成大
何處仙翁舊隐居青蓮巉絶似蓬壺雲深未到淘朱洞
雨小先尋煉藥爐澗下艸香疑可餌林間虎伏試教呼
閒身儘辦供薪水定肯分山一半無
題東山道院(宋)徐璣
古院嵌崎石作層綠苔芳艸近郊坰谿流偶到門前合
山色偏來竹裏青静與黃蜂通戶牖閒將白鳥共沙汀
道人亦有能琴者一曲清徽最可聽
紫澤觀(宋)劉克莊
修持盡是女黃冠自小辭家學住山簾影静垂斜日裏
磬聲徐出落花間祭星綠簡親書字避客青衣密掩關
最愛粉牆堪試筆苦無才思又空還
玉清宫與趙達夫鮮于樞聯句
(元)白珽
巾子峰頭檥釣船(達夫)初陽臺上坐鳴絃出雲高樹明殘
日(珽)過雨蒼苔泫細泉絶俗誰能繼遐躅(樞)凌空我欲
學飛仙(達夫)還家正恐鄉人問(珽)化鶴重來知幾年(樞)
宿曲陽仙館(元)薩都拉
天際三峰横紫煙山前山後盡芝田樓臺木末疑無路
雞犬雲中半是仙白石經年皆化玉青松盡日只聞泉
曲林三館幽深處一夜重樓聽雨眠
同吳郎飲道院薩都拉
三月江南飛柳花松間童子臉如霞旋酤采石仙人酒
來訪山隂道士家落日下城人影散東風吹馬帽檐斜
吳郎今夜孤舟渡回首江心月半沙
遊清谿道院薩都拉
舊遊淮水東邊月高照昇龍道士家丹竈火光穿樹木
石壇幡影走龍蛇蝦鬚卷夜收雲氣仙掌擎秋瀉露華
天外松風吹鶴夢珊珊珂珮隔青霞
先天觀(元)陳旅
龍虎山南古澗阿幽人住處白雲多千林總種三珠樹
百畝曾收五色禾丹鼎夜光迎海日石船秋影接天河
環中異趣知誰會我欲窮源過碧蘿
縣圃為上清周道士賦(元)納延
縣圃雲深路渺茫神仙飛珮隔扶桑碧桃開盡春谿漲
白鶴歸來海月凉巖溜涓涓鳴石竇松花細細落琴牀
明年我亦山中去賸采瑶芝滿藥囊
寄題天台楊道士素軒(元)吳景奎
梨雲漠漠護幽扄宴坐冥觀内景清風露洗秋生灝白
雪霜驚暁眩空明瓊樓奏樂霓裳冷緱嶺吹笙鶴羽輕
窗戶玲瓏人寂寂碧桃花下步虛聲
牧齋真人華陽道院(元)吳全節
鼇載三峰擁客查采真訪古意無涯雲山夜雨棠梨樹
宇宙春風棣萼花龍洞遠分丹井水鶴松高映赤城霞
宗師應帝光前緒仙舘新開第一家
元妙觀吳全節
榴皮書壁走龍蛇池上芭蕉又見花北闕恩承新雨露
西湖光動舊煙霞春風日長玄都樹秋水星回碧漢查
修月功成三萬戶蕊珠宫裏誦南華
冲佑萬年宫吳全節
武夷天賜萬年宫雲隔蓬萊夢已通玉旨煌煌鐫石壁
擢歌隐隐度谿風帆歸海國春潮綠市俯星邨晚照紅
不用廣寒修月斧奎章大筆紀成功
繁禧觀吳全節
門前流水泛桃花回首蓬山别一家曾把金莖餐沆瀣
閒揮玉麈看琵琶火存丹鼎春長好卷掩黃庭日欲斜
心與江湖天共遠大開瀛海駐吾槎
崇禧觀吳全節
曲林古觀水西流天遣皇華駟玉虯高士遠分龍虎派
哲人久伴鳳凰遊樓臺山色三峰暁池館泉聲五月秋
雲案凝香浮洞府坐令和氣藹丹丘
道人延翠軒(明)王恭
山水嬋娟掃黛屛清暉迢逓到柴扃雲歸獨樹天邊小
雪罷孤峰鳥外青寒蘚帶花侵卷幔野泉流葉近閒庭
浮生只解人間事未得從師種茯苓
紫虛觀(明)張璨
紫虛壇上鶴成羣碧洞靈芝産石根雲引晝隂歸竹塢
水流春色出花源藥爐伏火仙留訣茶竈生煙客到門
欲就上清傳寶籙未知何日謝塵喧
宿雲開堂(明)顧璘
難逢魏母彩鸞車聊試彌明石鼎茶翠羽金支雲縹緲
紫厓丹洞石㟏岈五峰黛色消晴雪萬木靈暉散晚霞
願借䨇公玄鶴羽月明騎上太清家
道場紀事(明)張治
黃髮真人戴玉冠身騎金虎佩蒼鸞俯窺日月行丹極
貪禮星辰拜石壇旛影一庭仙掌淨鐘聲萬戶綵雲寒
朝元初罷千官下碧宇沈沈夜未闌
題林屋洞天(明)僧德祥
羣山包水水包山金作芙蓉玉作環洞裏有天通五岳
山中無地著三班白雲彷彿雞初唱碧海迢遥鶴又還
可惜桃花有凡骨年年隨浪出人間
五言絶句
題井陘䨇谿李道士所居(唐)岑參
五粒松花酒䨇谿道士家惟求縮却地鄉路莫教賒
宿道士觀(唐)朱慶餘
堂閉仙人影空壇月露初閒聽道家子盥潄讀靈書
古仙壇(元)虞集
遠山誰放燒疑是壇邊醮仙人錯下山拍手壇邊笑
毛公壇(明)葛一龍
此公得道處山骨何其清草木日與習毛羽自然生
七言絶句
題朱鍊師山房(唐)王昌齡
叩齒焚香出世塵齋壇鳴磬步虛人百花仙醞能留客
一飯胡麻度幾春
題茅山華陽洞(唐)儲光羲
華陽洞口片雲飛細雨濛濛欲濕衣玉簫徧滿仙壇上
應是茅家兄弟歸
題蔣道士房(唐)皇甫冉
軒窗縹緲起煙霞誦訣存思白日斜聞道崑崙有仙籍
何時青鳥送丹砂
題張道士山居(唐)秦系
盤石垂蘿即是家回頭猶看五枝花松間寂寂無煙火
應服朝來一片霞
望簡寂觀(唐)顧况
青嶂青谿直復斜白雞白犬到人家仙人住在最高處
向晚春泉流白花
題葉道士山房顧况
水邊垂柳赤欄橋洞裏仙人碧玉簫近得麻姑書信否
潯陽江上不通潮
題自然觀(唐)陸暢
劒閣門西第一峰道陵成道有高蹤行人若上升仙處
須撥白雲三四重
紫極宫齋後(唐)李羣玉
紫府空歌碧落寒暁星寥亮月光殘一羣白鶴高飛散
唯有松風掃石壇
遊洞靈觀(唐)陳羽
初訪西城李少君獨行深入洞天雲風吹青桂寒花落
香繞仙壇處處聞
悟真院(宋)王安石
野水縱横潄屋除午窗殘夢鳥相呼春風日日吹香草
山北山南路欲無
題石門奉真觀(宋)劉宰
疉嶂為屏石作門隂雲漠漠雨昏昏清遊到晚不知去
要上峰頭望曉暾
馬坊冷大師清真道院(金)元好問
枯蒲折葦障清灣十里風荷指顧間安得西湖展江手
亂鋪雲錦浸青山
題天夀觀清隱山房(元)仇遠
紫極秋聲竹滿軒一塵飛不涴琴樽白雲自逐秋風去
卧看君山嬾出門
題廬山太平宫(元)蘇爾約蘇哈雅
山上清風山下塵碧沙流水淺如春不知松外誰敲月
驚醒南華夢裏人
遊會仙宫(元)薩都拉
霏霏凉露濕瑶臺半夜吹簫月下來山外春風將雨過
滿庭撩亂碧桃開
題吕城葛觀薩都拉
吕公城下葛仙家洞府春深鎖暮霞過客不知天畔月
小風吹落鳳仙花
紫陽道士馮友直與余同宿菌閣次日余過元
符宫友直同僧安上人入五雲觀因以寄之
薩都拉
道人採藥出山遲菌閣秋高襲羽衣半夜忽聞孤鶴唳
五雲相伴一僧歸
憩奉真道院薩都拉
落花風颺步虛聲翠艸玄芝爛漫生過客不知春早晚
午窗晴日睡聞鶯
春日鎮陽柳谿道院薩都拉
城外青谿出洞門道人歸去日長曛柳花滿地無人掃
隔水遥看是白雲
張道士山房(明)儲巏
徙倚詩成午照餘仙家宫府半樓居醉來也有回仙興
自擘黃柑蘸酒書
石湖小天台同陸生施生兄弟
(明)王叔承
石橋流水碧生凉潭樹垂隂百尺長一片晚霞生谷口
羽衣如在赤城梁
御定佩文齋詠物詩選卷二百三十七
