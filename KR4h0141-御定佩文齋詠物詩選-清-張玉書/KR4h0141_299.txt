欽定四庫全書
御定佩文齋詠物詩選卷二百九十九
杏花類
五言古
杏花(北周)庾信
春色方盈野枝枝綻翠英依稀映邨塢爛漫開山城好
折待賓客金盤襯紅瓊
杏塢(明)袁凱
窈窕石徑深參差繁英滿發采巳云竒生香殊未斷依
依午橋路粲粲朱陳阪月色散疎景時時坐横管
五言律
杏花(唐)温憲
團雪上晴梢紅明映碧寥店香風起夜邨白雨休朝静
落頻沾蒂繁開正蔽條澹然閒賞翫無以破妖韶
杏花(唐)鄭谷
不學梅欺雪輕紅照碧池小桃新謝後雙燕却來時香
屬登龍室煙籠宿蝶枝臨軒須貌取風雨易離披
詠杏花(唐)孫何
殷紅鄙桃豔淡白笑梨花落處飄微霰繁時疉碎霞苑
宜開帝里壇稱在儒家麗日明珠箔清香襲絳紗
杏花(明)申時行
坊開裴野錦花發董林株望欲迷瓊苑栽宜近白榆微
風舒露臉小雨濕煙鬚春意枝頭閙從教醉玉壺
五言排律
曲江亭望慈恩寺杏園花發(唐)李君何
春晴凭水軒仙杏發南園開蘂風初曉浮香景欲暄光
華臨御陌色相對空門野雪遥添淨山煙近借繁地閒
分柰苑景勝類桃源况值新晴日芳枝度彩鴛
七言律
杏花(唐)温庭筠
紅花初綻雪花繁重疉高低滿小園正見盛時猶悵望
豈堪開處已繽翻情為世累詩千首醉是吾鄉酒一樽
杳杳豔歌春日午出牆何處隔朱門
杏花(唐)吴融
粉薄紅輕揜斂羞花中占斷得風流軟非因醉都無力
凝不成歌亦自愁獨照影時臨水畔最含情處出牆頭
徘徊盡日難成别更待黃昏對酒樓
途中見杏花吴融
一枝紅豔出牆頭牆外行人正獨愁長得看來猶有恨
可堪逢處更難留林空色暝鶯先到春淺香寒蝶未遊
更憶帝鄉千萬樹淡煙籠日暗神州
杏花(唐)羅隠
煖觸衣襟漠漠香間梅遮柳不勝芳數枝豔拂文君酒
半里紅欹宋玉牆盡日無人疑悵望有時經雨乍凄凉
舊山山下還如此回首東風一斷腸
杏花(宋)林逋
蓓蕾枝梢血點乾粉紅腮頰露春寒不禁煙雨輕欹著
秖好亭臺愛惜看偎柳傍桃斜欲墜等鶯期蝶猛成團
京師巷陌新晴後賣得風流更一般
郡圃杏花(宋)楊萬里
小樹嫣然一兩枝晴熏雨醉總相宜纔憐欲白仍紅處
政是微開半吐時得幸東風無忌對主張春色更還誰
海棠穠麗梅花淡不是渠儂別樣竒
張邨杏花(金)元好問
昨日櫻桃絳蠟痕今朝紅袖已迎門只應芳樹知人意
畱著殘粧伴酒尊穠李尚須羞粉豔寒梅空自怨黃昏
詩家元白無今古從此張邨即趙邨
城外見杏花(元)吴師道
曲江二十年前會回首芳菲似夢中老去京華度寒食
閒來野水看東風樹頭絳雪飛還白花外青天映更紅
聞說琳宫更佳絶明朝攜酒訪城東
杏(明)吴寬
花信風寒巳早來隔牆俄見赤雲堆並頭兩樹長相倚
屈指三春始得開曲水少年誰復探公門今日要兼栽
莫言結實供人啖破核還堪作藥材
杏(明)朱謀㬜
一月燒林發絳英六街初有賣花聲黃鸝立亞高枝雨
紫燕飛來小樹晴邨僻深藏沽酒旆樓高全露約簾旌
年年開徧曲江寺香在馬蹄歸處生
五言絶句
遊春曲(唐)王涯
萬樹江邊杏新開一夜風滿園深淺色照在綠波中
邨西杏花(唐)司空圖
肌細分紅脈香濃破紫苞無因畱得翫爭忍折來抛
思歸樂(唐)韓偓
晚日催絃管春風入綺羅杏花如有意偏落舞衫多
春雪初霽杏花正芳月夜閒吟
(唐)唐彦謙
霽景明如練繁英杏正芳姮娥應有語悔共雪爭光
牆頭杏花(元)宋无
紅杏西鄰樹過牆無數花相煩問春色端的屬誰家
七言絶句
重尋杏園(唐)白居易
忽憶芳時頻酩酊却尋醉處重徘徊杏花結子春深後
誰解多情又獨來
杏花(唐)元稹
常年出入右銀臺每怪春光例早回慚愧杏園行在景
同州園裏也先開
杏園(唐)杜牧
夜來微雨洗芳塵公子驊驑步貼勻莫怪杏園顦顇去
滿城多少插花人
杏花(唐)薛能
活色生香第一流手中移得近青樓誰知豔性終相負
亂向春風笑不休
故鄉杏花(唐)司空圖
寄花寄酒喜新開左把花枝右把杯欲問花枝與杯酒
故人何得不同來
杏花司空圖
詩家偏為此傷情品韻由來莫與争解笑亦應兼解語
只應慵語倩鶯聲
曲江紅杏(唐)鄭谷
遮莫江頭柳色遮日濃鶯睡一枝斜女郎折得殷勤看
道是春風及第花
杏花(唐)羅隠
煖氣潛催次第春梅花巳謝杏花新半開半落閒園裏
何異榮枯世上人
杏花(宋)王禹偁
紅芳紫萼怯春寒蓓蕾粘枝密作團記得觀燈鳳樓上
百條銀燭露闌干
其二
煖映垂楊曲檻邊一堆紅雪罩春煙春來自得風流伴
榆莢休抛買笑錢
其三
桃紅梨白莫争春素態妖姿兩未勻日暮牆頭試回首
不施朱粉是東鄰
其四
登龍曾入少年場錫宴瓊林醉御觴争戴滿頭紅爛漫
至今猶雜桂枝香
杏花(宋)王安石
垂楊一徑紫苔封人語蕭蕭院落中獨有杏花如喚客
倚牆斜日數枝紅
北陂杏花王安石
一陂春水遶花身花影妖嬈各占春縱被春風吹作雪
絶勝南陌碾成塵
徐熙杏花(宋)蘇軾
江左風流王謝家盡攜書畫到天涯却因梅雨丹青暗
洗出徐熙落墨花
都中冬日(宋)戴復古
脱却鸘裘付酒家忍寒圖得醉京華一冬天氣如春煖
昨日街頭賣杏花
宫詞(宋)花蘂夫人
小雨霏微潤綠苔後闌紅杏傍池開一枝插向金瓶裏
捧進君王殿上來
杏花(宋)朱淑真
淺注臙脂剪絳綃獨將妖豔冠花曹春心自得東皇意
遠勝玄都觀裏桃
杏花雜詩(金)元好問
嫋嫋纖條映酒船綠嬌紅小不勝憐長年自笑情緣在
猶要春風慰眼前
其二
煖日園林可散愁每逢花處儘遲畱青旗知是誰家酒
一片春風出樹頭
其三
紛紛紅紫不勝稠争得春光競出頭却是梨花高一著
隨宜梳洗儘風流
其四
露浥清華粉自添隔谿遥見玉簾苫眼看桃李飄零盡
更㨂繁枝插帽簷
其五
紅粧翠蓋惜風流春動香生不自由莫向芸齋厭閒冷
小詩供作錦纏頭
小園即事(元)陳深
淡黃楊柳著煙輕細草茸茸襯屐行行到水邊心會處
夕陽一樹杏花明
南圃杏花(元)元淮
燕脂萬點怯輕寒蓓蕾枝頭絳雪乾昨夜南園春雨過
玉人曉起揭簾看
青杏(元)張弘範
落盡殘紅綠滿枝青青如豆釀酸時佳人摘得新嘗怯
一點春愁鎖畫眉
寫杏花自題絶句(明)陳鐸
晴團紅粉護春煙彷彿江邨二月天記得景卿回首處
一枝斜拂酒樓前
瓶花(明)孫承宗
高牙風峭戟枝寒杏蘂新香春未闌却憶韋家花樹會
關城初向一瓶看
杏花(明)申時行
上林佳處午橋邊半染頳霞半著煙記得曲江春日裏
一枝曾占百花先
杏花(明)張新
曲江池畔題詩處燕子飛時花正開報道状元歸去也
馬頭春色日邊來
御定佩文齋詠物詩選卷二百九十九
