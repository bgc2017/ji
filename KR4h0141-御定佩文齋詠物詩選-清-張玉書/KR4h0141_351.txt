欽定四庫全書卷
御定佩文齋詠物詩選卷三百五十一
玉瓏鬆花類
七言律
茌平縣西門郵亭廢圃中有花名玉瓏瑽枝葉
與瓊花無異但花蕊層生與葉相間遠望如
翠煙籠玉幽香撲人遂呼濁醪痛飲花下陳
令取紙筆索詩乘醉走筆賦二律
(眀)王蒙
誰司后土作花王忍置瑶華官道旁衣袂不經塵世染
夢魂猶帶廣寒香孤蟾照破瓊林雪飛蝶栖殘珠樹霜
天上人間惟有此好將欄檻護荒凉
其二
何年碧海會璚仙雲製衣裳雪作鈿醉鎖素虬纏寳樹
閒騎白鳳下瑶天鶴林寺廢空流水后土祠荒起暮煙
慚愧郵亭一株雪春風猶得路人憐
七言絶句
遊天壇雜詩(金)元好問
漫山白白與紅紅小樹低叢看不供總道楂花香氣好
就中偏愛玉瓏鬆(原注花名有玉瓏鬆)
御定佩文齋詠物詩選卷三百五十一
