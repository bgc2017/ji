欽定四庫全書
御定佩文齋詠物詩選卷一百四十五
彈類
五言古
南林彈(晉)桓玄
散帶躡良駟揮彈出長林歸翮赴舊棲喬木轉翔禽落
羽尋絶響屢中轉應心
七言古
挾彈圖(明)陳紹先
連錢驄馬雕鞍新銀蹄蹀躞揚風塵一聲嘶過沙隄畔
雨香雲暖當芳春烏紗雲錦新承賜侍宴明光醉歸去
彎弓挾彈望飛禽落花滿地無尋處
其二
奚官平明出建章金羈白馬多恩光翻身忽見草中兔
雕弓滿彀如鷹揚四蹄蹴踏煙莎短垂鞭緩把絲韁綰
歸來猶帶上林酣揮袂香風春日暖
五言律
彈(唐)李嶠
俠客持蘇合佳遊滿帝鄉避丸深可誚求炙遂難忘金
迸疑星落珠成似月光誰知少孺子將此諫吳王
七言絶句
宫詞(宋)花蘂夫人
侍女争揮玉彈弓金丸飛入亂花中一時驚起流鶯散
踏落殘花滿地紅
四馬挾彈圖(元)楊維楨
八駿瑶池一半歸錦袍欲脱玉腰圍君王手挾流星彈
莫打慈烏繞樹飛
題挾彈人馬圖(明)張適
驄騎閒行不用鞭綠隂原上草芊芊是誰催促春歸去
却把金丸打杜鵑
題挾彈圖(明)陳繼
白馬雕鞍豔綺羅東城南陌遍經過金丸且莫輕抛擲
綠樹春深乳雀多
題趙仲穆挾彈圖(明)李東陽
東風挾彈小城春遊騎飛韁不動塵道上相逄休借問
衛家兄弟霍家親
御定佩文齋詠物詩選卷一百四十五
