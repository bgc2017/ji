欽定四庫全書
御定佩文齋詠物詩選卷三百六十五
玉簪花類
五言古
同白兄賦瓶中玉簪(金)元好問
畏景衆芳歇仙葩此彛猶冰姿出新沐娟娟倚清秋昨
夢今見之風鬟玉搔頭誰言閨房秀高情渺林丘碧筵
古銅壺一室香四周懷人成獨詠遠思徒悠悠
玉簪(元)劉因
堂隂秋氣集幽花獨清新臨風玉一簪含情待何人含
情不自展未展情更真徘徊明月光泛泛如相親因之
欲有託風鬟渺冰輪
七言律
陳中丞翃東齋賦白玉簪(唐)盧綸
美矣新成太華峰翠蓮枝折葉重重松隂滿澗閒飛鶴
潭影通雲暗上龍漠漠水香風頗馥涓涓乳澑味何濃
因聲遠報浮丘子不奏登封時不容
玉簪花(宋)方廣德
不信搔頭花㡳重數莖秋濯露溶溶腰憎荆玉生前折
影比崔娘月下逄摘去何人憐素腕插来是處映秋容
薄愁莫減冰霜骨十二金釵好向從
玉簪(元)劉因
花中冰雪避秋陽月底隂隂鎖暗香玉瘦每憂和露摘
心清惟恨有絲長且畱宛轉圍沈水莫遣聯翩入粉嚢
只許幽人太相似蒼苔疎雨北窗凉
體齋西軒觀玉簪花偶作(明)李東陽
小圍紆步玉堂隂堂下花開白玉簪浥露餘香猶帶濕
出泥幽意敢辭深冰霜自與孤高色風雨長懷采掇心
醉後相思不相見月庭如水正難尋
七言絶句
玉簪花(唐)羅隐
雪魄冰姿俗不侵阿誰移植小窗隂若非月姊黃金釧
難買天孫白玉簪
玉簪(宋)王安石
瑶池仙子宴流霞醉裏遺簪幻作花萬斛濃香山麝馥
隨風吹落到君家
玉簪(宋)黃庭堅
宴罷瑶池阿母家嫩瓊飛上紫雲車玉簪堕地無人拾
化作東南第一花
玉簪(明)王冕
玉色甆盆綠柄深夜凉移向小窗隂兒童莫訝心難展
未展心時正似簪
玉簪花(明)李東陽
昨夜花神出蘂宫綠雲裊裊不禁風粧成試照池邊影
祇恐搔頭落水中
凉夜(明)湯珍
明河流影散雲霞南斗離離北斗斜月色露華凉似水
金螢飛堕玉簪花
御定佩文齋詠物詩選卷三百六十五
