欽定四庫全書
御定佩文齋詠物詩選卷二百五十八
麥類
五言古
耕圖(元)趙孟頫
仲夏苦雨乾二麥先後熟南風吹壠畝惠氣散清淑是
為農夫慶所望實其腹酤酒醉比鄰語笑聲滿屋紛然
收穫罷高廩起相屬有周成王業后稷播百穀皇天貽
來牟長世自兹卜願言仍歲稔四海盡蒙福
久麥(明)陶望齡
久麥化蝴蝶蝶化寧自識翅粉漸凌亂鬚觜好粧飾無
端夢為周誇言大鵬翼著書一何困矢口談道德當其
夢覺時栩栩亦暫適莫信夢中言前身一腐麥
七言古
刈麥行(宋)戴復古
腰鐮上壠刈黃雲東家西家麥滿門前邨寡婦拾滯穗
饘粥有餘炊餅餌我聞淮南麥最多麥田今歲無干戈
飽飯不知征戰苦生長此方眞樂土
打麥詞(明)高啟
雉雛高飛夏風煖行割黃雲隨手斷疎莖短若牛尾垂
去冬無雪不相宜場頭負歸日色白穗落連耞聲拍拍
呼兒打曬當及晴雨來怕有飛蛾生卧驅鳥雀非愛惜
明年好收從爾食
五言排律
麥穗兩岐(唐)鄭畋
聖慮憂千頃嘉苗薦兩岐如雲方表盛成穗更標竒瑞
露縱横滴祥風左右吹謳謠連上苑化日逼平陂史冊
書堪重丹青畫更宜願依連理樹俱作萬年枝
餘瑞麥(唐)張聿
瑞麥生堯日芃芃雨露偏兩岐分更合異畝穎仍連冀
獲明王慶寧惟太守賢仁風吹靡靡甘雨長芊芊聖德
應多稔皇家配有年已聞天下泰誰為濟西田
七言律
麥(明)申時行
芃芃秀色挺來牟片片黃雲似水流風作跳波時隱見
雨添新漲乍沈浮晴畦錦漾千層瀫寒壠濤生四月秋
却怪狂瀾頻起陸漫教文偉賦中愁
七言絶句
初夏即事(宋)王安石
石梁茅屋有灣碕流水濺濺度兩陂晴日煖風生麥氣
綠隂幽草勝花時
其二
荷葉初圓筍漸抽東坡南蕩正堪遊無端壠上翛翛麥
横起風寒占作秋
莫田(宋)劉子翬
打麥逢逢上莫田兒童拾穟笑爭先市頭米價新來賤
一醉瓷甌五六錢
初夏(宋)范成大
晴絲千尺挽韶光百舌無聲燕子忙永日屋頭槐影暗
微風扇裏麥花香
初四日東郊觀麥苗范成大
去歲秋霖麥下遲臘殘一雪潤無泥相將飽喫滹沱飯
來聽林間快活啼
春日田園雜興范成大
高田二麥接山青傍水低田綠未耕桃杏滿邨春似錦
踏歌椎鼓過清明
夏日田園雜興范成大
二麥俱收斗百錢田家喚作小豐年餅爐飯甑無饑色
接到西風熟稻天
秋曉出郊(宋)楊萬里
初日新寒正曉霞殘山勝水稍人家霜紅半臉金嬰子
雪白一川蕎麥花
江山道中蠶麥大熟楊萬里
黃雲割路幾肩歸紫玉炊香一飯肥却破麥田秧晚稻
未教水牯卧斜暉
麥楊萬里
無邊綠錦織雲機全幅青羅作地衣此是農家眞富貴
雪花銷盡麥苗肥
行郊外(元)張養浩
雲駁疎隂漏日華曨曨晨色散林鴉馬前怪底猶明月
路轉滿川蕎麥花
九日省舅氏郭西獨行因書所見
(元)曹伯啟
浩浩隂風釀宿霾道邊佛刹記曾來蕎花不識秋光老
猶向桑隂密處開
喜晴(元)楊載
檐外喧喧鵲報晴夕陽猶照小窗明廻舟更倚南風順
要聽田家打麥聲
絶句(明)劉基
槐葉隂隂覆短牆微風細雨麥秋凉如何一歲三春景
不及閒窗午夢長
送别叔銘出順承門(明)鐂崧
送客出城秋已凉太行南上楚天長順承門外斜陽裏
蕎麥花開似故鄉
懷友(明)僧德祥
湖草青青上客舟辛夷花老麥初秋一春多少懷人夢
半在鄉山雨外樓
御定佩文齋詠物詩選卷二百五十八
