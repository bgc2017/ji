欽定四庫全書
御定佩文齋詠物詩選卷三十九
清明類
五言古
清明日詔宴寧王山池(唐)張說
今日清明宴佳境惜芳菲搖掦花雜下嬌囀鶯亂飛綠
渚傳歌榜紅橋渡舞旂和風偏應律細雨不沾衣承恩
如改火春去春来歸
洛陽清明日雨霽(唐)李正封
曉日清明天夜来嵩少雨千門尚烟火九陌無塵土酒
綠河橋春漏閒宫殿午遊人戀芳草半犯嚴城鼓
七言古
乙卯清明沅州郊行(元)曹伯啟
信馬沅江江上路歴覽芳菲忘故步因逢古廟說前朝
忽見孤舟横野渡二難恨識十年遲四美豈期今日具
人生能得幾清明莫對殘陽怨遲暮
清眀遊鶴林寺(元)薩都拉
青青楊柳啼乳鴉滿山爛開紅白花小橋流水過古寺
竹籬茅舍通人家潮聲捲浪落松頂騎鶴少年酒初醒
若將何物賞清明且伴山僧煮新茗
壬子清明看花有感(明)楊基
吉祥寺裏千堆錦綠髮仙人對花飲腰鼓金盤五色籃
醉歸猶帶花枝寢東風壬子幾清明三百年来寺已傾
沙河塘上癡兒女猶想錢塘太守名看花我亦逢壬子
况是清明非偶耳莫論東浦與西湖椘水吳山正相似
青蓮居士識前因金粟如來是後身總不能知塵外劫
也須曾是會中人
五言律
清明青龍寺上方得多字(唐)皇甫冉
上方偏可適季月况堪過遠近水聲至東西山色多夕
陽留徑草新葉變庭柯已度清明節春秋如客何
清明(唐)孫昌裔
清明暮春裏悵望北山陲燧火開新燄桐花發故枝沈
冥慚歲物歡宴阻朋知不及林間鳥遷喬並羽儀
清明日狸渡道中(宋)范成大
灑灑沾衣雨披披側帽風花然山色裏柳卧水聲中石
馬立當道紙鳶鳴半空墦間人散後烏鳥正西東
五言排律
清明宴司勲劉郎中别業(唐)祖詠
田家復近臣行樂不違親霽日園林好清明烟火新以
文嘗會友惟德自成鄰池沼窗隂晩杯觴藥味春簷前
花覆地竹外鳥窺人何必桃源裏深居作隠淪
清明日賜百寮新火(唐)韓濬
朱騎傳紅燭天廚賜近臣火隨黃道見烟遶白榆新榮
耀分他日恩光共此辰更調金鼎味還暖玉堂人灼灼
千門曉暉暉萬井春應憐聚螢者瞻望獨無鄰
清明日賜百寮新火(唐)史延
上苑連侯第清明及暮春九天初改火萬井屬良辰頒
賜恩逾洽承時慶抃均翠烟和柳嫩紅燄出花新寵命
尊三老祥光燭萬人太平當此日空復荷陶鈞
清明日賜百寮新火(唐)王濯
御火傳香殿華光及侍臣星流中使馬濯耀九衢人轉
影連金屋分輝麗錦茵燄迎紅蕊發烟染綠條春助律
和風早添爐暖氣新誰憐一寒女猶望照東鄰
七言律
清明登城春望(唐)王表
春城閒望愛晴天何處風光不眼前寒食花開千樹雪
清明日出萬家烟興来促席唯同舍醉後狂歌盡少年
聞說啼鶯却惆悵詩成不見謝臨川
清明日與友人遊玉粒塘庄(唐)来鵬
幾宿春山逐陸郎清明時節好風光歸穿細荇船頭滑
醉踏殘花屐齒香風急嶺雲翻㢠野雨餘田水落方塘
不堪吟罷東回首滿耳蛙聲正夕陽
清明(宋)陳與義
雨晴閒步澗邊沙行入荒林聞亂鴉寒食清明驚客意
暖風遲日醉梨花書生投老王官谷壯士偷生漂母家
不用鞦韆與蹴踘只將詩句答年華
庚辰西域清明(元)耶律椘材
清明時節過邊城遠客臨風幾許情野鳥間關難解語
山花爛漫不知名蒲萄酒熟愁腸斷瑪瑙杯寒醉眼明
遥想故園今好在梨花深院鷓鴣聲
清明日錦堤行樂(元)王惲
浪說蘭亭禊事脩年年春好錦堤遊花翻舞䄂驚歌板
柳隔高城暗酒樓綠樹恐應春事老金鞭重為使君留
竹西路晩歸時醉何處珠簾半上鈎
清明遊陳氏園亭(元)洪希文
邨村花柳暗晴川百五時光過客然綠暗園林尚佳節
清明亭館自新烟喜逢熟食傳遺俗怕著新衣學少年
惆悵東闌花似雪人生底處勝樽前
清明呈館中諸公(明)高啟
新烟著柳禁垣斜杏酪分香俗共誇白下有山皆繞郭
清明無客不思家卞侯祠畔迷芳草盧女門前映落花
喜得故人同待詔擬沽春酒醉京華
清明即事(明)瞿佑
風落梨花雪滿庭今年又是一清明遊絲到地終無意
芳草連天若有情滿院曉烟聞燕語半窗晴日照蠶生
鞦韆一架名園裏人隔垂楊聽笑聲
七言排律
清明(唐)杜甫
朝来新火起新烟湖色春光淨客船繡羽衝花他自得
紅顔騎竹我無緣吳童結束還難有椘女腰肢亦可憐
不見定王城舊處常懷賈傅井依然虛霑周舉為寒食
實藉君平賣卜錢鐘鼎山林各天性濁醪粗飯任吾年
七言絶句
清明夜(唐)白居易
好風朧月清明夜碧砌紅軒刺史家獨遶廻廊行復歇
遥聽絃管暗看花
清明日(唐)元稹
當年寒食好風輕觸處相隨取次行今日清明漢江上
一身騎馬縣官迎
清明日(唐)李建勲
他皆攜酒尋芳去我獨關門好静眠惟有揚花似相覓
因風時復到牀前
清明舟次吳門(宋)沈與求
篷窗恰受夕陽明楊柳梨花半月程老去不知寒食近
一篙烟水載春行
清明(宋)陳與義
街頭女兒雙髻鴉隨蜂趁蝶學妖邪東風也作清明節
開遍来禽一樹花
清明插柳(宋)宋伯仁
清明是處插垂楊院宇深深綠翠藏心地不為塵俗累
不簪楊柳也何妨
清明日風雨凄然舟泊東林西滸步過伯璇徵
君高齋焚香瀹茗出示燕文貴秋山蕭寺圖
展玩良久因賦一絶(元)倪瓚
野棠花落過清明春事悤悤夢裏驚倚棹微吟沙際路
半江烟雨暮潮生
清明日留西山(元)范梈
離家六度見清明知是何時出帝京今日登臨倍惆悵
好山多似豫章城
清明前一日作(明)鎦渙
小窗新綠著枝輕寒逐東風陣陣生燕子不来花落盡
一簾疎雨又清明
清明(明)葛一龍
今日還留昨日寒一年春又客中拚太湖石畔柴門影
魚咂飛花上釣灘
清明日偶成(明)袁宗
忩下脩書寄遠人燕泥時復涴衣巾東風催下清明雨
鶯老花殘又一春
御定佩文齋詠物詩選卷三十九
