欽定四庫全書
御定佩文齋詠物詩選卷四百八十
蜻蜓類
七言律
紅蜻蜓(明)瞿佑
蝶粉蜂黃氣正驕愛渠欵欵集蘭苕翅攅霜葉飛難定
目聚燈花燄未消偷咀仙霞傳秘訣戲塗猩血點纖腰
寫生好倩毘陵筆濃蘸臙脂上軟綃
五言絶句
邨居(明)僧通凡
竹間獨立時凉風自相接回顧碧池中蜻蜓點萍葉
七言絶句
春詞(唐)劉禹錫
新粧宜面下朱樓深鎖春光一院愁行到中庭數花朵
蜻蜓飛上玉搔頭
夏日田園雜興(宋)范成大
梅子金黃杏子肥麥花雪白菜花稀日長籬落無人過
唯有蜻蜓蛱蝶飛
曉坐荷橋(宋)楊萬里
四葉青蘋照綠池千重翠盖護紅衣蜻蜓空裏元無見
只見波間仰面飛
舟中與陳敬初聯句(元)顧瑛
行春橋下看山回(顧瑛)翠幕紅簾面面開(陳基)一夜水
風吹不斷(于立)蜻蜓飛入畫船来(顧瑛)
御定佩文齋詠物詩選卷四百八十
