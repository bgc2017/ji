欽定四庫全書
御定佩文齋詠物詩選卷三百五十二
瓊花類(附瑶花)(琪花)
長短句
賦得瓊花觀送人(眀)劉溥
瓊花觀在江都雲忩月館仙人居無雙亭前一方地昔
日瓊花今已無玉女香車遊碧落回首人間塵漠漠重
欄空護八仙花飛佩誰乘九臯鶴古城楊柳接東橋十
里紅樓路不遥行舟過此一停泊琪樹隂中聽紫簫
七言律
約黃成之觀瓊花予不及從以詩代簡
(宋)方岳
杜宇聲中鬢欲華春風將綠又天涯欠隨江夏無雙士
共看揚州第一花想像煙雲人跨鶴淋漓詩句字栖鴉
蹇驢不管唐衫濕醉兀歸鞍暮雨斜
五言絶句
揚州廣城店(眀)張以寧
潮落䢴江夜先將夢到家揚州無賴月獨自照瓊花
七言絶句
小遊仙(唐)曹唐
雲隴瓊花滿地香碧沙紅水遍朱堂外人欲壓長生籍
拜請飛瓊報玉皇
后土廟瓊花詩(宋)王禹偁
春冰薄薄壓枝柯分與清香是月娥忽似暑天深澗底
老松擎雪白娑婆
揚州后土祠瓊花(元)尹廷高
無雙亭下萬人看欲覓殘英一片難夜静月眀猿鶴唳
誤翻玉雪墮闌干
續遊仙詩(眀)馬洪
侍兒扶上紫鸞車一笑相逢萼綠華今夜蕪城好眀月
無雙亭上看瓊花
附瑶花
七言古
瑶花(花白色而變殘紅而碧)(元)郭鈺
瑶臺仙子初相見迥立天風飄雪練東華夢破歸去遲
素衣總被緇塵染芳心不委春蝶狂水瞐簾捲凝清香
臙脂洗紅留殘暈海雲翦碧浮霓裳揚州瓊花舊同譜
零落誰知到南土聞君愛花最有情亭臺五月清無暑
君不見花開今日多有酒不飲君如何
附琪花
五言古
琪樹下因吟六韻呈先達者(唐)劉駕
舉世愛嘉樹此樹何人識清秋遠山意偶向亭際得竒
柯交若鬪生葉密如織塵中尚青葱更想塵外色所宜
巢三鳥影入瑶池碧移根豈無時一問紫煙客
五言絶句
初移琪樹(唐)羊士諤
愛此丘中物煙霜盡日看無窮碧雲意更助綠窗寒
石橋琪樹(唐)僧隱丘
山上天將近人間路漸遥誰當雲裏見知欲度仙橋
七言絶句
步虛詞(唐)陳羽
樓殿層層阿母家崑崙山頂駐紅霞笙歌出見穆天子
相引笑看琪樹花
御定佩文齋詠物詩選卷三百五十二
