欽定四庫全書
御定佩文齋詠物詩選卷三百六十七
雞冠花類
五言古
雞冠花(宋)梅堯臣
秋至天地閉百芳變枯草愛爾得雄名宛然出陳寶未
甘階墀陋肯與時節老赤玉刻縝栗丹芝謝彫槁鮮鮮
雲葉卷粲粲鳬翁好由来名實副何必榮華早君看先
春花浮浪難自保
其二
神農紀百卉五色異甘酸乃有秋花實全如雞幘丹籠
煙何聳聳泣露更團團取譬可無意得名殊足觀通真
歸造化任巧即彫剜赤玉書畱魏丹砂句誦韓誠能因
物比誰謂入時難有客驅詞穎臨風運筆端嘗嗟古吟
闕每惜此芳殘揣情苦精妙繼音慙未安
雞冠(元)郝經
夷則播新律卉木協秋候綰結流火餘的皪金天宿峩
峩列庭除摘摘儼雄秀炎帝朝火官絳幘軒宇宙植立
竟不拜離披擁青䄂奕葉初類萈吐心漸如豆脈絡引
絲起一片珊瑚瘦雲芝茁紅腴紫茵卷翠脰碎顆蹙丹
砂肉綻殷血透怒割赤龍耳勁磔還亂糅麻葉薄且聳
山字缺仍覆杳牙欲成角擁腫下連咮生全餘小穗展
盡帶殘皺昂藏偃膺高突兀出羣驟還將早霞映欲向
朝日雊月露終夜棲風雨幾回鬪再礪復自止交退誰
與救區區閒草花象物與接搆弭兵日觀戰亦是自貽
咎垂簾且相忘高枕臥清晝
七言絶句
雞冠花(唐)羅鄴
一枝濃豔對秋光露滴風搖倚砌傍暁景乍看何處似
謝家新染紫羅嚢
雞冠花(宋)王洙
如飛如舞對瑶臺一頂春雲若剪裁誰教移根蓂莢畔
玉雞知應太平来
種花口號(宋)孔平仲
幽居装景要多般帶雨移花便得看禁奈久長顔色好
繞階更使種雞冠
御定佩文齋詠物詩選卷三百六十七
