欽定四庫全書
御定佩文齋詠物詩選卷七十三
龍門山類
五言古
過蜀龍門(唐)沈佺期
龍門非禹鑿詭怪乃天功西南出巴峽不與衆山同長
竇亘五里宛轉復嵌空伏湍煦潛石瀑布生輪風流水
無晝夜噴薄龍門中潭河勢不測藻葩垂彩虹我行當
季月煙景共春融江關勤亦甚巘㟧意難窮逝將息機
事煉藥此山東
龍門山八詠(唐)劉長卿
龍門
秋山日搖落秋水急波瀾獨見魚龍氣長令煙雨寒誰
窮造化力空向兩崖看
水東渡
山葉傍崖赤千峰秋色多夜泉發清響寒渚生微波稍
待沙上月歸人爭渡河
福公塔
寂莫對伊水經行長未還東流自朝暮千載空雲山誰
見白鷗鳥無心洲渚間
遠公龕
松路向精舍花龕歸老僧閒雲隨錫杖落日低金繩入
夜翠微裏千峰明一燈
石樓
隠隠見花閣隔河映青林水田秋鴈下山寺夜鐘深寂
寞羣動息風泉清道心
下山
誰識往來意孤雲長自閒風寒未渡水日暮更看山木
落衆峰出龍宫蒼翠間
水西渡
伊水搖鏡光纖鱗如不隔千龕道傍古一鳥沙上白何
事還山雲能留向城客
渡水
日暮下山來千山暮鐘發不知波上棹還弄山中月伊
水連白雲東南遠明滅
龍門(元)袁桷
蒼厓出雙闕羣山頫首尊隂風起晴雷摩蕩晝日昏鐵
峽擁偪仄百川為之奔疑下有龍湫逞怪蹲天門渰兮
出膚寸頃刻黃流渾側徑出石壁臣浸留遺痕緬昔設
天險事久難窮論征衣襲輕雨神君儼雲根
七言古
龍門應制(唐)宋之問
宿雨霽氛埃流雲度城闕河堤柳新翠苑樹花先發洛
陽花柳此時濃山水樓臺映幾重羣公拂霧朝翔鳳天
子乘春幸鑿龍鑿龍近出王城外羽從淋漓擁軒蓋雲
蹕纔臨御水橋天衣已入香山會山壁嶄巖斷復連清
流澄澈俯伊川塔影遥遥綠波上星龕奕奕翠微邊層
巒舊長千尋木遠壑初飛萬丈泉綵仗紅旌繞香閣下
輦登高望河洛東城宫闕擬昭回南陌溝塍殊綺錯林
下天香七寶臺山中有酒萬年杯微風一起祥花落仙
樂初鳴瑞鳥來鳥來花落紛無已稱觴獻夀香霞裏歌
舞淹留景欲斜石間猶駐五雲車鸞旗翼翼留芳草龍
騎駸駸映晩花千乘萬騎鑾輿出水靜山空嚴警蹕郊
外喧喧引看人傾都南望屬車塵囂聲引颺聞黃道王
氣周回入紫宸先王定鼎山河固寶命乘周萬物新吾
君不事瑶池樂時雨來觀農扈春
五言律
龍門(唐)杜甫
龍門横野斷驛樹出城來氣色皇居近金銀佛寺開往
來時屢改川陸日悠哉相閱征途上生涯盡幾回
龍門(元)周伯琦
踰險夢頻悸循夷氣始渝千巖竒互獻萬壑勢爭趨峭
壁劒門壯重梁皇渚紆凡鱗期變化雷雨在斯須
五言排律
奉和春日遊龍門應制(唐)武三思
鳳輦臨香地龍輿上翠微星宫含雨氣月殿抱春暉碧
澗長虹下雕梁早燕歸雲疑浮寶蓋石似拂天衣露草
侵階長風花繞席飛日斜宸賞洽清吹入重闈
扈從度龍門(明)王英
邊塞山川壯關城地勢雄崖傾開鳥道路險瞰龍宫後
隊千旗擁前驅一騎通紆廻多傍澗登陟半凌空雨霽
巖前霧香飄樹杪風雲隨仙仗白花映御衣紅景屬陽
和後恩覃化育中臨高須刻石從此紀神功
七言律
龍門(元)馬祖常
萬壑奔流一峽開君王歲歲御龍來人間塵土常相隔
天上星辰到此廻草木四時承午日風雲半夜束春雷
自慚曾奏長楊賦跋馬徬徨念暴鰓
龍門山中即事(明)郯韶
雷雨過厓驚落湍空林白晝忽生寒隂隂草閣開樽坐
細細山雲捲幔看落日樵聲經木末青天鳥道挂簾端
亦知吏隠非吾事直欲從兹賦考槃
御定佩文齋詠物詩選卷七十三
