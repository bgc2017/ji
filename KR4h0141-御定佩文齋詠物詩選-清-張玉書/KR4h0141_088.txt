欽定四庫全書
御定佩文齋詠物詩選卷八十八
淮水類
五言古
奉和出潁至淮應令(隋)諸葛穎
涉潁倦紆廻浮淮欣迥直遙村含水氣遠浦澄天色靈
濤稍欲近仙巖行可識元覽屬睿辭風雲有餘力
奉和出潁至淮應令(隋)蔡允恭
久倦川涂曲忽此望淮圻波長泛淼淼眺迥情依依稍
覺金烏轉漸見錦颿稀欲知仁化洽謳歌滿路歸
奉和出潁至淮應令(隋)弘執恭
睿情欣逸賞臨泛入淮淝棹歌喧岸度颿影出雲飛清
流含日彩犇浪蕩霞暉還如漳水曲鳴笳啓路歸
奉和出潁至淮應令(唐)虞世南
良晨喜利涉解纜入淮潯寒流泛鷁首霜吹響清吟潛
鱗波裏躍水鳥浪前沈䢴溝非復遠悵望悅宸襟
渡淮(宋)劉子翬
鳴鼙渡長淮霏煙散清晨皎皎初日光照耀草木新横
林度餘碧疉嶂開嶙峋移橈失向背煙波浩無垠兒童
發櫂歌余心亦欣欣輕帆互相踰畫鷁映流津徘徊望
洲渚悠然獨懷人樵漁有棲遯寂寞誰問鄰暮風翻洪
濤魚蝦亦有神四顧天地黑孤舟恐漂淪
五言律
淮上秋夜(唐)劉方平
旅夢何時盡征途望每賖晩秋淮水上新月楚人家猿
嘯空山近鴻飛極浦斜明朝南岸去定折桂枝花
五言排律
和杜學士旅次淮口阻風(唐)李嶠
夕吹生寒浦清淮上暝潮迎風欲舉棹觸浪反停橈淼
漫煙波闊參差林岸遙日沈丹氣斂天敞白雲消水鴈
銜蘆葉沙鳬隠荻苗客行殊未已川路幾迢迢
五言絶句
問淮水(唐)白居易
自嗟名利客擾擾在人間何事長淮水東流亦不閒
望淮(元)王惲
朝日慘無色昏昏水氣間到淮猶數里隔岸見尖山
七言絶句
渡淮(唐)武元衡
暮濤凝雪長淮水細雨飛梅五月天行子不須愁夜泊
綠楊多處有人煙
渡淮即事(元)薩都拉
楊花點點衝帆過燕子雙雙掠水飛淮上漁人閒不得
船頭對結綠蓑衣
御定佩文齋詠物詩選卷八十八
