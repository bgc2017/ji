欽定四庫全書
御定佩文齋詠物詩選卷四百六十四
鵝類
五言古(附長短句)
詠鵝(唐)駱賓王
鵝鵝鵝曲項向天歌白毛浮綠水紅掌撥清波
道州北池放鵝(唐)吕温
我非好鵝癖爾乏鳴雁資安得免沸鼎澹然游清池見
生不忍食深情固在斯能自遠飛去無念稲粱為
滕昌祐蘹香睡鵝圖(元)虞集
蒼鵝惜毛羽宛宛卧春雨雨餘日照沙上有蘹香花懷
香不自獻夢到金鑾殿殿池多躍魚君王方草書
七言古
趙大年鵝圖(元)楊維楨
鏡湖湖上春波明灣碕樹樹鵝黃青上有金衣弄簧舌
下有紅掌浮繡翎舂鋤一白能自好尚嫌性帶鸕鷀腥
眼明見此羣鸐鸐不與匹鳥爭春晴大年筆法如蘭亭
宛頸箇箇由天成艮宫流落二百載賈人不厭千金爭
却恨會稽内史無此筆為人辛苦書黃庭
五言律
舟前小鵝兒(唐)杜甫
鵝兒黃似酒對酒愛新鵝引頸嗔船逼無行亂眼多翅
開遭宿雨力小困滄波客散層城暮狐貍奈若何
黃尊師高軒觀鵝因畱宿(元)揭傒斯
開軒南嶽下世事未曾聞落葉常疑雨方池半是雲偶
尋騎鶴侣來此看鵝羣一夜潺湲裏秋光得細分
與客夜登開利寺觀鵝亭(明)王問
野寺寒雲外猶傳晉永和逢君非有約踏月偶相過廢
沼冰稜淺荒亭霜氣多懷思倚闌者書罷獨籠鵝
七言絶句
送賀賓客歸越(唐)李白
鏡湖流水漾清波狂客歸舟逸興多山隂道士如相見
應寫黃庭換白鵝
得房公池鵝(唐)杜甫
房相西亭鵝一羣眠沙汎浦白於雲鳳凰池上應廽首
為報籠隨王右軍
題鵝(唐)李商隠
眠沙卧水自成羣曲岸殘陽極浦雲那觧將心憐孔翠
羈雌長共故雄分
深院(唐)韓偓
鵝兒唼啑梔黃觜鳳子輕盈膩粉腰深院下簾人晝寢
紅薔薇暎碧芭蕉
同樂園(金)趙秉文
石作垣牆竹暎門水廻山複幾桃源毛飄水面知鵝柵
角出牆頭認鹿園
閒閒公為上清宫道士寫經并以所養鵝羣付
之諸公有詩某亦同作(元)楊雲翼
會稽筆法老無塵今代閒閒是後身只有愛鵝緣已盡
舉羣還付向來人
春寒(元)方回
燈節蕭條雷後雪花天料峭雨餘霜經旬不出無情緒
恰見鵝兒似酒黃
訪張道士題壁(明)袁凱
道士門前春日温千重碧草睡鵝羣山風忽送桃花雨
濕徧牀頭白練裙
過北塘(明)高啟
春水滿田如一湖入田放艇看鵝雛女郎祠下野花雜
老子門前沙樹孤
夜至陽城田家高啟
東津渡頭初月輝南陵寺裏遠鐘微主人入夜門未掩
蒲響滿塘鵝鴨歸
觀書偶成(明)史鑑
竹深門閉亂藤垂隠几觀書欲倦時長嘯不知風起處
槐花吹落戲鵝池
御定佩文齋詠物詩選卷四百六十四
