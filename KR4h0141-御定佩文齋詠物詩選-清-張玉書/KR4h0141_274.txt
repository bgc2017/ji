欽定四庫全書
御定佩文齋詠物詩選卷二百七十四
菱芡類
五言古
採菱曲(梁)簡文帝
菱花落復含桑女罷新蠶桂棹浮星艇徘徊蓮葉南
採菱曲(梁)陸罩
參差雜荇枝田田競荷密轉葉任香風舒花影流日戲
鳥波中蕩游魚菱下出不與文王嗜羞持比萍實
採菱詞(唐)儲光羲
濁水菱葉肥清水菱葉鮮義不遊濁水志士多苦言潮
没具區藪潦深雲夢田朝隨北風去暮逐南風旋浦口
多漁家相與邀我船飯稻以終日羹蓴將永年方冬水
物窮又欲休山樊盡室相隨從所貴無憂患
七言古
采菱行(唐)劉禹錫
白馬湖平秋日光紫鱗如錦綵鴛翔蕩舟游女滿中央
采菱不顧馬上郎爭多逐勝紛相向時轉蘭橈破輕浪
長鬟弱袂披參差釵影釧文浮蕩漾笑語哇咬顧晚暉
蓼花緣岸扣舷歸歸來共到市橋步野蔓繫船萍滿衣
家家竹樓臨廣陌下有連檣多估客攜觴薦芰夜經過
醉踏大隄相應歌屈平祠下沅湘水月照寒波白煙起
一曲南音此地聞長安北望三千里
食雞頭(宋)歐陽修
六月京師暑雨多夜夜南風吹芡觜凝祥池鎖會靈園
僕射荒陂安可擬爭先園客采新苞剖蚌得珠從海底
都城百物貴鮮新厥價難酬與珠比金盤磊落何所薦
滑臺潑醅如玉醴自慚竊食萬錢廚滿口飄浮嗟病齒
却思年少在江湖野艇高歌菱荇裏香新味美手自摘
玉潔沙磨軟還美一瓢固不羡五鼎萬事適情為可喜
何時遂買潁東田歸去結茅臨綠水
食雞頭(宋)蘇轍
芡葉初生皺如縠南風吹開輪脫輻紫苞青刺攢蝟毛
水面放花波底熟森然出手初莫近誰料明珠藏滿腹
剖開膏液尚糢糊大盎磨聲風雨速清泉活火曾未久
滿堂坐客分升掬紛然咀嚼惟恐後勢若羣雛方脱粟
東都每憶會靈沼南國陂塘種尤足東遊塵土未應嫌
此物秋來日常食
采芡(宋)文同
芡盤團團開碧輪城東壕中如疊鱗漢南父老舊不識
日日岸上多少人駢頭鬅鬆露秋熟綠刺紅針割寒玉
提籠當筵破紫苞老蚌一開珠一掬吹臺北下凝祥池
圃田東邊僕射陂如今兩處盡湮沒異日此地名應馳
物貴新成味尤美可惜飄零還入水料得明年轉更多
一匝清波流珠子
採菱圖(明)杜瓊
苕谿秋高水初落菱花已老菱生角紅裠綠髻誰家人
小艇如梭不停泊三三兩兩共采菱纖纖十指寒如冰
不怕指寒并刺損只恐歸家無斗升湖州人家風俗美
男解耕田女絲枲採菱即是採桑人又與家中助生理
落日青山斂暮煙湖波十里鏡中天清歌一曲循歸路
不似耶谿唱採蓮
五言律
菱(唐)李嶠
鉅野韶光暮東平春澑通影搖江浦月香引棹歌風日
色翻池上潭花發鏡中五湖多賞樂千里望難窮
七言律
食雞頭子(宋)楊萬里
江妃有訣煮真珠菰飯牛酥軟不如手擘雞頭金五色
盤傾驪頷琲千餘夜光明月供朝嚼水府靈宮恐夕虚
好取藍田餐玉法編歸辟穀赤松書
食雞頭子楊萬里
三危瑞露凍成珠九轉丹砂鍊久如鼻觀温芳炊桂歇
齒根熟軟剝胎餘半甌鷹爪中秋近一炷龍涎丈室虚
却憶吾廬野塘味滿山柿葉正堪書
五言絶句
江行(唐)錢起
細竹漁家路斜陽看結罾喜來邀客坐分與折腰菱
菱(宋)梅堯臣
紫角菱實肥青銅菱葉老孤根未能定不及寒塘草
采菱舟(宋)朱子
湖平秋水碧桂棹木蘭舟一曲菱歌晚驚飛欲下鷗
過高郵射陽湖雜詠(元)薩都拉
霜落大湖淺漁家懸破罾此時生計别小艇賣秋菱
題谿樓(元)余闕
谿水綠悠悠高樓在谿上日暮望江南舟中採菱唱
六言絶句
望亭飯僧作(明)僧洪恩
隔岸長松疎柳雙谿一片湖光夜聽漁舟共語風吹菱
芡時香
七言絶句
看采菱(唐)白居易
菱池如鏡淨無波白點花稀青角多時唱一聲新水調
謾人道是采菱歌
菱荇沼(唐)薛濤
水荇斜牽綠藻浮柳絲和葉卧清流何時得向谿頭賞
旋摘菱花旋泛舟
菱渚(宋)林逋
含機綠錦翻新葉滿箧青銅瑩古花最愛晚來鷗與鷺
宿煙翹雨便為家
秋思(宋)陸游
老子齋居罷擊鮮木盤竹筯每隨緣鄰僧不用分香鉢
蓮芡猶堪過半年
菱沼(宋)楊萬里
柄似蟾蜍股樣肥葉如蝴蝶翼相差蟾蜍翹立蝶飛起
便是菱花著子時
御定佩文齋詠物詩選卷二百七十四
