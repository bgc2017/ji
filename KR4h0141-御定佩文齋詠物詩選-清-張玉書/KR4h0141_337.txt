欽定四庫全書
御定佩文齋詠物詩選卷三百三十七
牡丹花類
五言古
白牡丹(唐)白居易
城中看花客旦暮走營營素華人不顧亦占牡丹名開
在深寺中車馬無来聲唯有錢學士盡日遶叢行憐此
皓然質無人自芳馨衆嫌我獨賞移植在中庭留景夜
不暝迎光曙先眀對之心亦静虚白相向生唐昌玉蘂
花攀翫衆所争折来比顔色一種如瑶瓊彼因稀見貴
此以多為輕始知無正色愛惡隨人情豈惟花獨爾理
與人事并君看入眼者紫豔與紅英
七言古
和李中丞慈恩寺清上人院牡丹花歌
(唐)權德輿
淡蕩韶光三月中牡丹偏自占春風時過寶地尋香徑
已見新花出故叢曲水亭西杏園北濃芳深院紅霞色
擢秀全勝珠樹林結根幸在青蓮域豔蘂鮮房次第開
含烟洗露照蒼苔龐眉倚杖禪僧起輕翅縈枝舞蝶来
獨坐南臺時共美閒行古刹情何已花間一曲奏陽春
應為芬芳比君子
遠公亭牡丹(唐)李咸用
雁門禪客吟春亭牡丹獨逞花中英雙成膩臉偎雲屏
百般姿態因風生延年不敢歌傾城朝雲暮雨愁娉婷
蘂繁蟻脚粘不行蝶迷蜂醉飛無聲廬山根脚含精靈
發妍吐秀叢君庭湓江太守多閒情欄朱繞絳留輕盈
潺潺綠醴當風傾平頭奴子啾銀笙紅葩豔豔交童星
左文右武憐君榮白銅堤上慙清眀
朝元宫白牡丹(元)宋褧
瑶圃廓落崑崙高霓旌豹節凌旋飇東門偷種来塵囂
開雲鏤月百千瓣雪㾗冰璺辭鎪琱重臺複榭玉版白
濕露擁出青霞嬌瓊娥愛春受春足香腴酥膩愁風消
人間洛陽紅紫妖紫霞灎灎吹秦簫青鸞望極何當招
同院僚觀閣中牡丹作(眀)唐順之
西掖衡連翡翠城籠烟裊霧百花眀祇謂紫薇方吐萼
忽言紅藥已敷英紅藥葳蕤豔盛陽萬年春色在文昌
寧同鄴下芙蓉苑詎比雒陽桃李場裁成異瓣千般錦
纈就同心一樣黃金閣披時渾是畫綺樓凝處并疑妝
濯枝故向鳳池上裛露偏依仙掌傍仙掌嶙峋對鳳池
詞郎侍直鷺鵷齊玲瓏玉珮花間暎飄曳羅衫葉下迷
花間葉下情無極含笑含嬌似相識羞將雞舌鬭馨香
欲取䴊冠並顔色翠幕分看態轉新朱欄斜倚不勝春
未採孤根助靈液聊持芳蘂贈佳人
五言律
詠牡丹未開者(唐)韓琮
殘花何處藏盡在牡丹房嫩蘂包金粉重葩結繡嚢雲
凝巫峡夢簾閉景陽妆應恨年華促遲遲待日長
牡丹(唐)裴說
數朵欲傾城安同桃李榮未嘗貧處見不似地中生此
物疑無價當春獨有名遊蜂與蝴蝶来往自多情
白牡丹(唐)王貞白
榖雨洗纖素裁為白牡丹異香開玉合輕粉泥銀盤曉
貯露華濕宵傾月魄寒佳人淡妆罷無語倚朱欄
李才元寄示蜀中花圖(宋)范鎮
自古成都勝開花不似今徑圍三尺大顔色幾重深未
放香噴雪仍藏蘂散金要知空相諭聊見主人心
和仲常牡丹詩(元)王惲
漢殿承恩早金盤薦露新色酣中省樂香重錦窠春儘
殿羣芳後誰辭載酒頻清如司馬相也作插花人
五言排律
和王郎中召看牡丹(唐)姚合
葩疊萼相重燒欄復照空妍姿朝景裏醉豔晚烟中乍
怪霞臨砌還疑燭出籠繞行驚地赤移坐覺衣紅殷麗
開繁朵香濃發幾叢裁綃樣豈似染茜色寧同嫩畏人
看損鮮愁日炙融嬋娟涵宿露爛漫抵春風縱賞襟情
合閒吟景思通客来歸盡嬾鶯戀語無窮萬物珍那比
千金買不充如今難更有縱有在仙宫
牡丹(唐)薛能
異色禀陶甄常疑主者偏衆芳殊不類一笑獨奢妍顆
坼羞含懶藂虚隐䧟圓亞心堆勝被美色豔於蓮品格
如寒食精光似少年種堪收子子價合易賢賢迥秀應
無妬竒香稱有仙深隂宜暎幕富貴助開筵蜀水争能
染巫山未可憐數難忘次第立困戀傍邊逐日愁風雨
和星祝夜天且從留盡賞離此便歸田
賦牡丹(元)貢奎
曲檻春如錦晴開曉日妍樹搖風影亂枝滴露光圓玉
珮停湘女金盤拱漢仙翠填宫鬢巧黃染御袍鮮力費
青工造名随綺語傳細翎層擁鶴弱翅獨迎蟬倚竹成
雙立留花任衆先久看心已倦欲折意還憐洛譜今存
幾吴園路憶千可應頻載酒相與醉華年
七言律
戲題牡丹(唐)韓愈
幸自同開俱隐約何須相倚鬭輕盈凌晨併作新妆面
對客偏含不語情雙燕無機還拂掠遊蜂多思正經營
長年是事皆抛盡今日欄邊眼暫眀
牡丹(唐)薛能
去年零落莫春時淚濕紅牋怨别詩常恐便同巫峡散
因何重有武陵期傳情每向馨香得不語還應彼此知
欲就闌邊安枕席夜深閒共說相思
牡丹薛能
牡丹愁為牡丹飢自惜多情欲瘦羸濃豔冷香初蓋後
好風甘雨正開時吟蜂遍坐無閒蘂醉客曾偷有折枝
亰國别来誰占翫此花光景屬吾詩
牡丹(唐)温庭筠
水漾晴紅壓疊波曉来金粉覆庭莎裁成豔思偏應巧
分得春光數最多欲綻似含雙靨笑正繁疑有一聲歌
華堂客散簾垂地想凭欄干斂翠娥
牡丹(唐)韓琮
桃時杏日不争濃葉帳隂成始放紅曉艷遠分金掌露
暮香深惹玉堂風名移蘭杜千年後貴擅笙歌百醉中
如夢如仙忽零落暮霞何處綠屏空
牡丹(唐)方干
不逢盛暑不衝寒種子成叢用法難醉眼若為抛去得
狂心更擬折来看凌霜烈火吹無焰裛露隂霞曬不乾
莫道嬌紅怕風雨經時猶自未凋殘
牡丹方干
借問庭芳早晚栽座中疑展畫屏開花分淺淺燕支臉
葉堕殷殷膩粉腮紅砌不須誇芍藥白蘋何用逞重臺
慇懃為報看花客莫學遊蜂日日来
牡丹(唐)李山甫
邀勒春風不蚤開衆芳飄後上樓臺數苞仙豔火中出
一片異香天上来曉露精神妖欲動暮烟情態恨成堆
知君也觧相輕薄斜凭闌干首重廻
牡丹(唐)羅隐
似共東風别有因絳羅高捲不勝春若教解語應傾國
任是無情亦動人芍藥與君為近侍芙蓉何處避芳塵
可憐韓令功成後辜負穠華過此身
牡丹(唐)秦韜玉
坼妖放豔有誰催疑就仙中旋折来圖把一春皆占斷
故留三月始教開壓枝金蘂香如撲逐朵檀心巧勝栽
好是酒闌絲竹罷倚風含笑向樓臺
僧舍白牡丹(唐)吴融
膩若裁雲薄綴霜春殘獨自殿羣芳梅妆向日霏霏暖
紈扇搖風閃閃光月魄照来空見影露華凝後更多香
天生潔白宜清淨何必殷紅暎洞房
其二
侯家萬朵簇霞丹若並雙林素豔難合影只應天際月
分香多是畹中蘭雖饒百卉爭先發還在三春向後殘
想得惠休憑此檻肯將榮落意来看
紅白牡丹吴融
不必繁絃不必歌静中相對更情多殷鮮一半霞分綺
潔澈旁邊月颭波看久願成莊叟夢惜留須倩魯陽戈
重来應共今来别風墮香殘襯綠莎
趙侍郎看紅白牡丹因寄楊状頭贊圖
(唐)殷文珪
遲開都為讓羣芳貴地栽成對玉堂紅豔裊烟疑欲語
素華暎月只聞香剪裁偏得東風意淡薄如矜西子妆
雅稱花中為首冠年年長占斷春光
再看光福寺牡丹(唐)劉兼
去年曾看牡丹花蛱蝶迎人傍綵霞今日再遊光福寺
春風吹我入仙家當筵芬馥歌脣動倚檻嬌羞醉眼斜
来歲未朝亰闕去依前和露載歸衙
追和白舍人詠白牡丹(唐)徐夤
蓓蕾抽開素練嚢瓊葩薰出白龍香裁分楚女朝雲片
剪破嫦娥夜月光雪句豈須徵柳絮粉腮應恨貼梅妆
檻邊幾笑東籬菊冷折金風待降霜
尚書座上賦牡丹花得輕字其花自越中移植
徐夤
流蘇凝作瑞華精仙閣開時麗日晴霜月冷銷銀燭焰
寶甌圓印綵雲英嬌含嫩臉春妆薄紅蘸香綃豔色輕
早晚有人天上去寄他將贈董雙成
嚴相公宅牡丹(宋)徐鉉
但是豪家重牡丹爭如丞相閣前看鳳樓日暖開偏早
雞樹隂濃謝更難數朵已應迷國豔一枝何幸上塵冠
不知更許憑欄否爛漫春光未肯殘
晝錦堂再賞牡丹(宋)韓琦
錦堂重賞牡丹紅不惜殘英數日空嘉豔豈無来歲好
清歡難得故人同誰言山下曾為雨只恐身輕去逐風
且共對花開笑口莫持姚左較雌雄
答西京王尚書寄牡丹(宋)歐陽修
新花来遠喜開封呼酒看花興未窮年少曾為洛陽客
眼眀重見魏家紅却思初赴青油幕自笑今為白髮翁
西望無由陪勝賞但吟佳句想芳叢
和君貺寄河陽侍中牡丹(宋)司馬光
真宰無私嫗煦同洛花何事占全功山河勢勝帝王宅
寒暑氣和天地中盡日玉盤堆秀色滿城繡轂走春風
謝公高興看春物倍憶清伊與碧嵩
宿新豐坊詠瓶中牡丹因懷故園
(宋)楊萬里
客子泥塗正可憐天香國色一枝鮮雨中晚歛寒如此
燭底宵暄笑粲然自覺玉容微婉軟急將翠掌護嬋娟
江南也有新豐市未羡賓王酌聖賢
賦益公平園牡丹白花青綠楊萬里
東陽封作萬花王更賜珍華出上方白玉杯將青玉酒
碧羅領襯素羅裳古来洛口元無種今日天心别作香
塗改歐家紀文看此花未出說姚黃
應制粉紅雙頭牡丹(金)党懷英
卿雲分瑞兩嫣然鏡裏妆成榖雨天曉日倚闌争妬豔
春風拾翠兩駢肩水南水北何曾見桃葉桃根本自仙
夢想沈香亭北檻略修花譜紀芳妍
其二
春意應嫌芍藥遲一枝分秀伴雙蕤並肩翠袖初酣酒
對鏡紅妆欲鬭竒上苑風煙工獻巧中天雨露本無私
更看散作人間瑞萬里黃雲麥兩岐
五月牡丹應制(金)趙秉文
好事天工養露芽陽和趁及六龍車天香護日迎朱輦
國色留春待翠華榖雨曾霑青帝澤薰風又卷赤城霞
金槃薦瑞休嗟晚猶是人間第一花
次韻楊司業牡丹(元)吴澄
誰是舊時姚魏家喜從官舍得竒葩風前月下妖嬈態
天上人間富貴花化魄他年鎖子骨點脣何處箭頭砂
後庭玉樹聞歌曲羞殺陳宫說麗華
謝吴宗師送牡丹并東伯庸尚書
(元)虞集
輕風紫陌少塵沙忽見金盤送好花雲氣自隨仙掌動
天香不許世人誇青春有態當窗近白髮多情插帽斜
最愛尚書才思别解吟蝴蝶出東家
牡丹花(元)胡天游
相逢盡道看花歸慙媿尋芳獨後時北海已傾新釀酒
東風猶鏁半開枝掃空紅紫真無敵看到雲仍未可知
但願倚欄人不老為公長賦謫仙詩
和李别駕賞牡丹(元)高眀
綘羅密幄護風沙莫遣牛酥汚落花蝶夢不知春已暮
鶴翎還似暖生霞詩呈金字懷仙客手印紅脂出内家
獨羡沈香李供奉清平一曲度韶華
賦素軒沐公家牡丹一首和楊彦謐韻
(眀)郭登
淺紅深碧畫難分左紫姚黃未足云五色應將靈藥染
三生曾用妙香熏枝頭直訝妆成錦夢裏還疑化作雲
不與羣芳競開落任教蜂蝶自紛紛
賞牡丹呈席上諸友(眀)錢洪
國色天香暎畫堂荼䕷芍藥避芬芳日熏綘幄春酣酒
露洗金盤曉試妆三月繁華傾洛下千年紅豔怨沈香
看花判泥花神醉莫惹春愁點鬢霜
牡丹(眀)張淮
綠雲堆裏露精神依約如羞認未真開落後天皆有數
品題先漢却無人金鈴送響多驚鳥翠幄圍嬌不受塵
何處託根偏得地年年獨讓魏家春
牡丹(眀)吴寬
嫣然國色眼中来紅玉分眀簇一堆最愛倚闌如欲語
緣知舉酒特先開洛中舊譜頭須接吴下新居手自栽
若向花間求匹配揚州瓊樹是仙材
五言絶句
渾侍中宅牡丹(唐)劉禹錫
徑尺千餘朵人間有此花今朝見顔色更不向諸家
牡丹(唐)司空圖
得地牡丹盛曉添龍麝香主人猶自惜錦幕護春霜
雙頭牡丹(宋)夏竦
紅芳爭並萼緗葉競駢枝彩鳳雙飛稳霞冠對舞遲
七言絶句
賞牡丹(唐)劉禹錫
庭前芍藥妖無格池上芙蓉淨少情唯有牡丹真國色
花開時節動亰城
看惲家牡丹花戱贈李二十(唐)白居易
香勝燒蘭紅勝霞城中最數令公家人人散後君須看
歸到江南無此花
贈李十二牡丹花片因以餞行
(唐)元稹
鶯澀餘聲絮墮風牡丹花盡葉成叢可憐顔色經年别
收拾朱欄一片紅
西眀寺牡丹元稹
花向琉璃地上生光風炫轉紫雲英自從天女盤中見
直至今朝眼更眀
牛尊師宅看牡丹(唐)叚成式
洞裏仙春日更長翠叢風剪紫霞芳若為簫史通家客
情願扛壺入醉鄉
白牡丹(唐)韋莊
閨中莫妬新妆婦陌上須慙傅粉郎昨夜月眀渾似水
入門唯覺一庭香
題牡丹(唐)盧士衡
萬葉紅綃剪盡春丹青任寫不如真風光九十無多日
難惜樽前折贈人
白牡丹(唐)裴潾
長安豪貴惜春殘争賞新開紫牡丹别有玉盤承露冷
無人起就月中看
題牡丹(唐)蒼頭捧劒
一種芳菲出後庭却輸桃李得佳名誰能為向天人說
從此移根近太清
白牡丹(宋)歐陽修
蟾精雪魄孕雲荄春入香腴一夜開宿露枝頭藏玉塊
暖風庭面倒銀杯
奉陪穎叔賦欽院牡丹(宋)沈遼
昔年曾到洛城中玉椀金盤深淺紅行上荆谿谿畔寺
愧將白髮對東風
和仲良催看黃才叔秀才南園牡丹
(宋)楊萬里
愁雨留花花已闌作晴猶喜兩朝寒山城春事無多子
可緩黃園看牡丹
湖上(宋)方岳
今歲春風特地寒百花無賴已摧殘馬塍暁雨如塵細
處處筠籃賣牡丹
雲龍川泰和殿五月牡丹(金)章宗
洛陽榖雨紅千葉嶺外朱眀玉一枝地力發生雖有異
天公造物本無私
新開牡丹(元)劉秉忠
四月新来三月還一春光景鏡中看東風也逐情濃處
吹落桃花放牡丹
趙中丞折枝牡丹圖(元)馬祖常
洛陽春雨濕芳菲萬斛臙脂染舞衣帳底金盤承蜜露
東家蝴蝶不須飛
歐陽公牡丹詩(元)歐陽玄
盛遊西洛方年少晚樂漁樵號醉翁白首歸来玉堂署
君王殿後見鞓紅
宫詞(眀)薛蕙
禁闈處處鎖名花步障層層簇綘紗斟酌君恩似春色
牡丹枝上獨繁華
牡丹(眀)馮琦
百寶闌干護暁寒沈香亭畔若為看春来誰作韶華主
總領羣芳是牡丹
其二
數朵紅雲静不飛含香含態醉春暉東皇雨露知多少
昨夜風前已賜緋
御定佩文齋詠物詩選卷三百三十七
