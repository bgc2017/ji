欽定四庫全書
御定佩文齋詠物詩選卷一百八十四
畫類
五言古
求崔山人百丈崖瀑布圖(唐)李白
百丈素崖裂四山丹壁開龍潭中噴射晝夜生風雷但
見瀑泉落如潨雲漢来聞君寫真圖島嶼備縈廻石黛
刷幽草層青澤古苔幽緘儻相傳何必向天台
瑩禪師房觀山海圖李白
真僧閉精宇滅跡含達觀列障圖雲山攅峰入霄漢丹
崖森在目清晝疑捲幔蓬壺来軒窗瀛海入几案煙濤
爭噴薄島嶼相凌亂征帆飄空中瀑水灑天半崢嶸若
可陟想像徒盈歎杳與真心冥遂諧静者翫如登赤城
裏揭步滄洲畔即事能娛人從兹得消散
觀江淮名勝圖(唐)王昌齡
刻意吟雲山尤知隠淪妙遠公何為者再詣臨海嶠而
我高其風披圖得遺照援毫無逃境遂展千里眺淡掃
荆門煙眀標赤城燒青蔥林間嶺隠見淮海徼但指香
爐頂無聞白猿嘯沙門既云滅獨往豈殊調感對懷拂
衣胡寧事漁釣安期始遺舄千古謝榮耀投迹庶可齊
滄浪有孤棹
劉相公中書江山畫障(唐)岑參
相府徵墨妙揮毫天地窮始知丹青筆能奪造化功瀟
湘在簾間廬壑横座中忽疑鳳凰池暗與江海通粉白
湖上雲黛青天際峰晝日恒見月孤帆如有風巖花不
飛落澗草無春冬擔錫香爐緇釣魚滄浪翁如何平津
意尚想塵外蹤富貴心獨輕山林興彌濃喧幽趣頗異
出處事不同請君為蒼生未可追赤松
會稽王處士草堂壁畫衡霍諸山
(唐)劉長卿
粉壁衡霍近羣峰如可攀能令堂上客見盡湖南山青
翠數千仞飛来方丈間歸雲無處滅去鳥何時還勝事
日相對主人常獨閒稍看林壑晚佳氣生重關
畫松(唐)元稹
張璪畫古松往往得神骨翠帚掃春風枯龍戛寒月流
傳畫師輩竒態盡埋沒纖枝無蕭灑頑榦空突兀乃悟
塵埃心難狀煙霄質我去淅陽山深山看真物
書鄢陵王主簿所畫折枝(宋)蘇軾
論畫以形似見與兒童鄰賦詩必此詩定非知詩人詩
畫本一律天工與清新邊鸞雀寫生趙昌花傳神何如
此兩幅疎淡含精勻誰言一點紅解寄無邊春
次韻魯直書伯時所畫王摩詰蘇軾
前身陶彭澤後身韋蘇州欲覓王右丞還向五字求詩
人與畫手蘭菊芳春秋又恐兩皆是分身来入流
孫知微畫(宋)文同
太古竒偉士精思獨於畫馳心入茫昧萬物赴揮灑當
時一名重顧陸非爾亞卓哉青城筆妙絶冠天下煌煌
九天仗一一若神寫吾恐千載後是終難繼者
孫懷悅畫文同
孫老抱竒筆臨紙恣揮灑從頭掃亂石磥砢随墨下焦
頑與圓潤無一不精者誰信萬鈞重卷之不盈把
題畫(宋)朱子
青鸞凌風翔飛仙窈窕姿高挹謝塵境妙顔粲瓊蕤登
霞抗玉音結霧吹參差神鈞舞空洞玄露湛宵暉山中
玉斧家胡不一来嬉真凡路一分元運千年期
借王嘉叟所藏趙祖文畫孫興公天台賦凝思
幽巖朗詠長川一幅有契於心因作
朱子
翩然乘孤鶴往至蒼崖巔上有桂樹林下有清泠淵洗
心詠太素汎景窺靈詮棲身托歲暮畢此巖中緣
題范寬秋山小景(宋)樓鑰
山高最難圖意足不在大尺楮渺千里長江浸横翠人
家雜煙樹戃怳徒意會苟或森三尺便若俗子對此畫
格律嚴興寄獨超邁洗眼映窗眀妙處乃不昧流泉見
原委著屋分向背推車度危橋指路向關隘輕舟最渺
茫浦嶼如有待山稜瘦露骨汀洲横若帶木葉黃欲脱
秋容儼然在霜餘無片雲歴歴數沙界搜尋目力疲欲
賦無可奈近山才四寸萬象紛納芥欲識無窮意聳翠
更天外
題丁生所藏錢舜舉山水(元)龔璛
寒谿深無魚扁舟小如屐舉世相為浮更用一篙力畫
彼山中人憩此松下石
趙千里小景(元)郭天錫
鸜鵒喧柳隂生鵝樂清泚竹風遞荷氣長夏凉如水王
孫翰墨仙丹青絶紈綺何當著幽人艇子沙頭艤
題高尚書秋山暮靄圖郭天錫
遠樹含空煙羣峰緘積翠離離鴈外檣落日來天際高
侯丘壑心點墨悟三昧我欲畫滄洲晝長枕篷睡
為方厓畫山就題(元)倪瓉
摩詰畫山時見山不見畫松雪自纏絡飛鳥亦閒暇我
初學揮染見物皆畫似郊行及城游物物歸畫笥為問
方厓師孰假孰為真墨池挹涓滴寓我無邊春
趙善長山水(元)王逢
畫師今趙原東吳諒無䨇寸毫九鼎重烏獲力靡扛翠
樹擁羽旂深崦敞雲窗參差見罍斝不無酒盈缸老山
石黃色插脚琉璃江隠若赤壁壘勢壓曹魏邦何當柔
猛虎蛟鱷遂我降欠伸列仙崖嚏咳漁蠻矼
題盛懋畫(元)郭鈺
遠島映微紅疎林帶寒綠石上一柴關谿邊兩茅屋輕
風花落地細雨雲歸谷側耳試閒聽疑聞紫芝曲
題蔣廷暉小景(眀)郭登
我家南山中柴門别經久不知今春來新添幾株柳清
江閒釣竹鷗鷺還来否對此忽相思長歌獨搔首
七言古(附長短句)
山水粉圖(唐)陳子昂
山圖之白雲兮若巫山之高丘紛羣翠之鴻溶又似蓬
瀛海水之周流信夫人之好道愛雲山以幽求
觀博平王志安少府山水粉壁
(唐)李白
粉壁為空天丹青狀江海游雲不知歸日見白鷗在博
平真人王志安沈吟至此願挂冠松谿石磴帶秋色愁
客思歸坐曉寒
同族弟金城尉叔卿燭照山水壁畫歌
李白
高堂粉壁圖蓬瀛燭前一見滄洲清洪波洶湧山崢嶸
皎若丹丘隔海望赤城光中乍喜嵐氣滅謂逢山隂晴
後雪廻谿碧流寂無喧又如秦人月下窺花源了然不
覺清心魂祇將叠嶂鳴秋猿與君對此歡未歇放歌行
吟達眀發却顧海客揚雲帆便欲因之向溟渤
當塗趙炎少府粉圖山水歌李白
峨嵋高出西極天羅浮直與南溟連名公繹思揮彩筆
驅山走海置眼前滿堂空翠如可掃赤城霞氣蒼梧煙
洞庭瀟湘意渺綿三江七澤情洄沿驚濤洶湧向何處
孤舟一去迷歸年征帆不動亦不旋飄如随風落天邊
心搖目斷興難盡幾時可到三山巔西峰崢嶸噴流泉
横石蹙水波潺湲東崖合沓蔽輕霧深林雜樹空芊綿
此中冥昧失晝夜隠几寂聽無鳴蟬長松之下列羽客
對座不語南昌仙南昌仙人趙夫子妙年歴落青雲士
訟庭無事羅衆賓杳然如在丹青裏五色粉圖安足珍
真仙可以全吾身若待功成拂衣去武陵桃花笑殺人
奉先劉少府新畫山水障歌(唐)杜甫
堂上不合生楓樹怪底江山起煙霧聞君掃却赤縣圖
乘興遣畫滄洲趣畫師亦無數好手不可遇對此融心
神知君重毫素豈但祁岳與鄭虔筆迹遠過楊契丹得
非元圃裂無乃瀟湘翻悄然坐我天姥下耳邊已似聞
清猿反思前夜風雨急乃是蒲城鬼神入元氣淋漓障
猶濕真宰上訴天應泣野亭春還雜花遠漁翁暝踏孤
舟立滄浪水深青溟闊欹岸側島秋毫末不見湘妃鼓
瑟時至今斑竹臨江活劉侯天機精愛畫入骨髄自有
兩兒郎揮灑亦莫比大兒聰眀到能添老樹巔崖裏小
兒心孔開貌得山僧及童子若耶谿雲門寺吾獨胡為
在泥滓青鞵布韈從此始
戲題王宰畫山水圖歌杜甫
十日畫一水五日畫一石能事不受相促廹王宰始肯
留真跡壯哉崑崙方壺圖挂君高堂之素壁巴陵洞庭
日夲東赤岸水與銀河通中有雲氣随飛龍舟人漁子
入浦溆山木盡亞洪濤風尤工遠勢古莫比咫尺應須
論萬里焉得并州快剪刀剪取吳松半江水
觀于舍人壁畫山水(唐)王季友
野人宿在山家少朝見此山謂山曉半壁能棲嶺上雲
開簾欲放湖中鳥獨㘴長松是阿誰再三招手起来遲
于公大笑向余說小弟丹青能爾為
辭諸畫連句柏梁體(唐)闕名
吳生畫勇正戟攅出變竒勢千萬端蒼蒼鬼怪層壁寬
覩之悤悤毛髮寒稜伽之力所疲殫李真周昉優劣難
活禽生卉推邊鸞花房嫩彩猶未乾韓幹變態如激湍
昔者畫壁勢未殫後人新畫何汗漫
趙令晏崔白大圖幅徑三丈(宋)蘇軾
扶桑大繭如甕盎天女織綃雲漢上往来不遣鳳銜梭
誰能鼓臂投三丈人間刀尺不敢裁丹青付與濠梁崔
風蒲半折寒鴈起竹間的皪横江梅畫堂粉壁翻雲幕
十里江天無處著好卧元龍百尺樓笑看江水拍天流
李思訓畫長江絶島圖蘇軾
山蒼蒼江茫茫小孤大孤江中央厓摧路絶猿鳥去惟
有喬木攙天長客舟何處来櫂歌中流聲抑揚沙平風
軟望不到孤山久與船低昂峨峨雨煙鬟曉鏡開新妝
舟中賈客莫漫狂小姑前年嫁彭郎
晚秋煙波圖(宋)文同
直于一丈素寫盡千里景雲山杳杳已成秋煙水漻漻
方入暝君應無心得此畫我豈有言能爾詠
題商德符學士桃源春曉圖(元)趙孟頫
宿雲初散青山濕落紅繽紛流水急桃花源裏得春多
洞口春煙搖綠蘿綠蘿搖煙挂絶壁飛流直下三千尺
瑶草離離滿澗阿長松落落凌空碧雞鳴犬吠自成邨
居人至老不相識瀛洲仙客知仙路點染丹青寄輕素
何處有山如此圖移家欲向山中住
高尚書夜山圖(元)鮮于樞
世人看山在山下李侯看山向絶頂世人畫山畫白日
高侯畫山摹夜景絶頂看山山更竒夜景摹出人少知
遠山蒼蒼近山黑巖樹歴歴汀樹微天高露下暮潮息
月眀一片寒江遲藏深樂淵潜驚定安林棲耳絶城市
喧心息聲利機古人無因駐清景高侯有筆能奪移容
翁復作有聲畫冥搜天巧為補遺後来知有李侯之德
高侯畫千年人誦容公詩
李思訓妙筆(元)鄧文原
李侯丹青勝結綠貝闕珠宫看不足偶硏丹碧想春山
萬壑千峰僅盈幅應知深處有神仙花落花開度歲年
扁舟自是尋真侣為覓桃源一洞天
王摩詰春谿捕魚圖鄧文原
輞川之景天下竒我惜曾聞不曾識若人筆端斡元氣
萬頃煙濤歸咫尺漁翁生事浩無窮醉挹青藍洗胷臆
或披蓑笠卧寒蟾或倚孤篷蘸空碧静觀此理良可娛
應須仰慕王摩詰
寫廬山圖上(元)虞集
憶昔繫船桑落洲洲前五老當船頭風吹雲氣迷谷起
霜堕楓葉令人愁高人祇在第九疉太白一去三千秋
石橋二客如有待裹茶試泉春巖幽
題華岳江城圖(元)楊載
華岳能詩世有名學畫丹青亦豪放此圖似寫安慶城
雉堞樓臺儼相向北風將至江面黑千艘萬艘爭避匿
滄溟涌溢水倒流南嶽動搖天柱側蛟龍戲落秋潭底
素練平鋪八千里時清好伴釣魚翁閒弄輕舟煙霧裏
吳真人京館畫壁(元)薩都拉
硯池花落丹水香步虚白日聲琅琅江南道士愛瀟灑
新粉素壁如秋霜王郎酒酣衫袖濕醉眼朦朧電光急
玄龍雲重雨脚斜白兔秋高月中泣倦游借榻日觀東
恍惚夜夢三湘中鷓鴣聲斷江路遠青林雨暗春濛濛
題趙文敏木石有先師題於上
(元)張翥
吳興筆法妙天下人藏片楮無遺者南陽詩律動江湖
一篇才出人爭寫二老風流傾一時只今傳畫仍傳詩
清㴠月露秋見影黑入雷雨寒無姿仇山黃鶴去不返
苕谿鷗波歲俱晚好呼鐡爪夜錚錚刻向青珉照人眼
題山水圖(元)貢師泰
前山後山雲亂起山脚入谿清見底谿南更有山外山
散如浮塵聚如米老楓枯櫟葉紛紛下有人家深閉門
釣絲欲收風浪急却回雙艇来籬根老人曳杖行傴僂
一童負樵一童斧筆端意度盡神妙卷裏衣冠自淳古
商周寂寞經幾秦後来莘渭寧無人茫茫耕釣去不巳
武陵竟隔桃花春
題江隂丘文中山水圖貢師泰
老龍渴飲池中墨飛上半天成崱屴雲煙著地凝不開
白晝神驅太隂黑筆端巧奪造化功咫尺峰巒千萬重
長林似灑楓葉雨虚亭不動松花風隔江更有山無數
江上扁舟纔半渡他年白髮許重来為君别寫容城賦
題雲西畫卷(元)吳鎮
雲西老人清且竒随意點筆自合詩高尚不趨車轍跡
新圖不譲虎頭癡谿中有人空佇立江上征帆歸去遲
何處谿歌聲欸乃碧雲疎樹晚離離
題秋山風雨圖(元)郭鈺
平生最愛米家畫君之此圖妙天下鳥分歸路雲不開
樹壓懸崖雨如瀉倚江茅屋何人住蘆竹蕭蕭出無路
似我還山煙雨中閒来只讀秋陽賦
題碧山圖(元)趙汸
嘗愛李太白興来棲碧山山中别有一天地惜無圖畫
留人間誰為碧澄翁久向山中住栽花種柳待春風忽
見新圖識其趣青山淡淡雲離離小橋流水㴠清漪抱
琴擇勝可終日安得似汝圖中時韓侯好詩仍好畫嗜
酒不憂官長怪欲圖李白碧山居酒禁方嚴筆如借知
翁有子舊曾遊澹泊無營心日休圖成漫與翁為夀願
翁長樂無虞憂
趙千里夜潮圖(眀)王冕
去年夜渡西陵關待渡兀立江上灘灘頭潮来倒雪屋
海面月出行金盤冰花著人如撒霰過耳斜風快如箭
叫霜鴻鴈零亂飛正似今年畫中見寒煙漠漠天冥冥
展玩陡覺心神清便欲吹簫騎大鯨去看海上三山青
劉松年畫(眀)高啓
樵青刺篙勝搖槳船頭分流水聲響青山淼淼波漾漾
白鷗飛過時一兩載書百卷酒十壺日斜出遊女兒湖
鄰舟買得巨口鱸醉拍銅斗歌嗚嗚此樂除却江南無
題桶底仙山圖(眀)顧禄
昔人夜投逆旅中戲將指爪呈神工颼颼逸響如飄風
桶底刻出蓬萊宫狀如六鼇擁虚空戴山出沒滄溟東
瓊臺瑶闕知幾重千門萬戸遥相通儼然中坐一老翁
星眸霞臉冰雪容羣真左右来相從或翳白鳳騎青龍
仙女七十如花紅各執樂器笙與鏞鈞天一曲奏未終
雙成勸酒琉璃鍾谷神長生夀無窮出入造化超鴻濛
我欲上天躡紫虹高步去逐東王公
題趙原臨高尚書山水小幀(明)張適
有元畫山誰第一燕都獨數高尚書盛名不在吳興下
米虎用墨渾無殊江南趙原最晚出蓄得高宰留真跡
行披坐閱無暫停肯綮皆將飽胷臆貌此小幀雲山圖
萬里不盡墨糢糊綠樹人家春晝晚當門縹緲風煙湖
儼與前朝合作符何啻禊帖唐鉤摹黃庭畫贊雖小字
位置舂容大無異平原一變為穹碑任筆縦横亦適意
趙卿得此變化筆知爾當今盡無敵酒酣試倒金壺汁
元氣淋漓神鬼泣趙卿趙卿誠莫當我有古紙久矣藏
幾時邀君吸百觴為我乘興揮毫芒使人復覩尚書郎
高堂素壁生輝光
題王叔眀墨竹為鄭叔度賦(眀)方孝儒
吳下王蒙藝且文吳興趙公之外孫黃塵飄蕩今白髮
典刑遠矣風流存華亭朱芾稱善畫每觀蒙畫必歎詫
謂言妙處逼古人世俗相傳倍增價昔年夜到南屏山
高堂素壁五月寒壁間舉目見脩竹煙雨冥漠蛟龍蟠
呼童秉燭久不寐細看醉墨王蒙字固知蒙也好天趣
畫師豈解知其意分枝綴葉人所知要外枝葉求神竒
天機貴足不貴似此事不可傳諸師麟谿鄭君好竒士
愛畫猶能賞其趣於乎世間作者非不多鄭君甚少可
奈何
題畫(眀)于謙
江邨昨夜西風起木葉蕭蕭堕江水水邊蘋蓼正開花
妝點秋容畫圖裏小舟一葉弄滄浪釣得鱸魚酒正香
醉後狂歌驚宿鴈蘆花兩岸月蒼蒼
題鍾馗圖(明)凌雲翰
湖風吹沙目欲眯官柳搖金梅綻蘂終南進士倔然起
帶束藍袍靴露趾手掣硬黃書一紙若曰上帝錫爾祉
蝟磔于思含老齒頤指守門荼與壘肯放妖狐搖九尾
一聲爆竹人盡靡眀日春光萬餘里
謝孔昭臨黃大癡畫(眀)吳寬
大癡道人避世士移家舊隠虞山裏早年能畫老入神
落筆虞山宛相似深林依稀邨塢重水口近與昆湖通
高岡磈&KR0008;勢欲堕此老前身黃石公百年以後誰其亞
昔者吳門稱老謝案頭臨畫似臨書咄咄逼人真可詫
風流前輩杳難攀謔語空傳謝叠山窗中遠岫依然在
天際春雲仍自還
題高房山山水吳寬
燕南蹙翠維房山高公昔者生其間戲拈畫筆少眀豁
玉女峰亞垂煙鬟積雨初收隔春樹望見人家塢邊住
亦知中有王維詩行到水窮無覓處
沈石田追倣黃大癡長卷為林御史舜舉題
吳寬
大癡道人顧長康平生癡絶仍畫絶長卷當年我亦觀
大略猶能為人說山川歴歴百里開彷彿扁舟適吳越
平林曲岸客共游複嶂重湖天所設漁工樵子互出沒
定有高人在巖穴墨瀋淋漓拾未能信得畫家山水訣
為人說此亦徒然把筆安能指下傳對本臨摹未為苦
運思想像誰能專晴窗設色手自改輸與吾鄉沈石田
題安城彭學士山水圖(眀)程敏政
何人結屋青山裏終日開窗見山喜近峰錯落走簷牙
遠岫蜿蜒插天嘴澄江一道山前過短棹平分浪痕破
船頭水氣綠侵衣載酒高人面山坐石泉下衝沙渚渾
桑榆接地成深邨柴扉欲扣不可到或有細路通雲根
竹鶴老人名畫手半幅生綃大于斗水分山斷意無窮
目送飛鴻度江口安城先生塵慮脫南望鄉人楚天闊
高堂永日對山歌蕭蕭凉風起蘋末
題杜東原先生雨景(眀)沈周
老原作畫墨法熟紙上沈沈潑墨綠重林濕葉欲墮地
合磵流淙似鳴玉廬山九叠翠不乾秋影平吞此長幅
借看真怕雨拂面要為時人洗雙目滕王珠簾正堪卷
董家破屋不可宿出門一笑青天高猶怪春泥汙吾足
唐寅畫山水歌(眀)祝允眀
杜陵一匹好東絹韋郎上植松兩榦唐寅今如曹不興
有客乞染淞江綾前山如笑後如怒疎林如雨密如霧
黯黯渾疑隔千里蜿蜒忽辨緣谿路黑雲沍蒼厓丹霞
標赤城壯哉畫工力九州通尺屏兩崖遠立觢兩角一
道空江浸寥廓吳綾本自淞水剪誰把淄渑辨清濁茅
齋傍江絶低小羡爾高居長自好今年吳地幾魚鼈看
畫轉覺心熱惱黃金壺中一斗汁我欲濡毫映手濕莫
教童子誤攐翻忽使癡龍攜雨出
五言律
題襄陽圖(唐)徐安貞
畫得襄陽郡依然見昔遊峴山思駐馬漢水憶回舟丹
壑常含霽青林不換秋圖書空咫尺千里意悠悠
題玄武禪師屋壁(唐)杜甫
何年顧虎頭滿壁畫滄洲赤日石林氣青天江海流錫
飛常近鶴杯渡不驚鷗似得廬山路真随惠遠遊
觀李固請司馬弟山水圖杜甫
簡易高人意匡牀竹火爐寒天留遠客碧海挂新圖雖
對連山好貪看絶島孤羣仙不愁思冉冉下蓬壺
其二
方丈渾連水天台總映雲人間常見畫老去恨空聞范
蠡舟偏小王喬鶴不羣此生随萬物何路出塵氛
其三
高浪垂翻屋奔崖欲壓牀野橋分子細沙岸繞微茫紅
浸珊瑚短青懸薜荔長浮查並坐得仙老暫相將
嚴公廰宴同詠蜀道畫圖杜甫
日臨公館静畫列地圖雄劒閣星橋北松州雪嶺東華
彛山不斷吳蜀水相通興與煙霞會清樽幸不空
題山水障子(唐)張祜
一見秋山色方憐畫手稀波濤連壁動雲物下簷飛嶺
樹冬猶發江帆暮不歸端然是漁父相向日依依
題右丞山水障子張祜
精華在筆端咫尺匠心難日月中堂見江湖滿座看夜
凝嵐氣濕秋浸壁光寒料得昔人意平生詩思殘
綿州中丞以江山小圖遠垂賜及兼寄詩
(唐)李朋
巴江與雪山并邑共回環圖寫丹青内分眀煙靄間移
居名郡邑助我小齋閒日想登臨處高蹤不可攀
陳式水墨山水(唐)方干
造化有功力平分歸筆端谿如冰後聽山似燒來看立
意雪髯出支頤煙汗乾世間從爾後應覺致名難
余嘗有雪景一絶為人所諷吟段贊善小筆精
微忽為圖畫以詩謝之(唐)鄭谷
贊善賢相後家藏名畫多留心於繪素得意在煙波屬
興同吟詠成功更琢磨愛余風雪句幽絶寫漁蓑
宋復古畫瀟湘晚景圖(宋)蘇軾
西征憶南國堂上畫瀟湘照眼雲山出浮空野水長舊
游心自省信手筆都忘會有衡陽客来看意渺茫
心老久許為作畫未果以詩督之
(宋)陳與義
布衲王摩詰禪餘寄筆端試將能事廹肯作畫工難秋
入無聲句山連欲雨寒平生夢想處奉乞小㠝岏
贈畫工(宋)裘萬頃
綵筆三生夢春蓮萬葉花笑人為市道随分足生涯山
路淨如水谿流淺見沙能来良不惡看爾傲煙霞
米元暉雲山短卷(元)鄧文原
芳草孤舟渡幽居一徑通江湖春雨外墟里暮煙中機
息鷗先下花飛水自東臨流無限意畫史若為工
殘畫(元)楊載
破裂無邊幅華堂棄置餘蒼松深踞地白鶴上凌虚風
格猶森若丹青總翳如苦心絶人事誰見用功初
趙道士山水圖(元)揭傒斯
悄愴寒山曉凄迷野水昏長橋通古寺小艇背衡門路
盡雙松上雲生亂石根如行南嶽暮遥見祝融尊
殘畫(元)薩都拉
勝境不可得生綃餘舊圖丹青初彷彿塵土半糢糊蝴
蝶飛疑去波濤折轉無良工今豈少為爾一長吁
桃源圖(元)傅若金
聞說避秦地花間忘歲年偶逢漁父問長使世人傳丘
壑渾疑幻林廬或近仙至今圖畫裏時憶武陵船
閻立本西嶺春雲(元)吳鎮
西山高五臺縹緲出蓬萊春半花争發宵征客倦来短
橋流曲水危壁覆蒼苔宣廟曾留賞臨風媿匪材
李昭道畫卷吳鎮
人愛山居好何如此際便家規仍小異幽致更超然暮
靄映高樹柴扉遶細泉新圖不可再展閱憶唐賢
子久為危太樸畫吳鎮
子久丹青好新圖更擅長浮空煙水闊倚岸樹隂凉咫
尺分濃淡高深見渺茫知君珍重意愈久豈能忘
王晉卿萬壑秋雲圖(元)黃公望
雨霽雲仍碧天高氣且清霜楓紅欲盡澗瀑落長鳴岫
嶺蒼茫景江湖浩蕩情應知卧雲者奚尚避秦名
為袁清容長幅黃公望
入山眺竒壑幽致探何窮一水青岑外千巖綺照中蕭
森凌雜樹燦爛映丹楓有客茅茨裏居然隠者風
顧愷之秋江晴嶂圖黃公望
三絶如君少斯圖更擅長設施無斧鑿點染自微茫山
碧林光淨江清秋氣凉憐余瞻對久疑入白雲鄉
題米芾小景(元)楊維楨
煙霧林梢出蒼翠望中分山溜雜人語谿雲亂鶴羣石
梁逢釋子巖屋隠徵君皴皵誰家筆披圖有篆文
題畫(元)鄭允端
誰貌江南景風煙萬里寬金銀開佛寺紫翠出林巒遠
客馳行役幽人賦考槃蒼茫無限意撫卷為盤桓
書雲林畫林亭遠岫(眀)吕敏
憶過梁谿宅于今向廿年賦詩清閟閣試茗惠山泉夜
雨牽離夢春雲黯遠天鄉情與客思看畫共茫然
題馬文璧畫(眀)貝瓊
小橋危跨壑破屋幸依山避地人相過朝天客未還麝
眠春草外猿挂古松間寂寞南窗日殘書亦久閒
題姚公綬山水(眀)張寧
幽意寫不盡萬山深更深白雲無出處綠樹漫成林啼
鳥醒人夢流泉淨客心何當随釣艇看奕草堂隂
題蘇子瞻遊赤壁圖(眀)何景眀
垂老黃州客高秋赤壁船三分留古跡兩賦到今傳落
日寒江動青天斷岸懸畫圖誰省識千載尚雲煙
五言排律
奉和李右相書壁畫山水(唐)孫逖
廟堂多暇日山水契中情欲寫高深趣還因藻繪成九
江臨戶牖三峡遶檐楹花柳窮年發煙雲逐意生能令
萬里近不覺四時行氣染荀香馥光含樂鏡清詠歌齊
出處圖畫表冲盈自保千年遇何論八載榮
奉觀嚴鄭公廳事岷山沲江畫圖十韻
(唐)杜甫
沲水臨中座岷山到北堂白波吹粉壁青嶂插雕梁直
訝杉松冷兼疑菱荇香雪雲虚點綴沙草得微茫嶺鴈
随毫末川蜺飲練光霏紅洲蘂亂拂黛石蘿長暗谷非
關雨丹楓不為霜秋成玄圃外景物洞庭傍繪事功殊
絶幽襟興激昂從来謝太傅丘壑道難忘
府試觀開元皇帝東封圖(唐)馬戴
儼若翠華舉登封圖乍開冕旒眀主立冠劒侍臣陪迹
類飛仙去光同拜日来粉痕疑檢玉黛色訝生苔挂壁
雲將起凌風仗若廻何年復東幸魯叟望悠哉
七言律
南省轉牒欲具注國圖令盡通風俗故事
(唐)柳宗元
聖代提封盡海壖狼荒猶得紀山川華彛圖上應初錄
風土紀中殊未傳椎髻老人難借問黃茅深峒敢留連
南宫有意求遺俗試檢周書王會篇
贈寫御真李長史(唐)李遠
玉座煙銷硯水清龍髯不動彩毫輕初分隆準山河秀
乍點重曈日月眀宫女捲簾皆暗認侍臣開殿盡遥驚
三朝供奉無人敵始覺僧繇浪得名
觀項信水墨畫(唐)方干
險峭雖從筆下成精能皆自意中生倚雲孤檜知無朽
挂壁高泉似有聲轉扇驚波連岸動廻燈落日向山眀
小年師祖今過祖異域應傳項信名
項洙處士畫水墨釣臺方干
畫石畫松無兩般猶嫌瀑布畫聲難雖云知慧生靈府
要且工夫在筆端潑處便連隂洞黑添来先向朽枝乾
我家曾寄雙臺下往往開圖盡日看
水墨松石方干
三世精能舉世無筆端狼籍見工夫添来勢逸隂崖黑
潑處痕輕灌木枯垂地寒雲吞大漠過江春雨入全吳
蘭堂坐久心彌惑不道山川是畫圖
送醉畫王處士(唐)李洞
幾年乘興住南吳狂醉蘭舟夜落湖别後鶴毛描轉細
近来牛角飲還麤同餐夏果山何處共釣秋濤石在無
關下相逢怪予老篇章役思繞寰區
扇上畫牡丹(唐)羅隠
為愛紅芳滿砌階教人扇上畫將来葉随綵筆参差長
花逐輕風次第開閒挂幾曾停蛱蝶頻搖不怕落莓苔
根深無地如仙桂疑是嫦娥月裡栽
李伯時畫其弟亮功舊隠宅圖
(宋)蘇軾
樂天早退今安有摩詰長閒古亦無五畝自栽池上竹
十年空看輞川圖近聞陶令開三徑應許揚雄寄一區
晚歲與君同活計如雲鵝鴨散平湖
題顧善夫所藏張僧繇畫翠嶂瑶林圖
(元)鄧文原
善夫夙有耽竒癖珍秘何須羡賈胡徽廟未銷當日字
僧繇仍見昔年圖千林歷落人煙密萬里縈廻鳥道孤
幾欲臨風試題句恍疑身世在冰壺
劉松年春山仙隠圖鄧文原
綠柳疎花遶舍栽長松灌木覆亭臺雲巒倒影水天夐
蒲葦有聲山雨来内史幽情觴詠樂右丞别業畫圖開
何時許我遊真境野色橋邊踏紫苔
吳道玄五雲樓閣圖鄧文原
觀閣嵯峨起日邊春雲靉靆倚層巔天低青海一杯水
山落齊州九點煙百尺長松神闕外千秋靈柏古壇前
遨遊盡是蓬山侣瑶草金芝不計年
王維秋林晚岫圖鄧文原
千峰凝翠宛神州中有仙人寤寐遊林麓漸看紅葉暮
風煙俄入野塘秋搖搖小艇尋谿轉寂寂雙扉向晚投
我欲探幽未能去畫中真境許誰儔
題洪谷子楚山秋晚圖鄧文原
舊知洪谷古先儔五尺横圖見十洲千嶂排空青玉立
一江流水白雲浮琱簷共話當年雨丹葉誰憐滿徑秋
最是無聲詩思好恍然身在赤城遊
趙千里山水長幅鄧文原
蒼山高處白雲浮樓閣参差帶遠洲千尺虬龍依絶壁
一羣鸛鶴淚清秋山翁有約憑雙屐野客無心溯碧舟
自是霜林好風景居然咫尺見丹丘
子昂秋山圖(元)虞集
翁昔少年初畫山丹楓黃竹雜潺湲直疑積雨得深潤
不假浮雲相往還世外空青秋一色窗中遠黛曉千鬟
瀛洲雞犬同人境尚想翁歸向此間
題胡虔汲水蕃部圖應制(元)揭傒斯
沙磧茫茫塞草平沙泉下馬滿囊盛曾于王會圖中見
真向天山雪外行聖德只今包宇宙邊庭随處樂農耕
生綃半幅唐人筆留與君王駐遠情
陸探微員嶠仙游(元)吳鎮
梅閣重重翠遶遮時時雲氣颭平沙千峰樹色藏朝雨
百道江聲送晚霞洞古數留仙子蹟谿廽深護羽人家
遨遊每憶無塵地咫尺仍堪閱歲華
顧愷之秋江晴嶂吳鎮
從來六法重長康染得新圖更鬱蒼萬頃遠横秋鏡闊
千重林立彩雲長邨邨雞犬鳴晴晝兩兩漁樵話夕陽
無限風煙誰得似欲將此處付行藏
黃荃蜀江秋淨圖吳鎮
暮煙漠漠一江秋疎樹依稀見遠舟風度鐘聲来古寺
人随鴈影過前洲雲銷碧落天無際波撼蒼山地欲浮
應識箇中清絶處成都畫史筆端收
郭忠恕仙峰春色吳鎮
層軒繚繞綠雲堆坐挹空青落鳳臺一石負鼇三島去
九峰騎鶴衆仙来越南翡翠無時見洞口薔薇幾度開
春去春來花木好谿頭時聽棹歌廻
李咸熙秋嵐凝翠吳鎮
雨過秋光映翠微巖雲一抹澹荆扉千山寂寂疎鐘杳
萬壑蕭蕭落木稀澗水奔飛行路濕松篁廻合野禽歸
征帆點點滄江上應羡山人種蕨薇
王晉卿畫吳鎮
晉卿繪事誠無匹尺素能参造化功碧樹依微煙水闊
蒼山縹緲暮雲籠幽深自覺塵氛遠閒澹從教色相空
更喜涪翁遺墨好草堂何必獨稱工
叔眀松壑秋雲圖吳鎮
萬壑濚洄磴道長崇岡交互轉蒼蒼疎松過雨虛闌淨
古木廽風曲岸凉邨舍幾家門半啓漁梁何處水流香
扁舟凝望雲千頃不覺西林下夕陽
方壺松巖蕭寺吳鎮
方壺終日痼煙霞寫得湖山事事嘉湖上煙籠梵王宅
山深雲覆羽人家詩翁佇立搜新句稚子閒来掃落花
幾處歸帆何處客一聲啼鳥夕陽斜
題關仝層巒秋靄圖(元)黃公望
羣峰矗矗暮雲連蘿磴逶迤鳥道懸落葉深深門半掩
疎花歴歷客猶眠巖端飛瀑為青雨江上歸舟溯碧煙
應識箇中竒絶處昔年洪谷屬君傳
李成寒林圖黃公望
六法從来推顧陸一生今始見營丘腕中筋骨元來鐡
世上江山盡入眸林影有風摧落葉澗聲無雨咽清流
蹇驢騷客吟成未萬壑寒雲為爾留
題孟珍玉澗畫岳陽小景(元)楊維楨
岳陽樓上望君山山色蒼凉十二鬟劒氣拂雲連翠黛
珮聲挑月過滄灣洞庭水落漁船上雲夢秋深獵客還
最憶老仙吹鐵笛馭風時復往来間
為曹僉事畫谿山春曉圖因題
(元)倪瓚
荆谿之水清漣漪谿上晴嵐紫翠圍連舸載書煙渚泊
提壺入林春蕨肥身遠雲霄作幽夢手栽花竹映山扉
磯頭雪影多鷗鷺也著狂夫一浣衣
題趙仲穆秋山圖(眀)錢宰
人家水檻接山窗好在江南山水邦兩岸雲林皆落日
一天鳬鴈共秋江屋頭數遍青巒九松下吟成白石雙
野服何人正蕭散泊船歸醉酒盈缸
水邨圖(眀)沈周
魚莊蟹舍一叢叢湖上成邨似畫中互渚斷沙橋自貫
輕鷗遠水地俱空船迷楊柳人依綠燈隔蒹葭火映紅
全與吾家風致合草堂曾有此愚翁
為蘇太守題畫沈周
疉疉青山宛宛谿林蹊曲折世途迷雲邊石壁花漫縫
畬後春田雨夹泥趁屋牆斜鄰舍逼當門樹密鳥巢低
鳴騶入谷人驚起惟有圖書積舊棲
題畫(眀)唐寅
湖上仙山隔渺茫世塵不上渡頭航白蘋開處藏漁市
紅葉中間放鹿場落日沈沙罾有影新霜着樹橘生香
遥聞逋老經行處芝草葳蕤滿路傍
五言絶句
題天柱山圖(唐)戴叔倫
拔翠五雲中擎天不計功誰能凌絶頂看取日升東
書劉景文所藏宗少文一筆畫
(宋)蘇軾
宛轉回文錦縈盈連理花何須郭忠恕匹素畫繰車
畫齋(宋)文同
試品齋中畫曾無第二流頑礓與亂篠應挂在當頭
觀祝孝友畫卷(宋)朱子
草閣臨無地江空秋月寒亦知竒絶景未必要人看
題可老所藏徐眀叔畫卷朱子
羣峰相接連斷處秋雲起雲起山更深咫尺看千里
題畫卷小山朱子
飛來小坡陀未雨已滂濞荒此定何人蘇公有遺記
吳畫朱子
妙絶吳生筆飛揚信有神羣仙不愁思步步出風塵
范寬畫朱子
山雄雲氣深樹老風霜勁下有考槃人超遥得真性
題扇上畫(元)陳深
古木排山立幽窗傍水開直疑林處士獨櫂小舟回
跋畫歸去來辭(元)吳澄
當時歸去意難與世人知未信千年後心期有畫師
趙彦敬越山圖(元)趙孟頫
越山隔濤江風起不可渡時于圖中看居然在煙霧
種筆亭題畫(元)高克恭
積雨暗林屋晚峰晴露巔扁舟入蘋渚浮動一谿煙
王叔眀林泉清話圖(元)吳鎮
落日秋山外霜林暮靄中相看無俗處生事有誰同
題宣和畫卷(元)丁復
澹意芙蓉外閒情翡翠邊波翻太液水分送向南船
秋江晚渡圖(元)楊維楨
船泊大江口行人與馬爭不如漁艇子高卧待潮平
題胡廷暉畫(元)郯韶
仙館空青裏春船罨畫中鷗波千丈雪漁笛一絲風
雜畫(眀)孫一元
夕陽沒中流舟子不停櫓風來未滿帆望斷桃花浦
六言絶句
題孤山放鶴圖(元)趙孟頫
昔年曾到孤山蒼藤古木高寒想見先生風致畫圖留
與人看
題危太樸雲林圖(元)丁復
天台萬八千丈雲林三十六峰幾載山中獨憶今朝江
上相逢
題畫(元)徐有貞
山路只通樵客江邨半是漁家秋水磯邊落鴈夕陽影
裏飛鴉
七言絶句
巫山枕障(唐)李白
巫山枕障畫高丘白帝城邊樹色秋朝雲夜入無行處
巴水横天更不流
題禮上人壁畫山水(唐)錢起
連山畫出映禪扉粉壁香筵滿翠微坐來爐氣縈空散
共指晴雲向嶺歸
畫石(唐)劉商
蒼蘚千年粉繪傳堅貞一片色猶全那知忽遇非常用
不把分銖補上天
畫樹後呈濬師劉商
翔鳳邊風十月寒蒼山古木更摧殘為君壁上畫松柏
勁雪嚴霜君試看
將至韶州先寄張端公使君借圖經
(唐)韓愈
曲江山水聞來久恐不知名訪倍難願借圖經將入界
每逢佳處便開看
朝天詞(唐)王建
威容難畫改頻頻眉目分毫恐不真有詔别圖書閣上
先教粉本定風神
畫木蓮花圖寄元郎中(唐)白居易
花房膩似紅蓮朵豔色鮮如紫牡丹唯有詩人應觧愛
丹青寫出與君看
觀葉生畫花(唐)施肩吾
心竅玲瓏貌亦竒榮枯只在手中移今朝故向霜天裏
點破繁花四五枝
題畫建谿圖(唐)方干
六幅輕綃畫建谿刺桐花下路高低分眀記得曾行處
只欠猿聲與鳥啼
海棠圖(唐)崔塗
海棠花底三年客不見海棠花盛開却向江南見圖畫
始慙虚到蜀城來
傳經院壁畫松(唐)鄭谷
危根瘦盖聳孤峰珍重江僧好筆蹤得向遊人多處畫
却勝澗底作真松
金陵圖(唐)韋莊
誰謂關情畫不成畫人心逐世人情君看六幅南朝事
老木寒雲滿故城
僧有示西湖墨本者為畫林山人隠居詩以酬
之(宋)林逋
泉石年來偶結廬冷挨松雪瞰西湖高僧好事仍多藝
巳共孤山入畫圖
和韻林逋
表裏湖山極目春據鞍時此避埃塵蒼蒼煙樹悠悠水
除却王維少畫人
書李世南所畫秋景(宋)蘇軾
野水參差落漲痕疎林欹倒出霜根扁舟一櫂歸何處
家在江南黃葉邨
書林次中所得李伯時歸去來陽關二圖後
蘇軾
不見何戡唱渭城舊人空數米嘉榮龍眠獨識慇懃處
畫出陽關意外聲
其二
兩本新圖墨寶香樽前獨唱小秦王為君翻作歸来引
不學陽關空斷腸
郭熙秋山平遠蘇軾
日盡孤鴻落照邊遥知風雨不同川此間有句無人識
送與襄陽孟浩然
陳季常所畜朱陳邨嫁娶圖蘇軾
何年顧陸丹青手畫作朱陳嫁娶圖聞道一邨唯兩姓
不將門戶買崔盧
王晉卿所藏著色山蘇軾
犖确何人似退之意行無路欲從誰宿雲解駮晨光漏
獨見山紅澗碧時
次韻子由書王晉卿畫山水蘇軾
山人昔與雲俱出俗駕今随水不回頼我胷中有佳處
一尊時對畫圖開
題王晉卿畫後蘇軾
醜石半蹲山下虎長松倒卧水中龍試君眼力看多少
數到雲峰第幾重
題毛女真蘇軾
霧鬢風鬟木葉衣山川良是昔人非祇因閒過商顔老
獨自吹簫月下歸
申應時尋山圖(宋)沈與求
王維買宅先成畫申子尋山亦載圖他日真能營小築
此山佳處著儂無
戲題畫卷(宋)程俱
五載京塵白鬢鬚丹青遐想寄衡巫如今掃迹長林下
如對真山看畫圖
其二
胷中雲夢本無窮合是人間老畫工常恨無因繼三絶
倩人拈筆寫胷中
題嚴居厚谿莊圖(宋)朱子
平日生涯一短篷只今回首畫圖中平章箇裏無窮事
要見三山老放翁
奉題李彦中所藏俞侯墨戲朱子
不是胷中飽丘壑誰能筆下吐雲煙故應祇有王摩詰
解寫離騷極目天
壁間古畫精絶未聞有賞音者朱子
老木樛枝入太隂蒼崖寒水斷追尋千年粉壁塵埃底
應識良工獨苦心
題畫卷(宋)范成大
鑿落秋江水石眀高楓老柳兩灘横君看叠巘雲容變
又有中宵雨意生
其二
欹傾棧路遶山眀隔隴人家犬吠聲無限白雲堆去路
不知誰識許宣平
題趙幹江行夜雪圖(宋)李彌遜
瓜步西頭水拍天白鷗波上寄長年箇中認得江南手
十里黃蘆雪打船
觀宗室曹夫人畫(宋)僧道潛
臨平山下藕花洲旁引官河一帶流雨棹風帆有無處
筆端須與細冥搜
漁邨詩畫圖(金)党懷英
江邨清境皆畫本畫裏更傳詩語工漁父自醒還自醉
不知身在畫圖中
雅集圖(金)劉祖謙
翠雀翩翩野鶴孤玉京人物會仙圖後來且莫輕題品
席上揮毫有大蘇
千里江山圖(金)李俊民
筆下江山取意成一峰未盡一峰生憑誰試向行人問
水郭煙邨第幾程
題扇(元)袁易
飛燕驚鴻擬未真飄飄直欲似行雲入舟山色羞眉黛
隔岸榴花避舞裠
趙子昂陳仲美合作水鳬小景
(元)仇遠
良工苦思可心降底事文禽不觧雙欲采芳華波浪闊
芙蓉朵朵隔秋江
題山水卷(元)錢選
胷中得酒出孱顔木葉森森歲暮殘落墨不随嵐氣暝
幾重山色幾重瀾
題趙子昂為袁清容畫春景仿小李
(元)鄧文原
王孫久别同朝侣為寫晴雲百叠峰挂起碧窗凝望處
畫中今喜故人逢
王洽雲山圖鄧文原
五雲深處擁蓬莱樹色蒼凉映水開何處書聲映林樾
却教仙侣過橋來
題趙子固水仙圖(元)張伯淳
裠長帶裊寒偏耐玉質金相密更竒見畫如花花似畫
西興渡口晚晴時
皇甫松竹梅圖張伯淳
三友亭亭歲晚時政緣冷淡易相知何須近舍今皇甫
却向圖中覓補之
題米南宫像(元)郭天錫
海岳菴空久已仙風神超邁畫中傳凌雲健筆飛光怪
不顧人間喚米顛
李昇林泉高隠圖郭天錫
為厭繁華愛好山幽棲贏得此身閒生平已足林泉興
留取高名滿世間
閒展山水手卷(元)歐陽玄
十年京國看圖畫半幅雲煙亦惱儂今日身行屏障裏
却思移住最高峰
高房山畫(元)王士熙
吳山重叠粉團高有客晨興灑墨毫百兩真珠難買得
越峰壓倒湧金濤
董源山閣談禪圖(元)吳鎮
山閣深沈樹影凉瀑流飛沫濺匡牀多君相對坐終日
話到無生味更長
李公麟大阿羅漢圖吳鎮
瀟灑龍眠不可呼彩毫猶喜未糢糊天台五百知何處
還向圖中證有無
荆浩秋山問竒圖吳鎮
霜落林端萬壑幽白雲紅葉入谿流朝來尚有尋真至
共向山亭領素秋
右丞秋山晚岫吳鎮
右丞巳往六百載翰藻神工若箇同千嶂遠横秋色裏
山家遥帶暮煙中
李昭道秋山無盡圖吳鎮
竒峰倒映青冥立絶壁高懸白霧開萬里無雲見秋末
千林有雨向春回
盧鴻嵩山草堂圖吳鎮
盧鴻仙去五百載一段高風未可攀忽覩草堂清絶處
分眀几案有嵩山
馬遠放鶴圖吳鎮
載鶴輕舟湖上歸重重樓閣鎖煙霏仙家正在幽深處
竹裏雞聲半掩扉
王叔眀卷吳鎮
短縑幾許容丘壑鬱鬱喬林更著山應識王郎胷次好
未教消得此身閒
趙仲穆東山圖吳鎮
東山為樂奈蒼生望重須知亦累情蠟屐春來行更好
桃花洞口笑相迎
趙伯駒畫吳鎮
瓊館芙蓉罨畫山天香縹緲碧雲閒鶴巢松頂藤花落
一任山人指顧間
子昂仿張僧繇吳鎮
雨過秋塘泛曲湍歸人欲渡俯平灘前邨遥望炊煙起
更有新篘破曉寒
子昂仿陸探微吳鎮
客子行吟徑路幽一聲啄木綠隂稠芙蓉倒映空江色
危立谿頭幾點鷗
子久春山仙隠吳鎮
山家處處面芙蓉一曲谿歌錦浪中隔岸游人何處去
數聲雞犬夕陽紅
題畫吳鎮
草堂仍著薜蘿遮地僻林深有幾家莫道春風吹不到
門前依舊鳥銜花
其二
千仞顛厓勢欲傾飛流濺眼雪花眀長風卷入層雲去
都作天台暮雨聲
王維雪渡圖(元)黃公望
摩詰仙遊五百年畫稱雪渡未能傳只因曾入宣和府
珍重令人綴短篇
郭忠恕仙峰春色圖黃公望
仙人原自愛蓬萊瑶草金芝次第開欸乃櫂歌青雀舫
逍遥響屧鳳凰臺
曹雲西畫卷黃公望
十載相逢正憶君忽從紙上見寒雲空江漠漠漁歌度
一片疎林帶夕曛
王洽雲山圖黃公望
石橋遥與赤城連雲鎖瓊樓滿樹煙不用飇車凌弱水
人間自有地行仙
黃荃花谿仙舫圖黃公望
花發枝頭水漲谿仙舟猶泊武陵隄重重樓閣仙雲卷
無數青峰出竹西
董北苑黃公望
一片閒雲出岫來袈裟不染世間埃獨憐陶令門前柳
青眼偏逢惠遠開
李營丘真蹟次俞紫芝韻黃公望
營丘自是浪仙流寫得空山一段秋古木千章施錦繡
風光都屬慢亭收
趙伯駒黃公望
露濕庭松偃盖青一聲野鶴隔疎櫺仙翁來往無拘束
閒向琳宫讀道經
方方壺畫黃公望
魭石磯頭宿雨晴蛟峰祠下樹冥冥一江春水浮官綠
千里歸舟載客星
題畫黃公望
茂林石磴小亭邊遥望雲山隔淡煙却憶舊遊何處是
翠蛟亭下看流泉
題春江小景圖(元)黃清老
小艇無人載綠隂白鷗門外筍成林不知多少山中雨
染得一江春水深
題桶底圖(元)薛漢
蘂珠宫闕見毫釐中有羣仙按羽衣莫訝此圖天地窄
黍銖境界更希微
吳仲圭山水(元)倪瓉
道人家住梅花邨窗下松醪滿石樽醉後揮毫寫山色
嵐霏雲氣淡無痕
王叔眀畫倪瓉
筆精墨妙王右軍澄懷卧遊宗少文王侯筆力能扛鼎
五百年來有此君
李伯時畫倪瓚
飛仙遊騎龍眠畫貌得形模也自竒句曲真人親鍳定
不須言下更題詩
為吳溥泉畫窠石平遠并詩倪瓚
地僻林深無過客松門元自不曾關展將一幅谿藤滑
寫得谿隂數點山
荆谿秋色圖為卜震亨題倪瓚
罨畫谿頭秋水眀上人逸筆思縦横雲山多少元暉句
不道毫端畫得成
題畫贈僧倪瓉
笠澤依稀雪意寒澄懷軒裏酒杯乾篝燈染筆三更後
遠岫疎林亦耐看
自題小畫倪瓚
逸筆縦横意到成燒香弄翰了餘生窗前竹樹依苔石
寒雨蕭條待晚晴
題王元章畫萬玉圖(元)郯韶
西湖千樹玉交加清夜掀篷看雪花狂殺山隂王處士
興來放筆掃横斜
十八學士圖(元)貢性之
聞說瀛洲尺五天會中賓客總成仙分眀一段風流夢
猶向人間畫裏傳
題黃子久畫貢性之
此老風流世所知詩中有畫畫中詩晴窗笑看淋漓墨
贏得人呼作大癡
題高尚書秋山暮靄圖(元)沈右
高侯筆法妙天下貌得江南雨後山都是乾坤清淑氣
興來移入畫圖間
題米元暉畫雲圖(元)吳全節
谿上青山過雨濃分眀倒浸玉芙蓉令人却憶匡廬頂
百丈銀河下碧峰
其二
雨外夕陽搖樹眀山雲吞吐亂隂晴飛帆一點知誰子
疑在元暉畫裏行
題小山水景(元)吳志淳
小舟何處問通津二月東湖柳色新老向天涯頻見畫
一枝曾折送行人
盛叔章畫(元)鮑恂
煙濕空林翠靄飄渚花汀草共蕭蕭仙家應在雲深處
祇許人間到石橋
題畫(元)馬臻
月華如水天如空蒼煙遠樹㴠秋容筆頭墨盡意不盡
參錯雲山三四重
徑山寺僧山水(元)張雨
澄心繭紙墨花香上有元暉古印章怪底徑山山寺裏
老僧衣袖著瀟湘
題趙松雪畫(眀)虞堪
王孫今代玉堂仙自畫苕谿似輞川如此青山紅樹底
那無十畝種瓜田
題雲林畫(眀)李至剛
故家池館錫山阿門徑寧容俗士過清閟閣空詩社散
蛛絲網戶落花多
題畫(眀)胡儼
遥看瀑布落寒青野服烏巾自在行好似匡廬讀書處
滿林紅葉夜猿聲
題米老山水(眀)王偁
海岳菴前覓舊蹤蒼茫雲樹米南宫别來幾片青山影
都付寒鷗一笛風
題彦顒畫中小景(眀)聶大年
水禽沙鳥自相呼遠近雲中半有無一葉扁舟兩三客
載將煙雨過西湖
為香山顧敬中題畫(眀)賀甫
芳草晴煙處處迷畫堂應在畫橋西花開記得尋君日
一路香風送馬蹄
題畫次矯以眀韻賀甫
畫舫西湖載酒行藕花風度管絃聲餘情未盡歸來晚
楊柳池臺月又生
題畫(眀)唐寅
紅樹中間飛白雲黃茅檻底界斜曛此中大有逍遥處
難說于君畫與君
茂之乞畫楚山圖余將遊武林走筆戲答
(眀)胡宗仁
片帆已挂曉須開無奈遊情日與催欲畫楚山青萬叠
待余行看越山來
畫家霜景與煙景淆亂余未有以易也丁酉冬
燕山道上乃始悟之題詩驛樓云
(眀)董其昌
曉角寒聲散柳隄千林雪色亞枝低行人不到邯鄲道
一種煙霜也自迷
題畢鉢山圖(眀)陳繼儒
畢鉢羅峰廻入霄不通猿鳥不通樵横空獨木如飛棧
半月山人一換橋
題畫(眀)李日華
霜落蒹葭水國寒浪花雲影上漁竿畫成未擬將人去
茶熟香温且自看
題自畫秋林平遠(眀)張宇初
北苑高情宿世同疎林汀渚正秋風硯池灑墨應多思
寫向寒煙夕照中
題畫(眀)僧守仁
積雨平原煙樹重翠厓千丈削芙蓉招提更在秋雲外
只許行人聽曉鐘
御定佩文齋詠物詩選卷一百八十四
