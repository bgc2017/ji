欽定四庫全書
御定佩文齋詠物詩選卷二百八十九
楊柳類
五言古
折楊柳(梁)簡文帝
楊柳亂成絲攀折上春時葉密鳥飛礙風輕花落遲城
高短簫發林空畫角悲曲中無别意併是為相思
詠陽雲樓簷柳(梁)元帝
楊柳非花樹依樓自覺春枝邊通粉色葉裏暎紅巾帶
日交簾影因吹掃席塵拂簷應有意偏宜桃李人
賦得垂柳暎斜谿(陳)張正見
千仞清谿險三陽弱柳垂葉細臨湍合根空帶石危風
翻夾浦絮雨濯倚流枝不分梅花落還同横笛吹
西澗種柳(唐)韋應物
宰邑乖所願黽勉愧昔人聊將休暇日種柳西澗濱置
鍤息微倦臨流睇歸雲封壤自人力生條在陽春成隂
豈自取為茂屬他辰延詠留佳賞山水變夕曛
東澗種柳(唐)白居易
野性愛栽植植柳水中坻乘春持斧斫裁截而樹之長
短既不一高下隨所宜倚岸埋大幹臨流插小枝松柏
不可待楩楠固難移不如種此樹此樹易榮滋無根亦
可活成隂况非遲三年未離郡可以見依依種罷水邊
憩仰頭閒自思富貴本非望功名須待時不種東谿柳
端坐欲何為
柳堤(明)袁凱
柔條被晴莎密隂覆芳杜逶迤起沙際寂寞連水滸鷗
眠雨未歇鶯叫煙初曙還將竹竿去從爾釣春渚
七言古(附長短句)
詠柳(唐)許景先
春色東來渡渭橋青門垂柳百千條長楊西連建章路
漢家林苑紛無數縈花始遍合歡枝遊絲半罥相思樹
春楼初日照南隅柔條垂綠掃金鋪寶釵新梳倭墮髻
錦帶交垂連理襦自憐柳塞淹戎幕銀燭長啼愁夢著
芳樹朝催玉管新春風夜染羅衣薄城頭楊柳巳如絲
今年花落去年時折芳遠寄相思曲為惜容華難再持
官渡柳歌送李員外承恩往揚州覲省
(唐)獨孤及
君不見官渡河兩岸三月楊柳枝千條萬條色色色勝
綠絲花作鉛粉絮葉成翠羽帳此時送遠人悵望春水
上遠客折楊柳依依兩含情夾郎木蘭舟送郎千里行
郎把紫泥書東征覲庭闈脫却貂襜褕新著五彩衣雙
鳳并兩翅將雛東南飛五兩得便風幾日到揚州莫貪
揚州好客行剰淹留郎到官渡頭春蘭已應久殷勤道
遠别為謝大堤柳攀條倘相憶五里一廽首明年柳枝
黃問郎還家否
岸柳(宋)楊萬里
柳梢拂入谿雲隂柳根插入谿水深祇今立岸一敝帚
歸時弄日千黃金人生榮謝亦如此謝何足怨榮何喜
秋霜春雨自四時老夫問柳柳不知
五言律
春池柳(唐)太宗
年柳變池臺隋堤曲直廽逐浪絲隂去迎風帶影來疎
黃一鳥哢半翠幾眉開縈雪臨春岸參差間早樓
柳(唐)李嶠
楊柳鬱氤氲金堤總翠芬庭前花類雪楼際葉如雲列
宿分龍影芳池寫鳳文短簫何以奏攀折為思君
望漢陽柳色寄王宰(唐)李白
漢陽江上柳望客引東枝樹樹花如雪紛紛亂若絲春
風傳我意草木度前墀寄謝絃歌宰西來定未遲
柳邊(唐)杜甫
只道梅花發那知柳亦新枝枝總到地葉葉自開春紫
燕時翻翼黃鸝不露身漢南應老盡灞上遠愁人
賦得長亭柳(唐)戴叔倫
濯濯長亭柳隂連㶚水流雨槎金縷細煙䙚翠絲柔送
客添新恨聽鶯憶舊遊贈行多折取那得到深秋
生春(唐)元稹
何處生春早春生柳眼中芽新纔綻日茸短未含風綠
誤眉心重黃驚蠟淚融碧條殊未合愁緒巳先叢
柳(唐)李商隠
章臺從掩暎郢路更參差見說風流極來當婀娜時橋
廻行欲斷堤遠意相隨忍放花如雪青樓撲酒旗
謔柳李商隱
已帶黃金縷仍飛白玉花長時須拂馬密處少藏鴉眉
細從他斂腰輕莫自斜玳梁誰道好偏擬暎盧家
詠柳(唐)方干
搖曳惹風吹臨堤軟勝絲態濃誰為識力弱自難持學
舞枝翻袖呈妝葉展眉如何一攀折懷友又題詩
詠柳(唐)吳融
自與鶯為地不教花作媒細應和雨斷輕秖受風裁好
拂錦步幛莫遮銅雀臺灞陵千萬樹日暮别離回
柳花寄人(唐)李建勲
每愛江城裏青春向盡時一廻新雨歇是處好風吹破
石粘蟲網高樓撲酒旗遥知陶令宅五樹正離披
折柳亭(宋)孔平仲
楊柳已藏鴉高亭望物華平時常送客此日自離家别
酒杯何滿征途日欲斜醉行三十里春思滿鶯花
折楊柳(元)錢惟善
何處好楊柳攀條贈遠行花飛渡江水客醉踏歌聲秋
色凋榆塞春隂接鳳城一枝不敢折為近亞夫營
楊花(元)僧善住
池塘春欲暮散漫復霏微未得為萍去先來作雪飛帶
泥粘燕觜和雨點人衣向晚東風急飄零無所歸
綠窗詩(元)孫淑
窗裏人初起窗前柳正嬌捲簾衝落絮開鏡見垂條坐
對分金線行防拂翠翹流鶯空巧語倦聽不須調
宫柳(明)陳沂
嫋嫋春聲裏隂隂曉色中縷垂金屋暗花散玉樓空凝
露啼秦苑因風鬭楚宫不知行輦處幾樹近簾櫳
折楊柳(明)楊愼
白雪新年盡東風昨夜驚芳菲隨處滿楊柳最多情染
作春衣色吹為玉笛聲如何千里别只贈一枝行
賦得新柳送别(明)謝肇淛
短岸復長隄黃輕綠未齊曉風吹不定春雪壓常低草
細偏相妬鶯嬌未敢啼年芳君莫問日落灞陵西
孤柳(明)僧德祥
孤柳在江津年年占早春上林何限樹此樹獨無鄰蘸
水煙條短啼春露葉新不知緣甚事只贈遠行人
折楊柳(明)楊文儷
昔去臨岐路柔黃綴樹生今來歸故里暗綠與樓平花
起輕飄絮條聲巧囀鶯因看攀折處記取别時情
五言排律
小苑春望宫池柳色(唐)張昔
小苑春初至皇衢日更清遥分萬條柳迥出九重城隱
暎龍池潤參差鳳闕明影宜宫雪曙色帶禁煙晴深淺
殘陽變高低曉吹輕年光正堪折欲寄一枝榮
御溝新柳(唐)賈稜
御苑陽和早章溝柳色新託根偏近日布葉乍迎春秀
質方含翠清隂欲庇人輕煙度斜景多露滴行塵䙚䙚
堪離贈依依獨望頻王孫如可賞攀折在芳辰
御溝新柳(唐)馮宿
夾道天渠遠垂絲御柳新千條宜向日萬戸共迎春輕
翠含煙發微音逐吹頻靜看思渡口廻望憶江濱䙚䙚
分遊騎依依駐旅人陽和如可及攀折在兹辰
御溝新柳(唐)陳羽
宛宛如絲柳含黃一望新未成溝上暗且向日邊春嫋
娜方遮水低迷欲醉人託空方鬱鬱逐溜影鱗鱗弄色
滋宵露垂枝染夕塵夾堤連太液還似暎天津
御溝新柳(唐)杜荀鶴
律到御溝春溝邊柳色新細籠穿禁水輕拂入朝人日
近韶光早天低聖澤勻谷鶯棲未穩宫女畫難真楚國
空搖浪隋堤暗惹塵何如帝城裏先得覆龍津
垂柳(唐)李商隱
垂柳碧髯茸樓昏雨帶容思量成夜夢束久發春慵梳
洗憑張敞乘騎笑稚恭碧虛隨轉笠紅燭近高舂怨目
明秋水愁眉淡遠峯小欄花盡蝶靜院醉醒蛩舊作琴
臺鳳今為藥店龍寶奩抛擲久一任景陽鐘
柳絮(金)高廷玉
斷送春歸去紛飛不暫停和風三徑雪微雨一池萍蝶
惹依芳草蜂粘過小庭静宜投隙地狂欲攪青冥得得
穿珠戶時時撲翠屏黃鶯枝上語似與訴飄零
柳巷(元)許有孚
種柳圭塘路行行便向榮雨晴羞眼澀煙暖細眉橫色
比金猶嫩枝看翠易盈林疎無繫馬葉接有啼鶯線亂
柔條䙚氊鋪落絮平尋詩常獨往送客或同行歸院塵
難到還家月每明上通陶令宅下接亞夫營京兆時非
昔高樓夢自驚陽關休疊曲司馬易傷情但恐春回馭
何將酒解酲託根因勝境由徑得嘉名莫訝公休吏詩
成句未精
七言律
柳絮(唐)劉禹錫
飄颺南陌起東鄰漠漠濛濛好度春花巷暖隨輕舞蝶
玉樓晴拂豔妝人縈廽謝女題詩筆點綴陶公漉酒巾
何處好風偏似雪隋河堤上古江津
喜小樓西新柳抽條(唐)白居易
一行弱柳前年種數尺柔條今日新漸欲拂他騎馬客
未多遮得上樓人須教碧玉羞眉黛莫與紅桃作麴塵
為報金堤千萬樹饒伊未敢苦爭春
柳(唐)李商隱
江南江北雪初消漠漠輕黃惹嫩條灞岸已攀行客手
楚宫先騁舞姬腰清明帶雨臨官道晚日含風拂野橋
如線如絲正牽恨王孫歸路一何遥
題柳(唐)温庭筠
楊柳千條拂面絲綠煙金穗不勝吹香隨靜婉歌塵起
影伴嬌嬈舞袖垂羌笛一聲何處曲流鶯百囀最高枝
千門九陌花如雪飛過宫牆兩不知
詠柳(唐)薛逢
弱植驚風急自傷暮來翻遣思悠揚曾飄綺陌隨高下
敢拂朱欄競短長縈砌乍飛還乍舞撲池如雪又如霜
莫令岐路頻攀折漸擬垂隂到畫堂
新柳(唐)薛能
輕輕須重不須輕衆木難成獨早成柔性定勝剛性立
一枝還引萬枝生天鍾和氣元無力時遇風光别有情
誰道少逢知已用將軍因此建雄名
柳(唐)羅紹威
妝點青春更有誰青春常許占先知亞夫營畔風輕處
元亮門前日暖時花密宛如飄六出葉繁何惜借雙眉
交情别緒論多少好向行人贈一枝
詠柳(唐)李咸用
日近煙饒還有意東垣西掖幾千株牽仍别恨知難盡
誇衒春光恐更無解引人情長婉約巧隨風勢強盤紆
天應繡出繁華景處處茸絲惹路衢
折楊柳(唐)翁綬
紫陌金堤暎綺羅遊人處處動離歌隂移古戍迷芳草
花帶殘陽落遠波臺上少年吹白雪樓中思婦歛青蛾
殷勤攀折贈行客此去關山雨雪多
新柳(唐)顧雲
帶露含煙處處垂綻黃搖綠嫩參差長隄未見風飄絮
廣陌初憐日暎絲斜傍畫筵偷舞態低臨妝閣學愁眉
離亭不放到春暮折盡拂簷千萬枝
柳(唐)徐夤
漠漠金條引線微年年先翠報春歸觧籠飛靄延芳景
不逐亂花飄夕暉啼鳥噪蟬堪悵望舞煙搖水自因依
五株名顯陶家後見說辭榮種者稀
詠柳(宋)王十朋
東君扵此最鍾情裝點邨邨入書屏向我無言眉自展
與人非故眼猶青縈牽别恨絲千尺斷送春光絮一亭
葉底黃鸝音更好隔谿煙雨醉時聽
楊花(金)邢安國
細點輕團轉復飄隋家堤岸灞陵橋非綿非絮寒無用
如雪如霜暖不消狂惹客衣知有恨巧尋禪榻故相撩
陂塘回首浮萍滿依舊春風擺翠條
反垂柳短吟(元)劉因
偃蹇高松雪謾飛最憐憔悴綠楊枝青絲曾識鶯聲軟
黃葉俄驚馬足遲有分只偷春色早無心要結歲寒知
不應再得東風力更與行人管别離
風柳(元)張弘範
澹澹池塘近楚宫綠腰䙚娜學盤中亂搖芳草飛輕白
細搭朱欄拂落紅枝上嬌鶯啼恰恰樹邊舞蝶意悤悤
東君應著吹嘘力要把春愁一掃空
柳眼(元)謝宗可
媚媆窺春淺碧浮欲開還閉半顰羞露垂煙縷秋波溜
雨歇風條曉淚收上苑困酣興廢夢灞橋看盡古今愁
五株彭澤回青否應是生花雪滿頭
賦楊花(元)陳基
巷南巷北晝冥冥搖蕩春風未肯停薄命不禁巫峡雨
前身曾化楚江萍已扵謝女詩中見更向劉郎曲裏聽
腸斷不堪回首處並人飛過短長亭
楊花(元)馬臻
品題曾入百花名長恨濛濛畫不成灞岸雨餘粘穗濕
章臺風暖撲人輕緩隨流水知無力閒度高樓似有情
想得山齋清影裏亂和蛛網惹柴荆
楊花(明)睿宗
金絲縷縷是誰槎時見流鶯為擲梭春暮絮飛清影薄
夏初蟬噪綠隂多依依弱態愁青女䙚䙚柔情戀碧波
惆悵路岐行客衆長條折盡欲如何
楊花(明)謝晉
飛飛滚滚復揚揚送盡春歸客路傍雪為有才曾擬詠
風因無力却欺狂妝樓曉起縈簾白水郭晴來滿店香
莫向隋堤凝望眼斷烟斜日正迷茫
糝徑楊花(明)李東陽
漢漠楊花帶遠天舞如輕雪糝如氊行當僻處隨人到
風向多時著意偏地濕似沾前夜雨日斜猶颺隔谿煙
春光到此真須惜莫愛牀頭沽酒錢
宫柳(明)石珤
内裏垂楊自不同萬條柔翠拂瓊宫葉含華萼楼前雨
枝帶朝元閣上風望入畫眉情正切囀来黃鳥語初工
一般灞水橋頭綠日日行人惆悵中
武昌柳(明)錢希言
容顔消息轉悠悠暗憶飛綿上翠樓謝氏女郎空有賦
盧家少婦不知愁隂疑灞水橋邊合絲學靈和殿裏柔
若向吳昌折春色綠條留取繫歸舟
詠新柳(明)徐桂
掩暎朱樓蔭曲池霏微芳樹早含滋枝枝水畔纔舒眼
葉葉風前乍展眉未許漫天輕作絮且教拂地有垂絲
征人遠道那堪折休共梅花笛裏吹
其二
條風一夜乍回枯黛色和烟半有無玄灞柔條堪繫馬
白門疎影不藏烏樓頭寒暎羅衣薄曲裹風驚紫塞孤
春水淥波春草碧等閒芳歲莫教徂
柳(明)朱謀㬜
二十八星中有名千枝萬樹綰離情暖風拂地條初弱
寒雨連空葉漸生半倚紅亭江北岸低藏粉堞漢南城
綠隂高處春光暮吹送新蟬四五聲
煙柳(明)朱之蕃
隋隄吳苑鎖春光淡抹輕籠萬綠楊朝暮晴隂從變幻
眼眉顰笑暗相將鶯梭忙織綃紋薄燕剪平分匹練長
不辨離亭曾折處遥連芳草斷柔腸
沾泥絮朱之蕃
雨撲香塵紫陌融楊花無力奈春風憑虚到底升還墜
浪迹從前西復東漫擬鋪氊盈徑路無緣點硯入簾櫳
萍繁櫸弱皆乘化心事枯禪未許同
應制賦禁中柳絮(明)潘緯
日暖長楊露乍晞樓臺無處不霏霏纔隨漢苑春風起
忽作梁園暮雪飛案上花生供奉筆墀頭影落侍臣衣
不因賦質輕微甚那得吹嘘到禁闈
詠湖上新柳(明)李奎
依依弱柳不勝春䙚䙚垂條向水濱奈可輕盈愁少婦
豈堪攀折贈離人煙消翡翠眠初起風折鵝黃舞乍新
猶喜芳心未成絮肯將眉黛向人顰
柳(明)申時行
泥融沙漲雪㾗消到處芳菲著舊條隔水半藏青雀舫
迎風斜倚赤欄橋樓頭人醉初横笛灞口春隂不上潮
陶令柴桑歸去久五株門外已飄搖
五言絶句
賦得臨池柳(唐)太宗
岸曲絲隂聚波搖帶影疎還將眉裏翠來就鏡中舒
柳浪(唐)裴廸
暎池同一色逐吹散如絲結隂既得地何謝陶家時
題平陽郡汾橋邊柳樹(唐)岑參
此地曾居住今來宛似歸可憐汾上柳相見也依依
新柳(唐)司空曙
全欺芳蕙晩似妬寒梅疾撩亂發青條春風來幾日
山徑柳(唐)顧况
宛轉若遊絲淺深栽綠崦年年立春後即被啼鶯占
柳花詞(唐)劉禹錫
開從綠條上散逐香風遠故取花落時悠揚占春晩
其二
輕飛不假風輕落不委地繚亂舞晴空發人無限思
柳谿(唐)韓愈
柳樹誰人種行行夾岸高莫將條繫纜著處有蟬號
柳下暗記(唐)李商隱
無奈巴南柳千條傍吹臺更將黃暎白擬作杏花媒
途中柳(唐)李中
翠色晴來近長亭路去遙無人折煙縷落日拂谿橋
邨居(元)劉因
黃昏雨氣濃喜色滿南畝誰知一夜風吹放門前柳
渡江(明)張以寧
幾載途中月窺愁酒半酣送人楊柳色今日是江南
七言絶句
詠柳(唐)賀知章
碧玉妝成一樹高萬條垂下綠絲絛不知細葉誰裁出
二月春風似剪刀
襄陽寒食寄宇文籍(唐)竇鞏
煙水初銷見萬家東風吹柳萬條斜大堤欲上誰相問
馬踏春泥半是花
楊柳枝(唐)劉禹錫
南陌東城春早時相逢何處不依依桃紅李白皆誇好
須得垂楊相發揮
其二
御陌青門拂地垂千條金縷萬條絲如今綰作同心結
將贈行人知不知
其三
城外春風吹酒旗行人揮袂日西時長安陌上無窮樹
唯有垂楊管别離
其四
輕盈嬝娜占年華舞榭妝樓處處遮春盡絮飛留不得
隨風好去落誰家
池上絮(唐)韓愈
池上無風有落暉楊花晴後自飛飛為將纖質凌清鏡
濕却無窮不得歸
折楊柳(唐)楊巨源
水邊楊柳麴塵絲立馬煩君折一枝惟有春風最相惜
殷勤更向手中吹
賦得灞岸柳留辭鄭員外楊巨源
楊柳含煙灞岸春年年攀折為行人好風倘惜低枝便
莫遣青絲掃路塵
華清宫前柳(唐)王建
楊柳宫前忽地春在先驚動探春人曉來唯欠驪山雨
洗郤枝頭綠上塵
憶江柳(唐)白居易
曾栽楊柳江南岸一别江南兩度春遥憶青青江岸上
不知攀折是何人
楊柳枝詞白居易
陶令門前四五樹亞夫營裏百千條何似東都正二月
黃金枝暎洛陽橋
其二
依依嫋嫋復青青勾引春風無限情白雪花繁空撲地
綠絲柔弱不勝鶯
柳絶句(唐)杜牧
數樹新開翠影齊倚風情態被春迷依依故國樊川恨
半掩邨橋半掩谿
東亭柳(唐)趙嘏
拂水斜煙一萬條幾隨春色倚河橋不知别後誰攀折
猶自風流勝舞腰
柳(唐)李商隱
柳暎江潭底有情望中頻遣客心驚巴雷隱隱千山外
更作章臺走馬聲
離亭賦得折楊柳李商隱
含煙惹霧每依依萬緒千條拂落暉為報行人休盡折
半留相送半迎歸
折楊柳(唐)薛能
華清高樹出離宫南陌柔條帶暖風誰見輕隂是良夜
瀑泉聲畔月明中
其二
洛橋晴影覆江船羌笛秋聲濕塞煙閒想習池公宴罷
水蒲風絮夕陽天
其三
嫩綠輕懸似綴旒路人遥見隔宫樓誰能更近丹墀種
觧播皇風入九州
其四
窗外齊垂旭日初樓邊輕暖好風徐遊人莫道栽無益
桃李清隂却不如
其五
衆木猶寒獨早青御溝橋畔曲江亭陶家舊日應如此
一院春條綠繞廳
折楊柳(唐)叚成式
玉樓煙薄不勝芳金屋寒輕翠帶長公子驊驑往何處
綠隂堪繫紫遊韁
楊柳枝(唐)温庭筠
蘇小門前柳萬條毶毶金線拂平橋黃鶯不語東風起
深閉朱門伴細腰
其二
金縷毶毶碧瓦溝六宫眉黛惹春愁暁來更帶龍池雨
半拂欄干半入樓
其三
御柳如絲暎九重鳳凰窗柱繡芙蓉景陽樓畔千條露
一面新妝待曉鐘
楊柳枝詞(唐)韓琮
枝鬭纖腰葉鬭眉春來無處不如絲灞陵原上多離别
少有長條拂地垂
柳(唐)李山甫
灞岸江頭臘雪消東風偷軟入纖條春來不忍登樓望
萬架金絲著地嬌
其二
受盡風霜得到春一條條是逐年新尋常送别無餘事
爭忍攀將過與人
其三
長恨陽和也世情把香和豔與紅英家家只是栽桃李
獨自無根到處生
其四
從來只是愛花人楊柳何曾占得春多向客亭門外立
與他迎送往來塵
其五
無賴秋風斗覺寒萬條煙罩一時乾遊人若要春消息
直向江頭臘後看
楊柳枝夀杯詞(唐)司空圖
桃源仙子不須誇聞道唯栽一片花何似浣紗谿畔住
綠隂相間兩三家
其二
處處縈空百萬枝一枝枝好更題詩隔城遠岫招行客
便與朱樓當酒旗
其三
錦城分得暎金溝兩岸年年引勝遊若似松篁須帶雪
人間何處認風流
其四
大堤時節近清明霞襯煙籠繞郡城好是梨花相暎處
更勝松雪日初晴
其五
聖主千年樂未央御溝金翠滿垂楊年年織作昇平字
高暎南山獻夀觴
柳司空圖
誰家按舞傍池塘已見繁枝嫩眼黃謾說早梅先得意
不知春力暗分張
其二
似擬凌寒妬早梅無端弄色傍高臺折來未有新枝長
莫遣佳人更折來
柳(唐)羅隱
一簇青煙鎖玉樓半垂欄畔半垂溝明年更有新條在
繞亂春風卒未休
柳羅隱
灞岸晴來送别頻相偎相倚不勝春自家飛絮猶無定
争觧垂絲絆路人
折楊柳(唐)崔塗
朝朝車馬如蓬轉處處江山待客歸若使人間少離别
楊花應合過春飛
柳(唐)鄭谷
半煙半雨江橋畔暎杏暎桃山路中會得離人無限意
千絲萬絮惹春風
楊花(唐)吳融
不闘穠華不占紅自飛晴野雪濛濛百花長恨風吹落
唯有楊花獨愛風
柳(唐)韓偓
一籠金線拂灣橋幾被兒童損細腰無奈靈和標格在
春來依舊䙚長條
楊柳枝詞(唐)崔道融
霧撚煙槎一索春年年長似染來新應須喚作風流線
繫得東西南北人
柳(唐)李中
春來無樹不青青似共東風别有情閒憶舊居湓水畔
數枝煙雨屬啼鶯
其二
最愛靑青水國中莫愁門外間花紅纖纖無力勝春色
撼起啼鶯恨晩風
柳(唐)裴說
高拂危樓低拂塵灞橋攀折一何頻思量郤是無情樹
不觧迎人只送人
楊柳枝詞(唐)孫魴
靈和風暖太昌春舞線搖絲向昔人何似暁來江雨後
一行如畫隔遥津
其二
十首當年有舊詞唱青歌翠幾無遺未曾得向行人道
不為離情莫折伊
柳枝詞(唐)成彦雄
東君愛惜與先春草澤無人處也新委囑露華並細雨
莫教遲日惹風塵
其二
綠楊移傍小亭栽便擁濃煙撥不開誰把金刀為刪掠
故教明月入窗來
柳枝詞(座中應制)(宋)徐鉉
金馬辭臣賦小詩梨園弟子唱新詞君恩還似東風意
先入靈和蜀柳枝
其二
百草千花共待春綠楊顔色最驚人天邊雨露年年在
上苑芳華歲歲新
其三
長愛龍池二月時毶毶金線弄春姿假饒葉落枝空後
更有梨園笛裏吹
其四
綠水成文柳帶搖東風初到不鳴條龍舟欲過偏留戀
萬縷輕絲拂御橋
其五
百尺長橋涴麴塵詩題不盡畫難真憑君折向人間種
還似君恩處處春
其六
風煖雲開晩照明翠條深暎鳳凰城人間欲識靈和態
聽取新詞玉管聲
其七
醉折垂楊唱柳枝金城三月走金羈年年為愛新條好
不覺蒼華也似絲
其八
新春花柳競芳姿偏愛垂楊拂地枝天子徧教詞客賦
宫中要唱洞簫詞
其九
凝碧池頭蘸翠漣鳳凰樓畔簇晴煙新詩欲詠知難詠
說與雙成入管絃
其十
侍從甘泉與未央移舟偏要近垂楊櫻桃未綻梅花老
折得柔條百尺長
柳枝詞徐鉉
把酒憑君唱柳枝也從絲管遞相隨逢春只合朝朝醉
記取秋風葉落時
其二
夾岸朱欄柳暎樓綠波平幔帶花流歌聲不出長條密
忽地風回見綵舟
其三
濛濛堤岸柳含煙疑是陽和二月天醉裏不知時節改
漫隨兒女打鞦韆
其四
此去仙源不是遙垂楊深處有朱橋共君同過朱橋去
密暎垂楊聽洞簫
柳絮(宋)韓琦
絮雪紛紛不自持亂愁縈困滿春暉有時穿入花枝過
無限蜂兒作隊飛
再賦柳枝詞韓琦
曲江風暖暁隂斜翠色相宜拂鈿車自是春眠慵未起
日高人困又飛花
其二
葉葉新長約黛蛾絲絲輕軟任風梭啼鶯便學歌喉囀
知是春來舞意多
和春卿學士柳枝詞韓琦
樓前輕雪未全消偷得春光入嫩條似向東風猶綽約
可能渾忘舞時腰
其二
章街風曉起新眠寒食輕隂未雨天無限青絲拂遊騎
一生芳意負金鞭
楊柳(宋)王安石
楊柳杏花何處好石梁茅屋雨初乾綠垂静路要深駐
紅寫清波得細看
柳絮(宋)陳與義
柳送腰肢日幾廻更教飛絮舞樓臺顛狂忽作高千丈
風力微時穩下來
新柳(宋)楊萬里
柳條百尺拂銀塘且莫深青只淺黃未必柳條能蘸水
水中柳影引他長
楊花(宋)樓鑰
雨壓輕寒春較遲春深不見柳綿飛忽然飛入閒庭院
疑是故人何處歸
其二
柳綿無數糝枝頭日暖隨風撲畫樓萬象可觀惟有雪
喜看晴晝滿空遊
其三
為我輕攀綠柳枝帶花低護又攜歸日長深院微風動
要著鬆綿當面飛
柳葉詞(宋)徐照
嫩葉吹風不自持淺黃微綠暎清池玉人未識分離恨
折向堂前學畫眉
春晩(宋)僧道潛
暁風池沼水瀾翻春盡淮南麥秀寒院落無人日停午
柳花如雪滿闌干
楊柳(金)高士談
魏王堤暗雨垂垂還似春殘欲别時傳語西風且停待
黛殘黃淺不禁吹
楊花高士談
來時官柳萬絲黃去日飛毬滿路傍我比楊花更飄蕩
楊花只是一春忙
春日(金)劉勲
粉蝶耽香夢正迷黃蜂和蜜計何癡小軒無事誰如我
卧看楊花點硯池
春柳應制得城字(金)劉微
翠細勻圓綠線輕著行排立弄新晴更看三月春風裏
散作輕花滿鳳城
鄉郡雜詩(金)元好問
一溝流水幾橋横岸上人家種柳成來歲春風一千樹
綠煙和雨暗重城
楊柳元好問
楊柳青青溝水流鶯兒調舌弄嬌柔桃花記得題詩客
斜倚春風笑不休
南園新柳(元)元淮
萬縷依依帶嫩黃斜穿紅杏弄疎狂晝長舞得東風困
半倚鞦韆半拂牆
賦柳(元)蒲道源
枯樹生荑色已嬌低垂江岸暎谿橋東君不惜黃金縷
散作春風十萬條
縣下鑿池種柳成聚晨起視水深五寸而草樹
承夜雨後蒼翠鬱然可愛戲題廳柱
蒲道源
㯽榔池上芭蕉雨更種垂楊十六株中有玉堂蕭散吏
檢書正對輞川圖
楊柳邨(元)張伯淳
千絲萬縷拂章臺陌上行人幾去來何事結根荒寂處
東風青眼為誰開
清凉亭衰柳(元)薩都拉
清凉亭上幾株霜脫葉難遮夕照光依舊明年二三月
小金山下看鵝黃
春日獨坐(元)吳師道
茶煙淡淡風前少庭葉沈沈雨後添何處楊花念幽獨
殷勤入室更穿簾
飛絮(元)楊維楨
春風門巷欲無花絮起晴風落又斜飛入畫簾空惹恨
不知楊柳在誰家
柳花詞(元)張昱
欄馬牆西欲暮春花飛不復過中旬倚天樓閣晴光裏
争撲珠簾不避人
其二
滿院長條散綠隂誰家門戶碧沈沈地衣不許重簾隔
雪白花鋪一寸深
偶成(元)張雨
黃篾樓中枕書卧雙鸖交嗚驚夢破青天墜下白雲來
卷簾一陣楊花過
見柳詠懷(元)馬臻
畫船曾繫柳邊橋歌舞昇平樂意饒事去却憐橋畔柳
春來猶學舞兒腰
楊柳枝(明)朱有燉
春來折盡更逢春舊折長條又復新惟有行人相送别
今年不是去年人
其二
莫折柔絲五尺金一絲絲繫别離心春風吹到無情處
亂滚香綿結晝隂
柳枝歌朱有燉
蘇小門前萬縷垂白家園内兩三枝聽歌看舞人何在
惟有東風展翠眉
其二
三月風和散麴塵枝枝垂地每傷神為君繫得春心住
忍折長條送遠人
其三
宛轉千條罥晩風拖煙帶雨渭城東征衫點得輕輕絮
寄入陽關曲調中
楊柳枝詞(明)劉基
多事垂楊管送迎長條折盡短條生不知幾許東風裏
猶帶輕煙冐晩晴
楊柳詞(明)方行
韶華無限暗中消搖蕩春光幾萬條却怪晩來風定後
雪花飛滿赤欄橋
楊柳枝詞(明)胡儼
畫簾風動影絲絲曳綠搖金晝景遲睡起倚欄看蛺蝶
鶯聲只在最高枝
西湖柳枝詞(明)瞿佑
西子湖邊楊柳枝千條萬縷盡垂絲東風日暮花如雪
飛入雕牆兩不知
柳枝詞(明)楊慎
結根元自在青冥䙚䙚依依暎紫庭怪得古來天帝醉
柳邊高揭酒旗星
柳枝詞(明)胡安
惜取楊枝暮復朝未經攀折欲魂消閑中喜得無離别
緩步春風灞水橋
柳(明)黃姬水
南陌香塵逐馬蹄東園桃李共成蹊春來樹樹花先發
獨有垂楊葉早齊
題柳(明)張鳳翼
千絲千樹拂天津三起三眠出上林何似小桃低曲處
一枝斜覆玉窗深
柳枝詞(明)章士雅
長淮渡頭楊柳春長淮市上酒旗新繫船沽酒折楊柳
還是去年西渡人
柳枝詞(明)吳鼎芳
綠隂如雨萬條斜啼罷朝鶯又晩鴉盡日春風無别意
只吹花點過西家
題便面畫新柳(明)李日華
雪消野水半融泥凍柳森森態未齊昨夜一番春雨好
淡黃金色滿湖堤
南山雜詠(明)僧懷渭
暮春三月風日妍亂折花枝送酒船西嶺山光青浸水
南池柳色綠生烟
柳塘(明)僧永瑛
千樹垂絲兩岸煙綠波春雨白鷗天江鄉不近章臺路
留得長條繫釣船
御定佩文齋詠物詩選卷二百八十九
