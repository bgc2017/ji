欽定四庫全書
御定佩文齋詠物詩選卷二百二十九
牧類
五言古
牧童詞(唐)儲光羲
不言牧田遠不道牧陂深所念牛馴擾不亂牧童心圓
笠覆我首長蓑披我襟方將憂暑雨亦以懼寒陰大牛
隠層坂小牛穿近林同類相鼓舞觸物成謳吟取樂須
臾間寧問聲與音
牧童詞(元)周權
我牧不憚遠牧多良苦辛所幸牧巳狎馴擾無敗羣平
原濕春煙碧艸何披紛大牛隱重坂小牛飲芳津旦出
露未晞及歸景尚曛時復叩角歌歌俚全吾真取樂田
野間世事非所聞歌闌卧牛背仰見天際雲
七言古(附長短句)
牧童詞(唐)李涉
朝牧牛牧牛下江曲夜牧牛牧牛邨口谷荷笠出林春
雨細蘆管卧吹沙艸綠亂插蓬蒿箭滿腰不怕猛虎欺
黃犢
牧童(唐)僧隱巒
牧童見人俱不識盡著芒鞋帶蓑笠朝陽未出衆山時
露滴蓑衣猶半濕二月三月時平原草初綠三箇五箇
騎羸牛前邨後邨來放牧笛聲纔一舉衆稚齊歌舞看
看白日又西斜各自騎牛又歸去
書晁說之考牧圖後(宋)蘇軾
我昔在田間但知羊與牛川平牛背穩如駕百斛舟舟
行無人岸自移我卧讀書牛不知前有百尾羊聽我鞭
聲如鼓鼙我鞭不妄發視其後者而鞭之澤中草木長
艸長病牛羊尋山跨坑谷騰趠筋骨強煙蓑雨笠長林
下老去而今空見畫世間馬耳射東風悔不長作多牛
翁
牧牛兒(宋)張耒
牧牛兒遠陂牧遠陂牧牛芳草綠兒怒掉鞭牛不觸澗
邊柳古南風清麥深蔽目田野平烏犍礪角逐艸行老
牸卧噍飢不鳴犢兒跳梁沒艸去隔林應母時一聲老
翁念兒自携餉出門先上岡頭望日斜風雨濕蓑衣拍
手唱歌尋伴歸遠邨放牛風日薄近邨放牛泥水惡珠
璣燕趙兒不知兒生但知牛背樂
李唐春牧圖(元)任士林
春氣熏人未耕作江頭青青牛齒白牛飢草細隨意嚼
老翁曲膝睡亦著蓬頭不記笠抛却午樹當風夢搖落
夢裏牛繩猶在握昨夜囤頭牛食薄
牧童謠(明)周是修
遠牧牛朝出東谿谿上頭谿頭草短牛不住直過水南
芳草洲脱衣渡水隨牛去黃蘆颯颯風和雨老鴉亂啼
野羊走絶谷無人驚四顧寒藤枯木暮山蒼同伴相呼
歸又忙石稜割脚茅割耳身上無有乾衣裳却思昨日
西邊好曠坂平原盡豐草短蓑一卧午風輕長笛三吹
夕陽早
五言律
牧童(唐)僧栖蟾
牛得自由騎春風細雨飛青山青草裏一笠一蓑衣日
出唱歌去月明撫掌歸何人得似爾無是亦無非
牧(明)張居正
是處桑麻好田家樂事同耕夫閒白晝牧豎趁春風短
笛雲山外長林雨露中命儔還藉草相與說年豐
六言律
夏牧(明)楊慎
長夏冷風清甽新晴丹帔綠疇山高羊羣似蟻水闊牛
背如舟半幅生煙羃羃三腔短笛悠悠柴扉歸來早掩
斜陽影在檐頭
七言律
牧(明)朱之蕃
擇地求芻兩得宜欣看茁壯望蕃孳薰風永晝蓑堪枕
殘日荒邨笛任吹海上平津封已晚窖中屬國節空竒
長原淺草清流繞倒跨徐歸信犢兒
五言絶句
牧童(唐)劉駕
牧童見客拜山果懷中落晝日驅牛歸前谿風雨惡
牧豎(唐)崔道融
牧豎持簔笠逄人氣傲然卧牛吹短笛耕却傍谿田
六言絶句
牧(明)黎擴
芳草茸茸煖碧烏犍濕濕春肥滿蓑煙雨朝出一笛斜
陽暮歸
七言絶句
牧童(唐)蘆肇
誰人得似牧童心牛背横眠秋興深時復往來吹一曲
何愁南北不知音
題牧牛圖(元)黃清老
平原雨多煙草浮牧童驅牛如挽舟柴門正在水深處
青山流過屋西頭
題牧牛圖(元)僧行端
誰家荒疃連平原何處孤邨帶喬木官田耕盡牛正閒
且對東風弄横玉
牧牛(明)王錫爵
壠上歸來跨牸行揚鞭遥指暮雲生明朝共把春犁去
聞道君王欲省耕
平原道中見牧豕者(明)尹嘉賓
天門室宿鬱如虹海上蕭條牧豕翁會得平津開閤意
一竿寒日野田中
御定佩文齋詠物詩選卷二百二十九
