欽定四庫全書
御定佩文齋詠物詩選卷四百八十二
螢類
四言古
螢火贊(晉)郭璞
熠燿宵行蟲之微么出自腐草煙若散漂物之相喣孰
知其陶
五言古
詠螢(梁)簡文帝
本將秋草并今與夕風輕騰空類星隕拂樹若花生屏
疑神火照簾似夜珠明逢君拾光采不恡此身傾
詠螢火(梁)元帝
著人疑不熱集草訝無煙到来燈下暗翻往雨中然
月中飛螢(梁)紀少瑜
遠度時依幕斜来如畏窗向月光還盡臨池影更雙
照帙秋螢(陳)陽縉
秋窗餘照盡入暗早螢来忽聚還同色恒然詎落灰飛
影黃金散依帷縹帙開含明終不息夜月空徘徊
七言古
炭步港觀螢(宋)孔武仲
九華之南蘆葦長流螢夕起不計雙爛如神仙珠玉闕
青羅掩暎千明釭空江沈沈未見月近浦穿林起還滅
魚游鳥宿自不驚我知此火初無情
五言律
秋螢(唐)駱賓王
玉虬分静夜金螢照晚凉含輝疑泛月帶火怯凌霜散
彩縈虛牖飄花遶洞房下帷如不倦當解借餘光
螢火(唐)杜甫
幸因腐草出敢近太陽飛未足臨書卷時能點客衣随
風隔幔小帶雨傍林微十月清霜重飄零何處歸
夜對流螢作(唐)韋應物
月暗竹亭幽螢光拂席流還思故園夜更度一年秋自
惬觀書興何慚秉燭遊府中徒冉冉明發好歸休
詠螢(唐)李嘉祐
暎水光難定凌虛體自輕夜風吹不滅秋露洗還明向
燭仍藏焰投書更有情猶將流亂影来此傍簷楹
螢(唐)周繇
熠熠與娟娟池塘竹樹邊亂飛同曳火成聚却無煙微
雨灑不滅輕風吹欲燃舊曾書案上頻把作囊懸
螢(唐)羅隠
空庭夜未央點的度西牆抱影何卑細乘時忽發揚不
思因腐草便擬倚孤光若道通文翰車公業豈長
詠螢(明)僧德祥
念爾一身微秋来處處飛放光唯獨照引類欲相輝白
髮嫌催節青燈妬入幃老僧無世相容得繞禪衣
七言律
見螢火(唐)杜甫
巫山秋夜螢火飛簾疎巧入坐人衣忽驚屋裏琴書冷
復亂簷前星宿稀却繞井闌添個個偶經花蘂弄輝輝
滄江白髮愁看汝来歲如今歸未歸
螢(唐)徐夤
月墜西樓夜影空透簾穿幕達房櫳流光堪在珠璣列
為火不生榆柳中一一點通黃卷字輕輕化出綠蕪叢
欲知應候何時節六月初迎大暑風
螢燈(元)謝宗可
微熒閃閃拂晴波幾度黃昏誤舞蛾銀粟無煙棲碧蘚
玉蟲留影綴青莎秋空雨歇寒光墮晚徑風閒冷燼多
欲喚紗囊車武子為渠還賦短檠歌
螢火(明)朱之蕃
中宵露坐數飛螢隠暎牆隂復廣庭風動花林生野燒
池搖雲影度疎星天街扇撲流光亂書屋囊開夜色青
乘化未容隨草腐非關慧質弄惺惺
五言絶句
詠螢(唐)虞世南
的歴流光小飄颻弱翅輕恐畏無人識獨自暗中明
詠螢火示情人(唐)李百藥
窗裏憐燈暗階前畏月明不辭逢露濕祗為重宵行
秋夜喜遇王處士(唐)王績
北場芸藿罷東臯刈黍歸相逢秋月滿更值夜螢飛
翫螢火(唐)韋應物
時節變衰草物色近新秋度月影纔斂繞竹光復流
七言絶句
螢(唐)郭震
秋風凛凛月依依飛過高梧影裏時處暗若教同衆類
世間爭得有人知
夏夜登南樓(唐)賈島
水岸寒樓帶月躋夏林初見岳陽谿一點新螢報秋信
不知何樹是菩提
螢(唐)羅鄴
水殿清風玉戶開飛光千點去還来無風無月長門夜
偏到階前照綠苔
其二
徘徊無燭冷無煙秋徑莎庭入夜天休向書窗来照字
近来紅蠟滿歌筵
寓壺源僧舍(宋)吳儆
悶来掩卷已三更風露涓涓月滿庭閒撲流螢衝暗樹
危梢點點墮寒星
玉清夜歸(宋)趙師秀
巖前未有桂花開觀裏閒尋道士来微雨過時松路黑
野螢飛出照青苔
秋夕(金)吳激
風螢開合度松隂松下蕭然倦客心幾點青光照凉夜
何時遠寺得幽尋
即事(金)劉昂
雨洗明河畫扇收胡牀露坐藥欄秋牆隂未得中庭月
一點螢光草際流
酬秦仲納凉(元)張端
池上尋詩繞百回何湏東閣對官梅静中賞識人知少
一個山螢度水来
夜過張子不值(明)皇甫汸
偶隨明月過君家幽徑無人自落花書帙亂抛青玉案
尚餘螢火挂窗紗
螢(明)郭登
腐朽如何不自量化形飛起便悠揚臍間只有些兒火
月下星前少放光
即席贈薛之翰(明)謝榛
園花尊酒日相期共爾流連欲暮時倚醉山亭歌楚調
秋螢飛過石榴枝
閒居雜興(明)顧大典
坐来黃葉滿漁磯小閣疎燈對掩扉竹覆古牆經雨暗
夜分時復見螢飛
宫詞(明)王叔承
西清環珮水泠泠片月初生雲母屏却遇玉真公主到
碧螢飛照蘂珠經
御定佩文齋詠物詩選卷四百八十二
