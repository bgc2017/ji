欽定四庫全書
御定佩文齋詠物詩選卷三百七十六
藥類
五言古
和紀參軍服散得益(齊)謝朓
金液稱九轉西山歌五色鍊質乃排雲濯景終不測雲
英亦可餌且駐羲和力能令長卿卧暫故遇真識
憩郊園和約法師採藥(梁)沈約
郭外三千畆欲以貿朝饘繁蔬既綺布密果亦星懸
採藥遊名山(陳)劉刪
名山本鬱盤道士貴黃冠獨馭千年鶴来尋五色丸石
牀新溜乳金竈欲成丹定知無二價非復在長安
種藥(唐)韋應物
好讀神農書多識藥艸名持縑購山客移時羅衆英不
改幽澗色宛如此地生汲井既蒙澤插楥亦扶傾陰穎
夕房斂陽條夏花眀悅翫從兹始日夕繞庭行州民自
寡訟養閒非政成
山居新種花藥與道士同賦(唐)錢起
自樂魚鳥性寧求農牧資淺深愛巖壑疏鑿盡幽竒雨
花相助好鶯鳴春艸時種蘭入山翠引葛上花枝風露
拆紅紫緣谿復映池新泉香杜若片石隐江蘺宛謂武
陵洞潜應造化移杖策擕煙客滿袖掇芳蕤蝴蝶舞留
我仙雞閒傍籬但令黃精熟不慮韶光遲笑指雲蘿逕
樵人那得知
藥草(唐)蘇拯
天子䘏疲瘵坤靈奉其職年年濟世功貴賤相兼植因
産衆艸中所希采者識一枝當若神千金亦何直生草
不生藥無以彰土德生藥不生草無以彰竒特國忠在
臣賢民患憑藥力靈艸猶如此賢人豈多得
擬古寄何太卿(宋)謝翺
世聞賣藥翁出市恒騎虎朅来空山中恨不輙與語長
嘯歸無家獨指梧桐樹既指梧桐樹復採梧桐子持以
贈所思浩歌聊復爾
謝子靜寄端午藥煎謝翺
麩桃弄朝煙舍蟲鍊百杵山人入藥籙搗日月逢午甘
酸雜衆味能生玉池乳頗憶越吟人性靜無所苦中年
白髮生寄以潤肺腑為謝山中人願結山中侣
採藥(元)許謙
亭亭北山松宿藹蔭深碧蒼根走虬龍巨榦蟠鐡石平
生棟梁具不受霜雪厄兔絲得所附裊裊掛千尺流脂
入九地千載化琥珀我欲掇其英俯仰費搜擿紅爐轉
丹砂石髓變金液但恐茫昧間圖驥不可索意長時苦
促雙髩日夜白刀圭或可試習習在兩腋蓬莱三萬里
詎謂弱水隔他時来山中故老應不識
詠東漢高士封君達(元)張雨
入山服黃連還鄉騎青牛借得五岳圖一去三千秋
題金華宗原常䨇谿洗藥圖(明)吳溥
洗藥臨谿頭水流谿尾香居人飲谿水百年躋夀康石
路曲盤蛇山花如錦黃日暮携藥歸香風滿衣裳
七言古
鋤藥詠(唐)錢起
蒔藥穿林復在巘濃香秀色深能淺雲氣垂来裛露偏
松隂古處知春晚拂曙殘鶯百囀催縈泉帶石幾花開
不隨飛鳥緣枝去如笑幽人出谷来對之不覺忘疎嬾
廢卷荷鋤嫌日短豈無萱艸樹階墀惜爾幽芳世所遺
但使芝蘭出蕭艾不辭手足皆腁胝寧學陶潜空嗜酒
頽齡捨此事東菑
採藥晩歸因宿野人草舍(宋)文同
東巖隂深崖巘古夹澗垂泉結鵝乳我来採藥晚忘歸
試宿荆扉問雞黍春風滿林燈火冷一夜不眠山月苦
平明擕策下青蒼松葉紛紛灑新雨
五言律
月下洗藥(唐)錢起
汲井向新月分流入衆芳濕花低桂影翻葉靜泉光露
下添餘潤蜂驚引暗香寄言養生客来此共提筐
清旦題採藥翁草堂(唐)温庭筠
幽人尋藥徑来自曉雲邊衣濕术花雨語成松嶺煙解
藤開澗戶踏石過谿泉林外晨光動山昏鳥滿天
夏日(宋)張耒
種藥幽人事還披本草經出山抛舊翠過雨有新青術
受壺中秘方傳肘後靈不辭勤服餌為變髮星星
五言排律
春過賀遂員外藥園(唐)王維
前年槿籬故新作藥欄成香草為君子名花是長卿水
穿盤石透藤繫古松生畫畏開厨走来蒙倒屣迎蔗漿
菰米飯蒟醬露葵羹頗識灌園意於陵不自輕
七言律
重玄寺元達年逾八十好種名藥凡所植者多
至自天台四明包山句曲叢萃紛糅各可指
名余竒而訪之因題二章(唐)皮日休
雨蓧煙鋤傴僂齎紺牙紅甲兩三畦藥名却笑桐君少
年紀翻嫌竹祖低白石靜敲蒸术火清泉閒洗種花泥
怪来昨日休持鉢一尺雕胡似掌齊
其二
香蔓蒙籠覆昔邪檜烟杉露濕袈裟石盆換水撈松葉
竹逕遷牀避笋芽藜杖移時挑細藥銅瓶盡日灌幽花
支公謾道憐神駿不及今朝種一麻
和題達上人藥圃(唐)陸龜蒙
藥味多從遠客齎旋添花圃旋成畦三椏舊種根因異
九節初移葉尚低山筴便和幽澗石水芝須帶本池泥
從今直到清秋日又有香苗幾番齊
其二
净名無語是清羸草藥搜来喻更微一雨一風皆遂性
花開花落盡忘機教疏兔縷金絃亂自擁龍芻紫汞肥
莫怪獨親幽圃坐病容消盡欲依歸
分得藥臼謝醫(明)沈周
山人治藥斫雲根枵腹中容海月吞搗過砂牀剰朱糝
煉餘石髓膩青㾗無銘錯認周王鼓有竅真移玉女盆
抱疾人来識清杵數聲遥在杏花村
五言絶句
藥圃(唐)錢起
春畦生百藥花葉香初霽好客似風光偏来入叢蕙
酬濬上人採藥見寄(唐)劉商
玉英期共采雲嶺獨先過應得靈芝也詩情一倍多
藥園(唐)司空曙
春園芳巳遍綠蔓雜紅英獨有深山客時来辨藥名
房君珊瑚散(唐)李商隐
不見嫦娥影清秋守月輪月中閒杵臼桂子𢷬成塵
藥圃(唐)夏侯子雲
綠葉紅英遍仙經自討論偶移巖伴菊鋤斷白雲根
贈華山遊人(唐)毛女正美
藥苗不滿笥又更上危巔回首歸去路相將入翠煙
洗藥池(元)趙孟頫
真人栖隐處洗藥有清池金丹要沐浴玉水自生肥
紫軒趙孟頫
林君巳仙去紫軒名尚存丹光時或現藥鼎夜常温
香陰(明)僧通潤
山中多藥苖往往發香氣不知採藥人曾嗅此香未
七言絶句
絶句(唐)杜甫
藥條藥甲潤青青色過棕亭入草亭苗滿空山慚取譽
根居隙地怯成形
送僧往金州(唐)張籍
聞道漢隂山水好師行一一徧經過事須覓取堪居處
若箇谿頭藥最多
招周處士張籍
閉門秋雨濕牆莎俗客来稀野思多已掃書堂安藥竈
山人作意早經過
酬孝甫見贈十首各酬本意次用舊韻(錄一)
(唐)元稹
一自低心翰墨場箭靫抛盡負書囊近来兼愛休糧藥
柏葉莎蘿雜豆黃
題龍池山人(唐)施肩吾
主人家在龍池側水中有魚不敢食終朝采藥供仙厨
却笑桃花少顔色
自遣(唐)陸龜蒙
無多藥圃近南榮合有新苗次第生穉子不知名品上
恐隨春草鬪輸贏
宗人惠四藥(唐)鄭谷
宗人忽惠西山藥四味清新香助茶爽得心神便騎鶴
何須燒得白朱砂
山邨經行因施藥(宋)陸游
逆旅人家近野橋偶因秣蹇暫逍遙邨翁不解讀本艸
爭就先生辨藥苗
采藥徑(宋)趙師秀
十載仙家采藥心春風過了得幽尋如今縱有相逢處
不是桃花是綠隂
賣藥翁(元)馬臻
山人本在山中住偶向城中賣藥去不道石潭龍出雲
失却朝来下山處
訪柱上人(明)徐賁
經院深深久護烟雨中藥艸午凉天古香室裏人重到
恰似秋風五日前
御定佩文齋詠物詩選卷三百七十六
