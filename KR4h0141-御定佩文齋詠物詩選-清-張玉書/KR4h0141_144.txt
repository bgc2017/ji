欽定四庫全書
御定佩文齋詠物詩選卷一百四十四
戰袍類
七言古
觀杭州鈐轄歐育刀劒戰袍(宋)蘇軾
青綾衲衫暖襯甲紅線勒帛光遶脅秃巾小䄂雕鶻盤
大刀長劒龍蛇柙兩軍鼓噪屋瓦墜紅塵白羽紛相雜
將軍恩重此身輕笑履鋒鋩如一插書生只肯坐帷幄
談笑毫端弄生殺叫呼擊鼓催上竿猛士應憐小兒黠
試問黃河夜偷渡掠面驚沙寒霎霎何如大艦日高眠
一枕清風過苕霅
五言律
賦得戰袍紅(明)徐渭
海罽染啼猩征袍製始成春籠香共疉夜帳火俱明自
與鶉旗映還宜蟒繡縈戰歸新月上脱向侍兒擎
五言絶句
戰袍(明)高啓
雕錦剪花團三邊總認看尋常不肯著風雪念兵寒
御定佩文齋詠物詩選卷一百四十四
