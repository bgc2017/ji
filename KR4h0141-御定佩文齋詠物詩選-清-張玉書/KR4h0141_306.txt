欽定四庫全書
御定佩文齋詠物詩選卷三百六
橙類
七言律
詠橙(宋)梅堯臣
洞庭朱橘未弄色襄水錦橙多巳黃玉臼𢷬虀憐鱠美
金盤按酒助杯香雖生南土名猶重未信中州客厭嘗
欲寄百苞憑驛去只應佳味怯風霜
九日南陵送橙菊(眀)李夢陽
朱門美菊采先芳玉圃新橙摘早霜傳送滿盤真鬪色
分看隨手各矜香深憐便合携尊酹暫貯應須得蠏嘗
獨醉秋堂臥風物一年晴雨任重陽
七言絶句
橙(宋)歐陽修
嘉樹團團俯可攀壓枝秋實漸斕斑朱闌碧瓦清霜曉
鑿鑿繁星綠葉間
香橙徑(宋)蘇軾
金橙縱復里人知不見鱸魚價自低須是松江煙雨裏
小船燒薤擣香虀
贈劉景文蘇軾
荷盡巳無擎雨蓋菊殘猶有傲霜枝一年好景君須記
正是橙黃橘綠時
橙(宋)黃庭堅
誰將金闕真黃色借與洞庭霜後橙松滋解作逡巡麴
壓倒江南好事僧
舶上謠(眀)王弼
千艘飛過石頭城獵獵黃旗發鼓聲中使面前傳令急
江南十月進香橙
御定佩文齋詠物詩選卷三百六
