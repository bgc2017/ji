欽定四庫全書
御定佩文齋詠物詩選卷三百八十六
雜藥類
五言古
兔絲(齊)謝朓
輕絲既難理細縷竟無織爛漫已萬條連綿復一色安
根不可知縈心終不測所貴能卷舒伊用蓬生直
詠益智(梁)劉孝勝
挺芳銅嶺上擢穎石門端連叢去本葉雜和委雕盤寧
推不迷草詎減聰明九儻逢公子宴方厭永夜歡
種术(唐)柳宗元
守閒事服餌採术東山阿東山幽且阻疲苶煩經過戒
徒劚靈根封植閟天和違爾澗底石徹我庭中莎土膏
滋玄液松露墜繁柯南東自成畝繚繞紛相羅晨步佳
色媚夜眠幽氣多離憂苟可怡孰能知其佗㸑竹茹芳
葉寧慮瘵與瘥留連樹蕙辭婉娩采嶶歌悟拙甘自足
激清愧同波單豹且理内高門復如何
種仙靈毗(唐)柳宗元
窮陋闕自飬癘氣劇囂煩隆冬乏霜霰日夕南風温杖
藜下庭際曳踵不及門門有野田吏慰我飄零魂及言
有靈藥近在湘西原服之不盈旬蹩&KR0887;皆騰鶱笑忭前
即吏為我擢其根蔚蔚遂充庭英翹忽已繁晨起自採
曝杵臼通夜喧靈和理内藏攻疾貴自源壅覆逃積霧
伸舒委餘暄竒功苟可徵寧復資蘭蓀我聞畸人術一
氣中夜存能令深深息呼吸還歸跟疎放固難效且以
藥餌論痿者不忘起窮者寧復言神哉輔吾足幸及兒
女奔
薏苡(宋)蘇軾
伏波飯薏苡禦瘴傳神良能除五谿毒不救䜛言傷䜛
言風雨過瘴癘久亦亡兩俱不足治但愛艸木長艸木
各有宜珍産駢南荒絳囊懸茘支雪粉剖枕榔不謂蓬
荻姿中有藥與糧舂為芡珠圓炊作菰米香子美拾橡
栗黃精誑空腸今吾獨何者玉粒照座光
地黃蘇軾
地黃飼老馬可使光鑑人吾聞樂天語喻馬施之身我
衰正㐲櫪垂耳氣不振移栽附沃壤蕃茂爭新春沈水
得穉根重湯飬陳薪投以東阿清和以北海醇崖密助
甘冷山薑發芳辛融為寒食餳嚥作瑞露珍丹田自宿
火渴肺還生津願餉内熱子一洗胸中塵
寄何首烏丸與友人(宋)文同
此艸有竒效嘗聞於習之陵陽亦舊産其地尤所宜翠
蔓走巖壁芳叢蔚參差下有根如拳赤白相雄雌劚之
高秋後氣味乃不虧斷以苦竹刀蒸曝凡九為夾羅下
香屑石密相和治入臼杵萬過盈盤走纍纍日進豈厭
屢初若無所滋漸久覺膚革鮮潤如凝脂既已䰅髮換
白者無一絲耳目固聰明步履欲走馳十年親友别忽
見皆生疑問胡得爾術容貌曾莫衰為之講靈苖不為
世俗知蓋以多見賤蓬藋同一虧君如聽予服此語不
敢欺勿信柳子厚但誇仙靈脾
天門冬(宋)朱子
高蘿引蔓長插楥垂碧絲西窗夜來雨無人領幽姿
黃連(明)吳寬
花細山桂然階下不堪嗅野人劚其根根長節應九苦
節不可貞服食可資壽其功利于病有客嫌苦口戒余
勿種兹味苦和難受豈不見甘艸百藥無不有
兔絲(明)薛蕙
根株不自立枝蔓為誰餙偶同雜組文未比朱絃直園
客何由整天女詎堪織暫附松柏枝終辭霜露色
七言古
紫參歌(唐)錢起
遠公林下滿青苔春藥偏宜間石開往往幽人尋水見
時時仙蝶隔雲來隂陽雕刻花如鳥對鳳連雞一何小
春風宛轉虎谿旁紫翼紅翹翻霽光貝葉經前無住色
蓮花會裏暫留香蓬山才子憐幽性白雪陽春動新詠
應知仙卉老煙霞莫賞夭桃滿蹊徑
薏苡(宋)陸游
初遊唐安飯薏米炊成不減雕胡美大如芡實白如玉
滑欲流匙香滿屋腹腴項臠不入盤况復飱酪誇甘酸
東歸思之未易得每以問人人不識嗚呼竒材從古棄
草菅君試求之籬落間
五言律
臨洮龍興寺元上人院同詠青木香叢
(唐)岑參
移根自遠方種得在僧房六月花新吐三春葉已長抽
莖高鍚杖引影到繩牀只為能除疾傾心向藥王
灼艾(宋)范大成
血忌詳涓日凥神謹避方艾求真伏道穴按古明堂謝
去羣巫祝勝如幾藥湯起來成獨笑一事攪千忙
五言排律
謝李吏部贈訶梨勒葉(唐)包佶
一葉生西徼齎來海上查歲時經水府根本别天涯方
士真難見商胡輒自誇比香同異域看色勝仙家茗飲
暫調氣梧丸喜伐邪幸蒙祛老疾深願駐韶華
七言律
次韻袁公濟謝芎椒(宋)蘇軾
燥吻時時著酒濡要令卧疾致文殊河魚潰腹空號楚
汗水流骹始信吳自笑方求三歲艾不如長作獨眠夫
羡君清瘦真仙骨更助飄飄鶴背軀
五言絶句
曲水寺枳實(唐)劉商
枳實繞僧房攀枝置藥囊洞庭山上橘霜落也應黃
七言絶句
香附子(唐)顧况
越人翠被今何寂獨立江邊莎艸碧紫燕西飛欲寄書
白雲何處逢來客
與梧州劉中丞(唐)李涉
三代盧龍將相家五分符竹到天涯瘴山江上重相見
醉裏同看荳蔲花
答開州韋使君寄車前子(唐)張籍
開州午日車前子作藥人皆道有神慚愧使君憐病眼
二千里外寄閑人
勸飲酒(唐)張祜
燒得硫黃漫學仙未勝長付酒家錢竇常不喫齊推藥
却在人間八十年
贈丘先生(唐)賈島
常言喫藥全勝飯華嶽松邊采茯神不遣髭䰅一莖白
擬為白日上昇人
睡起聞米元章冐熱到東園送麥門冬飲子
(宋)蘇軾
一枕清風直萬錢無人肯買北窗眠開心煖胃門冬飲
知是東坡手自煎
貝母(宋)張載
貝母階前蔓百尋雙桐盤繞葉森森剛強顧我蹉跎甚
時欲低柔警寸心
晩春田園雜興(宋)范成大
新綠園林曉氣凉晨炊早出看移秧百花飄盡桑麻小
夾路風來阿魏香
次韻春日漫興(明高)啟
菖蒲葉老芷花新地暖鴛鴦護水紋不上高樓無遠恨
江南春盡艸如雲
聞芷(明)僧德祥
白芷花開繞屋香一時秋思入江鄉雲多水闊人難見
楚竹歌聲動夕陽
御定佩文齋詠物詩選卷三百八十六
