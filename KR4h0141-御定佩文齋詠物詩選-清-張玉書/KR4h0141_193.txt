欽定四庫全書
御定佩文齋詠物詩選卷一百九十三
琴類(附風琴)
五言古
秋夜詠琴(梁)劉孝綽
上宮秋露結上客夜琴鳴幽蘭暫罷曲積雪更傳聲
賦得為我彈鳴琴(陳)賀徹
薄暮高堂上調琴召美人伯喈聲未盡相如曲復新點
徽還轉弄亂爪更留賓聊持一絃響雜起艷歌塵
日晩彈琴(北齊)馬元熙
上客敞前扉鳴琴對晩暉掩抑歌張女凄清奏楚妃稍
視紅塵落漸覺白雲飛新聲獨見賞莫恨知音稀
聽琴(北齊)蕭慤
洞門凉氣滿閒館夕隂生絃隨流水急調雜秋風清掩
抑朝飛弄凄斷夜啼聲至人齊物我持此悅高情
弄琴(北周)庾信
雉飛催曉别烏啼驚夜眠若交新曲變惟須促一絃
其二
不見石城樂惟聞烏噪林新聲逐絃轉應得動春心
詠琴(唐)楊希道
久擅龍門質孤竦嶧陽名齊娥初發弄趙女正調聲嘉
客勿遽返繁絃曲未成
琴(唐)王昌齡
孤桐秘虚鳴樸素傳幽真髣髴絃指外遂見初古人意
遠風雪苦時来江山春高宴未終曲誰能辨經綸
聽彈風入松闋贈楊補闕王昌齡
商風入我絃夜竹深有露聲沈與林寂清景不可度寥
落幽居心颼飀青松樹松風吹艸白谿水寒日暮聲意
去復還九變待一顧空山多雨雪獨立君始悟
聽鄭五愔彈琴(唐)孟浩然
阮籍推名飲清風滿竹林半酣下衫袖拂拭龍脣琴一
杯彈一曲不覺夕陽沈予意在山水聞之諧夙心
贈裴九侍御昌江草堂彈琴(唐)賈至
朔風吹疎林積雪在崖巘鳴琴草堂響小澗清且淺沈
吟東山意欲去芳歲晩悵望黃綺心白雲若在眼
江上琴興(唐)常建
江上調玉琴一絃清一心泠泠七絃徧萬木澄幽隂能
使江月白又令江水深始知枯桐枝可以徽黃金
張山人彈琴常建
君去芳草綠西峰彈玉琴豈惟丘中賞兼得清煩襟朝
從山口還出嶺聞清音了然雲霞氣照見天地心玄鶴
下澄空翩翩舞松林改絃叩商聲又聽飛龍吟稍覺此
身妄漸知仙事深其將鍊金鼎永以投吾簪
幽琴(唐)劉長卿
月色滿軒白琴聲宜夜闌泠泠七絃上靜聽松風寒古
調雖自愛今人多不彈向君投此曲所貴知音難
琴(唐)韋應物
有客天一方寄我孤桐琴迢迢萬里隔託此傳幽音冰
霜中自結龍鳳相與吟絃以明直道漆以固交深
清夜琴興(唐)白居易
月出鳥栖盡寂然坐空林是時心境閒可以彈素琴清
泠由木性恬淡隨人心心積和平氣木應正始音響餘
羣動息曲罷秋夜深正聲感元化天地清沈沈
和順之琴者白居易
隂隂花院月耿耿蘭房燭中有弄琴人聲貌俱如玉清
泠石泉引雅淡風松曲遂使君子心不愛凡絲竹
聽彈古淥水白居易
聞君古渌水使我生和平欲識慢流意為聽疎汎聲西
窗竹隂卞竟日有餘清
奉和張舍人閣中直夜思聞雅琴因書事通簡
僚友(唐)呂温
迢迢天上直寂寞丘中琴憶爾山水韻起予仁智心凝
情在正始超想疎煩襟凉生子夜後月照禁垣深遠風
靄蘭氣微露清桐隂方襲緇衣慶永奏南薰吟
夜集汝州郡齋聽陸僧辨彈琴
(唐)孟郊
康樂寵詞客清宵意無窮徵文北山外借月南樓中千
里愁併盡一樽歡暫同胡為戞楚琴淅瀝起寒風
聽尹鍊師彈琴(唐)吴筠
至樂本太乙幽琴和乾坤鄭聲久亂雅此道希能尊吾
見尹仙翁伯牙今復存衆人乘其流夫子達其源在山
峻峰峙在水洪濤奔都忘邇城闕但覺清心魂代乏識
微者幽音誰與論
寳琴(唐)僧彪
吾有一寳琴價重雙南金刻作龍鳳像彈為山水音星
從徽裏發風来弦上吟鍾期不可遇誰辨曲中心
和楊畋孤琴詠(宋)范仲淹
愛此千年器如見古人面欲彈換朱絲明月當秋漢我
願宮商絃相應聲無間自然召南風莫起孤琴歎
趙君澤擕琴載酒見訪分韻得琴字
(宋)朱子
山城夜寥閴虚堂杳沈沈王孫有高趣挈榼来相尋喜
兹煩抱舒未覺杯酒深一為塵外想再撫丘中琴餘音
殷雷動爽籟悲龍吟寄謝箏笛耳寧知山水音
聽袁員外彈琴(元)倪瓚
郎官調綠綺谷雪賞初晴兩忘絃與手流泉松吹聲問
年踰八十云嘗見河清挂帆望九華神人歘相迎啖以
海上棗歡愛若平生元遇寧復得惜哉遺姓名
登忠勤樓聽久孚賀架閣彈琴
(明)汪廣洋
畫棟栖朝霞層檐宿秋霧振衣坐前楹援琴寫中素幽
泉鳴澗深落花蕩春暮油然聞至音令人起遐慕
古詩(明)賀甫
焦桐古製作乃是㸑下材金徽燦星斗玉軫調風雷寳
之不欲彈撫視日幾廻囊韜藉文錦有待知音来
七言古(附長短句)
琴歌(唐)李頎
主人有酒歡今夕請奏鳴琴廣陵客月照城頭烏半飛
霜凄萬樹風入衣銅爐華燭燭增輝初彈淥水後楚妃
一聲巳動物皆靜四座無言星欲稀清淮奉使千餘里
敢告雲山從此始
聽潁師彈琴(唐)韓愈
昵昵兒女語恩怨相爾汝劃然變軒昂勇士赴敵場浮
雲柳絮無根蔕天地闊遠隨飛揚喧啾百鳥羣忽見孤
鳳凰躋攀分寸不可上失勢一落千文強嗟余有兩耳
未省聽絲篁自聞潁師彈起坐在一旁推手遽止之濕
衣淚滂滂潁乎爾誠能無以冰炭置我腸
水仙操(唐)李咸用
大波相拍流水鳴蓬山鳥獸多竒形琴心不喜亦不驚
安絃緩爪何泠泠水仙飄渺来相迎伯牙從此留嘉名
嶧陽散木虚且輕重華斧下知其聲檿絲相糺成凄清
調和引得薰風生指底先王長養情曲終天下稱太平
後人好事傳其曲有時聲足意不足始峩峩兮復洋洋
但見山青兼水綠成連入海移人情豈是本来無嗜慾
琴兮琴兮在自然不在徽金將軫玉
聽賢師琴(宋)蘇軾
大絃春温和且平小絃廉折亮以清平生未識宮與角
但聞牛鳴盎中雉登木門前剝啄誰叩門山僧未閒君
勿嗔歸家且覓千斛水淨洗從前箏笛耳
舟中聽琴(宋)蘇轍
江流浩浩羣動息琴聲琅琅中夜鳴水深天闊音響遠
仰視牛斗皆縦横昔有至人愛竒曲學之三歲終無成
一朝隨師過滄海留置絶島不復迎終年見怪心自感
海水震掉魚龍驚翻回蕩潏有遺韻琴意忽忽從此生
師来迎笑問所得撫手無言心已明世人囂囂好絲竹
撞鐘擊鼓浪謂榮安知江琴韻超絶掩耳大笑不肯聽
智仲可月下彈琴圖(金)元好問
暮春舞雩鼓瑟希琴語解吐胷中竒誰言手揮七絃易
大笑虎頭真絶癡北風蕭蕭路何永流波湯湯君自知
三尺絲桐儘堪老兒童休訝鶴書遲
鄱陽蕭性淵携其祖將領所愛唐琴號霜鐘者
還自和林求詩六月三日五門宣赦後作
(元)揭傒斯
嵩州昔有蕭將軍讀書學劒天下聞南隨龍馬渡江去
尚有孤琴傳子孫孤琴云是唐人斵昔日軍中自行樂
至今猶存殺伐聲一鼔哀風振寥廓將軍之孫才且良
文能作賦武蹶張秦王城下飲白馬祁連山中射白狼
時平好文不好武抱琴却歎儒衣誤昭王臺上看青春
彭郎磯頭夢歸路日長史館幽且閒正冠拂琴為我彈
京城六月日如火霜鐘半夜鳴空山南風自有虞廷操
可惜同心不同調捐琴决眼望青天今日天門有新詔
古琴漆有蛇蚹紋者材之良也道友擕一琴甚
古謂是零陵湘石枯桐斵成索價三百緡無
償之者戲作湘桐吟(元)周權
黃鐘沈聲喧瓦缶良材入㸑知多少誰裁鳴鳳千年枝
蛇蚹龍紋巧蟠紐澤堅古漆光不磨徽絃不具含雲和
巳無伯牙之手子期耳三歎如此湘桐何
聽鄭廷美彈琴(元)王逢
畫闌月照芙蓉霜博山水暖薔薇香石屏石几青黛光
鄭卿君子琴中堂榴裙蕙帶辭羅洞玉珮朱纓脫飛鞚
何處春深雲滿林小巢並語梧花鳳君不見湘靈鼓瑟
湘江滸苦竹祠荒愁暮雨遺音一曲增感傷使我無言
重懷古重懷古雞喔喔明星爛漫東城角誰家尚奏桑
間樂
秋夜聽谷大彈陽春白雪遂歌以贈
(明)黃元
昔聞歌白雪未知絃上聲看君彈来秋月下十指如度
春風鳴初聞飄飄下天闕亂逐回風氣騷屑凍来深樹
梅不開散入空林竹應折又如紛紛江上来流音中節
渾相催㶚陵一日幾人度剡谿半夜孤舟廻清川帶寒
流野鳥絶繁語少女歌殘葉共飛仙郎唱罷花能舞須
臾雪晴風亦遲按絃問君君不知聲殘響絶無所見惟
見桐枝秋露垂
史滄如擕琴過訪(明)葛一龍
櫻桃花開山雨紅有客乘舟雲水東舟空祗餘三尺桐
仙人氣骨林下風姓名不署神相通别云訪我若不遇
自彈一曲出門去
五言律
琴(唐)李嶠
隠士竹林隈英聲寳匣開風前綠綺弄月下白雲来淮
海多為室梁岷舊作臺子期如可聽山水響餘哀
聽蜀僧濬彈琴(唐)李白
蜀僧抱綠綺西下峨嵋峰為我一揮手如聽萬壑松客
心洗流水餘響入霜鐘不覺碧山暮秋雲暗幾重
聽琴秋夜贈寇尊師(唐)常建
琴當秋夜聽况是洞中人一指指應法一聲聲爽神寒
蟲臨砌默清吹褭燈頻何必鍾期耳高閒自可親
送彈琴李長史往洪州(唐)錢起
抱琴為傲吏孤棹復南行幾度秋江水皆添白雪聲佳
期来客夢幽思緩王程佐牧無勞問心和政自平
對琴待月(唐)白居易
竹院新晴夜松忩未卧時共琴為老伴與月有秋期玉
軫臨風久金波出霧遲幽音待清景唯是我心知
松下琴贈客白居易
松寂風初定琴清夜欲闌偶因羣動息試撥一聲看寡
鶴當徽怨秋泉應指寒慚君此傾聽本不為君彈
郡中夜聽李山人彈三樂白居易
風琴秋拂匣月戶夜開關榮啟先生樂姑蘇太守閒傳
聲千古後得意一時間却怪鍾期耳唯聽水與山
船夜援琴白居易
鳥棲魚不動月照夜江深身外都無事舟中只有琴七
絃為益友兩耳是知音心靜即聲淡其間無古今
秋夜仰懷錢孟二公琴客會(唐)賈島
月色四時好秋光君子知南山昨夜雨為我寫清規獨
鶴聳寒骨高杉韻細颸仙家縹緲弄髣髴此中期
聽琴(唐)張喬
清月轉瑶軫弄中湘水寒能令坐来客不語自相看靜
恐鬼神出急疑風雨殘幾時歸嶺嶠更過洞庭彈
琴(唐)潘緯
客来鳴素琴惆悵對遺音一曲起於古幾人聽到今晝
寒風靄遠日泛月煙深夙續水山操坐生方外心
秋夜聽業上人彈琴(唐)僧貫休
萬物都寂寂堪聞彈正聲人心盡如此天下自和平湘
水瀉秋碧古風吹太清往年廬嶽奏今夕更分明
抱琴(元)黃溍
三尺枯桐樹相隨年歲深此行端有意何處託知音隠
隠青山夜寥寥太古心空擕水仙曲更向海中岑
聽袁子方彈琴(元)倪瓚
蕙帳凝夕清高堂流月明芳琴發綺席列座散繁纓廻
翔别鵠意縹緲孤鸞鳴一寫冰霜操掩抑寄餘情
夜訪芑蟾二釋子因宿西澗聽琴
(明)高啟
清夜獨幽尋巖扉落葉深許擕陶令酒来聽潁師琴人
醉月沈閣烏啼風滿林應留西澗水千載寫餘音
五言排律
同張參軍喜李尚書寄新琴(唐)司空曙
新琴傳鳳凰晴景稱高張白玉連徽淨朱絲繫爪長輕
埃隨拂拭雜籟滿鏗鏘暗想山泉合如親蘭蕙芳正聲
消鄭衛古狀掩笙簧遠識賢人意清風願激揚
詠夫子鼔琴得其人(唐)白行簡
宣父窮元奥師襄受素琴稍殊流水引全辨聖人心慕
德深餘感懷仁意自深泠泠傳妙手摵摵振空林促調
清風至操絃白日沈曲終情不盡今古仰知音
七言律
夢得相過援琴命酒因彈秋思偶詠所懷兼寄
繼之待價二相府(唐)白居易
閒居靜侶偶相招小飲初酣琴欲調我正風前弄秋思
君應天上聽雲韶時和始見陶鈞力物遂方知盛聖朝
雙鳳棲梧魚在藻飛沈隨分各逍遥
聽段處士彈琴(唐)方干
幾年調弄七條絲元化分功十指知泉迸幽音離石底
松含細韻在霜枝窗東顧兔初圓夜竹上寒蟬盡散時
唯有此中心更靜聲聲堪作後人師
聽趙秀才彈琴(唐)韋莊
滿匣冰泉咽又鳴玉音閒淡入神清巫山夜雨絃中起
湘水清波指下生蜂簇野花吟細韻蟬移高柳迸殘聲
不須更奏幽蘭曲卓氏門前月正明
琴(唐)孫氏
玉指朱絃軋復清湘妃一曲最難聽初疑䬃䬃凉風動
又似蕭蕭暮雨零近若流泉来碧嶂遠如元鶴下青冥
夜深彈罷堪惆悵霧濕叢蘭月滿庭
次韻子由彈琴(宋)蘇軾
琴上遺聲久不彈琴中古意本長存苦心欲記常迷舊
信指如歸自著痕應有仙人依樹聽空教瘦鶴舞風鶱
誰知千里谿堂夜時引驚猨撼竹軒
神鳳琴(元)虞集
鳴鳥人間久不聞遺絃欲託斷琴紋曾看土鼓歌朝日
亦共陶尊醉夜分五色雲中迎太乙九疑山下望湘君
采詩應被唐風譜早晩樓船或祀汾
無絃琴(元)謝宗可
獨繭長繅底用抽蛇紋空鎻鳳枝秋落星留暈繩光斷
凍瀑無聲練影收别鶴那聞風外泣孤鸞不向月中愁
多情只有柴桑老寂寂高山水自流
五言絶句
山夜調琴(唐)王績
促軫乘明月抽絃對白雲從来山水韻不使俗人聞
夜興(唐)王勃
野煙含夕渚山月照秋林還將中散興来偶步兵琴
和遊房公舊竹亭聞琴(唐)劉禹錫
尚有竹間路永無綦下塵一聞流水曲重憶餐霞人
琴(唐)白居易
置琴曲几上慵坐但含情何煩故揮弄風絃自有聲
聽琴(唐)王元
拂塵開按匣何事獨顰眉古調俗不樂正聲君自知
書琴臺(宋)趙抃
制動必原靜治人先正心風乎晝壇上退食鳴瑶琴
聽琴(宋)葛長庚
心造虚無外絃鳴指甲間夜来宮調罷明月滿空山
山中(金)張建
林櫻堕紅珠打著琴上絃山人時一笑愛此聲琅然
彈琴高士(明)楊基
江靜月在水山空秋滿亭自彈還自罷初不要人聽
對琴(明)僧明顯
對琴不見琴忘琴聽琴響坐久聽亦無雲飛樹尖上
七言絶句
湖口逢江州朱道士因聽琴(唐)盧綸
廬山道士夜擕琴映月相逢辨語音引坐霜中彈一弄
滿船商客有歸心
贈賀若少府(唐)陸暢
十日廣陵城裏住聽君花下撫金徽新聲指上懷中紙
莫怪潛偷數曲歸
彈秋思(唐)白居易
信意閒彈秋思時調清聲直韻疎遲近来漸喜無人聽
琴格高低心自知
夜調琴憶崔少卿白居易
今夜調琴忽有情欲彈惆悵憶崔卿何人解愛中徽上
秋思邊頭八九聲
贈譚客白居易
上客清譚何亹亹幽人閒思自寥寥請君謾說長安事
膝上風清琴正調
聽幽蘭白居易
琴中有曲是幽蘭為我殷勤更弄看欲得身心俱靜好
自彈不及聽人彈
聽琴(唐)王建
無事此身離白雲松風谿水不曾聞至心聽著仙翁引
今看青山圍繞君
風中琴(唐)盧仝
五音六律十三徽龍吟鶴響思庖犧一彈流水一彈月
水月風生松樹枝
贈美人琴絃(唐)裴夷直
應從玉指到金徽萬態千情料可知今夜燈前湘水曲
殷勤封在七條絲
涇州聽張處士彈琴(唐)項斯
邊州獨夜正思鄉君又彈琴在客堂髣髴不離燈影外
似聞流水到瀟湘
送謝山人歸江夏(唐)陳陶
黃鶴春風二千里山人佳期碧江水擕琴一醉楊柳堤
日暮龍沙白雲起
嘲飛卿(唐)段成式
燕支山色重能輕南陽水澤鬭分明不煩射雉先張翳
自有琴中威鳳聲
夜聽李山人彈琴(唐)司馬札
瑶琴夜久絃秋清楚客一奏湘煙生曲終聲盡意不盡
月照竹軒紅葉明
聽劉尊師彈琴(唐)曹鄴
曾於清海獨聞蟬又向空庭夜聽泉不似齋堂人靜處
秋聲長在七條絃
訪友人幽居(唐)雍陶
莎深苔滑地無塵竹冷花遲剩駐春盡日弄琴誰共聽
與君兼鶴是三人
秋日聽僧彈琴(唐)吴仁璧
金徽玉軫韻泠然言下浮生指下泉恰稱秋風西北起
一時吹入碧湘煙
席間贈琴客(唐)崔珏
七條絃上五音寒此藝知音自古難惟有河南房次律
始終憐得董庭蘭
聽僧彈琴(唐)僧貫休
家近吴王古戰城海風終日打潮聲今朝鄉思渾堆積
琴上聞師大蠏行
琴(唐)僧隠巒
七條絲上寄深意澗水松風生十指自乃知音猶尚稀
欲教更入何人耳
聽武道士彈賀若(宋)蘇軾
清風終日自開簾凉月今宵肯挂檐琴裏若能知賀若
詩中定合愛陶潛
夢遊洛中(宋)蔡襄
脩竹蕭蕭曲檻前清泉㶁㶁小池邊琴中一弄履霜操
人靜當庭月正圓
題趙仲穆山水(元)仇遠
綠林紅樹石崢嶸有客擕琴訪友生今夜西軒風月好
慇懃為我鼓商聲
贈茅山道士(元)薩都拉
茅山道士来相訪手抱七絃琴一張準擬月明彈一曲
桐花落盡晩風凉
贈錢塘琴士(元)貢師泰
畫船載酒西湖上一日笙歌幾萬錢獨抱孤桐向何處
夜深彈月上青天
偶題(元)黃清老
永夜觀兒課舊編小窗燈火憶當年曲肱自笑不成寐
月上瑶琴第五絃
贈山中道士善琴(元)余闕
山中道士綠荷衣新抱瑶琴出翠微已與塵緣斷来往
逢人猶鼔雉朝飛
宮詞(明)朱權
銀潢斗轉挂疎櫺翡翠窗紗夜未扃三弄琴聲彈大雅
一簾明月到中庭
月明聽胡琴(明)徐賁
檀板朱絃出砑聲停杯齊聽月當楹分明自是凉州曲
不解何人最有情
滄州道中寄蔡道卿(明)王慎中
泠泠風舉碧羅裳一曲焦桐月在牀寂歴寒波兼墜葉
不知何處是瀟湘
附風琴
七言絶句
風琴(唐)僧貫休
至竟心為造物功一枝青竹四絃風寥寥雙耳更深後
如在緱山明月中
御定佩文齋詠物詩選卷一百九十三
