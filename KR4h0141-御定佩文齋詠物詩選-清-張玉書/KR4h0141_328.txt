欽定四庫全書
御定佩文齋詠物詩選卷三百二十八
辛夷花類
七言古
初入京寓天界西閣對辛夷花懷徐七記室
(明)高啟
去年寺裏開辛夷君來憶我曾題詩今年我來君已去
思君還對花開時欲尋花下君行迹日暮空庭古苔碧
殷勤把酒問花枝看過春風幾行客
五言律
辛夷花(唐)李德裕
昔年將出谷幾日對辛夷倚樹憐芳意攀條惜歲滋清
陰須暫憩秀色正堪思只待揮金日慇懃泛羽巵
七言律
揚州看辛夷花(唐)皮日休
臘前千朵亞芳叢細膩偏勝素奈功螓首不言披曉雪
麝臍無主任春風一枝拂地成瑶圃數樹參庭是蘂宫
應為當時天女服至今猶未放全紅
和揚州看辛夷花次韻(唐)陸龜蒙
柳疎梅墮少春叢天遣花神别致功高處朵稀難避日
動時枝弱易為風堪將亂蘂添雲肆若得千株便雪宫
不待羣芳應有意等閒桃杏即争紅
遊蔣山題辛夷花寄陳奉禮(宋)徐鉉
今歲遊山已恨遲山中仍喜見辛夷簮纓且免全為累
桃李猶堪别作期晴後日高偏照灼晚來風急漸離披
山郎不作同行伴折得何由寄所思
五言絶句
辛夷塢(唐)裴廸
綠堤春草合王孫自留翫况有辛夷花色與芙蓉亂
辛夷(明)陳繼儒
春雨濕窗紗辛夷弄影斜曾窺江夢彩筆筆忽生花
七言絶句
題靈隐寺紅辛夷花戲酬光上人
(唐)白居易
紫粉筆含尖火焰紅臙脂染小蓮花芳情鄉思知多少
惱得山僧悔出家
二辛夷(唐)李羣玉
狂吟亂舞雙白鶴霜翎玉羽紛紛落空庭向晚春雨微
欲斂寒香抱瑶萼
辛夷(唐)歐陽烱
含鋒新吐嫩紅芽勢欲書空暎早霞應是玉皇曾擲筆
落來地上長成花
木筆花(唐)吳融
嫩如新竹管初齊粉膩紅輕樣可攜誰與詩人偎檻看
好於牋墨井分題
辛夷(明)馮文度
木筆花名暎碧欄詞臣相對動毫端曉來似惹松煙滑
疑向春風詠牡丹
辛夷(明)張新
夢中曾見筆生花錦字還將氣象誇誰信花中原有筆
毫端方欲吐春霞
御定佩文齋詠物詩選卷三百二十八
