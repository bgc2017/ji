欽定四庫全書
御定佩文齋詠物詩選卷一百四十七
武備雜類
五言古
詠鞞應詔(梁)蕭琛
抑揚應雅舞擊節逗和音却馬既云在將帥止思心
七言古
文皇御槍歌(明)王世貞
天欲大統歸文皇健兒插羽起翼方隆準重瞳美髯秀
如雲黑幟綠沈槍幟尾絨排七曜色槍尖鐵浴九秋霜
母論此槍丈二尺尺刃能為萬人敵燿如掣電長繞身
裊若修蛇四生翼銜枚直透深陣後立表時懸伏兵色
白溝河潰呼吸中金陵鐵甕無堅墉保兒身手豈不健
凡介豈敢追真龍紫茸甲彫赤驃死若論元勲此槍耳
貫鏃中穿懸昧白捍刃痕多斷鱗紫星斗長依黼座邊
虹霓不試太平年寧如漢祖斬蛇劒武庫風多遽上天
五言律
弩(唐)李嶠
挺質本軒皇申威震遠方機張驚雉雊玉彩耀星芒高
鳥行應盡清猿坐見傷蘇秦六百步推此說韓王
夕烽(唐)杜甫
夕烽來不近每日報平安塞上傳光小雲邊落點殘照
秦通警急過隴自艱難聞道蓬萊殿千門立馬看
五言絶句
矛(明)高啓
畫榦似蛇長誰論半段槍日斜親鬪罷高宴卓沙場
胄高啓
黃金胄虎頭乍免走豪酋還有從容處綸巾按壘遊
鎧高啓
絲串鏤文銀高城日照鱗擐來曾攪陣一鏃不傷身
七言絶句
狼煙(唐)薛逄
三道狼煙過磧來受降城上探旗開傳聲却報邊無事
自是官軍入鈔回
聞號(唐)鄭畋
陛兵偏近御林營夜靜仍傳禁號聲應笑執金雙闕下
近南猶隔兩重城
御定佩文齋詠物詩選卷一百四十七
