欽定四庫全書
御定佩文齋詠物詩選卷二百三十一
女紅類
五言古
子夜夏歌(晉)樂府
田蠶事巳畢思婦猶苦身當暑理絺服持寄與行人
詠剪綵花(梁)劉孝威
葉舒非漸大花發是初開無論人訝似蜂見也爭來
詠剪綵花(梁)朱超道
淺深依樹色舒卷聽人裁假令春已度終在手中開
子夜冬歌(唐)崔國輔
寂寥抱寒心裁羅文褧褧夜久頻挑燈霜寒剪刀冷
子夜吳聲四時歌(元)張憲
瓦上松雪落燈前夜有聲起持白玉尺呵手製吳綾䌥
紉征袍縫邊庭艸又青
七言古
白紵詞(唐)張籍
皎皎白紵白且鮮將作春衣稱少年裁縫長短不能定
自持刀尺向姑前復恐蘭膏汙纖指常遣傍人收墮珥
衣裳著時寒食下還把玉鞭鞭白馬
裁衣曲(元)陳基
殷勤織紈綺寸寸成文理裁作遠人衣縫縫不敢遲裁
衣不怕剪刀寒寄遠惟憂行路難臨裁更憶身長短只
恐邊城衣帶緩銀燈照壁忽垂花萬一衣成人到家
美人熨帛圖(明)劉溥
霜帛丁東搗初歇女伴相憐白如雪掩帷下堂同此情
白腕對曳當中庭中庭無風乾未得銅斗自燒還自熨
只愁熨著有燋暈難表此身如此白小鬟莫更蹲復蹲
猶恐皺却葵花紋
五言律
剪綵(唐)張九齡
姹女矜容色為花不讓春既爭芳意早誰待物華眞葉
作參差發枝從點綴新自然無限態長在豔陽晨
七言律
剪刀(唐)徐夤
寳持多用繡為囊雙目交加兩鬢霜金匣掠平花翡翠
綠窗裁破錦鴛鴦初栽連理枝猶短誤綰同心帶不長
欲製縕袍先把看質非䊵綺媿銛鋩
監繡(元)揭祐民
鳳閣龍庭慶自今羽鱗顔色組絲深美人百巧天孫手
才士一生紅女心願化神蠶抽甕繭用將繅藉入瑶林
讀書補報渾無力慚媿臨機惜寸隂
剪刀(明)瞿佑
巧製工夫百鍊鋼持來閨閣共行藏雙環對展魚腸快
兩股齊開燕尾張針線有功憑制造綺羅無價任裁量
隨機鏤出新花樣長在佳人玉指傍
五言絶句
春夜裁縫(唐)薛維翰
珠箔因風起飛蛾入最能不教人夜作方便殺明燈
無題(明)袁凱
春衣裁剪罷密葉間穠花縫到鴛鴦處行行線脚斜
七言絶句
寒閨思(唐)白居易
寒月沈沈洞房靜真珠簾外梧桐影秋霜欲下手先知
燈底裁縫剪刀冷
題針限羹字韻(宋)裘萬頃
一寸堅鋼鐵琢成綺羅叢裏度平生有時稚子敲成釣
釣得魚兒便作羹
春詞(元)胡天游
綠窗紅燭製春衣宫樣花紗要入時玉手怕裁雙鳳破
并刀欲下更遲遲
理繡(元)楊維楨
揀得金針出象筒鴛鴦雙刺扇羅中却嗔昨夜狸奴惡
抓亂金牀五色絨
宫中詞(元)張昱
延華閣下日如年除是當番到御前尋出塗金香墜子
安排衣線撚春綿
題月下裁衣圖(明)陳繼
香幃風卷月團團睡起裁衣思萬端秋葉未紅金剪冷
玉門關外不勝寒
宫詞(明)俞允文
一承恩澤入蓬萊别賜輕綃稱體裁剪得辟邪新繭子
並房宫女鬪看來
御定佩文齋詠物詩選卷二百三十一
