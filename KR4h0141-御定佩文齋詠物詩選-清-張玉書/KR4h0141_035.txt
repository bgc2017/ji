欽定四庫全書
御定佩文齋詠物詩選卷三十五
上元類
五言古
上元夜效小庾體同用春字(唐)長孫正隱
薄晩嘯遊人車馬亂驅塵月光三五夜燈燄一重春煙
雲迷北闕簫管識南鄰洛城終不閉更出小平津
上元夜(宋)蘇軾
前年侍玉輦端門萬枝燈璧月挂罘罳珠星綴觚稜去
年中山府老病亦宵興牙旗穿夜市鐵馬響春冰今年
江海上雲房寄山僧亦復舉膏火松間見層層散策桄
榔林林疎月鬅鬙使君置酒罷簫鼓轉松陵狂生來索
酒一舉輙數升浩歌出門去我亦歸瞢騰
七言古
上元作(宋)孔平仲
春來霧雨久不收上元三日月如秋傾城娛樂競沽酒
舊歲豐登仍足油樓前燈山燒荻火光影動搖桑落州
太守憑高列歌吹遊人哄笑觀俳優銅盤貯煤插烏帽
從兵小吏斥下樓侍觴行食皆官伎目眙不言語或偷
短長赤白皆莫校但取一笑餘何求譬如飲酒且為樂
不問甘苦醉即休歸來紞如打五鼓春寒慘慘吹駝裘
羣兒嬉戲尚未寢更看紫姑花滿頭
五言律
軒遊宫十五夜(唐)明皇
行邁離秦國廵方赴洛師路逢三五夜春色暗中期關
外長河轉宫中淑氣遲歌鐘對明月不減舊遊時
上元(唐)郭利正
九陌連燈影千門度月華傾城出寶騎匝路轉香車爛
熳惟愁曉周遊不問家更逢清管發處處落梅花
正月十五夜應制(唐)孫逖
洛城三五夜天子萬年春綵仗移雙闕瓊筵會九賓舞
成蒼頡字燈作法王輪不覺東方日遥垂御藻新
正月十五夜(唐)蘇味道
火樹銀花合星橋鐵鎖開暗塵隨馬去明月逐人來遊
妓皆穠李行歌盡落梅金吾不禁夜玉漏莫相催
正夜侍宴應詔(唐)薛曜
重關鐘漏通夕敞鳳皇宫雙闕祥煙裏千門明月中酒
杯浮湛露歌曲唱流風侍臣咸醉止恒慚恩遇崇
十五夜觀燈(唐)王諲
暫得金吾夜通看火樹春停車傍明月走馬入紅塵妓
雜歌偏勝場移舞更新應須盡記取說向不來人
正月十五日夜(唐)白居易
歲熟人心樂朝遊復夜遊春風來海上明月在江頭燈
火家家市笙歌處處樓無妨思帝里不合厭杭州
上元唱和(唐)溫庭皓
九枝應並耀五夜思悠然景集青山外螢分碧草前輝
華侵月影歴亂寫星躔望極高樓上搖光滿綺筵
觀山燈獻徐尚書(唐)叚成式
風少影零亂露輕光陸離如霞散仙掌似燒上峨嵋道
樹千花發扶桑九日移因山成衆象不復藉蟠螭
元夕午門賜觀燈(明)金善
五夜開閶闔千官列珮珂御煙浮寶篆華月送清歌歲
久君恩重時平樂事多金吾知不禁試問夜如何
元夕同李伯承高伯宗賦得火樹銀花合
(明)張九一
火樹排虚上銀花入暗開一宵春色到萬戶夜光來對
月驚飄桂臨風擬落梅莫辭歸去晩攜得豔陽回
五言排律
十五夜遊(唐)蘇味道
今夕重門啓遊春得夜芳月華連晝色燈影雜星光南
陌青絲騎東鄰紅粉粧管絃遥辨曲羅綺暗聞香人擁
行歌路車攢鬪舞場經過猶未巳鐘鼓出長楊
奉和聖製十五夜燃燈繼以酺宴應制
(唐)王維
上路笙歌滿春城刻漏長遊人多晝日明月讓燈光魚
鑰通翔鳳龍輿出建章九衢陳廣樂百福透名香仙妓
來金殿都人繞玉堂定應偷妙舞從此學新粧奉引迎
三事司儀列萬方願將天地壽同以獻君王
上元紀吳下節物俳諧體三十二韻
(宋)范成大
斗野豐年屢吳臺樂事并酒壚先疊鼓燈市蚤投瓊價
喜膏油賤祥占雨雪晴篔簹仙子洞菡萏化人城檣炬
疑龍見橋星訝鵲成小家厖獨踞高閈鹿雙撐屏展輝
雲母簾垂晃水精萬窗花眼密千隙玉虹明薝蔔丹房
挂葡萄綠蔓縈方縑繙史冊圓魄綴門衡擲燭騰空穩
推毬衮地輕映光魚隱見轉影騎縱横輕薄行歌過顛
狂社舞呈邨田蓑笠野街市管絃清里巷分題句官曹
别扁名旱船遥似泛水儡近如生鉗赭裝牢戶嘲嗤繪
樂棚堵觀瑶席隘喝道綺叢爭禁鑰通三鼓歸鞭任五
更桑蠶春繭勸花蝶夜蛾迎鳬子描丹筆鵝毛剪雪英
寶糖珍粔籹烏膩美飴餳撚粉團欒意熬稃腷膊聲筳
篿巫志怪香火婢輸誠帚卜拖裙驗箕詩落筆驚微如
針屬尾賤及葦分莖末俗難訶止佳辰且放行此時紛
僕馬有客靜柴荆幸甚歸長鋏居然照短檠生涯惟病
骨節物尚鄉情掎摭成俳體咨詢逮里甿誰修吳地志
聊以助譏評
七言律
上元夜建元寺觀燈呈通智上人
(唐)無名氏
建元看列上元燈處處廻廊鬪火層珠玉亂抛高殿佛
綺羅深拜遠山僧臨風走筆思呈惠到曉行禪合伴能
無限喧闐畱不得月華西下露華凝
依韻和張推官元夕(宋)文同
山郡上元榮樂事大開金地作遨場煙雲向曉誰教霽
燈燭乘春自有香紫陌熒煌隨步遠綵棚佳麗鬪眉長
遊人莫惜酬高直買取銀蟾一寸光
次韻何若谷都官燈夕(宋)趙抃
千門燈燭事遨遊車馬通宵不暫休幸免煙氛遮皓月
任隨笳鼓雜鳴騶金壺漏下丁丁永玉斝霞生灔灔流
帝澤遠臨人鼓腹贑川宜有太平謳
元夜(宋)朱淑真
月滿今宵霽色澄深沈簾幕管絃清誇毫鬪彩連仙館
墜翠遺珠滿帝城一派笑聲和鼓吹六街燈火樂昇平
歸來禁漏餘三四窗上梅花瘦影横
上元宿通州楊原誠寓宅(元)張翥
禁城東下一川平杳杳煙蕪淡淡晴風滚暗塵羊角轉
水披殘凍鴨頭生離居有酒春堪醉小市無燈月當明
還憶故園今夕賞玉人花底共吹笙
次韻李清叔元夕(元)貢師泰
絳燭燒煙散滿城九衢車馬似潮聲山河影轉琉璃薄
陸海光浮菡萏平蝶睡誤翻歌扇暖鵲驚疑報畫檐晴
夜闌人靜天如水依舊殘星數點明
上元十五夜(明)劉英
一派春聲送管絃九衢燈燭上薰天風回鼇背星毬亂
雲散魚鱗璧月圓逐隊馬翻塵似海踏歌人盻夜如年
歸遲不屬金吾禁爭覓遺簪與墜鈿
元夕應制(明)趙廸
龍樓鍚宴月初斜寶炬星分照翠華五夜歌鐘連甲第
千門燈火暎皇家錦筵人醉飄金縷羅綺春晴散彩霞
自是宸遊多樂事叨陪幾度賜宫花
甲辰元夕(明)李濓
寶玦金貂簇繡鞍傾城士女競追歡宣和舊俗燈偏盛
汴水新春夜不寒人海湧來喧笑語車雷轟處恣遊盤
太平景象君須記天漢橋邊立馬看
七言絶句
上元夜(唐)崔液
玉漏銅壺且莫催鐵關金鎖徹明開誰家見月能閒坐
何處聞燈不看來
其二
神燈佛火百輪張刻像圖形七寶裝影裏如聞金口說
空中似散玉毫光
其三
今年春色勝常年此夜風光最可憐鳷鵲樓前新月滿
鳳皇臺上寶燈燃
其四
金勒銀鞍控紫驑玉輪珠幰駕青牛驂驔始散東城曲
倏忽還來南陌頭
其五
公子王孫意氣驕不論相識也相邀最憐長䄂風前弱
更賞新絃暗裏調
其六
星移漢轉月將微露灑煙飄燈漸稀猶惜道傍歌舞處
踟蹰相顧不能歸
十五夜御前口號踏歌詞(唐)張說
花萼樓前雨露新長安城裏太平人龍銜火樹千重燄
雞踏蓮花萬歲春
其二
帝宫三五戲春臺行雨流風莫妒來西域燈輪千影合
東華金闕萬重開
正月十五日(唐)熊孺登
漢家遺事今宵見楚郭明燈幾處張深夜行歌聲絶後
紫姑神下月蒼蒼
上元都下(宋)張耒
淡薄晴雲放月華晩粧新暈臉邊霞管絃樓上爭沽酒
巧笑車頭旋買花
其二
驕馬金鞍白面郎雙環小女坐車箱輪聲轆轆歸何處
畱得紅籠絳蠟香
上元侍飲樓上呈同列(宋)蘇軾
澹月疎星遶建章仙風吹下御爐香侍臣鵠立通明殿
一朵紅雲捧玉皇
其二
老去行穿萬馬羣九衢人散月紛紛歸來一點殘燈在
猶有傳柑遺細君
燈夕時在泗水上(宋)朱松
燈花作意照歸人短棹扁舟寂莫濱帝力如春蘇萬物
遥知太乙不威神
其二
雲窗月檻仰乘輿俯看香車出繡襦九陌人人歌帝力
不須微服過康衢
元夕(金)元好問
花影燈光一萬重青衫驄馬踏東風彰陽舊事無人記
二十三年似夢中
上元日(元)范梈
蓬萊宫闕峙青天後内看燈記往年誰念東籬山下路
再逢春月向人圓
元夕(元)吳師道
柳臺梅巷鎖春晴酒思燈光負賞心聽徹宣和太平曲
獨看明月到更深
元宵(元)鄭玉
對簇鼇山十萬人皇都今夕幾分春六街三市渾如晝
寄語金吾莫夜巡
其二
市上燈張玉井蓮門前簫鼓更喧天先生嬾向兒童語
閉戶高居但欲眠
元宵偶作(元)錢惟善
彈壓城池夜屬櫜放燈那復事奢豪水晶宫裏香風細
曾見神山駕六鼇
汴中元夕(明)李夢陽
中山孺子倚新粧鄭女燕姬獨擅場齊唱憲王新樂府
金梁橋外月如霜
其二
細雨燒燈夜色新酒樓花市不勝春和風欲動千門月
醉殺東西南北人
都城元夕(明)劉侃
一夕春從天上回六街火樹徹明開叮嚀莫似吹蘆管
纔報梅開又落梅
御定佩文齋詠物詩選卷三十五
