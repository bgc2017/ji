欽定四庫全書
御定佩文齋詠物詩選卷六十九
巫山類
五言古
巫山高(齊)王融
想像巫山高薄暮陽臺曲烟霞乍舒卷蘅芳自斷續彼
美如可期寤言紛在矚憮然坐相思秋風下庭綠
巫山高(梁)元帝
巫山高不窮迥出荆門中灘聲下濺石猿鳴上逐風樹
雜山如畫林暗澗疑空無因謝神女一為出房櫳
賦得巫山高(梁)王泰
迢遞巫山竦遠天新霽時樹交凉去遠草合影開遲谷
深流響咽峡近猿聲悲只言雲雨狀自有神仙期
巫山高(陳)蕭佺
巫山映巫峡高高殊未窮猿聲不辨處雨色詎分空懸
崖下桂月深澗響松風别有仙雲起時向椘王宫
巫山高(唐)喬知之
巫山十二峰參差互隠見潯陽幾千里周覽忽已徧想
像神女姿摘芳共珍薦椘雲何逶迤紅樹日葱蒨椘雲
沒湘源紅樹斷荆門郢路不可見况復夜聞猿
七言古
巫山高(唐)李賀
碧叢叢高插天大江翻瀾神曳烟椘魂尋夢風颸然曉
風飛雨生苔錢瑶姬一去一千年丁香笻竹啼老猿古
祠近月蟾桂寒椒花墜紅濕雲間
五言律
巫山高(唐)沈佺期
巫山高不極合沓狀竒新暗谷疑風雨隂崖若鬼神月
明三峡曉潮滿九江春為問陽臺客應知入夢人
巫山高(唐)劉方平
椘國巫山秀清猿日夜啼萬重春樹合十二碧峰齊峡
出朝雲下江廻暮雨西陽臺歸路直不畏向家迷
巫山高(唐)皇甫冉
巫峡見巴東迢迢出半空雲藏神女館雨到椘王宫朝
暮泉聲落寒暄樹色同清猿不可聽偏在九秋中
巫山高(唐)李端
巫山十二峰皆在碧虚中廻合雲藏日霏微雨帶風猿
聲寒過水樹色暮連空愁向高唐宿清秋見椘宫
巫山高(唐)鄭世翼
巫山凌太清岧嶤類削成霏霏暮雨合藹藹朝雲生危
峰入鳥道深谷瀉猿聲別有幽棲客淹留攀桂情
七言律
題巫山廟(唐)劉滄
十二嵐峰掛夕暉廟門深閉霧烟微天高木落椘人思
山㢠月殘神女歸觸石晴雲凝翠鬢度江寒雨濕羅衣
嬋娟似恨襄王夢猿呌斷巖秋蘚稀
五言絶句
夜過巫山(唐)崔仲方
荆門秋水急巫峡斷雲輕若為教月夜長短聽猿聲
巫峡(唐)陸龜蒙
巫峡七百里巫山十二重年年自雲雨環珮竟誰逢
七言絶句
巫山(唐)張子容
巫嶺岧嶤天際重佳期夙昔願相從朝雲暮雨連天暗
神女知来第幾峰
題巫山神女祠(時白居易除蘇州刺史自峡沿流赴郡)
(唐)繁知一
忠州刺史今才子行到巫山必有詩為報高唐神女道
速排雲雨候清詞
御定佩文齋詠物詩選卷六十九
