欽定四庫全書
御定佩文齋詠物詩選卷四百六十六
雞類
五言古
鬭雞篇(魏)曹植
遊目極妙伎清聽厭宫商主人寂無為衆賓進樂方長
筵坐戲客鬭雞觀閒房羣雄正翕赫雙翅自飛揚揮羽
激清風悍目發朱光觜落輕毛散嚴距往往傷長鳴入
青雲扇翼獨翺翔願蒙貍膏助常得擅此場
鬭雞(魏)劉楨
丹雞被華采雙距如鋒鋩願一揚炎威會戰此中唐利
爪探玉除瞋目含火光長翹驚風起勁翮正敷張輕舉
奮鈎喙電擊復還翔
鬭雞(梁)簡文帝
歡樂良無已東郊春可遊百花非一色新田多異流龍
尾横津漢車箱起戍樓玉冠初警敵芥羽忽猜儔十日
驕既滿九勝勢恒遒脫使田饒見堪能說魯侯
鬭雞(陳)徐陵
季子聊為戲陳王欲騁才花冠已衝力芥爪復驚媒鬭
鳳羞衣錦雙鸞恥鏡臺陳倉若有信為覓寳雞來
鬭雞東郊道(陳)禇玠
東郊鬭雞侣捧敵兩逄迎詭羣排袖出帶勇向場驚錦
毛侵距散芥羽雜塵生還同戰勝罷耿介寄前鳴
看鬭雞(北周)王褒
蹀躞始横行意氣欲相傾妬敵金芒起猜羣芥粉生入
場疑挑戰逐退似追兵誰知函谷下人去獨開城
鬭雞(北周)庾信
開軒望平子驟馬看陳王貍膏熏鬭敵芥粉壒春場解
翅蓮花動猜羣錦臆張
雞鳴篇(隋)岑德潤
鐘響應繁霜晨雞錦臆張簾迥猶侵露枝高已暎光排
空下朝揭奮翼上花場雨晦思君子關開脫孟嘗既得
依雲外安用集陳倉
鬭雞聯句(同孟郊)(唐)韓愈
大雞昂然來小雞竦而待(愈)崢嶸顛盛氣洗刷凝鮮彩
(郊)高行若矜豪側睨如伺殆(愈)精光目相射劒戟心獨
在(郊)既取冠為胄復以距為鐓天時得清寒地利挾爽
塏(愈)磔毛各噤瘁怒癭爭碨磊峩膺忽爾低植立瞥而
改(郊)腷膊戰聲喧繽紛落羽皠中休事未決小挫勢益
倍(愈)妬腸務生敵賊性專相醢裂血失鳴聲啄殷甚飢
餒(郊)對起何急驚隨旋誠巧紿毒手飽李陽神槌困朱
亥(愈)惻心我以仁碎首爾何罪獨勝事有然傍驚汗流
浼(郊)知雄欣動顔怯負愁看賄爭觀雲填道助叫波翻
海(愈)事爪深難解嗔晴時未怠一噴一醒然再接再礪
乃(郊)頭垂碎丹砂翼塌拖錦綵連軒尚賈餘清厲比歸
凱(愈)選俊感收毛受恩慚始隗英心甘鬭死義肉恥庖
宰君看鬭雞篇短韻有可採(郊)
七言古(附長短句)
雞鳴篇(梁)簡文帝
塒雞識將曙長鳴高樹顛啄葉疑障羽排花強欲前意
氣多驚舉飄揚獨無侣陳思助鬭協貍膏郈昭妬敵安
金距丹山可愛有鳳凰金門飛舞有鴛鴦何如五德美
豈勝千里翔
雞鳴歌(隋)闕名
東方欲明星爛爛汝南晨雞登壇喚曲終漏盡嚴具陳
月没星稀天下旦千門萬戸逓魚鑰宫中城上飛烏鵲
縛雞行(唐)杜甫
小奴縛雞向市賣雞被縛急相喧爭家中厭雞食蟲蟻
不知雞賣還遭烹蟲雞於人何厚薄吾叱奴人觧其縛
雞蟲得失無了時注目寒江倚山閣
雞鳴曲(唐)陳陶
雞聲春曉上林中一聲驚落蝦蟇宫二聲喚破枕邊夢
三聲行人煙海紅平旦慵將百雛語蓬鬆錦繡當陽處
愧君飲食長相呼為君晝鳴下高樹
仙雞詩(金)元德明
老雄健鬭誇擅場韓郎抱歸神色傷豈知黠兒出徼幸
毒手一發不得防毳衣散灑尚可養利觜一哆何由張
青嚢道人何許來自言救藥我有方垂髯噀水濯殘血
半喙隨手生新黃筠籠半開聞腷膊草冠已往徒驚忙
神仙世有寧虚荒惜哉詭激不可量世人鷙勇天且劓
况於物也資強梁敷榮枯枿變金石未若與世鍼膏肓
何須變化示狡獪知君辦作淮南王蓬萊東望雲茫茫
愛而不見心為狂刀圭不願換凡骨且欲共醉無何鄕
鬭雞行(元)楊維楨
兩雄勇銳誇匹敵老距當場利如戟氄毳毰毸蝟刺張
怒咽磈礧瞋睛碧劔心一動碎花冠口血相汚膠綵翼
何當罷鬭作啼聲埭上梨花春露滴
雞鳴歌(明)高啟
北斗城頭北斗低萬家夢破一聲雞馬蹄踏踏車轆轆
闕下連趨市中逐雄雞安得噤爾聲利名少息世上爭
漫漫夜長人不驚
錢舜舉畫花石子母雞圖(明)王淮
落紅香散東風軟靈巖絡翠苔紋淺閒庭晝永日當空
花影團團移未轉兩雞不識春意佳棲遲也傍庭前花
父雞昂然氣雄壮獨立峯顛發高唱母雞喈喈領七雛
且行且逐鳴相呼兩雛依依挾母腋母力已勞兒自得
兩雛啾啾趨母前有如嬌兒聽母言兩雛唧唧隨母後
呼之不前不停口一雛引首接母蟲兒腹已飽母腹空
嗟爾愛雛乃如此不知爾雛何報爾錢翁摹此悅生意
我獨觀之暗流涕劬勞難報慈母恩漂泊江湖復何濟
展圖三歎重摩挲雞乎雞乎奈爾何
雞鳴歌(明)僧道衍
金壺漏殘霜滿屋雞鳴喈喈烏尚宿征夫才起促行裝
馬為駕鞍車整轂雞罷俄聞鼓角悲别婦出門雙淚垂
婦牽夫袂話歸日願學雞鳴不失時
五言律
詠雞(唐)杜甫
紀德名標五初鳴度必三殊方聽有異失次曉無慚問
俗人情似充庖爾軰堪氣交亭育際巫峡漏司南
雞(唐)徐夤
名參十二屬花入羽毛深守信催朝日能鳴送曉陰峩
冠裝瑞璧利爪削黃金徒有稻粱感何由報德音
五言排律
詠寒食鬭雞應秦王教(唐)杜淹
寒食東郊道揚鞲競出籠花冠初照日芥羽正生風顧
敵知心勇先鳴覺氣雄長翹頻掃陣利爪屢通中飛毛
遍綠野灑血漬芳叢雖然百戰勝會是不論功
七言律
晨雞(唐)劉兼
朱冠金距綵毛身昧爽高聲已報晨作瑞莫慚先貢楚
擅場須信獨推秦淮南也伴升仙犬函谷曾容借曉人
此日卑棲隨飲啄宰君驅我亦相馴
五言絶句
聞雞贈主人(唐)李益
嘐嘐司晨鳴報爾東方旭無事戀君軒今日重鳬鵠
早行遇雪(唐)石召
荒郊昨夜雪羸馬又須行四顧無人跡雞鳴第一聲
近詩(唐)奚銳金
舞鏡爭鸞綵臨場定鶻拳正思仙仗日翹首御樓前
其二
養鬭形如木迎春質似泥信如風雨在何憚迹卑棲
其三
為脫田文難常懷紀渻恩欲知疎野態霜曉叫荒邨
早行(宋)劉子翬
邨雞已報晨曉月漸無色行人馬上去殘燈照空驛
飲酒西巖(金)蔡松年
雞羣媚稻粱老鶴日疎野人言隨其流故有不同者
金雞山(元)貢師泰
巨靈劈山石飛出黃金雞至今山下人猶聽雲中啼
雜興(元)周權
寒童引羸驂路入蒼巘去深處有人家雞鳴白雲樹
馬氏東軒(明)高啟
陽和受最多爽氣看應少晞髮此窗前雞鳴海天曉
途中(明)陸深
曉行不知程夢醒聞細浪曙月逐雞聲棹歌來枕上
六言絶句
曉枕(宋)范成大
煮湯聽成萬籟添被知是五更陸續滿城鐘動須臾後
巷雞鳴
七言絶句
賦得雞(唐)李商隠
稻粱猶足活諸雛妬敵專場好自娱可要五更驚穏夢
不辭風雪為陽烏
仙人詞(唐)陳陶
赤城門開六丁直曉日已燒東海色朝天半路聞玉雞
星斗離離礙龍翼
雞鳴曲(唐)汪遵
金距花冠傍舍棲清晨相叫一聲齊開關自有馮生計
不必天明待汝啼
雞(唐)崔道融
買得晨雞共雞語常時不用等閒鳴深山月黑風雨夜
欲近曉天啼一聲
僧爽白雞(宋)蘇軾
斷尾雄雞本畏烹年來聽法伴修行還須却置蓮花漏
老怯風霜恐不鳴
太湖㳂檄西原道即事(宋)程俱
司空山頭朝出雲西源渡口十里陰烟中雞唱未及午
白雨作泥泥已深
武彛棹歌(宋)朱子
四曲東西兩石巖巖花垂露碧&KR2513;毶金雞叫罷無人見
月滿空山水滿潭
和籌堂途中即事(金)李俊民
晩風吹雨過山堂燈火秋凉好對牀却被荒雞笑人懶
一聲催起著鞭忙
和黃景杜雪中即事(元)趙孟頫
雪寒凄切透書帷極目南雲入望低欲報平安無過雁
忽驚殘夢有鳴雞
登師山諸生有書(元)鄭玉
城上鐘聲度遠谿扶桑破曙海雲低披衣欲起還欹枕
山下晨雞四面啼
小遊仙(元)楊維楨
東逾弱水赤流深夜得桃都息羽旌地底日廻天上去
金雞如鳳自交鳴
郊行(明)莊㫤
凌兢瘦馬踏春泥雪後郊原綠未齊一抹午煙風隔斷
野雞聲在竹林西
題畫(明)沈周
水次人家似瀼西參差竹樹路俱迷谿翁兀兀不出戶
日午飯香雞正啼
贈致政司諫劉後峯(明)李開先
人散燈殘睡正濃驚廻曉夢思重重攬衣欹枕從容聽
野店雞聲野寺鐘
雞(明)俞允文
月落空營舊壘低寒風獵獵大荒西驚魂易斷江南夢
惱殺重城未曉啼
宿太華山寺(明)張佳穎
石牀横架萬峯西海上雙珠入戸低自是山中無玉漏
朝霞還有碧雞啼
鬭雞圖(明)周天球
英年曾入鬭雞場金距貍膏事已荒惟有雄心忘未得
披圖猶自問低昂
田家即事(明)唐時升
新成燕麥欲相扶風急高楊落乳烏社酒醒来人寂寂
紫桐花下數雞雛
泖上嘲吳凝父(明)范汭
林臯葉脫風凄凄遠峯森立寒雲齊滿船離思半江月
未到五更雞亂啼
御定佩文齋詠物詩選卷四百六十六
