欽定四庫全書
御定佩文齋詠物詩選卷四百十六
兔類
五言古
舟中雜詠(元)袁桷
家奴拾枯草走兔来相親生来不識兔却立驚其神行
人笑彼拙歸来始嚬呻乃知特幸脱未信吾奴仁
七言古(附長短句)
狡兔行(唐)蘇拯
秋来無骨肥鷹犬徧原野草中三穴無處藏何况平田
無穴者
永叔白兔(宋)梅堯臣
可笑嫦娥不了事却走玉兔来人間分寸不落獵人口
滁州野人獲以還霜毛丰茸目睛殷紅絛金練相繫擐
馳獻舊守作異玩况乃已在蓬莱山月中辛勤莫擣藥
桂傍杵臼今應閒我欲拔毛為白筆研朱寫詩破公顔
永叔云諸君所作皆以嫦娥月宫為說願以新
意别作一篇梅堯臣
毛氏穎出中山中衣白兔褐求文公文公嘗為穎作傳
使穎名字傳無窮徧走五嶽都不逢乃至琅琊聞醉翁
傳是昌黎之後身文章節行一以同滁人喜其就籠紲
遂與提攜来自東見公於鉅鼇之峰正草命令詞如虹
筆秃願脫穎以從赤身謝德歸蒿蓬
白兔(宋)歐陽脩
天冥冥雲濛濛白兔𢷬藥嫦娥宫玉關金鎻夜不閉竄
入滁山千萬重滁泉清甘瀉大壑滁草軟翠搖輕風渴
飲泉困棲草滁人遇之豐山道網羅百計偶得之千里
持為翰林寶翰林酬酢委白璧珠箔花籠玉為食朝随
孔翠伴暮綴鸞鳳翼主人邀客醉籠下京洛風埃不霑
席羣詩名貎極豪縱爾兔有意果誰識天資潔白已為
累物性拘縶盡無益上林榮落幾時休回首峰巒斷消
息
信都公家白兔(宋)王安石
水晶為宫玉為田嫦娥縞衣洗朱鉛宫中老兔非日浴
天使潔白宜嬋娟揚鬚弭足桂樹間桂花如霜亂後前
赤鴉相望窺不得空凝兩瞳射日丹東西跳梁自長久
天畢横施亦何有憑光下視罝網繁衣褐紛紛謾回首
去年驚堕滁山雲出入墟莽猶無羣竒毛難藏果見獲
千里今以窮歸君空衢險幽不可返食君庭除嗟亦窘
令予得為此兔謀豐草長林且遊衍
放兔行(宋)秦觀
兔飢食山林兔渴飲川澤與人不瑕疵焉用苦求索天
寒草枯盡見窘何太迫上有蒼鷹虞下有黃犬厄微命
無足多所恥敗頭額敢期揮金遇倒槖無難色雖乖獵
者意頗塞仁人責兔兮兔兮聽我言月中仙子最汝憐
不如亟返月中宿休顧商巖并嶽麓
兔(元)趙孟頫
少年馳逐燕齊郊身騎駿馬如騰蛟耳後生風鼻出火
大呼討来(元國語呼兔為討来)飛鳴&KR1076;如今老大百憂集拄杖徐行
防喘急卷中見畫眼為眀驥聞秋風雙耳立
竹樹圖(元)楊載
荆棘蒙蘢迷竹樹亂堆古石蒼苔護縱獵青郊懷舊路
躍馬重岡追狡兔箭翎落地無尋處
五言律
詠兔(唐)李嶠
上蔡應初擊平岡遠不稀目随槐葉長形逐桂條飛漢
月澄秋色梁園映雪輝惟當感純孝郛郭引兵威
恭題黑兔圖(眀)張四維
黑兔人間少疑從北極来聖朝今再見瑞牒喜重開玉
杵成靈藥瑶池薦夀杯周罝應有詠梁賦不湏裁
五言排律
恭題黑兔圖應制(眀)申時行
梁苑馴遊日周京率舞時重隂符水德千載表宸禧似
與陽烏並還將霧豹疑玉衡光乍掩縣圃色全移𢷬藥
參神鼎開罝頼聖慈干城猶在野應誦國風詩
七言律
應制詠白兔(金)楊雲翼
聖德如天物效祥褐夫新賜雪衣裳光搖玉斗三千丈
氣傲金風五百霜禁籞合棲瑶草影御爐猶認桂枝香
中興慶事光圖譜黼座齊稱萬夀觴
黑兔(眀)曾棨
傳聞三穴久儲精日啖玄霜異質成八竅總含蒼露濕
一身斜軃黑雲輕行来青𤨏應難覓立向瑤臺却盡驚
自是太平多瑞物願随毛穎詠干城
五言絶句
從獵(唐)韓偓
獵犬諳斜路宫嬪識認旗馬前雙兔起宣示羽林兒
七言絶句
宫詞(唐)王建
新秋白兔大於拳紅耳霜毛趁草眠天子不教人射殺
玉鞭遮到馬蹄前
黃筌子母兔(眀)高啓
陽坡日暖眼迷離芳草春眠對兩兒誰道姮娥曾作伴
廣寒孤宿巳多時
御定佩文齋詠物詩選卷四百十六
