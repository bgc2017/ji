欽定四庫全書
御定佩文齋詠物詩選卷二百八十八
楸類
七言絶句
絶句(唐)杜甫
楸樹馨香倚釣磯斬新花蘂未應飛不如醉裏風吹盡
可忍醒時雨打稀
楸樹(唐)韓愈
幾歲生成為大樹一朝纏繞困長藤誰人與脫青羅帔
看吐高花萬萬層
其二
幸自枝條能樹立何煩蘿蔓作交加旁人不解尋根本
却道新花勝舊花
夢中絶句(宋)蘇軾
楸樹高花欲插天暖風遲日共茫然落英滿地君方見
惆悵春光又一年
楸樹(金)元德明
道邊楸樹老龍形社酒澆来漸有靈只恐等閒風雨夜
怒隨雷電上青冥
楸花(元)段克已
楸樹馨香見未曾牆西碧蓋聳孤稜會須雨洗塵埃盡
看吐高花一萬層
御定佩文齋詠物詩選卷二百八十八
