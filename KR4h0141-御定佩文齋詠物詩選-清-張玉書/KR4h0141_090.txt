欽定四庫全書
御定佩文齋詠物詩選卷九十
漢水類
五言古
玩漢水(梁)簡文帝
雜色崑崙水泓澄隴首渠豈若兹川麗清流疾且徐離
離細磧淨藹藹樹隂疎石衣隨溜卷水芝扶浪舒連翩
瀉去檝鏡澈倒遙墟聊持點纓上扵是察川魚
初春漢水漾舟(唐)孟浩然
漾舟逗何處神女漢臯曲雪消冰復開春潭千丈綠輕
舟恣往來探翫無厭足波影搖妓釵沙光逐人目傾杯
魚鳥醉聯句鶯花續良會難再逢日入須秉燭
五言律
與鮮于庶子泛漢江(唐)岑參
急管更須吹杯行莫遣遅酒光紅琥珀江色碧琉璃日
影浮歸棹蘆花罥釣絲山公醉不醉問取葛彊知
漢江臨汎(唐)王維
楚塞三湘接荆門九派通江流天地外山色有無中郡
邑浮前浦波瀾動遠空襄陽好風日留醉與山翁
漢陽即事(唐)儲光羲
楚國千里遠孰知方寸違春遊歡有客夕寢賦無衣江
水帶冰綠桃花隨雨飛九歌有深意捐珮乃言歸
五言排律
渡漢江(唐)李百藥
東流既瀰瀰南紀信滔滔水激沈碑岸波駭弄珠臯含
星映淺石浮蓋下奔濤溜闊霞光近川長曉氣高檣烏
轉輕翼戲鳥落風毛客心既多緒長歌且代勞
御定佩文齋詠物詩選卷九十
