欽定四庫全書
御定佩文齋詠物詩選卷四百五十三
百舌類
五言古
侍宴詠反舌(梁)沈約
假容不足觀遺音猶可薦幸蒙喬樹恩得以聞高殿
詠百舌(梁)劉孝綽
山人惜春暮旭旦坐花林復值懷春鳥枝間弄好音遷
喬聲迥出赴谷響幽深下聽長而短時聞絶復尋孤鳴
若無對百囀似羣吟昔聞屢歡昔今聽忽悲今聽聞非
殊異遲暮獨傷心
聽百舌(梁)劉令&KR0570;
庭樹旦新晴臨鏡出雕楹風吹桃李氣過傳春鳥聲淨
寫山陽笛全作洛濱笙注意欲畱聽誤令粧不成
長安聽百舌(陳)韋鼎
萬里風煙異一鳥忽相驚那能對遠客還作故鄉聲
聽百舌鳥(隋)李孝貞
煙銷上路靜漏盡禁門通好鳥從西苑流響入南宫間
關旣多緒變轉復無窮調驚時斷絶音繁有異同飲啄
歸承露飛鳴上别風未避王孫彈寧畏虎賁弓石渠皆
學府麟閣悉文雄不恡青泥印時尋白社中
七言古
百舌吟(唐)劉禹錫
曉星寥落春雲低初聞百舌間關啼花樹滿空迷處所
搖動繁英墜紅雨笙簧百囀音韻多黃鸝吞聲燕無語
東方朝日遲遲升迎風弄影如自矜數聲不盡又飛去
何許相逢綠楊路緜蠻婉轉似娛人一心百舌何紛紛
酡顔俠少停歌聽墮珥妖姬和睡聞可憐光景何時盡
誰能低回避鷹隼廷尉張羅自不關潘郎挾彈無情損
天生羽族爾何微舌端萬變乘春暉南方朱鳥一朝見
索莫無言高下飛
五言排律
徐州試反舌無聲(唐)張籍
夏木多好鳥偏知反舌名林幽仍共宿時過即無聲竹
外天空曉谿頭雨自晴居人宜寂寞深院益凄清入霧
暗相失當風閒易驚來年上林苑知爾最先鳴
七言律
聽百舌鳥(唐)王維
上蘭門外草萋萋未央宫中花裏棲亦有相隨過御苑
不知若箇向金隄入春解作千般語拂曙能先百鳥啼
萬戶千門應覺曉建章何必聽鳴雞
賦百舌鳥(唐)嚴郾
此禽輕巧少同倫我聽長疑舌滿身星未沒河先報曉
柳猶粘雪便迎春頻嫌海燕巢難定却訝林鶯語不眞
莫倚春風便多事玉樓還有晏眠人
竹間聽反舌鳥(明)僧慧秀
細靄輕嵐散竹林搘頥小坐聽晨禽未蒸花氣機偏澀
乍寫春聲意獨深緩引易調多種舌瑣言難竟一生心
何如隠忍過殘臘末路風煙恐不禁
七言絶句
百舌鳥(唐)僧無則
千回百囀過花時似向春風訴别離若使衆禽俱解語
一生懷抱有誰知
戲和舍弟船場探春(宋)黃庭堅
百舌觧啼泥滑滑忽成風雨落花天城南一叚春如錦
喚取詩人到酒邊
山中春曉聽鳥聲(明)高啓
子規啼罷百舌鳴東窗卧聽無數聲山空人靜響更切
月落杏花天未明
春日書院(明)魯鐸
門巷青苔隔路谿小桃開滿磬池西枕書眠著無人喚
花裏東風百舌啼
園居(明)俞允文
蕭蕭無伴獨爲家靜裏經春任物華綠樹千章啼百舌
香風吹盡紫藤花
御定佩文齋詠物詩選卷四百五十三
