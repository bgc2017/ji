欽定四庫全書
御定佩文齋詠物詩選卷一百七十五
真書類
五言古
王右軍(唐)李白
右軍本清真瀟灑在風塵山隂過羽客愛此好鵝賓掃
素寫道經筆精妙入神書罷籠鵝去何曾别主人
七言古
臨池歌(宋)劉子翬
君不見鍾繇學書夜不眠以指畫字衣皆穿當時尺牘
來鄴下錦標玉軸爭流傳又不見魯公得法屋漏雨意
象咄咄臨千古斷碑零落翠苔封直氣英風猶可覩元
常獨步黃初際清臣後出今無繼風神廻出本天資巧
力亦自精勤至羨君好尚何高竒寒窗弄筆手生胝向
來失計墮塵網銳氣直欲摩雲飛男兒舌在心何怍郤
擬臨池尋舊學要湏筆外見鍾顔會自蛟龍生掌握銀
鈎石刻余何愛勸以短歌君勿怠他時八體妙有餘此
歌儻可君紳書
七言律
丹陽子高得逸少瘞鶴銘於焦山之下及梁唐
諸賢四石刻共作一亭以寶墨名之集賢伯
鎮爲之作記遠來求詩因作長句以寄
(宋)蘇舜欽
山隂不是換鵝經京口今存瘞鶴銘瀟灑集仙來作記
風流太守爲開亭兩篇玉蘂塵初滌四體銀鈎蘚尚青
我久臨池無所得願觀遺法快沈冥
御定佩文齋詠物詩選卷一百七十五
