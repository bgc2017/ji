欽定四庫全書
御定佩文齋詠物詩選卷四百十七
貓類
七言律
貓飲酒(金)李純甫
枯腸痛飲如犀首竒骨當封似虎頭嘗笑廟謨空食肉
何如天隱且糟丘書生幸免翻盆惱老婢仍無觸鼎憂
只向北門長卧護也應消得醉鄉侯
乞貓(眀)文徵眀
珍重從君乞小貍女郎先已辦氍毹自緣夜榻思高枕
端要山齋護舊書遣聘自將鹽裹箬策勲莫道食無魚
花隂滿地春堪戱正是蠶眠二月餘
七言絶句
貓兒(宋)林逋
纖鈎時得小谿魚飽卧花隂興有餘自是鼠嫌貧不到
莫慚尸素在吾廬
乞貓(宋)黃庭堅
秋来鼠軰欺貓去倒箧翻盆攪夜眠聞道貍奴將數子
買魚穿柳聘銜蟬
醉貓圖(金)元好問
窟邊癡坐費工夫側輥横眠却自如料得仙師曾細看
牡丹花下日斜初
其二
飲罷雞蘇樂有餘花隂真是小華胥但教殺鼠如山了
四脚撩天却任渠
不出(金)劉仲尹
好詩讀罷倚團蒲唧唧銅瓶沸地爐天氣稍寒吾不出
氍毹分坐與貍奴
貍奴畫軸(金)王良臣
三生白老與烏員又現異生小筆前乞與黃家禳鼠禍
莫教虛費買魚錢
題睡貓圖(元)柳貫
花隂閒卧小於菟堂上氍毹錦繡鋪放下珠簾春不管
隔籠鸚鵡喚貍奴
御定佩文齋詠物詩選卷四百十七
