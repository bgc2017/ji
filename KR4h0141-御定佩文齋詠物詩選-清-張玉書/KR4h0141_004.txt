欽定四庫全書
御定佩文齋詠物詩選卷四
星類
五言古
衆星詩(晉)傅玄
朗月共衆星日出擅其名冬寒地為裂春和草木榮陽
德雖普濟非隂亦不成
賀老人星詩(北齊)邢邵
瑞動星光照化穆月輪重庶徵符祉籙將以贊時雍
奉和月夜觀星應令(隋)蕭琮
陽精已南陸大曜始西流夕風凄謝暑夜氣應新秋重
門月已映嚴城漏漸脩臨風出累榭度月蔽層樓靈河
隔神女仙轡動星牛玉衡指棟落瑶光對幌留徒知仰
閶闔乘槎未有由
奉和月夜觀星應令(隋)袁慶
六龍初汎影顧兔復馳光戒井傳宵漏山庭引夕凉宸
居多勝託閒步出琳堂爛爛星芒動耿耿清河長青道
移天駟北極轉文昌喬枝猶隠畢絶頂半侵張仰觀留
玉裕睿作動金相無庸徒抱寂何以繼連章
奉和月夜觀星應令(隋)諸葛穎
䆗窱神居遠蕭條更漏深薄煙淨遥色高樹肅清隂星
月滿兹夜燦爛還相臨連珠欲東上團扇漸西沈澄水
含斜漢脩樹隠横參時聞送籌柝屢見繞枝禽聖情記
餘事振玉復鳴金
奉和月夜觀星應令(唐)虞世南
早秋炎景暮初弦月彩新清風滌暑氣零露淨囂塵薄
霧銷輕縠鮮雲卷夕鱗休光灼前曜瑞彩接重輪緣情
摛聖藻竝作命徐陳小草誠渝濫吹嘘偶縉紳天文豈
易述徒知仰北辰
詠星(唐)董思恭
歷歷東井舍昭昭右掖垣雲際龍文出池中鳥色翻流
輝下月露墜影入河源方知潁川集别有太丘門
夜行觀星(宋)蘇軾
天高夜氣嚴列宿森就位大星光相射小星鬧如沸天
人不相干嗤彼本何事世俗強指摘一一立名字南箕
與北斗乃是家人器天亦豈有之無廼遂自謂迫觀知
何如遠想偶有似茫茫不可曉使我長歎喟
齋居感興(宋)朱子
微月度西嶺爛然衆星光明河斜未落斗柄低復昂感
此南北極樞軸遥相當太乙有常居仰瞻獨煌煌中天
照四國三辰環侍旁人心要如此寂感無邊方
觀孫太古周天二十八宿星君像圖
(元)吳萊
大圜杳何極鼇柱屹不傾日月光最耀衆星劇縱横周
天二十八錯粲各有名荒哉審厥象晃朗奪目睛東垣
青龍崛西園白虎獰翾飛鳥隼狀偃伏龜蛇精紫宫自
然拱銀漢無復聲五行所經緯甘石知性情上界足官
府神人居穆清跳踉鬼脚捷舑舕獸面頳裳衣㸦躶襲
角鬛紛披鬡豈其太白變嬉戲類孲嬰照臨多芒角躔
次在縮贏揣摩過人料彩繪匪世程伊誰駕一氣得以
導九坑想像凌倒景觀遊撫層城虛空何宮宇蒼莽孰
節旌凡夫本狹見四顧惟寰瀛秪疑列宿質却混殊方
氓山神對我博刻石華山陘海神靳我畫浪卷滄海鯨
天神詎可識萬古欺聾盲星占世有職畫史吾奚評
七言古
桐盧道口書事(宋)程俱
一星熠熠初尚微俄頃滿天如灼龜谿流黯黮四山黑
寒芒當空惟太白舉頭仰看天漫漫飛星縱横絶河漢
新月未高不可見孤舟影入蘋花岸
五言律
星(唐)李嶠
蜀郡靈槎轉豐城寶劒新將軍臨北塞天子入西秦未
作三台輔寧為五老臣今宵潁川曲誰識聚賢人
星(明)許穀
麗天疑有質連貝各呈輝森布標分野羣來捧太微宵
占賢士聚曉覺故人稀獨喜旄頭落天南奏凱歸
五言排律
省試七月流火(唐)敬括
前庭一葉下言念忽驚秋變節金初至分寒火正流氣
含凉夜早光拂夏雲收助月微明散沿河麗景浮禮標
時令爽詩興國風幽自此觀邦政深知王業優
賦得玉繩低建章(唐)張仲素
迢迢玉繩下芒彩正闌干稍復臨鳷鵲方疑近露寒微
明連粉堞的皪映僊盤横接河流淺低將夜色殘天榆
隨影沒宮樹與光攢遐想西垣客長吟欲罷難
老人星(唐)趙蕃
太史占南極秋分見夀星增輝延寶歷發曜起祥經灼
爍依狼地照彰近帝庭高懸方皛皛孤白乍熒熒應見
光親吐休徵德自形既能符聖祚從此表遐齡
夀星見(唐)盧渥
元象今何應時和政亦平祥為一人夀色映九霄明皎
潔垂銀漢光芒近斗城含規同月滿表瑞得天清甘露
盈條降非煙向日生無如此嘉祉率土荷秋成
賦得郎官上應列宿(唐)公乘億
北極佇文昌南宮曉拜郎紫泥乘帝澤銀印佩天光緯
結三台側鉤連四輔旁佐商依傳說仕漢笑馮唐委珮
搖秋色峨冠帶晩霜自然符列象千古耀巖廊
七言律
駕幸朝天宮祭星之作(明)李禎
上帝蕭臺衞百靈儲皇拂曙醮羣星清都秘籙開雲篆
白晝神雷擲火鈴曉露未乾珠樹濕天風微動寶花零
叨恩久在南宮裏長從鸞輿幸冶亭
五言絶句
夜宿山寺(唐)李白
層樓高百尺手可摘星辰不敢高聲語恐驚天上人
絶句(唐)賈島
中夜忽自起汲此百尺泉林木含白露星斗在青天
五更轉(明)劉基
四更城上寒刁斗鳴不歇披衣出戶視太白光如月
七言絶句
奉和幸韋嗣立山莊應制(唐)沈佺期
東山朝日翠屛開北闕晴雲采仗來喜遇天文七曜動
少微今夜近三台
盆池(唐)韓愈
池光天影共青青拍岸纔添水數缾且待夜深明月去
試看涵得幾多星
登觀音臺望城(唐)白居易
百千家似圍碁局十二街如種菜畦遥認微微入朝火
一條星宿五門西
戲和夢得答李侍郎詩有文星之句
白居易
看題錦繡報瓊瓌俱是人天第一才好遣文星守躔次
也須防有客星來
題水月臺(唐)李涉
平流白日無人愛橋上閒行若箇知水似晴天天似水
兩重星點碧琉璃
步虛詞(唐)陳羽
漢武清齋讀鼎書内官扶上畫雲車壇上月明宮殿閉
仰看星斗禮空虛
即事(宋)陸游
小閣憑欄望遠空天河横貫斗牛中他年鼓角榆關路
馬上遥看與此同
和胡士恭灤陽巴納即事(元)貢師泰
野館吹燈夜未央薄寒偏透越羅裳出門不記人行路
馬首惟占北斗光
師子林即景(元)僧惟則
斜梅勢壓石闌干花似垂頭照影看白晝雲陰天欲雪
半池星斗逼人寒
題陳太初畫扇(明)劉基
汎湖浮海兩如何滿地秋風起白波爭似乘槎隨博望
玉繩光裏看山河
小游仙(明)桑悅
雲浮碧落似輕塵散步閒過析木津莫訝神光生兩舄
天行是處躡星辰
早朝(明)楊子器
綵雲飛繞鳳凰樓簾捲屛開見玉旒西殿鐘聲朝已落
滿天星斗未曾收
太岳紀遊(明)敖英
偶來雲卧紫霄宫露洗瑶臺月浸空夜半星官朝北斗
步虚聲在萬花中
御定佩文齋詠物詩選卷四
