欽定四庫全書
御定佩文齋詠物詩選卷三百九十三
萍類
五言古
詠萍(齊)劉繪
可憐池内萍氛氳紫復青巧随浪開合能逐水低平微
根無所綴細葉詎湏莖漂泊終難測留連如有情
賦得池萍(梁)庾肩吾
風翻乍青紫浪起時疎密本欲歎無根還驚能有實
浮萍(北)魏馮元興
有艸生碧池無根綠水上脆弱惡風波危微苦驚浪
萍間穉荷效王司馬體(宋)謝翺
初萍半含絮頃刻開數畝荷生浮其間風雨足邂逅百
年遊子心欲作千歲久昔為浮萍根今為穉荷藕荷高
刺已生魚遊觸其首離離荷下萍吹向白魚口
賦得萍贈陳久中(明)楊基
浮蹤散寒星一夕生無數魚跳翠乍開漚過青還聚微
風和影去急雨連根露惆悵别君時楊花滿衣絮
萍(明)薛蕙
參差如霰布的皪似星出魚戲影初開鳥散文仍密幸
因雲雨會且免風波失無禆江海流徒謝芳菲質
五言律
萍(唐)李嶠
二月虹初見三春蟻正浮青蘋含吹轉紫蔕帶波流屢
逐眀神薦常随旅客遊既能甜似蜜還遶椘王舟
萍(宋)李覯
盡日看流萍誰原造化情可憐無用物偏解及時生泥
滓根萌淺風波性質輕晚来堆岸曲猶得護蛙鳴
七言律
覽柳惲汀洲採白蘋之什因成
(唐)徐夤
採盡汀蘋恨别離鴛鴦鸂鶒總䨇飛月眀南浦夢初斷
花落洞庭人未歸天遠有書随驛使夜長無燭照寒機
年来泣淚知多少重疊成痕在繡衣
萍徐夤
為實随流瑞色新泛風縈草護遊鱗密行碧水澄涵月
澀滯輕橈去採蘋比物何名腰下劔無根堪並鏡中身
平湖春渚知何限撥破閒投獨蠒綸
絮化萍(元)謝宗可
點綴離人恨已多水流雲散為消磨半篙晴浪星無數
兩岸東風雪幾何脫白定知沾化雨取青應是謝恩波
滿池好護蒼天影休逐東流繞汴河
萍菴(明)杜瓊
閒把浮萍號葉舟百年身世總如浮若為有跡成栖泊
可是無根任去留楊柳晚風移别浦桃花春水泛中流
椘謠驚斷江湖夢随處忘機逐海鷗
詠萍(明)闕名
錦鱗密砌不容針只為根兒做不深曾與白雲争水面
豈容眀月下波心幾番浪打應難滅數陣風吹不復沉
多少魚龍藏在底漁翁無處下鈎尋
五言絶句
萍(元)宋无
風波長不定浪跡在天涯莫怨身輕薄前身是柳花
七言絶句
浮萍(唐)陸龜蒙
曉来風約半池眀重疊侵沙綠罽成不用臨池重相笑
最無根蒂是浮名
浮萍(唐)皮日休
嫩似金脂颺似煙多情渾欲擁紅蓮眀朝擬附南風信
寄與湘妃作翠鈿
宫詞(明)朱權
小立東風半掩門楊花撲面也親人妾心已作沾泥絮
不化浮萍到水濱
萍(明)鎦師邵
乍因輕浪疊晴沙又趁廽風擁釣槎莫怪狂蹤易漂泊
前身不合是楊花
御定佩文齋詠物詩選卷三百九十三
