欽定四庫全書
御定佩文齋詠物詩選卷二百七
扇類
四言古
扇銘(漢)傳毅
翩翩素圓清風載揚君子玉體頼以寧康冬則龍潛夏
則鳳舉知進知退隨時出處
竹扇銘(晉)郭清
器由造制用必以宜擢秀翠林擬象靈羲清飃來集炎
景回施動靜非我與時推移
團扇銘(晉)孫康
有圓者扇誕此秀儀晞露散霾擬日定規朗姿玉暢惠
風時披
五時畫扇頌(晉)劉臻妻
炎后飛軌引曜丹逵蕤賓應律融精協曦五象列位品
物以垂兊降素獸震升青螭日月澄暉仙章來儀仰憩
翠巖俯暎蘭池靈柯幽藹神卉參差如山之夀如松之
猗永鍚難老與時推移
白羽扇贊(宋)謝惠連
惟兹白羽體此濺潔凉齊清風素同冰雪其儀可貴是
用翫悅揮之襟䄂以禦炎熱
五言古
竹扇詩(漢)班固
供時有度量異好有團方來風堪避暑靜夜致清凉
竹扇(晉)許詢
良工眇芳林妙思觸物騁篾疑秋蟬翼團取望舒景
團扇歌(梁)武帝
手中白團扇淨如秋宵月清風任動生嬌香承意發
與虞記室諸人詠扇(梁)何遜
如珪信非玷學月但為輪機杼蘼蕪妾裁縫篋笥人搖
風入素手占曲掩朱唇羅䄂幸拂拭微芳聊可因
破扇(陳)許倪
蔽日無全影搖風有半凉不堪鄣巧笑猶足動衣香
團扇歌(唐)劉禹鍚
團扇復團扇奉君清暑殿秋風入庭樹從此不相見上
有乘鸞女蒼蒼網蟲徧明年入懷䄂别是機中練
徐叔度遺紈扇(元)戴良
團團七華扇名在制久缺感君裂紈素與蒙却煩暍入
手訝如珪暎容疑學月翫之炎氣消搖之微風發却願
暑長在無使情暫歇
七言古
戲和文潛謝穆父松扇(宋)黃庭堅
猩毛束筆魚網紙松柎織扇清相似動搖懷䄂風雨來
想見僧前落松子張侯哦詩松韻寒六月火雲蒸肉山
持贈閨人聊一笑不須射雉彀黃閒
題扇(元)貢性之
鮫人夜織綃滿機并刀剪碎光陸離歸來斫斷珊瑚枝
製就明月初圓時南州溽暑醉如酒朝攜暮攜常在手
從此相親成好友縱使分違應不久祝融峯頭重回首
五言律
扇(唐)李嶠
翟羽舊傳名蒲葵價不輕花芳不滿面羅薄詎障聲禦
熱含風細臨秋帶月明同心如可贈持表合歡情
崔駙馬宅詠畫山水扇(唐)梁鍠
畫扇出秦樓誰家贈列侯小含吳剡縣輕帶楚揚州揜
作山雲暮搖成隴樹秋坐來傳與客漢水又廻流
題竹扇贈别(唐)皇甫冉
湘竹殊堪製齊紈且未工幸親芳䄂日猶帶舊林風掩
笑歌筵裏傳書卧閣中竟將為别贈寧與合歡同
扇(明)高啟
皎皎復團團何人剪素紈驅螢臨几席撲蝶近闌干似
月驚朝見生風變夏寒時移當日棄莫怨網乘鸞
送周復秀才賦得紈扇高啟
不畫乘鸞女應憐素質新霜機驚落早風麈尚揮頻席
上曾歌怨窗間或掩嚬何如為君子遠路障埃塵
五言排律
白羽扇(唐)白居易
素是自然色圓因裁製功颯如松起籟飄似鶴飜空盛
夏不消雪終年無盡風引秋生手裏藏月入懷中麈尾
斑非匹蒲葵陋不同何人稱相對清瘦白鬚翁
賜扇(明)張位
冠劒聯鳷鵲天風滿建章寵光臨白羽節序届朱陽捧
給羅中使新裁總上方傳宣天語近披拂舜薰長不向
三秋至終令什襲藏願言清惠溥盡使熱中凉
七言律
就陳常侍乞白簟扇(唐)徐夤
難求珍箑過炎天遠就金貂乞月圓直在引風欹角枕
且圖遮日上漁船但令織取無花簟不用挑為飲露蟬
莫道如今時較晩也應留得到明年
題嚴内翰賜扇(明)何景明
端陽綵扇百官傳每歲宫臣賜獨偏君去翰林供奉久
始來經幄拜恩年頒從殿閣風先動捧向雲霄月並懸
象轂銀鐶倍光寵好揚薰吹助虞絃
賜畫面川扇(明)于慎行
九華綵扇貢巴東午日承恩出漢宫雲暎金泥黃帕解
花開寶繪玉圅空擎來濯錦江頭月動處披香殿裏風
自是君恩在懷䄂惟將皎潔矢丹衷
五言絶句
題蒲葵扇(唐)雍裕之
傾心曾向日在手幸搖風羨爾逢提握知名自謝公
題扇頭(金)王利賓
輕紗畫竹雀柄短不盈握暑氣正憑陵清風一何邈
綠窗詩(元)孫蕙蘭
小小春羅扇團團秋月生蟠桃花樹裏繡得董雙成
青青水中蒲(明)張羽
青青水中蒲織作團團扇不肯贈傍人自掩春風面
六言絶句
德和墨竹扇頭(金)元好問
靜裏離離新粉動時細細清香明月清風自在紅塵白
日何妨
曹得一扇頭元好問
機中秦女仙去月底梅花晩開只見一枝疎影不知何
處香來
詠撒扇(明)宣宗
湘浦煙霞交翠剡谿花雨生香掃却人間炎暑招回天
上清凉
七言絶句
宫詞(唐)王建
宛轉黃金白柄長青荷葉子畫鴛鴦把來不是呈新樣
欲進微風到御牀
代董秀才却扇(唐)李商隱
莫將畫扇出帷來遮掩春山滯上才若道團圞是明月
此中須放桂花開
扇(唐)司空圖
珍重逢秋莫棄捐依依只仰故人憐有時池上遮殘日
承得霜林幾箇蟬
蒲葵扇(唐)孫元晏
抛捨東山歲月遥幾施經略挫雄豪若非名德喧寰宇
爭得蒲葵價數高
送邢台州(唐)僧皎然
海上名山屬使君石橋琪樹古來聞他時畫出白團扇
乞取天台一片雲
漳州僧宗要見遺紙扇每扇各書一詩
(宋)蔡襄
山僧遺我白紙扇入手輕快清風多物無大小貴適用
何必吳綾與蜀羅
其二
野老尋山剪白雲欲將清吹助南薰不堪便面張京兆
却稱能書王右軍
其三
徑尺規圓比雪霜昔人何事恨秋凉珍藏篋笥未為失
更有明年夏日長
其四
武侯白羽揮三軍帳前甲馬生風雲憐君才地亦疎薄
幾品書林至夜分
其五
薄似蒲葵質更圓忽疑明月落樽前南堂暑氣生煩濁
一座清凉直幾錢
其六
晃白新牋卷線稜刮青纖竹纏紅藤可憐子夜書帷下
一片圓光得未曾
其七
堂隂壁罅蚊蚋都指揮四面先驅除山翁一夜穩眠睡
若或論功誰勝渠
其八
老去將攜只要輕况臨炎暑遶風清兒童愛畫青鸞樣
未識山翁質素情
謝鄭閎中惠高麗畫扇(宋)黃庭堅
會稽内史三韓扇分送黃門畫省中海外人烟來眼界
全勝博物注魚蟲
太白扇頭(金)李端甫
巖冰澗雪謫仙才碧海騎鯨望不回今日霜紈見遺像
飄然疑是月中來
還紫雲寺素扇且題詩其上(金)宋楫
吳綾便面小團團失手拈來亦厚顔障盡驛塵三十里
却還明月紫雲間
題劉才卿湖石扇頭(金)元好問
幽澗雲凝雨未乾曲池疎竹共荒寒扇頭喚起西園夢
好似熙春閣下看
題陳此山扇(元)蘇爾約蘇哈雅
翠幕低垂護午隂碧缾裏面水㾗深東風截斷人間熱
勾引清凉養道心
東家四時詞(元)虞集
臨流洗硯見長身白苧寬衣短葛巾紈扇自題新得句
水亭分送倚闌人
以瓊扇一握奉致黃明府(元)范梈
拾得炎州月一團殷勤持贈比琅玕情知己是秋風後
留作明年九夏寒
題宋徽宗扇面(元)柳貫
瑶池池上萬芙渠孔雀聽經水殿虚扇影已隨鸞影去
輕紈留得瘦金書
同張伯雨過凝神菴因觀宋高宗所賜蒲衣道
士張逹道白羽扇(元)薩都拉
晴日赤山湖水明湖中山影一眉青蒲衣道士無人識
羽扇年年落鳳翎
題扇面(剪紙為梅花殘月夾以素紈)(元)陳旅
娟娟翠䄂倚清空解把并刀剪雪風一段寒香吹不盡
西泠殘月角聲中
倭扇(元)貢性之
外番巧藝奪天工筆底丹青智莫窮好似越裳供翡翠
也從中國被仁風
題扇贈首坐(明)吳會
提來電掣風千里放下雲沈月五更舉似座中三百衆
定從何處有風生
秋香便面(明)祝允明
晃玉搖銀小扇圖五雲樓閣女仙居行間著箇秋香字
知是成都薛校書
御定佩文齋詠物詩選卷二百七
