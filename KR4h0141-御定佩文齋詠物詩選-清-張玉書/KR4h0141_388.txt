欽定四庫全書
御定佩文齋詠物詩選卷三百八十九
荇花類(附葓)
七言絶句
胥門閒泛(唐)皮日休
青翰虚徐夏思清愁煙漠漠荇花平醉来欲把田田葉
盡裹當時醒酒鯖
次余仲庸松風閣韻(宋)裘萬頃
已著遺經洗此心更尋流水濯吾襟經旬不涉谿邊路
荇帶苔錢如許深
水荇(明)彭紹賢
泉分石竇瀉珠光坐挹磯邊水荇香何處歌聲最幽窕
臨流那復羡滄浪
附葓
七言絶句
經舊遊(唐)張祜
去年来送行人處依舊蟲聲古岸南斜日照谿雲影斷
水葓花穗倒空潭
湖上暮歸(明)史鑑
鴨羣呼去水雲空香滴葓花露氣濃僧寺茫茫看不見
暮煙生處忽聞鐘
御定佩文齋詠物詩選卷三百八十九
