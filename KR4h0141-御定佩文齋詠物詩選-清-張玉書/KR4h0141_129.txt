欽定四庫全書
御定佩文齋詠物詩選卷一百二十九
簡閱類
五言古
從武帝琅邪城講武應詔(齊)王融
治兵聞魯策訓旅見周篇教民良不棄任智理恒全白
日映丹羽頳霞文翠旃凌山炫組甲帶水被戈船凝葭
鬱摧愴清管乍聯綿早逢文化洽復屬武功宣願陪玉
鑾右一舉掃燕然
從齊武帝琅邪城講武應諂(梁)沈約
九功播祧墠七德陳武懸展事昌國圖息兵由重戰皇
情咨閱典出車迨辰選飾徒映寒隰翻綏臨廣甸颯沓
佩吳戈參差腰夏箭風旆舒復卷雲霞清以轉輕舞信
徘徊前歌且遥衍秋原嘶代馬朱光浮楚練虹壑寫飛
文巖阿藻餘絢發震嶽靈從揚旌水華變憑高訓武則
中天起遐眷鳳蓋捲洪河珠旗掃長汧方待翠華舉遠
適瑶池宴
九日登巴陵置酒望洞庭水軍
(唐)李白
九日天氣清登高無秋雲造化闢川嶽了然楚漢分長
風鼓横波合沓蹙龍文憶昔傳遊豫樓船壯横汾今兹
討鯨鯢旌旆何繽紛白羽落酒樽洞庭羅三軍黃花不
掇手戰鼓遥相聞劒舞轉頹陽當時日停曛酣歌激壯
士可以摧妖氛齷齪東籬下淵明不足羣
五言律
觀兵(唐)杜甫
北庭送壯士貔虎數尤多精銳舊無敵邊隅今若何妖
氛擁白馬元帥待雕戈莫守鄴城下斬鯨遼海波
陪柏中丞觀宴將士杜甫
極樂三軍士誰知百戰場無私齊綺饌久坐密金章醉
客霑鸚鵡佳人指鳳皇幾時來翠節特地引紅粧
其二
繡段裝檐額金花帖鼓腰一夫先舞劍百戲後歌鐎江
樹城孤遠雲臺使寂寥漢朝頻選將應拜霍嫖姚
七言律
癸卯二月十一日官軍發吳門
(元)陳基
去年移戍秋將半今歲渡江春正分晉國偏禆歸宿將
漢庭旗鼓屬元勲戈船十萬盡犀弩鐵騎三千皆虎賁
却笑高陽老狂客謾憑口舌下齊軍
二十二日狼山口觀兵陳基
官軍野次狼山口鐵騎犀船盡虎貙杼軸萬家供餽餉
旌旗千里亘江湖膝行已伏諸侯將面縳行申兩觀誅
淮海父兄争鼓舞將軍恐是漢金吾
汪伯子司馬閱武試(明)王世貞
主恩司馬一登臺立表驂驔千騎來鏑似飛星争犯月
鼓如催雨不停雷横開銅柱南頭去坐奪金城右臂廻
此地若容狂李白也應偏識令公才
御定佩文齋詠物詩選卷一百二十九
