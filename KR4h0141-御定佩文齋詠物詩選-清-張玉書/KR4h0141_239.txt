欽定四庫全書
御定佩文齋詠物詩選卷二百三十九
道士類
五言古
貽韋鍊師(唐)儲光羲
精思莫知日意静如空虚三鳥自來去九光遥卷舒新
池近天井玉宇停雲車余亦苦山路洗心祈道書
越中逢天台太乙子(唐)孟浩然
仙穴逢羽人停艫向前拜問余涉風水何處遠行邁登
陸尋天台順流下吳會兹山夙所尚安得聞靈怪上逼
青天高俯臨滄海大雞鳴見日出常覿仙人旆往來赤
城中逍遥白雲外莓苔異人間瀑布當空界福庭長自
然華頂舊稱最永此從之遊何當濟所届
與王昌齡宴黃道士房孟浩然
歸來卧青山常夢遊清都漆園有傲吏惠好在招呼書
幌神仙籙畫屏山海圖酌霞復對此宛似入蓬壺
題盧道士房(唐)李頎
秋砧響落木共坐茅君家惟見兩童子林前汲井華空
壇静白日神鼎飛丹砂塵尾拂霜草金鈴搖霽霞上章
人世隔看奕桐隂斜稽首開仙要黃精堪餌花
寄全椒山中道士(唐)韋應物
今朝郡齋冷忽念山中客澗底束荆薪歸來煮白石欲
持一樽酒遠慰風雨夕落葉滿空山何處尋行跡
尋華山雲臺觀道士(唐)錢起
秋日西山明勝趣引孤策桃源數曲盡洞口兩岸坼還
從罔象來忽得仙靈宅霓裳誰之子霞酌能止客殘陽
在翠微擕手更登歴林行拂煙雨谿望亂金碧飛鳥下
天窗裊松際雲壁少尋元蹤遠宛入寥天寂願言葛仙
翁終年煉玉液
山中訪道者(唐)于鵠
觸煙入谿口岸岸惟檉櫟其中盡碧流十里不通屐出
林山始轉絶徑緣峭壁把藤借行勢側足憑石脈㰹牙
斷行處光滑猿猱跡忽然風景異乃到神仙宅天晴茅
屋頭殘雲蒸氣白隔窗梳髮聲久立聞吹笛抱琴出門
來不顧人間客山院不灑掃四時自虚寂落葉埋長松
出地纔數尺曾讀上清經知注長生籍願示不老方何
山有瓊液
送蕭鍊師入四明山(唐)孟郊
閒於獨鶴心大於高松年迥出萬物表高棲四明巔千
尋直裂峯百尺倒瀉泉絳雪為我飯白雲為我田静言
不語俗靈蹤時步天
送李尊師元孟郊
口誦碧簡文身是青霞君頭冠兩片月肩披一條雲松
骨輕自飛鶴心高不羣
送道士孟郊
千年山上行山上無遺蹤一日人間遊六合人皆逢自
有意中侣白雲徒相從
别尹鍊師(唐)李羣玉
吾家五千言至道懸日月若非凾關令誰註流沙說多
君飛昇志機悟獨超拔學道玉笥山燒丹白雲穴南窮
衡疑秀採藥歴幽絶夜卧瀑布風朝行碧巖雪洞宫四
百日玉籍恣探閱徒以菌蟪姿緬攀修真訣塵籠罩浮
世遐志空飛越一罷棋酒歡離情滿寥泬願騎紫蓋鶴
早向黃金闕城市不可留塵埃穢仙骨
山中道者(唐)蘇拯
笻杖六尺許坐石流泉所舉頭看古松似對仙鶴語是
時天氣清四迥無塵侣顧我笑相迎知有丹砂異
寄鄧道士(宋)蘇軾
一杯羅浮春遠餉採薇客遥知獨酌罷醉卧松下石幽
人不可見清嘯聞月夕聊戲庵中人空飛本無迹
送許尊師還大滌洞(明)張羽
青山九鎖處白髮一龕居清齋誦黃老不閱世間書餐
霞食真氣對月禮空虛暫來流水地應與孤雲疎遥知
還山日仙壇春草餘
寄琪林黃道士(明)孫蕡
雨絶天景佳前榮樹光綠遥憐采芝侣遠在春山曲琴
歌久已斷酒賦何由續有約今夕同開樽掃茅屋
七言古(附長短句)
望龍山懷道士許法稜(唐)劉長卿
心惆悵望龍山雲之際鳥獨還懸崖絶壁幾千丈綠蘿
嫋嫋不可攀龍山高誰能踐靈原中蒼翠晚嵐煙瀑水
如向人終日迢迢空在眼中有一人披霓裳誦經山頂
餐瓊漿空林閒坐獨焚香真官列侍儼成行朝入青霄
禮玉堂夜掃白雲眠石牀桃花洞裏居人滿桂樹山中
住日長龍山高高遥相望
贈别華隂道士(唐)韓翃
紫府先生舊同學腰垂彤管貯靈藥恥論方士小還丹
好飲仙人太元酪芙蓉山頂玉池西一室平臨萬仞溪
晝灑瑶臺五雲濕夜行金燭七星齊回身暫下青冥裏
方外相尋有知已賣鮓市中何許人釣魚坐上誰家子
青青百草雲臺春煙駕霓裳白角巾露葉獨歸仙掌去
㢠風片雨謝時人
送戴真人歸越(元)虞集
戴先生日飲五斗醉不得再飲一石不肯眠昨從桃源
來兩䄂攜風煙長安道上小兒女拍手攔道呼神仙馬
如遊龍花如雨蹴蹋春秋作朝暮東方不作窗間戲上
帝還令海邊去海邊玉虹夜不收貝宫珠闕皆蛟虯芝
田玉樹久相待天上老仙那肯留戴先生鑑湖之水三
千丈不可以鑑可以釀明朝亦脫錦袍去與汝酣歌釣
船上
和韻三茆山呈張伯雨外史(元)薩都拉
碧桃花落蓬萊宫銀屏甲帳圍春風冰簾卷水玉堂静
白露滴月銀牀空仙人夜酌九霞酒手握北斗傾尊中
梧枝落影鳳凰語幽韻仿彿臨蒼穹伐毛洗髓天地老
火鼎夜出芙蓉紅呼龍洞口種瑶草採藥忽遇松間童
茒君自騎一虎去猶聞珂珮聲丁東武華山人三載别
綠袍赤杖蒼髯翁淮南江上復相見落日澹澹天無窮
明朝稽首渡江去楚水清淺銀河通
御製山水圖歌賜長春真人劉淵然歸南京
(明)宣宗
東華之東湛明景彩霞環繞蓬萊境瓊枝瑶草春不窮
丹光夜動黃金鼎淵然老仙崆峒客萬里歸來此棲息
手持如意青芙蓉兩臉潮紅頭雪白頭上玉琢冠身中
雲繡衣朝朝飛神馭炁超汗漫直上太清朝紫微腰間
騰龍雙寶劒秋水光晶寒瀲灩嘯風呼霆作霖雨屢注
仙瓢蘇下土功成斂用歸希夷元天至道本無為眼看
民患忍坐視恤人亦體天之慈旦來謝别何悤悤騎鶴
徑度江之東江東龍盤虎踞五雲表鍾山翠接三茅峯
茅家兄弟青冥上白日驂鸞定相訪還來赤松子亦有
安期生上朝南極夀昌星好山好水清且明西方出金
桃南斗斟雲液長生有曲舞且歌年過廣成千二百
贈丘老師(明)高啓
長春之孫自仙骨䄂有蟠桃食遺核平生不學燒汞方
唾視黃金等何物滿城誰識舊庚桑白髮人中似鶴長
時上高樓惟獨醉榴皮書破壁塵香
洞虛道院訪鶴山道士(明)王問
洞虚清寒十二時絳樓簾幕鎮長垂庭中槭槭卷風葉
玉露凋落青梧枝身騎飛龍逐流電聞君受法通明殿
萬里雲霄鶴一聲夜静歸來月如練
五言律
寄天台司馬道士(唐)崔湜
聞有三元客祈仙九轉成人間白雲返天上赤龍迎尚
惜金芝晚仍攀琪樹榮何年緱嶺上一謝洛陽城
寄天台司馬道士(唐)張說
世上求真客天台去不還傳聞有仙要夢寐在兹山朱
闕青霞斷瑶堂紫月閒何時枉飛鶴笙吹接人間
奉餞高尊師如貴道士傳道籙畢歸北海
(唐)李白
道隐不可見靈書藏洞天吾師四萬刧歴世遞相傳别
杖留青竹行歌躡紫煙離心無遠近長在玉京懸
尋洪尊師不遇(唐)劉長卿
古木無人地來尋羽客家道書堆玉案仙帔疊青霞鶴
老難知歲梅寒未作花山中不相見何處化丹砂
尋南谿常道士劉長卿
一路經行處莓苔見屐痕白雲依静渚青草閉閒門過
雨看松色隨山到水源谿花與禪意相對亦忘言
尋賈尊師(唐)盧綸
玉洞秦時客焚香暎綠蘿新傳左慈訣曾與右軍鵝井
臼隂苔遍方書古字多成都今日雨曾與酒相和
贈月谿羽士(唐)戴叔倫
月明谿水上誰識步虛聲夜静金波冷風微玉練平自
知塵夢遠一洗道心清更弄瑶笙罷秋空鶴又鳴
贈道者(唐)朱慶餘
獨住神仙境門當瀑布開地多臨水石行不惹塵埃風
起松花落琴鳴鶴翅㢠還歸九霄上時有故人來
山中道士(唐)賈島
頭髮梳千下休糧帶瘦容飬雛成大鶴種子作高松白
石通宵煮寒泉盡日舂不曾離隐處那得世人逄
靈都觀李道士(唐)張籍
山觀雨來静遶房瓊草春素書天上字花洞古時人泥
竈煮靈液掃壇朝玉真幾㢠遊閬苑青節自隨身
贈王道士(唐)于鵠
去尋常不出門似絶人行牀下石苔滿屋頭秋草生學
琴寒月短寫易晚窗明惟到黃昏後谿中聞磬聲
送秦鍊師(唐)李羣玉
紫府静沈沈松軒思别吟水流寧有意雲汎本無心錦
洞桃花遠青山竹葉深不因時賣藥何路更相尋
送王道士(唐)馬戴
真人俄整舄雙鶴屢飛翔恐入壺中住須傳肘後方霓
裳雲氣潤石徑术苖香一去何時見仙家日月長
送道友入天台山作馬戴
却憶天台去移居海島空觀寒琪樹碧雪淺石橋通潄
齒飛泉外餐霞早境中終期赤城裏披氅與君同
贈王尊師(唐)劉得仁
為道常日損尊師修此心挂肩黃布被穿髮白蒿簪符
札靈砂字絃彈古素琴囊中常有藥點土亦成金
贈道者(唐)唐球
披霞帶鹿胎歲月不能催飯把琪花煮衣將藕葉裁鶴
從歸日飬松是小時栽往往樵人見谿邊洗藥來
逢道者神和子(唐)王轂
珍重神和子聞名五十年童顔終不改綠髮尚依然酒
裏消閒日人間作散仙長生如可慕相逐隐林泉
贈聶尊師(唐)杜荀鶴
詩道皆仙分求之不可求非關從小學應是數生修蟾
桂雲梯折鼇山鶴駕遊他年兩成事堪喜是鄰州
送喻鍊師歸茅山(唐)李建勲
休糧知幾載臉色似桃紅半醉離塵去單衣行雪中水
聲茅洞曉雲影石房空莫學秦時客音書便不通
遇道者(唐)張蠙
數里白雲峯身輕無履蹤故尋多不見偶到即相逢古
井生靈水高壇出異松聊看杏花酌便似換顔容
山寺喜道者至(唐)僧貫休
閏年春過後山寺始花開還有無心者閒尋此境來鳥
幽聲忽斷茶好味重回知住南巖久冥心坐綠苔
宿休庵用德功壁間韻贈陳道人
(宋)朱子
暮入千峯裏寒棲一草庵室連丹竈煖厨引石泉甘塵
慮紛難到神光曖内含非君有道氣孤絶詎能堪
送倪道士之廬山(宋)趙師秀
近方辭地肺本自住天台有鶴相同出無雲作伴回道
房隨處借詩板逐時開又說廬山去閒看瀑布來
贈熊鍊師(宋)翁卷
松邊自掩扉賣藥罷方歸教客認仙草笑人求紫衣惜
琴眠處放翫易語時稀見說沅砂賤閒身去欲飛
修真院訪崔道士(宋)真山民
竹扉蒼蘚牆林下小丹房風定香煙直月斜簾影長㵸
茶泉味别點易露痕香安得棲塵外求師却老方
初夏訪劉道士真山民
白雲隨杖履伴我到山房暑薄疑天别林深見路長术
芝皆道味花竹亦詩香更待荷花後來分半榻凉
贈楊洞天道人(元)馬祖常
我自不入俗君今又欲仙鳥啼百花裏屋住萬山邊密
樹雲難過空潭月易圓題詩秋卷了為說小行年
寄題汪道士草亭(元)虞集
飛白妙娉婷新題照草亭仙遺相鶴法客借換鵝經霧
雨歸懸黍風雲護茯苓遥知春晝永深坐飬黃庭
寄王道士宗晉(元)倪瓚
王君舊隐地聞更結茅茨鶴氅春裁苧鵝羣雪汎池時
歌綠水曲不負碧山期夜雨生芳草令人起夢思
懷王道士(明)袁凱
宣城王道士愛著芰荷衣一自清江别三年白雁飛酒
徒隨處有沽客向來稀最憶青城夜狂歌不肯歸
送吕道士(明)張羽
石室無人住歸心似鶴輕山君驅虎去童子報丹成玉
竇憑龍守芝田借雨耕懷君明月夜遥聽步虛聲
寄方壺道人(明)詹同
海上神仙館天邊處士星卧雲歌酒德對雨著茶經石
洞龍嘘氣松巢鶴墜翎都將金玉句一一寫空青
五言排律
贈焦道士(唐)王維
海上遊三島淮南預八公坐知千里外跳向一壺中縮
地朝珠闕行天使玉童飲人聊割酒送客乍分風天老
能行氣吾師不飬空謝君徒雀躍無可問鴻濛
贈東嶽焦鍊師王維
先生千歲餘五嶽遍曾居遥識齊侯鼎新過王母廬不
能師孔墨何事問長沮玉管時來鳳銅盤即釣魚聳身
空裏語明目夜中書自有還丹術時論太素初頻蒙露
版詔時降軟輪車山静泉逾響松高枝轉疎搘頤問樵
客世上復何如
逢牛尊師(明)林鴻
道逢牛道士把酒醉雲房龍問壺中訣人傳肘後方久
知鳧是舄更指石為羊遣興聊題翰無言但括囊秋星
明劔氣夜月讓丹光酣飲從傾倒神遊極混茫别情波
渺渺歸路樹蒼蒼又櫂扁舟去尋雲到草堂
七言律
送方尊師歸嵩山(唐)王維
仙官欲住九龍潭旄節朱轓倚石龕山壓天中半天上
洞穿江底出江南瀑布松杉常帶雨夕陽彩翠忽成嵐
借問迎來雙白鶴已曾衡嶽送蘇躭
送張道士歸茅山謁李尊師(唐)皇甫冉
向山獨有一人行近洞應逢雙鶴迎常以素書傳弟子
還因白石號先生無窮杏樹何年種幾許芝田帶月耕
師事少君年歲久欲隨旄節往層城
題嵩陽焦道士石壁(唐)錢起
三峯花畔碧堂懸錦里真人此得仙玉體纔飛西蜀雨
霓裳欲向大羅仙綵雲不散燒丹竈白鹿時藏種玉田
幸入桃源因出世方期丹訣一延年
贈韓道士(唐)戴叔倫
日暮秋風吹野花上清歸客意無涯桃源寂寂煙霞閉
天路悠悠星漢斜還似世人生白髮定知僊骨變黃芽
東城南陌頻相見應是壺中别有家
贈道士(唐)李端
姓氏不書高士傳形神自得逸人風已傳花洞將秦接
更指茅山與蜀通嬾說歲年齊絳老甘為鄉曲號涪翁
終朝賣藥無人識敝服徒行入市中
贈東嶽張鍊師(唐)劉禹錫
東嶽真人張鍊師高情雅淡世間稀堪為列女書青簡
久事元君住翠微金縷機中抛錦字玉清潭上著霓衣
雲衢不要吹簫伴只擬乘鸞獨自飛
送胡鍊師歸王屋(唐)張籍
王陽峯下學長生洞府仙鄉已有名獨戴熊鬚冠暫出
惟將鶴尾扇同行煉成雲母休炊㸑召得雷公當吏兵
却到瑶壇上頭宿應聞空裏步虛聲
尋郭道士不遇(唐)白居易
郡中乞假來相訪洞裏朝元去不逢看院秖留雙白鶴
入門惟見一青松藥爐有火丹應伏雲碓無人水自舂
欲問參同契中事更期何日得相從
尋趙尊師不遇(唐)姚鵠
羽客朝元晝掩扉林中一徑雪中微松隂遶院鶴相對
山色滿樓人未歸盡日獨思風馭返寥天幾望野雲飛
憑高目斷無消息自醉自吟愁落暉
贈道者(唐)劉威
五雲深處有真仙歲月催多却少年入郭不知今世事
賣丹猶覓古時錢閒尋白鹿眠瑶草暗摘紅桃去洞天
時向人間深夜坐鬼神長在藥囊邊
贈道者(唐)劉滄
真趣淡然居物外忘機多是隐天台停燈深夜看仙籙
拂石高秋坐釣臺賣藥故人湘水别入簷棲鳥舊山來
無因朝市知名姓地僻衡門對嶽開
贈道士(唐)禇載
簪星曳月下蓬壺曾見東臯種白榆六甲威靈藏瑞檢
五龍雷電遶霜都惟教鶴探丹丘信不使人窺太乙爐
聞說葛陂風浪惡許騎青鹿從行無
華山李鍊師所居(唐)皮日休
麻姑古貎上仙才謫向蓮峯管玉臺瑞氣染衣金液啟
香煙暎面紫文開孤雲盡日方離洞雙鶴移時只有苔
深夜寂寥存想歇月天時下草堂來
送羽人王錫歸羅浮(唐)曹唐
風前整頓紫荷巾常向羅浮保飬神石磴倚天行帶月
鐵橋通海入無塵龍蛇出洞閒邀雨犀象眠花不避人
最愛葛洪尋藥處露苖煙蘂滿山春
贈道人(唐)曹松
住山因以福為庭便向山中隐姓名閬苑駕將雕羽去
洞天贏得綠毛生日邊腸胃餐霞火月裏肌膚飲露英
顧我從來斷浮濁擬驅雞犬上三清
龍潭張道者(唐)伍喬
碧洞幽巖獨息心時人何路得相尋飬生不說憑諸藥
適意惟聞在一琴石徑掃稀山蘚合竹軒開晚野雲深
他年功就期飛去應笑吾徒多苦吟
貽廬山清谿觀王尊師(唐)李中
霞帔星冠復杖藜積年修鍊住靈溪松軒睡覺冷雲起
石磴坐來春日西採藥每尋巖徑遠彈琴常到月輪低
鼎中龍虎功成後海上三山去不迷
贈王道者李中
混俗從教鬢似銀世人無分得相親槎流海上波濤闊
酒滿壺中天地春功就不看丹竈火性閒時拂玉琴塵
仙家變化誰能測只恐洪崖是此身
贈鍾尊師遊茅山李中
笻杖擔琴背俗塵路尋茅嶺有誰羣仙翁物外應相遇
靈藥壺中必許分香入肌膚花洞酒冷侵魂夢石牀雲
伊余亦有朝修志異日遨遊願見君
寄西華黃鍊師(唐)羅隐
西華有路入中華依約山川認永嘉羽客昔時留篠簜
故人今又種煙霞壇高已降三清鶴海近因通八月槎
盛事兩般君總得老萊衣服戴顒家
贈奚道士(宋)徐鉉
奚生曾有洞天期猶傍天壇摘紫芝處世自能心混沌
全真誰見德支離玉霄壁閉人長在金鼎功成俗未知
他日飇輪謁茅許願同雞犬去相隨
寄茅山温尊師(宋)趙師秀
幾度題詩寄入山不知何處得書看莓苔石上秋吟苦
星斗壇中夜拜寒鶴改新名呼未至碑逄斷刻打應難
憶師每欲尋師去芝术栽成自可餐
贈玉隆劉道士(宋)劉克莊
觀中曾訪老黃冠爾尚為童立醮壇新染氅衣披得稱
舊泥丹竈出來寒詩非易作須勤讀琴亦難精莫廢彈
憶上洪崖題瀑布因遊試為拂塵看
送戴道士住天台(元)程鉅夫
君承恩命住天台萬壑千峯繞絳臺門外霞川浮溟涬
杯中雲海接蓬萊時同野鶴看桃去或領山猿採藥廻
三十年前吾亦到舊題應入白雲堆
訪李真人不遇(元)虞集
退朝花底珮珊珊去訪真人曉出關芳草欲迷行徑古
長松深護步廊閒蒼龍挾雨探瑶簡白鹿穿雲致玉環
如到天壇看月影定知清露滿人間
送薛元卿歸龍虎山(元)楊載
金門詔下羽人歸欲向山中採蕨薇琥珀懸崖松樹老
琅玕倚澗竹根稀高巖蓄雨星辰濕古石懸雲徑路微
飬性可無軒冕累遊塵元不涴仙衣
送王真人北上代劉宗師(元)薩都拉
玉佩丁東下界聞天風吹動碧霞裙劉郎跨鶴遊三島
王子吹笙到五雲洞府夜光傳玉印石壇月黑禮茅君
若逢天上吳夫子應問丹砂煉幾分
送上清道士李士賓歸山(元)張翥
歸去青谿點易窗仙林如子世難雙丹藏虎豹千山雪
劒度魚龍萬里江别洞苔花分石路古壇松子落巖淙
道人不用尋煙火术煎經冬正滿缸
贈天台李鍊師(元)貢師泰
翠蛟青鳳下晴空家住天台第幾重歲久松肪成琥珀
夜深丹氣出芙蓉仙童奏簡騎文虎太乙懸旗起絳龍
昨夜從師到天上故山還著白雲封
贈仙居散人貢師泰
青山四面玉嵳峩中有山人隐薜蘿細雨閒門芳草滿
微風深澗落花多童窺丹竈時驚鶴客寫黃庭欲換鵝
我亦平生愛疎散春來應許謝朝珂
送袁道士(元)王士熙
軒轅雲裔越公家學道青山幾歲華仙覓安期曾授棗
詩成湘子觧開花金砂擬煉長生藥銀海初回遠使槎
二十四巖明月夜簫聲何處落煙霞
送趙虛一降香至南海廬山會稽
(元)薛漢
天香分下殿西頭處士今乘使者騶曾是騎麟參北斗
真成跨鶴過揚州山中五老應相識海上三神亦易求
勾越東南仙柱觀神光依舊貫林丘
贈松崖道士(元)周權
名山歴遍氣飄浮面帶風霜雪滿頭碧澗寒通丹井曙
青松影落石潭秋布袍洗藥香猶濕砂釜藏茶火自留
笑問閬風何處是追遊還許借青牛
别章鍊師(元)倪瓚
方舟共濟春江闊訪我寒煙菰葦中鼓柁斜衝薲葉雨
鈎簾半怯杏花風仙人壇上芝應碧玉女窗中桃未紅
擬趁輕帆數來往縹壺不惜酒如空
寄贈皇厓壇劉鍊師(元)郭鈺
神仙宫館近青冥紫翠峯巒開畫屏日射水晶江石白
雲封琥珀嶺松青虎司丹鼎知留訣鶴立瑶壇聽說經
相約安期今夕至靈風遥想滿虛櫺
送秦東海法師遊上清(明)王嘏
為愛仙山絶世氛蒼苔寂寞路難分白羊歲久渾疑石
瓊樹春深半是雲洗藥泉香龍蛻骨吹簫臺㢠鶴成羣
隐文秘訣無人識我欲相從一問君
送趙一陽真士歸霅上(明)周砥
渺渺晴湖白鷺飛青山迢遞夕嵐微閒操桂楫雲生腋
欲采芙蓉露滿衣紫翠房深丹竈暖松杉秋静鶴巢稀
明年去覓封君逹應駕青牛說息機
過龍虎山(明)甘瑾
素書一束展經綸世業留侯異等倫紫府羣仙天上籍
碧桃流水洞中春吹簫嬴女臺留鳳送酒麻姑脯劈麟
看取步虛朝帝所夜闌飛佩近星辰
贈鶴林周元初尊師(明)孫蕡
物外逍遥月鼎翁先生早歲得相從榴皮畫壁成黃鶴
竹葉書符化綠龍天女時聞蒼水佩世人空拜蘂珠峯
神遊倘遂煙霞約便觧朝衣問赤松
寄張心湛天師(明)王穉登
青鳥音書久寂寥霓旌去入鳳城遥身披一品麟衣坐
手捧三公象簡朝長樂花深容曳履未央月出許吹簫
不須更上蓬萊頌清静無為祝帝堯
七言排律
贈竺鍊師(元)宋旡
姓疑乾竺古先生霞外幽棲近四明履斗星移冠劒影
步虛風引珮環聲蘂宫夜喚青鸞降花洞朝騎白鹿行
長使芝童看藥竈為眈瓊液過蓬瀛鶴傳仙語歸華表
魚寄丹書上赤城怪石醉中拈筆畫險棋静裏按圖争
玉桃竊慣容留種瑶草尋多盡識名縮地日擕龍作杖
卧雲時約鳳吹笙海邊定與安期遇關上當逢尹喜迎
我本翠寒山道士相隨便欲採黃精
五言絶句
訪武陵道者不遇(唐)薛瑩
花發鳥仍啼行行路欲迷二真無問處虚度武陵溪
贈道者(唐)馬戴
深居白雲穴静註赤松經往往龍潭上焚香禮斗星
題道士青山白雲圖(明)張以寧
仙館白雲封青山第幾重道人時化鶴巢向最高松
其二
行到谿源盡青山無俗氛道人拈鐵笛吹起滿川雲
其三
只道谿源盡遥聞鐘磬音却尋流水去行盡白雲深
七言絶句
送司馬道士遊天台(唐)宋之問
羽客笙歌此地違離筵散處白雲飛蓬萊闕下長相憶
桐柏山頭去不歸
河上歌(唐)韓翃
河上老人坐古槎合丹只用青蓮花至今八十如四十
口道滄溟是我家
寄許鍊師(唐)戎昱
掃石焚香禮碧空露華偏濕蘂珠宫如何說得天壇上
萬里無雲月正中
贈成鍊師(唐)劉言史
花冠蘂帔色嬋娟一曲清簫凌紫煙不知今日重來意
更住人間幾百年
尋徐道士(唐)張籍
尋師遠到暉天觀竹院森森閉藥房聞入静來經七日
仙童簷下獨焚香
贈道士張籍
茅山近别剡谿逢玉節青旄十二重自說年年上天去
羅浮最近海邊峯
同張鍊師谿行(唐)施肩吾
青谿道士紫霞巾洞裏仙家舊是鄰每見桃花逐流水
無回不憶武陵人
員嶠先生(唐)徐凝
員嶠先生無白髮海煙深處採青芝逢人借問陶唐主
欲進冰蠶五色絲
寄茅山孫鍊師(唐)李德裕
獨尋蘭渚翫遲暉閒倚松窗望翠微遥想春山明月曉
玉壇清磬步虛歸
送張道者(唐)賈島
新歲抱琴何處去洛陽三十六峯西生來未識山人面
不得一聽烏夜啼
贈朱道靈(唐)杜牧
劉根丹篆三千字郭璞青囊兩卷書牛渚磯南謝山北
白雲深處有巖居
訪劉君(唐)裴夷直
擾擾馳蹄又走輪五更飛盡九衢塵靈芝老觀深松院
還有齋時未起人
贈張鍊師(唐)温庭筠
丹谿藥盡變金骨清洛月寒吹玉笙他日隐居無訪處
碧桃花發水縱横
高道士(唐)陸龜蒙
峩嵋道士風骨峻手把玉皇書一通東遊借得琴高鯉
騎入蓬萊清淺中
送道者(唐)司空圖
洞天真侣昔曾逢西岳今居第幾峯峯頂他時教我認
相招須把碧芙蓉
其二
殷勤不為學燒金道侣惟應識此心雪裏千山訪君易
微微鹿跡入深林
贈孫仁本尊師(唐)韓偓
齒如冰雪髮如黳幾百年來醉似泥不共世人争得失
卧牀前有上天梯
送虞道士(唐)李中
煙霞聚散通三島星斗分明在一壺笑說餘杭沽酒去
蔡家重要會麻姑
訪洞神宫邵道者不遇李中
閒來仙觀問希夷雲滿星壇水滿池羽客不知何處去
洞前花落立多時
招西洞道者(唐)李昭象
危峯抹黛夾晴川樹簇紅英草碧煙樵客雲僧兩無事
此中堪去覓靈仙
尋易尊師不遇(唐)陳嶰
爛漫紅霞光照衣苔封白石路微微華陽洞裏人何在
落盡松花不見歸
寄清谿道者(唐)僧齊已
萬重千疊紅霞嶂夜燭朝香白石龕常寄谿窗凭危檻
看經影落古龍潭
送魏道士(宋)張詠
江上蕭蕭木葉飛天台狂客杖藜歸莫嫌俗吏勤相顧
曾是嵩陽舊掩扉
山中道士(宋)謝翺
山中道士服朝霞二十修行别故家留客一杯清苦蜜
蜂房知是近梅花
留贈丹陽王鍊師(金)元好問
敝盡貂裘白髮新京華旅食記前身仙翁相見休相笑
同是邯鄲枕上人
訪劉道士(元)朱德潤
雲林深處翠微多石室春深長薜蘿當代衣冠正高貴
不須閒誦采薇歌
訪道士(明)廖孔說
露草煙林斷客行竹扉晝掩對高城道人不愛人天供
消受秋空鶴一聲
御定佩文齋詠物詩選卷二百三十九
