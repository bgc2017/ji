欽定四庫全書
御定佩文齋詠物詩選卷三百二十
玉蘭花類
五言排律
玉蘭花(明)王世貞
暫藉辛夷質仍分薝蔔光微風催萬舞好雨淨千妝月
向瑶臺並春還錦帳藏高枝凝漢掌豔蘂勝唐昌神女
曾捐珮宫妃欲試香誰為後庭奏一曲按霓裳
七言律
玉蘭(明)文徵明
綽約新妝玉有輝素娥千隊雪成圍我知姑射真仙子
天遣霓裳試羽衣影落空階初月冷香生别院晚風微
玉環飛燕元相敵笑比江梅不恨肥
玉蘭花(明)王世貞
南國風流曲未闌開簾一笑萬花攢霓裳夜色團瑶殿
露掌晴輝散玉盤自是藍田貽别種不同湘浦怨春寒
唐昌觀裏誇如雪争似儂家幾樹看
玉蘭(明)陸樹聲
蔥蘢芳樹雨初乾樽酒花前洽笑歡日晃簾櫳晴噴雪
風廻齋閣氣生蘭參差玉佩排空出爛漫香鱗擁醉看
自是東君苦留客莫教絃管易吹殘
七言絶句
玉蘭(明)眭石
霓裳片片舞妝新束素亭亭玉殿春已向丹霞生淺暈
故將清露作芳塵
御定佩文齋詠物詩選卷三百二十
