欽定四庫全書
御定佩文齋詠物詩選卷四百七
牛類(附犀牛)
五言古
題竹石牧牛(宋)黃庭堅
野次小崢嶸幽篁相依綠阿童三尺箠御此老觳觫石
吾甚愛之勿遣牛礪角牛礪角尚可牛鬪殘我竹
毛老鬪牛(宋)文同
牛牛爾何爭於此輙鬪怒長鞭鬧兒童大炬走翁嫗蒼
㺏八九子駭立各四顧何時解角歸茅舍江邨暮
七言古(附長短句)
放牛歌(唐)陸龜蒙
江草秋窮似秋半十角吳牛放江岸鄰肩抵尾乍依偎
横去斜奔忽分散荒陂斷塹無端入背上時時孤鳥立
日暮相將帶雨歸田家煙火微茫濕
十九日出曹門見水牛拽車(宋)梅堯臣
只見吳牛事水田只見黃犁負車軛今牽大車同一羣
又與騾驢走長陌卬頭闊步塵蒙蒙不似綏耕泥洦洦
一一夜眠頭向南越鳥心腸誰辨白
題牧牛圖(宋)陳與義
千里煙草綠連山雨新足老牛抱朝飢向山影觳觫犢
兒狂走先過浦却立長鳴待其母母子為人實倉廩汝
飽不慙人愧汝牧童生來日日娛只憂身大當把鋤日
斜睡足牛背上不信人間有黃輿
游昭牛圖(宋)陸游
游昭木石師李唐畫牛乃是其所長出欄切聽一聲笛
意氣已無千頃荒客居京口老益困衣不揜脛鬚眉蒼
時時弄筆眼力健蹄角毛骨分毫芒我無沙隄金絡馬
拂拭此幅喜欲狂乞骸幸蒙優詔許置身忽在煙林傍
日落飲牛水滿塘夜半飯牛天雨霜俚醫灌藥美水草
老巫呵禁祓不祥願我孫子勤農桑願汝生犢筋脉強
碓聲驚破五更夢歲負玉粒輸官倉
觀小兒戲打春牛(宋)楊萬里
小兒著鞭鞭土牛學翁打春先打頭黃牛黃蹄白雙角
牧童綠蓑笠青篛今年土脉應雨膏去年不似今年樂
兒聞年登喜不飢牛聞年登愁不肥麥穗即看雲作帚
稻米亦復珠盈斗大田耕盡却耕山黃牛從此何時閒
安樂坊牧童楊萬里
前兒牽牛渡谿水後兒騎牛回問事一兒吹笛笠簪花
一牛載兒行引子春谿嫩水清無滓春洲細草碧無瑕
五牛遠去莫管他隔谿便是羣兒家忽然頭上數點雨
三笠四蓑趕將去
春郊牧養圖(宋)戴復古
我之居元在野平生慣識牛羊者今見蒲江出此圖半
日不知渠是畫一犍當前轉頭立一犍渡浦毛猶濕中
有一蒼騎以牧牯羜相随數十足殿後兩枚黃觳觫分
眀如活下前坡路轉山南春草多耳根只欠牧兒歌
題牧牛圖(元)吳澄
樹葉醉霜秋草萎童驅觳觫涉淺谿一牛先登䑛犢背
犢毛濕濕猶未晞一牛四蹄俱在水引脰前望喜近隄
一牛兩脚初下水凥高未舉後兩蹄前牛已濟伺同隊
回身向後立不移一牛將濟一未濟直須並濟同時歸
此牛如人有恩義人不如牛多有之人不如牛多有之
笑問二童知不知
題牧牛渡水圖(元)貢師泰
兒騎牛兒騎牛兩牛渡水當中流一牛帶犢臨沙洲沙
洲泥深沒牛足中流浪高拍牛腹長繩墜手衣裹身前
者起顧後俯伏牛背欹傾不自由誰云穩比萬斛舟待
兒出險走平地畫圖忽落東海頭東海頭飯牛之子曾
封侯
飯牛歌(元)洪希文
牛吒吒蹄趵趵枯萁齧盡芳草綠自晡薄夜不滿腹擷
菜作糜豆作粥飼飢飲渴兩已足脱紖解銜就茅屋不
愁飢腸雷轆轆風簷獨抱牛衣宿丁男長大牛有犢眀
年添種南山曲
牧牛圖(元)貢性之
谿童飲牛渡谿水牛遇水深行復止人知水深牛不行
誰識回頭顧其子桃林之野春雨晴燒㾗回綠春草青
太守勸農當二月土膏肥煖牛可耕邯鄲城頭征戰息
寗戚徒勞吟白石一聲笛裏太平歌牛背谿童自朝夕
牧牛詞(明)高啓
爾牛角彎環我牛尾禿速共拈短笛與長鞭南壟東岡
去相逐日斜草遠牛行遲牛勞牛飢惟我知牛上唱歌
牛下坐夜歸還向牛邊卧長年牧牛百不憂但恐輸租
賣我牛
題牧牛圖(明)張以寧
返照在高樹歸牛度層坡一犢牟然赴其母老牸返顧
情何多牧兒見之亦心惻人間母子當如何日暮倚門
烏尾訛
牛圖(明)僧清濋
春光寂寂煙暈晴春風水水波㾗明谿南谿北小坡平
我却騎牛向谿曲谿曲嫩草嫩如玉記得當時農事足
倒指數來三十年今觀此圖猶宛然只多䑛犢雙崖邊
五言律
牛(唐)李嶠
齊歌初入相燕陣早横功欲向桃林下先過梓樹中在
吴頻喘月奔夢屢驚風不用五丁士如何九折通
鐵牛廟(元)納延
燕人重東作鎔鐵象牛形角斷苔花碧蹄穿土鏽腥遺
蹤傳野老古廟託山靈一酹壺中酒穰穰黍麥青
七言律
牧牛圖(金)王良臣
三摩不受一塵侵本分工夫日念深杖履得廻遊子脚
葛藤灰盡老婆心顛狂不作風頭絮出入誰傷井底金
回首人牛在何許一江明月夜沉沉
白牛為日本純上人賦(明)僧來復
畊雲不住海門東牧向楞伽小朵峰露地已忘調服力
雪山誰識去來蹤放歸祇樹隨羊鹿種就曇花伴象龍
一色天闌頭角别水晶池沼玉芙蓉
五言絶句
田園言懷(唐)李白
賈誼三年謫班超萬里侯何如牽白犢飲水對清流
將牛何處去(唐)元結
將牛何處去耕彼故城東相伴有田父相歡惟牧童
代牛言(唐)劉乂
渴飲潁川水餓喘吴門月黃金如可種我力終不歇
情(唐)曹鄴
東西是長江南北是官道牛羊不戀山只戀山中草
山中吟疉韻(唐)皮日休
穿煙泉潺湲觸竹犢觳觫荒篁香牆匡熟鹿伏屋曲
牧童(宋)葛長庚
楊柳隂初合邨童睡正迷一牛貪草嫩喫過斷橋西
畫牛(元)僧大訢
草煖犢子肥牧閒牛耳濕誰知荷蓑翁風雨租稅急
牧牛圖(明)錢宰
野老春耕歇谿兒晚牧過夕陽牛背笛強似飯牛歌
棲雲樓晏坐效寒山偈(明)殷邁
對雨千峰靜看山百慮輕昨宵眀月夜露地白牛生
雨澗牛(明)僧如蘭
谿岸野橋横烏犍帶犢行無人掛書讀雨外候春耕
七言絶句
小遊仙(唐)曹唐
絳樹彤雲戶半開守花童子怪人來青牛卧地喫瓊草
知道先生朝未回
昇平詞(宋)王禹偁
細草煙深暮雨收牧童歸去倒騎牛笛中一曲昇平樂
再得生來未解愁
絶句(宋)張耒
天高列岫出林外霜落大江流地中晚日橋邊數歸牧
牛羊部分聽兒童
春日田園雜興(宋)范成大
騎吹東西里巷喧行春車馬鬧如煙繫牛莫礙門前路
移繫門西碌碡邊
冬日田園雜興范成大
乾高寅缺築牛宫巵酒豚蹄酹土公牯牸無瘟犢兒長
眀年添種越城東
農舍(宋)陸游
萬錢近縣買黃犢襏襫行當東作時堪笑江東王謝軰
唾壺麈尾事兒嬉
其二
杜門雖與世相違未許人嘲作計非長綆雲邊牽犢過
小舟月下載犁歸
春晚即事陸游
龍骨車鳴水入塘雨來猶可望豐穣老農愛犢行泥緩
幼婦憂蠶采葉忙
買牛陸游
老子傾囊得萬錢石帆山下買烏犍牧童避雨歸來晩
一笛春風草滿川
過百家渡(宋)楊萬里
一晴一雨路乾濕半淡半濃山疉重遠草平中見牛背
新秧疎處有人蹤
過大臯渡楊萬里
隔岸横洲十里青黃牛無數放春晴船行非與牛相背
何事黃牛却倒行
桑茶坑道中楊萬里
晴明風日雨乾時草滿花隄水滿谿童子柳隂眠正著
一牛喫過柳陰西
次韻程弟(宋)方岳
草堂四壁一瓢空舉世無人與我同黃犢山南又山北
犁春猶有古人風
和元卿郊行(金)党懷英
馬駃車驅起路塵傍山隂翳作春溫東風欲放萌芽動
已有疲牛齧燒㾗
題江貫道百牛圖(元)白珽
幾年散放桃林後餘四百蹄猶可騎攬鏡挂書多事在
能騎惟有一凝之
老牛(元)宋无
草繩穿鼻繫柴扉殘喘無人問是非春雨一犁鞭不動
夕陽空送牧兒歸
牧牛圖(元)貢性之
郊原春草綠茸茸牛背如舟卧牧童自是太平新氣象
錯將畫意屬良工
題野老醉騎牛圖(眀)錢宰
邨田樂事老來稀記得江南春社時兒女醉扶黃犢背
帽簷顛倒插花枝
衡岳雜興(眀)胡安
幽泉自注石厓銷度壑寒雲去未遥松畔茯苓無處劚
倒騎黃犢自吹簫
過水下口(明)劉侃
山樹參差石徑斜雨餘飛瀑過桑麻山翁放罷邨前犢
倚杖谿頭護稻花
題畫牛(明)僧普慈
林下逍遥飽則眠何人能似爾安然因思昔日陶弘景
金作籠頭不易牽
附犀牛
五言古
述韋昭應畫犀牛(唐)儲光羲
遐方獻文犀萬里隨南金大邦柔遠人以之居山林食
棘無秋冬絶流無淺深雙角前嶄嶄三蹄下駸駸朝賢
壯其容未能辨其音有我衰鳳郎新邑長鳴琴陛閣飛
嘉聲丘甸盈仁心閒居命國工作繪北堂隂眈眈若有
神庶比來儀禽昔有舞天庭為君奏龍吟
七言古
馴犀(唐)元稹
建中之初放馴象遠歸林邑近交廣獸返深山鳥搆巢
鷹鵰鷂鶻無羈鞅貞元之歲貢馴犀上林置圈官司養
玉盆金棧非不珍虎啖狴牢魚食網渡江之橘踰汶貉
反時易性安能長臘月北風霜雪深踡跼鱗身遂長往
行地無疆費傳驛通天異物罹幽枉乃知養獸如養人
不必人人自敦奬不擾則得之於理不奪有以多於賞
脱衣推食衣食之不若男耕女令紡堯民不自知有堯
但見安閒聊擊壤前觀馴象後觀犀理國其如指諸掌
御定佩文齋詠物詩選卷四百七
