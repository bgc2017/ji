欽定四庫全書
御定佩文齋詠物詩選卷一百六十四
屏障類
五言古
詠畫屏風詩(北周)庾信
逍遥遊桂苑寂絶到桃源狹石分花徑長橋映水門管
聲驚百鳥人衣香一園定知歡未足横琴坐石根
其二
上林春逕密浮橋柳路長龍媒逐細草鶴氅映垂楊水
似桃花色山如甲煎香白石春泉上誰能待月光
題畫山水障(唐)張九齡
心累猶不盡果為外物牽偶因耳目好復假丹青妍嘗
抱野間意而迫區中緣塵事固已矣秉意終不遷良工
適我願妙墨揮巖泉變化合羣有高深侔自然置陳北
堂上倣像南山前靜無戶庭出行巳兹地偏萱草憂可
樹合歡忿益蠲所因本微物况乃憑幽筌言象會自泯
意色聊自宣對翫有佳趣使我心渺綿
秋詠石屏(宋)蘇軾
霏霏點輕素眇眇開重隂風花亂紫翠雪外有煙林雪
近勢方壯林遠意殊深會有無事人支頥識此心
秋林硯屏率魯直同賦蘇軾
西山無時春巉巖鎖頑隂分明倚天壁點綴無風林物
固為人出興誰於此深窮竒真自蠧詩句且娱心
詠屏送周伯陽(明)徐賁
巧餙辭雲母圖畫比晴天密防宜便坐連張須廣筵月
臨皎乃隠風當駃亦旋望處憑移障只恐見離船
七言古(附長短句)
素屏謠(唐)白居易
素屏素屏胡為乎不文不餙不丹不青當世豈無李陽
冰之篆字張旭之筆跡邊鸞之花鳥張藻之松石吾不
令加一點一畫於其上欲爾保真而全白吾于香爐峰
下置草堂二屏倚在東西墻夜如明月入我室曉如白
雲圍我牀我心久飬浩然氣亦欲與爾表裏相輝光爾
不見當今甲第與王宫織成步障錦屏風綴珠䧟鈿貼
雲母五金七寶相玲瓏貴豪待此方悅目然肯寢卧乎
其中素屏素屏物各有所宜用各有所施爾今木為骨
兮紙為面捨吾草堂欲何之
生禖屏風歌(唐)温庭筠
玉墀暗接崑崙井井上無人金索冷畫壁隂森九子堂
階前細月鋪花影繡屏銀鴨香蓊濛天上夢歸花繞叢
宜男漫作後庭草不似櫻桃千子紅
月石硯屏歌寄蘇子美(宋)歐陽脩
月從海底来行上天東南正當天中時下照千丈潭潭
心無風月不動倒影射入紫石巖月光水潔石瑩淨感
此隂魄来中潜自從月入此石中天有兩曜分為三清
光萬古不磨滅天地至寶難藏緘天公呼雷公夜持巨
斧堕嶄巖堕此一片落千仞皎然寒鏡在玉匳蝦蟇白
兔走天上空留桂影猶毶毶景山得之惜不得贈我意
與千金兼自云每到月滿時石在暗室光出檐大哉天
地間萬怪難悉談嗟予不度量每事思窮探欲將兩耳
目所及而與造化爭毫纖煌煌三辰行日月尤尊嚴若
令下與物為比擾擾萬類將誰瞻不然此石竟何物有
口欲說嗟如鉗吾竒蘇子胸羅列萬象中包含不惟胸
寬膽亦大屢出言語驚愚凡自吾得此石未見蘇子心
懷慚不經老匠先指抉有手誰敢施鎸鑱呼工畫石持
寄似幸子留意其無謙
軾近以月石硯屏獻子功中書復以涵星硯獻
純父侍講子功有詩純父未也復以月石風
林研屏贈之謹和子功詩并求純父數句
(宋)蘇軾
紫潭出元雲翳我潭上星獨有潭上月倒掛紫翠屏我
老不看書默坐飬此昏花睛時時一開眼見此雲月眼
自明久知世界一泡影大小真偽何足評笑彼三子歐
梅蘇無事自作雪羽爭故將屏硯送兩范要使珠壁栖
窗櫺大范忽長謠語出月脇令人驚小范當繼之說破
星心如鷄鳴牀頭復一月下有風林横急送小范家護
此涵星泓願從少陵博一句山木盡與洪濤傾
獻題常州草蟲枕屏(宋)楊萬里
黃蜂作歌紫蝶舞蜻蜓蚱蜢如風雨先生晝眠紙帳温
無那此軰喧夢魂眼中了了華胥國蜂催蝶喚到不得
覺来忽見四摺屏野花紅白野長青勾引飛蟲作許聲
何緣先生睡不驚
巫峡雲濤石屏志(元)顧瑛
謝家綠玉屏不作龜甲形方若陟釐紙粉縹帶苔青秀
潔庚庚絶文理十二巫峯横隠起芙蓉照影立亭亭遠
落巴江一江水素湍洶湧翻綠濤長風吹雲白日高三
峡濤聲滿人耳箇中獨欠孤猿號胡僧謾有金壺汁灑
向素縑圖不得女媧鍊石作五彩點染料應無此色此
石産景由天工略假石人磨削功石色欲盡玉色起汎
沈天碧涵清空君不聞大食貢石瑩如玉中有竒松四
時綠六月凉風卷翠濤瑟瑟秋聲戰空屋又不聞楊家
古屏刻水精中有為雲之美人海綃衣裳為煙霧姓名
自語非真真二物化去固巳久價重隋珠難再有君家
玉屏獨在世勿落忍人豪奪手我聞故人楊鐵仙束帶
拜之如米顛起来發狂捉鐡筆醉墨寫入青瑶鐫何日
乘舟上魚復喚取巴童唱巴曲更借丹丘粉墨屏對案
巫山真面目
五言律
屏(唐)李嶠
洞徹琉璃蔽威紆屈膝廻錦中雲母列霞上織成開山
水含春動神仙倒景来修身兼竭節誰識作銘才
詠屏風(唐)袁恕已
綺閣雲霞滿芳林草樹新鳥驚疑欲曙花笑不關春山
對弹琴客谿留垂釣人請看車馬路行處有風塵
詠舊屏風(唐)姚合
時人嫌古畫倚壁不曾收雨滴膠山斷風吹絹海秋殘
雲飛屋裏片水落牀頭尚勝殘花鳥君能補綴不
屏風(明)薛蕙
屏風十二曲羅列洞房隅䨇環金屈膝四角錦流蘇蛾
眉行處隠玉䄂坐中扶因歌留上客翠盖少踟蹰
題魏少府破屏風(明)柳應芳
依倚㤀年歲凝塵冀爾容乍通宵案燭不掩午堂鐘射
雀猶存影弹蠅已失蹤勿言新可代官冷若為供
五言排律
水墨障子(唐)李洞
若非神助筆硯水恐藏龍研盡一寸墨掃成千仞峰壁
根堆亂石牀罅種枯松岳麓穿因鼠湘江綻為蛬挂衣
嵐氣濕夢枕浪頭舂只為少顔色時人著意慵
雲母屏風隔坐(唐)闕名
彩障成雲母丹墀隔上公才彰二紀盛榮播一朝同近
玉初齊白臨花乍散紅凝姿分縹緲轉珮辨玲瓏意愜
恩偏厚名新寵更崇誰知歴千古猶自仰清風
七言律
題西平王舊賜屏風(唐)温庭筠
曾向金扉玉砌来百花鮮濕隔塵埃披香殿下櫻桃熟
結綺樓前芍藥開朱鷺巳随新鹵簿黃鸝猶識舊池臺
世間剛有東流水一送恩波更不廻
觀山水障子(唐)伍喬
功績精妍世少倫圖時應倍用心神不知草木承何異
但見江山長帶春雲勢似離巖底石浪花如動岸邊蘋
更疑獨泛漁舟者便是其中舊隠人
楊龍圖蘆鴈屏(宋)趙抃
省宇屏圖喆匠成寫傳蘆鴈筆尤精斜依風葦叢叢裊
遠颺煙波渺渺平弋者定嗟何所慕鵬摶莫怪不能鳴
公看羽翼飛騰處有意青雲萬里程
魚魫屏(元)曹文晦
何人遺公魚魫屏定須東海鱠長鯨不應虚室自生白
正與幽人相對清素色曉含銀漢冷寒光夜照玉蟾明
平生未識豪家客金雀徒聞後世名
五言絶句
題友人雲母障子(唐)王維
君家雲母障時向野庭開自有山泉入非因彩畫来
早秋山水硯屏(宋)文同
晚靄隔遠岫秋容入平林方素僅盈尺巖谷能許深
祝孝友作枕屏小景以霜餘荗樹名之因題此
詩(宋)朱子
山寒夕飇急木落洞庭波幾叠雲屏好一生秋夢多
題梅屏(明)劉基
樹杪過流星輕霜落半庭疎花與孤客相對一燈青
七言絶句
題詩屏風絶句(唐)白居易
相憶采君詩作障自書自勘不辭勞障成定被人爭寫
從此南中紙價高
答微之白居易
君寫我詩盈寺壁我題君句滿屏風與君相遇知何處
兩葉浮萍大海中
屏風(唐)李商隠
六曲連環接翠帷高樓半夜酒醒時掩燈遮霧密如此
雨落月明俱不知
詠繡障(唐)胡令能
日暮堂前花蕊嬌爭拈小筆上牀描繡成安向東園裏
引得黃鶯下柳條
寒林石屏(唐)僧無悶
草堂無物伴身閒惟有屏風枕簟間本向他山求得石
却於石上看他山
西湖竹枝詞(元)潘純
雲髻高梳鬢不分掃除虛室事元君新糊白紙屏風上
盡畫蓬莱五色雲
御定佩文齋詠物詩選卷一百六十四
