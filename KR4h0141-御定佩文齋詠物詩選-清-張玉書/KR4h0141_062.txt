欽定四庫全書
御定佩文齋詠物詩選卷六十二
九華山類
五言古
和季友題九華山(唐)僧神穎
衆嶽雄分野九華鎮南朝彩筆凝空遠崔嵬寄青霄龍
潭古仙府靈藥今不凋瑩為滄海鏡煙霞作荒標造化
心數竒性狀精氣饒玉樹鬱玲瓏天籟韻簫韶寂寂尋
乳竇兢兢行石橋通泉潄雲母藉草縈香苕我住幽且
深君賞昏復朝稀逢發清唱片片凌霜飇
望九華山(元)吴師道
輕舟下池口遥望青陽郭雲間見九華爭先出鋒鍔參
差敔背缺峭銳圭首削竹箭拔春芽芙蓉攢秋萼竒姿
信明麗遠勢仍聯絡下有巖谷幽眞靈諒兹宅詭哉末
世士強以名號託丹崖不受滓青峰鎮如昨千載知屬
誰含情寄冥漠
七言古(附長短句)
九華山(唐)劉禹錫
竒峰一見驚魂魄意想洪爐始開闢疑是九龍夭矯欲
攀天忽逢霹靂一聲化為石不然何至今悠悠億萬年
氣勢不死如騰仚雲含幽兮月添冷日月凝暉兮江漾
影結根不得要路津迥秀長在無人境軒皇封禪登云
亭大禹會計臨東溟乘樏不來廣樂絶獨與猿鳥愁青
熒君不見敬亭之山廣索漠兀如斷岸無稜角宣城謝
朓一首詩遂使聲名齊五岳九華山九華山自是造化
一尤物焉能藉甚乎人間
郡樓望九華歌(唐)霍總
樓上坐見九子峰翠雲赤日光溶溶有時朝昏變疎密
八峰和煙一峰出有時風卷天雨晴聚立連連如弟兄
陽烏生子偶成數丹鳳養雛同此名日日遥看機已靜
未離塵躅思眞境子明龍駕騰九垓陵陽相對空崔嵬
玉漿瑶草不可見自有神仙風馬來
望九華(宋)程俱
卷簾對坐江南山掠眼送青來亹亹雲泉肺腸久厭飫
拄頰悠悠聊復爾竒峰遠澹忽四五爽秀駸駸逼窗几
平生九華盛名下一見定知眞是矣非關目力覩天奥
正覺羣山如聚米好山如人有高韻不獨江州孟公子
直緣佳處無仕逕落莫道邊同苦李大是忘年耐久交
藜杖青鞋結終始
五言律
望九華寄池陽太守(唐)曹松
造化峰峰異宜教岳德謙靈蹤載籍古怪刃刺雲尖盤
蹙陵陽壯孤標建鄴瞻霽餘堪洗目青出謝家檐
七言律
九華山(唐)郭䕫
儼翠凌空出迴然岧嶤萬丈倚秋天暮風飄送當軒色
曉霧斜飛入檻煙簾捲綺屏雙影聚鏡開朱戸九條懸
畫圖何必家家有自有畫圖來目前
望九華山(唐)柴䕫
九華如劒插雲霓青靄連空望欲迷北截吳門疑地盡
南連楚界覺天低龍池水蘸中秋月石路人攀上漢梯
惆悵舊遊無復到會須登此出塵泥
宿九華化城寺莊(唐)僧冷然
佛寺孤莊千嶂間我來詩境強相關巖邊樹動猿下磵
雲裏錫鳴僧上山松月影寒生碧落石泉聲亂噴潺湲
明朝更躡層霄去誓共煙霞到老閒
九華山下夜泊(明)王守仁
維舟谷口傍煙霏共說前岡石徑微竹杖穿雲尋寺去
藤筐採藥帶花歸諸生晩佩聯芳杜野老春霞綴衲衣
風詠不須沂水上碧山明月更清輝
七言絶句
晴望九華山(唐)楊鴻
九華閒望簇清虚氣象羣峰盡不如惆悵南朝挂冠吏
無人解向此山居
代書問費徵君九華事(唐)蕭建
見說九華峰上寺日宫猶在下方開其中幽境客難到
請為詩中圖畫來
晩登九華山(明)吳兆
望江亭望晩江晴颯颯秋兼風水聲寺隔數峰猶未到
禪燈幾點翠微明
别九華山吳兆
複嶺重巖出路賖漸看龍口有人家行行數里猶回首
秋雪滿山蕎麥花
御定佩文齋詠物詩選卷六十二
