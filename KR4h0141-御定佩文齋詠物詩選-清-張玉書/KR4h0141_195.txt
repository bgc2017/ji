欽定四庫全書
御定佩文齋詠物詩選卷一百九十五
瑟類
七言古
趙瑟曲(梁)沈約
邯鄲竒弄出文梓縈絃急調切流徵玄鶴徘徊白雲起
白雲起鬱披香離復合曲未央
五言律
詠瑟(唐)李嶠
伏羲初製法素女昔傳名流水嘉魚躍叢臺舞鳳驚嘉
賓飲未極君子娱俱并倘入丘之戶應知由也情
五言排律
湘靈鼓瑟(唐)錢起
善撫雲和瑟常聞帝子靈馮夷空自舞楚客不堪聽逸
韻諧金石清音發杳冥蒼梧来怨慕白芷動芳馨流水
傳湘浦悲風過洞庭曲終人不見江上數峰青
湘靈鼔瑟(唐)陳季
神女泛瑶瑟古祠嚴野亭楚雲来泱漭湘水助清泠妙
指微幽契繁聲入杳冥一彈新月白數曲暮山青調苦
荆人意時遥帝子靈餘音如可賞試奏為君聽
湘靈鼔瑟(唐)王邕
寳瑟和琴韻靈妃應樂章依稀聞促桂髣髴夢新粧波
外聲初發風前曲正長凄清和萬籟斷續繞三湘轉覺
雲山迥空懷杜若芳誰能傳此意雅會在宮商
七言絶句
瑶瑟(唐)杜牧
玉仙瑶瑟夜珊珊月過樓西桂燭殘風景人間不如此
動搖湘水徹明寒
小遊仙詩(唐)曹唐
萬歲蛾眉不解愁旋彈清瑟旋閒遊忽聞下界笙簫曲
斜倚紅鸞笑不休
瑶瑟吟(唐)温庭筠
冰簟銀牀夢不成碧天如水夜雲輕雁聲遠過瀟湘去
十二樓中月自明
湘中絃(明)徐庸
蘋花含露荻含風霄漢無雲水接空二十五絃今夜撥
沅湘江上月明中
御定佩文齋詠物詩選卷一百九十五
