欽定四庫全書
御定佩文齋詠物詩選卷三百二十六
山茶花類
五言古
春晚山茶始開示德衡弟(元)蒲道源
山茶本冬花憔悴遂開晚儕軰鬭芬芳已獨尚息偃及
兹春事深渥丹始赫烜參列姚魏前正色無婉娩因之
觀我生平昔非驕蹇衡門自棲遲臨老遇推挽朱紫皆
少年迹親心自遠華顛豈懷榮田里幸得返功名船上
灘歲月輪下坂撫樹三歎息歲寒同繾綣
白茶(元)朱德潤
秋高銀河瀉碧宇淨如洗飛仙自天來幻作白茶蘂清
香不自媚迥出山谷底盈盈雙玉環婉立庭戸裏風霜
非故林雨露結新意
七言律
山茶(宋)劉克莊
青女行霜下曉空山茶獨殿衆花叢不知戶外千林縞
且看盆中一本紅性晚每經寒始坼色深那愛日微烘
人言此樹尤難養暮溉晨澆自課童
十二月十八日海雲賞山茶(宋)范成大
追趁新晴管物華馬蹄鬆快帽簷斜天南臘盡風晞雪
冰下春來水潄沙已報主林催市柳仍從掌故問山茶
豐年自是歡聲沸更著牙前畫鼓撾
月丹(元)郝經
小艇移來江漲橋盤盤矮矮格仍嬌丹霞皺月琱紅玉
香霧凝春剪綘綃一種是花偏富貴三冬無物比妖嬈
廣寒記憶曾攀折滿殿光搖照紫霄(王承宣致月丹一本云山茶大者曰)
(月丹又大者曰照殿紅)
五言絶句
山茶(宋)梅堯臣
南國有嘉樹華居赤玉杯曾無冬春改常冐霰雪開
山茶(明)黎擴
葉苦寒摧綠花愁雪妬紅自知榮適晚不敢恨春風
七言絶句
紅茶花(唐)司空圖
景物詩人見即誇豈憐高韻說紅茶牡丹枉用三春力
開得方知不是花
邵伯梵行寺山茶(宋)蘇軾
山茶相對阿誰栽細雨無人我獨來說似與君君不會
爛紅如火雪中開
山茶花(宋)陶弼
江南池館厭深紅零落山煙山雨中却是北人偏愛惜
數枝和雪上屏風
其二
淺為玉茗深都勝大白山茶小海紅名譽漫多朋援少
年年身在雪霜中
山茶(宋)俞國寶
花近東谿居士家好攜尊酒欵攜茶玉皇收拾還天上
便恐筠陽無此花
其二
玉潔冰寒自一家地偏驚對此山茶歸來不負西遊眼
曾識人間未見花
阻風南露筋過羅漢寺登樓看山茶
(元)薩都拉
野寺尋春酒未醒不知幾日過清明小闌干外東風急
一樹山茶落晚晴
山茶(明)張新
臙脂染就絳裙欄琥珀妝成赤玉盤似共東風解相識
一枝先已破春寒
御定佩文齋詠物詩選卷三百二十六
