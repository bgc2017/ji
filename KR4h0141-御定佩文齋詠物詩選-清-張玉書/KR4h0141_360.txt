欽定四庫全書
御定佩文齋詠物詩選卷三百六十一
水仙花類
五言古
詠鹿蔥(梁)沈約
野馬不任騎兔絲不任織既非中野花無堪麕䴥食
詠水仙花五韻(宋)陳與義
仙人緗色裘縞衣以裼之青&KR0008;紛委地獨立東風時吹
香洞庭煖弄影清晝遲寂寂籬落英亭亭與予期誰知
園中客能賦會眞詩
水仙花(宋)陳傅良
江梅丈人行歲寒固天姿蠟梅微著色標致亦背時胡
然此柔嘉支本僅自持廼以平地尺氣與松篁夷粹然
金玉相承以翠羽儀獨立萬槁中冰膠雪垂垂水仙誰
強名相宜未相知刻畫近脂粉而况山谷詩吾聞抱太
和未易形似窺當其自英華造物且霽威平生恨剛褊
未老齒髮衰掇花寘膽瓶吾今得吾師
題水仙圖(元)韓性
洛下風流人人言影亦好况乃蛟宫仙迥立清漢表翠
裠濕凉蟾晴光白如掃坐對冰雪容不受東風老澄江
渺余懷相期拾瑶草
七言古
水仙花效李長吉(明)鄒亮
馮夷鏤冰駐花魄竒芬染肌沁仙骨天風吹夢落瑶臺
家住江南水雲窟弄珠拾草瀟湘渚帶月迷煙愁不語
小龍潛開水晶殿玉杯凉露承華宴青鳥銜書來閬苑
笑指蓬萊水清淺
七言律
謝到水仙二本(宋)韓維
黃中秀外榦虚通乃喜嘉名近帝聰密葉暗傳深夜露
殘花猶及早春風拒霜已失芙蓉豔出水難留菡萏紅
多謝使君憐寂寞許教綽約伴仙翁
題錢山水仙花(明)顧辰
宴罷瑶池曙色凉凌波仙子試新粧金盤露積珠襦重
玉佩風生翠帶長萬里弱流通閬苑一簾疎雨隔瀟湘
歲寒林下花時節只許梅花壓衆芳
水仙花(明)梁辰魚
幽花開處月微茫秋水凝神黯淡粧繞砌露濃空見影
隔簾風細但聞香瑶壇夜靜黃冠濕小洞秋深玉佩凉
一叚凌波堪畫處至今詞賦憶陳王
五言絶句
水仙(明)于若瀛
水花垂綠蔕嫋嫋綠雲輕自是壓羣卉誰言梅是兄
水仙花(明)僧船窗
如聞交佩響疑是洛妃來朔風欺羅袖朝霜滋玉臺
七言絶句
水仙花(宋)黃庭堅
得水能仙天與竒寒香寂寞動冰肌仙風道骨今誰有
淡掃蛾眉篸一枝
劉邦直送水仙花黃庭堅
錢塘昔聞水仙廟荆州今見水仙花暗香靚色掩詩句
宜在林逋處士家
次韻中玉水仙花黃庭堅
借水開花自一竒水沈為骨玉為肌暗香巳壓酴醿倒
只比寒梅無好枝
題水仙花圖(元)陳旅
莫信陳王賦洛神凌波那得更生塵水香露影空清處
留得當年解珮人
水仙(元)貢師泰
太液池邊雪始乾曉粧初試珮珊珊簾鈎欲上東風細
猶夢珠宫扇影寒
其二
十二瑶臺風露寒銀河淡淡月團團龍宫自與塵凡隔
别有銖衣白玉冠
題虞瑞巖描水仙花(元)姚文奐
離思如雲賦洛神花容婀娜玉生春凌波韈冷香魂遠
環珮珊珊月色新
水仙花(元)丁鶴年
湘雲冉冉月依依翠袖霓裳作隊歸怪底香風吹不斷
水晶宫裏宴江妃
其二
影娥池上曉凉多羅韈生塵水不波一夜碧雲凝作夢
醒來無奈月明何
御定佩文齋詠物詩選卷三百六十一
