欽定四庫全書
御定佩文齋詠物詩選卷三十八
寒食類
五言古
六年寒食洛下宴遊贈馮李二少尹
(唐)白居易
豐年寒食節美景洛陽城三尹皆強健七日盡晴明東
郊踏青草南園攀紫荆風拆海橊豔露墜木蘭英假開
春未老宴合日屢傾珠翠混花影管絃藏水聲佳會不
易得良辰亦難并聽吟歌暫輟看舞杯徐行米價賤如
土酒味濃于餳此時不盡醉但恐負平生殷勤二曹長
各捧一銀觥
七言古
初入秦川路逄寒食(唐)明皇
洛陽芳樹映天津灞岸垂楊窣地新直為經過行樂地
不知虚度兩京春去年餘閏今年早曙色和風著花草
可憐寒食與清明光輝並在長安道自從關路入秦川
爭道何人不戲鞭公子途中妨蹴踘佳人馬上廢鞦韆
渭水長橋今欲度悤悤漸見新豐樹遠看驪岫入雲霄
預想湯池起煙霧煙霧氛氲水殿開暫拂香泉歸去來
今歲清明行巳晩明年寒食更相陪
寒食陸渾别業(唐)宋之問
洛陽城裏花如雪陸渾山中今始發旦别河橋楊柳風
夕臥伊川桃李月伊川桃李正芳新寒食山中酒復春
野老不知堯舜力酣歌一曲太平人
奉和聖製初入秦川路寒食應制
(唐)張說
上陽柳色喚春歸臨渭桃花拂水飛總為朝廷廵幸去
頓教京洛少光輝昨從分陜山南口馳道依依漸花柳
入關正投寒食前還京遂落清明後路上天心重豫遊
御前恩賜特風流便幕那能鏤雞子行宫善巧貼毛裘
渭橋南渡花如撲麥壠青青斷人目漢家行樹直新豐
秦地驪山抱温谷香池春澑水初平預歡浴日照京城
今歲隨宜過寒食明年陪宴作清明
寒食城東即事(唐)王維
清谿一道穿桃李演漾綠蒲涵白芷谿上人家凡幾家
落花半落東流水蹴踘屢過飛鳥上鞦韆競出垂楊裏
少年分日作遨遊不用清明兼上巳
五言律
寒食應制(唐)韋承慶
鳳城春色晩龍禁早暉通舊火收槐燧餘寒入桂宫鶯
啼正隱葉雞鬪始開籠藹藹瑶山滿仙歌始樂風
寒食清明早赴王門率成(唐)李嶠
遊客趨梁邸朝光入楚臺槐煙乘曉散榆火應春開日
帶晴虹上花隨早蝶來雄風乘令節餘吹拂輕灰
和常州崔使君寒食夜(唐)孫逖
聞道清明近春庭向夕闌行遊晝不厭風物夜宜看斗
柄更初轉梅香暗裏殘無勞秉華燭晴月在南端
寒食(唐)杜甫
寒食江邨路風花高下飛汀煙輕冉冉竹日淨暉暉田
父要皆去鄰家鬧不違地偏相識盡雞犬亦忘歸
寒食(唐)王建
田舍清明日家家出火遲白衫眠古巷紅索搭高枝紗
帶生難結銅釵重欲垂斬新依踏盡還似去年時
寒食宴城北山池(唐)羊士諤
别館青山郭遊人折柳行落花經上已細雨帶清明鶗
鴂流芳暗鴛鴦曲水平歸心何處醉寶瑟有餘聲
雨中寒食羊士諤
令節逄煙雨園亭但掩關佳人宿粧薄芳樹綵繩閒歸
思偏消酒春寒為近山花枝不可見惆悵灞陵間
寒食行次冷泉驛(唐)李商隱
歸途仍近節旅宿倍思家獨夜三更月空庭一樹花介
山當驛秀汾水遶關斜自怯春寒苦那堪禁火賖
東都寒食(唐)陳潤
江南寒食早二月杜鵑鳴日暖山初綠春寒雨欲晴浴
蠶看社日改火待清明更喜瓜田好令人憶邵平
寒食日作(宋)徐鉉
廚冷煙初禁門開日更斜東風不好事吹落滿庭花過
社紛紛燕新晴淡淡霞京都盛遊觀誰訪子雲家
寒食(宋)王禹偁
寒食江都郡青旗賣楚醪樓臺藏綠柳籬落露紅桃妓
女穿輕屐笙歌泛小舠使君慵不出愁坐讀離騷
寒食(宋)陳與義
草草隨時事蕭蕭傍水門濃陰花照野寒食柳圍邨客
袂空佳節鶯聲忽故園不知何處笛吹恨滿清尊
寒食郊行書事(宋)范成大
野店垂楊步荒祠苦竹叢鷺窺蘆泊水烏啄紙錢風媼
引紅粧女兒扶爛醉翁深邨好時節應為去年豐
其二
壠麥欣欣綠山桃寂寂紅帆邊魚蕝浪木末酒旗風信
步隨芳草迷塗問小童賞(心)添脚力呼渡過谿東
南塘寒食書事(宋)范成大
埂外新波綠岡頭宿燒紅裹魚蒸菜把餽鴨鎖筠籠酒
侣晨相命歌場夜不空土風并節物不與故鄉同
寒食旅懷(明)謝榛
薊北驚寒食淹畱幾自嗟春風來燕子落日在桃花丘
壠行邊淚江湖夢裏家不知疎懶客何物是生涯
江邨寒食(明)宋登春
白鳥忘機久青山吾道存興來從杖履老去愛雞豚楊
柳橋邊市桃花江上邨童兒沽酒至風雨閉柴門
五言排律
奉和聖製寒食作應制(唐)張說
寒食春過半花濃鳥復嬌從來禁火日會接清明朝鬪
敵雞殊勝爭毬馬絶調晴空數雲點香樹百風搖改木
迎新燧封田表舊燒皇情愛嘉節傳曲與簫韶
洛橋寒食日作十韻(唐)白居易
上苑風煙好中橋道路平蹴毬塵不起潑火雨新晴宿
醉頭仍重晨遊眼乍明老慵雖省事春誘尚多情遇客
踟蹰立尋花取次行連錢嚼金勒鑿落寫銀罌府醖休
教送官娃豈要迎舞腰那及柳歌舌不如鶯鄉國真堪
戀光隂可合輕三年過寒食盡在洛陽城
七言律
寒食宴于中舍别駕兄弟宅(唐)蘇頲
子推山上歌龍罷定國門前結駟來始覩元昆鏘玉至
旋聞季子佩刀廻晴花處處因風起御柳條條向日開
自有長筵歡不極還持綵服詠南陔
寒食内宴(唐)張籍
朝光瑞氣滿宫樓綵纛魚龍四面稠廊下御廚分冷食
殿前飛騎逐香毬千官盡醉猶教坐百戲皆呈未放休
共喜拜恩侵夜出金吾不敢問行由
其二
城闕沈沈向曉寒恩當冷節賜餘歡瑞煙深處開三殿
香雨微時引百官寶樹樓前分繡幕綵花廊下映朱欄
宫筵戲樂年年别巳得三廻對御看
寒食(唐)李山甫
風煙放蕩花披猖秋千女兒飛出牆繡袍馳馬拾遺翠
錦袖鬪雞喧廣場天地氣和融霽色池臺日暖燒春光
自憐塵土無他事空脫荷衣泥醉鄉
次韻酬張補闕寒食見寄之什
(唐)鄭谷
柳近清明翠縷長多情右袞不相忘開緘雖覩新篇麗
破鼻須聞冷酒香時態懶隨人上下花心日被蝶分張
朝稀且莫輕春賞勝事由來在帝鄉
寒食前有懷(唐)溫庭筠
萬物鮮華雨乍晴春寒寂歴近清明殘芳荏苒雙飛蝶
曉睡朦朧百囀鶯舊侣不歸成獨酌故園雖在有誰耕
悠然更起嚴灘恨一宿東風蕙草生
寒食成判官垂訪因贈(宋)徐鉉
常年寒食在京華今歲清明在海涯遠巷踏歌深夜月
隔牆吹管數枝花鵷鸞得路音塵闊鴻鴈分飛道里賖
不是多情成二十斷無人解訪貧家
寒食(宋)王禹偁
今年寒食在商山山裏風光亦可憐稚子就花拈蛺蝶
人家依樹繫鞦韆郊原曉綠初經雨巷陌春陰乍禁煙
副使官閒莫惆悵酒錢猶有撰碑錢
次韻何若谷寒食燕集(宋)趙抃
雨過江城絶點塵清明佳節匝千門舞香撲坐花新戴
歌響盤雲曲旋翻幾欲為春畱日馭直須同俗醉衢尊
因思老氏登臺樂若此斯民未足論
寒食出郊(宋)韓維
都門氣象雨餘佳壓盡風塵見草芽日薄風和近郊路
朱紅粉白遠林花堤間獨去媻姍女柳下相逄轣轆車
絲鬢未催樽酒在不須辛苦問年華
和子由寒食(宋)蘇軾
寒食今年二月晦樹林深翠已生煙遶城駿馬誰能借
到處名園意盡便但掛酒壺那計盞偶題詩句不湏編
忽聞啼鵙驚羈旅江上何人治廢田
孤山寒食(宋)趙師秀
二月芳菲在水邊旅人消困亦隨緣晴舒蝶翅初勻粉
雨壓楊花未放綿有句自題閒處壁無錢難買貴時船
最憐隱者高眠地日日春風是管絃
丁未寒食歸自三泉(金)元好問
春山晴暖紫生煙山下分流百道泉未放小桃裝野景
已看茅屋映秋千飢烏得食爭相喚醉叟行歌只自顛
寒食明年定何許故人尊酒且畱連
林邨寒食(元)戴表元
出門楊柳碧依依木筆花開客未歸市遠無餳供熟食
邨深有苧試生衣寒沙犬逐遊鞍吠落日鴉銜祭肉飛
聞說舊時春賽罷家家鼓笛醉成圍
寒食遊廉園(元)張養浩
湖天雨過澹春容輦路迢迢失軟紅花柳巧為鶯燕地
管絃遥遞綺羅風羣仙出没空明裏千古銷沈感慨中
免俗未能君莫笑賞心吾亦與人同
途中寒食(元)馬臻
行裝迢遞轉孤城一路閒吟緩客程潑火雨晴餳粥冷
落花風暖筍輿輕感時已悟莊生夢遺俗空懷介子清
只有啼鵑解人意平蕪漠漠兩三聲
江邨寒食(明)楊基
預折楊枝插繞簷荳糜香軟麥餳甜春衣未染新絲織
午篆猶分舊火添小雨送花青見萼輕雷催筍碧抽尖
不因人遠傷離别那得新愁上短髯
寒食旅懷(明)謝晉
簾外春隂似去年異鄉寒食倍凄然梨花香褪空飄雪
楊柳條長不禁煙無處追隨乘欵叚誰家歡笑送秋千
晩來走向東鄰媼乞與青燈照客眠
五言絶句
辛亥寒食(金)元好問
寒食年年好今年迥不同秋千與花影并在月明中
七言絶句
寒食汜上作(唐)王維
廣武城邊逢暮春汶陽歸客淚沾巾落花寂寂啼山鳥
楊柳青青渡水人
寒食(唐)韓翃
春城無處不飛花寒食東風御柳斜日暮漢宫傳蠟燭
輕煙散入五侯家
途中寒食(唐)白居易
路旁寒食行人盡獨占春愁在路旁馬上垂鞭愁不語
風吹百草野田香
寒食夜(唐)韓偓
惻惻輕寒剪剪風杏花飄雪小桃紅夜深斜搭鞦韆索
樓閣朦朧煙雨中
東陽道中作(唐)方干
百花香氣傍行人花底垂鞭日易曛野火不知寒食節
穿林轉壑自燒雲
丙辰年鄜州遇寒食城外醉吟
(唐)韋莊
滿街楊柳綠絲煙畫出清明二月天好是隔簾花樹動
女郎撩亂送鞦韆
其二
雕隂寒食足遊人金鳳羅衣濕麝熏腸斷入城芳草路
淡紅香白一羣羣
其三
雨絲煙柳欲清明金屋人間暖鳳笙永日迢迢無一事
隔街聞蹴氣毬聲
山中寒食(宋)林逋
方塘波綠杜蘅青布穀提壺巳足聽有客新嘗寒具罷
據梧慵復散幽經
寒食夜(宋)蘇軾
漏聲透入碧窗紗人靜鞦韆影半斜沈麝不燒金鴨冷
淡雲籠月照梨花
寒食(金)馬定國
燕泥半落烏衣巷柳色全添綠綺窗且伴丁香過寒食
弄晴蝴蝶一雙雙
寒食舟中(元)黃潛
東風谿水碧漣漣谿上青蘿獨繫船正是落花寒食夜
水煙沙月又鳴鵑
寒食逢杜賢良飲(明)高啓
楊柳無煙江水長鄰家風雨杏餳香逢君共把金陵酒
忘却今朝在異鄉
都下寒食(明)王穉登
騎馬尋春春尚遲東風空自向人吹燕王城裏千株柳
寒食看來未有絲
御定佩文齋詠物詩選卷三十八
