欽定四庫全書
御定佩文齋詠物詩選卷二百十五
茶具類
五言古
茶籯(唐)皮日休
筤篣曉擕去驀過山桑隖開時送紫茗負處沾清露歇
把傍雲泉歸將挂煙樹滿此是生涯黃金何足數
茶甌皮日休
邢客與越人皆能造磁器圓似月魂堕輕如雲魄起棗
花勢旋眼蘋沫香沾齒松下時一看支公亦如此
茶鼎皮日休
龍舒有良匠鑄此佳樣成立作菌蠢勢煎為潺湲聲草
堂暮雲隂松忩殘雪明此時勺複茗野語知逾清
茶鼎(唐)陸龜蒙
新泉氣味良古鐵形狀醜那堪風雪夜更值煙霞友曾
過赬石下又住清谿口且共薦臯盧何勞傾斗酒
以椰子茶瓶寄德孺(宋)黃庭堅
炎丘椰木實入用隨茗椀譬如楛石砮但貴從来遠往
時萬里物今在籬落間知公一拂拭想我瘴霧顔
七言古
次韻董夷仲茶磨(宋)蘇軾
前人初用茗飲時煮之無問葉與骨寖窮厥味臼始用
復計其初碾方出計盡功極至於磨信哉智者能創物
破槽折杵向牆角亦其遭遇有伸屈歲久講求知處所
佳者出自衡山窟巴蜀石工強鐫鑿理疎性軟良可咄
余家江陵遠莫致塵土何人為披拂
七言律
貢餘秘色茶盞(唐)徐夤
捩碧融青瑞色新陶成先得貢吾君巧剜明月染春水
輕旋薄冰盛綠雲古鏡破苔當席上嫩荷涵露別江濆
中山竹葉香初發清聖那堪中十分
次韻周穜惠石銚(宋)蘇軾
銅腥鐵澀不宜泉愛此蒼然深且寬蟹眼翻波湯巳作
龍頭拒火柄猶寒薑新鹽少茶初熟水漬雲蒸蘚未乾
自古函牛多折足要知無脚是輕安
茶筅(元)謝宗可
此君一節瑩無瑕夜聽松聲漱玉華萬縷引風歸蟹眼
半瓶飛雪起龍芽香凝翠髮雲生脚濕滿蒼髯浪卷花
到手纖毫皆盡力多因不負玉川家
竹爐(明)韓奕
綠玉裁成偃月形偏宜煮雪向巖扃虛心未許如灰冷
古色人看似汗青偶免樵柯供土銼尚疑清籟和陶瓶
達人曾擬同天地上有秋蟲為篆銘
題真上人竹茶爐(明)王紱
僧館高閒事事幽竹編茶竈瀹清流氣蒸陽羨三春雨
聲帶湘江兩岸秋玉臼夜敲蒼雪冷翠甌睛引碧雲稠
禪翁託此重開社若箇知心是趙州
五言絶句
焙茶隖(唐)顧况
新茶巳上焙舊架憂生醭旋旋續新煙呼兒劈寒木
茶竈(宋)朱子
仙翁遺石竈宛在水中央飲罷方舟去茶煙裊細香
雜詩(金)張建
瓦缾擔山泉石鼎煮巖菊燎以松桂枝清芬滿茅屋
七言絶句
春日行近山(元)黃鎮成
門外山童掃落霞問師還只在山家推窗引客雲邊坐
自扇風爐煮雪花
題扇(元)倪瓚
聽雨樓中也自凉偶停筆硯靜焚香君来為煮嵇山茗
自洗冰甌仔細嘗
次韻曹都水倪瓚
蕭閒館裏挑燈宿山罽重敷六尺牀隠几翛翛聽夜雨
竹林煙羃煮茶香
過山家(明)高啟
流水聲中響緯車板橋春暗樹無花風前何處香来近
隔崦人家午焙茶
御定佩文齋詠物詩選卷二百十五
