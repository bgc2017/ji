欽定四庫全書
御定佩文齋詠物詩選卷四百六十五
鴨類
五言古
鴨雛(宋)梅堯臣
春鴨日浮波羽冷難伏卵常因雞抱時託以雞窩暖三
旬㲉既坼乳毛寒脛短雞寧辨其雛翅擁情款款一日
向水涯所禀殊未斷汎然去中流雞呼心悹悹人之苟
異懷負義不足筭有志在養毓勿論報德限
鬭鴨篇(明)高啟
春波漾羣鳬戲鬭每堪翫宛轉廻翠吭䙰褷振文翰聲
兼江雨喧影逐浦雲亂唼喋隊初交紛披勢將散持敵
忽同沈呼儔更相喚時陳水檻側或聚湖亭畔長鳴若
賈勇遠奮如追竄荷葉觸俱翻菱絲罥齊斷魚駭没中
流鷗驚起前岸心踰壟雉驕氣壓場雞悍海客朝自驅
谿娃晩猶看稍欲礙行舟渾忘避流弹苦爭應為食幸
勝非因算微鳥昧全軀臨川獨成歎
長短句
射鴨詞(明)高啟
射鴨去清江曙射鴨返回塘晩秋菱葉爛煙雨晴鴨羣
未下媒先鳴草翳低遮竹弓彀水冷田空鴨多瘦行舟
莫來使鴨驚得食忘猜正相鬭觜唼唼毛褷褷潛機一
發那得知
五言律
花鴨(唐)杜甫
花鴨無泥滓階前每緩行羽毛知獨立黑白太分明不
覺羣心妬休牽衆眼驚稲粱霑汝在作意莫先鳴
五言絶句
畫鴨(元)揭傒斯
春草細還生春雛養漸成茸茸毛色起應觧自呼名
六言絶句
宫中三臺詞(唐)王建
魚藻池邊射鴨芙蓉苑裏看花日色柘袍相似不著紅
鸞扇遮
靜觀(宋)文同
十許紋魚遊水一雙花鴨眠沙靜觀只恐驚去無語憑
欄日斜
七言絶句
小鴨(宋)黃庭堅
小鴨看從筆下生幻法生機全得妙自知力小畏滄波
睡起晴沙依晩照
春日(宋)晁冲之
陰陰谿曲綠交加小雨翻萍上淺沙春色不堪流水送
雙浮鳴鴨趁桃花
晩春田園雜興(宋)范成大
烏鳥投林過客稀前山烟暝到柴扉小童一棹舟如葉
獨自編欄鴨陣歸
夏日田園雜興范成大
千頃芙蕖放棹嬉花深迷路晩忘歸家人暗識船行處
時有驚忙小鴨飛
茶陵竹枝歌(明)李東陽
拍拍東風燕子寒卷簾花絮若為看夜深雨脚何曾睡
春水平於養鴨欄
白苧詞(明)孫一元
江上睡鴨煙草肥江南白苧催換衣雨聲四月不知暑
過盡櫻桃人未歸
御定佩文齋詠物詩選卷四百六十五
