欽定四庫全書
御定佩文齋詠物詩選卷一百五十三
金類(附銀)
五言律
金(唐)李嶠
南楚標前貢西秦識舊城祭天封漢嶺擲地警孫聲向
日披沙淨含風振鐸鳴方同楊伯起獨有四知名
銀(唐)李嶠
思婦屏輝掩遊人燭影長玉壺初下箭桐井共安牀色
帶明河色光浮滿月光靈山有珍甕仙闕薦君王
五言排律
賦得金在鎔(唐)白行簡
巨槖方鎔物洪爐欲範金紫光看漸發赤氣望逾深燄
熱晴雲變煙浮晝景隂堅剛由我性鼓鑄任君心踴躍
徒標異沈潛自可欽何當得成器待叩向知音
七言絶句
路入金州江中作(唐)方干
棹尋椒岸縈廻去數里時逢一兩家知是從來貢金處
江邊牧豎亦披沙
雜詠(明)張治
紫宸宮闕九天開中使傳宣殿裏來紅玉雕盤宮錦覆
上公含笑賜金回
西苑宮詞(明)張元凱
蓬萊方丈可梯航勾漏丹砂近寄將昨鑄銀山高幾許
試持玉尺殿中量
南唐宮詞(明)范汭
女冠鳥爪解方音識得蓬瀛路淺深戲搦雪花鎔紫磨
漢宮誰數辟寒金
御定佩文齋詠物詩選卷一百五十三
