欽定四庫全書
御定佩文齋詠物詩選卷二百三十五
浮圖類
五言古
和從駕登雲居寺塔(北周)庾信
重巒千仞塔危磴九層臺石關恒逆上山梁乍斗迴階
下雲峯出窗前風洞開隔嶺鐘聲度中天梵響來平時
欣侍從於此暫徘徊
奉和同泰寺浮圖庾信
岧岧凌太清照殿比東京長影臨雙闕高層出九城栱
積行雲礙幡搖度鳥驚鳳飛如始泊蓮合似初生輪重
對月滿鐸韻擬鸞聲畫水流全住圖雲色半輕露晚盤
猶滴珠朝火更明雖連博望苑還接銀沙城天香下桂
殿仙梵入伊笙庶聞八解樂方遣六塵情
登揚州西巖寺塔(唐)劉長卿
北塔凌空虛雄觀壓川澤亭亭楚雲外千里看不隔遥
對黃金臺浮輝亂相射盤梯接元氣半壁棲夜魄稍登
諸劫盡若騁排霄翮向是滄洲人已為青雲客雨飛千
栱霽日在萬家夕鳥處高却低天涯遠如廹江流入空
翠海嶠見微碧向暮期不來誰堪復行役
七言古
惠雲塔(明)程本立
老禪西來兜率宫金曇舍利開芙蓉平地起作寶光相
七級上凌天九重摩泥頂珠現穹碧丹霞掩暎雞足峯
八窗玲瓏懸皎月層欄翠滑扶神龍我欲乘虚求帝釋
雲梯高峻紅塵隔簷鈴停語寂籟冷白鶴飛下蒼煙夕
五言律
奉和九月九日登慈恩寺浮圖應制
(唐)李適
鳳輦乘朝霽鸚林對晚秋天文貝葉寫聖澤菊花浮塔
似神功造龕疑佛影留幸陪清漢蹕欣奉淨居遊
奉和九月九日登慈恩寺浮圖應制
(唐)趙彦昭
出豫乘秋節登高陟梵宫皇心滿塵界佛迹現虛空日
月宜長夀人天得大通喜聞題寶偈受記莫由同
奉和九月九日登慈恩寺浮圖應制
(唐)楊庶
萬乘臨眞境重陽眺遠空慈雲浮雁塔定水暎龍宫寶
鐸含飇響仙輪帶日紅天文將瑞色輝煥滿寰中
登棲靈寺塔(唐)蔣渙
三休尋磴道九折步雲霓瀍澗臨江北郊原極海西沙
平瓜步出樹遠綠楊低南指晴天外青峯是會稽
登慈恩寺塔(唐)張喬
窗戶響層風清凉碧落中世人來往别煙景古今同列
岫横秦斷長河極塞空斜陽越鄉思天末見歸鴻
保叔塔(元)錢惟善
金刹天開畫鐵檐風語鈴野雲秋共白江樹晚逾青鑿
屋巖藏雨黏崖石墜星下看湖上客歌吹正沈冥
報恩寺塔(明)蔡汝楠
寶塔中天構君王奠鎬年皇圖香界合海氣鳳樓懸萬
嶺開江左千門倚日邊南山留作鎮長見法輪圓
五言排律
登總持寺浮圖(唐)孟浩然
半空躋寶塔晴望盡京華竹遶渭川遍山連上苑斜四
門開帝宅阡陌俯人家累劫從初地為童憶聚沙一窺
功德見彌益道心加坐覺諸天近空香送落花
秋日登揚州西靈塔(唐)李白
寶塔凌蒼蒼登攀覽四荒頂高元氣合標出海雲長萬
象分空界三天接畫梁水搖金刹影日動火珠光鳥拂
瓊簾度霞連繡栱張目隨征路斷心逐去帆揚露浴梧
楸白霜催橘柚黃玉毫如可見於此照迷方
七言律
題慈恩寺浮圖(唐)章八元
十層突兀在虚空四十門開面面風却怪鳥飛平地上
自驚人語半天中迴梯暗踏如穿洞絶頂初攀似出籠
落日鳳城佳氣合滿城春樹雨濛濛
題雁塔(唐)許玫
寶輪金地壓人寰獨坐蒼冥啟玉關北嶺風煙開魏闕
南山氣象鎻商顔灞陵車馬垂楊裏京國城池落照間
暫放塵心遊物外六街鐘鼓又催還
福州開元寺塔(唐)周朴
開元寺裏七重塔遥對方山影擬齊雜俗人看離世界
孤高僧上覺天低惟堪片片紫霞暎不與濛濛白霧迷
心若無私羅漢在參差免向日虹西
七言絶句
與夢得同登棲靈塔(唐)白居易
半月悠悠在廣陵何樓何塔不同登共憐筋力猶堪在
上到棲靈第九層
塔頂(元)郭鈺
塔頂新晴獨自登畫欄高倚十三層不知眼界高多少
地上行人似凍蠅
御定佩文齋詠物詩選卷二百三十五
