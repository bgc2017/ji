欽定四庫全書
御定佩文齋詠物詩選卷七十四
峰類
五言古
登太白峰(唐)李白
西上太白峰夕陽窮登攀太白與我語為我開天關願
乘泠風去直出浮雲間舉手可近月前行若無山一别
武功去何時復更還
送溫處士歸黃山白鵝峰舊居李白
黃山四千仞三十二蓮峰丹崖夾石柱菡萏金芙蓉伊
昔昇絶頂下窺天目松仙人鍊玉處羽化留餘蹤亦閒
溫伯雪獨往今相逢採秀辭五嶽攀巖歷萬重歸休白
鵝嶺渴飲丹砂井鳳吹我時來雲車爾當整去去陵陽
東行行芳桂叢廻谿十六度碧嶂盡晴空他日還相訪
乘橋躡綵虹
紫閣峰李白
紫閣連終南青冥天倪色憑崖望咸陽宫闕羅北極萬
井驚畫出九衢如弦直渭水清銀河横天流不息
夢登太白峰(唐)常建
夢寐升九崖杳靄逢元君攜我太白峰寥寥辭垢氛結
宇在霄漢宴林閉氤氲檐楹覆餘翠巾舄生片雲時往
谿谷間孤亭晝仍曛松峰引天影石瀨清霞文恬目緩
舟趣霽心投鳥羣春風又搖櫂潭島花紛紛
第三峰常建
西山第三頂茅宇依雙松杳杳欲至天雲梯昇幾重瑩
魄澄玉虚以求鸞鶴蹤逶迤非天人執節乘赤龍旁映
白日光縹緲輕霞容孤輝上煙霧餘影明心胸願與黃
麒麟欲飛而莫從因寂清萬象輕雲自中峰山暝學棲
鳥月來隨暗蛩尋空靜餘響嫋嫋雲谿鐘
仙娥峰下作(唐)白居易
我為東南行始登商山道商山無數峰最愛仙娥好參
差樹若插匼匝雲如抱渴望寒玉泉香聞紫芝草青巖
屏削碧白石牀鋪縞向無如此物安足留四皓感彼私
自問歸山何不早可能塵土中還隨衆人老
遊蘆峰分韻得盡字(宋)朱子
蘆山一何高上上不可盡我行獨忘疲泉石有招引須
臾一蒙密矯首眺無畛已謂極崢嶸仰視猶隠嶙新齋
小休憩餘力更勉黽東峰切霄漢首夏正凄緊杖策同
攀躋極目散幽窘萬里仰連環千重瞰孤隼因知平生
懷未與塵累泯歸途採薇蕨晩餉雜蔬筍笑謂同來人
此願天所允獨往會淹留寒棲甘菌蠢山阿子慕予無
憂勒回軫
徑山五峰(宋)應祖銘
堆蛛峰
天勢下凌霄坐使萬壑趨元氣結巒岫獻此大寶珠翊
殿護釋梵鼓鐘殷人區
大人峰
五髻生雲雨鎮踞何舂容具此大人相題為大人峰偉
哉天地間萬象同擴充
鵬摶峰
峰勢來大鵬鼓此垂天翼培風本無待適兹造化力何
須問天池在在六月息
宴坐峰
松杉太古色不别春與冬道人此宴坐一念萬劫融不
特座燈王等了諸法空
朝陽峰
二儀開幽漠日月臨下土萬物麗高明此峰正當午堂
堂大聖人兩眼空寰宇
熊耳峰(元)安熙
窮探不憚遠行登最高峰頓覺天宇近一洗羣山空竒
哉此絶境造化天無功神襟一以曠寫我浩蕩胸遠意
殊未極更思脱樊籠何當著神鞭駕此慵飛龍翩翩上
箕尾再見開鴻濛長嘯暮雲合輕衣振天風
飛來峰(明)史鑑
久圖山澤遊苦為風雨欵驚雷破重隂及晨光已顯逶
迤入幽深厲揭渡清淺靈山傳飛來合澗互回轉蘿垂
手可捫松高蓋惟偃陽厓丹霞凝隂洞蒼雪滿秀色如
何攬絶巘竟誰棧衆竅因風號羣芳遲春衍追念平生
歡歷歷如在眼匪無新相知已少舊遊伴老僧久見招
相攜集閒館解衣任盤礴覽物適蕭散形忘慮則消情
至心莫展寄言同懷人對酒歌勿緩
七言古
東峰歌(唐)溫庭筠
錦礫潺湲玉谿水曉來微雨藤花紫冉冉山雞紅尾長
一聲樵斧驚飛起松刺流空石差齒煙香風軟人參蕊
陽崖一夢伴雲根仙菌靈芝夢魂裏
五言律
題西峰(唐)陳子昂
為愛西峰好吟頭盡日昂巖花紅作陣谿水綠成行終
古礙新月半山無夕陽寄言嘉遯客此處是仙鄉
中峰居喜見苗發(唐)祖詠
自得中峰住深林亦閉關經秋無客到入夜有僧還暗
澗泉聲小荒岡樹影閒高窗下可望星月滿空山
喜入蘭陵望紫閣峰呈宣上人
(唐)李益
薙草開三徑巢林喜一枝地寬留種竹泉淺欲開池紫
閣當疎牖青松入短籬從今安僻陋蕭相是吾師
夏日登靈隠寺後峰(唐)方干
絶頂無煩暑登臨三伏中深蘿難透日喬木更含風山
疉雲霞際川傾世界東那知兹夕興不與古人同
中峰(宋)林逋
中峰一徑分盤折上幽雲夕照前邨見秋濤隔嶺聞長
松含古翠仙藥動微薰自愛蘇門嘯懷賢事不羣
次林擇之凉峰韻(宋)朱子
解轡林間寺歸鴉晩欲盤望中嵐翠合愁外夕陽殘尊
酒何妨醉羈心且自寬無端滿窗月遥夜不勝寒
天柱峰(元)張翥
一柱標南紀神功自斷鼇寒通岣嶁遠勢敵祝融高異
鳥流清響神燈見白毫危巔可觀日夜湧海東濤
五言排律
蓮花峰(唐)劉得仁
太華萬餘重岧嶤只此峰當秋倚寥泬入望似芙蓉翠
拔千尋直青危一朵穠氣分毛女秀靈有羽人蹤倒影
侵關路香風激廟松塵埃終不及車馬自憧憧
七言律
萬安縣芙蓉峰(宋)戴復古
凌空傑閣為誰開隔岸芙蓉不用栽今古相傳彩雲現
江山曾識大蘇來酒邊歌舞共一笑客裏登臨能幾回
翠浪玉虹從此去明朝人在鬱孤臺
秋日登玉峰(宋)徐璣
玉琢孤峰壓富沙人行峰頂步雲霞谿流緩去幾回曲
樹色幽分無數家翠拂寒煙平似水紅飄霜葉遠如花
明朝重向城中望對此孤峰興轉賖
遊支硎南峰(元)鄭元祐
詞客幽尋勝洞庭神僧名跡在支硎馬騎仄徑猶存石
鶴放巔崖尚有亭巖底泉飛輕練白峰頭龕蝕古苔青
到來頓醒紅塵夢萬樹松濤沸紫冥
遊南高峰(明)王世貞
從遊指點南高勝躡屩攀蘿興不賖畫裏餘杭人賣酒
鏡中湖曲棹穿花千巖半出分秋雨一徑微明逗晩霞
最是夜歸幽絶處疎林燈火傍漁家
五言絶句
師子峰(明)高啓
風生百獸低欲吼空山夜疑是天目巖飛來此山下
含暉峰高啓
演漾弄晴暉江山秋斂霏我吟康樂句日暮澹忘歸
七言絶句
紫閣峰(唐)邵靄
壯國山河倚空碧㢠拔煙霞侵太白綠崖下視千萬尋
青天只據百餘尺
統漢峰下(唐)李益
統漢峰西降戶營黃河戰骨擁長城只今已勒燕然石
此地無人空月明
題中峰(唐)費冠卿
中峰高拄泬寥天上有茅菴與石泉晴景獵人曾望見
青藍色裏一僧禪
飛來峰(唐)方干
邃巖喬木夏蔵寒牀下雲谿枕上看臺殿漸多山更重
却令飛去即應難
石廩峰次敬夫韻(宋)朱子
七十二峰都插天一峰石廩舊名傳家家有廪高如許
大好人間快活年
次黃叔張宿凉峰韻朱子
菡萏含跗天外秀婆娑散影月中孤惜無畫手追前輩
寫得凉峰憩寂圖
御定佩文齋詠物詩選卷七十四
