欽定四庫全書
御定佩文齋詠物詩選卷四十四
中元類
五言古
七月十五日題章敬寺(唐)德宗
招提邇皇邑複道連重城法筵會早秋駕言訪禪扄嘗
聞大仙教清淨宗無生七物匪吾寶萬行先求成名相
既雙寂繁華奚所榮金風扇微凉遠煙凝翠晶松院静
苔色竹房深磬聲境幽真慮恬道勝外物輕意適本非
說含毫空復情
中元雨中呈子晉(宋)朱子
徂暑尚煩鬱大火空西流兹辰喜佳節凉雨忽驚秋晼
晩蘭徑滋蕭萷庭樹幽炎氣一以去恢台逝不留刀筆
隨事屏塵囂與心休端居諷道言焚香味真諏子亦玩
文史及此同優游
五言排律
中元日觀法事(唐)盧拱
四孟逢秋序三元得氣中雲迎碧落步章奏玉皇宮壇
滴槐花露香飄柏子風羽衣凌縹緲瑶轂輾虚空久慕
餐霞客常悲集蓼蟲青嚢如可授從此訪鴻濛
七言律
中元日齋中作(明)朱曰藩
陶枕單衾障素屏空齋獨卧雨冥冥輞川舊擬施為寺
内史新邀寫得經窗竹弄秋偏寂歴盂蘭乞食信飄零
年來會得逃禪理長日沈冥不願醒
五言絶句
中元見月(明)邊貢
坐愛清光好更深不下樓不因逢閏月今夜是中秋
御定佩文齋詠物詩選卷四十四
