欽定四庫全書
御定佩文齋詠物詩選卷三百九十六
草類(附莎)(蕪)(蓬)(茅)(蓍)(蓂)(鳬葵)(瓦松)
五言古
細草(梁)元帝
依階疑綠蘚傍渚若青苔漫生雖欲遍人跡會應開
樹中草(梁)蕭子顯
幸有青袍色聊因翠幄凋雖間珊瑚蔕非是合歡條
詠青草(陳)劉刪
雨淋三春葉風傳十步香映袍憐色重臨書喜帶長
庭草(唐)曹鄴
庭草根自淺造化無遺功低回一寸心不敢怨春風
長短句
江草歌送盧判官(唐)皇甫冉
江臯兮春早江上兮芳草雜蘼蕪兮杜蘅作叢秀兮欲
羅生被遥隰兮經長衍雨中深兮煙中淺目渺渺兮
增愁步遲遲兮堪搴澧之浦兮湘之濱思夫君兮送美人
吳洲曲兮椘鄉路遠孤城兮依獨戍新月能分裛露時
夕陽照見連天處問君行邁將何之淹泊㳂洄風日遲
處處汀洲有芳草王孫詎肯念歸期
春草謠(唐)顧况
春草不觧行随人上東城正月二月色綿綿千里萬里
傷人情
五言律
庭草(唐)杜甫
楚草經寒碧庭春入眼濃舊低收葉舉新掩捲牙重步
履宜輕過開筵得屢供看花随節序不敢強為容
賦得古原草送別(唐)白居易
離離原上草一歲一枯榮野火燒不盡春風吹又生遠
芳侵古道晴翠接荒城又送王孫去萋萋滿别情
路傍草(唐)于鄴
春至始青青香車碾已平不知山下處来遶路傍生每
歲有人在何時無馬行應随塵與土吹滿洛陽城
池塘生春草(唐)陳陶
謝公遺詠處池水夾通津古往人何在年来草自春色
宜波際綠香異雨中新今日青青意空嗟行路人
芳草(唐)李中
二月正綿綿離情被爾牽四郊初過雨萬里正鋪煙眷
戀殘花惹留連醉客眠飄香是杜若最憶楚江邊
賦得江邊草李中
岸春芳草合幾處思纏綿向暮江蘺雨初晴杜若煙静
宜幽鷺立遠稱碧波連送别王孫處萋萋南浦邊
春草(明)陳德懿
無人種春草随意發芳叢綠遍郊原外青回遠近中羃
煙粘落絮和雨襯殘紅不觧王孫去凄凄對晚風
五言排律
賦得御園芳草(唐)陸贄
隂隂御園裏瑶草日光長靃靡含煙霧依稀帶夕陽雨
餘荑更密風暖蕙初香擁仗緣馳道乘輿入建章濕煙
搖不散細影亂無行恒恐韶光晚何人辨早芳
賦得龍池春草(唐)陳詡
青春光鳳苑細草遍龍池曲渚交蘋葉廻塘惹柳枝因
風初冉冉覆岸欲離離色帶金堤静隂連玉樹移日光
浮靃靡波影動參差豈比生幽遠芳馨衆不知
賦得龍池春草(唐)宋廸
鳳闕韶光遍龍池草色勻煙波全讓綠堤柳不争新翻
葉迎紅日飄香借白蘋幽姿偏占暮芳意欲留春已勝
生金埒長思藉玉輪翠華如見幸正好及兹辰
龍池春草(唐)李洞
龍池清禁裏芳草傍池春旋長方遮岸全生不染塵和
風輕動色湛露静流津淺得承天步深疑遶御輪魚尋
倒影沒花帶濕光新肯學長河畔綿綿思遠人
春草碧色(唐)王叡
習習東風扇萋萋草色新淺深千里碧高下一時春嫩
葉舒烟際微香動水濱金塘明夕照輦路惹芳塵造化
功何廣陽和力自均今當發生日瀝懇祝良辰
春草凝露(唐)張友正
蒼蒼芳草色含露對青春已頼陽和長仍慚潤澤頻日
臨猶未滴風度欲成津蕙葉垂偏重蘭叢洗轉新將行
愁裛徑欲採畏濡身獨愛池塘畔清華襲遠人
賦得生芻一束(唐)于結
比玉人應重為芻物自輕向風傾弱葉裛露示纖莖蒨
練宜春景芊綿對雨情每慚蘋藻用多謝茝蘭榮孺子
才雖遠公孫策未行諮詢如不棄終冀及微生
賦得生芻一束(唐)鄭孺華
孫弘期射策長倩贈生芻至潔心將比㤀憂道不孤芝
蘭方入室蕭艾莫同途馥馥香猶在青青色更殊芳寧
九春歇薰豈十年無葑菲如堪采山苖自可逾
禮闈試階前春草生(唐)闕名
河畔雖同色南宫淑景先微開曳履處常對講經前得
地風塵隔依林雨露偏已逢霜候改初寄日華妍影與
叢蘭雜榮將衆卉連哲人如不薙生意在芳年
七言律
芳草(唐)羅鄴
廢苑牆南殘雨中似袍顔色正蒙茸微香暗惹遊人步
遠綠纔分鬪雉蹤三楚渡頭長恨見五侯門外却難逢
年年縱有春風便馬跡車輪一萬重
詠草(宋)程子
漸覺東皇意思勻陳根初動夜来新忽驚平地有輕綠
已蓋六街無舊塵莫為榮枯吟野草且憐愁醉抳香輪
詩人空怨王孫遠極目萋萋又一春
草茵(明)朱之蕃
青葱初向燒痕分陌上池邊積漸殷風落繁英舒蜀錦
雲連遠岫蹙湘紋佳人鬪巧披香逕狂客揮杯藉夕曛
不待蛩吟秋露冷閒眠先自惜芳芬
五言絶句
春草(唐)皇甫冉
草徧潁陽山花開武陵水春色既已同人心亦相似
春草(唐)曹松
不獨滿池塘夢中佳句香春風有餘力引上古城牆
芳草(唐)黃滔
澤國多芳草年年長自春應從屈平後更苦不歸人
鴛鴦草(唐)薛濤
綠英滿香砌兩兩鴛鴦小但娛春日長不管春風早
寒草(宋)梅堯臣
寒草纔變枯陳根已含綠始知天地仁誰道風霜酷
芳草(宋)王安石
芳草知誰種緣階已數叢無心與時競何苦綠葱葱
江南曲(元)宋无
遥天碧蕩蕩遠草綠愔愔并作相思海春来一樣深
遊三洞金盆諸峰(元)葉顒
犬吠人家近鳥啼春晝晴澗草有幽色野花無定名
新草(明)袁凱
水邊春尚淺沙際葉纔穿拾翠䨇雙女迢迢度碧煙
江南曲(明)王廷相
采蘅金陵江往来石城道不問江南人安識江南草
春草(明)陳沂
夜雨江南夢春風陌上情東皇如有意移向玉階生
七言絶句
宫中詞(唐)王建
新晴草色綠温暾山雪初消滻水渾今日踏青歸校晩
傳聲留著望春門
江邊草(唐)白居易
聞君澤畔傷春草憶在天門街裏時漠漠萋萋愁滿眼
就中惆悵是江蘺
芳草(唐)羅鄴
曲江岸上天街裏兩地縱生車馬多不似萋萋南浦見
晚来煙雨半相和
賞春羅鄴
芳草和煙暖更青閑門要路一時生年年點撿人間事
惟有春風不世情
路傍草(唐)徐夤
楚甸秦原萬里平誰教根向路傍生輕蹄繡轂長相蹋
合是榮時不得榮
書軒(宋)蘇軾
雨昏石硯寒雲色風動牙籖亂葉聲庭下已生書帶草
使君疑是鄭康成
春草(宋)楊萬里
年年春色属垂楊金撚千絲翠萬行今歲草芽先得計
攙他濃翠奪他黃
春草曲(宋)薛季宣
散雪枝頭寒已老平蕪一夜鋪春草江梅著子怯東風
花落滿庭渾不掃
西城道中(金)周昂
草路幽香不動塵細蟬初向葉間聞溟濛小雨来無數
雲與青山淡不分
雜詩(金)王磵
晴日南谿物色饒草芽新綠凍全消金絲柳底洲沙沒
數尺流波拍夜橋
清勝軒絶句(元)趙孟頫
小草幽香動碧池暖風晴日長新荑南窗晝倚綠隂静
聽盡行人過馬蹄
王朋梅東凉亭圖延祐中奉勅所作草也
(元)虞集
灤水東流紫霧開千門萬尸起崔嵬坡陀草色如波浪
長是鑾輿六月来
題竹院壁(元)薩都拉
門外好山青入戶階前芳草綠侵簾山僧應笑遊人醉
頭上花枝壓帽簷
上京即事薩都拉
大野連山沙作堆白沙平處見樓㙜行人禁地避芳草
盡日曲闌斜路来
灤京雜詠(元)楊允孚
鴛鴦坡上是行宫又喜臨岐象馭通芳草撩人香撲面
白翎随馬呌晴空
其二
鐡番竿下草如茵澹澹東風六月春高柳豈堪供過客
好花留待蹋青人
絶句(元)倪瓉
我別故人無十日衝烟艇子又重来門前積雨生幽草
牆上春雲覆綠苔
偶成倪瓚
紫燕低飛不動塵黃鸝嬌小未勝春東風綠遍門前草
暮雨寒煙愁殺人
題畫(元)丁鶴年
江樹青紅江草黃好山不斷楚天長雲中樓觀無人住
只有秋聲送夕陽
春草(明)王韋
帶雨和煙未可名春風處處不勝情于今南浦知多少
都向王孫去後生
附莎
五言排律
移莎(唐)唐彦謙
移從杜城曲置在小齋東正是高秋裏仍兼細雨中結
根妨迸竹疎蔭悦高桐苒苒齊芳草飄飄笑斷蓬片時
留静者一夜響鳴蟲野露通宵滴谿煙盡日蒙試才卑
庾薤求味笑周菘只此霜栽好他時贈伯翁
七言絶句
招周處士(唐)張籍
閉門秋雨濕牆莎俗客来稀野思多已掃書堂安藥竈
山人作意早經過
附蕪
五言古
櫂歌(宋)葛長庚
岸上酒旗舞寒蕪生秋風誰家六七童手持金芙蓉
七言絶句
雨中長樂水館送趙十五滂不及
(唐)李商隠
碧雲東去雨雲西苑路高高驛路低秋水綠蕪終盡分
夫君太騁錦障泥
書原上鮑處士屋壁(唐)方干
水閣坐看千萬里青蕪蓋地接天津禰衡莫愛山中静
遶舍山多却礙人
春日雜興(宋)唐庚
短帽輕衫信馬行郊原春色太牽情兔葵燕麥渾閒事
最有蕪菁到處生
小景(金)吕中孚
青蕪平野四圍山山郭依依紫翠間邨遠路長人去少
一竿斜日酒旗閒
曉過横塘(明)僧戒襄
半幅蒲帆九里汀石湖秋水接天青舟人指點蘼蕪外
一帶青山是洞庭
附蓬
五言古
雜詩(晉)司馬彪
百草應節生含氣有深淺秋蓬獨何辜飄颻随風轉長
飇一飛薄吹我之四遠搔首望故株邈然無由返
五言絶句
入長安詠秋蓬示辛學士(唐)王績
遇坎聊知止逢風或未歸孤根何處斷輕葉強能飛
答王無功入長安詠秋蓬見示
(唐)辛學士
託根雖異所飄葉早相依因風若有便更共入雲飛
附茅
五言古
香茅(梁)簡文帝
銅律與鳴琴俱稱類君子豈若江淮間發葉超衆美珍
同自牧歸茅因彙征起豈獨邁秦蘅方知蔑沅沚
香茅(北齊)蕭祗
鶗鴂芳不歇霜繁綠更滋擢本同三脊流芳有四時麤
根縮酒易結觧舞蠶遲終當入楚貢豈羡詠陳詩
附蓍
五言古
詠蓍(梁)王筠
數竒不可偶性直誰能紆禎蔡伏靈異祥雲降温腴
附蓂
五言排律
賦得數蓂(唐)元稹
將課司天歷先觀近砌蓂一旬開應月五日數從星桂
滿叢初合蟾虧影漸零辨時長有素數閏或餘青墜葉
推前事新芽察未形堯年始今歲方欲瑞千齡
附鳬葵
五言絶句
江行(唐)錢起
幽思正遲遲沙邊濯弄時自憐非博物猶未識鳬葵
附瓦松
五言排律
尚書都堂瓦松(唐)李華
華省祕仙蹤高堂露瓦松葉因春後長花為雨来濃影
混鴛鴦色光含翡翠容天然斯所寄地勢太無從接棟
臨䨇闕連甍近九重寧知深澗底霜雪歲兼封
御定佩文齋詠物詩選卷三百九十六
