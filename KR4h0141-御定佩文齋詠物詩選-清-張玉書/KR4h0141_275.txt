欽定四庫全書
御定佩文齋詠物詩選卷二百七十五
總樹類
五言古
古詩(漢)闕名
庭中有竒樹綠葉發華滋攀條折其英將以遺所思馨
香盈懷袖路遠莫致之此物何足貴但感别經時
雜詩(晉)張翰
東鄰有一樹三紀裁可拱無花復無實亭亭雲中竦隟
禽不為巢短翮莫肯任忽有一飛鳥五色雜英華一鳴
衆鳥至再鳴衆鳥羅長鳴搖羽翼百鳥互相和
讀山海經(晉)陶潛
丹木生何許廼在峚山陽黃花復朱實食之夀命長白
玉凝素液瑾瑜發竒光豈伊君子寶見重我軒皇
其二
逍遥蕪臯上杳然望扶木洪柯百萬尋森散覆暘谷靈
人侍丹池朝朝為日浴神景一登天何幽不見燭
其三
粲粲三珠樹寄生赤水隂亭亭凌風桂八榦共成林靈
鳳撫雲舞神鸞調玉音雖非世上寶爰得王母心
芳樹(梁)元帝
芬芳君子樹交柯御宿園桂影含秋月桃花染春源落
英逐風聚輕香帶蘂翻叢枝臨北閤灌木隱南軒交讓
良宜重成蹊何用言
芳樹(梁)丘遲
芳葉已漠漠嘉實復離離發景傍雲屋凝暉覆華池輕
蜂掇浮穎弱鳥隱深枝一朝容色茂千春長不移
芳樹(陳)張正見
竒樹舒春苑流芳入綺錢合歡分四照同心影萬年香
浮佳氣裏葉映彩雲前欲識揚雄賦金玉滿甘泉
芳樹(陳)顧野王
上林通建章雜樹遍林芳日影桃蹊色風吹梅徑香幽
山桂葉落馳道柳條長折榮疑路遠用表莫相忘
賦得芳樹(陳)李爽
芳樹千株發搖蕩三陽時氣軟來風易枝繁度鳥遲春
至花如錦夏近葉成帷欲寄邊城客路遠詎能持
詠樹(北周)庾信
交柯乍百頃擢本或千尋楓子畱為式桐孫待作琴殘
核移桃種空花植棗林幽居對蒙密蹊徑轉深沈
移樹庾信
酒泉移赤柰河陽徙石橊雖言有千樹何處似封侯
送劉散員同賦得陳思王詩山樹鬱蒼蒼
(唐)許敬宗
喬木託危岫積翠繞連岡葉疎猶漏影花少未流芳風
來聞肅肅霧罷見蒼蒼此中餞行邁不異上河梁
望宅中樹有所思(唐)盧照鄰
我家有庭樹秋葉正離離上舞雙棲鳥中秀合歡枝勞
思復勞望相見不相知何當共攀折歌笑此堂垂
翫新庭樹因詠所懷(唐)白居易
靄靄四月初新樹葉成隂動搖風景麗蓋覆庭院深下
有無事人竟日此幽尋豈惟翫時物亦可開煩襟時與
道人語或聽詩客吟度春足芳色入夜多鳴禽偶得幽
閒境遂忘塵俗心始知真隱者不必在山林
截樹白居易
種樹當前軒樹高柯葉繁惜哉遠山色隱此蒙蘢間一
朝持斧斤手自截其端萬葉落頭上千峯來面前忽似
決雲霧豁達覩青天又如所念人久别一欵顔始有清
風至稍見飛鳥還開懷東南望目遠心遼然人各有偏
好物莫能兩全豈不愛柔條不如見青山
新晴後谿樹隂灑然覽景成韻
(宋)文同
雨後谿水急晴光鬱如浮高林放繁隂黯黯幢蓋稠麥
熟桑椹好撩亂黃栗畱吚吚動新蜩局局啼乳鳩晚策
貪静境緩帶成獨遊照影俯回淵濯足臨漫流願言懷
世慮逐此瀟灑休定知今夕夢不作塵土憂
京城閒居雜言(元)揭傒斯
朔土高且厚民生勁而彊榆柳雖弱質生植益繁昌桃
李大於拳棗栗充餱糧誰謂苦寒地百物莫得傷青青
雲夢竹宿昔傲雪霜移植於此庭不如芥與楊竹性豈
有改由來非本鄉
題拙作小圖(元)朱德潤
碧山高隂岑老樹立突兀嵐光凝曉候隱見蒼林密空
谷有佳人胡寧欲行役
其二
招提抱層巖闌楯出虚迥微微宿靄收轉見蒼林静客
子更何之扶笻躡雲磴
題黃彦成雲林小隱(明)練子寧
有客素肥遯幽居愛林廬結屋依陋巷種樹繞城隅浮
雲南山來清隂覆其閭老柳帶寒色芳蘭露春腴窗深
不知曉樹密室自虚甘貧意自適守道樂有餘娱賓非
旨酒飽食但園蔬流水赴大壑翔禽戀高株物性各有
遂誰能常晏如
題葉熙時空樹軒(明)僧智舷
嘗聞松化石未聞樹化竹君家草堂樹何乃虚其腹懷
抱日益空枝葉不放綠其中有容焉外潤若不足僧還
可入定旅寓何必屋居士空諸有不獨此老木
七言古
賦得庭中有竒樹(陳)賀循
三春節物始芳菲遊絲細草動春暉香風飄舞花間度
好鳥和鳴枝上飛臨池間竹偏增綠依階暎雪紛如玉
温室庭前竟不言鼓吹樓中能作曲曾聞遠别舊難思
攀折會取贈佳期長條本自堪為帶密葉由來好作帷
星稀漢轉月輪明徘徊夜鵲屢相驚欲識幽人蘭杜徑
山窗芳桂復叢生
題遠山平林圖(宋)王炎
山色微茫疑有無木葉半脱殊蕭疎雲根更著數椽屋
此屋當有幽人居墨妙逼真乃如此畢竟非真惟近似
何如屐齒飽經行是處谿山皆畫笥還君圖畫吾且歸
家在江南依翠微
西湖酒家壁畫枯木(元)宋无
衡岳喬松道途遠成都古柏山川隔忽驚老樹刺眼來
疑是頹崖壓東壁拗怒風雷龍虎氣盤摺造化乾坤力
隂連滄海一片秋秀奪西湖兩峯色寒雲苒惹霾晝影
凍蘚緣沿借春碧醉翁睥睨欲挂衣禪伯經營思憩錫
烏鳶冥下踏枝空猿猱夜過嗔藤仄鐡榦銅柯嗅不香
蒼雪玄煙潤將滴便擬攀羅解紏纏何煩平地生荆棘
直湏掃去曲碌姿揮作昂霄數千尺
賦得獨樹邊淮送人之京(明)林鴻
君不見秦淮水流東到海淮邊獨樹如車蓋九月微霜
赤葉乾枯枝颯颯鳴天籟枝上啼鴉散曙煙枝頭殘照
咽寒蟬離人畱飲停車騎俠客相逢挂馬鞭南國高僧
從此去駐錫雨花臺下路一飯淮邊洗鉢時六時宴坐
祇園樹野鶴孤雲任去還禪心不道别離難山中亦有
長松樹待爾青青共歲寒
五言律
送竇校書見餞得雲中辨江樹
(唐)張九齡
江水天連色無涯淨野氛微眀岸傍樹凌亂渚前雲舉
棹形随轉登艫意漸分渺茫從此去空復惜離羣
試古木卧平沙(唐)王冷然
古木卧平沙摧殘歲月賒有根横水石無榦拂烟霞春
至苔為葉冬来雪作花不逢星漢使誰辨是靈槎
賦得海邊樹(唐)皇甫冉
歴歴緣荒岸冥冥入遠天每同沙草發長共水雲聯搖
落潮風早離披海雨偏故傷遊子意多在客舟前
枯樹(唐)韓愈
老樹無枝葉風霜不復侵腹穿人可過皮剥蟻還尋寄
託惟朝菌依投絶暮禽猶堪持改火未肯但空心
古樹(唐)張籍
古樹枝柯少枯來復幾春露根堪繫馬空腹恐蔵人蠧
節莓苔老燒痕霹靂新若當江浦上行客祭為神
路傍樹(唐)馬戴
古樹何人種清隂減昔時莓苔根半露風雨節偏危蟲
蠧心將穴蟬催葉向衰樵童不湏剪聊起召公思
禁中庭樹(宋)錢惟演
紫闥分隂地丹條擢秀時高枝接温樹密葉覆辛夷夜
影瑶光接晨英玉露滋乘春好封植為賦角弓詩
翠雨亭詩(元)朱德潤
翠樹元無雨空濛暗濕衣林深迷遠嶂風捲雜晴暉嵐
潤侵書几隂凉拂釣磯蒼雲何處密清曉傍簷飛
倚樹(明)王野
偶爾依芳樹跏趺跡綠苔身忘羣鳥近坐久一花開移
影高還下看人去復回攜書空置石翻動任風來
五言排律
永樂縣所居一草一木無非自栽今春悉巳芳
茂因書即事一章(唐)李商隱
手種悲陳事心期翫物華柳飛彭澤雪桃散武陵霞枳
嫩棲鸞葉桐香待鳳花綬藤縈弱蔓袍草展新芽學植
功雖倍成蹊跡尚賒芳年誰共翫終老卲平瓜
咸通十四年府試木向榮(唐)鄭谷
園林青氣動衆木散寒聲敗葉墻隂在滋條雪後榮欣
欣春令早藹藹日華輕庾嶺梅先覺隋堤柳暗驚山川
應物候臯壤起農情祇待花開日連棲出谷鶯
七言律
紅樹(唐)吴融
一聲南雁已先紅槭槭凄凄葉葉同自是孤根非暖地
莫驚他木耐秋風燒煙散去隂全薄眀月臨來影半空
長憶洞庭千萬樹照山横浦夕陽中
書綠帷亭壁(宋)文同
喬木繞舍如綠帷羣山四面寒參差春禽入秋啼自别
早雲到暮歸常遲庭前好菊勸飲酒案上佳紙邀吟詩
閒居數月興便野渾㤀簿書相䀨時
紅樹文同
萬葉驚風盡捲收獨餘紅樹擬禁秋巳疑斷燒生前嶺
更共殘霞入遠樓楓岸最深霜未落柿園渾變雨初休
勸君莫上青山道妝點行人分外愁
綠隂(元)謝宗可
萬樹東風湧翠瀾遮蔵芳恨料應難入簾蒼靄暮春晚
滿地碧雲清晝寒柳暗池臺烟乍濕槐深門巷雨初乾
階前花落無人到又染苔痕上石闌
次韻和石末公紅樹詩(明)劉基
岸柳江蒲總戚施桕林辛苦擢金支虞人詫見炎官傘
候騎訛傳漢將旗照水焚煌空衒貎因風飄落竟從誰
應慙若木生暘谷長駐踆烏燭崦嵫
次韻和石末公紅樹詩劉基
紅樹漫山駐歲華玄冬驚見眼生花井陘旗幟軍容盛
汴水帆檣御氣賒春草凄迷金谷障夕陽照灼赤城霞
靡蓱丹木扶桑裏惆悵誰乘博望槎
薊門煙樹(明)楊榮
薊門春雨散浮埃烟樹溟濛霽欲開十里清隂連紫陌
半空翠影接金臺東風葉暗畱鶯語落日林深看鳥回
記得清明攜酒處碧桃花底坐徘徊
薊門烟樹(明)金幼孜
野色蒼蒼接薊門淡烟疎樹碧氤氲過橋酒幔依稀見
附郭人家遠近分紅雨落花行處有綠隂啼鳥坐來聞
玉京盡日多佳氣縹緲還看暎五雲
薊門烟樹(明)李東陽
薊丘城外訪遺蹤樹色烟光遠更重飛雨過時青未了
落花殘處綠還濃路迷南郭將三里望斷西林有數峰
坐久不知遲日霽隔谿僧寺午時鐘
樹色(明)卲寶
乍濃還淡弄朝暉樹色依稀定是非樓上望回川歴歴
城隂遮斷路微微晴雲有影團傾蓋春水無波綠染衣
獨坐懷人心正遠天空渭北雁初歸
樹影(明)朱之蕃
層枝疉葉點苔斑深院重垣總莫關夾道密移湏按轡
滿庭交匝可怡顔月穿池岸連浮藻日射園林障遠山
斜拂北窗來枕簟清隂合處鳥聲閒
七言排律
畫古木(元)馬祖常
桑空河上生賢相楓老山中化羽人未借九關當地軸
還曾八月上天津雷燒桐尾琴材古玉刻龍形劍具新
雨蝕蒼皮苔護石泉舂玉乳月翻輪東堤楊柳春烟暖
西浦芙蓉曉露勻偃蹇孤根巖壑氣我知棫樸不為薪
五言絶句
洛陽道獻呂四郎中(唐)儲光羲
洛水春冰開洛城春樹綠朝看大道上落花亂馬足
北垞(唐)王維
北垞湖水北雜樹暎朱欄逶迤南川水明滅青林端
漆園王維
古人非傲吏自闕經世務偶寄一微官婆娑數株樹
同賦送遠客一絶(唐)皇甫冉
行隨新樹深夢隔重江遠迢遞風日閒蒼茫洲渚晚
天長地久詞(唐)盧綸
玉砌紅花樹香風不敢吹春光解天意偏發殿南枝
晚思(唐)司空曙
蛩吟窗下月草濕階前露晚景凄我衣秋風入庭樹
早發汾南(唐)王建
橋上車馬發橋南烟樹開青山斜不斷迢遞故鄉來
夢江南(唐)張祜
行吟洞庭句不見洞庭人盡日碧江夢江南紅樹春
古樹(唐)崔道融
古樹春風入陽和力太遲莫言生意盡更引萬年枝
行園樹(宋)徐鉉
松節凌霜久蓬根逐吹頻羣生各有性桃李但争春
和晏相公湖上(宋)韓維
風枝挂危露飛動夕陽中莫遣兒童撼畱看着葉紅
余元祐六年六月罷著作佐郎除秘書丞是歲
仲冬復除著作郎兼史院檢討復至舊局題
屏(宋)張耒
庭樹應知我相逢益老蒼别来秋苦雨但見瓦松長
觀祝孝友畫卷(宋)朱子
天邊雲遶山江上烟迷樹不向曉来看詎知重疉數
山居雜詩(金)元好問
漲落沙痕出堤摧岸口斜斷橋堆聚沫高樹閣浮槎
即事(元)趙雍
獨坐對明月遥遥千古情西風兩三日庭樹已秋聲
題宋子障太守畫(元)張昱
老樹含青雨平林澹白烟隔谿茅屋在好泊米家船
六言絶句
舍北閒望作六字絶句(宋)陸游
潘岳一篇秋興李成八幅寒林舍北偶然倚杖盡見古
人用心
題畫(元)倪瓚
罨畫谿頭喚渡銅官山下尋僧水榭汀橋曲曲風林雲
磴層層
絶句(元)張雨
三山環合一水中有老木參天不著幽人草閣誰收無
限雲煙
七言絶句
送朱越(唐)王昌齡
遠别舟中蔣山暮君行舉首燕城路薊門秋月隱黃雲
期向金陵醉江樹
詣徐卿覓果栽(唐)杜甫
草堂少花今欲栽不問綠李與黃梅石筍街中却歸去
果園坊裏為求來
送齊山人歸長白山(唐)韓翃
舊事仙人白兔公掉頭歸去又乘風柴門流水依然在
一路寒山萬木中
送韋判官(唐)盧綸
前峰後嶺碧濛濛草擁驚泉樹帶風人語馬嘶聽不得
更堪長路在雲中
雨晴至江渡(唐)柳宗元
江雨初晴思遠步日西獨向愚谿渡渡頭水落村徑成
撩亂浮槎在高樹
同錢員外禁中夜直(唐)白居易
宫漏三聲知半夜好風凉月滿松筠此時閒坐寂無語
藥樹影中惟兩人
戲題山居(唐)陳羽
雖有柴門長不關片雲高木共身閒猶嫌住久人知處
見欲移居更上山
宮詞(唐)王涯
曈曈日出大明宫天樂遥聞在碧空禁樹無風正和暖
玉樓金殿曉光中
其二
御果收時屬内官傍簷低壓玉闌干明朝摘向金華殿
盡日枝頭次第看
古樹(唐)徐凝
古樹欹斜臨古道枝不生花復生草行人不見樹少時
樹見行人幾番老
寄永道士(唐)李商隱
共上雲山獨下遲陽臺白道細如絲君今並倚三珠樹
不記人間葉落時
池邊李商隱
玉琯葭灰細細吹流鶯上下燕參差日西千繞池邊樹
憶把枯條撼雪時
漢隂庭樹(唐)趙嘏
掘溝引水澆蔬圃插竹為籬護藥苖楊柳如絲風易亂
梅花似雪日難消
曉宴(唐)李羣玉
金波西傾銀漢落綠樹含煙倚朱閣曉華曈曨聞調笙
一點殘燈隔羅幕
小遊仙(唐)曹唐
元洲草木不知黃甲子初開浩劫長無限萬年年少女
手攀紅樹滿殘陽
荆林館(宋)孔平仲
古木森然滿驛庭繁隂凌亂月分明千枝萬葉誰拘管
攪作秋風一片聲
出郊(宋)王安石
川原一片綠交加深樹冥冥不見花風日有情無處着
初廻光景到桑麻
入瑞巖道間絶句呈彦集充父二兄
(宋)朱子
風高木落晚秋時日暮千林黃葉稀祇有蒼蒼谷中樹
歲寒心事不相違
丙辰正月三日贈彭世昌歸山朱子
象山聞說是君開雲木參天瀑響雷好去山頭且堅坐
等閒莫要下山來
玉山道中(宋)楊萬里
邨北邨南水響齊巷頭巷尾樹隂低青山自負無塵色
盡日殷勤照碧谿
道傍草木楊萬里
古樹何年澗㡳生只今已與嶺般平千梢萬葉無重數
一一分眀報雨聲
連江官湖(宋)徐璣
衆山圍繞綠團圓官木參差古道邊行盡濃隂全不了
一湖飛雨帶輕烟
秋興(金)吴激
後園雜樹入雲高萬里長風夜怒號憶向錢塘江上寺
松窗竹閣瞰秋濤
雜詩(金)王磵
隂隂綠樹闇庭除散盡鳴禽静有餘獨對熏爐坐終日
會心惟有漆園書
其二
屋頭叢木撼蒼烟風捲飛花到枕邊南寺有僧來問字
打門驚覺午窗眠
宋樓道中(金)劉從益
十里羊腸路詰盤過花穿柳幾廻還馬頭忽轉青林角
綠繞人家水一灣
太乙宫(元)王惲
庭樹瀟瀟綠滿廊日長深鎻碧窗凉隔簾遥見秋來處
一葉輕黃墮井牀
題畫(元)張憲
晴川渺渺停春水怪石峩峩插亂山最愛夕陽煙寺裏
千株古木伴僧閒
御定佩文齋詠物詩選卷二百七十五
