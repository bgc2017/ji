欽定四庫全書
御定佩文齋詠物詩選卷一百七
泉類
五言古
太平寺泉眼(唐)杜甫
招提憑高岡疎散連草莽出泉枯柳根汲引歲月古石
間見海眼天畔縈水府廣深丈尺間宴息敢輕侮青白
二小蛇幽姿可時覩如絲氣或上爛漫為雲雨山頭到
山下鑿井不盡土取供十方僧香美勝牛乳北風起寒
文弱藻舒翠縷明涵客衣淨細蕩林影趣何當宅下流
餘潤通藥圃三春濕黃精一食生毛羽
幽谷泉(宋)歐陽脩
踏石弄泉流尋源入幽谷泉傍野人家四面深篁竹溉
稻滿春疇鳴渠繞茅屋生長飲甘泉蔭泉栽美木潺湲
無春冬日夜響山曲自言今白首未慣逢朱轂顧我應
可怪每來聽不足
天門泉(宋)梅堯臣
泠泠雲外泉的的巖光入靜若仙鑑開寒疑玉龍蟄時
應下鹿羣跡印青苔濕
廉泉(宋)蘇軾
水性故自清不清或撓之君看此廉泉五色爛摩尼廉
者謂我廉何以此名為有廉則有貪有慧則有癡誰為
柳宗元誰為吳隱之漁父足豈潔許由耳何淄紛然立
名字此水了不知毁譽有時盡不知無盡時朅來廉泉
上捋鬚看鬢眉好在水中人到處相娛嬉
松下泉(元)周權
長松蔭層巒黛色入崖骨鬱為翠雪浮蒸滃香不歇融
液作寒泉飛迸出石窟不濯輭紅塵空山瀉明月
鉛山龍泉(明)劉基
兹山近南服勝迹冠朱方石骨入海眼地脉通混茫金
精孕清淑水德融嘉祥寒含六月冰潤浹九里長鯨顋
狎獵起虎口呿呀張發竇既窈窕流渠遂汪洋洞徹瑩
玉鑑鏘鳴合宫商靜含玄機妙動見大智藏養德君子
類膏物農夫望野僧向我言其功殊非常飲之祛百邪
能使俗慮忘漱嚥入靈府喉舌生清香爽淅動毛髮飄
忽凌風翔何當揚湛洌盡洗貪濁腸
秋泉(明)蔡羽
予愛秋泉清况傍巖花滴魚游日光中倒見潭上壁安
得無機人同坐相浣滌白术朝露香紫芝秋霞熟石上
瓊瑶花採来不盈掬道人開石門悠然在深竹
七言古
虎跑泉(宋)蘇軾
亭亭石塔東峰上此老初来百神仰虎移泉眼趁行脚
龍作浪花供撫掌至今遊人灌濯罷卧聽空階環玦響
故知此老如此泉莫作人間去来想
醉中下瞿唐峽中流觀石壁飛泉
(宋)陸游
吾舟十丈如青蛟乘風翔舞從天下江流觸地白鹽動
灔澦浮波真一馬主人滿酌白玉杯旗下晝鼓如春雷
回頭已失瀼西市竒哉一削千仞之蒼崖蒼崖中裂銀
河飛空裏萬斛傾珠璣醉面正湏迎亂點京塵未許化
征衣
夫子泉(宋)王十朋
君不見水經品第天下水康王谷中泉第一但知取水
不取人品第未容無得失又不見武昌山中清冷淵名
因人重逢蘇仙至今人呼作菩薩淪入異教非吾泉刺
桐城中泮宫裏大成殿下新泉水不湏更以品第論混
混源流自夫子諸生游泳芹藻間日飲一瓢心慕顔聰
明不數遠公社(廬山蓮社有聰明泉)清白大勝卧龍山(越州卧龍山下有清)
(白泉范文正公名)聖毓尼丘家闕里泉脉何為今在是周流天
下皆美泉浚井得之泉更美我来酌泉仍叩頭遐想洙
泗三千游世間何處有此水此州不愧名泉州
遊趵突泉(明)王弼
濟南歴下多白泉白沙幾處涵風煙郭西趵突更神異
平地一朵白玉蓮浪花滚起千層雪此中疑是蛟龍穴
靈藏歲久變妖怪精氣上湧成涎沫餘波散漫淵復渟
谿風冷冽山雨青微霜初下鴈秋浴落月漸低猿夜聽
窮源我欲遡川陸舊誌虚傳自王屋冥茫難測造化情
聊寄泉亭漱寒玉
五言律
題山中流泉(唐)儲光羲
山中有流水借問不知名映地為天色飛空作雨聲轉
来深澗滿分出小池平恬淡無人見年年常自清
和靈一上人新泉(唐)劉長卿
東林一泉出復與遠公期石淺寒流處山空夜落時夢
閒聞細響慮澹對清漪動靜皆無意惟應達者知
和崔會稽詠王兵曹廳前湧泉勢成中字
(唐)包融
茂德来徵應流泉入詠歌含靈符上善作字表中和有
草恒垂露無風欲偃波為看人共水清白定誰多
一公新泉(唐)嚴維
山下新泉出泠泠此發源落池纔有響漬石未成痕獨
映孤松色殊分衆鳥喧惟當清夜月對此啓禪門
題青蘿翁雙泉(唐)耿湋
側弁向清漪門中夕照移異源生暗石疊響落秋池葉
擁沙痕没流回草蔓随泠泠無限意不獨遠公知
山下泉(唐)李端
碧水映丹霞濺濺露淺沙暗通山下草流出洞中花素
色和雲落喧聲繞石斜明朝更尋去應到阮郎家
聽夜泉(唐)張籍
細泉深處落夜久漸聞聲獨起出門聽欲尋當澗行還
疑隔林遠復畏有風生月下長来此無人亦到明
題噴玉泉(唐)白居易
泉噴聲如玉潭澄色似空練垂青嶂上珠瀉綠盆中澑
滴三秋雨寒生六月風何時此巖下来作濯纓翁
題僧院引泉(唐)姚合
泉眼高千尺山僧取得歸架空横竹引鑿石透渠飛洗
藥谿流濁澆花雨力微朝昏長繞看護惜似持衣
方山寺松下泉(唐)章孝標
石脉綻寒光松根噴曉霜注瓶雲母滑漱齒茯苓香野
客偷煎茗山僧惜淨牀三禪不要問孤月在中央
酬從叔聽夜泉見寄(唐)項斯
夢罷更開戶寒泉聲隔雲共誰尋最遠獨自坐偏聞巖
際和風滴谿中浸月分豈知當此夜流念到江濆
聽夜泉(唐)劉得仁
靜裏層層石潺潺到鶴林廻流出幾洞源遠歴千岑寒
助空山月清兼此夜心幽人聽達曙難罷蘚牀吟
題東林寺虎跑泉(唐)周繇
勝到通幽感靈泉有虎跑爪擡山脉斷掌托石心坳竹
靄疑相近松隂盖亦交轉令栖遁者真境愈難抛
野泉(唐)張蠙
遠出白雲中長年聽不窮細聲縈亂石寒色入長空挂
壁聊成雨穿林别起風温泉非爾類源發在深宫
題鶴鳴泉(唐)曹松
仙鶴曾鳴處泉兼半井苔直峯抛影入片月瀉光来瀲
灔侵顔冷深沈慰眼開何因值丹頂滿汲石瓶廻
信州開通寺題僧砌下泉曹松
細聲從嶠落幽淡浸香墀此境未開日何人初見時耗
痕延黑蘚靜罅吐微凘應有松梢鶴下来當飲之
商山夜聞泉曹松
瀉月聲不斷坐来心益閒無人知落處萬木冷空山遠
憶雲容外幽疑石縫間那辭通曙聽明日度藍關
泉(唐)李中
潺潺青嶂底来處一何長激石苔痕滑侵松鶴夢凉泛
花穿竹塢瀉月下蓮塘想得歸何處天涯助渺茫
遥賦義興潛泉李中
見說靈泉好潺湲興莫窮誰當秋霽後獨聽月明中濺
石苔花潤随流木葉紅何當化霖雨濟物顯殊功
井泉(宋)劉子翬
石井水濺濺寒莎映碧鮮雨聲添澑急天影入波圓曉
汲連山寺春耕潤野田杖藜三嚥罷毛髮更蕭然
題周仲傑古泉(元)朱德潤
聞說東園好漸江暗發源鑿池疏地脉疊石種雲根滌
硯魚鱗動烹茶蟹眼温欲知隐者樂何日扣柴門
玉泉(明)何景明
行遊金口寺坐愛玉泉名雲去随龍女風来動石鯨入
宫朝太液穿苑象昆明却望天河水迢迢萬古情
酌巖泉(明)黃輝
石髓從君剖何如玉乳香頷珠光直射膽鏡影横張甘
露霏龍沫寒星散鵠漿一杯和笑酌分得道人糧
五言排律
甘泉詩(唐)耿湋
異井甘如醴深仁遠未涯氣寒堪破暑源靜自蠲邪脩
綆懸冰甃新桐蔭玉沙帶星凝曉露拂霧擁秋華綠溢
涵千仞清泠飲萬家何能葛洪宅終日閉煙霞
七言律
經漢武泉(唐)趙嘏
芙蓉池苑起清秋漢武泉聲落御溝他日江山映蓬鬢
二年楊柳别漁舟行間駐馬題詩去物外何人識醉遊
盡把歸心付紅葉晩来随水向東流
石門山泉(唐)鄭谷
一脉清泠何所之縈莎激蘚入僧池雲邊野客窮来處
石上寒猿見落時聚沫繞槎殘雪在迸流穿樹堕花随
煙春雨晩閒吟去不復遠尋皇子陂
和陳洗馬山莊新泉(宋)徐鉉
已開山館待抽簪更鑿巖泉欲洗心常被松聲迷細韻
忽流花片落高岑便疏淺瀨穿莎徑始有清光映竹林
何日煎茶醖香酒沙邊同聽暝猿吟
宿千歲菴聽泉(宋)劉克莊
因愛菴前一脉泉襆衾来此借房眠驟聞將謂谿當戶
久聽翻疑屋是船變作怒聲猶壮偉滴成細點更清圓
君看昔日蘭亭帖亦把湍流替管絃
遊龍泉(金)元好問
風色澄鮮稱野情居僧聞客喜相迎藤垂石磴雲添潤
泉漱山根玉有聲庭樹老於臨濟寺霜林渾是漢家營
明年此日知何處莫惜題詩記姓名
題子明雪泉(元)朱德潤
萬壑輕凘度薄寒碧雲深處互漫漫六花濺沫成天巧
一脉潛流激暮湍石鼎茶温風味冽玉壺冰皎露華乾
荆谿白石天寒夜誤作山隂道上看
寶掌泉(元)陳樵
屋上無端雨亂飄雨留石罅碧寥寥浮光出穴藏丹淺
浣水為花到地消石髮年深長滿洞玉魚春冷未生苖
泉中自是蛟龍窟頃刻隂雲滿樹腰
五言絶句
金屑泉(唐)王維
日飲金屑泉少當千餘歲翠鳳翊文螭羽節朝玉帝
砌下泉(唐)錢起
穿雲来自遠激砌流偏駛能資庭戶幽更引海禽至
山下泉(唐)皇甫曾
漾漾帶山光澄澄倒林影那知石上喧却益山中靜
流泉(宋)梅堯臣
石齒嚼寒聲粼粼縈曲處有時浮落英又向城根去
井泉(宋)朱子
開山昔何人鑿此寒泉井獨夜漱瓊瑶泠然發深省
玉簾泉(元)趙孟頫
飛泉如玉簾直下數千尺新月横簾鈎遥遥挂空碧
玉簾泉(元)袁桷
截玉作明簾不知簾外事應有碧眼仙隔簾見人至
寒月泉(元)杜本
齧冰激齒頰嚥雪滌胃腸此水若寒月飲之年命長
羅漢泉(元)廼賢
錫杖虚空落靈泉發地中忽看流菜葉始信石橋通
七言絶句
憶四明山泉(唐)施肩吾
愛彼山中石泉水幽聲夜夜落空裏至今憶得卧雲時
猶是涓涓在人耳
洞靈觀流泉(唐)李郢
石上苔蕪水上煙潺湲聲在觀門前千巖萬壑分流去
更引飛花入洞天
飲巖泉(唐)陸龜蒙
已甘茅洞三君食欠買桐江一朵山嚴子瀨高秋浪白
水禽飛盡釣舟還
謝山泉陸龜蒙
決決春泉出洞霞石壜封寄野人家草堂盡日畱僧坐
自向前谿摘茗芽
庶子泉(宋)歐陽脩
庶子遺蹤畱此地寒巖徙倚弄飛泉古人不見心可見
一片清光長皎然
遊中峯杯泉(宋)蘇軾
石眼杯泉舉世無要知杯渡是凡夫可憐狡獪維摩老
戲取江湖入鉢盂
白雲泉(宋)范成大
龍頭高啄漱飛流玉醴甘渾乳氣浮捫腹煮泉烹鬪胯
真成騎鶴上揚州
虎丘新復古石井泉次太守沈虞卿韻
范成大
勸耕堂上醉高年和氣春風共藹然大士亦脩随喜供
夜来古井躍新泉
其二
落紙雲煙墮翠巒一泓潭月鬪清寒鳳凰池上揮毫手
却掬山泉淬筆端
屑玉泉(宋)王十朋
白石巖腰屑玉泉佳名初自長官傳渾疑齒頰冰霜論
終日霏霏落半天
御定佩文齋詠物詩選卷一百七
