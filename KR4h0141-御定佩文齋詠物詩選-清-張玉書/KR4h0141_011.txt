欽定四庫全書
御定佩文齋詠物詩選卷十一
霧類
五言古
詠霧(梁)元帝
曉霧晦階前垂珠帶葉邊五里浮長隰三晨晦遠天傍
通似佳氣却望若飛煙疎簾還復密斷岫更疑連還思
逢樂廣能令雲霧褰
其二
三晨生遠霧五里闇城闉從風疑細雨暎日似游塵乍
若輕煙散時如佳氣新不妨鳴樹鳥時蔽摘花人
舟行值早霧(梁)伏挺
水霧雜山煙冥冥不見天聽猿方忖岫聞瀨始知川漁
人惑澳浦行舟迷泝沿日中氛靄盡空水共澄鮮
賦得霧(梁)沈趍
窈鬱蔽園林依霏被軒牖睇有始疑空瞻空復如有游
蛇隠遥漢文豹棲南阜既殊三五輝遠望徒延首
詠霧應詔(北周)王褎
七條開廣陌五里闇朝氛帶樓疑海氣含蓋似浮雲方
從河水上預奉綠圖文
賦得花庭霧(唐)太宗
蘭氣已熏宫新蕊半妝叢色含輕重霧香引去來風拂
樹濃舒綠縈花薄蔽紅還當雜行雨彷彿隠遥空
凌霧行(唐)韋應物
秋城海霧重職事凌晨出浩浩合元天溶溶迷朗日纔
看含鬢白稍視沾衣密道騎全不分郊樹都如失霏微
誤嘘吸膚腠生寒慄歸當飲一杯庶用蠲斯疾
水亭夜坐賦得曉霧(唐)李益
月落寒霧起沈思浩通川宿禽囀木散山澤一蒼然漠
漠沙上路沄沄洲外田猶當依遠樹斷續欲窮天
五言律
賦得遠山澄碧霧(唐)太宗
殘雲收翠嶺夕霧結長空帶岫凝全碧障霞隠半紅彷
彿分初月飄颻度曉風還因三里處冠蓋遠相通
詠霧(唐)董思恭
蒼山寂已暮翠觀闇將沈終南晨豹隠巫峽夜猿吟天
寒氣不歇景晦色方深待訪公超市將予赴華陰
詠霧(唐)蘇味道
氤氳起洞壑遥裔匝平疇乍似含龍劔還疑暎蜃樓拂
林隨雨密度逕帶煙浮方謝公超步終從彦輔游
霧唐李嶠
曹公迷楚澤漢帝出平城涿野妖氛靜丹山霽色明類
煙飛稍重方雨散還輕儻入非熊兆寧思玄豹情
大霧過安慶(元)傅若金
水郭浮鮫室雲帆度客星江空連海白山遠入淮青訪
古聊須到乘流未可停遥疑天柱曉風霧䬃精靈
五言排律
晨霧(明)楊慎
安寧之交杪秋初冬天將晴霽晨必大霧千
里一白如銀色界須臾日出霞彩輝煥亦竒
觀也
玄冥當凛節白霧翳晨朝明月朦朧閣清霜曖㬣橋冰
凘工織水花凇慣封條嵐市天褰幕煙坰陸湧潮鳬亹
迷獨釣鹿徑滑歸樵文采南山豹威稜北塞貂駟星收
閃閃曦景煥昭昭梅信懸知近憑他酒旆招
七言律
早霧(宋)趙抃
山光全暝水光浮數里霏霏曉霧收露彩乍凝藏漢殿
日華不透掩秦樓豈饒文豹遲留影應有靈蛇取次遊
聖世妖氛消已盡結成佳氣滿南州
花霧(元)謝宗可
倦紫酣紅總未醒暗薰芳液滴無聲羅幃隠繡迷春色
綺縠籠香護曉晴薄暝枝頭留睡蝶輕陰樹底咽啼鶯
東風卷到闌干曲半濕游絲舞不成
詠霧凇(明)楊慎
怪得天雞誤曉光青腰玉女試銀妝瓊敷綴葉齊如剪
瑞樹開花冷不香月白詎迷三里霧雲黃先兆萬家箱
貧兒飯瓮歌聲好六出何須賀謝莊
忠州霧泊(明)鍾惺
漁艇官舟曉泊同蜀江愁霧不愁風煙生野聚汀寒外
雲滿山城水氣中曲岸川廻翻似盡遥天峰沒却如空
依稀往日丹楓路稍見霜前遠近紅
五言絶句
閒泛(明)僧大遂
無事亦波間孤舟覺自閒樹邊春霧斂尖露幾重山
七言絶句
霧凇(宋)曾鞏
園林日出靜無風霧凇花開樹樹同記得集賢深殿裏
舞人齊插玉瓏璁
房陵(宋)陳造
陰晴未敢捲簾看苦霧濛濛尚未乾政使病餘剛止酒
一杯要敵澇朝寒(自注晨起霧久乃散土人目曰澇朝)
霧中見靈山依約不真(宋)楊萬里
東來兩眼不曾寒四顧千峰掠曉鬟天欲惱人消幾許
只教和霧看靈山
曉行(宋)葛長庚
雨餘花點滿紅橋柳絮沾泥夜不消曉霧忽無還忽有
春山如近復如遥
水邨霧葛長庚
淡處還濃綠處青江風吹作雨毛腥起從水面縈層嶂
恍似簾中見畫屏
夾蘿峰(明)顧源
紅日纔生晹谷東魚龍吹浪曉濛濛徜徉笑指三山路
玉竈銀牀紫霧中
題米元暉山水小景贈陳原貞别
(明)僧似杞
江頭雨足春水生江上青山煙樹暮扁舟明發去如飛
目斷征帆入蒼霧
御定佩文齋詠物詩選卷十一
