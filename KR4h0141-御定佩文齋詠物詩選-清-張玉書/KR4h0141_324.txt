欽定四庫全書
御定佩文齋詠物詩選卷三百二十四
木蘭花類
五言律
陳秀才庭際木蘭(唐)方干
昔見初栽日今逢成樹時存思心更感遶看步還遲蝶
舞搖風蘂鶯啼含露枝徘徊不忍去應與醉相宜
五言排律
題靈祐上人法華院木蘭花(唐)劉長卿
庭種南中樹年華幾度新已依初地長獨發舊園春暎
日成華盖搖風散錦茵色空榮落處香醉往來人菡萏
千燈徧芳菲一雨均高柯倘為楫渡海有良因
五言絶句
木蘭(宋)鄭俠
未識春風面先聞樂府名洗妝儂出塞進艇客登瀛
七言絶句
戲題木蘭花(唐)白居易
紫房日照臙脂坼素豔風吹膩粉開怪得獨饒脂粉態
木蘭曾作女郎來
題令狐家木蘭白居易
膩如玉指塗朱粉光似金刀剪紫霞從此時時春夢裏
應添一樹女郎花
木蘭花(唐)李商隐
洞庭波冷曉侵雲日日征帆送遠人幾度木蘭舟上望
不知元是此花身
木蘭(宋)張芸叟
石上紅花低照水山頭翠篠細含煙天生一本徐熙畫
只欠鷓鴣相對眠
春日閒居(明)王虞鳳
濃陰柳色罩窗紗風送爐煙一縷斜庭草黃昏随意綠
子規啼上木蘭花
御定佩文齋詠物詩選卷三百二十四
