欽定四庫全書
御定佩文齋詠物詩選卷四百八十六
雜蟲類
四言古
螳螂贊(晉)郭璞
螳螂飛蟲揮斧奮臂當轍不廻勾踐是避勇士致斃厲
之以義
尺蠖郭璞
貴有可賤賤有可珍嗟兹尺蠖體此屈伸論配龍蛇見
歎聖人
五言古
答柳柳州食蝦蟇(唐)韓愈
蝦蟇雖水居水特變形貌強號為蛙蛤於實無所校雖
然兩股長其奈脊皴皰跳躑雖云高意不離濘淖鳴聲
相呼和無理祗取閙周公所不堪灑灰垂典教我棄愁
海濱恒願眠不覺叵堪朋類多沸耳作驚爆端能敗笙
磬仍工亂學校雖蒙勾踐禮竟不聞報效大戰元鼎年
孰強孰敗橈居然當鼎味豈不辱釣罩余初不下喉近
亦能稍稍常懼染蠻傖失平生好樂而君復何為甘食
比豢豹獵較務同俗全身斯為孝瞿然思慮深未見許
廻櫂
七言古(附長短句)
蠍虎(宋)蘇軾
黃雞啄蠍如啄黍窗間守宫稱蠍虎暗中繳尾伺飛蟲
巧捷工夫在腰膂跂跂脈脈善緣壁陋質從来誰比數
今年歲旱號蜥蜴狂走兒童閙歌舞能銜渠水作冰雹
便向蛟龍覓雲雨守宫努力搏蒼蠅明年歲旱當求汝
二蟲蘇軾
君不見水馬兒步步逆流水大江東流日千里此蟲趯
趯長在此又不見鷃濫堆决起隨衝風隨風一去宿何
許逆風還落蓬蒿中二蟲愚智俱莫測江邊一笑無人
識
五言律
蛒蜂(唐)元稹
梨笑清都月(京師開元觀多梨花蜂)蜂遊紫殿春構脾分部伍嚼
蘂奉君親翅羽頗同類心神固異倫安知人世裏不有
挾鈎人
蟆子元稹
有口深堪異趨時詎可量誰令通鼻息何故辨馨香沈
水来滄海崇蘭泛露光那能枉焚爇爾衆我微茫
浮塵子(蟇類也巢巴蛇鱗中)元稹
可歎浮塵子纖埃喻此微寧論隔紗幌并解透綿衣有
毒能成痏無聲不見飛老来雙眼暗何計辨雰霏
蝱元稹
千山谿沸石六月火燒雲自顧生無類那堪毒有羣搏
牛皮若截噬馬血成文蹄角尚如此肌膚安足云
蟋蟀(元)僧善住
西風吹蟋蟀切切動哀音易入愁人耳難驚嬾婦心寒
燈孤館外秋雨古城隂聽極無由寐終宵費苦吟
七言律
草蟲(唐)李咸用
如繰如織暮㗀㗀應節催年使我愁行客語停孤店月
高人夢斷一牀秋風低蘚徑疑偏急雨咽槐亭得暫休
須付畫堂蘭燭畔歌懷醉耳兩悠悠
螳螂(明)朱之蕃
昂頭雙眼暎林明會出當車奮臂行利口信難防雀啄
狂鳴端是惱蟬聲蓬蒿滿徑堪孳息榆柳成隂寄化生
静默非關能飬勇慕羶羞與蟻爭衡
紡織婆朱之蕃
漚麻曝絮歲功成蟲語潛催布縷征籬落聲宏眠詎稳
草叢音切聽偏傾連緜欲伴孤燈烱悽惻還偕細雨鳴
幾度停車增悵結悠悠不斷似離情
五言絶句
春夜裁縫(唐)薛維翰
珠箔因風起飛蛾入最能不教人夜作方便撲明燈
天水牛(宋)蘇軾
兩角徒自長空飛不服箱為牛竟何事利吻穴枯桑
蝸牛蘇軾
腥涎不滿殼聊足以自濡升高不知回竟作粘壁枯
鬼蝶蘇軾
雙眉卷鐵絲兩翅暈金碧初来花爭妍忽去鬼無迹
春日閒居(明)錢宰
霽日簷牙落光風瓦上生草晴跳蚱蜢花暖困狸狌
七言絶句
禽蟲(唐)白居易
蠶老蠒成不庇身蜂飢蜜熟屬他人須知年老憂家者
恐是二蟲虛苦辛
禽蟲白居易
蟭螟殺敵蚊巢上蠻觸交爭蝸角中應似諸天觀下界
一微塵内鬪英雄
元處士池上(唐)温庭筠
蓼穗菱叢思蟪蛄水螢江鳥滿煙蒲愁紅一夕風前落
池上秋波似五湖
偶題(唐)司空圖
遼陽音信近来稀縱有虛傳逼節歸永日無人新睡覺
小窗晴暖螖蟲飛
凉榭池上(宋)韓琦
病襟思適繞東塘水荇初花吐嫩黃行到老樗隂下坐
兒童爭喜拾紅娘
過陂子徑五十餘里喬木蔽天遣悶七絶(錄一)
(宋)楊萬里
草光葉潤亦清嘉翠裏生香不是花一事說来人不信
蕨長如樹蚓如蛇
詠蟋蟀(元)趙汸
赤翅晶熒何處歸秋来清響傍庭闈莫言微物無情意
風虎雲龍共一機
御定佩文齋詠物詩選卷四百八十六
