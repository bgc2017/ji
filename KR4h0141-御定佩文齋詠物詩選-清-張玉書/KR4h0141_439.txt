欽定四庫全書
御定佩文齋詠物詩選卷四百四十
鸚鵡類
五言古
鸚鵡(唐)李義府
牽弋辭重海觸網去層巒戢羽雕籠際延思彩霞端慕
侣朝聲切離羣夜影寒能言殊可貴相助憶長安
鸚鵡聯句同王繼學賦(元)馬祖常
雕籠居啄桃袨服儀采綠南荒孕靈質西顥發麗曲頸
綬紅縈絲喙棘頳屈玉蓄慧婉含章襮彩粲成縟能言
貫珠舌善舞凌雲躅金眸肖鞲隼珍畜異巢鵠層塔寶
舍利深杯注醽醁流丹曙林度堕翠春洲浴石鏡影毰
毸銅梁步陸續題賦吾豈能入貢爾應錄
七言古
賦鸚鵡送偰世南廉使之海南
(元)納延
朱崖擅珍鳥鸚鵡獨專名滿庭榕葉春晝晴飛来却向
花間鳴三月蠻江春水綠日斜還傍江頭浴弱羽翻風
濕翠流爪痕蹴浪珊瑚束間關更作斷腸聲水流花落
難為情烏臺使君午夢醒隔簾細雨春冥冥
五言律
同蔡孚起居詠鸚鵡(唐)胡皓
鸚鵡殊姿致鸞凰得比肩常循金殿裏每話玉階前賈
誼才方達揚䧺老未遷能言既有地何惜為聞天
鸚鵡(唐)杜甫
鸚鵡含愁思聪眀憶别離翠衿渾短盡紅觜漫多知未
有開籠日空殘舊宿枝世人憐復損何用羽毛竒
鸚鵡(唐)張祜
萬里去心違奇毛覺自非美人憐解語凡鳥畏多機未
勝無丹觜何勞事綠衣雕籠終不戀會向故山歸
鸚鵡(唐)杜牧
華堂日漸高雕檻繋紅縚故國隴山樹美人金剪刀避
籠交翠尾罅嘴靜新毛不念三緘事世途皆爾曹
詠鸚鵡(唐)裴說
常貴西山鳥銜恩在玉堂語傳明主意衣拂美人香緩
步尋珠網高飛上畫梁長安頻道樂何日徔君王
桃花鸚鵡(元)揭傒斯
嶺外經年別花前得意飛客来呼每慣主愛食偏肥才
子憐紅觜佳人學綠衣貍奴亦可怕莫自戀芳菲
范司馬東溟先生憐僕羈孤客旅邀僕觀白鸚
鵡復飲之以美酒懷恩感意報之以詩
(明)吴孺子
夫子憐漂泊相邀過草堂尊浮桑落酒鳥出雪衣娘石
色寒侵戶苔香細入牀醉来如意舞容得舊疎狂
鸚鵡(明)馬守真
永日看鸚鵡金籠寄此生翠翎工刷羽朱咮善含聲隴
樹歸還遠吴音教乍成雪衣吾惜汝長此伴閨情
七言律
雙鸚鵡(唐)白居易
綠衣整頓雙棲起紅觜分眀對語時始覺琵琶絃莽鹵
方知吉了舌参差鄭牛識字吾嘗歎丁鶴能歌爾亦知
若稱白家鸚鵡鳥籠中兼合解吟詩
鸚鵡白居易
隴西鸚鵡到江東養得今年觜漸紅嘗恐思歸先剪翅
每因餧食暫開籠人憐巧語情雖重鳥憶高飛意不同
應似朱門歌舞妓深蔵牢閉後房中
鸚鵡(唐)殷文珪
丹觜如簧翠羽輕随人呼物旋知名金籠夜黯山西夢
玉枕曉憎簾外聲才子愛竒吟不足美人憐爾繡初成
應緣我是邯郸客相顧咬咬别有情
鸚鵡詠(唐)羅鄴
玉檻瑶軒任所依東風休憶嶺頭歸金籠共惜好毛羽
紅觜莫教多是非便向郗堂誇飲啄還應禰筆發光輝
乘時得路何湏貴燕雀鸞凰各有機
詠鸚鵡(明)高岱
一入深籠損翠衣隴雲秦樹事全非月明萬里歸心切
花落千山舊侣稀棲傍玉樓春晝永夢回金鎖曙光微
翩翩海燕羣相趁簾幕風高得意飛
鸚鵡(明)張維
憔悴君家歴歲年翠襟蒙寵自湏憐能言肯信真如鳳
鈎喙應知不類鳶千里雲山迷隴樹幾回魂夢繞秦川
稲粱未必虚朝夕直為樊籠一惘然
五言絶句
見鸚鵡有赤色者遂賦(明)黃魯曾
珍翮丹砂耀瑰顛赤玉輝如能解羈紲還並日烏飛
七言絶句
赴北庭度隴思家(唐)岑参
西向輪臺萬里餘也知鄉信日應疎隴山鸚鵡能言語
為報家人數寄書
吴宫詞(唐)白居易
淡紅花帔淺檀蛾睡臉初開似剪波坐對朱籠閒理曲
琵琶鸚鵡語相和
宫詞(唐)王涯
教来鸚鵡語初成久閉金籠慣認名總向春園看花去
獨於深院喚人聲
漢宫詞(唐)鮑溶
月暎東忩似玉輪未央前殿絶聲塵宫槐花落西風起
鸚鵡驚寒夜喚人
奉和鸚鵡(唐)徐凝
毛羽曾經剪處殘學人言語道暄寒任教長被金籠闔
也免棲飛雨雪難
夕(唐)成彦䧺
臺榭沈沈禁漏初麝煙紅蠟透蝦鬚雕籠鸚鵡將棲宿
不許鴉鬟轉轆轤
鸚鵡(唐)羅隠
莫恨雕籠翠羽殘江南地暖隴西寒勸君不用分明語
語得分明出轉難
宫詞(宋)花蘂夫人
禁裏春濃蝶自飛御蠶眠處弄新絲碧忩盡日教鸚鵡
念得君王數首詩
有懷遂長老(元)劉秉忠
堂上笙歌醉耳紅牡丹香散一簾風謝家鸚鵡金籠裏
笑煞池邊綠繼翁
東家四時詞(元)虞集
摩挲舊賜碾龍團紫磨無聲玉井寒鸚鵡不知誰是客
學人言語近闌干
灤亰雜詠(元)楊允孚
仙娥隠約上簾鈎笑倚闌干出殿頭鸚鵡臨階呼萬歲
白翎深院度清秋
西湖春日壮遊即事(元)馬臻
珍禽翠羽養雕籠列向船頭盡不同憐煞錦鸚偏解語
喚人提挈避東風
緃禽(明)沈周
秦雲越樹路悠悠鎖掣金鈴百怨休中有能言綠衣鳥
還呼萬歲一回頭
無題(明)屠隆
千年露液何曾釀五色霞衣不用裁小史調笙鋪席罷
金籠鸚鵡報花開
萬歷五年春有獻五色鸚鵡者詔入之恭賦
(明)沈明臣
日御文華說五經鳥言雖巧未曾聽長廊上苑東風裏
寂寂無聲對畫屏
御定佩文齋詠物詩選卷四百四十
