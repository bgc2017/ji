欽定四庫全書
御定佩文齋詠物詩選卷五十六
盤山類
五言古
盤山(明)王嘉謨
折坂殿懸厓悠然縱鞍韅綿綿谷口雲飄墮白如練峰
巒忽相冒竒石還驚眩大者數十尋小或等冠弁峰巔
有紺宇歴歴皆可見永懷僧栖樂倍覺塵情倦稀逢采
芝侣獨立幾回眄
盤山雙峰寺王嘉謨
遠眺翠微近雲木澹清姿石華浮半空飛泉激流凘其
陽饒怪石小大紛參差萬嶺鬱相錯孤雲停不移中峰
構翠龕一一能仁祠山僧衣蘿薜雜以松蘚皮導我磨
蒼崖覽古生遐思
七言古
登盤山絶頂謁黃龍祠(明)謝榛
薊北来遊第一山上連七十二禪關人行巨壑泉聲裏
馬度層厓雲氣間石徑蕭蕭風吹冷萬折千廻臨絶頂
鐘響時傳下界遥鳥飛不到諸天迥無勞漢使泛槎心
揮手銀河能幾尋歴歴邊城紛蟻垤明明滄海一牛涔
老僧笑指烟霞外此意沈冥誰與會風生平地本無因
雲點太清猶是礙懷古踟躕空石堂黃龍高舉杳茫茫
珠林不見菩提影寶塔長含舍利光壁塵拂去獨留賦
下嶺回看迷曉霧放浪人間那復来月明夢繞盤山路
五言排律
登盤山絶頂(明)蕭應鳳
聞說盤山勝當年是鬼工移將多怪石疉作一崆峒寺
傍雲根見人從鳥道通烟消關氣紫日出海波紅萬壑
争飛瀑雙峰半倚空憑虚凌絶頂極目思無窮
七言律
遊盤山(明)王衡
塞北山河百二重太行雲氣入提封泉争亂壑時縈馬
谷響虚巖半是松紫邏烟花當九月青天雷雨入雙龍
朝来策杖中盤寺指點經行第幾峰
其二
孤笻短笠乍低昂翠壁丹楓引興長片石倒懸流水路
斷厓剛掩薜蘿房諸天影裏沈西界斜月林中見上方
繞盡寒空不知路冥冥鐘磬遠相將
七言絶句
望盤山(明)高承埏
中盤雲氣下盤生紫盖峰高晚獨晴願得他時解塵組
白松樹底飯黃精
御定佩文齋詠物詩選卷五十六
