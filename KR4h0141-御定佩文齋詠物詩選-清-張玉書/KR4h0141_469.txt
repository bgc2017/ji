欽定四庫全書
御定佩文齋詠物詩選卷四百七十
蠏類
五言古
子集弟寄江蠏(宋)張九成
吾鄕十月間海錯賤如土尤思鹽白蠏滿殼紅初吐薦
酒歘空尊侑飯饞如虎别來九年矣食物那可睹蠻煙
瘴雨中滋味更荼苦池魚腥徹骨江魚骨無數每食輒
嘔噦無辭知罪罟新年庚運通此物登盤爼先以供祖
先次以宴賓侣其餘及妻子咀嚼話江浦骨滓不敢擲
念帶煙江雨手足義可量封寄無辭屢
七言古
謝陳壺天惠蠏(元)龔璛
寒蒲縛來腸已無枯骨裹肉肉自腴為君喚醒江湖夢
孤篷細雨聲相濡貧家不辨滿眼沽糟牀澑澑紅真珠
起來為立西風裏一徑晴寒菊數株
中秋碧雲師送蠏(元)張憲
天風吹綻黃金粟檐前老兔飛寒玉客窗不記是中秋
但覺鄰家酒漿熟泖田秋霽稻未鎌葦箔竹籪收團尖
紅膏溢齒嫩乳滑脆美簇簇橙絲甜無腸公子誇矍鑠
兩戟前驅終受縛靨心晝暖白玉臍䕫牟夜泣紅銅殼
麴生風度亦可憐且對霜娥供大嚼酒後高歌遶碧雲
九峰一夜霜華落
上巳日吳野人烹蠏及吳化父兄弟宴集
(明)王叔承
前谿雨足谿水新夜漲桃花三尺春三月三日日初麗
浮玉流觴驕醉人偶過楊柳橋西宅魚罾蠏籪當門立
船頭活蠏紫堪擊重欲滿斤闊逾尺主人藏蠏真得宜
急流之下青籠垂日飼稻子數百穗楓落直過桃花時
蜀椒吳鹽落碪細寶刀香膩春葱絲雄者白肪白於玉
圓臍剖出黃金脂主人有蠏不賣錢但逢嘉客畱斟酌
持螯豈慕尚方珍長對杜康呼郭索
五言律
江南憶(金)吳激
平生把螯手遮日負垂竿浩渺渚田熟青熒漁火寒曾
看霜菊豔不放酒杯乾比老垂涎處糟臍箇箇團
賦得蠏送人之官(明)高啟
吐沫似珠流無腸豈識愁香宜橙實晩肥過稻花秋出
籪來深浦隨燈聚遠洲郡齋初退食可怕有監州
七言律
酬襲美見寄海蠏(唐)陸龜蒙
藥杯應阻蠏螯香却乞江邊採捕郎自是揚雄知郭索
且非何穎敢餦餭骨清猶似含春靄沫白還疑帶海霜
強作南朝風雅客夜來偷醉早梅傍
呈吳正仲遺活蠏(宋)梅堯臣
年年收稻買江蠏二月得從何處來滿腹紅膏肥似髓
貯盤青殼大於杯定知有口能噓沫休信無心便畏雷
幸與陸機來往熟每分吳味不嫌猜
丁公默送蝤蛑(宋)蘇軾
谿邊石蠏小如錢喜見輪囷赤玉盤半殼含黃宜點酒
兩螯斫雪勸加餐蠻珍海錯聞名久怪雨腥風入坐寒
堪笑吳興饞太守一詩換得兩尖團
鹽蠏數枚寄段攝中誼齋(明)宋訥
無腸公子舊知名風味非糟亦自清秪信海霜肥郭索
須勞野火照横行兩螯白雪堆盤重一殼黃金上箸輕
公退避寒應買酒獻芹毋笑野人誠
五言絶句
畫蠏(宋)文同
蠏性最難圖生意在螯跪伊人得其妙郭索不能已
雨後雜興(明)王叔承
野水平谿橋波翻蓼花亂斫竹編青籃門前開蠏籪
七言絶句
憶江南舊遊(唐)羊士諤
曲水三春弄彩毫樟亭八月又觀濤金罍幾醉烏程酒
鶴舫閒吟把蠏螯
釣侣陸龜蒙
一艇輕撶看晚濤接䍦抛下漉春醪相逢便倚蒹葭泊
更唱菱歌擘蠏螯
詠蠏(唐)皮日休
未游滄海早知名有骨還從肉上生莫道無心畏雷電
海龍王處也横行
仲秋書事(宋)陸游
秋風社散日平西餘胙殘壺手自提賜食敢思烹細項
家庖仍禁擘團臍
淮上(宋)僧道潛
蘆梢向曉戰秋風浦口寒潮尚未通日出岸沙多細穴
白蝦青蠏走無窮
銀州道中(金)吳激
小渡霜螯賤於土重巖野菊大如錢此時最憶涪翁語
無酒令人意缺然
題小景(元)杜本
秋雲滿地夕陽微黃葉蕭蕭鴈正飛最是江南好天氣
邨醪初熟蠏螯肥
畫蠏(明)錢宰
江上篿鱸不用思秋風吹老綠荷衣何妨夜壓黃花酒
笑擘霜螯紫蠏肥
題畫(明)唐寅
雲滿梁園飛鳥稀煖煨榾柮閉柴扉地爐温却松花酒
剛是谿頭拾蠏歸
御定佩文齋詠物詩選卷四百七十
