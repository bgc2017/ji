欽定四庫全書
御定佩文齋詠物詩選卷一百十四
館閣類
五言古
賦得謁帝承明廬(陳)江總
霧開仁壽殿雲繞承明廬輪停紺幰引馬度紅塵餘香
貂拜黻衮花綬拂玄除謁帝升清漢何殊入紫虚
五言律
冬夜寓直麟閣(唐)宋之問
直事披三省重關祕七門廣庭憐雪淨深屋喜爐溫月
幌花虚馥風窗竹暗喧東山白雲意兹夕寄琴樽
春夜寓直鳳閣懷羣公(唐)魏知古
拜門傳漏晩寓省索居時昔重安仁賦今稱伯玉詩鴛
池滿不溢雞樹久逾滋夙夜懷山甫清風詠所思
奉和人日清暉閣宴羣臣遇雪應制
(唐)宗楚客
窈窕神仙府參差雲漢間九重中禁啟七日早春還太
液天為水蓬萊雪作山今朝上林樹無處不堪攀
七言律
題集賢閣(唐)劉禹錫
鳳池西畔圖書府玉樹玲瓏景氣閒長聽餘風送天樂
時登高閣望人寰青山雲繞闌干外紫殿香來步武間
曾是先賢翔集地每看壁記一慚顔
和劉郎中學士題集賢閣(唐)白居易
朱閣青山高庳齊與君才子作詩題傍聞大内笙歌近
下視諸司屋舍低萬卷圖書天祿上一條風景月華西
欲知丞相優賢意百步新廊不踏泥
憶夜直金鑾殿承旨(唐)李紳
月當銀漢玉繩低深聽簫韶碧落齊門壓紫垣高綺樹
閣連青瑣近丹梯墨宣外渥催飛詔草布新恩促換題
明日獨歸花路遠可憐人世隔雲泥
雨後月中玉堂閒坐(唐)韓偓
銀臺直北金鑾外暑雨初晴皓月中惟對松篁聽刻漏
更無塵土翳虚空綠香熨齒冰盤果清冷侵肌水殿風
坐久忽聞鈴索動玉堂西畔響丁東
陪王庶子遊後湖涵虚閣(宋)徐鉉
懸圃清虚乍過秋看山尋水上兹樓輕鷗的的飛難没
紅葉紛紛晩更稠風卷微雲分遠岫浪搖晴日照中洲
躋攀况有承華客如在南皮奉勝遊
畱題微之廨中清暉閣(宋)王安石
故人名字在瀛洲邂逅低回向此畱鷗鳥一雙隨坐嘯
荷花十丈對冥搜水涵樽爼清如洗山染衣巾翠欲流
宣室應疑鬼神事知君能復幾來游
寓直玉堂拜賜御酒(宋)范成大
歸鴉陸續墮宮槐簾幕參差晩不開小雨遂將秋色至
長風時送市聲來近瞻北斗璿璣次猶夢西山碧翠堆
慚媿君恩來甲夜殿頭宣勸紫金杯
新館内直(明)曾棨
華館深沈直禁闈彩甍丹碧煥翬飛上林萬樹連西掖
北極諸星拱太微繞硯龍香裁詔罷隔簾鶯語退朝歸
應知幾度青綾夜月轉金莖露滿衣
翰林齋宿(明)文徵明
春星爛漫燭薇垣獨擁青綾向夜闌宮漏隔花銀箭永
蓮燈垂燼玉堂寒坐聆宵柝霜圍屋想見郊禋月滿壇
鈴索無風塵土遠始知仙署逼金鑾
七言絶句
金鑾坡上南望(唐)鄭畋
玉晨鐘韻上清虚畫戟祥煙拱帝居極眼向南無限地
綠煙深處認中書
玉堂讀卷雜賦次韻(元)虞集
千花覆檻柳垂絲晝刻傳呼淑景遲聖主自觀新進策
侍臣簪筆立多時
與趙子期趨閣虞集
日出風生太液波畫橋千尺彩船過橋頭柳色深如許
應是偏承雨露多
詔直内閣即事(明)胡儼
清曉朝回秘閣中坐看宮樹露華濃綠窗朱戶圖書滿
人在蓬萊第一峰
其二
浩蕩東風雨散絲暗移春色上花枝雲陰半捲龍樓晩
正是詞臣退直時
御定佩丈齋詠物詩選卷一百十四
