欽定四庫全書
御定佩文齋詠物詩選卷二百
角類
五言律
邊城聽角(唐)李咸用
戍樓鳴畫角寒露滴金鎗細引雲成陣高催鴈著行喚
廻邊將夢吹薄曉蟾光未遂終軍志何勞思故鄉
六言絶句
冬夕(元)僧善住
繁草霜嚴綠減疎星雲盡光寒城頭一聲畫角月落烏
啼夜闌
七言絶句
晩泊潤州聞角(唐)李涉
孤城吹角水茫茫曲引邊聲旅思長驚起暮天沙上鴈
海門斜去兩三行
瓜洲聞曉角(唐)張祜
寒耿稀星照碧霄月樓吹角夜江遥五更人起煙霜靜
一曲殘聲送落潮
聞角(唐)杜牧
曉樓煙檻出雲霄景下林塘巳寂寥城角為悲聲更遠
護霜雲破海天遥
晩景(唐)僧子蘭
池荷衰颯菊芬芳策杖吟詩上草堂滿目暮雲風卷盡
郡樓寒角數聲長
御定佩文齋詠物詩選卷二百
