欽定四庫全書
御定佩文齋詠物詩選卷四百六十七
雜鳥類
四言古
大鵬贊(晉)阮修
蹌蹌大鵬誕自北溟假精靈鱗神化以生如雲之翼如
山之形海運水擊扶搖上征
比翼鳥贊(晉)郭璞
鳥有鶼鶼似鳬青赤雖云一質氣同體隔延頸離鳴翻
能合翮
五言古
五色雀(宋)蘇軾
粲粲五色羽炎方鳳之徒青黃縞玄服翼衛兩紱朱仁
心知閔農常告雨霽符我窮惟四壁破屋無瞻烏惠然
此粲者來集竹與梧鏘鳴如玉佩意欲相嬉娛寂寞兩
黎生食菜真臞儒小圃散春物野桃陳雪膚舉杯得一
笑見此紅鸞雛高情如飛仙未易握粟呼何為去復來
眷眷豈屬吾回翔天壌間何必懷此都
七言古(附長短句)
時樂鳥篇(唐)張說
舊傳南海出靈禽時樂名聞不可尋形貌乍同鸚鵡類
精神别禀鳳凰心千年待聖方輕舉萬里呈材無伴侣
紅茸糅繡好毛衣清冷謳鴉好言語内人試取御衣牽
啄手暝聲不許前心願陽烏恒保日志嫌陰鶴欲凌天
天情翫訝良無已察圖果見祥經裏本持符瑞驗明王
還用文章比君子自憐弱羽詎堪珍喜共華篇來示人
人見嚶嚶報恩鳥多慚碌碌具官臣
鵯鵊詞(宋)歐陽修
龍樓鳳閣鬱崢嶸深宫不聞更漏聲紅紗蠟燭愁夜短
綠窗鵯鵊催天明一聲兩聲人漸起金井轆轤聞汲水
三聲四聲促嚴妝紅靴玉帶奉君王萬年枝軟風露濕
上下枝間聲轉急南衙促仗三衛列九門放鑰千官入
重城禁籞鎻池臺此鳥飛從何處來君不見潁河東岸
邨陂闊山禽野鳥常嘲&KR1116;田家惟聽夏雞聲(鵯鵊京西邨人謂之)
(夏雞)夜夜壟頭耕曉月可憐此樂獨吾知眷戀君恩今白
髮
禽言(宋)蘇軾
去年麥不熟挾彈規我肉今年麥上場處處有殘粟豐
年無象何處尋聽取林間快活吟
其二
力作力作蠶絲百箔壟上麥頭昂林間桑子落願儂一
箔千兩絲繅絲得蛹飼爾雛
禽言(元)楊維楨
姑惡姑惡姑不惡妾命苦姑有孝女姑為慈母妾亦甘
為東海婦
倒挂(明)高啟
綠衣小鳳啼愁罷瘦影翻懸桂枝下芙蓉帳裏篆消時
解歛餘香散中夜鐘鼓迢迢鎻禁門宵衣未得奉明恩
五更香冷羅浮月想憶梅花應斷魂
禽言(明)馮惟敏
鳳凰不如我竹實醴泉真𤨏𤨏何不委形濁世中飛鳴
飲啄無不可鳳凰不如我
其二
得過且過風雨冥冥巢欲墮飽煖當時不自知炎凉此
日方參破得過且過
五言律
白鴿(唐)徐夤
舉翼凌空碧依人到大邦粉翎棲畫閣雪影拂瓊窗振
鷺堪為侣鳴鳩好作雙狎鷗歸未得覩爾憶晴江
五言排律
學諸進士作精衛銜石填海(唐)韓愈
鳥有償冤者終年抱寸誠口銜山石細心望海波平渺
渺功難見區區命已輕人皆譏造次我獨賞專精豈計
休無日惟應盡此生何慚刺客傳不著報讐名
七言律
恭題皇上所御畫扇鶺鴒葵蘭
(明)趙用賢
花鳥芳菲禁苑中畫圖省識見春風香飄蘭氣千莖碧
日麗葵心萬朵紅當暑擕來看皎潔自天題處轉青蔥
鶺鴒原上休相急已荷皇仁祝網同
題御扇所畫鶺鴒葵蘭(明)申時行
花萼樓前過鶺鴒羣飛相逐總含情非關原上秋聲急
自傍林間淑景鳴影散瑶階葵日午音調玉管蕙風清
當時集木稱竒瑞何似儀庭應聖明
桂花芙蓉山雀(明)何洛文
墨華點綴九秋容寳箑看疑御苑逢金粟半含青桂樹
錦雲初燦木芙蓉芬香宛自清風發艷色彌從滿月濃
更喜雙雙枝上雀輕颺翠羽近飛龍
五言絶句
春懷故園(唐)柳宗元
九扈鳴已晩楚鄉農事春悠悠故池水空待灌園人
青鷁(唐)李羣玉
獨立蒹葭雨低飛浦嶼風須知毛色異莫入鷺鷥叢
湘中(唐)鄭僕射
青鷁苦幽獨隔江相對稀夜寒蘆葉雨空作一聲歸
偶題(唐)蒼頭捧劒
青鳥銜蒲萄飛上金井欄美人恐驚去不敢捲簾看
拖白練(宋)文同
盤石坐深林不欲人求見隔岸誰品絃數聲拖白練
連點七文同
翩翩彼珍禽金羽耀寒日飛落灘上冰對人連點七
淘河文同
羣魚見新晴萬鬛戲清泚忽爾下淘河驚飛入水底
舜舉畫棠梨練雀(元)程鉅夫
霜暈棠梨臉風梳練雀翎含毫心欲醉開卷眼還醒
春姸帶雪圖(元)虞集
玉茗深宫裏春姸帶雪殘可憐五色羽相並不知寒
六言絶句
鸛(宋)文同
常惡靜時鳬鶩不驚飽處蝦魚與我閒正相似問爾樂
復何如
七言絶句
朱坡(唐)杜牧
煙深苔巷唱樵兒花落寒輕倦客歸藤岸竹洲相掩暎
滿池春雨鸊鵜飛
和襲美松江早春(唐)陸龜蒙
柳下江餐待好風暫時還得狎漁翁一生無事煙波足
惟有沙邊水勃公
龜山寺晩望(唐)張蠙
四面湖光絶路岐鸊鵜飛起暮鐘時漁舟不用懸帆席
歸去乘風插柳枝
出郊雜詠(宋)王炎
道上東風掠面輕一犁雨足得新晴草頭蛺蝶自由舞
林下鶌鵃相對鳴
冬日田園雜興(宋)范成大
斜日低山片月高睡餘行藥繞江郊霜風掃盡千林葉
閒倚笻枝數鸛巢
自晨至午起居飲食皆以牆外人物之聲為節
戲書四絶(錄一)范成大
巷南敲板報殘更街北彈絲行誦經已被兩人驚夢斷
誰家風鴿鬭鳴鈴
宫詞(宋)花蘂夫人
安排竹柵與笆籬養得新生鵓鴿兒宣受内家專喂飼
花毛閒看總皆知
東家四時詞(元)虞集
賀雪宫門上表歸貂裘猶帶六花飛海南新送收香鳥
轉覺清寒入翠幃
題十二紅卷子(元)楊載
碧桃枝上有珍禽調舌交交送好音畫出江南春意思
明年攜酒共追尋
牡丹鵓鴿圖(元)朱德潤
深院朱闌覆錦裀百花開盡牡丹春粉毛雙鴿多馴狎
對浴金盆不避人
蓼花雪姑圖(元)陳基
紅蓼花開水滿洲西風吹夢總成秋銜泥不及三春燕
兩兩巢君翡翠樓
小遊仙詞(元)楊維楨
金鵝蘂生瑶水陰錦駝鳥鳴珠樹林上皇勅賜龍色酒
天樂五雲流玉音
漫興楊維楨
南鄰酒伴辱相呼共訪城東舊酒壚柳下秋千閒絡索
花間喚起勸胡盧
水墨四香畫楊維楨
玉龍聲嘶五更了綠衣倒挂榑桑曉道人衝寒酒未醒
梨花零落春雲小
雜題(元)王逄
洄塘昨夜綠波增偶策交州鬼面藤一雨百花香洗盡
流春矼上立魚鷹
吐綬鳥(元)鄭允端
庭院春陰護薄寒山禽飛下玉闌干胸中錦繡無人識
閒向東風自吐看
湖上(明)王寵
星橋北挂瀉春流暎出黃山水面浮霞石天青飛練鵲
桃花氣暖醉輕鷗
題畫為李宫詹子蕃(明)黎民表
武帝清齋太乙宫上林無處不春風遥知絳節隨王母
青鳥飛來御苑中
山水圖(明)僧宗泐
綠水青山茂苑西荷花開遍越來谿漁郎蕩漾灣頭去
五月深林謝豹啼
御定佩文齋詠物詩選卷四百六十七
