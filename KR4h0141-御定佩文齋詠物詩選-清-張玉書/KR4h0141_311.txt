欽定四庫全書
御定佩文齋詠物詩選卷三百十一
枇杷花類
五言古
題枇杷樹(唐)羊士諤
珍樹寒始花氛氲九秋月佳期若有待芳意常無絶嫋
嫋碧海風濛濛綠枝雪急㬌自餘姸春禽幸流悅
五言律
衛眀府寄枇杷葉以詩答之(唐)司空曙
頃筐呈綠葉重疊色何鮮詎是秋風裏猶如曉露傳仙
方當見重消疾本應便全勝甘蕉贈空投謝氏篇
眞覺院有洛花花時不暇往四月十八日與劉
景文同往賞枇杷(宋)蘇軾
綠暗初迎夏紅殘不及春魏花非老伴盧橘是鄉人井
落依山盡巖崖發興新歲寒君記取松雪看蒼鱗
枇杷(宋)楊萬里
大葉聳長耳一梢堪滿盤荔支多與核金橘却無酸雨
壓低枝重漿流冰齒寒長卿今在否莫遣作園官
七言律
山枇杷(唐)白居易
深山老去惜年華况對東谿野枇杷火樹風來翻絳燄
瓊枝日出曬紅紗廻看桃李都無色映得芙蓉不是花
争奈結根深石底無因移得到人家
賜鮮枇杷(明)于慎行
嘉名漢苑舊標竒北客由來自不知綠萼經春開籠日
黃金滿樹入筐時江南漫道珍盧橘西蜀休稱薦荔枝
千里梯航來不易懷將餘核志恩私
五言絶句
枇杷(宋)宋祁
有果産西蜀作花凌早寒樹繁碧玉葉柯疊黃金丸
七言絶句
山枇杷花(唐)白居易
萬重青嶂蜀門口一樹紅花山頂頭春盡憶家歸未得
低紅如解替君愁
枇杷(宋)梅堯臣
五月枇杷黃似橘誰思茘支同此時嘉名巳著上林賦
却恨紅梅未有詩
桐廬道中(宋)楊萬里
肩輿坐睡茶力短野堠無人山路長鴉鵲聲懽人不會
枇杷一樹十分黃
邨居(元)倪瓚
疎疎梅雨橘花香寂寂桐陰硏席凉怪底林間金彈子
枇杷都熟不知嘗
御定佩文齋詠物詩選卷三百十一
