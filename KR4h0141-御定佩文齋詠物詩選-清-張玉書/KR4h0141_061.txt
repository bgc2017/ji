欽定四庫全書
御定佩文齋詠物詩選卷六十一
廬山類
四言古
廬山神仙詩(晉)湛方生
吸風玄圃飲露丹霄室宅五岳賓友松喬
五言古
廬山東林雜詩(晉)僧惠遠
崇巖吐清氣幽岫棲神跡希聲奏羣籟響出山溜滴有
客獨冥遊徑然忘所適揮手撫雲門靈關安足闢留心
叩元扄感至理弗隔孰是騰九霄不奮冲天翮妙同趣
自均一悟超三益
夜宿石門詩(宋)謝靈運
朝搴苑中蘭畏彼霜下歇暝還雲際宿弄此石上月鳥
鳴識夜棲木落知風發異音同至聽殊響俱清越妙物
莫為賞芳醑誰與伐美人竟不來陽阿徒晞髮
登廬山絶頂望諸嶠謝靈運
積峽忽復啟平塗俄已閉巒隴有合沓往來無蹤轍晝
夜蔽日月冬夏共霜雪
登廬山(宋)鮑照
懸裝亂水區薄旅次山楹千巖盛阻積萬壑勢廻縈巃
嵸高昔貌紛亂襲前名洞澗窺地脈聳樹隱天經松磴
上迷密雲竇下縱横隂冰實夏結炎樹信冬榮嘈囋晨
鵾思呌嘯夜猿清深崖伏化迹穹岫閟長靈乘此樂山
性重以遠遊情方躋羽人途永與煙霧并
其二
訪世失隱淪從山異靈士明發振雲冠升嶠遠棲趾高
岑隔半天長崖斷千里氛霧承星辰潭壑洞江汜嶄絶
類虎牙巑岏象熊耳埋冰或百年韜樹必千祀雞鳴清
澗中猨嘯白雲裏瑶波逐穴開霞石觸峰起廻互非一
形參差悉相似傾聽鳳管賓緬望釣龍子松桂盈膝前
如何穢城市
從登香爐峰鮑照
辭宗盛荆夢登歌美鳬繹徒收杞梓饒曾非羽人宅羅
景藹雲扄沾光扈龍策御風親列涂乘山窮禹跡含嘯
對霧岑延蘿倚峰壁青冥搖煙樹穹跨負天石霜崖滅
土膏金澗測泉脈施淵抱星漢乳竇通海碧谷館駕鴻
人巖棲咀丹客殊物藏珍怪竒心隱仙籍高世伏音華
綿古遁精魄蕭瑟生哀聽參差遠驚覿慙無獻賦才洗
汙奉毫帛
從冠軍建平王登廬山香爐峰
(梁)江淹
廣成愛神鼎淮南好丹經此山具鸞鶴來往盡仙靈瑶
草正翕赩玉樹信葱菁綘氣下縈薄白雲上杳冥中坐
瞰蜿虹俛伏視流星不尋遐怪極則知耳目驚日落長
沙渚層隂萬里生藉蘭素多意臨風默含情方學松栢
隱羞逐市井名幸承光誦未伏思託後旍
湖中望廬山(唐)孟浩然
太虛生月輝舟子知天風挂席候明發眇漫平湖中中
流見匡阜勢壓九江䧺黤黕容霽色崢嶸當曉空香爐
初上日瀑水噴長虹久欲追尚子况兹懷遠公我來限
于役未暇息微躬淮海途將半星霜歲欲窮寄言巖棲
者畢趣當來同
送東林廉上人歸廬山(唐)王昌齡
石谿流已亂苔逕入漸微日暮東林下山僧還獨歸昔
為廬峰意况與遠公違道性深寂寞世情多是非會尋
名山去豈復望清輝
過廬山下(宋)蘇軾
亂雲欲霾山勢與飄風南羣隮相應和勇往爭驂驔可
憐薈蔚中時出紫翠嵐鴈没失東嶺龍騰見西龕一時
供坐嘯百態變立談暴雨破坱圠清飇掃渾酣廓然歸
何處陋矣安足戡亭亭紫霄峰窈窕白石菴五老數松
雪雙谿落天潭雖云默禱應顧有移文慙
山北紀行(宋)朱子
祗役廬山陽矯首廬山隂雲峰不可覿碧澗何由尋昨
朝解印章結友同窺臨盡彼巖壑勝滿兹仁智心
其二
行逢石門雨解驂寒澗東朝隮錦繡谷俯仰春溟蒙懸
泉忽琮琤雜樹紛青紅屢憩小亭古幽探思無窮
其三
竦身長林端策足層崖表仰瞻空界闊俯歎塵寰小天
池西嶔崟佛手東窈窕杖履往復來憑軒瞰歸鳥
廬山雜興(宋)僧道潛
古帝論匡山南國之德鎮爾來得躋攀此語始吾信雄
雄壓九江矗矗排萬刃青天落飛瀑白日雷霆震石鏡
俄忽開孤光舞而運異花無冬春瑶草亦芳潤遠公初
渡江道譽藹東晉劉雷贊高風遯世各無悶陳迹虎谿
頭予今誰與訊
其二
衆峰勢連環萬疊不可窮香爐獨秀拔佳氣常蔥蔥長
風卷遊霧曉壁開曈曨招提出其下樓觀排青紅回眸
盼五老刻削金芙蓉宜哉謫仙子愛此巢雲松
其三
山南信美矣山北尤增竒春風錦繡谷紅素自相依梯
空上絶巘雲日驚倒窺崖壁暈祥光五色成玻瓈旁通
大林寺松竹短且攲樂天當日遊四月桃始披餘齡願
寄此永與人世違
其四
高巖吐竒雲倏忽千萬丈援毫欲名貎卷縮非一狀飛
仙或遨遊隱隱出其上驚飇忽吹滅轉盼惟青嶂山中
勝事多彼俗誰能亮
七言古(附長短句)
蜀中送人遊廬山(唐)僧隱巒
君遊正值芳春月蜀道千山皆秀發谿邊十里五里花
雲上三峰五峰雪君上匡山我舊居松蘿抛擲十年餘
君行試到山前問山鳥只今相憶無
登繩金塔望廬山(明)楊基
過魯必謁岱入洛須望嵩嗟余夜半入彭蠡月黑不見
香爐峰明登望湖亭雨氣何空濛山僧指點笑五老正
在煙雲中今朝躡層梯高標揭晴空匡廬遠出百里外
紫翠暎帶春霞紅雖云彷彿見顔色已覺浩蕩開心胸
在山看青山佳處未盡逢不如迥立萬仞表一日覽盡
千玲瓏何當生羽翰兩腋乘天風不論雨雪與晴霽回
翔下上飽玩八面青芙蓉
五言律
廬山(唐)王貞白
嶽立鎮南楚雄名天下聞五峰高閡日九疊翠連雲夏
谷雪猶在隂巖晝不分唯應嵩與華清峻得為羣
宿廬山絶頂精舍(唐)崔塗
一嶝出林端千峰次第看長閒如未遂暫到亦應難谷
樹雲埋老僧忩瀑影寒自嫌心不達向此夢長安
憶廬山舊遊(唐)黃滔
前年入廬嶽數宿在靈谿殘燭松堂掩孤峰月狖啼平
生為客老勝境失雲棲縱有重遊日煙霞會恐迷
五言排律
廬山(唐)李成用
非嶽不言嶽此山通嶽言高人居濁世幾處滿前軒秀
作神仙宅靈為風雨根餘隂鋪楚甸一柱表吳門靜得
八公侣雄臨九子尊對猶青熨眼到必冷凝魂勢受重
湖讓形難七澤吞黑巖藏晝電紫霧泛朝暾蓮墮寧唯
華玉焚堪小崑倒松微發罅飛瀑遠成㾗疊見雲容襯
稜收雪氣昏裁詩曾困謝作賦偶無孫流礙星光撇驚
衝鴈陣翻峰竒寒倚劒泉曲旋如盆草短分雛雉林明
露擲猿秋楓紅蝶散春石谷雷奔月好虎谿路煙深栗
里源醉吟長易醒夢去亦消煩有覺南方重無疑厚地
掀輕揚聞舊俗端用鎮元元
和叚校書冬夕寄題廬山(唐)劉得仁
名高身未到此恨蓄多時是夕吟因話他年去必隨當
時廬嶽頂半入楚江湄幾處懸崖上千尋瀑布垂爐峰
松淅瀝湓浦棹參差日色連湖白鐘聲拂浪遲煙梯緣
薜荔嶽寺步敧危地本饒靈草林曾出祖師石樓霞耀
壁猿樹鶴分枝細徑縈巖末高忩見海涯嵌空寒更極
寂寞夜尤思隂谷冰埋木仙田雪覆芝亂泉禪客潄異
跡逸人知蘚室新開竈檉潭未了棋如何遂閒放長得
任希夷定務漁樵事方無道路悲謝公臺尚在陶令柳
旋衰塵外難相許人間貴跡遺雖懷丹桂影不忘白雲
期仁者終携手今朝豫賦詩
七言律
懷廬嶽舊隱(唐)杜荀鶴
一别三年長在夢夢中時躡石稜層泉聲入夜方堪聽
山色逢秋始好登巖鹿慣隨鋤藥叟谿鷗不怕洗苔僧
人間有許多般事求要身閒直未能
歲暮晚泊望廬山不見懷岳僧呈察判
(唐)李建勲
貪程只為看廬阜及到停舟恨頗濃雲暗半空藏萬仞
雪迷雙瀑在中峰林端莫辨曾遊路鳥際微聞向暮鐘
長媿昔年招我入共尋香社見芙蓉
懷廬山舊隱(唐)僧若虛
九疊嵯峨倚著天悔隨寒瀑下巖煙深秋猿鳥來心上
靜夜松杉到眼前書架想遭苔蘚裹石忩應被薜蘿纏
一枝笻竹遊江北不見爐峰二十年
和詹叔遊廬山見寄(宋)韓維
香爐峰色壓羣山仰眺頻敧使者冠江面煙波搖紫翠
佛宫金碧照晴寒密藏幽谷梅千樹散走鳴泉竹萬竿
今日頓驚塵慮盡一章佳句雪中看
廬山(宋)戴復古
山靈未許到天池又作西林一宿期寺是晉時陶侃宅
記傳隋代率更碑山椒雲氣易為雨客子情懷多費詩
暫借蒲團學禪寂茶煙飛繞鬢邊絲
五言絶句
廬山獨夜(唐)徐凝
寒空五老樹斜月九江雲鐘磬知何處蒼蒼樹裏聞
初入廬山(宋)蘇軾
青山若無素偃蹇不相親要識廬山面他年是故人
其二
自昔懷清賞神遊杳靄間如今不是夢眞箇是廬山
七言絶句
望廬山五老峰(唐)李白
廬山東南五老峰青天削出金芙蓉九江秀色可攬結
吾將此地巢雲松
題廬山雙劒峰(唐)來鵬
倚天雙劒古今閒三尺高於四面山若使火雲燒得動
始應農器滿人間
題西林壁(宋)蘇軾
横看成嶺側成峰遠近高低總不同不識廬山眞面目
只緣身在此山中
題廬山(宋)晁補之
南康南麓江州北五百僧房綴蜜脾盡是廬山佳絶處
不知何處合題詩
廬山雜興(宋)僧惠洪
幽花疎竹冷捎雲江北江南正小春但得青山常在眼
不妨白髮暗隨人
其二
别開山徑入松關半在雲間半雨間紅葉滿庭人倚檻
一池寒水動秋山
其三
秋山木落見遥邨取次人家只隔雲一陣西風雨中過
數聲笑語嶺頭聞
登石鐘山望廬山(明)張治
廬嶽亭亭翠萬重懸泉千尺挂飛龍石鐘山下江如鏡
映出青天五老峰
御定佩文齋詠物詩選卷六十一
