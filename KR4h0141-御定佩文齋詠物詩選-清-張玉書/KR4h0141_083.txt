欽定四庫全書
御定佩文齋詠物詩選卷八十三
衆山類
四言古
登會稽刻石山(晉)王彪之
隆山嵯峨崇巒岧嶤傍覿滄州仰拂元霄文命遠會風
淳道遼秦皇遐巡邁兹英豪宅基靈阿銘跡峻嶠青陽
曜景時和氣淳修嶺增鮮長松挺新飛鴻振羽騰龍躍
鱗
登荆山(晉)桓玄
理不孤湛影比有津曾是名岳明秀超鄰器栖荒外命
契響神我之懷矣巾駕飛輪
五言古
詠懷(魏)阮籍
步出上東門北望首陽岑下有采薇士上有嘉樹林良
辰在何許凝霜霑衣襟寒風振山岡玄雲起重陰鳴鴈
飛南征鶗鴂發哀音素質游商聲悽愴傷我心
採藥詩(晉)庾闡
採藥靈山㟽結駕登九疑懸崖溜石髓芳谷挺丹芝泠
泠雲珠落漼漼石蜜滋鮮景染冰顔妙氣翼冥期霞光
煥靃靡虹景照參差椿夀自有極槿花何用疑
登楚山庾闡
拂駕升西嶺寓目臨浚波想望七德耀詠此九功歌龍
駟釋陽林朝服集三河回首盻宇宙一無濟邦家
登半石山(晉)宗炳
清晨陟阻崖志氣洞瀟灑嶰谷豁地幽窮石凌天委長
松列竦肅萬樹巉巖詭上施神農蘿下凝堯時髓
登作樂山(宋)孝武帝
修路軫孤轡竦石頓飛轅遂登千尋首表裏望丘原屯
煙擾風穴積水溺雲根漢潦吐新波楚山帶舊苑壤草
凌故國拱木秀頽垣目極情無留客思空已繁
登魯山孝武帝
解帆憩通渚息徒憑椒丘粤値風景和升高縱遠眸紀
郢窮西路湘夢極南流杳哉漢陰水浩焉江界修
車駕幸京口侍遊蒜山作(宋)顔延之
玄天高北列日觀臨東溟入河起陽峽踐華因削成巖
險去漢宇襟衛徙吳京流池自化造山關固神營園縣
極方望邑社總地靈宅道炳星緯誕曜應辰明睿思纏
故里巡駕帀舊坰陟峰騰輦路尋雲抗瑤薨春江壯風
濤蘭野茂荑英宣遊弘下濟窮遠凝聖情嶽濱有和會
祥習在卜征周南悲昔老留滯感遺氓空食疲廊肆反
税事巖耕
遊嶺門山詩(宋)謝靈運
西京誰修政龔汲稱良吏君子豈定所清塵慮不嗣早
蒞建德鄕民懷虞芮意海岸常寥寥空館盈清思協以
上冬月晨遊肆所喜千圻邈不同萬嶺狀皆異威摧三
山峭瀄汨兩江駛魚舟豈安流樵拾謝西芘人生誰云
樂貴不屈所志
石室山詩謝靈運
清旦索幽異放舟越坰郊莓莓蘭渚急藐藐苔嶺高石
室冠林陬飛泉發山椒虛泛徑千載峥嶸非一朝鄕邨
絶聞見樵蘇限風霄微戎無遠覽總笄羡升喬靈域久
韜隱如與心賞交合歡不容言摘芳弄寒條
登石門最高頂謝靈運
晨策尋絶壁夕息在山棲疏峰抗高館對嶺臨迥谿長
林羅戶穴積石擁階基連巖覺路塞密竹使徑迷來人
忘新術去子惑故蹊活活夕流駛噭噭夜猿啼沉冥豈
别理守道自不攜心契九秋幹目玩三春荑居常以待
終處順故安排惜無同懷客共登靑雲梯
從庾中郎遊園山石室(宋)鮑照
荒塗趣山楹雲崖隱靈室岡澗紛縈抱林障沓重密昏
昏磴路深活活梁水疾幽隅秉晝燭地牖窺朝日怪石
似龍章瑕壁麗錦質洞庭安可窮漏井終不溢沈空絶
景聲崩危坐驚慄神化豈有方妙象竟無迹至哉鍊玉
人處此長自畢
和王著作融登八公山(齊)謝朓
東限瑯琊臺西距孟諸陸阡眠起雜樹檀欒蔭修竹日
隱澗疑空雲聚岫如複出没眺樓雉遠近送春目
遊太平山(齊)孔稚珪
石險天貌分林交日容缺陰澗落春榮寒巖留夏雪
侍遊方山應詔(齊)王融
巡躅望登年帳飲臨秋縣日羽鏡霜潯雲旗落風甸四
瀛良在目八㝢宛如見小臣竊自嘉預奉柏梁讌
遊金華山(梁)沈約
遠策追夙心靈山協久要天倪臨紫闕地道通丹竅未
乘琴高鯉且縱嚴陵釣若蒙羽駕迎得奉金書召高馳
入閶闔方覩靈妃笑
早發定山沈約
夙齡愛遠壑晩蒞見奇山標峰綵虹外置嶺白雲間傾
壁忽斜䜿絶頂復孤圓歸海流漫漫出浦水濺濺野棠
開未落山櫻發欲然忘歸屬蘭杜懷禄寄芳筌眷言採
三秀徘徊望九仙
渡西塞望江上諸山(梁)江淹
南國多異山雜樹共冬榮潺湲夕澗急嘈囋晨鵾鳴石
林上參錯流沫下縱橫松氣鑑青靄霞光礫丹英望古
一凝思留滯桂枝情結友愛遠岳採藥好長生常畏佳
人晩秋蘭傷紫莖海外果可學歲暮誦仙經
登夀陽八公山(梁)吳均
遠澗自傾曲石漵復戔戔含珠岸恒翠懷玉浪多圓疎
峰時吐月密樹不開天瑤繩盡玄秘金檢上奇篇是有
琴高者凌波去水仙
東南射山(梁)王筠
還丹改容質握髓駐流年口含千里霧掌流五色煙瓊
漿汎金鼎瑤池溉玉田倏忽整龍駕相遇鳳臺前
南隱遊泉山(隋)孔德紹
名山狎朝隱俗外遠相求還如倒景望忽似閬風遊臨
崖俯大壑披露仰飛流歲積松方偃年深椿欲秋野花
開石逕雲葉掩山樓何須問方士此處是瀛洲
南海亂石山作(唐)杜審言
漲海積稽天羣山高嶫地相傳稱亂石圖典失其事懸
危悉可驚大小都不類乍將雲島極還與星河次上聳
忽如飛下臨仍欲墜朝暾赩丹紫交魄炯青翠穹崇霧
雨蓄幽隱靈仙閟萬尋掛鶴巢千丈垂猿臂昔去景風
涉今來姑洗至觀此得詠歌長時想精異
遊陸渾南山自歇馬嶺到楓香林以詩代書答
李舍人適(唐)宋之問
晨發歇馬嶺遙望伏牛山孤出羣峰首熊熊元氣間太
和亦崔巍石扉橫閃倏細岑互攢倚浮巘競奔蹙白雲
遙入懷青靄近可掬我從尋靈異周顧愜心目晨拂鳥
路行暮投人煙宿粳稻遠彌秀栗芋秋新熟石髓非一
巖藥苗乃萬族間關踏雲雨繚繞緣水木西見商山芝
南到楚鄕竹楚竹幽且深半雜楓香林浩歌清潭曲寄
爾桃源心
早春魚亭山(唐)薛稷
春氣動百草紛榮時斷續白雲自高妙徘徊空山曲陽
林花已紅寒澗苔未綠伊余息人事蕭寂無營欲客行
雖已遠翫之聊自足
與生公遊石窟山(唐)張九齡
探秘孰云遠忘懷復爾同日尋高深意宛是神仙中躋
險搆靈室詭制非人功潛洞黝無底殊庭忽似夢豈如
武安鑿自若茅山通造物良有寄嬉游迺愜衷猶希咽
玉液從此昇雲空咄咄共攜手泠然且御風
登城樓望西山張九齡
城樓枕南浦日夕顧西山宛宛鸞鶴處高高煙霧間仙
井今猶在洪崖久不還金編莫我授羽駕亦難攀檐際
千峯出雲中一鳥閒縱觀窮水國游思徧人寰勿復塵
埃事歸來且閉關
南山(唐)賀朝
湖北雨初晴湖南山盡見巖巖石帆影如得海風便仙
穴茅山峰彩雲時一見邀君共探此異籙殘幾卷
題鹿門山(唐)孟浩然
清曉因興來乘流越江峴沙禽近方識浦樹遠莫辨漸
至鹿門山山明翠微淺巖潭多屈曲舟楫屢迴轉昔聞
龐德公採藥遂不返金澗養芝术石牀卧苔蘚紛吾感
耆舊結纜事攀踐隱跡今尚存高風邈已遠白雲何時
去丹桂空偃蹇探討意未窮迴艫夕陽晩
登望楚山最高頂孟浩然
山水觀形勝襄陽美會稽最高惟望楚曾未一攀躋石
壁疑削成衆山比全低晴明試登陟目極無端倪雲夢
掌中小武陵花處迷暝還歸騎下蘿月在深谿
登峨嵋山(唐)李白
蜀國多仙山峨嵋邈難匹周流試登覽絶怪安可悉青
冥倚天開彩錯疑畫出泠然紫霞賞果得錦囊術雲間
吟瓊簫石上弄寶瑟平生有微尚歡笑自此畢煙容如
在顔塵累忽相失倘逢騎羊子攜手凌白日
江上望皖公山李白
奇峯出奇雲秀木含秀氣青冥皖公山巉絶稱人意獨
遊滄江上終日淡無味但愛兹嶺高何由討靈異默然
遙相許欲往心莫遂待吾還丹成投跡歸此地
焦山望松寥山李白
石壁望松寥宛然在碧霄安得五彩虹駕天作長橋仙
人如愛我舉手來相招
與南陵常贊府遊五松山李白
安石汎溟渤獨嘯長風還逸韻動海上高情出人間靈
異可並跡澹然與世閒我來五松下置酒窮躋攀徵古
絶遺老因名五松山五松何清幽勝境美沃州蕭颯鳴
洞壑終年風雨秋響入百泉去聽如三峽流剪竹掃天
花且從傲吏遊龍堂若可憩吾欲歸精修
峴山懷古李白
訪古登峴首憑高眺襄中天清遠峰出水落寒沙空弄
珠見游女醉酒懷山公感歎發秋興長松鳴夜風
天門山李白
迥出江上山雙峰自相對岸映松色寒石分浪花碎參
差遠天際縹緲晴霞外落日舟去遙回首沈靑靄
登秦望山(唐)薛據
南登秦望山極目大海空朝陽半蕩漾晃朗天水紅谿
壑爭噴薄江湖遞交通而多漁商客不悟歲月窮振緍
迎早潮弭棹候長風余本萍泛者乘流任西東茫茫天
際帆棲泊何時同將尋會稽跡從此訪任公
登翅頭山題儼公石壁(唐)包融
晨登翅頭山山曛黃霧起却瞻迷向背直下失城市暾
日銜東郊朝光生邑里掃除諸煙氛照出衆樓雉青為
洞庭山白是太湖水蒼茫遠郊樹倏忽不相似萬象以
區别森然共盈几坐令開心胸漸覺落塵滓北巖千餘
仞結廬誰家子願陪中峰游朝暮白雲裏
早發西山(唐)沈頌
遊子空有懷賞心杳無路前程數千里乘夜連輕馭繚
繞松篠中蒼茫猶未曙遙聞孤邨犬暗指人家去疲馬
懷澗泉征衣犯霜露喧呼谿鳥驚沙上或騫翥娟娟東
岑月照耀獨歸慮
夕次鹿門山(唐)閻防
龐公嘉遁所浪跡難追攀浮舟暝始至抱杖聊自閒雙
巖開鹿門百谷集珠灣噴薄湍上水舂容漂裏山焦原
不足險梁壑未成艱我行自春仲夏鳥忽綿蠻蕙草色
已晩客心殊倦還遠遊非避地訪道愛童顔安能徇機
巧爭奪錐刀間
蒙山(唐)蕭穎士
東蒙鎮海沂合沓百餘里清秋淨氛靄崖㟧隱天起于
役勞往還息徒暫攀騎將窮絶跡處偶得冥心理雲氣
雜虹霓松聲亂風水微明綠林際杳窱丹洞裏仙鳥時
可聞羽人邈難視此焉多深䆳賢達昔所秘子尚捐俗
紛季隨躡遐軌藴真道彌曠懷古心未已白鹿凡幾遊
黃精復奚似顧予尚牽纏家業重書史少學務從師壯
年貴趨仕方馳桂林譽未暇桃源美歲暮期早尋幽哉
羨門子
西山(唐)常建
一身為輕舟落日西山際常隨去帆影遠接長天勢物
象歸餘清林巒分夕麗亭亭碧流暗日入孤霞繼渚日
遠陰映湖雲尚明霽林昏楚色來岸遠荆門閉至夜轉
清迥蕭蕭北風厲沙邊鴈鷺泊宿處蒹葭蔽圓月逗前
浦孤琴又搖曳泠然夜遂深白露沾人袂
石菌山(唐)劉長卿
前山帶秋色獨往秋江晚疉嶂入雲多孤峯去人遠夤
緣不可到蒼翠空在眼渡口問漁家桃源路深淺
過桐柏山(唐)錢起
秋風過楚山山靜秋聲晩賞心無定極仙步亦清遠返
照雲竇空寒流石苔淺羽人昔已去靈跡欣方踐投策
謝歸途世緣從此遣
獨往覆釜山寄郎士元錢起
賞心無遠近芳月好登望勝事引幽人山下復山上將
尋洞中藥復愛湖外嶂古壁苔入雲陰谿樹穿浪誰言
世緣絶更惜知音曠鶯啼綠蘿春回首還惆悵
登覆釡山遇道人錢起
晨策趣無涯名山深轉秀三休變覆景萬轉迷宇宙攀
崖到天忩入洞窮玉溜側逕蹲怪石飛蘿擲驚狖花間
鍊藥人雞犬和乳竇散髮便迎客采芝仍滿䄂郭璞賦
遊仙始願今可就
溫門山(唐)王建
早入温門山羣峰亂如戟懸崖欲相觸呀豁斷行跡脱
屐尋淺流定足畏敧石路盡十里谿地多千歲柏洞門
晝陰黑深處惟石壁似見丹砂光亦聞鍾乳滴靈池出
山底沸水衝地脈暖氣成濕煙濛濛忩中白隨僧入古
寺便是雲外客月出天氣凉夜鐘山寂寂
經月巖山(唐)韓翃
驅車過閩越路出饒陽西仙山翠如畫簇簇生虹蜺羣
峰若侍從衆阜如嬰提巖巒互吞吐嶺岫相追攜中有
月輪滿皎潔如圓珪玉皇恣遊覽到此神應迷嫦娥曳
霞帔引我同攀躋騰騰上天半玉鏡懸飛梯瑤池何悄
悄鸞鶴煙中栖回頭望塵世露下寒淒淒
遊灞陵山(唐)嚴維
入山未盡意勝跡聊獨尋方士去在昔藥堂留至今四
隅白雲間一路清谿深芳秀愜春目高閒宜遠心潭分
化丹水嶺出昇仙林此道人不悟坐鳴松下琴
新晴望北山(宋)文同
西風吹北山曉日曬新雨嵐光登崕岫草木紛可數翠
壁倚萬丈白雲橫一縷待訪餐霞人斯游欲誰與
萬山(宋)蘇軾
西行度連山北出臨漢水漢水蹙成潭旋轉山之趾禪
房久已壞古瓷含清泚下有仲宣闌綆刻深容指回頭
望西北隱隱龜背起傳云右隆中萬樹桑柘美月炯轉
山曲山上見洲尾綠水帶平沙盤盤如抱珥山川近且
秀不到懶成恥問之安能詳畫地費簪箠
敬亭山(元)貢奎
名山鎮宣郡古祠崇敬亭傑構靚深巖飛廊引重扃陟
彼百仞高始覺萬類形樓殿勢益宏兵衛森幽靈增秩
覩隆典綸音播明廷豐穰走祈報煙燎浮芳馨竹樹蔽
險壑虛闌俯南坰麻姑湖上碧華陽天際靑神飇颯然
起新凉濯微醒疎雨映白石垂虹截蒼冥永言李謝遊
豈惜歲月零悠悠孤雲去渺渺從雙軿招之殊未來莊
思展函經
宿臺城石絶頂(元)薩都拉
江白潮已來山黑月未出樹杪一燈明雲房人獨宿近
水星動搖河漢下垂屋四月夜深寒繁露在修竹
黑谷東路山(元)朱德潤
高岡盤崔嵬白石落絶壑鳴泉咽古竇巖麓淨如削緬
想融化初元氣下磅礴山靈託奇範株脈下連絡大峰
齊雲霄羣嶠入雲脚朱闌團碧瓦隱見仙人宅良境不
可負行將理芒屩
石橋山(元)黃鎮成
散策南山下逶迤登石橋五涉曲澗水兩山鬱岧嶤夤
緣度絶壁攀蘿俯山椒懸瀑瀉層崖冰華垂空飄盤紆
上石磴天梯颭回飇厠足得平地聳身凌丹霄入谷煙
霞深松竹聲瀟瀟會當發天秘剪此荆榛條結屋棲白
雲覽矚千峰遙土沃既宜耕山深仍可樵因之習天遊
已足遠世囂悠然萬物表我隱誰能招
望會稽山(元)柳貫
城東鑑湖道水光翻夕鷗雲破青靃靡稽峯芝掌浮悠
然動予矚玉女開明眸固知穴可探却恐書難求蒲蓮
浩如海微風挾輕舟前山與後嶺導從森幢旒誰張北
斗旗漸進東瀛洲桂枝尚堪折鬢白愧重遊
汎舟黃顙湖泛梅山(元)張憲
汎舟黃顙湖望見梅仙山嵯峨結寶髻皛淼浮銀灣長
風蕩靑蘋雪浪相飛翻魚龍現怪誕水怒山自閒詎知
神靈意杳在虛無間緬思學仙尉一去何時還幽姿不
可見高風邈難攀落日動簫鼓把酒酬潺湲
&KR2762;峪山(元)王磐
昨日遊黃華抵暮方言還今晨到&KR2762;峪驅馬五松邊未
移金門日還指元康煙山中富清境不暇相周旋大似
山陰客望門却迥船空懷上方寺矯首浮雲巔瀑布落
晴雪金燈開夜蓮何當重經過巖下細流連
龜山(明)張羽
輕舟俯淮流千里不見山披衣起青曉忽覩靑孱顔始
覺客愁散頓忘行路艱安得策飛笻一造幽人關翻思
在山日午巖厭登攀物少乃足貴不在美惡間役夫告
我言此中棲神姦噓氣成江河須臾駕岡巒僧伽大威
力困彼一掬慳石巖下無底繫以千連環至今風濤夕
猶聞響珊珊茫茫淮泗流禹功不可刊傳奇乃由誰此
語當重刪作詩寄崖石庶以開愚頑
登北山(明)劉仔肩
薄言出東郭縱步陟北嶺油雲冒崟㟧寒松雜修挺林
翳景若暝谿迥路猶引崇基擬素志澄淵鑑清影遵險
既易常臨深亦逾謹朋遊並登眺妙趣心獨領寄想煙
霞濱超然欲歸隱
遊西山(明)史鑑
命駕曉行遊遊彼西山裏西山信多奇况復偕知已是
時霖雨歇羣峰淨如洗紫氣杳深沈林木何茂骩衆芳
已銷落餘春栖百卉流泉瀉絶壁潺潺若風雨厲澗既
褰裳臨流還洗耳飛來固無匹韜光匪虛美徑轉迷故
蹊巖幽閉來軌人歸鳥樂聲日昃樵歌起往事良已然
來期尚誰啟回首謝山靈吾遊未云已
龍川山中早行(明)祝允明
磻磻左山影橫截右山腰辨色鳥讙翔微光漾晴朝浮
雲若中斷蔚蔚方行遙
過石公山(明)王寵
島嶼屢奔騰石林突參錯朝雲正吐秀冬水亦漸涸槎
牙熊豹蹲蜷曲蛟龍蠖波濤激中洞嵐靄紛上薄金膏
赤日流石鏡青天霩表靈徵名圖延賞諧幽諾蒼鼠不
驚人丹楓時自落兹焉可投綸畢志甘場藿
歸解石山雜題(明)方太古
山高日出遲雲重天寒早源遠斷人煙木落驚啼鳥南
斗鴈峰㘭北極玉闌杪下界隔中天陰陽别昏曉
宿白嶽社山中(明)潘緯
白社負幽期靑山寄空宅偶攜林中友重卧崖下石雲
歸忽閉關月出更留客不著塵夢還潺湲響終夕
石堂山(明)李蓘
兹山曾兩登契闊十年越風景豈殊舊古木半摧伐仙
去地猶靈龍潛神詎歇浩氣蕩太虛河山坐出没幽歌
步泉水春懷與活活羽客煮松花晩來消酒渴
七言古
夜歸鹿門歌(唐)孟浩然
山寺鳴鐘晝已昏漁梁渡頭爭渡喧人隨沙岸向江邨
子亦乘舟歸鹿門鹿門月照開煙樹忽到龐公棲隱處
巖扉松徑長寂寥惟有幽人自來去
丈人山(唐)杜甫
自為青城客不唾靑城地為愛丈人山丹梯近幽意丈
人祠西佳氣濃緣雲擬住最高峰掃除白髮黃精在君
看他時冰雪容
遊道場山何山(宋)蘇軾
道場山頂何山麓上徹雲峰下幽谷我從山水窟中來
尚愛此山看不足陂湖行盡白漫漫靑山忽作龍蛇盤
山高無風松自響誤認石齒號驚湍山僧不放山泉出
屋底清池照瑤席階前合抱香入雲月裏仙人親手植
出山回望翠雲鬟碧瓦朱闌縹緲間白水田頭問行路
小谿深處是何山高人讀書夜達旦至今山鶴鳴夜半
我今廢學不歸山山中對酒空三歎
同正輔表兄遊白水山蘇軾
偉哉造物真豪縱攫土摶沙為此弄擘開翠峽走雲雷
截破奔流作潭洞因隨化人履巨跡得與仙兄躡飛鞚
曳杖不知巖谷深穿雲但覺衣裘重坐看驚鳥投霜葉
知有老蛟蟠石甕金沙玉鑠粲可數古鏡寶奩寒不動
念兄獨立與世疎絶境難到惟我共永辭角上兩蠻觸
一洗胸中九雲夢浮來山高回望失武陵路絶無人送
筠籃擷翠爪甲香素綆分碧銀瓶凍歸路霏霏湯谷暗
野堂活活神泉湧解衣浴此無垢人身輕可試雲間鳳
登雲龍山蘇軾
醉中走上黃茅岡滿岡亂石如羣羊岡頭醉倒石作牀
仰看白雲天茫茫歌聲落谷秋風長路人舉首東南望
拍手大笑使君狂
會稽山中(宋)戴復古
曉風吹斷花梢雨青山白雲無唾處嵐光滴翠濕人衣
踏碎瓊瑤谿上步人家遠近屋參差半成圖畫半成詩
若使山中無杜宇登山臨水定忘歸
遊黃華山(金)元好問
黃華水簾天下絶我初聞之雪谿翁丹霞翠碧高歡宫
銀河下濯青芙蓉昨朝一遊亦偶爾更覺摹寫難為功
是時節氣已三月山木赤立無春容湍聲洶洶轉絶壑
雪氣凜凜隨陰風懸流千丈忽當眼芥蔕一洗生平胸
雷公怒擊散飛雹日脚倒射垂長虹驪珠百斛供一瀉
海藏翻倒愁龍公輕明圓轉不相礙變見融結誰為雄
歸來心魄為動蕩曉夢月落春山空手中仙人九節杖
每恨勝景不得窮攜壺重來巖下宿道人已約山櫻紅
天馬山(元)黃清老
谿隨天馬西北行半空忽見蓮花生雙鸞欲下却飛去
旌旗引入丹霞城攀蘿上到猿啼處恍然曠坐消百慮
千山無人雲氣深終日徘徊不能去虛空樓閣時自開
異香忽起三清臺風吹笑語落天半疑是神仙跨鶴來
百花潭上春日照白鹿呼人猿亦嘯路迷不敢輕問津
恐有賢人隱耕釣蒼崖九折樵徑通絶頂可見西崆峒
塵心豁然臂欲羽竦身直上凌天風
八仙洞山(元)僧惟則
入山隱隱如聞雷山雞角角隨人飛松風洗我市喧耳
松露灑我靑蘿衣平生結習共幽賞會景會物情依依
誰能歌紫芝我當歌採薇招呼雲外青鸞歸
登岳陽樓望君山(明)楊基
洞庭無煙晩風定春水平鋪如練淨君山一點望中青
湘女梳頭對明鏡鏡裏芙蓉夜不收水光山色兩悠悠
直教流下春江去消得巴陵萬古愁
過鹿門山(明)薛瑄
西來漢水浸山根舟人云此是鹿門峭壁蒼蒼石色古
曲逕杳杳藤蘿昏亂峰幽谷不知數底是龐公栖隱處
含情一笑江風清雙櫓急搖下灘去
登招山(明)傅汝舟
招山不放海水過坐與潮汐爭咽喉軍門鼓角動地遠
不覺送我招山頭風沙冥冥海在下濤浪滚滚天真浮
一目可到九萬里寸心遙飛十二洲千峰靜處日脚動
百鳥飛絶雲色愁帆檣散亂點秋葉蛟龍出没如獮猴
天門盪久恐將裂碣石漫過能不柔未知尾閭果安在
祗見萬水皆兼收將軍教我認絶域日本西戶東琉球
五言律
登驪山高頂寓目(唐)中宗
四郊秦漢國八水帝王都閶闔雄里閈城闕壯規模貫
渭稱天邑含岐實奥區金門披玉館因此識皇圖
幸蜀西至劒門(唐)明皇
劒閣橫雲峻鸞輿出狩迴翠屛千仞合丹嶂五丁開灌
木縈旗轉仙雲拂馬來乘時方在德嗟爾勒銘才
奉和聖製登驪山矚眺應制(唐)張說
寒山上半空臨眺盡寰中是日巡遊處晴光遠近同川
明分渭水柳暗辨新豐巖壑清音暮天歌起大風
奉和聖製登驪山高頂寓目應制
(唐)蘇頲
仙蹕御層氳高高積翠分巖聲中谷應天語半空聞豐
樹連黃葉函關入紫雲聖圖恢㝢縣歌舞少橫汾
奉和聖製登驪山寓目應制(唐)趙彦昭
皇情遍九垓御輦駐昭回路若隨天轉人疑近日來河
看大禹鑿山見巨靈開願扈封登駕常持獻夀杯
奉和聖製次瓊岳韻(唐)張九齡
山祗亦望幸雲雨見靈心嶽館逢朝霽關門解宿陰咸
京天上近清渭日邊臨我武因冬狩何言是即禽
奉和聖製次瓊岳應制(唐)李林甫
東幸從人望西巡順物迴雲收二華出天轉五星來十
月農初罷三驅禮復開更看瓊岳上佳氣接神臺
和張明府登鹿門山(唐)孟浩然
忽示登高作能寬旅寓情絃歌既多暇山水思彌清草
得風先動虹因雨後成謬承巴里和非敢應同聲
酬崔十三侍御登玉壘山思故園見寄
(唐)岑參
玉壘天晴望諸峯盡覺低故園江樹北斜日嶺雲西曠
野看人小長空共鳥齊山高徒仰止不得日攀躋
白鹽山(唐)杜甫
卓立羣峰外蟠根積水邊他皆任厚地爾獨近高天白
榜千家邑清秋萬估船詞人取佳句刻畫竟誰傳
奉和聖製登會昌山應制(唐)錢起
睿想入希夷真游到具茨玉鸞登嶂遠雲路出花遲泉
壑凝神處陽和布澤時六龍多順動四海正雍熙
洞陽山(浮丘舊隱處)(唐)劉長卿
舊日仙成處荒林到客稀白雲將犬去芳草任人歸空
谷無行徑深山少落暉桃源幾家住誰為掃荆扉
九日登青山(唐)朱灣
昔人惆悵地繫馬又登臨舊處煙霞在多時草木深水
將天一色雲共我無心想見龍山會良辰亦似今
宿東橫山(唐)許渾
孤舟路漸賖時見碧桃花谿雨灘聲急巖風樹勢斜獮
猴懸弱蔓鸛鶴睡橫槎謾向山林宿無人識阮家
遊爛柯山(唐)項斯
步步出塵氛谿山别是春壇邊時過鶴棋處寂無人訪
古碑多缺探幽路不真翻疑歸去晩清世累移神
商山(唐)黃貞白
商山名利路夜亦有人行四皓卧雲處千秋疉蘚生晝
煙籠澗黑殘雪隔林明我待酬恩了來聽水石聲
送淸散遊太白山(唐)僧無可
卷經歸太白躡蘚别蘿龕若履浮雲上須看積翠南倚
身松入漢暝目月離潭此境堪長往塵中事可諳
寒石山(唐)僧寒山
登陟寒山道寒山路不窮谿長石磊磊澗闊草濛濛苔
滑非關雨松鳴不假風誰能超世累共坐白雲中
新霽望岐笠山(宋)梅堯臣
北望直百里峨峨千仞靑斷虹迎日盡飛雨帶龍腥陰
壑煙雲蓄陽崖草木靈登臨終不厭時許到兹亭
北山寫望(宋)林逋
晩來山北景圖畫亦應非邨路飄黃葉人家濕翠微樵
當雲外見僧向水邊歸一曲誰横笛蒹葭白鳥飛
鴈山(宋)戴復古
此地古無聞誰封萬石君山林纔整整來往早紛紛兩
派龍湫水千峰雁蕩雲東西十八寺紀載欠碑文
天門山(元)程鉅夫
萬里瀰漫地天門據要衝乾坤大開闢江漢此朝宗往
事空多壘千年只二峰舟人亦癡絶遙認兩眉濃
重遊弁山(元)趙孟頫
竹色迷行徑松聲湧座隅水清花自照風暖鳥相呼飲
罷思棋局歌長缺唾壺重來瀟灑地聊足慰須臾
遊梅仙山和唐人韻(元)薩都拉
絶頂尋仙跡寒泉照客容棲鸞多種竹愛鶴莫移松丹
藥人來乞山粳手自舂秋深霜葉滿麋鹿日相逢
其二
仙人不可見借鶴過仙家夜卧千峯月朝餐五色霞祠
空風掃葉人去鹿銜花歸隱知何日分爐學鍊沙
遊江陰君山(元)貢師泰
孤嶂臨滄海千山湧大江遠帆歸市獨高塔倒波雙鷗
鷺爭洲溆蛟龍怒石矼壯遊心未已飛雨灑樓忩
黃牛山(明)王冕
招提萬山底古屋蔽煙霞密竹先秋意長藤過夏花繁
陰沈雨脚淸響潄雲芽老衲眉如雪相逢話作家
望頤山(明)馬治
斜日水南行蒼然雲景清遠山時在望仙洞故知名楓
葉凝秋色藤花落晩晴西陽亭不見惆悵翳榛荆
望海虞山得蹤字(明)李廷興
青山秋萬疉詩寫晩愁濃瀑斷峰頭路雲藏谷口松藥
爐丹氣上經藏碧苔封誰似仙翁靜階前掃鶴蹤
遊會稽山(明)袁凱
山實揚州鎮人踰浙水來禹功懸白日秦刻卧蒼苔龍
起梅梁去神遊石洞開明朝有餘興更上越王臺
次韻胡學士春日陪駕遊萬歲山
(明)胡儼
鳳輦宸遊日祥雲夾道紅香風傳别殿飛翠繞行宫徑
轉千巖合波迴一鏡空忽看鸞鶴起聲在半天中
其二
閣道雲為幄仙山玉作臺更無凡跡到只有異香來柳
拂金輿度花迎寶扇開太平多樂事扈從得徘徊
過桐君山(明)張和
雲斷山疑合川回路忽分秋聲兩岸葉曉色萬峰雲旅
鴈衝帆度寒蟬隔水聞嚴陵遺跡在我欲問桐君
戈山眺和(明)傅汝舟
峰青畫龜石水麗控龍沙楚樹懸猿直衡雲帶鴈斜笙
歌塞江縣琴響徹山家思君整飛舄待此步飄霞
詠虞山倒影(明)皇甫汸
今夜看山色翻從一水中谿嵐乘月吐巖翠合雲空波
靜明葭菼沙寒落鴈鴻臨杯挹仙檜星影亂芳叢
夜登石鐘山(明)曹學佺
湖口行人曠山門入樹幽鐘鳴片石夜月滿九江秋洞
裏懸漁網崖前過客舟醉歌仍未已清露濕滄洲
五言排律
度石門山(唐)杜審言
石門千仞斷迸水落遙空道束懸崖半橋欹絶澗中仰
攀人屢息直下騎纔通泥擁奔蛇徑雲埋伏獸叢星躔
牛斗北地脈象牙東開塞隨行變高深觸望同江聲連
驟雨日氣抱殘虹未改朱明律先含白露風堅貞所不
憚險澀諒難窮有異登臨賞徒為造化功
禹穴(唐)宋之問
禹穴今晨到耶谿此路通著書聞太史鍊藥有仙翁鶴
往籠猶掛龍飛劒已空石帆搖海上天鏡落湖中水底
寒雲白山邊墜葉紅歸舟何慮晩日暮使樵風
府試萊城晴日望三山(唐)許郴
不易識蓬瀛憑高望有程盤根出巨浸遠色到孤城隱
隱排雲峻層層就日明淨收殘靄盡浮動嫩嵐輕縱目
徒多暇馳心累發誠從容更何往此路徹三清
七言律
奉和聖製早登三鄕山(唐)張九齡
羽衛森森西向秦山川歴歴在清晨晴雲稍卷寒巖樹
宿雨能銷御路塵聖德由來合天道靈符即此應時巡
遺賢一一皆羈致猶欲高深訪隱淪
望夫石(唐)劉禹錫
何代提戈去不還獨留形影白雲間肌膚消盡雪霜色
羅綺點成苔蘚斑江燕不能傳遠信野花空解妬愁顔
近來豈少征人婦笑採蘼蕪上北山
霍山(唐)曹松
七千七百七十丈丈丈藤蘿勢入天未必展來空似翅
不妨開去也成蓮月將河漢分巖轉僧與龍蛇共窟眠
直是畫工須閣筆况無名畫可流傳
麻姑山(唐)劉滄
麻姑此地鍊神丹寂寂煙霞古竈殘一自仙娥歸碧落
幾年春雨洗紅蘭帆飛震澤秋江遠雨過陵陽晩樹寒
山頂白雲千萬片時聞鸞鶴下仙壇
算山(唐)陸龜蒙
水繞蒼山固護來當時盤踞實雄才周郎計策清宵定
曹氏樓船白晝灰五十八年爭虎視三千餘騎騁龍媒
何如今日家天下閶闔門臨萬國開
宿灊山(唐)伍喬
一入仙山萬慮寬夜深寧厭倚虛闌鶴和雲影宿高木
人帶月光登古壇芝术露濃谿塢白薜蘿風起殿廊寒
更陪羽客論真理不覺初鐘叩曉殘
西塞山下作(唐)韋莊
西塞山前水似藍亂雲飛絮滿澄潭孤峰漸映湓城北
片月斜生夢澤南爨動曉煙烹紫鱖露和香蔕摘黃柑
他年却掉扁舟去終傍蘆花結一菴
孤山後寫望(宋)林逋
水墨屛風狀總非作詩除是謝玄暉谿橋裊裊穿黃落
樵斧丁丁斫翠微返照未沈僧獨往長煙如淡鳥橫飛
南峰有客鋤園罷閒倚籬門忘却歸
過馬鞍山(宋)孔武仲
足歴黃州百疉山更無平地只岡巒物皆枯槁非人境
石最崔嵬是馬鞍畏日流金紅豔豔亂山堆雪白漫漫
崎嶇出盡聊休息喜有松聲六月寒
登齊山孔武仲
路出南隄思灑然烏藤點點破苔圓山腰仄塞原無路
洞底虛無别有天六月清風醒客醉千叢怪石伴僧禪
近人發覽方為貴從此匡廬不直錢
宿九仙山(宋)蘇軾
風流王謝古仙真一去空山五百春玉室金堂餘漢士
桃花流水失秦人困眠一榻香凝帳夢繞千巖冷逼身
夜半老僧呼客起雲峰缺處湧冰輪
何山(元)仇遠
谿轉峰迴一徑平田頭白水照人清寺因何氏封山姓
客把坡詩證地名蘿月長隨行道影杉風猶帶讀書聲
雲津橋下潺湲急僧濯袈裟客濯纓
陰山(元)耶律楚材
八月陰山雪滿沙清光凝目眩生花插天絶壁噴晴日
擎海層巒吸翠霞松檜叢中疏畎畝藤蘿深處有人家
橫空千里雄西域江左名山不足誇
過玲瓏山(元)劉秉忠
世外徒聞說洞天桃源迷路再無緣摩青磈磊誰能鑿
繡白玲瓏自可穿别有一壺藏日月正看萬竅吐雲煙
勞生得遇崆峒客煉訣還丹問隱仙
玉華山(元)虞集
何處清江擁玉華手題名榜寄仙家光凝石殿千年雪
影動銀河八月槎藏藥寶函騰玉氣說詩瑤席散天葩
奎章閣吏無能賦得似新宫蔡少霞
浮山道中(元)張翥
處處人煙有酒旗楝花開後絮飛時一溪春水浮黃頰
滿樹暄風呌畫眉入境漸聞人語好看山不厭馬行遲
江籬綠遍汀州外擬折芳馨寄所思
遊麻姑山用蔣師文韻(元)黃鎮成
紫霧鸞龍月裏遊白銀宫殿海中洲麻姑宴罷壇猶在
葛令丹成井獨留滴雨浮嵐空翠晩飛花散玉瀑簾秋
誰能共食金光草來住仙家十二樓
登台州巾山(元)吳景奎
崒嵂雙峰著此身危巔夜半見朝暾天低古塔參雲闕
江送寒潮落海門帢幘風高仙已去翠微僧老鶴長存
下觀城郭紅塵隘水色山光自吐吞
桐君山(元)徐舫
曉上桐君宿霧收嵐光蒼翠恣夷猶丹爐秘訣歸仙子
清景吟懷屬士流七里灘橫孤棹影立山鐘響五更頭
古來瀟灑稱名郡莫把繁華數汴州
題徑山(元)僧益
攀蘿捫石上崔嵬為訪名師特地來碧眼望穿紅日際
青鞵踏破白雲堆松濤振壑鳴天籟瀑布舂崖動地雷
好境自然塵世别何須海上覓蓬萊
漷州望古北居庸諸山(明)陳秀民
古北居庸一望中風沙滿眼亂芙蓉曦車夜轉崑崙脊
華蓋陰移太乙峰金口水流終到海玉泉雲起又隨龍
兩京形勝今如此可擬秦關百二重
鄧尉山紀遊(明)唐寅
鄧尉名山久注思少攜閒伴是春時隔忩湖水坐不起
塞路梅花行轉遲清福可教何日領閒情曾有幾人知
漫收形勝歸邨館夢裏煙霞亦自追
晩望蒼山即事(明)包節
吏散庭閒靜掩扉點蒼西望翠霏微雲裁玉葉和煙潤
瀑濺珠花映雨飛石洞經秋龍未起松枝將暝鶴初歸
泠然忽動煙霞思擬陟丹梯一振衣
五言絶句
登玉清(唐)盧照鄰
絶頂橫臨日孤峰半倚天徘徊拜真老萬里見風煙
奉和登驪山應制(唐)閻朝隱
龍行踏綘氣天半語相聞混沌疑初判洪荒若始分
獨坐敬亭山(唐)李白
衆鳥高飛盡孤雲獨去閒相看兩不厭只有敬亭山
憶東山李白
不向東山久薔薇幾度花白雲還自散明月落誰家
西塞山(唐)韋應物
勢從千里奔直入江中斷嵐橫秋塞雄地束驚流滿
盛山隱月岫(唐)韋處厚
初映鈎如線終銜鏡似鈎遠澄秋水色高倚曉河流
盛山琵琶臺韋處厚
褊地難層疉因崖遂削成淺深嵐嶂色盡向此中呈
西山(唐)韓愈
新月迎宵挂晴雲到晚留為遮西望眼終是懶回頭
登柳州峨山(唐)柳宗元
荒山林日午獨上意悠悠如何望鄕處西北是融州
地肺山春日(唐)溫庭筠
苒苒花明岸涓涓水繞山幾時抛俗事來共白雲閒
儋耳山(宋)蘇軾
突兀隘空虛他山總不如君看道傍石盡是補天餘
列岫亭望西山最正殆無毫髮遺憾滕王秋屛
皆不及也因作此詩(宋)朱子
東西水平分南北山中斷妙處毫髮間商略無遺算
百丈山石臺朱子
出谷轉石稜俯身窺木末夕眺嵐翠分朝隮海雲闊
五峰山(宋)僧大奎
一尋五峰老孤塔在雲端鐵策已古色石房空晝寒
憶郎山(金)任詢
萬壑溪流合千峰木葉黃郎山五千尺獨立見蒼蒼
雲臺山(元)貢師泰
天星二十八下作漢廷將功成歸帝傍精彩射石上
天冠山(元)王士熙
龍口巖
飛泉龍口懸平石鰲背展高會瀛洲人一笑滄浪淺
長廊巖
誰謂山中險長廊亦晏然花開春雨足月落山人眠
金沙嶺
峻嶺接仙臺仙人獨往來簫聲吹日落鶴翅拂雲開
昇仙臺
高臺去天咫有仙從此昇遺跡尚可攀山雲白層層
逍遙巖
老竹空巖裏懸崖飛水前欲識逍遙意試讀逍遙篇
道人巖
道人出白雲空巖為誰碧獨往誰得知時有鶴一隻
老人峰
何年南極星墮地化為石至今明月夜清輝倚天碧
石人峰
仙人立危峰欲作凌雲舉飄然閱浮世獨立寂無語
學堂巖
仙人讀書處樵子時聞聲猶勝爛柯者只看棋一枰
馨香巖
蛟涎漬頑石磴道何崎嶇深潭湛古色興雲只須臾
月巖
飛泉何許來明月此夜滿登高立秋風妙趣無人欵
鳳山
孤鳳棲山中白雲護清境朝陽早飛來月落空巖冷
五臺山(元)顧瑛
海湧如來室清涼即五臺春風山頂雪飛度鴈門來
五隖山飛泉塢(明)高啟
山空響更遠雨過流還急餘沫洒迴風一林紅樹濕
五隖山白雲塢高啟
雲開見山家雲合失山路聞語知有人欲尋已迷誤
過關山(明)李蓘
石不潄石竇鏗鍧下如乳版屋有居人終年聽風雨
六言絶句
别甑山(唐)韓翃
一身趨侍丹墀西路翩翩去時惆悵靑山綠水何年更
是來期
題雲山(明)陳繼儒
雨過石生五色雲度山餘數層時有炊煙出樹中多處
士高僧
七言絶句
望天門山(唐)李白
天門中斷楚江開碧水東流直北回兩岸青山相對出
孤帆一片日邊來
過商山(唐)戎昱
雨暗商山過客稀路傍孤店閉柴扉卸鞍良久茅檐下
待得巴人樵采歸
過三鄕望女几山早歲有卜築之志
(唐)羊士諤
女几山頭春雪消路傍仙杏發柔條心期欲去知何日
惆悵回車上野橋
同諸隱者夜登四明山(唐)施肩吾
半夜尋幽上四明手攀松檜觸雲行相呼已到無人境
何處玉簫吹一聲
宿四明山施肩吾
黎州老人命余宿杳然高頂浮雲平下視不知幾千仞
欲曉不曉天雞聲
商山道中(唐)趙嘏
和如春色淨如秋五月商山是勝遊當晝火雲生不得
一谿分作萬重流
過象耳山(唐)薛能
一色青松幾萬栽異香薰路帶花開山門欲别心潛願
更到蜀中還到來
題君山(唐)雍陶
風波不動影沈沈翠色全微碧色深疑是水仙梳洗處
一螺青黛鏡中心
商山(唐)司空圖
馬上搜奇已數篇籍中猶愧是頑仙關頭傳說開元事
指點多疑孟浩然
君山(唐)程賀
曾遊方外見麻姑說道君山自古無云是崑崙山頂石
海風飄泊洞庭湖
湖山(唐)儲嗣宗
犬入五雲音信絶鳳栖凝碧悄無聲焚香古洞步虛夜
露濕松花空月明
登遊齊山(唐)許堅
星使南馳入楚重此山偏得駐行蹤落花滿地月華冷
寂寞舊山三四峰
斛石山書事(唐)薛濤
王家山水畫圖中意思都盧粉黛容今日忽登虛境望
步搖冠翠一千峰
出惠山遙望橫山(宋)楊萬里
三日橫山反覆看殷勤送我惠山前常州更在橫山外
只望橫山已杳然
至鳳凰山再作(宋)朱子
門前寒水青銅闕林外晴峯紫帽孤記得南垞通柳浪
依稀全是輞川圖
吳山高朱子
行盡吳山過越山白雲猶是幾重關若尋汗漫相期處
更在孤鴻滅没間
過鴈山(宋)王十朋
清秋天氣過山中征鴈行人路不同從此又勞千里翼
傳書來往浙西東
漳州圓山(宋)徐璣
輕烟漠漠霧綿綿野色籠靑傍屋前盡說漳南風景好
衆山圍繞一山圓
荆江口望見君山(宋)鄭震
荆江江口望漫漫一白無邊夕照寒只是青雲浮水上
教人錯認作山看
三天竺道中(元)方回
三天竺路漸平登高似雷峰塔幾層山到無人行處好
松陰萬樹立孤僧
舟次九山(元)黃庚
水雲盡處立奇峰螺髻參差杳靄中江岸維舟看不了
煙嵐分碧入疎篷
訪屛風山(元)元淮
獨出南關訪翠微鐘樓佛閣藹霏霏草根縳筆題牆了
更與山僧伴話歸
登師山(元)鄭玉
山前邨落亂高低雲意糢糊遠近迷萬疉峰巒如畫展
黃山正在小樓西
次韻友竹弟南明山(元)周權
秋深槲葉滿空山飯罷僧袍挂石闌洗淨十年塵土夢
天風吹瀑落雲寒
盤石山(元)陳孚
懸崖千仞鐵崔嵬勢似飛虯捲海來我見只疑山欲躍
馬蹄不敢蹴青苔
赤松山(元)吳景奎
雙鶴沖天去不回五雲繚繞散花臺山中若見皇初起
為問留侯幾度來
天平山中(明)楊基
細雨茸茸濕楝花南風樹樹熟枇杷徐行不記山深淺
一路鶯啼送到家
南山(明)殷奎
南山萬疉為吾開一日支頤看幾回最是夕陽時好看
幾人閒處解看來
晩過張林山(眀)浦源
名山幾度欲尋幽此日雖來不暇遊一棹黃昏過山下
疎燈絡緯滿林秋
鄧尉山(明)方太古
危欄倦倚帶斜陽今夜禪床借上方七十二山何處是
洞庭煙水正茫茫
靈巖山(明)沈明臣
響屧廊空香徑微千年往跡故應非青山花草斜陽下
惟見殘僧曬衲衣
華陽雜韻(眀)廖孔說
林間風靄日氤氲乍露孤峰半未分一夜雷聲在山下
始知身出萬重雲
御定佩文齋詠物詩選卷八十三
