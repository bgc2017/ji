欽定四庫全書
御定佩文齋詠物詩選卷二百五十三
羹類
五言古
狄韶州煮蔓菁蘆菔羹(宋)蘇軾
我昔在田間寒庖有珍烹常支折脚鼎自煮花蔓菁中
年失此味想象如隔生誰知南岳老解作東坡羹中有
蘆菔根尚含曉露清勿語貴公子從渠嗜羶腥
龍福寺煮東坡羹戲作(宋)朱弁
山寺解塵鞅谿邊有微行手摘諸葛菜自煮東坡羹雖
無錦繡腸亦飽風露清鈎簾坐捫腹落日千峯明
食菜羹示何道士(宋)僧惠洪
窮冬海道絶瘴雨晴墟里何以知歲豐未卯炊煙起先
生清夢回科髻方隱几獠奴拾墮薪發㸑羹藷米飽霜
闊葉菘近水繁花薺都盧深注湯米爛菜自美椎門醉
道士一笑欲染指誡勿加酸醎云恐壊至味分嘗果超
絶玉糝那可比鮮肥增惡欲腥葷耗道氣畢生啜此羹
自可老儋耳錄以寄徐聞阿同應笑喜
七言古
戲督潛亨作春羹(宋)鄒浩
先生家中餘玉粒粉以為餅陪春羹春羹品物謝時味
江流暖汎園中英晴窗對案忽舉首徑走長鬚呼友生
襄陽大夫腹如鼎一筯九牛猶未盈歡然放筯即過我
自歎珍庖逾大烹且言初意亦在我屬我府事留西城
先生飯不飯俗客若苦轉盼相倒傾東風雕刻物物好
槎頭縮頸尾不頳藥苖蔬甲破土出似與米齊爭功名
應憐十載瘦藜莧為我一除饑腸鳴
蓴羹歌(明)李流芳
怪我生長居江東不識江東蓴菜美今年四月來西湖
西湖蓴生滿湖水朝朝暮暮來采蓴西湖城中無一人
西湖蓴菜蕭山賣千擔萬擔湘湖濱吾友數人偏好事
時呼輕舠致此味柔花嫩葉出水新小摘輕淹雜生氣
微施薑桂猶清真未下鹽豉已高貴吾家平頭解烹煮
間出新意殊可喜一朝能作千里羹頓使吾徒搖食指
琉璃盌盛碧玉光五味紛錯生馨香出盤四座已歎息
舉筯不敢爭先嘗淺斟細嚼意未足指點杯盤戀餘馥
但知脆滑利齒牙不覺清虛累口腹血肉腥臊草木苦
此味超然離品目京師黃芽軟如酥家園燕笋白於玉
差堪與汝為執友菁根杞苖皆臣僕君不見區區芋魁
亦遭遇西湖蓴生人不顧季鷹之後有吾徒此物千年
免沈錮君為我飲我作歌得此十斗不足多世人耳食
不貴近更須遠挹湘湖波
七言律
食蛤蜊米脯羹(宋)楊萬里
傾來百顆恰盈奩剝作杯羹未屬厭莫遣下鹽傷正味
不曾著蜜若為甜雪揩玉質全身瑩金緣冰鈿半縷纖
更淅香秔輕糝却發揮風韻十分添
菜羹(元)洪希文
雨後過畦嫩甲長士夫此味未能忘筠籠採擷朝晡供
土銼烹熬雨露香鹽豉勻調仍點露香粳細𢷬旋加薑
老饕賦好人爭誦喚醒歐生為洗狂
七言絶句
過子忽出新意以山芋作玉糝羹色香味皆竒
絶天上酥陀則不可知人間決無此味也
(宋)蘇軾
香似龍涎仍釅白味如牛乳更全清莫將南海金虀膾
輕比東坡玉糝羹
素羹(宋)范成大
氊芋凝酥敵少城土藷割玉勝南京合和二物歸藜糝
新法儂家骨董羹
東坡羹(宋)僧惠洪
分外濃甘黃竹筍自然微苦紫藤心東坡鐺内相容攝
乞與饞禪掉舌尋
嶺南雜詠(明)汪廣洋
吉貝衣單木屐輕晚凉門外踏新晴相逢故舊無多語
解說邊爐骨董羹
御定佩文齋詠物詩選卷二百五十三
