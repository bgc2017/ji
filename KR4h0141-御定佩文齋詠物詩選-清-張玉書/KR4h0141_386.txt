欽定四庫全書
御定佩文齋詠物詩選卷三百八十七
蘆葦類(附兼葭)(葑)
五言古
和子由記園中草木(宋)蘇軾
蘆筍初似竹稍開葉如蒲方春節抱甲漸老根生鬚不
愛當夏綠愛此及秋枯黃葉倒風雨白花搖江湖江湖
不可到移植苦勤劬安得䨇野鴨飛来成畫圖
舟中雜詠(元)袁桷
白葦生寒沙殘花搖敝帚燕都百萬家借爾作薪槱物
微生最下功用廼堪取大勝桃李花矜矜鬪妍醜
蘆(明)吳寬
江湖渺無際彌望皆高蘆蘆夲水濱物久疑平陸無移
根偶種植溝淺土不汚縦横忽徧地葉捲多葭莩白花
可為絮長幹須人扶每當風雨夕蕭蕭亦江湖宛如扁
舟過榜人共歌呼浩然發歸興豈為思蓴鱸
長短句
蘆花動(唐)耿湋
連素穗翻秋氣細節疎莖任長吹共作月中聲孤舟發
鄉思
五言律
種葦(唐)姚合
欲種數莖葦出門来往頻近陂收本土選地問幽人静
看唯思長初移未覺勻坐中尋竹客將去更逡廵
使院栽葦(唐)薛能
戞戞復差差一叢千萬枝格如僧住處栽得吏閑時笋
自廳中出根從府外移從軍無宿例空想夜風吹
顧少府池亭葦(唐)曹松
池上分行種公庭覺少塵根離潮水岸韻爽判曺人正
午廽魚影方昏息鷺身無時不動詠滄島思方頻
叢葦(唐)張蠙
叢叢寒水邊曾折打魚船忽與亭臺近翻嫌島嶼偏花
眀無月夜聲急正秋天遙憶巴陵渡殘陽一望煙
同兒曹賦蘆花(金)吳激
天接蒼蒼渚江涵裊裊花秋聲風似雨夜色月如沙澤
國幾千里漁邨三兩家翻思杏園路鞭裊帽檐斜
五言排律
蘆葦(唐)王貞白
高士想江湖閒庭徧植蘆清風時有至綠竹興何殊嫩
喜日光薄疎憂雨點麤驚蛙跳得過鬪雀裊如無未織
芭籬護幾擡卭杖扶惹煙輕弱柳蘸水潄清蒲溉灌情
偏重琴尊賞不孤穿花思釣叟吹葉少羌雛寒色暮天
映秋聲遠籟俱朗吟應有趣瀟灑十餘株
庭葦(唐)李中
品格清扵竹詩家景最幽從栽向池沼長似在汀洲玩
好招谿叟棲堪待野鷗影疎當夕照花亂正深秋韻細
堪清耳根牢好繫舟故谿高岸上冷淡有誰遊
七言律
蘆花(唐)羅鄴
如練如霜乾復輕西風處處拂江城長垂釣叟看不足
暫泊王孫愁亦生好傍翠樓装月色枉随紅葉舞秋聲
最宜羣鷺斜陽裏閒捕纖鱗傍爾行
蘆檻(宋)朱松
手劚修蘆著檻栽使君公退幾徘徊想當風雨翻叢急
疑卷江湖入座来未辨松窗眠綠浦且將屐齒印蒼苔
種成桃李人間滿應念孤根首重回
蘆花(明)徐&KR0958;
江畔洲前白渺茫蕭蕭摵摵鬪秋光輕風亂播漫天雪
斜月微添隔岸霜半夜鴈羣清避影數聲漁笛澹吹香
瓊枝玉樹分眀見愁絶懷人水一方
五言絶句
江行(唐)錢起
風晩冷颼颼蘆花已白頭舊来紅葉寺堪憶玉京秋
西蘆詞(明)袁袠
秋鴈集復飛寒潮明更滅日暮風起時蘆子花如雪
七言絶句
谿岸秋思(唐)杜荀鶴
桑柘窮頭三四家挂罾垂釣是生涯秋風忽起谿浪白
零落岸邊蘆荻花
晩春田園雜興(宋)范成大
湖蓮舊蕩藕新翻小小荷錢沒漲痕斟酌梅天風浪緊
更從水外種蘆根
已至湖尾望見西山(宋)楊萬里
蘆荻中間一港深蒌蒿如柱不成簮正愁半日無邨落
遠有人家在樹林
江邨晩眺(宋)戴復古
江頭落日照平沙潮退漁舠閣岸斜白鳥一䨇臨水立
見人驚起入蘆花
楊邨(元)馬祖常
霜明野水曉粼粼蘆葉黃時少白蘋船上忽逢吳客子
牽衣䨇手拂征塵
洪厓橋(元)虞集
澄江如練碧悠悠一色蘆花覆遠洲無盡青天歸鴈急
月明寒影不曾留
余與觀志能俱以公事赴北舟至梁山泊時荷
花盛開風雨大至舟不相接遂泊蘆葦中余
折蘆一葉題詩其上寄志能
(元)薩都拉
題詩蘆葉雨斑斑底事詩人不奈閒滿浦荷花開欲遍
客程五月過梁山
題畫雜詩(元)馬臻
岸水依痕釣艇閒炊煙幾處出蘆灣西窗正是斜陽好
一帶泥金抹遠山
晚眺(明)趙廸
白雲深處野人家倚杖閒吟日未斜江上數峯看欲盡
晩鐘殘月入蘆花
舟中暮歸(明)張泰
斷柳殘沙不掩隄葦叢幽稱水禽栖半江斜照將秋色
相送歸船到竹溪
潤州舟行作(明)湯珍
河洲春茁紫蘆芽綠水清暉弄客槎十日南風吹未息
殘梅猶發短牆花
附蒹葭
五言律
蒹葭(唐)杜甫
摧折不自守秋風吹若何暫時花載雪幾處葉沉波體
弱春苖早叢長夜露多江湖後搖落亦恐歲蹉跎
七言絶句
旅懷(唐)杜荀鶴
蒹葭月冷時聞㕍楊柳風和日聽鶯水涉山行二年客
就中偏怕雨船聲
送友人(唐)薛濤
水國蒹葭夜有霜月寒山色共蒼蒼誰言千里似今夕
離夢杳如關路長
滇中詞(明)范汭
秀海海邊葭菼秋滇池池上雲悠悠人心恰似此中水
一道南流一北流
附葑
七言絶句
葑田(宋)林逋
淤泥肥黑稻秧青闊蓋深流旋旋生擬倩湖君書版籍
水仙今佃老農耕
洪州歌(元)柳貫
東湖水滿葑雲開掠取煙光雨色来未放官繇興畚鍤
且從魚樂占池臺
御定佩文齋詠物詩選卷三百八十七
