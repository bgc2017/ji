欽定四庫全書
御定佩文齋詠物詩選卷四十五
中秋類
五言古
中秋月(唐)歐陽詹
八月十五夕舊嘉蟾兔光斯從古人好共下今宵堂素
魄皓孤凝芳輝紛四揚徘徊林上頭泛灔天中央皓露
助流華輕風佐浮凉清冷到肌骨潔白盈衣裳惜此苦
宜翫攬之非可將含情顧廣庭願至沈西方
七言古
和子由中秋見月(宋)蘇軾
眀月未出羣山高瑞光千丈生白毫一杯未盡銀闕涌
亂雲脫壊如奔濤誰為天公洗眸子應費明河千斛水
遂令冷看世間人照我湛然心不起西南火星如彈丸
角尾奕奕蒼龍蟠今宵注眼看不見更許螢火爭清寒
何人艤舟臨古汴千燈夜作魚龍變曲折無心逐浪花
低昂赴節隨歌板青熒滅没轉前山浪颭風迴豈復堅
明月易低人易散歸來呼酒更重看堂前月色愈清好
咽咽寒螿鳴露草卷簾推戶寂無人窗下咿啞唯楚老
南都從事莫羞貧對月題詩有幾人明朝人事隨日出
恍然一夢瑶臺客
中秋見月(宋)蘇轍
西風吹暑天益高明月耿耿分秋毫彭城閉門靑嶂合
坐聽百步鳴飛濤使君擕客登燕子月色著人如著水
筵前不設鼓與鐘處處笛聲相應起浮雲捲盡流金丸
戲馬臺西山鬱蟠杯中綠酒一時盡衣上白露三更寒
扁舟明月浮古汴迴首逡巡陵谷變河吞巨野入長淮
城没黃流只三板明年築城城似山伐木為堤堤更堅
黃樓未成河已退空有遺跡令人看城頭看月應更好
河流深處今生草子孫免被魚鼈食歌舞聊寬使君老
南都從事老更貧羞見青天月照人飛鶴投籠不能出
曾是彭城座上客
五言律
八月十五夜月(唐)杜甫
滿目飛眀鏡歸心折大刀轉蓬行地遠攀桂仰天高水
路疑霜雪林棲見羽毛此時瞻白兔直欲數秋毫
其二
稍下巫山峽猶銜白帝城氣沈全浦暗輪側半樓明刁
斗皆催曉蟾蜍且自傾張弓倚殘魄不獨漢家營
十六夜玩月杜甫
舊挹金波爽皆傳玉露秋關山隨地闊河漢近人流谷
口樵歸唱孤城笛起愁巴童渾不寢半夜有行舟
十七夜對月杜甫
秋月仍圓夜江邨獨老身捲簾還照客倚杖更隨人光
射潛虯動眀翻宿鳥頻茅齋依橘柚清切露華新
奉和中秋夜錦樓翫月(唐)柳公綽
此夜年年月偏宜此地逢近看江水淺遥辨雪山重萬
井金花肅千林玉露濃不惟樓上思飛蓋亦陪從
奉和中秋夜錦樓翫月(唐)徐放
玉露中秋夜金波碧落開鵲驚初泛濫鴻思共徘徊遠
目清光徧高空爽氣來此時陪永望更得上燕臺
奉和中秋夜錦樓翫月(唐)崔備
清景同千里寒光盡一年竟天多雁過通夕少人眠照
别江樓上添愁野帳前隋侯恩未報猶有夜珠圓
鎮西蜀中秋夜錦樓翫月(唐)武元衡
玉輪初滿空迥出錦城東相向秦樓鏡分飛碣石鴻桂
香隨窈窕珠綴隔玲瓏不及前秋見團圓鳳沼中
奉和中秋夜錦樓翫月(唐)張正一
高秋今夜月皓色正蒼蒼遠水澄如練孤鴻迥帶霜旅
人方積思繁宿稍沈光朱檻叨陪賞尤宜清漏長
奉和中秋夜錦樓翫月(唐)王良會
德星搖此夜珥月滿重城杳靄煙雲色飄颻砧杵聲令
行秋氣爽樂感素風輕共賞千年聖長歌四海清
八月十五夜觀月(唐)劉禹錫
天將今夜月一徧洗寰瀛暑退九霄淨秋澄萬景清星
辰讓光彩風露發晶英能變人間世翛然是玉京
中秋月(唐)張祜
碧落桂含姿清秋是素期一年逢好夜萬里見明時絶
域行應徧高城下更遲人間繫情事何處不相思
中秋月(唐)朱慶餘
自古分功定惟應缺又盈一宵當皎潔四海盡澄清靜
覺風微起寒過雪乍傾孤高稀此遇吟賞倍牽情
中秋越臺看月(唐)李羣玉
海雨洗塵埃月從空碧來水光籠草樹練影掛樓臺皓
耀迷鯨目晶瑩失蚌胎宵分凭檻望應合見蓬萊
中秋月(唐)潘緯
古今逢此夜共冀泬寥明豈是月華别祗因秋氣清影
當中土正輪對八荒平尋客徒畱望璿璣自有程
中秋月(唐)僧無可
蟾宜天地静三五對階蓂照耀超諸夜光芒掩衆星影
寒池更澈露冷樹銷青枉值中秋半長乖宿洞庭
中秋夜月(唐)僧棲白
尋常三五夕不是不嬋娟及到中秋半還勝别夜圓清
光疑有露皓色爽無煙自古人皆玩年來更一年
中秋月(宋)韓琦
月滿中秋夜人人惜最明悲歡徒自感圓缺本無情天
外有相憶世間多不平嫦娥難借問寂寞趁西傾
八月十五夜月(宋)唐庚
應緣人望望故作出遲遲幾歲一相見浮雲寧别時吟
揲雞腷膊翫覺兔迷離此夕登樓興非關有所思
中秋步月(宋)翁卷
幽興苦相引水邊行復行不知今夜月曾動幾人情光
逼流螢斷寒侵宿鳥驚欲歸猶未忍清露滴三更
中秋翫月(宋)朱淑真
獨占秋光盛天工信有偏清暉千里共皓魄十分圓光
影寒猶弄蟾蜍老更堅只愁看未足一去又經年
倪庄中秋(金)元好問
強飯日逾瘦裌衣秋已寒兒童漫相憶行路豈知難露
氣入茅屋谿聲喧石灘山中夜來月到曉不曾看
中秋(元)楊載
攬雲憑結構步月上林臯不記金樽竭頻瞻玉宇高神
清存夜氣天闊數秋毫百尺樓如在何煩卧汝曹
谿行中秋望月(元)薩都拉
去歲南閩客今年此日還中秋八月半一水萬山間皓
月飛圓鏡迴流轉曲環擕家共清賞何異在鄉關
中秋同何大復看月(明)韓邦靖
令節他鄉酒關山獨夜情看花秋露下望月海雲生碧
漢通槎近朱樓隔水明南飛有鴻雁作意向人鳴
七言律
八月十五夜聞崔大員外翰林獨直對酒翫月
因懷禁中清景偶題是詩(唐)白居易
秋月高懸空碧外仙郎静翫禁闈間歲中唯有今宵好
海内無如此地閒皓色分明雙闕榜清光深到九門關
遥聞獨醉還惆悵不見金波照玉山
酬樂天八月十五夜禁中獨直翫月見寄
(唐)元稹
一年秋半月偏深况就煙霄極賞心金鳳臺前波漾漾
玉鈎簾下影沈沈宴移明處清蘭路歌待新詞促翰林
何意枚臯正承詔瞥然塵念到江陰
鶴林寺中秋翫月(唐)許渾
待月東林月正圓廣庭無樹草無煙中秋雲盡出滄海
半夜露寒當碧天輪彩漸移金殿外鏡光猶掛玉樓前
莫辭達曙殷勤望一墮西巖又隔年
八月十五夜翫月(唐)劉滄
中秋朗月静天河烏鵲南飛客恨多寒色滿窗明枕簟
清光凝露拂煙蘿桂枝斜漢流靈魄蘋葉微風動細波
此夜空庭聞木落蒹葭霜磧鴈初過
八月十五夜同衛諫議看月(唐)秦韜玉
常時月好賴新晴不似年年此夜生初出海濤疑尚濕
漸來雲路覺偏清寒光入水蛟龍起靜色當天鬼魅驚
豈獨座中堪仰望孤高應到鳳皇城
八月十五夜(唐)殷文圭
萬里無雲鏡九州最團圓夜是中秋滿衣冰彩拂不落
徧地水光凝欲流華嶽影寒清露掌海門風急白潮頭
因君照我丹心事減得愁人一夕愁
中秋夜獨遊安國寺山亭院步月李益遲眀至
寺中求與聯句(唐)僧廣宣
九重城接天花界三五秋分一夜風行聽漏聲雲散後
遥聞天樂月明中(廣宣)含凉閣近通仙掖承露盤高出上
宫誰問獨愁圍外理清談不與此宵同(李益)
酬王君玉中秋席上待月值雨
(宋)歐陽脩
池上雖然無皓魄樽前殊未減清歡綠醅自有寒中力
紅粉尤宜燭下看羅綺塵隨歌扇動管絃聲雜雨荷乾
客舟閒卧王夫子詩陣教誰主將壇
和仲寧中秋赴飲莊宅(宋)周必大
方語頑隂蔽月堂坐看凉吹動枯楊疾驅雲陣千重翳
盡放冰輪萬丈光莫問蚌珠圓合浦且聽羯鼔打西凉
疎狂自我何須撓撓取吹笙玉雪郎
中秋集鮑樓作(宋)徐璣
秋在湖樓正可過扁舟窈窕逐菱歌淡雲遮月連煙白
遠水生凉入夜多已是高人難會聚矧逢佳節共吟哦
明朝此集喧城市應說風流是永和
中秋(金)李俊民
露下天街一氣凉月明不復被雲妨正當金帝行秋令
疑是銀河洗夜光鮫室影寒珠有淚蟾宫風散桂飄香
席間醉客忙歸去獨共三人盡此觴
中秋望驛亭對月代祀北還(元)張翥
月色滄波共渺茫驛亭雜坐看湖光仙家刻玉青蟾兔
帝子吹笙白鳳皇蘆葉好風生晚思桂花清露濕空凉
回槎使者秋懷闊倒瀉銀河入酒觴
中秋禁中對月(明)楊慎
漢家臺殿號明光月滿秋高夜未央銀箭金壺催漏水
仙音法曲獻霓裳路車天遠鸞聲靜宫扇風多雉影凉
千里可憐同此夕美人迢逓隔西方
中秋(明)石沆
江邨此夕意如何道是橋平水不波彷彿空中倚樓閣
分明鏡裏現山河當筵自對賢人酒得意閒吟孺子歌
明月若教陪盡夜只拚清露濕漁蓑
五言絶句
中秋月(唐)李嶠
盈缺青冥外東風萬古吹何人種丹桂不長出輪枝
中秋(唐)司空圖
閒吟秋景外萬事覺悠悠此夜若無月一年虛度秋
七言絶句
華陽觀中八月十五夜招友翫月
(唐)白居易
人道秋中明月好欲邀同賞意如何華陽洞裏秋壇上
今夜清光此處多
中秋夜君山臺望月(唐)李涉
大堤花裏錦江前詩酒同遊四十年不料中秋最明夜
洞庭湖上月當天
和元郎中從八月十二到十五夜翫月
(唐)王建
半秋初入中旬夜已向階前守月明從未圓時看却好
一分分見傍輪生
其二
今夜月明勝昨夜新添桂樹近東枝立多地濕舁牀坐
看過牆西寸寸遲
其三
合望月時常望月分明不得似今年仰頭五夜風中立
從未圓時直到圓
中秋夜不見月(唐)羅隱
隂雲薄暮上空虚此夕清光已破除只恐異時開霽後
玉輪依舊養蟾蜍
中秋月(唐)成彦雄
王母粧成鏡未收倚闌人在水晶樓笙歌莫占清光盡
畱與谿翁一釣舟
中秋月(宋)蘇軾
暮雲收盡溢清寒銀漢無聲轉玉盤此生此夜不長好
明月明年何處看
中秋月(宋)文同
隔林灔灔生寒浪倚漢岧岧數亂峰記得舊山曾此夕
碧巖千尺坐高松
其二
望外物容澄似水坐中秋力凜如刀此身直願乘雙翼
飛上三峰第一高
中秋登望海樓(宋)米芾
目窮淮海兩如銀萬道虹光育蚌珍天上若無脩月戶
桂枝撐損向西輪
中秋李漕冰壺燕集(宋)戴復古
把酒冰壺接勝遊今年喜不負中秋故人心似中秋月
肯為狂夫照白頭
中秋不見月(宋)朱淑真
不許蟾蜍此夜明今知天意是無情何當撥去閑雲霧
放出光輝萬里清
十六夜孤山看月歌(明)王穉登
白頭田父出當年寺下江深水拍天滄海自從成陸後
禪宫漸與月宫連
中秋長干曲(明)周天球
内橋南走是長干十里平鋪白玉寒踏盡馬蹄塵不動
半窗明月此中看
御定佩文齋詠物詩選卷四十五
