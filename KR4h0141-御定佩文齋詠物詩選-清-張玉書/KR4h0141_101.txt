欽定四庫全書
御定佩文齋詠物詩選卷一百一
渡類
五言古
初至崖口(唐)宋之問
崖口衆山斷嶔崟聳天壁氣衝落日紅影入春潭碧錦
縷織苔蘚丹青畫松石水禽泛容與巖花飛的皪微路
從此深我來恨于役惆悵情未巳羣峰暗將夕
横龍渡(唐)劉長卿
空傳古岸下曾見蛟龍去秋水晚沈沈猶疑在深處亂
聲沙上石倒影雲中樹獨繫一扁舟樵人往來渡
七言古
古箭渡(明)程敏政
古箭渡頭春水急古箭舖下春泥濕風吹一道雨微收
黑壓四山雲未入郵亭飯罷聞竹雞肩輿扶過蒼崖西
行人道側亂相指雨陣復來雲脚齊
五言律
早發夀安次永濟渡(唐)許渾
東西車馬塵鞏洛與咸秦山月夜行客水煙朝渡人樹
凉風浩浩沙淺石磷磷會待功名就扁舟寄此身
晩泊漢江渡(唐)劉畋
末秋雲木輕蓮拆晚香清雨下侵苔色雲凉出浪聲疊
帆依岸盡微照映堤明渡吏巳頭白遥知客姓名
過髦塘渡(宋)楊萬里
雪浪無堅岸金沙有退痕斷橋猶半版潄樹欲枯根為
問新來漲今年第幾番昨來愁此渡巳濟不堪論
泊白沙渡(宋)真山民
日暮片帆落渡頭生暝烟與鷗分渚泊邀月共船眠燈
影漁舟外湍聲客枕邊離懷正無奈況復聽啼鵑
過下杯渡(宋)陳與義
夜宿下杯館朝鳴一棹東湖平天盡落峽斷海横通冉
冉雲隨舸茫茫鳥遡風仙人蓬島上遥見我乘空
曉渡(明)李言恭
煙樹曉棲鴉長汀帶白沙中流聊擊楫新水悞浮槎雲
與人爭渡春隨客到家遥知飛綵日開落石城花
七言律
利州南渡(唐)溫庭筠
澹然空水帶斜暉曲島蒼茫接翠微坡上馬嘶看棹去
柳邊人歇待船歸數叢沙草羣鷗散萬頃江田一鷺飛
誰解乘舟尋范蠡五湖煙水獨忘機
桃花渡(明)沈貞
渡頭渾似曲江濱誰種桃花隔世塵紅雨綠波三月暮
暖風黃鳥數聲春舟橫落日非無主樹隔層霞不見人
幾欲前源訪仙跡迷茫何處問通津
五言絶句
松滋渡(唐)司空圖
步上短亭久看回官渡船江鄉宜晚霽楚老語豐年
芳草渡(唐)皮日休
谿南越鄉首古柳渡江深日晩無來客閒船繫綠陰
七言絶句
涔陽渡(唐)司空圖
楚田人立帶殘暉驛迥邨幽客路微兩岸蘆花正蕭颯
渚煙深處白牛歸
晩渡(唐)陸龜蒙
半波風雨半波晴漁曲飄秋野調清各漾蓮船逗邨去
笠簷蓑袂有殘聲
北渡陸龜蒙
江客柴門枕浪花鳴機寒櫓任嘔啞輕舟過去眞堪畫
驚起鸕鷀一陣斜
過楊二渡(宋)楊萬里
春迹無㾗可得尋不將詩眼看春心鶯邊楊柳鷗邊草
一日青來一日深
過仙人渡(宋)王十朋
此去神仙路不迷直從洞口到桃蹊仙人心境無名利
笑我頻年渡此谿
夜過黃泥渡(元)許謙
夜深風息水安流白鴈黃蘆滿眼秋行李蕭蕭官櫂穩
卧看明月過眞州
蘆子渡(明)王守仁
百里晴沙江水長蘆花風起碧天凉客舟會泊西城下
滿地砧聲兩岸霜
御定佩文齋詠物詩選卷一百一
