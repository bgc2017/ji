欽定四庫全書卷
御定佩文齋詠物詩選卷二百九十二
冬青類
五言律
洞靈觀冬青(唐)許渾
雪霰不凋色兩株交石壇未秋紅實淺經夏綠隂寒露
重蟬鳴急風多鳥宿難何如西禁柳晴舞玉闌干
七言絶句
漢宫曲(唐)韓翃
五柞宫中過臘看萬年枝上雪花殘綺窗夜閉玉堂静
素綆朝垂金井寒
訪隱者不遇(唐)李商隱
秋水悠悠浸野扉夢中來數覺來稀玄蟬聲盡黃葉落
一樹冬青人未歸
宛陵館冬青樹(唐)趙嘏
碧樹如煙覆晩波清秋欲盡客重過故園亦有如煙樹
鴻雁不來風雨多
夏晝小雨(宋)戴昺
小牀蘄簟展流璃窗外新篁一尺圍正午雲橋疎雨過
冬青花上蜜蜂歸
田家(元)方夔
晌午鴉鴉響踏車那邊叢薄有人家老農歇熱藤隂下
一樹冬青落細花
畫(明)張羽
疎散元非用世才日高林戶尚慵開為憐湖上青山好
行到冬青樹底來
御定佩文齋詠物詩選卷二百九十二
