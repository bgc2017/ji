欽定四庫全書
御定佩文齋詠物詩選卷三百十五
龍眼類
七言律
龍眼(宋)劉子翬
幽姿傍挺綠婆娑啄咂雖微奈美何香剖蜜脾知韻勝
價輕魚目為生多左思賦詠名初出玉局揄揚論豈頗
地極海南秋更暑登盤猶足洗沈疴
龍眼(明)王象晉
来從炎徼登琱爼滿架芳馨總莫逾崖蜜縱甘終帶酢
江瑤雖美未全瑜騷人賦就芳名遠漢帝移来貝葉敷
較烈側生應不忝何緣喚作荔枝奴
其二
何緣喚作荔枝奴豔冶丰姿百果無琬液醇和羞沆瀣
金丸玓瓅賽璣珠好將姑射仙人產供作瑤池王母需
應共荔丹稱伯仲况兼益智策勲殊
七言絶句
龍眼(宋)張栻
荔子如今尚典型秋林圓實著嘉名雖無頳玉南風面
却願筠籠千里行
西園晚步(宋)楊萬里
龍眼初如菉豆肥荔枝已似佛螺兒南荒北客難將息
最是殘春首夏時
思眀州(元)陳孚
刺竹叢叢苦筍主山禽無數不知名元宵巳似春深後
龍眼花開蛤蚧鳴
御定佩文齋詠物詩選卷三百十五
