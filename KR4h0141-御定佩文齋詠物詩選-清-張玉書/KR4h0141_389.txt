欽定四庫全書
御定佩文齋詠物詩選卷三百九十
蓼花類
五言古
蓼灘(明)袁凱
衍迤近横塘坡陀間幽渚輕穗含夕霏叢條偃秋雨縦
横覆魚隊閴寂来鷗侣杖策時一臨逍遙更延佇
五言律
蓼花(唐)鄭谷
簇簇復悠悠年年拂漫流差池伴黃菊冷淡過清秋晩
帶鳴蟲急寒蔵宿鷺愁故谿歸不得憑仗繫漁舟
五言絶句
江行(唐)錢起
山雨夜来漲喜魚跳滿江岸沙平欲盡垂蓼入船窗
其二
沙上獨行時吟情到楚詞難將垂岸蓼盈把當江蘺
蓼花(宋)王十朋
秋色在何許蓼花垂淺紅客情禁不得歸興逐西風
七言絶句
寄周惲(唐)于鵠
家在荒陂長似秋蓼花芹葉水蟲幽去年相伴尋山客
明月今宵何處遊
竹枝詞(唐)白居易
巴東船舫上巴西波面風生雨脚齊水蓼冷花紅簇簇
江蘺濕葉碧萋萋
山行(唐)李郢
小田微雨稻苖香田畔清谿潏潏凉自憶東吴榜舟日
蓼花溝水半篙強
寓居(唐)司空圖
不放殘年却到家銜杯嬾更問生涯河隄往往人相送
一曲晴川隔蓼花
蓼嶼(宋)蘇軾
秋歸南浦蟪蛄鳴霜落横湖沙水清卧雨幽花無限思
抱叢寒蝶不勝情
出城途中小憩(宋)楊萬里
未到江城已日斜山煙白處是人家秋風畢竟無多巧
只把燕支滴蓼花
蓼花(宋)劉克莊
分紅間白汀洲晩拜雨揖風江漢秋看誰耐得清霜去
却恐蘆花先白頭
舟中(宋)劉宰
蓼岸著花紅半吐稻畦過雨綠平鋪炊煙起處三家市
却向江頭憶畫圖
蓼花(宋)宋伯仁
秋到梧桐我未宜蓼花何事已先知朝来數點西風雨
喜見深紅四五枝
江邨(元)黃庚
極目江天一望賖寒煙漠漠日西斜十分秋色無人管
半属蘆花半蓼花
沙湖晚歸(元)朱德潤
山野低徊落鴈斜炊煙茅屋起平沙櫓聲歸去浪痕淺
搖動一灘紅蓼花
題石田小景(明)陳頎
齊女門北古塘斜岸葦無窮雜蓼花此地往来應慣熟
借書常到鄴侯家
秋日寫巨然茟意與若休(明)李日華
山光沉綠樹酣黃九月江南欲試霜獨坐灘頭不垂釣
蓼花風急送漁榔
御定佩文齋詠物詩選卷三百九十
