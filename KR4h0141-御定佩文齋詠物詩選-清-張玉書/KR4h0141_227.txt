欽定四庫全書
御定佩文齋詠物詩選卷二百二十七
樵類
五言古
樵父詞(唐)儲光羲
山北饒朽木山南多枯枝枯枝作採薪㸑室私自知詰
朝礪斧尋視暮行歌歸先雪隠薜荔迎暄卧茅茨清澗
日濯足喬林時曝衣終年登險阻不復憂安危蕩漾與
神遊莫知是與非
樵人十詠(錄六)(唐)陸龜蒙
樵谿
山高谿且深蒼蒼但羣木抽條欲千尺衆亦疑樸&KR0554;一
朝蒙剪伐萬古辭林麓若遇燎圓穹微煙出雲族
樵家
草木黃落時比鄰見相喜當門清澗盡屋在寒雲裏山
棚日纔下野竈煙初起所謂順天民唐堯亦如此
樵子
生在蒼崖邊能諳白雲養纔穿遠林去巳在孤峰上薪
和野花束步帶山詞唱日暮不歸來柴扉有人望
樵擔
輕無斗儲價重則筋力絶欲下半巖時憂襟兩如結風
高勢還却雪厚疑中折負荷誠獨難移之贈來哲
樵風
朝隨早潮去暮帶殘陽返向背得清颷相隨無近遠採
山一何遲服道常苦蹇仙術信能為年華未將晩
樵歌
縱調為野吟徐徐下雲磴固知負樵樂不減援琴興出
林方自轉隔水猶相應但取天壤情何求郢人稱
奉和樵人十詠(錄四)(唐)皮日休
樵溪
何時有此谿應便生幽木橡實養山禽藤花蒙澗鹿不
止産蒸薪願當歌棫樸君知天意無以此安吾族
樵家
空山最深處太古兩三家雲蘿共夙世猨鳥同生涯衣
服濯春泉盤餐烹野花居兹老復老不觧歎年華
樵徑
蒙蘢中一徑繞在千峯裏歇處遇松根危中值石齒花
穿枲衣落雲拂芒鞋起自古行此途不聞顚與墜
樵風
野船渡樵客來往平波中縱横清颷吹旦暮歸期同蘋
花惹衣白蓮影涵薪紅吾意請封爾直作鏡湖公
山中(元)于石
我家萬山中日日採樵去捫蘿上層巔苔滑不畱屨落
日負樵歸雲深失歸路誰家犬吠聲聲在雲深處
下嶺樵歌(明)許繼
石磴緣蒼蒼負薪下層峭歌聲相應發山木閃殘照近
驚幽谷響遠答清猿嘯欸乃江上音煙波豈同調
題畫(明)鐂泰
千峰落日隂閃閃鴉飛盡隔樹暗鳴泉蒼茫路難認何
處遠歸樵山花紅插鬢
訪樵者(明)孫一元
遠尋山中樵不識山中路隔林伐木聲遥意林深處不
晤竟空歸日墮西陵樹
贈山隂陳海樵(明)王問
十年製一斧三日採一薪白石自堪煮赤松為爾鄰入
市當問卜移家非避秦獨乘遼東鶴高揖謝時人
觀束薪王問
山椒露未晞松約多樛枝林疎古苔出錯崿雲根僛坐
此觀捆載落日樵腹飢歸㸑秋籬下薪濕煙火遲
七言古(附長短句)
樵客吟(唐)張籍
山上採樵選枯樹深處樵多出辛苦秋來野火燒櫟林
枝柯巳枯堪採取斧聲坎坎在幽谷採得齊梢青葛束
日西待伴同下山竹擔彎彎向身曲共知路傍多虎穴
未出深林不敢歇邨西地暗狐兔鳴稚子呌時相應聲
採樵客莫採松與柏松柏生枝直且堅與君作屋成家
室
樵歌(宋)鄭震
上山劚山山丁登下山嵌山山稜層秋殘日暮歸來晚
茅檐洗脚月又明明朝早入芙蓉城
醉樵歌(明)張簡
東吳市中逄醉樵鐡冠欹側髮飄蕭兩肩屹屹何所負
青松一枝懸酒瓢自言華蓋峯頭住足跡踏徧人間路
學書學劍俱不成惟有飲酒得真趣管樂本是王覇才
松喬自有煙霞具手持崑岡白玉斧曾向月裏斫桂樹
月裏仙人不我嗔特令下飲洞庭春興來一吸海水盡
却把珊瑚樵作薪醒時邂逅逄王質石上看棋黃鵠立
斧柯爛盡不成仙不如一醉三千日于今老去名空在
處處題詩償酒債淋漓醉墨落人間夜夜風雷起光怪
贈醉樵(明)高啟
川釣巳遭獵野耕終改圖不如山中樵醉卧誰得呼採
山不採松松花可為酒酒熟誰共斟木客為我友木客
已去空石牀舉杯向月邀吳剛借汝快斧斫大桂要令
四海增清光林風吹髮寒擁耳獨枕空尊碧巖裏此時
忘却負薪歸猛虎一聲驚不起世間萬事如浮煙看棋
何必逢神仙青松化石鶴未返酒醒又是三千年
五言律
樵者(唐)崔塗
入山行採薇閒剪蕙為衣避世嫌山淺逄人說姓稀有
時還獨醉何處掩衡扉莫看棋終局谿風晚待歸
六言律
冬樵(明)楊慎
城闕軟紅塵遠林巒空翠嵐深丁丁鳥驚斧重霏霏雪
壓擔沈沙明東郭履跡谷響南華足音歸去自換邨酒
不湏觧却貂金
七言律
雪樵(元)龔璛
伊川門下巳齊腰清苦誰如雪裏樵浩蕩山林行靡靡
低迷蓑笠影飄飄枯梢一夜號寒墮野菜尋春待凍消
炙手故應猶可熱高人塵甑儘無聊
樵(明)朱之蕃
行歌伐木隠林中平楚高原四望通愛踏春山縈碧草
醉眠秋壑舞丹楓唯畱松柏團成蓋不許荆榛競作叢
半嶺夕陽歸路稳乘風破浪為誰雄
五言絶句
樵(金)李俊民
雲外山將遍人間日易斜不知棋換世柯爛未還家
樵歌貽盧子明(明)黃克晦
採薪入深林唱歌出幽谷樵歌非無辭辭古不可讀
六言絶句
樵(明)黎擴
窈窈徑穿林下丁丁斧徹雲間耳慣猿驚鶴怨跡窮紅
樹青山
七言絶句
樵翁(唐)蔣吉
獨入深山信脚行慣當貙虎不曾驚路傍花發無心看
惟見枯枝刮眼明
樵叟(唐)僧貫休
樵父貎飢帶塵土自言一生苦寒苦擔頭擔箇赤瓷罌
斜陽獨立朦朧塢
樵者(宋)歐陽修
雲際依依認舊林斷崖荒磴路難尋西山望見朝來雨
南澗歸時渡處深
歲晩書事(宋)劉克莊
歲晩郊居苦寂寥日高鹽路去城遥深深榕徑苔牆裏
忽有銀釵呌賣樵
次松風閣韻(宋)裘萬頃
白雲殊不作俗態流水更似知人心谿邊濯足谿上坐
樵唱一聲秋滿林
餘杭樵歌(宋)謝翺
樵斧丁丁響翠微頳肩半脫汗身衣因來避雨巖前洞
裹得山蜂和蜜歸
九曲樵歌(元)曹文晦
瓊闕峩峩接太清五雲洞口問長生欲知嶺上無窮景
聽取樵歌四五聲
寄破山樵者李超無(明)尹嘉賓
結隠深隨麋鹿羣上方鐘磬斷知聞空山歲晩多冰雪
若個峰頭踏凍雲
御定佩文齋詠物詩選卷二百二十七
