欽定四庫全書
御定佩文齋詠物詩選卷六十七
惠山類
五言古
遊惠山(宋)蘇軾
夢裏五年過覺来雙鬢蒼還將塵土足一步漪瀾堂俯
窺松桂影仰見鴻鶴翔炯然肝肺間已作冰雪光虚明
中有色清淨自生香還從世俗去永與世俗忘
其二
敲火發山泉烹茶避林樾明窗傾紫盞色味兩竒絶吾
生眠食耳一飽萬想滅頗笑玉川子饑弄三百月豈如
山中人睡起山花發一甌誰與共門外無来轍
七言古
惠山雲開復合(宋)楊萬里
二年常州不識山惠山一見閕心顔只嫌雨裏不子細
髣髴隔簾青玉鬟天風忽吹白雲坼翡翠屛開倚南極
政緣一雨染山色未必雨前如此碧看山未了雲復還
雲與詩人偏作難我船自向蘇州去白雲穏向山頭住
七言律
與華景彰遊惠山(明)馬治
華陂春水綠漪漪二月西山雪後時舊宅重尋孝子傳
新年又赴故人期鶴鳴竹日當窗澹僧定茶烟出閣遲
我欲同修清淨業泉頭来記四賢祠
五言絶句
春日遊惠山(明)孫一元
閒撫谿邊石坐談竹下門殘霞不作雨遠水欲浮邨
七言絶句
懷錫山藥名離合(唐)皮日休
暗竇養泉容決決明園護桂放亭亭歴山居處當天半
夏裏松風盡足聽
其二
曉景半和山氣白薇香清淨雜纖雲實頭自是眠平石
腦側空林看鹿羣
奉和懷錫山藥名離合(唐)陸龜蒙
鶴伴前谿栽白杏人来隂洞寫枯松蘿深境静日欲落
石上未眠聞遠鐘
其二
佳句成来誰不伏神丹偷去亦須防風前莫怪携詩稿
本是吳吟盪槳郎
惠山(明)邵寶
登登山路轉山阿須向仙人洞口過澗水滿時青草短
巖花深處白雲多
御定佩文齋詠物詩選卷六十七
