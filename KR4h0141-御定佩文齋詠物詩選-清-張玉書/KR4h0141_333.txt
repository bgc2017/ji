欽定四庫全書
御定佩文齋詠物詩選卷三百三十三
楝花類
七言絶句
淺夏獨行奉新縣圃(宋)楊萬里
我來官下未多時梅巳黃深李綠肥只怪南風吹紫雪
不知屋角楝花飛
寄友(元)朱希晦
雨過谿頭鳥篆沙谿山深處野人家門前桃李都飛盡
又見春光到楝花
貞谿初夏(明)邵亨貞
楝花風起漾微波野渡舟輕客自過沙上兒童臨水立
戲將萍藻飼黃鵝
暮春送客(明)沈周
舊迹新痕酒滿衣東風紫棟又花飛金閶亭上偏無頼
春與行人并日歸
春暮(明)孫一元
門開轣轆東風曉酒熟牀頭無可人聽盡雨聲渾不寐
楝花榆莢過殘春
寄曹學佺(明)吳兆
幾年山水共閒遊無日吟詩不唱酧一卧故園春又暮
楝花零落滿谿頭
暮春閒居和藎卿姪(明)范汭
舍南舍北雨聲催欵欵閒鷗逐隊来欲買魚鰕喚江艇
楝花臨水蓽門開
晩興(明)張宇初
晩來山色翠芙蓉樹帶谿聲水接空自是江南春雨久
柳隂啼鳥楝花風
御定佩文齋詠物詩選卷三百三十三
