欽定四庫全書
御定佩文齋詠物詩選卷一百二十四
城郭類
五言古
晩登三山還望京邑(齊)謝朓
灞涘望長安河陽視京縣白日麗飛甍參差皆可見餘
霞散成綺澄江靜如練喧鳥覆春洲雜英滿芳甸去矣
方滯滛懷哉罷歡宴佳期悵何許淚下如流霰有情知
望鄉誰能鬒不變
登城北望(梁)簡文帝
登樓傳昔賦出薊表前聞灞陵忽回首河堤徒望軍兹
焉聊廻眺極目杳難分一水斜開岸䨇城遥共雲
登石頭城(梁)何遜
關城乃形勢地險差非一馬嶺逐紆回犬牙傍隆窣百
雉極襟帶億庾兼量出至理歸無為善守竟何恤眺聽
窮耳目遠近備幽悉擾擾見行人暉暉視落日連檣入
廻浦飛蓋交長術天暮遠山青潮去遥沙出薄宦恧師
表屬辭慚愈疾願乘觳&KR1100;牛還隱蒙蘢室
秋日登廣州城南樓(陳)江總
秋城韻晩笛危榭引清風遠氣疑埋劒驚禽似避弓海
樹一邊出山雲四面通野火初煙細新月半輪空塞外
離羣客顔鬢早如蓬徒懷建鄴水復想洛陽宫不及孤
飛鴈獨在上林中
遊龍首城(陳)張正見
關外山川闊城隅塵霧浮白雲凝絶嶺滄波間斷洲四
面觀長薄千里眺平丘河津無桂樹樽酒自淹留
新霽登周王城(宋)梅堯臣
行行古城頭歴覽古城下水鳥傍人煙河流隔桑柘秋
山豁晴翠野老親時稼民訟今已稀閒登厭官舍
七言古(附長短句)
城南(宋)孔平仲
密州三月猶有寒地平更在大海上昨朝雨止氣巳晴
今日繁隂北風壯城南蹙水傍城流幾處垂楊繫小舟
傳聞寂寂無車馬紅杏夭桃各自稠
鄧州城樓(宋)陳與義
鄧州城樓高百尺楚岫秦雲不相隔傍城積水晩更明
照見綸巾倚樓客李白上天不可呼隂晴變化還須臾
獨撫危闌詠竒句滿樓風月不枝梧
高郵城(元)揭傒斯
高郵城城何長城上種麥城下種桑昔日鐵不如今為
耕種場但願千萬年盡四海外為封疆桑隂隂麥茫茫
終古不用城與隍
五言律
登襄陽城(唐)杜審言
旅客三秋至層城四望開楚山横地出漢水接天回冠
蓋非新里章華即舊臺習池風景異歸路滿塵埃
登潤州城(唐)丘為
天末江城晩登臨客望迷春潮平島嶼殘雨隔虹霓鳥
與孤帆遠煙和獨樹低鄉山何處是目斷廣陵西
江城晩眺(唐)張祜
重檻構雲端江城四鬱盤河流出郭靜山色對樓寒浪
草侵天白霜林映日丹悠然此江思樹杪幾檣竿
登杭州城(唐)鄭谷
漠漠江天外登臨返照間潮來無别浦木落見他山沙
鳥晴飛遠漁人夜唱閒歲窮歸未得心逐片帆還
夏日晩霽與崔子登周襄故城
(宋)梅堯臣
雨脚收不盡斜陽半古城獨攜幽客步閒閱老農耕寶
氣無人發隂蟲入夜鳴余非避喧者坐愛遠風清
再至都城(宋)晁冲之
崢嶸花萼西清曉望猶迷御路紅塵合宫槐碧瓦齊夾
城知輦過複道覺香低中使傳宣入千門避馬蹄
郭外(明)薛蕙
郭外平蕪迥谿邊小徑斜客行迷野竹鶯語隔林花多
景每難遇孤遊還自嗟佳期竟何許脈脈向春華
七言律
和樊使君登潤州城樓(唐)劉長卿
山城迢遞敞高樓露冕吹鐃居上頭春草連天隨北望
夕陽浮水共東流江田漠漠全吳地野樹蒼蒼故蔣州
王粲尚為南郡客别來何處更銷憂
河隂新城(唐)雍陶
高城新築壓長川虎踞龍&KR0777;氣色全五里似雲根不動
一重如月暈長圓河流暗與溝池合山色遥將埤堄連
自有此來當汴口武牢何用鎖風煙
高郵城曉望(元)薩都拉
城上高樓城下湖城頭畫角曉嗚嗚望中燈火明還滅
天際星河澹欲無隔水人家暗楊柳帶霜鳬鴈起菰蒲
短衣匹馬非吾事擬向煙波覓釣徒
郡城晩望覽臨武堂故基(元)張翥
全晉山川氣象開滿城煙樹擁樓臺土風舊有堯時俗
人物今無楚國材千嶂晩雲原上合兩河秋色鴈邊來
昔賢勝賞空陳迹落日登臨畫角哀
五言絶句
聖明朝(唐)張仲素
九陌祥煙合千春瑞月明宮花將御柳先發鳳凰城
城上(唐)白居易
城上鼕鼕鼓朝衙復晩衙為君慵不出落盡繞城花
七言絶句
同王員外隴城絶句(唐)錢起
三軍版築脫金刀黎庶翻慚將士勞不憶新城連嶂起
惟驚畫角入雲高
安仁巷口望仙人城(唐)顧况
樓臺采翠遠分明聞說仙家在此城欲上仙城無路上
水邊花裏有人聲
北郭(宋)文同
繞樹垂蘿蔭曲堤暖煙深處亂禽啼何人來此共攜酒
可惜拒霜花一谿
泗州東城晩望(宋)秦觀
渺渺孤城白水環舳艫人語夕霏間林梢一抹青如畫
應是淮流轉處山
過浦城(元)薩都拉
人家雞犬隔煙嵐城郭微茫見塔尖一片輕雲籠馬首
熟梅時節雨纖纖
泊皖城三日懷白下故人(明)宋珏
城依碎石岸依沙行遍城南乏酒家日暮客愁如白下
蘆花風起似楊花
御定佩文齋詠物詩選卷一百二十四
