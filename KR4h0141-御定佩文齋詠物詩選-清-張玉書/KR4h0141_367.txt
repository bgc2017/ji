欽定四庫全書
御定佩文齋詠物詩選卷三百六十八
牽牛類
五言古
牽牛(元)郝經
野花照天星星中花亦盛長夏蔓草深疎籬掩斜徑幽
庭日無事森寂澹相暎繚繞絲亂垂點綴葉相並金風
一披拂零露光彩競參差碧玉簪綰插滑欲迸霜絲吐
冰蠶容色好娟淨堂隂青錦張牆背紫苔瑩時方鵲橋
成佳節當秋孟織女能翦裁天河洗尤稱女以秋為期
郎將花作證風雨開雲屏鸞鳳鏘月鏡處處乞巧筵家
家喜相慶五年江館客萬事成墮甑不能致龍節空自
悲虎穽永日鏖炎蒸中暑甘卧病對花淚盈目坐起不
覺暝雲漢見雙星回頭看斗柄遥憐小兒女昏嫁俱未
竟中流虞風波相見何日更
牽牛(明)吳寬
本草載藥品草部見牽牛薰風籬落間蔓生甚綢繆誰
琢紫玉簪葉密花仍稠日高即揫歛定是朝菌儔隂氣
得獨盛下劑斯見收便須作花菴誰與迂叟謀
七言絶句
牽牛花(宋)楊萬里
莫笑渠儂不服箱天孫為織碧雲裳浪言偷得星橋巧
只觧冰盤染茈薑
其二
暁思歡欣晩思愁繞籬縈架太嬌柔木犀未發芙蓉落
買斷西風恣意秋
楊休烈邨居(金)馬定國
籬落牽牛放晩花西風吹葉滿人家閉門久雨青苔滑
時見鴛鴦下白沙
題柯敬仲畫(元)虞集
牽牛引蔓上棠梨上有幽禽夜夜棲自有秋風動疎竹
江南落月不須啼
客舍詠牽牛花(元)倪瓚
小盤承露淨鉛華玉露依稀染碧霞弱質幽姿娛我老
傍人籬落蔓秋花
隠居(明)葉子竒
蒼石紅泉少隠家牽牛延蔓繞籬笆不知滿徑秋多少
凉露西風澹泊花
寓玉清觀葉子竒
徑草微微護淺沙小山叢竹玉清家牽牛延蔓無多碧
點綴秋光一兩花
御定佩文齋詠物詩選卷三百六十八
