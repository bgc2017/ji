欽定四庫全書
御定佩文齋詠物詩選卷五
河漢類
五言古
賦得秋河曙耿耿(陳)張正見
耿耿長河曙濫濫宿雲浮天路横秋水星橋轉夜流月
下姮娥落風驚織女秋德星猶可見仙槎不復留
七言古
明河篇(唐)宋之問
八月凉風天氣清萬里無雲河漢明昏見南樓清且淺
曉落西山縱復横洛陽城闕天中起長河夜夜千門裏
複道連甍共蔽虧畫堂瓊戶特相宜雲母帳前初汎溢
水精簾外轉逶迤倬彼昭回如練白復出東城接南陌
南陌征人去未歸誰家今夜𢷬寒衣鴛鴦機上疎螢度
烏鵲橋邊一鴈飛鴈飛螢度情難歇坐見明河漸微沒
已能舒卷任浮雲不惜光輝讓流月明河可望不可親
願得乘槎一問津更將織女支機石還訪成都賣卜人
五言律
天河(唐)杜甫
常時任顯晦秋至最分明縱被浮雲掩終能永夜清含
星動雙闕伴月落邊城牛女年年渡何曾風浪生
賦得秋河曙耿耿(唐)陳潤
曉望秋高夜微明欲曙河橋成鵲已去機罷女應過月
上殊開練雲行類動波尋源不可到耿耿復如何
和石曼卿明河詠(宋)蘇舜欽
八月銀河好天高月自明樓臺通迥意風露得餘清幾
為浮雲沒都宜小雨晴離人強回首耿耿得無情
七言律
銀河詠(宋)孔平仲
江湖有客卧孤城每見銀河眼亦明萬里長風吹不斷
一番微雨洗尤清星辰白石參差亂雲氣飛梁倏忽生
牛女東西波浪隔夜寒天闊不勝情
五言絶句
披襟(元)王惲
凉風東北來蕩盡中夜熱起視河漢斜微雲淡明滅
七言絶句
宫詞(唐)顧况
玉樓天半起笙歌風送宮嬪笑語和月殿影開聞夜漏
水精簾卷近銀河
上雲樂(唐)陸龜蒙
青絲作筰桂為船白兔𢷬藥蝦蟇丸便浮天漢泊星渚
回首笑君承露盤
秋夜(元)馬臻
眼空夜色秋滿城城樓漏鼓聞四更杓隨月轉萬山白
坐看天河西北傾
御定佩文齋詠物詩選卷五
