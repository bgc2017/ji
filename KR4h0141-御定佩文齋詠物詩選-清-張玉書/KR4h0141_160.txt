欽定四庫全書
御定佩文齋詠物詩選卷一百六十
冠簪類
四言古
冠幘銘(漢)李尤
冠為元服幘為首服君子敬愼自強不忒
五言古
贈四王冠詩(漢)應亨
濟濟四令弟妙年踐二九令月維吉日成服加元首人
咸飾其容鮮能離塵垢雖無兕觥爵杯醮傳旨酒
贈潘正叔(晉)陸機
過蒙時來運與爾遊承華執笏崇賢内振纓曾城阿
五言律
翻著葛巾呈趙尹(唐)張說
昔日接㒿倒今我葛巾翻宿酒何時醒形骸不復存忽
聞有佳客躧步出閒門桃花春徑滿誤識武陵源
答陳拾遺贈竹簪(唐)張九齡
與君嘗此志因物復知心遺我龍鍾節非無玳瑁簪幽
素宜相重雕華豈所任為君安首飾懷此代兼金
酬賀四贈葛巾之作(唐)王維
野巾傳惠好兹貺重兼金嘉此幽棲物能齊隱吏心早
朝方暫挂晩沐復來簪坐覺囂塵遠思君共入林
詠白油帽送客(唐)錢起
薄質慚加首微隂幸庇身卷舒無定日行止必依人已
沐脂膏惠寧辭雨露頻雖同客衣色不染洛陽塵
答寄芙蓉冠子(唐)王建
一學芙蓉葉初開映水幽雖經小兒手不稱老夫頭枕
上眠常戴風前醉恐柔明年有閨閣此樣必難求
答友人惠牙簪(唐)章孝標
牙簪不可忘來處隔炎方截得半輪月磨成四寸霜曉
辭梳齒膩秋入髮根凉好是紗巾下纖纖錐出囊
山友寄蘚花冠(唐)項斯
塵汙出華髮慚君青蘚冠此身閒未得終日戴應難好
就松隂掛宜當枕石看會須尋道士簪去繞霜壇
丁孝廉惠冠巾(明)高啟
知試山人服冠巾遠寄重佳名因子夏舊製學林宗褁
映秋吟鬢攲宜晩醉容朝簪今已解斯上華陽峰
酬惟喬贈巾(明)薛蕙
野巾初著日心賞竟朝曛試正行窺水從攲卧看雲坐
翻嫌月露出每避塵氛顧影還相笑風流媿使君
七言律
以紗巾寄魯望因而有作(唐)皮日休
周家新樣替三梁(頭巾起後周武帝)褁髮偏宜白面郎掩斂乍疑
裁黑霧輕明渾似戴元霜今朝定見看花側明日應聞
漉酒香更有一般君未識虎文巾在綘霄房
襲美以紗巾見惠繼以雅音因次韻酬謝
(唐)陸龜蒙
薄如蟬翅背斜陽不稱春前贈&KR1933;郎初覺頂寒生遠吹
預憂頭白透新霜堪窺水檻澄波影好拂花牆亞蕊香
知有芙蓉畱自戴(桐柏眞人戴芙蓉冠)欲峨煙霧訪黃房
友人遺華陽巾(唐)闕名
剪霧裁煙勝角冠來從玉洞五雲端醉宜薤葉攲斜影
穩稱菱花仔細看野客愛畱籠鶴髮谿翁争乞配魚竿
眞仙首飾勞相寄塵土翻慚戴去難
椰子冠(宋)蘇軾
天教日飲欲全絲美酒生林不待儀自漉疎巾邀醉客
更將空殼付冠師規模簡古人爭看簪導輕安髮不知
更著短檐高屋帽東坡何事不違時
謝人惠雲巾蘇軾
燕尾稱呼理未便剪裁雲葉却夫然無心只是青山物
覆頂宜歸紫府仙轉覺周家新樣俗未容陶令舊名傳
鹿門佳士勤相贈黑霧元霜合此肩
網巾(元)謝宗可
烏紗未解滌塵袢一網清風兩鬢寒篩影細分雲縷滑
棋文斜界雪絲乾不須漁父燈前結且向詩翁鏡裏看
頭上任渠籠絡盡有時華髮亦衝冠
謝戴文瑰僉院惠艸帽(元)陳高
細結夫須染色新使君持贈意偏眞玉川便易煎茶帽
元亮還拋漉酒巾影墮水波浮晩照黑遮霜鬢隔秋塵
深慚欲報無瓊玖感戴寧忘拂拭頻
别帽(元)丁鶴年
雲樣飄蕭月樣圑百年雄麗壓南冠黃金綴頂攢文羽
白璧垂纓間木難刺繡尚期平敵壘簪花曾夢舞仙壇
一從吹墮西風裏誰念塵沙白髮寒
陵祀歸得賜煖耳詩和方石韻
(明)李東陽
烏紗巾上透凉颸一髮君恩力未辭賜煖宮貂同日戴
冐寒郊馬有人騎耳聞明主如絲詔心似窮民挾纊時
明向玉階還再拜羔羊重續退公詩
籜冠(明)朱之蕃
龍孫頭角舊青霄蛻甲斑紋永不凋偃月製成籠短髩
切雲剪就映高標都門掛後名心淨湖曲歸來逸興驕
酒漉葛巾慵更著行吟搔首自逍遥
戊寅正月上尚巾禮成羣臣稱賀賜白金文綺
(明)于愼行
負扆年來海岳安春朝繡幘始加冠龍樓拂曙天顔近
玉座垂旒日角寬九廟神靈應已慰兩階環珮不勝歡
邇臣幸奉青蒲對珍賜還看出上闌
五言絶句
答友人贈烏紗帽(唐)李白
領得烏紗帽全勝白接㒿山人不照鏡稚子道相宜
七言絶句
答元八遺紗帽(唐)張籍
黑紗方帽君邊得稱對山前坐竹牀惟恐被人偷樣剪
不曾閒戴出書堂
華陽巾(唐)陸龜蒙
蓮花峰下得佳名雲褐相兼上鶴翎須是古壇秋霽後
靜焚香炷禮寒星
漉酒巾陸龜蒙
靖節高風不可攀此巾猶墜凍醪間偏宜雪夜山中戴
認取時情與醉顔
清興(唐)韓偓
隂沈天氣連翩醉摘索花枝料峭寒擁鼻遶廊吟看雨
不知遺却竹皮冠
小遊仙詩(唐)曹唐
昨夜相邀宴杏壇等閒乘醉走青鸞紅雲塞路東風緊
吹綻芙蓉碧玉冠
玉山草堂口占(元)顧瑛
臨池醉吸杯中月隔屋香傳蕊上花狂煞會稽于外史
秋風吹墮小烏紗
御定佩文齋詠物詩選卷一百六十
