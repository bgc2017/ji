欽定四庫全書
御定佩文齋詠物詩選卷三百二十三
紫薇花類
五言古
紫薇(唐)楊於陵
晏朝受明命維夏走天衢逮兹三伏候息駕萬里途省
躬既跼蹐結思多煩紆簿領幸無事宴休誰與娛内齋
有佳樹雙植分庭隅綠葉下成幄紫花紛若鋪摛霞晚
舒豔凝露朝垂珠炎沴晝方鑠幽姿閒且都夭桃固難
匹芍藥寧為徒懿此時節久詎同光景驅陶甄試一致
品彙乃散殊濯質非受采無心那奪朱粤予久羈旅留
賞益踟蹰通夕靡云倦西南山月孤
和彬州楊侍郎翫郡齋紫薇花十四韻
(唐)劉禹錫
幾年丹霄上出入金華省暫别萬年枝看花桂陽嶺南
方足竒樹公府成佳境綠陰交廣除明豔透蕭屏雨餘
人吏散燕語簾櫳静懿此含晚芳翛然忘簿領紫茸垂
組綬金縷攢鋒穎露溽暗傳香風輕徐弄影苒弱多意
思從容占光景得地在侯家移根近仙井開樽好凝睇
倚瑟仍回頸遊蜂駐綵冠舞鶴迷煙頂興生紅藥後愛
與甘棠並不學夭桃姿浮榮在俄頃
五言律
紫薇花(唐)劉禹錫
明麗碧天霞丰茸紫綬花香聞荀令宅豔入孝王家幾
歲自榮辱高情方歎嗟有人移上苑猶是占年華
紫薇(明)薛蕙
紫薇開最久爛漫十旬期夏日逾秋序新花續故枝楚
雲輕掩冉蜀錦碎參差卧對山窗下猶堪比鳳池
七言律
紫薇(唐)白居易
紫薇花對紫薇翁名目雖同貌不同獨占芳菲當夏景
不將顔色託春風潯陽官舍雙高樹興善僧庭一大叢
何似蘇州安置處花堂欄下月明中
臨發崇譲宅紫薇(唐)李商隐
一樹濃姿獨看來秋庭暮雨類輕埃不先搖落應有待
已欲别離休更開桃綬含情依露井柳綿相憶隔章臺
天涯地角同榮謝豈要移根上苑栽
五言絶句
平望夜泊(明)王穉登
店傍栽紫薇顔色鬭江霞我家庭下樹歸日正開花
七言絶句
紫薇花(唐)白居易
絲綸閣下文書静鐘鼓樓中刻漏長獨坐黃昏誰是伴
紫薇花對紫薇郎
見紫薇花憶微之白居易
一叢闇淡將何比淺碧籠裙襯紫巾除却微之見應愛
人間少有别花人
紫薇花(唐)杜牧
曉凝瑞露一枝新不占園中最上春桃李無言又何在
向風偏笑豔陽人
閣下暮春(宋)王禹偁
詔書稀少日何長閒枕通中睡一場院吏報來丞相出
紫薇花影上東廊
次韻錢穆父紫薇花(宋)蘇軾
折得芳蕤兩眼花題詩相報字橫斜篋中尚有絲綸句
坐覺天光照海涯
入直召對選德殿賜茶而退(宋)周必大
綠槐夾道集昏鴉勅使傳宣坐賜茶歸到玉堂清不寐
月鈎初上紫薇花
紫薇(宋)楊萬里
晴霞豔豔覆簷牙綘雪霏霏點砌沙莫管身非香案吏
也移牀對紫薇花
凝露堂前紫薇花兩株每自五月盛開九月乃
衰楊萬里
似癡如醉弱還嘉露壓風欺分外斜誰道花無紅百日
紫薇長放半年花
紫薇(宋)劉克莊
風標雅合對詞臣暎砌窺窗伴演綸忽發一枝深谷裏
似知茅屋有詩人
和省郎杜德常清明三絶兼簡王君實藝林
(元)宋褧
閒門景物苦無涯柳拂青絲杏襯霞醖藉仙郎誰得似
官曹常對紫薇花
題石睿學士圖(明)徐霖
歸來廐馬踏堤沙回首彤樓路漸賒遥想禁門金鎖合
一庭月浸紫薇花
御定佩文齋詠物詩選卷三百二十三
