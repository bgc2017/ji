欽定四庫全書
御定佩文齋詠物詩選卷十五
冰類
五言古
詠冰應教(梁)沈君攸
日華照冰彩灼爍自相明隂潭欲半解陽岸巳全輕未
釋苔文隠將銷草氣生稍得觀魚上非獨見狐驚儻逢
魏后術當驗可為城
七言古
明冰篇(唐)富嘉謨
北陸蒼茫河海凝南山闌干晝夜冰素彩峨峨明月升
深山窮谷不自見安知採斲備嘉薦隂房涸沍掩寒扇
陽春二月朝始暾春光澹沲度千門明冰時出御至尊
彤庭赫赫九儀備腰玉煌煌千官事明冰畢賦周在位
憶昨沙漠寒風漲崑崙長河冰始壯汗漫崚嶒積亭障
嗈嗈鳴雁江上來禁苑池中冰復開搖青&KR0636;綠映樓臺
豳歌七月王風始鑿冰藏用昭物軌四時不忒千萬祀
陳翃郎中北亭送侯釗侍御賦得帶冰流歌
(唐)盧綸
谿中鳥鳴春景旦一𣲖寒冰忽開散璧方鏡圓流不斷
白雲鱗鱗滿河漢疊處淺旋處深撇捩寒魚上復沈羣
鵝鼓舞揚清音主人有客簪白筆玉壺貯此光如一持
此贈君君飲之聖君識君冰玉姿
五言排律
玉壺冰(唐)王季友
玉壺知素結止冰復中澄堅白能虚受清寒得自凝分
形同曉鏡照物掩宵燈壁映圓光入人驚爽氣陵金罍
何足貴瑶席幾回升正值求珪瓚提携共飲冰
薦冰(唐)闕名
西陸宜先啓春寒寝廟清歴官分氣候天子薦精誠已
辨瑶池色如和玉佩鳴禮餘神轉肅曙後月殘明雅合
霜容潔非同雪體輕空憐一掬水珍重此時情
薦冰(唐)盧鈞
薦冰朝日後闢廟曉光清不改晶熒質能彰雨露情且
無霜共潔豈與水均明在捧搖寒色當呈表素誠凝姿
陳爼豆浮彩映窗楹皎皎盤盂側稜稜嚴氣生
薦冰(唐)范傳質
乘春方啓閉羞獻有常程潔朗寒光徹輝華素彩明色
凝霜雪淨影照冕旒清肅肅將崇禮兢兢示捧盈方圓
陳玉座大小表精誠朝覿當西陸桃弧每共行
七言律
和人與人分惠賜冰(唐)揚巨源
天水藏來玉墮空先頒密署幾人同映盤皎潔非關露
當扇清凉不在風瑩質方從綸閣内凝輝更向畫堂中
麗詞珍貺難雙有迢逓金輿殿角東
冰花(明)朱之蕃
璇空風急暮雲平幻出飛花下玉京頃刻粧成欺楮葉
郊原踏遍勝瓊英光搖書幌人忘寐香藉庭梅夜轉清
吟就不妨消渴甚天應付與點茶鐺
七言絶句
豪家夏冰詠(唐)雍裕之
金錯銀盤貯賜冰清光如聳玉山稜無論塵客閒停扇
直到消時不見蠅
御定佩文齋詠物詩選卷十五
