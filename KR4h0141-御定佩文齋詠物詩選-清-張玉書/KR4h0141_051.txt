欽定四庫全書
御定佩文齋詠物詩選卷五十一
華山類
五言古
行經太華(隋)孔德紹
紛吾世網暇靈岳展幽尋寥廓風塵遠杳冥川谷深山
昏五里霧日落二華隂疎峰起蓮葉危塞隠桃林何必
東都外此處可抽簪
華嶽(唐)王維
西嶽出浮雲積翠在太清連天疑黛色百里遥青冥白
日為之寒森沈華隂城昔聞乾坤閉造化生巨靈右足
踏方山左手推削成天地忽開拆大河注東溟遂為西
峙嶽雄雄鎮秦京大君包覆載至德被羣生上帝佇昭
告金天思奉迎神祗望幸久何獨禪云亭
過華隂(唐)王昌齡
雲起太華山雲山互明滅東風始含景了了見松雪羈
人感幽棲窅映轉竒絶欣然忘所疲永望吟不輟信宿
百餘里出關玩新月何意昨来心遇物遂遷别人生屢
如此何以肆愉悦
望太華贈盧司倉(唐)陶翰
行吏到西華乃觀三峰壯削成元氣中傑出天漢上如
有飛動色不知青冥狀巨靈安在哉厥跡猶可望方此
顧行旅末由飭仙裝蔥朧記星壇明滅數雲障良友垂
真契宿心所微尚敢投歸山吟霞徑一相訪
關門望華山(唐)劉長卿
客路瞻太華三峰高際天夏雲亘百里合沓遥相連雷
雨飛半腹太陽在其巔翠微關上近瀑布林梢懸愛此
衆容秀能令西望偏徘徊忘暝色泱漭成隂烟曾是朝
百靈亦聞會羣仙瓊漿豈易挹毛女非空傳髣髴仍佇
想幽竒如眼前金天有清廟松柏隠蒼然
華山西岡遊贈隠元叟(唐)顧况
羣峯鬱初霽潑黛若鬟沐天風鼓唅呀搖撼千灌木木
葉微墮黃石泉淨停綠危磴蘿薜牽廻步入幽谷我心
寄青霞世事慙蒼鹿遂令巢許輩於焉謝塵俗想是悠
悠雲可契去留躅
華山歌(唐)劉禹錫
洪爐作高山元氣鼓其橐俄然神功就峻拔在寥廓靈
跡露指爪殺氣見稜角凡木不敢生神仙聿来託天資
帝王宅以我為關鑰能令下國人不見換神骨高山固
無限如此方為嶽丈夫無特達雖貴猶碌碌
五言律
觀華嶽(唐)祖詠
西入秦關口南瞻驛路連彩雲生闕下松柏到祠邊作
鎮當官道雄都俯大川危峰徑上處彷彿有神仙
送田卓入華山(唐)賈島
幽深足暮蟬驚覺石床眠瀑布五千仞草堂瀑布邊壇
松涓滴露嶽月泬寥天鶴過君須看上頭應有仙
馬戴居華山因寄賈島
玉女洗頭盆孤高不可言瀑流蓮嶽頂河注華山根絶
雀林藏鶻無人境有猿秋蟾纔過雨石上古松門
華山(唐)張喬
誰將倚天劒削出倚天峰衆水背流急他山相向重樹
黏青靄合崖夹白雲濃一夜盆傾雨前湫起毒龍
華山上方(唐)裴說
獨上上方上立高聊稱心氣衝雲易黑影落縣多隂有
雪草不萎無風松自吟會當求大藥他日復追尋
五言排律
途經華嶽(唐)明皇
飭駕去京邑鳴鑾指洛川循途經太華廻蹕暫周旋翠
㟧留斜影懸巖冒夕烟四方皆石壁五位配金天彷彿
看高掌依稀聽子先終當銘歲月從此記靈仙
奉和聖製途經華嶽應制(唐)張說
西嶽鎮皇京中峰入太清玉鑾重嶺應緹騎薄雲迎霽
日懸高掌寒空映削成軒游會神處漢幸望仙情舊廟
青林古新碑綠字生羣臣願封岱還駕勒鴻名
華山(唐)鄭谷
峭壁聳巍巍晴嵐染近畿孤高不可狀圖寫盡應非絶
頂神仙會半空鸞鶴歸雲臺分遠靄樹谷隠斜暉墜石
連村響狂雷發廟威氣中寒渭闊影外白樓微雲對蓮
花落泉横露掌飛乳懸危磴滑樵徹上方稀澹泊生真
趣逍遥息世機野花明澗路春蘚澀松圍遠洞時聞磬
羣僧晝掩扉他年洗塵骨香火願相依
華山(唐)張喬
青蒼河一隅氣狀杳難圖卓傑三峰出高竒四嶽無力
疑擎上界勢獨壓中區衆水東西走羣山遠近趨天廻
諸宿照地聳百靈扶石壁烟霞麗龍潭雨雹麤澄凝臨
甸服險固束神都淺覺川原異深應日月殊鶴歸青靄
合仙去白雲孤瀑溜斜飛凍松長倒挂枮每来探洞穴
不擬返江湖儻有芝田種巖間老一夫
七言律
行經華隂(唐)崔顥
岧嶤太華俯咸京天外三峰削不成武帝祠前雲欲散
仙人掌上雨初晴河山北枕秦關險驛樹西連漢畤平
借問路傍名利客無如此處學長生
望嶽(唐)杜甫
西嶽崚嶒聳處尊諸峰羅立似兒孫安得仙人九節杖
拄到玉女洗頭盆車箱入谷無歸路箭括通天有一門
稍待秋風凉冷後高尋白帝問真源
華山(唐)李洞
碧山長凍地長秋日夕泉源聒華州萬戶烟侵關令宅
四時雲在使君樓風驅雷電臨河震鶴引神仙出月遊
峰頂高眠靈藥熟自無霜雪入人頭
華山(元)張翔
三峰雲滿紫芝田十丈花開玉井蓮白帝真源深固地
金精灝氣遠浮天一杯滄海波搖月九點齊州樹帶烟
千首新詩百壺酒醉来騎鶴訪羣仙
華山(明)朱志&KR2318;
萬仞巍峩出自然巨靈手劈是何年三峰秀出雲霄外
一掌高擎日月邊李白問天登絶頂陳搏傲世隠危巔
何當穏步長梯上摘取峰頭玉井蓮
華山石關(明)王履
裂石為關似洞門天慳神秀此相分不曾臨澗先眠石
未暇登峰且看雲鳥哢只從中界斷松聲專許上方聞
誰人更似周徵士不怕鍾山孔氏文
華山和唐崔顥韻(明)楊榮
巍峩西嶽峙咸京天削芙蓉畫不成勢逼雲霄撐日月
氣通川澤候隂晴秦關北去天垂險漢畤西臨砥類平
回首武皇祠下路行人過盡暮烟生
登華至青柯坪紀勝(明)陳于陛
偶從靈岳訪真源秀插青冥勢自尊潭底五龍盤地軸
崖端雙鶩劃天門攀蘿欲借金仙掌散髮宜窺玉女盆
自有芙蓉三尺在蓮花十丈豈須論
其二
望中烟朵氣佳哉疑是三神海上来坼峡霾雲高士卧
峭峰削壁巨靈開銀河倒瀉晴飛雨石鼓高懸晝殷雷
願結茅亭依玉井不愁蕊笈閟丹臺
其三
兩度仙坪廻俗駕烟霞絶巘興難忘欲憑芒屩青藜杖
更裹黃精白石糧掌上芙蓉嚢五露池頭沆瀣挹三漿
還應坐嘯中峰頂手摘明星瞰太荒
其四
鐵索金梯苦未攀半山臺榭亦開顔秦城北漠寒烟外
漢闕南山夕照間雲棧千盤平若薺龍門一曲細如環
竒遊恨不通仙史紫氣空留百二關
五言絶句
華山(宋)寇準
只有天在上更無山與齊舉頭紅日近回首白雲低
華山(金)王特起
三峰盤地軸一水落天紳造化無遺巧丹青總失真
登華(明)葉禄
華嶽仙人掌擎天日月高乳山叢雜處渾不露纖毫
七言絶句
和錢華州題少華清光絶句(唐)白居易
高情雅韻三峰守主領清光管白雲自笑亦曾為刺史
蘇州肥膩不如君
雲開見華山(唐)李頻
夹道人家水竹間馬頭山色畫應難天公故故開雲幕
乞與蓮峰仔細看
望毛女峰(唐)陸暢
我種東峰千葉蓮此峯毛女始求仙今朝暗筭當時事
已是人間七萬年
太華(明)劉基
石屏御道鳥飛廻漢帝親封玉檢来灝氣滿空清似水
芙蓉直上九天開
華山雜興(明)孫應鰲
玉女窗開眼界明仙童肅隊奏鸞笙海雲初散蓬莱色
人在蒼龍背上行
其二
拂枕隠眠延露石開襟長嘯蔚藍天盡驅虎豹耕南畝
種出黃精養夀年
御定佩文齋詠物詩選卷五十一
