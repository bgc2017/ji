欽定四庫全書
御定佩文齋詠物詩選卷一百三十六
行營類
五言律
送南特進赴歸行營(唐)劉長卿
聞道軍書至揚鞭不問家塞雲連白草漢月到黃沙汗
馬河源飲燒羌隴坻遮翩翩新結束去逐李輕車
送鄭正則徐州行營(唐)郎士元
從軍非隴頭師在古徐州氣勁三河卒功全萬戶侯元
戎閫外略才子握中籌莫聽關山曲還生塞上愁
送李侍御赴徐州行營(唐)韓翃
少年兼柱史東至舊徐州遠屬平津閣前驅博望侯向
營淮月滿吹角楚天秋客夢依依處寒山對白樓
行營漫興(明)茅大方
北地得春晩蕭關積雪多風雲驅部伍旄纛徧山河羌
笛翻邊調秦兵雜楚歌漢家飛將在不必問廉頗
五言排律
宿温城望軍營(唐)駱賓王
邊地寒膠折孤城夜柝聞兵符關帝闕天策動將軍塞
靜胡笳徹沙明楚練分風旗翻翼影霜劒轉龍文白羽
搖如月青山斷若雲煙疎疑卷幔塵滅似銷氛投筆懷
班業臨戎想召勲還應雪漢耻持此報明君
奉餞郎中四兄罷餘杭太守承恩加侍御史充
行軍司馬赴汝南行營(唐)劉長卿
星使三江上天波萬里通權分金節重恩借鐵冠雄梅
吹前軍發棠陰舊府空殘春錦障外初日羽旗東岸柳
遮浮鷁江花隔避驄離心在何處芳草滿吳宫
送李傅侍郎劒南行營(唐)賈島
走馬從邊事新恩受外臺勇看雙節出期破八蠻回許
國家無戀盤江棧不摧移軍刁斗逐報捷劒門開角咽
獼猴呌鼙乾霹靂來去年新甸邑猶滯佐時才
營中閒夜(明)唐之淳
閒坐樂從戎將軍得上公佩刁懸玉虎釭燼剔金蟲遠
柝微侵月清笳迥帶風香騰爐面紫火射箭頭紅舞劒
知書法談碁識戰功明朝當閱武傳令選琱弓
七言律
得柳員外書封寄近詩書中兼報新主行營兵
馬因代書戲答(唐)獨孤及
郎官作椽心非好儒服臨戎政已聞說劒嘗宗漆園吏
戒嚴應笑棘門軍遥知抵掌論皇道時復吟詩向白雲
百越待君言即叙相思不敢愴離羣
七言絶句
賀州宴行營回將(唐)羊士諤
丸劒盈庭酒滿巵戍人歸日及瓜時元戎靜鎮無邊事
盡道營中偃畫旗
蘄州行營作(唐)戴叔倫
蘄水西城向北看桃花落盡柳花殘朱旗半捲山川小
白馬連嘶草樹寒
行營送人(唐)劉商
鞞鼔喧喧對古城獨尋歸鳥馬蹄輕回來看覓鶯飛處
即是將軍細柳營
春日行營即事劉商
風引雙旌馬首齊曹南戰勝日平西為儒不解從戎事
花落春深聞鼔鼙
宣府教場歌(明)徐渭
宣府教場天下聞箇箇峰巒尖入雲不用弓刀排虎士
天生劒戟擁將軍
御定佩文齋詠物詩選卷一百三十六
