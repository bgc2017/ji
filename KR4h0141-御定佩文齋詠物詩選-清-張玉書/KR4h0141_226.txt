欽定四庫全書
御定佩文齋詠物詩選卷二百二十六
圃類
五言古
觀圃人藝植(宋)鮑照
善賈笑蠶漁巧宦賤農牧遠養遍關市深利窮海陸乘
軺實金羈當壚信珠服居無逸身伎安得坐梁肉徒承
屬生幸政緩吏平睦春畦及耘藝秋埸早芟築澤閱既
繁高山營又登熟抱鍤壟上餐結茅野中宿空織已尚
淳寧知俗飜覆
齋中雜興(宋)陸游
荷鋤草堂東藝花二百株春風一朝來白白兼朱朱南
列紅薇屛北界綠芋區偃蹇䨇松老森聳萬竹臞餘地
不忍茀插楥引瓠壺何當拂東絹畫作山園圖
後圃散策(宋)楊萬里
花徑雨後凉樹聲風外戰杖履頓輕鬆兒女同行散少
者前已失老者後成倦隔林吹笑語相聞如對面明明
去人近𦕈𦕈彌步遠松杉滿地影一瞬忽不見仰觀紫
日輪偶度白雲片佳處畱再來前山未湏徧
月下觀畦丁灌園(金)雷淵
邨居鄰老圃喘汗憫夏畦轆轤健晩凉月輪轉天蹊剡
剡金融溝涓涓冰泮溪黃萎漸蘇息綠潤俄萋迷生意
續夜氣甘滋浹新荑風露觸處香河漢望中低野人無
遠謀且喜豐食鮭雖媿下帷董稍悟養生嵇歸懷自浩
然流光挹平西
灌畦(元)岑安卿
灌畦起清晨汲水甘自勞微露濕裳屐凉風吹鬢毛緬
懷漢隂丈東陵亦其曹顧余何為者佚豫敢自驕日午
得偃息讀書志彌高年饑見秔稻萬民免煎熬寄跡天
壤間于焉遂逍遥
治圃(元)戴良
三春豊雨澤晨興觀我畦嘉蔬有餘滋草盛相與齊戮
力治荒穢指景光已西好月因時來歸路杳然迷暮鳥
尋舊林晩獸遵故蹊我亦息微勞去去安吾棲
其二
長夏罕人事齋居有餘閒北窗多悴物且遂灌我園攅
根既舒逹積葉亦蔥芊瓜瓞繞畦長新葵應節鮮抱甕
一回視生意盈化先在我豈不勞即境多所歡悠悠千
載間樊生信爲賢
新治圃成(明)袁凱
隙壤所自冶翦刜去蘢茸幸無棼穢雜况此清泉涌灌
滋竟朝夕勾萌各森聳青蒲巳彌澤黃瓜方卧壟春菁
向堪把秋梨日應重自余通宦籍職事勞紛冗祿食雖
云美私心恒自恐歸來得蕭茆采擷聊自奉且遠丘園
樂永謝承明寵
命僮(明)胡翰
今晨雨新歇日出東南隅草樹有佳色當軒散紛敷歡
言命僮僕治我園中蔬幸此琴冊暇且復一荷鋤雖有
黽勉勞良足具中厨但恐惡草長不治成荒蕪世事每
如此豈敢忘勤劬
西園(明)王守仁
方園不盈畝蔬卉頗成列分谿免甕灌補籬防豕蹢蕪
草稍焚薙清雨夜來歇濯濯新葉敷熒熒夜光發放鋤
息重隂舊書漫披閱倦枕竹下石醒望松間月起來步
且謠晩酌簷間設酣時藉草眠忘與鄰翁别
五言律
南山下與老圃期種瓜(唐)孟浩然
樵牧南山近林閭北郭賖先人畱素業老圃作鄰家不
種千株橘惟資五色瓜邵平能就我開徑剪蓬麻
佐還山後寄(唐)杜甫
幾道泉澆圃交横落幔坡葳蕤秋葉少隠暎野雲多隔
沼連香芰通林帶女蘿甚聞霜薤白重惠意如何
園杜甫
仲夏多流水清晨向小園碧谿搖艇闊朱果爛枝繁始
為江山靜終防市井喧畦蔬繞茅屋自足媚盤飱
種圃(宋)張耒
僦舍亦為圃從人笑我癡自求佳草木仍插小藩籬吾
事正如此人生聊自怡霜松未及尺獨我見竒姿
連日治圃至山亭又作五字(宋)陸游
好竹千竿翠新泉一勺冰殘蕪襯落日老木上寒藤細
磴欹難過危欄曲可憑歸時忽巳暮點點數漁燈
小畦(宋)戴昺
小畦尋丈許鑿壁置柴扉雨後菜蟲盡秋來花蝶稀插
籬新種菊抱甕巳忘機俗客忽相訪妨人洗布衣
理蔬(宋)楊萬里
小摘吾猶惜頻來徑自成青蟲捕仍有綠葉蠧還生貧
裏猶存竈霜餘正可羹窺園未妨學抱甕更湏營
菜圃楊萬里
此圃何其窄于儂巳自華看人澆白菜分水及黃花霜
熟天殊暖風微旆亦斜笑摩桃竹杖何日拄還家
治圃雜書(元)方回
天地一閒人園林數畝春認苖諳藥性養果護花身社
友同䟽飯鄰兒笑野巾空庭維老馬不出動經旬
其二
花有如罌粟能同橘不遷茄藤宜硬地豆莢惡肥田元
勰齊民術夷吾土物篇園丁初未讀口訣自相傳
畦樂園(明)劉永之
郭南抱甕者久與世情疎砌長龍鬚草林開燕尾渠轆
轤花下轉萵苣雨中鋤蔗熟能相寄酬君薤葉書
題老圃卷(明)王紱
桑榆宜晩境築圃近茅堂鑿沼分流水編籬補壊牆雨
晴爪蔓綠風暖菜花香客過饕雞黍邨醪剪韭嘗
觀蒔(明)葛一龍
計戶各成區開塍直到湖桔橰旋老牸簞食走童烏綠
自歌邊起雨為勞者蘇穰穰從此日飢可一年無
七言律
邨舍(唐)許渾
自剪春莎織雨衣南邨煙火是柴扉萊妻早報蒸藜熟
童子遥迎種豆歸魚下碧潭當鏡躍鳥還青嶂拂屏飛
花時未免人來往欲買嚴光舊釣磯
其二
向平多累自歸難一日身閒一日安山徑有雲收獵網
水門無月挂漁竿花間酒氣春風遠竹裏棋聲夜雨寒
三頃水田秋更熟北窗誰拂舊塵冠
偶圃小園因題(宋)王禹偁
偶營菜圃為盤飱淮瀆祠前水北邨泉響靜連衙鼓響
柴門深近子城門濛濛細雨春蔬甲亹亹寒流老樹根
從此商於地圖上畫工添個舍人園
課畦丁灌園(宋)范浚
連筒隔竹度流泉約束畦丁灌小園拔薤自湏還種白
刈葵輙莫苦傷根瓜疇准擬狸頭大草徑隄防馬齒繁
努力荷鋤當給酒無令菜把乏朝昏
小圃獨酌(宋)陸游
少時裘馬競豪華豈料今為老圃家數點霏微社公雨
兩叢閒淡女郎花詩成枕上常難記酒滿街頭却易賖
自笑邇來能用短只將獨醉作生涯
蒲橋寓居庭有刳方石而實以土者小孫子藝
花窠菜本其中戲名幼圃(宋)楊萬里
寓舍中庭劣半弓燕泥為圃石為墉瑞香萱草一兩本
蔥葉蔊苖三四叢穉子落成小金谷蝸牛卜築别珠宫
也思日涉隨兒戲一徑惟看蟻得通
爲圃(宋)劉克莊
屋邊廢地稍平治妝點風光要自怡愛敬古梅如宿士
護持新笋似嬰兒花窠易買姑添價亭子難營且築基
老矣四科無入處旋鋤小圃學樊遲
即事劉克莊
買得荒郊五畝餘旋營花木置琴書柳能樊圃猶湏種
蘭縱當門亦不鋤無力改牆姑覆草多方存井要澆蔬
區區才志聊如此誰謂先生廣且䟽
其二
目爲詩客不勝慙喚作園翁定自堪抱甕荷鉏非鄙事
栽花移竹似清談野人只識羹芹美相國安知食笋甘
晩覺齊民書最要惜無幽士肯同參
五言絶句
城西書事(宋)韓維
蔬畦繞茅屋林下轆轤遲霜蔓已除架風瓢空挂籬
蔬圃(宋)朱子
花桺遶宅茂先生在郊居下帷良巳苦時作帶經鋤
行圃(宋)楊萬里
摘杞搜枯梗攀花脫脆包蝶成新樣粉柳送隔城梢
課園夫(宋)白玉蟾
巳屬畦丁了都將菜甲耘數時稽食籍醢芥又羹芹
入圃(明)李瑋
入圃細雨餘荷鋤情不惡山妻愛木棉慙余種紅藥
七言絶句
和沈太博小圃偶作(宋)趙抃
日烘薄霧開桑陌風罥遊絲著柳條語燕啼鶯自撩亂
驚人殘夢是春朝
春日田園雜興(宋)范成大
種園得果僅償勞不奈兒童鳥雀搔巳插棘針樊笋徑
更鋪漁網蓋櫻桃
行圃(宋)楊萬里
薤本新痕割復齊豆苖初葉合仍離鶯聲正好還飛去
不爲詩人更許時
初秋行圃楊萬里
花梢飛下兩鳴鳩欲住還行行復畱拾得來禽吞不得
啄來啄去竟成休
雜詩(金)王磵
南畝東臯春務時田家候雨罷耕犁却汲井泉澆藥圃
更䟽陂水灌麻畦
山居詩(元)僧清珙
钁頭添鐡屋頭懸健即鋤雲倦即眠紅日正中黃獨熟
甘香不在火爐邊
御定佩文齋詠物詩選卷二百二十六
