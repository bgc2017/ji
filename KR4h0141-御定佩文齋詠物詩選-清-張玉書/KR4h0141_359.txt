欽定四庫全書
御定佩文齋詠物詩選卷三百六十
杜鵑花類(山石榴)(躑躅)(謝豹花同)
五言古
詠山榴(梁)沈約
靈園同佳稱幽山有竒質停采久彌鮮含華豈期實長
願微名隠無使孤株出
七言古(附長短句)
山石榴寄元九(唐)白居易
山石榴一名山躑躅一名杜鵑花杜鵑啼時花撲撲九
江三月杜鵑來一聲催得一枝開江城上佐閒無事山
下斸得廳前栽爛漫一欄十八樹根株有數花無數千
房萬葉一時新嫩紫殷紅鮮麴塵淚痕裛損臙脂臉剪
刀裁破紅綃巾謫仙初墮愁在世姹女新嫁嬌泥春日
射血珠將滴地風翻火燄欲燒人閒折兩枝持在手細
看不似人間有花中此物是西施芙蓉芍藥皆嫫母竒
芳絶豔别者誰通州遷客元拾遺拾遺初貶江陵去去
時正值青春暮商山秦嶺愁煞人山石榴花紅夾路題
詩報我何所云苦云色似石榴裠當時叢畔惟思我今
日欄前只憶君憶君不見坐銷落日西風起紅紛紛
喜山石榴花開白居易
忠州州裏今日花廬山山頭去年樹巳憐根損斬新栽
還喜花開依舊數赤玉何人少琴軫紅纈誰家合羅袴
但知爛漫恣情開莫怕南賓桃季妒
五言律
酬鄭毗躑躅詠(唐)孟郊
不似人手致豈關地勢偏孤光裊餘翠獨影舞多妍迸
火燒閒地紅星墮青天忽驚物表物嘉客為留連
杜鵑花(唐)方干
未問移栽日先愁落地時疎中從間葉密處莫燒枝郢
客教誰採胡蜂是自知周廻兩三步常有醉鄉期
七言律
題山石榴花(唐)白居易
一叢千朵壓闌干剪碎紅綃却作團風嫋舞腰香不盡
露銷粧臉淚新乾薔薇帶刺攀應嬾菡萏生泥翫亦難
爭及此花簷戸下任人採弄盡人看
玉泉寺南三里澗下多深紅躑躅繁豔殊常感
惜題詩以示遊者白居易
玉泉南澗花竒怪不似花叢似火堆今日多情惟我到
每年無故為誰開寧辭辛苦行三里更與留連飲兩杯
猶有一般辜負事不將歌舞管絃來
五言絶句
寒食日題杜鵑花(唐)曹松
一朵又一朵併開寒食時誰家不禁火總在此花枝
七言絶句
宫中詞(唐)王建
太儀前日煖房來囑向昭陽乞藥栽勅賜一窠紅躑躅
謝恩未了奏花開
武關南見元九題山石榴花見寄
(唐)白居易
往來同路不同時前後相思兩不知行過關門三四里
榴花不見見君詩
戲問山石榴白居易
小樹山榴近砌栽半含紅萼帶花來爭知司馬夫人妒
移到庭前便不開
山石榴花(唐)施肩吾
深色燕脂碎剪紅巧能攢合是天公莫言無物堪相比
妖豔西施春驛中
山石榴(唐)杜牧
似火山榴映小山繁中能薄豔中閒一朵佳人玉釵上
祗疑燒却翠雲鬟
漫書(唐)司空圖
谿邊隨事有桑麻盡日山程十數家莫怪行人頻悵望
杜鵑不是故鄉花
躑躅(題趙昌畫)(宋)蘇軾
楓林翠壁楚江干躑躅千層不忍看開卷便知歸路近
劒南樵客為施丹
春詞(元)胡天游
煖風深巷賣花天爭買繁花裊鬢邊揀得一枝紅躑躅
隔簾抛與沈郎錢
杜鵑花漫興(明)張獻翼
花花葉葉正含芳麗景朝朝夜夜長何事江南春去盡
子規聲裏駐年光
竹枝詞(明)王叔承
白鹽生井火生畬女子行商男作家橦布紅衫來換米
滿頭都插杜鵑花
御定佩文齋詠物詩選卷三百六十
