欽定四庫全書
御定佩文齋詠物詩選卷二百八十六
楠類
五言古
和宣州錢判官使院廳前石楠樹
(唐)孟郊
大樸既一剖衆材争萬殊懿兹南海華來與北壤俱生
長如自惜雪霜無凋渝籠籠抱靈秀簇簇抽芳膚寒日
吐丹豔頳子流細珠鴛鴦花數重翡翠葉四鋪雨洗新
妝色一枝如一姝聳異敷庭際傾妍來坐隅散彩飾机
案餘輝盈盤盂高意因造化常情逐榮枯主公方寸中
陶植在湏臾飬此奉君子賞覿日為娛始覺石楠詠價
傾賦兩都棠頌庶可比桂詞難以踰因謝丘墟木空採
落泥塗時來開佳姿道去臥枯株争芳無由緣受氣如
鬱紆抽肝在郢匠歎息何踟躕
七言古
題巴州光福寺楠木(唐)嚴武
楚江長流對楚寺楠木幽生赤崖背臨谿插石盤老根
苔色青蒼山雨痕高枝閙葉鳥不度半掩白雲朝與暮
香殿蕭條轉密隂花龕滴瀝垂青露聞道偏多越水頭
煙生霽歛使人愁月明忽憶湘川夜猨呌還思鄂渚秋
看君幽靄幾千丈寂寞窮山今遇賞亦知鐘梵報黃昏
猶卧禪林戀竒響
題巴州光福寺楠木(唐)史俊
近郭城南山寺深亭亭竒樹出禪林結根幽壑不知歲
聳蓋摩天凡幾尋翠色晚將嵐氣合月光時有夜猿吟
經行綠葉望成蓋宴坐黃花長滿襟此木嘗聞生豫章
今朝獨秀在巴鄉凌霜不肯讓松柏作宇由來稱棟梁
會待良工時一盼應歸法水作慈航
五言律
高楠(唐)杜甫
楠樹色冥冥江邊一蓋青近根開藥圃接葉製茅亭落
㬌隂猶合微風韻可聽尋常絶醉困臥此片時醒
七言律
石楠樹(唐)白居易
可憐顔色好隂凉葉剪紅牋花撲霜傘蓋低垂金翡翠
薰籠亂搭繡衣裳春芽細炷千燈熖夏蘂濃聞百和香
見說上林無此樹只教桃柳占年芳
七言絶句
看石楠花(唐)王建
留得行人忘却歸雨中湏是石楠枝明朝獨上銅臺路
容見花開少許時
石楠(唐)司空圖
客處媮閒未是閒石楠雖好懶頻攀如何風葉西歸路
吹斷寒雲見故山
御定佩文齋詠物詩選卷二百八十六
