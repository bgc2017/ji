欽定四庫全書
御定佩文齋詠物詩選卷一百六十六
如意麈拂類
五言古
麈尾(梁)宣帝
匣上生光影毫際起風流本持談妙理寧是用催牛
鐵如意(宋)謝翶
仙客五六人月下鬪婆娑散影若雲霧遺音杳江河其
一起楚舞一起作楚歌雙執鐵如意擊碎珊瑚柯一人
奪執之睨者一人過更舞又一人相向屢傞傞一人獨
撫掌身掛青薜蘿夜長天籟寂宛轉思如何
玉麈尾謝翶
客持麈尾柄色奪環與玦塵心随影祛一片若行雪神
獸潜空山何年探靈穴忽失落人手遂為談者悦隂崖
起白氣篆古踰軒頡一拂沈蘚文再拂字不滅三拂蛟
螭騰世眼不能别投爾隂崖巔驚怪吐其舌
七言古(附長短句)
和趙給事白蠅拂歌(唐)盧綸
華堂多衆珍白拂稱殊異柄裁沈節香襲人上結為文
下垂穗霜縷霏微瑩且柔虎鬚乍細龍髯稠皎然素色
不因染淅爾凉風非為秋羣蠅青蒼恣遊息廣包萬品
無顔色金屏成點玉成瑕晝眠宛轉空咨嗟此時滿筵
看一舉荻花忽旋楊花舞&KR1154;如寒隼驚暮禽颯若繁埃
得輕雨主人說是故人留每戒如新比白頭若將揮玩
閒臨水願接波中一白鷗
椶櫚蠅拂歌(唐)韋應物
㯶櫚為拂登君席青蠅撩亂飛四壁文如輕羅散如髮
馬尾氂牛不能絜柄出湘江之竹碧玉寒上有纖羅縈
縷尋未絶左揮右灑煩暑清孤松一枝風有聲麗人紈
素可憐色安能點白還為黑
七言律
謝張直卿以鐵如意見遺(明)朱多炡
土花斑駁錦糢糊一片寒冰出鍜爐致向書中稱折角
捉来石上穏跏趺提携起舞旋長袖慷慨酣歌缺唾壺
多謝司空饒博物祗愁無地擊珊瑚
竹如意(明)朱之蕃
斵取鏗金戞玉枝不資型範自離竒堅持勁節羞茅靡
揮霍虚心與物宜花雨爭飛從握手閒雲靜看獨支頥
客来指點潛身處免作長竿渭上垂
松麈朱之蕃
捉柄從誇手玉如青松振鬛自蕭疎折来偏助談鋒勁
揮處猶看翠靄舒謝却猩紅休染涴留將鱗甲莫捐除
清風謖謖渾㤀倦朗月澄懷坐碧虚
七言絶句
竹拂子(金)秦略
覓箇龜毛也是難直教擊碎釣魚竿世人不用輕分别
信手拈来總一般
御定佩文齋詠物詩選卷一百六十六
