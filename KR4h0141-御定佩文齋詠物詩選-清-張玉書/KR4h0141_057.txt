欽定四庫全書
御定佩文齋詠物詩選卷五十七
鍾山類
五言古
遊鐘山應西陽王教(梁)沈約
靈山紀地德地險資嶽靈終南表秦觀少室邇王城翠
鳳翔淮海襟帶遶神坰北阜何其峻林薄杳蔥菁
其二
發地多竒嶺干雲非一狀合沓共隠天參差互相望鬱
嵂構丹巘崚嶒起青嶂勢隨九疑高氣與三山壯
其三
即事既多美臨眺殊復竒南瞻儲胥觀西望昆明池山
中咸可悦賞逐四時移春光發隴首秋風生桂枝
其四
多值息心侣結架山之足八解鳴澗流四禪隠巖曲窈
冥終不見蕭條無可欲所願從之遊寸心於此足
其五
君王挺逸趣羽旆臨崇基白雲隨玉趾青霞雜桂旗淹
留訪五藥顧步佇三芝於焉仰鑣駕歲暮以為期
登鍾山讌集望西静壇(梁)吳均
客思何以緩春郊滿初律高車陸離至駿騎差池出寶
椀泛蓮花珍杯食竹實才勝商山四丈高竹林七復望
子喬壇金繩藴綠帙風雲生屋宇芝英被仙室方隨鳳
皇去悠然駕白日
登鍾山下峰望(梁)虞騫
冠者五六人攜手巖之際散意百仞端極目千里睇疉
岫乍昏明浮雲時卷閉遥看野樹短遠望樵人細
鍾山(明)太祖
暑往鍾山阿巖幽清興多薰風自南發森松鳴絃歌黑
猿嘯白日丹鳳巢桐柯靈芝秀深谷祥雲盛嵯峨樹隙
觀天碧天清似綠荷迥聞樵採木曲澗沿珠螺鳥樂山
深邃予歡顔亦和野人逢問處樂道正婆娑
鍾山賡吳沈韻太祖
嵯峨倚空碧環山皆拱伏遥岑如劒戟邇洞非茅屋青
松秀紫崖白日生幽谷巖畔毓靈芝峰頂森神木時時
風雨生日日山林沐和鳴盡啼鶯善舉皆飛鵠山中道
者禪隴頭童子牧試問幾經年答云常辟穀
七言古
遊鍾山(宋)蘇轍
江南四月如三伏北望鍾山萬松碧杖藜試上寶公龕
衆壑秋聲起相襲青峰廻抱石城小白練前横大江直
石梯南下俯城闉松徑東蟠轉山谷喬林無風聲如雨
時見遊僧石上息行窮碧澗一菴巖坐弄清泉八功德
歸尋晚路衆山底困卧定林依石壁朝遊不知澗谷遠
暮歸但覺穿雙屐老僧一身泉上住十年掃盡人間迹
客到惟燒柏子香晨飢坐待山前粥丈夫濟時誠妄語
白首居山本良策茹蔬飯糗何足道純灰洗心聊自滌
立身處世多愆尤愧爾山僧少憂責
五言律
秋日鍾山曉行(元)薩都拉
樓閣籠雲氣蒼茫第幾峰長風萬松雨落月半山鐘石
磴盤空險僧廊落葉重吾皇曾駐蹕千古說蟠龍
五言排律
同王勝之遊蔣山(宋)蘇軾
到郡席不煖居民空惘然好山無十里遺恨恐他年欲
欵南朝寺同登北郭船朱門收畫戟紺宇出青蓮夹岸
蒼髯古迎人翠麓偏龍腰蟠故國鳥爪寄層巔竹杪飛
華屋松根泫細泉峰多巧障日江遠欲浮天略彴横秋
水浮圖插暮烟歸来踏人影雲細月娟娟
七言律
春日陪駕幸蒋山應制(明)林鴻
鍾山月曉樹蒼蒼鳳輦乘春到上方馴鳥不隨天仗散
曇花時落御衣香珠林霽雪明山殿玉澗飛泉近苑牆
自愧才非枚乘匹也陪廵幸沐恩光
七言絶句
鍾山即事(宋)王安石
澗水無聲繞竹流竹西花草弄春柔茅簷相對坐終日
一鳥不鳴山更幽
遊鍾山王安石
兩山松櫟暗朱藤一水中間勝武陵午梵隔雲知有寺
夕陽歸去不逢僧
遊鍾山(明)太祖
鍾山陽谷梵王家帝釋臺前優鉢花遊戲但聞師子吼
比丘身衣錦袈裟
御定佩文齋詠物詩選卷五十七
