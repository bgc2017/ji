欽定四庫全書
御定佩文齋詠物詩選卷一百六十九
五經類
四言古
周易(晉)傅咸
卑以自牧謙尊而光進德修業既有典常暉光日新照
於四方小人勿用君子道長
毛詩傅咸
無將大車維塵冥冥濟濟多士文王以寧顯允君子大
猷是經
周官傅咸
惟王建國設官分職進賢興功取諸易直除其不蠲無
敢反側以德詔爵允臻其極
其二
辨其可任以告於正掌其戒禁治其政令各修乃職以
聽王命
五言古
講易(宋)鮑照
雲澤翔羽姬横蓋招益人賁園無金尚履道易書紳
賦禮記(唐)李百藥
玉帛資王會郊丘叶聖情重廣開環堵至道軼金籯盤
薄依厚地遥裔騰太清方悅升中禮足以慰餘生
贈别殷山人說易後歸幽墅(唐)孟郊
夫子說天地若與靈龜言幽幽人不知一一予所敦秋
月吐白夜凉風韻清源旁通忽已遠神感寂不喧一悟
祛萬結夕懷傾朝煩旅輈無停波别馬嘶去轅殷勤荒
草士會有知巳論
五言律
經(唐)李嶠
漢室鴻儒盛鄒堂大義明五千道德闡三百禮儀成青
紫方拾芥黃金徒滿籯誰知懷逸辨重席冠羣英
七言律
枕易(元)黃庚
古鼎煙消倦點朱翛然高卧夜寒初四簷寂寂半牀夢
兩鬢蕭蕭一卷書日月冥心知代謝隂陽回首驗盈虚
起來萬象皆吾有收拾乾坤在草廬
五言絶句
翫易齋(宋)朱子
竹几横陳處韋編半掩時寥寥三古意此地有深期
七言絶句
易朱子
立卦生爻事有因兩儀四象巳前陳湏知三絶韋編者
不是尋行數墨人
其二
潛心雖出重爻後著眼何妨未畫前識得兩儀根太極
此時方好絶韋編
明仁殿進講(元)貢師泰
黃綾寫本奏經筵正是虞書第二篇聖主從容聽講罷
許教留在御牀邊
御定佩文齋詠物詩選卷一百六十九
