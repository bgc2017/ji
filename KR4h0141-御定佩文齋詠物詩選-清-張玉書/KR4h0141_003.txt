欽定四庫全書
御定佩文齋詠物詩選卷三
月類
古樂府
月重輪行(魏)文帝
三辰垂光照臨四海煥哉何煌煌悠悠與天地久長愚
見目前聖覩萬年明闇相絶何可勝言
五言古
奉和月下(齊)王融
雕雲度綺錢香風入珠網獨知此夜月依遲慕神賞
望月(梁)簡文帝
流輝入畫堂初照上梅梁形同七子鏡影類九秋霜桂
花那不落團扇與誰粧空聞北窗彈未舉西園觴
望江中月影(梁)元帝
澄江涵皓月水影若浮天風來如可汎流急不成圓秦
鈎斷復接和璧碎還聮裂紈依岸草斜桂逐行船即此
春江上無俟百枝然
應王中丞思遠詠月(梁)沈約
月華臨靜夜夜靜滅氛埃方輝竟戶入圓影隙中來高
樓切思婦西園遊上才網軒映珠綴應門照綠苔洞房
殊未曉清光信悠哉
詠秋月(梁)虞羲
影麗高堂端光入長門殿初生似玉鉤裁滿如團扇汎
濫浮隂來金波時不見儻遇賞心者照之西園宴
和繆郎視月(梁)何子期
清夜未云疲珠簾聊可發泠泠玉潭水映見娥眉月靡
靡露方垂輝輝光稍沒佳人復千里餘影徒揮忽
和望月(梁)庾肩吾
桂殿月偏來留光引上才圓隨漢東蚌暈逐淮南灰渡
河光不濕移輪轍詎開此夜臨清景還承終宴杯
月半夜泊鵲尾(梁)劉孝綽
客行三五夜息棹隠中洲月光隨浪動山影逐波流
林下映月劉孝綽
明明三五月垂影當高樹攢柯半玉蟾裛葉彰金兔兹
林有夜坐嘯歌無與晤側光聊可書含毫且成賦
新月(梁)劉瑗
仙宫雲箔卷露出玉簾鉤清光無所贈相憶鳳凰樓
舟中望月(梁)朱超
大江闊千里孤舟無四鄰惟餘故樓月遠近必隨人入
風先遶暈排霧急移輪若教長似扇堪拂豔歌塵
關山月(陳)張正見
巖間度月華流彩映山斜暈逐連城璧輪隨出塞車唐
蓂遥合影秦桂遠分花欲驗盈虛理方知道路賖
賦得薄帷鑒明月張正見
長河上桂月澄彩照高樓分簾疑碎璧隔幔似垂鉤窗
外光恒滿帷中影暫流豈及西園夜長隨飛蓋遊
詠月贈人(北周)王褎
月色當秋夜斜暉映薄帷上弦如半璧初魄似娥眉渡
雲光忽駛中天影更遲高陽懷許掾對此益相思
舟中望月(北周)庾信
舟子夜離家開舲望月華山明疑有雪岸白不關沙天
漢看珠蚌星橋視桂花灰飛重暈闕蓂落獨輪斜
遼城望月(唐)太宗
玄兔月初明澄輝照遼碣映雲光暫隠隔樹花如綴魄
滿桂枝圓輪移鏡彩缺臨城却影散帶暈重圍結駐蹕
俯九都竚觀妖氛滅
詠月(唐)董思恭
北堂未安寢西園聊騁望玉戶照羅帷朱軒明綺障別
客長安道思婦高樓上所願君莫違清輝時可訪
春宵覽月(唐)閻寬
月生東荒外天雲收夕陰愛見澄清景象吾虚白心耳
目靜無譁神超道性深乘興得至樂寓言因永吟
禁中月(唐)白居易
海上明月出禁中清夜長東南樓殿白稍稍上宫牆淨
落金塘水明浮玉砌霜不比人間見塵土汚清光
客中月白居易
客從江南來來時月上弦悠悠行旅中三見清光圓曉
隨殘月行夕與新月宿誰謂月無情千里遠相逐朝發
渭水橋暮入長安陌不知今夜月又作誰家客
府舍月遊(唐)韋應物
府舍耿深夜佳月喜同遊横河俱半落汎露忽驚秋散
彩疎羣樹分規澄素流心期與浩景蒼蒼殊未收
步月(宋)文同
掩卷下中庭月色浩如水秋氣凉滿襟松隂密鋪地百
蟲催夜去一鴈領寒起靜念忘世紛誰同此佳味
月夜述懷(宋)朱子
皓月出林表照此秋牀單幽人起晤歎桂香發窗間高
梧滴露鳴散髮天風寒抗志絶塵氛何不棲空山
南園步月(金)劉汲
雲横樹外山樹映山顛月微風拂寒林疎光散清樾幽
歡難邂逅此景安可忽從來山水心不為塵埃沒
山中(元)于石
偶因抱甕出夜汲澗底泉蕩搖水中月水定光復圓問
水水不語問月月不言倚樹一長嘯萬壑松風寒
洞庭秋月(元)陳孚
月明水無痕冷光泫清露微風一披拂金影散無數天
地青茫茫白者獨有鷺鷺去月不搖一鏡湛如故
月林清影(明)高啓
疎林逗明月散亂成清影流藻舞波寒驚虯翻壑冷雲
來稍欲翳風動紛難整圓魄忽西傾愁看墮空境
七言古
把酒問月(唐)李白
青天有月來幾時我欲停杯一問之人攀明月不可得
月行却與人相隨皎如飛鏡臨丹闕綠煙滅後清輝發
但見宵從海上來寧知曉向雲間沒白兔𢷬藥秋復春
嫦娥孤棲與誰鄰今人不見古時月今月曾經照古人
古人今人若流水共看明月皆如此唯願當歌對酒時
月光長照金尊裏
金陵城西樓月下吟李白
金陵夜寂凉風發獨上高樓望吳越白雲映水搖空城
白露垂珠滴秋月月下長吟久不歸古今相接眼中稀
解道澄江淨如練令人長憶謝玄暉
洞庭秋月(唐)劉禹錫
洞庭秋月生湖心層波萬頃如鎔金孤輪徐轉光不定
游氣濛濛隔寒鏡是時白露三秋中湖平月上天地空
岳陽樓頭暮角絶蕩漾巳過君山東山城蒼蒼夜寂寂
水月逶迤繞城白盪槳巴童唱竹枝連檣估客吹羌笛
勢高夜久陰力全金氣肅肅開星躔浮雲野馬一回首
遥望星斗當中天天雞相呼曙霞出斂影含光讓朝日
日出喧譁人不閒夜來清景非人間
白楊河看月(元)揭傒斯
白楊河上看明月昔人曾見今人别茅屋數家河畔邨
化作三山白銀闕波平風靜棹歌來萬頃冲融鏡面開
今夜江南憶遊子空瞻銀漢上昭回茫茫萬里燕齊路
北斗縱横泰階曙黃河東逝月西流明日南風過洪去
題蘆溝曉月圖(明)趙寬
銀河半落長庚明城高萬戶皆雞聲長橋卧波鼇背聳
上有車馬蕭蕭行蒼煙淡接平蕪迥沙際朦朧見人影
舉頭一望天宇高殘月依依在西嶺
五言律
挂席江上待月有懷(唐)李白
待月月未出望江江自流倏忽城西郭青天懸玉鉤素
華雖可攬清景不同游耿耿金波裏空瞻鳷鵲樓
月圓(唐)杜甫
孤月當樓滿寒江動夜扉委波金不定照席綺逾依未
缺空山靜高懸列宿稀故園松桂發萬里共清輝
初月杜甫
光細弦欲上影斜輪未安微升古塞外已隠暮雲端河
漢不改色關山空自寒庭前有白露暗滿菊花團
舟月對驛近寺杜甫
更深不假燭月朗自明船金刹青楓外朱樓白水邊城
烏啼眇眇野鷺宿娟娟皓首江湖客鉤簾獨未眠
江邊星月杜甫
驟雨清秋夜金波耿玉繩天河元自白江浦向來澄映
物連珠斷緣空一鏡昇餘光隠更漏况乃露華凝
奉和賀監林月清酌(唐)王灣
華月當秋滿朝英假興同淨林新霽入窺院早凉通碎
影行筵裏搖花落酒中清宵凝爽意幷此助文雄
裴廸南門秋夜對月(唐)錢起
夜來詩酒興月滿謝公樓影閉重門靜寒生獨樹秋鶴
驚隨葉散螢遠入煙流今夕遥天末清光幾處愁
新月(唐)方干
入夜天西見蛾眉冷素光潭魚驚釣落雲鴈怯弓張隠
隠臨珠箔微微上粉牆更憐三五夕仙桂滿輪芳
五言排律
璧池望秋月(唐)張子容
凉夜窺清沼池空水月秋滿輪沈玉鏡半魄落銀鉤蟾
影搖輕浪菱花度淺流漏移光漸潔雲斂色偏浮似璧
憐三獻疑珠喜再投能持千里意來照殿西頭
和崔舍人詠月二十韻(唐)韓愈
三秋端正月今夜出東溟對日猶分勢騰天漸吐靈未
高蒸遠氣半上霽孤形赫奕當躔次虛徐度杳冥長河
晴散霧列宿曙分螢浩蕩英華溢蕭疎物象泠池邊臨
倒照簷際送横經花樹參差見臯琴斷續聆牖光窺寂
莫砧影伴娉婷幽坐看侵戶閒吟愛滿庭輝斜通壁練
彩碎射沙星清潔雲間路空凉水上亭淨堪分顧兔細
得數飄萍山翠相凝綠林煙共羃青過隅驚桂側當午
覺輪停屬思摛霞錦追歡罄縹缾郡樓何處望隴笛此
時聽右掖連台座重門限禁扃風臺觀滉瀁冰砌步青
熒獨有虞庠客無由拾落蓂
圓靈水鏡(唐)張聿
鳳池開玉鏡清瑩瀉寥天影散微波上光含片玉懸菱
花凝汎灔桂樹映清鮮樂廣披雲日山濤卷霧年濯纓
何處去鑒物自堪姸廻首看雲液蟾蜍勢正圓
賦得海上生明月(唐)朱華
皎皎秋中月團團海上生影開金鏡滿輪抱玉壺清漸
出三山上將凌一漢横素娥嘗藥去烏鵲遶枝驚照水
光偏白浮雲色最明此時堯砌下蓂莢自將榮
七言律
詶李舍人寓直對月見寄(唐)盧綸
露如輕雨月如霜不見星河見鴈行虚暈入池波自定
滿輪當苑桂多香春臺幾望黃龍闕雲路寧分白玉郎
此夜巴歌應金石豈殊螢影對清光
直中書翫月見寄(唐)李端
名卿步月正淹留上客裁詩怨别遊素魄近成班女扇
清光遠似庾公樓嬋娟更稱憑高望皎潔能傳自古愁
盈手入懷皆不見陽春曲麗轉難詶
中秋松江新橋對月和柳令之作
(宋)蘇舜欽
月晃長江上下同畫橋横絶冷光中雲頭灔灔開金餅
水面沈沈卧彩虹佛氏解為銀色界仙家多住玉華宫
地雄景勝言難盡但欲追隨御曉風
八月十六夜翫月(宋)孔平仲
團團冰鏡吐清輝今夜何如昨夜時只恐月光無顯晦
自緣人意有盈虧風摩露洗非常潔地闊天高是處宜
百尺曹亭吾獨有更教玉笛倚闌吹
姑蘇汎月(宋)王阮
夜來誰共汎靈槎飛上牽牛織女家但覺滿身皆雨露
絶無一點著塵沙秋將寒玉清風陣月借鎔銀潑浪花
投曉歸來互相告等閒休向俗人誇
月夜次脩竹韻(元)黃庚
徙倚吟闌傍野塘古譙蓮漏滴更長月階夜靜蛩聲切
竹院秋深鶴夢凉坐挹水風侵袂冷眠分花露滿身香
浩歌欲溯明河去醉喚天孫織錦囊
宗陽宫望月分韻得聲字(元)楊載
老君臺上凉如水坐看冰輪轉二更大地山河微有影
九天風露寂無聲蛟龍竝起承金榜鸞鳳雙飛載玉笙
不信弱流三萬里此身今夕到蓬瀛
水中月楊載
晴波浸月月波浮玉兔凉生萬頃流丹桂影沈江浦夜
白蓮光浴海天秋鮫人織罷綃猶濕龍女妝成鏡未收
應是廣寒眠不得水晶宮裏夜深遊
月色(元)徐舫
誤踏瑶階一片霜侵鞵不濕映衣凉照來雲母屏無迹
穿入水精簾有光雪影半窗能共白梅花千樹只多香
故人疑是見顔色殘夜分明在屋梁
湖中翫月(明)張紳
銀波千頃照神州此夕人間别是秋地與樓臺相上下
天隨星斗共沈浮一塵不向空中住萬象都於物外求
醉吸清華遊碧落更從何處覓瀛洲
蘆溝曉月(明)李東陽
霜落桑乾水未枯曉空雲盡月輪孤一林燈影稀還見
十里川光澹欲無不斷鄰雞催短夢頻來征馬識長途
石欄橋上時翹首應傍清虚憶帝都
月鉤(明)朱之蕃
碧空如洗界清光為控疎簾照晩妝花柳有情渾弄影
魚龍何事欲深藏玉繩露濕斜臨檻銀漢星稀曲轉廊
怪底棲烏驚不定一灣早已落横塘
五言絶句
翫初月(唐)駱賓王
忌滿光先缺乘昏影暫流自能明似鏡何用曲如鉤
清谿汎舟(唐)張旭
旅人倚征棹薄暮起長歌笑攬清谿月清輝不厭多
靜夜思唐李白
牀前明月光疑是地上霜舉頭望明月低頭思故鄉
江行(唐)錢起
夕景殘霞落秋寒細雨晴短纓何用濯舟在月中行
江中對月(唐)劉長卿
空洲夕煙斂望月秋江裏歷歷沙上人月中孤渡水
同李三月夜作(唐)皇甫冉
霜風驚度鴈月露皓疎林處處砧聲發星河秋夜深
十五夜觀月(唐)劉禹錫
星辰讓光彩風露發晶英能變人間景翛然是玉京
月榭(宋)朱子
月色三秋白湖光四面平與君凌倒影上下極空明
答林公遇(宋)劉克莊
霜下石橋滑蛩吟茅店清夢回殘月在錯認是天明
和歐陽南陽月夜思(元)揭傒斯
月出照中園鄰家猶未眠不嫌風露冷看到樹陰圓
綠窗詩(元)孫蕙蘭
燈前催曉妝把酒向高堂但願梅花月年年映夀觴
七言絶句
峨嵋山月歌(唐)李白
峨嵋山月半輪秋影入平羌江水流夜發清谿向三峽
思君不見下渝州
月望洞庭(唐)劉禹錫
湖光秋月兩相和潭面無風鏡未磨遥望洞庭山水翠
白銀盤裏一青螺
雪後宿同軌店上法護寺鐘樓望月
(唐)元稹
滿山殘雪滿山風野寺無門院院空煙火漸稀孤店靜
月明深夜古樓中
初入香山院對月(唐)白居易
老住香山初到夜秋逢白月正圓時從今便是家山月
試問清光知不知
十五夜望月寄杜郎中(唐)王建
中庭地白樹棲鴉冷露無聲濕桂花今夜月明人盡望
不知秋思在誰家
八月燈夕寄遊越施秀才(唐)徐凝
四天淨色寒如水八月清輝冷似霜想得粤人今夜見
孟家珠在鏡中央
對月(唐)姚合
銀輪玉兔向東流瑩淨三更正好遊一片黑雲何處起
皂羅籠却水精毬
霜月(唐)李商隠
初聞征鴈已無蟬百尺樓南水接天青女素娥俱耐冷
月中霜裏鬭嬋娟
洛陽秋夕(唐)杜牧
泠泠寒水帶霜風更在天橋夜景中清禁漏閒煙樹寂
月輪移在上陽宮
峽山寺上方(唐)李羣玉
滿院泉聲山殿凉疎簾微雨野松香東峰下視南溟月
笑踏金波看海光
秋月(唐)曹松
無雲世界秋三五共看蟾盤上海涯直到天頭天盡處
不曾私照一人家
春夕酒醒(唐)陸龜蒙
幾年無事傍江湖醉倒黃公舊酒壚覺後不知新月上
滿身花影倩人扶
夜景又作(唐)鄭畋
鈴絛無響閉珠宮小閣凉添玉蕊風衴簟滿牀明月到
自疑身在五雲中
秋日田園雜興(宋)范成大
中秋晴景屬潛夫棹入空明看太湖身外水天銀一色
城中有此月明無
春月(金)呂中孚
柳塘漠漠暗啼鴉一鏡晴飛玉有華好是夜闌人不寐
半庭疎影在梨花
江上早行(明)楊士竒
漢陽磯上鼓初稀煙柳朧朧一鵲飛乘月不知行處遠
滿江風露濕人衣
水榭(明)吳廷暉
谿聲到枕驚春夢露氣入簾生夜寒自起開門看明月
和花移過曲闌干
皓月(明)祝允明
玉田金界夜如年大地人間事幾千萬籟蕭蕭微不辨
露繁霜重月盈天
御定佩文齋詠物詩選卷三
