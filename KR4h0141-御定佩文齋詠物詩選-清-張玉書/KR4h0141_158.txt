欽定四庫全書
御定佩文齋詠物詩選卷一百五十八
氊罽類
五言古
别氊帳火爐(唐)白居易
憶昨臘月天北風三尺雪年老不禁寒夜長安可徹賴
有青氊帳風前自張設復此紅火爐雪中相暖熱如魚
入淵水似兔藏深穴婉軟蟄鱗蘇溫燉凍肌活方安隂
慘夕遽變陽和節無奈時候遷豈是恩情絶毳簾逐日
卷香燎隨煙滅離恨屬三春佳期在十月但令此身徤
不作多時别
五言律
謝汾州田大夫寄茸氊蒲萄(唐)姚合
筐封紫蒲萄筒卷白茸毛卧暖身應健含消齒免勞衾
衣疎不稱梨栗鄙難高曉起題詩報寒凘滿筆毫
七言律
襲美將以綠罽為贈因成四韻
(唐)陸龜蒙
三徑風霜利若刀襜䄖吹斷罥蓬蒿閒中袛自嗟龍具
世上何人識羽袍狐貉近懷珠履貴薜蘿遥羡白巾高
陳王輕暖如相遺免製衰荷效廣騷
酬魯望見迎綠罽次韻(唐)皮日休
輕裁鴨綠任金刀不怕西風斷野蒿酬贈旣無青玉案
纖華猶欠赤霜袍煙披怪石難同逸竹映仙禽未勝高
成後料君無别事只應酣飲讀離騷
周國雍參藩寄紅罽衣賦此為謝
(明)朱多炡
萬里蠶叢亦浣紗使君緘贈自三巴濯殘秋水天孫錦
染盡春山杜宇花嬾集芰荷成短褐閒過祗樹混袈裟
相思幾上江邊閣却捲珠簾坐暮霞
七言絶句
元宮詞(明)朱有燉
清寧殿裏見元勲侍坐茶餘到日曛旋著内官開寳藏
剪絨叚子御前分
御定佩文齋詠物詩選卷一百五十八
