欽定四庫全書
御定佩文齋詠物詩選卷二十一
寒類
五言古
寒江吟(唐)孟郊
冬至日光白始知隂氣凝寒江波浪凍千里無平冰飛
鳥絶高羽行人皆晏興荻洲素浩渺碕岸凘碐磳煙舟
忽自阻風帆不相乘何況異形體信任為股肱涉江莫
涉凌得意須得朋結交非賢良誰免生愛憎凍水有再
浪失飛有載騰一言縱醜詞萬響無善應取鍳諒不遠
江水千萬層何當春風吹利涉吾道弘
苦寒吟孟郊
天色寒青蒼北風叫枯桑厚冰無裂文短日有冷光敲
石不得火壯隂正奪陽調苦竟何言凍吟成此章
寒(唐)元稹
江瘴節候煖臘初梅巳殘夜来北風至喜見今日寒扣
冰淺塘水擁雪深竹欄復此滿樽醁但呼誰與歡
負暄(宋)劉子翬
宵寒卧增裯晝寒起增衣何如負暄樂高堂日暉暉引
光扉盡闢追影榻屢移妙趣久乃酣閉目潛自知初如
擁紅爐凍粟消頑肌漸如飲醇醪暖力中融怡欠伸百
骸舒爬搔隨意為稍回驕佚氣頓改酸寒姿薰然沐慈
仁天恩豈余私願披横空雲四海同熙熙矯首望扶桑
傾心效園葵
六言古
寒苦謠(晉)夏侯湛
惟立冬之初夜天慘凜以降寒霜皚皚以被庭冰溏瀩
於井榦草槭槭以疏葉木蕭蕭以零殘松隕葉扵翠條
竹摧柯於綠竿
七言古
前苦寒行(唐)杜甫
去年白帝雪在山今年白帝雪在地凍埋蛟龍南浦縮
寒刮肌膚北風利楚人四時皆麻衣楚天萬里無晶輝
三尺之烏足恐斷羲和送將何所歸
五言律
晩寒(唐)白居易
急景流如箭凄風利似刀暝催雞翅斂寒束樹枝高縮
水濃和酒加緜厚絮袍可憐冬計畢煖卧醉陶陶
早寒白居易
黃葉聚牆角青苔圍柱根被經霜後薄鏡遇雨来昏半
捲寒檐幕斜開暖閣門迎冬兼送老只仰酒盈樽
歲晩苦寒(唐)方干
地氣寒不暢嚴風無定時挑燈青燼少呵筆尺書遲白
兔沒巳久晨雞僵未知佇看開聖歷暄煦立為期
壬辰九月二十三日天氣始寒以詩記之
(宋)唐庚
朝来怪底冷前此巳重陽漸逼袴襦節稍聞灰火香煙
嵐向冬淨橘柚得霜黃嶺表雖多暑天時亦有常
七言律
苦寒(宋)孔武仲
晨風獵獵卷書堂坐愛松筠耐雪霜歲律崢嶸催暮景
時光宛轉偪新陽金巵滿引顔雖觧石火深籠燄不長
安得仙家却寒術吸噓霞氣赤城傍
初寒(宋)陸游
船尾寒風不滿旗江邊叢祠常揜扉行人畏虎少晨起
舟子捕魚多夜歸茅葉翻翻帶宿雨葦花漠漠弄斜暉
傷心到處聞砧杵九月今年未授衣
五言絶句
寒夜作(元)揭傒斯
疎星凍霜空流月濕林薄虚館人不眠時聞一葉落
七言絶句
春寒(宋)文同
東風何事力猶微凛凛邊寒上客衣舊雪未消新雪下
南園春色幾時歸
春寒(宋)王越
二月邊城雪尚飛年年草色見春遲不知上苑新桃李
開到東風第幾枝
御定佩文齋詠物詩選卷二十一
