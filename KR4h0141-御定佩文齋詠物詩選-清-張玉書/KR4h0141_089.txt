欽定四庫全書
御定佩文齋詠物詩選卷八十九
河類
四言古
河銘(漢)李尤
洋洋河水赴宗于海經自中州龍圖所在昔周諸侯會
於孟津魚入王舟乃往尅殷大漢承緒懷附遐鄰邦事
來濟各貢厥珍
河清頌(宋)張暢
渾渾洪河家國之濱襟帶晉衞領袖齊秦龍門誕溜積
石傳津乘運能有經啓天人化流上帝時表初星飛書
曝瑞龍圖照神協靈既偉通氣載榮
五言古
奉和濟黃河應教(北齊)蕭慤
大蕃連帝室驂駕奉皇猷未明驅羽騎凌晨方畫舟津
城度維錦岸柳夾緹油鐘聲揚别島旗影照滄流早光
生劍服朝風起節樓滔滔細波動裔裔輕舷浮回橈避
近磧放舳下前洲全疑上天漢不異謁蓬丘望知雲氣
合聽識水聲秋從君何等樂喜從神仙遊
夜到洛口入黃河(唐)儲光羲
河洲多青草朝暮增客愁客愁惜朝暮枉渚暫停舟中
宵大川静解纜逐歸流浦溆既清曠㳂洄非阻脩登艫
望落月擊汰悲新秋倘遇乘槎客永言星漢遊
同敬八盧五汎河間清河(唐)高適
清川在城下沿汎多所宜同濟愜數公翫物欣良時飄
飄波上興燕婉舟中詞昔涉乃平原今來忽漣漪東流
達滄海西流延滹沲雲樹共晦明井邑相逶迤稍隨歸
月帆若與沙鷗期漁父更留我前潭水未滋
黃河(宋)梅堯臣
積石導淵源沄沄瀉崑閬龍門自吞險鯨海終涵量怒
洑生萬渦驚流非一狀淺深殊可測激射無時壯常苦
事隄防何曾息波浪川氣迷遠山沙㾗落秋漲槎沫夜
浮光舟人朝發唱洪望畫鷁連古戍蒼崖向浴鳥不知
清夕陽空在梁誰當大雪天走馬堅冰工
七言古
河復(宋)蘇軾
君不見西漢元光元封間河決瓠子二十年鉅野東傾
淮泗滿楚人恣食黃河鱣萬里沙回封禪罷初遣越巫
沈白馬河工未許人力窮薪芻萬計随流下吾君仁聖
如帝堯百神受職河神驕帝遣風師下約束北流夜起
澶州橋東風吹凍收微淥神功不用淇園竹楚人種麥
滿河淤仰看浮槎棲古木
五言律
河流(唐)徐夤
洪流盤砥柱淮濟不同波莫訝清時少都緣曲處多遠
能通玉塞高復接銀河大禹成門嶮為龍始得過
清河(元)貢奎
谿碧石生處山青雲起時藕花紅映岸藤蔓翠牽籬落
日漁家網微風酒市旗順流船漸急翻覺去心遅
清河水漲答復中吉監縣水字詩
(元)張翥
漭泱清河漲湍流滋浸淫滄溟渾灌注濁浪浩浮沈洲
渚津涯闊泥沙沮洳深沿淮澤鴻滿漂蕩渡江潯
潞河晚泊(明)屠隆
迴浦落帆盡長堤帶郭斜暮煙平吐樹春雨薄沈沙白
艇蔵漁市黃茅覆酒家一瓢雲水外不復問年華
夏日遊通惠河(明)徐階
頗憶三江遠乘流意若何水深秋氣入竹密雨聲多熟
果當尊落驚禽拂棹過柳隂催繫纜敧枕聽漁歌
五言排律
黃河(唐)太宗
何處發崑崙連乾復浸坤波渾經鴈塞聲振自龍門岸
裂新衝勢灘餘舊落㾗横溝通海上遠色盡山根勇逗
山峰折雄標四瀆尊灣中秋景樹闊外夕陽邨沫亂知
魚呴槎來見鳥蹲飛沙當白日凝露接黃昏潤可資農
畆清能表帝恩雨吟堪極目風渡想驚魂顯瑞龜曾出
隂靈伯固存盤渦寒漸急淺瀨暑微温九曲終柔勝常
流可暗吞人間無博望誰復到窮源
送襄陽盧判官奏開河事(唐)錢起
千里趨魏闕一言簡聖聰河流引關外國用贍秦中有
詔許其策隨山興此功連雲積石阻計日安波通飛棹
轉年榖利人勝歲豐言歸漢陽路拜首蓬萊宫紫殿賜
衣出青門酣酌同晚陽過微雨秋水見新鴻坐惜去車
遠愁看離館空因思郢川守南楚滿清風
七言律
自鞏雒舟行入黃河即事寄府縣僚友
(唐)韋應物
綠水蒼山路向東東南山豁大河通寒樹依微遠天外
夕陽明滅亂流中孤邨幾歲臨伊岸一鴈初晴下朔風
為報雒橋遊宦侣扁舟不繫與心同
黃河(唐)羅隠
莫把阿膠向此傾此中天意固難明解通銀漢應須曲
纔出崑崙便不清高祖誓功衣帶小仙人占斗客槎輕
三千年後知誰在何必勞君報太平
次韻陳子仁黃河(元)楊載
禹功疏鑿過憂勤海内山川自此分元氣渾淪通地脈
孤光迢逓貫天文母金伏礫秋逾盛隂火蔵淵夜不焚
多少魚龍争變化總歸西北會風雲
登徐州城上黃樓北望河流作
(元)柳貫
高樓背水壓奔衝影動雲虹落水中土色從黃宜制勝
河聲觸險聽分洪却思沈璧千年日欲問乘槎八月風
汴泗交流平似席南行北播本同功
到廣黃河(元)蔡珪
清漳節物似清江不復蓴鱸夢故鄉歴下果能留太白
鏡湖端是屬知章身隨客路常岑寂心與沙鷗共渺茫
尚困馬蹄三百里小舟聊與過滄浪
御定佩文齋詠物詩選卷八十九
