欽定四庫全書
御定佩文齋詠物詩選卷二百六十二
豆花類
五言律
架邊(明)謝榛
閒庭秋一色滿架豆花垂薄俗存吾計衰年習土宜煙
中晚雀定露下候蟲知何限幽人意臨風獨立時
五言絶句
晚凉(明)僧宗泐
晚凉池上亭坐來心似水雨過竹林青風吹豆花紫
七言絶句
江南(唐)陸龜蒙
邨邊紫豆花垂次岸上紅梨葉戰初莫怪煙中重回首
酒家青紵一行書
憶汪遯齋(元)戴良
四明羈客近如何别去今纔一月過記得小齋多野思
豆花隂裏唱離歌
偶睡(明)高啟
竹間門掩似僧居白豆花開片雨餘一榻茶煙成偶睡
覺來猶把讀殘書
新秋示盛伯宣(明)鐂泰
暑退新凉透碧紗砧聲不斷是誰家酒醒小立殘陽裏
閒數籬邊紫豆花
為僧朗碧天題扇寄人(明)史鑑
玉箎峰下雨來時索我閒吟寄遠詩蕉葉滿庭松子落
竹林啼鳥豆花垂
憶王屋山人(明)孫一元
幾時不見鹿皮翁回首碧雲天自東記得去秋新月夜
豆花棚下說年豐
訪葛徵君(明)謝榛
西城閒訪葛洪家籬落秋餘白豆花高枕自知無俗夢
數椽茅屋在煙霞
種豆(明)王穉登
庭下秋風草欲平年饑種豆綠隂成白花青蔓高於屋
夜夜寒蟲金石聲
酒次與吳文學(明)居節
對酒無言興盡還豆花棚下有青山明朝欲釣鱸魚去
君若來時恐未閒
秋日過子問郊居(明)王伯稠
映竹緣谿三兩家隂隂樹影日將斜翩翩黃蝶穿疎蓼
唧唧秋蟲語豆花
凉生豆花王伯稠
豆花初放晚凉凄碧葉隂中絡緯啼貪與鄰翁棚底話
不知新月照清谿
御定佩文齋詠物詩選卷二百六十二
