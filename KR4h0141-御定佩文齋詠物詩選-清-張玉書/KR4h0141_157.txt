欽定四庫全書
御定佩文齋詠物詩選卷一百五十七
苧葛類
五言古
黃葛篇(唐)李白
黃葛生洛谿黃花自綿羃青煙蔓長條繚繞幾百尺閨
人費素手采緝作絺綌縫為絶國衣遠寄日南客蒼梧
大火落暑服莫輕擲此物雖過時是妾手中跡
題耕織圖(元)趙孟頫
池水何洋洋漚麻水中央數日麻可取引過兩手長織
絹能幾時織布已復忙依依小兒女歲晩歎無裳布襦
不掩脛念之熱中腸朝緝滿一籃暮緝滿一筐行看機
中布計日漸可量我衣苟已成不憂天早霜
七言古(附長短句)
白紵古樂府
白紵寶如月輕如雲色似銀製以為袍餘作巾袍以光
軀巾拂塵
羅浮山父與葛篇(唐)李賀
依依宜織江雨空雨中六月蘭臺風博羅老仙時出洞
千歲石牀啼鬼工蛇毒濃凝洞堂濕江魚不食銜沙立
欲剪箱中一尺天吳娥莫道吳刀澀
采葛歌(唐)闕名
葛不連蔓棻台台今我采葛以作絲女工織分不敢遲
弱於羅兮輕霏霏號絺素兮將獻之
白苧歌(宋)戴復古
雲為緯玉為經一織三滌手織成一片冰清如夷齊可
以為衣陟彼西山於焉采薇
五言律
和李尹種葛(唐)戎昱
弱質人皆棄唯君手自栽藟含霜後竹香惹臘前梅擬
託凌雲勢須憑接引材綠隂如可惜黃鳥定飛來
七言律
答甘允從寄海東白紵(元)虞集
海國綀衣雪色明寄將千里見高情著隨野鶴渾相稱
行近沙鷗亦不驚江露滿船歌醉起爐煙擕袖憶詩成
秋風遊子偏愁予誰采芙蓉共晩晴
五言絶句
山居(唐)鮑溶
窈窕垂澗蘿蒙茸采葛花鴛鴦憐碧水照影舞金沙
石門曲(明)王穉登
蠶成桑葉空門前青苧長一半織郎衣一半結魚網
七言絶句
邨行(金)郭邦彦
棗花初落路塵香燕掠麻池乍頡頏一片雲隂遮十頃
賣瓜棚下午風凉
其二
芹葉蘆花岸兩邊釣谿石畔落孤鳶小畦引入平流水
麻稈森森已拍肩
御定佩文齋詠物詩選卷一百五十七
