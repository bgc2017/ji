欽定四庫全書
御定佩文齋詠物詩選卷二百八十二
槐類
七言古
孔林瑞槐歌(元)納延
闕里隂隂槐樹古百尺長柯挾風雨密葉盤空擁翠雲
深根貫石流瓊乳蒼皮皴蝕紋異常天成篆籕分毫芒
游絲縈錯科斗亂雲氣飛動龍鸞翔嬴秦書焚士坑僇
幾歎遺經藏壁屋千年聖道復昭明喜見文章出嘉木
神明元胄嗣上公雨露滋沐深培封清隂如水石壇静
彈琴樹底歌薰風
五言律
詠槐(唐)李嶠
暮律移寒火春宫長舊栽葉生馳道側花落鳳庭隈烈
士懷忠觸鴻儒訪業來何當赤墀下疎榦擬三台
七言律
槐花(唐)羅鄴
行宫門外陌銅駝兩畔分栽此最多欲到清秋近時節
争開金蘂向關河層樓寄恨飄珠箔駿馬憐香撼玉珂
愁殺江南隨計者年年為爾剰奔波
宫槐(宋)梅堯臣
漢家宫殿蔭長槐嫩色蔥蔥不染埃天仗龍旂穿影去
鈎陳豹尾拂枝來青蟲挂後蜂銜子素月生來桂並栽
我意方同杜工部冷淘惟喜葉新開
五言絶句
宫槐陌(唐)王維
仄徑蔭宫槐幽隂多綠苔應門但迎掃畏有山僧來
宫槐陌(唐)裴廸
門前宫槐陌是向欹湖道秋來山雨多落葉無人掃
槐(宋)蘇軾
采擷殊未厭忽然已成隂蟬鳴看不見鶴立赴還深
罷直圖(明)練子寧
草詔下金鑾宫槐白露寒紫驑驕不鞚明月在闌干
七言絶句
送人入蜀(唐)楊凝
劒閣迢迢夢想間行人歸路繞梁山明朝騎馬搖鞭去
秋雨槐花子午關
槐花(唐)鄭谷
毵毵金蘂撲晴空舉子心驚落照中今日老郎猶有恨
昔年相謔十秋風
題槐(唐)翁承贊
雨中妝點望中黃勾引蟬聲送夕陽憶得當年隨計吏
馬蹄終日為君忙
谿隂堂(宋)蘇軾
白水滿時雙鷺下綠槐高處一蟬吟酒醒門外三竿日
臥看谿南十畆隂
軾以去歲春夏侍立邇英而秋冬之交子由相
繼入侍次韻絶句四首各述所懷(錄一)
蘇軾
曈曈日脚曉猶清細細槐花暖欲零坐閱諸公半廊廟
時看黃色起天庭
夏日田園雜興(宋)范成大
槐葉初勻日氣凉蔥蔥鼠耳翠成雙三公只得三枝看
閒客清隂滿北窗
槐影(宋)許月卿
槐影本來惟戴日蟬聲固自未知秋斜陽薄雨羊歸徑
冷月横星人倚樓
玉堂槐花(金)趙秉文
玉堂隂合冷窗紗雨過銀泥引篆蝸萱草茙葵俱不見
蜂聲滿院采槐花
玉堂閒適圖(元)王惲
醉岸烏紗殿影東宫花低暎酒波紅興來草罷長楊賦
獨占高槐灑晚風
即事(元)趙孟頫
庭槐風静綠隂多睡起茶餘日影過自笑老來無復夢
閒看行蟻上南柯
庭槐(元)鄭允端
風轉庭槐拂檻開綠隂如染淨無埃婦人不作功名夢
閒看南柯蟻往來
擬宫詞(明)袁宏道
百子池頭九子萍美人雙照月稜青宫槐葉落秋如水
誦得蓮花兩卷經
御定佩文齋詠物詩選卷二百八十二
