欽定四庫全書
御定佩文齋詠物詩選卷二百十一
文具類
五言古
詠茟格(梁)簡文帝
英華表玉笈佳麗稱蛛網無如兹制竒雕飾雜衆象仰
出寫含花横插學仙掌幸因提拾用遂厠璇臺賞
裴侍郎湘川廻以青竹筒相遺因贈
(唐)錢起
楚竹青玉潤從来湘水隂緘書取直節君子知虚心入
用隨憲簡積文不受金體將丹鳳直色映秋霜深寧肯
假伶倫謬為鸞鳳吟惟將翰苑客珍秘瑶華音長跪捧
嘉貺歲寒慚所欽
七言古
詶宇文少府見贈桃竹書筒(唐)李白
桃竹書筒綺繡文良工巧妙稱絶羣靈心圓映三江月
彩質疊成五色雲中蔵寶訣峨眉去千里提擕長憶君
西域種羊皮書褥歌(元)吴莱
波斯谷中神夜語波斯牧羊俱雜鹵當道剚刃羊可食
土城畱種羊脛骨四圍築垣聞杵聲羊子還從脛骨生
青草叢抽臍未斷馬蹄踣鐵繞垣行羊子跳踉却在草
鼠王如拳不同老飫肉筵開塞饌肥裁皮褥作書林寶
南州俠客遇西人昔得手褥今無倫君不見冰蠶之錦
欲盈尺康洽年来貧不貧
五言律
詩牌(宋)林逋
矗方標勝概讀處即忘歸靜壁懸虚白危樓釘翠微清
銜時亦有絶唱世還稀一片題誰作吾廬水竹圍
詩筒林逋
唐賢存雅製(元白唱和常以竹筒貯詩往還)詩筆仰防閑遞去權應緊
(詩權出薛許昌)封廻債巳還(詩債出賈司倉)帶斑猶恐俗和節不辭艱
酒篋將書簏誰言季孟間
七言律
題飛伯詩囊(金)李獻能
穎露毛錐秖自賢智如樗腹但求全迂疎差似淵才富
羞澀猶無杜老錢收拾珠璣三萬斛貯儲風月一千篇
嘔心大勝奚奴錦要與風人被管絃
遠山筆架(痕字)(元)劉因
何物能支筆萬鈞案頭依約遠山痕燈横煙影隠猶見
秋入霜毫勢欲吞掌上三峰看太華人間一髮是中原
中書未免從高閣不向林泉怨少恩
詩瓢
雨蔓霜蕂老翠壺吟邊不是酒葫蘆剖開架上輪囷玉
著盡胷中錯落珠滿貯苦心留宇宙深蔵精氣付江湖
誰家半腹能千首為問山人果在無
冰蟾(水滴也)為金齊賢賦(元)張翥
老蟾素魄稟金精千歲玻璃幻結成明水夜零隂隧凍
丹書秋滿肉芝生腹凝寒露蔵虚白影入銀河浴太清
擬問嫦娥乞靈藥與君騎向廣寒行
水晶筆架
三峰近列硯池頭光照文房爛不收冰壑夜寒龍獨卧
雪山春煖兔羣遊彩毫倚閣功應就銀管依棲價未酬
别有珊瑚新琢樣策勲畢竟是誰優
師邵出意作綸竿於牆上以便遞詩名曰詩釣
首唱一篇依韻奉酬(明)顧清
巧心文思孰兼長詩釣詩成又幾章千里浮沈謝江路
一竿風月共鄰牆君如緣木求魴鯉我正懷甎想珮璜
畢竟兩無名利念五湖煙水舊同鄉
書尺
文木裁成體直方高齋時伴校書郎坐攤散帙資彈壓
風動殘編待主張葉葉展舒迎雪牖行行指點照螢囊
但知持正無偏倚尺寸何勞計短長
五言絶句
書架(宋)王十朋
君富端不俗有錢長買書家蔵三萬軸不怕腹空虚
七言絶句
槐木紙椎(宋)林逋
入手輕乾是古槐幾聲清響徹池臺椎餘魚網如脂滑
時寫新詩更寄来
御定佩文齋詠物詩選卷二百十一
