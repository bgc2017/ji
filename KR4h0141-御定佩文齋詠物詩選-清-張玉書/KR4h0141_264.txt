欽定四庫全書
御定佩文齋詠物詩選卷二百六十四
菌類(附石耳)
七言古(附長短句)
答永新宗令寄石耳(宋)黃庭堅
饑欲食首山薇渴欲飲穎川水嘉禾令尹清如冰寄我
南山石上耳筠籠動浮煙雨姿瀹湯磨沙光陸離竹萌
粉餌相發揮芥薑作辛和味宜公庭退食飽下筯杞菊
避席遺萍韲鴈門天花不復憶况乃桑鵝與楮雞小人
藜羹亦易足嘉蔬遣餉荷眷私吾聞石耳之生常在蒼
崖之絶壁苔衣石腴風日炙捫蘿挽葛采萬仞側足委
骨豺狼宅佩刀買犢劒買牛作民父母今得職閔仲叔
不以口腹累安邑我其敢用鮭菜煩嘉禾願公不復甘
此鼎免使射利登嵯峨
蕈子(宋)楊萬里
空山一雨山澑急漂流桂子松花汁土膏鬆煖都滲入
蒸出蕈花團戢戢戴穿落葉忽起立撥開落葉百數十
蠟面黃紫光欲濕酥莖嬌脆手輕拾色如鵝掌味如蜜
滑如蓴絲無點澀傘不如笠釘勝笠香畱齒牙麝莫及
菘羔楮雞避席揖餐玉茹芝當却粒作羹不可疏一日
作腊仍堪貯盈笈
五言律
沙菌(元)許有壬
牛羊膏潤足物産借英華帳脚駢遮地(此物生車帳卓歇之地夏秋則)
(環繞其跡而出)釘頭怒戴沙齋廚供玉食毳索出氊車莫作垂
涎想家園有昔邪
七言律
與參寥師行園中得黃耳蕈(宋)蘇軾
遣化何時取衆香法筵齋鉢久凄凉寒蔬病甲誰能採
落葉空畦半已荒老楮忽生黃耳蕈故人兼致白芽薑
蕭然放筯東南去又入春山筍蕨鄉
五言絶句
白蕈(宋)朱子
聞說閬風苑瓊田産玉芝不收雲表露烹瀹詎相宜
七言絶句
上蕭家峽(宋)黃庭堅
玉笥峰前幾百家山明松雪水明沙趁虛人集春蔬好
桑菌竹萌煙蕨芽
後灤水秋風詞(元)柳貫
山郵納客供次舍土屋迎寒催墐藏砂頭麻姑一寸厚
雨過牛童提滿筐
御定佩文齋詠物詩選卷二百六十四
