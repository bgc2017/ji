欽定四庫全書
御定佩文齋詠物詩選卷二百八
棋類(附彈棋)
四言古
圍棋銘(漢)李尤
詩人幽憶感物則思志之空閑翫弄遊意局為憲矩棋
法隂陽道為經緯方錯列張
觀棋(宋)蘇軾
五老峯前白鶴遺址長松蔭亭風日清美我時獨遊不
逢一士誰歟棋者戸外屢二不聞人聲時聞落子紋枰
坐對誰䆒此味空鈎意釣豈在魴鯉小兒近道剝啄信
指勝固欣然敗亦可喜優哉游哉聊復爾耳
五言古
象奕一首呈葉潛仲(宋)劉克莊
小藝無難精上智有未解君看橘中戲妙不出局外屹
然兩國立限以大河界連營禀中權四壁設堅械三十
二子者一一具變態先登如挑敵分布如備塞盡銳賈
吾勇持重伺彼怠或遲如圍莒或速如入蔡遠砲勿虚
發冗卒要精汰負非繇寡少勝豈繫彊大昆陽以象奔
陳濤以車敗匹馬郭令來一士汲黯在獻俘將策勛得
雋衆稱快我欲築壇場孰可建旗蓋葉侯天機深臨陣
識向背縱未及國手其高亦可對狃捷敢饒先諱輸每
索再寧為握節守安肯屈膝拜有時横槊吟句法猶雄
邁愚慮僅一得君才乃十倍霸圖務并弱兵志貴攻昧
雖然屢克獲詎可自侈汰吕蒙能襲荆衛瓘足縛艾南
師未宜輕夜半防砍寨
棋墅(明)袁凱
矗矗林影靜白石况如砥幽幽青苔色離離見屐齒豈
無橘中叟還逢爛柯士日入始言歸相送青川涘
七言古
觀棋歌送儇師西遊(唐)劉禹錫
長沙男子東林師閒讀藝經工奕棋有時凝思如入定
暗覆一局誰能知今年訪余來小桂方袍䄂中貯新勢
山城無事愁日長白晝懵懵眠匡牀因君臨局看鬭智
不覺遲景沈西牆自從山人遇樵子直到開元王長史
前身後身付餘習百變千化無窮已初疑磊落曙天星
次見搏擊三秋兵雁行布陣衆未暁虎穴得子人皆驚
行盡三湘不逢敵終日饒人損機格自言臺閣有知音
悠然遠起西遊心商山夏木隂寂寂好處徘徊駐飛錫
忽思爭道畫平沙獨笑無言心有適藹藹京城在九天
貴遊豪士足華筵此時一行出人意賭取聲名不要錢
送棋僧惟照(宋)文同
學成九章開方訣誦得一行乘除詩自然天性暁絶藝
可敵國手應吾師窗前横榻擁爐處門外大雪壓屋時
獨飜舊局辨錯著泠笑古人心許誰
五言律
贈棋僧侣(唐)張喬
機謀時未有多向奕棋銷己與山僧敵無令海客饒靜
驅雲陣起疎點雁行遥夜雨如相憶松窗更見招
寄棋客(唐)鄭谷
松窗楸局穩相顧思皆凝幾局賭山果一洗饒海僧覆
棋聞夜雨下子對秋燈何日無羈束期君向杜陵
詠棋(唐)裴說
十九條平路言平又嶮巇人心無算處國手有輸時勢
迥流星遠聲乾下雹遲臨軒纔一局寒日又西垂
觀棋(唐)僧子蘭
拂局盡涓時能因長路遲點頭初得計格手待無疑寂
默親遺景凝神入過思共藏多少意不語兩相知
賭棋賦詩輸劉起居奐(宋)徐鉉
刻燭知無取爭先素未精本圖忘物我何必計輸贏賭
墅終規利焚囊亦近名不如相視笑高詠兩三聲
棋(宋)陳與義
長日無公事閒圍李遠棋傍觀真一笑互勝不移時幸
未逢重霸何妨著獻之晴天散飛雹驚動隔牆兒
五言排律
對棋(唐)李洞
小檻明高雪幽人鬭智時日斜抛作劫月午蹙成遲倚
杖湘僧算翹松野鶴窺側楸敲醒睡片石夾吟詩雨點
奩中漬燈花局上吹秋濤寒竹寺此興謝公知
七言律
送國棋王逢(唐)杜牧
玉子紋楸一路饒冣宜簷雨竹蕭蕭羸形暗去春泉長
猛勢横來野火燒守道還如周柱史鏖兵不羨霍嫖姚
得年七十更萬日與子期於局上消
宿葉公棋閣(唐)李洞
帶風棋閣竹相敲局瑩無塵拂樹梢日到長天征未斷
鐘來嶽頂劫須拋挑燈雪客棲寒店供茗谿僧爇廢巢
因悟修身試貪教不須焚火向三茅
石棋局獻時宰(唐)李中
得從嶽叟誠堪重却獻臯䕫事更宜公退啟枰書院靜
日斜收子竹隂移適情豈待樵柯爛罷局還應屐齒隳
預想幽窗風雨夜一燈閒照覆圖時
觀奕(明)吳寬
高樓殘雪照棋枰坐覺窗間黑白明䄂手自甘終日飽
苦心誰惜兩雄爭豪鷹欲擊形還匿怒蟻初交陣已成
却笑面前岐路滿蘇張何事學縱横
奉次畢司空與客對奕謝答張侍御惠酒之作
是日司空招予出城不及赴
(明)邊貢
灌木隂隂曲遶塘水風如雨細生凉繡衣家醖攜兼至
太傅圍棋興轉長簷局晩移文石靜荷樽秋汎露華香
爛柯欲步王樵武惆悵仙蹤隔苑牆
五言絶句
池上(唐)白居易
山僧對棋坐局上竹隂清暎竹無人見時聞下子聲
奕臺(明)徐禎卿
仙人好博奕時下綠雲中一片蒼苔石落花長自紅
七言絶句
重送國棋王逢(唐)杜牧
絶藝如君天下少閒人似我世間無别後竹窗風雪夜
一燈明暗覆吳圖
送棋客(唐)陸龜蒙
滿目山川似奕棋况當秋雁正斜飛金門若召羊元保
賭取江東太守歸
小遊仙(唐)曹唐
洞裏煙霞無歇時洞中天地足金芝月明朗朗谿頭樹
白髮老人相對棋
閒居(元)仇遠
鳥雀喧啾未肯棲狂風吹樹影離披屋邊尚有斜陽在
更看山人一局棋
次韻曹都水(元)倪瓚
水品茶經手自箋夜燒綠竹煮山泉莫留樵客看棋局
持斧歸來幾歲年
謾成(元)馬臻
風琴流響韻虚堂湘簟欹眠水一方靜裏數聲棋剝啄
乳鶯深向綠隂藏
頌古(元)僧明本
斧爛柯銷局未闌天風吹鶴下瑶壇滿盤黑白輕飜轉
䄂拂梧桐玉佩寒
觀奕圖(明)高啟
錯向山中立看棋家人日暮待薪炊如何一局成千載
應是仙翁下子遲
棋(明)郭登
怕敗貪贏錯認真運籌多少費精神看來總是爭閒氣
笑殺傍觀䄂手人
續遊仙詩(明)馬洪
巴園橘裏賭棋還暗憶贏時笑解顔兩䄂玉塵三百斛
拋爲瑞雪滿人間
題畫(明)唐寅
楊柳隂濃夏日遲邨邊高館漫平池隣翁挈榼乘清早
來決輸贏昨日棋
口占(明)婁堅
眼底何人不售欺自矜才力竟誰私才爭一著終難強
獨有人間國手棋
附彈棋
五言古
彈棋(北周)王褎
投壺生電影六博值仙人何如鏡奩上自有拂輕巾隔
澗疑將别隴頭如望秦握筆徒思賦辭短竟無陳
七言古(附長短句)
彈棋歌(唐)李頎
崔侯善彈棋巧妙盡於此藍田美石清如砥白黑相分
十二子聯翩百中皆造微魏文手巾不足比緣邊度隴
未可嘉鳥跂星懸正復斜廻飇轉指速飛電拂四取五
旋風花座上齊聲稱絶藝仙人六博何能繼一别常山
道路遥為余更作三兩勢
彈棋歌(唐)韋應物
圓天方地局二十四氣子劉生絶藝難對曹客為歌其
能請從中央起中央轉鬭頗欲闌零落勢背誰能彈此
中舉一得六七旋風忽散霹靂疾履機乘變安可當置
之危地飜取強不見短兵反掌收已盡唯有猛士守四
方四方又何難横擊且緣邊豈如昆明與碣石一箭飛
中隔遠天神安志愜動十全滿堂驚視誰得然
御定佩文齋詠物詩選卷二百八
