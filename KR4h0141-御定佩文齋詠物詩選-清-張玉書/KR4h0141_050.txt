欽定四庫全書
御定佩文齋詠物詩選卷五十
泰山類
五言古
泰山吟(宋)謝靈運
岱宗秀維嶽崔崒刺雲天岞崿既嶮巇觸石輙芊綿登
封瘞崇壇降禪藏肅然石閭何腌藹明堂祕靈篇
遊泰山(唐)李白
四月上泰山石平御道開六龍過萬壑澗谷隨縈廻馬
跡遶碧峰於今滿青苔飛流灑絶巘水急松聲哀北眺
崿嶂竒傾崖向東摧洞門閉石扇地底興雲雷登高望
蓬瀛想像金銀臺天門一長嘯萬里清風来玉女四五
人飄颻下九垓含笑引素手貽我流霞杯稽首再拜之
自愧非仙才曠然小宇宙遺世何悠哉
其二
清曉騎白鹿直上天門山山際逢羽人方瞳好容顔捫
蘿欲就語却掩青雲關遺我鳥跡書飄然落巖間其字
乃上古讀之了不閒感此三歎息從師方未還
其三
平明登日觀舉手開雲關精神四飛掦如出天地間黃
河從西来窈窕入遠山憑崖覽八極目盡長空閒偶然
值青童綠鬢雙雲鬟笑我晚學仙蹉跎凋朱顔躊躇忽
不見浩蕩難追攀
其四
清齋三十日裂素寫道經吟誦有所得衆神衛我形雲
行信長風颯若羽翼生攀崖上日觀伏檻窺東溟海色
動遠山天雞已先鳴銀臺出倒景白浪翻長鯨安得不
死藥高飛向蓬瀛
其五
日觀東北傾兩崖夹雙石海水落眼前天光遥空碧千
峰爭攅聚萬壑絶凌歴緬彼鶴上仙去無雲中跡長松
入霄漢遠望不盈尺山花異人間五月雪中白終當遇
安期於此鍊玉液
其六
朝飲王母池暝投天門關獨抱綠綺琴夜行青山間山
明月露白夜静松風歇仙人遊碧峰處處笙歌發寂聽
娛清輝玉真連翠微想像鸞鳳舞飄颻龍虎衣捫天摘
匏瓜恍惚不憶歸舉手弄清淺誤攀織女機明晨坐相
失但見五雲飛
送范山人歸泰山李白
魯客抱白鶴别余往泰山初行若片雪杳在青崖間高
高至天門海日近可攀雲生望不及此去何時還
望嶽(唐)杜甫
岱宗夫如何齊魯青未了造化鍾神秀隂陽割昏曉□
胷生層雲決眥入歸鳥會當凌絶頂一覽衆山小
登嶽(明)王守仁
曉登泰山道行行入烟霏陽光散巖壑秋容淡相輝雲
梯挂青壁仰見蛛絲微長風吹海色飄颻送天衣峰頂
動笙樂青童兩相依振衣將往從凌雲忽高飛揮手若
相待丹霞閃餘暉凡軀無健羽悵望不能歸
望嶽(明)廖道南
岱宗高巃嵸羣峰凌紫穹日觀影扶桑月嶂烟朦朧飛
泉走其下宛若雙白龍上有玉女池銀河瀉長虹王女
散天花萬朵青芙蓉仙人王子喬絳節朝上宫遺我金
檢書期我遥相從我欲從之游雲路險且重何當謝塵
鞅晞髮咸池東
七言古
題李白泰山觀日出圖(元)段輔
岱宗鬱鬱天下雄謫仙落落人中龍兹山兹人乃相從
氣奪真宰愁豐隆玉堂一任雲霧封長嘯飛渡秦皇松
夜呼日出滄海東再為斯世開鴻濛鈞天帝居深九重
醉舞踏碎青芙蓉天孫玉女為斂容却視五嶽秋毫同
長鯨一去不復逢乾坤萬里號秋蟲當年咳唾留絶峯
至今樹石生香風我欲追之杳無蹤不意邂逅會此中
屋梁落月依然空
登嶽(元)李簡
三峰突兀與天齊天門未到勞攀躋層層石磴出林杪
縈廻百折青雲梯盤石暫憩舒清眺澗壑風来號萬竅
水聲俄在樹梢頭疑有於菟天外嘯向曉纔登日觀峰
手披雲霧開鴻濛火輪欲上海波赤金霞翻動蒼龍宫
黃河一線幾千里吳越山川真地底為數齊州九點青
更將伏檻窺東溟李白不遇安期生安得羽翼飛蓬瀛
五言律
過泰山偶賦(明)汪廣洋
七十二神州淋漓紫氣浮天低衆山小星拱一峰秋雲
翳成龍虎嵐光薄斗牛岱宗與恒嶽引領日東頭
登嶽(明)喬宇
百靈朝拱處空籟聽琅璈地據中原勝天臨下界高雲
山雙老眼天地一秋毫欲訪蓬瀛去何從借六鼇
登嶽(明)王廷相
五嶽俱神峻岧嶤泰岱偏半巖回駿馬絶頂俯雲烟一
覽小天下三更見日躔蓬莱疑只尺直恐礙飛仙
秋暮登岱(明)查約
龍峪危峰逼天門古殿開月華秋氣爽日觀海潮廻地
向皇都迥山迎曲阜来登臨何限意極目鳳凰臺
登嶽(明)陳沂
一入登封路乾坤自此分諸峯會元氣亂石散星文仰
面攀青磴回頭看白雲飛梁架窮壑鳴溜四山聞
七言律
登岱(宋)查道
凌空疉嶂絶凡埃青帝高居絳節開捧出海天紅日近
迓將蓬島碧霞来石閭閃爍迎陽洞玉簡光華封禪臺
一自祥符禋祀後太平頂上勖崔嵬
登泰山(元)張養浩
風雲一舉到天關快意平生有此觀萬古齊州烟九點
五更滄海日三竿向来井處方知隘今後巢居亦覺寬
笑拍洪崖詠新句滿空笙鶴下高寒
登岱(明)宋濓
岧嶤泰嶽拄蒼穹萬壑千巖一徑通象緯平臨青帝觀
雲光長繞碧霞宫凌晨雲漫天涯白子夜晴搖海日紅
玉露金莖應咫尺舉頭霄漢思偏雄
登岱(明)王㒜
齊魯名山仰岱宗崚嶒萬仞玉芙蓉月明海曠連三島
雲淨天空插數峰白石謾留名士篆蒼松何用大夫封
我来不盡登臨興更上丹崖第一重
季秋望後一日同僚友登岱(明)查煥
泰岱高臨萬里看三齊秋色更漫漫振衣龍峪青雲濕
倚劒天門白日寒東帶黃河連海岸北来紫氣繞長安
自憐突兀平生志恍惚乘風跨彩鸞
登嶽(明)邊貢
岱宗山秀百靈屯壁立烟霄萬古存幽府化機盤地軸
上清真氣接天門霞標日觀青松麗春透龍池碧水温
薄暮振衣峰頂石篷莱東眺海雲昏
登嶽(明)趙鶴
一上遥岑萬丈蒼天風應為襲衣裳雞鳴往往看東日
人語時時到下方雲暗鐘聲連海樹春浮花氣入山堂
四時未歇登臨興翻說巖禽喚客忙
登岱(明)查秉彛
巖巖高插紫冥開青帝星辰入望廻芳躅獨標宣聖楔
瑶函空秘漢封臺天連北極千山拱雲擁黃河一線来
最是生平葵藿志夜深日觀倚徘徊
懷泰山(明)李攀龍
域内名山有岱宗側身東望一相從河流曉挂天門樹
海色秋高日觀峰金箧何人探漢策白雲千載護秦封
向来信宿藤蘿外杖底西風萬壑鐘
七言絶句
日觀峰(宋)范致中
岱岳東南第一觀青天高聳碧㠝岏若教飛上峰頭立
應見陽烏浴未乾
日觀峰(金)蕭貢
半夜東風攪鄧林三山銀闕杳沉沉洪波萬里兼天湧
一點金烏出海心
御定佩文齋詠物詩選卷五十
