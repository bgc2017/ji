欽定四庫全書
御定佩文齋詠物詩選卷四百一
虎類
五言古
猛虎詞(唐)儲光羲
寒亦不憂雪飢亦不食人人肉豈不甘所懼傷明神太
室為我宅孟門為我鄰百獸為我膳五龍為我賓蒙馬
一何威浮江亦以仁彩章耀朝日爪牙雄武臣高雲逐
氣浮厚地随聲震(叶平聲)君能賈餘勇日夕長相親
遣興(唐)杜甫
猛虎憑其威往往遭急縛雷吼徒咆哮枝撐已在脚忽
看皮寢處無復晴閃爍人有甚於斯足以勸元惡
挂虎圖於寢壁示秸秷(宋)張耒
畫工出幻事縞素發原藪蕭蕭白茅低凛凛北風走耽
然老於菟舉步安不驟目光炯雙射怒吻呀欲受彼彪
擲其旁文采淡初就雖然竊形似已足走百獸煩君衛
吾寢振此蓬蓽陋坐令盗肉鼠不敢窺白晝
猛虎行(宋)徐照
猛虎出林行咆哮取人食居人慮虎至荆棘挂墻壁虎
乃愛其身驚遁不近側人或虎不如甘心蹈荆棘
七言古(附長短句)
曲江(唐)杜甫
自斷此生休問天杜曲幸有桑麻田故將移住南山邊
短衣匹馬隨李廣看射猛虎終殘年
和李尚書畫射虎圖歌(唐)獨孤及
飢虎呀呀立當路萬夫震恐百獸怒彤弓金鏃當者誰
鳴鞭飛控流星馳居然畫中見真態若務除惡不顧私
時和年豐五兵巳白額未誅壯士恥分銖遠邇懸彀中
不中不發思全功捨矢如破石可裂應絃盡敵山為空
殺氣滿堂觀者駭颯若崖谷生長風精微入神在毫末
作繢造物可同工方叔秉鉞受命新丹青起予氣益振
底綏静難巧可擬嗟歎不足聲成文他時代天育萬物
亦以此道安斯民
猛虎行(唐)張籍
南山北山樹冥冥猛虎白日繞林行向晚一身當道食
山中麋鹿盡無聲年年養子在空谷雌雄上山不相逐
谷中近窟有山林長向邨家取黃犢五陵年少不敢射
空来林下看行跡
虎圖行(宋)王安石
壯哉非熊亦非貙目光夾鏡當坐隅横行妥尾不畏逐
顧昐欲去仍躊躇卒然一見心為動熟視稍稍摩其鬚
固知畫者巧為此此物安肯来庭除想當盤礴欲畫時
睥睨衆史如庸奴神閒意定始一掃功與造化論錙銖
悲風颯颯吹黃蘆上有寒雀驚相呼槎枒古樹鳴老烏
向之俛噣如哺雛山牆野壁黃昏後馮婦遥看亦下車
畫虎圖(宋)游子眀
平生射虎裴將軍馬獰如龍弓百鈞手撚白羽旁無人
注虎使虎不敢奔湏臾叢薄斑斕出人馬不知俱辟易
矢如蓬蒿弓減力將軍得歸幾敗績徐行爪牙元不露
耽耽垂頭若微顧尾剪霜風林葉飛倏忽山頭日光暮
包家畫出真於菟我尚不敢編其鬚昔人作詩譏畫圖
吁嗟畫圖今亦無
宣差射虎(金)李俊民
北原風勁霜草枯草間出沒蔵於菟耽耽来此被誰驅
不防邂逅馮婦車將軍膽氣勇有餘手中笑撚金僕姑
等閒如射兔與狐兩眼錯莫精光無深山大澤失所居
或撩汝頭編汝鬚可惜肉食無遠圖伎倆不及黔之驢
趙邈齪伏虎圖行(元)郝經
南山射虎曾得名壁上忽見令我驚何物敢爾来戶庭
屢叱不動仍生獰畫師前身是山靈胸中有虎無丹青
老槲數筆平掃成殺氣慘淡猛氣横頭顱半妥蹲孤城
怒尾倒插蟠霜旌鐡鬚張磔疑有聲赤吻瀝血猶帶腥
抱石欲卧伏欲騰爪入石角瞠不瞑寒電夾鏡騫兩睛
四座凛凛隂風生威稜神采出典型邈齪乃是金天精
伊昔詩家杜少陵酷愛賦馬并賦鷹為憐神俊故屢稱
我今賦虎亦有徵要得猛士建太平坐令四海皆澄清
吁嗟擲筆還撫膺世間道路多荆棘倀鬼磨牙不可行
趙邈齪虎圖行(元)王惲
巔崖老樹纏冰雪石觜枒杈横積鐡北平山深林樾黑
下雖有徑人跡滅耽耽老虎底許来抱石踞坐何雄哉
目光夾鏡尾束胯百獸却走潛風埃趙侯欲盡神妙功
都著威稜阿堵中想當盤礴噀墨時衆史縮手甘凡庸
至今元氣老不沒神物所在纏隂風前年驅馬下靖邊
崖東突起草底眠腰間恨無鐡絲箭寢皮食肉空長歎
今朝過喜一嚼快熟視鬚頂為摩編貨馴跖服暴戾息
弭耳道義思拳拳主人愛翫中有謂遇事炳變通經權
我聞漢家大獵阹冰天豸冠思賦長楊篇四方猛士今
雲合早晩龍旗到渭畋
題胡氏殺虎圖(元)陳旅
沙河野黑秋風麤棗陽戍卒車載孥道旁老虎夕未餔
車中健婦不見夫倉皇下車持虎足呼兒授刀剚其腹
夫骨巳斷不可續泣與孤兒餐虎肉
答祿將軍射虎行(元)納延
將軍部曲瀚海東三千鐡騎精且雄久知天命屬真主
奮身来建非常功世祖神謨涵宇宙坐使英雄皆入彀
十年轉戰淮蔡平帳下論功封太守信陽郭外山嵯峩
長林大谷青松多白額於菟踞當道城邊日落無人過
將軍聞之毛髮豎拔劔誓天期殺虎彎弓走馬出東門
傾城来看誇豪武猛虎磨牙當路嘷目光睒睒斑尾搖
據鞍一叱雙眥裂鳥飛木落風蕭蕭金弰琱弓鐡絲箭
滿月弦開正當面雕翎射沒錦毛摧厓石傾頹腥血濺
萬人歡笑聲震天剖開一箭當心穿父老持杯馬前拜
祝公眉夀三千年將軍立功期不朽竒事相傳在人口
可憐李廣不封侯却喜將軍今有後承平公子秘書郎
文場百步曾穿楊咫尺風雲看豹變鳴珂曳履登朝堂
女殺虎行(元)吳莱
山深日落猛虎行長風振木威猙獰父樵未歸女在室
心巳與虎同死生揚睛掉尾腥滿地狹路殘榛苦遭噬
豈非一氣通呼吸徒以柔軀扼強鷙君不見馮婦来下
車衆中無人尚負嵎又不見裴將軍出鳴鏑一時鞍馬
俱辟易丈夫英雄却不武臨事趦趄汗流雨關東賢女
不足數孝女千年傳殺虎
殺虎行(劉平妻胡氏從平戍棗陽平為虎擒胡殺虎爭夫千載義烈有足歌者猶恨時之士大夫其作未雄故為賦是章)
(元)楊維楨
夫從軍妾從主夢魂猶痛刀箭瘢况乃全軀飼豺虎拔
刀誓天天為怒眼視於菟小於鼠血號虎鬼冤魂語精
光夜貫新阡土可憐三世不復讐太山之婦何足數
猛虎行(眀)高啟
隂風吹林烏鵲悲猛虎欲出人先知目光燑燑當路坐
將軍一見弧矢堕幾家插棘高作門未到日没收豬豚
猛虎雖猛猶可喜横行只在深山裏
題畫虎(眀)劉溥
千山萬山日向晡啞啞老樹愁啼鳥長途迢遞人跡絶
奮躍只有黃於菟長風颼飀震林木百獸紛披望風伏
霜牙凛凛摧萬夫金鏡瞳瞳射雙目飢来擇肉惟熊羆
不更小取豺與貍田家黃犢要耕種又肯搏攫誇能為
如今天關求守備蓋世雄威素稱異舉首為城掉尾旌
願保皇家千萬世
五言律
題虎樹亭(宋聰禅師住華亭時有二虎噬人師降伏之命名曰大青小青後瘞師塔旁踰年生銀杏樹二今主僧隠公闢)
(亭樹間扁曰虎樹)(元)王逄
舟泊東西客詩招大小青山高白月墮草偃黑風腥植
物鍾英爽精藍被寵靈凉隂慎翦伐留護石函經
虎洞(眀)金大章
靈山通上界羸馬涉遥岑天淨峰如掌風悲虎出林空
巖春晝冷石洞夜壇隂漸悟真如性還同出世心
七言律
射虎得山字(金)馮延登
田翁太息論三害獵騎俄驚見一斑涎口風生雷吼怒
角弓寒勁月㾗彎柳營共許千人敵魚服仍餘一矢還
我欲殘年賞神駿短衣匹馬夢南山
畫虎圖贈真一先生(元)虞集
獵獵霜風木葉乾月明曾過越王山青龍久待蟠仙鼎
赤豹相呼守帝關終歲采芝茅阜曲豐年收榖杏林間
誰家稚子能為御長與桃椎共往還
謝希大虎皮(眀)儲巏
風簷短札墨澌開多謝臯比撤送来食肉我非投筆相
寢皮君有控弦材毫端擬畫真難類座上聞談祇漫猜
却笑銜恩還戀闕車茵稳稱不湏裁
五言絶句
復愁(唐)杜甫
人煙生僻處虎跡過新蹄野鶻翻窺草邨船逆上谿
山中夜宿(唐)顧况
凉月挂層峰蘿牀落葉重掩關深畏虎風起撼長松
題潞州壁(唐)僧普滿
此水連涇水雙珠月滿川青牛將赤虎還賀太平年
九月中曾題二小詩於南谿竹上既而忘之昨
日再遊見而錄之(錄一)(宋)蘇軾
誰謂江湖居而為虎豹宅焚山豈不能愛此千竿碧
七言絶句
答東林道士(唐)韋應物
紫閣西邊第幾峰茅齋夜雪虎行蹤遥看黛色知何處
欲出山門尋暮鐘
小遊仙詩(唐)曹唐
百辟朝回閉玉除露風清晏桂花疎西歸使者騎金虎
嚲鞚垂鞭唱步虚
射虎(元)張洪範
黑風萬騎卷空山怒吼巗林出錦斑得意將軍飛鐡鏃
忽驚一點草梢殷
荆谿雜曲(眀)王叔承
賣殘竹菌筍還来收罷蘭花蕙又開但使山田饒秫米
何妨虎跡遍莓苔
追和張外史遊仙詩(眀)余善
城闕芙蓉曉未分身騎金虎謁元君青童不道天家近
笑指空中五色雲
山居雜詠(眀)僧慧浸
行到深深一翠微人多畏虎閉山扉我今最愛兹山住
虎跡多時人跡稀
山居詩(眀)僧法杲
青山疊疊繞珠林磬響時兼流水音虎不避人人避虎
虎能先我息機心
御定佩文齋詠物詩選卷四百一
