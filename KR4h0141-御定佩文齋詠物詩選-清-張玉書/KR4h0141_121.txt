欽定四庫全書
御定佩文齋詠物詩選卷一百二十一
莊類(附山房)
五言古
宿來公山房待丁大不至(唐)孟浩然
夕陽度西嶺羣壑倏巳暝松月生夜凉風泉滿清聽樵
人歸欲盡煙鳥栖初定之子期宿來孤琴候蘿逕
遊南城韓氏莊(唐)孟郊
初疑瀟湘水鏁在朱門中時見水底月動搖池上風清
氣潤竹木白光連虚空浪簇霄漢羽岸芳金碧叢何言
數畝間環泛路不窮願逐神仙侶飄然汗漫通
宿王耕雲山莊期衍師不至就題竹上
(明)張適
山館絶塵交惟容謝公屐洗酌松下泉題詩澗邊石吟
僧期不來掩琴坐岑寂貌此林外影雨餘正凝碧
五言律
春晚山莊率題(唐)盧照鄰
田家無四鄰獨坐一園春鶯啼非選樹魚戲不驚綸山
水彈琴盡風花酌酒頻年華已可樂高興復畱人
藍田山莊(唐)宋之問
宦遊非吏隐心事好幽偏考室先依地為農且用天輞
川朝伐木藍水暮澆田獨與秦山老相歡春酒前
侍宴長寧公主東莊應制(唐)李嶠
別業臨青甸鳴鸞降紫霄長筵鵷鷺集仙管鳳凰調樹
接南山近煙含北渚遥承恩咸巳醉戀賞未還鑣
春日山莊(唐)韋述
初歲䦕韶月田家喜載陽晚晴搖水態遲景蕩山光浦
淨漁舟遠花飛樵路香自然成野趣都使俗情忘
題李十四莊兼贈綦母校書(唐)孟浩然
聞君息隂地東郭柳林間左右瀍澗水門庭緱氏山抱
琴來取醉垂釣坐乘閒歸客莫相待尋源殊未還
過故人莊孟浩然
故人具雞黍邀我至田家綠樹邨邊合青山郭外斜開
筵面場圃把酒話桑麻待到重陽日還來就菊花
漢上題韋氏莊(唐)岑參
結茅聞楚客卜築漢江邊日落數歸鳥夜深聞叩舷水
痕侵岸柳山翠借厨煙調笑提筐婦春來蠶幾眠
夜宴左氏莊(唐)杜甫
風林纖月落衣露淨琴張暗水流花徑春星帶草堂檢
書燒燭短看劒引杯長詩罷聞吴詠扁舟意不忘
王侍御南原莊(唐)賈島
買得足雲地新栽藥數窠峰頭盤一逕原下注雙河春
寺閒眠久晴臺獨上多南齋宿雨後仍許重來過
題朱郎中白都莊(宋)王安石
瀟灑桐廬守滄江寄一㕓山光隔釣岸江氣雜炊煙藜
杖聽鳴櫓籃輿看種田清時須共理此興在他年
趙氏南莊(元)許衡
曉起北窗凉清談戢羽觴入簾花氣重落地燕泥香夢
裏青山小吟邊白日長秋風載書籍相對築茅堂
宿因勝莊(元)薩都拉
竹院亦幽雅參禪媿未能夢回僧枕雨花落佛龕燈風
響過牆竹窗搖挂樹藤裁詩題素壁聊爾記吾曾
山莊即事(元)葉顒
策杖步松關銜杯看遠山青鞵陪月去翠袖裏雲還芳
草斜陽外落花流水間山林多樂意無夢到塵寰
山莊(元)金涓
青邨谿盡處林密隐孤莊石老莓苔路門深薜茘牆人
行秋葉滑鶴立晚松凉治畝農歸後蓑衣挂夕陽
過故人莊(明)樊阜
山邨行處好偶過故人莊秋竹煙籠色寒花露浥香一
雞鳴矮屋雙鷺浴橫塘畱飲忘歸去陶然入醉鄉
五言排律
奉和幸韋嗣立山莊侍宴應制
(唐)宋之問
樞掖調梅暇林園藝槿初入朝榮劍履退食偶琴書地
隐東巖室天廻北斗車旌門臨䆗窱輦道屬扶疎雲䍐
明丹壑霜笳徹紫虚水疑投石處谿似釣璜餘帝澤頒
巵酒人歡頌里閭一承黃竹詠長奉白茅居
奉和幸韋嗣立山莊侍宴應制
(唐)李嶠
南洛師臣契東巖王佐居幽情遺紱冕宸眷屬樵漁制
下峒山蹕恩廻㶚水輿松門駐旌蓋薜幄引簪裾石磴
平黃陸煙樓半紫虚雲霞仙路近琴酒俗塵疎喬木千
齡外懸泉百尺餘崖深經鍊藥穴古舊藏書樹宿搏風
鳥池潛縱壑魚寧知天子貴尚憶武侯廬
奉和幸韋嗣立山莊侍宴應制
(唐)趙彦昭
賢族惟題里儒門但署鄉何如表巖洞宸翰發輝光地
在兹山曲家鄰郃水陽六龍駐旌䍐四牡耀旂常北斗
臨台座東山入廟堂天高羽翼近主聖股肱良野竹池
亭氣邨花澗谷香縱然懷豹隠空媿躡鵷行
奉和幸韋嗣立山莊侍宴應制
(唐)武平一
三光廻斗極萬騎肅鈎陳地若遊汾水畋疑歴渭濱圓
塘冰寫鏡遥樹露成春絃奏魚聽曲機忘鳥狎人築巖
思感夢磻石想垂綸落景搖紅壁層隂結翠筠素風紛
可尚元澤藹無垠薄暮清笳動天文煥紫宸
奉和聖製幸玉真公主山莊因題石壁十韻之
作應制(唐)王維
碧落風煙外瑶臺道路賒如何連帝苑別自有仙家此
地廻鑾駕緣谿轉翠華洞中開日月窗裏發雲霞庭養
冲天鶴谿流上漢槎種田生白玉泥竈化丹砂谷靜泉
逾響山深日易斜御羹和石髓香飯進胡麻大道今無
外長生詎有涯還瞻九霄上來往五雲車
七言律
奉和初春幸太平公主南莊應制
(唐)李嶠
主家山第接雲開天子春遊動地來羽騎參差花外轉
霓旌搖曳日邊廻還將石澑調琴曲更取峰霞入酒杯
鸞輅巳辭烏鵲渚簫聲猶繞鳳凰臺
奉和初春幸太平公主南莊應制
(唐)沈佺期
主家山第早春歸御輦春遊繞翠微買地鋪金曾作埒
尋河取石舊支機雲間樹色千重滿竹裏泉聲百道飛
自有神仙鳴鳳曲併將歌舞報恩輝
侍宴安樂公主山莊應制(唐)李適
平陽金牓鳳凰樓沁水銀河鸚鵡洲綵仗遥臨丹壑裏
仙輿暫幸綠亭幽前池錦石蓮花豔後嶺香爐桂蕊秋
貴主稱觴萬年夀還輕漢武濟汾遊
奉和幸安樂公主山莊應制(唐)趙彦昭
六龍齊軫御朝曦雙鷁維舟下綠池飛觀仰看雲外聳
浮橋直見海中移靈泉巧鑿天孫渚孝筍能抽帝女枝
幸願一生同草樹年年歲歲樂於斯
奉和幸安樂公主山莊應制(唐)韋元旦
銀河南渚帝城隅帝輦平明出九衢刻鳳蟠螭凌桂邸
穿池疉石寫蓬壺瓊簫暫下鈞天樂綺綴常懸明月珠
仙牓承恩歌既醉方知朝野更歡娱
奉和初春幸太平公主南莊應制
(唐)蘇頲
主第山門起㶚川宸遊風景入初年鳳凰樓下交天仗
烏鵲橋頭敞御筵往往花間逢綵石時時竹裏見紅泉
今朝扈蹕平陽館不羨乘槎雲漢邊
侍宴安樂公主山莊應制蘇頲
駸駸羽騎歴城池帝女樓臺向晚披露灑旌旗雲外出
風廻巖岫雨中移當軒半落天河水遶逕全低月樹枝
簫鼓宸遊陪宴日和鳴雙鳳喜來儀
奉和初春幸太平公主南莊應制
(唐)李邕
傳聞銀漢支機石復見金輿出紫微織女橋邊烏鵲起
仙人樓上鳳凰飛流風入座飄歌扇瀑水侵階濺舞衣
今日還同犯牛斗乘槎共泛海潮歸
題平泉薛家雪堆莊(唐)白居易
怪石千年應自結靈泉一帶是誰開蹙為宛轉青蛇項
噴作玲瓏白雪堆赤日暑天長看雨元隂臘月亦聞雷
所嗟地去都門遠不得肩輿每日來
奉和思黯自題南莊見示兼呈夢得
白居易
謝家別墅最新竒山展屏風花夾籬曉月漸沈橋脚底
晨光初照屋梁時臺頭有酒鶯呼客水面無塵風洗池
除却吟詩兩閒客此中情状更誰知
題馬太尉華山莊(唐)劉滄
别開池館背山隂近得幽竒物外心竹色拂雲連嶽寺
泉聲帶雨出谿林一庭楊柳春光暖三徑松蘿晚翠深
自是功成閒劍履西齋長卧對瑶琴
題姑蘇凌處士莊(唐)韋莊
一簇林亭返照間門當官道不曾關花深遠岸黃鶯鬧
雨急春塘白鷺閒載酒客尋吴苑寺倚樓僧看洞庭山
怪來話得仙中事新有人從物外還
新買疉石谿莊招景仁(宋)司馬光
一谿清水珮聲寒兩岸莓苔錦繡班三徑誰來卜鄰舍
千峰我已作家山鹿裘藜杖偏宜老紫陌紅塵不稱閒
早挈琴書遠相就放朝爛醉白雲間
過徐氏莊居(宋)沈與求
只著高冠不著纓掉頭防我問功名數椽茅屋有時漏
一墢野田無具耕酒地定能容勝踐墨畦終擬過平生
叩舷歸去蒹葭閙後夜相思看月明
漁莊(元)陳基
何處林塘好卜鄰清江繞屋淨無塵定巢新燕渾如客
泛渚輕鷗不避人楊柳作花香勝雪鱸魚上釣白於銀
春風無限滄浪意欲向汀洲賦采蘋
夜宴范氏莊(元)楊維楨
南弁山間多翠微池塘處處涵清暉丹泉釀酒名千日
花樹成窠大十圍童子單衣碧鶴立美人兩袖彩鸞飛
臨分更作嬉春約賸載紅船白苧衣
次韻沈陶菴題有竹莊(明)張淵
愛汝石田茅屋好依然風物似斜川白蘋洲渚滄江外
紅樹園林夕照邊艇子打魚偏趁月山童洗藥每臨泉
老夫欲問東家住分取瓜疇數畝煙
暮春初過山莊(明)李先芳
山人本性愛山居弭節春遊過草廬短砌雨餘芳草合
小亭風定落花初拂塵下榻驚梁燕開篋抽書走壁魚
更闢巖扉頻灑掃能無長者命巾車
五言絶句
春莊(唐)王勃
山中蘭葉徑城外李桃園直知人事静不覺鳥聲喧
題張處士山莊(唐)杜牧
好鳥疑敲磬風蟬認軋箏修篁與嘉樹偏倚半巖生
七言絶句
奉和聖製幸韋嗣立山莊應制
(唐)李嶠
萬騎千官擁帝車八龍三馬訪仙家鳳凰原上窺青壁
鸚鵡杯中弄紫霞
奉和聖製幸韋嗣立山莊應制
(唐)李乂
曲榭廻廊繞澗幽飛泉噴水溢池流秪應感發明王夢
遂得邀迎聖主遊
奉和聖製幸韋嗣立山莊應制
(唐)蘇頲
樹色參差隐翠微泉流百尺向空飛傳聞此處投竿住
遂使兹辰扈蹕歸
奉和聖製幸韋嗣立山莊應制
(唐)武平一
鳴鑾奕奕下重樓羽蓋逍遥向一丘漢日惟聞白衣寵
唐年更覩赤松遊
和裴令公南莊一絶(裴云野人不識中書令喚作陶家與謝家)
(唐)白居易
陶廬僻陋那堪比謝墅幽微不足攀何似嵩峰三十六
長隨申甫作家山
題吉澗盧拾遺莊(唐)韋莊
主人西遊去不歸滿谿春雨長春薇怪來馬上詩情好
印破青山白鷺飛
石壁寺山房即事(宋)沈與求
望斷南岡遠水通客檣來往酒旗風畫橋依約垂楊外
映帶殘霞一抹紅
懷山莊子仁姪(宋)楊萬里
危亭獨上忽徬徨欠箇山莊墮我傍却是向來相聚日
老懷未解憶山莊
白莊道中(金)党懷英
暖風遲日弄春晴渾似龍眠畫裏行沙路半隨堤尾曲
幾家桃李鵓鴣鳴
題雞鳴山房(明)蔡羽
山浮寒碧水浮花石壁蒼蒼竹樹斜愛爾玉京秋色好
白雲頭上看人家
御定佩文齋詠物詩選卷一百二十一
