欽定四庫全書
御定佩文齋詠物詩選卷三百九十二
苔蘚類
五言古
詠青苔(梁)沈約
緣階已漠漠汎水復綿綿微根如欲斷輕絲似更聯長
風隠細艸深堂沒綺錢縈鬱無人贈葳蕤徒可憐
新苔(梁)庾肩吾
随潮染岸石逐沫聚浮查縱令阿谷麗停筐不汰沙
莓苔(唐)姚合
茅堂階豈高數寸是苔蘚只恐秋雨中窗戶亦不濺眼
前無此物我情何由遣
讀書圖(明)張羽
幽棲出塵表修翠連松竹袖得碧苔篇閑来石上讀日
暝欲㤀還山空人轉獨
七言古
苔歌(唐)顧雲
檻前谿奪秋空色百丈潭心數沙礫松筠條條長碧苔
苔色碧扵秋水碧波廽梳開孔雀尾根細貼著盤陀石
撥浪輕拈出少時一髻濃煙三四尺山光日華亂相射
静縷藍鬐勻襞積試把臨流抖擻看瑠璃珠子淚䨇滴
如看玉女洗頭處觧破雲鬟收未得即是仙宫欲製六
銖衣染絲未倩鮫人織採之不敢盈筐箧苦把龍神河
伯惜瓊蘇玉鹽爛漫煮嚥入丹田續靈液會待功成插
翅飛蓬莱頂上尋仙客
五言律
同舍弟佶班韋二員外對秋苔成詠
(唐)包何
每看苔蘚色如向簿書閒幽思纏芳樹高情寄遠山雨
痕連地綠日色出林斑却笑興公賦臨危滑石間
苔(唐)李咸用
幾年風雨跡疊在石孱顔生處景長静看来情儘閑吟
亭侵壊壁藥院掩空關每憶東行徑移笻獨自還
七言律
苔(唐)徐夤
印留麋鹿野禽蹤巖壑漁磯幾處逢金谷曉凝花影重
章華春映柳隂濃石橋羽客遺前迹陳閣才人沒舊容
歸去掃除階砌下蘚痕殘綠一重重
苔(明)朱謀㬜
布葉如錢箇箇青不争要路占閒庭風前印鶴移罡步
雨後留蝸作篆形生閣久縈詞客恨入碑多蝕古人銘
紅英墮地交相映小屐跫然未忍停
五言絶句
書事(唐)王維
輕隂閣小雨深院晝慵開坐看蒼苔色欲上人衣来
石上苔(唐)錢起
淨與谿色連幽宜松雨滴誰知古石上不染世人跡
竹裏逕(唐)司空曙
幽徑行跡稀清隂苔色古蕭蕭風欲来乍似蓬山雨
借居(唐)司空圖
借住郊園久仍逢夏景新綠苔行履穏黃鳥傍窗頻
偶成(元)錢惟善
苔花洗春雨藉此聽潺湲終日無客至滿樓都是山
階前苔(明)高啟
莫掃雨餘綠任滿閒階路留藉落来花春泥免相汚
七言絶句
石上苔(唐)白居易
漠漠斑斑石上苔幽芳静綠絶纖埃路傍凡草榮遭遇
曾得七香車輾来
苔錢(唐)鄭谷
春紅秋紫繞池臺箇箇圓如濟世財雨後無端滿窮巷
買花不得買愁来
春苔(唐)李中
春霖催得鎖煙濃竹院莎齋逕小通誰愛落花風味處
莫愁門巷襯殘紅
殘春(宋)葛長庚
昨日春光更水涯水涯今日已春賖春歸只道無蹤跡
尚有青苔一片花
道過贊善菴(元)薩都拉
夕陽欲下少行人綠遍苔茵路不分修竹萬竿松影亂
山風吹作滿窗雲
題畫圖(元)陳旅
青紅樓觀護煙霞湖曲高亭竹徑斜日出炎埃生九野
松隂水石養苔花
埽逕(元)周權
剝啄無人晝掩門庭花春晚雪紛紛山童不觧山翁意
埽破蒼苔一逕雲
山居吟(元)僧清珙
一片無塵新雨地半邊有蘚古時松(目)前景物人皆見
取用誰知各不同
廢寺(明)張羽
白晝閑門一兩僧山房深掩蘚花青西風不管鐘魚破
自在斜陽與塔鈴
山居雜詠(明)吳鼎芳
苔花滿徑綠雲凉嫩竹離離覆短牆院靜晝長人不到
一簾風裊一爐香
御定佩文齋詠物詩選卷三百九十二
