欽定四庫全書
御定佩文齋詠物詩選卷一百五
灘瀨類
五言古
嚴陵瀨(梁)任昉
羣峰此峻極參差百重嶂清淺既漣漪激石復奔壯神
物徒有造終然莫能狀
石頭瀨(唐)崔國輔
悵矣秋風時余臨石頭瀨因高見遠境望盡此州内羽
山一點青海岸雜花碎離離樹木小淼淼湖波大日暮
千里帆南飛落天外湏臾遂入夜林色有微靄尋遠路
已窮遺榮事多昧一身猶未理安得濟時代且泛朝夕
潮荷衣蕙為帶
下陵陽沿高谿三門六刺灘(唐)李白
三門横峻灘六刺走波瀾石驚虎伏起水状龍縈盤何
慙七里瀨使我欲垂竿
八節灘(宋)歐陽脩
亂石瀉谿流跳波濺如雪往来川上人朝暮愁灘闊更
待浮雲散孤舟弄明月
將至地黃灘(宋)楊萬里
未到地黃灘十里先聞聲檣竿已震掉未敢與渠爭舟
人各整篙有如大敵臨搴篷試一望濺雪紛琮琤乃是
水磑港為灘作先鳴真灘定若何老夫虚作驚
蘇木灘楊萬里
灘雪清濺眸灘雷怒醒耳落洪翠壁立跳波碧山起船
進若戰勝船退亦遊戲若非篙師苦進退皆可喜忽逢
下灘舟掀舞快雲駛何曾費一棹纔瞬已數里會有上
灘時得意君勿恃
遼車灘楊萬里
東岸上不得西岸上更難五船往復来經緯灘兩間一
船初竟進當流為衆先濤頭打澎湃退縮不敢干一船
作後殿忽焉突而前瞬息越湍險回頭有矜顔老夫與
寓目亦為一粲然
柴步灘楊萬里
江闊水不聚分為三五灘遂令客子舟上灘一一難小
沙已成洲大沙已成山山有樹百尺樹圍屋數間水底
復生洲沙濕猶未乾從此洲愈多安得水更寬憶從嚴
陵歸水落不能湍拖以數童僕折却十竹竿今兹過吾
舟念昔猶膽寒
七言古
滄灘(宋)陸游
百夫正讙助鳴艪舟中對面不得語湏臾人散寂無譁
惟聞百丈轉兩車嘔嘔啞啞車轉急舟人已在沙際立
霧斂蘆邨落照紅雨餘漁舍炊煙濕故鄕回首已千山
上峽初經第一灘少年亦慕宦遊樂投老方知行路難
五言律
却歸睦州至七里灘下作(唐)劉長卿
南歸猶謫宦獨上子陵灘江樹臨洲晩沙禽對水寒山
開斜照在石淺亂流難惆悵梅花發年年此地看
暮發七里灘夜泊嚴光臺下(唐)方干
一瞬即七里箭馳猶是難檣邊走嵐翠枕底失風湍但
訝猿鳥定不知霜月寒前賢竟何益此地誤垂竿
七言律
宿查瀨(宋)楊萬里
寒流一帶檻前横落日諸峯霞外明水斷新洲添五里
客尋舊路却重行江車自轉非人踏沙碓長舂徹夜鳴
疇昔稚桑今秃樹如何白髮不教生
過查灘楊萬里
眼底常山一武中上灘更得半船風青天以水為銅鏡
白鷺前身是釣翁舊日岸頭渾改盡數尖山觜忽攙空
老夫只費五六日行盡浙江西復東
五言絶句
白石灘(唐)裴廸
跂石復臨水弄波情未極日下川上寒浮雲澹秋色
石瀨(宋)朱子
疏此竹下渠漱彼澗中石暮館繞寒聲秋空動澄碧
七言絶句
新小灘(唐)白居易
石淺沙平流水寒水邊斜插一漁竿江南客見生鄕思
道似嚴陵七里灘
灘聲白居易
碧玉斑斑沙歴歴清流決決響泠泠自從造得灘聲後
玉管朱絃可要聽
七里灘(唐)胡曾
七里清灘映碧層九天星象感嚴陵釣魚臺上無絲竹
不是高人誰解登
竹節灘(宋)朱子
船下清江竹節灘長煙漠漠水漫漫人家斷岸斜陽好
客子中流薄暮寒
澑港灘(宋)楊萬里
此去嚴州只半程一江分作兩江横忽驚洲背青山下
却有危檣地上行
上章戴灘楊萬里
脫巾枕手仰哦詩醉上諸灘總不知回看他船上灘苦
方知他看我船時
明發韶州過赤水渴尾灘楊萬里
船下驚灘浪正喧花汀水退走沙痕一峯忽自雲端出
只見孤尖不見根
過建封寺下鰱魚灘楊萬里
江收衆水赴單槽石壁當流鬪雪濤將取危舟飛過去
黃頭郎只兩三篙
侯灘(宋)沈遼
江流激激過侯灘更上山頭看打盤百歲老人親擊鼔
城中憂樂不相干
御定佩文齋詠物詩選卷一百五
