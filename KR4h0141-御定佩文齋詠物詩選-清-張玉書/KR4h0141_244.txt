欽定四庫全書
御定佩文齋詠物詩選卷二百四十四
茶類
五言古
答族姪僧中孚贈玉泉仙人掌茶
(唐)李白
嘗聞玉泉山山洞多乳窟仙鼠如白鵶倒懸深谿月茗
生此石中玉泉流不歇根柯灑芳津採服潤肌骨叢老
卷綠葉枝枝相接連曝成仙人掌似拍洪崖肩舉世未
見之其名定誰傳宗英乃禪伯投贈有佳篇清鏡燭無
鹽顧慙西子妍朝坐有餘興長吟播諸天
巽上人以竹間自採新茶見贈酬之以詩
(唐)柳宗元
芳叢翳湘竹零露凝清華復此雪山客晨朝掇靈芽蒸
煙俯石瀨咫尺凌丹崖圓方麗竒色圭璧無纖瑕呼兒
㸑金鼎餘馥延幽遐滌慮發真照還源蕩昏邪猶同甘
露飲佛事熏毘耶咄此蓬瀛侣無乃貴流霞
睡後茶興憶楊同州(唐)白居易
昨晚飲太多嵬峩連宵醉今朝餐又飽爛漫移時睡睡
足摩挲眼眼前無一事信脚遶池行偶然得幽致婆娑
綠隂樹斑駁青苔地此處置繩牀傍邊洗茶器白磁甌
甚潔紅爐炭方熾沫下麴塵香花浮魚眼沸盛來有佳
色嚥罷餘芳氣不見楊慕巢誰人知此味
龍山人惠石廪方及團茶(唐)李羣玉
客有衡岳隱遺予石廪茶自云凌煙露採掇春山芽珪
璧相壓疊積芳莫能加碾成黃金粉輕嫩如松花紅爐
㸑霜枝越兒斟井華灘聲起魚眼滿鼎漂清霞凝澄坐
曉鐙病眼如蒙紗一甌拂昏寐襟鬲開煩拏顧渚與方
山誰人留品差持甌默吟味搖膝空咨嗟
茶塢(唐)陸龜蒙
茗地曲隈回野行多繚繞向陽就中密背澗差還少遥
盤雲髻慢亂簇香篝小何處好幽期滿巖春露曉
茶人陸龜蒙
天賦識靈草自然鍾野姿閒年北山下似與東風期雨
後探芳去雲間幽路危惟應報春鳥得共斯人知
茶笋陸龜蒙
所孕和氣深時抽玉苕短輕煙漸結華嫩蘂初成管尋
來青靄曙欲去紅雲暖秀色自難逢傾筐不曾滿
茶焙陸龜蒙
左右𢷬凝膏朝昏布煙縷方圓隨樣拍次第依層取山
謠縱高下火候還文武見說焙前人時時炙花脯
茶塢(唐)皮日休
閙尋堯氏山遂入深深塢種荈已成園栽葭寧記畝石
窪泉似掬巖罅雲如縷好是夏初時白花滿煙雨
茶笋皮日休
裒然三五寸生必依巖洞寒恐結紅鉛暖宜銷紫汞圓
如玉軸光脆似瓊英凍每為遇之疎南山挂幽夢
茶舍皮日休
陽崖枕白屋幾口嬉嬉活棚上汲紅泉焙前蒸紫蕨乃
翁研茗後中婦拍茶歇相向掩柴扉清香滿山月
茶焙皮日休
鑿彼碧巖下恰應深二尺泥易帶雲根燒難礙石脉初
能燥金餅漸見乾瓊液九里共杉林相望在山側
煮茶皮日休
香泉一合乳煎作連珠沸時看蟹目濺乍見魚鱗起聲
疑松帶雨馞恐煙生翠儻把瀝中山必無千日醉
得雷太簡自製蒙頂茶(宋)梅堯臣
陸羽舊茶經一意重蒙頂比來唯建谿團片敵湯餅顧
渚及陽羡又復下越茗近來江國人鷹爪夸雙井凡今
天下品非此不覽省蜀荈久無味聲名謾馳騁因雷與
改造帶露摘牙穎自煮至揉焙入碾只俄頃湯嫩乳花
浮香新舌甘永初分翰林公豈數博士冷醉來不知惜
悔許巳向醒重思朋友義果決在勇猛倏然乃以贈蠟
囊收細梗吁嗟茗與鞭二物誠不幸我貧事事無得之
似贅癭
吕晉叔著作遺新茶梅堯臣
四葉及三游共家原坂嶺歲摘建谿春爭先取晴景大
窠有壯液所發必竒穎一朝團焙成價與黃金逞吕侯
得鄉人分贈我已幸其贈幾何多六色十五餅每餅包
青蒻紅籖纏素檾屑之雲雪輕啜巳神魄惺會待嘉客
來侑談當晝永
李仲求寄建谿洪井茶七品云愈少愈佳未知
嘗何如耳因條而答之梅堯臣
忽有西山使始遺七品茶末品無水暈六品無沈柤五
品散雲脚四品浮粟花三品若瓊乳二品罕所加絶品
不可議甘香焉等差一日嘗一甌六腑無昏邪夜枕不
得寐月樹聞啼鴉憂來唯覺衰可驗唯齒牙動搖有三
四妨咀連左車髮亦足驚悚疎疎點霜華乃思平生遊
但恨江路賒安得一見之煮泉相與誇
茶壠(宋)蔡襄
造化曾無私亦有意所嘉夜雨作春力朝雲護日車千
萬碧天枝戢戢抽靈芽
採茶蔡襄
春衫逐紅旗散入青林下隂崖喜先至新苖漸盈把競
擕筠籠歸更帶山雲寫
造茶蔡襄
糜玉寸隂間摶金新範裏規呈月正圓勢動龍初起出
焙幽花全爭誇火候是
試茶蔡襄
兔毫紫甌新蟹眼清泉煮雪凍作成花雲間未垂縷願
爾池中波去作人間雨
飲修仁茶(宋)孫覿
煙雲吐長崖風雨暗古縣竹輿頳兩肩弛擔息微倦茗
飲初一嘗老父有芹獻幽姿絶媚嫵著齒得瞑眩昏昏
嗜睡翁喚起風灑面亦有不平心盡從毛孔散
龍門茶屋圖(元)倪瓚
龍門秋月影茶屋白雲泉不與世人賞瑶草自年年上
有天池水松風舞淪漣何當躡飛鳧去采池中蓮
七言古(附長短句)
西山蘭若試茶歌(唐)劉禹錫
山僧後檐茶數叢春來暎竹抽新茸宛然為客振衣起
自傍芳叢摘鷹觜斯須炒成滿室香便酌砌下金沙水
驟雨松聲入鼎來白雲滿盌花徘徊悠揚噴鼻宿酲散
清峭徹骨煩襟開陽崖隂嶺各殊氣未若竹下莓苔地
炎帝雖嘗未解煎桐君有錄那知味新芽連拳半未舒
自摘至煎俄頃餘木蘭沾露香微似瑶草臨波色不如
僧言靈味宜幽寂采采翹英為嘉客不辭緘封寄郡齋
甎井銅爐損標格何况蒙山顧渚春白泥赤印走風塵
可知花蘂清泠味須是眠雲跂石人
西嶺道士茶歌(唐)温庭筠
乳竇濺濺通石脉綠塵愁草春江色澗花入井水味香
山月當人松影直仙翁白扇霜烏翎拂壇夜讀黃庭經
疎香皓齒有餘味更覺鶴心通杳冥
謝僧寄茶(唐)李咸用
空門少年初志堅摘芳為藥除睡眠匡山茗樹朝陽偏
暖萌如爪拏飛鳶枝枝膏露凝滴圓參差失向兜羅綿
傾筐短甑蒸新鮮白紵眼細勻於研甎排古砌春苔乾
殷勤寄我清明前金槽無聲飛碧煙赤獸呵冰急鐵喧
林風夕和真珠泉半匙青粉攪潺湲綠雲輕綰湘娥鬟
嘗來縱使重支枕蝴蝶寂寂空掩關
月兔茶(宋)蘇軾
環非環玦非玦中有迷離白兔兒一似佳人帬上月月
圓還缺缺還圓此月一缺圓何年君不見鬭茶公子不
忍鬭小團上有雙銜綬帶雙飛鸞
試院煎茶蘇軾
蟹眼巳過魚眼生颼颼欲作松風鳴蒙茸出磨細珠落
眩轉遶甌飛雪輕銀缾瀉湯誇第二未識古人煎水意
君不見昔時李生好客手自煎貴從活火發新泉又不
見今時潞公煎茶學西蜀定州花瓷琢紅玉我今貧病
常苦饑分無杯盌捧蛾眉且學公家作茗飲磚爐石銚
行相隨不用撐腸拄腹文字五千卷但願一甌常及睡
足日高時
送南屏謙師蘇軾
道人曉出南屏山來試點茶三昧手忽驚午盞兔毛斑
打作春甕鵝兒酒天台乳花世不見玉川風腋今安有
先生有意續茶經會使老謙名不朽
魯直以詩餽雙井茶次韻為謝蘇軾
江夏無雙種竒茗汝隂六一誇新書磨成不敢付僮僕
自看雪湯生璣珠列仙之儒瘠不腴只有病渴同相如
明年我欲東南去畫舫何妨宿太湖
雙井茶送子瞻(宋)黃庭堅
人間風月不到處天上玉堂森寶書想見東坡舊居士
揮毫百斛瀉明珠我家江南摘雲腴落磑霏霏雪不如
為公喚起黃州夢獨載扁舟向五湖
謝王烟之惠茶黃庭堅
平生心賞建谿春一丘風味極可人香包解盡寶帶胯
黑面碾出明窗塵家園鷹爪政嘔冷官焙龍文常食陳
於公歲取壑源足勿遣沙谿來亂眞
簡江子之求茶(宋)晁冲之
政和密雲不作團小夸寸許蒼龍蟠金花絳囊如截玉
綠面彷彿松谿寒人間此品那可得三年聞有終未識
老夫於此百不忙飽食但苦夏日長北窗無風睡不解
齒頰苦澀思清凉故人新除協律郎交遊多在白玉堂
揀牙鬭夸皆飫嘗幸為傳聲李太府煩渠折簡買頭綱
謝木韞之舍人分送講筵賜茶
(宋)楊萬里
吳綾縫囊染菊水蠻砂塗印題進字淳熙錫貢新水芽
天珍誤落黃茅地故人鸞渚紫薇郎金華講徹花草香
宣賜龍焙第一綱殿上走趨明月璫御前啜罷三危露
滿袖香煙懷璧去歸來拈出兩蜿蜒雷鳴晦冥驚破柱
北苑龍芽内樣新銅圍銀範鑄瓊塵九天寶月霏五雲
玉龍雙舞黃金鱗老夫平生愛煮茗十年燒穿折脚鼎
下山汲井得甘冷上山摘芽得苦梗何曾夢到龍遊窠
何曾夢吃龍芽茶故人分送玉川子春風來自玉皇家
鍜圭椎璧調冰水烹龍炰鳳搜肝髓石花紫笋可衙官
赤印白泥牛走爾故人氣味茶樣清故人丰骨茶樣明
開緘不但似見面叩之咳唾金石聲麴生勸人墮巾幘
睡魔勸我抛書冊老夫七椀病未能一啜猶堪坐秋夕
和曾逢原試茶連韻(宋)僧惠洪
霜須瘴面豁齒牙門前小舟嘗自拏茅茨叢竹依壠畬
君來遊時方採茶傳呼部曲江路賒迎門顛倒披袈裟
仙風照人虔敬加秀如春露濕蘭芽和如東風吹竒葩
馬蹄歸路衝飛花青松轉壑登龍蛇路人聚觀不敢譁
詩筒復肯來山家想見戟門兵衛遮湘江玉展無纖瑕
但聞江空響釣車嗟予生計唯摝鰕安識醉墨翻側麻
喜如小兒抱秋瓜宣和官焙囊絳紗見之美如癢初爬
愛客自試歡無涯身世都忘是長沙院落日長蜂趁衙
園林雨足鳴池蛙詩成句法規正邪細窺不容銖兩差
逸羣翰墨爭傳誇坡谷非子前身耶沅湘萬古一長嗟
明年夜直趨東華應有佳句懷煙霞
煮土茶歌(元)洪希文
論茶自古稱壑源品水無出中&KR0893;泉莆中苦茶出土産
鄉味自汲井水煎器新火活清味永且從平地休登仙
王侯第宅鬭絶品揣分不到山翁前臨風一啜心自省
此意莫與他人傳
白雲泉煮茶(明)韓奕
白雲在天不作雨石罅出泉如五乳追尋能自遠師來
題詠初因白公語山中知味有高禪採得新芽社雨前
欲試點茶三昧手上山親汲雲間泉物品由來貴同性
骨清肉膩味方永客來如解喫茶去何但令人塵夢醒
采茶詞(明)高啟
雷過谿山碧雲暖幽叢半吐槍旗短銀釵女兒相應歌
筐中摘得誰最多歸來清香猶在手高品先將呈太守
竹爐新焙未得嘗籠盛販與湖南商山家不解種禾黍
衣食年年在春雨
五言律
送陸鴻漸棲霞寺採茶(唐)皇甫冉
採茶非採菉遠遠上層厓布葉春風暖盈筐白日斜舊
知山寺路時宿野人家借問王孫草何時汎椀花
津梁寺採新茶與幕中諸公遍賞芳香尤異因
題四韻兼呈陸郎中(唐)武元衡
靈卉碧巖下荑英初散芳塗塗猶宿露采采不盈筐隂
竇藏煙濕單衣染焙香幸將調鼎味一為奏明光
穎公遺碧霄峯茗(宋)梅堯臣
到山春巳晚何處有新茶峯頂應多雨天寒始發芽採
時林狖静蒸處石泉嘉持作衣囊秘分來五柳家
怡然以垂雲新茶見餉報以大龍團仍戲作小
詩(宋)蘇軾
妙供來香積珍烹具大官揀牙分雀舌賜茗出龍團曉
日雲菴暖春風浴殿寒聊將試道眼莫作兩般看
綠窗詩(元)孫淑
小閣烹香茗疎簾下玉鈎燈光翻出鼎釵影倒沈甌婢
捧消春困親嘗散莫愁吟詩因坐久月轉晚妝樓
雨後過雲公問茶事(明)居節
雨洗千山出氤氲綠滿空開門飛燕子吹面落花風野
色行人外經聲流水中因來問茶事不覺過雲東
五言排律
五言月夜啜茶聯句(唐)顔真卿
汎花邀坐客代飲引清言(陸士修)醒酒宜華席留僧想獨園
(張薦)不須攀月桂何暇樹庭萱(李㟧)御史秋風勁尚書北斗
尊(崔萬)流華淨肌骨疏瀹滌心源(真卿)不似春醪醉何辭綠
菽繁(皎然)素瓷傳靜夜芳氣滿閒軒(士修)
題茶山(唐)杜牧
山實東吳秀茶稱瑞草魁剖符雖俗吏修貢亦仙才谿
盡停蠻棹旗張卓翠苔柳邨穿窈窕松澗渡喧豗等級
雲峯峻寬平洞府開拂天聞笑語特地見樓臺泉嫩黃
金湧牙香紫璧裁拜章期沃日輕騎疾奔雷舞袖嵐侵
潤歌聲谷答廻磬音藏葉鳥雪豔照潭梅好是全家到
兼為奉詔來樹隂香作帳花徑落成堆景物殘三月登
臨愴一杯重遊難自尅俛首入塵埃
蜀州鄭史君寄鳥觜茶因以贈答八韻
(唐)薛能
鳥觜擷渾牙精靈勝鏌鋣烹嘗方帶酒滋味更無茶拒
碾乾聲細撐封利穎斜銜蘆齊勁實啄木聚菁華鹽損
添常誡薑宜著更誇得來抛道藥攜去就僧家旋覺前
甌淺還愁後信賒千慙故人意此惠敵丹砂
故人寄茶(唐)曹鄴
劒外九華英緘題下玉京開時微月上碾處亂泉聲半
夜招僧至孤吟對月烹碧沈霞脚碎香汎乳花輕六腑
睡神去數朝詩思清月餘不敢費留伴肘書行
茶園十二韻(宋)玉禹偁
勤王修歲貢晚駕過郊原蔽芾餘千本青蔥共一園牙
新撐老葉土軟迸新根舌小侔黃雀毛獰摘綠猿出蒸
香便别入焙火微温採近桐華節生無榖雨痕緘縢防
遠道進獻趁頭番待破華胥夢先經閶闔門汲泉鳴玉
甃開宴壓瑶罇茂育知天意甄收荷主恩沃心同直諫
苦口類嘉言未復金鑾召年年奉至尊
和門下殷侍郎新茶二十韻(宋)徐鉉
暖吹入春園新芽競粲然才教鷹觜坼未放雪花妍荷
杖青林下攜筐旭景前孕靈資雨露鍾秀自山川碾後
香彌遠烹來色更鮮名隨土地貴味逐水泉遷力藉流
黃暖形模紫筍圓正當鑽柳火遥想湧金泉任道時新
物須依古法煎輕甌浮綠乳孤竈散餘煙甘薺非予匹
宫槐讓我先竹孤空冉冉荷弱謾田田解渴消殘酒清
神感夜眠十漿何足饋百榼盡堪捐采擷唯憂晚營求
不計錢任公因焙顯陸氏有經傳愛甚真成癖嘗多合
得仙亭臺虛靜處風月豔陽天自可臨泉石何妨雜管
絃東山似蒙頂願得從諸賢
七言律
謝李六郎寄新蜀茶(唐)白居易
故情周匝向交親新茗分張及病身紅紙一封書後信
綠芽十片火前春湯添勺水煎魚眼末下刀圭攪麯塵
不寄他人先寄我應緣我自别茶人
謝劉相公寄天柱茶(唐)薛能
兩串春團敵夜光名題天柱印維揚偷嫌曼倩桃無味
搗覺嫦娥藥不香惜恐被分緣利市盡應難覓為供堂
麤官寄與真抛却賴有詩情合得嘗
峽中嘗茶(唐)鄭谷
簇簇新英摘露光小江園裏火前嘗吳僧謾說鵶山好
蜀叟休誇鳥觜香入座半甌輕汎綠開緘數片淺含黃
鹿門閒客不歸去酒渴更知春味長
尚書惠蠟面茶(唐)徐夤
武夷春暖月初圓採摘新芽獻地仙飛鵲印成香蠟片
啼猿谿走木蘭船金槽和碾沈香末冰椀輕涵翠縷煙
分贈恩深知最異晚鐺宜煮北山泉
東亭茶讌(唐)鮑君徽
閒朝向曉出簾櫳茗讌東亭四望通遠眺城池山色裏
俯聆絃管水聲中幽篁暎沼新抽翠芳槿低簷欲吐紅
坐久此中無限興更憐團扇起清風
龍鳳茶(宋)王禹偁
樣標龍鳳號題新賜得還因作近臣烹處豈期商嶺水
碾時空想建谿春香於九畹芳蘭氣圓似三秋皓月輪
愛惜不嘗惟恐盡除將供養白頭親
次謝許少卿寄卧龍山茶(宋)趙抃
越芽遠寄入都時酬倡珍誇互見詩紫玉叢中觀雨脚
翠峯頂上摘雲旗啜多思爽都忘寐吟苦更長了不知
想到明年公進用卧龍春色自遲遲
嘗茶次寄越僧靈皎(宋)林逋
白雲峯下兩槍新膩綠長鮮榖雨春靜試却如湖上雪
對嘗兼憶剡中人缾懸金粉師應有筯點瓊花我自珍
清話幾時搔首後願和松色勸三廵
惠山謁錢道人烹小龍團登絶頂望太湖
(宋)蘇軾
踏遍江南南岸山逢山未免更留連獨攜天上小團月
來試人間第二泉石路縈廻九龍脊水光翻動五湖天
孫登無語空歸去半嶺松聲萬壑傳
次韻曹輔寄壑源試焙新茶蘇軾
仙山靈雨濕行雲洗遍香肌粉未勻明月來投玉川子
清風吹破武林春要知冰雪心腸好不是膏油首面新
戲作小詩君莫笑從來佳茗似佳人
汲江煎茶蘇軾
活水還須活火烹自臨釣石汲深清大瓢貯月歸春甕
小杓分江入夜鐺雪乳已翻煎處脚松風忽作瀉時聲
枯腸未易禁三盌卧聽山城長短更
戲酬嘗草茶(宋)沈與求
慣看留客費瓜茶政羨多藏不示夸要使睡魔能偃草
肯慙歡伯解迷花一旗但覺烹殊品雙鳳何須覓瑞芽
待摘家山供茗飲與君盟約去驕奢
答卓民表送茶(宋)朱松
攪雲飛雪一番新誰念幽人尚食陳髣髴三生玉川子
破除千餅建谿春喚回窈窈清都夢洗盡蓬蓬渴肺塵
便欲乘風度芹水却悲狡獪得君嗔
胡邦衡生日以詩送北苑八銙日注二缾
(宋)周必大
賀客稱觴滿冠霞懸知酒渴正思茶尚書八餅分閩焙
主簿雙缾揀越芽妙手合調金鼎鉉清風穩到玉皇家
明年勅使宣臺餽莫忘幽人賦葉嘉
次韻王少府送蕉坑茶周必大
昏然午枕困漳濱醒以清風賴子真初似參禪逄硬語
久如味諫得端人王程不趁清明宴野老先分浩蕩春
敢向柘羅評綠玉待君同碾試飛塵
以六一泉煮雙井茶(宋)楊萬里
鷹爪新茶蟹眼湯松風鳴雪兔毫霜細參六一泉中味
故有涪翁句子香日鑄建谿當退舍落霞秋水夢還鄉
何時歸上滕王閣自看風爐自煮嘗
陳蹇叔郎中出閩漕别送新茶李聖俞郎中出
手分似楊萬里
頭網别樣建谿春小璧蒼龍浪得名細瀉谷簾珠顆露
打成寒食杏花餳鷓斑椀面雲縈字兔褐甌心雪作泓
不待清風生兩腋清風先向舌端生
次韻劉升卿惠焦坑寺茶用東坡韻
(宋)王庭珪
日出城門啼早鴉杖藜投足野僧家非關西寺鐘前飯
要看南枝雪裏花玉局偶然留妙語焦坑從此貴新茶
劉郎寄我兼長句落筆更如錐畫沙
與客啜茶戲成(宋)僧惠洪
道人要我煮温山似識相如病裏顔金鼎浪翻螃蟹眼
玉甌絞刷鷓鴣斑津津白乳衝眉上拂拂清風産腋間
喚起晴窗春晝夢絶憐佳味少人攀
西域從王君玉乞茶因其韻(元)耶律楚材
積年不啜建谿茶心竅黃塵塞五車碧玉甌中思雪浪
黃金碾畔憶雷芽盧仝七椀詩難得諗老三甌夢亦賒
敢乞君侯分數餅暫教清興遶煙霞
其二
厚意江洪絶品茶先生分出蒲輪車雪花灩灩浮金蘂
玉屑紛紛碎白芽破夢一杯非易得搜腸三椀不能賒
瓊甌啜罷酬平昔飽看西山插翠霞
其三
高人惠我嶺南茶爛賞飛花雪没車玉屑三甌烹嫩蘂
青旗一葉碾新芽頓令衰叟詩魂爽便覺紅塵客夢賒
兩腋清風生坐榻幽歡遠勝汎流霞
其四
酒仙飄逸不知茶可笑流涎見麴車玉杵和雲舂素月
金刀帶雨剪黃芽試將綺語求茶飲特勝春衫把酒賒
啜罷神清淡無寐塵囂身世便雲霞
其五
長笑劉伶不識茶胡為買鍤謾隨車蕭蕭莫雨雲千頃
&KR2368;&KR2368;春雷玉一芽建郡深甌吳地遠金山佳水楚江賒
紅罏石鼎烹團月一枕和香吸碧霞
其六
枯腸搜盡數杯茶千卷胸中到幾車湯響松風三昧手
雪香雷震一槍芽滿囊垂賜情何厚萬里攜來路更賒
清興無涯騰八表騎鯨踏破赤城霞
其七
啜罷江南一椀茶枯腸歴歴走雷車黃金小碾飛瓊屑
碧玉深甌點雪芽筆陣陳兵詩思勇睡魔卷甲夢魂賒
精神爽逸無餘事卧看殘陽補斷霞
嘗雲芝茶(元)劉秉忠
鐵色皴皮帶老霜含英咀美入詩腸舌根未得天真味
鼻觀先通聖妙香海上精華難品第江南草木屬尋常
待將膚凑侵微汗毛骨生風六月凉
元統乙亥余除閩憲知事未行立春十日參政
許可用惠茶寄詩以謝(元)薩都拉
春到人間纔十日東風先過玉川家紫薇書寄斜封印
黃閣香分上賜茶秋露有聲浮薤葉夜窗無夢到梅花
清風兩腋歸何處直上三山看海霞
雪煎茶(元)謝宗可
夜掃寒英煮綠塵松風入鼎更清新月團影落銀河水
雲脚香融玉樹春陸井有泉應近俗陶江無酒未為貧
詩脾奪盡豐年瑞分付蓬萊頂上人
煮茗軒(元)謝應芳
聚蚊金谷任葷羶煮茗留人也自賢三百小團陽羡月
尋常新汲惠山泉星飛白石童敲火煙出青林鶴上天
午夢覺來湯欲沸松風初響竹爐邊
是夜酌泉試宜興吳大本所寄茶
(明)文徵明
醉思雪乳不能眠活火沙缾夜自煎白絹旋開陽羡月
竹符新調惠山泉地爐殘雪貧陶榖破屋清風病玉川
莫道年來塵滿腹小窗寒夢已醒然
某伯子惠虎丘茗謝之(明)徐渭
虎丘春茗妙烘蒸七椀何愁不上升青箬舊封題榖雨
紫砂新罐買宜興却從梅月横三弄細攪松風灺一燈
合向吳儂彤管說好將書上玉壺冰
七言排律
和伯恭自造新茶(宋)余靖
郡庭無事即仙家野圃栽成紫筍茶疎雨半晴回暖氣
輕雷初過得新芽烘裭精謹松齋靜採擷縈迂澗路斜
江水對煎萍髣髴越甌新試雪交加一槍試焙春尤早
三盞搜腸句更嘉多謝彩箋貽雅貺想資詩筆思無涯
五言絶句
茶嶺(唐)韋處厚
顧渚吳商絶蒙山蜀信稀千叢因此始含露紫茸肥
茶嶺(唐)張籍
紫芽連白蘂初向嶺頭生自看家人摘尋常觸路行
山泉煎茶有懷(唐)白居易
坐酌泠泠水看煎瑟瑟塵無由持一盌寄與愛茶人
七言絶句
與趙莒茶讌(唐)錢起
竹下忘言對紫茶全勝羽客醉流霞塵心洗盡興難盡
一樹蟬聲片影斜
新茶詠寄上西川相公二十三舅大夫二十舅
(唐)盧綸
三獻蓬萊始一嘗日調金鼎閱芳香貯之玉合才半餅
寄與阿連題數行
嘗茶(唐)劉禹錫
生拍芳茸鷹觜芽老郎封寄謫仙家今宵更有湘江月
照出霏霏滿盌花
蕭員外寄新蜀茶(唐)白居易
蜀茶寄到但驚新渭水煎來始覺珍滿甌似乳堪持翫
况是春深酒渴人
乞新茶(唐)姚合
嫩綠微黃碧澗春採時聞道斷葷辛不將錢買將詩乞
借問山翁有幾人
茗坡(唐)陸希聲
二月山家榖雨天半坡芳茗露華鮮春酲酒病兼消渴
惜取新芽旋摘煎
答友寄新茗(唐)李羣玉
滿火芳香碾麴塵吳甌湘水綠花新愧君千里分滋味
寄與春風酒渴人
煎茶(唐)成彦雄
岳寺春深睡起時虎跑泉畔思遲遲蜀茶倩箇雲僧碾
自拾枯松三四枝
與亢居士青山潭飲茶(唐)僧靈一
野泉烟火白雲間坐飲香茶愛此山巖下維舟不忍去
青溪流水暮潺潺
茶(宋)林逋
石碾輕飛瑟瑟塵乳香烹出建谿春世間絶品人難識
閒對茶經憶古人
遊諸佛舍一日飲釅茶七盞戲書勤師壁
(宋)蘇軾
示病維摩元不病在家靈運已忘家何須魏帝一丸藥
且盡盧仝七椀茶
謝公擇舅分賜茶(宋)黃庭堅
外家新賜蒼龍璧北焙風煙天上來明日蓬山破寒月
先甘和夢聽春雷
奉同公擇作揀芽詠黃庭堅
赤囊歲上雙龍璧曾見前朝盛事來想得天香隨御所
延春閣道轉輕雷
初識茶花(宋)陳與義
伊軋籃輿不受催湖南秋色更佳哉青裙玉面初相識
九月茶花滿路開
李茂嘉寄茶(宋)孫覿
蠻珍分到謫仙家斷璧殘璋裹絳紗擬把金釵候湯眼
不將白玉伴脂麻
舟泊吳江(宋)楊萬里
江湖便是老生涯佳處何妨且泊家自汲淞江橋下水
垂虹亭上試新茶
賞茶(宋)戴昺
自汲香泉帶落花漫燒石鼎試新茶綠隂天氣閒庭院
卧聽黃蜂報晚衙
偶成(金)吳激
蟹湯兔盞鬭旗槍風雨山中枕簟凉學道窮年何所得
只工掃地與焚香
夏至(金)趙秉文
玉堂睡起苦思茶别院銅輪碾露芽紅日轉階簾影薄
一雙蝴蝶上葵花
題蘇東坡墨蹟(元)虞集
老却眉山長帽翁茶煙輕颺鬢絲風錦囊舊賜龍團在
誰為分泉落月中
竹窗(元)馬臻
竹窗西日晚來明桂子香中鶴夢清侍立小童閒不動
蕭蕭石鼎煮茶聲
過山家(明)高啟
流水聲中響緯車板橋春暗樹無花風前何處香來近
隔崦人家午焙茶
送翰林宋先生致政歸金華(明)孫蕡
紅鞓金帶荔枝花三品詞林内相家歸去山中無個事
瓦缾春水自煎茶
送茶僧(明)陸容
江南風致說僧家石上清香竹裏茶法藏名僧知更好
香煙茶暈滿袈裟
贈歐道士賣茶(明)施漸
靜守黃庭不煉丹因貧却得一身閒自看火候蒸茶熟
野鹿銜筐送下山
題唐伯虎烹茶圖為喻正之太守
(明)王穉登
太守風流嗜酪奴行春常帶煮茶圖圖中傲吏依稀似
紗帽籠頭對竹爐
其二
靈源洞口採旗槍五馬來乘榖雨嘗從此端明茶譜上
又添新品綠雲香
其三
伏龍十里盡香風正近吾家别墅東他日干旄能見訪
休將水厄笑王濛
暮春偶過山家(明)吳兆
山邨處處採新茶一道春流繞幾家石徑行來微有跡
不知滿地是松花
題書經室(明)僧德祥
池邊木筆花新吐窗外芭蕉葉未齊正是欲書三五偈
煮茶香過竹林西
御定佩文齋詠物詩選卷二百四十四
