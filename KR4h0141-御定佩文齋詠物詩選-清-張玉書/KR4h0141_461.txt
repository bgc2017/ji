欽定四庫全書
御定佩文齋詠物詩選卷四百六十二
鳬類
五言古
詠單鳬(梁)簡文帝
銜苔入淺水刷羽向沙洲孤飛本欲去得影更淹畱
詠寒鳬簡文帝
廻水浮輕浪沙場弄羽衣眇眇隨山没離離傍海飛
賦得汎汎水中鳬(陳)江總
歸鳬沸卉同亂下芳塘中出没時銜藻飛鳴忽颺風浮
深或不息戲廣若乘空春鸚徒有賦還笑在金籠
七言古
白鳬行(唐)杜甫
君不見黃鵠高於五尺童化為白鳬似老翁故畦遺穗
已蕩盡天寒歲暮波濤中鱗介腥羶素不食終日忍飢
西復東魯門鶢鶋亦蹭蹬聞道如今猶避風
題惠崇畫秋江鳬雁(宋)王庭珪
老崇學畫如學禪中年悟入理或然長江未落鳬雁下
舒卷忽若無丹鉛定自維摩三昧裏半幅生綃開萬里
不用并州快剪刀斷取鐡圍山下水
柳塘野鴨(元)虞集
江南水退秋光淺風柳參差萬絲捲鴛鴦在梁鳬在渚
蕩蕩扁舟去家遠千艘轉海古長策白粲連江動秋色
斷蒲折葦野水闊爛爛明星且將弋翠盤擎露夜深寒
玉色亭亭落月殘太液池頭黃鵠下夢中曾見畫中看
五言律
詠鳬(唐)李嶠
颯沓睢陽涘浮遊漢水隈錢飛出井見鶴引入琴哀李
陵賦詩罷王喬曳舄來何當歸太液翔集動成雷
翠漪堂(宋)文同
湖水碧溶溶寒漪四望通龜魚遊浩渺鳬鶩下虛空爽
氣吟窗外清光釣艇中一襟時自快多謝北窗風
七言律
池上雙鳬(唐)吴融
碧池悠漾小鳬雛兩兩依依祗自娱釣艇忽移還散去
寒鴟有意即相呼可憐翡翠歸雲髻莫羡鴛鴦入畫圖
幸是羽毛無取處一生安穏老菰蒲
其二
雙鳬狎得傍池臺戲銜蒲遠又回敢為稲粱凌險去
幸無鷹隼觸波來萬絲春雨眠時亂一片濃萍浴處開
不在籠欄夜仍好月汀星沼剩徘徊
詠鳬(宋)文同
雙雙紋羽弄清漪全得天真似爾稀萬頃滄波供口腹
一梁寒日曬毛衣雨歸别島嘔唲語風度前灘翕呷飛
好向中流最深處等閒休上釣魚磯
五言絶句
野鴨(唐)李羣玉
鸂鶒借毛衣喧呼鷹隼稀雲披菱藻地任汝作羣飛
東飛鳬(唐)陸龜蒙
裁得尺錦書欲寄東飛鳬脛短翅亦短雌雄戀菰蒲
池上䨇鳬(唐)薛濤
䨇棲綠池上朝去暮飛還更憶將雛日同心蓮葉間
方湖(宋)文同
風交蒲葦亂煙斷鳬鶩飛日暮一笛起扁舟隨釣歸
冰池文同
日暮池已冰翩翩下鳬鶩不怕池中寒便於冰上宿
寒蘆港文同
落月照冰湖曉起何太爽兩岸雪煙昏鳬鷗出深港
柴門(明)鄭善夫
凉月光不了照我芳桂叢白鳬如人長來往柴門東
七言絶句
漫興(唐)杜甫
糝徑楊花鋪白氊點谿荷葉疊青錢筍根稚子無人見
沙上鳬雛傍母眠
發青山館(唐)趙嘏
鳬鷖聲暖野塘春鞍馬風高驛路塵一宿青山又前去
古來難得是閒人
天漢橋(宋)文同
風吹兩岸菰蒲乾日曬一汀鳬鶩寒夜深霜月照湖水
須上此橋憑畫欄
晩登淨遠亭(宋)楊萬里
簿書纔了晩衙催且上高亭眼暫開野鴨成羣忽驚起
定知城背有船來
登淨遠亭楊萬里
池冰愛日未全開旋旋波㾗百皺來野鴨被人驚得慣
作羣飛去却飛回
望瀛臺春望(金)邊元勲
晴雲如困柳如癡丹杏開殘碧草齊一𣲖望瀛臺下水
暖風遲日浴鳬鷖
欸歌(元)顧瑛
返照移晴入綺窗芙蓉楊柳滿秋江漁童款乃蕩舟去
驚起錦鳬飛一雙
凍鳬(元)貢性之
江天歲晩景凄凄雲脚低垂望欲迷水鳥畏寒飛不起
黃蘆枝上並頭棲
梨花睡鴨圖(明)顧觀
昔年家住太湖西常過吳興罨畫谿水閣筠簾春似海
梨花影裏睡鳬鷖
春日懷江上(明)高啟
新蒲正綠乳鳬鳴水没魚梁宿雨晴看近清明沈種日
野人何事不歸耕
江上晩歸高啟
渺渺雙鳬落晩沙一江秋色艷明霞逢人不用停舟問
大樹邨中即我家
巴人竹枝歌(明)王廷相
野鴨唼唼一雙飛飛到儂池不肯歸莫共鴛鴦鬭毛羽
鴛鴦情性世間稀
御定佩文齋詠物詩選卷四百六十二
