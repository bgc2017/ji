欽定四庫全書
御定佩文齋詠物詩選卷一百七十一
讀書類
五言古
讀山海經(晉)陶潛
孟夏草木長遶屋樹扶疎衆鳥欣有託吾亦愛吾廬既
耕亦已種時還讀我書窮巷隔深轍頗廻故人車歡言
酌春酒摘我園中蔬微雨從東來好風與之俱汜覧周
王傳流觀山海圖俯仰終宇宙不樂復何如
讀書(宋)謝惠連
賁園奚足慕下惟故宜遵山成由一簣崇積始微塵虞
軒雖渺莽顔隰亦何人
帝京篇(唐)太宗
巖廊罷機務崇文聊駐輦玉匣啟龍圖金繩披鳳篆韋
編斷仍續縹帙舒還卷對此乃淹留欹案觀墳典
山澗讀易軒(元)劉永之
環環碧澗連靡靡蒼山屬初日照林端春禽鳴布榖松
深有去雲苔靜無來躅獨把一編書時向窗間讀
七言古
灃水送鄭豐之郭縣讀書(唐)皇甫冉
麥秋中夏凉風起送君西郊及灃水孤煙遠樹動離心
隔岸江流若千里早年江海謝浮名此路雲山愜爾情
上古全經皆在口秦人如見濟南生
五言律
送王正字山寺讀書(唐)李嘉祐
欲究先儒教還過支遁居山階閒聽法竹徑獨看書向
日荷新卷迎秋柳半疎風流有佳句不似帶經鋤
和劉七讀書(唐)錢起
夜雨深館靜苦心黃卷前雲隂留墨沼螢影傍華編夢
鳥富青藻通經仍妙年何愁丹穴鳳不飲玉池泉
送獨孤馬二秀才居明月山讀書
(唐)賈島
濯志俱高潔儒科慕冉顔家辭臨水郡雨到讀書山栖
鳥㯶花上聲鐘礫閣間寂寥窗外戶時見一舟還
七言律
送薛居士和州讀書(唐)嚴維
孤雲獨鶴共悠悠萬卷經書一葉舟楚地巢城民舍少
煙邨社樹鷺湖秋蒿萊織妾晨炊黍籬落耕童夕放牛
年少不應辭苦節諸生若遇亦封侯
五言絶句
秋晩(明)方登
秋晩行堤上書聲在茅屋月出不逢人風來弄修竹
七言絶句
讀老子(唐)白居易
言者不知知者默此語吾聞於老君若道老君是知者
緣何自著五千文
讀孝經(唐)方愚
星彩滿天朝北極源流是處赴東溟爲臣爲子須忠孝
莫負宣尼一卷經
寄雲臺觀田秀才(唐)馬戴
雪壓松枝拂石窗幽人獨坐鶴成雙晩來潄齒敲冰渚
閒讀仙書倚翠幢
御定佩文齋詠物詩選卷一百七十一
