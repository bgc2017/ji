欽定四庫全書
御定佩文齋詠物詩選卷二百二十
香類
五言古
同閣學士賦金鴨燒香(元)虞集
黃金鑄為鴨焚蘭夕殿中窈窕轉斜月逶迤動微風綺
席列珠樹華燈連玉虹無眠待顧問不知清夜終
和虞先生箸香(元)薛漢
竒芬擣精微纖莖挺脩直炧輕雪消晛火細螢耀夕素
煙裊雙縷暗馥生半室鼻觀靜裏參心原坐來息有客
臭味同相看終永日
七言古(附長短句)
賦得香出衣(梁)劉孝威
香出衣步近氣逾飛博山登高用鄴錦含情動靨比洛
妃香纓麝帶縫金縷瓊花玉勝綴珠徽蘇合故年微恨
歇都梁路遠恐非新猶賢漢君芳千里尚笑荀令止三
旬
燒香(宋)楊萬里
琢甆作鼎碧於水削銀為葉輕如紙不文不武火力勻
閉閤下簾風不起詩人自炷古龍涎但令有香不見煙
素馨忽開茉利坼低處龍麝和沈檀平生飽識山林味
不奈此香殊嫵媚呼兒急取烹木犀却作書生真富貴
七言律
燒香(宋)陸游
寳薰清夜起氤氳寂寂中庭伴月痕小斮海沈非弄水
旋開山麝取當門蜜房割處春方半花露收時日未暾
安得故人同晤語一燈相對看雲屯
魏城馬南瑞以異香見遺為賦
(元)毛麾
梅心蘭甲類元同氣壓荀家百和功借潤更煩纖手玉
出雲初試博山銅崇朝日下亭亭蓋三月花間細細風
我有因緣在香火鼻端消息為君通
其二
二卉真香豈復加便宜編譜入雄誇畱殘一點薔薇水
幻出諸天薝蔔花佩帶正垂金鈿小熏爐孤起翠雲斜
金籠甲帳豪華事慚愧桑樞甕牖家
雲州道中數聞異香(元)虞集
雲中樓觀翠岧嶤載道飛香遠見招非有芝蘭從地出
略無煙霧只風飄玉皇案側當霄立王母池邊向日朝
却䄂餘薰散人世九天清露海塵遥
龍涎香(元)謝宗可
瀛島蟠龍玉吐凝輕氛飛繞博山青暖浮蛟窟潮聲怒
清徹驪宮蟄睡醒碧腦盈箱收海氣紅薇滴露洗雲腥
雨窗篝火濃熏被夢駕蒼鱗上帝庭
線香(明)瞿佑
搗麝篩檀入範模潤分薇露合雞蘇一絲吐出青煙細
半炷燒成玉筯麤道士每占經次第佳人唯驗繡工夫
軒窗几席隨宜用不待高擎鵲尾爐
香印瞿佑
量酌香塵盡左旋曾煩巧匠為雕鐫螢穿古篆盤紅燄
鳳遶廻文吐碧煙畫内僅容方寸地數中元有範圍天
老來無復封侯念日日移當繡佛前
燒香桌瞿佑
雕檀斵梓樣新竒霧閣雲窗任轉移金獸小身平立處
玉人雙手並擡時輕煙每向穿花見細語多因拜月知
有約不來閒凭久麝煤煨盡獨敲棋
齋居謝屠元勲送解家香(明)吳寬
坐來齋閣欲清心忽對名香到夜深已似古人頻掃地
更無俗客共鳴琴煖煙盤曲絲縈碧細屑圓成箸削金
始信解家真得法清泉餅莫送詞林
印香盤(明)朱之蕃
不聽更漏向譙樓自剖玄機貯案頭爐面勻鋪香粉細
屏間時有篆煙浮廻環恍若周天象節次同符五夜籌
清夢覺來知候改褰帷星火照吟眸
香篆
水沈初試博山時吐霧蒸雲復散絲忽漫書空疑錦織
相看掃素傍燈帷縈紆細縷蟲魚錯斷續殘煙柳薤垂
幾向螭頭聞闔殿羅襴擕出鳳凰池
五言絶句
寄南岳客乞靈芫香(唐)陸龜蒙
聞說融峰下靈香似返魂春來正堪采試為斸雲根
賈天錫惠寳熏乞詩予以兵衛森畫戟燕寝凝
清香十字作詩報之久失此藳偶於門下後
省故紙中得之(錄五首)(宋)黃庭堅
石蜜化螺甲榠樝煮水沈博山孤煙起對此作森森
其二
輪囷香事巳郁郁著書畫誰能入吾室脫汝世俗械
其三
牀帷夜氣馥衣桁晩煙凝瓦溝鳴急雪睡鴨照華燈
其四
雉尾映鞭聲金爐拂太清班近聞香早歸來學得成
其五
衣篝麗紈綺有待乃芬芳當念真富貴自熏知見香
香(金)李俊民
小炷博山鼎半殘心字灰遊蜂何處客應為百花來
焚香(明)高啟
斜霏動遠吹暗馥留微火心事共成灰窗間一翁坐
六言絶句
和黃魯直燒香(宋)蘇軾
四句燒香偈子隨香徧滿東南不是聞思所及且令鼻
觀先參
有惠江南帳中香者戲贈(宋)黃庭堅
百煉香螺沈水寳熏近出江南一穗黃雲繞几深禪想
對同參
其二
螺甲割崑崙耳香材屑鷓鴣斑欲雨鳴鳩日永下帷睡
鴨春閒
子瞻寄和復答黃庭堅
置酒未容虚左論詩時要指南迎笑天香滿䄂喜公新
趁朝參
其二
迎燕溫風旎旎潤花小雨斑斑一炷煙中得意九衢塵
裏偷閒
焚香(金)高憲
茉利花心暁露薔薇萼底温風洗念六根塵外忘言一
炷煙中
其二
滿地落花春暁一簾微雨輕隂正要金蕉引睡不妨玉
隴知音
其三
紙帳收煙密下松皮卷火常虚午寂春閒小睡人間自
有華胥
其四
沈水濃熏甲煎宮梅細點波津奕奕非煙非霧依依如
幻如真
七言絶句
宮詞(唐)王建
雨入珠簾滿殿凉避風新出玉盆湯内人恐要秋衣著
不住熏籠換好香
薛舍人見徵恩賜香并二十八字同寄
(唐)吳融
往歲知君侍武皇今來何用紫羅囊多緣有意重熏裛
更灑江毫上玉堂
春雨中偶成(宋)張耒
春隂只與睡相宜卧聽鳴禽語復飛一縷斷香浮不散
何人深院晝熏衣
邃老寄龍涎香(宋)劉子翬
瘴海驪龍供素沫蠻邨花露浥清滋微參鼻觀猶疑似
全在爐煙未發時
燒香(宋)楊萬里
小閣疎櫺春晝長沈煙半穗弄輕黃老鈴略不知人意
故故褰簾放出香
宮詞(宋)花蕊夫人
會真廣殿遶宮牆樓閣相扶倚太陽淨甃玉階横水岸
御爐香氣撲龍牀
其二
安排諸院接行廊外監周回十里強青錦地衣紅繡毯
盡鋪龍腦鬱金香
其三
曉吹翩翩動翠旗爐煙千疉瑞雲飛何人奏對偏移刻
御史天香染繡衣
從希顔覓篤耨香(金)元好問
綠洋竒亦賽濃梅永憶熏爐試淺灰尤物也知人愛惜
簾篩風動只縈回
其二
自倚詩情合得消暮寒新火覺無聊懸知受用無多在
試往新詩乞斷瓢
焚勝梅香(元)劉秉忠
春風吹滅小檠釭夢斷爐香結翠幢檐外杏花横素月
恰如梅影在西窗
午寝(元)元淮
鶯來踏碎亂紅翻盡日簾垂晝永間午睡覺來香味遠
金猊猶有鷓鴣斑
題露臺夜炷圖(元)揭祐民
赭紅清夜露臺香月冷銅人正耐霜心事意知惟密訢
帝青天語近琅琅
是年五月扈從上京學宮紀事
(元)周伯琦
鷓斑百和作堅材翥鳳翔龍四壁開寳地曉張香積界
始知天子是如來
春寒(明)郯韶
十日春寒早閉門風風雨雨怕黃昏小齋坐對黃金鴨
寂寂沈香火自溫
南郊雜韻(明)陸容
仙韶隱隱落空濛臺下傳呼拜啟同知是燔柴禮初獻
沈香火起燭天紅
御定佩文齋詠物詩選卷二百二十
