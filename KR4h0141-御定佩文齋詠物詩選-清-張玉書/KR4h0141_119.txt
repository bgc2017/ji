欽定四庫全書
御定佩文齋詠物詩選卷一百十九
樓類
五言古
登景陽樓(宋)文帝
崇堂臨萬雉層樓跨九成瑶軒籠翠幌組幕翳雲屏階
上曉露潔林下夕風清蔓藻嬛綠葉芳蘭媚紫莖極望
周天險留察浹神京交渠紛綺錯列植發華英
奉和登北顧樓(梁)簡文帝
舂陵佳麗地濟水鳳皇宫况此徐方域川嶽邁周豐皇
情愛歴覽遊陟擬崆峒聊驅式道候無勞襄野童霧崖
開早日晴天歇晩虹去帆入雲裏遥星出海中
水中樓影簡文帝
水底罘罳出萍間反宇浮風生色不壞浪去影恒畱
和晉安王薄晩逐凉北樓回望應教
(梁)庾肩吾
向夕紛喧屏追凉飛觀中樹影臨城日窗含度水風遥
天如接岸遠帆似凌空陪文慚宋玉徒等侍蘭宮
和晩日登樓(梁)劉緩
所以登臺榭正重接煙霞長絲觸欄斷歸鳥避窗斜俯
巢窺暝宿臨樹摘高花百雉時方晩九層光尚賖
詠水中樓影(梁)王臺卿
飄飄似雲度亭亭如蓋浮熟看波不動還是映高樓
初春登樓即目觀作述懷(唐)太宗
憑軒俯蘭閣眺矚散靈襟綺峰含翠霧照日蘂紅林鏤
丹霞錦岫殘素雪斑岑拂浪隄垂柳嬌花烏續吟連甍
豈一拱衆榦如千尋明非獨材力終藉棟梁深彌懷矜
樂志更懼戒盈心愧制勞居逸方規十産金
奉和登陜州城樓應制(唐)許敬宗
挹河澄綠宇御溝映朱宫辰旂翻麗景星蓋曳雕虹學
顰齊柳嫩妍笑發春叢錦鱗文碧浪繡羽絢青空眷念
三階靜遐想二南風
奉和聖製登蒲州逍遥樓應制
(唐)蘇頲
在昔堯舜禹遺塵成典謨聖皇東廵狩况乃經此都樓
觀紛迤邐河山幾縈紆緬懷祖宗業相繼文武圖尚德
既無險觀風諒有孚豈如汾水上簫鼔事遊娛
題陸山人樓(唐)儲光羲
暮聲雜初鴈夜色涵早秋獨見海中月照君池上樓山
雲拂高棟天漢入雲流不惜朝光滿其如千里遊
登錦城散花樓(唐)李白
日照錦城頭朝光散花樓金窗夾繡戶珠箔懸瓊鈎飛
梯綠雲中極目散我憂暮雨向三峽春江繞雙流今來
一登望如上九天遊
遊平泉宴浥澗宿香山石樓贈坐客
(唐)白居易
逸少集蘭亭季倫宴金谷金谷太繁華蘭亭閙絲竹何
如今日會浥澗平泉曲杯酒與管絃貧中隨分足紫鮮
林筍嫩紅潤園桃熟採摘助盤筵芳滋盈口腹閒吟暮
雲碧醉藉春草綠舞妙艷流風歌清叩寒玉古詩惜晝
短勸我令秉燭是夜勿言歸相攜石樓宿
登谿山第一樓有懷倪元鎮(明)陳汝言
清晨獨倚樓秋色淨如洗山青雲弄姿江白風初起心
隨沙烏閒目送征帆駛對景每懷人相看隔千里
七言古
山隂縣西樓(唐)孫逖
都邑西樓芳樹間逶迤霽色遶江山海月夜從公署出
江雲晩對訟庭還誰知春色朝朝好二月飛花滿江草
一見湖邊楊柳風遥憶青青洛陽道
郢城西樓吟(唐)郎士元
連山盡處水縈廻山上戍門臨水開朱欄直下一百丈
日暖游鱗自相向昔人愛險閉層城今人愛閒江復清
沙洲楓岸無來客草綠花紅山烏嗚
寓居合江樓(宋)蘇軾
海上蔥蘢氣佳哉二江合處朱樓開蓬萊方丈應不遠
肯為蘇子浮江來江風初凉睡正美樓上啼鴉呼我起
我今身世兩相違西流白日東流水樓中老人日清新
天上豈有癡仙人三山咫尺不歸去一杯付與羅浮春
黃氏容安樓(元)郭鈺
君家高樓高百尺樓間把酒無虚日極目欲窮千里心
誰謂區區僅容膝捲簾半空雲氣入孤鶴長嗚楚天碧
醉拍闌干呼月來萬壑松風夜吹笛天上玉京十二樓
羣仙不帶人間愁曉飛霞珮來相訪攜我共作丹丘遊
今日之日君我畱為君題詩樓上頭笑指樓前大江水
古今人物共風流
城南樓(元)僧惟則
城南樹尾花風晴城南樹下漁舟行隔谿竹屋數家酒
矮籬路轉人縱横仙山石洞在眼底塔竿倒影滄波明
相期待渡日已晩坐看平野青煙生
五言律
奉和御製登鴛鴦樓即目應制
(唐)孫逖
玉輦下離宮瓊樓上半空方廵五年狩更闢四門聰井
邑觀秦野山河念禹功停鑾畱睿作軒檻起南風
登河北城樓作(唐)王維
井邑傅巖上客亭雲霧間高城眺落日極浦暎蒼山岸
火孤舟宿漁家夕鳥還寂寥天地暮心與廣川閒
與杭州薛司戶登樟亭樓作(唐)孟浩然
水樓一登眺半出青林高帟幕英寮敞芳筵下客叨山
藏伯禹穴城壓伍胥濤今日觀溟漲垂綸欲釣鼇
題金城臨河驛樓(唐)岑參
古戍依重險高樓見五凉山根盤驛道河水浸城牆庭
樹巢鸚鵡園花隱麝香忽如江浦上憶作捕漁郎
秋登宣城謝朓北樓(唐)李白
江城如畫裏山曉望晴空兩水夾明鏡雙橋落彩虹人
煙寒橘柚秋色老梧桐誰念北樓上臨風懷謝公
與夏十二登岳陽樓李白
樓觀岳陽盡川向洞庭開鴈引愁心去山銜好月來雲
間連下榻天上接行杯醉後凉風起吹人舞袖廻
登兗州城樓(唐)杜甫
東郡趨庭日南樓縱目初浮雲連海岱平野入青徐孤
嶂秦碑在荒城魯殿餘從來多古意臨眺獨躊躇
題新津北橋樓得郊字杜甫
望極春城上開筵近鳥巢白花簷外朵青柳檻前梢池
水觀為政廚煙覺遠庖西川供客眼惟有此江郊
白帝城樓杜甫
江度寒山閣城高絶塞樓翠屏宜晩對白谷會深遊急
急能鳴鴈輕輕不下鷗夷陵春色起漸擬放扁舟
和樊潤州秋日登城樓(唐)皇甫冉
露冕臨平楚寒城帶早霜時同借河内人是卧淮陽積
水澄天塹連山入帝鄉因高欲見下非是愛秋光
奉陪渾侍中五日登白鶴樓(唐)盧綸
高樓倚玉梯朱檻與雲齊顧盻臨霄漢談諧息鼓鼙洪
河廻更直野雨急仍低今日陪樽爼還應醉似泥
奉陪段相公晩夏登張儀樓(唐)姚向
秦相架羣材登臨契上台查從銀漢落江自雪山來儷
曲親流火凌風洽小杯帝鄉如在目欲下盡徘徊
晩夏登張儀樓(唐)姚康
登覽值晴開詩從野思來蜀川新草木秦日舊樓臺池
影搖中座山光接上台近秋宜晩景極目斷浮埃
同薛侍御登黎陽縣樓眺黃河
(唐)楊巨源
倚檻恣流目高城臨大川九回紆白浪一半在青天氣
肅晴空外光翻曉日邊開襟值佳景懷抱更悠然
江樓偶宴贈同座(唐)白居易
南浦閒行罷西樓小宴時望湖凭檻久待月放杯遲江
果嘗盧橘山歌聽竹枝相逢且同樂何必舊相知
嘉州驛樓晚望(唐)姚鵠
樓壓寒江上開簾對翠微斜陽諸嶺暮古渡一僧歸窗
迥雲衝起汀遥鳥背飛誰言坐多倦目極自忘機
長沙陪裴大夫登北樓(唐)李羣玉
巖嶂隨高步琴樽奉勝遊金風吹綠簟湖水入朱樓朗
抱雲開月高情鶴見秋登臨多暇日非為賦消憂
題樟亭驛樓(唐)喻坦之
危檻倚山城風帆檻外行日生滄海赤潮落浙江清秋
晩遥峰出沙乾細草平西陵煙樹色長見伍員情
和于興宗守綿州登越王樓以詩寄朝士
(唐)王鐸
謝朓題詩處危樓壓郡城雨餘江水碧雲斷雪山明錦
繡來仙境風光入帝京恨無青玉案何以報高情
岳陽樓(唐)江為
倚樓高望極展轉念前途晚葉紅殘楚秋江碧入吳雲
中來鴈急天末去帆孤明月誰同我悠悠上帝都
彭城南樓(宋)丈同
百尺壓城端飛簷欲上摶湖光搖埤堄山影轉闌干秀
野含春煦喬林擁暮寒回頭大岷雪千仞玉巑岏
夏曼卿作新樓扁曰瀟湘片景
(宋)戴昺
有此一樓足悠然萬慮忘拓開風月地壓斷水雲鄉四
野畱春色千峰照夕陽眼前無限景何處認瀟湘
建昌胡氏小有樓(元)陳旅
窈窕麻姑宅登臨憶謝公近聞好山色多在小樓中屋
曙丹霞吐城深翠雨通石池正當戶人立藕花風
漢江城樓(明)李言恭
樓閣依山出城高逼太空帆檣入煙霧波浪過簾櫳燈
火深林裏星河流水中人家半漁者蓑笠挂秋風
夕佳樓(明)姚旅
託意眺西嶺嵐隂過水濃煙能添晚翠霞亦勝朝容客
散樓頭月人閒野水鐘於兹遠塵侶倦鳥每相從
五言排律
登瀛洲南城樓寄遠(唐)沈佺期
層城起麗譙憑覽出重霄兹地多形勝中天宛寂寥四
榮摩鸛鶴百拱厲風飇北際燕王館東連秦帝橋晴光
七郡滿春色兩河遥傲睨非吾土躊躇適遠囂離居欲
有贈春草寄長謠
登臨沮樓(唐)張九齡
高深不可厭廵屬復來過本與衆山絶况兹韶景和危
樓入水倒飛楹向空摩雜樹緣青壁樛枝挂綠蘿潭清
能徹底魚樂好跳波有象言難具無端思轉多同懷不
在此孤賞欲如何
新成甲仗樓(唐)張籍
謝氏起新樓西臨城角頭圖功百尺麗藏器五兵脩結
締榱甍固虚明戶楹周魚龍卷旗幟霜雪積戈矛暑雨
熇蒸隔凉風宴位畱地高形出沒山靜氣清幽睥晲斜
光徹欄干宿靄浮芊芊秔稻色脈脈宛谿流郡化王丞
相詩情沈隱侯居兹良得意殊勝峴山遊
分題蕃宣樓送山僉憲之閩(元)吳師道
大府開閩土危樓鎮海涯飛雲浮畫棟麗日照高牙昔
駐蕃侯馬今迎使者車三山歸指顧萬井仰光華縹緲
臨城處逍遥散吏衙榕隂千樹翠荔子半空霞嶺嶠俱
清謐賓僚亦靜嘉宣風問民俗作屏扞王家去去青冥
樾依依紫禁花登高應有賦畱待碧籠紗
七言律
登安陽城樓(唐)孟浩然
縣城南面漢江流江嶂開成南雍州才子乘春來騁望
羣公暇日坐銷憂樓臺晩映青山郭羅綺晴嬌綠水洲
向夕波搖明月動更疑神女弄珠遊
七月一日題終明府水樓(唐)杜甫
高棟層軒已自凉秋風此日灑衣裳翛然欲下隂山雪
不去非無漢署香絶壁過雲開錦繡疎松隔水奏笙簧
看君宜著王喬履眞賜還疑出尚方
江陵節度使陽城郡王新樓成王請嚴侍御判
官賦七字句同作杜甫
樓上炎天冰雪生高飛燕雀賀新成碧窗宿霧濛濛濕
朱栱浮雲細細輕仗鉞褰帷瞻具美投壺散帙有餘清
自公多暇延參佐江漢風流萬古情
又作此奉衞王杜甫
西北樓成雄楚都遠開山嶽散江湖二儀清濁還高下
三伏炎蒸定有無推轂幾年惟靜鎮曳裾終日盛文儒
白頭受簡焉能賦媿似相如為大夫
五鳳樓晩望(唐)白居易
晴陽晩照濕煙銷五鳳樓高天泬寥野綠全經朝雨洗
林紅半被暮雲燒龍門翠黛眉相對伊水黃金線一條
自入秋來風景好就中最好是今朝
庾樓曉望白居易
獨憑朱檻立凌晨山色初明水色新竹霧曉籠銜嶺月
蘋風暖送過江春子城隂處猶殘雪衙鼓聲前未有塵
三百年來庾樓上曾經多少望鄉人
題岳陽樓白居易
岳陽城下水漫漫獨上危樓凭曲欄春岸綠時連夢澤
夕波紅處近長安猿攀樹立啼何苦鴈點湖飛渡亦難
此地惟堪畫圖障華堂張與貴人看
過襄陽樓呈上府主嚴司空樓在江陵節度使
宅北隅(唐)元稹
襄陽樓下樹隂成荷葉如錢水面平拂水柳花千萬點
隔林鶯舌兩三聲有時水畔看雲立每日樓前信馬行
早晩暫教王粲上庾公應待月華明
春早郡樓書事寄呈府中羣公
(唐)許渾
兩鬢垂絲髮半霜石城孤夢繞襄陽鴛鴻幕裏蓮披檻
虎豹營中柳拂牆畫舸欲行春水急翠簾初捲暮山長
峴亭風起花千片流入南湖盡日香
和剡縣陳明府登縣樓(唐)方干
郭裏人家如掌上簷前樹木映窗櫺烟霞自接天台地
分野應侵婺女星驛路古今通北闕仙谿日夜入東溟
綵衣才子多吟嘯公退時時見畫屏
尚書新創敵樓方干
異境永為歡樂地歌鐘夜夜復年年平明旭日生牀底
薄暮殘霞落酒邊雖向檻前窺下界不知窗裏是中天
直湏分付丹青手畫出旌幢遶謫仙
太保中書令軍前新樓(唐)吳融
十二闌干壓錦城半空人語落灘聲風流近接平津閣
氣色高含細柳營盡日捲簾江草綠有時欹枕雪峰晴
不知奉詔朝天後誰此登臨看月明
秋日登臨越王樓(唐)李渥
越王曾牧劒南州因向城隅建此樓横玉遠開千嶠雪
暗雷下聽一江流畫簷先弄朝陽色朱檻低臨衆木秋
徒學仲宣聊四望且將詩賦好依劉
煙雨樓(宋)鄭俠
仙人居處即鼇宮更作層樓峭倚空羣岫西來煙漠漠
大江南去雨濛濛花鑣柳策熙怡裏耘笠漁蓑笑語中
别有夜楹千里月憑闌清興與誰同
望海樓(宋)米芾
雲間鐵甕近青天縹緲飛樓百尺連三峽江聲流筆底
六朝帆影落樽前幾番畫角催紅日無事滄洲起白煙
忽憶賞心何處是春風秋月兩茫然
望湖樓晚眺(宋)楊時
斜日侵簾上玉鈎簷花飛動錦文浮湖光寫出千峰秀
天影融成十里秋翠鷸翻飛窺淺水片雲隨意入滄洲
畱連更待東窗月注目晴空獨倚樓
鄂州南樓(宋)范成大
誰將玉笛弄中秋黃鶴飛來識舊遊漢樹有情横北渚
蜀江無語抱南樓燭天燈火三更市搖月旌旗萬里舟
却笑鱸江垂釣手武昌魚好便淹畱
晩登木瀆小樓范成大
萬象當樓黼繡張欄干一曲立蒼茫雲堆不動山深碧
星出無多月淡黃宿鳥盡時猶數點歸鴻驚處更斜行
松陵正有鱸魚上安得長竿坐釣航
宴西樓(宋)陸游
西樓遺跡尚豪雄錦繡笙簫在半空萬里因循成久客
一年容易又秋風燭光低映珠簾麗酒暈徐添玉頰紅
歸路迎凉更堪愛摩訶池上月方中
黃鶴樓(宋)游侶
長江巨浪拍天浮城郭相望萬景收漢水北吞雲夢入
蜀江西帶洞庭流角聲交送千家月帆影中分兩岸秋
黃鶴樓高人不見却隨鸚鵡過汀洲
陳待制湖樓(宋)趙師秀
何處飛來縹緲中人間惟有畫圖同兩層簾幕垂無地
一片笙簫起半空巖竹倒添秋水碧渚蓮平接夕陽紅
遊人未逹蒙莊旨虚倚闌干面面通
王元仲海岳樓同諸公賦(金)王璹
十二朱闌倚半空元龍高臥定誰雄簷楹翠濕蓬山雨
枕簟凉生弱水風物色横陳詩卷裏雲濤飛動酒杯中
謫仙會有騎鯨便八極神遊路可通
煙雨樓(明)葛一龍
煙雨樓頭春乍晴鴛鴦湖上鳥嚶嚶中浮片席空三面
斜抱千家截半城漁網曬來風柳變酒船搖出浪花生
夕陽慣照憑闌客一抹遥山鏡裏明
七言排律
重題别東樓(唐)白居易
東樓勝事我偏知氣象多隨昏旦移湖捲衣裳白重疉
山張屏障綠參差海仙樓閣晴方出江女笙簫夜始吹
春雨星攢尋蟹火秋風霞颭弄濤旗宴宜雲髻新梳後
曲愛霓裳未拍時太守三年嘲不盡郡齋空作百篇詩
五言絶句
登鸛雀樓(唐)王之渙
白石依山盡黃河入海流欲窮千里目更上一層樓
登樓(唐)韋應物
兹樓日登眺流歲暗蹉跎坐厭淮南守秋山紅樹多
登鸛雀樓(唐)暢當
迥臨飛鳥上高出人世間天勢廻平野河流入斷山
北樓(唐)韓愈
郡樓乘曉上盡日不能回晩色將秋至長風送月來
江樓(唐)杜牧
獨酌芳春酒登樓巳半醺誰驚一行鴈衝斷過江雲
高樓(唐)于鄴
遠天明月出照此誰家樓上有羅衣色凉風吹不秋
七言絶句
芙蓉樓送辛漸(唐)王昌齡
丹陽城南秋海隂丹陽城北楚雲深高樓送客不能醉
寂寂寒江明月心
黃鶴樓送孟浩然之廣陵(唐)李白
故人西辭黃鶴樓煙花三月下揚州孤帆遠影碧空盡
惟見長江天際流
寄王舍人竹樓(唐)李嘉祐
傲吏身閒笑五侯江西取竹起高樓南風不用蒲葵扇
紗帽閒眠對水鷗
登清暉樓(唐)劉禹錫
潯陽江色添潮滿彭蠡秋聲送鴈來南望廬山千萬仞
共誇新出棟梁材
宅西有流水牆下構小樓臨翫之時頗有幽趣
因命歌酒聊以自娛獨醉獨吟偶題五首(錄一)
(唐)白居易
水色波文何所似麴塵羅帶一條斜莫言羅帶春無主
自置樓來屬白家
竹樓宿白居易
小書樓下千竿竹深火爐前一盞燈此處與誰相伴宿
燒丹道士坐禪僧
登澧州驛樓寄京兆韋尹(唐)杜牧
一話涔陽舊使君郡人回首望青雲政聲長與江聲在
自到津樓日夜聞
望海樓晩景(宋)蘇軾
海上濤頭一綫來樓前指顧雪成堆從今潮上君湏上
更看銀山二十回
其二
青山斷處塔層層隔岸人家喚欲譍江上秋風晩來急
為傳鐘鼓到西興
鄂州南樓(宋)黃庭堅
四顧山光接水光凭闌十里芰荷香清風明月無人管
併作南來一味凉
雨中登岳陽樓望君山黃庭堅
滿川風雨獨凭闌綰結湘娥十二鬟可惜不當湖水面
銀山堆裏看青山
雙城寺中登樓(金)周昂
雲意生隂晩不收西風疎雨一江秋畫圖忽上闌干角
隱隱平灣轉釣舟
友雲樓(金)白賁
霧羃烟迷十二闌壺觴招我一躋攀黃簾捲起湘川竹
分得西州數點山
東樓雨中(金)王元粹
水邊人靜燕爭泥風動綠荷香滿谿高樹繞樓遮望眼
獨看山色過牆西
其二
雨入谿樓不見山雨晴依舊數峰閒韋郎詩句王維畫
好在幽人指顧間
雨過登樓(元)劉秉忠
錦里春光曉望中雨餘花潤草蒙茸青山尚在浮雲裏
樓上分明見幾峰
湖光山色樓口占(元)顧瑛
天風吹雨過湖去谿水流雲出樹間樓上幽人不知暑
鈎簾把酒看虞山
其二
晴山遠樹青如薺野水新秧綠似苔落日湖光三萬頃
盡從飛鳥帶將廻
樓居春曉望元圃(元)張雨
子晉新宫倚太霞繞湖烟火萬人家觀臺一面無人處
日出煙消都是花
御定佩文齋詠物詩選卷一百十九
