欽定四庫全書
御定佩文齋詠物詩選卷五十二
衡山類
五言古
衡山(晉)庾闡
北眺衡山首南睨五嶺末寂坐挹虛恬運目情四豁翔
虬凌九霄陸鱗困濡沫未體江湖悠安識南溟闊
巖下見一老翁四五少年贊(宋)謝靈運
衡山採藥人路迷糧亦絶過息巖下坐正見相對說一
老四五少仙隠不可别其書非世教其人必賢哲
江上送女道士褚三清遊南嶽
(唐)李白
吳江女道士頭戴蓮花巾霓衣不濕雨特異陽臺神足
下遠遊履凌波生素塵倦尋向南嶽應見魏夫人
望衡山(唐)劉禹錫
東南已盖卑維嶽資柱石前當祝融居上拂朱鳥翮青
冥結精氣磅礴宣地脉還聞膚寸隂能致彌天澤
望南嶽(明)楊基
我從匡廬来但覺諸山低嵯峨望衡岳雲霄與之齊下
有赤蛇蟄上有朱雀棲仰瞻祝融拔俯揖紫盖迷五嶺
皆培塿三江為涔蹄巍然南服尊嵩霍相提攜封秩崇
君稱諸神咸朝隮丹書篆寶冊萬古封金泥百王重祀
典赤繅藉玉圭自非精靈通牲帛勞焚賫余方向遠道
無由陟層梯蒼蒼烟霞中喔喔聞天雞緬思昌黎伯恭
默開雲霓靈貺自昭格誠敬良可稽斯人向千載感念
徒含悽
七言古(附長短句)
與諸公送陳郎將歸衡陽(唐)李白
衡山蒼蒼入紫冥下看南極老人星廻飇吹散五峰雪
往往飛花落洞庭氣清嶽秀有如此郎將一家拖金紫
門前食客亂浮雲世人皆比孟嘗君江上送行無白璧
臨岐惆悵若為分
登祝融峰贈星上人(元)揭傒斯
洞庭南桂嶺北衡山連延瀟湘黑中有祝融如髻鬟嵯
峨七十二峰間祝融不自知千山萬山如廻環廻環面
面芙蓉裏儼如天仙朝紫皇千官百辟遥相望半夜每
瞻東海日六月常飛滿樹霜龍拏鳳攫熊虎擲雲生霧
滅何時極我来正值太平時况有山僧似疇昔憑高一
覽四海空草間培塿安足雄盤盤羅漢臺翕翕炎帝宫
復恐九天上視我如井中朔風日夜相騰蹙谷老崖堅
松柏秃古来鐵瓦盡飄揚山上至今猶板屋山僧勸我
歌我歌徒自傷天下五岳嵩中央此山與我俱南疆我
今三十始一見北望中原天更長
五言律
遊南嶽(唐)張喬
入巖仙境清行盡復重行若得閒無事長来寄此生澗
松寒易老籠燭晚生明一宿泉聲裏思鄉夢不成
七言律
送瑩上人遊衡嶽(宋)僧惠洪
紫盖峰頭樓閣生朱靈洞口水雲晴盤空路作驚蛇去
落日人如凍蟻行重郭老師今健否藏年珍木但聞名
定應自掃巖邊石時發披雲嘯月聲
遊南嶽(明)蔡汝楠
曉晴已到開雲處晝静疑聞鼓瑟歌湘水英靈終縹緲
潮陽道路此經過乍憐出郭塵喧斷翻為登山感慨多
更道秋風散南極葳蕤朱鳳欲如何
七言絶句
衡嶽道中(宋)陳與義
客子山行不覺風龍吟虎嘯滿山松綸巾一幅無人識
勝業門前聽午鐘
廻衡山縣望南嶽(元)陳孚
雨洗松隂綠未乾今朝山下倚闌干一天露重月華濕
七十二峰生翠寒
衡岳(明)傅汝舟
扶桑枝上交王父七鳳車前謁羽君天際玉笙誰得弄
時時吹起掌中雲
御定佩文齋詠物詩選卷五十二
