欽定四庫全書
御定佩文齋詠物詩選卷三百五十六
萱花類
五言古
塘上行(宋)謝惠連
芳萱秀陵阿菲質不足營幸有忘憂用移根託君庭垂
穎臨清池擢彩仰華甍霑渥雲雨潤葳蕤吐芳馨願君
眷輕葉留景惠餘眀
詠萱草(北齊)陽休之
開跗幽澗底散彩曲堂垂優柔清露濕微穆惠風吹朝
朝含麗景夜夜對華池
詠階前萱草(隋)魏澹
綠艸正含芳靃靡映前堂帶心花欲發依籠葉已長雲
度時無影風来乍有香横得忘憂號余憂遂不忘
五言律
萱(唐)李嶠
屣步尋芳日忘憂自結叢黃英開飬性綠葉正依籠色
湛仙人露香傳少女風還依北堂下曹植動文䧺
萱草(唐)李咸用
芳艸比君子詩人情有由秖應憐雅態未必解忘憂積
雨莎庭小微風蘚砌幽莫言開太晚猶勝菊花秋
萱(金)周昂
萬里黃萱好風煙接路傍迹疎雖異域心密竟中央染
練成初色移瓶得細香客愁無路遣始為看花忘
五言絶句
萱(宋)宋祁
修莖無附葉繁萼攅莛首每欲問詩人定得忘憂否
萱(宋)石延年
移萱樹之背丹霞間縹色我有憂民心對君忘不得
萱草(宋)朱子
春條擁深翠夏花眀夕隂北堂罕悴物獨爾淡冲襟
有感(眀)馬閒卿
春風零落後秋圃恨開遲總是宜男草傍人也未知
七言絶句
宫詞(眀)黃省曾
清萱到處碧鬖鬖興慶宫前色倍含借問皇家何種此
太平天子要宜男
御定佩文齋詠物詩選卷三百五十六
欽定四庫全書
御定佩文齋詠物詩選卷三百五十八
荷花類
五言古
青陽度(晉)樂府
青荷盖綠水芙蓉披紅鮮下有並根藕上生並頭蓮
夏歌樂府
欎蒸仲暑月長嘯北湖邊芙蓉始結葉抛豔未成蓮
夏歌
江南蓮花開紅光照碧水色同心復同藕異心無異
詠同心蓮(梁)蕭統
江南采蓮處照灼本足觀况等連枝樹俱耀紫莖端同
踰並根草雙異獨鳴鸞以兹代萱草必使愁人歡
詠芙蓉(梁)簡文帝
圓花一蔕卷交葉半心開影前光照耀香裏蝶徘徊欣
隨玉露點不逐秋風催
賦得涉江采芙蓉(梁)元帝
江風當夏清桂檝逐流縈初疑京兆劒復似漢冠名荷
香帶風遠蓮影向根生葉卷珠難溜花舒紅易傾日暮
鳬舟滿歸来度錦城
詠芙蓉(梁)沈約
微風搖紫葉輕露拂朱房中池所以綠待我泛紅光
詠荷(梁)江洪
澤陂有微草能花復能實碧葉喜翻風紅英宜照日移
居玉池上託根庶非失如何霜露交應與飛蓬匹
詠同心芙蓉(梁)朱超
青山麗朝景玄峯朗夜光未及清池上紅蕖並出房日
分雙蔕影風合兩花香魚驚畏蓮折龜上碍荷長雲雨
流輕潤草木隐嘉祥徒歌涉江曲誰見緝為裳
採蓮曲朱超
豔色前後發緩檝去来遲看粧礙荷影洗手畏菱滋摘
除蓮上葉拖出藕中絲湖裏人無限何日滿船時
芙蓉花(隋)辛德源
洛神挺凝素文君拂豔紅麗質徒相比鮮彩兩難同光
臨照波日香隨出岸風涉江良自遠託意在無窮
詠同心芙蓉(隋)杜公瞻
灼灼荷花瑞亭亭出水中一莖孤引綠䨇影共分紅色
奪歌人臉香亂舞衣風名蓮自可念况復兩心同
採芙蓉(唐)太宗
結伴戲方塘擕手上雕航船移分細浪風散動浮香游
鶯無定曲驚鳬有亂行蓮稀釧聲斷水短棹歌長棲烏
還密樹泛流歸建章
古風(唐)李白
碧荷生幽泉朝日豔且鮮秋光冐綠水密葉羅青煙秀
色空絶世馨香竟誰傳坐看飛霜滿凋此紅芳年結根
未得所願託華池邊
折荷有贈李白
涉江翫秋水愛此紅蕖鮮攀荷弄其珠蕩漾不成圓佳
人綵雲裏欲贈隔遠天相思無因見悵望凉風前
粲公院各賦一物得初荷(唐)李頎
微風和衆草大葉長圓隂晴露珠共合夕陽花映深從
来不著水清淨本因心
初秋蓮塘歸(唐)顧况
秋光净無跡蓮消錦雲紅只有谿上山還識揚舲翁如
何白蘋花幽渚笑凉風
東林寺白蓮(唐)白居易
東林北塘水湛湛見㡳清中生白芙蓉菡蓞三百莖白
日發光彩清飇散芳馨洩香銀嚢破瀉露玉盤傾我慙
塵埃眼見此瓊瑶英乃知紅蓮花虛得清净名夏萼敷
未歇秋芳結纔成夜深衆僧寢獨起繞池行欲收一顆
子寄向長安城但恐出山去人間種不生
京兆府新栽蓮白居易
汚溝貯濁水水上葉田田我来一長歎知是東谿蓮下
有青泥汚馨香無復全上有紅塵撲顔色不得鮮物性
猶如此人事亦宜然託根非其所不如遭棄捐昔在谿
中日花葉媚清漣今来不得地顦顇府門前
高荷(唐)元稹
種藕百餘根高荷纔四葉颭閃碧雲扇團圓青玉疉亭
亭自擡舉鼎鼎難藏擪不學著水荃一生長怗怗
野蓮(元)郝經
陂塘渺煙蕪秋波淡浮空蒹葭雜芙蕖依稀見愁紅輕
銷露華凉亭亭倚西風金粉亦自香霞腴為誰容無言
恨最深失偶情更濃搖搖似相招為喜詩人逄翻思彼
桃李反在羅綺中復憶巖下蘭綠葉翳荒叢西子出苧
蘿原思老蒿蓬萬物在生處莫謾仇天公
池蓮詠(元)倪瓉
廻翔波間風的歴葉上露清池結素彩華月映微步雲
隂花房斂雨歇芳氣度欲去拾明璫踟蹰惜遲暮
次韻歐陽檢閱濠池觀荷(元)薛元曦
行行濠池上亭亭見長荷瓊葩耀初日碧芰卷輕波深
蒲曉色亂微雨晚香多方舟時自移高軒或来過豈無
河朔飲那復發商歌商歌一慷慨此物奈君何
過荷葉浦(明)徐賁
粼粼水溶春淡淡煙銷午不見唱歌人空来荷葉浦無
處寄相思停舟采芳杜
採蓮曲(明)李淑媛
南湖採蓮女日日南湖歸淺渚蓮子滿深潭荷葉稀盪
槳嬌無力水濺越羅衣無心却回棹貪看鴛鴦飛
七言古
趙昌荷花(元)袁桷
我家東湖三百頃瑞錦縱横綠雲凝森森暁氣天香飛
星斗光沈水花净遠如嬰兒脫文褓近若胎仙臨玉鏡
瓊杯欲側雨絲垂金掌初調露珠定盡將機心付鷗鷺
小雨輕煙穿短艇京塵烏帽二十年夢入滄洲寄清興
趙生畫意不畫格淺粉輕砂養真性韜精斂容羞自陳
三沭無言月華靚邇来馮於號能事老嫩風晴毫髮證
玄黃巳辨神俊枯逐影之人道中病高堂視此青琉璃
香色俱忘保清静
西湖荷花有感(元)于石
我昔扁舟泛湖去回望荷花浩無數誰家畫舫倚紅粧
笑聲迥入花深處笙歌凄咽水雲寒花色似嫌脂粉汙
夜深人静月明中方識荷花有真趣水天倒浸碧琉璃
淨質芳姿澹相顧亭亭翠盖擁羣仙輕風微顫凌波步
酒暈潮紅淺渥脣膚如凝脂腰束素一捻香骨薄裁冰
半破芳心嬌泣露湖光花氣滿衣襟月落波寒浸香霧
恍然人在蘂珠宫便欲移家臨水住回首落日低黃塵
十年不到湖山路花開花落幾秋風湖上青山自如故
徐兩山寄蓮花(明)王彛
秋風吹皺銀塘水小雨芙蓉不勝洗誰揀新船折得来
不怕綠芒傷玉指煙絲有恨自悠揚相惹相牽短復長
雙頭並作幽修語一夜露痕黃粉香我有銀瓶秋水滿
君心不似蓮心短綠房結子為君收種向明年應未晚
採蓮曲(明)張泰
翡翠樓臨鸂鶒水朱簾捲暁香風起靚粧搖蕩湖色澄
一樣芙蕖鏡光裏蒲深柳暗人迹稀麥歌聲裏雙鳬飛
攀紅採綠日易晚夕燈愁對文君機金羈白馬誰家醉
桂檝迎秋減芳意荷葉經霜缺舊圓藕腸欲斷絲還繫
采蓮圖(明)文徵明
横塘西頭春水生荷花落日照人明花深葉暗不辨人
有時葉㡳聞歌聲歌聲宛轉誰家女自把雙橈擊蘭渚
不愁擊渚濺紅裳水中驚起雙鴛鴦
五言律
荷(唐)李嶠
新溜滿澄陂圓荷影若規風来香氣遠日落盖隂移魚
戲排緗葉龜浮見綠池魏朝難接採楚服但同披
荷花(唐)李商隐
都無色可並不奈此香何瑶席乘凉設金羈落晚過迴
衾燈照綺渡韈水沾羅預想前秋别離居夢櫂歌
新荷(唐)李羣玉
田田八九葉散點綠池初嫩碧纔平水圓隂巳蔽魚浮
萍遮不合弱荇繞猶疎半在春波底芳心卷未舒
晚荷李羣玉
露冷芳意盡稀疎空碧荷殘香隨暮雨枯蘂堕寒波楚
客罷竒服吳姬停櫂歌涉江無可寄幽恨竟如何
宫池産瑞蓮(唐)王貞白
雨露及萬物嘉祥有瑞蓮香飄雞樹近榮占鳳池先聖
日臨雙麗恩波照並妍願同指佞草生向帝堯前
荷花(宋)豐稷
桃杏二三月此花泥滓中人心正畏暑水面獨搖風淨
刹如金湧嘉賓照幕紅誰歌采蓮曲舟在暁霞東
奉酬圭父白蓮之作(宋)朱子
忽傳夔府句并送遠公蓮翠盖臨風迥冰華浥露鮮舞
衣清縞袂倒景爛珠纏想像芙蓉闕冥冥絶世緣
採蓮歌(元)葉顒
越女浙江頭煙波萬頃愁往来荷葉浦蕩漾木蘭舟島
闊香雲冷江空明月秋清謳三四曲聲斷白蘋洲
荷葉(明)高啓
楚服新裁得吳筩舊製成圓應同荇菜密欲翳蓮莖聲
中亂雨至隂下一魚行桂櫂還思折江南日暮情
新荷高啓
如盖復如鈿初生雨後天葉低浮水上莖弱裊風前乍
覆遊魚戲難藏宿鷺眠佳人休便折留蔭採蓮船
荷葉(明)楊基
圓的破蓬苞孤莖上藕梢雨撐栖鷺屋風捲蔭龜巢谿
友裁巾幘虚人作飯包小娃曾巳折新月裏湖坳
蓮花涇莊(明)徐賁
洲渚綠縈逥菱荷面面開路從花外過山向柳間来鳴
鷺驚逥舫遊魚仰酹杯同為城郭裏此地絶塵埃
蓮花(明)申時行
碧沼渟寒玉紅蕖映綠波粧凝朝日麗香逐晚風多遊
戲金鱗出飛揚翠羽過納涼依水榭還續采蓮歌
陳真人館中賞荷花作(明)薛蕙
别館瀛洲麗新花菡蓞香紅衣迷日色翠盖寫波光雨
過金塘濕風生石檻凉客来修竹下回首見瀟湘
五言排律
秋日吳中觀貢藕(唐)趙嘏
野艇幾西東清泠映碧空褰衣来水上捧玉出泥中葉
亂田田綠蓮餘片片紅激波纔入選就日巳生風御潔
玲瓏膳人懷拔擢功梯山謾多品不與世流同
賦得芙蓉出水(唐)賈謨
的皪舒芳豔紅姿映綠蘋搖風開細浪出沼媚清晨翻
影初迎日流香暗襲人獨披千葉淺不競百花春魚戲
参差動龜遊次第新涉江如可采從此免迷津
七言律
闕下芙蓉(唐)包何
一人理國致昇平萬物呈祥助聖明天上河從闕下過
江南花向殿前生慶雲垂蔭開難落湛露為珠滿不傾
更對樂懸張簨簴歌工欲奏采蓮聲
六年秋重題白蓮(唐)白居易
素房含露玉冠鮮紺葉搖風鈿扇圓本是吳洲供進藕
今為伊水寄生蓮移根到此三千里結子經今六七年
不獨池中花故舊兼乘舊日採花船
詠南池嘉蓮(唐)姚合
芙蓉池裏葉田田一本雙花出碧泉濃淡共妍香各散
東西分豔蔕相連自知政術無多異縱有禎祥亦偶然
四野人聞皆盡喜爭来入郭看嘉蓮
永樂殷堯藩明府縣池嘉蓮詠
(唐)雍陶
青蘋白石匝蓮塘水裏蓮開帶瑞光露濕紅芳雙朵重
風搖綠蔕一枝長同心梔子徒誇豔合穗嘉禾豈觧香
不獨豐祥先有應更宜花縣對潘郎
高侍御話皮博士池中白蓮因成奉呈
(唐)吳融
白玉花開綠錦池風流御史報人知看来應是雲中堕
偷去湏從月下移巳被亂蝉催晼晚更禁凉雨動䙰褷
習家秋色堪圖畫只欠山公倒接䍦
重臺蓮(唐)李建勲
斜倚秋風絶比倫千英和露染難勻自為祥瑞生南國
誰把丹青寄北人明月幾宵同綠水牡丹無路出紅塵
憐伊不算多時立贏得馨香暗上身
西府直舍盆池種蓮(宋)楊萬里
飛空天鏡堕莓苔玉井移蓮旋旋栽坐看一花隨手長
横開半葉出頭来稍添菱荇相縈帶便有龜魚數往回
剰欲繞池三兩匝數聲排馬苦相催
曉看芙蓉楊萬里
兩歲芙蓉無一枝今年萬朵壓枝低半紅半白花都間
非短非長樹斬齊臨水釃粧新雨後出牆背面暁風西
春英笑殺秋英淡祇恐濃于桃李蹊
蓮實(金)張檝
水妃擎出紺珠囊玉筍雕盤喜乍嘗膚白巳攙新藕嫩
心清猶帶小荷香鬪餘翠鳥零珍羽飛盡黃蜂露蜜房
口腹累人良可笑此身便欲老江鄉
三益堂芙蓉(元)薩都拉
斑簾十二卷輕碧秋水芙蓉隔畫欄綵扇迎風霞透影
錦袍弄月酒生寒湘魂翠䄂畱江浦仙掌紅雲濕露盤
祇恐淮南霜信早絳紗籠燭夜深看
白蓮(元)謝宗可
三千宫額翠雲房洗褪鉛華淺淡粧仙掌月明應自怨
東林夢遠為誰芳波澄夜静花無影露冷風清玉有香
舞罷霓裳誰得似六郎清瘦比何郎
白蓮(元)王士熙
昆吾纖刃刻芳菲玉女新抛織錦機無質易隨清露滴
有情應化素雲飛青腰霜下蟾房冷皓首天邊鳥使稀
最憶齊州舊遊處日斜雙槳折花歸
冰盤雪藕(元)周霆震
清徹冰盤壓蔗漿酒酣雪藕近華堂凝寒色映瑶華脆
真白絲連翠䄂香金掌曾聞承玉露瓊臺忽見𢷬玄霜
文園近日真消渴莫種蓮根引恨長
荷風(明)瞿佑
一陣南風一陣凉扁舟来到水雲鄉吹開太華峰頭雨
散作西湖水面香清露瀉珠沾翡翠紅衣墜粉妬鴛鴦
飄飄香䄂空中舉知是誰家窈窕娘
賜藕(明)李東陽
祇向名花看畫圖忽驚仙骨在泥塗輕同握雪愁先碎
細比餐冰聽却無郭北芳菲懷故里江南風味憶西湖
渴塵此夜消應盡未羡金莖與玉壺
池蓮(明)朱之蕃
藕花層疉點逥塘映日隨風遠送香翠被玉顔眠錦帳
綠鬟紅粉舞霓裳承將暁露珠傾斛照徹晴波鏡對粧
鷗鷺徊翔知眷戀可無觴詠答韶光
其二
十畆横塘列芰荷虚亭開向綺霞窩嬌花浥露紅粧擁
密葉翻風翠䄂多越女翩翩偕巧笑湘娥冉冉共凌波
不勞玉井峰頭覓坐對傾杯發浩歌
賜鮮藕(明)于慎行
芙蓉别殿暁風凉玉井靈根出水香薦熟方聞開寢廟
賜鮮巳見布朝堂冰絲欲斷鮫人縷瓊液疑含閬苑霜
憶昨金鼇橋上望紅衣翠盖滿銀塘
次張龍湖吏侍院中觀蓮(明)徐階
曲徑方池列館東荷開殊勝昔年紅虚瞻玉井青冥上
似覩金蓮紫禁中佳實豫知深雨露苦心原自耐霜風
亭亭獨立煙波冷肯羡春華在漢宫
和觀蓮(明)陸樹聲
秘省仙郎别苑東池開新長芰荷紅幽芳渺渺三湘外
疎影亭亭一水中香濕瓊衣迷暁霧塵消羅韈起秋風
玉堂歸後青藜照競擬金蓮出上宫
張卿子湯穉含泛舟看荷花(明)程嘉燧
主客琅玕爛漫同快哉誰為乞天公低昂霞綺船頭浪
狼籍玻瓈盌面風蠲暑可忘吹大小析酲聊復辨雌雄
飛花度水来何處折盡西陂勸酒筩
五言絶句
采蓮(唐)崔國輔
玉溆花爭發金塘水亂流相逄畏相失並著採蓮舟
臨湖亭(唐)王維
輕舸迎上客悠悠湖上来當軒對樽酒四面芙蓉開
石蓮花(唐)司空曙
今逄石上生本自波中有紅豔秋風裏誰憐衆芳後
臨平湖(唐)顧况
采藕平湖上藕泥封藕節船影入荷香莫衝蓮柄折
芙蓉榭顧况
風擺蓮衣乾月背鳥巢寒文魚翻亂葉翠羽上雕闌
賦得秋池一枝蓮(唐)郭恭
秋至皆零落凌波獨吐紅託根方得所未肯即隨風
蓮葉(唐)李羣玉
根是泥中玉心承露下珠在君塘下種埋沒任春蒲
静夜相思李羣玉
山空天籟寂水榭延輕凉浪定一浦月藕花閒自香
芙蓉(元)虞集
丹霞覆苑洲公子夜来遊終宴清露冷折花登綵舟
蓮藕花葉圖(元)吳師道
玉雪竅玲瓏紛披綠映紅生生無限意只在苦心中
蓮(元)鄭允端
本無塵土氣自在水雲鄉楚楚净如拭亭亭生妙香
採菱曲(明)錢宰
綠柳横塘曲滄灣是妾家菱歌不觧唱秋水照荷花
其二
谿上採蓮女秋波照晚粧心如蓮子苦情似藕絲長
其三
荷葉紉為佩芙蓉緝作裳妾心花下藕節節是秋霜
採蓮曲(明)熊卓
採蓮復採蓮盈盈水中路鴛鴦觸葉飛卸下團團露
采蓮曲(明)常倫
素月開歌扇紅蕖豔舞衣隔江聞笑語隐隐棹歌歸
其二
沼月並舟還荷花隘江水笑擘菡蓞開小小新蓮子
芙蓉(明)于若瀛
入港采芙蓉芙蓉動㴸淰游魚聚蜂房吹作波心錦
採蓮女(明)楊文儷
若耶採蓮女日出蕩輕橈慣識谿中路歌聲入畫橋
採蓮(明)孟淑卿
風日正晴明荷花蔽洲渚不見採蓮人只聞花下語
十言絶句
採蓮曲(唐)張朝
朝出沙頭日正紅晚来雲起半江中頼逄鄰女曾相識
並著蓮舟不畏風
詠雙開蓮花(唐)劉商
菡蓞新花暁並開濃粧美笑面相偎西方采畫迦陵鳥
早晚雙飛池上来
宫詞(唐)王建
風簾水閣壓芙蓉四面鈎欄在水中避熱不歸金殿内
秋河織女夜窗紅
盆池(唐)韓愈
莫道盆池作不成藕梢纔種巳齊生從今有雨君湏記
来聽蕭蕭打葉聲
種白蓮(唐)白居易
吳中白藕洛中栽莫戀江南花嬾開萬里擕歸爾知否
紅蕉朱槿不將来
階下蓮白居易
葉展影翻當砌月花開香散入簾風不如種在天池上
猶勝生於野水中
白蓮池泛舟白居易
白藕新花照水開紅窗小舫信風廻誰教一片江南興
逐我慇懃萬里来
看采蓮白居易
小桃閒上小蓮船半采紅蓮半白蓮不似江南惡風浪
芙蓉池在臥牀前
蓮塘(唐)孟遲
脉脉低回殷䄂遮臉横秋水髻盤鴉蓮莖有刺不成折
盡日岸旁空看花
詠蓮(唐)温庭筠
綠塘搖灔接星津軋軋蘭橈入白蘋應為洛神波上襪
至今蓮蘂有香塵
白芙蓉(唐)陸龜蒙
澹然相對却成勞月染風裁箇箇高似說玉皇親摘堕
至今猶著水霜袍
秋荷陸龜蒙
蒲茸承露有佳色茭葉束煙如效顰盈盈一水不得渡
冷翠遺香愁向人
重臺蓮花陸龜蒙
水國煙鄉足芰荷就中芳瑞此難過風情為與吳王近
紅萼常教一倍多
白蓮陸龜蒙
素蘤多蒙别豔欺此花真合在瑶池還應有恨無人覺
月暁風清欲堕時
白蓮(唐)皮日休
但恐醍醐難並㓗祇應薝蔔可齊香半垂金粉知何似
静婉臨谿照額黃
重臺蓮花皮日休
欹紅婑媠力難任每葉頭邊半米金可得教他水妃見
兩重元是一重心
蓮葉(唐)鄭谷
移舟水濺参差綠倚檻風搖柄柄香多謝浣谿人未折
雨中畱得盖鴛鴦
採蓮女(唐)李中
晚凉含笑上蘭舟波㡳紅粧影欲浮陌上少年休植足
荷香深處不回頭
愛蓮(宋)朱子
聞道移從玉井旁開花十丈是尋常月明露冷無人見
獨為先生引興長
臨平道中(宋)僧道潛
風蒲獵獵弄輕柔欲立蜻蜓不自由五月臨平山下路
藕花無數滿汀洲
池蓮(金)完顔璹
輕輕資質淡娟娟點綴圓池亦可憐數點飛来荷葉雨
暮香分得小江天
池荷(元)黃庚
紅藕花多映碧闌秋風纔起易彫殘池塘一段榮枯事
都被沙鷗冷眼看
荷花詞次韻周伯温參政(元)張昱
一種西湖與若耶鴛鴦宿處便為家秋房結得新蓮子
便是當時藕上花
竹枝詞(元)丁鶴年
水上摘蓮青的的泥中採藕白纖纖却笑同根不同味
蓮心清苦藕芽甜
采蓮歌(明)劉基
采得紅蓮愛白蓮雙橈快轉怕人先爭知要緊翻成慢
菱葉中間絆却船
過南湖戲折藕花(明)吳植
秋日南湖戲采蓮鴛鴦飛上木蘭船一聲白紵知何處
無復閒情似少年
采蓮曲(明)胡侍
棹謳宛轉發中川隊隊紅粧競採蓮欲就前谿問名姓
蓮花當住木蘭船
採蓮曲(明)魏學禮
煙中一葉採蓮舟兩岸香風正早秋瞥見江南明月上
玉簫吹斷紫雲愁
採蓮曲(明)沈明臣
生長江南慣採蓮棹歌聲裏鬪嬋娟十三十四年相亞
覆額低眉各可憐
其二
荷葉蓮枝水面齊采花歸去夕陽低綠蕪一道分南北
猶有歌聲繞大隄
其三
少女明粧出采蓮雙頭並蔕獨心憐不知金釧何時堕
空手来歸意惘然
其四
白面紅粧二八春藏羞不肯過東鄰偶從綠水橋邊去
誰道荷花妬殺人
其五
月照波紋似鴨頭一船雙槳蕩中流采蓮不道羅裠濕
歸曬雕欄夜不收
瑞蓮應制(明)潘緯
盆作金龍百寶装波心常現玉毫光新秋一朵青蓮湧
三十六宫聞妙香
其二
瑶池漫說千年藕玉井虚傳十丈花爭似九莖開五色
西天瑞現帝王家
盆荷(明)徐階
四面花開玉露滋暁風翻雨夜垂垂淵明酒思濓谿癖
憑仗盆池借一枝
藕花居(明)陳鳳
十里蓮花過眼新水風猶自起香塵明年還約看花侣
来喚湖邊雪藕人
鄰家植荷盆中高出牆外予於齋頭見之戲題
一絶(明)邵濓
露珠濯濯暁光新紅粉初施彩色勻憔悴自憐非宋玉
東家何事亦窺臣
御定佩文齋詠物詩選卷三百五十八
