欽定四庫全書
御定佩文齋詠物詩選卷一百二十五
橋梁類
五言古
賦得橋(梁)簡文帝
浮梁既衝險通波信可陵乘空寫渭石跨岸擬河冰斜
闌隱濁霧布影入清澠方知歌綠水無待榜蒼鷹
石橋簡文帝
惠子臨濠上秦王見海神寫虹便欲飲圖星逼似眞
夕望江橋示蕭諮議楊建康江主簿
(梁)何遜
夕鳥已西度殘霞亦半消風聲動密竹水影漾長橋旅
人多憂思寒江復寂寥爾情深鞏洛予念返漁樵何因
適歸願分路一揚鑣
石橋(梁)庾肩吾
秦王金作柱漢帝玉為闌仙人飛往易道士出歸難
渡岸橋(陳)隂鏗
畫橋長且曲傍險復憑流寫虹晴尚飲圖星晝不收跨
波連斷岸接路上危樓欄高荷不及池清影自浮何必
横南渡方復似牽牛
和庾司水修渭橋(北周)王褎
東流仰天漢南渡似牽牛長堤通甬道飛梁跨造舟使
者開金堰太守擁河流廣陵候濤水荆峽望陽侯波生
從故舶沙漲湧新洲天星識辯對檢玉應沈鉤空悅浮
雲賦非復採蓮謳
忝在司水看治渭橋(北周)庾信
大夫參下位司職渭之陽富平移鐵鎖甘泉運石梁跨
虹連絶岸浮黿續斷航春洲鸚鵡色流水桃花香星精
逢漢帝釣叟值周王平堤石岸直高堰柳隂長羨言杜
元凱河橋獨舉觴
題石橋(唐)韋應物
遠學臨海嶠横此莓苔石郡齋三四峯如有靈仙跡方
愁暮雲滑始照寒池碧自與幽人期逍遥竟朝夕
苦竹橋(唐)柳宗元
危橋屬幽徑繚繞穿疎林迸籜分苦節輕筠抱虚心俯
瞰涓涓流仰聆蕭蕭吟差池下煙日嘲唽鳴山禽諒無
要津用棲息有餘音
棲賢院三峽橋(宋)朱子
兩岸蒼壁對直下成斗絶一水從中來湧潏知幾折石
梁據其會迎望遠明滅倏至走長蛟捷來翻素雪聲雄
萬霹靂勢倒千嵽嵲足掉不自持魂驚詎堪說老仙有
妙句千古擅竒崛尚想化鶴來乘流弄明月
七言古
高橋行(明)曹學佺
東西有湖相競白只隔湖中一片石石橋湖水照人行
幽意盈盈動日夕坐來水滿月亦多月在兩湖誰作波
波香羨煞採蓮曲却見長江帆影過
五言律
賦橋(唐)張文琮
造舟浮渭日鞭石表秦初星文遥瀉漢虹勢尚凌虚巳
授文成履空題武騎書别有臨濠上棲偃獨觀魚
詠橋(唐)李嶠
烏鵲填應滿黃公去不歸勢疑虹始見形似鴈初飛妙
應七星制高分半月輝秦皇空構石仙島遠難依
天津橋東旬宴得歌字韻(唐)張九齡
清洛象天河東流形勝多朝來逢宴喜春盡却姸和泉
鮪歡時躍林鶯醉裏歌賜恩頻若此為樂奈人何
登平望橋下作(唐)顔眞卿
登橋試長望望極與天平際海蒹葭色終朝鳬鴈聲近
山全髣髴遠水忽微明更覽諸公作知高題柱名
離蕪湖至觀頭橋(宋)梅堯臣
江口泊來久菰蒲長舊苖爭雛洲鵲鬪遺子浦魚跳宿
岸欣逢戍歸船競趁潮時時望鄉樹已恨白雲遥
過青城題索橋(宋)范成大
織簟勻鋪面排繩強架空染人高曬帛獵戶遠張罿薄
薄難承雨翻翻不受風何時將蜀客東下看垂虹
河橋成(金)李俊民
預積他山木重新兩岸隄龍依天上卧虹傍水心低不
假鞭秦石何勞立蜀犀落成應有日誰向柱先題
宿三閘(元)貢奎
小市人家簇扁舟晚色清山危傾地勢閘險著溝聲岸
石篙存迹谿風樹引情明朝順流去萬里眼初明
寶帶橋(元)僧善住
運得他山石還將石作梁直從隄上去横跨水中央白
鷺下秋色蒼龍浮夕陽濤聲當夜起併入榜歌長
青橋(明)楊愼
閣道盤雲棧郵亭枕水涯猿猱臨客路雞犬隔仙家風
起青丘樹春迷玉洞花旅懷今日豁停幰問褒斜
高梁橋(明)袁宗道
覓寺休辭遠逢僧不厭多一泓春水疾十里柳風和香
霧迷車騎花枝耀綺羅半生塵土胃滌浣頼清波
五言排律
和李相公留守題漕上新橋六韻
(唐)白居易
選石鋪新路安橋壓古堤似從銀漢下落傍玉川西影
定闌干倒標高華表齊煙開虹半見月冷鶴雙棲材映
䕫龍小功嫌元凱低從容濟世後餘力及黔黎
七言律
陪李七司馬皂江上觀造竹橋即日成往來之
人免冬寒入水聊題短作簡李公
(唐)杜甫
伐竹為橋結搆同褰裳不涉往來通天寒白鶴歸華表
日落青龍見水中顧我老非題柱客知君才是濟川功
合歡却笑千年事驅石何時到海東
曉上天津橋閒望偶逢盧郎中張員外攜酒同
傾(唐)白居易
上陽宮裏曉鐘後天津橋頭殘月前空闊境疑非下界
飄颻身似在寥天星河隱映初生日樓閣蔥蘢半出煙
此處相逢傾一盞始知地上有神仙
天津橋(唐)白居易
津橋東北斗亭西到此令人詩思迷眉月晩生神女浦
臉波春傍窈娘堤柳絲嫋嫋風繰出草縷茸茸雨剪齊
報道前驅少呼喝恐驚黃鳥不成啼
之石橋(宋)韓維
聞道西橋水樹間不辭驅馬涉風煙疎籬老屋臨官道
瘦棘荒茅蔽石田欲下鳴鴉盤木末遠來驚雉落山前
瓢中幸有邨醪美不怕春寒雨滿川
過宜福橋(宋)楊萬里
水鄉澤國最輸農無旱無乾只有豐碧豆密爭桑蔭底
綠荷雜出稻花中是田是沼渾難辨何地何邨不一同
若使明年無種子却愁閒煞雨和風
惠安橋(元)貢奎
涔陽山水壯南州千尺飛梁連去郵蛟鱷翻濤聲吼夜
虹霓分雨氣横秋險疑雲棧通車馬高比銀河挾女牛
鉅萬功成書太史絶勝舟楫濟中流
過長橋書所見(元)曹伯啓
柳如青幟導姑蘇橋若垂虹飲太湖渺渺天光接波浪
凄凄秋色上菰蒲行囊只剰新詩稿身世端如古畫圖
獨倚危闌追往事鴈銜霜信下平蕪
次韻馬昂夫總管飲仙橋詩(元)僧大訢
鐵鎖高懸隔杳冥仙橋有路上瑤京夜凉暗覺潜蛟動
曉色微看素練平坤極尚遺神禹力山靈空識祖龍名
爛柯舊事凴誰問石柱題詩薜荔生
海子橋(明)曾棨
鯨海遥通一水長滄波深處石為梁平鋪碧甃連馳道
倒瀉銀河入苑牆晴綠乍添垂柳色春流時泛落花香
微茫迥隔蓬萊島不放飛塵入建章
五言絶句
板橋(唐)錢起
靜宜樵隱度遠與車馬隔有時行藥來喜遇歸山客
板橋(唐)司空曙
横遮野水石前帶荒邨道來往見行人清風柳隂好
上洛橋(唐)李益
金谷園中柳春來似舞腰何堪好風景獨上洛陽橋
方橋(唐)韓愈
非閣復非船可居兼可過君欲問方橋方橋如是作
梯橋韓愈
乍似上青冥初疑躡菡萏自無飛仙骨欲渡何由敢
青橋夜宿(明)楊愼
驛亭臨白水石榻滿蒼苔遠客渾無夢江聲枕上來
七言絶句
臯橋(唐)皮日休
臯橋依舊綠楊中閭里猶生隱士風惟我到來居上館
不知何道勝梁鴻
奉和臯橋(唐)陸龜蒙
横絶春流架斷虹憑欄猶想五噫風今來未必非梁孟
却是無人繼伯通
乘公橋作(宋)林逋
晩峯横碧樹梢紅數榜漁罾水影中憶得江南曾看著
巨然名畫在屏風
過神助橋亭(宋)楊萬里
下轎渾將野店看只驚脚底水聲寒不知竹外長江近
忽有高桅出寸竿
曉坐荷橋楊萬里
碧玉山邊白鳥鳴綠楊風裏翠荷聲草花踏碎教人惜
為勒芒鞵欵欵行
横橋阻水(元)胡天游
浮江積雨水連天楊柳依依一釣船白髮篙師多意氣
向人先索渡江錢
泊垂虹橋口占(元)顧瑛
三江之水太湖東激浪輕舟疾若風白鳥羣飛煙樹末
青山多在雪花中
其二
江風吹颿倏數里野花笑人應獨行更湏對雪開金&KR0678;
要聽鄰船搊玉筝
楓橋夜泊(明)高啓
烏啼霜月夜寥寥回首離城尚未遥正是思家起頭夜
遠鐘孤棹宿楓橋
望丹陽郭經楊子橋(明)鎦炳
暖風晴日丹陽郭處處東風是舊遊記得杏花寒食候
紫簫紅袖宿江樓
長橋(明)蘇大年
綠隂高樹映清潭一舸夷猶酒半酣最愛西城城下路
長橋煙雨似江南
題吳江垂虹橋(明)林鴻
雲帆秋晩過垂虹落日鯨波動遠風欲借仙家遼海鶴
月明吹笛水晶宫
華隂駐馬橋(明)程本立
絶谷層關路屈盤斜岡側嶂石巑岏今朝駐馬橋邊立
華嶽三峯正面看
斷橋分手(明)史鑑
近水人家半掩扉兩山樓閣尚斜暉斷橋無數垂楊柳
總被遊人折漸稀
于役江鄉歸經板橋(明)楊愼
千里長征不憚遥解鞍明日問歸橈眞如謝朓宣城路
南浦新林過板橋
板橋(明)曹學佺
兩岸人家傍柳條玄暉遺跡自蕭蕭曾為一夜青山客
未得無情過板橋
御定佩文齋詠物詩選卷一百二十五
