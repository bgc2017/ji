欽定四庫全書
御定佩文齋詠物詩選卷四百五
馬類
三言古
天馬歌(漢)樂府
太乙貺天馬下霑赤汗沬流赭志俶儻精權竒籋浮雲
晻上馳體容與迣萬里今安匹龍為友
五言古
繫馬(梁)簡文帝
青驪流赭汗綠地懸花蹄未垂青鞙尾猶挂紫障泥蹀
足絆中憤搖頭櫪上嘶紫關如未息直去取榆谿
後園看騎馬(梁)元帝
良馬出蘭池連翩驅桂枝鳴珂随跼駛輕塵逐影移香
來知驟近汗斂覺風吹遥望黃金絡懸識幽并兒
走馬引(梁)張率
良馬龍為友玉珂金作羈馳鶩宛與洛半驟復半馳倏
忽而千里光景不及移九方惜未見薛公寕所知斂轡
且歸去吾畏路傍兒
紫驑馬(陳)徐陵
玉鐙繡纏鬃金鞍錦覆幪風驚塵未起草淺埒猶空角
弓連兩兔珠彈落雙鴻日斜馳逐罷聯翩還上東
紫驑馬(陳)張正見
將軍入大宛善馬出從戎影絶乾河上聲流水窟中似
鹿猶依草如龍欲向空須還十萬里試為一追風
天馬引(隋)傅縡
驄色表連錢出冀復來燕取用偏開地為歌乃號天權
竒意欲遠躞蹀勢難前本珍白玉鐙因飾黃金鞭願酬
芻秣寵千里得千年
驄馬(隋)庾抱
櫪下浮雲驄本出吳門中發跡來東道長鳴起北風廻
鞍拂柱白頳汗類塵紅滅没徒畱影無因圖漢宫
飲馬歌(唐)李益
百馬飲一泉一馬争上游一馬噴成泥百馬飲濁流上
有滄浪客對之空歎息自顧纓上塵徘徊終日夕為問
泉上翁何時見沙石
御驃出廏圖(元)王惲
何人拂絹素寫此房駟精一馬老伏櫪志在千里行二
馬騁踶齧角壯猶龍騰一馬方輥塵海岸翻鯤鯨畫師
慘淡意落筆矜多能我觀寓所感國制貴有經唐人重
馬政分屯列郊坰當時百萬匹肅肅羅天兵東封與西
蕩歲用不可勝嗣王獵其餘尚足開中興乃知三軍本
匪馬將奚憑聖經說備豫萬古為世程倉卒事亦辦未
免衆目驚我思立仗間振鬛伸長鳴所言固芻蕘聖經
其可輕
鞭馬圖(元)袁桷
生駒萬里意所向知無前圉人忌其德未試先加鞭要
令俛首馴使我常相憐伯樂去巳久此道不復傳駕車
困泥途伏櫪老歲年所用非所養誰能别媸妍畫師逐
時好謂爾誠當然披圖重歎嗟我意何由宣
七言古(附長短句)
蒲梢天馬歌(漢)武帝
天馬徕兮從西極經萬里兮歸有德承靈威兮障外國
涉流沙兮四夷服
舞馬篇(唐)薛曜
星精龍種競騰驤雙眼黃金紫豔光一朝逢遇昇平代
伏皂銜圖事帝王我皇盛德苞六羽俗泰時和虞石拊
昔聞九代有餘名今日百獸先來舞鈎陳周衛儼旌旄
鐘鎛陶匏聲殷地承雲嘈囋駭日靈調露鏗鈜動天駟
奔塵飛箭若麟螭躡景追風忽見知咀銜拉鐡並權竒
被服雕章何陸離紫玉鳴珂臨寶鐙青絲綵絡帶金羈
随歌鼓而電驚逐丸劔而飇馳態聚&KR1568;還急驕凝驟不
移光獻白日下氣擁綠煙垂婉轉盤跚殊未已懸空步
驟紅塵起驚鳬翔鷺不堪儔矯鳳廻鸞那足擬蘅垂桂
裊香氛氲長鳴汗血盡浮雲不辭辛苦来東道祇為簫
韶朝夕聞&KR0146;闔間玉臺側承恩煦兮生光色鸞鏘鏘車
翼翼備國容兮為戎飾充雲翹兮天子庭荷日用兮情
無極吉良乘兮一千歲神是得兮天地期大易占云南
山夀䟃𧽼共樂聖眀時
畫馬篇(唐)高適
君侯櫪上驄貎在丹青中馬毛連錢蹄鐡色圖畫光輝
驕玉勒馬行不動勢若來權竒蹴踏無塵埃感兹絶代
稱妙手遂令談者不容口麒麟獨步自可珍駑駘萬匹
知何有終未如他櫪上驄載華轂騁飛鴻荷君剪拂與
君用一日千里如旋風
驄馬行(唐)杜甫
鄧公馬癖人共知初得花驄大宛種夙昔傳聞思一見
牽来左右神皆竦雄姿逸態何崷崪顧影驕嘶自矜寵
隅目青熒夾鏡懸肉騣碨礧連錢動朝来少試華軒下
未覺千金滿高價赤汗微生白雪毛銀鞍却覆香羅帕
卿家舊物公能取天廏真龍此其亞晝洗湏騰涇渭深
夕趨可刷幽并夜吾聞良驥老始成此馬數年人更驚
豈有四蹄疾於鳥不與八駿俱先鳴時俗造次那得致
雲霧晦冥方降精近聞下詔喧都邑肯使騏驎地上行
韓幹馬十四匹(宋)蘇軾
二馬並驅攢八蹄二馬宛頸騣尾齊一馬任前雙舉後
一馬却避長鳴嘶老髯奚官騎且顧前身作馬通馬語
後有八匹飲且行微流赴吻若有聲前者既濟出林鶴
後者欲涉鶴俛啄最後一匹馬中龍不嘶不動尾搖風
韓生畫馬真是馬蘇子作詩如見畫世無伯樂亦無韓
此詩此畫誰當看
題騕褭圖(宋)秦觀
雙瞳夾鏡權協月尾鬛蕭森澤於髮鞍銜不施韁復脫
旁無馭者氣騰越地如砥平丘隴滅天寒日暮抱飢渴
驤首號鳴思一發超軼絶塵入恍惚東門金鑄久銷歇
曹霸丹青亦云没賴有龍眠戲揮筆眼前時見千里骨
玉臺閶闔相因依嗟爾龍媒空自竒鸞旗日行三十里
焉用逐風追雷為
劉善長出示李伯時畫馬圖(宋)朱子
俯首舉尾拳一蹄掣韁欲嗅驕不嘶奚官聳肩兩足垂
意貎自與造父齊雞目麟鬐鳳呈臆玉山禾遠未容食
籋雲追電有餘地置之畫圖人豈識精神權竒孰可班
當在白兔青龍間君知此馬從何来龍眠胸中十二閑
戲題出洗馬(元)趙孟頫
齧䣛覂駕誰能御駑蹇紛紛何足顧青絲絡首錦障泥
鞭箠空勞怨長路眀窗戲寫乘黃姿洗刷歸来氣如怒
不湏對此苦歎嗟男兒自昔多徒步
裝馬曲(元)袁桷
綵絲絡頭百寶装猩血入纓火齊光錫鈴交驅八風轉
東西夾翼雙龍岡伏日翠裘不知重珠帽齊肩顫金鳳
絳闕蔥曨旭日初逐電廻飇斗光動寶刀羽箭鳴玲瓏
雁翅却立朝重瞳沈沈椶殿雲五色法曲初奏歌薰風
酮官庭前列千斛萬甕葡萄凝紫玉駝峯熊掌翠釡珍
碧實冰盤行陸續湏臾玉巵黃帕覆寶訓傳宣争頫首
黑河夜渡辛苦多畫戟雕閎總勲舊龍媒嘶風日將暮
宛轉琵琶前起舞鳴鞭静蹕宫門閉長跪齊聲呼萬歲
題滚塵驑圖(元)虞集
驊驑食粟石每既立仗歸來汗如洗脫羈展轉聊自恣
落花塵土随身起君不見春雷起蟄龍欠伸霧擁雲蒸
九河水
神馬歌次韻陳元之(元)楊載
神馬來自崑崙西有足未始行沙泥朝趨欲出飛鳥上
夕逝直與奔星齊綠鬃半散插雙耳赤汗交流攢四蹄
風神秀猛陿天地豈顧燕蔡并渠黎時時牽浴臨清谿
對人誇煞黃鬚奚玉山之禾中芻秣不嚙堤頭枯草稊
與君側耳聽長嘶凡馬不聞生駃騠
曹將軍下槽馬圖(元)揭傒斯
曹霸畫馬真是馬宛頸相摩槽櫪下卓犖權竒果如此
豈有世上無知者朱絲不是凡馬韁天閑十二皆龍驤
曾從天子平四方畫圖仿彿餘驪黃華山之陽春草長
韓幹馬揭傒斯
韓幹畫出曹將軍幹惟畫肉猶逼真昂藏四顧欲飛去
老奚安知馬有神想當此馬未畫時朝刷吳越暮燕秦
頓轡長鳴風動地不數驊驑與騏驎當時用舍那知許
粉墨蕭條尚雄武千金駿骨何足論萬世長留羣玉府
畫馬(元)薩都拉
漢水揚波洗龍骨房星墮地天馬出四蹏蹀躞若流星
兩耳尖修如削筆天閑十二連青雲生長出入黃金門
鼓鬃振尾恣偃仰食粟何以酬主恩豈堪碌碌同凡馬
長鳴噴沫奚官怕入為君王駕鼓車出為將軍静邊野
將軍與爾同死生要令四海無戰爭千古萬古歌太平
題二馬圖(元)貢師泰
鐡喙騧連錢驄何年墜影江水中蒲梢西来八尺龍天
閑十二為爾空五花雲錦吹東風
劉舍人桃花馬歌(元)納延
青絲駿馬桃花色翠鞍玉轡黃金勒奚奴牽出不敢騎
道上行人爭愛惜往時曾遇李將軍汗流赤血氣如雲
朝刷黃河暮南粤沙場百戰成竒勲歸来無心伏槽櫪
頓轡長鳴思奮力東家白面繡衣郎千金買去遊南陌
昨朝校獵向城隅萬人爭說天下無夜歸不怕霸陵尉
玉鞭醉打蒼頭奴畫燭銀屏歡徹曙一朝金盡賓朋去
可憐驕馬屬誰家斷繮猶繫階前樹君不見西家欵段
三十年青芻滿櫪菽滿田老翁不識城下路騎看射獵
南山邊
觀内廏洗馬(元)朱德潤
黃雲灑雨沙場秋灘高水平凝不流曉霜襲透蒼駝裘
圉人浴馬津水頭綠驃連錢雙驊驑日光射波脂膩浮
青絲脫鞚黃金鉤輕爬短刷濕未收三花剪鬉平且柔
籋雲駿氣將無儔束芻斗豆豈馬羞茫茫豐草生林丘
霜蹄胡為踏長楸振鬛一躍期天遊
題張參政所藏驄馬滚塵圖朱德潤
盛唐太僕王毛仲八方分隊三花動當時畫馬稱曹韓
尺素幻出真龍種玉花照夜爭新妍一馬滚塵騣尾鮮
昂頭不受金絲絡汗血輾沙生晝煙翰林妙寫不減古
名駒染出青毫素延祐君王賞駿材金盤賜帛開當宁
時清處處生驪騧何必漢朝稱渥洼王良幸勿嗔踶嚙
一躍天衢千里沙
題畫馬(元)薛漢
渥洼龍媒少人識世上駑駘日充斥班生畫馬畫兩匹
駿骨雄姿殊未得赭袍烏幘坐奚官似出春風十二閑
掩圖不語三太息我方垂耳鹽車間
二月八日遊皇城西華門外觀嘉孥弟走馬歌
(元)張憲
春風壓城紫燕飛繡鞍寶勒生光輝軟莎青青平似鏡
花雨滿巾風滿衣潛蛟雙綰玉抱肚朱鬛分光散紅霧
金龍五爪蟠綵袍滿背真珠撒秋露生猨俊健雙臂長
左脚撥鐙右蹴繮銅鐃四扇遶十指玉聲珠碎金琅璫
黃蛇下飲電掣地錦鷹打兔起復墜袖雲突兀鞍面空
銀甕駝囊兩邊縋西宫綵樓高插天鳳凰繚繞排神仙
玉皇拍闌誤一笑不覺四蹄如迸煙神駒長鳴背凝血
郎君轉面醉眼纈天恩剪下五色雲打鼓歸來汗如雪
姚少師所藏八駿圖(眀)曾棨
周家八馬如飛電夙昔傳聞今始見銳耳雙分秋竹批
拳毛一片桃花旋肉騣疊聳高崔嵬權竒知此真龍媒
霜蹄試踏層冰裂駿尾欲掉長飇廻瑶池宴罷歸來早
絡月羈金照京鎬紫鞚飛時逐落花雕鞍解處眠芳草
由來駿骨健且馴弄影驕嘶不動塵有時渴飲天津水
五色照見波粼粼圉官騎來難久駐飲向春流最深處
珠銜寶勒不敢疏直恐飛騰化龍去古來善畫韋與韓
此畫豈同凡馬看人間造次不可得苜蓿秋深煙雨寒
趙松雪畫馬(眀)劉溥
王孫畫馬世無敵一畫一回飛霹靂千里長風入綵毫
平沙碧草春無跡硯池想是通渥洼突然走出白鼻騧
翻濤浴浪動光彩雲影滿身堆玉花玉花連錢汗流血
駿尾捎風蹄踣鐡何時騎得似畫中踏破隂山古時雪
龍駒(眀)張居正
天馬徕翼飛龍蹄削玉耳垂筒碧月懸雙頬眀星貫兩
瞳文皇將士盡羆虎復有龍駒助神武流矢當胸戰不
休汗溝血點桃花雨壩上摧鋒第一功策勲何必減元
戎君不見虎士標形麟閣裏龍駒亦入畫圖中
題韓幹畫馬圖(明)僧宗衍
唐朝畫馬誰第一韓幹妙出曹將軍此圖無乃幹所作
世上有若真空羣雙曈精熒兩耳立蘭筋束骨皮肉急
何年霹靂起龍池五花一團雲氣濕當年天子少馬騎
遠求烏孫詔寫之即今内廏多如蟻縱有騏驎畫者誰
題畫馬(眀)僧妙聲
皎皎白馬白於練首如渴烏目如電天閑騏驥人不見
畫師為我開生面圉人牽浴定昆池落花滿地驕不嘶
青絲絡頭無一丈挽住萬里崑崙蹄
其二
畫師胸中有全馬三馬斯湏生筆下中有一匹玉花驄
似是西來大宛者不羣不食意氣豪羞與二馬同凡槽
使我見畫三太息于今誰是九方臯
五言律
詠飲馬(唐)太宗
駿骨飲長涇奔流灑絡纓細紋連噴聚亂荇遶蹄縈水
光鞍上側馬影澑中横翻似天池裏騰波龍種生
詠飲馬應制(唐)楊師道
清晨控龍馬弄影出花林蹀躞依春澗聯翩度碧潯苔
流染絲絡水潔寫雕簪一御瑶池駕詎憶長城隂
紫驑馬(唐)沈佺期
青玉紫驑鞍驕多影屢盤荷君能剪拂蹀躞噴桑乾踠
足追奔易長鳴遇賞難摐金一萬里霜露不辭寒
驄馬(唐)楊炯
驄馬鐡連錢長安俠少年帝畿平若水官路直如弦夜
玉妝車軸秋金鑄馬鞭風霜但自保窮逹任皇天
紫驑馬(唐)李白
紫驑行且嘶雙翻碧玉蹄臨流不肯渡似惜錦障泥白
雪關山遠黃雲海樹迷揮鞭萬里去安得戀春閨
送劉評事充朔方判官賦得征馬嘶
(唐)高適
征馬向邊州蕭蕭嘶不休思深應帶别聲斷為兼秋岐
路風將遠關山月共愁贈君從此去何日大刀頭
浴馬(唐)喻鳬
解控復收鞍長津動細漣空蹄沈綠玉闊臆没連錢沫
漩橋聲下嘶盤柳影邊常聞禀龍性固與白波便
文紀行贈以小步馬(元)楊奐
洛水西頭路桃花夾岸香偏宜紅叱撥小試紫遊韁雨
徑沙初軟春山草正長杖藜猶過我此别莫相忘
立仗馬(元)張憲
照夜玉狻猊霜毛鐡鑿蹄春風金絡腦小雨錦障泥御
駕馳天上軍封受海西日供三品料緘口不聞嘶
五言排律
天驥呈材(唐)鄭蕡
毛骨合天經拳竒步驟輕曾邀于闐駕新出貳師城噴
勒金鈴響追風汗血生酒亭留去跡吳坂認嘶聲力可
通衢試材堪聖代呈王良如顧盼垂耳欲長鳴
天驥呈材(唐)徐仁嗣
至德符天道龍媒應聖眀追風竒質異噴玉彩毛輕蹀
躞形難狀連拳勢乍呈效才矜逸態絶影表殊名峽路
寧辭遠關山豈憚行鹽車雖不駕今日亦長鳴
騏驥長鳴(唐)章孝標
有馬骨堪驚無人眼暫眀力窮吳坂峻嘶苦朔風生逐
逐懷良御蕭蕭顧樂鳴瑶池期弄影天路欲飛聲皎月
誰知種浮雲莫問程鹽車終願脫千里為君行
歸馬華山(唐)白行簡
牧野功成後周王戰馬閒驅馳休伏皂飲齕任依山逐
日朝仍去随風暮自還冰生疑隴坂葉落似榆關蹀躞
仙峯下騰驤渭水灣幸逄時偃武不復鼓鼙間
勅賜三相馬(唐)張随
上苑驊驑出中宫詔命傳九天班錫禮三相代勞年顧
主聲猶發追風力正全鳴珂龍闕下噴玉鳳池前四足
疑雲滅雙瞳比鏡懸為因能致遠今日表求賢
西戎獻馬(唐)周存
天馬從東道皇威被遠戎來參八駿列不假貳師功影
别流沙路嘶流上苑風望雲時蹀足向月每爭雄禀異
才難狀標竒志豈同驅馳如見許千里一朝通
七言律
舞馬千秋萬歲樂府詞(唐)張說
金天誕聖千秋節玉醴還分萬壽觴試聽紫驑歌樂府
何如騄驥舞華岡連騫勢出魚龍變蹀躞驕生鳥獸行
歲歲相傳指樹日翩翩來伴慶雲翔
其二
聖皇至德與天齊天馬來儀自海西腕足徐行拜兩膝
繁驕不進踏千蹄䯱髵奮鬛時蹲踏鼓怒驤身忽上躋
更有銜杯終宴曲垂頭掉尾醉如泥
其三
遠聽眀君愛逸才玉鞭金翅引龍媒不因兹白人間有
定是飛黃天上來影弄日華相照耀噴含雲色且徘徊
莫言闕下桃花舞别有河中蘭葉開
驄馬(唐)萬楚
金絡青驄白玉鞍長鞭紫陌野遊盤朝驅東道塵恒滅
暮到河源日未闌汗血每随邊地苦蹄傷不憚隴隂寒
君能一飲長城窟為盡天山行路難
裴相公大學士見示答張秘書謝馬詩并羣公
屬和因命追作(唐)劉禹錫
草玄門戶少塵埃丞相并州寄馬來初自塞垣銜苜蓿
忽行幽徑破莓苔尋花緩轡威遲去帶酒垂鞭蹀躞廻
不與王侯與詞客知輕富貴重清才
公垂尚書以白馬見寄光潔稳善以詩謝之
(唐)白居易
翩翩白馬稱金羈領綴銀花尾曳絲毛色鮮眀人盡愛
性靈馴善主偏知免將妾換慙來處試使奴牽欲上時
不蹶不驚行步稳最宜山簡醉中騎
和張十八秘書謝裴相公寄馬白居易
齒齊臕足毛頭膩秘閣張郎叱撥駒洗了頷花翻假錦
走時蹄汗蹋真珠青衫乍見曾驚否紅粟難賖得飽無
丞相寄來應有意遣君騎去上雲衢
賀張十八秘書得裴司空馬(唐)韓愈
司空遠寄養初成毛色桃花眼鏡眀落日已曾交轡語
春風還擬並鞍行長令奴僕知飢渴湏著賢良待性情
旦夕公歸申拜謝免勞騎去逐雙旌
謝裴司空寄馬(唐)張籍
騄駬新駒駿得名司空遠自寄書生乍離華廏移蹄澀
初到貧家舉眼驚每被閒人來借問多尋古寺獨騎行
長思歲旦沙堤上得從鳴珂傍火城
紫驑馬(唐)秦韜玉
渥洼竒骨本難求况是豪家重紫驑臕大宜懸銀壓胯
力渾欺著玉銜頭生獰弄影風随步躞蹀衝塵汗滿韝
若遇丈夫能控馭任從騎取覓封侯
白馬(唐)翁綬
渥洼龍種雪霜同毛骨天生膽氣雄金埒乍調光照地
玉關初别遠嘶風花明錦韂垂楊下露濕朱纓細草中
一夜羽書催轉戰紫髯騎出佩騂弓
代書寄馬(唐)韋莊
驅馳曾在五侯家見說初生自渥洼鬃白似披梁苑雪
頸肥如撲杏園花休嫌綠綬嘶貧舍好著紅纓入使衙
稳上雲衢三萬里年年長踏魏堤沙
縶白馬詩上薛僕射(唐)平曾
白馬披鬃練一團今朝被絆欲行難雪中放去空畱跡
月下牽來只見鞍向北長鳴天外遠臨風斜控耳邊寒
自知毛骨還應異更請孫陽仔細看
韓左軍馬圖卷(元)錢選
韓公胸次有神竒寫得天閑八尺駒曾為岐王天上賜
不随都護雪中驅霜蹄奮迅追飛電鳳首昂藏似渴烏
春草青青華山曲三邊今日已無虞
大宛二馬(元)郝經
二馬飄飄萬里來玉花蕭颯上金臺風生兩耳雲霄近
電掣雙瞳日月開渥水虎文連朔氣大宛龍種絶氛埃
將軍正欲成勲業看汝驍騰展驥才
畫馬(元)范梈
一自房星下渥洼龍媒多在玉皇家赤毛灑血微生汗
黑暈團雲整作花不待老能知失道固應來自涉流沙
如今豈少真神駿猶有丹青紙上誇
上都詐馬大讌(元)貢師泰
紫雲扶日上璇題萬騎來朝隊仗齊織翠轡長攢孔雀
鏤金鞍重嵌文犀行迎御輦爭先避立近天墀不敢嘶
十二街頭人聚看傳言丞相過沙堤
天馬(元)郭翼
四年遠涉流沙道筋骨權竒舊肉騣曉秣龍堆寒蹙雪
晩經月窟怒追風漢文千里知曾却曹霸丹青貎不同
拂拭金鞍被來好幸陪天廏玉花驄
題趙仲穆彦徵畫馬(明)錢宰
驄馬連錢新鑿蹄絡頭羈馽任官奚來從月窟真無價
進入天閑不敢嘶雨露九重思冀北風塵千里下淮西
解鞍知在休兵後楊柳平河春草齊
五言絶句
白馬(唐)賈至
白馬紫連錢嘶鳴丹闕前聞珂自蹀躞不要下金鞭
馬詩(唐)李賀
龍脊貼連錢銀蹄白踏煙無人識錦韂誰為鑄金鞭
其二
大漠沙如雪燕山月似鈎何當金絡腦萬里踏清秋
其三
香襆赭羅新盤龍蹙鐙鱗回看南陌上誰道不逢春
偶成(元)貢性之
雪色西番馬臨流顧影嘶似嫌金絡重蹴碎落花泥
和李長吉馬詩(元)郭翼
肉礧錦纏騣流雲汘似紅太平無戰伐驂驔走沙蓬
其二
龍性非凡質騰波出紫雲檀溪飛過日應識漢將軍
其三
龍印畱官字霜花剝暗毛長鳴愁過影秖憶九方臯
其四
霞口縷銜塞霜蹄削玉寒曉看經邏些暮巳驀樓蘭
其五
神駿知無匹驍騰絶域來流沙一丈雪夜拂白龍堆
其六
天子飛黃馬牽來賜近臣玉階新雨過風衮落花塵
其七
内廏玉花驄斑斑歕肉騣奚官新浴罷沙苑踏春風
其八
佛郎通上國萬里進龍媒曉日開閶闔虹光射玉臺
其九
天馬誰能馭和鸞駕紫微年年清暑去霹靂逐龍飛
少年樂(眀)徐有貞
少年騎駿馬意氣兩相驕馳騁春風裏人看滿渭橋
紫驑馬(眀)汪淮
誰家白面郎跨下紫驑馬䟤䟦踏落花驕嘶綠楊下
其二
黃金絡馬首白玉作馬鞭盤旋不肯去牆外看鞦韆
六言絶句
舞馬詞(唐)張說
萬玉朝宗鳳扆千金率領龍媒盼鼓凝驕蹀躞聽歌弄
影徘徊
其二
天鹿遥徵衛叔日龍上借羲和將共兩驂爭舞來随八
駿齊歌
其三
綵旄八佾成行時龍五色因方屈膝銜杯赴節傾心獻
壽無疆
七言絶句
天馬詞(唐)張仲素
天馬初從渥水來郊歌曾唱得龍媒不知玉塞沙中路
苜蓿殘花幾處開
其二
蹀躞宛駒齒未齊摐金噴玉向風嘶來時欲盡金河道
獵獵輕風在碧蹄
羽林騎(唐)韓翃
駿馬牽來御柳中鳴鞭欲向渭橋東紅蹄亂踏春城雪
花頷驕嘶上苑風
看調馬韓翃
鴛鴦赭白齒新齊曉日花間散碧蹄玉勒斗回初噴沫
金鞭欲下不成嘶
樂府(唐)劉言史
花額紅騣一向偏綠槐香陌欲朝天仍嫌衆裏驕行疾
傍鐙深藏白玉鞭
舞馬(唐)陸龜蒙
月窟龍孫四百蹄驕驤輕步應金鞞曲終似要君王寵
回望紅樓不敢嘶
馬圖同裕之賦(金)李純甫
天馬飛來不苦難雲屯萬騎開元間太平有象韓生筆
曾見真龍如此閒
子昂逸馬圖(元)袁桷
神駿飄飄得自閒天池飛躍下塵寰青絲絡首誰收得
畱與春風十二閑
桃花馬(元)馬祖常
白毛紅點巧安排勾引春風上背來莫解雕鞍橋下浴
恐随流水汎天台
題宋成之畫馬卷(元)曹伯啟
奚官珍重玉花驄縱意清漣碧草中幸際四庭烽火静
不湏騰踏待秋風
洗馬圖(元)張伯淳
蕭蕭霧鬛與風騣撲面征塵一洗空相顧倍增神駿氣
恍疑初在渥洼中
曹霸下槽馬(元)虞集
櫪下長年飽豆芻誰通馬語識踟蹰主恩深重知何報
或者東封駕鼓車
韓幹馬虞集
開元沙苑蒺藜秋韓幹新圖總不收天廏真龍竒骨在
故知臣甫負驊驑
畫馬虞集
蕭條沙苑貳師還苜蓿秋風盡日閒白髮圉人曾習御
長鳴知是憶關山
唐人四馬卷(元)宋无
金銜初脫齒新齊蹄玉無聲赤汗微昨日杏園春宴罷
滿身紅雨帶花歸
其二
簇仗回來玉勒閒黃門牽向落花間君王不愛長楊獵
嘶入春風十二閑
其三
霜蹄踏月早朝回尾弄紅絲拂紫苔日暖龍池初洗罷
尚方聞進御鞍來
其四
太僕新調試錦韀九重日色照連錢春來興慶池邊路
偏稱宫中軟玉鞭
三馬圖(元)陳旅
豹股龍膺百戰餘凌煙長櫑載璠璵時平不出横門道
願為君王駕鼓車
題飲馬圖(元)傅若金
一斛寒泉照紫驑蕭蕭駿尾動高秋夜來櫪上西風滿
憶傍寒雲飲隴頭
題趙仲穆揩癢馬圖(元)朱德潤
渥洼天馬骨如龍散步春郊苜蓿中揩徧玉騣塵未落
日斜宫樹影搖風
畫馬(元)貢性之
天閑牽出自奚官飲罷春流未解鞍記得曾陪仙仗立
五雲深處隔花看
其二
駿馬驍騰不受羈貢來遠自渥洼西花隂立仗歸來晩
騎向天街自在嘶
其三
奚官牽出莫歸遲豐草甘泉御苑西記得曉趨金殿直
百花深處聽驕嘶
王架閣家畫馬(眀)高啟
草草髯奴紺綠衣王家好馬詫新肥解鞍閒立斜陽裏
應是城南賭射歸
雙馭圖(眀)張羽
内官妝束樣能齊宛洛春風信馬蹄共說放朝無一事
看花直到夾城西
畫馬(眀)鐂績
雙駒汗血已斑斑蹀躞春風意態閒聞道千金求駿骨
不應龍種在人間
紫驑馬(眀)王慎中
朱汗四垂碧玉蹄韁絲陡勒不勝嘶長安陌上催花雨
萬樹紅英踏作泥
題趙松雪馬圖(眀)僧來復
振鬛長鳴産月支玉關風急貢來時五花獅子真龍種
賜出黃門不敢騎
御定佩文齋詠物詩選卷四百五
