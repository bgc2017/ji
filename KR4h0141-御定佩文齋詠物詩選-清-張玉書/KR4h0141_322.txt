欽定四庫全書
御定佩文齋詠物詩選卷三百二十二
夜合花類
五言古
合歡(晉)楊方
南鄰有竒樹承春挺素華豐翹被長條綠葉蔽朱柯因
風吐微音芳氣入紫霞我心羡此木願徙著余家夕得
遊其下朝得弄其葩爾根深且固余宅淺且洿移植良
無期歎息將如何
夜合(宋)韓琦
俗人之愛花重色不重香吾今得真賞以矯時之常所
愛夜合者清芬踰衆芳葉葉自相對開斂随陰陽不慚
歴草滋獨擅堯階祥得此合歡名憂忿誠可忘茸茸紅
白姿百和從風颺沈水燎庭檻薰陸芬纓裳彌月固未
歇况兹夏景長凡目不我貴馥烈徒自將仲尼失滅明
史遷疑子房以貌不以行舉世同悲傷予欲先馨德羣
豔孰可方直饒妖牡丹須譲花中王
合歡木(元)吳師道
合歡愛佳名矧復知昏旦淮土産特多蔥蘢蔭溝岸離
離青葉解冉冉紅茸散静和宿露卷動與微風戀物意
豈悅人和樂自堪翫蹇予寡所諧觸事多忿悁亦擬學
嵇生植根向庭畔
五言律(附小律)
題合歡花(唐)李頎
開花復卷葉豔眼又驚心蝶遶西枝露風披東榦陰黃
衫漂細蘂時拂女郎砧
夜合(唐)元稹
綺樹滿朝陽融融有露光雨多疑濯錦風散似分妝葉
密煙蒙火枝低繡拂牆更憐當暑見留詠日偏長
七言律
玉堂合歡花初開鄭潛昭率同院賦詩次韻
(元)袁桷
一樹高花冠玉堂知時舒卷欲雲翔馬嘶不動遊纓聳
雉尾初開翠扇張舊渴未須餐玉屑嘉名端合紀青裳
雲窗霧冷文書静留取餘清散遠香
五言絶句
合歡(明)于若瀛
一莖兩三花低垂泫朝露開簾弄幽色時有香風度
七言絶句
閨婦(唐)白居易
斜凭繡牀愁不動紅綃帶緩綠鬟低遼陽春盡無消息
夜合花前日又西
合昏(宋)韓琦
合昏枝老拂簷牙紅白開成蘸暈花最是清香合蠲忿
累旬風送入窗紗
京城雜詠(元)歐陽玄
白玉堂前夜合花高高綠樹散朱霞朝來如見唐人畫
繫著誰家白鼻騧
遊仙詩(明)葉小鸞
可是初逢萼綠華瓊樓烟月幾仙家坐中聽徹凉州曲
笑指窗前夜合花
御定佩文齋詠物詩選卷三百二十二
