欽定四庫全書
御定佩文齋詠物詩選卷九十五
渚類
五言古
和徐都曹出新亭渚(齋)謝脁
宛洛佳遨遊春色滿皇州結軫青郊路廻瞰蒼江流日
華川上動風光草際浮桃李成蹊徑桑榆蔭道周東都
巳俶載言歸望綠疇
至牛渚憶魏少英(梁)王僧孺
楓林曖似畫沙岸淨如掃空巃望懸石回斜見危島綠
草閒遊蜂青葭集輕鴇徘徊洞初月浸滛潰春潦非願
歲物華徒用風光好
曉入宜都渚(唐)閻寬
問俗周楚甸川行渺江潯興隨曉光發道會春言深回
眺佳氣象遠懷得山林佇應舟楫用曷務歸閒心
五言律
後渚置酒(唐)陳叔達
大渚初驚夜中流沸鼓鼙寒沙滿曲浦夕霧上耶谿岸
廣鳬飛急雲深鴈度低嚴關猶未遂此夕待晨雞
銅官渚守風(唐)杜甫
不夜楚帆落避風湘渚間水耕先浸草春火更燒山早
泊雲物晦逆行波浪慳飛來雙白鶴過去杳難攀
枉渚(元)薛漢
枉渚倚孤棹意行隨杖藜鷗邊漁艇小牛後牧童低秋
色多因樹寒聲半是谿何當買茅屋此地卜幽棲
七言絶句
牛渚(唐)胡曾
溫嶠南歸輟棹晨然犀牛渚照通津誰知萬丈洪流下
更有朱衣躍馬人
竈渚(宋)范成大
白魚出水卧銀刀紫筍堆盤脫錦袍捫腹將軍猶未快
掉船西岸摘蔞蒿
御定佩文齋詠物詩選卷九十五
