欽定四庫全書
御定佩文齋詠物詩選卷二百六十三
蓴菜類
長短句
題彦臯蒓軒(明)陳璧
芙蓉花冷煙作雨鯉魚風生紫蒓渚軒前秋容浩誰主
江人倚楫煙中語纖莖采香光漉漉冰絲齊穿水晶綠
蓴有羹菰有米綵衣奉壽阿母喜平生宦情一杯水
七言絶句
答朝士(唐)賀知章
鈒鏤銀盤盛蛤蜊鏡湖蓴菜亂如絲鄉曲近來佳此味
遮渠不道是吳兒
西湖采蓴曲(明)沈明臣
西湖蓴菜勝東吳三月春波綠滿湖新樣越羅裁窄袖
著來人說是羅敷
蓴菜(明)陸樹聲
陸瑁湖邊水漫流洛陽城外問漁舟鱸魚正美蓴絲熟
不到秋風已倦游
蓴菜(明)徐桂
波心未吐心如結水葉初齊葉尚含脂自凝膚柔繞指
轉教風味憶江南
其二
鮫紵紛紛散作絲龍涎宛宛滑流匙詩人采茆元從水
莫誤嘉蔬嗔露葵
御定佩文齋詠物詩選卷二百六十三
