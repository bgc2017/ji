欽定四庫全書
御定佩文齋詠物詩選卷六十
武夷山類
五言古
行視武夷精舍作(宋)朱子
神山九折谿㳂泝此中半水深波浪闊浮綠春渙渙上
有蒼石屏百仞聳雄觀嶄巖露垠堮突兀倚霄漢淺麓
下縈廻深林久叢灌胡然閟千載逮此開一旦我乘新
村船輟棹青草岸榛莽喜誅鉏面勢窮考按居然一環
堵妙處豈輪奐左右矗竒峰躊躇極佳玩是時芳節闌
紅綠紛有爛好鳥時一鳴王孫遠相喚暫遊意已愜獨
往身猶絆珍重舍瑟人重來足幽伴
武夷道中(元)黃清老
積雨多浮雲百川合為一新晴落花深草逕没行迹谿
風淡和柔天宇浩澄碧諸峰出雲間淨若露初拭遲遲
策駑馬稍稍度翠壁從人不知疲佳境恣所歴松間古
仙人燕坐松下石羽化今幾年蒼苔滿雙屐乾坤妙無
言小大自有得為我謝羣芳春風各努力
五言律
武夷山(元)雅勒呼
笙鶴遼天杪仙家宴幔亭鯨波一浸碧蟻垤九煙青洞
閟秦人蛻壇留漢祀星余方有公事未得叩巖扄
七言律
寄武夷思學齋(元)王士熙
武夷山色青於水君築高齋第幾峰北苑鶯啼春煮茗
西風鶴語夜巢松田家送酒芝香瀉道士留書石髓封
聞說牙籤三萬軸欲憑南鴈約相從
武夷山(元)雅勒呼
九曲谿山紫氣分千年來駐武夷君仙家開宴人曾遇
天樂留音世未聞鼔石日華騰鳳彩劒波霞影動龍文
櫂歌使欲尋巖壑畫裏先開萬疊雲
題武夷(明)阮自華
初聞雞犬異人間漸入青霞細可憐蹊上紅泉無徑路
山中香雨有神仙每逢水盡竒峰出若為天迴曲道前
一鑑澄潭思千古誰當先掃石爐煙
五言絶句
武夷山仙城(唐)徐凝
武夷無上路毛徑不通風欲共麻姑住仙城半在空
武夷天柱峰(宋)朱子
屹然一天柱䧺鎮斡維東秪說乾坤大誰知立極功
七言絶句
武夷山(唐)李商隱
只得流霞酒一杯空中簫鼔當時廻武夷洞裏生毛竹
老盡曾孫更不來
武夷(宋)葛長庚
幾點沙鷗泛碧流蘆花兩岸暮雲愁鼓樓巖下一聲笛
驚落梧桐飛起秋
武夷山一線天(明)徐渭
雙峽凌虚一線通高巔樹果拂雲紅青天萬里知何限
也伴藤蘿鎖峽中
御定佩文齋詠物詩選卷六十
