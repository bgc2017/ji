欽定四庫全書
御定佩文齋詠物詩選卷三十三
元旦類
四言古
元會詩(魏)曹植
初歲元祚吉日惟良乃為嘉會宴此高堂衣裳鮮潔黼
黻玄黃珍膳雜遝充溢圓方俯視文軒仰瞻華梁願保
兹善千載為常歡笑盡娛樂哉未央皇室榮貴壽考無
疆
正旦大會行禮歌(晉)傅玄
天鑒有晉世祚聖皇時齊七政朝此萬方鐘鼓斯震
九賓備禮正位在朝穆穆濟濟煌煌三辰實麗于天
君后是象威儀孔虔率禮無愆莫非邁德儀刑聖皇
萬邦惟則
上壽酒歌傅玄
於赫明明聖德龍興三朝獻酒萬壽是膺敷佑四方如
日之升自天降祚元吉有徵
正旦大會行禮歌(晉)荀勗
於皇元首羣生資始履端大享敬御繁祉肆覲羣后爰
及卿士欽順則元允也天子
五言古(附長短句)
王公上壽酒歌(晉)荀勗
踐元辰延顯融獻羽觴祈令終我皇壽而隆我皇茂而
嵩本支奮百世休祚鍾聖躬
王公上壽詩(晉)張華
稱元慶奉聖觴后皇延遐祚安樂撫萬方
正朝(晉)曹毗
靈春散初澤棼熅青陽舒佳袍忽已故今載奄復初軟
節暢宇宙和風被八區
正朝詩(晉)王氏
稔冉冥機運迅矣四節經太簇應元律青陽兆初正
元正詩(晉)辛氏
元正啓令節嘉慶肇自兹咸奏萬年觴小大同悅熙
奉和元日(北齊)蕭慤
帝宮通夕燎天門拂曙開瑞雲生寶鼎榮光上露臺華
山不凋葉宜城萬壽杯遥見飛鳬下懸知葉縣來
正旦蒙趙王賚酒(北周)庾信
正旦辟惡酒新年長命杯柏葉隨銘至椒花逐頌來流
星向椀落浮蟻對春開成都已噀火蜀使何時廻
奉和從叔光祿愔元日早朝(隋)李孝貞
銅渾變春節玉律動年灰曖曖城霞旦隱隱禁門開衆
靈凑仙府百神朝帝臺葉令雙鳬至梁王駟馬來戈鋋
暎林闕歌管沸塵埃保章望瑞氣尚書滅火災冠冕多
秀士簪裾饒上才誰憐張仲蔚日暮返蒿萊
元日寄諸弟兼呈崔都水(唐)韋應物
一從守兹郡兩鬢生素髮新正加我年故歲去超忽淮
濱益時候了似中秋月川谷風景温城池草木發高齋
屬多暇怊悵臨芳物日月昧還期念君何時歇
元日同谷子延賦(明)高叔嗣
雄都盛賓客車馬爭馳騖芳辰啓初年宴飲多所務不
知灌園身何為迷方誤郊館抗空壑山扉啓峻路良朋
平生懽就我今朝步城因並舍登徑為穿林度微陰原
上明片日雲中露青霞照深池白雪停幽樹共貪歲欲
新不厭日旋暮農田方在兹君豈數能顧
七言古
癸丑元旦(明)楊基
霏霏元日雪脉脉人日雨春來無日不輕隂薄霧寒雲
滿南浦常年有雨復新晴淑氣韶光淡遶城草色未逄
金勒馬柳條先映玉樓鶯今年風雨兼冰雪忘却春幡
慶春節野杏緘愁待酒催江梅索笑邀人折誰與觀雲
卜大通且須祈穀問年豐相期十二樓前月賸看花燈
萬點紅
五言律
奉和正日臨朝應詔(唐)李百藥
化歴昭唐典承天順夏正百靈警軒禁三辰揚旆旌充
庭富禮樂高讌齒簪纓獻壽符萬歲移風韻九成
奉和正日臨朝(唐)顔師古
七政璿衡始三元寶歴新負扆延百辟垂旒御九賓肅
肅皆鵷鷺濟濟盛簪紳天涯致重譯西域獻竒珍
元日觀朝(唐)厲元
玉座臨新歲朝盈萬國人火連雙闕曉仗列五門春瑞
雪銷鴛瓦祥光在日輪天顔不敢視稱慶拜空頻
巳酉元日(宋)陸游
夜雨解殘雪朝陽開積陰桃符呵筆寫椒酒過花斟岸
柳搖風早街泥濺馬深行宫放朝賀共識慕堯心
歲旦(宋)宋伯仁
居閒無賀客早起只如常桃板隨人換梅花隔歲香春
風回笑語雲氣卜豐穰柏酒何勞勸心平壽自長
次韻屏翁新元聚拜(宋)戴昺
履端來聚拜和氣洽昌辰繁衍如今日栽培豈一人詩
書延澤潤忠厚續長春相祝無多語年新德又新
已酉新正(元)葉顒
天地風霜盡乾坤氣象和歴添新歲月春滿舊山河梅
柳芳容穉松篁老態多屠蘇成醉飲歡笑白雲窩
乙亥元日試筆(元)張雨
自古三朝節于今一笑看問年書亥字獻歲出辛盤黔
突多蒸术紅冰賸浴丹行行追勝事步步掃春寒
元日昇平詞(明)王英
華蓋中天近祥雲五夜多衆星環絳闕一水接銀河花
滿瀛洲樹香涵太液波長年逢此日恩意共春和
五言排律
元旦(唐)太宗
高軒曖春色邃閣媚朝光彤廷飛綵旆翠幌曜明璫恭
已臨四極垂衣馭八荒霜戟列丹陛絲竹韻長廊穆矣
薰風茂康哉帝道昌繼文遵後軌循古鑒前王草秀故
春色梅豔昔年粧巨川思欲濟終以寄舟航
奉和正日臨朝應詔(唐)魏徵
百靈侍軒后萬國會塗山豈如今睿哲邁古獨光前聲
教溢四海朝宗引百川鏘洋鳴玉珮灼爍耀金蟬淑景
輝雕輦高旌揚翠煙庭實超王會廣樂盛鈞天既欣東
日戶復詠南風篇願奉光華慶從斯萬億年
元日早朝(唐)耿湋
九陌朝臣滿三朝候鼓賖遠珂時接韻攢炬偶成花紫
貝為高闕黃龍建大牙參差萬戟合左右八貂斜羽扇
分朱檻金爐隔翠華微風傳曙漏曉日上春霞環珮聲
重疊簪纓服等差樂和天易感山固壽無涯渥澤千年
聖車書四海家盛明多在位誰得守蓬麻
元旦書事(明)吳兆
閩中風景麗元旦百花開有岸皆縈草無波不染苔樹
光搖粉堞雲彩照金罍濃黛新年點春衣隔歲裁夜爐
藏宿火曉燭剪殘灰袖裏分餘蕙釵邊罥落梅松枝當
戶插椒氣拂窗來正好隨歡笑那知客思催
七言律
奉和庫部盧四兄曹長元日朝廻
(唐)韓愈
天仗宵嚴建羽旄春雲送色曉雞號金爐香動螭頭暗
玉珮聲來雉尾高戎服上趨承北極儒冠列侍映東曹
太平時節難身遇郎署何須歎二毛
元日含元殿下立仗丹鳳樓門下宣赦上相公
(唐)楊巨源
天垂台耀掃欃槍壽獻香山祝聖明丹鳳樓前歌九奏
金雞竿下鼓千聲衣冠南面薰風動文字東方喜氣生
從此登封資廟略兩河連海一時清
其二
臨軒啓扇似雲收率土朝天劇水流瑞色含春當正殿
香煙捧日在高樓三朝氣早迎恩澤萬歲聲長繞冕旒
請問漢家功第一麒麟閣上識酇侯
元日觀朝楊巨源
北極長尊報聖期周家何用問元龜天顔入曙千官拜
元日迎春萬物知閶闔迥臨黃道正衣裳高對碧山垂
微臣願獻堯人祝壽酒年年太液池
次韻曾仲錫元日見寄(宋)蘇軾
蕭索東風兩鬢華年年幡勝剪宫花愁聞塞曲吹蘆管
喜見春盤得蓼芽吾國舊供雲澤米君家新致雪坑茶
燕南異事真堪記三寸黃柑擘永嘉
丙申元日安福寺禮塔(宋)范成大
嶺梅蜀柳笑人忙歲歲椒盤各異方耳畔逢人無魯語
鬢邊隨我是吳霜新年後飲屠蘇酒故事先燃窣堵香
石筍新街好行樂與民同處且逢場
元日賀裴都事朝回(元)李材
海上瓊樓接五城人間歌吹近蓬瀛雲移豹尾旌旗暖
日射螭頭劒佩明拜舞盡隨仙仗入退歸遥聽玉珂鳴
欣欣百草含春意得傍東君暖處生
辛酉歲元日(元)范梈
西山千仞鬱崔嵬山下樓臺紫翠開玉帛會同來萬國
璣衡懸運屬三台嘗聞海客談金鼎更見祠官進玉杯
慚愧詞臣今白首久無賦頌獻蓬萊
開歲范梈
自違北極向南辰重見東皇似故人合席管絃方殿歲
殊鄉花柳覺先春水歸楚澤魚俱化天覆周郊獸亦仁
薄宦于時無補報且須康濟百年身
次韻正旦會朝(元)袁桷
閶闔春廻旭日鮮花光搖曳珮僊僊金蓮漏下催初刻
玉筍班齊祝萬年香擁衮龍開黼座風廻笙鶴舞鈞天
朝元法曲誰傳得歸醉蓬萊話日邊
元日朝廻袁桷
萬國梯航滿禁衢卉裳象譯語音殊鳳簫聲送纖腰舞
雉扇行分兩翼趨花氣欲浮金鑿落雲光疑下錦流蘇
詞臣不識金泥秘點指薇垣頌六符
次韻元日朝賀(元)傅若金
宫漏催朝燭影斜千官鳴玉動晨鴉交龍擁日明丹扆
飛鳳隨雲繞畫車宴罷戴花經苑路詩成傳草到山家
小儒未得隨冠冕遥聽鈞天隔彩霞
丁亥元日(元)張翥
梅花院落雨聲中窗外春寒淰淰風臘酒撥醅浮玉蟻
夜燈挑燼落金蟲星環甲紀驚身老雪解寅朝驗歲豐
還喜驛書催上路寸心長在日華東
元日早朝(明)李東陽
九門深掩禁城春香霧籠街不動塵玉帳寒更傳虎衛
彤樓曉色聽雞人簾前樂應紅燈起階下班隨綵仗陳
朝散東華看霽日午煙晴市一時新
元旦試筆(明)陳憲章
天上風雲慶會期廟謨爭遣草茅知鄰牆旋打娛賓酒
穉子齊歌樂歲詩老去又逢新歲月春來更有好花枝
晩風何處江樓笛吹到東溟月上時
壬寅正旦侍班(明)吳寬
爐煙如霧藹彤墀半啓金門複道危只尺星辰華蓋轉
中間日月衮衣垂普天鳳歴開寅歲平旦雞人報卯時
御座不勝袍笏近侍臣徧識漢朝儀
乙亥元日(明)孫一元
元日狂歌倒竹樽東風昨夜到柴門生逢盛世憂何事
家在青山道自尊殘雪疎林開舊色白沙細浪長新痕
春來漫有滄洲興文鶒銀鷀滿釣䑳
元旦賜門神掛屏葫蘆等物歲以為常
(明)于慎行
節啓青陽歲籥新金人十二畫為神韶華自合畱天府
御氣誰期洽近臣綵勝仍分仙禁縷雲屏况借漢宫春
却憐寂莫揚雄宅門巷恩光接紫宸
乙巳元日(明)袁宏道
湖柳侵街水接門東風纈纈澹微溫久乘下澤無官韻
乍著紅衫有摺痕皓首頳顔俱入市碧芽新鳥又成邨
歸來且坐梅花下倒却鵝黃四五罇
已卯正旦和牧翁韻(明)程嘉燧
不嫌朱戶有蒿蓬且喜陽和轉谷中人語半空山殿曉
佛香匝地洞門風酒隨天意畱青縹詩與春光鬪碧紅
况值朋來好乘興肯因瀼滑限西東
五言絶句
奉和正日臨朝應詔(唐)楊師道
皇猷被寰宇端扆屬元辰九重麗天邑千門臨上春
正朝摘梅(唐)張說
蜀地寒猶暖正朝發早梅偏驚萬里客巳復一年來
元朝張說
元日今歲樂不謝往年春知向來心道誰為昨夜人
七言絶句
元日仗(唐)張祜
文武千官歲仗兵萬方同軌奏昇平上皇一御含元殿
丹鳳門開白日明
歲日朝廻口號(唐)杜牧
星河猶在整朝衣遠望天門再拜歸笑向春風初五十
敢言知命且知非
元日觀郭將軍早朝(唐)僧靈澈
欲曙九衢人更多千條香燭照銀河今朝始見金吾貴
連馬縱横避玉珂
次韻秦少游王仲至元日立春
(宋)蘇軾
省事天公厭兩回新年春日併相催殷勤更下山陰雪
要與梅花作伴來
其二
已卯嘉辰壽阿同願渠無過亦無功明年春日江湖上
回首觚稜一夢中
其三
詞鋒雖作楚騷寒德意還同漢詔寬好遣秦郎供帖子
盡驅春色入毫端
御定佩文齋詠物詩選卷三十三
