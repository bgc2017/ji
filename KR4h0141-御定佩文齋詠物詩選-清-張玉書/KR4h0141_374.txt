欽定四庫全書
御定佩文齋詠物詩選卷三百七十五
雜花類
五言古
紅花(宋)文帝
紅藍與芙蓉我色與歡敵莫案石榴花歴亂聽儂摘
麗春(唐)杜甫
百草競春華麗春應最勝少須好顔色多漫枝條剰紛
紛桃李枝處處總能移如何貴此種却怕有人知
崔元受少府自貶所還遺山薑花以詩答之
(唐)劉禹錫
故人博羅尉遺我山薑花採從碧海上來自謫仙家雲
濤潤孤根隂火照晨葩靜搖扶桑日艷對瀛洲霞世人
受苦辛搴擷忘幽遐傳名入帝里飛驛辭天涯王濟本
尚味石崇方鬭奢堆盤多不識綺席乃增華驛馬損筋
骨貴人滋齒牙顧予藜藿士持此重咨嗟
惜郁李花(唐)白居易
樹小花鮮妍香繁條輭弱高低二三尺重叠千萬萼朝
艷靄霏霏夕凋紛漠漠辭枝朱粉細覆地紅綃薄由來
好顔色常苦易銷鑠不見莨蕩花狂風吹不落
七言古(附長短句)
優鉢羅花歌(唐)岑參
白山南赤山北其間有花人不識綠莖碧葉好顔色葉
六瓣花九房夜掩朝開多異香何不生彼中國兮生西
方移根在庭媚我公堂恥與衆草之為伍何亭亭而獨
芳何不為人之所賞兮深山窮谷委嚴霜吾竊悲陽關
道路長曾不得獻於君王
謝王參議送練春紅二枝(元)袁桷
玉堂老仙翫幽獨閉戶無人似初溽倚闌岸幘領孤芳
䔩蓛輕紅冠羣綠化工有意卑凡卉積李崇桃空眩目
爭先鬭巧等堪憐已向東風盡驅逐此花清妍淨如洗
收拾餘春傲榮辱何郎湯餅徒試妝太真温泉空賜浴
天然生色鑄真態亭午低頭睡初足誰言花后最竒絶
我怪酪奴能汙觸嫣然一笑奉清歡莫把金尊歌别鵠
并刀妙剪駢頭來珠露淋漓袖新蹙似嫌凡子多京塵
却恨高人付流俗微風澹蕩新雨生強拭愁容吐殘馥
擬將色筆寫清意綺語非工那忍凟徘徊中庭月過半
翠袖娟娟泣寒玉
五言律
夏中崔中丞宅見海紅搖落一花獨開
(唐)劉長卿
何事一花殘閒庭百草闌綠滋經雨發紅艷隔林看竟
日餘香在過時獨秀難共憐芳意晚秋露未須團
苦練花(唐)温庭筠
院裏鶯歌歇牆頭舞蝶孤天香薰羽葆宫紫暈流蘇晻
曖迷青瑣氤氳向畫圖只應春惜别留與博山爐
玫瑰(唐)唐彥謙
麝炷騰清燎鮫紗覆綠蒙宫妝臨曉日錦段落東風無
力春煙裏多愁暮雨中不知何事意深淺兩般紅
五言排律
和李舍人昆季詠冬瑰花寄贈徐侍郎
(唐)盧綸
獨鶴寄煙霜雙鸞思晩芳舊隂依謝宅新艷出蕭牆蝶
散搖輕露鶯含入夕陽雨朝勝濯錦風夜劇焚香麗日
千層艷孤霞一片光密來驚葉少動處覺枝長布影期
高賞留春為遠方賞聞贈瓊玖叨和愧升堂
和李員外與舍人詠冬瑰花寄徐侍郎
(唐)司空曙
仙吏紫薇郎竒花共翫芳攢星排綠蒂照眼發紅光暗
妬翻階藥遙連直署香遊枝蜂繞易礙刺鳥銜妨露濕
凝衣粉風吹散蘂黃蒙籠珠樹合煥爛錦屏張留客勝
看竹思人比愛棠如傳採蘋詠遠思滿瀟湘
七言律
玉燭花(唐)劉兼
裊裊香英三四枝亭亭紅艷照階墀正當晚檻初開處
恰似春闈就試時少女不吹方熠爚東君偏惜未離披
夜深斜倚朱欄外擬把鄰光借與誰
司直廵官無諸移到玫瑰花(唐)徐夤
芳菲移自越王臺最似薔薇好並栽穠艷盡憐勝綵繪
嘉名誰贈作玫瑰春成錦繡風吹坼天染瓊瑤日照開
為報朱衣早邀客莫教零落委蒼苔
魚兒牡丹得之湘中花紅而蘂白狀類雙魚纍
纍相比枝不能勝壓而下垂若俛首然鼻目
良可辨葉與牡丹無異亦以二月開因是得
名其幹則芍藥也予名花而賦是詩聞江東
山谷間此品甚多(宋)周必大
天教姚魏主芳菲合有宫嬪次列妃玉頸圓瑳宜粉面
霞裙深染學翬衣枝頭窈窕魚雙貫風裏翩躚鳳對飛
莫把根苗方芍藥留春不似送將歸
紅錦帶花(宋)楊萬里
天女風梭織露機碧絲地上茜欒枝何曾繫住春歸脚
只解縈長客恨眉節節生花花點點茸茸曬日日遲遲
後園初夏無題目小樹微芳也得詩
詠雪毬花(明)陳鴻
盈盈初發幾枝寒映戶流蘇百結團正恐東風先颺盡
不愁遲日易銷殘淡姿向曉迷蝴蝶艷色爭春笑牡丹
惟有三郎兒戲甚還疑蹋踘繞叢看
五言絶句
紫荆花(唐)韋應物
雜英紛已積含芳獨暮春還如故園樹忽憶故園人
濟之怪余久歸賦雜言解嘲(明)王叔承
白苧含閨怨吳蠶五月空但知桑葉綠不識茜花紅
七言絶句
看山木瓜花(唐)劉言史
裛露凝氛紫艷新千般婉娜不勝春年年此樹花開日
出盡丹陽郭裏人
其二
柔枝濕艷亞朱欄暫作庭芳便欲殘深藏數片將歸去
紅縷金針繡取看
逢賈島(唐)張籍
僧房逢著欵冬花出寺行吟日已斜十二街中春雪滿
馬蹄今去入誰家
種木槲花(唐)柳宗元
上苑年年占物華飄零今日在天涯只因長作龍城守
剰種庭前木槲花
翫迎春花贈楊郎中(唐)白居易
金英翠萼帶春寒黃色花中有幾般憑君語向遊人道
莫作蔓菁花眼看
紫陽花白居易
何年植向仙壇上早晩移栽到梵家雖在人間人不識
與君名作紫陽花
代迎春花招劉郎中白居易
幸與松筠相近栽不隨桃李一時開杏園豈敢妨君去
未有花時且看來
南園(唐)李賀
長巒谷口倚嵇家白晝千峰老翠華自履藤鞋收石蜜
手牽苔絮長蒓花
憶紫谿(唐)徐凝
長憶紫谿春欲盡千巖交映水回斜巖空水滿谿自紫
水態更籠南燭花
寄山僧(唐)趙嘏
雲裏幽僧不置房橡花藤葉蓋禪牀朝來逢著山中伴
聞說新移最上方
燕蓊花(唐)李郢
十二街中何限草燕蓊盡欲占殘春黃花撲地無窮極
愁殺江南江北人
虎丘寺西小谿閒汎(唐)皮日休
鼓子花明白石岸桃枝竹覆翠嵐谿分明似對天台洞
應厭頑仙不肯迷
小遊仙詩(唐)曹唐
芝蕙芸花爛漫春瑞香煙露濕衣巾玉童私地誇書札
偷寫雲瑤暗贈人
金燈花(唐)薛濤
欄邊不見蘘蘘葉砌下惟翻艷艷叢細視欲將何物比
曉霞初疊赤城宫
金燈花(唐)闕名
蘭膏爇處心猶淺銀燭燒殘焰不馨好向書生窗畔種
免教辛苦更囊螢
海仙花詩(海仙花者世謂之錦帶維楊人傳云初得於海州山谷間其枝長而花密)
(若錦帶然其花未開如海棠既開如木瓜而繁麗嫋嫋過之一朵滿頭冠不克荷惜其不)
(香而無子第可鈎壓其條移植他所因以釋草釋木騐之皆無有也近之好事者作花譜)
(以海棠為花中神仙予謂此花不在海棠下宜以仙為號日之錦帶俚俗甚焉又取始得)
(之地名曰海仙且賦詩三章以存其名題諸僧壁錄二)
(宋)王禹偁
一堆絳雪壓春叢嫋嫋長條弄晚風借問開時何所似
似將繡被覆薰籠
其二
何年移植在僧家一簇柔條綴綵霞錦帶為名俚且俗
為君呼作海仙花
次韻郁李花(宋)趙抃
花縣逢春對曉暉朱朱白白綴繁枝梅先菊後何須校
好似人生各有時
扶桑(宋)蔡襄
谿館初寒似早春寒花相倚媚行人可憐萬木凋零盡
獨見繁枝爛漫新
洛城雜詩(宋)韓維
無數長條亂曉風誰將紫錦覆春叢殘英點落青苔面
獨倚朱欄細雨中
微雨中賞月桂獨酌(宋)陳與義
人間跌宕簡齋老天下風流月桂花一壺不覺叢邊盡
暮雨霏霏欲濕鴉
寶相花(宋)范成大
誰把桑條夾砌栽壓枝萬朵一時開為君也著詩收拾
題作西樓錦被堆
聞傅氏莊紫笑花開急掉小舟觀之
(宋)陸游
日長無奈清愁處醉裏來尋紫笑香漫道閒人無一事
逢春也似蜜蜂忙
閒詠園中草木陸游
剪刀葉畔戲魚回帔子花頭舞蝶來領略年光屬閒客
一樽自勸不須推
春晩邨居雜賦陸游
鵝兒草綠侵行路帔子花明照屋除處處乞漿俱得酒
杖頭何恨一錢無
三峽歌陸游
亂插山花篢子紅蠻歌相和瀼西東忽然四散不知處
蹋月捫蘿歸洞中
剪春羅(宋)翁元廣
誰把風刀剪薄羅極知造化著功多飄零易逐春光老
公子尊前奈若何
小泊英州(宋)楊萬里
人人藤葉嚼檳榔戶戶茅簷覆土牀只有春風不寒乞
隔谿吹度柚花香
歸自豫章復過西山楊萬里
一眼苕花十里明忽疑九月雪中行我行莫笑無騶從
自有西山管送迎
新晴西園散步楊萬里
池水初生蓋玉沙雨餘碧草臥堤斜日搖波影纏橋柱
繡出欒枝遍地花
山居(金)元好問
斜陽高樹挂晴虹肅肅微涼雨氣中一道鷺鷥花不斷
密香吹滿馬頭風
臺山雜詠元好問
一國春風帝子家綠雲晴雪間紅霞香綿穏藉僧谿草
蜀錦驚看佛鉢花
賦缾中雜花(予絶愛未開杏花故末篇自戲)元好問
老眼驚看節物新今年更與酒杯親東山一道花如繡
從此他鄉不是春
其二
生紅點點弄嬌妍半坼花房更可憐傳語春風好將護
莫教容易作銀錢
其三
紅抹蘭膏綠染衣綠嬌紅小兩相宜華邊剰有清香在
木石癡兒自不知
其四
素艷來從月姊家溫風淑氣發清華人間自有交枝玉
天上休開六出花
其五
昨日桃花錦片新兔葵今日到殘春低枝留得稀疎朵
比似全開更惱人
其六
古銅缾子滿芳枝裁剪春風入小詩看著海棠如有語
杏花也到退房時
雨晴(金)趙秉文
一春不雨漫塵黃碧瓦朝來汎霽光留得紫威花上露
幾招渴燕下雕梁
塞上曲(元)納延
雙鬟小女玉娟娟自捲氊簾出帳前忽見一枝長十八
折來簪在帽簷邊
三月廿日題所寓屋壁(元)倪瓚
梓樹花開破屋東鄰牆花信幾番風閉門睡過兼旬雨
春事依依是夢中
登雙鳳普福宫東樓贈吳道傳時周境存隠君
同席(元)王逢
樓殿岧嶤上赤霞水紋蟠鳳臥靈槎石棋盤靜香煙直
簾下雙頭百合花
粉團花下夜飲(元)錢惟善
萬花碎剪玉團團晴雪飛香夜不寒恰似玉人相對立
酒尊移月近前看
上京次貢待制韻(元)凃穎
海風吹雨度龍沙滿眼金蓮紫菊花日暮笙歌何處起
高低穹帳五侯家
謾成(元)馬臻
槐隂滿院喧巢鴉蜜房香老蜂趁衙鄰家艇子釣魚去
水光搖動金蓮花
嶺南雜詠(明)汪廣洋
榕樹隂隂集暮鴉竹深人靜似仙家芭蕉小苑垂雙實
茉莉南州壓萬花
南唐故址(明)葉子竒
唐主宫垣集暝鴉垣邊幾座野人家尚餘一片繁華地
宜種紅藍内苑花
發淮安(明)楊士竒
岸蓼疎紅水荇青茨菰花白小如䓑雙鬟短袖慙人見
背立船頭自採菱
秀上人課經圖(明)鎦泰
山繞清谿樹繞亭隔雲金磬曉泠泠道人不管花開落
白乳香中讀觀經
訪包山徐德彰(明)陳寬
青山湖上是君家有約來看巨勝花蹋破白雲秋一片
不知還隔幾重霞
畫丫蘭(明)陸治
玉戟稜稜應節分枝枝柔玉紉香雲凝妝擬待三更月
露染生綃六幅裙
馬蘭花(明)舒芬
金氣稜稜澤國秋馬蘭花發滿汀洲富春山下連魚屋
采石江頭映酒樓
虞美人(明)孫齊之
薔薇開盡綠隂涼西國名花此際芳夜月空懸漢宫鏡
幽姿猶帶楚雲妝
御定佩文齋詠物詩選卷三百七十五
