欽定四庫全書
御定佩文齋詠物詩選卷四百五十六
白頭公類
七言古
白頭公詞(元)陳基
杜陵三月春風煖燕語鶯啼雜絃管落花撩亂紫驑嘶
平樂歸來酒尊滿雨急風篁忽巳秋幽鳥多情亦白頭
不隨翡翠花間宿却愛鴛鴦水上游春去秋來不知老
安樂即多憂患少綺窗深處語言竒付與紛紛秦吉了
五言絶句
題畫白頭雙鳥(元)貢性之
笑殺錦鴛鴦浮沈浴大江不如枝上鳥頭白也雙雙
七言絶句
子昂畫(元)虞集
棠梨枝上白頭翁墨色如新最惱公直似故園花石外
銅盤和露寫東風
梨花白頭翁圖爲四明應成立題
(元)納延
淡月溶溶隔畫樓一枝香雪近簾鉤山禽似怨春歸早
獨立花間自白頭
雪竹白頭翁橫披(元)宋褧
琅玕裊裊碧雲空雪綴斜梢倚北風丹鳳不來年歲晩
一枝聊借白頭翁
花上白頭翁(明)王紱
欲訴芳心未肯休不知春色去難畱東君亦是無情物
莫向花間怨白頭
題海棠白頭翁便面次韻(明)錢洪
山禽原不解春愁誰道東風雪滿頭遲日滿欄花欲睡
雙雙細語未曾休
白頭公圖(明)沈周
十日紅簾不上鉤雨聲滴碎管絃樓梨花將老春將去
愁白雙禽一夜頭
御定佩文齋詠物詩選卷四百五十六
