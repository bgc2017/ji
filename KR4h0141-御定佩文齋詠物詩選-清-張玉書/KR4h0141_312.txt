欽定四庫全書
御定佩文齋詠物詩選卷三百十二
櫻桃類
五言古
朱櫻(宋)王僧達
初櫻動時豔擅藻灼輝芳緗葉未開蕊紅葩巳發光
奉答南平王康賚朱櫻(梁)簡文帝
倒流映碧叢點露擎朱實花茂蝶争飛枝濃鳥相失巳
麗金釵瓜仍美玉盤橘寕異梅似丸不羡萍如日永植
平臺垂長與雲桂密徒然奉推甘終以愧操筆
賦得櫻桃春字韻(唐)太宗
華林滿芳景洛陽徧陽春朱顔含遠日翠色影長津喬
柯囀嬌鳥低枝映美人昔作園中實今為席上珍
五言律
同諸客擕酒早看櫻桃花(唐)白居易
曉報櫻桃發春携酒客過綠餳粘盞杓紅雪壓枝柯天
色晴明少人生事故多停杯替花語不醉擬如何
深樹見一顆櫻桃尚在(唐)李商隱
高枝畱晩實尋得小庭南矮墮綠雲髻欹危紅玉篸惜
堪充鳳食痛巳被鸎含越鳥誇香茘齊名亦未甘
櫻桃花(明)吴國倫
御苑含桃樹花開作雪看誰移荒署裏偏助早春寒逞
素愁金谷垂珠遲玉盤不知蕭穎士何意獨相殘
荆谿遊櫻桃園(明)王叔承
珠林光萬點紅亂野園芳豔奪桃花彩甘驕茘子漿女
翻雙腕白鶯澑一衣黃問是誰家勝江東顧辟疆
五言排律
和詠廨署有櫻桃(唐)孫逖
上林天禁裏芳樹有紅櫻江國今來見君門春意生香
從花綬轉色繞佩珠明海鳥銜初實吴姬掃落英切將
稀取貴羞與衆同榮為此堪攀折芳蹊處處成
詶裴傑秀才新櫻(唐)權德輿
新果真瓊液來應宴紫蘭圓疑竊龍領色巳奪雞冠遠
火微微辨殘星隱隱看茂先知味易曼倩恨偷難忍用
烹騂酪從將翫玉盤流年如可駐何必九華丹
與沈楊二舍人閣老同食敇賜櫻桃翫物感恩
因成十四韻(唐)白居易
清曉趨丹禁紅櫻降紫宸驅禽養得熟和葉摘來新圓
轉盤傾玉鮮明籠透銀内園題兩字西掖賜三臣熒惑
晶華赤醍醐氣味眞如珠未穿孔似火不燒人杏俗難
為對桃頑詎可倫肉嫌盧橘厚皮笑茘枝皴瓊液酸甜
足金丸大小勻偷須防曼倩惜莫擲安仁手擘纔離核
匙抄半是津甘為舌上露煖作腹中春巳懼長尸祿仍
驚數食珍最慚恩未報飽餧不才身
七言律
敇賜百官櫻桃(唐)王維
芙蓉闕下會千官紫禁朱櫻出上闌纔是寢園春薦後
非關御苑鳥銜殘歸鞍競帶青絲籠中使頻傾赤玉盤
飽食不須愁内熱大官還有蔗漿寒
野人送櫻桃(唐)杜甫
西蜀櫻桃也自紅野人相贈滿筠籠數回細寫愁仍破
萬顆勻圓訝許同憶昨賜霑門下省退朝擎出大明宫
金盤玉筯無消息此日嘗新任轉蓬
和張員外敇賜百官櫻桃(唐)韓愈
漢家舊種明光殿炎帝還書本艸經豈似滿朝承雨露
共看傳賜出青冥香隨翠籠擎初到色映銀盤瀉未停
食罷自知無所報空然慚汗仰皇扃
朝日敇賜百官櫻桃(唐)張籍
仙果人間都未有今朝忽見下天門捧盤小吏初宣敇
當殿羣臣共拜恩日色遥分廊下座露香纔出禁中園
每年從此長先熟願得千春奉至尊
東吴櫻桃(唐)白居易
含桃最說出東吴香色鮮穠氣味殊洽恰舉頭千萬顆
婆娑拂面兩三株鳥偷飛處銜將火人摘争時蹋破珠
可惜風吹兼雨打明朝後日即應無
北樓櫻桃花(唐)李紳
開花占得春光早雪綴雲裝萬萼輕凝豔拆時初照日
落英頻處乍聞鶯舞空柔弱看無力帶月葱蘢似有情
多事東風入閨闥盡飄芳思委江城
櫻桃(宋)楊萬里
櫻桃一雨半彫零更與黃鸝翠羽争計會小風留紫脆
殷勤落日弄紅明摘來珠顆光如濕走下金盤不待傾
天上薦新舊分賜兒童猶解憶寅清(予舊在奉常孟夏太廟薦櫻桃禮官)
(各分賜四籃奉常有寅清堂)
七兒應復同客飲櫻桃園摘新歸以遺親用其
詩韻識所感(元)牟巘
尚記當年薦寢園百官分賜荷恩寬帶青絲籠空餘夢
搔白頭人苦不歡詩老誇稱作崖密野翁驚看瀉銀盤
南山見說紅千樹鳥雀兒童任入闌
江上櫻桃甚盛而予寓所無有忽蘇城友人惠
一大盒故賦此(明)袁凱
野店荒蹊紅滿枝煖烟微雨共離披忽思西蜀勻圓顆
正値東吴遠送時老子細看方自訝兒童驚喜欲成癡
拾遺門下曾沾賜此日飄蓬也賦詩
五言絶句
櫻桃花(唐)劉禹錫
櫻桃千樹枝照耀如雪天王孫宴其下隔水疑神仙
櫻桃樹(宋)文同
偶因移曉雨似欲占春風嫩葉藏新綠繁葩露淺紅
櫻桃(宋)范成大
火齊寶瓔絡垂于綠繭絲幽禽都未覺和露折新枝
櫻桃(明)楊廷和
團于火色貝燦極月光珠西海瑶池苑層城寶樹區
櫻桃花(明)于若瀛
三月雨聲細櫻花疑杏花谿轉開䨇笑臨流見浣紗
七言絶句
白櫻桃(唐)李白
紅羅䄂裏分眀見白玉盤中看却無疑是老僧休念誦
腕前推下水晶珠
櫻桃曲(唐)顧况
百舌猶來上苑花遊人獨自憶京華遥知寢廟嘗新後
敇賜櫻桃向幾家
和裴僕射看櫻桃花(唐)張籍
昨日南園新雨後櫻桃花發舊枝柯天眀不待人同看
繞樹重重履跡多
移山櫻桃(唐)白居易
亦知官舍非吾宅且斸山櫻滿院栽上佐近來多五考
少應四度見花開
樟亭䨇櫻樹白居易
南館西軒兩樹櫻春條長足夏陰成素華朱實今雖盡
碧葉風來别有情
摘櫻桃贈元居士時在望仙亭南樓與朱道士
同處(唐)柳宗元
海上朱櫻贈所思樓居况是望仙時蓬萊羽客如相訪
不是偷桃一小兒
櫻桃花(唐)張祜
石橊未坼梅猶小愛此山花四五株斜日庭前風裊裊
碧油千片漏紅珠
櫻桃花下(唐)李商隱
流鶯舞蝶兩相欺不取花芳正結時他日未開今日謝
嘉辰長短是參差
題于公花園(唐)薛能
含桃莊主後園深繁實初成静掃陰若使明年花可待
應須惱破事花心
春日陪崔諫議櫻桃園宴(唐)皮日休
萬樹香飄水麝風蠟熏花雪盡成紅夜深懽態狀不得
醉客圖開明月中
買帶花櫻桃(唐)吴融
粉紅輕淺靚粧新和露和煙别近鄰萬一有情應有恨
一年榮落兩家春
含桃圃(唐)陸希聲
小圃初晴風露光含桃花發滿山香看花對酒心無事
倍覺春來白日長
白櫻桃(唐)韋莊
王母階前種幾株水晶簾外看如無只應漢武金盤上
瀉得珊瑚白露珠
櫻桃花(宋)王安石
山櫻抱石廕松枝比並餘花發最遲賴有春風嫌寂寞
吹香渡水報人知
初見山花(宋)范成大
三日晴泥尚没韡幾將風雨過年華湘東二月春纔到
恰有山櫻一樹花
櫻桃花范成大
借暖衝寒不用媒勻朱勻粉最先來玉梅一見憐癡小
教向傍邊自在開
暮春(宋)楊萬里
花時追賞夜將朝花過遲眠日儘高又與山禽争口腹
執竿挾彈守櫻桃
櫻桃花(元)方回
淺淺花開料峭風䒷無妖色畫難工十分不肯精神露
留與他時著子紅
絶句(元)台哈布哈
金吾列侍擁旌旄五色雲深雉尾高視艸詞臣方退食
内官傳敇賜櫻桃
宫詞(元)納延
上苑含桃熟暮春金盤滿貯進楓宸醍醐漬透冰漿滑
分賜階前儤直人
春日湖上(明)鐂泰
櫻桃花發向陽枝便覺韶光暗有期明日重來應爛漫
䨇柑斗酒聽黃鸝
御定佩文齋詠物詩選卷三百十二
