欽定四庫全書
御定佩文齋詠物詩選卷三百四十一
茉莉花類
七言古
次韻胡元甫茉莉花(宋)樓鑰
殘暑未盡秋欲来玉刻萬葉瓊英開孤標雅韻一枝足
江上紫翠空成堆素娥常與眀月約青女細把輕綃裁
主人好事趁時買買寘此地真宜哉牆間閒地方丈所
幾年累甓装層臺春花秋卉方互發蜀葵芍藥參徘徊
眼眀忽見此竒絶弟畜素馨兄事梅夜深飛香性幽獨
未許蜂蝶来相陪糖甖封餘有閩玉會須掃取添花栽
吾聞閩山千萬木人或視此齊蒿莱何如航海上天闕
玉色照暎琉璃杯新凉徙倚看不足坐見日影欹庭槐
茉莉(宋)楊萬里
江梅去去木樨晚芝草石榴刺人眼唯有茉莉幽更佳
龍涎避香雪避花朝来無熱夜凉甚急走山僮問花信
一枝帶雨折来歸走送詩人覓好詩
五言律
茉莉(宋)劉子翬
翠葉光如沃冰葩淡不妆一番秋早秀徹日坐傍香色
照祇園淨清回瘴海凉倘堪紉作佩老子欲浮湘
茉莉(宋)朱子
曠然塵慮盡為對夕花眀密葉低層幄冰蕤亂玉英不
因秋露濕詎識此香清預恐芳菲盡微吟繞砌行
奉酬圭父茉莉之作朱子
玉蘂琅玕樹天香知見薰露寒清透骨風定遠含芬爽
致消煩暑高情謝暁雲遥憐河朔飲那得醉時聞
五言絶句
題茉莉(眀)皇甫汸
萼密聊承葉藤輕易繞枝素華堪飾鬘爭趁晚妆時
其二
香慣臨風細花偏暎日生若將人試擬小玉定齊名
七言絶句
茉莉(宋)葉廷珪
露華洗出通身白沈水薰成換骨香近說根苖移上苑
休慙系出本南荒
宫詞(眀)朱有燉
屏掩春山夜漸長秋来處處有新凉一天眀月星河淡
滿殿風吹茉莉香
茉莉(眀)趙福元
刻玉雕瓊作小葩清姿原不受鉛華西風偷得餘香去
分與秋城無限花
宫詞(眀)仲春龍
海子周遭長荻芽春深乘艦不乘車阿誰貪看游魚戱
抛却新簪茉莉花
茉莉詞(眀)王穉登
贑州&KR0657;子兩頭尖茉莉初来價便添公子豪華錢不惜
買花只揀樹齊簷
其二
賣花傖父笑吴兒一本千錢亦太癡儂在廣州城裏住
家家茉莉盡編籬
其三
章江茉莉貢江蘭夹竹桃花不耐寒三種盡非吴地産
一年一度買来看
茉莉花(眀)沈宜修
如許閒宵似廣寒翠叢倒影浸冰團梅花宜冷君宜熱
一樣香魂兩樣看
御定佩文齋詠物詩選卷三百四十一
