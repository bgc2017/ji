欽定四庫全書
御定佩文齋詠物詩選卷六
風類
古樂府
南風歌虞帝
南風之薰兮可以解吾民之慍兮南風之時兮可以阜
吾民之財兮
大風歌(漢)高帝
大風起兮雲飛揚威加海内兮歸故鄉安得猛士兮守
四方
四言古
朔風詩(魏)曹植
仰彼朔風用懷魏都願騁代馬倏忽北徂凱風時至思
彼蠻方願隨越鳥翻飛南翔
詠風(梁)劉孝綽
嫋嫋秋聲習習春吹鳴兹玉樹渙此銅池羅幃自舉襟
袖乃披慙非楚侍濫賦雄雌
五言古
江都遇風(晉)庾闡
天吳涌靈壑將駕奔冥霄飛廉振折木流景登扶搖洪
川佇宿浪躍水迎晨潮仰盼蹙元雲俯聽聒廻飇
西陵遇風獻康樂(宋)謝惠連
屯雲蔽層嶺驚風涌飛流零雨潤墳澤落雪灑林丘浮
氛晦崖巘積素惑原疇曲汜薄停旅通川絶行舟
詠風(齊)謝朓
徘徊發紅萼葳蕤動綠葹垂楊低復舉新萍合且離步
檐行袖靡當戶思襟披高響飄歌吹相思子未知時拂
孤鸞鏡星鬢視參差
詠風(梁)簡文帝
飄颻散芳勢泛漾下蓬萊傳凉入鏤檻發氣滿瑶臺委
禾周郊偃飛鷁宋都回亟搖故葉落屢蕩新花開暫舞
驚鳬去時送蕊香來又拂巫山雨何用卷寒灰
詠風(梁)元帝
樓上試朝妝風花下砌傍入鏡先飄粉翻衫好染香度
舞飛長袖傳歌共繞梁欲因吹少女還持拂大王
詠風(梁)庾肩吾
宋地鶂飛初湘川燕起餘掃壇聊動竹吹薤欲成書蒼
梧洞猶在合浦樹應疎陽烏一轉翅千里定非虛
詠春風(梁)何遜
可聞不可見能重復能輕鏡前飄落粉琴上響餘聲
詠入幌風(梁)費昶
經堂泛寶瑟乘隙動浮埃鏘金驅響至舉袂送芳來能
使蘭膏滅乍見珠簾開輕裾試一舉令子暫遲廻
詠春風(梁)賀文標
排簾動輕幔汎水拂垂楊本持飄落蕊翻送舞衣香
賦得風(陳)阮卓
高風應爽節搖落漸疎林吹雲旅鴈斷臨谷曉松吟屢
惜涼秋扇常飄清夜琴泠泠隨列子彌諧逸豫心
賦得風生翠竹裏應教(陳)張正見
金風起燕觀翠竹夾梁池翻花疑鳳下颺水似龍移帶
露依深葉飄寒入勁枝聊因萬籟響詎待伶倫吹
詠風(陳)祖孫登
颻颺楚王宮徘徊繞竹叢帶葉俱吟樹將花共舞空飄
香雙袖裏亂曲五絃中試上高臺聽流響定無窮
詠風(唐)太宗
蕭條起關塞搖颺下蓬瀛拂林花亂彩響谷鳥分聲披
雲羅影散泛水織文生勞歌大風曲威加四海清
奉和詠風應魏王教(唐)虞世南
逐舞飄輕袖傳歌共繞梁動枝生亂影吹花送遠香
詠風(唐)董思恭
蕭蕭度閶闔習習下庭闈花蝶自飄舞蘭蕙生光輝相
烏正舉翼退鷁已驚飛方從列子御更逐浮雲歸
詠風(唐)王勃
肅肅凉風生加我林壑清驅煙尋磵戶卷霧出山楹去
來固無跡動息如有情日落山水靜為君起松聲
汴河阻風(唐)孟雲卿
清晨自梁宋挂席之楚荆出浦風漸急傍灘舟欲横大
河噴東注羣動皆窅冥白霧魚龍氣黑雲牛馬形蒼茫
迷所適危安懼暫寧信此天地内孰為身命輕丈夫苟
未逹所向須有成前路捨舟去東南仍晩晴
風詠(唐)吕溫
微風生青蘋習習出金塘輕搖深林翠靜獵幽逕芳掩
抑時未來鴻毛亦無傷一朝乘嚴氣萬里號清霜北走
摧鄧林東去落扶桑掃却垂天雲澄清無私光悠悠汎
空寂晏海通舟航
竹窗聞風寄苗發司空曙(唐)李益
微風驚暮坐臨牖思悠哉開門復動竹疑是故人來能
滴枝上露稍沿階上苔何當一入幌為拂綠琴埃
嘲春風(唐)溫庭筠
春風何處好别殿饒芳草冉弱轉鸞旗葳蕤吹雉葆揚
芳歷九門澹蕩入蘭蓀爭奈白團扇時時竊主恩
與王郎昆仲遶城汎舟(宋)蘇軾
清風定何物可愛不可名所至如君子草木有嘉聲我
行本無事孤舟任斜横中流自偃仰適與風相迎舉杯
屬浩渺樂此兩無情歸來兩谿閒雲水夜自明
七言古(附長短句)
秋夜舟中大風(宋)孔文仲
昨夜強風萬弩過舟中側聽披衣坐秋來已覺隂氣繁
晨興更見波濤大衰梧弱柳不足數脩篁摧折幾百箇
飛廉鬱然方用事一威能令萬物挫人言風怒未渠央
我觀暴忽豈有常會見平川淨如鏡刀魚鳴櫓過錢塘
大風留金山兩日(宋)蘇軾
塔上一鈴獨自語明日顚風當斷渡朝來白浪打蒼崖
倒射軒窗作飛雨龍驤萬斛不敢過漁艇一葉從掀舞
細思城市有底忙却笑蛟龍為誰怒無事久留童僕怪
此風聊得妻孥許灊山道人獨何事夜半不眠聽粥鼓
風(明)楊慎
風偃草飄蓬過竹院拂蘭叢柳隄搖綠花徑飛紅青釭
殘燄動碧幌嫩涼通漆園篇中竽籟蘭臺賦裏雌雄無
影迥隨仙客御有情還與故人同
五言律
風(唐)李嶠
落日生蘋末搖揚徧遠林帶花疑鳳舞向竹似龍吟月
動臨秋扇松清入夜琴蘭臺宮殿峻還拂楚王襟
西風(唐)白居易
西風來幾日一葉已先飛新霽乘輕屐初涼換熱衣淺
渠銷慢水疎竹漏斜暉薄暮青苔巷家僮引鶴歸
詠風(唐)張祐
搖搖歌扇舉悄悄舞衣輕引笛秋臨塞吹沙夜遶城向
峰廻鴈影出峽送猿聲何似琴中奏依依别帶情
行漢水晩次神灘阻風(唐)僧無可
驚風山半起舟子忽停橈岸荻吹先亂灘聲落更跳聽
松欲今暮過島或明朝若盡平生趣東浮看石橋
太平三山值風(元)貢師泰
天塹東南地長江日夜流大風吹水立驟雨挾山浮浩
蕩掀黃鵠欹傾舞白鷗莫言舟似葉此亦壯哉游
五言排律
冬至日祥風應候(唐)穆寂
節逢清景空占氣二儀中獨喜登臺日先知應候風呈
祥光舜化表慶感堯聰既與乘時叶還將入律同微微
萬井徧習習九門通更繞爐煙起殷勤報歲功
賦得春風扇微和(唐)范傳正
曖曖當遲日微微扇好風吹搖新葉上光動淺花中澹
蕩凝清晝氤氳暖碧空稍看生綠水已覺散芳叢徙倚
情偏適徘徊賞未窮姸華不可狀竟夕氣融融
賦得八風從律(唐)蔣防
製律窺元化因聲感八風遠從萬籟起更與五音同習
習爐煙上泠泠玉管中氣隨時物好響徹霽天空自得
隂陽順能令惠澤通願吹寒谷裏從此逹前蒙
賦得風不鳴條(唐)盧肇
習習和風至過條不自鳴暗通青律起遠望白蘋生拂
樹花仍落經林鳥自驚幾牽蘿蔓動潛惹柳絲輕入谷
迷松響開窗失竹聲薰絃方在御萬國仰皇情
賦得風光草際浮(唐)吳祕
草色春沙裏風光曉正幽輕明搖不散郁昱麗仍浮吹
緩苗難轉輝閒葉本柔碧疑煙彩入紅是日華流耐可
披襟對誰能滿掬收恭聞掇芳客為此尚淹留
賦得風不鳴條(唐)金厚載
寂寂曙風生遲遲散野輕露華搖有滴林葉裊無聲暗
剪叢芳發空傳谷鳥鳴悠揚韶景靜淡蕩霽煙横遠水
波瀾息荒城草樹榮吾君垂至化萬類共澄清
賦得春風扇微和(唐)陳九流
喜見陽和至遥知槖籥功遲遲散南陌裊裊逐東風暗
入畦園裏潛吹草木中蘭蓀纔有綠桃李未成紅已覺
寒光盡還看淑氣通由來榮與悴今日發應同
七言律
詠風(唐)韓琮
競持飄忽意何窮為盛為衰半不同偃草喜逢新雨後
鳴條誰聽曉霜中涼飛玉管來秦甸暗裊花枝入楚宮
莫見東西便無定滿帆還有濟川功
舶趠風(宋)蘇軾
三旬已過黃梅雨萬里初來舶趠風幾處縈廻度山曲
一時清駛滿江東驚飄䔩䔩先秋葉喚醒昏昏嗜睡翁
欲作蘭臺快哉賦却嫌分别問雌雄
柳絮風(元)黃清老
三月韶光天氣清游絲舒卷豈無情微飄簾幕當春晝
亂撲亭臺似雪晴醉臉欲吹新燕弱舞腰初軟落花輕
江頭點點行人淚相逐離歌灑客程
五言絶句
風(唐)李嶠
解落三秋葉能開二月花過江千尺浪入竹萬竿斜
秋風引(唐)劉禹錫
何處秋風至蕭蕭送鴈羣朝來入庭樹孤客最先聞
宫中樂(唐)令狐楚
柳色煙相似梨花雪不如春風真有意一一麗皇居
江中風(唐)楊凌
白浪暗江中南澪路不通高檣帆自滿出浦莫呼風
風(唐)李商隠
撩釵盤孔雀惱帶拂鴛鴦羅薦誰教近齋時鎻洞房
風(唐)薛濤
獵蕙微風遠飄絃轉一聲林梢鳴淅瀝松徑夜凄清
北窗(宋)汪藻
睡起無一事怡然眄庭柯綠陰微缺處最得南颸多
歲暮(金)元德明
䔩䔩霜刀勁沈沈山氣冥北風半夜起吹動一天星
風洞(元)王士熙
清風貯深洞四時長氤氳飄然無遽發散我山中雲
詠風(明)張倩倩
蕭蕭竹逕鳴卷幔如有情木落寒山裏千林共一聲
六言絶句
鉛山立春(宋)朱子
行盡風林雪徑依然水館山邨却是春風有脚今朝先
到柴門
七言絶句
戲題盤石(唐)王維
可憐盤石臨泉水復有垂楊拂酒杯若道春風不解意
何因吹送落花來
春郊(唐)錢起
水透冰渠漸有聲氣融煙塢晩來明東風好作陽和使
逢草逄花報發生
春風(唐)白居易
一枝先發苑中梅櫻杏桃梨次第開薺花榆莢深邨裏
亦道春風為我來
未央風(唐)王建
五更先起玉階東漸入千門萬戶中總向高樓吹舞袖
秋風還不及春風
使風(唐)韓偓
茶香睡覺心無事一卷黃庭在手中敧枕卷簾江萬里
舟人不語滿帆風
慈湖峽阻風(宋)蘇軾
捍索桅竿立嘯空篙師酣寢浪花中故應菅蒯知心腹
弱纜能爭萬里風
午熱登多稼亭(宋)楊萬里
御風何必問雌雄只有炎風最不中却是竹君殊解事
炎風篩過作清風
已至湖尾望見西山楊萬里
好風穩送五湖船萬頃銀濤半霎間已入江西猶未覺
忽然對面是西山
春思(宋)方岳
春風多可太忙生長共花邊柳外行與燕作泥蜂釀蜜
纔吹小雨又須晴
睡覺月色如晝霜風翏然成聲作一絶
(金)党懷英
老木經霜衆竅空月明深夜響秋風始知天籟非人籟
吹萬由來果不同
正月大風(金)周昂
風如渤海勢凌虚寒破貂裘力尚餘不是化工難倚賴
也知青帝有驅除
過姑蘇(元)戴表元
水天彌望接青蕪雲氣漫漫近又無一色好風三百里
挂帆安坐過姑蘇
元旦朝回書事(元)吳師道
朱衣高唱御樓東清漏遲遲晝景中黃繖寶幢微動影
一時吹面受和風
嶺南雜錄(明)汪廣洋
誰跨鯨鯢裂彩虹海波飛立瘴雲空闍婆真蠟船收㠗
知是來朝起颶風
午風亭為序菴太史(明)張邦竒
青草池邊綠樹枝晴空白日颺游絲湘簾半卷飛花入
正是午風吹客時
秋宫詞(明)林世璧
碧天凉月湛悠悠獨上高樓望女牛昨夜西風何處起
宮中無樹不知秋
御定佩文齋詠物詩選卷六
