欽定四庫全書
御定佩文齋詠物詩選卷四百四十三
畫眉類
七言絶句
畫眉鳥(宋)歐陽修
百囀千聲隨意移山花紅紫樹高低始知鎖向金籠聽
不及林間自在啼
畫眉禽(宋)文同
盡日閒忩坐好風一聲初聽下高籠公庭事簡人皆散
如在千巖萬壑中
桃竹畫眉圖(元)黃溍
說盡春愁貎不成翠深紅遠若為情江南有客頭空白
腸斷東風百囀聲
白畫眉圖(元)陳旅
隋家官妓掃長蛾銷盡波斯百斛螺化作雪禽春樹頂
遠山無數奈愁何
杏花畫眉(明)錢遜
紅杏花開好鳥啼章臺走馬未歸時螺青鈿合蛛絲滿
誰畫春山八字眉
畫眉(明)范言
寶髻蓬鬆錦帳垂曉晴慵起闘花枝濃妝未必能承寵
何事幽禽喚畫眉
御定佩文齋詠物詩選卷四百四十三
