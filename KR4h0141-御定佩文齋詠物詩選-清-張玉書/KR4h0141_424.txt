欽定四庫全書
御定佩文齋詠物詩選卷四百二十五
錦雞類
七言古
錦雞(元)周權
已山靈鳥初離羣葳蕤麗組雲錦文羽翎新刷爪距利
彩色勝似沙頭鴛晴暾入戸爛相射嗉中有物垂紅碧
綬光若若花盤絛出示山童有矜色文章固足媒爾身
雕籠拘束還悲辛區區啄飲豈不厚情深野樹谿雲春
錦雞(明)楊基
暖風晴日融春晝閒看花隂雞吐綬綺縠都將綵羽妝
紅絲不待金針繡疊疊胭脂縷縷金龍文盤錯鳳紋深
憑誰剪作鴛鴦帶雅稱佳人翡翠衿
錦雞圖(明)胡儼
昔聞楚人不識鳳忽見山雞重購之我今畫圖寫生態
羽毛五色光陸離扶桑天雞啼一聲陽鳥散彩天下晴
此時山雞亦出谷喔喔飛來耀林麓千巖萬壑含東風
杏花吹香春雪紅顧影徘徊自愛惜揚翹聳翅紛蒙茸
竹上花間日正高向陽吐綬垂花絛吳綾蜀錦織不得
戴勝偷眼驚伯勞切莫臨谿照碧流對鏡逢人舞便休
舞多目眩終顛仆世人空詫韋公賦
四禽圖(明)李東陽
樛枝老樹幽巖裏山鷓雙棲掉長尾高鳴俯搦勢不停
似向春風矜爪觜山頭錦雞金作冠身披五采成斑斕
遠從紅日霽時見更向碧山深處看人言此物真絶特
同是山禽不同格休將綠水照毛衣祗恐桃花妬顔色
五言律
詠山雞(唐)温庭筠
萬壑動晴景山禽凌翠微繡翎翻草去紅觜啄花歸巢
暖碧雲色影孤清鏡輝不知春樹畔何處又分飛
山雞(唐)許渾
珍禽暫不扄飛舞躍前庭翠網摧金距雕籠減繡翎月
圓疑望鏡花暖似依屛何必舊巢去山山芳草青
五言排律
賦得山雞舞石鏡(唐)崔護
廬峯開石鏡人說舞山雞物象纖無隠禽情目自迷景
當煙霧歇心喜錦翎齊宛轉烏呈彩婆娑鳳欲棲何言
資羽族在地得天倪應笑翰名者終朝飲敗醯
七言律
錦雞(宋)文同
高原濯濯弄春暉金碧冠纓綵繪衣石澑瀉煙晴自照
巖枝横月夜相依有時勃窣盤跚舞忽地鈎輈格磔飛
寄語人間用矰繳瑶臺鸞鶴好同歸
御定佩文齋詠物詩選卷四百二十五
