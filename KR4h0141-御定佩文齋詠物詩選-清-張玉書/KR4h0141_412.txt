欽定四庫全書
御定佩文齋詠物詩選卷四百十三
猿類
五言古
石塘瀨聽猿(梁)沈約
噭噭夜猿鳴溶溶晨霧合不知聲遠近惟見山重沓既
歡東嶺唱復佇西巖答
賦得夜猿啼(陳)蕭詮
桂月影纔通猿啼迥入風隔巖還嘯侣臨潭自響空挂
藤疑欲飲吟枝似避弓别有三聲淚霑裳竟不窮
三峡吟(宋)徐照
山水七百里上有青楓林啼猿不自愁愁落行人心
七言古
題吳處士猿麞圖(宋)黃庭堅
畫工神品今代無祁嶽一脉傳醉吳幾年傲晲不落筆
乘興掃去赤縣圖今君所寶亦第一我疑神遇非有筆
青林紅葉晚未暝遥山遠水秋一色五猿踞石相因依
兩猿挂樹松枝低仰睇側顧麞善疑其二行齒如不知
昔人畫馬師廏馬畫山直付居山者野猿不馴麞易驚
貌若渠能寫閒暇草露空荒遠刀机即今放麑誰氏子
山蜂負毒不足憐盍貸蠨蛸留報喜
聽猿(宋)白玉蟾
三樹五樹啼寒猿一聲兩聲落耳根吾疑耳到猿啼處
却是猿聲随風奔猿聲不悲亦不怨吾亦於世何所戀
夜深月白風籟寒聽此忽然毛骨換
題畫(眀)李東陽
霜枯古樹秋䬃䬃枝間老猿罷騰踏戲將長臂撲遊蜂
半似相欺半相狎岡巒高下路東西由来異類不同棲
應憐野徑穿花去不作空山抱樹啼君不見場中有果
房有蜜共趁園林好風日丁寧慎勿採桃花留結山中
千歲實
五言律
詠猿(唐)杜甫
裊裊啼虛壁蕭蕭挂冷枝艱難人不見隠見爾如知慣
習元從衆全生或用竒前林騰每及父子莫相離
放猿(唐)許渾
殷勤解金鎻昨夜雨淒淒山淺憶巫峽水寒思建谿遠
尋紅樹宿深向白雲啼好覓来時路煙蘿莫自迷
巴江夜猿(唐)馬戴
日飲巴江水還啼巴岸邊秋聲巫峽斷夜影楚雲連露
滴青楓樹山空眀月天誰知泊船者聽此不能眠
猿(唐)曹松
曾宿三巴路今来不願聽雲根啼片白峰頂擲尖青護
果憎禽啄棲霜覰葉零惟應卧嵐客憐爾傍巖扃
和修睦上人聽猿(唐)李咸用
禪客聞猶苦是聲應是啼自然無稳夢何必到巴谿疎
雨灑不歇廻風吹暫低此宵秋欲半山在二林西
江猿(眀)薛蕙
舟行轉江峽處處響哀猿極浦雲方合連山雨正昏接
條時自拄飲水復相援不待三春盡先傷遊子魂
五言排律
雪夜聽猿吟(唐)顧偉
寒巖飛暮雪絶壁夜猿吟歴歴和羣鴈寥寥思客心繞
枝猶避箭過嶺却投林風冷聲偏苦山寒響更深聽時
無有定静裏固難尋一宿扶桑月聊看懷好音
七言律
長安里中聞猿(唐)吳融
夾巷長門似海深楚猿爭得此中吟一聲紫陌纔回首
萬里青山已到心慣倚客船和雨聽可堪侯第見塵侵
無因永夜聞清嘯禁路人歸月自沉
憶猿吳融
翠微雲歛日沈空叫徹青冥怨不窮連臂影垂秋色裏
斷腸聲盡月眀中静含煙峡淒淒雨高弄霜天嫋嫋風
猶有北山歸意在少驚佳樹近房櫳
黃藤山下聞猿(唐)韋莊
黃藤山下駐歸程一夜號猿動旅情入耳便能生百恨
斷腸何必待三聲穿雲宿處人難見望月啼時兔正眀
好笑武陵年少客壯心無事也沾纓
放猿(唐)王仁裕
放爾丁寧復故林舊来行處好追尋月眀巫峡堪憐静
路隔巴山莫厭深棲宿免勞青嶂夢躋攀應惬白雲心
三秋果熟松稍健任抱高枝徹曉吟
遇所放猿再作王仁裕
嶓冢祠前漢水濱飲猿連臂下嶙峋漸来子細窺行客
認得依稀似野賓月宿縱勞羈絏夢松餐非復稻粱身
數聲腸斷和雲叫識是前時舊主人
猿皮(宋)徐照
路逢巴客賣猿皮一片蒙茸似黑絲常向小窗鋪坐處
却思空谷聽啼時弩傷忽見㾗猶在笛響誰誇骨可吹
古樹團團行路曲無人来作野賓詩
猿(元)宋无
巴峡聞聲愁斷腸冷泉照影綠隂凉藤搖亂雨領兒過
樹曬斜陽拾蝨忙獻果去尋幽洞遠攀蘿来撼落花香
空山月暗無人見啼入白雲深處藏
五言絶句
遼東山夜臨秋(唐)太宗
煙生遥岸隠月落半崖隂連山驚鳥亂隔岫斷猿吟
臨湖亭(唐)裴廸
當軒彌滉漾孤月正徘徊谷口猿聲發風傳入戶来
送張四(唐)王昌齡
楓林已愁暮楚水復堪悲别後冷山月清猿無斷時
谿行逢雨與柳中庸(唐)李端
日落衆山昏蕭蕭暮雨繁那堪兩處宿共聽一聲猿
送客之蜀(唐)楊凌
西蜀三千里巴南水一方曉猿天際斷夜月峡中長
題猿圖(元)馬祖常
江渚無来鴈山樊有宿猿秋高盧橘熟巴月樹連邨
憶事(眀)沈泰鴻
空山秋月明處處暮猿清不是愁腸斷還聞第四聲
七言絶句
留題雲門(唐)蕭翼
絶頂高峰路不分嵐煙長鎻綠苔紋獼猴推落臨崖石
打破下方遮月雲
早發白帝城(唐)李白
朝辭白帝綵雲間千里江陵一日還兩岸猿聲啼不住
輕舟已過萬重山
盧谿主人(唐)王昌齡
武陵谿口駐扁舟谿水随君向北流行到荆門上三峽
莫將孤月對猿愁
寄四眀山子(唐)施肩吾
高樓只在千峰裏塵世望君那得知長憶去年風雨夜
向君窗下聽猿時
秋夜山中别友人施肩吾
何處邀君話别情寒山木落月華清莫愁今夜無詩思
巳聽秋猿第一聲
失猿(唐)李商隠
祝融南去萬重雲清嘯無因更一聞莫遣碧江通箭道
不教腸斷憶同羣
猿(唐)叚成式
却憶書齋值晚晴挽枝閒嘯激蟬清影沈巴峡夜巖色
蹤絶石塘寒瀨聲
猿(唐)張喬
挂月棲雲向楚林取来全是為清音誰知繫在黃金索
翻畏侯家不敢吟
詠猿(唐)周朴
生在巫山更向西不知何事到巴谿中宵為憶秋雲伴
遥隔朱門向月啼
猿(唐)徐夤
宿有喬林飲一谿生来蹤跡遠塵泥不知心更愁何事
每向深山夜夜啼
放猿(唐)吉師老
放爾千山萬里身野泉晴樹好為鄰啼時莫近瀟湘岸
明月孤舟有旅人
懷傅茂元(宋)劉子翬
松底柴門盡日關主人西去幾時還長鑱委地黃精老
時有寒猿嘯硯山
林高士隠居(元)黃庚
家住西湖深更深古松隂裏禮茅君白猿攀樹藤花落
點破巖前一地雲
月嶺猿啼(元)葉顒
樹頭清嘯兩三聲紙帳梅花睡欲成喚醒冷泉亭上夢
嶺雲飛動月初明
竹枝詞(眀)楊慎
無義灘頭風浪收黃雲開處見黃牛白波一道青峰裏
聽盡猿聲是峽州
竹枝詞(明)王叔承
白帝城高秋月明黃牛灘急暮潮生送君萬水千山去
獨自聽猿到五更
御定佩文齋詠物詩選卷四百十三
