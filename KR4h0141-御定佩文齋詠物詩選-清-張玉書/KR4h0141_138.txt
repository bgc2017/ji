欽定四庫全書
御定佩文齋詠物詩選卷一百三十八
射類
五言古
北園射堂新成(北周)庾信
軒臺聊可習仙的不難登轉箭初調筈横弓先望堋驚
心一鴈落連臂兩猿騰直知王濟巧誰覺魏舒能空心
不死樹無葉未枯藤擇賢方至此傳巵欣得朋
題君子亭(宋)朱子
清晨坐武觀凉風動高旌挾弓一笑起屈此四座英破
的亦巳屢穿楊詎云精軍吏不敢賀高鳥時相驚解韝
脫決遂緩帶飄華纓俯仰新亭幽曠然塵慮清内正外
自直三揖奚所爭端居得深玩君子非虚名
七言古
射虎行贈射虎人(元)郭鈺
昨日射虎南山顛悲風蕭蕭眼力穿今日射虎北山下
虎血濺衣山路夜朝朝射虎無空歸家人望斷孤雲飛
度嶺踰山弓力健虎肉共分不辭遠府司帖下問虎皮
高枕髑髏醉不知虎昔咆哮百獸走今日寧知在君手
鼻端出火耳生風拔劒起舞氣如虹昨夜空邨見漁火
牛羊不收犬長卧作詩贈君毛髮寒煩君為我謝上官
獨不見昔日劉昆稱長者虎北渡河不須射
端午賜觀騎射擊毬侍讌(明)王紱
葵橊花開蒲艾香都城佳節逢端陽龍舟競渡不足尚
詔令禁籞開毬場毬場新開向東苑一望晴煙綠莎輭
萬馬騫騰鼓吹喧五雲繚繞旌旗展羽林年少青綸巾
秀眉豐臉如神人錦袍窄袖巧結束金鞍寶勒紅纓新
紛紜來往尤迅速馬上時看藏馬腹背挽雕弓金鏃鳴
一剪柔條碎新綠忽聞有詔命分棚毬先到手人誇能
馬蹄四合雲霧集驪珠落地蛟龍爭彩色毬門不盈尺
巧中由來如破的剨然一擊電光飛平地風雲轟霹靂
自矜得雋意氣粗萬夫誇羡聲喧呼摐金伐鼓助喜色
共言此樂人間無鸞輿臨幸天顔喜讌賜千官醉蒲醑
光禄樽開北斗傍簫韶樂奏南薰裏微臣何幸遭盛明
清光日近多恩榮呈詩敢擬長楊賦萬歲千秋頌太平
答空同子觀射見贈之作(明)鄭作
我騎白鼻騧君載青油車行行城南道聮翩走風沙停
車下馬對相揖彎弓抽矢向西立一箭應手墜雙翼鏑
中颯颯悲風入天寒日暮侵征衣側身上馬先爾歸揚
鞭徑去不回首黃雲白雪春霏霏
五言律
端午日觀射柳應制(明)王直
楊柳綠含滋琱弓縱射時向風飛白羽和露折青絲輦
路晴光動旌門午漏遲營前撾鼓急捷報萬人知
五言排律
元武門侍射(唐)張說
射觀通元闕兵欄闢御筵雕弧月半上畫的暈重圓羿
后神幽贊靈王法暗傳貫心精四返飲羽妙三聮雪鶴
來銜箭星麟下集弦一逄軍宴洽萬慶武功宣
和王懷州觀西營秋射(唐)耿湋
謝公觀校武草碧露漫漫落葉停高駕空林滿從官迎
籌皆疉鼓揮箭或移竿名借三軍勇功推百中難主皮
山郡晩飲筭柳營寒明日開鈴閣新詩雙玉盤
觀衞尚書九日對中使射破的
(唐)戎昱
盛宴傾黃菊殊私降紫泥月營開射圃霜旆拂晴霓出
將三朝貴彎弓五善齊腕回金鏃滿的破綠弦低勇氣
干牛斗歡聲震鼓鼙忠臣思報國更欲取關西
七言律
次韻王晉卿奉詔押高麗燕射
(宋)蘇軾
北苑傳呼陛楯郎東藩初識令君香天山自可三箭取
海國何勞一葦航宣勸不辭金盌側醉歸爭看玉鞭長
錦囊詩草勤收拾莫遣雞林得夜光
劉乙新作射亭蘇軾
蘭玉當年刺史家雙鞬馳射笑穿花而今白首閒驄馬
只有清尊照畫蛇寂寂小窗蛛網徧陰陰垂柳鴈行斜
手柔弓燥春風暖置酒看君中戟牙
射柳(元)張弘範
年少將軍耀武威人如輕燕馬如飛黃金箭落星三點
白玉弓開月一圍簫鼓聲中驚霹靂綺羅筵上動光輝
回頭笑殺無功子羞對薰風脱錦衣
端午日賜觀射柳(明)王英
鳳皇城上駐龍旂瑞日含光耀紫微淡蕩蒲風初應節
絪縕花氣半薰衣仗前新築麒麟苑雲外遥開虎豹圍
先看聖孫來試馬指麾兵陣合天機
其二
鳴簫伐鼓催飛鞚列陣行雲擁翠華競挽雕弓如月滿
盡摧楊柳向風斜因知上將皆猿臂總道諸軍勝虎牙
莫羨天山曾獻巧射生今已靜邊沙
五言絶句
觀騎射(唐)李益
邊頭射鵰將走馬出中軍遠見平原上翻身向暮雲
七言絶句
少年行(唐)令狐楚
家本清河住五城須憑弓箭得功名等閒飛鞚秋原上
獨向寒雲試射聲
看射柳枝(唐)李涉
玉弝朱弦勅賜弓新加三斗得秋風萬人齊看翻金勒
百步穿楊逐箭空
御定佩文齋詠物詩選卷一百三十八
