欽定四庫全書
御定佩文齋詠物詩選卷一百六
井類
五言古
雙桐生空井(梁)簡文帝
季月雙桐井新枝雜舊株晩葉藏棲鳳朝花拂曙烏還
看西子照銀牀繫轆轤
麟趾殿詠新井(北周)宗懍
當為醴泉出先令浪井開銅新九龍殿石勝凌雲臺
道次靈井(宋)梅堯臣
井面水不動傍分龍鱗激泉氣時生漚上湧光的皪深
苔翠堪染石底清可覿旱歲或来祠彈絃屬靈覡
無波古井水(元)張雨
古井何泓然不食自甘冷去来絶攀緣挽斷轆轤綆惟
有中宵月圓中時照影
五言律
詠井(唐)李嶠
玉甃談仙客銅臺賞魏君蜀都宵映火杞國旦生雲向
日蓮花淨含風李樹薰已開千里國還聚五星文
井(唐)蘇味道
玲瓏映玉檻澄澈瀉銀牀流聲集孔雀帶影出羵羊桐
落秋蛙散桃舒春錦芳帝力終何有機心庶此忘
奉試冷井(唐)孫欣
仙闈井初鑿靈液沁成泉色湛青苔裏寒凝紫綆邊銅
瓶向影落玉甃抱虚圓永願調神鼎堯時泰萬年
和崔校書新穿井(唐)章孝標
霜鍤破桐隂青絲試淺深月輪開地脉鏡面寫天心碧
甃花千片香泉乳百尋欲知爭汲引聽取轆轤音
觀山寺僧穿井(唐)曹松
雲僧鑿山井寒碧在中庭况是分巖眼同来下石瓶旁
痕終變蘚圓影即澄星異夜天龍蟄應聞說葉經
五言排律
同朱五題盧使君義井(唐)高適
高義惟良牧深仁自下車寧知鑿井處還是飲冰餘地
即泉源久人當汲引初體清能鑒物色淡每含虚上善
滋来往中和浹里閭濟時應未竭懷惠復何如
七言律
奉和彭祖井(唐)皇甫冉
上公旌節在徐方舊井莓苔近寝堂訪古因知彭祖宅
得仙何必葛洪鄕清虚不共春池競盥潄偏宜夏日長
聞道延年如玉液欲將調鼎獻明光
山井(唐)方干
灔灧濕光凌竹樹寥寥清氣襲衣襟不知側穴通潮信
却訝輕漣動鏡心夜久即疑星影過早来猶見石痕深
轆轤用智終何益抱甕遺名亦至今
景福殿井水(宋)梅堯臣
宫井蛟龍夭矯垂曉瓶初汲渴禽窺清泠已向金盆貯
甘滑還從玉椀知九醞酒醇由此得小團茶味為留遲
閣門地脉應相似翰苑曾邀詠昔詩
五言絶句
石井(唐)錢起
片霞照仙井泉底桃花紅那知幽石下不與武陵通
石井(唐)司空曙
苔色遍春石桐隂入寒井幽人獨汲時先落殘陽影
冰壺井(明)謝恭
玉泉百尺深古甃涵光冷何以鑑虚明參差轆轤影
七言絶句
野井(唐)郭震
縱無汲引味清淳冷浸寒空月一輪鑿處若教當要路
為君常濟往来人
曉井(唐)李郢
桐隂覆井月斜明百尺寒泉古甃清越女攜瓶下金索
曉天初放轆轤聲
野井(唐)陸龜蒙
朱閣前頭露井多碧梧桐下美人過寒泉未必能如此
奈有銀瓶素綆何
新井(宋)梅堯臣
淺淺清泉自鑑開鱗鱗寒甃未生苔山中亭午野禽渴
不畏人驚欲下来
鍊丹井(宋)蘇轍
鑿井燒丹八百年塵緣消盡果初圓石牀蘚甃人難到
綠水團團一片天
蓮井(明)僧大冏
銀牀露下夜如何鼻觀生香靜不波性水真空無熱惱
定光院裏月明多
御定佩文齋詠物詩選卷一百六
