欽定四庫全書
御定佩文齋詠物詩選卷一百七十
史類
四言古
于賈謐坐講漢書(晉)潘岳
理道在儒弘儒由人顯允魯侯文質彬彬筆下摛藻席
上敷珍前疑既辨舊史維新維新爾史既辨爾疑延我
僚友講此微辭
五言古
詠司馬彪續漢志(唐)太宗
二儀初創象三才乃分位非惟樹司牧固亦垂文字綿
代更膺期芳圖無輟記炎漢承君道英謨纂神器潛龍
既可躍術兔奚難致前史殫妙詞後昆沈雅思書言揚
盛跡補闕興鴻志川谷猶舊途郡國開新意梅山未覺
朽榖水誰云異車服隨名表文物因時置鳳戟翼康衢
鑾衡總柔轡清濁必能澄洪纖幸無棄觀儀不失序遵
禮方由事政宣竹律和時平玉條備文囿雕竒彩藝門
藴深致雲飛星共流風揚月兼至類禋遵令典壇壝資
良地五勝竟無違百司誠有庇粤予承暇景談叢引衆
秘討論窮義府看覈披經笥大辨良難仰小學終先匱
聞道諒知榮含毫孰忘愧
五言律
賦西漢(唐)魏徵
受降臨軹道爭長趨鴻門驅傳渭橋上觀兵細柳屯夜
宴經柏谷朝遊出杜原終藉叔孫禮方知皇帝尊
詠史(唐)李嶠
馬記天官設班圖地理新善談方亹亹青簡見彬彬方
朔初聞漢荆軻昔向秦正辭堪載筆終冀作良臣
七言絶句
唐堯(唐)周曇
妖氛不起瑞煙輕端拱垂衣日月明何事四方無外役
茅茨深處土階平
虞舜周曇
進善懲奸立帝功功成揖讓益温恭滿朝卿士多元凱
爲黜兜苖與四兇
夏禹周曇
堯違天孽賴詢謨頓免洪波浸碧虚海内生靈微伯禹
盡應隨浪化爲魚
后稷周曇
人惟邦本本由農曠古誰高后稷功百榖且繁三曜在
牲牢郊祀信無窮
文王周曇
昭然明德報天休禴祭惟馨勝殺牛二老五侯何所詐
不歸商受盡歸周
武王周曇
文王寢膳武王隨内豎言安色始怡七載豈堪拘羑里
一夫爲報亦何疑
成王周曇
成王有過伯禽知聖惠能新日自竒王道既成何所感
越裳呈瑞鳳來儀
周公周曇
文武傳芳百代基幾多賢哲守成規仍聞吐握延儒素
猶恐民艱未盡知
沛宮(唐)胡曾
漢高辛苦事干戈帝業興隆俊傑多猶恨四方無壯士
還鄉高唱大風歌
圯橋胡曾
妙算張良獨有餘少年逃難下邳初逡廵不進泥中履
爭得先生一卷書
細柳營胡曾
文帝鑾輿勞北征條侯此地整嚴兵轅門不峻將軍令
今日爭知細柳營
延平津胡曾
延平津路水溶溶峭壁危岑一萬重昨夜七星潭底見
分明神劒化爲龍
山中作(唐)僧處默
席簾高挂枕高欹門掩垂蘿蘸碧溪閒把史書眠一覺
起來山月過松西
御定佩文齋詠物詩選卷一百七十
