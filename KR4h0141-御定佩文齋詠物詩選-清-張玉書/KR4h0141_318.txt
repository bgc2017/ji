欽定四庫全書
御定佩文齋詠物詩選卷三百十八
海棠花類(附秋海棠)
五言古
山館觀海棠(宋)朱子
景暄林氣深雨罷寒塘淥置酒此佳晨尋幽慕前躅芳
樹麗煙華紫綿散清馥當由懷别恨寂寞向空谷
海棠(金)元好問
妍花紅粉妝意態工媚嫵窈窕春風前霞衣欲輕舉金
盤渺華屋國豔徒自許依依如有意脉脉不得語詩人
太冷落愁絶殘春雨
七言古
和劉德彝海棠(元)袁士元
主人愛花勝愛珠春風庭院如畫圖褰衣曲徑步花影
翩翩夜月飛長裾海棠睡起春正美花貌參差玉人似
主人吟賞夜不眠直欲題詩壓蘇子
題海棠(元)陳樵
東風吹墮緗雲影别院春遲宫漏永繡帷寶帶綰流蘇
夢入瑶臺呼不醒熒熒銀燭花蘂多城頭烏啼奈曉何
五言律
垂絲海棠(宋)梅堯臣
要使吳同蜀須看線海棠胭脂色欲滴紫蠟蔕何長夜
雨偏宜著春風一任狂當時杜子美吟徧獨相忘
山館觀海棠(宋)朱子
春草池塘綠忽驚花嶼紅亂英深淺色芳氣有無中置
酒賓朋集披襟賞詠同若非摹寫得應逐綵雲空
海棠畫扇(明)薛蕙
西蜀繁花樹春深亂蘂紅還憐彩扇上宛似錦城中影
轉團團月香含細細風江淹才力減賦爾若為工
雨中看垂絲海棠(明)王叔承
江花低拂座窈窕雨中枝濕翠籠芳樹嬌紅䙚碧絲驪
山清祓處越水浣紗時可奈風前態迷春暎酒巵
五言排律
海棠(唐)薛能
酷烈復離披玄功莫我知青苔浮落處暮柳間開時帶
醉遊人插連陰被叟移晨前清露濕晏後惡風吹香少
傳何許妍多畫半遺島蘇漣水脉庭綻粒松枝偶泛因
沈硯閒飄欲亂碁遶山生玉壘和郡徧坤維負賞慙休
飲牽吟分失飢明年應不見留此贈巴兒
七言律
海棠(唐)李紳
海邊佳樹生竒彩知是仙山取得栽瓊蘂籍中聞閬苑
紫芝圖上見蓬萊淺深芳萼通宵換委積紅英報曉開
寄語春園百花道莫争顔色泛金杯
海棠(唐)鄭谷
春風用意勻顔色銷得攜觴與賦詩穠豔最宜新著雨
嬌嬈全在欲開時莫愁粉黛臨窗懶梁廣丹青點筆遲
朝醉暮吟看不足羡他蝴蝶宿深枝
擢第後入蜀經羅邨谿路見海棠盛開偶有題
詠鄭谷
上國休誇紅杏豔深谿自照綠苔磯一枝低帶流鶯睡
數片狂和舞蝶飛堪恨路長移不得可無人與畫將歸
手中已有新春桂多謝煙香更入衣
海棠花(宋)劉子翬
幽姿淑態弄春晴梅借風流柳借輕剰種直教圍野水
半開長是近清明幾經夜雨香猶在染盡臙脂畫不成
詩老無心為題拂至今惆悵似含情
海棠(宋)楊萬里
小園不到負今晨晚喚嬌紅伴老身落日争明那肯暮
豔妝一出更無春樹間露坐看搖影酒底花光併入脣
銀燭不燒渠不睡梢頭恰恰挂冰輪
春晴懷故園海棠楊萬里
故園今日海棠開夢入江西錦繡堆萬物皆春人獨老
一年過社燕方回似青如白天濃淡欲墮還飛絮往來
無奈春光餐不得遣詩招入翠瓊杯
海棠盛開而雨(宋)方岳
閉門十日雨淋漓洗盡紅香了未知纔一霎晴齊睡去
幾何人見半開時世無解語玉條脱春欲負予金屈巵
自是晦明天不定非干工部欠渠詩
黃海棠(金)蔡松年
清陰不歎晚尋芳縹緲湘雲翠袖長萼綠江花輸帶葉
醉紅蜀豔恨無香南州氣味連三月東晉風流共一觴
老眼寒來易凄絶幾疑新柳暎斜陽
和劉朔齋海棠(元)牟巘
人物當今第一流以花為屋玉為舟曉妝未許褰幃看
夜醉何妨秉燭遊錦里宣華思舊夢黃州定慧起新愁
何如歸伴徐公飲稳結一巢花上頭
和詠海棠韻(元)李祁
名花初發愛輕陰翠袖紅妝漸滿林步入錦帷香徑小
醉扶銀燭畫堂深妖嬈喜識春風面零落愁關夜雨心
多幸鳳凰池上客為抽勞思寫清吟
垂絲海棠(明)瞿佑
嫋嫋春風拂苑牆天機呈巧織仙裳玉欄斜搭酣春睡
銀燭高燒照晩妝華屋雨寒愁緒亂綺窗日暖唾茸香
詩成倘有纖毫補願醉佳人錦瑟傍
周德章駙馬府賞海棠(明)程敏政
冥冥花霧擁廻廊冉冉猩紅隔畫牆按譜更誰争有韻
失評空自說無香莫燒銀燭驚春夢好障丹紗護曉妝
仙種北來初識面臨風&KR0838;醉九霞觴
七言排律
畫海棠圖(元)馬祖常
石家五尺珊瑚樹海國千房火齊珠風雨春寒圍錦護
豔陽天暖倚欄扶浣時應貯芙蓉水香處重熏翡翠爐
紅膩不随蜂觜蝕粉勻終為蝶身敷葳蕤綵纈盤仙綬
襞積雲羅落舞襦青帝化成非幻有杜陵吟老却知無
催開每賴斟鸚鵡吹落還因唱鷓鴣曾見赤城花亞蘂
丹鉛此去不須圖
五言絶句
海棠(宋)宋祁
薄暝霞烘爛平明露濕鮮長衾繡作地密帳錦為天
七言絶句
對花呈幕中(唐)高駢
海棠初發去春枝首唱曾題七字詩今日能來花下飲
不辭頻把使頭旗
蜀中賞海棠(唐)鄭谷
濃淡芳春滿蜀鄉半随風雨斷鶯腸浣花谿上堪惆悵
子美無心為發揚
海棠(唐)吳融
雪綻霞鋪錦水頭占春顔色最風流若教更近天街種
馬上多逢醉五侯
海棠谿(唐)薛濤
春教風景駐仙霞水面魚身總帶花人世不思靈卉異
競將紅纈染輕紗
展江亭海棠(宋)韓維
占盡人間麗與華白頭伴得醉流霞誰將法錦翻新樣
紅綠裝成遍地花
海棠(宋)蘇軾
東風嫋嫋泛崇光香霧霏霏月轉廊只恐夜深花睡去
高燒銀燭照紅妝
海棠(宋)黃庭堅
海棠院裏尋春色日炙嫣紅滿院香不覺風光都過了
東窗渾為讀書忙
海棠(宋)陳與義
海棠默默要詩催日暮紫綿無數開欲識此花竒絶處
明朝有雨試重來
海棠屏(宋)朱子
蜀樹成行翠作圍花開時節更芳菲主人夢蝶尋春去
栩栩深穿錦障飛
賞海棠(宋)范成大
芳春随分到貧家兒女多情惜歲華聊為海棠修故事
去年燈燭去年花
其二
憶向宣華夜倚欄花光妍暖月光寒如今塌颯嫌風露
且只銅瓶滿插看
曉寒(宋)楊萬里
春光喚入百花叢寒力平欺兩鬢蓬吹亂衆紅還復整
海棠却不怕春風
垂絲海棠楊萬里
無波可照底須窺與柳争嬌也學垂破曉驟晴天有意
生紅新曬一絇絲
海棠(宋)僧惠洪
酒入香腮笑未知小妝初罷醉兒癡一枝柳外牆頭見
勝却千叢著雨時
同兒軰賦未開海棠(金)元好問
翠葉輕籠豆顆勻臙脂濃抹蠟痕新殷勤留著花梢露
滴下生紅可惜春
其二
枝間新綠一重重小蕾深藏數點紅愛惜芳心莫輕吐
且教桃李閙春風
臘月海棠(元)尹廷高
尤物真能奪化工臘前偷泄數枝紅霜花不上燕支面
強飾春妍嫁北風
為浪谿題折枝海棠(元)歐陽玄
點綴春風只一枝此花猶是半開時更令老杜如今見
便是無情也賦詩
醉起(元)薩都拉
楊柳樓心月滿牀錦屏繡褥夜生香不知門外春多少
自起移燈照海棠
折枝海棠(元)楊維楨
金屋銀釭照宿妝一枝分得錦雲鄉梅郎底事多餘恨
怪煞珊瑚不肯香
海棠(元)馬臻
殷紅含露卧朝寒疑是春工畫未乾底事詩人吟不稳
直須燒燭夜深看
西齋庭前海棠(明)高啟
寂寥銀燭與金盤睡足簾前怯曉寒不是詩人賞幽興
雨中深院有誰看
海棠(明)張新
雨滋霞襯入朱顔月下疑從姑射還最是春工多巧思
著將色在淺深間
秋海棠(明)俞琬綸
春色先陰到海棠獨留此種占秋芳稀疎點綴猩紅小
堪佐黃花薦客觴
御定佩文齋詠物詩選卷三百十八
