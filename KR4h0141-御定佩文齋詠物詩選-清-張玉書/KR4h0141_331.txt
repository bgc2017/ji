欽定四庫全書
御定佩文齋詠物詩選卷三百三十一
玉蕊花類
五言古
玉蕊花(宋)王琪
玉蕊生禁林地崇姿亦貴散漫隂谷中蓬茨復何異清
芬信幽遠素彩非妖麗蒼烟蔽山日瓊瑶為之晦歲久
自扶疎巖深愈凝邃請觀唐相吟俗眼無輕視
五言律
玉蕊花(唐)李德裕
玉蕊中天樹金閨昔共窺落英閒舞雪密葉乍低帷舊
賞煙霄遠前懽歲月移今來想顔色還似憶瓊枝
&KR2517;花唐玉蕊花介甫謂之瑒花魯直謂之山礬
武昌山中多有之其葉可供染事土人用之
釀酒(宋)薛季宣
&KR2517;綠吐瑶琨泠然郭外邨仙人来玉蕊文士立山礬芳
澤留絲素風流付酒尊莫言瑒酷似香處不勝繁
七言律
次楊子直使君韻(宋)周必大
雪蠒冰絲結素華天孫初織費繅車花開金谷空千種
蕊疉瑶英自一家下比山礬誰薄相上攀瓊木各雄夸
集仙翰苑須公等歸繼唐賢植此花
趙正則彦法司戶沿檄而歸玉蕊已過追賦車
字韻奉答周必大
春深遊客競繁華寶馬香輪帶麴車不為来看招隐樹
有誰肯顧野人家飛飛粉蝶須相映皎皎銀蟾色共夸
今得審言詩勝畫傳神何必趙昌花
五言絶句
玉蕊(唐)鄭谷
唐昌樹巳荒天意眷文昌曉入微風起春時雪滿牆
七言絶句
聞揚州唐昌觀玉蕊花拆有仙人遊悵然成二
絶(唐)嚴休復
味道齋心禱玉宸魂銷眼冷未逢真不如滿樹瓊瑶蕊
笑對藏花洞裏人
其二
羽車潛下玉龜山塵界何由覩蕣顔惟有無情枝上雪
好風吹綴綠雲鬟
唐昌觀玉蕊花(唐)武元衡
琪樹年年玉蕊新洞中長閉彩霞春日暮落英鋪地雪
獻花無復九天人
唐昌觀玉蕊花(唐)楊凝
瑶花瓊蕊種何年簫史秦嬴向紫煙時控彩鸞過舊邸
摘花持獻玉皇前
唐昌觀玉蕊花(唐)劉禹錫
玉女來看玉蕊花異香先引七香車攀枝弄雪時回首
驚怪人間日易斜
其二
雪蕊瓊葩滿院春衣輕步步不生塵君平簾下徒相問
長伴吹簫别有人
唐昌觀玉蕊花(唐)楊巨源
晴空素豔照霞新香灑天風不到塵持贈昔聞將白雪
蕊珠宮裏玉華春
同嚴給事聞唐昌觀玉蕊開近有仙過因成絶
句二首(唐)張籍
千枝花裏玉塵飛阿母宫中見亦稀應共諸仙鬪百艸
獨来偷折一枝歸
其二
五色雲中紫鳳車尋仙来到洞仙家飛輪回處無蹤迹
惟有斑斑滿地花
唐昌觀玉蕊花(唐)王建
一樹瓏璁玉刻成飄廊點地色輕輕女冠夜覓香来處
唯見階前碎月眀
酬嚴給事玉蕊花(唐)白居易
嬴女偷乘鳳下遲洞中潛歇弄瓊枝不緣啼鳥春饒舌
青瑣仙郎可得知
惜玉蕊花有懷集賢王校書起白居易
芳意將闌風又吹白雲離葉雪辭枝集賢讐校無閒日
落盡瑶花君不知
玉蕊院真人降(唐)元稹
弄玉潛過玉樹時不教青鳥出花枝的應未有諸人覺
只是嚴郎不得知
送汪太學遊江都(明)黃姬水
薔薇芍藥與茱萸無數芳菲傍酒壚惟有蕃釐仙觀裏
一枝玉蕊世間無
御定佩文齋詠物詩選卷三百三十一
