欽定四庫全書
御定佩文齋詠物詩選卷九
霞類
五言古
早望海邊霞(唐)李白
四明三千里朝起赤城霞日出紅光散分輝照雪崖一
餐嚥瓊液五内發金沙舉手何所待青龍白虎車
曉發飛鳥驛晨霞滿天少刻大雨吳諺云朝霞
不出門暮霞行千里驗之信然戲紀其事
(宋)范成大
朝霞不出門暮霞行千里今晨日未出曉氣散如綺心
疑雨再作眼轉雲四起我豈知天道吳農諺云爾古來
占滂沱說者類恢詭飛雲走羣羊停雲浴三豕月當天
畢宿風自少女起爛石燒成香汗礎潤如洗逐婦鳩能
拙穴居貍有智蜉蝣強知時商羊與聞計垤鳴東山鸛
堂審南柯蟻或加陰石鞭或議陽門閉或云逢庚變或
自換甲始刑鵝與象龍聚訟非一理不如老農諺響應
捷如鬼哦詩敢夸博聊用醒午睡
五言律
江霞(明)薛蕙
春江變氣候孤嶼發雲霞散影搖青草流文漾碧沙紅
泥迷燕子丹洞失桃花水宿淹晨暮應懷謝永嘉
七言律
霞(唐)韓琮
應是行雲未擬歸變成春態媚晴暉深如綺色斜分閣
碎似花光散滿衣天際欲銷重慘淡鏡中閒照正依稀
曉來何處低臨水無限鴛鴦妒不飛
飛霞樓(元)朱德潤
綺結飛霞散滿空闌干高倚夕陽中沖融晝錦横窗碧
絢爛晴光入座紅宛有霓旌來漢表直疑蜃氣出城東
樓居自是神仙宅不待乘橋躡彩虹
五言絶句
丹霞塢(明)高啓
遥聞丹霞塢中有餐霞者綘彩發朝朝還同赤城下
和陳伯孺西湖(明)柳應芳
偶向武林遊曾於天竺住明日欲離山晴霞故變雨
錢幼卿朝霞館詩(明)僧通凡
遠樹無煙時前山未雲起晞髮臨東軒衣裳半身紫
七言絶句
臨海所居(唐)顧况
此去臨谿不是遥樓中望見赤城標不知疉嶂重霞裏
更有何人度石橋
舟次黿湖阻水因遊董山(宋)朱橰
拂拂朝霞到客舟苦疑雨意在鳴鳩好峰天半元相識
且作僧牀挾策遊
晩霞(宋)朱子
日落西南第幾峰斷霞千里抹殘紅上方傑閣憑闌處
欲盡餘暉怯晩風
遊百家巖雜詩(元)王惲
月池懸溜落蒼窪巖竇分居可百家不羨碧瀾秋色好
倚天驚絶赤城霞
小遊仙(明)王澤
東度扶桑看日華却隨王母借飇車夜涼海色平如掌
倒看青天起赤霞
漫成(明)韓邦靖
漆沮河邊兩岸沙遶隄十里盡桃花春風縱使隨流水
落日猶堪鬭彩霞
御定佩文齋詠物詩選卷九
