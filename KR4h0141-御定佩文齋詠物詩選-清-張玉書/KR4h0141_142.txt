欽定四庫全書
御定佩文齋詠物詩選卷一百四十二
劒類
五言古
劒(魏)文帝
越民鑄寶劒出匣吐寒芒服之禦左右除凶致福祥
寶劒(梁)吳均
我有一寶劒出自昆吾谿照人如照水切玉如切泥鍔
邊霜凜凜匣上風凄凄寄語張公子何當來見攜
經豐城劒池(陳)陰鏗
清池自湛澹神劒久遷移無復連星氣空餘似月池夾
篠澄深淥含風結細漪唯有蓮花萼還想匣中雌
古劒(唐)劉長卿
龍泉閒古匣苔蘚淪此地何意久藏鋒翻令世人棄鐵
衣今正澀寶刃猶可試儻遇拂拭恩應知剸犀利
折劒頭(唐)白居易
拾得折劒頭不知折之由一握青蛇尾數寸碧峰頭疑
是斬鯨鯢不然刺蛟虯缺落泥土中委棄無人收我有
鄙介性好剛不好柔勿輕直折劒猶勝曲全鈎
寶劒吟(宋)陸游
幽人枕寶劒殷殷夜有聲人言劒化龍直恐興風霆不
然憤狂豎慨然思遐征取酒起酹劒至寶當潛形豈無
知君者時來自施行一匣有餘地胡為鳴不平
寶劒篇(明)祝允明
我有三尺匣白石隐青鋒一藏三十年不敢輕開封無
人解舞術秋山蟄神龍時時自提看碧水蒼芙蓉家雞
未須割屠蛟或當逄想望張壯武揄揚郭代公高歌撫
匣卧遐想干將翁幸得㽜光彩長飛星漢中
七言古(附長短句)
古劒篇(唐)郭元振
君不見昆吾鐡冶飛炎煙紅光紫氣俱赫然良工鍜鍊
凡幾年鑄得寶劒名龍泉龍泉顔色如霜雪良工咨嗟
歎竒絶琉璃玉匣吐蓮花錯鏤金環映明月正逄天下
無風塵幸得周防君子身精光黯黯青蛇色文章片片
綠龜鱗非直結交遊俠子亦曾親近英雄人何言中路
遭棄捐零落漂淪古獄邊雖復塵埋無所用猶能夜夜
氣衝天
與李渤新羅劒歌(唐)李涉
我有神劒異人與暗中往往精靈語識者知從東海來
來時一夜因風雨長河臨曉北斗殘秋水露背青螭寒
昨夜大梁城下宿不借&KR0932;跌光顔看刃邊颯颯塵沙缺
瘢痕半是蛟龍血雷煥張華久已無沈冤知向誰人說
我有愛弟都九江一條直氣今無雙青光好去莫惆悵
必斬長鯨湏少壯
武昌銅劒歌(宋)蘇軾
雨餘江清風卷沙雷公躡雲捕黃蛇蛇行空中如枉矢
霓光煜煜燒蛇尾或投以塊鏗有聲雷飛上天蛇入水
水上青山如削鐵神物欲出山自裂細看兩脅生碧花
猶是西江老蛟血蘇子得之何所為蒯緱彈鋏詠新詩
君不見凌煙功臣長九尺腰間玉具高拄頤
張幾仲有龍尾子石硯以銅劒易之
蘇軾
我家銅劒如赤蛇君家石硯蒼璧橢而䨟君持我劒向
何許大明宫裏玉珮鳴衝牙我得君硯亦安用雪堂窗
下爾雅箋魚鰕二物與人初不異飄落高下隨風花蒯
緱玉具皆外物視草草元無等差君不見秦趙城易璧
指圖睨柱相矜誇又不見二生妾換馬驕鳴啜泣思其
家不如無情兩相與永以為好譬之桃李與瓊華
郭祥正家醉畫竹石壁上郭作詩為謝且遺二
古銅劒蘇軾
空腸得酒芒角出肝肺槎枒生竹石森然欲作不可回
吐向君家雪色壁平生好詩仍好畫書牆涴壁長遭罵
不瞋不罵喜有餘世間誰復如君者一雙銅劒秋水光
兩首新詩争劒鋩劒在牀頭詩在手不知誰作蛟龍吼
漢劒歌(元)貢奎
古劒粼粼一泓水高堂脱鞘神光起何年失勢竟飛來
風雨靈雌泣淵底自從掌握歸山人勾連鐵鎖羈煙塵
山石裂開鳴碧玉土華蝕盡浮蒼鱗天官下勅百靈守
呼吸雲雷任驅走或云其來由漢始㽜侯佩從赤松子
千載相傳有定名造物忘令書太史君不見干將莫邪
離復合氣衝牛斗森滅沒長鯨掉尾滄海闊
寶劒歌(明)孫炎
寶劒光耿耿佩之可以當一龍只是隂山太古雪為誰
結此青芙蓉明珠為寶錦為帶三尺枯蛟出冰海自從
虎革裹干戈飛入芒碭育光彩青田劉郎漢諸孫傳家
惟有此物存匣中千年睡不醒白帝血染桃花痕山童
神全眼如日時見蜿蜒走虛室我逄龍精不敢彈正氣
直貫青天寒還君持之獻明主若歲大旱為霖雨
匣劒行(明)張元凱
生長闔閭國家住專諸里鍜鍊昆吾成一匣明秋水秋
水泠泠聲繞扉凄清中夜蛟龍歸空廬獨抱朗月卧高
天颯動霜華飛提攜神物無人覺何來白虹常在握鋒
芒衛霍耀天山精靈荆聶傾河嶽結客紛紛向五陵呼
盧博采且浮沈寧輸百萬㽜三尺懸在腰間酬寸心鸊
鵜新淬光如彗照見人間不平事玉玦金環日日閒匣
中一匊明珠淚嚴城吹角秋夜清風凄月肅鄰雞鳴擥
衣起舞欲拔劒無乃歲久青苔生莫邪空老無人齒世
人共寶鉛刀耳幕南塞北行路難酬恩報怨竟誰是淪
落沈埋一蒯緱恥將彈鋏動諸侯豐城不掩千霄氣越
石何嗟繞指柔
五言律
蕃劒(唐)杜甫
致此自僻遠又非珠玉裝如何有竒怪每夜吐光芒虎
氣必騰上龍身寧久藏風塵苦未息持汝奉明王
寶劒篇(唐)劉長卿
寶劒不可得相逄幾許難今朝一度見赤色照人寒匣
裏星文動環邊月影殘自然神鬼伏無事莫空彈
賦得雙佩劒送方生趨幕府(明)潘緯
延津雙玉虹神物合雌雄易用千金購難為一割功塵
埋餘斗氣歲遠結隂風感激封侯去龍鳴出匣中
賦得劒幷送湯憲副(明)童珮
寶鍔曾㽜此千年尚有名星辰片雲識風雨半江生鍊
想古人跡功知烈士成張華在當路寧使久延平
五言排律
觀淬龍泉劒(唐)裴夷
歐冶將成器風胡幸見逄發硎思剸玉投水化為龍詎
肯藏深匣終期用刜鐘蓮花生寶鍔秋日厲霜鋒練質
纔三尺吹毛過百重擊磨如不倦提握願長從
劒化為龍(唐)張聿
古劒誠難屈精明有所從沈埋方出獄會合却成龍牛
斗冤初歇蜿蜒氣漸濃雲濤透百尺水府躍千重拖尾
迷蓮鍔張鱗露錦容至今沙岸下誰得覩靈蹤
五言絶句
劒客(唐)賈島
十年磨一劒霜刃未曾試今日把似君誰有不平事
七言絶句
書劒(唐)元稹
渝工劒刃皆歐冶巴吏書蹤盡子雲唯我心知有來處
泊船黃草夜思君
寶劒(唐)韓偓
困極應還有日通難將塵土掩神蹤但教出得豐城後
不是延津亦化龍
詠劒(明)沈貞
三尺精靈夜吐輝曾聞天上化龍飛千金漫落英雄手
不斷人間是與非
戚將軍贈寶劒歌(明)王世貞
鑄成歐冶笑相看朵朵蓮花映日寒自是君家第三劒
萬年不遣贈來丹
其二
曾向滄流剸怒鯨酒闌分手贈書生芙蓉澀盡魚鱗老
總為人間事漸平
其三
霜華出匣影迷離懶傍商山刈紫芝腰下長鎌來便妒
不湏風雨論雄雌
其四
螭頭銜玉虎絲絛白晝凌霜夜吼濤東海王生身漸老
可能酬得呂虔刀
御定佩文齋詠物詩選卷一百四十二
