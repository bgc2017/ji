欽定四庫全書
御定佩文齋詠物詩選卷一百七十七
書札類
七言律
將發洛中枉令狐相公手札兼辱二篇寵行以
長句答之(唐)白居易
尺素忽驚來梓澤雙金不惜送蓬山八行落泊飛雲雨
五字鎗鏦動珮環玉韻乍聽堪醒酒銀鈎細讀當披顔
收藏便作終身寶何啻三年懷䄂間
初冬月夜得皇甫澤州手札并詩數篇因遣報
書偶題長句(唐)白居易
清冷玉韻兩三章落泊銀鈎七八行心逐報書懸雁足
夢尋來路遶羊腸水南地空多明月山北天寒足早霜
最恨潑醅新熟酒迎冬不得共君嘗
得故人書(明)沈貞
蕭蕭落葉蔽荒苔流水柴門晝始開紫塞雁從江上過
故人書向日邊來秋風客舍心千里夜雨燈窗看幾回
迢遞關河空念别何時能報一枝梅
五言絶句
雜詠(唐)王維
家住孟津河門對孟津口常有江南船寄書家中否
夾溝遇邑人問家信(明)楊士竒
聞道故鄉來辭家今遠近恐有南京書停舟試相問
懷鄒子序(明)謝榛
渺渺太湖水湖中多鯉魚故人時把釣應有北來書
七言絶句
答友懷野寺舊居(唐)李端
自嫌野性共人疎憶向西林更結廬寄謝山隂許都講
昨來頻得遠公書
秋思(唐)張籍
洛陽城裏見秋風欲作家書意萬重復恐匆匆說不盡
行人臨發又開封
得袁相書(唐)白居易
榖苖深處一農夫面黑頭斑手把鋤何意使人猶識我
就田來送相公書
小碎(唐)元稹
小碎詩篇取次書等閒題柱意何如諸郎到處應相問
留取三行代鯉魚
端州江亭得家書(唐)李紳
雨中鵲語喧江樹風處蛛絲颺水潯開拆遠書何事喜
數行家信抵千金
别王十後附書(唐)杜牧
重關曉渡宿雲寒羸馬原知步步難此信的應中路見
亂山何處拆書看
送友人之湖上(唐)陸龜蒙
故人溪上有漁舟竿倚風蘋夜不收欲寄一函聊問訊
洪喬寧作置書郵
寓書(元)范梈
欲寫鄉書寄故園行人已遠意空存舉頭却見南來燕
箇箇隨春度塞門
秋日作(明)練子寧
水精簾動桂花風湘簟凉生八月中魄落西窗銀燭裏
烏絲雪繭寄秋鴻
御定佩文齋詠物詩選卷一百七十七
