欽定四庫全書
御定佩文齋詠物詩選卷三百十七
葡萄類
七言古
初食太原生葡萄時十二月二日
(宋)楊萬里
淮南葡萄八月酸只可生喫不可乾淮北葡萄十月熟
縱可作羓也無肉老夫臘裏来都梁飣坐那得馬乳香
分眀猶帶龍䰅在徑寸玄珠肥十倍太原清霜熬絳餳
甘露凍作紫水精隆冬壓架無人摘雪打冰封不曾拆
風吹日炙不曾腊玉盤一顆直萬錢與渠傾蓋真忘年
君不見道逄麴車口流涎
題溫日觀畫葡萄(元)楊載
老禪嗜酒醉不醒兀坐虛檐寫清影興来擲筆意茫然
落葉滿庭秋月冷醉中捉筆兩眼花倚檐架子欹復斜
翠藤盤屈那可辨但見滿紙生龍蛇
詶蕭侯送葡萄(元)虞集
蕭侯昔致蒲萄苖山童不灌三日焦宛西上品復親致
手種窗南自澆水一月當生一尺長移向江頭薜荔牆
秋深雨足馬乳重舉囊石壓青霞漿是時蕭侯當走馬
来訪衰翁茅屋下酒酣舞劒傾一尊不信金盤露如瀉
七言律
葡萄架(宋)楊萬里
纔喜盤藤卷葉生又驚壓架暗陰成夏添凉潤青油幕
秋摘甘寒黑水精近竹猶爭一尺許抛䰅先罥兩三莖
今年乞種江西去長是茅齋怯晩晴
葡萄(元)洪希文
走架龍䰅弱不支炎天待月立多時醍醐縱美輸清滑
瓔珞雖圓讓陸離珍異曾誇太冲賦纍垂已入退之詩
當年若得傳方法博取凉州亦一竒
葡萄(眀)馮琦
晻曖繁陰覆綠苔藤枝蘿蔓共縈廻自隨博望仙槎後
詔許甘泉别殿栽的的紫房含雨潤疎疎翠幄向風開
詞臣消渴沾新釀不羡金莖露一杯
五言絶句
題墨蒲萄(元)傅若金
上苑根株少風沙道路長也知隨漢節終得薦君王
七言絶句
葡萄(唐)韓愈
新莖未徧半猶枯高架支離倦復扶若欲滿盤堆馬乳
莫辭添竹引龍䰅
觀寂照葡萄(元)鮮于樞
阿師已把書為畫俗客那知色是空却憶西湖酒醒處
一棚凉影臥秋風
温日觀葡萄(元)鄧文原
滿筐圓實驪珠滑入口甘香冰玉寒若使文園知此味
露華應不乞金盤
葡萄(元)歐陽玄
宛馬西来貢帝鄉驪珠顆顆露凝光只今移植江南地
蔓引龍䰅百尺長
題畫蒲萄(元)丁鶴年
西域蒲萄事已非故人揮灑出天機碧雲凉冷驪龍睡
拾得遺珠月下歸
葡萄(眀)李夢陽
萬里西風過雁時綠雲玄玉影參差酒酣試取冰丸嚼
不說天南有荔枝
御定佩文齋詠物詩選卷三百十七
