欽定四庫全書
御定佩文齋詠物詩選卷四百三十六
鳩類
四言古
魏德謳(魏)曹植
斑斑者鳩爰素其質昔翔殷郊今為魏出朱目丹趾靈
姿詭類載飛載鳴彰我皇懿
五言古
白浮鳩(梁)吴均
瑯琊白浮鳩紫翳飄陌頭食飲東莞野棲宿越王樓
春鳩(唐)元稹
春鳩與百舌音響詎同年如何一時語俱得春風憐猶
知造物意當春不生蟬免教争叫噪沸渭桃花前
鳩隠(明)汪應軫
鳴鳩拂其羽四海皆陽春秋風起鶗鴂蓬棘深蔵身時
哉有顯晦微鳥靈於人孰謂鳩性拙而同鳳與麟
七言古(附長短句)
青鳩詞(宋)徐照
勞勞復勞勞生人半行客今人行古道古道有行役相
逢莫等閒相離易疎隔殷勤紅杏花徹宵對芳席眀年
花開人東西青鳩食花舊處啼
題畫(明)張邦竒
鳩性愛雨花愛晴同倚東風不同情春光二月濃於酒
雙鳩醉寐不復鳴雙鳩不鳴花相語無令鳩醒叫天雨
五言絶句
西窗晝雨(元)黃鎮成
三春驚過半霪雨灑窗西鵲腦添爐炷春鳩隔樹啼
七言絶句
初晴遊滄浪亭(宋)蘇舜欽
夜雨連眀春水生嬌雲濃暖弄微晴簾虚日薄花竹静
時有乳鳩相對鳴
絶句(宋)蘇軾
柴桑春晩思依依屋角鳴鳩雨欲飛昨日已收寒食火
吹花風起却添衣
清眀日晩晴(宋)沈與求
正好園林藉落英細風吹雨濕清眀牆陰旱渴休無賴
自有鳴鳩解喚晴
曾宏父將往霅川見内相葉公以詩為别次其
韻以自見沈與求
牆根啁啾百鳥鬧最愛乳鳩來喚晴日永春閒深院落
渠能便當管絃聲
邨居秋暮(宋)薛季宣
風廽偃水縠紋平林末他山筆架横場圃未閒黃葉下
鵓鳩啼雨忽啼晴
春日即事(金)周昂
凍柳僵榆未改容狐裘貂帽尚宜風欲尋把酒渾無處
春在鳴鳩谷谷中
即事周昂
楊花顛倒入簾櫳睡鴨香殘碧霧空盡日尋詩尋不得
鵓鴣聲在夢魂中
雨中過山(明)高啟
春雲晻靄澗奔渾風雨行人過一邨不似家山深竹裏
乳鳩啼午未開門
棃花錦鳩(明)張以寧
一枝新雨帶啼鳩喚起春寒枝上頭說與朝來啼太苦
洗粧纔了不禁愁
題棃花錦鳩圖(明)程本立
萬花深處語黃鸝花底能無挾彈兒自在雨鳩春寂寂
一枝晴雪立多時
題鳴鳩拂羽圖(明)胡儼
日暖風暄淚竹斑鳴鳩拂羽樹林間眼中正是春光好
呼雨呼晴莫等閒
題棃花斑鳩圖(明)王恭
繡頸斕斑錦翼齊梁園春樹好飛棲樂遊年少偏嫌雨
莫向花間自在啼
過相湖(明)懷悦
扁舟飛出相湖東花片紅穿樹底風纔聽前邨鳩喚雨
斜陽又在暮雲中
斑鳩(明)錢遜
闘草歸來女伴尋遊絲飛絮惱春心紫鳩聲歇爐煙冷
門掩棃花暮雨深
春郊即事(明)宋登春
春風嫋嫋夕陽西芳艸菲菲楊柳堤行盡谿山有茅屋
青林深處一鳩啼
長幅蠒紙倣叔眀(明)李日華
遠山煙重樹萋萋潮落沙寒水一谿獨坐茅亭無一事
晴鳩啼過雨鳩啼
暮春入棲霞山尋張文寺(明)紀青
山氣陰陰出荷鋤才分瓜子又挑蔬倦來芍藥花前卧
帶雨鳴鳩過艸廬
春寒(明)張宇初
煙雨聲中酒夢殘蘼蕪添綠又春闌鵓鳩喚處西風急
自是楊花惹暮寒
御定佩文齋詠物詩選卷四百三十六
