欽定四庫全書
御定佩文齋詠物詩選卷二百四十一
道家雜類
四言古
洗藥池(晉)葛洪
洞隂泠泠風珮清清仙居永劫花木長榮
五言古
讀道書作(宋)朱子
巖居秉貞操所慕在元虛清夜眠齋宇終朝觀道書形
忘氣自冲性逹理不餘於道雖未庶已超名迹拘至樂
在襟懷山水非所娛寄語狂馳子營營竟焉如
其二
白露墜秋節碧隂生夕凉起步廣庭内仰見天蒼蒼東
華綠髮翁授我不老方願言勤修學接景三元鄉
閱真誥(明)張簡
長史昔好道鍊真三秀峯夜感紫微仙降集華房中鸞
鳥鳴素月翠旍颺琅風摛詞託諷諭贊揚皆真宗中有
餐霞人可以回嬰童刻之白玉檢藏之華陽宫真人有
仙氣乃得探其蹤我生慕元素無由啟愚蒙嘯詠金玉
章靈音朗九空懷仙起冥想䬃然精靈通焉能出囂滓
歘忽驂雲龍
五言律
道家三首奉敕撰(唐)張說
金壇啟曙闈真氣肅微微落月銜仙竇初霞拂羽衣香
隨龍節下雲逐鳳簫飛暫往蓬萊戲千年始一歸
其二
窈窕流精觀深沈紫翠庭金蓮調上藥寶案讀仙經作
賦看神雨乘槎辨客星秪應謝人俗輕舉託雲軿
其三
道記開中籙真官表上清焚香三鳥至煉藥九仙成天
上靈書下空中妙伎迎迎來出煙霧渺渺戲蓬瀛
贈辟榖者(唐)張籍
學得餐霞法逢人贈小還身輕會試鶴力弱未離山無
食犬猶在不耕牛自閒朝朝空潄水叩齒草堂間
元日女道士受籙(唐)賈島
元日更新夜齋身稱淨衣數星連斗出萬里斷雲飛霜
下磬聲在月高壇影微立聽師語了左肘繫符歸
月下留丹竈(唐)司空圖
月下留丹竈壇邊樹羽衣異香人不覺殘夜鶴分飛朝
會初元盛蓬瀛舊侣稀瑶函真跡在妖魅敢揚威
七言律
題雍丘崔明府丹竈(唐)李白
美人為政本忘機服藥求仙事不違葉縣已泥丹竈畢
瀛洲當伴赤松歸先師有訣神將助大聖無心火自飛
九轉但能生羽翼雙鳬忽去定何依
道服(宋)王禹儞
楮符布褐皂紗巾曾奉西垣寓直人此際暫披因假日
如今長著見閒身濯纓未識三湘水漉酒空經六里春
不為行香著朝服二車誰信舊詞臣
井西丹房(元)張憲
葛井西頭更向西丹房高與白雲齊鉛田虎下飛紅電
汞海龍沈結紫泥山鬼俯欄窺火候爐神伏地丐刀圭
飲餘一醆中黃酒坐聽鵑聲松上啼
七言絶句
武陵龍興觀黃道士房問易因題
(唐)王昌齡
齋心問易太陽宫八卦真形一氣中仙老言余鶴飛去
玉清壇上雨濛濛
聞陳山人定命丹成試以詩乞
(宋)文同
水火相交飬大還已聞神汞滿爐乾彘肪榖漆尋常得
教服靈丹二萬丸
煉丹井(元)吳景奎
丹成遺井在層巔金碧靈光夜燭天抱甕道人閒不得
白雲深處灌芝田
御定佩文齋詠物詩選卷二百四十一
