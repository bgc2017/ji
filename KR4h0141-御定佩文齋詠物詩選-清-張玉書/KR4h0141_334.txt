欽定四庫全書
御定佩文齋詠物詩選卷三百三十四
木棉花類附橦花
七言絶句
曲池陪宴即事上竇中丞(唐)熊孺登
水自山阿繞座來珊瑚臺上木棉開欲知舉目無情罰
一片花流酒一桮
二月一日雨寒(宋)楊萬里
姚黃魏紫向誰賒郁李櫻桃也沒些却是南中春色别
滿城都是木棉花
潮惠道中(宋)劉克莊
春深絶不見妍華極目黃茅際白沙幾樹半天紅似染
居人云是木棉花
思明州(元)陳孚
毒蟲含弩滿汀沙荒艸深眠十丈蛇遥望天邊紅似火
瘴雲飛落木棉花
嶺南雜錄(明)汪廣洋
石鼎微熏茉莉香椰瓢滿貯荔枝漿木棉花落南風起
五月交州海氣凉
古耶道中有懷(明)陳憲章
翠烟浮壟麥初齊社樹青青獨鳥啼何處相思不相見
木棉花下水門西
晚次安南呂塊站(明)許天錫
瓊雲歸路正匆匆十里官亭坐晚風何事最關孤客思
數聲啼鳥木棉紅
田家即事(明)唐時升
楝花䔩䔩柳毿毿犬吠西鄰餉麥蚕雨過木棉齊放葉
相邀作社到城南
附橦花
五言古
種橦花(元)陳高
炎方有橦樹衣被代蠶桑舍西得閒園種之漫成行苖
生初夏時料理晨夕忙揮鋤向烈日灑汗成流漿培根
澆灌頻高者三尺強鮮鮮綠葉茂燦燦金英黃結實吐
秋繭皎潔如雪霜及時以收斂采采動盈筐緝治入機
杼裁剪為衣裳御寒類挟纊老稚免凄凉豪家植花卉
紛紛被垣牆于世竟何補争先翫芬芳棄取一何異感
物增惋傷
御定佩文齋詠物詩選卷三百三十四
