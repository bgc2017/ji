欽定四庫全書
御定佩文齋詠物詩選卷七十五
嶺類
五言古
奉使嵩山途經緱嶺(唐)宋之問
侵星發洛城城中歌吹聲畢景至緱嶺嶺上烟霞生草
樹饒野意山川多古情大隠德所薄歸来可退耕
早上五盤嶺(唐)岑參
平旦驅駟馬曠然出五盤江回兩崖鬪日隠羣峰攅蒼
翠烟景曙森沉雲樹寒松疎露孤驛花密藏回灘棧道
谿雨滑畬田原草乾此行為知已不覺蜀道難
秋雲嶺(唐)劉長卿
山色無定姿如烟復如黛孤峰夕陽後翠積秋天外雲
起遥蔽虧江回頻向背不知今遠近到處猶相對
峥嶸嶺(唐)孟郊
疏鑿順高下結構紅烟霞坐嘯郡齋肅玩竒石路斜古
樹浮綠氣高門結朱華始見崢嶸狀仰止逾可嘉
過分水嶺孟郊
山壯馬力短路行石齒中十步九舉轡廻還失西東谿
水變為雨懸厓隂濛濛客衣飄搖秋葛花零落風白日
舍我去征途忽然窮
桑乾嶺(元)袁桷
兹山西北来旋轉十二雷昔人望鄉處特立何崔嵬我
来坐絶頂雲漢森昭回出日騰金鉦積露流銀臺長空
不受暑雪花散皚皚氊車引繩過屈曲腹九廻微蹤媿
三至南望心低徊長風馬耳迅何當賦歸来
五言律
松山嶺(唐)宋之問
翼翼高旌轉鏘鏘鳳輦飛塵消清蹕路雲濕侍臣衣白
羽搖丹壑天營逼翠微芳聲耀今古四海警宸威
夜宿七盤嶺(唐)沈佺期
獨游千里外高卧七盤西山月臨窗近天河入戶低芳
春平仲綠清夜子規啼浮客空留聽褒城聞曙雞
遊鳳林寺西嶺(唐)孟浩然
共喜年華好来遊水石間烟容開遠樹春色滿幽山壺
酒朋情洽琴歌野興閒莫愁歸路暝招月伴人還
玉山嶺上作(唐)皇甫曾
悠悠驅匹馬征路上連岡晚翠深雲竇寒苔淨石梁荻
花偏似雪楓葉不禁霜愁見前程遠空郊下夕陽
韶州送竇司直出嶺(唐)羅鄴
江曲山如畫貪程亦駐舟果隨巖狖落槎帶水禽流客
散他鄉夜人歸故國秋樽前挂帆去風雨下西樓
過秦嶺(唐)孟貫
古今傳此嶺高下勢崢嶸安得青山路化為平地行蒼
苔留虎跡碧樹障谿聲欲過一回首踟蹰無限情
千秋嶺上(宋)晁補之
永日倦高躋盤回四望迷松根危抱石嶺路曲隨谿馬
腹飛雲薄山腰過雨低隂崖不可度誰此搆長梯
過黃塘嶺(宋)朱子
屈曲危塍轉沈隂山氣昏蟬聲高樹暗石瀨淺流喧已
過黃塘嶺欲覓桃花源無為此留滯驅馬踰山樊
登梅嶺朱子
去路霜威勁歸程雪意深往還無幾日景物變千林曉
磴初移屐寒雲欲滿襟玉梅疎半落猶足慰幽尋
槍竿嶺(元)貢奎
薄宦辭家遠經秋未得歸直隨山北去却背雁南飛川
静白雲起郊平紅葉微憶曾留宿處立馬認還非
將干嶺(元)貢師泰
絶頂低南斗重關壯北門隴雲浮地白谷水帶泥渾宇
宙神功大山河帝業尊小臣叨載筆華髮感深恩
靈峰嶺(明)樊阜
嶺路青林杪盤廻出白雲寺樓當塢見野碓隔谿聞屐
潤苔花積衣香藥草熏崖隂仙洞在遥見鹿成羣
七言律
度東山嶺(明)程敏政
石橋駐馬問田翁一塢深深隔樹東帝子閣前沙似粟
野神祠下路如弓疎松古磵風微動細草隂厓雪半融
回望紅塵纔數里不知身在亂山中
五言絶句
登嶺望(唐)許鼎
淼淼三江水悠悠五嶺關雁飛猶不度人去若為還
七言絶句
嶺南路(唐)朱慶餘
越嶺向南風景異人人傳說到京城經冬来往不踏雪
盡在刺桐花下行
大散嶺(唐)羅鄴
過往長逢日色稀雪花如掌撲行衣嶺頭却望人来處
特地身疑是鳥飛
王干三嶺(元)方回
澄練平臯水屈盤青蒼松櫟擁峰巒霜晴邨落全如畫
一見都忘上嶺難
槍竿嶺(元)貢奎
百折廻岡勢欲迷舉頭山寺與雲齊經行絶似江南路
落日青林杜宇啼
御定佩文齋詠物詩選卷七十五
