欽定四庫全書
御定佩文齋詠物詩選卷七十六
巖類
五言古
安陸白兆山桃花巖寄劉侍御
(唐)李白
雲卧三十年好閒復愛仙蓬壺雖冥絶鸞鶴心悠然歸
来桃花巖得憩雲窗眠對嶺人共語飲潭猿相連時昇
翠微上邈若羅浮巔兩岑抱東壑一嶂横西天樹雜日
易隠崖傾月難圓芳草換野色飛蘿搖春烟入遠構石
室選幽開山田獨此林下意杳無區中緣永辭霜臺客
千載方来旋
宴坐巖(宋)劉子翬
青青椃樹林下蔭蒼蘚石幽人宴坐時懷抱忘其適不
見暮樵歸寒山雨中碧
七言古
朝陽巖下歌(唐)元結
朝陽巖下湘水深朝陽洞口寒泉清零陵城郭夹湘岸
巖洞幽奇帶郡城荒蕪自古人不見零陵徒有先賢傳
水石為娛安可羨長歌一曲留相勸
五言律
早春題少室東巖(唐)白居易
二十六峰晴雪消嵐翠生月留三夜宿春引四山行遠
草初含色寒禽未變聲東巖最高石惟我有題名
桃巖憶賈島(唐)顧非熊
路向桃巖去多行洞壑間鶴聲兼野静谿色帶邨閒疎
葦秋前渚斜陽雨後山憐君不得見詩思最相關
化成巖(宋)戴復古
城郭囂塵外江山勝概中鏗然一灘水和以萬松風夹
徑森危石孤亭納太空蒼巖不能語曾識贊皇公
章巖(宋)朱子
豁爾天開宇呀然夜不扃間雲任棲宿密雨斷飄零老
屋僧常住高軒客屢經古今題寫處一半蘚紋青
次韻擇之章巖朱子
驅馬倦長道投鞭憩此巖来應六鼇戴跡是五丁劖泉
脉流青澗林梢擁碧巉老禪深閉戶客子且征衫
登靈巖(明)陳秀民
寳殿壓崔嵬華池頂上開山從太白出水自洞庭来閣
樹聮珠塔巖花照石臺吳王清暑地那得有塵埃
登拂水巖(明)顧雲鴻
一杖入叢箐春泉處處生巖侵湖墅近崖豁海門平雲
逕分樵出風林帶鳥傾盤回千嶂盡下界一雞鳴
七言律
西巖(宋)余靖
萬壑千巖鬪物華搘笻閒訪道生涯一壇星斗修真館
數里雲霞劚藥家魚戲竹谿寒影碎路穿松塢翠隂斜
桃源自有神仙宅未信明河八月槎
題將軍巖(宋)劉子翬
昔年棲險人何在彷彿樓臺杳靄間事去長空飛鳥沒
時清宴坐一僧閒霜秋石壁黃金樹月夜雲濤碧玉灣
杖策時来訪竒絶漁樵幽興自相關
和人遊西巖(宋)朱子
平生壯志浩無窮老寄寒泉亂石中閒去披襟弄清泚
静来合眼聽玲瓏不知澗寺晴時雨何似谿亭落葉風
吟罷君詩自瀟灑此心端不限西東
劉仙巖(元)雅勒呼
削雲千丈倚蒼崖箭括通天一竅開草樹隂森藏洞府
烟霞縹緲護樓臺白雲已向空中去黃鶴時聞月下来
欲向仙翁借笻杖凌高長嘯望蓬莱
五言絶句
竹巖(唐)張籍
獨入千竿裏緣巖踏石層筍頭齊欲出更不許人登
逍遥巖(元)杜本
鵬摶九萬里籬鷃飛只尺所以達觀人亦各適其適
七言絶句
夏日登鶴巖(唐)戴叔倫
天風吹我上層岡露灑長松六月凉願借老僧雙白鶴
碧雲深處共翺翔
奉和子服老弟黃楊游洲巖(宋)朱子
聞道黃楊山上頭千峰環抱石泉幽羡君拄杖年年去
飽看人間萬頃秋
其二
游洲巖下水泠泠枕石何妨夢裏聽要與他年成故事
謾尋幽處著新亭
雲巖(明)陶望齡
丹壑蒼崖處處鐘夜深天畔有孤笻寒燈一點松龕裏
照見雲間五老峰
御定佩文齋詠物詩選卷七十六
