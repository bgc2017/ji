欽定四庫全書
御定佩文齋詠物詩選卷二百三十四
僧類
五言古
赤谷安禪師塔(唐)盧照鄰
獨坐巖之曲悠然無俗氛酌酒呈丹桂思詩贈白雲煙
霞朝晚聚猿鳥歲時聞水華競秋色山翠含夕曛高談
十二部細覈五千文如如數冥昧生生理氤氲古人有
糟粕輪扁情未分且當事芝术從吾所好云
還山貽湛法師(唐)孟浩然
幼聞無生理常欲觀此身心跡罕兼遂﨑嶇多在塵晚
途歸舊壑偶與支公鄰導以微妙法結為清淨因煩惱
業頓捨山林情轉殷朝來問疑義夕話得清真墨妙稱
古絶詞華驚世人禪房閉虚静花藥連冬春平石藉琴
硯落泉灑衣巾欲知冥滅意朝夕海鷗馴
贈僧崖公(唐)李白
昔在朗陵東學禪白眉空大地了鏡徹廻旋寄輪風攬
彼造化力持為我神通晚謁太山君親見日没雲中夜
卧山月拂衣逃人羣授余金仙道曠劫未始聞冥機發
天光獨朗謝垢氛虛舟不繫物觀化遊江濆江濆遇同
聲道崖乃僧英說法動海嶽遊方化公卿手秉玉麈尾
如登白樓亭微言注百川亹亹信可聽一風鼓羣有萬
籟各自鳴啟閉八窗牗託宿掣電霆自言歴天台摶壁
躡翠屏凌兢石橋去恍惚入靑冥昔往今來歸絶景無
不經何日更携手乘杯向蓬瀛
送通禪師還南陵隱静寺李白
我聞隱静寺山水多竒蹤巖種朗公橘門深杯渡松道
人制猛虎振錫還孤峯他日南陵下相期谷口逄
贈宣州靈源寺仲濬公李白
敬亭白雲氣秀色連蒼梧下暎雙谿水如天落鏡湖此
中積龍象獨許濬公殊風韻逸江左文章動海隅觀心
同水月解領得明珠今日逄支遁高談出有無
贈僧行融李白
梁有湯惠休常從鮑照遊峩嵋史懷一獨暎陳公出卓
絶二道人結交鳳與麟行融亦俊發吾知有英骨海若
不隱珠驪龍吐明月大海乘虛舟隨波任安流賦詩旃
檀閣縱酒鸚鵡洲待我適東越相攜上白樓
送恂上人還吳(唐)儲光羲
洛城本天邑洛水即天池君王旣行幸法子復來儀虚
室香花滿清川楊柳垂乘閒道歸去遠意誰能知
贈霈禪師(唐)皇甫曾
南嶽滿湘源吾師經利涉身歸沃洲老名與支公接淨
教傳荆吳道緣正漁獵觀空色不染對鏡心自愜室中
人寂寞門外山稠疊天台積幽夢早晚當負笈
贈江華長老(唐)柳宗元
老僧道機熟默語心皆寂去歲别舂陵㳂流此投跡空
室無侍者巾屨唯挂壁一飯不願餘跏趺便終夕風窗
疎竹響露井寒松滴偶地即安居滿庭芳草積
夏日謁智遠禪師(唐)孟郊
吾師當幾祖說法云無空禪心三界外宴坐天地中院
靜鬼神去身與草木同因知護王國滿鉢盛毒龍斗藪
塵埃衣謁師見眞宗何必千萬劫瞬息去樊籠盛夏火
為日一堂十月風不得為弟子名姓掛儒宫
贈道月上人孟郊
僧貎淨無點僧衣寧綴華尋常晝日行不使身影斜飯
术煑松柏坐山邀雲霞欲知禪隱高緝薜為袈裟
送清遠上人歸楚山舊寺孟郊
波中出吳境霞際登楚岑山寺一别來雲蘿三改隂詩
誇碧雲句道證青蓮心應笑泛萍者不知松隱深
送元亮師孟郊
蘭泉滌我襟杉月棲我心茗啜綠淨花經誦清柔音何
處笑為别淡情愁不侵
送淡公孟郊
江南邑中寺平地生勝山開元吳語僧律韻高且閒妙
樂谿岸平桂榜復往還樹石相鬭生紅綠各異顔風味
我遥憶新竒師獨攀
題道宗上人十韻(唐)白居易
如來說偈讃菩薩著論議是故宗律師以詩為佛事一
音無差别四句有詮次欲使第一流皆知不二義精潔
沾戒體閒淡藏禪味從容恣語言縹緲離文字旁延邦
國彦上逹王公貴先以詩句牽後令入佛智人多愛師
句我獨知師意不似休上人空多碧雲思
題天竺南院贈閒元旻清四上人
白居易
雜芳澗草合繁綠巖樹新山深景候晚四月有餘春竹
寺過微雨石徑無纖塵白衣一居士方袍四道人地異
佛國土人非俗交親城中山下别相送亦殷勤
贈别宣上人白居易
上人處世界清淨何所似似彼白蓮花在水不著水性
眞悟泡幻行潔離塵滓修道來幾時身心俱到此嗟予
牽世網不得長依止離念與碧雲秋來朝夕起
梵天寺見僧守詮小詩清遠可愛次韻
(宋)蘇軾
但聞煙外鐘不見煙中寺幽人行未巳草露濕芒屨唯
應山頭月夜夜照來去
送金山鄉僧歸蜀開堂蘇軾
撞鐘浮玉山迎我三千指衆中聞謦欬未語知鄉里我
非箇中人何以默識子振衣忽歸去隻影千山裏涪江
與中泠共此一味水冰盤薦琥珀何似糖霜美
送僧定觀歸(元)黃清老
詩僧百丈來復作五臺别丁然振金錫桂子落秋雪山
空白雲閒風息萬籟滅相思何處無江湖一眀月
賡僧韻(明)太祖
天台五百尊方寸皆明月月影彌千江何曾有暫歇為
斯妙用通今古長不滅昔當懸挂時誠非凡可越住世
及應眞幾度阿僧劫假錫作梯航泛海濤如雪一旦杳
無蹤暫與沙門别儵忽羣禪中孰能為機泄禪心曠無
跡如海亦何竭僧本具他心宗門常合轍
送僧歸越中(明)王偁
錫挑龍河雲衣帶越谿雨說法方西來隨緣復東去松
枝偃故房柏子落庭樹從此上方遥人間但凝佇
吳中普門長老乞語(明)楊循吉
普門在何處莫向海中尋只此吳城中便有紫竹林古
以水與月而贊白衣士舉頭即見月掘地即得水樸哉
明長老今往住普門濟度說已盡我復將何言雖然無
可言願且舉水月月在水中明此理分明說
答松上人過訪不值(明)吳鼎芳
孤蹤石上雲飄忽本無住門外即青山一瓢向何處離
心寄春草柔艷欲飛去引領生白煙花落秖陀樹
清凉菴贈僧(明)范汭
芒鞋定遠近天路臨蒼蒼結宇久未了種松新已長平
池託空影斷壁飛斜光欲問吾師法吾師法已忘
寒山訪雪谷師(明)僧智舷
寒山太湖東六月雪埋塢時有天耳師巢居類巢父春
秋末半百氣骨自高古清泉凍連底蹲石怒獅虎此中
除梅花無物入巖戶
七言古(附長短句)
别山僧(唐)李白
何處名僧到水西乘舟弄月宿涇谿平明别我上山去
手攜金策踏雲梯騰身轉覺三天近舉足迴看萬嶺低
謔浪肯居支遁下風流還與遠公齊此度别離何日見
相思一夜暝猿啼
寄崇梵僧(唐)王維
崇梵僧崇梵僧秋歸覆釡春不還落花啼鳥紛紛亂澗
戶山窗寂寂閒峽裏誰知有人事郡中遥望空雲山
偃師東與韓樽同詣景雲暉上人即事
(唐)岑參
山隂老僧解楞伽潁陽歸客遠相過煙深草濕昨夜雨
雨後秋風渡漕河空山終日塵事少平郊遠見行人小
尚書磧上黃昏鐘别駕渡頭一歸鳥
送鴻舉師遊江西(唐)劉禹錫
禪客學禪兼學文出山初似無心雲從風卷舒來何處
繚繞巴山不得去山州古寺好閒居讀盡龍王宫裏書
使君灘頭揀石硯白帝城邊尋野蔬忽然登高心瞥起
又欲浮杯信流水煙波浩淼魚鳥情東去三千三百里
荆門峽斷無盤渦湘平漢闊清光多廬山霧開見瀑布
西江月淨聞漁歌鍾陵八郡多名守半是西方社中友
與師相見便談空想得高齋獅子吼
支公詩(唐)僧皎然
支公養馬復養鶴率性無羇多脱略天生支公與凡異
凡情不到支公地得道由來天上仙為僧却下人間寺
道家諸子論自然此公唯許逍遥篇山隂詩友喧四座
佳句縱横不廢禪
臘日遊孤山訪惠勤惠思二僧
(宋)蘇軾
天欲雪雲滿湖樓臺眀滅山有無水清石出魚可數林
深無人鳥自呼臘日不歸對妻孥名尋道人實自娛道
人之居在何許寶雲山前路盤紆孤山孤絶誰肯廬道
人有道山不孤紙窗竹屋深自暖擁褐坐睡依團蒲天
寒路遠愁僕夫整駕催歸及未晡出山廻望雲木合但
見野鶻盤浮圖兹遊淡泊歡有餘到家怳如夢蘧蘧作
詩火急追亡逋清景一失後難摹
送林上人還杭(宋)僧道潛
聚水作一雨多少近遠隨所遭或霑枯荄僅濡浹或入
巨海成波濤少林眞風今百紀悵惜至此何蕭條喜君
齊志早寂寞同我十載淪芻樵含冲嗜漠不自厭更欲
刺口嘗羣餚師門祖席在在有得此失彼良自嘲朅來
東南走千里但願刈楚逄翹翹駃浮長川不憚惡陟彼
巨巘寧知勞誠專志苦若有相行斷西壤逄英豪金鎚
扣天元楗廓玉電激海明珠高星霜因循共千日誰爾
使子先行包湖山蜿蜒湖水薄湖上幽人想如昨秋入
芙蓉露已漙曉捲簾櫳暑初却明明潭底見行雲謾謾
空中聞唳鶴此景從來吾已知異鄉寧羡君先歸由來
出處元無隔同看明朝日上時
題幻住菴中峯和尚蓮池野亭小像
(明)陳秀民
亭前池水生蓮花亭中老禪方結跏雙枝作供淨瓶裏
彷彿玉井銜丹霞世上蓮花亦常有玉堂不比丹青手
水底冰蠶已化龍絶世於今故無偶師是蓮花花是師
亭亭淨植湼不緇胸中五色舌上吐爛漫寫出蓮花詞
世間物物皆為幻我把斯圖作眞看君不見中峯峰上
十丈蓮吹香夜夜到諸天
鐔上送僧歸衡山(明)林鴻
上人孤閒似雲鶴十五出家住衡嶽說法能超最上乘
持心不受羣疑縳世上誰知來去蹤南窺太華北遊嵩
衲經雁蕩千峯雪定入峩嵋半夜鐘於今戒臘青松古
猶泛慈航到東土楊柳舟中九曲雲笋皮笠上三山雨
昨夜歸心繞楚天西風杖錫又茫然化龍潭畔清秋别
回雁峯頭舊日禪
送生明還雪竇(明)僧智舷
殘月在松僧在戶犬聲如豹隔松塢霜厚如雪野易風
空邨家家門尚杜還山不問幾日程直造雲邊峰頂坐
莫想錢塘江北菴琉璃一點如螢火
五言律
送沙門弘景道俊玄奘還荆州應制
(唐)李嶠
三乘歸淨域萬騎餞通莊就日離亭近彌天别路長荆
南旋杖鉢渭北限津梁何日紆眞果還來入帝鄉
送沙門弘景道俊玄奘還荆州應制
(唐)李乂
初日承歸旨秋風起贈言漢珠畱道味江璧返真源地
出南關遠天廻北斗尊寧知一柱觀却啟四禪門
陪李侍御訪聰上人禪居(唐)孟浩然
欣逄柏臺友共謁聰公禪石室無人到繩牀見虎眠隂
崖常抱雪枯澗為生泉出處雖云異同懽在法筵
同崔興宗送衡嶽瓊公南歸(唐)王維
言從石菌閣新下穆陵關獨向池陽去白雲畱故山綻
衣秋日裏洗鉢古松間一施傳心法惟將戒定還
送王上人還襄陽(唐)儲光羲
朝看法雲散知有至人還送客臨伊水行車出故關天
花滿南國精舍在空山雖復時來去中心長日閒
夏日過青龍寺謁操禪師(唐)裴廸
安禪一室内左右竹亭幽有法知不染無言誰敢酬鳥
飛爭向夕蟬噪已先秋煩暑自兹適清源何處求
晚過盤石寺禮鄭和尚(唐)岑參
暫詣高僧話來尋野寺孤岸花藏水碓谿竹暎風爐頂
上巢新鵲衣中得舊珠談禪未得去輟櫂且踟蹰
謁眞諦寺禪師(唐)杜甫
蘭若山高處煙霞障幾重凍泉依細石晴雪落長松問
法看詩妄觀身向酒慵未能割妻子卜宅近前峯
送靈澈上人歸嵩陽蘭若(唐)劉長卿
南地隨緣久東林幾歲空暮山門獨掩春草路難通作
梵連松韻焚香入桂叢唯將舊瓶鉢却寄白雲中
雲門寺訪靈一上人劉長卿
所思勞日久惆悵去西東禪客知何在春山到處同獨
行殘雪裏相見白雲中請近東林寺窮年事遠公
秋夜肅公房喜普門上人自陽羨山至
劉長卿
山棲久不見林下偶同遊早晚來香積何人住沃洲寒
禽驚後夜古木帶高秋却入千峯去孤雲不可留
送方外上人之常州依蕭使君劉長卿
宰臣思得度鷗鳥戀為羣遠客廻飛錫空山卧白雲夕
陽孤艇去秋水兩谿分歸共臨川史同飜貝葉文
送贇法師往上都(唐)錢起
遠近化人天王城指日邊宰官迎說法童子伴隨緣到
處花為雨行時杖出泉今宵松月下門閉想安禪
送宏志上人歸湖州(唐)李嘉祐
山林唯樂静行住不妨禪高月穿松徑殘陽過水田詩
從宿世悟法為本師傳能使南人敬修持香火緣
送普門上人還陽羨(唐)皇甫冉
花宫難久别道者憶千燈殘雪入林路深山歸寺僧日
光依嫩草泉響滴春冰何用求方便看心是一乘
題昭上人房皇甫冉
沃洲傳教後百衲老空林慮盡朝昏磬禪隨坐卧心鶴
飛湖草迥門掩海雲深地與天台接中峯早晚尋
寄淨虚上人初至雲門(唐)皇甫曾
寒蹤白雲裏法侣自提携竹徑通城下松門隔水西方
同沃洲去不似武陵迷髣髴心知處高峯是會稽
題贈吳門邕上人皇甫曾
春山唯一室獨坐草萋萋身寂心成道花閒鳥自啼細
泉松徑裏返景竹林西晚與門人别依依出虎谿
送少微上人東南遊皇甫曾
石橋人不到獨往更迢迢乞食山家少尋鐘野寺遥松
門風自掃瀑布雪難消秋夜聞清梵餘音逐海潮
冬夕寄青龍寺源公(唐)郎士元
歛屨入寒竹安禪過漏聲高松殘子落深井凍㾗生罷
磬風枝動懸燈雪屋明何當招我宿乘月上方行
送少微上人遊蜀(唐)盧綸
瓶鉢繞禪衣連宵宿翠微樹開巴水遠山曉蜀星稀徧
識中朝貴多諳外學非何當一傳付道侣願知歸
贈衡嶽隱禪師(唐)李端
舊住衡州寺隨緣偶北來夜禪山雪下朝汲竹門開半
偈傳初盡羣生意未廻唯當與樵者杖錫入天台
贈海明上人(唐)耿湋
來自西天竺持經奉紫微年深梵語變行苦俗流歸月
上安禪久苔生出院稀梁間有馴鴿不去復何依
喜入蘭陵望紫閣峯呈宣上人
(唐)李益
薙草開三徑巢林喜一枝地寬留種竹泉淺欲開池紫
閣當疎牗青松入壞籬從今安僻陋蕭相是吾師
贈蘭若僧(唐)于鵠
一身禪誦苦灑掃古花宫静室門常閉深蘿夜不通懸
燈喬木上鳴磬亂幡中附入高僧傳長稱二遠公
贈行脚僧(唐)戴叔倫
補衲隨緣住難維塵外蹤木杯能渡水鐵鉢肯降龍到
處棲雲榻何年卧雪峯知師歸日近應偃舊房松
送暎師歸本寺(唐)權德輿
還歸柳寺去遠遠出人羣苔甃桐花落山窗桂樹薰引
泉通絶澗放鶴入孤雲幸許宗雷到清談不易聞
送桃巖成上人歸本寺(唐)嚴維
長老歸緣起桃花憶舊巖清晨雲抱石深夜月籠杉道
具門人捧齋糧谷鳥銜餘生願依止文字欲三緘
送僧法和(唐)戎昱
逹士心無滯他鄉總是家問經翻貝葉論法指蓮花欲
契真空義先開智慧芽不知飛錫後何處是恒沙
送惟良上人(唐)劉禹錫
窮巷惟秋草高僧獨叩門相歡如舊識問法到無言水
為風生浪珠非塵可昏悟來皆是道此别不消魂
秋日過鴻舉法師寺送歸江陵劉禹錫
學畫長廊遍尋僧一徑幽小池兼鶴淨古木帶蝉秋客
至茶煙起禽歸講席收浮杯明日去相望水悠悠
送供奉定法師歸南安(唐)楊巨源
故鄉南越外萬里碧雲峯經論辭天去香花入海逄鷺
濤清梵徹蜃閣化城重心到長安陌交州後夜鐘
贈海東僧(唐)張籍
别家行萬里自說過扶餘學得中州語能為外國書與
醫收海藻持咒取龍魚更問同來伴天台幾夏居
山中贈日南僧張籍
獨向雙峯老松門閉兩涯飜經上蕉葉挂衲落籐花甃
石新開井穿林自種茶時逄海南客蠻語問誰家
送閩僧張籍
幾夏京城住今朝獨遠歸修行四分律護淨七條衣谿
寺黃橙熟沙田紫芋肥九龍潭上路同去客應稀
送無相禪師入關(唐)章孝標
九衢車馬塵不染了空人暫舍中峯雪應看内殿春齋
心無外事定力見前身聖主方崇教深宜謁紫宸
寄白頭陀(唐)白居易
近見頭陀伴云師老更慵性靈閒似鶴顔狀古於松山
裏猶難覓人間豈易逄仍聞移住處太白最高峯
贈僧雲棲(唐)張祜
麈尾與笻杖幾年離石壇梵餘林雪後棋罷嶽鐘殘開
卷喜先悟潄瓶知早寒衡陽寺前雁今日到長安
送僧遊温州(唐)朱慶餘
夏滿隨所適江湖非繫緣卷經離嶠寺隔葦上秋船水
落無風夜猿啼欲雨天石門期獨往謝守有遺篇
送僧朱慶餘
客行皆有為師去是閒遊野望攜金策禪棲寄石樓山
深松翠冷潭靜菊花秋幾處題青壁袈裟濺瀑流
送僧歸天台(唐)賈島
辭秦經越過歸寺海西峯石澗雙流水山門九里松曾
聞清禁漏却聽赤城鐘妙字研磨講應齊智者蹤
送僧遊衡嶽賈島
心知衡嶽路不怕去人稀船裏猶鳴磬谿頭自曝衣有
家從小别無寺不言歸料得逄寒往當禪雪滿扉
送僧賈島
大内曾持論天南化俗行舊房山雪在春草嶽陽生曉
了蓮經義堪任寶蓋迎王侯皆護法何寺講鐘鳴
寄無可上人賈島
僻寺多高樹凉天憶重遊磬過溝水盡月入草堂秋穴
蟻苔㾗静藏蟬柏葉稠名山思徧往早晚到嵩丘
送天台僧賈島
遠夢歸華頂扁舟背嶽陽寒蔬修淨食夜浪動禪牀雁
過孤峯曉猿啼一樹霜身心無别念餘習在詩章
送厲宗上人賈島
擁策背岷峩終南雨雪和潄泉秋鶴至禪樹夜猿過高
頂白雲盡前山黃葉多會吟廬嶽上月動九江波
送去華法師賈島
在越居何寺東南水路歸秋江洗一鉢寒日曬三衣默
聽鴻聲盡行看葉影飛囊中無寶貨船戶夜扃稀
贈然上人(唐)周賀
竹庭瓶水新深稱北窗人講罷見黃葉詩成尋舊隣錫
隂迷坐石池影露齋身苦作南行約勞生始問津
奉寄安國大師兼簡子蒙(唐)李商隱
憶奉蓮花坐兼聞貝葉經巖光分蠟屐澗響入銅瓶日
下徒推鶴天涯正對螢魚山羨曹植眷屬有文星
送太昱禪師(唐)許渾
禪牀深竹裏心與徑山期結社多高客登壇盡小師早
秋歸寺遠新雨上灘遲别後江雲碧南齋一首詩
白馬寺不出院僧許渾
禪心空已寂世路任多岐到院客長見閉關人不知寺
喧聽講絶廚遠送齋遲牆外洛陽道東西無盡時
贈僧許渾
心法本無住流沙歸復來錫隨山鳥動經附海船回洗
足柳遮寺坐禪花委苔惟將一童子又欲上天台
送無夢道人先歸甘露寺許渾
飄飄隨晚浪杯影入鷗羣萍凍千船雪巖隂一寺雲夜
燈江北見寒磬水西聞鶴嶺煙霞在歸期不羨君
寄西嶽白石僧(唐)馬戴
挂錫中峯上經行蹋石梯雲房出定後嶽月在池西峭
壁殘霞照欹松積雪齊年年著山屐曾得到招提
寄終南眞空禪師馬戴
閒想白雲外了然清淨僧松門山半寺雨夜佛前燈此
境可長往浮生自不能一從林下别瀑布幾成冰
贈别空公馬戴
雲門秋却入微徑久無人後夜中峯月空林百衲身寂
寥寒磬盡盥潄瀑泉新履跡誰相見松風掃石塵
送禪師(唐)薛能
寒空孤鳥度落日一僧歸近寺路聞梵出郊風滿衣步
搖瓶浪起盂戞磬聲微還坐棲禪所荒山月照扉
寄石橋僧(唐)項斯
逄師入山日道在石橋邊别後何人見秋來幾處禪谿
中雲隔寺夜半雪添泉生有天台約知無却出緣
贈越僧嶽雲(唐)温庭筠
世機消已盡巾履亦飄然一室故山月滿瓶秋澗泉禪
庵過微雪鄉寺隔寒煙應共白蓮客相期松桂前
其二
蘭亭舊都講今日意如何有樹開深院無塵到淺莎僧
居隨處好人事出門多不及新春鳥年年鏡水波
秋宿詩僧雲英房因贈(唐)杜荀鶴
賈島憐無可都緣數句詩君雖是後輩我謂過當時谿
浪和星動松隂帶鶴移同吟到明坐此道淡誰知
寄石湓清越上人(唐)方干
寺處惟高僻雲生石枕前静吟因得句獨夜不妨禪窗
接停猿樹巖飛浴鶴泉相思有書札俱倩獵人傳
贈江南僧方干
忘機室亦空禪與沃洲同唯有半庭竹能生竟日風思
山海月上出定印香終繼後傳衣者還須立雪中
送鏡空上人遊江南方干
去住如雲鶴飄然不可留何山逄後夏一食在孤舟細
雨蓮塘晚疎蟬橘岸秋應懷舊谿月夜過石窗流
題雪竇禪師方干
飛泉濺禪石瓶注亦生苔海上山不淺天邊人自來度
年隨檜柏獨夜任風雷獵者聞疎磬知師入定回
題碧谿山禪老方干
師步有雲隨師情唯鶴知蘿迷收&KR1637;路雪隔出溪時竹
狖窺沙井巖禽停檜枝由來傲卿相卧稳答書遲
贈瑪瑙山禪者方干
芿草不停獸因師山更靈邨林朝乞食風雨夜開扃井
味兼松粉雲根著淨瓶塵勞如醉夢對此暫能醒
送日東僧遊天台(唐)楊䕫
一瓶離日外行指赤城中去自重雲下來從積水東攀
蘿躋石徑挂錫憩松風迴首鷄林道惟應夢想通
聞仰山禪師往曹谿因贈(唐)張喬
曹谿松下路猿鳥重相親四海求玄理千峯繞定身異
花天上墮靈草雪中春自惜經行處焚香禮舊真
贈敬亭清越上人張喬
海上獨隨緣歸來二十年久閒時得句漸老不離禪砌
木欹臨水窗峰直倚天猶期向雲裏别掃石牀眠
上柏梯寺懷舊僧(唐)司空圖
雲根禪客居皆說舊吾廬松日明金像苔龕響木魚依
棲應不阻名利本來疎縱有人相問林間懶拆書
贈信美寺岑上人司空圖
廵禮諸方遍湘南頻有緣焚香老山寺乞食向江船紗
碧籠名畫燈寒照淨禪我能來永日蓮漏滴寒泉
贈圓昉公司空圖
天階讓紫衣冷格鶴猶卑道勝嫌名出身閒覺老遲晚
香延宿火寒磬度高枝每說長松寺他年與我期
送僧歸江東(唐)崔塗
坐徹秦城夏行登越客船去留那有著語默不離禪葉
擁臨關路霞明近海天更尋同社侣應得虎溪邊
送僧歸天竺崔塗
忽憶曾棲處千峯近沃洲别來秦樹老歸去海門秋汲
帶寒汀月禪鄰賈客舟遥知清興愜不厭石林幽
晚次修路僧崔塗
平盡不平處尚嫌功未深應難將世路便得稱師心高
鳥下殘照白煙生遠林更聞清磬發聊喜緩塵襟
贈休糧僧崔塗
聞鐘獨不齋何事更關懷静少人過院閒從草上階生
臺無鳥下石路有雲埋為憶禪中舊時遊夢百崖
青龍寺贈雲顥法師(唐)曹松
紫檀衣且香春殿日尤長此地開新講何山鏁舊房僧
名喧北闕祖印續南方莫惜青蓮喻秦人聽未忘
送德輝禪師曹松
天涯緣事了又造石霜微不以千峯險唯將獨影歸有
為嫌假佛無境是真機到後流沙錫何時更有飛
貽住山僧曹松
罷講廵巖塢無窮得野情臘高猶伴鹿夏滿不歸城雲
朵緣崖發峯隂截水清自然雙洗耳惟任白毫生
寄崇聖寺僧曹松
不醉秦中酒冥心只似師望山吟過日伴鶴立多時溝
遠流聲細林寒綠色遲菴西蘿月夕重得語空期
送雲卿上人遊安南(唐)李洞
春往海南邊秋聞半夜禪鯨吞洗鉢水犀觸點燈船島
嶼分諸國星河共一天長安却回日松偃舊房前
送遠上人李洞
海嶽兩無邊去來都偶然齒因吟後冷心向静中圓蟲
網花間井鴻鳴雨後天葉書歸舊寺應附載鐘船
錦城秋寄懷宏播上人李洞
極頂雲兼凍孤城露洗初共辭嵩少雪久絶貝多書遠
照雁行細寒條狖挂虛分泉煎月色憶就茗林居
寄太白禪師(唐)張蠙
何年萬仞頂獨有坐禪僧客上應無路人傳或見燈齋
廚惟有橡講石任生藤遥想東林社如師誰復能
贈可論上人張蠙
師教本於空流來不自東修從多劫後行出衆人中衲
冷湖山雨幡輕海甸風遊吳累夏講還與虎谿同
贈著上人(唐)唐球
掩門江上住盡日更無為古木坐禪處殘星鳴磬時水
澆冰滴滴珠數落纍纍自有閒行伴青藤杖一枝
寄楚瓊上人(唐)李咸用
遥知無事日静對五峯秋鳥隔寒煙語泉和夕照流凭
欄疎磬盡瞑目遠雲收幾句出人意風高白雪浮
雲居長老(唐)王貞白
巘路躡雲上來參出世僧松高半巖雪竹覆一谿冰不
說有為法非傳無盡燈了然方寸内應祇見南能
訪澄上人(唐)李中
尋師來静境神骨覺清凉一餉逄秋雨相留坐竹堂石
渠堆敗葉莎砌咽寒螿話到南能旨怡然萬慮忘
寄暹上人(唐)孟貫
聞罷城中講來安頂上禪夜燈明石室清磬出巖泉欲
訪慙多事相辭恨隔年終期息塵慮接話虎谿邊
送僧歸富春(唐)鄭巢
憶過僧禪處遥山抱竹門古房關蘚色秋徑掃潮㾗石
静聞泉落沙寒見鶴飜終當從此望更與道人言
送琇上人鄭巢
古殿焚香外清羸坐石稜茶煙開瓦雪鶴跡上潭冰孤
磬侵雲動靈山隔水登白雲歸意遠舊寺在廬陵
贈蠻僧鄭巢
南海何年過中林一磬微病逄秋雨發心逐暮潮歸久
卧前山寺猶縫故國衣近來慵步履石蘚滿柴扉
懷贈操禪師(唐)李建勲
嘗隱曹谿子龕居面碧嵩杉松新夏後雨雹夜禪中道
匪因經悟心能向物空秋來得音信又在剡山東
贈幻羣法師(唐)僧清塞
北京從别後南越幾聽砧住久白髭出講長黃葉深香
連鄰舍像磬徹遠巢禽寂寞應關道何人見此心
送秘上人遊京(唐)僧皎然
共君方異路山伴與誰同日冷行人少時清古鎮空暖
瓶和雪水鳴錫帶江風撩亂終南色遥應入夢中
贈圭峯禪師(唐)僧無可
絶壑禪牀底泉分落石層霧交高頂草雲隱下方燈朝
滿傾心客谿連學道僧半旬持一食此事有誰能
送僧遊西域(唐)僧處默
一盂兼一錫祇此度流沙野性難為客禪心即是家寺
投雲嶠雪路入曉天霞自說遊諸國回應歲月賖
寧公新拜首座因贈(宋)王禹偁
著書新奏御優詔及禪扉首座名雖貴家山老未歸磬
聲寒繞枕塔影静侵衣終憶西湖上秋風白鳥飛
僧可真東歸因謁范蘇州(宋)梅堯臣
姑蘇臺畔去雲壑付清機野策過寒水山童護衲衣松
門正投宿竹笠帶餘暉誰愛杼山句使君應姓韋
送長吉上人(宋)林逋
囊集暮雲篇行行肯廢禪青山買未暇朱闕去隨緣茗
試幽人井香焚賈客船淮流遲新月吟玩想忘眠
送思齊上人之宣城林逋
林嶺藹春暉程程入翠微泉聲落坐石花氣上行衣詩
正情懷淡禪高語論稀蕭閒水西寺駐錫莫忘歸
寄清曉闍黎林逋
前時春雪晴林壑趣彌清幾憶山隂講兼忘谷口耕樹
叢歸夕鳥湖影浸寒城還肯重相訪柴門掩杜蘅
寄楞嚴大師(宋)文同
錦官城裏寺一室若雲峯水縮秋吟鼎霜低夜講松住
齋塵入鉢出定蘚生笻曾聽三摩義居常夢曉鐘
贈勝上人(宋)葉適
近日能吟者黃巖說勝師語生兼老筆體重帶幽姿遣
臘冰千筯勾春柳一絲方山最高頂不擬到茅茨
寄開元奎律師(元)袁桷
開元古壇主老至律精嚴洗鉢魚游水開門鶴入簾拾
薪供茗具滴露寫經籖已悟如來意看花不用拈
寄中山隱講師(元)張憲
問訊山中隐中山第幾重風廊廵夜虎雲鉢聽經龍流
水千谿月寒巖一樹松無因净查滓來共上堂鐘
送僧(元)倪瓚
聞說四明道山川似若邪去依阿育塔還宿梵王家野
井封殘雪江船聚晚沙光公強健否持底作生涯
擬寒山子(元)僧行端
偃仰千巖内超然與世違采芝為口食紉槲作身衣瀑
水淋苔磴湫雲漬草扉閒吟竺仙偈幾度歴斜暉
送思上人(明)徐賁
一瓶與一錫遊越復遊吳到寺長逄舊看山每過湖飯
緣隨處有法意本來無南地多猿鳥還驚梵語殊
贈虛中上人徐賁
歸去東林寺行循曲澗流餘燈因佛在宿飯為猿留竹
屋煙迎夕菱池雨送秋還參衆師舊一一話曾遊
憶山中舊遊贈坦師(明)張適
中峯舊名刹每到竟忘還泉瀉巖千摺雲分屋半間松
枯知寺古田少覺僧閒師去因懷古詩成未解顔
春日訪大林和尚(明)皇甫汸
投跡入空境看心愧此身綰巾蒙示結執鏡為宣因石
壁初消雪筠關久滅塵坐來花落盡猶自不知春
觀音巖贈僧(明)童珮
問道祝融東逄僧是遠公林間孤殿破石下半潭空雲
影戀苔綠山光借樹紅飜經對靈鷲日日鳥聲中
訪天聖寺長老(明)吳孺子
吳興天聖寺長老有餘工種藥寒雲外分泉杳靄中看
心孤月滿照影萬緣空我是陶元亮常來訪遠公
同聞上人作(明)程嘉燧
旬月擬來此同遊亦偶然經行適多暇喧寂自俱禪出
寺半峯雨歸房終夜泉獨慙心住著仍是愛幽偏
送僧還松蘿山(明)僧德祥
鄉井何曾念谿山不肯忘百灘春水色萬壑古松香雲
影同歸路鐘聲出上方松蘿最深處閒坐閱流光
送鄰寺僧僧德祥
同住南山裏經年不一逄深蘿挂靈錫落葉閟行蹤夢
繞千峯澗吟殘兩寺鐘今從湖上别雲水意重重
贈别華頂老僧(明)僧圓復
老宿清無侣名山住有年鬚留三寸雪衲挂半窗煙破
屋眠秋雨孤鐺煮夜泉相逄笑相别紅葉滿霜天
老僧(明)僧照源
早得安心法柴門豈浪開髮長難剪雪衣故不容埃屈
指僧中臘尋思雲外來恐傷蟲蟻樂常誡坐莓苔
七言律
留别公安太易沙門(唐)杜甫
隱居欲就廬山遠麗藻初逄休上人數問舟航畱製作
長開篋笥擬心神沙邨白雪仍含凍江縣紅梅已放春
先蹋廬峯置蘭若徐飛錫杖出風塵
寄廬山眞上人(唐)李端
高僧無跡本難尋更得禪行去轉深青草湖中看五老
白雲山上宿雙林月明潭色澄空性夜静猿聲證道心
更說謝公南座好煙蘿到地幾重隂
贈衡嶽隱禪師(唐)司空曙
擁褐安居南嶽頭白雲高寺見衡州石窗湖水搖寒月
楓樹猿聲報夜秋講席舊逄山鳥至梵經初向竺僧求
自知身老將傳法因下人間遂此遊
送義舟師却還黔南(唐)劉禹錫
黔江秋水浸雲霓獨汎慈航路不迷猿狖窺齋林葉動
蛟龍聞咒浪花低如蓮半偈心常悟問菊新詩手自攜
常說摩圍似靈鷲却將山屐上丹梯
贈日本僧智藏劉禹錫
浮杯萬里過滄溟遍禮名山適性靈深夜降龍潭水黑
新秋放鶴野田青身無彼我那懷土心會真如不讀經
為問中華學道者幾人雄猛得寧韾
贈草堂宗密上人(唐)白居易
吾師道與佛相應念念無為法法能口藏宣傳十二部
心臺照耀百千燈盡離文字非中道長住虚空是小乘
少有人知菩薩行世間只是重高僧
贈黃蘖山僧希運(唐)裴休
自從大士傳心印額上圓珠七尺身挂錫十年棲蜀水
浮杯今日渡漳濱一千龍象隨高步萬里香花結勝因
擬欲事師為弟子不知將法付何人
贈閒師(唐)許渾
近日高僧更有誰宛陵山下遇閒師東林共許三乘學
南國爭傳五字詩初到庾樓紅葉墜夜投蕭寺碧雲隨
秋江莫惜題佳句正好磷磷見底時
贈南嶽僧(唐)李遠
曾住衡陽嶽寺邊門開江水與雲連數州城郭藏寒樹
一片風帆著遠天猿去不離行道處客來皆到卧牀前
今朝惆悵紅塵裏惟憶閒塘盡日眠
送僧歸廬山(唐)趙嘏
禪棲忽憶五峯遊去著方袍謝列侯經啟樓臺千葉曙
錫含風雨一枝秋題詩片月侵雲在洗鉢香泉覆菊流
却憶前年别師處馬嘶殘月虎谿頭
贈天卿寺神亮上人趙嘏
五看春盡此江濆花自零風日自曛空有慈悲隨物念
已無蹤跡在人羣迎秋月色簷前見入夜鐘聲竹外聞
笑指白蓮心自得世間煩惱是浮雲
寄清凉寺僧(唐)温庭筠
石路無塵竹徑開昔年曾伴戴顒來窗間半偈聞鐘後
松下殘棋送客回簾向王峯藏夜雪砌因藍水長秋苔
白蓮社裏如相問為說遊人是姓雷
送僧歸國清寺(唐)杜荀鶴
吟送越僧歸海涯僧行渾不覺程賒路沿山脚潮㾗出
睡倚松根日色斜撼錫度岡猿抱樹挈瓶盛浪鷺翹沙
到參禪後知無事看引秋泉灌藕花
留别復本修古二上人(唐)劉滄
二遠相知是昔年此身長寄禮香煙綠蕪風晚水邊寺
清磬月高林下禪臺殿虚窗山翠入梧桐疎葉露光懸
西峯話别又須去終日關山在馬前
和題支山南峯僧次韻(唐)陸龜蒙
眉毫霜細欲垂肩自說初棲海嶽年萬壑煙霞秋後到
一林風雨夜深禪時飜貝葉添新藏閒插松枝護小泉
好是清冬無外事匡牀齋罷向陽眠
送圓載上人歸日本國(唐)皮日休
講殿談餘著賜衣椰帆却返舊禪扉貝多紙上經文動
如意瓶中佛爪飛颶母影邊持戒宿波神宫裏受齋歸
家山到日將何入白象新秋十二圍
訪寂上人不遇皮日休
何意尋雲暫廢禪客來還寄草堂眠桂寒自落飜經案
石冷空消洗鉢泉爐裏尚飄殘玉篆龕中仍鏁小金仙
須將二百籖廻去待得支公恐隔年
送圓載上人歸日本(唐)顔萱
師來一世恣經行却向滄溟問去程心静已能防渴鹿
聲喧時為駭長鯨禪林幾結金桃重梵室重修鐵瓦輕
料得還鄉無别利只應先見日華生
江西逄僧省文(唐)曹松
高僧不負雪峯期却伴青霞入翠微百葉巖前霜欲降
九枝松上鶴初歸風生碧澗魚龍躍錫振金樓燕雀飛
想得白蓮花上月滿山猶帶舊光輝
寄僧(唐)吳融
柳拂池光一點清紫方袍袖杖藜行偶傳新句來中禁
誰把閒書寄上卿錫倚山根重蘚破棋敲石面碎雲生
應憐正視淮王詔不識東林物外情
寄淮海惠澤上人(唐)李洞
海濤㾗滿舊征衣長憶初程宿翠微竹裏橋鳴知馬過
塔中燈露見鴻飛眉毫别後應盈尺巖木居來定幾圍
他日願師容一榻煎茶掃地學㤀機
送僧(唐)黃㴞
纔年七歲便從師猶說辭家學佛遲新斸松蘿還不住
愛尋雲水擬何之孤谿雪滿維舟夜疊嶂猿啼過寺時
鳥道龍湫悉行後豈將飜譯負心期
聞尚顔上人創居有寄(唐)僧齊已
麓山南面橘洲西别搆新齋與竹齊野客已聞將鶴贈
江僧未說有詩題窗臨香靄雲千嶂枕逼潺湲月一谿
可想乍移吟榻處松隂冷濕壁新泥
贈詩僧道通(宋)蘇軾
雄豪而妙苦而腴祇有琴聰與蜜殊語帶煙霞從古少
氣含蔬筍到公無香林乍喜聞薝蔔古井唯慙斷轆轤
為報韓公莫輕許從今島可是詩奴
贈從善上人(宋)徐照
骨氣清泠無片塵即應僧可是前身詩因圓解堪呈佛
棋與禪通可悟人掃地就凉松日少煑茶消困石泉新
不能來往城中寺去買青山約我鄰
照閣奉陪辯才老師夜坐懷少游學士
(宋)僧道潛
猨鳥投林已寂然芭蕉過雨小樓前雲依絶壁中間破
月自遥峯缺處圓照坐不須紅蠟炬可人惟有蕙爐煙
校酬御府圖書客疇昔還同此夜禪
訪箕和尚峴山(金)許古
山中風定夜沈沈月滿禪牀静客心蒼檜四排嚴法界
孤松中立殷潮音鼓鐘有節人如玉臺殿無塵地布金
二月來遊春尚淺紅梅無數照山隂
寄開元奎律師(元)袁桷
雙塔亭亭透夕陽芭蕉深處碧窗凉江神夜聽光眀偈
天女朝分解脱香齋鉢午空烏守樹經臺雲冷鶴歸房
平生欲結西方社佀怪淵眀作吏忙
贈星上人歸湘中(元)虞集
潭北湘南無影樹一花吹度海門潮天香滿室定初起
雲氣上衣身欲飄寶月夜寒龍在鉢銀河秋近鵲成橋
豈無一箇卭州竹與爾松根共寂寥
越僧無涯號棲雲乞賦(元)張翥
上方何處但聞鐘深護林扉翠幾重卧冷衲衣侵片石
行隨錫杖度千峯松晴每下安巢鶴潭暮時畱聽法龍
更欲移禪沃洲去微茫巖洞不曾封
答復見心長老見寄(元)周伯琦
浙水東頭佛舍連蒲菴上士坐忘年五雲古衲層瀾湧
百寶浮圖列宿躔牀上貝書多譯梵門前海舶直通燕
比丘喜得階蘭秀應種菩提滿法田
奉寄恕中韞禪師(元)丁鶴年
曾向名山識異人心如木石氣如春坐禪霜葉秋埋膝
行道天花日繞身有鉢相傳元是幻無錐可卓本非貧
惟餘潭底中秋月對寫龍峯面目真
送僧還天台省親(明)張羽
載經東去路迢迢應為寧親到石橋江上中齋尋午墅
沙邊夜梵雜寒潮宰官問法留三宿慈母焚香製七條
歲晚定知歸本寺待予聽雪坐終宵
寄南屏渭長老張羽
蒲室傳心第一宗老尋古刹寄行蹤貫花偈就人爭寫
壞色衣穿自嬾縫案上梵經皆貝葉手中談麈是青松
何年惠遠重開社來聽東林寺裏鐘
越中送僧還舊山(明)王野
折柳插瓶溪水灣此方緣盡又思還春花乞食雲門寺
秋葉飜經瓦屋山雲起珠林封舊跡月臨寶地憶慈顔
知君身是旃檀樹巳去畱春梵宇間
次韻懷冷泉禪師(明)僧守仁
八年京國雁書沈每見遊僧問好音已喜法支流日本
賸傳詩價到鷄林馬嘶赤撥晨朝散花落氍毺午定深
今雨不來春又暮鷲峯煙樹綠成隂
贈住菴僧(明)僧雪梅
垂簾清晝篆煙霞滿地蒼苔襯落花習寂不須天送供
圖閒嬾為客煎茶寒爐煨芋留殘火怪衲連雲綴斷麻
兀坐不知天早晚月移松影上窗紗
五言絶句
湖上别鑒上人(唐)宋之問
願與道林近在意逍遥篇自有靈佳寺何用沃洲禪
别東林寺僧(唐)李白
東林送客處月出白猿啼笑别廬山遠何煩過虎谿
送靈澈上人(唐)劉長卿
蒼蒼竹林寺杳杳鐘聲晚荷笠帶夕陽青山獨歸遠
送方外上人劉長卿
孤雲將野鶴豈向人間住莫買沃洲山時人已知處
寄燦師(唐)韋應物
林院生夜色西廊上紗燈時憶長松下獨坐一山僧
望南山雪懷山寺普上人(唐)皇甫冉
夜夜夢蓮宫無由見遠公朝來出門望知在雪山中
送僧遊春(唐)李端
獨將支遁去欲往戴顒家晴野人臨水春山樹發花
宿山中僧(唐)顧况
不爇香爐煙蒲團坐如鐵常想同夜禪風墮松頂雪
酬師問(唐)劉商
虚空無處所髣髴似琉璃詩境何人到禪心又過詩
李韶州書論釋氏州有能公遺跡詩以問之
(唐)權德輿
常日區中暇時聞象外言曹谿有宗旨一為勘心源
贈苦行僧(唐)雍裕之
幽深紅葉寺清淨白毫僧古殿長鳴磬低頭禮晝燈
和鄭相公尋宣上人不遇(唐)楊巨源
方尋蓮境去又值竹房空幾韻飄寒玉餘清不在風
贈建業契公(唐)孟郊
師住青山寺清華常遶身雖然到城郭衣上不棲塵
寄西峯僧(唐)張籍
松暗水涓涓夜凉人未眠西峯月猶在遥憶草堂前
禪師張籍
獨在西峯頂年年閉石房家中無子弟人到為焚香
贈禪師(唐)張祜
坐見三生事宗傳一衲來已知無法說心向定中灰
贈空禪師(唐)喻鳬
虎見修行久松知夏臘高寒堂坐風雨瞑目尚波濤
懷無可上人(唐)雍陶
山寺秋晴後僧家夏滿時清凉多古蹟幾處有新詩
與僧(唐)韓偓
江海扁舟客雲山一衲僧相逄兩無語若箇是南能
訪僧不遇(唐)崔道融
尋僧已寂寞林下鎻山房松竹雖無語牽衣借晚凉
寄僧知乾(唐)裴說
貎高清入骨帝里舊臨壇出語經相似行心佛證安
寄融上人(唐)僧皎然
常愛西林寺池中月在時芭蕉一片葉書取寄吾師
僧(金)李俊民
貎與松俱瘦心將絮共沾一庵空寂地香火讀楞嚴
禪窩(明)謝徽
隂壑寒猶閟空山響已沈白雲無路入禪向定中深
七言絶句
縣内閒居贈温公(唐)韋應物
滿郭春風嵐已昏鴉啼吏散掩重門雖居世網常清淨
夜對高僧無一言
贈僧(唐)顧况
家住義興東舍谿谿邊莎草雨無泥上人一向心入定
春鳥年年空自啼
贈天竺靈隱二寺主(唐)權德輿
石路泉流兩寺分尋常鐘磬隔山聞山僧半在中峯住
共占清猿與白雲
贈廣通上人權德輿
身隨猨鳥在深山早有詩名到世間客至上方留盥潄
龍泓洞水晝潺潺
贈藥山高僧惟儼之作(唐)李翺
練得身形似鶴形千株松下兩圅經我來問道無餘說
雲在青天水在缾
再贈李翺
選得幽居愜野情終年無送亦無迎有時直上孤峯頂
月下披雲笑一聲
贈華嚴院僧(唐)張籍
一身依止荒閒院燭耀窗中有宿煙徧禮法華經裏字
不曾行到寺門前
題清頭陀(唐)白居易
頭陀獨宿寺西峯百尺禪庵半夜鐘烟月蒼蒼風瑟瑟
更無雜樹對山松
送僧遊山(唐)熊孺登
雲身自在山山去何處靈山不是歸日暮寒林投古寺
雪花飛滿水田衣
送僧遊天台(唐)鮑溶
金嶺雪晴僧獨歸水文霞采衲禪衣可憐石室燒香夜
江月對心無是非
秋夜懷紫閣寺僧鮑溶
滿山雨色應難見隔澗經聲又不聞紫閣夜深多入定
石臺誰為掃秋雲
尋僧(唐)朱慶餘
吟背春城出草遲天晴紫閣赴僧期山邊樹下行人少
一派新泉日午時
别臻師(唐)李商隱
昔去靈山非拂席今來滄海欲求珠楞伽頂上清凉地
善眼仙人憶我無
華師李商隠
孤鶴不睡雲無心衲衣笻杖來西林院門晝鎻廻廊靜
秋日當階柿葉隂
同崔八詣藥山訪融禪師李商隱
共受征南不次恩報恩唯是有忘言巖花澗草西林路
未見高僧只見猿
大夢上人自廬峯回(唐)杜牧
行脚尋常到寺稀一枝藜杖一禪衣開門滿院空秋色
新向爐峯過夏歸
贈終南蘭若僧杜牧
北闕南山是故鄉兩枝仙桂一時芳休公都不知名姓
始覺禪門氣味長
寄敬上人(唐)許渾
萬山秋雨水縈迴紅葉多從紫閣來雲冷竹齋禪衲薄
已應飛錫過天台
送僧(唐)馬戴
親在平陽久憶歸洪河雨漲出關遲獨過舊寺人稀識
一一杉松老别時
其二
龕中破衲自持行樹下禪牀坐一生來往白雲知歲久
滿山猿鳥會經聲
秋日送僧志幽歸山寺馬戴
禪室繩牀在翠微松間荷笠一僧歸磬聲寂歴宜秋夜
手冷鐙前自衲衣
尋僧(唐)趙嘏
谿戶無人谷鳥飛石橋横木挂禪衣看雲日暮倚松立
野水亂鳴僧未歸
贈質上人(唐)杜荀鶴
枿坐雲遊出世塵兼無瓦鉢可隨身逄人不說人間事
便是人間無事人
山僧(唐)陸龜蒙
山蘚幾重生草履澗泉長自滿銅鉼時將如意敲眠虎
遣向林間坐聽經
其二
一夏不離蒼島上秋來頻話石城南思歸瀑布聲前坐
却把松枝拂舊庵
贈老僧陸龜蒙
枯貎自同霜裏木餘生唯指佛前燈少時寫得坐禪影
今見問人何處僧
其二
自有山家供衲線不離谿曲取庵茅舊曾聞說林中鳥
定後常來頂上巢
訪僧不遇陸龜蒙
棹倚東林欲問禪遠公飛錫未應還蒙莊弟子相看笑
何事空門亦有關
贈日東鑒禪師(唐)鄭谷
故國無心渡海潮老禪方丈倚中條夜深雨絶松堂靜
一點山螢照寂寥
江西逄僧省文(唐)曹松
閩地高僧楚地逄伴遊蠻錫挂垂松白雲逸性都無定
纔出雙峯愛五峯
贈青龍印禪師(唐)李洞
雨澀秋刀剃雪時菴前曾禮草堂師居人昨日相過說
鶴已生孫竹滿池
送僧清演歸山李洞
毛褐斜肩背負經曉思吟入竇山青峯前野水横官道
踏著秋天三四星
贈僧李洞
不羡王公與貴人唯將雲鶴自相親閒來石上觀流水
欲洗禪衣未有塵
雪竇禪師(唐)崔道融
雪竇峯前一派懸雪竇五月無炎天客塵半日灑欲盡
師到白頭林下禪
贈念法華經綬上人(唐)李中
五更初起掃松堂瞑目先焚一炷香念徹蓮經誰得見
千峯巖外曉蒼蒼
訪章禪老李中
比尋禪客叩禪機澄却心如月在池松下偶然醒一夢
却成無語問吾師
送僧歸南嶽(唐)僧清塞
草履初登南客船銅瓶猶貯北山泉衡陽舊寺秋歸後
門鎻寒潭幾樹蟬
奉和武功學士舍人寄贈文懿大師
(宋)徐鉉
已潔心源超世表却緣詩句有時名初聞行業如耆宿
及見容顔是後生
贈東林總長老(宋)蘇軾
谿聲便是廣長舌山色豈非清淨身夜來八萬四千偈
他日如何舉似人
示西林可師(宋)朱子
幽居四畔只空林啼鳥落花春意深獨宿塵龕無夢寐
五更山月照寒衾
山中僧(元)宋无
雪頂霜眉齒半稀跏趺苔石看雲歸山童掃葉鶴飛起
狼籍松花滿衲衣
憶原上人(明)劉績
一兩棕鞋八尺藤廣陵行遍又金陵不知竹雨松風夜
吟對秋山那寺燈
和寒山子詩(明)陳芹
青煙紫霧夕冥冥似雨飛泉滿戶庭白日山人無一事
水晶簾下閱金經
寄曦春谷講師(明)僧德祥
有德高僧亦有年少曾行到寺門前尋常獨看華嚴處
十二時中栢子煙
御定佩文齋詠物詩選卷二百三十四
