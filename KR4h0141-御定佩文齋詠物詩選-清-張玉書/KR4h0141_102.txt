欽定四庫全書
御定佩文齋詠物詩選卷一百二
潮類
五言古
賦得觀潮(梁)任昉
雲容雜浪起楚水漫吳流漸看遥樹没稍見碧天浮漁
人迷舊浦海鳥失前洲不測滄溟曠輕鱗幸自游
五言律
淮潮(宋)梅堯臣
汐潮如有信時向舊痕生始覺回波定還看曲渚平舞
鷗隨上下寒日共浮傾後夜人無寐遥聽入浦聲
五言排律
樟亭觀潮(唐)宋昱
濤來勢轉雄獵獵架長風雷震雲霓裏山飛霜雪中激
流高失岸吹澇上侵空翕闢乾坤異盈虛日月同艅艎
從陸起洲渚隔阡通跳沫噴巖翠翻波帶景紅怒湍初
扺北却浪復歸東寂聽堪增勇晴看自發蒙伍生傳或
謬枚叟說難工來信應無巳申威亦匪窮衝騰如決勝
廻合似相攻委質任平視誰能涯始終
七言律
觀潮(唐)朱慶餘
木落霜飛天地清空江百里見潮生鮮飇横海魚龍氣
晴雪噴山雷鼓聲雲日半陰川漸滿客帆皆過浪難平
高樓曉望無窮意丹葉黃花遶郡城
泝潮(宋)蘇轍
匹練縈回出海門黃泥先變碧波渾初來似欲傾滄海
正滿真能倒百源流枿飛騰竟何在扁舟睥睨久仍存
自慚不作山林計來往終隨萬物奔
海潮圖(宋)樓鑰
錢塘佳月照青霄壮觀仍看半夜潮每恨形容無健茟
誰知收拾在生綃蕩搖直恐三山没咫尺真成萬里遥
金闕岧嶤天尺五海王自合日來朝
次韻魯參政觀潮(元)柳貫
怒濤卷雪過樟亭人立西風酒旆青日轂行天浮左界
地機激水出東溟倒排山嶽窮千變闔闢雲雷竦百靈
望海樓頭追勝賞坐中賓衆弁如星
漁浦春潮(元)錢惟善
江漲夜來高幾尋輕濤拍岸失蹄涔遲明帆發星灘遠
盡日舟横雨渡深杜若風回頳鯉上桃花浪起白鷗沈
越人艇子來何處欸乃時聞空外音
錢塘觀潮(元)仇遠
一痕初見海門生頃刻長驅作怒聲萬馬突圍天鼓碎
六鼇翻背雪山傾遠朝魏闕心猶在直上嚴灘勢始平
寄語吳兒休踏浪天河㒺象正縱横
七言絶句
潮(唐)白居易
早潮纔落晚潮來一月周流六十廻不獨光陰朝復暮
杭州老去被潮催
御定佩文齋詠物詩選卷一百二
