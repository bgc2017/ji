欽定四庫全書
御定佩文齋詠物詩選卷八
雲類
四言古
卿雲歌古逸詩
卿雲爛兮糺縵縵兮日月光華旦復旦兮
吹雲贊(魏)曹植
天地變化是生神物吹雲吐潤浮氣蓊鬱
卿雲贊(宋)武帝
非煙非雲曳紫流光懸華曜藻奄鬱臺堂粤予休明震
乎珍祥積慶有文靈貺無疆
慶雲章(唐)陳子昂
崑崙元氣實生慶雲大人作矣五色氤氳昔在媯帝南
風既薰叢芳爛漫郁郁紛紛曠矣千祀慶雲來止玉葉
金枝祚我天子非我天子慶雲誰昌非我聖母慶雲誰
光慶雲光矣周道昌矣九萬八千天授皇年
雲門二章(唐)元結
元雲溶溶兮垂雨濛濛類我聖澤兮涵濡不窮
其二
元雲漠漠兮含映逾光類我聖德兮普被無方
五言古
詠雲(梁)簡文帝
浮雲舒五色瑪瑙應霜天玉葉散秋影金風飄紫煙
和王中書德充詠白雲(梁)沈約
白雲自帝鄉氛氳屢廻沒蔽虧崑山樹含吐瑶臺月秋
風西北起飄我過城闕城闕已參差白雲復離離皎潔
在天漢倒影入華池將過丹丘野時至碧林垂九重迎
飛鵠萬里送翔螭
詔問山中何所有賦詩以答(梁)陶弘景
山中何所有嶺上多白雲只可自怡悅不堪持寄君
詠雲(梁)吳均
飄飄上碧虛藹藹隠青林氛氳如有意縈拂詎無心
賦得新雲(陳)張正見
西北春雲起遥臨偃蓋松根危纔吐葉氣淺未成峰風
前飛未斷日處影疑重體輕無五色詎是得從龍
賦得白雲臨酒張正見
白雲蓋濡水流彩入澠川疎葉臨嵇竹輕鱗入鄭船菊
汎金枝下峰斷玉山前一朝開五色飄飄映十千
賦得處處春雲生(陳)蔡凝
春色徧空明春雲處處生入風衣暫斂隨車蓋轉輕作
葉還依樹為樓欲近城含愁上對影似有别離情
賦得含峰雲(唐)太宗
翠樓含曉霧蓮峰帶晩雲玉葉依巖聚金枝觸石分横
天結陣影逐吹起羅紋非復陽臺下空將頌楚君
詠雲(唐)于季子
瑞雲千里映祥輝四望新隨風亂鳥翼汎水結魚鱗布
葉疑臨夏開花詎待春願得承佳景無令掩桂輪
雲(唐)李嶠
大梁白雲起氛氳殊未歇錦文觸石來蓋影凌天發烟
熅萬里樹掩映三秋月會入大風歌從龍赴圓闕
賦得白雲抱幽石(唐)駱賓王
重巖抱危石幽澗曳輕雲繞鎮仙衣動飄蓬羽蓋分錦
色連花靜苔光帶葉薰詎知吳會影長抱穀城文
賦得日暮碧雲合(唐)許康佐
日際微陰生天涯暮雲碧重重初似蓋沈沈乍如積林
色黯疑暝隙光俄已夕出岫且從龍縈空寧觸石餘輝
淡瑶草浮影凝綺席時景儻能留幾思輕尺璧
觀雲篇(唐)劉禹錫
興雲感陰氣疾足如見幾晴來意態行有若功成歸蔥
蘢含晩景潔素凝秋輝夜深度銀漢漠漠仙人衣
谿雲(唐)僧皎然
舒卷意何窮縈流復帶空有形不累物無迹去隨風莫
怪長相逐飄然與我同
孤雲(元)劉因
孤雲生幾時冉冉何所適豈無崑華高道遠嗟獨力徘
徊天中央明月為顔色下有幽棲士歲晏倚青壁朝飲
澗下泉暮拂松間石相對澹忘情倒景寒潭碧
春雲(元)馬祖常
高雲起城闕流離度庭樹依風拂廻塘波纈光景注遥
林帶疎煙照日亂縈縷婉孌浮朝陽空明映輕霧嵐翠
含玉輝光采滿巖嶼逍遥幽賞諧緬邈世娛阻
題李漑之學士白雲半間(元)虞集
山中多白雲何由到城邑招之恐不來欲攬遽無迹棲
檐候晨光納牖作秋色用冲不為盈常住寧為客分張
任蒼松散落還白石日照香爐峰月射仙掌側有恩封
一鄉與子當共食
望雲(元)黃石翁
日出五丈高白雲浩如海城郭在雲中山人在雲外望
雲雲氣深入雲雲氣淺亦欲入深雲不知雲近遠
七言古(附長短句)
雩祭歌(齊)謝朓
族雲蓊鬱溫風扇興雨祁祁黍苗徧
同李九士曹觀畫壁雲作(唐)高適
始知帝鄉客能畫蒼梧雲秋天萬里一片色只疑飛盡
猶氛氳
火山雲歌送别(唐)岑參
火山突兀赤亭口火山五月火雲厚火雲滿山凝未開
飛鳥千里不敢來平明乍逐邊風斷薄暮渾隨塞雨回
繚繞斜吞鐵關樹氛氳半掩交河戍迢迢征路火山東
山上孤雲隨馬去
白雲歌送劉十六歸山(唐)李白
楚山秦山皆白雲白雲處處長隨君君入楚山裏雲亦
隨君渡湘水湘水上女蘿衣白雲堪卧君早歸
題春雲出谷圖(金)党懷英
春雲乍出山有無春雲已去春山孤山光空濛不可寫
正要雲氣相縈紆山吞雲吐變明晦半與巖谷生朝晡
輕陰霏霏暗谿樹餘影漠漠開樵居舟人艤棹竝沙尾
坐看縹緲搖空虚巧分天趣出畫外韻遠不與丹青俱
今人重古不知畫但愛屋漏煙煤汚惜哉東坡不及見
此本獨有疉嶂煙江圖
龍井曉雲(元)胡炳文
華光殿東泉有靈下穴空洞神功冥當時忽見蒼虯精
年年簫鼓來相迎五風十雨今年好靈物不煩人致禱
非煙非霧騰清晨五色祥光煥晴昊
白雲軒(明)劉溥
山中多白雲天上多清風清風解炎熱白雲自西東江
頭坐看雲起處一片從龍天上去化為甘雨潤枯苗不
作繁陰宿高樹清風泠泠吹我衣還送白雲天上飛天
香不斷瑶草碧何處玉笙騎鶴歸
五言律
雲(唐)李嶠
英英大梁國郁郁祕書臺碧落從龍起青山觸石來官
名光䆳古蓋影耿輕埃飛感高歌發威加四海廻
賦得雲生棟梁間(唐)陳希烈
一片蒼梧意氛氳生棟梁下簾山足暗開戶日添光偏
使衣裘潤能令枕簟涼無心伴行雨何必夢荆王
雲(唐)杜甫
龍以瞿塘會江依白帝深終年常起峽每夜必通林收
穫辭霜渚分明在夕岑高齋非一處秀色豁煩襟
和中書侍郎院壁畫雲(唐)李收
粉壁畫雲成如能上太清影從霄漢發光照掖垣明映
篠多幽趣臨軒得野情獨思作霖雨流潤及羣生
奉和中書徐侍郎中書省翫白雲寄穎陽趙大
(唐)儲光羲
青闕朝初退白雲遥在天非關取雷雨故欲伴神仙汎
灔鴛池曲飄颻𤨏闥前猶多遠山意幸入侍臣篇
賦得歸雲送李友人歸華山(唐)錢起
秀色横千里歸雲積幾重欲依毛女岫初卷少姨峰蓋
影隨征馬衣香拂卧龍祗應函谷上真氣日溶溶
詠雲唐李商隠
捧雲三更斷藏星七夕明纔聞飄迥路旋見隔重城潭
暮隨龍起河秋壓鴈聲只應惟宋玉知是楚神名
孤雲(元)程鉅夫
渺渺從何起亭亭只自飛朝隨風鶴去暮逐雨龍歸幾
度超滄海多應點翠微何時能借我裁作羽人衣
江雲(明)薛蕙
謝客弄春水江臯生彩雲紛紛初散綺葉葉漸成文蔽
日皆相映流風乍不分何因可持贈欲以慰離羣
五言排律
省試白雲起封中(唐)陳希烈
千年泰山頂雲起漢王封不作竒峰狀寧分觸石容為
霖雖易得表聖自難逢冉冉排空上依依疉影重素光
非曳練靈貺是從龍豈學無心出東西任所從
春雲(唐)裴澄
漠漠復溶溶乘春任所從映林初展葉觸石未成峰旭
日消寒翠晴煙點淨容霏微將似散深淺又如重薄彩
臨谿淡輕陰帶雨濃空餘負樵者嶺上自相逢
省試觀慶雲圖(唐)柳宗元
設色初成象卿雲示國都九天開祕祉百辟贊嘉謨抱
日依龍袞非煙近御爐高標連汗漫回望接虚無裂素
榮光發舒華瑞色敷恆將配堯德垂慶代河圖
賦得白雲起封中(唐)張嗣初
英英白雲起呈瑞出封中表聖寧因地逢時豈待風浮
光彌皎潔流影更沖融自叶堯年美誰云漢日同金泥
光乍掩玉檢氣潛通欲與非煙竝亭亭不散空
賦得青雲干呂(唐)林藻
應節偏干呂亭亭在紫氛綴雲初度影捧日已成文結
蓋祥光迥為樓翠色分還同起封上更似出横汾作瑞
來藩國呈形表聖君徘徊如有託誰道比閒雲
山出雲(唐)張復
山靜雲初吐霏微觸石新無心離碧岫有意占青春散
類如虹氣輕同不讓塵凌空還似翼映澗欲成鱗起異
臨汾鼎凝隨出峽神為霖終濟旱非獨降賢人
華山慶雲見(唐)失名
聖主祠名岳高峰發慶雲金柯初繚繞玉葉漸氛氳氣
色含珠日光明吐翠雰依稀來鶴態彷彿列仙羣萬樹
流光影千潭寫錦文蒼生欣有望祥瑞在吾君
七言律
慶雲見(唐)李紳
禮成中岳陳金冊祥報卿雲冠玉峰輕未透林疑待鳳
細非行雨詎從龍卷風變彩霏微薄照日籠光映隠重
還入九霄成沆瀣夕嵐生處鶴歸松
白石湫雲(元)柳貫
白石靈山望贊皇湫潭此復見蒼蒼飄揚直欲凌三際
膚寸猶能雨八荒空外金精懸太白泉中虯彩化長黃
傳芭奏罷神絃曲松蓋成陰澤氣涼
白石湫雲(元)吳萊
獨上南山最上頭朝隮一點便成湫巖腰動石風初起
海眼輸泉雨欲留蜥蜴含珠光照夜豐隆卷鐵黑沈秋
明當去挾騎龍叟直到扶桑第幾洲
瓊島春雲(明)楊榮
仙島依微近紫清春光澹蕩暖雲生乍經樹杪和煙濕
輕覆花枝過雨晴每日氤氳浮玉殿常時縹緲護金莖
從龍處處施甘澤四海謳歌樂治平
瓊島春雲(明)李東陽
瑶峰獨立倚空蒼雲去雲來兩不妨旋逐春寒生苑樹
更隨晴日度宫牆玉皇居處重樓擁太史占時五色光
若與山龍同作繪也須能補舜衣裳
和趙庫部元實景雲篇(明)呂高
卿雲郁郁覆中天爛結緋文五色鮮光泛紫霄流鳳蓋
影隨金闕照龍㫋漸看捧日歸仙掌故欲從龍裊御筵
此日仙郎揮藻賦蓬萊親獻沐恩偏
五言絶句
文杏館(唐)王維
文杏裁為梁香茅結為宇不知棟裏雲去作人間雨
尋隠者不遇(唐)賈島
松下問童子言師采藥去只在此山中雲深不知處
谿口雲(唐)張文姬
一片谿口雲纔向谿中吐不復歸谿中還作谿中雨
衡岳道中(宋)陳與義
城中望衡山浮雲作飛蓋朅來巖谷遊却在浮雲外
雲社(宋)朱子
自作山中人即與雲為友一嘯雨紛紛無勞三奠酒
雲莊朱子
小丘横翠几層嶂復嵯峨釋耒閒來看巖姿此處多
題柯敬仲雜畫(元)虞集
北苑今仍在南宮奈老何青山解浮動端為白雲多
和鐵崖小臨海(无)張簡
偶坐松根石相看說大還昆侖雲一朵喚作九華山
囊雲詩(明)朱權
蒸入琴書潤粘來几榻寒小齋非嶺上弘景坐相看
卧雲室(明)高啓
夕卧白雲合朝起白雲開惟有心長在不隨雲去來
太和縣(明)張以寧
曉挂船窗看蒼茫暝色分前山知有雨流出滿江雲
卧雲室(明)謝徽
朝卧白雲東暮卧白雲西白雲長共我此地結幽棲
宿華亭寺(明)楊慎
天風與海水鳴籟隔山聞夜半衣裳濕清朝樹樹雲
贈楊孝父(明)范汭
清時有隠者自汲還自耘翳然茅屋上一片堯時雲
閒雲(明)僧大香
閒雲不作雨横入峽山去峽口弄舟人家在雲歸處
六言絶句
題畫(元)薩都拉
綠樹深藏野寺白雲影落谿船遮却青山一半只疑僧
舍茶煙
題青山白雲(元)張昱
一箇茅廬何處小橋古木谿灣但見山青雲白不知天
上人間
福嚴即事(元)僧善住
邨邊幾株紅樹屋外四面青山終日無人能到孤雲薄
暮飛還
七言絶句
過櫟陽山谿(唐)陳羽
衆草穿沙芳色齊踏莎行草過春谿閒雲相引上山去
人到山頭雲却低
諷山雲(唐)施肩吾
閒雲生葉不生根常被重重蔽石門賴有風簾能掃蕩
滿山晴日照乾坤
㶚上(唐)紇干著
鳴鞭曉日禁城東渭水晴煙灞岸風却傍柳陰回首望
春天樓閣五雲中
柏林寺南望(唐)郎士元
谿上遥聞精舍鐘泊舟微徑度深松青山霽後雲猶在
畫出西南四五峰
雲(唐)杜牧
盡日看雲首不回無心都道似無才可憐光彩一片玉
萬里青天何處來
雲(唐)來鵠
千形萬象竟還空映水藏山片復重無限黍苗皆望澤
悠悠閒處作竒峰
孤雲(唐)張喬
舒卷因風何所之碧天孤影勢遲遲莫言長是無心物
還有隨龍作雨時
望雲樓(宋)蘇軾
陰晴朝暮幾回新已向虚空付此身出本無心歸亦好
白雲還似望雲人
偶題(宋)朱子
門外青山紫翠堆幅巾終日面崔嵬只看雲斷成飛雨
不道雲從底處來
病中絶句(宋)范成大
簾頭排溜密如簾谿上層陰乍解嚴最是看山竒絶處
白雲堆絮擁青尖
雲卧菴(宋)楊萬里
十年兩袖軟紅塵歸濯滄浪且幅巾不是白雲留我住
我留雲住卧閒身
明發瀧頭楊萬里
黑甜偏至五更濃強起侵星敢小慵輸與山雲能樣嬾
日高猶宿夜來峰
舟上(宋)徐照
小船停槳逐潮還三五人家住一灣貪看曉光侵月色
不知雲氣失前山
曉雲次子端韻(金)党懷英
灤谿經雨浪生花曉碧翻光漾曉霞川上風煙無定態
盡供新意與詩家
山行(金)趙秉文
石頭犖确水縱横過雨山間草屨輕未到上方先滿意
倚天青壁白雲生
留題西谿(金)趙渢
波光湛碧冷無痕渺渺輕風起縠紋認得朝來疎雨過
却從水底見飛雲
閻立本秋嶺歸雲圖(元)鄧文原
貞觀從知有畫仙能將萬里尺圖間白雲掩映楓林好
遮却谿南無數山
贈白雲(元)虞集
白雲東去又經春每向飛鴻到水濱幾箇遮山松樹子
憑君灑雨洗埃塵
青山白雲圖虞集
獨向山中訪隠君行從千澗去沄沄仙家更在空青外
只許人間禮白雲
宿浚儀公湖亭(元)楊載
兩兩三三白鳥飛背人斜去落漁磯雨餘不遣濃雲散
猶向前山擁翠微
行界牌源道次小憩民舍(元)柳貫
小谷疎林受數家年芳猶有刺桐花白雲不為青山地
截斷孤峰作髻丫
層樓即事(元)薩都拉
浴罷焚香掃閣眠過牆新竹翠娟娟半空雲氣層樓暗
四月江東欲雨天
灤京雜詠(元)楊孚
正元紫禁肅朝儀御榻中間寶帕提王母夀詞歌未徹
雪花片片彩雲低
用前韻序山家幽寂之趣(元)葉顒
夕陽香逕逐東風短策輕扶數落紅信步偶隨流水去
不知身到白雲中
明德游仙詞(元)張雨
夜久扶桑海色分珠宮望拜赤龍君洞庭未省君山在
元是昆侖一朵雲
一峰雲外菴(元)僧惟則
衲被蒙頭宿火紅雪寒愁聽上方鐘開門忽怪山為海
萬疉雲濤露一峰
宿卧雲軒(明)陳憲章
不妨到處與人羣借宿山齋酒半醺我得五龍傳睡法
枕痕猶帶華山雲
題畫(明)文徵明
過雨空林萬壑奔夕陽野色小橋分春山何似秋山好
紅葉青山鎻白雲
題畫(明)王璲
渡頭初唱采蓮歌南浦西風漲綠波正是晩凉新雨後
青山不似白雲多
西清詞(明)黃佐
碧殿崢嶸槩泰清飇臺時送步虚聲流鈴擲火飛章地
一片雲遮翡翠城
其二
輦道陰森萬柳齊水晶簾幕動晴霓六龍行處金蜩合
冉冉紅雲閬苑西
同朝天宮道士朝回口號(明)僧來復
羽仙飛佩曉泠風禪子金襴映日紅共祝太平朝帝闕
蓬萊兜率五雲中
山居(明)僧德清
平湖秋水浸寒空古木霜餘落葉紅石逕小橋人迹斷
一菴深鎻白雲中
祇樹菴(明)僧洪恩
竹映窗前水漱門數聲幽鳥報朝昏行來恐踏苔痕破
目送山隂過遠邨
御定佩文齋詠物詩選卷八
