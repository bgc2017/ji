欽定四庫全書
御定佩文齋詠物詩選卷四百三十四
烏類(鴉同)
五言古
城上烏(梁)吴均
嗚嗚城上烏翩翩尾畢逋凡生八九子夜夜啼相呼質
微知慮少體賤毛衣麤陛下三萬歲臣至執金吾
城上烏(梁)朱超
朝飛集帝城猶帶夜啼聲近日毛雖暖聞弦心尚驚
烏夜啼(北周)庾信
桂樹懸知遠風竿詎肯低獨憐眀月夜孤飛猶未棲虎
賁誰見惜御史詎相携雖言入絃管終是曲中啼
晚飛烏(隋)虞世基
向日晚飛低飛飛未得棲當為歸林遠恒長侵夜啼
羣鴉詠(唐)儲光羲
新宫驪山陰龍衮時出豫朝陽照羽儀清吹肅逵路羣
鴉隨天車夜滿新豐樹所思在腐餘不復憂霜露河低
宫閣深燈隠鼓鐘曙繽紛起寒枝矯翼時相顧冡宰收
琳瑯侍臣進鵷鷺高舉摩太清永絶矰繳懼兹禽亦翶
翔不以微小故
送張兵部孟功廵河分題得屋上烏
(元)虞集
花發上陽春門開未央曙城柝起羣棲流光散朝羽息
影須近檐結巢願當戶轆轤轉金井終日灌嘉樹
七言古(附長短句)
烏引雛(唐)韋應物
日出照東城春烏鵶鵶雛和鳴雛和鳴羽猶短巢在深
林春正寒引飛欲集東城暖羣雛䙰褷睥睨高舉翅不
及墜蓬蒿雄雌來去飛又引音聲上下懼鷹隼引雛烏
爾心急急將何如何得比日搜索雀卵噉爾雛
烏夜啼(唐)王建
庭樹烏爾何不向别處棲夜夜夜半當戶啼家人把燭
出洞戶驚棲失羣飛落樹一飛直欲飛上天廻廻不離
舊棲處未眀重遶主人屋欲下空中黑相觸風飄雨濕
亦不移君家樹頭多好枝
題李尚文少府所蔵枯柳寒鴉圖
(元)郭鈺
江邊獨柳飛羣鴉敗枝殘葉秋風斜石泉可飲不可啄
似聞落日鳴啞啞一段凄涼幽思足忽憶看花過韋曲
上林春早聽啼鶯太液晴波宿黃鵠
烏夜啼(眀)高啟
啼烏驚多棲未久半起疎桐上高柳燈下佳人顰淺眉
機中少婦停纖手月入空閨夜欲深數聲猶似聽君琴
五言律
詠烏代楊師道(唐)太宗
凌晨麗城去薄暮上林棲辭枝枝暫起停樹樹還低向
日終難託迎風詎肯迷只待纖纖手曲裏作宵啼
烏(唐)李嶠
日路朝飛急霜臺夕影寒聯翩依月樹迢逓繞風竿白
首何年改青琴此夜彈靈臺如可託千里向長安
惠崇古木寒鴉(元)楊載
江上秋雲薄寒鴉散亂飛未眀常競噪向晩復争歸似
怯霜威重仍嫌樹影稀老僧修止觀寫物固精微
歸鴉(眀)高啟
啞啞噪夕暉争宿不争飛未逐冥鴻去長先野鶴歸荒
邨流水遠古戍淡煙微借問寒林樹何枝最可依
五言排律
應詔詠巢烏(唐)楊師道
桂樹春暉滿巢烏刷羽儀朝飛麗城上夜宿碧林陲背
風蔵密葉向日逐疎枝仰德還能哺依仁遂可窺驚鳴
雕輦側王吉自相知
七言律
樓鴉(眀)朱曰藩
年年銀漢橋成後樓上昏鴉接翅歸御史府中棲未穏
倡家樹裏聽應稀綠垂槐穗蔵朝雨紅入蓮衣浴晚暉
春去秋來渾底事只輸鴻雁塞門飛
五言絶句
詠烏(唐)李義府
日裏颺朝彩琴中伴夜啼上林多少樹不借一枝棲
淮陰行(唐)劉禹錫
簇簇淮陰市竹樓緣岸上好日起檣竿烏飛驚五兩
絶句(元)陳高
雲合虹腰斷風回雨脚斜淺灘屯宿鷺高樹競棲鴉
前谿曲(眀)沈眀臣
春水前谿長春雲綠樹齊門前車馬散正及曙烏啼
山景(眀)僧宗泐
孤邨帶寒鴉遠山涵夕霧渡頭人未歸落日風吹樹
七言絶句
丹陽送韋參軍(唐)嚴維
丹陽郭裏送行舟一别心知兩地秋日晚江南望江北
寒鴉飛盡水悠悠
楓橋夜泊(唐)張繼
月落烏啼霜滿天江邨漁火對愁眠姑蘇城外寒山寺
夜半鐘聲到客船
宫詞(唐)王涯
鴉飛深在禁城牆多繞重樓複殿旁時向春檐瓦溝上
散開雙翅占朝光
曛黑(唐)韓偓
古木侵天日已沈露華涼泠潤衣襟江城曛黑人行絶
惟有啼烏伴夜砧
竹枝詞(唐)孫光憲
門前春水白蘋花岸上無人小艇斜商女經過江欲暮
散抛殘食飼神鴉
暴雨初晴樓上晚景(宋)蘇軾
秋後風光雨後山滿城流水碧潺潺煙雲好處無多子
及取昏鴉未到間
臘月下旬偶作(宋)張耒
歲暮煙霜澤國寒曉鴉鳴處是柯山地爐有火尊餘酒
自起焚香深掩關
天迥(宋)劉子翬
天迥孤帆隠約歸茫茫殘照欲沈西寒鴉散亂知多少
飛向江頭一樹栖
晚風寒林(宋)楊萬里
已是霜林葉爛紅那禁動地晚來風寒鴉可是矜渠黠
蹋折枯梢不墮楓
其二
樹無一葉萬梢枯活底秋江水墨圖幸自寒林俱淡筆
却將濃墨點棲烏
晚步(宋)真山民
未暝先啼艸際蛩石橋暗渡晩花風歸鴉不帶殘陽老
留得林梢一抹紅
過李湘(金)馬定國
數樹高槐散亂鴉時於缺處見黃花涼風不斷如流水
相對胡牀坐日斜
晩望(金)周昂
煙抹平林水退沙碧山西畔夕陽家無人解得詩人意
只有雲邊數點鴉
寓居寫懷(金)趙渢
平陸温風雪半消孤煙籬落隔谿橋趁虚人去林臯静
時有晩鴉銜墮樵
蔡邨道中(金)楊雲翼
水連深竹竹連沙邨落蕭蕭已暮鴉行盡畫圖三十里
青山影裏見人家
雜詩(金)劉豫
寒林煙重暝棲鴉遠寺疎鐘送落霞無限嶺雲遮不斷
數聲和月到山家
自趙莊歸冠氏(金)元好問
杏園紅過雪披離楊柳無風綠線齊寒食人家在原野
乳鴉牆外盡情啼
秋吟(元)黃庚
略彴當門石徑斜槿籬深護野人家炊煙起處江邨晩
一片斜陽萬點鴉
枯木寒鴉(元)王惲
枯樹寒梢凍欲冰野鴉翻影若為情錦鳩呼雨煙林外
紅杏香中過一生
别樊時中廉使(元)余闕
光祿橋西惜解携春星欲傍露盤低自來官柳多離思
更著城烏在上啼
寄别(眀)宋濓
别來虎豆又生牙尚在揚州賣酒家醉後清狂應不减
起拈花彈打鳴鴉
回文(眀)高啟
風簾一燭對殘花薄霧寒籠翠袖紗空院别愁驚破夢
東闌井樹夜啼鴉
小遊仙(眀)張羽
門外南風吹葛花奕棋人散樹陰斜青童睡起渾無事
乞與神丹餧白鴉
香嚴寺詩(眀)蕭宗
烏啼霜落夜漫漫風入疎櫺客枕寒戍鼓敲殘雞亂唱
半軒眀月照闌干
朝鴉(眀)汪元錫
景陽鐘動曉鴉飛漢殿千官拜玉墀仙仗纔移東殿去
翩翩棲滿萬年枝
旅夜(眀)黃佐
沈水煙消膩燭黃疎帷浮動月蒼蒼棲鴉不避霜風惡
繞樹數聲秋夜長
春詞(眀)謝榛
城烏何意夜深啼紅杏梢頭片月低香冷熏籠人不寐
春風吹過玉欄西
郊行即事(眀)李先芳
城南黃葉逐人飛城上寒鴉噪晩饑老樹荒邨停落照
遥遥山寺一僧歸
寒鴉圖(眀)黎民表
寒山寂歴野蒼蒼繞樹驚飛不斷行畫角一聲天欲曙
金河翻落滿城霜
歸鴉(眀)沈眀臣
歸鴉數點晩霞鮮近接平蕪遠接天記得小舟雙挂席
闔廬城外酒樓前
書去年臨别畫疎林暮鴉與季康
(眀)程嘉燧
荒林幾點隔江山猶是離心落照間從此䢴溝自眀月
寒鴉無數夜飛還
夜泊梁谿(眀)范汭
檣上烏啼月滿灘月和殘雪耐人看半爐爇盡沈香火
消受篷忩一夜寒
御定佩文齋詠物詩選卷四百三十四
