欽定四庫全書
御定佩文齋詠物詩選卷三百四十五
刺桐花類
七言絶句
小雪日戲題(唐)張登
甲子徒推小雪天刺桐猶綠槿花然陽和長養無時歇
却是炎洲雨露偏
泉州刺桐花詠兼呈趙使君(唐)陳陶
海曲春深滿郡霞越人多種刺桐花可憐虎竹西樓色
錦帳三千阿母家
其二
猗猗小豔夹通衢晴日薰風笑越姝只是紅芳移不得
刺桐屏障滿中都
其三
赤帝嘗聞海上遊三千幢蓋擁炎洲今来樹似離宫色
紅翠欹斜十二樓
其四
髣髴三株植世間風光滿地赤城閒無因秉燭看竒樹
長伴劉公醉玉山
永春路(宋)徐璣
路行僻處山山好春到晴時物物嘉秀色連雲原上麥
清香夹道刺桐花
舟行青谿道中入歙(元)方回
刺桐花發草如藍欲䣃綿袍剪紵衫一夜春霜忽如雪
江南天氣不宜蠶
書武陽驛(眀)汪應軫
小驛春深屋半斜東風開到刺桐花夜来有夢難分别
半是長安半是家
送金員外歸泉南(眀)僧来復
朱樓别起擁飛霞浮石橋邊久住家海日浴紅春雨霽
鷓鴣啼上刺桐花
西湖雜詩僧来復
芙蓉灣口綠隂斜吹笛何人隔彩霞驚起沙頭雙翠羽
銜魚飛上刺桐花
御定佩文齋詠物詩選卷三百四十五
