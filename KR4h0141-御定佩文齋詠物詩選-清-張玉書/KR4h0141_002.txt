欽定四庫全書
御定佩文齋詠物詩選卷二
日類
五言古
升天行(魏)曹植
扶桑之所出乃在朝陽谿中心凌蒼昊布葉蓋天涯日
出登東幹既夕沒西枝願得紆陽轡廻日使東馳
日(魏)劉楨
仰視白日光皎皎高且懸兼燭八紘内物類無頗偏
詠日晉張載(一作左思)
白日隨天回暾暾圓如規踊躍湯谷中上登榑桑枝
日(晉)傅玄
湯谷發清曜九日棲高枝願得竝天御六龍齊玉羈
詠朝日(梁)簡文帝
團團出天外煜煜上層峰光隨浪高下影逐樹輕濃
詠日應令(梁)劉孝綽
弭節馳晹谷照檻出扶桑園葵亦可幸傾葉奉離光
詠日華(陳)徐陵
朝暉爛曲池夕照滿西陂復有當晝景江上鑠光儀時
從高浪歇乍逐細波移一在雕梁上詎比扶桑枝
詠日應趙王教(北周)康孟
金烏升曉氣玉檻漾晨曦先汎扶桑海返照若華池洛
浦全開鏡衡山半隠規相懽承愛景共惜寸隂移
朝日歌(隋)無名氏
扶木上朝暾嵫山呈暮景寒來游晷促暑至馳輝永時
和合璧耀俗泰重輪明執圭盡昭事服冕罄虔誠
賦得白日半西山(唐)太宗
紅輪不暫駐烏飛豈復停岑霞漸漸落谿陰寸寸生藿
葉隨光轉葵心逐照傾晩煙含樹色棲鳥雜流聲
賦得秋日懸清光賜房玄齡太宗
秋露凝高掌朝光上翠微參差麗雙闕照耀滿重闈仙
馭隨輪轉靈烏帶影飛臨波無定彩入隙有圓暉還當
葵藿志傾葉自相依
奉和詠日午(唐)虞世南
高天淨秋色長漢轉曦車玉樹陰初正桐圭影未斜翠
蓋飛圓彩明鏡發輕花再中良表瑞共仰璧暉賖
詠日(唐)董思恭
滄海十枝暉元圃重輪慶蕣花發晨楹菱彩翻朝鏡忽
遇微風飄自有浮雲映更也人皆仰無待揮戈正
賦得落日山照曜(唐)張謂
裵徊空山下晼晩殘陽落圓影過峰巒半規入林薄餘
光徹羣岫亂彩分重壑石鏡共澄明巖光同照灼棲禽
去杳杳夕煙生漠漢此境誰復知獨懷謝康樂
日出(宋)孔平仲
仲冬十一月我行赴高密路出東海上晨起駭初日騰
騰若車輪只向平地出較於昔所見得此十之七蟾蜍
尚弄影皎皎横參畢輝光一迸散夜氣掃若失扶桑想
可到俗慮苦難訖壯觀曾未厭側歎流景疾
初日(元)馬祖常
初日照我樹我樹日華滋檀欒綠隂合四顧無曲枝盛
暑熾煩歊其中有凉颸成林蔭千畝棲息任所宜
七言古
玉牒辭(夏)大禹
祝融司方發其英沐日浴月百寶生
五言律
日(唐)李嶠
日出扶桑路遥升若木枝雲間五色滿霞際九光披東
陸蒼龍駕南郊赤羽馳傾心比葵藿終日奉光曦
返照(唐)杜甫
返照開巫峽寒空半有無已低魚復暗不盡白鹽孤荻
岸如秋水松門似畫圖牛羊識童僕既夕應傳呼
落照(唐)馬戴
照耀天山外飛鴉幾共過微紅拂秋漢片白透長波影
促寒汀薄光殘古木多金霞與雲氣散漫復相和
望早日(唐)朱慶餘
窗下聞雞後蒼茫映遠林纔分天地色便禁虎狼心是
處程途遠何山洞府深此時堪竚望萬象豁塵襟
夕陽唐鄭谷
夕陽秋更好瀲瀲蕙蘭中極浦明殘雨長天急遠鴻僧
窗留半榻漁舸透疎篷莫道清光盡寒蟾即照空
五言排律
省試夏日可畏(唐)張籍
赫赫溫風扇炎炎夏日徂火威馳迥野畏景鑠遥途勢
矯翔陽翰功分造化爐禁城千品獨黃道一輪孤落照
頻空簟餘暉卷夕梧如何倦游子中路獨踟蹰
賦得日暖萬年枝(唐)蔣防
新陽歸上苑嘉樹獨含姸散漫添和氣曈曨卷曙煙流
輝宜聖日接影貴芳年自與恩光近那關煦嫗偏結根
誠得地表夀願符天誰道憐寒質從兹不曖然
賦得日暖萬年枝(唐)王約
靄靄彤庭裏沈沈玉砌陲初升九華日潛暖萬年枝煦
嫗光偏好青蔥色轉宜每因韶景麗長沐惠風吹隠映
當龍闕氛氳隔鳳池朝陽光照處惟有近臣知
賦得秋日懸清光(唐)陶拱
秋至雲容斂天中日景清懸空寒色淨委照曙光盈泫
泫看彌上輝輝望最明煙霞輪乍透葵藿影初生鑒下
誠無極升高自有程何當廻盛彩一為表精誠
賦得日華川上動(唐)石殷士
曙霞攢旭日浮景弄晴川晃耀層潭上悠楊極浦前岸
高時擁媚波遠漸澄鮮萍實空隨浪珠胎不照淵早暄
依曲渚微動觸輕漣孰假咸池望幽情得古篇
賦得初日照華清(唐)柴宿
靈川初照日遠近見離宫影動參差裏光分縹緲中鮮
飇收晩翠佳氣滿晴空林潤溫泉入樓深複道通璇題
生炯晃珠綴引璁瓏鳳輦何時下朝朝此望同
賦得初日照鳳樓(唐)李虞仲
旭日煙雲殿朝陽燭帝居斷霞生峻宇通閣麗晴虚流
彩連朱檻騰輝照綺疏曈曨晨景裏明滅曉光初戶牖
仙山近軒楹鳳翼舒還如王母過遥度五雲車
日南長至(唐)獨孤鉉
玉歷頒新律凝隂發一陽輪輝猶惜短圭景此偏長躔
度經南斗光流盡北堂乍疑周戶曜可愛逗林黃積雪
消微煦初萌動早芒更升臺上望雲物已昭彰
七言律
南江夕照(元)吳萊
偶出官橋倚落曛詩家觸景漫紛紛彈琴在峽驚聞瀑
罨畫為谿喜得雲竹篠晩深樵弛擔莎根秋短牧歸羣
道旁更有枌榆社欲脫蓑衣藉酒醺
南江夕照(元)錢惟善
日盡江南送夕陽空明直上接魚梁千重雲岫連平遠
五色霜林映渺茫孤鶩倒飛天上下長虹高卧水中央
白雲紅稻多秋思付與詩翁住醉鄉
五言絶句
鹿柴(唐)王維
空山不見人但聞人語響返景入深林復照青苔上
憶長安曲寄龐㴶(唐)岑參
東望望長安正值日初出長安不可見喜見長安日
夕陽(唐)陸龜蒙
渡口和帆落城邊帶角收如何茂陵客江上倚高樓
山中(元)僧英
一聲山鳥啼幽夢忽喚醒起來開竹扉日上東峰頂
江行(明)李夢陽
迎送山相似舟移迷北南回看皂口日已照石華潭
七言絶句
曉光詞(唐)施肩吾
日輪浮動羲和推東方一軋天門開風神為我掃煙霧
四海蕩蕩無塵埃
曉日(唐)韓偓
天際霞光入水中水中天際一時紅直須日觀三更後
首送金烏上碧空
雨後早發大寧(唐)薛能
春霖朝罷客西東馬足泥聲路未通最愛千峰最高處
一峰初日白雲中
落日馬上(宋)秦觀
日落荒阡白霧深紫騮嘶顧出疎林回頭已失來時路
杳杳金盤墮翠岑
江村即事(元)黃庚
江邨暝色漸淒迷數點殘鴉雜鴈飛鴈宿蘆花鴉宿樹
各分一半夕陽歸
萬夀節出左掖門口號(元)王惲
禁漏穿花夜已央宫槐籠曉色蒼蒼殷勤一點東華日
先到紅鸞扇影光
小遊仙(明)桑悦
白雲為被綵霞氊高枕長凌倒景眠却怪兩燈常下照
不知日月麗中天
山曉望大内作(明)王寵
龍樓佳氣繞鍾山鳳瓦參差苑樹閒一片日華凌曉霽
金光浮動翠微間
御定佩文齋詠物詩選卷二
