欽定四庫全書
御定佩文齋詠物詩選卷三百五十九
葵花類
四言古
蜀葵(宋)顔延之
井維降精岷絡升靈物微氣麗卉草之生喻艷衆葩冠
冕羣英類麻能直方葵不傾
五言古
蜀葵(宋)司馬光
白若繒初斷紅如顔欲酡坐令仙駕儼幢節紛駢羅物
性有常好人情輕所多菖蒲儻自秀棄擲不我過
王伯敭所藏趙昌花(黃葵)(宋)蘇軾
弱質困夏永奇姿蘇晚凉低昂黃金杯照耀初日光檀
心自成暈翠葉森有芒古來寫生人妙絶誰似昌晨粧
與午醉真態含陰陽君看此花枝中有風露香
葵(明)吳寬
託身北牆隅幸免人所踐苗長已過牆入土根不淺葉
間蘂何多濈濈滿圓繭此種覺尤佳觀者盡云鮮傾心
識忠臣衞足存古典作羹諒非菜名同亦須辨
五言律
宜陽所居白蜀葵答詠簡諸公
(唐)武元衡
冉冉衆芳歇亭亭虛室前敷榮時已背幽賞地宜偏紅
艷世方重素華徒可憐何當君子願知不近暄妍
蜀葵(唐)徐夤
劍門南面樹移向會仙亭錦水饒花艷岷山帶葉青文
君慚婉娩神女譲娉婷爛漫紅兼紫飄香入繡扃
葵(宋)韓琦
炎天花盡歇錦繡獨成林不入當時眼其如向日心寶
釵知見棄幽蝶或來尋誰許清風下芳醪對一斟
葵花(明)高啟
艷發朱光裏叢依綠蔭邊夕同山蕣落午並海榴燃幽
馥流珍簟鮮輝照藻筵羣芳已謝賞孤植轉成憐
七言律
使院黃葵花(唐)韋莊
薄粧新著澹黃衣對捧金爐侍醮遲向月似矜傾國貌
倚風如唱步虚詞乍開檀炷疑聞語試與雲和必解吹
為報同人看來好不禁秋露即離披
繼人葵花韻(元)許衡
戎葵花色耀深濃偏稱修叢映短叢絳臉有情爭向日
錦苞無語細含風舒開九夏天真秀壓倒千年畫史工
但恐主人貧且窶不教相對舞衣紅
五言絶句
蜀葵(金)姚孝錫
傾心知向日布葉解成陰空側黃金盞誰人與對斟
黃葵詞(元)趙孟頫
仙掌鬱金衣朝陽風露晞可憐蜂與蝶祗解弄春暉
黃蜀葵(元)虞集
花萼立清晨鵝黃向日新金杯承玉露偏醉蜀鄉人
七言絶句
蜀葵(唐)陳標
眼前無奈蜀葵何淺紫深紅數百窠能共牡丹爭幾許
得人輕處祇緣多
和知已秋懷(唐)鄭谷
流水歌聲共不迴去年天氣舊亭臺梁塵寂寞燕歸去
黃蜀葵花一朵開
葵(宋)劉敞
白露清風催八月紫蘭紅藥共凄凉黃花冷落無人看
獨自傾心向太陽
黃葵(宋)宋祁
黃葵貴麗不夭饒一朵新晴松下高還似邇英臨黼座
曚曨曉日照天袍
題畫黃葵(元)袁易
憶昔戎葵花下飲金杯春灧綠鬟欹祇今花似金杯側
獨對西風詠折枝
題葵花(明)占城使臣
花於木槿渾相似葉比芙蓉只一般五尺闌干遮不盡
獨留一半與人看
御定佩文齋詠物詩選卷三百五十九
