欽定四庫全書
御定佩文齋詠物詩選卷三百四
柑類
四言古
甘頌(晉)宗炳
煌煌嘉實磊如景星南金其色隋珠其形
五言古
詠柑(陳)徐陵
朱實挺江南苞品擅珍淑上林雜嘉樹江潭間修竹萬
室擬封侯千株挺荆國綠葉萋以布素榮芬且郁得陳
終宴歡良垂雲雨育
阻雨不得歸瀼西甘林(唐)杜甫
三伏適已過驕陽化為霖欲歸瀼西宅阻此江浦深壞
舟百板坼峻岸復萬尋篙工初一棄恐泥勞寸心佇立
東城隅悵望高飛禽草堂亂玄圃不隔崑崙岑昏渾衣
裳外曠絶同層陰園甘長成時三寸如黃金諸侯舊上
計厥貢傾千林邦人不足重所廹豪吏侵客居暫封殖
日夜偶瑤琴虚徐五株態側塞煩胸襟焉得輟雨足杖
藜出嶇嶔條流數翠實偃息歸碧潯拂拭烏皮几喜聞
樵牧音令兒快搔背脫我頭上簪
五言律
樹間(唐)杜甫
岑寂䨇柑樹婆娑一院香交柯低几杖垂實礙衣裳滿
歲如松碧同時待菊黃幾回霑葉露乘月坐胡床
甘園杜甫
春日清江岸千甘二頃園青雲羞葉密白雪避花繁結
子隨邊使開筒近至尊後扵桃李熟終得獻金門
五言排律
詠宗良兄齋頭佛手柑(明)朱多炡
春雨空花散秋霜碩果低牽枝出纖素隔葉卷柔荑指
豎禪師悟拳開法嗣迷疑將灑甘露似欲攬伽梨色現
黃金界香分肉麝臍願從靈運後接引證菩提
七言律
柳州城西北隅種甘樹(唐)柳宗元
手種黃柑二百株春來新葉徧城隅方同楚客憐皇樹
不學荆州利木奴幾歲開花聞噴雪何人摘實見垂珠
若教坐待成林日滋味還堪養老夫
師黯以彭甘五子為寄因懷四眀園中此果甚
多偶成長句以為謝(宋)蘇舜欽
憶向江東太守園猗猗甘樹蔽前軒風搖玉蕊霏微落
霜發金衣委墜繁枕畔冷香通醉夢齒邊餘味滌吟魂
天彭路遠無因得猶賴君心記舊恩
襄柑分惠景仁以詩將之(宋)韓維
荆州解綬十經春迴夢青林繞漢濱霜氣輕寒催紺實
渚波餘潤作甘津僧園採掇寧論數客路奔馳竟占新
雪意垂收高會缺分金聊助席間珍
食甘(宋)蘇軾
一䨇羅帕未分珍林下先嘗媿逐臣露葉霜枝剪寒碧
金盤玉指破芳辛清泉䔩䔩先流齒香霧霏霏欲噀人
坐客殷勤為收子千奴一掬奈吾貧
曾宏父分餉洞庭柑(宋)曾幾
黃柑送似得嘗新坐我松江震澤濱想見霜林三百顆
夢成羅帕一䨇珍流泉噴霧真宜酒帶葉連枝絶可人
莫向君家樊素口瓠犀微齼遠山顰
訪曉庵禪師師以洞庭柑為供
(眀)張和
十年不到白龍潭延慶名僧始一參石鼎未烹陽羡茗
金盤先獻洞庭柑檐前暮雨霑天棘席外春風動石楠
眀日又從江上别九峰惆悵隔晴嵐
七言絶句
酬郭簡州寄柑子(唐)薛濤
霜規不讓黃金色圓質仍含御史香何處同聲情最異
臨川太守謝家郎
和王晉卿傳柑(宋)蘇軾
侍史傳柑玉座傍人間艸木盡天漿寄與維摩三十顆
不知薝蔔是餘香
䟦小寺舊題(宋)劉克莊
禪几曾陪白氎巾柑花似雪鬭芳新而今柑子圓如彈
不見澆花供佛人
竹枝詞(眀)吴鼎芳
南濠有客寄書還夫壻黃柑已趁錢幾日不來湖上棹
休教重上贑州船
御定佩文齋詠物詩選卷三百四
