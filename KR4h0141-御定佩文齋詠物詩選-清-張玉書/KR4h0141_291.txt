欽定四庫全書
御定佩文齋詠物詩選卷二百九十一
烏桕類
七言絶句
水亭秋日偶書(宋)林逋
巾子峰頭烏桕樹微霜未落已先紅憑欄高看復低看
半在石池波影中
行田(宋)方岳
屋頭烏桕午隂密牛與牧童相對眠不是官中催稅急
十年前已學耕田
寄高彬(明)孫蕡
條風吹綠滿蟾谿蠟屐行春日向西獨木橋邊烏桕樹
鵓鳩飛上上頭啼
湖邨晩眺(明)樊阜
邨南邨北總西風桕葉先霜淺著紅野鳥飛邊堪入畫
數家籬落夕陽中
征人早行圖(明)楊慎
杜鵑花下杜鵑啼烏桕樹頭烏桕棲不待雞鳴度關去
夢中征馬尚聞嘶
御定佩文齋詠物詩選卷二百九十一
