欽定四庫全書
御定佩文齋詠物詩選卷二百二十一
燈燭類(附煙火)
四言古
金羊燈銘(漢)李尤
賢哲勉務惟日不足金羊載耀作明以續
燈銘(晉)傅元
晃晃華燈含滋炳靈素膏流液元炷亭亭丹水陽輝飛
景蘭庭
燭銘(晉)傅咸
煌煌丹燭焰焰飛光取則景龍擬象扶桑照彼幽夜炳
若朝陽焚形鑒世無隱不彰
五言古
庭燎(晉)傅元
元正始朝享萬國執珪璋枝燈若火樹庭燎繼天光
燈(齊)謝朓
發翠斜谿裏蓄寶宕山峰抽莖類仙掌銜光似燭龍飛
蛾再三繞輕花四五重孤對相思夕空照舞衣縫
正月八日燃燈詩應令(梁)簡文帝
藕樹交無極花雲衣數重織竹能為象縛荻巧成龍落
灰然蕊盛垂油濕畫峰天宮倘若見燈王願可逢
詠籠燈簡文帝
動燄翠帷裏散影羅帳前花心生復落明銷君詎憐
詠池中燭影(梁)元帝
漁燈且滅燼鶴燄暫停輝自有銜龍燭青光入朱扉映
水疑三燭翻池類九微入林如燐影度渚若螢飛河低
扇月落霧上珠星稀章華終宴所飛蓋且相追
詠殘燈(梁)紀少瑜
殘燈猶未滅將盡更揚輝唯餘一兩燄裁得解羅衣
詠燈檠(梁)王筠
百華曜九枝鳴鶴映冰池朱光本内照丹花復外垂流
輝悅嘉客翻影泣生離自銷良不悔明白願君知
詠蠟燭王筠
執燭引佳期流影度單帷朣朧别繡被依稀見蛾眉莢
明不足貴焦燼豈為疑所恐恩情改照君尋履綦
詠燈(梁)吳均
昔在鳳凰闕七采蓮花莖陸離看寶帳爛漫照文屏澹
豔煙光轉氛氳霧裏輕能方三五夜桂樹月中生
和簾裏燭(梁)劉孝威
開關簾影出參差風燄斜浮光燭綺帶凝滴汚垂花
賦得照棋燭詩刻五分成(梁)劉孝綽
南皮絃吹罷終奕且留賓日下房櫳闇華燭命佳人側
光全照局廻花半隱身不辭纖手倦羞令夜向晨
詠燈(梁)沈氏
綺筵日巳暮羅帷月未歸開花散四照含光出九微風
軒動丹焰冰宇澹清輝不吝輕蛾繞唯恐曉蠅飛
三善殿夜望山燈(陳)江總
百花疑吐夜四照似含春的的連星出亭亭向月新採
珠非合浦贈珮異江濱若任扶桑路堪言並日輪
奉和通衢建燈應制(隋)諸葛穎
芳衢澄夜景法炬爛參差逐輪時徙燄桃花生落枝飛
煙繞定室浮光映瑶池重閣登臨罷歌管乘空移
寒釭(唐)劉長卿
向夕燈稍進空堂彌寂寞光寒對愁人時復一花落但
恐明見累何愁暗難託戀君秋夜永無使蘭膏薄
詠殘燈和楊孟載(明)高啟
凝寒結重暈逼曙零孤朵膏空逐漏水燄在同爐火戀
影未成眠更就餘光坐
詠料絲燈(明)薛蕙
淮南玉為盌西京金作枝未若兹燈麗擅巧昆明池霏
微状蟬翼連娟侔網絲煙空不礙視霧弱未勝持碧水
點蔥鬱彩石染葳蕤霞疉有無色雲攢深淺姿焚蘭發
香氣對燭映紅滋明月詎須侈夜光方可嗤
燭薛蕙
客醉北堂上花生夜戶中色亂歌梁月影暗舞衣風珠
簾照不隔羅幌映疑空願得陪長讌相看曲未終
七言古
三日侍宴詠曲水中燭影(梁)庾肩吾
重焰垂花比芳樹風吹水動俱難住春枝拂岸影上來
還桮繞客光中度
禊飲嘉樂殿詠曲水中燭影(梁)劉孝威
火浣花心猶未長金枝密焰巳流芳芙蓉池畔涵停影
桃花水脈引行光
五言律
燭(唐)李嶠
兔月清光隱龍盤畫燭新三星花入夜四序玉調晨浮
炷依羅幌吹香匝綺茵若逄燕國相持用舉賢人
送綦母三寺中賦得紗燈(唐)李頎
禪室吐香燼輕紗籠翠煙長繩挂青竹百尺垂紅蓮熠
爚衆星下玲瓏雙㙮前含光待明發此别豈徒然
詠燈花同侯十一(唐)韓愈
今夕知何夕花燃錦帳中自能當雪暖那肯待春紅黃
裏排金粟釵頭綴玉蟲更煩將喜事來報主人公
觀山燈獻徐尚書(唐)段成式
風杪影零亂露輕光陸離如霞散仙掌似燒上峩嵋道
樹千花發扶桑九日移因山成聚像不復藉蟠螭
其二
湧出多寶㙮往來飛錫僧分明三五月傳照百千燈馴
狖移高炷慶雲遮半層夜深寒燄白猶自綴金繩
燈花(元)貢奎
今夕離家遠燈花儘意開綠煙浮小暈紅燄落輕煤影
照頻占喜心挑莫見猜遥知兒女坐歡笑對銀臺
廢檠(元)楊載
二尺書檠在如今久棄捐魚膏雖有燄蠧簡獨無緣牆
下偕遺礫窗間帶舊煙却觀提挈處辛苦悔當年
元夕賜觀燈(明)楊榮
禁苑東風暖青霄月正中魚龍千隊戲羅綺萬花叢雲
嶠祥光麗星橋寶炬紅太平多樂事此夕萬方同
元夕午門賜觀燈(明)金幼孜
鼇山新結綵列炬照晴天簫鼓瑶臺上星河綘闕前綵
装千隊好繡簇萬花姸歡賞陪鑾馭還歌既醉篇
元夕賜觀燈應制(明)陳敬宗
紫陌連清禁彤樓接綘河九門星綵動萬井月華多寶
炬通宵晃鸞笙協氣和臣民涵聖澤齊唱太平歌
其二
山擁金鼇壮雲盤彩鳳來星河隨斗轉珠闕倚天開歡
洽春聲徧恩從淑氣回願歌魚藻詠長奉萬年杯
懷舊何處觀燈好(明)儲巏
何處觀燈好臺城並騎時酒邊看夜戲花下聽春詞火
樹璇霄發松棚綵市移遲遲南陌上明月鎮相隨
其二
何處觀燈好琳宮禁籞西星橋通碧落雲網綴丹梯梅
畔春猶寂松梢月漸低傳柑誰得句痛飲憶宣谿
其三
何處觀燈好風光帝里多鮫屏圍寶炬鼇駕灔金河列
第珠垂箔長橋蝀枕河誰家吹鐵笛月午更相過
詠墨紗燈(明)曹學佺
質裂横疑水光生薄似苔憑將彩筆畫認作前刀裁鳥
向空中度花從鏡裏開細看若無力不畏暁風催
剪燭(明)僧德祥
風處搖金蛹煙時閃墨鴉寸心終不昧雙淚欲横斜漸
過分詩刻虚開報喜花剪聲初落指滿席散春霞
五言排律
剪燈聯句(元)貢師泰
夜暖拈香繭春寒落剪刀勞心連鬱結(貢)綺思出長繰
點綴輕蟬翼(吳子彦)装粘細鳳毛風花凝瑣碎(貢)雲葉護周
遭影爍金垂燼(侯敬文)光融玉作膏舞䄄圍落絮(劉子清)歌扇逐
飛桃帶轉銀幡小(貢)輪廻寶蓋高蜘蛛圍露網(吳)顧兔
墮秋毫鶯擲翻紅雪(侯)魚跳起碧濤春陽嘘蛺蝶(劉)秋
冷蛻虭蟧翠薄荷分鈿絲柔柳散絛青童來綘節玉女
翳纖翿碎訝珠胎迸尖愁燕尾翺微茫縈錯落斜隙漏
葡萄飴釡空燒蠟棚山漫結鼇浮塵籠漠漠流水眩滔
滔纂綺難為密裁綃祗自勞嬋娟妬清夜螮蝀落晴臯
製異宮人綬榮懷學士綯未曾分寶炬先許照幱袍劇
賞尊頻倒窮搜筆屢操盍簪嘶騕褭奮䄂舞豪曹酒促
華筵散詩慚白戰鏖時平無夜禁繁弱且歸弢(貢)
燈花聯句(元)張雨
星閣迎寒閟霜鐘動夜摐(孝光)酒深燔术火漏下續蘭釭
寸艸熒芝小(雨)丹葩瑞帶雙金枝交婉孌(孝光)銀粟亂鬃
鬞蠟結飛蛾笑(雨)膏融吐鳳𢥠汞珠光透鏡(孝光)火齊幻
垂幢的的煇青瑣(雨)滛滛颭玉缸燭龍檠紫蓋(孝光)翹燕
綴紅䝄鄰眼書窺隙(雨)仙眉墨暈窗狂吟心蕊發(孝光)喜
聽足音跫折堲風吹座(雨)鈎簾月墮江青藜如見遇揮
手出紛龐(孝光)
詠高麗石燈(明)唐之□
竅石燭幽遐虚明詎異紗琢從箕子國爇向竺王家耿
耿知懸燼亭亭訝作花定餘神自照經殘漏欲賒願持
明慧鏡揚彩徧河沙
觀燈(明)朱純
春色滿侯家金蓮夜吐花香膏融綘液細燼落金沙閃
閃明珠箔熒熒映碧紗煙凝微作暈燄煖欲成霞綰結
流蘇重繽紛寶帶斜人看隘珠翠月出讓光華徧列雕
闌護高張繡幄遮休言非勅送吟對亦堪誇
癸卯元夕曹能始席上詠夾紗燈屏得花字
(明)吳兆
火樹當筵出燈屏繞席斜逶迤一片影匼匝九枝華薄
素流明月層波浸百花龍膏燃作霧鶴彩散成霞暁戶
鶯窺鏡春窗蝶誤紗盈盈空内外瞰客若為遮
七言律
蠟燭(唐)鄭谷
仙漏遲遲出建章宮簾不動透清光金闈露白新裁詔
畫閣春紅正試粧淚滴杯盤何所恨燼飄蘭麝暗和香
多情更有分明處照得歌塵下燕梁
長明燈(唐)羅隱
破暗長明世代深煙和香氣雨沈沈不知初點人何在
祗見當年火至今暁似紅蓮開沼面夜如寒月鎮潭心
孤光自有龍神護雀戲蛾飛不敢侵
燈花(唐)徐夤
點蠟燒銀却勝裁九華紅豔吐玫瑰獨含冬夜寒光拆
不傍春風暖處開難見只因能送喜莫挑唯恐墜成灰
貪膏附熱多相誤為報飛蛾罷拂來
詠燈(唐)僧慕幽
鐘斷危樓鳥不飛熒熒何處最相宜香燃水寺僧開卷
筆寫春幃客著詩忽爾思多穿壁處偶然心盡斷纓時
孫康勤苦誰能念少減餘光借與伊
祥符寺九曲觀燈(宋)蘇軾
紗籠擎燭迎門入銀葉燒香見客邀金鼎轉丹光吐夜
寶珠穿蟻鬧連宵波翻燄裏元相激魚舞湯中不畏焦
明日酒醒空想像清吟半逐夢魂銷
上元觀燈(宋)曾鞏
九衢仙仗豫遊歸寶燭星繁換夕暉傳醆未斜清禁月
散花還拂侍臣衣天香暗度金虬煖宮扇雙開彩鳳飛
法曲世人聽未足却迎朱輦下端闈
燈夕呈劉帥(宋)劉克莊
士女如雲服珥鮮暫陪獵較亦欣然清於坡老遊杭市
儉似乖崖在劒川使指何功煩卜夜遨頭此念可通天
粤人擁道千層看不見狨鞍三十年
書燈(元)劉清叟
一點蘭膏數寸心小窗伴我夜沈沈煖分青燄藜煙細
喜動紅光花意深洞見苦心歸典策照殘幽夢入寒衾
他時富貴不相棄移上長檠伴醉吟
金釵剪燭(元)蒲道源
歌舞蘭堂夜色深燭花輕剪試釵金分開小鳳雙飛翼
撥盡寒灰一寸心玉淚亂隨紅䄂落蠟香留得碧雲簪
短檠二尺挑寒雨頭白書生正苦吟
走馬燈(元)謝宗可
飇輪擁騎駕炎精飛遶人間不夜城風鬛追星低弄影
霜蹄逐電去無聲秦軍夜潰咸陽火吳炬宵馳赤壁兵
更憶雕鞍年少夢章臺踏碎月華明
天燈謝宗可
龍逐炎精下紫宮夜深不肯落雲中光分霄漢三更黑
影亂星辰萬點紅玉柱倚天擎火齊金繩繫日挂瑶空
照開仙闕朝元路綘節霓旌穩駕風
蓮燈謝宗可
萬點芙蓉午夜芳醉看疑是水雲鄉蘭釭照破西湖夢
火樹燒殘太液香焰煖應愁擎夜雨燼寒不為倒秋霜
元宵庭院東風曉零亂紅衣落畫梁
水燈謝宗可
波明燄煖晩風閒泡影飛來鏡裏看萬點芙蓉開碧沼
一天星斗落冰盤珠浮赤水光猶濕火浴丹池夜未乾
照破魚龍波底夢幽宮不怕五更寒
書燈謝宗可
吾伊聲裏漏初長願借丹心吐寸光萬古分明看簡冊
一生照耀付文章芸編清逼蘭膏煖花燼時粘竹汗香
明日金蓮供艸制幾人風露在秋堂
燈花謝宗可
誰分春色上銀臺小草梢頭吐燼煤丹萼擎煙深夜結
朱蕤噴火背陽開吟忩對酒分詩罷旅館敲棋待客來
願得東君膏澤滿芳心一點不成灰
泡燈謝宗可
焰吐蘭膏映水晶泓澄不動一漚輕天星影落冰壺夜
神汞光凝火齊明碧暈浮春丹氣濕紅雲泛暖玉華清
遊魚不覺三更冷飛入琉璃井底行
雪燈謝宗可
一炬燒寒照夜長玉蟲飛入白紗囊冰壺吞月涵秋影
海蚌懷珠吐夜光六出自隨飛燼落寸輝不受積隂藏
渾疑凍壑寒崖底忽見東風轉太陽
塔燈謝宗可
拔地燒空寶炬長燭龍掛影照穹蒼七層火樹雲生煖
九曲神珠夜吐光霞點彤&KR1242;歸淨界星隨綘節下西方
如來應到天壇上萬斛金蓮繞步香
燈花給韻(元)胡天游
寸燼能偷造化權花開花落自黃昏豈憑根本栽培力
暫借膏油養育恩隔幔乍疑籠日幄展屏聊當避風幡
飄零滿案無人問付與青娥淬鬢痕
西湖放燈(元)張雨
共泛蘭舟燈火閙不知風露濕青冥如今池底休鋪錦
此日槎頭直挂星爛若金蓮分夜炬空於雲母隔秋屏
却憐牛渚清狂甚苦欲燃犀走百靈
燈花(明)張羽
畫堂銀燭映歌鐘醉眼俄驚火樹紅白玉屏深留晩豔
綘紗籠煖護春叢闌干清淚非因雨狼藉殘煤總為風
更憶禁垣歸路靜金蓮隨馬散文虹
詠菩提葉燈(明)呂誠
寶林萎葉墮天風一落人間便不同雲鏡熒煌開月匣
并刀裁剪費春工星攢蜩翼冰綃薄華擁蝦䰅玉柵紅
從此可傳無盡藏五湖今有水晶宮
元夕賜午門觀燈(明)金幼孜
鳳輦初臨鼔吹喧千官環侍紫宸邊九門燈火雲霄上
午夜山河錦繡前春散爐煙浮樹暖月移寶仗映花姸
從臣忝預傳柑宴既醉猶歌湛露篇
賜午門觀燈應制(明)陳宗
鼇峰千仞鬱嵯峨萬蠟榮春洽太和明月只隨仙仗轉
紅雲偏近御筵多旌旄影颺黃金闕絲竹聲翻白雪歌
萬歲三呼頻祝頌醉歸數問夜如何
其二
白玉仙京上帝家六龍遥駕五雲車巨鼇此夕移三島
火樹迎春吐萬花水咽宮壺畱夜色歡騰黎庶樂年華
承恩盡醉歸來晩一派鈞天隔彩霞
河燈(明)李東陽
火裏蓮花水上開亂紅深綠共徘徊紛如列宿時時出
宛似流觴曲曲來色界本知空有相恒河休歎劫成灰
憑君莫話燃犀事水底魚龍或見猜
鞋燈(明)瞿佑
弓樣新裁瘦不禁分明一掬照花隂凌波未試彎彎玉
踏月還生步步金紅蕾先開傳密意赤繩雙繫結同心
少年前度相看處唯恨鞦韆别院深
鬪雞燈瞿佑
怒挾争機下綘臺月明照見影毰毸彩鸞舞鏡腸應斷
丹鳳迎陽尾乍開五德有名終氣合兩雄相厄未心灰
孟韓聯句誰能續燒盡東風畫燭煤
詠老人燈(明)桑悅
假合分明兩鬢秋鮑郎衫䄂帶膏油衰顔自分隨灰冷
急景何妨秉燭遊得火常時能煖腹避煙終夜只搖頭
却疑南極星辰現一點光芒落海陬
元夕詠冰燈(明)唐順之
正憐火樹闘春姸忽見清輝映夜闌出海鮫珠猶帶水
滿堂羅䄂欲生寒燭花不礙空中影暈氣疑從月裏看
為語東風暫相借來宵還得盡餘歡
上元夜帝御龍舟觀鼇山恭述
(明)王士騏
紫禁鼇山結翠斿昇平故事雅宜修春回九陌風仍暖
月出千門霧乍收煙火樓臺疑化國高明世界正宸遊
何人不傍宮牆聽天樂泠泠在御舟
上張燈後苑以麥燈居中吾州所産也
王士騏
江南五月麥初黃野老慇懃進尚方織就絲絲冰比潔
鏤成葉葉玉分光誰高市上千金價不數宮中七寶装
聞道聖人昭儉德瑩然一盞照中央
石琉璃(明)朱之蕃
瑞石瑩然冰雪姿琢成寶月半如規驪珠出海光猶濕
牛渚燃犀照不遺丈室明涵金色界禪關朗映白毫眉
蒲團坐看爐煙裊天禄何煩太乙藜
燭淚(明)申時行
風襲簾帷炬色寒鮫珠錯落瀉銀盤紅綃半濕金蓮吐
紫焰微銷玉筯殘傳蠟漢宫春厭浥絶纓楚館夜闌干
須知歸院承恩日涓滴還將雨露看
燭影(明)屠瑶瑟
畫梁疎影按紅牙光入花叢比桂華時伴瓊筵翻廣樂
乍浮紈扇隔輕紗溶溶春夜疑宵永閃閃秋閨共月斜
散盡纏頭天欲曙清光猶照五侯家
五言絶句
詠燭(唐)太宗
九龍蟠焰動四照逐花生即此流高殿堪持代月明
挑燈杖(唐)駱賓王
禀質非貪熱焦心豈憚熬終知不自潤何處用脂膏
同張將薊門觀燈(唐)孟浩然
異俗非鄉俗新年改故年薊門看火樹疑是燭龍然
四時宮詞(元)曹文晦
掖庭春夜燕小隊去紅粧勅賜金蓮燭雕闌照海棠
二月十五夜子浚兄燈讌再賦
(明)皇甫汸
再吐金枝燄重開玉樹花非關躭夜飲直是眷年華
其二
綵縷交花豔明珠減月輝君能畱顧盻時得奉芳菲
七言絶句
因夢得題公垂所寄蠟燭因寄公垂
(唐)白居易
照梁初日光相似出水新蓮豔不如却寄兩條君領取
明年雙引入中書
聖燈(唐)薛能
莽莽空中稍稍燈坐看迷濁變清澄須知火盡煙無益
一夜欄邊說向僧
代夫作白蠟燭詩贈人(唐)孫氏
景勝銀釭香比蘭一條白玉逼人寒他時紫禁春風夜
醉草天書仔細看
次韻館中上元游葆真宮觀燈
(宋)韓駒
玉作芙蓉院院明博山香度小崢嶸直言水北人稀到
也有盤姍勃窣行
觀野燈(宋)朱子
飛螢腐艸尋常事作底兹山獨耀芒須信地靈資物化
金膏隨處發明光
謝韓實之直閣送燈(宋)陸游
舊友年來不作疎華燈乃肯寄蝸廬寧知此老蕭條甚
二尺檠前正讀書
宮詞(宋)花蕊夫人
夜色樓臺月數層金猊煙穗繞觚稜重廊曲折連三殿
密上真珠百寶燈
其二
天門宴罷九重關樓倚銀河氣象間一點星毬垂綘闕
五雲仙伏下蓬山
燭花(元)郝經
江城深夜作輕寒金粟堆盤蠟炬殘應是燈花憐久客
故隨人意報平安
令狐學士金蓮圖(元)許有壬
九天光彩動金閨輦路風香樹影齊却笑漢家恩數薄
只教天禄待青藜
晩泊維揚驛(元)宋褧
朱軒翠館鬱岧嶤幾處笙歌幾處橋怪得隔江人望見
夜深燈火似元宵
書舍寒燈(元)葉顒
青燈黃卷伴更長花落銀釭午夜香異日長檠珠翠處
苦心寒燄莫相忘
宮詞(明)朱權
翠盤金縷綘紗籠銀燭熒煌照漢宮應制草詞書細字
燈花報喜吐殷紅
元夕午門觀燈應制(明)金幼孜
閶闔重重夜不扄瓊樓十二敞銀屏東風一曲昇平樂
此夜都人盡許聽
看燈詞(明)瞿佑
傀儡粧成出教坊彩旗前引兩三行郭郎鮑老休相笑
畢竟何人舞䄂長
燕京歌(明)劉效祖
元會初分庭燎光君王親御紫霞觴不知五夜春多少
白日猶聞蠟炬香
燈詞(明)袁九淑
家家行樂管絃催火樹千枝向夜開見說南鄰祠太乙
笑聲一片踏歌來
附煙火
七言古
陳都閫宅看煙火(明)張時徹
正月初旬長晝昏北風吹沙江吐雲千門弱柳青裊裊
官院紅梅開正芬雨霽張燈春不遲將軍煙火夜偏竒
層層島嶼神仙見燦燦雲霄星斗垂寶塔崚&KR1828;跨紫峰
青天削出金芙蓉芳蘭映日瓊瑶碧菡萏凌波瑪瑙紅
蠟炬光中戰馬鳴奔如飛電突如鯨戈矛寒帶隂山雪
旗甲晴輝瀚海星野鴿雙飛乍欲没銜枝喜鵲喳喳發
芍藥蒲萄懸翠屏珊瑚寶貝流明月空中捧出百絲燈
神女新粧五彩明真人斬蛟動長劒狂客吹簫過洞庭
翩翩舞蝶戲穿花海上樓臺散赤霞須臾錦繡被滿地
明珠斗大紛如麻城中小兒齊拍手聲聲道好如雷吼
擊鼓彈筝時轉喧河漢低回掛朱牖夜深賓客各言歸
主人長跪強牽衣朱苞細拆漳南橘白椀新盛北地梨
聯床接席出豐膳美酒平斟玉屈巵清宵良會豈再得
今我不醉將何為
七言律
贈放煙火者(元)趙孟頫
人間巧藝奪天工鍊藥燃燈清晝同柳絮飛殘鋪地白
槐花落盡滿階紅紛紛燦爛如星隕㸌㸌喧豗似火攻
後夜再翻花上錦不愁零亂向東風
煙火戲(明)瞿佑
天花無數月中開五色祥雲繞綘臺墮地忽驚星彩散
飛空頻作雨聲來怒撞玉斗翻晴雪勇踏金輪起迅雷
更漏已深人漸散閙干挑得綵燈回
御定佩文齋詠物詩選卷二百二十一
