欽定四庫全書
御定佩文齋詠物詩選卷一百八十二
紙類
五言古
詠紙(梁)宣帝
皎白猶霜雪方正若布棋宣情且記事寧同魚網時
詠苔紙(隋)薛道衡
昔時應春色引綠泛清流今來承玉管布字改銀鈎
使紙甚費(宋)孔平仲
家貧何所費使紙如使水親交或見遺自買不知幾置
之几案間數軸俄空矣作字本不工學書非不喜不知
何故盡疑若有神鬼若云隨置郵性復懶箋啟間或強
為之皆出不得已横斜若幡脚齟齬如雁齒數易僅能
成紛紛多廢委叙致失輕重畏慎防觸抵往往已緘封
時時又刪洗遂令巾衍竭大半或緣此昔無楮先生云
自蔡倫始假令行竹簡秃野未供使人生有知慧不若
愚且鄙古來取卿相未必皆經史誰教識點畫空耗五
斗米咄嗟為此詩又是一張紙
七言古
答宋學士次道寄澄心堂紙百幅
(宋)梅堯臣
寒谿浸楮舂夜月敲冰舉簾勻割脂焙乾堅滑若鋪玉
一幅百錢曾不疑江南老人有在者為予常說江南時
李主用以藏秘府外人取次不得窺最後猶存數千幅
散入本朝誰謂竒漫堆閒屋任塵土七十年來人不知
而今制作已輕薄比於古紙誠堪嗤古紙精光肉理厚
邇歲好事亦稍推五六年前吾永叔贈予兩軸令寶之
是時頗叙此本末遂號澄心堂紙詩我不善書心每愧
君又何此百幅遺重增吾赧不敢拒且置縑箱何所為
題高尚書藤紙畫雲林煙嶂圖
(元)柳貫
髯翁昔飲西湖渌滿意看山山不足醉拈官紙寫秋光
割截五州雲一幅吾聞妙畫能通仙此紙度可支千年
祇愁蓬萊失左股六鼇戴之飛上天
送奎章閣廣成局副楊元成奉旨之徽州熟紙
因道便過家錢唐(元)傅若金
新安江水清見底水邊作紙明於水兔白霜殘曉月空
鮫宫練出秋風起五雲高閣染宸章最憶吴牋照墨光
明朝驛使江南去詔許千番貢玉堂
五言律
紙(唐)李嶠
妙跡蔡侯施芳名左伯馳雲飛錦綺落花發縹紅披舒
卷隨幽顯廉方合軌儀莫驚反掌字當取葛洪規
七言絶句
宫詞(唐)王建
千牛仗下放朝初玉案傍邊立起居每日進來金鳳紙
殿頭無事不教書
書樂天紙(唐)元稹
金鑾殿裏書殘紙乞與荆州元判司不忍拈將等閒用
半封京信半題詩
謝惠紙(唐)僧齊已
烘焙幾工成曉雪輕明百幅疊春冰何消才子題詩外
分與能書貝葉僧
次韻宋肇惠澄心紙(宋)蘇軾
詩老囊空一不留百番曾作百金收知君也要雕肝腎
分我江南數斛愁
其二
君家家學陋相如宜與諸儒論石渠古紙無多且分我
自應給札奏新書
從宼生求茶庫紙(宋)陳師道
南朝官紙女兒膚玉版雲英比不如乞與此翁元不稱
他年留待大蘇書
扈從上京學宫紀事(元)周伯琦
黌舍重開大殿西牙符給事籍金閨唔吚日課繙青簡
揮染還看寫赫蹏
謝靜遠惠紙(元)顧瑛
蜀郡金花新著樣剡谿玉板舊齊名荷君寄我黟川雪
猶帶漣漪瀉月聲
與唐惟勤索紙(明)丘吉
魚網無功補蔡侯蜀江不洗薛濤愁教兒昨日繙詩稿
書破芭蕉數幅秋
紙(明)毛鈺龍
家住稽山剡水頭陳玄毛穎憶同游榮封楮國金符在
尺素修成五鳳樓
御定佩文齋詠物詩選卷一百八十二
