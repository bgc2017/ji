欽定四庫全書
御定佩文齋詠物詩選卷六十五
普陀山類
五言古
夕泛海東尋梅岑山觀音洞遂登磐陀石望日
出處(元)吳莱
山月出天末水面生晚寒扁舟劃然往萬頃相渺漫星
河白搖撼島嶼青屈盤遠應壺嶠接深已雲夢吞蟠木
繫予纜扶桑纓我冠寸心役兩目少試鯨魚竿
其二
茫茫瀛海間海岸此孤絶飛泉亂垂纓險洞森削鐡天
香固遥聞梵相俄一瞥魚龍互圍繞山鬼驚變滅舟航
来旅遊鐘磬聚禪悦笑撚小白華秋潮落如雪
五言律
遊洛伽山(宋)王安石
山勢欲壓海禪宫向此開魚龍腥不到日月影先来樹
色秋擎出鐘聲浪答回何期乘吏役暫此拂塵埃
遊補陀(明)徐啟東
夢想名山久因之駕海来潮從天上湧刹向嶼中開金
粟山為鉢蓮花水作臺磐陀望三島咫尺是蓬莱
七言律
遊補陀(元)趙孟頫
縹緲雲飛海上山挂帆三日上潺湲兩宫福德齊千佛
一道恩光照百蠻澗草巖花多瑞氣石林水府隔塵寰
鯫生小技真榮遇何幸凡身到此間
遊補陀(元)盛熙明
驚起東華塵土夢滄洲到處即為家山人自種三株樹
天使長乘八月槎梅福留丹赤似橘安期送棗大于瓜
金仙對面無言說春滿幽巖小白花
補陀島(元)黃鎮成
一片雲帆駕渺茫東臨絶島拂扶桑九天波浪隨星客
萬壑魚龍覲水王日觀遠開溟澥動雲臺倒浸白花香
候神海上應相見為覓安期却老方
遊補陀(明)張子滔
嶙峋仙界錦城堆寳樹瓊花面面廻勢壓海門鰲背重
光搖島嶼蜃樓開層巒徧向雲間出飛瀑全疑天上来
自是修真竒絶處何須弱水問蓬莱
禮洛伽山(明)沈明臣
三神山遠不能尋惟有洛伽名古今萬里扶桑開四照
九天靈鷲削孤岑一枝鸚鵡多饒舌徧海蓮花不染心
謁罷潮音靈洞口皈依願發晩濤深
七言絶句
夢遊補陀山(明)姜子羔
忽然飛渡海雲東海色澄清霄漢通借問此心何所似
白雲映水月當空
寳陀寺(明)李應詔
茫茫鷲嶺水雲賖今古莊嚴大士家檻外碧空垂法象
月明島嶼盡蓮花
御定佩文齋詠物詩選卷六十五
