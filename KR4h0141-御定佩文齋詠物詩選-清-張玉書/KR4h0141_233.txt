欽定四庫全書
御定佩文齋詠物詩選卷二百三十三
佛類
四言古
念佛三昧詩(晉)王齊之
妙用在兹涉有覽無神由昧徹識以照麤積微自引因
功本虚冺彼三觀忘此毫餘
其二
寂漠何始理元通微融然忘適乃廓靈暉心游緬域得
不踐機用之以冲會之以希
其三
神資天凝圓暎朝雲與化而感與物斯羣應不以方受
者自分寂爾淵鏡金水塵紛
其四
慨自一生夙乏惠識託崇淵人庶藉冥力思轉毫功在
深不測至哉之念主心西極
惟衛佛像銘(梁)簡文帝
灼灼金容巍巍滿月永被人天常畱花窟
釋迦文佛像銘簡文帝
至矣調御行備智周滿月為面青蓮在眸心珠可瑩智
流方普永變身田長無沙鹵
式佛像銘簡文帝
影生千葉花成四柱塔象單畱龕童䨇舞
五言古
迎舍利(梁)宣帝
釋迦稱散體多寶號金軀白玉誠非比黃金良莫踰變
見絶言象端異乃冥符靈知雖隐顯妙色豈榮枯惟當
千劫後方成無價珠
舍利佛(隋)闕名
金繩界寶地珍木蔭瑤池雲間妙音奏天際法蠡吹
同馬太守聽九思法師講金剛經
(唐)高適
吾師晉陽寶傑出山河最途經世諦間心到空王外鳴
鐘山虎伏說法天龍會了義同建瓴梵法若吹籟深知
億劫苦善喻恒沙大捨施割肌膚攀援去親愛招提何
清淨良牧駐輕蓋露冕衆香中臨人覺苑内心持佛印
久標割魔軍退願開初地因永奉彌天對
聽藍谿僧為元居士說維摩經
(唐)孟郊
古樹少枝葉眞僧亦相依山木自曲直道人無是非手
持維摩偈心向居士歸空景忽開霽雪花猶在衣洗然
水谿晝寒物生光輝
久雨齋居誦經(宋)朱子
端居獨無事聊披釋氏書暫釋塵累牽超然與道俱門
掩竹林幽禽鳴山雨餘了此無為法身心同晏如
慧日寺十八大阿羅塑像(明)鄧韍
至人自藏珍古貎元氣備摶土造佛徒追眞信難事亭
亭青蓮宇諸天奠其位尊者十二輩高座納雙屣巍巍
超凡表塵眼有矇視深厚藐漂山廣博欲際地静沈馬
足萬專守門不二覺能越幾先慈欲放踵施龍驤以珠
豢虎跳以咒弭目瞑澄淵黑頂突華峯翠若眞外形骸
能以理勝自嗒然了得喪何有立同異麈柄操瑩玉寶
花自空墜想當經營初其手空俗士我思彼尊者所造
亦深邃函經入方夏後乃道宏肆以空攝萬有以道獵
衆智窮山養枯骸野鳥習其髻善士瞻梵相瓶錫此焉
侍安得如此塑慰我懷古意
讀佛書(明)歸有光
天竺降靈聖利益其在此雪山真苦行九惱尚纏已非
徒食馬麥空鉢良可耻紛紛㫋荼女謗論或未已不知
手指中猶出五獅子
七言古(附長短句)
僧伽歌(唐)李白
眞僧法號號僧伽有時與我論三車問言誦咒幾千遍
口道恒河沙復沙此僧本住南天竺為法頭陀來此國
戒得長天秋月明心如世上青蓮色意清淨貎稜稜亦
不減亦不增瓶裏千年舍利骨手中萬歲胡孫藤嗟余
落魄江淮久罕遇眞僧說空有一言懴盡波羅夷再禮
渾除犯輕垢
題楊子文羅漢渡海圖(明)張以寧
天台之東巨瀛海濛濛元氣浮無邊應眞十六山中來
徑渡萬里蛟鼉淵巨靈前驅海若伏翠水帖帖開紅蓮
神螭猛獸競軒翥穹龜巨魚相後先一山浮玉當其前
石室古蘚垂千年異人高居役衆鬼挽過巨浸如飇旋
貝宫神君迎且拜明星玉女爭花妍陰風黯淡百怪集
天容旂影飛翩翩石橋迴望渺何處紫翠明滅空雲煙
問渠飛錫何所往毋乃鷲嶺朝金仙金仙雪山方晏坐
笑汝狡獪何紛然書生平生未省見太息此畫人間傳
清時麟鳳在郊野白日杲杲行青天
次韻張仲舉承旨題盧楞伽過海羅漢圖
(明)僧來復
僧伽神變妙莫窮去住隠顯如旋風能令大海作平陸
超然獨脱閻浮中山君河伯備灑掃錫飛杯渡雲行空
安禪不避魔鬼窟受齋直入龍王宫文犀赤豹時作伍
玄猿白鹿日與同騰光嘘氣閃奔電天鼓震曜驚雷公
世人雖呵小乘法誰獨高舉隨雲龍我昔衡山問方廣
石橋每見䭾經童天姝散花跪雙膝金盤笑捧明珠紅
開圖恍惚覩顔色山海遥隔精靈通那知畫者有深意
丹青巧奪造化功君不聞幻遊天地同旅泊我身安得
駕鶴從西東
五言律
和李澧州題常開州經藏詩(唐)白居易
旣悟蓮花藏須遺貝葉書菩提無處所文字本空虚觀
指非知月忘筌是得魚聞君登彼岸捨筏復何如
讀瑜珈論(宋)僧惠洪
此生已無累一席可窮年細嚼寶公飯飽參彌勒禪懶
修精進定愛作吉祥眠夜久山空寂唯聞繞砌泉
七言律
予寫金剛經與王正道正道與朱少章復以詩
來輙次二公韻(金)宇文虚中
前世曾為粥飯僧此生隨處且騰騰經中因認人我相
教外都忘大小乘寫去欲云居士頌信來如續祖師燈
他年辱贈茅菴句誰謂因緣昔未曾
五言絶句
題雲際南峯眼上人讀經堂(唐)岑參
結宇題三藏焚香老一峯雲間獨坐卧只是對山松
七言絶句
聽僧雲端講經(唐)賈島
無生深旨誠難解惟有師言得正真遠近持齋來諦聽
酒坊魚市盡無人
龍門石佛(金)劉中
鑿破蒼崖已失眞又添行客眼中塵請君看取他山石
不費工夫總法身
釋迦出山息軒畫(金)完顔璹
龐眉袖手出巖阿及至拈花事已訛千古雪山山下路
杖藜無處避藤蘿
蓮葉觀音恩禪師所藏同路宣叔賦
(金)元德明
瑞相分明一葉中華嚴性海共圓通補陀自有丹青變
畫史區區可得工
月伯明講經與玉山各賦二絶以寄(錄一)
(元)姚文奐
玉笛飛空過洞庭西山不改舊時青短長橋下風雨夜
知是老龍來聽經
題羅漢圖(元)僧行端
諸諦空來世所無神通百變絶名模不知何處畱蹤跡
却被人傳作畫圖
御定佩文齋詠物詩選卷二百三十三
