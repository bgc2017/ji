欽定四庫全書
御定佩文齋詠物詩選卷一百二十七
舟類
四言古
舟楫銘(漢)李尤
舟楫之利譬猶輿馬輦重歴遠以濟天下相風視波窮
䆒川野安審懼慎終無不可
舟贊(宋)王叔之
致遠任重各因所由陸則乘車水惟用舟弱檝輕棹利
涉濟求緬彼漁父鼓枻清謳
五言古
詠輕利舟應臨汝侯教(梁)王筠
君侯飾輕利搖蕩邁飛雲凌波漾鷁彩汎水渙蛟文電
流已光絶鳥逝復超群倏忽方千里戀兹岐路分
别韋諒賦得江湖汎别舟(陳)張正見
千里潯陽岸三翼木蘭船鷁汎青鳬後雞鳴白鷺前涵
花沒淺䌫帶葉動深舷不言朝夕水獨自限神仙
賦得雪映夜舟張正見
黃雲迷鳥路白雪下鳬舟分沙映冰浦照鶴聚寒流檣
風吹影落䌫錦雜花浮船梁若是桂翻如月照秋
櫂歌行(隋)蕭岑
桂酒既潺湲輕舟亦乘駕鼓枻何所吟吟我皇唐化容
與滄波中淹留眀月夜
泊舟貽潘少府(唐)儲光羲
行子苦風潮維舟未能發宵分卷前幔卧視清秋月四
澤葭葦深中洲煙火絶蒼蒼水霧起落落疎星沒所遇
盡漁商與言多椘越其如念極浦又以思眀哲常若千
里餘况之異鄉别
李兵曹壁畫山水各賦得桂水帆
(唐)李頎
片帆浮桂水落日天涯時飛鴈看共度閒雲相與遲長
波無曉夜泛泛欲何之
三韻(唐)杜甫
蕩蕩萬斛船影若搖白虹起檣必椎牛挂席集衆功自
非風動天莫置大水中
誌峽船具詩(唐)王周
艄
制之居首尾俾之辨斜正首動尾聿随斜取正為定有
如提吏筆有如執時柄有如秉師律有如宣命令守彼
方與直得其剛且勁既能濟險艱何畏涉遼夐招招俾
作主汎汎實司命風烏媿斟酌畫鷁空輝暎古人存豐
規猗歟聊引證
艪
用之大曰艪冠乎小者楫通津既能濟巨浸即横涉身
之使者頰虎之拏者爪魚之撥者鬛弩之進者筴此實
為相須相須航一葉
㢥
箭飛峽中水鋸立峽中石峽與水為隘水與石相擊濆
為生險艱聲甚發霹靂三老航一葉百丈空千尺蒼黃
徒爾為倏忽何可測篙之小難制㢥之獨有力猗嗟㢥
之為彬彬堅且直有如用武人森森矗戈戟有如敢言
士落落吐胷臆拯危居坦夷濟險免兢惕誌彼哲匠心
俾其來者識
百丈
少嘗侍先人餘閒誦白氏始得入峽詩深味作詩旨云
有萬仞山云有千丈水自念坎壈時尤多兢慎理山束
峽如口水潄石如齒孤舟行其中薄水猶坦履孱顔屹
焉立洶湧勃然起百丈為前牽萬險即平砥破之以篔
簹績之以麻枲礪之堅以節引之直如矢杼軸連半空
長短隨兩涘鐵銷枉馳名錦䌫謾稱美長䋲豈能繫朽
索何足擬苟非&KR2623;之為胡可力行此
吳江放船至楓橋灣(宋)薛季宣
短篷負長虹破䉬挂眀月風馬座中生天幕波間出高
城多隐映遠岫攙羅列少小泛吳江始識仙凡别
江船二詠(元)王惲
篷
尺簀編黃蘆節密數須隻長短隨所宜張弛易為摘一
傍繫脚索若網綱總緝北人布為帆南俗篷以荻舟師
貪重載高挂借風力順流與溯波巨鷁添羽翮望從遠
浦來一片雲影黑亂衝渚煙開重帶江雨濕百里不終
朝用舍從順適夕陽見晩泊堆疊紛襞積水雖物善利
其助乃爾益
艪
江船一巨魚艪柂乃尾鬛當其淵水深棹弱不救乏故
令施航後前與棹力合濟川具有五此物乃其甲一聲
天際來欸乃中流發或浮大河東竝岸行若狎終朝臥
舷間蘭槳但空插緬懷剡木皇智創萬古法
過桐廬漏港灘示舟人(元)鮮于樞
驚流激長灘百折怒未已篙師與水争退尺進纔咫技
窮觧衣下力排過乃止惟時春冬交冰雪寒堕指我時
臥舟中起視顙有泚迂疎一何補辛苦愧舟子
遠浦歸帆(元)陳孚
日落牛羊歸渡頭動津鼓煙昏不見人隱隱數聲櫓水
波忽驚搖大魚亂跳舞北風一何勁帆飛過南浦
賦得山逐放舟遲送王主簿(明)楊基
舟行山亦移山盡舟亦住青山無故人行人自來去初
辭逶迤谷復接參差樹柁轉暮色分帆駛秋嵐度俄停
風暫弱既遠煙重護别意即山情依君屢回顧
七言古(附長短句)
泛小䑳(唐)白居易
水一塘䑳一隻䑳頭漾漾知風起䑳背蕭蕭聞雨滳醉
卧船中欲醒時忽疑身是江南客
其二
船緩進水平流一莖竹篙剔船尾兩幅青幕覆船頭亞
竹亂藤多照岸如從鳳口向湖州
大舟(宋)王令
大舟無風船不舉小舟傍入青冥去舟中漁子呼且歌
夜半鬪魚誰得多
謝朱宰借船(宋)陳造
書生祿遫空自憐三年官滿囊無錢身如絆驥心千里
安得一舸西風前令君磊落濟川手畱滯亦憐窮獨叟
大舟百尺影白虹借我搬家我何有函牛之鼎著雞肋
涓滳渠須瓠五石劣畱兩席寘圖書輦石囊沙壓搖兀
典衣買酒餉三老搥鼓鳴鑼人看好相過重讀借船帖
我自盧胡君絶倒
峽中得風挂帆(宋)楊萬里
樓船上水不寸步兩山慘慘愁將暮一聲霹靂天欲雨
隔江草樹忽起舞風從海南天外來怒吹峽山山倒開
百夫絶呌椎大鼓一夫飛上千尺桅布帆挂了却䄂手
坐看水上鵝毛走
東西船(宋)方岳
昨日東船使風下突過乘輿快於馬今日西船使風上
適從何來急於浪東船下時西船怨西船上時東船羡
篙師勞苦自相覺眀日那知風不轉推篷一笑奚爾為
怨遲羡速無休時沙頭漠漠杏花雨依舊年時檣燕語
野水孤舟(宋)梁棟
前邨雨過溪流亂行路瀰漫都間斷孤舟盡日少人來
小舟繫在垂楊岸主人空有濟川心坐見門前水日深
䄂手歸來茅屋下任他鷗鳥自浮沉
牽舟行(元)貢奎
河水沄沄流不巳泝流牽船魚貫尾怒風卷地漲黃塵
白日茫迷霧雲起前船䌫影百丈微號呼併力行如飛
後船䌫斷勢一失汗身滿足不相及須臾十里回天風
舉檣撇柁懸高篷誰知日暮泊處所成功却與前船同
篙師接語告勞苦僕從亦復譏途窮持樽傲坐且引醉悲
喜豈足關吾躬君不見何獨人生行與止請君萬事推此理
遠浦歸帆(明)宣宗
斜陽欲挂晴川樹丹霞遠映瀟湘浦洞庭湖上接星沙
萬里歸舟自何處雲帆縹緲天際來勢壓滔天雪浪摧
須臾已逹漢江曲江聲洶湧如鳴雷漢陽城頭夜吹角
暫從鸚鵡洲邊泊長笛一聲山月低殘燈數點江雲薄
西蜀滇南與海通浮波來往自無窮暮天巳捲三湘霧
曉日還懸士澤風突兀危樓瞰江水臨眺何人頻徙倚
寒鴉飛盡澹煙收浩蕩遥空淨如洗
雪篷圖詩為蔡子堅作(明)蕭規
吴榜何年過東淛帶得山隂一篷雪春風浩浩吹不消
夜月娟娟照偏潔雪篷主人且好竒載客日遊隨所之
呼酒恒持金鑿落對花每品玉參差咿啞柔櫓渡湖曲
驚起鴛鴦不成宿汎汎斜當瓊樹移搖搖直傍銀槎矗
棹歌齊發聲抑揚高情獨愛水雲鄉從遊酬酢誰最密
儒雅人稱馬季常(謂馬公振也)
水月舫為奚川錢竹深賦(明)湯穎勣
太乙真人蓮一瓣飄飄萬里來天漢移入江南錦繡窠
蘭橈桂槳空凌亂長鯨對舞碧紗窗缺兔潜窺紫絲幔
黍瓮浮香春可㪺蒲帆颺彩風堪喚老興閒攄曲數謳
幽情緩發琴三嘆古蹟多因潮洗平遠山忽被雲遮斷
曩時螃蟹落錢昆今日鱸魚到張翰莫令惠子識逍遥
且拉盧生遊汗漫冰壺影裏塞鴻飛海鏡光中沙鳥散
好天良夜屬君多大壑深谿留我半乾坤正乏濟川才
忍教獨繫黃蘆岸
王有恒聽雨篷(明)僧妙聲
江南雨多春漠漠籧篨中寬可淹泊坐聽蕭瑟復琮琤
若在洞庭張廣樂木蘭之楫青翰舟斜風細雨不須憂
筆牀茶竈便終日知我獨有滄浪鷗廿年攜書去鄉國
蕪城草深歸未得援琴時作廣陵散魚龍出聽天吴泣
江湖適意無前期身如行雲隨所之平山堂上看春色
還憶江南聽雨時
五言律
七夕泛舟(唐)盧照鄰
河葭肅徂暑江樹起初涼水疑通織室舟似泛仙潢連
橈渡急響鳴棹下浮光日晩菱歌唱風煙滿夕陽
舟(唐)李嶠
征棹三江暮連檣萬里廻相烏風際轉畫鷁浪前開羽
客乘霞至仙人弄月來何當同傅說特展巨川材
泛永嘉江日暮廻舟(唐)張子容
無雲天欲暮輕鷁大江清歸路煙中遠廽舟月上行傍
潭窺竹暗出嶼見沙眀更値微風起乘流絲管聲
放船(唐)杜甫
送客蒼谿縣山寒雨不開直愁騎馬滑故作泛舟廻青
惜峰巒過黃知橘柚來江流大自在坐穩興悠哉
舟中杜甫
風餐江柳下雨卧驛樓邊結䌫排魚網連檣並米船今
朝雲細薄昨夜月清圓飄泊南庭老祗應學水仙
賦得的的帆向浦(唐)司空曙
向浦參差去隨波遠近還初移芳草裏正在夕陽間隐
映廽孤驛微明出亂山向空看不盡歸思滿江關
秋夜船行(唐)嚴維
扁舟時屬暝月上有餘輝海燕秋還去漁人夜不歸中
流何寂寂孤棹也依依一點前邨火誰家未掩扉
泛舟(唐)戴叔倫
風輭扁舟稳行依綠水隄孤樽秋露滑短棹晩煙迷夜
静月初上江空天更低飄飄信流去誤過子猷谿
五瀉舟(唐)皮日休
何事有青錢因人買釣船闊容兼餌坐深許共蓑眠短
好隨朱鷺輕堪倚白蓮自知無用處却寄五湖仙
放船(宋)朱子
浩蕩清江水依微綠樹風觧維春雨外弭棹夕陽中江
草生新徑巖花點舊叢詩翁不愁思逸興杳何窮
放船(宋)楊萬里
岸岸人家住門門水面開老翁扶杖立稚子看船來一
夜鳴春雨諸灘漲綠醅順流行自快更著北風催
小舟(宋)趙師秀
小舟隨處去幽意日相親野草如荷葉輕鷗似逸人閒
思此湖水曾洗幾京塵甚欲營漁屋空虚未有因
歸舟(元)揭傒斯
汀洲春草徧風雨獨歸時大舸中流下青山兩岸移鴉
啼木郎廟人賽水神祠波浪爭掀舞艱難久自知
賦得天際舟送張孟功治河(元)傅若金
日下行人發春晨去鷁催䌫侵斜月觧帆向斷雲開度
鳥窺書卷垂虹映酒杯尋源不可盡奉使幾時回
雨篷(明)高啓
椘雨滿汀洲瀟瀟灑客舟夢驚孤枕夜愁掩一篷秋葦
葉寒相戰灘聲暗共流此時湘浦上同聽只沙鷗
賦得江帆送蒋氏歸儀眞(明)施漸
挂席發秋早微風巳滿檣中流片影去遠水一舟將海
雨忽來重江雲相帶凉知投孝廉宅三徑接蒼茫
舟泊(明)僧善學
江静雨初收湖光滑似油岸如隨棹轉山欲趁波流牽
興多浮荇忘機足野鷗夜聞漁父笛吹破一天秋
五言排律
浮槎(唐)駱賓王
昔負千尋質高臨九仞峰貞心凌晩桂勁節掩寒松忽
值風飇折坐為波浪衝摧殘空有恨擁腫遂無庸渤海
三千里泥沙幾萬重似舟飄不定如梗泛何從仙客終
難託良工豈易逢徒懷高乘器誰為一先容
賦得天際識孤舟(唐)薛能
斜日滿江樓天涯照背流同人在何處遠目認孤舟帆
省當時席歌聞舊日謳人浮津濟晩棹泛泬寥秋情闊
欣全見歸遲怪久遊離居意無限貪此望難休
賦得濟川用舟楫(唐)胡權
渺渺水連天歸程想幾千孤舟辭曲岸輕楫濟長川迴
指波濤雪廽瞻島嶼煙心迷滄海上目斷白雲邊泛濫
雖無定維持且自專還如聖明代理國用英賢
七言律
小舫(唐)白居易
小舫一艘新造了輕裝梁柱庳安篷深坊静岸遊應遍
淺水低橋去盡通黃柳影籠垂棹月白蘋香起打頭風
慢牽欲傍櫻桃泊借問誰家花最紅
夜船(唐)韓偓
野雲低迷煙蒼蒼平波輝目如凝霜月明船上簾幕捲
露重岸頭花木香村遠夜深無火燭江寒坐久換衣裳
誠知不覺天將曙幾簇青山鴈一行
槎(唐)吳融
浪㾗龍跡老欹危流落何年别故枝歲月空教苔蘚積
芳菲長倩薜蘿知有文在朽人難識無蠧藏心鳥莫窺
家近滄浪從泛去碧天消息不參差
舟行即事(唐)杜荀鶴
年少髭鬚雪欲侵别家三日幾般心朝隨賈客憂風色
夜逐漁翁宿葦林秋水鷺飛紅蓼晩暮山猿呌白雲深
重陽酒熟茱萸紫却向江頭倚棹吟
帆(唐)徐夤
豈勞孤棹送行舟輕過天涯勢未休斷岸曉看殘月挂
遠灣寒背夕陽秋波平直可追飛箭風健還能泝急流
幸遇濟川恩不淺北溟東海更何愁
舟中曉賦(宋)陸游
木落霜清水鳥呼扁舟夜泊古城隅吹殘畫角鐘初動
低盡寒空斗欲無浪迹巳同鷗境界遠遊方羡鴈程途
高檣健席從今始歴徧三江與五湖
閶門外登谿船(宋)楊萬里
步下新船試水初打頭攬載適逄余一椽板屋纔經雨
兩面油窗好讀書剰買春園紅芍藥亂篸棐几竹籧篨
清谿浮取松亭子賞遍千山不要驢
方寺丞&KR1468;子初成(宋)劉克莊
船成莫厭野人過久欲從公具釣蓑積雨晴來湖面闊
殘花落盡樹隂多新營小店皆依柳舊有危亭尚隔荷
所恨前峰含暝色不然和月宿煙波
仙槎(元)謝宗可
曾作河源萬斛舟塵根已斷卧蛟蚪無心下土承煙雨
有路層霄犯斗牛破浪遠衝銀漢曉凌風徑渡碧天秋
歸來帶得支機石誰識人間博望侯
蓮葉舟謝宗可
穩棹紅衣泛渺茫風帆浪檝水雲鄉曉撑太華半峰月
晩載西湖十里香藕放雪絲應作䌫荷欹翠柄若為檣
不須更捧金仙足太乙真人夢正涼
題風雨歸舟圖(元)丁鶴年
昔向滄浪寄獨醒中流風雨正揚舲江空風捲潮頭白
野矌雲迷峴首青挂席正思遺珮浦推篷已過濯纓亭
襄陽耆舊今安在撫几長歌對畫屏
題煙波泛舟圖(明)楊慎
舊遊憶鼓湘湖棹日淨風微江練平小艇曲穿花底出
游魚相伴鏡中行别來漫想心徒切畫裏重看眼亦眀
素石蒼松是何處願從巢父濯冠纓
題王煮石推篷圖(明)錢宰
粲粲晴林截素霓夢回何處覓新題畫檐壓檻江南屋
短棹推篷雪後谿落月欲分花上下春風不隔柳高低
何當一見冰霜表放筆孤山煙水西
雪航(明)朱之蕃
江天凝望六花飛控帶峰巒玉作圍獨棹扁舟凌浩渺
更搴篷幔弄霏微驚鷗萬點衝蘆起翔鶴千羣挾浪歸
煮酒烹鮮漁唱發披裘醉臥失寒威
蹌風帆(明)王鏳
江闊無憂風色横蹌帆亦得達常程畫屏峰下流觴過
碧玉波中曲尺行已有煙霞供秀豁更兼天日借晴明
眼中便是湘隂郭取得秋醪定九成
帆影(明)錢希言
岸曲沙廻著處侵半江落日半江隂悠悠亂逐春潮上
漠漠還随暮靄沈曾帶斷鴉歸遠岫又移殘月出疎林
誰憐獨倚危樓徧目極天涯思不禁
五言絶句
葭川獨泛(唐)盧照鄰
倚棹春江上横舟石岸前山暝行人斷迢迢獨泛仙
江南曲(唐)儲光羲
綠江深見底高浪直翻空慣是湖邊住舟輕不畏風
其二
日暮長江裏相邀歸渡頭落花如有意來去逐船流
北澗泛舟(唐)孟浩然
北澗流恒滿浮舟觸處通沿洄自有趣何必五湖中
江行(唐)錢起
霽雲疎有葉雨浪細無花穩放扁舟去江天自有涯
其二
帆翅初張處雲鵬怒翼同莫愁千里路自有到來風
其三
睡穩葉舟輕風微浪不驚人居蘆葦岸終夜動秋聲
其四
艪慢生輕浪帆虚帶白雲客船雖狹小容得庾將軍
其五
風借帆方疾風逥棹却遲較量人世事不爽一毫釐
楊氏林亭探得古槎(唐)皇甫冉
千年古貌多八月秋濤晩偶被主人留那知來近遠
江行(唐)權德輿
孤舟漾暖景獨鶴下秋空安流正日晝淨綠天無風
昆眀池泛舟(唐)賈島
一枝青竹榜泛泛綠萍裏不見釣魚人漸入秋塘水
江行(唐)陸龜蒙
酒旗菰葉外樓影浪花中碎帆張數幅惟待鯉魚風
艪聲(唐)崔塗
煙外僥聲遠天涯幽夢回爭知江上客不是故鄉來
古意(唐)闕名
長檣鐡鹿子布帆阿那起詫儂安在間一去數千里
月夜泛舟(唐)僧法振
西塞長雲盡南湖片月斜漾舟人不見臥入武陵花
羅嗊曲(唐)劉采春
昨日北風寒牽船浦裏安潮來打斷䌫搖艪始知難
出都來陳和所乘船上句(宋)蘇軾
我行無疾徐輕楫信溶漾船留村市閙閘發寒波漲
櫂歌(宋)白玉蟾
朝吸西風餐夜弄明月舞萬頃碧琉璃下有玉清府
其二
黃昏杳無人孤江但翠竹惟有白鷺鷥伴我舟中宿
舟中(金)王賓
河伯夸秋漲舟人健晩凉艪聲搖落月山氣鬱蒼蒼
題李溉之學士無倪舟(元)虞集
三周華不注水影浸青天不上銀河去空明擊棹還
過高郵射陽湖雜詠(元)薩都拉
雨濕鼓聲重風勻湖面平官船南北去帆影挂新晴
夕泛(元)黃鎮成
秋淨山如拭江清一棹横挂帆延暮眺趺坐待潮生
過吴城山(明)汪廣洋
夜過吴城下不眠閒倚窗泝流䨇艪健搖月下西江
鳬洲即事(明)魯鐸
見說瓜堪摘閒過洲上來小船風打去半日未能回
古意(明)王弼
莫作河中水願為水上舟舟行有返棹水去無回流
放船(明)方太古
放船春水慢繫䌫柳條青去去江村近風吹魚網腥
舟夜(明)徐良彦
席邊即水底篷外是霜天偶得寒更句孤舟燭未燃
六言絶句
舟中(明)鮑楠
野渡溶溶春水夕陽點點寒鴉欸乃數聲何處行人一
棹天涯
七言絶句
泛洞庭(唐)尹&KR1026;
風光淅淅草中飄日采熒熒水上搖幸奉瀟湘雲壑意
山傍容與動仙橈
東魯門泛舟(唐)李白
日落沙明天倒開波搖石動水縈回輕舟泛月尋谿轉
疑是山隂雪後來
夔州歌(唐)杜甫
蜀麻吴鹽自古通萬斛之舟行若風長年三老長歌裏
白晝攤錢高浪中
五兩歌送張夏(唐)顧况
竿頭五兩風裊裊水上雲帆逐飛鳥送君初出揚州時
靄靄曈曈江溢曉
杭州回舫(唐)白居易
自别錢塘山水後不多飲酒嬾吟詩欲將此意憑回棹
與報西湖風月知
汴水舟行答張祜(唐)杜牧
千萬長河共使船聽君詩句倍凄然春風野岸明花發
一道帆檣畫柳煙
舟次汴題(唐)朱景元
曲岸蘭叢鴈飛起野客維舟碧煙裏竿頭五兩轉天風
白日楊花滿流水
江上晩泊(唐)左偃
寒雲淡淡天無際片帆落處沙鷗起水闊風高日復斜
扁舟獨宿蘆花裏
江帆(唐)羅鄴
别離不獨恨蹄輪渡口風帆發更頻何處青樓方凭檻
半江斜日認歸人
觧維(唐)韋莊
又觧征帆落照中暮程還過秣陵東二年辛苦煙波裏
贏得風姿似釣翁
淮中晚泊犢頭(宋)蘇舜欽
春隂垂野草青青時有幽花一樹明晩泊孤舟古祠下
滿川風雨看潮生
小舟(宋)林逋
舷低冷戛荷千柄底&KR0008;斜穿月半輪一笠一蓑人穩坐
晩風蕭䬃弄青蘋
戲贈米元暉(宋)黃庭堅
萬里風帆水著天麝煤鼠尾過年年滄江静夜虹貫月
定是米家書畫船
舟行絶句(宋)張耒
渡頭煙雨欲昏天灣畔枯桑繫客船風打篷窗秋浪急
一杯寒酒夜深眠
水口行舟(宋)朱子
昨夜扁舟雨一蓑滿江風浪夜如何今朝試卷孤篷看
依舊青山綠樹多
題趙運管吟篷(宋)徐照
飛塵難到碧波中波上煙雲盡不同吟斷不知驚鷺起
汀花一半在船篷
宮詞(宋)花蘂夫人
龍池九曲遠相通楊柳絲牽兩岸風長似江南好風景
畫船來去碧波中
襄陽絶句(金)王元粹
江雨初晴江漲發凉風吹水波浪開日暮津頭聞打鼓
越商巴賈卸船來
北關買舟(元)尹廷高
北關門外柳青青閒寄江南第一程别酒未闌山鳥唱
短篷撐夢過臨平
鯨背吟(海洋舟航所見詩尾聯以古句)(元)宋无
尋䑸
萬艦同䑸在海心一時相離不知音夜來欲問平安信
明月蘆花何處尋
抛矴
千斤鐵矴繫船頭萬丈灘中得挽留想見夜深抛擲處
驚魚錯認月沈鉤
艪歌
浪靜船遲共一䑸艪歌齊起響連空要將檀板輕輕和
又被風吹别調中
舟行(元)傅若金
漁家日暮亂收罾欲及前舟苦未能行盡綠楊三十里
隔河遥見驛亭燈
櫂歌傅若金
攀柳莫攀當路柳繫船湏繫上風船當路人行無好樹
上風浪小得安眠
題李成所畫江千帆影(元)黃公望
高閣崔巍瞰碧江布帆歸去鳥雙雙無邊樹色千峰秀
一片晴光落短窗
晩櫂(元)周權
白水青林蕩曉晴野禽樹㡳向人鳴東風十幅蒲帆飽
快試淮南第一程
晩渡周權
離離野樹綠生煙灼灼山花爛欲然酤酒人歸春渡寂
柳根閒繫夕陽船
松林午憩(元)李士瞻
松林坐久午風清谿水潺潺樹有聲何處小舟撐柳外
來迎潮落去潮生
春帆(元)李存
能舉人間萬斛舟中流何用櫓聲柔楊花兩岸東風輭
送盡斜陽更未收
揚州客舍(元)余闕
船頭澆酒祀神龍手擲金錢撒水中百尺樓船雙夾艪
唱歌齊上吕梁洪
欸乃歌詞(元)郭翼
上塘船行無斷頭下塘船少好安流兩岸青山天上坐
看山吹笛上杭州
三衢道中(元)張雨
大谿中道放船流船壓山光瀉碧油三百里灘欹枕過
買魚釃酒下嚴州
湖邨菴即事(元)僧維則
竹根吠犬隔谿西湖鴈聲高木葉飛近聽始知雙艪響
一燈浮水夜船歸
訪仙洞山舟次大谿口(元)僧維則
窈窕仙家何處尋夕陽明滅亂雲深大谿横斷青山合
一路風帆入樹林
與劉景玉安固泛舟(明)徐淮
雲平水暖魚吹浪雨潤泥香燕啄花著面東風濃似酒
扁舟流過白鷗沙
春日懷江上(明)高啓
一川流水半邨花舊屋南鄰是釣家長記歸篷載春醉
雲籠殘照雨鳴沙
赴黃德譲招過南垞(明)徐賁
風暗沙邨晩漸平相邀應得遂閒情南塘水滿人來少
疎雨寒波一舸行
蘭谿棹歌(明)汪廣洋
野鳬晴蹋浪梯平越上人家住近城箬葉裹魚來換米
松舟一箇似梭輕
舟過黃陵廟(明)詹同
黃陵廟下倚船窗水淺沙平屬玉雙山外斷雲寒日晩
半篷殘雪下湘江
竹枝詞(明)楊慎
江頭秋色換春酒江上楓林青又紅下水上風來往慣
一年長在馬船中
御定佩文齋詠物詩選卷一百二十七
