欽定四庫全書
御定佩文齋詠物詩選卷一百三十三
出塞類
五言古
關山月(梁)元帝
朝望清波道夜上白登臺月中含桂樹流影自徘徊寒
沙逐風起春花犯雪開夜長無與晤衣单誰為裁
出塞(梁)劉峻
薊門秋氣清飛將出長城絶漠衝風急交河夜月明陷
敵摐金鼔摧鋒揚旆旌去去無終極日暮動邊聲
入塞(隋)何妥
桃林千里險候騎正紛紛問此將何事嫖姚封冠軍回
旌引流電歸蓋轉行雲待任蒼龍傑方當論次勲
出塞(隋)虞世基
上將三略遠元戎九命尊緬懷古人節思酬明主恩山
西多勇氣塞北有遊魂楊枹上隴坂勒騎下平原誓將
絶沙漠悠然去玉門輕齎不遑舍驚策騖戎軒凛凛邊
風急蕭蕭征馬煩雪暗天山道冰塞交河源霧烽黯無
色霜旗凍不翻耿介倚長劒日落風塵昏
塞下曲(唐)王昌齡
蟬鳴桑樹間八月蕭關道出塞復入塞處處黃蘆草從
來幽并客皆共塵沙老莫學游俠兒矜誇紫騮好
後出塞(唐)杜甫
男兒生世間及壯當封侯戰伐有功業焉能守舊丘召
募赴薊門軍動不可畱千金買馬鞍百金裝刀頭閭里
送我行親戚擁道周斑白居上列酒酣進庶羞少年别
有贈含笑看吳鈎
其二
朝進東門營暮上河陽橋落日照大旗馬鳴風蕭蕭平
沙列萬幕部伍各見招中天懸明月令嚴夜寂寥悲笳
數聲動壯士慘不驕借問大將誰恐是霍嫖姚
塞下曲(唐)李頎
黃雲鴈門郡日暮風沙裏千騎黑貂裘皆稱羽林子金
笳吹朔雪鐵馬嘶雲水帳下飲蒲萄平生寸心是
七言古
送渾將軍出塞(唐)高適
將軍族貴兵且強漢家已是渾邪王子孫相承在朝野
至今部曲燕支下控弦盡周陰山兒登陣長騎大宛馬
銀鞍玉勒繡蝥弧每逐嫖姚破骨都李廣從來先將士
衞青未肯學孫吳傳有沙場千萬騎昨日邊庭羽書至
城頭畫角三四聲匣裏寶刀晝夜鳴意氣能甘萬里去
辛勤動作一年行黃雲白草無前後朝建旌旄夕刁斗
塞下應多俠少年關西不見春楊柳從軍借問所從誰
擊劒酣歌當此時遠别無輕繞朝策平戎早寄仲宣詩
盧龍塞行送韋掌記(唐)錢起
雨雪紛紛黑山外行人共指盧龍塞萬里飛沙咽鼓鼙
三軍殺氣凝旌旆陳琳書記本翩翩料敵張兵奪酒泉
聖主好文兼好武封侯莫比漢皇年
五言律
出塞(唐)楊炯
塞外欲紛紜雌雄猶未分明堂占氣色華蓋辨星文二
月河魁將三千太乙軍丈夫皆有志會見立功勲
度關山(唐)鄭錫
象弭插文犀魚腸瑩鸊鵜水聲分隴咽馬色度關迷曉
幕寒沙慘危峰漢月低仍聞數騎將更欲出遼西
塞下曲(唐)霍總
曾當一面戰頻出九重圍但見爭鋒處長須得勝歸雪
沾旗尾落風斷節毛稀豈要銘燕石平生重武威
塞上曲(元)王逢
將令傳中閫交驩浹兩軍地形龍虎踞陣伍鳥蛇分清
野輝燕日黃河瀉岱雲生靈如有賴綘灌不無文
其二
鞗革帶鈎膺聯鑣獵楚陵白肥霜後兔青没海東鷹千
里榛蕪闢三年稆榖登中郎示閒暇呼酒出房烝
五言排律
和陸明府贈將軍重出塞(唐)陳子昂
忽聞天上將關塞重橫行始返樓蘭國還向朔方城黃
金裝戰馬白羽集神兵星月開天陣山川列地營晩風
吹畫角春色耀飛旌寧知班定遠猶是一書生
塞外(唐)鄭愔
塞外蕭條望征人此路賒邊聲亂朔馬秋色引寒笳遥
障侵歸日長城帶晚霞斷蓬飛古戍連鴈聚寒沙海暗
雲無葉山春雪作花丈夫期報主萬里獨辭家
其二
荒壘三秋夕窮郊萬里平海陰凝獨樹日氣下連營戎
旆霜疑重邊裘夜更輕將軍猶轉戰都尉不成名折柳
悲春曲吹笳斷夜聲明年漢使返須築受降城
七言律
出塞(明)戚繼光
鬱䓤千里綠陰肥澗水縈紆一徑微魚為驚鈎聞鼓動
鳥因避幟傍人飛江南塞北何相似并郡桑乾總未歸
惆悵十年成底事獨將羸馬立斜暉
五言絶句
隴上行(唐)王維
負羽到邊州鳴笳度隴頭雲黃知塞近草白見邊秋
和張僕射塞下曲(唐)盧綸
鷲翎金僕姑燕尾繡蝥弧獨立揚新令千營共一呼
其二
林暗草驚風將軍夜引弓平明尋白羽没在石稜中
其三
野幕敞瓊筵羌兒賀勞旋醉和金甲舞雷鼔動山川
其四
亭亭七葉貴蕩蕩一隅清他日題麟閣唯應獨不名
塞下曲(明)謝榛
飄蓬燕趙間行李風霜下蘆管送邊聲空林一駐馬
其二
塞上黃鬚兒飲馬黑山澗彎弧向朔雲莫射南飛雁
七言絶句
出塞(唐)王昌齡
驑馬新跨白玉鞍戰罷沙場月色寒城頭鐵鼔聲猶振
匣裏金刀血未乾
塞上曲(唐)王烈
紅顔歲歲老金微沙磧年年卧鐵衣白草城中春不入
黃花戍上鴈長飛
其二
孤城夕對戍樓閒廻合青冥萬仞山明鏡不須生白髮
風沙自解老紅顔
邊詞(唐)張敬宗
五原春色舊來遲二月垂楊未挂絲即今河畔冰開日
正是長安花落時
水鼓子第一曲(唐)張子容
雕弓白羽獵初回薄夜牛羊復下來夢水河邊青草合
黑山峰外陣雲開
塞上曲(金)元好問
平沙細草散羊牛幾簇征人在戍樓忽見隴頭新鴈過
一時回首望南州
塞上曲(元)納延
秋高沙磧地椒稀貂帽狐裘晩出圍射得白狼懸馬上
吹笳夜半月中歸
其二
馬乳新挏玉滿缾沙羊黃鼠割來腥踏歌盡醉營盤晩
鞭鼔聲中按海青
塞上謠(元)張昱
雖說灤京是帝鄉三時閒靜一時忙駕來滿眼吹花柳
駕起連天降雪霜
塞下曲(明)謝棒
青海城邊秋草稀黃沙磧裏夜雲飛將軍不寐聽刁斗
月上轅門探馬歸
出塞行送郭建初歸戚都護幕中
(明)黃克晦
鏁甲搖華鐵戟寒弢弓插羽上雕鞍班超自有封侯骨
世業寧論是史官
後出塞(明)陳第
萬里秋風海上生驅車今復戍檀城天寒夜度韋溝水
馬尾凝冰碎有聲
御定佩文齋詠物詩選卷一百三十三
