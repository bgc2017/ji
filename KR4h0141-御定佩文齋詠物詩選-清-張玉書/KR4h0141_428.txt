欽定四庫全書
御定佩文齋詠物詩選卷四百二十九
鵰鶚類
五言絶句
客夜偶成(元)馬臻
男兒不得志壯心惜徂年長空起鵰鶚目送入寥天
榆林驛(明)尹耕
天上白榆樹千秋紫塞隂隔林觀獵騎時有射鵰心
七言絶句
獵騎(唐)杜牧
已落䨇鵰血尚新鳴鞭走馬又翻身憑君莫射南來雁
恐有家書寄遠人
射鵰騎(唐)馬戴
蕃面將軍著鼠裘酣歌衝雪在邊州獵過黑山猶走馬
寒鵰射落不回頭
落帆後賦(唐)李羣玉
平湖茫茫春日落危檣獨暎沙洲泊山岸閒尋細草行
古查飛起黃金鶚
元宫詞(明)朱有燉
諸方貢物殿前排召得鷹坊近露臺清曉九關嚴虎豹
遼陽先進白鵰來
晚登沁州城有感(明)謝榛
蒼茫野色幾沙灘漳水東流倚堞看煙火滿城天向夕
一鵰飛過不知寒
書事(明)陸之裘
嚴寒朔漠草爭凋萬乘遥臨冰雪消天馬追風齊八駿
彤弓弦月落䨇鵰
御定佩文齋詠物詩選卷四百二十九
