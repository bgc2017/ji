欽定四庫全書
御定佩文齋詠物詩選卷三百七十四
雜樹類
五言古
詠疏楓(梁)簡文帝
萎綠暎葭青疏紅分浪白花葉灑行舟仍持送遠客
植靈夀木(唐)柳宗元
白華鑒寒水怡我適野情前趨聞長老重復欣嘉名蹇
連易衰朽方剛謝經營敢期齒杖賜聊且移孤莖叢萼
中競秀分房外舒英柔條乍反植勁節常對生循翫足
忘疲稍覺步武輕安能事翦伐持用資徒行
宥老楮(宋)蘇軾
我牆東北隅張王維老榖樹先樗櫟大葉等桑柘沃流
膏馬乳漲墮子楊梅熟胡為尋丈地養此不材木蹶之
得輿薪規以種松菊静言求其用略數得五六膚為蔡
侯紙子入桐君錄黃繒練成素黝面頮作玉灌灑蒸生
菌腐餘光吐燭雖無傲霜節幸免狂酲毒孤根信微陋
生理有倚伏投斧為賦詩德怨聊相贖
五言律
題椰子樹(唐)沈佺期
日南椰子樹香裊出風塵叢生調木首圓實檳榔身玉
房九霄露碧葉四時春不及塗林果移根隨漢臣
同李郎中淨律院梡子樹(唐)包何
木梡稀難識沙門種則生葉殊經寫字子為佛稱名濾
水澆新長燃燈煖更榮亭亭無别意只是勸修行
五言排律
興善寺貝多樹(唐)張喬
還應毫末長始見拂丹霄得子從西國成陰見昔朝勢
隨雙刹直寒出四牆遙帶月啼春鳥連空噪暝蜩遠根
穿古井高頂起涼飇影動懸燈夜聲繁過雨朝静遲松
桂老堅任雪霜彫永共終南在應隨劫火燒
五言絶句
詠椶樹(唐)徐仲雅
葉似新蒲綠身如亂錦纏任君千度剝意氣自衝天
七言絶句
憑何十一少府邕覓榿木栽(唐)杜甫
草堂塹西無樹林非子誰復見幽心飽聞榿木三年大
與致谿邊十畝陰
木蓮樹(唐)白居易
如折芙蓉栽旱地似抛芍藥挂高枝雲埋水隔無人識
唯有南賓太守知
林下樗白居易
香檀文桂苦雕䥴生理何曾得自全知有無材老樗否
一枝不損盡天年
紅荆(唐)元稹
庭中栽得紅荆樹十月花開不待春直到孩提盡驚怪
一家同是北來人
戲題樺皮(元)袁桷
褐裳新脱玉層層紅葉朱蕉謝不能擬製小冠韜短髮
意行雲水一枝藤
紀興(明)吳鼎芳
道人贏得半生閒枕上清泉座上山猶有半生閒不得
娑欏影裏叩禪關
御定佩文齋詠物詩選卷三百七十四
