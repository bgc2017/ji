欽定四庫全書
御定佩文齋詠物詩選卷三十
冬類
五言古
雜詩(晉)張華
晷度隨天運四時互相承東壁正昏中涸陰寒節升繁
霜降當夕悲風中夜興朱火青無光蘭膏坐自凝重衾
無暖氣挾纊如懷冰伏枕終遥夕寤言莫予應永思慮
崇昔慨然獨拊膺
詠冬(晉)曹毗
綿邈冬夕永凜厲寒氣升離葉向晨落長風振條興夜
靜輕響起天清月暉澄寒冰盈渠結素霜竟櫩凝今載
忽巳暮來紀奄復仍
感冬篇(晉)李顒
高陽攬元轡太皥御冬始望舒游天策曜靈協燕紀
擬孟冬寒氣至(宋)劉鑠
白露秋風始秋風明月初明月照高樓露落皎元除迨
及凉風起行見寒林疎客從遠方至贈我千里書先敘
懷舊愛末陳久離居一章意不盡三復情有餘願遂平
生志無使甘言虚
詠冬(宋)謝惠連
七宿乘運曜三星與時滅履霜冰彌堅積寒風愈切繁
雲起重陰迴飇流輕雪園林粲斐皓庭除秀皎潔墀瑣
有凝汙逵衢無通轍
冬歌(梁)武帝
果欲結金蘭但看松栢林經霜不墮地歲寒無異心
冬日見牧牛人擔青草歸(唐)張說
塞上綿應折江南草可結欲持梅嶺花遠競榆關雪日
月無他照山川何頓别苟齊兩地心天問將何說
負冬日(唐)白居易
杲杲冬日出照我屋南隅負暄閉目坐和氣生肌膚初
似飲醇醪又如蟄者蘇外融百骸暢中適一念無曠然
忘所在心與虚空俱
湓浦早冬白居易
潯陽孟冬月草木未全衰秪抵長安陌凉風八月時日
西湓水曲獨行吟舊詩蓼花始零落蒲葉稍離披但作
城中想何異曲江池
孟冬蒲津關河亭作(唐)呂温
息駕非窮途未濟豈迷津獨立大河上北風來吹人雪
霜自兹始草木當更新嚴冬不肅殺何以見陽春
冬(元)張養浩
歲晏日南至場圃靡所勞告成三務功盈耳康衢謠鴉
飛嶺外陂虹斷林邊橋將期養疎拙詎厭居寂寥負暄
坐晴檐煦煦春滿袍對山閱吾書懷古酌彼醪此樂天
所靳何幸及草茅雖非鹿門龐或庶彭澤陶為詩寫幽
尚刊落華與豪集以貽知音悵望心摇摇
七言古
迎冬詞(明)石珤
畫檐小鐵嘶北風疎櫳日影摇輕紅疉綺重茵夜雲暖
博山紫氣飛遥空霜凄落葉護寒井素綆縈紆指尖冷
翠屏東面繡新苔幻出瀟湘美人影日高寶瑟拂朱絲
魚上深潭鵲繞枝十二闌干煙細細伊州一曲譜相思
五言律
孟冬(唐)杜甫
殊俗還多事方冬變所為破柑霜落瓜嘗稻雪翻匙巫
岫寒都薄烏蠻瘴遠隨終然減灘瀨暫喜息蛟螭
初冬旅舍早懷(唐)闕名
枕上角聲微離情未息機夢回三楚寺寒入五更衣月
沒棲烏動霜晴凍葉飛自慚行役早深與道相違
冬日山居思鄉(唐)周賀
大野始嚴凝雲天曉色澄樹寒稀宿鳥山迥少來僧背
日收窗雪開爐釋硯冰忽然思故國孤想寓西陵
冬日(唐)方干
燒火掩關坐窮居訪客稀凍雲愁暮色寒日澹斜暉穿
牖竹風滿遶庭雲葉飛已嗟周一歲羇寓尚荷衣
冬日寄僧友(唐)僧無可
斂履入寒竹安禪過漏聲高松殘葉落深井凍痕生罷
磬風枝動懸燈雪屋明何當招我友乘月上方行
全州冬月陪太守遊池僧無可
殘臘雪紛紛林間起送君苦吟行迥野投跡向寒雲絶
頂晴多去幽泉凍不聞惟應草堂寺高枕脱人羣
冬晝作(宋)孔平仲
霜陰收欲盡斑駁意初晴漸喜山將出只愁雲更生鳥
窺晡後屋鷄唱午間城灰拆紅爐火微煎傍耳鳴
冬日雜興(宋)張耒
小園晴自掃曝日坐前軒野鼠穿山葉寒烏啄草根短
籬藩隙地别徑入孤邨幽趣供岑寂淹留不復論
山邨冬暮(宋)林逋
衡茅林麓下春色已微茫雪竹低寒翠風梅落晩香樵
期多獨往茶事不全忙雙鷺有時起横飛過野塘
山中冬日林逋
南壁蒼崖北窮冬井落閑風聲先老樹日色避諸山落
雁飢相向啼烏夕自還微微寒月影蓬戶已深關
冬日書懷(宋)徐璣
門庭黃葉滿園樹盡玲瓏寒水終朝碧霜天向晩紅蔬
餐如野寺茅舍近谿翁非是分囂寂由來趣不同
次韻屏翁冬日(宋)戴昺
曉起衝寒出霜明日未晞麥豐來歲本梅漏早春機水
涸魚深隠蜜成蜂倦飛靜中參物理一一見精微
冬夜早起(元)張養浩
推枕人初起出門星尚存歲寒郊野闊天早樹林昏窗
影猶殘月鷄聲已遠邨孜孜何所事時取故書温
初冬作(元)方瀾
泬寥蕭瑟後霽色却怡人霜已千林曙天猶十月春黃
花蝶過晩白葦鴈銜新野性自夷曠非關絶世塵
七言律
十二月一日(唐)杜甫
今朝臘月春意動雲安縣前江可憐一聲何處送書鴈
百丈誰家上瀨船未將梅蕊驚愁眼更取椒花媚遠天
明光起草人所羡肺病幾時朝日邊
初冬偶作寄南陽潤卿(唐)皮日休
寓居無事入清冬雖設尊罍酒半空白菊為霜翻帶紫
蒼苔因雨却成紅迎潮預遣收魚笱防雪先教蓋鶴籠
惟待支硎最寒夜共君披氅訪林公
和初冬偶作寄南陽潤卿次韻
(唐)陸龜蒙
逐日生涯敢計冬可嗟寒事落然空窗憐返照緣書小
庭喜新霜為橘紅衰柳尚能和月動敗蘭猶擬倩煙籠
不知海上今清淺試與飛書問洛公
宣義里舍冬暮自貽(唐)鄭谷
幽居不稱在長安溝淺浮春岸雪殘板屋漸移方帶野
水車新入夜添寒名如有分終須立道若離心豈易寬
滿眼塵埃馳騖去獨尋煙竹剪漁竿
冬日道中(唐)伍喬
去去天涯無定期瘦童羸馬共依依暮煙江口客來絶
寒葉嶺前人住稀帶雪野風吹旅思入雲山火照行衣
釣臺吟閣滄洲在應為初心未得歸
冬夜寄溫飛卿(唐)魚元機
苦思搜詩燈下吟不眠長夜怕寒衾滿庭木葉愁風起
透幌紗窗惜月沉疏散未閑終遂願盛衰空見本來心
幽棲莫定梧桐處暮雀啾啾空遶林
初冬(宋)陸游
平生詩句領流光絶愛初冬萬瓦霜楓葉欲殘看愈好
梅花未動意先香暮年自適何妨退短景無營亦自長
况有小兒同此趣一窗相對弄朱黃
成都歲暮始微寒小酌遣興陸游
革帶頻移紗帽寬茶鐺欲熟篆香殘疎梅已報先春信
小雨初成十月寒身似野僧猶有髮門如邨舍強名官
鼠肝蟲臂元無擇遇雨猶能罄一歡
閒吟初冬(宋)真山民
一架琴書一筆牀杜門荏苒送年光囊空儘可償詩債
脚倦猶能入醉鄉既老菊花偏耐久未開梅蕊已先香
眼邊管領閒風景不識人間更有忙
東湖冬景(元)楊載
雲氣低藏十萬家東湖飛雪又交加玉禾舊布仙山種
瓊樹新開帝所花别浦移舟聞過㕍高樓凭檻見歸鴉
侯門似有相如客賸賦篇章與世誇
十二月五日雪晴(元)張雨
日光玉潔千峰立快雪晴時一氣凝當晝爐亭催掃巷
犯寒魚榜借收冰松皮石裂號飢鼠窗隙塵消觸凍蠅
青茁菜芽渾可愛倩誰春餤捲紅綾
歲暮書齋即事次夕公韻(明)錢謙貞
揮戈無力駐殘冬有客孤吟百事慵硯水破堅餘滴瀝
筆花開凍任蒙茸文心老愧殘江錦詩律人多好葉龍
卒歲優游差自遣臘醅缸面漸溶溶
五言絶句
冬郊行望(唐)王勃
桂密巖花白梨疎林葉紅江臯寒望盡歸念斷征篷
冬歌(唐)郭元振
北極嚴氣昇南至溫風謝調絲競短歌拂枕憐長夜
孟冬(唐)謝良輔
江南孟冬天荻穗軟如綿綠絹芭蕉裂黃金橘柚懸
仲冬(唐)呂渭
江南仲冬天紫蔗節如鞭海將鹽作雪山用火耕田
季冬(唐)丘丹
江南季冬天紅蠏大如&KR0008;湖水龍為鏡爐峰氣作煙
冬(金)宇文虚中
鶻健呼風急烏啼促景殘窟深宜兔蟄蒲折蔭魚寒
七言絶句
和襲美初冬偶作(唐)陸龜蒙
桐下空階疉綠錢貂裘初綻擁高眠小爐低幌還遮掩
酒滴清香似去年
次仲庸初冬即事(宋)裘萬頃
常歲霜天分外晴一谿如練浸冰輪今年風雨無寧夜
誰與谿梅作小春
其二
君家秋實洞庭種小子持來獨未黃莫作蘇州書後夢
只今正欠滿林霜
冬日早作裘萬頃
黃昏月姊剪雲開夜半雷車載雨來晨起鈎簾望霄漢
風花吹墮萬璚瑰
冬暖(元)胡乘龍
冬令偷春多得暖㶚橋無思可吟詩江梅一樹都開遍
不問南枝與北枝
冬詞(元)郭鈺
疎林晴旭散啼鴉高閣珠簾窣地遮為問王孫歸也未
玉梅開到北枝花
御定佩文齋詠物詩選卷三十
