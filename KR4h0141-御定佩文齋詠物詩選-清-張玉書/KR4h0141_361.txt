欽定四庫全書
御定佩文齋詠物詩選卷三百六十二
金沙花類
五言絶句
池上荼䕷架金沙花盛開(宋)王安石
故作荼䕷架金沙祗漫栽似矜顔色好飛度雪前開
次王荆公韻(宋)蘇軾
甲第非眞有閒花亦偶栽聊為清淨供却對道人開
七言絶句
金沙花(宋)王安石
海棠開後數金沙高架層層吐絳葩咫尺西城無力到
不知誰賞魏家花
其二
荼䕷一架最先來夾竹金沙次第栽濃綠扶疎雲對起
醉紅撩亂雪先開
次荆公韻(宋)蘇軾
青李扶疎禽自來清眞逸少手親栽深紅淺紫從爭發
雪白鵝黃也鬭開
其二
斫竹穿籬破綠苔小詩端為覓榿栽細看造物初無物
春到江南花自開
聞西省賞荼䕷芍藥戲成小詩簡泰之侍講舍
人年兄并以丁香橄欖百枚助筵却求殘花
數枝(宋)周必大
滿架冰肌含碧雲翻階翠袖映紅裠玉堂只有金沙在
伴直明朝又屬君
御定佩文齋詠物詩選卷三百六十二
