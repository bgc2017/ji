欽定四庫全書
御定佩文齋詠物詩選卷二百九十五
木槿花類
五言古
詠槿(唐)李白
園花笑芳年池草豔春色猶不如槿花嬋娟玉階側芬
榮何夭促零落在瞬息豈若瓊樹枝終歲長翕赩
木槿(元)舒頔
愛花朝朝開憐花暮即落顔色雖可人賦質無乃薄亭
亭暎清池風動亦綽約彷彿芙蓉花依稀木芍藥炎天
衆芳凋而此獨凌鑠慰目聊娛情蒼松在巖壑
白木槿舒頔
素質不自媚開花向秋前澹然超羣芳不與春爭妍凉
夜弄清影縞衣照嬋娟佳人分寂寞零落祇自憐鮮鮮
碧雲樹皎皎萬玉懸朝開暮還落物理乃自然嗤彼壅
腫木徒爾全天年
五言律
翫槿花(唐)羊士諤
何乃詩人興妍詞屬蕣華風流感異代窈窕比同車凝
豔垂清露驚秋隔綘紗蝉鳴復蟲思惆悵竹隂斜
槿花(唐)李商隱
燕體傷風力雞香積露文殷鮮一相雜啼笑兩難分月
裏寧無姊雲中亦有君三清與仙島何事亦離羣
其二
珠館薰燃久玉房梳掃餘燒蘭才作燭襞錦不成書本
以亭亭遠翻嫌脉脉疎廻頭問殘照殘照更空虚
朱槿花李商隱
蓮後紅何患梅先白莫誇纔飛建章火又落赤城霞不
卷錦步障未登油壁車日西相對罷休澣向天涯
木槿(唐)楊凌
羣玉開雙槿丹榮對絳紗含煙疑出火隔雨怪舒霞向
晩爭辭蘂迎朝鬭發花非關後桃李為欲繼年華
槿樹(宋)謝翺
白犬吠行人西風杵臼新洗香澄宿水曝髮向秋隣野
草依溝盡宫花入帽頻人家小門徑憐爾獨相親
七言律
道旁槿籬(宋)楊萬里
夾道疎籬錦作堆朝開暮落復朝開抽心粔籹輕拖糝
近蔕臙脂釅抹腮占破半年猶道少何曾一日不芳來
花中却是渠長命換舊添新底用催
木槿(明)陸深
曾聞鄭女詠同車更愛丰姿淡有花欲傍莓苔横野渡
似將鉛粉鬭朝華品題從此添高價物色仍煩築短沙
漫道春來李能白秋風一種玉無瑕
五言絶句
木槿(唐)楊凌
綠樹競扶疎紅姿相照灼不學桃李花亂向春風落
槿花(唐)崔道融
槿花不見夕一日一回新東風吹桃李須到明年春
木槿花(明)張以寧
朝昏看開落一笑小窗中别種蟠桃子千年一度紅
七言絶句
題槿花(唐)戎昱
自用金錢買槿栽二年方始得花開鮮紅未許家人見
蝴蝶爭知早到來
送王貞(唐)劉商
清揚玉潤復多才邂逅佳期過早梅槿花亦可浮杯上
莫待東籬黃菊開
白槿花(唐)白居易
秋蕣晩英無豔色何因栽種在人家使君自别羅敷面
爭觧回頭愛白花
朱槿花(唐)李紳
瘴烟長暖無霜雪槿豔繁花滿樹紅每歎芳菲四時厭
不知開落有春風
誇紅槿(唐)徐凝
誰道槿花生感促可憐相繼半年紅何如桃李無多少
併打千枝一夜風
洞口人家(元)郭鈺
松樹廻環四五家機梭長日響咿啞西風裹得臙脂色
偏與籬東木槿花
秋日即事(明)劉基
槿花數樹夕陽時收拾秋光在短籬自紫自紅還自碧
秖應獨有暮蟬知
御定佩文齋詠物詩選卷二百九十五
