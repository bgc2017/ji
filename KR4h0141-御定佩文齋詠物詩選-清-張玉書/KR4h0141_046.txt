欽定四庫全書
御定佩文齋詠物詩選卷四十六
九日類
四言古
九日侍宴(齊)蕭子良
月殿風轉層臺氣寒高雲斂色遥露已團式詔司警言
戾秋巒輕觴時薦落英可飡
九日侍宴樂遊苑(梁)沈約
憑玉宅海端扆御天上流飛壑靜震騰川凝神貫極摛
道漏泉西裘委袵南風在絃暮芝始綠年桂初丹上林
葉下滄池水寒霜霑玉樹雁動銀瀾停蹕玉陛徙衛璇
墀琱箱鳳綵羽蓋鸞姿虹旗迢逓翠華葳蕤禮弘灞汭
義高洛湄
九日侍宴樂遊苑(梁)丘遲
朱明已謝蓐收司禮爰理秋祓備揚旌棨奉璋峨峨金
貂濟濟上林弘敞離宫非一綵殿迴風丹樓映日隨珠
甲帳屯衞周悉睟容徐動天儀澄謐雲物游颺光景高
麗枯葉未落寒花委砌絲桐激舞楚雅閒慧參差繁響
殷勤流詣
五言古
九日賦韻(梁)簡文帝
是節協陽數高秋氣已精檐芝逐月啟惟風依夜清遠
燭承歌黛斜橋聞履聲梁塵下未息共愛賞心并
九日侍宴樂游苑應令(梁)庾肩吾
轍跡光周頌巡游盛夏功鈎陳萬騎轉閶闔九關通秋
暉逐行漏朔氣繞相風獻夀重陽節迴鑾上苑中疏山
開輦道間樹出離宫玉醴吹巖菊銀牀落井桐御梨寒
更紫仙桃秋轉紅飲羽山西射浮雲冀北驄塵飛金埒
滿葉破柳條空騰猨疑矯箭驚雁避虛弓彫材濫杞梓
花綬接鵷鴻愧乏天庭藻徒參文雅雄
五言同管記陸瑜九日觀馬射
(陳)後主
晴朝麗早霜秋景照堂皇榦慘風威切荷彫池望荒樓
高看鴈下葉散覺山凉歇霧含空翠新花濕露黃飛禽
接旆影度日轉鈹光連翻北幽騎馳射西園傍勒移碼
碯色鞭起珊瑚揚已同過隙遠更異良弓蔵且觀千里
汗仍瞻百步楊非為從逸賞方追塞外羌
重陽日即事(唐)德宗
令節曉澄霽四郊煙靄空天青白露潔菊散黃金叢寡
德荷天貺順時休百工豈懷歌鐘樂思為君臣同至化
在亭育相成資始終未知康衢詠所仰惟年豐
九月九日劉十八東堂集(唐)李頎
風俗尚九日此情安可忘菊花辟惡酒湯餅茱萸香雲
入授衣假風吹閒宇凉主人盡歡意林景書微茫清切
晚砧動東西歸鳥行淹留悵為别日醉秋雲光
同徐侍郎五雲谿新亭重陽宴作
(唐)獨孤及
萬峰蒼翠色雙谿清淺流已符東山趣况值江南秋白
露天地肅黃花門館幽山公惜美景肯為芳樽畱五馬
照池塘繁絃催獻酬臨風孟嘉帽乘興李膺舟騁望傲
千古當歌遺四愁豈令永和人獨擅山隂遊
九日岳陽待黃遂張渙(唐)劉長卿
别君頗已久離念與時積楚水空浮煙江樓望歸客徘
徊正佇想彷彿如暫覿心目徒自親風波尚相隔青林
泊舟處猿鳥愁孤驛遥見郭外山蒼然雨中夕季鷹久
疎曠叔度早疇昔返棹來何遲黃花候君摘
九日灃上作寄崔主簿倬二李端繫
(唐)韋應物
凄凄感時節望望臨灃涘翠嶺明華秋高天澄遥滓川
寒流愈迅霜交物初委林葉索已空晨禽迎飇起時菊
乃盈泛濁醪自為美良遊雖可娛殷念在之子人生不
自省營欲無終已孰能同一酌陶然冥斯理
九日贈司空文明(唐)李端
我有惆悵詞待君醉時說長來逢九日難與菊花别摘
却正開花暫言花未發
奉和聖製九日言懷賜中書門下及百寮應制
(唐)權德輿
令節在豐歲皇情喜久安絲竹調六律簪裾列千官煙
霜暮景清水木秋光寒筵開曲池上望盡終南端天麗
慶霄漢墨妙驚飛鸞願言黃花酒永奉今日歡
奉和聖製重陽日即事六韻權德輿
嘉節在陽數至歡朝野同恩隨千鍾洽慶屬五稼豐時
菊洗露華秋池涵霽空金絲響仙樂劒舄羅羣公天道
光下濟賡歌敷大中多慙擊壤曲何以達堯聰
奉和聖製重陽日百寮曲江宴示懷
(唐)崔元翰
偶聖覩昌期受恩慙弱質幸逢良宴會况是清秋日遠
岫對壺觴澄瀾映簪紱炰羔備豐膳象鳳調鳴律薄劣
厠英髦歡娛忘衰疾平臯行雁下曲渚雙鳬出沙岸菊
開花霜枝果垂實天文見成象帝念資勤恤探道得玄
珠齋心居特室豈如横汾唱其事徒驕逸
五言律
奉和九日幸臨渭亭登高應制
(唐)李嶠
令節三秋晚重陽九日歡仙杯還汎菊寶饌且調蘭御
氣雲霄近乘高宇宙寬今朝萬夀節宜向曲中彈
奉和九日幸臨渭亭登高應制
(唐)沈佺期
御氣幸金方憑高薦羽觴魏文頒菊蕊漢武賜萸囊去
鶴畱笙吹歸鴻識舞行臣懽重九慶日月奉天長
重九日宴江隂(唐)杜審言
蟋蟀歸期晚茱萸節候新降霜青女月送酒白衣人高
興要長夀卑棲隔近臣龍沙即此地舊俗坐為鄰
奉和九日幸臨渭亭登高應制
(唐)蘇瓌
重陽早露晞睿賞暾秋磯菊氣先薰酒萸香更襲衣清
切絲桐會縱横文雅飛恩深答效淺畱醉奉宸暉
奉和九日幸臨渭亭登高應制
(唐)李適
禁苑秋光入宸遊霽色高萸房頌綵笥菊蕊薦香醪後
騎縈堤柳前旌拂御桃臣枚俱得從疎淺愧飛毫
奉和九日幸臨渭亭登高應制
(唐)韋嗣立
層觀遠沈沈鑾旗九日臨行宫壓水岸步輦入煙岑枝
上萸新採樽中菊始斟願陪歡樂事長與歲時深
奉和九日幸臨渭亭登高應制
(唐)趙彦伯
九日報仙家三秋轉翠華呼鷹下鳥路戲馬出龍沙簪
掛丹萸蕊杯銜紫菊花所願同微物年年共辟邪
九日(唐)杜甫
舊日重陽日傳杯不放杯即今蓬鬢改但媿菊花開北
闕心長戀西江首獨回茱萸賜朝士難得一枝來
其二
舊與蘇司業兼隨鄭廣文采花香泛泛坐客醉紛紛野
樹攲還倚秋砧醒却聞歡娛兩冥寞西北有孤雲
九日得新字(唐)孟浩然
九日未成旬重陽即此辰登高聞故事載酒訪幽人落
帽恣懽飲授衣同試新茱萸正可佩折取寄情親
九月九日李蘇州東樓宴(唐)獨孤及
是菊花開日當君乘興秋風前孟嘉帽月下庾公樓酒
解留征客歌能破别愁醉歸無以贈祗奉萬年酬
九日閒居寄登高數子(唐)錢起
初服棲窮巷重陽憶舊游門閒謝病日心醉授衣秋酒
盡寒花笑庭空暝雀愁今朝落帽客幾處管絃畱
九日登李明府北樓(唐)劉長卿
九日登高望蒼蒼遠樹低人煙湖草裏山翠縣樓西霜
降鴻聲切秋深客思迷無勞白衣酒陶令自相擕
九日陪劉中丞宴送客(唐)朱放
獨坐三臺妙重陽百越間水心觀遠客霜氣入秋山不
棄遺簪舊寧辭落帽還仍聞西上客咫尺謁天顔
九日陪崔峒郎中北山宴(唐)嚴維
上客南臺至重陽此會文菊芳寒露洗杯翠夕陽曛務
簡人同醉谿閒烏自羣府中官最小唯有孟參軍
九日奉陪侍中宴白樓(唐)盧綸
露白菊氛氲西樓盛襲文玉筵秋令節金鉞漢元勳說
劒風生座抽琴鶴遶雲謏儒無以荅願得備前軍
九日登樟亭驛樓(唐)許渾
鱸鱠與蓴羹秋風片席輕潮回孤島遠雲斂衆山晴丹
羽下高閣黃花垂古城因秋倍多感鄉樹接咸京
九日陪崔大夫宴清河亭(唐)李羣玉
玉醴泛金菊雲亭敞玳筵晴山低畫浦斜雁遠書天謝
脁離都日殷公出守年不知瑶水宴誰和白雲篇
婺州水館重陽日作(唐)韋莊
異國逢佳節憑高獨苦吟一杯今日酒萬里故鄉心水
館紅蘭合山城紫菊深白衣雖不至鷗鳥自相尋
九月十日(唐)僧皎然
愛寄柴桑隠名谿近訟庭掃沙開野步搖舸出閒汀宿
簡邀詩伴餘花在酒瓶悠然南望意自有峴山青
九日和于使君思上京親故(唐)僧靈澈
清晨有高會賓從出東方楚俗風煙古汀洲草木凉山
青來遠思菊意在重陽心憶華池上從容鵷鷺行
重陽舟中(宋)戴復古
扁舟何寂莫絶不見人家無處沾邨酒何從問菊花谿
山淡相對節序漫云嘉牢裹烏紗帽西風日又斜
九日(元)范梈
楚楚臨階菊重陽特地開慰人良有意報汝愧無才巷
杵聞雞發鄰觴送蠏來采英吾欲寄悵望倚江臺
九日同馬君卿任宏器登高(明)何景明
歲歲重陽菊開時不在家那知今日酒還對故園花野
靜雲依樹天寒雁聚沙登臨無限意何處望京華
五言排律
奉和聖製重陽節宰臣及羣臣上夀應制
(唐)王維
四海方無事三秋大有年百生逢此日萬夀願齊天芍
藥和金鼎茱萸插玳筵玉堂開右个天樂動宫懸御柳
疎秋影城烏拂曙煙無窮菊花節長奉柏梁篇
九日陪潤州邵使君登北固山
(唐)張子容
五馬向山椒重陽坐麗譙徐州帶綠水楚國在青霄張
幕連江樹開筵接海潮凌雲詞客語迴雪舞人嬌梅福
慙仙吏羊公賞下僚新豐酒舊美况是菊花朝
九日勤政樓觀百寮獻夀(唐)權德輿
御氣黃花節臨軒紫陌頭早陽生綵仗霽色入仙樓獻
夀皆鵷鷺瞻天盡冕旒菊樽過九日鳳歷肇千秋樂奏
薰風起杯酣瑞影收年年歌舞席此地慶皇休
七言律
九日登望仙臺仍呈劉明府(唐)崔曙
漢文皇帝有高臺此日登臨曙色開三晉雲山皆北向
二陵風雨自東來關門令尹誰能識河上仙翁去不回
且欲近尋彭澤宰陶然共醉菊花杯
重陽(唐)高適
節物驚心兩鬢華東籬空繞未開花百年將半仕三已
五畝就荒天一涯豈有白衣來剝啄一從烏帽自攲斜
真成獨坐空搔首門柳蕭蕭噪暮鴉
九日藍田崔氏莊(唐)杜甫
老去悲秋強自寬興來今日盡君歡羞將短髮還吹帽
笑倩傍人為整冠藍水遠從千澗落玉山高並兩峰寒
明年此會知誰健醉把茱萸仔細看
九日衛使君筵上作(唐)武瓘
佳辰登賞喜還鄉謝宇開筵前興長滿眼黃花初泛酒
隔煙紅樹欲迎霜千家門戶清歌發十里江山白鳥翔
共賀安人豐樂歲幸陪珠履侍銀章
重陽日訪元秀上人(唐)鄭谷
紅葉黃花秋景寬醉吟朝夕在樊川却嫌今日登山俗
且共高僧對榻眠别畫長懷吳寺壁宜茶偏賞霅谿泉
歸來童稚爭相笑何事無人與酒船
九日水閣(宋)韓琦
池館隳摧苔榭荒此延嘉客會重陽雖慙老圃秋容淡
且看寒花晚節香酒味已醇新過熱蠏黃先實不須霜
年來飲興衰難強漫有高吟力尚狂
次韻蘇伯固主簿重九(宋)蘇軾
雲間朱袖拂雲和知是長松掛女蘿髻重不嫌黃菊滿
手香新喜綠橙槎墨翻衫袖吾方醉紙落雲煙子患多
只有黃雞與白髮玲瓏應識使吾歌
九日寄秦覯(宋)陳師道
疾風回雨水明霞沙步叢祠欲莫鴉九日清樽欺白髮
十年為客負黃花登高懷遠心如在向老逢辰意有加
淮海少年天下士可能無地落烏紗
重九會郡樓(宋)米芾
山清氣爽九秋天黃菊紅茱滿泛船千里結言寧有後
羣賢畢至猥居前杜郎閒客今焉是謝守風流古所傳
獨把秋英緣底事老來情味向詩偏
九日登天湖以菊花須插滿頭歸分韻賦詩得
歸字(宋)朱子
去歲瀟湘重九時滿城寒雨客思歸故山此日還佳節
黃菊淸樽更晚暉短髮無多休落帽長風不斷且吹衣
相看下視人寰小祇合從今老翠微
己未九日子服老弟及仲宣諸友載酒見過坐
間居厚廟令出示佳句歎伏之餘次韻為謝
朱子
籬菊斑斑半吐黃沜中又報紫萸香裝成令節秋還晚
撩得高情老更狂載酒極知乖勝踐沾衣却免歎斜陽
餘年只恐逢辰少吟罷君詩引興長
重陽九經堂作(宋)范成大
俗聞佳節自匆匆老去愁秋又客中青嶂卷簾三面月
黃花吹鬢幾絲風十年故國新栽柳萬里他鄉舊轉蓬
誰與安排今夜夢片帆飛到小籬東
九日同出真珠園(宋)林光朝
來自清源葛已覃君王問獵我猶堪百年耆舊如重見
九日登臨得縱談才子不知汾水上仙人長在大江南
明珠照夜應無數要是層波更好探
九日(元)張養浩
一行作吏廢懽遊九日登臨擬盡酬詩有少陵難著語
菊無元亮不成秋雲山自笑頭將鶴人海誰知我亦鷗
幸遇佳辰莫辭醉浮雲今古劇悠悠
九日登石頭城(元)薩都拉
九日吟鞭聚石頭翠微高處倚晴秋西風不定雁初度
落木無邊江自流兩眼欲窮天地觀一杯深護古今愁
烏臺賓主黃華宴未必龍山是勝遊
九日(元)周權
座上風流憶孟嘉憑高目斷楚天涯百年歲月催蓬鬢
十載江湖負菊花小雨釀寒侵白苧西風憐醉避烏紗
閒擕楖栗吟歸路流水殘雲帶晚鴉
聖駕九日天夀山登高獻三閣下
(明)潘緯
仙輿九日駐郊圻清蹕傳呼上翠微朔塞秋聲連畫角
陵園霜色雜朱旂千官馬逐層巖轉萬乘龍隨磴道飛
欲記明良遊豫盛野人終愧賦才非
五言絶句
九日至微山亭(唐)許敬宗
心逐南雲逝形隨北雁來故鄉籬下菊今日幾花開
擬江令於長安歸揚州九日賦許敬宗
本逐征鴻去還隨落葉來菊花應未滿請待詩人開
其二
遊人倦蓬轉鄉思逐鴻來徧想臨潭菊芳蕊對誰開
九日(唐)王勃
九日重陽節開門有菊花不知來送酒若箇是陶家
九日進茱萸山詩(唐)張說
家居洛城下舉目見嵩山刻作茱萸節情生造化間
其二
黃花宜泛酒青岳好登高稽首明庭内心為天下勞
其三
菊酒携山客萸囊繫牧童路疑隨大隗心似問鴻蒙
其四
九日重陽數三秋萬寶成時來謁軒后罷去坐蓬瀛
其五
晚節歡重九高山上五千醉中知偶聖夢裡見尋仙
九日陪元魯山登北城留别(唐)蕭穎士
山縣繞古堞悠悠快登望雨餘秋天高目盡無隠狀
九日寄姪箊箕亭(唐)錢起
采菊偏相憶傳香寄便風今朝竹林下莫使桂樽空
九日(唐)權德輿
重九共歡娛秋光景氣殊他時頭似雪還對插茱萸
六言絶句
潛昭九日贈龍團次韻(元)袁桷
月碾舊裁玉胯雲鑪溫浴銀芽九日殷勤相贈淡羅猶
記金花
九日寄興(元)葉顒
黃菊香殘夜雨烏紗醉落秋風回首十年舊事亂雲流
水西東
七言絶句
九日(唐)德宗
禁苑秋來爽氣多昆明風動起滄波中流簫鼓誠堪賞
詎假横汾發棹歌
九日宴(唐)張諤
秋葉風吹黃颯颯晴雲日照白鱗鱗歸來得問茱萸女
今日登高醉幾人
九月九日憶山東兄弟(唐)王維
獨在異鄉為異客每逢嘉節倍思親遥知兄弟登高處
徧插茱萸少一人
九日作(唐)王縉
莫將邊地比京都八月嚴霜草已枯今日登高樽酒裏
不知能有菊花無
九日田舍(唐)錢起
今日吾家野興偏東籬黃菊映秋田浮雲暝鳥飛將盡
始達青山新月前
重陽日酬李觀(唐)皇甫冉
不見白衣來送酒但令黃菊自開花愁看日晚良辰過
步步行尋陶令家
禁中九日對菊花酒憶元九(唐)白居易
賜酒盈杯誰共持宮花滿把獨相思相思只傍花邊立
盡日吟君詠菊詩
九日寄行簡白居易
摘得菊花携得酒繞邨騎馬思悠悠下邽田土平如掌
何處登高望梓州
重陽日至峽道(唐)張籍
無限青山行已盡回看忽覺遠離家逢高欲飲重陽酒
山菊今朝未有花
九日(唐)黃滔
陽數重時隂數殘露濃風硬欲成寒莫言黃菊開花晚
獨占樽前一日歡
重九會光化二園(宋)韓琦
誰言秋色不如春及到重陽景自新隨分笙歌行樂處
菊花萸子更宜人
重陽後菊花(宋)范成大
寂莫東籬濕露華依前金靨照泥沙世情兒女無高韻
只看重陽一日花
舟中九日(宋)宋伯仁
巴得重陽未到家短篷根底憶黃花烏紗不為西風舞
空與同舟說孟嘉
九日道中凄然憶潘邠老之句
(宋)方岳
滿城風雨近重陽城脚誰家菊自黃又是江南離別處
煙寒吹雁不成行
九日感懷(元)黃庚
新橙初試蠏螯肥一曲清歌酒一巵料得故園秋正好
黃花應怪客歸遲
九日郭外(元)郝經
谿上蒼煙一道開誰家日夕採菱回片帆不舉波間過
無限好山波底來
次德衡弟九日以萸酒來貺(元)蒲道源
萸如蠅子攢頭赤酒似鵝兒破殼黃饋我真成兩奇絶
為君大醉作重陽
九日登玉霄峰(元)曹文晦
嶺頭回首是官塘野樹青紅天雨霜清氣著人吟不盡
玉霄峰頂過重陽
九日獨酌(明)劉效祖
南山遥對菊花開欲採無人為舉杯縱說柴桑貧謝客
何曾不許白衣來
御定佩文齋詠物詩選卷四十六
