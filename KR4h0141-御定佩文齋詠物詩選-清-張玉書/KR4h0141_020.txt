欽定四庫全書
御定佩文齋詠物詩選卷二十
夜類
五言古
秋夜(宋)武帝
局景薄西隅升月照東垂肅肅風盈幕泫泫露傾枝側
聞飛壺急坐見河宿移覩辰念節變感物矜長離
奉和隨王殿下(齊)謝朓
清房洞巳静閒風伊夜来雲生樹隂遠軒廣月容開宴
私移燭飲遊賞藉琴臺風猷冠淄鄴衽舄愧唐枚
和湘東王春宵三韻(梁)簡文帝
花樹含春叢羅帳夜長空風聲隨篠韻月色與池同彩
箋徒自襞無信往雲中
玄圃寒夕簡文帝
洞門扉未掩金壺漏巳催曛煙生澗曲暗色起林隈雪
花無有蔕冰鏡不安臺階楊始倒插浦桂半新栽陳根
委落蕙細蕊發香梅鴈去銜蘆上猨戲繞枝来
秋夜(梁)沈約
月落宵向分紫煙鬱氛氲曀曀螢入霧離離鴈度雲巴
童暗理瑟漢女夜縫裠新知樂如是久要詎相聞
遙夜吟(梁)宗夬
遙夜復遙夜遙夜憂未歇坐對風動帷卧見雲間月
和吳主簿秋夜(梁)王筠
九重依夜館四壁慘無暉招搖顧西落烏鵲向東飛流
螢漸收火絡緯欲催機爾時思錦字持製行人衣所望
丹心達嘉客儻能歸
和衡陽王秋夜(陳)張正見
雎苑凉風舉章臺雲氣收螢光連燭動月影帶河流綠
綺朱絃泛黃花素蟻浮高軒揚麗藻即是賦新秋
遼東山夜臨秋(唐)太宗
煙生遙岸隱月落半崖隂連山驚鳥亂隔岫斷猿吟
夕次圃田店(唐)祖詠
前路入鄭郊尚經百餘里馬煩時欲歇客歸程未巳落
日桑柘隂遙林煙火起西還不遑宿中夜渡涇水
秋夜(唐)韋應物
庭樹轉蕭蕭隂蛩還戚戚獨向高齋眠夜聞寒雨滴微
風時動牖殘燈尚留壁惆悵平生懷偏来委今夕
閒夕(唐)白居易
一聲早蟬發數點新螢度蘭缸耿無煙筠簟清有露未
歸後房寢且下前軒步斜月入低廊凉風滿高樹放懷
常自適遇境多成趣何法使之然心中無細故
晩凉偶詠白居易
日下西墻西風来北窗北中有逐凉人單牀獨棲息飄
蕭過雲雨搖曳歸飛翼新葉多好隂初筠有佳色幽深
小池館優穩閒官職不愛勿復論愛亦不易得
夜賦(宋)朱子
暗窗螢影亂秋幃露氣深羣籟喧巳寂青天但沈沈惻
愴懷高侣幽默抱冲襟遙憶忘言子一寫山水音
七言古(附長短句)
長夜謠(晉)夏侯湛
日暮兮初晴天灼灼兮遐清披雲兮歸山垂景兮照庭
列宿兮皎皎星稀兮月眀倚檐隅以逍遙兮盼太虚以
仰觀望閶闔之昭晰兮麗紫微之暉煥
舟夜(宋)蘇軾
微風蕭蕭吹菰蒲開門看雨月滿湖舟人水鳥兩同夢
大魚驚竄如奔狐夜深人物不相管我獨形影相嬉娛
暗潮生渚弔寒蚓落月挂柳看懸珠此生忽忽塵務裏
清境過眼能須臾雞鳴鐘動百鳥散船頭擊鼓還相呼
擬古秋夜長(元)張昱
雲中鴻鴈過門前朔風起梧桐葉落金井頭月照烏啼
天似水誰家機上織廻文夜聽啼烏如不聞眀朝為遣
安南使細意緘題持贈君
五言律
冬宵各為四韻(唐)太宗
雕宫静龍漏綺閣宴公侯珠簾燭燄動繡柱月光浮雲
起將歌發風停與管遒𤨏除任多士端扆復何憂
暝(唐)杜甫
日下四山隂山庭嵐氣侵牛羊歸徑險鳥鵲聚枝深正
枕當星劔收書動玉琴半扉開燭影欲掩見清砧
月夜會徐十一草堂(唐)韋應物
空齋無一事岸幘故人期暫輟觀書夜還題翫月詩遠
鐘高枕後清露卷簾時暗覺新秋近殘河欲曙遲
晩望(唐)戴叔倫
山氣碧氤氲深林帶夕曛人歸孤嶂晩犬吠隔谿雲杉
竹何年種煙塵此地分桃源寧異此猶恐世間聞
詶程延秋夜即事見贈(唐)韓翃
長簟迎風早空城澹月華星河秋一鴈砧杵夜千家節
候看應晩心期卧亦賖向来吟秀句不覺巳鳴鴉
秋晩(唐)白居易
煙景淡濛濛池邊微有風覺寒螢近壁知暝鶴歸籠長
貎隨年改閒情與物同夜来霜厚薄梨葉半低紅
夜白居易
斜月入前楹迢遙夜坐情梧桐上階影蟋蟀近牀聲曙
傍窗間至秋從簟上生感時因憶事不寢到雞鳴
晩興白居易
極浦收殘雨高城駐落暉山明虹半出松暗鶴雙歸將
吏隨衙散文書入務稀閒吟倚新竹筠粉汚朱衣
偶眠白居易
放杯書案上枕臂火爐前老愛尋思事慵多取次眠妻
教卸烏帽婢與展青氊便是屏風樣何勞畫古賢
詶夢得窮秋夜坐即事見寄白居易
燄細燈將盡聲遙漏正長老人秋向火小女夜縫裳菊
悴籬經雨萍銷水得霜今冬煖寒酒先擬共君嘗
人定白居易
人定月朧明香銷枕簟清翠屏遮燭影紅袖下簾聲坐
久吟方罷眠初夢未成誰家教鸚鵡故故語相驚
秋雨夜眠白居易
凉冷三秋夜安閒一老翁卧遲燈滅後睡美雨聲中灰
宿温瓶火香添暖被籠曉晴寒未起霜葉滿階紅
湖中閒夜遣興(唐)朱慶餘
釣艇同琴酒良宵背水濱風波不起處星月盡隨身浦
迥湘煙卷林香岳氣春誰知此中興寧羡五湖人
秋夕(唐)李咸用
寥廓秋雲薄空庭月影微樹寒棲鳥密砌冷夜蛩稀曉
鼓軍容肅疎鐘客夢歸吟餘何所憶聖主尚宵衣
春宵自遣(唐)李商隱
地勝遺塵事身閒念歲華晩晴風過竹深夜月當花石
亂知泉咽苔荒任徑斜陶然恃琴酒忘却在山家
長安夜坐懷寄湖外嵇處士(唐)鄭谷
萬里念江海浩然天地秋風高羣木落夜久數星流鐘
絶分宫漏螢微隔御溝遙思洞庭上葦露滴漁舟
山中寒夜呈許棠(唐)曹松
山寒草堂暖寂夜有良朋讀易分高燭煎茶取折冰庭
垂河半角窗露月微稜俱入詩心地争無俗者憎
建昌渡暝吟(唐)韋莊
月照臨官渡鄉情獨浩然鳥棲彭蠡樹月上建昌船市
散漁翁醉樓深賈客眠隔江何處笛吹斷綠楊煙
信州谿岸夜吟作韋莊
夜倚臨谿店懷鄉獨苦吟月當山頂出星倚水湄沈霧
氣漁燈冷鐘聲谷寺深一城人悄悄琪樹宿仙禽
湖邨晩興(宋)林逋
滄洲白鳥飛山影落晴暉映竹犬初吠弄船人各歸水
波隨月動林翠帶煙微寺近疎鐘起蕭然還掩扉
深夜(宋)孔平仲
閴寂方深夜清凉别一天臨風但獨立愛月不成眠戍
漏傳聲小庭柯轉影圓露寒侵背側移榻近堂前
江亭晩眺(宋)王安石
日下崦嵫外秋生沆碭閒清江無限好白鳥不勝閒雨
過雲收嶺天空月上灣歸鞍侵調角回首六朝山
夜吟呈趙東巖(宋)戴復古
汲井潄殘酒行吟到夜分一軒清似洗萬籟寂無聞風
送迎秋雨天收翳後雲雞鳴庭戶白人事又紛紛
夜(金)周昂
門巷谿聲爽衣裳夜氣蘇地清林影散月静桂華孤左
省詩頻詠南樓興不辜關山冰雪裏何處覓天隅
夏夜(金)史肅
一雨昭蘇外羣山宴寂中移牀就佳月引袂納凉風蝸
舍憐渠小蚊雷訝許同幽懷閟清境舒嘯意將終
江邨晩景(元)葉顒
野水谿橋外荒邨八九家雨晴漁網曬風定酒旗斜紅
樹霜江葉黃蘆月岸花何當從此隱重整釣雲槎
夜(眀)何景眀
地遠柴門静天高夜氣凄寒星臨水動片月向沙低入
室喧蟲語張燈住鳥啼自然幽意愜不是戀深棲
五言排律
奉和宣城張太守南亭秋夕懷友
(唐)錢起
池館蟪蛄聲梧桐秋露晴月臨朱戟静河近畫樓眀卷
幔浮凉入聞鐘永夜清片雲懸曙斗數鴈過秋城羽扇
揚風暇瑶琴寄别情江山飛麗藻謝朓讓前名
七言律
夜歸(唐)白居易
半醉閒行湖岸東馬鞭敲鐙轡瓏璁萬株松樹青山上
十里沙隄眀月中樓閣漸移當路影潮頭欲過滿江風
歸来未放笙歌散畫戟門開蠟燭紅
晩自東郭回留一二遊侣(唐)許渾
鄉心迢遞宦情微吏散尋幽竟落暉林下草腥巢鷺宿
洞前雲濕雨龍歸鐘隨野艇回孤棹鼓絶山城掩半扉
今夜西齋好風月一瓢春酒莫相違
南庭夜坐貽開元禪定二道者許渾
暮暮焚香何處宿西巖一室映疎藤光隂難駐跡如客
寒暑不驚心是僧高閣有風聞夜磬遠山無月見秋燈
身閒境静日為樂若問其餘非我能
秋夜作(唐)李昌符
數畆池塘近杜陵秋天寂寞夜雲凝芙蓉葉上三更雨
蟋蟀聲中一點燈跡避險巇翻失路心歸閒澹不因僧
既逢上國陳詩日長守林泉亦未能
夏夕(宋)文同
池館蕭然夏欲分滿林蟲鳥寂無聞風吹松子下如雨
月照藕花繁若雲泉作小灘聲淅瀝筍成新竹氣氤氲
清隂正覆吟詩石更引高梧拂練裠
早秋南堂夜興(宋)陸游
水注横塘藻荇香候蟲唧唧滿空廊風前落葉紛可掃
天際疎星森有芒夜漏漸長愁少睡秋衣未製怯新凉
眀朝知有欣然處寫得黃庭又幾行
晩眺陸游
秋晩閒愁抵酒濃試尋高處倚枯笻雲歸時帶雨數點
木落又添山一峰鳴鴈沙邊驚客櫓行僧煙際認樓鐘
箇中詩思来無盡十手傳抄畏不供
凉夜(元)戴表元
凉入虚堂睡思濃夜深剪盡燭花紅光搖珠箔梧桐月
香透紗㡡末利風敧枕覺来人不寐撚鬚吟罷句難工
小蠻問我詩成未詩在池塘夢草中
郭外夜歸(眀)吳學禮
草田高下亂蟲鳴凉襲衣襟夜氣清河漢横秋平野闊
山窗無月一燈眀孤篷倦倚難成夢宿鳥相呼忽轉更
近郭不妨歸近夜到門猶有讀書聲
五言絶句
山扉夜坐(唐)王勃
抱琴開野室携酒對情人林塘花月下别是一家春
五言夜集聯句(唐)顔真卿
寒花護月色墜葉占風音茲夕無塵慮高雲共片心
詠夜(唐)韋應物
眀從何處去暗從何處来但覺年年老半是此中催
月夕(唐)僧貫休
霜月夜徘徊樓中羌管催曉風吹不盡江上落殘梅
同闞彦舉南湖晩步(元)郝經
荷花臨水殿綺月轉簾腰晩吹動銀管暮凉生翠綃
夜坐(元)黃溍
凉風動千里孤坐思滄洲白露洗眀月清天此夜秋
七言絶句
答令孤士曹獨孤兵曹聯騎暮歸望山見寄
(唐)韋應物
共愛青山住近南行牽吏役背雙驂拄書獨宿對流水
遙羡歸時滿夕嵐
嘉陵夜有懷(唐)白居易
露濕牆花春意深西廊月上半牀隂憐君獨卧無言語
惟我知君此夜心
其二
不眀不暗朧朧月非煖非寒慢慢風獨卧空牀好天氣
平明閒事到心中
遊城南留元九李二十晩歸白居易
老遊春飲莫相違不獨花稀人亦稀更勸殘杯留日影
猶應趁得鼓聲歸
秋房夜白居易
雲路青天月漏光夜中立久却歸房水窗席冷未能卧
挑盡殘燈秋夜長
東城晩歸白居易
一條笻杖懸龜榼雙角吳童控馬銜曉入東城誰識我
短靴低帽白蕉衫
舊房白居易
遶壁秋聲蟲絡絲入檐新影月低眉牀帷半故簾旌斷
仍是初寒欲夜時
夜深行(唐)元稹
夜深猶自遶江行震地江聲似鼓聲漸見戍樓疑近驛
百牢關吏火前迎
夜坐唐賈島
蟋蟀漸多秋不淺蟾蜍已沒夜應深三更兩鬢幾絲雪
一念雙峰四祖心
昨夜(唐)李商隱
不辭鶗鴂妒年芳但惜流塵暗洞房昨夜西池凉露滿
桂華吹斷月中香
和襲美寒夜文宴潤卿有期不至
(唐)陸龜蒙
細雨輕觴玉漏終上清詞句落吟中松齋一夜懷貞白
霜外空聞五粒風
街西晩歸(唐)鄭谷
御溝春水繞閒坊信馬歸来傍短牆幽榭名園臨紫陌
晩風時帶牡丹香
春夜(宋)蘇軾
春宵一刻直千金花有清香月有隂歌管樓臺聲細細
鞦韆院落夜沈沈
夜行(宋)晁冲之
老去功名意轉疎獨騎瘦馬問田盧孤邨到曉猶燈火
知有人家夜讀書
春雨絶句(宋)陸游
蕭條冬令侵春晩淅瀝寒聲滴夜長更事老翁頑到底
每言宜睡好燒香
旅夜(元)于石
擁爐兀兀坐成睡夢到家山人不知半夜酒醒還是客
一庭黃葉雨来時
凉夜(元)郭鈺
竹外凉風留晩坐驚斷蛩聲山葉墮天河何處是雙星
新月纖纖碧雲破
晩步(元)葉顒
偶隨芳草蹋斜暉石徑雲深翠滴衣雨袖天風眀月上
杖頭挑得樹隂歸
夜坐(明)陳顥
寒來塵緒不關情吟對青燈過二更落葉滿庭風滿樹
小窗無處著秋聲
宫詞(明)俞允文
鳳城門外踏歌聲院院燒燈綵眊睛宣與内家分夜直
每從花裏聽交更
御定佩文齋詠物詩選卷二十
