欽定四庫全書
御定佩文齋詠物詩選卷六十六
羅浮山類
四言古
遊羅浮山(宋)王叔之
菴藹靈嶽開景神封綿界盤址中天舉峰孤樓側挺層
岫廻重風雲秀體卉木媚容
五言古
登羅浮峰(宋)朱子
休暇曹事簡登高恣窺臨徜徉偶此地曠望披塵襟落
日瞰遠郊暮色生寒隂歡娛未云已更欲窮幽尋行披
茂樹盡豁見滄溟深恨無雙飛翼往詣蓬山岑
七言古
遊羅浮山一首示兒子過(宋)蘇軾
人間有此白玉京羅浮見日雞一鳴南樓未必齊日觀
鬱儀自欲朝朱明東坡之師抱朴老真契久已交前生
玉堂金馬久流落寸田尺宅今誰耕道華赤嘗噉一棗
契虛正欲仇三彭鐵橋石柱連空横杖藜欲趁飛猱輕
雲谿夜逢瘖虎伏斗壇晝出銅龍吟小兒少年有竒志
中宵起坐存黃庭近者戲作凌雲賦筆勢彷彿離騷經
負書從我盍歸去羣仙正草新宫銘汝應奴隷蔡少霞
我亦季孟山元卿還須略報老同叔贏糧萬里尋初平
七言律
羅浮(明)孫蕡
四百峰巒列海圖飛雲絶頂敞玄都丹砂五色時光焰
紫翠中天半有無觀裏松株皆住鶴山中竹葉盡成符
鐵橋歸去尋清賞爛醉仙人白玉壺
五言絶句
賦羅浮山(唐)袁少年
羅浮南海外昔日已聞之千里来遊覽幽情我自知
御定佩文齋詠物詩選卷六十六
