欽定四庫全書
御定佩文齋詠物詩選卷九十三
湖類
五言古
車駕幸京口三月三日侍遊曲阿後湖作
(宋)顔延之
虞風載帝狩夏諺頌王遊春方動宸駕望幸傾五州山
祗蹕嶠路水若警滄流神御出瑶軫天儀降藻舟萬軸
肅行衛千翼泛飛浮雕雲麗璇盖祥飈被彩斿江南進
荆艷河激獻趙謳金練照海浦笳鼓震溟洲藐眄覯青
崖衍漾觀綠疇民靈騫都野鱗翰聳淵丘德禮既普洽
川嶽徧懷柔
南湖(梁)簡文帝
南湖荇葉浮復有佳期遊銀綸翡翠鈎玉軸芙蓉舟荷
香亂衣麝橈聲隨急流
治西湖(梁)范雲
史氏導漳水西門溉河潮圖始未能悅克終良可要擁
鍤勸年首提爵勞春朝平臯草色嫩通林鳥聲嬌已集
故池鶩行蒔新田苗何吁畚築苦方歡魚稻饒
渡青草湖(陳)陰鏗
洞庭春溜滿平湖錦帆張沅水桃花色湘流杜若香穴
去茅山近江連巫峡長帶天澄迥碧映日動浮光行舟
逗遠樹度鳥息危檣滔滔不可測一葦詎能航
秋日侍宴婁苑湖應詔(陳)江總
翠渚還鑾輅瑶池命羽觴千門響雲蹕四澤動榮光玉
軸昆池浪金舟太液張虹旗照島嶼鳳盖繞林塘野靜
重陰闊淮秋水氣涼霧開樓闕近日迥煙波長洛宴諒
斯在鎬飲詎能方朽劣叨榮遇簮笏奉周行
彭蠡湖上(唐)張九齡
沿涉經太湖湖流多泆決淩晨趨北渚逕浦已西日所
適雖淹曠中流且閒逸瑰詭良復多感見乃非一廬山
直陽滸孤石當陰術一水雲際飛數峰湖心出象類何
交糺形言豈深悉且知皆自然高下無相恤
過彭蠡湖(唐)李白
謝公入彭蠡因此遊松門余方窺石鏡兼得窮江源煎
賞迹可見後來道空存而欲繼風雅豈惟清心魂雲海
方助興波濤何足論青嶂憶遥月綠蘿鳴愁猿水碧或
可採金膏秘莫言予將振衣去羽化出囂煩
下潯陽城泛彭蠡寄黃判官李白
浪動灌嬰井潯陽江上風開帆入天鏡直向彭湖東落
景轉疎雨晴雲散遠空名山發佳興清賞亦何窮石鏡
挂遥月香爐滅彩虹相思俱對此舉目與君同
與賈至舍人于龍興寺剪落梧桐枝望㴩湖
李白
剪落青梧枝㴩湖坐可窺雨洗秋山淨林光澹碧滋水
閒眀鏡轉雲繞畫屏移千古風流事名賢共此時
宿鰕湖李白
雞鳴發黃山暝投鰕湖宿白雨映寒山森森似銀竹提
攜採鉛客結荷水邊沐半夜四天開星河爛人目眀晨
大樓去岡隴多屈伏當與持斧翁前溪伐雲木
石魚湖上作(唐)元結
吾愛石魚湖石魚在湖裏魚背有酒樽繞魚是湖水兒
童作小舫載酒勝一杯座中令酒舫空去復滿来湖岸
多欹石石下流寒泉醉中一盥潄快意無比焉金玉吾
不須軒冕吾不愛且欲坐湖畔石魚長相對
初入太湖(唐)陸龜蒙
東南具區雄天水合為一高帆大弓滿羿射争箭疾時
當暑雨後氣象仍鬱密乍如開雕笯聳翅忽飛出行將
十洲近坐覺八極溢耳目駭鴻濛精神寒佶栗坑来斗
呀豁湧處驚嵯崪嶮異拔龍湫喧如破蛟室斯須風妥
帖若受命平秩微芒識端倪遠嶠疑格筆巉巉見銅闕
左右皆輔弼盤空儼相趨去勢猶横逸嘗聞咸池氣下
注作清質至今涵赤霄尚且浴白日又云構浮玉宛與
崑閬匹肅為靈官家此事難致詰纔迎沙嶼好指頋俄
已失山川互蔽虧魚鳥空聱軋何當授真檢得召天吳
術一一問朝宗方應可譚悉
初入太湖(唐)皮日休
聞有太湖名十年未曾識今朝得遊泛大笑稱平昔一
舍行胥塘盡日到震澤三萬六千頃頃頃玻璃色連空
淡無纇照野平絶隟好放青翰舟堪弄白玉笛疎岑七
十二雙雙露矛戟悠然嘯傲去天上搖畫鷁西風乍獵
獵驚波罨涵碧倏忽雷陣吼須臾玉崖拆樹動為蜃尾
山浮似鼇脊落照射鴻溶清輝蕩抛&KR1721;雲輕似可染霞
爛如堪摘漸暝無處泊挽泛從所適枕下聞彭泬肌上
生瘮&KR0146;討異足邅迴尋幽多阻隔願風與良便吹入神
仙宅甘將一藴書永事嵩山伯
翠簾山天湖(明)林鴻
翠簾高淩天峰麓曠且平何年此蟠龍遂成秋水泓呼
吸納元氣溟濛變陰晴雲雷地中起日月波上生上有
空僧巢巖棲煉神形寥寥水月觀洞見心胸眀我昔凌
天梯恍若登赤城浮杯動松影發笑回天聲從兹便高
舉永極雲霞情
太湖(明)賀承
太湖何茫茫一望渺無極但見青蓮花嵯峨水中立仙
人雙髻了弄影鏡光碧皎皎山月高船頭幾聲笛
七言古
雪中遊西湖(宋)蘇軾
詞源灧灧波頭展清唱一聲巖谷滿未容雪積句先高
豈獨湖開心自遠雲山已作歌眉淺山下碧流青似眼
尊前侑酒只新詩何異書魚餐蠧簡
七月三日至鄱陽湖(宋)王十朋
吾来鄱君山水州山水入眼常遲留絶境遥通雲錦洞
(安仁縣有絶境亭雲錦水)清音下瞰琵琶洲(餘干縣有清音堂琵琶洲)於越亭前
晚風起湖入鄱陽三百里曉来一雨洗新秋身在江東
畫圖裡
五言律
和尹懋秋夜遊㴩湖(唐)張說
㴩湖佳可遊既近復能幽林裏棲精舍山間轉去舟鴈
飛江月冷猿嘯野風秋不是迷鄉客尋竒處處留
和尹懋秋夜遊㴩湖(唐)趙冬曦
政理常多暇方舟此泝洄吹笙虚洞答舉檝便風催山
暗雲猶辨潭幽月稍来清溪無數曲未盡莫先迴
臨洞庭(唐)孟浩然
八月湖水平涵虚混太清氣蒸雲夢澤波撼岳陽城欲
濟無舟楫端居恥聖明坐觀垂釣者徒有羡魚情
秋夜遊㴩湖(唐)張均
遠水沈西日寒沙聚夜鷗平湖乘月滿飛棹接星流黃
葉鳴悽吹蒼葭掃暗洲願移滄浦賞歸待潁川遊
過洞庭湖(唐)杜甫
鮫室圍青草龍堆隠白沙護堤盤古木迎棹舞神鴉破
浪南風正迴檣畏日斜湖光與天遠直欲犯仙槎
宿青草湖杜甫
洞庭猶在目青草續為名宿槳依農事郵籤報水程寒
冰爭倚薄雲月遞微明湖鴈雙雙起人来故北征
題房公琯漢州西湖(唐)嚴公貺
鳳池才未盡餘思鑿西湖珍木羅修岸冰光映座隅琴
臺今寂寞竹島尚縈紆猶蘊濟川志芳名終不渝
題汧湖(唐)許棠
偶得湖中趣都忘隴坻愁邊聲風下鴈楚思浪移舟靜
極亭連寺涼多島近樓吟游終不厭還似曲江頭
過洞庭湖許棠
驚波常不定半日鬢堪斑四頋疑無地中流忽有山鳥
飛應畏□帆遠却如閒漁父時相引行歌浩渺間
賦洞庭(唐)僧可朋
周極八百里凝眸望則勞水涵天影闊山拔地形高賈
客停非久漁翁轉幾遭颯然風起處又是鼓波濤
西湖閒望(宋)梅堯臣
夏景已多趣湖邊日更佳園葵雜紅紫岸柳自欹斜雨
氣收林表城陰接水涯愛閒輸白鳥盡日立汀沙
寒食遊南湖(宋)蘇轍
繞郭春水滿被堤新柳黃官池無禁約野艇得飛揚浪
泛歌聲遠花浮酒氣香晩風歸棹急細雨濕紅粧
鑑湖夜泛(宋)李覯
眀月到尊前拏舟古岸邊亂山斜入霧遠水倒垂天酒
氣熏龍戲歌聲弄鶴眠迴頭嗤李郭此外更無仙
春日遊西湖(宋)王十朋
山色綠如染湖光青似磨峰高捧日久波闊浸天多瑞
氣浮城闕春光醉綺羅能將比西子妙句有東坡
西湖夜泛(明)吳鼎芳
疎雨洗空翠来看湖上山斷橋芳草外小艇白鷗間月
在美人遠春忙流水閒西陵猶喚酒燈影出花關
西湖曉起吳鼎芳
殘鐘湖上月杳杳落層岑曉色散為水秋聲聚作林閒
来曾不慣幽處每相尋叢桂南山下晴香一徑深
泛石湖同篠園居士吳鼎芳
放棹秋光遠殘陽湖水西樹團漁戶小山截寺門低野
渡一僧立汀花數鳥啼且沽橋外酒同宿越来谿
西湖春遊(明)盛鳴世
晴光上柳條結伴戲花朝歌近舟沿岸人開馬度橋雷
峰看塔迥葛嶺弄泉遥日暮争門入衣香滿路飄
彭蠡湖(明)徐禎卿
茫茫彭蠡口隠隠鄱陽岑地涌三辰動江連九派深揚
舲武昌客發興豫章吟不見垂綸叟煙波空我心
横湖(明)程本立
横湖如匹練風景此中稀日暖赤鱗躍天晴白鳥飛寒
松蟠石岸春水沒苔磯幾度斜陽晚漁舟渡口歸
湖興(明)皇甫涍
客路浮清濟西風引汶川巖容搖浦岸水色淨湖煙旅
鴈青山外殘虹綠樹邊滄浪棹謳發待枕月華眠
湖上(明)李奎
錦帳開桃岸蘭橈繫柳津鳥歌如勸酒花笑欲留人鐘
磬千山夕樓臺十里春回看香霧裏羅綺六橋新
五言排律
别㴩湖(唐)張說
念别㴩湖去浮舟更一臨千峯出浪險萬木抱煙深南
郡延恩渥東山戀宿心露花香欲醉時鳥囀餘音涉趣
皆留賞無竒不遍尋莫言山水間幽意在鳴琴
和燕公别㴩湖(唐)趙冬曦
南湖美泉石君子玩幽竒灣澳陪臨泛巖峿共踐窺秋
風頳桂竦春景綠楊垂郢客委分竹湘濱擁去麾枉帆
懷勝賞留景惜差池水木且不棄情游良可知
自樂城赴永嘉枉路汎白湖寄松陽李少府
(唐)張子容
西行礙淺石北轉入谿橋樹色煙輕重湖光風動搖百
花亂飛雪萬嶺疊青霄猨挂臨潭篠鷗迎出浦橈惟應
賞心客兹路不言遙
與崔二十一遊鏡湖寄包賀二公
(唐)孟浩然
試覽鏡湖水中流見底清不知鱸魚味但識鷗鳥情帆
得樵風送春逢穀雨晴將探夏禹穴稍背越王城府掾
有包子文章推賀生滄浪醉後唱因此寄同聲
三月五日陪裴大夫泛長沙東湖
(唐)崔護
上巳餘風景芳辰集遠坰綵舟浮浩蕩繡轂下娉婷林
樹迥蔥蒨笙歌入杳冥湖光迷翡翠草色醉蜻蜓鳥弄
桐花日魚飜穀雨萍從今留勝會誰看畫蘭亭
陪幸西湖(元)台哈布哈
北都冠蓋地西郭水雲鄉珠樹三花放鸞旗五色翔雞
翹輝鳳渚豹尾殿龍驤駕擁千官仗帆開百尺檣屬車
陪後乘清道肅前行河漢元通海湖山遠勝杭經綸屬
姚宋制作從班揚瑞繞金根動聲搖玉佩鏘春陰飛土
雨曉露挹天漿御柳枝枝綠仙葩處處香葵傾惟日向
荷偃借風張寶馬鳴沙路華舟迥石塘金吾分禁籞武
衛四屯箱小大濡深澤仁明發正陽皇皇星斗潤落落
股肱良朝野崇無逸邦家重有光賜租寬下國傳詔出
中堂布政親巡省觀民戒怠荒麥禾連野迥桑柘出林
長樂歲天顔喜回鑾月下廊
七言律
春題湖上(唐)白居易
湖上春来似畫圖亂峰圍繞水平鋪松排山面千重翠
月點波心一顆珠碧毯線頭抽早稻青羅裙帶展新蒲
未能抛得杭州去一半勾留是此湖
南湖(唐)溫庭筠
湖上微風入檻涼飜飜菱荇滿迴塘野船著岸偎春草
水鳥帶波飛夕陽蘆葉有聲疑霧雨浪花無際似瀟湘
飄然蓬艇東遊客盡日相看憶楚鄉
三堂東湖作(唐)韋莊
滿塘秋水碧澄泓十畝菱花晩鏡清影動新橋横蝃蝀
岸鋪芳草睡鵁鶄蟾投夜魄當湖落岳倒秋蓮入浪生
何處最添詩客興黃昏煙雨亂蛙聲
祈雨曉過湖上(宋)歐陽修
清晨驅馬思悠然渺渺平湖碧玉田曉日未昇先起霧
綠陰初合自生煙身閒始覺時光好春去猶餘物色妍
更待四郊甘雨足相隨簫鼓樂豐年
西湖泛舟呈運使學士張掞歐陽修
波光柳色碧溟濛曲渚斜橋畫舸通更遠更佳唯恐盡
漸深漸密似無窮綺羅香裏留佳客絃管聲来颺晩風
半醉迴舟迷向背樓臺高下夕陽中
西湖(宋)林逋
混元神巧本無形匠出西湖作畫屏春水淨于僧眼碧
晩山濃似佛頭青欒櫨粉堵搖魚影蘭杜煙叢閣鷺翎
往往鳴榔與横笛細風斜雨不堪聽
望太湖(宋)蘇舜欽
杳杳波濤閱古今四無邊際莫知深潤通曉月為清露
氣入霜天作暝陰笠澤鱸肥人鱠玉洞庭柑熟客分金
風煙觸目相招引聊為停橈一楚吟
遊鑑湖(宋)秦觀
畫舫珠簾出繚牆天風吹到芰荷鄉水光入座杯盤瑩
花氣侵人笑語香翡翠側身窺綠酒蜻蜓偷眼避紅粧
葡萄力緩單衣怯始信湖中五月涼
次張子京遊天王湖作(宋)鄭侠
湖上遲遲不忍還談玄清徹幾重關旋風野馬皆歸靜
逝鳥潛魚各自閒隊果露巢秋後樹淡煙斜日晩来山
吟情到此何終極注目紅雲紫霧間
沈虞卿秘監招遊西湖(宋)楊萬里
蘇公堤遠柳生煙和靖園深竹映關船入芰荷香處去
人從雲水國中還似寒如暖清和在欲雨翻晴頃刻間
能為蓬萊老仙伯一杯痛快吸湖山
西湖圖(宋)真山民
兩袖春風一丈池等閒踏破柳橋西雲開遠嶂碧千叠
雨過落花紅半谿青旆有情邀我醉黃鶯無恨為誰啼
東城正在桃林外多少遊人逐馬蹄
錢塘湖(元)馬祖常
石橋西畔竹棚斜閒日浮舟閱歲華金鑿懸崖開佛國
玉分飛瀑過人家風杉鸛下春鳴垤雨樹猿啼暝蹋花
欲賃茭田来此住東南更望赤城霞
過洞庭湖(元)歐陽玄
白沙隱隱見金鼇殿閣憑虚結構牢天水渾融浮太極
神人幽顯隔秋毫龍堂深閟靈棲冷象緯低垂客枕高
欲作廟堂迎送曲杜紅蘅碧盡離騷
次韻王侍郎遊湖(元)薩都拉
綺席新涼舞袖偏賞心輸與使君專螺杯注酒搖紅浪
綵扇題詩染綠煙一鏡湖光開曉日萬家花氣漲晴天
湧金門外春如海畫舫笙歌步步仙
西湖(明)王直
玉泉東滙浸平沙八月芙蓉尚有花曲島下通鮫女室
晴波深映梵王家常時鳬雁聞清唄舊日魚龍識翠華
堤下連雲秔稻熟江南風物未宜誇
西湖遊覧(明)田汝成
蘇堤如帶束湖心羅綺新粧照碧潯翠幕淺搴憐草色
華筵小簇占花陰淩波人渡纖纖玉促柱箏翻疉疉金
月出笙歌斂城市珠樓縹緲彩雲深
七言排律
泛太湖書事寄微之(唐)白居易
煙渚雲帆處處通飄然舟似入虚空玉杯淺酌巡初匝
金管徐吹曲未終黃夾纈林寒有葉碧琉璃水淨無風
避旗飛鷺翩翻白驚鼓跳魚拔剌紅澗雪壓多松偃蹇
巖泉滴久石玲瓏書為故事留湖上吟作新詩寄浙東
軍府威容從道盛江山氣色定知同報君一事君應羡
五宿澄波皓月中
侯郎中新置西湖(唐)方干
遠近利民因智力周迴潤物像心源菰蒲縱感生成惠
鱣鮪那知廣大恩瀲灧清輝吞半郭縈紆别𣲖入遥村
沙泉繞石通山脈岸水粘萍是浪痕已見澄来連鏡底
兼知極處浸雲根波濤不起時方泰舟楫徐行日易昏
煙霧未應藏島嶼鳬鷖亦解避旌旛雖云桃葉歌還醉
却被荷花笑不言孤鶴必應思鳳沼凡魚豈合在龍門
能將盛事添元化一夕機謨萬古存
五言絶句
陪侍郎叔遊洞庭醉後(唐)李白
船上齊橈樂湖心泛月歸白鷗閒不去爭拂酒筵飛
陪從祖濟南太守泛鵲山湖李白
湖闊數千里湖光搖碧山湖西正有月獨送李膺還
其二
水入北湖去舟從南浦回遙看鵲山轉却似送人来
欹湖(唐)裴迪
空闊湖水廣青熒天色同艤舟一長嘯四面来清風
湖上夜飲(唐)白居易
郭外迎人月湖邊醒酒風誰留使君飲紅燭在舟中
納湖(宋)朱子
詩筒連畫卷坐看復行吟想像南湖水秋来幾許深
虚湖曲(明)楊慎
留連非魚鳥溯洄豈蒹葭明月浴灝露青雲吸流霞
七言絶句
同武平一員外遊湖(唐)儲光羲
朝来仙閣聽絃歌暝入花亭見綺羅池邊命酒憐風月
浦口回船惜芰荷
其二
花潭竹嶼傍幽蹊畫檝浮空入夜谿芰荷覆水船難進
歌舞留人月易低
湖上閒坐(唐)白居易
藤花浪拂紫茸條菰葉風飜綠剪刀閒弄水芳生楚思
時時合眼詠離騷
西湖戲作示同游者(宋)歐陽修
菡蓞香清畫舸浮使君寧復憶揚州都將二十四橋月
換得西湖十頃秋
横湖(宋)蘇軾
貪看翠蓋擁紅粧不覺樓邊一夜霜卷却天機雲錦段
從教匹練寫秋光
湖上雜詠(宋)鄒浩
何處清風作晩涼解衣相與面滄浪青萍紫荇無情思
遮却琉璃萬頃光
次韻馬少伊郁舜舉寄示同遊石湖詩
(宋)范成大
鏡面波光倒碧峰半湖雲錦萬芙蓉去年蕩槳香風裏
行傍石橋花正濃
十一月大霧中自胥口渡太湖范成大
白霧排空白浪深舟如竹葉信浮沉科頭晏起吾何敢
自有山川印此心
遊湖上(宋)陸游
一榼無時可醉吟一藤隨處得幽尋先須挽取銀河水
洗淨人間塵霧心
過鑑湖(宋)王十朋
誰把青銅鑄鑑湖湖光冷浸越王都東風二月西遊客
買得扁舟入畫圖
鑑湖王十朋
胷中萬頃元才子方外孤標賀李真鑑水縈迴三百里
風流何止兩唐人
洞庭湖王十朋
江山好處未經眼人道岳陽天下無入筆波濤自今闊
胷中已有洞庭湖
其二
維舟便上岳陽樓風定波瀾萬頃秋聞說洞庭通震澤
水應先我到蘋洲
夜過鑑湖(宋)戴昺
推篷四望水連空一片蒲帆正飽風山際白雲雲際月
子規聲在白雲中
清湖春早(元)方回
樓上春陰覆曉雲一天河淨碧沄沄雨宜不驟風宜細
閒倚闌干看水紋
湖上暮歸(元)趙孟頫
春陰柳絮不能飛雨足蒲芽綠更肥正恐前呵驚白鷺
獨騎欵段遶湖歸
甓社湖(元)袁桷
甓社湖中新水清風牽荇帶引帆行靈妃夜渡霓裳冷
輕折菱花翫月明
湖面(元)范梈
湖面春深暖氣勻青蕪未隕已知春沙灣散駐張魚客
蘆室時驚射雁人
石湖(明)周砥
煙中白鶴獨飛還相伴孤雲盡日閒落日放船湖水上
一簾秋色看青山
登城望鴛鴦湖(明)懷悅
一上高城思不羣東風吹面洗餘醺紅船烏榜春湖上
多載銀箏入暮雲
御定佩文齋詠物詩選卷九十三
