欽定四庫全書
御定佩文齋詠物詩選卷二百五
爐類(附火籠)
四言古
熏爐銘(漢)劉向
嘉此正器嶄巖若山上貫太華承以銅盤中有蘭綺朱
火青煙
熏爐銘(漢)李尤
上似蓬萊吐氣委蛇芳煙布繞遥沖紫微
五言古
古詩闕名
四坐且莫喧願聽歌一言請說銅爐器崔巍象南山上
枝似松柏下根據銅盤雕文各異類離婁自相連誰能
為此器公輸與魯班朱火然其中青煙颺其間從風入
君懷四座莫不歡香風難久居空令蕙草殘
詠竹火籠(齊)謝朓
庭雪亂如花井冰粲成玉因炎入貂袖懷温奉芳褥體
密用宜通文邪性非曲本自江南墟㛹娟修且綠暫承
君玉指請謝陽春旭
詠博山香爐(齊)劉繪
參差鬱佳麗合沓紛可憐蔽虧千種樹出没萬重山上
鏤秦王子駕鶴乘紫煙下刻蟠龍勢矯首半銜連傍為
伊水麗芝蓋出巖間復有漢遊女拾翠弄餘妍榮色何
雜糅縟繡更相鮮麕麚或騰倚林薄杳芊眠掩華終不
發含薰未肯然風生玉階樹露湛曲池蓮寒蟲飛夜室
秋雲没曉天
詠竹火籠(梁)蕭正德
楨榦屈曲盡蘭麝氤氲消欲知懷炭日正是履霜朝
和劉雍州博山香爐(梁)沈約
範金誠可則摛思必良工凝芳自朱燎先鑄首山銅瓌
姿信嵒崿奇態實玲瓏峯嶝互相拒巖岫杳無窮赤松
遊其上斂足御輕鴻蛟螭盤其下驤首盻層穹嶺側多
奇樹或孤或複叢巖間有佚女垂袂似含風翬飛若未
已虎視鬱餘雄登山起重障左右引絲桐百和清夜吐
蘭煙四面充如彼崇朝氣觸石繞華嵩
詠五彩竹火籠(梁)沈氏
可憐潤霜質纖剖復毫分織作廻風縷製為縈綺文含
芳出珠被耀彩接緗裙徒嗟今麗飾豈念昔凌雲
長短句
夜會問答(唐)陸龜蒙
金火障(皮日休問)紅獸飛光射羅幌夜來斜展掩深爐半睡芙
蓉香蕩漾
五言律
別春爐(唐)白居易
煖閣春初入温爐興稍闌晚風猶冷在夜火且留看獨
宿相依久多情欲別難誰能共天語長遣四時寒
香鴨(唐)徐夤
不假陶鎔妙誰教羽翼全五金池畔質百和口中煙觜
鈍魚難啄心空火自燃御香如待爇須進聖君前
五言絶句
香毬(唐)元稹
順俗惟團轉居中莫動搖愛君心不側猶訝火長燒
火爐前坐(唐)李羣玉
孤燈照不寐風雨滿西林多少關心事書灰到夜深
七言絶句
正月五日以送伴借官侍宴集英殿口號
(宋)楊萬里
金鬛狻猊立玉臺䨇瞻御座首都回水沈山麝薔薇露
潄作香雲噴出來
御定佩文齋詠物詩選卷二百五
