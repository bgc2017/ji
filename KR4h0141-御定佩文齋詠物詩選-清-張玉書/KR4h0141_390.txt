欽定四庫全書
御定佩文齋詠物詩選卷三百九十一
蘋花類
五言律
秋日汎舟賦蘋花(宋)徐鉉
素豔擁行舟清香覆碧流遠煙分的的輕浪汎悠悠雨
歇平湖滿風凉運瀆秋今朝流詠處即是白蘋洲
五言絶句
永嘉贈别(唐)陳陶
芳草温陽客歸心浙水西臨風青桂檝幾日白蘋谿
秋水觀(元)虞集
湖深山影碧天淨月光空幸自無波浪蘋花謾晩風
秋江晚渡(明)錢宰
落日歸棹緩滄江秋思加䨇鱗上荷葉一鴈下蘋花
七言絶句
酬曹侍御過象縣見寄(唐)柳宗元
破額山前碧玉流騷人遥駐木蘭舟春風無限瀟湘意
欲採蘋花不自由
吳興秋思(唐)陳陶
不是苕谿厭看月天涯有程雲樹凉何意汀洲賸風雨
白蘋今日似瀟湘
題曺雲西畫(元)倪瓚
吴松江水碧于藍怪石喬柯在渚南鼓柁長吟採蘋去
新晴風日更清酣
懷友次陳石泉韻(明)偶桓
楓林葉赤露華濃来往晴沙一徑通遙望美人秋水隔
蘋花吹老椘江風
宿澧陽(明)郭武
蘋花風急水茫茫今夜孤舟宿澧陽誰在江城吹畫角
五更殘月一天霜
寄陳叔莊(明)周鼎
郭外何湏二頃田江湖春水綠如煙扁舟蕩漾不歸去
日暮蘋花風滿川
御定佩文齋詠物詩選卷三百九十一
