欽定四庫全書
御定佩文齋詠物詩選卷三百四十
木芙蓉類
五言古
芙蓉亭(唐)柳宗元
新亭俯朱檻嘉木開芙蓉清香晨風遠縟彩寒露濃瀟
灑出人世低昂多異容嘗聞色空喻造物誰為工留連
秋月晏迢遞来山鐘
湘岸移木芙蓉植龍興精舍柳宗元
有美不自蔽安能守孤根盈盈湘西岸秋至風露繁麗
影别寒冰穠芳委前軒芰荷諒難雜反此生高原
芙蓉(元)朱德潤
夹城遺芳栽搖落及千年芙蓉發靚妆絶豔秋江邊臨
風拂羅幃紅裳擁三千素抱拒霜質亭亭赤城仙曾攜
一枝去生綃記餘妍
五言律
木芙蓉(唐)韓愈
新開寒露叢遠比水間紅豔色寧相妬嘉名偶自同採
江官渡晚搴木古祠空願得勤来看無令便逐風
芙蓉(眀)申時行
羣芳搖落後秋色在林塘豔態偏臨水幽姿獨拒霜漢
臯霞作佩湘曲錦為裳白首滄江上相看醉夕陽
七言律
木芙蓉(唐)劉兼
素靈失律詐風流強把芳菲半載偷是葉葳蕤霜照夜
此花爛漫火燒秋謝蓮色淡爭堪種陶菊香濃亦合羞
誰道金風能肅物因何厚薄不相侔
題殷舍人宅木芙蓉(宋)徐鉉
憐君庭下木芙蓉嫋嫋纖枝淡淡紅暁吐芳心零宿露
晚搖嬌影媚清風似含情態愁秋雨暗減馨香借菊叢
默飲數杯應未稱不知歌管與誰同
次韻寄題芙蓉館(宋)朱子
不須艇子棹歌来且看芙蓉面面開卷裏有詩都錦繡
席間無地可塵埃風清月白琴三弄綠暗紅深酒一杯
眀日仲宣樓上去越吟應是首頻回
拒霜花(宋)楊萬里
木蕖何似水芙蕖同箇聲名各自都風露商量借膏沐
胭脂深淺入肌膚喚回春色秋光裏饒得紅妆翠蓋無
字曰拒霜渾不惡却愁霜重要人扶
木芙蓉(宋)方岳
綠裳紅臉水仙容不謂佳名偶自同一朵方酣初日色
千枝應發去年叢莫驚墜落添新紫更待微霜暈淺紅
却笑牡丹猶淺俗但將濃豔醉春風
紅芙蓉(元)蒲道源
豐肌弱骨與秋宜宿酒酣来不自持豈為嚴霜成槁質
要憑初日發妍姿燕姬入畫猶嫌陋蜀錦團窠未足竒
獨對芳叢寄幽興子高真是遇仙時
轉觀芙蓉蒲道源
露凉風冷見温柔誰挽春還九月秋午醉未醒全帶豔
晨妆初罷尚含羞未甘白紵居寒素也著緋衣入品流
若信牡丹南面貴此花應合是封侯
次韻薩天鍚臺郎賦三益堂芙蓉
(元)僧大訢
花間未覺早霜殘留伴仙人酒半闌翡翠巢空秋浦淨
落霞飛盡暮江寒玉真對月啼雙頬楚袖迎風舞七盤
持向毘耶聽說法老翁原作色空看
五言絶句
辛夷塢(唐)王維
木末芙蓉花山中發紅萼澗戶寂無人紛紛開且落
木芙蓉(宋)朱子
紅芳暁露濃綠樹秋風冷共喜巧回春不妨間弄影
拒霜(宋)楊萬里
染露金風裏宜霜玉水濱莫嫌開最晚元自不争春
芙蓉(眀)蒋忠
清露下林塘波光淨如洗中有弄珠人盈盈隔秋水
七言絶句
木芙蓉花下招客飲(唐)白居易
晚凉思飲兩三杯召得江頭酒客来莫怕秋無伴醉物
水蓮開盡木蓮開
芙蓉唐高蟾
天上碧桃和露種日邊紅杏倚雲栽芙蓉生在秋江上
不向東風怨未開
木芙蓉(唐)黃滔
黃鳥啼烟二月朝若教開即牡丹饒天嫌青帝恩光盛
留與秋風雪寂寥
其二
却假青腰女剪成綠羅嚢綻彩霞呈誰憐不及黃花菊
只遇陶潛便得名
芙蓉(宋)歐陽修
種處雪消春始凍開時霜落雁初過誰栽金菊叢相近
織出新番蜀錦窠
和陳述古拒霜花(宋)蘇軾
千林掃作一番黃只有芙蓉獨自芳喚作拒霜知未稱
細思却是最宜霜
拒霜(宋)劉珵
翠幄臨流結綘嚢多情常伴菊花芳誰憐冷落清秋後
能把柔姿獨拒霜
芙蓉(宋)劉克莊
湖上秋風起棹歌萬株暎柳更依荷老来不作繁華夢
一樹池邊已覺多
其二
池上秋開一兩叢未妨冷淡伴詩翁而今縱有看花意
不愛深紅愛淺紅
維揚花園(宋)宋伯仁
紅柳營基瑣綠苔萬花新種小亭臺芙蓉喜見江南客
故向西風一夜開
錢舜舉折枝芙蓉(元)虞集
白髮多情憶劒南秋風谿上看春酣剪来一尺吴江水
儗比千花濯錦潭
木芙蓉虞集
九月襄王宴渚宫霓旍翠羽度雲中滿汀山雨衣裳濕
宋玉愁多賦未工
題倪元鎮畫(元)陳基
西池亭館帶芙蓉雲水蒼茫一萬重此日畫圖看不足
滿簾秋雨夢吴淞
題畫(眀)吴孺子
玉露凌寒萬壑空洞庭秋水醉芙蓉小舟不放尋詩夢
撐入邨南卧晚風
御定佩文齋詠物詩選卷三百四十
