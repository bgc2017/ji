欽定四庫全書
御定佩文齋詠物詩選卷十六
虹霓類
五言古
詠虹(唐)董思恭
春暮萍生早日落雨飛餘横彩分長漢倒色媚清渠梁
前朝影出橋上晩光舒願逐旌旗轉飄飄侍直廬
五言律
詠虹(唐)蘇味道
紆餘帶星渚窈窕架天潯空因壯士見還共美人沉遠
勢含良玉神光藻瑞金獨留長劒影寧負昔時心
賦得浦外虹(唐)陳潤
日影化為虹彎彎出浦東一條微雨後五色片雲中輪
勢隨天轉橋形跨海通還將飲水處持送使車雄
五言排律
賦得虹藏不見(唐)徐敞
迎冬小雪至應節晩虹藏玉氣徒成象星精不散光美
人初比色飛鳥罷呈祥石澗收晴影天津失彩梁霏霏
空暮雨杳杳映殘陽舒卷隨時令因知聖歷長
七言絶句
仙人詞(唐)陳陶
小隠山人十洲客莓苔為衣雙耳白青編遺我忽隠身
暮雨虹霓一千尺
初秋暮雨(宋)楊萬里
禾穟輕黃雨淺青邨舂巳報隔林聲忽驚暮色翻成
曉仰見雙虹雨外明
暮景(元)黃庚
浮雲開合晩風輕白鳥飛邊落照明一曲彩虹横界斷
南山雷雨北山晴
驟雨(元)張弘範
風擁黃雲龍駕海雷驅紫電雨翻盆長虹千尺忽截斷
一片煙波起市門
奉同王浚川海上雜歌(明)薛蕙
石門雙闕入蓬瀛日日惟看雲霧生白蜃吹霓晴後見
翠虯銜月夜中行
御定佩文齋詠物詩選卷十六
