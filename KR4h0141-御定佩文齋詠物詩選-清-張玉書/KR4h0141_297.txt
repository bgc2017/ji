欽定四庫全書
御定佩文齋詠物詩選卷二百九十七
梅花類(附紅梅)(梅子)
五言古
贈范蔚宗(宋)陸凱
折梅逢驛使寄與隴頭人江南無所有聊贈一枝春
雪裏覓梅花(梁)簡文帝
絶訝梅花晚爭來雪裏窺下枝低可見高處遠難知俱
羞惜腕露相譲到腰羸定湏還剪綵學作兩三枝
梅花(梁)吳均
梅性本輕蕩世人相陵賤故作負霜花欲使綺羅見但
願深相知千摧非所戀
同蕭左丞詠摘梅花(梁)庾肩吾
窗梅朝始發庭雪晚初消折花牽短樹攀叢入細條垂
冰溜玉手含刺罥春腰遠道終難寄馨香徒自饒
雪裏梅花(陳)隂鏗
春近寒雖轉梅舒雪尚飄從風還共落照日不俱銷葉
開隨足影花多助重條今來漸異昨向晚判勝朝
梅花落(陳)蘇子卿
中庭一樹梅寒冬葉未開祇言花是雪不悟有香來上
郡春恒晚高樓年易催織書偏有意教逐錦文回
梅花(北周)庾信
常年臘月半已覺梅花闌不信今春晚俱來雪裏看樹
動懸冰落枝高出手寒早知覓不見眞悔著衣單
早梅(唐)柳宗元
早梅發高樹迥映楚天碧朔吹飄夜香繁霜滋曉白欲
為萬里贈杳杳山水隔寒英坐銷落何用慰遠客
訪梅(宋)徐璣
訪梅行近郊寒氣初淅瀝欲開未開時三點兩點白清
枝何蕭疎幽香况岑寂頗知天姿殊絶似人有德逢君
天一方歡然舊相識
移梅(元)馬祖常
幽屏逐魚鳥沈跡儔隠淪所欣在林藪嘉植日以親眷
言江介品紛葩號南珍遇我好奇服移根得良因井井
十畝園菁茅蔭澗濱縞裳擢玉質宜此空山春
其二
植爾當庭隅豈復資鼎味遷爾自谷中豈復相嫵媚冽
冽玄冥候衆植各浮脆高標自凌寒孤尚獨冠歲么禽
何處來飛下雙羽翠
探梅分韻得香字(元)于石
絶壁兩屨雲荒邨半橋霜孤往欲何之林下幽徑長寒
梅在何許臨風幾徜徉誰家斷籬外一枝寄林塘水靜
不搖影竹深難護香無言獨倚樹山空月荒凉
題墨梅(元)傅若金
老樹亞晴空疎花帶寒野風流不自惜澹泊從人寫歲
晏孰能娛空山少來者
其二
孤花何婉娩玉立含幽素短短時出橋疎疎或臨路生
疑簷下月半照牆西樹
題竹外一枝梅花(元)黃清老
仙標何處來一枝倚寒玉晴窗見疎林座上春可掬山
隂帶殘雪水影兼遠綠珍重孤竹君歲寒伴幽獨
七言古(附長短句)
梅花落(宋)鮑照
中庭雜樹多偏為梅咨嗟問君何獨然念其霜中能作
花露中能作實搖蕩春風媚春日念爾零落逐寒風徒
有霜華無霜質
看梅(隋)侯夫人
砌雪無消日捲簾時自顰庭梅對我有憐意先露枝頭
一點春
郡泊燕堂庭中梅花(宋)楊萬里
林中梅花如隠士只多野氣無塵氣庭中梅花如貴人
也無野氣也無塵不疎不密隨宜了旋落旋開無不好
珠簾遣風細為吹畫簷護霜寒更微詩翁繞階未得句
先送詩材與翁語有酒如澠誰伴翁玉雪對飲惟渠儂
翁欲還家即明發更為梅兄留一月
籌堂尋梅(金)李俊民
蕭疎籬落誰家圃尋芳信逐遊蜂去眼前荆棘少人行
馬蹄直到香來處怕愁貪睡獨開遲瘦損春寒鶴膝枝
可是東君苦留客斜風細雨不堪詩
陪于思庸訓導登道山亭觀梅用坡仙韻
(元)朱德潤
道山亭下梅花邨坡仙作詩為招魂明姿照人隔寒水
瘦影帶月欺黃昏先生頗厭郡齋冷持書晚約窺山園
松風吹香清人骨地鑪煙銷酒初温孤標已出羣卉上
故遣雪意迷晴暾和羹結子時較晚先傳春色來衡門
天寒谷幽翠袖薄豈知春鳥能傳言明晨看花重有約
呼童掃石羅清尊
題梅花(明)王冕
江南十月天雨霜人間草木不敢芳獨有谿頭老梅樹
面皮如鐵生光芒朔風吹寒珠蕾裂千花萬花開白雪
彷彿蓬萊羣玉妃夜深下踏瑶臺月銀鐺泠泠動清韻
海煙不隔羅浮信相逢共說歲寒盟笑我飄流霜滿鬢
君家秋露白滿缸放懷飲我千百觴興酣脫帽恣盤礴
拍手大叫梅花王五更窗前博山冷么鳳飛鳴酒初醒
起來笑抱石丈人門外白雲三萬頃
竹堂寺探梅(明)沈周
竹堂梅花一千樹晴雪塞門無入處秋官黃門兩詩客
珂馬西來為花駐老翁攜酒亦偶同花不畱人人自住
滿身毛骨沁冰影嚼蘂含香各搜句酒酣塗紙作横斜
筆下珠光濕春露只愁此紙捲春去明日重來花在地
五言律
詠梅(唐)李嶠
大庾斂寒光南枝獨早芳雪含朝暝色風引去來香粧
面廽青鏡歌塵起畫梁若能遥止渴何假泛瓊漿
和常州崔使君詠後庭梅(唐)孫逖
聞唱梅花落江南春意深更傳千里外來入越人吟弱
榦紅粧倚繁香翠羽尋庭中自公日歌舞向芳隂
江梅(唐)杜甫
梅蘂臘前破梅花年後多絶知春意早最奈客愁何雪
樹元同色江風亦自波故園不可見巫岫鬱嵯峨
山路見梅感而有作(唐)錢起
莫言山路僻還被好風催行客凄凉過邨籬冷落開晚
谿寒水照晴日數蜂來重憶江南酒何因把一杯
生春(唐)元稹
何處生春早春生梅楥中蘂排難犯雪香乞擬來風隴
迥羌聲怨江遥客思融年年最相惱緣未有諸叢
早梅(唐)朱慶餘
天然根性異萬物盡難陪自古承春早嚴冬鬪雪開豔
寒宜雨露香冷隔塵埃堪把依松竹良塗一處栽
聞薛先輩陪大夫看早梅因寄
(唐)許渾
澗梅寒正發莫信笛中吹素豔雪凝樹清香風滿枝折
驚山鳥散攜任野蜂隨今日從公醉何人倒接䍦
梅(唐)杜牧
輕盈照谿水掩斂下瑶臺妒雪聊相比欺春不逐來偶
同佳客見似為凍醪開若在秦樓畔堪為弄玉媒
江梅(唐)鄭谷
江梅且緩飛前輩有歌詞莫惜黃金縷難忘白雪枝吟
看歸不得醉嗅立如癡和雨和煙折含情寄所思
早梅(唐)熊皎
江南近臘時已亞雪中枝一夜欲開盡百花猶未知人
情皆共惜天意不教遲莫訝無濃豔芳筵正好吹
早梅(唐)僧齊已
萬木凍欲折孤根煖獨回前邨深雪裏昨夜一枝開風
送幽香出禽窺素豔來明年如應律先發映春臺
清江道中見梅(宋)朱子
今日清江路寒梅第一枝不愁風嫋嫋正奈雪垂垂煖
熱惟湏酒平章却要詩他年千里夢誰與寫相思
和羅巨濟山居(宋)楊萬里
園花皆手植梅蘂獨禁寒色與香無價飛和雪作團數
枝横翠竹一夜遶朱闌不惜吟邊苦收將句裏看
尋梅(明)張羽
策杖度林塘幽尋犯曉霜臨池疑掩映傍竹畏遮藏欵
曲敲僧舍徘徊繞苑牆好攜三弄笛樹底為催粧
鄧尉看梅(明)王穉登
人似梅花瘦舟如蘭葉長青山十畝白流水一春香種
密人難入開齊夜有光苔枝容我折野老不嗔狂
其二
橋外花開日分明雪作圖不將他樹雜未有一家無多
處半青嶂香時過太湖濁醪元易得市遠亦湏沽
約王子看梅(明)陸承憲
梅花動山意野客不勝情長夜思瓊樹青春懷友生雨
中開欲盡風處落能輕即遣山隂棹還同雪裏行
湖上梅花陸承憲
不獨山中有還從湖上偏全將雪嶂影倒盡玉湖天花
落鷗羣亂香浮雨氣鮮山僧開閣坐相對一蕭然
瓶梅(明)譚元春
入瓶過十日愁落幸開遲不借春風發全無夜雨欺香
來清淨裏韻在寂寥時絶勝山中樹遊人或未知
五言排律
華林園早梅(唐)鄭述誠
曉日東樓路林端見早梅獨凌寒氣發不逐衆花開素
彩風前豔韶光雪後催蘂香霑紫陌枝亞拂青苔止渴
曾為用和羹舊有才含情欲攀折瞻望幾徘徊
詠神樂觀梅花(明)陳束
素質舒玄圃清芬裊碧紗自將幽獨意不逐豔陽華避
煖遲開葉凌寒早著花瓣輕飄易墮枝曲影從斜雜雪
明春砌隨風入暮笳何湏飛寳靨長此奉仙家
七言律
和薛秀才尋梅花同飲見贈(唐)白居易
忽驚林下發寒梅便試花前飲冷杯白馬走迎詩客去
紅筵鋪待舞人來歌聲怨處微微落酒氣熏時旋旋開
若到歲寒無雨雪猶應醉得兩三廻
岸上梅(唐)崔櫓
含情含怨一枝枝斜壓漁家短短籬惹袖尚餘香半日
向人如訴雨多時初開偏稱雕梁畫未落先愁玉笛吹
行客見來無去意解帆煙浦為題詩
湖南梅花一冬再發偶題於花楥
(唐)韓偓
湘浦梅花兩度開直應天意别栽培玉為通體依稀見
香號返魂容易廻寒氣與君霜裏退陽和為爾臘前來
妖桃莫倚東風勢調鼎何曾用不材
鈐兵王閣使素芳亭賞梅花(宋)趙抃
素萼清香並酒巵主人勤意囑留詩為逢蜀國新開日
却憶江南舊賞時春密未通桃李信臘殘都放雪霜姿
先公舊植亭欄外肯構重來見本枝
山園小梅(宋)林逋
衆芳搖落獨暄妍占盡風情向小園疎影横斜水清淺
暗香浮動月黃昏霜禽欲下先偷眼粉蝶如知合斷魂
幸有微吟可相狎不湏檀板共金尊
其二
剪綃零碎點酥乾向背稀稠畫亦難日薄縱甘春至晚
霜深應怯夜來寒澄鮮祇共鄰僧惜冷落猶嫌俗客看
憶著江南舊行路酒旗斜拂墮吟鞍
其三
數年閒作園林主未有新詩到小梅摘索又開三兩朵
團欒空遶百千廻荒鄰獨映山初盡晚景相禁雪欲來
寄語清香少愁結為君吟罷一銜杯
梅花林逋
小園煙景正凄迷陣陣寒香壓麝臍湖水倒窺疎影動
屋簷斜入一枝低畫名空向閒時看詩客休徵故事題
慚愧黃鸝與蝴蝶祇知春色在桃谿
與微之同賦梅花得香字(宋)王安石
漢宫嬌額半塗黃粉色凌寒透薄妝好借月魂來映燭
恐隨春夢去飛揚風亭把盞酬孤豔雪徑回輿認暗香
不為調羹應結子直湏留此占年芳
答戲昭文梅花(宋)朱橰
臘到方畱此日寒雨多未覺過雲殘共驚臺柳悤悤去
獨抱園花細細看洗面不勞千點雪熏衣剰破一分檀
詩人窮苦誰料理只倚東風酒量寬
戊申元日立春題道山堂前梅花
(宋)楊萬里
今年元日不孤來帶領新春一併回夜雨初添石渠水
東風先入道山梅不妨數朵且微破未要十分都放開
江路野香原自好阿誰攜取種蓬萊
梅(宋)徐璣
是誰曾種白玻瓈夐絶寒荒一點竒不厭隴頭千百樹
最憐窗下兩三枝幽深真似離騷句枯健猶如賈島詩
吟到月斜渾未已蕭蕭鬢影有風吹
梅(宋)戴復古
孤標粲粲壓羣葩獨占春風管歲華幾樹參差江上路
數枝粧點野人家冰池照影何須月雪岸聞香不見花
絶似林間隠君子自從幽處作生涯
山中見梅寄曾無疑戴復古
香動寒山寂寞濱直從空谷見佳人樹頭樹底參差雪
枝北枝南次第春有此瑰琦在巖壑其他草樹亦精神
移根上苑誰云晚桃李依然在後陳
梅(元)劉清叟
休說逋仙兩句工冰甌滌筆别形容清標騷客風前立
素面仙姝月下逢山店霜寒香撲馬谿橋水淺影如龍
一枝盡是寒凝結金鼎無鹽味更濃
其二
除香除影賦梅花方許詩中擅作家怕俗似嫌羔作酒
高人頗稱雪煎茶參横屋角霜初下人倚闌干月欲斜
夜冷玉肌愁入骨金壺移入伴窗紗
江邊梅樹(元)劉秉忠
江邊繚繞惜芳叢絶筆天真在眼中素豔乍開珠蓓蕾
暗香微度玉玲瓏一枝倒影斜斜月滿樹浮光細細風
明日行經山下路幾回特地駐青驄
謝徐容齋贈梅(元)王惲
燕釵宮額蠟粧勻夢繞羅浮雪裏邨持贈一枝遮老眼
淡依疎影度黃昏風流燈下佳人面瀟灑吟邊竹葉樽
我老忘情被花惱曲屏深鎖惜芳温
謝書巢惠梅花(元)虞集
巢翁遠送梅花樹正在東風四日前紅萼無言餘舊雪
白頭相見又新年喜從嘉樹來江雨憶共香秔上海船
春夜不眠賓客醉只畱孤鶴伴清妍
次王本中燈夕觀梅(元)薩都拉
翠禽偷夢出南園綽約冰姿傍綠樽冰鏡玉釵浮翠影
風簾銀燭照粧㾗粉香微潤無人見素質多寒藉酒温
不似海棠春睡去西樓月落已黃昏
蟠梅(元)謝宗可
縈青絆碧裂蒼苔歲晏寒香宛轉來蛟蟄凍雲冰骨瘦
龍眠夜月玉鱗開風霜氣勢從千折鐵石心腸亦九廻
祇為東君甘自屈不教枉占百花魁
水中梅影謝宗可
澄澄寒碧映冰條雲母屏開見阿嬌春色一枝流不去
雪痕千點浸難消臨風倚檻雲鬟濕帶月凌波玉珮搖
最是黃昏堪畫處横斜清淺傍谿橋
鴛鴦梅謝宗可
兩兩魁春簇錦機文衾夢覺月分輝枝頭交頸棲香煖
花底同心結子肥金殿鎖煙粧粉額玉堂環水浴紅衣
有情一種隨流去莫被風飄各自飛
二月梅(元)雅勒呼
去年呵筆賦寒梅又見仙家二月開不是東君畱客醉
肯教神女逐春回梨花院落為雲妒柳絮池塘作雪猜
東閣如今清興減羅浮誰與寄香來
二月江城見梅(元)葉顒
二月江城第一枝怕寒故故著花遲不嫌豔杏夭桃俗
甘受狂蜂妒蝶疑月落西湖驚舊夢雪消南國憶當時
樓頭亦有霜天角嬾對春風煖日吹
其二
桃杏紛紛正得時疎梅高潔合知幾如何萬卉嬌春日
猶有孤芳駐夕暉未要板橋尋蠟屐最宜沙路試羅衣
輕鞵小扇孤山下絶勝逋仙踏雪時
落梅(元)僧善住
晴雪霏霏灑砌苔浪蜂欲去更徘徊空傳淡影浮歌扇
不送寒香入酒杯隴首故人千里隔江南驛使幾時回
翠禽莫怨高樓笛一度春風一度開
鏡中梅(明)袁凱
的皪孤芳野水濱折來應是曉妝人瑶池風煖香初散
銀漢春回跡未眞奔月定知猶有影凌波却喜不生塵
綠毛么鳳無棲處來往蘭房不厭頻
梅花(明)高啓
瓊姿只合在瑶臺誰向江南處處栽雪滿山中高士卧
月明林下美人來寒依疎影蕭蕭竹春掩殘香漠漠苔
自去何郎無好詠東風愁寂幾回開
其二
縞袂相逢半是仙平生水竹有深緣將疎尚密微經雨
似暗還明遠在煙薄暝山家松樹下嫩寒江店杏花前
秦人若解當時種不引漁郎入洞天
其三
斷魂祇有月明知無限春愁在一枝不共人言惟獨笑
忽疑君到正相思歌殘别院燒燈夜粧罷深宫攬鏡時
舊夢已随流水遠山窗聊復伴題詩
其四
翠羽驚飛别樹頭冷香狼藉倩誰收騎驢客醉風吹帽
放鶴人歸雪滿舟淡月微雲皆似夢空山流水獨成愁
幾看疎影低回處只道花神夜出遊
次韻西園公詠梅高啓
如何天與出塵姿不得芳名入楚辭春後春前曾獨採
江南江北每相思微雲淡月迷千樹流水空山見一枝
擬折贈君供寂寞東風無那欲殘時
梅澗(明)李東陽
地僻沙寒水更清老梅偏向澗邊横風吹落瓣仍低隕
石壓傍枝却倒生野鶴對人輕欲舞蹇驢衝雪瘦能行
山翁只在山中老看盡春光不入城
詠園中梅花(明)皇甫濂
上月青陽啓曙暉園梅變臘識春歸花猶並雪凌芳遍
葉似含情弄影微素落機前紈自怯香分奩外鏡堪依
由來物序兼愁思一詠何郎欲和稀
梅影(明)朱之蕃
斗帳香浮月欲斜縱横疎密徧窗紗恍疑姑射仙姬步
來訪西湖處士家轉盼含情仍逞態全欺琢玉更蒸霞
谿藤點筆畱芳韻書幌銀釭不用遮
梅朱之蕃
東皇著意布三陽點綴疎枝弄早芳刻玉鏤冰無俗韻
鈎簾汎坐有餘香卧遊庾嶺雲横路夢到西湖雪映塘
相對傾樽明月上行吟繞樹不知忙
老梅朱之蕃
空巖曲折挂蒼虯骨榦崚嶒韻致幽闇淡輸香宜紙帳
森疎濯影向谿流嬾隨豔冶榮千樹獨葆青眞隠一丘
自有松篁深結契江天春柳任輕柔
送梅(明)許隚
爛漫南枝與北枝殘香落落影離離多情明月還相照
無賴狂風且莫吹縱飲不辭今日醉算開猶是隔年期
最憐今夜黃昏後寂寞微吟倚樹時
雪中梅花(明)王穉登
二月春光雪尚飄看梅獨坐思無聊銀花亂綴難分萼
玉樹交加莫辨條粉似傅來容易褪香偏畱却不同消
一般飛入粧臺裏獨讓殘英點額嬌
天平道中看梅呈陸丈王穉登
新春日日雨霏霏雨後尋春願不違花近翠微苔作樹
人行香徑雪生衣折從野岸俱無主開入僧家盡揜扉
誰似丈人能好事衝風踏凍不言歸
題語谿郁振公梅花草堂(明)程嘉燧
竹寒沙碧堂成處移得官梅繞屋栽未到花時畱客坐
恰當人日寄詩來出郊路熟香偏早傍舍春生水正廻
湖畔垂垂天欲雪鄉愁驛信兩相催
其二
何人曾送草堂貲幾首廵簷索笑詩東閣去逢春動候
西谿邀宿月明時山空翠袖禁寒薄雪緊青燈放燄遲
煙角霜鐘斷消息窗前一夜為相思
九言律
九字梅花詠(元)僧明本
昨夜西風吹折千林梢渡口小艇滚入沙灘坳野橋古
梅獨卧寒屋角疎影横斜暗上書窗敲半枯半活幾箇
檿蓓蕾欲開未開數點含香苞縱使畫工竒妙也縮手
我愛清香故把新詩嘲
詠梅(明)楊慎
昨夜小春十月微陽回綠萼梅蘂早傍南枝開折贈未
寄陸凱嶺頭去相思忽到盧仝窗下來歌殘水調沈珠
明月浦舞破山香碎玉凌風臺錯恨高樓三弄叫雲笛
無奈二十四番花信催
五言絶句
江濱梅(唐)王適
忽見寒梅樹開花漢水濱不知春色早疑是弄珠人
梅谿(唐)韋處厚
夾岸凝清素交枝漾淺淪味調方薦實臘近又先春
梅灣(唐)顧况
白石盤盤磴清香樹樹梅山深不吟賞辜負委蒼苔
梅谿(唐)張籍
自愛新梅好行尋一徑斜不教人掃石恐損落來花
憶梅(唐)李商隠
定定住天涯依依向物華寒梅最堪恨長作去年花
梅花(宋)王安石
牆角數枝梅凌寒獨自開遥知不是雪為有暗香來
梅堤(宋)朱子
仙人冰雪姿貞秀絶倫擬驛使詎知聞尋香問煙水
觀梅(宋)戴敏
三杯煖寒酒一榻竹亭前為愛梅花月終宵不肯眠
梅(金)李俊民
未報江南信先開雪裏邨要看花上月立馬待黃昏
問梅(元)張昱
一種隴頭樹東風都合吹未應造物者偏在向南枝
梅(元)鄭允端
歲寒冰雪裏獨見一枝來不比凡桃李春風無數開
六言絶句
曹得一扇頭(金)元好問
機中秦女仙去月底梅花晚開只見一枝疎影不知何
處香來
早梅(元)趙次誠
江南冬十二月谿上梅三兩花載取小舟香影月明自
棹回家
題柯敬仲梅(元)杜本
點點苔枝綴玉疎疎檀蘂凝香還記當年月色簫聲暗
度宫牆
靈谷寺梅花塢(明)焦竑
山下幾家茅屋邨中千樹梅花藉草持壺燕坐隔林敲
石煎茶
其二
薝蔔林東短牆曾開寳地齊梁初春老樹花發深磵無
人水香
七言絶句
早梅(唐)戎昱
一樹寒梅白玉條迥臨邨路傍谿橋應緣近水花先發
疑是經春雪未消
竹裏梅(唐)劉言史
竹裏梅花相並枝梅花正發竹枝垂風吹總向竹枝上
直似王家雪下時
新栽梅(唐)白居易
池邊新種七株梅欲到花時點檢來莫怕長洲桃李妒
今年好為使君開
梅花塢(唐)陸希聲
凍蘂凝香雪豔新小山深塢伴幽人知君有意凌寒色
羞共千花一樣春
梅花(唐)羅鄴
繁如瑞雪壓枝開越嶺吳谿免用栽却是五侯家未識
春風不放過江來
旅館梅花(唐)吳融
清香無以敵寒梅可愛他鄉獨看來為憶故谿千萬樹
幾年辜負雪中開
梅(唐)崔道融
谿上寒梅初發枝夜來霜月透芳菲清光寂寞思無盡
應待琴樽與解圍
春日詠梅花(唐)王貞白
靚妝初罷粉痕新迨曉風廻散玉塵若遣有情應悵望
已兼殘雪又兼春
大石嶺驛梅花(唐)譚用之
仙中姑射接瑶姬成陣清香擁路岐半出驛牆誰畫得
雪英相倚兩三枝
次韻楊公濟奉議梅花(宋)蘇軾
梅梢春色弄微和作意南枝翦刻多月黑林間逢縞袂
霸陵醉尉誤誰何
其二
縞帬練帨玉川家肝膽清新冷不邪穠李爭春猶辦此
更教踏雪看梅花
再和楊公濟蘇軾
天教桃李作輿臺故遣寒梅第一開憑仗幽人收艾納
國香和雨入靑苔
其二
湖面初驚片片飛尊前吹折最繁枝何人會得春風意
怕見黃梅雨細時
梅花(宋)韓駒
江南歲晚雪漫漫磵谷梅花巧耐寒幸有幽香當供給
不辭三載滯西安
和張矩臣水墨梅(宋)陳與義
粲粲江南萬玉妃别來幾度見春歸相逢京洛渾依舊
惟恐緇塵染素衣
其二
自讀西湖處士詩年年臨水看幽姿晴窗畫出横斜影
絶勝前邨夜雪時
梅陳與義
愛欹纖影上窗紗無限輕香夜遶家一陣東風濕殘雪
強將嬌淚學梨花
梅花陳與義
鐵面蒼髯洛陽客玉顔紅領會稽仙街頭相見如相識
恨滿東風意不傳
梅(宋)孫覿
北風翦水玉花飛翠袖凌寒不自持脈脈含情無一語
水邊籬落立多時
其二
纖纖蘿蔓牽茅屋細細苔花點石矼夢斷酒醒山月吐
一枝疎影卧東窗
梅(宋)朱子
姑射仙人冰雪容塵心巳共彩雲空年年一笑相逢處
長在愁煙苦霧中
梅花絶句朱子
幽壑潺湲小水通茅茨煙雨竹籬空梅花亂發籬邊樹
似寄寒枝恨朔風
雨後東郭排岸司申梅開方及三分戲書小絶
令一面開燕(宋)范成大
雨入南枝玉蘂皴合江雲冷凍芳塵司花好事相邀勒
不著笙歌不肯春
北城梅為雪所禁范成大
凍蘂粘枝瘦欲乾新年猶未有春看雪花祇欲欺紅紫
不道梅花也怕寒
觀梅至花涇高端叔解元見尋
(宋)陸游
春煖山中雲作堆放翁艇子出尋梅不湏問信道傍叟
但覓梅花多處來
梅花絶句陸游
當年走馬錦城西曾為梅花醉似泥二十里中香不斷
青羊宫到浣花谿
其二
聞道梅花坼曉風雪堆遍滿四山中何方可化身千億
一樹梅花一放翁
其三
小亭終日倚闌干樹樹梅花看到殘只怪此翁常謝客
元來不是怕春寒
其四
亂篸桐帽花如雪斜挂驢鞍酒滿壺若得丹青如顧陸
憑渠畫我夜歸圖
其五
紅梅過後到緗梅一種春風不並開造物無心還有意
引教日日放翁來
梅花絶句陸游
探春歲歲在天涯醉裏題詩字半斜今日谿頭還小飲
冷官不禁看梅花
昌英知縣叔作歲座上賦瓶裏梅花時座上九
人(宋)楊萬里
膽樣銀瓶玉樣梅北枝折得未全開為憐落寞空山裏
喚入詩人几案來
其二
雪凍霜封稍欲殘殷勤折向坐中看綺疏深閉珠簾密
不遣花愁半點寒
池亭雙樹梅花楊萬里
開盡梅花半欲殘兩株晴雪作雙寒團欒繞樹元無見
只合池亭隔水看
正月三日驟煖多稼亭前梅花盛開
楊萬里
却緣臘雪勒孤芳等待晴光灑麝囊小立樹西人不會
東風供我打頭香
發通衢驛見梅有感楊萬里
忙中撩眼雪枝斜落片紛紛點玉沙虚過一冬妨底事
不曾欵曲是梅花
南齋梅花楊萬里
朝來早起挂南窗要看梅花試曉粧兩樹相挨前後發
老夫一月不燒香
小瓶梅花楊萬里
梅萼纔開已亂飛不堪雨打更風吹蕭蕭只隔窗間紙
瓶裏梅花總不知
探梅楊萬里
山間幽步不勝奇正是深寒淺暮時一樹梅花開一朵
惱人偏在最高枝
山中見梅(宋)戴復古
踏破谿邊一徑苔好山好竹少人來有梅花處惜無酒
三嗅清香當一杯
梅邊(宋)何夢桂
江南何處美人家認似梅花尚恐差近向梅邊得春信
始知人好似梅花
和王成之梅韻(金)李俊民
朝來一雪羃晴沙行到前邨始見花驛使便將春色去
暗香今夜落誰家
憶梅(元)段克已
姑射仙人冰作膚昔年伴我向西湖别來幾度春風換
標格而今似舊無
梅花(元)趙孟頫
瀟灑江梅似玉人倚風無語澹生春曲中桃葉元非侶
夢裏梨花恐未眞
月下觀梅(元)許楨
老樹清谿映白沙可人竹外一枝斜黃昏信步前邨去
香到松林賣酒家
癸酉歲晚畱上方觀(元)虞集
燈前自了讀殘經風入疎簾月入櫺坐到夜深誰是伴
數枝梅萼一銅瓶
漫題(元)歐陽元
鈴索無聲玉漏稀青綾夜直月侵扉五更一覺梅花夢
催得江南學士歸
題所貴姪梅歐陽元
老樹縱横出幾條一枝還又亞牆腰西湖湖上掀篷看
一夜吹香滿六橋
題畫梅(元)陳旅
處士橋邊古岸隈梅花偏向小園開衝寒有客尋春去
移得晴窗雪影來
墨梅(元)傅若金
天涯不見遥相憶窗外重逢乍欲迷彷彿空山明月夜
一枝初出古牆西
題墨梅(元)吳鎮
粲粲江南萬木妃别來幾度見春歸相逢京洛渾依舊
却恨緇塵染素衣
二月梅花(元)洪希文
奪得冰姿過歲華遠離塵垢迥堪誇即今年少多脂粉
只恐春光不稱花
梅花(元)黃鎮成
吟屋蕭疎霜後邨江頭千樹欲黃昏等閒又被春風覺
添得寒梢月一㾗
題梅花扇面寄五十僉憲(元)丁鶴年
憶向西湖踏早春萬花如玉月如銀一枝照影臨清淺
滿面冰霜似故人
憶梅(元)僧明本
夜分明月是揚州尚有春風在樹頭莫怪當年何水部
歲寒心事與誰愁
評梅僧明本
月旦花前豈乏人風霜齒頰帶陽春江南野史餘芳論
絶世清如古逸民
别梅僧明本
花謝東風攪離思愁翻縞袂忍輕分月明梢送臨谿水
春樹遥憐隔暮雲
惜梅僧明本
香銷泥汙意裵回掠地廻風玉作堆愁絶黃昏無一語
怕看孤月上窗來
剪梅僧明本
破玉并刀試手溫香凝雙股斷芳魂花隨燕尾輕分去
不帶春風爪甲痕
苔梅僧明本
古貌蒼然鶴膝枝唾花生暈護春機玉堂試看青袍客
莫忘江南有白衣
月梅僧明本
數枝姑射鬪嬋娟疎影分明不夜天散却廣寒宮裏桂
春光長滿玉堂前
風梅僧明本
花間少女翦春寒粲粲霓裳舞隊仙月夜遥看環珮冷
莫教吹落玉花鈿
煙梅僧明本
夢隔梨雲逗曉天苔枝浮翠逼春寒不嫌玉質籠輕素
畱與詩人冷淡看
茅舍梅僧明本
數椽茅屋延清客竹作疎籬護玉葩不是玉堂無分到
且和明月到山家
隔簾梅僧明本
庭花映箔眩吟眸一片湘雲鎖莫愁風卷黃昏疎影動
珊瑚枝上月如鈎
紙帳梅僧明本
春融剡雪道人家素幅凝香四面遮明月滿牀清夢覺
白雲堆裏見疎花
墨梅(明)王冕
我家洗硯池邊樹朵朵花開淡墨痕不要人誇好顔色
只畱清氣滿乾坤
陌上見梅(明)高啟
陌頭一樹帶風沙零落寒香日欲斜車馬紛紛誰暇看
當年只合種山家
畫梅(明)牛諒
梨花雲底路參差折得春風玉一枝南雪未消江月曉
欲從何處寄相思
栽梅(明)卓敬
風流東閣題詩客瀟灑西湖處士家雪冷江深無夢到
自鋤明月種梅花
梅花(明)陸昂
春到南枝與北枝花開的皪照寒漪何人似解相憐意
不把東風玉笛吹
題梅送友(明)徐章
萬樹籠香障白雲孤山深處隔塵氛玉顔為惜君歸去
却向東風瘦幾分
看梅偶成(明)林俊
消息東風兩月前西湖索莫老逋仙雪篷昨夜還扶醉
移近梅花一處眠
禁中梅花(明)羅倫
一段清香藹禁闈幾枝疎影照寒輝玉堂不讓孤山趣
雪骨冰肌對紫薇
惜梅(明)王弼
獨樹牆西老更繁幾回相伴月黃昏東風只為芳菲計
不道飛花已滿園
湖上梅花歌(明)王穉登
山煙山雨白氤氳梅蘂梅花濕不分渾似高樓吹笛罷
半隨流水半為雲
其二
虎山橋外水如煙雨暗湖昏不繫船此地人家無玉歴
梅花開日是新年
其三
聞道湖中盡是梅兩山千種一時開估客片帆春雨裏
載將香氣過湖來
王元章倒枝梅畫(明)徐渭
皓態孤芳壓俗姿不堪復寫拂雲枝從來萬事嫌高格
莫怪梅花著地垂
梅(明)陳繼儒
邨邊楊柳已拖黃一路雲深舊講堂偶向梅花邨裏度
芒鞵到處雪痕香
畫梅(明)僧大遂
古榦横斜意自竒半開半蘂亦相宜寒時悔不前邨覓
知是谿橋第幾枝
詠梅(明)項蘭貞
冰玉孤清世外姿娟娟新月上疎枝無情短笛休輕弄
未是春風點額時
附紅梅
五言古
于仲元舍賦紅梅(元)虞集
白雪不成夜丹霞遂崇朝妙質承日映飛英向風飄醉
來紅袖近歌罷綵雲消揚州問何遜何似董嬌嬈
七言古
望京府賞紅梅(元)郝經
汴梁宫中絳綃梅移向汴河堤上栽青條團掿杏花顆
瑣細向陽才半開張公小隊呼我飲風色偃髯寒氣凜
玉銜徑踏黃河冰貂帽颯簷掀紫錦金鞍細馬歌舞人
雪壓小橋不動塵入門下馬簇花宴紅蓮舊府花正新
玉川金波碧香酒折花徧插分素手春透寒梢未全綻
風流正要臙脂瘦賞梅不用歌落梅緩歌却著銀笙催
愛香細擷生霞蘂浮動雲腴嚼一杯本是前邨冷淡花
不稱王侯將相家明朝會散更向明月底藉雪凍吟疎
影裏
五言律
紅梅(宋)石延年
梅好唯傷白今紅是絶奇認桃無綠葉辨杏有青枝烘
笑從人贈酡顔任笛吹未應嬌意急發赤怒春遲
七言律
紅梅(宋)王安石
結子非貪鼎鼐嘗偶先紅杏占年芳從教臘雪埋藏骨
却恐春風漏洩香不御鉛華知國色祇裁雲縷想仙粧
少陵為爾牽詩興可是無心賦海棠
紅梅(宋)蘇軾
怕愁貪睡獨開遲自恐冰容不入時故作小紅桃杏色
尚餘孤瘦雪霜姿寒心未肯隨春態酒暈無端上玉肌
詩老不知梅格在更看綠葉與青枝
其二
雪裏開花却是遲如何獨占上春時也知造物含深意
故與施朱發妙姿細雨浥殘千顆淚輕寒瘦損一分肌
不應便雜夭桃杏半點微酸已著枝
其三
幽人自恨探春遲不見檀心未吐時丹鼎奪胎那是寳
玉人瓶頰更多姿抱叢暗蘂初含子落盞醲香已透肌
乞與徐熙畫新樣竹間璀璨出斜枝
立春日賞紅梅(元)元淮
昨夜東風轉斗杓陌頭楊柳雪纔消曉來一樹如繁杏
開向孤邨隔小橋應是化工嫌粉瘦故將顔色助花嬌
青枝綠葉何須辨萬卉叢中奪錦標
觀閒閒齋紅梅次蘇公姿字韻
(元)袁桷
雲閤香溫睡覺遲不堪殘角曉鐘時玉妃瓊屑難為從
青女鉛華敢弄姿可怪鮫綃能幻色誰將猩血解填肌
團團似就廻文錦薄暮凝愁下翠枝
次韻羅雲叔紅梅(元)楊載
玉人中酒殢芳華盡壓東風百種花襆被冬深裁異錦
篝燈夜永障輕紗纖蕤露沁蜂腰蠟密蘂雲蒸鶴頂砂
為問閬風何處在相期高舉籋晨霞
紅梅(元)謝宗可
梨雲無夢倚黃昏薄倩朱鉛蝕淚痕宿酒破寒薰玉骨
仙丹偷煖返冰魂茜裠影露羅衣卷霞珮香封縞袂温
回首孤山斜照外尋眞誤入杏花邨
紅梅(明)雷思霈
似是梨花靠杏芽又飛柳絮裹桃花嵰山紺雪仙娥頰
玉座丹砂道士家豈為穠香非素質故將冰蘂當鉛華
廣平心事渾如鐵作賦何妨嫵媚奢
五言絶句
紅梅(明)王冕
深院春無限香風吹綠漪玉妃清夢醒花雨落臙脂
七言絶句
紅梅(唐)羅隠
天賜臙脂一抹腮盤中磊落笛中哀雖然未得和羹便
曾與將軍止渴來
謝關景仁送紅梅栽(宋)蘇軾
年年芳信負紅梅江畔垂垂又欲開珍重多情關令尹
直和根撥送春來
紅梅(宋)毛澤民
好處曾臨阿母池渾將絳雪點寒枝東牆羞頰逄人笑
南國酡顔強自持
紅梅(元)丁鶴年
姑射仙人鍊玉砂丹光晴貫洞中霞無端半夜東風起
吹作江南第一花
紅梅(元)楊維楨
羅浮仙子宴璚宮海色生春醉靨紅十二闌干明月夜
九霞帳煖睡東風
紅梅(明)王冕
玉妃步月影毿毿燕罷瑶池酒正酣半夜不知香露冷
春風吹夢過江南
紅梅王冕
昭陽殿裏醉春風香隔瓊簾映淺紅翠袖擁雲扶不起
玉簫吹過小樓東
紅梅圖為肇和題(明)羅玘
西湖殘雪候多時却恨前年被雪欺且學杏花紅似錦
暫招鳴鳥到南枝
紅梅(明)徐水軒
輕盈弄月醉霞觴嬌軟酡顔褪晚粧縞素叢中紅一點
好花終是不尋常
題畫紅梅(明)僧德祥
三百年來處士家酒旗風裏一枝斜斷橋荒蘚無人問
顔色如今似杏花
附梅子
七言律
食梅(明)費宏
夏木隂隂雨氣寒半黃肥顆摘林端齒輸赤子先拚軟
眉為蒼生故自攢調劑功微慚玉鉉賜沾恩重憶金盤
一株畱取當階樹贏得花時索笑看
七言絶句
新晴西園散步(宋)楊萬里
紅雨斑斑竹外蹊黃金嫋嫋水邊絲舉頭㨂遍低隂處
帶葉青梅摘一枝
謝靜遠惠蜜梅(元)顧瑛
江南煙雨未全黃誰使青酸墮蜜房嫵媚已能知魏證
典型時復見中郎
御定佩文齋詠物詩選卷二百九十七
