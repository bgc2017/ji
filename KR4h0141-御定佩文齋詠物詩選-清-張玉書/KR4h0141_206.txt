欽定四庫全書
欽定佩文齋詠物詩選卷二百六
鏡類
四言古
鏡銘(漢)李尤
鑄銅為鑑整飾容顔修爾法服正爾衣冠
鏡銘(梁)簡文帝
金精玉英冰輝沼清高堂懸影仁夀摛聲雲開月見水
淨珠明
方鏡銘(陳)江總
元枵命巧仲吕呈祥金䥴石漢銅鑄丹陽價珍負局影
麗高堂圖星擬蓋寫卦隨方明齊水止照與天長增輝
兔苑永侍龍光
五言古
鏡(梁)簡文帝
錙銖恒在側誰言覽鏡稀如冰不見水似扇長含暉全
開玳瑁匣并卷織成衣脫入相如手疑言趙璧歸
和陳主詠鏡(陳)孔範
虎賁愁興日龍鏡覽顔時懷恩未得報空歎髮如絲
詠鏡(北周)庾信
玉匣聊開鏡輕灰暫拭塵光如一片水影照兩邊人月
生無有桂花開不逐春試挂淮南竹堪能見四鄰
賦得鏡(隋)李巨仁
魏宫知本姓秦樓識舊名鳳從臺上出龍就匣中生無
波菱自動不夜月恒明非惟照佳麗復得厭山精
詠鏡(唐)張說
寶鏡如明月出自秦宫樣隱起雙盤龍銜珠儼相向常
恐君不察匣中委清量積翳掩菱花虚心蔽塵狀儻蒙
羅袖拂光生玉臺上
春鏡(唐)劉長卿
寳鏡凌曙開含虚淨如水獨懸秦臺上萬象清光裏豈
慮高鑑偏但防流塵委不知娉婷色回照今何似
校書郎楊凝往年以古鏡貺別今追贈以詩
(唐)李益
明鏡出匣時明如雲間月一別青春檻回光照華髮美
人昔自愛鞶帶手所結願以三五期經天無玷缺
磨鏡篇(唐)劉禹錫
流塵翳明鏡歲久看如漆門前負局人為我一磨拂萍
開綠池滿暈盡金波溢白日照空心圓光走幽室山神
妖氣沮野魅眞形出却思未磨時瓦礫來唐突
古鏡(唐)李羣玉
明月何處來朦朧在人境得非軒轅作妙絶世莫並瑶
匣開旭日白電走孤影泓澄一尺天徹底涵霜景冰輝
凛毛髮使我肝膽冷忽驚行深幽面落九秋井雲天入
掌握爽朗神魄淨不必負局仙金沙發光炯陰沈蓄靈
怪可與天地永恐為老龍吟飛去在俄頃
夢一僧出二鏡以鏡置日中其影甚異一如芭
蕉一如蓮花夢中與作詩(宋)蘇軾
君家有二鏡光景如湛盧或長如芭蕉或圓如芙蕖飛
電著子壁明月入我廬月下合三璧日月跳明珠問子
是非我我是非文殊
酬劉子古鏡(明)陸俸
古鏡不自惜遥兼千里音懸之照肝膽奚啻雙南金圓
質凝精光螭盤古銘深明月入我懷聊復理吾簪與君
別幾時鬢髮雪已盈願言保不缺報君久要心
七言古
鏡聽詞(唐)李廓
匣中取鏡祠竈王羅衣掩盡明月光昔時長著照容色
今夜潛將聽消息門前地黑人來稀無人錯道朝夕歸
更深弱體冷如鐵繡帶菱花懷裏熱銅片銅片如有靈
願得照見行人千里形
百鍊鏡(唐)白居易
百鍊鏡鎔範非常規日辰處所靈且祇江心波上舟中
鑄五月五日日午時瓊粉金膏磨瑩已化為一片秋潭
水鏡成將獻蓬萊宫揚州長吏手自封人間臣妾不合
照背有九五飛天龍人人呼為天子鏡我有一言聞太
宗太宗常以人為鏡鑒古鑒今不鑒容四海安危居掌
内百王治亂懸其中乃知天子別有鏡不是揚州百鍊
銅
靈臺家兄古鏡歌(唐)薛逢
一尺圓潭深墨色篆文如絲人不識耕夫云住赫連城
赫連城下親耕得鏡上磨瑩一月餘日中漸見菱花舒
金膏洗拭鉎澀盡黑雲吐出新蟾蜍人言此是千年物
百鬼聞之形暗慄玉匣曾經龍照來豈宜更鑒農夫質
有時霹靂半夜驚窗中飛電如晦明盤龍鱗脹玉匣溢
牙爪觸風時有聲耕夫不解珍靈異飜懼赫連神作祟
十千賣與靈臺兄百丈靈湫坐中至溢匣水色如欲傾
兒童不敢窺澄泓寒光照人近不得坐愁雷電湫中生
吾兄吾兄須愛惜將來慎勿虚抛擲興雲致雨會有神
莫遣紅妝穢靈跡
鏡囊詞(明)許篈
江上女兒當窗織染得深潭千丈黑什襲珍包入尚方
五丁輸取歸東國幾年箱箧有餘香為君裁作明鏡囊
囊裏青銅明似月鏡中玉貌春花光青銅可磨石可轉
惟有此心終不變欲識中情長憶君日日揭囊看鏡面
五言律
千秋節賜羣臣鏡(唐)明皇
鑄得千秋鏡光生百鍊金分將賜羣后遇象見清心臺
上冰華澈窗中月影臨更銜長綬帶留意感人深
鑑(唐)李嶠
明鑑掩塵埃含情照魏臺日中烏鵲至花裏鳳凰來玉
彩疑冰徹金輝似月開方知樂彦輔自有鑒人才
奉和聖製賜王公千秋鏡應制
(唐)張說
寳鏡頒神節凝規寫聖情千秋題作字長夀帶為名月
向天邊下花從日裏生不承懸象意誰辨照心明
奉和勅賜公主鏡(唐)席豫
令節頒龍鏡仙輝下鳳臺含靈萬象入寫照百花開色
與王明散光隨聖澤來妍媸冰鑑裏從此媿非才
臨鏡曉妝(唐)楊容華
林鳥驚眠罷房櫳曙色開鳳釵金作縷鸞鏡玉為臺妝
似臨池出人疑向月來自憐方未巳欲去復徘徊
古鑑(宋)梅堯臣
古鑑得荒野土花全未磨背菱尖尚在鼻獸角微訛月
暗蝦蟇蝕塵昏魍魎過但令光彩發表裏是山河
塵鏡(元)薩都拉
古鏡色如墨千年獨此留玉臺塵網暗珠匣土花浮莫
笑塵埃滿曾令鬼魅愁蟠龍今已化雲雨夢悠悠
鏡(明)毛鈺龍
樣出秦宫製團團寶月廻虛空開物象心迹遠塵埃影
覆香羅帕光生碧玉臺繡囊鴛鳥並珍重嫁時裁
五言排律
秦鏡(唐)仲子陵
萬里秦時鏡從來抱至精依臺月自吐在匣水常清爛
爛金光發澄澄物象生雲天皆洞鑒表裏盡虚明但見
人窺膽全勝響應聲妍媸定可識何處更逃情
秦鏡(唐)張佐
樓上秦時鏡千秋獨有名菱花寒不落冰質夏長清龍
在形難掩人來膽易呈昇臺宜遠照開匣乍藏明皎色
新磨出圓規舊鑄成愁容如可鑒當欲拂塵纓
府試古鏡(唐)闕名
舊是秦時鏡今藏古匣中龍盤初挂月鳳舞欲生風石
黛曾留殿珠光適在宫應祥知道泰鑑物覺神通肝膽
誠難隱妍媸信易窮幸居君子室長願免塵蒙
七言律
詠鏡(唐)姚合
鑄為明鏡絶塵埃翡翠窗前挂玉臺繡帶其尋龍口出
菱花爭向匣中開孤光常見鸞蹤在分處還因鵲影廻
好是照身宜謝女嫦娥飛向月中來
月奩勻面(元)楊維楨
一片清光照膽寒玉容滿鏡掩飛鸞素娥照見黃金闕
絳雪鎔開白玉盤翠點柳尖春未透紅生櫻顆露初乾
好風為我披羅幕一朵芙蓉正面看
玉鏡臺(明)朱之蕃
鑄出江心滿月懸擎來寶玉琢藍田鸞臺接席清輝炯
蟾魄臨窗灝彩圓莫道連環諧舊約休從杵臼覓良緣
嬋娟繡閣新妝就眉嫵依稀對洛川
五言絶句
詠鏡(唐)駱賓王
寫月無芳桂照日有花菱不持光謝水飜將影學冰
方鏡(元)何失
十八事舅姑機杼任蓬首照面不照心照心妾不醜
友人擬古樂府因題(元)黃清老
早晚臨妝鏡秋容怯玉鈿君心如日月照妾似初年
明鏡篇(元)郭翼
開鏡珠璣匣盤龍百鍊金使君持照妾不解照君心
玉鏡臺(元)楊維楨
郎贈玉鏡臺妾挂菱花盤安得咸陽鏡照郎心肺肝
覽鏡(明)木公
借覽青銅鏡香匳出繡櫳喜看今日面不改舊時紅
七言絶句
方鏡(唐)賈島
背如刀截機頭錦面似升量澗底泉銅雀臺南秋日得
照來照去已三年
對鏡(金)完顔璹
鏡中色相類吾深吾面終難鏡裏尋明月印空空受月
是他空月本無心
其二
明明非淺亦非深何事癡人泥影尋照見大千真法體
不關形相不關心
御定佩文齋詠物詩選卷二百六
