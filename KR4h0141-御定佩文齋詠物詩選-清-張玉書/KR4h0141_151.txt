欽定四庫全書
御定佩文齋詠物詩選卷一百五十一
寳玉類
四言古
玉贊(晉)庾肅之
圓璧月鏡璆琳星羅結秀藍田輝眞荆和元珪特達瑜
不掩瑕質鮮氣潤流映滂沱
瑾瑜玉贊(晉)郭璞
鍾山之美爰有玉華光彩流映氣如虹霞君子是佩象
德閑邪
五言古
見賣玉器者(宋)鮑照
涇渭不可雜珉玉當早分子實舊楚客蒙俗謬有聞安
知理孚采豈識質明溫我方歷上國從洛入函轅揚光
十貴室馳譽四豪門竒聲振朝邑高價服鄉邨寧能與
爾曹瑕瑜稍辨論
古風(唐)李白
宋國梧臺東野人得燕石誇作天下珍却哂趙王璧趙
璧無緇磷燕石非貞眞流俗多錯誤豈知玉與珉
七言古
片玉篇(唐)錢起
至寳未為代所竒韞靈示璞荆山陲獨使虹光天子識
不將清韻世人知世人所貴惟燕石美玉對之成瓦礫
空山埋照凡幾年古色蒼痕宛自然重谿羃羃暗雲樹
一片熒熒光石泉美人之鍳明且徹玉指提携歎竒絶
試勞香袖拂莓苔不覺清心皎冰雪連城美價幸逢時
命代良工豈見遺試作珪璋禮天地何如瓀瑊在階墀
金璫玉珮歌(唐)顧况
贈君金璫太霄之玉珮金鎖禹步之流珠五嶽眞君之
秘籙九天丈人之寳書東井沐浴辰已畢先進洞房上
奔日借問君從何處來黃姑織女機邊出
五言律
詠玉(唐)李嶠
映石先過魏連城欲向秦洛陽陪勝友燕趙類佳人方
水晴虹媚常山瑞馬新徒為卞和識不遇楚王珍
五言排律
賦得沽美玉(唐)南巨川
抱玉將何適良工正在斯有瑕寧自掩匪石幸君知雕
琢嗟成器緇磷志不移飾樽光宴賞入佩奉威儀象德
曾畱譽如虹竊可竒終希逢善價還得桂林枝
賦得沽美玉(唐)羅立言
誰憐披褐士懷玉正求沽成器終期達逢時豈見誣寳
同珠照乘價重劒論都浮彩朝虹滿懸光月影孤幾年
淪瓦礫今日出泥塗采斵資良匠無令瑕掩瑜
賦得瑕瑜不相掩(唐)陳中師
出石溫然玉瑕瑜素在中妍媸因異彩音韻信殊風讓
美心方並求疵意本同光華開縝密清潤仰磨礲秀質
非攘善貞姿肯廢忠今來儻成器分别在良工
賦得瑕瑜不相掩(唐)武翊黃
抱璞應難辨姸媸每自融貞姿偏特達微玷遇磨礱涇
渭流終異瑕瑜自不同半曾光透石未掩氣如虹縝密
誠為智包藏豈為忠疑看分美惡今得值良工
賦得白珪無玷(唐)辛洪
片玉表堅貞逢時寳自呈色鮮同雪白光潤奪冰清皎
皎無瑕玷鏘鏘有佩聲崑山標重價垂棘振香名抱璞
心常苦全眞道未行琢磨欣大匠還冀動連城
賦得戞玉有餘聲(唐)管雄甫
戞玉音難盡凝人思轉清依稀流戶牖髣髴在檐楹更
逐松風起還將澗水并樂中如舊曲天際轉餘聲漂渺
浮烟遠溫柔入耳輕想如君子佩時得上堂鳴
賦得玉聲如樂(唐)潘存實
表質自堅貞因人一叩鳴靜將金並響妙與樂同聲杳
杳疑風送泠泠似曲成韻含湘瑟切音帶帝絃清不獨
藏虹氣猶能暢物情后䕫如為聽從此振琮琤
賦得瑕玉成器(唐)葉季良
片玉寄幽石紛綸當代名荆人獻始遇良匠琢初成水
映寒光動虹開晚色明雅容看更澈餘響叩彌清自與
瓊瑶比方隨掌握榮因知君有用高價佇連城
五言絶句
詠水精(唐)韋應物
映物隨顔色含空無表裏特來向明月的皪愁成水
詠珊瑚韋應物
絳樹無花葉非石亦非瓊世人何處得蓬萊頂上生
詠琉璃韋應物
有色同寒冰無物隔纖塵象筵看不見堪將對玉人
水精(唐)王建
映水色不别向月光還度傾在荷葉中有時看是露
七言絶句
冶春口號(元)楊維楨
見說崑田生玉子海西還有小昆侖明朝去拔珊瑚樹
龍氣隨飛過海門
元宮詞(明)朱有燉
一叚無瑕白玉光來從西域獻君王製成新樣䨇龍鼎
慶夀宮中奉太皇
御定佩文齋詠物詩選卷一百五十一
