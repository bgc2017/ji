欽定四庫全書
御定佩文齋詠物詩選卷四十七
臘日類
五言古
殘臘獨出(宋)蘇軾
幽尋本無事獨往意自長釣魚豐樂橋採杞逍遥堂羅
浮春欲動雲日有清光處處野梅開家家臘酒香路逢
眇道士疑是左元放我欲從之語恐復化為羊
五言律
臘八日發桐城(明)陶安
邑人生悵怏送别郭東門凍木知春早晴風捲霧昏石
橋分古道野燒露新痕行處山農說畱聲到子孫
臘日(明)李先芳
臘日煙光薄郊園朔氣空歲登通蜡祭酒熟醵邨翁積
雪連長陌枯桑起大風邨邨聞賽鼓又了一年中
七言律
臘日(唐)杜甫
臘日常年暖尚遥今年臘日凍全消侵陵雪色還萱草
漏洩春光有柳條縱酒欲謀良夜醉還家初散紫宸朝
口脂面藥隨恩澤翠管銀甖下九霄
臘後歲前遇景詠意(唐)白居易
江梅半白柳微黃凍水初融日欲長度臘都無苦霜霰
迎春先有好風光郡中起晚聽衙鼓城上行慵倚女牆
公事漸閒身且健使君殊未厭餘杭
己卯臘八日雪為魏伯亮賦(元)虞集
官橋柳外雪飛綿客舍樽前急管絃僧粥曉分驚臘日
獵圍晨出憶殘年白頭長與青山對華屋誰為翠黛憐
惟有寒梅能老大獨將清豔向江天
其二
漫空飛絮散輕綿所異寒威欲折絃縣令温存僵卧叟
詞人解頌太平年剪雲為葉煩相寄種玉成田不受憐
丹鼎温溫千歲熟樂天事業在知天
御定佩文齋詠物詩選卷四十七
