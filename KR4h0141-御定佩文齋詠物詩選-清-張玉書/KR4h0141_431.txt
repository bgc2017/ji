欽定四庫全書
御定佩文齋詠物詩選卷四百三十二
雉類
五言古
雉朝飛操(梁)簡文帝
晨光照麥畿平野度春翬避鷹時聳角妬壟或斜飛少
年從遠役有恨意多違不如隨蕩子羅袂拂臣衣
雉朝飛操(梁)吳均
二月雉朝飛横行傍壟歸斜看水外翟側聽嶺南翬躞
蹀恒欲戰耿耿恃強威當令君見賞何辭碎錦衣
雉子斑(陳)江總
麥壟新秋來澤雉屢徘徊依花似恊妬拂草乍驚媒三
春桃照李二月柳爭梅暫住如臯路當令巧笑開
射雉(陳)蕭有
二月春翬動曹王挟妬媒插翳依花合芟場向野開隔
田聞雊近横谿見影來弦鳴青靨碎箭落錦衣摧今日
如臯路能將巧笑回
雉子斑(陳)張正見
陳倉雉未飛斂翮依芳甸朱冠色尚淺錦臆毛初變雊
麥且專場排花聊勇戰唯當渡弱水不怯如臯箭
射雉(唐)韋應物
走馬上東岡朝日照野田野田䨇雉起翻射斗廻鞭雖
無百發中聊取一笑妍羽分繡臆碎頭弛錦鞘懸方將
悅羈旅非關學少年&KR0802;弓一長嘯憶在灞城阡
七言古(附長短句)
白雉詩(漢)班固
啟靈篇兮披瑞圖獲白雉兮效素烏嘉祥阜兮集皇都
發皓羽兮奮翹英容潔朗兮於純精彰皇德兮侔周成
永延長兮膺天慶
雉帶箭(唐)韓愈
原頭火燒靜兀兀野雉畏鷹出復没將軍欲以巧伏人
盤馬彎弓惜不發地形漸窄觀者多雉驚弓滿勁箭加
衝人決起百餘尺紅翎白鏃隨傾斜將軍仰笑軍吏賀
五色離披馬前墮
雉將雛(唐)王建
雉吚喔雛出殼毛斑斑觜啄啄學飛未得一尺高還逐
母行旋母脚麥壟淺淺難蔽身遠去戀雛低怕人時時
土中鼓兩翅引雛拾蟲不相離
雉場歌(唐)溫庭筠
茭葉萋萋接煙曙雞鳴埭上梨花露彩仗鏘鏘巳合圍
繡翎白頸遥相妬雕尾扇張金縷高碎鈴素拂驪駒豪
綠場紅跡來相接箭發銅牙傷彩毛麥壟桑隂小山晚
六虬歸去凝笳遠城頭却望幾含情青畝春蕪連古苑
五言律
雉(唐)李嶠
白雉振朝聲飛來表太平楚郊疑鳳出陳寶若雞鳴童
子懷仁至中郎作賦成冀君看飲啄耿介獨含情
五言排律
越裳獻白雉(唐)丁仙芝
聖哲符休運伊䕫列上台覃恩丹徼遠入貢素翬來北
闕欣初見南枝顧未回斂容殘雪淨矯翼片雲開馴擾
將無懼翻飛幸莫猜甘從上林裏飲啄且徘徊
越裳獻白雉(唐)王若嵒
素翟宛昭彰遥遥自越裳冰清朝暎日玉羽夜含霜歲
月三年遠山川九譯長來從碧海路入見白雲鄉作瑞
興周后登歌美漢皇朝天資孝理惠化且無疆
五言絶句
上元日放二雉(唐)司空圖
嬰網雖皆困褰籠喜共歸無心期爾報相見莫驚飛
從獵(唐)韓偓
蹀躞巴陵駿毰毸碧野雞忽聞仙樂動賜酒玉偏提
七言絶句
又和畱山雞(唐)薛能
五色文勝百鳥王相思兼絶寄芸香由來不是池中物
雞樹歸時即取將
雜題(元)王逢
藻池岸匝水仙開滿面香飄玉蝶梅遺事罷書山舘静
鼠狼行過雉雞來
送李節度赴鎮(明)金宗直(朝鮮人)
鼇背樓臺一俯憑海波萬里碧千層太平未試龍韜策
射雉還過竹院僧
御定佩文齋詠物詩選卷四百三十二
