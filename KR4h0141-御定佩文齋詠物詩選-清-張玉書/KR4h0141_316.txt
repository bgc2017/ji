欽定四庫全書
御定佩文齋詠物詩選卷三百十六
橄欖類
五言古
橄欖(宋)劉敞
南珍冨竒異疇昔頗窮擥夷荒無書傳從古陋鉛槧苞
封走中土天序異離坎有香已變衰有色多黯謭今君
此堂上珍物唯橄欖青膚勝瓊瑩翠顆森菡萏味為幽
人貞久見君子淡甘懷彼包羞日新此剛敢清泉薦芳
茗臭味獨相感澡雪清煩酲滌除瑩玄覽靈均採時菊
西伯嗜昌歜廟鼎誰調梅壯士仍嘗膽由来趨俗好諸
絶不言慘殷勤謝凡口薤白空三噉
嘗新橄欖(元)洪希文
橄欖如佳士外圓内實剛為味苦且澀其氣清以芳侑
酒解酒毒投茶助茶香得鹹即回味消食尤竒方宫商
舌底發星宿胸中藏雖云白露降氣味更老蒼山林假
歲月顔色饒風霜以兹調衆口誰敢輕頡頏作此橄欖
詩遠繼葑菲章大器當晚成斯言君勿忘
七言絶句
橄欖(宋)蘇軾
紛紛青子落紅鹽正味森森苦且嚴待得微甘回齒頬
已輸崖蜜十分甜
謝王子予送橄欖(宋)黃庭堅
方懷味諫軒中果忽見金盤橄欖來想共餘甘有瓜葛
苦中真味晩方回
橄欖(元)郝經
半青來子味難誇宜著山僧點蠟茶若是党家金帳底
只將金橘送流霞
御定佩文齋詠物詩選卷三百十六
