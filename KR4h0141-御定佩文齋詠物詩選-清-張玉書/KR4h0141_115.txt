欽定四庫全書
御定佩文齋詠物詩選卷一百十五
院類
五言古
宴韋司戶山亭院(唐)高適
人幽想靈山意惬憐遠水習靜務為適所居還復爾汲
流漲華池開酌宴君子苔徑試窺踐石屏可攀倚入門
見中峰携手如萬里橫琴了無事垂釣應有以高館何
沈沈颯然凉風起
五言律
奉和幸上官昭容院(唐)鄭愔
地軸樓居遠天台闕路賒何如遊帝宅即此對仙家座
拂金壺電池搖玉酒霞無云秦漢隔别訪武陵花
其二
槎流天上轉茅宇禁中開河鵲填橋至山熊避檻來庭
花采菉蓐巖石步莓苔願奉輿圖泰長開錦翰裁
辱張常侍題集賢院詩因以繼和
(唐)白居易
天祿閣門開甘泉侍從回圖書皆帝籍僚友盡仙才騎
省通中掖龍樓隔上台猶憐病宮相詩寄洛陽來
重脩府西水亭院白居易
因下疏為沼隨高築作臺龍門分水入金谷取花栽遶
岸行初匝憑軒立未廻園西有池位畱與後人開
南谿書院(唐)楊發
茅屋往來久山深不置門草生垂井口花發接籬根入
院將雛鳥攀蘿抱子猿曾逢異人說風景似桃源
五言排律
集賢書院成送張說上集賢學士賜宴得珍字
(唐)明皇
廣學開書院崇儒引席珍集賢招衮職論道命台臣禮
樂沿今古文章革舊新獻酬樽爼列賓主位班陳節變
雲初夏時移氣尚春所希光史冊千載仰兹辰
奉和聖製送張說上集賢院學士賜宴賦得昇
字(唐)裴漼
問道圖書盛尊儒禮教興石渠因學廣金殿為賢昇日
月恩光照風雲寵命膺謀謨言可範舟楫事斯憑燕喜
明時洽光輝湛露凝大哉堯作主天下頌歌稱
奉和聖製送張說上集賢院學士賜宴賦得風
字(唐)褚琇
講習延東觀趨陪盛北宮惟師恢帝則敷教協天工宣
室恩常異金華禮更崇洞門清永日華綬接徽風萐降
堯厨翠橊看舜酒紅文思光萬宇高議待升中
奉和聖製送張說上集賢院學士賜宴賦得華
字(唐)韋述
脩文中禁啟改字令名加台座徵人傑書坊應國華賦
詩開廣宴賜酒酌流霞雲散明金闕池開照玉沙掖垣
畱宿鳥溫樹落餘花謬此天光及銜恩醉日斜
晩秋集賢院即事寄徐薛二侍郎
(唐)常衮
穆穆上清居沈沈中秘書金鋪深内殿石甃淨寒渠花
樹臺斜倚宮煙閣半虚縹囊披錦繡翠軸卷瓊琚墨潤
冰文繭香銷蠧字魚翻黃桐葉老吐白桂花初舊德雙
遊處聯芳十載餘北朝榮庾薛西漢盛嚴徐侍講親華
扆徵詩步綺疎綴簾金翡翠賜硯玉蟾蜍移秩東南遠
離懷歲月除承明期重入江海意何如
七言律
院中晩晴懷西閣茅舍(唐)杜甫
幕府秋風日夜清淡雲疎雨過高城葉心朱實堪時落
階面青苔先自生復有樓臺銜暮景不勞鐘鼔報新晴
浣花谿裏花饒笑肯信吾兼吏隱名
田將軍書院(唐)賈島
滿庭花木半新栽石自平湖遠岸來筍迸鄰家還長竹
地經山雨幾層苔井當深夜泉微上閣入高秋戶盡開
行背曲江誰到此琴書鎖著未朝回
夏日題尋眞觀李寬中秀才書院
(唐)呂溫
閉院開軒笑語闌江山併入一壺寬微風但覺杉香滿
烈日方知竹氣寒披卷最宜生白室吟詩好就步虚壇
願君此地攻文字如鍊仙家九轉丹
寄題華嚴韋秀才院(唐)許渾
三面樓臺百丈峰西巖高枕樹重重晴攀翠竹題詩滑
秋摘黃花釀酒濃山殿日斜喧鳥雀石潭波動戲魚龍
今來故國遥相憶月照千山半夜鐘
貢院憶繼學治書(元)馬祖常
棘闈粉署隔重牆校藝分官屬正郎五夜風簾燒蠟燭
九天冰樹劑龍香周旋接武尚書履供帳畱茵御史牀
臚唱閤門春色曙侍臣應奏慶雲章
次韻王師魯待制史院題壁(元)周伯琦
大安御閣勢苕亭華闕中天壯上京虹繞金堤晴浪細
龍蟠粉堞翠崗平衆星拱北乾坤大萬國朝元日月明
分署玉堂清似水簫韶時聽鳳凰聲
春居玉山院(明)木公
玉嶽崚嶒映雪堂年年有約賞春光飛紅舞翠鞦韆院
擊鼓鳴鉦蹴踘場遲日醉聽羣鳥哢暖風時送百花香
好山好地堪為樂莫厭尊前累盡觴
五言絶句
書院(宋)趙抃
雨久藏書蠧風高老屋斜鄰居盡金碧一一梵王家
七言絶句
春日書院(明)魯鐸
門巷春苔隔路蹊小桃開滿磬池西枕書眠著無人喚
花裏東風百舌啼
御定佩文齋詠物詩選卷一百十五
