欽定四庫全書
御定佩文齋詠物詩選卷三百九十四
薜蘿類
五言古
詠女蘿(齊)王融
羃䍥女蘿艸蔓衍旁松枝含煙黃且綠因風卷復垂
賦松上輕蘿(陳)劉刪
葉繞千年蓋條依百尺枝屬與松風動時將薜影垂學
帶非難結為衣或易披山阿若近遠獨有椘人知
剡原九曲(明)高啟
山折水暫旋山開水仍往東陂滙初成秋色瀰然廣碧
蘿花茸茸月映石壁上何時試沿洄一理煙中舫
五言絶句
石宫(唐)元結
石宫夏水寒寒水宜高林遠風吹蘿蔓野客熙清隂
石門塢(宋)朱子
朝開雲氣擁暮掩薜蘿深自笑晨門者那知孔氏心
煙蘿境(元)虞集
玉女乘煙霧松間采薜蘿飛行了無迹眀月送空歌
富林春曉(明)陸德藴
旭日始啟旦鳥聲出煙蘿草堂檢春事花落風檐多
七言絶句
慈湖磯(元)貢奎
碧蘿交蔓絡崖隂潭底潜蛟萬仞深今古江流推不去
濕雲長護最高岑
御定佩文齋詠物詩選卷三百九十四
