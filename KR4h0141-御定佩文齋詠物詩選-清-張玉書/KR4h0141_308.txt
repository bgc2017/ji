欽定四庫全書
御定佩文齋詠物詩選卷三百八
柿類
五言古
詠無核紅柿(宋)孔平仲
林中有丹果壓枝一何稠為柿巳軟美嗟爾骨亦柔風
霜變顔色雨露如膏油大哉造化心于爾何綢繆荆筐
載趨市價賤良易求剖心無所有入口頗相投為栗外
屈強老者所不收為棗中亦剛飼兒戟其喉衆言咀嚼
快唯爾無所憂排羅置前列圓熟當高秋且以悅一時
長久豈暇謀咄哉潰爛速棄擲將誰尤
五言絶句
紅柿子(唐)劉禹錫
曉連星影出晩帶日光懸本因遺採掇翻自保天年
柿(宋)韓維
朱果繁霜後甘甜半自零忽驚林色曙零落見殘星
七言絶句
華師(唐)李商隱
孤鶴不睡雲無心衲衣笻杖來西林院門晝鎖廻廊静
秋日當階柿葉隂
柿(宋)劉子翬
秋林黃葉晚霜嚴熟蒂甘香未得兼火傘虬珠浪褒拂
風標却似色中黔
柿(明)陳汝秩
晩風吹雨過林廬柿葉飄紅手自書無限瀟瀟江海意
一樽相對憶鱸魚
御定佩文齋詠物詩選卷三百八
