欽定四庫全書
御定佩文齋詠物詩選卷三百九十七
麟類
四言古
麟頌(漢)蔡邕
皇矣大角降生靈獸視明禮修麒麟来孚春秋既書爾
来告就庶士子鉏獲諸西狩
麒麟頌(吴)薛綜
懿哉麒麟惟獸之伯政平覿景否則戢足德以衛身不
布牙角屏營唐日帝堯保禄委體大吳以昭遐福天祚
聖帝享兹萬國
麒麟頌(西涼)李暠
一角圓蹄行中規矩遊必擇地翔而後處不入䧟穽不
罹網罟德無不王為之折股
五言律
麟(唐)李嶠
漢祀應祥開魯郊西狩廻竒音中鍾吕成角喻英才畫
像臨仙閣蔵書入帝臺若驚能吐哺為覩鳳凰来
七言絶句
步虚詞(眀)蓀谷(朝鮮人)
王母雲車五色麟白鸞前導向西廵天章曉奏虚皇殿
仙桂花開八萬春
其二
仙島焚香禮玉虚紫麟催駕五雲車西宫侍女多嬌笑
錄盡三天未見書
御定佩文齋詠物詩選卷三百九十七
