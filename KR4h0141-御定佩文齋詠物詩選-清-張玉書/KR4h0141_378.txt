欽定四庫全書
御定佩文齋詠物詩選卷三百七十九
黃精類
五言古
餌黃精(唐)韋應物
靈藥出西山服食採其根九蒸換凡骨經著上世言候
火起中夜馨香滿南軒齋居感衆靈藥術啟妙門自懷
物外心豈與俗士論終期脫印綬永與天壤存
再賦天池(元)張雨
巃嵸古墩丘泓潭浸其股金碧爭蕩磨穿穴稍旁午斬
松羅石榻玄芝錯神滸遥應玉女盆潤及黃精圃
七言絶句
期王鍊師不至(唐)秦系
黃精蒸罷洗瓊杯林下從留石上苔昨日圍碁未終局
已乘白鶴下山来
寄王奉御(唐)張籍
愛君紫閣峯前好新作書堂藥竈成見欲移居相近住
有田多與種黃精
黃精鹿(書艾宣畫)(宋)蘇軾
太華西南第幾峯落花流水自重重幽人只採黃精去
不見青山鹿養茸
雪曉懷西清田舍(明)楊承鯤
種来黃獨巳如拳手劚冰膚煮澗泉酒醒雪晴無一事
竹窗炊火送新煙
御定佩文齋詠物詩選卷三百七十九
