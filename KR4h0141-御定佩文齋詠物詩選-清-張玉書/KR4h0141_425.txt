欽定四庫全書
御定佩文齋詠物詩選卷四百二十六
雁類
五言古
歸鴻(宋)顔延之
昧旦濡和風霑露踐朝暉萬有皆同春鴻雁獨辭歸相
鳴去澗汜長引發江畿皎潔登雲侣連綿千里飛長懷
河朔路緬與湘漢違
詠湖中雁(梁)沈約
白水滿春塘旅雁每廻翔唼流牽弱藻斂翮帶餘霜羣
浮動輕浪單汎逐孤光懸飛竟不下亂起未成行刷羽
同搖漾一舉還故鄉
賦得始歸雁(梁)劉孝綽
洞庭春水綠衡陽旅雁歸差池高復下欲向龍門飛
賦得集池雁(北周)庾信
逢風時迥度逐侣乍爭飛猶憶方塘水今秋已復歸
詠雁庾信
南思洞庭水北想雁門關稻粱俱可戀飛去復飛還
詠雁(北周)王褒
伺潮聞曙響妬壟有春翬豈若雲中雁秋時塞外歸河
長猶可涉海闊故難飛霜多聲轉急風疎行屢稀園池
若可至不復怯虞機
二弟宰邑南海見羣雁南飛因成詠以寄
(唐)張九齡
鴻雁自北來嗷嗷度煙景嘗懷稻粱惠豈憚江山永大
小每相從羽毛當自整雙鳬侣晨汎獨鶴參宵警為我
更南飛因書至梅嶺
白雁(唐)李建勲
東谿一白雁毛羽何皎潔薄暮浴清波斜陽共明滅差
池失羣久幽獨依人切旅食賴菰蒲單棲怯霜雪邊風
昨夜起顧影空哀咽不及牆上烏相將繞雙闕
賦秋鴻送劉衡州(宋)梅堯臣
秋鴻整羽翮去就自因時往春南方來遂止天泉池天
泉水清泚鴛鷺日追隨蒲藻豈不樂江湖信所宜今朝
風色便暫向衡陽歸洞庭逢葉下瀟湘先客飛渚有蘭
杜美心無稻粱卑矰繳勿爾念鷹隼寧爾窺煙波千萬
里足以資盤嬉峯前想回日青冥生路岐
高郵陳直躬處士畫雁(宋)蘇軾
野雁見人時未起意先改君從何處看得此無人態無
乃槁木形人禽两自在北風振枯葦微雪落璀璀慘淡
雲水昏晶熒沙礫碎弋人悵何慕一舉眇江海
其二
衆禽事紛爭野雁獨閒潔徐行意自得俛仰若有節我
衰寄江湖老伴雜鵝鴨作書問陳子曉景畫苕霅依依
聚圓沙稍稍動斜月先鳴勤鼓翅吹亂蘆花雪
九月三日宿胥口始聞雁(宋)范成大
故人久不見乍見雜悲喜新雁如故人一聲驚我起把
酒不能觴送目問行李曾云行路難空濛千萬里塞北
多關山江南渺雲水風高吹汝瘦旅伴今餘幾斜行不
少駐滅没蒼煙裏羈遊吾亦倦客程殊未已扁舟費年
華短纜繫沙尾物性各有役冥心聽行止江郊匝地熟
場圃平如砥歸期且勿念共飽豐年米
賦得春雁送張郎中省覲揚州
(元)揭傒斯
東風吹歸雁離離翔天側朝發衡陽浦夕過隂山磧嘹
唳浮雲中萬里才一息眷言思親者相望有南北
羣雁圖(元)傅若金
微茫洞庭野隠約瀟湘岸鴻雁將棲息飛鳴求其伴先
集良未安後至凄欲斷使我懷弟兄因之中腸亂畱連
江海遠慘淡秋暉晏常恐隨天風高飛入雲漢
平沙落雁(明)楊基
江横秋煙白日落寒沙淺鴻雁萬里來翩翩下平遠欲
墮更低飛斜行兩三轉
平沙落雁(明)薛瑄
霜清秋水落風過人跡平飛飛隨陽鳥相呼下寒汀向
夕聚儔侣月暎蘆花明
七言古(附長短句)
鳴雁行(唐)李白
秋雁鳴辭燕山昨發委羽朝度關一一銜蘆枝南飛散
落天地間連行接翼往復還客居煙波寄湘吳凌霜觸
雪毛體枯畏逢矰繳驚相呼聞弦虛墜良可吁君更彈
射何為乎
鴻雁(宋)曾鞏
江南岸邊江水平水荇青青渚蒲綠鴻雁此時儔侣多
亂下沙汀恣棲宿羣依青荇唼且鳴暖浴蒲根戲相逐
長無矰繳意自閒不飽稻粱心亦足性殊凡鳥自知時
飛不亂行聊漸陸豈同白鷺空潔白俛啄腥汙期滿腹
汪履道家觀所蓄煙雨蘆鴻圖
(宋)僧惠洪
西湖漠漠生煙雨浦浦圓沙鳬雁聚今日高堂素壁間
忽見西湖最西浦翩翻兩雁方欲下數隻飄然掠波去
獨餘一隻方穏眠有夢不成亦驚顧蕭梢碧蘆秋葉赤
青沙白石紛無數我本江湖不繫舟爾軰况亦江湖侣
令人便欲尋睿郎呼船深入龍山塢
鴻雁篇(元)陳基
鴻雁雙雙度雁門相呼相喚不離羣晝銜蘆藋防矰繳
夜宿關河同夢魂稻粱既足江南闊秋水增波葉微脫
洞庭湖畔卧雲沙彭蠡磯頭弄煙月一朝無事忽相違
一向東飛一向西西飛渺渺秦山曲東去悠悠滄海湄
秦山滄海遥相望顧影徘徊各惆悵山有猩鼯與網羅
水有蛟鼉與風浪回頭却恨不同棲辛苦皆因獨自飛
不問天南與天北何時相見得同歸
五言律
同張二詠雁(唐)駱賓王
唼藻滄江遠銜蘆紫塞長霧深迷曉景風急斷秋行陣
照通宵月書封幾夜霜無復能鳴分空知愧稻粱
秋雁駱賓王
聯翩辭海曲搖曳指江干陣去金河冷書歸玉塞寒帶
月凌空易迷煙逗浦難何當同顧影刷羽泛清瀾
雁(唐)李嶠
春暉滿朔方候雁發衡陽望月驚弦影排雲結陣行往
還倦南北朝夕苦風霜寄語能鳴侣相隨入帝鄉
歸雁(唐)杜甫
萬里衡陽雁今年又北歸雙雙瞻客上一一背人飛雲
裏相呼疾沙邊自宿稀繫書無浪語愁寂故山薇
孤雁杜甫
孤雁不飲啄飛鳴聲念羣誰憐一片影相失萬重雲望
盡似猶見哀多如更聞野鴉無意緒鳴噪自紛紛
見上林春雁翔青雲寄楊起居李員外
(唐)錢起
上林春更好賓雁不知歸顧影憐青籞傳聲入紫微夜
陪池鷺宿朝出苑花飛寧憶寒鄉侣鸞凰一見稀
送征鴻錢起
秋空萬里淨嘹唳獨南征風急翻霜冷雲開見月驚塞
長憐去翼影滅有餘聲悵望遥天外鄉愁滿目生
賦得沙上雁(唐)耿湋
衡陽多道里弱羽復哀音還塞知何日驚弦亂此心夜
隂前侣遠秋冷後湖深獨立汀洲意寧知霜霰侵
夜聞回雁(唐)司空曙
雁響天邊過高高望不分颼飅傳細雨嘹唳隔長雲散
向誰家盡歸來幾客聞還將今夜意西海話蘇君
泊雁(廻文)(唐)戴叔倫
泊雁鳴深渚收霞落晚川柝隨風斂陣樓暎月低弦漠
漠汀帆轉幽幽岸火燃壑危通細路溝曲繞平田
早雁(唐)顧非熊
逐暖來南國迎寒背朔雲下時波勢出起處陣形分聲
急奔前侣行低續後羣何人寄書札絶域可知聞
早鴻(唐)李羣玉
木落波浪動南飛聞夜鴻參差天漢霧嘹唳月明風野
水蓮莖折寒泥稻穗空無令一行侶相失五湖中
歸雁(唐)孟貫
春至衡陽雁思歸塞路長汀洲齊奮翼霄漢共成行雪
盡翻風暖寒收度月凉直應到秋日依舊返瀟湘
孤雁(唐)崔塗
湘浦離應晩邊城去已孤如何萬里計只在一枝蘆迥
起波搖楚寒棲月暎蒲不知天畔侣何處下平蕪
其二
幾行歸塞盡念爾獨何之暮雨相呼失寒塘欲下遲渚
雲低暗度關月冷遥隨未必逢矰繳孤飛自可疑
孤雁(唐)儲嗣宗
孤雁暮飛急蕭蕭天地秋關河正黃葉消息斷青樓湘
渚煙波遠驪山風雨愁此時萬里道魂夢繞滄洲
侍宴賦得歸雁(宋)徐鉉
夜静羣動息翩翩一雁歸清音天際遠寒影月中微何
處雲同宿長空雪共飛陽和常借便免與素心違
聞雁寄歐陽夷陵(宋)梅堯臣
閒坐獨無寐雁來更未闌聲長河漢迥影落戸庭寒荆
楚橘包熟瀟湘楓葉丹南飛過三峽試問故人看
聞雁(元)虞集
樓近暖雲濕夜深聞雁低聲音燈外盡羽翮月邊迷冉
冉白榆上悠悠黃竹西應逢穆王駿春草一長嘶
雁聲(元)張翥
嘹嘹數雁度流響一凄然半落淮南雨遥沈海上天疎
砧欲斷處哀角未吹前我亦離羣者聞之夜不眠
孤雁(元)黃庾
長空獨嘹唳隠約背斜暉塞北離羣遠江南失侣歸度
雲憐隻影照水認雙飛却羡投林鳥相呼入翠微
聞雁(明)曹嘉
連翩升紫塞嘹嚦過秋城帛染傳書淚砧催搗練聲雲
深飛總近風細落還輕此夜高樓笛懷人幾度横
鹽河聞雁(明)蘇澹
客子起常早月眀殊可親一聲沙觜雁匹馬渡頭人顧
侣鳴偏切悲秋興轉真蘭閨夢回處應憶客邊身
聞雁(明)宗臣
一枕何能得長愁至不禁魚龍殘夜笛風雨急秋砧天
入蕭森氣人兼去住心湖南有新雁作意送悲音
雨夜聞雁(明)居節
釭斜寒照竹山静雨圍牀雁到秋如許人愁夜未央江
天將隻影霜信過重陽小夢知何處三湘煙水長
雁至(明)雷思霈
去燕新辭主來鴻舊作賓江空今夜月家遠隔年身結
伴多依水將書只寫人如何白翎雀歲歲北山春
白雁(明)曹學佺
波淨影逾白霜清鳴更催乾坤雙鬢老風雪一聲來林
迥隠猶見天長去復回物情嫌太潔莫使羽毛摧
聞雁(明)僧德祥
八月凉風起高飛亂入雲度關成一序遵渚動千羣菰
米沈寒雨蘆花散夕曛一聲江上過獨客最先聞
雒城聞雁(明)項蘭貞
眀月照蒼苔横空一雁來影翻飛葉墮聲帶晚風廻塞
北征人思閨中少婦哀江南别業在叢桂幾枝開
聞雁(明)鄭夢周(朝鮮人)
行旅忽聞雁仰看天宇清數聲和月落一點入雲横錦
字回燕塞新愁滿洛城疎燈孤館夜何限故園情
五言排律
飛鴻響遠音(唐)李體仁
漠漠微霜夕翩翩出渚鴻清聲流迥野高韻入寥空舊
質經寒塞殘音響遠風縈雲猶類網避月尚疑弓弱羽
雖能振丹霄竟未通欲知多怨思聽取暮煙中
河南府試秋夕聞新雁(唐)黃滔
湘南飛去日薊北乍驚秋叫出隴雲夜聞為客子愁一
聲初觸夢半白已侵頭旅館移欹枕江城起倚樓餘燈
依古壁片月下滄洲寂聽良宵徹躊躇感歲流
歸雁(宋)范仲淹
稻粱畱不得一一起江天帶雪南離楚和春北入燕依
依前伴侣歴歴舊山川木葉程猶遠梅花信可傳子規
啼到曉鸚鵡鎖經年應羡冥冥者東風羽翼全
七言律
旅館聞雁别友人(唐)趙嘏
路遶秋塘首獨搔背羣燕雁正呼號故關何處重相失
碧落有雲終自高旅宿去緘他日恨單飛誰訝此生勞
行衣濕盡千山雪腸斷金籠好羽毛
歸雁(唐)陸龜蒙
北走南征類我曹天涯迢遞翼應勞似悲邊雪音猶苦
初背嶽雲行未高月島聚棲防暗繳風灘斜起避驚濤
時人不問隨陽意空拾闌邊翡翠毛
題雁(唐)鄭谷
八月凉風九月霜蓼花紅澹葦條黃石頭城下波搖影
星子灣西雲間行驚散漁家吹短笛失羣征戍鎖殘陽
故鄉聞爾亦惆悵何况扁舟非故鄉
新雁(唐)吳融
湘浦春波始北歸玉關搖落又南飛數聲飄去和秋色
一字横來背晩暉紫閣高翻雲羃羃㶚川低度雨微微
莫從思婦臺邊過未得征人萬里衣
鴻(唐)徐夤
行如兄弟影連空春去秋來燕不同紫塞别當寒露白
碧山飛入暮霞紅宣王德美周詩内蘇武書傳漢苑中
况解銜蘆避弓箭一聲歸唳楚天風
雁(唐)黃滔
楚岸花晴塞柳衰年年南北去來期江城日暮見飛處
旅館月明聞過時萬里風霜休更恨滿川煙草且須疑
洞庭雲水瀟湘雨好把寒更一一知
賓雁(宋)韓琦
候時賓雁覺秋分便委寒霜遡楚氛一片畫屏横遠岫
幾行書字貼輕雲信通離闊誠虚語聲到英雄似不聞
莫趁衡陽戀閒暖南兒矰繳正紛紛
和孫侔雁蕩(宋)梅堯臣
雁蕩高高路莫通銜蘆秋葉入雲峯山頭水闊不見影
巖下沙平時有蹤千仞柱天何斂閃萬工揮筆漫輕濃
葛巾蠟屐未能著空羡青蒼重復重
詠雁(元)曹伯啟
塞色波光秋影涵數行天字到江南銜蘆有為防矰繳
擇地無心入瘴嵐寒暑相催猶可避稲梁雖好不宜貪
哀鳴欲動何人意獵騎彎弧酒正酣
賦飛鴻送胡則大(元)楊載
年年客裏見飛鴻成陣成行上碧空杳杳江湖尋故侣
蕭蕭蘆葦下新叢翺翔已出雲霄上飲啄寧來沼沚中
今日似君歸去好扁舟一夜起東風
雁賓(元)謝宗可
地北天南萬里身驚寒昨夜過邊塵暫隨沙漠秋來夢
畱得湘江社後春水宿雲飛同是客風嘹月唳自相親
荒汀斷渚年年路應認蘆花作主人
雁字謝宗可
蘆花月㡳寄秋情陣影南飛勢不停一畫寫開湘水碧
半行草破楚天青雲牋冷印蟲書迹煙墨濃摹鳥篆形
題盡子卿心事苦斷文無數落寒汀
白雁謝宗可
翅老西風絶點瑕秋江難認宿蘆花雲邊字缺銀鉤斷
月下筝閒玉柱斜影亂飛鷗回遠浦陣迷宿鷺落平沙
聲聲呌起蘇郎恨為帶吳霜染鬢華
清谿落雁(元)曹文晦
清谿谿口荻花秋底事年年伴白鷗北去不辭書帛寄
南來非為稲粱謀荒煙渺渺長橋外落葉蕭蕭古渡頭
見說洞庭風月好碧波千頃少漁舟
白雁(明)徐舫
出塞風沙不浣衣要分秋色占鷗磯遠書玉宇傳霜信
斜落銀筝暎冷暉楚澤雲昏無片影湘江月黑見孤飛
當年繫帛還蘇武漢節仍全皓首歸
白雁(明)顧文昱
萬里西風吹羽儀獨傳霜翰向南飛蘆花暎月迷清影
江水涵秋點素輝錦瑟夜調冰作柱玉關曉度雪沾衣
天涯兄弟離羣久皓首江湖猶未歸
孤雁(明)瞿佑
失伴離羣不憚勞此心終不在蓬蒿百年海内皆兄弟
萬里雲間一羽毛夜月相隨形影在秋風獨立性情高
鵷行鷺序休相笑朋黨何須似爾曹
歸雁(明)沈恒
冥鴻不覺又逢春遠別湘南北向秦雲接斷行天漠漠
江涵歸影水粼粼關山呌落三更月旅館愁驚萬里人
莫怪東風吹去翮清秋蘆渚又来賓
旅中聞雁(明)駱文盛
西風鴻雁惜離羣露下天高仿彿聞方訝北来衝遠塞
忽驚南去入寒雲千山落葉還秋杪一卷殘書且夜分
無那餘音更嘹喨倚樓鄉思益紛紛
雁字(明)朱之蕃
長空清迥淨秋雲杖倚斜陽數雁羣吹隔狂飈存斷簡
翔依沙溆見廻紋霞江點綴摩崖碣蘆岸聯翩白練裙
衡嶽峯高歸羽急疑探二酉發竒文
雁朱之蕃
郊原曠望入秋深序列南翔見候禽墮影高空隨落木
蜚聲午夜雜寒砧湘江霜月連玄塞北海音書到上林
矰繳未湏勞弋慕平沙遠水寄閒心
詠雁字(明)唐時升
蒹葭白露早紛紛上下參差意象分朔漠南來應累譯
衡陽北望盡同文方思坐卧觀三日又見紆廻作五雲
一一總成龍鳳質可教容易換鵝羣
其二
一夜風霜過洞庭莫徭惆悵羡冥冥蘆洲掩暎成飛白
竹塢廻翔欲殺青右轉正如秦代璽横行疑寫梵王經
君歸直向燕然去且為皇家好勒銘
其三
翩翩六翮破寒煙初月纖纖列宿連雨後糢糊濃淡墨
風前斷續短長篇綵霞淨拭紅絲硯銀漢平鋪白地牋
自罷結繩書契起憐君長在網羅邊
其四
黃昏風雨黯東西何事皇皇不肯棲共指漂鸞兼泊鳳
難分野鶩與家雞影過平嶂如書壁聲落前汀似印泥
誰把文章移北斗君家兄弟羽毛齊
其五
漠北湖南萬里通年年為客任長風飲時渴驥奔泉上
棲處驚蛇入草中空裏作書皆咄咄日來多暇不匆匆
張芝自有凌雲意莫比藏真老秃翁
其六
遠拂殘霞攪斷雲始知筆陣掃千軍元常法備皆三折
阿買詩成寫八分賦客近為離合體經生能辨古今文
危峯阻日君須記隴首羣飛背夕曛
是夕聞雁(明)王鏳
蕭蕭落木黑波生燭暗杯空三四聲蘆作綠花枝尚脆
菰垂白露米先傾我來賓至飛廻處君向人歸厭歴程
燕子輕身真自喜不堪此際有逢迎
五言絶句
賦得早雁出雲鳴(唐)太宗
初秋玉露清早雁出空鳴隔雲時亂影因風乍合聲
南中詠雁(唐)韋承慶
萬里人南去三春雁北飛不知何歲月得與爾同歸
秋雁(唐)褚亮
日暮霜風急羽翮轉難任為有傳書意翩翩入上林
聞雁(唐)韋應物
故園渺何處歸思方悠哉淮南秋雨夜高齋聞雁來
水宿聞雁(唐)李益
早雁忽為䨇驚秋風水窗夜長人自起星月滿空江
雁(唐)陸龜蒙
南北路何長中間萬弋張不知煙霧裏幾隻到衡陽
雁(宋)陳師道
來往違寒暑飛鳴在稲粱未知溟海大不肯過衡陽
秋雁圖(元)楊維楨
野水江湖遠秋風蘆葉黃南飛舊兄弟一一自成行
聞雁憶弟子培(明)宗臣
秋雨千峯散寒雲萬里開不知天際雁幾日故園來
聞雁(明)僧道衍
鳴雁為離羣餘哀度水雲那知故鄉夜亦似客中聞
六言絶句
惠崇蘆雁(宋)蘇軾
惠崇煙雨蘆雁坐我瀟湘洞庭欲買扁舟歸去故人云
是丹青
題王子慶所藏大年墨雁(元)趙孟頫
鴻雁棲棲遵渚黃蘆索索鳴秋羡殺承平公子筆端萬
里滄洲
七言絶句
官池春雁(唐)杜甫
自古稻粱多不足至今鸂鶒亂為羣且休悵望看春水
更恐歸飛隔暮雲
其二
青春欲盡急還鄉紫塞寧論尚有霜翅在雲天終不遠
力微矰繳絶須防
歸雁(唐)錢起
瀟湘何事等閒回水碧沙明两岸苔二十五絃彈夜月
不勝清怨却飛來
雁(唐)薛能
肅肅雍雍義有餘九天鸞鳳莫相疎惟應静向山窗過
激發英雄夜讀書
夜泊詠棲鴻(唐)陸龜蒙
可憐霜月暫相依莫向衡陽趁隊飛同是江天寒夜客
羽毛單薄稲粱微
題新雁(唐)杜荀鶴
暮天新雁起汀洲紅蓼花疎水國秋想得故園今夜月
幾人相憶在江樓
聞雁(唐)林寬
接影横空背雪飛聲聲寒出玉關遲上陽宫裏三千夢
月冷風清聞過時
小雁蕩(宋)王十朋
歸雁行飛集澗阿不貪江海稲粱多峯頭一蕩雖然小
飲啄猶堪避網羅
聞雁(宋)陸游
過盡江南把酒稀熏籠香冷換春衣秦關漢苑無消息
又在江南送雁歸
聞新雁有感陸游
新雁南來片影孤冷雲深處宿菰蘆不知湘水巴陵路
曾記漁陽上谷無
春半聞歸雁(宋)楊萬里
春光深淺没人知我正南歸雁北歸頭上一聲如話別
一生長是背人飛
題趙大年蘆雁(元)戴表元
寒更索索警霜叢兄弟當年意自同猶是江湖太平處
未妨沈著卧秋風
見雁有懷(元)黃庚
滿眼西風憶故廬親朋音問久相疎年年江上無情雁
只帶秋來不帶書
四雁圖(元)任士林
江北江南秋正驕孤飛萬里氣方豪平生慣有冰霜翼
却笑東風燕雀高
沙雁(元)楊載
漠漠寒煙樹影微一行沙雁背人飛江南江北秋將盡
客子如今猶未歸
題王元善赴北清江新雁圖(元)黃鎮成
江南春水拍天齊鴻雁成行向北飛未必雲山便相隔
秋風還帶夕陽歸
題墨雁(元)楊維楨
黃沙衰草羽毿毿八月天山冷不堪昨夜朔風吹過影
盡將秋色到天南
聞雁(元)丁鶴年
月落江城轉四更旅魂和夢到灤京醒來獨背寒燈坐
風送長空雁幾聲
自題蘆洲聚雁圖(明)朱芾
夜窗聽雨話巴山又入瀟湘水竹間滿渚冥鴻誰得似
碧天飛去又飛還
蘆雁(明)王澤
拍天煙水接瀟湘蘆葦秋風葉葉凉何處漁郎夜吹笛
雁羣驚起不成行
九月十七日聞雁寄董莊(明)徐賁
晚意秋隂雨不分渚蘆沙竹護寒雲雁聲客裏誰先聽
愁絶惟應我共君
題蘆雁圖(明)胡奎
草草書空不作行相呼相喚過衡陽蘆花月冷應無夢
啄盡寒沙一夜霜
早雁(明)高棅
凉霜八月塞天寒飛度衡陽楚水寬少婦樓頭初掩瑟
一行先向夕陽看
題雁(明)王紱
聯翩飛處影横斜暝色和烟暗荻花遠水微茫秋萬頃
不妨隨意落平沙
宿雁圖(明)張泰
理卷霜毛宿晚汀旅魂應自繞秋冥西風莫攪蒹葭水
月苦沙寒易得醒
月夜下桐江聞孤雁(明)王叔承
煙月滿江漁火寒一聲孤雁下蘆灘隔天總有家書到
水碧山青不耐看
清江閘聞雁(明)李瑋
數聲江滸三更雁孤影霜天萬里身新冷猶如先避雪
南來應笑北行人
二月聞雁(明)孫承宗
九月邊庭無雁來關門不逐雁門開春來塞上希矰繳
花信風前一一回
其二
孤鴻幾日過長安拖得春旗露未乾應說邊庭花信早
征衣初擬褪春寒
題一雁圖(明)僧德祥
萬里江湖一葉身來時逢雪又逢春天南地北年年客
只有蘆花似故人
御定佩文齋詠物詩選卷四百二十六
