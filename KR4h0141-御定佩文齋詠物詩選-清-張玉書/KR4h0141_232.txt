欽定四庫全書
御定佩文齋詠物詩選卷二百三十二
佛寺類
五言古
開善寺法會(梁)蕭統
棲烏猶未翔命駕出山莊詰屈登馬嶺回互入羊腸稍
看原藹藹漸見岫蒼蒼落星埋遠樹新霧起朝陽隂池
宿早鴈寒風催夜霜兹地信閒寂清曠惟道場玉樹琉
璃水羽帳鬱金牀紫柱珊瑚地神幢明月璫牽蘿下石
磴攀桂陟松梁澗斜日欲隱煙生樓半藏千祀終何邁
百代歸我皇神功照不極睿鏡湛無方法輪明暗室慧
海渡慈航塵根久未洗希霑垂露光
遊光宅寺詩應令(梁)簡文帝
陪遊入舊豐雲氣鬱青蔥紫陌垂青柳輕槐拂慧風八
泉光綺樹四柱曖臨空翠網隨煙碧丹花共日紅方欣
大雲溥慈波流淨宫
奉和往虎窟山寺(梁)陸罩
雞鳴動睟駕柰苑睠晨遊朱鑣陵九達青蓋出層樓歲
華滿芳岫虹彩被春洲葆吹臨風遠旌羽映九斿喬枝
隱脩逕曲澗聚輕流徘徊花草合瀏亮鳥聲遒金盤響
清梵涌塔應鳴桴慧雲方靡靡法水正悠悠實歸徒荷
教信解愧難酬
奉和往虎窟山寺(梁)王冏
美境多勝跡道場實兹地造化本靈竒人功兼製置房
廊相映屬階閣並殊異高明畱睿賞清淨穆神思豫遊
窮嶺歴藉此方春至野花奪人眼山鶯紛可喜風景共
鮮華水石相輝媚法像無塵染真僧絶名利陪遊既伏
心聞道方刻意
仰同令君攝山棲霞寺山房夜坐六韻
(陳)徐孝克
戒壇青石路靈相紫金峰影盡皈依鴿餐迎守護龍晨
朝宣寳偈寒夜斂疎鐘雞蘭靜含握仁智獨從容五禪
清慮表七覺蕩心封願言於此處攜手屢相逢
靜卧棲霞寺房望徐祭酒(陳)江總
絶俗俗無侣脩心心自齋連崖夕氣合虚宇宿雲霾卧
藤新接戶欹石久成階樹聲非有意禽戲似忘懷故人
市朝狎心期林壑乖惟憐對芳杜可以為吾儕
經始興廣果寺題愷法師山房江總
息舟候香埠悵别在寒林竹近交枝亂山長絶逕深輕
飛入定影落照有疎隂不見投雲狀空畱折桂心
和崔侍中從駕經山寺(北齊)蕭慤
鉤陳夜警徼河漢曉縱横遊騎騰文馬前驅轉翠旌野
禽喧曙色山樹動秋聲雲表金輪見巖端畫栱明塔疑
從地湧蓋似積香成泉高下澑急松古上枝平儀台多
壯思麗藻蔚緣情自嗤非照乘何以繼連城
雲居寺高頂(北周)王褎
中峰雲已合絶頂日猶晴邑居隨望近風煙對眼生
謁慈恩寺題奘法師房(唐)太宗
停軒觀福殿遊目眺皇畿法輪含日轉花蓋接雲飛翠
煙香綺閣丹霞光寳衣旛虹遥合彩空外迥分暉蕭然
登十地自得會三歸
題終南翠微寺空上人房(唐)孟浩然
翠微終南裏雨後宜返照閉關久沈冥杖策一登眺遂
造幽人室始知靜者妙儒道雖異門雲林頗同調兩心
相喜得畢景共談笑暝還高窗眠時見遠山燒緬懷赤
城標更憶臨海嶠風泉有清音何必蘇門嘯
宿天竺寺(唐)陶翰
松柏亂巖口山西微徑通天開一峰見宮闕生虚空正
殿倚霞壁千樓標石叢夜來猿鳥静鐘梵寒雲中岑翠
暎湖月泉聲雜谿風心超諸境外了與懸解同明發氣
候改起視長崖東湖色濃蕩漾海光漸曈曚葛仙跡尚
在許氏道猶崇獨往古來事幽懷期二公
遊天竺寺(唐)崔顥
晨登天竺山山殿朝陽曉厓泉爭噴薄江岫相縈繞直
上孤頂高平看衆峰小南州十二月地煖冰雪少青翠
滿寒山藤蘿覆冬沼花龕瀑布側青壁石林杪鳴鐘集
人天施飯聚猿鳥洗意歸清淨澄心悟空了始知世上
人萬物一何擾
藍田山石門精舍(唐)王維
落日山水好漾舟信歸風探竒不覺遠因以緣源窮遥
愛雲木秀初疑路不同安知清流轉偶與前山通捨舟
理輕策果然惬所適老僧四五人逍遥蔭松柏朝梵林
未曙夜禪山更寂道心及牧童世事問樵客暝宿長林
下焚香卧瑶席澗芳襲人衣山月暎石壁再尋畏迷誤
明發更登歴笑謝桃源人花紅復來覿
至閒居精舍呈正上人(唐)儲光羲
太室三招提其趣皆不同不同非一趣况是天游宫雙
嶺前夾門閣道復橫空寳坊若花積宛轉不可窮流泉
自成池青松信饒風秋晏景氣迥晶明丹素功近將隱
者鄰遠與西山通大師假慧照念以息微躬
同羣公題中山寺(唐)高適
平原十里外稍稍雲巖深遂及清淨所都無人世心名
僧既禮謁高閣復登臨石壁倚松逕山田多栗林超遥
盡巘㟧逼側仍嶇&KR0706;吾欲休世事於焉聊自任
青龍寺曇壁上人院集(唐)裴廸
靈境信為絶法堂出塵氛自然成高致向下看浮雲迤
邐峰岫列參差閭井分林端遠堞見風末疎鐘聞吾師
久禪寂在世超人羣
題鶴林寺(唐)綦母潛
道門隱形勝向背臨層霄松覆山殿冷花藏谿路遥珊
珊寳旛挂焰焰明燈燒遲日半空谷春風連上潮少憑
水木興暫令身心調願謝㩦手客兹山禪誦饒
送崔十二遊天竺寺(唐)李白
遥聞天竺寺夢想懷東越每年海樹霜桂子落秋月送
君遊此地已屬流芳歇待我來歲行相隨浮溟渤
與從姪杭州刺史良遊天竺寺李白
挂席凌蓬丘觀濤憩樟樓三山動逸興五馬同遨遊天
竺森在眼松風颯驚秋覽雲測變化弄水窮清幽疉嶂
隔遥響當軒寫歸流詩成傲雲月佳趣滿吳洲
安州般若寺水閣納凉喜遇薛員外乂
李白
翛然金園賞遠近含晴光樓臺成海氣草木皆天香忽
逢青雲士共解丹霞裳水退池上熱風生松下凉吞討
破萬象褰窺臨衆芳而我遺有漏與君用無方心垢都
已滅永言題禪房
出關經華嶽寺訪法華雲公(唐)岑參
野寺聊解鞍偶見法華僧開門對西嶽石壁青崚層竹
徑厚蒼苔松門盤紫藤長廊列古畫高殿懸孤燈五月
山雨熱三峰火雲蒸側聞樵人言深谷猶積冰久願尋
此山至今嗟未能謫官忽東走王程苦相仍欲去戀雙
樹何由窮一乘月輪吐山郭夜色空清澄
聞崔十二侍御灌口夜宿報恩寺
岑參
聞君尋野寺便宿支公房谿月冷深殿江雲擁廻廊然
燈松林靜煮茗柴門香勝事不可接相思幽興長
題華嚴寺瓌公禪房岑參
寺南幾十峰峰翠晴可掬朝從老僧飯昨日崖口宿錫
杖倚孤松繩牀映深竹東谿草堂路來往行自熟生事
在雲山誰能復羈束
遊龍門奉先寺(唐)杜甫
已從招提遊更宿招提境隂壑生靈籟月林散清影天
闕象緯逼雲卧衣裳冷欲覺聞晨鐘令人發深省
題棲霞寺(唐)張暈
躋險入幽林翠微含竹殿泉聲無休歇山色時隠見潮
來雜風雨梅落成霜霰一從方外遊頓覺塵心變
奉陪蕭使君入鮑達洞尋靈山寺
(唐)劉長卿
山居秋更鮮秋江相映碧獨臨滄洲路如待挂帆客遂
使康樂侯披榛著雙屐入雲開嶺道永日尋泉脈古寺
隱青冥空中寒磬夕蒼苔絶行逕飛鳥去無跡樹杪下
歸人水聲過幽石任情趣愈遠移步竒屢易蘿木靜蒙
蒙風煙深寂寂徘徊未能去畏共桃源隔
莊嚴精舍遊集(唐)韋應物
良遊因時暇乃在西南隅綠煙凝層城豐草滿通衢精
舍何崇曠煩跼一弘舒架虹施廣蔭構雲眺八區即此
塵境遠忽聞幽鳥殊新林泛景光叢綠含露濡永日亮
難遂平生少歡娱誰能遽還歸幸與高士俱
行寬禪師院韋應物
北望極長廊斜扉掩叢竹亭午一來尋院幽僧亦獨唯
聞山鳥啼愛此林下宿
遊終南龍池寺(唐)孟郊
飛鳥不到處僧房終南巔龍在水長碧雨開山更鮮步
出白日上坐依清谿邊地寒松桂短石險道路偏晚磬
送歸客數聲落遥天
偶遊石盎僧舍(唐)杜牧
敬岑草浮光句沚水解脈悒鬱乍怡融凝嚴忽頹坼梅
纇煖眠酣風緒和無力鳬浴漲汪汪雛嬌邨羃羃落日
美樓臺輕煙飾阡陌瀲綠古津遠積潤苔基釋孰謂漢
陵人來作江汀客載筆念無能捧籌慙所畫任轡偶追
閒逢幽果遭適僧語淡如雲塵事繁堪織今古幾輩人
而我何能息
同曼叔遊菩提寺(宋)韓維
高城如破崖寺帶喬木古禪房掩清晝佛畫剥寒雨荒
池野蔓合濁水佳蓮吐蕭條聫騎遊澹泊對僧語秋風
日夕好勝事從此數
端午遍遊諸寺得禪字(宋)蘇軾
肩輿任所適遇勝輙畱連焚香引幽步酌茗開淨筵微
雨止還作小窗幽更妍盆山不見日草木自蒼然忽登
最高塔眼界窮大千卞峰照城郭震澤浮雲天深沈既
可喜曠蕩亦所便幽尋未云畢墟落生晚煙歸來記所
歴耿耿清不眠道人亦未寢孤燈同夜禪
峽山寺蘇軾
天開清遠峽地轉凝碧灣我行無遲速攝衣步孱顔山
僧本幽獨乞食况未還雲確水自舂松門風為關石泉
解娛客琴筑鳴空山佳人劒翁孫遊戲暫人間忽憶嘯
雲侣賦詩畱玉環林深不可見霧雨霾髻鬟
香積寺(宋)文同
道險轉詰曲山深愈巑岏行松耳目清入竹襟䄂寒殿
閣紅芙蓉嵓巒碧琅玕高僧把金字擁衲對雲看
妙光菴(宋)孫覿
孤煙抱水邨落日滿雲樹亂山如連環楊柳是門處青
繚竹谿灣翠點苔石路鐘魚寂無聲白日掩僧戶茗椀
酌雲腴香篆擢煙縷坐穩不知夕炯炯山月吐
過報德菴(宋)劉子翬
循谿踏危矼路入篔簹隖森森翠櫺間一榦横清雨茶
煙日月靜石壁軒扉古盡兹北山傍小勝無遺取
落星寺(宋)朱子
浩浩長江水東逝無停波及此一回薄湖平煙浪多孤
嶼屹中川層臺起周阿晨望愛明滅夕游驚蕩磨極目
青冥茫回瞻碧嵯峨不復車馬迹惟聞榜人歌我願辭
世紛兹焉老漁蓑會有滄浪子鳴舷夜相過
臨谿寺(宋)范成大
萬山遶竮竛二水奔澒洞亭亭林中寺金碧燦櫩棟觧
鞍得蒲團卧受瓦爐供少捐一炊頃暫作百年夢無人
自驚覺幽禽正清哢倦客如殘僧無力供世用此行端
為山紫翠迭迎送漱井出門去驚塵撲飛鞚
少林(金)元好問
雲林入清深禪房坐蕭爽澄泉潔餘習高鳥喚長往我
無玄豹姿謾有紫霞想回首山中雲靈芝日應長
遊雲水菴(元)劉因
乘春奮幽潛觀化登丘山哀淙聞遠壑息駕思雲關墾
石密松桂結屋珍茅管生煙紛漠漠激流散潺潺山石
浮夀色澗木榮歡顔覽物有真意撫節驚循環悠然千
載情儼若盤石間眷焉欲晤語古人何當還
宿福海寺(元)戴表元
斲巖蒼龍角汲流紫雲根道人不絶俗自然無耳喧屋
脊挂脩嶺一日過千轅此中但高卧松風有清言聽之
亦無有風定松在門炊成我欲去獨鶴鳴朝暾
慶夀僧舍即事(元)趙孟頫
白雨映青松蕭颯灑朱閣稍覺暑氣銷微凉度疎箔客
居秋寺古心跡俱寂寞夕蟲鳴階砌孤螢炯叢薄展轉
懷故鄉時聞風鳴鐸
至正已亥四月廿二日宿翠峰禪室登畱雲閣
數日與淨蓮公(元)高克恭
米老天機清夢入煙雲窟山河大地影玻瓈鏡中出任
自選勝場莫浪翻墨汁今於西湖濱割取南半壁
宿棲眞院分韻得獨字(元)于石
空翠冷滴衣石蘚滑吾足偶隨白雲去棲此林下屋樓
影挂斜陽鐘聲出深竹山僧老面壁誰與伴幽獨分我
雲半間欹枕聽飛瀑
再遊石壁寺于石
曾為石壁遊更借僧房宿樓閣倚林腰谿山醒塵目敲
門尋舊僧清響應林谷老僧不厭客分我雲半屋禪月
豈後身尚餘詩滿腹疑我亦荀鶴再與賦漢牧汲井晝
煮茶洗鉢夜分粥山空人語寂邀我入深竹獨抱無絃
琴不唱浮生曲月樹影參差風灘聲斷續翛然出塵表
身世轉幽獨明朝出山去無言笑相矚江上石牛眠秋
草為誰綠
題雲菴(元)李存
夜宿雲菴中白雲滿牀頭客來雲不語客去雲不畱明
日在山下白雲何處求
福山菴(元)黃清老
晨光海上來雲氣升萬壑雞鳴落花中殘鐘度城郭菴
僧戴星出我自飯藜藿寧知天地心但有山水樂書燈
夜搖動霧氣侵几閣開扉得新月欲掩見棲雀煙霞暫
相違筆硯庶有託但畱松間雪付與雙白鶴庭柯換故
葉林竹脫新籜何日芝草開拏舟赴前約
過廣福寺石屏山房懷曾子白脩撰陳伯清侍
講(元)陳高
游行滯春雨憩息依禪林寺門閉寥闃崖石聳嶔崟幽
禽飛復止脩竹何森森賞寂屏塵慮觀空起遐心分榻
坐雲影廵廊步晚隂緬懷玉堂彦曾此共登臨惆悵撫
遺跡石徑蒼苔深
遊惠山寺(元)鄭元祐
百里盡平壤兹山忽中蟠谽谺得宏深紆徐納平寬僧
坊隱其腹崇構居桓桓立神衛觚稜緣雲置闌干我來
玄冬交榜舟起微瀾天連黃沙白露委青林丹地無車
馬塵松筠政堅完蒼然後彫意彼此不厭看稍稍涉其
厓探深汲清寒恭惟桑苧翁出處良獨難帝青九萬里
冥飛見脩翰空畱雪泥跡莫究清淨觀煮茗滌煩暑晏
然有餘歡
同子充濬仲遊北山夜宿覺慈院
(元)戴良
窮年厭喧囂今晨惬游衍豈伊清曠懷直為朋知展指
塗陽已升入谷光未顯涉流既百折尋山亦千轉停策
樹頻倚攀林芳屢搴路夷始出幽山暝復凌緬佛廬既
棲薄僧榻聊息偃地僻心自怡俗遠慮乃遣明發有佳
趣勝處將歴踐
楞伽寺得月臺(元)僧宗衍
月出湖水湄清輝映林屋山明秋樹靜照見幽鳥宿開
門誰遣入俯磵近可掬道人猶未眠經聲出深竹
晨詣祥符寺(明)劉基
上馬雞始鳴入寺鐘未歇草際起微風林端淡斜月僧
房湛幽寂假寐待明發松徑斷無人經聲在清樾
南峰寺(明)高啓
樵歸衆山昏天峰尚餘景欲投石門宿更度西南嶺遠
聞雲間鐘蘿徑入寺永懸燈照靜室一禮支公影鳥鳴
澗壑空泉響窗戶冷對此問山僧何如沃洲境
楞伽寺高啓
夕陽西下嶂返照東湖水來尋古寺游楓葉秋幾里叩
門山猿驚維馬林鳥起鐘聲出煙去半落漁舟裏楞伽
義未曉塵累方自耻欲打塔銘碑從僧乞山紙
過雲巖(在虎丘寺)(明)張羽
逶迤度前峰到寺行屢歇齋庖竹外煙汲路松間雪覩
水悟真源聞香解禪悦欲共老僧言相對還無說
衍上人蕭然齋(明)徐賁
高林灑繁露閒齋自翛然俄聞一葉墜應我琴中絃野
水寒欲淺遥岑秋更妍清晨理梵罷窗扉靄餘煙
金雞巖僧室(明)林鴻
遠公青蓮宇百尺構雲闕一徑入松蘿山泉濯苔髮石
房彈玉琴清響在林樾夜來滄海寒夢遶波上月微吟
白雲篇高興了未輟未能悟聲聞安得離言說
宿黃梅五祖寺林鴻
佛祖說法處迥與諸天鄰珠宮歴浩劫桂殿餘真身登
攀訪靈異禮謁知宿因地遠泉石怪人閒猿鳥馴松杉
覆窗戶濕竹清衣巾花雨出深夜天香來暮春久知簮
組妄思與緇錫親所希慧燈影為余照迷津
宿夾江寺(明)方孝孺
窗開覺山近院凉知雨足淡月透疎櫺流螢度深竹心
空慮仍澹神清夢難熟起坐佛燈前閒抽易書讀
遊君山寺(明)薛瑄
為愛湖中山遂尋山下路躋攀轉幽邃澗谷亦回互石
磴足莓苔青林雜煙霧前行如有窮嵐嶺乍分布招提
壓重湖千里周一顧孤峰四無根形氣自依附山僧復
導我窈窕更徐步疎籬野蔓懸老圃寒泉注徑轉山房
深重與絶境遇白雲簷外生清風竹間度庭花雜無名
歲晏色猶故澄心得妙觀忘言契良晤愛此林壑清遂
薄塵俗務重來待何時尚子畢嫁娶
天界寺(明)蔡羽
秋晨慕虚覽梵宇謝埃鬱前壠未及踰中林庶欵述入
門躡颼飅循隩多扃鐍紫院隂霞興瑶階錦苔出問柏
知僧年藉花蔭佛日晝憩夕忘返神恬形寡役懴往坐
獨冥玩空麈徐拂終寓豈不歡旋輿未能釋
秋夜宿東白啓師方丈(明)沈遇
竹梧滿秋庭蕭蕭凉氣早孤燈照跏趺高僧坐來曉風
清鶴夢醒雲淡鐘聲杳塵事永相忘心空衆緣了
宿牛首寺(明)陳鐸
到寺萬緣絶蕭然宿峰頂蒼蒼野色新漠漠秋煙暝相
期話三生夜坐石根冷微凉入虚闌老鶴語桐井支郎
翻經處松子落古鼎白露下高空濕雲壓幽境望極巔
厓前寒籬眇邨徑談久明月來照我天地靜自汲石泉
水同僧瀹佳茗天風在林末空翠散復整一乘演微機
開豁自慙省疎竹何蕭蕭雲房亂燈影
自茶磨入治平寺(明)程嘉燧
日昃山路閒林木紛如結環溝引湖流經橋見曲折路
枉寺門出高榆對森列連岡亘城隄玦斷宛當闑斜日
射山翠玲瓏暎松徹香氣行客聞心閒忘分别
過高峰菴(明)吳鼎芳
林廻覺路枉路枉亦自適光風不作寒吹煙半晴濕澗
春多異芳嶺月少行跡犬吠空山雲山僧杖藜出
棲雲寺(明)徐&KR0958;
出自東郊門蘿徑轉幽邃刹影入層雲雞聲落空翠鐘
響答松濤爐煙和花氣斜日下遥岑殘僧獨歸寺
七言古
大覺高僧蘭若(唐)杜甫
巫山不見廬山遠松林蘭若秋風晚一老猶鳴日暮鐘
諸僧尚乞齋時飯香爐峰色隱晴湖種杏仙家近白榆
飛鍚去年啼邑子獻花何日許門徒
題台州隱靜寺(唐)王建
隱靜靈山寺天鑿杯渡飛來建巖壑五峰直上插銀河
一澗當空瀉寥廓崆峒黯淡碧琉璃白雲吞吐紅蓮閣
不知勢壓天幾重鐘聲常在月中落
和丁寳臣遊甘泉寺(宋)歐陽脩
江上孤峰蔽綠蘿縣樓終日對嵯峨叢林已廢姜祠在
事迹難尋楚語訛空餘一派寒巖側澄碧泓渟涵玉色
野僧豈解惜清泉蠻俗那知為勝迹西陵老令好尋幽
時共登臨向此遊欹危一徑穿林樾盤石蒼苔畱客歇
山深雲日變隂晴澗柏巖松度歲青谷裏花開知地煖
林間鳥語作春聲依依渡口夕陽時却望層巒在翠微
城頭暮鼓休催客更待橫江弄月歸
二十七日自陽平至斜谷宿於南山中蟠龍寺
(宋)蘇軾
横槎晚渡碧澗口騎馬夜入南山谷谷中暗水響瀧瀧
嶺上疎星明煜煜寺藏巖底千萬仞路轉山腰三百曲
風生飢虎嘯空林月黑驚麏竄脩竹入門突兀見深殿
照佛青熒有殘燭媿無酒食待遊人旋斫杉松煮谿䔩
板閣獨眠驚旅枕木魚曉動隨僧粥起觀萬瓦鬱參差
目亂千巖散紅綠門前商賈負椒荈山後咫尺連巴蜀
何時歸耕江上田一夜心逐南飛鵠
自普照遊二菴蘇軾
長松吟風晚雨細東菴半掩西菴閉山行盡日不逄人
裛裛野梅香入袂居僧笑我戀清景自厭山深出無計
我雖愛山亦自笑獨往神傷後難繼不如西湖飲美酒
紅杏碧桃香覆髻作詩寄謝採薇翁本不避人那避世
五言律
遊梵宇三覺寺(唐)王勃
杏閣披青磴琱臺控紫岑葉齊山路狹花積野壇深蘿
幌棲禪影松門聽梵音遽忻陪妙躅延賞滌煩襟
陪潤州薛司空丹徒桂明府遊招隱寺
(唐)駱賓王
共尋招隱寺初識戴顒家還依舊泉壑應改昔雲霞綠
竹寒天筍紅蕉臘月花金繩儻畱客為繫日光斜
夏日遊暉上人房(唐)陳子昂
山水開精舍琴歌列梵筵人疑白樓賞地似竹林禪對
戶池光亂交軒巖翠連色空今已寂乘月弄澄泉
奉和聖製同皇太子遊慈恩寺應制
(唐)沈佺期
肅肅蓮花界熒熒貝葉宫金人來夢裏白馬出城中湧
塔初從地焚香欲徧空天歌應春籥非是為春風
遊少林寺沈佺期
長歌遊寳地徙倚對珠林鴈塔丹青古龍池歲月深紺
園澄夕霽碧殿下秋隂歸路煙霞晚山蟬處處吟
樂城白鶴寺沈佺期
碧海開龍藏青雲起鴈堂潮聲迎法鼓雨氣濕天香樹
接前山暗谿承瀑水凉無言謫居遠清靜得空王
遊韶州廣界寺(唐)宋之問
影殿臨丹壑香臺隱翠霞巢飛含象鳥砌蹋雨空花寳
鐸搖初霽金池映晚沙莫愁歸路遠門外有三車
奉和聖製閏九月九日登莊嚴總持二寺閣
宋之問
閏月再重陽仙輿歴寳坊帝歌雲稍白御酒菊猶黃風
鐸喧行漏天花拂舞行豫遊多景福梵宇日生光
幸岳寺應制宋之問
暫幸珠筵地俱憐石瀨清汎流張翠幕拂迥挂紅旌雅
曲龍調管芳樽蟻泛觥陪歡玉座晚復得聽金聲
宿雲門寺閣(唐)孫逖
香閣東山下煙花象外幽懸燈千嶂夕卷幔五湖秋畫
壁餘鴻鴈紗窗宿斗牛更疑天路近夢與白雲遊
同皇甫兵曹天宮寺浴室新成招友人賞會
(唐)宼坦
溫室歡初就蘭交託勝因共聽無漏法兼濯有為塵水
潔三空性香霑四大身清心多善友頌德慰同人
題義公禪房(唐)孟浩然
義公習禪處結構依空林戶外一峰秀階前衆壑深夕
陽連雨足空翠落庭隂看取蓮花淨方知不染心
宿立公房孟浩然
支遁初求道深公笑買山何如石巖趣自入戶庭間苔
澗春泉滿蘿軒夜月閒能令許玄度吟卧不知還
遊景光寺孟浩然
龍象經行處山腰度石關屢迷青嶂合時愛綠蘿閒宴
息花林下高談竹嶼間寥寥隔塵事疑是入雞山
江夏陪長史叔及薛明府宴興德寺南閣
(唐)李白
紺殿横江上青山落鏡中岸廻沙不盡日映水成空天
樂流香閣蓮舟颺晚風恭陪竹林宴畱醉與陶公
宿龍興寺(唐)綦母潛
香刹夜忘歸松清古殿扉燈明方丈室珠繫比丘衣白
月傳心淨青蓮喻法微天花落不盡處處鳥銜飛
題靈隱寺山頂禪院綦母潛
招提此山頂下界不相聞塔影挂清漢鐘聲和白雲觀
空靜室掩行道衆香焚且駐西來駕人天日未曛
過香積寺(唐)王維
不知香積寺數里入雲峰古木無人徑深山何處鐘泉
聲咽危石日色冷青松薄暮空潭曲安禪制毒龍
登辨覺寺王維
竹徑從初地蓮峰出化城窗中三楚盡林外九江平嫩
草承趺坐長松響梵聲空居法雲外觀世得無生
過感化寺曇興上人山院王維
暮持笻竹杖相待虎谿頭催客聞山響歸房逐水流野
花叢發好谷鳥一聲幽夜坐空林寂松風直似秋
登少室山寺(唐)褚朝陽
飛閣青霞裏先秋獨早凉天花映窗近月桂拂簷香華
嶽三峰小黃河一帶長空聞指歸路煙處有垂楊
遊感化寺曇興上人山院(唐)裴廸
不遠灞陵邊安居向十年入門穿竹徑畱客聽山泉鳥
囀深林裏心閒落照前浮名竟何益從此願棲禪
登總持閣(唐)岑參
高閣逼諸天登臨近日邊晴開萬井樹愁看五陵煙檻
外低秦嶺窗中小渭川早知清淨理常願奉金仙
山寺(唐)杜甫
野寺殘僧少山園細路高麝香眠石竹鸚鵡啄金桃亂
水通人過懸崖置屋牢上方重閣晚百里見纖毫
題元武禪師屋壁杜甫
何年顧虎頭滿壁畫滄洲赤日石林氣青天江海流錫
飛常近鶴杯渡不驚鷗似得廬山路真隨惠遠遊
後遊脩覺寺杜甫
寺憶曾遊處橋憐再渡時江山如有待花柳更無私野
潤煙光薄沙暄日色遲客愁全為減捨此復何之
望兜率寺杜甫
樹密當山徑江深隔寺門霏霏雲氣重閃閃浪花翻不
復知天大空餘見佛尊時應清盥罷隨喜給孤園
上牛頭寺杜甫
香山意不盡袞袞上牛頭無復能拘礙真成浪出遊花
濃春寺靜竹細野池幽何處鶯啼切移時獨未休
和裴廸登新津寺寄王侍郎杜甫
何限倚山木吟詩秋葉黃蟬聲集古寺鳥影度寒塘風
物悲遊子登臨憶侍郎老夫貪佛日隨意宿僧房
已上人茅齋杜甫
已公茅屋下可以賦新詩枕簟入林僻茶瓜畱客遲江
蓮搖白羽天棘蔓青絲空忝許詢輩難酬支遁辭
題破山寺後院(唐)常建
清晨入古寺初日照高林曲徑通幽處禪房花木深山
光悅鳥性潭影空人心萬籟此俱寂惟聞鐘磬音
奉陪韋潤州過鶴林寺(唐)李嘉祐
野寺江城近雙旌五馬過禪心超忍辱梵語問多羅松
竹閒僧老雲煙晚日和寒塘歸路轉清磬隔微波
宿北山禪寺蘭若劉長卿
上方鳴夕磬林下一僧還密行傳人少禪心對虎閒青
松臨古路白日滿寒山舊識窗前桂經霜更待攀
題精舍寺(唐)錢起
勝景不易遇入門神頓清房房占山色處處分泉聲詩
思竹邊得道心松下生何時來此地擺落世間情
題僧房(唐)韓翃
披衣聞客至關鎖此時開鳴磬夕陽盡捲簾秋色來名
香連竹徑清梵出花臺身在心無住他方到幾廻
題龍興寺澹師房韓翃
雙林彼上人詩興轉相親竹裏經聲晚門前山色春卷
簾苔點淨下筯藥苖新記取無生理歸來問此身
同中書劉舍人題青龍上方韓翃
西掖歸來後東林靜者期遠峰春雪裏寒竹暮天時笑
說金人偈閒聽寳月詩更憐茶興在好出下方遲
題慈恩寺竹院韓翃
千峰對古寺何異到西林幽磬蟬聲下閒窗竹翠隂詩
人謝客興法侣遠公心寂寂爐煙裏香花欲暮深
雙山過信公所居(唐)包佶
遥禮前朝塔微聞後夜鐘人間第四祖雲裏一雙峰積
雨封苔徑多年亞石松傳心不傳法誰可繼高蹤
題雲際寺上方(唐)盧綸
松高蘿蔓輕中有石牀平下界水常急上方燈自明空
門不易起初地本無程廻步忽山盡萬緣從此生
春日陪李庶子遵善寺東院曉望
盧綸
映竹水田分當山起鴈羣陽峰高對寺隂井下通雲雪
盡惟看鶴花時此見君由來禪誦地多有謝公文
慈恩寺暕上人房招耿拾遺(唐)李端
悠然對惠遠共結故山期汲井樹隂下閉門亭午時地
閒花落厚石淺水流遲願與神仙客同來事本師
宿禪智寺上方演大師院(唐)崔峒
石林高幾許金刹在中峰白日空山梵清霜後夜鐘竹
窗廻翠壁苔徑入寒松幸接無生法疑心怯所從
同韓員外宿雲門寺(唐)嚴維
小嶺路雖近仙郎此夕過潭空觀月定澗靜見雲多竹
翠煙深色松聲雨點和萬緣俱不有對境自垂蘿
鄱陽大雲寺一公房(唐)顧况
盡日陪遊處斜陽竹院清定中觀有漏言外證無生色
界聊傳法空門不用情欲知相去近鐘鼓兩聞聲
題招提寺(唐)戎昱
招提精舍好石壁向江開山影水中盡鳥聲天上來一
燈傳歲月深院長莓苔日暮雙林磬泠泠送客回
遊瀑泉寺(唐)于鵠
日斜尋未遍古木寺高低粉壁猶遮嶺朱樓尚隔谿廚
窗通澗鼠殿脊立山雞更有無人處明朝獨向西
題山寺(唐)劉商
扁舟水淼淼曲岸復長塘古寺春山上登樓憶故鄉雲
煙横極浦花木擁廻廊更有思歸意晴明陟上方
題橫山寺(唐)戴叔倫
偶入横山寺湖山景最幽露涵松翠濕風湧浪花浮老
衲供茶盌斜陽送客舟自緣歸思促不得更遲畱
遊少林寺戴叔倫
步入招提路因之訪道林石龕蒼蘚積香徑白雲深雙
樹含秋色孤峰起夕隂屧廊行欲徧回首一長吟
西郊蘭若(唐)羊士諤
雲天宜北戶塔廟似西方林下僧無事江清日正長石
泉盈掬冷山實滿枝香寂寞傳心印無言亦已忘
宿誠禪師山房題贈(唐)劉禹錫
晏坐白雲端清江直上看來人望金刹講席遶香壇虎
嘯夜林動鼉鳴秋澗寒衆音徒起滅心在定中觀
題潤州甘露寺(唐)張祜
千重構横險高步出塵埃日月光先見江山勢盡來冷
雲歸水石清露滴樓臺况是東溟上平生意一開
題萬道人禪房張祜
何處鑿禪壁西南江上峰殘陽過遠水落葉滿疎鐘世
事靜中去道心塵外逢欲知情不動牀下虎畱蹤
杭州孤山寺張祜
樓臺聳碧岑一境入湖心不雨山長潤無雲水自隂斷
橋荒蘚澀空院落花深猶憶西窗夜鐘聲出北林
題濠州鍾離寺張祜
遥遥東郭寺數里占原田遠岫碧光合長淮清派連院
藏歸鳥樹鐘到落帆船唯羨空門叟棲心盡百年
姚巖懷賈島(唐)顧非熊
路向姚巖去多行洞壑間鶴聲連隖靜谿色帶邨閒疎
葦秋前渚斜陽雨外山憐君不得見詩思最相關
同盧校書遊新興寺(唐)朱慶餘
山深雲景别有寺亦堪過才子將迎遠林僧氣性和潭
清蒲影定松老鶴聲多豈不思公府其如野興何
與石晝秀才過普照寺朱慶餘
問人知寺路松竹暗春山潭黑龍應在巢空鶴未還經
年為客倦半日與僧閒更共嘗新茗聞鐘笑語間
宿山寺(唐)賈島
衆岫聳寒色精廬向此分流星透疎木走月逆行雲絶
頂人來少高松鶴不羣一僧年八十世事未曾聞
過靈泉寺(唐)姚合
偶尋靈跡去幽徑入清氛轉壑驚飛鳥穿山蹋亂雲水
從巖上落谿向寺前分釋子遊何處空堂日漸曛
入靜隱寺途中作(唐)周賀
亂雲迷遠寺入路認青松鳥道緣巢影僧鞵印露蹤草
煙連野燒谿霧隔霜鐘更遇樵人問猶言過數峰
山寺(唐)杜牧
峭壁引行徑截谿開石門泉飛濺虚檻雲起漲前軒隔
水看來路疎籬見定猿未閒難久住歸去復何言
題揚州禪智寺杜牧
雨過一蟬噪飄蕭松桂秋青苔滿階砌白鳥故遲畱暮
靄生深樹斜陽下小樓誰知竹西路歌吹是揚州
恩德寺(唐)許渾
樓臺橫復重猶有半巖空蘿洞淺深水竹廊高下風晴
山疎雨後秋樹斷雲中未盡平生意孤帆又向東
送僧歸敬亭山寺許渾
十年劒中路傳盡本師經曉月下黔峽秋風歸敬亭開
門新樹綠登閣舊山青遥想論禪處松隂水一瓶
鬱林寺許渾
臺殿冠嵯峨春來日日過水分諸院少雲近上方多衆
籟凝絲竹繁英耀綺羅酒酣詩自逸乘月棹寒波
遊雲際寺(唐)喻島
澗壑吼風雷香門絶頂開閣寒僧不下鐘定虎常來鳥
啄林梢果鼯跳竹裏苔心源無一事塵界擬休回
題翠微寺喻島
沿谿又涉嶺始喜到前軒鐘度鳥沉壑殿扃雲濕旛凉
泉墮衆石古木徹疎猿月上僧初定斯遊豈易言
岫禪師南谿蘭若喻島
錫影配瓶光孤谿照草堂水懸青石磴鐘動白雲牀樹
色含殘雨河流帶夕陽唯應無月夜瞑目見他方
青龍寺僧院(唐)劉得仁
常多簮組客非獨看高松此地堪終日開門見數峰苔
新禽跡少泉冷樹隂重師意如山裏空房曉暮鐘
宿翠微寺(唐)馬戴
處處松隂滿樵開一徑通鳥歸霜磬盡僧語石樓空積
翠含微月遥泉韻細風經行心不厭憶在故山中
題靜住寺欽用上人房馬戴
寺近朝天路多聞玉珮音鑒人開慧眼歸鳥息禪心磬
接星河曙窗連夏木深此中能燕坐何必在雲林
宿靈巖寺(唐)趙嘏
明月谿頭寺蟲聲滿橘洲倚欄香徑晚移石太湖秋古
樹雲歸盡荒臺水更流無人見惆悵獨上最高樓
題造微禪師院(唐)溫庭筠
夜香聞偈後岑寂掩雙扉照竹燈和雪看松月到衣草
堂疎磬斷江寺故人稀惟憶湘南雨春風獨鳥歸
宿輝公精舍溫庭筠
禪房無外物清話此宵同林彩水煙裏澗聲山月中橡
霜諸壑霽杉火一爐空擁褐寒更徹心知覺路通
宿澧曲僧舍溫庭筠
東郊和氣新芳靄遠如塵客舍停疲馬僧牆畫古人沃
田桑景晚平野菜花春更想嚴家瀨微風蕩白蘋
宿秦僧山齋溫庭筠
衡巫路不通結室在東峰歲晚得支遁夜寒逢戴顒龕
燈落葉寺山雪隔林鐘行解無由發曹谿欲施舂
和襲美初冬章上人院(唐)陸龜蒙
每伴來方丈還如到四禪菊承荒砌露茶待遠山泉畫
古全無跡林寒却有煙相看吟未竟金磬已泠然
遊竹林寺(唐)方干
得路到深寺幽虚曾識名蘚濃隂砌古煙起暮香生曙
月落松翠石泉流梵聲聞僧說真理煩惱自然輕
題慈雲寺僧院(唐)李山甫
帝城深處寺樓殿壓秋江紅葉去寒樹碧峰來曉窗煙
霞生淨土苔蘚上高幢欲問吾師語心猿不肯降
登甘露寺(唐)周繇
盤江上幾層峭壁半垂藤殿鎖南朝像龕禪外國僧海
濤舂砌檻山雨灑窗燈日暮疎鐘起聲聲徹廣陵
題山僧院(唐)張喬
谿路曾來日年多與舊同地寒松影裏僧老磬聲中遠
水清風落閒雲别院通心源若無礙何必更論空
題靈山寺張喬
樹凉清島寺虚閣敞禪扉四面閒雲入中流獨鳥歸湖
平幽徑近船泊夜燈微一宿秋風裏煙波隔𢷬衣
宿澄泉蘭若(唐)鄭谷
山半古招提空林雪月迷亂流分石上斜漢在松西雲
集寒菴宿猿先曉磬啼此心如了了即此是曹谿
題興善寺鄭谷
寺在帝城隂清虚勝二林蘚侵隋畫暗茶助越甌深巢
鶴和鐘唳詩僧倚錫吟煙莎後池水前跡杳難尋
書翠巖寺壁(唐)曹松
何年話尊宿瞻禮此堂中入郭非無路歸林自學空濺
瓶雲嶠水逆磬雪川風時說南廬事知師用意同
宿谿僧院曹松
年少雲谿裏禪心夜更閒煎茶畱靜者靠月坐蒼山露
白鐘尋定螢多戶未關嵩陽有石室何日譯經還
冬日題覺公牛頭蘭若(唐)李洞
天寒高木靜一磬隔川聞鼎水看山汲臺香拂雪焚鶴
歸惟認刹僧步不離雲石室開禪後輪珠謝聖君
宿山寺(唐)張蠙
中峰半夜起忽覺在青冥此界自生雨上方猶有星樓
高鐘尚遠殿古像多靈好是潺湲水房房伴誦經
題岳州僧舍(唐)裴說
喜到重湖北孤洲横晚煙鷺銜魚入寺鴉接飯隨船松
檜君山迥菰蒲夢澤連與師吟論處秋水浸遥天
宿山寺(唐)孟貫
谿山盡日行方聽遠鐘聲入院逢僧定登樓見月生露
垂羣木潤泉落一巖清此景關吾事通宵寐不成
甘露寺(唐)孫魴
寒暄皆有景孤絶畫難行地拱千尋險天垂四面青晝
燈籠鴈塔夜磬徹漁汀最愛僧房好波光滿戶庭
宿山房(唐)李建勲
石窗燈欲盡松檻月還明就枕渾無睡披衣却出行巖
高泉亂滴林動鳥時驚倏忽山鐘曙喧喧僕馬聲
題聖果寺(唐)僧處默
路自中峰上盤廻出薜蘿到江吳地盡隔岸越山多古
木叢青靄遥天浸白波下方城郭近鐘磬雜笙歌
題簡然師院(唐)僧貫休
機忘室亦空靜與沃洲同惟有半庭竹能生竟日風思
山海月上出定印香終繼後傳衣者還湏立雪中
又和游光睦院(宋)徐鉉
寺門山水際清淺照孱顔客棹晚維岸僧房猶掩關日
華穿竹靜雲影過階閒箕踞一長嘯忘懷物我間
題靈山寺(宋)趙抃
我為靈山好登畱到日曛巖幽餘暑雪鐘冷入秋雲篇
詠唯僧助塵煩與俗分明朝入東棹因得識吾文
題九仙寺趙抃
墜果春三徑蒸雲晚一軒廊腰廻戰蟻山腹合啼猿泉
淡禽窺影苔深屐印㾗自慚名利者聊免世紛喧
遊水南寺(宋)余靖
雙刹聳浮雲層軒絶世塵松谿千蓋雨茶圃一旗春夜
梵龕燈暗朝香篆火新暫來猶永日堪羨白蓮人
題淨慧大師禪齋(宋)歐陽脩
巾屨諸方徧莓苔一室前萎花吟次落孤月定中圓齋
鉢都人施談機海外傳時應暮鐘響來度禁城煙
盱眙山寺(宋)林逋
下傍盱眙縣山崖露寺門疎鐘過淮口一徑入雲根竹
老生虚籟池清見古源高僧拂經榻茶話到黃昏
同宋復古遊大林寺(宋)周敦頤
三月山方煖林花互照明路盤層頂上人在半空行水
色雲含白禽聲谷應清天風拂巾袂縹緲覺身輕
崑山慧聚寺次張祜韻(宋)王安石
峰嶺互出沒江湖相吐吞園林浮海角臺殿擁山根百
里見漁艇萬家藏水邨地偏來客少幽興祇桑門
獨遊富陽普照寺(宋)蘇軾
富春真古邑此寺亦唐餘鶴老依喬木龍歸護賜書連
筒春水遠出谷曉鐘疎欲繼江潮韻何人為起予
宿雪屏山寺(宋)文同
翠嶺聳雲端巉巉走復蟠客從塵外入僧向畫中看月
上千巖碧風生萬木寒平明惜歸去猶待一憑欄
吉祥院文同
欹危一徑通下馬轉深叢便是塵寰外可憐煙隖中脩
篁寒滴雨老柏靜吟風日暮庭前樹歸鴉自遶空
金地寺(宋)陳造
側徑﨑嶇去飛蘿次第捫山橫欲無地路轉却逢邨竹
柏圍荒寺莓苔上繚垣殘僧不知客芋火老雲根
化度寺(宋)孫覿
失路迷千嶂投林借一枝扣門竹西寺立馬日斜時矍
鑠僧窺戶睢盱犬透籬定知嫌不速明日與君辭
翠峰寺(宋)范成大
來從第九天橘社繫歸船借問翠峰路誰參雪竇禪應
真庭下木說法井中泉公案新翻出諸方一任傳
獨遊虎跑泉小菴范成大
苔徑彎環入茅齋取次成蔓花緣壁起閒草上階生宿
雨松篁色新晴燕雀聲筒泉烹御米聊共老僧傾
慈雲院東閣小憩(宋)陸游
横閣院東偏翛然拂榻眠香濃煙穗直茶嫩乳花圓巖
倚團團桂筒分細細泉憑誰為題版牓作小壺天
之永和小憩資夀寺(宋)楊萬里
石子密鋪徑竹莖疎作行不緣憩騶僕幾失此山房佛
像看都好林花靜自香來湏清興盡歸更借僧牀
龜峰寺(宋)趙師秀
石路入青蓮來遊出偶然峰高秋月射巖裂野煙穿螢
冷粘椶上僧閒坐井邊虚堂畱一宿宛似鴈山眠
翠巖寺趙師秀
石巖看不見翠色自重重春雨生松葉山風響鐵鐘碑
頑工費墨草嫩鹿添茸住院吳僧老相迎憶舊逢
寳冠寺(宋)翁卷
山多猿鳥羣永日絶囂氛一澗水流出幾房僧共聞拄
笻黏落葉拂石動寒雲誰昔來營此尋碑看記文
石門菴翁卷
山到極深處石門為地名嵐蒸空寺壞雪壓小菴清果
落羣猿拾林昏獨虎行一僧何所得高坐若無情
福州黃檗寺翁卷
天下兩黃檗此中山是真碑看前代刻僧值故鄉人一
宿禪房雨經時客路塵將行更瞻禮十二祖師身
宿寺(宋)徐照
古殿清燈冷虚廊葉掃風揜關人跡外得句佛香中鶴
睡應無夢僧談必悟空坐驚窗欲曉片月在林東
題衢州石壁寺徐照
岸石横生脈平林一里谿衆船寒渡集高寺遠山齊殘
磬吹風斷眠禽壓竹低自嫌昏黑至難認壁間題
能仁寺徐照
寺置有碑傳觀音巖石前殿高燈燄短山合磬聲圓窗
靜吹寒雪春鳴落夜泉清遊人豈識謂不似秋天
宿寺(宋)徐璣
古木山邊寺深松徑底風獨吟侵夜半清坐雜禪中殿
靜燈光小經殘磬韻空不知清遠夢啼鳥在林東
小寺(宋)劉克莊
小寺無蹊徑行時認蘚㾗犬寒鳴似豹僧老瘦于猿澗
水來旋磨山童出閉門城中梅未見已有數枝繁
夜過瑞香菴作劉克莊
夜深捫絶頂童子旋開扉問客來何暮云僧去未歸山
空聞瀑瀉林黑見螢飛此境惟予愛他人到想稀
水陸寺(宋)戴復古
長沙沙上寺突兀古樓臺四面水光合一邊山影來静
分僧榻坐晚趁釣船回明日重相約前邨訪早梅
遊青源(宋)文天祥
空庭横螮蝀斷碣偃龍蛇活火參禪筍真泉透佛茶晚
鐘何處雨春水滿城花夜影燈前客江西七祖家
興福寺(宋)眞山民
為厭市喧雜攜詩來此吟鳥聲山路靜花影寺門深樓
閣莊嚴界池塘清淨心松風亦好事送客出前林
宿寳勝寺眞山民
苦吟吟未了只向兩廊行月去塔無影風來鐸有聲塵
心隨水淨佛眼共燈明安得雲邊住與僧分此情
高寺(金)張斛
高寺鳴鐘後孤舟落鴈邊已知歸徑晚故就上方眠石
峻澑聲急月高松影圓明朝下煙靄廻首阻清川
甘露寺(金)趙亮功
鄭南峰下寺泉石間疎篁飛雨度山閣閒雲生野塘簷
前松子落廚際柏煙香别後聞鐘磬山隂空夕陽
陪李舜咨登憫忠寺閣(金)趙秉文
日月躔雙栱風煙納寸眸雲山浮近甸宇宙有高樓鳥
外餘殘照天邊更去舟登臨有如此况接李膺遊
宿海會寺(金)李俊民
青山雲水窟杖鍚幾時來竹待香嚴擊松經道者栽西
江無水吸震旦忽花開三笑圖中友同傾破戒杯
宿甘露寺(元)黃庚
山險疑無路縈廻一徑通鐘聲寒瀑外塔影夕陽中窗
出茶煙白爐分葑火紅禪房遇耆舊清話數宵同
翠峰菴即事黃庚
竟日尋幽處杖藜不憚遥客行黃葉路僧立碧谿橋巖
瀑飛寒雪松風吼夜潮是山皆可隱何用楚辭招
遊山寺(元)李材
行行行復止行到白雲間見客意不俗逢僧心便閒細
泉分别澗小徑入他山擬借禪房榻追遊信宿還
宿龍潭寺(元)薩都拉
倦游借禪榻客意稍從容落日江船鼓孤燈野寺鐘竹
雞啼雨過山臼帶雲舂夜半波濤作長潭起卧龍
衡山福嚴寺二十三題(錄三)(元)張翥
一生巖
初地靈峰下重來為講經神應合掌受石亦點頭聽雲
鶴隨飛盋湖龍入淨瓶至今花雨處長照一燈青
隱身巖
塵世苦熱惱山林長夏幽嶽神來護法尊者坐經秋呼
粥魚頻響銜花鹿自遊法雲長散滿七十二峰頭
兜率橋
傳是竺僧說幽如兜率宫驅龍劈地險架石補天空星
土熊湘合雲沙鷲嶺通闌干倚來久時度吉祥風
遊石頭城清凉寺用天鍚題壁詩韻
張翥
捫蘿上絶頂嵐氣濕繽紛日色不到地樹隂渾似雲僧
歸過嶺見樵唱逆風聞更待詩人醉狂書白練裠
遊麻姑萬松菴(元)貢師泰
積雨變秋思清遊惬道心過橋分履迹問寺逐鐘音紅
墮鳥爭果綠深魚占隂何當脱塵鞅重此契幽尋
聖安寺(元)納延
蘭若城幽處聯鑣八月來寳華幢盖合衮冕畫圖開斷
碣蒼苔暗空庭落葉堆飢鳶不避客攫食下生臺
大悲閣納延
閣道連天起丹青飾井榦如何千手眼只著一衣冠金
牓交龍挾琱甍吻獸攢憑高天萬里白紵不勝寒
萬夀寺納延
皇唐開寳構歴劫抵金時絶妙青松障清凉白玉池長
廊秋屧響高閣夜鐘遲獨有乘閒客扶藜讀舊碑
竹林寺納延
城南天尺五祇樹給孤園甲第王侯去精藍帝釋尊老
僧誇塔影稚子斲松根何日天台路相從一問源
游崑山慧聚寺和唐人詩(元)宋褧
天外山光近峰顛海氣吞潮憑風作陣雲藉石為根鳥
重煙藏樹帆多水繞邨凭高暫詩酒回首望脩門
吉祥寺(元)吳萊
一昔逢寒食行吟採物華風生敲檻竹雨濕墮船花曲
隖青龍樹長灘白鷺沙回看江上水直去到吾家
來雲僧舍(元)周權
連雲開佛屋接竹引巖泉路滑迷霜葉鐘寒閣曙煙有
為皆是幻無想總成禪夢覺僧簷雨重來又十年
遊定林寺和韻(元)陳泰
一燈何處起千載續黃梅世與身俱幻吾攜影獨來山
空鐘自響日淡鶴將回寄語沙頭鷺相逢慎勿猜
遊洞嶺寺(元)盧琦
古寺藏煙樹巖扉晝不扃日高花散影風定竹無聲稚
子添香火閒僧閱藏經新詩吟未就獨向殿階行
遊清心寺(元)曹文晦
夏日清心寺蕭蕭樹石佳高人畱别院幽意滿空齋松
偃新移路淵臨欲墮厓五年纔一過回首為興懷
題應上人淨深精舍(元)葉顒
一室纖塵絶爐煙貝葉經每呼明月至常遣白雲扃竹
色侵虚幌荷香襲小亭晚來開甕牖放入數峰青
湖寺擁碧軒(元)張雨
喧寂一塵隔湖濱出寳坊荷隂分補衲水氣雜燒香書
勘烏皮几茵敷白氎牀從來已公屋詩客許徜徉
嘉定顯慶寺(元)僧善住
艤棹逢精舍松扉晝不扃暮雲兼雨黑寒樹帶煙青鳥
散庭還靜龍歸水自靈徘徊未能去石塔語風鈴
春日遊柏谷山寺(明)朱珵堯
天外聞清梵晨光滿翠微杖藜蒼蘚滑斸藥紫參肥松
偃雲垂盖花分露濕衣一僧能話古去住轉忘機
寓天界寺(明)高啓
雨過帝城頭香凝佛界幽果園春乳雀花殿午鳴鳩萬
履隨鐘集千燈入鏡流禪居容旅迹不覺久淹畱
甘露寺高啓
勝地江山壯名林歲月遥刹藏京口樹鐘送海門潮月
黑龍光發天清蜃氣銷何當尋狠石閒坐話前朝
宿眞慶菴(明)唐肅
落日古城隂蕭蕭竹樹深雨花知佛境流水識禪心月
到翻經榻苔緣掛壁琴不因支許舊那得遂幽尋
宿雲門寺(明)林鴻
龍宫臨水國鳥道入煙蘿海曠知天盡山空見月多鶴
歸僧自老松偃客重過便欲依禪寂塵纓可奈何
題深上人松月軒(明)樓璉
夜月明松頂軒居不掩扉石泉沈濕翠碧瓦弄晴暉林
靜猿初息巢空鶴未歸此中凝坐者寒沁薜蘿衣
遊靈峰寺(明)樊阜
步入靈峰寺嵐霏翠濕衣野塘蒲葉短石磴蘚花微潭
靜龍長卧山寒鶴未歸老僧茶話久高閣轉斜暉
遊黃龍寺樊阜
古寺青山上登臨見遠邨樓虚堆竹粉崖剝露松根晚
徑雲生潤秋池漲落㾗高僧宣梵偈趺坐到黃昏
與陸無蹇宿資慶寺(明)蔡羽
空壁聞啼鳥雲深冷石房春隨落花去人自採茶忙葉
暗翻經室泉虚點易牀陸郎谿壑主假榻久何妨
甘露寺次韻(明)屠應埈
甘露千年寺羣公攬轡過樓空吳楚盡江闊雨雲多蜃
氣連滄海琳宫隱碧蘿更聞幽絶處白日走黿鼉
冬日遊天竺寺(明)施漸
緣湖始忻往遐覽歴幽尋山到不容路雲藏猶有林階
前寒澗落榻下白雲深積雪千峰裏寥然空世心
遊報恩寺(明)徐繗
荒畛通雲岫煙蘿敞紺扉畫梁雲氣盡網戶雨絲飛僧
寂鳴鐘罷林荒宿鳥歸一燈仍自照惆悵戀殘暉
避暑東湖寺徐繗
物外尋眞境雲標啓梵宮綠沈消夏氣紅豔奪春工嶺
色含朝旭巖聲亂夕空坐來林月上凉思滿房櫳
題峴山濟公房(明)蔡汝楠
禪榻澄湖上山光似鏡中疎鐘搖落葉細雨帶秋蟲峰
竹虚窗映爐香别院通何期碧雲合一酌對休公
橘谿僧院(明)吳子孝
蟬聲不出寺鐘斷祗聞香流水迷松徑閒雲滿石牀無
言忘寂寞宴坐得清凉欲謝人間事冥心叩藥王
過南郭野寺(明)施峻
休沐出南郭尋僧一扣關孤燈燃白晝疎磬滿秋山束
帶經年苦看雲盡日閒齋廚清供罷驚鴿欲飛還
宿鴈山靈巖寺(明)皇甫涍
寥寥到真境宿處傍風泉遥靄引疎磬羣峰寒暮天白
雲滄洲賞清夜石門禪却笑桃源客空從蕙路旋
遊能仁寺(明)金大車
落葉迷幽徑垂藤鎖斷垣谿深晴浴鷺樹老晝啼猿海
氣庭前障天花雨外翻坐來清梵永盡日不聞喧
沂水道中過教寺(明)金大輿
邨落藏孤寺疎松一徑幽經年無客到終日有寒流青
壁銜初照黃沙擁斷丘平生江海性下馬一登樓
半塘寺一上人小樓(明)居節
何處聞清磬春雲度半塘茶香連小院樓影帶脩廊不
染蓮花淨閒貪佛日長晚山如有意飛翠滿繩牀
雨後登虎丘宿梅花樓僧房(明)陸弼
高閣藤蘿外扁舟暮雨殘鐘聲知客到山色入門看月
出千松靜雲披片石寒支公擅名理終夕奉清歡
泊京口望金山寺(明)陳鶴
南徐一片石千古柱中流繞樹開僧舍緣空結梵樓疎
燈明水底落月挂潮頭向晚禪鐘起風吹到客舟
佛慧寺(明)吳孺子
亂竹閉僧院長松護法堂坐憐新月上行愛落花香破
壁流燈影懸厓挂夕陽支公閒懶處暫此禮空王
蘭若即事(明)王伯稠
興來時野眺小立倚柴扉一雨清波動雙林片月歸山
䶉藏竹語水鳥出花飛不覺空煙暮濛濛翠濕衣
大慧寺(明)童珮
寺裏藏雲氣丹青引客過春山一牆隔啼鳥六時多列
石成巖穴閉門生薜蘿逃禪恰宜此歸奈馬蹄何
破山寺(明)吳鼎芳
巉岏隨石轉迤邐踏花行古壁龍蛇氣空巖風雨聲佛
香清渡水鳥路白過城絶頂遥觀海蒼茫曉霧生
虎丘僧房招尋郭聖僕乘月登山
吳鼎芳
長隄沿短棹轉入翠微灣酒伴秋相集僧房夜不關布
袍先受月竹杖早過山何處歌聲起悠悠林木間
寓建陽福山寺(明)徐&KR0958;
磴路層層入招提夾兩山柏侵隂殿綠苔繡古牆斑細
雨蟲聲碎微風蝶影閒五更鐘韻杳鄉夢屢催還
吳門歸入惠山寺(明)鄒廸光
勝遊不惜屢餘興尚淋漓竹路青相借花宫翠亂披酒
闌畱月住曲半受風吹為問梁谿夜何如吳苑時
晚過新興寺(明)張宇初
晚過新興寺扶藜野步輕鳥啼春雨足花落午風晴僧
室連雲住山阿帶霧行武陵歸路近已聽澗松聲
秋日重遊穹窿山海雲精舍(明)僧道衍
迢遞青邨外﨑嶇紫邏間過林才見(日)到渡不逢山一
室依巖險雙扉傍竹閒曾看雲際鶴向暮獨飛還
題海雲寺(明)僧德祥
香刹住中流初疑地若浮路從沙際入帆到樹邊收清
磬敲漁夜新書報橘秋洞庭西在望欲去更遲畱
同菴新居僧德祥
新居勞種植隙地不教閒作圃先通水栽松欲借山鳥
逢春盡到雲向晚都還獨許王摩詰題詩在壁間
宿甘露菴(明)僧海旭
舟出太湖險語谿投暮鐘聽風多在竹看月不離松柝
護城三里雞鳴邨一重長安明日路霜草滑歸笻
題指月菴(明)僧照源
短扉將綠掩小徑倚邨斜老樹借藤葉新桐布屋花漁
歌傳外港鷗夢立前沙靜者離言象門題指月家
水寺(明)僧際瞻
孤寺水中起淨心宛在虚鐘邊雲易濕松外地無餘幢
影魚窺熟梵音風定初入秋看月上清切復何如
五言排律
謁并州興國寺(唐)太宗
廻鑾遊福地極目玩芳晨梵鐘交二響法日轉雙輪寳
刹遥承露天花近足春未佩蘭猶小無絲柳尚新圓光
低月殿碎影亂風筠對此畱餘想超然離俗塵
奉和幸大薦福寺應制(唐)李嶠
鴈沼開香域鸚林降彩旃還窺圖鳳宇更坐濯龍川桂
輦朝羣辟蘭宫列四禪半空銀閣斷分砌寳繩連甘雨
蘇焦澤慈雲動沛篇獨慙賢作礪空喜福成田
奉和幸三會寺應制李嶠
故臺蒼頡里新邑紫泉居歲在開金寺時來降玉輿龍
形雖起刹鳥跡尚畱書竹是蒸青外池仍點墨餘天文
光聖草寳思合真如謬奉千齡日欣陪十地初
奉和幸三會寺應制(唐)宋之問
六飛廻玉輦雙樹謁金仙瑞鳥呈書字神龍吐浴泉淨
心遥證果睿想獨超禪塔湧香花地山圍日月天梵音
迎漏徹空樂倚雲懸今日登仁夀長看法鏡圓
遊稱心寺宋之問
釋事懷三隱清襟謁四禪江鳴潮未落林曉日初懸寳
葉交香雨金沙吐細泉望諧舟客趣思發海人煙顧櫪
仍畱馬乘杯久棄船未憂龜負岳且識鳥耘田理契都
無象心冥不寄筌安期庶可揖天地得齊年
靈隱寺宋之問
鷲嶺鬱岧嶤龍宫鎖寂寥樓觀滄海日門對浙江潮桂
子月中落天香雲外飄捫蘿登塔遠刳木取泉遥霜薄
花更發冰輕葉互凋夙齡尚遐異搜對滌煩囂待入天
台路看余度石橋
遊法華寺宋之問
高岫擬耆闍真乘引妙車空中結樓殿意表出雲霞後
果纏三足前因感六牙宴林薰寳樹水澑滴金沙寒谷
梅猶淺溫庭橘未華臺香紅藥亂塔影綠篁遮果漸輪
王族緣超梵帝家晨行踏忍草夜誦得靈花江郡將何
匹天都亦未加朝來沿泛所應是逐仙槎
遊感化寺(唐)王維
翡翠香煙合琉璃寳地平龍宫連棟宇虎穴傍簷楹谷
靜惟松響山深無鳥聲瓊峰當戶折金澗透林鳴郢路
雲端迥秦川雨外晴鴈王銜果獻鹿女踏花行抖擻辭
貧里歸依宿化城繞籬生野蕨空館發山櫻香飯青菰
米嘉蔬紫芋羹誓陪清梵末端坐學無生
投道一師蘭若宿王維
一公棲太白高頂出雲煙梵流諸壑徧花雨一峰偏迹
為無心隱名因立教傳鳥來還語法客去更安禪晝涉
松路盡暮投蘭若邊洞房隱深竹清夜聞遥泉向是雲
霞裏今成枕席前豈惟暫畱宿服事將窮年
青龍寺曇壁上人兄院集王維
高處敞招提虚空詎有倪坐看南陌騎下聽秦城雞眇
眇孤煙起芊芊遠樹齊青山萬井外落日五陵西眼界
今無染心空安可迷
春日歸山寄孟六浩然(唐)李白
朱紱遺塵境青山謁梵筵金繩開覺路寳筏渡迷川嶺
樹攅飛栱巖花覆谷泉塔形標海月樓勢出江煙香氣
三天下鐘聲萬壑連荷秋珠已滿松密盖初圓鳥聚疑
聞法龍參若護禪媿非流水韻叨入伯牙絃
同諸公遊雲公禪寺(唐)張謂
共許尋雞足誰能惜馬蹄長空淨雲雨斜日半虹霓簷
下千峰轉窗前萬木低看花尋徑遠聽鳥入林迷地與
喧卑隔人將物我齊不知樵客意何事武陵谿
遊棲霞寺同沈拾遺宿康上人房
(唐)權德輿
偶來人境外心賞幸隨君古殿煙霞夕深山蘭桂熏巖
花點寒澑石磴掃春雲清梵諸天近諠塵下界分名僧
康寳月上客沈休文共宿東林下清猿徹曙聞
題甘露寺(唐)許棠
丹檻拂丹霄人寰下瞰遥何年增造化萬古出塵囂地
勢盤三楚江聲換幾朝滿欄皆異藥到頂盡飛橋澤廣
方雲夢山孤數沃焦中宵霞始散經臘木稀凋鐸動天
風度窗鳴海氣消帶鼙分迥堞當日辨翻潮鳥去沈葭
菼帆來映泬㵳浮生自多事無計免廻鑣
題甘露寺(唐)楊夔
高殿拂雲霓登臨想虎谿風勻帆影衆煙亂鳥行迷北
倚波濤闊南窺井邑低滿城塵漠漠隔岸草萋萋虚閣
延秋磬澄江響暮鼙客心還惜去新月挂樓西
法海寺(明)吳兆
野航時可繫林寺晝猶扃古木無年歲清隂滿戶庭客
來方禮磬僧坐但翻經煙起吹茶竈聲聞汲井瓶窗過
湖鳥白簷挂葉蟲青蔬飯欣然飽徐徐步遠垌
七言律
從幸香山寺應制(唐)沈佺期
南山奕奕通丹禁北闕峩峩連翠雲嶺上樓臺千地起
城中鐘鼓四天聞栴檀曉閣金輿度鸚鵡晴林綵仗分
願以醍醐參聖酒還將祇苑當秋汾
紅樓院應制沈佺期
紅樓疑見白毫光寺逼宸居福盛唐支遁愛山情漫切
曇摩泛海路空長經聲夜息聞天語爐氣晨飄接御香
誰謂此中難可到自憐深院得廻翔
㴩湖山寺(唐)張說
空山寂歴道心生虚谷迢遥野鳥聲禪室從來塵外賞
香臺豈是世中情雲間東嶺千重出樹裏南湖一片明
若使巢由同此意不將蘿薜易簮纓
過乘如禪師蕭居士嵩丘蘭若
(唐)王維
無著天親弟與兄嵩丘蘭若一峰晴食隨鳴磬巢烏下
行蹋空林落葉聲迸水定侵香案濕雨花應共石牀平
深洞長松何所有儼然天竺古先生
涪城縣香積寺官閣(唐)杜甫
寺下春江深不流山腰官閣迥添愁含風翠壁孤雲細
背日丹楓萬木稠小院廻廊春寂寂浴鳬飛鷺晚悠悠
諸天合在藤蘿外昏黑應湏到上頭
夜宿靈臺寺寄郎士元(唐)錢起
西日橫山含碧空東方吐月滿禪宮朝瞻雙頂青冥上
夜宿諸天色界中石潭倒洑蓮花水塔院空聞松柏風
萬里故人能尚爾知君視聽我心同
題精舍寺(唐)郎士元
石林精舍武谿東夜叩禪扉謁遠公月在上方諸品靜
心持半偈萬緣空蒼苔古道行應徧落木寒泉聽不窮
更憶雙峰最高頂此心期與故人同
題雲際寺準上人房(唐)李端
高僧居處似天台錫杖銅瓶對綠苔竹巷雨晴春鳥囀
山房日午老人來園中鹿過椒枝動潭底龍游水沫開
獨夜焚香禮遺象空林月出始應廻
題凌雲寺(唐)司空曙
春山古寺繞滄波石磴盤空鳥道過百丈金身開翠壁
萬龕燈燄隔煙蘿雲生客到侵衣濕花落僧禪覆地多
不與方袍同結社下歸塵世竟如何
春題龍門香山寺(唐)武元衡
衆香天上梵仙宫鐘磬寥寥半碧空清景乍開松嶺月
亂流長響石樓風山河杳映春雲外城闕參差茂樹中
欲盡幽尋那可得三千世界本無窮
題柱國寺(唐)王建
皇帝施錢脩此院半居天上半人間丹梯暗出三重閣
古像斜開一面山松柏自穿空地少川原不税小僧閒
行香天使長相續早起離城日午還
送王十八歸山寄題仙遊寺(唐)白居易
曾於太白峰前住數到仙遊寺裏來黑水澄時潭底出
白雲破處洞門開林間煖酒燒紅葉石上題詩掃綠苔
惆悵舊遊無復到菊花時節羨君廻
寒林寺(唐)李紳
最深城郭在人煙疑借壺中到梵天巖樹桂花開月殿
石樓風鐸繞金仙地無塵染多靈草室鑒真空有定泉
應是法宫傳覺路使無煩惱見青蓮
杭州天竺靈隱二寺李紳
翠巖幽谷高低寺十里松風碧嶂連開盡春花芳草澗
徧通秋水月明泉石文照日分霞壁竹影侵雲拂暮煙
時有猿猱擾鐘磬老僧無復得安禪
其二
人煙不隔江城近水石雖清海氣深波動只觀羅刹相
靜居難識梵王心魚扃晝鎖龍宫寳鴈塔高摩慾界金
近日猶聞重雕飾世人遥禮二檀林
早秋寄題天竺靈隱寺(唐)賈島
峰前峰後寺新秋絶頂高窗見沃洲人在定中聞蟋蟀
鶴曾棲處挂獮猴山鐘夜度空江水汀月寒生古石樓
心憶懸帆身未遂謝公此地昔年遊
宿長慶寺(唐)杜牧
南行步步遠浮塵更近青山昨夜鄰高鐸數聲秋撼玉
霽河千里曉横銀紅蕖影落前池淨綠稻香來野徑頻
終日官閒無一事不妨長醉是遊人
寄題甘露寺北軒杜牧
曾向蓬萊宫裏行北軒欄檻最畱情孤高堪弄桓伊笛
縹緲宜聞子晉笙天接海門秋水色煙籠隋苑暮鐘聲
他年會著荷衣去不向山僧道姓名
題靈山寺行堅師院(唐)許渾
西巖一徑不通樵八十持杯未覺遥龍卧石潭聞夜雨
鴈移沙渚見秋潮經函露濕文多暗香印風吹字半銷
應笑東歸又南去越山無路水迢迢
題廬山寺(唐)馬戴
白茅為屋宇編荆數處階墀石疉成東谷笑言西谷響
下方雲雨上方晴鼠驚樵客緣蒼壁猿戲山頭撼紫檉
别有一條投澗水竹筒斜引入茶鐺
宿山寺(唐)項斯
栗葉重重覆翠微黃昏谿上語人稀月明古寺客初到
風度閒門僧未歸山果經霜多自落水螢穿竹不停飛
中宵能得幾時睡又被鐘聲催著衣
題西明寺禪院(唐)溫庭筠
曾識匡山遠法師低松片石對前墀為尋名畫來過院
因訪閒人得看棋新鴈參差雲碧處寒鴉繚繞葉紅時
自知終有張華識不向滄洲理釣絲
宿松門寺溫庭筠
白石青厓世界分卷簾孤坐對氤氲林間禪室春深雪
潭上龍堂夜半雲落月蒼凉登閣在曉鐘搖蕩隔江聞
西州舊是經行地願漱寒瓶逐領軍
和趙嘏題岳寺溫庭筠
疎鐘細響亂鳴泉客省高臨水似天嵐翠暗來空覺潤
澗茶餘爽不成眠越僧寒立孤燈外岳月秋當萬木前
張邴宦情何太薄遠公窗外有池蓮
宿雲際寺溫庭筠
白蓋微雲一徑深東風弟子遠相尋蒼苔路熟僧歸寺
紅葉聲乾鹿在林高閣清香生靜境夜堂疎磬發禪心
自從紫桂巖前别不見南能直至今
雨後遊南門寺(唐)劉滄
郭南山寺雨初晴上界尋僧竹裏行半壁樓臺秋月過
一川煙水夕陽平苔封石室雲含潤露滴松枝鶴有聲
木葉蕭蕭動歸思西風畫角漢東城
題應天寺上方兼呈謙上人(唐)方干
中天坐卧見人寰峭石垂藤不易攀晴卷風雷歸故壑
夜和猿鳥鎖寒山勢橫綠野蒼茫外影落平湖瀲灔間
師在西巖最高處路尋之字見禪關
題宣州延慶寺益公院(唐)楊夔
默坐能除萬種情臘高兼有賜衣榮講經舊說傾朝聽
登殿曾聞降輦迎幽徑北連千嶂碧虚窗東望一川平
長年門外無塵客時見元戎駐旆旌
少華甘露寺(唐)鄭谷
石門蘿徑與天鄰雨檜風篁遠近聞飲澗鹿喧雙派水
上樓僧蹋一梯雲孤煙薄暮關城沒遠色初晴渭曲分
長欲然燈來此宿北林猨鶴舊同羣
遊西禪(唐)伍喬
遠岫當軒列翠光高僧一衲萬緣忘碧松影裏地長潤
白蓮花中水亦香雲自雨前生淨石鶴於鐘後宿塵廊
遊人戀此吟終日盛暑樓臺早有凉
駕幸普濟寺應制(唐)僧廣宣
南方寳界幾由旬八部同瞻一佛身寺壓山河天宇靜
樓懸日月鏡光新重城柳暗東風煖複道花明上苑春
向晚鸞輿歸鳳闕曲江池上動青蘋
題棲霞寺僧房(唐)僧處默
名山不取買山錢任構花宫近碧巔松檜老依雲裏寺
樓臺深鎖洞中天風經險嶂回疎雨石倚危屛挂落泉
欲結茅菴共師住肯饒多少薜蘿煙
遊虎丘山寺(宋)王禹偁
寺牆圍著碧孱顔曾是當年海湧山盡把好峰藏院裏
不教幽景落人間劔池草色經冬在石座苔花自古斑
珍重晉朝吾祖地一廻來此便忘還
登甘露寺北望(宋)徐鉉
京口潮來曲岸平海門風起浪花生人行沙上見日影
舟過江中聞櫓聲芳草遠迷楊子渡宿煙深暎廣陵城
游人鄉思應如橘相望湏含兩地情
登廣教院閣(宋)韓琦
岑寂禪扉啟晝關公餘為會一開顔高臺面壘包平野
老柏參天礙遠山花去春叢蝴蝶亂雨勻朝圃桔槹閒
徘徊軒檻何時下直待前枝倦鵲還
同萬州相里殿丞遊谿西山寺
(宋)趙抃
使君呼客入山行曉徑前驅照彩旌蠻女背樵巖側避
野僧攜刺馬頭迎千層雲水迷三峽一鬨人煙認百城
樓閣憑餘清我聽竹風蕭瑟澗泉鳴
孤山寺端上人房寫望(宋)林逋
底處憑闌思渺然孤山塔後閣西偏隂沈畫軸林間寺
零落棋枰葑上田秋景有時飛獨鳥夕陽無事起寒煙
遲畱更愛吾廬近祇待重來看雪天
孤山寺林逋
雲峰水樹南朝寺祇隔叢篁作並鄰破殿靜披韲臼古
齋房閒試酪奴春白公睡閣幽如畫張祜詩牌妙入神
乘興醉來拖木突翠苔蒼蘚石磷磷
易從上人山亭林逋
湖上汪灣隔數峰籬門和竹夾西東閒來此地行無厭
又共吾廬看不同靈隱路歸秋色裏招賢菴在鳥行中
屏風若欲相攙見合把巉巖與畫工
次韻吳季野題岳上人澄心亭
(宋)王安石
高亭五月尚寒生回首塵沙自鬱蒸砌水亂流穿石底
檻雲高出蔽山層躋攀欲絶人間世締構知從物外僧
腸胃坐來清似洗神竒未怪佛圖澄
寄題華藏院清軒(宋)蔡襄
湖邊無地有塵埃况復虚明向此開山色每隨朝氣變
水光長共夕陽來船行天上遊人散樹沒雲中宿鳥廻
一到便應離火宅不湏花雨拂金臺
是日宿水陸寺寄北山清順僧
(宋)蘇軾
長嫌鐘鼓聒湖山此境蕭條却自然乞食遶邨眞為飽
無言對客本非禪披榛覓路衝泥入洗足關門聽雨眠
遥想後身窮賈島夜寒應聳作詩肩
畱題顯聖寺蘇軾
渺渺疎林集晚鴉孤邨煙火梵王家幽人自種千頭橘
遠客來尋百結花浮石已乾霜後水焦坑閒試雨前茶
祇疑歸夢西南去翠竹江邨遶白沙
閒居院上方晚景(宋)文同
繞巖縈谷到禪扃更上危顛最上亭風攪亂鴉盤古木
雨催羣鷺下寒汀秋田溝壠如棋局晚岫峰巒若畫屏
詩已就成終夕去遠邨燈火一星星
甘露寺(宋)米芾
六代蕭蕭木葉稀樓高北固落殘暉兩州城郭青煙起
千里江山白鷺飛海近雲濤驚夜夢天低月露濕秋衣
使君肯負時平樂長倒金鍾盡醉歸
山光寺米芾
竹圍山徑晚風清又入山光寺裏行一一過僧談舊事
遲遲繞壁認題名仙來石畔懷灰劫鶴語池邊勸後生
三十年間成底事空叨閒祿是身榮
題落星寺(宋)黃庭堅
落星開士深結屋龍閣老翁來賦詩小雨藏山客坐久
長江接天帆到遲宴寢清香與世隔畫圖妙絶無人知
峰房各自開戶牖處處煮茶藤一枝
石壁寺(宋)沈與求
山縈細路走脩蛇峭壁連雲只蘚花木末忽看旛影亂
馬頭初見殿隂斜廻廊迤迤穿危嶠側澗涓涓露淺沙
秀色可餐吾事辦粥魚茶板莫相夸
宿柳子觀音寺(宋)張耒
黃塵滿道客衣穿古寺荒凉暫息肩倦體卧來便穏榻
汗顔濯去快寒泉野僧治飯挑蔬至童子攜茶對客煎
夜久月高風鐸響木魚呼覺五更眠
靈泉寺(宋)孫覿
窗戶遥開紫翠間小橋獨立聽潺潺意諧獨有清風共
興盡聊隨落照還但見虚童蒙白帢且無瀧吏發騂顔
風花雨葉元無定何必區區戀故山
南山寺孫覿
千丈雲根蔭此邦沈沈寒影卧秋江潭空映日蒼虬動
煙煖翹沙白鷺雙夢覺灘聲喧客枕吟餘竹色滿僧窗
詩成絶叫曾樓上聽我洪鐘萬石撞
山人方丈(宋)朱子
方丈翛然屋數椽檻前流水自清漣蒲團竹几通宵坐
掃地焚香白晝眠地窄不容揮麈客室空那有散花天
箇中有句無人薦不是諸方五味禪
桐廬舟中見山寺朱子
一山雲水擁禪居萬里江流遶屋除行色匆匆吾正爾
春風處處子何如江湖此去隨漚鳥粥飯何時共木魚
孤塔向人如有意他年來借一籧篨
遊脩覺寺(宋)陸游
上盡蒼崖百尺梯詩囊香椀手親攜山從飛鳥行邊出
天向平蕪盡處低花落忽驚春事晚樓高剩覺客魂迷
興闌掃榻禪房卧清夢還應到剡谿
六月十四日宿東林寺陸游
看盡江湖千萬峰不嫌雲夢芥吾胷戲招西塞山前月
來聽東林寺裏鐘遠客豈知今再到老僧能記昔相逢
虚窗熟睡誰驚覺野碓無人夜自舂
過湖上僧房陸游
西菴每過未嘗開邂逅清言始此回陶令巾車尋壑去
已公茅屋賦詩來奇香炷罷雲生岫瑞茗烹成乳泛杯
便恐從今往還熟入門猿鶴不驚猜
萬年寺(宋)趙師秀
萬年山木有千年石路隂深到繚垣幾片閒雲誰是主
一條流水不知源土栽芍藥尤勝术僧說獮猴極畏猿
夜半空堂諸境寂微聞鐘梵亦成喧
覺慈寺(宋)戴復古
踏破白雲登上方自嫌塵土涴禪牀千山月色令人醉
半夜梅花入夢香深谷不妨春到早老僧殊為客來忙
山童嬾慣勞呼喚自拗枯松煮术湯
訪僧鄰菴(宋)林景熙
拂石題詩滿䄂嵐尋僧又過竹谿南乾坤浩蕩酒鄉寄
山水蒼寒琴意參老燕未歸同是客孤雲無住孰為菴
寂寥午夜松風響疑是神仙接麈談
三峰寺(宋)真山民
寂寞煙林噪亂鴉青鞵步入野僧家雲深不礙鐘聲出
日轉還依塔影斜廊下蝸粘沿砌蘚佛前蜂戀插瓶花
竹牀紙帳清如水一枕松風聽煮茶
宿南峰寺眞山民
禪房花木鎖深幽借與詩人信宿畱旛影分來半廊月
磬聲敲破一林秋僧偏好事能青眼佛本無心亦白頭
試問青松峰外鶴閒邊曾見幾人遊
遊鳳棲寺眞山民
十載重遊古鳳棲蓮宫新繞綠楊隄欲談世事佛無語
不管客愁禽自啼苔滑空廊方散步塵昏老壁失畱題
僧家山地鄰家種菜甲春生綠滿畦
次韻孫傳師龍圖游醴泉寺(宋)僧道潛
楊林幾曲到城根中有招提氣象昏暝雀聚羣盤棟吻
老藤垂蔓覆高垣月生歸路無燈火巷轉人家有笑言
却掩吾廬還寂寞冷風搖幔影翩翻
題天王圓證大師房壁(宋)僧惠洪
閉戶不妨依聚落開軒隨分有山林殘經半掩世情斷
好鳥一聲邨意深籬外霜筠森束玉屋頭露橘欲垂金
能營野飯羹紅醬渡水何辭數訪尋
寒食再遊福田寺(金)元德明
春山寂寂掩禪扉複嶺盤盤入翠微布襪青鞵供勝踐
粥魚齋鼓薦靈機日烘幽徑綠煙煖風定曉枝紅雨稀
曾是西堂讀書客不應啼鳥也催歸
登綿山上方(金)周昂
環合青峰插劒長山平如掌寄禪房危欄半出雲霄上
秘景盡收天地藏野闊羣山驚破碎雲低滄海認微茫
九華籍甚因人顯廻秀可憐天一方
登淨江寺松風閣(元)尹廷高
巋然傑閣倚松岡縱使無風也自凉四面闌干金碧界
萬家城郭水雲鄉清江疉嶂迷空闊白鳥蒼煙墮渺茫
風景不殊君記否吳山頂上看錢塘
宿中山乾明寺(元)劉秉忠
客散關門厭事譁鑪香滿屋卧煙霞人辭故里凡三載
僧到伽藍自一家夢破小窗浮月色漏殘寒角奏梅花
天明又上滹陽道鴛水歸程漸有涯
游智者寺(元)鮮于樞
四圍松是祇園樹三面山開舍衛城游子心隨仙境化
老禪詩似石泉清幾人解后有今日半載趦趄成此行
安得盡抛身外事長年來此學無生
題圓覺天台教寺(元)鄧文原
大圓覺境清凉地要闡毘盧貝藏開飛鍚不妨隨鶴下
蟠桃曾見有龍來相逢定性三生路盡了塵心萬劫灰
憶我初年慕蟬蛻石橋煙雨過天台
三月晦遊道場山宿清公房鄧文原
絶頂軒窗納晚晡下方燈火聽鐘魚天連震澤涵元氣
地湧浮圖切太虚凉立松風觀石澑晚尋樵徑扣僧廬
孤亭山麓荒苔積猶想幽人夜讀書
棲眞院(元)于石
空翠凝寒不受埃斷崖千尺擁崔嵬老僧倚樹驚猿去
童子掃階知客來石徑晴因松露濕茶煙遠趁竹風廻
禪家也辦吟邊料不種閒花只種梅
次韻張蔡國公淡菴青山寺詩
(元)虞集
相國觀山負夙期聖恩祇許暫相違身隨雲影畱三宿
心了泉聲絶百非開士談空依寳樹野人耕雨薦山薇
雙龍深護安禪處繞坐諸天近紫微
題半山寺(元)薩都拉
今日偶成林壑趣清幽恨未得從容龍歸石洞半山雨
潮卷天風十里松春路泥深多滑馬晚樓霧重只聞鐘
荆公舊隱知何處回首蒼茫第幾重
遊天竺寺(元)張翥
石梁濺水濕蒼苔隂洞旁穿澗底回殿閣金銀從地湧
山林圖畫自天開龍隨僧到分雲住猿聽人呼下樹來
遊興未闌斜日盡馬頭呼酒自徘徊
建德城西寺(元)貢師泰
山門東轉步廊深長日禪房占綠隂松徑雨晴添虎跡
竹潭風冷聽龍吟上林久說相如賦故里徒誇季子金
獨坐胡牀看明月不知凉露濕衣襟
東岡崇恩寺晚酌其僧一峰求詩
(元)宋褧
山門杉檜碧蕭森步屧廻廊一徑深罷酒長風來北渚
按歌明月出東林幽軒晚立雲容濕高閣晴登海氣侵
忽報寒溝潮信到可能重聽穎師琴
寓奉化寺寄菩提寺主(元)丁鶴年
菩提嶺外空王寺丹磴行穿虎豹羣萬壑濤聲巖下瀑
千峰雨氣屋頭雲海龍送水金瓶貯天女懷香寳鼎焚
慙媿無緣塵土客朝朝鐘鼓下方聞
遊南峰寺有支遁放鶴亭(明)高啓
每向人間望碧峰石門今得問幽蹤路緣風磴泠泠策
寺隔煙蘿杳杳鐘窗下鳥來多墮果亭前鶴去只高松
一龕願借依香火莫道詩人非戴顒
過僧舍訪呂敏高啓
幾欲相尋與願違今朝始得過禪扉磬聲穿竹山房遠
屐齒粘苔石徑微幽鳥每同馴鴿下高人閒與老僧依
談詩說偈俱堪喜坐覺茶香上薜衣
孤園寺(在洞庭山梁散騎常侍吳猛古宅)高啓
欲問南朝常侍宅已為西域化人宮山僧歸帶漁舟雨
湖鳥來聞粥鼓風橘柚垂簷秋殿暗波濤驚坐夜堂空
給孤長者誰曾見應在煙雲杳靄中
秋日登戴山佛閣(明)張羽
風物澄明宿靄收登山欲盡更登樓一行白鴈投南下
百道清谿向北流野嶂雲歸初歇雨湖田稼熟始知秋
空門寂寂無塵事騁望端能散客愁
登太華寺(明)張紞
太華嵯峨一望遥到門猶礙過谿橋慈雲長見階前起
孽火都來海上消屋近樹隂晴亦暗硯涵竹露夜還潮
從今剩買遊山屐野客無妨屢見招
金山寺(明)趙文
水天樓閣影重重化國何年此寄蹤淮海西來三百里
大江中湧一孤峰濤聲夜恐巢枝鳥雲氣朝隨出洞龍
幾度欲登帆去疾蒼茫遥聽隔煙鐘
送辰長老住橫山寺(明)鄭嘉
紫檀煙凝鶴廻翔清磬泠泠出上方巖畔異花熏講席
澗邊脩竹護禪房東林結社蓮初種南岳分春茗乍香
三伏炎蒸應不到綠蘿風灑石龕凉
化城寺(明)王守仁
化城高處萬山深樓閣憑空上界侵天上清秋度明月
人間微雨結輕隂鉢龍浮處雲生座巖虎歸時風滿林
最愛山僧能好事夜堂燈火伴孤吟
月潭寺(明)何景明
玲瓏金刹白雲邊踏閣攀林一徑穿龍出洞門常作雨
鶴巢松樹不知年僧來殿上鳴鐘飯客到山中借榻眠
怪底夜來難得寐秋風窗下遶流泉
同萬鹿園宿工文菴次韻有贈
(明)唐順之
何處尋山不厭深淡煙歸鳥暮鐘音去家百里訝如客
别爾經年尚此心宴坐清香滋夜氛閉門殘雪映寒林
相從一宿應堪覺機事何湏問漢隂
高座寺(明)蔡汝楠
雲公臺榭至今畱休暇追隨訪古遊秋色總歸紅葉寺
楚江還見白蘋洲松林月上言彌靜閣道鐘殘思轉幽
莫訝為郎貪佛日官閒禪定兩悠悠
寓妙隱菴(明)徐繗
東風仙苑鬪芳菲家在雲林屢夢歸河畔草青鶯欲語
城南花滿蝶初飛寒生古院偏多雨苔沒空階正掩扉
畱戀曲池春更好垂楊終日鎖煙扉
宿上封寺(明)童珮
上封林處磴千盤為訝高雲礙竹冠晴氣滿空還似雨
秋光未半忽生寒客來石上占星聚僧住巖前作鳥看
一榻偶然金磬側誰將銀漢挂闌干
重過虞山塔院蘭公話舊(明)程嘉燧
湖邊春草憶佳期重放扁舟夏木滋游戲自來通繪事
安禪久已廢吟詩半江塔影迎帆遠曲巷經聲出院遲
曾訪本師乘夜月舊房空老碧梧枝
秋晚客雞鳴寺(明)顧大猷
古寺崔嵬俯帝城攀躋漸覺旅愁輕樓臺寒入三山色
砧杵秋高萬戶聲向夕張琴依竹坐有時待月伴僧行
從來禪室多心賞几席無塵夢亦清
過愚公虎丘寺(明)吳夢暘
烹葵剝棗儘相關坐到昏鐘始下山弟子可知皆白足
老夫焉得不蒼顔花飛日日何曾掃柳長邨邨只未攀
路黑出門燈肯借畫船簫鼓幾家還
寓極樂寺(明)王衡
灣灣綠水帶城隂白石青蓮雙樹林萬疉雲山千里夢
六時鐘磬五更心寒燈貝葉翻香蠧春日簷花坐語禽
隨意竹牀葵菜好經簾不捲畫堂深
晚坐弘濟寺(明)阮大鋮
古柳參差掩寺門荆籬石埠自為邨風嚴烏榜通菱浦
日落漁炊就荻根野月荒荒難辨色江峰寂寂更何言
燈前無限浮沈思銷在菰香水鶴喧
送謙選中住花涇寺(明)僧溥洽
秋風一櫂入花涇楊柳芙蓉接水亭野老尚能談故事
鄉僧爭請說新經楸梧雨外聞啼鳥樓閣煙中見濕螢
欲寫别離無限意孤鴻遥沒越山青
雲谷寺法會應制(明)僧守仁
寒巖草木正嚴冬一日春回雨露濃安石故居遺雪竹
道林新塔倚雲松木魚聲斷催朝飯銅鼎香銷起暮鐘
千載奎文畱秘藏天光午夜照金容
登富春永安寺(明)僧德祥
栗葉邨前石子谿青山一掩路渾迷也知谷裏多猿鳥
未信雲中有犬雞滿耳只聞諸澗響回頭方覺衆峰低
平生傾想今朝到願結茅茨在寺西
五言絶句
遊昌化山精舍(唐)盧照鄰
寳地乘峰出香臺接漢高稍覺眞途近方知人事勞
宿吉祥寺寄廬山隱者(唐)楊衡
風鳴雲外鐘鶴宿千年松相思杳不見月出山重重
題奉國寺(唐)陸海
新秋夜何爽露下風轉凄一磬竹窗外千燈花塔西
題龍門寺陸海
窗燈林靄裏門磬水聲中更與龍華會爐煙滿夕風
善福寺閣(唐)韋應物
殘霞照高閣青山出遠林晴明一登望瀟灑此幽襟
薦福寺送元偉(唐)李端
送客攀花後尋僧坐竹時明朝莫回望青草馬行遲
題竹林寺(唐)朱放
歲月人間促煙霞此地多殷勤竹林寺更得幾回過
遊道林寺(唐)戴叔倫
佳山路不遠俗侶到常稀及此煙霞暮相看復欲歸
和韋開州盛山宿雲亭(唐)張籍
清淨當深處虚明向遠開卷簾無俗客應只見雲來
塗山寺獨遊(唐)白居易
野徑行無伴僧房宿有期塗山來去熟惟是馬蹄知
遺愛寺白居易
弄石臨谿坐尋花遶寺行時時聞鳥語處處是泉聲
觀花後遊慈恩寺(唐)施肩吾
世事知難了應湏問苦空羞將看花眼來入梵王宫
題水西寺(唐)杜牧
三日去還住一生焉再遊含情碧谿水重上粲公樓
牛頭寺(唐)司空圖
終南最佳處禪誦出青霄羣木澄幽寂疎煙汎泬寥
題九日山石佛院亂峰軒(宋)朱子
因依古佛居結屋寒林杪當戶碧峰稠雲煙自昏曉
其二
巖中老釋子白髮對青山不作看山想秋雲時往還
立雪堂(明)高啓
堂前參未退立到雪深時一夜山中冷無人祇自知
冰壺井高啓
圓甃夏生冰光涵數星冷窗有定中僧休牽轆轤綆
小飛虹高啓
初看卧波影應恐雨崇朝過澗尋師去端如度石橋
避雨山寺(明)汪生民
偶逐荷鋤入松關犬吠頻山僧買藥去風雨自畱人
圓覺寺晚坐(明)李先芳
片片歸林鳥微微出寺鐘僧門掩秋色明月在高松
東林寺前作(明)梁有譽
山色斜依寺江流曲抱邨時有山僧出殘陽獨掩門
入寺(明)僧明顯
碧草通樵徑青松夾寺門已來親眼見難去對人言
尋竹隱寺(明)僧懷讓
聞鐘識寺遥小徑緣雲入日暮冒嵐歸秋衣不知濕
高山寺(明)僧德清
山城枕江流梵刹雲中起鐘鳴萬戶開人在蓮華裏
七言絶句
題涇縣水西寺(唐)宣宗
大殿連雲接賞谿鐘聲還與鼓聲齊長安若問江南事
說道風光在水西
過融上人蘭若(唐)孟浩然
山頭禪室挂僧衣窗外無人谿鳥飛黃昏半在下山路
却聽泉聲連翠微
與謝良輔遊涇川陵巖寺(唐)李白
乘君素舸泛涇西宛似雲門對若谿且從康樂尋山水
何必東遊入會稽
題法院(唐)常建
勝景門開對遠山竹深松老半含煙素月殿中三度磬
水精宮裏一僧禪
尋盛禪師蘭若(唐)劉長卿
秋草黃花覆古阡隔林何處起人煙山僧獨在山中老
惟有寒松見少年
登寳意寺上方舊遊(唐)韋應物
翠嶺香臺出半天萬家煙樹滿晴川諸僧近住不相識
坐聽微鐘記往年
同路郎中韓侍御春日題野寺
(唐)盧綸
寺前山遠古陂寬寺裏人稀春草寒何事最堪悲色相
折花將與老僧看
題蘭若(唐)崔峒
絶頂茅菴老此生寒雲孤木獨經行世人那得知幽徑
遥向青峰禮磬聲
題淨居寺(唐)戴叔倫
玉壺山下雲居寺六百年來選佛場滿地白雲關不住
石泉流出落花香
棲霞寺雲居室(唐)權德輿
一徑縈紆至此窮山僧盥潄白雲中閒吟定後更何事
石上松枝常有風
題清凉寺(唐)楊巨源
憑檻霏微松樹煙陶潛曾用道林錢一聲寒磬空心曉
花雨知從第幾天
遊西林寺(唐)李涉
十地初心在此身水能生月即離塵如今再結林中社
可羨當年會裏人
題僧院(唐)張籍
聞師行講青龍院本寺住來多少年靜掃空房惟獨坐
千莖秋竹在簷前
宿西林寺(唐)白居易
木落天晴山翠開愛山騎馬入山來心知不及柴桑令
一宿西林便欲回
香山寺白居易
空門寂靜老夫閒伴鳥隨雲往復還家醞滿瓶書滿架
半移生計入香山
遊雲居寺贈穆三十六地主白居易
亂峰深處雲居路共榻花行獨惜春勝地本來無定主
大都山屬愛山人
題香山新經堂招僧白居易
煙滿秋堂月滿庭香花漠漠磬泠泠誰能來此尋眞諦
白老新開一藏經
古寺(唐)元稹
古寺春餘日半斜竹風蕭爽勝人家花時不到有花院
意在尋僧不在花
峰頂寺(唐)張祜
月明如水山頭寺仰面看天石上行夜半深廊人語定
一枝松動鶴來聲
夏雨後題青荷蘭若(唐)施肩吾
僧舍清凉竹樹新初經一雨洗諸塵微風忽起吹蓮葉
青玉盤中瀉水銀
題禪僧院施肩吾
棲禪枝畔數花新飛作琉璃地上塵谷鳥自啼猿自叫
不能愁得定中人
尋石甕寺上方(唐)賈島
野寺入時春雪後﨑嶇得到此房前老僧不出迎朝客
已住上方三十年
寄題宣州開元寺(唐)杜牧
松寺曾同一鶴棲夜深臺殿月高低何人為倚東樓柱
正是千山雪漲谿
醉後題禪院杜牧
觥船一棹百分空十載青春不負公今日鬢絲禪榻畔
茶煙輕颺落花風
定山寺(唐)薛逢
十里松蘿映碧苔一川晴色鏡中開遥聞上界繙經處
片片香雲出院來
宿僧院(唐)趙嘏
月滿長空樹滿霜度雲低拂近簷牀林中夜半一聲磬
卧見高僧入道場
李侍御歸炭谷山居同宿華嚴寺
趙嘏
家在青山近玉京白雲紅樹滿歸程相逢一宿最高寺
半夜翠微泉落聲
宿僧舍趙嘏
高僧夜滴芙蓉漏遠客窗含楊柳風何處相逢話心地
月明身在磬聲中
題谷隱蘭若(唐)段成式
風惹閒雲半谷隂巖西隱者醉相尋草衰乍覺徑增險
葉盡却疑谿不深
題金山寺石室(唐)李羣玉
白波四面照樓臺日夜潮聲遶寺回千葉紅蓮高會處
幾曾龍女獻珠來
峽山寺上方李羣玉
滿院泉聲山殿凉隔簾微雨野松香東峰下視南溟月
笑蹋金波看海光
登祝融峰蘭若(唐)盧肇
祝融絶頂萬餘層策杖攀蘿步步登行到月宮霞外寺
白雲相伴兩三僧
題清遠峽觀音院盧肇
清潭洞澈深千尺危岫攀蘿上幾層秋盡更無黃葉樹
夜闌惟對白頭僧
其二
風入古松添急雨月臨虚檻背殘燈老猿嘯狖還欺客
來撼窗前百尺藤
題常樂寺(唐)唐球
桂冷香聞十里間殿臺渾不似人寰日斜回首江頭望
一片閒雲落後山
題靈峰僧院(唐)黃滔
繫馬松間不忍歸數廵香茗一枰棋擬登絶頂畱人宿
猶待滄溟月滿時
題袁州龍興寺(唐)易偲
百尺古松松下寺寳旛朱盖盡珊珊閒庭甘露幾回落
青石綠苔猶未乾
江上人禪居(唐)僧皎然
路入松聲遠更竒山光水色共參差中峰禪寂一僧在
坐對梁朝老桂枝
和宿峽石寺下(宋)趙抃
淮岸浮圖半倚天山僧應已離塵緣松關暮鎖無人跡
惟放鐘聲入畫船
七月過孤山勤上人院(宋)蔡襄
青林藹藹日暉暉薄晚凉生暑氣微湖上清風如可載
畫船十隻不空歸
自定林過西菴(宋)王安石
午雞聲不到禪林柏子煙中靜擁衾忽憶西巖道人語
杖藜乘興得幽尋
金陵報恩大師西堂方丈王安石
蕭蕭出屋千竿玉靄靄當窗一炷雲心力長年人事外
種花移石尚殷勤
書雙竹湛師房(宋)蘇軾
暮鼓朝鐘自擊撞閉門孤枕對殘釭白灰旋撥通紅火
卧聽蕭蕭雪打窗
南寺千佛閣蘇軾
古邑居民半海濤師來構築便能高千金用盡身無事
坐看香煙遶白毫
歸宜興畱題竹西寺蘇軾
此生已覺都無事今歲仍逢大有年山寺歸來聞好語
野花啼鳥亦欣然
常州太平寺薝蔔亭蘇軾
六花薝蔔林間佛九節菖蒲石上仙何似東坡鐵拄杖
一時驚散野狐禪
中梁山寺(宋)文同
上方梯磴繞巖頭誰就孤高更起樓直望漢江三百里
一條如綫下洋州
竹西寺(宋)米芾
竹西桑柘暮鴉盤特地霜風滿倦顔不用使君相料理
都緣塵土蔽青山
題妙覺寺壁(宋)孫覿
葉底紅稀不見花枝頭綠暗可藏鴉春歸古殿蒼苔滿
一點籠燈隱綘紗
書永和寺壁(宋)朱松
來觧征衣日未斜小軒泉竹兩清華道人法力眞無礙
解遣龍孫吐浪花
遊寕國奉聖寺(宋)范成大
松梢臺殿鬱高標山轉谿廻一水朝不惜褰裳呼小渡
夜來春漲失浮橋
題照上人迎翠軒(宋)楊萬里
參寥嬾可去無還誰蹋詩僧最上關欲具江西句中眼
猶湏作禮問雲山
遊定林寺楊萬里
鍾山已在萬山深更過鍾山入定林穿盡松杉行盡石
一菴猶隔白雲岑
其二
半破僧菴半補籬舊題無復壁間詩祇餘手植雙桐在
此外仍兼洗硯池
寒食雨中同舍人約遊天竺呈陸務觀
楊萬里
筍輿衝雨復衝泥一徑深深只覺遲孤塔忽從雲外出
寺門漸近報儂知
其二
老檜如幢翠接連山茶作塔綠縈纏山僧相識渾相忘
不到山中十五年
其三
禪房寂寂水潺潺澗草巖花點綴閒忽有仙禽發竒響
頻伽來自補陀山
雨後憶龍翔寺(宋)薛季宣
二峰高峙夾禪扃長落潮音逐磬聲老僧睡起絶無事
不管波濤四面生
龍潭方丈(宋)樓鑰
又因寒食此中來窗戶虚明絶點埃山裏春風無間斷
海棠開過地棠開
秀峰寺(宋)徐璣
籃輿晚泊近巖隈精舍門臨古道開僧子相逢便相識
十年三過秀峰來
艤舟江心寺(宋)謝翺
數聲清磬出晴暮落木人家散煙霧風送年年江上潮
白雲生根吹不去
僧門(宋)林景熙
一閒每笑不如僧及到僧門閒未能昨夜褐袍風雪裏
隔谿犬吠入林燈
過湘江題慈雲寺壁(宋)僧惠洪
慈雲寺在古城隈月閣風軒照水開獨倚闌干秋雨後
青山相逐渡江來
巨然山寺(金)任詢
孤撐山作碧螺髻散漫水成蒼玉鱗野寺荒凉人不到
水光山影正橫陳
遊棲巖寺(金)張瓚
林表招人白塔明竹間蘭芷石泉清惠崇水墨西軒景
煙帶平蕪水帶城
題濟源龍潭寺(金)趙之傑
樹圍脩竹竹圍菴菴下泓然碧一潭極目荷花半秋色
小橫圖上看江南
寳巖僧舍(金)宗道
寂寂鐘魚柏滿軒午風輕颺煮茶煙西堂竟日無人到
只許山人借榻眠
晚宿山寺(金)趙渢
松門明月佛前燈菴在孤雲最上層犬吠一山秋意靜
敲門時有夜歸僧
眞容院(金)蕭貢
魔宮佛界等空虚此理何曾屬有無直向臺山始相見
可中還有二文殊
八月十四日宿官塔下院(金)馮延登
野僧引客看脩竹拄杖入林驚暝禽一道細泉鳴蘚磴
恍如閒聽穎師琴
山寺早起(元)劉因
松窗一夜遠潮生斷送幽人睡失明夢覺不知春已去
半簾紅雨落無聲
遊青蓮寺(元)王惲
上方曾閣倚晴煙廻合諸峰聳碧蓮午枕不容詩夢就
天風吹雨下危巔
上藍寺(元)貢奎
古寺廻廊雪滿階官閒因訪老僧來一方晴日簷聲響
絶愛小窗臨竹開
淨慧寺(元)鮮于樞
晚雨纔收日已西石梁沙路淨無泥清泉㶁虢千峰迥
綠柳隂隂一鳥啼
又戲題廣嚴僧房壁鮮于樞
幾年門外策征驂不料能來共一龕壁上未湏書歲月
禇河南是護伽藍
宿焦山上方(元)郭天鍚
揚子江頭風浪平焦山寺裏晚鐘鳴爐煙已斷燈花落
喚起山僧看月明
春日上平坡寺(元)范梈
蘿徑隂隂近百層金輿記是昔人登山僧苦避尋詩者
牢閉柴門喚不譍
五月二十六夜宿松林蘭若范梈
白沙寨外接飛霞行至招提日已斜睡覺忽聞山寨語
不知今夕離吾家
白石菴(元)周權
地幽山氣靄空嵐落葉蕭蕭白石菴歸鶴一聲無覓處
松梢擎月影毶毶
遊法興寺(元)胡天游
山色搖光入䄂凉松隂十丈印廻廊老僧讀罷楞嚴咒
一殿神風柏子香
宿圓明寺早起(明)高啓
客起燈前夢尚迷滿樓殘月曉風西應知野寺非山店
只聽鐘聲不聽雞
宿蟾公房高啓
一禽不鳴深樹煙明月下照高僧禪獨開西閣詠清夜
秋河欲墮山蒼然
寄館天寧寺(明)丘吉
茶爐吹斷鬢絲煙借得禪林看鶴眠不道秋風何處起
一堆黃葉寺門前
白水寺(明)方廷璽
石徑逢僧一話間白雲深處不知還松隂日午茶煙起
不有客來僧更閒
永興寺散步(明)皇甫汸
帝城西覓古叢林萬木寒垂六月隂庭下閒花齋後偈
門前空水定時心
弘教寺(明)王穉登
内家金像出蓬萊千葉蓮花玉作臺試向白毫光裏看
聖人前世是如來
歸宗寺(明)吳兆
路遶鸞谿去復廻鵝池聞說右軍開山僧相遇衣裳濕
雙劒峰頭看瀑來
晚投黃龍寺慧宗上人房吳兆
幾處禪林聚似邨嶺頭風雨磵頭昏千枝燈影僧初放
一派經聲客到門
送一公還天界寺(明)范汭
江流汨汨樹層層短笠空瓢去秣陵依舊青山風雪裏
蓽門深掩一龕燈
初宿海會寺(明)李蓘
靈泉流水夜淙淙月小松高鶴影雙石榻覺來秋燭冷
誦經聲滿碧山窗
闞峰普濟寺(明)錢希言
闞公山繞闞公湖捨宅年猶記赤烏寂寂寺門霜葉裏
水禽飛上石浮屠
講經臺(明)僧守仁
乞食歸來坐暝鴉譚經每到白牛車東風柳絮吹晴雪
猶想天宮酌寳花
題蘿壁山房(明)僧德祥
青蘿壁下一僧房長日惟燒片炷香風在竹櫩人在定
鳥銜紅柿落柴牀
次韻題高齋(明)僧無慍
高齋寂寂俯清池瓦鼎香浮十二時天曉定回松下石
蘚㾗青上布伽黎
不二樓(明)僧鎮澄
談經人在翠微中縹緲煙霏隔幾重欲寄此心無可託
長隨片月掛西峰
石林菴(明)僧廣印
覺道金繩絶巘開半空花雨濕樓臺長林怪石皆龍象
曾受生公記莂來
御定佩文齋詠物詩選卷二百三十二
