欽定四庫全書
御定佩文齋詠物詩選卷一百六十二
帶佩類
五言古
玉環引送馬伯庸北上(元)王士熙
崑山有美璞昆吾有寳刀推雪漉寒冰凝此英瓊瑶團
團月長滿晶晶白雲淺似環環無窮寥寥人意遠有美
天山人皎潔同精神禁垣青春多大珮垂朝紳腰無大
羽箭肘有如斗印結束上京行驪駒驟長靷不採珊瑚
鈎海深安可求不執水蒼璧漢庭羅公侯愛此玲瓏質
題詩贈與客百金一朝傾三年不可得不得只空行山
泉琴峽鳴摩挲龍門石憶憶應畱情天風北極高歸塗
踏霜艸不惜玉環分只願君還早
七言古
玉連環歌為邢從周典簿作(元)張翥
于闐河頭夜光發赤髯賈胡采明月中有美璞凝寒晶
惟有鬼工能琢成伊誰得此邢公子示我綠玉雙連理
恍如空碧虹氣垂半隱青瑶蟾一規展之兩環不盈尺
疉作圑團小蒼璧縠文錯落映雷文宛是昆吾寳刀刻
廬陵學士癖好竒辨古重以瓊琚詞珊瑚珮鈎詎可數
我疑製自金源時集賢仙人丈人行鳳閣舍人文有樣
請君畱束宮錦袍待看揮毫玉堂上
五言排律
水精環(唐)羅維
王室符長慶環中得水精任圓循不極見素質仍貞信
是天然瑞非因樸斵成無瑕勝玉美至潔過冰清未肯
齊珉價寧同雜珮聲能銜任黃雀亦欲應時明
五言絶句
長安道(唐)麴信陵
朱門映綠楊䨇闕抵通莊玉珮聲逾遠紅塵猶自香
佩韋(元)揭祐民
吾韋佩已久韋敝將若何縱有未革性謝韋功已多
七言絶句
以玉帶施元長老元以衲裙相報次韻
(宋)蘇軾
瘦骨難堪玉帶圍鈍根仍落箭鋒機欲教乞食歌姬院
故與雲山舊衲衣
小遊仙(元)楊維楨
青旄節衛翠雲軿按部東行過赤城龍女遺珠雞卵大
結為雙佩賜方平
御定佩文齋詠物詩選卷一百六十二
