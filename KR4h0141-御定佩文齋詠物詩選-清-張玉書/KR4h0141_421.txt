欽定四庫全書
御定佩文齋詠物詩選卷四百二十二
鳳類(附鸞)
四言古
鳳頌(吴)薛綜
猗與石磬金聲玉振先王搏拊以正五音百獸翔感儀
鳳舞麟在昔堯舜斯磬乃臻宗廟致敬乃肯來顧贊揚
聖德上下受祚
五言古
贈從弟(魏)劉楨
鳳凰集南岳徘徊孤竹根於心有不厭奮翅凌紫氛豈
不常勤苦羞與黃雀羣何時當來儀將須聖明君
賦得威鳳棲梧(陳)張正見
丹山下威鳳來集帝梧中欲舞春花落將飛秋葉空影
照龍門水聲入洞庭風别有將雛曲翻更合絲桐
古意(唐)王績
彩鳳將欲歸提羅出郊訪羅張大澤已鳳入重雲颺朝
棲崑閬木夕飲蓬壺漲問鳳那遠飛賢君坐相望鳳言
荷深德微禽安足尚但使雛卵全無令矰繳放皇臣力
牧舉帝樂簫韶暢自有來巣時明年阿閣上
鳳凰曲(唐)李白
嬴女吹玉簫吟弄天上春青鸞不獨去更有携手人影
滅彩雲斷遺聲落西秦
古風李白
鳳飢不啄粟所食惟琅玕焉能與羣雞刺促爭一餐朝
鳴崑丘樹夕飲砥柱湍歸飛海路遠獨宿天霜寒幸遇
王子晉結交青雲端懷恩未得報感别空長歎
雜詩呈逢原(宋)孫覺
鴻雁最知時未逃羅與網不能忘稻粱千里安得往鳴
蜩腹空虚見啄因其響丹鳳穴九霄虞人常夢想
鳳池(宋)蔡襄
靈禽不世下想像成羽翼但願醴泉飲豈復高梧息似
有飛鳴心六合定何適
翩翩紫鳳雛送方希直赴漢中教授
(明)鄭居貞
翩翩紫鳳雛羽翮偹五彩徘徊千仞翔餘音散江海于
焉覽德輝濟濟鏘環珮天門何嵯峨羣仙久相待晨沐
晞朝陽夜息飲沆瀣如何復西飛去去秦關外岐山諒
非遥啄食良自愛終當巣阿閣庶以鳴昭代
浴鳳沼(明)程本立
鳳鳥從何來來止桐谿傍錦毛濯春雨彩翮晞朝陽蘋
藻動浮彩蘭芷吹幽香鳳去今不返空餘鷗鷺行
七言古(附長短句)
儀鳳歌(周)成王
鳳凰翔兮于紫庭予何德兮以感靈賴先人兮恩澤臻
于胥樂兮民以寧
鸞(漢)崔駰
鸞鳥高翔時來儀應治歸德合望規啄食竹實飲華池
鳳凰臺(元)岑安卿
萬里長江東入海千年高臺今尚在當時誰道鳳凰來
覽德何人足相待鳳聲悠悠梧葉空謫仙文采流長虹
跨鯨一去不復返後人欲語羞雷同海上三山渺何許
羣仙騎鳳隔風雨登臨空詠謫仙詩白鷺斜飛過秋浦
神鳳操(明)太祖
鈞天奏兮列丹墀俄翩翩兮鳳凰儀斂翺翔兮棲梧枝
彼觀德兮直為我辭
五言律
詠鳳(唐)李嶠
有鳥居丹穴其名曰鳳凰九苞應靈瑞五色成文章屢
向秦樓側頻過洛水陽鳴岐今日見阿閣佇來翔
鸞鳳(唐)李商隠
舊鏡鸞何處衰桐鳳不棲金錢饒孔雀錦段落山雞王
子調清管天人降紫泥豈無雲路分相望不應迷
五言排律
儀鳳(唐)楊嗣復
八方該帝澤威鳳忽來賓向日朱光動迎風翠羽新低
昂多異趣飲啄迥無鄰郊藪今翔集河圖意等倫聞韶
知鼓舞偶聖願逡廵比屋初同俗垂恩擊壤人
七言律
鳳洞(元)張雨
第幾峰前蒼玉洞何年於此鳳求凰梧枝宿久毛皆變
竹寔餐多髓亦香露濕紫苔春似錦月明丹穴夜生光
我亦鵷行舊儔侶雲中有路共廻翔
五言絶句
舞(唐)虞世南
繁絃奏渌水長䄂轉廻鸞一䨇俱應節還似鏡中看
酬人失題(唐)盧綸
孤鸞將鶴群晴日唳春雲何幸晩飛者清音長此聞
深竹堂(元)納延
一笏清凉地森森萬玉齊月明時倚杖閒看鳳来棲
七言絶句
襄陽為盧竇紀事(唐)元稹
花枝臨水復臨堤閒照江流亦照泥千萬春風好擡舉
夜来曾有鳳凰棲
步虚詞(唐)朱澤
十二樓藏玉堞中鳳凰䨇宿碧芙蓉流霞淺酌誰同醉
今夜笙歌第幾重
鳳(唐)李商隠
萬里峰巒歸路迷未判容彩借山雞新春定有將雛樂
阿閣華池兩處棲
寄酬韓冬郎兼呈畏之員外李商隠
十歲裁詩走馬成冷灰殘燭動離情桐花萬里丹山路
雛鳳清於老鳳聲
上清(唐)陸龜蒙
玉林風露寂寥清仙妃對月閒吹笙新篁冷澀曲未盡
細拂雲枝棲鳳驚
題歐陽原功少監家柯敬仲畫
(元)虞集
涔陽日日水生波翠䄂黃裳晩棹過珠樹月明花婀娜
鳳毛春暖錦婆娑
紀夢(元)楊載
紛紛鸞鶴滿虚空耳畔如聞渡海風直上雲霄千萬里
此身飛入紫微宮
遊三茅華陽諸洞(元)宋无
冠帶寒星帔剪霞步虚去宴玉宸家醉歸却跨青鸞下
衝落碧桃無數花
題黃筌竹鸞圖(元)陳旅
一窗晴色綠猗猗羣雀飛來占好枝此竹幾年方結實
空山秋晚鳳雛饑
輦下曲(元)張昱
五垓千陛立朝廷檻首銅鵰一丈翎不待來儀威鳳至
日聞韶濩在青冥
閨情(明)金誠
欲剪紅霞作舞衣薄雲凉霧共霏霏玉簫吹冷天邊月
只待乘鸞子晉歸
宮詞(明)蔣山卿
君王新著紫霞裳白玉冠簮八寳光夜半碧壇星月冷
九天仙樂下鸞凰
御定佩文齋詠物詩選卷四百二十二
