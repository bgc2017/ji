欽定四庫全書
御定佩文齋詠物詩選卷二百十
杖類
四言古
靈夀杖頌(魏)王粲
兹杖靈木以介眉夀竒幹貞正不待矯輮據貞斯直植
之爰茂
卭竹杖銘(晉)傅咸
嘉兹竒竹質勁體直立比高節示世矜式
卭竹杖銘(晉)蘇彦
安不忘危任在所杖秀矣雲竹勁直篠簜節高質貞霜
雪彌亮圓以應物直以居當妙巧無功竒不待匠君子
是扶逍遥神王
靈夀杖銘(晉)王氏
籊籊鮮幹秀彼崇㟽下澤蘭液上瑩芳霄貞勁内固鮮
粲外昭耀質靈薈作珍華朝杖之身安越齡松喬
五言古
送笻杖與劉湛然道士(宋)王禹偁
有客遺竹杖九節共一枝鶴脛老更長龍骨乾且竒我
問何所來來從西南夷因思漢武帝求此民力疲明明
聖天子德教嘉四維蠻獠盡臣妾縣道皆羈縻僰僮與
笮馬入貢何纍纍此竹日以賤輕視如蒿藜我年三十
七血氣未全衰况在紫微垣動為簮笏羈倚壁如長物
歲月無所施寸心空愛惜惜此來天涯忽承明主詔來
謁太乙祠再見劉先生氣貌清且羸持此以為贈所謂
得其宜少助橘童力好引花鹿隨步月莫離手看山聊
搘頤微物嬾致書故作笻竹詩
以黃子木拄杖為子由夀(宋)蘇軾
靈夀扶孔光菊潭飲伯始雖云閒草木豈樂蒙此耻一
時偶收用千載相瘢疻海南無佳植野果名黃子堅瘦
多節目天材任操倚嗟我始剪裁世用或緣此貴從老
夫手往配先生几相從歸故山不媿仙人杞
已師竹杖(宋)文同
已師杖竒竹坐亦不去手循摩瑩且膩瘦骨何蚴蟉叢
枝抱竒節兩兩相對走尋常出孤梢上下分左右如何
此獨異天産固非偶師初得之誰此實世未有不為師
所用亦共衆植朽願師勿棄置珍之比靈夀
七言古(附長短句)
桃竹杖引(唐)杜甫
江心蟠石生桃竹蒼波噴浸尺度足斬根削皮如紫玉
江妃水仙惜不得梓潼使君開一束滿堂賓客皆歎息
憐我老病贈兩莖出入爪甲鏗有聲老夫復欲東南征
乘濤鼓枻白帝城路幽必為鬼神奪杖劒或與蛟龍爭
重為告曰杖兮杖兮爾之生也甚正直愼勿見水踴躍
學變化為龍使我不得爾之扶持滅跡于君山湖上之
青峯噫風塵澒洞兮豺虎咬人忽失雙杖兮吾將曷從
鐵拄杖(宋)蘇軾
柳公手中黑蛇滑千年老根生乳節忽聞鏗然爪甲聲
四座驚顧知是鐵含簧腹中細泉語迸火石上飛星裂
公言此物老有神自昔閩王餉吳越不知流落幾人手
坐看變滅如春雪忽然贈我意安在兩脚未許甘衰歇
便尋轍迹訪崆峒徑度洞庭探禹穴披榛覓藥採芝菌
刺虎鏦蛟擉蛇蠍會教化作兩錢錐歸來見公未華髮
問我鐵君無恙否取出摩挲向公說
簫杖歌(元)楊維楨
空心勁草琅玕節瘦如筆枝赤如鐵壺公手中曾擲之
黃公石上飛星裂璣天道人雙眼青見之不減九節藤
神丁未闚混沌竅中有萬壑銅龍聲道人親鑿崆峒玉
九漏玲瓏尺度足黑蛇飛來膝上横道人手中嘯鸞鵠
自言竒音不敢作寒星墮地風折嶽去年臺山解虎鬭
今年狼山敲豸角鐵崖相見洞庭東腰間篴佩蒼精龍
湘江兩脚吹雌風相呼道人木上座杖陂水拔鬚眉峯
阮將軍龍杖歌(明)王穉登
七尺天台藤千年石梁雪夭矯欲飛騰支離半鱗甲樵
柯斲出空巖下風雷晝鳴虎嘯夜曳處常疑雲霧生植
來猶恐猿猱挂將軍家居南巷中一篋隂符四壁空何
人贈此作扶老青鞋白帢隨春風春風策入花源去仙
人正傍桃花住晴嵐撲衣瀑遶牀鶴巢生鷇芝成樹廉
頗能挽弓三石充國平羌負竒畫何為將軍負杖行不
佩寶刀持畫戟馮唐老去未逢時立馬轅門弄柳絲隣
雨滴殘魚箙箭窗風吹裂蝥弧旗雀羅當門印辭肘坐
覺紅顔成白首三百青錢杖上挑黃公壚頭醉春酒神
物從來盡有靈延津曾見躍青萍何必葛陂方化去只
今已作老龍吟
五言律
和徐法曹贈崔洛陽斑竹杖以詩見答
(唐)盧綸
玉榦一尋餘苔花錦不如勁堪和醉倚輕好向空書採
拂稽山曲因依釋氏居芳辰將獨步豈與此君疎
答僧拄杖(唐)張籍
靈藤為拄杖白淨色如銀得自高僧手將扶病客身春
遊不騎馬夜會亦呈人持此歸山去深宜戴角巾
贈宗魯卭竹杖(唐)李商隱
大夏資輕策全谿贈所思靜憐穿樹遠滑想過苔遲鶴
怨朝還望僧閒暮有期風流眞底事常欲傍清羸
賦得長城斑竹杖(唐)李頻
秦興版築時剪伐不知誰異代餘根在幽人得手持細
看生古意閒倚動邊思莫作鳩形並空傳鶴髮期
華頂杖(唐)皮日休
金庭仙樹枝道客自攜持探洞求丹粟挑雲覓白芝量
泉將濯足闌鶴把支頤以此將為贈惟君盡得知
和襲美華頂杖(唐)陸龜蒙
萬古隂崖雪靈根不為枯瘦於霜鶴脛竒似黑龍鬚拄
訪談玄客持看潑墨圖湖雲如有路兼可到仙都
答匡山僧贈楖栗杖(唐)曹松
栗杖出匡頂百中無一枝雖因野僧得猶畏嶽神知畫
月冷光在指雲秋片移宜留引蹇步他日訪峩嵋
笻竹杖贈天聖長老仁公仁有詩次其韻
(元)趙孟頫
瘦節蒼骨聳膩膚黃玉温苔間時卓地月下屢敲門持
贈松廬老攜尋水竹邨歸來倚空壁夜氣與俱存
以卭竹杖夀程孟孺母(明)朱多炡
龍飛葛陂渚鳩刻漢王宫未若山中竹天然林下風一
枝供燕喜萬里自蠶叢歴盡峩嵋雪深知節操同
五言排律
紅藤杖(唐)白居易
南詔紅藤杖西江白首人時時攜步月處處把尋春勁
健孤莖直疎圓六節勻火山生處遠瀘水洗來新麄細
纔盈手高低僅過身天邊望鄉客何日拄歸秦
番禺杖(元)王惲
異種來番國知名是老坡杖材任操倚節目喜摩挲尺
度天然足柑黃氣色和竒姿含海霧孤植暎江沱物眇
離鄕貴材希審實訛聲音鏗爪甲鱗介訝蛟鼉鞭馭眞
雷策批亢格魯戈重輕欣得所長短稱閒拖扶老攜行
便持危得力多金蛇僵自勁鮐背痒忘苛不自浮槎使
來從老伏波見歸情鄭重未許老婆娑入手嗟神物傳
看駭玉柯支頤迎月出横膝伴詩哦選勝尋泉石窮幽
入薜蘿有時兒女觸却恐鬼神呵蓋節空笻竹神鋒黯
太阿笑揮堪解虎靜倚可降魔靈夀輕無頼梅條皺可
挼花藤昏玳暈斑點慘湘娥桃竹那能比桄榔未足歌
望塵甘却立斂跡總無過用舍時當審敲撞責果何更
防雷雨夜衝屋學陶梭
七言律
樂全先生生日以鐵拄杖為夀
(宋)蘇軾
先生眞是地行仙住世因循五百年每向銅人話疇昔
故教鐵杖鬭清堅入懷冰雪生秋思倚壁蛟龍護晝眠
遥想人天會方丈衆中驚倒野狐禪
其二
二年相伴影隨身踏遍江湖草木春擿石舊㾗猶在眼
閉門高節欲生鱗畏塗自衛眞無敵捷徑爭先却累人
遠寄知公不嫌重筆端猶自斡千鈞
李郎中有詩謝寄藤杖仍次韻答之
(宋)何夢桂
海南覓得古藤枝持與詩人杜牧之紫貝斑文鞭更爛
赤龍蒼骨蛻尤竒路無夷險終全節用有行藏一任時
非但與君扶脚力鏦蛟剸虎要支持
梅杖(元)劉因
鐵石心腸冰玉姿掌中潛得歲寒枝天教一握藏春密
風覓餘香就手吹雪月冷懷隨步履谿山高興入支頤
玉堂若要扶持用說與東君也不知
湘竹杖寄無住(元)宋无
采向湘江古廟邊得來賈客木蘭船老宜泉石搘慵態
吟稱煙霞倚瘦肩宴坐夜和金錫憩經行春卓紫苔穿
知師道價神龍護莫漫騰空去九天
梅杖(元)謝宗可
紫玉槎牙蝕蘚㾗黃昏扶醉倍精神一枝冷曳孤山雪
七尺横拖庾嶺春江路策雲香在手谿橋挑月影隨人
歸來却笑林和靖還現堂中上座身
龍杖謝宗可
鱗甲先搖玉一枝幽宫躍出䄂中持多因掌握提攜晚
休恨飛騰變化遲緩策不愁山雨濕醉横長有野雲隨
會看挂壁風雷起莫待詩翁過葛陂
簫杖(明)丁敏
嶰谷新裁六尺形半含宫徵半扶行吹時只恐成龍去
策處常疑作鳳鳴挂壁影憐秦女瘦敲門音合舜韶清
月明挂向山壇上同和鈞天奏九成
新製方竹杖(明)吳寬
紫玉新裁恰過肩斑斑四面帶湘煙羸軀藉雨能扶直
巧手煩渠莫削圓世事固知方則止時人應道曲能全
此生得免模稜誚晚節相依尚挺然
五言絶句
紅藤杖(唐)白居易
交親過滻别車馬到江廻唯有紅藤杖相隨萬里來
題柯敬仲雜畫(元)虞集
昔過篔簹谷鈎衣石角斜擬尋龍作杖拾得上天槎
七言絶句
贈張駙馬斑竹拄杖(唐)僧護國
此君與我在雲谿勁節竒文勝杖藜為有歲寒堪贈遠
玉階行處願提攜
送佛面杖與羅浮長老(宋)蘇軾
十方三界世尊面都在東坡掌握中送與羅浮德長老
攜歸萬竅總號風
以拄杖供仁山主(宋)陳師道
洗足投笻只坐禪厭尋岐路費行纏老來閱盡人間事
不用山公更削圓
絶句(元)黃溍
遥憶仙華鶴髮翁清泉白石滿竒胷若為此日千峯頂
更試平生九節笻
春日雜興(元)僧善住
野塘風緊漲漣漪桃李春寒發尚遲山色晚晴青不了
倚笻忘却立多時
遊仙(明)湯穎勣
鶴氅斜披出市喧青霞窟裏聽啼猿半酣騎著壺公杖
直遡黃河到水源
御定佩文齋詠物詩選卷二百十
