欽定四庫全書
御定佩文齋詠物詩選卷二百四十八
糕類
七言古
謝韓幹送絲糕(宋)陳造
玉顆瑩澈珠就磋吳鄉早秔莫計過無乃風露秀結異
移種崑崙之木禾國家厨婦一百枝三舂九淅付重羅
銀絲千尋忽縈積中疎外潔生槎挼扶桑仙蠶大如盎
線之本供織女梭怳驚萬啄鬭新巧罥作冰茸雪網窠
即今擬形供食事纖手幻出千絇多倒甑入筯第三絶
色香兼味皆可歌周官賓祭珍餈餌有此復具理則那
詩翁物色及粔籹得此來前當見訶鱠盤漫詫金縷飣
湯餅徒誇銀線窩瓊酥玉膩信非匹胡麻崖蜜仍相和
感君汎愛記衰朽回首一笑分餘波腐儒口實長作累
饞䭚之名定不磨金山别去每挂夢老眼復見還雙摩
婪酣得飽問便腹如汝平生相負何更從公子乞方法
日當飫之老澗薖買田二頃不種秫未怕酒客來操戈
七言律
九日陪諸閣老食賜糕次謝授經韻
(明)高啟
叨陪講席按詞曹曉禁霜花點素袍院貯圖書西掖靜
雲連宫殿北山高故園莫憶黃花酒内府初嘗赤棗糕
最愛鳳毛今復見便令池上一揮毫
七言絶句
灤京雜詠(元)楊允孚
葡萄萬斛壓香醪華屋神仙意氣豪酬節凉糕猶末品
内家先散小絨絛
御定佩文齋詠物詩選卷二百四十八
