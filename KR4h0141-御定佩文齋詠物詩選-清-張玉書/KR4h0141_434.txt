欽定四庫全書
御定佩文齋詠物詩選卷四百三十五
鵲類
四言古
魏德謳(魏)曹植
鵲之疆疆詩人取喻今存聖世呈質見素飢食苕華渴
飲清露異於疇昔衆鳥是慕
五言古
詠鵲(梁)蕭紀
欲避新枝滑還向故巢飛今朝聽聲喜家信必應歸
看柳上鵲(北齊)魏收
背歲心能識登春巢自成立枯隨雨霽依枝須月眀疑
是雕籠出當由抵玉驚間關拂條軟回復振毛輕何獨
離婁意傍人但未聽
園樹有巢鵲戲以詠之(隋)魏澹
畏玉心常駭填河力已窮夜飛還繞樹朝鳴且向風知
來寧自伐識歲不論功早晩時應至輕舉一排空
山行見鵲巢(唐)蔣冽
鵲巢性本高更在西山木朝下清泉戲夜近眀月宿非
直避網羅兼能免傾覆豈憂五陵子挾彈來相逐
異鵲(宋)蘇軾
昔我先君子仁孝行於家家有五畝園么鳳集桐花是
時烏與鵲巢鷇可俯拏憶我與諸兒飼食觀羣呀里人
驚瑞異野老笑而嗟云此方乳哺甚畏鳶與蛇手足之
所及二物不敢加主人若可信衆鳥不我遐故知中孚
化可及魚與豭柯侯古循吏悃愊真無華臨漳所全活
數等江干沙仁心格異族兩鵲棲其衙但恨不能言相
對空喳喳善惡以類應古語良非夸君看彼酷吏所至
號鬼車
七言古(附長短句)
祝鵲(唐)王建
神鵲神鵲好言語行人早回多利賂我今庭中栽好樹
與汝作巢當報汝
即事(宋)程俱
烏啼未必惡麾去恨不早鵲噪兩耳聾主人亦言好安
知一喙鳴喜戚自顛倒朝來羣鵲噪不已童稚無知助
吾喜羣鵲自與烏争巢慎勿喜歡真誤爾
鵲有媒(元)吳景奎
長林蕭蕭兩乾鵲牖戶綢繆欣有託雄飛望望杳不歸
飲啄應憐墮矰繳孀雌哺&KR1145;成孤棲月眀不復從南飛
迢迢織女隔銀浦風多巢冷將疇依花間雙鵲能占喜
來往殷勤道芳意雄鳩佻巧鴆不媒願得靈修幾同類
斯須衆鵲邀提壺入林繞樹聲相呼羣飛盡棄遺一鵲
同室定偶携諸孤疆疆和鳴如有道求牡深慚雉鳴鷕
踰牆鑽穴相窺從重歎人而不如鳥
五言律
詠鵲(唐)李嶠
不分荆山抵甘從石印飛危巢畏風急繞樹覺星稀喜
逐行人至愁隨織女歸倘遊眀鏡裏朝夕動光輝
五言排律
花枝獨鵲(眀)陳于陛
天上成橋罷人間化印遲一從棲上苑那復向南枝拂
羽瓊花落穿林寶樹垂夜飛繞眀月朝語噪晴曦表瑞
巢堪詠懷仁鷇可窺皇家時有喜先報九重知
七言律
鄜州進白野鵲(唐)薛能
輕毛疉雪翅開霜紅觜能深練尾長名應玉符朝北闕
色柔金性瑞西方不憂雲路填河遠為對天顔送喜茫
從此定知棲息處月宫瓊樹是仙鄉
鵲(唐)韓偓
偏承雨露潤毛衣黑白分眀衆所知高處營巢親鳳闕
静時閒語上龍墀化為金印新祥瑞飛向銀河舊路岐
莫怪天涯棲不穏託身須是萬年枝
鵲(唐)徐夤
神化難原瑞即開雕陵毛羽出塵埃香閨報喜行人至
碧漢填河織女回眀月解隨烏繞樹青銅寧愧雀為臺
瓊枝翠葉庭前植從待翩翩去又來
鵲(南唐)韓溉
纔見離巢羽翼開盡能輕颺出塵埃人開樹好紛紛占
天上橋成草草回幾度送風臨玉戶一時傳喜到粧臺
若教顔色如霜雪應與清平作瑞來
五言絶句
詠禮部尚書廳後鵲(唐)蘇頲
懷印喜將歸窺巢戀且依自知棲不定還欲向南飛
夜飛鵲(唐)蔣冽
北林夜方久南月影頻移何啻飛三匝猶言未得枝
黃筌鵲雛(宋)文同
短羽已䙰褷弱脛方屴岌母也向何處開口猶仰食
王若水梨花山鵲(元)張雨
山鵲語查查驚飛白雪花清眀人載酒寒食客思家
七言絶句
閨情(唐)李端
月落星稀天欲眀孤鐙未滅夢難成披衣更向門前望
不忿朝來喜鵲聲
山鵲(唐)司空圖
多驚本為好毛衣只賴人憐始却歸衆鳥自知顔色減
妬他偏向眼前飛
喜山鵲初歸司空圖
翠衿紅觜便知機久避重羅穏處飛只為從來偏護惜
忩前今賀主人歸
其二
阻他羅網到柴扉不奈偷倉雀轉肥賴爾林塘添景趣
剩留山果引教歸
閣下晝眠(宋)蔡襄
急雨初收宫殿眀紅薇花落暑風清忽傳午漏驚殘夢
寂寂西軒喜鵲聲
寓壺源僧舍(宋)吳儆
歸來閉戶還高枕忩隙微通月影斜風急忽驚烏鵲起
空階蔌蔌墮松花
山家(元)劉因
馬蹄踏水亂眀霞醉袖迎風受落花怪見谿童出門望
鵲聲先我到山家
御定佩文齋詠物詩選卷四百三十五
