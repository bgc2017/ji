欽定四庫全書
御定佩文齋詠物詩選卷四百二十四
鶴類
五言古
詠懷(魏)阮籍
鴻鵠相隨飛飛飛適遐裔雙翮臨長風須臾萬里逝朝
餐琅玕實夕宿丹山際抗身青雲中網羅孰能制豈與
鄉曲士携手共言誓
賦得舞鶴(梁)簡文帝
來自芝田遠飛度武谿深振迅依吳市差池逐晉琴竒
聲傳㢠澗動翅拂花林欲知情外物伊洛有清潯
飛來雙白鶴(梁)元帝
紫蓋學仙成能令吳市傾逐舞隨疎節聞琴應别聲集
田遥赴影隔霧近相鳴時從洛浦渡飛向遼東城
主人池前鶴(梁)吴均
本是乘軒者為君階下禽摧藏多好貎清唳有竒音稻
粱惠既重華池遇亦深懷恩未忍去非無江海心
詠鶴(陳)隂鏗
依池屢獨舞對影或孤鳴乍動軒墀步時轉入琴聲
送王明府參選賦得鶴(唐)駱賓王
振衣遊紫府飛蓋背青田虚心恒警露孤影尚凌煙離
歌悽妙曲别操繞繁絃在隂如可和清響會聞天
黃鶴(唐)沈佺期
黃鶴佐丹鳳不能羣白鷳拂雲遊四海弄影到三山遥
憶君軒上來下天池間明珠世不重知有報恩環
宣城長史弟昭贈余琴谿中雙舞鶴詩以見志
(唐)李白
令弟佐宣城贈余琴谿鶴謂言天涯雪忽向窗前落白
玉為毛衣黃金不肯博背風振六翮對舞臨山閣顧我
如有情長鳴似相託何當駕此物與爾騰寥廓
謝王郎中贈琴鶴(唐)顧况
此琴等焦尾此鶴方胎生赴節何徘徊理感物自并獨
立江海上一彈天地清朱絃動瑶華白羽飄玉京因想
羡門軰眇然四體輕子喬翔鄧林王母游層城忽如啟
靈署鸞鳳相和鳴何由玉女牀去食琅玕英
曉鶴(唐)孟郊
曉鶴彈古舌婆羅門呌音應吹天上律不使塵中尋虚
空夢皆斷喑唏安能禁如開孤月口似說明星心既非
人間韻枉作人間禽不如相將去碧落窠巣深
感鶴(唐)白居易
鶴有不羣者飛飛在野田饑不啄腐鼠渴不飲盗泉貞
姿自耿介雜鳥何翩翾同遊不同志如此十餘年一興
嗜慾念遂為繒繳牽委質小池内爭食羣雞前不惟懷
稻粱兼亦競腥羶不惟戀主人兼亦狎烏鳶物心不可
知天性有時遷一飽尚如此况乘大夫軒
代鶴白居易
我本海上鶴偶逢江南客感君一顧恩同來洛陽陌洛
陽寡族類皎皎惟兩翼貎是天與高色非日浴白主人
誠可戀其奈軒庭窄飲啄雜雞羣年深損標格故鄉渺
何處雲水重重隔誰念深籠中七換摩天翮
鶴屏(唐)陸龜蒙
時人重花屏獨即胎化狀叢毛鍊分彩疎節笻相望曾
無氃氋態頗得連軒樣勢擬搶高尋身猶在函丈如憂
雞鶩闘似憶煙霞向塵世任縱橫霜襟自閒放空資明
遠思不待浮丘相何由振玉衣一舉棲瀛閬
鶴屏(唐)皮日休
三幅吹空縠孰寫仙禽狀㲨(或作&KR2798;)耳側以聽赤睛曠如望
引吭看雲勢翹足臨池樣頗似近蓐席還如入方丈盡
日空不鳴窮年但相向未許子晉乘難教道林放貌既
合羽儀骨亦符法相願升君子堂不必思崑閬
遇旅鶴(唐)孫昌穎
靈鶴産絶境昂昂無與儔羣飛滄溟曙一叫雲山秋野
性方自得人寰何所求時因戲祥風偶爾來中州中州
帝王宅園沼深且幽希君惠稻粱欲拜離丹丘不然奮
飛去將適汗漫遊肯作池上鶩年年空沈浮
李生畫鶴(宋)文同
昂昂青田姿杳杳在輕素一身萬里意雙目九霄顧釤
釤羽翮利竦竦骨節露君初本誰學我恐必神悟得于
想像外看在絶筆處稷筌如復生相與校獨步
都城南有道者居名松鶴堂暇日同東平王繼
學為避暑之遊因作松鶴聯句
(元)馬祖常
偃雲聳層霄警露落古雪虬枝喜垂澗鷺羽陋鳴垤蟠
石千歲苓頂朱百齡血胎禽哺春巣乳脂凝沍節舞蓋
竽籟喧啄粒苔蘚齧元玉熏麝煤碧脛隘雞&KR0008;陟岳秦
爵崇授甲衛軒劣沐髮豹霧深引吭鳳竹裂風馭八極
小河舟三翼拙魯縞曳䙰褷夏社挺嶻嶭任重明堂材
言歸華表别拳縮包胥立堅剛伯夷烈延世餌方液顧
步炫高潔作室擅兹美觀物入獨閱逝將束囊書從爾
解珮玦
部中鶴(明)湯顯祖
曲臺雙白鶴日賦十餐錢良為升合資畱滯江海年傳
呼卿出入引吭飛舞前軒墀看鶴人時與小翩翾鳳凰
猶可飼安得羽中仙
題鶴軒圖(明)僧道衍
幽人適野意崇軒起山隈凉風響澗木晴霞明砌苔荆
扉夕不掩多應放鶴來
七言古(附長短句)
畫鶴篇(唐)錢起
點素凝姿任畫工霜毛玉羽照簾櫳借問飛鳴華表上
何如粉繢綵屏中文昌宮近芙蓉闕蘭室絪緼香且結
鑪氣朝成緱嶺雲銀燈夜作華亭月日暖花明梁燕歸
應驚片雪在仙闈主人顧盼千金重誰肯徘徊五里飛
獨鶴吟(唐)李咸用
碧玉喙長丹頂圓亭亭危立松風間啄萍吞鱗意已閒
舉頭咫尺輕重天黑翎白本排雲煙離羣脫侶孤如仙
披霜唳月驚嬋娟逍遥忘却還青田鳶寒鴉晚空相喧
時時側耳清泠泉
畫鶴(元)虞集
薛公少保昔畫鶴毛羽蕭條向寥廓通泉縣壁久微茫
故物都非况城郭長鳴闊步貎閒暇解寫高情亦竒作
田中芝艸日應長石上松花晩猶落赤壁江深孤月小
白雲野迥秋霄薄羣帝相從絳節朝八公許製黃金藥
誤嬰塵網迹易迷移召中州夢如昨借懸素壁憶真侶
忽有微風動林壑碧虛寥寥積雪高直過蕭臺絶棲泊
雙鶴吟寄友人(元)馬臻
依依兩白鶴歲久住青田一鶴垂兩翅飲啄沙汀煙一
鶴展長翮冥冥自冲天思之不可見獨立秋風前有時
月夜羣動息孤唳一聲山水碧凝眸側頸復徘徊影落
空林風露濕故人獨抱經濟才淵珠烱烱光難埋江南
地暖梅花開折花待君君不來梅花歲歲開又落空向
梅邊詠雙鶴
五言律(附小律)
詠鶴(唐)李嶠
黃鶴遠聯翩從鸞下紫煙翺翔一萬里來去幾千年已
憩青田側時遊丹鳳前莫言空警露猶冀一聞天
池邊鶴(唐)儲光羲
舞鶴傍池邊水清毛羽鮮立如依岸雪飛似向池泉江
海雖言曠無如君子前
和裴相公寄白侍郎求雙鶴(唐)劉禹錫
皎皎華亭鶴來隨太守船青雲意長在滄海别經年留
滯清洛苑徘徊明月天何如鳳池上雙舞入祥煙
答裴相公乞鶴(唐)白居易
警露聲音好冲天相貎殊終宜向遼廓不稱在泥塗白
首勞為伴朱門幸見呼不知疎野性却愛鳳池無
劉蘇州以華亭一鶴遠寄以詩謝之
白居易
老鶴風姿異衰翁詩思深素毛如我髩丹頂似君心松
際雪相映雞羣塵不侵殷勤遠來意一隻重千金
聞雲中鶴唳(唐)章孝標
久在青田唳天高忽暫聞翩翻縈碧落嘹喨入重雲出
谷鶯何待鳴岐鳳欲羣九臯寧足道此去透絪縕
别鶴(唐)杜牧
分飛共所從六翮勢催風聲斷碧雲外影孤明月中青
田歸路遠丹桂舊巣空矯翼知何處天涯不可窮
池州封員外郡齋雙鶴丹頂霜翎仙態浮曠罷
政之日因呈此章(唐)李羣玉
瀟灑二白鶴對之高興清寒谿侶雲水朱閣伴琴笙顧
慕稻粱惠超遥江海情應携帝鄉去仙闕看飛鳴
購鶴(元)張養浩
野處幽獨甚千金得令威挾雲出塵網領月到柴扉縻
足妨颺去遮亭使學飛至今湖上路樹石亦光輝
題江仲暹聽鶴亭(明)張以寧
仙鶴在人世長鳴思遠空有人秋水上倚杖月明中玉
樹三更露銀河萬里風徘徊意無極遲爾出樊籠
五言排律
郡中每晨興見群鶴東飛至暮又行列而返哢
吭雲路甚和樂焉余愧獨處江城常目送此
鶴意有所羡遂賦以詩(唐)張九齡
雲間有數鶴撫翼意無違曉日東田去宵煙北渚歸歡
呼良自適羅列好相依遠集長江静高翔衆鳥稀豈煩
仙子馭何畏野人機却念乘軒者拘畱不得飛
黃鵠下太液池(唐)賈島
高飛空外鵠下向禁中池岸印行蹤淺波搖立影危來
從千里島舞拂萬年枝踉蹌孤風起徘徊水沫移幽音
清露滴野性白雲隨太液無彈射靈禽翅不垂
緱山鶴(唐)張仲素
羽客驂仙鶴將飛駐碧山映松殘雪在度嶺片雲還清
唳因風遠高姿對水閒笙歌憶天上城郭歎人間幾變
霜毛潔方殊藻質斑蓬瀛如可到逸響詎能攀
鶴警露(唐)陳季
南國商飇動風臯野鶴鳴谿松寒暫宿露艸滴還驚欲
有高飛意空聞召侶情雲間傳藻質月下引清聲未假
摶扶勢焉知羽翼輕吾君開太液願得應皇明
鶴鳴九臯(唐)闕名
胎化呈仙質長鳴在九臯排空散清唳映日委霜毛萬
里思寥廓千山望鬱陶香凝光不見風積韻彌高鳳侶
攀何及雞羣思忽勞升天如有應飛舞出蓬蒿
七言律
送鶴與裴相臨别贈詩(唐)白居易
司空愛爾爾須知不信聽吟送鶴詩羽翮勢高寧惜别
稻粱恩重莫愁飢夜棲少共雞争樹曉浴先饒鳳占池
穏上青雲勿廻顧的應勝在白家時
鶴池白居易
高竹籠前無伴侶亂雞羣裏有風標低頭乍恐丹砂落
晒翅長疑白雪消轉覺鸕鷀毛色下苦嫌鸚鵡語聲嬌
臨風一唳思何事悵望青田雲水遥
憶放鶴(唐)李紳
羽毛似雪無瑕點顧影秋池舞白雲閒整素儀三島近
廻飄清唳九霄聞好風順舉應摩日逸翮將成莫戀羣
凌厲坐看空碧外更憐鳬鷺老江濆
台州鄭員外郡齋雙鶴(唐)朱慶餘
丹頂分明音響别况聞來處隔雲濤情懸碧落飛何晩
立近清池意自高向夜雙棲驚玉漏臨軒對舞拂朱袍
仙郎為爾開籠早莫慮廻翔損羽毛
鄭侍御廳玩鶴(唐)許渾
碧天飛舞下晴莎金閣瑶池絶網羅巖響數聲風滿樹
岸移孤影雪凌波緱山去遠雲霄㢠遼海歸遲歲月多
雙翅一開千萬里祗應棲隠戀喬柯
失鶴(唐)李遠
秋風吹却九臯禽一片閒雲萬里心碧海有情應悵望
青天無路可追尋初來白雪翎猶短欲去丹砂頂漸深
華表柱頭畱語後更無消息到如今
山陽盧明府以雙鶴寄遺伯氏以詩為答因寄
和(唐)趙嘏
緱山雙去羽翰輕應為仙家好弟兄茅固枕前秋對舞
陸雲谿上夜同鳴紫泥封處仍回首碧落歸時莫問程
自笑滄江一漁叟何由似爾到層城
鶴(唐)鄭谷
一自王喬放自由俗人行處懶回頭睡輕旋覺松花墮
舞罷閒聽澗水流羽翼光明欺積雪風神灑落占高秋
應嫌白鷺無仙骨長伴漁翁宿葦洲
謝丹陽李公素學士惠鶴(宋)韓琦
高籠携得意何勤玉樹慚無可待君只愛羽毛欺白雪
不知魂夢託青雲孤標直好和松畫清唳偏宜帶月聞
自有三山歸去路莫辭時暫處雞羣
鶴(元)宋无
毛骨珊珊白雪清千年世上頂丹成晴飛碧落秋空闊
露立瑶臺夜月明仙島雲深歸有信天壇花落步無聲
時來華表何人識依舊翻身上玉京
和詠鶴(元)李祁
老去曾看相鶴經暫從華館試伶俜幾年養就丹砂頂
竟日閒梳白雪翎萬里壯心原自許九霄清唳好誰聽
神仙舊侣知何在遥望蓬莱一點青
來鶴詩贈周元初(元)沈右
緘誠上逹魏元君俄頃神霄下鶴羣頂煉大還丹鼎火
翅霑南嶽嶺頭雲仙人騏驥秋風遠王子笙簫午夜聞
惆悵世間畱不住却驂鸞鶴出霞雰
周元初来鶴詩(明)鄭洪
綠章朝帝駕雲車白鶴從天下玉除赤壁已無身後夢
丹丘應有寄来書五鬛松隂秋落落三花樹影夜疎疎
琴心三疉蓬莱淺兩翼剛風響珮裾
鶴舞(明)邵寶
誤向丹丘共羽流多情今得此亭幽長鳴似與高人語
屢舞誰於醉客求風羽九逵能抗晩野心萬里欲横秋
試將衣䄂閒招引轉盡花隂意未休
野鶴(明)朱之蕃
勁翮凌風掠遠雲一聲清唳九霄聞巣松不戀乘軒寵
警露時畱篆籒文注頂丹成迎日彩昂身玉立出雞羣
朝元應待仙真御隠映青山白雪紛
五言絶句
詠省壁畫鶴(唐)宋之問
粉壁圖仙鶴昂藏真氣多鶱飛竟不去當是戀恩波
田鶴(唐)錢起
田鶴望碧霄無風亦自舉單飛後片雲早晚及前侶
田鶴(唐)司空曙
散下渚田中隠見菰蒲裏和鳴自相應欲作凌風起
鶴(唐)白居易
人各有所好物固無常宜誰謂爾能舞不如閒立時
鶴雛(唐)姚合
白毛生未足嶛峭醜於雞每夜穿籠出搗衣砧上棲
即事(唐)司空圖
茶爽添詩句天清瑩道心只留鶴一隻此外是空林
修竹塢(明)高啟
色映谿沈沈秋雲生夕隂無限楚山意鶴鳴風滿林
六言絶句
為曾高士畫湖山舊隠(元)倪瓚
厭聽殘春風雨卷簾坐看青山波上鷗浮天遠林間鶴
帶雲還
七言絶句
寄劉尊師(唐)韋應物
世間荏苒縈此身長望碧山到無因白鶴徘徊看不去
遥知下有清都人
酬令狐相公見寄(唐)劉禹錫
羣玉山頭住四年每聞笙鶴看諸仙何時得把浮丘䄂
白日將昇第九天
崔駙馬養鶴(唐)張籍
身閒無事稱高情已有人間章句名求得鶴来教剪翅
望仙臺下亦將行
有雙鶴畱在洛中忽見劉郎中依然鳴顧劉因
為鶴歎二篇寄予予以二絶句答之
(唐)白居易
辭鄉遠隔華亭水逐我來棲緱嶺雲慚愧稻粱長不飽
未曾廻眼向雞羣
其二
荒艸院中池水畔銜恩不去又經春見君驚喜雙回顧
應為吟聲似主人
問鶴白居易
烏鳶爭食雀争窠獨立池邊風雪多盡日蹋冰翹一足
不鳴不動意如何
舟中夜坐白居易
潭邊霽後多清景橋下凉來足好風秋鶴一雙船一隻
夜深相伴月明中
贈峨嵋山楊鍊師(唐)鮑溶
道士夜誦蕊珠經白鶴下繞香煙聽夜移經盡人上鶴
天風吹入秋冥冥
崔卿池上鶴(唐)賈島
月中時叫葉紛紛不異洞庭霜夜聞翎羽如今從放長
猶能飛起向孤雲
崔少卿鶴(唐)姚合
入門石徑半高低閒處無非是藥畦致得仙禽無去意
花間舞罷洞中棲
放鶴(唐)雍陶
從今一去不須低見說遼東好去栖努力莫辭仙客遠
白雲飛處免羣雞
憶鶴(唐)劉得仁
白絲翎羽丹砂頂曉度秋煙出翠微來向孤松枝上主
見人吟苦却高飛
當軒鶴(唐)陸龜蒙
自笑與人乖好尚田家山客共柴車干時未似棲廬雀
鳥道閒携相爾書
自河西歸山(唐)司空圖
水闊風高去路危孤舟欲上更遲遲鶴羣長繞三珠樹
不借閒人一隻騎
錢塘鶴(唐)吳仁璧
人間路靄青天半鼇岫雲生碧海涯雖抱雕籠密扄鑰
可能長在叔倫家
鶴(唐)禇載
欲洗霜翎下澗邊却嫌菱刺汚香泉沙鷗浦鴈應驚訝
一舉扶搖直上天
獨鶴(唐)韋莊
夕陽灘上立徘徊紅蓼風前雪翅開應為不知棲宿處
幾回飛去又飛來
湖上雜詠(宋)鄒浩
華亭標格夲青雲邂逅西湖秋復春作意一聲君會否
鵷鸞集處是真人
望少室(金)許安仁
名山都不見真形萬仞盤盤入杳冥安得雲間騎白鶴
下看三十六峰青
馴鶴圖(金)王予可
寢處粧鉛未捲釵孤雲花帶月邊來六宮簾幕金鑾冷
露濕晨煙啄翠苔
四安道中所見(元)牟巘
生怕秋蟲稻把稀腰鐮争出傍晴暉凥高首下泥中鶴
啄得黃雲盡始歸
仙遊曲(元)王惲
庭竹無人綠滿窗幽香和露濕霓幢日長孤絶壇邊鶴
啄徧晴苔影一雙
偶成(元)趙孟頫
竹林深處小亭開白鶴徐行啄紫苔羽扇不搖紗帽側
晩凉青鳥忽飛來
記夢(元)楊載
四面青山擁翠微樓臺相向闢天扉夜闌每作遊仙夢
月滿瓊田萬鶴飛
遊三茅華陽諸洞(元)宋无
淡染雲霞五色衣杏壇朝罷對花披洞中養隻千年鶴
長被仙人來借騎
為彭道士賦鶴峯(元)陳旅
跨鶴臺高倚翠微昔人城郭是邪非蕊珠宮觀秋如水
有客吹笙月下歸
縉谿道士陳旅
縉雲谿上縉雲山春水流出桃花灣白頭道士鶴為馬
月明騎過居庸關
甲子七月廿二日忽坐後聞彈鶴
(元)袁士元
鶴立高枝暫爾安多情遊子挾金丸老來還有冲霄志
莫作投林倦翮看
題畫(元)李祁
浩浩蒼波天四圍秋風一鶴夜来歸祗應夢裏聞長笛
知是年時舊羽衣
六月五日偶成(元)倪瓚
坐看青苔欲上衣一池春水靄餘暉荒邨盡日無車馬
時有殘雲伴鶴歸
雲巢鶴睡(元)葉顒
煙梢深處穏棲翎標格孤高㢠出羣只恐聽琴驚夢醒
踏翻松頂一巣雲
題雪景(明)藍仁
湖邊倒樹玉為槎樹底茅檐路半斜飢鶴翅寒飛不去
伴人閒立看梅花
送芸上人(明)程誥
行盡春山翠萬重新林浦月坐聞鐘橫江東去長鳴鶴
巢寄南朝第幾松
毛貞夫參政别余籠一白鶴與丹書一函見貽
即席戲成二絶答之(錄一)(明)孫一元
竒路踉蹌自少塵白榆花落島中春主人應是浮丘伯
不惜仙禽借與人
采真詩再為慧虚度師恭譔(明)屠隆
寂寂花宮獨掩關飇輪去只在前山香清落日聞金磬
知是真人跨鶴還
其二
悄無人跡閉瑶房數卷丹書在石牀侵曉鶴翻松露冷
松花細細落衣裳
古道菴望華亭(明)吳夢暘
沿江遥指白雲隈樹底空牀徧綠苔今夜道人来借宿
前峰先有鶴飛回
冬景(明)張宇初
養就還丹不怕寒獨騎黃鵠上雲端笑談借得天家雪
散作琪花滿石壇
夜坐(明)僧清濋
寂寂虚堂獨坐時小窗推起更思維江城萬井煙花白
月到松頭鶴未知
宮詞(明)沈瓊蓮
香霧濛濛罩碧窗青燈的的燦銀釭内人何處教吹管
驚起庭前鶴一雙
御定佩文齋詠物詩選卷四百二十四
