欽定四庫全書
御定佩文齋詠物詩選卷二百四十二
食物總類
五言古
會食(宋)孔平仲
學宮不置酒相聚惟一飯公家事何多客至日巳晚乘
饑騁大嚼美惡寧復揀僕夫無所餘顧我色不滿潑茶
旋煎湯就火自烘盞從容共談謔熟視笑而莞昌齡豈
其愠策馬獨先返
冬日放言(宋)張耒
寒羊肉如膏江魚如切玉肥兔與奔鶉日夕懸庖屋嬉
嬉顧妻孥滋味喉可欲謫官但強名比者何不足
園居荒蕪春至草生日尋野蔬以供匕筯今日
枯枿間得蒸菌四五亦取食之自笑窮甚戲
作此詩(宋)程俱
平生囁嚅口出語無媚悦定非肉食姿賦分在藜蕨僑
居得空園窮陋亦清絶分隂豈不惜飽睡送日月蕪菁
不須種衆草今已茁朝來一雨過青細皆可掇東籬有
更生杞枸僅堪埒乃知天隨生豈羡五鼎列堂萱不吾
負芽甲破春雪縻身薦瓢簞解我憂思結薺花雖未繁
著地爛於纈驚雷發蒸菌自可當夏鼈馬蘭亦芳脆人
莧固凡劣晴朝當炙背俯僂事挑抉家人各盈䄡汲井
手自挈滿炊太倉陳侑以冬菹冽盤中長闌干置饋每
虛撤恨無籜龍苞此味那得闕長謠青青槐饞液想庭
樾妻孥復相誚男子志勲烈君非老浮圖莱本可長嚙
况滋閒草木豈為刀匕設乃翁笑摩腹萬事付一吹此
中有真趣勿為兒軰說
邨舍雜書(宋)陸游
折蓮釀作醯采豆治作醬開歴揆日時汲井滌瓮盎上
奉時祭須下給春耕餉咨爾後之人歲事不可曠
七言古(附長短句)
北客置酒(宋)王安石
紫衣操鼎置客前巾鞲稻飯隨粱饘引刀取肉割啖客
銀盤擘臑薧與鮮殷勤勸侑邀一飽卷牲歸館觴更傳
山蔬野果雜飴蜜獾脯豕腊加炰煎酒酣衆史稍欲起
小兒捽耳争畱連為渠止飲且少安一杯相屬非偶然
汎舟城南會者五人分韻賦詩
(宋)蘇軾
紫蠏鱸魚賤如土得錢相付何足數碧筩時作象鼻彎
白酒微帶荷心苦運肘風生看斫鱠隨刀雪落驚飛縷
不將醉語作新詩飽食應慚腹如鼓
謝景叔惠冬笋雍酥水梨三物
(宋)黃庭堅
玉人憐我長蔬食走送廚珍不自嘗秦牛肥膩酥勝雪
漢苑甘寒梨得霜冰底斲春生笋束豹文解籜饌寒玉
見他桃李憶故園饞獠應殘遶窗竹
以蓴薑法魚糟蟹寄子瞻(宋)秦觀
鮮鯽經年漬醽醁團臍紫蟹脂填腹後春蓴茁滑於酥
先社薑芽肥勝肉鳬卵纍纍何足道飣餖盤餐亦時欲
淮南風俗事瓶罌方法相傳為旨蓄魚鱐蜃醢薦籩豆
山䔩谿毛例蒙錄輙送行庖當擊鮮澤居備禮無麋鹿
冬夜與溥菴主說川食戲作(宋)陸游
唐安薏米白如玉漢嘉栮脯美勝肉大巢初生蠶正浴
小巢漸老麥米熟龍鶴作羹香出釡木魚瀹葅子盈腹
未論索䴵與饡飯最愛紅糟並缹粥東來坐閱七寒暑
未嘗舉箸忘吾蜀何時一飽與子同更剪土茗浮甘菊
船中蔬飯(宋)楊萬里
食蕨食臂莫食拳食笋食梢莫食根何曾萬錢方下箸
先生把莱亦飽去嶺南風物似江南笋如束薪蕨作籃
先生食籍幾萬卷千巖萬壑皆廚傳
春盤(宋)方岳
萊菔根鬆縷冰玉蔞蒿苖肥點寒綠霜鞭行茁軟於酥
雪樹生釘肥勝肉與我同味蔊絲辣知我長貧韭葅熟
更蒸㹠壓花層層略糝鳬成金粟粟青紅餖飣間梅柳
翠紫招邀醉松竹擎將碧脆卷月明嚼出宮商帶詩馥
賜幡羞上老人頭家園不負將軍腹人生行樂未渠央
物意趨新自相續不妨細雨看梅花且喜春風到茅屋
林公勵志薰修七日不食走筆問之
(明)王世貞
東林公東林公禪房寂寂蒼苔空七日不受人天供出
門雙頰桃花紅我不願白牛乳廻汝黃金色亦不願一
麻復一米令汝肌膚削如腊藜羹豆飯香且圓樹影忽
過牆西偏即呼雜食吾亦可飽啜松風任意眠
五言律
孟倉曹步趾領新酒醬二物滿器見遺老夫
(唐)杜甫
楚岸通秋屐胡牀面夕畦藉糟分汁滓甕醬落提攜飯
糲添香味朋來有醉泥理生那免俗方法報山妻
題李上謩壁(唐)李商隱
舊著思玄賦新編雜擬詩江庭猶近别山舍得幽期嫩
割周顒韭肥烹鮑照葵飽聞南燭酒仍及潑醅時
雜興(宋)唐庚
夜語不覺久晨興良獨難加之得卯酒晚矣恰朝餐笋
蕨春生箸魚蝦海入盤南方禁太飽茗椀直須寬
初夏齋中雜題(元)柳貫
壤隔谿流斷門依野次成初非慵應接自是寡將迎笋
蕨搜山得鹽醯入市營貧居薄滋味盤膾敢求精
谿巖雜詠(元)僧清珙
山廚修午供泉白似銀漿羹熟笋鞭爛飯炊粳米香油
煎青頂蕈醋煮紫芽薑百味皆難及何須說上方
其二
結草便為菴年年用覆苫紙窗松葉暗竹屋蘚花粘麥
飯惟饒火藜羹不點鹽生涯隨分過誰管世人嫌
句曲秋日郊居雜興(明)楊基
編竹補疎籬生芻束酒旗雞豚田祖廟鷹犬獵神祠玉
糝菰為粉璚酥豆作糜兒童採蘆葉争學短簫吹
五言排律
食後(唐)王績
田家無所有晚食遂為常莱剪三秋綠飱炊百日黃胡
麻山麨樣楚豆野糜方始曝松皮脯新添杜若漿葛花
消酒毒萸蔕發羹香鼓腹聊乘興寧知逢世昌
七言律
謝主人惠綠酒白魚(唐)徐夤
早起鵲聲頻送喜白魚芳酒寄來珍馨香乍揭春風甕
撥剌初辭夜雨津樽闊最宜澄桂酒網疎殊未損霜鱗
不曾垂釣兼親醖堪媿金臺醉飽身
泗州除夜雪中黃實送酥酒(宋)蘇軾
關右土酥黃似酒揚州雲液郤如酥欲從元放覓拄杖
忽有麴生來坐隅對雪不堪令飽煖隔船應已厭歌呼
明朝積玉深三尺高枕牀頭尚一壺
二月十九日攜白酒鱸魚過詹使君食槐葉冷
淘蘇軾
枇杷巳熟燦金珠桑落初嘗灩玉蛆暫借垂蓮十分盞
一澆空腹五車書青浮卵椀槐芽餅紅點冰盤藿葉魚
醉飽高眠真事業此生有味在三餘
對客再次韻(宋)陳造
客來一笑同鄉味便粉秋菰刷藕泥糟浥子薑仍舊法
籠緘乾笋儼新題白魚紫蠏空濡沫窘兔驚麋想碭迷
自揣臞儒合蔬糲放麑終恐媿巴西
閒居(宋)唐庚
細細敲門細細應老翁方曲晝眠肱魚陂舊種千頭鱠
桑徑新窠十畝繒菜足尚堪分地主米餘翻欲供鄰僧
平生雅有乘桴興咫尺滄溟去未能
對食戲詠(宋)陸游
一飽欣逢歲小穰時憑野餉誑枯腸橙黃出臼金虀美
菰脆供盤玉片香客送輪菌霜後蟹僧分磊落社前薑
秋来幸是身強健聊為佳時舉一觴
謝余處恭送七夕酒果蜜食化生兒
(宋)楊萬里
踉蹡兒孫忽滿庭折荷騎竹臂春鶯巧樓後夜迎牛女
畱鑰今朝送化生節物催人教老去壺觴拜賜喜先傾
醉眠管得銀河鵲天上歸来打六更(予庚戍考試殿廬夜漏煞五更之後)
(復打一更問之雞人云宮漏有六更)
以糟蟹洞庭甘送丁端叔端叔有詩因和其韻
楊萬里
斗州只解寄鵝毛鼎肉何曾饋百牢驅使木奴供露顆
催科郭索獻霜螯鄉封萬戶只名醉天作一丘都是糟
却被新詩太清絶喚將雪虐更風饕
謝史石窗送酒並茶(宋)戴復古
遣來二物應時須客子行廚用有餘午困正憑茶料理
春愁全仗酒消除不勝歡喜拜嘉惠無限慇懃作謝書
君既有來何以報一牀蘄簟兩淮魚
十七日驛中作春盤(是日早行始憶昨日立春)
(元)耶律楚材
昨朝春日偶然忘試作春盤我一嘗木案初開銀線亂
砂瓶煮熟藕絲長勻和豌豆揉葱白細剪蔞蒿點韭黃
也與何曾同是飽區區何必待膏粱
贈富察元帥耶律楚材
使君排飯宴南谿不枉從君鳥鼠西春薤旋澆濃鹿尾
臘糟微浸軟駝蹄絲絲魚膾明如玉屑屑雞生爛似泥
白面書生知此味從今更不嗜黃虀
其二
主人開宴醉華胥一𣲖絲篁沸九衢黯紫蒲萄垂馬乳
輕黃芭㰖燦牛酥金波汎蟻斟歡伯雪浪浮花點酪奴
忙裏偷閒誰若此西行萬里亦良圖
謝飛卿飯再用韻紀西遊事耶律楚材
河中花木蔽春山爛賞東風縱寶鞍畱得晚瓜過臘半
藏来秋果到春殘親嘗芭欖寧論價自釀蒲萄不納官
常歎不才還有幸滯畱遐域得佳餐
四月二十八日起屢賜鮮笋青梅鰣魚枇杷楊
梅雪梨鮮藕(明)程敏政
都城三伏暑方炎天上分鮮我亦霑緘發紫泥畱榼筥
香生青箬帶冰鹽南州遠貢來何數北客初嘗味更添
為感歲時繙賜帖不知殘日下疎簾
丙戌冬至南郊扈駕聖母軫念天寒特賜薑蘇
杏仁一盒(明)于愼行
黃門飛鞚到天壇傳道東朝賜講官祇為甘泉勞扈從
特從温室下盤餐調蘭欲動先春色斮桂渾消午夜寒
慈念殷勤知有望慚無一字罄衷丹
五言絶句
和晏相公湖上(宋)韓維
穫水登紅稻篙舟割紫菱杯盤見秋物江海思飛騰
遣懷絶句(明)顧璘
野鮮蒼兕美山鮓&KR0008;鴣香市笋撏苞出倉禾帶把藏
七言絶句
蔬食(唐)陸龜蒙
孔融不要畱殘膾庾悅無端吝子鵝香稻熟來秋菜嫩
伴僧餐了聽云何
和龐公謝子魚荔枝(宋)蔡襄
霜鱗分不登枯肆丹實全應勝木奴欲效野芹羞獻去
敢期佳什墜驪珠
六月二十七日望湖樓醉書(宋)蘇軾
烏菱白茨不論錢亂繫青菰裹綠盤忽憶嘗新會靈觀
滯畱江海得加餐
次韻錢穆父馬上寄蔣穎叔蘇軾
玉關不用一丸泥自有長城鳥鼠西剰與故人尋土物
臘糟紅麴寄駝蹄
秋日郊居(宋)陸游
秋日畱連野老家朱槃鮓臠粲如花巳炊藟散眞珠来
更點丁坑白雪茶
小飲爼豆頗備江西淮浙之品戲題
(宋)楊萬里
滿盤山海眩芳珍未借前籌巳嚥津鱟醬子魚總佳客
玉狸黃雀是鄉人
明仁殿進講(元)貢師泰
殿前冠佩儼成行玉椀金瓶進早湯自愧平生飯藜藿
朝來得食大官羊
灤京雜詠(元)楊允孚
嘉魚貢自黑龍江西域蒲萄酒更良南土至竒誇鳳髓
北陲異品是黃羊
其二
内人調膳侍君王玉仗平明出建章宰輔乍臨閶闔表
小臣傳旨賜湯羊
其三
湯羊内膳日差排紅帖呼名到玉階底事金吾呵不住
腰間懸得象牙牌
其四
海紅不似花紅好杏子何如芭攬良更說高麗生菜美
總輸山後&KR1047;菰香
輦下曲(元)張昱
儒臣奉詔修三史丞相銜兼領總裁卒士院官傳賜宴
黃羊桐酒滿車來
糟豚蹄東陽酒送理之(元)薛漢
彭生失足落糟丘醉入肌膚味更優亦有麴生差可意
伴君倚檻看春流
次韻答石室元晦(元)僧大訢
不識往來相熟未青衣迎棹慣看人糗餈分餉家家似
薯蕷炊香頓頓新
鄰農以麥飯菜羹見餉(明)居節
來牟作飯菜為羹慚媿山農餉我情一飽年來非易得
五湖無地可躬耕
御定佩文齋詠物詩選卷二百四十二
