欽定四庫全書
御定佩文齋詠物詩選卷三百七十一
芭蕉類(附美人蕉)
五言古
芭蕉贊(宋)謝靈運
生分本多端芭蕉知不一含萼不結核敷華何由實至
人善取譬無宰誰能律莫昵緣合時當視分散日
甘蕉(梁)沈約
抽葉固盈丈擢本信兼圍流甘掩椰實弱縷冠絺衣
紅蕉(唐)柳宗元
晩英值窮節綠潤含珠光以兹正陽色窈窕凌清霜遠
物世所重旅人心所傷廽暉眺林際戚戚無遺芳
芭蕉(唐)杜牧
芭蕉為雨移故向窗前種憐渠點滴聲留得歸鄉夢夢
遠莫歸鄉覺来一翻動
詠池上芭蕉(明)袁凱
亭亭虚心植冉冉繁隂布既掩猗蘭砌還覆莓苔路卷
舒今自知衰榮随所寓默契方在兹臨軒挹清醑
蕉石亭(明)顧璘
怪石如筆格上植蕉葉青蒼然太古色得爾增娉婷欲
攜一斗墨葉底書黃庭拂拭坐盤薄風雨秋冥冥
五言排律
詠蕉(明)徐桂
根自蘇臺徙隂生蒋徑幽當空炎日障倚檻碧雲流未
展心如結微舒葉漸抽瑣窗迷翠黛張幕動青油書借
臨池用光分汗簡留流甘掩中土為綌衣南州只益莓
苔潤翻令蕙若憂荷風同委露梧葉共鳴秋夢境知誰
得人生似爾浮漫勞彈事苦終日傍林丘
七言律
書庭蕉(明)王守仁
簷前蕉葉綠成林長夏全無暑氣侵但得雨聲連夜静
何妨月色半牀隂新詩舊葉題將滿老芰疎桐恨轉深
莫笑鄭人談訟鹿至今醒夢兩難尋
詠芭蕉(明)張綖
長葉翩翻綠玉叢植来况是近梧桐美人間立秋風裏
羈客孤眠夜雨中情逐舞鸞偏易感事随夢鹿渺難窮
太湖石畔新凉院何處吹簫月滿空
七言排律
戲題隂凉室階前芭蕉(明)僧良琦
新種芭蕉繞石房清隂早見落書牀根霑零露北山潤
葉帶濕雲南澗凉得地初依蒼石瘦抽心欲並綠筠長
雨聲夜響顚崖瀑晴碧朝浮海日光樗櫟自慚全夀命
楩楠合媿託巖廊觀身政憶維摩語草字寕追懷素狂
白晝棲遲吾計拙青霄偃仰汝身強歲寒要使交期在
莫畏空山有雪霜
五言絶句
芭蕉(唐)路德延
一種靈苖異天然體性虚葉如斜界紙心似倒抽書
芭蕉(宋)朱子
芭蕉植秋檻勿云樵悴姿與君障夏日羽扇寕復持
紅蕉朱子
弱植不自持芳根為誰好雖微九秋榦丹心中自保
齋前芭蕉(明)高啟
静遶綠隂行閒聽雨聲卧還有感秋詩窗前書葉破
為友人寫蕉(明)沈周
便欲開船去因君更寫蕉要知相憶地葉上雨瀟瀟
題美人蕉(明)皇甫汸
帶雨紅妝濕迎風翠袖翻欲知心不卷遲暮獨無言
七言絶句
紅蕉(唐)徐凝
紅蕉曾到嶺南看較小芭蕉幾一般差是斜刀剪紅絹
卷來開去葉中安
蕉葉(唐)徐夤
綠綺新裁織女機擺風搖日影離披只應青帝行春罷
閒倚東牆卓翠旗
未展芭蕉(唐)錢珝
冷燭無煙綠蠟乾芳心猶卷怯春寒一緘書札蔵何事
會被東風暗拆看
雜題(宋)王安石
紫燕將雛語夏深綠槐庭院不多隂西窗一夜無人問
展盡芭蕉數尺心
芭蕉(宋)張載
芭蕉心盡展新枝新卷新心暗已随願學新心養新德
旋随新葉起新知
詠芭蕉(宋)楊萬里
骨相玲瓏透八窗花頭倒插紫荷香繞身無數青羅扇
風不来時也自凉
題樂静軒(明)王紱
竹几藤牀小硯屏薰風簾幕篆煙青閒齋幾日黃梅雨
添得芭蕉綠滿庭
芭蕉美人(明)夏寅
曉妆纔罷思徘徊羅襪輕移步綠苔試向芭蕉問春信
一緘芳札為誰開
題蕉(明)沈周
慣見閒庭碧玉叢春風吹過即秋風老夫都把榮枯事
却寄蕭蕭數葉中
府江雜詩(明)謝少南
冬炎卉木未蕭條暫倚蓬窗旅况銷樹架綠垂君子蔓
崖林紅破美人蕉
雨蕉(明)湯顯祖
東風吹展半廊青數葉芭蕉未擬聽記得楚江殘雨夜
背燈人語醉初醒
御定佩文齋詠物詩選卷三百七十一
