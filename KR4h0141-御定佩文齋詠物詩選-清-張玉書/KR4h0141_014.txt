欽定四庫全書
御定佩文齋詠物詩選卷十四
雪類
五言古
冬歌(晉)樂府
寒雲浮天凝積雪冰川波連山結玉巖脩庭振瓊柯
詠白雪(宋)鮑照
白珪誠自白不如雪光姸工隨物動氣能逐勢方圓無
妨玉顔媚不奪素繒鮮投心障苦節隠迹避榮年蘭焚
石既斷何用恃芳堅
學劉公幹體鮑照
北風吹朔雪千里度龍山集君瑶臺上飛舞兩楹前兹
晨自為美當避豔陽天豔陽桃李節皎潔不成姸
白雪歌(齊)徐孝嗣
風閨晩翻靄月殿夜凝明願君早流眄無令春草生
同劉諮議詠春雪(梁)簡文帝
晩霰飛銀礫浮雲暗未開入池消不積因風墮復來思
媍流黃素温姬玉鏡臺看花言可折定自非春梅
雪朝簡文帝
同雲凝暮序嚴隂屯廣隰落梅飛四注翻霙舞三襲實
斷望如連恒分似相及巳觀池影亂復視簾旌濕
詠雪(顛倒使韻)簡文帝
鹽飛亂蝶舞花落飄粉匳匳粉飄落花舞蝶亂飛鹽
詠雪應令(梁)沈約
思鳥聚寒蘆蒼雲軫暮色夜雪合且離曉風驚復息嬋
娟入綺窗徘徊騖情極弱桂不勝枝輕飛屢低翼玉山
聊可望瑶池豈難即
詠餘雪沈約
隂庭覆素芷南階搴綠葹玉臺新落構青山巳半虧
望雪(梁)丘遲
氛氲發紫漢雜沓被朱城倏忽銀臺構俄頃玉樹生綿
綿九軌合昭昭四區明
同謝朏花雪(梁)任昉
土膏候年動積雪表晨暮散葩似浮玉飛英若總素東
序皆白珩西雝盡翔鷺山經陋密榮騷人貶瓊樹
詠花雪(梁)庾肩吾
瑞雪墜堯年因風八綺錢飛花灑庭樹凝瑛結井泉寒
光晦八極同雲暗九天已飄黃竹路共慶白渠田
和司馬博士詠雪(梁)何遜
凝階夜似月拂樹暁疑春蕭散忽如盡徘徊已復新暫
蔽卷紈質復慚施粉人若逐微風起誰言非玉塵
詠雪(梁)裴子野
飄颻千里雪倏忽度龍沙從雲合且散因風卷復斜拂
草如連蝶落樹似飛花若贈離居者聊以代瑶華
詠雪(陳)徐陵
瓊林元圃葉桂樹日南華豈若天庭瑞輕雪帶風斜三
農喜盈尺六出儛崇花明朝闕門外應見海神車
詠雪應衡陽王教(陳)張正見
九冬飄遠雪六出表豐年睢陽生玉樹雲夢起瓊田入
窗輕落粉拂柳駛飛綿欲動淮南賦亂下桂花前
春近餘雪應詔(北周)庾信
送寒開小苑迎春入上林絲條變柳色香氣動蘭心待
花思對酒畱雪擬彈琴陪遊愧竝作空見奉恩深
玩雪(隋)王衡
寒庭浮暮雪疑從千里來皎潔隨處滿歴亂逐風回璧
臺如始構瓊樹似新栽不待陽春節誰持競落梅
喜雪(唐)太宗
碧昏朝合霧丹卷暝韜霞結葉繁雲色凝璚徧雪華光
樓皎若粉映幕集疑沙泛柳飛飛絮妆梅片片花照璧
臺圓月飄珠箔穿露瑤潔短長階玉叢高下樹映桐圭
累白縈峰蓮抱素斷續氣將沈徘徊歲云莫懷珍媿隠
德表瑞佇豐年蕊間飛禁苑舞處憶伊川儻詠幽蘭曲
同歡黃竹篇
望雪太宗
凍雲宵徧嶺素雪曉凝華入牖千重碎迎風一片斜不
妝空散粉無樹獨飄花縈空慚夕照破彩謝晨霞
詠雪太宗
潔野凝晨曜装墀帶夕暉集條分樹玉拂浪影泉璣色
灑妝臺粉花飄綺席衣入扇縈離匣點素皎殘機
苦雪(唐)高適
濛濛灑平陸淅瀝至幽居且喜潤羣物焉能計斗儲故
人久不見鳥雀投吾廬
淮海對雪贈傅靄(唐)李白
朔雪落吴天從風渡溟渤海樹成陽春江沙皓明月飄
颻四荒外想像千花發瑶草生階墀玉塵散庭闕興從
剡谿起思繞梁山發寄君郢中歌曲罷心斷絶
雪中(唐)韋應物
空堂歲已晏密室獨安眠壓篠夜偏積覆閣曉逾姸連
山暗古郡驚風散一川此時騎馬出忽省京華年
滁城對雪韋應物
晨起滿闈雪憶朝閶闔時玉座分曙早金爐上煙遲飄
散雲臺下凌亂桂樹姿厠迹鵷鷺末蹈舞豐年期今朝
覆山郡寂寞復何為
嘲雪(唐)李賀
昨日登蔥嶺今朝下蘭渚喜從千里來亂笑含春語龍
沙濕漢旗鳳扇迎秦素久别遼城鶴毛衣巳應故
雪夜畱梁推官飲(宋)梅堯臣
晝雪落旋消夜雪寒易積燈清古屋深爐凍殘煙碧為
沽一斗酒暫對千里客酒薄意不淺輕今須重昔重昔
是年華飄飄猶過隙一醉冐風歸平明馬無跡
雪傚柳子厚(宋)晁冲之
月落雞聲寒曉色静茅屋開門驚不知夜雪壓脩竹槎
牙生新冰鱗甲刻谿谷皛皛洲渚明冽冽川源肅孤蹲
雀不動沉酣客猶宿呼童晨汲歸獨潄寒泉玉
分韻賦雪得雨字(金)趙渢
大雪初不知開門巳無路驚喜視歴日此瑞固有數池
冰凍欲合林鴉噤仍聚已成玉壺瑩尚作寶花雨造物
洵多才中有無盡句大兒擬圭璧小兒比鹽絮後人例
蹈襲彌復入窘步聚星號令嚴亦自警未悟誰將五色
筆繪此天地素好語覓未來更待偶然遇
春日雪中(元)袁易
蕭齋聽寒雨出戶霰已集飛霙點砌銷綠苔稍沾濕紛
紛漸填委勢若包原隰冥觀隂陽妙欲張故先翕定知
陳荄下已有春風入
江天暮雪(元)陳孚
長空卷玉花汀洲白浩浩雁影不復見千崖暮如曉漁
翁寒欲歸不記巴陵道坐睡船自流雲深一蓑小
雪(明)許繼
山花寒不開庭雪曉還積江南十日春東風未相識蕭
條新柳姿清淺舊池色日晏啟柴扉迢迢遲來客
月下望雪(明)薛蕙
朝看雲際雪夜坐月中樓宛似青天上俯觀銀漢流猶
憐目未盡好為上簾鈎
竹灣雪艇(明)岳岱
鷗飛江上雪雪覆江邊竹扁舟不可渡遠望迷川陸漁
父暮歸來蓑衣滿珠玉
六言古
貌雪(梁)蕭統
既同摽梅萼散復似大谷花霏密如公超所起皓如淵
客所揮無羡崑巖列素豈匹振鷺羣飛
七言古
奉和聖製瑞雪篇(唐)劉庭琦
紫宸飛雪曉徘徊層閣重門雪照開九衢皛耀浮埃盡
千品差池贄帛來何處田中非種玉誰家院裏不生梅
埋雲翳景無窮巳因風落地吹還起先過翡翠寶房中
轉入鴛鴦金殿裏美人含笑出聯翩艷逸相輕鬭容止
羅衣點著渾是花玉手搏來半成水奕奕紛紛何所如
頓憶楊園二月初羞同班女高秋扇欲照君王乙夜書
姑射山中符聖壽芙蓉闕下降神車願隨睿澤流無限
長報豐年貴有餘
白雪歌送武判官歸京(唐)岑參
北風卷地白草折邊城八月即飛雪忽如一夜春風來
千樹萬樹梨花開散入珠簾濕羅幕狐裘不煖錦衾薄
將軍角弓不得控都護鐵衣冷難著瀚海闌干百丈冰
愁雲慘澹萬里凝中軍置酒飲歸客胡琴琵琶與羌笛
紛紛暮雪下轅門風掣紅旗凍不翻輪臺東門送君去
去時雪滿天山路山迴路轉不見君雪上空畱馬行處
少室晴雪送王寧(唐)李頎
少室衆峰幾峰别一峰晴見一峰雪隔城半山連青松
素色峨峨千萬重過景斜臨不可道白雲欲盡難為容
行人與我玩幽境北風切切吹衣冷惜别浮橋駐馬時
舉頭試望南山嶺
聚星堂雪(宋)蘇軾
窗前暗響鳴枯葉龍公試手行初雪映空先集疑有無
作態斜飛正愁絶衆賓起舞風竹亂老守先醉霜松折
分無翠袖點横斜祗有微燈照明滅歸來尚喜更漏永
晨起不待鈴索掣未嫌長夜作衣稜却怕初陽生眼纈
欲浮大白追餘賞幸有回飇驚落屑糢糊檜頂獨多時
歴亂瓦溝裁一瞥汝南先賢有故事醉翁詩話誰續說
當時號令須聽取白戰不許持寸鐵
西山晴雪(元)陳孚
凍雀無聲庭檜響冰花灑檐大如掌平明起望巖壑間
插天瑶瓊一千丈夕陽微漏光嵯峨倚闌更覺爽氣多
雲間落葉有徑否想見樵叟猶青蓑
馬翰林寒江釣雪圖(元)薩都拉
天寒日暮烏鴉啼江空野闊黃雲低邨南邨北人迹斷
山後山前玉樹迷歌樓酒香金帳暖豈知篷底魚羹飯
一絲天地柳花春萬里煙波蓮葉遠風流不數王子猷
清興不减山隂舟人間富貴草頭露桐江何處覓羊裘
還君此畫三歎息如此江湖歸未得洗魚煮飯捲孤篷
江上雲山好顔色
江天暮雪(明)宣宗
大江東去天連水薄暮蕭蕭朔風起須臾吹却凍雲同
六花亂撒滄波裏橋南橋北樹槎牙隔浦紛紛集晩鴉
馬嘶百折蟠雲路犬吠孤邨賣酒家俯仰山川同一色
眼前不辨浪花白茫茫七澤與三湘分明皓彩遥相射
漁翁獨釣寒江濱頃刻瓊瑶飛滿身得魚醉唱湖南曲
欸乃一聲天地春有時倚棹弄長笛洞庭景物清無敵
中流迢遞望君山但見遥空聳銀壁
春江對雪(明)楊基
春雲作寒飛鳥絶花雨紛紛暮成雪江山最好雪中看
况是東風二三月披蓑漁立柳邊航戴笠僧歸竹外莊
草暖尚迷雙鷺白樹寒先露一鶯黃我愁春雪看難久
重為江山更回首莫煮清貧學士茶且沽綠色人間酒
長江雪霽圖(明)錢宰
昔年壯遊下江漢霽雪千峰排兩岸今年看畫憶舊遊
萬里江山入清玩岷峨岡脊來蜿蜒青城一峰高插天
東馳衡山走千里匡廬五老下與石城北固遥相連冰
巒雪壑互起伏照見日華破初旭神光混茫元氣浮奮
如巨鼇簸坤軸爛如秋空雲浩如滄海濤又如瑶臺銀
闕天上頭皎皎白月空秋毫回光下照中流水風吹河
漢銀雲起中流空闊不勝寒一洗丹碧秋漫漫山川歴
歴真偉觀來往十年遊未半不如雲瀛樓上來倚闌一
日看徧江南山
五言律
野次喜雪(唐)明皇
拂曙闢行宫寒臯野望通繁雲低遠岫飛雪舞長空賦
象恒依物縈迴屢逐風為知勤恤意先此示年豐
詠雪(唐)駱賓王
龍雲玉葉上鶴雪瑞花新影亂銅烏吹光銷玉馬津含
輝明素篆隠迹表祥輪幽蘭不可儷徒自繞陽春
詠雪應制(唐)上官儀
禁園凝朔氣瑞雪掩晨曦花明棲鳳閣珠散影娥池飄
素迎歌上翻光向舞移幸因千里映還繞萬年枝
從禁苑幸臨渭亭遇雪應制(唐)李嶠
同雲接野煙飛雪暗長天拂樹添梅色過樓助粉姸光
含班女扇韻入楚王絃六出迎仙藻千箱答瑞年
雪李嶠
瑞雪驚千里從風下九霄地疑明月夜山似白雲朝逐
舞花光動臨歌扇影飄大周天闕路今日海神朝
奉和洛陽玩雪應制(唐)沈佺期
周王甲子旦漢后德陽宫灑瑞天庭裏驚春御苑中氛
氲生浩氣䬃沓舞迴風宸藻光盈尺賡歌樂歲豐
陪幸臨渭亭遇雪應制(唐)李乂
青陽御紫微白雪下彤闈浹壤流天霈綿區灑帝輝水
如銀度燭雲似玉披衣為得因風起還來就日飛
遊禁苑幸臨渭亭遇雪應制(唐)李適
長樂喜春歸披香愛雪飛花從銀閣度絮繞玉窗歸寫
曜銜天藻呈祥拂御衣上林紛可望無處不光輝
遊禁苑幸臨渭亭遇雪應制(唐)徐彦伯
玉律藏冰候彤階飛雪時日寒消不盡風定舞還遲瓊
樹畱宸矚璇花入睿詞懸知穆天子黃竹漫言詩
奉和聖製野次喜雪應制(唐)張說
寒更玉漏催曉色幄前開泱漭雲隂積氤氲風雪迴山
如銀作瓮宫見璧成臺欲驗豐年象飄颻仙藻來
扈從温泉奉和姚令公喜雪(唐)蘇頲
清道豐人望乘時漢主遊恩暉隨霰下慶澤與雲浮泉
煖驚銀磧花寒映玉樓鼎臣今有問河伯且應畱
奉和聖製人日清暉閣宴羣臣遇雪應制
蘇頲
樓觀空煙裏初年瑞雪過苑花齊玉樹池水作銀河七
日祥圖啓千春御賞多輕飛傳綵勝天上奉薰歌
立春日晨起對雪(唐)張九齡
忽對林亭雪瑶華處處開今年迎氣始昨夜伴春回玉
潤窗前竹花繁院裏梅東郊齋宿所應見五神來
和姚令公從幸温湯喜雪張九齡
萬乘飛黃馬千金狐白裘正逢銀霰積如向玉京遊瑞
色鋪馳道花文拂綵旒還聞吉甫頌不共郢歌儔
和陳校書省中玩雪(唐)包融
芸閣朝來雪飄颻正滿空褰開明月下校理落花中色
向懷鉛白光因翰簡融能令草玄者迴思入流風
冬晩對雪憶胡居士家(唐)王維
寒更傳曉箭青鏡覽衰顔隔牖風驚竹開門雪滿山灑
空深巷静積素廣庭閒借問袁安舍翛然尚閉關
竹下殘雪(唐)丘為
一點消未盡孤明在竹林晴光夜轉瑩寒氣曉仍深還
對讀書牖且關乘興心已能依此地終不傍瑶琴
和張丞相春朝喜雪(唐)孟浩然
迎氣當春至承恩喜雪來潤從河漢下花偪艷陽開不
覩豐年瑞焉知燮理才散鹽如可擬願糝和羹梅
和張二自穰縣還途中遇雪孟浩然
風吹沙梅雪漸作柳園春宛轉隨香騎輕盈伴玉人歌
疑郢中客態比洛川神今日南歸楚雙飛似入秦
舟中夜雪有懷盧十四侍御弟
(唐)杜甫
朔風吹桂水大雪夜紛紛暗度南樓月寒深北渚雲燭
斜初近見舟重竟無聞不識山隂道聽雞更憶君
省中對雪寄元判官拾遺昆季
(唐)錢起
萬點瑶臺雪飛來錦帳前瓊枝應比淨鶴髮敢爭先散
影成花月流光透竹煙今朝謝家興幾處郢歌傳
劉方平西齋對雪(唐)皇甫冉
對酒閒齋晩開軒臘雪時花飄疑節候色淨潤簾帷委
樹寒枝弱縈空去雁遲自然堪訪戴無復四愁詩
和謝舍人雪夜寓直(唐)皇甫曾
禁省夜沈沈春風雪滿林滄洲歸客夢青瑣近臣心揮
翰宜鳴玉承恩在賜金建章寒漏起更助掖垣深
旅舍對雪贈考功王員外(唐)李端
楊花驚滿路麪市忽狂風驟下搖蘭葉輕飛集竹叢欲
將瓊樹比不共玉人同獨望徽之棹青山在雪中
峨眉山(唐)鄭谷
萬仞白雲端經春雪未殘夏消江峽滿晴照蜀樓寒造
境知僧熟歸林認鶴難會須朝闕去祗有畫圖看
小雪(唐)李咸用
散漫隂風裏天涯不可收壓松猶未得撲石暫能畱閣
静縈吟思途長拂旅愁崆峒山北面早想玉成丘
玩殘雪寄河南尹劉大夫(唐)許渾
艷陽無處避皎潔不成容素質添瑶水清光散玉峰眠
鷗猶戀草棲鶴未離松聞在金鑾望羣仙對九重
對雪許渾
飛舞北風凉玉人歌玉堂簾帷增曙色珠翠發寒光柳
重絮微濕梅繁花未香兹晨賀豐歲簫鼓宴梁王
蒙河南劉大夫見示與吏部張公喜雪酬倡輙
敢攀和許渾
風度龍山暗雲凝象闕隂瑞花瓊樹合仙草玉苗深欲
醉梁王酒先調楚客琴即應携手去將此助商霖
和梅聖俞雪中同虚白上人見訪
(宋)林逋
湖上玩佳雪相將惟道林早煙邨意遠春漲岸痕深地
僻過三徑人閒試五禽歸橈有餘興寧復比山隂
西湖舟中值雪林逋
浩蕩迷空闊霏霏接水濆舟移忽自却山近未全分凍
軫閒初泛温爐擁薄薰悠然詠招隠何許欵離羣
十五日雪(宋)梅堯臣
新雷奮蛇甲密雪鬭鵝毛正欲裁輕縠重令著敝袍沙
泉流復凍煙萼拆還韜只待鄰醅熟微聲聽酒槽
和欲雪梅堯臣
雪欲漫天落雲初著地垂臂鷹過野健走馬上冰遲公
子多論酒騷人自詠詩都無少年意只臥竹窗宜
雪後(宋)陳師道
閉閣春雲薄開門夜雪深江梅猶故意湖雁起歸心草
潤畱餘澤窗明度積隂殷勤報春信屋角有來禽
雪(金)周昂
小雪暮能繁同雲久更昏細燈寒出戶攲樹老當軒竹
葉舊時釀梅花何處邨賦詩空入夜清絶與誰論
雪(金)馮延登
野屋寒無那庭空雪巳深山川非舊觀松栢見貞心凍
雀爭餘粒棲鴉點暮林携琴訪谿友清興憶山隂
雪中呈許守(金)趙慤
剪水作花開紛紛天上來聲清偏傍竹艷冷欲欺梅積
潤滋牟麥餘膏丐草萊窮檐休太息幾日是春回
雪(金)王仲元
初稀時拂拂稍密自紛紛老樹曉迷月瘦峰寒貼雲色
從空際得聲向静中聞客枕清無夢哦詩徹夜分
雪谷早行(元)虞集
積雪擁柴門行人稍出邨谿頭或遇虎木末不聞猿接
棧迴山閣支橋就樹根驅車上重坂回首見朝暾
藏雪寮(元)張翥
雪山一片雪何日落中華皎潔無藏處虚空自作花石
厓穿乳竇海岸疊潮沙底用分荆越諸方總是家
雪(元)郭翼
漠漠年華晩霏霏夜色分江明非借月樹重或兼雲始
訝花成陣翻愁鶴失羣梁園詞賦客飄泊獨懷君
春雪(元)舒頔
片片沾芳草紛紛雜落花籬寒春雀陣檐凍午蜂衙
雲密深藏樹蹊渾不見沙小窗風力緊呼婢莫烹茶
新雪(明)石珤
雪意已崇朝凌風葉旋飄著衣初點點入竹故蕭蕭翠
壁誰凝望青帘久費招期君坐今夕燒燭看瓊瑶
應制題雪景(明)于慎行
輕綃寒色動不是月華開鳥道千巖迥江光一徑迴虚
無分玉樹彷彿想瑶臺未擬歌黃竹陽春徧九垓
五言排律
喜雪(唐)明皇
日觀卜先征時巡順物情風行未備禮雲密遽飄霙委
樹寒花發縈空落絮輕朝如玉已會庭似月猶明既覩
膚先合還欣尺有盈登封何以報因此謝功成
奉和聖製喜雪應制(唐)張說
聖德與天同封巒欲報功詔書期日下靈感應時通觸
石雲呈瑞含花雪告豐積如沙照月散似絮從風舞集
仙臺上歌流帝樂中遥知百神喜灑路待行宫
禁闈翫雪寄薛左丞(唐)錢起
元雲低禁苑飛雪滿神洲虚白生臺榭寒光入冕旒粉
凝宫壁淨乳結洞門幽細繞迴風轉輕隨落羽浮怒濤
堆砌石新月孕簾鈎為報詩人道豐年誦聖猷
禮部試早春殘雪(唐)姚康
微暖春潛至輕明雪尚殘銀鋪光漸濕珪破色仍寒無
柳花常在非秋露正漙素光浮轉薄皓質駐應難幸
得依隂處偏宜帶月看玉塵消欲盡窮巷起袁安
望禁門松雪(唐)王涯
宿雲開霽景佳氣此時濃瑞雪凝清禁祥煙羃小松依
稀鴛瓦出隠映鳳樓重金闕清光照瓊枝瑞色封葉鋪
全類玉柯偃乍疑龍詎比寒山上風霜老昔容
殘雪(唐)李商隠
旭日開晴色寒空失素塵繞牆全剝粉傍井漸消銀刻
獸摧鹽虎為山倒玉人珠還猶照魏璧碎尚畱秦落景
驚侵晝餘光誤惜春檐冰滴鵝管屋瓦鏤魚鱗嶺霽嵐
光拆松暄翠粒新擁林愁拂盡著砌恐行頻焦寝欣無
患梁園去有因莫能知帝力空此荷平均
喜雪李商隠
朔雪自龍沙呈祥勢可嘉有田皆種玉無樹不開花班扇
慵裁素曹衣詎比麻鵝歸逸少宅鶴滿令威家寂寞
門扉掩依稀履迹斜人疑遊麪市馬似困鹽車洛水妃
虚妬姑山客漫誇聮辭雖許謝和曲本慙巴粉署闈全
隔霜臺路漸賖此時傾賀酒相望在京華
望終南春雪(唐)李子卿
山勢抱西秦初年瑞雪頻色搖鶉野霽影落鳳城春輝
皛瓊峰逼晶明玉樹親尚寒由氣勁不夜為光新荆岫
全疑近崑丘宛合鄰餘輝儻可借迴照讀書人
和吳學士對春雪獻韋令公次韻
(唐)黃滔
春雪下盈空翻疑臘未窮連天寧認月墮地屢兼風忽
誤邊沙上應平火嶺中林間妨走獸雲際落飛鴻梁苑
還吟客齊都省創宫掩扉皆墐北移律愧居東書幌飄
全濕茶鐺入旋融奔川半畱滯疊樹互玲瓏出戶行瑶
砌開園見粉叢高才興詠處真宰答殊功
都堂試貢士日慶春雪(唐)李損之
春雪晝悠颺飄飛試士場綴毫疑起草沾字共成章匝
地如鋪練凝階似截肪鵝毛縈樹合柳絮帶風狂投息
方殊慶豐年已報祥應知郢上曲高唱出東堂
小雪(唐)僧無可
片片互玲瓏飛揚玉漏終乍微全滿地漸密更無風集
物圓方别連雲遠近同作膏凝瘠土呈瑞下深宫氣射
重衣透花窺小隙通飄秦增舊嶺發漢攪長空迥冐巢
松鶴孤鳴穴島蟲過三知臘盡盈尺賀年豐委積休聞竹
稀疎漸見鴻盖沙資澶漫灑海助冲融草木潛加潤
山河更益雄因知天地力覆育有全功
禁中雪(明)高啓
君王原尚儉臺殿忽瓊瑶環素凝宫沼飛花綴苑條坊
雞驚曙早仗馬喜寒驕金扇開時看丹墀掃後朝台司
呈賀表樂部奉仙謠須信陽光近都先别處消
七言律
奉和喜雪應制(唐)徐安貞
兩宫齋際近登臨雨雪紛紛天晝隂秪為輕寒遲瑞色
頓教正月滿春林蓬萊北上旌門暗花萼南歸馬跡深
自有三農歌帝力還將萬庾答堯心
長安喜雪(唐)朱灣
千門萬戶雪花浮點點無聲落瓦溝全似玉塵消更積
半成冰片結還流光含曉色清天闕輕逐微風遶御樓
平地巳霑盈尺潤年豐須荷富民侯
和王員外雪晴早朝(唐)錢起
紫微晴雪帶恩光繞仗偏隨鵷鷺行長信月留寧避曉
宜春花滿不飛香獨看積素凝清禁巳覺輕寒讓太陽
題柱盛名兼絶唱風流誰繼漢田郎
奉詶辛大夫喜湖南臘月連日降雪見示之作
(唐)劉長卿
長沙耆舊拜旌麾喜見江潭積雪時柳絮三冬先北地
梅花一夜徧南枝初開窗閤寒光滿欲掩軍城暮色遲
閭里何人不相慶萬家同唱郢中詞
春雪(唐)李建勲
南國春寒朔氣回霏霏還阻百花開全移暖律何方去
似誤新鶯昨日來平野旋消難蔽草遠林高綴却遮梅
不知金勒誰家子只待晴明賞帝臺
對雪(唐)李商隠
寒氣先侵玉女扉清光旋透省郎闈梅花大庾嶺頭發
柳絮章臺街裏飛欲舞定隨曹植馬有情應濕謝莊衣
龍山萬里無多遠留待行人二月歸
奉和僕射相公春澤稍愆聖君軫慮嘉雪忽降
品彙昭蘇即事書成四韻(唐)杜牧
飄來雞樹鳳池邊漸壓瓊枝凍碧漣銀闕雙高銀漢裏
玉山横列玉墀前昭陽殿下風迴急承露盤中月彩圓
上相抽毫歌帝德一篇風雅美豐年
敘雪寄喻鳬(唐)方干
密片無聲急復遲紛紛猶勝落花時逡巡不覺藏沙渚
宛轉偏宜傍柳絲透室虚明非月照滿空回散是風吹
高人坐臥才方逸援筆應成六出詞
霽後望山中春雪(宋)王禹偁
誰種離離碎玉苗曉樓吟望興偏饒白雲作伴宜長在
紅日無情巳半消聚映早霞明野寺散隨春水過谿橋
世間安得王摩詰醉展霜縑把筆描
和殷舍人蕭員外春雪(宋)徐鉉
萬里春隂乍履端廣庭風起玉塵乾梅花嶺上連天白
蕙草階前特地寒晴去便為經歲别興來何惜徹宵看
此時鵷侣皆閒暇贈答詩成禁漏殘
壬子十一月二十九日時雪方洽
(宋)韓琦
近臘猶慳六出繁忽驚盈尺及民寬萬方蒙澤人人賀
通夕無風陣陣乾危石盖深鹽虎陷老枝擎重玉龍寒
欲知靈鷲銀為界試陟高樓一望看
雪(宋)林逋
瓦溝如粉疊樓腰高會誰能解酒貂清夾曉林初落索
冷和春雨轉飄蕭堪憐雀避來閒地最愛僧衝過短橋
獨有閉關清隠者一軒孤况寄顔瓢
讀眉山集次韻雪詩(宋)王安石
若木昏昏末有鴉凍雷深閉阿香車摶雲忽散簁為屑
剪水如分綴作花擁箒尚憐南北巷持杯能喜兩三家
戲挼弄掬輸兒女羔袖龍鍾手獨义
雪後書北臺壁(宋)蘇軾
黃昏猶作雨纖纖夜静無風勢轉嚴但覺衾裯如潑水
不知庭院巳堆鹽五更曉色來書幌半夜寒聲落畫檐
試掃北臺看馬耳未隨埋沒有雙尖
其二
城頭初日始翻鴉陌上晴泥已沒車凍合玉樓寒起粟
光搖銀海眩生花遺蝗入地應千尺宿麥連雲有幾家
老病自嗟詩力退空吟冰柱憶劉义
雪夜獨宿柏仙菴蘇軾
晩雨纖纖變玉霙小菴高臥有餘清夢驚忽有穿窗片
夜静惟聞瀉竹聲稍壓冬温聊得健未濡秋旱若為耕
天公用意真難會又作春風爛漫晴
次秀野詠雪韻(宋)朱子
一夜同雲匝四山曉來千里共漫漫不應琪樹猶含凍
翻笑楊花許耐寒乘興正須披鶴氅㵸甘差喜破龍團
無端酒思催吟筆却恐長鯨吸海乾
十二月十日(宋)方岳
酒醒開門雪滿山徑穿疎竹上危闌谿山與我俱成畫
草樹惟梅大耐寒留伴夜深銀鑿落莫緣春近玉闌珊
老枝擎重供詩嚼一洗相如渴腑肝
立春前一日雪方岳
歴眼看看賸浹旬山河大地一時新不成過臘都無雪
只隔明朝便是春夜半有誰過剡曲年豐何處不堯民
草亭秪在梅花外知與人間隔幾塵
雪晴呈玉堂諸公(金)蔡松年
雪晴松頂玉斕斑曉眼清於化鶴山欲立凍雲搜傑句
却思仙客退清班氍毺帳底沈香火薝蔔花中碧霧鬟
喚取廣寒脩月手月波千丈捲春還
雪(金)党懷英
寶花天雨曉紛紛佛界莊嚴盡白銀待臘風雲初接勢
犯寒糟麴若為神園中芳草誰能賦江上梅花獨自春
半臂騎驢得佳句橋邊誰喚灞陵人
應制雪詩(金)楊雲翼
隂雲破臘不曾晴瑞雪隨風落五更積玉未平鳷鵲瓦
飛花先滿鳳凰城潤深南畆千疇綠塵壓邊沙萬里清
最好壽杯浮喜色明年洗眼看昇平
雪中同周臣内翰賦(金)王仲元
天上琪花散不收温温叶氣浹皇州横谿月淡梅宜臘
平野風閒麥有秋清興雅高東武會孤吟誰似灞陵遊
西山玉立三千丈好句都輸趙倚樓
春雪(金)元德明
幾日韶華雪更侵龍公試手本無心寒留整整斜斜態
暖入融融洩洩隂著柳直疑香絮重擁階何似落花深
前頭桃李應無恙賸破相如賣賦金
大雪出三橋寓樓(元)方回
凍雀愁鳶噤不譁漫天浩瀚逐風斜映樓横過三千丈
接屋平鋪十萬家静夜有窗皆貯月寒空無樹不開花
詩成欲撚冰鬚斷聊舉深杯答歲華
春雪(元)牟巘
一冬只辦作嚴寒剪水飛花事竟難閉戶不知春意動
撲窗忽覺雨聲乾頗聞萬臿正雲集何處一蓑如畫看
但喜畦蘇得蘇醒從今小摘有餘懽
湖樓玩雪(元)白珽
上湖十里捲簾中幻出瑶華第一宫山勢蹴天銀作浪
柳行横地玉為虹漁蓑鶴擎同為我爵舌羊羔不負公
明日鳳城朝退早一鞭曾約試吟驄
僊華巖雪(元)柳貫
冰柱浮空曉色蒙海波搖動玉玲瓏九清内景游氛外
五岳真形太素中微月升壇初映鶴長雲連野不驚鴻
仙姬宴坐瑶池上催捧蟠桃獻木公
和余太守對雪見懷(元)傅若金
江雪寒連驛樹遥鶴裘清坐聽蕭蕭中天月避光芒出
南國雲含瘴癘消因憶石田春種玉乍疑銀漢夕通橋
使君辛苦迎驄馬也念幽居客闃寥
雪中早朝(元)張翥
北風吹雪浩漫漫曉出津橋立馬看春入上林花樹早
水連平地海波乾金城萬雉微茫濕月闕雙龍贔屓寒
今日天顔知有喜紫宸朝下散千官
壬申元日大雪二日立春晴景豁然春宴有作
張翥
白雪青天映日紅樓臺高下玉山中盤蔬曉送冰絲脆
釵杏春生蠟蔕融北斗龍杓迴後夜東皇鑾輅駕靈風
何如得接雲霄上一看煙花繞禁宫
廣微天師祈雪有應詩以美之
(元)貢師泰
九枝鐙照碧壇空龍虎旗高滿殿風綠簡夜深朝玉陛
素幢春淺拂珠宫一天凍色星河合萬里冰華陸海同
明日内家應錫宴綵符争取綴釵蟲
雪夜直宿玉堂(元)黃清老
琪樹花生禁漏遲金莖月色近書闈白雲入水春無迹
銀漢横空夜有輝竹静似聞蒼玉佩松寒欲傍綠荷衣
乾坤清氣蓬萊表獨對天風拂素徽
雪中(明)高啓
舟絶寒江凍不潮縈沙拂柳影翛翛纔從漁浦磯邊積
旋向樵邨竹外飄撲馬憶從年少樂點袍曾逐侍臣朝
如今獨坐吟詩句茅屋茶煙冷未消
西山霽雪(明)金幼孜
海上雲收旭景新連峰積雪淨如銀晴光迥入千門曉
淑氣先回上谷春瑶樹生輝寒巳散瓊林銷凍暖偏勻
玉堂相對題詩好移席鈎簾把酒頻
和曾學士元日遇雪(明)錢幹
急雪飛花滿御隄朝元紫禁待班齊飄來玉佩行偏重
舞落金鋪望欲迷鐘動城鴉翻白羽仗回路馬盡霜蹄
高歌郢曲知難和未數陽春舊日題
雪塵(明)瞿佑
朔風刮地捲寒埃非霰非霜旋作堆密灑漁蓑粘玉屑
亂隨馬足散銀杯曉粧都棄香匳粉夜坐頻挑鐵筯灰
世上熱官那識此東華爭踏軟紅回
和西墅學士已亥元日雪(明)羅肅
長樂鐘殘五漏微蓬萊天近六花飛光含銀燭調元氣
色湛瓊筵促曙輝已放素華凝禁苑還飄落絮點朝衣
玉堂學士文章伯獻歲詞高和者稀
雪後早朝(明)李東陽
六日長安雪滿城五更鐘鼓一時晴水精宫冷雲猶凍
鳷鵲樓高月正明朝馬不嘶金勒静院燈無影玉堂清
秪應天上寒如許怪底人間夢不成
祈雪齋居(明)吳維嶽
太乙壇開薦禮勤省垣梧竹絶塵氛靈光正想通三極
清漏微聞下五雲窗散爐熏看月淡簾垂竹影坐星分
無才未就豐年頌秪有齋心奉聖君
雪和蘇長公原韻(明)朱之蕃
瀌瀌飛霰競穠纖酒力難禁氣轉嚴望入龍沙光奪月
囓來瀚海味非鹽疑施白㲲鋪原野喜露黃綿射屋檐
遥憶江南春信早草痕融凍茁新尖
其二
珠林數點露栖鴉竚待纖阿御玉車遲客谿頭迴釣艇
探春驢背見梅花翺翔白鳳雲中闕縹緲瑶臺海上家
大地河山成坦蕩漫勞臨路泣三义
玉皇閣對雪懷黃丈淳父(明)王穉登
雪後登樓興未賖仙人香案挂寒霞帝京初曉渾如玉
宫樹先春巳著花人意喜時消作水馬蹄行處踏為沙
黃公壚畔新醅綠遊子如何不憶家
五言絶句
春雪(唐)東方虬
春雪滿空來觸處似花開不知園裏樹若箇是真梅
終南望積雪(唐)祖詠
終南隂嶺秀積雪浮雲端林表明霽色城中增暮寒
春雪(唐)劉方平
飛雪帶春風徘徊正繞空君看似花處偏在洛陽東
逢雪宿芙蓉山主人(唐)劉長卿
日暮蒼山遠天寒白屋貧柴門聞犬吠風雪夜歸人
雪行寄褒子(唐)韋應物
淅瀝覆寒騎飄颻暗川容行子郡城曉披雲看杉松
詠春雪韋應物
徘徊輕雪意似惜豔陽時不悟風花冷翻令梅柳遲
春雪(唐)劉禹錫
三月雪連夜未應傷物華只緣春欲盡留著伴梨花
江雪(唐)柳宗元
千山鳥飛絶萬徑人蹤滅孤舟蓑笠翁獨釣寒江雪
夜雪(唐)白居易
已訝衾枕冷復見窗戶明夜深知雪重時聞折竹聲
宫中樂(唐)令狐楚
雪霽長楊苑冰開太液池宫中行樂日天下盛明時
雪(唐)陸暢
怪得北風急前庭如月輝天人寧許巧剪水作花飛
宋復古晴川晩雪(宋)文同
霽雪變雲林寒光混煙水遥山定何處渺漭纔可指
雪窗(宋)葛長庚
素壁青燈暗紅爐夜火深雪花窗外白一片歲寒心
人日出游湖上(宋)楊萬里
城中雪一尺山中雪一丈地上都巳消却在松梢上
雪花(金)虞仲文
瓊英與玉蕊片片落前池問著花來處東君也不知
殘雪(明)楊基
庭雪半消殘猶存舊臘寒春風如有意留待隔年看
白雪曲(明)何景明
梅花開雪中相看鬭竒絶常教雪似花莫遣花如雪
子夜歌(明)胡汝嘉
月照庭上雪燦若玉玲瓏風吹雪如絮飛入錦屏中
人日對雪(明)柳應芳
人日逢晴勝不晴雪亦嘉當由催剪綵碎却幾梅花
七言絶句
遊苑遇雪應制(唐)李嶠
散漫祥雲逐聖迴飄颻瑞雪繞天來不能落後爭飛絮
故欲迎前綻早梅
苑中遇雪應制(唐)宋之問
紫禁仙輿詰旦來青旗遥倚望春臺不知庭霰今朝落
疑是林花昨夜開
奉和春日玩雪應制宋之問
北闕彤雲掩曙霞東風吹雪舞山家瓊章定少千人和
銀樹長芳六出花
人日玩雪應制(唐)劉憲
勝日登臨雲葉起芳風搖蕩雪花飛呈暉幸得承金鏡
颺彩還將奉玉衣
苑中遇雪應制(唐)李乂
龍驂曉入望春宫正逢春雪舞東風花光併灑天文上
寒氣行消御酒中
苑中遇雪應制(唐)徐彦伯
千鐘聖酒御筵披六出祥英亂繞枝即此神仙對瓊圃
何煩轍迹到瑶池
苑中人日遇雪應制(唐)趙彦昭
始見青雲干律吕俄逢瑞雪應陽春今日回看上林苑
梅花柳絮一時新
雪夜下朝呈省中一絶(唐)韋應物
南望青山滿禁闈曉陪鵷鷺正差池共愛朝來何處雪
蓬萊宫裏拂松枝
休暇日訪王侍御不遇韋應物
九日驅馳一日閒尋君不遇又空還怪來詩思清人骨
門對寒流雪滿山
春雪(唐)韓愈
新年都未有芳華二月初驚見草芽白雪却嫌春色晩
故穿庭樹作飛花
酬王二十舍人雪中見寄韓愈
三日柴門擁不開階平庭滿白皚皚今朝踏作瓊瑶迹
為有詩從鳳沼來
早發廬江途中遇雪寄李侍御
(唐)朱慶餘
蘆葦聲多雁滿陂濕雲連野見山稀遥知將吏相逢處
半是春城賀雪歸
西歸(唐)元稹
寒花帶雪滿山腰著柳冰珠曳碧條天色漸明回一望
玉塵隨馬渡藍橋
新雪(唐)白居易
不思朱雀街東鼓不憶青龍寺後鐘惟憶夜深新雪後
新昌臺上七株松
宫詞(唐)王涯
五更初起覺風寒香炷燒來夜巳殘欲捲珠簾驚雪滿
自將紅燭上樓看
霽雪(唐)戎昱
風捲寒雲暮雪晴江煙洗盡柳條輕檐前數片無人掃
又得書窗一夜明
早春雪中戎昱
隂雲萬里晝漫漫愁坐關心事幾般為報春風休下雪
柳條初放不禁寒
和李十二舍人直日放朝對雪
(唐)姚合
今朝街鼓何人聽朝客關門對雪眠豈比直廬丹禁裏
九重天近色彌鮮
淮南李相公席上賦春雪(唐)章孝標
六出花飛處處飄黏窗著砌上寒條朱門到曉難盈尺
盡是三軍喜氣消
夢令狐學士(唐)李商隠
山驛荒凉白竹扉殘燈向曉夢清輝右銀臺路雪三尺
鳳詔裁成當直歸
寄鄰莊道侣(唐)韓偓
聞說經旬不啓關藥窗誰伴醉開顔夜來雪壓邨前竹
賸見谿南幾尺山
雪中偶題(唐)鄭谷
亂飄僧舍茶煙濕密灑歌樓酒力微江上晩來堪畫處
漁人披得一蓑歸
蔚州宴上遇新雪(唐)雍陶
葫蘆河畔逢秋雪疑是風飄白鶴毛坐客停杯看未足
將軍巳濕褐花袍
對雪憶往歲錢塘西湖訪林逋
(宋)梅堯臣
昔乘野艇向湖上拍岸去尋高士初折竹壓籬曾礙過
却穿松下到茅廬
和張屯田雪中朝拜天慶觀(宋)文同
䔩䔩遥空墮碎瓊一街寒色曉風清題輿想入簫臺下
似駕飇輪向玉京
其二
寶幢珠節共玲瓏九虎巖關有路通遥望玉宸端象簡
宛然身在廣寒宫
春近(宋)黃庭堅
亭臺經雨壓塵沙春近登臨意氣加更喜輕寒勒成雪
未春先放一城花
雪意(宋)朱子
向晩浮雲四面平北風號怒達天明寒窗一夜清無睡
擬聽杉篁葉上聲
殘雪未消次擇之韻朱子
脚底悲風舞凍鴉此行真是躡蒼霞仰頭若木敷瓊蕊
不是人間玉樹花
雪中(宋)葛長庚
曉來紅日尚羞明四外彤雲欲放晴一夜九天開玉闕
六花萬里散瓊英
雪後晩晴四山皆青惟東山全白賦最愛東山
晴後雪絶句(宋)揚萬里
只知逐勝忽忘寒小立春風夕照間最愛東山晴後雪
軟紅光裏湧銀山
郡圃殘雪楊萬里
南風融雪北風凝晩日城頭巳可登莫道雪融便無迹
雪融成水水成冰
雪(金)高士談
䔩䔩天花落未休寒梅疎竹共風流江山一色三千里
酒力消時正倚樓
雪(金)吕中孚
隨風拂拂玉花飄入夜寒窗更寂寥爐火巳殘燈未燼
一簾疎竹白蕭蕭
雪行(金)元德明
五更驢背滿靴霜殘雪離離草樹荒身在景中無句寫
却教人比孟襄陽
清明大雪三日(元)方回
半月雕梁燕子歸怯寒著盡舊綿衣何人醉眼西湖路
錯認楊花作雪飛
題江干初雪圖(元)戴表元
斷樹寒雲古岸隈漁翁初撥小船開看渠風雪忙如許
還有魚兒上釣來
題江臯雪霽卷(元)蒲道源
山川玉潔映朝暉人世鴻濛果是非只許詩家占清景
漁蓑偷載一船歸
雪後偶成(元)虞集
曉來殘雪在陂陁遠似羊羣或似鵝憶踏春泥看柳色
駝裘貂帽渡冰河
次韻雪(元)楊載
砑光帽子舞山花吹落曾城萬仞斜安得飇輪為我駕
一時飛到列仙家
竹枝詞(元)王士熙
山前馬陣爛如雲九夏如秋不是春昨夜元冥剪飛雪
雲州山裏盡堆銀
雪霽晩歸偶成(元)納延
公子腰刀下直歸紅門晩出馬如飛東家積雪無人掃
却恨春泥濺錦衣
十一月十二日崇文閣下私試二十三日出和
張仲舉(元)吳師道
官燭風簾徹夜明屋高人醉易寒生不知卧聽蕭蕭雪
何似山窗灑竹聲
灤都寓興(元)馬臻
昨夜分明夢到家庭前開徧石橊花龍門不放東風過
五月平灤雪滿沙
冬景(明)宣宗
池頭六出花飛徧池水無波凍欲平一望玻瓈三百頃
好山西北玉為屏
送雪(明)朱有燉
天山一色凍雲垂罨畫樓臺綴玉時準備煖金香盒子
明朝送雪與相知
長安春雪曲(明)王穉登
春風吹雪下桑乾添得城中一夜寒鳷鵲樓高消不盡
長安街上馬頭看
雜言王穉登
凍雲寒樹曉模糊水上樓臺似畫圖紅袖誰家乘小艇
卷簾看雪過鴛湖
飲秋澗隠居夜歸值雪有作(明)陳鶴
獨行長路儼如僧水滴檐牙半是冰歸到空園人巳靜
雪花穿戶打殘燈
雪中訪嘉則於寶奎寺之樓店
(明)徐渭
山徑尋君重復重小樓百尺臥元龍安窗偏向梅花角
去映江天雪數峰
送僧過洞庭(明)僧大香
江雲空寂塞鴻哀竹笠繩鞋歸去來七十二峰深雪裏
炊煙何處辨樓臺
御定佩文齋詠物詩選卷十四
