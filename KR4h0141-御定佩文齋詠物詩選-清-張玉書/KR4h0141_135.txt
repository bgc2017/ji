欽定四庫全書
御定佩文齋詠物詩選卷一百三十五
凱旋類
五言古
正陽堂宴勞凱旋(梁)沈約
凱入同高宴飲至均多祜昔往歌采薇今來歡杕杜善
戰惟我皇勝之不窺戶推轂授神謨餘壯終能賈浩蕩
金罍溢周流玉觴傅
光華殿侍宴賦競病韻(梁)曹景宗
去時兒女悲歸來笳鼔競借問行路人何如霍去病
七言古
破陣曲(宋)劉克莊
黃旗一片邊頭回兩河百郡送欵來至尊御殿受捷奏
六軍張凱聲如雷元戎劒履雲臺上麾下偏裨皆將相
腐儒筆力尚跌宕燕山之銘高十丈
費將軍凱還歌(明)黃哲
費侯佐國文且武禮樂從容在軍旅漢家卿相誰得如
雲臺功臣祭征虜王師轉戰下山東大將平燕無限功
復有竒兵專節制將軍同日度居庸居庸城邊草初白
戎兵夜遁龍沙北長風吹沙鐵山黑賢王琱弓控不得
組練如霜未倒戈狼烽斥堠通灤河將軍洗兵河上波
馬前雙吹金哱囉英雄如公信無敵據鞍歸來親草檄
歸來更唱平戎歌燕然山頭堪勒石忽憶去年駐阿城
僕忝微官曾送迎馬頭北去掃燕土今日傳聞朝玉京
旌麾再入阿亭路横槊賦詩肯相顧官橋一道野棠開
人道當時列營處東風二月江南春露布先傳到紫宸
丹書鐵劵分茅土顧爾功成過古人
五言律
侍宴旋師喜捷應制(唐)韋安石
蜂蟻屯夷落熊羆逐漢飛忘軀百戰後屈指一年歸厚
眷紓天藻深慈解御衣興酣歌舞出朝野羡光輝
五言排律
軍師凱旋自邕州順流舟中(唐)李嶠
鳴鞞入嶂口汎舸歷川湄尚想江陵陣猶疑下瀨師岸
廻帆影疾風逆鼓聲遲萍葉沾蘭槳林花拂桂旗弓鳴
蒼隼落劒動白猿悲芳樹吟羌管幽篁入楚詞全軍多
勝策無戰在明時寄謝山東妙長纓徒自欺
七言律
晉公破賊回重拜台司以詩示幕中賓客
(唐)韓愈
南伐旋師太華東天書夜到冊元功將軍舊壓三司貴
相國新兼五等崇鵷鷺欲歸仙仗裏熊羆還入禁營中
長慚典午非材職得就閒官即至公
大將軍徐丞相平定中原振旅還朝上御龍江
亭命儒臣賦詩迎之應制(明)魏觀
白旄黃鉞兩京平甘雨和風四海清師出萬全非用武
將資三傑在推誠蒼龍挾雨迎車騎彩鳳穿雲送旆旌
獻頌偶蒙天一笑行看作樂著功成
大駕北還(明)蔡羽
鑾輿北渡五雲移親聽鐃歌海上吹黃道香風鳴寶鉸
翠華秋日到瑶池千官喜得金門詔南國新傳赤鴈詩
六郡良家齊解甲騶虞旗卷犒王師
五言絶句
戰勝樂(唐)徐彦伯
百戰得功名天兵意氣生三邊永不戰此是我皇英
平蕃曲(唐)劉長卿
吹角報蕃營回軍欲洗兵已教青海外自築漢家城
其二
絶漠大軍還平沙獨戍閒空畱一片石萬古在燕山
凱樂歌詞(唐)劉禹錫
受律辭元首相將討叛臣咸歌破陣樂共賞太平人
其二
聖德期昌運雍熙萬㝢清乾坤資化育海嶽共休明
其三
闢土欣耕稼銷戈遂偃兵殊方歌帝澤執贄賀昇平
其四
四海皇風被千年德水清戎衣更不著今日告功成
其五
主聖開昌歷臣忠奉大猷君看偃革後更是太平秋
亡言絶句
獻封大夫破播仙凱歌(唐)岑參
漢將承恩西破戎捷書先奏未央宫天子預開麟閣待
祗今誰數貳師功
其二
官軍西出過樓蘭營幕傍臨月窟寒蒲海曉霜凝馬尾
蔥山夜雪撲旌竿
其三
鳴笳疉鼓擁回軍破國平蕃昔未聞大夫鵲印搖邊月
天將龍旗掣海雲
其四
日落轅門鼔角鳴千羣面縛出蕃城洗兵魚海雲迎陣
秣馬龍堆月照營
其五
暮雨旌旗濕未乾龍沙白草日光寒昨夜將軍連曉戰
蕃軍只見馬空鞍
邠州詞獻高尚書(唐)李涉
將家難立是威聲不見多傳衞霍名一自元和平蜀後
馬頭行處即長城
其二
朔方忠義舊來聞盡是邠城父子軍今日兵符歸上將
旄頭不用更妖氛
田侍郎歸鎮(唐)王建
去處長將決勝籌回回身在陣前頭賊城破後先鋒入
看著紅粧不敢收
其二
熨帖朝衣抛戰袍䕫龍班裏侍中高對時先奏牙門將
次第天恩與節旄
其三
踏著家鄉馬脚輕暮山秋色眼前明老人上酒齊頭拜
得侍中來盡再生
其四
功成誰不用蕃方富貴還湏是本鄉萬里雙旌汾水上
玉鞭遥指白雲莊
其五
鼔吹旗旛道兩邊行男走女喜駢闐舊交省得當時别
指點如今却少年
其六
廣場破陣樂初休彩纛高於百尺樓老將氣雄爭起舞
管絃廻作大纏頭
其七
將士請衣忘却貧綠忩紅燭酒樓新家家盡踏還鄉曲
明月街中不絶人
大駕西狩還京百官出候於德勝門
(明)陳沂
直望氤氲紫霧遥萬重飛鞚馬蕭蕭鵷班虎隊皆戎服
兩度迎鑾德勝橋
其二
逐隊緋袍引上公當街行酒獻成功人人識得君王喜
醉入仙桃兩朵紅
龕山凱歌(明)徐渭
短劒隨鎗暮合圍寒風吹血著人飛朝來道上看歸騎
一片紅冰冷鐵衣
其二
七尺龍蟠皂線絛倭兒刀挂漢兒腰向誰手内親捎得
百徧衝鋒滚海蛟
御定佩文齋詠物詩選卷一百三十五
