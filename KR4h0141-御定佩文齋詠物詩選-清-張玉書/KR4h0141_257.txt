欽定四庫全書
御定佩文齋詠物詩選卷二百五十七
穀類
四言古
禾(魏)曹植
猗猗嘉禾惟穀之精其洪盈箱協穗殊莖昔生周朝今
植魏庭獻之廟堂以昭祖靈
穀曹植
於穆聖皇仁暢惠渥辭獻減膳以服鰥獨和氣致祥時
雨滲漉野草萌變化成嘉穀
華黍(晉)束晳
黮黮重雲習習和風黍華陵顚麥秀丘中靡田不播九
穀斯豐奕奕青霄濛濛甘霤黍發稠華禾挺其秀靡田
不植九穀斯茂無高不播無下不植芒芒其稼參參其
穡稸我王委充我民食玉燭陽明顯猷翼翼
庭前植稻苗贊(晉)湛方生
蒨蒨嘉苗離離階側弱葉繁蔚圓株疎植清流津根輕
露濯色
五言古
行官張望補稻畦水歸(唐)杜甫
東屯大江北百頃平若案六月青稻多千畦碧泉亂插
秧適云已引澑加溉灌更僕往方塘決渠當斷岸公私
各地著浸潤無天旱主守問家臣分明見谿畔芊芊炯
翠羽剡剡生銀漢鷗鳥鏡裏來關山雪邊看秋菰成黑
米精鑿傳白粲玉粒足晨炊紅鮮任霞散終然添旅食
作苦期壯觀遺穗及衆多我倉戒滋蔓
遣興杜甫
豐年孰云遲甘澤不在早耕田秋雨足禾黍已映道春
苗九月交顔色同日老勸汝衡門士勿悲尚枯槁時來
展材力先後無醜好但訝鹿皮翁忘機對芳草
東坡(宋)蘇軾
種稻清明前樂事我能數毛空暗春澤鍼水聞好語分
秧及初夏漸喜風葉舉月明看露上一一珠垂縷秋來
霜穗重顚倒相撑拄但聞畦壠間蚱蜢如風雨新舂便
入甑玉粒照筐筥我久食官倉紅腐等泥土行當知此
味口腹已吾許
糴米蘇軾
糴米買束薪百物資之市不緣耕樵得飽食殊少味再
拜請邦君願受一㕓地知非笑昨夢食力免内愧春秧
幾時花夏稗忽已穟悵然撫耒耜誰復識此意
看刈禾(明)高啟
農工亦云勞此日始告成往穫安可後相催及秋晴父
子俱在田札札鐮有聲黃雲漸收盡曠望空郊平日入
負擔歸謳歌道中行鳥雀亦羣喜下啄飛且鳴今年幸
稍豐私廩各已盈如何有貧婦拾穗猶惸惸
七言古(附長短句)
烏鹽角行(宋)戴復古
鳳簫鼉鼓龍鬚笛夜宴華堂醉春色豔歌妙舞蕩人心
但有歡娛别無益何如邨落捲桐吹能使時人知稼穡
邨南邨北聲相續青郊雨後耕黃犢一聲催得大麥黃
一聲換得新秧綠人言此角只兒戲孰識古人吹角意
田家作勞多怨咨故假聲音召和氣吹此角起東作吹
此角田家樂此角上與鄒子之律同宮商合鐘呂形甚
朴聲甚古一吹寒谷生禾黍
杜伯淵送新米(明)楊基
山人送我山田米粒粒如霜新可喜雨舂風播落紅芒
照眼如珠絶糠粃饑腸欲食未敢炊未及秋嘗羞祖禰
憶我春來歲方旱焦穗萎苗將槁矣不意兹晨見精□
此寶更將何物比終歲勤勞農可念不耕而食余堪恥
歸買淞江雪色鱸持向高堂奉甘旨
五言律
茅堂檢校收稻(唐)杜甫
香稻三秋末平田百頃間喜無多屋宇幸不礙雲山御
裌侵寒氣嘗新破旅顔紅鮮終日有玉粒未吾慳
暫往白帝復還東屯杜甫
復作歸田去猶殘穫稻功築場憐穴蟻拾穗許邨童落
杵光輝白除芒子粒紅加餐可扶老倉庾慰飄蓬
與諸公同出城觀稼(唐)白居易
老尹醉醺醺來隨年少羣不憂頭似雪但喜稼如雲歲
望千倉積秋憐五穀分何人知帝力堯舜正為君
田舍(明)李瑋
廣陌度秋風田家門巷同藤花金一色豆莢箸雙紅穮
蓘存生理篝車見歲功茅柴新釀得逼社醉南翁
觀稻(明)石沆
稻水千區映邨煙幾處斜冷風低起樹輕浪細浮花鳥
雀深深圃鳬鷖淺淺沙社歌聲不絶于此見年華
五言排律
秋稼如雲(唐)蔣防
肆目如雲處三田大有秋蔥蘢初滿墅散漫正盈疇稍
混從龍勢空同觸石幽紫芒紛羃羃青野澹油油始愜
倉箱望終無滅裂憂西成知不遠雨露復何酬
嘉禾合穎(唐)孟簡
玉燭將成歲封人亦自歌八方霑聖澤異畝發嘉禾共
秀芳何遠連莖瑞且多穎低甘露滴影亂惠風過表稔
由神化為祥識氣和因知興嗣歲王道舊無頗
太和戊申歲大有年詔賜百寮出城觀稼謹書
盛事以俟采詩(唐)白居易
清晨承詔命豐歲閱田閭膏雨抽苗足凉風吐穗初早
禾黃錯落晚稻綠扶疎好入詩家詠宜令史館書散為
萬姓食堆作九年儲莫道如雲稼今秋雲不如
嘉禾合穎(唐)闕名
天祚皇王德神呈瑞榖嘉盛時苗特秀證道葉方華氣
轉騰佳色雲披映早霞薰風浮合穎湛露淨祥花六穗
垂兼倒孤莖嫋復斜影同唐叔獻稱慶比周家
七言律
西明寺威公盆池新稻(唐)唐彦謙
為笑江南種稻時露蟬鳴後雨霏霏蓮盆積潤分畦小
藻井垂隂擢秀稀得地又生金粟界結根仍對水田衣
支公尚有三吳思更使幽人憶釣磯
六月六日雨後過嶽廟遊從封寺觀稼席上
(宋)韓琦
暑雨頻經信宿休近郊方出釋潛憂雖妨麥始三停穫
且見苗知一半收神嶽怖民藏電雹老松憑寺偃蛟虬
佳遊况遇從豐䜟好飭千倉待有秋
觀稼韓琦
一夕甘滋起瘁田陡回灾沴作豐年便晴惟恐禾生耳
將熟偏宜穀捺弮雲退不畱驅旱迹氣清渾露已秋天
老翁豈獨同民樂更覺詩豪似有權
端孺糴米龍川得粳糯數十斛以歸作詩調之
(宋)唐庚
倒拔孤舟入瘴煙歸來百斛瀉豐年炊香未數神江白
釀滑偏宜佛跡泉飽去定知頻夢與醉中何至便妨禪
憑君為比長安米看直公車牘幾千
丹陽道中觀稼(元)張雨
行遍山東黃葉邨縱横草路細難分荒雞戶暗蠨蛸月
落鴈天粘䆉稏雲下澤車傍懸酒榼延陵祠畔讀碑文
空山更覓牛羊徑入獸依然不亂羣
秋穫喜晴(明)黃佐
農事初成樂事繁即看雲水接平原巾車道上黃迷壟
社鼓聲中綠滿尊十里斷霞明鴈鶩半林斜照散雞豚
豐年有願緣憂國擊壤今聞到處邨
米花(明)盛彧
吳下孛婁傳舊俗人間兒女卜清時釡香雲陣衝花瓣
火烈春聲繞竹枝翻笑絶糧驚雨粟還疑煮豆泣然萁
一年休咎何湏問且醉樽前金屈巵
七言絶句
禾熟(宋)孔平仲
百里西風禾黍香鳴泉落竇穀登場老牛粗了耕耘債
齧草坡頭卧夕陽
房陵(宋)陳造
夏田少雨富來牟多雨何妨穡事秋已戒日供皮子麪
更教晚稻飽霜收
早行(宋)陳與義
露侵駝褐曉寒輕星斗闌干分外明寂寞小橋和夢過
稻田深處草蟲鳴
豐年謠(宋)王炎
滿箔春蠶得繭絲家家機杼換新衣五風十雨天時好
又見西郊稻秫肥
其二
洞丁猺戶盡歸耕篁竹無人弄寸兵要識二天恩德廣
黃雲千里見秋成
其三
睡鴨陂塘水漫流離離禾稼滿平疇共言官府催科緩
飽飯渾家百不憂
東門外觀刈熟民間租米船相銜入城喜作
(宋)范成大
潮到靈橋綠繞船海邊力穡屢豐年淡青山色深黃稻
恰似胥門九月天
春日田園雜興范成大
吉日初開種稻包南山雷動雨連宵今年不欠秧田水
新漲看看拍小橋
晚春田園雜興范成大
湔裠水滿菉蘋洲上巳微寒懶出遊薄暮蛙聲連曉閙
今年田稻十分秋
秋日田園雜興范成大
秋來只怕雨垂垂甲子無雲萬事宜穫稻畢工隨曬穀
直須晴到入倉時
其二范成大
新築場泥鏡面平家家打稻趁霜晴笑歌聲裏輕雷動
一夜連耞響到明
書館即事(元)黃庚
煙拖野色入書窗一畈平田隔草塘暮雨初收新水滿
藕花香雜稻花香
一峰雲外菴(元)僧惟則
平田水語稻花香半解羅衣受晚凉景物雙清秋正好
亂山雲外又斜陽
秋日即事詩三章送元輔張羅山(錄一)
(明)世宗
拂暑金風動衮裳滿天商吹送新凉農家萬寶收成後
十里遥聞禾黍香
送汪伯昭遊白門伯昭將自京口至棲霞寺因
憶舊遊走筆得四絶(錄一)(明)李流芳
紫藤峰下麓公房松戶隂隂嶺月凉若到都門宜曉騎
姚坊廿里稻花香
御定佩文齋詠物詩選卷二百五十七
