欽定四庫全書
御定佩文齋詠物詩選卷三百七十三
葉類
五言古
落葉(隋)孔紹安
早秋驚落葉飄零似客心翻飛未肯下猶言惜故林
落葉(明)王問
枕上聞朔風夜半聲策策曉来繁林空落葉卷庭石乘
運固其然芬菲豈自惜悟彼歸根言獨與至人說
落葉(明)徐良彥
落葉不上枝因風亦復起清風若無私何因有彼此一
葉随飄揚一葉沾泥滓寄語風前葉莫墮東流水多謝
三春風山中多蘭芷
長短句
落葉行(元)吳師道
山窗獨眠抱秋冷四壁無聲中夜醒天清急雨忽萬點
月出枯蛇紛衆影開門颯颯非故林滿空飛葉搏愁隂
石澗流紅細泉咽蘚痕掩碧孤蛩吟高秋共誰聽蕭瑟
却憶江南遠遊客楚天搖落白日高萬里扁舟蕩春色
江南客来歸山中葉亦稀相思繞遍寒樹下有恨願随
秋風吹山空夜寒風漸微慘慘霜露霑人衣征鴻獨叫
殘雲飛
五言律
和杜錄事題紅葉(唐)白居易
寒山十月旦霜葉一時新似燒非因火如花不待春連
行排綘帳亂落剪紅巾解駐籃輿看風前唯兩人
聞落葉(唐)僧齊巳
楚樹霜晴後蕭蕭落晩風因思故園夜臨水幾株空煮
茗燒乾翠行苔踏爛紅来年未離此還見碧叢叢
隕葉(唐)僧無可
遶巷夾谿紅蕭條逐北風别林遺宿鳥浮水載鳴蟲石
小埋初盡枝長落未終帶霜書麗什間讀白雲中
霣葉(元)僧善住
霜後色初變風高始亂零和雲流遠澗雜雨下空庭掃
處兼僧影燒時帶鶴翎翻思在春日繞屋政青青
賦蜘蛛落葉(明)許繼
秋氣咸木葉故林飄墜時不成棲蔓草還復綴蛛絲屢
舞凉風得高懸落照宜多情似畱戀争奈已辭枝
賦得窗中度落葉(明)莫是龍
綺疏臨野渡秋樹響前林颯颯含風入紛紛逗雨深拂
来紅袖掩積處綠塵侵誰送哀蝉曲無端攪客心
窗中度落葉(明)張文柱
裊裊回風下蕭蕭薄歲隂一山方隠几片雨自前林重
以輕霜色凄其入曲心高居尚搖落不敢更登臨
見落葉(明)王醇
朝来見落葉因悔向林行飛鳥不無意何人非有生枝
容昨夜月秋減一邨聲轉禁樵童入留兹長道情
落葉(明)僧宗泐
一片復一片西風與北風但看階下滿不覺樹頭空綴
服猶堪用題詩自不工山童朝更掃閒委古牆東
五言排律
一葉落(唐)薛能
輕葉獨悠悠天高片影流随風来此地何樹落先秋變
色黃應近辭林綠尚稠無雙浮水面孤絶落關頭乍減
誠難覺將凋勢未休客心空自比誰肯問新愁
七言律
紅葉(唐)吴融
露染霜乾片片輕斜陽照處轉烘明和烟飄落九秋色
随浪泛將千里情幾夜月中藏鳥影誰家庭際伴蛩聲
一時衰颯無多恨看著春風綵剪成
紅葉(明)徐渭
纔見芳華照眼新又看紅葉點衣頻只言春色能驕物
不道秋霜解媚人宫水正寒愁字字吴江初冷錦鱗鱗
更餘一種閒風景醉雜黃花野老巾
七言排律
楓林(明)于若瀛
禁城玉樹漸秋深楓色凄凄滿上林萬片作霞延日麗
幾株含霧苦霜吟斜連雙闕輝青瑣倒影平津暎碧潯
岐葉著飇聲瑟瑟殷紅過雨色沈沈雜黃間綠緣成錦
委砌飄簷埒作金向夕轉深嬌落照因風散響怖棲禽
城頭迥接青岑遠殿角寒生繡幄隂幾度朝昏勞悵望
徘徊故苑倍蕭森
五言絶句
奉和元日賜羣臣柏葉(唐)李乂
勁節凌霜勁芳心待歲芳能令益人夀非止麝含香
奉和元日賜羣臣柏葉(唐)趙彥昭
器乏雕梁器材非構厦材但將千歲葉常奉萬年杯
奉和元日賜羣臣柏葉(唐)武平一
綠葉迎春綠寒枝歴歲寒願持柏葉壽長奉萬年歡
落葉(唐)王建
陳綠尚參差初紅巳重疊中庭初掃地繞樹三兩葉
醉中對紅葉(唐)白居易
臨風杪秋樹對酒長年人醉貌如霜葉雖紅不是春
江上楓(唐)成彥雄
江風自蓊鬱不競松筠力一葉落漁家斜陽帶秋色
龍興道中(宋)晁沖之
澗道垂黃花山城擁紅葉人争小舟渡馬就平沙涉
閒題樹葉上(元)馬祖常
秋意鳳城多凉飇奈夜何題詩滿霜葉不見洞庭波
題黃子久小畫(明)高啟
谿水雖多曲舟行不憚賒山山秋葉赤猶復似桃花
蘭葉(明)張羽
泛露光偏亂含風影自斜俗人那解此看葉勝看花
七言絶句
王起居獨遊青龍寺翫紅葉因寄
(唐)羊士諤
十畝蒼苔遶畫廊幾株紅樹過清霜高情還似看花去
閒對南山步夕陽
山行(唐)杜牧
遠上寒山石徑斜白雲生處有人家停車坐愛楓林晩
霜葉紅扵二月花
秋行(宋)徐璣
紅葉枯梨一兩株翛然秋思滿山居詩懷自嘆多塵土
不似秋来木葉疎
落葉(宋)宋伯仁
卷地西風促雨来掃除黃葉滿蒼苔垂楊已有青青眼
只礙梅花未敢開
秋(宋)裘萬頃
數聲牧笛日將晚一曲樵歌山更幽解帶盤桓小谿上
坐看紅葉泛清流
楓葉(宋)朱淑真
江空木落雁聲悲霜入丹楓百草萎蝴蝶不知身是夢
又随春色上寒枝
邨居(金)馬定國
柿葉經霜菊在谿天寒落日見雞棲西家有客篘新酒
紅葉蕭蕭蓋芋畦
江天秋晚圖(金)王繪
萬頃波間踏浪兒瀟湘秋晚趁歸時四山紅葉風聲健
散入儂家欸乃詞
雜詩(金)劉豫
古渡停驂日向沈凄涼歸思梗清吟碧山幾點塞天闊
紅葉一林秋意深
山園梨葉有青紅相半者戲作一詩
(金)元德明
霜輕霜重偶然中一葉雖殊萬葉同不信世間閒草木
解随兒女作青紅
題高氏所藏畫圖(元)陳旅
誰家林麓近谿灣高樹扶疎出石間落葉盡随谿雨去
只留秋色滿空山
無題(元)朱德潤
索索西風白露零隔林砧杵助秋聲欲尋隐者門前路
落葉漫山礙屐行
泊閶門(元)顧瑛
楓葉蘆花暗畫船銀筝斷絶十三絃西風只在寒山寺
長送鐘聲攪客眠
山居吟(元)僧清珙
深秋時節雨霏霏蘚葉層層印虎蹄一夜西風吹不住
曉来黃葉與階齊
題紅葉仕女(明)談震
初試宫妝步玉除詩成把筆更躊躇舊愁新恨知多少
盡向霜紅葉上書
柏坊驛題壁(明)姚汝循
風雨蕭蕭滯客程荒亭獨宿峭寒生今宵羈思知多少
聽盡千山墮葉聲
賦得千山紅樹送人(明)柳應芳
蕭蕭淺綘霜初醉摵摵深紅雨後然染得千林秋一色
還家只當是春天
題扇送客懷長蘅湖上(明)程嘉燧
送客西樓落木風鬢絲吹斷酒巾空危廊斜日雲居寺
霜葉仍欺二月紅
玉岑閒行口占(明)李流芳
玉岑山脚水縈洄寒日暉暉下稻堆穿過松岡尋法相
滿空黃葉打頭来
石門(明)寥孔說
石門酒薄客愁寬誰念霜谿暁被寒偶見隣舟說紅葉
五更疎雨夢長干
御定佩文齋詠物詩選卷三百七十三
