欽定四庫全書
御定佩文齋詠物詩選卷四百六十三
竹雞類(泥滑滑同)
長短句
禽言(宋)朱子
泥滑滑泥滑滑秦望雲荒鏡湖闊綠秧刺水水拍堤牙
旗畫舸凌風發使君行樂三江頭泥滑水深君莫憂
五言絶句
泥滑滑(宋)文同
春日正晴明滿園花盛發勸爾竹木雞莫啼泥滑滑
七言絶句
絶句(宋)范成大
晴色先從喜鵲知斜陽一抹照夭西竹雞何物能無頼
如許泥深更苦啼
天台道上早行(宋)戴昺
箯輿軋軋過清谿谿上梅花壓水低月影漸收天半曉
兩山相對竹雞啼
雪霽(金)馬定國
高巖旭日吐深頳雪霽樓臺白玉京獨往南塘探春色
琵琶花下竹雞鳴
竹枝詞(元)丁鶴年
竹雞啼處一聲聲山雨來時郎欲行蜀天却似離人眼
十日都無一日晴
入垓口(明)程慶珫
沙明水碧淨無泥三百灘盤上歙谿兩岸青山春欲暮
楝花飛盡竹雞啼
府江雜詩(明)謝少南
落日官軍舉號齊琱戈畫盾障山蹊不嫌銅斗通宵擊
却厭斑雞半嶺啼
寄洪時齋(明)僧德祥
草上東風柳上煙谿頭三日嫩晴天竹雞叫斷春泥滑
閒與梅花說舊年
御定佩文齋詠物詩選卷四百六十三
