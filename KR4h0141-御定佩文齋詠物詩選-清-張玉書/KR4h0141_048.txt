欽定四庫全書
御定佩文齋詠物詩選卷四十八
除夕類
五言古
餽歲(宋)蘇軾
農功各已收歲事得相佐為歡恐無具假物不論貨山
川隨出産貧富稱小大寘盤巨鯉横發籠雙兔卧富人
事華靡綵繡光翻座貧者媿不能微贄出舂磨官居故
人少里巷佳節過亦欲舉鄉風獨倡無人和
五言律
守歲(唐)太宗
暮景斜芳殿年華麗綺宫寒辭去冬雪暖帶入春風階
馥舒梅素盤花卷燭紅共歡新故歲迎送一宵中
除夜太宗
歲隂窮暮紀獻節啟新芳冬盡今宵促年開明日長冰
消出鏡水梅散入風香對此歡終宴傾壺待曙光
西京守歲(唐)駱賓王
閒居寡言宴獨坐倦風塵忽見嚴冬盡方知列宿春夜
將寒色去年共曉光新耿耿他鄉夕無由展舊親
除夜有懷(唐)杜審言
故節當歌守新年把燭迎冬氛戀虬箭春色候雞鳴興
盡聞壺覆宵闌見斗横還將萬億夀更謁九重城
歲除夜會樂城張少府宅(唐)孟浩然
疇昔通家好相知無間然續明催畫燭守歲接長筵舊
曲梅花唱新正柏酒傳客行隨處樂不見度年年
杜位宅守歲(唐)杜甫
守歲阿戎家椒盤已頌花盍簪喧櫪馬列炬散林鵶四
十明朝過飛騰暮景斜誰能更拘束爛醉是生涯
除夜(唐)王諲
今歲今宵盡明年明日催寒隨一夜去春逐五更來氣
色空中改容顔暗裏迴風光人不覺已入後園梅
除夜樂城逢孟浩然(唐)張子容
遠客襄陽郡來過海岸家樽開柏葉酒燈發九枝花妙
曲逢盧女高才得孟嘉東山行樂意非是競繁華
除夜(唐)曹松
舊歷不足卷東風還漸聞一宵有幾刻兩歲欲平分臘
盡傾時斗春通綻處雲明朝遥捧酒先合祝吾君
歲除對王秀才(唐)韋莊
我惜今宵促君愁玉漏頻豈知新歲酒猶作異鄉身雪
向寅前凍花從子後春到明追此會俱是隔年人
除夜寄羅評事同年(宋)王禹偁
歲暮洞庭山知君思浩然年侵曉色盡人枕夜濤眠移
棹風搖浪開窗雪滿天無因一乘興同醉太湖船
壬寅除夕(宋)載復古
今夕知何夕滿堂燈燭光杜陵分歲了賈島祭詩忙横
笛梅花老傳杯柏葉香明朝賀元日政恐兩相妨
除夕(元)張希尹
歷盡年俱往寒多火未銷為憐無去日翻恨有來朝世
路看何隘家山望更遥雙娥燈影裡剪綵待元宵
七言律
守歲侍宴應制(唐)杜審言
季冬除夜接新年帝子王孫捧御筵宫闕星河低拂樹
殿庭燈燭上熏天彈絃奏節梅風入對局探鈎柏酒傳
欲向正元歌萬夀暫留歡賞寄春前
江外除夜(唐)曹松
千門庭燎照樓臺總為年光急急催半夜臘因風捲去
五更春被角吹來寧無好鳥思花發應有游魚待凍開
不是多岐漸平穏誰能呼酒祝昭回
除夜寄舍弟(宋)王安石
一樽聊有天涯憶百感翻然醉裡眠酒醒燈前猶是客
夢回江北已經年佳時流落真何得勝事蹉跎只可憐
惟有到家寒食在春風同泛澦谿船
除夜野宿常州城外(宋)蘇軾
南來三見歲云徂直恐終身走道塗老去怕看新歷日
退歸擬學舊桃符煙花已作春風意霜雪偏尋病客鬚
但把窮愁博長健不辭最後飲屠蘇
除夜(金)元好問
一燈明暗夜如何夢寐衡門在澗阿物外煙霞玉華遠
花時車馬洛陽多折腰真有陶潛興叩角空傳寗戚歌
三十七年今日過可憐出處兩蹉跎
次韻癸卯除夕(元)顧瑛
仰觀北斗轉遥天春在寒爐爆竹邊夜列粉盤循舊俗
曉看羅帕賀新年燒餘葶藶生當路雪後梅花開滿煙
不用鞭灰覓如願客囊賸有酒家錢
除夕(明)程嘉燧
來往扁舟歲聿除流年風雨一蕭疎衆山未去殘縑在
四壁雖存丈室虚短氣生涯新鬻硯靦顔歸路老傭書
秪餘雪後萱叢好巢燕相將識舊居
五言絶句
於太原召侍臣賜宴守歲(唐)太宗
四時運灰琯一夕變冬春送寒餘雪盡迎歲早梅新
守歲(唐)張說
故歲今宵盡新年明旦來愁心隨斗柄東北望春回
嶺外守歲(唐)李福業
冬去更籌盡春愁斗柄回寒暄一夜隔容鬢兩年催
七言絶句
除夜作(唐)高適
旅館寒燈獨不眠客心何事轉凄然故鄉今夜思千里
霜鬢明朝又一年
和子由除夜元日省宿致齋(宋)蘇軾
江湖流落豈關天禁省相望亦偶然等是新年未相見
此身應坐不歸田
其二
白髮蒼顔五十三家人遥遣試春衫朝回兩袖天香滿
頭上銀幡笑阿咸
其三
當年踏月走東風坐看春闈鏁醉翁白髮門生幾人在
却將新句調兒童
除夕絶句(宋)楊萬里
紫陌相逢誰不客青燈作伴未為孤何須家裡作時節
只問旗亭有酒無
除夕前一日楊萬里
雪留遠嶺半尖白雲漏斜陽一線黃天肯放晴差易得
殷勤賸覓幾朝霜
池州郡齋除夜寄呈家君(元)貢奎
郡齋寥落夜無眠紙帳青燈思悄然不是今生惜今夕
却緣明日是明年
除夕(明)程嘉燧
久客懷人百事慵春歸幾日是殘冬長安雪後無來往
報國門前獨看松
御定佩文齋詠物詩選卷四十八
