泠然齋詩集卷六宋蘇泂撰
五言絶句
巖壑兄去歲此時作春前四絶句姿媚可愛然
猶有遺者因復作一首
縈風送臘回生意遍陳荄似織如絲處春從裏許來
夜二首
明月耿清夜亂蛩啼草根幽人渾未寢獨自倚柴門
明月在天上流光遍草萊平生一樽酒思與故人開
鏡湖
蒼蒼煙霽塔了了月明山坐久忽不見濛濛杳杳間
舟中
一葉舟中宿風高浪亦高回頭人世事真覺細如毛
杜宇
望帝城中住春宵血沁花何鄉真萬里還憶夢中家
聞鶯
一箇冬青樹鶯聲日日來屋西偏婭姹應是綠雲堆
梅花
清貞表獨立半蕊便風流信有魁天下羣芳未轉頭
贈草
一陣春風起依然故舊情牆根霜下草吾與汝更生
七言絶句
十六日伏覩明堂禮成聖駕恭謝太一宫小臣
敬成口號
三邊兵隙果誰開盡道秋高戰馬來宗祀告成無一事
小臣欣覩帶花回
黃門馳馬去如雲末後椒房駕玉輪驚起秋風無處避
變成三月萬花春
月中鼓吹日中歸重領中宫拜夀闈指點都人最歡喜
今郊恩赦每郊稀
祥煙漠漠上龍旂將相侯王護六飛一望御街紅數里
幾人簇擁赭黃衣
燕罷芳園勑御龍須臾仙仗簇還宫千官過盡塵如霧
薄暮香鈿滿路中
花枝人面兩欣然和氣晴光四接連親向官街聽輿誦
太平天子萬斯年
朝家積累有深仁天聽由來不遠人且願君王省征伐
明郊重見四夷賓
端午日宫宴二首
仙裝宫樣一羣羣花外花間藹若雲羞□葵榴無舉止
盡傾顔色向南薰
香萱夾和宜男草高下山梔安石榴一樣薰風分五色
蜀葵林畔按涼州
雜興四首
滿地秋聲鼓吹同草根無賴更寒蛩情知萬事終搖落
忍見霜林一葉紅
秋衾薄薄換吳綾燈焰無多一半青却憶舊時荆楚岸
夜深風雨泊船聽
蘭佩其如楚客悲年年誰作感秋辭不應白骨蒼苔後
更愛西風落葉時
琵琶亭下維舟處水落江空夜雪殘記得長官邀我醉
縣衙當面玉為山
次韻潁叟弟耕堂雜興六首
莫求名字滿鄉閭且讀平生萬卷書青箬笠邊無不可
黃金帶後欲如何
繚繞州城帶雨長雨餘雲氣亦飛揚小樓别有幽欣處
時復風吹荷葉香
吳蜀歸來興寄遐天將清氣與貧家雙雙蝶舞宜男草
箇箇蜂銜附子花
莫怪龐公不入城都緣無事可牽縈客來遇酒飲何害
客去投床夢亦清
已芸何似與人芸水旱螟蝗不可聞必欲糠粞飽雞鶩
明年余作勸農文
珍重新來十絶詩末章砥柱不能移因思唐代諸公子
故少撞鐘得意時(原詩云背鄉不過五十日世事如雲逐段移客裏念家家念客歸來一似)
(未行時此末章全類唐人)
次韻趙去華提幹夏日雜興七首
老于軒冕總相忘歸辦芙蓉製作裳多少隠淪天下士
無人知我亦何傷
客醉如何我獨醒山空時落澗泉聲年來不踏長安市
贏得詩書一味清
幸是安心無可病不曾為米底須歸養成乳鹿充神駕
散拾殘雲補道衣
植立不徒當日計顛冥忍受一飢驅吟成拙賦何曾拙
喚作愚溪豈是愚
忽然鏡裏一絲絲老却英雄不自知夜半閑來看青史
百年有盡此身危
山外情知更有山幾多突兀共巑岏一從夢到天壇後
轉覺丘陵不足看
貧甚誰傳辟穀方閉門飲水自徜徉無求無欲無魔惱
月白庭空一炷香
苕溪雜興四首
斜風細雨轉船頭夜半波平帶月流行到下菰城畔望
水晶宫闕是湖州
美人樓上曉梳頭人映清波波映樓來往舟行看不足
此中風景勝揚州
只道還家猶未還故山書册蠧魚殘半生不療飢寒苦
空有詩名滿世間
筆判虚空也太竒古今天下幾多詩虚空判了元無盡
信手拈來自不知
過金陵四首
豆田無數老鵶飛棗熟菰香稻子垂未說前年那有此
今年還似去年時
老樹前頭柿葉紅又騎瘦馬立西風江山未必儂能認
却被江山認得儂
飛鴻渺渺襯蒹葭蓼岸紅饒小穗花此是秋光最佳處
江湖何處不思家
高資店裏主人婆萬福官人問訊和安穩在家能幾日
别時不似見時多
金陵雜興二百首
玉麟堂下柳絲絲過了春風一半時行到水鄉應底事
黃鶯飛上杏花枝
朱雀街頭觀闕紅角門東畔好春風人家一樣垂楊柳
種入宫牆自不同
浪說思家不我聽蕭齋閑對竹青青若為解釋妻兒念
讀盡欒城道德經
桑林伐盡棗林空賣得柴錢飯不充明日死生猶未必
將何纏裹過秋冬
江南隄柳拂人頭三月吹花特地愁却憶舊時狂李白
題詩曾遍酒家樓
稍經運瀆過潮溝野草閑花觸處愁二十四航春水滿
有誰來此上扁舟
有時幽鳥百般啼無數階頭萱草齊第一怕聽泥滑滑
再三莫放雨凄凄
蔞蒿登盤朝飯美河魨入市晩羹香應無白傅思春草
却有東坡賦海棠
碧煙騰上青松樹下有仙人此煉丹丹成不願千千歲
乞與前生一味閒
歸心突兀不可制一夜夢中行越山驚覺恍然猶是客
欲隨春色共東還
小小遊車四面紅美人花貌映玲瓏隨車更有郎行馬
散入鍾山十里松
萬鑰深深待駕臨府藏戈甲庫黃金規恢畫餅翻增弊
孤負先皇一片心
永巷斜廊閙戟闈帕黃寂寞護龍墀深宫不與閒人到
只許珍禽自在飛
南位之南下曲街畫羅窗戸隔紅梅方方丈石平如掌
曾是官家拜斗來
小小規模似禁中分明夏禹欲卑宫白頭官吏知年幾
猶指屏風說孝宗(龍屏乃淳熙中降下示必行幸)
三山摻别是前年除夜還家翁已仙少小知憐今老矣
每因得句輙澘然
五陵歌舞换埃塵地下黃金出尚新碑字已漫青草死
酸風吹殺石麒麟
江風吹面雪漫漫二月東風特地寒四十病身誰役汝
小車搖兀過長干
去年夜半草軍書今歲平安一事無且願吾皇千萬夀
早教車馬會東都
兵戈啑血只空回天意人情未可猜堪笑當時誰督府
卷旂夜半渡長淮
青溪閣上看青春一度春風一度新堪笑南朝江令老
北朝依舊作詞臣
鐵錢轉手變銅錢父老相傳喜欲顛未必潁川能若此
畫圖隨處有香煙
客懷元不間春秋柳緣花紅見亦愁第一不如歸去好
東皋猶幸有鉏耰
清唱聞之妓女家依稀猶似後庭花重樓複閣參天起
不見佳人張麗華
蘼蕪澗邊春草青桃葉渡頭江水生女郎到此歌一曲
不盡今來古往情
伯玉文章一世雄買碑人去更無蹤欲尋水館風亭處
只在西門折柳東
楚囚對泣欲何如江左圖王計策疎風景不殊人自老
令人更憶管夷吾
去年十二里新亭尅復當時事未成爽氣不隨秋露盡
猶聞神鬼夜論兵
春風動地卷紅旌人在清溪閣上行歌舞洗空亡國恨
風流太守亦多情
二月風和日暖時淡黃楊柳一絲絲向人無限隋唐意
猶是橋南楊柳枝
客裏逢春得幾回山桃還似舊年開玄都道士何曾識
真箇劉郎去復來
子高去後我方來兩地參差笑口開賴有尊前似人喜
為渠想像飲三杯
白石鄱姜病更貧幾年白下往來頻歌詞剪就能哀怨
未必劉郎是後身
内官折送御園梅歷刺如薪苦不才安得昌原帶苔樹
疎花分得幾枝來
城頭士女出笆籬喜色争瞻大使旂盡道去年那有此
今年粥飯不曾飢
石頭城上更高層與客擕壺試一登屈曲江流學秦篆
春風應是李陽冰
龍虎江山未改形臨高一目但青青春風豈是無才思
不洗從來戰伐腥
四望庭中四望花青春那屬外人家中間更著垂垂柳
自倚東風待翠華
白鷺洲前白鷺飛人間還閱幾斜暉春風不與蘇郎便
浩蕩滄溟一舸歸
雲氣依稀有若無定山山下片帆孤青蕪不盡天連水
野鴨飛來成畫圖
龍光寺裏只孤僧玄武湖如掌樣平更上雞籠山上望
一間茅屋晉諸陵
春韭夏菘誰復種綠葵紅蓼尚堪羹山存虎踞龍盤勢
谷隠猿驚鶴怨名
前日東園一看梅昨朝重看杏花開從今儘有花時節
判得從公日日來
白沙翠竹長干寺綠水朱樓白下城燕子飛來春又晩
去年曾此看清明
綠隂黃鳥半山園謝字王名宛若存試問時人兩安石
却推翁仲不能言
等君日日在高臺吹盡楊花君不來歸興自濃身尚客
江南老却賀方回
溝水泠泠韻玉琴櫻桃花下宿珍禽龍車自向思陵掩
三十六宫春色深
日日花光亂酒光青帘綠樹映紅粧今年幸得元戎伴
三到鍾山共草堂
小繖障羞去復回蔣山寺裏看花開摩挲拄杖君隨我
遮莫松間喝道來
花底翩翻燕子風杏園何止萬株紅亭軒包褁渾如錦
見說風流似禁中
車如流水馬如龍留守遊山似謝公夾道歌謠争指點
兩行紅旆轉青松
城脚粼粼水一陂水邊楊柳映旌旂青郊綠野無窮意
寒食清明三月時
鼓聲打得海棠開更向花前舞一回傳語流鶯莫相怪
青春去後不重來
謝公遺冡尚坡陁絲竹中年好若何亦到舊時擕妓處
野人行饁婦行歌
白日橋邊白字碑康王神道定為誰路傍借問無人識
自滴村醪酹蘚龜
青骨標靈爾許竒翩翩白馬去何之廟門貼在煙雲上
此是江東第一祠(蔣子文莊武帝)
白日相思可奈何青春三月已無多桃花風急鯉魚老
獨上臺城聽踏歌
香羅初換裌衣新除却垂楊不是春昨日街頭騎馬過
眼明猶見賣花人
燕子蜂兒各自忙玉魂誰返杜秋娘人間抵死無殊麗
免喚分司御史狂
睍睆飛來載好音分明殘夏勝春深小窗誰作幽人伴
惟是爐香共綠隂
羊車洗馬好談玄玉立風姿一少年不枉當時人看殺
如今何處覓幽阡(衞玠)
桂棹青溪夜泊船胡牀歇馬坐江邊一聲笛罷不知處
兩不交談意已傳(王徽之桓伊)
五馬浮江一馬龍亡何兵滿建康宫瓜分鼎峙從來事
猶說金陵王氣濃
不見烏紗紫綺裘至今英氣滿滄洲秦淮半夜棹歌發
明月清天江水流
休論句曲更茅山只到棲霞說半年暫學僧閒猶未得
幾時真箇作神仙
三月春歸未是歸綠隂端的勝花時絶憐首夏清和句
一字其間幾箇知
青漆樓高制作竒當時純不用琉璃東昏幸自嗤梁武
不道東昏更可嗤
臨春何在只桑麻法寳叢篁間杏花舊日此間同泰寺
曾將龍衮換袈裟
陶山松柏已成隂地闊天高不可尋二十年中兒又女
人間獨自有傷心
尋詩還步小虹橋薄日輕隂呌百勞蘆葉深青荷葉紫
江湖從此興滔滔
幽草㳂階翠織成初荷經雨碎珠生藕絲道服松毛扇
獨自花間趁鹿行
南軒門第老袁三將業江湖久遍參聞說中原太平事
數行清淚濕征衫
元帥中軍展將旂軍中新刺好男兒風雲陣法秋毫識
前日兵興使不知(近刺親兵日教八陣)
縛屋牽牛旋旋歸淮邊綠野盡耕犁弓刀武備何曾識
只是當初田舍兒
州衙三面接秦淮臨水朱門一半開却是浙中無此景
江鷗飛舞入城來
潮水縈迴御水通垂楊照影綠茸茸天生此地非疏鑿
未必錢塘似此中
一萬強人犯海陵可憐談笑陷官兵張韓劉岳今何在
塞上將軍漫有名
多少横尸疊似樓官人早晩解紅頭淮南已是無聊甚
行到江東剗地愁
到郡今朝半月日離家兩箇許多時知他阿栢無他否
憶我何因我得知
城西二里楚金陵吳帝名為石首城如今土塢無青草
笑殺當時所必争(吳時悉土塢晉室中興常為險要必争之地)
觀殿今年七十八往時同飯此齋前梁金華石依然在
屈指重來十五年(致一齋)
七寳裝成射雉場人間還閱幾齊梁潘妃自踏金蓮去
不見年年春草長
賞心亭前白鷺洲淮水東畔水東流只知覽古生許恨
不知身世自悠悠
青春有酒勸不飲無乃孤負金陵花主人聽客莫怪客
五更酒醒要思家
江鷗野鴨自保社黑黑白白鬭分明東邊唼唼西邊舞
安得吾身似汝輕
淮南劇賊遽如許昨日傳聞盡殺之罪人斯得勿漫喜
豈有父母殘其兒
十分生聚九流亡鬼面鴉形仰太倉指望淮南大麥熟
夫妻子女得歸鄉
暄風吹齋響蒼玉竹石相看便有情提胡盧來沽美酒
終日撩人不住聲
四十之年又過一春光回施少年人如絲楊柳看如絮
晝錦堂中又一春
東門草色綠匆匆游女行尋郎馬蹤雞魚不到吳大帝
籖卜争求梁寳公
幕府攢眉為至憂公堂三五運兵籌歸之不得吾何用
獨自方橋看水流
雨花臺下百花香駐馬坡前百草長若還穀熟人民樂
依舊風流好建康
朱園應是好花開最憶西莊送别杯火急封書寄子大
少留春色待歸來
出門一步便相疎千里何緣管得渠笑貌聲音等如夢
十年參學在長途
短褐鍾山不跨驢杖藜横笛野僧俱雖無字說煩清老
猶恐龍眠畫作圖
看殺先來所寄書不知病體比何如想應藥褁關心外
更與兒曹作念渠
夢得當時五絶詩一回吟起一回悲試偷格律無人識
只恐王家燕子知
曲曲青溪貫大江鴛鴦鸂鶒一雙雙元戎開燕時來此
城郭山林意兩忘
烏衣巷側長干寺暇日閒來看一回未覺六朝興廢迹
凄涼先傍眼邊來
桑間少婦誰能管松下孤僧却可憐魚躍鳶飛均適爾
流行坎止不徒然
鍾山窈窕轉龍身小屋低松次第新試覓定林依舊在
只無當日讀書人
小蓋高肩翼蔽無鍾山寺裏換籃輿相逢舉止無羞澁
一段風流似上都
魏紫姚黃掃地空斬新相尚慶元紅道人眼界無分别
只賞東來一味風
二十四番風信催郭南間道有花開園官欲鬭金錢賞
名字先供百品來
窗間日日呌提壺有酒分明不用沽自是老來遊興懶
日長添得睡工夫
細葉如雲綠漸敷玉人晨起換金壺就中一朵紫中貴
除却揚州天下無
四畦芍藥間葱花五月春風便有涯閭巷蕭條生意少
隔牆誰信内官家
花案粧來日日新金陵猶有許多春若為造物回芳意
盡結嘉禾活餓人
始見拖金復散絲風吹雨打一枝枝靈和殿前好楊柳
争如張緒少年時
琪樹三朝種已成綠隂回合囀宫鶯傷心輦路生春草
不見素娥花底行
頭上瓶中一萬枝花枝人面兩相宜滿堂將帥文兼武
都載周家既醉詩
江流帶雪少波瀾見說潮頭也怕寒未枉推敲瘦詩骨
且令澄澈瑩中肝
笑談容易發倉囷全活生靈百萬人十五年來山裏坐
不妨來此越精神
老大驅馳亦已勞移文寧受客嗤嘲人間多少閒田地
無處令渠著把茅
晉宋齊梁幾帝陵土堆誰解有英靈三臺五省紛紛改
惟有鍾山只麽青
高世何須更欲名古人於此暢幽情後來同味無王謝
自折幽蘭上冶城
安石風流苦未遙重來遺跡尚山椒一丘元自無花草
底事令人覺意消
車聲轆轆馬蕭蕭山色何如換六朝要識相傳風俗在
居人道得語音嬌
鳳凰臺上鳳凰遊山自青青水自流千載謫仙元不死
相逢一笑不能休
憶殺當年劉改之風流曾賦秣陵詩如今白骨埋青草
百詠何因爾得知
平生英俊邢芻父酷愛閩中一卷詩落筆文章有如此
因何不到秣陵嬉
葛巾褁却葛天民有女閨中號燕春只在西湖不行脚
金陵風月欠斯人
朱髯五十上南宫下筆猶能太古風養就胷中治安策
老天那復滯渠儂
中年多病才都減無奈金陵景物何安得山楹周四者
肯來相伴此吟哦
毫端真敵萬人軍蔬筍能空粉黛羣機幕晝閒仍弔古
不勝東閤好郎君
半山松菊略能存猶有荆公舊墨痕佳處不緣誰屬我
只應牛首正當門
川原膴膴樹斑斑十里春風一望間野馬不羈天地闊
孤鴻無奈水雲閒
紅袖紛紛轉翠屏元戎小隊出郊坰憑誰為集康衢詠
翻作金陵賀太平
闌干三面倚晴暉竹外長江一線微太守不來僧自看
清涼境界籜龍圍
旋結穹廬作露亭疎枝闌入更輕盈今年客思撩人甚
欲共梅花笑不成
池亭楚楚更堂堂占得寬閒地一方花竹四時隨處有
縱無人賞亦何妨(行宫養種園)
杏堂繚繞過梅堂小竹高松暎苑牆白雪飛殘紅霧密
乘輿不到却凄涼
掃地須臾架屋成風流尤勝拂廬亭吹來一片杯中雪
看著花枝醉忽醒
亭上施屏或可無江山形勝恐難摹何當窮臘親來此
身作袁安卧雪圖(真宗賜丁晉公此圖專創賞心亭以施屏後為好事者取之去)
冶城迤邐過清涼城脚連雲一帶長佛寺仙宫更游苑
杖藜知費幾詩章
溪上鴛鴦避畫船船中妓女列嬋娟使君愛日留連客
同醉江家舊宅邊
曲曲清溪有幾灣酒船笳鼓去仍還閒情自合頻來此
只在州衙咫尺間
鍾山閣上看朝曦玉作遙山碧四圍雲氣茫茫疑是水
人間無此米元暉
山南山北冢纍纍僧寺多承舊宅基興廢相仍真若此
死生常事不須悲
孫陵岡上叢生草太傅墳前没字碑人世百年元有限
何須功業更巍巍(謝太傅墓前古來只立一白碑以其功業之大不容書也)
十里城壕盡是花覆舟山下幾人家日長知道遊車倦
自汲新泉喚飲茶
疋馬東來說晉元當時一統笑三分如今寄食城隍廟
異代君臣莫更論
周顒宅作阿蘭若婁約身歸窣堵波今日丹青拜荆國
草堂香火已無多
鳳凰臺上鳳凰遊鳳去臺空水自流惆悵何因見李白
采江試覓月明舟
青山渺渺水迢迢王氣千年久未消獨客重來覩風景
江頭猶有女吹簫
甫見梅花方結子即看燕子已生兒青春遊蕩不知返
留住金陵又幾時
方橋一派水縈紆客散亭空清夜徂二十五聲春點静
月明池上柳疎疎
飛梁誰字小垂虹波面蜿蜒去不窮一段風煙無處覓
鴛鴦鸂鶒在其中
南臺北榭隔飛煙綠水朱橋思渺然月下閒來看箕斗
傍人指點似神仙
柳思花情分外嬌青樓消息夜迢迢金陵看得新歌舞
不數吳音共楚腰
竹樹池臺三畝餘白雲千載護幽居悲涼物色須彈壓
粉白脂紅却要渠
東冶亭東轉半山栽松菴外萬琅玕重來鍾阜同僧話
回顧城中幾客閒
艷杏夭桃日夜忙雨餘啼損不成粧元戎和氣春風似
又引笙歌看海棠
馬軍驍騎試樓船見說傾城出道邊元帥留臺都賞賜
一時百萬喝金錢(見日支千緍)
紙錢吹掛樹枝風積李崇桃白間紅但見牛羊上丘壠
忽看禾黍出蒿蓬
白下城東送客時同來何事不同歸君歸說似西園柳
遮莫輕綿一片飛
北門繚繞出東門一處亭臺酒一巡景物欣欣樂知己
柳容花貌越精神
清明過了日晴佳九十韶光便有涯恨殺東風太豪横
夜來吹盡海棠花
一派嬌波入翠溟垂楊只似古來青未能草草歸家去
怕上勞勞送别亭
城上黃花散漫生溪頭綠樹忽隂成濃春自欲烘人醉
却憶秋風一味清
輕風濕濕樹斑斑燕乳鳩鳴春又殘門巷狹斜無不到
有何人似柳花閒
張碩風流隠釣緡漁郎回首漫紛紛杜蘭香去知何在
惆悵西江一浦雲
扁舟乞得自由身爛漫金陵作好春桃葉桃根雙姊妹
清風明月我三人
九十春光即漸休莫將雙眼上層樓江南歸計無由遂
一點楊花萬斛愁
月樓誰伴詠黃昏剪剪輕風陣陣寒獨據槁梧成不寐
杏花生影小闌干(集句)
不及盧家有莫愁君恩如水向東流從今相送東流後
地下傷春亦白頭(集句)
上盡層城更上樓綠楊枝外盡汀洲蝶銜花蕊蜂銜粉
同向春風各自愁(集句)
青帝言歸速駕忙荼䕷架底静年芳輕風乍染隂隂綠
微月低籠淡淡香
壓架荼䕷百萬枝月邊花下更漣漪三更比屋皆高枕
如此清涼棄不知
似玉如酥最有情一香熏徹萬愁醒多應無奈花相惱
故遶荼䕷架底行
紅芳蛻兮花似霧綠隂徑兮葉生煙獨往來兮差自得
心境會兮不可言
憶殺仙人白仲都江邊遺迹尚樓居驂鸞翳鳳如容我
拜作先師定肯無
紫髯何事忽遷都有意宫中號太初他日三軍嫌飲水
只應翻憶武昌魚
立夏連朝剗地寒看承芍藥倩園官秋千拆罷無聊賴
軒檻周遭綠一般
金城楊柳綠毶毶搖落殊非昔漢南一語莫因人遂廢
樹猶如此我何堪
桃花園作芳林苑濛氾池通祓禊堂前以驕奢為晉宋
後無規鑒亦齊梁
小虹橋上看朝曦雲裏鍾山一帶微憶在山中望宫闕
淡煙朱碧轉依稀
聽筝堂上一欷歔翻手君恩似昔殊按罷金縢應莫怪
近前閒捋使君鬚
一曲清溪一首詩風流千載憶僧施小姑溪上平安否
容我騎魚作伴嬉
方山四面不曾圓中有仙人號葛玄見說丹成渾不食
五雲破洞白昇天
不論城外與城中時節歡然一笑同棠棣花殘紫荆老
可無書札問孤鴻
青山綠水思悠悠見說蛾眉萬古愁斗酒百篇能漫浪
白乎吾與女同遊
蓮花博士去騎鯨鏡曲回瞻一愴情少待詩成附河伯
願加塗乙始流行
高資冢上五樓穹先祖曾經相哲宗亂後傷心餘石馬
小孫來補萬株松
八功德水飲一勺當下令君熱惱消城裏紅塵莫回首
小屏風嶺好逍遙
安榴朵朵簇巾紅數曲闌干掩映中尋得冰紈題小草
淺新還愛綠荷風
前日葵苗匝地青幾何時節與人平旁觀指點荼䕷架
折蕊攀條似隔生
宛轉歌喉一串珠玉人花貌更清姝明年東武南城唱
試覓源流定憶渠
十八年前蜀道還維舟曾記此龍灣江流萬里元依舊
藥市蠶叢興未闌
旂幟精明鼓角雄江淮草木盡聞風面門神王鬚如戟
鼠子無輕怒我公
放散邊頭武定軍賣刀買犢做農人向來憂國多浮議
誰省官家億萬緡(歲省六七百萬緡)
表裏江淮四十州稍回飢盜事田疇得公數十分天下
庶矣斯民疾痛瘳
三月更當臨盡頭昇元閣畔一閒遊偶因花會逢花面
半日僧房得少留(瓦棺寺歲建萬花會遊人無數)
揚州風物轉頭非又是葵榴得意時班扇入懷君莫恃
秋來那免棄捐悲
廿載金陵九還往何如三宿在桑間還家更有江南興
只取囊詩子細看
兵機將略總如神儒術仍參席上珍補得國風成百詠
不妨幕府有詩人
閱武堂前楊柳枝如今是隔幾多時至尊屠肉潘妃酒
問著垂楊總不知
紫雲回薄隠新愁早起鐘聲也是不徧地葱花兩三畝
至今人道景陽樓
一門子孝更臣忠廟食分明百世功任是清虚亡晉室
只留卞壼在江東
附薛師董題金陵雜興詩後八首
舒王不讓杜樊川二十八字今斷絃可怪蘇郎呈好
手剪花排錦蔣山前
劉郎之後更蘇郎不枉隨人入建康秦水鍾山幾相
識前年忽識好文章
方泉周四半生癡語輙驚人不自竒渠句却題君集
後要尋梨木共傳之
交朋存没八篇詩自恨論心獨覺遲也記湧金門外
别不蒙登賞忽相思
掃階楊柳敗荷風春晩秋初下觀中兩度不能吟一
句愧君且說事匆匆
定林草木也風騷曾睡山中聽桔槔春雨江湖八年
事空腸只憶喫絲糕
尊嘉堂上崔嵬老制閫新開欲辟吾又約來遊遊不
得風流輸與五雲蘇
散盡浮軍換鐵緡香煙何處不氤氲蘇郎非是諛人
者今日真成說古人
又李璉題金陵雜興詩後十八首
梁家天子抱琵琶淚洒華林御苑花今日聞韶無處
所鴈煙蛩雨屬他家
灧灧江波綠更肥蒼煙中有狎鷗飛當年神武今何
在老却遺民更不歸
隂山側畔月如霜不為吟猿斷殺腸折得橙花無處
賞帶枝分與櫂船郎
花開似汚天衣血雨過重聞御案香最恨寺奴隳太
極預先奪我畫梅梁
長干小婦學吹簫樓外閒風弄翠條近得廣陵消息
未暮潮已過赤欄橋
暮雨瀟瀟郎不歸樽前誰憶舊歌詞望夫烏臼濃于
染葉葉驚秋恨欲飛
愁看幕府夕陽邊那更雞籠在目前跋扈飛揚只如
此登高安得不酸然
細竹千竿殿影斜龍顔曾此著袈裟寺樓杳杳鐘聲
過疑有宫娥出晩花
池邊石是南朝石綠染苔花亦可憐今日波平人事
變白魚猶自躍天泉
離離禾黍已難言空覓楓林與菜園瓦屋半間非辱
井經幢兩箇即昇元
江水無情碧草春北朝留住老詞臣子規啼上青楓
樹為爾離鄉去國人
相君息女小乘僧身向西天佛律行三尺戒壇秋色
緊箇中螻蟻亦長生
夜過江左從鸞旂從此靈君著漢衣春到隂山花似
雪望鄉臺上鷓鴣飛
南門點檢舊行蹤最苦人人認得儂羞澁面皮無處
著横拖山屐過青松
司馬家兒持酒杯天星下吸亦佳哉恨渠不便傚牛
飲那得孟津師旅來
孫帝陵傍水最悲蔣侯廟下月來遲夜深客子心驚
恐猿掛南朝楓樹枝
雲杪熒熒一塔燈覺皇舍利寳煙凝山門推上三更
月似照前朝禮拜僧
南軒隠約夜聲微獨詠齊梁綺靡詩鬼火對山青焰
短依稀憶得獨眠時
又弟濱題金陵雜興詩後一首
六朝留寄多多恨一士來歌百百詩驅使春風游筆
下箇中情景箇中知
