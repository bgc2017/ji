紫微集卷二十八宋張嵲撰
啟
代人賀劉漕啓
欽奉帝綸搃司漕務爰諧良日已莅計臺恭惟慶慰伏
惟某官間氣凝姿際天藴識卓爾治朝之選蔚然當世
之英攬轡登車綽有古人之望裕民強國佇觀足食之
方固將粟腐于庾中豈止錢流于地上凢叨庇頼孰不
舞歌某猥以散材叨承支郡使華在望馳誠徒系于門
闌大厦方成自喜方同于燕雀
又代人賀范漕啓
肅膺宸制榮領計臺命下九天歡均兩路恭惟慶慰伏
以某官藴雄剛之俊德負經緯之懿文粉署為郎燦列
星之光采黃華出使凛衣綉之風稜方調度之未充正
轉輸之是仰錢流于地宜推劉晏之能斂不及民頗頼
弘羊之算行見貫朽而粟腐旋聞國富而兵強凡在庇
庥咸增欣佇某昔年汝海沗預同寮每覩施為固已逆
知其遠大迨觀騰逴每懷未被於輝光豈期一紀之餘
乃獲二夭之寵自喜薄霑于靈潤稍知漸遠于譴呵歡
忭装懷倍百常品伏轅老驥敢懷空谷之芻涸轍窮鱗
正頼西江之水依歸之至敷叙奚殫
又代王憲賀劉漕啓
顯膺宸制榮領計權命下九天懽均一路恭惟某官圭
璋禀德杞梓標材猷為蚤播于士林聞望益隆于朝著
載惟遠績久在淵衷爰因經用之未饒復以軍須之仰
給特置西南之重任式兹調度之宏規自匪得賢孰能
倚辦某猥將使指按此祥刑雖深倚玉之榮頗重同林
之愧欣慚之愫敷叙奚殫
又答張漕啓(諱叔獻)
拜除文陛易節漕臺績簡上心示方隆于寄委風行所
部益增重于光華伏惟某官植德裕和凝資粹美久宣
勞于外服所臨有聲行振業于中朝不待次舉顧此官
遷之寵實繄柄用之階某衰病餘生托依遠庇雖歡樂
聞賢之盛無門闌馳慶之由猥辱移書徒深負念頌言
之切叙致奚殫
又代人謝劉漕啟
效官無補汰斥為宜託庇已優選掄斯過得非所望愧
甚于榮竊以刺舉之在外臺朝廷所以擇士論荐雖由
成法君子于以知人在上者未嘗不欲得英俊之才而
取之每患于不公在下者未嘗不欲受特逹之知而求
之或出于非道黨偏而被荐者多矣謟諛而自獻者有
焉與之既非其人得者或以為愧若乃以至公而待士
固可舉黨而舉讎推其由直道以事人豈復乍賢而乍
佞故所知必恊于公議則登門斯可為至榮或載觀啟
事之品題莫匪士林之秀異夫何冗散亦預甄收如某
者章句諸生衣冠衰系早年游學嘗妄意于功名壯歲
入官頗自安于屯賤每欲屈身而信道未能捨已而從
人况乃賦性惷愚受才謭薄依流平進分若獮猴之騎
土牛竊禄強顔直如駑馬之戀棧豆豈意青黃之飾遽
加盤錯之餘孰為左右之先容莫識恩光之所自此蓋
伏遇某官躬舉類之善以推轂為心雖如郭有道之妙
于人倫每若皇甫湜之少所許可如何清裁誤到疲駑
某敢不砥礪操修服勤術業勉逃俗吏之誚少致腐儒
之功顧嘘枯吹生已荷不資之惠然得隴望蜀猶希他
日之知過此以還未知所措
又與同官趙漕啟
被命楓宸復叨飛餉觀風梅嶺行獲親仁忻末路之侵
尋有同寮之幸會恭惟某官天潢擢秀玉牒摛英文章
運白賀之華禮誼蹈間平之美入聮九棘端朝揚卿月
之輝出搃十連列郡仰使星之望某不圖晚節得並英
游幾十年過隙不留久違晤語數千里登車遐邁行覿
光儀尚敦代宋之仁使正春秋之始
又上王漕啟
攬轡而欲澄清方聳十年之寄掃門而求進逹重煩三
握之勤既諧賤迹之登龍復許孤蹤之附驥榮為溢望
恩已銘藏恭惟某官閥閱韋平器能欒范金箭挺材猷
之美蓍龜懷識慮之明元文嘗預于九齡早稱穎悟忘
書默記于三箧衆服淹該譽處既休洊更為久富貴所
自有也將相豈無種哉飬氣塞天地之間不害孟軻之
直耻君不堯舜之及素懷伊尹之心望久鬱于鈞陶時
暫煩于飛輓邁流馬木牛之巧高輦車驪駕之勲指顧
鞭籌從容心計如見錢流于地溢九府之贏資雖非雨
粟于天致六師之素飽豈特劉晏為管蕭之亞蓋聞裴
度過王謝之謨久已結知佇聞促召揆路雖稱于黃閣
鼎司元是于青氊後世豈無傳焉今為可矣流風猶有
存者是以似之如某者地出寒微天資鄙拙不見古人
之體實非君子之儒陋巷簞瓢半生螢雪楓庭賜命雖
参羣彦之聯芹泮效官已待四年之次青衫五緉白髮
䨇親日資菽水之懽時有塵魚之迫四五十不足畏也
常恐功名之誤人二三子吾無隠乎未免童蒙之求我
強顔鄉閈回首歲時念當待旦以枕戈唯自引杯而看
劒夫何幸會獲覘星軺因得夤緣進干鈴史禮初蒙于
解榻恩遂許于攀鱗顧有時而為貧方圖仕進或因人
而成事實頼甄收若是則鷦鷯得一枝之安烏鵲無三
匝之遶固所願也行或使之念吾子辱在泥塗將拜君
賜則志士不忘溝壑實獲我心
見陳漕啟
右某啟掃門願見頃獲登龍斂版攝員今諧附驥喜孤
蹤之有託揣愚分以知榮竊以士處寒微時懷感遇聞
風激懦固有輕千里而慕賢疾馳大呼蓋將求一顧而
增價所以發壯圖于末路振滯迹于窮閻必有聞絃而
賞音使得處囊而脱穎故韓子潔三薰之志不希世以
干時而姬公當一沐之間每㤀勢而下士窮通所繫今
昔惟同恭以運使度支慮决蓍龜材優金箭利器久更
于錯節孤峯鬱起于濃雲輝應列星名曹著績創為流
馬巧思宣猷鞭籌歷見于賦淵笏畫自優于心計綽矣
流錢之術寬夫接惠之輸操贏資而佐軍興雖非天雨
以佚道而使民力常惡月朘固知江左夷吾之材可任
關中蕭何之寄洊歷既久結知方深顧六代帝王之都
兵儲已衍而七閩三粤之地漕計方艱聊枉長材以資
妙畫暫鬱具瞻之望倚成轉給之勲某也地出甚微天
資至陋頃因薄技偶玷清流念斗禄及親之心可代耕
于子職然五年待次之日尚閱歲于官期雖資菽水之
懽時有塵魚之廹四五十不足畏也常恐功名之誤人
二三子吾無隠乎未免童蒙之求我強顔鄉閈回首歲
時天假夤緣今諧攀附烏鵲尚憂于三匝鷦鷯思得于
一枝方士安之辟屬僚欲圖倚辦然韓信之求封國敢
望為真倘蒙甄冶之恩終覬涓埃之效其為欣懼未易
敷殫
又賀新漕啓
伏審光膺綸檢榮總漕臺况江東素知其威名而天下
想見其風采先聲所暨輿論翕然恭惟運使郎中器粹
天球材珍廟璉華閱振七閩之望隂功由五代而来通
顯累朝殆繼蕭家之八葉淹該萬卷不徒韋氏之一經
功當誓于山河氣可塞于天地粉闈雞舌握蘭嘗應于
星輝朱轂獸頭剖竹屢更于郡寄頃浙右藹綉衣之譽
今江臯資&KR0784;駕之勲方虞胡馬之盗邊益見將軍之抵
掌雖壺漿有元黃之篚皆徯我以来蘇然羽書馳赤白
之囊必給君而不乏倚勤飛輓用濟征誅念淺高尚丐
於後人惟錯節可知于利器初聞頒于一札已竦動于十
連某也樗櫟散材丘樊幽介偶因拙技遂玷清流斗禄
及親之榮雖寬子職五年待次之久尚邈官期遂斂版
以攝員久掃門而在念行獲登龍之幸庶諧附驥之私
聞周公躬一沐一飯之勤而韓愈有三沐三薰之志素
知學者仰之如泰山北斗將遂瞻承豈惟都人望之如
景星慶雲實勞傾跂忻愉在念敷述奚殫
又代王漕賀章漕啓
伏審榮奉宸章搃司邦計初占新歷燦然列宿之餘輝
竊料鞭籌綽矣流錢之妙畫喜叨僚契行頼材華恭惟
某官懿胄清流名曹粹品器利久更于錯節歲寒益見
于後凋二千石分共理之符恩淪郡牧四七宿無笑人
之誚譽藹朝紳既宣已試之猷諒厚方深之眷念惟控
江流而扞外侮倚兵力以濟中興必膺九陛之倚毗用
足一時之調度然龍蟠虎踞素號要衝而蟻聚蜂屯申
嚴列戍某正虞綿薄以速瘝疎初聞細書十行之頒有
若中流一壺之賜倘可否相濟得少假于餘光則倚辦
成功恐或稱于聯璧行遂披于雲霧輙先貢于毫牋欣
慰所懷敷殫奚既
答知肇慶府葉南仲啓
㳙日之良已敷于條教占書為謝猥及于廢閒顧道路
之阻修佩眷存之勤至伏以某官禀資茂異廸德粹和
究極天人藴西京儒者之學撫綏民物得方今循吏之
稱蒞事云初興謠甚美眷言此郡實古名區唐室中葉
以還地望每崇於南海先皇賜履之後山川益重於㫪
陵今得其人可以觀政某屏居兹久與世闊疎萬里還
書深識故人之意三年奏最佇聞優詔之除會晤方賖
保綏是祝
赴衢州答王提宫啓
屏居四稔寄迹江湖恩詔十行誤膺符竹猥因假守遂
獲依仁某官樂易為資和平秉德暌違滋久企詠方深
特枉緘封良增慰戢某叨蟠城之牧養懼非所長問為
政於里居尚期寡過欣幸之切敷陳靡周
答知全州高楫啓
伏審㳙辰協吉蒞政云初方輿頌之流傳忽行人之踵
及山川悠遠問勞烝仍薰沐惠和頓㤀衰病伏惟某官
早用力于當世遇盤錯而知能旋被命於公朝以魁傑
而見異遂分符竹遠慰黎蒸佇嘉績之著聞越常均而
進用某屏居遠外過辱記存感佩之私叙陳曷既
代人問候王襄陽啓
庇微官於州縣實類匏瓜望大帥之鼓旗第增鶴頸當
歲華之遒盡屬戎事之方殷伏惟鎮撫之餘默有神明
之相伏以某官朝廷雅望學校宗工鳴玉楓宸罄忠嘉
於入告緫戎師屏憺威武於殊方爰從南雍之上游移
鎮全荆之舊國襄陽父老頓覺雪山之輕楚甸民黎忽
有長城之固佇聽軍聲之疊震坐令敵氣之潜銷還膺
召節之来峻陟台階之寵某久叨庇頼仰佩恩私孤蹤
寖遠於門墻宵夢但馳於棨戟摧頽鎩翮顧集菀於無
由宛轉窮鱗冀餘波之有自儻遂見收於月旦庶幾借重
於時流正違趨覲之階惟重節宣之請
代王漕回蔣潤州宣卿啟
木牛飛粟洊騰足裕之聲銅虎分符就擢蕃宣之寄初
觀露綬早聽歌襦既條教之一新宜懽忻之四塞恭惟
某官天球毓粹廟璉凝珍眇綿先見於事幾緣飾自持
於儒雅踐揚滋久治號吏師譽處益休名皆實效念食
貨國家之重而江淮租賦之淵漕計再專睿知深結南
徐巨鎮實屏蔽於行都北固要衝方蜂屯於列將載疇
雅望作牧雄藩亟聞報政之新佇正褒庸之典某自聆
除綍欲奉慶牋二千石之惟良追蹤循吏尺一書之趣
召拭目華塗忻懌于懷敷殫何既
回潭州劉徽猷啓
伏審十連有帥治最流聞一札細書寵留因任教條不
改恩敷方新伏惟慶慰恭以某官厚德鎮浮長才經遠
早結清衷之眷洊更膴仕之華均佚雄藩三載卓優于
考績疏榮文陛一麾再畀于牧民是為漢宣增秩賜金
之科諒無賈傅臨湘感騷之歎既見蒙休于千里行觀
入作于三公某猥以庸虚謬當紏察曲被雲緘之貺過
形衮字之褒慚臺綱自揆于非材喜藩竹再留於良牧
永言忻愧曷易敷殫
答沈教授啓
某官操行飭修文辭高妙宜擢居於冊府尚淹䘏於外
庠過辱謙勤垂貺翰墨愧非良樂負逸驥之長鳴報乏
瓊瑶辱夜光之虚授感銘之至敷叙奚殫
代通使長啓(湖北監司)
知所取而知所予愧無稱于使令晦斯光而窒斯通行
有期於趨侍雖深榮幸復積凌兢恭惟提舉學士妙道
造微偉謀經遠理財而禁非曰義贏資而佐軍之興雖
江淮為租賦之淵莫若上游之重鎮况山海為天地之
蔵實操富國之至權促督倚辦而自能成功嚬呻諧戲
而無或敢隠屬當冬筦諒保天和為國家之倚毗宜神
物之擁護綽盡斡排之術地上錢流祕收練飬之方體
中禽戲仰輔經營之略必宜敏銳之人如某者才不逮
中學難語上賢非王紹豈見器於真卿能謝李衡莫獲
稱於劉晏誰謂蔓草不植於松栢之下唯恐寒葭難倚
於珠玉之傍行將披雲霧而睹青天遂可依芙蓉而泛
綠水喜而不寐欲事大夫之賢寸有所長庶期國士之
遇緬懷欣懼曷罄敷宣
代章漕與交代啓
已試無聞復叨因任成規可守行辱告新稔聆英茂之
傳今忝交承之幸恭惟某官材猷敏劭識度恢宏輿人
誦東里之賢名理善文名之學入游蘭省燦然列宿之
輝出駕星軺隠若外臺之寄不圖衰晚相與後先聞漸
及瓜將上三年之最顧兹行李欲馳一介之微匪遥披
霧之期預負續貂之愧流金日永飛粟政成願精鼎食
之調即迓鋒車之召
與交代啓
着鞭得路久欽筮仕之先汰礫貽譏分處登庸之後續
貂預愧披霧匪遥政無判乎初終情不分乎彼此兹偶
緣夤幸獲預交承某官政績播揚英資挺特從容蓮幕
衆推游刃之餘荏苒瓜期人惜揚鑣之去遐瞻越嶠阻
貢剡藤必以告新冀與聞於舊政遵而弗失庶不沗於
同塵即遂參承倍諧慰詠
回諸官啓
相望風馬未際聲姿兹以分符幸因覿德辱移書之過
厚愧為問之不先佩荷之深叙陳曷殫
某官樂易為資和平秉德霜臺總憲衆聳其威稜宰旅
升華共推于禆輔暌違滋久繫望徒深忽被緘封兼懷
慰戢
與高左司遠迎啓
伏審某官遠擁旌旄將臨郡境民黎鼓舞預興五袴之
謠僚屬聳瞻佇戴二天之寵某拘官聮之有守謁道左
以無階莫倍負弩之驅徒系褰帷之望
代賀徐太宰啓
延登偹禮渙汗䟽榮孚號寝庭正位台宰中外聳瞻其
盛事華夷逖聽其休聲縉紳有光朝廷增重竊以人君
論相尤難柱石之才儒者致身莫重輔弼之任黃帝以
六相而隆至治虞舜以八元而成大功商美阿衡周稱
師保翼扶炎運則蕭曹為創業之臣焜燿李唐則姚宋
號守文之佐名施當代而無愧德垂後世而愈尊自非雄
雋之偉人曷稱股肱之大位歷觀古昔尤慎選掄必推
老成乃宜圖任恭惟某官道大德備才全行醇蚤任轄
綱久熟具瞻之望迨司屏翰益隆理劇之稱知無不為
義形于色廟堂抗論素肩許國之心帷幄折衝夙擅御
戎之略果以僉俞之允爰升鼎鉉之司方天步之艱難
而當冕旒之注倚正國勢之衝决而寄寰宇之安危此
古人之所甚難而明公之所獨任固知治平之有日可
期疆埸之無虞威聲既加戎寇自震四方同慶萬宇一
辭某猥以妄庸謬膺寄委獲覩真儒之爰立方欣鈞播
之焉依身雖阻于望塵情特深于賀厦載念家君之效
官汝海適逢元老之作鎮雄藩得為入幕之賓亦與登
門之列綢繆恩紀荏苒歲時常懷報德之心遽起蓋棺
之恨豈圖不肖復庇洪鈞歡慰有嘉抃蹈無已雖駑駘
下乘不堪鞭策之施然草芥微生終頼巖霖之賜過此
以往未知所裁
代人賀吴少宰啟
寵膺宸制榮貳台司柱石勝任而朝廷自安帷幄有謀
而戎狄咸震何期恤緯之際遽獲濟川之才中外聳瞻
人神胥悦竊以人主之置相係天下之安危君子之登
庸為生民之休戚歷觀此選自古為難方其無事之時
雖梔貌蠟言之徒亦可充其位及其有事之日則代天
理物之任必也惟其人故能扶危于顛沛之餘致治于
搶攘之後鎮撫夷夏爕調隂陽尊廉陛于辰極之崇措
社稷于山河之固載謀良輔無出真儒恭惟某官康濟
標才直方秉德建大議于猶豫未行之際陳讜言于忠
邪難辨之秋内翼聖君外銷強寇曾不踰時之久遂收
蓋世之名果以僉諧爰登鼎席公孫弘以徒步數年而
至上相不聞佐戴之功田千秋以寤意一言而陞宰司
蔑著經綸之效若乃由術業而致顯位以忠嘉而建大
勲從古所無廼今創見凢叨庇冐孰不舞歌某猥以散
材繆當支郡瞻依崇仞嗟莫預于趨鳬仰庇洪鈞徒自
同于賀燕敢冀巖霖之潤亦沾槎枿之餘過此以還未
知所措
回劉状元啟
伏審廉陛臚傳冠時髦於異等枌榆歸載榮晝繡於故
鄉伏惟慶慰竊以漢置光禄四科尤重臨軒之對問魏
有中正八品蓋規論秀以官能本朝登進士於儀曺學
者率在庭而充賦蓋雜漢唐而竝用每入寰㝢之異人
逮此中興益修故典果有絶倫之彦来為入的之先事
不素愆目非眉中伏惟某官負才傑異造行飭修冨學
問於三餘夙藹勝流之譽干雲霄而一譽蔚居稱首之
榮若固有而不矜知夷塗之方遠寧或淹於外補行見
掌於近官某偶以分符獲觀盛事緘封見寵敢忘贈繡
之私頌詠雖深終乏報瓊之善永懷至意深切汗顔
