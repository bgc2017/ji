紫微集卷十宋張嵲撰
七言絶句
墨梅四首
生憎丹粉累幽姿故着輕煤寫瘦枝還似故園江上影
半籠煙月在疎籬
南枝昨夜雪初乾瘦質臨風亂蘂繁憶向溪橋曾駐馬
却疑渾是霧中看
化工着意作幽花疑是來從阿母家寂寞沙村煙雨裏
如看竹外一枝斜
山邊幽路水邊村曾被疎花斷客魂猶恨東風無意思
更吹煙雨暗黃昏
題鮮于蹈夫墨梅二絶句
黃簾綠幕護輕寒猶憶當年叩畫欄紅燭淚殘人語寂
玉人曾隔綺窗看
不御鉛華着素衣玉奴風調似清姿何郎不作凌風句
幻出江南煙雨時
金道鋪庭下竹十許枝因憶柳子厚清水驛絶
句
庭下幽篁十數枝令人偏記柳州詩襄陽耆舊消除盡
清水驛傍應斷碑
題竹
山磎犖确霧冥冥瘦筍初從石罅生開圖細想經過地
記得南山步晚晴
秋霽日暖飛蟲蔽空甲子秋作
秋霽無風日自曛飛蟲偪塞似屯雲老夫漂蕩居夷久
祇恐乘空是廩君
贈筆工
顧兔霜餘毫健如銛錐妙手應時胥臨池自愧無功用
欲借僧房柿葉書(楊雄賦以為儲胥注謂儲物以待則知古須胥通用)
夜聽雨聲
溟溟雨意若絲棼銀竹森森瀉夜雲憶昔曾行兩京道
還如孤驛枕邊聞
喜劉寶學彦修得歸因敘初别時悽愴之意
病起回思欲去時莵裘重到倍依依青苔一徑空行迹
門掩殘陽翠碧飛
三泉退敵捐軀日五嶺逢紛去國年皇天自古扶忠義
不必臨風畏跕鳶
書來不苦瘴侵肌却恐孤生厭食薇春到自然羣物遂
須知寒谷獨增輝
聊城欲下樂生去宣室釐成賈傅歸來往炎荒六千里
歸來却得及春菲
漓水津頭逢早春桂林楊柳拂行塵西園無限芳菲樹
皆作新花詩主人
曾向花間醉玉巵今年花發去年枝君恩不賜泥封詔
春物翻成滿地悲
幾年竭節在顔行去國誰憐道路長自是君心知魏尚
不應微諫待馮唐
去時弔古愚溪上歸日讀碑浯水邊不似柳州終抱憤
應同郭令欲扶顛
林邑回觀山靄微短亭楊柳弄晴暉遥憐一騎登途日
逐客人人淚滿衣
衡嶽峯高刮眼明行看渾異去時情斜陽託宿沅江上
反聽哀猿是好聲
髀肉生
歸計無成須絶望幽居有意漫經營自憐心異劉玄德
更喜年來髀肉生
建炎庚戌潰兵犯襄漢寒食阻趨光化拜掃追
慕痛哭因成二詩
上庸寒食已無花山木青青吐嫩芽此日傷心九原路
想無雞犬祇鳴鴉
故園墳樹想青葱寒食風光淚眼中自痛不如傖父子
紙錢猶掛樹頭風
寶林晚坐
寂歷空階惟落葉黃昏古寺只棲鵶高僧相對共無語
坐看西林消暝霞
金州行衙
寥寥空館風號木浩浩長雲雪過窗故國幾重輕靄外
歸心一夜滿寒江
灘聲吹浪城邊壯寒漏鏘金枕畔搖庭樹不隨羣木落
霜風著葉夜蕭蕭
齒痛冀其速落而不可得
慈子為牛真自取逢分卧簀亦何哉我今病落無多恨
況復終同短髮埋(未埋髮齒漢人語)
讀楚世家
喪歸荆楚痛遺民脩好行人繼入秦不待金僊來震旦
君王已解等冤親
題興元雙楠
興元雙榦名千里字水孤根壓九垓豈但為君丈人行
諦觀直恐是雲來
晚晴
繁香苦愛飄岐路風雨何須送晚春坐久綺霞明落照
屏雷亦解慰遊人
飲水
玉池潄液自芳鮮記得當初病渴年抒井只應供㸑用
不須全是鳳門泉
即事
屐齒休令破紫苔柴門無客不須開雨餘籬菊埋光去
木落前山獻體來
劉少師妻獻園宅為景靈宫基
中興禮物事彌惇獻宅那知故事存當日司徒功業就
舊居亦作奉誠園
漢家原廟厰雄規欲及櫻桃果獻時豈為夫人能體國
將軍本不以家為
雞
馴養經年聊伺曉不須風雨遲明呼年來頗學方仙道
拔宅他時從我無
題曾口縣江月亭
庾亮樓前唯皎月屈原祠下秖滄波北人每到猶腸斷
江月涵輝更若何
江城月暗山岑鬱默坐但聽巴水聲向使江清山月白
欲教遷客苦為情
聞荒雞
但可摧頹悲失旦不應風雨誤司晨書生久已垂華髮
豈是當年起舞人
題趙表之李伯時畫捉馬圖詩二首
中原無事不粟馬散牧春臯薦草中何必西來三萬里
龍媒二駿是追風
徒觀出塞十四萬詎覺權竒冀北空不用執驅名校尉
但令苜蓿遍離宫
春陰
陰靄連朝昏廣野鮮飊終日漾書帷可憐細雨輕寒夜
正是故園花發時
臨桂令以薦當趨朝置酒召客戲作二十八字
遣六從事蒞之夀其太夫人
雙鳬舊作朝天計一鶚新收薦士書不惜持杯相暖熱
白頭慈母最憐渠
讀退之集偶書
宰書三上已間關見辱功官又大難當日之人定誰子
竟無名字在人間
閔雨
映空終日但如絲安得垂簷似綆縻須作深秋霖雨想
要無遺恨欲晴時
丙寅三月憫雨既雨患未足
别墅相望漢水傍少年不省問豐荒那知五十叨為郡
日為邦人慮雨暘
冒小雨晚出
霜稻收餘壠畝空雨容和霧晚溟濛出門忽見丹青樹
腸斷家山柿葉紅
觀洛神圖慨然有作
天邊崧少遠微茫猶想霓旌駐水旁逸態瑰姿何處在
尚應遺恨寄君王
慇懃遵渚餽明璫情托微波事渺茫油壁却歸天上去
沙晴空見水禽翔
轘轅伊闕兩相望草樹離離自欝蒼舊物祇餘金帶枕
夜闌空斷九回腸
石竹
石竹為花品最微當時曾入謫仙詩新葩競發迷形似
紫蝶翩翾綴碧枝
勸農
出郭循溪路向東隼旟悠颺滿春風峰巒沐霧尚陰澹
桃李出墻能白紅
皇恩力本勸農耕老稚争隨刺史行楊柳垂村麴塵色
殊鄉時節近清明
春泥滑滑不須愁勉事深耕定有秋沓障東南知更好
歸來頻上郡城樓
春到逢花猶眼亂老來對酒便心降須知渴肺難禁醉
鴨綠潾潾酌玉缸
鳥聲撩亂喜春晴詩思知隨筆下生桃李連村向零落
出墻猶有數花明
夭桃無力卧溪沙楊柳陰陰勝士家下馬欲知留客意
棠棃故作後開花
讀趙飛燕外傳雜詩
漫漫積雪被崗坻宜主當時有暗期忽見梅花照夜發
祇疑猶待射雕兒
九回沉水新為髻故繡裙襦穏稱身禍水歘來漂燎火
知幾唯有淖夫人
魏宫悵望楊花去漢掖齊歌赤鳳來淫蠱到頭成底事
荒田野草但堪哀
漢武餘威信未窮單于來見未央宫如何運偶鴻嘉主
樊嫕宫中作女戎
燕燕承恩住遠條初能順息度寒宵如何不以斯術進
却使甘心慎恤膠
赤鳳謾言最可傷君王不謂有他腸併疑池上將仙去
祇恐留連為侍郎
合德來嬪帝甚歡温柔鄉裏勝求仙武皇雖被白雲誤
猶得垂衣到暮年
夜坐讀離騷
山風颯颯木蕭蕭挑盡青燈夜正遥但得誅茅臨澗水
長年飲酒詠離騷
春餘
春餘白髮日蕭蕭無復當年湖海豪為吏應須長孫子
裁詩要及九牛腰
春晚偶書
山中處處罷芳菲衆綠成陰繞碧溪薄暮鳥棲雲氣惡
滿林風雨杜鵑啼
五月二十四日宿永睦將口香積院僧軒東望
甚遠滿山皆松檜聲
遠投僧舍青煙畔夾路松音鐘磬幽試倚危軒望鄉邑
三巴日暮遠峯稠
煙嵐雲樹兩微茫遷客西來正望鄉若值秋風小搖落
祇應無奈九回腸
峯巒綿亘幾千里半霽半陰輕靄中僧房借榻睡初足
滿谷笙篁松檜風
金山回道中(光化封内)
陽陽春物已離披豺虎縱横萬事違沉痛新阡一來省
却隨江燕又西飛(古詩云東飛百勞西飛燕)
疾風伯
不雨經時氣若焚共欣疎點夜深聞平明忽捲重陰盡
可是風師待策勲
題竹
細葉蕭蕭擁瘦枝石間新筍迸根遲輕筠為使兒童護
待看娟娟解籜時
題石井
天孫洗黛作靈泉山腹空明一鏡圓不用奔流出山去
人間濁浪正浮天
嗟余是客仍為客歎爾真山似假山當日訪珪能玉没
端由生不近長安
秋晴
時事任從兒輩說新詩誰得老夫降鬼名罷檢秋堂静
卧看風枝動晚窗
二月五日晚閒步於庭日且下有青雲如遠山
状望之不厭作絶句以遣興
亂後有誰三徑足日長如我幾人閒夕陽盡處春容好
更賴青雲作遠山
取蘭梅置几上
蘭茁梅枝兩竝奇高標真不負深知風輕雨細春寒夜
正是清香發越時
淺綠深藏垂翠葆嬌紅巧傅刻繒花南遊只在元樓客
坐入合香居士家(合香居士見華嚴經)
崇蘭梅蘂竝時芳更得春風為發揚還似高人有常德
年年只作舊時香
讀崔昭緯傳
季末慆憂事可嗟本根已撥尚肥家那堪事異荀文若
空費君王十四車
峽中晚春
臨水桃花已亂飛向人渾似訴離披溟濛細雨春風暴
還是青林生葉時
出微王峽讀子厚詩恍然偶作二絶句
西來一水古今綠峽裏諸山天下奇非是愚溪溪上客
未應輕作此山詩
驚湍絶壁窮天險山水如斯世莫知林邑峯巒瘴江水
發揮須待柳州詩
雨後
一雨稻畦春水足苦遭鳴蟈故相喧不妨信馬東城路
行看林花落古原
登舟雨作再作一絶
平生過眼無窮景未省經行有此奇煙雨連山催去棹
不容青壁更題詩
憤雨
莽莽屯雲接四溟直疑天漏地維傾此生覬望盡灰冷
但願耳邊無雨聲
欲雨
案上文書任作堆病無心力更翻開前陂萬頃平如砥
掛上西窗看雨來
雨中聽鄰家侍兒歌
客恨如酲何日醒滿空煙雨晝冥冥垂簾竟日無餘事
隔葉流鶯獨坐聽
辛酉二月十六日出暗門循城如北關登舟
春水悠悠繞廢臺竹輿幽軋轉城隈路人不解知逐客
謂是尋春湖上來
城國排雲鎖病身豈知城外物華新非緣放逐循牆去
不見西湖萬頃春
舟中贈鮮于孝叔
六年相見倍相親欲話離憂恐愴神莫惜維舟連夜語
三巴雅舊更無人
渡湘水
悠悠寒日傍城闉風蹙微波作細鱗莫怪此江清見底
屈平曾向此投身
麻子山
雲煙出沒葛蔓嶺蜀錦開張楓樹林連天寒雨何時斷
一室空山黃葉深
漫山麥壠已青青雲壓羣峯未肯晴泥行若畏荒蹊險
悞聽風聲作雨聲
永康山
嵯峩千仞永康山石路終朝轉屈盤政恐乘高傷遠目
忽然煙霧鎖峯巒
自禮賢還鵝湖望山頂飛流有作
農夫秧稻滿畦水行客跨騾無樹陂熱風吹面日方午
忽見綠巖冰柱垂
夾日赤雲方變火行人渴肺欲生塵飛流百丈垂虹冷
愧爾山中宴坐人
唁微水
水畔平沙如積雪灘心狠石似羣牛如何夏日千雷怒
今作寒宵嗚咽流
春暮泛微水中流有作
微江春水綠於藍兩岸花開雪滿巖縱棹中流望山頂
晴雲如絮亂毶毶
微王廟
疊浪一灘翻積雪連峯千里送青螺微王建國猶來古
山鎖叢祠瞑色多
無住墳山溪水
轉山溪溜碧涓涓一勺芳甘信所便盖代偉人今卜宅
敬君還似老翁泉
自悼(永清江在房州及穀城界中最為湍險渚水則又過之)
銀山卷浪萬雷鳴渚水諸灘險永清平日垂堂猶自戒
年來輕作二江行
江行
南訛溽暑方流汗北陸淒風已裂膚江介寒暄真叵測
袗絺重繭在斯須
寄鄼里
長江依舊循荒壘零落遺民有幾家莫伐城邊舊桃李
為憐曾發亂前花
遊道謙庵
中宵㴻雨平明歇諸嶺晴陰各自分偶來共就藜牀坐
時看前山出白雲
甲子初夏復開北戸
已向魏塘經四白又開北戸納凉颸祇應長作窗中客
會見蓬萊清淺時(西域以一年為一白事見傳燈錄)
競渡
吳俗春來鬭畫船疾驅波上若飛煙去春放逐曾觀此
伐鼓聲中又一年
立春偶題
昔年長恨春歸晚及到春來又恐殘今日摧頽蕭寺裏
閉門一任歲將闌
新春
人生一世竟何哉老去萬緣如死灰愛惜分陰成底用
不如惡夢早醒來
次韻惜春
騷人競賦惜春詩為惜花飛萬點時唯有農家愛春盡
黃雲堆麥雪抽絲
有感
傾摧漢祚是安昌祇恐狂瀾世莫當自古忠言寧盡用
老臣得不戒王章
李公
李公白髮已如絲肯惜忠言負主知事大不應回一語
知君不作上官儀
