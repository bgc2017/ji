紫微集卷九宋張嵲撰
七言絶句
乘舟阻風
平生所遇悉堪咍往返江湖知幾回長是扁舟阻風浪
羡他舟楫掛帆来
送陳忠玉兼寄尹夢得黃仲通并寄季通姪
當時分袂各丁年南國相逢鬢已班羡子還来覲丘隴
益令歸夢繞金山
少年渾欲不勝衣豐下如今帶十圍他日飛揚未輕料
卜居終欲近郊扉
百年門戶已蕭然每喜人傳小阮賢好遣僕童種榆檟
老夫行欲賦歸田
南川解袂十年餘環堵蕭然頗自娱生計荒餘莫深恨
歸来猶得在枌榆
君歸多問尹夫子病後新詩定益工鴻雁南来書不到
想應全未廢書空
龍洞
瀑溜落巖冰柱碎迸珠跳沫似飛埃西風更與遊人便
時送輕塵灑面来
巖樹交柯如有意欲將密葉蔽溪門紫府沿源應不遠
未知相去幾程雲
過鄖鄉寒食日
蒼茫雲樹渺相迎山縣燒餘祗故城雞犬不聞仍禁火
經過轉見亂離情
夢中作後兩句前句覺後足成皆夢中所見也
山南山北是人家紅杏香中日未斜傳語春風能幾日
慎無吹折最高花
閏月二日始開北窗籬門
夏郊群樹綠冥冥北戶今朝又脱扄極目不知何所詣
三年於此看縈青
掌口寺寮聞杜鵑
青林雨濕煙濛濛杜鵑含冤號晚風雨轉蕭蕭聲轉急
不堪聞在亂離中
山中月夜聞杜鵑憶鹿門舊遊
隂隂綠柳子規啼風送餘聲夜轉悲山月籠明蘭氣馥
怳然如在鹿門時
暮春道中聞蟬
西山日落東山明長風吹花客心驚房州氣候不可解
嫩葉暗中蟬亂鳴
夜雨有作
睡足秋堂夜雨聲天涯此夕歎飄零空階滴瀝腸堪斷
更向芭蕉葉上聽
仇氏園
修竹青冥山翠合圓荷枯倒水禽飛造門休問林塘主
暫借閒窗負暖暉
過覃氏園偶題
十日濃隂飛細雨清川初漲水平沙幽人閉戶春已半
開遍山南山北花
思故園
柳外高風盡日吹春来不省見花枝漢傍别墅三株杏
記得飄零似雪時
十二月旦雪霰大摰
憶昔尋梅漢水傍故乘微霰渡澄江如今飄泊閩山側
擁褐安禪聽打窗
七月二日大風作一晝夜方止土人云此風潮
信也
風不終朝聞老氏撼山今既一期(自旦至旦為期)餘得非造化
誇能事要使人無盡信書
後世新竒方競出難持古語對時云欲將老氏飄風語
刊剟還同火浣文(魏文帝作皇覽著無火浣布至明帝時貢至刊去此節)
風潮初見土人云(海風每作大則三日稍小則四日土人謂之風潮五六年一作)始愧
鯫生泥昔言却以所經疑柱史著書應祗為中原
詠鶴
引吭清噭達天外何意留連豢養恩我亦久懷區外志
終當乘此羾天門
非干位置異雞群自是昂藏絶世紛若使風標公子見
亦應慙恨不如君
當年君子成猿鶴物化誰能不愴神奮翼一歸霄漢後
安知不作艾封人
心期附鳳參雲駕豈與凡禽共苑園黃鵠無能猶自免
應緣遠去不乘軒
千年一度復来歸城郭何人識令威當日榮華竟誰是
祗應皆作路塵飛
孤山
日薄城煙湖面紅勝遊常恨隔崇墉不如縱櫂絶湖去
却聽孤山打暮鐘
贈何子應侍兒(去非有詩贈何兼及侍兒)
何郎當日在房州曾見梅花倚郡樓賦罷凌風人已朽
後来白盡幾人頭
憶見紅茵起襪塵十年相遇淛河津慇懃怪我凋雙鬢
不似花枝郤耐春
山中校書時有田父擕酒見訪
讎書不必天禄閣林下巾箱且自擕時有田翁来暱飲
嗟無太乙照青藜
魏塘荒僻春来無雜花一枝可慰逐客二月二
十六日見籬外桃花盛開如爍紅霞因為絶句
一首
狂風幾日漲黃塵籬外桃花忽照人不有繁紅慰逐客
二年不識淛江春
凌雲見桃花
曠却相隨不相識主翁翻作白頭新桃花未見不曾失
拈出還成埋没人
二月二十四日至魏塘
桃花零落怨春回松下朱門向水開燕子不知非舊客
依然還取故巢来
茫茫白水環虚市股引清渠繞梵宫一夜春風入高柳
怳如身在海濤中
青葉生林啼鳥新出門逢水不逢人楊花滿地披重蠒
不信人間有暮春
雨罷青枝猶裊裊風餘紫燕故翩翩垂簾竟日無餘事
庭草雖長不用鞭
病起清羸廢酒巵茶煙聊復颺輕颸卜居便作千年計
會見蟠桃著子時
一行䟱柳對柴門又見荒煙上晚村日日牆隂觀日影
人生消得幾黃昏
今朝自撒窗前柵决眥雙鳬没綺塍便是提封無限界
不憂閩陌誤東陵
法界頌二首
木人睡足理精神大地山河勿一塵不是解談無口論
由来不及世間人
山河大地因誰有聞見覺知非我親不挂一絲全體露
真成本分住山人
自房州歸掌口聞杜鵑時杜鵑花盛開
亂中一任青春去秪有閒愁作鬢華日暮風吹古原樹
杜鵑啼遍滿林花
澗邊
喬林近水葉隂隂縈石溪流自淺深隔水羣山森夏木
白雲樓起媚遥岑
夜坐
地爐火煖壁燈青虛閣風驚鐸亂鳴門掩上方山月黑
北窗危坐聽松聲
晚步
晚来聊復岸烏紗指點園林已罷花高柳交隂斜日照
閒擕兒稚看棲鴉
崇山圖七賢詩
短壑長松經始餘次山無往不從吾便應掃盡陳蹤蹟
摹作三溪少隐圖
峴首登臨事已非風流千古載豐碑鑿空尋出崇山景
又作襄陽一叚竒
居士胷中有丘壑買山占得水雲寬七峰環合三溪碧
盡付騷人一倚欄
負郭幽崖面武當襄江前占水雲長四時景趣無窮盡
俱向公家静隱堂
兩山列影作眉愁盡付襄江一鑑收問訊風光應更好
賦詩誰與共清流
山容渾似關南見水曲初疑峴首看聞說新堂多勝槩
待飛一葉上雲端
内人斜
當日承恩向壁門今同傖鬼落荒村丘墳埋没生秋草
人事如斯詎可論
山色依依水自流内人斜畔最堪愁荒榛蔓草縈寒骨
更有何人弔杜秋
晚望西崖
西崖佳樹綠層層日落山煙滿樹生蕭然倚杖疎籬外
遥聽幽泉斷續鳴
登石門山山側有觀基在荒筠中不可到山相
對即新安縣也今謂之新安平
嶺樹疎疎秋景明荒筠埋没觀基平石門山下微江水
依舊東流日夜聲
石門山對新安縣基址平来蔓草秋千尺微江清見底
悲鳴還向縣前流
梅
一枝寒艷映窗光蘂氣侵衣斷客腸漢上水邊千萬樹
春来何地着清香
偶成梅詠
開時都不值繁華結實調羹尚有誇若語當年上春事
總輸凡木後開花
故園微路遶江干常記開時偪歲寒萬里臨風驚老眼
却疑還是霧中看
霧態風姿紫府仙直疑清夜降羊權不知老大心灰久
香氣撩人似昔年
覽鏡
覽鏡知予骨相屯便當終與老農隣議將此地為莵圃
種藥栽花二十春
興州看月上
城下滄波去不停城頭吹角作邊聲去年此夜深閨月
今向興州山上明
溪傍梅花初開
細挹幽香辨殘雪却驚寒谷獨先春慇懃為記春風面
他日重来是故人
溪流一派碧潺潺落蕊隨溪出亂山惟有劉郎重廻首
往来行客更誰攀
冐雪早行
每憶西山千丈秀雲霾對面失空青千林夜雪無人跡
獨策羸驂帶曉星
秋晚遊謙上人菴四首
嶷嶷羣峰當戸立泠泠絶澗出山長虚寮竟日無餘事
默坐時聞柏子香
兩岸喬松上冷煙誅茅遠在亂峯前居人不識新菴路
欲入山門尋細泉
霜落秋山楓樹紅茅簷直面列諸峯上人竟日觀心坐
粥飯遥憑别寺鐘
溪流觸石轉輕雷境静身閒萬慮灰西崦遠寺青煙外
時聽鐘聲度壑来
寒食日兒輩遊尼菴戲作
雜英滿樹春欲過修竹參雲萬餘箇頭陀雲頂出迎賓
恐是當時劉鐡磨
讀太平廣記三首
禁苑茫茫盡日吹桃紅李白祗青枝唯餘阿醋偏驕妬
不畏封家十八姨(漢趙昭儀姊妹驕妬)
月下来過徵士門可憐桃李盡能言其如苦畏春風暴
可為牆東植絳幡
夢裏空驚歲月長覺時追憶始堪傷十年烜赫南柯守
竟日歡娱審雨堂
早發竹山
天外峯巒排木杪江邊石氣動雲根憑誰為謝東流水
好送寒聲入故園
去水湯湯縈嶼轉前山恰恰與雲平僕夫應怪微吟苦
寧識江頭送目情
竹山道中
青山忽斷開平陸雞犬人煙太古風野老誅茅寧有意
一生身在翠微中
再到竹山
衰草連雲鴉亂飛荒城寂歷澹寒曦屋廬燒盡民居少
祗有青山似昔時
老罷
滿谷千千萬萬紅含情一一待春風難將朽質争娟好
拚却輪囷似老松
癸亥春
荒村渺渺不知春三見籬邊物態新漸習魚蝦解蠻語
自疑元是魏塘人
春詞
莽莽暄風吹九州春来何處不消憂林間鳥語隨時好
花裏風光映日流
無復餘聲到耳邊衡門不閉亦蕭然風枝鳥語皆無賴
每向春晴聒晝眠
春間作
桃花遠近火成堆誰遣黃昏動地来與使便成零落去
何如前日未吹開
有感二首
題卷安西嗟妙蹟翩翩遥想翥龍鸞那知偶落黠奴手
只作葡萄一斗看
庾翼神明還舊觀蕺山草樹見揮毫如今祗作葡萄用
惆悵遭離老虜曹(老虜曹漢書語)
雨後愴然有感
騰騰醉裏十年事睒睒窗前半夜燈老去自堪愁作伴
雨聲何用更憑陵
贈南回了豐上人三首
徧參初自浙江回梵刹金鋪始奂開袖手却来巖下住
蕭然一逕長莓苔
連階澹澹方池水擁檻煌煌百日花遥想老豐秋雨夜
跏趺獨坐聽鳴蛙
雙頬朱丹雪染眉終朝一飯便無為庭前柏是初年種
今見森森合抱時
張文潛作淮隂侯詩有平生蕭相真知已何事
還同女子謀句因為蕭相代答一首
當日追亡如不及豈扵今日故相圖身如累卵君知否
方買民田欲自汙
贈僧
片雲一去幾時廻好在江心碧玉堆他時倘記珍台客
默坐猶能遣化来
寄漢上禪者
睡起題詩寄漢濱幾年音信斷知聞何人為我持瓶去
滿貯虚曇一餉君
寄謙上人
屋裏迷家張處士上門指路上人謙如今線索都齊露
拍手呵呵未是忺
登胥山贈長老净曇二首
白水環村漫漫流天邊浮綠遠眉修春晴一試登山屐
愧乏新詩與惠休
詩律遥追璨可流安禪總不礙聞修勸君着意搜新句
准擬他年有惠休
法界頌
自從仞得無邊界宇宙方知狭陋生時節短于羊胛熟
廣輪才似一牛鳴
呈湖州趙再可舍人二首
五雲螭陛舊仙翁来往琉璃一色宫未到行人已能說
使君清與霅溪同
一舸乘風汎渺茫来依芳杜雪鷗行難將野服隨賓履
七字聊参燕寢香
晚秋風雨
滿目蕭蕭雲氣流芭蕉梧葉共颼飀松門盡日無来客
獨與疎篁傲晚秋
七月二十日忽有青蠅翔舞坐隅揮之不去
每見營營止樊棘不應遺矢未央宫恐報苻堅筆端事
自疑今在洒心中
趙表之送梅并詩次韻
綠蓓繁時春欲暗曉霜濃處信初来今朝消息南枝露
知是微陽九地回
不著名身與句身迥然超過亦無真誰知終日騰騰者
便是當来本分人
都緣老罷無筋力不是萌心有愛憎他時聊作逢場戲
分謗圖知我亦曾
未忘一笑杯盤樂終愛忘言氣味長多慚居士梅花供
舉世何人解識香
再次前韻
曩日不緣逃暑至今朝端為探春来梅花落去香渝烈
去去還應首重廻
若認諸空猶是妄莫言衆有便非真今朝試遣木居士
問取頭陀菴裏人
齊國饋時堪出走東山擕處未生憎道人莫謂全無念
行樂湏知此日曾
亂蕊晚迎晴日暗疎枝迥映暮山長蕭然一榻安禪夜
細雨輕風為發香
野泉決決貫城来紅紫商量次第開尚想梅横却月觀
遥知雲雨暗陽臺
晴空杳杳冥鴻遠阿閣沉沉社燕回酬酢風光堪一醉
却虞蜂蝶浪相猜
登樓對雪
冰花不省如斯暴疑是吹沙打夜窗莫遣沉隂增敵氣
且將盈尺作農祥
朔風幾夜相回薄世路秪今多苦辛擒寇可無懸瓠將
泛舟未許剡溪人
遊獨孤城
微王舊國雲煙古獨氏空城睥睨平故物祗應惟石瀨
昔人曾此聽寒聲
登真觀遺履池
古柏參天鶴不歸空餘池水澹清暉當時遺舄今安在
應作雙鳬過水飛
雙楠送何致遠歸陕西
亂後生涯似轉蓬何堪送客值秋風含悽試看東歸路
只見青山繞漢中
日落邊城旌旆愁漢家鐡馬正防秋慇懃送子西征路
弩力班超萬里侯
種松
壽張種漆將為器假用終能及里閭我植青松期偃蓋
蒼然相對雪霜餘
紛紛羣木望秋零獨喜新松五鬛音他年城郭人非舊
我始擕鋤斸茯苓
贈翁法師
松水為資萬事輕蕭然一室寄餘生勞君回去来相過
可見高人世外情
病餘蒲柳懼先秋妄想仙人十二樓好住名山煮白石
他年因子問丹丘(松水事見北史徐則傳煮白石晉鮑靚事)
心老得法天柱修静能道黃龍會中諸耆舊及
他宗派知名士辛酉秋應供兹院刻意行道訖
無應者眀年夏末一日棄去將適焦山圖巖以
棲老焉丐余詩以行為作三絶句
經年于此忍朝飢又見秋山草木腓滿口陽春無和者
却將錫杖向空飛
道人别我焦山去擬卜穹巖畢暮年帆来帆去澄江闊
我亦心馳落照前
口如布穀本無語身似虚空何所還觀音巖迥出雲雨
好住幽窗望小山(心本淮南人)
贈羽人
逌然誰識坐忘心擁褐無言閉息深庭竹自搖人語寂
終朝相對祗胎禽
清晨叩齒誦黃庭綘闕珠宫會衆靈齋罷藥爐深炷火
戲攀庭樹作熊經
芍藥
時人惟解愛芳菲服媚香濃竟莫知幽卧獨憐芳氣馥
世間惟有柳州詩
凄凄寒雨送餘春繁艷濃香慰病身忽作暖風遲日想
慨然如在漢江濱
典刑雖有但傷心芳氣時来尚滿襟還似夏侯家衆妓
隔簾聊聽繞梁音
淺白輕黃皆異態還如妬寵各低垂暖風一陣塗香烈
午酒醺酣嗅蕊時
芳氣時時侵鼻觀令人三復柳州詩非因寂寞耽幽意
醉倒花間未必知
暮春山中
經時避地隐蒼巖世慮忘来萬事堪日暮獨行南澗側
遥依疎樹望晴嵐
絶句
日炙櫻桃已半紅更薰花氣滿襟風路傍謁舍蹲遺獸
應有荒墳在麥中
