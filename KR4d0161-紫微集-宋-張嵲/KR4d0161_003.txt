紫微集卷三宋張嵲撰
五言古詩
題石井
精藍負東岑竒石護山麓嵁巖如車輪一鏡方黛蓄沉
沉不動容澹瀩立山木日射翠氣浮遊鱗翻寸玉泉邊
羣石潤净映僧房綠廬阜勢相高魚龍争起伏竒章昔
好此忽棄不見錄青叢晚花明澗草幽氣馥樹深春去
遠景至夏方燠此地風長清蕭蕭似秋肅南來𦕈萬里
雲嶠幾經目安知絶世境在此近山腹超遥輕前遊慷
慨謝雙足向非來遠客所見信跼趣寧非造物意設此
慰羇束人世足埃氛山林有高躅何當襆被來共此巖
下宿
春晴散步庭下
東風吹廣澤和氣日夜旋微瀾生曲沼積翠被層巒細
草藹近甸時禽響郊園整巾步庭下申舒委餘暄萬物
各有時而余復何言燋榖忘牙事深居寄考槃結交乏
二中徵心迂七還聊持瞬息念一究空有源狂閙等瓶
中何須計悲歡
柴門晚步
柴門一延竚暮色集四山雨歇林藹變歲陰嵐氣寒峯
高看月上巢昏遲鳥還遊眺暫自適裵回反長歎幽思
招隠作愴恨南澗篇羇懷定誰識凄然獨掩關
遊下巖寺先是劉寶學約於此相聚既而先進
舟遂失勝業
時危適遠縣卧疴蔽疎篷浮舟難計程一聽水與風今
日出江口劃見天邊峯維舟邀勝士杖策凌穹崇絶壁
迤崩豗可驗秋濤雄鐫崖佛像古憑虚樓殿工沄沄窗
外江落落階前松澗響雨滂濞雲生樹玲瓏攬勝欣遠
游撫身悲轉蓬憂樂未相償林霏生晩容却縱中流棹
回望青蓮宫秋晚山蕭寂雲散烟空濛舟行轉沙尾微
聞林外鐘惜哉李膺船去若孤征鴻晨暮一相失雲嶠
何年同若縱金門步永遺塵外蹤
過覃氏水南别墅
銷憂苟自誣策杖來幽墅浮舟絶碧水躡履遵遠步置
酒危碕亭開襟面孤嶼川淺不興波春陰易成暮雜花
開照牖細草生侵路虚檻滿夕嵐空階連水霧物變知
節暄地僻嗟所寓干戈莽未定勝集何能屢觴詠答佳
游更籌促歸馭一水限山城風烟𦕈回顧
避賊
避賊入深谷乘桴復悠悠四顧江上山羣峯如薺稠是
時雪霜霽林壑氛霧收茂樹蔭石壁澄潭深不流蓧蕩
擁荒崗衝飈忽颼飀山深水更佳溪喧鳥啼幽平昔慕
尋勝所見良未儔舉世逢禍樞我獨成兹遊暫賞興復
闌自誷寬百憂捨棹陟絶巘林光與雲浮却觀來時江
碧線縈長洲一室苟自安兩飯無餘求彼蒼未厭亂生
民何時休傳聞敵人營近在瀕漢州尚恐復飄轉詎敢
辭淹留已與農父言傭耕事田疇耘耔紓井田蠶績充
衣裘尚享黃髮期庶幾諧首丘
晚遊新亭
秋至今幾日山雲峯尚竒新亭獨騁望詠我秋懷詩碧
水縈麓轉幽蟬映葉悲古藤依翠壁茂樹鏡清池賞會
情方適憂來忽自滋荒山逃死地落日故園思遇亂甘
身棄持心與世違應人時懶語兀坐獨搘頤沉思山烟
冥微吟暮影移祗應從此去寂寞但如斯
寄題趙丞相獨往亭
留侯佐漢日結志已離羣唐樂閑退年陟險勤邦君區
中豈所慕物外良作論上宰曩僑寓新亭初目存緬懷
杖策時風衣自翻翻(原本缺二句)竹密徑迷遠孤遊遺世紛
憩松翫碧草臨流睇歸雲山晩落花積溪深啼鳥喧攬
物覺意適依風嗟世屯雖安吳越勝詎忘河洛尊畢輔
中興業終回西北轅扈蹕歸廟社角巾反丘樊遊矚河
華郊往來鄠杜村規摹王粲宅彷彿辟疆園斯亭回首
地應為閭里言
翫所植松竹有作
往歲客閩嶺滿目皆黃茅而今居魏塘白水漫平臯舉
頭無所見惟聞風怒號我身如枯枿雨露自相遼又如
在寒谷終歲雪霜驕四顧萬物春悽然不自聊復思畢
竟空更使心陶陶釀酒嘗苦薄種花嘗苦彫酒乃亂性
具花為眩目妖棄置不復近樹竹延清飈况有手植松
雨夜能蕭蕭瞑目存黃庭屏居非慕高所願侣松竹遲
以延松喬
何子應金華書院寄題
平生子何子自贊如柳州昨緣功名迕悞落西南陬借
宅備三徑讀書窮九丘身與蒼梧閒心同湘水悠時為
鮑謝句自作商聲謳入戶山嶷嶷垂簷竹修修不携東
山妓居是東山流子長擅史冊傳家稱故侯矧君外王
父晚嘗陳帝猷君傳衣鉢久軒昂似前修勿以一跌故
便欲榮菟裘解手舊年永寄書新歲稠君其自貴珍遄
歸侍凝旒
題營山法幢院
天晴白雲高喬木蔭初暑久客倦紅塵愛此崖寺古時
危僧飯少日晏無鐘鼓下馬憩幽軒光風轉林莽新竹
雨來香餘花夏方吐避地適三巴精藍暫延佇回憶鹿
門遊淫淫涕如雨
久雨
秋末結層陰風雨連歲暮寒空暗霏微曠野流雲霧居
人蔽蓬茅行子悲道路紛紛天地間劇易隨所務獨有
掩關人存真唯内顧
春夜雨
小雨集春夜憶居江漢時西園桃李樹到晩有餘姿載
酒繞阡陌折芳恣遨嬉里閭多樂事中年遭亂離飄零
向十載南来復再朞故園當日春相見一天涯他鄉花
自發山寺日初遲時節豈云異身世自堪悲
次韻王倅大梵寺山亭夜雨
溪山含變態可玩不可說西嶺澹斜暉前山明積雪潭
空游鱗出景晏飛鳥絶遠嶼上孤烟平沙散疎樾天涯
一尊酒草草堂上設觴詠寄高爽對此清夜月但使息
營營寧論醉兀兀寓興合一篇亡書謝三篋
自順陽至均房道五首用陳符寶去非韻
行客路正遠曦馭已西馳霜風吹草樹𦕈𦕈連荒陂如
何羈旅懷更值搖落時四序歘已晩我生可無衰尚紆
俗吏袍久負南山期吾廬豈固好此身自安之胡為終
歲别使我心怕悲故園松菊荒静計勿差池
桑柘共平陸過橋野色分冬序日向深冒山多薄雲驚
飈入長林黃葉久紛紛山前有人家雞犬時一聞
我行均陽道岡阜如羣駝澗石既齒齒寒山亦峨峨喬
林木葉盡仰見鶴鸛窠風景固不殊舉目異山河我生
雖尚壯百慮紛已多祗今且如此後日當奈何細較平
生中憂樂恒相摩悲吟誰復聽日暮越前坡
行客日暮時愁聞蕭條風雲山當我前適與清興同夕
澗生白烟蒸空自溟濛林壑豈不佳陟降煩奴僮徑側
有黃花凄疎隠珍叢我欲採落英恨無聖賢中徘徊戀
幽意欲住興來窮山深月正黑投驛尚怱怱
蓐食帶殘月驅僕事西奔烟塵猶未息去住敢輕論道
古留餘險溪寒減漲痕鳴桴聞遠驛吠犬應前村境絶
增詩興山深畏客魂吾生久巳定漂轉任乾坤
秋日訪野人
忽忽倦幽獨試尋居士室循籬野蔓懸閉戶鄰雞出小
水已清泠前山政岑鬱禾黍滿平川高低動殘日
過平陵漢蘇建所封
寒食光輝薄古原多夕陰行經平陵道感慨一何深將
軍昔封此漢史傳至今山川宛如舊事跡嗟已沉聚落
有人烟故國無喬林尚想英雄氣千古猶森森邊塵久
未定干戈日相尋興懷幾内慟何必鼓鼙音
上分水嶺
夜半風撼山苦雨歇初曉高峯吹成冰草樹葉盡縞行
行入雲中稍稍臨木杪恍疑天宇近漸覺溪溜小挺身
陵絶頂夐與人代杳篁竹互蒙籠岡巒亘縈繞乃知七
閩境如此平地少攻擊固其然割據亦可考始悟淮南
書鋪陳苦未了右顧遠中原前瞻臨嶺嶠邊馬猶亂華
淮濆尚雲擾故鄉豈不懷甘心混蠻獠九夷儻可歸吾
願從高鳥
臘梅
朔風吹同雲萬木不敢芳黃衣何許仙窈窕來離房終
期賞心會未恨冰雪鄉向來脂粉流睨睥誰敢當宜於
風露晨置在清净箱更招能賦客苾茀詠竒香楚人意
已疎亡聞為操章
山中雪後頗有春意
山明雪猶積林白梅已綻凍泉時斷續晴雲既流爛山
空樵者歸樹響遊蜂散愁同平子多游比相如倦晞髮
近陽阿長歌何時旦
癸亥生日前一日讀神仙李清傳作
孟夏倏已晩詰旦及懸弧推遷驚歲序俯仰念勞劬感
物嘆漂泊撫已既叨踰去事日已遥來者言足圖澹漠
遠世紛超遥觀道書伊昔有勝士染工藏市區感悟及
生朝欲訪仙人閭自縋投絶壑果諧欣願初塵念雖少
牽脫屣終不渝一死會當有貴賤理必俱萬事惟一捨
此外無復餘李君本市人而予豈非夫躡屐千仞崗振
策萬里塗暫愒即弱水款關必清都千載復來歸陵谷
知焉如
將請鄉郡作
本初休車騎陶令歸田園憧憧天壤間何人無一㕓惟
我若斷梗漂流淛江邊牽絲始立歲屏處知命年虚恬
因勢使憔悴仍化遷愧無楊僕功居不外漢關又非穉
季俠徒使墻垣穿欲收衰病身迤邐還故山風波渺萬
里欲去無由緣願竊刺史符一臨江漢壖敢同晝繡歸
僅比遼鶴翻送老得三徑奉親歸九原如斯志願畢天
恩真滿泉所祈造物心俯徇人欲偏决策在今歲無令
辜願言
上二溪山
積雨連日夜敢謂今旦晴綠彩泛林端愛此朝景明晨
炊肅徒馭結束方上征千巖屹穹隆萬壑臨峥嶸誰知
有微逕在此蒼翠屏昔聞五尺道(見西南夷傳)馳心已伶俜
今朝復何朝冒此絶險行側路不容足下瞰千仞阬步
武一蹉跌隕身如建瓴避地本愛死兹行豈偷生籃輿
仗傖人﨑嶇信所經下為崖石礙上苦蘿蔓攖陰巖多
沮洳泥苔汏相仍薄暮雨欲來白雲起如蒸稍觀前山
暗已復如懸繩行行入中林心悸萬鼓鳴三泉如雪翻
競瀉石上聲值此絶世景避賊難為情路轉復臨川濁
流方滿盈波神恣桀鷔勢欲丘壑平雄張擁行潦河瀆
將抗衡我方媚斯水敢誇海若名呌度雨踰急山烟深
杳冥捨棹即絶壁扶持陟碐層經行細石墜十步九戰
兢羊腸與三塗其險莫與京叱馭匪前哲但覺微命輕
須臾至田家茅茨耿清燈篝火燎衣濕坐使愁慮并夜
雨喧客耳羇夢何由成平明起長望重陰竟四瞑嘉禾
垂壠病惡木連山榮兵荒兼歲惡吁嗟此黎氓泥水方
自蔽出門諒何能窮居未覺苦籬外長峯青
上楮平山
層陰生萬里歲晩嵐霧昏終日轉盤道那知入寒雲忽
上最高頂劃見衆山繁嵯峨插蒼旻迫窄塞厚坤俯仰
混一氣眺聽屬無垠直欲遡豐隆逝將排帝閽小臣敢
上訴邊塵暗中原天寧忍下土厭此豺虎羣庶幾動真
宰一洗戎馬氛此意復茫昧側佇揚精魂
劉谷山
奉令事設險兹山再經歷歲暮陰雲昏雪後杉桂碧修
篁亞路低老木參天直下瞰穹谷中衆樹紛若戟或為
龍蛇鬭或作熊虎躑陰崖不受春冬帶輪囷色古苔如
綠毛因依露猶滴陰風忽動谷衆籟久方寂儻非神物
居定有龍蛇宅山陰魏家平百丈峙絶壁戰樓摩雲霄
武帳侵斗極鈎援諒無庸梯衝當棄絶雖無墨翟守天
險豈所敵攬勝心以愉經險情屢惕撫事既靡愆微驅
諒安惜何當四海晏誅茅此投迹詩成無與言搔首三
歎息
野竹
野竹何修修森然滿山麓清溪潄蒼根夜雨滋寒玉幹
密風豈搖林深鳥應宿蒼山黃葉中見此歘驚目經行
一回首何用慰羈束
穗粟
世亂棄祿仕居間食苦貧置田上庸山稍依農畝鄰歲
入無幾何誅求方荐臻老農幸導我播植當自勤晨起
具餱糧伐木西澗濱畬田去歲秋稸粟今年春肥磽半
百畝良苗生已勻監督課子弟耘耔煩隸人所望在一
飽詎敢悲苦辛及此歲將晏場功躬自親所得未償費
相顧但深顰歸去且讀書愧兹百年身
將池僧舍東軒曉起
兹軒臨絶頂遠與前山平睡起月初上冷冷曉風清暗
嶺躍飛雷白雲出疎星四顧莽不辨惟聞候蟲鳴居人
正酣寢我已事晨征思婦閨中意游子天外情策羸取
微徑羈夢何由成
種竹
屏居倦幽獨出門無所適種竹滿前庭坐玩凌寒色森
森密陰净竦竦條幹直晴日借景光霜風時蕩析自我
來此居三見歲華易小孫漸成童長楊憶初植雜花亦
紛然似欲娱閴寂世慮久已忘况乃頭半白舊鄉喪亂
後城郭滿荆棘藉使能北歸亦不異作客獨懷首丘念
未易忘日夕讀書計誠謬習静理何益萬事鳥過空何
處留遺跡世故漫酬酢迢遥混今昔
庚申寒食湖上作
今朝寒食節撥撒揮涕餘何心事游行誰使膏我車出
門悟春遠綠遍萬里塗陰林雜花稀巨樹新葉敷春風
慰游客蕩漾回衣裾舉杯復置杯岸幘唯平湖豈無坐
上客不見朱與徐
四月旦大雨晝夜不止者兩日微水一夕暴漲
山木綠陰暗駭雲當晝繁驚風乍掩冉積雨連荒村映
岫若銀竹瀉澗如翻盆懸霤遂及旦暗空還至昏長川
怒方蓄濁浪正崩奔暫見没岸草已復侵山樊衝波激
遠嶼聚沫旋林根劈箭搖定目殷雷驚客魂俄吞衆瀨
没瀺灂成奫&KR0034;波神信雄桀灝漾方無垠儻不究其源
豈辯河瀆尊朝盈暮已竭暫滿安足論明旦立沙尾若
帶青沄沄
七月初四日小雨後遊步水邊
雨止林葉淨遊步喜川平停午衆陰寂山高一蟬鳴境
静道心熟世疎塵慮輕凉飈颯已至自適羲皇情
和張簿韻
平昔志升車年來但芒屨前旬返城邑宵旦未踰數及
兹復入山始覺離亂苦行行望遠峯山村猶幾許風清
初戒寒雲垂欲收雨羸馬尚嘶林吾行已遵渚茂樹曩
堪攀澄潭今可俯秋意滿山川微烟澹村塢經過竹籬
側倦極欣一語三鍾應昔志一室固堪處去留非本心
偶地因為主野屋盡茅茨山田多瘠鹵菽粟工療飢薯
蕷行堪煮一水可乘流從公公莫禦
雪中泛漢水觀捕魚
既遊天漢地復泛清漢流我本襄漢人對酒集百憂是
時雲氣昏雪片迷汀洲沉沉百丈潭坐看漁子游重裘
憫渾脫得雋憐深投舞空清渚迥遍積修篁幽山川疑
舊里歌舞迷新遊薄暮理歸棹中流任夷猶忽驚在鄉
社誰辨陰成樓歘知非舊邦汍瀾涕難收
感事
西山一丸藥終當持遺親奈何嗜利者藉口託愛君太
真絶袖去中興為名臣功業竟誰歸老嫗終苦辛大恩
竟不報初無烏鵲仁
投身螭鬽域寧免衆鬼欺黃昏風雨集所向道路迷一
鬼在前嘯羣鬼争和之從以衆妖鳥紛披鳴樹枝訓狐
當傍呌破獍隨後啼斯須哭土梟次第嘷狐狸睢盱恣
陵傲踸踔争新竒變態遂百出殽然當此時胡為乃歷
兹側佇成&KR0787;眙其始為股栗慘悽粟生肌懼以柔脆軀
遂為衆鬼糜其中稍自定注視但嗟咨其終乃釋然堅
坐翻愉怡鬼見不為動技窮將罷歸人命固有常此物
終何為遲留待明發請與衆鬼辭
春晩風雨甚暴衡門獨立望微水有作
中原殊未平避地甘羈束著意問樵漁尚恐驚麋鹿出
門亦何事望望清江曲雨氣晚來寒驚風亂新綠
方城驛
古驛藏幽谷回環亂峯稠驛前山特秀翠氣光浮浮晴
日經短簷竒温驚敝裘門前萬山道過客空悠悠憶昔
廬戢黎伐庸此淹留山中老鸛鶴應識旌旆愁事去一
轉首巖花幾經秋石碐與澗道猶是曩者否秪應軍旅
聲長咽寒溪流
