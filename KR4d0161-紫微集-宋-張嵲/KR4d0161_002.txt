紫微集卷二宋張嵲撰
五言古詩
秋懷
前山躋暮氣虚簷納輕陰沉疴稍輕體徐步望遥岑泬
寥天宇净斐亹秋雲深原野曠蕭條崗阜何﨑嶔微霜
被羣物悴葉聲蕭森遊鱗奔巨壑翔鳥候穹林結念非
一端滯思紛相尋伊昔抱微尚夙懷塵外心風波一震
蕩飄流安可任廉頗思趙士鍾儀懷楚音往憤既切古
來憂方在今安排諒躛言委順亦虚襟由來窮達士萬
古同堙沉聊申悽斷意持和雙南金
奉和李元叔察院秋懷
屯雲生廣澤白日互虧蔽如何三秋杪顧作九暑熾高
風摧蒲柳未覺到蘭蕙幽人感歲徂節生悲遠志伊予
老憂患感激志鑒寐起視籬下花節過真少味豈無王
弘酒深愧淵明意未然招隠詩默契幽林思瞻彼區中
人清冽成萎悴安得西山藥飄然以超世
董彌大郎中以窗前菊花晨且鮮明午間萎蕤
感而成詩興寄古雅次元韻
人生朝氣銳兹花亦復然鮮榮若自矜低垂如乞憐平
生浙酈路滿谷為誰妍山深風日美揚芳被涯邊食飲
賴香潔輕安遺節宣昔乃夀胡廣由來豈其天至理竟
誰問三歎秋風前(浙酈屬穰縣有菊潭潭傍之人飲食其水皆老夀胡廣素患風疾沐浴此)
(水遂愈八十餘卒)
將至臨安途中偶成呈表叔陳給事去非
末契託外親夙昔承顧盻鄧鄙聽論詩房陵共遭亂蒼
黃南山路大雪將没骭事定訪田家山花已如霰燃薪
代燈燭新詩仰華絢雨餘登近嶺春晴集兩㵎彷彿紙
坊山泉石眼中見形影一東西音聲阻河縣駑駘自拘
攣鴻鵠謝羈絆俄瞻九天上更覺斯文煥鄙賤集亹深
十年兩遭難稠重荷顧存凡庸辱推薦窮途感一飯况
此膺深眷門墻行欲近仰止極昏旦餘生不自意復得
親談宴存没割中腸申章淚滂濺
風
一歲三百日烈風朝暮吹不知剖判來曾有無風時况
兹踰年旱小雨時散絲蓬蓬從天來一掃雲氣離雖荷
扇暍勞要無膏潤滋功過不相庚退坐徒歎咨何當快
雨至簷霤如綆縻萬瓦躍冰丸千虹注幽池坐見槁死
苖翠浪翻前陂雨罷樹不搖溟溟天宇垂此事恐無冀
忘言咏吾詩
普照觀(并序)
艤舟普照觀道士語予直北山葛仙翁故廬山多黃
精仙翁故以名山云
欲雨春嵐重微風松韻清泊舟古觀下卧聽山鳥聲行
樂愜幽步訪僧舒遠情仙翁遯世久巖壑自峥嶸丹竈
頗可識故基猶未平何當遯世網來此飯黃精
送馮貫道之東川轉而之行在
秋風来萬里草木日夜凋屬兹憀慄時執别在今朝亂
離多苦辛况乃道路窮若人抱竒節勁氣干雲霄結交
二十年途窮識久要間關復會面益若漆投膠感深念
存殁投分忘頑囂汝海昔為别盛年意氣豪及兹分手
日星星悲二毛壯心隨遇盡曩志與時消别夜月皎皎
首途方迢迢故園不足懷令德乃所操君其愛爾軀努
力熙皇朝
送李子勉
馳騖謝新軌息偃思舊扉嬋連悵若人閱歲此音徽直
諒方求益離憂忽在兹平居輕歲月分首重斯時出郭
郊樹綠夏雲千里竒男兒杖策去行路亦光輝還家未
徂暑散帙掩郊扉酒醪欵鄰里時果歡稚兒家山恣躋
攀田野日遨嬉駑駘戀棧豆鴻鵠謝縶維論才惜暫去
循計豈云非握手錢塘别余歸未有期
送張養正
脫巾造朝市委轡即田廬雖云懷素尚出處亦自如吾
宗信端諒憲憲為世儒頃以才令選來司中祕書光榮
耀士林側佇翔天衢一朝拂衣去意與張邴俱出餞北
郭門踟蹰立路隅雨餘夏郊綠時覺晴雲驅專城秩匪
卑還家意復舒誰云離念惡兹行翻足娛徒傷萬里客
送别在三吳
送馮元通帥䕫
烈士志徇名仁人思愛日馮公杖節歸頗全忠孝術狂
童昔兆亂天常幾反易大臣清國屯公實預謀畫白士
為臺郎未省聞在昔義為軒冕重功在鍾鼎勒十載猶
故官念言為伊鬱邇來升宰士式序期日夕囊封郤復
上告去更甫力官榮豈不懷志養不遑息顧我廢蓼莪
日念掃塋域公方詠南陔肯為高官職絶裾舊疑温抗
疏今師密都門行餞君視古無愧色柔甘既獲奉中外
等事國雖是平生言勉哉宣澤(案原本脱一字)
詠水上雙白鳥(如鵝大古人謂之白雁)
夜雨山水清朝暉淨崖壁飛來雙白鳥未省平生識鴐
鵝謝清姿鷗鳥慙素質低昂信波濤顧盻矜羽翮鮮明
潭光青錯亂浪花白輕舫忽東來搶飛百餘尺復下水
中央相將詎離析稻粱豈深謀飲啄亦自得空山羅網
稀遂性無驚惕不學西雍鷺翻飛近人跡
春夜山居望月思故園有作
萬壑自清夜春嵐昏衆星明月麗霄漢清風周四溟獨
立萬里外飄然欲遐征回首望江漢中原氣冥冥東北
有去鳥我願從之行逝將歸舊邦山河宛平生丘園已
蕪没徑術春草青觀臺傾夜雨曲池今向平俯首呌父
老曠野無人聲廬井不復辨灌莽春露凝傷心時震蕩
懷舊意縱横夜久林葉光山空泉韻鳴緒風行復革橋
運無暫停理會衆緣釋情鍾羣慮并静躁物固殊太空
本何嬰庶以道自達超遥謝攖寧
六月初八日過龍洞納凉樹陰下酌泉待月而
行
絶壁不帶土一目千仞青何年架危閣窱窕陵青冥仰
觀衆樹姿俯聽大壑聲山空響互答隠轔心所驚人生
幾何時冒此絶險行雖獲須臾快未償百年生龍洞視
正黑水為琴筑鳴層巖積陰厚六月如寒冰泉甘聚壑
小洞深秘神靈天設境自絶地近人乃輕獨坐蔭佳桂
峯高日西傾薄暮來者少長風始清泠賞會匪初望徘
徊但含情坐見山月上衆景紛縱横密林棲鳥定始復
事前征
送别
歲晩多烈風鴻雁號廣澤寒日行天邊及兹送歸客余
生足暌異不作兒女色此夕復何夕傷離重悽惻子櫂
既云西余行亦將北豈但今日别方異平生跡千里即
寄書萬里空歎息朝市與山林從玆恐乖隔
達州月夜
薄暮行人息角聲吹已殘城空羣犬吠明月照關山四
望何所見烟蒼樹團團但聞流水聲不見飛鳥還故園
天一角時危路間關避地方云始整駕何當旋故人同
此夕若為懷抱寬
過雲安縣
平日雲安縣常見少陵詩今朝忽經過人生信難期不
聞鶗鴂鳴蕭蕭山樹悲昔人不可見長江無盡時
山中月夜草色香烈頗如昔年上庸鹿門之遊
感而為詩
月淡雲始合沉沉山樹清露濡幽氣馥澗草不知名既
念上庸隠復懷鹿門行暌離馳歲月南北異平生况抱
懷昔念存没感中情緬懷故園月亦傍山河明花發因
風散溪流度石平當時游矚地何人復再經客心徒搔
搔夜色自冥冥蕭散詎為適祗今悲憤盈
呈同遊諸公
衆嶺莽回互古刹藏喬林平川一目盡列岫千重深昔
人幾經歴我輩復登臨山川諒不改徒傷懷古心
舟中獨夜
泊舟依聚落水色澹餘輝紅樹滿秋山夕烟上霏微稍
觀漁火明漸見行人稀孤客畏遥夜况乃窮秋時疎&KR0963;
見天星朔風左右吹重衾不能煖展轉枕屢移懷歸意
戀戀感舊心悽悽驟使百慮集起坐復搘頤人生諒多
牽吁嗟竟何為
雨霽出郊外
時雨當夜來出郭喜新霽佇立望四郊春容卉無際羣
山隔大江蒼巖澹相對輕風生水波微露滋花氣緣津
柳已暗忽悟清明至融怡歲序同俯仰山河異逢時思
墳墓拜掃十年廢聞有故童僕壺飡酹荒隧新阡固已
遠龍輴尚天外已深濡露悲更下孤臣淚
閩中山間每早白霧四塞咫尺不辨
閩嶺冬候晩歲窮殊未寒誰為五里霧皓皓懷羣山剥
琢斧斤響啁啾禽鳥閒逖聽知何處四顧但漫漫怳如
湖水秋𦕈與天相連喬林膏沐已遠岫漸披顔高閣延
朝景清輝泛林端諒非侵晨興詎識景物閒忽思鄉社
歲日晏未開關
庚辰二月雪夜作
夜半雨鳴廊晨起雪暗空不減臘月寒故作昨日風融
銀擁山腰飛花滿裘茸辦此了不難咳唾煩天公纖纖
園中花一夕無光容凛凛庭下松巍然兩蒼龍
詠鶴
翯然毛羽净綽與秋風宜闊步循廣庭伸吭矜羽儀稻
粱謀幾何終然遭縶羈豈衒雲外標遂為時所縻因知
古清士削迹畏人知
晩行閣道自對溪趨小栢宿
高峯猶返照絶壑已先晦蒼波去不窮青崖儼相對山
回路欲斷溪豁雙流匯閣道自委蛇林影常澹瀩仰空
欣樹佳佇立驚石怪山晩雲不驅路暗客猶邁平生事
幽討興與林泉會何意漂泊年得此行李内境勝固所
便地絶復多畏娟娟月初上飂飂遠風快幽蟬響復咽
宿鳥驚欲墜望望驛尚賒應在青烟外
雜興
疎園兩樹杏風雨夜離披離披君莫恨結子還並枝猶
勝西澗水一去杳無期静坐觀物理令人添鬢絲
遊獨孤城下作
利成山百丈直下獨孤城事往歲月積長江依舊清昔
人經過地我輩復此行但見竹樹稠石崖如削成喬木
晩未凋青青發餘榮天寒遠峯澹日晏長川明時危懷
古意歲暮羈旅情一室寄絶岸全家託柴荆晨炊飯脫
粟似此田澗氓羣盜正猖獗深居且偷生反念故園日
默默何由平
詠雪得光字
東皇携春來屬車載霓裳回風作妙舞雜佩鳴珠璫千
官玉筍班再拜稱瑶觴酒罷各分瑞圭琮粲琳琅浩蕩
涵濡恩一笑徧八荒塵垢得湔洗焦枯亦輝光偉哉造
化力天地為翕張功成了不居杲日天中央
喜雪
澒洞四山没萬籟無遺聲羣飛喜凌亂遍積愛寬平呈
姿碧樹立照影方池清出戶延幽意齋心謝羣靈幸有
豐年望初無絲竹情取樂付諸少焚香觀道經何事衝
寒久微吟詩句成
初夏晩興
微月破幽樹草露生夕凉夏木紛已成時禽暮歸翔閒
花自白紅無人領幽芳晩沐岸輕幘披衣暫倘佯外徇
志自局理會言可忘俯仰婚宦初未省離土疆那知天
壤内有地名魏塘朅來歲再華及此身方強豈但理茨
棟種樹日望長分將百年身送老湖海荒人生等如寓
何必還故鄉
送陸堯夫倅襄陽
我本江漢客十年官到京君為三吳士歘有南雍行風
波𦕈㳂泝水陸幸俱平是邦雖毁頓生聚今尚成矧君
勤令德足以惠遺氓井邑應非舊長江如故清峴山雖
已赭遺記尚縱横假日當訪古兵廚宜細傾客心終憚
遠歸意欲遐征鬱紆懷土念去往遊子情待君成政日
繄我契歸耕送别南歸路復班三峴荆離居何以慰日
夕佇休聲
擬蘇少卿寄内
話别河梁上踟蹰古道邊男兒重意氣握節向幽燕一
來單于庭五閏猶未還黃雲愁瀚海朔雪暗燕然塞柳
春猶白河冰煖尚堅有懷幽閨婦二八政嬋娟寄言當
永决欲語詎能宣忍苦聊相待恐乖全盛年二事熱中
腸吞聲徒向天紛紛節髦落淚盡秋風前
橘林
后皇毓珍木翠盖如停雲徠服兹南土素豔方氛氲睠
言在深固非用儗封君
村居早出
草白露初曉好鳥啼高林籬下水流急門前山氣深花
光迷近甸柳色映遥岑春物自鮮縈但傷離亂心還成
騎馬出惻愴望城陰
大熱
怫鬱厭煩暑稍欣夕氣清彷徨不能寐解帶臨前庭長
林激遠飈餘凉入疎櫺白露被百草河漢上縱横山氣
自高爽久諧肥遯情羲和當此歲振職在朱明金石亦
為焦况乃柔脆形陰泉變湯液夕穎成枯莖念彼市朝
士復嗟田畆氓徙倚待明月徘徊步列星炎蒸豈不苦
復畏秋風生
借居
借屋得修竹復近清江湄衡門獨看雪衆物有餘姿幽
鳥下庭静野泉通櫂遲既諧避世心况與塵事違幸無
井臼勞未免親鋤犂已放西山燒種粟方俟時此外復
何作閉門但成詩
出順陽
浮雲作曉陰未放寒日光平岡連縣郭草樹鬱蒼蒼清
溪貫其中可以一葦航西流合漢沔水外山微茫紅葉
明碧林下有寒菊芳蜂蝶紛已去無風徒自香我欲寄
所思遠在天一方安得千里足寬余九回腸
九日三首
白雲冒山頂流闊作深青平林如屯雲中有楓葉頳濕
烟聚合散小雨時漂零公庭盡日閒停午聞雞聲還如
在山間契此適野情老菊不作花秋蝶轉伶竮獨坐玩
物變萬事與心冥遠懷韋蘇州覓句非為名興至一摛
辭工拙子無攖妍&KR1126;理不無要非心所營
憶昔陶元亮閒居愛重九秋菊雖滿園無錢得沽酒悵
望平野中壺漿俄見讎開罇對來使舉盞屬層岫自古
節士中高情復安有古人重出處一往不復又俯仰愧
前躅留滯成衰朽名玷金閨籍事落田夫後無地可扶
犂有鄉但回首黃花開已晚紅萸猶可嗅閉戶無雜賓
獨理槽牀溜
夏衣著體輕曉氣蒸嵐濕清池湛城闉微風為磨拭今
朝乃重九萬木猶故碧芙蕖久退紅衰蒲尚森戟歲豐
農務閒林間聞組織天涯一杯酒勝日同此席論交真
臭味不必須舊識高談璨齒白謔浪發頰赤向會喜今
逢追思多古昔千年龍山盛坐客看落筆平生跌宕意
尋勝窮履屐領會苟在心傍人笑脫幘故為牛山會遽
作兒女泣古人欣佳名且用永今日百年如過鳥萬事
何損益唯思快雨來窗竹聽夜滴杯行莫暫停城烏歸
已急林壑暮氣生疎鐘耿明夕尚餘古今囊冥搜句新
得
斤竹嶺
朧朧曉月淡暠暠晨霜耿棄馬沙金平步過草池嶺仰
登上層雲俯降入深井回潭冷更清嶺樹疎逾整蹊荒
陳葉深山回微路永雪霰迷遠空嵐烟護絶境關門僅
可辨歸塗難具省設險得地形戎醜期遠屏寧辭滿衣
雪曛黑到絶頂石淺微溜喧獨覺空山静形寂寢逾熟
山白夢方醒去路望更遥陟降怯深濘壻水碧于藍何
由放烟艇
夷陵
吴蜀相持地江山真險固昔聞焚夷陵今兹但遺堵山
遠欲連天江寬疑浸樹左顧渚宫塗右眺襄陽路野迥
無居人荒村但豺虎依依念鄊井愴愴悲墳墓月淡江
風寒雲深楚山暮佇立小踟蹰蒼蒼歸鳥去
初夏
孟夏忽已至雨餘草木荒俯澗有驚泉仰林無遺芳山
中歲事晚是日農始忙布穀鳴遠林田家競農桑故園
今何為默默心獨傷
防江
兵退田事始夜来春雨勻向時耦耕者十無三四人努
力勿轉徙赦語如陽春
又
大漠與吴越天南天北頭虜尤涉吾地飲馬長淮流飲
馬尚猶可莫使學操舟
