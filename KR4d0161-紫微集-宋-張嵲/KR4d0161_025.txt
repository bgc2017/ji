紫微集卷二十五宋張嵲撰
論
論士風
臣嘗謂人主之尊頼公卿大夫為之廉陛而公卿大夫
之行常為衆庶之所式瞻者其德義之可尊則朝廷成
安榮之勢如或不然則陛級有陵遲之漸此必然之理
也然則公卿大夫者固上為人主之所倚頼而下為衆
庶之表儀可不重哉夫天下之所以相維者不過於分
而已一違乎分則法隨之艱難以來亂臣賊子安於為
僣逆而不知有君父姦宄亂常之民公然為盗賊而不
知有國家高任將帥優養軍帥將以治此二者而比年
以來慢法犯禁或亦有之使元元之民耳之所聞目之
所見者類如此日引月長恬不知怪則天下之勢幾何
其不至於陵遲耶夫萌漸發於細微而風俗寖以瀰漫
固非徒法之所能禁也治之如何在於公卿大夫躬德
義以率之耳必我之廉也然後可以責彼之貪必我之
恭也然後可以責彼之慢必我之守節仗義也然後可
以責彼之苟偷畏懦凡以我之所不為而責彼也若身
為公卿大夫而行為衆庶是亦衆庶而已何以率人哉
臣願陛下明詔在位以及將帥之臣使各知重自砥礪
廉隅有所不為以為衆庶表儀如是則朝廷之勢自尊
朝廷之勢既尊則為叛逆者將革心而效順為盗賊者
將悔過而自新齊民有所視效而風俗日益淳厚致治
之要宜莫急於此惟陛下寬臣進越之罪特賜裁察取
進止
進故事
前漢書楊㒒傳東越反上欲復使將為其伐前勞以書
敕責之臣以為漢武帝罷敝中國外事四夷上之無以
法先王下之無以訓後世其事固不足稱說至其御將
之方凛然有高祖風烈楊㒒雖不遜然已破一國封侯
功亦盛矣及再用師東粤下詔敕責威震怒赫不少假
借既破東粤封爵無所增加其後與苟彘伐朝鮮卒為
郡縣坐争功相妒彘棄市僕亦贖為庶人漢之用人有
功者猶以辜罪不賞况無功而可以覬恩幸哉迹其偏
師絶漠則河南為空抗旗西指則宛馬隨至觀其用將
帥如敺羊威夷狄如靡草師行數十年所向無不如志有
以也夫故賈誼論國勢欲如臂指之相使而左氏之論
亦貴於能左右之皆欲其有律以如已也若夫偏師佐
濟有違律如先榖馬首欲東不遜如欒黶籍使其有克
敵致果之烈斬將刈旗之功若以法繩之亦將復奸命
之誅矣如武帝之厲楊㒒臣竊有取焉
後漢書張敏傳建初中有人侮辱人父者而其子殺之
肅宗貰其死刑而降宥之自後因以為比是時遂定其
議以為輕侮法駮議臣按吕刑稱臯陶曰士制百姓於
刑之中蓋刑以當罪得中為尚傳言賞不僣而刑不濫
賞僣則懼及淫人刑濫則懼及善人不幸而過寧僣無
濫蓋中者刑之常也刑失於中過與不及均謂之不幸
與其不幸而縱有罪特愈於不幸而殺不辜耳然孰若
得其中之為懿也奈何後之人棄其用刑之中而專取
其縱有罪者循之以為常哉此不思之甚也臣竊見近
世俗吏不知聖人制刑之意凡殺人而謂之情理可憫
而讞有司者率以其被殺之人或嘗詈敺或詈敺其親
及嘗有所侵欺從而不忍或以他物拳手殺之即死者
皆以為情理可憫讞既上則無不釋死者此風相習既
久凡殺人者莫不能附會其情以求免自數十年來殺
人者類不死而近日為甚也夫敺詈侵欺輕坐也死重
辟也今小人無知鮮不以敺詈侵欺為常從而殺之者
其罪得釋臣以為輕重不等矣又小人之鬭未有不緣
先有争競不平之事然後至於鬭者及鬭而至於死則
曰彼嘗先犯我我用是殺之為之吏者因而恕之則凡
天下殺人者皆可無死也是有司設情理可憫之議而
開天下相殺之路也若能止殺猶懼不可以訓殺者滋
衆而法不為變此臣之大惑也刑失久矣然莫有為言
者何哉避其名為刻薄耳嗚呼以刑當罪為刻薄以縱
有罪為寬厚不特刑失也名實又失矣人徒知生殺人
者以為恩而不知被殺者抱侵冤之恨無窮也張敏之
議殆亦為是而發耳臣願明詔天下司獄之吏凡奏讞
者必情理實可憫然後為讞凡當讞者專令本州長貳
審定方許奏上庶使天下無敢輕殺人者此先王制刑
之意也
唐書李回傳會昌伐劉稹武帝慮河朔列鎮隂相締以
撓兵事(云云)至未及期二日賊平臣竊觀唐自安史之
亂握兵據土者浸以難制至德宗始務裁抑其後惟以
姑息為事至憲宗威令稍振而不克終瀰漫及於武宗
強藩巨鎮根蟠節錯蓋甚於曩時矣然得一李德裕為
相指揮號令一時盭夫悍將俛首聽命故回一使而洪
欽元逵奪氣於輔車之詔卒取三州以自效而王宰石
雄屬鞬道左震恐而授破賊之牒未幾劉稹授首澤潞
遂平矣世之人徒多德裕之能任職而以回有將命
之材而不知所以能成其功者有以也伐稹之役議者
初固不以為然稹未下而太原又逐其主帥李石奉禆
將楊昪主留事朝廷頗以為憂議者益言兵可罷向非
武宗不奪於浮議雖有德裕數十軰何益而况於回乎
韓愈謂憲宗伐蔡之功惟斷乃成臣於澤潞亦云豈獨
二宗為然哉循其理而觀之雖百世可知也
上疏論地震
臣伏見此月十一日夜地震有聲從西北來如雷臣學
術淺陋不足以測知災變竊考之書傳地者隂也當静
而反動凡隂之類必有不安其所者夫臣民者君之隂
也女者男之隂也夷狄者中國之隂也是故自古以來
或夷狄強盛或女謁公行或大臣專權或民人勞苦皆
致地震之變臣竊推之今日強敵病中國者十年於玆
不應其變方效陛下裁抑後宫駕馭臣下内則無女謁
之害政外則無大臣之專威惟是比年以來賦歛繁重
徵求百出流移者擠於溝壑土著失其常業地震之異
殆或為此又既震之後積雨未觧暖氣不效欲害秋成
若或不登所繫甚大伏願陛下深思變異之由修政之
闕致民之安明降德音責躬引咎下慰民心仍詔中外
各揚厥職以塞天譴臣狂瞽冐犯天威不勝惶懼隕越
之至取進止
奏狀
為王之道降官命詞繳奏狀
臣竊見近有王之道者妄有薦引乞除元帥奉聖旨特
降一官依衝替人例臣初不詳知夲末既已書牘行下
而聞之士大夫之論言之道恣睢妄行全無忌憚既輙
薦舉大臣復擬制詞併上小人狂率一至於此不可不
論也竊惟朝廷雖招來言者以逹下情然不過使之論
時政之得失與民之病利至於進賢退不肖之任此人
主之權也小臣乃敢知之若不痛加懲艾深恐傷損威
重啓納侮之路他時有甚於此者臣伏見漢元帝時華
隂守丞嘉請以朱雲為御史大夫元帝下其議匡衡以
為下輕其上爵賤人圖柄臣則國家搖動而民不静矣
卒抵嘉罪今之道所薦臣雖不知其何人恐未必及雲
而之道之嫚肆則有甚於嘉乃徒當以貶降之科臣恐
無以塞小人之姦也伏望特賜睿斷將王之道别賜行
遣藉使未欲付之司獄使伏罪辜伏乞盡奪見所有官
編置遠方以懲不恪所有錄黃臣未敢讀行下繳連在
前謹錄奏聞伏候勅旨
為趙巖夫充殿前司軍效用事繳奏狀
臣竊謂小人犯法而入於刑雖可罪也而未必可嫉至
於抵罪而規欲逃刑此為可深惡者也今巖夫先為秀
州華亭縣監酒盗用官錢計贓一萬八百八十餘貫足
内入已贓三百六十貫足法寺當巖夫以繳刑合决重
杖處死准例合追毁出身以來告勅文字除名勒停情
重奏裁奉聖旨特貸命永不收叙送太宗正司拘管巖
夫抵罪在今年六月曾未踰時而敢肆其狡詐欺罔上
下至有今降指揮若繳而不言則自今凡有罪坐之人
皆將竄名軍中以求苟免矣巖夫本不足言但此風實
不可長臣有不得而已者伏望特降睿旨將趙巖夫效
用指揮寢罷外更賜展年拘管以為來者之戒所有錄
黃臣未敢書牘行下繳連在前謹錄奏聞伏候勅旨
為張俊乞賞繳奏狀
臣聞無功而賞之謂濫濫則賞不足以有勸若夫當罰
而賞則其弊又有不可勝言者矣臣竊見今年夏敵人
攻順昌之時陛下屢降宸翰使俊援劉錡俊但奏起發
初無引道之意朝廷於是遣雷仲王德援順昌俊苛留
不遣逮敵人既退然後徐徐渡江全軍而出僅能取已
降之宿亳又不能經理復不俟命而擅退師使岳飛軍
孤敵人復振此俊之罪也國人莫不深咎俊以為在所
必罰陛下寬假一切不問於俊甚厚在俊當皇恐以圖
後效上報國恩下塞人言今乃敢公肆欺謾上功求賞
何其不愧於人不畏於天如此也按俊所申功狀言臣
領兵照應劉錡敵人聞臣兵渡江即便引去其誕謾之
迹固又不攻自破然俊既言敵人引去矣而不知今所
與戰者果何人耶臣竊聞向者敵人之來分為數部如
烏珠韓將軍龍虎大王三路都統此敵人之大隊也今
所與戰既無主名則是宿亳城中小小頭項耳此何足
言而上功至於四萬餘人何其所用者衆所當者寡也
以衆勝寡尚不足言况未嘗勝以何求賞蓋自古用兵
以來但聞賞功不聞賞戰國家平時養兵遇敵而戰固
其所也戰而有功則當得賞戰而無功何賞之為假使
俊以宿亳藉口為巳功而宿州之降因董秦而亳州之
下也以劉超朝廷既巳行賞矣而俊豈當更復求賞耶
計所得之城與所賞之衆固不足以償費矣况二城又
不旋踵而失之臣未見其可賞也若曰俊雖有罪而士
卒實有功賞不可以不行臣以為士卒亦無功也按俊
所上有功之士踰四萬人向使人人用命兩人殺敵一
級猶足以得二萬級不知俊軍所得幾級耶今若錄其
下城之功則既以復失錄其獲級之功則初無係獲以
時冐賞臣不識也臣竊觀俊所以為其軍冐賞者盖欲
假朝廷之惠以媚於下耳何則初敵人之入也俊軍士
卒人有奮心俊一切沮抑之使不得言戰至有感憤自
殺者既而他軍皆有功獲賞而俊軍獨無有俊以是慚
其下故為之求賞將使士卒知馮已之力雖無功而亦
可獲賞也啓徼幸之路解戰士之體無甚於此故臣不
得不論其本末以干聰聽伏望睿慈將推賞指揮特賜
寢罷仍乞以臣章劄付張俊庶使俊知陛下以恩行賞
羣臣以公議力争如是則陛下之仁恩曲全有司之職
業不廢兩誼俱得惟陛下斷而行之天下幸甚
為崔紡改官繳奏狀
臣觀自漢以來凡遷官者必以功次功者勲伐之謂也
次者累日久近之謂也帝王所以馭臣之道不出於此
非是則謂之幸進下多幸進則開覬覦之端人始以非
所應得之賞而望於上矣此甚不可啓者也臣竊見崔
紡始以假版官今年春特命為廸功郎理選限初不聞
以何功而得之是時物議固已洶洶矣今曾未幾乃再
有改秩之命考其累日則未閱歲月之久論其功狀則
蔑聞横草之效而遽冐寵秩如此臣恐非所以勸有功
也蓋自假版官而理選限自選人而改京秩皆非常之
恩也今紡一歲而得非常之恩者再焉其將何以稱之
臣愚欲望聖慈特降睿旨將紡改官指揮寖罷如欲償
其護送俘獲之微勞則自廸功郎之上資猶有六等若
且以循資賞之未為不厚也俟其他日實有勞效然後
命之改秩庶幾有以塞徼幸之端而無濫賞之過所有
錄黃臣未敢書行謹錄奏聞伏候勅旨
為耿著叙復舊官繳奏狀
臣竊以聖人所甚重者莫大於人命而法之所必誅者
莫先於擅殺謹按耿著向以賊殺不辜幸蒙横恩貸命
洊遇赦令巳復武略大夫既已屈法甚矣今若更申恩
於常典之外臣恐議者不以為允也昔漢隆慮公主病
困以金錢為其子昭平君豫贖死罪既而昭平君殺人
有司請論武帝垂涕良久曰法令者先帝所造也用弟
故而誣先帝之法可乎因可其奏今著初無肺腑之託
而又汗馬之力未效於時顧以何說而數蒙非常之恩
哉所有詞頭臣未敢撰詞行下
為林大受劉嘉成等斷案事繳奏状
臣竊謂吏之近民者莫過於縣令其或黷貨鬻獄將聽
兇人行賂而免罪與夫罷軟不職而縱胥吏得以恣慘
毒於平民則是法禁無所忌憚使朝廷之赤子被侵冤
而無告者也向使其罪未暴著則朝廷雖欲治之而不
可得若罪狀已白而猶使得以幸免則何以懲貪暴之
吏而謝無辜之民哉謹按前興化軍仙遊知縣林大受
先勘百姓章揆章邵父子打死堂叔母阿嬸公事不覺
察縣典陳琮等受章邵弟章義銀錢信憑章邵虚供要
得情理輕可又勘林廷翰程婆佇共打死林邦獻公事
先不覺察獄子張孝乞覓林廷翰父林濬錢物透漏獄
情并廳子李詠受林濬錢銀知情不舉及林大受自受
林濬金銀凖錢一千五百五十七貫五百足令縣典廖
逹除去獄案内喝令二字廖逹為已錄案申提刑司難
為除去林大受指揮廖逹等將喝令改作呌令圖得林
廷翰情理稍輕其後林大受恐難免林廷翰重罪方悔
還所受林濬金銀大理寺斷林大受徒一年半追承務
郎一官更罰銅十斤緣情理重取旨裁斷令降指揮但
展三期叙而已臣竊以林大受身為朝廷命官膺民社
之寄而取受所監臨鬻死刑獄情理實不可恕况既為
士人當責以禮義廉耻安得下比徒隸援悔過還主之
律以自免耶假令朝廷難於貴賤異刑如大受者烏可
使再為吏哉今展三期叙是三期之後大受復出而為
吏也臣恐不足以懲姦贓之吏矣又左承議郎楚州通
判劉嘉成先知湖州德清縣日不覺察人吏丁懋等信
憑妄通百姓李念七窩藏賊人拷打李念七兩脚斷落
身死其劉嘉成法寺併與縣丞陳一鶚權主簿孫士敏
各斷笞五十罰銅五斤緣各該恩又該去官勿論係奉
聖旨(缺二字)衝替取勘取旨裁斷今降指揮止(缺三字)指
揮衝替係事理稍重臣竊以劉嘉成自為知縣拷掠囚
繫不身自親臨致使獄吏肆酷斷人兩足甚可冤痛殊
不稱陛下哀矜庶獄之意今才當以輕法何以為獄吏
之戒臣恐自今平民死於捶楚之下者不勝數矣臣竊
見近年諸縣佐官多不豫事習以為俗今除陳一鶚孫
士敏乞依斷外伏望特賜睿斷將林大受永不叙用劉
嘉成别賜降黜施行所有逐件錄黃臣未敢書牘行下
繳連在前謹錄奏聞伏候勅旨
為鄭克特衝替繳奏狀
竊以盗賊竊發其罪所加莫先於所部之吏近者盗發
婺州東陽縣未聞監司郡守按劾令佐繼以言者朝廷
方令具職位姓名申尚書省蓋審於行法也今處州去東
陽縣賊發處無慮二三百里而倚郭知縣先坐遲留得
罪竊恐輕重不倫所有處州劾奏鄭克事欲乞朝廷指
揮下本路監司别行體究然後施行所有錄黃未敢書
今隨狀繳連在前
為王德田師中除正任承宣使繳奏狀
臣聞爵禄者帝王所以厲世而磨鈍也苟其功應賞則
雖加以列地之封執珪之爵不為過若其無功焉則雖
一顰笑之遇一襦袴之薄不可以濫予也夫無功而賞
猶不可况於應罰而可加賞乎此臣之所以不得而嘿
也臣竊聞前者王德從大軍至宿亳之日正岳飛與敵
人鏖兵於京西之時也成師以出僅能收復兩郡乃擅
退軍遂使岳飛軍孤敵勢猖獗議者莫不歸咎至今國
言未巳而乃遽上功狀於朝受賞如此之厚臣所謂應
罰而反賞者此也又况其得宿州也本以馬秦舉城自
歸朝廷既授秦以遥郡觀察使并賜緡錢第宅矣其得
亳州也主將先已推其功於宋超既授超以遥郡防禦
使比失亳而復奪之矣焉可更以宿亳藉口用為王德
等功耶藉曰取二州德等不為無助今所存又止一州
而授正任承宣防禦横行者九人其他遥郡者又六人
一何功薄而賞厚也如此不惟人得而詆議兼恐使實
有功之士懷憤懣不平之歎臣愚伏望睿斷明降詔旨
詰王德等以擅退師之罪姑聽以收復宿州之功自除
其已降轉官指揮寝罷不行庶幾少合公議所有詞頭
臣未敢命詞行下繳連在前謹錄奏聞伏候勅旨
代劉待制辭免除寳文閣直學士状
月日准某月日告以去年某月日和尚原之捷除臣寶
文閣直學士奉命震越愧懼交懷竊以敵國侵陵士氣
不競屬者天誘其衷遠来送死皆廟算遠馭之威樞臣
經武之效將士用命所致臣何力之有焉若以參佐元
帥錄其微勞如今日一勝之功可賞則前日全陜之敗
未嘗受罰逃罰受賞人其謂何况今五路未盡收復叛
臣未盡歸附民力方困征求方急皆由臣等贊佐無状
所以致然豈可恬不知耻冐膺非據不獨揣分未安竊
恐將速官謗所有告命臣不敢祗受已繳寄興元府軍
資庫伏望睿慈察臣悃誠非事矯激追寝成命不勝幸
甚
