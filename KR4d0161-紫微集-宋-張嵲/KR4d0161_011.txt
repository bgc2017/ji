紫微集卷十一宋張嵲撰
詔
普安郡王辭免恩命不允詔
朕峻祠縟禮均福綿區況卿德重宗藩恭陪祀事爰增
圭而易鎮何抗奏以固辭宜亟欽承毋煩重請
孟郡王辭免恩命不允詔
朕考禮大報均伸洪釐慶衍端朝福膺綿宇況卿樞庭
舊弼戚畹賢姻載陪戶邑之多時乃典章之率寧煩封
奏固至遜辭趣祇厥承勿重有述
恩平郡王辭免恩命不允詔
朕躬郊拜貺薄海疏恩況卿行謹宗藩恪陪熙事因增
畬而更節奚固避以抗封亟欽其承勿重有請
詹大方辭免工部尚書不允詔
朕惟文昌發於六星而起部稽於九範欲熙成績乃任
舊人以卿操守剛方性資純厚頃自憲府擢長冬官今
從輔藩來造天闕俾纉故職宜有前規其趣欽承寧俟
多遜
秦熺辭免恩命不允詔
朕法豫卦之建侯在於嚴祖考之祭歌崧高之於邑示
其徹土田之褒以卿顯德光明相祠恭恪兹均郊渥乃
率國章再攬奏封力陳避懇豈以謙亨之意至回渙號
之文其祗眷懷勿重有述
錢忱辭免恩命不允詔
朕拜貺明禋均歷綿宇既霈漏泉之澤固無反汗之文
況卿位亞公台賢稱戚畹疏恩近地為國彛章趣祗眷
意之承勿重奏封之請
王鉄辭免廣東經略不允詔
朕惟嶺嶠百粤之區番禺一都之會慎擇良守欲安遠
民以卿智術疏通材猷強濟持甘泉之槖雅聞入告之
猷攬雲水之麾綽有去思之戀故兹謀帥無以易卿尚
奚需奏之騰固示撝謙之執趣祇定命往踐厥官
潘温卿辭免承宣使不允詔
以卿戚畹自修習捐襦袴巖廊入侍任屬櫜鞬比閱武
於便朝加精能於衞士乃眷訓齊之力爰陞留務之班
寧俟需章固形謙意兹為定命其趣欽承
孟忠厚辭免恩命不允詔
朕成禮於郊均釐及下矧在樞臣之舊宜先綸旨之褒
卿親賢並隆勲德兼著徙節旄於近鎮增食邑之多腴
時乃舊章毋煩固避所請宜不允
李顯忠辭免恩命不允詔
離壇竣事浹寓敷恩矧卿榮膺帥旄職搃軍律茲屬神
休之惠有嘉武衞之勞公社疏封戸租敦食雖循彛典
亦示眷懷其趣欽承毋煩遜避
陳良傅乞在外宫觀不允詔
勅具官某省所上表辭免恩命事具悉爾獨不聞故國
世臣之說乎而來諗疾也夫保墳墓孰與成先王之美
休祠館職孰與圖累朝之報智者當有所擇矣式遄其
驅毋事多遜所辭宜不允
制
吏部尚書制
文昌紀綱庶務而吏部冠於六官銓曹綜敘衆工而尚
書典有四選位尊則責望愈重任大則稱塞為難矧衣
冠流落之餘士多失職典籍散亡之後吏得肆欺伊欲
選舉有方而無留滯之嗟法比可信而絶並緣之弊閔
仁多士寤寐不忘顧設禁之已周必得人而乃乂具官某
才用不匱得於歷試之餘趨操有常見於還觀之久持
身如公綽之不欲華國如子産之有辭德義足以格君
心之非議論足以補當世之闕翺翔兩禁已閱歲時屏
翰邦家稔聞績效屬天官之虛位乃越錄而用賢國以
得人士無異論夫以賢否混淆之際一裁以有司之文
科條猥衆之時率撓於猾吏之手唯清通則足以得法
之意唯公正則足以絶吏之姦勉追古人以稱朕命顧
予勞舊奚俟訓詞
禮部尚書制
國家有四方之患方務濟於多虞禮樂以百年而興敢
或隳於成業雖聲音數器之用既遭亂而僅存而制度
典章之文尚攸司之有守欲搜裒於遺闕稍振輯於多
儀顧中臺之總六卿均謂喉舌之任而春官之兼二事
寔參禮樂之司必得其人以若予采具官某稟資肅毅
殖學深醇閱理既多所見者大出長藩輔政事宜於民
人入扈禁嚴謀猷備於獻納更踐之久譽處之休稔於
予聞允於衆論將以承天心而建事是用度功次而用
賢昔隨武子脩執秩以為晉法於周襄板蕩之餘叔孫
通以綿蕝而具漢儀當嬴秦湮沒之後雖彌文之或愧
猶後世之有傳矧國舊章具存故事稍加袚飾遂底熙
明在汝勉之以稱朕命
李成為固守蒲城勞效轉五官内兩官授忠州
防禦使制
強敵不道背干齊盟關陜衆城頗為敵屈若其嬰壘自
保守義不侵自非知臣子之大戒明逆順之遠圖其孰
能之當極優隆風示遠邇具官某奮由行伍克蹈忠義
慕古節士志徇國家眷蒲城之在郊如黑子之著面而
率衆入保卒能抗敵忠壯之烈遂震一方毁義之人懾
讋自恨覽觀功狀嘉嘆良深武列重階捍防重任併為
顯賞以示優隆仍假郡符兼副戎律益堅義槩用答殊
榮
劉寶許世安王升並除正任防禦使制
勅具官某懷許國之忠驍雄自命厲殺敵之果敏銳無
前茲因王旅之脩封遂奮兵威而壓難載嘉武節俾進
列於捍防益茂壯圖尚畢精於報稱夙宵自勵毋廢前
勞可
許青為與烏珠接戰能奮不顧死賈勇先登奇
功顯著衆所信服特於止法上兩轉遥郡防禦
使制
勅具官某奮身以徇國家之急雖資主將之謀剡手以
衝仇人之胷實賴摧鋒之勇申攽褒命以奬尤功以爾
果毅無前技能絶衆久將屯而衞塞積戰伐以知名不
介而馳敵人望風皆靡横戈而斫壁壘終夜有聲再觀
獻狀之來允謂軍威之冠俾以武階之峻遥分捍禦之
崇祗服異恩更圖顯績可
正任承宣觀察防禦團練刺史制
朕惟大河之表函谷以西罹敵禍者十年隔王靈於萬
里雖連城跨邑竝劫於威強而服然忠臣義士何嘗不
謳吟以思逮其天有還形之初人謀咸贊之日果奮義
烈以成尤功可無褒優用勸忠力具官某戰鬭本於習
俗忠孝殆其天資知勇有聞剛毅不屈久連節俠欲合
黨而亡秦遂奮壯猷終得當以報漢顧立義以若此豈
書勞而可稽俾正任於居留兼典司於營衞祇服榮施
益厲遠圖(觀察改云俾正任於廉車兼訓齊於禁旅防禦改云俾正任於捍防兼庇官於循檄團練)
(改捍防為兵團刺史改兵團為虎符)
趙不棄工部侍郎制
文昌之總衆務職重六官起部之若予工法稽九軌貳
卿同於率屬事任艱於擇人具官某風力敏彊器資宏
博振外臺之譽將漕計於大江之東以列卿之權覈軍
儲於四川之遠嘉廼績用簡于朕知方敦趣以還朝亟
疇咨而疏寵通内戚大宗寺之籍時謂懿親列司平少
常伯之聯亦當重責有獻納論思之益有繕營制作之
勤惟暨乃僚往欽汝守
盖成授承信郎制
朕賞恐踰時付便宜於帥閫功圖實效嚴考覈於吏銓
兹命為真往勤圖報可特授承信郎
觀文殿大學士張浚故祖&KR4338;可特追封嘉國公
制
勅朕穆卜休扆嚴禋帝考神況允答百順畢臻思與寰
區同茲祉福惟吾舊德功在王家揆厥所元可無追賁
具官某故祖某孝悌著於宗族仁惠行於里閭才足以
自致而命不融德足以有施故後宜大再世之慶實為
相臣頃以刻章既極師垣之寵今茲告第遂開公社之
榮知氣不忘尚歆休渥可
故祖母趙氏可特贈越國夫人制
勅朕致力於神既以格三靈之休移福於下又以及四
海之遠惟時追賁已推及祖之恩逮其室家可後從夫
之寵具官某故祖母某氏孝恭之行不懈於春秋慈祥
之風甚宜於閨閫積累豐厚流光自長至於聞孫碩大
休顯脂澤有奉既賜履於三吳湯沐增畬更徙封於百
越尚歆貴寵以慰幽扄可
故祖母王氏可特贈陳國夫人制
出於良奥來嬪令族事舅姑有色養之孝訓諸子有義
方之益約素自處詒厥後人再世而昌遂相天下小君
正位已荒畢萬之山川大國徙封更胙故公之土略春
秋時祀尚侈褒榮可
故父咸可特追封慶國公制
勅朕肇禋重屋大祀休成推上帝之仁既錫福於四海
廣教孝之義以加惠於庶功使顯揚者獲報親之心追
遠者慰濡露之感若元功舊德之先不被於恤章則煇
胞翟閽之賤何有於祭澤具官某故父某德足以及物
何不逮於生民文足以行遠而不施於廊廟徒擢賢科
於異等莫蜚英聲於士林雖無一時之遭遂蓄百年之
慶至其嗣子為吾相臣曩以維垣之崇啟茲公社之貴
其因惠術胙以大邦歆承光榮慰彼厚夜可
故前母任氏可特贈潭國夫人制
勅朕惟祭澤之行既下均於胞翟褒崇之典固無間於
顯幽本原内助之賢宜沛從夫之寵具官某故前母某
氏被服女戒飭修婦儀雍睦以宜家人柔正以事夫子
深蓄餘慶以施後昆既正位於小君益衍封於大國光
塵如在歆我榮恩可
故前母趙氏可特贈楚國夫人制
供蘋藻之薦而有季蘭之欽應彤管之時而鍾靜女之
美遂相夫子克成其家垂裕後人用襲其慶既正小君
之稱號益荒大國之封圻閫則未遥尚知歆賁可
母計氏可特封鎮國夫人制
勅朕惟熙事慶成均釐㝢縣推體羣臣之義莫大於褒
親念為人子之榮孰如於將母矧乃致位將相勒功鼎彛
入則趣養堂以奉甘旨出則奉安輿而窮逸樂歷觀今
古光耀鮮并宜攽書命之榮以侈廟澤之廣具官某母
某氏出於望族來嬪大家靜專柔順以肅其閫彛端毅
方嚴以成其母道容潤之美竝茂於山河禮法之嚴兼
資於鍾郝吉祥善事舉集令門象服魚軒既正小君之
位脂田湯沐益荒大國之封欽承明綸永綏夀嘏可
故妻樂氏可特贈冀國夫人制
勑朕並賴庶工之力以共濟國家本原内助之賢而誕
施褒渥漏泉之澤何間顯幽具官某故妻某氏植德之
美宜膺夀寵賦命不永遽即幽窀俯仰歲時墓木未拱
可無隠飾以慰營魂徙封大邦益昭顧恤尚其有識克
嘉賴之可
妻宇文氏可特封益國夫人制
勑朕褒寵舊德務極優隆矧廟澤畢逮於翟閽福嘏可
遺於家室其施恩渥以賁柔徽具官某妻某氏族屬之
華門閽之盛容德之茂組紃之修而奉姑嫜惟孝謹之
恭事夫子有勸勉之義輯此令善宜服寵榮湯沐啟封
已徹淇澳之境土笄珈增耀再荒蜀道之封圻益相所
夫欽承勿替可
