紫微集卷二十宋張嵲撰
制
資政殿學士韓肖胄故父治可特贈少師制
勅朕廣大建祀以禮承天之休神况昭答不敢專饗既
以推之宇内豈吾元臣之後嘗預四近之列追襃寵奬
而有不被其先者乎具官某故父某以絶異之姿承世
濟之美所憑既厚所見又大宜其光融休顯克配前人
雖中外踐揚不為不遇而蓄德未究宜開嗣賢嘗以諮
謀典吾幾祕上休禰室既躋前傅之崇其攽命書更陟
維師之峻俾其廟祀永耀寵綏可
故母文氏可特贈冀國夫人制
勅朕襃厚臣工顯揚先世凢我在列均被湛恩顧吾大
臣嘗登宥密既以追榮考廟若其内助忽遺不錄何以
慰其凱風寒泉之思乎具官某故母某氏出於大家來
嬪相室所憑厚矣令善之資不移於驕貴廉約之操克
謹於閫彛遂蓄餘休以詒後嗣既已正位小君笄珈有
耀其易封於大國用永賁於廟祧精識不渝服予休寵
可
繼母文氏可特封鎮國夫人制
勅昔穎考叔以封人之賤能以嘗羹之語感移其君傳
以為能錫其類矧吾有四海之富而東朝之飬猶隔晨
昏爰推陟屺之思成爾將母之慶兹因廟澤以廸惠心
具官某繼母某氏憑藉之美容服之盛歸於大門克配
君子既享從夫之榮復以因子而貴已開成國號曰小
君既無以加矣其增脂田之奉以申寵秩之懿俾爾孫
子永嘉頼之可
試御史中丞何鑄故父瓘可特贈朝請大夫制
朕惟天之報施不遽在於朝夕之間君子修身亦將期
於必世之後百年之計莫如植德諒前人之本心非此
其身在其子孫固今日之可驗具官某故父某經術絶
世孝謹刑家抱修能而不施卒齎志於黃壤有德器而
自過能遂致於青雲因大享之涓成方均釐於海縣如
吾執法可後襃親進秩疏榮足慰風木之念刻章納襚
用綏何氏之祧可
母吳氏可特封太碩人制
朕肅祗舊典稱秩明禋神靈宴娭祝嘏並告幸大事之
獲考豈豐福之敢專顧通籍衆臣咸被揚親之寵矧甘
泉法從可稽壽母之襃具官某母某氏生於大家來嬪
令族山河象德圖史禔身事夫以恭夙有如賓之譽生
子而令咸多稱願之言遂以才賢為吾執法合宫大享
實預侍祠顧鬷假之無譁繄紏繩之是頼用頒書命以
慰親慈名稱益隆不愧武昌之號脂澤有奉佇開石窌
之封祗服恩榮益綏祉福
妻張氏可特封碩人制
朕御彤管之詩而歎婦德之賢覽采蘩之什而知保家
之助屬者涓成盛禮大賚四方均釐既以盡襃揚之典
自外及内顧可遺家室之私具官某妻某氏奉飬無違
體柔而正山河象德具容潤之儀禮法兼資全鍾郝之
懿左右夫子禆益宏多輯寧親連門風載睦用錫號名
之美以為閨門之光宜爾家人嗣膺襃寵
試中書舍人王鉌故父仁恕可特贈承議郎制
勅朕顧瞻許洛之間皆吾世臣之後侍祠致胙無廢於
時方其平居流風具在喪亂以後喬木莫存屬當明禋
懷舊太息惟兹王氏實彼大家其視諸韓為外王父方
稱大禮有子在庭具官某故父某土風鍾汝穎之竒資
質挺家庭之秀既承世德之積累兼資外氏之漸摩於
其少時已成令器出居官守所臨有聲歸教兒曹其言
可訓雖積德之不耀果天命之靡慆肆因惠澤之施爰
舉愍書之典千鍾不洎何勝罔極之悲十世其昌以彰
有後之報可
母余氏可特封太令人制
勅升侑合宫謂其稷親而先帝錫福羣下故將自葉以
流根惟予侍臣既襃禰廟顧其壽母可後疏恩具官某
母某氏如山如河有容潤之德其華其實兼室家之宜
為婦而恭為妻而義恪修祭祀輯睦閨門躬勤瘁於早
年享光榮之後福以子而貴顯膺名稱之崇俾壽而昌
佇啟脂澤之奉欽予明命益介爾祺可
故妻余氏可特贈令人制
勅承天地之福蒙祖宗之休不敢專鄉而獨私既以推
之天下徧於羣物矣&KR1131;欲德施之廣寧有存沒之間具
官某故妻某氏幼服訓戒以自約飾及事君子率禮無
違雖秉德甚賢當膺服飾之盛而賦命勿永不及光榮
之日宜疏恤典增寵號名尚服明恩以綏厚夜可
妻余氏可特封令人制
勅朕廣大建祀並侑祖宗承神至尊㒺弗祗若克綽厥
福均被邇遐既先侍從之臣亦逮室家之壼具官某妻
某氏凝姿婉約秉德柔嘉如桃夭之宜室家躬采蘋以
承祭祀穆然閫則足稱婦師静女其姝宜載彤管之盛
君子偕老允膺稱謂之隆佇開湯沐之封以耀笄珈之
德欽承恩命祚嗣其昌可
資政殿學士李光故父高可特贈太子太保制
勅朕交神於祀既祗若於舊章錫福於民以風示其符
應惟我三朝之舊嘗聯四近之班可無襃賁之恩用以
寵綏其禰具官某故父某慈祥居里孝謹刑家抱能不
施莫展平生之用餘慶於後遂儲奕葉之休爰以才猷
預吾幾政考之彛典錫以密書東宫調護之官益隆於
秩序廟室烝嘗之奉永燕於雲來可
故母史氏可特贈文安郡夫人制
勅朕燎薰皇天受神明之况薦祼太室蒙祖考之休敢
懷專鄉之心用舉均釐之典眷吾舊弼可後襃親爰施
刻蜜之章用慰寒泉之念具官某故母某氏生有令德
嬪於甲族其華其實早聞家室之宜如山如河克成容
潤之美蓄慶於後以大厥家命世生賢嘗預吾政笄珈
有耀既正小君之名湯沐增封更荒大郡之履精爽不
昧尚克享之可
權尚書禮部侍郎鄭剛中故父卞可特贈奉議
郎制
勅朕還觀扈從皆吾近臣視其經術深醇則知有傳家
之學顧其仕宦崛起則知席積慶之餘推本源流可無
追賁具官某故父某以行義發聞於閭里以文學見推
於士林抱修能而不施齎高志而獨老修之在我責報
於天有子而賢德器自過逢時奮發遂大厥家肆因有
畀之恩用慰無窮之念議郎告第以賁幽窀尚其有知
歆予襃恤可
故母盛氏可特贈令人制
勅婦人有三從之義服飾則繫其夫國家廣教孝之風品
秩或視其子屬者大事獲考均釐萬官宜沛湛恩用襃
泉壤具官某母某氏少有賢行嬪於德門奉事良人則
甘乎牛衣之貧逮撫幼孤則幾於織屨自給雖隱約之
備至終操行之不移卒成其兒以儒自顯千鍾不洎雖
深風木之悲四德無虧終被恤章之報尚其精識永亢
而宗可
妻石氏可特封令人制
勅朕篤報本之誠既承神於肹蠁廣敷錫之義遂浸福
於黎元顧吾侍從腹心之臣實有室家左右之助可無
襃寵以逮其私具官某妻某氏秉德幽閒凝姿婉孌既
笄而承父母能盡於女工執饋以事尊章遂成於婦順
其錫贊書之茂俾增稱謂之隆象服是宜方膺於來寵
君子偕老無怠於相成可
洪州觀察使呼延通故父昌可特贈武義郎制
勅朕祗見合宫上儀獲考均釐遐邇無間顯幽具官某
故父某潛德莫知慶開厥嗣正位廉車既通顯矣俾申
追賁之恩益進武階之峻惟其知識尚或能歆可
母劉氏可特贈太碩人制
勅廟澤之行既追襃其禰室若其内饋或遺則何以慰
人子念母之心哉具官某母某氏柔德懿行雖不著聞
有子而貴遂從其秩亦可知其積累所自矣稱謂甚隆
尚能顧享可
妻宋氏可特封碩人制
勅朝廷襃崇之典下逮室家豈無意乎蓋將責其内饋
之助相戒以圖報焉具官某妻某氏禀資柔令歸逢其
良遂階光顯洊膺封號每加益隆其相爾夫仰酬恩禮
可
寶文閣直學士綦崈禮故父亢可特贈銀青光
祿大夫制
勅朕昭事上帝及延腏之百神敷惠庶工逮煇胞之衆
隸有加邇列不與湛恩慶賜之行固以克綽厥福追崇
之典必也揆厥所元宜錫命書以光禰室具官某故父
某學問深博經術通明官政飾修獨高循吏之譽隂德
憑厚克開後嗣之賢德義文章著稱當世還以所襲上
休其先三品崇階榮其告第九原英爽尚服予恩可
故母趙氏可特贈文安郡夫人制
勅朕惟惠澤之行下浸於黎元追襃之文復加於禰室
豈其内助不與湛恩如是則何以慰人子念母之心彰
婦人從夫之義乎具官某故母某氏蘋藻之奉素嚴於
承祀山河之德夙著於宜家為婦而有相成之賢為母
而有義方之訓原閨閫之素修固厥後之宜大是生賢
子坐振一時還以休光顯揚先德副笄之盛已正位於
小君脂田之腴其更荒於大郡俾其後嗣毋怠厥承可
利州觀察使王勝故父(缺名)可特贈武略郎制
勅朕祇見合宫上儀獲考均釐遐邇無間顯幽具官某
故父某潛德莫知慶開厥嗣正位廉車既通顯矣俾申
追賁之恩益進武階之峻惟其知識尚或能歆可
故母周氏可特贈碩人制
勅廟澤之行既追褒於禰室若其内饋或遺則何以慰
人子之念哉具官某故母某氏柔德懿範雖不著聞有
子而貴遂從其秩亦可知其積累所自矣稱謂甚隆尚
能顧享可
繼母牛氏可特封太碩人制
勅升侑合宫錫福羣下顧其壽母可後疏恩具官某繼
母某氏為婦而恭為妻而義爰以子貴顯膺襃榮俾壽
而昌益介厥福可
故妻楊氏可特贈碩人制
勅朕惟人臣之於室家生則共其甘苦沒欲致其哀榮
貴賤一也廟澤之行顧可亡襃賁之典哉具官某故妻
某氏禀資柔令賦命不融玆因廟澤俾增稱謂惟其知
氣尚克能歆可
故妻張氏可特贈碩人制
勅具官某故妻某氏秉德柔嘉凝姿婉約逮良人之通
顯既已隔於存亡襚以恩章尚知歆服可
資政殿學士左中大夫冨直柔故父紹庭可特
贈太子太傅制
勅肇禋重屋大祀休成推上帝之仁既錫福於四海廣
教孝之義以加惠於庶工矧吾舊德之良嘗預幾庭之
列其於禰廟可後襃揚具官某故父某資才絶倫憑藉
甚厚綽有名家之韻稱其世德之餘謂當勃興繼承於
世烈遂儲餘慶克聞於嗣人玆因廟澤之行用沛納書
之寵東宫調護之地益峻於品秩春秋烝嘗之奉永燕
於雲來可
故母劉氏可特贈普寧郡夫人制
勅婦人有三從之義服飾則繫其夫國家廣教孝之風
襃揚盖因其子屬者大事獲考均釐萬官宜沛湛恩以
加泉壤具官某故母某氏山河其德婉孌其容逮事舅
姑早奉執笄之饋無違夫子有嚴舉案之儀訓教具修
閨門載睦雖三徙實資於陟屺而重茵永悼於終天可
無密印之章用慰寒泉之念俾易封於湯沐用益耀於
春秋可
武功大夫解忠故父青可特贈武經大夫制
勅朕祗見合宫上儀獲考均釐遐邇無間顯幽具官某
故父某潛德莫知慶開厥嗣其推飾壤之典以為廟室
之光可
故母薛氏可特贈碩人制
勅廟澤之行既追襃於禰室若其内饋或遺則何以慰
人子念母之心哉具官某故母某氏柔順輯其閨門淑
慎修其婦道有子而貴遂從其秩稱謂甚隆尚能顧享
可
故妻房氏可特贈碩人制
勅朕惟人臣之於室家生則共其甘苦沒則致其哀榮
廟澤之行豈可忘追賁之典哉具官某故妻某氏禀資
柔令賦命不融兹錫贊書俾增稱謂知氣如在尚克能
歆可
妻孟氏可特封碩人制
勅朕襃寵之典務極優隆廟澤既行下逮家室具官某
妻某氏禀資柔令歸逢其良洊膺封號益加美稱以示
恩光其相爾夫共圖報塞可
徽猷閣直學士向子諲弟右朝散郎子謨故父
宗眀可特贈沂州防禦使制
勅朕肇禋重屋大祀休成推上帝之仁廣教孝之義使
顯揚者獲報美之效追遠者慰明發之思顧吾扈從之
臣可後襃親之典具官某故父某資材畢給蔭藉高華
德足以及物而不被於人材足以當世而不見於用遂
蓄餘慶垂裕後昆列城禦侮之崇用告其第九原悽愴
之識尚或能歆可
故母李氏可特贈碩人制
勅朕惟惠澤之行下逮於臣工追襃之文既加於禰室
豈其内助不與湛恩如是則何以慰人子念母之心彰
婦人從夫之義乎具官某故母某氏柔儀婉孌令德幽
閒躬采蘋法度之防致鵲巢積累之盛并襲餘慶以啟
後人愍冊之行益隆位號光塵如在歆我恩榮可
利州觀察使翟琮故父興可特贈少傅制
勅朕祗見合宫上儀獲考均釐遐邇無間顯幽具官某
故父某潛德莫知慶開厥嗣其推飾壤之典以為廟室
之光可
母聶氏可特封越國太夫人制
勅朕升侑合宫錫福羣下顧其壽母可後疏恩具官某
母某氏蓄德於身慶流於裔遂以子貴顯膺襃榮益加
美稱用介厥福可
左朝散郎充徽猷閣待制潘良貴故父祖仁可
特贈朝奉大夫制
勅朕本秩禮以嚴天地之奉薦和樂以格神靈之和儀
物備陳緼豫紛列茀禄並貺肹蠁豐融嘉與臣民均兹
祉福顧兹甘泉之舊可稽陟屺之襃具官某故父某孝
謹刑家經術自著最高鄉曲之譽不求聞達於時修之
方寸之間責報必世之後乃蓄餘慶篤生顯人兹因廟
澤之行用沛納書之寵春秋時祀尚侈襃榮可
故母施氏可特贈令人制
勅廟澤之行既追襃於禰室若其内饋或遺則何以慰
人子念母之心哉具官某故母某氏柔德懿範雖不著
聞有子而貴遂從其秩亦可知其積累有所自矣稱謂
甚隆尚能歆享可
左通議大夫王庶故父茂可特贈太子太保制
勅朕肇禋重屋大祀休成推上帝之仁既錫福於四海
廣教孝之義以加惠於庶工使顯揚者獲報親之心追
遠者慰濡露之感其施恩渥以賁幽扃具官某故父某
篤厚禔身謙恭居里素高鄉曲之譽不求聞達於時修
之方寸之間責報必世之後乃蓄餘慶篤生顯人兹因
廟澤之行用沛納書之寵東宫調護之地益崇於品秩
春秋烝嘗之奉永燕於雲來可
故母劉氏可特贈大寧郡夫人制
勅廟澤之行既追襃於禰室若其内饋或遺則何以慰
人子之念哉具官某故母某氏柔德懿範雖不著聞有
子而貴遂從其秩亦可知積累之自矣稱謂甚隆尚能
顧享可
顯謨閣直學士鄭滋故父集成可特贈銀青光
祿大夫制
勅朕登頌祗之堂膺受多福施配天之澤錫厥庶民顧
吾邇列之良可後揚親之典具官某故父某禀敦厚慈
和之質負博聞多識之懿而賦命不偶齎志莫伸蓄其
餘澤以詒後嗣篤生令子為時聞人還以休光追襃禰
室銀印青綬之貴光禄古官之崇以告于第尚克嘉之
可
故母李氏可特贈蘄春郡夫人制
勅朕惟惠澤之行下浸於黎元追襃之文復加於禰室
豈其内助不與湛恩如是則何以慰人子念母之心彰
婦人從夫之義乎具官某故母某氏德合閫彛動應圖
史雖積行累功之勤不顯生平之日而錫羨流光之慶
亶惟後嗣之承推其欲報之心祚以刻章之命錫號小
君雖云其舊更食大郡襃賁則新知氣不忘尚歆斯寵
可
