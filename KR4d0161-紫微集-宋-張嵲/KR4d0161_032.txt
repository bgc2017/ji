紫微集卷三十二宋張嵲撰
記
觀音記
傳言山川之神水旱癘疫之不時於是乎禜之日月星
辰之神雪霜風雨之不時於是乎禜之古之所以弭水
旱者如此及後世佛法入中國以大慈悲閔仁一切凡
衆生之罹病疾苦惱者莫不頼以振除濟渡則如歲之
雨暘不若嚴像設而禱祠之固其宜也而觀音大士最
有緣於閻浮提人凡有所祈無不嚮荅夫水旱豐凶將
司於神耶或者佛菩薩亦司之耶吾不得而知也要之
發於此而應於彼皆不出自心現量夫心之所感豈特
水旱祈禱之間凡出世間一切有無善惡等法因果報
應孰非自心現量哉觀音大士以聞薰聞修啟悟世間
始以音聞流入三摩地得寂滅樂超出諸相復以無作
妙力示三十二應入國土中以至析鄰虛塵刹無不隨
類現前為說法要皆從無住本建立一切若能了此是
真見觀世音大士而知感應之所自矣如是則雖無塔廟
巍然望之若蔭廣厦雖無像設仰而瞻之若臨父師雖
然如是器世間法豈可或廢不然則又何以警惰慢而
伏𢤱戾生未能忘相者之信心哉秀州某寺舊有觀音
像殿宇卑庳不稱嚴事紹興某年某月境内雨暘小不
時慮害歲功邦人士庶竭誠以禱既而獲應歲以有年
道俗依向信心益堅於是其徒因歲之既定也與人心
之易化也乃募施者度為殿宇横幾楹縱幾架塑大士
像於其中土木彫鏤梵相尊嚴供具妙好為一方佛寺
之冠其既成也僧用昭再三謂於予願以文字為檀波
羅密記作殿始末不得而終拒之是殿實鳩工於某歲
於某歲始成其初發心募士者自僧用昭始輔而成之
者曰僧志筠
王氏重建環勝閣記
予家石埭異時有東役取道丹山經桃花潭愛其山川
清遠常移日留不忍去意必有隠君子作為臺觀收羅
雅致以供寓目訪諸耆老咸云去此跬步間公之華宗
子明有閣曰環勝特為雄麗子明不禄閣燼寇火其子
欽中因舊規橅礎甃不易輪奐逾前日與賢雅徜徉其
間予方之官武林不暇謁之粤三年季舅以書來道欽
中意欲誌其再事營葺之由予承渭陽命且欽中宗人
也義不當辭謹為之言曰天下之尤物足以移人人不
為物尤亦足以移物一拳之石一泓之泉尚能膏肓長
往况環羣峰注大川竒態偉狀朝睇夕覽知景象之為
勝而不知所以自克者多矣此移於物故也若夫申伯
挹喬崧之靈燕公得江山之助登崆峒探禹穴以資史
豪浮沅湘游雲夢以賦騷雅是皆移天下之尤物而聚
於胷中其大足以自表著以勳業顯于時其次發為文
章歌詩以光簡策如行義操守則顔氏之克已此非特
不為物移而自勝莫大于是欽中賢者能飭子弟為彬
彬雅士予敢不以此告之如其溪山之勝備見于吳永
州之舊記兹不重陳紹興十有六年二月二十有一日
記
處州龍泉西山集福教院佛經藏記
佛之道其妙至于不容言說而世俗之所知者不過於
誘人以行善遠罪而已是亦可以佐教化於天下雖其
威儀禮法不與華同非儒者之所與然猶未有甚害也
為其徒者能奉其師之教則其服用必薄以惡其動作
必勞以勤持其戒律必獨居而若有所畏其資身之物
必乞匃取足而無餘儲是以凡齊民之去為浮屠者自
非天資刻苦而淡薄自甘者未有棄父母捐妻子而樂
為之者也逮近世佛之教日以弊於是其徒狡焉者始
誣其師而倡為天堂地獄之說以誘脅世俗乃大其屋
廬美其飲食豐其器用衆其給使不耕而食不織而衣
無力役之勞朝夕而遨嬉於是蠧財用傷教化而齊民
始病矣是以儒者至欲人其人火其廬者有以也此院
之建始於唐某年是歲盗發浙東郡邑率被害而兹邑
獨免於是邑人始創為佛祠距大宋之宣和二年蓋若
干歲矣方臘又寇浙東處州六邑而五邑被兵兹邑又
獨無事方寇之盛也主僧某人率邑人誦觀音大士名
號冀以免於難寇退因諷邑人以為為善之報遂相與
施錢而新之凡為屋若干間而宏侈於其舊既又儲大
木數千章將為經藏會建炎初連有寇攘不果作紹興
十四年始鳩工而為之落成於明年之秋凡用錢若干
土木之崇高像設之雕鏤經帙之整潔遂甲於境内焉
淮海人周靈運嘗往來是邑見其興作始末因為其僧
屬余為記余以為兹院之始建與再新之由皆以免於
盗賊之虞邑人覩為善之利而為之及近歲隣邑之罹
於兵火者蓋犬牙相入而獨兹邑又無恙豈真獲為善
之報耶將觀音大士之隂相之也審如此則天下之遭
兵禍者十八九豈皆不如兹邑之力於為善耶菩薩大
士之無心於世間豈獨私於是邑哉是二者求其說而
不可得亦姑勉於為善斯已矣彼其父兄既以數脫於
難自喜而益勵則為之子若孫者慕前人而虞後患將
敢怠而廢乎是使邑人之趨於善無已也是亦可以佐
教化於天下初僧某再新是院先得某人兄弟以為之
率經藏之役則某人之妻某氏實為檀越之首云年月
日記
襄陽府重修州學記
襄陽自兵火廢亂邑屋蕩為蛇豕之囿重以吏治不良
民俗蠧壊禮義科旨之事不復聞耳矣紹興十二年九
月詔書下諸郡修學宫於是權知府事淮安蔡南公念
兹邦學校久廢即歡以承命因學故基以是某月某甲
子庀徒興作於某月某甲子告成為屋若干楹凡學之
所宜有畢具中為殿以奉先聖十哲繪從事之賢於兩
廡下屋皆因俗以竹為瓦獨殿宇土木雄傑視承平所
為無甚愧嚴先聖之居不敢視陋也材物用度一皆省
嗇諸用而取其餘又會歲饑僦民之無食業者厚其直
而用其力故自始至終人不知有役事焉學成以其役
之餘營廪稍以食學者既乃以圖上於朝請復教授員
有詔許之遂以書走嘉禾屬余為記按襄陽屬荆豫之
地在漢隸南陽郡其人物之美處士之節見於傳記者
甚衆而又嘗為羊叔子杜元凱經緯其民風流猶未冺
也且承本朝累聖之德薰陶仁義之統其民俗之善固
宜中更兵火盗賊之厄向時遺風餘烈耗矣悲夫後生
所見非兵戈殺伐之業則奪攘背誕之事也今復風之
以學校習之以禮遜春秋時祀使州閭子弟得觀爼豆
之盛識鄉飲之儀固可使父老感激而出涕暴戾愧悔
而遷善矣今又拔取州之秀民羣聚而教之擇其德齒
可厲衆者為之表率使之出則修之學入則修之家鄰
里親戚希冀慕仰則雖有暴桀子弟猶將變而之善也
或以為江漢之民久不率一旦駈而從教其難乎是將
不然昔穎川之民趙廣漢治之則尚告訐韓延夀治之
則興禮遜夫彼豈有異民哉猶之水與顧所以導之何
如耳如兹固無疑也余少入郡庠中遭喪亂去鄉里往
時遊射處尚皆識之今侵尋老矣他日歸從衆賓之後
觀鄉射之禮於學退而詢於閭井必有芔然興道而遷
義者則其風化之所自可以考而知也南公其先洛陽
人故參知政事文忠公之姪曾孫遷居淮安今再世矣
昔常往來襄漢間習熟其士大夫視之不異鄉里初以
京西轉運判官權知府事至則惠卹其民不忍以法繩
之二年而後去者歸居者樂於是朝廷采其治狀於某
年某月詔以為直秘閣且正方面之任焉夫為吏一用
恩信不尚苛察固善矣而又能慕古教化以接邦人於
道是其可稱也南公既與予遊舊且為鄉里載述盛事
義不得辭紹興十四年六月初四日記
雜著
救弊
嗚呼先聖賢人之能以道詔天下者非言莫載言之所
以傳後世者非經傳簡策莫考後世之人自天子而達
於庶士欲以求聖賢之道而措於大中之理者非學莫
能入學之不可以已也久矣魯昭公十八年秋葬曹平
公往者見周原伯魯焉不說學歸以語閔子馬子馬曰
周其亂乎夫必多有是說而後及其大人大人患失而
惑曰無學不害不害而不學則苟而可於是乎下陵上
替能無亂乎至二十三年景王崩子朝争立召氏毛氏
奉子朝以逐王猛成周大亂終於悼王失位而崩敬王
奔走不能保其社稷諸侯助之僅以復位王室之亂者
十有八年昭公二十九年誅子朝之黨傳稱京師殺召
伯盈尹氏因及周原伯魯之子其書曰原伯魯之子者
杜預以謂終不說學蓋先儒深疾之意也夫天下之亂
風俗之壊未始不由於君子不能正身以儀下而反淪
胥以敗者也故下之人倡為是說而大人不能正既見
已之不學而亦能在高位也又見當時之人不學者衆
而措之於治未有覆亡顛隕之禍也故以為無學不害
反是其語而以身徇之其所以致大亂者職此之由也
夫不學而致亂者猶之可耳既以不學而致亂亂而滋
以學為非者其患又甚焉若不救其弊而拯其溺則後
將為鬼為蜮不可復振矣本朝之所以致敗亂者固不
一塗要之法度亂而綱紀廢人才蔑而聖言亡皆不學
之過也世之愚夫愚婦徒見興學校三十年服儒衣冠
者滿天下上之公卿大夫下之百執事之列皆由此塗
出以為儒者之盛古未有也而終於廟社淪亡海宇震
蕩民人塗炭故循其外而責之曰是儒者之禍天下也
一人倡之千百人和之億兆之人莫不謂然次及朝廷
之公卿大臣已既不學而不知先賢人之道真可以已
亂而致治如稼而穫如蠶而績之可必也初不能以是
折天下之言而反比於愚夫愚婦閭閻里巷之說而遽
以口承之亦曰亂天下者吾儒也痛哉夫所謂儒者學
先聖之道明諸子百家之言達古今理亂成敗之事措
之於治則君昏能正之國亂能理之四夷不服能賓之
風俗敗壊能美之節義不修能立之軍旅不振能激之
夫是之謂儒不知前日之大臣號為儒者能如是而致
亂乎將不能而致亂乎其曰不能而致亂則是所用非
儒也用非儒而致亂而儒反得罪則是饑食烏喙而致
病反屏稻粱而不御也不亦惑甚矣乎嗚呼本朝自三
十年來未嘗有儒而用之也其羣萃而養之者率不學
之人爾人各占一經苟能通王氏說則足以取科第甚
者於王氏說亦不能通徒剽賊人語苟能為所謂大義
者亦足以升名於禮部此曺一旦入仕其狡焉者則急
日月犯風雨以數干公卿之門冒没謟䛕以取顯美其
碌碌者則沉州縣以簿書期會為急其於聖人大中致
理之道古今成敗之務未嘗聞於耳而著於心也何者
所以養之非其道也自朝廷號為以經術取士以來人
皆高談隂陽性命之說以誑惑聾瞽而不知聖人之術
乃所以為治國平天下之要而徒事空言以為大夫何
切於事理哉夫古之能明經術者莫若漢儒如賈生之
明治體晁錯之通術數公孫弘以儒雅輔治雋不疑以
春秋拒姦司馬遷修史記以正褒貶劉子政推災異以
闢王氏類皆有益於世者豈若後代徒事空言者哉學
如數子可謂無媿矣措之於天下國家可以致治平必
矣審如此則聖人之道與夫後之學為是者果何負於
天下哉而罪之也今夫經傳子史百家言無非仁義禮
智信之說君臣父子夫婦兄弟朋友之道善惡成敗禍
福治亂之迹可以勸戒於後世者堯舜禹湯文武周公
孔子至於漢唐之世所以為治不過於此今若舍是而
不學以謂不足已亂而致治而曰我惟軍旅戰鬭之為
務是專欲以力服天下也紂之百克而卒無後項羽七
十餘戰皆勝而卒死東城設能如是猶不足以致治况
又不能不亦可笑矣乎或曰今兹上之人未必不說學
而罪儒特以兵革未息故先其所急也嗚呼是聖人之
道無益戰陳軍旅之事耶孔子曰我戰則克祭則受福
與夫郟谷之會武子之臺所以折齊侯不得施無禮於
魯却費人不得致難於君者為何如哉傳曰禮樂慈愛
戰所畜也又曰夫民譲事樂和愛親哀喪而後可用也
夫所謂禮樂慈愛之事不既具於聖人之經乎晉文公
之教其民必示之義示之禮示之信而後為可用則所
謂義信與禮不既具於聖人之典籍乎不特惟是自古
名卿才大夫所以經緯其國折敵人之衝整軍而經武
者與夫良將壯士之所以殺敵致果保大定功者不既
具於歷代國史與夫諸子百家之說者乎若此之類皆
非不學者之所能究也今人之言曰我惟兵書之知今
之所謂兵書者不過七書耳而不知自六經已降及百
家諸子之言其言戰陳軍旅之事也悉矣何獨七書云
乎哉為是語者是又不通之過也余大懼不學非儒之
說儃漫於天下使後生之士久而無以取正是以敢私
論著之以告於知者以號於天下以徹於上人之聽庶
無蹈周原伯魯之禍
讀管子
余讀管子然後知莊生鼂錯董生之語時出於管子也
不獨此耳凡漢書語之雅馴者率多本管子管子天下
之竒文也所以著見於天下後世者豈徒其功烈哉及
讀心術白心上下内業諸篇則未嘗不廢書而歎益知
其功業之所本然後知世之知管子者殊淺也管子書
多古字如專作摶忒作貣宥作侑况作兄釋作澤此類
甚衆大匡載召忽語曰百歲之後吾君卜世犯吾命而
廢吾所立奪吾紏也雖得天下吾不生也兄與我齊國
之政也而注乃謂召忽呼管仲為兄曰澤命不渝而注
乃以為澤恩之命甚陋不可徧舉書既雅奥難句而為
之注者復謬於訓詁益使後人疑誤不能究知世傳房
元齡所註恐非是予求管子書久矣紹興已未乃從人
借得之伏而讀者累月始頗究知其義訓然舛脫甚衆
其所未解尚十二三用上下文義及參以經史訓詁頗
為是正其訛謬疑者表而發之其所未解者置之不敢
以意穿鑿也既又取其間奥於理切於務者抄而藏於
家將得善本而卒業焉
證辨騷
劉勰作辨騷以謂班固謂屈原為露才揚已忿懟沈江
羿澆二姚與左氏不合崑崙縣圃非經義所載予以左
氏參校離騷經及天問羿澆二姚事與左氏不合者及
讀班固離騷傳序謂孝武慱覽古今淮南王叙離騷傳
以國風好色而不滛小雅怨悱而不亂若離騷者可謂
兼之蟬蛻穢濁之中浮游塵垢之外皭然泥而不滓雖
與日月争光可也斯論似過其真又說五子以失家巷
謂五子胥也及至羿澆二姚有娀佚女皆以所識有增
損然未得其正也故博采經書傳記以為之解自此以
上固皆統論淮南王安叙離騷傳有與經義不合者爾
非謂屈原也兼亦無羿澆二姚與左氏不合之文而勰
考不精遂謂班孟堅謂屈平離騷不合於左氏則其失
也不待辨而可了矣或曰今王逸所注皆引左氏以釋
離騷曷為無向之不合者蓋淮南作傳之時皆以所識
有所增損所以廣異聞也如汲冢竹書紀年之類爾後
人以其與左氏乖刺遂削去之所以不見於世也惜哉
讀淮南子
淮南子文甚類荀子而引義推類則新序說苑之流其
間事實可用者甚衆晉魏以後諸人頗采取之藉使不
合於經猶當廣異聞也竊獨悲八公者深博識事如此
而不能脫王安於禍豈不能用其言耶將斯路之信艱
不可以智免也韓文有曰髮櫛而苖薅之蓋出於此然
薅作耨乃傳寫之誤當以韓文為正亂來余求是書十
五年至壬戌冬從蘇仁仲借得之始獲抄覽余憫古書
未見售於今之人未有鏤印者恐其散佚不全乃别加
裝禙而歸之
資純二州
种子端為余言資純二州産巴豆其樹合抱每秋後子
實因風損落溪谷者無數浸漬泉溜入於資水水傍之
人飲之者多癘瘧之疾死者益衆昔後漢胡廣本南陽
菊潭人夀八十餘蓋菊潭之側山菊叢生其潭水得菊
之滋液臭味飲之者往往老夀至於菊潭之人老者皆
八九十歲夫資純二州之民以其處資水之下而疾病
夭折南陽之民以其處菊潭之下而繁祉夀考嗚呼人
之處世能審處其下流則善矣
