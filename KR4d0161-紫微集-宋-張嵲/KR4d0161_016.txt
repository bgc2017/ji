紫微集卷十六宋張嵲撰
制
皇后曾祖邢允廸可特贈太傅制
勑昔鄧訓多所全活而信家之蒙福翁孺雖坐畏懦而
知後之有封歷選作合之祥必有流光之自睠吾外戚
何異昔人肆因大享之涓成爰舉納書之令典具官某
居鄉有孝謹之譽為吏有平允之稱顧順德之行雖勤
於沒世而為善之報不在於厥身遠逮孫曾來儀宸極
均釐廟澤既周浹於寰區恩隆外親可忽遺於泉壤九
原有識尚服予休可
故曾祖母李氏可特贈蜀國夫人制
勑朕稱秩明禋祼獻上及於始祖加惠臣庶追榮遠逮
於曾門有加戚畹之賢莫究愍書之贈顧其内助宜沛
湛恩具官某曾祖母某氏躬織紝之勤服圖史之訓靖
順之德風行於外姻淑均之和克成於内治積善有慶
爰集曾孫乃應俔天之休遂正皇孋之號即荆河之舊
壤荒汶蜀之大邦尚服休光永綏宗祏可
故曾祖母郭氏可特贈秦國夫人制
清姿玉潔令德蘭芬服女工之勤惟組紃之是事有婦
人之德非傅姆而不行深惟坤載之賢實式家齊之訓
顧合宫之竣事罄率土以蒙休豈無光榮慰彼泉壤其
易冀方之號遂荒秦土之封尚克欽承永綏胄嗣可
故祖邢宗賢可特贈太師制
勑朕將明禋於天地必先有事於宗祧鬷格在庭嘉奉
璋之有翼衮冕承祀歎元紞之莫供顧其大父之親可
後祭澤之及具官某祖某儒雅自奮少憑文吏之茵官
學知名晚從大夫之後德雖積而不耀慶既久而乃彰
儲祉發祥既已受神明之况布德施惠宜益隆肺腑之
恩位峻維垣寵加納禭併舉恤章之舊用綏邢氏之祧
可
故祖母侯氏可特贈韓國夫人制
勑朕定宗廟儀法隆竝侑之文下恩澤詔書舉追賁之
典既已徧於寰海豈或遺於外親爰推茂恩以廣祭澤
具官某故祖母某氏躬魚菽之祭恪謹於春秋服織紝
之勤不忘於旦暮居有佩環之節動無燕媠之容積茂
閫儀遂光奕葉笄珈象德既荒吴地之山河湯沐徙封
更啟韓侯之土宇尚歆令典相爾後人可
故父邢煥可特追封楚國公餘如故制
勑國家恩隆外親褒崇后父用漢家之故事或謂過元
舅之尊考春秋之舊文則當大紀侯之國豈有惠術之
布而遺左戚之良具官某故父某蔭藉高華資材畢給
初儀從列有論思獻替之稱晚建節旄頼固圉折衝之
略豈顧弛張之或異盖由文武之兼資夀止中身慶鍾
椒屋廟中之澤或下及於煇胞福祚之登顧莫先於肺
腑維垣峻寵遂冠於周行南國啟封更荒於賜履尚歆
渙渥永亢宗家可
故母熊氏可特贈魏國夫人制
勑朕追維代邸之舊孰先故劒之思雖荇菜之求本資
於窈窕而禕䄖之飾未及於深嚴念其母慈可無追賁
肆均享帝之福用廣漏泉之恩具官某故母某氏秉德
幽閒飭躬柔正奉順君子色不形於燕私輯和閨門言
不踰於閫䦱篤生令女實處中闈已正位於小君更啟
封於大國笄珈有耀湯沐增畬尚其淑靈歆承惠澤可
陳桷除修撰宫觀制
出守雄籓既聞報最退游真館力欲祈閒可無渥典之
頒以寵從臣之舊以爾氣和而裕器逹而閎早聯禁槖
之班荐剖竹符之任一麾邊壘兩歲班春方倚其卧治
之功而遽有奉身之請即琳館優閒之樂陞書林論譔
之華往體眷懷毋忘猷告
擬觀文殿大學士提舉江州太平觀制
賞罰不廢於國所以示懲勸之方春秋責備於賢所以
明褒貶之大我有成命庸昭至公揚於大庭以儆羣聽
具官奮身孤遠有志事為藴功名進取之圖厲邁往直
前之氣蚤策勲於廟社遂登冠於樞機旋以疇庸繼升
次輔内總百揆外制六師志求遂而忘力之未能功求
成而昧時之未可務專行於已意率弗用於衆謀裕中
國而撫四夷朕雖聞於爾志好戰功而輕百姓人久議
於汝為且列戍於淮濆以備防於江滸比者易置主帥
遷移師屯為謀不臧衆逃其上致封章之驟至豈衆怒
之能任一𤯝掩功雖非朕志為法受責在汝無難爰舉
憲章以明懲艾其解機衡之任往均恬逸之休猶加寵
名用全體貌嗚呼誦清人亡師之什宜高克之必奔考
采蘩用德之言或孟明之可赦雖爾身之在外諒報國
之未忘勉思令猷以圖晚蓋
李昉直龍圖閣宫觀制
延閣河圖之峻先皇奎畫之藏用待俊游時為異選以
爾禔身於學飾吏以儒入聯卿棘之班出領郡麾之寄
備宣勞效力丐優閒爰陞綠字之華勉徇真祠之請往
祗錫寵毋怠告猷
詹大方工部尚書制
總領衆務八座憲文昌之星疇若予工六官列起部之
長顧欲求賢而試可曷如任舊以視成具官悃愊無華
剛毅有立休著純明之譽亟躋清近之班騎省七人知
諫大夫彌縫之益烏臺五院肅中執法彈擊之威逮司
繕修克彰物采屢披封奏均佚籓符會稽方倚於買臣
宣室忽思於賈誼趣歸法從還秩冬卿惟器械之備歌
於詩而技巧之精紀於史皆述中興之美往圖率屬之
勤雅存定規寧俟多訓
工部尚書制
朕惟一人之身資百工所能甚備故六官之職任起部
以典五材因其技之苦良用考時之治否故周家復古
詩稱器械之修漢室中興史紀技能之飭疇咨練逹之
士以掌予之工正庶幾製作之善可追蹤於古人具官
某早以言揚中膺德選克勤小物驗於履屣之間能治
大官可語繩墨之外入參禁近屢有盡規出總州籓居
無秕政茲參稽於衆論俾進長於冬官爾其度奢儉之
中脩國家之用制器惟期於取具斂財無至於傷民若
虞舜之工尚克追於前哲廢司空之職當思戒於漢臣
懋修爾官無忘朕訓
刑部尚書制
朕惟政治視民而寬猛刑罰以世而重輕懼其不辜而
過及於善人故君子姑欲其寬若其能協於中不失有
罪則天下何嫌乎病昔以西漢承嬴秦網密之後人不
聊生故主父温舒建恤刑之議於世宗之朝東京承元
哀刑輕之餘人易犯法故梁統崔實立尚猛之論於中
興之際伊欲寬不失於廢法而嚴不至於傷恩必推明
恕之才寄予欽恤之任具官資材肅給學問淵深入侍
燕閒屢罄謀猷之告出居方面益聞課最之優以其經
明有威必能平亭於古誼以其文深無害必能悚懾於
吏姦方今廢亂之餘姦宄不禁得其情而勿喜其益務
於哀矜折其獄以片言尚無忘於明慎勿使臯蘇之美
獨為簡策之光往宿其官毋隳乃力
行御史中丞制
朕惟四海之大萬務之衆既任股肱之佐以相予裁决
庶政又置耳目之司以助予臨照百官不特紏繆繩愆
以肅清乎綱紀又將去煩宥善以競勸乎士心貴如鹽
梅之協同無取琴瑟之專一戮力以濟迄用有成而比
年以來士無特操俗不長厚或交私而順指或激訐以
釣名將振起於古風必諮諏於正士以爾具官某執德
彊毅秉心粹夷道誼足以格君心之非廉介足以立懦
夫之志匪利回而義疚不吐剛而茹柔使之丞御史之
嚴必能重風憲之地噫善人登用則朝廷自尊朕以謂
德之化人如麟鳳之服猛鷙威之肅物若虎豹之衛山
林其惟二事之兼足為羣吏之表往服朕命毋怠厥官
兵部尚書制
國家有四方之虞天未厭亂察五材之用誰能去兵是
用討軍實於閒暇之時脩武經於朝廷之上若根本強
固則威聲自振伊欲紀律脩明少長不犯雖統辟之任
屬之於主師而紀綱之振實自於中臺疇咨列位之良
俾為司武之長具官某以仁者而輔將相之謀以書生
而習軍旅之事久更要任鬱為名臣造膝從容每建治
安之策偃籓整暇寬予疆埸之虞會報政以造朝屬夏
官之虚位匪待一人之譽司予九伐之威考周之書司
馬掌邦甲兵之政騐詩之雅圻父為王爪牙之臣蓋古
列卿實當是任爾其宣明德義訓飭帥屯申警戎行奮
揚威武是惟任職汝則有辭
王勝為收復海州除正任觀察使制
朕十年生聚𨗳迎恢復之期千里折衝允頼神明之將
乃者遣偏師而薄伐陷堅壘以成功獻状既聞疇庸敢
後具官某忠誠許國騎射絶人結髮從戎功寖高於百
戰忘軀赴難勇常冠於萬夫顧彼孤城敢抗吾旅數門
闔而視暇氣已無前濡馬褐以救焚敵不及拒既掃金
湯之險致俘訊馘之多載嘉顯庸宜膺懋賞俾正觀風
之任上還宣化之章往體褒優益思奮勵
横行帶承宣觀察防禦制
朕惟國家世脩其德而狡敵日載其毒彼寇暴中國幾
於坑三十萬衆以痛秦父兄而朕閔餘民每思捐四千
戸封以慰趙子弟故德虐之分乃卒驗於天定之後而
忠義之士亦終遂其報國之圖可無褒優以勸義烈具
官某以沉毅之資行共用之勇出入行陣所向無前忠
勞國家始終不變果有功而自著知有志之必成觀獻
状之殊尤宜書勞於異等俾正任於横列且遥領於流
行其祗滿溢之恩更勵非常之報
岳雲為與番人接戰大獲勝捷除左武大夫遥
郡防禦使制
勑師以勝歸策勲於廟禮也若夫成功行封猶有遺者
何以為勞臣之勸哉具官某大帥之子能以勇聞比從
偏師親與敵角刈旗斬將厥功為多顯賞未行殊非國
典其陞庸於横列且遥領於捍防益務忠勤無堕乃力
可
王德田師中為張俊提統前去應援順昌府及
收復宿亳州並除正任承宣使制
勑比遣大將往修封疆立功而還具以状獻宜攽書命
用奬勞能具官某等拔自鴈行居多誕節知勇自見屢
收不戰之功果毅敢前若踐無人之境逮茲一出遂以
勝歸具正任於承流以耀明於武略尚圖來效期稱國
恩可
范沖為臣寮上言禀傾邪之資肆貪墨之行落
職依舊宫觀制
勑朕進拔人才以為侍從冀收其用也而功效不著隠
匿暴陳猶務優容以蒙其過至於責言來上復何敢私
具官某名臣之子趨操不端早交結於左貂信蹤跡之
詭秘晚依附於時宰通權顧之金錢欺愚自同於今人
考行難逃於清議姑從末減俾麗寬科其鐫延閣之華
尚食真祠之奉毋忘念舊以重悔尤可
王居正為臣寮上言天資凶悍學術迂䟱好文
姦言以欺世俗落職依舊宮觀制
勅某迂䟱自任惡戾為資依倚權臣公肆豪奪暴妾其
耦不以仁恩驕縦恣睢好行凶德顧造行之若此豈清
議之可逃尚矜重劾之加姑俾寬科之麗其鐫華於延
閣仍受禀於真祠祗服明恩無忘念咎可
劉岑為臣寮上言先次落職與宫觀令於隣近
建昌軍聽候指揮制
勑朕愛惜民力深戒妄費故掖庭無見親之賜近習無
非時之錫欲廸在位率由儉德以寬元元衣食之奉焉
具官某為吾近臣職司牧養所為不度施予自恣斬艾
民力所至為空責言來上良用慨然姑鐫延閣之華尚
食奉祠之禄俾居旁近以聽有司民政所關朕不得而
私也
范直言為臣寮上言落職與遠小監當制
勑頃者臺臣言爾甚醜朕越拘攣之議不汝瑕疵起於
棄廢之中擢之居卿之列甚厚而不圖報稱顧乃選愞
畏避便文自營何其無竭節首公之義乎責言荐至殊
乖委任若置不問何以使人其免所居之官兼鐫寓直
之職宥汝以遠往其思愆筦庫雖卑尚食廪禄吾之遇
汝不為無恩也
霍蠡為擅離職守及收饋送特落職令吏部與
監當差遣其饋送歸還
勑吏之交通貨賂與夫畔官離次皆部使者所當謹察
而舉法也顧乃身自犯之復何頼焉爾頃從閒廢擢備
外臺奉使失指一至於是其鐫職於内閣且左官於筦
庫以示懲創益思念咎毋貳其尤朕之於人亦不終棄
爾尚勉之可
梁揚祖為措置擒捕虔吉州盗賊今已盡静除
顯謨閣學士制
勑潢池詰盗既收方面之功循吏著稱宜用增秩之典
載之盟府行以贊書具官某蔭藉高華材資畢給初從
行於天下居多負絏之勞逮法從於甘泉益振侍臣之
譽深通明於吏理克紹續於家聲睠此江西久離宼攘
吏唯憂於坐課但肆謾言賊率用於文降未嘗自出爰
資敏政輔以兵威取彼凶渠破其姦槖里閭安堵枹鼓
稀鳴曾無旬歲之間盡去積年之害載嘉獻状宜賁恩
章升華學士之班增重价籓之寄令行禁止既嚴連帥
之威稜俗易風移尚慕古人之條教益殫夙夜以惠黎
蒸可
陳桷韓世忠奏為與金牌郎君迎敵自淮陽城
下差委去湖陵千秋同共措置逐次獲捷欲乞
除落過其元帶貼職詳察施行奉旨右朝請大
夫參謀官依舊右文殿修撰制
勑憺威於境固資閫外之良揆策於軍亦頼幕中之彦
爾頃詒吏議名在刑書荐歷歲時既從昭雪逮此偏師
之出具宣贊畫之勞宜還論譔之華以示褒優之渥尚
殫夙夜益茂遠圖可
宋萬年為金人侵犯紏集軍馬竭力保捍敦減
過官依舊給還仍差擢知慶陽軍府兼主管經
略安撫司公事節制鄜延環慶路軍馬換給仍
陞除直顯謨閣制
朕惟強敵入宼自非智者獻謀勇者出力以逆折其鋒
曷能有濟哉爾奮身儒學擢任邊𤨏紏合義旅為國保
民大帥上功三復嘉歎陞華延閣用勸忠勤尚懋爾圖
以底成績
小使臣帶閤門祗候制
朕惟陜服河外淪陷積年忠義之徒未嘗忘漢果俟可
為之會皆立昭明之功覽獻状之沓來顧疇庸之可後
俾進秩於武列且庀職於九閽益厲爾圖嗣膺褒陟
牛霆為措置捍禦賊馬保守宿州備見宣力忠
義可嘉特除閤門祗候兼殿前司選鋒軍將官
依舊添差宿州兵馬鈐轄純制本州管内諸山
寨鄉義民兵制
勑符離今最被邊密邇仇讐為朝夕釋憾之地朕念其
餘民不忘日夜爾能紏合義旅全父兄之親見忠勇之
節可無寵奬以厲其餘俾庀職於九閽兼將屯於七萃
益思奮發嗣有褒陞可
正使帶團練刺史閤門宣贊舍人制
士夫所重者節義國家所恃者人心懷節義以立功名
其何不濟因人心而圖恢復亦將庶幾覽觀獻状之來
殊契予衷之素其敷贊命以勸勞勤爾等拔從行伍之
中深明逆順之理秉心忠壮立義不侵遂厲良圖以有
殊績其貫秩於諸使仍遥領於兵團祗服官榮嗣有褒
陟
給事中制
朕欲發號施令舉皆得百姓之和亦惟論議之臣有以
補官政之闕東臺𤨏闥出納是司與其已行而病民孰
若未行而錯議苟愆令之盡舍則善治以何難思得其
人付之此職以爾具官某稱道不倦守學彌惇通逹古
今之宜練習兵民之故封駁之任僉曰汝宜爾其審朝
廷命令之否臧察有司請事之當否以同異相濟於省
戸之内俾德澤遍及於海隅之間思業其官無廢朕命
趙不棄知臨安府制
王畿之畫千里京邑之宅四方朕於駐蹕之區視若上
都之重擇守有同於尹正疇咨慎簡於賢材具官某屬
藉之英幹局之敏荐更事任備著勞能江左九州斡漕
臺而佐國坤維萬里覈軍餉以寬民趣歸亞卿之班亟
寘從臣之列顧冬官營繕未究設施之長惟天府浩穰
政須彈壓之治用擢陞於次對仍兼率乎十連使缿筩
屏於姦蹤而桴鼓徹於盗警與古無愧則予汝嘉
張澄知襄陽府制
襄陽鄢郢之北門禹貢荆湖之南境膏腴沃野脣齒重
湖朕思求侍從之良以穆蕃宣之寄頒我寬詔協於疇
咨具官某智警而明氣和而裕聯清班於八座有𨗳節
之四騏久持橐於禁塗屢攬麾於名郡自游真館簡在
沖懷念償麥之風可鍳於昔賢而澆瓜之好宜敦於邊
壘往莅一麾之守兼分十國之連載剖籓符固吾疆圉
勉圖後效祗副寵光
汪召嗣知潼川府制
具官某朕思民丙夜欲其田里之安擇守坤維付以籓
宣之任以爾緣飾吏事通逹民情紆郡紱以拊綏有嘉
惠術馳使軺而將漕克著賢勞眷言梓潼遠在劔蜀往
布惟良之政庶分廼顧之憂勉服訓言益圖報效
張逵為男中孚奏先父逵於靖康二年勤王殺
敗金兵又隨觧潜應援太原奮不顧死遂至戰
沒特加贈開府儀同三司制
朕嘉致果之烈而高勇爵之科悲死事之臣而厚飾終
之典其有紓忠疆埸隕命戎行未加隠恤之恩曷盡褒
崇之意具官某禀山西之鷙勇襲將種之餘風貫總韜
鈐便習騎射早繇疾戰屢多傳校之功遂以勇聞累賜
上聞之爵乃眷靖康之末嘗興奔命之師逮戰南關頗
聞嘉績至解圍於大鹵倏遭難於顔行尋王室之方騷
致遺忠之未錄茲由冡嗣具列前勞深慨予衷遂疏恤
典俾視儀於三事用追賁於九原
翰林學士制
司訓告於嚴近期以鼓動四方備顧問於燕閒期以彌
縫庶政自非學業之茂兼討論潤色之工智慮之深通
國家表裏之要則何以重高門之地稱内相之名具官
某有太叔之文而行之以敏有叔向之智而濟之以通
中外踐更風望彌劭雍容諷議補益洪多掌誥西垣綽
有除書之譽縯綸鼇禁益觀掌制之工方今國家多虞
機務至重聘問交於隣國號令逹於四方式資深厚之
文形予惻怛之意庶幾河東之癃老扶杖而往聽河北
之悍卒感泣以革心若夫辭令之修賢於甲兵之用故
子産戎服將事文伯不能詰孔子則謂其文辭為功壊
垣納車趙孟不敢犯孔子則謂其諸侯是頼古之立國
夫豈一端勉思昔人以稱朕命
