紫微集卷一宋張嵲撰
賦
梅花賦
潘騎省之植花氛氲河縣桓司馬之種柳依依漢南未
若兹梅之峻潔遠自託於層巖格侔蕙茝志傲冰霜青
枝瘦而依蔭亂蘂繁而向陽風披逸態月射孤光挺出
塵之絶艷吐超世之竒香若乃遠壑冰消疎林雪後沙
村迥而日晚石澗淺而寒溜臨山徑之欹危出茅簷之
左右或芬敷而盛發或伶俜而欲瘦或含葩而未吐或
噴蘂而競秀其高者如舉其低者如墜其疎者如刻其
密者如綴其素者如愁其絳者如醉傾日而煦者如笑
迎風而靡者如愧覩節物之芳華亂鄉愁於晚歲懷故
園之春色惟兹花之頗類嗟物是而人非閔節同而時
異矧昔壮而今老復前豐而後悴攀柔條而未折嗅青
蘂而墮淚悲憔悴於荒山惜賞心之莫會如志士之陸
沉亦何為乎此世羌欲去而還止步落英而徙倚眷孤
芳之信姱諒瑶華之莫比故知國香服媚非獨燕姞之
幽蘭珍樹瓏璁未下唐昌之玉蘂
中秋賦
陳王之客元瑜從軍吴會季重出宰朝歌寂寥觀臺賓
從頓寡時當仲秋積雨新霽烟消廣厦步蘭路而逶迤
美西園之清夜悵别遠而會稀感時遷而物化乃設醴
以命賓躋凌風之累榭中置以後酒酣耳熱顧公幹而
謂之曰今兹野有鳴鶴天絶歸雲丹楓微脱白鴈初賓
望舒曜夜而迥徹六合清朗而無塵兹遊樂乎盍為寡
人賦之公幹乃執簡而言曰臣生居東國少遭喪亂幸
值明時簉跡賓館臣聞豳籥迎寒遠載於周典乘查上
泝近傳於漢臣臞仙則採露於栢杪吴士則觀潮於水
濱信白藏之令月盖西陸之佳辰也于時天宇正碧凉
夜方永曕東峯之朣朧見素輝之初引斜漢淡而茫茫
列宿疎而烱烱白露泫而晶熒回潭澄而遠鏡翫老蚌
之含胎驚棲禽之不定俄而隨珠委曜趙璧舒光羣峯
變縞曠野凝霜映林岫以玲瓏射榱甍而焜煌散珠樹
之清樾瑩美人之明璫於是停妙舞息繁吹聆清籟於
林表聽胡笳於空外望桂影而凝情睇澄輝而佇思悵
冰輪之既滿諒無遠而不燭照思婦之高樓鑑幽人於
空谷光出塞而漫漫影流波而煜煜乃有負羽少年懷
才滯史對絶景而恨結悲故鄉而心死况乎操琴多雍
門之意琵琶有出塞之聲征衣搗而未寄戍卒去而將
行朋友散兮山海隔音書絶兮雁無憑於斯夕也望千
里之素魄緘萬恨於幽情莫不言將發而氣塞語未終
而涕零者矣於是德祖聞之傷懷慷慨泣下歔欷含毫
奮筆而為明月之詩曰秋氣高兮桂魄圓風泠泠兮露
團團歲將暮兮蘭菊芳思佳人兮天一方照蘭殿兮映
綺羅呈激楚兮發陽阿人生宴樂兮孰知其他公幹乃
跪而言曰夫古人以宴安為酖毒沉湎為至戒今流連
長夜絲竹繁會載號載呶蜩螗羹沸何吾子之賦獨無
盡規之義乎乃歌曰酒既酣兮夜既闌管停吹兮絲罷
彈長袖拂面為君歡願公子兮保歲寒輔明主兮寰宇
安翫清輝兮復年歡陳王於是歛袵謝客三復至言永
以為則
夀賦(并序)
竊以某官以仲冬初五日降誕仲冬者一陽復之時也
五者大中之位也至陽所以伏羣隂彼夷狄者中國之
隂也大中所以距頗邪頗邪者小人之謂也天將以公
攘戎狄而退小人其兆既存矣謹按洪範惟皇之極歛
時五福用敷錫厥庶民由是觀之自天子至庶人大中
既建則五福從之其為福莫大於此者謹成古賦一首
以申其義且致善祝之意云爾歲強圉赤奮若兮仲冬
皇極實生偉人兮以佐王國稟正陽之貞性兮資大中
之妙質宜博蹇而修姱兮好是正直挺濯濯之瑰姿兮
角犀豐盈偉視瞻之英發兮進退齊平事紛至而畢應
兮刃新發硎衷豁逹而不忌兮一毫莫攖抗逸氣而無
前兮雲夢可吞進羣士而下之兮言色惟温視寇氛猶
一决兮抗志不羣誓一掃而平之兮歸報天閽宜公宜
侯兮夾輔大君銘功鼎鐘兮畫像麒麟原建子之令月
兮一陽來復考皇極於元日兮大中斯得惟一陽復而
中建兮羣隂伏而頗僻銷中國強而君子進兮可驗其
由願公攘戎狄兮勿速勿亟去小人兮勿二勿惑修德
政而繕甲兵兮戎醜自懷進廉直而退貪佞兮君子大
來戎狄攘而小人去考休徵兮五福是具膺公衮兮踐
槐序間兩社兮為王室輔原厥初之畀付兮諒非偶然
雖公德之既懋兮尚祈勉旃秉德不忘兮奉以周旋繁
祉優裕兮安樂延年下吏獻言永矢弗諼
續囚山賦(并序)
余居山二年汲汲鮮况讀柳先生囚山賦因嘆曰旡桎
梏而獨居于人之地真囚也或曰柳先生得罪於時放
逐湘南欲去不可故云今子非得罪居此其去也顧不
在子耶余曰子厚之所為囚者人也其不可去者罪也
余之所謂囚者天也其不可去者勢也客未解作賦以
曉之因命之曰續囚山賦其辭曰環麋庸其幾里兮中
間櫛比乎山丘如疾風之過鉅海兮翠濤競起而漂浮
窘束偪仄紛以回互兮氣壅結而不流産毒孕怪兮土
風殊異乎中州陂陁綿亘若圜土兮草樹鬱叢棘之相
樛仰天俯地了不見其隆寬兮懷壹鬱而增憂嗟余生
之不辰兮偶託跡而淹留何懷安而不去兮乃獨堪此
牢愁豈不樂通都之是處兮與羣俊而遨遊顧世路方
險絶兮羊腸莫之與侔風波蕩潏兮行客沉舟讒口听
听兮又將&KR0757;彼戈矛余雖厭是而欲往兮復懾讋而更
休明方夷而未融兮時方剥而未賁忍尤而攘垢兮甘
作山之孤囚
憎雨賦
皇天不容於昭明兮白日不容於顯融惡堪輿之清朗
兮好雲霓之晻靄反明以為暗兮變晝而作夜莽惛惛
而不可訊兮誰為此者豈造物之固然兮將羣隂之所
為苟大鈞之若是兮吾將排閶闔而問之建列宿以為
旌兮召豐隆以為御令祝融使先驅兮歷元冥而問故
命蓐收司刑兮臯陶為理囚屏翳於雷淵兮制飛電而
誅虹蜺聞羲御之將駕兮吾將懷椒糈而要之皇天反
其明兮后土無所汚望舒承夜兮昏與明其代序卷此
志而弗抒兮吾猶窮困乎此時也將冥行以問塗兮又
何以為此態也
四言詩
紹興中興上復古詩(并序)
臣嵲昧死再拜臣伏觀皇帝陛下以天明地德紹覆載
之功迎善氣啓興運繼統業拯民命撥衰亂致大定自
天地剖判以後書契以來中興復古之君比德較功莫
有望其彷彿者初龍翔於王室始騷之時撫運於炎正
中微之日豺狼縱横羣盜滿野志存民命好生諱殺惟
務聳德以變其野心兢兢業業惟孝是圖惟親是念卑
宫室之奉省嬪御之幸惡衣菲食早朝而晏罷以徼上
帝之衷乃臨御之九年起大丞相太師益國公秦檜於
閒廢之中明年復相之與之共圖中興之事君臣一德
如魚之有水聲音之相和鹽梅之相濟不動聲氣而神
化密運天下莫可測知至於聖孝日躋是崇是贊所以
感通庶類逆釐三神者雖夫婦之愚咸知其有善應矣
是以内之則盭夫悍將頫首聽命而無項領之虞遠之
則惡吏姦氓勉於承化而無凌犯之變風移而益淳刑
輕而幾措於以風德於遠方而異類為之革面逹孝於
絶黨而敵國為之改圖初年而和議定兵革息孝德之
始驗也嗣歲而梓宫至母后歸孝德之成功也于以示
天下則何人不勸于以致治功則何事不成於是釐舉
嘉義以餙至治凡稽古禮文之事以次貫行郁郁之皇
文丕天之大律所以耀德於廣遠而新民之視聽者不
可勝載臣不敢毛舉庶事姑摭其大者言之奉太母於
慈寧極天下之養盡家人之禮至孝也選淑德孋皇極
正人倫而厚風俗至德也建立太學萃英俊以流德化
知本也新圖書之府嚴求書之令廣聞見以務博儲人
材以待用右文也行鄉飲於郡邑以班序顛毛崇化也
正經界於阡陌以平均賦入䘏民也至于愛民力矜物
命節誕彌之宴足以示慈惠而已而不以侈靡為尚盛
德之事於是備矣此獨致盡於人事者耳若夫崇壇壝
之制靖籩豆之列純犧牲之奉嚴玉帛之陳所以致禮
於天地也飭祖廟以崇宗祏之奉建原廟以謹衣冠之
游日祭月祀共事無爽所以致孝于祖考也上稽漢制
下考本朝築宫修祀以奉太乙為民也耕千畝以勸民
謹三推以率之敦本致力莫不競勸勤民事也瑞乙始
至帶韣而祠莞簟效祥錫美有緒所以謹國本也先成
民而後致力於神上下服媚神人胥悦由是豐年屢應
田穀睦熟瑞物狎至符况沓來固其所也若是而瘖無
歌詩布宣令德以昭示來世則秉筆之士何以避辟自
昔中興之主如夏康周宣漢之世祖唐之憲宗咸用干
戈以復故業或功成于一面事至微𦕈而當時綴文之
士猶且作為歌詩以稱頌功業以垂後世而况我宋中
興皇帝陛下得賢聖之佐成昭明之業而不被之聲詩
薦之郊廟協聲依詠以樂和平汗青書策以示得意使
後世何稽焉臣雖固陋日嘗以文字從詞臣之後深恐
徒老于外無片言以歌詠盛德成功少佐聖治之光明
臣終且不暝用是輒忘其蕪累再拜稽首而為是詩其
詞有曰天監我宋受命以人咋為亂階以啓聖人皇帝
嗣位其仁如春萬邦欣載共惟帝臣垂衣高拱惟務儉
勤䘏民不怠懋穡勸分卑宫勿飾服御無文膳食取具
不羞庶珍内官弗備簡御嬙嬪抑損戚畹登崇搢紳吏
除苛繞獄去放分刑罰不試號令不頻旰食宵衣導率
以身行之期年天下歸仁皇帝躬行過於堯禹如天不
言乃帝之所内資稟命外須訓撫不有相賢孰資察補
天舍其衷遺之碩輔實惟舊臣乃吾肱股昔以夢求今
以德錯皇帝曰咨惟予與汝我唱而和無或疑阻如手
如臂如心如膂如彼事神汝為椒糈如彼琴瑟相待戞
拊相臣受命于帝其訓敢憚夙宵以圖淑問衣不及帶
冠不暇正内事撫摩外修好聘忍尤攘紛徂惟求定皇
帝之孝克邁帝舜相臣佐之兹惟無競上感穹昊下格
殊隣以暴為恩易頑以馴母后既歸東朝侍御天下載
歡若饑得哺天子躬儉惟親是豐未明求衣朝長樂宫
禮備家人養以天下先意承旨事無違者天子行孝天
下承風胥訓胥效比屋可封乃建中宫以母四海詩首
關雎易稱中饋天子之尊亦資内助上奉慈顔下式寰
宇事親底豫化民致和始於壼閾邦國是訛太學肇建
四方是極增博士員導以經術有來英髦充牣上京三
年大比以考其成異時之用維公維卿石渠廣内圖書
之淵羽陵之蠧斷簡之編是息是游英俊在焉逸羣之
彦比跡卿雲懷材待問發聞揚芬馳騁古今上下典墳
考正律度是為景鍾導和殖財國用以豐不窕不槬咸
中典刑有渙其章上公是銘兹器惟則允為國經德爵
之亞莫尚惟齒班序顛毛以為民紀鄉飲既行郡邑是
遵洙泗之風無復齗齗井田既壞民困劫假乃正經界
以實多寡賦入既均貧富不病非上䘏之孰拯其命誕
彌之節式宴示慈樂不計費孰敢節之皇帝曰咨費財
無藝親降德音以禁肆侈天下歡然稱盛德事匪帝命
之臣子曷議著之令甲付之史官永永萬年無或敢干
人事既洽惟神是事于廟于郊各盡其禮其郊維何蕆
事圜丘帝御六龍冕十二旒既新宫架既備禮服有潔
其牲有温其玉合袪天地侑以祖考樂奏六變其音肆
好問誰相祀實維上公登降跪起有肅其容天地並况
瑞物來下天子萬年以有神嘏其廟維何可以觀德德
盛不祧祀事不忒祖廟既飭旅楹有閑原廟繼作以游
衣冠若節春秋皇帝戾止薦獻有容祖考咸喜禮成而
退祗奉不凟天子萬年永綏遐福天神貴者莫尊太一
置祠為民其宫有洫既倣謬忌道開八通皇帝臨饗威
神是崇天人相際福禄攸同國南千畝是為帝籍天子
肇祀以祈黍稷我黍與與我稷翼翼以享以祀以為民
食福禄綏之萬世無斁乃營吉壤肇建高禖何以歆之
帝德不回瑞乙既至后率所御以弗以祈有秩斯祜千
億之祥兆於帝武天錫皇帝聖欽不遲事神保民以莫
不祗上帝臨之云何以報維年屢豐諸福是效非維豐
之又布濩之東西北南咸錫予之稼茂於野粟積于倉
禮義興行民俗以臧桴鼓不鳴獄訟衰息人有盖藏道
無捐瘠和氣所蒸化為瑞物甘露零庭近在郊邑有木
呈祥合枝共柢考傳驗符遠人不貳或剖其中自然成
文太平是告希代莫聞豐年屢應衆瑞應圖皇帝謙恭
不以自居圖回庶事益慎厥初君臣相戒可否吁俞政
過三代言成典謨歷選后辟前載所無在昔中興周漢
二宣夏康商宗漢祖晉元咸用干戈配天祀夏其臣歌
頌或列于雅方之皇帝爝火太陽顧無歌詩垂世用光
詞臣伏罪無以塞責誰其詩之以佐皇德下臣張嵲過
不自揆日官西掖待罪文字敢頌厥美以贊后功江漢
崧高不足比隆
紹興聖孝感通詩(并序)
臣嵲昧死再拜臣恭覩皇帝陛下嗣位於炎正中微之
初因衰激極導迎善氣數年之後天有還形羣盜衰息
疆埸少安民人接龢年穀豐熟唯是除戎警備之事日
日以振將疆卒武人有奮心舉而并勍敵復故地宜如
竈上掃除而方且詔封疆之臣無得妄動敵來則禦之
去則已曰南北等吾赤子也勿以深入多殺為右始也
淺陋不望清光之臣倀倀然率不喻聖意所謂下臣嵲
輒不自揆竊迹行事而加深思焉若有得其解於萬分
者盖敵固吾仇也而二聖大母在焉顧可投鼠而不忌
器乎或問臣曰桃應問孟子曰舜為天子臯陶為士瞽
瞍殺人則如之何孟子曰執之而已矣然則舜不禁歟
曰夫舜惡得而禁之夫有所受之也然則舜如之何曰
舜視棄天下猶棄敝屣也竊負而逃遵海而處終身訢
然樂而忘天下然則孟子之說非歟曰此殆非賢聖之
言意羣弟子之失其傳焉耳夫舜聖人之以孝聞者也
使其以受堯之重既不能庇其親而執之又不能終其
所畀付而去之是兩失也如是曷以聖為凡六經之作
所以為範於後世然今之所載者常道而變故之來也
無窮設有遭非常之變而不能得聖人之意於文字之
表曷能曲有所暢乎仰惟皇帝陛下嗣服以來内之所
以治戎事理邊疆常若寇至而不少解者致重於宗廟
也外之所以不以并敵戰勝為武而率以柔道懷服獷
悍者致保於君親也在於重宗廟至義也保君親至孝
也其視孟子之說不亦兩得乎於是孝至而益加義立
而增修措之天地而神明協其應施之蠻貉而盭夫易
其慮紹興辛酉金人來告和且許以先帝梓宫歸于我
别命貴臣奉太母輿衛以歸其明年八月某甲子皇太
后至於行在所前至一日皇帝備法駕率羣臣奉迎於
郊舍之外于時天地緼豫日景清明臣民歡虞和氣洋
溢讙聲所暨川嶽振蕩其明日乃歸于長樂宫於是卿
士庶人歎息忭躍遠邇一辭咸曰皇皇乎丕天之盛事
自天地剖判以來未嘗有也向非皇帝陛下自得聖人
之意於六經之所不載且有同德之臣以輔其治何以
至於是哉自今以往天下之學者始知忠孝有兩全之
道仁義無偏厚之失向使衛輒聞之必不假王父之命
而有距父之事漢祖聞之必不以就天下之故而肆分
羹之言軼乎千世之上固已合符六經垂之萬世之統
可以軌範來葉非聖上其孰能之斯舉也君子書之以
襲經辯士語之以稱博推而行之可以馴至於聖域詩而
陳之可以淪浹於性情士生斯時獲覩凌風絶輝而不
動於耳目不發於文辭以稱頌盛德顧視曩哲不亦恧
乎臣不佞嘗以文字待罪詞掖雖獲戾屏居側聆慶會
情發於中不能以淺陋自巳敢再拜稽首而為之詩曰
宋有天下逮乎八世猛敵横生侵欲不忌堯湯水旱文
景菑異數則使然豈人攸塈皇帝承統甚武且仁内銷
姦孽外備殊鄰濅明濅昌師武臣力抵掌含怒日思奮
殛皇帝曰咨咨女將臣慎守疆埸以保吾民敵來則禦
折北勿追姑修吾德以待所歸人亦有言投鼠忌器矧
彼狡焉吾親是質彼兵攸恃我則德攻靡以歲月徼天
之衷彼雖剛戾不可擾馴我視其欲以舒吾仁始我有
衆公卿庶士謂彼悍驕庸知德義苟有誠信金石為開
豚魚之孚惟道之懷有唐睿真亟詔求訪惻怛之誠寧
甘百誷皇帝曰咨予由是心彼雖我詐我惟爾忱孝悌
之至神明可通惟彼不信天誘其衷行人是來言棄舊
惡我奉慈母歸御長樂八月甲子至行在所天子在所
天子郊迎其從如雨老稚仰觀踴躍呼舞卿士相趨肅
穆傴僂天地感通發祥頽祉卿雲鬱興輪囷離詭屏翳
不驚川后静波雲飛淵泳讙聲相和玉虬沛艾芝盖穹
崇千乘雷動萬騎風從天子是侍如長樂宫渤澥為杯
華嵩為豆舉烽行炙撞鐘命酒既勞王爵下逮奔走萬
歲稱觴獻太母夀敷天之慶周浹寰宇薄海内外無或
失所皇帝之孝振古曷遇睿算無疆永作民主人無疾
癘田多稷黍兵革不試四夷欵附太母萬年康疆燕豫
皇帝之孝莫與比德錫羡無疆子孫千億莞簟發祥開
統拓迹嶷嶷岐岐詵詵翼翼有綠其車有赤其舄太母
萬年含飴燕息始歸太母小大具疑謂將我廷胡寧以
歸皇帝之孝先定不易爰有廷臣協比我德有贊其决
無貳其心指期待蔇天實我臨曾無愆素歸御愔愔凡
是讙囂盡為歌吟天錫皇帝示將保定太平之休繄此
其證際天所覆咸為我土含識之倫我籍斯附充入舊
貫天臨萬方子子孫孫永世克昌
