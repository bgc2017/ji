紫微集卷二十六宋張嵲撰
奏狀
代宰執乞罷免状
臣等伏以愆陽為灾將害嘉榖走望禱祈不愛牲幣已
彌浹旬未獲休應上詒陛下焦勞閔雨之慮下使望歲
之民凛凛然有溝壑之憂載循召灾之由皆緣臣等輔
相失職無嘉績以厭神心多秕政以産民怨積此罪戾
以奸隂陽之和晝夜深維寔難自恕伏望特降睿旨將
臣等速賜罷黜竝置嚴科以彰失職之咎庸以厭塞神
人召致和氣庶幾感不踰於旋日應或在於崇朝易荒
以稔可救元元垂殆之命取進止
第二状
臣等比緣旱灾已極禱雨未應嘗具劄子乞降睿旨將
臣等並賜罷黜置之嚴科仰蒙聖慈未賜放斥而數日
以来陽光熾烈雲漢倬然高仰之田已就焦槁農夫咨
怨於野民黎謗讟於道臣等職在爕調而挺灾及此四
面之責顧安所逃臣聞古者效官各施其任雖抱關隸
圉之臣一日失職刑在司寇有不可辭而况臣等處百
僚之右任天下之憂而使隂陽隔并灾沴若此而乃徒
恃恩貸不即罪辜將何以表率其官彰德懲過若不早
賜罷免昭示憲法則不獨臣等有竊禄固位之罪亦恐
仰累陛下皇極正直之德伏乞早垂睿斷檢會前奏速
賜施行取進止
第三状
臣等比以旱暵致灾時澤未效兩具劄子乞賜罷黜失
職罪大雖已竭于忱誠全度恩深猶未垂於譴責朝夕
惴懼若無所容竊嘗深惟陛下所以函容臣等之意不
過以罪已責躬為帝王之盛事而水旱免相乃後世之
虚文且以天灾流行方隅代有豐凶有數不必一切歸
咎用事之臣而已臣等竊以為主憂臣辱自古不易之
言今陛下以灾沴之故焦勞夙夜降食自損而臣等乃
偃然居位何以自安戮辱之地蓋其職分也臣等又聞
人事無憾而後水旱之變乃可歸於時數方今賦斂煩
重刑政放紛所以動怨讟於民者不可勝原天降灾沴
固其所也若不加罪臣等則恐無以上塞天譴下慰人
心伏惟陛下廣愛無偏必不私此二三具臣而忽億兆
嗸嗸之望若臣等譴黜之後時和而歲定則是臣等雖
被罪罰猶為有益於國也伏望睿明于朝夕之間奮發
宸斷速賜放斥庶幾膏澤旋應向枯之苖猶尚可救過
此一二日間臣等雖萬被罪誅無益也再三之凟辭窮
於此懇廹之禱得請是期無任慚惕震懼隕越待罪之
至取進止
八月一日視朝轉對奏状
臣仰惟陛下臨御海㝢加惠斯民於刑獄之事每軫聖
念固嘗親灑宸翰賜欽恤之詔以訓憲臣近又申勑有
司責日月之限以决滯獄好生之德同符唐虞致治之
美屡空囹圄此蓋睿心推仁誠意格物之效也然刑猶
未能盡措者由郡縣之間官之見任者苛察以為明賕
賂以市獄枝蔓牽連化一為百若其昏懦則又甚焉此
其弊一也吏之放停者失志以怨誹伺事以持脅詭其
名諜以害良善此其弊二也官之不職固有常罪吏之
誣告亦存定法臣猶有言者欲望陛下明勑監司申嚴
失按之科徧委州縣籍記放停之吏遇其身與教其他
人妄起訟訴者重加之罪此亦清刑之原庶有禆乎
状
與劉待制状
契勘某昨日蒙台諭嘗荐某于丞相丞相以某去春獻
書富平之役責丞相以不死某聞之震恐冰炭交懷伏
念某雖無状然粗有知識又不病狂易豈不知勝負兵
家之常事而乃遽有此請邪獨以往年數得進見丞相
蒙不以衆人見遇私心實願知于門下不幸西師小衂
遂奮不顧獻言以謂丞相有安社稷之大功其所欲全
者名節耳乞丞相上表待罪請朝廷别選大臣以自代
丞相他日還朝更為天子將兵于他方求孟明荀林父
之後效以蓋前事庶幾于大臣去就之節使人無可議
者萬一先致人言而後有請則為後事矣至于書中引
用楚子玉子重事實為太過然主意本不在此但借此
以感悟丞相舍此别無他意某以出位而言未信而諫
則無所逃罪兼丞相方廣開言路借使某言不當丞相
猶當容之若以宰輔而怒匹夫懼者衆矣竊念某衰單
羈孤之人始欲以此納忠于丞相而卒以獲罪曉夕惴
懼不知所為伏望台慈鍳某悃愊為丞相委曲一言使
鈞意釋然庶幾稍敢仕進求斗升之禄以飬老母得不
失所于異鄉真骨肉之賜須至陳禀者
某往以狂妄得過丞相自是遂以言為戒昨蒙台造收
置幕中飽食無治事且日月寖久恐懼少間無所用心
竊好為迂闊之思輙敢私獻于門下某觀桑仲自比年
與王金州交兵之後結怨已深桑仲雖數敗于王金州
其所殺獲不啻數萬計而金州之所損蓋亦十二三雖
為桑仲之兵者皆從賊之人然究其初亦朝廷之赤子
也驅之使前勢不得已其不當前用命則死于殺戮苟
當前用命則死于軍陣進退等死也使王金州不勝敵
則金州之死亡者固朝廷之民也使其勝桑仲則死亡
者亦朝廷之民也蕞爾狂寇與天子之吏争一日之勝
左右殘害吾民若不乘其機會而稍解其紛竊恐兩地
之民肝腦塗地日朘月削將至于盡而已也昨桑仲既
死而李横繼之比聞偽齊以節度使誘横横不受執其
使而歸之于行朝則其忠義可錄矣今宣撫使司若以
其忠義可錄而使王金州與之解仇結好則怨讎已深
必不可解若宣使遣人撫定之且喻使今後不復入寇
金房間則又恐小人懷一朝之忿雖令之未必有聽也
為今之計自非有朝廷之命使與王金州相遠則兵連
禍結不知何時而已也某願待制言于相府相府言于
朝廷乘李横不受偽齊之命忠義可錄之人特遣使命
以一觀察或承宣使命之其下偏禆各以次受一近上
職名優加奬厲使之提所部兵赴行在俟至中路别降
指揮選一穏便州軍令駐劄如此是不血刃而得荆州
與濱漢諸州也某以謂荆州有三利焉強敵既去之後
可以營田漢濱使殺戮之餘民得以歸業四方之流冗
得以就食其利一也屯兵積榖于中廬南漳山中阻漢
水以遏偽齊侵軼之患其利二也據上游之勢控荆門
虎牙之險扼三峡興山之要使瞿唐而上永有奠枕之
安其利三也某家世漢上漢上之田膏腴衍沃一望千
里某往年嘗以營田說獻丞相頗納用之中遭䜛人中
傷遂不復施行比年以来諸處榖價翔貴流民無所仰
食昨入川見利䕫兩路及聞東西二川地狭民貧四方
避地之人萃于一處四川殆無以給之頗益痛憤某前
說之中寝使公私俱失此大利萬一他時李横去漢上
漢上地空某當再具營田法式上獻足食足兵必自此
始伏惟台慈寬其狂率之罪少加省察實生靈之幸也
謝除祕書郎狀
某正月中准劄子除祕書郎至二月初三日授誥時以
初聞國恤中外摧心坐此不敢即具状陳謝門下至於
感恩荷德之誠刻肌刻骨有不能以言語自逹者竊以
某門地衰單人品冗末固已不能自振於世又無相知
有氣力者以為之援本不自意有寸進之階獨以往年
幸得拜史館僕射相公於上庸便蒙不以衆人遇之然
非有左右之助標末之勞以自結於門下者也往年相
公還朝及上饒有得進拜者乃蒙訪及名姓聞其南来
蓋惻然有閔其漂流之意顧門下之士如林若某者最
為疎遠而獨記存之若是則其感幸何如也逮某改服
赴召叨恩稠疊雖出於隆天重地之賜推其所自蓋有
由然矣某叨居冊府歲餘日負素餐之責及比者史館
僕射相公獨當制物之任方將登崇雋傑以風視遠近
如某者乃首預進擢之伍中念恩施則厚矣而將何以
稱之哉不寧是而已相公知其選懦不武吏事本非素
習可以策勵獨惟文辭而又學植鄙薄加流落荒廢之
日久故仍使之優游道山示將終成其不肖之質則又
大賜也於某之自為謀無以易此然私竊自惟念以謂
方今中原未復國讎圖報之日相公方輔主上以經營
大業櫛風沐雨無即安之意智者莫不竭其謀壯者莫
不耆其力而某既不堪充戎行揚威武又不能出一議
論以輔有為之時獨獲安居無治事徒盡力於鉛槧之
間坐耗縣官廪食而終無以佐一日之急以此上負君
相下赧友朋無可言者不勝知感知幸惶恐荷戴激切
屏營之至謹具劄子陳謝兼叙始終知遇之恩私心所
以銜感者如此伏惟鈞慈俯垂鍳念
叙别状
某頃因試言禁林蒙置衡石之内自是得預門墻之列
每造函文過蒙訓誨周悉假借聲色區區鄙情仰戢知
遇實鏤肌骨兹者門下力請君上暫均勞佚頓遠庇頼
邑邑何言本當出城追送少紓攀戀之愫屬以連日腹
疾氣力羸薾不任遠出下情嘆恨良不自勝切惟門下
以道德文章領袖士類輿論方屬以預聞政事光贊本
朝今兹之行實鬱衆望然以門下德望之盛孚於上下
意者必不淹久於外非晚定當復還朝右率副僉言某
之奉望聲色不為無日慺慺之私輙以陳露叙致不工
無以自逹伏惟台慈俯賜識察
啟
賀秦太師車駕幸賜第啟
伏覩邸報六月初三日車駕幸太師僕射相公賜第者
里旅勸功帝賚已居於輪奐宅章既定天臨更駐於和
鑾事絶前聞歡騰無外伏惟慶慰竊以漢賜令其近我
蓋嘉面雍之功齊第列於康莊實侈致賢之盛然事或
乖於宜稱禮未極於優隆豈若聖時獨超振古非但為
尊儒之懿繄實增汗簡之光伏惟太師僕射相公道冠
伊臯功踰周召澤被兩朝之赤子咸歸奠枕之安德符
上聖之好生宜有廣居之助某夙蒙恩遇久荷帡幪望
丞相之門豈絶掃塵之念殫候奄之意初無善頌之辭
賀吕相啟
申命天庭位冠羣后正儀上衮禮絶百僚豈特邦家之
光實為社稷之福鈞陶所暨懽頌惟均某官心雄萬夫
身兼數器在昔唐美元膺望素隆於台宰周尊尚父烈
果著於鷹揚慨國步之多艱贊皇圖而再造虞淵取日
授五龍夹之以飛傅巖作霖無一夫不被其澤道洽政
治謨明弼諧忠可質於鬼神信已行於蠻貊六師勝筭
悉資德裕之指蹤萬里開疆咸頼召公之辟國輿言交
頌績用誕昭爰進陟於元台遂獨持於魁柄坐致萬邦
之作乂佇觀三聖之重驩某智術蔑如性質陋甚將使
華之役無補分毫掃相國之門動形夢寐側聞超拜深
切懽悰竿牘載馳敢罄小夫之智鏌鎁自勵願歸大冶
之罏
賀路尚書啟
欽奉明綸峻遷常伯縉紳相慶中外聳觀儒林咸以為
光華天下想聞其風采竊以夏卿之職兵政攸司周室
叙以官聮實與天地春冬而合治魏世事專臺閤時稱
陳徐盧衞為得人自非間世之賢詎稱不時之拜顧兹
德選爰屬鉅公恭惟某官德履靖深操尚宏遠早魁英
躅旋處要津西掖代言文誥藹掞延之譽東臺論駮清
文恢鎮物之規逮朝廷求出境之才訪侍從得延譽之
美鯨波萬里寧辭舟楫之勞驪國一方獲覩漢儀之盛
信為膚使增重本朝辭受雍容已獲皇華之五善夷獠
輯睦再聆箕子之七條惟使種人皆革其心則知盛德
所服者遠有兹茂績宜荷寵靈方宸綍之下頒恊使言
之胥穆况叨庇冐實倍忻愉某猥以妄庸嘗承惠訓似
蒙知遇不後衆人自揣賤䟽敢謂葭莩之舊譬諸草木
特憐臭味之同一去門墻屢更歲籥覩斯顯命獲預光
榮夢想龍門有類望雲之鶴猶期左顧少憐失旦之雞
過此以還未知所措
代上王侍郎啟
版圖貳職久宣進攝之猷綸綍溫詞就賜為真之命初
傳邸報大慰輿情竊以司徒任重於蒼姬會府委專於
炎籙蓋民為邦本貴蕃衍以彌增矧財實利權必通融
而罔滯惟戶口日滋於生齒則征輸歲羡於常租宜歷
世之明君嘗計司於賢者况今車書未混職方尚缺於
周官貢賦所從任土猶虧於禹貢當白水龍飛之日近
長江馬化之蹤將驅鱗介之腥羶必用虎貔之果毅雖
一縷一粒之所出皆九貢九賦之自来諒非天雨粟之
然宜有地流錢之術當艱難擾攘之日擅開闔斂散之
權必有計臣允膺天職某官柱石大才蓍龜明識濟時
泉湧於謀謨邃古淵深於學術中原經略豈徒白面之
書生江左風流共託黑頭之宰相早諧公論寝歷華途
懷強兵富國之才無剥下媚上之態自攝貳卿於民部
已周再歲於星杓念錢榖之問雖不至於廟堂然軍旅
之興而自足於用度益見清衷之妙簡爰頒寵命以即
真立名則必也正名乎受任則見於專任矣光武之征
河北功有頼於埒蕭代宗之運江南才實資於亞管力
贊中興之治翼成北伐之勲運竒術以理財操贏資而
佐國詎有好鬚之對迄無誤獵之羞公言須鬱於具瞻
輿望請觀於進陟坐令礦塊咸入鈞鎔某也性苦棗昏
材嗟櫟散銘心有誓蔑首鼠兩端之持束髮讀書無鉛
刀一割之用直道稔過庭之訓壯懷深肯穫之思奈何
中失養於蘭陔空茹悲於風木俛首筮仕承顔孀親三
鍾十束之微幾於無耻百里一同之内庶效微勞豈期
大人先生牙頰頗煩於借譽遂使孤蹤薄宦姓名聊得
於上陳掃門阻望於台階引領久搖於心旆報始聞於
除目喜實倍於私悰輙伸燕賀之誠用效鴈傳之禮龍
門足慕雖未覩於紫芝馬勃甚微終冀收於藥籠過此
以往未知所裁
與秦侍郎啓
伏審欽奉制論典司宗伯以稽古之事而付畀儒林之
選於中興之日而修起朝廷之議豈曰材難蓋為時出
頌詠之美紳修所同伏惟某官粹美凝資惠和聳德人
門第一材氣無䨇射策廣庭嘗冠褒然之首擢司芸閣
既觀不布之書爰資深慱之才用輯昭明之典佇躋禁
掖攄逮意之偉文亟踐鈞樞繼傳家之盛業敢圖為佞
實衆所儀某久映餘光未窺風則方兹屏處莫厠賀賓
恃平昔之遊門輙通書而自逹且善不吾與猶懷強附
之心况璧匪夜投豈曰無因而至欣幸之切敷叙奚殫
上侍郎啓
大冶之金自躍雖號弗祥豐山之鐘忽鳴蓋因有感稔
伏下風之久試聽賤子之陳嘗聞逢蒙善射而奕秋善
棋取喻師資之益伯樂多馬而卞和多玉以言識鑒之
精故士樂游君子之門而人願受先生之教後覺必求
於先覺遠臣宜主於近臣儻能空冀北之羣敢憚獻遼
東之豕某也丘樊幽介圭竇寒蹤偶叨黃甲之餘僅免
白丁之陋星星垂髮與有親榮衮衮登臺取嗟官冷然
而四五十足畏也常恐功名之誤人二三子以為隠乎
未免童蒙之求我教而知困患在為師要不從小人之
歸所當就有道而正恭惟直院翊善侍郎文章宗伯士
類表儀和氣襲人如青春之在桃李高標照座若白玉
之倚蒹葭家傳槐鼎之規模國有山河之誓約仲舒明
王道著褎然為首之聲伯夷作秩宗得直哉惟清之美
露門勸講綸掖代言措天下泰山之安為海内蒼生之
福堯典第一而舜典第二自非此道以不陳魯公在後
而周公在前同使端朝之增重多士願摳衣之請一言
期華衮之榮如欲英材而教之庶知吾事之濟矣某所
以望龍門而仰瞻效犬竇以長鳴過不自量罪為干分
儻蘋蘩蕰藻之菜或可備於薦羞則胷腹脇背之毛庶
終成於羽翮誓當淬礪辱在品題
上曾侍郎啓
真祠竊禄寄餘息於江湖漢詔蒙恩冐守臣之符竹懼
非宜稱方積周章忽被慰存頓紓衰愞伏惟某官道德
鴻慱學術粹深兩禁翺翔獨冠從臣之列三朝揚歷浸
為夀俊之良暫均清館之休益繫本朝之望某頃由一
見特辱深知豈云言辭足以動人蓋憐臭味有所同氣
門闌忽遠雖驟闊於歲時德義是尊終不移於望走玆
偶緣於得郡竊復幸於承顔聆惠訓之高深庶灑積年
之恨訪在民之休戚少知敷政之宜至於馳問不先緘
封遠辱凡諸引咎併俟造門欣愧之私叙陳奚既
