紫微集卷三十四宋張嵲撰
疏
啓建疏
華渚流虹符式章於誕聖長江化馬運已恊於興王有
三千同德之臣獻億萬斯年之祝恭憑梵果仰讚堯仁
皇帝陛下伏願北極齊尊南箕等夀垂拱仰平成之化
車書混文軌之風戈戢弓韜盡復輿圖之貢天長地久
實踰嵩嶽之呼
黃河清而聖人生式彰誕節嵩嶽呼而天子夀爰發輿
言演琅函深祕之文當蓂莢預期之月皇帝陛下伏願
蘿圖鞏固瓜瓞綿延莊椿莫計其春秋絳老難窮其甲
子七百年已占周歷尚或過之四七際復興漢家今其
時矣
功德疏
天祐民而作君茂臨誕節臣歸美以報上咸罄忠誠欣
逄電繞之期願效嵩呼之獻恭惟皇帝陛下堯仁覆下
舜德好生卧鼓櫜弓收成功於不戰垂衣拱手臻至治
於無為雖躬安樂誕年之資更副夀富多男之祝仰祈
睿算躬仗法緣伏願神筴彌增瑤圖永固天皇治萬八
千歲莫窮巧歷之文古者有七十二家佇講登封之禮
萬世而遇大聖適撫昌期一人之慶兆民咸伸善頌猗
蘭啓瑞嵩嶽呼聲恭惟皇帝陛下治監太清道捐細故
武由不殺既臻偃革之期治本無為坐致垂衣之化堯
帝自膺於仁夀華封猶祝於聖人恭仗法緣仰祈睿算
伏願珍符闡握文軌混同無爾界而此疆咸拱北辰之
所顧入丁而出丙常瞻南極之明
滿散疏
星游河而入昴誕應嘉祥馬渡江而化龍光傳正統拜唶舂
陵之氣竊呼嵩嶽之聲讚揚式藉於珠函開謝已周於蓂砌
伏願夀齊箕翼化闢乾坤自龍蟠虎踞之邦掃狼毒鳥章
之寇天山掛旆將紓難於鶺鴒洛邑測圭訖空羣於䝟貐
功德疏
受命膺符天既佑於一德中興起運帝方恢於夏家震
夙甫臨岡陵獻頌伏願體乾之健如日之升不言而行
四時御歷超踰於小劫執玉而朝萬國撫封包舉於大千
生商立子始協夢於猗蘭布德兆謀今成功於祀夏載
臨彌月祇叩仁祠式憑梵唄之虔仰祝岡陵之永伏願
天夀平格民迪吉康卜世卜年億萬舜躬之歷數于疆
于理并包禹跡之山川
齋文
明堂祭諸神文
天子宗祀涖於蒿宫大霈嘉澤幽顯攸同惟神之德一
方所蒙位列祀典血食無窮肅奉昭意神其感通
念天子既嚴祀事於石礎金櫃之宫遂霈澤以覃及幽
顯際天所覆徧於羣神功及民彛位昭祀典者是用肅
奉明帝以格神休
蒿柱九筵君既祀之鷄竿肆赦澤大沛之幽神明人皆
覃及之昭昭祀典神既載之肅肅王命神其格之
聖夀節祝文
月屬正陽適符興運星流華渚肇啓昌辰方令節之甫
臨造殊庭而致祝伏願皇帝陛下景命有僕萬夀無疆
年糓屢豐干戈載戢卜年卜世誕膺過歷之期寖明寖
昌永保中興之祚俯同華夏咸格夀康
華星赤電久光出震之辰月竁海隅共罄祝堯之意乃
躬趨於蓮宇用祇叩於佛乘伏願皇帝陛下福竝岡陵
夀侔箕翼垂衣而治長臨普率之山河恭已無為坐致
昇平之逸樂
祝香文
寶歷彌新瑤圖益鞏東朝分夀永同泰道之亨青帝占
祥早恊震男之慶
召請諸神祇文
伏以五嶽為大而龜蒙實東魯之崇四瀆雖尊而沮漳
乃荆楚之望固知嶽瀆為鎮於天下而山川各主其一
方矧茲裔土之大荒實號微王之故國林巒峻茂固龍
蛇之是生巖竇幽深真神靈之所宅憑依既久廟食弗
愆况有他郡之名神遠播威稜於是土作遐陬之庇賴
為黎庶之依歸乃至前朝疏爵之君上古耆年之衆掌
盟誓之鬼主社壝之靈土伯木夫山䕫罔象凡此敷陳
之數是為神物之尤冀興雲雨於片時轉災祥於俄頃
仰之如在感以潛通實為士衆之推尊不獨土人之知
敬今兹謹有某人爰因避地獲至名山誕訪遺黎得知
方志聞此峡江之峻急與夫崖璧之崔嵬舟泛之人數
遭覆溺繩行之衆每遇顛隮歷歲月之彌多知沉淪之
幾萬迨此閏餘之歲共傳新故之更若無拯救之方詎
免幽隂之苦遂興悲憫欲濟沉淪乃因時日之良建此
齋禳之會既仗佛乘之願力亦資神祐之扶持接此有
情咸生淨界願垂靈覽同集殊因
祈雨文
陽盭隔并忽已兩更於弦望潔誠禱解未蒙赦罪於神
明俯仰之間淵冰是蹈敢陳危懇上控元穹竊以甘井
既眢晩禾垂槁人懷危懼溝壑可虞衆望雲霓朝夕是
急豈下民之稔惡由長吏之非良何以致然一至於此
籲天未應跼地靡容且吏治不虔固當重責而民生不
易罹此何辜願拯民災身當天譴如旱乾之有數敢預
知於他邦而膏澤之所滋冀獨私於闔境儻蒙恩而宥
過願降祐於崇朝使嘉霔及今尚能有濟若良苗既死
不可復還後雖悔之亦無及已危迫之懇罄竭於斯冒
瀆天威不敢自赦
謝雨文
比以旱乾既並祠於郡望迫於民欲遂謁欵於神天逮
竣事之三朝遽涵蒙於尺澤救民之死寬吏之辜敢涓
時日之良恭效蘋蘩之薦仰瞻霄極俯罄精純雖大道
難名本無絶生之理既豐年高廩敢忘歸報之誠尚冀
皇慈一終大賜
祈雨告靈澤廟文
惟神利澤一方舊矣先是守土之吏嘗鋪陳休烈告於
朝以求旌賁而未遂也紹興乙丑某被命典州會夏秋
之間雨不時降將病農功有禱於神悉蒙嚮答遂申前
請乃十一月癸酉禮部以天子之命下本州賜神之廟
曰靈澤今既遣官以告於神且俾營表廟壖度為祠宇
以永為邦人揭虔妥靈之地惟神侈上之賜以終庇於
一方尚饗
謝雨文
比者愆陽將害嘉穀吏無善政以克厭神心為沴召災
職此之由以是用悼懼徧走羣望荷神之休甘澤洊降
秋稼勃興西成可必當其初也神不吏之責而民是病
及其終也神憫民之勤而紓吏之過是神之賜也終始
奚敢不有薦也
秕政召災亢陽為沴民懼不能保其生吏畏無所紓其
責萬室嗷嗷公私兼病遍請羣祠肸蠁有答時雨既足
秋稼如雲敢修報禮祇見於祠下惟神寬吏之罪而憫
民之勤俾遂有年以終相之當嗣有薦也
祈雨白文
比申旱禱既獲感通油雲密興甘霔未洽枯禾欲舉眢
井復滋願終賜之以彰慈力
祈雨文
春農力作時方賴於雨霖旱氣如焚田忽成於龜兆既
種秧之未入何歲事之可期合境之人相顧失色念民
生可憫宜寬擠壑之憂惟吏治不修當塞降災之責敢
抒危懇上瀆穹蒼霈甘霔於連霄俾四澤之咸溢惟祈
靈鑒即賜顧哀(佛寺則云上叩佛慈)
祈雨文
本州封内賴神之靈雨暘所湏不謁而獲嘉穀向成而
江山一邑獨以旱告竊惟斯民坐視他邑之農皆以緩
滯而已獨有閔然望歲之憂不惟吏所悼歎在於有神
寧或忍之願施周澤之恩一解向隅之病尚饗
祈雨謝諸廟文
本州封内賴神之靈自春涉秋雨暘所須不謁而獲嘉
穀向成行觀銍艾敢修微薦用達悃誠尚祗歲事以申
報禮尚饗
祈晴文
稼多大田將興於穡事民咨苦雨懼害於場功閔茲襏
襫之勤遽缺坻京之望輙因民欲仰瀆天心即郡治以
修禳按科儀而錯事雖蘋蘩之薦顧何足以降神而齋
戒之誠庶或可以事帝冀窈冥之俯鑒祈肸蠁之來臨
睠此清衷錫之澄霽消伏隂之為患俾燥氛以成功庶
寬比屋之封少緩守臣之譴敢忘報本以謝豐年
