紫微集卷十七宋張嵲撰
制
進武校尉至守闕進義副尉制
朕惟陜西河外淪陷積年忠義之徒未嘗忘漢卒皆自
奮以報國家用敷錫於贊書俾登秩於七校尚有好爵
爾其勉哉
張九成為臣寮上言落職依舊知邵州制
朕務推大德加厚庶工雖愆過之已彰尚優容而未替
既國言之不置豈朕念之敢私以爾早首俊科旋參法
從義當報國而出處乃視於權臣名為好修而趍操務
欺於愚俗日緣邊警妄肆違言隂遣朋徒鼓惑羣聽既
非公義奚逭寬科其鐫論撰之華尚俾民社之寄往圖
循省毋重悔尤
擬除萬壽觀使兼侍讀制
朕惟為政務在擇人則取真賢而任翰藩之寄建事學
於古訓則思鴻儒而備左右之諮繄我舊德之良久爾宣
勞於外宜趨鋒車之召以陪宣室之釐具官某稟惇大
靜重之資藴高明疏通之學鎮定大事而不撓和寧百
姓而允懷頃者登弼諧輔佐於一時粲然有號令文章
之可考民風近厚物論歸仁乃大丐於均勞諒重違於
雅志去朝旬歲具聞報政之孚渴見儀刑乃下賜環之
命用符屬望亟俾旋歸處之真館之優實賴多盤之益
噫職以講讀為業蓋將聳德誼以輔予位雖榮秩之安
夫豈忘謀謨以佐治時惟舊輔寧俟訓辭
沈該權禮部侍郎制
文昌庶務之宏綱宗伯六官之要選典司禮樂之重推
擇卿貳之賢艱厥疇咨得於僉允具官某材猷練達器
度寬洪稽匠監之簿書撫邊城之封守淮堧總計將輸
備見於通融天府臨民威惠不專於彈壓爰擢居於法
從俾攝副於儀曹惟神祗廟社之嚴祠及文物聲明之
盛制煥焉可述時乃之休
高百之直秘閣制
蓬萊道家之山東壁圖書之府故秘閣寓直時為清選
以爾戚畹英俊恪實有聞舉以授之蓋廣恩也往欽異
數思稱所蒙
員法為用妻父陣亡合得下班祗應恩澤比類
轉一官授保義郎換給制
勅爾以外舅死事流貤見及有司引類用進官階申攽
書命祗服恩渥可
高好古為該建炎元年五月一日覃恩轉進武
校尉并因磁州守禦無虞隨宗澤勤王有金人
侵犯開德府率先用命殄滅強寇轉承信郎紹
興元年終賞轉承節郎紹興二年終賞轉保義
郎換給制
勅爾積功累日屢進官階申錫命書無忘報力可
孟詮元係保正因掩殺桑仲賊馬立功節次轉
成忠郎制
勅爾頃以捕賊有功應賞申錫書命祗服官榮可
楊勲張曼為隨張浚至川陜道塗萬里備見忠
勤轉成忠郎換給制
頃者大臣宣慰關陜爾實從行例進一階以酬其道路
之勤往服恩榮毋墮乃力
孫師望初補進武校尉日因事除名勒停至紹
興元年敘復因隨宣司措置邊防事轉一官授
承信郎三年五月隨中軍正將前去興元府招
誘金人轉承節郎又因勤勞訓閱轉保義郎五
年隨吳璘弓門寨與偽賊戰立功轉成忠郎除
敘復進武校尉付身外合給今來付身制
勅爾以積功稍遷官列申攽書命以寵爾勞尚思自竭
毋墮乃力可
戶部尚書制
朝廷遭兵革之運猶未間於憂虞黎元被仍興之勞盖
已蕭然煩費某官少以文學為官知古今之宜中以名
字典郡通政事之務出入中外興起事功知無不為所
至稱治憔悴事國多夙夜之勤寬裕柔民流愷悌之譽
顧其更踐之久與夫績用之嘉爰以僉階超登大計昔
桑宏羊建均輸於漢而見疾於當時劉晏總計務於唐
而得名於後世迹其毁譽之相遠論其時世而可知今
之廢興豈其獲已顧天未厭禍雖未能以蠻夷而攻蠻
夷然予欲靖民亦庶幾興百姓以為百姓爾其平賦斂
之藝極謹調度之盈虚使金穀之問不至於廟堂庶朽
腐之言再聞於倉庾恪居官次毋重訓言
閻琪為擒獲順蕃人張崈轉拱衛大夫果州團
練使陞充永興軍路兵馬都監權知耀州兼管
内安撫依前統領忠義軍馬換給制
屬者敵寇犯順方華原之被圍有倅二心欲幡城而應
敵乃因變告已即大刑封畛無虞忠勤是賴具官某出
入行陣勇敢無前撫輯屯營恩威有護因姦謀之竊發
爰武斷以知名事已殆而復安賊將成而卒敗載觀獻
狀良用歎嘉俾進横列之階兼委郡符之寄益堅勤略
以稱恩榮
吕本中元是中書舍人為臣寮上言職掌外制
率寓已私奉聖旨與宫觀遇明堂大禮合行檢
舉復祕閣修撰制
勅具官某以爾文詞華國篤厚褆身頃以彙征遂儀從
列
周葵元是起居郎為臣寮上言挾私薦吕廣問
奉聖旨落職與宫祠遇明堂大禮合行檢舉復
直祕閣制
勅以爾文行之美精於搢紳稱績之休著於臺省日干
清議用致煩言既閱歲時省愆兹久寓直中祕稍示甄
收往服恩章毋忘毖慎可
林季仲元係左朝奉郎中書門下省檢正諸房
公事自陳宫觀除直龍圖閣主管洪州玉隆觀
所犯因臣寮上言巧於身謀探伺言章之出未
及進呈之間先為詭計幸免罪去事落職依舊
宫祠該遇大禮赦復直祕閣制
勅朕施配天之澤以一洗於庶辜憫負罪之臣用稍還
於故秩爾早承簡拔薦抵尤違既更歲月之淹亦既思
愆之久其從蕩宥以示甄收欽服予恩毋忘爾戒可
施庭臣元係左朝奉郎守起居郎所犯因語言
狂率令吏部與廣南監當今該遇明堂赦恩復
直祕閣宫觀制
勅朕待遇臣子以公議而行與奪其罪之也必有以取
之其舍之也亦有以恕之務廣恩以略其不及無淹恚
而疾之已甚况於姓名狀貌嘗簡朕心者乎爾頃以猷
為擢侍帷幄不能自靖以抵罪辜惟原情之無他宜會
赦而一解寓直中祕稍示甄收秩以真祠俾安閒逸尚
慎吹虀之戒無忘復玷之艱可
成閔同前除正任團練使制
勅具官某懷許國之忠驍雄自命厲殺敵之果敏銳無
前兹因王旅之脩封遂奮兵威而壓難載嘉武節俾進
列於兵團益茂壯圖尚畢精於報國夙宵自勵毋廢前
勞可
李珂解罷帶御器械轉團練使制
具官某參書版之聮解屬鞬之職宜頒乃寵用旌其勞
以爾欽慎持身忠勤自力入侍帷幄既閱於歲時兹釋
弓弢肆彰於命數爰陟戎團之秩乃先内省之班益勵
恪恭往祗眷渥
薛昭右通直郎延安府通判因割河南故地了
差人齎咨目與都統制李顯忠言拜赦意欲早
為歸附委是忠義特轉右承議郎制
勅爾頃淪陷異域良非本心逮聞赦令之敷自喜王靈
之及移書將士勸勉來歸有嘉忠誠宜示褒寵往祗成
命毋替厥初可
楊興為岳飛奏部領官兵數十人於淮寧府沿
河與金人鐵騎數百騎鬭敵自辰時至申時殺
敵退走殺死金兵數人傷中數多其楊興雖左
臂中六箭入骨猶堅力向前並不退却委是出
力轉武翼郎兼閤門宣贊舍人制
淮寧之役爾與寇确短兵既接而方奮金鏃次骨而不
言既懷徇國之心寧復旋踵之計有士如此敵何足虞
原致汝之夷傷諒由予之不德載觀獻狀良所歎咨雖
嘉衛社之忠重軫納隍之愧其峻陟於武爵用昭示於
恩光往其欽承益思蹈厲
宋林等為自來訓練武藝比拍得事藝高強弓
馬精熟累經戰陣諳曉出入轉武翼郎換給制
勅某等有司言爾等便習騎射久更戎行申錫命書俾
階武列尚思奮厲圖報國恩可
張伯望為殺獲虔賊劉宣等轉修武郎制
爾頃跡捕姦宄進官一列申錫命書以為爾榮尚勉之
哉毋忘勤力
綦辛為隨張浚至關陜轉秉義郎又因措置軍
期事務普轉授從義郎又因三泉縣捍禦轉修
武郎換給制
勅爾頃以積勞薦陞秩序申攽書命以為爾寵尚思勉
哉可
向世章為掩殺桑仲賊衆得功轉承節郎并部
押義軍赴宣撫司轉保義郎換給制
爾頃以捕賊有功應賞申錫書命祗服官榮
起居郎舍人制
論語以言動皆由於禮而天下歸仁易以言行皆止於
善而千里為應况於承統業之重託士民之上言而民
以為法行而民以為則者顧可不慎哉朕柬才能以自
近庶言動之無違以爾具官某操行之美稱於士林績
用之休見於累試簪筆侍殿莫如汝宜舉而必書以授
太史豈徒欲樞機榮辱之本致慎蓋將使尚書春秋之
法復嚴勉服訓言以永多譽
宫正張金奴轉郡夫人制
朕妙選良家備充後宫之列分釐庶務助成内治之嚴
具官某氏静順流風柔龢毓德擢居尹正之職具著夙
夜之勤用錫號於小君仍疏封於名郡勉圖恪慎思副
褒嘉
陳氏封郡夫人制
朕設内職之員備後宫之務參華宸掖妙選良家某人
祗事恪勤律身柔静密奉禁嚴之内實宣夙夜之勞宜
荒名郡之封俾正小君之號往欽茂渥益懋温恭
何岳為部領義兵有勞轉保義郎換給制
爾頃奉職關陜卓行殊遠申錫書命慰爾勞勤
韓仲通大理卿制
具官某理官典國五刑務就居之克允廷尉名家三世
由法律之持平已試可觀敘遷惟當以爾稟資通亮涖
事審詳周旋棘路之班䆒心讞議參贊秋官之治著績
郎曹逮陞亞卿益無留獄因能而任進長厥僚體予欽
恤之懷懋爾平反之意毋深文以為察毋縱吏以為寬
時乃之休同底於治
又許大英大理少卿制
具官某朕三覆示木行之仁五刑取天數之中專職掌
於大理方疇咨於亞卿以爾更事為多持法甚允翺翔
棘寺備見哀矜參贊秋官訖無枉滯載嘉績用進貳廷
平惟法家者流不至於冤民則天道之報常在於隂德
往思汝守其體予懷
磨勘制
朕考績於三載之際定為小滿之期詔爵於八柄之先
蓋示大公之義雖居法從不廢彝章具官某學術淹該
吏能膚敏擢自道山之任峻躋郎省之榮簪筆螭㘭代
言綸掖粤從真館起涖輔藩就守紱以再留因其治效
課吏銓而序進積以年勞兹率厥常用增爾秩往祗光
寵益勵猷為
正顯廟封侯制
惟神夙著惠政懷於一方遺愛流傳廟食殊久凡雨暘
之所禱皆響答而感通功既及民可無褒典錫兹美號
寵以侯封永孚靈休副我顯渥
