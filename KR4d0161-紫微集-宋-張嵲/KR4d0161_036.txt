紫微集卷三十六宋張嵲撰
弔文
弔鄭大夫公孫申文
魯成公九年鄭伯如晉晉人討其貳於楚也執諸銅鞮
冬鄭人圍許示晉不急君也是則公孫申之謀曰我出
師以圍許為將改立君者而紓晉使晉必歸君明年三
月鄭公子班聞叔申之謀立公子繻鄭人殺繻立髠頑
子繻如許欒武子曰鄭人立君我執一人焉何益不如
伐鄭以歸其君以求成焉辛已鄭伯歸討立君者殺叔
申叔禽君子曰忠為令德非其人猶不可况不令乎杜
預以謂叔申為忠不得其人也予既悲叔申之無辜復
悲後之人其為有類是者敬弔之以辭
宗周既衰兮諸侯競逐不務德以懷柔兮羌徒恃其詐
力惟鄭之逄尤兮職介居於大國晉人討貳於會兮止
鄭伯於銅鞮惟大夫之不忍其君兮抗忠憤以謀之出
師而圍許兮示之以不急紓使而自暇兮為將改立冀
晉人之一悟兮緩君之羈縶何狂夫之縱誕兮遽援庶
而遺適雖前謀之乖剌兮君卒以是而獲反苟宥罪而
錄巧兮庶政刑之未遠何淫刑以逞兮獨不揆予之忠
情遽齊斧之濫及兮竟齎恨而吞聲嗚呼痛哉方鄭伯
之在晉兮諒三揖之盈庭夫豈無族姻兮何大夫之獨
勤既匪公之私暱兮又匪執政之忠臣彼罕駟之安在
兮何行路以視其君親豈不以謀身之過周兮悼後禍
之相因故結舌而忘君兮聽生死於晉人苟晉之歸君
兮則端委以相之苟君之羇死兮徐改立而奉之進退
皆不失厥圖兮為君者獨何賴之夫外願而内賊兮固
常人之所志出奇以戾衆兮宜大夫之自異憫精忠之
若此兮卒身殞而名替原初謀之既忠兮雖九死其何
傷戕忠良以速禍兮厥緒用之不長自古以皆然兮非
獨大夫之罹殃萇憫主而城周兮䜛夫啄而蹶之武捉
髮而迎君兮前驅射而殺之彼庸昏之皆若是兮又焉
叙而列之昔晉惠之在秦兮子金嘗謀以立圉楚昭之
失國兮子西王服以保路孰謂鄭之昭兮乃童昏於二
主自大夫之以忠死兮遂懲創於千古啓臣下之苟偷
兮禍實基於庸虜昔漢祖之全親兮始誦言於分羹鄉
號咷以示戚兮又何益於就烹夫豈不愛親兮而肆為
此言盖詭謀之必若是兮棄之所以能全嗟後人之庸
蔽兮不達於此志弱者優柔以自免兮勇者殺身而快
意徒殘君而殄民兮已盜名以誇世伏麟經而三復兮
悲夫子之見殛雖後人之必能辨是兮諒俟之而不惑
抗斯文以敬弔兮慰忠魂之抑塞
祭文
告諸廟文
維宣和五年十一月二十六日五世孫具位某敢敬告
於五世祖齊國公五世祖妣齊國公夫人伯高祖相公
高祖妣舒國夫人馮氏高祖考侍郎高祖妣郡夫人馬
氏曾祖金紫曾祖妣同安郡夫人孫氏曾祖妣大寧郡
夫人潘氏祖考朝議祖妣太恭人彭氏亡叔九秀才及
堂上諸靈比以家廟歲久日就隳毁祖先靈位殆無以
蔽風雨其曾孫某實用震恐懼無以承遺構乃季秋月
朔命某鳩工俾營葺之榱椽楹牖不改於故姑擇其材
之朽蠧者與瓦之毁缺者是新是易其曾孫男用臣婦
歐氏實出金十五萬以相其事盖踰月而後成奢儉不
踰於前宏壯可以保數十年而未易壊圬墁緻密風雨
攸除乃以冬至前一日復奉遺像以即於次維是暴露
之罪將無所逃伏惟齊國公以下佑我後人使保其族
亢其宗而無夭昏札瘥之苦世世子孫勿替繄祖先之
受子孫之追養亦永不匱惟齊國公以下實照臨之謹
告
代祭祀奉議刺史可久之父文
維公早脫塵鞅以釋其縶晩師計然以厚其室惠以逮
物嗇以自居綽寬淳固式我里閭自我大父及吾先君
通家結好既久彌敦綢繆之故重以婚姻先君登朝浸
偕貴仕爰均王澤以逮公子既逮公子亦及公孫紆青
曳紫有煥其門公子乘障戰多底績公以子封亦既通
籍皤皤其髮煒煒其服謂將登年以永豐福云何不淑
才踰中夀奪茲老成親姻是疚我久於外五年塞塵謂
歸見公如拜前人如何聞訃乃自中塗執書驚悼涕與
辭俱昔來見公桮杓相歡今茲蔇至遺像獨存有酒匪
旨有肴匪豐一慟孔哀奈何乎公
祭陳参政去非文
維紹興九年四月朔二十日表姪左奉議郎新差權發
遣荆湖南路轉運判官張嵲謹以清酌庶羞之奠致祭
於殁故參政大資陳公之靈惟晉東渡始披荆棘衣冠
踵来異士亦出王庾賀顧同贊王室我宋用人亦雜南
北維南多士櫛比周行北客凋零曉星相望憧憧衆士
競爽是期豈繄國棟而遽奪之昔漢倚相惟壼洎韓韓
躓於外壼不待年顯顯惟公異世而然嗚呼哀哉雒陽
街居冠盖是集公起故家超世特立甲科既射遂以文
鳴詩章一出紙貴都城諸公游士讓實推名未幾遭亂
轉徙江湖間關海嶠來覲清都旋躋掖垣贊為名命號
令宣明文章雅正天官宗伯迭貳其司銓材考禮有譽
無疵作鎮来歸黃闥是居封還付外兩誼庶孚屬疾自
言外祠均佚有命來朝復居辭掖人為公屈公則怡然
命出自中北扉遂遷一時詔令温純炳蔚淮濆德音父
老歎息天子曰俞貳我政機挺然孤立無所附依同不
為比異不近名王臣之節物望所傾扈蹕而東乞身甫
力近藩是殿復去以疾神明雖壯沉痾内攻中冬辛亥
離此閔凶嗚呼哀哉惟公之德清慎靖端色莊以和不
妄笑言高識絶世洞照今古閎博精深議論證據文章
雅麗不蹈前躅賈馬曹劉是配是續風神峻深况若塵
外不假矜莊自然高邁薦寵後進不遺餘力摘竒掇英
如自已出羣士慕想競拽其裾主盟吾道期繼歐蘇忽
焉及此士失楷模失聲相弔有淚沾濡嗚呼哀哉嵲粤
從早歲謬沗公知親惟外叔義實師資飲食教載其施
不貲厚德莫報寧知我悲臨穴長慟何痛如之嗚呼哀
哉伏惟尚饗
運司祭范少師文
玉登廟璉疇功藍田鳳鳴朝陽載惟丹巖常人之情識
庸智鄙陋據所見為說如此豈知盛德厚則流光隂功
陽報取如探囊謝良有子弼諧晉王棲筠之善鍾於吉
甫上天相賢浚源殖根身不及禄慶綿子孫惟公之生
恂恂鄉里凋後松柏隂成桃李延及芳嗣入陪政機佐
佑勛華為皐為䕫廟堂前矢如石投水取太阿柄還之
天子身使臂指勢在本朝上兵伐謀邊烽浸銷魯初虞
宋惠禮未備乃援緦服載堅漆絮皇帝曰嘻有臣如斯
厚終爾親余忍忘之乃命有司庀用具器帑緡史日克
謹襄事引紼上饒挽者載塗漂水之源歸於古都五緉
之綸生不預飾之孤之棘乃賁幽穸天之祚德帝之旌
賢子之榮親可無憾焉惟漕承乏載鳩乃役恭遣屬吏
豆觴是飭尚饗
運司祭范少師襄事文
齊景公有馬千駟死無可稱韋丞相教子一經世為不
乏盖積善昭於餘慶故潛德發於幽光惟公之生種德
甚茂早篤義方之訓藹聞嗣葉之賢功業益新廟堂是
賴文能華國有悍夫垂泣之辭武足尊王取太阿倒持
之柄既一言而悟主遂九壤以榮親豈徒聳故鄉衣繡
之觀實亦示遺子籝金之訓揚名以顯已昭孝道之終
卜宅而安又拜君恩之賜死且不朽其是謂乎魂而有
知可無憾矣式嚴襄事用薦菲儀惟豆觴之已羞覬精
爽之來格尚饗
運司路祭范少師文
惟人君以功德被生民而民愛戴之所以固帝王萬世
之基惟人臣以謀猷佐人君之以功德被民也而君襃
崇之故秩其爵位華其車服寵冠百僚而人皆以為宜
嗚呼君之有天下也不能自治而付之勲德之臣臣之
有勲德也獨不念其身而思其親乎故君必又錫之爵
命追襃其先盖以慰其臣之心也嗚呼人子之心欲厚
其親雖日用三牲之養未足以報其罔極之恩惟寵君
之秩侈君之賜没者賁於亡而生者榮於存乎嗚呼人
孰不有子惟公則如韋與平人孰不有名惟公則身後
之榮公之英魂浮游太清恐不知今日國之中興與民
之生成則已如或知之亦當會洪崖揖丹丘持一觴而
共稱也公今歸矣神穸厝矣乾豆陳矣醁醑旨矣尚饗
祭劉寳學彦修文
維公直諒勁正高明坦夷交游篤厚骨肉孝慈糞土視
利以賙我饑人雖不負終不棄遺人之所難公若遨嬉
目無全牛游刃委遲所臨而治常積去思德大才全世
論所推謂宜公侯勒銘鼎彛雖登近侍分閫宣威人咸
期公益大厥施珍台均逸泉石自怡癉疽生瘍其狀甚
危走醫往視既瘳而夷手書凶問其至相隨死生甚大
天道莫窺有如公者而止於斯某頃無介紹受知旅羇
國士見遇人無間暌周旋契闊十載於茲一朝至此心
焉可知義當往臨官守是縻莫視公喪飯含致悲莫撫
公子寬譬以辭追惟曩書辜負恩私禮有賵贈懼不及
期未有文字稱述德徽尚俟遠日遣奠致儀粘綴苦詞
挽饑路岐公乎已矣有淚交頥尚饗
祭朱喬年文
維子學有本原文臻雅奥立意造行古人是蹈蓬山並
處豈無他人講論文字頗余心親中臺為郎情好逾睦
妬者忌之屢睅其目一斥而去意輕語離不遠閩粤謂
有後期遊道日狹所知無幾持以自寬恃有之子問學
所得議論之疑惟期子面一傾倒之子誰不若遂止於
斯往得子書季冬之晦報書未行子訃已至遺言友朋
不過一二琅琅哀音以託其嗣雖微子命我敢不義惟
子之情固計久遠少遼緩之斯言可踐平生之語未或
泯忘風流頓盡曷惟其常濡絮千里寓此一巵悠悠之
情孰知我悲
祭姊夫王性之文
嗚呼性之一至此耶室廬廢為邱墟橐金盡於賊手名
未列於王官年不登於中夀漂轉困窮客死異縣母妻
兒女瓦解冰散校性之平日之所行與没世之所遭何
其舛戾乖刺耶火炎崑崗玉石共盡無復善惡之責耶
不然誰使性之至於此極也彼為性之親戚朋友者豈
無餘力而不挽之共處豈無餘資而不賙其窮苦而使
性之卒至此者非天也其親戚朋友之罪歟然而當性
之阨窮之日正盜賊塞路之秋夷夏隔絶咫尺萬里彼
雖有餘粟安能裹飯於豺狼之前雖有餘力安能營救
於鋒刃之下雖有餘資安能相賙於倉猝之際然則使
性之至如此極者其天也非親戚朋友之罪歟某嘗歴
觀亂離以來士卒黎庶不隕身於溝壑則必潰體於干
矛而性之於擾攘紛亂之中猶僅没於牖下顧雖失所
而未為不得其死也然則何必深痛乎然世固有沓貪
冒没飽食於衆人菜色之時狡猾險狠全膚於衆人肝
腦塗地之際揚揚愉愉保其醜類者多矣而性之生平
吉德甚孝而仁讓夷急病恩及路人是宜保其家室裕
及後昆亢彼宗族高大閭門者也而卒至於此安得不
深痛乎嗚呼悠悠人世數十年客其間禍福亦何能擇
方其處世固有悲懌及其長逝一無得失彼西方之聖
人每以是而大觀性之素留心於此道宜隨所會而超
然不必遺恨於曩遇將其遠離於盖纏彼一漚之起滅
曾何利害之足言使夫死而可喜吾願以是而獻焉
祭亡姊文
嗚呼我生不天終鮮兄弟惟二女兄早喪其季先君即
世堂惟偏親霄壤之内與姊三人如何不淑遭此喪亂
室閭蕩然親戚離散爰自南陽避地江漢與其良人及
其兒女脱身賊中篳路藍縷姊及於酇我在上庸及我
戾止姊竄山中盜賊縱横弗敢久處作書致金惟繒與
絮尚期路通迎姊以來未幾大亂塞路虎豺逮其寇退
人猶蠢蠢良人遇疾大命斯殞哀哀衆雛號饑莫哺惸
惸弱質御恨孰訴俄而别寇遂破房陵聞訃之日奔走
靡寧自是雲擾以及秋冬念姊曷依痛毒我衷道塗隔
絶無可為力舉頭呼天誰知我臆逮今春杪始有北人
說姊去秋竟殱厥身嗚呼哀哉豈期吾姊遂至於斯心
焉潰裂淚下如泜恐詒母念忍恤潛悲逮今聞訃既已
踰時御痛茹哀天維我知藐藐幼孩今也何許婉婉稚
女匪死斯擄一門如此天寧忍茲福善禍淫理惡可推
臨風長慟何痛如之嗚呼哀哉人誰不死痛姊失所有
弟不能免姊道路人之遭亂寧維荼苦同氣之親並世
無補脊令在原兄弟急難今也如此復何望焉嗚呼哀
哉爰自亂來以及斯日内外姻親無疎與密苟力可為
莫不周急獨於吾姊匪我能恤天實為之咎將誰執嗚
呼哀哉自天降亂生人險艱或遭殍踣或值戈鋋十居
七八豈惟姊然我之言此亦以自寬雖同遭亂亦或脫
死以理而推幸不幸耳彼幸斯生不幸斯斃如何吾姊
不與幸者同存而與不幸者共逝興言至此何以自慰
嗚呼已矣何嗟及矣終身之恨無可弭矣惟當葬姊以
殁餘齒春秋從祀惟豐與侈俟其小寧尋其遺體庶幾
諸甥尚或存只嫁女教男以續厥祀過是以還無可為
已幽明暌隔音形莫覩文以告哀有淚如雨嗚呼哀哉
