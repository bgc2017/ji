紫微集卷四宋張嵲撰
五言古詩
遊靈巖寺
吳王避暑地西施採香路陵谷偶未移山川尚如故遺
宫俱泯滅輪奐乃僧戶梵放想遺轉考槃疑簨簴繁華
隨化遷歘若高鳥度憂勤及豫怠興隆與傾仆何異貉
一丘同歸易晞露平湖際遠海環山莽回互澗草足芳
菲山泉多沮洳昔人經行處賞會今已屢来者復為誰
將亦遵往步新故更逓代一往復何故日暮鐘磬閒聊
將澹吾慮
南澗亭詩(并序)
舟如上強步松路四里有山突然當前其陽無住居
士之所葬也其隂仙人劉綱之所棲隱也東南不十
舉武入竹徑蒙籠深翳竹盡得亭下臨崖谷始復高
爽羣山林立其傍山深氣温竹樹正碧間以丹葉可
玩初冬風日淒厲詠柳子厚南澗詩頗與之合因以
名其亭亭東數步抵山足復為小亭水鳴篁竹間如
弄琴筑名曰鳴筑雖境皆甚美然過時坐久使人神
意悄愴非天資静素不徇世紛者未易居也陳本之
曰願得記而賦之余曰諾哉紹興甲子十月初七日
行穿密竹盡勝槩集斯亭地遠嵐光重冬溫草木青俯
鑒含空水還觀山作屏巖溜有時歇松聲無暫停遐思
南澗作彷彿識儀刑世緣因歲闊静習與心冥離人慕
肥遯駐屐戀巖扄不似投荒柳悲吟涕淚零
入峡
天秋萬象静雲横亂峯起已下微王山入峡自兹始驚
湍扵此盡安流澹如砥兩山鬱嵳峩壁立相對峙上凌
空崇外下插渌淨底層巖碧樹滋洄潭丹葉委舟行石
罅中江流瓮城裏舉頭天若帶墮此清瀰瀰忽驚龕巖
大奔浪喧客耳魚陀考方言歲出魚萬尾水邊菖蒲青
石上土花紫淙流来不絶無由訪源委俄經陳佗洞斬
絶不容趾土人若猿猱躋攀因葛藟燃火入其中數丈
神披靡覩兹泉壑迥始覺化工偉投身西南陬肆意閱
竒詭是邦不生人境勝乃如此寕非造物初意盡向山
水神驚畏石墜志豁欣樹美窮探日易晚惜去船欲&KR0712;
徐聞湧波濤漸見山峛崺竒觀忽鶩過我興方未巳賴
此慰羈愁無庸傷轉徙
過楊村溪
坡陁兩山間滄波旦夕騖高柳横澄流歲久根全露細
雨川上来瀾漪滿㳂泝灌木生退灘危橋架孤嶼石瀨
斵春冰山雲粉輕絮往歲憶經過物色如雅素陽春日
已遠嘆息流年度来軌不暫停往躅自成故初為閩嶺
遊後指江東去風急子規啼何由傍歸路
春晝睡起偶書二首
忽忽掩關卧起来春日曛和風吹草木雜花紛已繁他
鄉農事興悽然懷故園青山雖滿眼何用慰憂煩
閉戶長春草日晏獨高眠起步遶廣庭愛此風景妍青
山羅郭外白日當中天坐見柳意濃亦知花向殘鷄鳴
水外村人耕原上田玩物意方適居閒情轉延忽悟是
作客驟使心悁然
五月二十四日自達州至永睦縣投宿廢學即
事書懷
學廢鄉校空鳥雀欲據有甚雨晚来晴循簷厭黃口巴
水亦能大一暮沒堤柳落照滿漲川歸雲翼山岫達州
去未遠望望空回首母老兒未齚何苦事西走輕生冐
畏塗用意在升斗三復禱雨辭此道廢已久恭聞賢侍
郎求才如恐後密置鄭莊驛屢接鬷蔑手英俊頗雲集
巖穴猶輻湊菅蒯且不遺豈獨棄枯朽矧嘗辱英盻屢
以温言授私心頗感激嘗欲事奔走(音奏)攪衣中夜起頮
面不盡垢平生慕藺心已在轅門右某也濩洛人時命
大不偶讀書慕經濟頗亦略句讀雅意死知已且復羞
自售耻為轅下駒終若喪家狗遭亂乏禄食避地闕田
畝栖栖窮塗間但未操井臼我公寕忍茲無令混樵叟
去年十一月十二日致宏如秦州僕餞之餘口
復到生口作别明年六月十二日僕自竹山避
地泝流上餘口道由生口復經分手之地感時
書事奉寄致宏時建炎四年也
憶昔游河梁對床三夜語平生慷慨心遠别顔亦苦朔
風黃葉深尚記驅車去君行已映林我首猶屢顧重經
分手地物色宛如許懷人感河山撫節驚寒暑别来世
事多𤨏細不足數惟有綠林徒跳梁猶若故漢南十二
州一半為盜據向之西来師猛鷙類熊虎從以萬馬羣
旌旃蔽村塢惟知口打賊未辨狸搏鼠徵求徒浚民萬
分一無補空令貧者斃復使富室窶去年粟如金艱食
古未覩今春瀕漢州秋種不入土如何十萬師不辦一
朝貯傳聞許汝郊平民盡俘擄秋高馬首南跬足仰誰
禦棲山無定居處邑復多懼無資憂殍踣有粟畏攘取
懷安昔所戒隨衆謀遠舉第恐向他州未保終安堵悠
悠四海間託身定何所憂来如鼎燋意亂若棼縷君家
聚族多巢幕多風雨胡為事遠遊遄歸莫容與
過大包閣寄夏漕致宏
積雪天欲晴山深霧猶擁大包誰締結架壑一何聳崕
傾石路仄峡束驚波湧垂堂尚何言顚墜虞接踵經過
固巳殆卻顧神屢悚前山淨如洗浩浩雲根動崕花作
蜜香山童似猴拱舊鄉迷遠近所歷但如夢窮通久巳
忘况此髮種種猶欣故人近寬我懼將恐語亂眉定顰
道舊腹應捧燈前侍兒出花外寒煙重羇懷醉裏寬離
念風前恫游宦愧吹竽劇談猶賈勇觀君富聲華顧我
成闒茸行臺定匪賒失喜欲距踴
南山觀梅
春雪欲垂地春水縠紋浮亂山無人到梅花供客愁輕
風側烏帽韶序欺白頭攀條記舊賞嗅蘂悲前遊斜日
忽反照煙華風際流已歎繁華盛俄觀青蔭稠沉吟兩
京路惻悵瀕漢洲尚想萬玉妃清樽交獻酬天涯歎憔
悴覽物空夷猶飲罷不能賦臨風三歎休
晨起登寺閣前山為霧覆微露山麓宛如平遠
偶書春物
日出霧猶重微茫認山麓遠目疑可窮澶漫如夷陸韶
序日已深時禽囀幽谷青林不受春景氣潤脩竹日晴
烟光亂風澹水容渌閩嶺農事初荒泉被山曲耒耜没
深泥鳬鴨讙相逐躬耕記往年遭亂成羇束故園隔山
河桑柘猶在目丘隴諒荒蕪春歸惟灌木囚拘愴兹晨
儻徉悲前躅緣情固攀援理會何桎梏且寄終日閒玩
此春苗綠
廬陵曾氏臨江作亭以舍過客因同舍来求詩
亂後足漂零所至倦遷客那知此江上飛亭跨穹石客
来贛山青客去贛水寂徙倚亭上人悠悠往来陌
月下觀海棠
澄空流華月列炬林梢綴衆熖爍明霞紅曛花似醉流
連陶嘉月共惜春風駛預歎他日來餘紅紛滿地
贈别
艾杼滅澆殪方召平夷蠻夏書紀少康小雅詠周宣茂
烈蓋當代休聲垂億年君臣今望之猶若神人然皇天
昔降亂國步多艱辛海宇政搖蕩封疆託大臣召旻歌
卒章三復徒愴神寇攘有厚賞山林多賤貧小夫矜寵
秩持以傲寒士達人每大觀詎肯屈其志從人畏損名
不從斯逆耳骯髒每不容委隨多徇死孔明佐玄德君
臣稱魚水田祖輔本初愎諫昧良圖蜀成鼎足勢臥龍
名益都袁喪官渡師二臣隨見屠女蘿依青松蘞蔓相
綿延歲暮饒雪霜枝幹猶縈纏蔓草生毁垣逢時亦芊
芊積雨毁垣墜苕穎亦以乾婉婉我良友才具宜佐時
果敢無與前議論有餘資功名可立致要當慎其為吳
橘北化橙良玉貴不緇行矣保令圖懷哉絲路悲
再經蒲溪往年避地處
淹流既失策賊至甘遠屏往歲憶曾遊逕路猶可省今
来冬向除昔至夏方永山寒竹樹疎歲隂雲霧冷破屋
今已無荒筠蔓枯穎昔人安在哉經過涕垂領
窮隂忽霽獨往山下看梅
千峰雪猶積萬木春已迴窮隂倦羇束忽欣陽景開徐
步出衡門中野展幽懷杖策遂侵尋獨下前山隈驚湍
激遠飈疎篁耿寒梅婆娑時動容似與客徘徊歲晏益
多感况斯韶景催暫賞豈所懽離念方催頽還觀增愴
惻三歎為誰來
鳴筑亭
碕岸互縈斜因依愛筠綠雖疑境過清未必傷幽獨偶
坐松下石泉聲作琴筑
贈趙端
殘方歲已晏層隂萬里生何如苦寒際子有關陕行風
煙正浩蕩夜雨吹成冰時危壮士志日暮游客情感子
請别意令我肝膽傾告之以盡言念子遠徂征聊代繞
朝策勉旃圖令名
贈陳符寳去非
大雅久不作此風日蕭條紛紛世上兒啁啾亂鳴蜩唯
公妙句法字字陵風騷如鼓清廟絃聽者無淫滔癯瘦
藏具美和平蓄餘豪思苦理自寄志深言益高顧我吟
風苦知公心力勞世無杜陵老誰知何水曹柳韋儻可
作論詩應定交
贈元方叔
吾叔超世士筆力回狂瀾作詩到合處未謝春草篇罷
官守環堵冷屋風蕭然操尚非矯世静退真所安慷慨
引濁醪俛默窺塵編冥搜得新語自喜欲忘年常言畢
婚嫁歸老漢水邊此意有真趣勿為兒輩言
與孫太冲游湖上寺
作客歲月久新春生白鬚淹留竟何爲閉戸猶繙書今
朝天氣佳逍遥步城隅初旭野尚晦青草含露濡好風
如有期微漪滿平湖白日照原野青山開畫圖晴林峰
外稠壊塔煙中孤山㘭見修竹游步得僧居地偏蘭茝
芳氣暖夭桃舒何年深宫姬藁葬依浮圖一往随化遷
豈復平陽車顧之三歎息不飲定何如
醒心泉
幽泉清見石停停映山樹風定絶漪瀾雨餘多沮洳適
諧塵外心時来澹吾慮靈竇幾年開何由訊源委泉上
木隂稠交柯存清泚憶昔遊杏山蒙泉政如此
溪水
溪水東流去何時合大江豈無雙鯉魚附書還故鄉不
憂溪水遲所恨壠坂長臨流一歎息四顧山蒼蒼
渡溪水
清溪寒不流空明涵萬象連山倒景來顧盼迷俯仰雲
浮潭底深鳥度鏡中往悠悠寒藻疎一一游魚上危橋
颭長硔行客情屢愴溪傍萬竿竹矗矗倚崕嶂蒼根帶
古色落葉墮深廣隂森暗藩籬蕭摵掃空曠無人結茅
茨有客契心賞物外識遠情天邊知旅况野店猶遠煙
僕夫力難強何以紓我懷浩歌聊自放
勸農
奉詔勵農耦建旟行近郊流雲生薄隂遠色澹平臯溪
口逾散渙山遠始岧嶤柔荑展翠茵穹石架長橋暫休
佳士廬竹樹干雲霄步障疑圍飾雜花競嫺妖粧面羞
短垣兒童驚鼓鐃皇恩信廣大祇事因遊遨競識使君
車夫婦雜顛毛竟夕不知回偃月生林梢已舉候亭火
猶滯川上橈撫已愧民氓歸思戒屯膏
沐髮
今旦一沐浴廢兹簡編功讀書豈常懃鞭策常自攻繄
予髮種種力此將何庸不如掩卷坐前山翠濛濛
瘦
駑馬固多肉元鶴原骨輕以彼棧豆意方此雲霄情汨
汨世紛遠蕭蕭中慮盈將尋包道士一問昇天行
暑雨遂如深秋
炎蒸成積雨異候無寒暑睡覺無餘聲清燈翳復吐長
年遭喪亂萬事其誰語愒日閱流年茫然忘去取諒無
經世心還山藝禾黍
登真觀在利州嘉川縣西五里南臨宋江相傳
云張天師棲真之地至今有遺履池縣下二十
餘里江心有積石土人謂天師殯鬼堆石上有
紋隱起類篆籀土人謂天師符觀中多大柏連
抱皆數百年物也又有鐵鑄老君二其一已損
六月初五日少息觀中聞其事于小童與石刻
頗驗云
天師羽化久殊館臨官道繫馬松門深風清亂蟬噪開
基今幾時庭樹皆連抱有池號遺履無地尋丹竈金像
獨儼然詎識何人造學仙匪吾事訪古乃其好物色聊
默存他年憶曾到
贈黃子真
再来居檇李又枉故人車故人固是客我居豈吾廬共
在天之涯猶如水中鳬細話漢傍事想見江紆餘死者
不可作生者多離居無輕今日别與子皆白鬚臨分尚
何言早寄江隂書
齋祠湖上作
還山映平湖未厭傷極目籃輿值初晴步步轉湖曲宿
霧鬱喬林寒曦煦穹谷廢刹今幾時浮圖在山腹村荒
樵牧多歲晚稉稻熟曲岸倒菰蒲回潭聚鳬鶩前瞻嵐
嶺分右顧緣原綠遊眺暫蕭疎沉吟反羈束齋祠奉簡
書尸素慙微禄日暮聞幽禽睠此林下宿
四月十一日遊湖上作
餘花送春暮群綠迎夏初清晨出郡郭溪山含雨濡宿
靄昏近麓初陽灔平湖空明映山樹澹淡浮青蕪亭亭
天際峰微茫如有無縱櫂水波闊叩舷幽意抒白鳥若
娱人盡日鳴菰蒲舉酒一相囑岸巾清嘯餘佳游雖浩
蕩離念終鬱紆寄與北来客賞心良自誣
山中紅葉
青女衒微巧染絳妬春工如何青林表忽有萬炬紅渾
疑在絶塞斥堠傳夕烽爛爛爍晚日爗爗含天風錦繡
滿山谷佳興浩無窮全勝在蕭寺吟翫廣庭中
泝流入微王峡
又上微王峡山寒含翠霧青壁盡侵雲鱗鱗多碧樹山
深石狀古地僻禽聲怒竟日不逢人茫茫水空注
與趙智叔蟻弟泛舟回燈下
西風今日寒細雨濕青嶂微江水渌波大石牽舟上岸
菊猶未芳山木先後黃滿灘圓石淨兩岸鳴寒螿回舟
暮色集䬃䬃雨聲急愛此雲林幽未信衣巾濕初為山
水遊藉以驅離憂及此賞心盡翻兹羈客愁来歸向蓬
茅樹黑風蕭蕭背壁青燈暗山空夜寂寥
晨起
盥櫛及平旦曉庭風露清蕭然無一事對此夏隂成春
晚方受謝孤花有餘榮地遠物性遂時禽自飛鳴書籍
但掩卷冲虛道已盈非為隱淪客自快適野情
早行
平湖望不極天垂作週遭今朝春風暴漣漪生微濤高
楊明遠村黃花點青臯可驗去人遠烏鳶低作巢老年
無戲事即此當游遨浮舟不知遠但覺白日高煙中何
處寺孤塔冠山椒
中秋四十一弟歸自豫章
老病罷搜句空對秋月明寂寥天宇迥慘慄夜氣清松
門委餘照蕭散此閒行歸来坐庭除濁酒聊自傾但喜
親愛會豈謂賞心并回思故園夜惻愴獨緘情
贈相僧楊嬾散
野鶴本長生孤雲無定意託迹雖世間游心乃塵外請
問絳人年曾觀柏寢器微言洞倚伏妙中驚人世往夏
識方瞳今春分别袂飛帆煙雨外駐錫雲林際逸興輕
遠游滯念牽離思後夜聽鐘鳴應在寒山寺
喜晴
陽春今已歸孟夏饒草莾積雨樹隂成新晴渚蒲長前
山澗水喧隔竹黃鸝響一徑度喬林涓流會心賞野静
閴無人蕭條成獨往
題竹
南州困歊暑蔽映資篔簹簾捲午隂静忩開夕氣凉徑
幽憐筍密庭空喜幹長相期待歲晏持以凌繁霜
六月初七日雨小止遊蒲溪臨獨木橋而還
石岩兩相束竹樹交柯綠因聽林外聲遂來幽澗曲濕
煙深不散淺瀨漂寒玉木杪見雲生前峰聊注目
林鴉詩
長楸弄朝日吳宫聞夜啼晨集主人屋暮宿上林枝如
何失儔侣獨向空林飛
西溪
西溪泱泱來佇立溪橋上回風生微瀾夜雨發幽響聽
兹無盡聲詎覺年華往
曉登靈梵寺閣
晨氣霧露除初日照高閣青山偪歲昏碧樹霜餘落俯
澗愛鳴泉臨郊美華薄幽情歘自欣鄉念頻成愕且寄
當日閒無論今與昨
晨登高望閣愛此經簷日稍觀宿霧捲坐見前山出望
岫喜林疎聞泉令竹密與世若相忘懷人如有失聊此
寄晨昏慚無經世術
雨
冥冥雲出溪浩浩風薄木濕煙驅不散映岫森雨足場
功旣云畢麥隴望已綠矧予無一事屛處謝追逐霜空
晴固佳雨暗亦所欲悠悠老大心萬事付所屬獨敢私
言潤活盡新栽竹
題景溫筠居
昔遊安康道野竹曉森森疎籬隱茅茨置屋何幽深卜
鄰嗟未辦長夢秋風林如何嘉公子得此蕭寺隂作軒
面蒼根坐卧當幽尋夜雨老苔色微風助哀音軒前置
綠蟻軒後陳素琴我料之子意必無朝市心宜邀能賦
客為擬效古吟折簡索我詩高詠慚南金
弔和靖故居
頽垣已蕪漫人事日蕭寂賴近青蓮宫殘僧識遺跡傍
連嵐嶺秀面對湖光溢惟應此如昨萬變非疇日悠悠
夏已深故沼荷初積振古盡如斯徒然悵今昔
雪晴
陽崖被積雪照水自光輝乘暖時時墮偏憐映日飛經
行嗟境勝去去與心違居者詎知此日高猶掩扉
