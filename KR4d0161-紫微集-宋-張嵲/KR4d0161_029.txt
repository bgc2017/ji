紫微集卷二十九宋張嵲撰
啟
賀樞密啟
擁樞拜命奉揚丕顯之休渙號孚庭歡樂得賢之福震
驚戎夏焜耀紳修凡預庇庥舉深欣屬竊以振萬民之
命莫先帷幄之圖折千里之衝孰重樞機之任自古在
昔無競維人子産有辭諸候於焉是賴得臣猶在晉文
未嘗不憂顧一時列國之卿矧命世王者之佐固宜增
朝廷之重於九鼎清方域之難於多虞人有奮心士無
匿志伏惟藴復變知貫之學志鈎深致遠之功出入十
年翺翔兩禁高文大冊早傳誦於人間深策遠猷極鋪
陳於帝扆固自可以文章垂於後世然不獨以行事載
之空言果簡上心超躋右府方兹民無異望天有還形
觀侵地之盡歸知悔禍之可必天而未厭周德必將中
興臣復恢於夏家卒畀舊物顧國勢之方起蓋如鴻漸
於磐而閣下之遇時亦若魚之有水必將贊國於旬歲
之内收功於朞月之餘正位台衡勒勲廟器非但輿師
之係望亦繄雅素之自期某展慶無階屬心有地九功
既叙願賡歌中和樂職之詩七德允修當復繼江漢嵩
高之雅
賀樞密啓
伏審顯膺制冊寵冠樞密羣士領榮欣用儒之無敵四
方同慶知息肩之有期竊以漢室之制三公丞相兼太
尉之事本朝之分二府樞臣專斗極之司然史霍以大
將而當宰物之權文富歷相臣而任本兵之寄雖倚毗
之或異顧體貌以惟均矧中夏之未寧正沉機之是賴
將圖遠略尤握中權果以元臣来都右府伏惟某官才
高伊管學際天人威名重乎縉紳信義昭乎蠻貊以社
稷安危為已任以生民舒慘為私憂頃遇國屯勵疾風
勁草之節還登鼎席膺若金作礪之圖雖許國之志彌
堅而醜正之徒罔便一辭機政屢易歲時逮兹公道之
行始正幾庭之位竊惟敵讐未報國訃初聞當寝苫枕
塊之至哀亦怒我怠寇之時會苟因兹以舉事蓋必可
以成功圖之積年有在今日考自古軍旅之用知昔人
勝戰之方亦惟德刑辭令之素修不但車馬器械之徒
飾故秦繆之成霸業以念德而用孟明而鄭人之返楚
俘蓋更幣而從子産苟欲威懷之竝濟莫如智力之兼
資伏計良圖已無遺算方且深謀而務烈所更宜經武以
抗戎昭期一振於天聲以大殱於羣醜建萬世格天之
業畢平生致主之心銘功鼎鐘正位台宰蔚為元老永
輔皇家某限以居官莫陪班謁歡欣之至實倍常倫
賀樞密啓
伏審顯膺明命登貳幾庭仰儒者之進為知生民之繫
賴恭惟慶慰伏以某官雄剛蓄德明茂凝姿學有本源
識周理亂擅文章之奥雅極議論之深醇闊步天街久
踐揚於華胄垂紳帝扆罄啓沃於宸猷方人強盛之時
獨能以異同自立遭時緩急之際必不以存亡為辭固
宜益簡上心允符物望未淹星歲復秉事樞當其奉身
而歸衆仰賢人之守逮其揚廷以命人知國論之公進
退之間邦家竝懿固可視諸在列皆知直道而事人風
彼羣儒無復曲學以阿世豈但稍堅於士節將期漸變
於澆風方制命之甫頒宜士民之胥慶竊以寇讐未殄
國訃初聞斯戴天弗共之時蓋致死復讐之會激吾衆
怒宜有成勞且順德昌而&KR0647;德亡彼稔惡之已侈顧直
為壯而曲為老我伐罪之有辭人肩一心士氣百倍方
將詰戎兵以極武震修辭令以致文昭永資制勝之謀
一洗枕戈之憤然後銘功彛鼎正位台衡永庇斯文以
輔當世某頃者來從遠外有荷陶甄荏苒歲華徒抱當
時之鉛槧優游恩紀復瞻向日之䕫龍歡欣之情倍萬
常器
代人回樞密啓
已經徙月甫御祥琴奉出綍之宸章躋侍班之峻列伏
惟慶慰伏以宫使樞密大資誠深格物業茂經邦蚤被
眷知久隆士望頃參陪於樞筦公議攸歸俄出奉於真
祠輿言載鬱方期召節復乘事機尋遽罹乎苫塊之憂
固難煩以金革之事繄上心之圖舊爰降典以奪情既
執禮而固辭遂居廬以終制逮玆改服之始已觀明命
之敷顧均佚殊庭諒不違於雅志然翼扶興運終有待
於真才佇聞衮繡之歸庶罄謀猷之告豈但邦家之是
賴亦惟衰朽之為依過沐撝謙寵貽誨翰其為載荷莫
罄敷陳
通樞密啓
門墻伊邇久疎削牘之陳望走何之寧出受知之地方
象平之戒候宜贊國之甚休仰惟興寢之間綽有神明
之助伏惟某官學惟復賁道以時中久馳一世之貴名
晚賦中臺之大政推轂寒微之彦務在得人弼諧帷幄
之謨徂惟求定頃鄰好之方講顧國言之並興非同寅
共濟於遠圖則浮議幾移於全策豈知華元一使終克
合晉楚之成可使平原從今無敢論天下之事既使聘
之相逮保疆場而不驚信能國之必人驗皇天之悔禍
曩於平日徒思為太平編戶之氓今於此時羞不在中
興名臣之次伏念某伶俜寡與呰寙非才嘗誤蒙一日
之知似不處衆人之後拜計臣之命忽匝歲華蒙易地
之恩復更時序自惟窮躓久爾淹留豈徒以千里聚糧
之難蓋亦懷三宿出晝之義今閱時之滋久復資用之
益殫顧水陸之甚賒挈妻拏而將邁淮隂亡去知丞相
之已言屈子放流歎龍門之不見矧老冉冉而已至且
技斷斷以無他徒羞沒世而弗稱復恐盛時之不再念
守廬之病馬敢謂用違所長嗟起廢之躄師自歎不逢
其適瞻言益遠滋進無階雖羈齒之愈疎尚鈞憐之未
憗戀慕之至敷述奚殫
代人賀李樞密啓
光膺顯策入踐洪樞朝廷尚賢中外同慶竊以國家之
設為二府委任惟均戎政之付在中權安危所係惟廟
勝有折衝之算則國勢如磐石之安必須得文武之良
才付以謀謨之遠略故能料敵制勝默觀堂上之竒禁
暴戢兵坐見目中之寇能任大事必屬偉人恭惟某官
論道儒宗佐國人傑輔翊仁聖有安社稷之大功掃蕩
鯨鯢無保妻子之私志夫婦咸知其忠義蠻夷固懾其
威名方邊境之未寧屬樞機之虚位掇自筦轄之重付
之帷幄之謀賢者太平之基宜在高位善人天地之紀
可以保民凡在帡幪惟深鼓舞某偶承人乏猥剖郡符
庇廣厦之餘庥沐膏霖之靈潤其為欣忭實倍等倫惟
身寄於窮山跡未及於行馬顧瞻崇仞倍燕賀以無階
仰賴洪鈞識歸思之有自
代張帥謝太師除敷學啟
假行都彈壓之權慚無課最寓延閣高華之直誤被寵
遷命拜自天恩歸有地竊以京兆重守符之任甘泉嚴
從橐之臣出則濟治於劇繁入則偹承於顧問昔兩都
求治責三府之政聲今六閣相輝藏累朝之寶典故輦
轂雖剸裁之地或筆囊陪侍從之班如其未桴鼓之稀鳴
安得預瀛洲之妙選伏念某材羞樗散質愧棗昏有家
漂流逢世恢復策名委質徒堅父教之忠趨亊赴功無
益公家之利頃自湖湘之疎遠誤蒙廊廟之召收旋將
漕於日畿繼承流於天邑朞年已勉策十駕以不前衰
病居多無一毫而仰報屢有奉祠之請庶銷曠職之憂
未聞洪造之矜從反見清班之驟躐仰知全度終欲曲
成寵至若驚固當力疾感深而泣徒自戴恩兹蓋伏遇
某官一德享天三王施事致主復雍熙之治躋時題晏
粲之期道夲密庸運極樞而變化人無求備采葑菲以
用才遂俾庸虚亦叨甄奬某敢不益思不逮求稱所蒙
若泥在鈞已荷甄陶之賜我心匪石實懷篆刻之私感
愧所存敷殫曷既
代人賀范左丞啓
光膺帝制榮鎮帥垣克協剛辰已諧禮上伏惟慶慰竊
以南陽之巨鎮實為畿右之奥區北啓申息之門西控
商顔之險平居無事宜推召杜之才方内有驚必藉詩
書之將豈徒少寬於南顧蓋將遠憺乎王靈載觀謀帥
之難果見得人之盛恭惟某官朝廷元老宇宙真儒論
道巖廊夙擅佐王之略折衝帷幄更隆分閫之名顧南
道之雄藩實本朝之重寄遂煩卧護以節戎昭桃李新
隂猶是昔年之種田閭故老莫非沐化之人凡居屬部
之中舉極欣歡之至某登門最久荷眷寔深昔戰文場
誤蒙題品今承支郡復借輝光幸汰斥之未加識依歸
之有地搖心大纛掃門未厠於臺輿引領鈞閎賀厦自
同於燕雀仰聽鋒車之召峻躋槐序之榮顧雖朽質之
無堪尚被膏霖之餘潤過此以往未知所裁
代人賀耿右丞啓
肅膺制詔峻陟台階光動縉紳歡騰朝野竊以國家之
機務畢歸於六官臺閣之紀綱盡總於兩轄欲其通逹
於典故則莫若圖任於老成欲其興起於治功則莫若
登庸於儒者惟其望實之素著故為遐邇之所歸恭惟
某官四海真儒兩朝元老輔翊仁聖已隆舜禹之風化
育黔黎坐致唐虞之俗凡叨庇賴莫不欣愉某猥以妄
庸早蒙甄采仰銜恩紀居懷鄉往之誠分絶等威久闕
竿牘之獻覩兹顯拜實倍懼悰竊以蹭蹬泥塗棲遲末
路自念桑榆之已晚尚兹州縣以徒勞齒髮凋零志意
衰落氣凝寒谷尚思鄒子之吹嘘驥老鹽車妄意王良
之剪拂
謝舘職上趙相公啓
試言鼇禁初無耿著之稱庀職道山忽被過優之寵望
不及此得之若驚竊以麟閣芸臺允謂圖籍之府石渠
天禄寔為賢士之疇所以典校秘書采摭前紀網羅天
下放佚舊聞爰自漢魏以還未若國朝之懿非徒典章
文物大備於往古顧夫公卿將相多出於此塗主上繼
陽九之餘啟中興之運蒐裒流略振拔滯淹雖訓士蓄
威莫急於戎馬之際而儲才待用尤先於閒暇之時故
其藏書也非徒校籖帙之多所以鍳興衰於往代其毓
才也非徒衒紳緌之富所以求濟理於異時是以游息
藏修爰處文章之林府優柔厭飫俾深師友之淵源飽
大官之食而無陳力之勞列東觀之名而有清流之望
苟徒矜於冐處可謂榮焉若思所以稱之則知懼矣顧
其職之逸也則何啻於案牘之繁而遇之優也蓋有過
於督責之峻且國家既以禮意而待士則臣子要當以
節義而報君矧夫屬時艱難之秋而興稽古禮文之事
亦可知其注意固不主於讎書壯事老謀允望經綸之
略斷編蠧簡豈專整比之功徒有書淫無禆國論則雖
於四部而舉一事甲乙無遺以十年而就三都紙墨為
貴語其風流文雅可矣何益興亡治亂乎哉况又不能
顧安取此宜得方聞之士以應側席之求如某者江漢
鯫生簪紳單緒學非強力功已廢於三餘識懵該通誤
寧知於九寫雖少從事於呫嗶之業然雅不喜為章句
之儒徒傳綈袠之書未訪山藏之記秋罷夏五安知前
史之闕文三豕六身詎識古人之竒字而况門衰祚薄
甘愁苦於終窮年長智昏美超遠而愈邁耻周容以為
度獨好修以為常分畢老於棲山敢萌心於華膴豈謂
儃佪之質忽叨擢叙之優内愧翹車俯慚濡翼此蓋伏
遇僕射相公命世作宰居軸處中夾輔大君將至格天
之業克勤小物靡忘待匱之圖顧惟淟涊之才本無左
右之助從容貢逹委曲陶埏雖大鈞坱圠之無私然孤
生刻著之曷已某謹當仰體國家之待遇次惟吾相之
甄揚行不敢以阿時言必期於行遠學無泥古要當守
經事而知其宜義在必為庶幾臨大節而不可奪冀收
尺寸以答知憐
謝相公啓(首尾同前)
望隆中外威憺華夷功名蓋世而彌堅報國之心知勇
絶人而每厲進賢之舉知孤單之有舊察狂直以無他
不遺小物之微畢在洪鈞之播致兹冗散卒預甄陞某
敢不彌厲素心益修初度求異書以廣其見就端士以
質所疑行不阿時要處於獨而無愧學無泥古庶施於
今而可行
謝惠生日啓
伏蒙眷予俯錄生朝載惟愛厚之私益重劬勞之感佩
銘徒至敷叙奚殫
伏蒙錄其生育之日形於謠詠之餘廢蓼莪之篇感深
風木拜英瓊之贈愧乏報章銘佩之私叙陳曷既
代人謝人啓
窮山久處每欽暴勝之威名使節初臨遽玷山公之啟
事縈策偶加於欵叚揮斤設及於樗蒲仰荷恩光俯慚
沗冐伏念某簪紳末系學校諸生門地衰微尚冐鐵爐
之號人才茸散已竭淮水之流學懵三餘譽非一鶚蚤
策駑駘之駕來遊翰墨之場抗志丁年謂功名可立致
策名末第嗟州縣以徒勞嘗思襆被以退耕尚爾強顔
而干禄汎紅蓮於渌水已慚畫餅之虛名委美錦於學
人詎責庇身之寔效况復蟠木無先容之助苦瓢非適
用之才而乃繆賜青黃驟加爼豆以一言而受縣愧無
賈辛之能緣壺餐而得原姑賞趙衰之節寵雖生於意
表愧實溢於情涯此蓋伏遇某官事君以人維善舉類
躬鄭莊之推轂急於進方知汝南之月評宜無濫舉夫
何闒茸亦預品題某敢不益尊所聞力行其志懷鉛提
槧潛心舊學之淵源行己立身不愧古人之操尚庶圖
涓滴之效少答權輿之知所以報公請事斯語
代賀樞密啓
顯膺宸制入領兵權樽爼有以折衝京師為之奠枕由
中及外式舞且歌竊惟國之大事在祀與戎而樞庭實
總其政師之克敵以直為壯而廟略實制其謀惟其政
有所歸故能整軍而經武惟其謀有所在斯可保大而
定功宜得偉人置之兵府必也制勝於中權之地斯可
消患於未形之先恭惟某官以道事君沉機先物藴果
毅之德而富於竒謀挺經濟之才而長於應變既以嘉
猷而告我后又將不戰而屈人兵邊境用寧威稜遠暢
帡幪所被歡慰惟均伏念某昔有夤緣獲塵微契蹉跎
歲月嗟久遠於門闌懷念恩私曾不忘於旦暮覩兹顯
拜倍激欣悰重念某年迫桑榆徒勞州縣從官嗟筋骸
之難強歸耕無壠畝之可依雖樗散不才已分見遺於
匠石而疲駑下乘猶希一顧於王良
代上越守孟少保啓
伏以名藩建牧式艱委任之權耆德懋官僉議老成之
列仰宸衷之圖舊眷民部以登賢凢在帡幪率由陶鑄
竊惟美政美俗者大臣之懿範全終全始者元老之高
風出守一麾則坐分天子之憂入為三公則尤係生民
之命雖金馬玉堂位隆於近輔而朱轓皂蓋儀重於前
聞子房勲冠於卯金晩為太傅安石位高於典午出鎮
廣陵宜論道之宗工攬承流之劇郡恭惟某官受天間
氣為世鉅儒勵純德以化民貫險夷而立節藻鳬遇合
風虎同聲唐之興自何而致功在汾陽軻之後今得其
傳𣲖分鄒魯粤會稽之古郡寔大禹之宸基城近天南
卧護門北權司扞圉贊塗山来覲之諸侯恩錫安閒傲
鑑湖凉生之五月在泮勤修於魯政趣裝佇繼於蕭規
蓋南山之石必均四海之具瞻而上台之星豈特一方
之獨照如某者人誰料理天與惷愚鎡基不啻於棗膏
門地更寒於冰谷偶緣貲選遂玷官曺誤身非坐於儒
冠蒸茵易希於美瑞身虚難進乞鄰富以輸財仕實為
貧偶為親而捧檄幸及瓜之在邇欣擁篲之有階踴躍
洪爐雖無棄礦補禆泰岳孰引纖埃賤子請具陳非敢
僣求於甄冶宰相自有體冀蒙俯賜於涵容温暑在辰
爕調多暇蘄慎寝興之節永垂夷夏之休
賀中書令啓
發中之詔降自於九天對揚之休允歸於元老仰惟根
本之地宜先道德之人制命甫班華戎胥慶况依庇冐
孰不舞歌竊以中書肇建於漢朝置令爰從於魏代後
世間以宰臣之號所居無非用世之英六朝雖號為崇
高秩序才階於三品唐室始極於隆貴可稱僅得於數
人如郭子儀之身任安危裴晉公之世為輕重馬周岑
文夲之可著廊廟張說姚元崇之有益國家然以功名
進者或無道德學問之可稱以文章顯者或於進退始
終之可愧要之必有不世之主然後皇天為生濟世之
才必有無量之功然後朝廷賞以非常之位昔齊武既
登祚之後有為我生儉之言武宗以澤潞之勲有恨無
官酬公之語然校功則王儉之事至陋而不足多論賞
則德裕之官雖高而猶可進豈如盛世兩儀俱安既得
其人萬方攸賴伏惟某官道尊一世學冠諸儒不但至
周召而留已優入聖賢之域設張庶事舉皆逢左右之
源啓沃上心莫非陳堯舜之道信行蠻貊澤潤生民武
王有亂臣十人公則首四人之廸德虞舜之大功二十
公則邁八愷以垂休鎮萬物如九鼎之安遏羣邪有必
東之勢終力排於横議以輔致於中興功業之由變乃
興蓋欲仁而仁至福祚之不登焉左真德懋而懋官豈
徒擅當世之名殆可為萬世之勸某頃由冗散誤沐恩
知奮身寔自於師門佐職嘗叨於下省蒼苔依砌徒思
逓宿之直廬祥鳳集池莫預羣飛之衆羽其為欣願寔
倍等夷
