紫微集卷三十三宋張嵲撰
雜著
書帖為戒
朱文公熹晩年書帖以為戒云年來多病每因飲食過
度所致近覺肉食太多為害尤甚自丁已正旦為始早
晩飯各不得過一肉羹不得更設肉飣如是菜熟水下
飯即肉飣不得用大堞只用菜堞晩食尤湏減少一則
寬胃養氣二則節用省財庶幾全生盡年儉德避難之
萬一切宜深體此意觀此可以得古人治生之法矣
寄謙上人
予往年在臨安謙師自徑山相訪對榻數夜老婆心甚
切而予略無入處後二年屏居魏塘一日忽若醉醒睡
者覺從來活計一無增减但自笑而已數日始知自我
流出者如人擊鼓棒棒有聲自外來者如水投石一點
不入異日作頌寄謙他日若見老杲便當攔耳與拳且
圖風恬海静不敢更狐媚人家男女謙師可語同道今
後更不得說聞見如解鈍置他人若人問我從生來便
作此語耶則對之曰唯老漢罪過
禪頌
往年杲老示以狗子話且云不得作一切妄想會不會
即且置僕始聞之如蚊子上鐵牛也後三年餘始領解
方知一切語言之來感吾意却如蚊子上鐵牛也因有
一偈連辱超然見索遂筆之當時老師號令曉到不管
夜行如今都城漏逗髑髏冷笑三聲
讀梅聖俞詩
聖俞以詩鳴本朝歐陽永叔尤推尊之余讀之數過不
敢妄肆譏評至反覆味之然後始判然於胷中不疑聖
俞詩長於叙事雄徤不足而雅淡有餘然其淡而少味
令人無一唱三歎之意蓋有愧古人矣至於五言律詩
特精真有大歷諸公之騷雅云
八卦納甲
天有五隂五陽為十幹乾坤父母也為六子之始終故
乾納甲壬坤納乙癸六子震巽坎離艮兊也分任父母
之事故震巽納庚辛坎離納戊已艮兊納丙丁各掌其
一以致其用
乾(甲壬)(艮丙兊丁)(坎戊離已)(震庚巽辛)坤(乙癸)
六子分支
地有六柔六剛為十二支乾坤無為六子致用故震統
子午巽統丑未坎統寅申離統卯酉艮統辰戌兊統已
亥然錯綜運行而變化生焉
(申酉戌亥未子)
(午辰卯丑已寅)
納音分支生六十甲子納音
五行激而有五音為宫商角徵羽宫土也商金也角木
也徵火也羽水也在數以一六為水二七為火三八為
木四九為金五十為土五與十土數居中萬物皆自此
而生故宫商為四聲之剛十二律吕之所本也先以六
子所統之干納於中處之以五與十為土然後左右前
後别其四者以一六二七為左三八四九為右而水火
木金於是乎備於六十甲子之中於此可以見乾坤之
無為而六子之致用也
𫝊贊
重述陵陽子明𫝊贊
昔之稱謂配名字者必以氏有以官者如司馬中行有
以國者如邢茅毛祭有以所居者如東門東里之𩔖後
世則一以其族陵陽子明其亦以所居為氏者乎陵陽
籍屬時歷春秋或楚或吳嬴秦改宰隸於宛陵西漢因
之東漢則以隸丹陽晉則以隸宣城晉人避杜后諱易
為廣陽宋氏以降縣遂廢治陵陽實山名也初縣之得
名因此山而山之名因子明顯故歷世史家治地理釋
者皆因子明以證焉李唐天寶間明皇喜神仙道家之
事訪海内名山福地郡上其事於朝而僊壇始以宫剏
夫世數既遠碑碣無存田父䛕儒𫝊聞失實故舊以子
明為吳人或以為晉人非也子明終始之蹟固已詳於
列仙𫝊矣道書之藏有陵陽子明經毋慮數千言大抵
皆養氣修真之語西都一時文豪如司馬長卿嘗攟摭
其事以賦大人之辭應劭輩復引之以釋列缺倒景之
語而曰吳人晉人何其遼邈也質之廣韻注與夫九域
志其姓氏之與為邑宰而廟祠者皆契今聞始子明生
於沛國之銍鄉自少好服六氣之精春食朝霞朝霞日
初出赤黃氣也夏食沆瀣沆瀣北方夜半氣也取四時
與天地玄黃之氣呼吸吐納以鍊至和嘗曰吾聞陵陽
乃丹丘子成仙之地故求為之宰清談終日縣務自理
雅好棲息巖竇故邑人謂之竇令君常漁釣於涎溪策
竹為馬浮游水中踞磻石忽𫉬白魚鱗鬛異常就手即
斃剖之得方書教其服食之法子明曰嘻吾事濟矣遂
登山依崖穴石為爐竈之具嘗登黃山採五石脂以益
烹煉五石者蓋丹砂雄黃礬石礠石曾青抱朴子言之
詳矣三年丹成七粒為服既而節值中元唳鶴回翔白
龍就馭子明遂飛騰霄漢間矣邑人駭惋至今歲以是
日而醮祠焉初子明既至陵陽家人僕妾一無與行至
夜常跨竹馬歸旦而復在廳事人初無知者其妻費氏
早與二女皆嗜丹喜笙簧子明丹成既服餘刀圭以與
之費因弄簫音而感白鳳駕而騰雲二女得丹亦化二
鳬隨父以為青童之侍子明諱伯玉其弟子安諱伯樂
與兄同志常遠游獨好四明山亦得仙人長年之術子
明知子安欲來化為黃鶴以邀之遇於中塗頃之子安
駕白鶴而東歸子明駕白龍而西返其居人逓聞空中
有絃歌之聲因名其地曰各道名其鄉曰望仙曰絃歌
舊傳載唐人詩有曰白龍已謝陵陽去黃鶴時來喚子
安蓋記其實也魚腹之文大要五字至今黃冠者猶能
傳其刻畫略如符篆而世俗不能曉方輿志云子明所
得書乃鍊丹服餌之術也子明仙去于今幾千百年矣
丹臺藥竈猶有存者歲時村落之人夜矚山谷間五色
光瑩或聚或散或者以為丹之餘輝也臺竈之下數百
步鏬石出泉甘冷非衆水比而水旱不溢不涸郭璞遊
仙詩云陵陽挹丹溜蓋謂是也山之下有黃鶴池白鶴
墩棲鶴林而子明得魚之處嶤然有石出於水中其立
馬坐釣之蹟宛若猶在也陵陽黃山相距不踰兩舍傳
者皆得其實獨誤其時兹故辨之且為讃曰蕣英朝華
蜉蝣夕殞百年人夀歘若一瞬蛾眉伐性醪醴腐腸紫
清瓊郁金飯玉漿陵山之陽子明游息六氣呼吸五指
服食石竈金丹術全九還白魚薦方黃鶴為驂功成三
年造化七粒龍驤瑶轡馭登天日上朝玉帝觀化元元
崑崙酬觴洪崖拍肩仰躋倒景俯瞰列缺鳳簫一弄鳬
童雙接四明其來絃歌空中龍鶴各返丹霞曉風若木
兔輪蟠桃烏翼昏明代謝自為今昔紫煙成岐青雲可
梯何當脫纓攝衣從之
彌陀佛贊
某從妹嫁為左朝奉大夫新除南外都水城郭敏修妻
凡十年紹興已未七月乙已暴病一日卒敏修痛之甚
凡亡妺平生受用物皆不忍復見悉斥賣作佛事用其
餘繪彌陀像事之是年冬某蒙恩召為司勲員外郎相
見哭之如其始死請為彌陀贊且言亾妹往在忠州時
夢人教之誦彌陀號既覺誦滿十萬聲至卒時西向而
逝似前境有大因緣者某以為此信足異矣然猶未離
于名相方域之間必見諸相非相然後真與彌陀契也
乃破涕而為之贊曰人世幻化石火電光水泡樹影刹
那則亡衆生妄見以是為實境皆愛心悲憂坌集有大
𨗳師閔仁一世繪而事之在色聲外能如是知罪福皆
假以此薦亾是真薦者
贊佛
以形色而見如來則是行邪道舍具足而修阿耨則或
落斷空固知法身雖遍於無方而真體不拘於有相如
彼太空之月遇水現形又若虚谷之聲隨響有答所以
體真實而不離於幻化常清淨而不外於根塵作舉世
之津梁為衆生之調御祗園給樹說五千四十八卷之
秘文無量僧祗值八百四千萬億之諸佛論福慧則為
兩足在天人則號獨尊是以帝釋梵王率皆敬禮修羅
外道莫不皈依𨗳羣迷如暗室之燈光和有情若嬰兒
之父母三塗苦趣聞聖號而免沉淪火宅函生聽金言
而除熱惱無邊利益不可稱量譬如天地之高深諒非
藻繪之彷彿今者恪修淨供虔布齋筵嚴像設以如存
仰真乘之來格作證明於是夜滅罪障於多生願降慈
雲來臨法座
疏
淵聖聖節開唘疏
電繞璿樞方啟千齡之運觴酬金母尚為八駿之遊星
紀一終邊塵萬里撫昌期而届候罄中外以傾心屬華
戎修好之時有輦轂來歸之約爰因誕節式叩空王預
周約於月蓂用嚴修於貝葉孝慈淵聖皇帝伏願夀齊
箕翼福等岡陵誦言敢效於封人御駕佇觀於養卒鶺
鴒在念既寬九陛之憂嵩嶽呼聲更獻萬年之祝
初流虹於華渚瑞紀昌期久馭駿於瑶池心傾率土預
周蓂月虔叩琳宫咸懷向日之誠恭致後天之祝伏願
南箕等夀北磧回鑾八千歲上古之椿未如洪算五十
里吉行之駕佇見遄歸
天開鳦降之祥適逢瑞節地駐鷄鳴之蹕將返征車有
三千同德之臣獻億萬斯年之祝恭依真館覬集洪休
伏願福等岡陵夀齊箕翼聞三呼於嵩嶽有慶一人回
八駿於瑶池重懽二聖
滿散疏
光流少昊之虹方占華渚遠騁穆王之駿尚晏瑶池誕
時當薰奏之辰率土起葵傾之念預用蓂月常叩琳宫
覬回上帝之衷恭獻後天之祝孝慈淵聖皇帝陛下伏
願南箕等夀北磧回鑾方和戎收五利之初佇返國見
六飛之至鯨鐘鳴而法駕動即日言旋鷄嶺解而天顔
怡宏休對越
星虹樞電方昭上聖之符月窟龍堆俄有遐方之狩久
駐鷄鳴之蹕未還馭御之遊薰風式際於誕時嵩嶽敢
忘於獻祝孝慈淵聖皇帝伏願金僊介福玉冊延休夀
綿箕翼之長躬謝邊塵之厄五十里吉行之駕佇見遄
歸億萬年滋至之休茂當駢集
電繞璇樞初紀夀丘之瑞心非黃屋久遥汾水之游罄
列職以投誠恭後天而獻祝仰祈真宰誕錫龐休伏願
馭返瑶池數增神筴嘉彼襄城之衆亟問迷津更同嵩
嶽之呼永延洪算
繞電流虹瑞啟正陽之月清塵灑道久征行狩之車節
紀絲囊文抽蘂笈祈休祥之川至副臣子之葵傾伏願
神輔清躬數回厄運和戎而得五利時將𨗳駕之歸後
天而調三光歲上奉觴之夀
天寧節䟽
華星表瑞肇開出震之符陽月維盈爰祀生商之慶乾
坤薦祉華夏交懽恭惟皇帝陛下道貫羲黃功高堯禹
以神靈徇齊之性而接千載之統以聰明睿知之略而
承累世之休復燕雲之故疆昆夷駾矣紹熙豐之遠績
庶事康哉世已格於泰和民咸躋於仁夀際天所覆畢
效嵩呼薄海以還舉深封祝伏願皇圖鞏固化日舒長
錫萬夀於無疆高侔箕翼申卜年於有永遠邁姬周
赤電華星肇啟誕彌之月伽音貝葉爰修淨妙之因冀
憑西土之法緣仰祝南山之夀考恭惟皇帝陛下躬行
堯道身服禹勤德逮黎元仁均動植無一夫之失所得
四海之懽心時和年豐民俗康而頌聲作文昭武烈功
德盛而王業崇幸逢令節之甫臨敢罄封人之善祝伏
願慈雲廣蔭覺海增瀾億萬斯年遠超逾於小劫垂拱
而治永臨御於大干
熊羆恊夢爰開震夙之期星電效祥誕啟光華之旦虔
趨邃舘大闡真科罄精禱于叢霄祝皇期于億載伏願
上天睠祐列聖儲休翠華遄返于咸京睿算高侔於南
極問安視膳仰寬仁聖之思就日望雲下慰生靈之願
帝乙生商光開令節日符祚漢肇啟昌辰敢同率土之
情咸致後天之祝躬趨净宇仰叩覺皇庶憑西土之法
緣式介南山之遐算伏願太上皇帝陛下如天地之覆
幬悠久無疆若日月之照臨終古不息法駕遄歸于鳳
闕含生再覩於龍顔仰寬睿聖之孝思下慰黔黎之至
願雖暫逢屯否終違羑里之憂然旋見昇平永享祗宫
之樂
齋僧疏
某聞作大緣事然後獲大福田顧今世之嚴顯富貴者
皆前世之致福德者也是知人處世間福為最勝某自
受業及遊歷諸方受檀越信施多矣今老且耄無以奉
報輒發誠心欲齋僧百萬仍與衆談不二法門為遠邇
信士廣植福緣而院門彫敝難以自辦須仗衆力今者
欲於本院安三百衆及接待旦過雲遊之士齋糧以日
計約費若干四方檀信或獨管旬月或共辦一時以至
齋百人千人萬人各隨意施財共成兹事具疏陳列如
右伏以兒童壘塔尚獲勝緣貧女施油終成妙果况設
伊蒲之盛饌齋億萬之緇流考鼓撞鐘廣集四方之雲
水揚眉竪拂大宣六代之宗風談不二法門演第一義
諦豈但為住相之福蓋將窮覺海之源願起既向心各
生决定信但生喜捨定不唐捐謹疏
靈感觀音處還願齋僧
災厄疾痛每併極於一身夀祉康寧嘗乞靈於大士果
蒙悲憫稍獲痊平謹涓時日之良緬修蒲塞之供伏願
觀音菩薩念平生之艱苦終大賜於孱微少分盈眦之
福緣使畢過駒之餘日仰惟大覺俯鑒愚衷
紹興戊午終制功德疏
易月之制雖遥旒扆彌深於舜孝遏音之期甫訖臣民
益慕於堯仁爰遵漢詔之嚴誕闡佛乘之事伏願乘白
雲而超昇帝所俯庇含生隨諸佛而上下人間默扶興
運皇帝陛下伏願天人助其信順遄臻偃伯之期孝悌
格于神明永邁卜年之遠下均寰宇同底夀康
率衆修英濟廟疏
潔粢豐盛欲奉神靈之祀上棟下宇必嚴廟貌之觀况
庭除廊廡之綿延多風雨鳥鼠之侵損今忘苴補久必
廢頹事須藉於孔方兄同輸衆力諾可煩於毛錐子用
著芳銜
祭孤魂疏
不祀非族固吾儒之設教無穢虐士亦左氏之假言故
羸牛釁鐘尚有不忍之意孺子入井咸興欲救之心矧
此孤魂亦云其類偶遇沉淪之苦永無出離之期苟存
惻隠之心咸有悲憐之意遂興言於拯救乃誕啟於齋
筵伏願三世佛乘四方地主憫兹滯魄墮彼幽塗使仗
慈航咸登覺岸功施既往沉魂盡脫於重泉利及方來
行客莫逢於横死恭惟三寶同為證明
又召請落水投崖孤魂疏
惟爾孤魂之衆莫非編戶之良或本土之齊民或遠方
之羇旅咸因逐利由此畏塗但知出無入有以趨什百
之贏不虞航壑梯山而有覆墜之患顧此驚湍洶湧絶
壁峥嶸蛟螭伺便於塘㘭鬼魅擠人於阻阸操舟一誤
斯淪不測之淵錯足微乖已墜千尋之險既遭横死豈
得超昇有家而千里難歸無路而三塗可出寥寥長夜
時聞故鬼之號渺渺煙波可料沉淪之恨雖曰閏餘而
替代詎知此理之有無假使新舊之相更亦是輪回之
甚苦若匪大興於佛果豈能博濟於沉冤顧我與汝等
生非骨肉之親又匪鄉閭之舊獨悲爾衆致死非辜遂
思拯救之方必仗佛乘之力乃涓淨夜建此齋筵宣大
藏之秘言具香羞之盛饌宜憑勝果速離幽隂發希有
之心斷多生之業同升淨土共禮慈容有生勿忌於修
心圖報不煩於結草咸聞召請遄速來臻
追薦亡姊夫王性之亡姊疏
行善而禍報施之理難憑始泰而屯因果之由莫測惟
仗大空之力式資已逝之魂伏願聞此秘言來游法會
悟真乘之可慕厭塵世之多虞超生清淨之方永離輪
回之苦顧死生皆幻當同岸樹之觀而手足至親永抱
鴒原之痛伏惟衆聖鑒我誠心接引二靈併登覺岸
