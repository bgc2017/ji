紫微集卷二十七宋張嵲撰
啟
代人賀鄧州張侍郎啓
肅膺嚴制出殿大邦十乘啓行壯元戎之師律六條問
俗揚刺史之風稜允恊剛辰既諧莅事列城咸慶比屋
皆歡竊以十國為連尤重藩維之寄八命作牧益資撫
御之良觀民社之畀付非輕知廟堂之倚毗攸在矧南
陽之巨鎮本夏禹之舊疆地接商於遠控武關之險民
務本業猶存召父之風况密邇於王畿仍旁連於澤國
必藉詩書之帥申嚴道德之威恭惟某官識洞幾微學
窮淵奥崇論閎議久聳動於簮紳大冊高文每流傳於
遐邇翺翔紫禁踐歷清華功在邦家眷深旒扆鼎鉉素
隆於士望巖石久係於民瞻竊惟垣翰之暫淹蓋是升
庸之有漸某造門雖舊荷顧茲深猥緣婚媾之私得預
子姪之列豈其幸會復此遭逢竊寵庇於二天知曠瘝
之可免瞻門墻之數仞思進見以無階惟知虔奉於教
條庶以終承於芘頼
梁侍郎啓
肅給標材柔嘉秉德持荷京邑兼二事而有餘推轂人
材欲羣士之竝進遂令孱𤨏亦預甄揚
折侍郎啓
秉德高明處心渾厚與人何備每有取於寸長於舊靡
遺至不忘於半面繄荷齒牙之論遂叨甄進之優
直院胡侍郎啓
名擅區中學該繫表懿文華國厚德鎮浮不遺骫骳之
辭猥置提衡之内肆令固陋亦預甄陞
吕侍郎啓
直諒多聞柔嘉惟則不遺半面許映餘光致使凡庸亦
叨甄奬某謹當銘蔵嘉惠刻著深知
賀范參政啓
伏審光膺詔旨入贊國鈞求治而獲善人政將焉往越錄
而尊儒術國其庶幾伏惟某官操行飭修資度夷雅鍾
六代山川之秀為一朝人物之英逮意之文競流傳於
當世先物之智每切中於事幾果以僉俞来都政地古
有君子則能國今得夷吾而何憂某頃以官曹三陪杖
履辱大雅過庸之遇識昔人托契之心顧將軍之變為
鳳凰尚敢論於疇昔如君子之將成猿鶴豈無意於矜
憐方負盭而屏居阻造門而陳慶
代王漕謝汪内翰啟
紫宸頒命濫委轉輸綠字授圖叨膺進直竊懷非據實
負深慚伏念某謭薄無堪冥頑寡状早頼箕裘之緒旋
陪冠蓋之游與人耻事於詭隨但持狷介得累多因於
非意未厭廢閒十年居鷗鷺之羣一日被絲綸之命海
陵剖竹僅握虎符桐柏飛芻方牽驪駕恩光洊及寵𢾗
誤加念江淮為租賦之淵欲輸供億况河洛為圖書之
府俾直邃嚴避不獲於循墻居實憂於負乘屬在繹騷
之際倚成轉給之資唱籌莫可於量沙凴堞豈堪於煮
弩雖非雨粟必使流錢退惟庸𤨏之材廼辱斡旋之任
兹蓋伏遇某官素加推轂曲記遺簮聞堂下之一言初
蒙奬拔識車中之半面遂辱知憐誨凾先枉於五雲寵
貺特揚於十部某尚當勉驅疲蹇少荅恩私雖未能蠒
足之趣拜瞻牙節佇可見花塼之步入踐台衡
賀秦内翰啟
伏審光奉帝綸升華鑾禁代王言之温厚參國論於深
嚴雖專翰墨之長兼頼謀謨之益歷考古今之所慎選
必用第一流顧如左右之視羣才豈止容數輩望屬久繫
歡言允同伏惟慶慰伏以翊善内翰道貫天人術該流
略典司邦禮兼直禁林聲名畢復於舊章咸仰頼經之
制詔冊流傳於衆口共推逮意之文凡所已行尚為餘
事自非大用曷罄遠圖物論所歸政塗行踐周室二公
之同拜固可踵於前聞紀門兩令之竝居亦足為於故
事時當大有事絶微嫌矧聖賢相逢方究格天之業若
父子而處益彰大道之公某一被譴訶四離寒暑摧隤
暮齒冀望末光苟存朝暮之餘生尚覩門墻之盛事其
為抃蹈莫罄叙陳
賀節度使啓
伏審顯膺明命寵錄懿親制節雄藩極光榮之異數奉
詞真館侈休佚之殊恩伏惟慶慰切以太母之德在邦
家先代之勲藏盟府豈止宥於十世蓋將至於萬年中
遭謗誣久乃暴白雖忘家憂國已大顯於徽音然累將
重侯未隆恩於外舍顧兹闕典久鬱輿言昔和熹嘗負
謗於建光之初而梁氏亦復興於永光之後悉賴臣鄰
之申議本非門客之能言觀近事之宣昭允增光於前
古伏惟某官惠和邁德忠義持身文辭高伯况之風退
避藴長君之操豈但保家之主實繄命世之才始推元
祐之功意蓋兼明於國是終受餘恩之錫固以大庇於
門宗渙汗既行朝僉惟穆某暌違兹久瞻詠徒深比觀
綸綍之敷實倍懽愉之素未馳賀幅先辱誨函載窺行遠
之文益認古人之意其於悚荷莫罄敷陳
上權府吕郎中啟
執鞭起慕夙欣晏相之風泛幕增榮行竊王公之庇静
言遭會祗益恐惶某官廟璉真材天麟異禀踵相門之
世胄飛官籍之英聲氣涵宇宙之渾學洞天人之藴洊
更膴仕深結主知禁闥遨遊榮補鴛鸞之列天津伊邇
瞻依日月之光當成康措刑之時分臯契懋功之任柄
司羣讞聯綴周行宿姦巨蠧罔不麕奔醉尉聾丞尚聞
驥附圜扉草鞠治境塵清方天子起未央之思而寇公
有南陽之借劇郡浃憲臺之雨决獄初成譙門開刺史
之天分符鼎至探禹穴而想滄溟之偉績傲鑑湖而屬
風月之主人青𤨏文郎虚星垣之舊席黃堂春政融玉
帳之新恩第恐趣還靡容卧護惟黃霸尤長於治郡美
稱鴻材而姜牙終見於持衡無踰舊物某孱庸下吏樸
&KR0554;謭材何捧檄以為貧遂強顔而尸禄勃窣百僚之底
邅廻衆俊之衡投閒者十載餘考績者三年爾瓜期甫
及樗質何堪俛仰乎蟲臂鼠肝戰兢無地奔走乎車塵
馬足夤幸自天望履舄以鳬趨指旌麾而爵躍致書潭
府謹馳竿牘之儀投礦鈞壚倚竢陶鎔之力
賀中書舍人啓
光奉制恩榮躋西掖得人之慶際海攸同竊以内閣高
華為文士之極任綸闈清要蓋儒者之至榮在成周以
内史掌策書逮後世用舍人司訓誥非特取其屬辭比
事有以煥發王猷蓋亦欲其去惑治煩所以協濟機務
是為朝廷之遴選必得天下之異人以代王言用新羣
聽必也使人主寬大之意形于播告之間故能令海陬
羸老之民咸知德化之盛自非學擅九邱之譽文專四
禁之工何足以副宸扆之簡求厭士林之屬望惟我右
文之代爰登超世之賢成命渙孚四方風靡恭惟某官
柔嘉維則美秀而文角犀豐盈屹然廊廟之器珪璋特
逹偉乎卿相之姿取俊軌不數年之淹曳鳴玉于羣髦
之右猷為自致今古罕聞况乎紫禁之摛華實乃濟美
之能事掌帝之制非公而誰詞命肆頒固已追隆于灝
噩文章近古蓋將力反乎深純欣吾道之愈光幸斯文
之有屬某早親杖履獲奉光塵逢盛德之進為倍輿情
而欣躍瞻風甚邇賀厦無階歌聖主得賢之詩徒增距
踊感貢禹彈冠之事更望知憐
賀中書胡舍人啓
德度清澄神鋒標映仲山甫柔嘉維則可以經邦子太
叔美秀而文信能華國某登門非舊推轂惟新從容荐
逹之私委曲分光之意夫何始望敢以及兹
上連顯謨啓
顯膺温綍榮殿价藩兹峻職於西清畢良翰於南國一
方蒙福千里騰懽某官心雄萬夫身兼數器黃雲奉日
嘗仗節以伸威紅藥翻階每湧泉而布命言出諸人之
右身結九重之知出入百為始終一節某向風有素歛
板未遑隨牒攝官頋何功於多士摳衣屬吏將竊蔭于
二天(有闕)願精公餗益保台嚴瞻仰惟勤敷陳罔既
代人賀刑部郎官啓
寵膺帝綸峻陟郎位光生畫省榮動星躔恭惟慶慰伏
以某官器邁璵璠望隆表斡踐揚棘寺早聞明恕之稱
驟列憲曹尤頼平反之益持法既資於克允斯民自以
為無冤凡預庇庥惟深鼓舞某效官遠郡獲映餘光足
未躡於龍門情已先於燕賀
代上縣丞啓
哦文聽事夙欽佐縣之高風紏職轄司偶玷同僚之下
列依雲有便指日可期念初志於青衿媿俛從於黃綬
雖相如之文為未遇而卜式之牧則所能托蔭江壖頼
依河潤
再任衢州謝宰相啓
奉三年之計最初未有聞拜一札之除書徒深自震本
匄閒而因任宜得戾而獲榮恩施隆深奉承兢悚伏念
某頃由羈齒無他技能濫隨三館之諸生得預師門之
著錄孤單無援微左右根柢之容留落不遭蒙哀傷殊
異之遇恩光日進盻睐月增揣循自覺於無庸假借獨
以為可教為增光價與作波瀾逮其閱歲之&KR0906;深遂作
遺簮之舊物顧在傍之弗快益加厚而不疑雖翼卵之
恩屢殫所施而汗馬之力不效於前俄蒙越錄之除遂
厠從臣之列既處疾顛之位宜有責言之償顧我得而
我捐由小人之薄祚若狐埋而狐搰豈造物之本心一
去朝廷七離寒暑門墻阻遠蹤跡堙沉惟自信而不疑
每蒙存而靡間蓋微生之所以託命本緣道德之歸而
我公之所以得人豈專爵禄之馭彼勢利之相與為市
宜有多塗如禮義之固結於心必無畔去平生幸會有
此庶幾居慚固陋之身再被生成之賜此蓋伏遇某官
掌握元化翕張庶工收攬材能盡得短長之用勤䘏勞
舊坐致風俗之敦惟是朽枯亦蒙振起某荷恩不報鏤
骨難名敢慕名高惟圖心競汲黯之多妄發旋已知非
房琯之能不言尚期自進終收微效少答洪私苟賖擠
壑之期盡是酬恩之日過此以往未知所裁
代人到任謝執政啓
煩言驟至深虞四裔之將遷運泰持平遂俾一麾而出
守拜主恩之甚大戢鈞施以無涯伏念某出自諸生偶
塵清序既無許史金張之援又乏荀陳杜趙之才拔而
進者或難為功躓而顛者固易為力况乎處衆必爭之
地而又當羣俊彙征之時不能引分以避賢遂致冐榮
而速啓吹虀何補噬臍莫追自非當宁閔其孤危台鼎
照其本質則鎩翮當摧於密網窮鱗詎脱於垂綸肉骨
何加嘘枯莫喻伏惟某官命世作宰任四海之安危當
軸處中躋斯民於仁夀投功稷契致主勲華調一氣於
玉燭之和斡萬類於陶鎔之手遂令孱𤨏亦獲安全某
已攬印章奉行條教雖譾薄難期於報政然勤勞願效
於農功庶盡𤨏才少收塵效延頸平津之閣擁帚丞相
之門敢思昔日之恩光更冀他時之奬盻
賀建康留守進職啓
伏審欽承明制寵進崇階成命甫攽僉言載穆伏惟某
官學臻閫奥業茂經綸德望重於縉紳元功著於彛鼎
蚤推直諒振羽儀於近官旋以猷為副爕調之大任被
遇神聖而險夷不貳出入中外而輕重惟均自解機衡
屢淹藩翰顧鍾陵之作屏資舊德以于宣屬經荐食之
餘重以阻饑之後正集安之是頼果綏馭之咸宜爰以
成勞遂膺異𢾗奉三年之最雖多共理之良致四海之
康終頼濟時之略與其備長城於外圉孰若副巖石之
民瞻佇聞衮繡之歸用答師輿之允寵詒誨翰仰佩撝
謙方令序之凝寒冀節宣之順適傾依之至敷叙奚殫
答劉守啓
伏審休辰涓選蒞事云初託庇二天方深幸會移書十
部益佩撝謙拜貺以還疲駕增重伏惟知府待制博學
而知務善治而多文早歷高華久安恬逸居閒聳德晦
迹蜚聲方求志而尊所聞忽起家而為世用睠此股肱
之郡有如師帥之良既平易以近人宜坐嘯而畫諾教
條甫下閭里咸安竊欣良牧之鼎来欲逹空函而未給
貺踰錦繡怳疑先鼎之詒報乏瓊瑶但結後天之好感
慚交積叙述奚殫
賀新守啓
光膺嚴制榮鎮雄藩芝封初下於九重和氣已盈於千
里恭惟慶慰竊以某官藴忠信之吉德備經緯之懿文
識度清深風猷宏遠蚤擢東堂之桂譽藹儒林暫分漢
使之符聲蜚朝著綽有嘉績簡于淵衷逮咨師帥之良
遂屬承宣之寄提封父老已興来暮之謠入幕賓僚咸
有依蓮之幸况某昔年襄野𢾗面台光接惠訓之丁寧
言猶在耳念清塵之暌隔歲忽終星徒系仰於門闌恨
無階於親炙豈期會遇獲託庇庥知曠敗之可逃識歸
依之有地雖等威有間敢論半面之私而故舊不遺庶
竊二天之寵趨風匪遠指日猶遲跼蹐轅駒尚想當時
之頋盻輪囷蟠木更祈今日之并容燕雀私情楮毫難
既
代周守賀劉帥啓
欽奉明綸寵膺異數領帥垣之重寄聯内閣之華資風
聲所加遠邇同慶竊以雄藩巨鎮實惟屏翰之區冊府
道山昔號圖書之囿謀帥必咨於重望寓直尤在於真
才故能宣暢王靈粉飾治道衆仰折衝之略士知稽古
之方自非間世之偉人曷稱沓来之煥渥恭惟某官姿
性夷曠學殖深醇猷為夙簡於淵衷德望素孚於羣聽
雄剛果毅之操足以攝姦宄之心深厚爾雅之文足以
出英髦之右卓爾後生之蓍蔡蔚然當世之表儀允被
簡求當兹寄委既頼長城之固咸知奠枕之安昔日理
財已見錢流於地上今兹固圉自應見虜於目中佇聞
勲績之凝旋覩禁嚴之拜凡居屬部莫不舞歌某濫據
蟠城久叨雲庇投劾而去頋無三逕之歸竊禄而居尚
頼二天之寵覩兹顯陟實倍歡悰
賀張修撰帥高陽啓
顯膺上指擢緫中權輿論僉諧邊聲聳動伏惟歡慶恭
以某官材猷膚敏識度渾深蔚然辭藝之有聞卓爾事
功之已試平刑議法如古于張論將守邊乃今頗牧遂
膺帝簡俾董戎昭躐陞書殿之榮對揚身章之寵惟三
江之控扼乃四路之要衝哲夫成城可坐安於吾圉大
邦維屏實兼奠於諸鄰某猥辱好音重懷雅眷頋瞻承
之未卜惟燕養之所祈傾頌之誠敷宣罔既
賀李帥啟
伏審載圖外庸洊賜中渥乃眷禁嚴之舊德往提關陜
之全師詔命既傳士民相賀恭惟某官才宏而濟博器
遠而用周動必照幾微之先用能識文武之大理財富
國極山積而川流制勝安邊每風驅而電掃效愈白則
忌者衆謗雖巧而功愈明顧全雍之一方劇西京之三
輔旁連楚蜀外控羌戎水陸輻凑而貨泉亟更物産阜
蕃而儲畜未稱實藉智略仰寬顧憂奉三接之榮諒深
當於帝意圖萬幾之重即入亮於天工某最為拙疎自
安窮蹇正可出於胯下豈有畫於幕中方當仰窺榮衞
之嚴所以大慰平昔之望儻遂諧於發藥真有冀於息
黥
回河間張帥啟
伏審進職文謨借留漢塞金湯增氣草木知威伏惟某
官名重朝廷任隆方面智略坐彊於人意材猷上簡於
帝心三命益恭莫余敢侮七年善教可以即戎别俟異
恩以酬嘉績惟魏地狹隘之守有張仲孝友之鄰雖欵
晤之未諧尚餘輝之可頼
答真定曾帥賀啟
某比者被奉恩綸俾司留鑰川塗所熟無功又寘於河
漘鄉社非遥復我必從於汶上惟時寵渥重所震惶此
蓋伏遇某官密借鄰光久分波潤坐使迂疎之舊獲塵
寄委之優烹魚得書猥承流問以璧假道即冀瞻風
代王漕問候張督相啓
仰别鈞儀洊更歲紀備屬僚於流馬儼記昔時陪下列
以登龍嘗叨異顧悵雲泥之有隔艱牋楮以常修每懷
授履之心未遂執鞭之願居徒搖於心旆夢每望於星
階竊仰而思以日為歲恭惟某官六經羽翼四海楷模
至誠質諸鬼神浩氣塞乎天地初渡江而化一馬早稱
翊戴之功繼取日而授五龍重正照臨之運戮力欲神
州之復奮身當強敵之衝巾幗遺敵人坐制褒斜之捷
棋枰清寇難獨宣濠潁之威築京觀而封鯨鯢平泰階而
運樞極海涵地蓄包括胷襟雨霽風清斡旋指掌博器
固非於近用復君益顯於大忠身偹安危節更夷險姬
公暫出聊分東陜之權葛亮未還欲撫南瀘之俗佇播
衮衣之詠上寬宣室之思念齊人莫我欽王蓋衛君待
子為政故能掃清氛祲煉五色石以補青天恢復版圖
貢九牧金而鑄重鼎厥績甚茂非君其誰寒律浸嚴鈞
墀多暇宜有神明之密護自全福禄之永綏某早辱誤
知常趨率屬丹心銘在舊德川長念江淮為租賦之淵
濫徙更於漕輓况河洛為圖書之府叨進直於深嚴顧
庸𤨏以何堪實奬提之有素敢不勉圖續效少答殊恩
顧晉公為天下之重輕行觀再相儻太史無周南之留
滯願入洪鈞祈願之私敷宣奚既
問候秦樞密啟
昴位西方而正氣候謹昏中日在北陸而藏冰節方隂
沍顧安時而處順能視履以考祥愚嘗聞北隂為衍氣
之方殊俗禀能寒之性始自高秋之膠折漸因遐塞之
草衰及其邊塹冰凝障墉霜結每覘風而候月遂鳴鏑
以揚埃思漢軍堕指之時騐陸贄裂膚之語常切憂於皸
瘃甚或至於仆僵故自古邊騎多入寇於祁寒之際惟
運籌帷幄能折衝於遐徼之間遂使佛貍消飲馬之心
苻堅挫投鞭之志非謀謨於樞軸豈鎮静於邊荒恭惟
某官材猷嵩高智略輻輳恩結人而咸如挾纊威懾下
而悉若負霜置諸安而置諸危掌握功高於挈國胡為
將而胡為相笑談效見於強兵從容宥密之間肅静疆
隅之上不踰廟略坐鎮戎場方三冬正慮於北陲無一
馬敢為於南牧憂寬當宁福及普天某也涵泳恩波將
脫轍鱗之困瞻思德範殆如柱鶴之然悵望堠程恨拘
官守登龍門而久念吠犬竇以何如使吾子辱在泥塗
想見引手然志士不㤀溝壑當自銘心方寒律之正嚴
必樞庭之多暇雖有神明之叶贊更祈饔寢之精調下
慰民瞻上諧柄用誦言所祝毫楮奚宣
與祕監啟
冰霜厲操圭璧凝姿見無禮於其君若鷹鸇之逐夫鳥
雀苟惡人之與立如衣冠而坐於塗泥夙堅好善之心
爰助詳延之意肆令固陋亦預甄陞某敢不彌厲素心
益循初度
與樊大監啟
某官樂易為資和平秉德進居膴仕物論尚其老成退
即鄉榆閭里師其孝謹傾風滋久際見未諧特枉緘封
曲形眷念(某下同前)
