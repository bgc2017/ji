閑閑老人滏水文集卷第四
古詩
和淵眀擬古
其一
亭亭澗底松婉婉窗前柳穠華能幾時不耐風霜
久感君傾意氣遂托金石友膝上横秋霜中筵列
杯酒酒眀相知深劍眀終不負時運有代謝交情
隨薄厚寄言歲寒姿枯榮復何有
其二
停杯且勿飲劍歌已三終男兒重意氣結髮早從
戎生當為世豪死當為鬼䧺驚沙射人面日暮来
悲風空弮冒強敵力向隂山窮仍聞霍嫖姚萬騎
出雲中
其三
小智多自私大方乃無隅一毫納萬象萬象非卷
舒日月為我牖天地為我廬曲士窘囚拘一身無
容居我夢登日觀青天入平蕪俯視但一氣二豪
彼何如
其四
憶昔穆天子侈心窮八荒崐崙入馬蹄蘧廬視眀
堂王母為之謠白雲何茫茫憑高俯九州愧如螻
螘場歸来越河關萬冡&KR1062;嵩邙遂令學仙者聞風
為激昂漢武千秋露淮南八公方至今瑶池宴空
為後代傷
其五
客從遠方来氣貌充以完鞍馬光照地怪我儒衣
冠問君何苦心所慕惟孔顔古豈無賢豪十六子
入關獨携無言子流盻青雲端芝蘭吐幽芳山水
彂清弹願為九臯禽接翼萬里鸞揮手欲謝客所
懼非饑寒
其六
吾道無緇磷萬古常如兹奈何中智下謂彼不知
時與卋頗殊好譬如渑與淄我欲質所從登高望
九疑路逢古漁父長歌滄浪辭出門異所見退坐
還自思當卋固殊古古人不吾欺翩翩出林鳥日
暮將何之倚&KR0585;送歸盡聊欲弦吾詩
其七
西北有佳人樓上拊雲和一鼓别鶴&KR0894;再弄求凰
歌弦聲幾欲絶哀音何其多昔為掌中珠今為路
傍花壮年不再得花落將如何
其八
張衡詠思玄屈平賦遠遊高情薄雲天意氣隘九
州朝攀扶桑枝夕飲弱水流翻然不忍去無女哀
高丘嚴霜下百草歲律聿其周蕭蘭共憔悴巳矣
吾何求
其九
青青一本蘭俟時吾將採不採庸何傷香色終不
改太陽頽西汜眀月生東海日月如飛梭榮華不
相待寄言紉佩子無貽後時悔
中秋
天風吹河漢眀月懸清光清光不可掇流影入杯
觴吸此風露魄洗我冰炭腸向来功名心一笑雪
沃湯人生幾中秋弹指三萬場胡為置熱惱不使
心清凉此心如秋月虚眀動八方此身萬化中太
山一毫芒尚無物與我何者為彭殤推琴黃葉落
搔首白雲翔觧衣一盤礴清境堕渺茫
重午遊冠山寺
南風搖百草吹我游山樊青山暎華髮似我頭上
冠長松五月窗戸閟終古不散蒼雲寒步出喬木
杪俯視林下鞍飛亭枕爽塏更覺天宇寬憑高送
遠開心顔白雲青嶂非人間深林冥冥白日暮飛
鳥裔裔長空閑夕陽萬里開野色晉趙形勢空河
山時清老守容癡頑臨風把酒遺巾綸明朝却望
題詩處城楼惟見烟中竿
七夕與諸生遊鵲山
七月七日人間秋興来飄然鵲山游靈仙役鵲渡
河去白雲嶺上空悠悠手持雲膄酒與雲更獻酬
雲既不觧飲且可與子消百憂雲不飲我無愁不
愁不飲空白頭但願年年歲歲得相見長看雲馭
織女會牽牛
鶵鷹
臯落秋風暮深崖得爾雛他時萬里翼天末片雲
孤何處三窟兔古城千歲狐佇翻壮士臂飛血洒
平蕪
遊晉祠
官閑屏騎從意行無澗岡青山盡處山口轉清溪
宛與青山長古城尚隔叔虞廟水氣先入單衣凉
溪行不十里喬木森千章靈泉萬古流不竭蕩雲
沃日搖精光素月落圓甃青天入方塘棹歌中流
簫鼓發擊波驚起䨇鴛鴦脚踏船舷掖兩生眀月
照我欹中裳兩生為我歌與子釂一觴興来洒墨
三四行使汝名似湛輩香歌罷忽惆悵欲歸且徜
徉清風眀月本自無盡蔵青山綠水何處非吾鄕
世間風波老可畏物外日月初不忙安得此溪化
作百斛酒狂吟大醉三萬六千場一朝忽騎赤鱗
去歸来晉溪流水依舊空茫茫
遂初園八詠
遂初園
人生衣食爾所適飽與温逮其得志間歸心負初
言少壮慕富貴老大憂子孫此心本無累利欲令
智昏嗟我復何為未能返丘園物外恐難必開圖
對一尊
歸愚莊
平生功名心世路多﨑嶇年来忝聞道何者非夷
塗庄後桑百本庄前芋數區草屋三四間榆柳八
九株僮僕足使令鷄犬應指呼商鈕向我言官豈
不足歟如何天壌間不容七尺軀忘身百事懶忘
心一物無忘已又忘物兀然同太虚不皦亦不昩
無毁亦無譽不向醉鄕醉即歸愚谷愚
閑閑堂
天運如轉轂日月如循環人生天地内頃刻安得
閑所貴心無事心安身自安低頭拾紅葉仰面看
青山朝聽新泉响暮送飛鳥還清晨了人事過午
掩柴關高非出天外低不堕塵寰花落鳥聲寂我
處動静間
翠貢亭
修竹百十箇老栢四五行日出烟霧散露葉翻晴
光時携一壺酒来此㩀胡床鳥啼白日静花落春
風香君看蒼翠間法身露堂堂即物元非真離物
又非忘掩卷忽而咲風枝奏笙簧
佇香亭
今辰復何辰幽花滿中園愛此風露香聊佇屐齒
痕花殘蜂蝶逝花開蜂蝶喧物理有代謝花枝獨
無言無言還有情似訴惟空尊今我不為樂知有
来歲存呼兒具癭杓唤妾傾瓦盆且盡一日歡萬
事不𣸪論
琴筑軒
琴筑雖有韻不鼓則不鳴流水無徽弦使我神慮
清風月為節奏是中無虧成聊將不俗耳聽此無
絃聲無聲非無聞聲自根極生隐几以服聽頽然
遺其形少焉性空水靈臺湛虚眀從渠童子見擲
瓦戲清冷
南麓畫華清宫圖
天寳遺事今幾年華清樓殿非人間五家羅綺隘
山谷驅入尺紙天工閑豆分繡嶺線涇渭人物微
茫纔位置想當睥睨下筆時兩眼猶能書細字乃
知棘端可以造沐㺅巧奪造化非人謀胸中度世
乃吾事坐令千里當䨇眸眀皇初心小姚禹肯比
金陵一孱主一盻聊爲妖姬留奈何坐此覆神州
太白西去有鳥道蜀山秦樹令人老浮雲一蔽漁
陽城禄山馬飽宫前草恩流四海一玉環胡兒不
合窺潼關至今脂澤下蟾口時有飲鹿疑神奸豈
知水洗凝脂滑一掬傷心馬嵬血多年鬼火化爲
碧還遶離宫送行客龍嵓幾度過華清筆端山高
水泠泠嗚呼興廢今巳矣祗有丹青留典型畫詩
雙絶兼書工留傳遜公到松公今年盗入媯川東
火焼塔寺一洗空松公間關来帝里一身與畫同
生死吾聞挈瓶之智不假器支郎大勝潼關騎
䟦武元直漁樵閑話圖
兩翁久忘世木石以為徒偶然相值遇風月應指
呼廢興非吾事胡為此區區但覺腹中事似落紙
上圖一以我為漁神遊渺江湖一以我為樵夢為
山澤臞形骸随所寓何者為真吾尚忘彼與此况
復朝市娱西風下落日渡口炊烟孤無問亦無荅
長咲歸来乎
就劉雲卿第與同院諸公喜雨分韵得發字
君家南山有衣鉢叢桂分香老蟾窟從来青𬗋半
門生今日子孫床滿笏爾来先生復秀出論事觀
書眼如月豈惟傳家秉賜彪亦復生兒勔勮勃往
時嘗乘御史騘未害霜蹄聊一蹶雙鳬古邑試牛
刀百里治聲傳馬卒今年視草直金鑾雲章妙手
著揮發老夫當放一頭地有慚老驥追霜鶻座中
三舘盡豪英徤筆縦横建安骨巳知佳會得四并
更許深杯辭百罰我雖不飲願助勇政要風燈照
華髮但會風雨破天慳不怕歸途洗靴韈
九日登繁臺寺
九日獨何日寒花彂幽芬波澄無餘滓天清廓遊
氛鵰盤翼迅風鴻響厲層雲我與二三友意適同
酣醺南登歌吹臺一弔信陵君捐&KR2399;赴趙璧談咲
却秦軍夷門今安在草沒侯嬴墳我亦感激士白
首羞論文禁中有頗牧慷慨志竒勲登臨送將歸
無為愴離群蒼茫視八極烟靄何紛紛懷士撫長
劍悵然日西曛
伯勝九日詩蕭然有陶風趣次韵
九日獨何日高懷無與娱仰視天宇清倏見飛鴻
孤哀鳴呼其群相望邈江湖豈不念親友林間置
尊壺不醉慎毋歸且莫歌&KR0784;駒今日不爲樂奈此
歲將徂風霜豔黃菊興與南山俱此時如不採但
恐随樵蘇日暮登吹臺蒼茫望八區翻然念鄕國
北望一長吁
送雷希賢之涇州錄事
李君美治中公𪠘南樓坐中作
嚴霜枯百草搖蕩鴻鵠心翩翩萬里翼随雲落西
南涇水東流不到燕送君落日孤雲邊聲名一日
天下白還作南樓座中客西州自古多豪英作者
凛凛氣猶生太尉清風邁萬古不勞折箠笞此虜
男兒生不功名死無益莫言簿領卑凡職君不見
當時髯張一尉耳至今䨇廟令人起
倣玉川子沙麓雲鴻硯屏吕唐卿蔵
吾聞春秋紀年二百四十二不書祥瑞書災異不
知何年沙麓崩六鷁退飛失其四恒星不見夜有
光星殞如雨䂖在地孔子諱魯不諱宋但記有月
食之既豈知淪隐入石中蟾蜍桂影俱蒙籠初疑
日中有兩烏雙飛跳入姮娥宫鶉火賁賁尾伏辰
状如赤鳥雲非雲女媧煉就五色石搏沙欲作愚
下人史蘇發占文端策坎為日月艮山石兌升而
雲離奮翼重兑為吕歸有德吕矦寳石到子孫更
遣趙子窮其源齊趙馬牛不相及如何窮此造化
根世間萬事何不有耳目之外難具論海中時時
彂火熖世畍一一持風輪一微塵内納湏彌有頂
天上猶崑崙併却咽喉與唇吻别有一句超乾坤
木人撫掌非耳聽石女懷胎親眼聞扇子拂着帝
釋鼻鯉魚驚翻東海盆吾言非夸子夸矣要與摩
詰無言言
倣樂天新宅
吉凶翻覆兩何如新貴移来舊貴居昨日弓刀圍
舊宅今朝車馬慶新除兔驚尚顧罝中兔魚逸還
尋罩下魚富貴貧窮皆有命大都覆轍戒前車
倣郎士元寳刀塞上兒
長安美少年白馬黃金鞭從騎捧長劍官儀如殿
前烟塵生絶塞𤇺火照甘泉如聞辭第將遺貌上
凌烟
從軍行送田琢器之
嚴風吹霜百草枯胡兒馬肥思南驅長戈飛鳥不
敢度扼胡嶺下行人無鈎鈐一夕妖星過賊臣自
掣居庸鏁蔵金郿塢未厭深長安三日燃臍火胡
兵數道下山東旌旗絳天海水紅胡兒歸来血飲
馬中原無樹搖春風槖駝車載金帛城上官軍
空嘆息纍纍婦女過關頭回望都門心斷絶漢家
公主嫁烏孫聖王重戰議和親北望一舍如天遠
黃沙茫茫愁殺人田侯落落竒男子主辱臣生不
如死殿前畫地作山川請以義軍相表裏恨我不
得學李英愛君不减侯莘卿子眀又請當一面禁
中頗牧皆書生(是時李英子賢侯摯莘卿王晦子)
(眀方出戰有功)横遮俘尸三十萬潼關大咲哥舒
翰上書慷慨請長纓臨風鎩翮空三嘆
題楊祕監雪谷曉裝圖
林空月巳沉雪落風未掃束装事晨征之子&KR0881;遠
道心知馬上人萬象入腹藁髯奴亦可人行李伴
幽討塵中無此客風雲滿懷抱逢辰則伊吕不然
商山皓如何苦憔悴薇蕨不得飽前身孟浩然後
身窮賈島三生紙上形千古咲枯槁向来富貴骨
露濕原上草百年等一夢翻覆無醜好那知風雪
癯不是蓬山老所以邢和璞一咲幾絶倒
題魯直書黃庭經
太清虛皇玉景經琅凾瓊笈祕書清嚢以雲錦金
鈿扃四神守衛呵百靈中夜一氣存黃庭玄霜瓊
膏灌子形方瞳綠髮魂魄寕上夀千秋下百齡天
書夜降勅六丁控駕三素乘風泠鳳笙龍管超冥
冥揚旌抗旆㸌飛星八威吐毒驅雷霆擲火萬里
流金鈴仙人拂石劫不停笑視人世風中螢世間
醉夢紛羶腥三尸調汝丹田螟有如尾閭泄滄溟
一朝神離鳥飛瓶涪翁書法出蘭亭名書此經寔
自銘開卷恍然如酒醒飬生新彂庖丁硎
試院中愁坐叔獻學博忽送紅梅小桃數枝
坐念春物駘蕩西園開鑰不得一觀作詩
破悶兼簡張文學仲山
數日天氣殊未佳文書如山眼生花忽遣官梅入
吾室政爾東君觧留客蠟梅無韻空有香紅梅亦
復清而莊此花韵勝開較晚天許風流嫁海棠海
棠春嬌睡未足環兒酒暈紅潮玉不應更有林下
風翠䄂天寒倚修竹銀瓶亦有小桃枝茜裙游女
窺荆籬青枝綠葉不湏問自有月影溪光知冰花
不肯相媚嫵来伴詩人作詩苦横斜影落水心中
融入詩中作竒語古来詩人例多窮把酒對花酒
巳空亦知寒食只數日醉夢不到西園中天上公
子被花恼一咲回波嘲栲栳不湏區區索酒錢但
可煎茶對花前
慧林賦海棠
君不見三郎花下吹觱栗寕王搦管番綽拍一聲
驚破夢華清海棠頓覺無顔色又不見百花潭北
西郊路醉裏花仙覓竒句覺来酒盡花巳空詩人
不是無心賦梨園富貴春蕭瑟空對畫圖三嘆息
杜陵雖有𥙷亡詩坡仙詩中畫更竒君不見西園
往日稱繁雄羅衣不復能春風䧺楼傑閣春色裡
温黁淑氣月眀中纖條嫋嫋春無力猶遶空墻絆
遊客不應折贈寄僧房来與幽人慰岑寂石門老
衲僧中癯鼻端苦覓香有無何似東庵人散後月
斜疎影照跏趺
冷山行
禪房閣雨鎖春隂幽人切切鳴幽琴一聲兩聲風
蕭森三弄五弄天沈沈紛綸十指終不亂雙鸞對
舞揚哀音初為湘靈怨再鼓别鶴吟絃聲按抑止
復作忽然變態窮巇嶔曲終從容奏恬淡落花啼
鳥青春深苗夫子吾獨知爾心胡為翻作冷山操
此意似欲為師箴昔年憶侍眀光宫曾以絲桐沃
舜聡薰風一曲岩廊静萬國無為至化中眀昌有
道真重瞳重瞳左右多䕫龍朝廷詔𧺫冷岩公鼎
湖龍去弓劍空不聞天寳相國忠漁陽馬嘶旌旗
紅聖主中興日月功首誅羿浞鉏羣兇張公上書
見大計臣以琴諫非琴工先生年来到骨窮但願
四海無兵戎夜闌更請彈三樂臣獨飢寒亦不惡
和淵眀歸田園居送潘清容
身行半天下何處無名山蘇門天下勝築室不待
年曩時孫公和今代潘子淵無家安四壁治生惟
寸田去國行萬里往寄茅三間山川半豺虎一水
不得前寄謝李龍眠為我寫風烟曲肱畫圖裡卧
遊西山巔尚恨畫中隐不得拈閑閑有願何必遂
古人豈盡然
其二
人生本無累世路自羈鞅悠悠塵中境翳翳霞外
想蘇門有佳處悵望不得往遥知西山下煙雨薇
蕨長有願神莫違誰謂河水廣夢逐西飛鳥一夕
馳眇莾
其三
萬國角聲裏日暮行旅稀幽人如野鶴思逐南雲
飛冥冥花經眼冽冽風吹衣平生香火願毋使寸
心違
其四
堂堂鳩林師法喜以為娛談道有原委百川會歸
墟城市挽莫留野性山林居年荒拾橡栗濕柴焼
橛株尚怜陶與陸問訊今何如當如蓮社人寥落
今几餘修静復西志而獨逃空虚藍輿會相訪容
我醉時無
其五
昨日遊東城今日復南陌偶逢素心人把手便歡
適一談復一笑不覺日西夕騎馬穿市橋矯首望
林隙歸来掩關卧尚恨為物役四論喜僧肇玄文
箋陸績會當投絶學繕性終何益
其六
駕牛凾谷關跨鹿渦水曲相期無翼飛豈不賢尊
足他年東坡翁一衲歸玉局相哀老不死分我一
寸燭千年暗室中一旦得朝旭
題巨然泉巖老栢圖
雪嵓森危有老柏幾度寒泉潄秋月氣凌層空白
日寒根貫斷崖蒼石裂奔騰逝水送流光剥落古
苔封老節眀堂未作棟梁材潦倒風霜半無葉何
人胸次富泉石巨然䄂中董源茟崖傾岸絶無人
見夜半移舟真有力賢侯筆力今曹植氣象參天
二千尺爲回筆力挽萬牛頓覺烟嵐少顔色
夢登華山
夢登蓮華峰舉手摩青天道人洗我心相與掬飛
泉風吹青霞佩飄若雲中仙下視塵世人擾擾紛
腥羶直欲呌蒼穹生靈日熬煎安得側仙掌狂瀾
廻百川一洗胡羯塵萬騎還全燕功成不受賞棄
之若浮烟金膏換綠髮玉液煉丹田金丹如可冀
脱屣區中緣閑尋碧玉調朗詠青苔篇還騎雙白
鶴飛下青山巔
尚書右丞侯公雲溪圖
朝遊雲溪上暮遊雲溪下不知雲溪雲去作人間
雨流水赴大&KR0676;白雲思故山何時溪上人心與歸
雲閑黃公山下雲溪路十里溪光照雲樹溪流&KR0377;
瀝讀書聲想見先生舊遊處溪上老僧今白頭尺
書招我歸来休圯上方傳黃石略山中未暇赤松
遊我公昔年提孤軍旌旗綘天張魚鱗鯨鯢沸海
海水渾罵賊嚼齒欲透齗旄倪十萬寄一身咸陽
白骨廻青春九重嘆息天為顰殿前論事氣益振
滄海未全歸禹貢山東且碩變齊民匣内寳書金
屈戍腰間瑞節玉麒麟衛國錦衣歸故里代公黑
髮更慈親他年鍾鼎書元勲二十四考中書君整
頓乾坤濟時了飄然却返雲溪雲
過廣武山
塵霾晦金鏡鹿走群雄馳龍騰海水沸虎怒風林
披成臯天下險椘漢昔相持乃翁一杯羹且欲共
分之兩䧺不並立鴻溝徒爾爲裹創撫戰士智勇
亦巳疲滎陽非吾厄帝圖乃天資隂陵夜失道慷
慨兒女悲長陵一坏土笑煞牧羊兒勝負兩蝸角
興亾一枰棋而况彼區區二蟻争䧺雌西登廣武
山曠望大河湄野曠知天&KR1199;崖傾覺岸危青山明
劍戟霜林列旌旗雲槎秋浩渺烟樹晴参差凄凉
阮生嘆曠蕩謫仙辭懷古念離散興極泪還垂
河中八詠
舜井
一水獨冷然浮雲幾變遷心知思舜處時見井中
天
夷齊墓
譲伐理難全求仁豈怨天乾坤吾道獨宇宙此山
傳不肯食周粟猶應飲舜泉冥鴻飢欲死落日唳
昏烟
&KR1295;鵲樓
樓成&KR1295;鵲幾時還人去樓空境自閑地接連城秋
水渡河分兩岸夕陽山汀烟苒苒分秦樹隴雁依
依度晉關千古廢興還造物暫擕風月出塵寰
逍遥樓
黃河城上逍遥樓何人能作逍遥遊斷霞落日今
猶古眀月清風春復秋千里兵塵常漠漠五年心
事漫悠悠中條太華不忍見雲自高飛水自流
汾陽王像
天寳虜騎興漁陽首提孤軍𧺫朔方掃除攙搶廓
氛翳再使日月光吾唐丹青凌烟誰第一功業汾
陽異姓王當時太尉亦雄偉天不慗遺壮士傷河
中重鎮甲天下渾公與公屹相望時危英雄常恨
少撫壁再拜涕泗滂諸酋下馬識公否公雖云亡
像在堂
吳生畫
吳生大士十六像歲久塵昏蛛網絲真物從来有
真賞息軒為作証眀師
楊惠之維摩像
一默傳心巳失機更求形似轉成痴至今遺像兀
不語猶似當初問法時
先公碑
過客紛紛搃不知先公事迹竹溪碑坡仙不薦山
僧意也覓西廂待月詩
汾隂祠后土
閑閑吏隐官蓬莱玉堂給札非仙才封香汾隂祠
后土騎士引赴軒轅臺龍門峡束天下險状如萬
頃納一桮方丘中峙巨鰲趾黃河一箭從天来長
風吹雲碧海去曠蕩萬里晴天開青山終古不改
色下送落日浮金壘滄波幾回照新雁往日繁雄
安在哉君不見漢家六葉誇雄才力通象郡臣龍
堆泰山日觀封禅罷属車丸丸聲如雷横汾中流
簫鼓發酒酣樂極情生哀秋風一曲在人卋茂陵
桂樹生莓苔又不見開元四海塵不動千麾萬騎
祠神淮侍臣文章咸第一豐碑自勒鑱崔嵬憑高
慨詠才子句山川滿目空塵埃鈴聲淋浪蜀道雨
想見萬里愁雲廻蒲關北走滎河道岩深地古令
人老胡兒夜渡黃河冰生人憔悴如霜草吾皇神
聖如軒轅北伐獯鬻清中原徧秩群神禮喬嶽還
因吉土祀坤元靈祗紛紛福来下倒卷天河洗兵
馬重新日月照乾坤再整山河歸廟社三河形勢
滿河中獨紀鄈丘第一功唐漢遺民尋故事還思
法駕幸河東
會靈觀即事
戊寅五月十六日試宏詞
靈宫初雨餘散策步幽徑深樾不見人微風度疎
磬心閑偶無事虚極自生聽時復静中喧歸禽暮
争瞑
又
欹枕北窗風書葉久未定午夢破華胥𧺫看松隂
正閑居觀物化静處見天性鳴鳩亦何爲谷谷自
相應
題東坡石鐘乳山記墨迹
書爲水漬幾半
東坡謫齊安人怒天所許倒騎卧水龍醉踞石頭
虎赤壁萬里江一葉吾敢侮歸来抵湖口此樂乃
并與扁舟絶壁下&KR1295;鶴如人語風雷相轟豗水石
互吞吐山遺洞庭樂帝下鈞天舞石鐘不吾欺一
證萬萬古遺墨落人間訛缺十四五糢糊魯壁間
剥落岐陽鼓蜿蜒半鱗甲尚恐脫風雨畫移瓦棺
壁劍化延平渚祝君十襲蔵隄防六丁取
武元直畫喬君章蓮峰小隐圖
武君非畫師勝槩飽胸臆太華五千仞駈寫入盈
尺飛泉峰頂来落我松下石清風忽吹散琴上濺
餘滴呼兒急寫之指下淋漓濕未知責子翁頗復
有此適何如圖中人真作林下客青山不違人但
恐富貴逼勇退良獨難此願誰能必向来燕趙間
逆旅拜真逸兒時弄琴者天涯老相識俛仰四十
年父子埋双璧卷中題詩人十九已仙籍年光飛
鳥過紙上但陳迹對此還自傷何事為物役還丹
日月遲白首光隂疾文章真小技身外皆長物拂
衣歸去来蓮峰入心碧
中元夜祭太一罷對月
今夕知何夕白露涵秋空褰裳踏眀月如在瓊瑶
宫細數秋兔毫桂樹何玲瓏當年誰所種翳此天
公瞳清光知人意飛影入杯中流霞酌不盡清光
浩無窮我欲遡白雲一訪東坡翁扁舟下赤壁此
樂將無同疇昔縞衣仙化作羽衣僮酒酣邀我去
鶴背冷松風靈官夜醮餘香霧飛不𧺫更衣步石
壇風露浩如洗月波走金蛇入我清尊裡引杯不
復疑弓影正如此夜深一雁過歘見巾落几松間
龍一吟風庭應落子空中步虚聲隐隐猶未巳
東軒老人河山形勝圖
太虛匠流峙造化誰胚胎洪荒萬萬古至今餘劫
灰黃河彂崑崙匣怒不敢乖初經龍門天下險勢
如萬頃納一杯桃花浪擊不淂上凡魚幾曝鱗與
腮下趋神淮如地底終古不到軒轅臺蒲津沉沉
卧虹影銕牛駕浪輸黃能千里一曲復一曲傾山
倒岳不復廽巨靈運東肘首華爲奔摧茅津濟師
想勝㮣搔首北望令心哀萬派赴集津鼓聲如會
垓神斧忽中斷鑱鑿何年開崕傾路斷飛鳥絶輕
舟一箭浮天来篙師絶呌未及瞬回望巳失雲濤
堆但見兩厓蒼蒼半天外三門斗落如驚雷擘窠
大字誰所銘高山百丈磨蒼崖廟前劉公一片石
龜龍剥落生莓苔東軒先生生長三晉地回視韓
魏空浮埃想像舊遊處落筆如山頽胸中元自有
河山寫出勝㮣何壮哉餘波到諸郎直氣凌斗魁
况復文章妙天下睥睨晁張顰蘇梅竹帛如山不
經國安用江鮑稱詩才劉夫子我有一杯酒澆汝
胸崔嵬嗚呼聖道久榛塞孟氏闢路誅蒿莱諸儒
&KR0605;苦𥙷罅漏未見臣手如排淮後生索塗方擿埴
雖有耳目如嬰孩祝君頽波作砥柱駈入聖海無
津涯劉夫子深蔵十襲作龜鑑先君此圖吁可懷
春雪
幽窗不知春但覺寒轉加開門散飛雪帶雨不成
花盤空飛瓊舞作怨正横斜着樹暫玲瓏少焉委
泥沙急掃枝上玉為我試新茶不湏待眀月湯好
客更佳
同英粹中賦梅
寒梅雪中春高節自一竒人間無此花風月恐未
宜不為愛冷豔不為惜幽姿愛此骨中香花餘嗅
空枝影斜清淺處香度黃昏時可使飢無食不可
無吾詩
閑閑老人滏水文集卷第四
