閑閑老人滏水文集卷第十
雜體
詔赦國書表冊文誥附草本中十取一二
擬元旗長慶新體戒諭
予新即大政承元和師旅之後軍國庶務有所未
眀尚賴股肱元輔文武庶僚同寅戮力協贊太平
之功如聞有司罔克勵相翫歲愒日習以成風因
循者守歲月以飬資罷懦者託病疾以廢庶爾既
若此予何賴焉爾尚眀時予言用孚汝聽掌刑者
無以私情破公法俾有冤抑之情典選者無以小
節妨大務俾有留滯之歎掌計者出納之吝固防
濫予取不以道亦傷吾民無縦裒刻俾有流離之
嗟曰諫官御史汝惟耳目其有大利害具以聞無
毛舉細事以塞責曰守令兵役之後吾民甚苦無
怠撫養無為蟊賊曰採訪使敦本察吏是汝之責
汝其察吏治以催科為名肆侵漁者曰將帥汝典
戎律勖爾偏禅儆爾師徒殄殱乃仇以復我高祖
文皇之境土爰暨將校汝皆功臣之後無忝爾祖
考其尚蹈果毅無敢冒我糗粮無私役爾䘚伍無
與親民之官妄分彼此且我烈祖暨乃祖乃父胥
及逸勤勲在王府以有此境土共享太平之福相
在小民尚不忘累聖涵飬之恩况我有官君子卋
受厚恩身被厚禄營巳自私獨不為朝廷惜乎嗚
呼厥亦惟我憲考賞眀罰公衆職修理成法具在
我其敢弗率爾尚一乃心敬乃事厥有成績朕不
汝咎其或弗欽邦有常刑朕不庸釋治業赴功可
不免歟
諭陕西東西兩路行省詔
比以北境稱兵西鄙爲重肆遣將帥以衛封陲仍
申
命扵大臣以分領扵行省其責不爲不重其任不
爲不優如聞彼軍深入夏境倘邊方之少警將内
地之可憂雖九廟扶持素爲神眀祚也而一時利
害不爲社稷慮乎若非協力以早圖恐或噬臍之
不及其體此意以究爾圖於戲進退軍之密謀朕
不從中制也安危國之大計卿其以身任之可守
可攻各度其勢或犄或角一從所長其毋失事機
以勉圖成效
詳問書
(云云)兩國和好幾及百年南北生靈不見兵革波
之所及我之餘也不圖曩者太和間彼國君臣狃
扵釁勇尚禍之言妄有無名之舉我朝不得巳以
兵應之彼旣異始圖不克逞志扵我于是有增幣
易叔以伯之請我
章宗皇帝重念彼國傷殘之故曲從和好仍歸淮
漢巳得之地恩至渥也既許乞&KR0576;之後庶幾為度
德量力之事謹畏天保國之戒豈意利我虜釁頓
違&KR0576;誓累年譎詐不貢歲幣帥我叛亡以蕩搖我
邊陲我邊臣憤怒自率所部以報東門之役庶可
少懲矣且𣸪保我漣水扇惑我山東之民造釁百
端不念伯姪無窮之好僥倖扵不可知之勇似不
審輔車相依之勢將𣸪蹈覆車之轍也我廷臣固
請曰彼忘累聖之恩幸我一旦之警自以鞭長不
及馬腹不知牛雖瘠僨扵豚上其可幸乎便可興
師聲罪往伐尚念彼界生靈何罪故遣使臣先以
文告仍以大兵&KR1062;境若能改圖一遵舊約則又何
求如其不然自啟禍端罪有歸矣既違三靈之心
恐貽九廟之悔百勢至此雖欲乞和不可及巳故
令詳問其審圖之云
荅夏國告和書
以生民爲心不以細故而忽生民之命以天下爲
度不以私忿而傷天下之功惟我國家奄宅中外
威制萬里恩結三方高麗叛歸却而不受孽宋既
服免其稱臣苟有利扵生靈有不較其名分矧惟
大夏時我寳鄰&KR0576;誓既百年扵兹恩好若一家之
舊乃者北兵之大擾因而東道之不通豈意同&KR0576;
堕此奸計俾我兩朝之交贄至扵一矢之相加幸
上天開悔禍之期使赤子有息肩之望兹行信使
特枉載書忍以一朝之違遽忘累世之好審此輔
車之勢属我唇齒之邦與其厭外夷之陸梁孰若
結諸夏之親眤惟兹不類乃我同仇當人心厭亂
之秋見天道好還之意衆既烏合罪𣸪貫盈彼物
極則终衰此數離而𣸪合且䦧墻猶可禦侮况同
舟何患異心既省成言當如来約
回宋國賀正旦國書
春陽啓序適當獻歲之辰使馹馳緘遠預履新之
慶旅陳器幣偹縟情文具孚誠意之休益締信盟
之好
回宋國賀萬年節
陽和應律適臨姑洗之辰使介馳駋遠賀誕彌之
節肅陳禮幣祗逹近凾覧誠意以具孚保歡&KR0576;而
益固
回夏國賀萬年節國書
遠馳使馹来展賀儀念誓好之方隆故情文之俱
盡其為悅懌曷罄敷陳式属凉秋善綏福履
統軍謝免罪表
誤軍期者無赦邦有常刑忘人罪而責成君之大
德巳捐前請仍玷新恩(中謝)臣聞王者使臣功不
如過人臣報國死不顧生要之能至扵成功可以
粗償扵宿負一昨臣分屯西道俾扞北陲粗置營
屯稍增塹壘皆本授之成算固無取扵瑣才朝廷
察臣小心寄臣大任委之以精兵之地授之以專
對之權庶知虜情預為邊偹而臣才微責重識暗
慮輕誘未識於椘嬴敵妄言扵邾小遂闕儲胥之
偹尚遺宵旰之憂大則置之典刑小則削其仕籍
國曰可殺臣猶自知豈意隆恩曲全微命枯骨𣸪
肉寄面何顔尚且慮臣以輕敵損威憫臣以積憂
致斃謂臣智雖失料心則亡它盡棄前瑕許圖後
效激昂有地奮躍呼天此盖伏遇
皇帝陛下燭物以眀及人以德忘曹沬三敗之辱
要孟眀一戰之功遂致罪囚𣸪塵任使臣敢不洗
心知悔畢志改圖再三經畫之籌庶禆帷幄萬一
生成之賜少荅乹坤不勝激切之至
進呈
章宗皇帝實錄表
臣(某)等言伏以唐虞之際有典謨茂彰洪烈文武
之政在方策迄爲顯王自昔人君必存史籍既有
其豐隆顯懿之德亦賴夫温醇深潤之文鋪張對
天之洪休楊厲无前之偉績然後事辭不苟聲實
相當伏以
章宗皇帝聖敬日躋聡眀時乂光膺大業祗述先
猷禀大有為之資千古挺出行不忍人之政朞年
有成發廩粟以賑貧窮置外臺以審刑獄罷征歛
扵即曰减租稅者累年敦勸農桑裁定制度孝承
祖烈欵謁大壇秩曠古之無文定國朝之大禮生
徒徧學校冠盖環橋門煥乎之文足以藻餙百度
赫然之怒足以震叠萬方始以殷高之眀鬼方肆
伐終然宣后之烈淮夷来舒故得孽宋增幣以乞
&KR0576;阻䪁革心而效順西服銀夏東撫辰韓歲時相
望琛寳入貢由是蒸為瑞氣散為祥風神鳳来翔
寳鼎出現野𧖟成繭嘉榖旅生至扵奎璧之文河
洛之畫日月出矣光其不亦難乎江漢濯之皜乎
不可尚巳尚却徽稱而不受愈彰聖德之難名二
十年間歌舞太和之治億萬世後光華惇史之書
况夫良將之遠籌賢相之婉畫所表忠臣節婦所
舉異行茂才本兵輿賦之煩生齒版圖之數所宜
具載以示方来欽惟
皇帝陛下夤紹燕謀思光前烈謂信書之未畢恐
遺美之不昭深詔儒臣詳為實錄往在東海之際
巳抽中祕之書踵此編年俾之載筆属典冊之未
上值虜寇之不虞師旅繹騷萹秩𣪚逸欽承聖訓
復命編摩徧閱官縢曲加搜訪然而𧺫居注有所
未偹行止錄有所未詳或捃摭扵案牘之餘或採
拾扵見聞之際載之行事誠咸五扵登三及此成
書懼掛一而漏萬臣等所編成
章宗皇帝實錄一百卷并事目二十卷總計一百
二十卷繕寫了畢謹具進呈收伏望聖慈曲垂省
覧臣文章曖昧學術空疎遺美不彰雖乏三長之
妙直辭無愧庶伸一得之愚云云
上尊號表
率籲衆願祗薦鴻名奉綸命以未俞慮精誠之未
至輙申前懇仰凟宸嚴伏冀矜從以期得請臣聞
乾坤之量無得而形容日月之光不勞于繪畫其
有功參化育理謝名言應帝王之迹盖出強名殚
臣子之誠又烏可巳欽惟
皇帝陛下天資英粹聖學緝熙宣烈聖之重光席
太平之休運文物煥乎三代聲教憺乎八荒爰自
即位以来專以愛民為務置常平以偹水旱遣信
使以勸農枽三讞之外而尚慮囚徒萬機之餘則
親覧章奏減樂府出宫女定律令正禮儀闢儒舘
以崇文繪功臣而厲武恢土德以大中原之統繚
塞垣以杜外夷之虞所為經略萬方彌綸百度大
功非止扵數十聖德未究其毫厘是以德澤之流
霧湧雲蒸瑞應之至山湧水出神鳳翔扵磁郡寳
鼎出扵汾隂年榖屢豐邊鄙不聳時雨赴感瑞雪
應期天人之際巳交上下之望咸塞由是勲戚庶
政文武具寮緇素之流耆艾之属其願薦鴻稱者
以億計而久曠大典者踰十年尚虞庶政之闕遺
𣸪慮榮名之侈及夫稽政道不若察衆望守謙德
不若建大中况此皇王之上儀祖宗之故事闕上
儀而不舉皇上將有愧于前遵定制之巳行祖宗
亦有望扵後使典禮而未偹豈臣鄰之敢安若夫
淵懿冠倫宥密基命彂育萬物裁成兩間所以繼
扵天儲思穆清游心昭曠窅爾神略巍乎帝功所
以法扵道澤昭天泉恩及麛卵博施濟衆視民如
傷兹不曰仁乎雲漢天章金玉王度藻餙萬物膠
轕三光兹不曰文乎賞不間扵疎賤罰不阿扵貴
近其理財也取之有制其禦戎也動而有經兹不
曰義乎不怒而威不殺而服天戈所指則兇渠授
首皇威所殺則夷裔請臣兹不曰武乎窮理盡性
無方可測謂之神極深研幾無所不通謂之聖至
眀以照乎萬里之外大孝以寧乎七廟之神臣謹
上稽天心下察衆志謹與文武百僚懃懃懇懇不
勝大願固請上尊號云云伏望陛下曲回淵聽俯
察輿情爰及陽春昭受顯號命禮官而諏日詔儒
者以刺經參二帝以為三襲六經而為七編金刻
玉坐膺偹物之儀拊石鳴鐘大講中天之禮四方来
賀萬夀無疆
平章謝撫諭表
外虞肆靖方深重慎之懷中使俯臨俄示撫存之
渥人微任重寵與愧并如臣者素乏壮猷濫膺閫
寄才雖無取心則靡皇欽惟
皇帝陛下内恕及人至眀燭物憫河南之積暑知
臣下之微勞臣敢不益勵懦衷仰酬睿澤王事靡
盬敢懷蒸溽之憂天威所臨即遂凱還之樂
車駕幸慶寧宫皇妃𧺫居表
八月其穫適當講事之秋三歲乃廵尤見重民之
意動惟時順樂與民同欽惟深略緯文睿謀經遠
修巳以安百姓正家而御萬方王業所基必本關
雎之化朝廷既治乃講騶虞之由妾等㽜侍掖廷
阻趍行闕女工載績望虞舜之裳衣聖夀無疆期
周王之福禄
又
正時以閏方欣萬寳之成出狩扵田猶俟三農之
隙豫順以動益悅無疆欽惟
皇帝陛下乹坤其仁金玉其度駕言出狩車既攻
而馬既同無巳太康民不勞而國不費属霜秋之
戒候與聖體以御宜妾等㽜侍中閨阻朝外闕羽
旄有美想聞百姓之歡弓韣興祥更上多男之祝
百官𧺫居表
民狎扵野方農務之告成時邁其邦象天威而講
武翠華所駐和氣交形欽惟駿惠先猷動遵古制
爼豆舉三驅之禮羽旄形百姓之歡豈徒獲赤鴈
以作歌荐之郊廟庶幾得非㷱而應卜福大邦家
臣䓁祗奉綸言叨釐省務𢋫汾水秋風之作阻預
群官頌南山天保之詩願言萬夀
閏月表
五年再閏雖云王者之居門一歲三田皆扵農隙
以講事禮昭大獮歡溢綿區欽惟適奢儉之中參
文武之用交物有則視民如傷世巳治而戒事之
無虞歲巳登而慮民之不給猶謹治兵之教載為
省歛之行飲是太和錫之純嘏臣等祗膺綸命㽜
玷中臺即雲氣以望蓬莱一心徒切祝奉元之授
神䇲萬夀無疆
樞密左丞授平章政事表
陳力不能方虞罪責捫心何有遽及寵光聞命若
驚以榮為懼(中謝)臣伏聞典策所載謂天官不可
假人祖宗以来示宰相不可專用舅或以内親扵
百姓而外撫扵四夷有非其人不付以事如臣者
斗筲小器樗櫟散材偶塵科苐之微遂忝搢紳之
列亦嘗參中書之政叨左轄之司徒累眀恩無𥙷
國論天寔鍳此臣猶知之偶邊隅少警之初乃臣
子效節之曰當先行列况忝丞疑左右樞省者四
年来往東西之兩地賴神謀之經略底外裔以服
降敢叨天功以私臣力伏惟
陛下憫臣以簮履之舊矜臣以犬馬之勞謂雖無
術以𥙷天或可因人而成事綸言下逮中使俯臨
官超四階爵躋一品人微寵厚禄重身輕欲上章
引避則慮凟聽聞欲奉命馳驅則實懷慚懼臣之
進退交集競營意眀聖之遠圖以羈縻之新附欲
&KR1062;以重臣之勢敢懷乎一巳之私敢不益勵初心
誓圖後效天威不遠實臨過厚之誠聖德難酬仰
祝無疆之夀
平章授左副元帥謝表
歌六月餙戎車利執言扵醜虜作三軍謀元帥誤
置貳扵庸虛聞命若驚撫心知愧(中謝)臣聞兵應
者勝豈得巳而後興師出無名彼不亡而何待過
勞聖慮臨遣將臣如臣者朴以少文懦而不武雖
為平鼠竊之寇而愧匪鷹揚之村奉命以来以榮
為懼然王氣巳吞扵吳會而天誅未即扵淮夷敢
意兵符重忝閫寄此盖伏遇
皇帝陛下功超將將道顯威威任事而必以誠與
人而不求偹授之成算折此遐衝遂致非才亦叨
重責仍且頒金而佐費錫藥以扶衰臣敢不佩賜
孔懷味珍知戒享士廣分甘之惠勞師體止渴之
仁是以似之敢後西平之子不遑寧止尚寬南顧
之憂
謝宣慰賜夫人葬賻贈龍脑水銀錦叚表
伏以義不頋私既鑿凶門而出恩猶逮室更迂恤
典之華死况扵生感深以泣(中謝)伏以君父之托
受脤啟行伉儷之恩從宜可貶方深國慮何以家
為臣素乏將才叨承閫寄寵踰其分釁鍾厥家仰
累明恩俾光私室錫龍汞以為葬歛之具餙錦綺
以為賵贈之資數極哀勞恩深窀穸此盖伏遇
皇帝陛下冠冕至德體貌群臣施恩扵既往之魂
垂德扵不報之所遂令朽骨亦玷餘榮兒姪至扵
誓心犬馬猶知懷惠殁而有識應結草以知歸生
者可知至盖棺而後巳一心莫展萬夀無疆
平章左副元帥謝宣諭賜馬鉸具兔鶻匹叚
藥物表
小醜亂常致干天討偏師&KR1062;境屢奏膚公豈料庸
疎猥承褒寵(中謝)伏以薄伐荆楚鋪敦淮濆来旬
来宣增六軍之氣不㽜不處成三務之功以至提
虎旅之三千破島夷之數萬孤城擒布異域獲嘉
敢叨天功以為臣力此盖伏遇
皇帝陛下仁心惻怛詔旨温淳癃老為之聳觀武
夫至扵感泣人百其勇士一乃心縦其前擒執此
醜虜捷無虚日賞不踰時撫戰士之勤勞優將臣
之寵錫遂令眷握曲被微躬佩刀非斷割之才觧
帶乏羈縻之術徒𣸪駈馳聖策衣被天光奉命靡
皇味珍知愧臣敢不據鞍忘老執轡請行載惟筐
篚之恩莫非民力尚謹藥石之戒恐累主知不矜
小捷之易成庶集大功而圖報
謝宣諭生擒賊將田俊邁表
凶渠生致頓收一戰之功中使俯臨過沐九重之
諭寵光曲被感愧交并(中謝)臣聞周王歌六月之
師殷高美三年之克豈有偏將成師而出醜虜望
風而奔捷以至三一皆當百雖未馘孫權之首巳
能俘孟獲之降從古罕聞于今為烈此皆一人授
算諸將協心謀不遺長臣扵何有欽惟
皇帝陛下沉幾獨運群策兼收慮小器之易盈戒
成功之難保臣敢不銘心聖訓畢志事機草木知
威已振先聲之氣蜂躉有毒更深慮勝之懷
謝宣諭破夀蔡州賊賜玉靶劍玉荷蓮盞一
隻金一百兩内府叚子十疋表
邊將奮揚屢騰捷奏聖恩重叠猥及非才功非蕭
規寵慚隗始(中謝)臣聞一勝一負兵家之常萬舉
萬全聖人所獨方大統終歸于混合肆小寇適為
之駈除蠢爾蠻荒干兹天討迨皇威之既振底賊
壘之無堅有俘其兇有馘其首釋圍城而𣸪固絶
歸路以幾殱其餘傷弓之鳥不待弦之張破竹之
威可迎刃而觧殆將亘海以有截豈止渡江而若
飛兹盖伏遇
皇帝陛下出内府之珍輟尚方之品賜之惟服食
器用寵其守城郭封疆欒武自知何臣力之有也
去病不敗亦天幸之致然如臣者素乏壮猷叨塵
閫寄帶其攂具有愧漢官之儀酌彼金罍徒忝周
行之置殆速在梁之刺終非躍冶之才欽惟
皇帝陛下干戈省躬衣裳在笥賤和氏之璧所寳
惟賢捐陳平之資所圖者大遂令異數曲被微軀
臣敢不顧影知慚餙躬自勵種德誓同扵美玉許
身願比扵南金是以似之雖未對前人之烈文之
教也敢對揚天子之功
丞相謝過表
怪神不語諒天道之匪諶信偽難眀亦人言之可
察咎將誰執臣猶自知伏以甲觀儲祥甘泉錫
美兹為社稷之大計豈矇臣子之至情而臣等易
動浮言輙為膚奏庶幾崑崙之賤或叶唐兒之微
豈謂以憑虛之言冀無妄之福罪之大者天可欺
乎欽惟
陛下開日月之眀廓乹坤之德謂臣過在輕信察
臣心則匪他赦其智識之不眀𣸪以訓辭而諄諭
臣敢不洗心加厲捫舌知非報國無功但抑譸張
之幻事君有義益堅畏慎之誠
禘禮慶成表
親祠祖廟有嚴祼獻之儀上順天陽益定尊卑之
義禮行一日風動四方欽惟御衆以寬奉先思孝
吉涓近日欵謁大宫戒嚴之際則風雨順從將事
之夜則月星眀朗祖考昭假福禄来宜惟熙事之
偹成實太平之高致臣預瞻隆禮祗侍齋祠神其
格思昭一人之有慶君曰卜爾酢萬夀之無疆
平章乞致仕表
恩厚身輕莫有涓埃之報效力微任重豈逃天地
之鍳臨恐貽覆餗之羞輙有避賢之請(中謝)臣聞
忠臣不敢受無功之賞眀君不能畜無用之臣然
後朝議俞諧天工無曠如臣者斗筲小器樗櫟散
材早際休眀偶塵任使適邊隅之少警偹行列以
居前仰頼聖慈苟逃罪責既委之要衝而獨當一
面復預于帥閫而総統諸軍属聖主之嗣圖尚賊
臣之稽戮但知除君側之悪不敢避天威之誅豈
意罪不汝瑕寵踰所望進貳樞廷之重與聞政事
之煩内無張華經國之謀外無營平破賊之計在
承平之日不敢冒居况多難之時豈能有𥙷加以
門膺卋爵子尚主恩(一作姻)在君恩更何以加而
臣才僅止扵此豈微軀之敢愛慮賢路之久妨伏
望
皇帝陛下廓日月之眀回雨露之施別求俊異俾
就退閑使臣無居寵之嫌得安常分而國有得賢
之助早致太平
賀立皇太子表
継體承祧尤重元良之寄立嫡以長式符公器之
歸華夏宅心天人同慶欽惟茂隆聖德誕受丕基
深維永圖早定大本重眀麗正繼照則盖取諸離
一索得男主器者故受之震上以隆廟社無疆之
福下以係臣民咸戴之恩羽翼巳成豈藉商山之
皓謳歌有属益知子啟之賢臣(等)久沐天恩預聞
國慶鷄鳴問寝賡歌三善之休虎拜揚言仰祝萬
年之夀
左參政乞致仕表
卋属艱虞必得非常之佐運遭眀聖豈私無用之
臣輙&KR0377;危誠仰干淵聽(中謝)伏念臣性惟樸魯材
夲下中素好道家之言本乏時寸之用偶塵任使
無𥙷涓埃當
聖皇嗣位之初正國家有事之日不圖庸瑣獲玷
選掄委之以機務之煩加之以師旅之重王衍清
談而夲非經國房琯虛譽而素不知兵在承平猶
可冒居而多難將何有𥙷豈但人言之可畏實于
賢路以恐妨况從改歲以来巳及懸車之際陳力
就列不能者止投閑置散乃分之宜豈可徒戀眀
恩久叨重任伏碩
皇帝陛下隆天地之施廓日月之眀憫臣以才不
逮人固非餙譲許臣以老當致政寔不遑安庶寬
罪戾之憂以畢始終之賜全歸為幸得請是期
宰相為蝗生乞罪表
隂陽佐理濫居承弼之司蝗旱為灾深負爕調之
責&KR1313;惶失措踧踖靡安伏念臣等以斗筲之材膺
棟梁之任外不能鎮四夷而撫百姓内不能調元
氣而率群臣徒累眀恩叨承重寄以致旱暵為虐
貽當宁之憂螟&KR2888;繼生為下民之害歲一不熟罪
將安歸方聖主建中興之功而臣等蹈素餐之責
位苟冒處人其謂何伏願
皇帝陛下憫臣以無功而自慚察臣以有罪而自
效別有俊異許就退閑庶可下弭謗言上消沴氣
則致天工之不曠亦足為榮但令賢路以無妨猶
云有𥙷
封册高麗王韺冊文
皇帝若曰分封樹屛實頼幹臣繼世象賢以崇有
德率由彛憲𢡟眀至公惟我祖宗經略臣夏亦大
啟夫土宇用綏懷扵遠人朕若昔大猷紹休先緒
乃睠東土惟我卋臣宜加錫命之榮庸展幹方之
寵啟爾(起𣸪知高麗王國事)王韺受村眀敏賦性
中庸有肅恪以禔身資忠信以行道惟乃先世荒
于東陲象輅介圭啟封圻扵大國彤弓錫盾作藩
屏扵王朝踐修厥猷不顯亦世尔暨汝父克成厥
終肇敏戎公嘉召公之是似女有良翰命申伯以
于宣是用卑爾苴茅纘我祖考以永為我藩輔用
追配扵前人嗚呼惟有德可以和人民惟謹度可
以保富貴罔曰弗克惟既厥心罔曰孔艱惟敬厥
事慎乃服命律乃有民往盡乃心典聽朕命
前御史大夫張暐贈父萃卿誥
昔石建有醇德而一家萬石袁氏著仁心而四世
五公古有其人今乃親見某以德行爲世檢以文
學登世科孫則尚書子惟御史門閭之懿近代罕
聞推其從来自爾素積生而冠萬人之高選歿而
膺一品之追崇其有知乎亦足榮矣
參知政事李蹊授左丞誥
君不借寸扵異代所資者當世之英豪天將降任
扵是人必付以大賢之事業朕以寡昧獲紹基圖
念祖宗開創之艱思社稷久長之計而四郊多壘
群生未寕提封未入扵版圖陵寝尚沾扵霜露中
夜以嘆兹心靡遑期得英偉絶俗之寸以濟險阻
非常之運疇若予采今得其人具位李蹊器識邁
倫才猷經卋以文雅餙吏事以術業贊廟謀比長
外臺薛宣之政事巳試召還中省張鎬之籌策甚
良是用貳我機衡進之丞轄於戲承平之世中才
談咲而有餘多難之時賢哲馳騖而不足(楊䧺觧)
(嘲)身濟大業力恢中原幸得遭時其任以天下之
重母以有已或負扵人主之知勉盡乃心以稱朕
意可改授尚書左丞兼修國史加上柱國餘如故
許道真致仕制
安車蒲輪天子所以厚優賢之禮黃冠野服人臣
所以遂歸老之心其恩榮足以兩全而前後不可
多得有臣如此如卿幾人具官道直以方氣剛而
大議論非卋儒所到名節以古人自期擢自先朝
置之諫列斥安昌竊位已聞折檻之忠及梁冀伏
辜方見埋輪之志朕初即大位稔聞直聲𧺫之扵
田里退閑之間超之扵侍從論思之地完偹始終
之節從容進退之間歎陽城之敢言惜其將去念
孔之既老挽之莫㽜特進一階榮躋四秩華山
拂䄂最是爲世上之閑神武掛冠猶不負山中之
相勉終晚節益介夀祺
道陵真妃制
古有六寝式奉宸闈天垂四星盖隣北極朕祗承
先帝敬建掖妃載頒優異之恩以對柔嘉之則休
符佐相早列邃庭左右圖史之規進退珩璜之節
彤管有煒象服是宜用光四德之書仍侈六珈之
餙嗚呼攀軒龍而莫及望絶鼎湖悵蒼梧之不還
魂消澧水惟德徽之益遠宜命數之敦陪尚深送
往之誠愈保安貞之吉
閑閑老人滏水文集卷第十
