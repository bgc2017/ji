







　　欽定四庫全書

　　三華集巻十五

　　明　錢仲益　撰

　　錦樹集五

　　五言排律

　　賦得七星岩送曾侍讀使安南(岩在肇慶府端溪出硯處)

　　迢遞交州路風流翰府人詔頒金殿曉香散玉堂春疏
爵綏遐壤掄才選近臣慶逢千載會化浹萬方民捧冊

嚴將命乘槎逺問津周行馳驛騎法象動秋旻使節過
南海鄉心望北辰擬投岩下硯那受槖中珍文采昭雲
漢聲華動縉紳帽花珠孔雀衣飾錦麒麟重譯宣天語
諸蕃感帝仁龍杓囘指日歸奏覲楓宸

　　送趙叅政同曾侍讀使安南

　　萬里傳宣客千年報國心尚方頒使節絶域致綸音過
海船頭望看山馬上吟流芳從趙槩同使得曽參抃舞
齊聽詔懐來即獻琛槖中無受贐幙下有埋金樽爼椰

漿席旌旗荔子林歸朝報天子重沐聖恩深

　　沐散騎素軒

　　昭代勲臣子髙門世祿家自能敦質樸渾不尚豪夸鳯
鳥巢阿閣神駒産渥洼羔裘時退食鷺序曉趨衙粉署
頻頒秩瑤堦屢拜嘉容刀懸㻫琫環珮響衝牙精白承
天意澄清閱嵗華壺氷寒徹底圭玉瑩無瑕雅志緇難
涅凝神靜不譁趣高安澹泊欲寡厭紛挐旭日明虛室
涼颸透碧紗屏風雲母雀滴露水晶蟇縹帙書連架銀

鞍騎擁騧開渠秋洗竹掃雪夜煎茶小沼魚吹浪閒庭
鶴啄沙輕烟籠栢子皓月浸梅花獨得天然樂何煩采
色加錦衣還尚褧玉樹每依葭身被皇恩重心扶聖厯
遐永言行富貴忠孝是生涯

　　挽廖檢討

　　旅櫬棲官舎書燈照繐帷故鄉千里道遺藳一囊詩得
句哦松徑横經采藻池講筵新入侍翰府乆相推薦重
朝賢剡名彰太史碑征帆吳樹杪歸旐楚江湄月皎猿

聲苦秋清鴈影遲誰憐同舎客南望不勝悲

　　送盧立魁赴無錫學訓導

　　送君司訓日是我憶家時古栢藏書舍髙荷盖泮池夢
猶懐舊迹交喜結新知月皎雞聲早江空鴈影遲鄉山
増秀色弟子得名師伐鼔晨光啓横經晝景移行藏原
有命離别可無詩寄問寒梅樹花開到幾枝

　　送蔣照磨改除周府長史司典簿

　　楚楚儒林彦英英幙府賔青田巢瑞鶴赤縣得祥麟緑

水秋光凈紅蓮晚色新竹隂三徑曉花氣一簾春拄笏
哦詩快看書剪燭頻琴樽時適意案牘每勞神報政趨
青瑣朝天拜紫宸上功書選部遺愛頌居民王國崇藩
輔曹司擢從臣清才勤賛畫素志展經綸風送凌霄翮
波迎縱壑鱗丹心知轉壯白首念相親殘雪淮山外寒
烟汴水濱梅花開盛日須寄便郵人

　　梁先生畦樂軒

　　歸田依老圃結屋在東臯澹泊安蔬食辛勤作土膏繞

籬栽杞菊開徑刈蓬蒿日渉還成趣晨鋤豈憚勞紫瓜
初戴甲赤芥漸生毛虀瓿凝香露茶鐺響夜濤留賓長
剪韭對客或持螯書帙多於鄴詩篇雅擬陶野情甘抱
甕機事恥為橰夕照山當戸春溪水滿篙散行便裋褐
却掃謝旌旄扶老憑輕䇿怡神付濁醪無營心皥皥自
得意囂囂端足禆風俗空令惜俊髦賢郎登秘省老我
幸同袍撫巻翻謡詠臨風獨仰高

　　何彦澤靜學齋


　　東方有佳士好學正華年篤意親編簡潜心對聖賢神
凝中自寂志一内斯専汲古垂修綆飡腴藝沃田窮經
勤索隠紀事必鈎𤣥閉戸時危坐挑燈夜未眠薫風初
永日微雨試涼天書曬花前帙琴彈竹下絃蔚文看隠
豹妙趣悟飛鳶每惜分隂過都忘百慮牽名言原有訓
雅道豈無傳聞説成名後天街巳著鞭

　　廬南書屋為人賦

　　習隠傍廬嶽卜居依翠微嵐光凄竹素野色潤蘿衣瀑

布㵼寒緑香爐生夕霏二賢遺化在五老列峯圍樹繞
屋頭出雲從簷下飛春明花漫漫秋淨竹暉暉白鹿規
猶是青牛迹已非詩成僧和數門掩客來稀月下聴猿
嘯松間候鶴歸潄缾清讀易開甕助吟機茗㵸林前火
琴調石上徽自躭絃誦樂寧受利名羇趣逸何人識情
高與世違聖朝無棄士未卜老岩扉

　　謝縣丞永思軒

　　蘭桂欣方茂椿萱念早萎未酬烏鳥哺先感白雞悲痛

切終身慕恩深㒺極思羮墻常有見酒肉更無期飲器
香仍在書籖澤未衰露華凄宿草燈影耿空帷蒿里秋
陰薄松庭晝景遲好推純孝意為政恤孤釐

　　送黄太守復任毗陵

　　早嵗擢巍科才華孰爾過含香參玉陛載筆侍金坡夕
拜趨青瑣宵吟望絳河一麾分郡寄五袴聽民歌孟簡
名猶在延陵迹未磨孝心江夏篤循政潁川多黌舍森
蒼檜公庭長緑莎三年書最考重任沐恩波


　　為司訓賦澄心堂

　　典訓居清署陶情託素琴神凝諧絶調志靜惬冲襟妙
悟昭文趣高超太古心盡令諸念息不遣一塵侵壇杏
含春意庭槐轉午陰每敷重席坐時據槁梧吟小篆烟
霏冷疎簾月影臨悠然皆自得何必待知音

　　送薛僉事朝正囘廣西

　　司憲登烏府朝正覲紫宸陳辭當吉日陪祀及剛辰竣
事將旋駕乘槎欲問津多君能念舊顧我幸依仁班列

曽聨佩家居復接隣名因清節著情為故鄉親日月雙
飛鳥乾坤一老臣兩江連海徼八桂隔湘濱轉覺丹心
壯寧羞白髪新霜威邊郡肅風化峒氓馴按部憂民切
褰帷問俗頻冠峩金獬廌衣織錦麒麟驛樹遙迎棹沙
鷗不避人梅花殘送臘栁色暗嬌春去去才難盡匆匆
意未申臨岐空惜别千里望行塵

　　飲中八仙圖

　　天寶承平日長安舊酒徒至今千載下猶見八仙圖任

似船中載何嫌市上呼墨池追草聖羯鼔讓花奴玉樹
真堪愛金山卒受誣長齋真曠達五斗轉盧胡自得忘
憂趣那辭解帶沽因歌杜陵曲遺跡歎荒蕪

　　為林景雲賦琴室

　　王府殿下親書琴室二字并作詩以賜典樂林景雲
為賦詩二十韻

　　自昔庖羲氏于時始制琴不徒資簡澹實欲禁哇淫歴
歴先天意寥寥太古心龍唇移軫玉蛇腹㸃徽金誰識

髙山志難諧彩鳯吟虞歌嗟既逺襄教悵應沈聖代崇
三禮祠官典八音宫僚登妙選仙館起華簪曲度升堂
迥聲和入室深試聆宣雅奏足使散煩襟濁似牛鳴盎
清如鶴唳岑樂同兄弟翕誠格鬼神歆屢沐淵衷賞親
承寶翰臨榮光動奎璧珍貺重璆琳雲漢銀章燦枝柯
碧樹森永涵恩浩浩端稱徳愔愔豈但裝牙軸還宜藉
錦衾借觀填客屨傳誦藹儒林睿藻何由續焦桐不易
尋更當藏什襲留示子孫欽


　　寶賢堂賜燕謝恩三十韻(有序)

　　臣以暮年嬰犬馬之疾屢䝉賜問茲以十二月初四
日恭遇千秋令節臣先於初三日扶憊入見伏蒙賜
燕於寶賢堂又䝉賜以睿書金花龍箋教命一紙曲加
勉諭置臣於賢臣之列臣以駑鈍之資自揆弗稱彌
增惶悚謹譔拙詩三十韻奉進以謝感戀恩私不勝
激切之至詩曰

　　聖主崇文化賢王賛太平分封開大府夾輔衛神京日

近金枝茂春深玉葉榮築臺延衆彦闢館聚羣英設醴
緣尊道窮經儗力行積書敦古實樂善篤堅貞瑚璉先
登用琅玕悉見呈席珍爭待䀻劍匣盡騰精脫頴歸囊
處連茹起彚征迷邦寧自閟韞櫝敢容振國士收韓信
天人得孔明擁門迎郭隗虚駕揖侯嬴入座聨圭璧升
堂振瑀珩絃歌移魯俗談笑却秦兵吐論珠璣落摛詞
錦繡生豈惟光照乘奚止價連城每念駑隨驥端如石
混瓊續貂陪下列變豹忝嘉名追琢蒙殊遇磨礱媿晚

成傾心惟向日接武濫登瀛寶婺暉彤邸奎章耀紫清
令辰開壽域佳氣拂宫楹共慶千秋節長懐萬古情為
藩匡帝室作鎮裕編氓武帳圍雲母仙壺列水晶龍箋
頒睿墨翠釡出華烹自揆披沙質空慙擲地聲受恩山
嶽重顧已羽毛輕碧樹烟初歛琪花雪乍晴願言三獻
祝圖報竭忠誠

　　一齋詩二十韻為工部趙侍郎賦

　　彼美冬卿倅揚芳國士林勤官常翼翼敬事每欽欽真

實全無妄純誠絶孔壬志専充浩氣欲寡抱沖襟適趣
關飛動超情貫古今入虚原有見不顯亦如臨夙秉孤
忠在寧容百慮侵寅㳟行素位貞信竭丹忱錯節知良
器希聲閱大音乆懐三獻璞獨畏四知金雅擅無雙譽
恒持不二心訓工銷蠧窳奉法戒慆滛安宅何由曠夷
途底費尋宸衷尤簡注天意匪難諶知巳多韋布隨身
祇鶴琴馳驅王事切沐浴主恩深帶綰金花重冠峨玉
樹森輕裘明寶勒散紒挿瑤簪宫體詩頻詠仙壺酒謾

斟願崇莘野徳長作傅岩霖

　　朱氏愛葵軒

　　苦憶愛葵翁栽花滿院紅每來迎午日不肯媚春風衛
足能多智傾心獨抱忠露含香霧重日炫綵雲空杯側
秋金燦堂圍晝錦紅流芳貽奕世種徳嗣前功刈葉抽
新頴培根發舊叢永言同謝樹嵗歲轉豐隆

　　題陸世昌長沙河官考滿送行巻

　　報政逺朝天趨程到日邊官居荆楚地課進水衡錢考

覈三司最㢘平衆口傳共知懐橘孝須信斷葱賢却鮺
承家訓儲財佐利權杯傾臨别酒詩滿送行篇五兩迎
風動孤篷帶月牽嗟余今白首羨子正華年客舍欣重
㑹鄉關念舊緣相期圖報國莫後祖生鞭

　　奉令為戒定岩賦浮漚室

　　覺海平還靜澄源瑩匪渾因風生泡影出水動波痕鷗
鷺何曽避魚龍莫敢吞神珠涵象法明鏡燭乾坤共愛
圎光透寧期幻質存浮沈非有意起滅等無根總在虚

空界終歸寂定門老禪居靜室觀化坐朝昏

　　神龜詩并序(三十韻)

　　皇上即位之三年將建太祖高皇帝功徳碑選石於
龍潭之山果得鉅石入土深五尺許得石龜焉首足
尾甲纎悉畢具冬官進之於廷上命羣臣得縱觀於
奉天門莫不嗟嘆稱頌舉手加額以為由皇上孝誠
所感而致夫龜者神物四靈之一王者有體信達順
之徳則至焉且尤為壽考問無不知此又為國家禎

祥之應皇祚萬世鞏固之徴臣某幸得與觀不勝驩
欣踴躍之至謹拜手稽首而獻詩曰

　　高帝膺乾運寰區奠地維冷風清癘毒甘雨洗瘡痍九
服歸仁化三靈協睿思考文同逺邇議禮别華夷聖徳
過堯禹神功邁昊羲鳯巢阿閣乆龍去鼎湖悲巳荷皇
天眷寧無大寶遺真人昇紫極正統嗣洪基述事追先
志持盈率舊規載詞敷盛美選石樹穹碑山骨深蹲虎
雲根閟伏龜秖應元氣母孕此石腸兒共訝瓊為質何

庸骨裹皮網中寧解得牀足可容支左顧猶延頸無求
詎朶頥尚疑登洛水還似出唐池卦畫排金甲疇文布
玉肌胚胎由氣化鐫琢匪人為大孝通𤣥宰精誠感嶽
祗十朋欣受益五總驗前知靈貺昭嘉慶貞符卜壽祺
直緣敦信順奚假决嫌疑獻瑞登金格呈祥進赤墀榮
光輝綵仗香靄拂黄麾百辟咸瞻仰重瞳屢恱怡明廷
充喜氣宣室受蕃禧薦廟同宗器臨軒備羽儀坤珍原
有待天意本無私太史書編簡歌工奏樂詩小臣三致

祝萬世樂雍熈

　　大祀南郊上元夜齋宿翰林中分韻得明字

　　圓丘嚴祀事齋署集文英况值燒燈夕端為不夜城碧
霄雲翳歛滄海月華生巳受綸音戒都忘俗慮嬰燭臺
晴有燄鈴閣迥無聲撫景傷衰暮蒙恩荷聖明詩遲慙
技拙心靜覺神清坐聽譙樓鼓銅籠報二更

　　賦得孔林詩二十韻送王紀善從魯王殿下之國

　　太極分𤣥象斯文啓素王化源開萬世道統繼三皇配

合乾坤徳昭宣日月光獲麟嗟絶筆夢奠感沾裳安宅
栖靈魄喬林䕃壽藏九原埋玉骨重壤閟黄腸碑載龜
趺石墳封馬鬛坊山川雄地勢草樹發天香跡滿來觀
屨基存反築塲古心承雨露和氣萃陰陽百里隂猶蔽
千年澤未央木多楷杖異蔓絶棘針荒鬼物加呵䕶胡
兒戒損戕不惟尊古檜奚止愛甘棠聖主崇名教親藩
胙土疆嗣封隆屏輔翊善賴才良境得周公國宫臨少
昊鄉徳修敦禮樂業進重文章展敬還登廟聞音莫上

堂竚看匡導力青史見流芳

　　題雲間顧徳潤靜趣軒

　　虚閣宜秋色層簷起夕隂端居捐末慮宴坐爽初心火
息寒灰冷波澄皎月沈寂寥便野興恬黙抱沖襟扶老
憑斑䇿陶情託素琴庭空芳草積門掩落花深酒熟呼
隣飲詩成據槁唫翻憐營利客底事費追尋


　　三華集巻十五

