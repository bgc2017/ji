







　　欽定四庫全書

　　三華集巻五

　　明　錢子正　撰

　　緑苔軒集五

　　五言古詩

　　旅寓

　　舊聞塼橋名今熟塼橋路平生拙衣食浪迹走親故輾
轉田野中豺虎正馳騖年荒粟粒貴鮮飽非敢慕時無

魯朱家孰肯延季布長嘆寄食難彷徨嵗云暮擬歌哀
王孫一拜漂母墓

　　自嘆

　　讀書性魯鈍為商技踈愚衣食常苦艱終歲毎踟躇髙
門有餘粟俛首慙曳裾古来多坎壈我獨何嗟吁

　　贈賈明道

　　吾友賈明道往年入陽山昔也儒服去今作道士還自
號野雲子飄然脫羈樊豈遇黄初平至人授大丹蕭蕭

氷雪姿嘯傲煙霞間我欲從之遊髙蹤杳難攀

　　馴鶴

　　羡爾雲中物孤飛自髙騫朝翔北海渚暮宿蒼梧顛偶
墮繒繳機失路那可言今乃籠中鳥側身難轉旋飲食
仰於人飢渇誰能憐引吭明月夜矯首秋風天豈忘青
田侣無由共翩翩

　　呈徐相國

　　東南多廢田榛莽望不極戎馬事戰爭洒血地為赤天

兵掃妖氛肩膂始暫息仁風播九有萬物含徳色聖君
憫黎元乆矣厭兵革忍令膏腴田淪弃作磽瘠下民困
未甦相府有餘力遴選多材賢獻議建方䇿連艘接挽
輸白粲千萬石流亡免溝壑来歸就農食銷兵作犂鉏
運斤斷荆棘向來狐兎樷轉顧田野闢豈唯相君賢要
亦僚佐徳豈唯全活多要亦邉儲積好風吹綠秧剡剡
動恩澤遂令憔悴鄉賦庶皆上國腐儒百無補曳裾竟
何益偶来謁諸賢尊酒沾坐席復知好士心不弃山野

質願言歌文明共躋仁夀域

　　失物復得喜而賦此

　　天風捲孤蓬滄海𣺌一粟蓬飛絶囬蹤粟飄亡轉矚豈
謂一日間二者能再復稍類破鏡圓頗似㫁絃續物理
不可期天意寕在速雖云小小事亦是慰心曲得失本
偶然作詩聊捧腹

　　種松

　　道人種松苗紛紛遍田里遮藏庇先塋一一列行趾坐

㸔巳青青生意似可喜二年即蒙茸戢戢揺狗尾應待
十年强便須把握比旁人向我笑癡計不自恥爾景巳
逼迫爾髪朝夕委持此澗壑姿悠悠歴年齒曷不種榆
栁歲月幸無幾區區一寸根何日堪料理我憐凌雲質
苦遭齷齪擬安知棟梁材必從膚寸始截承金露盤裊
裊孰敢比功名在遲暮襁褓勿輕鄙

　　鳯兮

　　鳯兮来何鄉翩翩獨徜徉嶰竹得嘉食瑶池飲天漿希

世感徳化五彩煥文章崇岡暫一息去去鳴朝陽

　　雨中懐友

　　春雲何隂隂春雨復蕭蕭我憶山中人閉户定連朝欲
将一壺酒相慰破寂寥溪路碧草合遥憶不可招

　　夢母

　　憂衰固多睡昏昏當晝眠分明見吾母歡笑如往年問
我何勞苦華髪遽滿顛留連多有語不復記所言欠伸
忽相失幽顯殊天淵衷膓寸寸裂老淚如迸泉


　　謝人恵食物

　　平生藜莧腹不厭故山薇秋霜殺百草所啖行復稀五
内日枯竭那得充融肥逺人餉南烹調和出珍竒何如
五侯鯖不羡韭萍虀飢膓困危急頼爾觧重圍多慙鍾
鼎徒玉食生光輝

　　詠廣南茄(廣南之茄其髙登簷種既異味且羙盖聞諸劉伯善云)

　　劉公湖海士姓名乆幽潜往往談異事悉云目所瞻因
言廣南茄其株髙拂簷子細不堅糓味全無苦嚴昔聞

崑崙𤓰(焬帝茄名)云是南中甜今得劉公語敢鬭色味兼吾
家半畆地衆蔬幸纎纎誰能移致此㑹當諠閭閻㸃酥
且㸃酪宜薑復宜塩秋菘與春韭誇美唯當箝相期長
腰米垂老慰属饜雅告林下人勿遣何曽嫌

　　深嘆

　　兄弟本同根而况於父子天性不可奪恩愛情乃使羔
羊與鴻鴈微物猶解此吁嗟愚㒺徒禮義昧至死曽無
慙羽毛自言飽經史


　　示子(示在家三子欲其附便慰賚常徳子原炳也)

　　有子曰原炳役當常徳軍常徳在何許逺向桃源濱去
國四千里離家三及春陸經豺虎窟水涉蛟鼉津向年
寄書來秖論力苦辛前日寄書來兼訴勞且貧復言寫
難盡書中僅云云且如月得俸中間事紛紜又有朋儔
軰盃酒諧比隣復來相遺問施報通殷勤易致魚與肉
何從錢與銀此外欲衣食那得充口身晨興與夕寐敢
憚趨蹌頻下避行伍謗上畏官長嗔甘心竭筋力飲泣

時沾巾此書大畧意讀之傷心神憶昔遣爾初衆疑我
不仁我意中年病令爾代此巡何期附軍籍淹留竟沉淪理
宜時餉問慰爾寂寞濵那知賦役餘弗能保昏晨瓶無
五升粟金乏一介鱗漫有長相思逺道何由伸我今命
諸子爾憐手足親願言興惻隠自昔念離羣而况天之
涯乆作籠中鶉脫粟幸分恵破衾宜贈紉古人送鵝毛
田父致野芹事感區區私豈在禮數殷豈唯棠棣思斯
亦父子因寒暑相逐逐嵗月苦踆踆只今道泰亨巳覺

澆風淳當期洗兵馬不賦車轔轔與若老田里歡呼輟
吟呻少長相聚樂擊壌歌堯民

　　酷熱有客見訪

　　火雲燒長空袒裼氣欲竭那得隂山氷浸我肺肝裂幸
不干王公甘心守炎熱何方少年子此際来晉謁曳裾
加冠巾談笑語不絶焉知我焦勞未荅先喘咽我豈木
偶人五内誠迫切雖非䧟囹圄何異置縲絏三伏良可
畏送迎禮悉輟胡為蹈塵火困若挽同列何不卧竹林

箕踞屏車轍作詩寄髙朋斯言不妄說

　　覺衰

　　脫巾把明鏡白髪踈可數計年半百强有力不可努憶
昔少壯心馳志越鄒魯蹭蹬三十春百事一無補歸来
卧空谷閭里悉笑侮便謂落羽毛兩翅不復鼓冲霄倘
决起昻頭訝掀舞丈夫事業晚皓首映貂組不知渭濱
翁漁釣豈其伍

　　雨後


　　曉雨洗秋山精彩若新沐開軒静支頥相對省心目山
下多平田望望秔稌熟故居多蓬蒿生計未容復何年
拾瓦礫料理到松菊

　　懐古

　　宋纎乃真逸遁世迹何深絶壁得詩句閉門勞客心髙
哉士所寳美矣國之琛凌風獨長嘯誰能繼餘音

　　又

　　舊聞龎徳公未嘗入府州躬耕隴畆中夫婦敬何稠諸

葛人中龍牀下拜不酬劉表乃何人欲致徒邀求屏迹
鹿門去豈非神仙儔

　　又

　　我懐晉髙士好酒以自汚取醉友豪俊酣歌竟朝晡脫
落名教外毎稱髙陽徒避名名愈彰辱徳徳不孤豈非
曠世者死生同一途

　　生事

　　向日生事繁擾擾嘆多途官司不假借鞭扑傷肌膚苦

縻二頃田沉滯良自孤桂檝沙棠舟我欲歸江湖

　　把鏡

　　脫巾把青銅覺我鬚髩槁向如臨澗松今作經霜草人
生無百年顔色豈常好世安得真仙有壮即有老正當
自欣歡對酒且傾倒此理倘能明何必傷懐抱

　　送翟仲謙房山縣丞二十二韻

　　美哉翟賢良出處情本真自昔與之遊實縁母黨親芳
華足文史抱負存經綸庱亭家聲舊奕葉多偉人頃因

世道衰著書歸隠淪寂寞二十秋此志幾不伸重逢盛
明時結網求鳯麟英雄悉入彀彈冠及兹晨布衣拜天
子願作唐虞臣南宫森俊彦射藝髙等倫烏帶映郷閭
緋綬恩光新房山乃幽燕朴魯風俗淳招衆歲未復瘡
痍尚吟呻君去貳縣長撫字尤當勤勿稱古閒官哦松
度朝曛勿效迂儒踈把酒酬青春相期許國心厚祿勿
為身王程弗可緩報最毋因循天鑑在咫尺皎然瑶與
珉中朝有虚位不難登要津上以荅聖徳下以康吾民

贈言倘良規敢煩書諸紳

　　懐常徳子原炳

　　芳草不盡綠萋萋遍天涯逺客見春色念爾獨思家逺
道弗可歸音書一何遲山水三千里由来魚鴈稀

　　又

　　東風吹栁絲揺曳蕩春碧陽和遂敷榮萬物動顔色父
子骨肉情逺戍乆離隔一載不收書好景成惻惻

　　子原道生朝以詩示之


　　憶昔爾初誕新秋動微凉我母時在郭好音為報将母
歸夜巳半迎門喜難量衆稱得佳孫歡聲溢髙堂再拜
謝祖禰團欒列盃觴往事駒過隙倐忽三十霜老者俱
巳死强顔相頡頏今日爾生朝感昔成慨慷悲喜兩相
集氷炭置我腸喜者爾成人粗知柔與剛悲者痛吾母
汝母皆巳亡白骨寄淺土未易反故岡世事等夢幻不
若兩相忘且付一盃酒歌呼發清狂死者既不作願言
生者康


　　端午

　　今日菰黍節荒村獨悲嘯豈無往還人趍向不同調所
以心語口形影自相吊憶昔當兹辰開宴集長少朱花
與碧草種種相照耀牀頭有黄金身閒買歡笑邇来三
十年迅若風過竅向来同飲人九泉不可呌我雖貧病
存白髪巳滿照齒脫目力短乆已勞吟眺漫爾惜嘉時
欲酹無可召不如閉户坐忘言觀道妙莫遣葵榴知寂
寞徒見誚


　　暑暍

　　炎雲燒長途暑暍正疲極失喜逢古井便覺百憂釋清
泉乏瓶綆漫爾寒涵碧照影空顧戀却坐便歎息何時
設繩罌恵施道傍客

　　山行

　　春盡苦多雨雨歇無芳菲我携一枝笻信步無東西但
見衆草碧萋迷連逺堤又見栁條長樹樹翠絲垂尋幽
得深谷險絶無行蹊時聞機杼聲語笑雜犬雞却疑避

世徒不獨武陵溪

　　鳴臯亭

　　白鶴比君子皎潔氷霜毫何以揚其儀築亭表鳴臯我
懐鳴臯亭思與君子遊庶幾青田翼翺翔觀九州

　　中秋對月

　　八月十五夜天髙雲物空月從海底出爛若金芙蓉須
臾到中天璧玉懸青銅隠現月中影疑是清虚宫其間
長生者緑髪雙方瞳復有不死藥玉兔自𢷬舂願言錫

刀圭使我顔如童

　　調闞子達

　　與公俱陳壻忝聨姻婭間屈指四十載世事屢變翻先
者二十年施報競往還相見不越月在公禮尤繁後者
二十載寂若無相關盖因兵㐫餘吾家實凋殘公得屯
而亨我方否而艱雲泥既異途其理不可攀静思宿昔
歡令人發長嘆此理今古共此操今古彈所以管鮑交
世獨美其難寄詩用調笑君其勿厚顔


　　蒲葵扇

　　採得青溪蒲織成手中扇郎今往上國致辭併相餞六
月道路長飛埃撲人面願言適清涼際此風雲便秋露
行沾衣毋棄微物賤團圓倘未毁再嵗復當見

　　溪上所見

　　濯足清溪上溪水清漣淪平生江湖脚悮踏城市塵家
貧食指衆謀生拙於人所以負郭田累我常苦辛何如
溪上人活計在網綸賣魚養妻子到家復酣醺清風楊

栁坡良月蘆花津春菘與秋韭自足供昏晨何必富倉
庾自取縻其身

　　寄子義弟

　　别近不用嗟别乆良可惜惜兹垂暮年十載不相覿不
惜須臾景恐作終世隔子居湖之西我居湖之北大哉
天壌間相去實咫尺昔賢一相思命駕千里適骨肉㑹
面難何事異今昔緬懐姜仲江昆季那復得令人風雨
夜此情常惻惻寄詩寫我心臨楮淚横臆


　　贈僧逺東林

　　舊聞廬山下有寺東林名東林未得往今識東林僧疑
是逺禪師閱世幾錬形在昔不出山今乃萬里情題詩
千首捷飲酒百盃傾杖錫楚天闊挑雲岷岫輕寄謝虎
溪友從㳺吾未能

　　狂風

　　我墻巳摧倒實被風雨欺爾屋雖堅完恐亦難乆支此
豈名颶風如我所見稀持此問故老爾軰宜見知云昔

嵗癸卯其勢猛更威作惡不崇朝秋日還晴暉只今乃
其亞弗應踰周時驚倒百嵗翁異事誠可疑龍集當戊
午孟秋四日期聊用紀一端在實不在詩

　　雪晴

　　朝陽布熹微巳覺積隂釋晶光射窓户寒氣愈凌逼初
疑瓊枝痩復訝氷筯滴依稀火銷膏彷彿山獻脊行人
踏渣滓破屋亂珪璧探穴得僵雀义港發沉鯽豈意玉滿
田竟作泥一尺孰知終惡憎良負初愛惜


　　達生

　　吾年過六十榮辱不掛齒百事俱巳足未足一死耳但
願死得所終作含笑鬼世俗多惡死盖亦謬斯旨生死
無兩途往還同一軌妄以死可悲生者行復爾甚者求
長生虚誕尤可鄙寄生若過電来去一彈指推原陶唐
初表嵗甲子始賢豪與俊傑萬萬不得紀戰鬬與争奪
紛紛莫能擬三千七百載馳騖夢幻裏由来皆寂寞空
遺數畨紙我等安足云石火照螻蟻但當日飲酒身外

若糠粃作詩寄竹林小阮究此理

　　挽仲行姪

　　人之有死生一止復一動如晝之與夜此理今古共其
生寄也聚其死歸也送達人一理觀無喜亦無痛爾常
讀聖書妙義性所縱今年嵗在蛇造物相侮弄五十不
稱天破此虚幻夢我今衰且病於世百無用數數哭宗
人兩目復昏瞢不解自歎嗟却使為爾訟訟爾中道廢
綜理事方衆公私互交集負荷非不重家緒幸不冺文

彩得么鳯繼世必多能髙堂要隆棟往者既息肩来者
宜勉奉傷哉吊死生那得不感慟

　　賦醫士徐士㢘清夢軒

　　盲人固無夢在理誠非欺混沌昧於見萬類何從窺所
夢本目識幻想心生機周官發三夢太卜亦掌之無羊
載維魚斯干載維羆今昔孰無夢夢者無賢愚方其受
夢初内爍外物移栩栩随蝶化飄飄凌空飛立氷兆為
媒炊臼驗喪妻吉㐫須有徴占之有髙卑詩譏不修徳

世俗妄見推南州有髙士至今留光輝士㢘乃雲仍世
澤稱良醫我病餌公藥每詣城南居造軒覩清夢取義
何新竒公言事貴實斯言有憑依自云逺市朝不夢牙
與緋又云厭積富不夣珠與璣素疾奔競徒不夣干相
知守口常如瓶不夣評是非獨我夣異衆澹然神自怡
夢濯滄浪江炯照鬚與眉夣洗參术香掬溜泓澄漪夢
撫林下琴杏花零我衣夣飡井傍橘如咀齋房芝夣飲
上池水瑞露嚥三危分竹蒋詡逕採菊陶潜籬落月在

屋梁浮雲渡魚磯敲門驚周公食棗逢安期我夢乃如
是名清復何疑再拜聆公言非公誰其宜軒也永金石
我當繼之詩須公如椽筆題扁掲諸楣庶幾後来者曕
敬毋敢隳

　　續題前圗(七言内有題鄒惟久樵懶詩)

　　先生以樵名何事樵即懶得非懐功名感慨嵗月晚得
非思往昔冠佩習懶散胡為走荆榛略不留意挽釋擔
青雲林置斧落日阪髙眠舒兩足端坐睇雙眼言待蘇

門生未遇姑且返

　　贈道士一清子

　　吾鄊吕氏子在幼已無競束髪為黄冠吐納事清净自
號一清子取義斯可證一者物之始清者氣之正始則
參太古正則造𤣥聖風霆生肘腋叱馭出欬謦羡子方
妙年駿足逸莫並爾師承禎裔遁世絶機穽巳知謝塵
氛俗駕那可聘應從蔡少霞髙蹈陟幽夐笑拍洪崖肩
千山薾飛磴㑹有白雲篇寄我發髙興


　　魯仲連

　　賢哉魯連子解紛見髙情片言大義重一笑黄金輕名
因折秦得功為下聊成胡為昌黎伯却有細兒稱

　　謝徐士㢘醫

　　醫有按磨科在古乃砭耳學者固自寡授者亦無幾公
能造其奥精妙究厥指我嘗病卧牀公来致調理云是
施砭好欲我病速起生平未經識聞説懼且喜探嚢出
錐鑚戞撃顙流泚初疑穴肌肉剜剟入骨綮脱手疾巳

失鍼灸安足擬得非華佗傳庸俗那敢爾我生百憂纒
胷次多荆杞煩君併掃除腸胃一滌洗

　　又

　　愚者昧調攝適口從所欲竊愧衰暮年不謹貪嗜腹五
藏雖有好五味俱有毒遂使嵗一周抱病両困篤眼暈
空花飛耳虚鬭牛觸熱邇燎火原寒居凌隂屋先生小
試手去病如轉瞩走丸下危坂駿馬騁平陸自非活人
手我命巳鬼錄豈邀千金酬交誼重珠玉復不棄陋巷

車轍毎枉辱貧賤結素心髙情勵薄俗孰云知巳㣲千
古得鮑叔

　　中秋夜露坐

　　露坐衣袂濕炯炯天無河地偏人事少雲净月明多薄
酒不易致閒愁其奈何中庭負清景彈鋏動悲歌



　　三華集巻五

