







　　欽定四庫全書

　　三華集巻二

　　明　錢子正　撰

　　緑苔軒集二

　　七言律詩

　　舟中夜坐

　　未上孤舟思巳迷轉篷蹤跡更依依亦知離别古不少
似此漂零今所稀野曠星河垂著地夜深風露冷沾衣

天涯見説多岐路萬里羇愁何處歸

　　旅舍不寐

　　破屋頽垣倚敗牀不眠愁絶思如狂非唯骨肉皆零落
復計交㳺半死亡稚子生離猶戀戀老妻死别巳茫茫
終宵㡬種酸心淚灑向青銅作鬢霜

　　經故苑

　　樓閣曾聞貯翠娥五雲深處出笙歌人間富貴莫與匹
天上繁華争㡬何華表鶴歸非故國槐根夢省識南柯

從來赫赫須㬰事門鎖封題雀可羅

　　哭亡妻

　　辛苦相從三十年恨無鳳觜續危絃偶逃離亂雖多幸
每念經營實可憐歸夢只同平昔事此身難結後生縁
西風漫灑千行淚不解吹將到九泉

　　仲益姪錄事攜家潁上回

　　寄問歸來錢録事僻居風雨近何如不似阮生貧好酒
却作虞卿窮著書傍舍好栽彭澤柳移家莫戀武陵魚

池塘此日生春草杖履時來要起予

　　又

　　公事痴兒不易了我復白頭樗散材新春濟叔苦多病
今雨阿咸渾不來岸柳引條成翠縷草堂無客自蒼苔
若為定省乗閒日過我柴門試一開

　　雪

　　風定寒雲晚更低散花天女播芳㽔行經庾嶺梅開日
路入隋堤絮舞時驢背何人詩更好罏頭有客酒相宜

却憐閉户髙眠者何似長安衆富兒

　　子原炳戍寳慶久無書

　　憶爾臨岐莫可留往趨戎伍戍邊頭三年不得半行字
六口今遺兩地愁巫峽啼猿聲徹夜衡陽歸鴈影横秋
莫因時序驚離别老放營農有故丘

　　孟明允見訪(時為王府審理官)

　　二年趨直向承明一日乗閒下草亭野飯溪魚纔箇箇
映門楊柳恰青青故人習懶忘加拜公子論文醉六經

肯與南湖尋舊約白鷗兀不占沙汀

　　送孟明允往湖南(明允是年秋又挈累往湖南之山居暫止以詩送行)

　　秋水無㾗見白沙棹郎催發皷頻撾身閒身健休論客
湖北湖南總是家對菊山居誰共飲見梅客路好將花
故人問我君應説錢起龍鍾兩鬢華

　　亂後見牡丹

　　南湖兵火池臺廢國色天香事變遷話舊故人能㡬在
此花重見倍凄然魏家宴後名空説洛苑荒來種浪傳

千古只今同一慨莫因相賞嘆流年

　　雨中元夕有感

　　孟春正月十五日憶得錦城元夜時醉引少年驚客座
狎從逰妓覓花枝暗塵處處青驄馬明月沉沉金屈巵
欲與梅花話疇昔暮烟踈雨不勝悲

　　王敬徳恵筆(時為王府審理權刑部郎中)

　　京國霜毫價並琛憐君寄逺意何深分無蜀地新蟬翼
曷副宣城舊棗心只合省郎留起草不應野老亦分金

自慚得此才難稱擬送相如寫上林

　　秋凉

　　天末晚風吹白蘋忽驚凉冷入衣巾已拚短髮蕭蕭白
其奈閒愁種種新深巷故人蹤跡少老年急景去來頻
無錢只博身閒健留向黄花作主賔

　　孟叔敬自浙東回恵山

　　故里停驂息駿奔清泉聊為洗塵氛論交賴有通家譜
覿面慙無責沈文林下宰官今復見山中風月好平分

漢庭賢相開東閤未許心灰百不聞

　　子義弟恵茶

　　未展槍旗摘社前手題封裹寄芳鮮露芽便合偕蒙頂
活水還當汲恵泉評品已無鴻漸試捧甞何待綠珠煎
文園不用愁多渇啜罷乗風訪玉川

　　題江隂明霞觀(相傳此觀有古井石闌乃瑞物向來時時遇夜有光如霞自井中出
趙宋時有産婦踞井汲水從此不復有光矣)

　　城南勝地梁朝觀三月逰人也自忙古井汲來猶有水

明霞散盡更無光隔溪楊柳圍茅屋㡬樹桃花倚石房
欲向芭蕉題嵗月却嫌憔悴怯秋霜

　　挽恵宗迪表姪

　　賢如迪也宜多夀命矣天乎不假長文彩未侔何水部
腰肢先學沈東陽梁園蒲柳零秋早謝砌芝蘭怯露凉
我欲與君招斷魄世間難覓返魂香

　　題鄒惟久齋

　　雅愛髙齋向竹林又添上畨轉幽深半忩凉月揚雄宅

一榻清風宓賤琴翠鳥近人時並宿白魚留客見歡心
多君不斸穿堦笋許過東家共綠隂

　　櫻桃

　　江南四月櫻桃熟壓樹駢枝箇箇圓色比丹砂饒瑩澤
味方崖宻更甘鮮退朝擎出從霄漢入藥甞來記簡編
却笑明光空自種文園病渇巳經年

　　賀徐伯凝知府致政榮回

　　彤庭對䇿天顔喜列郡分符地勢雄不獨詩章偕庾信

須知徳化若文翁一麾出守人能及五馬還家衆莫同
想見拜恩朝下日送車千輛國門東

　　喜虞澂源先生赴蔣文璧館用寄兼簡文璧

　　三逕竹深懐蔣詡八篇書就羨虞卿久聞北道求先進
今喜西齋得老成夜雨半簾揺燭影春風一榻讀書聲
敲門不禁頻相過杖屨從兹管送迎

　　柳

　　手種庭前楊柳樹千絲萬縷巳垂垂恰似小蠻初舞日

還如張緒少年時也因窺客傳青眼生怕離筵歛翠眉
憶得醉歸簾半捲倚闌紅亞小桃枝

　　挽孟季成同知

　　四世論交老弟兄姻聨重訂佩心銘方收絶海題珍翰
忽報重泉掩夜扃錦里晝歸空駟馬綺忩秋冷入孤螢
唯應仁夀堂中客宿草芊芊有淚零

　　又

　　同是庚申愧不辰文塲猶記䇿微勲青雲路穏將攜我

白玉樓成巳召君郎署典刑遺古老相門謀畫障諸軍
我來慟哭西州路零亂空山日暮雲

　　挽公叔侄知縣死任所

　　朝拜春官入禮闈莫辭黄閣領除書擊强正擬任棠薤
騰謗翻疑馬援車孟博令名今不愧士衡才俊昔何如
大招不忍歌來些一弔羇魂淚滿裾

　　次潘信之韻

　　逺辱緘題問起居此身雖在百無餘莫論懐抱今何似

為報形骸總不如君才舊擬潘縣令我病適同焦校書
何時肯發蘭陵棹乗興相尋過草廬

　　挽彦可兄(時洪武九年遭詿誤繫獄而卒)

　　哦松亭畔銜盃别種栢臺前旅櫬還楚客只知誇燕石
酆城無計斸龍泉如公命矣成蹉跌此老天乎忍棄捐
獨有北堂雙白鶴怨聲時徹九重天

　　又

　　湖海元龍志未降謗成市虎枉行藏人皆身沒一抔土

公獨名存百鍊鋼嵗在龍蛇終遇厄神騎箕尾孰云亡
我來痛哭宗盟冷誰與寒灰起燄光

　　送蔣伯庸應知識薦

　　人向沙頭送客船孝㢘此去早朝天貢公正是彈冠日
毛義方當捧檄年漠漠晚煙深别恨蕭蕭行李半詩篇
只今治劇須才俊咫尺聲名在日邊

　　題杜工部祠

　　耒陽江路草紛紛工部荒祠跡尚存牛酒一時傳謗口

藜羮千古拜空墳浣花溪在今無客背郭堂成昔有孫
不是艱危能奉主當時誰識帝王尊

　　仲毅姪還家因風雨久不至館中

　　厭見蕭齋風雨多束書歸去自委蛇逕無冗客惟青草
門近南湖有白波睡起自歌能欸乃酒闌漫舞更婆娑
空憐病叟多岑寂不寄新詩意若何

　　次華彦明以詩來慰問韻

　　㡬向僧房共酒樽當時懐抱得評論六年事往成塵跡

此日詩來慰斷魂棋局可曾敲夜雨絲桐漫憶聴春温
舊逰萬一題名姓為説棲棲久杜門

　　寄仲毅姪

　　枕下南湖浪拍天閒雲處士慣髙眠晴光出屋籠丹火
香霧縈簾煑茗煙短杖每臨芳草渡綠蓑時向釣魚船
新詩莫詠𤣥都觀怕有交㳺却浪傳

　　挽蔣伯庸

　　曾舉賢良達帝京聖恩天覆聴陳情方期親老供三釜

豈意仙逰赴五城北海座空誰得醉西州路冷忍重行
老年數墮相知淚愁向交㳺說姓名

　　挽鄒惟久

　　只今鄒魯文章在亦數斯人舊典刑方喜地聨髙士宅
豈期雲掩少微星無官身自崇天爵有子心能醉六經
若使中郎今日在佳城不愧立碑銘

　　逰恵山寺有感

　　泉聲山色固依然勝跡蕭條足可憐但有茅簷依綠樹

更無芳沼著金蓮李紳遺址烽烟後陸羽荒祠草棘邊
欲把一樽重弔古寺僧誰得話當年

　　寒食有感

　　湖上春晴物色新岸花堤柳鬭精神好天佳景有如此
樂事賞心無㡬人上塚盡修寒食節招魂誰弔不歸身
衰年何限興懐抱獨向東風淚滿巾

　　賀陳士𢎞納杭寵善筝

　　歌舞西湖觀未足明珠買得囀春鸎逰人莫訝貪為樂

公子從來不治生花壓繡簾春二月筝收銀甲夜三更
後堂定有疎狂客應賦髙唐醉眼横

　　友人新置妓(過扵昵愛以詩調之)

　　侍女芳年恰破𤓰仙郎詞藻富才華莫辭金帳羊羔酒
絶勝紅爐雪水茶璧月在天長似鏡瓊枝無日不開花
司空故是尋常事試數東吳得㡬家

　　寄子義弟久别

　　兄弟暌離亦可憐黑頭漂泊總華顛弟今落落依黄巻

兄實棲棲守墓田水北有花荒棣萼天南無鴈少詩篇
合評此後桑榆景嵗一相看得㡬年

　　百花洲

　　姑蘇臺下百花洲曾是吳王漾綵舟桃李開殘荆棘變
鳬鷖飛去鹿麋逰卧薪久蓄窺窬怨賜劍翻成報國囚
又向闔閭城下宿斷雲零雨不勝愁

　　贈術士張栢庭(乃父號松隠)

　　隠士松間巳化仙茯苓此日大如拳青囊有子傳先業

白髮逢人説後天潦倒自知臨暮景行藏猶待卜流年
㡬時去訪支機石同向成都住一㕓

　　寄仲毅姪

　　處處移秧已滿田蛙聲偏聒夕陽天叢林地濕惟多熱
卧病人稀只欲眠久覺素飡諳市逺本無髙館可招賢
㡬時重剪西牕燭夜雨連牀說向年

　　元夕雨

　　風雨蕭蕭上元夜孤負錦城逰賞人漫有逺香飄紫陌

更無明月逐朱輪水生菜渚挑應濕春滿梅枝析未頻
自嘆白頭狂阮籍不知佳節坐常貧

　　顯慈僧舍如斗軒

　　盡愛西林新剏屋我來常是得盤桓日當牕户冬偏煖
風動松筠夏亦寒僧有逺公堪入社交無陶令孰休官
此軒莫訝渾如斗萬象秋毫一理觀

　　病中寄醫師徐士㢘

　　每憶城南有道徐經年蹤跡竟何如不知抱病多寒暑

漫向行人問起居種徳試看栽杏圃濟生時著活人書
莫言地僻相過少便道終迂長者車

　　端午

　　看到葵榴已著花老逢佳節惜年華粽遺益智誰曾得
酒泛菖陽俗漫誇草樹有靈多入藥身心如寄只思家
武陵湖上承平事標奪龍舟皷亂撾

　　劉某居西神山圖

　　九隴蜿蜒龍入雲公將結屋向西神好憑泉洞瞻鴻漸

何處書堂問李紳盤谷可能留隠士鑑湖端合著詩人
山靈聞道虚前席已許煙霞作主賔

　　為鄒士文賦林塘幽

　　杜陵曾住浣花溪之子林塘即瀼西苔逕不教官馬過
柳橋隨處野鸎啼鈎簾秋雨敲棋局攜酒春風繞杖藜
羨爾巳尋棲隠計自慙勞苦聴朝雞

　　夢亡室

　　昏昏午睡見天真似訴今生未了因白骨久為泉下土

深閨猶是夢中人已無故箧遺香被漫有荒奩鎖暗塵
七十老翁非逺别不須揮淚重傷神

　　西庵蓮池為月可庭賦

　　半畝方池近佛廬我來乗興看芙蕖只疑映日張雲錦
何似凌波曳翠裾博士千壺優給俸真人一葉卧看書
分無官守無仙骨飽裛香風樂有餘

　　送人之京待除

　　江堤楊柳欲飛花江浦離舟皷待撾别酒未須辭祖席

掛帆此去宿誰家亂山日落牽清夢千里波明見白沙
頻向天涯寄消息莫題鸚鵡動京華

　　復贈張栢庭

　　張公一生滄海客髙尚不肯干王侯篋中珪璧㡬千載
舌底風雷半九州遁世君今誰得擬括囊我亦復何求
闔閭城東有艇子好拂珊瑚把釣鈎

　　壬戌元夜

　　禁城入暮多歡飲况是元宵啟夜闗㡬處樓臺燈影亂

誰家池館月明閒翠裙映座招逰騎絳蠟迎門列舞鬟
貧病老翁無所事强將樽酒一開顔

　　燕子

　　燕子雙飛為底忙泥融花老惜年芳静依羅幙窺春睡
偷入朱簾妬曉粧人别畫樓塵漠漠霧迷滄海路茫茫
相看只作須㬰客又向西風促去裝

　　題顧子玉處静齋

　　之子髙齋名處静遂因斯扁見兹心誰言蹤跡居喧市

我識情懐寄逺林花雨半簾春對酒篝燈一榻夜鳴琴
敲門若問揚雄字室邇人遥不易尋

　　癸亥九月初一日子義弟誕日時宜興官學開館

　　與爾當時永著冠綵衣膝下共團欒年隨過電俱投老
人隔重湖失所歡擬折棣花將頌禱先憑綺語問平安
祝君宜夀宜茅屋莫厭閒身作冷官

　　九日有懐澄江諸陳

　　陳家銀瓶三尺髙重陽宴客貯葡萄糗糍花餌多兼味

錦帶吳鈎有俊髦人事别來俱寂寂江波東下自滔滔
白頭今日西風裏羞向黄花舉濁醪

　　中秋

　　一年良夜中秋節投老翻嫌月自圓玉兔只供天上藥
彩鸞難續世間絃何人把酒酬佳景㡬處悲歌送别船
我亦漫思追往事坐沾清露不成眠

　　九日

　　齊山勝賞名空在此日何人繼舊㳺對景未須論往事

相逢聊復醉清秋菊因雨後香微减蟹傍霜前味更優
多少天涯不歸客畫簾空捲夕陽樓

　　有感

　　雙袖龍鍾老布衣謀生計拙轉堪悲身同范叔貧誰解
病比相如渇自知薄暮餘暉聊共惜五更春夢不多時
長生欲學燒丹術只恐流年已較遲

　　岳王墓

　　感慨忠良萃一門聲名千古動乾坤大姦力肆欺公議

巨㓂身沾再造恩麟塚巳嗟銜怨骨龍沙猶有未招魂
至今寂寂西湖路時見愁雲蔽日昏

　　京師見異域進名馬

　　驥子曾聞出大宛世間良馬總虚傳不因虎將臨西域
争得龍駒到九天身帶五花真汗血蹄輕千里蹙雲煙
太平天子東封日穏飾鑾鈴玉輅前

　　暮嵗

　　荒村忽忽嵗云暮自覺老懐悲壯心畏冷北風時帶雪

向陽寒日易為隂盤飱市逺常菹韭榾柮煙深欲㸑琴
幸近新春換殘臘獨因憔悴動哀吟

　　春朝

　　春日春風吹酒旗山翁興在習家池冰消南浦魚先覺
煖入東園蝶未知柳色漸黄能㡬日梅花渾白巳多時
玉盤翠縷無消息寂寞樽前有所思

　　聞鄉人葛桓擢詩科擬贈

　　昭代蜚騰屬後人南宫戰藝㨗書頻曾聞首榜登龍虎

不獨中原出鳳麟萬里雲霄搏羽翮九重閶闔拜絲綸
願言莫負多才選收取聲名達紫宸

　　懐恵山

　　何處春光最可憐蓮蓉溪上恵山前梨花照水散晴雪
柳樹繞堤生煖煙神廟乞靈香蠟社泉亭留客綺羅筵
而今景物都非昔一度逢時一愴然












　　三華集巻二

