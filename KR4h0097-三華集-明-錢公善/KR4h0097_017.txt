







　　欽定四庫全書

　　三華集巻十七

　　明　錢仲益　撰

　　錦樹集七

　　五言古詩

　　送范宗暉赴雲南從軍

　　投老怕送别送别即傷神况兹所别者乃是平生親行
行赴何許逺在天之垠迢迢萬里餘欲見將何因近别

猶不堪逺别情曷伸始知交密友不若交疎人我昔初
還鄉憔悴賤且貧子來客吾邑漂泊埋風塵一見如舊
識嵗久情逾真自謂同心交不獨雷與陳我入訓鄕校
子來寓城闉燕語恒及酉諷詠或達晨中間罹變故别
我逰江濵陶朱既逺越張禄遂入秦間闊㡬四載㑹晤
復喜頻明年上京都聘充戚里賓我亦被薦書謁選拜
紫宸繆居容臺屬幸得聨朝紳與聞復聚首相見不隔
旬念子有俊才倜儻無儔倫財輕大義重實謂勇且仁

願言永相從誨語煩諄諄夫何事難料告别何踆踆從
軍赴滇陽西去逾峨岷吾皇啓昌運萬物皆維新及兹
艷陽月鸎花曜青春惜子獨逺去書劍行隨身騏驥豈
紲羈鵰鶚非籠馴丈夫志四方豈必長相隣嗟我巳暮
齒雙髩垂秋銀愛刃割老腸容易生酸辛于時在史館
寅入出已申不暇持一觴送子龍河漘江水流滔滔楚
山青嶙峋咄此可奈何淚下沾衣巾

　　題王孟端畫送祖韶石歸惠山


　　危石壓寒篠高松掛枯藤長懐故山景况見故山僧僧
今歸故山我歸嗟未能題時送僧歸悵然離思増

　　程氏蘿山隠居

　　蘿山何盤盤縈迴古城隅中有隠君子於焉卜幽居是
時初雨霽緑樹隂扶疎霏霏雲入簷㶁㶁泉鳴除方春
出荷鋤秋水或可魚緬彼紫陽里遺風尚沾濡卒嵗豈無
裳教子亦有書俛仰足自樂聲利將焉如

　　齋宿翰林聽沈檢討彈琴分韻得燈字


　　聖皇重郊祀聞戒恒兢兢齋宿玉堂署共集金蘭朋談
柄方亹亹熒煌粲華燈今夕復何夕同此瀛洲登聽鼓
緑綺琴拂拭朱絲繩初如鳴岡鳯嗈嗈日初昇又如幽
澗泉泠泠㵼春氷杳渺不可狀掩抑情何勝虞歌悵既
逺襄教亦莫徴知音無高山絶調沈廣陵寥寥太古音
千載誰復能若人抱竒才令譽衆所譝下指發妙意於
何得師承况今文明運禮樂方當興以兹絃歌化至和
庶其凝嗟予臨老大世紛非所膺忽聞陽春曲坐使煩

襟澄于時春氣微夜寒襲青綾曲罷殘月落餘暉轉觚
稜分題紀佳㑹用以書剡藤

　　黄惟益一樂堂

　　人生有三樂一樂實在天兄弟幸無故雙親盡高年茲
樂天所福非人力能専宣尼古至聖孟氏為大賢皆云
早喪父後喪或逾前美哉黄孝子歴世居莆田文獻出
故家詩禮猶相傳阿翁既壽考阿㜷亦華顛金昆與玉
季五輩相差肩庭椿布嘉䕃堂諼發春妍瑟琴日和鳴

壎篪互相宣婆娑坐堂上諸孫笑相牽持酒介眉壽綵
舞衣翩翩簾影捲晴旭爐香霏煖煙和氣充里閭一笑
顔歡然顧彼天壤間此樂真無邊中郎富才學下筆如
流泉折得月中桂已作瀛洲仙授經親王府廣厦敷細
旃應教侍𤣥室曳裾登講筵自非純孝感何由格幽𤣥
嗟我生五齡慈母早棄捐中年出宦逰湖海長留連歸
來身老大生計惟空拳家貧養吾翁不能具甘鮮及今
獲禄食親歿不可延欲養親不待感嘆長自憐造化豈

有私於我懐慳偏羨君亦何修至樂爾獨全登君一樂
堂潸然賦詩篇

　　代人送白給事中歸毘陵省親

　　與君同郡居况是同年友少年擢高科沐浴聖恩厚顧
我駑蹇材濫逐車塵後君昔在禮科給事即真授我蒙
放還鄉留家七月乆今年我趨朝重喜得聚首君今欲
歸去得告向東走嗟我獨留京乍見惜分手明當送君
别愁折都門栁君歸拜具慶捧觴介眉壽却思世間人

此樂誰得有未能逐君歸聊勸一杯酒

　　送程長史

　　程君家鄱陽儒業承世澤元季遭亂離跨海理商舶其
家素饒貲倍息額有獲居安而擇地遂作流求客流求
國南海壤地亦褊窄皇明啓昌運伐罪怒斯赫南征北
乃怨舞羽苗已格天戈之所指孰敢小抗格六合為一
家奚有山海隔君常勸其王當識理順逆歸心堅事大
庶可保社稷其王用其言貢獻相接跡充庭列筐篚名

馬侑玉帛先帝嘉其忠王爵錫封册屢詢彼何人謀國
善賛畫乃知出程君一一盡其筴皇心則大喜特勅賜
冠幘擢官作典簿期使夷俗革及今三十載自壯至髮
白君來忽陳情蹈舞三扣額臣老思故鄉願返舊田宅
皇仁憫其衰俞允不加責超升為長史階授五品職結
廬芝山下原田接阡陌鑿石甃魚池挿木樹雞柵娟娟
映花竹鬱鬱䕃松栢去時隣家兒學語尚咿軋今來見
羅拜長大過半百㫖酒㑹閭里情話恱親戚堂前舊巢

燕飛來似曽識自期樂閒身終老得散適我皇紹大統
正位履宸極洪恩若天覆萬國歸化域其王奉表奏臣
幼新襲國思求老成人賴以相輔翼帝曰程長史必爾
無以易起君自家鄉再展天池翼君年七十四强健無
與敵功名與貴富終始獨兼得有如班定逺萬里飛肉
食人生孰有此實謂備齒徳始知行篤敬信可行蠻貊
題詩送君去撫巻為太息

　　中秋翰林夜集分韻得月字


　　雨餘殘暑謝夜乆官事歇庭空起商飈雲霄吐華月于
時秋方半自昔為佳節殘荷緑已碎古桂黄初發况居
玉堂署幽勝景殊絶於焉集僚友清燕足怡恱送鈎行
觴頻分韻催詩切玉輪懸中天光輝轉明潔有如坐氷
壺爽氣徹肌骨㣲聞更漏響漸見明河沒人生寡歡㑹
圓魄亦易缺莫辭通夕玩動是經年别

　　送安仁進士李復觀赴邵武知縣

　　我友許安叔典學居安仁為言得佳友才敏性孔淳讀

書若注水下筆尤驚人裔出隴西族奕世聨朝紳乃祖
俟齋翁抱道終其身積善有餘慶後嗣必獲信于今見
賢孫邈焉寡儔倫我初聞此言願識歎未因去年㑹春
試來充觀國賔一舉中高等流譽何振振我時在史館
校書典絲綸覩子唱名日拜恩朝紫宸朝下始識面文
采殊彬彬聖皇啓文運禮樂為陶甄仁化被四海萬物
歸陽春正當昇平世見此金麒麟有如照乗珠信為曠
代珍始思許生言稱美良為真自兹益相宻藹然情意

親有時過寒舍夜語直達晨夫何許氏子得疾俄爾淪
及今每見子痛淚恒沾巾維兹九月初别我之南閩出
宰邵武縣送子都城闉驊騮越千里鵰鶚横蒼旻丈夫
誓許國豈徒得因循要展經濟才以活疲癃民嗟我瀕
暮齒兩鬢垂秋銀每與親友别作惡殊傷神凉風吹我
裾竚立望行塵到時惠書札慰我心悲辛

　　送方學正赴北京行國監

　　吾友戴時省司訓寶應學毎談方廣文才器殊卓犖有

如雞羣中見此孤鸑鷟我雖未識君嚮仰若喬嶽常願
得㑹晤誨語煩切琢典學逾十年聲聞日驚爆翰林諸
文士推譽咸啅啅今年及書滿謁選特超擢助教行司
成之官上燕涿北京龍潜地民俗頗愿慤自從淳風降
小智鑿太樸師道乆云廢正學孰與㩁施教如捕風莽
蕩不可捉吾皇紹大統致治先禮樂彰善黜頑鄙揚清
激貪濁興賢重文化期用返古樸授君國學正恩意亦
已渥方將展抱負嶄然奮頭角横經講古道用以覺後

覺兹晨欲行邁起聽雞喔喔春江雨新霽芳洲採蘭葯
風順潮水平飛帆去如趠嗟我身老大白首甘齷齪夙
昔慕高誼不及手一握仰望鵬程逺空令歎蜩鷽

　　陳氏蘭蕙軒

　　蘭蕙本同族臭味亦似之兄弟乃至親分形實連枝小
草尚知本天倫那可虧賢哉陳家郎家世業眼醫昔居
錢塘城佳名四方馳妙術既上聞召至居京師先翁痛
捐館伯仲相怡怡同居四十載共食不異炊賣藥得錢

物公貯無藏私軒前有隙地蘭蕙森猗猗年年七月時
滿室香風吹或採紉作佩或綴以為帷豈須百畝樹奚
用九畹滋止兹一席間奕奕羅堦墀綠葉紛旖旎紫花
秀葳蕤金昆與玉季燕坐鳴壎篪友悌式相好終始不
少移吁嗟淳風降末俗日以漓奪食或紾臂煮豆仍燃
萁胡為骨肉恩翻作參商離使聞陳氏風名教豈小禆
因登蘭蕙軒慷慨歌此詩

　　詠古松


　　蒼蒼老松樹託根山之阿雖非梁棟材亦負鐵石柯幸
承雨露恩閱嵗既已多昔當陽春時韶光正妍和羣花
盡吐艷紅紫分猗難遊人競賞玩喧喧恣酣歌顧彼老
醜姿憔悴纒藤蘿豈無凌雲志往往遭折磨牧豎加剪
侮誰復為摩挲傍覘得時花落莫無經過猶如緼袍士
不耻並綺羅貧翁見富子孰敢捩眼渻秋霜有時至奈
此揺落何向來芳華者枯槁惟株科松乎獨後凋秀色
方婆娑物理固如此造物匪有頗但堅嵗寒心勿用悲

蹉跎

　　田進士父挽詩

　　田生閩佳士及第方青年一舉擢巍科錫宴瓊林筵校
書入鼇禁手披百家編我昔與編摩几席恒相連今朝
著衰服别我將南旋我驚問其故血淚如迸泉自言有
嚴翁白髮紛滿顛早承家庭訓詩禮猶相傳義方教諸
子鞠育恩無偏自從離膝下夢寐長相牽昨日訃音至
哀慟痛徹天我雖未識翁見生孝且妍有子才若此足

知翁之賢云何棄榮養乗雲遽登仙念生失所怙煢煢
亦堪憐迢遞七閩道里數逾三千含悲送生歸為歌蒿
里篇

　　為太學生王彦文賦瞻雲詩

　　朝看白雲出暮看白雲歸白雲本無心朝暮長霏霏嗟
我乆行邁不得覲庭闈念我堂上親白髪日以稀吾鄉
豈云逺近在京之畿豈無懐歸心王事靡敢違辭親既
許國兩全安可㡬遙瞻雲飛處下有親門扉雲出還歸

來我心轉依依願托今夕夢隨雲向南飛還家見親面
堂上舞綵衣夢覺雲亦散悵然空歎唏永言盡忠孝庶
以報春暉

　　送華叔端訪舊還無錫并簡莫士安助教

　　華生吾鄉彦眉目秀而瞭時方在青年珠玉光璬璬下
筆辭藻嚴五色雲縹緲系出故家子箕裘業克紹於我
有世親乃祖實中表生婦又我姪重叠婚姻繞弱嵗不
好㺯重厚靡輕佻我昔訓鄉校供職媿才謏生時居南

郭敬我情匪矯休日過其舍歡迎不厭擾我從入朝行
十見梅實摽年老念親故每歎音信杳前日在隣家生
適至京兆邂逅相見間欣喜欲起趒殷勤叙間闊亹亹
談不了千里來訪舊此事今亦少一樽聊相勸稍慰憂
心悄是時春雨霽桃萼紅猶小東風吹楊栁萬縷黄嫋
嫋云何遽言别留挽頭逾掉荅言東作興農事功方肇
嗟我被恩澤茫若波浩溔戀闕不忍去補報乏芒秒遲
明將整駕臥聽雞戒曉作詩送生歸目盡孤帆杪何處

惱愁心格磔花上鳥歸時見莫翁為勞心應𠞰

　　為僧賦些子軒

　　上人棲禪地構此方丈室還將茅盖頭僅使席容膝是
身同虛空寛隘爾等一誰云如斗大洞視被萬物乃知
蝸牛廬即是獅子窟夕雲閟松關花雨散經帙心境兩
俱忘焚香坐終日

　　送湯彦常訪舊還吳中

　　人生有五倫朋友居其一既稱金蘭契患難宜救卹吁

嗟淳風降友道久巳失方其結交時杯酒相狎暱座上出
妻子慷慨指天日一朝茍異勢過門不入室或反加擠
排陽厚隂肆疾吾觀此輩人禽獸豈足匹賢哉湯高士
年及十者七隠居吳門市好禮直而質結交韓伯休投
分逾肉骨兩家諸昆仲相親等弟姪韓公既捐館後嗣
好轉宻韓氏有賢季世業究醫術徃年徴至京官授八
品秩偶遭狂夫累從坐遭責詰高士聞其故驚遑重憂
鬱倉忙命舟車匍匐不暇佚到京五百里速若鳥飛疾

餽餉問安否厚意難備述當今聖明主臨照如日月皇
心自無私昭㫼燭萬物宥過罪無大罣誤盡獲雪韓公
尋見釋善人保終吉高士始相見勞苦喜色溢留連過
浹旬告歸不忍别正當春陽時楊栁青可折茲晨駕言
旋握手語未畢時賢高其行餞贈詩滿帙我聞心企慕
詢問得其實范張約雞黍陳雷比膠漆張高夢中尋嵇
吕千里轍乃今見斯人古道幸復出益知人心良天理
詎容滅顧彼輕薄兒視此足愧怩願言激流俗用紀太

史筆

　　子猷訪戴圖(為吳子莊經歴賦)

　　于昔稱曠達莫若王子猷軍府事不理長年恣酣㳺馬
死㒺知數嘯傲輕王侯方居山隂時雪夜泛小舟逺訪
戴安道不憚路阻修乗興到剡溪嚴寒襲重裘及門不
相見興盡即囘頭至今千載下景仰號風流思昔典午
氏亡國盖有由士習賤名檢清談駕虛浮倡始自王何流
弊極阮劉作官肆貪放居喪縱觥籌自謂宗老莊豈識

尊魯鄒所以禮法士疾之甚仇讎三綱既淪斁馴致喪
神州胡塵暗中華迭舉三百秋餘風到江左波浪不可
收王綱既解紐末俗日以偷厭厭氣纔屬痼疾誰能瘳
何人繪斯圖寶傳若琳璆吳生偶得之賦詠爭賡酬當
今聖明世徳化過虞周為國重名教取士貴潔修若人
東吳彦才幹素所優起家典戎幕政事無滯留視彼拄
笏者何異薰與蕕觀圖用自儆慎無效其尤

　　弈棊詩


　　我老無所好所好惟奕碁毎遇對手敵竟夕不告疲不
惟忘憂樂寧復知飽飢方當得意時如病逢良醫又如
好飲人妙趣秖自知坐有不解者恒睨恒顰眉接談未
免畧應荅惟頷頥要以適餘年匪欲勞心思為語旁觀
子無煩加詆嗤

　　守制還村居寫懐寄朱逢吉莫士安

　　我從入朝行已更十春秋自知乏時用况爾白滿頭譬
如夜行人漏盡不肯休無補縻廩禄蒙恩竟何酬惟有

一寸心願忠寧自謀可憐食美芹恒懐獻宸旒詎知大
官厨列鼎羅珍羞區區不忘君豈顧不見收幸逢聖明
主寛貸不我尤終然天降割俄丁母喪憂得告歸守制
還鄉尋舊丘屏居傍農圃泣血淚松楸雖云處苫塊無
煩聽更籌衰年哀毁餘稍亦便優㳺日晏睡方覺起處
頗自由嘉樹繞我廬緑秧盈我疇解帶坐深竹濯足臨
清流散髪脫巾幘捧腹親鋤耰閉門無來轍㤀機有沙
鷗緬懐平生友託交實綢繆若人重道義邈焉良寡儔

相去豈云逺契闊令人愁安得近我居有懐即相投嗟
我久行邁舊業廢箕裘及茲見桑梓餘生等浮漚乘流
且復行遇坎則止留得喪惟任運此外將奚求所願從
夫子講道説孔周何時肯過我無乘剡溪舟

　　萬安山樵

　　侵晨採藥去日暮採樵歸晨出霧未歛暮歸陽已㣲朝
夕惟採樵丁丁響岩扉行歌振林木風驚白雲飛負薪
易斗粟亦足療我飢濁酒聊自勞五絃手中揮人生貴

適意富貴非所希嗟彼覆盆生胡為慕輕肥賢哉採樵
翁有道或庶幾

　　題族姪公達重建種徳堂巻

　　我家自高曽定居南湖傍積善以起家孫謀貽乆長為
糜廩餓夫貸粟不責償至今鄉里間故老猶稱揚吳興
趙文敏擅名翰墨塲種徳掲華扁大書題其堂昔當元
盛時室屋遙相望子孫過千指家道日以昌後來遭元
季兵戈紛擾攘鄉民㺯鋤梃剽略爭跳梁向來繁華地

剪燬為荆荒皇明啓新運聖徳超虞唐四海底治平流
民盡還鄉復業理生産築室開耕桑吾宗有令弟好禮
崇文章其子曰發者賦性尤淳良離祖建别業新構殊
輝煌顔堂踵舊名意在昭流芳欲使先祖訓常目不敢
忘此志亦可嘉種徳非無方要須蹈其實庶心無愧惶
我常叙其巻訓飭加周防我今客京華典禮官太常乃
父持巻來慰我心徬徨拜請復乞言篤志日以彰始勤
勿終怠天命斯降康延慶及瓜瓞老伯與有光于時倘

未死尚當持一觴
















　　三華集巻十七

