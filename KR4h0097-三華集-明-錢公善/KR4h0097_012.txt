







　　欽定四庫全書

　　三華集巻十二

　　明　錢仲益　撰

　　錦樹集二

　　七言律詩

　　宋紀善梅花室(先生名詢字文忠)

　　賸栽琪樹遍書林繞屋花開雪色深一榻暗香侵曉夢
半簾疎影助清吟每題婉麗珠璣賦未害孤高鐵石心

惆悵廣平風度在逋仙千載是知音

　　溪山草堂(為工部王主事賦)

　　王維結屋占林泉風景分明似輞川鳥落波光屏裏度
魚翻松影鏡中懸讀書坐愛陽坡草載酒行瞻逺浦船
已入冬官躋膴仕未應懷土憶當年

　　白彦竒江山獨步

　　八尺長身氣若虹地行仙子玉蟾翁百年嵗月孤笻裏
千里江山一目中布袖指邊知地脉芒鞵到處驗民風

試看虎踞龍蟠勢萬世洪基帝業隆

　　李敘班望雲思親詩

　　白雲一片影霏霏孝子遥瞻目力微定向玉泉山上出
却來金殿闕前飛身同抱日從龍起心逐因風傍鶴歸
願托思親今夕夢薊門千里覲庭闈

　　無錫許允恭允升兄弟人才赴京詩巻

　　聖主求賢起隠淪許家兄弟更無倫雙珠並出生滄海
兩鳳連飛絶紫旻風雨一杯官舍酒鸎花千樹帝城春

嗟余十載長為客忽見鄉人意倍親

　　和王尊師與陳處士故所和詩韻

　　二老留題墨尚濃交情端有古人風靈根採得曾烹犬
神艾收將解灸龍玉氣盡成雲蓋白丹光長揜月輪紅
詩筩來往慿誰送應有青衣搗藥童

　　為僧賦萬山孤錫

　　高僧飛錫上神州問法參禪到處留干木自隨長作戲
石頭原不礙行遊凌空雲雨渾無跡卓地泉源忽湧流

歸向五臺山上望海天萬里盡清秋

　　陳復靖州戍所回江山别意圖

　　萬里渠陽帶百蠻十年書劒戍黔關江山有待人重到
嵗月無情鬢欲斑詩巻一囊行色壯别愁千斛酒腸慳
吳溪疇昔從遊地夢裏時時數往還

　　武城奚知縣考滿

　　鄉闈策士早蜚英小試牛刀宰武城六事有經三考最
寸心無累一身輕槐庭鶴睡茶烟歇麥隴鳩鳴穀雨晴

況是絃歌遺化地家家燈火讀書聲

　　建安童先生臨清書室(先生乃文公門人童蜚卿七世孫也)

　　考亭高第有諸孫九曲淵源澤尚存萬巻青緗新挿架
一溪寒碧瑩當門金沙玉礫沉雲影寶鏡雲奩浸月痕
濯盡冠纓塵土氣滿懷清思與誰論

　　為陳尊師賦清隠

　　早依𤣥侶換冠簮大隠金門坐一龕樂演九成調玉管
經繙三洞啓琅函竹壇風靜秋陰薄松徑雲銷曉日酣

心境兩忘隨地寂天台何必勝終南

　　鶴溪書舍

　　書堂門俯碧溪流吟和惟從羽客遊蕙帳夢寒孤舘曙
桐絲意入九臯秋種梅自擬西湖宅載酒還如赤壁舟
未信一瓢誇意趣已乘仙驥上揚州

　　題畫送劉參議赴四川

　　朝下天街響玉珂剖符除制出鑾坡馬從朱雀橋邊去
船向黄牛峽下過雪嶺勢因嚴武重錦江春得杜陵多

離亭目斷孤帆逺遥聽烟中唱棹歌

　　和朱逢吉見贈韻就送逢吉復往毘陵治水

　　考亭夫子玉壺清文采風流莫與京史館舊操麟筆重
使軺曾駕鷺車榮陳登自有凌雲氣孫綽何慙擲地聲
暫往東吳修水利金甌當見覆佳名

　　又

　　天官傳制下西清車馬蕭蕭早出京銜命屢看馳使傳
歸朝重喜拜恩榮白圭小智真非策胡瑗通才夙有聲

從此毘陵無水患貯看黎庶頌芳名

　　題江寧余知縣無聲詩境

　　為政誰云赤縣繁心清不廢翫雲山詩懷夐出𤣥黄外
眼界都歸粉墨間佳趣遊神嘗蔗本枯腸得句透仙關
寫成一段冥搜意恍似鳴臯夢裏還

　　為人謝醫士張孟經

　　少年相逐在鄉閭投老重逢闕下居濟物屢焚賒藥劵
傳家還有事親書青囊深秘長懸肘白髪婆娑毎曳裾

我亦素多迂懶癖幸分刀匕為祛除

　　送劉秀才告老還上虞

　　當年選貢入京畿投老蒙恩賜告歸去國不忘葵藿志
還山重葺薜蘿衣櫓聲逺帶潮聲落雲影高隨鶴影飛
若到謝公携妓處好因登覽弔𤣥暉

　　和人韻贈徐野航

　　忘形來往不嫌頻老去交情久更真深肆日長惟賣卜
小樓天近别藏春梨花帶雨銷金粉栁色和烟染麴塵

須信太平民氣樂長安還有謫仙人

　　已丑嵗丁憂賜歸

　　十年羸馬踏朝班此日蒙恩得賜還故舊濫推年齒莫
鄉兒翻笑語音蠻片雲望逺迷鍾阜落日斜明暎錫山
愧我白頭心戀闕夢中常得覲天顔

　　寄舊友白

　　昔年曾客越王城每憶當時夢裏驚載酒放船懷賀監
煮茶聨句尚彌明百年已結通家好千里猶存念舊情

若見香山如問及為言白首困柴荆

　　送别越上友人范宗暉歸省

　　沙暖潮平促去舟老懷容易得悲秋客中送客難為别
江上看江不盡流渡口鐘聲烟外寺山頭燈影雨中郵
寸心恰似秦淮月一路相隨到越州

　　題僧手巻

　　夜室棲禪欲二更忽聞念佛轉分明要知説法元非法
誰遣無聲解有聲山月上衣初出定天風吹鐸盡和鳴

世間萬象皆空寂識破根塵逐妄生

　　送王服周隋縣訓導

　　疇昔從遊若最賢拜恩西上漢東船江山路阻三千里
師友情親十五年歐老舊居無復在鄴都遺簡有誰傳
白頭相見知何日目盡飛帆一愴然

　　送范宗暉歸越州

　　憶昨相逢縣學齋又陪車馬踏天街交情重似千金璧
世道艱如九折崖曉夢隨風歸越絶莫船和雨過秦淮

預期嵗晚梅開日重到京師話别懷

　　又

　　秋風吹上甬東船重到家鄉二十年慈母倚門勞望久
嬌兒引袂笑相牽雞鳴野店三更月鴈度江雲萬里天
須念府公相候切早旋京斾莫留連

　　賦得金鳳渚送李知縣赴清江

　　一曲清江繞郭流勢如金鳳立仙洲來儀瑞應文明出
覽徳祥開禮樂修日暖影棲瓊樹曉雨晴光浴醴泉秋

聞君出宰爭先覩還入華池覔舊遊

　　琴軒為金華府(闕)同知賦

　　欲寫高懷託素琴湘簾不捲郡齋深清如幽澗寒泉滴
和比朝陽彩鳳吟已信絃歌能化俗未嫌山水少知音
于今正值文明運一曲南薰萬古心

　　和永春侯重遊幙府山寺贈僧詩韻

　　尋僧入谷曉光微夾徑蒼松盡十圍徙倚絶憐精舍好
登臨空歎昔人稀筵前聽法羣龍繞夜際銜花百鳥飛

珍重賢侯有佳趣每因吟賞夜方歸

　　又

　　何年釋氏入中州問法談禪盡貴遊地絶囂塵開淨域
身居尊勝尚淄流忘形不管栁生肘面壁底須茅蓋頭
悟得西來真實意元無戒業可持修

　　送華允莊還戍茶陵

　　當年結髪早從戎萬里横戈策雋功歸夢不離親膝下
别情都在畫圖中山橫夕照雙飛鳥風送秋濤一葉篷

好倚舵樓回首望九龍猶隔楚江東

　　和華賓暘菊花詩

　　河陽桃李不須誇種菊還輸靖節家三徑舊栽分露葉
一籬冷艷折霜葩金錢錯落裁黄纈縞練葳㽔翦素霞
收取落英和酒吸滿襟清氣不思茶

　　為華賓暘題王友石枯木竹石圖

　　羡君結屋俯清郊古木修篁䕃白茆雨洗緑苔粘老榦
風翻錦籜展新梢巑岏石壓蛟龍窟重疊烟藏翡翠巢

占盡蓮蓉湖上景山林長結嵗寒交

　　題馬桓仲扇淵明像次余耐聒韻

　　入室牽衣弄小兒青山繞屋水穿籬種來秫米烏先啄
開遍黄花蝶未知五栁清陰三畝宅千年高致百篇詩
獨留史策貞名在不逐當年晉鼎移

　　和余耐聒題畫韻

　　庭際凉風換暑氛夢魂只在白鷗羣虚檐夕氣浮清露
逺墅秋陰鎻白雲石角藤蘿纒虎勢樹皮苔蘚結龍紋

不知第二泉邊寺幾度鐘聲送夕曛

　　臨清樓

　　溪邊樓閣俯沙汀香几書囊暎石屏半榻茶烟詩欲就
一簾荷氣酒初醒牕横日影魚吹絮琴㸃泥香燕掠芹
幾度月明持鐵笛倚闌吹與白鷗聽

　　題畫

　　雨過春山踏翠微空濛嵐氣滴羅衣焙茶人隔烟中語
載酒船從鏡裏歸逺樹似城迷岫幌白雲如海護岩扉

平生亦有滄洲約長憶松間笋蕨肥

　　和韻題畫扇

　　倦鳥投林晚欲棲隔溪烟樹色凄迷曉猿夜鶴何須怨
社燕秋鴻竟不齊老我愛閒身懶出故人許約手重携
循塘橋外西村路有興相尋覔舊題

　　送王伯濬戍沔陽

　　當年策馬被貂裘迢遞從戎赴沔州寶劒拂雲横壯氣
清樽吸月洗春愁五更風雨頻聽角千里江山獨倚樓

聞説近年還故里菊花開遍一園秋

　　寄蘇伯厚檢討

　　疇昔詞林奉帝宸至今猶憶舊交人聞韶共喜瞻儀鳳
執筆何煩紀獲麟對榻尚思風雨夢同袍不改嵗寒親
梅花開盡無來使空負江南一度春

　　送嵗貢生赴京

　　澤宫春貢選賢能萬里扶揺起大鵬驛路鶯花三月酒
夜牕風雨十年燈雪消官栁黄猶淺水暖溪流緑漸增

自古讀書期報國老夫拭目看飛騰

　　遊蓬萊道院聽李天山鼔琴

　　仙人鼓琴花滿庭我亦洗耳為君聽風揺空林夜瑟瑟
泉落幽澗秋泠泠平生青袍作行客千載絶音聞廣陵
曲終日落醉歸去無數好山天外青

　　和月中丞韻

　　古刹城南二里遥黄金為佛玉為橋布衣不壞傳千刼
木塔重修記六朝法座講餘花作雨粥魚聲動海生潮

煩師指我三生事方悟前身不姓蕭

　　孫照菴來訪將赴京獻頌時年八十四嵗賦詩送
之

　　江上春寒雪未消故人珍重泊蘭橈行囊嵗月詩千首
客舍情懷酒一瓢白髪愛君思獻頌青霄得路羡登朝
嗟余潦倒方歸隠為語淮南莫見招

　　答方湖洪上人

　　方湖蘭若久荒凉重見高僧啓道塲五色狻猊開寶座

諸天龍象拱金牀慧燈再續千年燄神鼎長薰百和香
慙愧佳章曾見寄擬來相問扣松房

　　訪俞彦春

　　鵞湖水暖滑無波横絶中流發棹歌風景不殊人事改
春光雖好客愁多梁鴻舊宅烟迷隴彭祖荒墩草没坡
羡殺塗林俞處士年年種藥滿岩阿

　　郭廣文携酒見訪(强氏館中賦詩謝之)

　　暫依山館寄書巢慙愧干旄出逺郊伏櫪已消千里志

斷金不負十年交盡知郭泰能推奬自笑揚雄費解嘲
相見莫教容易别祗愁斜日下林梢

　　寄潘克誠

　　折栁都門又見春别懷況是故鄉人京居有肆知君達
墓祭無田歎我貧此日寄書那憚數當年賒藥不嫌頻
多情只有青青草客路衡門一樣新

　　哭耐聒

　　春風送我出都城别後那期便隔生千里江山離客恨

百年詩酒故人情塵蒙舊几書囊暗風颭空帷燭影明
一命未霑身已歿滿襟哀淚不勝傾

　　又

　　西風策策雨霏霏嗟子登朝去不歸守道螢牕勤學業
校書鼇禁足光輝玉樓召記知多少地府修文果是非
老我一襟知已淚澘然零落滿羅衣

　　題畫

　　窈窕山中處士家蒼藤蓋瓦竹穿沙碁聲時出松陰裏

詩興還生野水涯千嶂曉光揺翠壑一簾秋色散青霞
山童知有人來訪擁篲迎門掃落花

　　又

　　輕陰銷盡午烟開獨立沙頭踏徑苔鷗外水光浮日去
鴈邊雲影帶秋來已憐范蠡無仙骨誰識嚴陵有俊才
却上高丘西北望紫山遥隔鳳凰臺

　　送薛理常赴京

　　聞説徵書下海隅觀光此日上亨衢九霄風翮河東鳳

千里霜蹄冀北駒始信藍田多美玉未容滄海有遺珠
于今禮樂皆完具不用孫生笑魯儒

　　為醫士題畫

　　青山重疊路微茫松桂幽深暎野堂千塢白雲芝草秀
一林疎雨杏花芳猿聲乍歇春陰薄鶴夢初回曉色凉
不用更歌招隠士漢庭今已起韓康

　　哭鄒伯暘

　　故人長逝隔泉宫投老衰情易感中久仰魏舒成甯氏

豈同王衍忌羊公露寒宿草松阡迥月冷虛堂蕙帳空
南望招魂歌楚些一緘和淚托飛鴻

　　七夕奉令作

　　秋來七夕是佳辰凉入虛堂夜氣新獻賦已輸王勃麗
晒書何愧郝隆貧星移銀漢懸珠緯露下金莖洗玉塵
慿仗天孫休賜巧清時風俗自還淳

　　又

　　滄海雲收碧落高報秋梧葉下庭臯青鸞傳信真為逺

烏鵲填河莫告勞零露潤霑黄篾簟輕颸凉入絳紗袍
君王已在長生籍何待瑶池獻玉桃

　　題沈存耕雲山隠居

　　翠微深處著蘿庵滿座秋花㸃石楠萬壑烟霞飄几席
一村雞犬隔雲嵐司空久負三宜去叔夜端知七不堪
莫笑市㕓無夢到半簾紅日睡初酣

　　寄高郵何士達

　　武陵城下湧金門曾記看花載酒樽逺别憶君千里隔

故交惟我兩人存白雲近海山邊樹紅稻臨淮水畔村
欲寄尺書遥問訊寫成一字一銷魂

　　陳萍翁挽詩

　　陳君家世巻中知文采儒林見羽儀毎歎蘇門鸞去逺
却憐華表鶴歸遲半生未恨漂萍梗二子終看折桂枝
南望桐山原下路楚歌釃酒不勝悲

　　題梅存堂(南昌劉處士母梅氏嘗植梅于庭其母歿因扁所居堂曰梅存以識孝思之意
云)


　　手種江梅念母恩堂前玉立伴黄昏氷肌痩怯春寒力
縞袂香沾粉淚痕月落羅浮驚曉夢雪消姑射返仙魂
高樓切莫吹羌笛留對瓊芳酹一樽

　　送人復任南海知縣

　　秋雨都門一尺泥江頭送客馬頻嘶地連南海星辰動
天近東華日月低夾路梅花孤鶴立滿庭榕葉亂鸎啼
越王臺下經遊處還向琴堂覔舊題

　　三華集巻十二

