







　　欽定四庫全書

　　三華集巻十三

　　明　錢仲益　撰

　　錦樹集三

　　五言律詩

　　送監生葉師古得告侍親還天台

　　親老求歸養君恩許放還未應忘斷織端憶夢持環天
逺龍河驛雲連鴈蕩山遥憐到家日擎酒拜慈顔


　　寄題王仲淵西爽軒

　　結屋並山阿羣峯擁翠螺秋清金氣肅日轉竹陰多拄
笏題詩坐開簾對酒歌王猷有佳興問訊近如何

　　送王服周赴蘄州廣濟知縣

　　宿雨曉初晴之官第一程行囊詩巻重别舸布帆輕白
髪悲離合青山管送迎蘄陽在何許萬里故人情

　　題趙仲穆畫

　　王孫有遺墨風景似苕溪小艇垂綸叟孤村唱晚雞秋

清紅葉痩日暮碧雲低一段滄洲意何由覔舊題

　　為太僕祝少卿賦西山暮景

　　白首膺皇眷清時位列卿丹心衰轉壯大器晚方成松
栢經霜茂桑榆暎日明誰云臨暮景未覺負平生

　　送人復任撫州知府

　　報政上朝端承恩復舊官選司書考最野老説民安山
痩秋容凈江空夕氣寒送行詩滿軸携取到家看

　　王知縣拄笏齋


　　樊山王茂宰公退有餘清手板搘頤坐心詩適意成逺
峯横爽氣高樹發秋聲自得幽閒趣悠然太古情

　　小軒為人賦

　　有美黌宫士窮經閟小軒神清縁寡欲意適在忘言戲
水潛鱗泳趨林宿羽喧眼前俱妙趣奚必隠丘園

　　送邵知縣復任建安

　　宰邑向甌閩朝天拜紫宸名因憲府重情為故鄉親(邵先
任御史與予同郡人故云)馬度杉關曉舟行建水春文公遺化地風

俗喜還淳

　　挽高待詔母

　　令子登朝日慈親棄養時訃從千里至痛徹九泉悲曉
露悽萱萼嚴霜落桂枝到家應淚盡莫廢蓼莪詩

　　送太僕祝少卿復任

　　奉車登太僕考績覲明廷富國豈無政擾龍還有靈列
卿惟皎月天駟應房星試看滁陽道連山苜蓿青

　　謝墨工遺墨


　　朝下過東城俄逢子墨卿𤣥珪礱玉質翠餅擲金聲未
讓潘生技何慙李氏名感君持贈我翻愧學無成

　　贈醫士

　　結屋棲仙隠馳名滿帝鄉兎分新搗藥龍獻秘藏方樹
白花經雨林黄橘帶霜不因無貳價誰識是韓康

　　送儲助教除天台教諭

　　太學三年久滇陽萬里迴申公原有道王式豈無才客
計詩千首鄉心酒一杯清朝尤重士典教赴天台


　　醫士許可齋巻

　　往昔住南徐今來闕下居藥囊無貳價家具有遺書應
客惟稱好謀生不顧餘未容躭隠趣早晚起安車

　　張主簿著存堂

　　罔極親恩重孤生孝感深羮牆長在目聲色不忘心蒿
里秋霜慘松阡夕照陰慈烏如有意夜夜吐哀音

　　送姜訓導赴嚴州分水縣

　　聞説桐廬郡千峯鎻白雲學宮山外起江水郭前分世

美嚴高士民懷范使君先生持教鐸重喜振斯文

　　秋日病中述懷(時禁屠宰)

　　老去偏多病秋清易感懷不眠思往事損食助長齋廪
禄慙虛受時情悵寡諧平生憂國意未忍即沉埋

　　送張孟約知縣赴邵武之泰寧

　　出宰赴樵川閩關路幾千聖朝崇徳化縣令得才賢俗
美家勤學民淳户力田梅花開正盛一路引官船

　　丁亥除夜懷黄生(生時在交州)


　　絶域投荒客窮陰欲雪天今宵又除夕何日是歸年孤
燭三更夢空江萬里船老翁寕再見撫景一澘然

　　又

　　念爾謫交州孤身萬里遊今宵是除夕何處泊行舟寄
信無來鴈知心有白鷗幾畨過舊宅不忍重回頭

　　西甌黄知縣復任

　　百里蜚英逺三年考績優丹心馳北闕遺愛滿西甌曉
鴈穿雲度寒江入海流邑民相望久歸任莫遲留


　　寄烏程黄教諭

　　苦憶黄夫子經時絶信音江山千里别風雨十年心驛
路梅花落都門栁色深因風聊問訊飛夢亦相尋

　　建寧孫通守西園清興

　　園池占佳勝草木發華滋酒熟春歸早花明月上遲倚
楹長至旦愛客不知疲出守閩中郡翻懷舊隠時

　　送嵗貢生許麟

　　送子上京師離懷何處悲酒邊將别際馬上獨歸時夜

雨銷梅粉春風拂栁絲平生讀書意莫負夙心期

　　錢達可山房

　　苦憶錢夫子幽居㠏&KR2278;山問梅殘雪外採藥亂雲間塵
暗芸籖冷香銷蕙帳閒斷腸泉上月依舊照松關













　　三華集巻十三

