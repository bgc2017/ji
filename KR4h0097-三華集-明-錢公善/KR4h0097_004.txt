







　　欽定四庫全書

　　三華集巻四

　　明　錢子正　撰

　　綠苔軒集四

　　五言律詩

　　聞鴈

　　灌莽望不極饑鴻何處投本因湖海志却訝稻粱謀砧
杵千家月闗河萬里秋數聲行客耳膓斷不禁愁


　　晚眺

　　落日在衣袂客愁那可禁還將千㸃淚滴盡異鄉心凉
月家家笛西風處處砧明朝湖海去蹤跡轉難尋

　　客中長至

　　地僻少來客病多踈故知重逢一陽日忽憶少年時白
馬黄衫俊金樽翠袖宜如今茅屋底揮淚强裁詩

　　戊申新正

　　客中逢節物情緒轉凄凉强笑無歡意相看非故鄉浴

鳬春水動浮蟻臘樽香但祝堯年永恩霑化日長

　　旅寓還家(時戊申三月十七日也)

　　别去久作惡歸來仍愴神咨嗟問生死涕淚滿衣巾邑
里冠裳改桑麻雨露新只今農事迫努力向青春

　　憶常徳子原炳

　　我憶從軍子經年缺旨甘異鄉書不到垂老我何堪巫
峽滄江外西神北斗南相思不可見歸夢隔湘潭

　　歸鴈


　　歸鴈亦有侣悲鳴何太多冷衝燕地雪晴下楚江波欲
倩傳書札須知避網羅行人巫峽畔憑問意如何

　　此日足可惜

　　此日足可惜青春忽輕抛野花紅匼匝溪水綠週遭我
歌黄金縷君撥紫檀槽何為自纏縛坐令生二毛

　　喜晴

　　久雨厭苦濕喜晴眉暫伸薄雲紛欲散逺岫迥初新登
穀秋堪望行囊老更貧今宵月色好照見獨愁人


　　長嘆

　　掩巻獨長嘆謀生良苦艱無因足衣食那免失鄉關玉
向荆山得珠當合浦還功名豈難事俯仰惜衰顔

　　病軀

　　秋思豈無賴饑寒悲病軀大田饒䆉稏公廪待征輸書
籍看何益行藏老更迂自無軒冕志羈鞅不曾拘

　　村居

　　城郭逼人事避煩隣竹林樹䕨將蔓逺苔逕到門深自

有幽棲意初非遁世心昔年湖海志此日竟銷沉

　　招客飲

　　學仙不可得遁世亦無由賴此盃中物時消身外憂若
肯同雞黍還來且獻酬五陵冠蓋後衰草遍荒丘

　　新月

　　新月不待暮倉忙迎夕暉過雲時顯晦避日少光輝纎
學蛾眉巧愁憐鶴髮稀看成㡬圓缺送老一柴扉

　　聞桂香有感


　　丹桂吾所愛吹香何處來非徒懐草木為爾憶池臺花
向慈親折筵從好客開只今俱寂寞灑淚有餘哀

　　題陶靖節

　　我愛陶元亮遁世亦無心門栽五株柳手撫不絃琴學
任諸兒懶盃從野老斟斯人不可見懐古一沾襟

　　庚戌嵗除

　　今夕嵗除夕故鄉如異鄉不驚身老大自覺景凄凉取
樂琴書盡求賢道路長不眠非守嵗冰炭落衰膓


　　題王子淵孤雲巻

　　冉冉復依依因風吹翠微行空殘絮薄度水一漚飛不
為商霖出非從楚岫歸僧留半間屋相伴兩忘機

　　深春不見花

　　寂寞荒村裏深春不見花病餘疎節物老去惜年華少
俊輕前輩衣冠得㡬家陽坡吾所愛留種邵平𤓰

　　扇

　　一别動經嵗炎歊同踵門不言秋節怨但感篋中恩暫

結投懐好聊為握手論時交姑共事能得㡬朝昏

　　鴈

　　㡬時離朔地此日到南州口腹適足累稻梁非易謀夢
寒沙磧雨膓斷海門秋不有思鄉者因君動旅愁

　　夕月

　　小采事由古相傳盛漢唐早朝恭覲禮暮見肅乾綱紫
禁嚴仙仗彤闈拜兩郎聖朝崇典故日下近恩光

　　社日過田家飲


　　我本愛酒者從人醉臉紅田家大作社樽酒勸治聾昨
日朱顔客今朝白髮翁胡為不取樂低首事樊籠

　　寄僧夀巖隠

　　猶憶東溪寺隂隂紫竹林小亭留酌酒方石可彈琴一
别知㡬載常時牽逺心何當拈竹杖乗興即登臨

　　秋江送客

　　萬里滄江闊舟行八月秋日明沙磧露風動浪花浮旗
影懸檣斗湍聲入舵樓夜深星斗近燈火是揚州


　　有弟久不見

　　有弟久不見今為鄉校書無因致消息漫爾獨踟躇未
斸豐城劒空煩陋巷車南湖有來客報我近何如

　　又

　　有弟久不見米珠薪桂秋艱難不易遣嵗月若為酬名
竊能詩重官因老病休新年倘相憶乗興在扁舟

　　又

　　有弟久不見空勞書往還向來顔色好此際鬢毛斑聞

道添新恨懸知憶故山吾衰苦相憶那免淚潸潸

　　又

　　有弟久不見故鄉違十年投瓊今不競佳句盡能傳舊
擬揚雄宅生憎季子田山城好行樂應得並時賢

　　寄九弟

　　貧病我難往羇棲爾未來漂零俱巳老懐抱轉堪哀姜
被何年共田荆㡬度開人生樹花發容易委蒼苔

　　立春日有感


　　卧病兼時久初秋復早春孰云佳節日猶滯苦吟身草
色知時改梅花照樹新翠盤青菜縷行酒屬何人

　　江上

　　嵗晚滄江上客懐非壯逰秋霜歸短髮夜雨夢孤舟未
卜揚雄宅空憐季子裘故人霄漢上誰復問淹留

　　秋暮

　　短日乗寒薄髙風入暮狂饑蛩晨響壁隣碓夜侵牀食
少身常瘦家貧老更忙儒冠良自悞此日轉荒唐


　　乙丑元夕

　　寂寞上元夜荒村無可觀破牕燈㺯影空砌雨生寒薄
酒難成醉悲歌不是歡邊城有戍客誰與寄平安

　　西庵

　　習懶貪幽静西庵宜避諠獨拈方竹杖時過給孤園展
席臨清沼看書向小軒老僧忘物我進退總無言

　　春暮

　　三月春欲暮逰蜂渾未知尚迷芳草逕猶遶落花枝新

漲翻紅浪髙槐成翠帷日長茅屋静時有燕差池

　　懐寳慶子原炳

　　星紀周天别邊城尚要防負戈晨帶月枕甲夜經霜為
孝親雖重懐忠義更長何時共談笑休馬華山陽附

　　五言絶句

　　所思

　　塵底坐清晝寂寞有所思若言心似鐵那得鬢如絲


　　夜雨

　　誰道春宵雨滋花未要晴須知有愁耳厭此斷腸聲

　　又

　　暮雲吹不斷風定又還生散作竹牕雨蕭蕭送五更

　　憶子原炳

　　想得還鄉夢應迷客路遥定嫌秋雨夜牕户近芭蕉

　　雨

　　薄暮隴雲濕西風吹不晴芭蕉無意緒㸃㸃挾秋聲


　　風

　　牕外無多竹秋來翠影寒夜深風力惡吹折最長竿

　　風雨

　　乙丑春三月綿綿風雨多東郊農事動天意果如何

　　秋水

　　秋水清可鑑歴歴見逰魚溪邊有磐石把釣意何如

　　獨嘆

　　有客歌燃豆無人嘆摘𤓰江村一夜雨膓斷紫荆花


　　久雨

　　春半苦多雨兼旬猶未晴試看橋下水欲與岸相平

　　風筝

　　因風發清音髙舉輕微質浪引萬丈繩不繫西飛日

　　絶句

　　蓮肉甘於蜜蓮心苦似荼飽諳甘苦味歸去老江湖


　　三華集巻四

