







　　欽定四庫全書

　　三華集巻十四

　　明　錢仲益　撰

　　錦樹集四

　　七言絶句

　　為人賦松菊圖

　　松髯挺秀菊揚芳三徑都荒獨傲霜甘向嵗寒存晚節
譲他桃李占春光


　　内館與曾侍讀聨步夜歸

　　夜深聨步出南宫臺殿參差月滿空銀鑰未收鈴索靜
恍然身在五雲中

　　和鄒仲熙侍讀題畫

　　酒醒春風細細吹緑蘿樹下碧雲垂車塵不到商山下
長伴仙人看奕棊

　　又

　　雨晴新緑長鷗波地僻渾無轍迹過亦欲買山尋隠計

不知何處白雲多

　　又

　　十年車馬逐京塵酒侶詩朋念舊因記得昔時秋社散
杖藜扶醉過西隣

　　又

　　搔首西風鶴髪稀楚江烟樹望來微何人得似溪翁樂
釣得鯿魚換酒歸

　　題琴高乘鯉圖


　　聞説琴高是水仙每騎赤鯉赴瓊筵酒闌還踏金鱗去
海氣侵肌浪拍天

　　題梅花雙鵲圖

　　梅花枝上鵲雙棲一片梨雲壓羽衣好向翰林常報喜
不須三匝歎無依

　　題漁樵問答圖

　　負薪出郭憩林邊偶值漁郎泊釣船却憶杏花壇下路
更無人解聽絲絃


　　又

　　負薪出郭賣魚歸偶見相忘坐石磯拍手縱談開口笑
不知人世有輕肥

　　螳螂捕蟬圖

　　嘒嘒𤣥蟬得意鳴緑楊陰轉午風清螳螂莫鼓當車臂
誤遣琴聲帶殺聲

　　題畫寄長史

　　青山疊疊水粼粼迢遞停雲憶逺人落盡梅花無驛使

京華又是一年春

　　題畫白蓮花

　　一枝寒玉凈無瑕翦作瑶池九葉花渾似宓妃遊洛浦
縞衣和月步金沙

　　又

　　天然秋水出芙蓉素質娉婷怯曉風坐對玉堂凉夜永
秪疑明月墮龍宮

　　題竹


　　吹徹瑶笙酒未醒月明移過竹西亭玉堂夜永清無寐
坐㸔飛霜落鳳翎

　　畫白頭公

　　秋風小樹結紅梨山鳥雙棲占一枝正值太平無彈射
白頭相守不相離

　　送葉審理還三衢

　　宰邑青年若最佳曳裾門下更清華共知鶴禁無雙士
曾折蟾宫第一花


　　為僧題畫竹

　　故人迢遞碧雲遥吹徹西亭紫鳳簫白鶴未眠山月上
滿庭寒緑夜蕭蕭

　　又

　　一拳寒玉種疎篁僧館高深夕氣凉一片好懷無處寫
半簾秋影落吳霜

　　釣魚圖

　　江上垂竿晚未收鯉魚風冷荻花秋乾坤萬古詩人思

都在滄浪一葉舟

　　題畫

　　一椽茅屋占烟霞雲樹沉沉帶晚鴉不是隔林聞笑語
那知深處有人家

　　題菩提葉圖

　　菩提葉薄翦鮫綃誰倩良工巧筆描貌得溪山無限景
秪愁化作綵雲銷

　　又


　　亂山重疊水逶迤髣髴三湘帶九疑一片葉中都著盡
恰如芥子納須彌

　　水仙花

　　金杯承露玉盤擎仙子凌波步襪輕洛浦孤山俱絶品
梅花未必合為兄

　　梅花寒雀圖

　　啾啾寒雀聚花間啄落瓊瑶滿地斑殘雪未銷無覆粟
不知還似紇干山


　　題畫

　　手種家園五粒松滿庭流翠夕陰濃至今一片梢頭月
猶照龍山九㸃峯

　　為僧題畫竹

　　當年書劒客胡溪長就鄰僧竹上題此日看圖重感舊
白頭回首意都迷

　　又

　　爾從祝髪記從遊竹外僧房事事幽忽覩一竿烟雨色

悵然重憶故園秋

　　又

　　僧房移植翠琅玕洗雨梳風作夏寒寫入畫圖長在眼
不勞日日報平安

　　墨梅

　　珠樹斜臨洗硯池墨痕吹上半開枝香魂不散氷心在
一任𤣥霜染玉肌

　　又題畫竹


　　楚楚幽篁石上生滿庭秋影月華明鶴眠不穏龍吟細
併作禪心一味清

　　再題水仙花

　　露洗寒花月下開黄金為盞玉為臺無端移種山房内
長作香雲入夢來

　　又

　　綽約金盤一段春凌波羅襪起秋塵仙花自是無情物
虚遣陳王賦洛神


　　王孟端為朱希顔畫竹(王朱皆鄉人也)

　　王郎妙墨竹傳神朱老交情更可人同是故鄉同在客
相逢只説故園春

　　夢黄生理

　　爾謪交州幾日歸南行萬里信音稀昨宵夢裏分明見
覺後空令涙滿衣

　　題畫

　　疎樹斜陽帶夕霏草亭分得釣魚磯悠然一片滄洲趣

坐對青山看不歸

　　和王孟端韻

　　江水流寒鴈叫霜停雲迢遞楚天長年來聞説三槐樹
養就繁陰蔽畫堂

　　又

　　蕭蕭兩鬢㸃吳霜老去思歸客夢長只有九龍山上月
夜深來照讀書堂

　　和人韻題張真人畫竹


　　渭川春雨楚山秋翠落寒波滑欲流昨夜葛陂龍起處
滿空雲氣不曾收

　　又

　　艤棹湘川誦楚騷滿林寒玉撼秋濤夜深酒醒推篷看
月冷江空碧落高

　　為太學張真秀才題畫竹

　　一枝秋色露華寒金粉香生濕未乾養就瑶林棲鳳榦
直排閶闔獻琅玕


　　題㑹友圖

　　午坐松亭理玉琴滿庭疎翠落秋陰故人珍重來相訪
一曲陽春萬古心

　　題錢教授九世祖繹翰林額外醫官誥上有秦檜
相銜不見書名

　　額外醫官特賜恩當年通籍九華門也知濟物陰功在
誥命留傳九世孫

　　又


　　錢氏流芳直到今五花鸞誥織泥金由來自古崇文教
特賜醫官半翰林

　　又

　　翰林官誥錫恩榮千載重看眼倍明最喜故家文獻在
幸教姦檜不書名

　　題秋日林亭畫

　　雨洗烟嵐夕氣凉冷風激激樹蒼蒼采香亭下看雲處
零落秋花滿石牀


　　題畫扇

　　迢遞家山入夢遥白頭猶趁紫宸朝畫中認得陳莊路
茅舍疎林獨木橋

　　題畫

　　琪樹秋陰薄翠峯金沙開盡玉芙蓉夢中尚覔看雲約
知在仙山第幾重

　　為雷秀才題竹

　　暖律潛回曙色新湘雲浮動碧鱗鱗綵鸞舞罷黄鸝語

别有書齋一段春(右寒谷朝陽)

　　又

　　瑶浦秋清鶴未眠冷風激激露涓涓江空月落無人見
鼓徹湘靈五十絃(右湘濵曉露)

　　棠梨錦鳩圖(為王仲淵賦)

　　棠梨枝上立雙鳩喚雨催耕豈自由飛入爾家知有意
他時當化作金鈎

　　題墨竹


　　楚楚幽篁並碧梧玉枝翻露濕珊瑚莫將如意輕敲折
留待他年宿鳳雛

　　又

　　娟娟修竹起林坳露洗風梳冷玉梢只恐綵鸞棲不穏
粉墻遮斷碧雲巢

　　又

　　一枝老竹半無梢曾結岐山彩鳳巢莫道霜風便摧折
此君不負嵗寒交


　　又

　　一竿秋碧起烟村又喜孫枝發舊根試看資深堂下月
尚留清影照黄昏

　　題畫

　　凉雨初收鶴夢殘冷風吹動玉珊珊濯纓亭上看雲坐
零落秋花滿石壇

　　又

　　數椽茅屋倚長松翠壁丹崖隔萬重山寺不知何處在

白雲林外一聲鐘

　　又

　　松林日轉半牕明紗帽籠頭白苧輕今喜聖朝文化盛
薜蘿陰裏讀書聲

　　又

　　石壁飛泉掛玉虹曉烟吹散緑蘿風白雲深處聞雞犬
知有人家住崦中

　　又


　　青山無脚樹無根烟水微茫見逺村渾似昔年秋雨後
若耶溪上望雲門

　　又

　　窈窕茅亭俯澗阿湘簾不動午陰多落花風定茶烟歇
時有書聲出薜蘿

　　題畫梅

　　玉仙肌骨凈無塵雪色生香畫未真政恐樹高難就看
隔林斜送一枝春


　　題扇面竹枝

　　齊紈新製月團團入手能生六月寒好是吳剛持快斧
斫開仙桂種琅玕

　　題畫竹

　　凉風吹動晚煙收鸞尾翻翻翠欲流一夜山牕眠不得
草堂無處著清秋

　　又

　　欲寫琅玕寄所思夜凉吹盡玉參差西亭酒醒推牕看

月在棲鸞第一枝

　　又

　　冷風激激樹蒼蒼筠館高秋夕氣凉白鶴未歸山月上
滿簾雲影落秋霜

　　又

　　雨洗香苞乍出林娟娟新緑盡成陰籜龍不是泥蟠物
展出凌雲一寸心

　　題畫雪景


　　江天雲氣晚模糊寒月凝光暎玉壺記得㑹稽殘雪夜
酒船横過賀家湖

　　題白頭翁鳥

　　秋林山鳥啄紅梨獨立何辭枳棘低正值𤣥王初解網
白頭長惜一枝棲

　　題墨菊

　　黄花開遍近重陽獨酌東籬酒一觴不解醉中揮翰墨
金錢一夜染𤣥霜


　　題畫

　　碧空鴈影落湘潭搔首西風酒半酣嘹嚦數聲沙際落
喚將秋恨到江南

　　又

　　江雨吹風蜃氣腥暮雲秋色散漁燈短篷一葉輕如許
載盡西山萬疊青

　　又

　　漁網風腥曬夕暉船頭吹火荻花磯太平官課都輸足

釣得鱸魚換酒歸

　　又

　　松桂蒼茫帶夕霏白雲如海護岩扉鐘聲忽起西山外
知有僧房在翠微

　　又

　　秋香銷盡桂花叢曉夢寒生蕙帳空惆悵草堂人去後
至今猿鶴怨西風

　　又


　　雨餘嵐氣滴秋光雲壓松梢鶴夢凉不是隔林聞磬響
那知深處有僧房

　　又

　　西風嵐氣曉空濛隔斷人間路不通羡殺採芝林下客
一生長在白雲中

　　又

　　羅衾香冷玉壺氷一片湘雲覆石稜怪底翠鸞棲不穏
隔簾霜影照銀燈


　　海棠錦鳩圖

　　春鳩飛上海棠枝正是華清睡起時誰信繡衣花鳥使
内園竊出紫綿脂

　　和靖觀梅圖

　　梅花月冷鶴初還占斷西湖第一山不是當時甘隠逸
高名那得滿人間

　　憶故山

　　在山不覺山中好纔出山中便憶山安得結茅山下住

此身長伴白雲閒

　　鵓鴿圖

　　斑斑錦羽並名花長戀軒墀度嵗華不是魏其門下客
等閒飛向别人家

　　又

　　雙披錦翼炯清眸飛去飛歸得自由況在春亭萱草下
只消相對便忘憂

　　花朝日久雨喜晴


　　宿雲消盡日華新積雨開晴便可人燕子未來花已謝
等閒空度一年春

　　海棠白頭翁鳥

　　臉痕紅膩㸃泥金翠袖籠紗怯曉陰山鳥忽驚春睡覺花
間雙咏白頭吟

　　墨菊

　　折得黄花挿硯池墨痕吹染傲霜枝金錢璧玉俱無價
却笑陶潛不得知


　　書齋夜聞梔子香

　　芸館清虛夜氣凉更闌月影漸侵牀紗㡡不礙薰風入
夢裏時聞簷蔔香

　　畫竹

　　湘波迢遞楚雲凝欲寫幽懷寄剡藤憶在玉堂同夜直
滿簾霜影對秋燈

　　春日久雨

　　閉門風雨倍思家二月京城不見花及至雨晴春已暮

空教惆悵惜韶華

　　雙鶴圖

　　梨雲夢冷月輪高雙鶴長鳴出九臯嘐喨一聲聽未了
滿山風瀑響松濤

　　畫馬

　　赤汗生香濕紫雲目光燁燁照朱幩千金市得歸天廐
從此都空冀北羣

　　又


　　金繩絡腦翠絲韁牽出閑門立晚凉曾駕鑾輿從巡幸
滿身猶帶御袍香

　　又

　　朝下驕翻碧玉蹄圉人牽過五門西太平無復巡瑶水
立仗天墀不用嘶

　　又

　　赤霜散作錦茸毛骨骼昻藏八尺高莫道驪黄誰解識
一朝還遇九方臯


　　題神樂觀謝鍊師壁畫竹

　　冷風吹碎玉鏘鏘琳館高寒夕氣涼坐待夜深山月上
一枝清影過東牆

　　題畫

　　青山脉脉水粼粼沙際秋莎疊軟茵獨坐看山渾不覺
松花吹滿紫綸巾

　　送人歸鄉

　　問津亭下草斑斑艤棹春江送客還我戀君恩歸未得

夢魂相逐到龍山

　　題族弟伯和聽玉軒竹石圖

　　挺挺脩篁石上生南風吹動玉琮琤良材自有伶倫識
採獻明廷製鳳笙

　　題王友石畫

　　怪石㠝岏玉一圍碧烟寒薄護秋衣醉中擊折珊瑚樹
驚起蛟龍作雨飛

　　題許監生麟山水


　　落花風細午陰凉緑樹重行覆草堂盡日山行人不見
隔林時送焙茶香

　　題畫

　　疎篁石上草斑斑獨坐秋亭對碧山祗有浮雲無管束
隨風飛去復飛還

　　題畫竹木

　　屋角秋烟冷未銷冷風激激樹蕭蕭西亭翠被餘陰薄
偷度新聲紫玉簫


　　題族姪公善所藏趙松雪唐馬

　　紫玉青錢錦作堆渥洼奇種盡龍媒肯淹皁櫪甘芻豆
曾拜天墀獻壽杯

　　寒江獨釣圖

　　羣山如玉水如油一舸漁竿晚未收可是溪翁偏耐冷
滿蓑殘雪釣湘流

　　海棠黄雀圖

　　日暖宫花拆紫緜沉香睡足曉粧妍高枝亦許山禽宿

未必悲凄逐野田
















　　三華集巻十四

