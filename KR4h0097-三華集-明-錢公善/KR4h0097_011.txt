







　　欽定四庫全書

　　三華集卷十一

　　明　錢仲益　撰

　　錦樹集一

　　翰林修撰無錫錢先生仲益余嘗憶往年謁先生
於京師之官舎見求先生之詩者户外之屨恒滿
及窺其稿則連編累牘盖莫計其篇章何許也予
曰先生之作富矣哉先生曰吾非務此以為名家

第不過應人之求之耳復曰吾藉此亦聊足以適
吾之興也别來有年嘗念其言之不置今先生巳
矣倐其族之賢者有曰公善公治得其遺稿曰錦
樹集者詩凡若干篇以余嘗交先生也徴序于其
首予聞先生盛年時博覽彊記惟塲屋之文是務
後當元季以進士擅名于時及作縣華亭以學推
之政事至今有遺愛存焉若夫詩者特其餘事耳
矧其作也麗而不浮竒而不僻易而不俚而有詩

人之體裁者乎是宜為其族之子孫褎輯之以膾
炙人口也余嘗見前輩焦心勞思務於著作其作
有可傳者不鮮奈有卒至於湮没無聞者焉何也
良由子孫不能有以成其志耳今公善昆季為先
生族之子孫而能不泯先生之所作亦可謂之賢
矣乎是則先生也亦奚憾焉是為序時正統二年
嵗次丁巳秋七月初吉中憲大夫太常寺少卿蕭
山魏驥序


　　七言律詩

　　送傅教授赴建寧

　　都門秋日雨初收送客携書赴建州典學不嫌官署冷
育材端沐聖恩優青燈黄巻闗幽事碧水丹山覔勝遊
聞說郡齊諸士子溪邊鵠立候仙舟

　　中秋夜鄒侍讀置酒翰林中分韻得明字

　　露洗銀河夜氣清玉堂文㑹集冠纓地髙瀛海秋方半
天近詞林月倍明隔座送杯行令急抽毫分韻趣詩成

故人愧爾情何厚縱飲豪談過二更

　　寄安仁縣許安叔教諭

　　一命初登典學官逺煩書札報平安嗟予宦况憐遲暮
多爾交情重嵗寒永夜燈殘吳雨冷髙林木落楚江寛
幾囘相憶渾無那再展來緘仔細看

　　送人復任南雄府同知

　　秋雨天街不作泥除書擎出午門西民懐遺愛車前拜
馬識曽遊陌上嘶雪冷梅花青鳥睡月明松影白猿啼

始興城下行春日還擁箳篂覔舊題

　　送人復任温州府同知

　　鴈蕩雲銷曙色開山氓爭拜使君來王祥自是三公器
龎統端非百里才雉闕九重懐象魏鰲峯咫尺望蓬萊
聖朝已絶黄柑貢好待春來繞郡栽

　　送曽知州復任還歸州

　　空江潮上客帆開報政新從闕下廻御札已書盧奐最
州民爭望鄧侯來猿聲夜落夷陵峽鴈影秋横灔澦堆

歸到永安須弔古杜鵑啼處有荒臺

　　送陳參政赴開封

　　西風吹雨濕旗旌八位秋登政府榮梁苑花香鸎語亂
隋堤雪霽馬蹄輕威聲盡服韓𢎞令方畧咸知董晉名
試問夷門抱闗客不知還復有侯嬴

　　送義門鄭尚書致仕囘金華

　　都門日出早啼鴉送客江亭踏輭沙白首拜恩辭玉陛
錦衣歸老上金華省中慣識尚書履海外咸知義士家

歸到故園春正好東風開遍碧桃花

　　送方給事中赴象州判官

　　當年給事直鑾坡出典方州意若何千里闗山趨象郡
一篷風雨發龍河江雲漠漠詩懐壯汀草青青客思多
好為逺民敷善政盡令歌舞樂恩波

　　湛然軒

　　朱欄曲曲浸玻璃窈窕華軒俯碧池銀鏡寳奩寒不動
金沙玉礫凈無漪波光映月魚鬚見秋色涵空鴈影遲

盡日晏然惟黙坐閒心惟有白鷗知

　　送祖韶石住持恵山

　　九龍山下古禪林新坐猊牀演法音百里烟霞俱改色
一門衣鉢自傳心風生静室曇花氣日轉空亭栢子隂
陸羽泉邊舊遊處他時有夢亦相尋

　　送胡克初赴宜興隂陽官(其父老得是職)

　　星臺占候選才賢父子相承二十年自昔羲和皆世守
由來太史得家傳隔凡洞口看花屐罨畫溪邊載酒船

我亦乆懐陽羡好擬從詹尹卜求田

　　送人為御史得告還淞江養疾事親

　　重捧徵書入帝畿蒙恩仍許故鄉歸罷騎騘馬身緣病
却憶鱸魚膾正肥去國豈能忘戀闕候門還喜見牽衣
鳯凰山下春如海綵舞持觴拜夀闈

　　送范可大赴嵊縣教諭

　　憶昔看山入剡溪學宫正在縣衙西泉聲繞屋書聲雜
樹影當簷鶴影齊二戴祠荒芳草合五龍潭古白雲迷

爾持教鐸還登覽煩向松間認舊題

　　送解大紀遊北京

　　楊花如雪草如烟壯士觀光北赴燕上國山河千里外
行都宫闕五雲邊黄金不惜收宛駿白璧還看出薊田
八月秋髙逰覽畢西風准擬候歸船

　　送周季璉還廬陵

　　栁花吹雪㸃征衣此日還鄉出帝畿千里山河飛夢到
一篷烟雨載春歸馬圖獨得尊周子虎榜聮名讓宋祁

聞說螺川春意好滿庭芳草緑隂肥

　　送鄧指揮進天夀節表囘閩中

　　逺稱天夀入神京此日囘轅趣去程雲漢星文天上動
閩闗山色馬頭迎旌旗有影川如畫徒御無聲衆不驚
聖主秪令崇徳化坐安方鎮答昇平

　　送周僉事赴雲南

　　薦剡蜚聲逹四聰勅持憲節逺觀風鷦鷯顧我棲方穏
鸚鵡憐君賦最工白鷺洲邊晴放鷁碧雞祠下曉乘驄

莫辭萬里滇陽道雨露恩波四海同

　　送任參政赴福建

　　翩翩旌節下閩闗昭代恩威被百蠻别駕舊聞留美績
政司新喜陟崇班詩題曉葉蕉花落酒熟秋林荔子殷
見說海邊東向望蓬萊咫尺近三山

　　送王府丞之雲南布政

　　當宁憂勤念逺人出臨方岳選廷臣聖朝有道華夷洽
造化無私雨露均通籍舊為金馬客安邊那事碧雞神

滇陽莫道天涯逺桃李東風一様春

　　送刑部(闕)郎中赴四川按察副使

　　鶚薦新登少昊司又乘驄馬向西馳天髙雲路搏鵬逺
水滿江亭放鷁遲落日敗垣揚子宅秋風古栢武侯祠
錦官城下行春日遍省民風莫下帷

　　送僧赴建寧僧綱

　　江亭微雨濕袈裟去典宗乘向富沙風俗古來崇象教
雲山好處讓僧家松間磬響朝翻偈竹外烟飛午焙茶

轉見雪峯遺派盛金雞銜粟鳥銜花

　　送人赴合州學正

　　逺持教鐸赴西州聞說涪陵景絶幽三峽山當城外起
兩江水合郡前流杏花壇上春風軟荔子林邊暑雨收
試覔元公遺化地滿庭芳草緑隂稠

　　送人謝病還建康

　　躍馬横戈紫塞傍十年辛苦事戎行論功錫爵皇恩重
謝病還鄉野趣長碧水丹山藤轎穏白雲紅葉苧衣凉

到家重結雞豚社醉飲扶歸帶夕陽

　　送薛僉事還桂林復任

　　報政旋歸趣去程匆匆未易展鄉情清朝教化先風紀
烏府儀型屬老成渺𣺌空江舟獨去瀟瀟踈雨鴈初鳴
遥知八桂城邊路剰有兒童竹馬迎

　　送刑部錢員外赴安慶知府

　　海門風急晚潮平西過姑山五日程三載理刑臨棘寺
一麾出守到桐城竹邊鶴睡茶烟歇花外鳩鳴糓雨晴

忠孝世家原未泯自慙同姓亦増榮

　　送人被薦赴泉州永春知縣

　　拜恩出宰赴桐城㑹散都門官馬鳴曉日九霄乘鶚薦
秋風萬里送鵬程籠懸鸚鵡呼人語盤貯㯽榔勸客擎
見說海隅公事簡儘容詩酒味南烹

　　陳氏蒼筤池舘

　　繞城栽遍碧琅玕庭際開池半畮寛魚鬛戱波雲影亂
鳯翎梳月鏡光寒灌畦種藥秋煙濕掃葉煎茶夕露團

咫尺市塵飛不到誰知小隠在長安

　　送沁州呂知州

　　都門日落馬頻嘶走送新州出郭西章綬拜恩辭玉殿
幨帷出守到銅鞮月明荒戍鴉聲起雲壓寒江鴈影低
若過太行還弔古好山多處定留題

　　送張知縣赴沅州麻陽縣

　　幾年給事直金閨出宰承恩上九溪雲斷衡陽無鴈過
月明巫峽有猿啼菁茅供祭充包匭蘭芷紉香雜佩觿

洞獠秪今俱服化坐銷兵甲事鋤犁

　　寄鄉人沈存耕余彦衡

　　凉風日暮起江濵迢遞幽懐入夢頻戀闕濫通中禁籍
思鄉黙數舊交人嵗華忽忽愁中度髩髮星星病後新
何日聽松菴下路問花沽酒約尋春

　　題樂平進士袁可達曽祖致堂先生墓銘

　　鄱陽袁氏古名門卧雪髙風澤尚存助葬麥舟無義士
傳芳桂籍有曽孫白楊寒食瀟瀟雨紅葉斜陽逺逺村

迢逓清塘原上路短歌釃酒續招魂

　　和蘇伯厚檢討除夜直宿翰林詩韻

　　漏聲迢逓燭花殘坐對楸枰奕未䦨老境嵗除偏感舊
禁林春早不知寒已誇後飲屠蘇酒未厭長飡苜蓿盤
獲覩太平無以報白頭猶喜一身安

　　和鄒侍講春夜齋宿翰林詩韻二首

　　雞人報曉巳三號簇簇霞旌間綵旄仙掌日來臨扆座
御爐香動拂宫袍九華簾捲龍顔近五色雲開雉尾髙

願祝聖皇千萬夀玉觴長獻碧葡萄

　　又

　　雪暎梅花月滿天看燈舊約又經年團茶膩㸃蘭膏㵸
酥餅香和酪粉煎鵷鷺濫陪朝著列虫魚猶費簡編箋
玉堂夜直成佳㑹徹曉談詩不得眠

　　徐母挽詩

　　綵鸞仙駕返瑶池寂寞春寒薄繐帷飲器舊香猶未歇
鏡奩遺物忍重窺生芻逺致髙人弔風木空増孝子悲

喜有玉堂文翰老大書賢徳樹豐碑

　　為人賦雲門山房

　　官舎深居萬壑間每於退食掩雲闗半簾夕氣芸籖冷
一榻秋隂蕙帳閒苔徑雨晴烏下啄松庭日暮鶴飛還
歸朝重聽軒轅樂莫過耶溪戀越山

　　送丁志善遊闗西兼簡鳯翔秦知縣

　　漠漠烟蕪發棹謳送君迢逓赴西州百年嵗月雙蓬髩
萬里闗河一葉舟華嶽松風迎曉日曲江花雨漲春流

岐陽聞有賢明府應為斯文下榻留

　　又為人送邵知縣

　　曽簮白筆侍龍墀出宰三年報政時聖主屢頒重任命
故人爭賦送行詩月明紫陌雞鳴早花暗丹山馬去遲
雲谷舊居聞尚在好因公暇拜先祠

　　荆溪書舎為邵知縣賦

　　堂年曽構讀書堂窈窕虚簷俯澗傍罨畫水光晴灧灧
銅官山色曉蒼蒼日髙香篆烟霏静秋入燈窓雨氣涼

此去建安重典邑篋中留得舊螢囊

　　送劉檢討父還吉州

　　教子登朝侍禁闈阿翁投老亦光輝正宜就禄三牲養
底事思鄉一櫂歸北闕曙分霞彩散南山春老蕨芽肥
離心恰似孤雲影相逐征帆帶雨飛

　　送解檢討父還廬陵

　　都門官栁緑毿毿送别東風酒半酣螺渚逺天飛一鶴
龍河細雨立雙驂賢郎進講花欹帽阿父還家雪滿簮

料得孝思殊未極白雲千里望江南

　　為盧郎中賦富春山讀書處

　　富春山色蔚嵯峨窈窕書堂俯磵阿釣瀨水紋浮几格
松岩雲影護絃歌芸窓夜冷螢光小蕙帳秋清鶴怨多
自入朝班登仕版時時飛夢繞烟蘿

　　題王克振使金華富春山圖

　　嚴陵城郭倚岩巒使節曽過七里灘斷碣乆漫蒼蘚滑
髙臺長鎻白雲寒一時𤣥象干宸扆千古清風屬釣竿

登覽未窮官棹發寫將幽景到家看

　　為丁先生謝醫士

　　寂寞丁寛乆卧痾喜聞投藥賴醫和鍊成金液丹尤秘
傳得青囊術未訛十畆暖雲芝草秀一林春雨杏花多
老夫亦有迂疎癖願乞靈方却病魔

　　送旭上人住虎丘

　　上人名徳冠緇流往主名山住虎丘秪用答禪舒一指
不煩迎衆趯三毬雨香丈室花翻席月冷空壇石㸃頭

却憶舊遊何日到因師飛夢遶滄洲

　　送孔審理還永嘉迎親就養

　　都門秋日凈暉暉孝子迎親得告歸詩禮舊知傳聖學
旨甘今喜奉慈闈鯉魚吹浪衝船出烏鳥隨輿夾路飛
南望鴈山千里外梅花開日候征騑

　　送吳守信赴知莒州

　　昔年鄉校憶從遊聚散匆匆豈自由五載理刑臨逺郡
一麾出守典方州馬蹄踏月都門曉鴈影横空海溆秋

惆悵征帆留不住載將離恨過𤓰州

　　用余彦衡韻題畫并寄懐彦衡

　　九隴峯髙倚碧霄停雲迢逓故人遥烏啼野樹留殘照
僧渡江船落晚潮鳯闕有金堪鑄馬鯨波無石可為橋
何時再著尋山屐陸羽泉頭試木瓢

　　代人送吳守信赴莒州

　　吳兢才氣自無雙乆典刑司滯一邦千里幨帷新出守
十年燈火舊同窓曉辭魏闕天連陛夜發秦淮月滿江

莫道莒城如斗大家家黍熟酒盈缸

　　代人送友人赴黄岩知縣

　　昔從鄉校憶同門還入金閨侍聖尊虎榜登名收上第
牛刀試手沐新恩十年燈火書千巻萬里江湖酒一樽
南望鴈山何處是驪駒歌罷欲消魂

　　用任先生韻送楊宗浩鄉試囘并簡錫庠三先生

　　詔啓秋闈選俊賢奎光五色映中天子真才秀能收第
我老聰明不及前金榜拜恩朝帝闕瓊林錫宴設賔筵

儒師更盡菁莪育從此登瀛見後先

　　又送楊生浩中業還無錫

　　龍江秋水碧悠悠相送還鄉上綵舟醉後暫勝醒後樂
見時先為别時愁京闈此日收髙第鄉校當年憶舊遊
遲子明當春二月早扳蟾桂步瀛洲

　　謝沈存耕寄詩酒

　　濫跡詞林守一官每煩書札問平安白頭顧我當遲暮
青眼多君耐嵗寒詩寫綵箋披錦翼酒分清露落金盤

幾番細酌兼長詠頓使愁膓一夕寛

　　黄庶子瑞菊

　　蘭臺公子玉堂仙種菊開花别様鮮黄纈繖擎連理鳯
紫金釵綴合歡蟬重樓芍藥羞呈艷並蒂芙蓉敢鬬妍
不獨嘉祥應和氣夕飱尤足致長年

　　為真上人題無錫華藏寺望湖亭圗

　　窈窕招提夾翠微碧波千頃照岩扉白頭僧向斜陽立
黄帽船衝細雨歸逺樹細從湖外見殘雲輕逐鴈邊飛

分明一片家山景却憶松間笋蕨肥

　　為尤溪(闕)　賦雙峯書屋

　　岩棲一室寄髙閒門俯清溪面兩山松影翠流緗帙上
書聲清起白雲間風泉坐漱猿同飲月徑行吟鶴共還
聞說韋齋遺化在至今賢士滿閩闗

　　浦濬之家山圖

　　九隴峯連五里湖隠君居處似仙都人情大抵重鄉里
風景秪消看畫圖松下雨收栽藥圃竹邊烟起焙茶罏

嗟余廢盡箕裘業莫怪山靈笑老夫

　　橘林秋色為醫士賦

　　西風吹老洞庭香繞屋金苞映夕陽曽見禹書登貢品
未論荆樹儗封疆葉披江雨層層緑色染呉霜顆顆黄
慿仗仙翁神化力試嘗百病盡安康

　　寄朱逢吉時在昆陵治水

　　停雲迢逓楚江遥空舘寒生恨未銷千里山川思故里
一年燈火見元宵風輕驛路梅花瘦春入都門栁色嬌

却憶故人朱太史幾時同趂紫宸朝

　　竺溪春曉為南昌劉氏賦

　　海色初分散曙霞水邊樓閣俯晴沙雨肥幽徑今朝笋
風掃閒堦昨夜花林下露稀嘶過馬栁梢月落起棲鴉
分明寫得承平景文獻由來出故家

　　贈張指揮

　　面如赤玉氣如虹早擁旌旗策雋功豈但襲官承世澤
又看執㦸衛王宫贈人不惜千金璧射虎常彎十石弓

身荷聖恩逢治日好圖報國罄丹衷

　　題周原初鶴林巻

　　花雨繽紛墜法筵步虚聲起集胎仙蒼松雲重垂瓊宇
瑶草春深長玉田風度鸞笙音縹緲月明羽服影蹁躚
道人莫便乘騏驥又約安期上九天

　　為人賦筠溪

　　髙人清趣滿滄洲竹下開軒事事幽萬挺莓苔淇澳曉
一林烟雨洞庭秋鳯巢影落鉛華冷龍窟光揺翠羽流

亦欲去尋詩酒社長年相伴謫仙遊

　　送僧住持溧陽西禪寺

　　曽居京刹五經年還入香山主法筵將謂曹溪無付囑
始知少室有單傳上堂領衆時行道陞座留僧毎答禪
我亦乆懐方外約擬從臨濟叩三𤣥

　　送蘇州郭指揮囘韶州葬母

　　星行萬里赴韶陽端為慈闈掩夀藏自是聖朝崇孝理
喜聞賢將盡親䘮龜趺載石揚光美馬鬛封墳湧若堂

吳下兵民相望乆秋風准擬候歸裝

　　再賦鶴林詩奉令作

　　琳舘仙翁逺世機毎招白鶴伴林扉珠經誦徹松間聽
玉管吹殘月下歸清唳緑隂驚午夢静翻香露濕仙衣
也知不是樊籠物騎向蓬山頂上飛

　　月夜聞簫奉令作

　　秋夜沉沉月正明何人吹徹洞簫聲江空赤壁潜蛟舞
風静瑶臺彩鳯鳴素影窺簾殊有思餘音如縷亦多情

莫驚楊栁都揺落須合仙韶奏九成

　　鍾山積翠奉令作

　　天設東華第一峯半空獨秀碧芙蓉蛾眉膩滴秋嵐滑
螺髻横堆夕照濃雲䕶寢園蹲玉虎雨收觀闕擁蒼龍
試看王氣清如海永鎮山河百二重

　　瑶池白蓮

　　銀塘秋水出瓊花移向西池阿母家瑞挺萬枝明有色
香生千葉瑩無瑕風揺翠盖流雲影波動瑶杯滴露華

疑是宓妃游洛浦縞衣和月步金沙

　　送禮部程郎中還南昌展墓

　　龍江水滿客帆開十載還鄉亦快哉翊善舊曽居客邸
典祠今喜上容臺秋風桂檝行千里暮雨松阡奠一杯
身到豫章心戀闕梅花開日候君來

　　蕭山魯處士挽詩

　　少微星掩白雲遥露冷秋墳蕙葉凋此日青螺逰錦水
何年黄鶴返丹霄歌成蒿里悲齊挽賦就蘭臺費楚招

幾度西陵原下路梨花寒食雨瀟瀟

　　送施員外赴南康太守任

　　乆聞璧水早蜚英晚向朝班始識荆典選十年趨魏闕
剖符千里赴康城帆開船尾篙師唱鼓響沙頭驛吏迎
喜有紫陽遺化在只消卧治答昇平

　　為王東白𤣥義賦懶雲

　　膚寸溶溶起石間隨風飛去復飛還半簾夕影龍紗薄
一榻秋隂鶴帳閒有夢不驚巫峽雨無心長戀冶城山

惟應大隠金門客穏卧松巢日掩闗

　　送翰林庶吉士李衡囘姑孰迎家

　　離思紛紛不易裁江頭潮落錦帆開校書鰲禁登清選
折桂蟾宫負俊才落帽龍山人去逺放舟牛渚客歸來
新年定有于飛樂一路春風入鳯臺

　　送劉康成改思恩知縣

　　山河迢逓古宜州嵗晚趨程赴逺遊昭代取人先愷悌
邊氓施化尚懐柔嶺南春早花爭發江上波光雪乍收

老我結交今十載寸心萬里送行舟

　　送詹知縣赴定海

　　江畔蒲帆破曉烟官程催上甬東船未論琛貝充蕃舶
獨喜絃歌遍海壖山路雪消梅萼瘦驛亭春入栁眉鮮
相期不負求賢詔早樹芳名及壯年

　　和鄒侍講春日逰靈谷寺禮佛韻

　　曉出東郊過蔣陵禪宫髙出萬山層座中見客多持呪
路上逢人半是僧問法擬從蓮社㑹續明還禮藥師燈

勞生未悟西來意欲究前生了莫慿

　　送金教授赴常州

　　三持教鐸播芳名昭代崇文屬老成拜命早辭雙鳯闕
買舟直到六龍城松亭日轉春隂薄芹沼風來夕氣清
若見學宫連博士定將善政告先生

　　送楊教授赴邵武

　　逺持教鐸赴樵川風送蒲帆破曉烟山入杉闗青不了
水生劍浦緑遥連樹隂低拂先生帳荷氣濃薰博士氊

碧玉環中開講處分明髙致似神仙

　　送陳參政復任河南

　　太丘公子十年交使節煌煌俯浚郊戀闕每懐葵向日
論心自擬漆投膠羡君報政重還任笑我逢人賦解嘲
遥想汴河堤畔栁青青千里拂旌旓

　　又

　　使君述職上朝端聖主加恩復舊官敷奏玉墀春色好
拜辭金闕曙光寒潁川父老懐黄霸江左衣冠仰謝安

此去梁園花未落馬頭楊栁正堪看

　　雲間張處士挽詩

　　讀書堆下草青青六十仙翁舊典刑盛世正躋仁夀域
浮雲俄掩少微星賢郎筮仕司邦賦太史題文勒墓銘
遥想九峯應寂寞夜深風雨哭山靈

　　劔江書舎為人賦

　　聞說豐城寳劔靈神光長貫斗牛星龜藏土蝕苔花澁
龍去雲蒸水氣腥誅佞底須煩束兎樹功何必費囊螢

紫泥拭透鵜膏瑩利器方期見發硎

　　為人賦雲溪小隠(延安府綏徳州薛思誠所居也)

　　窈窕書堂並水湄幽居端與養親宜蛟龍嘘氣秋隂薄
鸞鶴梳翎晝景遲花滿雕山携酒處月明清澗釣魚時
太平始信豳風樂拜慶庭闈介夀眉

　　送王友諒赴龍泉縣學教諭(同郡人也)

　　典教承恩赴括蒼萬山深處著黌堂李繁建學碑猶在
葉靖遊仙跡已荒泮沼水生揺翠浪少微星動燦寒芒

去家南望無千里好播文光及故鄉

　　又代人送前人

　　嵗晚江空雪作寒松州迢逓白雲端傳經自昔闗文化
典學誰云是冷官驛路梅花還可折馬頭山色正堪看
自憐曽作同門客空羡天池萬里翰

　　鄒氏歸田樂隠巻

　　昔年謫戍逺從軍投老歸田寂寞濵萍梗未嫌今日老
桃花不改故園春一犁烟雨開耕早千里江山入夢頻

官賦已輸徭役罷白頭長作太平民

　　送沈洪馬驄二友校書畢事歸縣學

　　昔時鄉校憶從遊喜入詞林與纂修致理巳知文化重
賜歸重沐聖恩優十年燈火三更夢千里江湖一葉舟
好整舊書加學力秋闈期爾占鰲頭

　　又

　　憶昔從遊二十年校書恩許入瓊筵歸期不落梅花後
離思遥隨鴈影前供帳屢頒光禄酒束裝特犒水衡錢

老翁送别偏多感南望飛帆一愴然

　　丁亥十一月二十八日自夀

　　雙燭花生曉日晴年垂八十竟無成不羞白髮逢初度
猶及清朝見太平往事暗思渾似夢此身雖在亦堪驚
却慙食禄何由報只抱丹心答聖明

　　哭曽侍讀

　　一見論交誼更深豈期永逝隔幽沉巳無鮑叔能知巳
那得鍾期為賞音聚散總歸三酹酒死生不負百年心

老翁易動懐人感長慟臨風淚滿襟

　　又

　　三持使節赴交州萬里山河一壯遊馬援有身先許國
陸生無命不封侯旅魂耿耿還鄉夢歸旐翩翩下水舟
怕取來緘重展讀老年膓斷不禁愁

　　張司業挽詩

　　曽入南宫佐禮卿還登學省副司成共期施教俱成化
不道看花便隔生韓子有銘題竇氏何蕃無計惜陽城

若居地下修文舘賸啓奎光賛太平

　　挽蕭處士

　　薤上凄凄露未晞哲人惆悵惜長違方看賢子收髙第
豈料浮雲掩少微此日青騾驚巳去何年白鶴見重歸
我雖未識先生面南望閩闗涕滿衣

　　題滁州陳知州任滿入朝巻

　　南譙分竹巳三期報政趨朝覲玉墀幙府上功書健筆
州民懐愛樹豐碑樂遊歐老非因酒多病韋侯不廢詩

聖主惜賢須復任歸時驅馬莫教遲

　　太僕吳寺丞皆山軒

　　繞屋青山四面圍時清太僕簡書稀烟嵐曉氣浮緗帙
簾幙春隂捲翠微落葉易迷仙客跡夕陽長送醉翁歸
環滁勝地非沙苑苜蓿連天萬馬肥

　　送白上舎押鈔綱往交趾

　　逺持使節赴交州萬里山川入壯遊島國盡令尊信寳
皇華端欲布徽猷星光貫斗通牛渚海氣浮空結蜃樓

送别不須重折栁秋風咫尺候歸舟

　　初夏雨中書懐

　　卧聽鄰家午唱雞官居寂寞似禪棲枳花白墜揺風樹
菜甲青舒過雨畦對案有書消永日出門無馬畏深泥
白頭戀闕慙何補終勝牛衣媿老妻

　　題蔡治中使日本巻

　　聖朝聲教被遐荒疏爵東封日本王象應使星臨析木
光揺海旭上扶桑天吳潜避驚金節地主趨迎捧寳章

歸報重瞳應有喜九夷率職逺民康







　　三華集卷十一

