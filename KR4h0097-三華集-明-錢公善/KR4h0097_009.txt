







　　欽定四庫全書

　　三華集巻九

　　明　錢子義　撰

　　種菊菴集三

　　續詠史詩下

　　睢陽(許逺守睢陽祿山反其将尹子竒来攻賊勢熾甚張巡奮忠義代許守之大小四百餘戰
粮盡援絶城䧟罵賊而死許逺亦死之)

　　河水東來勢淼漫斷雲斜日朔風寒孤忠烈烈存遺廟

長使英雄洒淚㸔

　　馬嵬(天寳遺事云𤣥宗避冦幸蜀至馬嵬六軍不發歸罪於楊貴妃命髙力士以白練絞死於
是六軍忿其亂宫致禍萬馬踐之○此雖與史有異同姑從其説以為傾城之戒)

　　翠華西拂隴雲長玉碎花飛㫁客腸聞道馬嵬坡上下
風來猶帶荔枝香

　　凝碧池(祿山䧟京師王維為其所得陪宴凝碧池詩云萬户傷心生野烟百官何日更朝天
秋槐葉落深宫裏凝碧池頭奏管絃)

　　玉輦蒙塵度錦川咸陽宫殿犬羊羶當時却笑王摩詰

也向池邉聴管絃

　　采石(李白嘗乗月與崔宗之自采石至金陵著錦袍坐舟中旁若無人後因不得志夜泊采石
舟中見月映水大醉投波捫月而死)

　　李白騎鯨去不還潮聲嗚咽遶青山傷心昨夜遥天月
冷浸澄波玉一灣

　　雲安(杜甫嘗有詠杜鵑詩云西川有杜鵑東川無杜䳌涪萬無杜䳌雲安有杜䳌云云盖有託
興云爾後人因造杜䳌堂於雲安縣今尚存)

　　山色波光遶縣青瞿塘漲雪勢崚嶒杜鵑堂下来何晚

空憶能詩杜少陵

　　陳陶斜(唐房琯詔收復西京效古法用車與賊戰於陳陶斜官軍大敗義兵死者四萬餘人)

　　燐火風沙滿故墟房公曽此用兵車握竒貴在知通變
趙括當年只讀書

　　西塞山(山在湖州張志和居江湖號烟波釣徒毎垂釣不投餌志不在魚也有漁歌曰西塞
山前白鷺飛桃花流水鱖魚肥云云青箬笠緑蓑衣斜風細雨不須歸云云)

　　灔灔桃花漲碧灘雨晴春暖緑蓑閒来遅不識𤣥真子
獨棹扁舟載酒還


　　浯溪(唐室再造元結字次山作大唐中興頌磨厓石而書鐫之於永州浯溪)

　　青史遺文感慨多古碑空寄碧嵯峨中興解復宣光業
是處崇山石可磨

　　道州(古舂陵也風俗島夷卉服州産侏儒唐時嵗貢矮奴陽城為守表云有矮民無矮奴朝廷
不能奪始不復貢民立生祠以祀之栁子厚作遺愛碑)

　　卉服居民雜島夷矮奴来貢事堪悲陽公遺愛無人問
獨向荒祠㸔斷碑

　　奉天城(唐徳宗用盧杞為相致天下再亂○術士桑道茂請修奉天城朝廷以其常言多驗

用其言増築之後朱泚之叛帝幸奉天賴城垣堅固得濟其艱)

　　唐世中衰事可嗟不知盧杞是姦邪自非術士能先覺
咫尺驚塵犯翠華

　　鶴林寺(在潤州有杜䳌花一株髙丈餘殷七七以道術稱周寳為守因謂殷曰重九将近能
開此花否殷許之及九日爛漫如春)

　　大雄宫殿倚長江金碧翬飛耀日光安得道人殷七七
杜䳌花下賞重陽

　　潯陽江(白居易字樂天謫居潯陽月夜送客至江滸遇商婦邀登舟與弹琵琶樂天為作琵琶行後人造琵琶亭于上)


　　艤棹空江萬感生荻花楓葉起秋聲琵琶亭上娟娟月
曾照孤舟此夜明

　　籌邉樓(李徳裕節度西川建籌邊楼泊入相以功進太尉封趙國公後貶崖州殁於貶所)

　　碧瓦朱甍拂翠烟瓊筵玉塵坐籌邉功成萬里珠崖路
囬首斯樓一悵然

　　平泉莊(李徳裕置此荘周囬十里臺榭百餘竒花異卉珎松怪石靡不畢致嘗作詩示其諸子姪云後
以一木一石與人者非佳子弟也實厯中嘗進丹扆六箴)

　　浮雲萬變不堪論謾把平泉嘱後昆木石等閒零落盡

唯遺丹扆六箴存

　　香山(白樂天晚年居東都結香山社自稱香山居士鑿龍門八節灘為勝逰之樂時有二妾名小蠻樊素)

　　道人相約禮維摩八節灘頭逸興多香火一龕甘寂寞
風流無奈素蠻何

　　緑野堂(晉公裵度治第東都集賢里作緑野堂日與白居易劉禹錫輩把酒賦詩晝夜相歡)

　　丹心炯炯照重𤣥身繫安危二十年因過午橋荘畔路
居民指㸃說忠賢

　　蔡州(吴元濟據蔡州叛李愬大雪夜進兵夜半至懸瓠城旁鵞鶩池愬令擊之以亂軍聲黎明

雪止入駐城中擒吴元濟以獻)

　　雪壓重城夜始分門前羆虎似雲屯至今鵞鶩池邉路
蛙黽無聲殺氣昏

　　盤谷(韓愈字退之有送李愿歸盤谷序世有云唐無文章惟韓昌黎盤谷序一篇而巳)

　　林泉寂歴鎖烟霏遯世誰同李愿歸多賴韓公留傑作
青山從此有光輝

　　栁州(栁子厚貶栁州刺史卒於彼栁人敬而懐之為立廟於羅池韓愈與作碑)

　　萬里龍城客路長檳榔初熟桂花香蠻烟瘴雨羅池廟

簫鼔聲中幾夕陽

　　藍闗(韓昌黎姪之子湘落魄不羈文公勉之學湘曰吾之學非公所知公使言其意作詩曰青
山雲水窟此地是吾家又云解造逡巡酒能開頃刻花公曰子能奪造化耶湘曰甚易即
聚土覆盆良乆開碧色牡丹一枝花瓣上出金字一聨云雲横秦嶺家何在雪擁藍闗馬
不前公不悟後因諌迎佛骨迕上意貶潮州刺史中途遇大雪馬不能前問其地即藍闗
也)

　　瘴烟深處是潮陽風雪藍闗客路長若悟韓湘花上語
投簮同老白雲郷


　　𤣥都觀(劉禹錫嘗有𤣥都觀㸔花詩云𤣥都觀裏桃千樹盡是劉郎去後栽後十餘年再過
𤣥都觀桃花無復一存惟兎葵燕麥動揺春風耳復有詩云云以詆權近聞者益薄其行)

　　昨日芳桃炫曉霞今朝茂草競春華人情世態渾如此
不獨𤣥都觀裏花

　　霅川(杜牧過湖州太守為張水嬉民庶聚觀一姥引一女絶色也杜因以羅纈一篋為質後十
四年杜来守湖州女已適人生一子矣杜因賦曰自是尋芳去較遲不須惆悵怨芳時狂
風落盡深紅色緑葉成隂子滿枝)

　　溪上桃花漲小紅畫船曽入水晶宫風流太守来何暮

緑葉成隂往事空

　　邯鄲(呂洞賓過邯郸邸先有盧生者下第囬買飯於邸主人方蒸黄粱盧生具道平生困厄呂
因取囊枕受之曰枕此當榮適如願生就枕恍惚身入枕穴中未幾登第娶宰相女富貴
出入将相榮盛無比逾五十年忽欠伸而寤呂翁在旁主人所蒸黄粱尚未熟因此盧生
大寤)

　　身世悠悠枕穴中風花泡影轉頭空主人為報黄粱熟
一笑青山落照紅

　　黄鶴樓(鄂州圖經云唐費文禕仙去駕黄鶴返憩于此因建是樓○李白有詩云黄鶴樓中

吹玉笛江城五月落梅花○崔灝有詩云昔人已乗白雲去此地空餘黄鶴樓云云世稱
絶唱李謫仙為之閣筆)

　　綉窓珠户倚雲開樓上仙翁去不来昨夜何人吹玉笛
一天明月鶴飛囬

　　少室山(李渤隠此山元和初召拜右拾遺不就韓文公與之書有云朝廷士引領東望若景
星鳯凰爭先覩之為快又贈詩云少室山人索價髙兩以諌官徴不起)

　　遶屋青山䕃白茅諌坡未必似蘭臯景星祥鳯何由覩
莫恠山人索價髙


　　甫里(陸龜蒙居淞江甫里扁舟備筆牀茶竈釣具琴書往来江湖號為江湖散人嘗作江湖散
人歌其結句云官家未議活蒼生拜賜江湖散人號)

　　水煖魚肥震澤春筆牀茶竈往来頻先生不為蒼生起
只向江湖作散人

　　王官谷(司空圖字表聖唐咸通中擢進士景福中拜諌議大夫不赴居中條山王官谷作休
休亭時盗賊蠭起所過殘毁獨不入王官谷)

　　休休亭下四時春甘向深山作隠淪盗賊欲侵應不忍
小人未必盡無仁


　　衣錦山(武肅王㣲時居杭州臨安後為鎮海節度使天下兵馬都元帥吴越國王所居山林
皆衣之以錦繡名之曰衣錦山唐荘宗賜玉冊金印虎符龍節)

　　虎符龍節氣如虹江水林巒錦繡中往事轉頭成浩歎
野花空映夕陽紅

　　陳橋(趙宋太祖值周恭帝幼冲時領兵至陳橋兵變軍士以黄袍加太祖身咸呼萬嵗擁之入
城受周禅今其地有水名躍龍津未必不因此而得名也)

　　分兵授鉞壮圖伸酒醒黄袍已在身偶向居民訪遺跡
風雲曾䕶躍龍津


　　三槐堂(王祐字景升趙宋太祖時使魏州還迕上意得貶手植三槐于庭曰吾子孫必有為
三公者天下謂之三槐王氏其子文正公旦拜相後裔榮盛世無與儔)

　　落落髙堂雨露深三槐鼎列翠蕭森只今惟有孫枝在
散作人間萬畆隂

　　孤山(林逋字君復住杭州西湖上孤山宋真宗朝賜號和靖先生蓄古琴一張馴鶴一雙喜吟
詩愛梅花有詩傳誦於世隐居足不履城市)

　　欲訪人間處士星逺尋遺跡過西泠琴亡鶴化梅花老
名與孤山一様青


　　雷陽(㓂凖字平仲封萊國公謚忠愍真宗朝拜相澶淵之役勸上親征决筞成功姦臣譛之曰
以上為孤注及貶雷州道出公安剪竹揷祠前曰凖若無負朝廷枯竹再生已而果活生
笋成林人呼為相公竹)

　　澶淵孤注譛何深萬里南来瘴海潯誰謂寸心天不識
公安枯竹解成林

　　北苑(建州北苑先春龍焙茶為天下最始於丁晉公成於蔡君謨有大小龍團方靈芽敷拆之
初嘗先民焙十餘日進發飛騎疾馳不出中春頭綱巳至于京師矣龍團八餅重一斤故
東坡先生詩曰待賜頭綱八餅茶)


　　北苑先春雨露香龍團八餅進頭綱前丁後蔡俱陳跡
昨夜雷驚雀舌長

　　相州(魏國忠獻公韓琦字稚圭相人也年二十登進士第唱名第一甲終太史奏日下五色雲
見嘉祐中拜平章事名重一時朝廷倚以為重及判相州作畫錦堂歐陽文忠公為記中
有云措天下於㤗山之安可謂社稷之臣矣其豐功盛烈所以銘彛鼎而被絃歌者乃邦
家之光非閭里之榮也)

　　郷老争誇晝錦堂聲名勲業仰遺芳公歸豈特榮閭里
貴徳尊賢國有光


　　濂溪(舂陵周頥字茂叔居濂溪號濂溪先生窓前有草不除云與自家意思一般作太極圗及
通書數十篇上接洙泗千載之統下啓河洛百世之傳朱晦菴賛曰書不盡言圖不盡意
風月無邉庭草交翠)

　　千年河洛啓真傳咫尺圖開太極天草色滿簾春寂寂
一庭風月自無邉

　　東林(湖州沈思字持正隠君子也居東林因號東老能醖十八仙白酒熈寧中呂仙至其家題
詩云西隣已富憂不足東老雖貧樂有餘白酒醸来延好客黄金散盡為收書)

　　苕霅溪頭麴米春緑瓷新醸白於雲明朝欲買扁舟去

來訪東隣沈隠君

　　天津橋(洛陽天津橋隋煬帝所造邵康節先生於此聞杜䳌聲云不及十年有南人以文字
亂天下者乎至熈寧間王安石新拜參政衆喜得人獨呂獻可舉手謂温公曰袖中弹文
乃新參也光愕然後安石拜相行青苗市易保馬等新法天下騷然司馬温公曰獻可之
先見子所不及也)

　　治亂由来豈偶然洛陽橋北有啼䳌青苗保馬成何事
袖裏彈文獻可賢

　　獨樂園(司馬温公居洛中造獨樂園蘇子瞻詩云青山在屋上流水在屋下中有五畆園花

竹秀而野花香襲杖屨竹色侵盞斚云云)

　　紛紛冠盖洛陽塵誰是悠然獨樂人流水青山花繞屋
箇中天地四時春

　　平山堂(廣陵平山堂乃歐陽文忠公所作公嘗題詩于壁東坡先生詞云三過平山堂下平
生弹指聲中十年不見老仙翁壁上龍蛇飛動欲吊文章太守仍歌楊栁春風休言萬事
轉頭空未轉頭時皆夢)

　　山色波光杳藹中畫闌髙下濕青紅日長睡起香爐冷
掃壁㸔詩憶醉翁


　　醉翁亭(亭在滁州琅琊山歐陽文忠公作守時僧智仙造公為作記○六一泉在焉)

　　六一泉頭風日清杖藜携酒上空亭汩羅水碧琅琊秀
今古髙名異醉醒

　　赤壁(東坡在黄州嘗月夜與客泛舟逰赤壁之下曾作前後赤壁賦)

　　驚濤東瀉急於弦絶壁横江翠插天𤣥鶴不来山月小
勝逰誰繼玉堂仙

　　芙蓉城(王子髙與仙人周瑶英同逰芙蓉城○又石曼卿名延年死後人見其乗青騾行甚
速問之曰我今為仙所主芙蓉城也)


　　弱水蓬萊西復西玉樓金屋鎻烟霏曼卿去後誰為主
花底青騾早晚歸

　　朱陳村(白樂天有詩曰徐州古豐縣有村曰朱陳一村惟兩姓世世為婚姻云云○東坡詩
曰我亦朱陳舊使君勸農曽入杏花村如今風俗那堪說縣吏催租夜打門)

　　隂隂桑梓掩柴扉税足年豐吏到稀曾見文章賢太守
杏花深處勸農歸

　　甓社湖(孫莘老讀書於髙郵甓社湖上夜見大珠明照林木皆有影後登第讀書堂在焉)

　　秋滿髙沙甓社湖月明如水浸平蕪讀書堂下人何處

昨夜分明蚌吐珠

　　朱仙鎮(完顔氏據中原徽欽二宫北狩岳飛字鵬舉相人也奮其忠勇誓復汴京兵至朱仙
鎮金人破膽已有捐燕以南之議奈何賊臣主和議懼其成功遂詔班師一日奉金字牌
十二飛東向再拜曰臣十年之功廢於一旦非臣不稱職奸臣秦檜實誤陛下也故吴興
趙子昻題岳王墳詩云岳王墳上草離離秋日荒凉石獸危南渡君臣輕社稷中原父老
望旌旗英雄已死嗟何及天下中分遂不支莫向西湖歌此曲水光山色不勝悲○潘子
素詩云萬竈貔貅江上老兩宫環珮夢中歸云云)

　　金牌十二詔班師九仞功成一簣虧徳夀殿深春日煖

不知沙漠兩宫悲

　　棲霞嶺(秦檜主和議殺岳飛二宫無復南還遷於五國城而崩岳侯𦵏於杭州西湖之棲霞
嶺贈鄂王諡武穆遺廟存焉)

　　薜荔隂隂鎻羡門我來揮涕吊英魂青山北望空腸
斷五國城頭落日昏

　　建陽(朱文公晚年築室建陽號雲谷老人其草堂曰晦菴自號晦翁以一心窮造化之淵盡情
性之妙逹聖賢之藴以一身體天地之運備事物之理任綱常之責)

　　晦翁非晦妙中𤣥方寸能窮造化淵山下草堂遺址在

寥寥道學竟誰傳

　　石湖(在蘇州盤門西南十里太湖之𣲖范成大字至能居之随髙下為亭榭植花竹蓮芰以為
湖山絶勝之地繪圖以傳)

　　石湖春水緑於苔時有詩人載酒來欲訪范公遺跡去
淡烟踈雨暗蘇臺

　　葛嶺(趙宋末巨奸賈似道執國柄遂至於亡國時居西湖之葛嶺遺址尚存焉)

　　聞道湖邉賈氏墟後人憎怨及餘胥不生桃李生荆棘
似與權臣戒覆車(周公曰愛人者及其屋上之烏憎其人者憎其餘胥)


　　厓山(趙宋國亡幼主被虜廣王昺稱帝於廣改元祥興厓山之敗舟沉于海宋阼遂絶)

　　蕭蕭西日慘無暉寂歴空山海四圍莫向洪波怨亡國
也勝行酒著青衣














　　三華集巻九

