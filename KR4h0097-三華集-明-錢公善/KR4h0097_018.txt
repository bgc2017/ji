







　　欽定四庫全書

　　三華集巻十八

　　明　錢仲益　撰

　　錦樹集八

　　七言古體

　　送陳指揮還常徳

　　都門二月春正妍官街弱栁搖春烟江頭下馬送君别
短歌一曲心懸懸我昔梁溪訓鄉校此時識君方少年

雙瞳如漆面如玉錦袍白馬人中仙停舟訪我讀書舍
手持大軸徴詩篇我時醉後了不覺信筆寫遍桃花箋
别來轉眼十五載幾回望月天邊圓君居西州典名鎮
每煩書札遥相傳我亦蒙恩入翰苑秖有夢寐長相牽
去年歲底忽邂逅始知奏課來朝天君顔非昔我衰邁
話舊小立交衢邊相逢未幾遽欲别束裝又買西江船
人生離多懽㑹少把袂欲别還澘然方今聖皇選侍從
文武並用恩無偏要須安邊建勲業著鞭莫使他人先

行當歸朝佐天子兠鍪自昔生貂蟬欲知惜别意深淺
試看池水流潺湲

　　和松泉上人見寄韻

　　嗟我平生似鳩拙落魄羞營兔三穴曽從開士叩真詮
拈出機鋒盡嶄絶逺寄蘭章慰離索有似洪罏銷片雪
幾時飛錫到京師長使相從不相别

　　送孟用賔服闋赴京

　　太湖五月南風起高浪駕天三百里孟侯詞翰捲波濤

泮渙汪茫勢相比君侯自是忠孝家垂勲史冊生光華
前朝賜書今尚在故老往往能傳誇湖州府君躭隠計
結屋西山官早棄我為兒時常拜之父祖通家巳三世
後經喪亂兵燹餘蹤跡竄走無寧居爾翁起家賛分閫
磨墨盾鼻揮軍書我客山隂偶相接舊約新知兩歡愜
酒船看遍鏡湖花雨牀聴盡稽山葉此時君家在吳下
世故紛紜若奔馬向來俛仰二十年感念存亡泪成把
大明撫運開文明搜羅俊良濟治平寸長小善率見録

詎使草野遺賢英君抱瓌才負竒氣妙年卓犖青雲器
未容濁水掩摩尼終見天池産騏驥薦書蜚聲騰九重
翻然獻賦蓬萊宫朝陽初升海色動獨有孤鳳鳴梧桐
紫皇峨峨坐南面臚傳逺下麒麟殿曉隨龍仗拜楓宸
夕綰魚符宰花縣三年奏課功最優風行百里如傳郵
進登王官佐藩邸坐令曹府生清秋應教金闈侍𤣥室
責難陳善操直筆才欺梁客兔園詞道黜淮仙鴻寶術
前年辭官出國門執喪暫住陳家村我從南歸始相見

知君乃是湖州孫共說當年結交意出處不同榮辱異
我甘衰謝君壯年不遣形骸隔心志今年制服當告終
鶴書催上浮雲驄州家申名選家擬鴻毛一舉隨天風
我昔蒙恩忝微禄孤忠未展身先覆十生九死許還鄉
甘㫖家貧常不足送君去去何當還手攀若木捫天關
丈夫雖云四方志依然離别傷心顔我困泥途巳頭白
君上雲霄生羽翮莫辭執手尚躊躇從此雲泥兩相隔

　　送無錫楊主簿升縣丞


　　河東楊君美才彦憶昨初來佐花縣我時司訓在學齋
北郭迎君新識面自從視篆居琴堂廩無餘粟家無藏
居民愛簿若父母鷹鸇豈得儕鸞凰三載趨朝較勞績
曽見天官書第一我時承乏上容臺草草送君還舊職
吾皇紹統開太平大明麗極妖氛清夫何吾鄉衆凶豎
敢肆劫掠尤縱横嘯呼持矛紅帕首市里蕭條絶雞狗
楊君奮起集縣僚擒縛渠魁殄羣醜事聞司勲達聖聰
天顔懽動嘉其功勅頒楮鏹進官秩君超二令哦雙松

至今鄉民獲安堵春日作田秋作圃為君慷慨作長歌
留待他年編樂府

　　戰馬歌奉令作

　　房星耀四極流光落龍堆儲精産神驥八尺真龍媒何
年西來獻閶闔萬里瞬息飛風雷肉鬉虎脊高崔嵬躡
地不動無驚埃豈比一疋練不數七尺騋白羲與紫燕
下視俱駑駘王師奉天命南征下江淮乘之大小七十
戰南衆望風先已摧屼然當陣如立壁猛氣凌空勢無

敵仰天奮迅時一鳴萬馬震驚皆辟易曽著六矢不動
身其鋒銳若雷將軍横行掉尾不畏逐赤汗散作桃花
雲聖人開天百靈助靈物由來鬼神䕶一掃妖氛四海
清萬世洪基永堅固從此罷征戰與國成大功至今駿
逸不少减肯甘伏櫪思追風圉人愛䕶重如寶豢養敢
將凡馬同被以黄金鞍絡以珍珠籠朝飲靈泉乾夕秣
神草空太平不用巡瑤水長年立仗衛金宫

　　永樂丙戌二月十二日伏蒙殿下賜觀所建便殿

退而作詩奉進

　　鶴禁深嚴開曙早𤣥圃卿雲壓瑤草宫門咫尺近蓬萊
長駐四時春不老旃檀小殿祠金仙珠燈寶塔珊瑚筵
坐祝洪禧遍寰宇我皇萬壽齊堯天銀塘水煖搖新緑
瑞綵榮光炫晴旭願借緱山白玉笙吹作長生太平曲

　　大將軍八面威風歌奉令作

　　聖皇繼統御八極海宇清寧戰爭息平時兵備不可忘
賢王校武宣威徳身居玉帳臨三軍牙旗雙立開轅門

周圍森擁百萬甲劍氣射落秋空雲列陣紛紜布中野
羽扇輕揮傳令下彎弧一箭墜天狼鐃鼓喧轟馳萬馬
白虎呌嘯蒼龍搏朱鳥展翼𤣥蛇蟠機衡圜轉妙莫測
天地變色風雲寒我皇尚徳非尚力仁者由來古無敵
要令威武振皇風坐靖中華制夷狄賢王忠孝輔聖明
八方賓伏乾坤清從兹兵革永不試萬歳千秋歌太平

　　趙指揮藏趙學士畫馬圖

　　春郊雨晴莎草長奚官放馬平沙塲曽駕鑾輿出巡幸

滿身猶帶宫袍香玉堂學士多清暇不獨工書復工畫
貌得天閑十六龍筆底風雷驚變化或嘶或立或飲泉
紫霞赤玉金連錢雄姿逸態五色亂雲錦爛然花滿川
天䇿將軍性英邁寶匣深藏發光怪勸君須覔九方臯
要求牝牡驪黄外

　　鶴背天風奉令作

　　緱山古仙伯學道功已成翩然跨白鶴翺翔逰太清天
風駕六翮兩袖飄飄輕鶴背穏若舟瞬息萬里程朝發

瑤池暮蓬瀛灝氣徹骨氷壺明身披紫綺裘手弄白玉
笙玉笙吹入碧雲去長空一片秋煙横風送餘音落寥
廓滿天散作鸞鳯鳴十絶靈旛五綵旌金童玉女遙相
迎世人矯首盡羅拜望之不見惟聞聲願得從風附驥
尾相隨謁帝朝天京

　　紫府羣仙奉令作

　　綵雲㶑灔丹霞開紫皇金闕高崔嵬珠光玉氣相洞射
白日照耀瓊瑤臺簇簇霓旌間霞斾宫中坐列羣仙㑹

風傳廣樂下鈞天縹緲遺音九霄外寶燈仙人玉葉冠
氷綃辟塵犀辟寒上元已來王母至蟠桃磊落堆金盤
鸞翔鳯舞紛雜出麟脯龍根盡靈物願乞天漿賜一杯
坐使凡夫換仙骨

　　廣寒宫曲奉令作

　　若有人兮控飛龍度銀橋兮逰月宫月中桂樹八千尺
天花萬斛飄香風瓊樓玉宇空中起貝闕珠宫瑩秋水
絳河流碧洗氷輪倒映山河清見底花邊美人乗白鸞

五銖衣薄雲肌寒夜深舞罷羽衣曲蟾蜍影浸玻瓈盤
雪毛仙兔擎雙肘搗藥長年親杵臼合成一塊紫金霜
獻與君王祝長壽

　　上雲樂奉令賦

　　盤古始開闢元氣分隂陽金天孕得雛其名曰文康生
成一塊譎怪貌目睛碧緑深丹眶臼頭廣顙面漆黒赤
毛滿頰鬚金黄㡌茸捲雪裘披霜金環墜耳垂肩傍手
振響鐵聲玲琅天子握赤符受朝坐明堂九夷百蠻盡

朝貢氷山桂海皆梯航文康亦自月窟來進獻獅子與
鳯凰按胡舞唱胡曲合雙掌頓兩足語音嗢咿九譯乃
通服裝詭異紆青曵紅仰聖化歸皇風進閶闔朝法宫
扣額呼萬嵗稽首瞻重瞳泰元神䇿一十二萬九千六
百年與天地相始終請編三會圖流示萬世傳無窮

　　大將南征歌奉令作

　　聖皇開天寰宇康百蠻萬國皆來王蠢爾交蠻亦何物
倔强海島猶䲭張我皇赫怒威無外特勅郕公爾為帥

爾今統率百萬師即往南征問其罪所誅蠻酋止一人
慎勿縱掠傷吾民將軍稽首拜皇命兵行捷速驚如神
樓船飛渡過閩海䍧牱下瀨俱來㑹將軍馬上揮琱戈
指顧風生齊步隊材官鐵騎爭前驅劍光射日金芙蕖
區區羣醜聚蟻穴敢伸螳臂當奔車揮霍旌旗震鼙鼓
萬夫拔柵齊同舉已看繫頸請長纓何用分邊立銅柱
從茲一舉南海清氛煙不起民安生歸來奏凱報天子
千秋萬嵗歌昇平


　　廬山謡奉令作

　　匡廬之山何巃嵸突然萬丈青入空何年鑿破混沌竅
此地直與銀河通女媧錬出補天石神物變化非人工
亭亭一柱鎮兩紀羣山環拱江潮宗却疑山靈擘山裂
白雲中斷飛玉虹紫嵐夜滴瑤海月赤霞朝射金仙宫
天香滿空花漠漠露氣一片秋濛濛靈潭浩蕩不見底
石窟氷冷盤蛟龍千迴萬轉路不定崖谷處處聞笙鐘
躋攀絶頂一長嘯天門萬里生秋風金雞初鳴海波立

日華照耀扶桑東一杯弱水半清淺寒色奰屭青如銅
錦袍仙人舊逰處至今醉墨留雲松便欲乘風躡雲去
清都謁帝登璇穹願乞長生賜寶訣得駐倒景延青童
長侍吹笙從鶴駕遨逰還逐浮丘公

　　蓬萊曉色奉令作

　　滄溟弱水浮蓬萊六鼇戴出通天臺金雞初鳴海色動
紫霞散落紅雲開火輪水底忽飛出萬里紅波半天赤
遙看綵仗引羣仙翳鳳驂鸞朝太乙珊瑚碧樹交青葱

穹樓傑閣空明中氛埃隔斷飛不到寶鈴戛激流天風
秦皇漢武亦何故徐福來歸欒大去謾求靈藥度長生
風舟欲至終無路聖皇當天開早朝天關曉闢聞簫韶
卿雲五色捧扆座環珮鏘鏘遺九霄羣玉峰巒間瑶草
萬嵗桃花春不老蓬萊始信在人間何用求仙覔三島

　　肖翁九龍圖

　　肖翁畫龍如得仙筆端頃刻驚蜿蜒一龍盤屈波底卧
春雷未動潛深淵一龍奮迅張鱗甲擘崖飛出巴山峽

一龍怒鼓春江濤濤聲捲海翻鯨鼇一龍躍過禹門裏
電光燁燁燒龍尾一龍昇天作甘霖大洗枯旱蘇民心
一龍飛騰入天路横絶虚空駕雲霧一龍戰罷沙水濆
𤣥黄靈氣紛氲氲一龍引子獨出水歕浪鞭霆欲飛起
九龍變化筆力工展面一見知雌雄肖翁此畫雖絶筆
惜哉未是真神物真龍撫運飛天逵潜見飛躍俱隨時
風雲際㑹當九五何幸吾身親見之

　　風月雙清奉令作


　　凉風蕭蕭江月明長空一碧流江聲瓊田玉界三萬頃
湛然徹底氷壺清緑雲銷盡光輝發爽氣侵肌浸毛髮
盡將佳趣寫琴心更覺氷絃響清越天籟泠泠桂影移
暗泉滴瀝鳴珠璣離鸞别鵠去不返落花殘雪參差飛
君王胷次涵秋玉坐理金徽㵼秋瀑恨無宋玉仲宣才
倚和蘭臺廣寒曲

　　雲中鳯奉令作

　　丹穴有靈鳥文采備五色醴泉以為飲竹實以為食朝

入青雲翔暮向瓊樹息一飛至北海高風送彩翮本非
樊籠物豈避弓繳射我聞此鳥真火精所至之國民安
寧軒轅至徳動天地曽巢阿閣相和鳴金天出治亦復
至用以紀厯頒官名放勲重華相繼作聲協簫韶諧九
成文謨武烈周徳盛來止岐山逰紫庭胡為數向潁川
集却指鶡雀欺愚氓邇來寥寥不復見漫栽梧竹阿旁
城當今聖主履天位四海太平稱至治神龜自出騶虞
生叠見貞符薦嘉瑞鳯兮鳳兮千仞飛覽徳際此文明

期銜圖振翼下雲表九苞七徳繽來儀朝陽初昇海色
動竚聴噦噦鳴華池

　　紫芝山房奉令為鄭尚書作

　　武夷仙山開洞天何年芝草生其巔武夷仙人去已逺
紫芝山名今尚傳試看石上産芝處赤霞燁燁飛祥煙
夜光洞草豈足比一枝入口延長年金堂玉室閟竒勝
不獨秀異儲靈仙山川清氣有鍾屬茲地徃徃生才賢
鄭崇結屋住其下坐對青山窮簡編題詩曉刻林下竹

讀易夜漱溪邊泉聖皇開天啓文運一舉首入瓊林筵
邇來平步至台鼎手攀北斗青雲邊願調玉燭補衮職
旋斡太和蒸八埏年嵗豐登萬寶就嘉禾瑞麥連原田
熈熈鼓腹民氣樂百姓飽足無顛連却笑當年園綺輩
槁死窮山真可憐

　　寄永春侯丙戌九日奉令賦

　　楚江雲銷凉雨歇佳氣浮空滿雙闕鳯城九月秋色殘
自昔重陽稱令節茱萸弄色黄菊香鍾山曉色横蒼蒼

君王對此興不淺浩然氣壓吴天長援筆題詩不停手
弔古興懐重回首江州刺史近何人誰送東籬一壺酒
登臨四望心豁然日華㶑灧浮瓊筵龍山事往不足問
鴈聲呌落江南煙杜陵野老身㣲賤預憂未卜明年健
自慙白髪老儒臣長奉金輿侍遊宴

　　為李生賦白雲歌(生四川人也)

　　蜀山高高多白雲山人結屋雲為隣高堂雙親盡無恙
婆娑兩鬢垂秋銀辛勤奉養十餘口白雲深處躬耕耘

自從辭親出為吏五年踏遍京華春故鄉西望不可見
惟有白雲隨我身從龍徂方到闕下英英脈脈還氳氳
梨花栁絮散不一舉頭見雲如見親誰云無心偶出岫
有若慰我心殷殷隨風飛來復飛去萬里瞬息歸峨岷
定來親舍簷下宿依依入戸如歸人我親寄問强健否
殷勤為託雲中君

　　為王紀善賦獨秀山房歌

　　樊川自昔佳山水一峯獨秀空中起亭亭削出碧芙蓉

影落太湖三百里金堂玉室閟洞天茲地往往生才賢
山川清氣有鍾屬豈獨幽勝儲靈仙樊川高士王夫子
結屋深棲白雲裏雨晴嵐氣滴研池日煖松隂流棐几
栖遲泉石卧煙霞百年詩禮猶傳家行人錯認武陵道
春風夾岸開桃花前年徴書催赴闕勅輔親藩事朝謁
相隨五載到京華秖有山房舊時月丈夫出處各有時
故山猿鶴何由知讀書致用在明世山靈莫誦鍾山移

　　桂香清晝詩


　　毘陵張生美無比炯炯雙曈剪秋水早年才選入黌宫
落筆翩翩殊未已庭前不種兒女花萬株古桂來仙家
獨歩瓊林㺯秋色肯隨桃李爭春華曉露瀼瀼濯晴旭
滿貯天香三萬斛雲影低垂翠羽旗日華照耀黄金粟
花前讀書花下唫秪應仙友能知心亦知竇氏有隂徳
等閒玉樹俱成隂明年好借吳剛斧快躡雲梯催步武
折取蟾宫第一枝坐使流芳遍寰宇

　　欽和御製靈谷寺寶塔瑞影詩


　　萬生營營天壤間誰能出離生死關豈知大法本無外
芥子可納須彌山先皇應運龍飛起四海歸心若流水
奠安宇宙指麾邊汛掃氛埃談笑裏横揜日域通天河
四海鼓舞涵恩波仁風化雨遍寰㝢氷天桂海咸遮羅
兼收惡弱攻頑昧超越唐虞邁三代我皇紹統開太平
繼述惟尊舊章在儒明綱常釋悟空三教至理原皆同
至人逺從西域至法界盡入光明中本性無成亦無毁
由來萬象同一體能因幻境悟真如始覺空花眩青紫

為人説法破三惑洗滌身心解徽纆金雞銜粟鳥銜花
坐使靈山在中國達磨昔自金天西東來傳心度愚迷
千年如來再出世慧燈照徹如玻瓈窣堵岧嶤起靈谷
寶藏神珠光燁煜金仙現象影巍巍天女散花香馥馥
日華照耀眉間光爍破暗網開昏茫小臣幸獲覩竒瑞
入觀聖蹟登長廊丈室衡從才咫尺滿屋通明不知夕
燦然七級影玲瓏百丈總收歸寸隙宸章輝映蓮花臺
却慙補報無涓埃泰元神䇿十三萬仰祝聖厯齊天開

奎光煥赫蒼龍繞雲漢昭囘碧天皎更資神化祚皇家
萬世長如日初曉

　　又

　　西方至人得大覺道果天成匪由學混然有物在虚空
圓陀陀兮光爍爍有非真有無非無靈虚不動長如如
絶勝達磨人不識翩然去踏西江蘆大振雷音出敷演
廣濟羣迷脫輪轉還披雞足舊藏衣底用扶桑如甕繭
巍巍丈六黄金身瞭然獨破三生因我皇至徳逺相感

受朝萬國昇金輪萬里西來謁天子拈出機鋒盡𤣥理
一輪皎月懸秋空宴坐湛然塵不起光明寂照證圓成
始知佛性同衆生盡令究竟入三昧不異睡熟聞鐘聲
一彈指頃三千刼願悟真乘了緣業幸生聖世樂昇平
上瑞竒祥見重叠神龜自出騶虞來嘉禾同頴金蓮開
醴泉涌溢嵗年稔咸躋壽域登春臺自昔何人曽見佛
忽覩如來歎竒崛恰如鉅野聴咸池驚破昬愚明怳歘
靈山海㑹開華嚴冥陽九聖俱相兼神丸入口出生死

不管日月奔烏蟾何由更覔安心法道塲豈足誇苕霅
試看塔影納隙中定有天神驅六甲分明七級影離離
壁間高下肩相差法王神化有如此聖皇垂拱原無為
佛乘端信翊王度深擁五雲凝彩霧普令福慶及華夷
國裕民康不加賦天章錦燦筆法妍花雨繽紛飄九天
小臣拜舞效三祝我皇壽與天齊年

　　追賦虞公務白鶴山房圖(無錫虞公務與余為從表兄弟元季徙居蘇州
之陽山山有丁令威祠因名白鶴峯扁其居室為白鶴山房蜀人王息菴先生為畫山房圖并

題詩其左距今三十餘年矣先生化去已乆公務亦歿于戍所觀圖誦詩不勝悲愴因賦一詩
以寓懐人之情云)

　　遼東仙人丁令威千年化鶴曽來歸何年度海到吳下
巢松直向陽山飛遂呼山名號白鶴荒祠古木横煙霏
至今仙人鍊丹井赤霞燁燁騰光輝陽山山人性高㓗
架岩鑿壁開門扉閉門讀書不出戸超然不受功名鞿
松間行拖緑玉杖石上坐理黄金徽研硃㸃易滴清露
採藥披雲穿翠㣲客來隨分設肴核牀頭酒熟黄雞肥

時招白鶴下庭際按舞翩翩翻羽衣青城仙翁隔隣住
往來慣熟俱忘機為題詩篇冩畫圖染毫粉墨縱横揮
騷人墨客競題詠展圖滿軸皆珠璣邇來轉眼三十載
青山不改人民非仙翁騎鶴去不返山人逺戍亦永違
孤山無人赤壁靜蕙帳冷落誰相依空餘山房舊時月
夜深寂寞穿簾幃嗟余撫巻三太息感今念昔重歔欷

　　寄楊浩秦彧二生

　　楊秦兩生我愛友憶昔燈牕共相守詩書過眼不再讀

下筆翩翩不停手我常賞歎心暗期一舉高科復何有
我從登朝濫班列一别暌違十年久思之日夕不少置
南望龍山幾翹首聖皇繼統開太平霈澤深仁及枯朽
普天率土盡維新誕布恩光滌瑕垢首開科塲選賢俊
拔擢嘉禾耨稂莠維時三年紀永樂孟秋七月嵗乙酉
子來從試入京闈一見相親情愈厚時過客舍得留連
旋買新醪剪畦韭楊生高中李三前秦生暫落孫山後
邇來别去又三年每念何時復相偶好及青年加向學

須惜光陰駒過牖焚膏繼晷莫辭勞計日課功無自茍
棘闈重開在八月炯炯奎光貫牛斗明年二月當大比
陶冶良金琢瓊玖佇看一戰霸羣英囊底韞才須抖擻
老夫數日遲子來使我離懐得傾剖都門三月春正妍
萬縷黄金動楊栁走筆題詩逺相寄遙勸停雲一杯酒
子如千里同我心頻冩音書報安否

　　送周紀善姪(某)還吉安

　　廬陵周生美而頎束書觀光逰帝畿摳衣問學拜先輩

况有伯父為歸依秖今青年未弱冠文采風流如陸機
萬言過眼不再讀咳唾落地皆珠璣神駒不與凡馬齒
鵷雛豈逐羣烏栖邇來學力博充益雙瞳炯炯身魁肥
秋風吹霜百草死慨然夢寐思親闈伯翁苦留不肯住
買舟一夕趨南歸贈行詩文滿巨軸爛然雲錦爭光輝
櫂歌時驚沙鳥發帆影逺拂孤雲飛長江東流日西沒
鴈聲呌落蘆花磯舟行到家十日後喜氣充閭翻綵衣
廬陵自昔號多士故家文獻猶依稀子方向學負竒氣

才俊自是當今稀明年秋試定高中一戰奏捷荆棘闈
男兒有志在弧矢名位豈肯安卑㣲却笑當年杜陵老
臨岐何必空歔欷

　　牧牛圖

　　東臯二月春草生江邊放牛花雨晴牧兒唱歌牛齕草
穏坐牛背隨牛行牛角攅攅耳濕濕㫁隴荒陂隨意入
煙蒲風栁不勝情日暮歸來荷蓑笠我本山林牧牛叟
濫著朝衫今白首儗買江南黒牡丹乞取閒身老農畆


　　無錫鄒惟凱定省巻

　　道鄉諸孫純孝子謫戍滇陽將一紀白頭老母留高堂
日夜思親淚如水武侯祠外鷓鴣啼金馬山頭白雲起
長時飛夢見持環幾度悲歌勞陟屺前年有子代執役
得告東歸抵鄉里僕夫迎門烏鵲噪兒女牽衣犬搖尾
濯足升堂拜阿㜷淚盡慈顔方一喜試看著破身上衣
一一親縫出針指按行丘隴酹松楸墾闢原田課耘耔
一川時雨長桑麻十里春陽耀桃李朝耕夜讀了租賦

夏清冬溫供滫瀡藹然和氣溢門闌此樂人生更無比
我與鄒君同里閈齒豁頭童嗟老矣戀闕貪官歸未得
仰羨高風重歎美乃知孝感通神明端信人倫即天理
展圖捉筆賦長歌留待詞林播青史

　　東坡畫萬竹圖為越人龔處士賦

　　蜀山修竹多於蓬千岩萬壑皆青葱氣凌彭澤揜吳㑹
色破銀河横月宫冷雲晴雪暗陸海蠻煙怪雨飛寒空
鸞尾梢梢蛟骨瘦翠影拂落南飛鴻不隨桃李媚韶景

獨伴松栢凌嚴冬託根苦遭樵叟厄結交不厭詩人窮
七賢六逸去已逺知心秖有眉山翁山翁前身古仙伯
渭川千畆吞胷中盡將一段林壑趣冩作萬挺莓苔叢
𤣥霜漬玉土花濕鉛露滴香金粉融湖州名筆未足儗
薊丘遺墨那敢同宣和秘府收不住何年流落來江東
渤海諸孫特好事深閟瓊函加錦幪前時攜來出示我
展軸一見疑神功碧隂滿地如可掃耳邊肅肅驚秋風
憑軒寂聴無所見似有鳴鳯聲嗈嗈捲圖還客慎愛惜

恐逐風雨成虯龍

　　題華康伯緑筠窩巻

　　華生好竹真成癖繞屋篔簹䞉栽植萬竿翠羽結秋隂
千挺琅玕接寒碧緑雲斾斾拂疎簾蒼雪紛紛㸃瑶席
旌幢搖月影翻翻環珮響風聲淅淅竹下幽軒小於斗
於此藏修事遊息簷楹面面拂淸涼牕戸團團挹虚白
每從燕集㑹嘉賔未許題門來俗客炊煙燒笋欲呼酒
滴露研朱時㸃易逰魚弄水出聽琴白鶴上堦來看弈

頗類堯夫安樂窩逺勝揚雄一區宅命名正欲擬坡老
食肉匪期追阮籍中有一翁如玉立白髮婆娑岸輕幘
天光妍和風日美拄杖鏗鏗築苔石玉肌淺刻寫新題
鳯管旋裁成短笛華生早孤惟養祖甘㫖承顔奉晨夕
始知孝子出故家詩禮相傳有餘澤遂令當時好事者
畫圖詩巻俱充斥嗟余孤身本華甥幼養舅家隨戱適
于時伯舅獨見賞撫我誇談加愛惜自慚宅相本非才
潦倒無成困窮厄乃祖於予實中表不比尋常衆親戚

華生於余雖至親素昧平生未相識浦翁持圖忽示我
展巻重尋舊遊跡此君依舊長孫枝感念渭陽思往昔
他時定訪辟疆園乘興敲門躡雙屐

　　題待渡圖

　　小船横繫溪邊栁隔岸行人問溪口號呼喚渡船不來
日落彷徨空立乆秋清霜葉紅如春蒼煙漠漠波粼粼
安得有船長渡人勿使病涉嗟艱辛

　　初暘軒詩


　　君不聞蓬萊東連弱水西六鼇戴出青雲梯手捫天關
折若木海色初動聞金雞又不聞崑崙山頭十二城黄
金為宫白玉京日華照耀不見底鸞翔鳯翥相和鳴我
思欲往安可得萬里青㝠無羽翮流光一去不復迴坐
看羲和鞭白日君家城隅一畆宫五更日浴咸池東火
輪飛來海潮湧八窓洞射光曈曨梧桐開花竹吐實草
木盡入熈熈中大明御極臨中土曜靈當天萬物覩六
合同光四海清金烏飛鳴朱鳥舞先生抱才世莫窺覽

徳際此文明期葳蕤九苞出應瑞毰毸五色紛來儀請
君寅賔向初出呼吸丹霞潄靈液上乗六氣登春臺又
何必升崑崙上蓬萊

　　青山白雲圖

　　連山盤盤隔溪水翠滴嵐光凈如洗松梢日出初雨晴
滿地白雲收不起溪窮路轉石徑斜隔溪遥見山人家
柴門深閉人不見煖風吹落朱藤花良工邈得無窮景
坐翫令人發深省何由築室住山間長卧雲窩㺯秋影


　　為僧題趙松雪畫馬圖

　　吳興學士多清暇不獨工書復工畫染毫寫得五花驄
筆法何能讓曹霸氷團雪㸃青連錢圉人牽過閑門前
雄姿逸態活欲動後來流落知何年阿師前身本支遁
平生愛馬誇神駿千金購得日相看牝牡驪黄何足論
我聞畫妙能通神虹光夜貫房星文師當保䕶加什襲
只恐化龍飛去騰天津

　　題王文石畫竹


　　洗硯池邊數竿竹墨痕吹染如𤣥玉蒼苔雨漬龍骨堅
睡鶴風翻鸞尾秃九龍山人王子猷作畫逺過文湖州
平生愛竹不暫舍染毫寫作湘江秋妙得當年撥鐙法
風枝露葉渾如活掛之素壁高堂中颯颯凉風動毛髮
老夫奈有滄洲情對此頓覺心神清擬與墨君相結約
嵗寒不改金蘭盟

　　為周正倫題張真人雲林書舎畫

　　青山如龍石如羊鐵崖半壁開金堂上清仙翁讀書處

東風草木皆天香五銖衣薄氷綃澁天花散落青霞笈
日長誦徹蕋珠經銀鸞煙冷龍霜濕去年謁帝朝清都
染毫寫得山居圖松濤響透毛骨(闕)　　　若逰蓬壺
草堂夫子登瀛客十年賣藥長安陌一瓢藏却九華峰
始信仙凡原不隔我慕尋真嗟已老何由覔得安期棗
願從夫子逐仙翁同訪丹丘拾瑤草

　　青山白雲圖

　　白雲茫茫山靡靡咫尺雲山若千里青城山下有幽人

結屋青山白雲裏山人高臥不出山讀書長掩青蘿闗
坐看青山不知老心似白雲相對閒良工邈得雲山景
螺髻翠滴龍綃冷此時獨酌甕頭春爛醉雲窩呼不醒
老夫本是山林人畫中一見情逾親白頭戀闕未歸去
他年空卜雲山隣

　　禱雨有感贈郭鍊師

　　今年六月旱不雨萬室嗷嗷困炎暑稻秧渇水作枯苗
隴畝生塵坼焦土車聲徹夜氣力殫眼血呼天泣田父

寒飢未免啼妻孥租稅何由給倉庾縣中官長為民憂
寢食遑遑不寧處澄心齋沐致誠懇遍走山川禱靈宇
爞爞旱氣勢轉甚邈邈蒼穹竟無語華陽真人歴四朝
曽是清都學仙侣城隅大隠四十年名在丹臺紀𤣥圃
我侯投詞拜壇下乞致甘霖救禾黍真人惻愴憫黎元
首肯口辭心黙許檄龍勅水建清筵駕鶴乗風下仙嶼
手操火印擊天蓬足踏天罡步神禹緑章封事奏神霄
鐵簡畫符開水府驅役雲師起風伯麾叱雷公呵電母

青龍騰驤白虎嘯紫鵝飛鳴赤雞舞黒雲一片起西北
頃刻漫天滿區宇倒傾天瓢注𤣥液有似翻盆沃焦釡
盈時觀者近萬人嘖嘖稱呼咸仰覩滂沱一雨接三日
田野公私悉霑溥盡令黄枯變蒼翠一夕芃芃被原膴
畦長秋蔬得甘毳井溢寒泉洗酸苦豈知滴滴是精誠
始信涓涓勝膏乳蘇翁作記良可喜束晳通神那足數
飽飡私賀及吾曹豐嵗已看還聖主壺漿簞食豈足謝
何異豚蹄祀田祖稗官願採野人謠歸載太常編樂譜


　　次謝叠山菖蒲歌韻

　　玲瓏山骨鬼鑿成嶙峋勢欲劖空青乃知妙育孕竒秀
上有神草通仙靈爾從何處得此物歳寒共結心交盟
孤高不媚俗士眼葱蒨獨得幽人情滿堂爽氣清入骨
肅肅似有涼飈生一泓秋水浸寒玉彷彿三島浮東瀛
夜深月明不敢近恐有仙人來上行㠝屼一拳虎豹脊
鬱律九節蛟龍形試將并刀一剪拂盲風怪雨飛青㝠
九疑山人在何許逺隔蒼梧凌洞庭蟠桃無根露盤朽

茂陵但有猿哀鳴那知長生别有藥却笑記得嵩呼聲
但令入口變仙骨何用富貴誇冠纓誰云吞花得貴子
此言誕妄殊不經石芝未必解不死甘菊豈足延遐齡
細吸清香咽玉屑御風直上崑崙城清風一片從地起
白日虚舉人皆驚梅仙大隠在城市藥不貳價能亷平
更邀盧敖約汗漫歴訪名山㳺太清至今溪邊洗藥處
春香十里流芳馨爾家累世積隂徳一生誼重黄金輕
定知功行滿八百紫府丹臺留姓名


　　題江南春雨圖

　　羣山鶻突雲模糊長蘿逺水連平蕪孤村絶浦望不極
幾家茅屋懸漁罛輕舟數㸃小於葉出沒煙浪同飛鳬
江空雨勢來不巳水風䬃䬃吹菰蒲前山禪宫白雲際
明滅時見金浮屠貌將一段丘壑趣冩作萬里煙霞圖
憑軒寂聴無所見彷彿似有清猿呼我昔南逰㑹稽上
雲門六寺尋僧徒手支枯笻躡短屐窮幽陟險隨樵夫
曉雲漫山失老鶴暮雲擁樹聞飢鳥石崖松瀑濺飛雪

水聲活活風胡胡若耶溪深不可渡沿流細路行縈紆
歸來濯足憩小軒胷中塵氣一㸃無自從江海困奔走
衝寒觸暑趨長途追思勝賞不可到十年南望空嗟吁
朝朝覽鏡獨惆悵兩鬢雪白容顔枯東陽山人特好古
寶此名筆如瓊珠吳箋一幅不滿尺懐山捲海置座隅
鋪(闕)展軸看未了何異短褐藏天吳王郎妙手信莫及
功與小米論錙銖想當運意揮染際倒寫水墨翻金壺
秖今此景在何處欲往不得歳已徂還君此畫重太息

嗒焉長吟據槁梧

















　　三華集巻十八

