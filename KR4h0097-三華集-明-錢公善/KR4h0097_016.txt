







　　欽定四庫全書

　　三華集巻十六

　　明　錢仲益　撰

　　錦樹集六

　　七言排律

　　和蘇先生元日早朝韻

　　逺聞長樂曉鐘聲綵樹珠燈照殿明太史奏雲龍五色
伶倫協律鳯雙鳴厯頒春令尊周典斗轉寅杓紀夏正

立仗神駒長夾陛守闗馴象正當楹肅參法駕森冠冕
嚴衛勾陳簇斾旌未嘆馮唐年巳暮却憐揚子賦先成
金穰應瑞歌豐稔玉燭調元樂太平慚媿白頭叨侍從
仰天三祝致㣲情

　　兵部方侍郎萬竿烟雨圖

　　夏卿文采動奎參種得篔簹緑滿林粉墨為塗烟雨景
廟堂不負嵗寒心苔花沮洳涵秋色海氣模糊結晚隂
潤洗一川蒼雪冷濃拖千畆碧雲深舉頭夜起蟠龍勢

刷羽朝翔彩鳯吟香濕錦袍明燦燦班聨玉笋宻森森
已瞻淇澳才如簀須信於陵價比金况值舜廷方製樂
㑹裁韶管奏仙音

　　送李奉祠得告還鄉

　　仙桂高攀踏綵蟾霜臺從事著公㢘不惟辭令威儀肅
端信文章政事兼曽典邑庠勤教育未應太學厭虀鹽
芹香璧水恩波闊花滿琴壇化雨霑佐治縣司稱愷悌
奉祠藩府更清嚴伯夷自昔能司禮李緯誰云但美髯

協樂有時調趙瑟讀書終日閉湘簾莊吟底事惟思越
墨突由來不暇黔去國暫令離觀闕省親還得返閭閻
風輕弱栁搖金縷雨霽空江瑩寶奩沙際繫舟維錦䌫
栁邊沽酒出青帘辭榮故里丹心在拜慶高堂喜氣添
漢室安車徴野逸楚筵虚席待幽潜鴻毛有待天風便
驥足那容皁櫪淹送别漸看雲渺渺逺懐空望月纎纎
鶴書指日來催召未許山林乆養恬

　　三華集巻十六

