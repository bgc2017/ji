







　　欽定四庫全書

　　三華集巻六

　　明　錢子正　撰

　　緑苔軒集六

　　七言古詩(長短句歌行附)

　　追賦萬巻樓

　　鄴侯昔日三萬軸君今插架侯之續諺稱積書亦何用
盖恐子孫難盡讀君之子孫衆莫同一一長材敏而速

秋毫細字束牛腰一覽正須煩過目樓中何必藏萬巻
三舘五車皆貯腹昔人種橘及萬株計資尚比封侯祿
焉知多書富且貴開巻相㸔總珠玉城中髙樓連廣厦
醉眼紛紛亂紅緑斯樓動止瞻聖賢禮樂衣冠誰敢黷
我生好習家苦貧閲市無材空碌碌可憐欲讀未見書
舘閣何年著愚獨但願此身作蠧魚居公之樓死亦足

　　仲夏

　　南湖水郷卑地濕況復積雨多炎蒸莓苔隂隂上㕔事

屋底煩熱居不能汚池草豐足蛇蝮白晝蚊蚋来縱横
兵餘十年不起廢如許困劇難謀生何人架樓連碧篠
思與君子居髙明

　　送孟用賓審理服闋赴京

　　西神之山何穹嶐髙挹閶闔窺鴻濛六丁鑿開渾沌竅
溟渤飛出羣蒼龍蜿蜒偃蹇繞恵麓化作九龍横青空
九龍之山腹崆峒乳水迸竇充其中源流渾渾不知息
霑溉下土蘇凡庸流泉之旁孟夫子開雲築室来居此

身是前朝外戚家建炎冠盖皆金紫向蒙宸翰表華堂
往日奎章照桑梓夫子乗龍昔已仙只令孫子還多賢
讀書萬巻破鬼膽南宫戰藝曽無前天恩許授赤縣令
試手繁劇能聲傳尋徴刑官相王府適遭母憂歸故園
制終三年俟進止逺道涉暑還朝天驪駒已秣車再脂
中朝虚位公母遲銘鐘刻鼎公素宜行矣努力瞻光輝

　　寄明東生

　　與君昔結方外友同逰日飲無何酒夜歸曽值醉尉嗔

舊事至今猶縮首别經兵火十二載我巳白頭成病叟
對人氣促語即喘□茸更誰憐老醜客来未嘗不問君
盡說塼橋住還乆儒冠頎然乃丈夫一鉢三衣復何有
屛除佛氏拜孔子收拾堅真掃枯朽又聞力究神農書
濟衆我知君所守醫良豈待三折肱洗髓滌腸今不取
秘方却要静中㸔莫學青嚢常掛肘塼橋我昔常暫居
滿目荆榛雜稂莠近傳郷里頗整葺孔道迢迢競趍走
幾時風雨復連牀終夜劇談開笑口相思毋苦勞夣魂

買舟㑹繫門前栁

　　食江魚

　　人言江魚海中来䟦涉到此味已脫可憐我非海邉氓
未始江魚見鮮活想當遨逰海水時錦鱗耀日光相奪
縱横自謂無所避豈意鮫人計侵捋一雙鱍鱍不受釣
遭網千頭恣拈掇朝来磨刀向素鰭猶帶鯹風忍烹割
不惜充庖飽作羮嗟爾波濤永䟽闊

　　挽仲毅姪(甲子九月十三日也)


　　我衰龍鍾暮景促所欠一死萬事足懐抱相㸔日復惡
何况頻年哭宗族毅也聦明用有餘自昔父書嘗習讀
多才素為造物忌坎壈纒身敓其禄仲兄五子巳亡四
俱在中年遭鬼録平生積善果何有或者天意開後福
我病無從見盖棺老淚如絲不成掬煮茗軒空暮雨零
閒雲齋冷秋山緑遥憐總是相思處把酒論文那可復
方今行路多險巇跬步網羅常畏觸我雖生存幸未冺
此後此身安敢卜汝今正命保令終去矣九泉當瞑目


　　苦寒

　　今年嵗暮常苦隂窮巷寂寂非故林北風號樹氷折軸
飛雪入罅欺孤衾鬭牙自爾相咬囓戰股疑若登崎嶔
城頭新炭入華屋陽生錦帳春沉沉九重森嚴不可呌
天路峻險難登臨所以終日但僵卧豈為矯首希知音
君不見當時亦聞子桑子裹飯勞苦能相尋男兒致身
在年少白頭困厄徒傷心

　　贈竹工


　　百工之製乃用便不獨器利始稱善工之不攻豈為功
師授未許旁觀擅吾郷竹工曰蔡某四世其業人多羡
年㡬八十不支杖白首重逢愈强健朅来吾家進其藝
衆工縮手甘居殿長竿巨幹堅比石迎刄解節如切麫
千絲萬條從矯揉纒繞何如針引線出竒暗中劈竹薄
剖析數層時自衒只今有子復有孫守技不貪心不變
自言平生不過取賈直於人從此願蔡乎蔡乎田父儔
爾獨行髙誠少見作詩贈爾表其事敢擬韓公承福傳


　　贈鄒惟久樵懶圖

　　陶潜撫琴不著絃邉韶讀書只欲眠孰謂二子非前賢
鄒君以樵真浪傳日走澗底踰山巔不採不斫徒經年
毎歸落日空兩肩自以為樂人獨憐乃知世事非必然
遁世寓意芳名全君不見朱買臣長途歌謡背負薪當
時良苦端為貧㑹稽太守乃其人懶樵豈能事辛勤焉
知鄒君非其倫

　　次宜興張以道贈王彦𢎞詩韻


　　君不見東方雲海空復青到海賢達如漂萍半因謫官
半放逐性命不足易斗升又不見平泉金谷通杳𡨕過
者孰敢窺深扃當時人傑地亦靈失勢送别勞勞亭乃
知力盡仆不起無異嚴霜殺桑杞金張許史皆寂寞富
貴歘如風過耳即今何人可稱羡遁世嘉名皎如練就
中誰若珠在淵三槐之系王之源蟬聨奕葉傳芳裔易
世猶存金石誓即今雲孫陽羡居雲山為卜歸休計草
堂教子静㸔書何似當年清白吏罨畫溪光秋色早映

帶銅棺山更好溪上長竿可釣魚山下平疇宜種稻有
脚不肯行緇塵有手不肯攀青雲煦噓呼吸乃餘事定
志自可怡心神青絲白馬者誰子馳道訶叱相紛紜毎
来叩門笑雌伏鵬鷃雖殊均取足蜉蝣不知僅朝暮蟪
蛄本自蒙寒燠唯君括囊無毁譽無咎正在坤之六祝
君溪山恒厥居在徳何嘗陋茅屋

　　榾柮罏

　　城頭積炭如積薪問價不啻如烏銀千錢僅可致一束

此物宜富難於貧田家苦寒肌欲裂頸縮如蝟衣懸鶉
燎原之餘有根柢傍溪倚岸埋輪囷取之不復惮勞苦
長幼負荷來紛紜風吹日炙硬於鐵衆所共弃我獨珍
朝来茫茫雪一尺十戸九閉無行人撑枯支朽鑿地窟
要使寒谷囬陽春大兒吹烟小兒撲龜手雜沓趍氤氲
須臾和氣溢茅屋不信世上純綿温翁言病傴苦難療
何得曲脊今能伸禦寒之䇿此為上富兒底事燔烏薪
君不見楊家當年勢絶倫獸爐漫爇金麒麟


　　㸔花

　　數株李桃能白紅㸔花喜與知己同便須呼酒與君醉
及此兩日天無風君胡欝欝不肯飲對酒自合開懽悰
男兒得失固有命何用種種留心胷無稱焉取景千駟
樂道獨言顔屢空蕙蘭槁死同草芥不必計較論始終
飛霜漸添向來髩衰貌巳非前日容明朝世事浩如海
且發笑口毋怱怱

　　樽有酒


　　樽有酒前致詞勸君樂飲君莫辭北邙荒塚麟參差九
泉誰能慰相思昨朝花開日杲杲今朝風雨花如掃長
年何人得滿百鏡裏朱顔豈嘗好君不見楚屈平江水
至今流恨聲又不見醉劉伶荷鍤随行無日醒兩賢身
後俱寂寞苦樂得失君當評

　　竹林避暑

　　竹風清竹隂凉竹林可消炎日長移牀竹下引壺觴散
髮不必拘冠裳吹来時挹細細香何待欝金與都梁東

隣氷井百尺强中有𤓰果可取將紅塵紫陌朱絲繮往
直明光汗翻漿我方夣逰無何郷

　　樽有酒

　　君不見蒼梧山二妃呌虞舜虞舜一去不復還當時淚
洒湘江上至今有竹留其斑又不見峴首石羊公得嘉
名勝逰轉眼成塵迹依然行客復登臨不知有淚何人
滴樽有酒君當斟不須躊躇勞苦心昨宵花發紅滿樹
今日東風吹綠隂人生何為厭歡伯座中誰是長年客


　　鄒惟順恵酒茗(鄒惟順恵詩及書并以茶酒新橙見寄)

　　荒村值積雨窮愁苦欺凌行客絶来迹唯有睡思相牽
縈昏昏欲就枕忽聞扣柴扃開門見僕夫手携雙酒罌
園橙與山茗佳貺雜沓相合并且言鄒處士将意多寄
聲抽出尺素書上有賤子名開緘知相思偹悉契闊情
書尾復致詩辭新句尤清友道廢巳乆爾獨尋寒盟便
當歌君詩啜君茗酌君酒剖君橙掃除胷中渣滓及蕪
穢一洗心目俱開明仁者之恵那可辭安得報以南州

之兼金與夫藍田之瓊瑛

　　有客歌

　　有客有客聲悲酸肌肉皺裂衣不完問之蝉聮貴公子
門戸凋䘮身飢寒故交滿眼孰肯頋况望賙䘏邀盃盤
當時意氣動山岳此日彷徨摧肺肝君不見炙手可熱
楊與霍失勢親知皆寂寞

　　䲭攫雞行

　　長空餓䲭嘯且飛終日不飽常苦飢凌雲一竦兩翮齊

瞰荒千尺兩眸低隣翁嵗嵗畜乳雞衆雛啾啾依母棲
天晴日暖風力㣲塲頭逐隊羣相嬉餓䲭垂涎作意窺
捩身一掠無空歸不煩老拳苦禁持吞腸食肉曽無遺
十年何止攫千百計較爾罪何勝誅天公胡為容此食
雞物日殺百命誠非宜豐林豈乏卧獐兎茂草亦有閒狐
狸此徒不取取民食公然肆虐天弗知我願鳯凰嚇怒
殺此害民鳥坐令天下雞母蕃息其庶幾

　　燕氏童童歎


　　伊昔有客燕童童聳肩巨目雙眉豐布衣百結不掩膝
赤脚奔走凌三冬相逢問之語悲咽再拜向我稱孤窮
自古祖裔本京兆有元征進陞武功金牌千户許世襲
乃父移鎮来錫峯相承富貴頗烜赫鐘鳴鼎食皆名公
當日童童未觧事錦衣繡㡌方愚蒙珍羞作劑乃常餌
綵輿轉步隨西東繁華幾何人事改門户凋落遭䘮凶
此州至今多父執意望憫舊收奴童我聞斯語淚為洒
毎欲薦舉嗟無從秋風春雨非一日漂泊不知何所終

哀哉此事三十載到我困苦成衰翁我今榮辱不必較
未卜究竟安踈慵故人舊逰孰肯顧今古物理皆同蹤
底須逺追燕氏事行復我輩成風蓬

　　槐木拄杖歌(葉生恵槐木拄杖作歌以謝并示月可庭和尚)

　　葉生歸自江之湄行李何物稱瓌竒囊中所将不足數
獨有拄杖眼見稀老槐初截黒龍角瘦骨已削蒼虬皮
既堅既實不華麗入手盡訝光陸離葉生念我性所好
欣然首肯贈一枝為言吾年足力巳衰弱此物與我正

可相扶持我今得之良有以腰膂更不愁攀躋緩随流
水宜步屧坐㸔雲起堪撑支只愁溪西老月借去不肯
還挑包竟入天台山談禅莫作獅子吼脱手却作蛟龍
走

　　無義行(用警後之君子)

　　憶昔與君交君時少年苦飢寒憐君贈之錦綉段不惜
侑以青琅玕丈夫契合在貧困正擬嵗晚同悲歡感君
當時亦有言指日涕淚傾肺肝别去二十載聞君名有

成身居羙官調上京當途紛紛多送迎我雖龍鍾厄枯
朽猶望臨岐一攜手長堤折柳擬君行馬首已東君去久十
年不寄半行書往日論心復何有世情冷煖實難期切
莫結交輕薄兒

　　寄題水樂軒(長短句)

　　我生有兩耳不喜笙與簫豈徒笙與簫未解濩與韶君
不見赤甲白塩天下竒昔年捫參歴井曾攀躋中有飛
湍瀑溜界峩眉衝崖觸石雅韻世所稀我獨好此太古

之音衆莫知自從歸来屋底坐歎息欲説此音誰省識
聞君結茅山之巔所好亦為聆流泉君之懐抱與我合
惜未握手相夤縁兹泉不洗凡俗耳兹聲不必齊管絃
湯湯浩浩豈絲竹琅琅雅與金石聲相宣我雖知公心
未獲臨公軒懸知六月炎暑暍行客公獨竹牀石枕方
髙眠唯公未知我知我應相招我當抱琴過君操一曲
公其為我商聲謡

　　自慨


　　干賊毎笑張齊賢累人忽作閔仲叔平生未信狂禰衡
餘子可是俱碌碌男兒窮逹豈易量屠牛苦熱漿苦凉
時来自與風雲㑹步騭何謟焦征羌

　　對酒

　　浮雲飄飄不停飛日日迅景東復西人生塵世不百嵗
朱顔緑髩得㡬時誰為逹者開口笑相㸔往往攅雙眉
仙人視我若螻蟻何苦塵土争奔馳

　　未葬


　　前年喪孫復喪妻去年喪母心肝摧至今白骨寄淺土
力薄未葬魂安歸君不見三䘮不舉古有之麥舟之恵
於今稀

　　憶梅

　　我昔南窓下江梅有嘉樹醉吟倚南窓時時得新句却
從一别故園春十載行蹤汚客塵窓前此日梅花發不
是當年對酒人

　　霜葉


　　濃霜槁木葉不振已欲零因風堕空砌錚然金石聲行
矣嵗云暮華髪日日生落木春來生意還吾衰那得囬
朱顔

　　折楊栁

　　折楊栁贈别離相思各在天一涯勸君莫飲金屈巵故
人不在陽關西緑波漫漫草萋萋山長水遥無盡時折
楊栁贈别離行人未發楊花飛飄飄随風何所之臨岐
不用多歔欷梅花開時子當歸折楊栁贈别離莫學楊

花無定期

　　贈刀工謝伯玉

　　君不見謝公煉鐵爐火紅燄光吐出金芙蓉鑄成寳劍
揮白虹信是靈異之物驅神功功成太平無所用仆卧
匣底藏蟠龍只今謝公乆蹉跎髙蹇濶步誰遮羅相㸔
依舊眼雙碧偉氣直與秋空摩時来湖上就我飲忘形
爾汝同酣歌謝公謝公世莫儔家徒四壁何曾憂南湖
湖山多滯留抱藝不肯干王侯空携佩刀二十秋欲有

所贈難其投時無吕䖍志未酬却将故刀歸故丘

　　桑椹歌

　　桑葉緑桑椹肥家家採葉滿筐歸養蠶作繭歸恐遲城
南老叟餒莫支腸枵力竭語亦㣲無人摘椹餉翁飢嗟
吁世事良可悲

　　仲毅姪兄弟招飲以詩謝之

　　十月五日冬屇始霜風瀟瀟木葉委秔稌歛穫四野空
農功告成田父喜我生偷閒幸多暇日飲無何荷隣里

即今小阮又見招竹杖芒鞋復来止大瓶貯酒几設肉
菜簇青絲盤寘鯉且言吾宗凋䘮餘尊行寥寥苦無幾
盃行動携二三幼父子温温皆盡禮奉觴加拜稱再夀
使我狂歡弗能巳自誇往昔常大白華髪只今嗟老矣
須臾客醉我亦醉落日在山容我起



　　三華集巻六

