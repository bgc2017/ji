







　　欽定四庫全書

　　三華集巻三

　　明　錢子正　撰

　　緑苔軒集三

　　七言絶句

　　題鷹兔圖

　　天外蒼鷹雙眼疾草間狡兔一心忙平生却笑營三窟
臨事孤身不解藏


　　楊柳

　　楊柳條長翠縷懸東風吹拂欲生煙清明切莫家家折
留取飛花送客船

　　漢丁公

　　兩賢當日不回戈隆準無因脱網羅若使受刑知國體
合將項伯罪同科

　　促孟蕃送笋(孟蕃不見送笋以詩促之)

　　年年餉我西園笋今巳春歸不寄將傳語春風好拘束

莫教吹拂便過墻

　　題明皇幸蜀圖

　　金盆新浴腹便便纎手曾煩滌素泉試問翠華西幸日
君王應賜洗兒錢

　　絶句

　　簾捲青山恰晚晴髙荷修竹有餘清南湖只隔前村樹
何必滄浪可濯纓

　　又


　　住近湖邊常怕風風狂髙浪有蛟龍若為移向山中住
狼虎無因不見容

　　又

　　屋頭楊柳若圍屏纔看飛花日漸零安得此身同此樹
春風吹拂又青青

　　又

　　積雨乍晴還復隂綠楊門巷午沉沉欲拈拄杖東家去
無奈春泥一尺深


　　又

　　桃李著花開滿枝多情紅白總相宜無情最是堤邊柳
只與行人送别離

　　竹枝歌

　　柳條垂垂花正香看花折柳把離觴妾顔不比花容好
郎恩恪似柳絲長

　　夜雨

　　牕前修竹本可愛無奈終宵著雨聲明日便應都斫却

放他明月十分明

　　登瀛洲圖

　　天䇿將軍百戰餘大開文館衆賢居却憐天禄無英俊
空著揚雄老校書

　　九日懐蔣伯庸

　　去年九日曾同會綴席茱萸醉舉觴今日君為泉下客
菊花空復報重陽

　　辛夷花開有感(舊居子敬弟西亭向曾同醉賞辛夷花今㡬三十年同賞之人二三

從軍復有亡者亭已廢久花猶在焉即今盛開事巳非昔故有感賦此)

　　西亭曾賞辛夷樹亭巳無蹤花漫開忽憶當年同醉客
天南天北不歸來

　　村居

　　天上紛紛種白榆仙人屋宇畫樓居老夫繞舍栽楊柳
時聽啼鸎卧枕書

　　題烏江圖

　　周鼎逃秦漢巳移拔山威力竟何施皇天厯數俱前定

不在隂陵失道時

　　南湖

　　五月凉風湖上多向來持酒聽漁歌不知好事今誰在
孤負扁舟與釣蓑

　　又

　　桃李春風桂子秋湖南景物似神州當時耆舊消磨盡
空向兒童話昔逰

　　句容道中


　　憶向歌樓倒碧壺醉欹烏帽要人扶而今獨酌旗亭下
何處髙陽舊酒徒

　　有懐逺人

　　柳條青青芹吐芽逰子逺在長風沙東風不分天南北
滿眼春光不是家

　　又

　　欲折梅花寄隴頭一枝聊復慰離憂天風一夜吹還盡
無限相思不自由


　　夜寒

　　初冬便有深冬象雲意模糊欲雪天誰省白頭南郭叟
布衾如鐵未裝綿

　　過採菱港

　　採菱溪上泊行舟本為溪菱少駐留菱角藕花渾不見
岸藤汀草不勝愁

　　蒲萄

　　擎來顆顆堆盤滑折處纍纍作穂香釀得酒成甜似宻

肯將一斗博西凉

　　芭蕉

　　自愛牕前景物清芭蕉誰謂最無情道人心耳相忘久
一任西風挾兩聲

　　紀信詐降圖

　　里山河漢業隆滎陽失勢計將窮黄金空付陳平用
鑄印誰鐫紀信功

　　中秋無月


　　㡬年空負中秋月身似驚烏未定棲今夜故人期勝賞
廣寒深閉雨凄凄

　　招客飲

　　白酒黄雞公事畢碧梧翠竹小亭幽阮生朱老都無恙
正好同來一散愁

　　酒醒

　　虚庭寂寂初零露髙樹瀟瀟已受風晚醉半醒眠未得
竹牀欹枕聴秋虫


　　獨酌

　　不信南牕六月寒天風多在碧琅玕自割素鱗傾白酒
抵須纎手水晶盤

　　招飲不赴

　　早稻花開風送香家貧可望宿舂糧直須潁上輸官了
次第相從入醉鄉

　　初凉

　　水沉煙冷博山香竹院人稀睡思長風送斷雲分暮雨

破除殘暑作新凉

　　芙蓉

　　臨溪越女如脂貌照水芙蓉似鏡花何事渡頭癡絶客
相看惆悵却還家

　　秋後

　　秋後陂塘蒲葦荒郊園落木不禁霜洞庭想見多柑橘
誰摘纍纍滿樹黄

　　過西滸故基


　　猶記當年醉竹林半開桃李正春隂于今風景渾非昔
人自仙逰碧草深

　　冬夜有感

　　朔風吹冷逼衣巾况是凄凄老病身夜半髙樓絃管發
不嫌遺響動比隣

　　屢空

　　病入衰年百事慵誰憐餬口逐西東鄧攸莫怨終無後
不見詩人詠凱風


　　瓶中海棠

　　瓶插花枝不久長暫時顔色暫時香須知到了無根柢
莫怨東風不主張

　　九日

　　紫萸黄菊曾同賞檀板歌鍾憶醉鄉今日風光那得似
震雷狂雨做重陽

　　春日早起

　　小桃花破紅初染垂柳條長綠未齊我為惜春常早起

不因朝馬待雞啼

　　春暮

　　紫楝花開春日長萬紅落盡燕泥香赤闌橋畔無人過
看得啼鸎在綠楊

　　懐故園

　　野棠亂開籬落花東風隨處識年華數聲布穀驚春夢
湖上歸耕有㡬家

　　苦雨


　　一春已厭無情雨四月何當雨更多肯信道人茅屋底
移牀終夜欲披蓑

　　又

　　西蜀曾聞有漏天南州今雨亦綿綿太湖莫駕排空浪
誰倚龍驤萬斛船

　　七夕

　　𤓰果中庭列酒樽謬隨兒女拜天孫近來機巧多成害
願乞從今拙滿門


　　浮槎

　　雨滌風搜不計秋岸崩根絶聴漂流張騫去後渾無用
誰泛天河犯斗牛

　　早起

　　昏昏睡裏酒猶酣燈下兵符要早㕘舟子逼人和夢起
五更衝雨過城南

　　干將莫邪

　　匣裏雙龍不計年空勞獄底閉蜿蜒無人為倚髙樓望

夜夜光芒漫燭火

　　落花

　　春去無情是落花漂零只合委泥沙不應借得東風力
從此吹將過别家

　　惜春

　　澹紅深白開都好只恐狂風樹樹飛呼酒便須花下飲
爛燒銀燭夜深歸

　　又


　　拍堤漲起桃花水入暮寒生楊柳風不覺一年春事了
未成歡賞又成空

　　小酌

　　映水山光侵户早亞枝花艷傍簾多何人有酒身無事
不向青春一醉歌

　　斸笋

　　日向籬邊斸竹萌兩經春雨一時生長鑱急倩鉏烟霧
莫待東風脫錦綳


　　宿富安田家(富安邑西地名也癸亥十月十二日即事)

　　夜宿荒村睡未牢打門有客忽呼號尋知縣發催租吏
何異當時舊石壕

　　食笋

　　偶牽逸興山中宿四月江南笋蕨鄉得與野人同一飯
玉堂空説太官羊

　　初夏

　　移居住近西河畔無數垂楊臨水傍翠幙穏遮黄鳥囀

行人疑是謝家莊

　　清明

　　插簷楊柳綠遮門正是清明雨後村桃李滿前花似錦
不知何事暗消魂

　　送陸仲逰還鄉并寄乃子

　　堂下郎君送别時奉觴應祝嵗闌歸還家恰近陽生日
江上霜餘蟹正肥

　　又


　　白髮椿翁若到家好將檀板進琵琶綵筵更著斑衣舞
何必春風窣絳紗

　　送子原炳發無錫(時丁未九月十八日也)

　　征帆催發皷如雷那得離人却挽回骨肉便成生死别
若為肝膽不傾摧

　　戴帽(所戴之帽不入時宜為道路指誚)

　　闗下行人不可留山光水色送行舟丹陽郭裏無相識
盡指南冠是楚囚


　　子别赴京城

　　秋風黄菊向誰開應笑行人為底來明日孤帆無覓處
碧雲深鎖鳳凰臺

　　題聴雨軒

　　孤寺空堦秋滴滴潤花滋柳夜瀟瀟牕前忽作敲篷響
憶在吳淞第四橋

　　寄常徳子原炳書不到

　　十寄平安九不收世間誰是置書郵長江好送相思淚

流到潯陽向上頭

　　寓塼橋

　　桑乾水冷人迢遞回鴈峰髙路𣺌漫幸在曹湖西畔住
可無一紙問平安

　　不寐

　　荒村薄酒不易得其奈照人明月何客枕夜寒眠未就
起乗風露一悲歌

　　困乏戲作


　　顔公乞米曾書帖杜老求錢解賦詩却笑棄官陶靖節
寂寥空把菊花枝

　　又

　　曾因齋粥憎王播又為㯽榔誚穆之薄俗至今無具眼
逢人何必訝當時

　　絶句

　　湖海風塵入鬢毛歸來燈火對兒曹道人不是封侯骨
錯把黄金鑄寳刀


　　又

　　芳草逺連官渡碧好花斜倚夕陽紅莫將投老持盃手
輕向天山掛角弓

　　又

　　瀟瀟風雨暗孤村曲突無烟午閉門壕吏不知懐抱惡
到來猶自索雞豚

　　桃花

　　夭桃滿枝春日妍臨溪疑是武陵源東風幸莫相拘束

為我吹香到故園

　　偶題

　　陌上垂楊綠未多岸頭新水欲生波旗亭酒熟花初發
如此春光奈爾何

　　憶子

　　一夜東風欲捲沙今朝流水送桃花衡湘此去三千里
春盡行人未到家

　　即事


　　村巷吹殘紫棟風綠秧如織正芃芃江南四月黄梅雨
人在溟濛霧靄中

　　愁絶

　　南湖四月黄梅熟風雨溟溟暗逺村掩巻獨眠煙火寂
閉門誰弔欲消魂

　　題逰月宫圖

　　清虚臺殿月中間誰引君王共往還記得羽衣天上曲
却煩經過馬嵬山


　　喜月

　　夜深雲盡月當空桂影分明在眼中安得仙人王子晉
吹笙同到廣寒宫

　　題畫

　　冠蓋紛紛滿帝京桐江獨把一絲輕當時附鳳攀龍客
不似先生隠姓名

　　又

　　不廢行吟復負薪可憐愚婦苦嫌貧誰知駟馬重來日

便是當年朱買臣

　　題牡丹手巻

　　醉臉朝酣暈玉團半欹應怯露華寒沉香亭畔東風裏
銷得三郎盡日看

　　又

　　令公宅裏千葉紫天寳年中一捻紅此景此花誰認得
試憑圖畫問東風

　　送别劉伯喜


　　黄帽催人發棹歌溪頭送别意如何南湖故舊如相問
為說年來白髮多

　　有客

　　有客荒村恒苦饑敝冠憔悴不勝衣十年屋底埋頭坐
不信將軍食肉飛

　　木芙蓉

　　溪上芙蓉巳著花秋深開近老夫家荒村初不煩妝㸃
自與西風表嵗華


　　明鏡

　　明鏡不嫌增白髮衰年自覺减青春相逢莫厭盃中物
榮辱都來一聚塵

　　秋夜

　　槿花籬落露泠泠泣露秋虫箇箇鳴萬物自能知節序
白頭惟覺昧平生

　　絶句

　　南湖不是荆江水生女如何白似酥手把筐籃採桑葉

世間方信有羅敷

　　又

　　隣屋度香知酒熟釣竿垂重覺魚肥山妻稚子相牽挽
底事行人不賦歸

　　又

　　採薇南圃挼藍重酒壓檀槽滴玉渾一夜雨聲春半裏
江頭新水上河豚

　　又


　　憶向江邊踏早春江頭龍廟正迎神社官都是西江客
蠻語長衫笑殺人

　　春雨

　　小院隂隂雨欲來畫闌紅紫正争開明朝試捲湘簾看
多半芳香在綠苔

　　自笑

　　自笑山翁老耐嗔從教好酒惱比隣不知仲叔辭安邑
可是猪肝解累人


　　送人入越

　　若耶溪畔定經過為問荷花近若何應是採蓮人折後
碧雲紅錦更無多

　　寄舊隣李用中

　　六載空歌逺别離當年只隔水東西白頭老子風流盡
抱甕年來學灌畦

　　鶴瓢

　　因形稱鶴初非鶴以類名瓢未似瓢定是道真留别種

不妨貯酒杖頭挑

　　燕

　　繡幙珠簾面面開結巢只合向樓臺也知好處棲難穏
却傍茅簷草舍來

　　感舊

　　載酒無人能問字打門有客為催租知章老去風流盡
孤負春風舊鑑湖

　　水樂軒


　　軒下元無筑與琴非金非革儼成音欲知此調從何得
試向龜兹國裏尋

　　寄賀彦文

　　曾憶清溪棹酒船逺尋賀監共留連如今此興都消歇
一望稽山一悵然

　　採桑婦

　　白髮攜筐氣力微陌頭辛苦採桑歸東隣女伴梳粧了
笑剪春羅作舞衣


　　有感

　　雞母䕶雛常逐隊沙鷗成伴每追飛人生何苦多岐路
天北天南各未歸

　　題畫

　　好鳥飛來恰一雙柳間花底占春光多情不及梁間燕
常向紅樓妬曉粧

　　又

　　午睡醒來暈臉霞合歡團扇㺯冰紗内園盡日無人到

閒向東風撲柳花

　　又

　　曉怯清寒淺帶顰翠翹微軃不勝春石家舊日珊瑚樹
留與君王賜近臣

　　雨

　　一夜雨添溪水深臨溪髙樹静沉沉落花不復留春色
處處園林是綠隂

　　求菖蒲


　　聞道昌陽巳吐芽淺依拳石净無沙道人若肯分清供
嵗晚同來看著花

　　寄仲毅姪

　　寄問郎君近若何捲簾秋浦雨聲多採蓮歸棹蕭蕭暮
莫為黄金換緑蓑

　　又

　　南浦晚風吹藕香小槽白酒瀉天漿誰人得似溪邊客
醉裏畨嫌六月凉


　　又

　　小院竹林今若何定知清影接湖波㡬時拄杖尋茅屋
箕踞蒼苔一醉歌

　　雨中客至

　　八月雨多秋氣寒身閒無事不曾冠客來攜酒衝泥濘
起坐蓬牕一笑歡

　　戲題

　　採蓮女兒十五六綠荷遮雨濕紅粧唱歌蕩槳自歸去

却笑行人著眼忙

　　酷熱

　　酷暑著人如病酒靈臺冰井去無因翠寒堂上凉於水
欲問當年召對人

　　伯剛姪墨梅

　　姑射仙人玉作肌瑶池燕罷不知歸醉中誤入林逋宅
從此緇塵染素衣

　　沍寒


　　陌上霜風凍裂衣錦裘公子醉中歸華堂却厭如春煖
半捲紅簾看雪飛

　　題唐明皇擊梧桐畫

　　霓裳舞徹翠鬟低按樂君王擊節遲不道就中勞聖體
鳳凰枝下立多時

　　又

　　鳳翹微軃半含羞玉筯輕敲碧樹秋分付梨園休進樂
大唐天子按梁州


　　寄題光福徐良輔耕漁軒

　　春風滿袖扶犁早細雨回舟把釣遲不是道人生計拙
玉堂無夢已多時

　　送别

　　江上垂楊映綠波江邊送客奈愁何離歌未了征帆發
從此雲山入夢多

　　狂風

　　破屋自是不容身十日狂風吹倒人恨殺屋頭花滿樹

半隨流水半隨塵

　　初夏有懐

　　映牕煖日朱櫻熟隔浦微風杜若香忽憶逺人書未到
鴈聲元不過衡陽

　　懐亡姪伯誠

　　山翁日日醉如泥街上兒童識馬蹄野鳥不知人事改
數聲啼過畫橋西

　　踏青


　　金勒並嘶紅叱撥玉纎輕惹紫檀槽東君可是貪粧束
一樹垂楊一樹桃






　　三華集巻三

