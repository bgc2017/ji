







　　欽定四庫全書

　　三華集巻七

　　明　錢子義　撰

　　種菊菴集一

　　邵陽胡氏詠史詩傳誦於世久矣馬孝常先生嘗
謂予曰胡公之詩多幽僻蹇淺欲就其舊題别作
一百五十篇以㖟學子愚以胡詩固有淺而僻者
奈何兒童聽習之熟恐卒難改也不若别命題而

為之如何馬曰善及其出宰内丘四五年間意其
付之度外矣近因見族姪仲益佩小册於張𤣥齋
處乃其手鈔湖海士君子之新作也而孝常詠史
詩在焉皆仍胡之舊題而新之也蓋向者與言之
後即以其已志而成之矣第余相去邈然不及知
之耳暇日翫咏之餘不自揣量窺竊陳篇類出黄
帝鼎湖已降洎趙宋厓山共一百五十題各述以
七言一首辭庸意陋固弗足齒於二公但欲備故

事百餘段授之童稚肄業之暇使之講習庶幾亦
有所補益云爾洪武八年嵗次乙卯仲夏初吉種
菊菴錢子義序

　　續詠史詩上

　　鼎湖(鼎湖在括蒼仙都山下黄帝鑄鼎於此鼎成有龍垂胡髯下迎帝乃騎龍上天羣臣後宫
從者七十餘人)

　　山遶仙都水遶厓晚涼風剪浪花開鼎成龍去無消息
時有飛雲送雨来


　　歴山(舜田于歴山象耕鳥耘堯以九男事之二女妻之百官牛羊倉廪備謂之曰都君帝舘甥
於貳室亦饗舜迭為賓主乃禪以天下)

　　野象能耕鳥解耘歸來甥舘享都君三千年後尋遺跡
唯見青山吐白雲

　　臨潁(潁大夫廟在焉鄭荘公寘母武姜于城潁誓不相見後因潁考叔諌遂為母子如初君子
曰潁考叔純孝也愛其母施及荘公)

　　野廟荒凉啼老烏剰松殘栢困樵蘇豐碑剥落難成誦
純孝人稱潁大夫


　　河上(衞宣公為其子伋娶於齊而聞其美欲自娶之乃作新臺於河上而要之遺址在澶州河
上國人惡之作新臺之詩後宣公納伋之妻是為宣姜生子夀及朔朔與宣姜愬伋於公
公令伋之齊使賊要之夀知之竊其節先往賊殺之及伋至曰君命殺我夀有何罪賊又
殺之國人傷之作二子乗舟之詩)

　　衛君遺跡乆塵埃二子乗舟去不來誰謂後王能蹈武
華清宫闕似新臺(唐𤣥宗奪其子夀王妃楊氏寵之専房作華清宫於温泉)

　　蕩隂里(齊公孫接田開疆古冶子勇而無禮晏子請景公饋之二桃計功而食皆自殺諸葛
武侯梁甫吟曰步出城東門遥望蕩隂里里中有三墳纍纍正相似問是誰家墳田

疆古冶子一朝被讒言二桃殺三士誰能為此謀相國齊晏子)

　　晏子謀齊計巳深二桃殺士此何心東城門外荒墳在
慷慨誰歌梁甫吟

　　漁父亭(亭在滄浪水濱楚屈原既放於江潭漁父見之曰云云漁父莞爾而笑鼔枻而去乃
歌曰滄浪之水清兮可以濯吾纓滄浪之水濁兮可以濯吾足遂去不復與言)

　　空亭憀落倚江雲濯足滄浪春水渾漁父不来天欲暝
一樽歸酹獨醒魂

　　函關(老子名耳字伯陽嘗乗青牛薄板車渡函谷闗關吏尹喜先望見紫氣而知之云子将隠

為我著書乃著道徳經五千言而去)

　　函谷山髙凌紫虚青牛曽此度輕車至人得道身将隐
不為求名更著書

　　遼東(遼東華表柱上忽有鶴集其上作人語曰冇客有客丁令威去家千年今始歸城郭如古
人民非何不學仙冡纍纍)

　　莫訝時人不學仙鶴歸華表事空傳秦皇漢武今何在
一一荒陵鎻暮烟

　　郭氏墟(齊桓公過郭氏墟問曰郭氏曷為墟野人對曰善善惡惡公曰善善惡惡何以為墟

曰善善而不能行惡惡而不能去是以為墟也)

　　善必能行惡必除優㳺不㫁此何如興亡往事明於鑑
千古君㸔郭氏墟

　　乾溪(楚靈王奢縱狩于州来次乾溪右尹子革夕見王與之語云云子革對曰昔穆王欲肆其
心周行天下祭公謀父作祈招之詩以止王心為王誦之曰祈招之愔愔式昭徳音思我
王度式如玉式如金形民之力而無醉飽之心王揖而入不能自克以及於難)

　　章華臺下草蕭蕭又向乾溪佇客橈惆悵楚靈終不悟
謾勞子革誦祈招


　　綿上(晋文公将入國至及河子犯授以璧云云公曰所不與舅氏同心者有如白水投璧于河
而濟文公既入賞從亡者介之推不言禄禄亦弗及遂隐而死文公求之不得以綿上為
之田曰以志吾過且旌善人)

　　綿上田荒草滿畦感時懐古不勝悲及河授璧要君者
得賞終慚介子推

　　沂水(孔子謂弟子各言其志曽㸃舍瑟而對曰暮春者春服既成冠者五六人童子六七人浴
乎沂風乎舞雩詠而歸夫子喟然嘆曰吾與㸃也)

　　汀蒲獵獵岸花紅一碧涵天玉鏡空春服既成絃誦畢

杖藜來詠舞雩風

　　虎丘(吳王闔閭𦵏於姑蘇長洲苑之海涌峯殉以盤郢魚膓之劒七日金氣上昇化為白虎蹲
於冡上因曰虎丘)

　　湛盧盤郢豈長存神虎號風夜尚聞一片生公&KR0688;臺月
幾畨圓缺照孤墳

　　曲阜(孔子之䘮子貢曰吾見封之若堂者矣若坊者矣若覆夏屋者矣若斧者矣從若斧者焉
馬鬛封之謂也)

　　馬鬛封来今幾年欝然喬木尚參天斯文不逐秦灰冷

玉振金聲亘古傳

　　苧蘿山(西施生于㑹稽之苧蘿山山下溪水濵西施浣紗石存焉○越王勾踐取西施進之
吴王夫差吴王築姑蘇臺舘娃宫不恤國政越因破之)

　　溪邉山色倚雲青石上芙蓉照水明見説蘇臺有麋鹿
始知哲婦解傾城

　　琴臺(姑蘇靈岩山下有吳王舘娃宫遺址西子琴臺在焉)

　　吳苑春深花亂開逰人携酒上空臺金徽玉軫無消息
野鹿山禽自往来


　　雪宫(孟子見齊王處基在臨淄牛山之側)

　　戰國興亡感客情雪宫遺址幾秋螢賢愚王覇皆塵土
不廢牛山萬古青

　　中山(樂羊為魏文侯将圍中山中山人烹其子遺之羮羊啜之盡禇師賛曰其子食之其誰不
食三年㧞中山歸而文侯示之謗書盈篋然雖賞其功終疑其心)

　　滅親為國義何深衆口由来解鑠金盈箧謗書能不惑
賞功何必更疑心

　　東海(魏遣新垣衍說趙請帝秦魯仲連見衍日彼即肆然為帝吾将蹈東海秦軍聞之却五十

里)

　　秋風筞筞破鴻蒙起㸔榑桑曉日紅可是魯連東去後
不知嬴政帝關中

　　菖蒲磵(廣州有菖蒲磵生九節菖蒲安期生嘗採餌秦始皇見之與語三日夜賜金璧萬數
不受而去留赤玉舄一兩為報)

　　欲訪安期問始皇神仙蹤跡竟荒唐淙淙雲磵青山下
依舊菖蒲九節香

　　懐清臺(巴寡婦據丹穴擅利以財自衛人不敢犯始皇以為貞婦而客之為築懐清臺○河

間婦始潔終汚栁子有傳)

　　丹穴年深蔓草生巴人指㸃說懐清當時解勝河間婦
不負髙臺萬古名

　　望夷宫(趙髙擅國政恐人不從獻鹿於二世云馬二世曰丞相誤矣鹿也非馬也百官阿其
㫖者以為馬或云鹿者則必隂黜之致天下大亂漢髙祖因之起至灞上而有天下)

　　經典遺灰掃地空山東豪傑起如蜂宫中野鹿原非馬
㶚上池魚解化龍

　　戱馬臺(宋武帝在彭城九日登項羽戯馬臺謝宣明賦詩云云)


　　二雄事業總消沉蔓草寒烟感慨深留得謝公吟詠處
我來携酒一登臨

　　未央宫(漢髙祖既稱帝尊太公為太上皇帝置酒未央前殿奉玉巵為上皇夀羣臣皆呼萬
嵗○初項羽困髙祖於滎陽為髙俎置太公於其上告漢王曰今不急下吾烹太公漢王
曰吾與若約為兄弟吾翁即若翁若欲烹乃翁幸分我一杯羮)

　　㶚上歸來一布衣手提三尺啓鴻基奉親前殿開樽日
可話分羮置俎時

　　宣室(賈誼文帝時為博士時年二十餘上䟽陳政事名治安䇿絳灌之徒毁之曰洛陽年少専

欲擅權帝乃踈之以誼為長沙王太傅上思賈誼因召之入見上方受釐宣室因感鬼神
之本誼對所以然夜半前席上乃嘆曰乆不見賈生自謂過之今不及也)

　　賈傅才髙困舌端君臣際㑹古来難如何宣室求賢夜
不為蒼生問治安

　　靈光殿(漢魯恭王餘嘗欲壞孔子宅為宫至漢中㣲兵燹之後其所見靈光殿巋然獨存王
延夀作賦意者神明依憑支持以保漢室者)

　　奢縱當年怪魯恭敢隳宣聖宅為宫後人却笑王延夀
不見靈光刼火紅


　　㑹稽(朱買臣家貧採樵自給好讀書負薪行誦于市其妻以為慙而去之後擢為本郡太守武
帝謂之曰富貴不歸故鄉如衣繡夜行)

　　野老相從説買臣歸來五馬繡衣新負薪行誦慙妻妾
尤勝墦間乞食人

　　臨卭市(卓王孫女文君新寡司馬相如以緑綺琴心挑之與之私奔居臨卭家徒壁立文君
當壚賣酒相如滌器後楊得意薦之於武帝因奉使至蜀太守郊迎縣令負弩前驅)

　　緑綺無聲冷素絃家徒四壁正蕭然縣公負弩前驅日
忘却當壚滌器年


　　狼居胥山(霍去病善騎射為票姚校尉凡六出擊匈奴封狼居胥山禪於姑衍加驃騎將
軍封冠軍侯)

　　青海黄沙戰血紅漢廷何苦重邊功百靈上訴天應泣
未必崇山肯受封

　　渤海(龔遂字少卿漢宣帝朝為渤海太守單車至府勸民務農桑使賣劍買牛賣刀買犢風化
大行)

　　賣刀買犢事耕耘千載遺風俗尚淳安得萬方賢牧守
盡如龔遂化斯民


　　淮南(漢劉安封淮南王與八公等學仙作大小山招隠篇後丹成飛昇雞犬舐丹鼎亦得上天
世云雞鳴天上犬吠雲間)

　　寂寂劉安去不還神仙往事有無間雲中雞犬知何處
獨遣人傳大小山

　　建章宫(漢武帝栢梁殿灾粤巫占之曰粤俗有大灾即復起大屋以厭勝之於是作建章宫
千門萬户極土木之華麗金莖承露鳳闕凌雲古今罕比上好神仙喜邊功所以王母將
降則青鳥來貳師奏捷則天馬至)

　　栢梁煨燼建章成萬户千門壓鳯城天馬不來青鳥去

幾畨涼露濕金莖

　　九折坂(王尊為益州刺史先是王陽守是州至卭郲九折坂嘆曰奉先人遺體奈何乘此險
尊至問吏曰此非王陽所畏道耶叱其馭而過曰王陽為孝子王尊為忠臣)

　　古道巉嵒斷客腸蜀山西望鬰蒼蒼至今九折卭郲坂
孝子忠臣説二王

　　槐市(漢平帝元始間建明堂辟雍種槐數百行朔望諸生持文書土物交易於其下揖讓講論
文物為一時之盛)

　　炎漢中㣲道未湮彬彬禮樂一時新只今無樹容棲鳥

極目荒基碧草春

　　東都門(逄萌字慶子王莽専政殺其子宇萌曰三綱絶矣不去禍將及身掛冠於東門将家
屬浮海後光武中興連徵不起)

　　三綱既絶此何時獨羡逄公早見幾試問掛冠歸去後
與誰同採首陽薇

　　天禄閣(劉向校書天禄閣夜有黄衣老人自云太乙之精燃青藜杖端照之出懷中竹牒天
文地圖之書自是向學日進成帝時王氏愈盛向著論奏之天子心知向之精忠而不能
用也○揚雄亦校書於天祿閣值王莽投劉棻於四裔辭連雄治獄使者來雄懼從閣上

投下幾死時為之語曰惟寂惟寞自投于閣○雄仕莽為大夫故朱文公書曰莽大夫揚
雄死)

　　太乙青藜信有無唯餘陳跡寄榛蕪精忠秖憶劉中壘
寂寞空慙莽大夫

　　雲臺(漢顯宗圖中興功臣高宻侯鄧禹等三十六人於雲臺)

　　漢家三十六功臣一一丹青寫鳳麟嵲屼壊臺遺幾尺
風雲還為護荆榛

　　安邑(解州安邑縣南有古蚩尤城○鹽池周回一百四十餘里朝取夕復終無减損但廣狹淺

深古今不同耳○太原閔仲叔世稱節士寓安邑家貧嗜猪肝屠者或不肯與安邑令勑
其民常給之仲叔怪問而知之乃嘆曰閔仲叔豈容以口腹累安邑之民)

　　雨落鹽池雪滿川蚩尤城下草連天曽為仲叔猪肝累
從此居民不愛賢

　　壺頭山(馬援慷慨有大志嘗曰男子要當死邊野以馬革裹屍還葬耳何能卧牀上死於兒
女子手中耶從弟少㳺憐之因曰士生一世但取衣食裁足乗下澤車御欵段馬鄉里稱
善人足矣何必自苦耶○援征交趾在浪泊西里間上霧下潦仰視飛鳶跕跕堕水中念
少游平生時語何可得也進營壺頭病卒)


　　長星夜落瘴烟間壯志何由靖百蠻空念平生少游語
終教馬革裹屍還

　　䟽勒城(耿恭有将帥才永平中為戊巳校尉攻匈奴引兵據䟽勒城匈奴擁絶澗水士卒渇
甚恭於城中穿井十五丈不得水乃整衣冠向井再拜有頃水泉奔出揚水示虜虜以為
神明遂去○鄭衆上䟽曰耿恭以單兵守孤城鑿山為井煑弩為糧卒全忠勇古未有也)

　　灑面寒沙風力强蕭條古壘客愁長鑿山煮弩無蹤跡
留得清泉一脉香

　　葱嶺(西域胡僧摩騰竺法蘭漢明帝時白馬䭾經踰葱嶺西來佛法始入中國用夷變夏聖道

日湮矣)

　　吾道中微冷似灰教傳西域異端開此山恨不高千億
免使䭾經白馬來

　　合浦(孟嘗字伯周為合浦太守郡不産穀惟水産珠號其地為珠池前守貪穢所採不知紀極
珠徙交趾嘗革前弊去珠復還百姓蒙利稱為神明)

　　精誠感物物何知一徳能囬造化私人去似聞珠亦去
月明長為照空池

　　萊蕪(范丹字史雲違時絶俗漢桓帝朝為萊蕪長有時絶粒閭里歌曰甑中生塵范史雲釡中

生魚范萊蕪卒諡貞節先生)

　　一貧誰謂史雲愚釜甑生塵道轉腴獨行高名千載後
清風猶得勵貪夫

　　鴻山(梁鴻字伯鸞過京師作五噫歌適吴至無錫依大家臯伯通卒伯通為求𦵏地於吴要離
冢傍咸曰要離烈士而伯鸞清高可令相近)

　　翠巘巍巍一逕深五噫歌罷有遺音荒墳況近要離塚
二子清風共古今

　　鄭公鄉(鄭𤣥字康成北海人也教授於家所居山下生草如薤因名鄭康成書帶草孔融名

其所居為鄭公鄉門曰通徳門)

　　傳家詩禮姓名香比屋絃歌春書長幽逕不生書帶草
何人知是鄭公鄉

　　郿塢(董卓擅權聚金帛於郿塢億萬計自云後雖去位亦不失作富家翁洎王允與吕布謀誅
之有人書吕字於布荷而行於市歌曰布乎布乎有告卓者卓弗悟竟被誅陳屍於市守
者以大炷置卓臍中然之光明達旦者累日)

　　積金盈塢計何踈豈信車中有布乎笑殺夜深臍上火
遺光能照後人無


　　鹿門(龎徳公躬耕隴畆劉表欲辟之不就因問曰先生不受官禄何以遺子孫耶公曰世人遺
之以危我遺之以安雖所遺不同而未為無所遺也漢建安中㩦妻子入鹿門山採藥不
返)

　　鹿門山色碧雲端劉表何由得鳯鸞名利總如蛾赴熖
先生獨遺子孫安

　　呼鷹臺(劉表好鷹築臺於沔水之南常登臺呼鷹歌野鷹來曲)

　　不見英雄劉景升高臺寂寞與誰登潮生潮落空江上
幾度秋風來野鷹


　　八陣圖(永嘉薛氏曰諸葛孔明八陣圖可見者三在沔陽高平者闕　難識在廣都八陣鄉
者隆土為基魁以江石四門門首六十四魁八八成行兩陣俱立在魚復者因江為勢積
石憑流前蔽壁門後依却月縱横皆八魁間二丈七八為經六九為緯濤浪雷衝千古不
轉者也)

　　浪激沙傾石不移神明終古為扶持長星不向前營墜
混一中原事可知

　　曹娥江(曹娥上虞人父旴為巫祝溺死娥年十四號哭旬有七日投江而死抱父屍而出邯
郸淳作碑蔡邕題其後曰黄絹幼婦外孫虀臼○楊脩見之曰此乃絶妙好辭也)


　　膓斷春江欲暮時青山如髻栁如眉寂寥往事無人問
絶妙空傳八字碑






　　三華集巻七

