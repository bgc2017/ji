







　　欽定四庫全書

　　三華集巻八

　　明　錢子義　撰

　　種菊菴集二

　　續詠史詩中

　　爛柯山(王質入石室山伐木見二童子奕棊旁觀之比局終則坐下斧柯爛矣)

　　如棊世事不堪論何事貪㸔局局新爛却斧柯渾未悟
歸来滄海欲揚塵


　　許昌(許州城西門内即荀淑故居髙陽里淑有子八人並有名稱號為八龍○魏文帝受漢禅
于繁昌城即此地也)

　　囬首繁昌往事空蕭蕭斜日下崇墉羸驂又過髙陽里
還向居民問八龍

　　富平津(當陽杜預字元凱以孟津渡險建河橋於富平津橋成蜿蜒起伏儼若蒼龍晋武帝
舉酒屬預曰非君此橋不成預遜謝帝善之)

　　杜侯曾此建輿梁華表依然掛夕陽風雨夜来江漢立
蒼龍幾趂白雲驤


　　義興(晋平西将軍周處字子隠居義興南山有白額虎長橋下有蛟甚為民害公入山射虎沒
水斬蛟民害乃息元末兵燹荐臻廬舍靡有孑遺惟孝侯之祠如故王右軍所書碑亦存)

　　茶焙初香谷雨前青山如黛水如天斬蛟祠在長橋下
逺客打碑来繫船

　　豐城(晋武帝時斗牛間常有紫氣張華問雷煥曰此何祥也煥曰寳劍之精上徹于天在豫章
豐城縣華補煥豐城令掘地得二劍送龍泉與華太阿自佩後晉恵帝末天下大亂張雷
繼殁劍化去)

　　晉室蕭墻起鬭争匣中龍劍氣峥嶸當時竟為張雷誤

不得韜光到太平

　　巴園(巴園霜後收二橘大如三斗盎剖之各有二叟相對象戯云云又曰橘中之樂不减商山
惜為庸人所摘不得深根固蒂耳)

　　歳晚商顔草木枯逶迤能似蜀山無橘中早解容真隠
可受留侯折簡呼

　　梓澤(石崇作金谷園於梓澤窮極奢侈塗椒為壁㸑蠟為薪與王愷鬭富愷作紫絲布步障四十
里崇作錦步障五十里愷出珊瑚樹髙二尺許崇以鐵如意擊碎之以髙三四尺者償之
枝榦扶踈光影奪目愷為之惘然崇有妾緑珠絶色也孫秀求之不得嗾趙王倫收之緑

珠墜樓死趙王遂殺崇於東市)

　　三尺珊瑚映碧綃塗椒㸑蠟鬭奢豪可憐金谷樓前路
不見春紅見野蒿

　　習家池(山簡字季倫晉永嘉初出為征南将軍鎮㐮陽常至習家池上置酒輙醉歸時有兒
童作白銅鞮歌曰山公出何許往至髙陽池日夕倒載歸酩酊無所知時時能騎馬倒著
白接䍦舉鞭向葛疆何如并州兒)

　　峴首山頭日欲西山公倒著接䍦歸銅鞮聲㫁風流盡
還有斜陽照客衣


　　河陽(潘岳字安仁才名冠世為衆所嫉棲遲十年出為河陽令滿縣植桃李花人號為河陽一
縣花後與石崇等謟事賈謐毎候其出望塵而拜)

　　潘岳才華屈未伸簮纓甘汚賈生塵滿城桃李雖如錦
不及甘棠一樹春

　　吳淞江(張翰字季鷹晉恵帝朝為齊王東曹掾因秋風起思吴中蓴菜鱸魚之美嘆曰人生
貴在適意爾富貴何為即引去)

　　霜楓葉落四腮肥嵗晚江空客未歸欲買扁舟趂張翰
一簔烟雨㸔鷗飛


　　垂虹橋(吴江長橋跨江之南北截然中流宛若長虹實東南之壮觀上有三髙祠范蠡張翰
陸龜䝉也)

　　華表凌雲白鶴雙玉龍千尺卧清江三髙祠下秋風急
浪激飛花洒石幢

　　鐵柱觀(南昌鐵柱觀昔有蛟為害旌陽令許遜字敬之立鐵柱鎻之蛟害遂息)

　　江心一柱鎮南昌波底潜蛟卧欲僵仙客不来春寂寞
步虚壇上碧桃香

　　司州(劉琨字越石與祖逖俱為司州主簿同寢中夜聞雞鳴皆起舞後聞逖被用與親故書曰

吾枕戈待旦志梟逆虜常恐祖生先我著鞭)

　　山川寥落暗風塵無復聞雞起舞人有客枕戈空待旦
數竒無處問通津

　　抱犢山(王烈字長休入河東抱犢山石室中見素書一巻不識其字不敢取歸言於嵇康寫
示所記字康能識因共往取之則失其所在烈私語其弟子曰嵇叔夜不應得道故)

　　隂隂石洞鎻清虚仙篆何人為巻舒若使嵇生有仙骨
免教重著絶交書

　　蘇門山(孫登字公和好撫一絃琴阮籍常遇於蘇門山與商畧終古及棲神養氣之術登不

荅籍因長嘯而去退至半嶺聞九霄鸞鳯之聲乃登嘯也)

　　養氣棲神未易明一絃聊以寄閒情鳯鸞聲在青雲外
囬首空慙阮步兵

　　餘不亭(孔愉字敬康以功封餘不亭侯未達時常經行此亭見蘢龜於路買而放之其龜中
流左顧者三及鑄侯印龜左頋三鑄如初愉悟而佩之)

　　杜若吹香楊栁青蕩舟衝雨下雲汀放龜人去存遺跡
白石仍為左頋形

　　新亭(晉過江朝士宴於新亭周顗嘆曰風景不殊舉目有山河之異相視流涕王導曰當共僇

力王室克復神州何至作楚囚對泣耶)

　　白下門前草木秋客懐憀落不禁愁余生亦有英雄淚
恥向新亭泣楚囚

　　山隂(王右軍為㑹稽内史上已日與謝安等修禊於山隂之蘭亭流觴賦詩右軍作序醉中以
繭紙書之筆法妙絶醒後自謂有神助後雖寫數十百紙皆莫及醉中所書者後世傳以
為寳唐太宗得之貯以玉匣殉葬昭陵及唐亡温韜發昭陵出之紙墨如新)

　　蘭亭客散羽觴閒依舊寒流遶碧山繭紙有神終不泯
昭陵玉匣出人間


　　剡溪(王子猷雪夜忽憶戴安道即乗舟訪之于剡溪經宿方至既造門便返曰乗興而来興盡
乃返何必見戴安道耶)

　　溪水流澌雪未融夜深殘月上孤篷不因興盡歸来速
要㸔氷壺表裏空

　　鍾山(周顒字彦倫鍾山隠居後仕宋為國子博士復欲歸隠孔稚珪作北山移文譏之有云蕙
帳空兮夜鶴怨山人去兮曉猿驚)

　　蟠龍踞虎擁金陵五色雲中出翠屏莫遣故山猿鶴怨
一樽来慰草堂靈


　　龍山(孟嘉字萬年江夏人晋永和中為桓温參軍九日温宴客龍山風吹嘉㡌落初不自覺其
風流俊雅為時稱羡)

　　吟鞭曽過楚江濆囬首崇山起暮雲欲買黄花作重九
風流難覔孟參軍

　　南樓(庾亮字元規晋咸和中自中書令出鎮武昌諸佐史殷浩軰乗月夜登南樓亮忽至曰老
子於此興復不淺據胡牀談詠竟夕○亮雖居外鎮而執朝廷之權王導甚為不平毎西
風起即舉扇自蔽曰庾元規塵汚人)

　　客去南樓春復春武昌月色幾畨新元規風致清如許

何事飛塵解汚人

　　雷澤(陶侃字士行少時漁于雷澤網得一織梭掛於壁有頃雷雨化為龍去侃嘗夢生八翼飛
上天見天門九重入其八惟一門不得入後都督八州諸軍事)

　　昨夜神梭已化龍風雷繞澤水淙淙八州都督功成速
不到天門第九重

　　貪泉(廣州有貪泉世云飲之者則起貪欲之心吴隠之字處黙為廣州守取而酌之賦詩曰古
人云此水一㰱懐千金試使夷齊飲終當不易心在官清操愈厲)

　　千金一㰱豈其然獨酌無傷處黙賢聞道黄金入郿塢

未應在處有貪泉(謂賢愚貪㢘在乎人之資禀未必因飲一水而變其所守假如董卓之貪
愚亦何嘗飲此水也)

　　統萬城(赫連勃勃建國號曰夏蒸土築城堅可礪刄名之曰統萬子孫相傳止二十五年而
後魏滅之)

　　蒸土為垣鐵石堅轉頭荒草巳芊芊當時謾作千年計
空使今人笑赫連

　　虎溪(逺法師居廬阜送客不過虎溪過輙鳴號一日送陶淵明陸脩静與談道合不覺過之因
相與大笑好事者寫之名為虎溪三笑圖以傳於世)


　　溪遶匡廬山盡頭三賢何在水空流惟餘脩竹吟風葉
彷彿當年笑未休

　　永嘉(謝靈運宋元嘉中為永嘉守郡有名山水肆意遨逰常躡木屐上山去前齒下山去後齒
與族弟恵連友愛至深毎對之輙得佳句嘗於西堂詩不就忽夣恵連而得池塘生春草
之句常云此句若有神助)

　　白鶴峯髙翠接旻登山人去屐生塵可憐一覺西堂夢
依舊池塘碧草春

　　句曲山(陶𢎞景居句曲山華陽第八洞天梁武帝曽以書問云山中何所有陶足為五言詩

答之云嶺上多白雲只可自怡恱不堪持寄君)

　　青松白石養髙閒長在華陽第㡬山嶺上野雲那可辱
豈容持寄到人間

　　夀春(梁武帝嘗欲築堰以灌夀春水中有蛟龍窟土木俱不得止因歛鐵十萬斤為之始成後
堰崩聲聞四十里士卒死者數萬人)

　　硤石嵯峨錦樹秋興亡得失兩悠悠浮山堰下蛟龍宅
冷雨腥風動客愁

　　仁夀宫(隋文帝欲避暑於仁壽宫術士仇大翼諌曰是行恐鑾輿不返上怒不聴後果遇弑

崩於大寳殿)

　　峨峨樓閣五雲間一去龍輿竟不還興廢總如春夢裏
落花啼鳥滿空山

　　江都(隋煬帝窮兵黷武以征遼東造龍舟有翔螭朱鳥等名幸江都賦詩留别宫嬪有云我夢
江都好征遼亦偶然)

　　煬帝龍舟下洛川翔螭朱鳥錦聨翩夣中亦愛江都好
未必征遼是偶然

　　河汾(王通諡文中子常西逰長安見隋文帝於太極殿奏太平十二䇿文帝不能用而講學河

汾房社王魏咸北面受王佐之道後皆能相太宗平定天下為唐宗臣)

　　太平髙䇿匪空言何事隋文不愛賢房杜竟傳王佐術
手扶紅日上虞淵

　　𤣥武門(唐秦王世民與太子建成構隙欲舉兵卜之宫僚張公瑾從外来投龜於地云卜以
决疑不疑何卜卜之不吉庸得已乎因誅建成於𤣥武門)

　　尺可縫兮斗可舂如何同氣不相容當時公瑾來如晚
未必龜從筮亦從(漢文帝誅淮南王民謡曰一斗粟尚可舂一尺布尚可縫兄弟二人不相
容)


　　新豐市(馬周舍新豐逆旅命酒一斗八升悠然獨酌後以常何薦際遇太宗拜中書令帝嘗
以飛白書賜之云鸞鳯冲霄必假羽翼云云)

　　逆旅新豐舊酒香悠然獨酌醉何傷風雲際㑹應非晚
鸞鳯冲霄羽翼長

　　箕山(田㳺岩隠箕山許由祠旁唐髙宗幸嵩山親至其家田野服出拜曰臣所謂泉石膏肓烟
霞痼疾者也召至京師帝自書榜其門曰隠士田㳺岩宅)

　　晚嵗箕山豺虎多許由祠下鎻松蘿田家舊宅無人住
泉石煙霞奈爾何


　　滕王閣(在南昌江上滕王元嬰所建○王勃舟次馬當山下遇中元帝君語之曰明日閻都
督大㑹客於滕王閣當助清風一㠶次日勃至作詩序)

　　獨倚危闌易感傷落霞孤鶩楚天長江風又送征㠶去
何處青山是馬當

　　終南山(盧藏用始隠終南山有意用世人目曰随駕隠士○司馬承禎將還山藏用指終南
曰此中大有嘉處承禎曰以僕視之仕宦之㨗徑耳盧用慙)

　　脩竹長松遶磵阿幾家燈火隔烟蘿此中佳趣人應羡
為有青雲捷徑多


　　大非川(唐咸亨中薛仁貴與吐蕃戰于大非川郭待封與薛仁貴有隙故違薛仁貴號令以
致薛大敗)

　　白骨黄沙照夕峯㫁腸無處問遺蹤悲笳咽咽秋風裏
似怨當年郭待封

　　九龍峯(陸羽字鴻漸以無錫九龍山泉為天下第二漪瀾堂龍井趙宋取以供御人不敢汲
飲○山間有桑苧翁祠茶竈遺跡)

　　青山飛下白雲端御井沉沉鎻翠寒陸羽祠前舊茶竈
道人留試小龍團


　　黄麞谷(唐則天時唐兵與契丹戰于黄麞谷敗績大将張𤣥遇王仁節皆被擒初里謡有云
黄獐黄獐草裏蔵彎弓射爾傷盖詩妖也後乃驗)

　　朔漠風髙燕草黄胡塵獵獵走黄麞征人谷口頻囬首
猶恐彎弓射爾傷

　　華清池(華清宫温泉明皇作玉甃蓮花湯與楊貴妃所浴别有長湯十六所甃以文瑶寳石
以賜嬪御所浴)

　　一𣲖温泉瀉碧山玉環脂粉落人間我来濯足猶嫌涴
不信山靈不厚顔


　　華蕚樓(𤣥宗造華蕚樓日與諸王宴集畫六馬滚塵圖上最愛玉面花騘後将亂俄失其所
在)

　　誰似開元友愛隆簫韶日日五雲中霓裳舞徹胡塵起
畫壁誰㸔玉面騘

　　曲江(張九齡唐賢相也世稱為曲江公而不忍名之嘗進千秋金鑑録帝嘉賞之後為李林甫
姦讒去位天下惜之)

　　盛唐賢相曲江公萋斐終隳補衮功留得千秋金鑑録
不須汗竹載孤忠


　　輞川(王維字摩詰微時為岐王作琵琶曲名欝輪袍貴戚大愛之遂夤縁顯逹别墅在輞川有
花竹山川之勝逰賞吟詠於其中寫輞川圖傳於世)

　　興亡談笑付漁樵别墅凄凉半野蒿昨夜琵琶新月下
舊聲誰寫鬰輪袍

　　鳯凰臺(在金陵城中李太白嘗題詩曰鳯凰䑓上鳯凰遊鳯去臺空江自流云云為古今絶
唱)

　　蕭蕭蔓草鎻空臺鳯鳥千年去不來李白題詩舊逰處
斷雲斜日謾徘徊


　　偃月臺(唐𤣥宗用姦臣李林甫作相家有偃月堂毎欲排斥大臣則居此中思中傷之若喜
而出即其家破矣)

　　華堂想像勢凌雲曾養封狐逐鳯麟遺址年深無瓦礫
行人側目唾荆榛

　　浣花溪(杜甫字子美居成都節度使裵冕為卜居西郭浣花溪上作草堂日吟詠於其中)

　　錦水東来雪乍融落花如雨漲春紅杜陵野老吟詩處
榿樹蕭蕭動晚風

　　鑑湖(賀知章字季真號四明狂客開元中為秘監後乞歸田里詔賜鏡湖剡川一曲)


　　越山稠疊碧崔嵬曲曲晴波玉鏡開落盡藕花三百里
月随狂客酒船囬

　　漁陽(唐天寳中宫中牡丹盛開為鹿銜去人皆知為不祥時安祿山為漁陽節度使張九齡嘗
言其有反相勸誅之帝不聴後起兵反攻破潼闗𤣥宗幸蜀)

　　天寳漁陽養禍胎咸陽宫殿起塵埃君王若聴忠臣諌
不放銜花野鹿来

　　夜郎(李白字太白天寳初至長安賀知章見其文曰子謫仙人也言於上召見金鑾殿供奉翰
林後有罪長流夜郎遇赦還采石舟中醉摸月影自沉於水)


　　瘴雨蠻烟萬里邊逰仙夣入夜郎天歸來乆厭人間世
采石江頭月滿川















　　三華集巻八

