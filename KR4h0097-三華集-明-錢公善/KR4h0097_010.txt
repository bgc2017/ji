







　　欽定四庫全書

　　三華集巻十

　　明　錢子義　撰

　　種菊菴集四

　　雜詠

　　鄭知縣禱雨歌

　　鄭侯待下如嚴君不獨南陽推信臣袁公廟貌遺千春
昔為邑宰今為神二公徳若行天雲幽明福被吾郷民

皜皜皦皦懸秋旻稻田龜坼焦欲焚嗷嗷鸛雀飛成羣
螟蝝欲&KR1416;誰能嗔疲農走泣如窮鱗天乎徳澤何由均
大哉乾元至哉坤鄭侯悃禱神為伸愛民憂國天所欣
𤣥冥屛翳不憚勤油然已覆銅官墳甘霖洗出青嶙峋
戴星而出歸夕曛誰能作頌儲與陳穆如清風播司勲

　　秋夜

　　玉漏遲遲夜初永銀蟾翠濕梧桐影愁多無夣逐行雲
沈烟銷盡衣篝冷猶憶燈前話别時鳯簫吹㫁玉參差

只恐鴛鴦易頭白消磨歳月成嗟咨

　　送蒋肯堂入試禮闈

　　雲陽&KR1432;亭之子孫雍容語貌生春温文章七日霧山豹
風雲萬里天池鯤簮花逕入瓊林苑待詔不須金馬門
掛帆更忍須臾别飲盡溪頭酒一樽

　　去去

　　去去蓬山夢欲迷黄塵滿目竟何之弱流謾隔三千里
玉樹應生四五枝客至有時還縱酒愁來無處不題詩

夜深無那瓊簫冷吹到孤城月落時

　　禱雨(上鄭知縣)

　　禱雨南山趨曉征前呵小隊啓嚴城官曹弭節縁蒼巘
神馭鞭龍下紫清兒童定作商羊舞磵壑先聞黒蜧聲
㑹向雞豚秋社裏老農相與話昇平

　　空宅

　　鳥自啼春花自開笙歌聲斷有餘哀緑莎滿逕無人跡
時有山童跨犢来


　　春暮

　　幾聲啼鴂夕陽中萬紫千紅過眼空吹得花開又吹落
最無情意是春風

　　夣西湖

　　湧金門外畫橋西夣見當年話别時腸㫁春風淚如綫
一聲啼鳥綠楊枝

　　題春山景

　　不見人家見白雲此中疑是避秦民問津漁父來何晚

開盡桃花萬樹春

　　題畫

　　夕陽淡淡栁絲絲逺浦長天欲暝時腸斷楚山春雨後
鷓鴣啼向女郎祠

　　草堂春夢

　　半簾斜日弄初晴風定楊花箇箇輕長日草堂無客至
坐㸔山鳥啄朱櫻

　　偶書


　　春雨花開落滿蹊秋風落盡只空枝人生萬事皆如此
縱酒狂歌君莫辭

　　春城

　　憶昔春城花滿筵月明和影㺯秋千如今寂寞風兼雨
幾處人家夜哭天

　　題畫

　　江上峯巒翠接天江邉水竹數家連滿前幽景誰能詠
喚起㐮陽孟浩然


　　題畫竹

　　蕭森寒玉氣横秋淇緑堂深翠欲流亂後只今空對畫
月明飢鳯夜啾啾

　　摘阮圖

　　北阮遺音乆未亡倚盃傾耳思茫茫入懐明月氷絲冷
啼殺碧梧孤鳯凰

　　仕女圖二首(為王宗晟賦次馬孝常韵)

　　香沁黄花露欲凝凌波㣲步暮寒生昭陽玉笛寧王醉

携向瑶臺弄月明(右玉笛仕女)

　　風剪春香襲舞衣深宫寂寂漏聲遲瑶花折得無人㸔
立到長門欲上時(右折花仕女)

　　墨梅

　　愛殺春風第一枝無端㸃素忽成緇不知月落參横夜
可是生人夣覺時

　　夣覺枕上寫愁

　　燈殘無焰影沉沉細雨窓寒夜向深夢覺傷心無限事

不知清淚滿孤衾

　　紅梅(為王彦明賦)

　　海上仙人萼綠華素𥜗新染赤城霞折来猶帶羅浮雪
不信人㸔是杏花

　　題栗梢山䑕

　　翠㣲東畔栗園西寂寞茅堂晝掩扉剥啄䑕銜山果落
叩門疑是採薇歸

　　無題次韻


　　蝴蝶飛来也可憐野花無意競春妍行雲一去無消息
腸斷青山落照邉

　　題雙鱖小畫

　　西塞山前春雨收桃花新水緑油油扁舟不見𤣥真子
容得雙魚自在㳺

　　為王生題畫扇

　　寂寞草堂溪水濱緑隂無地著紅塵漁郎鼔枻自來去
不見行吟澤畔人


　　春寒

　　晚風吹雨逗春寒燕啄香泥濕不乾為恐相思减容色
落紅無意凭䦨干

　　郭倉使春江送别圖

　　惜别輕舟曉未開岸花檣燕共徘徊緑楊折贈何枝好
且盡江頭酒一盃

　　題畫

　　秋林葉落溪水碧屋外山容翠欲流蕩槳忽驚沙觜鴈

一行飛㫁楚天秋

　　又

　　千林萬壑欲棲烏隔岸遥山淡欲無彷彿花溪舊棲處
東隣酒熟夜相呼

　　又

　　年豐稻熟酒如川家住青林落照邉醉岸烏紗歌白苧
蕩舟新水碧於天

　　又


　　離離紅樹濕寒烟秋雨晴來水拍天應有漁家住溪曲
笛聲孤起葦花邉

　　又

　　山遶長溪水遶村白沙翠竹䕶柴門出門送客抱琴去
新月横梳掛合昏

　　閒居

　　㑹仙岩東罨畫西投簮誓欲卜幽棲曉猿夜鶴休驚怨
如或爾欺如此溪


　　又

　　遥山如玉抹脩眉别有禅宫住翠㣲北鳥南雲自來去
鐘聲日日送斜暉

　　又

　　㠶拖飛雨過前灣不信漁樵似我閒除却焚香讀書外
更無餘事與相闗

　　題牧牛圖

　　宿麥含胎雉子班水田耕罷隴牛閒囬頭向犢如相語

春雨紛紛已過山

　　題魚籃觀音

　　一个金鱗箇様鮮何人能買不論錢九蓮花裏歸来夜
魚在筠籃月在天

　　栁枝詞

　　未放飛花㸃客袍野鸎先占最長條無端栽近章臺路
羞倚春風學舞腰

　　擬題畫西廂記


　　西廂花月為誰明一寸芳心萬古情見説雨雲幽㑹處
至今無樹著啼鸎

　　無題

　　黄昏燕子未来家雨哨斜窓濕翠紗賴有東風憐寂寞
落紅時送過墻花

　　題畫

　　水光拍拍逺天低雨足秧針緑未齊啼鴂數聲烟墅外
杖藜扶過小橋西


　　樓閣

　　月明東閣掛簾鈎春到江南客正愁誰在隔樓吹玉笛
不容殘夢向羅浮

　　又

　　雲龍山下試春衣放鶴亭前竟落暉一色杏花三十里
新郎家去馬如飛

　　為潘士賢題黄子乆畫

　　雲山千疊萬疊茅屋三家兩家莫遣問津漁父等閒来

見桃花

　　題送别圖

　　男子四方志雲鵬萬里程不知從此去幾日到昆明

　　為閔生題畫扇

　　霜枝曽宿鶴雪幹舊棲鸞萬木已揺落相㸔共嵗寒

　　泊舟

　　泊舟漁浦暝客懐誰與同烟消天正緑目送孤飛鴻

　　題畫


　　水落泉聲近窓逥樾樹多惟應許𤣥度風雨夜相過

　　閒居

　　竹户曉慵開携琴有客来秪愁来往數踏破逕中苔

　　古别離

　　郎心輕似蝶妾貌美如花花謝蝶飛去南家又北家

　　又

　　栁絮入屏帷春風吹不去安得薄情郎纒綿若飛絮

　　又


　　蓮心空有意雨態本無情蛛網簷前月尋絲直到明

　　宫怨

　　夜永長門静愁多欲㫁膓開簾拜新月歌吹在昭陽

　　自君之出矣

　　自君之出矣花鳥幾廽新怕見孤鸞影無心拂鏡塵

　　雪

　　天上春應早梨花萬樹開封姨不解惜吹落世間来

　　妾薄命


　　桃杏為春開風吹委緑苔東皇渾不管春亦少恩哉







　　三華集巻十

