







　　欽定四庫全書

　　三華集巻一

　　明　錢子正　撰

　　綠苔軒集一

　　古人之為詩非汲汲為欲傳後而為之也或古今
事物之臧否或風俗習尚之淳漓或卉木䖝魚之
細山林沼沚之幽凡觸於目而動之於心自然發
之於詩而託之於筆至或激揚振導而有益於學

者之身闗於世教則人自相稱道而争為之傳矣
夫豈尚乎意象之恍忽辭語之雕鎪規模之繪飾
哉吾觀子正錢先生詩所謂不求傳而自傳者也
昔先生雖以貲雄一郡惴惴寡言惟事經史聞人
一善若出諸巳仁厚㢘節保而弗遺故其為詩不
獨挾飛霞簸明月怡然於萬物之表而巳矣且闗
於世教而有警於澆沴之俗焉若曰天性不可奪
恩愛情迺使若曰片言大義重一笑黄金輕此皆

卓然可見不為世之清濁而廢徳者也嗚呼先生
之詩曷得而弗傳耶譬猶梁之結綠固不求於貴
也而自不能不貴豐之太阿固不求於彰也而自
不能不彰天蓄至寳夫豈荒陬穢壤所得而湮滅
哉先生之嗣叔達猶子仲益相與纂次成集俾予
序之余託交於子姪之間承風接響者非一日矣
姑述其槩而為之序且使後生晚學讀先生詩而
有所警惕焉洪武二十四年七月既望耐軒王達

善序

　　七言律詩

　　飲仲毅姪家

　　採菱溪上雨初收與客重來憶舊㳺嵗月不知人事改
湖山都是古今愁百年夢幻催華髮萬頃煙波愧白鷗
此日阮家賢叔姪竹林猶似晉風流

　　燈花

　　一枝芳艷發長檠不假栽培火煉成上苑未諳春日煖

深閨長怯曉天明閒敲棊局元無意懶剔銀缸似有情
見説謝娘眉憮日玉釵臨鏡撥殘英

　　次陳思道話舊韻

　　當時日日醉江邊花逕聨鑣柳港船往事百端從别後
重逢一笑似生前語連新舊停盃酒情到胷懐勝管絃
獨訝潁川門下士向來珠履可無賢

　　春雪

　　舊聞春雪不稱瑞今嵗深春四白過頗訝違時憎凛冽

亦知變候失陽和巡簷樹作真瓊榦繞屋山為假玉坡
莫怪向來羔酒客暮寒如許奈君何

　　閒居有感

　　日落悲笳吹客愁荒村頗覺久淹留曾無過客能回馬
時有牧童來問牛先壟逺瞻山北向歸心常共水東流
天涯稚子經年别何處西風擁敝裘

　　湖上有感

　　澤國風髙常日隂離居有客動鄉心坐看急景催殘臘

直把窮愁伴苦吟天上故人書久絶枕中歸夢路難尋
武陵溪上漂零者誰致滄浪萬里音

　　久客

　　朔風吹冷夜沉沉煨芋罏寒擁敝衾逺路未歸為客夢
閉門慣學坐禪心長抛骨肉天南北欲訪交㳺事古今
那得一樽澆壘塊莫嗔華髮苦相侵

　　客中初度

　　五十餘齡一病身又逢殘臘紀生辰去年座上盃行酒

此日天涯淚滿巾書問每題為客恨交㳺應悉未歸貧
遥知慈母占烏鵲㡬向兒童説逺人

　　感懐

　　彈鋏歸來卧草堂暫教清夢到羲皇過門却笑貧原憲
裹飯誰尋病子桑萬里獨憐鵰鶚健百年行復鬢毛蒼
天涯骨肉漂零盡不報平安字兩行

　　又

　　未辦三重屋上茅西風吹樹欲傾巢無文不暇驅窮鬼

有論方當廣絶交骨肉巳成垂死計餘年盍作等閒抛
故人今雨無消息愁對寒葅薦晚庖

　　戲調仲珉

　　西滸溪邊楊子宅主賔懐抱昔俱開賔從斟酌主自睡
主不招呼賔復來即今耆舊那再得如此風流安在哉
盡説郎君亦清快可曾攜酒慰風埃

　　重經石塘(時荷花盛開)

　　何處放懐消百憂石塘橋畔可維舟荷香恰似臨平路

草色渾疑謝朓洲莫管鬢毛催老大但逢樽酒盍淹留
恨無健筆題詩句辜負湖山此勝逰

　　孟明復歸錫山

　　簪笏相承十世餘西神重理舊枌榆山輝原抱崑岡玉
川媚知還合浦珠丘壟再瞻誠孝本材華咸許應時須
莫將小隠驚華髮東閣方今要漢儒

　　牡丹

　　聞道開元始見誇當時紅紫總輸他郭駞解栽數十種

野鹿曾啣第一花不獨昔年稱富貴只今凡卉讓豪華
洛人三月如狂客日醉姚家與魏家

　　得常徳子原炳書

　　有客起舵春江流寄來逺書消百憂開緘宻宻寫何事
問我棲棲應白頭淚眼恰從秋後暗柔膓新結病中愁
㡬時掛劒歸湖上爾把耕犁我飯牛

　　徳潤齋兄亂後還故里

　　向來蹤跡寄吳門歸夢應憐湖上村此日到鄉雙鬢改

百年喬木㡬家存曉留太白明逾切毁剰靈光道益尊
莫笑新吟苦迂闊對牀風雨要評論

　　喜雨

　　五月五日雨翻盆大堤傾瀉溪流渾癡兒見駭作鼠伏
老我避漏如䲭蹲何人把釣閒臨水㡬處移秧迨滿村
獨有憫農心最切欲瞻雲漢拜天恩

　　螢火

　　林塘雨餘芳草生亂螢兢飛如自矜傍衣却照青衫舊

㸃鬢應憐白髮增數斛散為逰輦火一囊聚作讀書燈
兒童撲得無情甚一抹争誇月半稜

　　話舊

　　話舊忽憶少年事疇昔逢春多賞音長竿釣魚臨水曲
攜酒聽鶯來柳隂白髮㡬何渾滿鬢青衫送老負初心
只今尚可須㬰樂此後情懐轉不禁

　　經宜逺樓故址

　　宜逺樓荒念昔逰斷雲零雨入清秋柳依曲岸溪仍在

蘚合紋楸石尚留百罰觥船春酩酊一篝燈火夜賡酬
登臨倦客皆零落獨向西風嘆白頭

　　秋日對酒

　　病骨支離五十過亦知去死已無多緑樽不與黄花共
青鏡争如白髮何霜後水光饒滴瀝雨餘山色更嵯峨
相逢此景良不惡欲倩蛾眉伴醉歌

　　醫士施仲模種杏軒

　　紺芽紅甲兩三畦争似山房杏滿枝萬樹春花親手植

百年隂隲老天知䕃垂壇上空聞道香繞江頭謾紀詩
獨有此軒渾種徳功名留待後人為

　　送仲謨姪還常徳軍中

　　北風蕭蕭日色薄嵗闌逰子欲何之此行逺道㡬千里
况復思親十二時巫峽月明猿呌早洞庭波迥鴈歸遲
經過若向滕王閣為我登臨好寄詩

　　求王彦昭菊

　　寄問西莊王給事若為一别半年餘到門誰下留賔榻

把筆還抄種樹書見説深盃猶未怯不知華髮近何如
可能念我秋蕭瑟賸乞黄花映草廬

　　有懐杭州西湖

　　不向西湖理釣蓑分明山色與湖波路經鷲嶺峰頭逺
雲傍龍泓洞口多花塢把盃成夢寐竹岡題句定消磨
林逋舊有梅邊約孤負年華奈爾何

　　感事

　　膓斷挈家辭故園途窮那敢問蒼天三䘮未卜山中壟

十口空耕汶上田雲散楚臺無舊夢鶴歸華表是何年
荒林破屋稀來客風雨誰知絶午煙

　　夢伯誠姪

　　懐思只似離羣久黙想方知隔古今漫有儀容能入夢
更無蹤跡可相尋仙逰此日歸蓬島雋飲何年向竹林
老去自來多感慨不堪觸事易沾襟

　　澂源虞兄見訪

　　一别琴書又八年重來疑是隔生前君鬚照眼白如許

我齒逢人豁可憐京國宦逰無復夢兒曹燈火有殘編
何時却向溪東去把酒論文夜對眠

　　七夕

　　七夕凉生枕簟秋故園歸計尚淹留一從蹤跡隨車馬
㡬向兒童説斗牛自是馮唐元易老非干宋玉獨多愁
深閨怨女吟䊵扇吹笛何人倚畫樓憶得桂堂賔客醉
更來花底按梁州

　　陸仲㳺過訪(予連袂陸仲㳺别去十年洪武二年來訪留連數夕送詩紀别)


　　東蠡維舟又十年重來空記舊山川死生契闊干戈後
骨肉漂零涕泪前沽酒買羊多慰問檢書燒燭好留連
如何又踏東吳路白髮西風上客船

　　連日為風雨所困

　　飄風甚雨經三日茅屋無奈受相欺翻簷注盎豈能忍
大厦髙樓渾不知省事水車歸卧早移家釣艇去嫌遲
男兒未了安身䇿田里棲棲良可悲

　　挽曹文茂鄉老


　　梧葉驚秋自有因霜風行復隕靈椿世間豈少竒男子
鄉里今亡一善人三徑漫荒元亮菊故園空老季鷹蓴
年來每墮交㳺淚此淚於君更滿巾

　　秋暑

　　每愁酷暑望秋節豈料秋陽尤更驕君看火雲苦相虐
孰謂金風行可招何處池亭人跡少誰家門徑竹隂饒
便須枕簟眠清晝不羨輪蹄趂晚朝

　　寄舊館人張徳祥


　　詩酒曾同十五年我今顦顇爾茫然亦知久滌相如器不
復歸耕季子田宋國有人收燕石豐城無客斸龍泉交
情若共春冰薄管鮑相看却自賢

　　聞促織絡緯有感

　　孰云絡緯最喧聒試聴不類秋䖝號機上織梭纔軋軋
車頭繰絸復嘈嘈我方作客貧難倚爾為何人苦服勞
嵗晚倘能成束帛幸分尋尺及吾曹

　　又


　　縁知促織乃微物感此哀音淚滿裾庭砌露凉應訴恨
沅湘人去未收書青衫不諱饑寒迫白髮潛驚嵗月除
回首交㳺在京國盍因揺落問何如

　　露坐有所思

　　清秋獨坐夜沉沉月傍浮雲每帶隂人静草簷雙杵急
露凉莎徑一蛩吟老逢景運蒙天意貧欲干時損道心
謾有故園歸未得㡬回彈鋏思沾襟

　　中秋


　　仲秋八月十五夜河漢無雲月自圓天柱峰頭還有客
廣寒宫裏是何年故人憶别應添恨逺戍思歸可得眠
底事髙樓又横笛苦吹清淚到愁邊

　　湖上

　　湖上秋深也可憐杖藜常日到湖邊荻花㡬處雪初霽
楓葉滿川紅欲燃老去揚雄元有宅歸來陶令豈無田
渚蘋汀蓼相牽挽我欲移家理釣船

　　對菊


　　荒村黄菊不知愛而我來看豈憚勞彭澤有人誰送酒
齊山無客負登髙任教白日催身世何必青銅照鬢毛
但願對花强健在年年相賞莫輕抛

　　送仲謨姪自常徳移役赴京以醫藥奉職事

　　老年本自多愁思骨肉那堪在别筵屈指到家能㡬日
此行為客又經年禁城花柳恩光近藥籠參苓雨露邊
有弟武陵溪上客幸分春色惜芳妍

　　聞子義弟預選赴京


　　鶴怨空山蕙帳寒征衫隨例拜春官蔽塵曾障元規扇
新沐俄彈貢禹冠龎老只聞耕隴上杜陵未始厭江干
瞿塘日夜風湍急切莫中流倚舵看

　　復寄子義兼簡王季昭(後聞子義此行為有司發遣至京因訴以事蒙恩准
放還山喜而賦此復寄)

　　不向南宫射䇿勲聖恩特許縱窮鱗乞骸此日歸因病
捧檄當年喜為親築室浣花宜白晝買田陽羨及青春
若逢王翰煩多問十載無詩慰逺人


　　題仲毅姪煑茗軒

　　旋拾荆薪澗底歸深清自汲瀹槍旂風生石鼎浪三級
烟䕶柴門玉一圍多事君謨非易辦求全鴻漸豈忘機
大瓢小杓烏紗㡌相伴盧仝到落暉

　　秋熱

　　今年七月熱可畏試問老人經見稀秖合三秋多爽氣
翻如五嶺肆炎威祝融秉政忘歸久風伯無言與世違
聞道靈臺冰井好羽翰那得往相依


　　觀倪雲林恵麓小隠圖有感

　　二老久為泉下客舊題圖畫未消磨燕泥句好空名在
鸚鵡才髙奈爾何兩晉風流能有㡬前朝人物固無多
當時却笑雲林子尤幸迂踈絶網羅

　　寒食祭掃

　　壟上新松箇箇青我來祭掃雨初晴豐年豈是無歡意
此日唯聞有哭聲膝下近歸前日夢閨中空憶向時情
一盂麥飯三盃酒誰與重泉達姓名


　　有感寄友

　　白髮升堂愧俊髦曳裾應笑事逰遨旅懐久負馮驩鋏
友誼難忘范叔袍斸劒何時望牛斗遺弓空復念烏號
南湖嵗晚行人少欲寄相思首重搔

　　蠡橋故園有感

　　禾黍髙低遍野田家園一到一潸然向來花竹迷芳榭
今見荆榛蔽斷磚賴有故人能話舊獨憐遺俗不如前
王維老作漂零客魂夢時時在輞川


　　紅瓤𤓰

　　珍果相傳自汴京南人初識未分明看來外類碧碼碯
剖破中含赤水晶五色舊聞良有以一抔曾種恐虚名
欲知此品何年出持向青門問邵平

　　秋後苦熱得雨稍凉

　　暑當八月猶遺熱風雨今朝喜暫凉幸得凄清到忩户
不勝沾濕向衣裳蕭齋夜讀傷時暮南畆秋成報嵗穰
千古五湖烟月在一舟歸去水雲鄉


　　七月三日先妣逺諱之辰痛傷記此(時洪武六年也)

　　憶母南城夀誕歸因看憔悴即驚疑誰知一旦歡迎際
却是終天痛别時五載又當初度日百年那得再來期
若於地下能相見早入黄泉亦展眉

　　途經仲兄常翁故居感而賦此

　　仲兄懐抱從來好苦憶當年候起居小圃每傾重醖酒
晴牕時寫八分書事同漚滅雲飛後人是生存死别餘
欲寄哀吟數行淚九泉無路漫欷歔


　　種𤓰

　　我欲種𤓰消白日竹林南畔是陽坡初從穀雨培來細
直待薫風長漸多硎谷禍根空磊磥青門隠蔓更婆娑
如何當日唐天子不悟黄臺四摘歌

　　謝王彦昭恵紫竹杖

　　斫得西園紫玉枝多君贈我要攜持尚遲同往登髙日
每藉相扶欲醉時常掛百錢因換酒曾挑一巻為看詩
青雲失步縁抛爾垂老危途敢暫離


　　九日

　　風雨相欺奈爾何杖藜路滑斷經過菊花有約時時發
鬢影無情種種多莫向少年誇俊健且容老子獨婆娑
瓦盆杜酒今朝熟細看茱萸一醉歌

　　話舊

　　花月侵堦躍紫騮露華香濕粉綾裘笑迎翠袖擎銀蠟
半捲珠簾上玉鈎白髮腐儒今洛下春風歌館古揚州
憑君莫話當年事老夢無情覔舊逰


　　客中風雨

　　江南二月多風雨况是羇愁老病身酒&KR0678;有時曾入夢
藥囊無日不相親誰家吹笛闗山怨何處開花爛漫春
辜負東園歸未得漫勞啼鳥勸行人

　　病起

　　病起始知秋已深閉門良覺負光隂看書無力花滿眼
對酒牽愁人在心一榻雨聲情脉脉半簾燈影思沉沉
廣平幸自膓如鐵只恐安仁鬢未禁


　　哭孫

　　向哭兩孫猶未已一孫今復䘮沉痾暮年值煞逢破碎
豎子坐窮遭網羅醉裏扶攜能有㡬閒中抱㺯更無多
此生此景不可曉特問蒼蒼理若何

　　又

　　老翁䘮孫毋苦啼與孫不作久相離獨愁殢酒歸家日
怕憶牽裳呌我時梨棗推争今尚在詩書塗抹迹難窺
人生漫説心如石不信遭逢不解悲


　　寄仲珉姪孫

　　西滸溪頭舊醉鄉習家池館久荒凉當時倒載容山簡
今日嬉㳺指孟陽岸柳受風纔拂翠野桃迎日欲吹香
遥憐寂寞東牕下白髮何如共舉觴

　　送子還常徳戍所

　　此行送爾還戎伍得帥今如郤縠賢逺道重經岳陽路
掛帆直上洞庭船羣趨幙府深秋後緩賦驪駒祖席前
男子功名在年少好將忠義格皇天


　　寄翟仲謙

　　庱亭先生樂有餘了無榮辱只閒居綠隂貯得將軍樹
芳徑迂臨太守車山果飣盤行勸酒竹牀近水卧看書
就中亦有匡時䇿不學相如賦子虚

　　圍碁

　　竹院風清人事幽一枰聊復試紋楸初疑劉項分疆日
次見孫龐角力秋計脱重圍還撫掌危遭深穽只搔頭
何如信手忘機事勝固欣然敗不憂


　　送曹本立

　　浦口東風吹酒醒㡌郎征鼓發初程方春花柳安排好
過雨江山分外明愛子情深為客易報君恩重此身輕
還家莫待重陽節遍插茱萸共醉傾

　　二月六日苦寒(乙丑二月六日風雨交作苦寒逼人入暮復有雷雷止而雪至初七
日方止賦此以記)

　　二月六日雲隂隂薄暮苦寒俄見侵迅雷未暇急掩耳
飛雪忽驚還滿林天神調戲竟莫曉桃李無言那可禁

豪家只作豐年賞誰念空街凍餒心

　　憶西湖舊逰

　　憶向西湖放酒船兩峰如畫雨晴天魚吹細浪隨移棹
燕接飛花近綵筵逰賞總教同往日樓臺應不似當年
金魚别後無消息我欲貽詩問玉泉

　　求菊錢

　　聞道君家菊滿園黄如金盞白如綿不嫌村巷還居陋
移種柴門良可憐常醉劉伶還有酒棄官陶令本無錢

自知老病風霜後䞉擷餘芳欲引年
















　　三華集巻一

