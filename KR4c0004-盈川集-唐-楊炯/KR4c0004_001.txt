楊盈川集卷一
唐盈川令華隂楊烱撰
賦
渾天賦(并序)
顯慶五年烱時年十一待制弘文舘上元三年始以
應制舉補校書郎朝夕靈臺之下備見銅渾之象尋
返初服卧疾丘園二十年而一徙官斯亦拙之效也
代之言天體者未知渾蓋孰是代之言天命者以為
禍福由人故作渾天賦以辯之其辭曰客有為宣夜
之學喟然而言曰旁望萬里之横山而皆青翠俯察
千仞之深谷而皆黝黑蒼蒼在上非其正色遠而望
之無所至極日月載於元氣所以或中或昃星辰浮
於大空所以有行有息故知天常安而不動地極深
而不測可以作觀象之凖繩可以作譚天之楷式有
稱周髀之術者囅然而笑曰陽動而隂靜天廻而地
游天如倚蓋地若浮舟出於卯入於酉而生晝夜交
於奎合於角而有春秋天則西北既傾而三光北轉
地則東南不足而萬水東流比於圓首前臨胷者後
不能覆背方於執炬南稱明者北可以言幽此天與
而不取惡遑遑而更求太史公有睟其容乃盱衡而
告曰楚既失之齊亦未為得也言宣夜者星辰不可
以闊狹有常言蓋天者刻漏不可以春秋各半周三
徑一遠近乖於辰極東井南箕曲直殊於河漢明入
於地葛稚川所以有辭候應於天桓君山由其發難
假蘇秦之不死既莫能知其說儻貍首之重生亦不
能成其筭也二客嘗亦知渾天之事歟請為左右揚
㩁而陳之原夫杳杳冥冥天地之精混混沌沌隂陽
之本何太虚之無礙俾造化之多端南溟玉室之宮
爰皇是宅西極金臺之鎮上帝攸安地則方如棋局
天則圓如彈丸天之運也一北而物生一南而物死
地之平也影短而多暑影長而多寒太隂當日之衝
也成其薄蝕衆星傅月之光也因其波瀾乾坤闔闢
天地成矣動静有常隂陽行矣方以類聚物以羣分
吉凶生矣在天成象在地成形變化見矣剖之以三
門張之以八紀其周天也三百六十五度其去地也
九萬一千餘里日居月諸天行地止載之以氣浮之
以水生之育之長之畜之亭之毒之蓋之覆之天聦
明也聖人得之天垂象也聖人則之其道也不言而
信其神也不怒而威騐之以衡軸考之以樞機三十
五官有羣生之繫命一十二次當下土之封畿中衡
外衡每不召而自至黃道赤道亦殊塗而同歸表裏
見伏聖人於是乎發揮分至啓閉聖人於是乎範圍
可以窮理而盡性可以極深而研幾天有北斗杓携
龍角魁枕參首天有北辰衆星環拱天帝威神尊之
以耀魄配之以勾陳有四輔之上相有三公之近臣
華蓋巖巖俯臨於帝座離宮奕奕旁絶於天津列長
垣之百堵啓閶闔之重闉文昌拜於大將大理囚於
貴人泰階平而君臣穆招搖指而天下春東宮則析
木之津夀星之野箕為傲客房為駟馬天皇對於攝
提皇極臨於宦者左角右角兩曜之所廵行隂間陽
間五星之所次舍後宮掌於燕息太子承於冢社宗
人宗正内外敦叙於家邦市樓市垣貨殖畢陳於天
下北宫則靈龜潛匿騰蛇伏藏匏瓜宛然而獨處織
女終朝而七襄登漸臺而顧步御輦道而徜徉聞雷
霆之隠隠聽枹鼓之硠硠南斗主爵禄東壁主文章
湏女主布幣牽牛主關梁羽林之軍所以除暴亂壘
壁之陣所以備非常西宫則天潢咸池五車三柱奎
為封豕參為白虎胃為天倉婁為衆聚旄頭之北宰
制其胡虜天畢之隂蓄洩其雷雨天陵積尸之肅殺
參旗九斿之部伍樵蘇之地出入於園苑萬億之資
填積於倉庾南宫則黃龍賦象朱鳥成形五帝之座
三光之庭傷成於鉞誅成於鑕禍成於井德成於衡
執法者廷尉之曹大臣之象少微者儲君之位處士
之星天弧直而狼顧軍市曉而鷄鳴三川之交鶉火
通其耀七澤之國翼軫寓其精南河北河象闕於是
乎增峻左轄右轄邊荒於是乎自寧乃有金之散氣
水之精液法渭水之横橋像昆明之刻石歲時占其
水旱滄溟應其潮汐織女之室漢家之使可尋飲牛
之津海上之人易覿日也者衆陽之長人君之尊天
鷄曉唱靈烏晝踆扶桑臨於大海若木照於崑崙太
平太象所以司其出入南至北至所以節其寒温龍
山銜燭不能議其光景夸父棄策無以方其駿奔月
也者羣隂之紀上天之使異姓之王后妃之事方諸
對而明水浹重暈匝而邊風駛裁盈蚌蛤則虜騎先
侵適鬭麒麟則暗虎潛值五星者木為重華火為熒
惑鎮居戊已斯為土德太白主西辰星主北俯察人
事仰觀天則比參右肩之黃如奎火星之黑五材所
以致用七政於焉不忒同舍而有四方分天而利中
國赤角犯我城黃角天之爭五星同色天下偃兵趨
前舍為盈退後舍為縮盈則侯王不寧縮則軍旅不
復或向而或背或遲而或速金火犯之而甚憂歲鎮
居之而有福觀衆星之部署歴七曜之驅馳定天下
之文所以通其變見天下之賾所以象其宜然後播
之以風雨威之以霜霰或吐霧而蒸雲或擊雷而鞭
電一旬而太平感膚寸而天下遍白日為之晝昏恒
星為之不見爾乃重明合璧五緯連珠青氣夜朗黃
雲旦扶握天鏡授河圖若曰賜之以福此明王聖帝
之休符至如怪雲祅氛冬雷夏雪日暈長虹星芒伏
鼈隂有餘而地動陽不足而天裂若曰懼之以災此
昏主亂君之妖孽昔者顓頊之命重黎司天而司地
陶唐之分仲叔宅西而宅東其後宋有子禕鄭有裨
竈魏有石氏齊有甘公唐都之推星王朔之候氣周
文之視日吳範之占風有以見天地之情狀識隂陽
之變通詩云謂天蓋高語曰惟天為大至高而無上
至大而無外四時行焉萬物生焉羣神莫尊於上帝
法象莫大於皇天靈心不測神理難詮日何為兮右
轉天何為兮左旋盤古何神兮立天地巨靈何聖兮
造山川螟何細兮師曠清耳而不聞離朱拭目而無
見鵬何壮兮摶扶搖而翔九萬運海水而擊三千龜
與蛇兮異其短長之質椿與菌兮殊其小大之年鍾
何鳴兮應霜氣劍何伏兮動星躔列子何方兮御風
而有待師門何術兮驗火而登仙魯陽麾戈兮轉於
西日陶侃折翼兮登於上玄女何冤兮化精衛帝何
耻兮為杜鵑爭疆理者有零陵之石聞絃歌者有蓋
山之泉若怪神之不語夫何述於此篇以天乙之武
也焦土而爛石以唐堯之德也襄陵而懷山以顔回
之賢也貧居於陋巷以孔丘之聖也情希於執鞭馮
唐入於郎署也兩君而未識揚雄在於天祿也三代
而不遷桓譚思周於圖諜也忽焉不樂張衡術窮於
天地也退而歸田我無為而人自化吾不知其所以
然而然
青苔賦
粤若稽古聖皇重暉月光開博望之苑闢思賢之堂
華舘三襲琱軒四下地則經省而書坊人則後車而
先馬相彼草木兮或有足言者吁嗟青苔今可得而
聞也借如靈山偃蹇巨壁崔巍畫千峰而錦照圖萬
壑而霞開王孫逝兮山之隈披薜荔兮踐莓苔悵容
與兮徘徊一去千年兮時不復來至若圓潭寫鏡方
流聚玉苔何水而不清水何苔而不綠漁父遊兮漢
川曲歌滄浪兮濯吾足桂舟横兮蘭枻觸浦溆邅廻
兮心斷續别有崇臺廣厦粉壁椒塗梁木蘭兮椽瑇
瑁草離合兮樹珊瑚白露下蒼苔蕪暗瑤砌澁瓊舖
有美人兮向隅應閉門兮踟蹰心震蕩兮意不愉顔
如玉兮泪如珠請循其本也見商羊兮鼓舞召風伯
兮電赴占顧兔兮離畢星雷闐闐兮雨冥冥皓兮蕩
兮見潢汙之滿庭倏兮忽兮視苔蘚之青青爾其為
狀也羃歴緜密浸滛布濩斑駁兮長廊夤緣兮枯樹
肅兮若遠山之松栢汛兮若平郊之烟霧春澹蕩兮
景物華承芳卉兮藉落花歲崢嶸兮日云暮迫寒霜
兮犯危露觸類而長其生也蕃莫不文階兮鏤瓦碧
地兮青垣别生分類西京南越則烏韭兮綠錢金苔
兮石髮苔之為物也賤苔之為德也深夫其為讓也
每違燥而居濕其爲謙也常背陽而即隂重扄秘字
兮不以爲顯幽山窮水兮不以爲沉有逹人卷舒之
意君子行藏之心唯天地之大德匪予情之所任
卧讀書架賦
儒有傳經在乎致遠力學在乎請益士安號於書淫
元凱稱於傳癖高眠孰可詎貽邊子之嘲甘寢則那
寧耻宰予之責伊國工而嘗巧度山林以爲格既
有奉於詩書固無違於枕席朴斵初成因夫美名兩
足山立雙鉤月生從繩運斤義且得於方正量枘製
鑿術仍取於縱横功因期於學術業可䆒於經明不
勞於手無費於目開卷則氣雜香芸挂編則色連翠
竹風清夜淺每待蘧蘧之覺日永春深常偶便便之
腹股因兹而罷刺膺由是而無伏庶思覃於下幃豈
遽留而更讀其利何如其樂只且巾遂挂於簾幌履
誰曳於階除每偶草玄之字不親非聖之書比角枕
而嗟若匹瑤琴而病諸爾其臨牎有風閉戶多雪自
得陶潛之興仍秉袁安之節既幽獨而多閑遂憑兹
而徧閱讀易則期於素隠習禮則防於志悦儻叔夜
之神交固周公之夢絶其始也一木所為其用也萬
卷可披墨浸之前謂江帆之乍至書林之下若雲翼
之新垂動靜隨於語默出處任於輓推必欲事於所
事實斯焉而取斯因謂之曰爾有卷兮爾有舒為道
可以集虛爾有方兮爾有直為行可以立德濟筆海
兮爾為舟航騁文囿兮爾為羽翼故吾不知夫不可
聊逍遙以宴息
幽蘭賦
惟幽蘭之芳草禀天地之純精抱青紫之竒色挺龍
虎之嘉名不起林而獨秀必固本而叢生爾乃丰茸
十步綿連九畹莖受露而將低香從風而自遠當此
之時叢蘭正滋美庭幃之孝子循南陔而采之楚襄
王蘭臺之宮零落無叢漢武帝猗蘭之殿荒凉幾變
聞昔日之芳菲恨今人之不見至若桃花水上佩蘭
若而續魂竹箭山隂坐蘭亭而開宴江南則蘭澤為
洲東海則蘭陵為縣隰有蘭兮蘭有枝贈遠别兮交
新知氣如蘭兮長不改心若蘭兮終不移及夫東山
月出西軒日晩授燕女於春闈降陳王於秋坂乃有
送客金谷林塘坐曛鶴琴未罷龍劒將分蘭缸熠燿
蘭麝氛氲舞䄂廻雪歌聲遏雲度清夜之未央酌蘭
英以奉君若夫靈均放逐離羣散侣亂鄢郢之南都
下瀟湘之北渚步遲遲而適越心鬱鬱而懷楚徒眷
戀於君王歛精神於帝女汀洲兮極目芳菲兮襲予
思公子兮不言結芳蘭兮延佇借如君章有德通神
感靈懸車舊舘請老山庭白露下而警鶴秋風高而
亂螢循階除而下望見秋蘭之青青重曰若有人兮
山之阿紉秋蘭兮歲月多思握之兮猶未得空珮之
兮欲如何乃抽琴操為幽蘭之歌歌曰幽蘭生矣于
彼朝陽含雨露之津潤吸日月之休光美人愁思兮
採芙蓉於南浦公子忘憂兮樹萱草於北堂雖處幽
林與窮谷不以無人而不芳趙元淑聞而歎曰昔聞
蘭葉據龍圖復道蘭林引鳳雛鴻歸鷰去紫莖歇露
往霜來綠葉枯悲秋風之一敗與蒿草而為芻
老人星賦
赫赫宗周皇天降休麗哉神聖皇天降命開綱布網
發號施令河出圖兮五雲集天垂象兮三光映南極
之庭老人之星煜煜爚爚煌煌熒熒秋分之旦見乎
丙春分之夕入乎丁配神山之呼萬歲符水德之兆
千齡晃如金粟燦若銀燭比秋草之一螢狀荆山之
片玉渾渾熊熊懸紫貝於河宫曄曄暐暐曜明珠於
漢水其光也如丹其大也如李稽元命之攸述按星
經之所紀見則化平主昌明則天下多士經始靈臺
嵳峩崔巍星則唐都講藝氣則王朔呈材晝觀雲物
夜察昭回覩南郊之炳燿欣北極之康哉三公輔弼
庶官文武獻仙夀兮祝堯奏昌言兮拜禹瞻太霄而
踴躍伏前庭而俯僂萬人於是和歌百獸於焉率舞
穆穆神皇受天之祥邈矣台州之北窅然汾水之陽
貞明也者日月同光貞觀也者天地為常有混成之
獨立運元氣之茫茫若夫大虹流渚金天當宁大電
繞樞軒轅受圖殷馗則黃星見楚雷煥則紫氣臨吳
青方半月東井連珠辰極之齊七政泰階之平六符
雖前皇之盛德又何以加於此乎至若甘露溢醴泉
出蓂莢生嘉禾實鳳凰丹彩騶虞白質南海無波東
風入律比夫皇穹之錫夀何足以談其萬一聖上猶
復招列仙擇羣賢日慎一日玄之又玄兵戈不起至
德承天臣烱作頌皇家萬年
庭菊賦(并序)
庭菊美貞芳也天子幸於東都皇儲監守於武德之
殿以門下内省為左春坊今庶子裴公所居即黃門
侍郎之廳事也其庭有菊焉中令薛公昔拜瑣闥此
焉遊處今兼左庶子止於東廳甍宇連接洞門相向
每罷朝之後未嘗不遊於斯詠於斯覽叢菊於斯歎
其君子之德命學士為之賦是日也薛覲以親賢為
洗馬田巖以幽貞為學士高元思張師德以至孝託
後車顔強學沈尊行以博聞兼侍讀周琮李憲王祖
英曹叔文以儒術進崔融徐彦伯劉知柔石抱忠以
文章顯德行則許子豐耆舊則權無二駱縯則詁訓
之前識張相則莊老之後興並承高命咸窮體物小
子託於吹竽之末敢闕其詞哉遂作賦云
日之貞矣于彼重陽菊之榮兮于彼華坊含天地之
精氣吸日月之淳光雲布霧合箕舒翼張鬱兮蔓衍
郁兮芬芳珉枝金萼翠葉紅芒其在夕也言庭燎之
晢晢其向晨也謂明星之煌煌爾其萬里年華九州
春色花的爍兮如錦草綿連兮似織當此時也和其
光同其塵應春光而早植及夫秋星下照金氣上騰
風蕭蕭兮瑟瑟霜刺刺兮稜稜當此時也弱其志強
其骨獨歲寒而晚登雨還風去天長地久純黃象於
后土故尋藥而菊衣輕體御於神仙故登山而菊酒
文賓採之而羽化康公服之而不朽東極於是長在
南陽以之眉夀胡太尉之允誠光輔漢庭萬機理泰
階平及暮年華髮垂肩秋菊落英觸邪滌瘵於焉永
貞鍾太傅之家聲彛倫魏室道合鹽梅功成輔弼降
文皇之命脩彭祖之術保性和神此焉終吉君章請
老歲久懸車秋風生兮北園夕白露濕兮前階虚佇
閑庭之曠邈對凉菊之扶疎人生行樂孰知其餘淵
眀解印退歸田野山鬱律兮萬里天蒼莽兮四下憑
南軒以長嘯坐東籬而盈把歸去來兮何為者若此
窈窕重闈亘青鎻兮接皇扉深沉大壯通肅成兮連
博望乃有邕鄉貴族薛縣名家共汾河之鼎氣同庶
子之春華朝遊夕處徘徊顧慕歎搖落於三秋偉貞
芳於十步伊纖莖之菲薄荷君子之恩遇不羡池水
之芙蓉願比瑶山之桂樹歲如何其歲已秋叢菊芳
兮庭之幽君子至止悵容與而淹留歲如何其歲將
逝叢菊芳兮庭之際君子至止聊從容以卒歲
浮漚賦
在霖霪之可翫唯浮漚而已矣况曲澗兮增波復坳
堂兮漲水滴瀝兮行注階潺湲而浪起寸步百川
咫尺千里於是乍明乍滅時行時止排雨足而分規
擘波心而對峙輕盈徘徊容與庭槐狀若初蓮出浦
映晴波而未開又似繁星落曙映斜漢而將廻合散
消息安有常則倏來忽往不可爲象雨密稠生風牽
亂上若乃空濛來褰浩汙浮天流平舊沼派溢新泉
分容對出吐映均鮮觸流萍而欲散礙浮芥而還連
光凌虚而半動影倒水而分圓始參差而别趣終宛
轉以同渰歴亂踟蹰漂沸縈紆細而察之若美人臨
鏡開寶靨大而望也若馮夷剖蚌列明珠逐風波而
澹蕩乃變化而湏臾迹均顯晦妙合虚無同至人之
體道亦随時而不拘夫其得坻則止乘風則逝處上
下而無窮任推移而不繫似君子之從容常卷舒而
不滯故其在陽則隠在隂則出泄泄悠悠匪徐匪疾
固自然以見體託行潦以凝質類逹人之修身故不
欺於暗室蕩薄畎澮鼓舞洲渚其生兮若浮其居兮
若旅雲銷雨霽寂無處所唯斯物之靡依獨含情而
應機暫假有而示㓗終淪空而匿輝苟無心以自累
夫何適而有違
盂蘭盆賦
粤大周如意元年秋七月聖神皇帝御洛城南門會
十方賢衆蓋天子之孝也渾元告秋羲和奏曉太隂
望兮圓魄皎閶闔開兮凉風嫋四海澄兮百川皛隂
陽肅兮天地窅掃離宫清重閣設黃邸張翠幕鸞飛
鳳翔睒暘倏爍雲舒霞布翕赫忽霍陳法供飾盂蘭壯神
功之妙物何造化之多端青蓮吐而非夏頳果搖而
不寒銅鐡銀錫璆琳琅玕映以甘泉之玉樹冠以承
露之金盤憲章三極儀形萬類上寥廓兮法天下安
貞兮象地殫怪力窮神異少君王子掣曳曳兮若來
玉友瑤姬翩蹮蹮兮必至鳴鷫鸘與鸑鷟舞鵾雞與
翡翠毒龍拏兮赫然狂象奔兮沉醉怖魍魎潛魑魅
離婁明目不足見其精微匠石洗心不足徵其奥祕
繽繽紛紛氛氛氲氲五色成文若榮光休氣發彩於
重雲奮奮粲粲煥煥爛爛三光壯觀若合璧連珠耿
耀於長漢夫其遠也天台桀起繞之以赤霞夫其近
也削成孤峙覆之以蓮花晃兮瑤臺之帝室赩兮金
闕之仙家其高也上諸天於大梵其廣也遍諸法於
恒沙上可以薦元符於七廟下可以納羣動於三車
者也於是乎騰聲名列部伍前朱雀後玄武左蒼龍
右白虎環衛匝羽林周雷鼓八面龍旂九斿星戈耀
日霜戟含秋三公以位百寮乃入鳴珮鏘鏘高冠岌
岌規矩中威容翕無族談無錯立若乃山中禪定樹
下經行菩薩之權現如來之化生莫不汪洋在列歡
喜充庭天人儼而同會龍象寂而無聲聖神皇帝乃
冠通天佩玉璽冕旒垂目紞纊塞耳前後正臣左右
直史身為法度聲為宫徵穆穆然南面以觀矣八枝
初會四影高懸上妙之座取於燈王之國大悲之飯
出於香積之天随藍寶味舍衛金錢麵為山兮酪為
沼花作雨兮香作烟明因不測大福無邊鏗九韶撞
六律歌千人舞八佾孤竹之管雲和之瑟麒麟在郊
鳳凰蔽日天神下降地祗咸出於是乎上公列卿大
夫學士再拜稽首而言曰聖人之德無以加於孝乎
散元氣運洪爐斷鼇足受龍圖定天寶建皇都至如
立宗廟平圭泉繡栭文楣山楶藻稅昭穆叙樽罍設
以覲嚴祖之耿光以揚先皇之大烈孝之始也考辰
耀制明堂廣四修一上圓下方布時令合蒸嘗配天
而祀文考配地而祀高皇孝之中也宣大乘昭羣聖
光祖考登靈慶發深心展誠敬刑於四海加於百姓
孝之終也夫孝始於顯親中於禮神終於法輪武盡
美矣周命惟新聖神皇帝於是乎唯寂唯靜無營無
欲夀命如天德音如玉任賢相惇風俗遠佞人措刑
獄省遊宴披圖籙捐珠璣寶菽粟罷官之無事恤人
文不足鼓天地之化淳作皇王之軌躅太陽夕乘輿
歸下端闈入紫微
