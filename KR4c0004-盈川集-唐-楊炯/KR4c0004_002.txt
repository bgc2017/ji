楊盈川集卷二
五言古詩
廣溪峡
廣溪三峽首曠望兼川陸山路遶羊腸江城鎮魚腹
喬林百尺偃飛水千尋瀑驚浪廻高天盤渦轉深谷
漢氏昔云季中原爭逐鹿天下有英雄襄陽有龍伏
常山集軍旅永安興版築池臺忽已傾邦家遽淪覆
庸才若劉禪忠佐為心腹設險猶可存當無賈生哭
巫峽
三峽七百里惟言巫峽長重巖窅不極疊嶂凌蒼蒼
絶壁横天險莓苔爛錦章入夜分明見無風波浪狂
忠信吾所蹈泛舟亦何傷可以涉砥柱可以浮吕梁
美人今何在靈芝徒自芳山空夜猿嘯征客淚沾裳
西陵峡
絶壁聳萬仞長波射千里盤薄荆之門滔滔南國紀
楚都昔全盛高丘烜望祀秦兵一旦侵夷陵火潛起
四維不復設關塞良難恃洞庭且忽然孟門終已矣
自古天地闢流為峡中水行旅相贈言風濤無極已
及余踐斯地瓌竒信為美江山若有靈千載伸知已
奉和上元酺宴應詔
甲乙遇災年周隨送上弦祅星六丈出沴氣七重懸
赤縣空無主蒼生欲問天龜龍開寶命雲火昭靈慶
萬物覩真人千秋逢聖政祖宗玄澤遠文武休光盛
大號域中平皇威天下驚參辰昭文物宇宙浹聲明
漢后三章令周王五代兵匈奴窮地角本自遠正朔
驕子起天街由來虧禮樂一衣掃風雨再戰夷屯剥
清明日月旦蕭索烟雲渙寒暑既平分隂陽復貞觀
惟神諧妙物乃聖符幽贊下武發禎祥平階屬會昌
金泥封日觀碧水匝明堂業盛勛華德輿包天地皇
孝思義罔極易禮光前式天渙三辰輝靈書五雲色
敬時發窮歛卜代盈千億五緯聚華軒重光入望圓
公卿論至道天子拜昌言雷解初開出星空即便元
瑤臺凉景薦銀闕秋隂徧百戲騁魚龍千門壯宫殿
深仁洽蠻徼愷樂周寰縣宣室召羣臣明庭禮百神
仰德還符日霑恩更似春襄城非牧竪楚國有巴人
五言律詩
從軍行
𤇺火照西京心中自不平牙璋辭鳳闕鐡騎遶龍城
雪暗凋旗畫風多雜鼓聲寧為百夫長勝作一書生
劉生
卿家本六郡年長入三秦白璧酬知已黃金謝主人
劒鋒生赤電馬足起紅塵日暮歌鐘發喧喧動四隣
送臨津房少府
岐路三秋别江津萬里長烟霞駐征蓋絃奏促飛觴
階樹含斜日池風泛早凉贈言未終竟流涕忽霑裳
送豐城王少府
愁結亂如麻長天照落霞離亭隠喬樹溝水浸平沙
左尉才何屈東關望漸賖行看轉牛斗持此報張華
送鄭州周司功
漢國臨清渭京城枕蜀河居人下珠淚賓御促驪歌
望極關山遠秋深烟霧多唯餘三五夕明月暫經過
騘馬
騘馬鐡連錢長安俠少年帝畿平若水宫路直如弦
夜玉粧車軸秋金鑄馬鞭風霜但自保窮逹任皇天
出塞
塞外欲紛紜雌雄猶未分明堂占氣色華蓋辨星文
二月河魁將三千太乙軍丈夫皆有志會是立功勲
有所思
賤妾留南楚征夫向北燕三秋方一日少别比千年
不掩嚬紅縷無論數綠錢相思明月夜迢遞白雲天
梅花落
窗外一株梅寒花五出開影随朝日遠香逐便風來
泣對銅鈎障愁看玉鏡臺行人斷消息春恨幾徘徊
折楊柳
邊地迷無極征人去不還秋容凋翠羽别淚損紅顔
望斷流星驛心馳明月關藁砧何處在楊柳自堪攀
紫騮馬
俠客重周游金鞭控紫騮蛇弓白羽箭鶴轡赤茸鞦
發跡來南海長鳴向北州匈奴今未滅畫地取封侯
戰城南
塞北途遼遠城南戰苦辛幢旗如鳥翼甲胄似魚鱗
凍水寒傷馬悲風愁殺人寸心明白日千里暗黃塵
送梓州周司功
御溝一相送征馬屢盤桓言笑方無日離憂獨未寬
舉杯聊勸酒破涕暫為歡别後風清夜思君蜀路難
送楊處士反初卜居曲江
鴈門歸去遠垂老脫袈裟蕭寺休為相曹溪便寄家
綠琪千歲樹黃槿四時花别怨應無限門前桂水斜
五言排律
送劉校書從軍
天將下三宫星門召五戎坐謀資廟略飛檄佇文雄
赤土流星劒烏號明月弓秋隂生蜀道殺氣繞湟中
風雨何年别琴樽此日同離亭不可望溝水自西東
遊廢觀
青嶂倚丹田荒原數百年猶知小山桂尚識大羅天
藥敗金爐火苔昏玉女泉歲時無壁畫朝夕有階烟
花柳三春節江山四望懸悠然出塵網從此學神仙
和石侍御山莊
煙霞非俗累巖壑只幽居水浸何曾畎荒郊不復鋤
影濃山樹密香淺澤花疎闊塹防斜徑平堤夾小渠
蓮房若箇實竹節幾竿虚蕭然隔城市酌醴夢枯魚
和崔司空傷姬
昔時南浦别鶴怨寶琴絃今日東方至鸞銷珠鏡前
水流衝砌咽月影向牎懸粉匣棲餘淚薰爐减舊烟
晚庭摧玉樹寒帳委金蓮佳人不再得白日幾千年
和蹇右丞省中暮望
故事閑臺閣仙門藹已深舊章窺複道雲幌肅重隂
玄律葭灰變青陽斗柄臨年光搖樹色春氣繞蘭心
風響高忩度流痕曲岸侵天明揔樞轄人鏡辨衣簪
日暮南宫靜瑤華振雅音
和劉侍郎入隆唐觀
福地隂陽合仙都日月開山川凌四險城樹隠三臺
伏檻排雲出飛軒遶澗回參差凌倒影瀟灑軼浮埃
百果珠為實羣峰錦作苔懸蘿暗疑霧瀑布響成雷
方士燒丹液真人泛玉杯還如問桃水更似得蓬萊
漢帝求仙日相如作賦才自然金石奏何必上天台
和輔先入昊天觀
遁甲爰皇里占星太乙宫天門開奕奕佳氣鬱葱葱
碧落三乾外黃圖四海中邑居環弱水城闕抵新豐
玉檻崐崘側金樞地軸東上真朝北斗元始詠南風
漢君祠五帝淮王禮八公道書藏竹簡靈液灌梧桐
草茂瓊階綠花繁寶樹紅石樓紛似畫地鏡淼如空
桑海年應積桃源路不窮黃軒若有問三月住崆峒
和酬虢州李司法
唇齒標形勝關河壯邑居寒山抵方伯秋水面鴻臚
君子從遊宦忘情任卷舒風霜下刀筆軒蓋擁門閭
平野雲黃變長州鴻鴈初菊花宜泛酒蒲葉好裁書
昔我芝蘭契攸然雲雨疎非君重千里誰肯惠雙魚
和旻上人傷果禪師
淨業初中日浮生大小年無人本無我非後亦非前
簫鼓旁喧地龍蛇真應天法門摧棟宇覺海破舟船
書鎮秦王餉經文宋國傳聲華周百億風烈被三千
蕪沒青園寺荒凉紫陌田德音殊未遠拱木已生煙
和鄭校讐内省眺矚思鄉懷友
銅門初下辟石舘始沉研遊霧千金字飛雲五色牋
樓臺横紫極城闕俯青田暄入瑤房裏春迴玉宇前
霞文埋落照風物澹歸煙翰墨三餘隙關山四望懸
頽風暌酌羽流水曠鳴絃雖欣承白雪終恨隔青天
和劉長史答十九兄
帝堯平百姓高祖宅三秦子弟分河岳衣冠動縉紳
盛名恒不隕歴代幾相因街巷塗山曲門閭洛水濱
五龍金作友一子玉為人寶劔豐城氣明珠魏國珍
風標自落落文質且彬彬共計陶元亮同推周伯仁
石城俯天闕鍾阜對江津驥足方遐騁狼心獨未馴
鼓鼙鳴九域烽火集重闉城勢餘三版兵威乏四鄰
居然混玉石直置保松筠耿介酬天子危言數賊臣
鍾期琴未奏蘇武節猶新受禄寧辭死揚名不顧身
精誠動天地忠義感明神怪鳥俄垂翼修蛇竟暴鱗
來朝拜休命述軄下梁岷善政馳金馬嘉聲繞玉綸
三荆忽有贈四海更相親宫徵諧鳴石光輝掩燭輪
山川遙滿目零露坐沾巾友愛光天下恩波浹後塵
懦夫仰高節下里繼陽春
送李庶子致仕還洛
此地傾城日由來供帳華亭逢李廣騎門接邵平瓜
原野烟氛匝關河遊望賖白雲斷巖岫綠草覆江沙
詔賜扶陽宅人榮御史車灞池一相送流涕向烟霞
早行
敞朗東方徹闌干北斗斜地氣俄成霧天雲漸作霞
河流纔辨馬巖路不容車阡陌經三歲閭閻對五家
露文沾細草風影轉高花日月從來惜關山猶自賖
途中
悠悠辭鼎邑去去指金墉途路盈千里山川亘百重
風行常有隊雲出本多峰鬱鬱園中柳亭亭山上松
客心殊不樂鄉淚獨無從
五言絶句
夜送趙縱
趙氏連城璧由來天下傳送君還舊府明月滿前川
附烱姪女臨鏡曉粧
林鳥驚眠罷房櫳曙色開鳳釵金作縷鸞鏡玉爲臺
粧似臨池出人疑向月來自憐方未已欲去復徘徊
楊盈川集卷二
