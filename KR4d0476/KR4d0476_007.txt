申齋集卷七元劉岳申撰
碑
永豐縣重修三皇廟碑
皇元廣土衆民配天其澤嘉與海内咸躋壽域爰著令
式郡縣通祀三皇外暨遐方僻壤軄守小臣罔不以宣
德意崇明祀為重自唐以來於斯為盛惟皇開物成務
德並天地功施古今自易大傳推論制作之功在堯舜
氏上千萬世考古者折衷焉其後月令以著於少昊顓
頊之上其尊且嚴如是未有如今日郡縣通得以醫家
專事之者夫豈以三墳無傳而獨據本草素問所借重
儕聖智於方技屈大道於專門也哉盖嘗思之天地之
德莫大於生神聖之功莫大於好生醫也者以天地父
母之心用神聖工功之術厥初道術未裂毉卜種樹皆
生人之急務上聖之能事末世輕生庸人妄大胥賤藝
命之其徒亦妄自菲薄棄聖哲而祖妖滛甚乖古誼孰
知天以隂陽五行化生萬物三皇開隂陽五行之妙以
惠利萬世凡今之林林總總者皆三皇之子孫也自天
下郡縣通祀孔子而二帝三王之祀已如親盡久矣世
俗口耳有不能習知堯舜禹湯者而况能有尚論皇墳
之邃者乎向非昭代追古醇龐求民疾苦使生民尊祖
之意徧滿天下幾何其不以迂闊廢則以尊嚴廢也哉
永豐自大德庚子始建廟至是兩星終已敝陋出入委
巷縣尹何侯仲温披圖考籍得侵疆於民間者四畆有
竒始復舊觀改築故殿基而加高廣改為今肖像而加
嚴餙自東西廡逹於外門皆一新又浚池種蓮其中樹
松栢其上耋老歡呼咸願刻石謂是役也信為侯功又
謂余宜為記余惟侯始能以美化善政治其邑又能以
明德卹祀佑其民顧瞻廟貌使民懷書契之初而思耒
耜之功想衣裳之化其君子學道愛人其小人農力事
上將見年穀順成而疵癘不作相與詠歌侯之遺愛以
無忘聖明之澤豈不美歟是可歌已乃作銘詩曰
於維三皇開天建極創物之功生民是力去聖既遠以
殺為嬉所貴功利而賤農毉於昭聖代視民如傷天下
郡邑通祀三皇豈維毉師亦示群牧庶幾子民克勤庶
獄於穆新廟何侯所作新廟奕奕民罔不惟此邑願見
皇風兵寢刑措時和歲豐佃漁耒耜衣裳室屋天子萬
年永錫五福臣拜稽首作此銘詩以鴻厥愛以永厥垂
東阿縣銅城鎮夫子廟碑
皇元混一天下自開闢以來帝王正朔之所不及學校
貢舉之所不行今皆奉行如在畿甸之内矣於此有天
意行其間聖謨運其上人力不至於此若自古聖賢過
化之邦聲明文物之地宜無所待而後興者及其興於
久廢之餘乃亦如開闢之初惟兹銅城以鎮隸東平東
阿縣東平禹貢兖州之域春秋時為魯須句國奉太皥
有濟之祀東阿為齊柯邑曹劌盟齊桓公之所縣今四
鎮其三已建先聖廟學元貞初銅城始建於道南鎮人
河南總管任某以延祐丙辰始遷之道北今江西僉憲
任蒙古岱繼其父志始來廬陵範金為簠簋尊爵玷勺
罍洗凡四十有一薌鼎七仍竹木為籩豆二十有四以
鄉人父兄子弟春秋釋奠其中於是東阿之人初見諸
生雍容進退揖譲升降之儀節如曠古未有希世之遇
已不知前日為齊魯之地固詩書禮樂所自出之國矣
向非聖元配天其澤安得有此汴人王誠以僉憲之命
來請記夫以釋奠釋菜祭禮之備者簠簋籩豆有司之
事也而於學校之興廢關世道之理亂則不可忽昔范
文正公書環州馬嶺鎮夫子廟碑隂稱廟為故兵馬監
押殿直張公藴所見張嘗有守禦功於馬嶺其後二子
皆以文學節行為顯官以馬嶺邊部不廢聖人之祠其
澤如此况如銅城者乎任氏子孫詎可量哉
吉安路高明宫璇璣閣碑
皇帝於天下養之初元命以廬陵益奉興聖宫湯沐聖
人仁逹孝愛自昊天上帝日月星辰山嶽海瀆與仙佛
之宫布在天下者凢所祈天永命寧慈壽者慮無不一
用其志壹不敢以天下儉薄海内外壹是興孝翰林直
學士曾德裕身荷國厚恩當追先帝殊遇忠報陛下顧
臣駑鈍臣母王有篤疾乞骸骨歸飬臣沐浴聖化耕鑿
聖世為太平幸又幸生廬陵實出慈仁覆燾之下顧臣
子事君父雖越在草野乃心罔不在國臣所居郡有瑞
華雲騰之山近城名山也東粤高要簿臣林浚棄官因
山為高明宫祀晉許旌陽爰以祝釐臣德裕建璇璣閣
其上以與浚朝夕祝兩宫萬年臣德裕敢不昧死以聞
皇天后土實鑑臨之郡民劉岳申實聞斯言竊以為天
保報上惟福禄壽臣虎拜稽首曰萬年壽是共盖自昔
人臣當國休明宇宙寧謐無以效犬馬微報惟以天
之所以仁愛人君者使其君高明悠久配天地日月是
虔是禱矧惟神母聖子千載一時聖孝純至度越古今
以天地祖宗之靈使三光全而寒暑平五穀熟而人民
育普天率土無不有仰事俯育之樂是為天下純被聖
人之澤以為廬陵百萬生齒凡為人子者永依兩宫萬
年之慶臣德裕所祈久合右誼宜紀其成敢拜手稽首
而獻銘詩曰
聖人在宥方敦孝理文母萬年從以孫子天佑聖人亦
佑文母及其赤子罔不黃耈老者不獨少者不孤我祝
二聖億載怡愉二聖之福與天齊壽二聖之壽與民同
富矧是廬陵慈仁所覆維此璇璣維天其右凡民有母
亦俾壽康臣母君羔一飯無忘我作銘詩神之聽之
玉華宫碑
客省副使額森布哈為廬陵劉岳申言其曾祖母塔掄
王姑姑事顯懿莊聖皇太后多歴年所其德為保傅甚
高舉聖神文武皇帝彌月不遲其功贊化育甚大太后
嘉其忠愛之至世皇懷其保抱之勤爰即真定創玉華
宫以曾祖母學道其中又即玉華搆孝思殿以皇太后
侑食睿宗皇帝其間然後賜之冠服錫以土田為萬億
年無疆萬子孫永保是祝是祈爰立豐碑求記其事竊
惟皇天上帝將興上聖而為之啓運必有文母以為之
發祥其保佑命之必有人力所不及者雖人力亦天命
雖有相道亦其福履也是故玉音追慕徽音在天之靈
原廟遠依太廟日月之光作宫示天下以正母儀搆殿
教天下以廣孝道一舉而兩美具焉是宜聖子神孫繼
繼承承於萬斯年永永無斁雖遠方下士不知宫殿創
始歲月之詳而昔者嘗聞禮官有罷遣太常禮樂之議
顧無以慰答孝子慈孫之望謹拜稽首而獻銘詩其詞
曰
殷祖玄王維帝立子周人初生帝武是履維我皇元前
無上古以天下母毓萬世祖維我世祖古無帝王萬方
一統罔有遐荒言念斯毋如古師保抱施携持功贊天
地爰作新宫于湯沐邑土地人民常歲賦入於穆新廟
春秋烝嘗其從與享子孫無忘天子萬年世德作求有
秩斯佑無疆惟休我作銘詩以永孝思孝思無窮相以
金鍾萬世閟宫
滕國武愍李公廟碑
皇元以一德格天以不嗜殺人一天下大臣宿將皆知
欽承上命所過城邑兵不血刃故太保滕國武愍公之
下廬陵也雖以忠節故邦文丞相鄉國又當忠勇偏師
挑戰之後公不疑不怒按甲入城城中老弱不知革命
於反掌間其所活廬陵之人不知其幾及文丞相檄江
鄉士大夫舉義興復公盡得其所檄名籍而焚之其所
活廬陵江西之人又不知其幾於是五十年矣廬陵夫
婦父子長子老孫且四世安之有當日若江西宜愈遠
愈隠矣向微泮宫前碑其誰知之天地之德莫大於生
而功莫大於隂騭自古天吏有烈於猛火雖以上聖至
仁不免於流杵後來尚首功動經數十萬以為常故曰
爭地以戰殺人盈野爭城以戰殺人盈城嗚呼尚矣此
有天地父母所不能全而風雨雷電所不能恤者而公
能之蘇代有言龍賈之戰岸門之戰封陵趙莊之戰秦
所殺三晉之民數百萬今其生者皆死秦之孤也死者
之孤其怨毒如此則生者之子孫其德豈有涯哉公有
大勲勞於國而公不自知所以隂壽國祚者固不為其
家也而天且厚之矣公之冢子世安以賢相聞于江西
公之仲子世雄以賢帥聞于豫章公之季子世顯以賢
守聞于廬陵此天報之也人豈能報公也哉人之所能
者惟廟祀而已天之報施以天理人之報施以人心人
心天理一也語曰活千人者必有封公所活不知其幾
千萬人矣其後庸可計乎於是廬陵士相與議於學庶
人相與議於市或曰生我者父母再生我者李公也不
立公廟無以報公乃得學地於興賢門外起泰定甲子
十二月明年乙丑後正月廟成衆志始定父老請書其
事余以後死讀前碑如傳凡碑已具者不悉書書歲月
如上且作詩以遺鄉人俾歌以祀公其詞曰
嗚呼廬陵代有忠節邦之生靈甘死殉國我公撫之來如
歌舞不獮不劉去其死所豈無背城公義其敵豈無羽書
公焚其籍既獲廬陵復完江右惟公功高惟公德茂當時遺
老為黃為綺當時襁褓抱孫又子青螺之山白鷺之水何以
報公必百世祀新廟何地荒城故基昔公躍馬凡幾過
之今公燕坐以享以怡子孫孫子罄無不宜維天高高
維地厚厚活人孔多是宜有後公乘白雲招摇四方此
邦之人謂公我鄉佑我鄉民五風十雨疾厲不興多稌
多黍皇元億載天地同流我公世世與國咸休
江西和卓平章遺愛碑
天歷元年冬十一月今平章政事托歡以勲舊忠良簡
在上心拔為江右用懾豪勢惠和小釁不數月而江右
震動小民歡呼鼓舞如嚄得伸如蟄得奮乃士庶耆老
相率以請曰今上都留守換住江西賢相也政有遺愛
民有去思而碑又未樹非缺典歟惟賢知賢宜伐堅石
樹豐碑以彰彛好以永垂勸敢請於是平章作而言
曰留守昔為江西爾民實隂受其賜而不知今去江西
而江浙去江浙而上都愈遠而爾民愈不忘此真好德
之民也好民之所好不當在我乎則相與推論留守在
江西所以得於人者或曰泰定甲子救流民水旱之灾
不知其幾萬人明年救飢人疾癘之厄又不知其幾萬
人始見議准戍廣者一歲終更而士馬得完始減蒙山
銀課三百定改屬興國而一路地産民力得寬禠富民
蒙山提舉之爵徵贓五十餘萬緡而民悅斷廣東潮陽
滛蠱之獄流廣憲官吏以賄成者雪潮陽官民以冤死
者而民服此其利澤之大者也或曰留守在江西其利
澤可知者少不可知者多舉一而廢百可乎於是有學
士大夫相與言曰留守歴事累朝先後如一日出入中
外夷險如一致未嘗有一事一念先謀其身與其家而
後朝廷之急忘宗廟社稷之憂者留守處貴盛之餘而
聲色常不見其不足享禄賜之入而貨利常不使其有
餘未嘗一語及人之貪未嘗一念嫉人之富而躬率其
家人婦子中心安其獨樂留守惟疾苦不及知或所知
者少所不知者多惟恐政有利害不即罷行或罷行而
有所不當或當而有所不免切切焉常以為憂而寢食
常為之不遑若無以自容留守遇細民如親戚子弟必
身慰撫之遇寒士如貴人必身禮下之惟恐失一民一
士遇僚佐如朋友遇屬吏如僚佐惟恐不得盡其情嗟
夫此真相業也此豈獨江西之所不私雖上都不得而
久留也其將入為天子左右輔弼之臣將天下之民皆
被其澤又將國史書之天下誦之豈惟是碑而已乃為
詩以慰我民之思以復平章公之命以備國史之採擇
云其詞曰
元德如天萬物皆春公如時雨膏澤下民大江以西地
大物衆公如天神聲色不動惟公之心惟恐負國忍使
一夫而有弗獲昔公在位民有不知公將入相天下望
之我作好詞匪曰我私惟民彛好夫豈好暴維令之相
以仁好仁好民所好是謂仁人刻詞於石以永無極好
是正直
清江王縣尹去思之碑
臨江故屬縣三自淦喻為州獨縣清江清江比二州田
賦戶口俱下附郡治為治其租調常五分二州之一政
令下當其急先有如不幸不遇賢大夫以臨其縣人民
不堪命郡遂以不治初至元新附所至民不習官府危
疑畏或徵求所不夙戒急索責必得不俟終日無不立
破家者不幸濫起亡賴稍或群伍剽掠即傳致大&KR0647;盗
常不捕而亡辜死者無數及盗既得益以盗為市蔓連
大家悉取而甘心焉比盗死大家亦空大率藉盗以資
為大盗甚於盗愚民不愛死以死尤人為官歐官利以
為竒貨惟恐民不死每歲差役爭破家求免幸而免家
破不免家破盡而不足身僇辱死亡故貧富俱盡而官
滋益不辦事大名王閏以至元庚辰尹清江始至一以
寬民力為急去其尤不便民者首變役法定從雇役明
年當造海船幾又明年當造糧船幾胥不及期而具而
民不擾水後盡括手額號軍軍無或敢逸而民不知盗
殺掠民男女連歲不捕為設方計悉獲而殱其渠根株
連逮者不治而民亦不知尤不聽以死尤人者民知死
無所利爭相戒無死他善利於民不可悉數然與尹終
始獨雇役行之二十年無或敢輙出見以議之者以其
公私俱便而民貧富俱利故也尹所為政無驚動人耳
目者而人至今思之清江父老方畫像祠尹立石祠下
求余記其事余問父老尹去是幾年矣曰二十又六年
矣今為某官乎曰不知也世俗德政始至用佞去而仆
之以待來者尹去是二十又六年矣不知今為某官也
而民方立石頌其德非去思論定真有德於民至是哉
天下平必自郡始治郡必自縣始尤近民故也雖有姚
宋郡無龔黃天下不可治雖有龔黃縣無魯卓郡不可
治夫治民非徒廉吏所能也廉者所以自為非以澤物
也故有以廉濟酷而貧者見思有以察致苛而憒者見
思非樂是貧與憒也以為民猶有所措手足也詩曰豈
弟君子民之父母傳曰平易近民民必歸之使民不飢
不寒以不犯于有司其惟豈弟平易乎余友倪幼學遜
志嘗為余言尹堅苦自律公退妻子躬操井臼疏食布
衣人所不堪類甚刻峭自然馭民至寬如恐傷之奉法
循理不為名有古長民之風是宜為縣者也宜父老念
釋之不置也盍使來者歌之其將有所勸乎是尹去清
江而清江常得尹也此父老意也乃為之詩曰
維兹清江政和且平民之父母有聞無聲彼以察察而
為斤斤如革之韗如火之惞此仁而明善無近名盗去
其鯨民保其嬰役法既利貧富不避更二十載衆莫敢
議莫大天地維簡與易亶俟長吏孰為撫字其字維何
視民今歌安富恤貧政用不頗清江政成宜公宜卿遐
不眉壽以昌厥後我民思公其罔有終不見公久時怨
時恫昔公去此孩未毁齒公來顧之累累抱子清江之
清載其榮名以啓其殿以甸此縣
吉安路總管府吳侯去思之碑
泰定二年春三月信都吳侯繹思可自杭移守廬陵未
幾遷海北廉訪使未上尋遷兩淮推塩都轉運使於是
廬陵之民相與怨咨曰兩淮竟奪之海南北而廬陵不
得奪之兩淮也柰何士相與嘆息曰上幸嘉惠廬陵既
畀之賢侯矣不數月日奪之去遂棄廬陵矣乎將廬陵
遂不復望治乎郡幕長與諸曹史咸曰侯遂去吾等其
終無由自拔矣乎每相與可否一事竟莫敢堅是非者
衆謂吳侯在官不及五月其施於民者淺矣何以得此
於人人也方侯之未至也廬陵之賢士大夫良民相與
引領以俟而惟恐其遲遲者自城邑市井以至深山長
谷皆不約而同若奸民黠胥相與狙伺侯之果來不來
以為欣戚者又所至如一及侯之既至也未能竟罷行
一利害又安能去一泰甚未能一事直遂其本志安能
每事大快於輿情然而屬州縣素暴鷙者皆震動悚恐
始知有綱紀僻遠小寡有所怙恃群豪大猾有所忌畏
何也監郡李侯世顯顧謂郡文學劉岳申曰吳侯始至
未施威於民而畏之既去未施恩於民而民思之是皆
可書予如書之以為來者勸不亦可乎或曰無一事可
書柰何余曰漢史稱河南守吳公治平為天下第一豈
有一事可書也哉凡亂生於不平惟政故治而平最難
惟治平故無一事非無一事不以一事聞故稱第一今
吳侯有賢於人者三外敏而内寬一也讀書知治體二
也好謀而善斷三也其先聲足以畏民志其後實雖不
必盡如人意而人亦心服之此豈容易得此於人也哉
李侯作而喜曰是可書矣乃刻詞於石而系以詩曰古
人為政如甘雨露所貴澤物物不知故不善治者為疾
風雨枝葉未乾而根已去漢守第一功在治平治平無
功在知賈生豈惟吳公文景亦然紀無可書所以稱賢
維我廬陵歲久失治天惠吳侯不終厥惠其施也淺思
之者深何以思之澤在人心維我監郡嘉此邦人嘉其
好德刻在堅珉右顧神罔左顧雲騰兩山倉倉東為青
原洞岩在焉千年五馬輝映後先凡民有欲天必從之
嗟爾淮土寕久得思我之懷矣待侯重來在省西江在
臺南臺慰我民只偕我士子匪直我里維此南紀峩峩
此碑以繫去思以待來朝亦永厥垂(陳太守劉竺廟食神岡山唐刺史吳)
(世雲廟食雲騰嶺宋太守閻寀入洞岩仙去三人者皆有惠政于吉事載郡志)
永豐縣令王侯新廟碑
至元庚辰十月二十日汴人王侯諫以選為吉安永豐
縣尹明年辛已改元至正六月二十八日以憤懣死在
官凡二百七十有八日監縣以下惶惧憂戚不知所出
百姓相顧失色道路相弔有哭失聲者有中道棄其所
求如遺空歸者士飲泣吞聲有甚出涕者有如喪其私
親者先是有以巫蠱聞侯曰邪不干正尚矣置之群巫
舉酒更相賀群卒日殺羊為酒更謝巫鬼嗚呼悲夫盗
憎主人民惡其上有是夫始侯未至庶人在官無禄而
衆&KR1500;害民者有二或四五百人分據各官謂之祗候或
百有餘人分據各吏謂之貼書其黨最盛其毒更慘其
根穴最深其奸利最大其名號最不一凡奸民告訐者
常多端其無根而滋蔓不可治者莫如偽鈔而他不法
次之尤莫甚于以死尤人自身及妻子又甚至輕犯惡
逆而借屍於親隣買屍于椎埋又次之逮一夫而破一
家逮一家而破一鄉有未到官而家已空未出獄而身
已殘未受刑而骨已枯皆輕係無辜而禍者無瘦死
有天幸良民怨死無愬姦民日富無憂侯始至盡空其
羣定設祗候有常數必用良戶子弟貼書亦然必用良
家子其六百餘人為失業之民始相聚為奸矣此巫蠱
所由興也侯為政不陵長不偪同不億不信其差役至
公而必不可移役戶必無妄費催科必不擾而辦早遠
鄉必從折納常數十年不一至官者皆雲集子來賑施
水旱必得實困傷始漸甦流亡始漸復居民始漸有生
之樂而侯之死期且日廹矣侯未死前有暴卒至持府
帖至縣者縱其徒歐傷人垂死侯詢問辭伏群不逞因
之謀劫侯以縱卒徒侯不可奪則升階將拔侯所佩刀
不利於侯百姓皆升曳卒下而收繫之群不逞謀劫
獄百姓夜舉火自獄戶以至縣理所火逹旦謀始寢事
聞府帖下逮卒于府文置之理而實愛其事民持不予
侯竟予之侯死而卒生嗟夫侯始不便奸民其私以甦
良民而不能持循其志氣以愛身愛民而卒隨其奸便
資口實棄良民中道使覆出者愈益大肆其奸為人上
者及好民所惡惡民所好滋益長奸而怠為善人之無
禄天夭是㭬豈不可為痛恨太息哉永豐故歐鄉其士
君子好文而尚氣節其細民敢而知畏義類不可折辱
以官府使縣令丞常得賢者豈不皆可為良士民何至
使此數百人擾擾至此哉於是邑士民既祠王侯于學以
一衆志而徵余記余不能拒也乃為詩以哀之俾歌以
祀侯其詞曰
河之水兮美洋洋西門君兮政難忘天不雨兮民皇皇
魯先君兮榮最良雷砰砰兮吼怒風號呼兮拔大樹水
有蛟兮山有虎孰投畀兮而不取吁何辜兮今之人九
京可贖兮百其身惟兹土兮歐鄉丹原遠兮恩波長侯
廟食兮孔墻秔稻熟兮九里香節春秋兮薦芹藻佑我
民兮順彼長道
信都吳氏世德之碑(代國子祭酒富珠哩翀作)
冀州之信都吳氏繹字思可既位三品以其祖若考之
封贈請會其事罷上聞其母行年八十不忍拂其孝情
延祐六年春三月制特贈其祖偉亞中大夫廣平路總
管輕車都尉追封浡海郡侯祖妣郭氏追封渤海郡夫
人考謙贈嘉議大夫真定路總管上輕車都尉追封渤
海郡侯妣趙氏封渤海郡太夫人遂以世叙德美來慶
之源謀刻之碑以示來葉筆屬於翀按吳氏自泰伯以
來讓去與弟仲雍立國君其後以國為氏季扎讓遯子
孫居齊魯間中州吳氏盖延陵季子之裔也繹曾祖安
負粟惠貧疾其蠧妄不事異教娶王氏子男二人廣平
公偉字傑之娶郭氏子二人真定公謙字謙甫次曰謹
字端甫廣平有弟曰守信字誠之娶鄭氏生子曰讓字
吉甫三歲誠之與鄭皆卒廣平撫育孤穉如其父母雖
鄉鄰莫辨其為兄弟之子者其仁與義藹然世見之者
如此真定公有至性妣郭夫人終事繼母賈尤極孝敬
讀書逹政務以伍籍隸行間善騎射從事統軍司佐幕
光化萬戶府天兵長圍襄樊事平宋光化據上游要害
公調兵饟畫戰略將帥頼之大軍南下至采石說大將
以符劵民俘獲三百餘口衆得更生爭持牛酒謝無為
軍樊氏子曰端午者奴於公歲餘無惰容夜聞其悲歎
名問故曰兩親以喪亂乖隔生死無從知故悲耳公慰
之曰汝苐努力汝親果在吾聽汝歸聚因經無為訪之
樊氏父媪方昏義男而公適至乃召以端午畀之其鄉
黨驚歎至感泣至元十七年敕授將仕郎清遠縣丞莅
事再月投版事親召諸子誨之曰吾以吏從軍門戶計
耳汝曹宜業儒以自逹也因以其子曰紳曰繹吉甫之
子曰純等擇名士鐡齋陳先生節父道江張先生伯逹
善夫師之故皆有立夫人趙氏婦道克備最教諸子有
法享年八十有六清風素範鄉黨稱之紳學行修飭仁
廟以處士徵不起繹最顯孫男鐔中書直省舍人繹之
子也繹二十有六年以皇子寕王教從故宣徽使太師
伊徹察喇見世祖皇帝宿衛扈從五六閱年大德元年
授上舍監丞遷寕司馬中書斷事官少中大夫寕王傅
尚書省復中書省皆斷事官仁宗皇帝才其為人以其
母老授亞中大夫汀州路總管以厚禄餋寔皇慶之元
年也轉階大中嘉議歷福杭吉三路積官正議大夫擢
海道廉訪使以兩淮都鹽運使丁太夫人憂廼勒石著
銘以赫天寵以昭世德以賁墳域以範鄉井曰是善慶
之所自由吾先世之然也人之聞之能無勸乎况吳氏
繼繼隆隆而見之者乎是宜銘銘曰
相彼良穡菑畬耕穫一穎千粒其利實百相此德人充
慶其門子子孫孫其遠益蕃吳自古昔極顯而晦種德
信都仁義崇大有令孫子郎衛紫宸命傅藩邸明倬有
聞帝敕中書繹母夀耋惟朕知繹選清邦伯四綰郡綬
再握使符憲牧賦曹器大不拘封爵自天秩三世再自
侯而公其逹未艾玄鼇負山昴畢之野有赫厥靈以告
來者
申齋集卷七
