端眀集卷二十九
宋蔡襄撰
序
御書碑序
皇祐五年秋陛下以真宗皇帝奉神述再刻之碑親謄
篆額勑臣模寫終篇既成奏御蒙賜臣御書一軸臣輙
刊頌章上述旨義又辱奬詔明年春刊本上之特賜臣
母仁夀郡太君盧氏冠帔臣歴考故事未有列官侍從
而宸毫賜字不緣名品而象服及親獨臣恩榮前無比
例伏惟陛下性資孝誠覆養萬物精通經誼游適藝文
矜優高年原本慈惠每觀先帝睿文若臨宗廟志容必
盡親勒題顔恭記一十九字念思勤勤以臣得與翰墨
之間探春秋褒勸之法稽虞書謨謀之義神筆飛動妙
入無迹敦尚老老推及臣親日月之光下燭幽昧蓋繇
陛下根於仁厚而形於政事豈愚者之慮所能誦道哉
竊念臣出入省闥向餘十年其間居言諍觸貴權所以
獲全而器使之悉頼天聰今兹忝冒重疊莫知所為謹
摹御書及錄奬詔鐫著於石臣所獻詩幷亦附見傳之
四外垂之萬世非特微臣之榮遇抑亦興朝之盛舉也
至和元年六月二十四日朝奉郎起居舍人知制誥權
同判吏部流内銓上騎都尉賜紫金魚袋臣蔡某謹序
興化軍仙遊縣登第記序
閩粤自唐歐陽詹始舉進士以文章與時聞人亢聲名
為世所貴重後有慕詹者繼以仕進及五代亦世有人
焉然文氣愈衰薄無能與詹比者宋興復以文辭官人
四方學士緬然而起其以名聞南方者鄭成之其尤者
也為道專一使詹且存或有所推以先之其餘為名進
士歷顯官日益加衆興化軍属縣三仙遊纔為中縣然
鄉閭右學後生不儒衣冠不得與良子弟齒歲時即先
生舊德以指授經術其為詞章相與講導鍜成一律進
取科第若逢蒙之射而陶朱之賈其失中而莫售者鮮
矣每朝廷取士率登第言之舉天下郡縣無有絶過吾
郡縣者甚乎其盛也哉然古之仕也取人後之人也求
仕取人者宜而器之行與能前仕而可知也求仕者唯
其才與科合則中焉行與能仕而後知也夫學者豈特
属文辭苟仕宦哉是必先乎已立而後澤於人者也開
封掾廖君悉記縣之登第者姓名等級若年月日距今
而上斷某年以來碑刻諸石而植於孔子堂之西偏來
者得以嗣而書焉予知後之升孔子堂而觀者必擿名
交議曰某者之為人也德與位宜焉或位雖屈而德伸
信乎其吉士也又曰某者之為人也其德不有加而其
位過之或膠戾著焉信乎其非吉士也苟非其親與仇
善惡必眀是其來觀也既嚮其善者而病其不善者使
之一日載名其上必能思而畏乎後人之指數吾名猶
吾昔之指數前人也率以是而自勉與廖君潔志尚古
又務勉人於善將記以某有鄉里之舊属之碑序其事
某既道其所以非敢專警扵人亦將以自省云
七石序
雪山僧惟正渙然其居淨土之西軒有七石皆因物象
而名之其曰麒麟俛趨而遊曰仙鳧渾礴自如曰孤鶴
引吭開喙若戾而遠視曰蒼鷹竦翼將擊沉思而在曰
飛泉碧玉瑩澈素練斜落曰屏風高丈而半廣又半之
曰四面其東當楹竅洞牙蘖西南北亦如之渙然極嗜
而無厭予嘗與寓觀焉渙然指而語予曰我為釋氏學
洸洋無羈樂此居而留者今僅十年以事入旁郡中道
思之輒罷歸石乎其亦累我耶然每至其側叩之言不
聲而默告之遊不從而止我亦默焉鄰而居焉忘彼之
石忘已之我兩皆忘焉石乎亦何累於我哉予於是知
渙然甚自適也乃臨石而問之曰天巧神知而寓爾形
耶其亦槩陶均冶而脫然耶爾之淪顯將弗然耶其亦
莾不知其所以然耶名爾以器以物爾其真器且物耶
其亦不為器不為物耶盍為為礎乎以支眀堂太廟之
楹使長而不危盍為砥乎以礪豪曹釬鉞之器而使妖
回沮屈薦之闕乎以序齊民之法寘之梁乎以利艱涉
之病刳而研乎以修明乎舊則伐而磬乎以登合乎太
和瑱而紞之以翳乎讒搆鏃而矢之以殄乎驕誖如是
者皆能為之乎不然徒以窪突刓銳喜人之目何也頃
之有為(去聲)石言者曰無何也始謾我以名又訹我以用
名與用亦時遇爾我自守而貴者天質也異夫工者鐫
磨鑱鑿之為之也天成之質可不貴乎渙然能詩善草
書猶是石之貴乎天成也予甚愛其言舊聞華亭有畫
工年七十餘而筆愈遒能致其人圖此見遺亦足為洛
中燕居之一適也景祐三年十二月日序
送王勝之西歸序
志於道者其所以進之之心皆然而其所以為之或異
者豈明有所蔽與夫意氣廣大者善遺俗而剛介者善
仇世不視世俗屑屑走趨勢利作僕奴女子態狀羞不
可近反高伉脱去以矯之往往縱肆自亦離道或非之
則曰不世人之非而吾非吾豈勢利汩哉雖然其所以
自高者乃甚下也前有人焉其心安於仁而其發邊於
中宜力於其間以求至之與否廼暇與世之人準輕重
而度遠近吾未見乎自處之重也今夫衣帶食飲羣於
人者無異焉幸而是非好惡之眀有以過之有過之之
明而不能急歲時以修其性豈不暗扵愚者愚者無知
莫強其力知者或隳何從而作也予之不明用是說以
省予中者久矣於勝之之行輙進予之自規者因以告
之謹序
送馬承之通判儀州序
唐末失御外方將帥臣闚釁輒發籍土地聚貨財招倈
慓勇士務刺擊争鬭以為強甚者格弛天子法令專逐
帥臣盗有其衆患日寖長梁朱氏卒乘此勢以取天下
其後五十餘年易四姓大率由是廢興武人綰重兵收
天下安危大柄在掌握間更世移祀若提持食飲器東
西左右耳於是軍中氣凜然騰在人上躬儒者俛首隠
舌不復奮起開說古先王治道而為之節制勢久而變
理固然也國家既平四方追鑒前失凡持邊議主兵要
内宥密而外方鎮多以儒臣為之任武人剟去角牙磨
治(平聲)壯戾妥帖處行伍間不敢亢然自校輕重然則今
天下安危大計其倚重扵儒臣乎獨不知决然自當其
所倚重建立經久之制者果誰哉承之以文稱於交遊
嘉自樹立兹有西鄙之行思以竭材慮而後惬焉予觀
承之之文之言未始離乎忠也使力足而勢大者咸以
是而為心唯國之計而微躬之念事㒺不濟且使世之
人知儒者果可以天下安危大柄倚重之也
送張總之温州司理序
提封千里民堵萬區加其上者獨太守耳守之責無已
重乎曰不若理官之重然則使死者不怨刑者甘心遂
理官之責可乎曰不奪則責之可也凡縣邑之民事不
得其平者則平之於尹尹之不能平及事之大者咸得
平之於守守視其事之小者立決之其大者下於理官
理官得以考其情而弃之殺之故曰守之責不若理官
之重然理官之責甚重而不得其專官有昏耄柔懦則
事藂而下有偏怒竒憐則舉手左右有狭中矜敖則務
乎簡厝日召而前頥指教勑迎合其意則喜違之則怒
至有鍜鍊遷就而為之使冤者不得吐其臆鞠者不得
畢其慮故曰不奪則責之可也使能者為之期止於是
不期於奪然每一事之下審獄具文諮於從事謀於監
郡上於太守而又質之掌法者若文不比囚不直則移
而讞之衆皆可焉班而署之然後乃得已矣若是積三
歲而罷歸其勤亦甚矣總之力學修文行之廉厚復為
理官使主郡者賢明不奪則其責愈重總之宜何如為
心哉夫與鼓瑟者游而言操刀之事則言者之過也總
之於行不敢指異事以規謹序
送史炤赴邠州幕序
陸生有言曰天下安注意相天下危注意將載之漢牒
最為警語某竊謂陸生一時之辨非極論也夫將相者
文武之事若手足之左右捨一不濟副二乃適豈待乎
安危而注意哉必安而後相必危而後將譬諸横舟中
流指山木以為檝曰不殆者豈謂智乎苟有不然借今
以為喻國家奄宅大區文昭武震蕃酋繼好諸侯順命
然而天子移慮生民蹷財者豈不與邊兵乎四方大本
在扵邊精卒良械遍實隂墟方輸里賦徑及天下而四
十年間卒老於屯伍械弛於戱樂司是者刲羊釃酒蓄
以驩愛國舉異禮必先計兵開府庫委金帛而均施之
乃至反脣相稽圜目相視較分銖薄厚曰我固當得也
將恩而不威兵驕而不戢時之深恨近年已來北諸侯
愈難其選或取文儒加武號而長之大抵尸之謀而正
者則為長利推此而度之天下雖安將可忘乎將不可
忘則陸生之談謬悠也果矣某嘗欲北遊以觀邊事勢
不及往而中煇受邠諸侯之署今行矣當世之首務四
方之大本可得而知也於是朝之文士咸作詩以寵其
行莆陽蔡某文曰送史從事往邠州序
送郭學士序
自某來河南去家遠甚親戚之好無一在河南焉者舉
河南日與之游者又未嘗有交言之舊焉居常反慮自
眀豈隘乎哉何其與已之少也盍求諸善容者以質乎
某得足下聲名且久今乃見之足下服喪退居而老官
重德歲時使使謝問交踵門下乘傳東西者止道問舍
之所之暮夜必見郡之學者持文章以就衡尺得輕重
長短乃去雖紛綸過前區而處等級高下能盡得其心
惟莅官於郡縣者以事諮焉反自閉不知愈牢終不開
一言别是非隘者質焉其亦有志於善容乎且退居閒
默非有加人之勢而能使人懽欣悚慕之如是使之乘
加人之勢曷施而不濟哉於是行也某既序之巳又繫
之以詩云以文自高或病為吏以吏自喜或守一器君
有文(闕)不鄙吏事驅馬在道愛樽其轡今天子明唯知
人易必得其位而達其志
送黃子思寺丞知咸陽序
天子之尊下視民人遠絶不比(去聲)然出政化行德澤使
之速致而均被者蓋其所關行有以始而終之者也惡
乎始宰相以始之惡乎終縣令以終之輔相天子施政
化德澤自朝廷下四方而止於縣者承其上之所施然
後周致於其民也近天子莫如相相必得賢故能輔其
政化德澤之施也近民莫如令令無良焉雖政教之美
德澤之厚而民莫由致之也相近天子而令近於民其
勢固殊然其相與貫連以為本末是必動而相濟者也
民知其所頼而相休養以樂其生唯令而已令之於民
察其土風井閭而别其善惡強弱貧富勤惰冤隠疾苦
以條辨而均治之使咸得其平焉令之負豈輕也哉今
之取令率以歲年不稱其能否是故天下之令有賢有
不賢天下之民有幸有不幸必爾盡天下之令無有不
賢則盡治天下之民亦無有不幸矣子思黃君業儒以
才名於時前此為獄官涖囚必直其情而未嘗以色語
威之今之為縣從可知矣故予序其行既属子思以為
令之重而又慶咸陽之民之幸也
送丘賢良序
人有名之曰大匠而不能植棟宇名之曰醫師而不能
處藥石名之曰冶人陶者而器輙不堅以窳世必斥之
曰是不足為大匠醫師冶人陶者蓋冒其名而居之也
國家設科以博取天下士其敢言直節者曰賢良方正
學廣智明者曰才識兼茂特傑出倫類者曰茂才異等
凡舉是科者必自視已之能足以充其名而無愧故第
言入等則天下之美譽咸歸焉苟不塞其名之所謂安
知夫世之人不斥其冒哉邱君仲謀學通經史且為文
詞窮暮而休累數千言而豪肆之氣奮若未巳將挾是
以與賢良士竝進固有以當其所取然仲謀誠深思讜
議以塞其名之所謂則道義之歸有日矣正月日莆陽
蔡某序
林比部送行詩序
故尚書比部員外林公祥符中自梓州郪縣罷還由大
理寺遷與朝班通判蔡州事陛辭之日伏奏以父母垂
老得他官不滿意願幸而補臣閩中一便地臣奮罷駑
之氣奉法遵職蚤暮侍問恭養以盡子道非徒伸愚臣
勤懇之志抑亦廣聖王孝治之體上嘉愍其誠詔改建
安郡時著令自蜀還者必再為縣然後升監郡公以才
能為衆所薦引故特升不與例比將行又以言詞動人
主全其孝心於是朝之鉅賢咸作歌詩慶美其事初公
入蜀居三年不茹葷飲酒日誦浮屠書祈幸安歸以慰
其親愛慕之心豈不至哉公諱休復字某居官決治所
向無留末年知漳州某適為從事間有關白多所稱奬
今年被告還家道出於閩嗣子世矩袖所蔵詩來謁序
述某嘗謂詩至南陔白華篇感其孝養之心求其詞以
諷詠不可得已而得世之詩意謂之似者亦足觀矣以
公之力行而作詩者咸樂於稱道其嗣子又能追揚先
美是皆可書也
陳殿丞送行詩序
康定元年殿中丞陳君鑄師回通判福州且去京師朝
之名卿繼作歌詩以重其行師回至官之明年發槖中
所得七十二篇幷走書属某序其篇首將刻之石而傳
於人也夫送遠之作必稱其事而附為之辭師回以文
章中甲科間十六年而為監郡然所治距家纔百餘里
奉母夫人官舍以申孝養之志古之人有以親故不擇
祿而仕者而師回之禄足以充其養今之仕者東西南
北或千萬里士大夫得便其家者得相慶幸而師回又
以侍其親然則羣公詩之足以勸夫為人子者志乎侈
大而遠於孝養者不為空言也若夫閩中之勝域中三
山山之下海之潮汐至焉有魚蝦蠃蚌之饒黃雀丹荔
之實竝山又有竹林泉石曠清雅絶之美可以宴喜而
娱遊或雜言之亦詩人之博興也慶歷元年正月三日
著作佐郎館閣校勘蔡某序
聖惠方後序
生者天地之德成者聖人之業運化流物隨之不遺生
之之理至矣推本興治安而有倫成之之道著矣是故
作天下之美利者其聖人之事乎傳稱神農味百草黃
帝錄内經以除民疾其術能死者生而夭者夀以言乎
功雖大禹之疏洚水驅龍蛇湯武之用金革戡禍亂將
救患於一時孰與無窮之頼乎故曰作天下之美利者
皆聖人之事也宋當天命出九州之人於火鼎之中吹
之濯之太宗皇帝一平宇内極所覆之廣又時其氣息
而大蘇之乃設官賞金繒之科購集古今名方與藥石
診視之法國醫詮次類分百卷號曰太平聖惠方詔頒
州郡傳於吏民然州郡承之大率嚴管鑰謹曝涼而已
吏民莫得與其利焉閩俗左醫右巫疾家依巫索祟而
過醫之門十纔二三故醫之傳益少余治州之明年議
錄舊所賜書以示於衆郡人何希彭者通方伎之學凡
聖惠方有異域瓌怪難致之物若食金石草木得不死
之篇一皆置之酌其便於民用者得方六千九十六希
彭謹慎自守為鄉閭所信因取其本謄載於版列牙門
之左右所以導聖主無窮之澤倫究於下又曉人以依
巫之謬使之歸經常之道亦刺史之(闕)職也慶歷六年
十二月八日右正言直史館知事蔡某序
姪至夫名字序
先君嘗曰紹上同遠祖父名令改曰力字至夫恭念我
祖考之修服善行孝淑諒直聞於鄉黨唯乃父亦克事
親以孝事長以悌祗畏惇謹以睦於家清肅(闕)毅以濟
厥官積學達詞將以有為福不及夀孤負(闕)業悲夫汝
今亦成人矣其能乃父之思(闕)名汝曰力力乎善行字
汝曰至至乎善道汝唯不闕是能有(闕)於前人
送吕祕校序
予嘗思古人力學為文莫不欲著見於後世然傳者少
而磨滅者多非至工之詞至當之論不可以久也豈天
嗇乎才何其工且當者鮮耶及觀後世之學者有文病
三焉或喜自高賢或過相稱譽或與時遷移有是三病
故不至焉豈天嗇哉夫道至遠苟非聖智未有不由近
而之者况自病乎喜自高賢則(闕)已之朋不來斯陋矣
過相稱譽則怠學者之志斯(闕)矣與時遷移蓋以利而
動者斯下矣吕君足下(闕二字)而學博氣(闕)而内修孰不
願進所有以相資矧求之勤乎若某(闕)宜資所未至不
可為譸張名譽之說以予之(闕二字)乎身而修道雖遠斯
至矣足下之文愈工而道愈至則其傳也必矣謹序
端明集卷二十九
