端明集卷一
宋蔡襄撰
古詩
親祀南郊詩(有序)
臣襄言伏覩皇帝陛下親執牲玉以饗上帝酌定大
樂登侑三聖天地清霽神祗歆格陛下齋精至誠著
見兩間臣叨從法駕躬覩禮文之盛職在詞掖不敢
以虚陋自棄謹撰成親祀南郊四言古詩一章凡一
百七十六句雖不足以道誦德業之光然略掇大要
垂傳遐域亦愚臣惓惓之至其詩曰
天畀元統赤運開祉聖祖神宗海域平砥思皇真考嶽
封汾祀餌係邊陲包束戈矢丕顯靈德光被萬里民壽
而康恩及蕭葦恭惟皇帝繼文之始兢兢日慎夙夜勤
只哀憐困窮有如在已惟刑是䘏弗繇怒喜躬服儉約
黜棄浮侈罔有逸欲曰惟三紀大中則經興亡則史隂
陽時序日緯躔軌樂律本原禮法根柢兵韜術數萬微
精旨該通變貫咸燭厥理歲舍壬午盗發南鄙帝曰汝
青治辦行李毋大誅割定患則已獵獵靈旗啓道徑指
兇渠踣仆俘徒授耳嶺服既平勲賞周被封殁錄孥門
戸有巋粤兹明年農家豐美㕓廬積腐庾漕儲峙帝咨
相臣匪台德爾穹昊眷賚祖考佑俾何施不報將祀郊
畤號令四下若建瓴水荒服述職奔走輸委仲冬丙寅
齋寢以俟先時霾晦飇籟號起真意益莊降鑒伊邇夜
漏適中星露雲靡大輅既馭清陽出晷休光無垠令容
有偉爰翊殊庭奠享仙機高靈委蛇元氣旭卉隂施自
遠大功續似擁格純禧益厚丕址入宿廟下月魄初朏
龍章采藻瓚爵擎跪拜于禰宫慈顔僅咫至誠馨香甘
薦滫瀡哀念劬勞譬瞻岵屺濯淚霑珪將逡復止京都
之南崇丘迤邐飛螭躡塵法乘徐柅地環帟幄霄揭隅
雉警角飄蕭彀騎連累言降言陟實惟告已燭錯宵明
璮圪空紫交佩陸離庶旄颯纚樂變神格列周甲癸三
后咸在上蒼臨視皇皇富媼從執籩簋七精閃忽五鎮
瑰瑋星官下翔濤祗騰跱等級卑高食飲嘘哆欣歆告
言奏福來底更御步輦夾途軍壘鉦鼓驚轟跳呼牛鬼
異域窮陬黃髮稚齒動蕩成波讙喧成市端闈停午玉
色尚扆赦澤春行幽加蟄蟻廢滯振拔垢瑕刷洗寬貸
賦取削減逋詭皇帝慈孝下民胥擬皇帝恩仁四國傾
倚皇帝曰咨羣公卿士舜隆聯䕫商圯朋噽孰忠予是
孰讒予匪入官多門孰予窒弭蓄兵過制孰予究揣百
姓窘窮其患孰弛外夷狃驕其強孰箠驅人以法曾莫
如恥化民成俗曾莫如禮百官勑業相予表裏登任俊
良剗斥姦宄天錫帝年萬有億秭天錫聖嗣詵詵衆子
乾剛不息章明度揆無疆惟民惟帝其侍臣襄詠歌直
道是履
詔答
勑蔡襄省所進親祀南郊古詩事具悉朕惟王者之禮
莫重於郊謂怠於事天不可以訓是故憲章周式參講
漢儀序惟仲冬始因陽氣之達卜以南至躬即圜丘之
崇爰升燎以致誠乃推恩而均貺卿學窮雅奥詞摛藻
絢慶元吉之祚美盛事之成啓發英辭鋪昭景鑠溫麗
盡一時之妙遒逸得備善之長覽翫載周歎尚無已故
兹奬諭卿宜悉知
御筆賜字詩(并序)
臣襄伏蒙皇帝陛下特降中使賜臣御書一軸其文
曰御筆賜字君謨者臣孤賤遠人無大材蓺陛下親
灑宸翰推著經義俾臣佩誦以盡謨謀之道事高前
古恩出非常臣感懼以還謹撰成古詩一首以敘遭遇
干冒聖慈臣無任荷戴兢營之至
皇華使者臨清晨手開寶軸香煤新沿名與字發深旨
宸毫灑落奎鉤文精神高遠照日月勢力雄健生風雲
混然氣質不可寫乃知學到非天真緘藏自語價希代
誰顧四壁嗟空貧臣聞帝舜優聖域臯陶大禹為其鄰
吁俞敇戒成典要垂覆後世如穹旻陛下仁明如舜禹
豪英進用司鴻鈞臣襄材智最駑下豈有志業通經綸
獨是丹誠抱忠樸常欲贊奏上古珍又聞孔子春秋法
片言褒貶賢愚分考經内省不自稱但思至理書諸紳
乾坤大施入洪化將圖報效無緣因誓心願竭謨謀義
庶禆萬一唐虞君
詔答
勑蔡襄省所進古詩一首為蒙特遣中使賜御書一軸
其文曰御筆賜字君謨者事具悉朕常日罷朝閒燕多
以經史書藝時用頥神因見唐高宗賜戴郝李崔四臣
之字旨義皆有所誨諭卿詞令根于溫厚筆力極于深
妙名以本其所贊字以申其所輔偶御毫而援翰俾中
璫而特錫良以將厚意而表殊寵也敷陳謝懇發為詩
文遵臯陶之言以懋其稽古述帝舜之事以思其底績
宣明順美重增嘉歎故兹奬諭卿宜知悉
四賢一不肖詩
中朝鸞鶴何儀儀慷慨大體能者誰之人起家用儒業
馳騁古今無所遺當年得從諫官列天庭一露胷中竒
矢身受責甘如薺沃然華實相葳蕤漢文不見賈生久
詔書曉落東南涯歸來俯首文石陛尹以京兆天子毘
名都翼翼郡國首里區百萬多占辭豪宗貴倖矜意氣
半言主者承其頥昂昂孤立中不倚傳經決訟無牽羈
老姦黠吏束其手衆口和附歌且怡日朝黃幄邇天問
帝前大畫當今宜文陳疏舉時密啓此語多祕世莫知
傳者籍籍十得一一者已足為良醫一麾出守番君國
惜此智慮無所施吾君睿明廣視聽四招邦俊隆邦基
廷臣諫列復鉗口安得長喙號丹墀晝歌夕寢心如疚
咄哉汝憂非汝為
右范希文
南方之強君子居卓然安道襟韻孤詞科判等屢得雋
呀然鼓焰天地罏三年待詔處京邑斗粟不足榮妻孥
耳聞心慮朝家事螭頭比奏帝曰都校書計課當序進
麗賦集仙來顯塗誥墨未乾尋已奪不奪不為君子儒
前日希文坐言事手提勑教東南趨希文鯁亮素少與
失勢誰復能相扶嶄然安道生頭角氣虹萬丈横天衢
臣靖胷中有屈語舉嗌不避蕭斧誅使臣仲淹在庭列
日獻陛下之嘉謨刺史榮官雖重寄奈何一郡卷不舒
言非由位固當罪隨漕扁舟盡室俱炎陬此去數千里
橐中狼籍惟蠧書高冠長佩叢闕下千百其羣訶爾愚
吾知萬世更萬世凛凛英風激懦夫
右余安道
君子道合久以成小人利合久以傾世道下衰交以利
遂使周雅稱嚶鳴煌煌大都足軒冕綽有風采為名卿
高名重位蓋當世退朝歸舍賓已盈脅肩諂笑不知病
指天報遇如要盟一朝勢奪德未改萬鈞已與毫釐輕
畏威諛上亦隨毁矧復鼓舌加其評逶迤隂拱質氣厚
兩豆塞耳心無營嗚呼古人不可見今人可見誰與明
章章節義尹師魯飭躬佩道為華榮希文被罪激人怒
君獨欣慕如平生抗書轂下自論劾惟善與惡宜彙征
削官竄逐雖適楚一語不挂離騷經當年亦有大臣逐
朋邪隱縮無主名希文果若事姦險何此吉士同其聲
高譚本欲悟人主豈獨區區交友情
右尹師魯
先民至論推天常補袞扶世為儒方圜冠博帶不知本
樗櫟安可施青黃帝圖日盛人世出今吾永叔誠有望
處心學士貴適用異端莫得窺其墻子年五月范京兆
服天子命臨鄱陽二賢拜疏贖其罪勢若止沸反揚湯
勑令百執無越位諫垣何以敢封囊哀來激憤抑復奮
強食不得下喉吭位卑無路自聞達目視雲闕高蒼茫
裁書數幅責司諫落筆騄驥騰康莊刃迎縷析觧統要
其間大意可得詳書曰希文有本末學通古今氣果剛
始自理官來袐閣不五六歲為天章上心倚若左右手
日備顧問鄰清光苟爾希文實邪佞曷不開口論否臧
隂觀被譴始醜詆摧枯拉腐奚為彊儻曰希文實賢士
因言被責庸何傷漢殺王章與長倩當時豈曰誅賢良
惟時諫官亦結舌不曰可諫曰罪當遂令百世覽前史
往往心憤涕泗滂斯言感切固已至讀者不得令激昂
豈圖反我為怨府袖書乞憐天子傍謫官一邑固分耳
恨不剖腹呈琳琅我嗟時輩識君淺但推藻翰高文場
斯人滿腹有儒術使之得地能施張皇家太平幾百載
正當鑑古脩紀綱賢才進用忠言錄祖述聖德垂無疆
右歐陽永叔
人禀天地中和生氣之正者為誠明誠明所鍾皆賢傑
從容中道無欹傾嘉謀讜論范京兆激姦糾繆揚王庭
積羽沈舟毁銷骨正人無徒姦者朋主知膠固未遐棄
兩轓五馬猶專城歐陽袐閣官職卑欲雪忠良無路岐
累幅長書快幽憤一責司諫心無疑人謂高君如撻市
出見縉紳無面皮高君攜書奏天子遊言容色仍怡怡
反謂范文謀疎闊投彼南方誠為宜永叔忤意竄西蜀
不免一中讒人機汲黯嘗糾公孫詐弘於上前多謝之
上待公孫禮益厚當時史官猶刺譏司諫不能自引咎
復將已過揚當時四公稱賢爾不肖讒言易入天難欺
朝家若有觀風使此語請與風人詩
右高若訥
和王勝之遊普明院
昔賢履道第平時洛都選門外多風塵林端出臺殿名
園迤邐清小徑縈紆轉脩竹環數畝可愛清不變冰生
流水靜葉盡危巢見晴日破雲來遊魚過池面君意高
如鴻孤超遺健羨茲遊恐難屢歴覽豈云倦放懷窮幽
趣回首抱歸戀裁詩賦景物芬葩有餘絢呼童秣予馬
追閒性所便
陪諸君會史館園
名園霽宿雨春日正和柔花香泛草際竹影搖清流鳴
禽自往還遊魚時沈浮出門市朝喧愛此林亭幽况陪
君子讌飛斝更相酬亦有佳人㩦豔歌青眉愁佳人足
娛適遠思何夷猶故鄉去千里野堂臨溪頭夢寐别四
載南望無時休王粲昔從軍登樓以銷憂今予豈不然
每到終遲留
過白樂天墳
樂天本才士羽儀初頡頏脱身避禍機遂得林泉尚生
愛香山遊死亦香山葬悠悠醉吟魂終古填幽壙小堂
松檜間躋攀白雲上春日照伊流素波明演漾草樹豈
有情一步一回望
楊叔武北堂夜話
歲晏物景薄層隂向晩饒輕雲隱微月殘雪棲枯條夫
君有高適顧我慰寂寥瀟灑開北堂拂榻延良宵前几
陳古書坐見千載遥間亦發新句幽思含九韶神明靜
外照念慮醉中消揚雄戒丹轂顔子安一瓢良玉不火
變翠栢寧霜彫此心固獨往聲利詎得招罏灰寒更劃
燈灺落仍挑相看數漏板後會誡重要
送胡武平出守吳興
東南有佳士文高志清苦翩然請郡章入居使君府霅
水生春瀾瑩淨沙可數霽日明旌旗長風送鐃鼓煙帆
十丈船湖山一抔土橘嫩宴亭秋茶香齋閣午神歡所
適宜動默造幽覩應念懷鉛人垂頭證魚魯
永叔示及聖俞酬答因奉和寄聖俞
吾友多稱君思見寒附火氣溫玉開籍才敏鏃加笴嘗
於師魯書言詞屢及我乖疎久益新慕合迎已可奈何
縻組綬無路動車輠近乃得百篇能詩今信果清寒水
石舂怪險蛟螭鎖遠念煙鴻去呈妍露葩娜古人雖已
矣風流未應墮東來勿後期山桃綴紅顆
送安思正之蜀(臨字思正)
賤者易屈志少年多直情子獨脩節行愛護如目精辛
勤走銓省歴歲纔點名舍居在窮巷門戸面西城妻孥
愁屢空獨爾心無營驅騾從僮僕間或造予庭是時楊
叔武相值極驩誠妙言發潛稸遠意倍幽萌羞諛刺俗
子指急條邊兵過從豈云厭時節忽崢嶸叔武守岳陽
别去方行行子今復之蜀蜀道天險并槖中無一錢劒
外幾百程春風卷地來凡草猶奮榮如何使之人憔悴
氣與形内富在乎我外窮繫於生此事久已判努力敦
誠明吾友黃君度實乃浮其聲子往從之遊切磨固相
成(瑊字君度)
寄襄城孫主簿
昔子尚穉孩從親來此邑今子稽簿書職守仍前襲(其父)
(嘗為縣主簿)歲月曾未幾風流正相及新硎刃益銛舊署墨
猶溼非徒吏氣奮固使家聲立征調事漸繁須材時所
急何不一軒翔榮名亦可拾勖子乃自省滿顔抱羞澁
送任山歸河東
風俗憂思深在昔言汾絳之人隱其間白首甘陋巷畢
力事詩書豈特專記誦編年作通記起周迄炎宋甲子
二十五迴環補遺空予聞春秋法尊王正一統維持生
民綱樹立大邦棟上賢若游夏鳥獸於麟鳳三傳自名
家講解或失中區區休預徒奔馳困羈控排闢侵異端
寖久成蠧蟲仲淹著元經劉蕡比奴從去聖日彌遠斯
言誰折衷猶勝兒女曹煙雲費嘲弄君於春秋學勤勞
務包綜向時恥飛箝畫策尚禽縱羌戎負恩德王師壓
秦雍邊圉重瘡痍堪為賈生慟廟堂誅賊謀謂與天下
共詔書入巖穴丏告嘉謀貢使者出河東輒以姓名送
朅來遊京邑天門如可羾岧嶤雙浮雲下有千人䢇扳
緣逐聲利激射苟禄俸蹭蹬不敢前撫心愈疑恐短翮
無吹嘘微芳少培擁客舍逼隆冬蕭條殘雪凍悠悠晉
溪上水石挂清夢長謠復西歸孤懷不偶衆身窮見節
義物曲何時用美田隨意耕寒魚倣經種夜堂素琴横
晩案青蔬供决然顧予别蕪音強吟諷持歸傳里閈亦
足侑罍甕
姑胥行
香涇無故流胥臺有餘基太伯以德啓後王結心師夫
差昔好戰戈矛臨越陲天蟹須食稻未拯吳人饑于今
十一貢貧甚吳王時全吳古都會腴田溉湖陂雨暘適
小變數米不足炊吾知事本末本末何由知家戸徼福
利坐輸黃衣兒平糴連拖漕入朵天兵頥囷窌不夕儲
勢若偷生為長慮且後顧荀卿有良規
泊吳江寄胡武平
遥夜吳江瀕露坐鬚成葆天空不帶雲野迥正收潦徘
徊波上月灔漾浮光好清風送炎歊飜覺秋氣早乃問
苕溪路舟虞為予道水行至州下樓臺壓煙島淨居譬
如仙嘉産極富媼念君鎮雅俗適以資恬浩豈不欲一
往驩誠寄鳧藻縱遊窮佳賞劇論寫幽抱嗟予遠庭闈
六年見春草終日諷陔蘭無路羞羊棗胡為久去家一
慮心如擣今而賜告歸計課免讎討前之奉慈顔敢憚
勤輿皂北來尚何時汀洲白蘋老儻得杯酒同為君一
醉倒
遷陽道中奉寄楊正臣同年(并序)
襄頓首頃年同年祕校楊兄以疾去官退休于家洸
洋自適無不如意每念不得一奉從遊之後以觀塵
外之趣如何也前歲復往邑中未始一通問訊懷恨
無量今者賜告迎親歲暮道遠歸心搖搖又不得一
造門下顧塵容之人益可愧耳過遷陽路輒書一篇
以導企念之思兼伸起居十二月二十八日襄頓首
名第同一籍家園連七閩何為别眉宇於今十四春昔
子補一尉扶病走風塵歸來解組紱宴處頥精神架書
括遺逸甕酎涵清醇東阡與北陌候問通慇懃或言疾
良瘉呼盧氣益振或傳近詩句平淡與古鄰語之天下
事塞耳不復聞寧當決引去道固有屈伸嗟予仰尺禄
對讎中祕文天子誤采拔指名填諍臣力微責任重百
慮加一身列章乞便郡賜告迎慈親窮冬過梨嶺山蹊
出幽榛俯深下坎井斗起攀蒼旻水石齧晩沙霜風變
朝皴粲粲澗中花孤芳能自珍班班雲上鳥朝鳴亦求
羣歲晏時節動天遥客愁新去子無跬步笑語絶燕秦
作此欲招隱飜愧林泉人
碧峯亭
虚亭城西隅開檻俯臨北青山正相向萬狀呈峭格落
日涵紫翠深春變顔色雲石抱幽致猿鳥自娛適上窮
林端寺下見海内國賢侯乘閒來四座揖佳客歌吹有
杯酌筆研角文墨雄談連今古大笑一歡戚嗟物亦時
遇曠久兹乃得從知閩州圖復記新名迹
端明集卷一
