端明集卷二十五
宋蔡襄撰
狀
乞遣使廣南福建狀
右臣伏見遣使天下諸路安撫獨廣南東西福建不與
數中臣切謂諸路皆有因而遣者則已然亦有無因而
遣者誠以究民利害察吏善惡則去朝廷最遠者尤宜
加意焉臣聞君人者萬方之人皆子也今恤近而遺遠
於為父之慈豈不謂有所厚薄耶臣願發一方之使布
揚德音就令使者無一事可得而還亦使吏民畏戴知
天仁涵覆不以遠近為厚薄也况又廣南海盗嘯聚掠
百姓之少強者黥之以為黨衆宜及其勢力尚微幸因
遣使授以中旨許其自相殺戮以告及被駈脅能自歸
首竝貸以生全賊衆聞之必相疑貳又發近郡甲兵控
扼誅捕其勢破壞可指期而待今不蚤圖撲滅淹留時
月殺掠鄉閻兇衆愈多罪惡愈大後雖開其自新之路
必不來矣區區愚誠願賜裁覽謹具狀奏聞伏候勑旨
乞令御史中丞舉屬官狀
臣聞人主擇宰輔宰輔擇長官長官擇寮佐此至治之
要至簡之術也周命太僕則曰慎簡乃僚属之公府令
自辟召唐陸䞇作相奏請諸司長官各擇屬吏後因讒
謗輒有變更陸䞇論之詳矣又高元裕為御史中丞上
言御史綱紀之地官屬選用宜得實才其不稱者臣請
黜之監察御史杜宣猷李瓖等竝出為府縣之職此皆
前世專任長官之明驗也國朝諸司省監悉非本官帷
御史臺職不殊古制方今臺中條制如臺官不稱職者
亦許糾舉近年臺官宰輔避嫌例不中除多令兩制參
舉又限資考苛細多不得人蓋由不寬資限不責長官
之弊也近見御史中丞王拱宸奏舉楊紘等充御史朝
廷循執舊規下兩制參舉臣謂朝廷既任拱宸為中丞
若實非才則當别擇才者而任之若才堪其任則所謂
屬官可悉委之未為過也况拱宸於官屬請去不才者
而更擇才者是盡心於朝廷不避衆怨也今御史席平
巳出潤州若參舉之人又得軟懦傾險之士則何以處
之臣故謂莫若專任長官寬其資限則責有所歸也臣
乞御史臺官屬只下御史中丞薦舉寬其資限之格資
深者為御史卑者為裏行若能稱職亦是官守之常不
必過有陞陟或不稱職可并舉者坐之則朝廷有責任
之方風憲有得人之美
論范仲淹韓琦辭讓狀
臣伏見陜西路招討使韓琦范仲淹等各除樞密副使
竝以西寇未寧懇辭恩命朝廷再賜手詔督令赴闕臣
竊料琦等必再有陳論免讓於未決之間而異同之說
有三焉曰使琦仲淹皆來也曰一處乎内一處乎外也
曰皆留在邊也使之皆來若此朝廷之本意蓋陛下推
獨斷之明採至公之論以二人久處邊陲詳知本末致
之密宥思有變更將以求破賊之計耳然論者之說曰
邊臣最苦者奏報文字或有稽緩或即裁損動不如意
所以久無成功今得邊臣而任之細大可知表裏相應
也用兵不勝由軍制未立無部分統轄之法若不更變
未見可勝之期今得邊臣而任之可責以更變之術所
以宜一者處乎内也西寇雖已請盟而戎心不可倚信
琦等素習兵事上下之情通浹今盡還朝新帥鄭戩山
川之險易未知軍旅之部伍未練若賊乘我機便忽有
奔突必難制禦此所以宜一者留於外也曰皆留在邊
者此沮抑之論也惡琦仲淹者若於陛下前百般毁短
之陛下不信矣若稱其材德而信之陛下不得不疑也
必謂仲淹等威名已著羌戎甚畏今將去邊必有侵擾
臣謂不然仲淹作招討使羌戎既畏其威名今在樞府
正議兵謀其畏必甚矣若謂關中民情素所倚頼今既
還朝衆失所望臣又謂不然昔在陜西民既倚賴今在
樞府必陳利病而行之所頼者愈大以是校之情偽甚
明然或者謂二人孰宜處於内外臣以物議言之二臣
之忠勇其心一也若以才謀人望則仲淹出韓琦之右
處内者謀之而處外者行之故仲淹宜來琦當留邊於
理甚當也其韓琦范仲淹伏乞朝廷不聽辭讓各授恩
命上以明陛下任賢之堅意下以協衆庶之公論也
薦姚光弼狀
右臣等伏覩慶歷元年南郊赦書節文委史院檢討國
朝將帥有威名勲業者尋訪子孫錄用風聞史院已具
檢勘姓名聞奏至今未見施用伏以赦令之文國家大
信度必難行之事則不當輕言若以告報天下則不可
失信况此一節自是當今合行之事必慮將家子孫例
多不肖則宜於尋訪之時便責州郡察其行止無大過
惡乃得以聞今舊將名在史官能應赦書所求者凢幾
人若便擇其不肖者不用則推恩所及不過一二十人
耳必不至濫行恩賞所可惜者因此一二十人失國家
大信臣等伏見故慶州刺史姚内斌有孫光弼好學有
行止能記前世兵法及史籍所載名將用兵取勝之術
比於累年取試方略濫進之人不同類若蒙擢用必有
所為伏乞舉行赦書特賜召試仍下所居州縣隣里察
其行實參騐而後行其餘將家亦乞遍加尋訪臣等職
在諫諍當補闕遺見國家赦令已行而自失大信及士
有寒畯沈抑未用者皆當論列臣等伏覩赦書節文云
本房子孫與班行安排如實有勇膽謀略者仍與㳂邊
任使詳此則雖無材藝者亦推恩也今光弼據其學識
况有可採臣等所陳只乞比近年方略之人特與一試
上以全國家大信不可不收遺逸之人伏望聖慈特賜
施行
舉官自代狀
兵部員外郎祕閣校理孫甫為學深於經書屬詞長於
史傳潔廉可以勵世端方可以立朝向自諫垣求補外
吏歴更六任首尾八年資序高於輩流才行信於時俗
臣近叨渥命俾職訓詞以甫代臣實允輿論
奏乞收錄本州儒士周希孟状
具銜臣蔡某
本州儒士周希孟
右件人躭樂墳索棲遲丘園檢身以法於人為學每先
於禮屢貧不易其節講解以養其親本州兩次近臣論
薦再蒙朝廷束帛之賜臣自慶歷中知福州至今十五
年備見希孟履行去年曾講周易座下嘗及三五百人
委實經義精通文詞深厚今來年及強仕迹齒編氓至
寳遐遺衆所共惜伏乞朝廷嘉其退靜優與收錄以勸
學者臣不勝勤勤之至謹具狀奏聞伏候勑旨
移福州乞依舊知泉州狀
右某今月某日奉勑命就移知福州軍州事臣見候轉
運使或提刑朝臣到日交割次伏念臣先自知諫院為
父年老乞知福州臣迎侍先父在任三年後來丁父憂
服闋蒙恩除知制誥再差知福州為曾侍先父在任日
久今養偏親義不忍往并冬月出京不便遂具懇聞特
蒙陛下與免福州依舊守職後蒙朝廷差權開封府臣
為偏親年高陳乞泉州近家侍養蒙恩除臣自出京在
路亡子喪妻醫藥住滯於今年二月七日到官方得六
十餘日又蒙勑命移知福州伏念臣自到泉州得疾至
今醫理未退每日只是一兩次粥食日加羸瘦氣短心
忪衆所共知又緣遠方不敢自便強力視事疾勢不檢
今來福州事繁臣自度疾病必難了當臣不避天威再
陳愚悃伏望朝廷憫察許令依舊知泉州或以福州帶
提轄兵甲今來閩中最急惟是賊盜羣衆與漳潮之民
為害臣乞依兩浙杭越州分領提轄兼福州自前只是
朝官不除兩制臣僚雖有劉藥自緣請郡只因差臣知
福州遂以為例伏乞泉州已除知州欲望朝廷對移許
臣依舊知泉州苟禄養親醫理羸疾干瀆天聰臣實死
罪臣候交割訖發往興化軍聽候朝廷指揮謹具奏聞
伏候勑旨
奏舉夏侯郎中狀
右某伏覩尚書屯田郎中知興化軍夏侯錫廉以持身
果於臨事未嘗屈志以干譽或乃省分而遺榮久處仕
途素精吏幹逮於晩節僅領軍麾心力強明民俗畏愛
惜其才敏之邵未參器使之繁今保舉堪充刑獄錢穀
重難任使如蒙朝廷擢用後犯正入已贓臣甘當同罪
其人在朝並無親的骨肉食禄與臣不(闕五字)謹具狀奏
聞伏候勑旨
奏為故崇信軍節度副使尹洙為涇原路經略
時借支官錢回易公用别無玷汚已因此死於
貶所臣以西事十年在邊任使甚久今家貧無
依伏乞朝舉牽復舊秩與一子官庶使沈冤(闕)
聖澤事狀
臣伏見故崇信軍節度副使尹洙慶歷四年(闕)知渭州
兼涇原路經略部署是時鄭戩為陜西經略招討安撫
使建議脩永落城永落屬涇原涇原路相度尹洙以為
不便會鄭戩罷四路經略稱前官移文劉滬董士廉等
脩城如故尹洙以屬本路兵官令其罷役輒拒不從將
加之罪遂戩互有奏論洙移晉州劉滬釋放臣聞尹洙
之說鄭戩已罷四路經略移牒處分不屬管轄路分軍
有鄭戩之心則治無鄭戩之心則亂劉滬等拒見(闕)之
帥命從已罷之使符按之軍法自當抵罪洙之說理道
甚明董士廉因此怨讎結造詞訟朝廷遣勘鞠唯得承
例借貸官錢回易公用其餘推窮至悉無分毫玷汚獄
官法外飾潤虚詞置之檻穽洙尋死於貶所一觸權貴
内外協攻遂使銜冤九泉不照白日皇祐中諫官李兑
右正言賈黥各有章疏言洙之罪太深乞與一子官書
奏報罷臣伏見西事十年自始至終尹洙在邊履歴最
久至於飲食寤寐力計(闕)寇薄命無成卒罹罪罟物論
憐之至今不已懷忠負義身為國用人情之大節也原
情宥過蓋護善良人主之盛德也如洙之詞學才器名
在天下盡瘁營公不恤當路將欲有益於時也一旦仇
人捃摭臺官風聞獄吏鍜鍊有司議法謫則謫死則死
豈暇自明哉使洙且存至今必自辨雪不幸亡殁知洙
之詳者僅五七人十餘年間死者已半歲月益久昭著
無期洙惟一子家貧無依伏望陛下俯回天光下燭幽
壤追還舊秩官其一子使喑噎之魂釋禁錮之負零丁
衰緒禄及其家干瀆聖慈臣無任兢懼激切之至謹具
狀奏聞伏候勑旨
祫享陳乞恩澤狀
右臣伏以禮修廟享實講於遺文祫舉宗祧克昭於純
孝凢預從臣之例悉推延賞之恩竊念臣有親堂兄之
子彛粗習蓺文幸逢聖旦冀霑榮澤獲耀私門伏望睿
慈於文資内特與一官臣無任祈天俟命激切屏營之
至謹具狀奏陳乞以聞伏候勑旨
舉劉柯述充州學教授狀
具銜臣蔡某
右具如前伏以教育人材先由學校訓導之職實難其
材臣本州進士歲趨貢舉嘗及七百餘人州學生徒相
聚講議日亦不减數十百人昨以新授虔州贑縣尉柯
述在州待闕權請教授將及半年考校文詞動有程凖
諸生惜其罷去詣臣乞留臣欲望朝廷特除本州州學
教授不理資考俾之在學訓勵生徒興明儒術於其助
治亦可尚也謹具狀奏聞伏候勑旨
舉知撫州黃虞部狀
右臣伏見朝報知撫州軍州事尚書虞部員外郎黃瑊
近為舉官事不得原赦追官勒停者臣竊以法令之設
貴於必行人情之來亦有可恕如瑊之過本非故為知
人之難保任之失亦所難免然連坐之科固當責勵斯
法令之所以必行也今聞其遷延日月緣其家有葬事
未即之官遂坐滯留不原恩霈其情似有可恕臣竊見
瑊材器明敏資性公廉所至有聲臨事不苟惜其年齒
漸以衰暮欲望朝廷許令檢責歸里如實有事故特許
原赦與之重難處勾當差遣如蒙允用後有犯正入已
贓及當官不職臣并甘當同罪謹具狀奏聞伏候勑旨
辭翰林學士知開封府狀
右臣伏蒙七月二日准中書劄子奉聖旨授臣翰林學
士權知開封府臣親垂老於義不可遠行病體至羸於
力不堪劇任乞依舊知泉州已曾具表陳乞辭免今月
十三日轉運使奏某至州交割公事臣見起發往興化
軍居住聽候朝旨臣竊慮朝廷已行之命未賜俞允伏
念臣本以親老外補便郡兼臣被病日久羸乏至甚難
以臨涖繁劇今來泉州已别除官臣欲望朝廷與臣知
揚州或杭州一任不獨便於養親兼臣易得醫藥屢陳
私懇干冒聖慈臣無任戰懼激切之至謹具狀奏聞伏
候勑旨
又狀
右臣至和年中蒙差知開封府臣是時久住京師慮及
母親思念鄉里乞知泉州到任未幾便移福州臣在福
州病患經年未愈乞知興化軍蒙朝廷再差知泉州去
年七月准中書劄子蒙恩除翰林學士權知開封府不
得辭免臣以老母不可遠行臣又久病不堪繁劇奉表
辭免伏蒙降詔不允臣伏念近便鄉土只有泉福兩郡
臣各兩次知州不敢再請具狀陳乞揚杭一處便於迎
侍兼臣可以訪尋醫藥十二月十一日准朝旨不允臣
遂奏乞從兩浙乘船赴闕今來巳至南京漸次前進重
念臣禄仕之身出處之際上由君父累奉聖旨令臣赴
闕至于再三臣所以不敢不進人子之志惟親所安臣
若退居貧無以為生别有營圖是為親累臣所以不遠
數千里迎侍老母以就禄食然臣被疾日久至今羸脊
不堪勞苦昨因權知開封府事遷翰林學士恩例優厚
臣伏望朝廷察臣誠懇與免開封府并罷翰林之職依
舊職名許令在京兼判閒局臣既得禄養醫治衰病稍
獲安痊朝廷驅使不敢辭免干冒聖慈臣無任兢惶激
切之至謹具狀於應天府附逓奏聞伏候勑旨
乞敘用吕溱狀
右臣伏見南京分司吕溱降官責廢已來聞諸道路皆
謂坐費公使錢罪當奪官臣嘗見吕溱歴典蘇楚杭徐
數州所至皆有風稱絶無貪名况其壯年已在近侍豈
肯自棄如此然其為人資性疎闊脱略細務誠恐檢防
不至致陷深法臣竊見頃年蘇舜欽監進奏院日賣官
故紙為令之人費坐監主自盗除名為民遂卒貶所事
出仇人情輕法重至今天下冤之臣恐臣溱所犯多或
類此兼溱素貧奪禄閒居便至失所伏望朝廷矜憫特
賜牽復使溱少加檢防不忽鄙碎盡心臨事其於補報
陛下未可量也干凂聖慈臣無任戰懼之至謹具狀奏
聞伏候勑旨
乞叙用孫沔狀
右臣伏見分司南京孫沔以罪譴謫臣以守官海域去
京師至遠事出傳聞不得真實然觀貶降之重及有履
衊穢之詞皆謂孫沔知杭州日有趙氏事沔誠有之固
當重責然沔之治杭州剗除蠧弊擊擿豪強令行禁止
與浮屠大族日為讎敵其間雖有過當而風俗混淆至
今衰息所為如是雖至愚之人必能自察沔雖闊略然
考於人事以嚴明自處而輒為不法至此使一日罷去
小人共怨何恃而得安全是明目而投檻穽孰肯為哉
臣恐審問體量之際未得其實臣聞趙氏與父同日下
審問所其父一夕而死所以道路之言皆謂搒掠以成
其事古者大臣不理沈冤沔以嘗副樞宥待罪而已臣
恐繼今以後大臣有罪不能自明由沔而始頃年儂賊
寇鈔二廣近侍至多獨沔被遣瘴毒惡地干戈危處沔
親當之是亦有勞矣赦宥之餘三州檢索安能無過沔
且老矣摧落豈復自振然臣子之分惡名難受伏乞陛
下哀已用之效察難明之咎湔洗拂拭有所任用必省
以報陛下天地再生之施干凂聖慈臣無任戰懼之至
謹具狀奏聞伏候勑旨
奏乞推恩盧侗狀
右臣伏見潮州長史盧侗行實朴茂學術優深久在嶺
南衆所稱服皇祐年中蒙恩充補長史先與差攝至和
二年就攝已滿兩考轉運司保明解發赴銓除注銓司
准嘉祐四年六月條貫攝官須得三周年為滿任以此
釐革緣侗發解在未降新勑以前合依舊施行侗久居
京師不能自陳栖栖南歸絶仕進意臣知侗最久仰其
學行昨於杭州遇侗臣不欲盛時以毫末之恩失一賢
士遂與侗俱來伏望朝廷下流内銓與注一官庶使寒
悴之人上霑恩命如朝廷與官後犯正入已贓臣甘當
同罪其人在朝别無親的骨肉兼與臣不是親屬謹具
狀奏聞伏候勑旨
奏乞李端恩澤狀
右臣伏見建州李端素習醫方久敦善行盡心博濟為
衆所稱兼臣抱病閩中仰其藥石敢援近例輒冀推恩
伏望朝廷特與試秩以勸輩流謹具狀奏聞伏候勑旨
郊禋奏外甥恩澤狀
右臣叨塵侍從無補盛明偶大禮之慶成廣推恩而逮
下臣有親姊之子戴乂粗親師訓未齒仕途幸屬均釐
冀霑初命兼臣自皇祐年沗兩制以來不曾酌薦異姓
恩澤伏望聖慈許於文資内安排冒瀆宸嚴臣無任祈
天俟命激切屏營之至謹具狀奏聞伏候勑旨
端明集卷二十五
