端明集卷二十二
宋蔡襄撰
國論要目
一曰興治道
明禮
二帝三王相因作禮樂以正民性革其非心使之寡罪
而遠刑通萬世之法也秦任兵刑而棄禮樂漢魏以還
至晉日用干戈禮典殘缺至於亡隋盡矣唐興四方治
定欲有所為制作雖具朝廷之禮時亦修舉而風教習
尚各隨其俗五代禍亂日不遑暇專以刑治之宋興五
十餘年太祖太宗平天下皆以兵威助治真宗皇帝契
丹結好之後遂至無事朝廷禮文㒺不修舉仁宗皇帝
好生恤刑澤及禽獸然四方之俗未聞由禮樂專用法
法者網羅過咎而施刑耳臣請以一二事言之冠昏喪
葬禮之大者冠禮今不復議昏禮無復有古之遺文而
喪禮盡用釋氏獨三年日月則類古矣臣請集大儒鴻
博之士約古制而立今禮使百官萬民皆有等夷便而
易行遠罪省刑之一途也
擇官
聖人能無為治天下天下之事至衆也何以無為而能
治之百官無不為也百官修職則萬務舉矣何以致百
官之職畢舉在擇官也擇官在於取士今之取士所謂
制科者博學強記者也進士者能詩賦有文詞者也明
經者誦史經而對題義者也是三者得善官至宰輔皆
由此也資蔭以恩不問能否下至軍職以戰功流外吏
人以歲月三班所入鞭朴刑戮之人無所不至取士之
法淆雜至此一旦使之官人小者治一務大者治兵民
欲其各得其理猶驅車而水行然行之已久不可㬥革
當漸節其所取之路又於歴任察其材能稍旌奬之庶
幾可勸其為人害者去之而已
安民
古之治世百姓各安其所士農工商各得其分量取其
力以供公上上使之以時而民不倦是故百姓上以奉
天子下以養父母畜妻孥其力有餘故安其所也不妄
作為故得其分也然而學者不原其本不考其實以謂
民饑則哺之寒則衣之天下之衆雖堯舜不得濟也是
有憂民之意而民愈不安也臣謂今日之民至無禁也
太平日久民有智能者乘時趨利為農則兼并為商則
高下取天時人力之大者遂以富彊奢靡冒法出於王
公之上此古所謂亂俗之民可誅者也而法莫之禁雖
有禁者亦莫之信民相趨效不知紀極不貧不已此民
妄為而不安其分者也天時水旱堯湯不能免之然而
民有備故不害也今天下郡縣水旱爭發倉廪以濟之
又曰振貸以假於民隨而倚閣經赦除放謂之恤民其
意善矣其策疎矣古之治世役民不過三日其不役者
出三日之傭此百姓所以奉公上也今百姓有幸有不幸
其居瀕河歲以丁役過重此不幸也天下生齒脱漏亦
有不輸一錢以助官者至於水旱流移又出倉廩以濟
之賦入有程散施無極國何得而不貧國既貧矣民又
不安其所豈所謂安民哉臣故謂學者不原其本不考
其實者以此必曰安民禁奸豪均民力使民各得其分
而安其所是謂之安民
二曰正風俗
正凌慢
賈誼之說曰人主之尊如堂人臣如陛陛高則堂高矣
蓋人主之於天下其勢漸高至於極尊民不可得而慢
者由其羣臣等級之差漸而至也先皇帝仁愛如天包
容萬物雖有觸冒譏斥者多亦矜恕至有侮慢朝廷自
以為直臣以謂人主開受直言蓋盛德之事若肆譏斥
而無人臣之禮此不可恕也天子可得而慢其下宰臣
百官復何級等之差借如兩府大臣陛下所尊禮而優
待之也日於漏舍或雪罪之人或求恩賞所求不得如
意詆訐譏刺務以為能大臣難與較是非也但隱忍容
之以為常事京師僚屬能侵長官天下州軍佐官能去
長吏皆以材名之風俗如此所謂下凌上者也又有甚
於此者士大夫之有怨憎黨類相朋造作謗毁或為歌
詩傳於都下或移書啟於言事之門隂幽暗昧被毁之
人無由辯明甚者搖動公卿以希貨賂古之所謂清議
公論豈如此耶此在可嫉者也陛下少留聖聽因事正
之易如反掌
辨邪佞
知人則哲帝堯猶以為難堯聖人也難於知人曰人之
難知雖聖人必須審慎也進說之臣萬端人主以要道
持之阿隨人主之意而不論理道之是非此佞臣也附
託權要之勢因事自媒其身此邪臣也多引前世之事
專為高論不顧今世難行此迂疎之臣也多取衆人之
譽舍違公道不為國家久計此姦詐之臣也其言忠其
事實此鯁直之臣也無所附依進退自守此公正之臣
也陛下進一忠直退一邪佞則天下莫不慕忠直而醜
邪佞矣惟陛下博訪問則天下幸甚
廢貧贓
傳曰廉吏民之表今夫食禄而治官材與不材出於天
性不材者不可強之使材雖廢職尚可恕也至於憑恃
官威因緣為姦求取贓賄以曲為直上負朝廷之用下
為百姓之害是其心豈復有所畏哉古之聖明之主所
深惡之也近年之俗以容貪贓謂之長者視其害民虐
物若無有也何則凡贓吏皆狡惡之人雖欲發擿其過
惡必須下獄然後置之於法既斷之後彼贓吏必須稱
冤理雪朝廷必於近郡别令鞫勘當時一獄之人盡須
追呼或經時月禁繫對詞百姓已不勝其苦矣若只依
前案彼贓吏者必又再雪朝廷又須别推勘一獄之人
又須追擾如此百姓何以當贓吏之辨而受此苦毒例
皆引虚自認或經赦宥纔得免脱是以百姓被害不死
不休贓吏雪贓不盡不已監司之官以是莫敢輕發貪
贓之吏自以得意嗟乎百姓何罪惟陛下憐之貪吏何
人惟陛下察之又有不取贓賕自為營利者臣自少入
仕于今三十年矣當時仕宦之人麤有節行者皆以營
利為恥雖有逐錐刀之資者莫不避人而為之猶以恥
也今乃不然紆朱懷金專為商旅之業者有之興販禁
物茶鹽香草之類動以舟車楙遷往來日取富足夫貪
人日富而居有田宅歲時有豐厚之享而清廉刻苦之
士妻孥饑寒自非堅節之士莫不慕之貪人非獨不知
羞恥而又自號材能世人耳目既熟不以為怪管子曰
禮義廉恥國之四維今風俗之壞是四維不舉伏帷陛
下貪贓者廢之清廉者奬之則廉恥興矣
三曰謹財用
彊兵
今天下大患者在兵禁軍約七十萬廂軍約五十萬積
兵之多仰天子衣食五代而上上至秦漢無有也祖宗
以来無有也真宗與北敵通和以後近六十年河北禁
軍至今十五萬陜西自元昊叛增兵最多至今十九萬
天下諸路置兵不少臣約一歲總計天下之入不過緡
錢六千餘萬而養兵之費約及五千是天下六分之物
五分養兵一分給郊廟之奉國家之費國何得不窮民
何得不困然今之兵不可㬥減固當有術以消之又當
有術以精練之其說至多難以遽言陛下勅兩府大臣
博求其弊漸講其術以為長久之策今之為政此第一
事
富國
或曰何以富國今天下之廣四維萬里可謂大矣農田
商賈茶鹽酒税銀銅金鐵之類莫不𣙜之可謂察矣籠
天下之利至纖至悉宜乎國家富有府藏充牣不可勝
計然後為得今則每有支費嘗遣使諸路取索錢帛以
供公上京師無大儲積至於天下諸路僅能自給者是
為全實此何故耶曰養兵一百二十萬自古無有也歲
入日少而歲出益多或曰何謂也曰兵日益多官日益
冗財物有限而支費無涯國之所以貧也然則富國有
術乎必先用意於兵然後可言富國之術臣則曰今之
為政兵彊為第一事富國為第二事或曰為政止於此
乎曰非也自此而始
去冗
治天下者如治家凡民之家隨其富貧視其族屬幾何
一歲之費幾何賓客之資公上之須復用幾何度其家
之所入然後量力而出之如是乃可以為家計也不如
是其家無以自給則族屬不得自安矣今治天下乃不
如是宰相不與知兵增兵多少不知也樞府不知財用
日日添兵而財用有無不知也三司使守藏吏也歲了
一歲便為辦事不幸有邊境之急必取於民譬之家計
是不度所入不量所出國不富實陛下未得高枕而優
游臣故謂兵冗為大其次又有官冗今且以轉官一事
言之太祖太宗朝仕官者或有功勞或有名譽則拔任
其人人莫不勸然以孤遠守常之人湮沈不遷者有之
真宗設三年磨勘之法然後孤遠守常之人與夫權要
圖進之士無異也日月既久漸以成俗雖有長材異能
出衆人者有小過累未可遷也但能飲食言語於人無
忤者數歲必遷此三年一遷之法今為大弊也祖宗時
卿監郎中無十數人觀今班簿姓名可見也天下州軍
三百餘處合入知州軍凡幾何人局少員多每至差除
待闕須一二年通判知縣之類率皆如此真宗時選人
磨勘有遷京官者有不遷者仁宗時但無過咎無不轉
官官冗如此豈有不思其變更之術也哉去冗百端此
二者最大願陛下熟思之漸求消冗之說
四曰賞功實
原賞
古之所謂賞者有大功則賞之臨兵戎則賞之有大功
者了大事禦大難非常事也臨兵戎者前死有榮退死
有辱雖小功必賞以其履死地也今之臣一切務賞何
謂賞所謂酬奬者是也守土之臣刺史縣令招徠迯戶
磨勘税賦皆其職所當為也不修其職罪當罰也今有
為之者必自陳而求賞不立賞格則不為也天子斂生
民之財以禄之分職位以寵之借威權以使之可謂至
矣而於官守常事即求賞天子豈與羣臣為市道哉至
於茶鹽酒税之局物物皆有賞格下至吏人百姓莫不
皆然此為政之弊也戰功必賞也捕賊之法必賞也功
異於常者可賞也其餘無名酬奬可漸罷之以正官守
之法也
任材
凡人之材各有所能不一等也一人之智兼治數局時
有不能也有文詞之職有吏治之職有兵戎之職有財
利之職夫有吏治之材使之臨兵戎之事則時有不能
也有財利之術使之論朝廷之事則時有不能也今世
用人大率以文詞進大臣文士也近侍之臣文士也錢
穀之司文士也邊防大帥文士也天下轉運使文士也
知州郡文士也雖有武臣蓋僅有也故於文士觀其所
長隨其材而任之使其所能則不能者止其術莫善於
還詞令之職還於文士講說之職還於儒學典禮之職
還於博士兵戎之職還於武士吏文之職還於法吏金
穀之職還於利臣所謂還者與其能者不以一人之智
兼責之也若夫宰輔大臣必兼衆能文學之士皆其出
身忠義之節皆其素立故不論也不明法令不可也不
知軍旅之情不可也不知邊疆夷狄之數不可也不知
金穀利病不可也不知禮典之舊不可也是故難其人
陛下知其難也得人則愛重之又於羣臣詢諮而擇之
臣故謂任材者明天子之事也
正刑
聖人可謂愛民矣可謂慎刑矣殺人者可殺矣而或貸
其生者州郡一有誤殺人者一獄所干官吏停廢竄逐
無有貸者古先帝王慎刑不過是矣原其所因好生之
人及於下也重刑誠審矣而刑之輕罰及無罪天下之
官皆得施杖笞於其部通判職官於州之吏民主簿縣
尉於縣之吏民皆可笞朴由是觀之民無完膚可謂濫
刑矣天下州縣有長吏京師百司有長官有罪之人可
歸於長吏長官則不敢妄刑也律有監臨主司不合行
罰勑許執衣白直得施小杖臣竊謂天下州縣官司京
師百司惟執衣白直令依勑科罰其餘公事各隨所屬
長吏長官行之一歲計之可減妄刑千萬人矣臣願陛
下明勑法官議之理當如何若律勑可行則行之必重
其罰則不敢違也
論兵十事
一事臣近上國論要目十二篇以謂當今之急務彊兵
為第一事富國為第二事欲修治道自此而始兵不彊
則國不富國不富則民不安是故始於治兵而終於安
民本末之論也彊兵之說如何一曰消冗謂冗兵不可
以㬥減當有術以消之二曰選擇謂老弱疾病不堪戰
陳之人即揀擇而去之三曰省兵謂不應置兵處與置
之過多者則省之四曰訓練謂兵雖少壯而訓練不得
其術與不教同五曰立兵法今之兵法絶無統制故不
可用用之則敗此五者備修則兵少而精矣兵少則財
用饒財用饒則國富矣兵精以戰則勝以守則固兵彊
矣其說皆世人之常論也然而行之則為治道之始不
行則為天下大患是世人之常論乃當今之急務臣故
謂之第一事一事中書不與知兵增兵多少不知也樞
密院要兵則添財用有無不知也管軍將帥少兵則請
曾不計較今日兵籍倍多何故用不足也三司但知支
辦食糧日日增添不敢論列謂兵非職事也四者各為
之謀以至於此若通而為一則可以計較兵積多少財
用有無不致於冗臣欲乞招置增添兵數樞密院中書
共議之先令三司計度衣糧如何足用管軍每乞招添
邊臣每乞增置必須詰問其所少之因必不得已方可
其奏如此慎重乃省兵之一端也一事近年置諸路安
撫鈐轄添屯禁軍自京西江南東西廣南東西兩浙福
建等駐泊禁軍皆是北人南方風土異宜水行不知舟
檝之利山行不堪阻阨之險一往三年死亡殆半其不
便一也只如差二萬人駐泊及至當替又須二萬人常
須四萬人可了辦以此屯戍之多軍還到營未及三兩
月又復出軍不惟道路勞苦妻孥間闊人情鬱結其不
便二也今欲除京東淮南外諸路鈐轄安撫司所管駐
泊禁軍候其年滿量留合要人數差補外竝只放還本
營更不填闕或問南方難用北軍祖宗平定南方盡是
北軍今來何故難用曰祖宗之兵誅討大計也誅討大
計未有不從中出兵今者南方但當作禦盜賊之計若
禦盜賊諸路各有招置禁軍練習精熟可以驅使賊勢
大者暫遣北軍不為失策此省兵之一端也一事陜西
河東自慶歷以來用兵之際添置寨柵數多所以添兵
寨柵本以通糧道護耕農非有益於攻守今當先去無
用寨柵或只量留兵卒隨宜罷遣以寬置糧草之費亦
省兵之一端也一事防邊兵卒老弱病患先須揀選若
在邊鄙不唯虛費糧儲兼亦不堪戰鬭千兵若有百人
老弱遇敵而先奔即是千人皆廢如此為患須至選揀
馬有不堪入陣者而為患與老弱之兵同陜西河東方
今無事時若先選揀不唯訓練精熟倉卒有備大可減
省糧草以寬國用一事或曰招置土兵如何曰陜西弓
箭手之類只給與田不給與衣糧於事為便且如河北
招置土兵為害深矣土兵一人可給戍兵三人兼又父
子相承未嘗出城坐窘邊費驕蹇難動故曰為害深矣
河北義勇十九萬人昔年差點人情驚動今耳目已熟
但須整緝訓練緩急得力於其間更選彊壯須及十萬
人不費衣糧可與土兵相制屯戍之兵可減也一事養
兵之費禁軍一兵之費以衣糧特支郊賚通計一歲約
費錢五十千廂軍一兵之費歲約三十千通一百一十
八萬餘人一歲約費四千八百萬緡此其大較也若減
禁軍十萬歲減緡錢五百萬減廂軍十萬歲減緡錢三
百萬欲減禁軍先減屯戍欲減廂軍先減綱運此其要
也一事諸路廂軍一指揮有六七百人檢尋舊額竝無
條制蓋年歲既遠亡失舊文今若朝旨諸軍指揮并將
校以下不得過五百人舊額不滿五百人即依舊額今
日以前有剰數者竝令依舊候及五百人一依今來指
揮今後輒敢額外添人竝以違制論不在去官原赦之
限一事禁軍指揮近年添置軍額名目數多指揮將窠
雖全兵卒只有三二百人虛費將窠請受今若逐路軍
額先與條約謂若兵士三百人即有將窠三十人見在
人數已多者仍舊或移補别軍候及三百人更不補填
漸可併省也一事欲減廂軍先減綱運今天下無名綱
運最為枉費兵士邊郡兵官替移迎候送還廂軍動皆
數百人多者至千人自來明有條制州郡皆以人情不
敢自約此一事也南方替罷官員近由江浙遠自湘潭
一舟十人至二十人大者倍之一歲往還京師可了一
次一舟之費小者五百千大者七百千所在官物不過
數千緡之直衣糧所費幾何此二事也天下州郡自太
平以來廨宇亭榭無有不足每遇新官臨政必有改作
土木之功處處皆是不惟枉費財用必須多役兵卒此
三事也天下持送官物入京如牛皮兵器之類多由陸
路若委本路轉運司不急用者罷省之或令水路可以
減省兵役此四事也養兵挽船不若和雇和雇則止於
程限之資養兵終歲給之其費必倍此五事也大要舉
此五事嚴與條約廂軍可省矣
禁軍六十九萬三千三百三十九人
廂軍四十八萬八千一百九十三人
共計一百一十八萬一千五百三十二人
錢
收三千六百八十二萬二千五百四十一貫一百六
十五文内(秋夏税只有四百九十三萬二千九百九十一貫文)
支三千三百一十七萬六百三十一貫八百八文(南郊)
(賞給不在數内)
管軍及軍班兵士九百九十四萬一千四十七貫九
百三十三文(十分中三分有餘)
匹帛絹紬
收八百七十四萬五千五百三十五匹(内税絹二百七十六萬一)
(千五百丸十二匹)
支七百二十三萬五千六百四十一匹(南郊賞格不在數内綾羅)
(錦綺不在數内)
管軍及軍班兵士七百四十二萬二千七百六十八
匹半(十分有餘)
糧
收二千六百九十四萬三千五百七十五石(内税一千八百)
(七萬三千九十四石)
支三千四十七萬二千七百八石
管軍及軍班兵士二千三百一十七萬二百二十三
石(八分)
草
收二千九百三十九萬六千一百一十三束
支二千九百五十二萬四百六十九束
管軍及軍班以下二千四百九十八萬四百六十四
束(八分)
夏秋税所納
錢四百九十三萬二千九百九十一貫
匹帛二百七十六萬三千五百九十二匹
斛㪷一千八百七萬三千九十四石
已上三件更有折變在内其餘所闕糧草匹帛竝是見
錢和買并課利折科諸般博買應副得足一歲所用養
兵之費常居六七國用無幾矣臣懇懇而言蓋見其本
末不早圖之是謂失策矣
右謹具進呈取進止
端明集卷二十二
