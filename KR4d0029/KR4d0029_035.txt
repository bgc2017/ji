端明集卷三十五
宋蔡㐮撰
茶錄
序
臣前因奏事伏蒙陛下諭臣先任福建轉運使日所
進上品龍茶最為精好臣退念草木之微首辱陛下知
鍳若處之得地則能盡其材昔陸羽茶經不第建安之
品丁謂茶圖獨論採造之本至於烹試曾未有聞臣輙
條數事簡而易明勒成二篇名曰茶錄伏惟清閒之
宴或賜觀采臣不勝惶懼榮幸之至謹叙
上篇論茶
色
茶色貴白而餅茶多以珍膏油(去聲)其面故有青黃紫
黑之異善别茶者正如相工之視人氣色也隐然察之
於内以肉理潤者為上既已末之黃白者受水昏重青白
者受水鮮明故建安人鬪試以青白勝黃白
香
茶有真香而入貢者微以龍腦和膏欲助其香建安民
間試茶皆不入香恐奪其真若烹點之際又雜珍果香
草其奪益甚正當不用
味
茶味主於甘滑唯北苑鳳凰山連屬諸焙所産者味佳
隔溪諸山雖及時加意製作色味皆重莫能及也又
有水泉不甘能損茶味前世之論水品者以此
藏茶
茶宜蒻葉而畏香藥喜温燥而忌濕冷故收藏之家以
蒻葉封裹入焙中兩三日一次用火常如人體温温以禦
濕潤若火多則茶焦不可食
炙茶
茶或經年則香色味皆陳於淨噐中以沸湯漬之刮
去膏油壹兩重乃止以鈐箝之微火炙乾然後碎碾若
當年新茶則不用此說
碾茶
碾茶先以淨紙密裹椎碎然後熟碾其大要旋碾則
色白或經宿則色已昏矣
羅茶
羅細則茶浮粗則水浮
候湯
候湯最難未熟則沬浮過熟則茶沈前世謂之蟹
眼者過熟湯也况瓶中煮之不可辨故曰候湯最難
熁盞
凡欲點茶先湏熁盞令熱冷則茶不浮
點茶
茶少湯多則雲脚散湯少茶多則粥面聚(建人謂之雲脚粥面)
鈔茶一錢匕先煮湯調令極勻又添注之環回擊拂
湯上盞可四分則止眡其面色鮮明着盞無水痕為絶
佳建安鬪試以水痕先退者為負耐久者為勝故較勝負
之說曰相去一水兩水
下篇論茶器
茶焙
茶焙編竹為之裹以蒻葉蓋其上以收火也隔其中以
有容也納火其下去葉尺許常温温然所以養茶色
香味也
茶籠
茶不入焙者宜密封裹以蒻籠盛之置高處不近濕
氣
砧椎
砧椎蓋以碎茶砧以木為之椎或金或鐵取於便用
茶鈐
茶鈐屈金鐵為之用以炙茶
茶碾
茶碾以銀或鐵為之黃金性柔銅及鍮石皆能生鉎(音星)
不入用
茶羅
茶羅以絶細為佳羅底用蜀東川鵝溪畫絹之密者投
湯中揉洗以羃之
茶盞
茶色白宜黑盞建安所造者紺黑紋如兔毫其坯微
厚熁之久熱難冷最為要用出他處者或薄或色紫
不及也其青白盞鬪試家自不用
茶匙
茶匙要重擊拂有力黃金為上人間以銀鐵為之竹
者輕建茶不取
湯瓶
瓶要小者易候湯又點茶注湯有凖黃金為上人間以
銀鐵或甆石為之
後序
臣皇祐中脩起居注奏事仁宗皇帝屢承天問以建安
貢茶并所以試茶之狀臣謂論茶雖禁中語無事於密
造茶錄二篇上進後知福州為掌書記竊去藏稿不復
能記知懷安縣樊紀購得之遂以刊勒行於好事者然
多舛謬臣追念先帝顧遇之恩攬本流涕輙加正定
書之以石得永其傳治平元年伍月二十六日三司使給
事中臣蔡某謹記
荔枝譜
第一
荔枝之於天下唯閩粤南粤巴蜀有之漢初南粤王尉
佗以之備方物於是始通中國司馬相如賦上林云荅遝
離支蓋夸言之無有是也東京交趾七郡貢生荔支
十里一置五里一候晝夜奔騰有毒蟲猛獸之害臨
武長唐羌上書言狀和帝詔太官省之魏文帝有西域
蒲萄之比世譏其謬論豈當時南北斷隔所擬出於
傳聞耶唐天寳中妃子尤愛嗜涪州歲命驛致時之
詞人多所稱詠張九齡賦之以託意白居易刺忠州既
形於詩又圖而序之雖彷彿顔色而甘滋之勝莫能著
也洛陽取於嶺南長安来於巴蜀雖曰鮮獻而傳置之
速腐爛之餘色香味之存者亾幾矣是生荔枝中國
未始見之也九齡居易雖見新實騐今之廣南州郡與
夔梓之間所出大率早熟肌肉薄而味甘酸其精好者
僅比東閩之下等是二人者亦未始遇夫真荔支者也
閩中唯四郡有之福州最多而興化軍最為竒特泉漳
時亦知名列品雖高而寂寥無紀將尤異之物昔所未
有乎蓋亦有之而未始遇乎人也予家莆陽再臨泉福
二郡十年往還道由鄉國每得其尤者命工寫生稡集
既多因而題目以為倡始夫以一木之實生於海濱岩險
之遠而能名徹上京外被夷狄重於當世是亦有足貴
者其於果品卓然第一然性畏高寒不堪移植而又
道里遼遠曾不得班於盧橘江橙之右少發光采此
其所以為之嘆息而不可不述也
第二
興化軍風俗園池勝處唯種荔枝當其熟時雖有他
果不復見省尤重陳紫富室大家歲或不嘗雖别品
千計不為滿意陳氏欲採摘必先閉戸隔墻入錢度
(音鐸)錢與之得者自以為幸不敢較其直之多少也今列
陳紫之所長以例衆品其樹晩熟其實廣上而圓下
大可徑寸有五分香氣清遠色澤鮮紫殼薄而平瓤
厚而瑩膜如桃花紅核似丁香母剥之凝如水精食之
消如綘雪其味之至不可得而狀也荔枝以甘為味雖百
千樹莫有同者過甘與淡失味之中唯有陳紫之於色
香味自拔其類此所以為天下第一也凡荔枝膜形色
一有類陳紫則已為中品若夫厚皮尖刺肌理黃色
附核而赤食之有查食已而澁雖無酢味自亦下等
矣
第三
福州種植最多延施原野洪塘水西尤其盛處一家之
有至於萬株城中越山當州署之北鬱為林麓暑雨
初霽晩日照曜絳嚢翠葉鮮明蔽映數里之間焜
如星火非名畫之可得而精思之可述觀覧之勝無與
為比初著花時商人計林斷之以立劵若後豐寡商
人知之不計美惡悉為紅鹽(去聲)者水浮陸轉以入京師
外至北戎西夏其東南舟行新浮日本琉球大食之屬
莫不愛好重利以酬之故商人販益廣而鄉人種益多
一歲之出不知幾千萬億而鄉人得飫食者蓋鮮矣
以其斷林鬻之也品目至衆唯江家綠為州之第一
第四
荔支食之有益於人列仙傳稱有食其華實為荔支
仙人本草亦列其功葛洪云蠲渴補髓所以唐羌䟽曰
未必延年益夀蓋云雖有其傳豈果能哉亦諫止之
詞也或以其性熱人有曰噉千顆未嘗為疾即少覺
熱以蜜漿解之其木堅理難老今有三百歲者枝葉
繁茂生結不息此亦其騐也
第五
初種畏寒方五七年深冬覆之以護霜霰福州之西三
舍曰水口地少加寒巳不可植大略其花春生&KR0609;&KR0609;然
白色其實多少在風雨時與不時也有歲間生者謂
之歇枝有仍歲生者半生半歇也春花之際旁生新
葉其色紅白六七月時色巳變綠此明年開花者也
今年實者明年歇枝也最忌麝香或遇之花實盡
落其熟未經採摘蟲鳥皆不敢近或已取之蝙蝠蜂
蟻争来蠧食園家有名樹旁植四柱小樓夜棲其
上以警盜者又破竹五七尺搖之答答然以逼蝙蝠之屬
第六
紅鹽(去聲)之法民間以鹽梅滷浸佛桑花為紅漿投荔支
漬之暴乾色紅味甘酸可三四年不蟲(去聲)脩貢與商
人皆便之然絶無正味白晒者正爾烈日乾之以核堅
為止畜之甕中密封百日謂之出汗去(上聲)汗耐久不然
踰歲壊矣福州舊貢紅鹽蜜煎二種慶歷初太官問
歲進之狀知州事沈邈以道遠不可致減紅鹽之數而
增白晒者兼令漳泉二郡亦均貢焉蜜煎剥生荔支笮
出其漿然後蜜煮之余前知福州用晒及半乾者為煎
色黃白而味美可愛其費荔支減常歲十之六七然
修貢者皆取於民後之主吏利其多取以責賂晒煎之
法不可行矣
第七(陳紫巳下十二品有等次虎皮已下二十品無等次)
陳紫因治居第平窊坎而樹之或云厥土肥沃之致今
傳其種子者皆擇善壌終莫能及是亦賦生之異也
江綠大較類陳紫而差大獨香薄而味少淡故以次之
其樹已賣葉氏而民間猶以為江家綠云
方家紅可徑二寸色味俱美言荔枝之大者莫之敢擬
歲生一二百顆人罕得之方氏子名蓁今為大理寺丞
游家紫出名十年種自陳紫實大過之
小陳紫其樹去陳紫數十步初一家并種之及其成也
差小又時有&KR2510;核者因而得名其家别居二紫亦分屬
東西陳焉
宋公荔枝樹極高大實如陳紫而小甘美無異或云陳
紫種出宋氏世傳其樹已三百歲舊屬王氏黃巢兵過
欲斧薪之王氏媪抱樹號泣求與樹偕死賊憐之不伐
宋公名諴公者老人之稱年餘八十子孫皆仕宦
藍家紅泉州為第一藍氏兄弟圭為太常博士丞為
尚書都官員外郎
周家紅獨立興化軍三十年後生益竒聲名乃損然
亦不失為上等
何家紅出漳州何氏世為牙校嘗有郡將全樹買之樹
在舍後將熟其子日領卒數十人穿其堂房乃至樹所
其来無時舉家伏藏欲即伐去而不忍今猶存焉
法石白出泉州法石院色青白其大次於藍家紅綠核頗
類江綠色丹而小荔支皆紫核此以綠見異出福州
圓丁香丁香荔支皆旁(去聲)蒂大而下銳此種體圓與味
皆勝
虎皮者紅色絶大繞腹有青紋正類虎斑常於福州東
山大乘寺見之不知其出處
牛心者以狀言之長二寸餘皮厚肉澁福州唯有一株每
歲貢乾荔支皆調於民主吏常以牛心為凖民倍值購
之以輸予嘗黜而不用
玳琄紅荔支上有黑點疎密如玳瑁斑福州城東有之
硫黃顔色正黃而刺微紅亦小荔支以色名之也
朱杮色如柿紅而扁大亦云朴柿出福州
蒲桃荔支穗生一朵至一二百顆將熟多破裂凡荔支
每顆一梗長三五寸附於枝此等附枝而生樂天所謂
朵如蒲桃者正謂是也其品殊下
蚶殼者殼為深渠如瓦屋焉
龍牙者荔支之變怪者其殼紅可長三四寸彎曲如
爪牙而無瓤核全樹忽變非常有也興化軍轉運司
廳事之西嘗見之
水荔枝漿多而淡食之蠲渴荔枝宜依山或平陸有近
水田者清泉流溉其味遂爾出興化軍
蜜荔支純甘如蜜是謂過甘失味之中
丁香荔支核如小丁香樹病或有之亦謂之&KR2510;核皆小實
也
大丁香出福州天慶觀厚殼紫色瓤多而味微澁
雙髻小荔支每朵數十皆並蒂雙頭因以目之
真珠剖之純瓤圓白如珠荔支之小者止於此
十八娘荔枝色深紅而細長時人以少女比之俚傳閩王王
氏有女第十八好噉此品因而得名其家在城東報國院
冡旁猶有此樹云
將軍荔支五代間為此官者種之後人以其官號其
樹而失其姓名之傳出福州
釵頭顆紅而小可間婦人女子簮翹之側故特貴之
粉紅者荔支多深紅而色淺者為異謂如傳朱粉之
飾故曰粉紅
中元紅荔枝將絶纔熟以晩重於時予嘗七月二十四
日得之
火山本出廣南四月熟味甘酸而肉薄穗生梗如枇杷
閩中近亦有之(山在梧州)
右三十二品言姓氏尤其著者也言州郡記其所出
也不言姓氏州郡四郡或皆有也嘉祐四年歲次巳亥
秋八月二十日蒲陽蔡某述
端明集卷三十五
