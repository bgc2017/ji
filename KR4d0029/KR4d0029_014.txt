端明集卷十四
宋蔡襄撰
制誥
皇后曾祖芸制
勑朕以純孝事親至誠饗帝躬執牲玉造於郊廟均畀
嘉福敷於四海眷坤儀之重實相祠事追賁曾世厥惟
舊典皇后曾祖芸材武沈雄志尚超邁風稱馳於藩屏
勲業著於戎韜儲積善謀延施來裔嚮以椒闈之貴襲
疏圭壌之封屬此明禋易居全魏克章告策英魄其承
皇后曾祖母魯國太夫人制
勑朕祼於太室奠於崇丘非惟薦馨德於神天亦以興
民孝行矧予宫壼助有齊明申用愍章以慰誠篤之至
皇后曾祖母某氏志尚惇淑令則柔嘉蚤專德慶裕延
遠妣后德之大前啟國垂統徐方以均禧奄魯邦而
賜履靈其未昧歆是典常
皇后祖曹彬制
勑王者嚴於祀事而齊明之志必有申朕肅於郊廟均
福天下眷惟后德每懷恭止(闕)首及焉皇后祖
彬材略絶世資性本仁佐我祖宗戡定海㝢功烈明於
日月慶賞延於帶礪然兵戎之舉專尚寬平而隂施之
隆乃生嘉懿唯俔天之正儷實本祖以開祥屬牲玉之
熙成荷龍光而賜慶惟王英哲尚或欽承
皇后祖母制
勑朕祠郊丘登侑三聖既伸孝於祖考唯我儷德潔神
助相申賁先烈用慰誠心皇后祖母挺生慶門嬪偶華
族柔明之懿動鑒圖則世有陰施挺生令孫正位椒塗
景象軒緯追榮祖室前襚翟章屬禋燎之上(闕)封之
大宇有光泉穸尚克歆承
劉參政曾祖景洪贈太子少保再贈太子太保
制
勑饗親於廟饗帝於郊德誠忝香並獲嘉貺實於弼輔
贊相熙事追恤曾廟所以廣施慶之澤具官某曾祖某
稔善在躬儲慶自遠丘園肥遯行義著聞祐啟胄孫與
謀幾政屬竣精祀申用愍章加保護於儲宫極光華於
壤樹營䰟如在尚或承之
劉參政曾祖母追封清河郡太夫人曾氏冄追
封榮國太夫人制
勑德厚者其流遠位崇者其數異朝家典故二府柄臣
凡更郊祠重褒家廟上延曾世兹惟舊矣具官某曾祖
母某氏靖嘉厥德淑慎其儀嬪偶時髦儲載陰慶貽孫
之訓逢辰乃享孚佑哲人協調宰路嚮因巖廟之任前
啓郡田之封逮此精禋特申愍典胙休城國光耀幽途
尚爾淑靈時克歆鑒
劉參政祖煦贈太子少傅再贈太子太傅制
勅朕休于太室禋于中壇祖考格臨神天歆顧乃惟臣
鄰莫不追慕先烈不有褒禭曷以慰其孝心具官某祖
某世美敦於儒雅德名被於鄉邦善慶之蓄而載於當
年隂施之厚而貽于後嗣萃厥孫謀之令階夫柄用之
能屬奠玉之精禋申納書之愍典惟榮私廟侈命大門
進春坊輔導之聮為祖服光華之寵式將孝告尙或歆
承
劉參政祖母追封安定郡太夫人張氏再追封
康國太夫人制
勅朕薦瓚先廟則慈顔升配焫蕭陽位則厚祗合侑故
於台輔均禭王妣則孝行於上下而恩覃于幽顯矣具
官某祖母某氏嬪儀表世婦則承家助施厚德之祥終
啓孝孫之慶六珈之飾前被于愍章千乘之封進荒於
大國推榮私閥永賁幽扄
劉參政父素贈太子少師再贈太子太師制
勑郊以事天配侑祖考唯朕誠心罔有不肅推是感思
及于大臣追揚前人之烈則孝治興矣具官某父某德
尙高舉行美純茂樂於名教訓以清白慶靈之績似續
其昌挺生畯良參論幾務寵推先正師表東朝顯耀家
閱幽通隧路噫一禮之舉褒渥上延朕於丞疑眷意良
厚
劉參政母追封瑯琊郡太夫人顔氏再追封沛
國太夫人制
勑人子飭躬盡節以位於朝者莫不欲顯榮其親以示
于世故郊澤之行首被台路申於愍典所以盡人子之
志也具官某母某氏鑒訓圖史躬勤組紃蚤儷宗儒回
滀隂慶誕生哲嗣參輔宰庭嚮登郡賦之隆未極國田
之峻屬備儀於吉土爰徹壤於大邦併疏慶渥之華庸
為德施之厚
孫副樞曾祖鶚贈太子少保再贈太子太保制
勑朕薦黃流之瓚内以宗世室之嚴升紫燎之煙上以
旅泰元之重蔚精誠之升聞沛神靈之來格倚頼鄰臣
協申顯相延愍思於曾廟表厚慶于高閎具官某曾祖
某躬善鴻猷代嚴清訓膺材智之美而(闕四字)用行義之
譽而隆為素封介爾孫謀參予幄(闕三字)欽柴之典用推
飭壤之恩進元良保護之聮(闕三字)光華之寵
孫副樞曾祖母追封太山郡太夫人(闕)氏再追
封太原郡太夫人制
勑登吉土之壇展精禋于上帝御中天之闕敷德施于
多方乃眷輔臣追榮先廟具官某曾祖母嘉柔成德淑
惠有儀作合高閥克供時祀慶源来而自遠根本固而
必蕃惟顯孫之賢參右府之命助相精享格擁鴻禧首
推錫類之仁進列啓邦之寵篆章告策識爽其歆
孫副樞祖植贈太子少傅再贈太子太傅制
勑朕託王公之上懼德不逮祗享天明風示海㝢惟我
輔弼贊祠郊丘霈恩大門用均福貺具官某祖某學術
名家材資命世惠澤施于邑治隂慶萃于孫謀進與斗
樞之庭實相泰元之畤甫成熙事首及褒先即朝宁之
孤卿列元良之上傅愍章申告幽隧載華
孫副樞祖母追封汝南郡太夫人周氏冄追封
河間郡太夫人制
勑朕入清廟陟圓丘奉三后之侑則念及人之親享百
福之貺則思逮下之惠矧我樞庭之哲有懷王妣之慈
申此愍章以飭幽穸具官某祖母某氏性範雍莊閨儀
嚴勑嬪令人於冠族儲善德於後昆冄世寖昌四鄰登
用嚮有納書之禭已躋徹郡之榮逮竣事於大神復徙
封於名壤倂疏異典用慰營魂
孫副樞父丕贈太子少師再贈太子太師制
勑國家之重者無大郊廟之祭偹物盡志咸適於度非
唯臣工克有顯德以贊陟降抑亦先正之有善訓俾爾
習蹈于禮故舉褒典追揚風劭具官某履道冲粹懷材
浚明世美寖延德施憑厚若稼而必穡若構之有堂嗣
子惟良筦予機柄屬周毖祀孚用恤章儲宮師訓之嚴
家廟寵靈之渥推本昭孝斯朕意焉
孫副樞母追封河南郡太夫人周氏再追封江
陵郡太夫人制
勑予既念臣工之先正能訓其子以相予祀稽合禮舊
用東朝公袞之命以禭之又念其配必有令美助成德
慶敷錫恩典用均嘉貺具官某母某氏世族高華天資
淵靜柔儀循於家節慤行服於諸宗有子之賢為國之
棟向殄平於嶺服旋登仕於樞庭會陽畤之畢儀究幽
阡而漏澤疏常安之名壤慰聖善之淑靈朝渥甚隆尚
或歆荷
孫副樞母追封清河郡太夫人張氏再追封京
兆郡太夫人制
勑尊榮其親所以勸人子之孝敦厚其行所以勵臣下
之忠朕祠郊丘推澤台輔追褒禰室顯大慶門具官某
母性照賢明躬循法度蘩爼以奉先祭璜珮以謹閫儀
積施慶靈誕生材哲方贊幾微之務適陪毖契之禋恤
及慈闈相攸樂壤更賦上田之數霈疏幽隧之榮
程相公曾祖新贈太師制
勑立人之道各親其族故廟焉以祀其先馭臣之儀必
有等威故貴者特異其數朕景至嚮天澤延四外唯是
相臣禭之曾父於禮不亦重乎具官某曾祖某潛德内
充英稱遐騖垂清白之訓奕世其承涵積累之祥哲孫
斯復方一相以處外舉三事以褒先會郊畤之上儀進
師垣之峻秩阡塗雖閟尚鑒恩靈
程相公曾祖母制
勅朕吉旦執牲幣以饗帝列侑祖考所以教諸侯之孝
矧惟元老實在陪輔握施之大宜及曾世具官某曾祖
母某氏賢和循度淑惠有儀早儷宗儒勤宣婦順深覃
福施之美佑迪胄孫之良列于公台撫是蕃服向啟大
邦之賦已崇象服之榮會畢明禋冄荒全晉漏恩阡樹
靈懿其膺
程相公祖贊明贈中書令制
勑朕有耆哲之老總將相之權以綏近輔方予饗帝而
不得與於籩爼其心豈不在予左右故追褒慶典無間
宰庭抑明注意之重具官某祖某奕世隆禮秉躬尚儒
儲慶淵回啓福緜遠若墉之高其址必大若木之遂其
本必固發於再葉登為上公眷祖服之迪祥極帝師而
舉禭屬中壇之峻事陟右相以推榮亶然松阡之華歆
兹秬卣之告
程相公祖母制
勑朕臨崇丘(闕)薦吉玉帝監芳潔神格熙富嘉應雜遝
羣靈歡欣思與宗正共承其慶具官某祖母某氏柔範
表于姻族遠鑒燭于箴圖来嬪哲人協布隂德有孫賢
令列于台儀追嚴王妣之封更陪輿地之數大邦其徹
幽穸惟歆
程相公父制
勑自天子下達至行之美莫先乎孝朕祼七室於廟侑
三后于郊思予舊相之重極爾昊天之感追榮禰世以
慰其心具官某父某材智出人而甚遠德業在躬而至
優隂施積於高閱福祉萃于喆嗣登參鈞軸列于宰司
禋祀甫成神富均被按輿圖之美號占書社之上游禭
有上公之圭告用文人之策恩榮叢至魂爽尚知
程相公母制
勑有國之慶不及于家孰謂之澤有子之榮不貴其母
孰謂之孝朕薦享上帝均覃釐貺首念良弼追褒慈妣
所以示等數而推恩禮也某母某氏賢德本於天資儀
度隆於壼範挺生喆子登列上台往臨申伯之藩外處
邵公之相會休成於熙等特申用於禭章再開國田大
隆廟服歆兹愍冊用慰柔靈
張宣徽曾祖厚贈太子少保制
勅國家禮成郊丘澤被㝢縣而於臣鄰之先咸有典數
其褒及曾世者非二府近列不與於斯所以重其事也
具官某曾祖某蚤仕華途交辟幕府猷為之美屈於當
世德芘之慶發於來嗣祐孚孫胄登與哲科陟元戎之
壇提四貴之印頃陪禋薦實罄齊明舉家廟之禭章踐
儲宫之保護納書告策榮耀無窮
張宣徽曾祖母制
勅具有邇臣以郊燔之慶用東宫保護之秩褒其曾前
並乃眷其配宜崇小君之號于其私廟榮名稱焉具官
某曾祖母某氏性由禮檢得劭嬪風鑒于圖史之良躬
夫蘩藻之祀慶儲當世利澤後人爰啓令孫實登近輔
適中壇之紀事念曾世以推恩徹名壤之風峻副笄之
秩九原而在其慰爾心
張宣徽父固特贈太子少師制
勑水積者其流無窮德厚者其施必遠有能儲慶顯右
其嗣是必推恩以及其先朕迺以祗見泰元敷澤海㝢
唯予近輔舉禭先正以慰孝心具官某父某文業敦美
材資浚明風稱著於朝閨慶利覃於嗣續有象賢之哲
登近貴之途相我上儀成夫毖祀顧禰宮之清履升儲
保之榮名天日光華下燭幽穸
張宣徽母制
勑朕薦七室於廟侑三聖於郊祖考降臨孝誠昭格眷
予近輔莫不有蓼莪之感昊天之嘆近褒慈妣昭顯令
德具官某母某氏早繇榮閥来嬪德人儀度肅於閨闈
教箴刑于婣族助儲隂施孚哲慶基頃緣子姓之榮前
徹郡田之號禋柴甫畢恩露載敷特崇象服之華并胙
名邦之履寵榮之渥世嗣其昌
樞密使王德用曾祖方贈尚書令兼中書追封
許國公特贈太師晉國公制
勑大臣家廟通於三世所以異禮等而示天下故下之
著明冄筦機政申禭其先以慰其志具官某曾祖某立
誠介特懷道寬冲爵命嗇于當年慶祉遺于來嗣惟乃
孝孫之令入居右弼之崇追顯曾門爰圖成國允矣帝
師之重炳然祖服之華流裕無疆啓祐爾後
王德用曾祖母畢氏追封韓國太夫人特追封
魯國太夫人制
勑山嶽之所以施利澤而不竭者以其涵蓄之深厚理
勢然也故盛大之室原其慶祉有自來矣具官某曾祖
母某氏有雍洽之慈儀具方柔之靜德内修壼教遠祐
孫謀兼將相之榮實邦家之頼眷夫曾妣嘗治大封逮
冠斗樞之崇彌加象服之貴脂田益衍幽禭永承恩數
斯隆尚克歆荷
王德用祖玄贈尚書令兼中書令追封曹國公
宜特贈太師齊國公制
勅朕涓吉旦告廣庭以登元老冠于宥密又稽典舊追
榮祖服大其私門所以視特絶于臣鄰也具官某祖某
德載當年慶流来裔有孫之令為邦之光出奠藩服則
當注意之隆入輔帷幄則有伐謀之勝惟其大父之廟
錫乃上公之珪兼令紱以居崇陟師垣而益重徹治四
履覆冒全齊阡塗之幽無昧欽享
王德用祖母路氏追封陳國太夫人宜特追封
某國太夫人制
勑君子修身無忝其祖固為孝德之美而况登冠弼輔
追榮上及豈不為存殁之光乎具官某祖母某氏華望
蓋世美行在躬合嫓辰髦積埤善慶再世彌大兼相是
崇眷惟王妣之慈向啓國田之賦相攸越重顯命惟承
王德用父超贈開府儀同三司太師尚書令兼
中書令封魯國公宜特追封燕國公餘如故制
勅予有耆德之臣越自外相入冠宥密方將倚辦謀明
協濟幾務是用追榮先廟以重寵數具官某父某材略
沈雄志氣忠厚昔事先帝實董元戎風美悚天下之聞
德施存後世之大惟乃令嗣蚤與樞庭忠勤一心出入
二紀近繇陪輔專在老成宜申禭於禰宫特進荒于大
國上公之袞實琢其章載煥幽阡莫大斯祉
王德用母朱氏追封榮國太夫人宜特追封吳
國太夫人制
勑弼臣之重等數之大固絶于衆登拜伊始追禭其先
所以明朕眷倚之厚具官某母某氏挺生令族來嬪畯
賢蘋蘩以觀法度之成圖史以規德訓之美裕然基慶
紹厥世勳有子之英久相于外比因節召爰冠樞謀申
愍冊於慈闈畫鉅封於樂國全吳之壤斯以詔榮
山南東道節度使同中書門下平章事賈昌朝
曾祖母栗氏可封韓國太夫人制
勑朕薦瓚先廟則慈顔升配&KR0778;蕭陽位則厚祗合侑故
於台輔均禭曾妣則孝行於上下而恩覃於幽顯矣具
官某曾祖母某氏嬪儀表位婦則承家助施厚德之祥
終啓孝孫之慶六珈之飾前被于愍章千乘之封冄荒
於大國推崇私閥永賁幽扄
端明集卷十四
