端明集卷二十三
宋蔡襄撰
書疏
乞戒厲安撫使書
朝奉郎秘書省著作佐郎充館閣校勘臣某謹昧死再
拜上書尊號皇帝陛下臣伏覩臨遣使臣循行郡國臣
竊謂人主宅中國居法宫而使幽遐異域風謠習尚冤
隱沈抑無一不陳於前者其道何哉託聰明於臣下故
也人主知其所託之為難明賞罰以馭之賞罰既明則
臣下不敢蔽欺而聰明無所壅也今天下之俗至有鉅
室富家兼并貨財作為奢靡超踰法制交通大吏欺轢
愚弱而貧者父子轉流無養生送死之具不幸孤獨廢
疾不得終其天年州縣吏既不能掩遏豪強矜哀窮厄
而又侵牟漁奪不識休已或愚謬昏耄無所是非或依
倚權勢壞裂公法其卓然有善狀可指數也監刺之官
大率以寬紓含隱為良即發一姦贓衆輙指目以是須
其自敗乃始糾擿或有所思慮垂敗之人亦加意覆藏
使得脱去甚哉蔽蒙如此監司之設僅與無同欲百姓
之無害其可得乎吏之偷苟姑息寖以成俗頃年遣使
安撫諸郡比其還奏薦舉雖多而蠧㬥不察是徒取善
譽而空厥職也夫收材選能誠為治之首務然惡吏不
除窮民不恤有使之出不若無出之愈徒使郡國之民
交口而議曰是舉也特與被遣之人為榮進梯綆耳豈
有意於吾民哉臣竊見漢武帝遣謁者博士分巡天下
存問孝悌力田鰥寡孤獨賜帛有差獨行君子遣詣行
在而治苛者奏舉又唐太宗遣杜淹巡關内諸州出御
府金贖貧民男女自賣者還其父母其後又遣禇遂良
等二十二人以六條巡察四方黜陟官吏臣詳觀古之
遣使皆務恤窮民除惡吏舉材能收滯逸而已請使者
所至之郡存問鄉里其孝行著聞及年八十九十以上
鰥寡篤疾依漢故事量予布帛即貧無所養而有男女
僦傭於人償其餘直而追還之若為僧尼僧年四十尼
年三十以下並除其籍而歸養更無此等子孫官給餱
糧責任親黨隣里養之以没其齒孤獨者戒勑所養之
家務全其生冤結無告使者擇吏而治其曲直力行篤
學衰老淪滯表之以勸風俗郡縣吏治績可稱條例其
狀顯褒其尤者貪墨腥聞即令責訊材不任職於其職
之相倫者易之或雖潔廉而違法慘刻及年七十以上
昏耄而不知退者咸以名聞願一切罷之其官吏貪墨
因使擿發監司之官素所不糾隨而坐之即使者不糾
異日傾敗事在使者循行已前并使者坐之伏唯陛下
垂意生民而恩澤未大洽於下者蓋督責官吏未盡其
道也方使者之行因幸嚴賜告諭令其畢力推揚德音
以致於下究悉利害庶有補於政治母徒使郡縣供具
吏民遮列道途迎候往來重為此紛擾也狂愚之言願
陛下省覽財擇天下幸甚幸甚臣昧死再拜謹上
言增置諫官書
臣伏見朝廷選用王素余靖歐陽修等增備諫官是三
人者皆特立之士昔以直言觸忤權臣擯斥且久今者
一日並命人無賢愚萬口相慶皆謂陛下特發神斷擢
任不疑蓋陛下深憂政教未舉賞罰未明羣臣之邪正
未分四方之利害未究故增耳目之官以廣言路此陛
下為社稷生靈大計也臣竊思任諫非難惟聽諫之難
聽諫非難惟用諫之難如素靖修等忠誠剛氣著信於
人况蒙陛下奬拔之知必能箴闕政獻明謨擿回邪擊
權倖思所以報效也然邪人惡之必有禦之之說不過
曰某人也好名也好進也彰君過也或進此說正是邪
人欲蔽天聰不可不察臣請為陛下陳之一曰好名夫
忠臣務盡其心事有必須切直者則極論之豈頋名哉
若避好名之毁而無所陳施則土木其人皆可備數何
煩陛下選揀如此之至况名者聖人以之勵世俗分善
惡豈可廢乎借使為善近名陛下試思今之人遠權利
敦潔行以近名者亦有幾人哉二曰好進前古諫臣之
難者庸主昏世上犯嚴威旁觸勢要鼎鑊居側斧鑕在
前死所不辭安得好進乎蓋近來諫官進用太速故世
人咸以謂之好進今諫官有盡忠補闕之效陛下但久
任勿遷使其人果忠且義雖死於是官亦無恨矣三曰
彰君過凡諫諍之臣蓋以司乎過舉也緩則密疏急則
昌言期於必正若人主從而行之適以彰乎納練之美
安得謂之彰過乎然諫官亦有好名好進彰君過者異
於此巧者之為諫臣事之難言者則喑而不言擇其無
所忤者言之就令不行復再議退而曰某事我嘗言之
矣此可謂之好名也容容默默無所恥媿踐歴資序以
登貴仕此可謂之好進也凡人主之有過諫官最為近
密或不盡言人主何從而知且變更乎傳之當世垂之
於後終以為過此可謂彰君過臣向之所論乃忠與巧
者之分願賜省覽今陛下出於聖慮自擢官必自主之
若有陳述於理適當即賜施行無使天下之人謂朝廷
有好諫之名而無好諫之實使其言有訐切亦願優假
無為姦邪構間致有斥逐使天下之人指朝廷有拒諫
之失也臣迹遠言近不任兢惶激切之至臣某昧死再
拜謹上
言用韓琦范仲淹書
臣伏見去月以來陛下拔任諫官都下翕然稱慶又數
日罷夏竦樞密使用韓琦范仲淹作樞密副使制命一
出士大夫賀於朝庶人喜於路至有飲酒呌號以為樂
者謂陛下去邪任忠可刻日以觀太平矣臣聞易泰之
彖辭曰内君子而外小人君子道長小人道消否之彖
辭曰内小人而外君子小人道長君子道消然則君子
進則天下泰小人進則天下否陛下退一邪臣進一賢
人而舉國歡欣者豈一邪一賢獨能開天下利害乎蓋
以一邪退則其類退一賢進則其類進衆邪並退而衆
賢並進而天下不泰者無有也雖然臣切憂之頃年莊
獻明肅太后初棄六宫陛下親臨庶政一日出於令邪
臣沮氣天下觀聽灑然快意期於一變以臻大治自後
數年方内無事左右之臣易於襲常而恬於苟安陛下
憂勤之心日亦少懈已而西羌背違舉兵寇邊遣將興
師屢戰屢敗饋運賦斂百姓窮困北虜乘勢窺我強弱
遣使求地京師震駭幸而增賂以得暫息四海嗷嗷日
憂一日以將來之患當如何也然猶指忠賢之士而屬
望焉幸而進用庶其協力而大有為以解焦勞之急陛
下奮發剛斷博採物論拔而任之人人歡欣而臣獨竊
憂者誠恐進用之後或有讒間或拘舊例使之不盡所
長而去則天下必有遺材之恨所損不細矣當今天下
之病臣請譬諸病者其安時調護適宜固不病矣病在
皮膚醫者能早去之病且安矣此二者皆已不及而病
在支體若得良醫可速愈也天下之病勢已如是於可
醫之時陛下又選任良醫儻信任不疑聽其施設非徒
愈病又致民於夀若於此時使良醫不得盡其術則天
下之病愈深雖有和扁之妙難責速效矣願陛下思祖
宗社稷之重矜四海生民之困憤西北二虜之恥法乾
剛夬決之道拔賢材收衆策不憚改作以成大功天下
幸甚幸甚臣昧死冄拜謹上
論東南事宜疏
臣近者蒙恩賜告歸覲父母臣出宋都歴淮上絶江而
南出東吳之域縈委千里臣潛度事勢周問民隱可為
寒心者請試陳之願陛下少賜清閒之宴而垂聽焉臣
竊以天下治平之日已久東南列郡城池隳塞士卒必
少府無完兵廩無儲粟内無戒守之僃外無維制之具
道路人之所共知此其尤可憂者蘇秀杭越等數州頻
年以來旱澇更作稼穡不登厲疫仍起貧者流轉溝壑
居者連病喪亡相屬苦哀之聲痛貫人骨雖朝廷屢行
賑恤然渥澤之施未能周及今歲春夏不雨野田半蕪
前秋之期居可知矣吳民媮侈災患之變亦一極也臣
竊觀前古兵革之興多緣饑旱姑此苟生相與為盜及
其勢盛制脅郡縣漢唐之世終為邦梗而况姦雄豪傑
覘伺釁隙須時而發此不可不虞也易萃卦之大象曰
澤上於地萃君子以除戎器戒不虞說者曰聚而無防
則生衆心今有珠玉之貨納于府藏勅主守吏嚴其扄
鐍常若寇至而地方數千里生民數萬族乃忘保固之
術謹其細而遺其大臣未見夫長畫也借使浙東饑病
之餘兇突之人嘯聚百數草竊閭巷臣未知以何郡兵
卒而能制其死命乎誠以東南之勢為不足患臣恐天
下之患正生於不足患矣當今之策莫若擇郡守寬民
力募兵卒嚴盜法四者最為急務一曰擇郡守臣謹具
錄諸州軍長吏姓名年齒所為績狀伏望陛下諮問宰
臣令議其材否而更易之使材足以應變而惠足以利
民然後可倚以為重也二曰寬民力莫若蠲賦税均借
貸省配斂賑流移所謂發於國而藏於民也三曰募兵
卒臣謂因此饑歉頗易招置大凡吾民軟弱不便高寒
不知騎射驅以僃邊非可速用臣請權罷寄招禁軍於
兩浙重鎮量多少之數各令召募教習以僃寇盜亦東
南一勝勢也四曰嚴盜法臣竊見頃年亦緣饑旱強刧
盜賊多蒙寬貸實小惠而大害也臣願申勑兩浙災傷
州軍應有賊盜一凖法令無所矜宥密戒提點刑獄臣
僚如有因饑刧盜應死而情有可矜者即詳度以聞刑
罰不失厥中亦以遏兇人之慮也夫未形之言難於信
用既形之言無逮於事臣之狂愚非能造幾而辨徒以
見聞過為慮度願陛下采而行之臣不勝惓惓懇懇之
至謹衢州附逓以聞臣某昧死再拜謹上
乞罷减降疏
臣伏覩比年以來盛夏之月陛下親慮京師繫囚令天
下負罪者减降便從輕典此蓋陛下嗟憫元元重罹禁
網冒炎暑之苦而處狴犴之下天衷惻然下寬大之詔
實羣生之厚幸也臣愚無智慮不能識天地無垠之施
而竊有惑焉臣聞古先帝王躬慮獄囚皆以決訴冤滯
非特專宥過戾也迫隆冬緣亢旱則或行之非一定而
不易之制也向者國家行之比三年矣編戶之民習蹈
前事咸知指時月輕觸憲度豈非屢行之乃滋而為弊
夫法者天下大公之本也故罪有小大法有輕重今所
涖者大罪而所處者輕法以非其罪邪雖輕法不得施
安在降其等乎誠當其罪耶重法尚不足以禁顧輕之
何以革小人之心而驅之嚮善哉國家每郊禮必大赦
貸民之罪固不鮮矣又仍歲有疎決减降之制臣謂貧
弱者多負冤而富強者多蒙宥為惠甚小而其蠧甚大
非有補於治體也伏望陛下參前古之制拯當今之弊
罷减降之詔而責天下州郡吏審辨獄情而無多繫也
臣職賤而言近不勝隕越之至臣某昧死再拜謹上
論疏決罪人事疏
臣伏聞朝廷疏決罪人有日臣竊思古之親慮獄囚所
以申冤隱而出滯淹非特務寬貸而成小惠也近年夏
月疏決例從减放閭巷之人謂之熱恩指期作過比比
皆是夫刑者輔治之本豈可使民預知而故犯哉然行
之且久恐難即罷伏望陛下臨問之時擇其情理最重
者特與嚴斷一二事庶使下民知懼不敢指恩為罪乃
陛下之深仁也
論改科場條制疏
臣伏見隋唐以來以進士明經二科取士迄今以為永
制進士雖通試詩賦策論其實去留專在詩賦糊名謄
紙以示至公點抺細碎條約纖悉所司奉之便於考校
明經逐場對義鈔節注疏計誦字數至有一字旁寫聲
形類者三兩字如有一中亦是通義字猶不識經旨何
從而知取士之方一至於此臣聞有國家者取天下之
士將以治民而經國耳故敦其行欲以表風俗試其才
欲以濟成務今進士之詩賦明經之帖義於治民經國
之術了不關及其間或有長才異節之士幸而有之或
官而後習非因設科而得也今有善射者或使之御其
人必自以為不能世之人亦曰彼射也責之以御強人
之所不習不可也而以詩賦帖義取士偶與科合者即
為中第一日使之臨民謀國其人必自以為能而世之
人亦習而不怪茲大可異也或曰取士在於得人豈繫
策論詩賦乎皇甫鏄以賢良方正中科而姦邪過人豈
不專試策乎裴度以進士中第而功德尤著者豈不由
詩賦而得之臣竊不然取之以其道任之以其術而陷
於姦邪其人自隳也取之不以其道任之不以其術而
能功德著聞其人自立也豈可以自隳與自立之人而
害經久之制乎三代之道鄉舉里選專取德業漢察孝
廉加之策問取士有經術隋唐以來盡失之矣行之既
久難於卒更今就其所試之業而裁之以試策為去留
進士之術以大義為去留明經之術庶幾可行也一天
下之州軍盡許立學選擇鄉里有年德通經義者補為
教授講說經書教授生徒不應舉者三年後乞與助教
名目且令說講應舉之人須經本州學聽書其日限以
國子監新立條約為例一請試策三道為一場考校驗
落外次試論為一場又考校驗落外次試詩賦為一場
以三場皆善者為優或策論詩賦互有所長則互取之
其策仍請一道問經義異同以觀其識一道問古今㳂
革以觀其學一道問當世之務以觀其才此其大略也
一明經只問所習經書異同大義所對之義只合注疏
大意不須文字盡同或自有意見即依注疏解釋外任
自陳述可以明其識慮若以經科文人所習已久未能
變革即艱其取而薄其恩取能對大義者頗優奬之自
然稍有智識之人去彼取此
請改軍法疏
臣伏見西鄙用兵以來首尾六年自劉平任福葛懷敏
三將覆没亡者十萬餘人沮損國威公私空匱邦賦點
差之計為患日深今被邊之郡甲兵非不多也歴涉數
年訓練非不久也然而屢戰屢敗何哉臣熟思之蓋軍
法未立將謀不專也所謂軍法未立者今之都部署及
統帥之名其鈐轄路分都監都同巡檢等並是佐屬裨
校各以賓禮相接主帥等威既不尊異向下官屬更無
節級相轄之理及至出軍首尾不能相救號令不能相
通所以多敗也所謂將謀不專者朝廷每有指揮事件
多下逐路並令鈐轄都監都同巡檢等司共從長商量
大凡兵事惟大將得以專之秘計深謀豈容衆議乃令
僚佐參論短長至有各出意見互相詆毁謀無所主事
無不漏所以多敗也臣竊以軍法不立將謀不專而勝
敵者無有唐郭子儀李光弼等以九節度之兵攻安慶
緒而輙敗者何也子儀光弼名將也九帥之師共數十
萬也以安慶緒之窮困豈能禦之然而輙敗者蓋軍無
都帥不相統轄謀議不同所以致敗也太宗朝曹彬潘
美興兵北舉而無成功者何也曹彬潘美名將也三路
並入大舉也然而無成功者蓋監軍劉文裕王詵貪功
立異主將不能奪之所以無功也以古今事理參之未
有主將不專而能立大功也或曰今逐路帥臣各得便
宜劄子臨事自可處置何必變更軍法乎臣謂若法不
素立威不素行雖得便宜豈能使上下必信乎臣請逐
路都部署見管兵馬人數列為裨校部曲之差分為前
後左右之屬管兵臣僚官員並乞改換軍職使名(依排陣使)
(之類)以所領兵多少為等大小相乘節級相轄如有違犯
並同階級所以立成一軍自然選揀精審以戰則勝以
守則堅此至急之務也
端明集卷二十三
