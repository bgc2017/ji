端明集卷九
宋蔡襄撰
箴
進黼扆箴狀
右臣伏覩詔書宣諭三館臣僚或朝廷大事邊防機
宜許令密陳章疏或乞上殿敷奏者臣竊聞太宗皇
帝兵戎初定乃作三館購藏天下之書精選四方之
士仍於館下旁設便門或時臨幸或即召對故當時
之得失下民之利病多所推究而施行之真宗皇帝
屬世治平游意文藻詞臣之列嘗預詢訪於是天下
之人知備官禁闥者不獨繙討蠧書亦有以通上聽
而裨國治矣伏自陛下臨御以來嚮二十餘年未嘗
一至所增官屬凖前數倍未嘗一召今者特布德音
開誘言議兹所以見陛下憂勤之至人人自力思竭
智慮以裨萬分之一臣愚不知陛下將以成好問之
名歟直欲擇至當之言而用之也臣智識蒙陋不敢
廣引古記多屬空文輒求于今要急之務而陛下之
所欲知者謹撰成黼扆箴一首書為兩軸每句之下
條陳事實别疏一通各隨狀上進臣聞唐太宗凡言
事有益於政者書之屋壁以為警戒伏惟陛下不以
臣之狂直而棄之幸置臣箴詞於戶牖間時賜省覽
原其所條事實終始則今安危之勢可見矣昔漢賈
誼論及時事以謂可為慟哭者以臣今日之心知古
人之言不虛謬矣干冒宸嚴無任戰汗之至謹具狀
奏聞謹奏
黼扆箴
丕顯元聖上奉天時躋俗於禮任材以宜肅治家政大
隆本支好問益廣去邪勿遲利急思困兵連慮危法令
必信恩賞無私威福是守聽斷不疑太平可致決所施
為
别疏
臣所進黼扆箴每句之下條陳事實於左
丕顯元聖上奉天時
臣愚淺不知陛下天下之造竊謂丕顯元聖上奉天
時者以天人交感之應合若符劵比年以來地震日
蝕黑風災火變見之祥可謂多矣臣謹按先賢所論
地震者陰迫於陽也日食者陰薄於陽也黑風晝冥
者陰盛於陽也災火者陰極於陽也如此之類皆陽
不勝陰之所致矣陽者君象也陰者臣下也夷狄也
婦女也今夷狄内侵則見之矣必有臣下潛弄威權
宫中多收冗列故上天再三警戒欲陛下思而革之
轉災為福也臣聞太祖撥五代之亂太宗平定天下
真宗思與百姓休息至於建立經久之業變更非便
之制將有待於陛下也陛下專政以來執議之臣謂
天下巳安循襲舊常可以宴安而無虞矣不探根本
責事實今日夷狄侵侮生民重困豈非因循苟且之
患乎陛下以是觀之前日之失可知矣知前日之失
而又重於改作則後日之患將何如哉今政之弊僥
倖姑息寖以成俗矯此弊者非任誅賞考功實莫能
治之上無姑息下無僥倖則奸人無所容矣上天之
戒陛下非不切也陛下答天之意非不勤也每聽事
至日昃而不食然皆有司奏覆細碎之務非天下之
治本伏惟陛下精久求弊不憚改作自總威令強陽
而抑陰自然天心悦豫而萬事舉矣
躋俗於禮
臣聞唐末強臣擅兵分裂疆土五代更易干戈日尋
上令急逼誅求無已百姓無聊不勝其弊奪攘苟活
父子之恩不能相保天下之俗不遵廉恥之節壞敗
爛熟莫知其非我宋之興一革海内休養生息四五
十年無甲兵之患民財贍足侈靡偷薄漸染成俗大
臣者天下之表也相競廣市田宅爭求重利況百官
哉況下民哉於是官吏曲獄受賄而抵死者案牘相
繼豪富之家狗馬婢妾無有制度縱欲相矜財所不
及者則極力為之恩義之薄而財利之厚上自大臣
下及黎庶莫不然也今兩制巳上之官居父母喪許
不解職欲民興孝其可得乎近臣苟進黨附相傾百
官臣僚日相詆訐朝廷且爾欲民興讓其可得乎衣
冠之家至有父子相殘夫婦相剄且下民之愚尤可
怪駭況在仕官居民之上而悖戾至此禮義之列方
亦幾盡矣臣竊思其源蓋天下之治一斷於法法之
所禁或避之治民之吏知法而巳義禮之方鉗口不
言誠有立經制興禮讓之士俗必指為闊誕然治天
下不由於禮者莫能至也伏惟陛下察俗薄惡擇任
賢材興立典制上下有節車服有序禮讓興行僭侈
衰息豈不盛哉臣之所言乍若高論復而思之甚易
行也
任材以宜
臣聞馭邦之大莫大於建官材有短長官有大小故
隨其所宜而任之則事無不舉矣臣以謂今日建官
之法為弊至深取之不程其材任之不稱其力因循
滋久莫之變更臣請略條建官之弊大者有四一曰
材不稱官臣不敢備舉百官之不稱者借如兩府大
臣為陛下之股肱繫天下之輕重得人則治其失則
危今日之居是任者或以久次或以例遷(久次謂累年而至者)
(故張若谷以年老乞備政府例遷者謂狀元及第數年便至卿相)不計材能不考功
績攀緣而進即授以天下之柄幸而材賢則福及於
下苟非其材而使之制羣生扶持重器豈不過哉董
仲舒曰小材雖累日不失為小官大材雖未久不害
為輔相蓋論材與否也今用一不材則天下之人皆
知輕視公相而有苟進之心願陛下熟思其奸邪與
不材之人必速退之而忠直材賢之人必速進之救
溺之勢不可緩也二曰官守不久借如三司使副判
官皆專筦財利臺官諫臣糾正朝綱箴補時闕發運
轉運使均輸徵賦廉察風俗列郡太守問民疾苦此
皆至重之寄祖宗舊規率有年課今之除授但作踐
歴資序内則踵跡相躡立登貴仕外則州郡迎送略
無暇日其餘兩制兩省以上近侍之職循環迭取若
探諸懷臣欲備舉則文繁乞陛下列向來所陳職局
及陜西被兵州郡取二十年已來郡守每歲凡更幾
人及侍從之臣凡歴數年因何功效致官至此則弊
可知也三曰官少員多臣不知天下建官之數但覺
員數多耳先朝樞密龍圖等學士及待制侍從之官
蓋僅有焉今多者至十數而少者五七人三館職名
以僥倖恩澤比前增倍又樞密院武臣審官院京朝
官三班院使臣流内選人授官之後伺候闕次近者
一年而遠者二年此皆入官之路不定員數紛紛冗
食可勝道哉四曰無功而賞今大臣兩省已上官南
郊及每年聖節各與一子官非時請乞不與數中轉
運使提典刑獄等率有郊恩例既以無功迭受恩賞
故邊上臣僚小有勞績便加官爵只務姑息蓋勢不
得不然自建官以來未有如斯之濫也京朝官三年
使臣五年並與磨勘遷官先朝名曰磨勘者蓋考功
過今但默默署名無他罪咎或貪墨未敗或都無課
最計年取進而至顯官因循之弊乃至於此大可嗟
也臣聞易之道窮則變變則通通則久若朝廷立官
之弊宜更變之則其道可久矣若夫設施之方陛下
儻賜允行臣當條列以聞
肅治家政
臣聞記曰正家而天下定聖人序詩以關雎為三百
篇之首在易家人曰婦子嘻嘻失家節也故正家之
道貴乎謹嚴以表天下太宗朝陳留尉上書乞減放
宫人太宗皇帝宣諭宰臣曰宫中不過三百人皆有
職事不可減也臣乞陛下以今日宫闥之數比先朝
凡多幾倍況又多取閭巷之人展轉給使遂至數多
此微賤之流素習鄙俚之事非能知禮度之節苟不
嚴肅涖之令其畏憚則易所謂失家節也自古嬪御
之多率皆無益而有損陳隋之失唐之中圯皆以婦
人也臣乞陛下特令揀放疎冗之列任其自安以全
天地生生之德庶天下之人上知陛下薄於自奉縱
有率斂皆緣軍國所須不為無用之費也
大隆本支
臣聞三代以前分建親族以為諸侯及天子威令不
行諸侯強盛戰攻攘奪兼并微弱秦始皇卒乘此勢
以取天下懲前之弊罷侯置守子弟無尺土之封及
一夫大呼破碎潰壞漢興鑒秦之孤分立宗族裂地
廣大卒有七國之變其後用主父偃推恩之策藩戚
微弱王莽依外戚之權知劉氏力孤遂簒神器曹魏
翦弱親戚未幾而亡晉室分兵八王迭相攻奪以亡
天下唐興諸王出於民事分領兵柄明皇以臨淄王
勒兵入除内難及即位之後反疑骨肉諸王不令出
閣恩愛雖厚而實奪之勢安祿山之亂明皇幸蜀諸
王被害者甚衆德宗朱泚之亂宗枝略盡故有百王
子冡以其不可勝數也文宗嘗欲分遣宗室補除郡
吏向外婚嫁終以不斷事不果行及昭宗時韓建包
藏禍心先奏諸王不合典兵請歸十六宅及與劉季
述同謀發兵圍十一王至石堤谷無問長幼盡殺之
朱全忠宴九王於九曲池殺而埋之於是唐之苖裔
盡矣而社稷隨之臣詳觀前古區處乖宜乃令至親
不相保養可為慟哭臣請論之三代分封五等相承
地小力薄雖強弱相并而周之年祚延及八百秦不
與子弟分封及其亂也無以繫天下之心纔傳三世
遂至移祀漢七國之亂由裂地過大晉八王之亂由
領兵大盛其亡也皆以宗族微弱唐室之制尤為失
策幽閉宗族聚為一處百夫環之引首受戮豈不痛
哉使文宗之計果行選擇賢材列補外郡當其亂時
縱不能作勤王之師亦足以自為安全之計豈肯父
子兄弟盡為魚肉乎況大盜之興如王室有維城磐
石之固豈敢輕視而竊取哉伏惟陛下監前古成敗
擇而行之
好問益廣
臣聞人主聰明莫不欲周於天下然有蔽於近者蓋
詢訪之弗廣耳竊聞民間之言以為西北二邊事宜
奏至左右近臣當對覆之時多小其事以為不足懼
其說則曰不欲陛下盡知慮貽主憂其實不欲陛下
盡知之耳陛下盡知則焦勞益深督責愈切當有成
效故特小其事以寬其責也臣輒陳人君之聰明而
興壅蔽而亡者願陛下省責鑒戒焉唐太宗著司門
式云其有無門籍人有急奏皆令監門司與他家引
奏我太祖手詔百僚許令專對陳論得失故當時號
為英主而聲名垂於不朽皆廣聽而興也秦二世山
東有反者而使者輒曰羣盜不足憂二世悦之常居
宫中與趙高決事羣臣罕得進見及沛公兵數十萬
至而二世乃驚秦之亡無救矣陳後主用沈客卿理
但奏妓縱酒不輟隋軍下陳得其境上密啟猶有未
開封者是二主豈欲自取危亡哉然託任非人而蔽
蒙至此皆聽之不廣而亡也伏惟陛下監前代之興
亡窮當今之事實或邊上大事不時盡聞則民間細
碎利害何由上達伏惟陛下視朝之暇許百僚專對
或召侍從之臣周詳辨論則古今成敗百姓冤隠安
邊之策富國之術不日悉陳於前矣
去邪勿遲
臣竊見陛下頻降詔書戒勑朋黨然未聞陛下決然
區别而去之臣聞君子以道相濟思進其類古人謂
禹稷皋陶轉相汲引不為比周至於小人以利相合
欺蒙險詖殘害忠良以危邦家故人主惡而去之也
去之之術在辨邪正二端耳唐李德裕對武宗曰正
人呼邪人固為邪矣邪人呼正人亦為邪矣何以辨
之譬如草木焉松栢孤生枝幹直上此正人也藤蘿
之性必須依倚乃能自守此邪人也其論甚明故人
主難辨者不察小人結附之因也臣竊謂結附之因
蓋人主不自選任羣臣其進用之速者皆緣薦引不
考功察實權之所歸小人所聚一士獲進百人趨之
互相訾譽寖成黨與人主雖惡之巳堅牢而難動矣
臣請陛下思之凡今左右近臣出聖慮自擢用者幾
人且擇兩府大臣必於兩制兩省之官陛下豈不思
其何所因緣而至於此苟不出於聖慮則其微賤時
已有結附之情及其近貴安能自去朋黨唐文宗謂
河北諸寇去之易而此朋黨去之至難臣竊不取夫
貴為天子持予敚殺生之柄而以去朋黨為至難乎
唐祚之衰矣夫去邪用正則安用邪去正則危邪正
參用則危伏願陛下明辨邪正之端正則用之勿疑
邪則去之勿遲苟以邪正參用而治天下者譬猶耕
石田而待稔也
利急思困
臣聞為天下者欲天下之財非以自奉將以致天下
之安也故財有常入亦有常出下堪其力雖輸而不
怨上無所私雖用而不濫當其無事之時供億恒足
雖有兵戎水旱之患無窮之用不致懸釜掣肘有如
五代弊病之餘攻戰未已外内兵食猶且思蓄羨財
以贖中國男女没虜者以歸流徙者以定而仁心之
洽著民骨髓我大宗一統方内綱紀天下之賦於是
天下之民賴焉有司嘗擬毁棄幣帛太宗屬以成段令
滌染合作諸軍旗旛數千種蓋我祖宗踐歴艱難周
悉民人之苦故尺帛斗粟不虛費也陛下垂統幾二
十年迺者邊陲無患用度差廣民言籍籍皆謂祖宗
積聚之餘多入幸臣之家及西寇干紀隨急配遣天
下騷然一隅之動其勞且爾況有大於此乎三司筦
天下之利而使副判官纔至又遷簿書首尾尚未能
通曉所言目前細碎誅剝之事以自塞責豈肯為久
計而興大利臣竊見唐陸䞇論德宗遷幸之由其略
曰常賦不足即令促限又使别配設筦榷之科行貸
商之法閱私牧取馬責將家出兵主第王侯咸輸屋
税裨販夫婦畢算緡錢一旦盜興用以藉口臣竊思
兵興以來䞇所陳之事稍稍施行矣今戍兵益衆供
饋益多後日誅求勢必愈甚時不幸有旱澇之災百
姓貧困奈何救之古者大盜之興皆緣饑旱不足因
民之怨求國之隙以為凶亂朱泚入長安令曰吾不
私汝間架矣皆取利大深而招怨亂矣近者陛下鑒
祖宗儉約之德懲既往虛費之失持今日節減之制
不為左右干請而移之宫中非時賜與非今之制者
一切不行念生民之勞戒誅剝之令則天下幸甚幸
甚
兵連慮危
臣竊以國家自北戎繼好以來大弛武備號曰禁軍
者日享厚給驕蹇難用前日魏府之兵是也曰廂軍
者例充給役刀矛戟矢略未知名目西羌悖戾征戍
屢興再戰再衂覆軍殺將其故何哉臣謂處將乖宜
練軍不實官名不正之所致也處將乖宜者其弊有
二一曰將權不專借如諸路帥臣悉委都統之權朝
廷每有宣命令與鈐轄都監巡檢從長商量或有便
宜主帥發謀則人人各出意見議論不一退則交相
笑病以此為謀安能決勝此皆將權不專之患也二
曰將官不久臣竊見陜西永興鄜延環慶涇原被邊
之郡主帥更易不常一歲之間換三五人者為上者
不久處不肯奮然專行法令居其下者皆知莫能久
為我帥不肯凜畏故上下之情不通而誅賞之法不
行此將官不久之患也練軍不實者養無用之兵致
難供饋今邊郡禦戍之兵非人人可戰朝廷遂急招
募据名抽點務為多數邊臣但苦兵寡不計強懦至
則收之以是度之冗食者不得勝數也唐方鎮之兵
不出征討則以本道租賦自贍故選練至精可戰則
食食則無不可戰之人也我太祖太宗朝四方未一
用李漢超何繼筠治滄棣北備匈奴用郭進守邢州
以扞河東於是下蜀取交廣當時西北則守東南則
攻用兵之處比今倍多其時圻甸未廣租賦未豐其
饋兵軍常足也今天下一統兵戍比於西北二陲而
賦税百事十倍於當時而常苦兵少及饋運之不繼
何也蓋當時用兵之處雖多而所用之兵養薄而藝
精藝精則用不必多養薄則易於供饋今之兵卒多
求上軍投者即收之不暇惜費今之一卒可贍昔之
三人又藝能不精愈多愈敗此所以兵多而難贍臣
故曰養無用之卒也三曰官多不正借如諸路帥臣
其官以都部署安撫經略招討為名是委以都統之
權其將佐曰副都部署鈐轄都監監押等均作賓禮
見主帥至於分管兵馬自為部分非如軍職節級相
轄唯主帥則部管之蓋以都監之名本是監軍自餘
殿直諸司使副皆是内庭之官若令軍禮見主帥則
於禮不安若令不相統帥又不可成軍臣故謂官名
不正也為今之策臣請改正官名每路立成一軍如
都監之類盡改軍職(如遊變排陣之名也)節級相轄一以軍法
從事如違犯並依階級條貫施行官名既正則將權
可專將權可專則練軍必實練軍必實則所用之兵
必寡所用之兵必寡則易於供饋以守則固以戰則
勝或朝廷疑其成軍之後其力難制則事平之日分
散其權可也于今之計非成軍則無有成功其勢不
得不然西寇干紀已歴四年未即誅翦今不早圖改
變設使幽薊少警將何以待之臣故曰兵連慮危者
以此
法令必信
臣聞管子曰國之重莫重於令令重則君尊君尊則
國安故虧令益令留令非令四者皆死無赦是知令
之不便不可遽行令之既便不可遽更人君持此柄
以運天下者也今朝廷每下詔令尋即變更士民相
語期以非久州縣之吏不敢遵行臣請以一事質之
自西兵以來陜西科民為兵京東京西百姓驚擾至
於斷指薰目以期苟免其時詔書布喻安慰京東京
西之民示不復點為鄉兵今又籍之矣又陜西河北
初點為鄉兵詔書諭以防守城池不復黥墨今又點
黥手黥面矣此皆朝廷發大號令告于四方丁寧切
至乃首尾相戾如此使民何所取信哉今巳樞密張
觀邊臣趙振等數人皆以軍事不前責降曾未踰年
加恩牽復始者無過則不應譴責若其有過不應寬
假為令若此欲百官畏服萬民信順難矣願陛下少
紆聖慮思其紛紛更變之端前令之是則後令之非
後令之是則前令之非察其是非謹於出令則朝廷
尊而天下安矣唐文宗曰為政之道自古所難宰臣
李石曰朝廷法令必信則不難也則知古之君臣皆
以法令為重非臣徒為空論耳幸陛下留意焉
恩賞無私
臣聞天下之道不私於物其所以生而所以殺者萬
物無從而歸其所宰故天之道至大矣聖人法天以
至公令天下功則賞過則罰無私焉萬民服矣朝廷
於賞罰之柄有無功而賞者有過而失罰者臣於前
篇論之詳矣然罰不行而賞太過此乃立法之弊非
陛下之私也臣所謂私者竊聞頃年有勅旨停罷内
降今又行之大凡恩賞固當出於陛下之所決若罷
之則是人主都無威權盡出臣下此則不可也然今
之内降或緣婦謁内戚宫中因依僥倖苟求恩寵非
陛下擢用英豪旌錄功績故每有内降恩澤人或疑
之執政之臣又不能堅持正論以輔盛德徒欲阿順
主意不謂於陛下無益也古者水旱不時人君親於
南郊以六事自責曰婦謁盛歟苞苴行歟故婦謁之
盛苞苴之行古之深戒今僥倖内降者苟非親戚必
因貨賂然後乃請若陛下從而行之是示天下以私
也唐中宗朝宫掖不肅嬪嬙左右出入無節遂至廣
納貨賂别降墨勅斜封授官臧獲屠販之類累居榮
秩卒為禍亂此前世之鑒伏惟陛下總攬威權抑去
私請苟用一賢人出陛下之意雖曰有内降百官萬
民相與稱道之不暇孰敢非議也
威福是守
臣聞老𣆀曰魚不可脱於淵國之利器不可以示人
為人君者深知此務則威福之柄臣下不可得而竊
之也威者兵刑而福者恩賞之謂是二者有一失而
得於下者其國必危有公然而假於下者國必亡三
代之末齊假於田常晉假於六卿以取其國秦假於
趙高而天下潰漢假於外戚而王莽作東京假於強
臣而曹丕立魏假於司馬而移祀晉假八王而兵亂
宋齊梁皆假於大臣而相繼攘奪唐之中世假於宦
官而宫闈禍起此皆人主不自總攬威福而假於下
卒至危亡故兵刑官賞之柄雖大臣外威宗族宦官
皆不可假假之則人主失其操持而自取危殆也臣
竊見數年以來兩府兩省之官遷轉甚速雖曰循例
不限年數趨利之弊日繇權勢獲進者自為私恩而
罷者歸怨於上臣恐恩賞之柄暗行於下也臣請以
一事言之今陛下少有差失之舉則羣臣莫不交口
議論期於諫止而大臣權貴之過少有肯言者何哉
陛下天慈仁恕每有言事者雖上論聖德然未嘗怒
之或論及權臣苟不顯行譴謫則亦陰被退抑而嚮
之者皆與進用臣恐大臣權貴之過陛下罕得而知
也以此觀之臣下之威過於主上主上之恩行於臣
下其勢顛倒未為得也伏惟陛下躬持兵刑官賞之
柄以治天下則百官歸而恩信行矣
聽斷不疑
臣聞聽與斷二者相資而終始之者也聽者取於衆
言者所見不同或懷私背公或阿順主意故是非紛
糾所以人主但務博采兼容而要之斷也斷之為義
時有緩速而理有得失違於理而失於時無術之甚
也有中於理而失於時或適於時而違於理其為患
也亦均矣唯適於時而中於理乃曰善斷故聽之道
務廣不廣則壅斷之道務審不審則移唯天心仁德
者善聽唯剛果明辨者善斷故曰聽與斷相資而終
始者也伏惟陛下天仁洪覆包容萬類每日臣僚論
事陛下未嘗不欣納假以温言使之得盡其說可謂
善聽矣然採於衆言時有更易不決然主於斷也臣
愚善度天心非不勝斷所以未至於斷者蓋慮或有
未審故優游不盡斷之之道臣竊謂欲斷之審莫若
頻延近侍講議禮要廣接羣臣詢訪時事聰明益至
處置自精何患斷之不審也易曰天行健君子自強
不息聖人法天以剛健決物伏惟陛下法乾剛之道
專決斷之明臨事不疑大隆治道蠢爾小寇復何患
乎在陛下力行而巳
太平可致決所施為
臣聞易曰危者安其位也蓋安危之理無有定分在
人君之所為國危而為安者自古多矣朝廷自用兵
已來屢下詔書詢訪材謀魁傑之士或令近侍各舉
所知收用雖久未聞功績灼然者將任之不盡其材
歟抑天下無可任者歟謂之無賢材則厚誣於世矣
漢之興驅馭英雄以成大業皆秦之遺士也唐之興
取隋之棄人以安天下故賢者無世無之顧取之用
之之道如何爾陛下當三聖之統紹祖宗之業宇内
之廣生民之衆莫不傾心以期太平願陛下勞於求
賢而佚於任使修明紀綱興行禮教則太平之治其
猶指諸掌乎右臣謹具如前臣奉詔旨許令言朝廷
大事邊防機宜所以竭思畢慮論當今之要務伏惟
陛下寬恕狂愚特貸誅夷之罪或賜施行又慮臣文
字昧暗事理未明臣上殿之時乞賜清問庶盡臣懇
懇之至干冒天慈臣無任戰懼之至謹具狀奏聞伏
候勅旨
端明集卷九
