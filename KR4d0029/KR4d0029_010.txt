端明集卷十
宋蔡襄撰
制誥
中書試金吾衛大將軍除邊鎮節度使制
門下天下之重惟將相之任必在於得人閫外之專有
文武之資乃可以屬事眷兹藩屏控夫朔陲開府文書
董貔貅百萬之衆被邊亭障實耕桑什伍之人求其遠
御之良付以中權之劇厥有成命告于廟朝具官某沈
勇本於天資練達通於世務有明敏之智臨機而必決
有方厚之質自信而不疑久歴官聯關總環衛廉行徼
巡之道督刺大衆之居士旅勑馴寇攘衰止嘗以清閒
之宴與之從容而言亮其忠純授以節制於戲甲兵乃
刑之大軍旅以禮為先爾其察甘苦而周下情明法令
而一羣志乂綏封略旌錄勲勞惠愛究於黎元威聲伸
於大漠副兹委用勿懈乃心可
中書試禮部尚書除御史大夫制
門下朝廷興治之原法制修明為大内有公卿臺寺之
衆外有牧守方伯之聯察繩其違第次厥課秦漢而下
專委中司祿秩之崇差貳上宰所付兹重惟才之求具
官某服先民之言承名家之學文章深厚以華於國行
實朴茂以充其中歴侍禁嚴益劭風問嚮居都座嘗典
春官傳經決事而甚明飭躬率下而自正是用獨持朝
憲彈肅官師夫聲利不訹之謂剛端勁不阿之謂直獻
議每形於鯁亮舉邪勿吐於權豪汝服斯猷往勵而屬
可
中書試郡國察孝悌力田詔
勑朕念古先聖人極遠慮而垂大法元元之民其生長
也有教育之地故能興行於家力作於埜親族和同愛
足以相恤衣食贍給力足以相保然後獄訟衰而盜賊
息以格於治平嗚呼其盛也哉自戰國歴秦重利而寡
恩孝悌之風薄矜奢而廣欲惰游之手衆驅人於不善
率由是巳豈斯民之性有所偏異蓋導之之具至與不
至耳朕居士民之上父母之司内竭至誠奉祖宗而惇
族屬外務朴素却侈用而息煩費思與吾人尚本而棄
末然而生齒之聚或戾於教義而困於饑饉者其導之
未至歟今郡國長吏皆朕協力而宣化其有孝悌章明
勤於田畝可率鄉黨者其以名聞朕將錄之以風天下
戒勵臣僚奏薦勑
右正言直集賢院同修起居注韓絳奏臣竊見臣僚
奏薦文武官頗或所舉無名所稱不實妄冀朝命以
為私恩伏恐請託公行重增爵賞之濫此弊不革為
蠧實深欲望聖慈明降詔書嚴行約束今後中外臣
僚巳係擢任若提點刑獄已上並不得薦舉如有所
舉無名所稱不實違犯詔旨並仰御史臺察訪事由
彈奏伏乞重行朝典候勑旨兼近年以來中外臣僚
奏舉官員内有人品庸常薦章交上亦有宿負罪累
迹狀醜濫者乞行雪復奉聖旨令降勅戒勵
勑朕制臨天下思與賢材而共治之故開薦舉之路又
於羣臣無有疑間故所薦舉多亦陞任然比年以來或
所薦者材資茸薄加之品目下人遠甚然有公卿交牘
稱道或宿愆醜濫曾非招註請行湔復或職任疏遠不
稱重輕引援清近迹其本源豈非造請衒鬻者傍依權
門無廉恥之行交結恩私者苟蔑王爵無公共之志不
然何以臻此不知不賢而言之兹曰蔽惑知其不可而
言之兹曰欺罔左右官師懷此事上嗟予何賴誠心未
孚遂致於法朕甚愧焉其令御史臺察訪中外臣僚奏
薦如有所舉非其人者立須彈奏必行之罰宜自近重
兹伸警尚體予意
廣南轉運使元絳奏南海洪聖廣利王獠賊至
廣州城下官吏等屢禱有應乞加崇顯之號奉
聖旨特封昭順王制(皇祐五年)
勅易載害盈益謙之旨蓋神道正直必有輔於教也厥
有陰相吾民沮遏兇醜應答明白不列美稱曷以揚神
之休南海洪聖廣利王惟王廟食尊爵表于炎區年既
遠矣唐韓愈記稱神次最貴且有福禍之驗國家秩禮
祀等尤高康定中朕嘗增王徽名牲幣選數罔不稱是
今轉運使絳言迺者儂獠狂悖暴集三水中流颶起舟
留三日逮至城闉廣已守備火攻甚急大風還燄閉門
渴飲澍雨而足變怪屢見賊懼西遯州人咸曰王其恤
我者耶朕念顯靈佐順靡德不酬其加王以昭順之號
神其歆兹顯寵萬有千載永庇南服
廣南東西十一路轉運使提點刑獄揀放配軍
勑
勑朕臨馭海内念憂元元冒以至仁期於遂性比因郊
祀赦宥辟刑顧惟羇隸之人特解錮留之負或能悛省
不仍舊轍者遷移便地或加癃老不能自力者去籍遣
原列郡守符監州使其悉心按視以稱朕懷
皇姪故左衛屯大將軍信州團練使從質可贈
觀察使追封侯制
朕惟至治之主本於仁愛内澤宗族以化於下矧予是
弟之子親於屬籍年不克永朕甚悼焉具官某忠恪以
立朝信厚以行已久更環衛薦歴歲月休有令善著于
羣聽今其殞逝重以優恤增廉使之秩啟侯社之封飾
終之恩於斯為厚惟汝之靈歆是嘉寵
司農少卿致仕吕士宗男克禮可將仕郎試祕
書省校書郎制
以爾父久歴煩使方兹引年命汝以官往試祕省夫仕
宦善歸而嗣子有祿始終之典可謂厚矣汝其勉勵以
稱恩寵
前光化軍乾德縣令同監秦州西溪鎮鹽倉徐
介前湖州觀察推官監台州黃巖鹽監張倜可
並著作佐郎制
勑國家爵賞之設以待賢才計秩遷官殊非本意然殿
則有罪而最或不遷又非所以馭吏之法也爾等並緣
保薦分幹權利校課所當宜在陟典夫先中文詞之科
今列譔述之局其資盛茂爾宜勉之
追官人前朝奉郎成端夫行太常寺奉禮郎制
勑具官坐墨奪官理宜廢棄屢更歲月或能省循敘還
京司實為恩渥勉新刷故以務後圖
尚書兵部員外郎直史館知滄州田京可工部
郎中餘依舊制
勑具官迺者大河之北遭罹水患板戶貧困冗散旁郡
朕甚愍焉屢勑所部每加矜恤人情懷土而未聞還集
汝京所守濱海都會襟帶之固兵民所聚而能上體予
懷下究民隠申慰勞來歸占者衆使者條狀願為褒異
文昌草議起部要司命汝踐之用為增秩夫計功實與
累日月而遷者固有異矣汝念此意撫安居人可
龍圖閣直學士起居舍人李絢遺表男將仕郎
守將作監主簿秬特授太常寺太祝男秠特授
將仕郎守將作監主簿制
勑某官某男某等朕念乃父早中科選以文華深厚而
居詞命之職以材智聰明而付浩穰之治方膺外補奄
爾淪逝錄其嗣子以伸予懷或遷與禮臺或麗名匠寺
並為優寵勉自進修
儒林郎守雅州錄事參軍兼司法事田九思特
授太子中舍致仕將仕郎守真定府平山縣主
簿宋象特授守國子監丞致仕制
勑具官爾等久歴州縣願還官政念其退止宜伸恩典
或進與宫坊或參名庠序持此以歸示於閭里亦足以
為光榮也
兵部員外郎知制誥胡某可依前兵部員外郎
充翰林侍讀學士仍舊判銓制
勑朕念君人者左右前後皆正人則諷諭顧問之間莫
不循於治道故侍從之臣心在精擇而況觀學之職尤
其重者自非飭躬端慎濟以文業則不與其選也具官
某勁清有守臨事不回記問該閎屬詞精敏久居禁掖
日有嘉稱今命爾以金華之要爾其考聖人之言攬前
史之載有以發智慮之明作安危之鑑者附當世之事
而為朕論之使授受之際謂之得人豈不美歟
兵部員外郎知制誥何某可依前兵部員外郎
充龍圖閣直學士知秦州制
勑朕惟關陜之右冀門為重内宿兵師百萬之衆有政
令之決外連羌夷千里之遠有綏安之略必欲恩威行
而士伍服信義著而種落附非有文武之資者不可以
輕授具官某爾以文雅中詞科以智敏被器使典訓誥
之職而復於深厚歴官守之政而濟之果斷會秦闕帥
慎擇其人惟汝之能斯可往治輟自禁垣之要增以内
閣之嚴若夫入參侍從之聯出委藩翰之寄士林華選
爾實兼之隴道之雄為天下首講訓綏輯控制外虞使
朕無西顧之慮者爾其望也勉楙勲績以稱休命
奏舉人前邢州錄事參軍禇士言奏舉人前潞
州上黨縣令正王世範並可大理寺丞制
勑具官某等天下郡縣之吏其員以千萬數材之與否
莫可周知惟監司長吏以善狀保薦者則校閥閱而升
奬之以勵能者爾等效官有勞而舉者又以連罪為任
往丞棘寺並為優陟夙夜思省以答茂恩
追官人李君俞授大理評事制
勑使汝為倉庾之吏而粟不可食奪免一方以戒不職
今所監之司皆曰向以西事應猝便辦蓋無他腸又所
輸粟移之秣飼厥數不減屢更郊赦之澤請還京寺之
僚吾其從之爾當自省
前宿州臨渙縣令郝周授太子中舍致仕制
勑具官某受吾俸祿驅馳州縣至於衰老今其歸也不
念其力乎遷與儲坊為爾光寵
未復舊官人内殿崇班李昭素復内殿承制制
勑某汝嘗失刑民死非罪奪官既久省咎則多復禁省
之舊聯實朝家之優渥勉遵成憲勿蹈前為
如京副使兼閣門通事舍人侯宗亮可特授西
上閣門副使制
勑具官某帝者日臨法宫以朝羣臣宴御便坐以講庶
務臚傳辭令之美贊相規儀之多惟二閣之權允司其
事予欲擇其能者非敦良敏茂之人莫能勝其任也以
爾某資性恪毅器質淵通周旋軒陛之間屢更寒暑之
變宣納夙夜罔有不勤出入禁嚴罔有不慎敘爾績效
進貳使名朕左右之人所籍者雖衆要近之職得與者
無幾汝益修勵以稱寵靈
前開封府祥符縣尉趙偕可著作佐郎前趙州
錄事參軍范孝思可大理寺丞制
勑具官某等郡縣之下勤勞職事歲考滋久而能謹檢
操履為保任者所知者朕常與進用以勸焉爾等咸有
吏資著于銓筦條列績閥當於陟典或參祕丘之選或
進理寺之名各服寵章益邵來效
故大府卿畢世長男試將作監主簿從益可授
守將作監主簿制
勑具官某男某以蔭入仕深歴年所進列卿位屢更藩
翰因其淪逝閱其子姓一門之内咸列官簿然恤孤之
典朕乃不忘唯爾從益頃試匠寺今與即真爾母不勤
以墜寵命
東頭供奉官薛讓可内殿崇班制
勑具官某向以馳驛邊障將命往還既涉歲月不亦勞
止升聯殿陛視秩朝閨兹為褒渥之隆用勖官成之效
往欽爾次無怠厥修
江州彭澤主簿閻旦可守國子監丞致仕制
勑具官某占名中銓逮于暮齒謝還官政退休其家念
爾知止進丞上庠往服茂恩以安汝志
故廣惠等八州㳂海都大捉賊西京左藏庫副
使武日宣宜特贈忠州刺史制
勑具官某綏懷之德不及蠻獠至使拔其種類寇鈔嶺
外徑趨清海鋒氣尚銳爾惟邏巡之職實司翦捕而能
忠果挺志勇毅自奮身先士伍轉戰不已兵力失利殁
於鬭格遠聞予聽終夕悼惻特推恤典列於刺部忠䰟
如在歆此哀寵
故知封州殿中丞曹覲宜特贈太常少卿知康
州贊善大夫趙師旦宜特贈光祿少卿制
五嶺之表面内以來南連海澨西屬蠻峒未嘗有鳴桴
之警故守封之臣幸其無事莫為戰備迺者獠衆猖悖
乘襲疆場爾等並分符竹對典州郡當賊鋒銳亡身徇
國嗟乎城池不足以為固甲兵不足以為衛陷於非命
傷惻良甚恤恩之厚並貳卿列汝其有知承朕此意
故乾州安遠會昌縣巡檢禁董玉等宜並特贈
禮賓使故賀州管界巡檢殿直趙允明等宜並
特贈南作坊使制
勑具官某國家設警巡之職用以誅磔寇盜撫安人民
有能死其官者朕嘗旌異追進名爵收錄子孫所以表
忠義也蠻方猾横弄兵嶠外爾等咸以忠勇疾憤狂寇
擊刺襲躡遭罹不幸朕為人父母而使汝等身膏草
野妻孥望祭萬里之外心焉哀惻其何已耶特寵使名
以慰幽路靈其不冺歆我嘉命
廣南西路鈐轄下捉殺故奉職萇用和宜特贈
内殿承制指使三班差使張亢等宜並特贈内
殿崇班制
勑具官有生而死磨滅者衆為忠䰟蒙烈雖没不忘汝
等參於裨校往捕寇攘矢石之間殞其軀命朕心哀愍
特優恩恤追榮近墀賁終幽穸冀爾靈䰟享是嘉寵
故賀州司理參軍劉冕宜特贈左贊善大夫故
英州攝官李稹宜特贈光祿寺丞制
勑具官某等並為嶺外州縣之吏屬以蠻峒猺蠆毒我
列郡恃兵跳梁殺辱紳笏汝等並懷忠節捨生不屈朕
惻然義之特行哀恤追褒宫宷榮贈宗司靈其歆之良
慰汝志
步軍副都指揮使觀察使張茂實可馬軍副都
指揮使節度觀察留後制
天下之本在於京師而宸極之下必有材勇之士居則
拱扈威陣出則番茂外國分建三帥以治其政兹率故
典厥惟舊矣今予有百千萬數精銳熊虎之衆曾是強
毅有能為予訓忠義之節明法令之禁者吾其用之具
官某有沈敏之才通夫將略有謹厚之行達于予聞擢
領萃屯翊侍軒陛惟時蚤夜罔違靖恭遷兩使留務之
名總萬騎選鋒之勝車田符籍爾則專之噫以嚴一衆
其術匪難服于衆心其道匪易平直無頗情乃上貢廉
明不撓惠乃下究委注惟重欽哉惟承
馬軍都虞候王凱可殿前都虞候步軍都虞候
王達可馬軍都虞候制
勑國家列三帥以治拱扈之師設虞度以貳董齊之政
非有沈武之資敦信之實者無以條理尺籍嚴威環衞
朕嘗於是擇而任之具官某用之邊圉敢於戰格而服
其士伍具官某遣之戍禦奮其材勇而聲在戎漠咸以
勲績分提禁旅藉其能力尚取疆陲外陪殿陛之崇佐
護騎屯之次候奄至重倚信彌親爾其下達於衆情上
裨於長政恭勤一志毋懈厥初
韓絳可右正言依舊直集賢院同修起居注赴
諫院供職制
勑具官某百執事各修其政而諫諍之臣得與國論其
職要其責重故難其人先朝命置六員而終不克備朕
每擇是官必沈慮久之而後行信乎其人之難得也惟
爾絳擢在高第屢更器使執心方勁落落自立今易處
西省往備諫列若夫罷軟而畏權要附阿以希進用徼
訐以干譽煩碎以欺俗有一于此兹謂壬人術學通於
大體言議中於至理弼違箴闕以輔不逮知而必為靡
悼後患有出於此兹謂正士予期汝絳作予正士可不
楙哉
前蘄州黃梅縣令兼監税申房可漳州錄事參
軍監京山稅制
勑具官某向治征筦最目有勞督儲曹於外邦商美利
於劇邑關市之務本以察譏爾屢為之毋或苛撓
睦州司理參軍諸葛寘授試祕書省校書郎知
真州揚子縣事為捉賊溫州永嘉縣尉韓釴可
萊州即墨縣令制(寘一作冥)
縣道之設尉屏兇盜而護善人所以助令興治者也空
官有罰敕職有賞而勸沮行焉爾等捕除攘奪咸應遷
格或試祕省分治劇邑有民有社可以為政勉楙平直
以稱褒典
深州司戶參軍李德宣守大理評事致仕制
勑具官某士之壯則從王事老而歸則教鄉黨未嘗不
為善以助治也汝掾于劇郡逮於暮齒願還官政引卧
丘樊遷丞京司以霈朝渥爾之仕與歸亦有助於治歟
可
端明集卷十
