曝書亭集卷第十七
秀水朱彝尊錫鬯
古今詩(十六)
柔兆困敦
耳疾示王周二上舍
我齒未七十恒苦兩耳充患此已三年入秋輒内訌始焉輪
濕濕旣乃氣爞爞牀下駭鬭牛門前失吠狨有如兩豆塞難
使五藥攻因之日靜坐物理究初終是非始聽聞裦貶將安
窮屬恒第自苦察察爾何功讒柄變白黑治道淆汚隆君
子天地閉小人地天通世事付一聵葆我以太沖免慴喪匕
雷免驚攧鷂風人勞我則逸美疢丁我躬相法十七家不容
麥者豐況若封丸泥寧非冨家翁比鄰有二子相憐病適同
褎如顧我笑子論詎發蒙耳者心之候其穴名聽宮其神字
幽田其用在司空子今勤著書不異五經筒有時議紛綸講
席相磨礱說詩匡丞相解經戴侍中無人爲畫字子將焉折
衷主人作而歎何術返我聦客云古方法社酒能治聾來朝
海燕歸陌上賽社公伐鼓聲淵淵割肉飽蓬蓬吾儕試往祈
泥飲等暍虹按節舞麗娟安歌走明童三人共顧曲其樂也
融融
初夏重經龍洲道人墓三十二韻
亭亭馬鞍山産石光瑩瑩其東勢䃕礐竹柏翠相映劉生昔
栖遲於焉日吟詠生耽巖壑幽死愛水木淨要知賢達心義
不陷俗穽一棺抱山阿勝夾兩婢媵傾崖屏荆榛老樹絶鴞
鸋旣鮮蕘豎侵亦免菜畦蝗乃知斯丘樂匪藉靑烏訂我思
南渡後思陵失其政謀夫多去國魏公執兵柄幕府盛賓僚
子弟談性命棄師累十萬三敗無一勝肆將功罪淆第許心
術正猛將反先誅豈惟一檜横哀哉小朝廷自此和議定金
繒括脂膏臣妾費辭令忍忘君父讎寧計蒼生病過也大布
衣慨慷本天性好游或渡江嗜酒數中聖議論辛陳間恥與
餘子並歌詩存十卷卷卷氣雄勁靜夜思中原往往血淚迸
厥後詣闕書何減諍臣諍庶幾國士風合古之儒行我來百
世下適墓必生敬三年兩經過凉燠感時興番番玉山叟(顧湄)
文史廣援證思復東齋祠暇日便眺聽奠以椒桂漿闢此鼯
鼪徑誰與能好事率錢表名姓遺文并雕鎪足以播遥夐
曝書亭偶然作九首
拓得園基一百弓閒來樹底逐雞蟲埽除蝗菜下鸎粟亟命
畦丁修水筒
垞南宜得翠筠看上番移來近百竿昨夜疾風吹拔木老夫
差喜竹平安
蜻蜓翅丹蝴蝶黃白露滿園秋草長靜聽桑斧斫叢棘忽露
一株巖桂香
蒲萄煎濃注酒缾酒闌荷葉香滿汀新凉枕簟不妨設時有
北風吹我亭
槿花本與佛桑同也向籬邊吐白紅試待來年根盡活編成
著色短屏風
雨裏芭蕉風外楊水中菡萏岸篔簹衰翁愛植易生物不願
七年栽豫章
移橙種橘計蹉跎一箇茅亭草蔓多輸與城隅譚給事花時
處處有行窩
縮版誅茅事偶然修門見說此亭偏須知庾信園雖小詩賦
江關獨易傳
平泉花木遠爭移金谷繁華盛詠詩淪落栖遲杜陵叟何人
尚寄草堂貲
斑魚三十韻
吾衰薄滋味意不在粱肉第苦藜莧羹精力易消縮以兹盤
中饌往往供水族持螯疑蟛蜞握鱣近蜪蝮可怪黿脂垂生
憎鱟尾矗所欲庶其魚又無取乾鱐河豚昔最嗜恒用井華
漉塵遠烹於庭血去抉其目刈楚然豆萁務候湯火熟瓊乳
捋西施但恨不盈匊誰能罷饞扠對此食指搐自從十年來
不敢恣口腹酖毒安可懷災生慮薄禄斑魚乃具體秋深出
洄洑小大雖云殊一氣同化育其形亦彭亨其性齊忿慉此
時釣魚師香餌素所畜籊籊三竹竿編&KR1097;坐跧伏垂綸韌且
弱沉鈎曲而複有時十數輩戢戢歸罜䍡安砧剖瓜刀汲水
浮柹木於焉敕中廚愼勿覆我餗排泥剔其羽起肝淘以麴
法使甘不噮瑩白類新沐和之以蟹胥其汁轉濃郁旣異齒
鏌鋣兼免愁慘黷因思膳夫經珍未窮水陸設鱠姜侯曾思
鱸張翰獨俊味恥自饕有客至不速亟須問前村侑以酒一
斛
題汪上舍讀書圖
朝看牧豕助邊儲暮見爲郎擁傳車勸爾須抛兔園冊世間
風漢乃耽書
山陰客舍題高布衣蓴鄕釣師圖二首
蛤蜊菰葉横塘曲細雨斜風西塞山爭似蓴鄕好秋色輕舟
容與水雲間
愛餐花港雞頭芡更采湘湖雉尾蓴踏浪緣流無不可只休
驚起浣紗人
顧明府(培元)載酒邀觀三江閘
一舍三江閘輕舟度幾灣蕭疎何限樹平遠不多山小管聲
聲急深杯戸戸豩賢侯有高興未許夕陽還
夀孟叟
最愛鑑湖好秋山百里靑君家秋山下遶屋泉泠泠黃菊樹
百本翠濤開幾缾玉顔長可駐不藉蕊珠經
贈牧上人
我客柘湖曲上人來叩關欲浮清淮浦直渡黃河灣霽雪亂
塔寺夕陽平坡山五茸春草綠一舸望南還
強圉赤奮若
萬年藤杖歌贈尤檢討(侗)
我有天台萬年藤持贈吳下遂初翁想當李明柏碩迹未到
此藤久巳生山中偶然拾自金庭宮攜歸曉夜但拂拭重之
不異長生桐翁昔史舘文最雄南狐東馬卓有前賢風即如
詩篇也壓蕭范陸長城笑把偏師攻歐陽黃九柳秦七新詞
往往傳歌童翁今歸來雙耳聦曆頭六十更二十顔貌却如
四十同況有才子籍早通兼珍之膳潔且豐人生快意亦已
足豈必入海求方蓬西堂日煖花滿櫳楊梅漸紫櫻桃紅翁
來期我花下酌清晨扶杖葑門東繭紙戢戢抽詩筒看翁游
覽興未窮水循練瀆山穹窿長松樹底芝草叢四方上下與
翁逐杖兮杖兮藉汝功
寄蘭溪葛廣文
飛茭挽粟各喧闐散吏何如葛稚川百斛金華新酒熟醉尋
桐柏觀中眠
趙贊善以新詩題扇見懷賦荅
儲端鎻院各收身同是承明放逐臣遠憶音塵千里月來尋
鰕菜五湖春閒教花底安棋局笑比紅兒狎酒人縱說卜居
猶未定幾曾憔悴等靈均
(附)原作(益都)趙執信
江村水樹澹秋煙不見幽人思悄然往接簪裾三殿側近
聮蹤跡五湖前老爲鶯脰漁翁長閒上鴟&KR0642;估客船各有
彈文留日下他時誰作舊聞傳(竹垞在長安著日下舊聞)
雨過馮檢討葑水園四首
蘭成小園在束晳近游頻夾巷千花續編籬六枳勻葉低斜
曳杖石礙曲勾身正值黃梅雨蹣&KR1552;著屐人
又見衡門改新看小閣添海榴横濕戸楚雀近窺簾曲直分
沙溜參差露塔尖重過轉瀟灑村郭意能兼
高柳微風末新荷驟雨中竹扉經歲别茶月一尊同盡得齊
民術何殊避俗翁茭田知可拓小舫後時通
我亦歸田久開門近水灣縱移花百本并少屋三間對此增
惆悵何緣數往還煩君暇相過看積一房山
仙游茅筆歌酬徐檢討(釚)
君不用鐵梳梳秋兔毫亦不用束靑羊毛别搜凡材逞妙技
鼠䰅虎僕非爾曹吾聞仙游郭外山最高仙人九鯉雲中遨
紫鱗三百二十四白蝦蟆吠黃雞號有時懸厓忽題科斗字
是豈不律人間操茅田深深野火燒未盡樵夫蕘豎赤脚騰
磽嶅拔茅連茹縛作將指節六寸之體兼頭凥桃枝竹罷火
熨帖鹿角菜免膏煎熬誰與智者剏此物將毋九何一范授
以刻髓之蘆刀垂虹亭長嗜奇癖一牀載得還吳艚分我一
管已足豪當其運腕大稱意筆頭公喜長堅牢人生知已隨
所遭良工對之但駭遌足使李展汗走屠希逃
醧舫即事二首
破牎風雨濕書籤睡起明星忽在簷最喜蛛絲捎竹尾牽牛
花翠曉來添
秋老梧桐葉葉黃夜來風雨太顚狂分明了鳥牎深閉一片
何緣墮筆牀
九月八日滄浪亭懷古二十四韻
滄浪有遺亭勝蹟今始到疎籬六枳楗小徑一僧導古牆聳
寺樓暗水接官漕怪石長差肩平林或妨帽因而詣北碕歷
歷見房奥石枰雖無存(宋毛珝滄浪亭詩濯纓人去水空寒事屬明時欲問難日暮客歸園舘閉鷺鷥飛上石棋)
(盤自注子美故物惟石枰存)草菴猶可造中丞我老友山水敦夙好於焉翦
榛艿復此濬潭隩暇日攜賓僚曾不擁牌纛春留露輞駐暑
便接䍦倒畬田課耕稼浦禽恣啄菢游觀民胥悅豈弟神所
勞湖州謫司馬賦才本雄驁詩逼梅歐陽文亦師訓誥賢相
所舘甥孔壬生嫉媢舉事偶不愼衆口逞狂譟故紙錢區區
乃誣名士盗兹事近千年識者尚憤懊哲人貴自勝林泉遂
遐蹈南陽招不去止用尺書報雜花修竹間風月任嘲傲斯
人洵可懷曠世我心悼朅來謁祠屋思以渚蘋芼落景溪橋
還商飇遠吹澇
九日宋中丞招集滄浪亭觀韓(滉)五牛圖復成二十
四韻
中丞埽亭舘邀我百花洲遂度宛轉橋罷遶屈曲流緣溪尋
石磴九日升崇丘層層樓堞敞面面禾黍稠編籬釘圓菊密
坐軒牎幽同調二三子清言答綢繆樂飲貴適意豈必量觥
籌邦人許看客風帽盈牆頭移時官馬至畫卷載其尤示客
五牛圖眞氣豁我眸晉公諳燮理體物固能優郭椒丁櫟輩
飲降各自由宣和購遺蹟已詫不可求何期白石爛此圖翻
得留鷗波趙王孫重之若琳球再三跋卷尾小字工銀鈎畫
巳經千春尚足藏千秋吾聞五羖言飬民如飬牛善牧臥其
背穩駕百斛舟驅使但排促安用施鞅輶昧者費三箠剔嬲
恒不休吾公務廉靜化理臻六州里仁知斯宅不處古所羞
逝將歌碩鼠樂郊可遨遊
得張舍人(霔)皖口書却寄
六年不見張右史忽誦秦游一卷詩韓孟元劉無定格尤蕭
范陸有餘師歸逢灤鯽堆盤日到及江花夾岸時試計合并
何地好須憑來鴈慰相思
寄賈黃州(鉝)
近聞南紀賈黃州到日題詩滿竹樓晝永淸香凝列戟月明
赤壁愛停舟棘針花鳥眞無敵水墨雲山不易求别後相思
意何限可能尺幅寄輕郵
題禹鴻臚虢國夫人下馬圖
貌出風姿勝太眞無勞粉翠費千緡如何南内淋鈴雨不憶
當街下馬人
又題
當風帶緩舞衣寬無復宮門驟曉鞍一事差贏杜陵叟畫圖
恣得近前看
乍浦
乍浦逼瀛壖孤城小於甕居民八九家僅足逭飢凍邇來弛
海禁伐木運堂棟排空駕橧巢近水壓茭葑陶旊器本窳橘
柚包匪貢偶然資貿遷是豈足民用因而估舶多僻地乃喧
閧增竈遂成郛葺牆巧羃空囝隨郎罷載行歌雜囉嗊我行
湯山椒比丘治蔬供爲言弘正間紺塔翔鐵鳳苦海迷津人
遠望得無恐願乞長者文勝蹟復營綜我口默不言我心有
餘痛昔者嘉靖中狡倭肆狂縱實瞻寶相輪一針亂帆送幾
曾弓仗放但操兵刃弄離亂凡幾年室家始同夢坐起謝上
人吾文未足重於時櫂舟還特爲令長諷(謂知縣事王君瑋也)此事不
果行吾機偶先洞
題吳上舍菜根香圖
齊東老圃吾不如走馬却返長山居誓辭肥肉大酒社手握
鶴頭鴉觜鉏園官日日送菜把野客時時誇菊葅閒來插架
散籤帙惟有秦餘種樹書
贈繆篆顧生
秦碑換棗木傳刻或失眞詎若漢摹印小大皆可珍鑄金用
撥蠟琢玉同運斤其文雖參差離合各有倫後人昧遺製惟
取字畫勻鐘鼎雜款識古法漸以湮顧生習繆篆頗見精力
勤博采諸家體覽者多所欣一藝期至工必也醇乎醇請君
薄流俗專一師古人
題崔(慤)畫鳩
我愛臨濠崔子中輕綃畫出鷽鳩工枝頭淡染春晴色不著
山花一點紅
漕船
國家歲轉漕每船六百石官艙計所儲爲斛千二百其初由
海運險越虎蛟脊波濤恒簸蕩日月互跳擲所以造舟時不
復算尋尺入明改從河水次盡置驛不見眞州估浮江販豆
麥縮之僅得半滿載未爲窄安用萬斛寬邪許百夫役過牐
逆上魚迎風退飛鷁臘開徂暑到久而蟲鼠咋惟以便輓丁
夫婦得汎宅南去挾枲絲北來收果核誰爲迂緩圖因循匪
朝夕吾聞琴瑟敝絃者必更易國計在鼎司何時建良策
御風圖爲魏(坤)題扇
渡海天王太崛奇出關老子苦驅馳未如拔地乘風好萬里
雲山恣所之
題蔡徵君(方炳)著書圖
先生忠孝門早歲力埋照逃名名愈隨祗緣筆舌妙中年巾
柴車起應鶴書召人多留嚻塵君乃返蓬藋立意在千秋肯
貽北隴笑淵源訂伊雒圖書衍周邵其言明且清削繁領其
要今已七十餘行不藉藜篠請觀息關圖鈎膝但坐嘯淙淙
石罅泉丸丸松頂嶠山宜題六聘洞可亞三詔著書早晚成
先以語同調
題李秀才(琪枝)畫梅
平生冷笑林君復活剥江爲兩句詩畫到影疎香暗處始知
一字可稱師
贈王叟(巘)二首
近來山水尚元人南渡諸公法漸淪惟有王郎嗜奇古將無
馬遠是前身
畫家平遠最難工三板輕船片席風不數當年宋員外瀟湘
煙雨滿圖中
張處士釣風圖
漁師蟹舍近西泠露葦風楊岸岸靑我亦年來撐釣艇秋花
却少研頭缾
靑浦道中
不識三高士松門第幾峰潮回黃歇浦草滿陸機茸細雨春
歸鴈深山日暮鐘坐看城郭近猶是水雲濃
五雜組九首
五雜組刺繡文往復還金車輪不得巳見貴人
五雜組染布帛往復還度阡陌不得已逢熱客
五雜組神鬼面往復還翻飛燕不得已交情變
五雜組霜林葉往復還圍棋劫不得已零丁帖
五雜組鳳尾羅往復還機中梭不得已勞者歌
五雜組裳衣袴往復還錢刀布不得已付質庫
五雜組車中果往復還江上舸不得已杭城火
五雜組徐州土往復還眞州估不得已宿淮浦
五雜組裝潢手往復還媒妁口不得已飲甘酒
曝書亭集卷第十七
