曝書亭集卷第八十
秀水朱彝尊錫鬯
行狀
徵士李君行狀
曾祖考應徵國子監博士祖考士標寧海州同知贈尚寶司
丞考寅國子監生君諱良年字武曾初名法遠又名兆潢年
三十乃更焉先世江陰人明洪武初提舉行千四者徙居嘉
興長水上梅會里七傳至博士中萬曆元年舉人有詩名著
澄遠堂彙稾司丞繼之有蒼雪齋集當同知寧海州事值冷
口兵入圍城固守三月以勞卒而城陷巡撫右僉都御史曾
化龍上其事得贈官君之考上舍以結客破家饘粥恒不給
然必延師教諸子妣顧孺人佐之脯脩獨豐故君之兄弟咸
奮志于學君九齡能草時文十齡解賦詩旣而上舍客死韶
州家産益落鬻其故居兄弟並棲小屋君又喪偶就族人爲
童子師予方避地長水偕里人詩篇酬和處士屠爌謂予曰
子之才里中罕儷吾門有李生將來庶幾與子並駕乎予遂
與君定交晝輒劇譚夜或襆被共寢四方賓客至則醵錢留
飲相與論詩文流別議有不合難荅紛綸聽四坐折衷而後
已君旣再娶始有居一㕓集同里詩人聮句樓上君兄繩遠
弟符與焉江鄕言詩者目爲三李時商丘侯方域南昌王猷
定皆以所撰詩文鏤版于浙君覽之終卷曰是不難遂期予
共作古文沿流溯源論次之於詩持格律甚嚴嘗抄撮詩中
禁字一卷授學詩者繼乃舍初盛取中晚唐及宋元諸集别
出機杼鏘洋淡沱極唱歎之致於詞不喜北宋愛姜堯章吳
君特諸家故所作特穎異予游京師轉客太原後二年君亦
至都下無所遇留宣府予從逆旅見君期之復入都偕游西
山題詩于壁傳抄者不絶一時朝士爭欲識吾兩人每召客
客輒詢坐中有朱李否合肥龔端毅公鼎孳爲文酒之會延
知名士三十餘人君以墮馬後至燭見跋矣必俟君至乃舉
爵宛平孫侍郎承澤謝客著書特與君爲忘年友長洲汪編
修琬爲文高自矜詡獨傾心下君沛縣閻舉人爾梅論詩齗
齗惟與君相洽君方欲羅當代之文甄綜爲一集曰文緯人
咸冀君之錄其文也故縞紵之投恒倍又持論和婉多可少
怪善言作者之心思故人皆樂就君論說永年申檢討涵昐
常語人曰聞朱十論詩文使人心慴未若李十九之可親也
於時曹侍郎申吉出撫貴州引君爲助旣聞三藩同撤君曰
亂將作矣遂力辭歸爲母夀旣抵家雲貴告變歲戊午
天子思得博學文儒備顧問著作之選君被薦入京師已未
三月朔召試體仁閣下賜大官饌高坐而讌申以詔
旨謂文武科進士殿試未有此典也君讌畢纚纚千言賦詩
皆極瑰麗閣臣以八十卷進呈顧君不與焉君旣不得意
有鳳陽守延君君與偕守重君自畫諾外悉以委若君留久
之歸築秋錦山房于漾葭灣其南曰觀槿東曰剰舫北曰息
游艸堂坐臥其中弟子著錄者日衆君精心計其築艸堂也
欂櫨柱枅瓴甓之屬一經鳩度立匠人圬者于前分授之斧
斤旣施不爽尺寸至于相原田治耕稼藝蔬果雖農圃恒歎
以爲不及也其後兩至福州贊巡撫軍事尋以崑山徐尚書
乾學開書局于洞庭山君應其招助修一統志自是歸不復
出予旣罷官與君往還投壺飲酒無異少壯時今年五月君
病痁旣痊矣復病竟沉緜不起享年六十初娶錢氏兵科給
事中桐鄕諱允鯨之孫生員汝邁之女繼娶陸氏子一人潮
偕國子監生孫男三人菊房萸房蓉房君所著有秋錦山房
集若干卷嗚呼自君以薦入不登朝簿同時無不惋惜雖然
才也者衆人所嫉當日與君並薦稍以才自振若宜興陳維
崧冨平李因篤上元倪粲仁和吳任臣宣城高詠旣登用矣
皆未遷一階以沒以君之才使入仕籍安知不有忌者而君
得優游幕府偃息于田里菽水足以養親大小之山上下之
洄足以樂兄弟詩書足以教子孫耕桑足以課童僕則天之
所以予君者不爲不厚彼一命之榮要不足爲君重也竊意
君雖未仕他時國史傳文苑宜及焉乃因潮偕之請書其平
生大槩以爲狀俾後之君子有所考
國子監生錢君行狀
國子生錢君旣卒其子炌衰絰稽顙請予作狀予與君居同
里君之舅譚給事瑄陸閣學葇予中表兄弟也炌又從予游
講經學習聞君門世及君行己本末義無可辭狀曰君諱槱
初字又鶴世居海鹽半邏村本姓何氏始祖某于洪武中坐
事戍黔屬其次子某于錢翁遂更錢氏五世祖薇中嘉靖壬
辰進士官禮科給事中以星變陳言請斥方士忤旨免歸講
甘泉湛氏之學卒贈太常卿高祖與映嘉靖甲子順天舉人
曾祖周内閣辦事中書祖嘉徵以諸生入貢留京師值莊烈
愍皇帝初踐位是時魏忠賢方怙勢人莫敢言嘉徵首上疏
劾忠賢滔天十罪直聲動一時久之除知松溪縣事還卒于
僧舍考泮崇禎丙子舉人妣譚氏山東布政司參政贈太僕
寺卿昌言之孫官生貞和之子君生十齡而孤居喪如成人
克盡禮服除兵起城遭屠乃奉母村居而君之祖留松溪唐
藩建國擢監察御史時七閩未入版圖諜報有司奉臺檄捕
家口繫君獄中祖還始得釋旋補學官弟子授弟楨以書或
勸君入國子監試京闈君乃一至都念母譚孺人不巳即引
歸鹽豉菽水盡潔白之養有餘周其族䣊買田以供舅家墓
祭俄弟楨殁以所愛子燔爲後及弟婦遺腹生男君殫心撫
育之居母喪尤盡孝葺治先世丙舍手植松楸嘗稻麥果窳
必薦新于祠屋至于私錢出入無錙釐妄費審緩急後先以
分薄厚不嗇不濫人咸服君治家之有法而予嘗遇君于舅
氏所劇譚古今事君世受尚書能辨析今文古文中文之别
而兼通周官禮經國理才之方吾鄕自明宣德四年析嘉興
縣地立秀水嘉善二縣其時祇依戸籍爲憑不以疆界分畫
故三縣之田互嵌民相安者二百餘年迨萬曆十三年嘉善
之民忽以糧額不均起訟於是三縣爭訐紛綸不巳蓋至今
猶然江浙賦夙重吳俗相傳明太祖惡張士誠拒守故重斂
其民畝稅有輸官七斗餘者君爲論辨其非是謂禍始于賈
似道經界推排之役當日原有官田民田官田輸租民田輸
稅其後知府事趙瀛取而均攤之嘉興官田不及二千頃而
民田五千八百餘頃故其賦最輕嘉善民田止三千一百餘
頃而官田二千七百餘頃故其賦于三縣中差重輕重由官
民田數不均非因嵌田之故著論萬言推衍事始更端詰難
其言旨悉與予合予益信君學術之有本也君娶陸氏繼娶
吳氏子男六人女一人孫男七人女十人嗚呼今之治舉子
業者局守宋儒之訓注百翻兔園之冊足以取科第而有餘
問以鄉曲之利弊茫然如坐雲霧其與斯世何禆焉君能繼
其家學彊直自遂又以餘力考稽財賦鹽筴之源犂然有會
于心發爲論辨無異建始文學御史之議惜乎不用于時終
老牖下人亦罕有知者此予因炌之請傷君之亡不可以不
述也謹狀
亡妻馮孺人行述
孺人姓馮氏諱福貞字海媛世居嘉興練浦之陽考諱鎮鼎
歸安縣儒學教諭妣胡孺人生母沈氏教諭君爲學官弟子
有名交漸廣乃徙居府治之北再徙碧漪坊去先太傅文恪
公第近止百步教諭君年過四十無子生孺人特珍愛之五
齡延塾師陳翁授毛詩孝經有費姥者往來教諭君家見孺
人聦慧爲先妣唐孺人述之唐孺人屬姥爲妁是夕教諭君
夢文恪公衣衮造其門遂以孺人許彝尊爲配寒家自文恪
公以宰輔歸里墓田外無半畝之産祖考忱予公知楚雄府
事還僅敝衣一簏而已至本生考安度先生家計愈窘歲饑
恒乏食行媒旣通力不能納幣彝尊年十七爲贅壻于馮氏
之宅遭亂兩家各去其居唐孺人病終丙舍安度先生攜兩
弟播遷塘橋之北生祖妣蔡孺人又殁先生益窮苦彝尊旣
昏孺人贊予往侍養教諭君以田二十畝持券付孺人孺人
語予曰割父之田以奉翁非力養矣辭不受挈其女至塘橋
鬻所有金條脫治饔膳爲兩弟補紉衣履隘不能容遂賃梅
里道南茅亭之居迎先生至里繼又移居接連之橋予授徒
不給遂南渡嶺越二載歸則孺人徙西河村舍是冬復還梅
里所居屋人傳多鬼物目爲凶宅孺人不少懾每晦夜滿屋
梁皆白光牆下鷄嗝嗝有聲女巫來言發之當得金孺人謝
曰吾夫家累世顯官可以不貧今貧若此天也非所得而得
之天其殃之矣蓋居是宅十一年未嘗萌一念及室中之藏
焉教諭君卒于歸安官舍孺人聞訃攜子昆田及老嫗二人
見星而奔是時新塍以西盜賊充斥舟子咸股栗孺人拊心
號哭至哀羣盜舟泊岸相顧不忍肆劫予年二十即以詩古
文辭見知于江左之耆儒遺老時方結文社興詛誓樹同異
予槩謝不與而四方知名士往來于禾者輒造梅里孺人治
酒肴必豐雖夜分區畫立辦賓客過者談讌極歡或淹留旬
日方去花鈿無多盡付質庫晝夜紡績以贖客至復質如是
以爲常交謫之言初不聞于梱内也歲癸卯予客永嘉其冬
安度先生病革家無斗儲孺人邀予姊妹同視湯藥予歸未
旬日而安度先生棄世孺人哀毁治喪事靡不中禮旣而予
游大同轉客太原入于京師復留濟南孺人力持門戶歲
時膢臘修祀事惟謹延經師于家誨昆田必具酒肉操作愈
勤夜率二女治機絞不輟坐昆田于紡車之旁執卷于燈背
令就火光課晝所讀書必成誦乃巳給紙筆使臨摹法帖凡
昆田交游至或有燕朋雜于坐孺人必嚴誡勿與交越五年
予歸里爲昆田婚買宅于鄰宅西有竹曰竹垞謀葬安度先
生唐孺人于長水之東將井椁矣葬師僉言不利主婦謂改
歲乃可孺人語予曰姑之柩留丙舍二十餘年翁亦六年矣
此而不葬葬何時乎禍吾當之勿悔也乃克葬彝尊以序當
後晦在公孺人事公無以異于事安度先生也歲在乙卯公
殁于項氏寡姊之室孺人往治喪成禮宗䣊稱其賢孺人旣
嫁二女教其孫及外孫一如教子法已未予以薦
召試體仁閣下授翰林院檢討纂修明史辛酉充日講官知
起居注是年主江南鄕試雲南平
覃恩封孺人貤贈唐孺人壬戌挈孺人入都癸亥予入直
南書房賜居黃瓦門之東甲子元日彛尊方侍宴
天子念講官家人居室特賜肴果二席孺人九拜受之洵
異數也是月予被劾謫官三月移寓宣武門外孺人尋病病
愈以秋八月浮舟潞河還語予曰
君恩重夫子且留毋悻悻去自是予留京師旣補官孺人
聞之乃復由江淮北上抵泊頭運河冰合孺人中寒而病扶
入車旣至病漸痊壬申正月予復罷官三月解維張灣津路
瀠紆以五月次東昌則分水牐已閉舟車酷暑孺人病又作
比旋里爲長孫完娶時生母沈先已病殁家人袐不言孺人
詗知之大慟病復發饘粥不進其後時止時作猶強起櫛沐
理家務迨冬十一月馮村族人以教諭君墓木且伐來告孺
人心悸意謂未然旣而果遭伐孺人悲憤病愈劇蓋自是臥
不能起醫藥不能療及臨殁時語不及家事惟執昆田手曰
汝幼時汝父遠客我教汝讀書冀汝上進今汝七試而名不
成我又不能待命也夫語訖昆田方哀號而孺人逝矣孺人
生于明崇禎四年九月廿一日未時卒于康熙三十三年二
月十四日卯時享年六十有四子一人昆田禮部注籍監生
娶沈氏女二人一嫁吳江周能察一嫁桐鄕儒學生員錢琰
又從弟彝性沒二女無所歸孺人撫爲已女一攜至京師嫁
國子監生秀水徐雍一嫁吳江貢生吳南齡孫二人桂孫稻
孫孺人歸予將五十年少日遭亂恒與予夜避叢篁密篠中
流離顚躋凡徙宅者十一始克寧居爲兩叔一子四女一孫
昏嫁治兩翁及母胡喪備諸辛苦又津塗往來莫或遑處蓋
終身憂患未嘗一日自安平居慈愛肯周人之急所至鄰里
戚懿無不歡洽雖漁娃竈妾食必推與之以是孺人之殁聞
者無不歎息嗚呼悲夫謹摭其遺行以告立言之君子
誄
故都察院右副都御史緫督浙閩軍務朱公誄
嗚呼邾婁之後望沛及吳其在于齊東郡是居枝分葉布本
一根株公之哲晜讜言無隱撫浙制畿中法而殞紀子太常
易名惟允公也繼起早歌鹿鳴牽絲作宰視草爲郎黃圖樹
屛儷于薇堂
天子是葵殊渥超拜紅籀碧幢填撫嶺外入奏嘉謨出承大
賚公旣莅止綱舉目治薄賦惠商吏畏民懷人不敢者公乃
有爲盜先殺人後收貨賄舊染汚俗積不能改公捕獲之悉
沉諸海江則有沱船則有戈商行千里劃槳而歌頌公之德
久而不磨旣遷于閩治與粤併閩兵易譁教之以整閩俗易
嚻鎮之以靜公于仕已喜愠不形扁舟歸第對客一枰宣勞
河曲疢疾乃嬰公疎禮法胷無水旱廚傳雖盈濁醪麤飯不
知公者謂公爲嫚公率寮屬見必分曹肺腑之語辭不在多
不知公者謂公爲驕公今逝矣還喪歷下我瞻大東老成徂
謝舍彼華堂銜悲長夜公之清忠當代共知吾思他日國史
紀之無徵不信視此誄辭
哀辭
沈武功哀辭
歲在己酉冬予將往濟南友人沈武功送予落帆亭畔越二
年歸里武功偕予登胥山賦聮句詩未幾別去予留江都武
功寄予書將葬其父處士君世涵具狀來請銘銘未就鄕人
自南來則武功以正月癸丑死矣武功幼遭亂失學九齡始
自讀書日記誦万言長工于詩性恬澹不樂仕進居父喪盡
禮事母至孝卒時年三十沈氏自南京大理寺卿玄華以廉
愼聞其子文琦博洽負時譽人謂必相繼取科名卒不遇再
傳至處士君省試將見錄矣復擯而武功亦困窮死嗚呼生
才實難頋武功以上世多文采疑天于沈氏獨厚然皆終其
身不得志以死至死且夭此人事之最悲者爰爲辭以哀之
武功諱傳弓秀水人辭曰處賤以爲榮遇不詭也豐實而藏
華行勿毁也孰是人斯夀止此也妻亡矣遺其穉女親老矣
鞠及童孫菽水伊何況甘旨也嗟行之人悲未已也矧在同
游識君久也嗚呼欲銘其父而先哭其子也
祭文
弔李陵文(幷序)
朱子登乎采掠之巔覽大漠之野見有雪山峙乎西北若出
若沒若廬若旅回睇從者忽失其處從者曰是所謂天山也
李陵之臺在焉朱子曰噫嘻有是哉竊嘗論陵本文士頋以
家世爲將欲立功殊域方其召見武㙜恥隸貳師軍請得步
卒五千自當一隊其才誠有過人者及兵盡矢窮以身降敵
短衣椎結對蘇武泣下沾襟抑何陋也其身辱名隤亦足爲
負才喜功者之戒然陵方降敵隴西士大夫咸以爲媿而司
馬遷猶力爭以爲國士雖大節如武終不以衞律遇之交好
尤篤則其情有可矜者也河梁之詩爲五言所自始使得一
鳴鐃歌郊祀之盛庶幾史克正考父之美復見于漢乃委之
漠北幸而武奉使倡和之詩得復流傳于世迨武既歸其悲
惋無聊之思必有甚于平昔者登臺而望豈乏感時懷友之
作惜乎不傳者蓋已多矣自古愛才之主宜莫如漢武然其
所好特司馬相如靡曼之詞枚臯東方朔俳諧之體以遷之
文陵與武之詩獨未聞有稱焉至柏梁既成賦詩高會當極
一世之選乃所與賡歌颺言則衛靑輩一二麁豪武人及大
官上林丞刀筆俗吏八九而巳此何爲者邪賈生之才文帝
不善用之爲世所惜若武帝之于陵用違其才殆又甚焉嗚
呼才士之不遇于世自古然矣爰命從者酹之以酒而爲文
弔之其辭曰
入雲中而四望兮路百折以登危眄絶漠之驚塵兮悼失身
于騫期嗟平城之搆患兮三十萬其莫支曾不念祖父之數
奇兮丕大賢于武臺以五千當萬騎兮固宜心一而不離何
女子載于行間兮將在軍而莫知儒生不可使即戎兮妒人
不可與謀無援師以委敵兮何百口之足讎死旣媿成安兮
生復慚乎浞野憾因杼之妄言兮遂投杆于諜者前奚侯使
上坐兮後丁靈之嘲我殺身旣難能兮寧歸國之不可斧冰
以爲糒兮續帶以繩瞻畢昴于南街兮望天漢之東傾朝忽
忽其就暮兮夜迢迢而獨興雖永絶于君親兮尚見思于友
朋刀環旣違碩兮何故鄉之足慕驅槖駝于氂牛兮獵霜禽
與秋兔登荒臺之夐絶兮送故人于長路舞短服于樽前兮
聽悲歌其如訴身雖陷沙漠兮盟未忘乎曹柯歎形迹之長
乖兮豈忠信之可訛居殊域而心故都兮夫孰明子之無他
彼河梁之高倡兮麗五字而爲詩感杜甫之遺言兮謂二子
其吾師斯人不可作兮大雅其衰才士自古而失職兮奚吾
生之足悲
告江神文
年月日具官某謹以剛鬛柔毛香帛之儀致祭于大江之神
曰某欽承
上命主試江南自誓此心澄同江水惟神昭察濟以安瀾如
其寸衷有昧徇人賄託廢棄眞才神靈有知允當罰殛復
命渡江甘葬魚腹以爲後鑒謹告
貢院誓神文
年月日具官某等敢告于天地神祇先師孔子之前曰某備
官禁近
皇上拔於衆中俾典試事
主恩深重惟有同事一心攬真才以佐盛治
命下之日師友親懿一概屏絶今入棘闈用白于神如㦯心
存曖昧遏抑眞才徇一人之情面受一言之賄託通一字之
關節神奪其算鬼禠其魄五刑備其體三木囊其頭刀斧分
其尸烏鳶攫其肉矢言之出百神共聞謹告
祭孫侍郎文
公之歷仕記則有史公之生平蔵則有銘我姑略焉詳公交
情往歲丁未我未公覿公獲我詩賓座賞繫庚戌八月謁公
之堂我袪公攬偕步于廊款語未已旋羅酒漿自是過從月
必三四公召我趨我歸公至嗟世論交不樂草茅雖在丘園
以位自高誰肯忘年撝讌用勞公以先覺自稱同學題扁見
貽竹垞之&KR0925;我歸二載公顔未改仰屋著書一本程朱河淮
之議水田之利舍彼薦紳芻蕘是詢公學不泛攷古能鑒示
賓琰玉僉目爲劍尊曰不然作釋圭一篇公書報我謂云可
傳歲且更始祠考亭夫子執棜視壺廢徹而餔公言子去歲
必來助我考之喪見星而奔公命哲嗣馳賻國門書言卧疴
未克躬唁期子重來慮不爾見我時臨發對書載咷朔南攸
隔歲月其慆既達于京公果逝矣不覩公容覩公孫子回憶
公言聲悲益吞僅一人知己而又不存觴酒在筵挺燭在几
我涕有盡我哀何底
祭納蘭侍衞文
嗚呼往歲癸丑我客潞河君年最少登進士科伐木求友心
期切磋投我素書懿好寔多改歲月正積雪初霽紃履布衣
訪君于第君情歡劇款以酒劑命我題扇炙硯而睇是時多
暇暇輟填詞我按樂章綴以歌詩翦綃補衲他人則嗤君爲
絶倒百過誦之迨我通籍簪筆朵殿君侍羽林鮫函雉扇
或從豫遊或陪曲宴雖則同朝無幾相見我官旣謫我性
轉迂老雪添鬢新霜在䰅君見而愕謂我太臞執手相勗易
憂以愉言不在多感心傾耳自我交君今逾一紀領契披衿
敷文析理若苔在岑若蘭在沚君於儒術緐學博通文詠書
法靡有不工康里巙巙孛术魯翀暨薩都刺未知孰雄君之
勇略侍帝左右騎則籋雲射必穿柳出師絶漠不憚虎口
乃眷帝心倚毗良厚當其奮武不知善文及爲文辭不知
能軍允矣君子才實逸羣隨陸絳灌異於前聞和氣婉容承
顔以孝友于昆弟古昔是傚謙謙者守温温者貌逆之勿恚
順之無傲花間草堂渌水之亭有文有史有圖有經炎炎者
進或鍵而扃縫掖之來君眼則青浮醪于觚盛倉以筆夜合
惺忪花散籖帙聮吟比調曾未旬日詩朋尚在忽焉輟瑟彝
尊月朔謂君尚生問疾而止入巷心怦復者在屋升自東榮
魂招不來躑躅屏營寢門旣哭容車將騁大泉一枚蠟燭一
挺侑以荒辭泣下如綆靈兮有知痛無不省鳴呼尚饗
祭劉太夫人文
嗚呼太君其德斯柔色斯愉也孝以爲婦而順以承夫也以
嚴則母慈則姑也卑尊長幼咸克有孚也樂善之勤靡終初
也相少保公之起家縣令而躋尚書也太君于時挽鹿車也
千里之行奉板輿也在汾之陽在浚之都也錦軍之城白門
之廨往必俱也緫師于邊贊中樞也耆德既隆壺範益攄也
九伐司馬五教司徒也三典司寇進三孤也褕翟之榮錦韜
象軸賁于閭也公沙六龍皆民譽也其三同懷二入翰苑女
封夫人則鳳雛也孫曾則百詵詵揖揖螽斯如也爰自侍郎
公之填撫兖青徐也河山十二極海隅也沉冤之獄減其辜
也敝攰之民緩其逋也災傷之地蠲其租也賑者累萬必及
其孥也是乃奉太君之教以成公之訏謨也蓋太君之仁匪
特下及家人子姓而己凡賓客之至問所須也及饌遺所無
也貸者無不輸也惠心淑問難悉敷也嗚呼太君貴矣富矣
昌矣大矣壽矣康矣榮矣哀矣稽之于古殆莫之與符也某
等從侍郎公游歷下獲拜太君于堂而忽聞長逝誠不禁涕
泗之霑裾也牲之羭也酒之醹也盤有果而俎有腒也跽陳
于筵几之前念德容之如昨而不可覩矣爲文告哀冀靈之
式鑒而享此肴蔬也
祭黃母周孺人文
嗚呼孺人嫁不必鄉里寓公是歸産不必多男有子而才當
其相夫子而仕也六館四門教胄子也監丞之賢孺人爲之
耦也及其殞所天而孀也慈闈之訓兼義方也徵君之賢孺
人成其名也嗟世營營聲利是求維孺人之德安貧勿憂餐
以菽水不事鼎飪服以縞綈不事玉錦古聖微言載在六經
有圖有史百氏縱横香廚祕閣易散難并監丞躭讀廣爲探
篹徵君益之凡八萬卷朝哦夜誦孺人佐之機絞之聲徹于
書帷歲著雍敦牂閏月修病我辭白門言歸柴辟徵君邂逅
周在浚之宅時鶴書初下有司敦迫人爲君喜君蹙其額匪
榮名是逃念母氏兮劬勞商秋乃發逹于燕郊陳情之語僅
徹東曹哀訃忽至杖桐而號見星斯奔過市則哭觀者道㫄
屛營躑躅矧在彝尊猶子情親帷堂未拜潰酒遥陳臨風涕
泗媿告哀之不文嗚呼尚饗
曝書亭集卷第八十
