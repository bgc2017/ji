曝書亭集卷第五十二
秀水朱彝尊錫鬯
跋(十一)
陶徵士聖賢羣輔錄跋
韓非有言孔子之後儒分爲八八儒者公孫氏居第七至晉
陶徵士聖賢羣輔錄分疏之云公孫氏傳易爲道爲潔淨精
微之儒或疑公孫氏爲龍非也龍字子石家語稱是衞人而
北海鄭氏謂是楚人故唐贈黃伯宋贈枝江侯名雖在七十
子之列不聞傳易若趙人名龍者字子秉莊子謂惠子曰儒
墨楊秉與夫子爲五果孰是邪所云秉者辨堅白異同之龍
也樂正子輿譏其行無師學無友非孔氏門弟子可知攷晉
書太康二年汲郡人不凖發魏王冡得竹書易五篇公孫段
與邵陟論易二篇是則公孫氏傳易之明徵矣蓋子石子秉
名姓偶同而傳易之公孫氏與鄭大夫字伯石者名姓又同
也錄此以證小司馬索隱之誤
唐律疏義跋
唐律疏義三十卷永徽二年閏月詔曰太宗文皇帝撥亂反
正恤獄愼刑杜澆弊之源削煩苛之法道臻刑措二十三年
玉几遺訓皇令刊改朕仰遵先旨旁求故實乃制太尉揚州
都督長孫无忌開府儀同三司李勣尚書左僕射張行成光
禄侍中高季輔右丞段寶玄太常少卿令狐德棻吏部侍郞
高敬言刑部郎中賈敏行等爰暨朝賢詳定法律酌前王之
令典考列辟之舊章適其輕重之宜采其寬猛之要使夫畫
一之制簡而易從約法之章疎而不漏再移朞月方始勒成
是宜頒示普天垂之來葉凡在羣臣逮于列岳其務審愼稱
朕意焉此見諸唐大詔令者也永徽三年五月韶律學未有
定疏宜廣召解律人修義疏使中書門下監定參撰成三十
卷四年十一月上之詔頒行天下此見諸唐會要者也按无
忌等表進有尚書左僕射于志寧右㒒射禇遂良中書令柳
奭刑部尚書唐臨守黃門韓瑗中書侍郞來濟辛茂將尚書
右丞劉燕客潁州刺史裴弘獻刑部郞中王懷恪盩厔縣令
董雄大理丞路立始平縣丞石士逵大理評事曹惠果律學博
士司馬銳等而無張行成高季輔令孤德棻高敬言㦯疑纂
修諸臣姓名不符攷詔令開載乃緫修律令格式之員而表
進于二年之後所列縣令丞博士蓋係召至解律人若張高
令孤四公不與纂修義疏故爾唐代遺書傳抄多致殘闕是
編前有元泰定四年江西儒學提舉柳贇序又附江西行中
書省檢校官王元亮釋文末又綴編校考亭書院學士余資
姓氏信爲完書世有好事君子雕鋟以行儆于有位舊章之
不愆庶乎復古寬大之條矣
刑統賦解跋
刑統賦四卷宋史藝文志不知作者晁公武讀書後志著錄
二卷云皇朝傅霖撰或人爲之注予所錄卷與晁氏同古林
曹氏藏本也刑統定于周顯德四年命侍御史張湜太子右
庶子劇可久等十人編集兵部尚書張昭遠看詳進呈凡二
十一卷竇儀重加詳定增益九卷當日言律令格式之煩期
于省文達理成書霖乃撮其要旨作賦而自解其義又東原
郄某每聮撰四言歌以括之前有延祐三年趙孟頫序言其
大略其後益都王亮復爲增注大抵傅郄皆宋人而亮則元
人也世儒以趙序加于長孫无忌等唐律三十卷之前遂疑
疏義爲霖等所注誤矣霖自題左宣德郎律學博士未審宋
何朝人
長短經跋
長短經十卷唐趙蕤撰蕤梓州鹽亭人嘗注關朗易傳李白
師事之孫光憲稱其夫婦俱有隱操而是編專論王霸機權
正變之術其第十卷相傳載陰謀捭闔之說故祕不以示人
依漢藝文志當入之縱横家按漢志縱横家多至一百七篇
而隋志止二部唐志四部此六十四篇宜著錄不應焜入于
雜家也
東宮備覽跋
東宮備覽六卷宋迪功郎守袐書省正字兼國史院編修官
陳模進模字中行泉州永春人慶元二年鄒應龍榜進士嘉
泰二年八月除正字三年二月以正字兼國史院編修官開
禧三年二月以正字兼實錄院檢討官嘉定二年三月除校
書郎仍兼實錄院檢討模之歷官倫序見于中興舘閣續錄
者如此今觀告詞進表乃合先後銜具書之又兼莊文府教
授或疑莊文太子薨于乾道三年模至慶元初始釋褐歷嘉
泰開禧嘉定不應尚設教授以予考李心傳朝野雜記皇太
子宮小學教授設于紹興三十年時孝宗爲建王光宗與莊
文太子魏惠憲王皆就傅矣先是十四年春建宗學于臨安
學生以百名爲額在學者皆南宮北宅子孫若親賢宅近屬
則别置教授以館職兼不在宗子之列故魏惠憲王卒于淳
熙七年有子柄存設有府教授而莊文太子有二子梴&KR1376;府
亦得設教授模以館職遂兼之爾宋史志職官未詳因書于
此
書玉臺新詠後
昭明文選初成聞有千卷旣而略其蕪穢集其淸英存三十
卷擇之可謂精矣然入選之文不無僞製所錄古詩十九首
以徐陵玉臺新詠勘之枚乘詩居其八至驅車上東門行載
樂府雜曲歌辭其餘六首玉臺不錄就文選本第十五首而
論生年不滿百長懷千載憂晝短而夜長何不秉燭游則西
門行古辭也古辭夫爲樂爲樂當及時何能坐愁怫鬱當復
來兹而文選更之曰爲樂當及時何能待來兹古辭貪財愛
惜費但爲後世嗤而文選更之曰愚者愛惜費但爲後世嗤
古辭自非仙人王子喬計會壽命難與期而文選更之曰仙
人王子喬難可與等期裁翦長短句作五言移易其前後雜
糅置十九首中沒枚乘等姓名㮣題曰古詩要之皆出文選
樓中諸學士之手也徐陵少仕于梁爲昭明諸臣後進不敢
明言其非乃别著一書列枚乘姓名還之作者殆有微意焉
劉知幾疑李陵荅蘇武書爲齊梁文士擬作蘇子瞻疑陵武
贈荅五言亦後人所擬而統不能辨非不能辨也昭明優禮
儒臣容其作僞今文選盛行作僞者心不徒勞也已或者以
爲文選闕疑玉臺實之以人非是當其時昭明聚書三萬卷
大集羣儒討論豈不知五言始自枚乘而序所云退傅有在
鄒之作降將有河梁之篇四言五言區以别矣注文選者遂
謂河梁之别五言此始鍾嶸詩品亦云逮漢李陵始著五言
之目抑何謬歟然則誦詩論世者宜取玉臺並觀毋偏信文
選可爾
宋本六家注文選跋
六家注文選六十卷宋崇寧五年鏤板至政和元年畢工墨
光如漆紙堅緻全書完好序尾識云見在廣都縣北門裴宅
印賣蓋宋時蜀牋若是也每本有吳門徐賁私印又有太倉
王氏賜書堂印記是書袁氏袠曾仿宋本雕刻以行故傳世
特多然無鏤板畢工年月以此可辨僞眞也
大唐類要跋
康熙己卯七月湖州書賈有以大唐類要百六十卷求售者
反覆觀之即虞氏北堂書抄也按新唐書志作一百七十三
卷晁氏讀書後志同而宋志止百六十卷是編地部至泥沙
石而畢度非完書今世所行者出嘗熟陳禹謨錫玄氏刪補
至以貞觀後事及五代十國之書雜入其中盡失其舊閱之
令人生恚儲書者多藏之而原書罕覩矣類要傳寫雖多訛
舛然大略出于原書未易得也
跋五百家昌黎集注
宋人輯書往往以摭采之冨誇人若蔡夢弼杜詩注号爲千
家成申之尚書集解号四百家亡名子播芳文粹号五百家
是也昌黎集訓注四十卷外集十卷别集一卷附論語筆解
十卷慶元六年春建安魏仲舉刻于家塾亦稱五百家按其
實則列名者一百四十八家而已其餘所云新添集注五十
家補注五十家廣注五十家釋事二十家補音二十家協音
十家正誤二十家考異十家殆亦無稽之言爾然當時刊書
者知以博學詳說爲要務今則守一家之說以爲兔園冊其
智出麻沙里刊書者之下矣是書向藏長洲文伯仁家歸吾
鄉李太僕君實蓋宋槧之最精者惜中間闕三卷後人補抄
原注巳失不可復覩當更訪諸藏書家
播芳文粹跋
五百家播芳文粹大全二百卷曩在都下曾從友人借觀患
其卷帙混淆兼多闕文誤字因置不錄歸田後見江浙儲藏
家間有之類皆抄寫丙戌三月留徐學使章仲花谿别業觀
宋槧本始快于心若風庭之葉盡埽而老眼豁然也卷首有
紹熙庚戌序南徐許開作稱係鉅鹿魏齊賢仲賢南陽葉棻
子實所集具列姓氏凡五百二十家冨哉言矣然其所錄不
盡皆醇惜吾友宜興陳維崧其年華亭錢芳標葆馚吳江葉
舒崇元禮錢唐陸繁弨拒石嘉興李符分虎皆以駢體名家
諸君悉逝莫爲削其繁而舉其要也開字仲啓以中奉大夫
提舉武夷沖祐觀著有志隱類藁見趙希弁讀書附志
書眺以道撰蘇叔黨墓志後
靖康中蘇叔黨以真定倅赴官次河北爲賊所脅叔黨語賊
曰若知世有蘇内翰乎吾即其子肯隨若求活草間邪通夕
痛飲翌日視之卒矣王明清揮麈後錄載之而晁以道志其
墓稱以暴疾卒于鎮陽繹其文可云孝子合而觀之不媿其
父矣攷東坡先生以徽宗建中靖國元年辛已卒于常州先
生旣卒而蔡京由尚書左丞進左右僕射蔡卞旋知樞密院
事自崇寧元年迄于四年籍黨人榜朝堂定上書人上中下
六邪等責逐責降而又編管子弟不許到闕一刻石于端禮
門再刻石于諸州三刻石于文德殿門帝旣親書之京復自
書頒之天下是時叔黨潜身救過之不給寧有冨貴利達之
念萌于中哉惟因梁師成自言爲東坡出子嘗愬于裕陵曰
先臣何罪禁誦其文章滅其尺牘於是先生遺文手蹟始稍
稍復出叔熏之不忍顯絶師成者此也然熏禁初弛後雖得
入京師借詼諧以玩世未嘗薰染以道所云嘻笑謔浪節槩
存焉是已乃毁之者謂叔熏諂事師成自居乾兒夫師成旣
以東坡爲父稱曰先臣則必以昆弟遇权黨豈有業爲兄弟
而又降稱乾兒之理此助洛攻蜀者謗之貝錦南箕尚論者
不可不白其冤也
竹友集跋
臨川謝幼槃與兄無逸並負詩名呂居仁集江西詩派二十
五人幼槃其一矣然其詩實與涪翁别居仁又稱其似謝宣
城亦不類也書錄解題兩載竹友集一曰十卷一曰七卷蓋
七卷者詩而十卷者合文言之是集流傳甚罕謝布政在杭
抄之内府在杭收藏宋人集頗冨近多散失惟此係其手書
子孫裝界成冊平湖陸編修次友典福建庚午鄕試抄得之
予見而令楷書生亟錄其副詩派遺集傳者無幾予所儲陳
無已饒德操洪玉父韓子蒼晁叔用吕居仁僅六家得此而
七焉
書劒南集後
詩家比喻六義之一偶然爲之可爾陸務觀劒南集句法稠
疊讀之終卷令人生憎若身似老僧猶有髮門如村舍強名
官跡似春萍本無柢心如秋燕不安巢身似在家狂道士心
如退院病禪師心似春鴻寧久住身如秋扇合長捐身似敗
棋難復振心如病木已中空心似枯葵空向日身如病櫟孰
知年家似江淮歸業戸身如湖嶺罷參僧心似游僧思遠道
身如敗將陷重圍居似窮邊荒馬驛身如深谷老桑門人似
登仙惟火食俗如太古欠巢居閒似苔磯垂釣叟淡如村院
罷參僧嬾似老雞頻失旦衰如蠧葉早知秋喜似繫囚聞縱
掉快如疥癢得爬搔閒似白鷗雖自足健如黃犢已無緣酒
似粥濃知社到餅如盤大喜秋成難似車登蛇退嶺險如舟
過馬當時月似有情迎馬見鶯如相識向人鳴心如澤國春
歸雁身似雲堂旦過僧身如巢燕臨歸日心似堂僧欲動時
身如病木驚秋早心似鰥魚怯夜長心如老驥長千里身似
春蠶已再眠身如海燕不逢社家似瓜牛僅有廬心如老馬
雖知路身似鳴蛙不屬官身如病鶴長停料心似山僧已棄
家心如頑石忘榮辱身似孤雲任去留心如脫穽奔林鹿迹
似還山不雨雲恩如長假容居里官似分司不限年瘦如飯
顆吟詩面飢似柴桑乞食身勇如持虎但堪笑學似累棋那
易成爽如瑞露零仙掌清似寒冰貯玉壺衰如蠧葉秋先覺
愁似鰥魚夜不眠樂如逐兔牽黃犬快似麾兵卷白波壁如
龜筴難占卜瓦似魚鱗不接連路如劒閣逢秋雨山似鑪峯
鎖暮雲雲如山壞長空黑風似潮回萬木傾雨如梅子初黃
日水似桃花欲動時花如上苑長成市酒似新豐不直錢雁
如著意頻驚枕月似知愁故入門蠶如黑蟻桑生後秧似靑
針水滿時餘詩腰膝用如似字作對難以悉數就中非無佳
句此陸平原所云離之雙美合之兩傷者也予友三原孫枝
蔚豹人徵入都不願分修史之禄賦詩云身如橘柚病於北
心似鷓鴣飛向南有識者憐之此偶然作爾邇者詩人多舍
唐學宋予嘗嫌務觀大熟魯直太生生者流爲蕭東夫熟者
降爲楊廷秀蕭不傳而楊傳效之者何異海畔逐臭之夫邪
賴良大雅集跋
大雅集十卷天台賴良采擇凡二千餘篇楊廉夫點定存三
百首旣爲作序而江陰王逢吳興錢鼒亦序之集中所收皆
元人其後間有仕于明者第六卷載林洵送顧謹中入太學
詩則洪武中從而補綴者也良字善卿赤城續志不書其姓
氏出處顯晦不可得而知繹席帽山人序蓋曾教授松江云
倪元鎮贈良詩云陳詩昔在周盛日刪詩又是衰周餘二語
得其㮣矣
書敦交集後
右敦交集一冊上虞魏仲遠輯其友酬和之詩也作者二十
四人詩七十六首冊末宜有仲遠題識而今亡之非完書矣
是集爲吾鄉李太僕君實𬗋桃軒藏本康熙丁丑予購得之
稽諸竹齋丹崖清江全室集多有與仲遠昆弟贈荅詩仲遠
父處士明叔預卜塋兆于福祈山之陽結廬其下名福源精
舍處敬爲之作贊又爲題尚古亭元章亦有筠深軒長歌季
潭則有短歌清江爲作竹深記稱會稽之地多竹蓋物有所
宜猶衛之左泉右淇也其居邑西夏蓋湖上伏龍山之下顧
郡縣志俱佚其名按宋學士濂爲仲遠作見山樓記乃知其
人名壽延云
梅菴李氏明正音跋
明正音七卷海鹽李景孟宗浩選本景孟中景泰甲戌進士
知莆田縣事其父季衡公平世父孟璿仲璣兄景高宗遠皆
有詩名季衡有西溪集孟璿有南莊集均不傳是編所錄多
嘉興人作若沈鎰孟鈞陶瑾廷璧朱孟德維新陳善敬佐李
澄若淵往予輯詩綜悉無從采掇即景孟詩亦遺之鄕人有
著述莫爲之傳是猶目治而不見其睫也景孟曾孫儒烈嘉
靖丁未進士歷官福建按察司僉事曾刊是編以行惜今之
雕本流傳者寡矣歲在戊子閏月竹垞八十翁彝尊識
跋危氏雲林集
雲林集二卷元翰林學士承旨危素太樸之詩葛邏禄迺賢
易之編而虞集伯生序之者也太樸以文名詩不恒見流傳
惟此而已明兵入大都學士走報恩寺俯身入井寺僧大梓
挽出之謂曰國史非公莫知公死是死國之史也學士由是
不死世傳明太祖聞學士履聲出之守余闕祠按吾鄉貝助
教瓊有送危於&KR0955;赴安慶教授序稱洪武三年識公于京師
未幾公卒則學士未嘗銜命守祠特其子於&KR0955;教授安慶好
事者遂傅會有是言也於&KR0955;曾共歐陽佑呂復黃盅輩采書
北平載記脫去&KR0955;字是集發雕于後至元三年蓋學士入明
後續作詩文均失傳矣
跋草閣集
錢塘李曅宗表元季結草閣居北關門外旣而避地永康東
陽間洪武初官國子監助教有古今詩六卷拾遺一卷天台
徐大章盛稱之金華朱伯淸序之觀其長篇聳高奔逸堪與
劉伯温高季迪鼎足而今之杭人末有舉其姓氏者可歎也
集中題徐原父畫梅歌云尋常更有梅花船繫在鑑湖柳姑
之廟前柳姑者疑即沈約詩所云山陰柳家女也施宿會稽
志云柳姑廟在山陰縣西一十里前臨鏡湖湖山勝絶處其
後修府志者乃遂削去之是何心哉
跋釣鰲集
吳江陶振子昌洪武中任本縣儒學訓導改安化教諭歸隱
華亭九峰間自号釣鰲客長陵師起北平作哀吳王濞歌感
慨悲壯意當日定流播于燕王聞之深怨私怒必甚矣革除
詩文稍有忌諱者悉焚棄唯是歌存集中而人末有表其微
者其後死于虎王達善輓以詩云昔爲海上釣鰲客今作山
中飤虎人飤之爲言食(去聲)也以食(入聲)食(去聲)人也九峰無虎將
毋靖難之後有飤之者乎
高麗權秀才應制集跋
高麗秀才權近字思叔别字陽村洪武中至南京高皇優禮
待之賜衣賜食爰命賦詩陽村先之以本國廢興之由道塗
經過之所次之以本國離合之勢山河之勝與夫鄰境之情
形兼述東人感化之意旣成精華炳蔚音響鏗鏘帝覽之稱
歎因命與劉公三吾許公觀景公淸戴公德彝張公信輩偕
游南北市來賓重譯鶴鳴醉仙諸樓帝又賜以御製三詩此
洪武丙子歲事建文四年春朝鮮恭定王李芳遠令知申事
朴錫下議政府鏤版以行於是嘉靖大夫藝文館提學國人
李詹曁奉使翰林史官兵部主事金陵端木孝思均爲作序
而淮南陸顒番昜祝孟獻題詩其後焉陽村賜游酒樓實錄
未之載予所見應制集則天順元年朝鮮本也
書姚學士明山存稾後
文徵仲待詔翰林相傳爲明山學士及楊方城所窘昌言于
衆曰吾衙門非畫院乃容畫匠處此何孔目元朗叢說述之
而曰二人只會中狀元更無餘物衡山長在天地間今世豈
更有道著姚淶楊維聦者邪聞者以爲快論然明山嘗與孫
太初薛君采高子業相唱和且聞章丘李中麓冨于臧書特
遣其子就學可謂敏于好古者即徵仲去官日躬送至張家
灣賦十詩贈别兼爲作序比之唐元魯山宋孫明復謂榮出
于科目之外貴加乎爵禄之上其傾倒亦至矣然則元朗所
述乃誑語耳金華吳少君詩說謊定推何太史而虞山錢氏
偏信其說皎皎素絲其可染乎
書狷石居遺集後
予童稚日就塾于譚氏之居先後共學者六人譚舟石左羽
陸英一次友曁第五兄夏士悉中表兄弟也書屋五楹予置
席硯鴨脚樹下年十七爲贅壻乃遷馮氏之宅是歲兵起舟
石從其父五經進士浮海入越轉徙漳州左羽避居于泖二
陸曁予兄弟各不相聞旣而離者合合者又離或出或處六
十年來五人奄逝存者惟予巳爾暇覽狷石居遺集是爲舟
石左羽之王父諱昌言字聖俞萬曆甲午舉浙江鄕試第一
後八年中進士知嘗熟婺源欒城三縣遷南兵部主事歷員
外郎升福建布政司參議隄督學政轉山東按察副使以布
政司參政卒于官思陵即阼卹以死勤事諸臣特贈太僕寺
卿公之試士也其文不假一人寓目必手自甄綜雖伯子省
覲俾寄食旅店中不許入廨有投私書者槩不發函試畢題
數行裹原書復之閩人語曰來一封去兩封以爲不信視郵
筒蓋視學三年䰅鬢盡白舟石語子歲在已丑冬攜其宅眷
由琯溪之漳遇賊于山麓主僕遭急縛將剸刃焉猝傳官軍
至賊黨置之去見有叟扠手獨行呼之求救叟問客子何來
答以浙人叟曰客知浙有譚學使乎對曰吾祖也叟遽前釋
縛蓋賊渠之父自言曩爲諸生歲試譚公列其名二等吾師
乎其子還治酒食導客踰嶺乃歸觀于此而信持衡之公子
孫必食其報不在遇以國士而始有知已之感也舟石諱吉
璁官至登州太守英一諱世楷思州太守左羽諱瑄工科掌
印給事中次友諱葇内閣學士禮部侍郎夏士諱彝器承祖
廕中書科中書舍人康熙已未召試博學宏詞之士六人
者舟石次友曁予居其三云
書曼寄軒集後
東漢風俗之厚期功之喪咸得棄官持服如賈逵以祖父喪
戴封以伯父西鄂長楊弼以伯母繁陽令楊君以叔父上虞
長度尚以從父渤海王郎中劉衡以兄思善侯相楊著以從
兄太嘗丞譙玄槐里令曹全以弟廣平令仲定以姊王純以
妹馬融以兄子皆以憂棄官輕舉至晉而嵇紹拜徐州刺史
以長子喪去職陶潛以程氏妹喪自免作歸去來辭自是而
後古之道莫之行也先伯祖君輿公掌銓東曹聞先文恪公
之訃請于朝乞歸持服德陵允焉當時典禮者不以爲過斯
國史所當附書于禮樂志者此事尚未百年今人父母之喪
有不去其官者矣
摭言足本跋
唐重科目舉措分殊有國史未具析者藉王氏摭言小大畢
識後代得聞其遺制奈流傳者寡又爲末學所刪存不及半
是編一十五卷獲之京師慈仁寺集乃足本也卷尾有柯山
鄭昉跋稱嘉定辛未刊于宜春郡吴江徐電發近錄棠村相
國所藏與此本略同當就其校讎譌字發雕焉
書鑑誡錄後
鑑誡錄十卷後蜀人何光遠輝夫撰晁公武郡齋讀書後志
稱纂輯唐以來君臣事跡可爲世鑒者前有劉曦度序今覽
其書多載可笑詩文直小說家爾每條以三字標目與蘇鶚
杜陽雜編略同是冊猶宋槧卷首題重雕足本惟劉序失之
吾鄉墨林項氏藏書也濟南王先生貽上愛之曾手錄一部
書北牎炙輠後
北牎炙輠二卷宋施彦執編予得之海鹽陳琠少典所藏崑
山徐氏晉江黃氏從予借抄其書稍稍流傳于世按彦執諱
德操海昌人張子韶之友也生不婚宦病廢而殁子韶以文
祭之云生平朋友不過四人姚葉先亡公繼又去其和彦執
詩云環顧天下間四海惟三友三友者彦執及姚進道葉先
覺也彦執嘗著孟子發題一篇子韶之門人郎曄編横浦集
附之卷末今海昌志人物莫有舉其姓氏者矣進道名述堯
張孝祥榜進士有蕭臺公餘詞一卷予所藏有之
跋劉豫事迹
劉豫事迹一卷不知誰氏所輯予抄自倦圃曹氏按豫祖塋
在阜城縣南十二里元初尚謂之御莊石馬存焉見王惲秋
澗集惲述陳教授言豫未貴時一日顧見一白龍現婦翁家
大鏡中但無鱗與角耳後翁亦見此乃以女妻之資藉甚厚
及生二子以鱗角名之或者謂二子長豫當大貴後果然惲
詩有云公昔此讀書葱鬱見佳氣尚看書帶草碧色映階砌
空餘一字詠流播傳後世是直以書生目之矣此事迹所未
載附書于後噫豫一叛臣其書可以不錄然安禄山事迹姚
汝能述之存其書亦足爲後鑒也
書王氏墓銘舉例後
墓銘舉例四卷長洲王行止仲編先以唐韓退之李習之柳
子厚次以宋歐陽永叔尹師魯曾子固王介甫蘇子瞻陳無
已黃魯直陳瑩中晁无咎張文潛朱元晦呂伯恭凡一十五
家之文舉以爲例足以續蒼厓潘氏金石例而補其闕矣是
書未見雕本抄自無錫秦氏竊意墓銘莫盛于東漢鄱昜洪
氏所輯隸釋隸續其文其銘體例匪一宜用止仲之法舉而
臚列之惜乎予老矣不能爲也
跋䂬溪詩話
䂬溪詩話十卷宋黃徹常明撰書錄解題謂是莆田人而八
閩通志則云邵武人舉紹興十五年進士殆家本莆田而占
籍邵武者也編中持論多本少陵自言官辰沅逾年顧志州
郡官師者不載姓氏集亦失傳其送弟詩句云就舍勿令人
避席過江莫與馬同船語淺情真不失風雅之旨矣
格齋四六跋
宋人駢語其初率仿楊億劉筠體無逸出四字六字者歐陽
永叔厭薄之一變而尚真率蘇子瞻尤以流麗見長于是汪
彦章擅此名家鎔鑄六經諸史以成對偶可謂升堂入室之
選矣廬陵王子俊才臣爲周子充楊廷秀賞識嘗引以代草
牋奏書記其所撰三松集世罕流傳予抄得宋本格齋四六
計一百二首愛其由中而發漸近自然無組織之迹斯則彦
章之亞也
書王司綵宮詞後
宮官之設見于周官見于戴記漢魏置貴嬪夫人此仿周官
之三夫人也淑妃淑媛淑儀修華修容修儀婕妤容華充華
此仿周官之九嬪也北史后妃傳有正華令則修訓曜儀明
淑芳華敬婉昭華光正昭寧貞範弘徽和德弘猷茂光明信
靜訓曜德廣訓暉範敬訓芳猷婉華明範豔儀暉則敬信此
仿周官之二十七世婦也穆光茂德貞懿曜光貞凝光範令
儀内範穆閨婉德明婉豔婉妙範暉章敬茂靜肅瓊章穆華
愼儀妙儀明懿崇明麗則婉儀彭媛修閑修靜弘愼豔光漪
容徽淑秀儀芳婉貞愼明豔眞穆修範肅容茂儀英淑弘豔
正信凝婉英範懷慎修媛良則瑶章訓成潤儀寧訓淑懿柔
則穆儀修禮昭愼貞媛肅閨敬順柔華昭順敬寧明訓弘儀
崇敬修敬承閑昭容麗儀閑華思柔媛光懷德良媛淑猗茂
範良信豔華徽娥肅儀妙則此仿周官之八十一御女也唐
宋以來參合損益不廢其名明初定設六局曰尚宮尚儀尚
服尚食尚寝尚功掌以宮正緫六局之事凡出納文籍皆印
署之付内史監牒移于外局有四司尚宮之屬有司紀司言
司簿司闈尚儀之屬有司籍司樂司賓司贊尚服之屬有司
寶司儀司仗司飾尚食之屬有司饌司醖司藥司供尚寢之
屬有司設司輿司苑司燈尚功之屬有司製司軫司綵司計
司綵掌儲藏段疋者也官設于洪武五年王氏家南海河南
村永樂二年選入宮命與權妃同輦辭曰妾嫠婦也安敢充
下陳哉帝重之許歸嗚呼開創之主宮中府中設司分職各
有典司后正位乎内夫人嬪御交贊陰教居有保阿之訓動
有環珮之響内無出閫之言權無私溺之授法至善矣其後
宮官罷設奄寺乃得横行王振汪直劉瑾惡已貫盈至魏忠
賢攬政昵一客氏深宮更無爲懿安皇后助者雖存女秀才
女史官空名恒罰提鈴警夜而宮官大抵皆爲奄寺之菜戸
矣外而稅礦内而批紅監軍則飬寇賊至則開門貽禍之烈
一至于此使女官舊章不廢禕衣䄖翟絳紗貂蟬雍雍肅肅
何遽稱九千歲于大璫之前乎
書五百羅漢名記後
杭州淨慈寺五百羅漢塑像自宋有之曹太尉勛記之矣特
其名梵夾不具載同里高念祖以其大父工部郎道素所藏
宋江陰軍乾明院五百羅漢名号鏤板附釋藏之後按佛書
諾俱那與其徒八百衆居震旦國五百居天台三百居鴈宕
故梁克家三山志懷安大中寺有八百羅漢像太尉南渡僑
居赤城宜止及天台石橋五百人也
曝書亭集卷第五十二
