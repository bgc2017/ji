曝書亭集卷第二十四
秀水朱彝尊錫鬯
詞
江湖載酒集(上)
霜天曉角(早秋放鶴洲池上作)
靑桐垂乳容易凝珠露一縷金風飄落添幾點豆花雨簾
戸翦燈語草蟲飛不去坐愛水亭香氣是藕葉最多處
高陽臺(并序)
吳江葉元禮少日過流虹橋有女子在樓上見而慕之竟至
病死氣方絶適元禮復過其門女之母以女臨終之言告葉
葉入哭女目始暝友人爲作傳余記以詞
橋影流虹湖光映雪翠簾不卷春深一寸横波斷腸人在樓
陰游絲不繫羊車住倩何人傳語靑禽最難禁倚徧雕闌夢
徧羅衾重來巳是朝雲散悵明珠佩冷紫玉煙沈前度桃
花依然開滿江潯鍾情怕到相思路盼長隄草盡紅心動愁
吟碧落黃泉兩處誰尋
柳梢靑(和沈山子西湖後游之作)
障羞羅扇花時猶記者邊曾見曲录闌干玲瓏牎戸也都尋
徧兩峰依舊靑靑但不比眉梢平遠第一難忘重來崔護
去年人面
原作(嘉興)沈進(山子)
十二重樓是誰珠箔雙掩銀鈎桃葉春潮楊花暮雨一段
閒愁飛來沙際輕鷗芳草外春風舊游團扇歌殘羅衣
試罷人上蘭舟
淸平樂(秋夜宿燈公山房)
秋林風絳鍾乳霜初降應有愁猿來聽講吠犬寥寥深巷
明星無數茅檐披衣轉覺寒添不是山中無酒何妨一醉陶
潛
憶王孫
黃蘆紅蓼白蘋洲一水東西南北流舊日秋孃尚在不石橋
頭柳外斜陽花外樓
又(夜泛鑑湖)
天邊新月兩頭纖鏡裏晴山萬點尖小櫂烏篷不用簾夜厭
厭漸覺微風衣上添
生查子
雙眉澹遠山一髻簮寒玉鉛粉幾曾施最好新妝束江月
去茫茫不照春船宿空有酒如泉難聽琵琶曲
醉太平(題姜開先贈歌者李郎秦樓月詞)
支郎眼黃何郎粉香尊前一曲迴腸愛秦樓月凉公羊穀
梁(鄭清之送新薑詩公羊穀梁並出一人之手其姓則姜蓋四字反切皆姜字)鄱昜括蒼詞人試數諸姜算
堯章擅場(梅山姜特立括蒼人)
附原作秦樓月詞(會稽)姜啓
天下李一般柯葉分仙李分仙李東西南祖故家苗裔
漢時有个延年李唐時有个龜年李龜年李雀九堂前岐
王宅裏
女冠子
鶯篁軟語小店槐陰無暑索寒漿一笑千金值雙蛾半額長
愛他黃竹子織就女兒箱那得銀釭下卷衣裳
望湘人
愛蘭風兩岸梅月半牆浣紗溪上曾住步障教移燭花漸灺
依約斜窺簾戸虎僕毫尖麋丸墨淡倩題詩句記恁時卓女
含情比我相如詞賦愁思孤帆朝暮奈雙魚消息未傳幽
素到香徑重尋祗有碧桃千樹晚緜撲柳晴絲卷燕儘自飛
來飛去渾不見人面重門虚憶畫中眉嫵
思越人
小門關深徑轉昔年曾醉秦樓笑撚畫裙靑案底教擡纖手
藏鈎臨行指我相尋路鏡湖一曲西去繞遍湖塘烏桕樹
知他門掩何處
探春令
萑苻夜火那年屋角伴人驚走對銀灣脈&KR0899;含情久不道是
相逢驟露華如雨凝高柳滴單衣凉透到歸來始悔輕分
手巳許我攜羅袖
桂殿秋
思往事渡江干青蛾低映越山看共眠一舸聽秋雨小簟輕
衾各自寒
更漏子(吳江秋泛)
橛頭船菱葉港十里冷楓門巷江八測柳千條赤闌第四橋
煮鱸香聽鴨語莫恨舟師催去空翠淡夕陽孤飛帆度石
湖
采桑子(梧宫咏古)
何年越客千絲網網住西施看殺吳兒貯館娃宫得幾時
離筵白紵歌纔罷抛了西施遠去黃池冷笑夫夫眞箇癡
滿江紅(金山寺)
巨石孤根作(去聲)弄出寒潮嗚咽映焦山遠樹蒜山晴雪水品
中泠誰載取鐘聲兩岸何曾歇試層層路轉妙高臺簾齊揭
哀笛響風鳴葉樓船靜沙沉鐵望揚州一片海雲明滅浪
裏江豚空自舞天邊塞鴈飛相接把題詩張祜問山僧猶能
說
又(吳大帝廟)
玉座苔衣拜遺像紫髥如乍想當日周郎陸弟一時聲價乞
食肯從張子布舉杯但屬甘興霸看尋常談笑敵曹劉分區
夏南北限長江跨樓櫓動降旗許歎六朝割據後來誰亞
原廟尚存龍虎地春秋未輟雞豚社剰山圍衰草女牆空寒
潮打
風蝶令(石城懷古)
靑蓋三杯酒黃旗一片帆空餘神讖斷碑鑱借問横江鐵鎖
是誰監花雨高臺冷臙脂辱井緘夕陽留與蔣山銜猶戀
風香閣畔舊松杉
賣花聲(雨花臺)
衰柳白門灣潮打城還小長干接大長干歌板酒旗零落盡
剰有漁竿秋草六朝寒花雨空壇更無人處一憑闌燕子
斜陽來又去如此江山
喝火令
豆&KR1958;熏香匼㯽榔潤小脣丫蘭斜插暈妝新輸與金錢多少
看取浣紗人無意曾窺宋多愁易感甄畫樓蠻蠟射南鄰
那不當牎那不卷簾頻那不收燈時候月底踏芳塵
菩薩蠻(東筦書所見)
佛桑花謝蕉心重牆陰浪蹙沙文擁何處采珠還素馨添兩
鬟生香藏肘後瑣細兼紅豆一唱摸魚聲都來月下聽
東坡引
纖羅輕似葛遥山横似抺樽前祗見銀河闊何人花底活
雲鬟愁軃玉釵休拔更纖手檀槽撥月斜聽到歌聲滑六幺
花十八六幺花十八
酷相思(阻風湖口)
社鼓神鴉天外樹見渺沙江流去向晚來石尤君莫渡大姑
也留人住小姑也留人住杜宇催歸朝復暮轉把歸期誤
儘燈火孤篷愁幾許風急也聲聲雨風定也聲聲雨
好事近(效朱希眞漁父詞)
新月下瓜洲重露漸成涓滴船尾漁燈紅逗映蕭蕭蘆荻
偶然鼓枻度金山夜久梵鐘寂一縷潮痕催送報隔江風笛
前題李符
辟塞舊時灣留得橛頭船小數徧生涯安穩只浮家去好
鴛鴦湖水儘寬閒容我翠綸釣蕩入菰蘆不見有何人尋到
洞仙歌(吳江曉發)
澄湖淡月響漁榔無數一霎通波撥柔櫓過垂虹亭畔語鴨
橋邊籬根綻點點牽牛花吐紅樓思此際謝女檀郎幾處
殘燈在牎戶隨分且攲眠枕上吳歌聲未了夢輕重作(去聲)也
儘勝鞭絲亂山中聽風鐸郎當馬頭衝霧
有有令(計甫草索贈吳僮時來)
樽前須記記取小名兒時來方見你年便周三五看秀靨依
然媚是天生付與騷人苦吟不足添他憔悴南北相攜萬
里且緩作五湖歸計鎮日牋裁藤角洗硯收龍尾鈔詩更會
人意問伊故里可有个延年女弟
南樓令
春水到門長春蕪繞徑香好花枝未隔東牆來往花陰仙犬
熟已無意吠劉郎舊事費迴腸支機片石旁便金梭投也
何妨暗悔當時眞箇錯無一語但形相
明月引
小紅樓上有紅妝是蕭娘是韋娘聞說他家慣自畫眉長扇
又遠遮簾又下暗塵起紫騮嘶向夕陽夕陽夕陽斷人腸
柳半塘花半牆數也數也數不盡塘上鴛鴦偏我相思人到
獨眠牀若遣个人偷嫁我拚兩漿打春潮送故鄕
蝶戀花
碧浪湖寬天水接郭外晴嵐佛髻三雲疊纔見黃花開穩貼
一船也有悠揚蝶何處飛來江上楫妹是桃根姊定名桃
葉賦就閒情添口業砑羅却羨湘裙褶
玉樓春
舊游聽說臨卭路壚畔燒春誇卓女不同新寡更風流斷續
巫山朝暮雨遥峰眉樣應如故只有琴心難寄與從前翻
恨是相逢剛道勝常看又去
殢人嬌(贈女郎細細)
絶小脣朱無多眉翠算舞腰楚宮有幾犀心一綫柳條通體
比燕燕蟲蟲也還纖媚易露簾前最宜懷裏借片石迷藏
花底一分難減千絲得繫待社日歸來與伊相對(用東方生細君語也)
似孃兒
鏡約緫難諧十年事雨絶雲乖苧蘿未嫁西施日蘭橈曾並
畫樓曾共香徑曾偕明白逗春懷纖纖步引上重階小屏
風對鴛鴦浴無言半晌替他整髻翻溜金釵
玉抱肚
橋頭官渡沙頭煙樹放歸船碧浪湖中短篷同聽疎雨恨參
差朔鴈何苦又慘澹江天叫秋暮城隅漸近隱隱梵鼓臨當
去重(去聲)分付少别經年相逢地單衫佇立知誰畫眉嫵好
春兒過了都無緒好夢兒作(去聲)成都無據限仙源百尺紅牆
翠禽小小不度斷魂難訴從今憶舊事淒涼尚堪賦但只
怕你朱顔在也非故水又遥山又阻便成都染就牋十樣也
寫不盡相思苦
梅花引(蘇小小墓)
小溪澄小橋横小小墳前松柏聲碧雲停碧雲停凝想往時
香車油壁輕溪流飛徧紅襟鳥橋頭生徧紅心草雨初晴
雨初晴寒食落花靑騘不忍行
沙塞子
白頭無賴到西泠浮小艇愛問南屏依舊是風荷十里浴鳥
沙汀酒徒一半已凋零重過處酒幔猶靑有多少酒罏舊
事訴與誰聽
惜分釵
雲鬟膩眉峰細小脣秀靨天然媚比紅兒更風姿一捻何人得
似腰支師師李波妹桃根姊横波微露千金意玉交巵乍
同持漏鼓無聲未是歸時遲遲
百字令(冨春道中)
柁樓侵曉望樟亭木末霧收川淨誰把錢塘犀弩射衝落驚
濤千頃霸業孫郎高風嚴子畢竟論誰勝西臺寂寞更何人
埽巖磴最愛躑躅花繁畫眉啼處高下穿紅影十載重來
頭已白愁對淸江如鏡沙際鸕鷀門前烏桕引我移家興罛
師漁父結鄰儘許相並
秋霽(嚴子陵釣臺)
七里灘光見擁樹歸雲石壁銜照漁火猶存羊裘未敝只合
此中垂釣客星曾老算來無過煙波好況有个偕隱市門仙
女定娟妙當此更想去國參軍白楊悲風應化朱鳥翠微
深鸕鷀飛處半林茅屋掩秋草歷歷柁樓人影小水遠山遠
君看滿眼江山幾人流涕把莓苔埽(子陵梅福女壻參軍謂謝皋羽西臺慟哭記有化爲朱鳥兮將)
(安居之歌)
祝英臺近(任城登李太白酒樓)
女牆低官柳暮俯首眺齊魯冷綴苔錢斷碣眠方礎最憐酒
釅花濃好春閒度更誰解金魚換取啓塵戸遥見十里帆
檣催人動津鼓翠杓多情容我醉方去待他明月高時臨風
歌處也未許此翁千古
百字令(度居庸關)
崇墉積翠望關門一線似懸檐溜瘦馬登登愁徑滑何況新
霜時候画鼓無聲朱旗卷盡惟剰蕭蕭柳薄寒漸甚征袍明
日添又誰放十萬黃巾丸泥不閉直入車箱口十二園陵
風雨暗響徧哀鴻離獸舊事驚心長塗望眼寂寞閑亭堠當
年鎖鑰董龍眞是雞狗
又(爲曹使君題江南春思圖)
平林縹緲望江南春色依依堪戀二水三山愁未了猶有參
差宫殿十四樓空斜陽細柳繫馬誰家院傷心王謝舊來惟
剰雙燕最憶一曲秦淮浮橋斷板卷飛花如霰目極寒雲
千萬里吹起驚沙人面記取扁舟挂帆歸去料得長相見新
愁幾許六朝芳草吟徧
菩薩蠻(登雲中清朔樓)
夕陽一半樽前落月明又上闌干角邊馬盡歸心鄕思深不
深小樓家萬里也有愁人倚望斷尺書傳雁飛秋滿天
柳梢靑(應州客感)
金鳳城偏沙攅細草柳擘晴緜九十春來連宵鴈底幾日花
前禁他塞北風煙虚想像湖南扣舷夢裏頻歸愁邊易醉
不似當年
多麗(送王懷仁謫官西安經歷)
滿長亭落葉西風殘日綰靑絲勸斟别酒一杯知共何夕且
踟蹰路岐執手莫愁他急管横笛五斗猶分雙鳬自在此行
千里更須努力到廳事藥囊丹竈淸晝甚閒適爭誇道參軍
未老幕府長揖有高捧金人露掌削成玉女峰色好淸秋
樂游原上遠勝沙南戰雲黑北斗秦城西京漢苑登樓王粲
幾殊昔灞橋外也應尋徧風雪定相憶看來歲芳樹隴頭寄
我消息
上行杯
朝雨渭城歌罷柳煙深杏花開乍細草無邊靑滿野又早
夕陽西下南浦送君斟玉斝駐馬珍重意莫辭把
淸平樂(馬邑道中)
客何爲者日日風塵惹燕子春來秋又社萬事不如歸也
家書字字行行秋深只道還鄕不信行人更遠黃沙白草茫
茫
采桑子(雲州書感)
去年一丈天山雪凍鵲枝頭暢好春游到得春來祗是愁
炎風匹馬黃塵裏又盼淸秋凉月南樓到得秋來緫是愁
消息(度雁門關)
千里重關憑誰踏徧雁銜蘆處亂水滹沱層霄冰雪鳥道連
勾注畫角吹愁黃沙拂面猶有行人來去問長塗斜陽瘦馬
又穿入離亭樹猨臂將軍鴉兒節度說盡英雄難據竊國
眞王論功醉尉世事都如許有限春衣無多山店酹酒徒成
虚語垂楊老東風不管雨絲煙絮
滿庭芳(李晉王墓下作)
獨眼龍飛鴉兒軍至百戰眞是英雄沙陀去後席卷定河東
多少義兒子將千人敵一一論功爭誇道生來亞子信不媿
而翁前驅嚢矢日三垂岡上置酒臨風歎綠衣天下回首
成空冷落珠襦散盡殘碑斷不辨魚蟲西林外哀湍斜照法
鼓影堂中
同作曹溶
殿宿莓苔岡平贔屭虚寢遥控簾鈎義兒成隊左右列松
楸誰放沙陀雁影盤仙李飛入并州收京闕赤心家世長
拱𬗋宸樓英雄誇亞子提刀百戰囊矢前騶漸司香遺
廟薶玉荒丘事去棠棃漫落滹沱化淚點長流金鳬出伶
官天下麥飯一時休
花發沁園春(王湛求方伯招同惲含萬姚注若周雪客諸子飲郝園)
蠟屐山遥浮觴溪遠愛他三徑幽獨斜陽滿地苔色侵階人
影一庭空綠名花杜曲開未了秋林書屋最好是竹裏行厨
教添沙際棋局近識風流地主把葡萄深杯百罰金谷接
䍦倒矣絳炬燒殘仰見月華如燭高城漏促還問取勝游須
續休嘲我馬上乘船玉鞭歸也相逐
夏初臨(天龍寺是高歡避暑宮舊址)
賀六渾來主三軍隊壺關王氣曾分人說當年離宮築向雲
根燒煙一片氤氲想香姜古瓦猶存琵琶何處聽殘勅勒銷
盡英魂霜鷹自去靑雀空飛畫樓十二冰井無痕春風裊
娜依然芳草羅裙驅馬斜陽到鳴鐘佛火黃昏伴殘僧千山
萬山凉月松門
晝夜樂(贈伎蠟兒)
花䰅未受金鈴護被游蜂銜將去縱輸蜜勺濃甜也儘不辛
不苦自是嫌他無味誤翠濤開甕頭香聚纔得近儂脣把春
情黏住冰絃打就繁絲縷愛泠泠風前語同心燭下貪歡
惜别淚珠難數砑就紅牋私印少撥蟲魚小名添注積多少
相思一丸書寄與(三晉釀酒多以蠟封甕口秦漢銅章皆撥蠟鑄就)
燕山亭(清明日王湛求方伯招同劉津逮趙秋水毛子霞孔子威飲金粟園杏花下)
鐘鼓新晴立馬斜陽滿樹臙脂透深映短牆曲護危闌更綴
數行風柳燕外游絲惹多少粉香紅溜依舊正一笑花前去
年時候況值寒食佳辰問挑菜何人鬭雞曾否春衫試罷
玉笛吹殘須盡百壺淸酒剛得黃昏又疎影月明如晝搔首
想來歲故園渡口
太常引(題姜夫人淑齋詩卷)
三眞六草寫朝雲幾股玉釵分髣髴衛夫人問何似當年右
軍鬱金堂上靑綾帳外小字訝初聞門掩謝池春定書遍
雙鬟練裙
蘭陵王(過晉藩舊邸)
馬蹄捷遥望參差雉堞斜陽外芳草斷垣朱邸猶存舊城闕
平臺歌吹絶禁得黃鸝調舌妝樓畔煙柳數株時見柔條路
人拆閒尋老翁說記帶指黃河圭翦桐葉霓旌千騎春山
列任桂樹招隱鴈池斟酒回眸琴瑟看盡滅問誰是豪傑
明月最悽切聽短笛飄零哀角嗚咽葳𬎼不閉牎紗裂有藥
鼎霜碓畫廊塵屧罘罳深鎖兔苑冷一片雪
河傳(送米𬗋來入燕)
南陌歸客𬗋騮驕水驛山椒路遥落花如雨煙外飄河橋折
殘楊柳條别酒西堂官燭短紅玉盌醉也休辭滿漏聲催
且徘徊一杯勸君更一杯
風蝶令(送霍二還曲梁)
南浦山無數東城月乍懸離堂箏語燭花偏愁殺斜飛金雁
十三絃漳水流殘雪叢臺散曉煙酒家疎雨杏花天繫馬
紅樓深處阿誰邊
蝶戀花(重游晉祠題壁)
十里浮嵐山近遠小雨初收最喜春沙軟又是天涯芳草徧
年年汾水看歸鴈繫馬靑松猶在眼勝地重來暗記韶華
變依舊紛紛凉月滿照人獨上溪橋畔
釵頭鳳(逢呂二梅)
紅亭右淸溪口門前緫是春楊柳當壚語遮人住玉鞭墮也
酒錢抛與數數數横波溜深杯又意中盟誓卿知否同心
苣相思樹雙飛蝴蝶鎮長一處許許許
畫堂春(徐溝道上作)
東城朝日亂啼鴉雨晴芳草天涯輕塵初碾一痕沙何處香
車春水靑羅帶緩春山碧玉篸斜春風依舊小桃花花外
誰家
桃源憶故人(祁縣登樓作)
高樓百尺誰家院靜鎻葳𬎼春晚可惜鰕䰅簾卷只是無人
盼登樓搔首斜陽滿風起落花如霰可惜鵝兒酒煖只是
無人勸
太常引(寄呂二梅)
美人曾寄翠琅玕無計報靑鸞日暮碧雲寒却似隔千山萬
山幾回明月一聲玉笛消息隴頭難小鳳綰雙鬟又何處
春風畫欄
步蟾宫(代州伎有小字白狗者晨往曲中訪之不值戲投以詞)
疎簾日影纔鋪地却早被金鈴喚起朝雲一片出巫山盼不
到黃牛峽裏仙源乍入重門閉任閒殺桃花春水劉郎去
了阮郎歸算只有相如伴你
靑門引(别晁靜憐)
賦别江淹多情杜牧朝來遠送一杯千里廣武城邊鴈門關
外行徧板橋沙市且與同今夕玉山頽羅裙重倚月斜箏柱
淚消蠟照風鳴牎紙盼取桑乾河水悵不斷柔情瀠迴難
似巫峽雲歸章臺柳暗應記曾分瓜字縱有相思句怕飛來
塞鴻迢遞自今嬴得春游詩卷頻題黃四(靜憐行四)
一斛珠(贈伎餅兒)
肌香冰雪生成命薄愁重疊近人三五圓時月弱似春緜瑩
比玉盤潔温柔休把紅綾涅翻來覆去轉心熱多少垂涎
恁時節風韻他年留待夜深說(束晳餅賦弱似春緜白如秋練又云行人垂涎於下風唐聞喜宴賜進士)
(紅綾餅各一枚吳筠餅說燮燮曉風淒淒夜冷臣當此景惟能說餅)
蘇幕遮(别王千之)
朔雲垂霜鴈過上苑秋深一帶寒煙鎻數盡歸期猶未果無
事長安空把征衫涴折黃花傾白墮又是驪歌送客旗亭
左我淚别君君别我莫灑臨岐留作相思可
南樓令(倩人寄靜憐札)
瓦市塞雲凉封書遠寄將小樓前一樹垂楊縹緲試聽樓上
曲催短拍玉娥郎雙袖越羅香人同錦瑟長愛秋花慣插
釵梁行四曲中人定識只莫問謝三娘(謝三娘不識四字宋時謠也)
醉春風(送陸集生孝廉還華亭)
文采機雲後當代論耆舊横汾千里自西來驟驟驟把袂中
秋銜杯幾日送歸重九素業淸江口丙舍今存否蓴鱸忽
動故園情又又又瘦馬秋塵亂山落日板橋疎柳
最高樓(登慈仁寺毘盧閣)
登珠閣落日在檐楹鐘鼓報新晴玉騘嘶罷飛塵起皂鵰沒
處冷雲平且銷憂千里目異鄕情望不盡軍都關一面流
不盡桑乾河一綫南北路短長亭寒沙莫辨蘆花白秋霜未
脆柳條靑步踟躕松陰轉月華生
金明池(燕臺懷古和申隨叔翰林)
西苑妝樓南城獵騎幾處笳吹蘆葉孤鳥外生煙夕照對千
里萬里積雪更誰來擊筑高陽但滿眼花豹明駝相接剰野
火樓桑秋塵石鼓陌上行人空說戰鬭漁陽何曾歇笑古
往今來浪傳豪傑綠頭鴨悲吟乍了白翎雀醉歌還闋數燕
雲十六神州有多少園陵頽垣斷碣正石馬嘶殘金仙淚盡
古水荒溝寒月
飛雪滿羣山(燕京歲暮作)
椎髻鴻妻蓬頭霸子故園消息誰傳雪花如手同雲萬里幾
回搔首茫然黑貂裘敝矣況兼東郭先生履穿一點孤燭兩
行鄉淚惟有影相憐豈不念飛帆歸浙水歎舊游零落無
異天邊竹林長笛鴒原宿草又誰勸酒壚前薄游成久客惹
霜鬢愁添去年更無人問長安市上空醉眠
滿江紅(贈吳佩遠)
蕪沒田園都不戀五湖鰕菜長只是簫吹市上劒歌天外千
里曾經龍戰地頻年偶住雞鳴埭正昭王臺畔酒人稀逢君
在窮巷隔無車蓋當暑靜弛巾帶向招提偶坐儘還瀟灑
作賦最須憐趙壹(時吳江趙山子在坐有贈吳子詩甚工)鼓刀應許同朱亥問
白頭如雪幾時歸銜杯再
鳳凰臺上憶吹簫(和梁尚書傷逝作)
寶鏡塵昏綵雲天遠燕飛不到釵頭悵花封錦誥書拆銀鈎
多少吟牋筆陣鉛華謝一夕都收傷心是啼蛄弔月長簟驚
秋今休他生未卜問碧落茫茫何處堪留剰無情哀鴈偏
度妝樓只有安仁能誄看遺挂那忍回眸持籌慣凝思五曹
難算新愁
鎮西(送陳六謙之官安邑)
雪晴鳷鵲正酸風交射河橋外鴈壺重瀉沉吟者計郵籤此
去娘子關西春光滿野琴堂到時元夜蘭燭灺玉鈎山翠
繞晝簾靜也料哦松合多亭榭堪游冶笑丞哉何負紙尾交
箝龍蛇恣寫須添墨池官舍
意難忘
金犢香車問秃襟小袖上苑誰家粉勻全露頸雲膩細飄花
柳陰重石橋斜春水浸芹芽想薄寒曾傾酮酪臉暈潮霞
高城容易天涯有氍毹氈帳自在藏他錦韉馱叱撥紅燭理
琵琶須記取畫蟬紗展挂玉鴉叉更教添一羣蕃馬細草平
沙
八歸(丁未燕京除夕同表兄舟石家兄夏士守歲作)
爐存炭獸香浮樽蟻天涯又記除日尋思四十明朝是轉覺
客懷難遣歲去堪惜旅館亂山殘雪夜幸款語相逢兹夕試
屈指二十年來幾度在鄉國南粤東甌西晉而今漂泊漫
索長安杯炙何甥謝舅周郎陸弟舊事淒涼空憶且呼童秉
燭好把新詞共題壁笑諸兄興還不淺爛醉狂歌看余鬢翻
白
紅娘子(正月十三日夜同毛子霞張登子集王湛求方伯齋中)
桑落甘如蔗齊向樽中瀉北斗春迴西堂燭膩沉沉此夜喚
薛家車子近前歌勝名倡謇姐纔把鄉愁卸又早春愁惹
遶陌香塵横汾花月東風臺榭莫匆匆上馬且銜杯任鈿車
歸也(是日立春)
臺城路(十四夜)
層城已下葳𬎼鎖華堂更浮春酌水浸銀屏花移火樹人花
瑤天笙鶴微風繡幕看蛺蝶翻飛鳳凰飄落八尺輕容美人
無數卷珠箔銅盤翠煙籠霧有水葓掩映画闌紅藥明月
難留春宵易曉只合人生行樂箏琶間作任笑舞燈前綠牎
齊拓問夜何其拚醉歸似昨
春從天上來(元夕)
好月初升見翠霧霏霏霜色稜稜博山香滿不夜珠澄連夕
有酒如澠況星橋開鎖細翦就湘綺吳綾碧瓏玲有冰荷卷
葉馬乳垂藤江鄕故人堪憶歎雁後花前幾度愁凝錦字
應挑𬗋姑空卜歸夢万里難憑想年來憔悴抛雲髻綠髮鬅
鬙曲闌凭向小牎深處一點篝燈
南歌子(贈伎張綺綺)
酒釅金船勸衣香石葉熏猶恐未消魂喚伊歌一曲月中聞
(時伎宋玉環吹笙和之)
虞美人(寒食太原道中)
去年寒食橫汾曲曉雨平蕪綠今年寒食尚橫汾又聽餳簫
吹入杏花村古今多少橫汾客飲馬臺駘澤并州雖好不
如歸輸與一雙新燕舊巢飛
曝書亭集卷第二十四
