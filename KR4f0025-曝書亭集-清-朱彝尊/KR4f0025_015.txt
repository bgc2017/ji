曝書亭集卷第十五
秀水朱彝尊錫鬯
古今詩(十四)
上章敦牂
同郭三(徵)滿井訪崙公即事二首
郊行方澤外路轉古城窪小雨乍潑火輕風無聚沙靑蓮過
橋寺紅杏隔牆花一笑遠公在催停觳觫車
故人方外侶(謂周處士篔也)往往說支纖帝里衝風雪僧廚共米鹽招
魂迷去路挂壁有殘縑不待山陽笛同游淚各霑
送史館姜君(宸英)赴包山書局二首
白蠟明經亦可憐強吟詩卷放歸船告身許領郎官軸不藉
題名鴈塔前
莫釐峰下著書臺十道圖經一室開破臘梅花遶淸夢勝騎
官馬踏霜埃
送徐處士(善)南還
玉河新柳巳堪攀二月交亭送客還十度洞庭游未足今番
眞住石公山
送禹鴻臚之洞庭
謫官擬就洞庭居此意沉吟六載餘君去西峰先相宅小樓
容架滿船書
送劉進士(凡)知孟縣
百里雷封古孟州銅章出宰最風流一灣淸濟通王屋千樹
穠花繞縣樓别後酒鎗攜伴去到來詩卷許吾酬三年報最
尋常事腰折眉摧不用愁
送人宰順德
銅章再綰出都亭天末郎官映一星南海潮連沙嶼白西樵
山壓縣樓靑題詩定遍&KR1217;簩竹判牘憑移孔翠屛此地不難
先奏最因風爲報遠人聽
贈張叟(弨)
筍籜爲冠大布裠愛從金石拓遺文吾生癖似劉原父當代
楊南仲是君
裂帛湖
裂帛湖流兩岸平柳陰風煖燕飛輕年光冷笑長安客開遍
山桃不出城
查上舍(愼行)弟將南還過寓舍話别同魏二(坤)小飲
賦六言
江郎南浦欲别小謝西陵未來(謂嗣瑮弟也)細草巴溝乍綠堅冰
潞水寧開骰翻李郃新格酒瀉烏巾舊醅款語且留十日看
花同上豐臺
積雨寄賀秀才
堂坳階面蔟靑莎鳩婦呼來又出窠說與江南賀梅子今年
暑雨者邊多
倪博士(我端)讀書城西雨中寄之二首
黑龍潭口水雲腥黃紙無勞畫丙丁料得林扉昏掩處高荷
大芋枕邊聽
雨氣西山黯未開更聞小暑一聲雷不煩走馬衝泥苦便可
乘船入市回
牽牛花十二韻
小草無心蔓疎籬到處延凉分銀漢水曉映碧羅天絆地三
秋早含苞七夕先風吹長裊裊露洗更娟娟冷翠蕉林外新
黃豆葉邊日高翻自斂夜久愈生妍月影銷衣後蟲聲攪夢
前捎溝香驛路墮雨滴&KR0699;船螢火黏常濕蛛絲密易緣子多
抛藥臼根不費花錢舊入桐君錄宜篸織女鈿憑誰描竹尾
幽思轉翛然
同李中允(澄中)錢中允(金甫)李諭德(鎧)重過萬柳堂
有懷相國馮公二首
岸柳經秋臥簷花過雨摧應門人巳換並馬客重來板屋分
熊檻莎亭擾雉媒昔年觴詠日不記暮笳催
樹改平泉譜堂仍右相名路迴逢石坐心怯過橋行稚子喧
棋局園官却酒鎗惟餘沙面水猶似冶源清
題汪祭酒(霦)詩卷三首
金馬紛紛著作家緇塵日日走箯車誰如國子先生暇吟到
棠棃日影斜
西陵十子流派别南宋諸公體製殊絶似韋郎浣花集奇章
麗則近來無
庭闈眷戀賦歸難酒伴相逢強自寬只合宅西添小閣秋山
且當故園看(祭酒詩卷中有記得年時重九日全家登閣看秋山之句)
秋日集馮檢討齋分韻得南字
畢卓能轟飲康駢愛劇譚長筵遮硯北小徑闢花南榼釅三
升酒齏香二寸柑餘酣留未去采菊入茶籃
題周編修(金然)雲松雪瀑圖(編修與予有結鄰洞庭山之約)
越縑八尺誰所畫雪瀑亂灑長松梢中有科頭人獨坐盤石
坳注目一疋練舀泉一勺瓟斯人豈宜在巖壑或者避俗憎
喧譊我生山水性夙嗜十年誤把田園抛移家欲果洞庭約
擬先縛屋三重茅毛公壇高踏月上靈威洞古探書鈔楊梅
滿村鶴頂賤橘柚落樹筠籠包兹山從無蛇虎雉但有魚蟹
鰕登庖雨前茶牙舌比雀籬下竹筍頭如貓閒房恣意任選
擇樂土不用分肥磽先生方充記言史朵殿直入穿雲旓曰
歸正恐歸未得磨錢枉費占羲爻耕田定須沮溺耦開徑可
少求羊交終當乞取鑑湖曲庶免怨鶴驚猨嘲
皇仁綏遠詩八首(并序)
(臣)聞柔遠人則四方歸有常德而六師整舞兩階之干羽至
諴感神受百禄於共球敷奏其勇周官分職合方訓方懷方
王會開圖比服要服荒服唐著歸忠之傳漢歌樂德之詩矧
夫百王之所未臣重譯於焉來附于疆于理無貳無虞宜有
頌聲用揚盛美欽惟我
皇上軼堯包舜揚武覲文陟禹迹而方行合軒符而在握泰
階協正被四表以光華上治咸和躋八紘於仁夀建中立極
無外恢圖天地之大德曰生靡一物不懷
帝德神人之所助者順允率土莫非王臣畫謀造化之先制
勝霄旻之上乃喀爾喀雖修職貢反側靡常與厄魯特妄搆
兵端阨窮巳甚
皇上湛恩溥博克全仁濡義育之中
睿慮周詳不遺曲成範圍之内謂外藩之豫附必親定其機
宜緫七萃於黃圖勒五營於紫徼硎水潮河以北照耀戈鋋
空同祝栗之間扶攜老幼百重陛戟瞻帳殿而傾心千列周
廬覲
天顔而稽首
宸衷用豫
聖度誠弘載揚正正之旗徐布堂堂之陣有爵有階有秩推
亡固存
賜衣賜讌賜金式歌且舞申以河山之誓親同禁衞之軍而
又
躬莅營門特宣誥誡用賞用罰是訓是行永爲不侵不叛之
臣無異實畞實籍之地於是揚葭啓路緫駟
回鑾百千萬人皆感
恩而泣下四十九部益慕義而歡騰蒼龍搖旆旆之旂朱鷺
疊淵淵之鼓歲旱而雨師灑道日長而風伯淸塵曜乾文闡
坤珍調玉燭輝金鏡旣膺寶籙宜薦鴻稱惟
至德之彌謙而覃厚者多益萬年有道千古未聞(臣)幸際
昌辰式觀醲化自慚弇陋仰沐崇深恭賦短章奉揚
駿烈
紫禁開魚鑰青郊建羽旄受降資
廟略載筆忝詞曹塞拓漁陽遠山盤虎北高羣臣歸燕息轉
念
聖躬勞
鴈路緣沙磧魚雲接幔城鳴鑾七校從吹笛六軍行俗本
通鞮譯人今息戰爭紛紛攜老穉遥望屬車迎
納款陳千帳班朝式九圍不圖瞻
日角轉自懾
天威重馬馱金槖茸裘換錦衣早知恩賚渥慕義久先歸
錫宴原殊禮官庖出尚方自來鹽穀少初得旨甘嘗位近周
靑馬詩呈漢白狼遠人何以報齊奉萬年觴
羽衞三千士龍媒十二閑載旌平似水布陣屹如山膽巳寒
蕃部懽仍啓
聖顔始知師以律悔恃七旗孱
繼絶弘新典疏榮表外藩河山申信誓謨訓有恩言入視
金吾仗來隨白虎旛自今同尉候不敢更懷諼
鳳蓋將旋日重攜所部來感深翻泣涕送遠愈徘徊星野瞻
箕足雲旓戴斗魁神功一萬禩駐蹕起層臺
左闕千門曉南風五月薰崇牙鐃吹曲仙仗羽林軍行健
同天德鳴謙集
帝勲小臣逢盛際獻頌愧無文
爲魏上舍題水村第二圖二首
江鄕最好是分湖紫蟹紅鰕雪色鱸眯眼塵沙歸未得倩人
重寫水村圖
錄蘋不礙板橋樁紅葉空堆老樹腔異日相過任風雨抽帆
直到讀書牎
燕京郊西雜詠同諸君分賦
十八盤
香山十八盤盤盤種松柏惟見獨行僧稀逢采樵客
高梁河
高梁寒食時昔年盛游冶隔水百重花長堤兩走馬
釣臺
鯈魚千百頭湖水二三尺有時溪雲生不見釣臺石
君子城
吾笑石季龍爾何知好士羅致山城中哀哉數君子
芙蓉殿
雕宮委礓礫暗粉剥莓菭想見明昌日芙蓉殿脚開
黃牛岡
亂石侵花當奔沙擁樹根黃牛岡上月横笛過前村
香水院
壞磴接雲根流泉來樹底宛轉入僧廚淙淙鳴不巳
夾山寺
禪枝啼谷鳥忍草護松關偶入樵人徑桃花又一山
罋山
石罋久已徙青山仍舊名去都無一舍巳覺旅塵淸
重光協洽
送吳御史(震方)還里二首
去年兮上書拜手兮靑蒲今春兮未暮乘白駒兮下通潞酌
酒兮臨風攬子袪兮城東申之兮款曲客無爲兮怱怱泛牐
河兮千里不如子之車兮莫或敢柅望江關兮兩旗不如子
之馬兮莫或敢維囊無一物兮旋故土將津吏兮無怒
瞻衡宇兮欣欣數鄕樹兮歷歷慰慈母兮倚閭御輕軒兮布
席妾埽蠶兮臂筐童呼牛兮腰笛麥秋兮梅暑煙舟兮雨屐
罷遠遊兮屈平師近遊兮束晳逝將歸兮由拳樂與子兮晨
夕
雨中酬王先生(士禛)早春見過韻
架插圖書即是家忍令丘壑廢京華故人積雨能來否堂下
羅生十樣花
(附)正月上旬過朱竹垞太史齋中諸花盛開賦絶句
(濟南)王士禛
馬塍曾說野人家每先(去聲)東皇管物華今歲長安霜雪少
試燈風裏見唐花
團谿歌寄題黃贊善(與堅)書屋
團谿水繞舍北流團溪花發牆東稠先生歸去著書便日坐
團溪溪上樓
九日萬柳堂同譚十一表兄(瑄)作三首
百尺金臺近可攀城西積翠冷孱顔自緣筋力新來倦九日
聊尋一簣山
鵁鶄撲鹿起晴沙路轉平岡日已斜較是今年籬菊晚秋深
猶膩水葓花
改席疎林脫帽多半酣猶望麴車過休嘲酒戸年來減勸客
還能卷白波
秋水十韻
郭外湖新漲天邊暑乍歸牽&KR0699;移荻岸繋纜到柴扉橋影中
流小人煙極浦稀家家采蔆角處處落蓮衣渡口迷村店潮
痕驗釣磯魚標林際短蟹火夜深微柳近浮萍埽楓兼斷葦
飛避矰鴻鴈下侵壟稻粱肥夢穩扁舟在鄕遥舊雨非殷勤
報鷗鳥伴我共忘機
送蔡中允假還省親
記聽句臚巳十年詞頭草罷擘宮箋不知才子循陔後鎻院
何人下水船
寄題張學士(英)前輩賜金園二首
金海橋西小苑灣偶辭賜第放船還仙居絶勝閭丘遠割
取龍眠一半山
越溪漁客東歸後千載無人乞鑑湖輸與先生賜金換
君恩歲歲荅魚租
毛封公壽詩集唐人句十韻
自知清淨好名利本來疎嗜酒晉山簡通經漢仲舒高齋徵
學問教子但詩書庭養沖天鶴香消蠧字魚寧知武陵趣還
傍釣臺居散帙至棲鳥鳴榔聞夜漁古苔生迮地時菊覆清
渠洞有仙人籙門停長者車桐江秋信早勾漏藥成初自有
延年術何人更得如
寄題新城王上舍(啓深)園居十二首
綠蘿書屋
女蘿靑裊裊壓君一丈牆有時風卷幔瑣碎凉月光留照牀
上書籤帙生微黃
嘯臺
山月出漸高山泉鳴不已登臺一舒嘯四面林風起公子鸞
鶴羣形神兩無累
春草池
春水旣已綠春柳亦已靑此時池上草日暖飛蜻蜓游絲墮
復起牆外花冥冥
石丈
種橘號作奴種花呼作后山礬以爲兄海棠以爲友羅置石
丈前丈應開笑口
大椿軒
大椿本無樹取以名其軒不隨蕿草彫長愛藻景暄因思漆
園叟十九皆寓言
小華子岡
小水波淪漣小山石偃仄月明攜客上竹樹風不息比似輞
川圖但著淺絳色
石帆亭
我昔鏡湖曲曾對石帆山婀娜層雲外迢迢不可攀何如一
片影移置戸庭間
三峰
一峰竦中央兩峰旁夾侍共此一簣山各具千仞勢要知主
人心方蓬有遐寄
雙松書塢
我願身爲鶴巢君庭際松淸風吹我衣明月照我容與君歲
寒約寤語緜春冬
樵唱軒
樵風遠更聞樵唱行無次郭東郭西樵審音非一致寫入丘
中琴泠泠有餘思
小善卷
洞戸雖言小翻勝陽羡里初無鹽米堆惟有木石几不知經
幾年石髓滴爲水
半偈閣
小梯上横閣勝境同精廬宴坐維摩椅纖塵都埽除觀心默
無語想見天地初
題沈上舍洞庭移居圖六首
沈郎歸興及秋風擬學煙波笠澤翁不戀湖莊收紫茜愛他
千樹洞庭紅
銷夏灣頭五月凉堂成面面納湖光楊梅綫紫枇杷白買斷
閒園自在嘗
才微歲晚畏譏彈井社年來欲住難只合全家太湖去免教
小吏侮鄕官
洞府曾傳第九天況聞&KR1735;裏足良田煩君竢我鮎魚口並載
吳江赤馬船
濕銀三萬六千頃兩點青螺髻子濃生怕東山鵝鴨鬧輕帆
徑度莫釐峰
橘田薑棱散租符西舍東鄰興不孤他日相逢王潑墨也礬
生絹索横圖
曝書亭集卷第十五
