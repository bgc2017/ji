笛漁小稾卷第八
秀水朱昆田西畯
赤烏松二十韻同張超然龔蘅圃高查客聮句
惠山寺東南有松蒼然立(昆田)近與山爭高(遠)遠共墖相揖
百尺乃結頂(翔麟)長身戴圓笠(不騫)石楠杉柏桐厥勢那得
及(昆田)遥遥一舍外凝望無停檝(遠)兹來約游朋際曉寺門
入(翔麟)言尋小僧寮竹壓荒徑溼(不騫)紅白花參差(遠)淺深
水湁潗磴帖卵箇箇(昆田)嶼迸角&KR2034;&KR2034;牆危古蔓絡(翔麟)亭
偪香茆葺(昆田)天風何處來頭上聲䬃䬃(不騫)角&KR1730;鱗之而
(昆田)乖龍老不蟄(翔麟)山僧前致辭此樹志郡邑(遠)種自吳
赤烏(昆田)證古發藤笈閱歷年歲千(不騫)經過喪亂廿(昆田)
不爲勢家奪(翔麟)寧許樵斧執(遠)嗤彼岱宗坳蒙秦大夫級
(昆田)吁嗟華蓋山誰復見五粒(不騫)愛此&KR2080;蜷姿鳥鼠亦翔
集(翔麟)盤桓日亭午(遠)始去躡峘岌(不騫)
送查浦入都
平生諸故人盡作金閨彦惟我名未成四十尚貧賤時時縫
征衣頓頓食破硯愁腸輪九迴傲骨剛百鍊叩門無曲拜對
客乏佞面常懷磨滅刺不理生熟卷因之與俗迕七試七不
薦䰅黃枯似草衫碧黯於靛先生本高才交友徧畿甸秋風
屢遭斥乃與我同傳掉頭辭名場兩載臥鄕縣圈篷船互挐
無事數相見小槽壓村酒得醉頭脚旋狂吟每抱膝倦臥時
側弁租田約耦耕仕宦焉足羨朝來忽過我云欲赴文戰無
錢辦行裝脫典細君釧年來壟畞心翻然又一變丈夫當雄
飛未可守荒[田耎]邀我同脂車而我興已倦自從離京華歲月
如抺電紅塵夢不縈白髮親最戀何能違高堂對食不下嚥
況思人海中亦復少強援豈堪倚市門晚以醜自衒先生盍
少留茅舍羅小餞三升傾畫榼一斗糴青蜆(禾中蜆以斗量買謂之糴)雲泥從
此分臨別情眷眷且秧魚半池更咒雞一線(閹雞一線作一羣見戴復古詩集)寄語
湯與楊吾其老漁畋(謂西崖耑木也)
送海鹽李明府入覲
賢侯才氣絶世無超超逸足天馬駒妙年香名動紫路百里
再見分銅符赤城之霞滿廳事種花又徧鸕鷀湖武原瀕海
号劇邑案多訟牒租多逋侯來治繁若治簡衙淸惟酌水一
盂諸鄕土風一朝變千村秔稻爭先輸堂攲牆夭不改作松
杉百柱紛支吾寬民之財息民力鼛鼓久息羣歡愉晝簾常
垂靜無事齋中只有絃與壺冷金宫牋試古墨硬黃舊榻臨
官奴近聞詔書訪循吏節府交薦飛雙鳬我來送侯侯飲
我了頭之蟶巨口鱸坐間出示詩二首如百二十圓勻珠玉
鞭三尺裊冰雪春前便可歸皇都天子用人方不次況
侯才地尤魁殊上馬能執丈二殳下馬筆陣排千夫椶櫚別
殿一召對會見威鳳停高梧口呵硯冰作長句句法定笑劉
叉麤
題寫山樓主人墨梅二首
墨梅舊數楊補之今看尺幅横一枝盡刪海粟百絶句寫山
樓有無聲詩
冷蕊疎枝色斬新鮑夫人合管夫人問君嫵媚何能爾莫是
羅浮夢後身
題喬無功餉烏圖
白田烏尾畢逋舍彼菀集於枯辛苦覓食哺其雛雛生翅膀
乾朝飛暮宿歡相呼老拳忽遭雲隼擊惡口又被林鴞誣鳳
凰百鳥王絶不明區區拘烏入雕籠不令飲啄栖江湖羽毛
䙰褷形影羈孤淪精雪窖喪魄煙蕪啞啞雛悲鳴南飛返故
都銜土壘為墳口瘡血糢糊異哉孝感庭中烏一日三匝繞
堊廬炊香菰滿盤盂餉烏烏反哺見之雙淚迸落如圓珠祝
烏父子好相守罻羅罼罨隨地鋪嗟嗟白田烏良工慘澹寫
作圖此圖畫院從來無
題汪無亢松陰濯足圖二首
文陣雄師銳莫當交游海裏放顚狂人間無地堪容汝來試
松風六月凉
兄弟平分上下洄嬾尋九陌踏風埃看君淨洗紅塵脚笑入
蓴鱸小社來
題汪無已秋林讀書圖二首
南船北馬廿年餘頭白慵開夾注書羨爾秋鷹雙眼細不令
故紙飽蟫魚
粟馬紛紛作好官荒林誰肯小盤桓讀書原是君家事況值
秋楓葉又丹(祭酒先生有楓林圖曩曾屬題)
題沈厚餘侍兒索句圖
沈郎秀句近來多風貌還能敵阮何他日相逢五亭畔當筵
須喚雪兒歌
題郎與賢多麗圖五首
文人武士載連車把筆彎弓盡不如戰罷鐵衣才卸却又鋪
匹練草軍書
一榻横眠不據鞍腰間革帶十圍寬疑君面有封侯骨拂袖
如何便去官
漫說佳人絶世無繞身一一是名姝更看意氣麄豪甚滿耳
金鐶立固姑(胡姬也見元聶碧牎詩)
我見猶憐未可期別裝金屋貯蛾眉牛車麈尾須更樣莫似
王郎見事遲
鍾乳金釵興未忘温柔鄕勝白雲鄉人生樂事無如此不羡
朝鞾趁曉霜
贈嚴星如
昔子居保陽俠氣凌朱郭快意輕千金久要重一諾傾貲嫁
老女仗劒赴朗約我時聞子名襟契願相託攬環恨未能遠
在天一各我宗高唐公相士比良樂持節撫南州攜我莅炎
惡招子屢致書三請乃不却飲食同杯盤居處共門[門@龠]椰子
命深斟賓郎勸小嚼一當清暇時往往合絃酌賓主無嫌猜
節序有酬酢花前肆吟謠燈下縱蒱博酒邊籌縱横亭上棋
腷膊歡然兩相得豈復歎寂寞我狂子則狷玉石互磨錯聚
首無幾何一旦遂分索我方困棘圍子亦就蓮幕陸機為州
民緣實天所作衙淸但飲冰暮夜金不攫昂然對上官焉肯
獻諛噱我心益重子於職了無怍禾中再判袂彈指更歲籥
金陵重合并相顧但眙&KR0787;齒髮俱變衰田園各零落低心謀
饔飧俛首受羈絡每因今艱辛始悔昔揮霍籠鳥想歸林池
魚思縦壑不久當别離進子苦口藥仕途眞險巇百事須忖
&KR3335;
贈顧渭符四首
入世人人似走珠骨經百鍊只寒儒顧郎自是難衣食莫為
天寒便解襦(用南史顧協事)
征衫留得淚痕斑詩酒新來膽不豩猶喜相逢作吳語一燈
如豆話鄉關
歲暮春初動客心鄉愁如瘧日相尋不因葉子終宵戲官舍
難禁漏鼓沈
巳分為農畢此生每思黃草靸鞵輕夜航一緉煩君寄只向
南鄰北舍行(嘉定出草鞵最宜暑月)
閏月朔日偶成
作客偏逢閏鄕心似酒濃魘多添囈語金盡駐愁容室有嗷
嗷口書稀短短封思憂尚無暇一任笑乖慵
海棠歎五首(并序)
珍珠泉有海棠數株大皆合抱開時如張紅雲之幔去書室
咫尺而花時無過之者朝來至園中落紅如雨傷物生得地
而有時不遇賦以志感
佳人墮空谷顧影長太息寂寞海棠花誰憐好顔色
名花生得地其奈反蕭索春風十日中自開還自落
傾國非無色消魂亦有香雨中醒蝶夢風裏斷鶯腸
點點飄紅淚紛紛蓋綠莎春陰那可乞春事巳無多
白白與朱朱緐華滿田里如何絶世姿不若閑桃李
寄張鶴洲先生六首
九陌抽身廿載餘晚年心事託樵漁縦教寓客寬新令也返
成都葺舊廬
鞍背船脣子細諳曾陪游屐半江南篋中剰有蠻牋好字小
渾如未浴𧖟
榿木成陰竹放梢園翁溪叟日論交有時送客柴門閉一卷
丹經手自抄
只今錦里稱耆舊獨有先生似散仙未必邦君皆俗吏不知
誰送草堂錢
紅魚蒼鴈杳難通又得淸談對阿戎忽憶高郵湖上泊滿天
兵火話川東
靑衫白髮走黃塵別後猶然食舊貧聞說浣花田易買欲依
社甫作南鄰
題楓江漁父圖二首
儂巳全家上釣船一枝斜笛趁凉煙畫圖輸與先生好蘆白
楓丹十月天
馬蹄也怕踏黃埃䘨&KR2344;漁衫稱意裁儻欲尋人撶細槳不妨
遠喚阿咸來
題汪樸畫
蔽日梧桐百尺餘濃陰一片補芭苴愛他物外多閒日老屋
荒山讀道書
題雪中山茶畫扇
凌冬百卉盡飄零開處常愁素雪停最好温黁乳爐畔一枝
紅插硯頭缾
萊襦叔席上觀樂同禹平卓崙賦五首
齊童明豔勝吳童小部團成數月中絲竹愔愔歌細細回頭
一笑軟塵紅
管脆絃幺拍板淸雍熙樂府譜新聲歌喉一索明珠滑恰似
春三自在鶯
一片燈光接劒光錦衣玉貌並登場西河妙舞應如此合在
公孫弟子行
酒邊歷歷試歌脣惟有文郎更絶倫暗裏時時作眉語固應
狂煞瘦腰人(謂澗芳也)
幾日頻逢舊酒徒衝筵不待屢招呼更須妙選丹靑手畫作
花間按樂圖
偕水村育齋南歸初出齊州塗次口占
依人慵作客結伴且還鄉濼酒無勞勸山程分外長離離麰
麥熟細細棗花香指點停車處荒林戀夕陽
張夏
市井蕭條甚殘黎尚保居租苗催轉急粟廩散成虚轑釡分
鄰飯迎門止客車呼童買麋肉一飽虎狼餘
陷灣泉
陷灣泉畔相逢處舊事思量巳四年今日籃輿同過此靑袍
如草各淒然
過任城
故人爲政地不到已三年東國游重續南池夢久懸遠攜窮
伴侣來讀好詩篇八牐仍封閉還遲下水船
題趙子固水仙
西堂時展玉丫叉冰雪人看冰雪花好似夢迴人醒後燈昏
留影在牎紗
贈眼醫方叟
年來銀海倏生花牎下觀書似霧遮好乞金鎞刮塵膜此生
還欲盡三車
爲水村題采桑美人二首
底須結網網西施陌上偏多絶世姿怳似春當三月半女兒
溪上見來時
如此雙飛蛺蝶何眤人裙摺撲春羅自從一月單栖後怪殺
田家禁忌多
采桑女
采桑女清且妍盈盈纔十五鬒髮初覆肩生長村舍中不識
黛與鉛新春買得流年圖把蠶最好惟小姑吳蠶三眠復三
起紥山看火屋角呼采桑女采桑宜及時采多畏葉乾采少
憂蠶飢蠶不飢齊上蔟三日山頭繭如犢小繭作絲光比銀
大繭作緜軟勝茵城中美人學歌舞羅綺成堆視如土霜風
獵獵十月寒采桑女兒衣仍單
調育齋二首
日長門巷雨昏昏不把征衫拭淚痕臨到孝娥碑背字第三
隱語最銷魂
倭墮鴉鬟勝越娃夢餘髮滑溜金釵怪君鑄鐡眞成錯不乞
紅羅繡靸鞵
午日過夏鎮聮句
一朵紅榴插鬢新(育齋)當牎瞥見柁樓人征衫乍換含風葛
(西晙)客舫輕分貼水蘋巳悔七年淹海國(水村)又逢五日過
河漘(育齋)遥思競渡招菱女(西畯)畫鼓填填細漿勻(水村)
夜發新開河聮句二首
河畔月初上(水村)舟行風定時年凶憂盜賊(西畯)客倦厭奔
馳濁酒長缾罄(育齋)孤衾瘦骨支桃源在何許(水村)頻起問
篙師(西畯)
草蟲鳴斷岸(西畯)夜色轉蒼凉堠遠宵沈柝(水村)堤高影沒
檣愁攻鄉夢短(育齋)老畏客塗長輸與沙頭鷺(西畯)無心覓
稻粱(育齋)
瓜步阻風䏈句
正擬張帆行(水村)江豚拱鬐鬛船頭愕篙師(西畯)船尾噤漁
妾千堆雪浪卷(育齋)一片墨雲壓偃岸草靡靡(水村)摧檣風
獵獵急收木蘭槳(西畯)退入荻花夾厄脫江面寬(育齋)力競
汊口狹纜鬆尚掀簸(水村)碇下乃妥怗譟如蒐合圍(西畯)讙
若兵戰捷縛柱支危篷(育齋)拭艙整亂篋煙中望金焦(水村)
兩點翠注睫遥遥矚鐵甕(西畯)齒齒排粉堞開頭失前猛(育)
(齋)放脚鼓後怯樹顚彈風烏(水村)沙際拾石&KR0917;言尋瓜步城
(西畯)游覽性所愜問途款門門(育齋)對客語喋喋叢篠遮重
關(水村)斷港喚小艓迎神匝闤闠(西畯)填路軋肩脅士女紛
倚觀(育齋)樓閣遞相接徑尺攏高髻(水村)扶寸露香屧擫金
衫攅花(西畯)罨畫裙簇蝶豈乏窈窕姿(育齋)所惜粉涴頬逥
舟穿綠楊(水村)凉氣透白袷叩天牋一通(西畯)憑易蓍四揲
畫爻得旣濟(育齋)詰朝庶利涉因歎廿年來(水村)爾我落塵
劫燕市擊短筑(西畯)齊門撫長鋏空嗟鬢雙蓬(育齋)賸有裝
一葉獨行笑狼狽(水村)共命比鶼鰈懷歸心方殷(西畯)水陸
旬已浹釃酒勞長年(育齋)亟起勇持檝(水村)
丹陽觀競渡聮句
客舟疾於鳥帆受好風送(西畯)行穿丹陽城怳入小有洞(水)
(村)羣雞叫花籬亂犬吠柳衖(育齋)沿流伐畫鼓匝市張錦幪
(西畯)水面龍爭嬉舷側槳齊弄(水村)葉葉朱旗翻扇扇白羽
羾(育齋)蜿蜒牙角奮拏攫之而動(西畯)正如玉京子帖耳任
搏控(水村)童誇帥戎裝伶效蠻職貢(育齋)枹停互退縮櫂轉
競喧鬨(西畯)城窺塞睥睨橋覘踏螮蝀(水村)步者道駢肩騎
者岸接鞚(育齋)箔影䰅垂蝦舸采翅團鳳(西畯)生質美而豔
炫服妖且衆(水村)仍簪五色符還解九子糉(育齋)稜梅致鄧
尉脆李壓朱仲(西畯)鏤薑芼水雞剥蒜和冰鯼(水村)風俗鬭
華奢那復畏嘲諷(育齋)孰銜孝女悲誰抱貞臣痛(西畯)且挂
蒲六幅共倒酒一甕(水村)
笛漁小稾卷第八
