曝書亭集卷第二十一
秀水朱彝尊錫鬯
古今詩(二十)
昭陽協洽
盛秀才書齋觀文(嘉)水墨杏花新燕
宣和譜花鳥獨有燕子畫者少後來小屏山多寫白燕棃花
間大都畫粉不畫墨又或畫雙不畫隻吳中才子文休承藝
事三絶人共稱冰紋之繭恣留額新燕圖來剛一尺其餘盡
寫石田詩不許觀者旁題辭梅湖盛生雅好事少長羣賢並
邀致晴軒挂壁縱客看歎息滿堂聲不寘圖中烏衣甫出巢
杏林過雨含香苞拂羽試飛力尚怯風前未遽踏花梢自來
寫生手往往守窠臼惟有石田眞軼倫同時絶品數唐寅兩
君畫意不畫似嘉也此圖亦逼眞吾衰應酬詩嬾作(去聲)只愛
看畫題長句坐中妙繪六七公那不臨摹遺我茅堂中摇頭
鼓翼尾涎涎令我日日長相見
春暮看花木瀆夜過上沙連雨不止信宿還慧慶僧
寺左足病躄自慰二十韻
春游抵木瀆對酒愛晚晴際夜泛上沙俄頃風雨生屋東西
溝水㶁㶁階除鳴繩牀承漏瓦三徙仍攲傾淫潦晝不已疾
雷暮砰訇有蚓蟠靑泥有菌抽黃莖置身雲光中濕氣易滿
盈老夫留信宿臥起足疾嬰其左頓成躄其右安得&KR1698;推牎
覽朝霞散作魚尾赬言辭主人去淨域返水精兼旬罷看花
累月不入城父母生我來日月斯邁征紅塵早插脚重繭萬
里程雖經侍班聮曾不伺公卿旣嬾著朝鞾兼恥邪徑行一
從罷官後誰復驅使令不妨日蹣&KR1552;堅坐無所營吾自著吾
書吾自怡吾情不有習鑿齒足蹇春秋成
苦熱和梅都官韻
于垤鸛不鳴涉波豕潛逃不有膚寸雲焉得陰雨膏徒封蜥
蜴甕未毨鳥獸毛旣乏招凉珠詎有含風袍良苗日以槁莫
抽分寸毫夏畦病莫治秋乃亡其曹老翁愁旅食疾首虚爬
搔廣厦尚苦熱何況層樓高
夏日病足留慧慶寺張顧二孝廉孫范二上舍徐陳
范汪顧五文學載酒至席上譚藝率賦二首
一人半爾習鑿齒三樂具焉榮啓期老矣關心無俗事相於
把酒判深卮風多盡卷桔槹水旱甚將枯蔗芋陂已辦衝泥
油竹傘當筵頻起祝雲師
近聞
天子幸捺鉢闕下諸司務暫休吾意最憐雙樹好諸公合
近五湖游形模楊陸詩焉用服習曾王筆自遒五相一漁
朝野别不知何者果千秋
初秋宋五進士(聚業)載酒過張三孝廉(大受)潮生閣
送魏二孝廉(坤)之西江即席分賦得九言
今年六月不雨至七月小軒橋下恒苦水氣腥昨宵高荷大
芋聽枕畔歷頭檢點白露今朝零武塘魏二舍我豫章去鴨
觜小艇蚤繫菰蒲汀此時攬袪欲别不忍别卻喜南園酒載
雙玉缾匠門羣從同調三五客長歌短詠摇筆無留停此時
秋之爲氣感宋玉碧梧桐猶未落蘼蕪靑潮生閣梯從一初
桄上八牎盡拓四面風泠泠灌嬰城中本吾舊游地中有古
井浪動連宫亭珠簾画棟亦有帝子閣目極西山南浦無潛
形人生快意豈必致通顯文章一技可以垂千齡桓山石椁
縱使九泉錮詎若閉關頌酒生劉伶他時寫取水村圖第七
容我拄杖剥啄叩門扃
橋下小軒對菊效陶
商風拂昧谷翳日浮雲移晩節菊有芳不隨蕭艾萎黃白愛
並列朱紫或間之雖乏有晥實沃沃呈其姿主人治席硯弟
子前摛辭抗論孔壁書兼詠伐檀詩吾亦扶杖至逍遥循階
墀良久發淸謳妙舞堂中施三爵客多又一觴我同持人生
如噩夢境適且自怡今者若不樂將爲四座嗤
題喬孝廉(崇烈)書離騷
伯時圖九歌和仲書九辨昔賢愛楚辭重之若笙典舍人工
楷書法在去肥輭三眞六草間用意帶章篆年來日臨池眞
蹟滿巾衍離騷思所寄一寫一百卷吾思屈子才妙語恣抽
演美人與芳草發興義微顯靈修美始合改路忽他踐藝蘭
磐石阿終憾託根淺一旦化爲茅遂爲蕘豎翦冶容非不工
其奈出辭謇揚蛾衆女前謠諑詎能免水流豈復回石爛不
可轉斯人父沉湘心事爾能闡想當懷伯庸以兹費藤繭紙
長三過讀令我亟稱善冷笑書洛神取義毋乃舛
題梅生(庚)詩稾
吾門著錄多梅生文載道昨朝寄來詩彌覺風格老淸琴一
高張鼓罷勿考羣雅百五篇足以豁懷抱
閼逢涒灘
齋中讀書十二首
周官掌三易以通天下志卦名或不齊旅占本一致豈有先
後天&KR0992;離異方位斯言僞且堅足以亂神智演爲方圓圖申
以河洛義儀象卦已陳相錯六十四圖中迭相生十六三十二
請問安樂翁正名名焉寄
太極非有象一元氣渾淪陰陽至精數義由道士伸列圖自
下上三五理具陳(陳子昂詩太極生天地三元更廢興至精亮斯在三五誰能徵義見道家洞眞元妙經)番番希
夷叟以此勒貞珉元公一丁倒遂爲席上珍(陳摶無極圖倒易即爲周子太極圖)後
來費朱陸往復辭紛綸仲尼不可作誰與别僞眞
書名達四方掌之周外史曷言乎書名毋乃小序是馬鄭注
漆經大義已及此古文雖未見序先暢厥旨云何宋諸儒深
文共排毁(書序非孔子作其說始林之奇)吾聞國史言序書自孔子哀哉秦火
後未亡亦僅爾苟屬聖人言亦當存其似不見小戴文禮家
以取士何獨詩書序攻者後先起
九疇一五行洪範義先具伯鯀一汨陳維帝乃震怒啓賢能
繼禹天罰行有扈桑門易地風其說本舛互奈何洛下儒侮
聖不知懼用三革其二變一成百牾旣與洪範殊寧免彝倫
斁百世而可欺君子亦有惡
孔門善說詩子云商起予流傳大小毛授受大小序縱有齊
魯韓見之色斯阻夾漈一後生攻以烈火炬先儒誤聽信鑿
枘生齟齬微言忽中絶大義不復舉聞人左丘明著書秦相
呂其言雖近誣其事頗足取國僑賦褰裳晉爲退師旅木瓜
美齊桓情豈係男女詩教厚人倫誨淫何獨許可怪上蔡師
(魯齋王氏爲上蔡書院師)爲力亦太鉅芟棄鄭衛篇竄改雅頌所(王氏擅刪鄭衛諸篇又退)
(召南野有死麕入王風而以譚大夫衛武公詩改入國風)誰爲辨異同復遵箋傳語
男女一相悅情迫莫自持不聞桑中契先以定情詩國史明
得失輶軒别醇疵如何歷鄭衛專錄淫人辭雞鳴風雨夜奔
者亦可危執袪遵大路豈不畏人知丘中有麻麥兩雄共一
雌雙雙李樹下寧免相詬訾立言詎可訓說者宜再思無邪
尼父教用告童子師
詩亡王迹熄百國有春秋魯叟乃筆削寶書肆旁搜晉乘楚
檮杌鄭志亦見收斯爲天子事邦國合九州大書王正月恐
疑於孟陬胡氏逞私智謂以夏冠周豈其一布衣斧鉞威諸
侯美惡同其辭此言尤謬悠當其在講幄君臣意綢繆經義
月經進諷諫同轉輈是時十將存可復二帝讎奈何戒黷武
惟知安是偷得毋檜所薦知已士當酬流傳誤後學乖舛難
悉糾曷不廢其書述事準左丘
素王六經外論語其緫龜紀者六十四義取春秋辭同門有
不善一一具書之由求予亢寮言失不可追揆諸朋友義情
得徇其私寧形弟子短但以尊先師試觀孟子徒克丑亦若
斯後儒不曉事吹毛務求疵倡論輟從祀平反者爲誰不若
鄕愿人非刺無可施瞽宗祀此輩衆口庶不訾吾思屋上烏
愛由丈人推云何七十子一眚罷其祠何年復舊典俎豆勅
有司
漢士守一經其義或駮蹖眞儒起北海卓哉鄭司農博綜六
藝旨叩之等木鐘於時内外學罔不羅心胸用以釋儀象明
堂曁辟雍初非尚怪異專一譚魚龍(緯書河圖魚龍最怪)至於五帝名
亦惟祀典從德業旣日尊弟子爭扳逢黃巾拜車下後儒翻
不容一朝輟栗主俎豆何由供嗟彼黎丘鬼(謂王通也)乃以祀瞽
宗
秦延君說書敷文太支蔓堯典僅一篇爲言且三萬博士賣
騎驢亦費三紙劵吾思吉人辭終與躁人遠辭苟足以達其
義自繾綣勿徇買菜求第抒心所願不見陸士衡才多反爲
患
詩篇雖小技其源本經史必也萬卷儲始足供驅使別材非
關學嚴叟不曉事顧令空疎人著錄多弟子開口效楊陸唐
音緫不齒吾觀趙宋來諸家匪一體東都導其源南渡逸其
軌紛紛流派别往往近麁鄙羣公皆賢豪豈盡昧厥旨良由
陳言衆蹈襲乃深恥云何今也愚惟踐形迹似譬諸艻蔗甘
舍漿噉渣滓斯言勿用笑庶無乖義始
羣雅日凋謝後起靡有涯奇觚累白人各自名其家吾衰尚
有志道古閑詖邪有明三百禩攬秀披春華靑田與靑丘二
美洵無瑕吾鄕數程貝雙珠握靈蛇自從永宣來其辭正且
葩洎乎嘉靖季七子言何夸鈎金縱可揀莫披黃河沙一咻
衆楚和是後尤卑哇先公聞鴃舌頓生亡國嗟(先太傅初聞袁中郎鍾伯敬論詩歎)
(曰安得此亡國之音慘然不懌)吾欲返正始助我者誰邪
雨中從銷夏灣汎舟泊石公山麓
縹緲峰頭雨飛來銷夏灣舟停給孤寺路轉石公山吹浪神
黿老迎人吠犬豩七檣帆百幅最樂是魚蠻
林屋洞二首
洞天傳第九林屋是吳根地戸眞官守塗泥太古存雜花春
瑣細仙鼠晝飛翻二客思深入嚢衣換犢褌(謂馮孝廉念祖胡上舍期眞)
出谷衣爭曝盤坳炬巳灰仙居無路到石扇幾時開題壁思
前事(洞口有亡友周篔題名)窮源誡後來不如神景觀松下且徘徊(時攜沈生)
(翼徐生惇復息道院中)
太湖罛船竹枝詞十首
村外村連灘外灘舟居翻比陸居安平江魚艇瓜皮小誰信
罛船萬斛寬
具區萬頃匯三州點點靑螺水上浮到得石尤風四面罛船
打鼓發中流
黃梅白雨太湖棱錦鬛銀刀牽滿&KR0699;盼取湖東販船至量魚
論斗不論秤
幾日湖心䞟趠風朝霞初斂雨濛濛小姑腕露金跳脫帆脚
能收白浪中
灣頭茱萸紅十分湖中鷺鷥白一羣儂船縱入采蔆隊不濕
靑靑荷葉裙
十歲癡兒兩髻梳漁娃不放柁樓居新年判費金三鎰聘取
村夫子說書
櫂郎野飯飽靑菰自唱吳歈入太湖但得罛船爲贅壻千金
不羨陸家姑
東溟大艑也嵯峩滅渡橋頭銜尾過一樣風波湖海别黃魚
爭比白魚多
船頭腥氣漉魚籃船尾女兒十二三染就纖纖紅指爪新霜
愛擘洞庭柑
莫釐峰下鳳舟回望見高帆六道開傳語羽林郎莫射漁翁
元爲進鮮來
題楊(賓)浮瓠圖
柳條邊子不知幾千里有懷二人子游子戾止松花江子不
可方思浮以五石之瓠子勝一葦之杭之嗟世兮嶮巇投吾
足子安施仰瞻兮厜㕒憚赤豹子文貍遐眺子崇期車或殆
子馬隤遵陸匪安子溯流匪危竹杖乍釋兮羽扇斯麾我覽
四方子孰是周才若濟巨川其&KR1730;也哉
題文處士(點)山水
去年金侃亡今年文點逝誰修遺民傳念彼宰相系舊游章
君存早結僑札契示我水墨蹤巖壑最淸麗髣髴黃鶴樵浮
嵐轉澄霽僧樓架木杪想見舊所憩下有宛轉橋得非寒山
澨陶陶永夕話歎息何由繼竺塢瑟旣輟山陽壚已閉對此
神默傷寸心實悽戾題詩卷還君藏之永勿替君自挂君圖
吾亦制吾淚
同徐吉士(昂發)陸上舍(稹)沈秀才(翼)過普賢僧房
茶塢山根寺經營景定年尚存行在牒未改梵王筵竹覆空
池冷松排老樹圓天平知不遠留酌白雲泉
謁韓蘄王墓
蘄王墓近古梧宮暨六夫人祔葬同尚有石羝眠宿草更無
宰木動悲風朝端彈事憑汪藻身後碑文付趙雄輸與喪師
張魏國史家具狀得徽公
明瑟園雜詠三首
黑雲墮地晚風號賴得山棲置屋牢不特高梧新乳落吹殘
皂莢認瓜刀
石橋夜夜雨傾盆茶塢雲多不露根檢點牛宮與豚柵莫教
新漲入蓬門
竹外秋葵黃淺淺池南夏木綠陰陰日斜愛客絃桐至翻恨
山蟬處處吟
八月十五夜陸上舍(稹)招同張孝廉(大受)徐吉士(昂)
(發)顧孝廉(嗣立)徐上舍(惇復)沈秀才(翼)翫月石湖席
上作
海湧東西寺笙歌鬧梵臺陸郎呼小艇且喜石湖來七十二
橋月流光上酒杯浦禽鳴不去勸客莫先回
逢廬州守張(純修)四首
瓜州東廨徹離筵並坐空江赤馬船君去我歸京口牐春鶊
秋蟀十三年
潭柘山游舊侶稀每逢鄰笛一沾衣懷君千騎廬江郡日對
東南孔雀飛
伍胥門外泊齋舲話舊纏緜客共聽幾度相逢秋水曲黃花
籬落白蓮涇
四百南朝寺錯連借君一榻坐蕭然龕中彌勒應微笑太守
輸他布帒錢
同曹叟話舊三首
斜街深樹早凉生樹底娑拖伴我行猶記書堂酒醒後月中
吹笛到天明
長定花時鬭酒籌周郎三爵足風流縱然紅藕紅薔在(二人皆周郎中)
(侍兒叟授曲女弟子也)誰復孀居燕子樓
戟府沙隄路渺茫十年蹤跡寄滄浪白頭再過僧廬坐共話
中山獵後狼
旃蒙作噩
詠白杜鵑花應
東宮教
銀牓璇題一道通仙花移植冠芳叢色殊李白宣城見狀比
嵇含嶺外工照水影齊紅躑躅卷簾香動玉玲瓏梯航萬里
來何幸采入瑶山
睿藻中
方乾木蓮花圖歌爲鐵夫上人作
少日誦九歌芙蓉搴木末得非三閭大夫本寓言豈有江花
樹頭掇壯年草木多識之乃知黃心之樹産自西北陲毋丘
道士曾作画醉吟先生亦有詩傳聞雖久虚增羨膩粉輕紅
幾人見黃山山後鐵頭陀示我生綃圖一卷葉如靑桂身靑
楊花開朵朵靑蓮香天都方乾染初就拒霜不數滕昌祐我
思此圖更百年定有好事爭流傳老夫爲題詩一篇卷還頭
陀須愛惜愼勿輕汚飛蠅點墨瓜牛涎
題黃山鐵公小像
鐵公黃海至曾占最高峰山後一茅屋階前萬壑松禪心離
怖畏詩卷閱春冬不信巖居樂君看冰雪容
戲題汪上舍拓盋小像二首
世無乞食僧天女隨其後莫是摩登伽巧把阿難咒
歡喜阿羅漢精藍舍衞城山僧少拘束恣意蹋花行
焦山剔銘圖爲王副使(煐)作
華陽眞逸昔瘞鶴井穴乃在焦山根銘文不省誰氏作紀年
第有干支存審視要非唐後勒昔年曾與張弨論兹山不與
浮玉伍其地僻左稀攀援旋渦轉湍奔溜急沐日浴月驚濤
翻峰坳集海舶浪齧藏江豚銘辭汨沒露日少誰抉地戸開
天門丈人守靈威眞官降趙尊若非神人護遺蹟安可捫蘆
臺王君信好事躬自荷鍤操犢褌剜苔剔蘚竟深入先以前
趾次尻臀手摸其文無闕失一紙價已當瑶琨西江道士爲
傳寫衣袂尚帶寒潮痕惜哉轅馬且北去山游未遂栝與温
何年金石共搜討疑義相析窮其源
題宋中丞迎鑾集二首
魚水君臣古不如玉音問荅(宋胡忠簡公撰)駐乘輿近來官閣無留
牘更勅香廚挍祕書
西陂水比石湖清雲漢天章照夜明且莫平泉疏草木試看
馬乳後園生
七夕詞六首
箕南斗北火西流萬里明河一夕收難得纖纖兩頭月夜凉
猶挂曝衣樓
照面微虧半月輪經年别緒暫相親奔龍控鶴緣何事天路
翻多褦襶人
中庭兒女上駝鈎夏果秋瓜列案頭若使天孫有餘巧只應
先乞自癡牛
淸淺河流次第看橋成猶費立津盤來朝試彈林梢鵲驗取
修翎乾未乾
舊事虚傳摩㬋羅家家秋思問誰多兒童免戴靑荷葉借我
連筒卷白波
馬乳蒲萄哈蜜瓜吳儂一倍鬭繁華街頭不復簪楸葉但買
山塘苿莉花
曹通政(寅)自眞州寄雪花餅
舊穀芽揉末重羅麪屑塵粉量雲母細糝和雪餻勻一笑開
盤槅何愁冰齒齦轉思方法祕夜冷說吳均
題朱(顯祖)梅花手卷
空裏疎花淡更香珊瑚水底尺難量只應翠羽三更月臥看
横枝如許長
贈卓處士(爾堪)
忠貞公後族蟬聮一代遺民藉爾傳辛苦遼陽存過所(其先世入)
(關過所尚存)篝燈重話革除年
初冬北郭讌集分賦
詩朋期不違勝引情乍愜潦看楚澤收簷與蜀岡接欒欒斂
餘花燮燮下凉葉短景猶戀人深杯轉稠疊
飲方(覲)園亭即送其入都
隋苑頻移柳吳歌罷采蔆平山窺戸入遠水出郊澄劵尾驢
三紙霜羣鴈一繩金臺行在望樂劇許同登(時義興儲子執禮同行)
玉帶生歌(并序)
玉帶生文信國所遺硯也予見之吳下旣摹其銘而裝池之
且爲之歌曰
玉帶生吾語汝汝産自端州汝來自横浦幸免事降表僉名
謝道淸亦不識大都承旨趙孟頫能令信公喜辟汝置幕府
當年文墨賓代汝一一數參軍誰謝皋羽寮佐誰鄧中甫弟
子誰王炎午獨汝形軀短小風貌樸古步不能趨口不能語
旣無鸜之鵒之活眼睛兼少犀紋彪紋好眉嫵賴有忠信存
波濤孰敢侮是時丞相氣尚豪可憐一舟之外無尺土共汝
草檄飛書意良苦四十四字銘厥背愛汝心堅剛不吐自從
轉戰屢喪師天之所壞不可支驚心柴市日慷慨且誦臨終
詩疾風蓬勃揚沙時傳有十義士表以石塔藏公尸生也亡
命何所之或云西臺上晞髮一叟涕漣洏手擊竹如意生時
亦相隨冬靑成陰陵骨朽百年蹤跡人莫知會稽張思廉逢
生賦長句抱遺老人閣筆看七客寮中敢㕭怒吾今遇汝滄
浪亭漆匣初開紫衣露海桑陵谷又經三百秋以手摩挱尚
如故洗汝池上之寒泉漂汝林端之霏霧俾汝長留天地間
墨花恣灑鵝毛素
柔兆閹茂
春日讀春秋左氏傳心非胡氏夏時冠周正之說偶
憶草廬吳氏讀尚書絶句(原詩前漢今文古後晉古文今若論伏勝功遺像當鑄金)因用
其韻
魯史王正月羣疑積至今丘明一周字直可抵千金
題徐檢討(釚)豐草亭六首
靑竹槍籬白竹門西濛不異舊時村暮年庾信文章老只合
江關賦小園
蓄意誅茅縛作亭中央四角緫虚櫺客來不用愁鰕菜漁弟
漁兄滿洞庭
一簣平山一曲池貓頭生筍菟抽絲新來長得金光草試問
主人知不知
春泥就燥雨初晴百草千花一夜生爲報亭中宜對酒不成
送客反留行
暇日娑拖一杖支養生方法講多時不應尚戀閒釵釧棗木
流傳本事詩(檢討方鏤板行續本事詩)
登盤黃雀箭頭魚誰道天隨子不如近日欲傳糖蟹法更來
笠澤借叢書
東禪寺林酒仙祠(仙長洲林氏子幼失水至嘉興爲比丘祥符五年卒于寺僧居簡北磵集爲作銘龔明之中吳紀)
(聞述其事仙遺詩有門前綠樹無啼鳥之句)
獨破珠林戒惟貪米汁甘醉鄉仍此地古佛與同龕北磵遺
銘在中吳舊事諳門前留綠樹過客每停驂
憶高徵士(不騫)三首
苦憶蓴鄕一釣師捉將官裏去多時匠門自閉潮生閣&KR1254;寞
張爲主客詩(潮生閣在張孝廉大受園中徵士至吳長泊橋下主客時酬唱)
西華東望禁垣重鞾底霜花曉更濃料得簪毫趨朵殿驚
心怕後丑時鐘
薊丘風雪最夭斜何處停車問酒家此日聮吟遺一老僧房
獨對海紅花
謁泰伯廟四十韻
沮漆尋源合江蠻相土弘古公遺哲嗣内傳有明徵肇迹貽
謀遠先幾脫屣能帝心惟季度祖武得昌繩句曲誅茅始衡
山采藥曾屈伸等龍蠖游息喻鷦鵬三讓聲何忝羣黎愛莫
懲稻田占樂歲(泰伯圍田城内)瓜&KR1705;啓新塍洌井深堪汲高墉近可乘
謳歌頓洋溢獄訟省侵陵化被仁風厚經傳至德稱(宋徐僑請更論語名)
(魯經)玉輿初弗顧黃屋詎難勝(陸雲碑獄訟載歸謳歌屢請能舍玉輿之貴永襲皮冠之迹)自鎬宗
盟重維南庶績凝命圭還作伯端委豈無朋節孰千秋並名
將萬代矜(苻子太伯將讓國語其傅曰王欲吾嗣一國之事吾其羞之吾聞至人不貴一代而萬世以之貴)世家倫序定人
表上中應(漢書古今人表泰伯仲雍均居第二等)地紀吳甄胄(見陸廣微吴地記)祠沿漢永興
到門帆葉卸(陸龜蒙詩讓王門外開帆葉)倚郭殿檐層行潦蘋長薦平墟墓
未崩友于同一廟(皮日休詩一廟爭祠兩讓君)棲止必雙憑熟食均籩豆文
身判股肱獨存冠黼&KR1168;不散髮鬅鬙(史記索隱引世本文雍是熟食故字熟哉攷文身被髮止雍一)
(人)遜位翻追王浮家乃誕登典儀咸秩久齋宿有司恒芭舞
經春演靈旗練日升官橋行坦坦(近廟有至德橋)社鼓奏鼟鼟霸業
諸孫歇豐碑異代增斗牛含氣象烏兔信環縆議禮邦人懈
彌文俗吏憎漸疎胞與翟下遣簿兼丞畫繪添奇鬼(潘凱記祠兩廡下土)
(妖木魅詭形罔象編氓匄福膜拜乞靈)牲醪減舊秤但令巫史祝罕覩蕙肴蒸斷礎
方花溼空廊蔓草艿靑蟲晴挂樹蒼鼠暗窺燈邇者
鳴鑾至恭惟嘉惠承爲章倬雲漢題扁照枛棱過客爭趨謁
其誰免戰兢杏梁浮震澤栗主配延陵墜典勤分掌(同時范文正程明道)
(宗忠簡諸祠降御書扁額)恩言盡服膺法施民矢報終古潔鉶㽅
山塘紀事二首
寒食山塘路游人隊隊偕桁楊充辠隸簫鼓導神牌紅粉齊
當牖銀花有墮釵殷勤短主簿端笏立阼(類篇叢租切)階(吳俗迎城隍神至虎丘道)
(士以王珣地主袍笏立阼階延至厲壇)
神來官道擁祝祭厲壇仍活脫靑袍引縱横繡&KR0955;乘巫風書
具訓奢俗禮宜懲手版紛紛集吾憐張季鷹(吳俗土穀神城内外各十多以手版迎城)
(隍張翰祠葑門外亦與焉)
夏日雜興二首
五月新苗綠上衣農人占雨候荆扉黑雲合處斜光露無賴
蜻蜓千百飛
桐陰細細白花攢吾愛吾廬暑亦寒縱少圍棋消永日也應
騎馬勝麁官
題裝潢顧生(勤)卷二首
梅邊亭子竹邊風添種梁園一捻紅不獨裝池稱絶藝画圖
兼似虎頭工
過眼雲煙記未曾香廚爭藉理籤幐殘山剰水成完幅想像
張龍樹不能
得三十五弟(彝爵)杭州書
司訓吾家弟封書忽見招紅荷花十里開到定香橋
寄訊龔御史(翔麟)
江橋卜築意麁安聞道田居十畝寬不使車塵喧戸外儘容
山色到簷端燈前綠酒雙魚洗雪後紅衣一釣竿料得
時巡春有信種花應許上樓看(近年每逢車駕巡幸一至杭州)
送高(佑釲)之江寧二首
塵衫破帽獨支筇重向金陵寄客蹤試上風香層閣望至今
猶剰幾株松
靑衿文字國門編暇話姚翁結客年(翁字北若念祖友壻)快意黃金隨手
盡秦淮一道擁燈船
汪侍郎(霦)攜仲子(日祺)夜過二首
解䌫童兒塔(侍郎從海寧至)抽帆長水村劇談無夜禁密坐覺冬温雀
鮓披緜重魚頭漉酒渾回思燕市飲凋謝幾人存
十載疎芳訊崇朝去考堂楚歌休懭悢吳語自淸狂舊雨西
牎在空林朔吹長阿戎飛動意離席倒詩囊
曝書亭集卷第二十一
