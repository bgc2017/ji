曝書亭集卷第十四
秀水朱彝尊錫鬯
古今詩(十三)
著雍執徐
次查上舍韻送楊侍郎(雍建)還里四首
吾愛吾鄉少司馬乞歸躬養太夫人聖朝孝治容將母元
老功成合引身篋裏詩篇行處有道傍歎息見來親計程一
舸鹽官水到及陔蘭滿眼春
夜舫朋箋晝賭棋昔游嶺表共栖遲頻過韋幔傳經地尚記
潘輿置酒期南北幾回分手路升沉相對滿頭絲今朝遇我
歡心劇不異蠻天捧檄時
横浦先生舊里居爲園郭外儘堪娛人家戸戸通舟楫藥草
村村盡畫圖坐久春禽啼滿樹朋來臘釀勸傾壺更饒入饌
江魚美添買臨平半頃湖
僂指東華九載過罷官歸計尚蹉跎最憐老友怱怱别不惜
衰顔夜夜酡酒倒三缾猶恨少夢隨千里自今多早春也擬
輕帆下更嬾金臺獨放歌
任孝廉(坪)以家釀苦酒見貽賦詩志謝效孟東野體
即送其還高密三首
步兵游竹林左徒吟江潭思古憔悴人舍酒何所耽東海任
公子遺家醖一甔味苦炎上作色&KR0627;封中涵一酌我顔赭再
酌我身酣三爵矧多又醉枕南牎南自哂同蓼蟲食苦翻知
甘
竹苦四味齊蓮苦寸心撥瓜苦斯有敦草苦亦可捋周原美
堇荼越女采蕺葛以蒿漬冬醅香味勝百末自來頌酒人豈
爲甘旨奪
於越百花露味重杯慵銜維揚五加皮飲之漸作鹹詎若膠
西釀可以解淸饞君今馬首東讀書歸舊巖暇看糟牀注飲
略手自芟儻遺一尺書方法試我緘
送吏部侍郎張先生假旋京口六首
衮衮諸公歲九遷先生何事賦歸田不愁關吏饞如虎一葉
官河放溜船
便門東去柳依依一路垂絲埽石磯靑眼年年長送客幾人
生擁八騶歸
汶濟分流照畫舲中丞問俗向來經山東父老應傳語雙鬢
依然舊日青
清淮泛濫濁河淤鴈戸飄搖少定居厝火積薪曾上策至今
太息雒陽書
眞州柁轉即金山曉挂蒲帆十幅還緫是當年釣游地詩牌
細拂蘚衣斑
墓田丙舍鍾繇帖京口谿山米芾居十丈紅塵吹不到江樓
日日倚南徐
偶成
三月東風何太狂塵沙黯黯天茫茫主人十日不出戸空園
花落無丁香老年逢春須愛惜悔不走馬看花忙無事獨坐
宣武坊吾家茅屋長水旁舍南有池舍北塘荷花草紫油菜
黃鱸魚上鈎四寸強矮貓筍肥錦䙀脫新蠶豆熟靑莢長客
何爲不歸故鄕好約比鄰沈十二(進)薔薇架底醉壺觴
杭州水利不治者累百年矣巡撫趙公考城河故道
悉濬治之鄕人來述喜而作詩凡二十四韻
武林古澤國十八澗九溪當年宋宮闕溝水流東西陳迹漸
已湮深谷皆成蹊民居日湫隘編竹兼芘莉猛火一燎原悲
燄百室迷塗徹大小屋繘井愁難躋女丁配夫壬相顧但愴
悽吏治徇目前孰能防禍梯中丞溢世才利器剸水犀下車
命丞倅故道資考稽率錢具畚鍤曾不煩鉏犂經始底告成
歲序尚未暌坐令闤闠間無異蘇白隄紅闌鴈齒列赤石羊
肝刲嘔啞小航船蹀躞快馬蹄停鞭市蓮藕倚檻來鳬鷖柳
陰穀犬鳴露脚莎雞啼祝融迴其馭婦子方安栖乃知濟時
策不在拯顚隮公之治水術豈獨過白圭泉清原隰平名與
召伯齊我家由拳城閭巷多蒿藜願公袪墨吏如決濁水泥
上以荅
天子下以寧羣黎
送柯孝廉(維楨)之蕪湖
劉蕡下第原風漢王粲依人復遠游舊屐尚存尋赤鑄殘書
又抱去盧溝春槽酒熟沙門店夜柵檣平估客舟儻得黃金
休易散歸時須築小丹丘
紫藤花下醉歌同查上舍弟(嗣瑮)賦
客舍紫藤長數尋镺蔓年多半枯槁往歲丰茸莖太密花事
去春翻草草今年二月呼園丁三百銅錢費除埽雖然芟後
花較遲漸見含苞同蕨腦檐牙朽株換棚格井牀新汲傳栲
栳&KR1913;低垂香細細游絲不動日杲杲鈎簾忽驚啅雀去仰
面生憎土蠭抱越州老酒吳船來小榼偏提恣傾倒頭銜久
矣脫朝簿那問鼕鼕鼓昏早惜哉筋力日巳疲惟有花前不
知老停杯還憶故鄕路亂水穿沙入裴島千章古木藤纏身
飄落䋣英滿衫襖明年期爾横漲橋(上舍所居)柔櫓嘔啞撥萍藻
綠陰共聽黃栗留醉臥橛頭船更好
爲錢給事(晉錫)題王給事(原祁)冨春大嶺圖二首
記得山城水閣添畫眉聲裏晝垂簾還憑同省王郎筆暖翠
浮嵐五尺縑
冨春江上雨溟濛兩岸花開躑躅紅髣髴舊游如畫裏一帆
曾轉釣壇東
吳徵士還蒲東魏上舍還嘉善集古藤書屋話别聮
句
握手古藤下秋深旅愁積歸來西溪傍猶及種春麥吳雯我
亦袖輕鞭明發辭紫陌倦鳥不同飛各自張旅翮魏坤二子
澹雅才肯爲時俗役英辭迭相應如以桐叩石陸嘉淑柳塘水
潨潨蒲坂山驛驛改歲君到時古藤花滿格查愼行大防一斗
泉釀酒冰雪白酒熟君不來落花良可惜彝尊
送楊侍御(燝)還東湖
一謫金門住五年羡君容易早歸田他時願結香山社八口
先浮潞水船秋鳥炙來鄕味好月波釀就禁方傳桃枝況有
仙人母同注眞靈位業篇
秋日萬柳堂同譚十一給事(瑄)沈秀才(蕙纕)龔主事
(翔麟)同賦三首
亂水秋無路箯輿入壞垣粉銷題壁字菭浸插籬門蟲網捎
衣桁魚牀齧樹根頻來曾不厭觴詠舊游存
撲棗過頭杖裝緜短後衫沙平攜小榼徑遠罷長鑱古塔疎
林出遥峰夕照銜蕩舟無不可只少布爲帆
積潦沉官柳迴流限女牆白鷗來款款黃蝶舞倀倀鄕曲情
無改行歌醉不妨城南咫尺地想見野雲堂
馮檢討招諸同年集六枳園對菊即席分賦得顔字
可怪南鄰馮檢討酒錢肯爲謫官慳盡除簾額虚牎白亂插
籬根細菊斑新雨不來那在眼故人相對且開顔近年同脫
趨朝籍漏鼓頻催獨後還
贈許(容)
今之官印古璽節漢制斗檢封略同周秦以來鑄私印往往
撥蠟銷金銅會稽王冕易以石細切花乳桃皮紅靑田山根
凍玉斸稷下里石舊穴空羊求休嫩大松老其餘麁惡不可
礱往時長洲文博士刻石頗有松雪風墨林天籟閣書画以
别眞僞鈐始終吾生好奇頗嗜此硨磲犀象羅笥中徐貞木
亡鄭埴夭尚有程邃留江東故人衰病遠莫致縱饒玉石何
人攻如皐許容近過我手出圖譜重錦蒙古文離離雜鍾鼎
爾雅一一詮魚蟲乃知六書得其故大小繆篆能兼通相斯
史籀各具體左蟠右屈何妍工合肥尚書(龔端毅公)最賞擎紛紛
朝士傾詩筒吁嗟萬里十年别一官不達翻途窮低眉強隨
抱關吏失足幾陷鮫人宮重來歎息舊游盡酒錢燕市何由
充容今髮白我耳聾瓜牛舍近地百弓日長莫學打睡翁相
邀硬筆寫獵碣夫豈不如薛尚功
題畫送徐檢討(釚)還吳江二首
三高祠下水溟濛紅蓼花香一笛風驚起沙鷗定相笑黑頭
未稱作漁翁
不貪臺閣送行詩索我尊前折柳詞合喚蔆舟付蔆女更吹
漁笛教漁兒
屠維大荒落
二月自古藤書屋移寓槐市斜街賦詩四首
觳觫車輕簸兩輪殘書秃管雜勞薪移居絶似村夫子寫入
圖中儘笑人
莎衫桐帽海椶鞵隨分琴書占小齋老去逢春心倍惜爲貪
花市住斜街
阿鏐秋去又春殘遠信封題萬里難不道衰翁無倚著藤花
又讓别人看
屠門菜市費羸驂地僻長稀過客譚一事新來差勝舊昊天
寺近井泉甘
上巳集南城祝氏園聮句
六年人海中禊飲恒不果尚書忽相期折簡起疎惰彝尊並
轡城南隅地僻少塵堁入門愛團瓢登閣見馺娑崑山徐乾學原一
山横雉堞上水洩龍湫左隄柳金乍含闌藥紅未妥崑山徐元文公肅
雖乏三徑幽恣攜十榼可北酒雜薊滄南烹屏蒜蓏彝尊日
遲宜賭弈場闊縱飛笴吟或叉手吟坐便鐺脚坐乾學初筵
已脫略帶緩頭不裹旣醉席屢移三影照碧沱元文夕曛苦
催人馬鳴車炙輠莫愁風揚沙定有雨潑火彝尊
奉題徐副相祝園修褉卷三首
右軍但草蘭亭序不及羣賢祓禊詩輸與先生鼠須筆春風
一一寫烏絲
一時裙屐最風流擘紙花前點筆收我若當年參末坐便應
罰酒似羊劉
滴珠方勝杵頭新瘦本看來妙入神眞跡祗愁容易賺莫將
缸面酒留人
社日登黑窑厰聮句
隗臺久蕪没薊丘不可梯濟南王士禛貽上雖有千里目將何共攀
躋徐乾學原一佳辰趁新社膏雨融凍畦彝尊早抽紅藥萌漸
見碧草萋姜宸英層坡簇五騎兩壺提一奚澤州陳廷敬子端陟彼
積土岡同駐削玉蹄士禛安房隱曲几藉地分疎荑乾學泉樽
酌用匏飯黍先以雞彝尊旣瀝甘蔗漿復堆苦蕒韲宸英微酣
恣坦步遐覽窮端倪廷敬南有松柏林其北桃李蹊士禛亭午
風華香疑是麝脫臍乾學居人半陶旊門竇皆衡圭彝尊濃薰
樹杪煙濁漉水中泥宸英童娃亦娟勞面目成黧廷敬何時
得頮濯勝眼刮神篦士禛不見九陌塵奔車日冥迷乾學吾儕
處其中形殊境則齊彝尊相期泛裂帛瑩拂湖上隄宸英子
爲逸少序我續興公題廷敬
題画二首
宣和舊譜識徐熙猶記都官畫裏詩三月江南看不足(宛陵句也)
湖塘花鴨影參差
數株枯柳倚苔磯話别沙頭客未歸多事錢唐戴文進釣師
渲染著紅衣
朴公書來招游盤山却寄
三盤勝地稱絶衆嶺何峰最尊别後時勞夢寐書來興轉飛
翻青松十里巖磴紅杏千株寺門好雇犢車一兩軟塵碾到
山根
題龔主事(翔麟)西湖雨汎圖二首
茶檣酒幔靜無鄰鏡面平波碾濕銀回憶少年歌舞誤烏篷
不作獨吟人
蓴絲蔆葉浸魚天十里湖山思悄然疎雨夜眠聽亦好莫因
月黑便回船
徐尚書載酒虎坊南園聮句
夜市燈熒熒晨衙鼓紞紞試瞻十二衢何人事游覽姜宸英吾
黨脫朝簿甘與世味淡初疑諫果食漸似都蔗噉彝尊駕言
適丘園塵慮益澹澉取徑衣乍褰入門首先顉陳廷敬循廊無
坦步引縆得危攬高下屋四隅其中乃習坎徐乾學穿池注嶔
嵌搆草當蕰菼非無鶴在沙亦有魚聚槮宸英移情欣鳥音
房山潑墨太糢糊那似倪迂意匠殊一片湖光幾株樹分明
秋色小長蘆
苦熱聮句
苦熱今年甚幽州亦藴蒸朱茂晭久無甘雨降惟見火雲升姜
宸英際夜焦煙合經天杲日恒張遠高林枯白帶淺沜露丹稜
王原最怕衝灰洞何須堰戾陵徐善河流金口膩山翠畫眉層
彝尊黑蜧潜難見商羊舞莫憑萬斯同新畬荒稷黍遺種慮
蟊螣朱儼雩隊分行綴祠官典故徵譚瑄力難驅旱魃咒乃試
番僧查愼行童女雙丫髻旂竿五色繒李澄中新妝朱箔卷雜戲
綠衣能魏坤虹霓羣情望塵埃萬目瞪黃虞稷疾雷無影響長轂
但輷輘釋淨憲銷夏愁無策聮吟喜得朋龔翔麟盡諳微徑入不
待小僮譍湯右曾席帽人人脫亭欄處處凭鄭覲衮劇談多野趣
苛禮必深懲錢光夔旅跡頻年共鄕心觸緒增宸英小航思劃槳
精舍憶擔簦茂晭白剥烏頭芡靑牽紫角蔆原夕風嘶麥蚻横
港没魚鷹右曾竹樹濃於畫笆籬密似&KR0699;千家花滿屋六月
稻交塍彝尊自失江村樂翻憐毒暑仍善黃沙隨扇集白汗
比漿凝遠易漬牀牀簟空支院院棚擔稀珠市果價倍玉河
冰愼行槁落含香蕊攣拳裊格藤斯同暗窺蛛網縮乾坼燕
泥崩翔麟戸撤垂簾額缾添汲井繩儼慵尋温水浴只想冷
硎登瑄三葛衣猶重雙絲履不勝撥書嫌走蠧懸拂倦驅蠅
坤秪覺娑拖便誰甘褦襶稱覲衮到門防客刺無地曲吾肱
彝尊亟買泉澆圃同貪草藉艿宸英酒拚河朔飲茶愛武夷
秤澄中返照斜初斂微凉暮可乘原分曹爭射覆四座百觚
騰愼行
曹贊善(鑑倫)移居二首
家具先生有幾車朝來移傍古城窪澄泥小硯題詩處開遍
茙葵一丈花
後園虚閣壓城濠濺瀑跳波牐口牢正欲凭闌看洗象玉河
新水一時高
椶鞵聮句
五兩來江市千毛結海椶彝尊澤蒲材較賤楚筍製徒工魏坤
健許踏層碧疎難入軟紅坤老夫還稱此桐帽伴山中彝尊
藤枕
翦就蠻藤細方花織淺深坤香兼沉水木凉勝辟寒金彝尊只
合靑奴配何曾白汗侵坤一函容茉莉短髮不須簪彝尊
竹簟
六尺蘄春簟繩牀臥最便彝尊紋同麴塵水滑比砑光箋坤攤
飯宜三伏看棋判一年彝尊物微休棄置歸載潞沙船坤
風燈
暑愛當風坐移燈趁晚凉坤紗綳扶寸闊燭減一分長彝尊紫
鳳垂垂結飛蛾面面障坤更宜單舸去留照露荷香彝尊
響竹
巧劃千絲竹仍留一尺筒彝尊勁捎椶拂畔密置筍廚中坤搖
翅潛形速先聲逐隊空彝尊莫因餘點墨觸損畫屏風坤
冷布
秋月漚池罷炎風入市初坤暗牎塵繭換方格畫屛餘彝尊
賤豈妍娥織凉宜倦客居坤應逢麻紙笑三葛更麁疎彝尊
油紙扇
本自錢唐製猶存蜀府名彝尊雖殊白羽潔却比素紈輕坤蓬
勃塵難汚淸凉風易生彝尊翻嗤王内史題字費眞行坤
瓦歕壺
舊製惟煎錫新來器上陶坤最愁芳草歇頻課短僮操彝尊
病葉分疎雨珍珠迸小槽坤連筒雖自苦不比漢陰勞彝尊
凉篷
平鋪一面席高出四邊牆查愼行雨似撐船聽風疑露頂凉坤
片陰停卓午仄景入斜陽彝尊忽憶臨溪宅松毛透屋香愼行
竹簾
吳船初解縛燕市喜重編彝尊一綫條條直雙釘戸戸懸愼行
鈎時教燕去疎處恐蠅穿坤布幔旋催換秋風又一年彝尊
送蘇郡伯守杭州
新凉纔報上林秋五馬雙旌發薊丘方鎮表存唐國史(郡伯尊人鎮撫)
(閩中)左符秩等漢諸侯江湖水氣城陰合吳越山光戟外收自
是前身蘇玉局黃州領郡又杭州
送張(世濟)之官楚中
酌春堂上勸觥船僂指分攜又八年偶寄一官江漢去風流
少府勝藍田
宋中丞(犖)鎮撫江西詩以寄之
䧿華秋色濟陽行送别燕郊空復情十月乍遷吳子苑六幢
今指豫章城樽移南浦仙舟近㡢卷西堂幕府淸宰相史家
書世系代興誰得似先生
再簡朴公
謝家木屐無完齒陶令籃輿怕朔風黃葉滿山來未得幽尋
也待杏花紅
送胡參議分守河東四首
周北張南夾巷居傳鈔互借一瓻書使君好事誰能及馬後
巾箱載滿車
朔風千里動幽燕欲醉壚頭費酒錢君到襄陵官醖熟可能
遺我蒲萄煎
天際河流戟外黃桃花春水漲魚梁銜杯不改陵州樂鱠取
銀鱗尺半長
歷井捫參儼畫圖到來官閣一塵無十年漢上題襟客不數
詩人鄭鷓鴣(時鄭上舍培偕行)
和韻送金檢討(德嘉)還黃州
謫居人海我未還君亦捐佩蛾眉班忽攜紅藤杖七尺歸臥
黃篾樓三間鳊肥筍香酒戸大月明風熟漁舟閒有時横江
逐孤鶴一聲長笛開心顔
同諸君聖安寺餞曹檢討(宜溥)
載酒入古寺柳林東湖頭將以送遠人豈惟恣讌遊精廬金
源舊香乳塗白牛二帝一宸妃遺像堂中留更聞王萬石辭
榮返故丘傾城出祖餞於此聚行輈古來離别地草木常先
秋火雷焚怪柏霜葉鳴老楸雖乏斷碣存陳迹尚可求曹子
酒大戸十榼飲不休一朝忽言去無以申綢繆列席庭槐陰
日午風修修窪匏截竹節主客互勸酬未知臨岐語遠合古
人不坐久林鵶集斜照忽巳流並馬歸道南明發期登舟一
帆挂楚澤百尺臥竹樓川涂日以邈何以寫我愁夢爲黃衣
蝶飛繞崢嶸洲
晚過崇效寺同李檢討(澄中)李中允(鎧)龐舍人(塏)曹
檢討(宜溥)賦
繚垣途轉曲入寺淖初乾尚有殘僧在同尋斷碣看白花秋
細細紅棗晩攅攅更上荒臺望遥山五髻盤
白馬寺
仁壽千年寺今存半畝宮菭鐘横道北瓦塔限牆東客至愁
嘷犬僧寒似蟄蟲夕陽留未去雙樹鳥呼風
輓錢進士(廷銓)
曲江讌後放歸艎豈謂才人禄命妨差勝孤魂追及第最憐
無子奉高堂門前載麴車難得夢裏生池草未荒不待山陽
聞笛罷西風老淚寄千行
寓居天寧僧舍同魏(坤)作四首
靑豆房容借經旬且閉關日邊連右輔樹杪豁西山六井泉
相似千花塔易攀不應朝市客翻羡旅人閑
萬古光林寺相傳拓跋宮著書非柱下留客即淹中味坼園
蔬甲香攜市酒筒波濤人海闊安坐作漁翁
到此栖遲慣都無應接勞借書僮入市莝薦馬騰槽塔射層
層火松鳴夜夜濤惟嫌重九會風雨罷登高
故人分月米言自玉田來黃雀兼鄕味金瀾勸客杯(徐尚書所遺也)醉
便尋茗盌行即遶香臺要踏西峰雪狂歌未擬回
爲魏上舍(坤)題水村圖二首
鷗波亭子趙王孫曾爲錢郎畫水村過眼雲煙難再覩披圖
髣髴筆蹤存
斜插魚標颺酒旗柳陰小犬吠笆籬歸田最是分湖好我亦
相期作釣師
九月八日天寧寺觀塔燈聮句
秋風鳴枯槐斜日薄西崦徐善並馬入寺門客衣罥稀蘞朱茂晭
于焉展嘉覿一笑輟鉛槧高佑釲巡廊禮紺塔卓立大且儼彝尊
陳丹和暗粉古色剰渲染魏坤蹟仍開皇舊函并舍利埯查愼行
一十三重檐檐檐風鐸颭善蟠楹蛟躨跜負礎鬼瘠貶茂晭飛
梯截階級白石奪琬琰佑釲鎔金范爲燈設砌架成厂彝尊纍
纍仄蜂房歷歷覆蟹厴坤怖鴿棲未安一夫突走險愼行綆
缶牽膏油豆火發星燄善初如螢尾炫忽若獸目睒茂晭或如
爐杴炭或如竈炊栝佑釲須臾環扶闌散作四百點彝尊虚堂
鑒纖毫老樹失掩冉坤氛煙看直上樓閣時一閃愼行置身圓
鏡中交光不可掩善鼓鐘聲遠聞來者紛禳茂晭提攜及
童嬰羅拜雜寺閹佑釲營營各有挾邀福毋乃諂彝尊禮義
苟不愆寸心又何慊坤玩物隨所遭誰能束崖檢愼行宵分
梵放歇漏轉人散漸善茗盌坐屢遷松關啓還扂茂晭衰年
疲倚徙禪榻擁衾簟佑釲弦月隨側輪濕雲俄淰淰彝尊驟
驚山雨來昏夢豁囈魘坤晨興矚林端餘爝尚未歛愼行
九日雨阻天寧寺聮句
仁王塔祗樹林客九日期登臨彝尊風蕭蕭雨淫淫泥滑滑
愁人心愼行馬毛縮魚潦深行躑躅坐沉吟坤日月逝衰遲侵
去者昔來者今善别苦易思難任尊有酒且酌斟佑釲脫我
帽披我襟折黃花試共簪茂晭
同錢(光夔)王(原)嚴(虞惇)魏(坤)查(愼行)吳(卜雄)過白雲
觀分韻二首
愛見晴山出郊西萬木疎偶尋樵子徑因訪羽人居活脫存
遺像蒼凉感廢墟惟餘綵旛字髣髴鶴頭書
世祖興元日眞人獨召丘片言能止殺萬里不虚游羽蛻長
春觀池枯太液流誰裁釋老傳乃與帝師儔
送高(佑釲)之安邑和魏(坤)韻
驪駒九日郭門催問子西征幾月來最好河東苦桑落懷人
一倍引深杯
夜宿天寧寺大風和徐四處士(善)韻
檻外開皇塔三千六百鈴天風吹不定一夜枕函聽砌咽寒
蟲語牎搖獨樹形故人眠未穩吟傍佛燈靑
曉起風未止復賦
巳湧高城日猶號昨夜風六年凋佛樹乙字數邊鴻催粥桐
魚響薰衣桂火籠薄寒須摒擋仍作鹿皮翁
送樊明府(咸修)之嘉興
仙鳬南發指江關到及梅花點地斑倚郭千家齊傍水登樓
百里更無山郊坰近日園亭少旱潦頻年稼穡艱憑仗賢侯
妙爲政不難風景舊時還
蘆塘放鴨圖爲查大弟(愼行)題二首
横漲橋東宿雨殘盡驅鴨鴨出紅闌蘆花兩岸冷如雪十里
秋容倚槳看
鴨頭老綠鴨脚黃十十五五沿斜塘不勞蜀郡滕昌祐勾染
一枝紅拒霜
冬夜同諸子集杜尚書齋中分韻得波字
司空愛客埽東第十里杜曲齊來過揚眉且作吳下語婪尾
笑卷樽中波吾老謫官久當去人生良會安能多街頭鼕鼕
漏鼓急不醉奈此明燈何
給事弟(雲)宅席上觀倒刺四首
雪後風燈燄燄寒雲韶舊部走伶官一雙手技從容入勝舞
銀貂小契丹
洞庭橘酒注雙缾老去繁絃不厭聽爲語參軍休打鶻衝筵
喚出李靑靑
杯槃暢舞踏紅綃高下冰瓷燭一條不是羊家張靜婉如何
貼地轉纖腰
琵琶鐵撥自西涼十四筝絃三足牀街鼓鼕鼕催不去更翻
一曲玉娥郎
曝書亭集卷第十四
