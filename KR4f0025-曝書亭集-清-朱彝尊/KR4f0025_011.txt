曝書亭集卷第十一
秀水朱彝尊錫鬯
古今詩(十)
重光作噩
送陸參議(光旭)督儲江北兼訊龔方伯(佳育)金司臬
(鎮)田學使(雯)
春盤細菜散觥籌暇許招尋醉肯留遲日最難花下别輕塵
恰向雨餘收熟知官閣三山近預想燈船五月遊驂竹黃童
應笑語石城岳牧緫風流
題李檢討(澄中)濯足圖
我昔左海遊曾爲東武客夕陽一騎人不知馬耳晴峰照金
碧夢想靑蓮五朵開雩泉百折流瀠洄當時濯足若逢爾筍
鞵桐帽忘歸來攜手日上超然臺
夏日瀛臺侍直紀事六首
暗水三橋出明星萬戸開玉堂鈴索動宣喚入瀛臺
宿葦多於薺涼沙白似冰朧朧深樹裏忽露九枝燈
麗草雲根潤風花舄下香蓬萊今始到真在水中央
太液新蓮菂金盤曲宴初
君恩念蠲渴先賜馬相如
螭首濡毫罷蛾眉散直歸爐煙香未歇荷氣復侵衣
紫籞千花露金塘萬柳條牽&KR0699;容左史徐度赤闌橋
五月丙子侍宴保和殿恭紀二十四韻
柱下隨周史琴邊聽舜歌
廟謨神策勝荒服遠人過葱嶺車書接條支部落多郵籤幾
重譯貢使百明駝黃帕開封速花甎視日趖九賓齊脫劒一
士許鳴珂乍槖螭頭筆還衣鳳尾羅逶迤緣幔閣踧踖步鑾
坡天半聞
淸蹕塵中隔絳河班聮小侯近禮異叔孫苛粔籹官庖出葡
萄塞馬馱壺冰淘紫苣山葉裹瓊禾割肉容臣朔傾心到尉
佗上雲留麗曲深雍舞蠻鞾喜溢
龍顔甚衰慚鶴髮何見知真特達矢報尚蹉跎懷核披香案
分酮太液波自然蠲暍暑直覺去沉疴煙淨高城柳風傳别
殿荷景猶長北至序正秩南訛
帝治原無外
皇居信有那萬方皆屬國六詔敢横戈洱海兵將洗苴蘭石
可磨宣功宜作頌
聖德邁元和
題王舍人(嗣槐)西山游記三首
三年索米住長安咫尺雲峰欲上難讀罷高文但西笑開簾
試隔女牆看
盧師說法巳千霜石上松猶四尺強我亦曾尋二龍子夕陰
點筆在莓牆
上方絶磴最嶄巖花藥春叢靜不芟六聘山中三日住輸君
秉燭入空嵌
臨淮口號
鮮鯽臨淮美傳聞尺半強祇供津吏索不放老夫嘗
秋杪同周(篔)王(翬)李(符)龔(翔麟)邵(璸)舍弟(彝玠)從子
(建子)游攝山是夕包(銘)曹(彦樞)適至際曉周覽山曲
信宿乃還(翬)圖爲行看子各紀以詩予得四首
一峰立如繖衆峰韜陰霞有時衆峰露一一靑蓮花我來秋
巳深白露零蒼葭同調五六人志在窮幽遐出郭屏傔從取
徑入㟏岈高墳何王墓但有麟辟邪犬吠疎籬根鳥棲枯樹
椏每因靑谿曲遂使略彴斜山僧遠迎客拄杖披袈裟坐我
靑豆房汲泉烹紫茶
槭槭霜葉鳴皎皎霜月白豈期深山中乃有不速客將無御
風行吹落大小翮手持竹如意並坐萬古石舉杯斟酌之酒
戸笑連擘東林鐘魚聲相荅永今夕
凌晨取微徑栗杖叩精廬病葉脫鴨脚斜門束林箊秋盡澗
泉涸㕉窟徙潛狙谿橋凡屢渡徑草多未除西上天開巖縱
觀石壁書大江流舄下日午風舒舒急槳撶盧舟有若逆水
魚不知躋絶頂蒼茫復何如
山游逾信宿未能極深窈我僕迎路隅揭步出叢篠比丘指
雙松紀年千歲少何人植此樹毋乃明僧紹摩挲捨宅碑風
迹尚未杳王郎妙山水能事擅江表試畫偕游朋煙液信昏
曉經營殫意匠改月庶能了
晚登燕子磯同周布衣(篔)柯舍人(崇樸)各賦三韻
舞燕寒不出危磯淨無塵夕陽射亭柱遠渚移釣䑳應從長
蘆畔指點登高人
魯太守(超)席上賦
海内詞流幾派分盡誇皇甫士安文(太守作今詞選序)正愁縞帶交
期晚蚤有瑶華驛使聞歸路亭臯飛木葉放船薛澱冷湖雲
十年夢寐西堂燭今日題襟得共君
贈徐丈
石帆先生海嶽姿盛年解組棲山茨耕漁軒竹長千个上下
崦梅開幾枝有客問年書亥字閉門轟飲過申時只今介雅
多新句好續金蘭舊日詩
玄黓閹茂
送徐中允(秉義)假還崑山六首
紫陌春啨匹馬歸清江南下一帆飛人生半百且適意未見
朝衫勝芰衣
經義紛綸致異同誰能閉戸軟塵中著書終讓名山好輸與
周南太史公
舊侶荆高對酒頻香螺畫榼五冬春獨醒客去無堅坐臥甕
憑誰捉醉人
石湖居士范成大金粟山人顧阿瑛歸向東吳無箇事留賓
題徧草堂名
爛漫廚煙煮野蔬菘根秋末韭春初到家一事差堪惜不食
松江巨口魚(中允性不食魚)
渌波碧草望中遥劉井柯亭轉寂寥他日歸帆下吳苑先攜
竹杖訪平橋
送張(劭)之平遥
彼汾沮洳吾舊遊送爾匹馬逾徐溝人行芳草碧於水日出
杏花紅滿樓榼中酒味苦桑落簾外鳥聲黃栗留客居適意
遠亦得搖筆賦詩何所求
送孫編修(卓)使安南
詞臣銜
命自螭拗親捧天書出漢郊萬里驂鸞經北戸百夫騎象
迓南交蕉花紅壓桄榔杖蘭葉靑連翡翠巢知有淸文冰雪
並能令瘴雨洗黃茅
李檢討(澄中)紺園雜詠六首
荷陂
風過蓮葉香日出釣船去不聞雞犬聲但有鵁鶄語
柳浪
斷岸綠楊齊濃陰覆水低東風吹太急扶起過橋西
綠水軒
軒中獨木几檻外獨木橋際夜沙月明蘆荻風蕭蕭
會心亭
雜卉秋尚開淺莎晴可坐於此獨寤言浮榮等糠莝
鏡香樓
吾里鏡香亭君家鏡香樓滿池鴛鴦浴四面芙蓉秋
松風臺
山月無片雲夜半松風起欲寫入瑶琴風聲吹不巳
上巳萬柳堂讌集同諸君和相國馮夫子韻二首
不到閒園巳隔年綠楊高映女牆連無妨並馬橫橋渡更許
深杯曲水傳徑仄易侵蘋葉小日晴況有杏花妍舞雩幸忝
從游列澹沲春光過禁煙
小徑升堂步屧偕隄沙遥築避塵霾歌翻驟雨新荷好地比
崇山峻嶺佳露井有華滋藥甲春衣無桁挂松釵永和會後
斯游最褉飲蓬池未許儕
送陳四處士(晉明)再入楚二首
燕山雪後送君行茸帽駝裘馬上輕一片晴川萬楊柳春風
重入武昌城
官清幕府足棲遲漢上題襟定有詩鑿井便爲王粲宅行歌
隨處葛疆池
沈詹尹(荃)崔少詹(蔚林)招同湯侍讀(斌)施侍講(閏章)
潘檢討(耒)飲限燈字
九月秋陽氣尚蒸晚來欲雨薄寒增黃花插帽經三宿白苧
裁衣試幾層小鳥飛翻簷外樹微風升降酒邊燈相期偶值
趨朝暇起問鼕鼕鼓未曾
同作(時重陽後三日)潘耒
西峰鎮日翠崚增儤直無因得共登九陌年華銀箭水千
秋心事玉壺冰惟因綠酒親元亮莫遣黃花笑季鷹却憶
升平多故事醉騎官馬簇紅燈
送查上舍(昇)之湖口
爾去彭湖口香爐對客牎潮痕灌嬰井果否應潯江
除日保和殿侍宴
珮結緋魚後樽開白獸先呈能勾樂隊密坐潤爐煙紫路頻
除夕靑燈異往年誰當頌椒會猶侍
聖人前
昭陽大淵獻
元日賜宴太和門
垂衣逢盛際輯玉盡來庭白醖三光酒靑歸一葉蓂新年
恩較渥昨日醉初醒九奏鈞天曲風飄次第聽
十三日乾清宮賜宴
詔許宮門入人隨陛戟移江梅低壓帽火樹密交枝旣
醉盈觴酒無疆萬壽詩夢游真不到今夕奉恩私
是夜賜内紵表二裏一
元老傳
天語殊恩及侍臣禮優加束紡價重抵雙銀笑荅妻孥問爭
尋剪尺頻光風今歲早春服最宜人
十五日保和殿侍食
露草詩歌雅雲天易象需不圖大酺樂獨許小臣俱注盌茶
膏滑堆盤菜甲殊歲除曾幾日四度飫堯廚
是日再入保和殿侍宴
乍賜晨餐出仍容午宴陪一夫馳秉翟七校下傳杯妙舞
娑盤歇華鐘取次催分明衣上月攜自九霄回
二十日召入南書房供奉
本作漁樵侶翻聮侍從臣迂疎人事減出入
主恩頻短袂紅塵少晴牎綠字勻願爲温室樹相映上林春
恩賜禁中騎馬
魚鑰千門啓龍樓一道通趨翔人不易行步馬偏工鞭拂宮
鴉影衣香苑柳風薄遊思賤日足繭萬山中
三十日
上自南苑回賜所射兔
壹發歌文囿三驅入漢郊乍肥淺草窟宜入早春庖賜向
燈前出歸從馬後捎食經繙未得方法試燔炰
二月初二日賜居禁垣
講直華光殿居移履道坊經營倚將作宛轉繞宮牆對酒非
無月攤書亦有牀承
恩還自哂報國祗文章
駕幸五臺山恭紀三首
圖經曾識五臺名想見雲從帳殿生節物乍分春恰半登
臨最好雪初晴林香紫鴿翻風上月黑金蓮照地明定有山
靈呼萬歲不徒龍象下方迎
花宮高下繞臺懷鐵鏁層層鴈齒階代郡雲山連朔郡北街
星斗劃南街千夫試轉清凉石二月如燔泰岱祡望秩百王
曾不到天教
宸藻首磨崖
紫府仙居岳鎮同削成大古想神功地傳竺法蘭棲處山入
勾龍爽畫中曲磴溪流頻度馬晴雲舄下數歸鴻省方豈爲
尋沙界特采天花壽
兩宮
駕自五臺回賜金蓮花
紫府蕃神草金花近
御牀獻非緣鹿女
恩許載牙箱一束叨
殊數千金補禁方丁寧須什襲或恐夜生光
銀盤菇
細菌多無算銀盤大一圍未殊榆肉脆更較樹雞肥
御墨題猶濕嘉蔬物豈微流傳文舘記盛事景龍稀
賜紵紀事
上闌初日映簾犀
天語聽傳紫閣西織自珠宮加熨貼擎來黃紙驗封題折枝
花訝臨風並掉尾鯨看戲水齊端綺入春
恩再洽稱詩彌媿在梁鵜
賜御衣帽恭紀
鶴紋初啓尚衣封藤帽朱絲自九重日角乍辭宮樣穩冰
紈不散
御香濃玉堂掌故傳他日淸鏡衰顔話舊蹤回憶滄江六年
事笋皮荷葉釣船縫
醍醐飯
絶品醍醐飯人間緫不知素餐臣節媿推食
主心慈九糳長腰米兼金六寸匙靑精徒自滑較此駐顔遲
賜鰣魚
京口鰣魚尺半肥黃梅小雨水平磯無煩越網千絲結早見
燕山一騎飛翠釡鳴薑纔敕進玉河穿柳旋攜歸鄕園縱
與長干近四月吳船販尚稀
憎蠅
曉夢晨光裏羣飛戸尚扄慣能移白黑非止慕羶腥曲几思
投筆輕巾屢拂屏北牎眠未穩孤坐憶江亭
憎鼠
尺二田間鼠何來廣厦中䰅看縛筆易聲比數錢工未肯腸
三易須知技五窮銜蟬如可聘滅燭臥宵終
送杜少宰(臻)視海閩粤二首
漢將樓船遠受降重臣疆理到南邦山程伐嶺復見嶺水驛
下瀧還上瀧榕葉淸陰交露輞梅花疎影入吟牎不知五色
羅浮雀玉節前頭日幾雙
暫輟山公啓事書周巡閩海自扶胥廿年巳失魚鹽利百戰
猶存蕩析餘鴈戸沙邊尋舊宅鮫人渡口趁新墟
恩言却似平淮後相度來宣走傳車
早秋西華潭
殘暑秋逾熾凉風午乍催微波蓮葉卷新雨豆花開宛轉通
橋影清泠傍水隈夕陽山更好金碧湧樓臺
夜起
銀浦懸宮月金風動井榦魚雲吹不去虯箭滴初殘木落南
樓早山連北口寒秋來無别夢夜夜望回鑾
送宋僉事(犖)之官通潞四首
十里鶯花露輞前慶豐牐水得漁船莫嫌一出春明遠猶是
城東尺五天
中盤曾聽佛樓鐘按部重登紫蓋峰料得使君吟興發塞門
百道走紅龍
漁陽松繖寶坻魚浭酒吳船味不如更憶昔年移柳在濃陰
輸爾晝簾餘
白馬銀鞍紫絡纓引弓曾傍屬車行爲郎未老單車出射
虎重過右北平
次韻贈沈上舍
沈郎詩格珊瑚鈎曾題八詠之高樓著書應過習鑿齒論事
不數賈長頭橋門鼓篋又三載社酒治聾須幾秋愛子齋居
花滿眼疎簾清簟坐銷愁
題高侍讀江村圖二首
菊磵疎寮舊跡存畫圖髣髴見江村雙橋儘許通舟楫他日
柳陰來叩門
杜甫南鄰有朱老吾將徙宅問東家水邊沙際閒田闊添種
鴨桃千樹花
題畫羅漢
梅生小十六羅漢筆力遠勝盧楞伽我題此幅更奇絶人影
瘦於枯木查
題雪中垂釣圖
九十九淀畿南水五三六點塞北鴻雪花溟濛濕柳絮人影
瑟縮枯蓮蓬易酒淶酒村罋白東家西家爐火紅此時堅坐
不歸去一笑無乃天隨翁
爲王祭酒(士稹)題畫冊二首
滸山濼口水糢糊穉柳夭桃何處無他日雪堂留客逕不難
疏鑿擬西湖
寒江窠石早梅舒此地仙居也不如但恐瀑泉侵案濕小牎
催徙讀殘書
法酒
敕自宮門下香從内庫來綠瓷雙罋滿黃紙一封開燈火將
除夜屠蘇最後杯沉吟
主恩重入手且先催
官羊
考牧傳周雅炰羔憶楚騷肥應速諸父瘦敢讓聮曹家祭占
丁巳毛牀鉸圈牢賜生臣必畜詎忍授屠刀(少牢饋食禮日用丁巳齊民要術養羊法)
(三月毛牀動則鉸之五月毛牀將落鉸取之八月又鉸之)
鹿尾
東丹王子畫移刺楚材詩(鹿尾漿始見楚材集)凥截漿尤美肴蒸味最
奇須停射工脯不數果園貍燒尾聞唐日今朝宴亦宜
梭魚
雉兔關東最梭魚味更良刺方靑鯽少鱠比玉鱸香
賜出春初早攜歸尺半長罟師題字在(魚鱗有字識獲時係十月十日)寧分小
臣嘗
除日侍宴乾清宮夜歸賦
千門除日巳春融兩度椒盤侍禁中坐聽鈞天仙樂後起
看珠斗上闌東歸鞍笑逐三騣馬守歲歡迎五尺童不是雲
漿浮鑿落衰顔那傍燭花紅
曝書亭集卷第十一
