曝書亭集卷第七十六
秀水朱彝尊錫鬯
墓誌銘(三)
孝潔姜先生墓誌銘
慈谿姜君宸英詩文傾折海内士
天子知其姓字然屢赴鄕試不見錄也旣而用薦入史館支
正七品俸纂修眀史又分撰一統志月給餐錢衣儒生衣雜
坐公卿之次會覃恩勅授文林郎贈考妣如其階歲在已
巳冬刑部尚書緫裁官崐山徐公乾學告歸詔許以書局
自隨公上言引君自助於是君將還葬其考孝潔先生于夏
家嶴華盆山之陽妣孫孺人祔焉持狀請彛尊誌其墓誌曰
先生諱晉珪字桐侯别字卓菴先世自蜀遷于越居&KR0792;縣再
徙餘姚復徙慈谿曾祖國華丁士美榜進士累官陜西布政
使司右參議階朝列大夫贈太僕寺少卿祖應麟中先文恪
公榜進士以戸科給事中抗疏爭鄭貴妃冊封謫典史後歷
太僕寺少卿階中憲大夫贈太常寺卿父司簡官戸部司務
母向孺人妻孫孺人先生少補儒學生員貢于鄕年三十七
不復應舉研精理學工詩兼通六書辨其源流又嫻經世之
略性至孝友愛諸弟與人交愷易然取與必以義雖勢力不
能奪也太常公以廉節自勵遺産僅百畝司務君晜弟分受
之先生晜弟又三分之力不能給饘粥兵後家計益窘無以
爲親養乃游學北至燕趙東浮洛西游秦蜀束脩所入歸以
養父母孫孺人曲成其孝一味不以自甘必先進舅姑曉問
寢安否庭闈燕衎靡以異先生在家也先生旣遠親舍歲時
恒望鄕遥拜發爲歌詩多幽憂悱惻之言音甚酸楚今所傳
泛鳬吟槀是巳迨向孺人殁先生適在旅次訃至嘔血數升
遂中失血症服除將之瑞州道出常山疾發卒于草坪旅舍
時康熙十一年五月日也年六十三宸英扶其匶歸先生之
執友張能信林三錫等交泣下僉曰君之事親可謂孝矣君
之高蹈可謂潔矣遂私諡曰孝潔先生先生殁後七年孫孺
人亦卒孺人國子監生之&KR0581;之女朝列大夫知德州事森之孫
贈朝列大夫某之曾孫子男二人宸英宸芝女一人嫁儒學
生員凌玿孫男三人女六人嗚呼自先王制産之法廢士之
貧者無以養其親於是陟岵鴇羽北山蓼莪四月之詩作焉
雖不能養與祭君子必以孝子目之蓋惜其遇而憫其志之
不得巳也先生之孝終食不遺其親顧以貧故適四方資僚
友縞紵之貽以供菽水是亦潔白之養矣子職未盡者孫孺
人以婦道成之宸英又克繼其志然則先生可無憾于泉下
而因行受名庶幾克副其實者乎於其葬也宜銘銘曰
學焉而弗措也才焉而不遇也勞人之賦也孺子之慕也有
賢妻爲之助也有令子爲之嗣(存故反)也子未服官而贈及其親
天子之異數也考卜于原有毚者檀有菀者枌葬先生于是
嬪也祔此幽宅旣安斯蕃衍而孫子
贈日講官起居注翰林院檢討徵仕郎貞靖潘先生
墓誌銘
康熙十有七年春
天子有詔徵文學之士吳江潘君耒被薦明年召試體仁
閣下賦最工以布衣除翰林院檢討越二年充日講官知起
居注其冬雲南平
天子推恩及臣下於是君之考處士貞靖先生得贈日講官
起居注翰林院檢討徵仕郎君之妣章氏贈孺人母吳氏封
太孺人又明年會試天下士君與分校得人最盛又明年遭
劾謫官吳太孺人歸卒于里君聞訃奔還旋卜地鸎脰湖之
南以康熙二十五年閏月辛酉合葬焉先生諱凱字仲和一
字豈凡别字貽令世居吳江平望市曾祖雲隱居不仕祖志
伊中嘉靖四十四年進士仕至廣西布政使司右參政父錫
祚湖廣布政司理問母吳孺人先生事親孝事兄最恭其爲
學殫心經世之略其文見稱于太倉張采與同縣吳允夏包
捷吳䎖文章行誼相切劘補縣學生員連試第一當是時在
朝之君子多自附東林而海内名士以聲氣應和曰復社先
生與焉周之䕫者與諸君子搆難摭君過作復社或問而無
錫馬公世奇太倉張公溥並力爭之德淸章君日炌愛君文
以女歸先生旣而知吳江縣事先生深自退匿未嘗干以私
惟於清賦額疏水道事關民利害則建白行之先生爲詩典
雅尤工赤牘雖怱遽不作草書遭亂破家遂屏棄時文纂平
望志及本草類方合文集凡數十卷子三人檉章楨吳存者
耒也女三人一嫁周撫辰一許嫁顔祁未行卒一嫁陳鋐孫
四人吳太孺人在室以孝聞嘗刲股療母病爲先生繼妻撫
前妻子女如己出旣寡家酷貧手紡績延名師訓耒以通經
博古及耒爲侍從臣太孺人未嘗美衣食君旣謫官太孺人
無幾微不自得之色曰窮逹有命安之可矣貞靖先生卒時
年四十有九章孺人卒年三十有二吳太孺人年六十有六
彛尊與君定交也久同年被薦同以布衣授官同知起居注
其謫也又同時熟聞君家世於君請銘不敢辭銘曰
相彼貞木其實有蕡或碎于地或登于槃而終以勿餐嗚呼
先生卽昌而文以詒後昆阨窮奚怨
贈翰林院檢討徵仕郎徐先生墓誌銘
翰林院檢討吳江徐君釚請假還里葬其考妣于光字圩逾
年矣旣而謫官去屬同年友朱彛尊爲文表諸墓銘曰
君之先人韞奇諱其曰季華冠而字上世本居魏塘界遷于
吳江自碩始西濛之港面積水以耕以耨治農事先生爲儒
試不利仰屋著書抽腹笥遯世无悶窮勿悔兄當餽運渡江
介是時淮北人爲胾先生愛兄心孔悸以金三百輸諸吏兄
得不行方用慰兄子曰鑛結壯士以保鄕黨計不遂亡命西
吳全匪易先生詣吏慷慨對産雖破碎禍則解嘗懷白金步
入肆人壓看場集如蝟舄前蹵囊遺在地誠以語人人作僞
探懷乃悟己所墜發之銖兩皆默識人慙欲以半相卑先生
怡然笑勿視衡門之下可樂志釀秫種花性所嗜孺人王韓
先生配有子克家孫克類伯也不仕仲委質揚名顯親光有
位贈徵仕郎逼通貴揭石于原表風義猗嗟千秋永無毁
小譚大夫墓誌銘
小譚大夫吉璁諱舟石字嘉興人以祖父嘗爲大夫旣仕以
小譚大夫自别大夫之祖諱昌言山東布政司參政贈太僕
寺卿父則五經進士諱貞良也母宜人朱氏是爲彝尊之姑
大夫年十四通五經旋補學官弟子弱歲以文貢入國子監
南京不守大夫從父母攜弟妹妻子浮海至會稽復自台州
抵福州轉徙漳州道遇宼父被傷大夫力以身蔽宼拔刃睨
之不動鐏擊其背不去宼曰孝子也舍之父病殁家人三十
口留亂軍中斗米三千錢卒全活扶父柩還尋以貧游學四
方客汝寧聞母病疾歸則巳蓋棺大夫號踊以頭觸棺棺釘
破其顱血濡縷旣絶而蘇母喪除入京師以國子監生試第
一授弘文院撰文中書舍人晨出敝裘羸馬入院還坐一室
勘經史有以詩文請者立使者于戸外削槀與之仕九年乃
遷同知延安府事治榆林至則修學建尊經閣以十三經注
疏貯閣中縱士子覽觀又采儀禮參以本朝制度行鄕飲酒
禮又援据史傳旁及載紀小說家兼從宿將故老詢流宼始
末成延綏鎮志二十四卷康熙十二年吳三桂叛眀年大夫
運關中饟十萬入四川至寧羌州兵變殺經略莫洛於是巡
撫杭愛移駐漢中追還所運饟十二月漢中食盡
王師退保西安棧道絶乃從黑水峪間道七晝夜逹盩厔旣
抵榆林定邊副將朱龍反逼波羅堡去榆林百里而近大夫
集士民于漢前將軍關侯廟爲文誓侯前願以死守士民咸
感奮乃編什伍眀号令製幡幟嚴斥&KR1380;夜自宿城上衆藉以
安未幾西川人周繼明聚衆千人與神木叛將孫崇雅合陷
延安綏德勢張甚榆林兵迎戰不利運道塞環城三十里皆
賊壘城中刮木皮采蒿以食大夫謀于上官率私錢命勇士
取徑渡黃河買粟于山西之保德河曲突圍以入當是時延
安一府縣十九城堡三十六相繼淪陷惟榆林城獨完圍旣
解餘宼據響水清平鎮羅諸堡大夫騎匹馬喻以禍福及神
木崇雅繼眀皆降事平論功加一級十七年詔舉博學宏
詞之士有以大夫薦者徵詣闕旣至遷知登州府事大夫
之爲中書舍人也有小夫供事内院趨走若奴隸旣而其人
從軍自效以招降王輔臣功超擢布政爲登萊監司大夫反
出其下鬱鬱不自得其人益自倨屢以計傾大夫卒爲所搆
吏議降二級調用會大夫子有鎡巳納婦矣而夭大夫悲不
自勝疾發遂卒譚氏之居在香花橋東其坊曰碧漪堂之左
有鴨脚樹三本彛尊童子時與大夫兄弟讀書其下一日語
彛尊曰詩書莫不有序子知周禮亦有序乎答曰不知也曰
尚書周官一篇即周禮之序矣其讀書善悟類是大夫好撰
述游昌平著肅松錄二卷又嘗著爾雅綱目一百二十卷所
爲詩古文辭有嘉樹堂集二十卷鴛鴦湖櫂歌一卷卒之歲
年五十有七娶李氏女子二人一嫁陸大勲一嫁沈以機皆
國子監生其葬也在某原銘曰
生而逸後乃勞陸走叢箐川波潮文不遇學則優終爲右史
雄詞曹長榆林塞土磽疏泉種稻成樂郊宼宄起如牛毛登
陴以守氣不撓綰左符亦足豪屈首置下凥居高嗟善人夀
宜多生子短折命安逃相斧屋度隰臯伐石書銘鑱諸幽
徵士徐君墓誌銘
唐制博學宏詞有科廢不行久矣康熙十七年
天子法古爰命内外大小臣工各舉所知徵入都於是浙
江巡撫以海寧徐君林鴻應詔明年春召試太和殿庭
布席體仁閣下中使傳旨向來殿試進士定例立而對
策今以爾等績學博聞特賜坐賜食僉謝恩畢旣納卷次
日
天子行大蒐禮次郊圻束卷授三大學士曁掌院學士定
其高下君時名藉甚又與同里吳君農祥王君嗣槐吳君任
臣蕭山毛君奇齡宜興陳君維崧咸爲大學士馮公延致邸
第都人所稱佳山堂六子也僉謂讀卷者馮公卷不彌封君
必見錄及駕旋命下入史館者五十人授中書者七人
君乃見遺君子於是歎馮公之無私尤服君之不肯干進也
君學通今古凡山川險隘錢穀鹽筴之出納律令格式之寬
嚴皆緫其要又工于作奏以是督撫大吏學使鹺使交引以
自助然取與不苟館穀所入不能治田園所居破屋數間清
池半畝時與故交把酒劇談以爲樂居幕府削赤牘晝夜多
至百函善寫人胸臆賦才瀏亮古詩音逼齊梁近體和平婉
麗獨不愛曲子有強以填詞者倚聲歌之陰陽悉中律嘗客
貴州勸巡撫因民之俗立瞿公式耜張公同敞祠爲作神弦
迎送之曲土人歡忭華冠繡衣擊銅鼓鳴鐵篴歌焉曲終苗
童犵女皆感慨泣下其于史事尤練逹本末不曲徇黨人之
論分撰通志發凡立例綱目秩然論者以君不與纂修明史
之列交惜之君善鑒賞别書畫禮器僞眞兼善飲嘗過顧御
史豹文别業御史知君大戸出靁尊貯酒容一斗賓客多避
席君連舉者三御史曰此何年製也君笑曰北齊文宣帝天
保六年避暑晉陽宫所作也驗其下款識果然知永嘉縣事
漢陽王君世顯去官留杭州處士南昌王君猷定寓昭慶僧
舍先後客死君視含斂送其柩至江浦乃還太倉王徵士昊
慈谿周處士容卒于京君爲治喪收其文集以竢奔者蓋君
急于交誼若是不獨以孝友稱門内而已君之先本莆田林
氏後分支台州之黃巖再徙海寧贅徐氏因襲其姓曰輅嘉
靖庚子舉人仕爲福建永安知縣君之曾祖考也曰元倬考
也妣某氏君字大文一字寶名少補學官弟子生某年月日
卒某年月日享年六十有九配茅氏明按察副使坤之孫某
之子繼娶姜氏封監察御史某之子繼娶張氏某官某之孫
處士某之子君有子男四人司禄司錫俱錢塘縣學生司禄
繼從祖後司紀司直殤女六人孫男二人女二人其葬也于
某原某年月甲子葬之日也銘曰
古於制科期收實學
天子曰咨維元老是擢嗚呼斯人才與命妨懷彼珠玉被褐
而亡升者在朝棄者在野不有銘詩孰知君者
翰林院侍講尤先生墓誌銘
先生姓尤氏諱侗字同人更字展成别字悔菴又曰艮齋晚
自号西堂老人西堂者先生讀書之所也先世家無錫遠祖
袤以政事文學著南渡初詩家所稱尤蕭范陸是巳子孫世
登膴仕載萬柳溪邊舊話其後轉徙長洲之斜塘曾祖某有
隱德祖某舉鄕飲賓考瀹國子監生敕贈徵仕郎翰林院
檢討亦兩舉鄕飲賓妣孺人鄭先生少日博聞強記有才名
補學官弟子歷試于鄕不利貢于廷謁選除永平府推官
不畏強禦坐撻旗丁降調康熙十七年春
天子仿古制科取士或薦先生于朝召試體仁閣下
上親擢五十人悉除翰林纂修明史同日入院先生最長以
齒序四十九人皆坐其下留史局三年分撰志傳多至三百
篇覃恩授徵仕郎子珍以進士出身改庶吉士先生乃告
歸家居以詩文縑素請者盈庭戸先生揮灑不倦有求必滿
其意同時汪編修琬居堯峰以古文自矜少可多怪見俗子
議文章者恒面斥之以是人多畏縮咸樂先生之和易也歲
己卯
天子南巡先生入見御書鶴栖堂扁額以賜時先生年
八十有二矣猶康彊善飯暇相地于官山之陰築生壙自爲
之誌結丙舍曰艸艸山房俾予分書予嘗以天台萬年藤杖
奉先生并作歌以贈先生喜劇然猶未窘于步不藉扶持也
歲癸未
天子復南巡進先生官侍講甲申六月日以疾卒距生明萬
曆四十六年閏月日享年八十有七配曹孺人有賢行官右
春坊右贊善兼翰林院檢討者長子珍也次瑞縣附學生女
三人一嫁縣學生湯萬焞一嫁陜西提學按察僉事侯補布
政司參議陸德元一嫁縣學生金秉寬孫男一人世求以歲
貢生考授知縣以能詩聞女五人俱配士族曾孫一人先生
名雖未登甲乙榜早爲文社倫魁弟子著錄者多大學士崐
山徐公元文其一也所作詩文流傳禁籞
世祖惜其才命相妨終受
聖主之知官之翰苑屢承殊渥今年春彝尊詣杭州偕前
輩德清徐公倬謁見
皇太子于行殿令旨賜坐謂曰老成易謝兹來又失一尤
展成矣字而不名洵異數也巳先生著述甚冨所撰西堂雜
俎觀者胥悅奉爲兔園冊晚輯艮齋雜記學者服其雅馴全
集五十四卷餘集七十卷鶴栖堂槀十卷俱鏤板行于世銘
曰
士也懷才或不售遭逢
聖世終旁求圭璋特達自有期鶴書召君六十餘俾入史
局掌詞曹君之才大筆不休有若札札機絲抽趨庭有子登
亨衢遺榮辭老返衡茅難進易退世所高君于故里恣逍遥
水哉之軒蘭葉舟琴瑟几杖官山幽達天知命故不憂鶴栖
堂深御墨留人生百歲語本虚八十有七齒巳優著史況
足名千秋君今含笑歸山丘吾銘維實言不浮
承德郎日講官起居注右春坊右中允兼翰林院編
修嚴君墓誌銘
康熙十有七年春
天子法古制科取士詔在廷諸臣曁外督撫大吏各舉博
學之彦毋論巳仕未仕徵詣闕月給太倉禄米明年三月
朔召試太和殿廷發題賦序詩各一首學士院散官紙光
禄布席賜讌體仁閣下於時無錫嚴君成省耕一詩而退
賦序置不作也
天子擢五十人纂修明史部議分資格進士出身者以館職
用餘給待詔銜俟史成日授官詔下五十人齊入翰苑布
衣與選者四人除檢討冨平李君因篤吳江潘君耒其二子
及君也君文未盈卷特爲
天子所簡尤異數云未幾李君疏請歸田養母得旨去三
布衣者騎驢入史局卯入申出監修緫裁交引相助越二年
上命添設日講官知起居注八員則三布衣悉與焉是秋予
奉命典江南鄕試君亦主考山西比還歲更始正月幾望
天子以逆藩悉定置酒乾清宫飲讌近臣賜坐殿上樂
作羣臣以次奉觴上夀依漢元封柏梁臺故事
上親賦昇平嘉讌詩首倡麗日和風被萬方之句君與潘君
同九十人繼和御製序文勒諸石二月潘君分校禮闈卷
三布衣先後均有得士之目而館閣應奉文字院長不輕假
人恒屬三布衣起草二十二年春予又入直南書房賜
居黃瓦門左用是以資格自高者合外内交構逾年予遂挂
名學士牛鈕彈事而潘君旋坐浮躁降調矣君遇人樂易好
和不爭以是忌者差少尋遷右春坊右中允兼翰林編修
敕授承德郎時二十三年秋七月也冬興順天武闈鄕試事
竣君乃請假
天子許焉當君未仕愛縣西洋溪丘壑竹樹之勝思買墓田
丙舍終老溪有橋曰蕅蕩因自号蕅蕩漁人時山陰吳公廷
祚方知縣事許助草堂之資會應召不果旣出都遂浮舟
度嶺訪吳公于肇慶采硯而還自是杜門不出築堂曰雨青
草堂亭曰佚亭布以窠石小梅方竹宴坐一室以爲常君爲
文無定格不屑蹈襲前人適如其意而止詩篇沖融恬易鮮
矯激之言慢詞小令雅而不豔所著秋水集雜文七卷詩八
卷詞二卷嘗屬予序之少工書法入晉唐人之室兼善繪事
山水人物花木蟲魚靡不曲肖尤精画鳳翔舞竦峙五光射
目觀者歎息以爲古畫手所無晚歲曾一修縣志敘族譜有以
詩文圖画請者槩不應暇輒埽地焚香而已君年六十有一
返里居以康熙四十一年正月卒享年八十先世自餘姚遷
無錫之嚴埭曾祖朔贈通議大夫南京通政司通政使祖一
鵬萬曆丁丑進士累官刑部左侍郎贈尚書考紹宗縣學生
以君貴贈如君官君諱繩孫字蓀友娶王氏中憲大夫知福
州府事之女封安人子三沆曾殤泓曾溶曾孫六人曾
孫五人其卜兆也在縣西蕭家灣銘曰
君之通籍也
天語諄諄謂史局不可無此人君之請假也行將發軔敕
錄所撰詞以進蓋受
主知者深矣蕅蕩之橋洋溪之潯秋水時至比于君心陸羽
王紱庶嗣其音
曝書亭集卷第七十六
