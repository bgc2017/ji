曝書亭集卷第六十八
秀水朱彝尊錫鬯
題名
横山題名
自梅花溪達横山十五里而近予徙居溪上凡七年始一至
焉上有顧逋翁讀書臺翁詩所云遥向雙峰禮磬聲者是
巳同游者周篔靑士繆永謀於野鄭玥隨始沈進山子也山
雖小有岡有岫有章有隆有堂有密有厜㕒有潭有埒塞者
可闢爲徑高者可升爲臺其下多民居守望可以相助乃與
四子謀結鄰於是而皆無其貲也登舟悵然聊書于壁姑以
俟之異日焉順治十有二年歲在乙未十月旣望秀水朱彝
尊記
題柯山寺壁
佛生乎西域猶夫人爾乃其徒以漢明帝夢見丈六金人遂
謂佛身丈六入諸本行經曁阿育王傳若柯山石像長更倍
之此聖教序所云四八之相也蓋自象教旣東浮屠專眩人
耳目范金雕木慮有時而爍爭斲山骨肖之以予所聞石象
高一丈六尺者北涼沮渠蒙遜所造也高一丈八尺者長安
普賢寺涼州瑞象寺晉州靈石寺彭城宋王寺也高三丈者
宜州北山寺也坐軀五丈立形十丈者新昌石城寺也至于
并州童子寺高一百七十尺北谷開化寺高二百尺漢嘉之
象千尺黎陽又加大焉尤可詫異者矣梵夾因而傅會其辭
稱毗㜑尸佛長六十由旬尸棄佛長四十由旬毗舍㜑佛長
三十二由旬拘留孫佛拘那舍牟尼佛俱長二十五由旬迦
葉長一十六丈君子可欺以其方難罔以非其道也唐咸淳
中高宗于上都龍門山陽塑佛像高八十五尺武后助脂粉
錢二萬貫大足初后于白司馬阪造大象費錢一十七萬餘
貫特出愚婦人之見而新昌石象錢武肅鏐賜錢八千萬貫
造閣三層其孫俶增鑿二菩薩夾侍亦崇七丈昔賢有言此
吳越五十五萬家之膏血不亦可傷也夫是日偕游者山陰
祁理孫奕慶班孫奕喜敷奕儀誠孫奕明順治乙未暢月布
衣秀水朱彝尊書
楊歷巖題名
楊歷巖去南雄府治二十里嵌龍祠于崖半瀑短而流長石
黝而沙白有灌木無濃花以是游人罕有過者順治戊戌予
歸自南海將踰嶺太守平湖陸兄世楷咸一留予廨北西爽
亭積雨翻盆三旬不止五月朏曉起覩日出迺聮騎入山循
梯磴入祠憑闌眺聽俄而酒榼至相與下坡摽吏人林外踞
石而坐杯行久不知日之西馳也當太守兄之官日楊明府
自西知高要縣事期予同往兩舟共泊蒜山之麓太守語予
五千里長路必有山水絶勝吾黨足以留連酬和是晚北風
甚烈揚帆拔矴兩舟齊發次日行八百里或先或後槩不相
及迨抵南安驛始相值焉蓋合并之難若是今者獲探山水
覽淸和之霽色聆飛瀑之淸音且坐無惡客可以賦詩小雅
言之矣爾酒旣旨爾肴旣嘉豈伊異人兄弟匪他於焉相顧
而笑各成古風一篇并書歲月姓名于龍祠之壁
烏江謁項王祠題名
順治十五年夏歸自嶺表江行望見采石將近矣爲疾風引
去泊舟烏江口訊之土人項王祠所在荅云三里而近遂與
同舟魏子登岸半塗潦水限之因褰裳並涉遥睇平岡灌木
知是王祠入門則殿已被焚徙神像栗主于廡下王之塑像
東向面深赤范增龍且左右夾侍且亦面深赤拜訖過亭基
瞻王石刻遺像圓袍短幘廣顙豐頤宋人所摹勒也道士出
延客問以古碑答向有唐姚闢李德裕曁南唐保大年碑今
已無存因言金海陵師渡江卜珓神前不許海陵怒將縱火
燔廟俄有大蛇出梁棟間廟後林中䬃䬃聞戈甲聲迺止迨
崇禎乙亥流寇陷和州掠烏江忽陰霾晝晦四野若列屏障
寇不敢犯而退蓋王之英爽塞天地間理固然爾道士又言
去此祠三十里即陰陵故道有虞姬墓墓前有祠村氓祈子
者率禱祠下必插花以識之惜日已晡不果往乃還六月幾
望秀水朱彝尊書
重游晉祠褉飲題名
康熙丁未三月三日永年趙湛秋水秀水朱彝尊錫鬯桐鄕
孔興儁子威修褉祠下酌難老之泉采長生之蘋網魚于淵
沽桑落于市相與聚飲溪亭之上留宿朝陽之宮旣旦感後
會之難期重念此樂之不可泯也乃緤馬于林紀同游姓氏
于壁彝尊記湛書
卦山題名記
卦山去交城縣西北五里連峰夾澗若卦畫之相錯陰陽乖
合不可端倪山以是名陋者增益其文曰萬卦山而卦之義
反以數窮矣丙午之秋予與同里包銘登是山觀唐支高李
玄穆所撰碑記及貞元元和中陀羅尼石幢日將暮風雨驟
作乃留宿僧舍曉起登峰以望白雲逢逢瀰漲柏谷下視城
郭出沒霧中若方艦之浮于海午霽下山因書來游之歲月
于壁包子歌曰縶予馬于城隅兮攬子袪于山幽微子之書
兮後之來者夫孰知予之偕游予不復和也
崛&KR2118;寺題名
崛&KR2118;寺在太原府治西三十里亂山中聞其地與竇鳴犢祠
相接思覽其故迹丁未二月望王公子千之期予偕游時河
冰始泮輿梁尚存相與並馬入山寺寺久圮不治荒榛叢棘
充塞于崩崖臥石間鐘魚寂然惟一二病頭陀補衲簷霤下
詢之則去鳴犢祠尚遠遂不果往日亭午僧廚乏稻米炊黍
以飯千之命童子沽酒行五里得燒春乃還注之僧盋兩人
對酌千之問崛&KR2118;字義予謂其初必無偏旁疑村夫子強加
之郭忠恕有言飛禽即須安鳥水族便應著魚俗書滋謬二
語盡之矣飲半酣題名寺壁而返冀後之游者觀焉
蒙山訪碑題名
山西按察副使整飭陽和道同里曹公溶以公事留太原借
予櫪馬俾訪金石刻文字因出郭抵晉祠夕宿朝陽觀晨起
道士引一躄叟至謂善搨碑乃攜之行取道風谷嘗考北齊
書段韶傳突厥從北結陣而前東距汾河西被風谷又唐創
業起居注煬帝于樓煩置宮因過太原取龍山風谷又通鑑
載後唐劉后與李存渥奔晉陽李彦超不納存渥走至風谷
爲其下所殺是則風谷之名著于載紀久矣胡三省注唐長
安三年分宜芳縣置嵐谷縣屬嵐州謂風谷當作嵐谷諺云
南人不識盩厔其類是與躄叟語予蒙山多石刻乃往求之
馬行碎石中將至見厓岸多以斷碣壘砌大率比丘塔銘及
陀羅尼幢也入開化寺有穹碑戴額乃蘇禹珪撰寶嚴閣記
碑後具書開運二年興邦佐命忠力保定功臣北京留守河
東節度使管内觀察處置等使北面行營都統開府儀同三
司檢校太師兼中書令行太原尹上柱國北平王食邑一萬
三千戸實食封二千二百戸劉知遠立石合之五代史帝紀
相符按樂史寰宇記蒙山上有楊忠墓碑隋文帝追諡武元
皇帝今已亡之或壘入厓岸中未可定爾是日也由風谷登
天龍山轉入蒙山題名寺壁拓北齊碑二五代十國碑各一
還以贈曹公
胥山題壁
嘉禾四望無山近府治者胥山一簣而巳歲在己酉孟冬偕
同里周篔靑士沈傅弓武功汎舟魏塘聞鐘聲取徑以入有
僧舍棲石壁下天將雨非無膚寸之雲焉予謂二子曰爾雅
釋山文小山岌大山峘言乎小者高過大者也大山宮小山
霍言乎大者圍繞小者也小山别大山鮮言與大山不相連
屬然則兹山也其别之謂與至元嘉禾志稱一名張山則胥
山之名未必出于古而山有磨劒石傳是夫差遺迹又有石
龜凝望涇水有赴壑之勢或見其潜行命工鑿傷一目殆村
氓傅會不足信也宋隆興中山爲李氏所有旣而或請于朝
隷諸郡學其後鄉人陳氏結書屋于此今爲巨室葬地所存
僧舍殆即書堂故址爾二子語予山不在高當以少爲貴吾
子行萬里難得故鄉之山游焉是不可不留題也因相與聮
句爲詩兼書以示後游之君子
題歷下亭
康熙庚戌五月旣望泛舟蓮子湖眺北極臺時菡萏始舒熱
風未甚循湖而行求七橋故址俄而雨驟至復乘舟登歷下
亭與客縱飲旣霽泉泠泠注亭下有魚自濺泳躍入階除童
子烹以侑酒蓋客濟南二年矣乃得一醉兹亭焉
西山祕魔崖題名
秀水朱彝尊錫鬯嘉興李良年武曾吳江潘耒次耕上海蔡
湘竹濤自翠微山來登是日疾風揚沙夕陽在嶺僕馬憊甚
相與摩挱故碣覽二龍子遺事徘徊久之後日入乃返時歲
在辛亥正月九日也導予游者退谷僧瞻西
京師西山弘教寺題壁
都城西山弘教寺傳是正德間中貴晏忠所造寺前有澗過
澗壘石爲門題曰道統門石殿三楹上琢三皇五帝三王像
左鑿周召孔孟諸聖賢右鑿周程張朱諸儒像別一石龕以
藏五經殿外一石亭壁列鐘虡干戚錢鎛弁裳之屬左龍馬
馬毛旋五十五數如河圖右龜龜甲四十五數如洛書東堂
三楹壁立忠臣龍比以下孝子曾閔以下若干人按元史泰
定二年中書省言養給軍民必藉地利世祖建大宣文弘教
寺寺賜永業當時已号虚費(云云)今遺蹟已無可考觀晏忠
祠石像禮器制度渾朴不類明時工匠所鑿且元于儒釋初
無分别疑寺即宣文弘教之遺址晏忠特從而修飾之爾金
華姜應甲詩云空山石祠堂落穆跨深壑肖象古聖賢高下
坐淵漠殿墀列龜龍如出自河洛煌煌先儒語所爲忠孝作
性理累百卷題壁見大略歷覽感吾心人傳晏公鑿厥志在
尼山高邈得所託媿哉彼檀施釁血塗丹雘慈谿馮元舒詩
云嗚呼晏常侍石室存道統上象皇帝王其左周召孔宋之
四大儒一一接其踵峩峩殿三楹象皆刻石奉四壁龕者五
分標五經緫古人所未聞此是我作俑猗彼何人斯卓哉儒
者勇兩君竟以是爲忠所鑿矣祠堂列聖賢象始于文翁踵
于趙岐若司隸校尉魯恭荆州刺史李剛從事掾武梁祠皆
有之不得云作俑也
題福州長慶寺壁
長慶寺在茘支林中樹高五六丈者四百餘夲壬子六月偕
歙人鄭珵曉行城下遠望初日浮林端靑紅如覆重錦旣至
土人方緣樹采摘納之于筐坐僧舍俟之人各啖百顆亭午
飯僧廚日晡乃去世之品茘支者不一或謂閩爲上蜀次之
粤又次之或謂粤次于閩蜀最下以予論之粤中所産挂綠
斯其最矣福州佳者尚未敵嶺南之黑葉而蔡君謨譜乃云
廣南州郡所出精好者僅比東閩之下等是亦鄉曲之論也
書之壁用質之知味者
鼓山題名
鼓山去福州府治東三十里康熙壬子六月偕歙人鄭珵乘
竹轎往游晨曦射人面扇以障之手指皆流汗旣而行松陰
三里達湧泉寺寺刱自梁開平二年閩王審知所建延國師
神晏居之入門山僧迎客飯香積廚尋挾之出探靈源洞下
巖磴數十級中裂一澗跨以石梁下視乏水山僧語予此喝
水巖也國師安禪于是惡澗水之喧喝之水乃倒流遂涸予
爲悵然旁多宋人題字有徐錫之者刊詩于石云重巒複嶺
鎖松關只欠泉聲入座間我若當年侍師側不教喝水過他
山辭頗淸拔先得吾心言之矣鄭子登崱屴峰予納凉僧廊
日旣暮留憩廊下愛靑松架壑信宿乃還用苕帚拂塵題名
于壁
房山北砦題名
康熙癸丑二月之望自上方山麓策馬折而西至北砦雙崖
如門琳宮梵舍對峙左右老樹攲斜交蔭澗谷寒葉盈尺人
行簌簌有聲流泉三疊鳴空山中注而爲池土人誡勿濯手
濯則龍怒雷電且至緣仄徑而上飯于僧寮遂埽壁題來游
歲月同游者宛平二劉先生芳躅增美芳喆宣人涿州馮源
漳子湛華亭錢柏齡介維
洞霄宮題壁
由餘杭縣郭坐筍輿歷九鏁山三十里而近又十里至大滌
洞天洞有紹興中游人題名路轉皆礜石輿丁言是歸雲洞
也要無徑可入乃詣洞霄宮宿焉是夜有虎臥宮前松樹下
道士見之問心悸否荅云此虎仙人郭文騎以買藥不咥人
曉聞擣藥鳥啼灌木起洗面尋石齋黃公書院午飯道士山
房觀鄧牧心所撰大滌洞天志南渡以後提舉宮觀諸大臣
槩未之載予以爲闕典道士固請予具書姓名予老矣假我
數年思稽舊史以補鄧志之闕遂應之曰諾康熙癸酉九月
靈隱寺題名
靈隱寺晉咸和初沙門慧理建前有飛來峰理公巖冷泉經
其下西出合澗橋分流入僧房叢篠中巖上下多鐫佛象土
俗相傳謂是元僧楊璉眞伽所鑿蓋本于夏時正府志非也
象教自漢孝明帝時流入中國終漢之世凡宇内墓門石闕
刻鏤先聖賢孝子列女未有鐫及佛像者至晉始有之潜說
友撰臨安志在宋咸淳年此時楊璉眞伽未至江浙行省志
中載寺有梁簡文帝石像記又據陸羽靈隱寺記稱理公巖
慧理宴息其下後有僧于巖上周迴鐫小羅漢佛菩薩像然
則飛來峰石佛唐以前已有之審視厥狀戍削奇古望而知
爲六代遺蹟今煙霞洞羅漢六石屋羅漢一百一十六要非
吳越以後工人所鑿土俗流傳之謬由未見咸淳志爾康熙
辛巳三月同游七人長洲顧嗣立俠君秀水朱彝尊錫鬯杭
州馮念祖文子吳陳琰寶厓顧之挺搢玉周崧層巖汪日祺
無巳期而不至者蕭山毛奇齡大可也
南屏題名
小長蘆叟檥舟雷峰之下自塔衕杖藜詣壑菴同里戴生錡
從循磴道躋丘岑覽觀磨厓隸書家人卦語生曰此南屏也
咸淳志南屏山在興教寺後上有石壁若屏障然此山之所
由名也自開寶五年吳越王建寺曰善慶太平興國更額興
教寺有齊雲亭淸曠樓琴臺楊廷秀詩所云淸曠樓中夕眺
間是已又有魚池故東坡居士訪南屏臻師詩我識南屏金
鯽魚重來撫檻散齋餘今壑菴前池尚存疑即種金魚舊蹟
又謙師妙茶事居士亦贈之詩有道人曉出南屏山來施點
茶三昧手之句迨宋季亭樓俱廢而南屏晚鐘猶列西湖十
景之目焉考葉紹翁四朝聞見錄吳自牧夢粱錄皆云石壁
刊字出司馬温公筆獨周密謂是唐人遺跡後人于石旁刊
右司馬温公書六字其實非也家有宋鑑稱紹興六年十一
月庚辰上諭大臣曰司馬光隸字眞似漢人朕有五卷日夕
置座右所書乃中庸與家人卦皆修身治國之道不特玩其
字而巳今磨崖所刊家人卦後雜以樂記篇禮樂不可斯須
去身至舉而措之百九十二言中庸道不遠人至無入而不
得焉百九十七言合乎宋鑑所載當是諸大臣聞思陵面諭
請刊于石者此王參洧詩有云涑水崖碑半綠苔春游誰向
此山來也又張榘應天長慢詞其詠南屏晩鐘云翠屏對晩
烏榜占隄鐘聲又斂春色幾度半空敲月山南應山北皆指
興教寺鐘云然而今人多以淨慈寺後峰目爲南屏誤矣戴
生曰夫子曷紀之乃具書本末于壁
羊石山題壁
竹垞叟留山陰舍莫氏之居客有道羊石山之勝者莫君乃
治酒榼挐舟以行達乎山麓偕游六人升高丘以望求吳越
王鏐遣游奕使崔則防守故迹而土人莫有識者矣山有石
如羊故名村民以斧斤開鑿不審自何年始今者爲宮爲霍
爲岌爲峘靡有不遭斲伐者於是窪以爲洞瀦以爲潭象佛
形軀闢徑以導游人之入覽觀旣周相與把琖山神之祠叟
乃言曰天生民而因地之利三壤則後耒耜所及天下無不
耕之土不耨之期矣自堪輿選日之術興而方位歲月始多
禁忌謂有神焉司之吉神百有二十凶神二百有二十數且
倍之以凶配吉故夫吉日鮮矣兼以司天者頒曆首圖年神
方位于前又注不宜動土于甲子之下然則土必選日而後
可動邪試觀兹山之左右前後結屋以居者百數而伐石之
工不休相其村落室家胥慶未嘗有餘殃焉是靑烏鐵帚之
說均不足信也巳僉曰然叟乃濃墨大字書其辭于新礱之
石壁時康熙丙子九月旣望
殳山題壁
予避地梅會距殳山一十三里居未定南至于端州西北窮
乎雲朔東放琅琊兹山在戸牗之外歷四十九載未之游焉
歲在丁丑九月九日期譚十一給事兄踐登高之約舍舟而
陸杖藜偕行山高僅二丈逶迤七百步上有銅棺冢道士殳
基尸解葬焉遺井尚存傳是基所鑿也石皆赭土人伐以繚
垣歲旣久山失其半惟一僧舍獨存拓北牎灌木一林葉未
黃落寺僧㩧新栗以進猶帶芒蝟取其實嘗之味若巖桂之
始花然當元之季貝助教瓊來居千金之圩暇與比鄰諸子
燕飲於是其後入爲史官分教中都胄子恒思此樂之不易
得見諸吟咏今給事曁予已脫朝簿歸田敝車小舫縱吾意
所如而莫爲之限且天假以年老而不學分寸之陰皆可惜
曷不各載書卷留寓兹山相與辨析古今疑義别其是非用
示後學此亦事機不可失者也給事曰弟之言然迺分書于
寺壁下山
包山寺題名
康熙甲申三月朔曁同里沈秀才自林屋洞門扶杖步至神
景觀坐笨車尋包山寺將至行新松林下約千餘本徑盡而
寺門見石梁覆澗水流涓涓不絶門左有唐會昌二年僧契
元書碑契元名不著于書史而楷法端麗在顔柳之間記成
都雍博士陶有送契上人南游詩即其人也讀未畢山僧出
迎乃齊入方丈汲沙泉烹野茗良久出寺載讀會昌碑思以
硬黃搨之不得也包山之寺相傳建自梁大同年兹碑立寺
門歲月已久顧歐陽趙曾諸家博搜金石文未著于錄則以
地僻在太湖中故聞見有所不及然自兹碑旣立之後祠部
奏括天下寺四千六百蘭若四萬僧尼二十六萬五百有詔
山野招提先毁五年七月浙西東道止各留僧二十人乃兹
碑不踣則亦以地僻存焉爾獨怪王文恪輯震澤編削而不
載後之修具區志者遂遺之不可不補其闕焉偕游六人錢
唐馮念祖武陵胡期眞秀水沈翼導予游者吳縣徐上舍惇
孝惇復及弟天秩也
曝書亭集卷第六十八
