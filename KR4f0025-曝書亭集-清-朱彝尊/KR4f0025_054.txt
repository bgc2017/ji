曝書亭集卷第五十四
秀水朱彝尊錫鬯
跋(十三)
顧長康女史箴圖跋
虎頭畫謝太傅謂自生人以來未有今世鮮有存者矣康熙
壬子春觀女史箴于江都汪氏絹雖剥落氣韻絶倫惜止留
其半男女老幼共二十八人象各異迹所謂意存筆先画盡
意在者非與題識小字尤佳頗似大令十三行出虎頭已書
也昔王世將書畫皆居第一故語右軍云畫吾自畫書吾自
書而虎頭亦克兼之益信工畫者多善書昔賢之言不吾迋
耳因勸汪翁舍畫而雙鈎其字勒諸石
王維伏生圖跋
右王維所畫伏生上有宋思陵題字庚戌十月觀于退谷孫
侍郎齋生濟南人也予游濟南于長白山之陰拜生墓見其
祠宇庳隘至不容筵几有司牲醪歲時之饗或闕焉不修因
歎世人無知重生者蓋經學之不明久矣思秦之時諸生訟
言封禪致有坑儒之禍生爲秦博士得免其明哲有過人者
及漢興隱士負一時之望莫若商山四皓初未聞講習經義
傳之弟子則其年雖八十餘衣冠甚偉與土木何異生獨能
于微言旣絶之時教學齊魯老而益勸卒傳之鼂錯斯文未
喪天若有意于生而錫之年者百世之後宜師其人而識其
貌焉維之所畫特想像爲之而巳然藝事旣袖其精思所感
如或見之觀是圖者不問知其爲生此思陵所以寶惜而親
題之也世之法書善畫多祕之内府人旣未得觀間復流傳
于世藏之者非其人則觀者亦取非其人此書畫之厄也是
圖之得歸孫氏非至幸與先生今年七十有八猶治尚書不
輟所注禹貢洪範其發明經義甚詳對先生之容益悟維之
貌生能入神也同觀者譚七舍人兄吉璁舟石李十九秀才
良年武曾
再題王維伏生圖
是圖庚戌冬觀于北平孫侍郎蟄室因跋其尾旣而歸于棠
村粱相國今爲漫堂宋公所藏主雖三易不墮秦會之賈師
憲嚴惟中之手濟南生亦幸矣按中興館閣續錄維所畫濟
南伏生圖曾歸袐閣儲藏故宋元以來題跋獨少宋公定爲
真蹟知孫梁二公賞鑒略同也
光武帝燎衣圖跋
漢光武帝燎衣圖唐吳道子畫道子開元中嘗召入宮禁爲
内教博士非有詔不得畫論者謂其下筆有神然多施之門
版屋壁歲久易毁至仙佛鬼怪世雖流傳又非儒者所取故
是圖最爲難得圖之作未詳何年意開元初明皇勤政圖治
思古帝王肇造之艱萬幾餘暇道子奉詔作此其後司馬承
禎張果葉法善相繼被召而浮屠之營建亦盛由是東都老
子廟壁與地獄變相之圖交出一藝之微亦隨世運升降可
歎哉圖今歸程穆倩氏穆倩得之僧漸江漸江購之歙吳氏
跋釣鰲圖
釣鰲圖一卷新安故家所藏籖題郭忠恕名卷中第有水閣
一斜百隨而無釣者之具亦無釣人觀者多未析按晁子止
郡齋讀書志有釣鰲圖一卷與捉臥甕人格並列當是唐時
酒令子止謂分四十類類各一詩今其書不傳雖智者有所
不知矣劉道醇稱恕先屋木樓觀一時之絶覩其界畫洵無
可疵圖有察司横印蓋内府物也惜其下截破碎安得好手
李仙丹復裝之
李龍眠九歌圖卷跋
李伯時九歌圖用澄心堂紙作每圖書三閭大夫辭于後筆
法娟妙匪特畫居絶品也題識殘闕止存年七月望日臣李
公麟畫十字上有宣和大小印璽卷末元人題咏甚多康熙
庚戌秋九月九日偕崑山顧炎武寧人嘉定陸元輔翼王永
年申涵光鳬孟嘉興譚吉璁舟石觀于宛平孫氏研山齋
八景圖跋
宋度支員外郎宋迪工畫平遠山水其平生得意者爲景凡
八今人所仿瀟湘八景是也然當時作者意取平遠而已不
專寫瀟湘風土迨元人形之歌詠其後自京國以及州縣志
靡不有八景存焉固哉世俗之可笑也是冊不知誰氏之筆
而意主平遠不失員外之旨見者勿定作瀟湘觀斯得之矣
題李唐長夏江寺圖
康熙乙丑三月納蘭侍衛容若購得李唐著色山水卷邀子
題籤唐字睎古河陽人宣和中曾直畫院南渡後入臨安年
已八十授待詔觀其畫法古雅深厚宜爲思陵所賞卷首題
曰長夏江寺卷尾題曰李唐可比李思訓按宋人著色山水
多以思訓爲宗蓋春山薄而秋山疎惟夏山利用丹墨思陵
比之思訓可謂知言也已
題楊補之墨梅
朱三十五梅詞横枝清瘦只如無但空裏疎花數點梅花有
魂二語攝之此唯逃禪楊叟能寫出若煮石山農興酣落筆
便與少陵亂插繁花照晴昊句相似愁眼雖衝要非逃禪叟
意中景矣歲在丁未冬坐孫侍郎退翁蟄室斲冰試謝道韞
研書
書彝齋趙氏水仙花卷
趙子固水仙横幅觀于北平孫侍郎硯山齋記先子恒言世
多贗本其真蹟有九十三莖者最佳今數之果然侍郎所蓄
有楊補之墨梅顧定之墨竹與是卷稱歲寒三友梅竹無多
花葉而水仙獨繁然對之不異神仙冰雪之容正樂府詩所
云寂寥抱冬心者也
錢舜舉&KR3337;鼠圖跋
天下最堪憎者莫鼠若矣畫家惟邊鸞圖石榴猴鼠易元吉
圖靑菜鼠狼此外流傳蓋寡康熙甲申暢月偶集小滄浪亭
西陂放鴨翁出錢舜舉&KR3337;鼠圖見示歎其工絶翁屬書蘇和
仲賦于後乙酉夏始以八分書而歸之兼欲題詩其上未果也
題趙子昂鵲華秋色圖
鵲華秋色圖卷元貞元年吳興趙王孫罷守齊州歸爲周公
謹作用丹墨淡著色參合王右丞董北苑法華不注一峰特
立而䧿山附之對此益信酈善長單椒秀澤一語之善形容
也卷有楊仲弘范德機虞伯生三公跋華亭董尚書愛而屢
題之予嘗聞画家論文徵仲畫謂其原出于松雪把玩是卷
良然康熙甲子冬觀于納蘭侍衞容若之渌水亭
題趙子昂水村圖
趙王孫畫山水用絹素設色者多獨水村圖横幅以紙寫之
且用水墨洵神品也題云大德六年十一月望日爲錢德鈞
作又自識云後一月德鈞持此圖見示則已裝成軸矣一時
信手塗抹乃過辱珍重如此極令人慚媿卷末題咏者四十
八人歲在乙丑三月納蘭容若屬予題籤留之匝月卷還未
幾容若奄逝真蹟不復可覩矣水村即今之分湖明宣德中
析嘉興一府爲縣七遂隸嘉善後之修地志者不載此事因
撮其大略書之
題王孤雲蒲萄庭榭小幅
永嘉王振鵬朋梅以畫受知元仁宗賜号孤雲處士其界畫
最工恒綴花籬架果于臺榭之下是幅雖小蓋其真蹟世惟
見圖繪寶鑑稱其官漕運千戸不知延祐初曾爲祕書監典
簿也
題江山偉觀圖
元會稽董旭遂初江山偉觀圖以金焦二山畫之紙背題長
歌于圖後書法亦工用董旭私印印詩之簡端遂初私印印
詩之尾同時題識者三十一人憶歲在辛已子留昭慶僧寺
此卷爲姚氏收藏物予愛旭長歌高聳奔逸借抄寄顧孝廉
俠君選入元詩今年春我宗衎齋上舍見而不忍釋手姚氏
之子謂曰子欲得之跋者人各一金遂以白金二斤易之亦
稱好事也已卷首江山偉觀四篆字鈎畫奇古不識何人所
書
題元四學士畫像
四學士經術文章冠于元代百世而下瞻其畫象如聞謦咳
矣蘇昌齡書法入妙通神品在宋仲温朱孟辯之上跋稱悵
然有存殁之感者至正甲午吳虞揭三公俱逝惟歐陽原功
卒于丁酉故云按畫家繪象存者止圖半體殁者乃寫全身
然則歐陽原功亦殁後續繪者也卷内有凌晏如私印晏如
湖州人以書受知長陵官至僉都御史是卷向藏南陽村莊
呂氏今無䣊以授子壻寶靈通
書顧定之墨竹
顧定之墨竹一本下無土石抽梢直上對之若新雨乍洗娟
娟媚人同時畫竹羣推吳仲圭然尺幅中交柯接葉或失則
繁又雜以草書題識覺少者未始不貴也定之名安淮東人
元統間仕爲龍巖都巡轉毗陵錄判歷泉州路判官自号石
屋老人郯九成詩吴下幾人能畫竹風流只數顧參軍心賞
不謬矣是軸藏李太僕寫山樓以非肉食者所好故子姓猶
保之
跋李紫篔畫卷
畫家好手元時特多略見圖繪寶鑑紫篔生李升其一也生
濠梁人善寫竹石兼工平遠山水斯卷送沖眞觀主蔡霞外
而作松竹清疎峰嵐渲以焦墨澹抹蠃靑作遥山識者謂其
原出王維也今藏孫上舍洪九家意當日必有諸公贈言跋
尾惜爲人割去然鄭人買櫝還珠珠固在庸何傷丁亥夏五
日北至小長蘆朱彝尊書
又
紫篔晩居澱山湖畔故吳郡尤存以仁贈以詩云積玉谿頭
水拍天草堂只在澱山前雲間錢元方彦直贈以詩云謫仙
今住五茸西大泖當門鱸正肥其居有白雲牎東維子賦詩
贈之今其遺跡無存矣慈谿黃玠伯成題其墨本竹枝云刻
雕妙入神餘情寄乀丿殆時人重其墨竹以之刻雕屏風云
爾洪九方排纂書畫譜復題此歸之俾采入卷中八十翁彝
尊又跋
黃子久浮嵐暖翠圖
順治十有七年冬十一月朔寓山陰之簞醪河飲于萊陽宋
公之廨斟隗嚻宮綠瓷琖勸客蒸萊雞爲饌客以醉辭公出
黃子久浮嵐暖翠圖示客以當解酲圖高六尺廣三尺樹木
之秀挺山石之詭異恍如坐我冨春江上渾忘身之在官舍
也畫額題識子久時年八十有三而局法嚴整神韻深厚反
勝少壯時此全乎天者已是日南昌王猷定于一長洲宋實
穎旣庭金壇蔣超虎臣仁和陳晉明康侯吳江葉夑星期同
觀秀水朱彝尊錫鬯書
書王叔明畫舊事
京師故家有藏黃鶴山樵畫者俾縫人持以售諸市予適見
之許以錢三十緡挂于寓居之壁觀其勾皴之法若下筆作
草書全不修飾而結束入細華亭董尚書大書其額云天下
第一王叔明畫其裝護亦精用粉綠色官窑軸子堅栗如玉
留之旬日囊空羞澀終無以應俄而棠村粱尚書以白金五
鎰購之神物化去見之魂夢不可弭忘也尚書以宰相歸里
聞其身後墨寶散失偶憶舊事書之
跋師子林書畫冊
歲在甲辰九月從京師入雲中同里曹公官山西按察副使
舍予萬物同春亭暇出徐賁幼文師子林畫冊見示師子林
者元至正二年僧維則之門人鑿池壘石築蘭若以居其師
者也峰曰師子曰含暉曰吐月橋曰小飛虹窩曰禪窩谷曰
竹谷堂曰立雪室曰臥雲閣曰問梅軒曰指柏池曰玉鑑井
曰冰壺當時留題八子高啓季迪張適子宜王行止仲謝徽
玄懿申屠衡仲權張簡仲簡陶琛彦行僧道衍斯道而兹冊
惟斯道用小楷書其詩諸公不與焉考師林初建朱德潤澤
民圖之趙元善長倪瓉元鎮商確續圖之幼文寫此冊在洪
武七年三月自言用圖寫意初不較其形似蓋欲别開生面
不同乎朱趙倪三子爾
書孫氏同爨會圖後
吾鄉孫簡肅公治家以嚴子弟侍立暑不去衣然其教初學
飯後必散步歌詩以吟咏性情故其子六人皆善詩家居爲
同爨會三日一集集必有詩列圖于前聚詩其後裝池爲卷
孝友之語充溢丈幅之中可謂天倫樂事矣公嘗誡諸子曰
家人暌離必起于婦人但得兄弟時時相聚讒何由生今裠
屐子弟往往晝居於内兄弟無幾相見此讒柄所由階也若
盡如孫氏六公飲酒之飫而不愆其儀讌集之頻而勿傷于
侈賢子孫循而行之雖百世可已公裔孫某出示予因跋其
後歸之并著于禾錄焉
項子京畫卷跋
予家與項氏世爲婚姻所謂天籟閣者少日屢登焉乙酉以
後書畫未燼者盡散人間近日士大夫好古其家輒貧㦯旋
購旋去之大率歸非其人矣噫非其人而厚藏書画之厄終
歸于燼而已黃山程穆倩家最貧嗜古尤癖書画歸之幸矣
惜乎價盈千百者力又不能購也子京之畫世人知之者罕
程子獨加珍惜俾予跋尾夫程子且然況生同里而數過其
廬如予者邪
題薛素素畫冊
嘉興妓薛素素小字潤娘行五人稱其有十能詩書琴弈簫
而馳馬走索射彈尤絶技也予見其手寫水墨大士甚工董
尚書未第日授書禾中見而愛之爲作小楷心經兼題以跋
至山水蘭竹下筆迅埽無不意態入神聞在京師挾彈走馬
能以兩彈丸先後發使後彈擊前彈碎于空中又置一彈于
地以左手持弓向後以右手從背上反引其弓以擊地下之
彈百不失一嘗置彈于小婢額上彈去而婢不知江都陸無
從歌云酒酣請爲挾彈戲結束單衫聊一試微纏紅䄂袒半
韝側度雲鬟引雙臂侍兒拈丸著髲端回身中之丸並墜言
遲更疾却應手欲發未停偏有致范夫人贈詩云重開别院
貯文君寶絡千金換翠裙非雨非雲香滿路前身應是薛靈
芸尋爲李征蠻所嬖又嘗侍沈孝廉景倩巾櫛其畫象傳入
蠻洞酉陽彭宣慰深慕之費金錢無算致之不得也
許旌陽移居圖跋
許旌陽移居圖宛平崔秀才道母所畫横幅丈酴圖中移家
具散走者䰅鬟臂指各異情狀怪疑皆鬼也自吳道子朱繇
傳地獄變相其後貌鬼子鬼母鍾馗小妹不一其人至宋龔
高士開專以鬼物見長觀其骨象獰劣令人不歡兹圖爲神
仙移居故口無哆張目無很視較開所狀略殊然光民後賢
寄託之情一也詩言之莫赤匪孤莫黑匪烏高士蓋有深慨
于中寄之筆墨者崇禎之季有鬼白晝入市用紙錢交易死
者魂未離散叩人門戸買棺彼時思陵命將出師輦下臣民
無一足供驅使者翻不若旌陽令之使鬼鬼忘其勞焉道母
繪此得毋寄託在是與道母初名丹晩更名子忠别字靑蚓
國亡走入土窟中死圖今藏萊陽宋氏順治庚子冬觀于雲
門舟中
題趙淑人宮門待漏圖
右宮門待漏圖先伯祖妣趙淑人朝孝節烈皇后孝哀悊皇
后因而傳寫者也按命婦朝女君見於周禮其服鞠衣㞡衣
緣衣素紗其笄纚其屨黃漢制則服蠶衣唐外命婦入朝或
于光順門或于肅章門宋元節序慶賀咸許外命婦入内明
元旦冬至后御坤寧殿中使引命婦各服其服行禮其後改
于仁智殿崇禎七年三月甲寅(二十八日)孝節皇后生辰詔命婦
入賀舊典久不行矣多稱疾不至詣大内者僅五十有三人
步入西華門拜于殿下懿旨傳賜鮮果帝詰責禮部以人寡
不成禮迨七年十月已丑孝哀皇后生辰朝于慈寧宮步入
東華門就位者一百六十有八人十年三月丁卯(二十八日)復朝中
宮于隆道閣仍自西華門步入就位行禮者一百八十人嘉
定伯周奎夫人亦與焉拜畢周夫人進宮行家人禮后語周
夫人曰諸命婦骨相多福薄惟朱侍郎妻容貌莊稱象服爾
隨賜銀豆鮮果經别殿神宗皇貴妃劉復賜茶于思善門於
是淑人朝女君者三矣其初先伯祖方任大理寺卿再入時
遷刑部右侍郎三入轉左侍郎旣卒贈尚書十七年春京師
陷思陵傳旨後宮令自裁太監王永壽奔告于帝曰懿安皇
后業自經矣帝乃起赴煤山殉社稷孝節皇后亦崩是歲五
月孝哀皇后祔德陵孝節皇后祔思陵大書于
世祖章皇帝實錄越二年淑人以病終將斂得手書于臂曰
老婦五膺封誥三朝中宮甲申之後先后賓天未克相隨泉
下兹含媿而死爾子孫喪務從儉毋受貴人之弔斯老婦之
魂魄寧矣鄉黨傳之謂可入女誡圖今爲兄之子建子所藏
歲久將復裝潢彝尊乃撮其大略書後庶子子孫孫永保而
勿失焉
曝書亭集卷第五十四
