曝書亭集卷第六十一
秀水朱彝尊錫鬯
頌
御書大字蘭亭頌(并序)
(臣)聞邃古之初首傳羲畫結繩而後丕煥尭文河則龍筴告
期山則螺書徧刻禹功甫奏爰題岣嶁之碑周道方興厥有
岐陽之鼓寫晉祠之記樹碣修廊磨岱宗之崖琢銘絶壁頒
鏤文之紅管賜飛白於玉堂間有工書莫由造極我
皇上日新盛德天縱多能四海同文治軼唐虞之上
萬幾餘暇心游翰墨之中
睿藻光華曜六文而首出
奎章景鑠包八體以高鶱翠珉表闕里之庭銀牓徧名山之
宇允矣帝王第一卓哉今古無雙蓋自倉頡沮涌以來泊乎
鍾繇張芝而外六郗三謝非無典午名流一字萬殊祗有會
稽内史冠書家而獨立集字學之大成永和九年暮春三月
循洛師之舊典會江左之羣賢列坐流觴暢幽情於禊事興
酣落筆傳醉本之蘭亭逮至再書終焉莫及賺來御史宜酬
金縷之缾攜自率更足比支機之石馮湯趙葛各有臨摹褚
薛顔楊終難髣髴且偏旁之互異或肥瘦之失中要皆徑寸
之書罕覩非常之蹟
皇上御帝鴻之墨海掞漢殿之璇跗用襞宮牋
特書禊序作擘窠之字悉中準繩揮垂露之毫不踰規矩得
心應手入化窮神雖曰臨書實超眞蹟昔桑世昌著錄四十
五家攷陶宗儀所陳百十七本自瞻
御墨盡在下風使右軍更生亦當閣筆假常侍而在難免登
牀爰遴畫省之員俾刻崇山之麓光同五緯麗並三辰於是
相彼名區斵林屋靑瓊之版載來巨浸駕吳江赤馬之船神
魚吹浪以通波健犦服襄而轉轂遂歷樵風之境誕經曇&KR1619;
之村鈎摹不爽夫纖微鐫勒無差乎苗髮蔭之華棟承以豐
趺庇厥良材用新古蹟文石之牆百堵融丘之土再成修竹
扶疎高嶺千尋林以外淸流左右太平萬歲字當中方閬苑
之池臺矞雲長護勝鴻都之車馬遐壤來觀(臣)近矚榮光欣
逢盛際對昭回之靈漢儼咫尺之
天顔敬綴蕪辭用揚懿美敢頌曰
聖矣我
后萬幾維勤一有餘暇翰墨必親迺
握乾符迺闡坤珍倬彼雲漢麗矣星辰金壺墨藪靡書不甄
謂晉禊序遺法可循手追心慕入妙通神拓爲大字
天矩一新螭盤虎踞鳳翥龍伸昔賢列宿我
后羲輪昔賢百谷我
后滄津爰即勝地勒以豐珉鵝墨之沼浮沫成淪有丹有雘
有徛有陳有荃有蕙有松有筠有蘋有藻有羽有鱗有赫
宸書鎮兹海垠三光轇轕七采璘彬吉雲環衞元氣彌綸如
稽山壽於千萬春
贊
御書贊爲李都運使作(并序)
聖天子經乾緯坤精一之心形諸筆墨寶題銀牓若雲漢之
章于天在下者莫不覩矣然羣臣拜
賜雖多恒出萬幾餘暇臨倣法書至于專重其人特書
襃美則異數也粤以屠維單閼之春鑾輅幸浙金壺墨
海肆筆成書爰
賜節鎮方岳以下有差於時都轉運使臣濤獲
頒惠愛二字臣濤侍從舊員今職在司鹺膏脂不潤宜乎
天奬及之也(臣)恭覽之餘謹拜手稽首而作贊曰
維天有漢麗于秋旻我
后宸畫昭回式鈞湛露之施豐草先被殊錫襃嘉必于廉
吏
帝觀于河來浙豫遊言爲尚書事則春秋
帝曰咨濤汝
予侍從試郡股肱克綏有衆命汝轉運天産汝司能惠而
愛
朕心是毗濤拜稽首起舞而蹈捧此奎文介圭匪寶裝之
玉躞琢以貞珉欽于世世貽萬子孫(小臣)述贊實惟舊史占
泰之交道長君子
退谷先生像贊
藤以爲屋芥以爲舟秋水是觀退谷是游娛老縣車之所藏
書萬卷之樓畫圖四壁金石千秋咸以爲陶情之助而非玩
物之求蓋翁所志者纂微言于旣墜黜異學于横流故窮年
席研仰屋梁而著書不休其從翁游者訝傳神之微肖其未
登翁之堂者千里之表百世之下覩兹虬䰅鶴髮庶幾乎方
諸乎藏史之在周
謝柔則像贊
子乎誰乎嶷然不語其有所思乎游乎太行勾注之巔息乎
始寧山東之墅或耕于巖或釣于渚意其射的之仙人江東
之巢父乎
題吳處士于庭小像
先生聚書不分今古先生寫書必辨魚虎先生著書靡間寒
暑說春秋則踞竈觚而聽論甲子則書亥字而數籍題鈎黨
之名家本珪璋之府人見以爲善病之維摩我謂是延齡之
桂父
煙雨歸耕圖自贊
饁有婦子居有環堵舍爾征衣荷蓑而走爲力雖微其志則
堅粒食旣足不期逢年咄哉斯人誰爲徒者人或爾知百世
之下
箴
敬悅齋箴
同岑之木柯葉相樛同林之鳥鳴戛相求矧伊兄弟同居寢
食當念爾祖敬悅是式人有毁譽誣善則那式敬吾長其樂
如何有忿必懲有欲思窒務去驕矜毋易嘲叱一言快意四
坐傷心睚眦之怨禍乃相尋動容斯和出辭勿悖敬以入懷
悅以結愛昔在尼父行在孝經敬兄弟悅我言汝聆
醧舫箴
吾齋之中有客萃止能飲飲之不能者已弈屏楸枰博捐盧
雉豈無樂方令以經史賓有端言主無苛禮罔稱人惡罔䛕
人喜第話桑麻勿論朝市勿湎勿沉勖哉君子
銘
南唐硯銘
羅紋之石長短眉誰與琢者李少微
古林哥窯硯銘
叢臺澄泥鄴宫瓦未若哥窯古而雅綠如春波渟不瀉以石
爲之出其下
城硯銘(并序)
城硯不知何城之甎修五尺廣二尺窪其頂以爲池水周四
面窪中有城硯二字旁列心正筆正心邪筆邪八字皆篆書
相傳平江慧慶寺中物大學士文文肅公未第日讀書僧舍
見而心賞之寺僧出長牋請公書卷以硯易焉乙酉兵後流
轉人間休寧吳于庭購得之晚以贈予乃作銘曰
心正筆正出辭安定勿納于邪先民所命如見大賓一主乎
敬
先舍人太極圖硯銘
城隅故居舍諸香廚蠹魚棄如(以上二字句)斯則先子和墨伸紙草
復社廣交之書者也
史館硯銘
入巖幽割地肺潤雲油屏滓穢置史席長相須法東馬睎南
狐言必信辭毋費勒之銘歲已未
記注硯銘
事春秋言尚書史臣載筆寧南董之不如
貢院硯銘
大道之公吾是之背公爲私吾恥之
南書房硯銘
正爾容毋足恭捫爾舌毋勦說禮義之不愆弱豪迺宣
松化石硯銘
截松肪守蒼精壽且貞保百齡
石城甎硯銘(秦對巖前輩所贈)
石城甎古所陶以製硯利揮豪歲困敦月在畢故人遺我事
刊述勒休銘守勿失
翡翠硯銘
翠羽之惉惉石墨相著而黏貯之經匳小言詹詹大言炎炎
梁吉士水巖硯銘
鸜之鵒之眸子瞭焉中有菁藻溶漾于淵比德于玉子居其
先
靳熊封蕉葉硯銘
友石者君君我友澹若水斯可久
萬孝廉水巖硯銘
翡翠之如鷓鴣之斑如黃龍之宛宛如
松花江石硯銘
東北之美珣玕琪綠如隴右鸚䳇衣琢爲平田水注兹三眞
六草無不宜
歙硯銘
星源搰龍尾活勝石末
又
以爲澀筆不留以爲燥墨不收温其如玉獲我所求
井田硯銘
畫井地犂耕牛服田力穡乃有秋
又
井爾井田爾田宜豐年
方硯銘
而德之温而理之醇而守之堅雖磨之不磷以葆其貞
風字硯銘
動萬物莫若風我行四方惟汝從
沈覃九片雲硯銘
質雖薄氣則潤千秋名視方寸
周琴山鸜鵒硯銘
鸜鵒鸜鵒看不足再三浴
曹彛士澄泥硯銘
相古先民倉與沮手摶吉土書蟲魚山玄水蒼玉不如
汪叟硯銘
行則渙養則井君子之德庶幾可並
大耳硯銘
刵聃之耳滅釋之聞宣孔之旨
䱇血邊硯銘
邊幅不修吾豈汝尤
鳳尾硯銘付昆田
衆鳥有託爾安所棲鳳兮鳳兮
硯銘付桂孫
有石若兹何以玉爲
半月硯銘付稻孫
如月之恒君子之光以莫不增
白石硯銘
守其白毋近墨
紹泰甎硯銘(并序)
吳興釋子穿池山中得墓甎數凷上有紹泰紀年蕭梁敬帝
時物也寒中琢以爲硯竹垞老人銘之曰
秦羽陽漢未央魏之銅雀齊香姜製爲硯質最良此紹泰甎
更宜墨其背有黃龍不異端溪石
徐虹亭端溪硯銘
羚羊峽中如此石雖百硨磲不可易
陶硯銘
陶之始渾渾爾
䱇血硯銘
采諸深淵䱇血在邊前估百後估千
斧硯銘
斧雖缺曾琢月
張敏求員硯銘
是爲張伯之璧且懷其一
方端硯銘
玉以爲德君子之式
沃村硯銘
離煙三里山骨異石墨相著汁先膩筆縱字大且快意
徐七來索綯硯銘
九經之潭深若井子欲汲之有修綆
鼉磯石硯銘
靈鼉磯左海圍沐日浴月衆水歸我懷斯石置棐几金星繁
倍龍尾
著書硯銘(背鋟寫照)
北垞南南垞北中有曝書亭空明無四壁八万卷家所儲鼠
銜薑獺祭魚壯而不學老著書一泓端州石晨夕心相於審
厥象授孫子千秋名身後事
珣叔硯銘
坎不盈兊爲澤維心亨利講習
稻孫小硯銘(硯修二寸)
青玉在案得矩之半
蜯坑硯銘
壯不學老而勤徒苦辛經小通仕不達罷朝謁投史筆歸田
廬日著書遠人徠石遺我蜯坑者炎洲翠點滴深界當心假
我年長對此石曰唯
靈璧石硯山銘
陰陽分白黑均置書案昌我文
求休石章銘
求休石不易方神或守之祠以羊彝有六尊有六勒嘉名長
壽穀
圖書匣銘
我言之不信人惟汝信爾體之克全我名斯全噫是其爲先
生之執友而相保以百年者乎
子母印筒銘
子母印納諸腹其文中央周四角
新莽錢范銘
赤帝劒素王履莽頭秃均亡矣錢有范器獨存二千歲弗改
煎砂牀斑土花綠出巾箱翫不足
梅定九造日晷見贈書之以銘
日出湯谷次蒙汜自明及晦奔車不知幾万里以寸度之攝
其晷鼎也製器巧如是
書櫝銘(并序)
予入史館以楷書手王綸自隨錄四方經進書綸善小詞宜
興陳其年見而擊節尋供事翰苑忌者潛請學士牛鈕形之
白簡遂罷予官歸田之後家無恒產聚書三十櫝老矣不能
徧讀也作銘曰
奪儂七品官寫我万卷書或默或語孰智孰愚
筆筒銘
筆之在案或側或頗猶人之無儀筒以束之如客得家閑彼
放心歸于無邪
銅水盂銘
方寸之金一勺之水惟靜恒存惟廉知止
錫書燈銘
人之有精猶膏之在檠養之旣固溢爲聦明未聞膏竭而燈
猶有光者也戒之哉
烏絲筆格銘
毋側頗僻毋過不及
檀界尺銘
其徑直其德方以鎮物罔不臧
磬銘
人定初鼓鼜餘一擊再拊有心哉夫
朱碧山鼠齧田瓜觥銘
瓜蔓生瓜蔕結相鼠有齒瓜上齧碧山一老技稱絶魚鑰收
獸錦裹沽之哉曰不可
官窯花澆銘
赬兮若魚尾之散餘霞潤兮若海棠之過朝雨哥邪定邪寧
足比數亦何慚于柴汝
桃核酒器銘
桃有核當焦百毋或如豐侯之醉亂酣其身而亡其國
巢孝廉手製匏尊銘(孝廉諱鳴盛嘉興人名注復社崇禎丙午舉于鄕乙酉後屏跡不入城市)
巢五孝廉焚公車繞屋苐種靑葫蘆截爲杯杓與俗殊叵羅
鑿落吾舍諸物微奚足貴難得高人製
杖銘
危我持顚爾扶遇坎則止見利勿趨
方竹杖銘
何者扶吾老藤亦好竹亦好一莖斸中園直方以爲寶
弩銘
唐也剛克夾也柔克不剛不柔兹器維則
古銅銃銘
雖有韓白爛其額雖有孫吳熸其膚誰銷兹器改煎尊壺
辭
醉司命辭(并序)
醉司命者宋汴京故事也以涂月二十四日貼竈神于竈上
用酒醩塗竈門謂之醉司命(見幽蘭居士孟元老夢華錄)蓋自南渡後廢不行
矣家居逼歲除覩婦子祀竈迺作醉司命辭其文曰
臘鼓送寒明燈射牖月窮則涂其日在丑巫言是夕司命上
天指掌翕舌譴告下人爾不神媚眚及厥身於是主人整衣
前揖而祝惴惴兢兢憴憴肅肅大夫都尉硎童是告神乃降
而言曰子亦知子之過乎凡子所爲吾闚其萌反愬于帝何
患無名子如不信據觚而聽昔者二氣旣分節運推斥上麗
三辰下立四極百神&KR0813;紛如影投隙靡有小大各司其職顓
頊之虛吾攸用宅帝臨在上下土是䀐曰庖曰竈往哉汝監
孰爲有罪告予非讒吾軑雲輪吾馭風馬下視崇墉于斗分
野戟門二八翔子之舍子之先世秩祀孔虔戸門井霤吾居
一焉牲醴肥香有柶有筵有祝有相有籥有言及子之身流
離瑣尾自牧徂坰舍城而市栗主數遷誅茅長水無恒安息
遠近游遨持取吾土不思故巢朔雲東岱西濟汾洮南甌閩
粤抗石凌濤歸視其突未黔而跑子之比閭吾得款睇西家
主婦有媵有娣裛粉游紅玉瑱象揥鏡聽而兮狄香在袂維
子之室有嫗無嬖簪蒿于蓬卓椎于髻炊彼扊扅不可瞻諦
瘠子羸孫愁苦終歲東有雲屋穴金十嚢割蠟而㸑刲腴以
嘗左鼎右盉楚苗吳秔釀用酘酒薦我黃羊嗟子終窶脫粟
糝羹并日而食或絶其糧勞薪不繼然之以穅煙反于宅鼻
嚏目昏>南鄰北舍審音識曲越調吳歈哀絲豪竹迴腸蕩氣
娛我心目維子之家詩書是讀井臼晨喧機絞夜續尺口牙
牙寒號飢哭攪我夙宵蒙耳駭矚寒向不塞熱扇不通蛙鳴
礎下雪灑于牎無冬無夏上雨旁風嗟此局促栖我其中責
子之過寧有終窮主人聞言小大稽首翁謝于前姥拜于後
爾乃鍊香以燒翦紙而焚餳餻粉茘雜遝上陳注缾以酒盛
食于盆藉醩漉滓塗之竈門神遂陶然延霄奮舉前導嬌孫
後隨六女帝召司命詢其所主凡有過愆爾其悉數司命入
覲行步偊旅䚔&KR3315;兩目醉不能語
零丁
零丁爲陸進士寅作(幷序)
錢唐陸先生圻字麗京一字景宣高尚之士也甲申後賣藥
海寧之長安市會湖州有私撰明書者爲人告訐辭連先生
旣而論釋游嶺南時前進士知臨淸州事金君堡遁跡浮屠
南雄陸太守世楷爲闢丹崖精舍縆鐵鎖以上先生依焉一
夕夢至琳宮丹梯碧瓦中有神建龜蛇之旐寤對寺僧言狀
僧楚人謂曰此太和山也先生乃易道士衣往訪竟不知所
終其子寅舉進士旣釋褐擬微服往求予早歲以詩古文辭
受知先生遂定忘年之款自辛丑夏一别水尚知歸先生獨
久不返爰效東漢戴良體代作零丁一篇授寅持以入楚云
寅也敬白零丁尺半紙敢告行路諸君子有父有父一去故
鄕不知幾千里日月逾邁二十五年矣請說軀體顔面皮軒
眉廣顙豐兩頤口輔鬑鬑微有頾去時牡齒尚未落肩脾頗
亦肥平生不怒多笑嬉目無邪視頭無倛周尺一尋長過之
請說裳衣少新製大布寬袍淚長漬帶斷續繩衫裹臂孫孫
子子蟣蝨萃有時捫之擲在地兩襠敝袴雙足屝寒肌生粟
暑生疿婆留鄕語聽易分問以經術辭紛綸至若說易尤專
門方州蔀家味義根嚢中口譜可等金匱文方不自祕恒活
人不昧財不逐禍緇衣黃冠無不可惠而能以消息聞爲德
者君報者我
荅問
荅陸修撰問
長洲陸子問禮于小長蘆朱叟曰子于父母記有致喪三年
之文先儒說禮莫有援經以伸其旨者何與叟曰子言之喪
則致其哀記曰致哀所以能致喪祭曾子曰吾聞諸夫子人
未有自致者也必也親喪乎子游曰喪致乎哀而止荀子曰
子之所以致重其親所以爲至痛極也凡此皆以釋致喪也
曰爲君方喪杜氏之釋例以天王之喪諸侯不得越竟而奔
修服於其國孔氏之疏以爲遣使來至非諸侯身至且疏曰
方喪謂比方父喪信然否敢問荅曰其不然乎其不然乎微
子之問吾將明以告子昔者帝堯殂落四海遏密八音舜帥
天下諸侯以爲堯三年喪於時十有二牧咸在周之成王崩
卿士邦君麻冕蟻裳入即位御王冊命同瑁旣收諸侯出廟
門俟太保率西方諸侯入應門左畢公率東方諸侯入應門
右其云執壤奠者以四方壤地所出而奠贄也報誥稱庶邦
侯甸男衞者明匪獨畿内諸侯也故春秋傳曰天子七月而
葬同軌畢至蓋雖庶方小侯皆入天子之國爲天王斬衰有
别姓而哭詔大行人相其禮成周之制然也鄭游吉對士景
伯曰靈王之喪吾先君簡公在楚先大夫印段實往敝邑之
少卿也王吏不討恤所無也晉人不能詰由此言之簡公若
非在楚而使其卿往難乎免于天吏之討矣秦昭襄之薨韓
桓惠王衰絰入弔祠春秋彼于事大國之禮且然矧天子乎
竊疑方喪之名書云告爾四國多方詩云萬邦之方四方以
無拂殆取諸此非比方父喪之謂也陸子瞿然曰夫子之言
禮信而有徵肯堂敬聞命矣旣退命昆田書之用質言禮之
君子
募疏
重修嘉興府儒學募疏
蓋聞文翁之化益部禮殿斯開何武之按揚州學官先即良
以郡校三雍之外釋奠攸均宮牆數仞之防鳩工必固欲賢
關之克振宜横舍之聿新況乎檇李名區特書魯史嘉禾美
号肇紀吳年祖龍長水之鄉駟馬開元之府吳會于焉分地
斗牛從此占星戸戸讀書入井西之圖畫人人譚理擅江左
之風流朱翁子在漢廷嫓文名于東馬干令升之晉紀允典
午之南狐過寶花之倉百世猶懷陸贄訪靈芝之宅五湖尚
想丘爲而乃代降淳熙家傳正學林德久之言易輔傳貽之
說詩各繼微言共明經術皆由學校開設故能人文化成第
自開元大曆以來屢興揆日景山之役近則陳丹暗粉漸就
傾隳兼之上雨旁風交愁漏濕蓋少雙鴛之瓦甃虚五鳳之
甎一木旣所難支百堵允宜皆作乃敢謀于多士告之通都
爰及官僚共㐮盛事或出史晨之家穀或率乙瑛之王錢聚
粒米而成山截鈎金而輸庫庶得授全模于梓匠度巨室之
几筵旣作泮宮當成史克之頌有嚴新廟重勒韓勅之碑謹
疏
曝書亭集卷第六十一
