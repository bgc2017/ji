曝書亭集卷第六十三
秀水朱彝尊錫鬯
傳(二)
戴良傳
戴良字叔能浦江人父暄與柳貫交命良受業于貫幷從黃
溍吳萊游又學詩于余闕旁及天文地理醫卜佛老之書貫
卒良持心喪三年元末以薦授淮南江北等處行中書省儒
學提舉時太祖兵已定浙東良乃避地吳中久之挈家浮海
至膠州欲投擴廓軍前不得達僑居昌樂洪武六年還變姓
名隱四明山十五年徵入京試文詞留會同館命光禄給膳
欲官之以老疾固辭忤旨明年四月卒于獄良世居金華九
靈山下自号九靈山人元亾後不忘故君舊國所爲詩文悲
涼感慨其自贊曰處榮辱而不二齊出處于一致歌黍離麥
秀之詩詠剰水殘山之句則于二子庶幾無媿同時江陰王
逢字原吉至正中臺臣薦其才稱疾辭避亂靑龍江旋徙上
海築艸堂以居自号最閒園丁張士誠據吳逢爲畫策使降
元拒太祖士誠辟之不就元亡後賦詩激昂甚于良洪武十
五年以文字錄用有司敦迫上道子掖任通事司令以父老
叩頭乞請太祖命吏部符止之逢年七十元日自製壙銘是
歲卒
唐肅傳
唐肅字處敬先世家杭州新城遷于山陰博通經史㫄究陰
陽醫卜書數之學兼工篆楷書元至正十九年中浙江鄉試
授杭州路黃岡書院山長轉嘉興路儒學正華雲龍定嘉興
肅内附例徙濠洪武三年召修禮樂書擢應奉翰林文字兼
國史院編修旋以疾失朝免官謫佃濠之瞿相山自号丹崖
居士歲餘卒年四十有四子愚士名之淳以字行嘗爲韓國
公李善長草露布太祖異之問起草者誰也善長以實對帝
令飛騎召之使者未喻帝意械繫至京師愚士懼度不得免
道經其姑之門告使者止促其姑出曰善爲斂尸愚士泣姑
亦泣行至東華門已曛黑入見帝明燈坐便殿問曰汝曾艸
露布耶對曰然俄而中官以短几置愚士前帝令坐授以封
諸王冊曰汝其潤色之對曰臣萬死不敢當帝曰姑旁注之
愚士乃奉命注畢仰視燭影中帝色喜良久乃出至姑家姑
爲具酒食相慶焉愚士性孝友父死函骨歸葬于赤土山求
父遺文雖荒郵敗壁高厓斷石靡不蒐訪纂錄時時伏讀聲
淚悽咽聞者爲之掩涕其留京師李景隆延以教其子方孝
孺薦之於朝建文二年授翰林院侍讀明年病卒肅之未徙
濠也與上虞謝肅齊名時号會稽二肅而愚士暨同里鎦績
毛鉉蔡庸皆以善詩聞越人呼曰唐鎦毛蔡謝肅者字原功
舉明經歷官福建按察司僉事出按漳泉有虎患肅移文告
于神虎遁去坐事被逮太祖御文華殿親鞫之肅大呼曰文
華非拷掠之地陛下非問刑之官請下法司乃下獄獄吏以
布嚢壓之死績三茅書院山長渙之子教授鄉里不干仕進
所居西江草堂榜于門以賣文爲活有得輒市酒娛賓客嘗
有客至呼其字久不出窺之則其妻方拾破紙以代爇薪一
笑而已其子師邵亦能詩鉉字鼎臣從唐肅授毛詩用薦官
國子學錄
錢宰傳
錢宰字子予又字伯均會稽人吳越王鏐十四世孫元至正
間中甲科以親老教授鄉里洪武初徵修禮樂書尋以病還
六年授國子監助教十年三月以年老告歸帝許之勅曰朕
戡定四方即開學校延師儒俾勛賢子弟凡民俊秀莫不從
學教以經史六藝助教宰在學數年綽有成效朕方喜諸生
有所矜式而年滿七十懇辭還鄉特授文林郎國子博士致
仕爾尚師表一鄉訓誘後進庶幾不媿古鄉大夫之教則朕
猶有望焉二十三年召爲會試考官二十七年有詔徵儒臣
定正尚書蔡氏傳宰暨翰林編修張美和儒士揭軌等二十
六人皆被召既至帝語之曰爾等亦知天象乎奎壁之次黑
氣凝焉久矣奎壁文章之府也今年春氣始除文運其當興
乎命開局翰林院賜宰等綺繒衣被入朝班侍衞之首讌坐
殿中時帝以海内太平思與民偕樂建酒樓十于城門外繼
又增建五樓令民沽酒接四方賓旅樓成其一曰醉仙命宰
等飲其上幷給以鈔宰等各獻詩稱謝帝命禮部尚書任亨
泰諭旨諸儒有年耄思歸者先遣之僉對曰願留帝大悅書
成宰尋告歸帝命馳傳還里年九十六乃卒張美和名九韶
淸江人用薦爲縣學教諭升國子監助教擢翰林院編修致
仕時年八十三帝諭之曰爾以衰暮之年日侍朕左右今去
矣朕將誰從其倚眷如此揭軌臨川人字孟同以明經授淸
河主簿升知縣歸教授生徒時臨川許中麗字仲孚錄唐元
二代詩兼采時人所作題曰光岳英華集軌序之謂詩自漢
魏而下莫盛于唐唐之後莫盛於元盖於宋金之詩無取焉
徐賁傳
徐賁字幼文自常州徙吳善画山水工詩張士誠辟之遂偕
張羽入吳興羽居菁山賁蜀山築精舍于山麓洪武七年用
薦起命廉訪山西歸檢其槖惟紀行詩一卷而已除給事中
改監察御史按廣東尋改刑部主事出爲河南布政司左參
政進左布政使大將軍師出洮岷次河南以所司犒勞不時
愬于帝竟下獄死賁留吳時家望齊門外與高啓王彝王行
宋克閭巷相接日流連於文酒故以北郭名其詩集時張羽
楊基亦來吳四方士聞之多卜鄰於是号北郭十友十友者
長洲宋克字仲温工章草隷書擊劍走馬彈下飛鳥自号南
宮生張士誠欲致之不能得洪武初徵爲侍書出同知鳳翔
府事崐山陳則字文度洪武六年以秀才舉任應天府治中
擢戸部侍郎尋謫大同府同知遷知府永嘉余尭臣字唐卿
呂珍保越堯臣居其幕下已而入吳洪武初官新鄭縣丞無
錫呂敏字志學不肯服元時服深衣幅巾爲道士洪武初掌
其縣教諭其一則釋道衍也
袁凱傳
袁凱字景文松江華亭人幼孤力學能詩嘗熟岑大本賦白
燕詩爲楊維楨所稱凱見笑曰未見體物之工也更賦一首
維楨亟賞之一時流播人呼袁白燕洪武三年以布衣拜監
察御史上疏曰國家戡定四方固資將帥之力今天下既平
將士多在京師精悍有餘其於君臣之禮尚未&KR0662;究臣請于
都督府延致通經學古之士朔望朝罷諸將赴都堂聽講經
史庶幾忠君愛國之心全身保家之道油然日生而不自知
也又曰小人犯罪固不可赦若老成長者或有過誤宜加矜
恕養其廉恥以收他日之功帝嘉納焉遂勅省臺聘儒士於
午門番直與諸將士說書一日帝慮囚畢命凱送皇太子覆
審太子遞減之凱還報帝問曰朕與太子孰是凱頓首曰陛
下法之正東宮心之慈帝以凱持兩端心不懌凱懼託疾歸
帝使人詗之徉狂得免凱貌癯而長身有才辯善謔歸田後
恒背戴方巾倒騎烏犍往來泖水上登九峰好事者圖以入
画凱詩絶去雕飾論者推爲明初詩人之冠同時華亭以詩
名者蜀府教授顧禄字謹中嘗過鄱陽湖賦詩太祖聞之命
盡進所作披之便殿遂以經進名集楚府左長史管訥字時
敏從楚王破銅鼓蠻諸將欲殄其餘黨訥固爭得免王曰管
長史一言活萬人必有後已而生子名延枝楚王育之宮中
長爲府紀善兩人者方之凱其詩遠不逮也
孫蕡傳
孫蕡字仲衍廣州順德人何眞保南海征南將軍廖永忠兵
至蕡爲眞作書歸附永忠遂徵蕡教授廣州洪武三年舉鄉
試授工部織染局使遷虹縣主簿選入爲翰林院典籍同修
洪武正韻應制賦醉學士歌稱帝意既而復外補平原主簿
坐事逮繫被旨輸左校版築蕭牆蕡望城門謳吟爲粤聲督
工者以聞召至帝前陳所歌詩皆忠愛語釋之十五年授蘇
州府經歷涼國公藍玉嘗索蕡題画玉誅蕡坐黨人伏法蕡
以詩雄嶺表與河東王佐彦舉番禺黃哲庸之李德仲修趙
介伯貞結社南園開抗風軒延一時名士所謂南園五先生
也佐以父宦南雄占籍南海何眞聘掌書記洪武初徵授給
事中帝賜學士宋濂黃馬親爲作歌命諸臣和佐詩成帝覽
之特喜賜鈔一錠佐性不樂仕進居官二載恒曰早朝何如
晏起章服詎勝蓑衣乃告歸帝復賜以鈔佐篤于行父歿貧
不能殮有廖元正者爲治喪事厝其棺于南雄之五里山佐
事元正如父元正死哀慕終其身哲好山水徧尋嶺表諸名
山旣而北游止秦淮李善長汪廣洋交薦于太祖吳元年除
翰林待制侍太子讀書尋兼典籤洪武初使青徐尋出知東
阿縣遷東平府通判上疏言時務帝怒放歸尋召回山東以
他事詿誤寘于法哲北游時倚篷聽雪詫曰天下自然之奇
音也歸搆軒名聽雪篷學者稱雪篷先生德爲詩效李白李
賀孫蕡嘲之曰子眞混元皇帝雲孫也以薦除洛陽典史遷
濟南府經歷自陳年老改就漢陽教諭秩滿改義寧縣教諭
介屢薦不起坐累被逮道經南昌卒以子純貴贈監察御史
蕡之被戮也其弟子新會黎貞抱持其尸裹之以衣殯于安山
之陽貞字彦晦嘗署縣學訓導事辭去築釣魚臺于宅南尋
坐累戍遼東比釋歸將抵家已暮取舟中酒先登所築臺對
月獨飲久之始叩門入貞嗜酒自号陶陶生一曰秫坡居士
又唐豫者字用之亦蕡之弟子有孝行家居定鄉約以屬鄰
里冠昏喪祭必準古人父在子雖老不得坐毋博弈毋飲酒
輸公賦必先鄉人化之稱曰樂澹先生
王蒙傳
王蒙字叔明湖州人趙孟頫之甥也敏于文不尚榘度工畫
山水兼善人物少日賦宮詞仁和俞友仁見之曰此唐人佳
句也遂以妹妻焉元末官理問遇亂隱居黃鶴山自稱黃鶴
山樵洪武初知泰安州事蒙嘗謁胡惟庸於私第與會稽郭
傳僧知聰觀画惟庸伏法蒙坐是被逮瘐死獄中郭傳一名
正傳字文遠洪武七年帝御■武樓賜學士宋濂坐謂曰天
下旣定朕方垂意宿學之士卿知其人乎對曰會稽有郭傳
者其學有淵源其文雄贍新麗其議論根據六經異才也旣
而濂持其文以進帝召見于謹身殿授翰林應奉直起居注
遷兵部主事再遷考功監丞進監令出署湖廣布政司右參
政
林鴻傳
林鴻字子羽福清人洪武初以人材薦授將樂縣儒學訓導
歷禮部員外郎性脫落不善仕年未四十自免歸閩中善詩
者數十才子鴻爲之冠十才子者閩鄭定候官王褒唐泰長
樂高棅王恭陳亮永福王偁及鴻弟子周玄黃玄時人目爲
二玄者也鴻之論詩大指謂漢魏骨氣雖雄而菁華不足晉
祖玄虛宋尚條暢齊梁以下但務春華少秋實惟唐作者可
謂大成然貞觀尚習故陋神龍漸變常調開元天寶間聲律
大備學者當以是爲楷式閩人言詩者率本之鴻晉府引禮
舍人無錫浦源字長源慕鴻名踰嶺訪之造其門二玄請誦
所作曰吾家詩也以告鴻鴻延之入社鄭定字孟宣嘗爲陳
友定記室友定敗浮海亡交廣間久之還居長樂洪武中徵
授延平府儒學訓導歷齊府紀善遷國子助教王褒字中美
鴻之兄子壻也長沙學官遷知永豐縣永樂中召入預修大
典擢漢府紀善唐泰字亨仲洪武二十七年進士除行人&KR0851;
陜西按察司副使王恭字安中隱居七巖山自稱皆山樵者
永樂初以儒士薦起待詔翰林年六十餘矣王偁謂曰君得
毋以會稽章綬故來邪對曰山中斧柯幸無恙也與修大典
書成授翰林院典籍陳亮字景明自以故元儒生明興累詔
不出作陳摶傳以見志結草屋滄洲中與三山耆彦爲九老
會終其身獨不仕黃玄字玄之將樂人聞鴻棄官歸遂攜妻
子居閩縣以歲貢官泉州儒學訓導周玄字微之閩縣人永
樂中以文學徵拜禮部員外郎嘗挾書千卷止高棅家讀十
年辭去盡棄其書曰在吾腹笥矣同時趙迪林敏陳仲宏鄭
關林伯璟張友謙亦以能詩聞皆鴻之弟子
王偁傳
王偁字孟揚父翰仕元爲潮州路緫管元亡浮海入閩留永
福山中爲道士者十年太祖聞其賢詔有司強起之翰義不
仕二姓自刎死偁中洪武二十三年鄉試例當入國子監乞
歸養母母歿廬墓六年太宗即位以近臣薦召至京授國史
院檢討會修永樂大典命充緫裁官久之坐罪謫交阯英國
公張輔辟居幕下偁詩文最爲解縉所喜縉出爲參議督餉
化州言偁于輔攜之入廣東縦游山水文皇帝聞之逮縉下
獄并及偁在獄數年竟瘐死其自述誄曰日者以干支推定
人禍福生死謂吾年日皆庚迨于丙歲在閼逢麗于鶉火其
弗延矣孟子曰桎梏死者非正命也晝夜之理吾曷念之
述其系用自誄極以呼天之辭俾後之爲螻蟻爲烏鳶爲陽
矦所汩爲回禄所焚或返其骸或招其魂或蔵其衣冠庶令
有考憫其志而哀之焉嗚呼孟揚古之人怙才者恒困于勿
施志大者顚頓之屢躋爾乏古人之才而尚其志焉得不奇
于時而諉于戾而負而君而負而親嗚呼誰其白之悠悠蒼
天讀者爲之隕涕
孫作傳
孫作字大雅後以字行更字曰次知江陰人至正末挈家避
兵于吳盡弃他物惟載敝書兩簏而已張士誠聞而廩禄之
以母病謝去居松江洪武六年用禮部尚書牛諒薦召修日
曆書成當授翰林院編修作以老病乞外遂除太平府儒學
教授八年春選天下學官内任作與焉廷對第一授國子監
助教尋命分教中都召還擢國子監司業十三年坐罪廢爲
民十七年起翰林待詔終長樂縣儒學教諭作爲文醇正謹
嚴動有據依弗苟異同或數年不獲一字及遇得意窮日夜
筆硯不輟家人讓之則曰吾生丁亂離復憂飢寒既無益于
時又無聞於後是豈天所以生我意哉著東家子十二篇宋
濂比之法言通書其座右銘曰多言欺之蔽也多思欲之累
也潛靜以養其心強毅以篤其志去惡于人所不知之時誠
善于已所獨知之地毋賤彼以貴我毋重物以輕身毋徇俗
以移守毋矯僞以喪眞能忍所不能忍則勝物能容所不能
容則過人其自贊畫像曰貧至於屢空而心富如萬鍾千駟
長不踰中人而志可奪三軍之帥此何得而然哉盖庶幾乎
自返而無媿門人稱之曰淸尚先生作同縣人張宣初名瑄
字藻仲洪武初以考禮徵尋入史局修元史時同館皆老成
耆儒宣年獨少帝親書其名召至殿廷授翰林編修呼爲小
秀才奉詔歸娶其妻松江府儒學訓導邵亨貞女也宣後坐
事謫濠道卒
葉子奇傳
葉子奇字世傑龍泉人用薦授巴陵主簿嘗作太玄本旨究
通衍皇極之說儒者稱之洪武十一年春有司祭城隍神羣
吏竊飲豬腦酒縣學生發其事子奇適至以株連就逮獄中
用瓦磨墨有得輒書事釋家居續成之号草木子其書稽上
下之儀星躔之軌律&KR0851;推步之驗陰陽五行生尅之運海嶽
浸瀆戎貊希有之物神鬼伸屈之理土石之變魚龍之怪㫄
及釋老之書而歸于六籍兼記時事失得兵荒菑異曰草木
子者以草計時以木計歲以自況其生也里人王毅者字剛
叔從許謙游受理一分殊之旨子奇學于毅歎曰聖賢之學
不貴多聞以靜爲主因自号曰靜齋
王洪傳
王洪字希範錢唐人八歲能文從胡粹中授春秋洪武三十
年中進士除行人遷吏科給事中改翰林院檢討會修永樂
大典充副緫裁官歷修撰侍講尋左遷禮部儀制司主事尚
書呂震奉命巡行陜西部務多決于洪帝奇其才詔作佛曲
序洪難之爲同官所擠不進用得末疾以卒洪敏于才在翰
林時帝方懷柔遠人屬國以方物貢者不絶麒麟白澤騶虞
芝草醴泉凡有歌頌以命洪輒立就與解縉王偁王璡王達
号東南五才子偁最自負獨推重洪不敢與齒洪嘗與嘗熟
張洪論詩自誦所作比於漢魏張哂之未答復曰終不作六
代語答曰子詩傍李白門牆尚未窺其奥也洪始屈服病亟
時帝賜之藥物及卒賜以棺且給舟楫歸其喪達字達善無
錫人洪武中以人才舉除大同府學訓導入爲國子監助教
文皇帝即位用姚廣孝薦擢翰林院編修帝問建文君過失
對曰可與爲善但輔導非其人爾與修高皇帝實錄遷侍讀
學士修大典充總裁官帝視太學坐彛倫堂行養老之禮達
因獻視學頌永樂三年秋與王景同爲應天考試官四年春
會試天下士復爲考試官五年夏以疾卒達性恭愼不飲酒
薄滋味晚自号耐軒又曰天游道者居大同著筆疇三十二
篇意主柔伏退遜頗近老氏之旨洪雖抗節立朝志甚卑遜
其後縉偁璡三人皆獲罪死達與洪獨考終焉張洪字宗海
擅經學洪武中坐事戍雲南以薦爲靖江王府教授永樂初
以行人使日本還奉詔諭緬甸那羅塔六往始聽命仁宗即
位召入爲翰林修撰年七十致仕
高棅傳
高棅字彦恢長樂人永樂初自布衣召入翰林爲待詔更名
廷禮别号漫士久之遷典籍性善飲喜談謔工書画尢專於
詩嘗采唐人所作以體類從依世次定品目初唐爲正始盛
唐爲正宗爲大家爲名家爲羽翼中唐爲接武晚唐爲正變
爲餘響方外異人等爲傍流書成曰唐詩品彙凡九十卷拾
遺十卷又擇其尢合格者爲唐詩正聲十二卷論者謂其詩
音節可觀神理未足然棅之言曰余夙躭詩恒欲窺唐人之
籓籬首踵其域如墮終南萬疊間茫然弗知其所往然後左
攀右涉晨躋夕覽下上登頓進退周旋歷數十年厥中僻蹊
通莊高門邃室歷㦄可指數盖其學之專如是終明之世館
閣宗之
王紱傳
王紱字孟端無錫人博學工歌詩能書寫山水竹石妙絶一
時洪武中坐累戍朔州永樂初用薦以善書供事文淵閣久
之除中書舍人紱未仕時與吳人韓奕爲友隱居九龍山遂
自号九龍山人於書法動以古人自期畫不苟作游覽之頃
酒酣握管遇長廊素壁淋漓霑灑有投金帛購片楮者輒拂
袖起或閉門不納甚至詬厲勿顧也人有諫之者紱曰丈夫
宜審所處輕者如此重者將何以哉在京師月下聞吹簫聲
喜甚乘興寫竹石圖明旦訪其人贈之則估客也客以紅氍
毹爲餽請再寫一枝爲配紱笑曰我爲簫聲訪汝以簫材報
汝汝俗子也索前画裂之還其餽一日退朝黔國公沐晟從
後呼其字紱不應同列語之曰此黔公也紱曰我非不聞之
是必與我索画爾晟走及之果以画請&KR0807;頷之而已踰數年
晟復以書來&KR0807;始爲作画旣而曰我画直遺黔公不可黔公
客平仲微者我友也以此寄之俟黔公與求則可耳其高介
絶俗如此崑山夏㫤者亦善画竹石亞于紱画竹一枝比之
金一鋌然人多以餽遺得之識者勿予也㫤字仲昭永樂十
三年進士改庶吉士尋除中書舍人轉吏部考功主事出知
瑞州府入爲太常寺少卿進太常寺卿㫤與上元張益同中
進士同以文名同善画竹其後㫤見益石渠閣賦自謂不如
遂不復作賦益見㫤所画竹石絶倫亦遂不復画竹益死土
木之難仲微名顯錢唐人嘗知藤縣事謫戍雲南其詩頗豪
放自喜雲南詩人稱平居陳郭顯其一也
沈度傳
沈度字民則弟粲字民望松江華亭人兄弟皆善書度以婉
麗勝粲以遒逸勝各臻其妙度博涉經史爲文章尚平澹絶
去浮靡洪武中舉文學弗就坐累謫雲南岷王具禮幣聘之
數進諫未幾辭去都督瞿能延之教子弟遂與偕入京師時
文皇帝初即位詔吏部簡士之能書者入翰林給廩禄度與
吳縣滕用亨長樂陳登同與選於時解縉胡廣梁潛王璡皆
工書度至最爲帝所賞名出朝士右日侍便殿凡金版玉冊
用之廟庭蔵祕府頒屬國必命之書遂由翰林典籍擢檢討
歷修撰遷侍講學士粲自翰林待詔遷中書舍人擢侍讀進
階大理寺少卿兄弟並賜織金衣鏤姓名于象簡泥之以金
贈父母如其官馳驛傳歸告于墓崐山夏昺者字孟暘與其
弟㫤以善書画聞同官中書舍人時号大小中書而度粲号
大小學士度性敦實謙以下人嚴取與有訓導介其友求書
請識姓氏于上度沉思曰得非曩訐奏有司者邪遽却之其
友固請終不肯書姓字在内廷備顧問必以正對粲篤于事
兄已有賜輒歸奉其兄度子藻官中書舍人用亨初名權字
用衡精篆隷書被薦時年七十矣召見大書麟鳳龜龍四字
以進又獻禎符詩三篇授翰林待詔與修永樂大典用亨善
鑒古嘗侍帝觀画卷未竟衆目爲趙伯駒用亨曰此王詵筆
也至卷尾果然登字思孝初仕羅田縣丞改蘭谿再改浮梁
選入仍給縣丞禄歷十年始授中書舍人登之入也用亨自
詡篆籀視天下無踰之者且恃年高數於人前面折登登勿
與校至三日猶不已從容進曰登幸辱在此願有所質乃就
用亨言戾於說文者十數事援許氏說證之用亨乃屈服登
於六書本原博考詳究用力甚勤自周秦以來殘碑斷碣必
窮搜摩搨審度而辨定之得其傳者太常卿南城程南雲也
劉溥傳
劉溥字原博長洲人祖彦敬以醫事文皇帝溥八歲能賦詩
長隨祖父游學兩京宣德初授惠民局副使其詩初效西崐
體久益奇縱里人劉與字廷美仕爲山西按察司僉事工唐
律人目爲劉八句尢善鑒古書画蔵有終南山進士圖際歲
除溥題長句其上與懸之於堂明日賓客賀正者爭裂門籍
紙寫之而去與笑曰此耗紙鬼也於時海寧蘇平字秉衡平
弟正字秉貞崐山沈愚字通理蜀人晏鐸字振之慈谿王淮
字柏儀眞蔣忠字主忠同里鄒亮字克明中都湯胤勣字公
讓淮安王貞慶字善甫皆以能詩聞胤勣最豪伉不可一世
亮每以氣凌之淮與之辨論或移日不相下及見溥輒俛首
服溥精天文律歷之學正統十二年京師産牛五足一足生
於領蹏反向上溥占之曰小人在上戎狄横越二年帝自將
北征溥從羣臣拜伏道左見日旁氣中黑外赤溥愈憂之乃
賦送駕詩見志俄有土木之變於是言者交薦不報久之調
太醫院吏目胤勣東甌襄武王和之曾孫貞慶駙馬都尉永
春侯寧之子鐸亮皆官監察御史餘俱不仕時号十才子
曝書亭集卷第六十三
