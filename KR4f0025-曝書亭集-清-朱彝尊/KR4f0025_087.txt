笛漁小稾卷第五
秀水朱昆田西畯
食嘉魚和澗芳
蠻村已熟桃花米官舍初嘗石乳魚湘峡往来經兩月始添
一則嶺南書
悼秦吉了
黃緌黑羽可憐生染墨塗梔画未成不與鷦鷯同宿食只和
鸚鵡鬪聪眀酒邊按拍偏能趁花底呼人最有情惆悵客窗
歸夢斷蠻天惟剰鷓鴣聲
過牆梅花
不似吳根試蕊遲小春早已剪離思黃衣稚蝶尋難到翠羽
夭禽去復窺蠣粉影遮雲過處蟬紗香透夢回時花開花落
憑誰問除却詩人総未知
寄南渟即和南渟送畊客韻二首
解秋細雨壓輕塵丁夘槗邊甲子旬歸去分湖垂釣好画中
眞羡著蓑人
小門開處接溪梁九疊螺峰鴈浦長他日扁舟尋瘦沈共携
笭箵入鱸鄉
寄菘塍次蘅圃韻二首
瘦弟先歸烟水鄉病夫又治倦游&KR1019;雪天凍手頻提轡負日
何妨打稻場
聞說西泠抱布衾船窗幾費短長吟舊游曾擲詩瓢在煩𡭗
停橈仔細尋
寄魯謙菴太守
西堂密宴歲將更量醆分曹鬭酒兵重聽蓴鄕䑳背雨還尋
胥口渡頭旌宦情只為鱸魚美詞筆眞同雪椀清入室碩為
詩弟子可容奉席擬橋衡
九言戲為鷗塘夀
今秋作客燕市最無賴逢君初度酌酒開心顔節移重九二
八月旣望年過四十一雙鬢未斑有時狸膏鬪雞旗底去不
尔獵騎射&KR0849;山中還人生行蔵進退貴適意置身豈必鷺序
蛾眉班
題陳書厓納凉圖
杜甫南鄰也姓朱柴門月夜每招呼新来歸作詩人伴消暑
牆頭過酒壷
索禹尚基画月波吹笛圖三首
朱三十五住吾州也戀蓴鱸買釣舟我亦還家作漁父夜凉
吹笛月波樓
吳儂種水是生涯朝對荷花暮芡花蟹舍郎當漁屋小垂楊
影裏占鷗沙
禹郎画筆近来無邀寫鴛鴦一片湖不見當年黃子久由奉
曾作讀書圖
題查田蘆塘放鴨圖二首
漾水投波各一羣半湖淨綠皺圓紋誰知煙雨冥濛裏絶勝
塵沙漲帽帬
朝把竹竽驅鴨去暮把竹竿闌鴨歸柳陰日午了無事剪得
綠蓑編雨衣
題田樂種紙圖
小謝詩篇小令書綠陰一片閉門居雨餘葉大斜紋滑十樣
蠻牋総不如
題周燕客别駕所蔵画卷(是日登岱遇雨)
一生最愛米家山雲在千峰下上間著我今朝圖畫裏拖笻
頂笠上孱顔
紅花埠遇雨題壁
行到江南雨便多油衫席帽蹇驢馱小桃樹樹飄紅淚亂水
村村卷白波野店客稀煙未起壊槗泥補滑難過不如歸放
湖中釣低盖烏蓬枕綠蓑
傷柳
沿河一帶綠于烟生近江南倍可憐見說堤徭猶未息監工
新散柳夫錢
别田綸霞先生
公昔視學江南北喝道不用車前騶行携坐對盡文士我亦
載筆從枚鄒馮梅湯惠今作者勝我奚啻三十籌一時拱手
&KR0662;聽命有似五霸摟諸侯區區小國未量力交綏一敗不可
收猶憶庚申十二月月十五夜經高郵風饕雪虐冰乍合沙
觜兩兩停輕舟我曹擘牋各鬪句公亦笑染南豪柔昌黎硬
語走籍湜彌明健句僵侯劉自此絶口不復道别後鶊蟀移
春秋我方乞食走東郡公忽領客登南樓蒲萄水漲去帆疾
芙蓉花發歸帆抽六街九載始一遇名場屢躓眞堪羞鮎魚
豈能上竹節菱角安可磨鷄頭相看憐我太顦顇晝許清閒
夜許休狂奴故態遂復作作詩屢索缸面篘長缾遣送堆老
屋得醉便斷胸中愁中丞由來任最重最重淮海惟揚州我
公清節上所&KR0662;帝心特簡非人謀臨行邀我入盛幕覓
舉未跨三花虯豈知宋五又坦率瘦童羸馬無門投公聞我
状良太息作書招我来長洲周旋不以榮悴異此道今世殊
悠悠官齋坐卧席未暖豈知改撫西南陬正如飢人乍得食
奪之不今填咽喉天公本意欲扼我乃累公作萬里遊黔陽
事簡号易治不若此地庭喧啾千山繞城瘴雨洗五月遍地
蠻花稠人生所貴適意耳莫以道遠生煩憂我亦還家謝塵
鞅典衣及早租吳牛
題林先生聽鶯圖
授罷羣經即把杯聽鶯終日坐莓苔不妨更倩傳神筆画取
門生載酒来
自題月波吹笛圖二首
夜色糢糊水面寬凉烟漠漠月團團一枝漁笛一枝櫓半入
蘆灘半蓼灘
人間隨地是風波湖上歸来樂事多載得漁兒與菱女椘歌
不唱唱吳歌
勸農詩爲陸江陰作
春夏吳船困送迎插秧又苦十分晴平鋪冰簟無心臥遍踏
桑田觸熱行此日一犂扶白雨他時千頃割紅秔不煩雞子
供亭長父老村村說尹清
春申墓
江雨江風暗愴神我来江上弔春申三千食客皆珠履國士
故應無一人
題女郎周禧荷包牡丹扇頭三首
風朝霧夕只緘愁紅淚涓㳙滴未休可惜籬邊好顔色歐家
花譜不曾收
裊裊垂垂態最佳紛紛姚左豈能儕紅珠一索和烟剪曾上
玲瓏白玉釵
傾城原不在知名别有風流勝洛京小院尋春無路到妒他
蝴蝶趁新晴
登君山二首
日日波濤日日風海門只在縣樓東一山如畫興亡裏萬戟
空沈浩淼中擬結漁樵為伴侶不將成敗論英雄長江流恨
原無盡謾說長江至此窮
千古風流一浪消愁多酒少豈能澆望中隻堠連雙堠暗裡
江潮接海潮向夕漁舟還汎汎無風蘆葉亦蕭蕭烟波萬里
蓬萊遠縦有神仙不可招
題雙鬟索句圖三首
端州子石蜀州牋画裏詩人正少年一曲填成付娘子不將
陳譜入輕絃
一縷茶煙兩鬢絲烏闌紅袖憶當時年来憐我心情減無復
新詞與雪兒
西園玉山兩雅集王頋家姬入畫圖花下幾時成勝聚未妨
側帽著狂夫
題錢舜舉春郊醉社圖
坎坎鼓蹲蹲舞祈秋成祀田祖田祖醉徹酒脯速翁媪將稺
乳相挽摟来田頭草為茵花為籌酌大瓢紛勸酬日未落飲
不休或皤腹或睅目或拍手或頓足或招或携或追逐或號
或呶或趜趗葫蘆頸長盛餘酒茨菇葉香裹餘肉但願一歲
中三十六雨七十二風蝗蟲入土一千尺水旱不作村村豐
麥兩岐禾九穗桑無附枝瓜並蔕秋蠲租夏放稅安眠不聞
吏打門家家盡作膨脝計牲如山酒如蔗更率麄錢作秋社
題萃橋水榭圖
水檻風櫺面面開好書讀罷試茶杯不須竹下柴門閉此地
從無熱客来
題坐花圖
溪上桃花一色開小船日日恣沿洄怪君一事眞成錯不著
椶鞵桐帽来
北發
南北東西不暫停一身漂泊似浮萍鄉心自此眞難遣别酒
無多最易醒蟲語草根驚客夢螢飛水面亂緐星孤舟夜宿
塘西路愁說長亭共短亭
丹徒
望裏雲帆曲曲遮縈紆一綫走修蛇晚潮入浦舟難上高岸
如山日易斜軋軋小車裝酒毋紛紛鄉客買魚花丹徒不似
江南景到此令人便憶家
渡江
風打潮舂鐵甕城禁江猶復剪江行片帆未可憑忠信三槳
眞堪寄死生路險孰憐游子苦家貧漸覺此身輕自来歸計
誠難料莫怪東坡負昔盟
閶門
每到閶門便小留鴛央多在百花洲綠忩呢呢聞私語翠被
厭厭恨早秋叠鼓催人辭好夢亂蟲爲客訴離愁燕吳南北
三千里第一難忘是此樓
菽乳和楊芝田先生
淮南王食經八公九師撰惜㦲其書亡饌法不可見偶然著
遺術啜菽物至賤叟叟井華淘齒齒石磨旋香同杏子粥細
比葛花麫若酪蹴乳房若篘撇缸面若蔗漿初榨若飴黍暴
煎淋漓舀長杓滓汁濾生絹未眀雞三號乍唘門一扇篝燈
挂屋壁溉釜燃蒿&KR2453;須臾魚眼沸以笟攪百遍圓紋皺冰縠
斷稭揭霜練㦯以山礬收或以鹽滷澱苦辛澀酸鹹方法從
所便拉㱿吳地能泡漿杭俗擅我鄕近瘠貧鬻者滿村堰魚
標酒望間水車輻片片(禾中村民鬻腐者以車輻標于林表)移舟就客航壓擔入僧
院綠葵𬗋牙薑清齋每同薦有時配紅鰕食之已饞嚥乾將
酒糟潰敗候梅黬變其味益以佳往往走異縣都人慣食肉
羊豕日刲剸是物纔入市塵沙糝如霰以此仕宦家弃不錄
厨傳編修在金門索米類曼倩不因官獨冷止酒罷談讌菽
乳造法殊其訣本陽羨黃豆来西沽𬗋磑徙南淀浸以一斗
泉漉用五尺帣流匙訝香滑舉坐盡誇衒脂麻與罌粟瑣細
費撇漩未若此易成指頋具鄕饌我本茹藿人羶葷非所戀
春去秋復来飛光等劈箭無心趁杯䏑久欲焚筆硯有客誦
新詩令我聽忘勌壓倒孫滄螺濟濟衆才彦作者各擅場後
来豈能先過門思大嚼舍鐵但白戰
送柯翰周之蕪湖四首
軟紅十丈跨疲驢何似歸乘觳觫車京國奮游疎索盡并無
人讀絶交書
孝廉行卷壓時流五上春司不見收絶似秦川貴公子異鄕
漂泊賦登樓
鏡裏清容祗自憐誰知圖画各爭妍龔寬樊育紛紛在只少
匳中五萬錢(龔寬樊育漢元帝時畫工見西京雜記)
幾日星隨使者軺到時寒水七磯消吉祥寺酒開缸面愛殺
濃香煮藥苗
金山口
四圍山色翠相連積潦成湖遠浸天千尺敗堤眠斷虹(去聲)一
丸寒日落荒烟水夫拄杖爭馱客舟子拏篙橫索錢道路杠
梁盡王政由来迂闊獨前賢
過合肥欲訪龔恕愚為同行者所阻悵然賦此二首
宣武門西送子行飄然我亦返鄉城腸迴南楚風波惡書到
東吳涕淚傾雞黍往時曾有約輪蹄不駐豈無情仳離生怕
從頭說且逐征夫趁晚程
覆雨翻雲莫挂懷得歸且復掩溪柴吟身未必常如瓠酒量
依然闊似淮客到恐煩奴入市筵開免泥㛐除釵悠悠不是
同行路悵望高城粉堞排
拙宜園補題三首爲楊耑木賦
苔逕
竹筐挑築海沙麄石子圓勻巧匠鋪到地雨絲鞵滑澾壓頭
花影杖枝梧結疎籬截常年客叠矮牋招小飲徒預筭吟邊
秋太澹課童添土插紅芙
巢經樓
白藤為笈竹為筬小閣三間取次成笙典珠墳閒攟拾秦灰
漢粕日縦橫櫩高不放梅黬入芸細何愁蠹繭生媿我鈔書
漸零落匹如殘月配長庚
竹瀁
一匳清鏡拭花南冷翠千梢蘸嫩藍懸綫芎香魚受餌掠波
萍動燕辭龕粉苞初脫題詩滑石鼎閒支試水甘擬學松陵
製漁具割茅先結箇圓菴
贈王浦雲二首
手拈雙管興淋漓廿載江南老画師絶似當年張水部一爲
枯草一生枝
淞江絹熟越牋生大幅長圖一埽成只合呼爲王潑墨軸頭
幀尾換新名
題烟江撒網圖
江樹糢糊雨欲飛碧蘆根短浪花肥披圖未羨漁郎樂我亦
新從画裏歸
題蘭亭祓禊圖
芳草如裀滿地鋪一觴一詠儘堪娛雖無醉本蘭亭在猶喜
流傳祓禊圖
初夏村居
枯港新添碧一灣蜻蛉忙亂鷺鷥間黃梅果下連緜雨綠樹
看成平遠山塍口㳙㳙秧水足籬根策策草鞵還瓦盆注後
渾無事半扇柴門盡日關
即事
貧偏客死冨生還歌哭紛紛一室間不爲期功廢絲竹幾人
能學謝東山
南湖
南湖六月煙波闊不見荷花水面開閒殺風標兩公子幾回
飛去復飛來
示德鉉弟二首
萬里風埃兩鬢霜十年京國困名場何如老弟抛書卷捕蟹
叉魚住故鄉
家世無田莫怨貧閉門竭力事雙親菰菱儘足供常膳鵝鴨
休教惱比鄰
夏日村居戲作吳中田婦詩十首
河頭楊柳弄鵝黃乳燕飛時日漸長摒擋遊春衫入箧不辭
辛苦作𧖟娘
短鬢低鬟黑似鴉愛他捴不御鉛華自從四月收𧖟後頭上
惟簪繭子花
繰絲纔罷又分秧惟有農家最得忙羨殺紅閨諸少婦早裁
翠被待新凉
白紵衫輕紅袜斜吳娃生長自田家最憐雙足渾如雪日日
河邊去踏車
村酒煨来竹葉淸枯魚一片瓦盆盛三錢蒲扇堪障面日午
田頭餉耦耕
先種荷花後種菱小舟如葉泊溪稜蓮歌唱罷菱歌起遇著
人呼便不譍
烏桕陰濃一逕開四三女伴坐靑苔笑看黑線翻花樣知是
城中學得来
茨菇葉大苧頭長小甑蒸時滿屋香炊就麥糕先祭竈勝如
富室宰黃羊
終歲惟須兩對衣木棉花密苧麻稀自来夫壻無離别不用
安排織錦機
門前宛轉結笆籬竹簟繩牀任意移来注無人拘束少豆花
棚底納&KR0765;時
笛漁小稾卷第五
