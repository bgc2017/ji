曝書亭集卷第十三
秀水朱彝尊錫鬯
古今詩(十二)
柔兆攝提格
騘馬行送任御史(玥)視鹺長蘆
春明門東騘馬嘶奚官新鑿碧玉蹄紫茸鞦鞘錦障泥使者
衣繡行長隄寒花露草煙萋萋千樹萬樹楊柳低津門此去
三百里來朝定指西沽西長蘆鹽筴通靑齊君今乘騘按左
海章綬不殊還會稽我歌騘馬行君騎騘馬去明年策馬來
春明應記今朝送行處
送顧進士(永年)南歸
曲江游讌罷轉眼一年春此日書驢劵仍同下第人
贈魏(世傚)
每憶金精天外峰易堂書卷閟春冬竹林舊侶嗟零落喜見
靑雲阮仲容
送周二之海陽
簷花對酒五蟾蜍此去郵籖萬里餘湖水東西仙令宅帆檣
來往海人墟炎洲雨過香蕉子夜枕潮迴徙鱷魚後會竹林
期莫定相思天末意何如
送劉郎中守思南
劉郎别我玉河灣笑綰銅符領百蠻千騎上頭殊不惡峒花
犵鳥滿溪山
紫藤花下作
首夏花信終月閏又開朔彝尊濕雲來遠岑密雨溜斜桷周篔
雖違登覽興且喜氛垢濯彝尊軸簾納餘淸叩戸尠重較篔
甌香碾新團滴古濡散卓彝尊虚齋憺無事晚霽意蕭邈篔
高蘿何年植老榦惜崩剥彝尊杪春發新條靑翠纔一搦篔
有如茘含苞又若鳥破㲉彝尊籠陰忽蓋瓦落格漸成幄篔
五髻瓔珞垂羣玉玲瓏琢彝尊榮悴迭後先土膏異豐确篔
幽賞人未齊暖游蜂巳覺彝尊將尋絛鈴護毋使雀豹啄篔
寫生畫史爲配饌食經學彝尊故鄕南湖南風景别燕涿篔
濃陰壓兩岸虺蔓埽船角彝尊鷗鳬雜坐臥鰕蜆恣撈捉篔
何爲久滯淫來往昧鳩鷽彝尊酒罷花亦殘擁衾歸夢數篔
送張(嵋)宰淄川
般陽城下記曾過負郭分流左阜河相送履鳬仙令去恣聽
驂篠短童歌簾衣晝靜花應滿書帶春來草最多暇坐西堂
官燭夜吟情可憶舊羊何
往事沉吟十九年潞沙津鼓解連船河豚荻筍丁沽市海燕
芹泥趵突泉岐路東西頻遠隔故人意氣劇相憐靑藤絡格
繁花紫涼月紛紛話别筵
遲湯上舍(右曾)不至
檉葉綠如繖藤花紫滿簷望君君不至惆悵下廳簾
題王給事(又旦)過嶺詩集
郃陽王郎媕羣雅掖垣退食吟最工關西作者僂指數比於
二李(檢討因篤明府念兹)誰趫雄昨年使車踰嶺表笙歌鹿鳴聽乍終
滿城象犀緫不顧迎潮直渡東官東循州洞天福地兩羅浮
近與泉源通晴峰四百三十二一一捧出靑蓮蓬砂牀泥融
坐啞虎竹葉篆古書秋蟲千年鹿跑草淺淺五色雀舞花濛
濛盤游飯罷石樓去羣仙或請銘新宮偕行況有屈道士(大均)
留題肯使莓牆空此鄕寶玉人所羡珠圓貝紫珊瑚紅王郎
歸裝乏長物僅束詩卷藏髹筒解船下瀧指湖口餘興復入
匡山中僧房五百恣登歷短筇輕屐隨樵童三條石梁貫員
闕一匹瀑布拖長虹王郎得句轉淸越墨花漬壁磨鉛銅攜
來都亭曾幾日傳抄奚啻十數公要知能事久服習矢人之
矢弓人弓邇來詩格乖正始學宋體製嗤唐風江西宗派各
流别吾先無取黃涪翁比聞王郎意亦爾助我張目振凡聾
覽兹過嶺集百過豈有瘢垢堪芟礱往時屈道士游越山行
水汎酬和同自從判袂廣武北十載夢寐懸江楓沖虚觀前
斗壇在可有鄧嶽留葛洪投詩王郎并寄屈惜無萬里南飛
鴻
題賈院判(鉝)畫荷二首
亭亭紅豔立淸波殺粉調鉛不在多却笑崔徐思憔悴鷺鷥
汀畔寫枯荷
黃塵六月倦鳴鞭苦憶中吳鴨觜船夢入篷牎聽夜雨半江
風葉枕函邊
竹爐聮句(并序)
錫山聽松菴僧人性海製竹火爐王舍人過而愛之爲作山
水横幅并題以詩歲久爐壞盛太常因而更製流傳都下羣
公多爲吟詠圖旣失詩猶散見於西涯篁墩諸老集中梁汾
典籍仿其遺式製爐恒歎息舊圖不可復得及來京師忽見
之容若侍衞所容若遂以贈焉未幾容若逝矣丙寅之秋梁
汾攜爐及卷過予海波寺寓適西溟靑士愷似三子亦至坐
青藤下燒爐試武&KR0642;茶相與聮句成四十韻明年梁汾將歸
用書於冊以示好事之君子
西神峰連延龍角汍泉歕孫致彌桑苧次水經第較中泠遜姜
宸英山僧寡營役谷飲遂夙願朱彝尊跏趺長松根風來耳垂鬗
周篔都籃選茶具一一細莎頓(張祜慧山詩重街夾細莎)顧貞觀舍彼陶冶工截
竹等辮韏致彌附以紅泥團其修僅扶寸宸英坎上離于中下
乃利用㢲彝尊微飃颼颼入活火燄燄焌篔初聆檜雨喧漸
見魚眼睔貞觀紫筍舒萌尖乍點湯色嫩致彌王郎穿竹過愛
接支許論宸英解帶磐石間素瓷迭相勸彝尊欣然愜所遇
伸紙隨染渲篔濛濛巖亭瀑歷歷水田畈貞觀短短茅覆屋
茸茸荻抽虇致彌橋攲乃有路門闢或無楗宸英林壑雖未深
埃壒頗巳遠彝尊流傳盛新詠羣雅足彝憲篔或爲篆籀隸
若盉鬲敦鬳貞觀或爲眞行草若繇靖羲獻致彌穆如淸風
作舉一可當萬宸英嗚呼百年來精廬窟貙䝡彝尊曩時所
珍物零落委荆蔓篔吾家纑塘側想兹恒繾綣貞觀形模授
巧匠高下仿遺楥致彌所惜七尺圖慮爲塵土坌宸英開篋
逢故人輟贈得右劵彝尊羊脂鏤躞玉獸錦束腰絭篔譬諸
延平津劒合始無恨貞觀俄驚鄰笛悲永歎壑舟遁致彌蕭
條黃公壚歌哭與俗溷宸英是物覩者希五都絶市販彝尊
今年吳船來載自潞沙堰篔徙置靑藤陰旅話破幽悶貞觀
質比蓮芍輕形嗤石鼎鈍致彌小勺分宫時頭綱試甌建宸英
忽憶秋水生乘此風力健彝尊逝將挂席歸耦耕師下潠篔
毋令石牀空兼使夜鶴怨貞觀
送吳(濩)入太原三首
孃子關西木葉殘煙霜回首井陘寒馬頭不改團團月絶壁
韓詩拂蘚看
并州山繞崛&KR2118;蒼桐葉祠前柏幾行蘋号長生水難老憑君
杪入篋中方
周郎(在浚)近在蓮花幕點筆題詩興不孤暇日經過煩問訊
硬黃曾搨石經無
送毛檢討(奇齡)還越
一舸全家去層闉别袂分孤生倚知已衰老感離羣曉雨千
門散新泉五牐聞花光晴澹沱峰翠遠氤氲祖席愁帆影回
塘蹙水紋語多兼往事觴罷判斜曛少日偕簦笠遺書索典
墳扇邀王内史舞起謝將軍夢筆橋頭月捫蘿磴口雲徵歌
依趙瑟漬墨灑羊裙午㸑柯亭竹秋眠蕙帳蚊俄驚鄰笛弄
頓使酒船焚失路栖淮浦逃名適汝濆易穿東郭履慚勒北
山文燒尾同華讌傳甘並紫帉四聲研沈陸六義續河汾闌
藥園官送朝衫小婦熏香匳詞悵悵錦瑟淚紛紛爲折章臺
柳翻辭祕省芸空林憶猨鶴舊社返榆枌到及湘蒓美閒看
越鳥耘明箋存笥滿麴米注牀醺宰相陶弘景神仙鄭巨君
行藏應自料不用問靈氛
題喬侍讀侍直圖
朵殿簪毫入千門露未晞臣心勤夙夜
天意愼幾微(愼幾微本房御書扁也)細細香生幄曈曈日滿衣非君諳掌
故奏事直前稀
題項秀才(奎)水墨小山叢桂
少年席研項生同每到秋行桂樹叢今日天涯展圖畫忽驚
身是白頭翁
程侍郎江山臥遊圖
啓禎之際南北派書有董米畫崔陳靑溪先生起奪席二者
並妙稱絶倫一水一石弗漫與尺幅價值雙烏銀今觀此圖著
色老筆與黃鶴山樵親蒼茫又類井西作林霏晻靄泉洄淪
近來仿古求貎似叠石紬碎添苔勻先生畫意不畫象驅使
二子窮其神雲霞石淙開四面一一鼠尾丁頭皴山根木閣
看最好安得買斷居河漘四門博士重手澤請我跋尾歲在
寅其冬偷兒鑿我壁室無泉布牀無茵惟存文史五千卷手
摩插架擨&KR2952;頻此圖幾失幸不失留置愛玩緜冬春朝來灑
墨賦長句書報博士遲無嗔
送陳上舍(曾藙)還杭州三首
門外驪駒莫便催紅闌亭子上行杯誰能北地三年住不憶
西湖一舸迴
貓頭新筍長林扉雉尾香蓴礙釣磯船到水仙祠下泊更無
塵涴藕苗衣
官閣垂楊水寺燈城隅處處結魚&KR0699;舊游白髮幾人在應笑
歸遲張季鷹
顧編修(藻)以橄欖見遺賦謝二首
疊果靑於棗嵇含狀最工紅鹽齊落子翠竹遠開筒愛惜教
頻數歡娱忘屢空要知君子意獨許歲寒同
絶勝餘甘樹來從茘子村玉盤盛最好靑箬裹猶温酒後酸
漿别茶中俊味存清香留改歲試配煮河豚
飲遂安毛檢討寓齋
城隅燒尾宴曾同六載重來就菊叢珍重故人今夕會招尋
猶念一漁翁
題蔡修撰早朝圖
遮莫鼕鼕畫鼓頻披帷風定燭如銀繡墪只許貍奴臥辛苦
妝臺攏髻人
周上舍(篁)夜過
浭酒凍春碧萊雞蒸栗黃醉眠無不可西舍有繩牀
鱸魚同魏(坤)作四首
水面&KR0699;排赤馬船纖鱗巨口笑爭牽吳孃不怕香裙濕切作
銀花鱠可憐
微霜一夜泖湖東楊柳絲黃兩岸風不信輕舟往來疾筠籃
驗取四鰓紅
已脫朝衫分卜耕劇憐鄉味算歸程秋風彈指今年誤輸與
江東老步兵
翠網千絲白玉跳蜀薑鏤切韭新苗背篷圓笠平生慣準擬
抽帆第四橋
強圉單閼
寶晉齋研山
有石産京峴近在龍目灣周篔外史火正後愛好怡情顔彝尊
棱分巖穴岫垢洗黃朱斑篔俄看千仞峰勢拔方寸間彝尊亭
亭華蓋倚隱隱卻月彎篔岡巒各殊狀一一相迴環彝尊其
下陷深窪髣髴龍所寰篔有時風雨至大小靑來還彝尊玩
物不在多對此形神嫻篔以之易園廬勝絶臨江關彝尊觀
其賦詩意猶自心偏慳篔年深異顯晦幸未委榛菅彝尊君
家藏四葉冷光古益黫篔且以娱寂寞豈復論銖鍰彝尊舉
世重黃白孰營几上山篔好語玉蟾蜍勿用清淚&KR1008;彝尊
(附)米海嶽研山歌爲朱竹垞翰林賦
(濟南)王士禛
海嶽研山不可見人間空說研山圖研山之圖亦遭燬雲
煙過眼徒嗟吁宣和艮嶽巳塵劫矧乃片石輕錙銖永嘉
流落幾百載昭陵玉匣今亦無詎知神物有呵護星芒夜
隕三天都太平宰相盛文物寶此何啻千璠璵(石初藏許文穆家後歸朱)
(文恪)古藤書屋花未放主人愛客招吾徒眼中突兀忽見此
乍疑几席羅衡巫壺中九華那足擬仇池枉用誇&KR1730;蘇三
茅地肺互鈎帶二華雲氣相縈紆蛟龍屈蟠待雷雨仙靈
髣髴迴軿車華蓋一峰獨秀拔宛插玉笏翹犀株翠巒玉
筍左右列脽尻股脚相攲扶上洞下洞閟曲折潛通小有
涵空虚龍池幽窈驗雨候頗疑中有驪龍珠峰獨者蜀屬
者嶧上泉有埒下有澞座客摩挱三歎息蒼然古色生眉
須海嶽之菴書畫舫幾伴此老浮江湖巧偷豪奪歷千劫
閱盡春秋如蟪蛄翰林好事過顚米日餐蛾綠忘飢劬滄
江夜夜虹貫月莫令光怪驚菰蘆
懷汪進士(煜)
人日梅花落懷君過嶺時安牀紅豆底日日坐相思
喬侍讀(萊)一峰草堂看花歌同陸(嘉淑)周(篔)姜(宸英)
錢(金甫)孫(致彌)查(愼行)湯(右曾)陳(曾藙)賦
疾風經旬不出戸獨客嬾過三眠蠶今朝風定塵壒減女牆
翠湧西山嵐修門池館綴金碧鏁柵未許停羸驂主人新拓
百弓地中園卉木吾舊諳夭桃濃杏雖已落海棠乍坼丁香
含初疑徑闢過者少早有勝侶齊幽探新松四尺挂席帽炙
具一束攜荆籃絲頭毯展午陰直婪尾杯泛冬醪甘今年春
較去年晩花信十猶餘二三長紅小白枝尚亞雄蜂雌蝶飛
相參酒闌回憶壯年事於此晨夕朋盍簪燒瓷罋頭臥畢卓
蠟板曲子歌何戡滿墀明月露濯濯繞屋垂柳絲毿毿十餘
年來五易主魚牀潦盡成枯潭茅亭崩剥泥暗裂有若燕子
留空龕仙源重過豈易得惜花老去心逾貪韶光三月忽已
盡牡丹將吐房山南綠囊紅襆水精域鹿女微笑貍奴酣相
期雙屐著謝客更借一鶴騎盧躭諸君偕游恐不遂試與二
老評花擔(謂周陸二子)
同作(嘉興)周篔(青士)
九十日春不可駐玉河穉柳靑漸濃官溝滌穢難墊足何
處得看林壑重客言侍讀新築好紫丁香結千枝穠辛齋
竹垞吾老友不嫌策騎參支筇查生(愼行)叩扉湯生(右曾)
起顧我一笑偕過從是日天朗惠風細晴絲冉冉煙茸茸
莎亭擁腫攲四柱花氣遠接檐前峰縛樹老藤更夭矯如
割左耳奔乖龍縹囊欲坼尚未坼已見小尾游黃蜂主人
朝回趿草履揖我得覯冰雪容食單藉地任箕踞脫略禮
法便疎慵騰觚凍醪賸百末飣盤雜果儲三冬吾家長水
塘一曲白鵝繡鴨紛游溶油菜花香蠶豆熟貓頭筍迸芹
泥鬆殳基山東審山北麴塵波暖浮方&KR1956;撫琴久已謝宗
炳鑿穴今復輸臺佟自從騎驢入燕市魴鯉去沼鷴閉籠
得閒曠論厠坐末一洗膠固從來胸銀絲切鱠韭登俎更
留午飯餐冬舂何當淸暑復來集醉看夜合花惺忪
棗花聮句
棗花香細細亂結春風闌孫致彌旣免纖手摘寧邀上客看周篔
燕郊得千樹吾將老園官彝尊
王(翬)畫三首
王郎手摹一峰畫宛似張顚作草書鼠尾皴山鴉點樹只今
能事有誰如
帝城日日足風霾眯眼黃塵漲六街對此溪山最清絶便思
衝雨踏椶鞵
王翬老去畫尤工橫幅吳裝仿惠崇曾記北高峰上望村村
風景似圖中
檉聮句
有木生庭隅入夏翠陰發周篔卑枝易妨帽密蔭恰承韤孫致彌
重露一以晞微風久不歇彝尊皮乾皵殷赭花瑣補秃缺篔色
籠澹泞天影漏惺忪月致彌遮門肖水松驗雨促耕垡彝尊莖
小舞蝶翻脂香行蟻窟篔其身異樅柏其産徧揚越致彌豈
惟敵雪霜兼可蠲宛暍彝尊疢疾崽子除桮槃匠人劂篔是
物錫嘉名肇詩皇矣曰致彌爾雅配蟲魚圖經繪苗髮彝尊
過從每淹留愛護勿翦伐篔森森埽庭蔓淺淺露鸎骨致彌
清談自亭午離坐到日没彝尊雖非郊野居且免土蓬勃篔
況有易釀沽把琖恣百罰致彌箕踞獨樹根狂哉酒檮杌彝尊
萬柳堂同沈秀才(蕙纕)對酒作
亭徹沙逾擁橋攲路轉迴自從疎傅去懶逐葛疆來穉柳春
重徙新荷暑未開故人留旅話仍勸竹根杯
畢上舍(大生)止酒經年冬夜枉過勸之復飲賦三十
韻
畢生本酒徒系沿鮦陽卓長筵慣分曹專與大戸較傾壺滿
觥船鬭力出捲握選格抛牙骰射覆探雀㲉勇哉氣如虎可
奪力士矟初愁鼓鼟鼟俄至雞喔喔一朝忽不飲客勸輒驚
逴人或強之坐竦身等山嶽甘令涴衫袖不復顧謠諑自從
斷酒來月改十晦朔問之何以然其志在困學僧寮止容膝
居若蝸負殼一盂黃韲酸一燈靑豆爆當其夜分倦欲睡乃
翻覺漆鬢添初星丹顔損舊渥入秋試不利泣抱楚和璞羣
飲徒揶揄背面肆評駮獨醒亦何苦羌不如醉濁北地釀法
多滄易通薊涿兹非禁酒國況弛官務榷胡然守枯槁血脈
久淫濯生來恒鬱鬱我見尤懪懪是夕風最寒冰簪挂斜桷
西市買山麋東市買海鰒此時浮一琖亦足忘蹇剥生也聞
我言相視忽而嚗有如魚含鈎又如鶴受鋜紅文螺曲房黃
支犀斛角沛然決江河豈能塞一墣詰朝客來尋仍向罋邊
捉
畢子飲二十杯而腹痛復欲止酒再以詩示之
我歌勸生飲生醉我亦眠繩牀一牆隔聞若呻吟然殘燈撥
餘燄夜半衣重褰問之臥攲側欲語哽在咽手摩腹與肚抱
痛靑兩顴歷鹿車轂轉往來梭腸穿良久始起坐絮被遮寒
肩荅云我禄薄福過災則延緘之苦不易一夕敗終年飲啄
各分定造物信有權譬諸再嫁婦羞澀塗脂鉛譬諸黃面僧
破齋烹肥鮮旁人笑且侮瑟縮難自前麴糵伐性斧自此仍
棄捐主人忽大噱物理生未研八尺士皮肉以腰分地天藏
府應音律經絡貫源泉江河漳漯流夫豈可涸焉古聖作醪
醴服之斯寓全後來止酒徒託辭匪眞詮奈何屏杯杓委腹
爲枯田數升下㗋嚨反若湯沸煎陷河湧越嶲谷水淪由拳
此如囊裹漿暴下乃得痊及其潤旣燥百骸自安便金平水
靜順豈復重崩騫來朝生且住剰有叉頭錢再爲生解酲清
聖濁亦賢不聞朔風號雪虐層冰堅地爐擁終日與我常周
旋
送葉參議(映榴)督儲楚中
國家歲漕粟千里連舳艫上給宮府用下充軍國需以之
實天庾寧曰此緩圖先生冨才術文與東馬俱道山槖筆
入粉署含香趨單車采秦風奉席盛羣儒
天子眷南顧特借司轉輸荆襄漢沔間土沃田膏腴歲或一
不登天下皆饑吁吾賢開濟策足使民困蘇暇日登南樓俯
瞰赤欄湖武昌柳百萬翠色兼蘅蕪臨風興不淺高詠無時
無歲晏一相送欲别愁須臾南魚北有鴈冀慰心煩紆
表弟查二(嗣瑮)至都過古藤書屋留宿作詩二首依
韻奉酬
鹽官人到逼殘年贈我吳興十兩緜肌粟頓消生暖後鬢絲
相視入愁邊醉拚把琖循環飲倦便安牀曲尺眠玉桂國中
來底事開春同縛送窮船
别時花藥發春壇五載離居感百端一泝武溪行僰道兩浮
炎海狎珠官蠻中土俗諳王範篋裏雲山奪范寬此夜劇談
高燭換北風頻送漏聲寒
冬日陪徐副相(元文)姜著作(宸英)游大房山出郊雨
雪馬上作
蓬勃東華塵窈窕西山容二者各有宜強之心不從徐公脫
朝簿姜子淹旅蹤期我大房游捫葛攀長松兹山我舊歷不
憚寒飇衝車中三升榼馬後九節筇誰能先花時蠟屐乘清
冬雨霰雖載塗相顧多歡悰雪色妙渲染一峰殊一峰明當
踏霽日遍覽金芙蓉
止孤山普濟寺
曉辭盧溝河暮踰韓姞砦荒榛取綫路亂塔湧香界峰迴削
峘岋水涸失涔派啞啞飢烏集簌簌病葉敗返景寒易收陰
厓暝逾怪俄而樵歌歇近寺響僧唄言投水晶域棲止得所
屆山缾温凍釀冬窖出秋菜坐久霜月高起行猶未憊逍遥
青松陰於心豈不快
入上方山
山心夜不寐凍雀喧前牎香廚卯飯熟傑閣晨鐘撞柅車束
櫪馬各雇輿丁雙彎環柳棬椅夾以棗木杠舍村入坡陀百
折循崆㟅萬古此積石山農絶耕䎫短松走長根老樹撐空
腔徑盡緣仄磴險過梯雲杠置身縹緲間若掉都盧橦層軒
坐僧榻喘定心猶&KR0719;
一斗泉
昔尋一斗泉俯睨千花塔壯歲不知疲三日行兩帀重來筋
力倦十五換僧臘已拚百骸困猶幸半踵納崖傾旋曲蝸石
扁鏤文蛤雨暘迭晦明龍虎互乖合忽焉松門在茅屋向斜
搭短綆汲澄泓微風吹颯沓精廬憺忘歸惜未攜酒榼向下
招游朋仰視笑不荅
兜率院
幽燕古奥室兜率居中巖花宮七十二下上東西嵌六時響
魚鼓四面圍筠杉沙泉細流續石壁遺經劖欲探乳穴勝改
著短後衫其中路窈糾其外雲封緘百千羊須珠往往乖龍
銜所嗟脚力弱畏此高嶄嶄山僧飯我腹朴野言多儳嗣歲
期重過同把黃獨鑱
望摘星陀
梯頭歷上方崖内平侹侹其西叢木杪樵路乃荒迥蜿蜒衆
山伏崱屴一峰挺誰燒陰陽炭鑄出火風鼎旣絶鸛鵲棲兼
少麋鹿何年運鬼工於此置屋並遥想層雲巔六月亦清
冷況當密雪零夙宵斷杯酩天逼寒棱棱星壓光炯炯自非
鐵頭陀安敢居絶頂(鐡頭陀金時高僧居此山)
中院
天開寺中院舊在沙河南應公昔來棲曾立水磑三河流今
巳徙亂石堆枯潭孤碣當麥壠頽基迷蘿龕同游各下馬考
古性所耽劃苔讀遺文其體國俗參紀年稱虎兒草昧典未
諳采之入舊聞亦足資客談攅筆抄乍終日隱西峰嵐添我
蒙茸裘寒色齊回驂
東峪寺
孤山指&KR2007;題馬力苦顚跋蕘夫云一舍五十里始達不知深
山中地志誰所括亭午入東峪僕飢主亦渴寺門依白楊風
葉滿頭脫牆西五墩古階下一水活竹爐拾墜巢茗盌收棄
盋蕭然此時意百累皆可割修塗驗短景揮手謝禪闥回聽
星星鐘流響在林末
西峪寺
層層金仙塔宛宛白帶山西峪在其下梵刻扃重關經始齊
隋代斷手金元間千春閟不發爲計誠陰姦九經勒咸陽響
搨流人寰乃知慈氏隘未若儒者嫻土花填石闕鉛汁灌戸
&KR1498;有時野火燎豈得恃堅頑我瞻雲居寺磴險不可攀翠微
未及上已足舒心顔
甘池
涿水魚重脣甘池魚一目㳙㳙六七竇羅注滿陂谷淺漾苔
衣斑深含荇帶綠淸泠下浴鳥遠近來飲犢河北將軍祠膢
臘走巫祝不知何名姓遺像猶在屋秋晴秔稻香日至麰麥
熟匪因水泉利何以具饘粥東度白石橋沙行背山麓村醅
解留人風幔靑半幅
六聘山中弔晉處士霍原
昔有霍處士居涿西山陽弟子半千人大小開黌堂六聘節
愈堅義不干侯王無端豆田謠乃受彭祖殃紛紜永嘉末鐵
騎摟武鄕伏尸出藏戸繫之如驅羊殺機本倚伏善人安可
戕我來後千載覽古心衋傷祠墓久摧没末由酹椒漿緤馬
白楊樹旋馬黃茅岡
瓦井
瓦井社北東中田卵塔七叢叢蒺藜中高下如卓筆傍有石
鐘幢各志歲月日比丘守司徒榮禄大夫秩當時崇國師此
輩盡驕佚非惟混釋儒兼亦亂名實奈何茶毗後公然肆刊
述粤漢兩燕王改葬蹟遂失樂毅及霍原遺冢莫可悉彼亡
兹乃存物理信難必
欲尋孔水洞不果
晚投故砦宿晨别羽士家欲尋孔水洞村路迷三叉傳聞蹟
最勝自昔圖經誇怒衝䃕确石晴響霹靂車層層落暗穴湛
湛渟深窪每當三春時流出夭桃花仙鼠舞白日文鱗漾銀
沙我思窮其源惜哉無古槎僕痡促歸數未得探幽遐立馬
長店岡心仍戀峰霞
詠古二首
漢皇將將屈羣雄心許淮陰國士風不分後來輸絳灌名高
一十八元功
海内詞章有定稱南來庾信北徐陵誰知著作修文殿物論
翻歸祖孝徵
寒夜集古藤書屋分賦得火箸
我昔誦茶經其具得火筴圓直無葱臺修長過銅錜是物最
末微尋常付竈妾偶爲桑苧詮詎錄香山帖自來京城居七
度脫林葉窮陰朔風號聚沙眯樓堞南人氣柔脆土炕意不
愜墐戸類蟄蟲曲身苦跧摺握火置甎爐聊以熨胸脅燕俗
饒栗薪市者病遠涉虚傳紅螺産罕致白炭爆急燎竄須
煙騰淚棲睫箸也誠要需取用便指捻制以偶勝奇力惟同
乃協出入炎燄中身手洵趫捷有若赴敵場擒馘恣所挾峙
立必雙聳倒臥亦並接須臾不相離無以異鶼鰈留之載都
籃配以紙黏箑持喻同心人歲寒入吟篋
題喬侍讀小像
宛轉溪橋浴野鳬城隅瀟灑得重湖少年背面休相笑憔悴
何曾似左徒
食采玉山藥
窮冬旨蓄盡客至我心痗彝尊打門門者譍擔僕走汗背查愼行
周遭解村綯磊落倒傖帒浦越喬土藷二尺強愛惜煩點對吳卜雄
冰須截柔膩井渫洗麁穢朱昆田未許缾盆藏亟勒釡鬵漑查嗣瑮
酸鹹百無功水火兩不悖彝尊炎炎力通透勃勃氣洸潰愼行
中筵出佐酒扶寸陶盤内越喬紋皴蛇跗斷衣滑兔褐退卜雄
軟嚼便牛飼饞扠鬭烏喙昆田是物種實繁厥産徧陽昧嗣瑮
其葉不足憐其花不可佩彝尊孔林殷而瘦禹穴白而僓愼行
或如佛手擘或如龍卵碎越喬方經炎帝收藥錄桐君載卜雄
詎若采玉本品格壓儔輩昆田水芋山慈姑味劣遠難配嗣瑮
宋僉事(犖)園亭雜詠六首
淥波村
照碧堂前水分流䆉稏村築場移碌碡繫艇到籬門
芰梁
背郭十畞園滿陂種水栗浴鳥游淸泠人語忽飛出
釣家
芙蓉以爲裳女蘿以爲帶釣魚師得魚沽酒夕陽外
和松菴
微風起中林調我松下琴黯黯太古色泠泠太古音
放鴨亭
渚荇抽新碧園桃吐小紅莎亭長日坐不引竹枝弓
緯蕭草堂
草堂何所營志蟹譜漁具夜分汀火紅點點出深樹
曝書亭集卷第十三
