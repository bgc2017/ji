曝書亭集卷第二十六
秀水朱彝尊錫鬯
詞(三)
江湖載酒集(下)
百字令(彭城經漢高祖廟作)
歌風亭長剰三楹遺廟斷垣摧棟芒碭雲霾銷巳盡惟見馬
頭山擁逐鹿人亡斬蛇溝冷一片閒丘隴綵幡斜挂綠楊絲
裏飄動贏得割據羣雄六朝五季各自誇龍種魂魄千秋
還此地人彘野雞誰共社古枌榆村遥巫覡孰管神迎送行
人憑弔看來終勝劉仲
水龍吟(謁張子房祠)
當年博浪金椎惜乎不中秦皇帝咸陽大索下邳亡命全身
非易縱漢當興使韓成在肯臣劉季算論功三傑封留萬戸
都未是平生意遺廟彭城舊里有蒼苔斷碑横地千盤驛
路滿山楓葉一灣河水滄海人歸圯橋石杳古牆空閉悵蕭
蕭白髮經過擥涕向斜陽裏
江南好
江南好舊事試重論平底畫船桃葉渡小樓疎雨杏花村何
處不消魂
同作(無錫)嚴繩孫(蓀友)
江南好最好石頭城細雨溼回磯燕小暖風扶上紙鳶輕
遮莫近淸明
金縷曲(初夏)
誰在紗牎語是梁間雙燕多愁惜春歸去早有田田靑荷葉
占斷板橋西路聽半部新添蛙鼓小白蔫紅都不見但愔愔
門巷吹香絮綠陰重已如許花源豈是重來誤尚依然倚
杏雕闌笑桃朱戸隔院秋千看盡拆過了幾番疎雨知永日
簸錢何處午夢初回人定倦料無心肯到閒庭宇空搔首獨
延佇
邁陂塘(答沈融谷即送其游皖口)
記分襟秋河射角相逢今已春序草芽香徑看猶淺早有落
梅無數桃葉渡指鴈齒橋西舊是中山墅留君且住喚紅友
傳杯靑猨翦燭伴我夜深語勞生事白髮蕭閒未許軟塵
翻又催去鍾山照眼靑靑在雲壑笑人何苦攜手步那得共
春潮皖口揚舲度沉吟歸路算二頃湖田一絲釣艇肯負綠
蓑雨
又(用前韻題查韜荒詞集)
對層檐沉沉春酌驚心屢換時序浮萍蹤跡如相避飛夢天
涯難數芳草渡尋不到斷橋曲港龍山墅白門此住望塔火
林梢江樓鴈底莫共小牎語新詞好沈鮑同時矜許朗吟
且漫攜去别裁懊惱迴腸曲轉覺良工心苦邀笛步試喚取
雙鬟綽板樽前度迢迢紫路計秋水鱸香歸期未晚同聽豆
花雨
又(題顧茂倫雪灘濯足圖圖爲松陵女子沈關關所繡)
更無須調鉛吮粉神針繡出天巧江村自是科頭慣不用雨
巾風帽木葉少向獨樹疎陰添个漁童小三高絶倒笑淺菊
莎邊閒鷗磯畔千載有同調蓬門在深徑客來頻埽東籬
頗厭枯槁香山詩卷牛腰重六十平頭未老貧也好那似我
黃塵六月長安道秋風舉櫂問斜日鱸香卜鄰定許歸計已
先料
又(自桃葉渡泛舟暮抵浦口雨宿村店漫賦)
憶歸時白門楊柳吹花糝滿香徑重來化作靑萍子宛似客
游無定呼小艇擬有分桃根桃葉行相並雲廊藻井枉費却
臨流紅闌千百不見玉人凭西郊路十里柔波如鏡石城
高下殘景江豚多事頻吹浪只怕落潮風猛斜又整信一葉
舟輕幾幅蒲帆逞人家煙暝傍急雨長蘆昏鐘古岸漁火隔
牎冷
蝶戀花(送惠硯溪歸吳)
人柳初眠嘶别騎婪尾杯乾送客還吳市春水一灣雙塔寺
中庭盡種相思子俊侶銅駝游倦矣我亦扁舟早晚成歸
計試喚紅兒來樹底翻香小令樽前記
又(冋繆天自再過柯翰周園亭)
壓水藤牆攲石塢猶記霜深短櫂經過處獨木小橋秋葉舞
倦紅不埽門前路勝侶重攜穿竹語添結茅亭心許沙鷗
住日暝澄煙吹不去夜凉滴作高梧露
柳梢靑(題戴上舍惟意所擬圖)
一道淸谿露花開到紅板橋西不借鞵輕無絃琴矮沒骨山
低石屏詩句堪題休閒了秋容滿堤坐裏吟邊三升畫榼
兩个黃鸝
摸魚子(題李武曾灌園圖)
護笆籬幾層茅屋爲園期占三畝蘆簾紙閣安排易更要藥
壚茶臼溪雨後須記取上番移竹春栽柳扁舟計就算夜韭
辰瓜白鹽赤米一飯儘餬口高堂健笑御潘輿永晝好花
隨意簪首疏泉帖石閒行處種樹僰童都有悵别久對圖畫
沉吟轉覺難分手客來尋否判踏葉門邊繫船渚尾喚我作
(去聲)鄰叟
又(題徐電發楓江漁父圖)
怪煙波釣徒鄉里罟師如許靑鬢浮家尚載閒書卷那得身
名全隱看一瞬把文賦詩篇樂府都經進披圖暗哂怕白水
撈鰕紅闌鬭鴨與爾便無分扁舟在蓑笠綸竿未損攪人
此日方寸淸江幾曲楓林下多少鱸魚荻筍歸夢準挂十幅
蒲帆第四橋能認缾中宿醖算八測塘邊三高祠下讓我醉
眠穩
同賦(宜興)陳維崧(其年)
問何人生綃滑笏皴來寂歷如許孤篷幾扇西風底滴盡
五湖疎雨垂弱縷儘水蔓江葓信意牽他住寄聲魴鱮緫
來固欣然去還可喜知我是鷗鷺行藏事不是如今纔
悟浮名休再相誤人間多少金貂客輸却綠蓑漁父誰喚
渡早萬木酣霜紅到消魂處林林楓樹又遥襯蘆花搖晴
織暝閙了半汀絮
又(寄龔蘅圃)
玉玲瓏閣前松石經過朱夏曾撫主人直待秋期近金粟滿
庭香雨新樂府早和徧薲洲笛譜篔房句(謂靑士分虎也)竹垞小住
笑我若歸時留君爛醉十日不教去西堂冷孔翠應凋錦
羽鹿麑高下騰距紅泥亭子方池外深徑共誰延佇歲旣暮
想皖口鱘魚又好霑犀箸粉雲風絮定吹到山樓叢梅凍雀
把醆舊吟處
又(贈吳天章)
愛蓮洋無多行卷才華直恁明秀紛紛日下柴車至逸藻吳
郎希有李十九慣把汝詩篇三載藏懷袖今秋邂逅便訪我
城東凉波殘月曉度玉河柳交期合不在時時握手傾心
偶共杯酒六街聽倦鼕鼕鼓頗厭征衣塵垢殘雪後待驅馬
盧溝轉入孤山口蒼厓若臼伴翠竹黃梅香林守歲淸興爾
能否
又(題王咸中石塢山房圖)
最撩人東華塵土騎驢蹩躠還往酒徒幸有王郎在更喜鈍
翁無恙傾宿釀話黛色堯峰燈下吳音兩淸詩迭唱畫十里
山容茅堂石塢隱隱露薇帳南歸好髣髴高居仙掌栖貧
儘自蕭放解蘭焚芰非吾事只是海懷霞想春水漲趁三月
桃花也擬浮輕舫拖條竹杖約燒筍林香焙茶風細來問五
湖長
又(同靑士重訪晉賢時書樓落成訂詞綜付雕刻有懷周士季靑在吳興)
小舟紆梧桐鄉裏重來花巳三度主人一笑還開徑樹蕙滋
蘭無數留客住訝二仲依然未改當年侶别裁樂府譜漁笛
薲洲從今不按舊日草堂句東園好百尺高樓容與綠牎
多少雲霧騰觚飛爵須吾輩禮法由來無取相爾汝但只隔
賢兄令弟添離緒來朝喚渡認酒幔春橋茶檣夜柵便訪五
亭去
蘭陵王(送宋員外牧仲視榷贑州)
禁街六嘶騎河橋一簇而今去嶺北天南忍對離樽便催促
雙旌行太速薄暝應投涿鹿吟鞭倚苑雪剛殘且喜輕塵未
吹麴登艫九江曲算港截彭郎山問匡俗層層翠浪峰迴
複過十八灘水萬疊煙樹滿園蘭草無數竹照廳事都綠
川陸舊游熟奈上下龍雲無計追逐故人巳分歸茅屋念翦
燭深夜後期難卜楓林落月定憶我夢斷續
浣溪沙(郊游聮句)
出郭尋春春已闌宜興陳維崧其年東風吹面不成寒無錫秦松齡留仙
靑村幾曲到西山無錫嚴繩孫蓀友並馬未須愁路遠慈谿姜宸英西溟
看花且莫放杯閒彝尊人生别易會常難長白成德容若
解連環(孫愷似使旋夜話用李十九韻)
一燈凉雨話丸都遠岫隔江葱楚曾未滿三月王程訝天角
使星錦韉來去箏笛賓筵聽按徧黃裙樂部問香秔酒釅七
夕醉眠莞蒻何處郵籤定能記否但西東指點玉羊金虎
看摒擋藤笈陳編拂蠧字蟫魚載歸闌暑多少詞人邀鏡面
留題方絮待細論箕子流風漏聲報五
祝英臺近(送張見陽令汀華)
錦鞍韉潭柘寺小榼載浮蟻纔及春游詩罷各分袂者回聽
雨荷邊團茵柳外奈一曲驪歌催起幾千里試看裊裊雙
鳬銅章綰仙吏九面衡山二十四灘水定知後夜相思寒亭
煖谷吟不了晚紅餘翠
又(送葉道子之官臨淸衛)
繡纏鬉珠勒馬金印且懸肘勝作書生牎燭對紅豆計程幾
日郵籤玉鞭花外早繁杏香飄吟袖訪晜友只在春草南
池無煩夢魂又小榼三升太白酒樓酒相邀露冕投壺東方
千騎緫一色春旗楊柳
又(送翁武原之官黃州郡丞)
嶽蓮雲關樹雨衣潤卸孤舘記得班荆通潞短亭畔自來南
浦多愁西風易别把新鴈一繩吹斷再相見却喜小郡黃
州銅符許分綰盡說官閒蝴蝶繞書幔最憐白露横江靑山
如畫須夜夜綠樽教滿
又(題丁雁水韜汝詞稾)
史梅谿姜石帚澀體夢牎叟不事形摹秦七與黃九試論北
宋南唐偷聲比調誰得似玉昆金友章江口慣自家宴樽
前箏人記紅豆一束朋箋豈意入吾手只合闌藥香時筒荷
卷處次第付笛牀歌袖
燕山亭(七月十五夜同次友武曾融谷覃九集謖園竹屋)
新雨横街竹屋晩凉曲徑憐初埽深淺素瓷雪藕調冰添撲
半竿紅棗抹麗叢香問甚日吳船攜到秋早漾一片明河兔
華圓了何用擫笛彈絲有骰子玲瓏玉舟催倒檐牙罥網
燈蕊捎蛾坐久露濃風小除却樽前數詞客幾人同調諧笑
渾不計過申犯卯
前題(平湖)陸葇(次友)
垂了簾衣宛在米家書畫船牎坐楸局未停玉子聲聲聽
得賣花車過樹杪凉生吹幾葉絮雲低墮燈火暈粉莉娟
筠翠捎香妥纔度天上秋期對月徑風筵又陳瓜果南
槽紅友内樣靑瓷今宵錦茵拚涴嘶騎頻催便醉也欲留
無那歸可料寫入竹溪有我
前題(嘉興)李良年(武曾)
燕月微黃纔到竹間淡著江南影箔卷半牎露點凉波書
屋短於煙艇底問靑旗笑臘釀秋廚猶賸紅凝鬭古色甌
香汝哥官定還記舊雨梅邊又一葉飄梧者番淸景吳
根夢去蟹籪魚牀西風暗吹笭箵旅話今宵都忘了五湖
歸興更靜便挑盡燭花也肯
百字令(燕市逢李分虎)
竹垞春雨悵早梅未放扁舟先發别後聞君浮皖口渺渺波
潮天末燕市經過相逢一笑逆旅征衫脫鄕園無恙怱怱燈
影中說正好靑兕多才銅駝結伴按金荃新闋跋扈飛揚
須爲爾忘却星星華髮座有能詩高三十五勸飲杯中物酒
闌起舞滿身都是明月(高適行三十五指畟園也)
滿江紅(送陸雲士宰江陰)
仙令行時正柿葉翻紅滿村易州酒菊英汎汎細注離樽恰
值蠲租新詔下先教鳬舄指南雲問橋東靑竹馬騎來凡
幾羣君山翠堆縣門香灣白流樹根任垂簾淸晝譜曲黃
昏十里秋花舂桂粒一痕春水上河豚判明年小舫練江頭
吟對君
綺羅香(贈沈融谷納妾)
十斛量珠千絲結網枉說傾城難致選得閒房略與柘西相
似書乍報翠羽枝邊人巳在玉梅檐底問攜來百福香匳銀
鈎多少衞娘字龍吟新曲傳徧想出鴛鴦浴處靑銅無膩
此日雙頭只有粉蓮堪擬但點染一鏡春山漫商量五湖秋
水也須勝半萼燈花夜寒偎繡被(融谷水龍吟詠白蓮有待浮萍開處靑銅無膩伴鴛鴦浴之句)
風入松(送沈平萬之新安)
蕭疎煙柳玉河潭殘月猶含離人報道城東發趁新凉卯酒
初酣代馬頻嘶別路吳緜須換征衫歙州風物舊曾諳此
去停驂烏丸素紙留題好繞淸溪𬗋筍黃柑心逐一繩飛雁
秋深直到江南
臺城路(夏日同對巖蓀友西溟其年舟次見陽飲容若渌水亭)
一灣裂帛湖流遠沙提恰環門徑岸劃靑秧橋連皂莢慣得
游騘相並林淵錦鏡愛壓水虚亭翠螺遥映幾日温風藕花
開徧鷺鷥頂不知何者是客醉眠無不可有底心性砑粉
長牋翻香小曲比似江南風景看來也勝只少片夭斜樹頭
帆影分我魚磯淺莎吟到暝
又(遼后洗妝樓)
層闌不厭波光冷明霞遠捎魚尾細草含茸圓荷倚蓋猶與
舞衫相似揉藍片水曾簇蝶湔紅影蛾描翠錦石秋花當時
穩貼皂羅髻春城幾番士女縱嬉游元夕沙界煙寺黃面
瞿曇白頭宮監也說千年遺事回心院子問殿脚香泥可留
蕭字懷古深情焚椒尋蠧紙
前題(長白)納蘭性德(容若)
六宮佳麗誰曾見層臺尚臨芳渚露脚斜飛虹腰欲斷荷
葉未收殘雨添妝何處試問取雕籠雪衣分付一鏡空濛
鴛鴦拂破白蘋去相傳内家結束有帕裝孤穩鞾縫
古冷豔全消蒼苔玉匣翻出十眉遺譜人間朝暮看臙粉
亭西幾堆塵土只有花鈴綰風深夜語
又(送葉井叔主事還南鄂)
新霜未染香山葉黃花已開秋圃側帽風前嚢萸酒畔不分
故人先去怱怱里語忍别了吳儂竟歸樊楚一色魚天車湖
爭似鶴湖住蒲萄滿江綠漲愛翻鴉落雪門對南浦訪舊
襄陽題襟漢上芳草知誰同賦相思最苦夢鴈影飛邊月明
多處楊柳靑靑武昌何限樹
又(張鑑遠酌春堂席上賦)
重門不改當年徑依然小山横疊盧橘濃陰黃梅疎影正好
酌春時節筠車乍歇仗酒伴仍逢昔游能說點筆淋漓瓜牛
涎冷久磨滅烏衣羣從少長況周郎陸弟裙屐齊列金叵
羅深玉屏風煖一曲紫雲歌徹樊川癡絶只可惜而今鬢絲
如雪暝色高城初筵無奈别
又(送畊客南還)
花南老屋花無數茅堂在花深處薑蔗閒塍竹梧小徑吾亦
板橋西住天涯倦旅忍負了芳辰又過殘暑底事秋風罷官
不去送人去江鄉舊時伴侶有山中猨鶴沙上鷗鷺黃雀
披緜玉鱸堆雪誰並船牎同煮離居最苦判茸帽衝霜也尋
歸路得及春游紫荷田醉舞
又(送張漢瞻還嘉定題所畫望雲圖)
秋來已是驚蕭瑟驪歌又聽燕館墜葉飄花飛蓬斷梗長倚
浮萍爲伴雲搖雨散問底事怱怱便書驢劵試驗新圖應愁
穿了望雲眼百川灌河時節輕帆消幾日放溜江岸賣履
迎船牽&KR0699;喚渡一笑倚閭人健寒齏薄飯須勝似銅街酒籌
茶盌改歲相期洞庭游未晩
喜遷鶯(送丁雁水觀察虔州)
紅亭且住話十川天末舊游江路柳外吟韉酒邊征鐸行到
冶城瓜步一點峭帆風順遥指落霞南浦倚高閣埽千年殘
粉更題新句津鼓又幾日三板輕船水驛無重數螺子山
南晴雷灘石飛作滿衣凉雨露冕行春多暇肯訪薜蘿人否
(謂冰叔也)莫惆悵盼月華金掌載同鵷序
一枝花(送沈融谷宰來賓)
露脚飄籬柱翠濕牽牛花吐一繩新鴈底幾行樹天末郵籤
數了還重數行徧衡湘路六槳衝煙烏蠻山在何處蜑戸
兼龍戸多向竹棚頭住琴堂吟不盡茘支雨晝便垂簾待夜
月修簫譜瘴鄉休道苦須勝似泉明折腰彭澤晨暮
同作嚴繩孫
綠鬢銅章吏藉甚東陽才子柘西傳樂府滿燕市合喚羅
裙鵝管調銀字忽漫牽絲去亂水荒山迢迢六七千里
木槲濃陰底淸簟疎簾廳事憑題翡翠硯白藤紙酒伴無
人蠻盌誰同醉記取雙江外第一是梅邊莫忘小驛花使
又(海鹽)彭孫遹(駿孫)
小縣雷江口面面雞桐蛇柳微風香繡滿拂腰綬白象雙
趺也画城門否官閣簾垂晝黑蝶癡肥應憐八咏人瘦
莫怨分襟驟且盡離亭尊酒明霞拖淡墨鴈飛候料得天
南嘹唳聲希有多少連雲岫算兩地相思仙鳬甚日來又
又(安丘)曹貞吉(升六)
絶遠賓江路亂水輕舟頻渡瀟湘行欲盡瘴雲苦千樹桄
榔月黑鵑啼處到日淸秋好蜑戶鮫人滿城隅看笑舞
椰子傾甘露照影紅蕉初吐推琴小拄笏訟庭暮龍目香
中早暗送年華去吟情應不減問寫就蠻牋重寄昭王臺
否
又(秀水)朱昆田(文盎)
小雨沙頭店風埽濕雲齊斂殘星猶挂樹四三點已是離
人怎得離愁減萬里關河險過亂石重灘尖峰漸露如劒
蠻女銅釵燄比似西眉南臉山童爭喝馬翠旗颭幾笏
書齋定有新詞豔茘子輕紅染更椰白蕉黃漫憶柘湖蔆
芡
邁陂塘(送尤展成還吳)
話當年法曹姓字雲屏御墨曾染遂初堂下柴車促老矣摛
文三殿燒尾宴喜四載柯亭鎮日長相見緇塵偶倦暫摒擋
書籤丁寧才子紅藥守吟院扁舟好輸與風流賀監紅亭
十里交餞蛤蜊菰葉横塘路葉葉酒旗吹徧帆一點趁落木
空江澹抹山平遠八門七堰喚記曲桃根炙笙菱角憐取舊
題扇
又(劉學正禹峰搨石鼓文見貽賦此志謝用姜白石體)
問陳倉舊時獵碣槖駝燕市誰輦漏痕已失填金字猶剰雨
苔冰蘚松陰轉訝鎮日橋門靜鎖人未見劉郎放卷慣著手
摩挲巡檐步屧百過幾曾倦閒無事翠餅烏丸教碾硬黃
繭紙摹徧遺余籀法眞奇古屈曲珊瑚枝軟興不淺覓巧匠
裝池付與屏六扇紅絲小硯把馬鄭紛綸周秦先後商略異
同辨
又(送陳雲銘入楚)
數才名鷹揚河朔新來草檄能否萍蓬蹤跡何曾定只是北
燕南楚王粲賦道四望山川信美非吾土晴川密樹問底事
隨人一帆夏口又指漢陽渡金臺畔漸少銅駝俊侶憑誰
共按簫譜蓴鱸稻蟹鄕亭夢卜了歸期仍誤君此去料我亦
無心更戀塵中組驪歌且住便解纜今朝登艫後日不遠直
沽路
淸平樂
濕雲籠霧曉色看成暮空裏雪花風約住十月薊門飛雨
曆頭簡到殘年客懷轉覺淒然滿地巳無黃葉一林惟有蒼
煙
解珮令(送趙秋谷聮句)
城頭畫鼓馬頭紅樹最無憀酒邊人去彝尊聽徧陽關也未
抵者番别苦嘉善魏坤禹平一程風一程凉雨彝尊斷橋横浦
淺沙深塢翠彎環好山無數海寧查愼行夏重卸了朝衫換獨
速莎衣醉舞坤勝東華滿鞾塵土彝尊
生查子(曉行鄮州)
密樹引長堤重露微涓墜惟聽浦禽喧漸入行人隊隱隱
望高城路出高城外初日未侵衣先閃寒鴉背
淸平樂(齊河客舍)
阿儂憊矣際曉還慵起今日郵籤翻百二猶是未晴天氣
茅檐土銼人家酸風苦雨天涯回憶故園梅蕊不知多少飛
花
金縷曲(過外祖唐刺史廢園感舊作)
歷歷猶能記小門開苔峰檻外板橋花底潮落蟛蜞爬沙徧
嫋嫋筠竿扶起自兵後曲池平矣倦柳衰荷都卷盡況鴛鴦
翠鬛紅魚尾渾不辨釣游地土酥隴麥看無際剰牆東午
風茶板冷雲蕭寺去是黃童來白叟感慨那禁對此但滿眼
西州淸淚斷陌踟蹰歸騎晚斂殘霞樓角孤城閉誰會我恁
時意
清平樂(鷗塘生日)
平安書到卜宅鷗塘早我亦安排歸計了沮溺耦耕也好
今年初度長安明年定是鄉關漁弟樵兄對酒雞頭蔆角堆
盤
又(贈歌者陳郎)
偷聲減字且洗衰翁耳惱亂多情人欲死只有臨川曲子
陳郎巧囀歌喉尊前倍覺風流一霎塗妝綰髻十三十四丫
頭
又(題吳中女子呂文安畫)
深閨暇日偶仿王郎筆小字親題無氣力殺粉調鉛第一
圓珠斛得誰家香車遠隔天涯陌上依然柳色門前何處桃
花
金縷曲(題查浦書屋圖)
馬疃村南渡趁輕帆雙峰寺外遠煙平楚横漲橋邊鵝鴨閙
認得苔磯蔬圃有點點遥岑遮戸只恨牆東書屋少慣迎賓
榻下莎廳住秋香滿小山樹年來穩向花甎步乍歸來雞
栖豚柵幾曾添補笑指頭銜冰樣冷誰把草堂貲助看画裏
皋禽翔舞曲院層臺終斷手算迴廊是我題詩處拚舊雨伴
今雨
滿江紅(錢唐觀潮追和曹侍郎韻)
曹侍郎錢唐觀潮一闋最爲崛奇今見雕本改竄可惜已康
熙丙子秋涉江追和其韻并附原詞于後不作三舍退避者
欲存其眞也
羅刹江空設險有海門雙闕日未午樟亭一望樹多於髮乍
見雲濤銀屋湧俄驚池軸轟雷發算陰陽呼吸本天然分吳
越遺廟古餘霜雪殘碑在無年月訝揚波重水後先奇絶
齊向屬盧鋒下死英魂毅魄難消歇趁高秋白馬素車來同
弭節(枚乘七發弭節伍子之山)
原作曹溶
浪湧蓬萊高飛撼宋家宫闕誰盪激靈胥一怒惹冠衝髮
點點征帆都卸了海門急鼓聲初發似萬羣風馬驟銀鞍
爭超越江妃笑堆成雪鮫人舞圓如月正危樓湍轉晩
來愁絶城上吳山遮不住亂濤穿到嚴灘歇是英雄未死
報讎心秋時節
點絳脣(題虞夫人玉映樓詞集)
玉映樓空鏡臺留得傷心句比肩人去誰忍修簫譜門柳
風前依舊飄金縷廉纖雨返魂何處莫是秋千路
(附)原詞(海鹽閨秀)虞兆淑(蓉城)
梅綻芳菲垂楊煙外低金縷韶華小住生怕廉纖雨繡
戸淒涼蝴蝶雙飛去愁如許夢魂無據還在秋千路
曝書亭集卷第二十六
