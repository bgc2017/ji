曝書亭集卷第二十
秀水朱彝尊錫鬯
古今詩(十九)
重光大荒落
二月朔查山探梅集六浮閣分韻得覃字
查山一卷石太湖匯西南梅花幾百萬亂插如蓍簪我來微
雨後盡坼霜苞含横披谷錦繡倒映天蔚藍高臨銅官井下
者菖蒲潭麂眼編疎籬鹿胎糝空㟏卑枝或壓帽瘦蔕恒飄
&KR3787;粉蝶羽翻飛白龍須䰐鬖曩時李先輩丘壑性所耽過
之不能去思結小圓菴點筆寫爲圖買山付虚談淸河有一
老於此開徑三詩壘黃篾樓生壙金粟龕偶占絶勝地戸戸
圍重嵐漁洋峙厥左層波激㴥㴂其右浮者六一一同眠蠶
所憾漵浦隔未得窮幽探徒羨漁子艇揚帆捉蠃蚶張郎敬
愛客託契來僑郯園蔬進香飯家釀發新坩蟛鮞列瑣細橙
橘分酸甘主賓迭相勸力飲忘身酣是夕陰復晴淨洗雪曇
曇花光暝逾蒸四坐聞馣&KR3373;牽吟共&KR0848;韻語笑吳越參酬和
繼沈范少長齊羅聃禮從野人野嗜比貪夫貪昴參横醉後
各各猶研覃回憶平生游斯集樂且湛擬留信宿居懶上白
竹籃
初二夜月聮句
二月哉生明華亭高不騫查客曆象古無易長洲顧嗣協迂客云何期
未届吳江徐釚電發忽露一鈎白嘉定張大受日容纖纖玦兩頭彜尊遠
遠眉半額長洲顧紹敏嗣宗驟剖老蜯胎吳縣徐葆光亮直乍吐妖蟇
魄秀水朱甫田襲遠拉折金臂環崑山徐昂發大臨屈曲玉牙尺長洲顧
嗣立俠君仄痕浸湖波長洲張士俊籲三初輝澹林隙長洲鄭鉽季雅趁霞
射東&KR1735;長洲蔣深樹存逐景度西磧嘉定張士琦天申偃蹇桂樹枝不騫
踡跼仙人跡嗣恊帀看越鳥將釚喘笑吳牛亦大受於焉拓風簾
彝尊恰喜映瑶席紹敏玲瓏閣外梅葆光淨若曳霜帛甫田暗水
流其間昂發積素影活碧嗣立廣寒八万戸士俊料愛惜花客鉽
預使千里光深冷沁凍蛟脊士琦亟催簫譜修不騫恣把缾泥
坼嗣協或舉深杯邀釚或持紺法測大受維衡運疾遲彝尊猶
人命通厄紹敏先時天不違葆光翕者&KR1154;焉闢甫田勝引樂自今
昂發庶徵考疇昔嗣立多燿由政平士俊䆮和驗寒革鉽金樞落
不知深爛醉參横夕士琦
雲溪草堂圖爲徐進士(永宣)題二首
蔆葉荷花蓼草磯鶴巢深樹客來稀主人且莫貪高臥合試
新凉柳汁衣
江城過雨不開雲百里洮湖一曲分比似玉河隄上望柯亭
劉井緫輸君
上已後三日顧孝廉(之珽)招同諸公泛舟西湖即事
分韻得交字
獨櫂花陰入重湖柳色交斷橋亭蓋瓦曲院水通坳楚雀簧
猶澀江蓮葉尚包
宸游留翠墨車馬隘春郊
吳越武肅王祠觀表忠觀碑得潛字
一王三節返龍德半飛潛尚有豐碑在能摹活筆鋟花開仍
陌上廟古逼城尖霸業餘陳迹思繙舊史添(予注歐陽子五代史未就)
八日汪上舍(日祺)招同諸公夜泛五首
靑騘斜日盡迴鞭錦瑟中流罷合絃誰似汪郎苦留客夜深
猶放緫宜船
湘湖遺老(毛叟奇齡)舊淸狂白髮相逢筍蕨鄕巳分今宵共沉頓
不妨跋扈少年場
西泠橋外柳娟娟宿霧迷濛月一弦陌上花鈿如可拾安知
老子定無緣
蠟燈何處送歸艎一道萍開燕尾香寄語紅牎休度曲隔船
回顧有周郎
湖心亭子靜無塵更上層樓算酒巡好趁三潭凉月色白銀
盤裏采香蓴
十日周上舍(崧)招飲晨過昭慶僧舍雨霽偕諸君登
舟循孤山沿蘇公隄至定香橋尋杖策歷大小南屏
觀磨崖家人卦舟回席上賦六十韻
山行有前期晨起風雨惡周郎衝泥過促赴開沽約車從酒
庫來航近寺門泊同調六七人畢來踐宿諾俄頃濕雲收周
遭露巖㠋紞如津鼓動解我靑絲䋏隄緣水仙祠柁轉巢居
閣已枯宅邊梅何況墓上鶴(徐集孫謁林和靖墓詩高風留塑鶴殘雨暗荒碑)舍之度西
泠椒壁乍圬堊長廊面積水華搆織新箔云何丹粉外團焦
用綯索得毋法堯階茅茨罷翦削循此&KR1574;上洄尋復步蘅薄
雙樹繚檐楹層樓敞櫨欂倒影碧重巒殘英紅一萼抽梭白
魚跳拂鏡翠羽掠十亭此爲最奇豈緣棧壑同游興未闌我
心亦有託思訪磨崖書剔蘚試摹拓篙師檥舟誤失道墮蕭
藿俄聞南屏鐘扶杖強趠䟑到院風滿林松栝雜楊柞客過
僧不迎去疾走矍矍此輩廢耕畬安坐享齋鑊何不勒歸農
驅使荷銚鎛夕曛斷塔明仰見飛鳥靃起行十畞間柔桑巳
沃若修修綠筠竿濕粉脫鮮籜曲木横爲橋中以石填廓苔
磴側未安賴有藤婁絡頽齡苦足繭十步九引却賈勇始一
登履險漸寬綽石經早淪亡餘者日銷鑠家人卦六爻何年
此鏨鑿曩偕鉏菜翁(曹侍郎溶)相攜共盤礴彈指四十春重過感
今昨流傳迂叟題所喜未闕落威鳳臆騰騫乖龍爪拏攫亟
宜響搨回悔失攜竹膜字仿婁機箋手學蔡邕摸坐久暝色
催出谷下危彴平湖水悠悠遠岫山漠漠喚渡無緩聲舉醻
有逸爵廚勅江庖烹盤飣海物錯紛綸算觥籌稠疊進羹臛
吾衰僅兩齒笑比牛軟嚼於禮去煩苛旣醉忘嗢噱邇來數
近游今日樂上樂雖殊梓澤敘合繼蘭渚作於焉迭觴詠詩
排硬語各且當柅我車入市趁櫻酪主人洵好奇語客君且
莫兹游縱可娛所見但塗雘詎足契眞情要必遠城郭須爲
裹飯交選勝窮寂寞兩峰躡晨梯九鎻開夜鑰行逢鹿銜花
臥聽禽擣藥暇看樵子棋雄對仙人博子言我獨哂其奈筋
力弱後游儻可陪閉戸養腰脚
顧十一孝廉(嗣立)載酒寓樓遂同夜泛三首
近郭新晴穀雨故人載酒僧樓商略今宵月色一艘小舫中
流
白鷺鷥拳一足綠楊柳散千條誰唱彎彎月子赤闌于第四
橋
蘇學士隄芳草水仙王廟寒泉正好當頭明月莫緣半醉迴
船
偕諸君過靈隱寺雨宿松靄山房限韻二首
湖雲乍合山雨微平岡細路風吹衣過橋幾處甎塔湧到寺
一道巖泉飛斬新白花蕊照眼依舊靑竹園開扉攀蘿捫葛
信公等我與僧彌暫息機
正喜餘霞射東谷何期簷溜滴階頻且貪是夕翦燈話判作
來朝著屐人慧遠酒邊能發興周顒肉罷詎生嗔貓頭之筍
一飽足況有靑靑鴨脚芹
松靄山房六詠
四松徑
松子落五粒松釵横十尋我來凡幾宿夜夜警皐禽
山茶院
一十四春風一百五寒食自開雪中花至今好顔色
淸籟居
一夜雨鳴樹不知雲幾重推牎看曉色對面北高峰
西磵
山僧斸茯苓洗此西磵水宛轉流樹根㳙㳙鳴不巳
栗園
布葉密如櫟結實小於榛時有芻尼至翻飛不露身
竹筧
流泉半嶺來續以靑竹管穿過白花籬忽注僧廚滿
吳氏山莊牡丹歌
牡丹三本異凡骨紫嚢紅襆爭暄新山家種此有方法陳根
淨洗無纖塵徐量淺土壓深墢旋摘芹芽除苔茵要令植物
生意足不因得地長於人我來恰值穀雨後愛三百朵濃香
勻朱竿卓立張翠㡢游蜂舞蝶皆逡巡日長貍奴慣癡坐有
時抱子來侁侁分明横幅趙昌畫對此豁眼開心神廬陵譜
就種漸夥或自曹亳移吳闉夭紅淺白僅盈尺安得有此一
丈身我思來朝未必風不起亟呼酒伴澆以罋頭春
三潭采蓴聮句
明湖一鏡平際曉光汃汃彝尊三月抽香蓴纖纖裹柔茁馮念祖
吳儂戀鄕味少小能識察顧嗣立擬荷錢未圓比荇帶尤滑周敬
差遜雉尾長頗類蠶絲軋吳陳琰燕釵股夭斜鳬葵莖澡刷周崧
入掌溜螆蛦逆毛掩鶬鴰馬翌贊當其采摘時得一走七八彝尊
幾番誡漁童百過迴櫓窡念祖匪直手拮据更在眼明黠嗣立貯
之老瓦盆戢戢小魚頡敬亟須下鹽豉曾不費椒榝陳琰即此
足解酲饞扠恣交戛崧却笑張季鷹苦待秋風刮翌贊
雨宿大仁院
徑轉雙林下牎分半壁隈築牆防虎穴登閣儼蠭臺宿鳥翻
風去驚雷觸石迴明當凌絶頂導我一僧來
石屋
大仁院北巖窪中若廬旅傾崖滴石䯝白日掠仙鼠鑿佛大
小軀莓苔色黯沮置身井谷中窺天可倚杵剔蘚辨留題各
自命儔侶試觀咸淳書筆縱字尤巨白鴈雖未來邊烽巳先
舉奈何平章賈志不在疆圉貪領狎客游子弟共容與嫉惡
性所同見者費熏煮不覩眉山翁拂石埽雞距愛惜爭摩挲
響搨硬黃楮洞門石扇開幽探少樺炬慮拔千歲蛟嶷然不
敢語山南殷其靁驟雨沒沙渚偶坐贊公房夕陽滿平楚
南山雜詠十七首
水樂洞
蒼山入夏寒一泉自温谷其流浸蘭蕙其音喻琴筑砉然石
扇開飛出白蝙蝠
虎跑泉
山泉可用汲酌以長頸匏虎跡久已湮深穴猶窙窌松陰轉
三面未肯回鞦鞘
煙霞寺
澀磴上招提不知幾十級入廚筧泉枯過雨佛身濕石乳滴
空嵌髣髴龍象泣
風篁嶺
斷崖横一嶺穉竹何娟娟時有山禽拂新粉墮我前欲尋巖
下寺揮我風中絃
過溪亭
一亭四無鄰棟壞柱巳折山僧慣迎賓不忍過溪別偶語莎
草間夕曛信明滅
楊梅塢
我行楊梅塢惜是孟夏初是時果未熟但見柯葉舒思包綠
荷飯五月來精廬
龍井
一泓渟山坳過者不敢唾雖然龍窟宅亦許鬭茶坐起摹襄
陽碑惜爲僧所涴
片雲石
峰頭石縹緲豈異一片雲有時風雨過獨立雲中君安得五
丁手移置長水濆
薩埵石
朅來給孤園玩此薩埵石石上生莓苔千年暈濃碧不見飤
虎人且鋪苮草席
納翠山房
溪迴凡幾折早已滌塵慮靜看三樹松深陰且箕踞客去鶴
飛來客來鶴飛去
九溪
尋遍十五寺九溪鳴淙淙下無一寸魚上有百尺松緣流思
濯足奈此菖蒲茸
十八澗
暮經南山南曲澗一十八山橋往而復山路坱兮圠夕曛漸
催人延首望香刹
玉鈎橋
句曲一道士愛住山之幽褰裳慮深涉賣彼白玉鈎築橋訪
詩侶兹事宜千秋
翁家山
岧岧翁家山松花滿深塢村民高下居少長齊捕虎但誇弓
弩強不識耕䎫苦
桂隖
桂樹花不實何年種山椒良由山中人歲暮不自聊殷勤與
我期秋日來逍遥
理安寺
三家村裏人靜獨木橋邊路叉竹響驚回鼬鼠泉香流出松
花
冬花厂
我愛僧房亂石堆短籬笆護妙香臺不貪夏果楊梅熟恣看
冬花盧橘開
馮孝廉(念祖)招飲北園分韻即送其同周(崧)入吳
故人襆被下吳淞且復官泥坼酒封主客不知何者是登臨
未覺老夫慵池邊灌木陰千尺郭外晴山翠幾重有約谿亭
宜避暑迴船試共采芙蓉
酬洪(昇)
金臺酒坐擘紅箋雲散星離又十年海内詩家洪玉父禁中
樂府柳屯田梧桐夜雨詞淒絶薏苡明珠謗偶然白髮相逢
豈容易津頭且䌫下河船
題春郊浴馬圖
兩頭纖纖騂角弓半白半黑浮雲騘酒壚未醉莫歸去最好
春郊楊柳風
題初白菴主小像
玉臺舊鏡巳塵昏何處驚看雪鬢痕頗似琅山查長老新凉
可有副衣存(查龍圖寓居常州琅山寺躬事薪水給衆人稱爲長老嘗與程宿留旅舍盜取其衣呼宿曰衣有副乎當奉假盜聞之棄)
(去菴主近泊葑門外爲盜所劫故及之)
題丁明府秋江垂釣圖
秋原子蕭條秋雨兮漂搖西風悴子梧葉南山落子豆苗園
無棗子纂纂田有莠子驕驕之子子移家寄情子雲壑爰理
子釣綸蔽之以漁箔衣獨速子靑蓑笠夭斜子黃箬一艘子
雖小亦足子載書采風子媕雅暇得酒兮烹魚信斯圖兮可
樂惜榛蕪子西湖之居
寄樂平石明府(爲崧)
天開彭蠡瀦南邦石墨峰連羊角雙近說循聲過朔郡(明府舊宰)
(靈丘)定知詩派壓西江書簾茗莢香聞竈夜閣琴絲月滿牎望
眼側身非一度相思聊復采蘭茳
題李上舍騎牛圖
騎牛恣所適不在郭椒與丁櫟試看圖中人出郊穩踏芳草
春春風暖拂堤上柳柳外靑旗定應有可惜偏提不在手南
鄰朱老儻見尋勸爾沙頭一壺酒
玄黓敦牂
小宛堂
小宛堂階梅兩枝疎花點點映淸池分明馬遠圖中見只少
楊家妹子詩
題洪上舍傳奇
十日黃梅雨未消破牎殘燭影芭蕉還君曲譜難終讀莫付
尊前沈阿翹
水帶子歌爲喬孝廉(崇烈)賦
水帶子環外虚其中九州以内制器不及此得非來自日本
東刮磨者匠髹者工惟智創物變乃通置之兩腋下絡頸雙
靑緵中流踏浪如御風過涉不愁滅頂凶勝壺千金樽五石
溺人一笑可以生我躬喬生手攜是物訪我梅會里自言來
自射陂水黃梅時雨水稽天甓社湖流人罷市無朝無暮慮
覆舟且喜今朝得到此挂之駝鈎壁上懸與論往事增淒然
初聞淮南減水垻開設
天子謂是一垻一口決俄而僉謀滋異同爾考直前奏事眞
剴切迄今黃流泛濫軫
帝情鴈戸豈得安其生桃花春水縱不發河隄使者毋遽誇
平成吁嗟乎河伯不仁亦無害準備家家蓄水帶
送張(士琦)令永新
春草烏斯道長洲陸子餘由來循吏傳頻見永新書送爾之
官去牽絲製錦初秋山日蒼翠詩卷共淸疎
爲宋巡撫(犖)題李營丘古柏圖
毘陵董啞子不畫山畫水淮陰龔高士不畫人畫鬼乃知負
絶藝落筆恒自矜獨立萬古意恥與時爭能試觀營丘畫中
柏宛似靑牛道士井邊植一株足敵一百株數尺看成數千
尺樹根有泉亦有石樹旁有草亦有棘當時畫柏不畫松檜
葉樅身更奇特商丘副相寶之久是日從容出娛客滿堂觀
者齊動色濃香亟就棐几熏韋偃畢宏畫不得此樹不知凡
幾年童童有若車蓋然吟窩東北池西偏玉鴉叉挂逾淸妍
期我體物賦長篇往年文康公晩作
孝陵輔君臣相悅邁曩古和調文武致太平賜予圖書出
内府郭熙范寬眞蹟存猶載香廚舊時譜公今鑒賞多逾精
暗中以手摸絹可辨宋元明閒來論詩兼論畫過庭才子迭
品評三吳開府近一紀盡收江表詩人作弟子只如&KR1730;也亦
是詩中豪(家石泉明府載震)惜我和歌今老矣
何孝廉噉茘圖
吳中才子過閩中扶茘園開曲曲通小榼都籃餐不盡惜無
人爲擘輕紅
觀劇四首
四照亭開桂樹叢夜凉風細蠟燈紅人間亦有霓裳曲絶倒
吳趨老樂工
三徑秋花裛露新重攜酒伴過城闉只應夜夜西江月留照
筵前舊舞人
燭下淸歌楊叛兒手中團扇謝芳姿勝他幅幅纏頭錦賺得
張郎拜月詞(謂孝廉大受也)
歷歷羊燈樹杪樓恣修簫譜散觥籌龍鍾莫怪尊前客弟子
棃園也白頭
題家廣文(端)鄧尉尋梅圖
村村梅底閙壺餐莫笑先生苜蓿盤桃李漫山都不戀冷香
合讓冷官看
慧慶僧房雪中聮句三首
柏
寺門柏二株華亭高不騫槎客老榦等鐵石我來七月留彝尊蒼
翠陰日夕今晨啓牎牖武進徐永宣學人忽訝冷光射漫天雲萬
里到地雪一尺不騫庶物齊癡肥彝尊此樹獨寒瘠疊葉剰鏤
靑永宣交枝巧剔白盤坳挺鴉叉不騫瑟縮偃蛟脊根封雪窖
銀彝尊身曳全匹帛夫豈本性然永宣偶爲造化役空廊立
移時不騫目眩肌瘮&KR3189;牀頭倒餘醖彝尊相對且酣適扁舟
泛未能永宣悵望遠行客不騫(是日汪份張大受汪鈞公車北上欲送未果)
玉蘭
雪後玉蘭樹彝尊二本何勻停居然華林闢不騫卑鉢羅滿
庭雖無裂鼻香永宣照眼光瓏玲重重傅璚粉彝尊寸寸排
銀釘有時風吹墮不騫素影逾娉婷交枝露綫霤永宣千苞
壓繩欞色殽辛夷紫彝尊體變珊瑚靑因憶虎丘北不騫斜柯
倚巖扃歲久呺其腹永宣吐萼猶豐馨此時更奇絶彝尊乘興
思開舲惟愁凍塗滑不騫況復密霰零不如雙樹底永宣淡
坐憐忪惺彝尊
山茶
海紅亦嘉樹永宣恰與小牎對十月巳試花不騫娟娟良可
愛孤根託招提彝尊冷豔免簪珮曉起雪漸深永宣我心始
焉痗旣慮苞蘖摧不騫兼恐顔色退孰知歲寒姿彝尊凜冽
性所耐譬蒙縞素衣永宣嫣然逞餘態画師貪此景不騫往
往入圖繪或描江梅並彝尊或取水仙配分明黃趙筆永宣
只少鶉雀隊寫生貌遜眞不騫比調朔繼晦芳菲正有時彝尊
改歲游可再永宣
聮句題王處士畫折枝紅豆圖(幷序)
東禪寺紅豆一本結爲連理枝高至三丈花時沈啓南文徵
仲唐子畏湯子重諸君恒修文酒之會後爲疾風所拔王處
士武以水墨渲染作圖妙奪天眞適有餉束筍者并繪之樹
底圖今歸張孝廉挂之橋下小軒孝廉屬題興到聮句兼憶
亡友惠吉士周惕成十二韻康熙壬午涂月秀水朱彝尊錫
鬯識
吳赤烏年寺嘉定張大受日容相思子一叢葉參雙塔外華亭高不騫
查客花豔八門東照影淸溪水(寺舊有淸溪堂)彝尊題詩白石翁甌香茶
竈熟崐山徐昂發大臨徑轉麴車通結實收新雨大受調禽付短童
經行消晝日不騫開謝幾春風惠子居相近彝尊王郎畫最
工偶然濡淡墨昂發率爾變輕紅破萼夭桃似大受披圖束筍
同巳無枯樹在不騫長恨舊壚空賴有淋漓筆彝尊能移造
化功祗應懸素壁昂發吟賞小軒中大受
雜詩二十首
淮陰一登壇風雲色寥闊嚢沙齊遂破立幟趙斯拔羽也縱
英雄氣盡豈得活大統歸赤帝鴻溝因罷割何哉雲夢游一
旦眞王奪始焉將百萬目中無布越旣與噲等伍國士巳羞
殺寧知論元功後乃及蟲達
焚香戸庭中逐臭者在外彼自海畔行於我尚無害所嗟蘭
蕙鉏盈要服蕭艾荀揚世所賤孔孟乃飢退無鹽入齊宮明
妃去漢塞物理固自殊時運寧有待愛者終莫憎憎者不復
愛
含沙難匿影貝錦無停機一爲讒言中聽者弗復疑我欲指
天陳畏見南有箕小雅七十四感彼靑蠅詩
芳蘭生當門託根豈能久嘉禾徑寸苗拔萃讓莨莠蛾眉一
入宮謠諑但言醜匪畏妒人工所憎二五耦
雕陵有飛鵲定巢上林枝不愁風雨漂寧慮矰繳施雄鳩特
佻巧側目從旁窺一朝逐鵲墮公然來居之搖頭鼓翼鳴喚
婦餔其兒身無鳳凰德飲啄鳳凰池非所據而據終爲百鳥
嗤
紅亦不復花白亦不復花堂前雙梅樹但有枝杈枒春風吹
戸外好鳥鳴鄰家嗟我寂寞人故里同天涯
淮王升天日對帝稱寡人始焉帝心眷旣乃帝怒嗔謫歸小
山中桂樹枝輪囷居然盜帝書意欲垂千春河間禮最古楚
元詩亦醇區區服食方咄汝非其倫九師招不至且與雞犬
親
夷羿射十日其九落高穹如何此神術廼以授逢蒙支左與
詘右於技無不通一朝突反射人鮮克有終嗚呼在三義有
若日在中六經各有師不及斷梡工昔賢服心喪期與生我
同薄者無不薄奚事鳴鼓攻
秋蓬本在下吹嘘送上天回風崇朝至過我門梁邊假令一
者來何妨暫周旋奈何舍我去轉向斜徑穿不如楊柳花相
近猶纏緜凉燠有定候冰炭毋乃偏
昔有池仲魚移居城門下城門設重關際夜上銀鎖旣無穿
窬患兼有擊柝邏自謂智慮周乃藏殺身禍烈燄巳具揚撲
滅勢不果吁嗟骨用朽前事資驗左處世多危機衝波少安
柁桑海詎難乾𣏌天亦可墮宋鄭四國災咸秦三月火達人
殷遠憂朝市足恒裹逍遥十畝間爲樂無不可
華山有卜鳥自名寒號蟲翻飛必自卑毛羽恒不豐物微免
弋獲幸得過凜冬一朝條風至自詡時命通洗頭玉女盆鼓
翼白羊峯謂鳳不如我聽者誰汝容鳳兮翔千仞覽輝下梧
桐一鳴音節節再鳴聲嗈嗈雖言德之衰物理豈終窮
千佛各有經翻譯滿禪闥山花木葉文繁重苦難括自從達
磨來一葦當津筏聦明主妙悟指授在呵喝不讀一字書猊
坐立可奪奈何君子儒語錄效緇褐讀古喻玩物斯言太拘
閡聖人述六藝反正亂可撥豈惟身獨善言動必迂闊張口
雲霧中昏曀何由豁庶幾經濟才宼虐乃能遏
有酒斯鼓缶吹壎必和篪同調定見憐一心不相離古人重
久要隙末非所宜谷風思小怨大德反棄遺新交不如故君
子當三思請看蘇子卿豈絶李騫期
蘇秦六國印主父五鼎食積金巳成穴多方猶采獲人夀無
百年子豈神仙籍蜉蝣語蟪蛄我今日將夕春秋爾易邁不
樂良可惜
衡必錙銖爭錢必子母權佳李鑚及核曲防遏其泉不屑一
毛拔而況千金捐舉世皆楊朱方思墨翟賢
飛蟲揚其羽乃爲蛛網得白鹿游上林難免射工食君子愼
所趨毋以貪自賊不見冥冥鴻寧受弋者弋
佛法西域來道里實遼遠其徒祗比丘馬馱經數卷至晉始
有尼入梁俗莫挽此輩僧易狎爲態亦婉娩一入冨家門内
言出於梱挾伴湖山游積金寺塔建精舍累百區有司豈能
限宣淫靑豆房飽食香積飯因之壞風俗詎可偕息偃婦人
有婦功蠶織乃其本如何水田衣娑拖出祇苑跪拜學男兒
對客不自忖誰修鳳樓識絶此毋往返
先王設庠序專以明人倫校官爲人師必先順乎親入貲稱
博士母也情所欣雖有禄三簠莫具膳兼珍九品流未入自
詡爲王臣板輿道豈遠忍自柅其輪彼心誠泰然我見翻愴
辛
東京厚風俗士行本學校必先親其親使民知則傚於時重
喪紀期功相荅效至或自解官居憂立名教奈何今之人母
死不作孝舍爾苴絰製有靦酒肉貌首丘死者狐首山死者
豹鮮民之不奔曷月掩泉窖誰哉生厲階仕路巧騰踔
男兒一墮地弧矢射四方家有驥千里豈戀苗藿場威鳳鳴
啾啾千仞肆翶翔覽輝一以下百鳥生儀光圈牢有養物毛
鬛分柔剛留以施刀俎逸欲終見殃駛景洵易馳安樂不可
常奈何當盛年白晝處帷房
曝書亭集卷第二十
