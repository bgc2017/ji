曝書亭集卷第十六
秀水朱彝尊錫鬯
古今詩(十五)
玄黓涒灘
出都王山人(翬)畫山水送别
王郎五載一相逢寫出雲巒别思重髣髴攝山風月夜秋牎
同聽六朝松
白草屯
白草屯空似戰場昏鴉點點入斜陽舟依茅屋三間泊風動
棗花四月香去國不禁頻徙倚得歸寧復倦津梁叢祠何處
喧村社有底紛紛士女忙
入汴過胡司臬(介祉)
吳船千里載冬醅避暑長筵日日開却喜訟庭留牘少時看
官馬惜書來
瓜步留贈張同知
柴車一出白頭還過嬾偏宜應接閒猶有故人能好事隔江
留看六朝山
寄陸侍御(隴其)
主恩先後逐臣還羡爾幽棲泖一灣想得著書風幔底桂花
如霰落秋山
洞霄宮題壁
天柱峰高倚晩晴琳宮消歇斷碑横砂牀竹下搜難得臥聽
山禽擣藥聲
江行三首
潮落江平宿冨陽船頭新月下微霜曉看烏臼紅千樹樹杪
半山鴨脚黃
絶壁苔紋鼠尾皴灘光晝靜白鎔銀分明江上孤篷客黃鶴
山樵畫裏人
環溪亭下水流東野碓飛輪到面風返景松巖紅未斂隔江
人語漆林中
冬日同鹿明府(祐)錢廣文(瑞徵)游爛柯山二十韻
道書詮洞天靑霞居第八流傳負薪翁披榛入坱圠中有兩
靑童棋聲暗相戛俄驚斧柯爛逝節等奔鶻此事知有無特
書在琳札我來太末墟十月方納秸曉出通仙門緣溪碎石
滑拂林風騷騷鳴碓水㳐㳐明府政不煩廣文俗能拔於焉
齊喚渡次第柅車轄飛梁忽在望相視笑且呾靈境兹最奇
造物亦太黠疑經百蟲焚或受五丁揠連蜷虹霓偃垢膩神
鬼刮傾崖穿一綫斷塔盤秃鬝丹楓露巳彫瑶草霜未殺剜
苔讀遺碑汲井恣拭刷昔賢鬭茶地昧者莫之察日斜洗行
廚得食鳥嘎嘎徘徊雙松陰惆悵别香刹
鹿鳴山晚眺二首
一簣山平遠雙林逕暗通不愁筋力倦且喜笑言同藉草荒
岡上疏泉碎石中新晴尤可戀移席憤王宮
近郭兹山好禪扉鎮日扃江光寒轉白峰色遠逾靑亟種千
松樹宜添一草亭他時放歸櫂歌鳥試重聽
玉山
三衢山歷盡橋影跨通波十室居城少千家負郭多啓顔津
市酒隨意榜人歌且免書驢劵郵籤次第過
廣信
信州風物好倦旅亦開顔灘響層層石林疎面面山狎鷗飛
不去放犢飲初還夜火浮橋外連船當戸&KR1498;
鉛山
不遠江城路舟師指點遲穴山巢鸛鵲編竹坐鸕鷀晚飯惟
三板朝酲藉一瓻鵝湖酬和地百世起人思
弋陽
城小斜依壁門開近面江陂仍仙令跡歌換楚人腔辣闒山
無樹崢嶸石滿瀧多情甎塔影十里逐蓬牎
貴溪
亭榭均干越封圻析上饒連山齊覆釡獨石忽成橋想見黃
梅發何曾碧樹彫降丘誰宅此雞犬已寥寥
安仁
畫角衝寒動明星際曉行水迴沙市曲山到郭門平野碓啞
啞轉漁榔沓沓鳴誰與分百里洵美得嘉名
瑞洪
餘干江路永回首失嶄喦市酒難爲醉&KR0699;魚乍解饞(自玉山至安仁)
(捕魚多用烏鬼魚皆無味至此始用&KR0699;)湖寬舟愈小峰遠日初銜漸識宮亭近分
風及布帆
自贑州至南安灘行口號二首
鬱孤臺下水嘈嘈南去輕舟未易操灘響逆流三百六篙師
那得萬張篙
且挂風帆溯急流船人勸客莫深愁只應預想歸程樂柔櫓
嘔啞下吉州
昭陽作噩
夜泊珠江
潮湧牛欄(城門名)外舟停蜑戸旁月高人不寐隔浦是歌堂
同屈五(大均)過五羊觀
仙人騎五羊墮地化爲石石今在琳觀仙人去無跡屈生嗜
奇古偶坐蔭松柏摩挲汴京碑不覺日西夕(觀有建中靖國碑)
光孝寺觀貫休畫羅漢同陳(恭尹)賦
貫休手寫一十六羅漢其二乃在南海訶子林昔游眞蹟未
得見念之三十五載縈人心白頭重作嶺南客故人期我虞
翻宅僧廊亂後花木猶瓏璁蕹菜春生滿池碧循廊轉入精
廬深一幅居然挂東壁古綃尚白石轉靑恰於石罅安疎櫺
一僧俛首力寫經自準以下秪半形芬陀利花貝多葉椶櫚
筆管毛猩猩不知金天之西何處得石硯毋乃昆吾玉切新
出硎一僧却立侍巾缾靜如沙鷺翹凉汀牎燈不翦信明滅
桫欏樹底風泠泠牎前千歲老猨拱雙臂平扠兩肩聳筍鞵
桐帽木葉衣想見霜濃寒到踵精誠能令感金石何況羣生
知怖恐禪月師流傳三絶畫書詩詩編巨岳集書有姜體遠
本周之史籀秦相斯未若畫品更崛奇即如此幅遠出意匠
表或疑入定眞容髣髴親見之不然調鉛殺粉能爾爲訶林
僧神物藉汝能世守不見宣和舊譜遺蹟久云亡豫章西山
雲堂院中亦何有我欲賺汝去莫飲我缸面酒我欲奪汝歸
玉鴉叉不在手世間豈少珊瑚鐵網珍珠船自今貯之伏梁
闇檻庶可全
嶺海將歸梁吉士(佩蘭)載酒邀同屈(大均)陳(恭尹)吳
(韋)王(準)陳(元基)梁(無技)季(煌)燕集五層樓席上分賦
得會字
飛樓壓高城人天納萬籟登臨信可娛矧與羣彦會吉士澹
蕩人偕行屛軒蓋論交半簦笠雜坐緩巾帶樽中酒如泉海
大魚作鱠款款話别悰迢迢念歸旆於焉感昔游兹樓在晻
靄凝思躡丹梯興發不可奈惟時建雄藩自比夜郎大邸中
鑿園池巧匠恣雕繪水亭擬舟梁山木徙樅檜長姣羅美人
管庫斂文貝因之設厲禁游者必鉗釱一閉金獸鐶廿年委
榛薈修蛇穴其中妖鳥叫其外雖免劫火焚終遭颶風害人
事戒滿盈天意惡侈忲六師一以移漢將齊下瀨劉王舊花
塢金粉盡淘汰今來縱游觀足以動深嘅觴罷復凭闌遠目
豁矇祝融方司南尉陀臺占兊萬井鬱參差百谷互陽昧
人影數沙蟲林梢亞蓬艾我非雲中君何緣出塵壒少陵有
遺詩將老斯游最
嶺外歸舟雜詩十六首
黃木灣西廟鼓撾春潮漾漾没蒲芽翻嫌二月歸程早一路
攀枝未作花
蠻江豆&KR1958;一叢叢牡蠣牆圍半畞宮貪看河頭采珠女輕帆
不趁酒旗風
枕外潮雞報二更朧朧月底暗潮生客心最喜舟師健貪趁
朝霞半日晴
船頭釃酒佛山過七尺烏篷疾似梭行到西南舊時驛驚心
榕樹已無多
三水城樓照落霞漁村處處見撈鰕夜來欸乃聽新曲不是
漁家是笛家
飛來寺脚束江濤徑入雙林磴轉高怪道褰簾蝴蝶至軍持
新插紫山桃
櫂郎鄕里面都黔撐盡筠篙秃指尖水飯乾魚烏欖豉生來
不食廣州鹽
紫楝花香映水牎舟從大廟出奔瀧晚來欲雨猶未雨峽裏
鷓鴣啼一雙
新開花縣壓層巒羣盗停探赤白丸不是郃陽王給事(又旦)
湞陽行旅至今難
山坳一水忽分流兩岸多停楚客舟夜半東風齊笑語月明
打鼓上連州
彈子磯高高插天篷牎未許客安眠尋常一色四更月獨有
此山啼杜鵑
曲江門外趁新墟采石英州畫不如買得六峰懷袖裏攜歸
好伴玉蟾蜍
修仁渡接始興江半挂魔幢半佛幢記得三楓舊曾泊更無
風雨打船牎
澹公山水入奇懷陸守頻營繡佛齋白社風流今巳盡更誰
說法上丹崖(丹崖精舍表兄陸侯世楷守南雄日爲澹歸禪師建師姓金氏諱堡中崇禎庚辰進士牧臨清州亂後隱於浮)
(屠後卒於平湖)
靑簩竹尾鳳毛纖銀箸灘頭石角尖五里一瀧成十里虚勞
估客記郵籤
雄州郭外萬人家小店臨流大道斜纔是野薔薇落後白花
開遍苦丁茶
梁吉士以羅浮蝴蝶繭二枚贈行曲江道中一蝶先
出篷底聮句成三十韻
故人贈我行方物當所選彝尊笥發詫駢羅中有蝴蝶繭沈
名蓀兩兩折枝挂一一槁葉卷昆田動搖槌懸風妥貼纊綴冕
彝尊厥包同米囊其文比竹篆名蓀末如蟬翼輕齊女鬢垂
鬋昆田詩朋爭愛惜寘之黃篾&KR2415;彝尊薄寒巾密覆遲日牎
始展名蓀隔籠頻摩挱並棹迭窺覸昆田形隨秋燕蟄候早
春蛹蝡彝尊我夢爲莊周栩栩興匪淺名蓀俄然一繭破有
若子初娩昆田停橈疾招呼急走忘足跣彝尊斒斕五采錯
的皪九光㬎名蓀層層金泥塗屑屑雲母碾昆田絲絲春江
濯幅幅朝霞翦彝尊孔鸞一毛截瑇瑁片甲輭名蓀眉過粉
蛾長翅類仙鼠扁昆田縓纁變周官繪繡備虞典彝尊曾聞
朱明洞大者如輪轉名蓀悠揚千花叢下上百丈巘昆田或
云麻姑裙裂之在蒼蘚彝尊或云葛翁衣貯之在丹甗名蓀
紛綸辭各異無乃傳者舛昆田夢想四百峰有約末由踐彝尊
未逢采雀靈徒說啞虎善名蓀名山應見笑竦誚豈能免昆田
覩兹鳳凰子髣髴列仙遣彝尊入山夫何難歸與面有靦名蓀
明當放汝還華首恣游衍昆田
沈(霖)據石圖
差山高士隱織簾千金一致醫方兼餐花黑蛺蝶衣潤丸藥
碧梧桐子黏無絃之琴石上臥有洌者水沙中潛張生(遠)傳
寫陸生(嘉淑)讚題罷玉蟾蜍淚霑
秦吉了聮句
珍禽産邕管自呼秦吉了武進邵長蘅子湘翛翛羽儀澤炯炯眸
子瞭彝尊丹咮漫多智黃距一何蹻長蘅尾輸山鷓長形陋幺
鳳小商丘宋犖牧仲批肉花冠攲垂耳蠟光皎彝尊好語鎮間關
餘音或繚繞犖雖殊鴂舌蠻偶類雉鳴鷕彝尊宣和譜乃遺
爾雅釋未表屢奮躍不停獨立聲忽悄犖羈栖恣飲啄簾幕
信昏曉寄身在籠中結思仍木杪長蘅稟質洵云微即物嘅
詎少所以韓退之作賦感二鳥彝尊
閼逢閹茂
曉行圖
樹杪星星塔火收月殘衣上冷霜浮郎當風鐸穿林去莫是
曉行人姓劉(宋劉一止賦曉行詞得名人號爲劉䁱行)
白陽山人陳(括)折枝花
餅桃花仿吳公器風牡丹摹崔子西雨點露團猶在眼惜無
好鳥盡情啼
崑山謁宋劉處士(過)墓
荒榛斷碣小山陲詞客當年亦可悲蘆葉汀洲繫船夜彘肩
風雨渡江時槖中靑兕千金散馬後焦桐一輛隨辛苦東吳
顧文學(湄)邀人歲歲此題詩
積雨八首
自從甲子春來雨四月從無三日晴薄暮東風吹轉急泊舟
小水看潮生
水木陰陰夏尚寒桑枝風戾幾曾乾莫愁著屐衝泥遠小舫
撐過繡鴨灘
没盡荷花紫草田茭池新水芋陂連畏寒不獨衰翁甚年少
冬衣未拆緜
貓頭筍夾白版扉麂眼籬綻黃薔薇綠陰門巷午風起吹遍
楊花緫不飛
烏篷夜拄釣船坊曉起水添三尺強欲覓園花查上舍(嗣瑮)
但愁横漲板橋妨
荷葉新抽一丈莖柴門䞟漲到磯平黃鸝粉蝶不相見唯聽
鵓鳩逐婦聲
芍藥酴醿不到缾園荒六枳戸常扃吳𧖟巳是三眠候桑葉
依然陌上靑
楝花信後猶凝紫梅子枝頭尚未黃枉費祈晴丙丁帖殺風
雨至轉顛狂
池上編籬偶成二首
槐沜茭池水一窪好編六枳作籬笆客來與乞平安竹老去
思栽頃刻花農丈人唯知避俗村夫子更嬾移家試添隔岸
香茅屋眼見南垞勝北垞
清時特地許閒身底用湫嚻傍市塵著錄九經堪送老擁書
萬卷不言貧爲農也解量晴雨置酒渾忘是主賓寄語巖栖
譚給事(瑄)何妨近作耦耕人
題畫
第四橋頭楓葉丹詩翁露頂不知寒停車鎮日樹根坐閒看
鷺鷥飛過灘
爲高上舍題其尊人太常(層雲)山水軸
太常三絶畫書詩尺幅溪山付虎兒斷楮零綃何處覓秋牎
惆悵卷還時
李秀才(琪枝)墨竹
小閣爐香洗硯初數竿墨竹最淸疎前身定是梅花衲仍占
春波橋外居
送鄭(公培)入粤
入閩閩有灘度嶺嶺有關勸君舍仙霞勸君踰常山一帆餘
干漾三板茶磨盤曲江水沄沄大廟峽攢攢秋深高涼郡郡
守(鄭君梁)當之官英英玉堂彦戟舍有餘閒好賢若緇衣爲子
具舘餐況有王大令(原)儒雅足盤桓蕉椰實堪飽橄欖漿不
酸一丈孔雀尾雙丫公孫蘭靑靑&KR1217;簩竹恒覆屋數間此鄕
洵可樂何時方來還暇過五羊城越臺尤壯觀番番三老友
(謂梁陳屈三子)爲我報平安
招陳秀才(忱)山游之作
洗藥殳基井讀書顧況臺溪行十里近風便一帆開野飯香
新栗山園露早梅相邀好兄弟及此共深杯
旃蒙大淵獻
二月二十日
灣頭新柳碧遥遥猶記停舟舊板橋一自花時葬西子年年
風雨是今朝
論畫和宋中丞十二首
阿儂舊住韭溪北天籟閣中曾數過記得千金紈扇冊童時
一日幾摩挲(項氏家藏千金帖有三一爲唐雙鈎萬歲通天帖一爲淳化閣帖初拓本一爲唐宋人畫紈扇居多)
界畫樓臺膽未豩棘鍼花鳥亦難嫺昔賢往往妙游戲不了
樹枝没骨山
狡儈紛紛僞亂眞巧勻楮墨傅灰塵誰知神物歸藏弆千載
依然色斬新
談藝何人公道存每因憎愛昧昭昏不應唐沈同時在吳偉
翻呼畫狀元
隱君趙左僧珂雪每替容臺應接忙涇渭淄澠終有别漫因
題字槩收藏(董文敏疲于應酬每倩趙文度及雪公代筆親爲書款)
胥山樵叟畫亦殊得錢多寡分精麁少年身後休嗤點不見
長江萬里圖(項叟聖謨子京之孫自号胥山樵曹侍郎溶領藩東粤叟作長江萬里圖送行深得古人筆法)
崔(子忠)陳(洪綬)人物最瓌奇仕女天然窈窕姿弟子描摹失師
法盡調鉛粉畫東施
王五(崇節)谿山擅平遠周郎(之恒)窠石亦淸眞兩君人物兼臻
妙未許南人笑北人(王宛平人周臨清人)
巨幅鸞凰細草蟲長留風露濕花叢時人罕覩藕漁筆止說
王郎(武)惲老(壽平)工(王長洲人惲武進人)
先子韶年寫雲壑當時心折董尚書後來舍弟亦能畫可惜
都無片紙儲(先母唐孺人董文敏之甥也文敏見先人畫謂人曰不出十年可以亂吾眞矣舍弟彝鑒能詩畫早卒)
白下錢唐畫作林殘山剰水樹無陰若令此輩流傳遠不合
良工苦用心
退翁(孫侍郎承澤)倦叟(曹侍郎溶)嗟淪没吴客雌黃詎可憑妙鑒誰能别
苗髮一時難得兩中丞(謂宋公暨閩撫卞公也)
荅徐舍人(永寧)上舍(永宣)五十韻
罷官臥荒村戸外可羅雀秋風攪庭梧意況劇蕭索凌晨屋
山頭爭噪兩乾鵲須臾名刺來有客款門[門@龠]披衣出迎客矯
若雲中鶴南州名父子文采何照灼往偕副都公同聽淸禁
鑰神羊冠獨峩虎僕毫載槖正色立朝端吐論謇而諤但爲
鳳回翔不事鸇擊搏循陔請終養忠孝兩無怍俄焉梁木壞
吾黨失矩矱僉云令嗣賢翰墨麗金雘兹焉接丰采心路快
一瀹索文表墓道於義無可卻昔人重碑版論文不論爵後
來世俗愚但取官顯爍縱然頭銜長往往詞冗弱鉅公即能
之亦復多僞託誰歟辨眞贋止解速鐫鑿遂令賢達人罕載
金石略稽古墓銘工昌黎最淩逴柳李揚餘波屹立鼎鎗脚
穆修衍流派十子表東洛文公成公後軌範漸刊落(姑蘇王止仲作墓銘)
(舉例於唐取三家韓柳暨李習之於汴宋取十家歐陽永叔尹師魯曾子固蘇子瞻王介甫陳無巳黃魯直晁无咎陳了翁於南渡取二家朱仲晦呂伯恭也)
黃鐘屏弗考細響賞牛鐸凡聾互標榜羊豹聮一鞟舉世逐
聲聞孰肯叩寂寞君家好兄弟蓄意勤且恪别來再致書邀
我踐宿諾各賦詩一章體製極雄博纏緜思無盡繹繹絲在
篗參差瓊樹枝爛漫棠棣萼神鷹乍脫韝天馬初卸絡書蹤
逼褚薛句法壓盧駱珍物貽頻仍一一刮眼膜香秔包綠蒲
岕片裹靑箬駝毼軟勝緜翠織暖逾貉異錦掉鯨魚明燈綴
珠箔愧乏英瓊瑶何以報金錯緬惟副都公九京不可作吾
衰筆力短兼苦文思涸盛美豈勝書經月稾乃削雖非黃絹
辭陳言務埽掠以之勒豐碑觀者或摹拓采摭入琬琰異日
上史閣庶幾身後名藉以慰冥漠春山采茶候風煙想一壑
當浮太湖船直抵洮滆泊一登君子堂歡言共絃酌
喬孝廉(崇烈)居父喪每泣則庭烏盡下禹鴻臚爲畫
餉烏圖率題三首
烏烏啞啞東西樹子得食兮哺其父于思于思淚如注惜烏
尚有反哺時塊獨煢煢守丘墓
烏烏啞啞樹東西迴翔下上不得棲飢來肯啄庭中泥日食
孝子一溢米堊廬共爾長悲啼
烏烏啞啞尾畢逋誰其傳寫禹鴻臚張徐王趙世所無天哀
孝子降黃玉留此作配雌雄圖
雨舟聮句
山行未淹旬曰歸歲巳晏吳江徐釚電發晨發&KR1735;東西疾風吹四
面彝尊俄頃雲溟濛急雨雜飛霰釚寒木聲怒號衝波勢撇
旋彝尊舟師劃柔櫓迸力與水戰釚有如士先登賈勇色不
變彝尊重湖乍超越小舫乃利便釚回看滸山橋亭亭樹葱
蒨彝尊沿流泝木瀆峰頂豁僧院釚鈴傳越來溪屧響吳别
殿彝尊陳跡且莫悲執友情所眷釚將尋二棄堂(葉寶應燮營别業横塘二)
(棄其齋名也)庶幾共游衍彝尊詎期冬潦收水淺石盡見釚舟膠
不能前我躁子煩悁彝尊聮吟倚篷牎翦燭炙冰硯釚安得
胥口潮盤椒及家宴彝尊
曝書亭集卷第十六
