曝書亭集卷第八
秀水朱彝尊錫鬯
古今詩(七)
重光大淵獻
立春日同李十九飲孫少宰蟄室有懷曹侍郎在里
七度辛盤會他鄕歲歲殊未知今夕讌得與故人俱舞鶴喧
庭榭飛花灑畫圖因懷鉏菜叟萬里隔春蕪
西山書所見
斜陽猶未鎻松筠雪後風清石路塵莫笑游人今歲早馬頭
山店已燒春
同作(上海)蔡湘(竹濤)
中官墳墓碧雲齊樵客東風飲恨啼故向黃茅遺㸑火亂
山燒過夕陽西
臥佛寺
路入晴雲北山攲臥佛前津梁疲巳甚土木意能傳夜續林
中磬春流枕外泉長安車馬客輸爾只高眠
題退谷
退翁愛退谷未老先抽簪行藥亂峰路築亭雙樹林閒中春
酒榼靜裏山泉音滿目市朝貴何人期此心
來靑軒
天書稠疊此山亭往事猶傳翠輦經莫倚危欄頻北望十三
陵樹幾曾靑
鮑家寺白松歌
鮑家寺中九白松扶疎宛似桂之樹密葉陰連古殿寒霜皮
晝偃盤根互我來繋馬風泠然入門四顧喜欲顚巢攲迥見
鸛鶴坐榦老不數蛟龍纏長廊飯僧僧未至松子松花飄滿
地半嶺平銜夕照曛雙林遠勝春浮翠其餘四株皆可娛矯
矯離立空牆隅枝柯雖殊無異色知是歲寒霜雪俱山僧怪
我摩挱久茗盌簾前一招手此樹今來二百年問余歲月能
知否
同作蔡湘
巖下石門苔蘚重早春巳發花茸茸晚風吹墮一黃鶴棲
在月明何處松
玉泉山下别瞻公
石橋風泠泠夕曛斷崖口回指翠微深山僧此分手
贈歌者陳(憐)二首
樂府新傳夜度孃吳衫白紵越羅裳愁看玉面燈前出笑問
銀鈎若箇藏
千鍾巳分醉如泥授色留賓曲轉低想像天河猶未落長鳴
不聽汝南雞
贈冒(嘉穗)二首
我昔齊東住君來歷下遊客亭無奈别樽酒未言愁暑雨城
西寺高林棗外樓醉歌今始得同調日相求
盡說移居好投詩給事莊松筠深不見丘壑興何長夜燭攤
書坐春醪並馬嘗追隨吾更數知愛接輿狂
何侍御(元英)招同高上舍(層雲士奇)繆處士(永謀)趙
舍人(隨)鄭舍人(宣)飲刺梅園松下四首
禁煙高詠遍龍潭未得同游祗自慚小榼春風攜最好又騎
騘馬到城南
客來隨意但圍棋細草空園席屢移憶過松陰三度醉未如
此會恰花時
吾家池上雙槐好此樹連蜷想像間最喜諸公盡吳語一時
把酒話鄕關
離筵九日記曾開送客西征上郡隈正向樽前論往事不知
天外一書來(庚戌九日集此送譚七郡丞兄是日適得榆林來札)
周郡丞(令樹)遷太原守詩以送之兼懷傅處士(山)
五馬西歸日銅符領晉陽川臨溹涫近山轉崛&KR2118;長童子爭
驂篠邦人尚詠棠憑君尋傅叟暇即過松莊
將出都門曹舍人(貞吉)黃舍人(仍緒)沈舍人(胤范)喬
舍人(萊)曹舍人(禾)汪舍人(懋麟)招同高上舍(層雲)李
秀才(良年)賦詩贈行口占留別
鳳池才子各翩翩攜客城南醵酒錢滿眼鶯花無奈别河梁
愁思復今年
和程(邃)龍尾硯歌爲方侍御(亨咸)作即送其入粤(硯有)
(辛卯米芾四字印舊藏黃公道周家)
龍眠柱史饒硯癖篋藏龍尾開深窪雀臺古瓦詎比數石末
未許靑州誇黝如純漆久欲脫粹若水玉堅新中央私印
尚可識流傳乃自元章家騷人生年記辛卯初度肇錫名何
嘉十桴彙開見八八兩已相背無狐邪當其片石始入手重
之豈易黃金車雲峰糢糊潑急雨雪繭夭矯騰修蛇東都淪
後内庫發重寶散失同紛麻赤瑚玉英半缺折物理所貴韜
其華流傳迄今六百載山骨完好無纖瑕黃公昔年在漳浦
以此注易緯蒼牙嗚呼聚散勢所必精靈呵護靡幽遐房融
有硯譯梵字遺蹟尚爾矜僧伽平公巨璞本光滑少陵野老
猶咨嗟況兹貞質世鮮兩宜爲有識羣高奢前歸大滌後龐
谷顚人地下應唅呀黃海布衣嗜奇最吟成古調敺淫哇盤
空硬語難驟讀詩膽直欲淩劉叉謂余吾歌子當和荅云四
座且莫譁我昔南游度大庾羚羊峽口戈船划手披煙液入
巖穴碅磳磈硊圍周遮石紋藴秀各異狀就中最美數靑花
有時精氣凝作眼碧者鸜鵒黃者鴉火輪奔處界微白宛似
蕉葉抽春芽其餘瑣細盡當辨黃龍翠羽兼丹砂爭如此石
鐵色古稜角漸去成碨䃁柱史聞之忽狂叫便欲五嶺探雲
霞隋隄三月送君去柳絲藤蔓何毿㲚黯然消魂萬里别長
言不覺肆滂葩
賦得官柳送人自濟入燕
官路垂楊柳春風處處靑遥憐煙雨色何限短長亭送子燕
臺去還從歷下經七橋明月夜繋䌫有荷汀
紅橋
春蕪小雨滿城隈茅屋疎籬兩岸開行到紅橋轉深曲綠楊
如薺酒船來
題何氏書樓
屢醉齊東酒曾開薊北書林泉尋舊好瀟灑勝吾廬簾額仍
通燕堂拗亦有魚蘭成擅詞賦宜作小園居
旱
水潦江淮久今年復旱荒翻風無石燕蔽野有飛蝗桎梏懲
屠釣橧巢迫死亡虚煩乘傳使曾發海陵倉
送越孝廉(闓)入楚兼作廬山之游
蕪城相見惜蹉跎又送雲帆楚澤過九疊屛風何處好三湘
芳草至今多尋山應得逢匡俗作賦還看壓景瑳準擬歸來
秋月滿樽前同聽大堤歌
逢周侍郎(亮工)二首
悵别西湖曲重逢又十年艱難增旅話傾倒共詩篇春遠仍
題扇江寒未放船甘棠留召伯聽取舊歌絃(侍郎曾觀察揚州)
阿戎頻問訊(公子在浚)燕晉兩鄉俱道巳甘三黜家從泛五湖登
臨山屐在存没酒人殊(感王猷定胡介諸舊游也)白髮明燈裏飛揚不可無
酬彭(師度)三首
燕郊春雨灑塵輕我唱驪駒子送行回憶酒人天外隔不知
舟楫下蕪城
艾家橋北論交日回首星霜十九年祗向天涯相送老新詩
讀罷一淒然
竹西酒市接平山燈下妖姬十八鬟留取霜紈調錦瑟紅橋
一曲送君還
送柯大(崇樸)還里兼寄周(篔)
渡淮三月滯江都送爾歸尋舊酒徒十幅蒲帆鄕樹杪夜船
聽雨到南湖
送葉上舍(舒崇)之睢陽
昔游同鼓山陰櫂我年方壯君尚少紅妝隔座送藏&KR0848;君醉
宵眠我狂叫江湖轉眼遽離羣東尋百越西三雲幾回落拓
來燕市秋草金臺共夕曛君今三十猶貧賤吳楚山川遠游
遍天涯聚散二十年鄕里何曾一相見酒人燕市愛君詩置
酒邀君必我期城東城西夜漏午呼僮襆被恒相隨謂當同
醉椒花酒夜雨新年翦新韭豈意驪駒忽在門贈行不待春
楊柳黃塵千里盧溝橋朔雲慘淡風蕭條短衣匹馬睢陽去
正值梁園雨雪飄平臺滿目皆狐兔對雪相如可重賦若見
當壚勸酒人也應憶我長安路
譚孝廉十一兄(瑄)歸自楚粤訪予維揚喜成三首兼
懷郡丞七兄(吉璁)在榆林
鄕園十載隔相對緫殊方髮短愁先鑷杯深喜益狂寒梅探
庾嶺秋草下涔陽未暇歸三徑明燈話射堂
柳岸舟同汎蕪城草乍班望衡曾九面夢雨得雙鬟車騎將
休汝榆林欲度關雕蟲何足尚辛苦羨名山
十月邊城路曾傳上郡鴻弟兄三歲别夢寐幾人同望遠平
山隔懷歸舊業空回思童穉日誰料各西東
雪霽同周儀部(襄緒)對酒康山二首
一簣城隅出千家雪後勻江湖談往事絲竹老斯人(謂對山也)不
厭尋幽晚惟應對酒頻寒梅意蕭瑟想見武功春
樽前横蜀嶺舄下起吳歌繋馬從星使憑軒覽漕河雪深花
尚發風急鴈翻多有約江春到行廚次第過
玄黓困敦
題竹垞壁
買斷竹垞將四載園林新筍未經嘗今來散帙時初夏忽見
抽梢喜欲狂背市有人酤濁酒南鄰許我借匡牀江村臥穩
眞堪樂愁說燕雲射獵場
雨度仙霞嶺三首
縹緲江郎石朝來竟不分客愁偏暑雨祠古但寒雲小市兵
戈盡飛泉下上聞泥塗雖自苦暫喜遠人羣
岸缺人猶度橋迴徑轉偏古苔緣樹上密竹聚峰圓白袷晴
還濕靑鞵暮屢穿笑看茅屋近編筏渡溪煙
仙霞高不極半嶺一雲平倚杖驚吾老攀崖羨客行經心蒼
蘚滑照眼白花明回首楓林暮先秋葉自鳴
題福州林秀才竹亭
道南移宅後蕭瑟草堂貲尚有孤亭在堪歌伐木詩翠兼梧
下竹黃坼圃中葵最愛凉風滿無煩羽扇持
泰安道中曉霧
苦霧滴成雨平林翳作峰不知巖際寺恰送馬頭鐘汶水巳
爭渡泰山猶未逢忽驚初日躍遠近碧芙蓉
重陽前一日沈(暭日)鮑(夔生)載酒柯氏園亭同諸子
分賦兼感舊游成二十韻
水竹通三徑星霜隔幾年悲歌同調續秋色異鄕先葉落交
簷樹雲寒欲雨天解鞍嘶騎擁載酒麴車連席嚮西南上杯
行少長前從容寬禮數傾倒迭詩篇楚舞何相似秦風亦有
焉吟看吳會並交取性情便二子眞同好相期幸未愆臨池
良不厭舍坐屢教遷破帽垂垂落疎簾處處懸籬花平綴錦
沙鴈小如拳薄暝爭投轄提壺更數錢風燈升降影茅屋去
來煙衰藉囊萸早宵因說餠延塵埃驚老大身世益迍邅尚
憶班荆地曾開送別筵舊游惟沈(岸登)鄭(培)遠夢各山川榆
塞横汾曲(譚七郡丞兄吉璁潘二耒)𧖟叢桂竹偏(高層雲李良年)中郎遺㸑笛(蔡湘)
歎逝轉悽然
柯將軍園亭即席分韻送柯三(維楨)還嘉善
匹馬嵩陽返曾探玉女崖征衣猶雨雪歸櫂復江淮客有悲
歌獨文傳别賦皆葛疆池上月後夜不勝懷
送計孝廉(東)還吳江
三年歸計緫蹉跎日見輕舟下潞河君去登高誰對酒空憐
秋色異鄕多
送陳(釴)之靑浦
憶同九日登高讌益信陳琳最善文易水自來長送客詞人
且免學從軍帆飛薛澱連鄕樹鶴下華亭劃海雲吾老思歸
猶未得天涯歲月緫離羣
送汪戸部(琬)還長洲
殊方動惜故人違聽唱驪歌淚暗揮白下乍傳星使返江東
忽見步兵歸苕華徑曲藏書屋蓮葉舟輕上釣磯不獨文章
今日少誰能未老念荷衣
送陳叟南歸
軍都關口朔雲凝羨爾臨行匹馬登歸向高陽逢舊侣銜杯
試話十三陵
昭陽赤奮若
人日謁景皇陵
重湖裂帛巳流澌岸柳三眠又一時尚有寢園開夕照每逢
人日撫殘碑童童獨樹栖禽少冉冉長途下馬誰回首昌平
山近遠裕陵松柏緫淒其
同劉侍郎(芳躅)入大房山時劉編修(芳喆)養疴山中
八首
羣峰迴合靜飛塵野杏山桃各自春不共南陽劉子驥花源
一望巳迷津
丹梯直上與天連鐵鎻垂垂百尺懸安得山中十日雨石門
一道迸飛泉
帝城回望隔峰霞蘭若松門自歲華剰有紅羅宫監在香臺
猶禮九蓮花
上方層閣少經過猶有樵人樹杪歌試乞山僧老藤杖天風
扶上摘星陀
解道劉伶善閉關田衣竹杖此躋攀長安車馬紛無數誰肯
高居六聘山
春風依舊野棠紅麥飯僧廚餉客同不用三車頻問法白頭
試話玉熙宮
定公八十猨猱捷峻嶺何曾策杖遊邀我遠登龍虎峪翠巖
天半結飛樓
羊何此日和歌成夢草池塘句更清刻取谿亭雙櫟樹千春
長識謝公名
過何侍御丹臺書屋二首
一飯長安地先生許數來牎虚同畫舫徑盡出丹臺風幔宜
斜卷庭花獨早開但令施枕簟日日此銜杯
宛在山茨下層陰羃小亭花移大房茜石帖太湖靑筆斷何
妨續琴歌亦可聽閒來須賭墅一爲寫黃庭
送喬舍人(萊)還寶應
今秋甲子雨不絶小池殘暑風淒淒棧車難行瘦馬滑終朝
兀坐愁雲低有客上書臨欲去折簡招我斜街西房山香醪
貯一石浮以斛角暹羅犀定州瓷盌白如雪津門紫蠏團霜
臍坐中曹(舍人禾)汪(舍人懋麟)意氣古杜詩韓筆名相躋草堂圖畫凡
幾幅酒酣並起爭留題龍竿寺旁射陂曲中分一水名柘溪
君家嚴君(侍御可聘)此游息翠煙繚繞含晴霓王官谷深城府隔
武陵花發時人迷只今八十尚健飯過橋不用扶靑藜郵籖
此去秋未晚籬邊圓菊黃花齊連江峭帆檻外落一雙老鶴
階前栖衡門啓後綵衣入定使眼膜開金篦桓山四鳥雖折
翼(時舍人有兄喪)循陔庶免心酸嘶兼珍之膳娛永日靜觀節物移
暄萋嗟余旅食尚淹滯懷鄕未得瞻秦稽送君沉吟數長路
寸心千里隨輪蹄維揚稉稻美自昔邇來厥土仍塗泥灣頭
淸水聞更決上流未築歸仁隄千村廬舍緫昏墊可知鴈戸
猶悲啼漕船萬斛輓不上荒岡斷岸何繇梯太倉紅粟漸巳
貴曷歸長水親鉏犂期君歲暮白田上班草城南手重攜
和韻送徐編修(乾學)還崑山
潞河臨發動晨颸惜别重歌折柳辭前席定來宣室召蹇驢
仍借杜陵騎秋深準續登高約月出應懷對酒時賓從玉山
知不少相思定寄草堂詩
藍秀才見示劉松年風雪運糧圖
潞河十月櫓聲絶連檣如薺啼飢烏層簷炙背苦岑寂有客
示我運糧圖遥峰隱隱露積雪村原高下紛盤紆千年老樹
風怒黑寒葉盡脫無纖枯人家左右僅茅屋傍有水碓臨山
廚秕穅旣揚力輸稅安有甔石存桑樞大車檻檻四黃犢疾
馳下坂尋修塗嗟爾農人歲巳暮婦子不得相歡愉披圖恍
見南渡日北征甲士連戈殳當年諸將猶四出轉粟未乏軍
中需同仇大義動畎畝輸將豈畏胥吏呼始知繪事非漫與
堪與無逸豳風俱古來工執藝事諫斯人畫院良所無嗚呼
斯人畫院良所無不見宋之君臣定和議笙歌晨夕游西湖
席上贈陸生三首
江東陸弟擅風流負笈今爲萬里游畫取燕臺山近遠黃雲
白雪一時愁
芳筵鮭菜故鄕同刻燭藏鈎漏未終閉戸須爲十日飲銜杯
最愛百分空
風雪寒凝老樹枝蟹螯深夜且同持前身定是周邦彦醉裏
能歌片玉詞
夢硯歌爲汪舍人(懋麟)作
我怪汪舍人臥疴嬾朝參眼前冨貴非所好惟於載籍偏沉
酣無錢可糴太倉米僮僕入市心懷慚舍人舒膝方晝寢如
蟲食蓼翻知甘忽然夢入無人區廣庭巨室何㽎㽎中羅石
硯十有二一一就視煙雲含鼉磯苦堅龍尾滑洮河水玉徒䆾
䆱詎若羚羊峽中質靑花白葉波渟涵良璞得一亦已足十
二盡取毋乃貪覺來伏枕賦長句中心惆悵眞難堪爲語舍
人且莫貪高要峽路吾能諳昔年著屐入巖穴親斲山骨施
斧鏨黃金盡散要不惜一百八石巖前擔自從輕舟發大庾
篷窗一日摩挱三榜人潛窺竊其九餘歸見者爭來撏眼看
美好盡巳去何況夢寐侈空譚舍人翻然釋惆悵留余濁酒
開新壜紞如漏鼓猶未起起時月落天西南
龔尚書輓詩八首
坤維初震後元老忽淪亡(九日地震越三日公没)已定春帆計翻教夜壑
藏把杯人未散戀闕意堪傷盛德今徂謝悲看大鳥翔
西掖存封事南天返使車位仍三獨坐職半六尚書典禮眞
無忝論文盡不如最憐羣弟子入揖共欷歔
九日龍潭讌招尋自此休(公每歲九日讌客賦詩於黑龍潭)遲歸因酒債垂死
及山游(九月七日公扶病遊萬壽寺)别袂何曾把(時余赴通州)詩篇緫未酬重來
淸淚迸風急繐帷秋
京華留滯久恒苦出無車記憶惟公切過從聽我疎頓忘何
日別急簡舊時書剰有雷塘句臨岐禊飲初(辛亥上巳余從京師至揚州公以詩贈行)
墨自臨池妙詩先過嶺工換鵝何太苦刻燭未教終匹練題
長遍聮篇思轉雄要知作者意肯與古人同
别有新詞麗樽前賦物華歌翻舊桃葉笛按小梅花檀板柳
三變金荃温八叉江南腸斷句回首向誰誇(公最賞余阻風湖口詞)
含玉遺孤在招魂上客存天邊丁令鶴夢裏謝公墩笳吹將
歸路田廬何處村應同鍾太傅丙舍寄諸孫
巳輟靑門餞空憐白馬留九京應萬里百口但孤舟逝矣名
須易傷哉涕莫收寄聲縫掖賤休作帝京游
送龔孝廉(宜生)掌教涿州
圖經雄涿鹿壁沼亞橋門錦里仙人水樓桑帝子村詩傳頤
盡解官冷道彌尊不遠房山麓相期泛竹根
九言題田員外(雯)秋汎圖
田郎與我相識今十年新詩日下萬舌爭流傳黃塵撲面三
伏火雲熱每誦子作令我心爽然開軒示我秋汎圖五丈鴨
頭畫出宛似吳中船大通橋北官舍最湫隘箕筥斗斛囊橐
羣喧闐他人對此束縛不得去田郎掉頭一笑浮輕漣疎花
蒙籠兩岸渡頭發蹇驢䠥躠百丈風中牽五里十里長亭
短亭出千絲萬絲楊枝柳枝眠當其快意何啻天上坐酒杯
入手興至吟尤顚慶豐牐口自有此渠水未知經過誰子曾
洄沿倉曹題柱名姓不可數似子飛揚跌宕眞無前長安酒
人一時賦長句我亦對客點筆銀光牋篷牎寂寞不妨添畫
我從子日日高詠秋水篇
寄懸公
竹外繩橋渡口鐘别來消息五春冬南湖虚有煮茶約下若
幾曾歸櫂逢去鴈書成難問訊愁猿路險怯過從衰年願得
精廬近須卜横山第一峰
曝書亭集卷第八
