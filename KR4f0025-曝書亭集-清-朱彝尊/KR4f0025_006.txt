曝書亭集卷第六
秀水朱彝尊錫鬯
古今詩(五)
昭陽單閼
永嘉元日
官舍紅梅放繁花一樹春誰憐元日會無復故鄕人
元夕寄故鄕諸子
戍鼓動高城靑燈曖虚壁爲報故園人天涯此元夕
山雪
山雪消猶未江梅凍巳殘龍蛇翻遠蟄鳥雀凜相看短服裝
緜少深杯入手乾今宵聞擊柝轉憶北城寒
夢中送祁六出關
酌酒一杯歌一篇沙頭落葉何紛然朔方此去幾時返南浦
送君眞可憐遼海月明霜滿野陰山風動草連天紅顔白髮
雙愁汝欲寄音書何處傳
憶河豚二首
正月河豚美嘗時下箸貪未應居海曲翻遣憶江南野老匙
眞滑西施乳更甘還持春酒榼爛醉與朋簪
下若槎頭鱠松江巨口鱸嘉魚吾所欲美味爾終輸一食輕
生慣頻年入饌無故鄕弛海禁應得飽春廚
賦得歸鴈寄曹使君雲中
萬里南來鴈歸飛又一羣三江重汎汎二月正紛紛顧影愁
官燭懷書望浦雲關門他夜月應得故人聞
舍弟(彝鑒)遠訪東甌喜而作詩
急難逢令弟訪我自江東頓喜羇愁豁兼聞道里通晴江空
翠裏春草亂山中知汝南來日西陵定遇風
題朱十江東見弟詩後(錢唐)諸九鼎(駿男)
有客傳朱十江東見弟詩長城四十字孰敢近偏師
永嘉雜詩二十首
松臺山
蒼蒼山上松颯颯松根雨松子落空山朝來不知處
斜川
九曲斜川水分流到海濱金釵河上月留照浣紗人
靑牛塢
我行白鹿城曉入靑牛塢長嘯不逢人松門已亭午
春草池
謝公去巳久空餘池上樓春風園柳色朝夕使人愁
太玉洞
亭亭五粒松華蓋神君宅風吹寸草生依然綠袍色
東山
判向花前醉何難典緼袍江南春可樂策馬自蘭皋
南亭
薄雲雨初霽返照南亭夕如逢秋水生我亦西歸客
西射堂
已見官梅落還聞谷鳥啼愁人芳草色綠徧射堂西
北亭
日落空水深潮迴春岸白時有看山人江南望江北
孤嶼
孤嶼題詩處中川激亂流相看風色暮未可䌫輕舟
謝客巖
朝看白雲飛暮看白雲宿聞有山阿人曾歌白雲曲
花柳塘
山雪初消盡春塘亂水喧州人還幾日相見樂游原
吹臺
仙人留吹臺近在南山麓上有半死桐下有孤生竹
吳橋港
聞說吳橋港荷花百里開當年王内史五月櫂船迴
白水漈
雲峰斷人行活活風泉落知有山桃花靑春發紅萼
斤竹澗
谷口啼清猨巖花泫深露美人兮不來風篁自朝暮
瞿谿
鳥驚山月落樹靜谿風緩法鼓響空林巳有山僧飯
華嚴山
聞昔華嚴寺頻經逸少過洮河流石研未若此中多
上戍渡
月露下檣烏天風靜江樹何處夜歸人歷歷沙中語
綠嶂山
谿山百里陰霜葉鳴瑟瑟試鼓丘中琴定有幽人出
雨
城晚吹煙霧風迴渡水雲入林初漠漠潤礎旋紛紛響愛靑
荷葉凉思白練裠西堂有官燭更遣夜深聞
遠客淸樽夕虚堂玉露秋關山頻北望河漢巳西流葉落他
鄕樹砧催故國樓今宵看織女未必詣牽牛
東甌王廟
九牧維揚外三江霸越餘(王勾踐之後同長沙王吳芮率百越師從漢祖入關滅楚)入關從漢約
遵海裂秦墟豪俊宜如此艱難氣不除策功&KR0642;項藉分壤接
無諸迹異尊黃屋忠能奉簡書長沙堪伯仲百濮定何如萬
古開王會孤城指帝車(永嘉城象北斗號斗城)靈旂存髣髴過客盡欷歔
殿瓦年頻坼霜林日漸疎躨跜山鬼立苔蘚石堂虚側想風
雲會乘時草昧初遠塗今日暮下拜獨躊躇
華陽精舍贈源上人
支公櫪上馬謝客郡東山繋馬林亭外看山日暮還瑶華猶
未折桂樹尚堪攀試醉陶潛酒狂歌白石間
郡東山對月有懷周四(吉亥)陳大(枕)吴二(周瑾)
白露侵亭幔凉煙滿桂叢如何秋色裏不與故人同蕭颯聞
風葉飛揚見羽蟲南樓滅明燭佇望海雲東
秋日對酒江心寺同高石埭(駿升)作二首
謝監尋山日江童擊汰迎寒潮天外落秋草渡頭生歷覽窮
孤嶼逍遥倚化城行廚深樹裏乳酒正須傾
驟雨連山暗回風病葉飛入林初緩帶改席忽沾衣客醉從
高枕川長得斷磯扁舟憐范蠡鰕菜久忘歸
雨
斷續江天雨涼風滿戸庭轉添秋草綠更洗暮山靑積霧猶
沉樹明河早見星南亭有歸客朝夕待揚舲
夜渡永嘉江入黃嶴
絶岸蒼茫水窮山斷續風雨歸沉黑蜧川暝失丹楓華髮垂
垂短悲歌處處同最憐中澤裏深夜有哀鴻
送吳二先輩還漢陽
漢南歸思遶晴川湓浦西風送客船莫上武昌門外望斷腸
楊柳似當年
九月十四日夜月
坐惜如珪月懷人歷九秋關山仍遠道西北有高樓苦憶前
溪别應添少婦愁淸輝憐玉臂獨自下簾鈎
返照
返照開寒峽江城入翠微明霞飛不落獨鳥去還歸是處聞
吹角高樓尚曝衣山家多畏虎應各掩柴扉
孤嶼亭對月
皎月空江滿寒雲萬里收纖毫瞻顧兔怳忽動潛虯望遠高
樓笛行歌半夜舟南征有鴻鴈相傍宿沙頭
雨渡永嘉江夜入柟溪
落日下崦嵫飛雨自崇墉駕言出北郭汎舟横東江近岫旣
凌緬遥岑亦濛籠葱靑水竹交乃有樵逕通潛虯寒載蟄海
鷗夕來雙顧望雲葉開張星昏已中荒岡響哀狖枉渚遵輕
鴻故鄕日以遠川路靡克終寄言薜蘿客歲宴期來同
題廊下村主人壁
江城獨客一千里海月愁人十上絃夢裏還家無長物天涯
歸思逼殘年飢寒僮僕今何有雨雪關山劇可憐珍重主人
投轄飲幾回把酒意茫然
華壇望鴈宕山歌贈方十三(朱生)朱十八(振嘉)
我昔逢羽人迢迢歷滄海貽我神山鴈宕圖玉笈金箱至今
在夢想忘歸亭上游琪花瑶草幾春秋崩流一萬丈濯足大
龍湫邇來作客荒山道欲往層崖事幽討方君遇我顔色親
朱子更覺人情好攬環結珮山澤間樂酒今夕須歡顔登華
壇之絶頂眺鴈宕之迴巒雲容容兮欲雨水嘈嘈兮下山遥
岑出没不可以悉數但見哀禽離獸日暝而俱還君不見宗
少文當年意興眞軼羣名山臥遊不得見眼前圖畫空紛紛
君不見謝康樂跡近名山遠城郭咫尺丹梯竟未登江南江
北徒丘壑我今得偕二子從遥看一百二高峰彈琴坐待天
邊月攜手同行石上松荆榛極天路參錯惆悵平生遠游諾
安得仙人相贈九節筇招爾雲中兩黃鶴
病橘
病橘何年植巡簷許數過他鄕淹歲月此樹漸婆娑滿院飛
蟲繞空庭落日多向來懷袖意華實竟蹉跎
西陵後感舊
潘安曾對酒吳質數論文舊史悲難續斯人意不羣一爲江
海别遽作死生分淒斷山陽笛那堪歲歲聞
文丞相祠
尚憶文丞相當年此誓師計成猶轉戰事去祗題詩竹柏空
祠屋牲牢尚歲時鴟夷他日恨異代有同悲(謂永嘉諸生鄒維則也)
歸次臯亭山作
去年雨雪桃花嶺此日煙波檇李船相值臯亭山上月離家
一十二迴圓滄江游子愁心劇白髮高堂望眼穿行李自憐
垂槖返田園生計轉茫然
閼逢執徐
别李(繩遠)
鴻鴈歲北向鷓鴣日南征棄置父母邦各事萬里行我游踰
上谷君去適昆明迢迢異鄕縣邈若參辰星登艫即長道祖
席依修坰俯視溝水流仰見浮雲平居人有餘戚況乃衢路
情昔賢重離别努力期修名忠信苟不渝川陸猶戸庭日遄
月斯邁暑往寒再更但令長相思何慮不合幷
送孫處士(默)還黃山
蕪城客散亂烏啼别業黃山路不迷後夜相思秋色遠月明
三十二峰西
淮陰城下作
岸柳行將徧郊扉日漸昏淮陰十萬戸誰解飯王孫
七夕雨
七夕他鄕雨孤舟下相城戍樓連樹黑漁火隔河明且展輕
衾臥難沽濁酒傾故園兒女在相憶定含情
黃河夜月
落月黃河曲先秋白露寒牽牛何皎皎桂樹此團團直北程
難計天南淚不乾居人掩閨夕知已夢長安
謁先賢仲子祠
光岳鍾靑帝明禋配素王世家猶不泯俎豆儼成行力飬嗟
何及長貧更可傷如聞琴瑟在千載感升堂
分水廟酬高大(佑釲)
落月西風動戍樓津亭官柳繫輕舟行人莫唱思歸調汶水
南來已北流
守牐淸源驛凡五日不得度
淸源驛路接幽燕日日沙頭但繋船五兩南風空自好無由
吹送衞河邊
臨淸州大寧寺
西北浮雲過雨晴香臺落日散高城遠煙歸鳥忽雙下法鼓
空林時一鳴江海幾人懸夢寐詩書無地問柴荆勞生擾擾
成何事目極關山萬里情
曉發東光縣
際曉投前路衝寒祗緼袍關河仍鼓角舟楫巳風濤落月金
樞動疎煙土銼高謀生宜有策筋力爾徒勞
靑縣同高大(佑釲)雨泊
黃河秋潦急羣盗正紛紛去遠驚秋半愁多語夜分空城寒
更雨哀角斷還聞正值南飛鴈嗷嗷度海雲
董子祠
漢日江都相荒祠舊水濱玉杯存俎豆靑簡重天人夕鳥窺
園下秋花裛露新淒涼不遇賦千載一沾巾
八月十五夜集天津曹武備(斌)官舍分韻得牀字
北里商歌倚笛牀層城秋色轉蒼涼關河西望猶千里(時余將適雲中)
烏鵲南飛更幾行冷露自零叢桂樹深杯無那鬱金香習池
不改山翁興倒載還同舊葛疆
高博士(恒懋)席上留贈公子(緝睿)二首
列席先投轄升堂喜盍簪飄零忘薊北風物盡江南滄酒瓷
甖滿張棃白露甘留連如意舞更與阿戎談
西陸淸秋候東山舊宅開壺觴兼日夕文詠許追陪且爲看
花起還愁上馬回春風倚歸櫂賭墅定重來
出居庸關
居庸關上子規啼飲馬流泉落日低雨雪自飛千嶂外榆林
祇隔數峰西
土木堡
平蕪一簣狼山下九月驅車白霧昏到眼關河成故迹傷心
土木但空屯元戎苦戰翻迴蹕諸將論功首奪門早遣金繒
和社稷祠官誰奉裕陵園
宣府鎮
高城西北控燕都吹角淸秋落日孤尚憶武皇巡玉塞親從
鎮國剖金符宮槐御柳今蕭瑟虎圈鷹坊舊有無邊事百年
虚想像誰誇天險塞飛狐
上谷道中
急雪千山下渾河萬里流搖鞭逢漢使走馬入雲州
苦寒行
九州皆可歷何爲雲中居聽我歌苦寒泣下沾衣裾(一解)寒風
利如刀雪花大如席重裘如束水安問絺與綌(二解)白日無光
晶驚沙但茫茫舍我四方事土室獨摧藏(三解)白登自言高乃
是太古雪漚洟自言深腹堅不可裂(四解)斧冰持作糜餔糜糜
巳冰展轉長宵中晨夙不得興(五解)攬衣未及帶手龜血出漉
嚴霜割我面哽咽不得哭(六解)男兒可憐蟲出門思故鄕寧飲
吳市酒不樂邯鄲倡(七解)
傷歌行
北風其凉雨雪如擣栖栖素冠行彼周道(一解)蟹則有筐蟬則
有緌父喪不葬誰憐我爲(二解)瞻彼桓山有革其羽載鳴載揚
忽失其侶(三解)力行雖疾不如奮飛遠望雖高不如早歸(四解)凡
百君子庶幾心惻翳桑之餓可以報德(五解)
十月十四日夜同曹使君雲州對月
發軌自徂暑息鞅及玄冥迢迢沙際月皎皎雲中明臯禽警
朔吹别葉辭苦莖靑霜降北陸參井緬縱横主人託嘉藻休
澣寡所營悟彼行役艱曲宴奏中誠清樽湛瑶席兔首亦以
烹但言音塵闕豈意良覿幷謙謙君子柄習坎美不盈澄輝
矢相照慰我殷憂情
十五日夜月
重陰積邊亭風候異揚粤騈筵集親懿復此亭上月析析靜
衰林斐斐滿層闕清砧無緩響素雲屢興没客情易爲懷庶
用慰寂蔑哀鴈逝不居流芳久云歇天道互虧盈物理信昭
昧詩人戒太康職思永無忽霜露日夜零故鄕渺難越悽愴
游子心獨坐待明發
十六日夜席上贈陳孝廉(容永孝廉戍邊)
晷運方代序感此成鬱陶良友縶白駒芳酒永今宵團圞東
城月萬象仍光昭誰言容輝減彌覺神理超哀笛奮層樓餘
響薄風霄悲哉遠征士氣轖不得驕沖魄會有宜盛滿誰能
要伯陽之流沙箕子去商郊苟懷艱貞節道德豈不劭申章
託微諷撫景荅長謠
十七夜月
磊磊列宿明晼晼塞日晚盍簪數晨夕吾道豈云遠飛光上
層軒薄雲冒崇巘迢迢界斜漢惻惻引朔管圓靈乍警闕素
魄巳辭滿淸輝寧有渝潛德期日損幽人貞素履君子利往
蹇擇術雖殊塗心賞得所款感目旣多顔懷鄕匪異撰申旦
陳苦言庶令勞者纂
甲辰冬月朱十訪我塞上賦對月詩奉荅三首
(司里)曹溶(㓗躬)
昔我登羅浮靈雲翼飛軒炎光扇四序曄曄神芝顔有美
儼相從盛作游覽言芳蘭麗重墀列植皆翩&KR1473;洗爵命清
醑鱠鯉出丹淵選日駕輕檝跌蕩珠江前矢口吐嘉藻衆
賓稱我賢聿來鴈門棲轉瞬八九年寒燠旣殊軌苦志何
由宣燦燦金張徒凌忽若浮煙賴有同心士風雨仍勿愆
樂莫故交樂遂賦明月篇
月出照城闉兵甲何洋洋連山寓餘里緜亘不可詳列營
慘清角羽纛隨風翔束芻徵近郊飛駮蔚千行獵火耀繁
星毳服禦嚴霜章甫謬司憲飭躬戒無荒蓬菅閉重闥民
俗偕吉康方厪索處憂之子凌大江弗效兒女仁忼慨溢
中腸曠觀幽與并回睇思故鄕旦夕事游燕孤抱成匹雙
何意塵土區逍遥奉圭璋
圭璋愼中闕黽勉循昔經暫當展清輝釋憤於邊庭深雪
蔽層阪修柏含靑英匡世羡高度緇塵詎能攖短褐濟三
冬園葵待晨烹曲房翦茅茨靜見游鴻征文籍繞四座持
酒忻共傾開懷玩流景哀樂全其貞悠悠道路間乃得親
友生恒嶽有磐石足以喻精誠環顧王化周冀方息交兵
卷組及良時無爲耽令名
雲中至日
去歲山川縉雲嶺今年雨雪白登臺可憐日至長爲客何意
天涯數舉杯城晚角聲通鴈塞關寒馬色上龍堆故園望斷
江村裏愁說梅花細細開
雲中客舍曹武備自津門以筐蟹銀魚見寄賦謝二
首
千里三沽使傾筐異味傳霜螯初入手臘月更須憐重馬愁
關吏香秔憶野田江鄕好風物罷酒數歸年
水族殊鄕至明燈夜不孤雪花寒意減玉盌近看無反厭流
匙滑宜將剰酒沽遥憐垂釣客白首向江湖
贈周參政
周君北地推風雅幾載栖遲白門下四壁蕭然竟罷官知君
亦是悠悠者匹馬西來訪故人相逢師友更情親自言溽暑
辭堂邑不覺辛盤換早春春晴風日官齋迥翰墨于今數公
等畫品眞同顧愷工隷書遠見鍾繇並貽我梅邊索句圖江
南春思到平蕪蒼苔濁酒尋常得冷蕊疎枝何處無紇干山
高凍飛雀健步移來緫蕭索不見黃須細細開惟愁白雪紛
紛落蘇武城邊送别遲桑乾河上已流澌遥將南浦離人曲
迸入西征横笛詞憐君此去壺關道盍簪到處逢迎好澤潞
三時芳樹多江風五月歸帆早滄洲萬里憶田廬流水柴門
今尚虚卜鄰儻就移家約來共梅花溪上居
絶塞
絶塞衝寒起妖星逼歲除幾時離畢昴三見改蟾蜍我友官
中禁憂時獨上書(謂楊給事雍建時上疏言彗星見宜修省)由來天道遠垂象果何
如
旃蒙大荒落
長歌行
糾糾葛屨行彼中逵豈無轅馬登高則危(一解)姬姜誨淫吉士
悼之赫赫王侯竊鈎笑之(二解)羔羊之革可以禦冬狐貉雖温
君子固窮(三解)誰謂松柏微霜萎而誰謂風雨雞鳴巳而(四解)芻
蕘者謀先民所度志士立言豈必好爵(五解)陟彼北山俯視崇
丘千秋萬歲孰知我憂(六解)
短歌行
飲酒當醉拔劒當歌人生相知樂豈在多(一解)相彼中林枝葉
猗儺嚴霜一至焜黃奈何(二解)飄飄寒風不知所届豈曰無衣
將子于邁(三解)鳴鹿在囿載食其蒿男兒墮地惜無錢刀(四解)明
星在天雨雪在野我思故人泣數行下(五解)今夕不飲來日大
難今者不樂來朝永歎(六解)
和朱十短歌行(嘉興)鄭玥(隨始)
北風烈烈雨雪載塗我思禦冬旨蓄則無(一解)濯濯江湖曷
取其魚緜緜遠道曷策其車(二解)僕夫夙駕攬子之袪子無
先路俟我城隅(三解)尊有甘酒不在百觚俎有嘉肴不在兩
羭(四解)子有苑囿當推我居我有錢刀當念子需(五解)蜉蝣迫
暮傳語&KR2159;蛄今者不樂斯焉巳夫(六解)
鴈門關
南登鴈門道騁望勾注巔山岡鬱參錯石棧紛鈎連度嶺風
漸微入關寒未捐層冰如玉龍寓丈來蜿蜒飛光一相射我
馬忽不前抗迹懷古人千載誠多賢郅都守長城烽火靜居
延劉琨發廣莫吟嘯扶風篇偉哉廣與牧勇略天下傳時來
英雄奮事去陵谷遷數子不可期勞歌爲誰宣嗷嗷中澤鴻
聆我慷慨言
觀獵
白狼堆近雪嵯峨風卷黃雲入塞多盡道打圍春更好夕陽
飛騎兔毛河
晚次崞縣
百戰樓煩地三春尚朔風雪飛寒食後城閉夕陽中行役身
將老艱難歲不同流移嗟鴈戸生計各西東
滹沱河
滹沱河上流澌急騎馬春冰滑可憐百尺浮橋空斷板孤城
哀角動荒煙愁顔送老飢寒日絶塞因人雨雪邊轉憶江鄕
多樂事花濃齊放五湖船
將次山陰墮馬傷足張明府(施大)枉顧逆旅餉酒賦
謝二首
可怪乘船客今朝墮馬來半人宣武笑長路步兵哀地主逢
傾蓋天涯獨愛才淹留憐逆旅相餉竹根杯
果見軒車至倉皇啓夕扉亦知寬禮數強起著裳衣涕淚餘
生在泥塗萬事非遐方堅臥轍猶得藉光輝
留贈王沙縣(泰塤)四首(文端公家屏孫)
黃閣先朝重清門絶塞存東山遺别墅丙舍有諸孫吳楚游
能徧詩書道自尊憑將飛蓋夕聮騎問詞源
墮馬愁方劇欣逢出戸迎人扶妨折足家遠竟全生翦韭當
三月浮杯及二更熟知舟楫趣款款話南征
先臣典禮日相國去官初各建留侯策同傳賈傅書(文端公以爭建儲去國至)
(先文恪掌大宗伯事章凡三十上得允)聽歌增忼愾話舊各欷歔俯仰悲身世相看
計盡疎
范甑萊蕪返王鳬葉縣歸飢寒仍不免子姓復何依挂壁蠲
租詔張羅款客扉由來被褐士萬慮與時違
將之晉陽留别包十二(銘)
客程冰雪阻蕭關蕙草芳時各未還此去尚同千里月相思
知隔幾重山
七馬坊
積潦黃蒿外連岡黑霧中轉愁人馬滑眞覺道塗窮陶穴遺
深井沙陀没故宮離程渺天末九月斷征鴻
再度鴈門關(時聞舍弟彝鑒病卒)
鴈門關北鴈初飛萬里征人淚濕衣回首秋風行巳斷天南
消息到應稀
夢寐
夢寐看兒女沉吟泣數行他時嘗獨立永日見相將去動憐
渠小歸應共我長雲山千萬里誰道不思鄕
捕虎詞
黃桑彎弧棘作弩村民少長齊捕虎南山有鹿北有獐何爲
䭾我檻下羊靑天杲杲白日出橫行大道終罹殃君不見靈
丘捕虎虎盡死太原城中狼入市
晉祠唐太宗碑亭題壁(集杜)
步屧深林晚春池賞不稀文章千古事社稷一戎衣野日荒
荒白悲風稍稍飛無由覩雄略寥落壯心違
宋烈女行
紅羅持作帕素練持作巾何必合衾幬始爲同心人宋氏有
女典生長蔚州之野西崖之山年紀十五餘許配千字村村
民蘭州厮大義結夫婦忽登泰山籙人夀不得久女方曬穀
聞之聲悲哀長跪告父母兒當從黃泉下信誓旦旦不可乖
父母向女言尊章爾未事愼勿捐形軀相保親父子各各還
室中涕淚終不止月正三十日其日二十三白日從東來奄
忽墮西南闔門夜無人女向空庭坐攬我素練巾接彼紅羅
帕徘徊寢室旁自挂中門下父母啓視哽咽不得言觀者四
方至歎息日暮還童童㟝嶁側乃有松柏林誰言寸草荄乃
有松柏心
明妃曲
上林消息斷歸鴻記抱琵琶出漢宮紅頰近來憔悴盡春風
更遜畫圖中
柔兆敦牂
臺駘廟
鳳鳥書官後鴻荒障澤年神功開白壤帝系出金天分野捫
參次山川奠禹先按圖移岸谷紀遠昧星躔亂水汾洮别諸
姬沈姒聮唐風誰始祀魯史至今傳簫鼓横流散風沙急溜
穿勢曾吞北漢潤亦被西邊璧馬黃河並雲旗玉井旋軒裳
存想像憑弔一茫然
送趙三(湛)還永年
離堂卜夜且成歡酒盡休歌行路難四十逢時猶未晚看君
騎馬入長安
太原客舍同方三孝廉(育盛)話舊二首
遠戍崔亭伯還家管幼安千金裘馬盡十載道塗寒華髮同
雙鬢悲歌感萬端平生蕭瑟意長鋏爲誰彈
舊業東山下曾經賭墅過飄搖秋雨後零落戰場多避地從
人問誅茅奈老何烏衣雙燕子留恨滿關河
龔(百朋)自梗陽以詩見寄漫答二首
傳聞花縣客不異幔亭居(閩中張君汝瑚令清源龔子館焉)旅興吟紅藥賓筵鱠
白魚仲宣懷土日司馬倦游初咫尺横汾隔難尋下澤車
道重論交地書題把臂前相憐煩縞紵永好有詩篇多難休
儒服他鄕澀酒錢但期陽羡隱見日話歸田
七夕立秋王方伯(顯祚)席上和毛(會建)
暑退林初暝尊開露漸滋客中憐夜集天上果秋期片葉辭
風下長河卷幔垂莫教凉月盡同和謝莊詩
客夜
陽曲城頭烏夜啼明燈深巷綠牎低從教趙女工瑶瑟不遣
愁人醉似泥
聞黃鶴樓成賦寄楚中一二知已
平生未鼓湘江柁萬里投詩黃鶴樓壯觀百年今在眼異時
獨上迥含愁碧牎下湧樊山月紅葉斜連鄂渚秋爲報故人
多釀酒飛帆眞作漢南遊
寄酬譚七舍人兄(吉璁)陸二舍人弟(葇)
客久憐書札鄕遥感歲時空淹雞鹿塞遠隔鳳凰池九月茱
萸會頻年雨雪詩朝回逢陸弟爲報日相思
題錢宗伯(謙益)文集後(集社)
海内文章伯周南太史公衣裳判白露門巷落靑楓興與煙
霞會人今出處同白頭無籍在愁坐正書空
題倦圃圖二十首
叢筠徑
柴門面湖水深徑聞人語月出翠煙開相送乘舟去
積翠池
流水石橋東修篁蔽空曲獨吟橋上行縹緲衣帶綠
浮嵐
宿鷺拳沙石虚窗啓夕煙東西望南北蓮葉緫田田
范湖草堂
松石閉門中芳菲蕙草叢春船迴夜月鰕菜幾時同
靜春葊
晴戸罥晴絲風花爛紅藥緬懷風中琴兼此花下酌
圓谷
山牆高下築中見林扉開相邀入空谷偶坐心悠哉
芳樹亭
獨石攲長臥空亭夜不扃春風平仲色相見幾回青
谿山眞意軒
遠樹聞疎鐘夕陽上喬木相對忽忘言賞心在幽獨
容與橋
淸淺水石間文魚散花嶼催客引流觴山橋更延佇
漱研泉
主人南粤歸獨載端溪石晝日三摩娑此意人不識
潛山
積雪開半林洩雲有膚寸會此靜者心潛藏本無悶
錦淙洞
霜林吹石溜清響偏亭臯夜半愁風雨不知山月高
采山樓
高樓坐銷憂檇李亭西路夕照望千家春浮倚雙樹
狷谿
我本狂歌子却愛狷谿水滔滔天下人誰能洗其耳
金陀别館
舊識談經地巖扉靜不開秋深叢桂發金粟禮如來
聽雨齋
風吹石蘭花柔荑雨中長淸夢入空山亂落紅泉響
橘田
瀟灑衡門下陽坡縱所如靑霜猶未降先報右軍書
留眞館
平生金石心一室千秋慮我亦問奇來徘徊不能去
澄懷閣
欲覽城南勝宜登池上樓煙波長在望不放五湖舟
春水宅
遠水浮橋直方塘入戸低東風楊柳樹吹綠草堂西
曝書亭集卷第六
