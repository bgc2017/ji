曝書亭集卷第五十三
秀水朱彝尊錫鬯
跋(十二)
裹鮓帖跋
裹鮓味佳一一致君所須可示勿難當以語虞令凡一十九
字晉右將軍會稽内史王羲之書今藏宛平孫氏羲之書古
今獨絶世人得雙鈎及傳摹石本爭以爲寶況真蹟乎是書
南宋藏之内府元兵輦以入燕前有亡宋南廊庫經手人郭
墨印記是時元中書省檄諭中外江南旣平宋宜曰亡宋而
斯人遂直書亡宋又隱其名以示不臣者然卷後有米友仁
跋及趙子昂諸人圖書可定眞蹟非謬君子觀于是歎子昂
以王孫仕元其有媿于南廊庫經手人多矣
書萬歲通天帖舊事
萬歲通天帖一卷用白麻紙雙鈎書勾法精妙鋒神畢備而
用墨濃淡不露纖痕正如一筆獨寫識者謂非薛稷鍾紹京
不能洵墨寶也相傳武后從王方慶索其先世手蹟得二十
八人書取而玩之謂曰此卿家世守朕奪之不仁乃命善書
者廓填成卷仍命方慶正書標二十八人官世設九賓觀于
武成殿而以墨蹟卷還方慶蓋祕府儲藏故罕題識第有宋
高宗用小璽其後岳珂張雨王鏊文徵明跋者四人而已是
卷向藏鄉先生項子長家子長諱篤壽中嘉靖壬戌進士入
詞林性好藏書見祕冊輒令小胥傳抄儲之舍北萬卷樓其
季弟子京以善治生産冨能鑒别古人書畫金石文玩物所
居天籟閣坐質庫估價海内珍異十九多歸之顧嗇于財交
易旣退予價或浮輒悔至憂形于色罷飯不噉子長偵諸小
童小童告以實子長過而問曰弟近收書畫有銘心絶品可
以霽心悅目者乎子京出其價浮者子長賞擊不巳如子京
所與值償焉取以歸其友愛若是子京子六人無一達者子
長子德楨萬曆丙戌進士夢原萬曆已未進士德楨子鼎鉉
萬曆辛丑進士聲國崇禎甲戌進士鄉人以爲厚德之報也
聲國字仲展除知雅州事卒于京師予祖姑歸焉乙酉之亂
祖姑避地深村長物盡失惟此卷納諸枕中亂定依然完好
予每諗祖姑恒得縱觀久之祖姑沒項氏日貧嗣子逐售于
人轉入勢家過眼雲烟不復再覩矣
跋草書千文
懷素亞栖皆有草書千文是卷書法矜奇有驚蛇入草猛燒
吹煙之勢中間更眺爲瞭更殷爲商更匡爲輔而真宗以後
廟諱直書當屬宋初墨蹟疑是南嶽宣義大師夢英筆也
書黃山谷試李展筆真蹟卷
涪翁試李展筆作書有如張顛蘸醉中髮觀其曲折如意匪
特書法通神并想見展製筆之妙
書曹太尉勛迎鑾七賦後
右迎鑾七賦一卷宋曹太尉勛奉詔迎道君梓宮及顯仁韋
太后作也公以紹興十一年十月治行明年七月顯仁自東
平登舟梓宮旣還后居慈寧殿公力請祠居天台山繪圖作
賦傳于家題雖分爲七實一篇爾公之子姓世居海鹽保有
此卷半千餘年勿失近乃歸予宗人衎齋重爲裝池珍襲之
會予獲公松隱集四十卷顧闕七賦之四覩公手蹟遂寫成
足本衎齋亦鈔完公集鄙意宜以公北狩行錄并附集中尤
勝舉也衎齋听然曰諾因具識之
趙子昂書十二月織圖後
趙文敏書僞本最多即有亂真者僅得其嫵媚而巳此卷風
骨戍削當屬晩年家居時筆詩亦有陶靖節風味題云奉懿
旨作當日宮闈猶知重文且留心𧖟織皆可記也
跋趙魏公書
書家翠墨流傳于世者惟顔魯公趙魏公最多蓋蘇黃諸君
子曾有黨禁而兩公無之也今之作僞者動用粉牋雙鈎以
眩人目雖云下眞蹟一等翻不若摹拓之存其眞矣是本波
磔飛動對之爽神爲跋其尾
鮮于伯機草書千字文跋
元自趙子昂書法盛行一時相率習妍媚之體獨鮮于伯機
以古瘦見長世所傳高閑千文及張旭書大約多出其手也
是冊脫去狂怒之習平淡之中筆法最爲謹密後及宋集賢
李昭文周景遠田師孟李惟肅皆北方能書家惜其書今罕
傳矣伯機漁陽人居于浙予浙人客漁陽題其書異哉
跋陳子微書
吳人陳深字子微宋遺民入元以能書薦不出其居曰寧極
齋予家藏有詩一卷讀春秋編五卷此本當是子微所書小
印曰仲房者蕭山魏文靖公驥也
書張子宜墨蹟冊
古人詩文不欲自露其才恒以澹泊見滋味於書法亦然第
審楷則弗逞姿媚故晉唐墨蹟勒諸石而彌工若趙吳興董
華亭手書藏者爭詡爲墨寶一摹勒上石乃削色矣無他過
于逞姿媚也長洲張子宜不以書名其裔孫(星)貯有小紙書
五則頗與范文正所書伯夷頌手蹟相似子宜生元季早有
鄉曲譽明初一舉秀才除都水郎即免官歸居朱樂圃舊里
爲四傑十友讌游之所詩所云坊存前哲号屋貯古人書者
是也吳中書畫流轉方域而子宜晩託跡于乘田委吏仕旣
不達名亦晦焉(星)以遺楷索予題識予思先生以甘白自号
詩筆一歸簡古書亦瘦硬通神(星)也試鋟之石俾作書斷者
更估之何如
悊皇帝御書跋
右德陵手勅三通先太傅文恪公在内閣時所奉批荅也其
一遣代祀三皇廟一以皇妃逝祔葬孝潔皇后陵命傳諭禮
工二部造墳一安光宗帝后神主于太廟蓋當時批荅尚多
兹特兵火後僅存者爾朝野相傳帝天縱巧慧能手操斧鋸
造輕車小屋萬幾不理以是威權下移今觀三勅書法雖不
工未嘗假手司禮内監初政猶然逮先公及福淸葉公先後
去位中官始無忌憚詔旨不自帝出而朝士之禍烈矣然則
否泰之反類由于大小之往來三勅似無關于治忽而天啓
初終之政論世者所當辨也
跋王陽明先生家書
王子逸仲出陽明先生平浰賊後家書見示定亂之頃不矜
不伐意在乞休足以見先生之學力未嘗與人爭功能也顧
世儒言性理以先生學術未純動加詆毁然微先生則寧藩
之變危及社稷靖難前事可爲寒心乃吳人伍袁萃倡邪說
誣先生潛通叛藩曲學阿世之士從而傅會之其亦不仁甚
矣嗟嗟悲夫今之從政者患得患失克如先生功成不居第
思乞休幾人哉覽先生家書可興感也
題十五完人墨蹟
崇禎十七載爰立作宰輔五十人國亡後存者尚多其出處
或殊居恒與世接欲求爲完人難矣機山閣老考終于江南
未入
皇朝版圖之前皭然無滓當時幸免東市之禍晚節益爲正
人所依歸即卷中九人皆見危授命者也公孫介維持以示
予予請悉出笥中所藏復益以傅公(冠)張公(國維)文公(安之)
彭公(期生)沈公(猶龍)五先生手蹟裝池卷後并閣老標題改
稱十五完人墨寶謹拜手而書其末
高念祖先世遺墨跋
予友高念祖一飯不忘其先與之言非祖父之言勿道也嘗
集其先世手書裝潢成卷蓋雖南游舒越西北入于燕齊梯
涉數千里必載以行其用心勤矣昔江左諸王氏多工書至
唐則天后索諸其裔方慶方慶集其先二十八人之書以獻
后命善書者鈞畫設九賓觀之武成殿上其遺蹟流傳世以
爲寶今高氏數公雖不盡以能書著俾傳諸子孫克盡如念
祖之用心守以勿失焉知不爲異代所寶念祖請予書其尾
其以予言爲可徵也夫
鉏菜翁夢記跋
周禮占㝱有六曰正曰噩曰思曰寤曰喜曰懼若曹先生所
述三㝱殆噩㝱而不失其正者歟先生窮究儒者之學其于
佛氏之書非其專好乃頻有感于觀世音菩薩者何歟豈晝
之云爲固嘗思道之而忽感于中歟易曰神以知來知以藏
往惟先生于佛氏之說寂然無動于心斯能感而遂通其故
其于鬼神之情狀宜無不知也蓋誠之不可揜信有若記之
所云者圖而傳焉可以明吉凶憂患之故矣原佛氏之入中
國其初感于漢明帝一夢而百千年來師其說不敢異彼能
入人夢寐而誘之以善吁亦神矣哉
書沈文恪公行書卷
順治初雲間幾社諸子多有存者後進領袖詩稱吳懋謙六
益書稱計南陽子山公起相抗而能傾心下之旣貴延之下
榻與之分財簦笠之盟無間也
天子重公書恒召入禁廷寫屏幛碑版朝回鄉䣊韋布
入都謀席研之地者公爲作薦牘動費百番紙無厭倦色在
邸舍御下以慈童僕或不受約子山于公前執而撻之公笑
謝曰朋友之道當如是矣都人傳以爲嘉話是卷大半公手
札雖非平生絶品而眞氣溢于紙墨間不易得也歲壬戌夏
五月
駕在瀛臺予時知起居注侍班天久不雨
天子諭輔臣謂歲旱時政必有闕失可同九卿詹事科道會
議以聞因隨大學士後羅坐武英殿東南盈庭僉曰衮職
無闕公獨昌言三事一山海關滿洲差員當徹一湖口關江
湖之衝非商估停泊之所舟易覆溺宜仍徙九江爲便一有
司盜案處分過嚴以是諱盜者衆反爲民害于時合班大臣
齊怒視公雜以詼訕而公不顧也大學士轉奏事雖不果行
退與同僚言交歎仁者之勇爲不可及迨公沒後晉陵士子
有代朝貴撰公墓碑者挈其綱云公以能書聞海内者四十
年是以沈度兄弟目公矣卷爲同知辰州府事平湖沈暭日
融谷所藏公以族子遇之者故裝界日題以文恪公遺蹟而
不著姓邇年以來廷臣以文恪易名者匪一人予慮後之覽
者或致疑非公書也遂著姓以表之
書大學士徐公述歸賦後
大學士崑山徐公以宰輔領明史局監修其歸也載書累萬
卷關吏横索濡滯不前中塗成述歸賦幾三千言敘川涂之
紆曲陳往古之得失此司空表聖所云摭衆騷之遺恨者也
猶記歲在壬戌
天子有事春蒐彝尊侍班乾清門時鹵簿已集闕下公
率滿漢御史三十員進諫
天子温言諭公方春省耕不出旬日回非游獵也公薨後彝
尊曾舉以告公哲晜尚書尚書亦不知蓋公謂是舉職所當
然未嘗以語尚書公之不自矜伐即此見矣杜甫詩云婁公
不語宋公語公去三獨坐後語者誰邪
書姜編修手書帖子後
吾友慈溪姜西溟以古文辭馳譽江表書法亦通神老而不
遇用薦入史館食七品俸贈厥考爲郎妣孺人予嘗勸其罷
試鄉闈西溟怒不荅也平生不食豕兼惡人食豕一日予戲
語之曰假有人注鄕貢進士榜蒸豕一柈曰食之則以淡墨
書子名子其食之乎西溟笑曰非馬肝也年七十果以第三
人及第楚辭所云年旣老而不衰者矣江都程子蒿亭夙愛
其書法查浦編修因以笥中冊贈之觀其穠纖瘦硬靡不合
度蒿亭幸無飲缸面酒輕爲人所賺也小長蘆八十翁朱彝
尊書
書東田詞卷後
予少日不喜作詞中年始爲之爲之不已且好之因而瀏覽
宋元詞集幾二百家竊謂南唐北宋惟小令爲工若慢詞至
南宋始極其變以是語人人輒非笑獨宜興陳其年謂爲篤
論信夫同調之難也其年没後予詞亦不復多作及讀東田
小令慢詞克兼南北宋之長與予意合予嘗衍土風爲鴛鴦
湖櫂歌百首東田亦以吳苑風景作望江南六十闋予詩修
地志者見之槩寘不錄而東田樂章有井水處無不歌之者
惜其年早逝不獲同賞擊也
書先太傅奏疏尺牘卷後
先太傅通籍後未嘗引書記相助故平生疏牘皆自具草彝
尊少日覩有容堂西廡留有四櫝經亂盡失之旣而搜訪掇
拾五十年裝界成六冊書其後曰先公萬曆中以禮部左侍
郎掌本部尚書事清德著聞是時朋熏紛争先公中立不倚
惟力持讜議抗疏建儲迨冊立旨下出儀注于袖信宿而大
典行他若劾鄭國泰外戚不當預國事利瑪竇宜勒其歸國
琉球遣使當仍依會典差給事行人不可失信外蕃在政府
日救鄒公元標王公紀皆存朝廷大體即如尺牘草藁十九
多與封疆大臣論邊防絶不及私也明史開局同官巳爲先
公立傳近聞執政有斷自萬曆三十五年止之議是公之列
傳猶屬未定留此六冊貽我子孫庶幾他日有覽彝尊跋尾
知不誣其祖稍見先公立朝之大節焉
書先文&KR0982;公覆楊通政劾羅近溪疏後
明自正德以後講學者多師王伯安伯安諸弟子漸流于禪
至萬曆初南城羅維德拾禪宗之餘唾惑世誣民益無忌憚
狂瀾不可遏矣楊公官南通政使上疏糾之先公掌禮部尚
書事覆疏千言要以去邪說正人心爲先務實錄未之載者
殆史臣憚偽學之虚聲曲護其短諱之云爾楊公上饒人諱
時喬嘉靖乙丑進士仕至吏部左侍郎贈尚書諡端潔
書忠貞服勞錄後
忠貞服勞錄一卷彝尊第八叔父芾園先生述先大父忱予
府君治蹟而作也先大父以萬曆四十七年由官生除都察
院照磨歷都事署經歷司天啓初授階修職郞覃恩勅曰先
帝舊學于乃父詒輔予沖人玆爾勾稽故牘勞于其官朕甚
嘉焉時吉水鄒公元標長安馮公從吾同掌院事闢首善書
院退朝講學府君訓工掄材與吳江周公宗建協力營造會
轉後軍都督府經歷司都事進階文林郎尋升太僕寺丞遷
工部營繕清吏司主事奔太傅文恪公喪回籍歲丁卯魏忠
賢擅權久三殿工未竣羅織不附已者坐贓鉅萬以濟將作
于是御史梁夢環阿其意章劾數十人誣府君協理馬政邊
餉虧額宜下法司提問府君服除入都逆熏將逮府君入獄
乃封章自訟事得解補官進階承德郎崇禎二年都城被圍
府君分守西直門破帽敝衣登陴與將士巡邏莊烈皇帝御
下聦察不時遣左右詗諸臣之疎懈杖闕下革職者有之府
君午飯門樓中使持令箭突至知府君貴公子將肆誅求及
見所進止赤倉米臭魚而已歎息去自是詗者相傳不更訶
責府君居京師善測北地陰晴一日市葦席千條鏟帚各數
百夜半雨霰交集八門守者皆譁獨西直埽除蓋蔽宴如也
明年轉員外郎又明年出知雲南楚雄府事一介不取諸民
招流民平穀價恤獄囚絶爭訟寬馬戸之逋責釋僰婦之箠
楚甫八月而楚雄無枹鼓之警會聞母何太夫人訃遂解印
綬力不能具舟楫巡按御史姜公思睿語寮宷曰朱守可謂
身處脂膏不能自潤今萬里長路豈能步還乃各率私錢贈
行府治百姓拒輪于道爭賦歌詩謠辭以述德取陸績故事
繪圖題曰鬱林石其謠曰清貧太守一世難百鳥有鳳鳳有
鸞鬱林石所載也寒家自文恪公以宰輔歸里袍帶嘗寄質
庫中所遺府君止墓田七十畝故德陵諭葬文曰生且無居
沒焉能葬至府君而貧尤甚然廉不沽名以是未顯于世彝
尊仕不達幸遵祖父之遺訓歸守墓田奉祭祀讀先生所著
錄因取錄中未詳者書之授諸(桂孫稻孫)焉
先君子五言詩書後
右五言詩一篇明崇禎戊辰先子于杭州西湖上觀毁魏忠
賢生祠作也凡四十有六韻先是河南道御史廣州梁夢環
羅織朝士之不附忠賢者先大父曾官工部營繕司主事以
先太傅文恪公喪奔回籍尚未起復夢環誣奏下法司提問
會思陵御極先大父入都上疏自訟獲免西湖毁祠之日正
先子憂患之餘也逆祠之建始浙江巡撫桐城潘汝楨擇地
于關壯繆岳忠武雙廟之間祠成聞于朝賜額曰普德由是
封疆大吏尤而效之清苑閻永泰巡撫順天緫督薊遼保定
等處軍務于所部建魏璫祠七所天津則巡撫永城黃運泰
長蘆則御史合肥龔萃肅薊州則巡撫𣏌縣劉詔保定則巡
撫代州張鳳翼房山則部曹何宗聖盧溝橋則工部主事臨
川曾國楨宣府則巡撫蒙陰秦士文南直隷蘇州則巡撫遂
安毛一鷺巡按蘄州王瑛揚州則巡鹽御史藁城許其孝巡
按莆田宋楨漢淮安則緫督漕運戸部尚書濰縣郭尚友徽
州則知府祁縣頡鵬應天則指揮李之才山東濟寧則緫督
河道工部尚書南樂李從心德州則巡撫潁川李精白登州
則巡撫榮河李嵩山西大同則巡撫魏縣王點代州五臺山
則緫督閬中張樸巡撫興州曹爾楨巡按臨邑劉弘光河東
則巡鹽御史縉雲李燦然河南開封則巡撫大名郭增光巡
按餘姚鮑奇謨參政海寧周鏘祥符知縣泰興季寓庸陜西
延綏則巡撫萊蕪朱童蒙固原則巡撫武定史永安湖廣武
昌則巡撫慈谿姚宗文巡按東莞温臯謨至都城内外建祠
尤多勲臣則保定侯梁世勛博平侯郭振明武淸侯李誠銘
詞臣則庶吉士大興李若琳臺臣則日照李蕃廬陵黃憲卿
壽張王大年旌德汪若極平定張樞河間智鋌府尹則陽城
李春茂餘若主事張化愚上林監丞張永祚爭先營建六街
九衢祠宇相望有建于内城東街者於時工部郎餘姚葉憲
祖私語人曰此天子幸辟雍馳道也駕出土偶豈能起立乎
偵者以告忠賢即日削其籍祠以宏麗相尚瓦用琉璃像加
冕服有沉檀塑者眼耳口鼻手足宛轉一如生人腸腑則以
金玉珠寶充之髻空一穴簪以四時花朵其襃頌之辭有曰
至聖至神中乾坤而立極乃文乃武同日月以長明每建一
祠必以上聞閣臣輒以駢語襃答尤悖逆者國子監生陸萬
齡以忠賢頒要典比于孔子作春秋忠賢殺楊左周魏諸公
比于孔子誅少正卯請建祠國學之右扁額曰配聖會悊皇
帝宴駕乃止而江西巡撫益都楊邦憲毁周程朱子祠兼奪
澹臺子羽祠碎其像時思陵已即阼矣仍疏請建逆祠及忠
賢誅諸祠悉爲士民所毁凡建祠者盡入逆案額名可記者
有永恩感恩祝恩瞻恩隆恩洽恩沾恩廣恩留恩湛恩懷德
昭德懋德戴德瞻德普德彰德顯德崇德隆德成德萃德仰
德襃勛崇勛茂勛表勛鴻勛隆勛崇功元功報功旌功懷仁
崇仁隆仁存仁廣仁景仁■仁嘉猷懋猷德馨德芳留敬鴻
惠隆禧永愛著愛餘難以悉數矣康熙己未五月史局旣開
與同館諸君徵及舊事退而書于先子詩後小雅十月之交
篇曰四國無政不用其良爰列皇父家伯仲允曁番棸蹶楀
字爵俾聞者足以戒彝尊職在國史敢引小雅之義具書之
未可因佞人之有後而隱其惡也先子萬曆末補秀水縣學
生天啓五年九月承先太傅廕授中書科中書舍人名注復
社初集是歲八月初吉彝尊敬書
題亡兒書陶靖節文
康熙己卯三月從吳門借鈔雪山王氏紹陶錄歸示亡兒伏
枕讀一過作而曰少陵野老譏陶公未必能達道非篤論也
病少間爲嵉書此冊自後不復能作書蓋絶筆也昔郄嘉
賓死其父方回哭之慟嘉賓門人出其所遺小箱皆與桓宣
武往返密計方回乃不哭今見亡兒遺紙非古不道老淚何
由得乾邪涂月八日竹垞煢獨叟書
書羅浮蝴蝶歌卷後
爾雅不釋蝶名六朝文士不作蝶賦蝶亦不幸矣其後滕王
湛然畫蝶下及菜花子村裏來皆爲調鉛殺粉臨川謝無逸
咏蝶多至三百首蝶又未嘗無知已也崇禎間長山王君㞳
生知如皐縣事酷愛蝶縣民有犯者籠蝶輸君輒免暇登廨
舍高處放之以爲笑樂惜其未見羅浮鳳子使知增城博羅
二縣致羅浮蝶繭千百縱之萬花谷中不更愉快乎里中戴
君索予父子書羅浮蝶歌漫綴于後
書戴貞女事
國子監生桐鄕金梁聘同縣戴氏女昏有期矣梁以疾卒女
告父母斬衰而哭請于舅姑撫叔之子爲嗣誓死不嫁由是
鄰里戚懿交稱其賢聞于校官諗于縣其兄公行人司行人
樟請爲文昭諸彤管或告朱叟曰禮有三殤喪服傳年十九
至十六爲長殤喪未成人者其文不縟今梁年十七而夭則
猶未成人也應之曰記不云乎丈夫冠而不爲殤婦人笄而
不爲殤袁準曰男子十六而成童國君十五而生子然則十
五十六可以爲成人矣準之言是也或又曰弔也者賓之禮
也未昏而女死壻齊衰弔焉夫死女斬衰弔焉所行者弔禮
所服者弔服不以主道予之明矣今戴氏之女猶未成婦赴
哀而見其舅姑則婦道也居其廬則妻道也撫其孤則母道
也非過于禮者與應之曰女未昏而喪其夫禮有往弔之文
凡弔者出即釋其服而女以斬衰乃妻之本服又必葬而後
除之則與賓不侔矣且漢制婦人不貳斬旣服之以弔嫁而
爲後夫服是二斬也貞女義勿敢出也或又曰儀曹職掌民
間寡婦五十以後不改節者旌表門閭蓋慮貞不字者十年
字也今戴女年甫十七爾試思人之境遇靡常焉知必遂其
願應之曰士以志爲尚女子亦然志既先定鬼神其依天且
不違故欲恒其德在定其志而已衞之共姜賦柏舟自誓其
辭曰之死矢靡它又云之死矢靡慝卒踐其言非前事可師
也與或又曰禮女未廟見而死歸葬于母氏之黨周官媒氏
禁遷葬與嫁殤者故邴原女沒不從魏武之命與倉舒合葬
今戴氏女未昏而哭其夫留事舅姑撫叔之子爲子將終身
焉死可以合葬否與應之曰詩言之矣榖則異室死則同穴
以言未共牢而食者也戴女旣殯于金則舅姑得葬其婦嗣
旣立則子職得葬其母事雖近于嫁殤議禮者似宜通其變
焉叟耄矣不能俟貞女坊表之年信其立志之專而特書其
