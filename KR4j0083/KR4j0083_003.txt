渚山堂詞話卷三
明陳霆撰
卓津登徐仙亭云流水小灣西晩坐孤亭靜不見高人
跨鶴歸風水搖清影古往與今來休用重重省十里梅
花雪正晴月浸遥山冷全篇殊有仙氣曩見吕洞賓題
一闋于鳳停橋云落日數聲啼鳥香風滿路飛花道人
留我煑新茶洗盪胸中瀟灑世事不堪回首夢魂猶遶
天涯鳳停橋畔即吾家管甚月明今夜蓋西江月腔也
味其中無一點煙火氣卓詞近之
高季迪寒夜曲云蕙火紅銷金鼎鴉樹不驚風靜多事
月明來照出小忩孤影宵永宵永人與梅花俱冷誠亦
可誦季迪號稱姑蘇才子與楊孟載輩齊名他詩文未
論獨於詞曲楊所賦類清便綺麗頗近唐宋風致而高
於此殊為不及豈非人之才情各有獨得之妙耶高詞
予所選數首外遺珠剰玉蓋不多見乃知詞令雖小道
至論高處亦未易易耳
詩有集古句者矣而南詞則少見用此格者偶於半山
集得一闋焉菩薩蠻云數間茆屋閒臨水窄衫短帽垂
楊裏花是去年紅吹開一夜風梢梢新月偃午醉醒來
晚何許最關情黃鸝三兩聲荆公退居金陵作草堂於
半山之麓引入功德水濬小巷於其上壘石作橋暇則
幅巾藜杖往來其間因集古句為此俾侍者歌之
京師崇文門外有祠曰三忠都人建以祀漢諸葛忠武
宋岳武穆文文山士大夫南行者多餞别於此所以作
勤瘁而勵忠節於夫世教不謂無補憶予曩歲試政刑
部一日在廣坐吏以冊葉置案上予取閱之乃三忠詩
也凡若干首獨喜范主事淵一絶云萬古綱常惟一事
兩朝人物屬三公誰脩古廟燕山道樹色江聲落照中
詞簡而意盡且有關係有感慨他詩莫能及也予亦有
詞寄酹江月全篇云乾坤易老歎風塵飄盪河山分裂
名分綱常都掃地曾有何人提挈身翊飛龍氣吞胡馬
赤手扶天闕精忠照耀一時名並日月須信天理人心
自來不冺千載思遺烈廟貌燕山崇祀典華表三忠新
揭西北中原東南王氣回首驚風雪傷心行路不堪日
暮時節
周清真渡江雲首云晴嵐低楚甸暖回鴈翅陣勢起平
沙繼云千萬絲陌頭楊柳漸漸可藏鴉今以景物而觀
暖初回鴈柳漸藏鴉則仲春候也後乃云今朝正對初
弦月傍水驛深艤蒹葭又似夏秋之際容非語病乎謂
若稍更句中云今宵正對江心月憶年時水宿蒹葭庶
暎帶過無礙也
劉改之沁園春云綠鬢朱顔玉帶金魚神仙畫圖把擎
天柱石空留綠野濟川舟楫閒艤西湖天欲安劉公歸
重趙許大功勲誰得如平章看道人如孔孟世似唐虞
不須别作規模但收拾人才多用儒况自昔軍中膽能
寒虜如今胸次氣欲吞胡紫府真人黑頭元宰收斂神
功寂若無歸來好正芝香棗熟鶴瘦松癯此詞題云代
夀韓平原然在當時不知竟代誰作改之與康伯可俱
渡江後詩人康以詞受知秦檜致位通顯而改之竟流
落布衣以死人之幸不幸又何也然改之詞意雖媚其
收拾用儒收斂若無與芝香棗熟等句猶有勸侂胄謙
冲下賢及功成身退之意若康之夀檜云願歲歲見柳
梢青淺梅英紅小則迎導其怙寵固位志則陋矣
劉伯温春怨蓋感嘆時事也末云無計網斜暉謾遮得
愁人望眼登高凝睇欲寄一封書鴻路阻豹關深日暮
空腸斷觀豹關深之句知元季兵起賢者感時傷事非
不欲獻言於上以銷禍亂而九重阻深無路自達徒登
高悵望而巳回首呌虞舜蒼梧雲正愁所謂日暮腸斷
之意類如此
宋二帝北狩金人徙之雲州一日夜宿林下時磧月微
明有胡雛吹笛其聲嗚咽太上因口占眼兒媚云玉京
曾記舊繁華萬里帝王家瓊林玉殿朝喧簫管暮列琵
琶花城人去今蕭索春夢繞龍沙家山何處忍聽羌笛
徹梅花此詞少帝有和篇意更凄愴不欲並載吾謂其
父子至此雖噬臍無及矣每一披閱為酸鼻焉
元人楊某之齊安教鄧中齋作摸魚兒送之後闋有云
臨皋一枕三生夢還認岷峨鄉語蓋及東坡謫居黃州
其遊赤壁之夜所遇道士化鶴事也予謂岷峨鄉語雖
暗用天寳中青城道士化鶴於沙苑故事但謂岷峨則
語意頗晦不若直云青城鄉語庶一覽可見也因特更
云臨皋一枕三生夢還認青城鄉語知者以為何如
錦堂春長闋乃司馬温公感舊之作全篇云紅日遲遲
虚廊轉影槐隂迤邐西斜綵筆工夫難狀晩景煙霞蝶
尚不知春去漫遶幽砌尋花奈猛風過後縱有殘紅飛
落誰家始知青鬢無價歎飄零宦路荏苒年華今日笙
歌叢裏特地咨嗟席上青衫濕透筭感舊何止琵琶怎
不教人易老多少離愁散在天涯公端勁有守而所賦
嫵媚悽婉殆不能忘情豈其少年所作耶古云賢者未
能免俗正謂此耳
往歲於士人家獲觀錢舜舉畫芙蓉折枝上題行香子
一詞予記其首尾而忘其全且失其名氏後錢畫燬於
火詞句常往來于懷惜無從考按也近閱鳬藻集乃知
為高太史季迪所作然予猶妄意其未盡美蓋其前闋
有云鴈來時節寒沁羅裳頗覺少切而後闋云暮柳成
行與吳苑池荒等句疑稍牽強也因略為更潤之錄佀
知者如此紅粧不見春光向菊前蓮後纔芳秋波向淺
寂寞横塘正一番風一番雨一番霜楚江又遠吳江又
冷強相依暮柳斜陽蘭舟人去歌韻悠揚但月朧朧雲
杳杳水茫茫
天籟詞集為白朴太素所作太素號蘭若趙之真定人
故金世家也生長兵間流落竄送父子相失遂鞠於父
執元遺山所元公教之讀書既長問學宏博後以詩詞
顯宋亡恒鬱鬱不樂遂不復求仕以詩酒自放于山水
間予謫倅六安於其裔孫庠生白永盛家獲瞻其遺像
酒邊為賦酹江月一詞弔之永盛因出詞集囑予為登
梓宦跡蓬轉未及諧所諾今屏退林下無力復辦此矣
感今追昔是不惟孤永盛之託且不肖於此夙昔不淺
當復負此老於地下也吊詞云滑稽玩世知胸藏多少
春花秋月天籟有詞人有像還是遺山風格松下巢由
竹間逸少氣韵真高潔坐談拊掌溪山等是詩訣見說
多景樓前鳳凰臺上醉帽風吹裂千古英豪消歇盡江
水至今悲咽九死投荒三年坐困一樣成愁絶寄聲知
否酒杯當酹松雪凡白之大略詞頗該之
閱天籟集得其數篇錄以備詞話之一二奪錦標云霜
水明秋霞天送晩畫出江南江北滿目山圍故國三閣
餘香六朝陳迹有庭花遺譜慘哀音令人嗟惜想當時
天子無愁自古佳人難得惆悵龍沈宫井石上啼痕猶
點臙脂紅濕去去天荒地老流水無情落花狼籍恨青
溪猶在渺重城煙波空碧對西風誰與招魂夢裏行雲
消息太素序云奪錦標曲不知始何時世所傳者僧仲
殊一篇而巳予每浩歌尋繹音節因欲效顰恨未得佳
趣耳庚辰卜居建康暇日訪古采陳后主張貴妃事以
成素志按后主既脫景陽井之厄隋長史高熲竟戮麗
華于青溪後人哀之即其地立小祠祠中塑二女郎次
即孔貴嬪也今遺搆荒凉廟貌亦不存矣感歎之餘為
作此闋沁園春云獨上遺臺目斷清秋鳳兮不還恨吳
宫幽徑埋深花草晉時高塜銷盡衣冠横吹聲沈騎鯨
人去月滿空江鴈影寒登臨處且摩挲石刻徙倚闌干
青天半落三山更白鷺洲横一水間問誰能心比秋來
水淨漸教身似嶺上雲間擾擾人生紛紛世事就裏何
嘗不強顔重回首怕浮雲蔽日不見長安叙云保寧寺
即鳳凰臺太白留題在焉宋高宗南渡嘗駐驆寺中有
石刻書王荆公贈僧詩云紛紛擾擾十年間世事何嘗
不強顔亦欲心如秋水淨應須身似嶺雲閒意者當時
南北擾攘國家蕩析磨盾鞍馬間經營之志百未一遂
此詩必有深契于心者故書以自况予暇日來遊因演
太白荆公詩意亦猶稼軒水龍吟用李延年淳于髠語
也滿庭芳云雅燕飛觴清談揮麈主人終日留歡密雲
雙鳳碾破縷金盤鬭品香泉味好須臾看蠏眼湯翻銀
瓶注花浮兔椀雪點鷓鴣斑雙鬟微步穏春纖擎露翠
袖生寒覺清風扶我醉玉頽山照眼紅紗畫燭吟鞭送
月滿銀鞍歸來晩芸窗未寢相對小粧殘序云屢欲作
茶詞未暇也近選宋名公樂府黃賀陳三集中凡載滿
庭芳四首大概相類亦有得失復雜用無寒刪先韻而
語意若不倫僕不愧狂斐合三家竒句試為一首必有
能辨之者
張靖之有方洲集中載南詞踰二十篇予細選之得其
西湖會飲一首然復語意不倫乃為之稍加更潤始若
可歌然不謂大佳也念奴嬌云清明天氣歎三分春色
二分僝驟蝶意鶯情留戀處還在餘花剰柳風雨相催
隂晴不定落得人憔瘦淡粧濃抹西湖却道如舊誰把
山色空濛水光瀲灔收拾歸庭牖一笑償他花鳥債又
是幾番開口前輩文章諸公賦咏借問誰曾有浮雲春
夢此情都付杯酒予嘗妄謂我朝文人才士鮮工南詞
間有作者病其賦情遣思殊乏圓妙甚則音律失諧又
甚則語句塵俗求所謂清楚流麗綺靡醖藉不多見也
靖之在國朝亦東南文士冠冕予選其所作止如此乃
知作者之難此道之未易耳
瞿宗吉寓姑蘇作入聲甘州以自遣首闋云倚危樓翹
首問天公何時故鄉歸對碧雲千里綠波一道山色周
圍風景不殊疇昔城郭是耶非滿目新亭淚獨自沾衣
其自叙云丙午秋重到姑蘇登樓有作按丙午乃至正
二十六年時張士誠尚據姑蘇明年丁未滅亡則是時
張之國勢蓋蹙矣初士誠稱吳王不惜美官豐禄以招
徠天下之士凡前元不得志者悉投之宗吉薄遊姑蘇
豈亦謀祿仕之計耶然宗吉以至正丁亥生屈指至丙
午年纔弱冠則其再遊姑蘇非必汲汲於營進也特以
采采故耳繼此即返掉丁未燕巢之禍脫不預焉其視
張思廉等有間矣
渚山堂詞話卷三
