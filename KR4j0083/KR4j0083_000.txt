渚山堂詞話詞曲類三(詞話之屬)
提要
(臣)等謹按渚山堂詞話三卷明陳霆撰霆字
聲伯德清人弘治壬戌進士官至山西提學
僉事是編與所作詩話並刊而較詩話為稍
勝盖霆詩格頗纖于詞為近故論詞轉用所
長其中如韋莊雨餘風軟碎鳴禽句本用杜
荀鶴春宫怨語南卓羯鼓錄所謂透空碎遠
之聲即此碎字當訓細瑣襍亂之義霆乃謂
鳴禽碎于理不通改為暖風嬌鳥碎鳴音未
免點金成鐡又謂楊孟載雪詞簌簌颺颺古
無所出欲據黃庭堅詩改為疎疎密密不知
以疎疎密密詠雪黃詩又何所出亦未免涉
于膠固然其他持論多確又宋元明佚篇斷
句往往而有如宋徐一初九日登高之類其
本集不傳于世者亦頗賴以存王昭儀滿江
紅詞為其位下宫人張瓊瑛作垂楊玉耳墜
金環二曲為唐宋舊譜所無之類亦足資考
証猶明人詞話之善本也乾隆四十一年十
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
