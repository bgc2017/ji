居易堂集卷之十六
賦
主藥神賦(并序)
(十主藥神本見華嚴有吉祥旃檀林清淨光明名稱普聞蔽日光&KR1242;等名)
昭陽單閼之歲暮商無射之月見龍眠墨蹟有主藥
神圖爰彷而像之幷作賦以系之其辭曰
兩儀既判三辰始明四序去來五德煙煴寰區永奠
水土攸平陽和布而東作清商屆而西成于是羣動
誕殖萬彙萌生紛總總其林立蠢蠕蠕而含靈人立
三才之統伊維萬物之尊立綱陳紀條貫枝分教養
浹于九垓仁壽瀰于八紘然而有治有亂者理數使
然也有成有毁者物性必遷也亂與毁者伊之病也
成與治者幾之安也不安其安而不病其病者藥之
權也天地之病隕星蝕日吹霾雨血澥飛墬沈山崩
川竭是以聖王爲良醫修寔德爲上藥邦國之病四
維不張五經掃地學較荒蕪倉廩空虚是以聖佐爲
良醫施王政爲上藥維人之病先感腠理尋入腎腸
既潰僨其筋髓遂沈痼於膏肓六賊訌奰二䜿潛藏
五藏癥結四體蹷張陰紐陽絡之既解三陽五會之
不當詩書足以悅性而不能禦水火之偏勝菽粟足
以資生而不能剪蟊賊之無良苟無百草之滋五石
之齊(去聲即今劑字)是即盧醫處其禁方俞跗察于明堂而曾
不能救一病亦猶將士素習于兵而不操寸鐵其何
以尅敵而受降也哉天愍羣生爲産庶藥以療多病
易猶納鑰上下天地橫絶八極東抵蓬萊南越炎海
西過流沙北極窮髮莫不近取諸人遠取諸物其草
則返魂懷夢却睡忘憂吉雲良曜平露迎飂(音留)金光
食而天老玉紅醉而神遊又有鹿葱鹿韮龍御龍芻
豨首烏扇鳳葵蠡薺昌羊引年牽牛止痡葠結根而
爲人厥名神衞芝掘地而如掌其寔仙腴又有長卿
蕳子杜若管仲因劉寄以得名思李姬而入夢庭生
堯韭于以駐顔海餘禹糧無勞播種其木則圜丘長
生之樹瀛海不饑之木或多影而萬年或無影而九
欘(音竹)辟惡帶夫女香禦凶稱夫帝座槐榆與橘柚爲
弟兄龍目與茘支爲臣僕通重譯而采華寔四照而
迷榖若乃松肪爲飯柏實延年靑囊蠲忿縹李成仙
桂爲百藥之長杏惟五榖之先巨桃華實萬歲大椿
春秋八千攝攝佩而通神措措服而華顔若是者靡
靡離離遝遝鱗鱗若太倉之粟積(音漬)如巨渤之波興
莫不揚翠葉扤紫莖發紅花秀朱榮緗葩縹蔕綺蘂
絲英或含膏而垂露或綴實而繁星或蟠枝而偃蓋
或懸囊以明燈或夭蟜枝格偃蹇連蜷若虬攫而龍
升龍涎雞舌金顔艾納辟諸邪通百靈酷烈淑郁雜
遝紛紜至於金石之倫蟲魚之族取之有方用之不
瀆于是荆州之貢三品麗水之產五金鏐鈑銑鐐鍮
鉐鏈鑌麟趾馬蹄寧獨紀瑞龍圜龜撱(音妥)于以完形
續骨赤仄袪邪紫珍餌藍田之玉屑餐丹水之玉膏
璠璵瑾瑜瓊璘璇瑤既澤理而滅瘢亦禦氣而逍遙
服玄眞而命無極食紫英而精不搖又有噀血之砂
凝霜之乳和白鳳之膏擣靑麟之髓鯈(音條)雞身而鵲
鳴鯥(音六)牛首而蛇尾同朏朏以解憂似鰼鰼之禦火
鹿蜀與虎鼻宜男天嬰偕倉庚療妬鞠通含墨而愈
聾脉望降星而度世鵙鵙已瘧灌灌止眯采及丙丁
之魚食同已亥之豕更有荈茗益壽醴醪導和丹丘
之葉青田之壺千日安眠六椀通靈惟僊蔎而神酴
(音徒)是固極山海之所滋合天地以爲羅浩汗散漫錯
㹅紛紜玄幽奥賾瑰怪華腴無以統之溲渤不殊爰
有明神是經是營之綱之紀判時令劃疆㝢宜燥濕
別温涼審疑似辨甘苦松入土而成苓橘過江而爲
枳蛇粟引蔓寔非靡蕪烏喙經年名曰附子當歸移
寸而易性小草垂根而遠志或同用而異宜或一名
而數指或畏爍而樂濡或避金而就土既纍&KR0927;而分
銖亦合彼而違此莫不辨晰豪釐精詳名理維神之
靈寔聖且神星精在天嶽降同塵或度世而現身則
藥王藥上或應時而濟物則醫緩醫和壺公懸壺而
市涪翁竝(音傍)涪以居桑傳鵲飲華綴蛇車杏成林而
知董橘覆井而爲蘇徐登禁架削桑成脯公阿越方
枯樹生荑若乃相隱華陽令求勾漏書著等身方懸
肘後東臯北渚花藥扶疎金匱玉函緘題輻輳之才
彈鋏而識人瘤秋夫鍼芻而瘥鬼候至如黃龍浴水
玄鹿仙芫華消其蟯瘕髮氣變其蛇癥馬嗣明之
鍊石卵薊子訓之摩銅人女子知名口無二價龍神
乞命方出千金若乃騎龍杖而歸來負鹿囊而行遠
診知隔幕之顔精別垂帷之腕鄧先生棲五嶽之樓
陶隱居築三層之館所謂吉祥光明名稱暜聞亦主
日幢亦主檀林者非歟伊千古之名賢實十神之化
身也邃古以來俯仰萬&KR2420;藥以神爲主病與藥相比
(音避)既疹疢之潛消亦人物之共劑投之輒應用之最
精降及斯世貿亂神形人既冥頑藥亦不靈若陸海
之不可以舟濟若石田之不可以耜芸如入狂泉之
國而偕狂如飲盜泉之水而胥盜丹砂不能正其魄
琥珀不能明其心汶汶墨墨嗤嗤攘攘(音村入庚韻)淪胥以
鋪哀此下民亂曰舉世大病兮病于人心人心不可
返兮吾憂世之陸沉變亂是非兮枉直糾紛讒人高
張兮賢士無名潝潝訿訿兮嘊嘊狺狺伯夷爲貪兮
盜跖廉(叶鄰)魯男爲亂兮登徒貞莫知紀極兮日月重
昏吾哀告于神師兮願將大藥而錫兹使含生之徧
嘗兮亦舉世而療之俾人心之返正兮廻末流以攻
治(平聲)斬崑崙以爲砭石兮爇鄧林以爲艾炙摧銅山
以爲鑱針兮挽銀河以爲湯液人心之如墨兮浣黑
而爲白人心之如鈎兮砭曲而爲直使中行不外啓
其戎敵兮長樂不内背其君恩豺聲之不刃其親兮
牛哀之不食其兄(音馨八庚韻)蘭不讒屈之身兮蹠不盜惠
之名彼廼于焉不瘖兮惟永可以不盲(劉廼任永二人名)神善
吾請爰叩帝廷帝曰俞哉往勝乃任神受命兮降寰
瀛驅海嶽兮鞭風霆割雲桹兮杵星精和金膏兮粉
玉英于是貪泉變爲上池兮狂瀾變爲德水邪蒿變
爲瑞軼兮腥蕕變爲香蘂蒲爼聿成益聰兮蘘荷化
而益智兔絲胥成瑤草兮松脂結爲威喜神醫洗髓
兮神藥換心既旋乾而轉坤兮亦過化而存神梟焉
反哺鴆亦延齡妬女之蟒味伊蒲而革性懶婦之魚
炤紡績而仍明鑿齒雕題懷般般之義訓狐鴻豹擾
足足之仁於是爝火熄日月出紫色泯丹華植一人
興四海謐維神之烈不再造于斯世乎於是爲歌以
頌于神曰世平平(音便平聲)兮壽延綿兮藥之功兮神之貺
兮神之貺兮億萬秊兮
鷓鴣賦(并序)
鷓鴣南方之鳥也飛必南翔集必南首其鳴曰但南
不北故亦名懷南余聞而悲之君子曰可以人而不
如鳥乎爰作鷓鴣賦其辭曰
攬乾坤之維絡覩天地之氤氲南爲向明之位北爲
宅幽之扄南扇華風於赤縣北窮荒裔于玄冥維南
爲陽維北爲隂所以司天有南正之官吹風有南吕
之律易著南離之卦詩稱南陔之什舜唱歌于南薰
文作樂于南籥(叶棫)向之則卉服而躋中華背之則伊
川而爲戎翟此固天經之自然亦物性之不革南方
有鳥名曰鷓鴣毓質朱垠誕靈炎隅日氣赤烏之瑞
星精斗牛之墟純羽類于玄豹異質等于天雞心同
向日之葵翼比好風之箕軒翥而背北風戢翼而巢
南枝名曰懷南亦稱越雉畏負霜而鶉衣循建月而
鵲起聲似轆而鈎輈身非車而南指既辟瘴而習隱
亦享尊而神取(本草天神取鷓鴣每月一隻以饗至尊)繄隨陽之介鳥實南紀
之珍禽賦離方之稡質稟火德之炎精違窮髮之玄
漠向赫曦之朱明雖託類于羽族固殊志而異心乃
者八紘絶維九陔折柱天地橫流江河鼎沸鄧林之
杞梓俱焚崑山之玉石盡碎水絶安瀾之魚山鮮伏
穴之獸(叶)元嘉歸燕并無林木之巢咸安異烏豈有
殿楹之跱蛇虺出于洞穴豺虎交於衢路于時橘既
變枳荃亦爲茆軼不指佞松不後凋鵷雛嚇于腐鼠
海鷂避其潛蛟(海鷄能食蛟蛇)不鵲不烏非鶩非鳬又惡知鴻
鵠之不爲燕雀而孔鸞之不爲鴟梟惟兹神取(叶湊上聲)矢
心無負稅衡浦之蘭林憩湘潭之蕙畆亶余性之不
移凜余心之可剖鵻名一宿雉不再偶斯一節之可
稱亦聲施于厥後豈如同鳳舉之千尋覽德輝於九
有飛必南翔集必南首翔乎禮樂之林集乎冠裳之
藪容與徘徊威遲翕習朱鳥踞正南之位大鵬奮圖
南之翼眇乎纖羽兼兹二德雖爰居避風而不長乎
炎裔雖鴻鴈隨陽而有時乎北適疇焉介節比其貞
心矢一心之不渝雖千古其長新既九死而無悔亦
百折而不傾江河之瀾既狂而不能沈淫于弱羽天
帝之醉未醒而不能迷惑于微禽豈燕尾之翦漢胡
鶉首之屬秦若夫執珪越吟泠人楚音一絫欷而激
響一撫操而流聲舊鄉悲于疾首故國愴其傷心至
如木門節士廬居處子逃隱鄰封淚枯墓樹坐不望
乎淇園身不向乎典午若乃羈臣絶國遠嫁異域痛
皓首而未歸去紫臺而無極鴈書一繫愁雲蕭條鵾
絃再彈悲聲咽&KR0689;于是望南天而碎心遡南風而泣
血伊千古之徽烈實一心之所成維我心之匪石同
百鍊之精金曠有美而必合乃標德于斯禽慨余身
之安棲縱一羽之所逝總六合而遐觀窮八荒以橫
睇四澨既傾雙丸亦墜悲臺造天恨水帶地氣與臺
而巃嵸心同水而濞沸恨六龍之無還悲五馬之空
渡風蕭蕭而長鳴雲慘慘而將暮腸一日而九廻魂
一夕而九逝騁我目兮窮荒渺余懷兮南裔于是探
禹穴于會稽弔重華于蒼梧帝子去兮不返神女降
兮焉如翔千仞兮萬里㴑三湘兮九疑乃使精衞填
海子規望帝揮魯陽之戈廻羲和之馭麗杲杲于中
天去漫漫之長夜于時而暢但南之芳聲畢懷南之
洪緒是雖隴坻慧鳥能思上皇秦繚貞禽不入異域
方兹鷓鴣焉能爲匹遂爲文以賦之因臨風而嘆息
睠天末而長懷又誰能傅我以羽翼
張公賦(并序)
(謝康樂作山居賦并自注以言其事此賦雖不敢妄擬古人然亦當自注之鍊辭鍊意使事使辭一得之愚不欲自泯也)
默全先生姓張氏名舜臣吳郡吳人也世以醫名先
生遂名天下生平著孝友大節重然諾好人倫確然
有古人之風焉乙巳歲夏先生年六十矣先生洗腆
致酒以奉高堂之歡入山以語余曰君何以壽我余
笑曰吾將與子以不朽矣六月之詩曰張仲孝友孔
北海曰公者仁德之正號不必三事大夫也余重先
生之孝友足以敦薄俗而還醇風爰表其世系䟽其
爵里作張公賦以贈之其辭曰
帝青陽之苗裔(張氏出自姬姓黃帝子少昊青陽氏)應列宿于天厨(二十八宿張爲天厨主觴)
(客)占微垣之象緯標族望于清河流同源而漫衍枝
共本而扶疎系本出于皇姬厥初祖于弓正(青陽氏第五子揮爲弓正)
(始制弓矢子孫賜姓張氏)以世功而爲族寔當官而受姓既上粲于星
精亦下同于河潤(謂族望清河也)家世則杜陵茂陵(漢張安世杜陵人張敞茂陵人)
維桑則方城武城(漢張皓子避地居方城因世家焉晉張華梁張弘荣唐張知謇俱范陽方城人陳張譏張正見後魏張彛)
(張讜隋張奫俱南陽武城人)下邽上谷(唐張仁愿華州下邽人後魏張衮上谷沮陽人北齊張曜上谷昌平人)山陽濟
陰(漢張儉山陽高平人張馴濟陰定陶人)臥龍束鹿(晉張軌據涼築臥龍城居之唐張興束鹿人)鳳州鴈門
(宋張珏隴西鳳州人後魏張黎鴈門平原人)官閥則長壽廣武(隋張威封長壽縣公晉張華初封廣武縣侯)孝
昌安樂(江左宋張永封孝昌縣侯晉涼張軌初封安樂鄉侯)定遠定襄(唐張公謹封定遠郡公南齊張冲封定襄侯)
平臯平陸(後魏張恂封平臯子張彛張讜俱封平陸侯)或稱計相(張蒼事漢高帝以列侯主計稱計相)或
號恩侯(漢宣帝以皇曾孫遘巫蠱之禍掖廷令張賀教養翊衞之帝即位追思賀恩欲封其塜爲恩德侯)五王居首
(唐張東之與崔玄暐敬暉桓彦&KR1688;袁恕巳同倡義遷武氏誅二張反正中宗皆以功封王時稱五王柬之爲漢陽郡王實首功焉)萬戶封留
(漢高自擇齊三萬戶封張良良辭三萬戶自請封留後日封萬戶位列侯)平推廷尉(漢張釋之爲廷尉曰廷尉天下之平也)功都
岸頭(漢張次公以功封岸頭侯)於是鼎盛河西(晉五湖之亂張氏遂覇河西)國華江左(張爲江左)
(望族史臣曰有晉自宅淮海張氏無乏賢良及宋齊之間雅道彌盛直與六朝相終始云)忠孝著于周韓(周宣王時張仲爲卿士詩)
(曰張仲孝友張良以五世相韓爲韓報仇擊秦始王)詩書傳于鄒魯(自漢至宋張氏窮經爲儒宗者代有其人)礪常
山而作屏(張耳封常山王)帶曲江而分土(始興張氏後因官居于韶州曲江唐張九齡其後也時稱九齡)
(爲張曲江)傳經而爲帝師(漢安昌侯張禹授易論語爲帝師)作賦而稱王佐(阮籍見張華鷦)
(鷯賦而歎曰此王佐才也)蟬聯西鄂之郊(漢張衡晉張輔後魏張耀北齊張保洛俱南陽西鄂人)鵲起東門
之府(漢張湛居中東門侯舍時號爲中東門君)門多賜棨(唐張知謇兄弟同貴門皆列棨戟)里號鳴珂
(唐張嘉貞爲相弟嘉祐爲金吾將軍一時鼎盛時號所居坊爲鳴珂里)垂玉海之文苑(南齊張融文集數十卷自名爲玉海)
起金城之覇圖(前涼張氏覇河西居金城焉)赤松辟榖(張良辟榖願從赤松子遊)黃石傳
書(張良受書圯上老人爲黃石公)既五世而相韓亦九侯而佐漢(漢張安世始封爲富平侯)
(後延壽勃臨放純奮甫吉凡九世嗣爵爲侯者垂二百年)錄尚書于禁中(後漢張禹爲太傅錄尚書事居禁中)釋文
言于講殿(梁武帝于文德殿釋乾坤文言張譏諮審循環詞令温雅帝甚異之賜之帬襦云表卿稽古之功)赤龍駒
之賦文(梁武帝時河南國獻赤龍駒能拜伏善舞帝令張率爲賦)白馬生之強諫(張湛常乘白馬見光武臨朝有)
(惰容輒諫後帝每見湛輒言白馬生且復諫矣)規鳳扆而作箴(宋張知白獻鳳扆箴)壁龍圖而濡
翰(宋張去華竹元元論眞宗命寫其論于龍圖閣之四壁)渾天七政璇機(漢張衡盡璇機之正作渾天之儀)報
國千秋金鑑(張九齡于玄宗千秋節上事鑒十章號千秋金鑑)特贊與三公絶席(後漢張禹)長
者與萬石同傳(張叔名歐)若乃家雄河内(漢張玄魏張範後魏張蒲北齊張子信俱河内人)洲
接沔濱(江左宋張興世居臨沔水當其門前忽生一洲及興世爲方伯而洲遂十餘頃)西州名士(張奐酒泉燉煌人爲漢名)
(臣子芝少少持高操名重一時文爲儒宗武爲將表魏張恭初爲燉煌功曹後拜戊已校尉子就父子著稱西州後魏張湛亦酒泉燉煌人爲河西著姓宗人)
(張通博通經史有四子徹麟儉鳳皆傳家學知名于時)南陽冠軍(南齊張敬兒南陽冠軍人)蓮勺初繇軹徙
(漢張禹本軹人徙蓮勻)酒泉不隤家聲幽州則兄弟兩公(唐張知謇幽州方城人封范陽)
(郡公弟知泰封漁陽郡公)猗氏則祖孫三相(張嘉貞蒲州猗氏人相玄宗子延賞相德宗延賞子弘靖相憲宗祖孫連相三朝)
河間則扶杖殿中(隋文帝素欽河間張羡德望朝見敕令勿拜扶杖升殿)博望則乘槎天
上(漢武帝令博望侯張騫窮河源騫得織女支機石而還始知直逹明河也)稽古則敕賜帬襦(注見釋文言句)從
(吾故聊使結襪以重之)埋輪都下(漢順帝時遣八使徇行風俗張綱獨埋其車輪于洛陽都亭曰豺狼當道安問狐狸遂彈劾大將軍梁冀)
(書奏京師震竦)顧雍致歎于冠羣(吳張温卓爍冠羣顧雍歎曰温當今無輩)徐陵讓位于僕
射(張種識量宏博時以爲宰相之器僕射徐陵抗表讓位)擅兩國而稱公(宋張昭封舒國公鄭國公張耆封鄧國公徐國)
(公張士遜封鄭國公鄧國公)都九州而爲伯(叶覇唐張萬福食禄七十年凡蒞九州)朝無西顧而
衣繡晝行(張既馮翊高陵人魏武即用爲雍州刺史曰還卿本州可謂衣繡晝行後既悉平河西羌胡文帝詔褒之曰使吾常無西顧之念)
爵分南陽而彈琴清暇(唐張鎬封南陽郡公嗜酒鼓琴自娛)京兆之走馬章
臺(張敞爲京兆尹常走馬章臺以便面拊馬)陽都之鬭雞翁舍(漢宣帝追念張賀舊思封陽都哀侯爲自處置其里居塜)
(西鬪雞翁舍南上少時所嘗遊處也)堂有千歲之號(宋張士遜三入相神宗嘗飛白書千歲字賜之士遜因建千歲堂)家
有萬石之名(唐宰相張文瓘有四子父子皆至三品時稱萬石張家)載書則三十乘(晉司空張華家)
(多藏書嘗移居載書三十乘)賜第則七百楹(宋張耆年十一即給事眞宗藩邸及帝即位賜第七百楹)書充&KR1151;
于秘府(唐張嘉貞累世富貴所聚書畫侔于秘府)堂經始于靈鈞(涼張茂築靈鈞臺)比鄰籬
落而驚語(江左張鏡少與光禄大夫顔延之鄰居顔談義飲酒喧呼不絶而鏡靜默無言聲後鏡與客談延之從籬邊聞之取胡牀坐聽)
(辭義清玄延之心服謂客曰彼有人焉繇是居平不復醋呌)重譯梯航而購文(唐張鷟文名重天下新羅日本使至必出)
(金購鷟文)吳會之五龍騰躍(張茂度子演鏡永辨岱俱知名時謂之張氏五龍吳郡人)中朝之一鷟
飛鳴(張鷟早慧兒時夢一紫大鳥五色成文止其庭大父曰吾聞五色赤文鳳也紫文鸑鷟也若壯殆以文章瑞朝廷乎因名之曰鷟)據涼
州而倚柱(涼張氏時有謠云秦川中血沒腕惟有涼州倚柱觀)稱江東之步兵(晉張翰)一歲
連典四州(江左張冲一歲之中授四州刺史)三世竝降萬乘(宋武帝幸張永宅梁武帝幸張稷宅三世)
(竝降萬乘時人榮之)湘東號百六之公(梁元帝爲湘東王策張綰百事綰對闕其六因號爲百六公)河南
領十二之郡(隋張須陀領河南道十二郡討捕黜陟大使)盛稱蓋代貴本連天(徐陵詩張)
(星本在天河上繇來張姓本連天)此誠上應星精之炳燿下同河潤之波
瀾者也所以忠節則安太子于俄頃(漢高欲易太子張良定策招四皓出而太子得)
(不廢)翊曾孫於既危(注見恩侯句)代晉恭而飲酖(宋武篡晉以藥酒一罌付張禕令酖晉恭)
(帝褘受命而嘆曰酖君而求生不如死也因自飲而死)殉梁室之將頽(梁張彪義不事陳陳文帝致之遂自殺)睢陽
齒同城碎(睢陽破賊將尹子竒問張廵曰聞公督戰嚼齒皆碎何至是廵曰吾氣吞逆賊顧力屈耳子竒怒以刀抉其口齒存者三四耳)
太原柵與雲飛(後唐張敬逹堅守太原以拒晉祖石敬瑭敬瑭爲長圍連柵以攻之攻具將成輒有大風雨暴水而壤之)不
屈穹廬同蘇武之持節(博望侯張騫使月氐徑匈奴中單于留之十餘歲騫持漢節不失)堅嬰
孤壘似臧洪之被圍(南齊末張冲爲舒州刺史堅守郢城梁武起兵手書喻意又遣辯士說之冲確然不回堅守至)
(死時論比之臧洪之被圍也)孝行則泣遺劒(後漢張武生不識父常持父遺劒至亾處祭醊哭泣)哀故扇
(江左張敷生而母亾數歲而知之便深感慕求母遺物而散施已盡惟得一扇乃緘錄之每至感思輒開緘流涕)奉經帕而流
漣(張譏幼喪母及有識求得母一錯綵經帕每歲時輒對帕哽咽)聞箏聲而悽惋(梁張稷兄瑋嘗彈華稷以母劉氏先善此)
(伎每聞璋彈便悲感頓絶終身不復聽之州里謂之淳孝)植墓之柳杖生枝(宋張愈居母憂至孝植所持柳杖於室忽生枝)
(葉)入夢之金鎞刮眼(後魏張元年十六祖喪明讀藥師經然燈析請以期復明七日夜夢一老翁以金鎞刮其祖目)
(後三日祖目果明)報讐之子頻聞(梁張景仁手斬父讐首以祭父墓唐張琇年十一歲與兄瑝手殺父仇宋范陽張藏英手)
(殺父仇燕薊間稱爲報仇張孝子)刲股之竒屢見(宋張奎割股肉和藥以療母疾張掞幼篤孝父病刲股肉以療張伯威剔)
(兩臂肉以療祖母疾)白雀馴于階除紫芝産于庭院(張九齡居母喪毁不勝哀有紫芝産座側)
(白雀巢家樹)治績則一穗兩岐之麥(漢張堪爲漁陽太守有異政民歌之曰桑無附枝麥穟兩岐張君爲政樂)
(不可支治行爲第一)異畆同穎之禾(梁張纘爲湘州刺史&KR0889;蠻向化益陽縣人作田皆異畆同穎人異之)武陽
之遺袍不拾(唐張允濟爲武陽令有異政行人夜發遺袍道中行十餘里乃寤人曰吾境未嘗拾遺因還取之如言而得)欽
賢之繪像爲師(宋張田知廣州作欽賢堂繪古昔刺史之清廉者之像于壁日夕師拜之蘇軾嘗比田于古之廉吏)奠
靑郊而祠社(唐張文琮爲建州刺史立祠社稷場于東郊)禱白崖而遂雩(宋張士遜爲射洪令治績)
(第一以旱禱雨白崖山雨遂霑足)粟賑饑于上廩(宋張傅知楚州歲饑便宜發上倉粟賑貸事訖奏所活萬計)身
捍水于浮堤(宋張觀知相州河决浮梁武請避北原觀不從躬率卒徒築堤民遂無患)兖州政化食虎
六駮(周隋時兖州境有虎害及張華原爲刺史州東甑山忽有六駁食虎咸以爲政化所至)榖城清風植柳千
株(宋張唐英爲榖城令舊縣圃歲賦薑種與民取息銓曹指爲富縣唐英至一空其圃植千株柳于其中聞者歎美其清風)儒術則尼
山入夢爰生孔孫(元張孔孫父夢謁孔子廟得賜佳果巳而孔孫生遂名之)稚齒通經遂稱
曾子(後漢張覇七歲通經鄉人號爲張曾子)鄢陵爲梁丘之宗(後漢張興穎川鄢陵人習梁丘易爲梁丘家宗)
(弟子嘗萬人)學舍寔周官之比(宋張璪請倣周官之法立齋舍八十二區學官之盛近代無比)講易而
坐虎皮(宋儒張載)談經而稱麈尾(陳後主造玉柄麈尾新成親執之曰當今雖復多士如林至于堪執此者獨張)
(譏耳即手賜譏)弟子雲從萬人(注見上)門徒霧市五里(後漢張楷字公超通春秋尚書門徒賓客)
(父黨宿儒問業者車馬填街徒從無所止黃門貴戚爲起廬舍于路次時稱公超之市楷又能作五里霧)定麟經于一書(張覇減定)
(嚴氏春秋爲二十萬言時名張氏學)粲鴻寶于萬紙(梁張纘著鴻寶一百卷)延之歎曰彼有
人焉(注見比鄰句)少文嘗言吾道東矣(張敷與高士宗少文談繫象少文時屈因歎曰吾道東矣)文
章則敷七命之金華(晉張協作七命曰有晉之融皇風也金華啟徵)詠四愁之玉案
(張衡作四愁詩云美人贈我錦繡段何以報之青玉案)擬兩都而作京(張衡擬班固兩都賦作二京賦)續三征
而染翰(梁張纘爲湘州刺史作南征賦蓋謂其繼班彪北征曹昭東征潘岳西征而作此也)𬈑渤超于玄虚
(張融作海賦顧愷之曰此賦寔超玄虚謂勝木華海賦也)鷦鷯稱于大阮(注見王佐句)南宫獻翠微
之篇(唐張昌齡冀州南宫人獻翠微宫頌)曲江題白羽之扇(玄宗以白羽扇賜張九齡九齡遂作白羽扇賦)
濛汜則司隸傳車(晉張載作濛汜賦司隸校尉傅玄見而嗟賞以車迎之言談盡日)蟲籒則天
子同硯(北齊張景仁善篆隸兒童時詣國學摹石經許子華曰張郎風骨必當通貴不但官爵顯逹必當與天子同筆硯傳衣履後如所言自倉)
(頡以來八體取進一人而已)原芝之一晷千言(宋張孝祥讀書一過目不忘下筆頃刻數千言因芝生太廟獻文曰原芝)
草聖之墨池衣練(後漢張芝字伯英尤精草書家之衣帛必書而後練臨池學書池水爲之墨韋仲將謂之草聖)袁
粲美其遺音(袁粲言于宋明帝曰臣觀張緒有正始遺音)孔融寶其書篆(魏張紘善楷篆書孔融得)
(其書甚寶之)至如應鴟苕之覇諺(涼張軌時謠曰涼州鴟苕宼賊消鴟苕翩翩怖殺人)立鵲尾
之竒功(宋明帝時南郡王義宣反相持久不决屯兵鵲尾張興世建策破之)嘗一日而九捷(宋張玘)亦
合轍而分鏦(宋張威創法爲撒星陣分合不常聞鼓則合聞金則散常以步制騎焉)戎旃標淨天之
鶻(張威臨陣酣戰兩眼皆赤時號爲張鶻眼威因立淨天鶻旗以自表)雄圖兆奮翅之鴻(涼張駿時謠曰鴻從南來)
(雀不驚誰謂狐雛尾翅生高舉六翮鳳凰鳴)又有青城逸士(宋張愈隱青城山)白社遺民(晉宋間張)
(野張孝秀依遠公居廬山之東林結白蓮社)既浮家于西塞(唐張志和浮家泛宅往來苕霅間有西塞山漁歌)亦
遯跡于東林(注見上)春雨桃花之水(張志和漁歌曰西塞山前白鷺飛桃花流水鱖魚肥青箁笠綠)
(蓑衣斜風細雨不須歸)秋風蓴菜之羹(張翰在洛秋風起思吳中菰米蓴菜羹鱸魚鱠)煙波釣徒釣
非垂餌(張志和自稱煙波釣徒垂釣不設餌志不在魚也)巖居教授教亦觀形(晉張忠隱泰山)
(餐芝餌石服氣修導其居依崇巖幽谷鑿地爲窟室弟子相從者五日一朝其教以形不以言弟子受業觀形而退)鮐背壯于丹
藥(唐張武遇異僧贈以丹藥十丸云每正旦服一丸可延十年之壽武年百餘歲常自稱七十輕健如故)漁歌聽于玄真
(張志和自稱玄眞子渔歌見上)又有鐘清太極(張永曉音律宋太極殿前鐘聲嘶孝武帝常以問永永云鐘有銅滓乃扣鐘求)
(其處鑿而去之聲遂清越)鼎辨黃初(五代唐張策少聰悟父同嘗浚井得古鼎銘曰魏黃初元年春二月匠吉干同以爲竒策時年十三辯曰)
(漢建安二十五年十月魏文帝受禪改元黃初是黃初元年無二月也銘何謬耶同大驚異之)察斗宿之雙劍(晉司空張華見)
(寶劒之精上衝斗牛因令雷渙求之果獲龍泉太阿)問女星于七車(漢武帝祠甘泉至渭橋有女子浴于河乳長七尺上怪問)
(之女曰帝後第七車知我所來時張寬在第七車對曰此天星也主祭祀齋戒不㓗則女人星見)伴鐵硯以麟管(張華博物)
(志成即于御前賜青鐵硯及麟角管)鳴石鼓以桐魚(吳臨平岸崩出一石鼓槌之無聲以問張華華曰取蜀中桐材刻爲魚形)
(扣之則鳴矣如其言果聲聞數里)正六璽之始(宋張昭博通經術著六璽所出)上歷帝之圖(後魏張彛)
又有占風鵲鬭(北齊張子信善風角嘗與奚永洛對坐有鵲鳴庭樹而鬭墮焉子信曰向夕有風從西南來歷樹拂堂必有口)
(舌之禍果如其言永洛以先知之遂免于難)候地龍驚(張衡以精銅鑄候風地動儀圓徑八尺蓋合隆起狀如酒罇藏機于中八龍承)
(之凡有地震則隨其方面一龍之機發焉無不驗者曾有一龍發機而地不動京師學者咸怪其無徵數日驛至果地動如其方于是皆歎服其神妙史謂衡)
(數術窮天地制作侔造化)八百年而曆正(隋張胄玄博學多通尤精術數定新曆改正前曆差一日顔慜楚上疏曰漢洛下閎改顓)
(頊曆爲太初曆云後當差一日八百年有聖者定之其在今乎)四百歲而玄興(張衡好太玄謂崔瑗曰吾觀太玄方知子雲妙)
(極道數漢家得天下二百歲之書也復二百歲殆將終乎漢四百歲玄其興矣)釋張掖石龜之䜟(魏明帝青龍中張掖出一)
(石負圖有龜龍麟鳳之形詔告天下以爲魏受命之寶張臻謂此當今之變異而將來之禎祥也後儒以晉興當之而歎臶之先識)當臨松
金馬之文(晉張氏覇涼時臨松山石有金馬字磨滅粗可識而張字分明)思玄遺乎塵壒(張衡有思玄賦)
觀象粲乎星精(後魏張深明臣候著觀象賦)又有繪女酡顏(唐張士政常畫一美女于壁酌)
(滿杯酒飲之酒無遺滴畫女面赤半日許)像僧求侣(梁張僧繇嘗畫天竺二胡僧像侯景亂散拆爲二一僧爲唐右常侍陸堅所寶堅疾篤夢)
(胡僧告云我有同侣離拆多年今在洛陽李家若求合之當以法力助君陸如言購得疾遂愈)揉碧草而成蛾(張士政嘗取草)
(一掬再三揉之悉成燈蛾飛去)飲赤堇而粲齒(張果隱中條山世傳數百歲人玄宗曰吾開異人飲堇不死遂以堇汁飲之三)
(進頽然曰非佳酒也乃寝頃之起引鏡視齒燋縮乃以鐵如意擊墮之更出藥傅其齗良久齒已生粲然駢潔帝益神之)寫松分其菀
枯(唐張藻善畫松擅名當代能以手握雙管一爲生枝一爲枯枝)畫龍興于雲雨(張僧繇畫四龍于壁不點晴每云點之即)
(飛去人以爲誕妄固請點之須臾雷電破壁二龍乘雲上天而未點晴者仍在)嘗賜號於通玄(張果及五代張薦明俱賜號通)
(玄先生)乃易名于正素(宋張舉)代有名族家有名人無賢不備
無德不臻璨乎若球琳琅玗之產縣(平聲)圃森乎如楩
柟𣏌柳之生鄧林所以東吳之望高顧陸(朱張顧陸爲吳中著姓陸機吳)
(趨行云四姓實名家)西京之貴侔許史(漢宣帝時勲戚世貴爲金張許史)鈎黨與李杜
齊名(張儉)政績與龔黃竝齒(漢京兆尹之有名績者四人長安爲之語曰前有趙張後有龔黃張即敞也)
窮經而馬鄭不如(宋張昭十歲能讀古文未冠徧讀九經盡通其義以爲馬鄭不已若也)命世而管
蕭爲侣(張文瓘字稚圭英公李勣常歎之曰稚圭令之管蕭)氣矜乃荆軻聶政之儔(金張潛幼)
(有志操慕荆軻聶政爲人)名德乃仲弓叔度之比(王儉謂張緒過江所未有北士或可求之耳不知陳仲弓黃叔)
(度能過之否)才名則二陸同芳(晉張載反弟協亢俱有文章名時論以三張與二陸竝稱)孝友則三
姜齊軌(梁張弘策性至孝兄弟友愛不忍暫離雖各有室常同臥起世比之三姜)清言則樂廣不能擅
其前(張緒其叔鏡比之于樂廣)高蹈則嚴光不能專其美(李德裕嘗稱張志和爲嚴光之倫)
此誠極九州之盛族爲千古之高門也淑氣所鍾復
誕張公不以遇顯惟繇德豐敦百行之首爲五常之
宗奉慈幃于華髮寔和氣而婉容閒居有潘輿之樂
(潘岳閑居賦奉太夫人板轝)色養有萊綵之風(老萊于事親至孝已垂白常著綵衣戲舞以娛親)浣裠
牏而無假(萬石君爲親浣濯中羣厠牏)扇莞蒻而必躬(莞蒻席也謂其温衾扇枕此總言其孝也)棣
萼同輝荆株竝茂(此言其兄弟同㸑也田氏兄弟三人素友愛後將柝居庭中荆樹忽枯兄弟感之遂不復析荆復茂盛陸)
(機詩曰三荆歡同株)循南陔而采蘭(采蘭孝子相誡以養也)娛北堂而舞袖(注見上)冰
無臥而魚游(用王祥事)林無悲而鳥聚(叶驟峘山有鳥生四子羽翼既成將分四海其母悲鳴陸機)
(詩曰四鳥悲異林此亦言其友愛兄弟不分㸑也)六十年而孺慕恭子職以無虧八
千歲而爲春願吾親以同壽(莊子大椿)孝子以嘗藥爲職仁
人以醫國爲心飲池三十日見垣一方人(扁鵲事)斧納心
以寶笈(金張元素學醫夜夢有人用大斧長鑿開心竅納書數卷于中自是洞徹其術名聲重天下)&KR1383;傳鵲之鏡
經(江左宋徐文伯精于醫曾祖熙隱秦望山有道士過乞飲留一瓠&KR1383;與之曰君子孫宜以此術救世開視之乃扁鵲鏡經也)于是泉
甘藂橘(蘇耽善療人疾種橘于井)藥授長桑(扁鵲師長桑君)五色診病(見倉公傳)千金爲
方(唐真人孫思邈著于金方)懸肘後之金匱(晉葛洪爲肘後方書藏之金匱)入壺中之玉堂
(費長房遇壺公入壺中見其中玉堂嚴麗)解三縛以湯液(北周金州刺史伊婁穆有疾云自腰至臍常有三縛求姚僧垣療之僧垣)
(即爲處湯三劑穆初服一劑而上縛解次服而中縛解三服而三劑悉除)驅二豎于膏肓(醫和事)杏林若長
生之樹(董奉爲人療病病除令種一杏樹遂成林焉)筠管同返魂之香(漢封君逹常乘青牛爲人療病)
(號青牛師有病死者以腰間竹管中藥與服皆立起)服青䴴而輕體(華佗授人以服青䴴法&KR0238;葉屑一斗青䴴十四兩久服去)
(三蟲利五藏輕體頭不白)煉黃石而爲霜(北齊馬嗣明煉石法以粗黃色石如鵝鴨卯者猛火燒令赤納醇醋中石落成屑頻燒至)
(盡療背毒立愈)剖蛤精之如榆(北齊徐之才精于醫人有患脚根腫痛諸醫莫識之才曰此蛤精疾也繇乘船入海垂脚水中)
(病者曰實然之才爲剖得蛤子二大如榆莢)銷魚鱗之若鏡(唐時有一少年眼中嘗見一小鏡子求醫趙卿診之卿與少年)
(期來晨以魚鱠奉候少年如期赴之施臺盤止設一甌芥醋更無他味卿亦不出少年饑甚且聞醋香未免輕啜之逡廵至盡覺胸中豁然眼花不見趙卿方)
(出少年以啜醋慙謝卿曰郎君先因吃鱠太多醬醋不快又有魚鱗在胸中所以眼花適來所備芥醋正欲郎君因饑啜之便愈此疾烹鮮之會乃權詐也)
求白獺而滅痕(吳太子孫和舞如意誤傷鄧夫人頰血流太醫令求白獺髓雜玉反虎珀屑以滅其瘢)乘靑牛
而療病(注見上)換一心于鬼腹(陳塞者爲人治疾善禁呪有逆旅子者病狂人莫能療乃往請陳陳見之曰此)
(疾入心矣乃以法出逆旅子之心取道旁一新死驛吏之心易之逆旅子遂蘇而病愈)起三痼以屍枕(江左宋徐嗣伯精于醫有)
(嫗人患滯泠積年不差嗣伯爲診之曰此尸注也當取死人枕煑服之如其言即差後秣陵人張景腹脹而黃衆醫不能療嗣伯曰此石蚘耳極難療當人死)
(枕煑服之如其言大利去蚘蟲五升頭堅如石病即已後沈僧翼患眼痛又多見鬼物以問嗣伯嗣伯曰邪氣入肝可煑死人枕服之仍埋枕于故處如其言)
(又愈王晏問之曰三病不同而皆用死人枕而皆愈何也嗣伯曰尸注者鬼氣伏而未起故令人沈殢得死人枕投之魂氣飛越不得復附體故尸注可差石)
(蚘者久蚘也醫療既僻蚘蟲轉堅世間藥不能遣以鬼物驅之然後可散故令服死人枕也夫邪氣入肝故使眼痛而見魍魎應須邪物以釣之故亦用死人)
(枕氣因枕去故令埋于塜間也晏深歎服其神妙)辟故妃於靈臺(隋秦王俊有疾文帝召醫許智藏治之俊夜夢其亾妃崔)
(氏泣曰本來相迎若許智藏來必見相苦奈何明夜俊又夢曰妾得計矣當入靈府中以避之及智藏至爲俊診脉曰病已入心不可救也如言而薨帝異之)
袪美女於翳影(北齊武成帝病怳忽常見空中有五色物稍近變成一美婦人徐之才診之曰此色欲太虚所致處方服一劑)
(遂覺稍遠再服還變成五色物三四服而竟愈)芫花起其將頽(臨菑汜里女子薄吾病衆醫皆以爲當死不治倉公以芫花一)
(撮療之出蟯數升而愈)蓮子蘇于既殞(唐金吾騎曹革得和扁之術有御史崔某者將買一青衣名蓮子令革診之曰二十年無)
(疾人也既而暴死將出葬之革知之奔告曰此尸厥非死也亟破棺出之於是刺其心及臍下各數處鑿去一齒入藥一刀圭於口中衣以單衣臥空牀上以)
(素練縳其手足温微火干牀下曰此少衰則蓮子生矣已而果然)既徙癰而著樹(江左薛伯宗善徒癰疽公孫泰患背伯宗)
(爲氣封之徙置齋前柳樹上明旦癰消樹上便起一瘤二十餘日瘤大膿出樹即枯萎)亦療鬼而針芻(江左宋徐秋夫爲射陽令)
(嘗有鬼呻吟聲甚悽苦秋夫問何所須鬼曰吾患腰痛聞君善術願見救濟秋夫爲縳芻作人形按孔穴爲針之明日見一人來謝恩云疾巳除忽然不見當)
(代服其通靈)蟯成癥而瀝髮(宋明帝宫人患腰疼牽心發即絶徐文伯曰此髮癥也以油灌之吐物長三尺頭巳成蛇能動)
(懸柱上水滴盡一髮而已病即愈)蛇綴壁而懸車(華佗常行道上見有病咽塞者因語之曰向來道偶有賣餅人蓱虀甚酸)
(可取三升飲之病自當去如佗言立吐一蛇乃懸干軍造佗謝焉及進顧北壁懸如此蛇以十數乃知其竒)石博見中藏之
結(宋孝武路太后病衆醫不識文伯診之曰此石博小腸耳乃爲水劑消石湯病即愈)火齊去覆桮之痺(漢陽虚侯)
(病甚倉公診脉以爲痺根在左脇下大如覆桮即以火齊粥飲之六日而愈)陽絡與隂紐而若睹(見扁鵲傳)柔
湯將剛劑而兼施(見倉公傳)練精易形湔腸浣腹(上古俞跗及華佗事)蓱
虀之飲三升(注見上)石槽之泉百斛(有婦人長病經年世謂寒熱冬十一月華佗令坐石槽中汲寒)
(水灌之且云當滿百灌始七八寒戰欲死灌者懼欲止佗令滿數至八十灌熱氣蒸出滿百灌復温火療之病遂愈)遊鈞天之廣樂
趙簡三宿而有言望浹髓之沉疴齊侯五日而不復
(扁鵲事)察明堂而爲圖著禁方而成錄又復精研二諦妙
闡三乘(此又言其精佛法也)長慧苗以却病敷忍草而回春(慧苗忍草出佛)
(書皆喻性也)現曇花以度世(優曇鉢羅花每佛出世方開花)倚貝葉而長生(西域有貝多樹)
(其葉可寫佛經)丁香傳其禪悅(昔有問佛法者古德答語云丁香湯)柏子印其精心(昔人問如)
(何是祖師西來意答語曰庭前柏樹子六句皆借佛法說到醫藥也)醫王有如來之號藥神主旃
檀之林粲微笑于拈華濟羣生于飲露騁辯才之無
雙入法門之不二布金爲給孤長者(給孤長者布黃金于地滿秪陀林遂爲給孤園)
(請佛說法)散花乃毘耶居士(維摩居士說法毘耶城中天女散花)寶筏濟其迷津(言其省悟)
(道法也)玉函開其樂土(音杜江左明醫張仲景著醫書名玉函經此言其以醫證道也)以一指而爲
禪(昔天龍禪師人每問佛法輒䜿一指因稱天龍一指彈)以一桮而爲渡(昔有僧嘗以一桮自隨每臨河輒用桮度人稱)
(■柸渡和尚一指一桮此言其以醫度人也)于是炳心燈于鷲嶺朗慧日于雞園
(鷲嶺雞園皆佛說法地)覺路晨開于復旦昏衢夜曉于重玄百藥無
非禪苑一乘即是恩田(佛說以布施爲福田養親爲恩田此言其以證道事親也下二句同)尊宿
養親織屨睦州之室如來報母說法忉利之天乃知
竺墳爲教孝之書岐黃爲養親之術還三代之淳風
躋八荒于壽域斯人盡是羲皇舉世胥遊樂國于是
析壽張而儋爵(後魏張蒲北周張軌俱封壽張子)旌孝張而名里(江左張敷性至孝孝武帝)
(詔旌之名其所居爲孝張里)覽揆則夏日生申年歲則堯時丙子(張果自云吾生)
(于堯丙子歲)星見爲南極老人世稱其西王阿母矣
居易堂集卷之十六終
