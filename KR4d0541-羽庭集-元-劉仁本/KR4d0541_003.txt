羽庭集卷三元劉仁本撰
七言律詩
杭州
殄寇西湖十里頭廟堂成筭克神州六橋楊柳旌旗晚
兩岸菱荷煙雨秋壯士椎牛呼白酒將軍繫馬醉紅樓
却憐舊日笙歌地野水清寒滿髑髏
至正壬寅秋八月因祀東湖書院過青山惠安
寺登古鼎書樓留題一首
行盡深山處處幽東湖萬頃水雲秋書堂陪祀人黃耉
别院相逄僧白頭舴艋輕浮荒芡藕麒麟高卧舊松楸
逕山一景移圖畫古鼎清香書滿樓
上虞席上賦
城南花塢韶光好載酒吟詩不厭頻草色宜留金谷醉
梅花别是玉堂春蛾眉窈窕羞為舞楊柳風流最可人
行樂莫忘康濟念問君何日静邊塵
壬寅燈夕(原註辛丑冬得邊報已定中原乃壬寅歲上元節四眀父老請放燈為昇)
(平慶)
六街三市萬燈齊喜遇時清息鼓鼙閶闔星辰開混沌
蓬萊樓觀出鯨鯢金蓮影動瑶階濕玉漏聲沉璧月低
小閤吟詩還刻漏光分太乙照青藜
又次前韻
元夕張燈萬戶齊嚴城㢮禁罷鉦鼙銀花火樹開金谷
青𤨏香煙噴玉鯢簫鼓聲中春富貴玻瓈影裏月高低
昇平喜見中興業願得清光照藿藜
昱上人出蜀僧與顧氏畫山水王元章畫梅花
共一帙求賦
有客手持三絶畫淋漓元氣薄層霄雲開南岳秋無際
春入西湖雪未消野衲虎頭連二妙山隂鶴骨夐孤標
已無秀色排青闥疑有寒香掛綠么
正月望前一夕與滑伯仁煉藥
委羽山中鶴墮翎老仙為我制頽齡人無金石千年夀
藥有丹砂九轉靈候熟鼎罏分水火氣吞日月走風霆
輕身已得刀圭祕莫問昌腸與茯苓
贈僧鉉二首(原註癸酉進士伊蘇達實蒙古人也仕至松州長廉介自守僑四眀)
(竟坐貧以死而無所歸方外交復上人買地葬于寺西偏度其次子鉉為僧余嘗於寺之天香)
(室見鉉侍上人側眉目清膄能讀書頗嘉之且義其事為賦詩云)
渥洼龍駒來大宛䭾經曾踏祗樹園老僧買地瘞神骨
稚子出家酬佛恩紺室天香生桂魄青雲高義屬桑門
此郎自是傳衣鉢况有詩書氣脉存
雙峯老子能兼愛十歲孤兒將奈何朋友無歸於我殯
死生有託此僧迦一花新發優曇鉢孤塜還同窣堵波
好向詩書修白業父恩師業兩難磨
寄贈越中烏山間叟上人從復見心請也
昔過慈湖知定水今聞定水說烏山神交坐石三生外
地隔浮雲一片間天竺更誰傳貝葉雨花應自墮塵寰
何時越上游方去却與吾師共往還
送竺曇上人歸天台巾峯
四眀雪竇逢行脚五百天台應供身錫杖飛來南竺國
曇花香帶石橋春擔頭孤月空挑鉢江上雙峯久岸巾
問訊還逢諸老宿慚余猶是未歸人
春興
橋影横空卧夕陽山城烟景煥天章鶯梭織柳隨風轉
燕剪裁花帶露香北去彩雲堆鳳闕東來紫氣繞扶桑
征鞭日送韶光老野店孤眠月一床
瑩上人道貎膚腴機鋒眀朗問字於余因字之
曰玉蟾并以詩云
眉端瑞相白毫舒塵刹三千總瑩如天上氣浮金沆瀣
月中光映玉蟾蜍長生莫問姮娥藥靈迹曾成科斗書
顧影始知身是幻廣寒色界浸清虛
為閩僧郁上人題龍溪山房行卷
昔年暫過龍溪寺寺後山房别有僧鼻孔直撩天地外
脚跟遍踏水雲層頻伽小鳥來何有優鉢新花開未曾
歸去泉南真佛國好傳大覺璉師燈
題復上人為徑山悦禪師求歐陽學士碣銘行
卷
徑山天下稱名刹授記僧中識此郎乞與阿師藏舍利
遠千太史得文章孤雲回駐雙峯寺千里歸來一錦囊
却愛遺芳傳桂子至今戒室有天香(原註上人有天香室)
次韻奉答定水見心禪師
一壑﨑嶇又一丘雙峯還憶舊追游風流此會人俱健
感慨重來路阻修竺國瞿曇深丈室桑乾戍客念并州
何當早見昇平業得與溪山共倡酬
次韻答東山寺報上人
東山西眺夕陽低悵望古人期不來政為危時多暴客
何妨高卧隐長才兩江眀月潮先到一逕白雲門未開
試問薔薇無恙不更須洗屐向山隈
訪石梁寺松屏友上人
翠松屏下訪詩僧欲問三生石上盟半榻清香留夜坐
一窗眀月聽秋聲不知簷外雲來宿忽報門前潮已生
眀日籃輿度山去後期須遣鶴來迎
贈朽石上人
蒼蒼古石出靈山元氣淋漓屭贔頑厓骨半枯龍虎死
土花微蝕蘚苔斑尋常匡阜人皆到咫尺崑崙手可攀
中有精英元不朽生公曾見點頭還
榾柮窩
陽氣潛回小有天白生虛室蜃光圓茯苓根養丹砂火
枸杞香生玉井泉不羨朱門堆獸炭尚憐青海起狼煙
道人芋栗煨將熟紙帳梅花且自眠
次韻答括蒼王熙陽
王郎蚤歲富文章氣燄應如萬丈長處士眀時當鶚薦
羽林今日笑鷹揚豐城古劒横秋色赤水玄珠照夜光
雲外傳來詩句好天葩為我吐芬芳
次韻答括蒼王志學
括蒼我昔訪山君芝草青田養鶴羣處士星躔開分野
仙家丹氣走煙雲春風環珮時相過靈劑刀圭每見分
東壁圖書光燄在他年應共看天文
贈松江節上人
每参栢子庭前意因訪松江湖上來雲氣玲瓏生石榻
天花撩亂落經臺詩成茅屋同齊已字學蘭亭識辯才
頋我慚非陶靖節廬山空對白蓮開
寄東湖書院高訓𨗳
教養東湖馬廣文諸生訓廸得高君故家子弟多聰俊
舊業詩書定策勲白首窮經人已老青燈考課夜初分
休言苜蓿含朝日自是先生樂采芹
軍中悼廉李二萬戶
豎子潢池敢弄兵勢方猖獗未能平輕挑遽喪廉頗勇
深入難為李牧精玉帳公曹嚴夜警金刀漬血泣秋聲
何當一鼓蠻烟静洞獠畬氓雜曉耕
秋日過倪仲權不值見其西席烏性善
漫因清事廢催租數日虛過倪氏居一樹荆花秋淡泊
半池蓮葉雨蕭疎園爪破玉浮冰椀野水通潮上石渠
坐久論文歸路晚蟬聲還帶夕陽餘
清凉寺
清凉山色好樓居誰種長竿萬箇餘笙籟風傳虛谷響
蓬萊地近瑞雲舒倚闌豪氣成詩句侵幌嵐光濕梵書
愛此幽深堪攬轡葺巢何必定匡廬
奉檄泛海督漕運
風露雙清滿柁樓兩旗催發漕官舟銀河直下天傾瀉
鐵笛横吹海逆流三四點星瞻北斗幾千里路到皇州
白鷗不管人間事共此乾坤日月浮
送戶部侍郎韓君汝舟督漕還京
喜見江南漕運開韓家公子濟川材木牛流馬隆中起
青雀黃龍海上來影動雲帆拂河漢香浮霜粒璨瓊瑰
蓬萊五色霞光曙翹首黃金千仞臺
遊天童寺
廿里松關天下無朝元寳閣黃金鋪虎跑泉出澗花落
龍過雨來山鳥呼四月八日逄佛誕千秋萬歲祝皇圖
玲瓏嵒畔太白下歸棹月眀水滿湖
育王山外望天童一逕幽深廿里松天近翠雲鋪閣道
風清碧落響笙鏞霏霏烟靄來雙鶴濯濯峯巒會九龍
回首岸東湖嶺上斜陽倒影濕芙蓉
餘姚出郭憩横溪寺
十里横溪似建瓴南雷古迹隐龍靈人家引水為舂碓
僧舍開窗近畫屏鴈塚草荒霜月白鳳亭竹倚歲寒青
何人伐木穿深徑遍斸松根取茯苓
遊餘姚姜山寺(原註寺有鐵磬堂天籟軒山有白馬凌雲金鷄峨眉積翠五峯)
千年古寺倚蒼岷五葉竒峯秀色新積翠娥眉留夜月
凌雲白馬逼秋旻山僧能說前朝事姜女不知何代人
天籟軒頭聞鐵磬金鷄嶺上湧紅輪
送陳子章赴台州儒學教授
太丘家世出名駒典教榮膺鄉郡除烏府清風三語掾
玉堂舊日五車書莫嗟子佩居城闕尚喜先人有室廬
黃卷青燈須樂育新凉今已入郊墟
送范啓之赴無錫教授
江湖猶誦葯莊名有子青衫拜寵榮衿佩歡迎新博士
塤箎相望兩難兄惠泉茗供公餘樂泮水詩脾分外清
寄語德齋賢太守好將廣厦納儒生
送鄧行父赴無為教授
向年東淛班荆數彼此公餘拂麈絲今日西淮呼棹往
溪山勝處著臯比人生聚首雲萍似客路驚心歲月馳
天地久長功業富鄧林杞梓看他時
題上虞佛座峯慶善寺
剡奥人家佛座峯何年易搆梵王宮赤旗天馬來山北
烏膽潭龍出澗東古甃水花留芡雨小溪雲影度松風
靈源野鶴時相過門外幽深一逕通
上虞百官渡九龍寺(原註寺有舜廟井吳越王錢鏐題以為舜親於此浚)
(井遂賦觧嘲其墨迹存于寺中)
疏鑿功成萬國朝遂尊虞像鎮分茅蒼茫海氣斗牛下
盤礴江流吳越交一曲山村龍九顧千年廟樹鵲雙巢
人言浚井多遺謬敬為重華一解嘲
上虞雲麓寺
雲麓寺前春水發上妃湖外野航多一聲啼鴂僧房静
五兩鳴騶使客過山筍斸來參玉版松花釀熟薦金波
何妨醉後題詩句莫問空門事若何
夏蓋湖山寺
夏蓋山為大禹峯何年有此梵王宫吐吞日月湖光近
出没蛟鼉海氣通烟靄滿空浮紺碧樓臺倒影濕青紅
蒼生幸不同魚鼈萬古難磨疏鑿功
長湖萬頃禹山前半浸烟波半海田以佃以漁風土樂
為巢為窟水雲連門開日日鳬鷖到酒熟家家魚蟹鮮
便作洞庭浮小艇扣舷眀月呌飛仙
宿上虞鳳山長慶寺簡朱伯賢
小越峯南見梵臺青山湖上鳳盤廻五雲樓閣蓬萊近
百頃風煙舴艋來出水新魚供客饌落花啼鳥勸人杯
與君更作峨眉約還逹眀朝霽色開
育王寺
阿育王山佛古廬平蘿蒼翠接平湖前峯玉几亭亭出
流水金沙細細鋪古井鰻靈如&KR1340;蜴番僧猊坐着氍毹
寳光舍利時能現塔下青松飛白鳬
四眀西山資教寺(原註耆德栢庭上人所住有袁文清公紀石)
雙錦亭臺隐翠微新篁乍脱錦䙀衣湖田萬頃青山繞
野水孤村白鳥飛老栢未枯青尚在黃梅正熟雨初肥
衲僧煮茗供清話玉乳泉頭汲綆歸(原註地有玉乳泉)
寄謝玄一山人盛熙眀饋藥二首
勾漏丹砂照眼眀黃金浮世若塵輕桑田幾見魚龍舞
蓬島從教烏兔驚帝子齋居朝絳節仙家酒熟釀黃精
相思多夢人間事一夜瑶田春草生
曾伴羣仙謁帝京金銀為殿玉為城功名早遂身先退
修煉長生業已成黃鶴磯頭行載酒碧桃葉下醉吹笙
小蒼遺贈丹砂粒愧我凡身骨未輕
過湖用前韻簡王叔雨
磯頭流水小橋灣門外鳬鷖日往還長見雲煙浮震澤
絶勝風雨過君山冰田冷浸三千頃茅屋新營四五間
叢桂幽居還自好尚憐烽火暗東關
丹青閣
屹立芝峯會兩溪溪流環繞舊招提半間寳閣臨雲際
一片紅塵隔水西夜静蓮香僧入定月移松影鶴驚栖
丹青千古描難就萬壑風煙望欲迷
癸卯正月迎詔于望春橋
鳳詔頻年轉海來今朝喜見驛程催唐家褒將多忠義
漢室求言極痛哀天上春回芝檢下江南地復版圖恢
好將鼓吹開恩宴四野同稱萬夀杯
九日登高
九日相逄憶孟嘉登高踏遍翠嵳峩杖頭春色催行步
屐底秋聲答嘯歌客路西風烏帽破天涯南望白雲多
東籬舊菊誰能采辜負淵明奈若何
讀建炎宋師禹通判忠嘉集(原註師禹錄和議秦檜患之謫使金)
(密令金人殺之師禹逃歸變姓名為趙復匿蜀青城山以死後高宗褒贈忠嘉錄其子事見宋)
(史)
大夫出處最分眀禍劇還能變姓名奉使赤心懸白日
遊僊紫氣壓青城江山千古羞秦檜鐵石幾人如廣平
忠義可嘉傳信史感懷老淚落縱横
擬遊禪樂寺舟行過門而不果
龍山暫擬駐麾幢無奈歸心不可降隔岸馬嘶車廐驛
艤舟潮湧丈亭江寳臺高出蒼松並紅樹低飛白鳥雙
折得梅花無寄處夜深和月插蓬窗
蘭芎山新創平眺亭
我愛蘭芎紫翠堆岡頭為築小亭臺半空烟靄闌干外
四面江山圖畫開野鶴定巢松偃蓋仙人采藥路生苔
風流不減東西眺康濟漸無安石才
鳥人解嘲
鵩鳥飛來止座隅當時却笑賈生迂仙都道士曾同化
葉縣郎官詎可誣鍊得身輕如鶴瘦行來步疾似鳬趨
試從鵷鷺斑行看瑞世還應有鳳雛
東湖觀勸農
勸農持酒出東湖喜見田間民氣蘇桃李成蹊春爛漫
郊原過雨土膏腴花邊立仗頻嘶馬竹裏行厨細膾鱸
遠水野航人不渡夕陽天外下雙鳬
中秋遊東湖登霞嶼寺
東錢湖上值中秋載酒吟詩作勝遊一色水天涵萬象
四時風月屬羣鷗馮夷漫奏霓裳曲太乙還乘蓮葉舟
中有補陀霞嶼寺玲瓏樓閣似瀛洲
題王粲登樓圖送李茂先司議
昔王粲嘗依劉荆州不得志登樓作賦以寓鄉思今
荆州中政司議李茂先以使事留四眀鬱鬱久居懷
鄉之念如粲也既得歸友人作登樓圖以貽之請余
賦詩曰
江陵山水古荆州極目家鄉萬里愁念子豈為劉表客
思親還憶仲宣樓胷中氣岸排風雨海上行程近斗牛
聞說登高能作賦楚人宋玉漫悲秋
寄呈馬彦輝參議
幾度書成寫不來今朝忽值片帆開京師喜得江南信
幕府先從海上回萬里乾坤懸北極一天星斗倚中台
羣龍正是趨朝日康濟應須王佐才
訪至道宫王虛齋真人不遇
偶來車廐訪琳宫大隐屏前紫翠重路出山腰無十里
門開溪上有三峯丹房霞氣如春暖茶臼雲腴帶露舂
試問仙人何處去翛然白鶴下蒼松
題孤山寺詩用林和靖韻
處士清名百世姸故居今作小祗園神遊瀟灑風塵表
詩刻淋漓雨墨昏山色湖光酣鶴夢月香水影弔梅魂
翛然坐我荒祠下寂寞無從買酒尊
次陸德陽喜雨韻送别往教東湖
濟枯大作霖三日宴喜殊無酒百壺還憶故人來舊雨
因知有客過東湖農功歲望田中稼詩思秋先井上梧
此際送君膺教育霑濡聖澤進生徒
贈謝玉如山人
三童山外白雲居中有求仙謝玉如一醉滿斟千日酒
半生熟讀五車書丹霞琳館身曾到眀月冰田手自鋤
漫採芝蘭過澧浦春風香拂舊庭除
贈黃丹霞仙洞禱雨有應
檄龍為我乞天瓢雷電奔馳神鬼勞萬寳欣欣蒙帝力
千金滴滴飫民膏丹霞道士瑶壇啓紫鳳仙人絳節高
巖壑凉生秋思足瀟瀟萬竹起雲濤
過上虞小越湖
馬蹄纔過驛亭灣又泛烟波艇子還鷗鷺磯頭飛翠葉
杖藜湖上看青山雙雙野鳥來天際短短新蒲出水間
三十六溝春雨足一犂農事頗相關
題上虞長慶寺林壑尤美亭
亭臺林壑知尤美極目須登最上層野水斷橋争渡客
落花啼鳥坐禪僧五松舊迹俱層土一塔孤撑見佛乘
最喜深春收積雨前山紫翠莫煙凝
平江莎衣道人宋孝廟嘗遣黃門問道
塊然天地一籧篨晏坐神遊造化俱海上蓬萊纔咫尺
世間甲子只須臾内庭自有真丹火大道何須問黍珠
滿地春風莎草綠一聲長嘯脱凡軀
贈無名道人
道人曾也到蓬萊簸弄滄溟日月來昨日看山過鴈蕩
今朝採藥度天台相隨白鶴時能舞自種碧桃先已開
只恐放還龍虎後依然天上駕風雷
送春
無言桃李漫成蹊折柳紛紛絮滿隄富貴光隂蝴蝶夢
别離風雨杜鵑啼歸心已逐梅花去望眼空迷草色萋
何事王孫苦留滯天涯羈思獨凄凄
傷春
園林漲綠汛清暉澤國繁華事已非王母信傳青鳥去
海翁機動白鷗飛漫從上苑看桃李擬向南山采蕨薇
滿地落紅風雨後春隨杜宇一聲歸
題馬易之韓與玉塗叔良上京紀行詩卷
景運將興禮樂期邦家培植太平基鑾和法駕時廵幸
扈從詞臣發祕思文物兩都班固賦山川萬里杜陵詩
於今十載風塵裏展卷空懷草木悲
題梅花三疊卷
誰按胡笳出遠羌梅花三弄月當窗北枝未逗南枝煖
兩疊重翻一疊腔腸斷玉龍聲第四夢回么鳳影成雙
東風更莫添嗚咽雪外蓬婆城未降
題鄭克眀紀功詩卷
往歲曾聞通政掾東甌鄭子有才名行逄樞要人推轂
歸值鄉邦盜弄兵文事已知能武備邊勲還許繼家聲
更煩為國陳謀算奪取江淮閫外城
奉檄征漳寇
虎節門前五鼓撾銜枚百萬寂無譁鞭鳴金鐙敲霜月
錦刺銀袍映海霞化外無知如敵國軍中有令敢思家
元戎期聽歌聲捷奏藁應湏易相麻
題東山西眺新亭二首
兩眺東山迹未陳西頭重結小亭新謝安李白登臨舊
支遁許詢來往頻江水嶺雲還不盡風颿沙鳥自相親
便當了却公家事高卧林泉寄此身
岡頭深翠竹交加西眺登臨望眼賒隔岸遠山開罨畫
兩江流水學琵琶夕陽返照尤多景漁火炊烟更幾家
為愛新亭成久坐梅花疎影月横斜
餘姚築城
傷心為問築城人今古曾經幾戰塵負郭長江流不盡
履田瘠土税何頻龍泉寺外多風雨靈緒山頭泣鬼神
落日歌聲齊萬杵將軍一劒倚秋旻
胡宗器訓廸慈湖書院詩以牡其行
姚江一見眼偏眀鄞海三年學業成天末秋風看劍氣
燈前夜雨讀書聲賈生未可輕年少許劭還應重旦評
今日横經慈水上菁莪樂育蚤蜚英
送陸德陽攝東湖書院
天下盡崇朱子祀甬東新構陸家基攝行俎豆君同姓
樂教詩書學有師湖上青山多爽氣月中丹桂憶高枝
眀年髦俊賓興日還見文章到鳳池
送馬易之主東湖書院事
湖水東頭見學宫教分黨術啟羣蒙曾崇俎豆祠朱子
今喜師儒得馬融蠧簡青燈聽夜雨鯫生絳帳坐春風
鄞邦自是衣冠藪况復書文四海同
次韻南陽馬易之東湖書院雜詩十首
年來經濟業空疎擬向南陽問草廬精舍荒凉重結構
硯田蕪没費耕鋤青山屋上啼黃鳥流水湖頭遶玉除
幾處故家喬木在趨庭子弟尚詩書
悠然天地一閒身每對青山獨岸巾萬插牙籖堆架數
一椽茆屋住湖濱乘車司馬題橋處問字揚雄載酒頻
啼鳥一聲春已去落花無數點苔茵
海上蓬萊擬退休遠看蜃氣結層樓刀圭鉛汞同消息
日月乾坤共拍浮聯句還應題石鼎吹簫曾見過丹丘
人間萬事多風雨回首綠林隂正稠
晝静時聞伐木歌隔林啼鳥落花多酒邊白髮人空老
湖上青山翠不磨上樹健童身似犢采菱遊女髻堆螺
水雲萬頃迷雙槳一雨凉生鷗鷺波
萬頃寒漪漾夕暉楊花燕子傍人飛湖頭水竹清如洗
雨後桑麻綠正肥樵唱數聲山鳥和櫂歌一曲釣船歸
蒼烟赤子騎黃犢斷岸人家半掩扉
流水柴門暝不關天邊孤鷺倦飛還草深牧子騎牛過
沙淨鷗羣對客閒紅漲一溪花雨外青連數點屋頭山
先生㤀却功名事斷送春光詩酒間
獨笑先生莫已知索居還得與羣離草堂荒落誰招隐
澤國生涯費不貲西極驊騮空伏櫪南飛鳥鵲嘆無枝
石闌干外瓊臺月我獨衡茆歸去遲
芒鞋藜杖鹿皮冠迎候柴門稚子歡靖節陶潛曾仕晉
友人李愿蚤歸盤床頭金盡還謀酒隴上田耕獨遺安
花木四時生逸興蒼蒼松竹尚凌寒
湖山買得不論錢小屋編茆竹作椽雅樂生徒開絳帳
讀書燈火坐青氊故家奕葉兩三姓喬木連隂幾百年
冠蓋當時相望處躬耕多是墓前田
晨起還招館下生日長喜聽讀書聲門前白鳥自來往
屋上青山相送迎水滿池塘魚罟入筍穿墻壁燕巢成
平湖雨過添新綠頗覺詩懷分外清
月湖即四眀涵虛驛餞友人别
月湖橋畔水眀樓繫馬涵虛古驛頭芳草春深人載酒
陽關聲斷客登舟四邊烽火將休息千里江山足勝遊
如過天台經雁宕為余問訊舊林丘
題古靈書院
先王昔作吾鄉令人仰文章道德尊白簡薦賢俱宰輔
青苗論事盡忠言子孫尚見衣冠族祠宇新開禮樂門
高節客星相對處共看清氣滿乾坤
清心亭為定海尹汪以敬賦
青山誰築小亭幽釣客來為百里侯退食自公携一鶴
㤀機無事狎羣鷗此心已共滄浪水清思應涵天地秋
待得風塵稍休息依然歸去理羊裘(原註清心亭尹方來既作艮光亭又)
(作此亭而賦之以寓謹刑之意御筆諄諄飭謹刑豈容偏詖失持平七條首示清心訓心地宜如冰樣清)
過慈溪清道觀
郭裏青山爽氣浮神仙樓觀出東頭兩江春水潮來往
五粒蒼松雲去留倚竹道人清似鶴懸崖屋子小如舟
吟詩有客開軒座俯瞰烟波數白鷗
送中書兵部郎中李伯貞回河南軍中
萬里乘槎過海邦郎官出使擁旌幢分符曾衛天兵下
沿檄還招賊將降王室武功誰第一漢家國士政無雙
東風鐵騎維揚岸儗駕樓船涉大江
寄分省郎中趙文中
蚤歲曾充上國賓文章聲譽藹成均賢良策對三千字
胄子臚傳第一人滿眼干戈愁正苦論心燈火喜相親
丈夫有志崇名節莫使行藏愧此身
送趙彦林謝玉成奉表進呈
一封函上九重天萬里心旌日月懸重譯遠來滄海外
靈槎稳泛斗牛邊趙家公子能充使謝傅兒孫况有玄
却向中原覓歸路長淮聞漸息風烟
送周譯史進表赴京
驛頭官柳拂征衫重譯南來進寳函絳蠟小書封玉篆
錦衣中使啓華緘山呼萬歲龍顔喜仗立千官鳳尾銜
奉職小臣思戀闕征颿早晚發黃巖
贈蜀僧月鏡上人住白雲寺
月鏡虛幽萬頃光峨眉倒影入巴江水輪滿駕來天竹
寳匣初開印雪窗照膽清寒金在冶通身瑩徹玉為腔
白雲座上天華雨說法真如鐘應撞
送進士王好問浮海會試
五雲深處望蓬萊王子求僊謁帝來北斗天中銀闕峙
南薰海上錦帆開一聲臚唱風生蹕九轉丹成月滿臺
宴罷瓊林歸去路杏花十里馬蹄催
送進士野質中浮海會試
天開閶闔近瀛州僊子朝元汎海舟溟渤三千鵬運翼
瓊瑶十二蜃為樓乾坤上下風雲會吳楚東南日月浮
好聽臚傳聲第一承恩早出鳳池頭
送進士俞伯圭浮海會試
賓興送子上皇州琴劍春風滿柁樓擬向日邊登虎榜
先從海上占鼇頭禹門浪稳桃花暖月殿香浮桂子秋
聞道鑾坡多雨露羣僊還許步瀛洲
次韻玄一山人盛熙眀八月十五夜同宿鄭蒙
泉提點别館
種藥長鑱手倦抛白雲眀月禮三茅未須姹女藏龜息
還許山人借鶴巢玉屑千鍾和露飲瓊田萬頃帶冰敲
却憐飛舄東湖上寫寄新詩方外交
次韻寄熙眀
盤谷歸來學散仙姓名只許野人傳軒裳去我無官守
詩禮承家有子賢颷馭鶴羣天外下神光牛背日高眠
秪緣蠒紙留真訣賸寫黃庭注内篇
苕溪清隐為晝上人賦
吳興公子畫苕溪中有山僧構鶴棲席展波光春雨過
林開霽色水禽啼詩人獨坐燒茶竈艇子歸來繫柳隄
七十二峯如弁好幾看湖上夕陽低
舟發連江館頭
笑將眀月指為期此去應知半載違五虎門開潮正急
一帆風緊棹如飛立沙舟子争先渡罷釣漁翁暫息機
眀日重樓人望處江空歲晚雁南歸
聽簫為沈子和賦
憶自吹簫出禁城沈郎消瘦覺身輕水雲縹緲青鸞下
天地蕭騷白髮生婺婦孤舟空有淚仙人弄玉久無聲
鳳凰覽德今猶遠何日重逄聽九成
題唐僧懷素自叙帖
草書懷素夙名聞落紙縱横蛇鳥文應是墨池深歲月
漫從劒器走風雲清狂自儗張顛旭丰度何如王右軍
多謝故人能寄我慚無道士白鵝羣
中秋夜舟泊海門金鼇山翫月
秋律平分夜氣清潮來月向海門生眼眀玉兔空中下
人在金鼇背上行一色冰田逾萬頃九天風露欲三更
恍然坐我蓬瀛底何處有人吹鳳笙
中秋南樓賞月分韻得天字
今夕中秋月向圓南樓開宴問嬋娟山河缺處無多影
風雨妨時已十年坐客總誇攀桂子素娥曾記寫花牋
更深十二闌干外一色瓊瑶萬里天
壬寅八月十七夜月湖上泛舟翫月
望後秋高月尚圓湖光倒浸水中天蟾蜍漫竊姮娥藥
□艋輕浮太乙蓮萬里山河微影動幾番烽火捷音傳
十洲三島蓬萊近賀監風流獨悵然
舟發海上
縱觀溟渤暫來桴寫得波濤作海圖白氣微茫開混沌
黑隂光怪舞天吳雙飛水鳥相高下數點風帆或有無
眼底蓬瀛三萬里烟霞縹緲見清都
防運糧赴京二首
一封奏下水晶宫南服車書喜會同天上綸音頒玉帛
海頭蜃氣結青紅雙珠虎佩懸眀月萬斛龍驤駕便風
莫問大江南北限涓流從此與天通
偶隨餉餽上金臺姓氏那知格上台一點靈犀通海底
九苞威鳳自天來賜衣香織金泥重錫篆光浮寳匣開
螻蟻小臣思補報常瞻雲氣望蓬萊
清風嶺王貞婦廟
清風嶺上王貞婦囓指成詩帶血題字跡糢糊鎻烟雨
廟祠幽寂照山溪偷生羞殺邊庭吏忍死寧為將校妻
獨有當時文相國千年名節更誰齊
舟發錢塘江
滿城風雨渡江來倚棹沙頭潮未回慘澹湖山悲鼓角
蕭疎花柳廢亭臺吳中日報官軍捷閫外時多將帥材
秦望雲深行未得笑從海上過天台
松下居為五郛長慶寺無盡上人賦
五樹蒼松秀可依老僧結屋傍巖扉茅簷明月翠蛟舞
茶竈青烟白鶴歸坐榻年深蘿薜長長鑱春煖茯苓肥
採花釀酒堪留客醉看門前雲自飛
泊定海縣
招寳名山孰可招虎形蹲踞水來朝象犀珠玉通番舶
樓櫓旌旂捍海潮三港水雲天共遠孤城煙霧日初消
官舟幾度出防禦目送征鴻起莫簫
過慈溪縣
山縣得名因董孝官中事簡不成衙慈湖人祀揚夫子
東寺僧居闞澤家四野烽煙多斥堠一川雨露自桑麻
海濱土瘠無常貢范帥遺殃獨賦茶
過寧海縣
寧川鄉邑路岧嶤高岸春江帶晚潮戍海每從軍事急
看山不憚驛程遥杜鵑風雨三更夢楊柳闌干十二橋
啼鳥落花堪繫馬行人還赴酒旗招
題瓊臺雙闕
行從流水入天台悞酌胡麻飯一杯月下吹簫人窈窱
雲深採藥路裴徊海波漫託枯桑變華表空傳老鶴回
翹首羣仙渺何處煙霞五色護瓊臺
送商公禮回鄉
驛舍梅花春尚遲客邊送客故鄉歸中原已靖兵戈難
南國初看鴻雁飛栢府孝廉傳義檄春庭怡悦着菜衣
自憐飄泊江湖久何日塵驂賦式微
草堂柳色
幽人種柳柳成莊萬樹參差蔭草堂漫笑支離生肘腋
尚懷陶令住柴桑黃金細縷春如海白雪飛花水滿塘
九烈仙君應有意他年為子染衣裳
