羽庭集卷六元劉仁本撰
記
梅南書隱記
俞氏之居有大梅樹不審其歲年樛曲偃蹇蒼蘚鱗皴
殆石湖先生所謂古梅者乎當梅之南偏用中者築室
四楹為讀書地題之曰梅南書隱以圖來謁記於天台
劉仁本為之記曰梅擅植物之最大江以南在在有之
其生甚廣其發甚茂而亦多所表著獨盤根錯節賦形
竒怪碩大而䆳古者為難得當萬彙歸根衆芳摇脱雪
霜貿貿歲寒之頃彼方以冰姿玉骨蓓蕾蘤萼發春意
於天地之先回陽和於冰霰之集名魁百卉之上而凡
枝之南向者發達尤甚此無他一陽初復日行南至而
獨先得夫所同然者爾猶人之生姿禀不同而聖賢為
天民之先覺也故君子有取焉宜其築室以居可以讀
書而聞道况其歲月之久風霜之歴韻格之高蒼然而
質毅然而色可樂可玩可與松竹為友可為吾讀書之
助君子讀其書則有得傅說和羹之論而期鼎鼐之功
玩諸易則有識羣隂剥落而復見天地之心詠於詩則
又足得性情之正而可以托物起興况其滋植得非我
先世先人之手澤存乎愛之而闢居庶其不墜先德而
異乎蓮菊蘭桂之屬矣俞族世居上虞嵩城里朱夫子
過化之地余嘗為時中者記授經堂矣今而復為用中
記書隱彼皆能潛心經史徵德考業何俞氏子孫之多
好學也故樂為之書
履齋記
鄞治之地城西北隅土區燥剛隱然起伏河流襟帶豐
植扶疎林樾茂美有蓮沼焉有石甃焉有棟甍焉花香
竹影之交加無壒氛野馬之馳騖斯為城市山林矣此
故宋吏部侍郎高公之竹嶼今為倪仲權氏所居也仲
權雅志讀書家藏萬卷余故每喜過之廼一日導入其
奥圖書在床素弦在壁壺矢在旁瓢杓在縣館賓在席
清蔭幽芬游鱗出泳好鳥和鳴主人命客酌酒賦詩既
而視其扁則刻番易周君伯温篆書履齋二字又揭鄉
人程君端禮所製處士墓銘墨本一通仲權作而進曰
子小子輿不敢自暇自逸荒棄先人之舊業先人諱某
字濟亨因取易澤下乾上之繇號曰履齋延士樂賓衣
冠俎豆無虚日凡朋偶之往來親戚之情話騷人墨客
吟詠相接詩賦辭章動盈籖軸獨未有為之記文者余
不幸在齠齔而先人謝世又不敏不克繼先人之志今
則徒不能一日忘先人之手澤耳故必灑掃起居修葺
補治想其音容見其顔色而先人之故交猶有存者况
於敝廬之在焉敢請記之嗚呼夫履之為卦其貞兑也
其悔乾也君子審上天下澤而上下之分以辨使民之
心志以定後姬文重易繋彖特序九卦以濟民行以處
憂患凡三言之皆始於履曰履德之基也又曰履和而
至履以和行余請繹儒先之訓詁履者禮也履說而應
乎乾履於和者也君子非禮無履欲崇其德必謹諸禮
矧和為禮之用節為禮之體和而不至於流徇物節而
不和禮不行矣此反身修德之事文王豈欺予哉子之
先子其有見於斯乎余聞其平昔踐履端恪動必以禮
處事和平樂施及物義方教子蘭玉森行構水竹之居
以適釣游之趣四時花木風煙月露焚香鼓琴浩歌長
嘯巖壑丰標静幽恬雅樂善不倦蓋又得夫履道坦坦
幽人貞吉之義誌墓者嫓美於仲長統其得之矣考祥
旋吉慶及其胤也宜哉今子之居是齋誦詩讀書手澤
存焉而又能歲時會集不忘先志禮曰霜露既降君子
履之必有悽愴之心非其寒之謂也春雨露既濡君子
履之必有怵惕之心如將見之則所謂履者思履夫先
人之素履始終不越乎禮也焄蒿肸蠁抑或感於斯文
於是乎記
隱齋記
浙河之右常熟之區言游之宅里曰琴川而又當于鳳
凰虞山尚湖之勝者有花林焉鄒氏族居蓋二百祀矣
至正乙未淮夷亂作蔓入其鄉鄒之父兄子弟聚義則
若干人挾弓矢器械以禦寇官軍得之為鄉導而伯祥
者實當先驅躬擐甲胄率領士馬屢進屢捷寇為之卻
國家既行宥典招徠安集而伯祥之勞亦在賞格初命
為瑞安州貳再命為寧國别駕居無何謀治别室為休
息所扁曰尚隱介友人胡舜咨屬余文嗚呼當摶力匆
猝鞣鏺掀撇之頃政風雲叱咤奔赴之期士方有為勲
名顯達者皆自兜鍪執戟致身將帥矧嘗以武略成事
而廼志尚於隱何耶蓋向之所為者時也勢也不得已
也非素志也又功成名遂身退者天之道也所謂尚隱
或在兹乎昔陶靖節當晉宋之交為彭澤令八十日棄
而隱居彼五斗折腰督郵之辱誠不若葛巾漉酒采菊
見南山之為高也龐德公釋耕壠上妻子前耘視劉景
升之浮沉富貴不啻土苴兒曹豚犬曾不如遺安子孫
之賢也李愿有言曰伺候公卿之門奔走形勢之途處
汚穢觸刑辟僥倖老死而後止賢不肖何如也夫仕路
宦鞅馳逐聲利荆菅壒埃一旦車顛馬踣則失勢千丈
安知今日之榮不為異日之辱哉不虞之譽求全之毁
孰隱為尚而鄒君有見乎此余亦有隱志久矣將返初
服重為辭以招之曰漢留侯終赤松子之遊棄人間事
而又何求逃名讓爵延陵季子之丘吾將與爾逍遥夷
猶鴟夷子皮浮舟漭瀁彼仕而隱志斯可尚盍歸乎來
吾將與爾優游乎琴川之上鑑湖載酒香山結社角巾
歸第午橋綠野彼方厭榮謝寵而又何有乎安車駟馬
吾其與爾徜徉考槃花林之下於是舜咨懌而興俯而
謝憑棐几召子墨剡書而退
松溪漁隱記
台之黃巖邑稽地志舊為永寧鎮西行六十里所有浸
曰寧溪即其始封之山川也而發源來自黃巖絶壑間
澄澗清澗驚湍激瀨注于寧溪始羣山緣走屏翳溪上
植産多松杉筠竹大姓王氏自五季時聚族居之迄今
踰四百年矣其支曰松溪者又因松以别號也余往歲
涉兹地見王氏有彦機者側身修行居溪之南顔所居
曰松溪漁隱以自佚處其西北之巘如雙魚狀者隱然
跳躍鰭鬛呈露而五馬之峰自天而下若飲于溪上而
立諸岸滸又仙人吹簫之臺巋然東出小阜牽聯如黿
如鼉如走如伏溪流縈遶瀦為巨潭相傳常有麕鹿夾
遊來飲故名之曰鹿鳴潭他諸勝景晴嵐翠靄水竹風
烟悉為漁隱之逢迎揮霍余時以公事奔走頗厭塵煩
而竊歆夫漁隱之有得也既而舍去及來鄞署寧溪之
山水未始不作于懷屬彦機遠訪徵記且言曰吾先祖
南峰先生在宋擢科累仕知高郵軍事嘗棄官歸隱作
南峰書樓教子誦讀入於國朝用劉趙二學士論薦兩
召不起終身遯世逮我末胄命與時違不樂仕進故不
忘先世遺德則有先人之舊居可葺隱居求志承先教
也是以即地為隱放浪形骸彼居山藪者得以樵名某
水某丘吾有取於漁以自樂焉當水初生野航一葦薰
風自南柳隂荷外輕竿直鈎溪翁野友往來徜徉鱣鱠
潑潑可烹可膾呼酒浩歌放情自得豈必待張翰之蓴
鱸披雪蓑於江上而後為漁隱也子善命辭即所嘗覽
者幸以命我我且還矣嗟夫昔之隱君逋客高尚其事
長往不返故能逃名宇宙棲身巖谷山巔水涯韜光晦
迹若沮溺之隱於耕丈人之隱於篠司馬李主之隱於
卜筮商山之茹芝柴桑之採菊青門之種瓜龐德公之
不入城府嚴子陵之釣於桐江李愿之歸太行盤谷彼
皆絶俗超世清風高致迹雖深隱肥遯而千載之下名
益以顯後人企慕罔能踵其躅者子以簪纓之系詩禮
之淑且讀書致用四方紛擾顧乃不為行道濟時計而
飄然遯去寓迹乎漁其亦果哉難矣若將為子陵之歸
乎將為磻溪之業乎將天隨玄真之侣乎將擊楫鼔枻
歌滄浪以終其身者乎吾皆不得而知也抑聖人以道
德為竿綸仁義為鈎餌投之天地間而萬物皆吾有吾
以適吾適而已而又何滯於隱乎於是彦機有繹余言
喟然歎曰命之矣書為記
寄傲軒記
余宗餘姚劉彦方氏隱居自放築軒龍泉山之隂囿以
花竹四時之植琴書醑茗之具顔之曰寄傲求文於余
余詰之曰昔靖節處士陶淵明當晉宋之交為彭澤令
在官八十日假去就於督郵即棄榮歸隱葛巾野服吟
詩縱酒逍遥佚樂自謂羲皇上人作歸去來辭以自見
辭有曰倚南窗以寄傲審容膝之易安蓋表其志之無
他而知自足也知足故身不辱無他故志不降可以絶
俗傲世保身全節爾今非有官守之可去也非能縱酒
忘形以自得也又非能遠塵俗絶世事以自高亢也顧
乃摭淵明寄傲以名軒將傲世之功名富貴乎將傲王
公大人之軒裳鼎組乎抑將傲雲烟泉石徜徉夷猶萬
物之外乎方營此以容膝又值余被戎事來塵沙鋒鏑
假榻軒下爾將不得以寄傲矣何居應之曰人生穹壤
間有自然之樂樂吾樂以及人之樂者非淵明而獨異
也仰以事俯以育安吾常守吾分園池亭榭之蕭爽花
木竹石之可娛漁樵麋鹿之往還圖史琴鶴之可適倚
窗而南見龍泉靈緒之山焚香煑茗四時消遣豈必棄
官遺世掉臂王公脱迹車馬而後可言寄傲乎雖然吾
亦將俗慮之不汨勢利之不知桎梏廉隅之不加惟適
之從取自足而已若吾鄉子陵先生凌轢萬乘傲倪乾
坤清節遺風照耀今古桑梓敬止高山仰止不敢有辱
又豈敢有負於淵明乎此吾名軒之意也當干戈紛擾
衆方有為奔走先後以赴功名之會者戰兢危慄夕息
靡遑回視吾之寄傲則風月稍間暇而頗自得焉君之
假吾軒也即亦不能自逃乎寄傲之地爾非其才之罪
也余既聞而韙之於是丹丘赤城石橋流水日往來于
胷臆間而凡所不敏者不敢以告人姑為書此而記之
天台劉仁本書
鈍庵記
鄉故戴石屏先生有詩名以儒業傳家系有穎仲氏妙
齡英發愛讀書由從征勲擢鄮郡通守甚懼弗勝因其
名為銳扁退食之居曰鈍庵以自警飭訪余記言余謂
鈍者銳之反對子名銳而號鈍其得西門豹患急佩韋
之義歟且人之性姿敏銳神機便捷者鮮不恃其智力
馳騁其聰明貪高鶩遠躐等躁進忽焉作輟寵辱若驚
猶溝澮之集易盈易涸故曰其進銳者其退速蓋馬之
泛駕士之跅弛卒不可以成功曷若魯鈍自持力學以
進惟日孜孜業精于勤勉焉弗怠庶幾成德如顔之愚
而足以發曾之魯而竟得之今以子質之敏銳若刃發
硎操刀必割顧乃斂其錯鍔嗇其淬礪挫其鋒鋩韜其
光燄忘其捷急慎其封守持其木訥規行而矩步從容
而不迫將老成若遲鈍重厚若不及者耶將窺不疾而
速之機蹈不行而至之地以求入於聖賢之域者耶視
夸多鬭靡乘銳氣以爭雄角勝負而競豪末者邈然無
有方索居兀處固顓蒙之扄鐍奠塊樸之櫩楹持混沌
之質而飲淳龐之粹抱真守拙而返乎太古之常為熙
熙皥皥之歸其真吉士哉世同溷濁若鏌鋣之鈍鉛刀
之銛吾又皆不得而知也吾知宅吾庵而已是為記
約庵記
昔吾友臨海于舜道氏講春秋三傳于吾邑邑子王起
潛實從之學得其要領既而舜道膺浙省魁薦登春官
上第出宦途起潛遂自討論于家復質疑于鄉之先生
長者會科目廢終不以其學顯于時因所居之勝奥山
水清幽結庵遁處教其子弟將以淑諸後也舜道即去
世余亦奔走塵鞅不及見者十餘年至正癸卯之歲留四
明起潛遠介其子汝言及秦貴初來請曰吾父自讀書
時已識先生既罹世故弗樂仕進退而自修不敢侈泰
自放服膺聖訓謂約而失之者鮮故作庵山谷間庵成
而扁之曰約以自規警焉命求記文仁本不敢辭唯聖
賢之言約者有二義曰要曰儉儉以處事要以審理孔
子云博學於文約之以禮亦可以弗畔矣蓋學既博而
守得要故學不汗漫而動由規矩孟軻氏又云君子修
其身而天下平此守約博施之道舍其田而耘人之田
比務博而不守約之病起潛䆒之熟矣姑置弗論至於
日居月諸動作事為必約以處之然禮與其奢也寧儉
嘗見輿馬之富宫室之美飲食珍羞之奉侈者過之約
者無有也服御之僭綺紈之習矜夸聲色之衒縱者安
之約者弗為也彼驕奢淫佚般樂怠傲若固有之一旦
菑害隨至車奔蹄蹶家傾室毁韲粉塗地甚至覆業棄
祀子孫不保而向之約者蓋恬然自得焉故約以居官
則儉乃廉慎之本約以訓子孫則儉為清白之基起潛
富于學而措于事博而求之不一之理融會貫通至一
之歸既不為誇多鬭靡而又能敦本抑末不偏主於儉
而務得其要則可與言約矣若夫徒為務約而或儉不
中禮者吾又無取焉書為之記
陜西邠州新平縣奉恩寺開山偉公行業記
净慧明辯弘教大師延吉祥以至正二十有三年閏月
奉太尉開府江浙行中書省左丞相喀喇公命現觀音
大士相于東海補怛落迦山遇諸四明驛邸一日忽函
香持狀起而作禮曰先師普覺玄悟大師大方偉公實
為陜西邠州新平縣奉恩寺開山住持化去將十年矣
弟子忝承法嗣行住坐卧欲報師德求紀行業以垂後
觀而未遇作者今幸遭先生于兹敢請仁本固辭弗獲
維佛法始自西方流入中土由達磨以降多生偉人聿
興其教白馬䭾經金剛祕密歴劫以來關陜以西東延
震旦稱揚最盛暨于我朝愈加崇信又逾陜西將數千
里深入其地拔其尤尊為國師譯其語刊為國字流通
其法設為講筵氍毹毳帽紺首赭衣出入禁闥充斥掖
庭王公大臣摩頂授記傾金委貲以布施力為國祝釐
是以轍環所至創建祠宇比比皆然不以為異此新平
縣新作奉恩寺始於偉公者自來也按公諱宗偉號大
方俗姓陳氏縣之宜禄社人生而超邁穎脱諸子中性
沉毅相端莊語不妄發雅愛閒静年十六辭父母求出
家投禮昭仁寺璨公和尚為師又三年始受沙彌具戒
通明宗旨日以精進先是州之尹文顯焦君與璨公善
粤大德三年春嘗施古基議建精藍璨集其徒弟子凡
九人語之曰檀信樂施我地將以宅我祖貽我子我孫
我老矣無能為也汝輩孰能為我尸之皆默然無答公
獨超班而出曰弟子誓當之遂領事結界首陾垣墉窟
地畚土獲銅圜三斛鐵皿數十小石碣上鐫曰奉聖寺
大觀年建得之踴躍贊歎自惟宋大觀至今大德凡二
百餘載廢而復興其我乎乃經乃營乃木乃石士庶力
役舉樂相之不浹月間自門徂堂自堂徂基已皆就緒
昔額奉聖今易為奉恩而公遂為開山祖師矣嗣歲寺
境内疫大起居無寧室公為梵語咒水遍詣門飲之皆
甦得不死者衆人益德之遇旱澇即有禱雨暘隨應邠
俗少舟車多蹇驢代步夜有盜寺之所畜者途遇神人
呵叱送還自欵於前公即戒而釋之而後無敢為盜者
人以為威慧所及也至正十五年正月八日跏趺示衆
曰吾平生無恙近得微疾殆諸報已除世緣將盡宜召
匠作木函當為我茶毗函既具即澡身更服唱衣授鉢
于左右侍者偃卧函内戒毋喧噪竟誦梵語稱敭佛號
數聲而絶得夀八十有八法臘六十有九度弟子一人
智延號齡峰者焦尹之孫即今師是也穎悟不羣游方
至京都以佛法贊祝皇祚上命為御前講師先住吳興
西余山大覺寺後住江東敬亭山廣教寺公有遺命曰
我不得與延訣後一年爾當歸擴我基業已而果然次
年三月智延奉旨伐香于崆峒山得還家拜師塔且為
增作佛殿僧堂方丈厨室若干楹以終其志於戲今浮
屠氏學宗有三坐禪縳者尚空玄習講解者滕口說持
法律者又膠泥於小乘亦其後來末流之弊耳佛祖初
傳以戒定慧為本不立文字明心見性是為得之今偉
公之行業真如實際有可書者其亦異於其徒類遠矣
延師不啻千里求文紀石以貽厥後非其能嗣而何將
後之嗣延者又能審於此否乎姑塞其請書為之記
尚志齋記
士之生斯世也位未至于公卿大夫業不為農工商賈
若無所事者則何居惟尚其志而已尚其志所以為公
卿大夫之事者又惟仁與義而已昔者齊宣王之子以
士何事問諸孟軻氏孟軻氏應之曰尚志夫志者心之
所之尚則高尚之謂也志之高尚而凡士之事皆由此
出以之行仁義而仁義充以之明道德而道德立以之
成天下之庶務而庶務正一皆心之酬酢變化者為志
之所之君子得不尚其志哉蓋孟軻氏當春秋戰國之
世患道不明士習卑陋詐術從横功利是尚人心溺墊
所趨日下思欲拯而救之故惓惓以尚志為說所以正
人心淑士類垂訓立言百世之下至今為士者賴之越
上虞潘鎬子京士族也美姿質貞志氣識趣超邁好學
讀書求師問道謂功之崇在志業之廣在勤嘗闢進修
之所扁曰尚志齋因吾友朱伯言父請規誦之文著為
壁記吾聞孔子聖人也其進德之序則自十五而志于
學始其訓人之詞蓋曰志于道又曰士志于道又曰苟
志于仁矣凡此言志者皆主于心然方寸之虚靈不昧
萬里昭融故清明在躬志氣如神則心之所之者皆高
明正大之域道德仁義之事即君子所尚者也今且為
學學莫先于立志志苟尚矣異日為公卿大夫以行修
齊治平之學又豈外夫道德仁義而為事乎子京學為
孔子孟子者也請細繹其訓旨以命之若曰志于功名
志于富貴而反累其心者不得以為言矣矧今奔走喪
亂聲利沉酣滔滔忘返而有如子京之尚志自拔于流
俗者幾何吾寧不忻懌鼓舞而樂為之表著哉故書以
勖之
葺齋記
會稽胡舜咨氏來四明治其僑舍命之曰葺齋蓋效魯
叔孫昭子之在晉所館雖一日必葺之義也劉子曰夫
善居室者莫衛公子荆若也自其始有之合少有之美
以至富有之完皆曰苟而已魯尼父有取而門弟子記
之釋者謂苟聊且粗略之意蓋善荆無速成盡美之患
能不以外物為心累故也然而穹室熏鼠塞向墐戶者
亦在於一日觱發二日票烈之時固未嘗旦旦而葺之
也晝于茒宵索綯亟其成屋其始播百榖者又不暇於
日有所葺也彼叔孫列國之陪臣羈孤之逆旅風雨簷
楹拘攣困踣無所用其心故日以葺治墻屋為事而子
何慕之有且子方修行積學遭時艱亂離奔走行李﨑
嶇牢落吳越之交向嘗匿慈溪驃騎山中作室兩楹芟
夷蕪穢補綴松蘿黔突坐席未幾而又挈家而南舍館
城闉求諸友生講明義理淑諸見聞將葺其身葺其學
俾無時間斷無事苟且顛沛造次期必如是而已詎以
物累苦心役若身而從事於外者耶抑聞君子居高明
正大之域必造詣大學之戶庭中庸之閫奥自灑掃應
對進退威儀動止與暗室屋漏齋居慎獨之頃假日新
而又日新之功修焉葺焉庶幾闢數仞之宫墻見宗廟
室家百官之盛諗子之志其在兹矣豈索居離羣藩墻
限閾區區一室之足云乎不然一畆之宫環堵之室逢
掖章甫席上之珍稽經博史葺仁義道德之廉隅構禮
樂文章之堂陛將居天下之廣居以措治平之基業樂
則行憂則違又豈事垣墉樸斵修飾之末而謂蓽門圭
窬桑樞甕牖之或詘其志哉於是舜咨懌然起謝曰昔
者陳蕃有言丈夫處世安事一室今雖旅邸曷月遄歸
即有先人之敝廬在吾將葺焉誦其詩讀其書優游宇
宙以俟乎命者子幸教我敢不是膺請書為記
定海縣真修寺事蹟記
四明為三佛地多寶坊蘭若三宗鼎列而律最微者在
僧為難能故也亡祖薙髮西京智光律師為授戒蘇州
慧静律師為羯磨荆州通應律師為教授而說戒乃中
天多羅律師焉蓋凡得度為緇侣者必先嚴之以戒而
範之以律防微杜漸閑邪黜偽然後入諸宗門以永慧
命則夫律者非梵家之規薙學佛之筌蹄也耶定海縣
門浦雷峰山真修寺實宋慶歷年新羅僧所創初為甲
乙之傳後嗣匪良欺誕日滋紛紜訟訴遂更定為律以
律師偕公倡始開宗更之誠是也審律則精進慎修悉
蹈準繩無觸妄憎慢之愆矣其廢興顛末具有前集英
殿進士舒公岳祥撰誌在既更化植者傾固者圯壯麗
者日益彫落莫或繕營至正二年冬明義律師由公舉
奉宣政&KR0702;來主席師嘗住城之景福院能經理廢弛興
復舊觀及至是則徘徊顧瞻愀然慨歎發大願心誓與
寺始終作久住法出其衣鉢以饒贖田之資運其智力
以歸舊侵之業重建佛殿增置大士祠宇山門廊廡丈
室庖庫燦然一新絶長補短以其所有易其所無百廢
具舉塑挺像設與夫莊嚴之具歷十六寒暑而洪纖畢備
矣寺居海壖道通昌國禮補陀者一葦可杭朝發夕至
故往來雲水宿食如歸延譽日隆至正十有七年領宣
政事大丞相復署師尸同邑之總持分省留之不可師
遂以其徒景誠補席而適總持乃為之建丈室葺寶殿
事就緒退而謝病復歸其修治别室於西偏扁曰西居
茹素一衲若將終身自其參方出世資力萃於真修足
為一代祖儀者懼往而泯也景誠與徒衆持狀謁文勒
石以詔後來於戲浮屠氏雖以虚無寂滅為宗然日用
常行食息起居未嘗不與人等談玄說妙率皆譸幻吾
未見其有真悟超覺也自夫持律者觀之則猶倣吾儒
之禮樂法度焉今明師不于禪于教而于律守其法度
故克主三刹所以興廢墜繼宗乘人信之而不妄者由
其能精嚴戒律習諸儀範皆實際也苟其學徒毋替師
命遵循法度之中不為跌宕以廢能事吾見真修之有
永也必矣書為之記
奉化州儒學重修尊經閣記
名閣以尊經于以尊聖人之道也道在六經猶日星炳
麗蟠天地亘古今百姓由之而不知聖賢傳授而不泯
故即心為道吐辭為經經者常也日用彛倫之載籍是
也自六經既燬聖賢不作異端並起處士横議大道隱
淪不有表著而尊崇之則不尊不信不信民弗從此儒
者之教行道必自尊經始也尊經也者尊斯道也章句
簡冊云乎哉鄞之奉化州舊為縣縣有儒學在東北隅
半里許既陞州延祐末廣平馬侯稱德來為守拓廓之
始作尊經閣十六楹于論堂之後後四十年為至正二
十一年春三月海颶大作而閣仆矣越明年春二月知
州李侯樞進諸儒諗舊址議重建乃構材鳩工舉勝其
任植以二十有四楹周章蓋覆傑然突兀計其崇八十
尺有竒廣稱是深半之雖規模仍舊而宏麗視昔有加
焉扉垣戶牖板壁馳道闌楯塗塈未底于就會侯擢宥
府幕職解組去而州長馬侯元德以夏四月來涖事尤
惓惓學宫顧前經閣有未偹者悉力營補於是始完既
落成中設宣尼司寇像旁為&KR0869;笥者四藏舊所畜經書
若干卷暨諸子史百家文帙閣底兩掖室右為徽國文
公朱子祠左則祀鄉先生樓正議舒文靖王琅琊數公
此其梗槩本末也秋九月諸儒介前上虞縣學教諭陳
子翬狀來請記噫嘻經學不修道之不明也久矣道不
明則數日隳懼其隳則當有以振興之者我國家以明
經取士闡修齊治平之學扶三綱五常之道亦豈賢知
者過之愚不肖者不及也禮樂將興迨未百年而或姦
宄寇攘俶擾天紀禍起中原枝蔓旁溢斯道雖暫晦然
未嘗不在民生日用彛倫間顧上之人何如耳今鄞海
一區桓桓保障詩書弦誦頎然鄒魯如二侯者皆經學
之士故能當世變而尊崇道德修明文事以勵人心傳
曰知所先後則近道矣是尊經閣者其中興作極之基
歟而奉化於是乎可觀政也已書為記
廣元阿育王山廣利禪寺四禪寮記
浮屠氏四禪寮之設考諸梵典未聞攸起獨廬山大覺
璉禪師始有作於阿育王山廣利寺蓋本諸四禪天之
義其說由初禪而至於四禪則三災既滅四大安穩萬
緣皆寂無相留碍得自在因故結寮居處以自宴息非
其碩大精微道德行業表著叢林者不敢以當斯榻蘇
端明稱道人璉逍遙自在言文而真行峻而通其旨妙
處與孔老合當宋仁宗皇祐初召對問答多所稱旨英
宗元祐間得請歸老兹山師嘗憫其教之日隳念學徒
罔進修之地作蒙堂於山中坐其資班參玄講道傳宗
闡教所謂果行育德以先覺覺後覺者凡在叢林慕而
效之仍别建寮設四榻延九峰韶佛國白參寥潛三公
者而自主其一此阿育王之四禪寮自璉公始而天下
寶方之有蒙堂亦始於育王也事與時遷像法或廢雪
窗光禪師實中興之既而化去至正十有七年性空達
師嗣而完之先是寺僧有感異夢而後遇師來主席謂
有宿緣者踰二年而人和道合乃訪璉公故事咨詢允
同相寺西偏得爽塏夷曠地授基掄材輸功運智闢屋
二百楹為禪宴之所齋庖悉備明窗净几鉢衲森羅海
内清修之士在所慎擇者列而處之既又崇四禪之座
而復自為窣堵波於後置産田以規香燈未幾而又化
去繼席元虚照師能畢其志徒衆宗鏡宗遠又能弗替
其師命奔走贊襄於是煥然炳耀頎然突兀者具矣既
落成衆裓持禮以狀來謁記於仁本惟阿育王名刹當
天下五山之一古佛舍利塔廟在焉所以具瞻儀表安
禪悦性者代不乏賢然而四禪之設乃獨至璉公而始
興暨乎廢復前後又更三席而始就則夫肯堂肯構者
甚艱難矣嗣業非艱得人為艱不知今居四禪復有如
九峰佛國參寥者否乎苟非其人道不虚行宴息之會
席不徒設尚為大道之覺毋忝爾祖羣蒙養正以成聖
功庶幾前修之業不墜而今之繼志述事有足稱者豈
惟安居悦禪而已哉衆皆作禮信受為記
趙仲穆丹青界畫記
客持繪軸來徵誌語者曰此鎮南王子之花木園池亭
臺館樹在維揚者吳興公子趙仲穆氏所圖也展睇則
丹青燦爛金碧炯如連甍矗棟玉甃琱欄芰荷楊柳之
婀娜雜以松篁佳卉之蒨葱曲徑㘭塘幽堤别塢遠近
參差瑰竒異態真若蓬萊三島澤國風烟似非塵世所
有水波摇漾闌干青𤨏玻璃翡翠掩映交輝筆端造化
炫奪人心目况當時親即風景而遂其遊息衎樂乎余
思至正初元天下無事萬幾多暇九重穆清嘗有旨召
仲穆赴京采繪新作便殿臺閣意者道經維揚謁王子
見宫室苑囿之美悦而圖之今為人間所得耳嗚呼園
林臺沼富貴繁榮維揚為最若后土瓊花竹西歌吹九
曲迷樓二十四橋之風月皆天下竒絶也自中原盜起
干戈四出珠玉錦繡之區笙歌院宇之地悉化為烽烟
瓦礫凡諸形勝公子王孫所經營僧坊仙跡之幽雅騷
人墨客所遊覽品題者今不可得而復見矣此軸也何
仲穆英華之發點染之妙毫端尺素盡收其美尚惟什
襲以為他日隆平鑒誡或按圖而索駿非所敢知也姑
誌之至正癸卯春二月天台劉仁本書
朋嶼舊隱記
朋嶼舊隱者鄉人秦思齊氏名所居室也在鄉邑西二
十五里聖奥之陽地有山水之幽林塘之美而無塵囂
俗韻之喧居無甍棟之隆樸斵之飭而有圖史几筵之
雅思齊之言曰我始祖閩人自唐大順間徙台於今黃
巖東江是也至宋紹興六世祖諸暨縣令又自東江徙
儀模嶺實卜其林泉深茂土壤衍沃子孫業者將二百
載及余承藉祖澤不絶如錢居有二山緜絡比隆連起
如肩之摩袂之屬猶朋儕之盍簪也朝夕顔面爽氣逼
人光浮几席若有得者余廼日召親故友生從事討論
或焚香而鼓琴或酌酒而賦詠或扶策而舒嘯幽篁雜
蒨野水孤雲聞伐木之丁丁聽鳥鳴之嚶嚶者為朋嶼
之所助也如邑之陳君兩峰李君知白陳君稼軒壹皆
碩士常造余相與為樂吾因親而師之者則鄭雲窗陳
愚嶼二先生也蓋亦有取於朋嶼之勝焉邇以兵祲旁
作土坌日溷有不能安厥止矣去之踰數里得窈僻處
聖奥瑶峰之下居焉松蘿茅茨羣山戶牖流水階除四
時之適若將終身兹又不能遠丘隴而忘先廬之舊食
息夢寐往來胷臆間停雲之思猶幸故舊不遺如前日
者仍扁曰朋嶼舊隱庶幾兩阜之半致神交志在吾無
憾乎介其子貴初書來徵記劉仁本曰朋之名義至矣
先王設教朋友居五常之一易云麗澤兑君子以朋友
講習夫兩澤相麗交孚浸潤互為滋溢蓋有取於水澤
之象矣而有若山之朋偶者介然並立屹然相向翼然
為助又如拱揖狀有箴規砥礪之道德不孤必有鄰君
子又安得不取於斯乎况兼山艮君子以思不出其位
艮止也物各有其所得其所而止則安今思齊之闢是
室以居可謂於止知其所止矣誦詩讀書當企皐夔稷
禹之大朋而講聖賢道德仁義之學施于有政豈終山
澤之癯而已抑或不在其身而在其子孫者尚慎㫋哉
書為記
慶元路玄妙觀重修道藏記
傳言蓬萊山為海中神仙會府幽經秘籙咸在焉自老
耼為周守藏吏為柱下史凡四方記言文書載籍悉歸
柱下此道家者流摭兹故實而經藏所由始也故後漢
校書者有指東觀如老子之藏室道家之蓬萊山云夫
道書之妙無踰於道德經八十一章五千七百餘文其
大要以清虚為本卑退自持若曰衆皆有為而我獨遺
又曰知其雄守其雌為天下谿知其白守其黑為天下
式知足不辱知止不殆又曰挫其鋒解其紛和其光同
其塵是謂玄同者皆謙抑撝遯慈儉無為求全乎道而
已非如後世之洞章靈篆丹書寶籙琅函玉笈長生保
命之文超魂度死之篇詭秘寥閴遐哉邈矣遂失其真
然羽人高士又率以祠祝為職而禳禬醮祭之儀受釐
純嘏之託自天子至於庶人一皆有事於兹矣四明之
玄妙觀肇基於晉在唐為紫極宫宋為天慶觀徽宗始
賜經建藏其祖師玉拙隱相攸於東廡間而管轄柯東
谷繕完之入國朝易今名繼有倭夷之災觀與藏俱燬
至大辛亥吕真師既謀興復首葺藏殿置輪機具像設
未幾而又漫漶剥落至正壬寅道士請于今司徒越國
夫人董氏出黃金三十兩白金二百兩米粟一百斛役
智巧之工嚴華麗之飾上刻經緯星宿之次為璇璣衡
表之運中函靈祕洞玄之章金科玉字之典挾以天龍
威勇之神紐以尻輪環轉之柱金碧焜燿驚心駭睫於
是太微紫清之境斗杓斡運之樞不違顔咫尺而凡人
以災眚告者啟其窽塞推轂蹈規左右旋轉揚鈴伐鐘
禜星步斗飈迴跂翼奔走鬼神變祲為祥避凶趨吉握
禍福機於一轉移之頃際天人感通之道於兩間精誠
肸蠁豈欺我哉既集事住山卓君履一以狀來請記固
讓弗獲噫夫道藏之建為儲經書設也其名義當矣有
自來遠矣余奚假辭至於禳祓請禱之事必得其說斯
無惑蓋人禀天地之中以生順隂陽五行之氣以理日
月星辰所照臨風雨霜露所凌轢川嶽神祗所呵禁一
有災沴疾病困苦之加則存乎厭禳祈籲之典者亦人
情物理所必然也若宋景公用子韋悔禍之言而熒惑
為退三舍感應之道雖有惡人齋戒沐浴可以祀帝矧
鬼神之事領之祠官則為黃冠師者齋明盛服祝辭致
告凡所以為民集禎祥治災異之具宜無所不用其誠
焉兹道藏之繕修雖云越國之求福其亦民心所共樂
成也歟始工於陽月初吉既畢於明年夏五月於是乎
記
定海縣興修儒學記
先王闡道以設教則惟學校之有作學校之政不修雖
堯舜不能以為治此虞夏商周四代所以並皆立學而
為後世法也夫堯舜禹湯文武周公之道至吾孔子而
大明惟孔子上承往聖以開來學作萬代帝王者師及
其既殁有國有家咸宗敬而通祀之故自漢唐以降之
君知尊孔子之道者猶必在學校以行其典禮如明帝
延師重傅臨雍養老太宗廣召名士增置生徒亦庶幾
矣暨我皇元治用儒術詔天下郡邑悉建學學有廟蓋
本之以教養而昭示其尊崇也凡郡邑之守若令祗承
德意致力學宫則於從政乎何有鄞之定海縣學舊在
治東實宋雍熙間主簿李齊始創紹興令章汝翼又徙
居東北半里所背負巨浸而挹江山地雖斥鹵魚鹽而
人多俊秀詩書之習彬彬可尚嘉定令趙珌夫撥官産
復舊田以贍之自時厥後為令者若韓之創殿商之崇
堂崔之闢門廡陳之大修繕備見祕書著作胡君剛中
文更化以來其規模視諸邑獨稱尤偉邇者海宇未寧
干戈蹂躪縣遭燹厄學與廟巋然獨存尋亦頗壊損至
正二十有一年冬馬侯元德為尹營修論堂日不暇給
未底于完代去繼之者今汪侯以敬也既謁事首以興
修為任授材庀工擇士視役匪惟一木石剔蠧圯而已
且能徹其隘陋之規更易位置之宜諗於學則揭論堂
中虚四楹為講席而穿東旁夾室以置經籍子史以樹
碑碣圖誌西旁夾室為先賢祠為新作祭器庫增構兩
廡齋舍坐弟子員闢教官聽事于左廡後堂東隙地造
神厨以潔牲饌廟則既易治其棟杗榱桷復嚴飾聖像
暨諸配位皆倣曲阜舊制列戟為門疏泉為泮泮西築
杏壇又其西祠文昌君凡此者視昔有加限閾區别於
是學廟有倫翼然具瞻矣初營於至正二十又二年八
月丙子資費取諸樂助者有差仍輟已稍以補不足越
明年二月丁丑落成行釋奠禮既成教官包萃與耆儒
等持狀謁記仁本曰昔者王政之施所以移風俗美教
化審法度者有學校存焉雖治亂興衰歴千百世而學
校之政不可一日廢也矧兹攘擾之餘人心既壊禮度
不明激勵奮起漸民以仁摩民以義舍詩書弦誦之教
衣冠俎豆之習將何以為感發之機哉汪侯者其知所
本乎其能以文事為武備乎始定海人言侯旦望深衣
幅巾升堂行禮率逢掖士召諸生親為講論道德性命
禮樂之懿申以孝悌揖讓之義及政刑法度之詳未嘗
少懈或暇日亦然噫興修作養之本其在是歟豈丹雘
塗塈樸斵梓材之足云侯名汝懋由儒入官類多善政
故不敢遏諸君之辭輒書為記
題跋
題白樂天竹窗詩墨迹
竹窗墨迹古色蒼然香山淨社尚友千年
題屈原漁父問荅圖
以讒去國義猶不忘道逢漁父鼓枻滄浪蘭芷蓼蕭鴟
鴞鳳凰彼蒙不知彼漁何讓嗚呼噫嘻湘水茫茫湘雲
滄滄先生之忠日月慘愴漁父之詞風烟跌宕蓋相與
頡頏乎宇宙之間瀟湘之上者夫豈畫師所能模倣三
復命騷悲歌慨慷懷哉千古忠魂焉往
題劉彦質所藏聖賢圖像
右伊尹而下聖賢肖像一十人錢唐蔡澤筆也三肅拜
觀恨不得身親見其道德光華而徒仰慕於千百載之
下噫然而舜重瞳羽亦重瞳孔子乃貌似陽虎則又非
余所敢論也後學天台劉仁本敬題
題蘭棘竹石畫
猗歟幽人嫓彼君子我心匪棘其直如砥
題鄭谷叟小像
幽幽兮青山白雲飄飄兮霞冠練裙胡緇涅之不染兮
黜陟之不聞彼奔走兮海王山君而我兮麋鹿與羣或
隴上兮釋耕與耘或春酒兮里社榆枌是為谷口之野
叟山中之廣文遺安之子孫
題莊周蝶夢圖
栩栩蘧蘧陶然太虚神遊物化夢耶非歟蛇蜩形蜕天
鳥淵魚其夢其覺逍遥恣睢殆物我兩忘造化蘧廬將
寥天一而又何有乎華胥
題范夀醉道圖
天地蘧廬風雲芻狗元氣冲和氤氲醇酎曾孫之晏千
日之酒有曳其服有翼其偶白鹿𨗳前青牛欵後顔如
渥丹曲眉長爪其醉若頽其昏若黝余不知其為仙為
道為希夷為莊老為木公金母為隂陽之牝牡孰泄其
機閻公筆授(原註畫史云閻立本有作醉僧圖醉道圖傳世)
題小景
長松落落白雲幽幽彼抱琴者逍遥夷猶
題馬易之遠遊卷
南陽馬君易之以至正六年游京師朋儕不忍其離别
作為歌詩贈言以張之至有托物寓意成圖書聯篇巨
軸寘諸行李間自浙江而泝淮經雒訪古河朔感慨中
原之墟盤桓兩京之地極遊覽以快於心目有所得輙
形賦詠且獲當世名公品題珠玉什襲以歸則江淮之
難作矣余觀卷中姓名多聲聞相接其間有拜顯官位
台鼎者有沉鬱下僚者有得休致者有物故者有遁依
嵓谷者有尚羈旅者有忠義死節凛乎若生者有陷身
逆賊終不免者何十數年之間榮悴得失有若是之不
齊耶第其文章翰墨則皆為時所重春蘭秋芷各具芳
馨炳然可掬此余所以諦觀而一喜一悲也因為賦雜
詩十五首各附題下并卷歸之異時當為馬氏青氊矣
天台劉仁本識
跋喀喇子山平章公瑞果卷
喀喇公舊第在京師有來禽生一蒂中岐而二之分結
二子復聯合為一體永嘉周朗圖為瑞果經筵檢討金
華王叔善甫跋之辭翰兼美客攜以徵余語余聞晉右
軍有求來禽帖謂其為佳果可致子當種之此帖今不
可見而叔善之書大似晉人丰度殊可愛也斯為瑞矣
寶之時癸卯正月天台劉仁本書
跋童氏族譜
自宗法既廢世系不明氏族不辨人有家乘可考者其
族譜之謂乎蘇子曰一人之身分為至於塗人勢也幸
亦至於塗人使無忽忘可也又曰觀吾之譜孝弟之心
油然生矣今童師容氏所次族譜其先遠甚不可復考
有自唐乾符間由睦徙台再徙黃巖逮今凡十有三世
觀其所作五世圖者十有六各自為小宗則前作合族
大圖始於太常君者可為台之大宗歟禮弛樂壊士大
夫能存宗法者幾家能具族譜者又幾家觀諸此因見
童氏能明其系其族也且附載其先世嘉言善行及積
功累德所以淑惠後人者居多又見童氏子孫之蕃衍
碩大實出於斯詩云以似以續續古之人慚余冷裔獲
締好于師源氏適以薄宦奔走異鄉與師章同寓因見
示此編故為題其左方云時至正壬寅冬十月望書
跋四明奉化州陳節婦傳
陳節婦既嫁而不育不育而喪所天守節寡居者四十
載不得有司之旌褒而遂殁殁後又十餘年編修馬君
持其傳來徵余語嗚呼謂其不育而絶陳之後乎則有
指腹之男在育之猶已出也謂其終殁而不得表其志
節乎則有胡進士之信筆存焉余觀節婦事多矣未有
若此之切實而著明者彼夫亡有子家裕業饒而稱守
節以希寵其門閭斯不足貴也已
跋莊節先生諡議
按先生姓韓氏諱性字明善宋魏國忠獻王八世孫南
渡後徙居越上遂為越人少孤讀書自樹不樂仕進以
風節行義表率其鄉道學文章教授子弟用明經掇科
通籍者衆死難如狀元高郵知府李公齊政事如西臺
御史中丞王公本中南臺御史中丞遜都思月公彦明
者皆先生導訓之力此諡則月公請于朝而得也先生
為不死矣從孫諫鏤附家藏請誌
跋化刊維摩詰經疏文
至治間靈祕山息菴兹公嘗夢得文殊寶珠於是釋典
宗旨大通箋註維摩經三卷甚深妙義亦江淹夢筆羅
含吞羽之意也湛堂公赴召取以奏進古鼎公製為疏
引極元公書之賢叟天岸二公又樂成之將鋟梓以傳
既不果而諸公皆物故後四十二年為至正壬寅之歲
弟子興上人畢其師志持墨跡來求語余謂維摩詰所
說數萬言三十二菩薩解義真一大藏關鍵為道德筌
蹄何待重下注脚然豈直不刊之典耶故書偈曰如是
我觀諸佛子曾共靈山一會聞操戈更入維摩室同證
如來不二門
跋浙東僉憲劉彦常航海傳
余嘗一再拜命皆為海道防禦漕運官既涉舟楫出没
風濤於靈妃神火之事屢親見之而凡漕舟之值險將
覆溺者禱叩如響卒獲免因觀張光弼氏傳宗人彦常
君航海之事毋足為怪者昔跛男子婁師德未貴時嘗
渡江袁客師相其能濟合舟人垂死之命後位至宰相
今彦常涉海遇難獲神鬼之助得援者十有二人豈亦
或類於師德乎彦常操履篤實寬裕有容厚德君子也
為省郎為江東僉憲為御史臺幕職皆有令聞兹來按
治浙東出示此卷余固以師德之位期之於他日矣至
正癸卯閏月天台劉仁本跋
跋省齋記
翰林承旨河東張公為天台董君作省齋記辭嚴義正
綽有箴規吾觀子輿在孔門以三者日省忠於人謀信
於交友與傳受習熟故卒悟一貫之旨今董君以希曾
命名而因以省命齋其知所自治矣傳曰顔何人哉希
之則是吾於曾亦云然同郡劉仁本書
跋富鄭公與韓魏公手帖
竊觀此帖嘆古人不可及而人有希古人之意者則亦
古人焉耳已富韓二公為宋治世名臣若韓公之盛業
不居求出外郡富公猶拳拳以天下蒼生再起期之二
公之審出處為不可及矣數百年後墨跡在人間者孰
不珍愛而秘藏之今大參危公既得而復畀其子孫以
著二公相與之懿其忠厚乎曾謂古今人不同調也耶
至正癸夘初夏天台劉仁本誌
跋家刊定武蘭亭帖後
繭紙玉石久已化去後來墨本摹刻者殆數百家展轉
相尚徒事矜衒且復詭祕黃山谷云書家晚得定武本
蓋髣髴存古人筆意斯言甚當余嘗以戎事過山陰兵
燹之餘古迹不可復得遂於餘姚州祕圖湖上作續蘭
亭會補晉人所缺詩篇訪得此本刻之則又存定武之
髣髴而差勝於他者爾匪求其異也學者諗諸至正壬
寅夏天台劉仁本誌
跋黃氏夫人貞節傳
至正丙戌歲余吏閩海嘗夢弟德載為前母姨夫人夏
氏題門榜余誚其書不謹弟擲筆曰請兄自為之是時
夫人適黃丈已寡居守節廿餘年曾以夢告其子有猷
後十年始得有司舉明部使者考實上于朝又二年為
丁酉歲廷署余江浙省左右司都事命下適與夫人旌
寵之檄同在九月三日也州之官若吏率其父老子弟
以十二月六日立綽楔于宅里會分省遣余往視遂偕
御史趙琬齊揭名銜于扁右追憶前夢為之竦然噫感
應之理顯微無間人有懿行天實相之所以朕兆先見
于十數載前者蓋益堅夫人之志也今夫人年踰六袠
康健安適子有猷為省理問官有奬為郡博士怡愉色
養顧非天之報歟因讀李經略所述貞節傳輒用誌焉
傳
一笑居士傳
居士姓張氏名昱光弼其字也世為江右廬陵人性直
亮胷襟坦夷丰度出人表涉獵經傳子史為文章詩歌
綽有古風嗜酒愛賓客尊俎笑談終日無厭應事酧酢
决機敏捷故當亂世王侯將相爭羅致之居士度終不
可脱強受辟而出嘗一命為江南江北庸田經歷再命
為海北帥閫經歷為湖廣省員外郎及為江浙省員外
郎皆非其志也牒□文法勾稽朱墨悉厭為之暇日獨
與山水琴書從事居常談性命仁義道德之學時人咸
謂其迂闊於事情以故發謀出意卒不與俗合而後來
言與事之驗者十八九居士歎曰世方混濁斷斷乎不
可以有為也已於是婆娑夷猶放情逸樂芒鞵藜杖葛
巾野服或浩歌長嘯或酒酣謔笑無世累惟適之從人
有問之事者但一笑而已周流淮浙湖湘間在安慶時
與來錢塘多所交游日以暢飲文字相娛樂而未嘗出
口及時事兩寓地人皆扁其室為一笑爾後錢塘遭變
失其故宅尋得敝居湫陋不治亦復以一笑顔之抑有
取虎溪之三笑與夫幽棲碧山笑而不答之意也歟劉
子云世衰道微人心趨下權謀術數從横夸詐見用於
世取功名富貴紛拏雜糅者皆是也居士乃欲志於道
德以立身忘人之勢固不縱詭隨不脗流俗特立獨行
全身保節則宜寓形宇宙寄傲一笑間也一笑之頃至
樂存焉傳曰樂然後笑人不厭其笑居士之謂乎
李榮貴傳
榮貴字茂之性孝倜儻年三十居江陵府城中江陵今
為中興路至正十有二年正月紅巾賊亂城陷榮貴負
母鄭去城東七十里三汊逃避既至匿母藪澤中復出
求其骨肉道遇賊被執逼以還城時隣之蕭普四者言
于賊酋謂榮貴為中書省宣使榮祖弟是為官軍即擒
詣賊前置諸杻械劫以鋒刃裹以絳帛又帕其首令鼓
噪從行榮貴強項不屈瞪目視賊罵曰國家何負于汝
汝何謂者而為寇逆一旦天兵勦捕汝將何逃賊惡聞
其語批其頰毆其體罵愈急度終不可屈殺之剖腹刳
心榮貴罵聲含糊不絶而死是年夏五月四川平章公
統兵至其地賊潰城復其兄榮富獲普四送于官官訊
其語得實殺普四以徇事聞于朝表其門曰忠義死節
之門論曰荆湖亂起寇兵猖獗連十數城守臣備將武
夫壯士匿身亡去比比皆然至有納地獻降委身事逆
甘心不悔而慷慨死節乃獨見于閭巷之匹夫如李榮
貴者忠烈之氣凛然若生寧不媿當時之有官君子哉
孔子云三軍可奪帥也匹夫不可奪志也信有矣夫
鄭節婦湯氏節孝傳
湯氏名某永嘉郡平陽邑白沙里人海道運糧千夫長
某女也幽静有儀及笄而歸同鄉右族鄭瑞瑞之先閩
人五季時徙居儒立里自瑞祖武德君以上世授五品
漕運官湯生三子而瑞蚤世時年二十有七日夜號泣
屢絶乃甦鞠諸孤厲苦行以禮自防誓死無他暨諸孤
稍長嘗曰妾未亡人生不能與鄭為理顧夫死而殞其
家聲是不天也當力教諸子以似以續庶詩禮之澤不
墜妾得以見夫君於地下矣遂延擇名師訓迪諸子果
有成在重慈下大父姑陳年登九袠湯侍養極甘旨朔
望具冠帔從舅姑率妯娌羅拜堂下退又適舅姑所如
前儀雖大寒暑不廢姑死繼姑黃氏晚年多病奉藥食
益弗懈既而大父姑與舅姑相踵以殁喪在堂忽鄰災
燎將及湯一切不顧其家業獨與子繞棺悲慟籲天願
身與俱焚火止過别舍人謂其孝感乃悉鬻奩具私帑
營竁穴諸子奉襄事一遵古儀禮又平日好施賙急睦
親和其三黨食指數百内外無間辭寡居三十載迨今
年五十有六霜露晏如子曥旭曦皆能孝養其鄉達大
理丘君子言然因嘉吾郡之有淑行也遂傳其事論曰
婦夫亡守節禮也俗衰風靡行露日微世禄之家鮮克
由禮若湯氏者能持婦道其貞吉哉拊棺止燎誠孝所
感當與漢蔡順嫓美並稱也
夏永慶傳
東漢會稽上虞孝女曹娥自沈于江抱父屍以出後邑
令度尚為文誄而廟祠之照映簡冊至今聞者興起四
明去曹江僅五六舍至大四年夏夏氏子永慶涉千仞
淵行萬里外為國家轉漕粟值父溺能奮身入水載父
以浮得免而已力不支遂委死波濤中賢乎哉事頗與
曹娥類前太史危公稱其一死而忠孝備者得矣獨不
知能上而著之國典否當時有司不能為度尚者迨今
闕然悲夫永慶未有子且無兄弟父後生弟怡今為海
道漕運萬夫長佩虎符以子禋嗣永慶庸非天報之歟
後五十一年為至正二十二年冬十月天台劉仁本識
