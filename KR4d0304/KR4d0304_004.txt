龍洲集卷四宋劉過撰
七言律
代夀韓平原
衣鉢登庸復舊氊文王尚父趙平原自從慶歴到今日
只說開禧初改元朝闢東齋廣東閣夜看南極照南園
九霞觴舉先旬浹却領千官夀帝垣
其二
際會風雲振古難十年袖手且旁觀要令鄰敵尊裴度
必向東山起謝安一品千齡靈夀杖五公四世進賢冠
功成裂地封侯了却趁赤松盟未寒
其三
疇昔張旃過相時相人争覩漢官儀未能劖刻燕然石
不忍摩挲晝錦碑慷慨欲平千載恨經營已嘆十年遲
要令閱古詩篇偉好讀征車復古詩
其四
國付平章衆正開凌煙錄盡到雲臺鴛鴻充序皆桃李
羔雁成羣及草萊強國斷無踰此策隨車未必盡真材
更須妙幹垂綸手看取靈鼇上手來
其五
宇宙之間物物春戚疎曾不間陶鈞裔分裴皞東西眷
誼篤嗣宗南北鄰中令諸孫雖遍識栖筠俗子老堪親
試捐内舉拘攣迹無異平原十九人
夀建康太尉
萬里寒風一布袍特將詩句謁英豪正當武曲臨凢世
恰值驪龍出海濤五馬盡投千歲鶴六軍争獻萬年桃
不因此日滄溟近一釣那能得巨鼇
慶周益公新府
潭潭新府列名卿玉帶金魚喜氣横能廣萬間庇寒士
定容駟馬向高閎午橋莊上江山秀獨樂園中花草榮
才作美哉輪奐頌清臺又奏相星眀
辭周益公
一曲歸歟浩浩歌世間無地不風波人從貧賤識者少
事向艱難省處多紫塞將軍秋佩印玉堂學士夜鳴珂
太平宰相不收拾老死山林無奈何
代上譙太尉
叮嚀天語聽傳呼叱咤雷霆壓萬夫澤國使臨殊玉節
彤墀香近惹金爐慶逢龍躍風雲闊職有蟬聯父子俱
援手墜淵餘事耳故人有子在泥途
謁易司諫二首
已死姦諛老䑛牛非才詎可鎮西州豺狼逐去羣狐懼
鷙鳥雖多一鶚秋天下孤寒有生意諸蕃元帥為清修
太平更有當年事未可廉纖只麽休
其二
十載長安五往来立談無語口慵開懶看齷齪隨時士
誰是艱難濟世才韋布豈無堪將相廟堂未易賤蒿萊
上書欲謁平章去光範門前肯自媒
上金陵章侍郎
龍虎東西兩踞盤帝教彈壓此山川風行魏蜀三分國
浪静江淮萬里天半壁旌旗佳麗地十州鼓角欝葱邊
便當擊楫中流誓莫使鞭為祖逖先
其二
欲上雲霄虎豹關失身一落市城間經過魯肅捐時廩
想像謝安遊處山去國夢魂愁切切感時滴淚血斑斑
少陵却欲依嚴武妻嫂輕人未擬還
上袁文昌(說友)知平江五首
骨秀如仙孕武夷故教手筆世宗師隸分唐漢諸家字
句壓陳黃二子詩茂苑雨晴花發處洞庭霜重橘黃時
塵埃俗吏那能此一段竒功自可知
其二
車馬城中早上忙子城内裡看星郎十州已茂圜扉草
一炷初凝畫戟香銅剖虎符新雨露玉持使節舊風霜
眀年櫻笋成時候不在烏臺即玉堂
其三
欲上姑蘇望虎丘小邦寧有此風流山川形勢今三輔
人物英雄古列侯華屋鱗鱗冠盖里畫橋曲曲管絃樓
金陵蜀郡俱疎遠除却皇都第一州
其四
行盡淮南日日東自携隻影入吳淞人生五馬方知貴
客老諸侯嘆未逢適意秋風寧為鱠驚心半夜忽聞鐘
十年無計離場屋說著功名氣拂胷
其五
已辦行都欲去船箇中因得少畱連長安在望空悲日
刺史誰知别有天鼔吹後車喧水際旌旗前騎簇花邊
書生不願懸金印只覓揚州騎鶴錢
寄李侍郎
未照玉堂金炬蓮地官董正職尤專常經要足邦中賦
勝筭猶煩馬上鞭黃閣少須持紫槖黑頭早已繼青氈
方今講論肥民策不數横流地上錢
寄湖州趙侍郎
桑柘村村烟樹濃新秧刺水麥梳風舟行苕霅雙溪上
人在蘇杭兩郡中鼔角麗聲相旦暮旌旗小隊間青紅
主人夙有神仙骨合住水晶天上宫
謁淮西帥
家住徐城未卜還歸心正在杳冥間東遊吴魏三千里
西入成都一萬山解使愁腸能寸寸空令淚眼已斑斑
此情不告英雄帥說向兒曹總是閒
謁金陵李武帥
江南無此一雄藩穏稱將軍小踞盤韜略世傳天下少
棣華鼎峙帥臣難邊氛要使如灰滅中國先須大器安
惨惨塵沙天欲雪北風凛凛劍芒寒
其二
搏虎屠龍兩未成蕭然華髮一書生狂蹤潦倒初無定
老氣峥嶸自不平借馬飽遊雲夢澤歸舟小駐石頭城
磨崖已辦中興頌洗眼西湖看北征
呈李漕
默禱神仙政隠憂天心人意已周流旱苗已槁七八月
甘雨如期十五州風月冷吹雲夢晚水花新浸武昌秋
異時白粲輸官處知有豐年萬斛收
其二
塵埃破帽&KR0786;騎驢一雨窮途快有餘盆盎自天傾屋瓦
龍蛇平地起階渠冷侵絺綌覺太甚聲滿梧桐殊不疎
口業未償書有債夜深燈火小窗虚
喜雨呈吴按察
使君人物舊烏臺天聽雖高力挽回湖水欲平江為退
秋田未旱雨先來雲隨黃鶴想何許風滿南樓亦快哉
凉意入秋清似畫月岩知有桂花開
其二
黃鶴山前雨乍過城南草市樂如何千金估客倡樓醉
一笛牧童牛背歌江夏水生歸未得武昌魚美價無多
掉船亦欲徜徉去古井而今淡不波
謁京口張守
未識諸人名已侯一麾應此滯徐州誰知安石恐未免
欲借寇君何可畱遺愛與山同北固平生作計豈東周
上方已聽尚書履聲在星辰最上頭
其二
危樓年少記登臨老矣重來力不禁風月欲談嫌許事
山川不險似人心淡烟衰草鄉關遠細雨黃花節序深
雖有小詩行樂處世無知已為誰吟
上劉知州
戟外梅花角有聲使君心與日華眀郡當采石今衝要
船在烏江罷戰争酒賤人家歌袴飲地寬客子帶刀耕
太平官府無公事見說香凝燕寢兵
其二
草樹荒寒晚葉枯又尋短棹泛焦湖場經古戰心欲折
世幾諸侯飢更驅去國寂寥從白眼籌邊謀畫看洪儒
袖詩來謁公應記曾說襄陽厠座隅
雪中呈顔使君
一冬所欠者雪耳造物忽然如戲兒清甚牧之江上郡
朗吟次仲館中詩試燈夜静疎梅落賣劍村深小麦滋
多少使君調燮意風流自有化工知
其二
隂陽舒惨刹那間敕使天高見一斑人物眼中如水鑑
世情身外不冰山滌除瑕垢與掩匿彈壓風雲俱澁慳
羔酒帳金輸武庫煑茶蕭寺等僧閒
喜雨寄徐東陽
知州昔有賢從事今作東陽父母官百里望風皆畏易
四郊得雨及時難秋成有望米减價水滿不争民業安
詩句定多公事少不妨閒寫寄人看
謁江華曾百里
摳衣三十年前事曾以諸生傍絳紗一國所尊吾白下
雙鳬猶遠令江華時來館學總餘事老去衣冠懷古家
共怪我門郊島外狂生尚有一劉义
其二
鬢髮已皤非故吾依然破帽老騎驢江邊遊子斷腸句
漢殿逐臣流涕書父母松楸三世塜弟兄桑梓百年居
狐丘未死歸心切未有相如駟馬車
贈鄂渚李廣文
曾去征袍冀主恩青衫君已染塵痕故人然諾千金重
刺史文章一代尊楚澤地多增感慨峽江天小易黃昏
要知後夜相思處細雨青燈獨掩門
贈侯戎
江淮萬里以詩行此老胸中有甲兵何止據鞍猶矍鑠
試教落筆便縱横逢時有用真才出知已不遭儒者輕
若見英雄今馬帥為言劉子尚狂生
贈趙道卿
虬髭蝟髩虎精神兩袖披披二尺巾散盡貲財猶結客
略交言語便驚人斬蛟橋下懲前失藏兔窟中甘後塵
朝士只今誰著眼顛狂贏得且安身
贈陳時可
交游半世已公卿猶抱遺經對短檠負米過於扛鼎重
選官難似上竿行百年母子相依命一片忠忱誰為眀
燈火小樓風雨夜歲寒時得話平生
呈胡季解
老病顛狂藥不醫麄豪罵坐欲何為前生縱使希真是
已死尚存忠簡知顛倒六經鸜鵒舞瀾翻一曲竹枝詞
雖然結襪王生僣人以此賢張釋之
簡季文
衰髩蕭騷半欲絲尚能隨隊作兒嬉棋無殺意從人活
琴有仁聲却自悲落魄陳平歸漢日中傷張禄入秦時
諸公莫作狂夫看恐是英雄未可知
陪趙丞飲東軒
冠盖如雲許後陪酒紅醫老上吾腮轉旋舞影乾坤窄
搖撼歌聲風雨來魚網撒池蓮葉老龍涎熏坐桂花開
羣娥捧勸同文字商略西風更百杯
龍洲集卷四
