龍洲集卷九宋劉過撰
七言絶句
遊清潭吕資益蟠谷十絶
清潭
一潭清淨久無泥潭岸無泥石更圍擬待月明垂釣去
前溪雨足怕龍歸
蟠谷
逶迤路逐驚蛇去轉盼不知身已高雪積萬層山四合
碧油幢外有旌旄
飲綠
野花紅白倚岩開只可臨風自一杯謹莫放教公子見
恐攜窈窕入籠來
掇英
老子垂垂秋露下九月空山天氣寒黃花剰開且勿剪
留得一枝烟雨看
初秋
香不求知色正青清于九畹見飄零山中若有離騷伴
痛飲吾知勝獨醒
潄玉
濕雲將雨過溪東石澁灘鳴水勢雄忽作晩晴秋更好
月來林外透玲瓏
含暉
帝所森嚴寂不喧九關虎豹守天門何人奏事含風殿
日晏鳴珂下紫垣
香徑
一花帶蕊香氣滿何況叢生樹兩行風露益高秋雨足
請君來此撼琳琅
谷庵
穹廬架屋石崚嶒香火西風只一僧日晚課經猶未了
閉門先點佛前燈
碧蓮峰
前山崛起青蓮朵色掃晴空如葉開若擬空花猶未了
空中安得有峰來
三登徑山而雨或曰龍王相迎予笑而戲以詩
細雨霏霏洒路塵龍神有意迓佳賓世間小節成姑息
盍念熬煎烈骨人
遊古仙岩
白蘋風裏步清秋來作靈岩古洞遊笑倚飛雲訪仙迹
夕陽無語伴人愁
欲遊閤皂山
仙梯難上塵緣重俗駕勒回仙有靈烟靄糢糊雨昏黑
數峰疑在眼中青
西湖
西湖湖上山如畫二十年前曾客來飛絮滿城歸未得
江南老却賀方回
湖上
五行撩我到錢塘花底題詩句亦香莫惜高吟三十韻
敢煩詩伯為平章
弋陽渡頭
車聲盡日滑黃泥怕聽空桑呌竹雞風雨不知春早晩
柳條拖綠半江低
初入平氏書院
雪屋彈琴泛作聲寂無人語紙窗明倦遊識破諸緣妄
心與梅花一處清
湖口阻風
冒雪衝霜已十程狂風乃敢厄吾行無人說向江神道
莫待明年却世情
蘄州道中
如箭陰風劈面吹雪花斜夾雨垂垂胷中自有平邊策
路入蘄州冷不知
自宣溪過早禾渡
雨後斜陽未見晴曉看紅日報忩明筍輿十里宣溪路
剗地濃雲脚裏行
其二
梅欲攙春菊送秋早來渡口晚烟收風從灘上催船過
滚起寒沙一併流
釣臺
百尺難量大丈夫問他出處意何如乾坤已付劉文叔
從此先生歸釣漁
龔山長栖閣
不知此是何人宅楊柳雖低屋却高見說圖書皆長物
六經之外有離騷
村店
林深路轉午雞啼知有人家住隔溪一鳥閙紅春欲動
酒帘正在杏花西
其二
溪邊猶掉酒船回冷水灣頭雨意開一路有詩吟不得
當初悔不共君來
春日書事
薄雲籠日護初晴沙岸朝來春水生間傍柳堤騎馬去
一鞭春色柳風輕
春歸
百花開盡到酴醾一片春心又欲歸可恨東風留不得
謾教啼鳥怨斜暉
和送牡丹韻
娉娉嫋嫋洛陽花合在瑶池阿母家乞與老人渾不愛
白髯相對毶烏紗
萱草
不盡人間萬古愁却憑萱草解忘憂開花若總關憔悴
誰信浮生更白頭
梅花
人間不盡春來意恰見一枝寒影疎更得和羹幾時在
祗今風月尚新除
其二
香意惱人休不得荒林月裏夜相過花應笑客有底急
客若不來花奈何
其三
凍雲垂垂雪欲落雨澁風慳如此寒分折南枝與君看
老夫自要北枝看
其四
高門拂日瓊為樹呼我不來那肯過不知此花有何好
寒鄉日日用亡何
其五
寂無人語斷回程日落未落孤山横平湖水闊何許去
傍竹邊松自好行
雪
醉枕醒來夜未央倦身展轉厭藜床映忩色皎猶疑月
刮骨寒知不是霜
喜雨
誰借長鞭策懶龍黃梅水漲舳艫通還知君子憂時切
常在桑麻稼穯中
其二
北方旱氣與兵連猶恐淮舟亦蔓延數日下田新雨足
不應千里不同天
聞杜宇
杜宇幾聲烟靄外相思只在蜀山陰間愁不共花飛盡
贏得傷春一片心
聞鸎
東風扶日上花枝恰恰幽禽弄暖時百囀忽驚春夢破
間關石上話相思
雁
朝隨漢使到天涯暮與江鷗宿浦沙歲晩客途營一飽
稻粱多處即為家
其二
萬重山水萬重雲歲歲江南客此身天末西風晩來急
數行飛下一汀蘋
漁翁
短篷三尺寄烟波短褐悠悠歲月過江海不知戎馬事
酒酣搔首唱漁歌
聽阮
絳蠟攢花夜氣横樽前更著許風情却將江上風濤手
來聽紗忩摘阮聲
閒步
山徑無人鳥篆沙杖藜閒看摘新茶錦綳委地筍翻籜
黃玉滿林松帶花
夢覺
夢回斜日轉花陰時有黃鸝送好音高卧草廬人不識
東風啼鳥獨知心
感舊
羅結同心柳帶青碧桃香裡寄將迎春風重到憑欄處
腸斷江樓不忍登
龍洲集卷九
