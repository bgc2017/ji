龍洲集卷三宋劉過撰
五言古
寄竹隠孫先生
竹湖人之英劇縣勇自試三年種桃李遺愛及僮稚咸
欲父母之謂吾公之子獨有督郵嫌見謂不事事瑕疻
催科細欲以三尺治八月羈僦樓半年縻隠市小窗天
日晴灑落自胸次抖擻舊塵埃楮札左右置寄傲點畫
間揮染當遊戱人賢世所希嗜好人共貴車馬閙填門
載酒日紛至大書極豪放小草亦姿媚歛藏經綸業進
此第一義玉板抄歌詩石碑刻圖記人家錦為軸高壁
垂至地襲藏較工拙臨寫費同異争如老劉子落魄一
狂士半生不讀書頗能會其意寒泉驥馬飲平陸蛟龍
起得非久幽憤於以發竒氣政使鐘鼎疎自足名一世
毛錐久見絶一見尚能喜酒邊袖與詩不譽亦不忌有
峕奪之去箱篋餘故紙如持將軍誥屢博姑蘇醉
同許從道遊涵碧亭
犯暑日午來坐到日落歸松桂叢團團竹光净暉暉乳
竇成濯纓綠染身上衣却傾所携酒對酌老石磯幽鳥
當歌者荐以首山薇歛藏大千界游戱塵尾揮寺門長
安道結束駟馬肥醉鄉訪腥葷屏風肉紅圍我亭不關
鎖何人欵柴扉掉臂樵擔行藤蘿自烟霏古所謂迂闊
若此二子稀既非携娉婷又乏玉鞍飛不知有何好林
泉少焉依境勝更著語鬼神暗呵譏但知咲他人不覺
自已非
湖學别蘇召叟
失學老無成寧不心自慊子卿生吾後逸俊眼未見委
身入罏錘顧此金百鍊有如頑鈍質豈可便磨剗看君
說經旨不異缻水建小詩雖自放風味亦不淺我途未
易窮本自安眠飯俯仰道德光耳目自濡染凉風忽秋
思一夜忩紙颭平生湖海夢高興動淮沔追思狂蹤跡
失處不可掩醉搥黃鶴樓一擲賭百萬只今覺衰甚四
海遊已倦所餘習氣在未了一第欠師友遺隆規古學
當自反小夫事機械心甚山川險半生客吴越生死交
情見誰知塵土中得君初識面何時束装來草草衾裘
辦密邇戀軒誠功名期歲晚
荅曹元章(并序)
曹元章以謹畏喜義雅為鄉里所重縣官自
令佐以來皆敬之疑若取友必慤莊之士乃
如某者實自放於禮法之外元章既不以狂
棄之方且粉飾語言以媚無非議我者惜乎
相知而未深也唐賀知章逆知開元末年之
變託意鑑湖一曲以歸落魄四明自號狂客至
相率李白劇談痛飲呼為謫仙由今觀之豈
不甚怪然黃冠錦袍屣棄爵禄與夫炙手權
門推而不去者其人品孰為賢否孔光張禹
皆大儒平日託經自文當王氏墓木未拱之
秋相與唯阿無骨鯁臣子氣自劉更生死天
下公論之口皆箝而不敢肆鼎祚陸沈繄誰
之罪吾觀天下齪齪之士滔滔皆是後世必
有好予之狂者則又系之詩其詞曰
先生修廉隅日日自驚畏老大寄杯酒狂亦非所諱酸
醎雖不同各自有正味切莫對癡人說夢其詞費
古意席上為徐子宜侍郎賦
桃李多芳妍開落如春風託身終自天花不百日紅殘
月望朝日各自相西東為君整儀容照水不照鏡為君
進甘旨君自内有堇悲歌欲感君聲若君不聞金玉徒
倍君君看若浮雲父母長嘆息謂兒好容德脂澤固不
妍珠翠亦無色娉婷艷陽春自醜不自惜君心河漢流
為雨不復收妾心東流水赴海終不止
懷古四首為知已魏倅元長賦兼呈王永叔宗
丞戴少望
言理不可求吾將訊蒼蒼桃李被笙歌松柏遭摧傷才
高未為福名大或不祥煌煌太史公逸氣横八方瑞麟
出非時巷伯終見戕晏嬰不可作鮑叔遥相望發憤著
春秋掩奪日月光文章誠可傳毁辱庸何傷
其二
高高黃金臺燕趙爭趨風後來得荆卿恩禮盡鞠躬丈
夫易感激况在窮厄中縞衣登素車函谷照已空吕政
當野死燕丹無竒功俠骨化為鐵血變海水紅英憤氣
不磨今為亘天虹
其三
天地有大經聖賢實非覺一身萬世則激厲為忠
樸周勃真少文汲黯信無學巋然社稷臣漢脉終
有託微臣有揚雄百拜美新作男兒無英標焉用
讀書博
其四
嗣宗黨司馬徒爾餔其糟叔夜屹玉山落落崑崙高神
仙之可求蓬島何迢遥湯武非聖人况識師與昭一死
繼結纓孤竹爭清標蕩陰一杯血綵鳳無凡毛鴟鳶嗜
腐鼠竟絶終身交
雨寒寄姜堯章
一冬無此寒十日不得出閉門坐如鈎老去萬感入冶
遊亦餘事况乃燈火畢獨憐鏡湖春一一各秀發扳條
掇芳蕤慘悴變倉卒凡草何足云誰吊梅柳屈東城
有佳士詞筆最華逸持此往問之雨濺袍袴濕蠻箋定
送似來時詩意澁醉裏作蛇鵶行草倩蘇十
海棠分韻得無字
步障蜀州錦重重碧羅襦嬌多不勝春十五未嬪姝我
欲金屋之貯以貢上都窈窕來世間穠李侍綠珠冶容
致人疑詎知非妖狐雉扇開綠綺君王麗華俱後庭非
無花有寵争得無八姨淡手抹試粧不施朱不如玉環
翠睡起姿態殊人言花傾國况乃下蔡乎
謁郭馬帥
千金買駿馬百金市蛾眉長安酒家樓揮洒驚人詩天
子不得臣公卿氣吞之俯視兒女輩自詭男子竒誰知
金陵都五年重來兹黑貂日以敝塵埃髩成絲故人風
雨散知巳今為誰郭侯山西英而有熊豹姿巍峩西忠
廟喬木人所思垂芳到雲仍大將奕世為兄弟各三衙
父子步武隨萬戶侯冠軍金印何纍纍雖然平戎策終
欝未得施方今羣寇擾似覺敵運衰逹靼軍其西會以
默古斯犬牙互相錯干戈極猖狓盜賊蝟毛起歛民極
刀錐父老思漢官壺漿傒王師吾君自神武妙筭出籌
帷收攬天下才尺寸不可遺機會一日來恢復此其時
况如郭侯者禮賢正謙卑使之會雲龍列城歸指麾安
知古中原不使同驅馳過也久淪落狂名諸公知然亦
壯心胆志慕鞭四陲脱靴呼將軍舉扇障元規自惜世
不賞詩酒聊自嬉霜風忽無情一夜徹吟肌高卧百尺
樓閉門無晨炊起視匣中劔依舊光陸離有恩或可報
一死所不辭
悲淮南
淮民窮到骨忍復搥其肌不知鐵錢禁作俑者為誰行
商斷來路清野多流離主人日邊來四牡驅以馳或云
易之是或云收之宜幾人困往返遂逐文書移救焚卒
無策燎火久益滋緬懷征㩁初山海煑摘時雖云便公
家亦復撓其私今者縱虎豹而使渴與飢蕭蕭蘆葦林
日夜邊風吹悲哉淮南民持此將安之
俞太占嘗叩閽上書有名天下子甚敬之相會
扵姑蘇將歸洞庭賦詩以壯其行
人樹俱不堪歲月駒隙過老懷淚如洗欲唱誰當和洛
陽今少年弊事勞力破精神經百鍊鋒銳堅不挫逃名
緇帷日歌席快一坐氣焰九霄虹磊落萬玉貨平生牀
上下樓輙讓子卧諸公吮疽爾不去良可唾洞庭清風
熟肄業情勿惰有詩寄來者工拙吾能課
九日鄂渚登高楚觀分得能字
一山如龍來起伏力不勝老夫跨其脊半空欲飛騰尚
念同遊人一二東南朋稅駕為小畱木末朱欄凭遠水
天苦闊秋風響飢鷹城郭千萬家營壘相依憑年年重
陽節高處盡可登南樓與北榭遊覧昔所曾插花楚觀
上醉舞僅所能驚倒地上人白日看上昇
讀書
重尋讀書盟筆硯已荆棘只堪把鉏在趁此尚有力世
途風波惡躬履見險側敢云賣文活一錢知不直
思故人
朋從紛如雲益覺索居甚肺腸百憂集午夜不安寢長
恐木石心化作萋兮錦日暮懷佳人霜風悄寒凜
歸畊
途窮百無成或許營菟裘依然大槐宫蟻穴夢封侯人
生眠飰耳物外亦贅疣科名付諸公老矣吾歸休
自嘆
羣公列屋居官貴輙鼎台艷粧照珠翠寒谷嘘春回書
生窮蹇甚一笑百禍胎何時業債盡面目還本來
贈鄉人周從龍談命
廬陵儒萬人頗亦出青紫老子三不歸未省鄉里士暮
年罕交遊僅識子周子風流属當行豈止談天爾夜從
青樓飲一醉幾欲死
送程伯俞赴海陵蘇使君之招
紅裙簇雕筵一醉當鯨吸使君若問余為道貧徹骨
龍洲集卷三
