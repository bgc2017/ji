龍洲集卷一宋劉過撰
歌行
襄陽歌
十年著脚走四方胡不歸來兮襄陽襄陽真是用武國
上下吳蜀天中央銅鞮坊裡兮作市八邑田熟麦當粮
一條路入秦隴去落日彷彿見太行土風沉渾士竒傑
嗚嗚酒後歌聲發歌曰人定兮勝天半壁重開新日月
買劍傾家貲市馬託生死科舉非不好行都兮萬里人
言邊人盡麄材卧龍高卧不肯來杜甫詩成米芾寫二
三子亦英雄哉
多景樓醉歌
君不見七十二子從夫子儒雅強半魯國士二十八宿
佐中興英雄多是南陽人丈夫生有四方志東欲入海
西入秦安能齷齪守一隅白頭章句浙與閩醉遊太白
呼峨岷竒材劍客結楚荆不隨舉子紙上學六韜不學
腐儒穿鑿注五經天長路遠何時到側身望兮涕霑巾
紅酒歌呈西京劉郎中立義
桃花為麯杏為漿酒醖仙方得心法大槽迸裂猩血流
小槽夜雨真珠滴峴山之北古襄陽春風爛漫草花香
乘軺誰為部使者金閨通籍尚書郎兒樣愛民真父母
十萬人家感恩厚鵝兒不酌宜城黃流霞造此江南酒
輪蹄日日行樂同琥珀瀲灔琉璃鍾珊瑚枝下貴公子
人面日色相争紅欄杆十二開簾幕腰鼓轟雷奏仙樂
翠翹金鳳大隄倡玉纖捧勸羅衣薄人生百歲能幾何
海棠花開春較多有貂可解換一㪷醉倒天暁待作麽
瓜州歌
今年城保賽眀年城瓜州寇來不能禦賊去欲自囚偉
哉淮南鎮禹貢之揚州念昔蕞爾寇馬箠輕江流翠華
離金陵人有李郭不幸被帳下兒長戈㫪其喉輿尸有
遺臭鮮血粘髑髏敗軍慘無主餘衆散莫收勢當截歸
路盡與俘馘休甲兵洗黃河境土盡白溝天子棄不取
區區乃人謀金帛輸東南禮事一何優参差女牆月深
夜照敵樓泊船運河口頗為執事羞
盱眙行
車徐行馬後馳天寒遊子來盱眙功名邂逅未可知生
平畢竟要何為既不起草黃金閨又不侍宴白玉墀何
不夜投將軍飛勸上征伐鞭四陲滄海可鎮山可移男
兒志氣當如斯安能生死困毛錐八韻作賦五字詩金
牌郎君黃頭兒有眼不忍重見之志大才疎浩無期逢
人舉似人笑嬉謂之癡人未必癡喚作竒士何能竒
從軍樂
芙蓉寳劍鸊鵜刀黃金絡馬花盤袍臂弓腰矢出門去
百戰未怕皐蘭鏖酒酣縱獵自足快詩成横槊人争豪
但期處死得其所一死政自輕鴻毛將軍三箭定天山
丞相五月入不毛生前封侯死廟食雲臺突兀秋山高
書生如魚蠧書册辛苦雕篆真徒勞兒時鼔篋走京國
漸老一第猶未叨自嗟賦命如紙薄始信從軍古云樂
登昇元閣故基
脚力&KR0786;矣曷少休侵晨更作昇元遊眼中已不見二百
四十尺之高樓但見炊煙萬灶宿貔貅上有啼鴉噪鵲
如泣訴下有藤蔓老樹根據枝相虯想其結締初匠石
巧與造物侔桷榱枅栱不知幾大木一木牽挽回萬牛山
川退聽左右受約束日月烏兔早暮東西流河房之旗
矗立矮如戟臨春結綺望仙三閣俱下頭杯埦塊潜培
塿而已矣蹄涔洞庭芥為舟拄撑霄漢彈壓大千界下
歷梁唐秦隋晉漢周一朝世故有翻覆禍結祝融回禄
與鬱攸灰飛障天烟焰熾一火三月爛不收遂使觚稜
化草莽丹雘成墟丘吾聞至人侈儉初何心有茒一把
盖頭便可畱何必窮極土木事妖怪朘削赤子膏血斂
以裒是故子劉子不仙不佛亦不侯視鸞臺鳳閣為蘧
廬百萬買宅亦夢幻泡影漚江西豈無家白沙翠竹泉
石幽小亭茅簷曝日搔背癢籬缺墻破手葺修如以天地
為室廬日月行住坐卧得自由不為朱門是不為白屋
羞有時騎鯨千里遊汗漫有時蛤蜊遽食龜殼秋彼昇
元閣者亟成而復壊腸亦不能為之斷心亦不能為之
憂造物何足云此身自贅疣譽堯毁桀未必公是非丘
跖兩窖蟻與螻日斜諸公急下山我有斗酒歸去來兮
相與勸酬
大雪登越州城樓
北風吹雪天盡頭蘇州未了來越州越人夜乘剡溪舟
烏喙還念棲山不吴人載酒登虎丘窈窕萬舞雜清謳
迤邐茂苑來長洲不顧麋鹿蘇臺遊我獨忍凍城上樓
欲擒元濟入蔡州鐡騎突出風颼颼越人驚倒吴人愁
望幸金陵
建業水大勝武昌魚有味江東雲不比渭北春天門崒
嵂兩岸石壁立石頭鍾山龍虎東西分椎牛釃酒家家凖
擬犒六軍翠華不來冷落行宫門泰華不易得天下關
中為本根懷哉金陵古帝藩千船泊兮萬馬屯西湖真
水真山好吾君豈亦忘中原
艤舟采石
我昔南遊武昌夏口之山川赤壁弔古齊安邊又嘗北
抵鶴唳風聲地八公山前望淝水誰令艤舟牛渚磯樓
船蔽江憶當時周郎未戰曹瞞走謝安一笑苻堅危黃
雲如屯夜月白箭痕刀痕滿枯骨徤兒飯飽飲馬來
意氣猶雄歌尚烈只今采石還戍兵諸將奄奄泉下入
飯囊盛飯酒甕酒位去三衙稱好手
龍洲集卷一
