龍洲集别集類三(宋)
提要
(臣)等謹按龍洲集十四卷宋劉過撰過字改
之廬陵人當宋光宗寧宗時以詩遊謁江湖
韓侂胄當國時嘗欲官之出使金國而輕率
漏言卒以窮死蓋亦陳亮之流而跅弛更甚
者也當其叩閽上書請光宗過宫頗得抗直
聲然其時在廷諸臣已交章論奏非廊廟不
言待於草野言之者何必屋上架屋為此嘵
嘵特巧於博名耳又屢陳恢復大計謂中原
可不戰而取更不過附合時局大言以倖功
名北伐之役後竟何如耶楊維楨弔其墓詩
云讀君舊日伏闕疏喚起開禧無限愁文人
標榜之詞非篤論也其詩文亦多粗豪亢厲
不甚協於雅音特以跌宕縦横才氣坌溢要
非齷齪者所及故今猶傳焉集凡十四卷後
附宋以來諸人所題詩文二卷合十六卷岳
珂桯史記過始末頗詳稱其開禧乙丑過京
口相與摭竒弔古多見於詩其多景樓一篇
廣漢章以初升為之大書詞翰俱卓犖可喜
屬為刻樓上會兵起不果云云今集中詩以
此篇為冠蓋由於此然伏闕一疏今竟不載
於集中其尚有佚篇歟至蔣子正山房随筆
載其辛棄疾席上賦羊腰腎羹絶句及為張
栻作張浚挽詩以集中不載為遺珠之憾核
以岳珂桯史蓋小說之附會非脱漏也乾隆
四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
龍洲集原序
古人以詩名家者衆矣予兄改之晚出每有作輙伸尺
紙以為藁筆法遒縱隨為好事者所拾故無鈔集詩章
散漫人間無從會稡澥嘗游江浙涉淮甸得詩詞表啟
賦序於所交游中纔成帙多為同儕取去歲月久淹應
酬幾不能給或以是而獲謗吁上而李杜韓柳近而歐
蘇陳黃大篇巨帙爛如星日絢如綺組膏澤流於無窮
於此何足秘哉用是鋟木以廣其傳每得名賢序䟦詩
文亦多嘗陸續以刻少有舛闕不敢輕易竄易或收善
本能一賜參對至願峕端平紀元六月望日劉澥謹題
