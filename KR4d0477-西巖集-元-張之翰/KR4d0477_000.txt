







　　欽定四庫全書　　　　集部五

　　提要

　　西巖集二十卷　　　　别集類四(元)

　　(臣)等謹案西巖集二十卷元張之翰撰之翰
字周卿邯鄲人元史無傳惟松江府志載之
翰至元末自翰林侍講學士知松江府事有
古循吏風時民苦荒租額以十萬計之翰力
除其弊得以蠲除至今猶祀於名宦祠生平

著述甚富晚號西巖老人故以西巖名集其
詩情宕逸有蘓軾黄庭堅之遺文亦頗具唐
宋舊格其集據松江府志所載本三十卷今
於永樂大典中蒐採綴輯分體編次釐為二
十卷雖當時舊本篇頁多寡不可知而約畧
大數計已得什之六七矣永樂大典所載有
標題張西巖集而核其詩文實為張起巖作
者起巖字夢臣濟南人有華峯漫稿類藳金

陵集尚行於世與之翰截然兩人殆當年繕
録之人以張西巖集與張起巖集聲音畧近
故隨讀而訛致相淆亂今並釐正各存其真
焉乾隆四十六年九月恭校上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀












