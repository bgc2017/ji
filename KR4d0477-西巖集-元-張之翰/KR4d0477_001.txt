







　　欽定四庫全書

　　西巖集卷一　　　　　　元　張之翰　撰

　　賦

　　㑹波樓賦

　　覽山東之勝槩獨濟南之為多萃湖秀之尤著又皆輸
乎㑹波問茲樓之安在壓水門以峩峩通中外之諸泉
亦豈特北渚之凌清河華峯劒倚絶阿附鵲山壁立無
陂陀或浮嵐滴翠於交流或顛光倒影於回渦真江中

之兩孤立亘古而不頗使九衢之塵土雖相去咫尺敢
避而不敢過當其火未西流星尚南訛海岳氣㝠而隂
深闤闠暑溽以消磨翠浪舞千頃之䆉稏錦雲飜千里
之風荷郡侯可以觀民風土人可以致時和余甞望危
欄而直造縱一葉之如梭對無窮之瀟灑忘薄宦之蹉
跎倚清風之臨眺㺯明月以婆娑嚼斫雪之紫蟹捲灔
海之紅螺覺浮世之蕩摇眩萬象之森羅然後游無懐
入無何喚偃卧之魚龍起幽伏之黿鼉與之誦少陵之

章詠謫仙之歌追二公之不可及醒而視之但茫然雨
笠與夫煙蓑也

　　晉檜賦

　　自林廟之荒蕪兮嘆手植之不存一變而為亳郡丹砂
之左紐兮再變而為泉山紫極之孤根云始生於典午
之世兮異凢木之輪囷向則立鶴骨兮纒鸞筋今則奮
虬髯兮張龍鱗影動清源之落月兮氣接紫㡌之飛雲
毎風雨之驟至兮如㵼三江而來千軍雖百千萬樹甘

處下風兮其孰為之等倫余嘗摩挲徙倚兮三叩其所
因意謂在老子之門庭兮多道陵之子孫頼符水以助
兮香火以熏守䕶以鬼兮禁訶以神否則自始迄今兮
凡經幾灰刼而幾秋春尚蒼翠欝欝兮榮意欣欣樹乆
則靈靈則語兮請為子陳幸無以他術相疑兮恐惑世
之見聞惟能抱吾節之堅貞兮養吾氣之真淳嗔汲汲
於青黄兮笑紅紫之紛紛在晉則願招淵明之結廬兮不
願汚元規之揚塵在唐則願遇謫仙之神逰兮不願挂

林甫之姦魂在宋則願入東坡之詩案兮不願被安石
之新文降及近世又皆採曲木以梁大厦兮取小材以
航巨津曽匠氏之百過兮不加斧斤及其傾危覆溺兮
亦莫吾之敢嗔此所以侣三千之蟠桃兮友八千之靈
椿余聞而異之曰檜之為木兮栢葉松身栢植陵於漢
兮松受封於秦或零落而隨盡兮或憔悴而莫伸獨挺
然難於為用兮乃得永天年而全天真噫豈特樹如此
兮將有感於志士之與幽人


　　一字硯賦

　　燕士趙克敬得歙硯堅潤可愛當沼處有一字若金書
然因以為名且索余賦之其辭曰太極搆清濁生物然
後有氣氣然後有形非夫一之中立則千殊萬變其孰
為之紀經盖造物者恐人有所不知謂浩汗與香冥故
具形於茲硯欲見道之易明昔堯舜禹之相授受允執
之惟精湯咸有以建中文體純以儀形武王用以立極
周公歸之輔成孔子垂一貫之語曾子存守約之誠及

子思至中庸之妙孟子盡不動心之能及其聖人既沒
訛舛相承散於百家則心心有主蕩於末流則喙喙争
鳴天何得而清地何得而寜神何得而靈谷何得而盈
今暏夫星彩流瑩金畫晶熒朝研暮磨目擊耳聆真學
道範模與進徳之準繩又豈特儿杖之有戒盤盂之有
銘懼混於雜兮取硯之貞懼䧟於偏兮取硯之平懼散
於浮兮取硯之凝懼流於變兮取硯之恒日窮源以探
本毎孳孳而兢兢庶乎天理自著人欲弗萌不為憂懼

哀樂之所移不為違從欣厭之所縈達則濟世安民於
設施之可見窮則著書立言於論議之所行不然則雖
文繡以藉古錦以盛蟾蜍以滴琬琰以屏固足以列鳯
咮以為弟攀龍尾以為兄鄰鴝眼以為友結馬肝以為
朋曽何益吾希聖之徴是自棄夫天造地設之書之名
也

　　五言古

　　題竹逸堂


　　人道竹似賢我道賢似竹竹非賢不清賢非竹亦俗惟
是兩相值然後清意足安君不覊士作堂傍巖麓傳衣
晉逸人接沠宋名族一溪抱青山四面皆碧玉所惜無
寜居世事相逼逐黄塵早歸來此君怨幽獨

　　劉静逸索詩

　　静則不動體逸乃不勞理何以見不動月墮寒潭底何
以見不勞雲歸故山裏欲求二者功且但反諸已

　　題楊英甫郎中澹齋


　　至人寡於欲達者無所嗜或不接世俗或不談榮利賢
哉吾英甫學古亦已至以澹名其齋渉世良有為滅除
是非心消落憂喜意山色秀可餐溪光清可醉詩嚼陶
謝深易吐朱程秘但得静中趣何思身外事老天未相
容正坐才具累前年作郡守今年署郎位跡居喧擾中
興在瀟灑地琴閑鶴長饑竹瘦梅欲悴待君早歸來享
此無盡味

　　題張尚書遂初亭


　　人之有初心不係進與退退則善一身進則澤萬類惟
明是達者皆弗戾于義胷中無滯着何往不自遂尚書
吾宗英妙年致髙位清光近前星好古復好施有亭起
南園正在瀟爽地偶因遂初句乃掲遂初字山為亭而
髙水為亭而泚松為亭而蒼竹為亭而翠座可列衆賓
門堪擁千騎時來小遲留公退蹔休憩如公應時才四
海望經濟生平醉吟興聊以寄所寄便擬作終焉孰了
未了事試令亭中琴絃此詩裏意


　　陳菊圃尚書以詩相餞依韻為别

　　文不本乎理豈得文之真詩不由乎義豈得詩之靈前
賢木拱墓後生水煎氷茫然望八荒黄塵眯雙睛今年
復何年有此萬里行奔流地中響峻嶺天上横喜披三
山雲快覩一景星論性警殘夣談道解宿酲自憐才地
薄虚占霜䑓清既非裴掞之霹靂手莫轟又非陳孟公
賓客坐莫驚何期草藁謬輙辱藻鑑明昨朝得公詩儘
作行色榮今晨讀公序併使慙汗生筆勢風雨落詞源

江河傾貫穿子與集出入史與經雄哉蜀三蘇粹爾洛
二程聫翩千餘言愈出而愈精自予渡江來見此夫何
曽紛兮朝華榮欝欝古栢青喧喧秋蟲號翽翽威鳯鳴
海隅半月留連朝雨溟溟筆硯不到眼案牘空勞形來
時風中花去日水上萍匆匆重匆匆何以盡此情故老
非不多其誰不勲名獨能守澹薄一念無虧成傳經寜
馨兒絶交孔方兄心雖友古人跡甘混編氓旋營一室
居要隠千丈名泉聲鳴清渠草色入幽庭人事乆欲廢

世務安可攖十年掛衣冠幾月給茯苓世變仍道在道
在湏人𢎞吾元奄四海一意期昇平肯隨蒲輪召再振
革履聲

　　題方氏義庵

　　古風日已逺薄俗日益張間有義聚者其事必盛揚樊
共財于漢崔全㸑于唐或封夀張侯或題徳星堂聫綿
十一世皆不過此方咸通迄景徳桐廬望青陽屋居近
千間家法自一鄉衆飯聴擊鼓一錢不私囊旌表示恩

寵史傳騰輝光九華山峩峩五溪水湯湯義門共髙大
義庵相乆長我詩亦安用將以警䦧墻

　　送張夢符尚書燕南之行

　　前年文昌府注意登材良聫翩數文士六曹屹相望武
部用兩趙禮闈獨稱張天官湏夾谷千里逺取將繼以
李御史置在二趙行鄙余復何人叨居户部郎吾曹雖
不多吾道亦頗昌一朝風雨散造物其孰量士常殁於
位彦伯閑於鄉不才領楮幣分任許太忙元譲擬還䑓

行見脱擾攘君今又燕南春風繡衣香囬㸔盍簪地僅
有一子昻抗塵時過渠四顧空彷徨士固不急用用則
躋時康其或遂所請處外庸何傷如君才徳髙老必還
巖廊兹逰且適意去去勿復翔

　　和馬徳昌韻

　　可與郎中示及和吾友樓居焚香㸔山二者
不可得兼詩因記吾友向自江西來為余誦
廬山之作且歴歴道其勝處竊意太白所謂

日照香爐生紫煙與夫平地削出金芙蓉皆
在乎胷中矣今尚較此二者盖眼前少不快
意偶㤀之也故次韻舉似之未知可以當雅
意否録寄為别後一笑

　　焚香可祛煩看山能致爽悠悠天壌間幾人是真賞夫
君應時才逸足不受鞅屈身小樓居恨莫得兼養憶從
匡廬來為我嘗指掌果能覽其全何用較茲兩爐煙幾
千年芙蓉幾萬丈外觀固有礙内視豈無象惟具世外

眼不墮世間網思之共一談江寒未能往

　　和光輔吾友見示韻

　　人皆識余面人孰知我心問余心如何學古不學今十
年清要地奔趨非所任故人水東流直道日西沉幾時
有鐘鼎何處無山林相為浪自苦枕中車馬音南來了
何事一氣空盈襟迴頭長安道塵土日益深浩歌歸去
來蕙帶而蘭衿

　　和安侍郎思承韻


　　飛亷誰使令一夕收老雨玉堂氣蕭森六月不知暑婆
娑兩垂楊滿意緑隂午呼童㸃筆來聊以記此語

　　送耶律祭酒南歸

　　言非文不行道非文不載二者本一途誰作彼此界不
見紫陽翁門庭最為大上探洙泗源下接伊洛𣲖遺文
數千篇於道果何害君其善學者極力除障礙道固我
所樂文亦我所愛靈䑓湛虚明惟有踐履在一朝奉親
歸國學留莫再贈之以此詩意在言語外


　　舟中

　　我從任城驛行水不行陸朝以船為家暮以船為屋荒
隄與老岸一直復一曲論地不百里計程曽再宿平生
未了睡於此償已足篙師望順風日月徒禱祝丁寜一
諭渠無用生怨讟去要不打頭來者豈所欲行止自有
數何勞較遲速一笑得新詩秋波𣺌深緑

　　登㑹臺詩

　　濮郡西南原塊土如伏龜傳言㑹於鄄有臺此其基憶

初平宋亂順命請周師時惟桓公業赴以單伯辭區區
勤王心烈烈定覇威若將仁義論宜為孔孟推既云正
不譎又曰假不歸覇豈聖不與王本聖所期後之諸侯
者能此九合誰我行臺下道吊古一上之壯圖入周覽
秋風動歔欷公來臺何榮公去臺何衰據鞍一詩成蒼
烟渺荒陂

　　登萊州三山亭詩

　　千年古萊城鉅海流其傍衆山不敢北萬馬争南驤屹

然彼三峯胡為水中央烟來為之翠雲來為之花我欲
凌絶頂安得萬斛航不如此為亭浩歌且徜徉長風襟
抱開落日鬢髪凉安期與羡門政好共一觴舉手招不
來海濶天茫茫

　　訪李道士不遇

　　深居少㳺覽月日只幽獨或云李道人琴室頗不俗杖
履一到門墻頭見栢竹百叩百不應忿色到僮僕我方
顧之笑笑汝何用速有柏向人青有竹迎客緑雖無五

絃手此興亦已足出逢老星官面槁腹復曲道渠本無
事紙帳應睡熟行行漫相送不知我為孰但問再來期
荅以余且弗

　　趙學士子昂畵選詩湛湛長江水上有楓樹林
扇頭見貺

　　子昂作選體嘗愛阮嗣宗阮詩清絶處江水上有楓叅
透句中禪詩工畫尤工斂收萬里江都付尺許中青青
幾楓樹天逺思不窮炎熇忽相贈瀟灑孰與同汗則涼

我心塵則障我容恨無雙南金酬此一握功何以揚盛
意永言發清風

　　和馬季卿詩

　　白楊長十尋未必無枉尺淅淅風纔度摇摇葉何急政
若馳競心窮年不知息赤箭徑寸莖乃有爾許力

　　贈嬾庵

　　自有阿蘭若便有比丘尼或云洛陽婦或謂代公姬能
名苾蒭者百不一見之我今泉山來喜識嬾庵詩行年

七十八目烱氣未衰蒲團功夫深枯木嵗月遲時憑筆
端口冩作紙上詩政如牧牛圖見性了不疑本作鸚鵡
車俗眼强自癡食我以檳榔啖我以荔枝師意我已悟
我語師當知

　　題曽君和滄洲

　　阿君居清源求余冩滄洲既以書漫應復以詩來求茲
本少陵語而為吾道憂時因賦江漲意欲乘桴浮子今
三十二皎然富春秋故家幾百年奕葉登公侯讀書誠

有繼立志行當酬功名倦㳺時拂衣作歸休朝披煙中
蓑夕棹月下舟胡不知此樂此樂在白頭

　　移竹為王都知賦

　　君家子猷翁何可日無竹聞之即命輿嘯咏乆纔足裔
孫有祖風嗜好亦云酷手移碧琅玕旋見生意復清風
從何來來就軒外宿便有蒼雪聲一洗紅紫俗滴露寫
新詩試對此君讀渠能領餘言煙稍動新緑

　　逰第一峯


　　夜宿三茅峯晚謁三茅君有泉自清淺有石皆嶙峋殷
勤一瓣香抖擻百慮塵山形曲如字屋瓦青如鱗豈無
學仙者亦有避世人仙禽哢清晝仙花炫長春試從華
陽洞往如洞庭門悠悠紫旄節杳杳飈車輪麒麟或可
鞭龍虎誰能馴飲餘下山去青松生白雲

　　鄙詩奉餞墅齋學士移疾歸東平

　　斯文僅如縷愈乆則愈衰前賢不可作後生欲奚為尚
賴數名筆極力相維持墅齋才徳髙聞望江河馳翰林

十五載中外無異詞近苦歩履艱乞身見文移衆留竟
莫留束書决然歸東平古名郡山明水漣漪追隨文士
多何往不自怡出處固大節無若此叚竒朝廷更化後
柄用非公誰行㸔走蒲輪其可以疾辭祖帳東門道依
依重依依慇懃一巵酒且作來嵗期

　　登池州文選閣

　　我從江上路來逰郭西祠沉沉殿之陽傑閣髙欲飛扁
以文選字金碧生光輝昭明坐中央端若有所思諸儒

在其傍敗冊手自披想當作選初羣籍總在茲朝讎與
暮校有物隂扶持秀山為筆峯清溪為硯池削除月露
章洗滌風花辭文勝理亦勝然後不棄遺復得六家註
永為百代師此選古所重此閣今何隳區區一瓣香恨
不生同時再拜神來臨風雨鳴窻扉

　　周氏園秋日賦錦英

　　商聲滿天地霜露凄以繁時當小摇落草木將歸根錦
英復何事爛熳映小園擬攀桂同列未許菊獨尊驅迴

九秋竒變作三春温始知造物心特因主人存先遇寛
大書洗滌不盡寃再除沒入籍離散聚一門故開非常
花用表非常恩新詠入鉅軸芳馨散清樽我意猶未盡
當以名為言錦則必光輝英則須騰騫侯服行可期郎
帳奚足論且看還鄉衣春風晝翩翻

　　闕題

　　草於天地間為物亦細㣲中有至理在鮮為人所窺劉
君得其妙明窻自娱嬉能將周子意夢作靈運詩滿庭

翠相交映階碧芳滋好雨生不盡疾風吹不移於以識
消長於以觀盛衰既非鬬輸贏又豈記嵗時願留指佞
幹勿生刺人枝花落本根復嵗晏以為期

　　李和之公生明堂詩

　　皇天無私鑒萬古莫隠情白日無私照萬物難遁形人
居鑑照中胡不體至明惟明逺方燭非公何由生李君
多讀書荀子尤所精不偏故不暗佐郡揚能聲㕘悟此
一句書作堂之名披開幾層雲放出三列星遇事増光

輝觸處破昏𡨕邪徑可以止正塗可以行朝如盤盂誡
晚當几杖銘此雖為君作余亦期有成







