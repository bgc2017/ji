







　　欽定四庫全書

　　西巖集卷三　　　　　　元　張之翰　撰

　　七言古

　　送謝元善赴雩都令

　　初得平埜書謂君官滿才向庭闈移再讀書齋序知君
新除又欲之雩都從來忠孝不並立二者之中嘗有一
未必王尊叱馭過臨卭便勝王陽病辭職我思尚書乞
老歸四明子今即上章貢行兩地相望二千里春風戯

綵難為情何如輦親就禄全此樂世間真有揚州鶴君
其聞之當踴躍

　　送張可與御史

　　一從作掾烏府中㡬見老栢來春風年年賀人冠獬豸
嵗嵗送客騎青驄舊知散盡新識少四顧似覺臺為空
頼君卓犖光吾宗以義見許心相同生平所學適所用
所用妙處一一難形容今朝又作南臺别坐使塵土堆
心胷西華門前酒正濃為我滿吸玻璃鍾幽懷拍塞送

君語欲吐不吐縁匆匆

　　賦李元煇熈春阮

　　君不見柯亭竹爨下桐一笛一琴惟數邕古來神物
不易得天生賞音亦難逢我觀熈春阮殆與二者同想
初岧嶤閣在半天上香烟散滿宣和宫一朝太湖峯摧
石鼎廢萬瓦併逐宫車空匠斤斵梁斧破柱左棄右擲
隨兒童雪庵從誰得此老桂餘繩絲為絃五音從規模
不減古仲容智識似是今行冲團團元璧柄在手黯黯

蝕月輪當胷初摘何和融尚如玉京流鸎亂語無雌雄
再摘漸哀怨便如金源戰騎深入相奔衝連綿五六摘
愈摘聲愈工三山遺迹渺何許變作春秋咫尺中不知
世間何物役其指能使千秋萬古亡國之恨來無竆道
人未必有是累淡然一笑鬢髪蓬政自屏息世慮適獨
坐洗滌哇淫驚羣聾王師近已收江東東京樂家半呉
儂問師肯為傳此曲教渠拭泪聽松風

　　登朝天嶺詩


　　昨從鷄關來意謂崇山峻嶺行已遍不期纔上此朝天
道在層層㡬盤轉石頭滑蹄馬欲倒石鼻驚心人亦戰
北風忽然吹散嶺上雲上有湖石之狀千萬變古松何
蕭森修竹何葱蒨乃知造物幻此景本與行人償此倦
惜哉到絶頂恍若失所見盡將突兀作陂陀便使山背
不及面回頭欲問髙幾何下視嘉陵江一線

　　利州值雪

　　我從奉命西南隅日與魏霍仝向川中趨利州門外天

雨雪石磴化作黄泥塗盤盤欲上不得上滑處咫尺千
﨑嶇二君先若鋭揚鞭縱轡爭前驅轉頭各顛仆或二
或五皆連珠霍君墜馬前若俯且伏魏君携僕後如醉
相扶我方徒步更在百步餘政自傍挽老蔓攀枯株黄
昏到驛列坐一大笑笑後亦復成長吁吁嗟廟堂之上
曽知此險無此詩便是川行圗

　　送呉泉陽使琉球

　　建安郡東有琉球八百年不通中州天清風靜曽極目

依稀但見雲煙浮人言此地足竒貨上請便欲一皷收
呉君生長閩海曲獨謂何足煩戈矛九重許辨非與是
折渠不倒不肯休朝堂諸公為動色一書能止百萬之
貔貅詔令彼往君亦往其意豈與陳張侔海神不驚水
安流明年事了登歸舟看書竹帛垂千秋

　　王嗣能教授吾鄉四十無子一日遊别墅秦溪
上有兎躍其懷歸而舉是兒故呼曰卯哥盖亦
表瑞之意也後數嵗見于燕因以長句奉賀且

示吾阿卯使誦而思之毋以此詩為漫浪語云

　　月中有物玉鍊形不騎快馬騎蟾行廣寒宫門夜不扄
赤脚誤墮秦溪亭亭中之人走且驚誕後始知天降靈
睫毛修疎目晶熒擈朔不作㝷常聲青衫教官今文星
掌中摩弄以卯名不君而哥者何情似欲少避蘇欒城
(東坡稱子由為卯君)卯哥卯哥當好聽從今學注韋賢經(敬齋先生題渠
家秦溪小隱圗云有子箋注韋賢經謂嗣能也故及)我將名爾為月精我將字爾
為天英天風飄時天露零婆娑桂樹戀秋馨看汝攀折

縁青㝠

　　送周學士致政南歸

　　朝廷養老非為名正要元氣相支撑翰林既署集賢立
惜哉諸公引退如晨星敬齋納印去已久鹿庵祖帳傳
為榮近年亦有李韋軒今日又見周&KR3286;陵&KR3286;陵抗章乞
致仕年去七十猶有二角巾故里給半俸未老得閑尤
盛事飛亷也知公出都秋風一夜乾泥途青山周匝擁
後從白雲摇曳隨前驅路人爭覩今何如顔如渥丹霜

鬢鬚上下鞍馬不用扶看渠寫作榮歸圗一激衰懦驚
庸愚

　　第一峰觀小龍凡三出見詩以紀之

　　杖藜踏破天市雲石壇香中禮茅君蜿蜒小龍能有神
為我三見池中身一泓寒碧不敢渾天符照耀朱砂文
雷霆滿腹瘖不聞道人莫誇豢養馴昻頭便躍天之門
化為霖雨澤萬民九州四海皆陽春

　　方虚谷以詩餞余至松江因和韻奉答


　　文章須占第一手落第二義世盡有萬物散在天地間
一寸毫端隨力取最先胸中要㕘悟不爾效顰徒獻醜
欲臻其妙千萬億莫知其方十八九千篇雖富自緑鬢
一字不傳空白首前賢遥望愈莫及中路逆行還倒走
宋稱歐蘇及黄陳唐尊李杜與韓栁自餘作者非不多
殆類衆星朝北斗憶初桐江共說詩詩中之𤣥能得之
只求形似豈識畵未斷勝負焉知棊邇來武林論文法
同歸正派夫奚疑風行水上本平易偶遇湍石始出竒

作詩作文乃如此况復大小樂府詞留連光景足妖態
悲歌慷慨多雄姿秦晁賀晏周栁康氣骨漸弱孰綱維
稼翁獨發坡仙祕聖處往往非人為末又談經不及史
能挽諸儒來眼底如顔四勿曽三省此叚話言尤可紀
本期同塗入聖門何用兩家為敵壘後學妄自樹彼我
不務身心専口耳文耶道耶果二物名雖不同實同矣
往年光嶽分南北今日車書混文軌先生生長紫陽鄉
嘗學紫陽子朱子不知疏鑿伊洛源端可貫通洙泗水


　　寄答徐容齋㕘政

　　霜臺一别十載餘兩脚著處多畏途嘗厯險阻經﨑嶇
老天又驅入京都束薪如桂米如珠眼前風浪無時無
人方睥睨鬼揶揄玉堂固好非所居一麾乃得此郡符
扁舟再過甓社湖比鄰頼有申與儲日夕杖履相招呼
南風吹墮容齋書書中問僕今何如便覺光焰生吾廬
髙秋擬膾松江鱸福星㡬時照姑蘇要令負弩為先驅

　　和愚公韻


　　五湖何日遂歸去再拜問天終不許三年蹤跡寄舟楫
萬頃風煙入樽爼湖中草樹澹如畫岸上人家清可數
興來長往鳬泛泛醉後輒眠蝶栩栩時聞鵝鴨閙比鄰
日與鷗鷺相賓主市聲一片隔秋水世塵千丈絶城府
自裁歌頌美太平誰謂涓埃無少補秖知㡬葉離騷經
豈識半印度支簿一從失脚落紛華㡬被傍人生訕侮
半泓老硯盡日磨六尺瘦藤何處拄倒身書幌就孤枕
側耳譙樓聽五皷令嚴常是踏月散事冗寧辭戴星聚

纔看曹掾喧畫卯不覺庭樹陰轉午來騎羸馬障黄埃
去擁重氊衝白雨平生慷慨若豪士至此羞澀如處女
曲躬顧影亦可憐直氣填膺若為吐莫誇讀書兼讀律
安用通今復通古水患無由戮長鯨陸害不能除猛虎
借問非才縻廪粟何如上章謝簪組近前免畏丞相嗔
退後何妨官長怒無心更佩季子印有手那持勝之斧
山皆可樵水可漁行亦非商坐非賈呦呦野鹿不受勒
圉圉池魚初脱罟蒸瓠為羹軟於肉煑粳為粥甜勝乳

盡携妻子歸舊隱旋課僕僮種幽圃墻頭好山列數朶
門外清泉分一股足供養老一半俸便當實封三百户
都將哀嘆長鋏歌變作歡欣短蓑舞

　　南臺治書張君赴召過此辱示雪詩與楊中丞
魏侍御同登孤山之所作也追想清風因次其
韻

　　孤山秀氣久蟠結遊者往來空屑屑山中底事最佳處
有雪似梅梅似雪行臺人物楊魏張奉命自揚纔到浙

能明大體略苛細人事既和天亦爕掃除繁麗作純素
彈壓炎熇歸凛冽逋仙去後豈無人好句滿前依舊設
人言此雪不虚作我道此梅非漫發當時誰捧金屈巵
不信諸公面如鐡

　　趙提幹見索

　　趙君本是中原人少年曽領淮之軍上書歸來二十春
老氣尚欲凌青雲我從扁舟過安仁相送直到鄱江濵
青燈摇搖向夜分滿懷經濟聽所陳一笑世上兒女徒

紛紛

　　太初按察射雀以㨗旗見示故作長句壯之

　　江樓日暖花正香樓前羣喧雀飛忙中有一雀口尚黄
側頭撼腦争春光繡衣分司據方床一發正斃如穿楊
春風纔廻鐡面霜快意不復喧其旁㨗旗走送楮作嚢
我驚得之喜欲狂喜君從來文擅場鋭然學武得所長
嫉惡如風藴剛腸小試於此亦不妨弦聲勁勁弓力强
餘勇但恨無時張西南地荒多豺狼從今削跡須深藏

應手霹靂非渠當

　　寄李都司具瞻

　　翻手作雲覆手雨世上誰能較飛語不才見棄固其分
嫉惡太明無乃魯舊時人愛屋上烏今日人言市中虎
思君無處託新詩落日飛鴻下平楚

　　寄何中丞

　　前年寄公詩憂公伏枕關之西去年寄公詞喜公懸車
洛之湄今年已有還䑓詔而又作此將何為憶公在䑓

日我軰咸有歸一朝出河南鄙跡亦四馳春風天津杜
䳌啼夕陽老栢羣烏飛新法要如猛火烈舊人併與晨
星稀巧者或登門拙者甘待時紀綱再振纔㡬日便覺
中外生光輝門前桃李必欲種路傍荆棘須先治有如
不才碌碌何足齒留向江湖編野史

　　贈宗陽宫道録陳松鶴

　　松乃木之龍鶴乃禽之宗鶴非松不棲松非鶴不容誰
能處此松鶴中有一羽士今在宗陽宫松之貞兮閲秋

冬蒼髯翠盖摩雲空鶴之清兮脫凡俗元裳縞衣鳴天
風我嘗來訪松鶴翁翁即仙客客即十八公形同骨同
氣亦同妙處不分人鶴松與翁纔是真相逄

　　喜光輔府教授至

　　我生不才好友朋往時雲集江都城年來一到一廻少
寥然四顧如晨星喜君分教在京口渡江而來叩余扄
鬚眉秀隱浮玉色牙頰清帶中冷聲炎凉不作世俗態
欵曲要寫平生情忽忽登舟别我去孤懷得酒空崢嶸

北山判府舊同盟芙蓉幕賔乃崇英君歸寄聲道賤名
拂衣明日中州行太行落落雲間横

　　答孔經厯

　　翰林詩來初識君幙府事了纔知君古來丈夫貴落落
世上兒女徒紛紛清名要比鵲湖水英氣欲拂華山雲
留得胸中三榮在白頭猶足張吾軍

　　正仲復有倒和春愁曲之作依次奉答

　　漸老之日來垂垂已去之日不可追傷春畏老兩作惡

世事常與愁人隨忽得君家遣愁具行歌日日春溪路
不知愁緒逐詩來更惜芳顔被春誤王孫草暗誰重遊
曲江痛哭窮㕘謀燕騎琵琶渭城酒居人不覺行人愁
行人欲歸痿念起白髮逄春心未死水流花落無處㝷
燕去鴻來何日已溪村此日更蕭然强笑為君呼酒船
黄雞喚日不待曉蟠桃一熟三千年草間管樂真浪語
鳥雀膺門蓬挂宇秖餘平世畎畆心夜半呉吟泣風雨
髙人與虎能同居壯士斷蛇應不殊年髙漸欲置憂患

每頼君語相調娯昔日劉郎悲放逐看花惆悵春蕪緑
何如今日春愁曲爛醉徉狂白雲谷

　　陳學古談星

　　朴翁老矣琴堂死浙右人稱陳氏子筆頭移下十二曜
照破羣疑惟論理我生月在斗初度昌黎東坡略相似
二公聲焰百無一取謗招䜛過之耳君言最苦土作妖
限入金宫化為美中途艱險復何憂晚景榮華尤可喜
相逄祇問掛冠年説有功名恐驚彼一麾出守今已足

正自將來不須此太行佳處是西巖上有白雲下流水
他年髙車過吾里來訪巖中老居士坐聽松風笑而已

　　送白湛淵

　　古來工詩稱樂天耳孫者誰曰湛淵筆頭不専長慶體
時與晚唐諸人爭後先今年復何年邂逅松江邊梅花
欲開雪欲落問君胡為北趨燕君言南北乆分裂混一
光嶽氣始全平生眼界苦未寛要看中原萬里之山川
恨余無文寵贈蓋邦式喜君有志願學司馬遷渡江踰

淮入泗汶指日可繫都門船昭王一去年㡬千黄金臺
上荒秋煙視吾胸中耿耿然浮薄宦奚足憐行囊不妨
無一錢從今滿貯觀光篇鳳城逺向雞林傳便是茲游
衣錦還髙峰為君明西湖為君妍試呼作者共讀新舊
編握手一笑春風前

　　望虎丘寺詩

　　我從前年過蘇州據鞍西北望虎丘誰知造物有定意
纔許今日成茲游石橋横空石岸窄快意悔不初乗舟

入門下馬便忘倦瘦藤拄到孤峰頭呉王劒池水光冷
生公講座苔花稠是中更自有佳處脚力欲窮倦且休
老僧邀余坐東軒雲水散盡人間憂王侯兒姪共獻酧
趙君詩篇亦風流一談一笑猶未了夕日已下巖壑幽
白雲滿地不我留歸棹却轉閶門樓但覺蕭蕭兩耳松
聲秋

　　題張仲和栢溪亭

　　東家栽柳髙拂雲西家栽花暖生春張君二者不留意

日日種栢溪之濱柏生苦遲生未已作舟作梁皆可擬
祇今栁瘁花亦死纔解青青照溪水鳴呼古來大才例
如此






