







　　欽定四庫全書

　　西巖集卷十六　　　　　元　張之翰　撰

　　記

　　浙西鹽倉記

　　自煮海鬻筴鹽利不容廢置塲籍户鹽禁不容弛葢有
産則有積有入則有出亦變通之權便益之法也故倉
不得不設松江古華亭邑枕江負海厥土廣潟牢盆之
贏實百他郡後升爲府仍司浙西鹹鹺併浙江東錢清

西興及江北六塲𨽻焉舊有倉歸附以來廢為瓦礫昭
信校爲浙西鹽使阿薩爾前任松江判官有明敏稱閱十
年來蒞是司至之日首以倉爲急務乃率僚吏即故基
峙屋八十一楹既成求余記余謂修廊縵迴簷角翔舞
重欒傑棟屬連演迤此倉之興造也漉沙結白熬波出
素冰裂雹碎眩轉的皪此倉之儲蓄也風帆海船隨潮
下上富商巨賈雲合雨集此倉之發運也此固為羙猶
恐未之盡領斯倉者或邪溝暗港私販旁午私日多而

官日少可不思所屏息乎或倉吏綱兵姦利相市混晶
英而雜偽惡可不思所核視乎或上虧國用下闕民食
利未興而害未除可不思所建白乎昔杜中立為義武
節度使歳輓鹽海濵人甚苦之置數百人具舟以載民
不勞而軍食足當時號為飛雪將劉忠肅責監衡州鹽
倉人皆食善鹽且儲其羙以爲償弊减十七八父老目
為學士鹽今昭信建立若此則中立之才可見矣至於
處監當之職任均輸之責如忠肅者尤當選其人昭信

生西域久仕華夏趣向甚可嘉敢併書以告至元癸已
四月某日

　　風涇驛記

　　環雲間皆水唯西南塘路可通郡故郡以風涇為喉襟
葢出入無不由此至元癸已南省許置驛視公帑一錢
莫敢動有鄉之好事者張某及近堡數巨室來助木瓦
之費余與同僚度其地令端官陳青創屋十二間雖未
盡輪奐之美館之所湏亦畧備古者國野之道十里曰

廬三十里曰路室五十里曰候館有飲食有委積皆所
以待朝聘之官也今也吏驛者賔至旁午固宜奉符閱
數執牘書物展蠲潔之敬致供饋之禮勞迎餞别俾盡
歡而去過是驛者朝憇夕庇其可折篙斷牽破舷碎鷁
汚敗其室廬廢毁其器用畧不顧惜乎起四月某日畢
七月某日至於規模日宏締搆日增擅浙右傳舍之稱
又當俟後來諸君姑勒石以告厥成

　　松江府廨記


　　松江古華亭民物繁夥爲天下壯哉縣天兵渡江至元
辛卯直𨽻省郡號雖新縣治仍舊加以上雨旁風日摧
月毁愈見其卑隘之不稱也越明年某由翰林牧是郡
與達嚕噶齊瑪哈穆特廣威同知王渠實喇布哈奉訓府判
趙徳衍承務一意催科奚暇他及又二年偕廣威赴省
陳弊病之尤者除荒租等額十餘萬府中漸廓廓然於
是同僚叶議今民命脉稍甦𤓰期將近廨之不修復何
待迺就木瓦竹石之所有補短以長代朽以堅易缺以

完物則平買出俸金以酬直逺近聞者無不喜至有一
二貴室願爲之助或以梁或以米或以工役之費上不
侵於官下不及於民始甲午仲冬迄乙未春季四晦朔
而厥功成崇數尺之基敞五間而耳以左右屋者㕔事
也拓數丈之地合兩廡而翼以東西樓者吏舍也而又
署參佐於乾設架閣於㢲嚴狴犴於坤逺庖厨於震其
規模纔十七八翬飛翔舞已與雄藩巨鎮相頡頏以今
視昔如隔仙凡每庭空吏散倚危欄送落日顧瞻徘徊

覺三泖之增明九峰之益峻水吾硯池山吾筆鋒發清
思祛簿書之昏揮新句解鞭笞之勞呼皮陸於蒼煙翠
靄中問當時唱酬處亦可為公餘之一樂闔郡交賀後
廣威舉酒屬某記昔叔孫所館一日必葺陸抗臨去繕
完城圃我軰固不敢望其于視公府如傳舎畧不加省
而去庶無媿故書其詳以告來哲

　　普照寺藏殿記

　　佛之跡不可得而見所留者言佛之言不可得而聞所

存者經自西方教入中國有曰十二部有曰六百五十
七部又有曰五千四百八十卷蓋如來四十九年之所
說諸菩薩大弟子所記西天二十八祖此土六祖之所
傳與古今髙僧賢逹之所著舉而集之愈久愈夥非俱
舍何以置梵云俱舍此言藏至傳大士作天地輪以盛
經典令諸有情推轉乃謂之輪藏藏之不可廢也以此
松江普照寺據通闠俯連漪為郡刹冠淳祐間燬于火
若厨若廊若大殿由宋季及元皆次第崇修稍還舊觀

惟藏院一瓦礫塲耳梵修主僧希白居刹之四年慨然
有興復志㑹郡富室王提管國英慕善樂施以力倡率
及大檀那來助始至元十九年之三月迄三十一年之
十一月越十有三載而藏殿成共費一十五萬殿二十
楹藏崇五丈廣半之金碧照爛髹漆精明上有飛僊橋
中有棲經函旁有鐵圍山下有香水海每巨植砰轟人
運機而神効力如車之旋如風之行如雷霆之驚壯麗
傑特雖百歳老人猶以爲希有明年希白狀始末求余

文余曰初經之未廣也或以銀或以金或以血寫者嘗
多及經之既廣也印於福印於杭印於蘇讀者益少今
五千四百八十卷貯以五百四十八函以五百四十八
函而總為一藏以一藏而載之以輪是豈徒張皇詭異
為一方之誇耶抑將見學者朝講夕誦内有所自得耶
昔徳山周禪師精究律藏嘗講金剛般若時謂之周金
剛温州安禪師得法於天台首閲楞嚴了義時謂之安
楞嚴二師纔了一經已足超詣矧博通三藏者乎如白

之裒集經律論諸書包㴠萬有覺悟羣迷使人隨取隨
足其用心固勤矣雖然凡聞是藏閲是經曾知夫經自
佛口中來藏從人心上轉天宫有此法輪人心亦有此
法輪龍宫有此海藏人心亦有此海藏白合掌作禮曰
聞子之説是人心藏心同一悟轉乃藏之無盡者也願
勒石垂不朽故書以授是年重陽日記

　　種徳堂記

　　世之肥其家昌其後未有不由積累來者積累者何培

植盛徳之謂也徳在乎身榮及乎子孫猶日月在乎天
而明及乎地珠玉在乎山川而光被乎草木故劉賔客
有種徳而芽乃生令子蘇欒城有種徳之深不稼而穡
葢粹氣紆餘必世乃成也燕都任徳昌世亨有堂曰種
徳一日㑹翰林集賢諸老酒數行世亨乞文承㫖唐公
學士劉公因屬筆於余昔人以種徳名堂記之者多矣
如汪龍溪胡不以種木觀之百圍之木其始數寸之蘖
蔽日月擾雲霓者固已萌其中趙閑閑引十年之計樹

之以木百年之計種之以徳爲善責報如持印劵鑰合
取所寄物今世亨居闤闠閲市鄽不爲流俗所移輕利
重義聚書求師俾諸子學日與賢士夫相往還篤行有
聞洗心向善由劉蘇之語驗汪趙之理庻乎其徳萌矣
苟封之而不閼滋之而不槁蟠根深而垂廕廣他日貽
祉相承秀民踵出榮其鄉里者是種徳之報也彼孶孳
爲利不知徳為何物而或金紫驚人此朝華之草夕而
零落又豈知余以徳喻木之説余之説乃歳寒之松栢

也世亨可不勉旃

　　肯堂記

　　人倫之道父作爲重子述為尤重賢者能繼其志不肖
者不能也周書以庶邦不肯伐三監之叛故曰厥子乃
弗肯堂矧肯構謂父致其規模子不基址况立屋乎由
是天下後世公侯卿大夫通作克紹與否之喻非特為
有國者設雲間衛謙有山其先水北公無恙時擬築所
居西偏為燕閒之所志未畢而殁六年有山構堂三間

名之以肯提刑胡紫山既書復請余記前輩有言為常
人子孫易為名公子孫難常人之後人不責偹但守常
蹈故稍進善則必名名公之後人所共指苟不自振立
則何以滿衆望水北余舊識由門閥起身郡國號循吏
鄉里稱善人才徳兼全者也有山强學力行克世其業
餘且不必論如義塾之米義莊之錢一粒一字皆有歸
家山之木家園之竹一株一竿畧無損與夫三食之輩
萬不侔矣余嘗造其居見左琴書右筆硯坐討論之碩

儒來饑寒之貧士而已堂雖不負仍有問焉專事挾持
猾徒惡黨得登兹堂乎登則非肯也擅生是非讒夫謗
客得㳺兹堂乎㳺則非肯也素嗜沉湎狂朋狎友得聚
兹堂乎聚則非肯也固知有山方返問之不暇亦不可
不勉

　　貢舉堂記

　　聖上嗣登大寳之初詔天下議行貢舉南北士子無不
喜適松江郡學魁星樓基新堂成某因以貢舉名既書

府教授馬允中等復請記乃志其喜而申其義貢舉之
設葢始於魏盛於唐實賔興之遺意科目之良法國家
崇髙儒術自戊戌一試後嘗垂意取士之科時時梗其
議而止今天語丁寜臣心協贊以人材為第一義雖鄉
舉里選未易復如明經如宏辭如詩賦義論策次第舉
行特反掌然則向之私議又安得齟齬於其間松江古
華亭凡陸鄉之英顧黨之秀及鄰境之俊異有能體朝
廷之意振學校之風吐江山之氣擬星斗之文㳺於斯

聚於斯發鄉薦於斯將見躍龍門擢虎榜視此堂為飛
梭之壁爲登雲之梯何患乎不騰逹嘻今日之堂即前
日之樓其成壞顯晦固似不侔至於陰相黙議與時表
裏使斯文一脉不絶非魁星降靈而何是知樓亡而堂
堂中之星亦未嘗不芒學者其無忘屋共十有一間經
始昭陽大荒落之南至畢工閼逢敦牂之重陽元貞元
年四月某日朝列大夫松江府知府兼勸農事張某記
并書


　　西湖書院記

　　西湖在天下三曰潁曰許曰杭皆有之名天下莫杭若
蓋地靈人力交相勝也余知松江之三年登郡西南放
生亭基基在水中央問其水此西湖也竊惑而考諸志
西湖乃瑁湖晉為陸氏養魚池宋為放生池或傳此即
谷水水有丹砂常湧五色泉郡人士見者必擢第指為
風水第一處裵回久之方府治撤真聖樓遂命工掇三
間增四厦而樓其北分八楹列五架而廡其西東低両

挾起中央而門其南如蜃之吐鼇之負龍之居突兀於
波光瀲灧中孰不争覩而願㳺之既成矣余謂是郡由
混一以來吾夫子燕居無所春秋社稷無所顧陸名賢
祠宇亦無所于是樓之上以像燕居庭之中以壇社稷
廡之左以位名賢廡之右以舍師儒與諸生乃榜曰西
湖書院既名矣有疑者問焉向謂三西湖皆不及杭誠
古今確論今杭有西湖松江亦有西湖杭有西湖書院
松江亦有西湖書院是四其三者乎二其一者乎杭有

三賢堂松江亦有先賢堂杭無社稷壇松江有社稷壇
是規模果同乎果不同乎余應之曰比淡粧濃抹之西
子生吸光飲渌之吳儂訪梅孤山問栁蘇堤扺畫橋横
彩舫載歌舞而留宴賞固彼有而此無倚九山照海之
書堆環四塔揷天之文筆市聲隔岸樓影壓波吐雄文
揮傑句呼清風而嚥明月亦彼無而此有且杭雖大不
湖而城松江雖小不城而湖使教養日興人材輩出不
害其爲四西湖而両書院之稱至若奉先聖于斯祀先

賢于斯而又祭土穀於斯正學者禮義誠敬所當務可
不知韓昌黎所謂自天子至郡邑守長通得祀社稷與
孔子及古之鄉先生沒而祀于社者遺意也復奚疑疑
者語塞而去因筆之為記始元貞元年四月畢八月莆
士陳宏董其役買地之貲一萬八千木瓦之費共二十
萬有竒來者其勿壞是年中秋日立朝列大夫松江府
知府兼勸農事張之翰記并書篆中議大夫松江府達
嚕噶齊勸農事尼雅斯拉廸音承直郎同知松江府事阿達

納承務郎松江府判官傅大有提領按牘張濟邊汝翼
同立







