







　　欽定四庫全書

　　西巖集卷十九　　　　　元　張之翰　撰

　　書

　　求復齋川行圖書

　　至元丁丑某為憲臺屬掾同監察御史霍君國瑞被命
刷兩川行院卷冬十一月至漢中時陜西按察僉事魏
君太初亦有分廵巴蜀諸郡之行遂成同途越二十有
六日過利州渡嘉陵上三重嶺才數里許雪作望天梯

石磴滑莫可上不肖輙舎馬徒行魏霍乃力驅其前不
半驛皆連墜梯磴間其險有不可勝言者蓋五者魏而
二者霍也侵黒入葭萌驛酒再行太初舉盃相屬曰吾
書生雖知有蜀道難何曽夢寐一見今親履其處亦平
生竒絶之冠適與君同行君當以詩形容使為將來行
役故實故作長句一篇曰墜馬前若俯且伏者霍御史
也後如醉相扶者魏簽司也曰徒步更在百步餘者不
肖自謂也由此不肖每有鄙語魏必次韻魏作不肖亦

如之後蜀中有録為東川唱和凡詩詞餘百篇竊讀之
中間固工拙不同皆太初與不肖數千里徃返紀行之
所作也明年春别太初於興元偕國瑞入秦聞秦中有
川行圖及觀乃好事者取不肖前詩語句此詩便是川
行圖三字繪之也其摹冩甚妙因索圖呈參政左山公
公慨然題其後後還燕士夫傳玩累月竟失圖於王仲
謀内翰家僅存其詩到鄆嘗語及孟郎中德卿已許别
作一軸頃又得左山姪台元所畫後圖仍録參老詩於

左乞閣下一摇筆書三數百字於卷首使作者知圖之
所以不惟不肖幸亦庶乎少補他日東軒全集中附載
事跡之萬一閣下其諒之某再拜

　　傳

　　王仲𤣥傳

　　仲𤣥字子𤣥潞州壺闗人父進母李皆簮纓家國初兵
起流落德興又轉徙檀州子𤣥始生檀之仙臺里性淡
薄不喜華靡稍長便振拔以耕鉏養其親以勞苦代其

兄與人交必誠實好讀書務踐履由是逺近稱其賢後
得製墨法遂居燕都不三數載名動縉紳雖曰鬻墨書
籍咸與焉或誘以厚利令改圖者子𤣥止之曰墨與書
息固微尚可近聖賢接鴻碩使子孫不堕壟斷中不過
貧儉而已又奚害故終身守其業初十五六在仙臺之
白家寺見白金一篋時寺僧逃去不能知其孰遺乃留
篋以俟越翌日復至寺有主叚禪訪其篋詢得實而盡
歸之一日坐墨肆有客買細硯見肆中所賣硯即欲持

去子𤣥以實告茲庸石也果細當求其家良硯則可渠
嘆謝而去曩歲累奉㫖造墨選墨工數十人俾領之子
𤣥嘗入山林立洞窯取烟之逺者造龍團至千餘餅悉
極其精妙每進上甚嘉賞賜酒盡醉當時王澹㳺李虚
舟王鹿庵諸公俱有詩文見贈盖平昔孝敬亷信類如
此年七十終於家娶黄氏再娶秦氏生一子名徳修余
為述其行事異時史家叙卓行之士庶幾有考焉

　　碑銘


　　故昭義軍節度副使王公碑銘

　　磁為州令邑四自唐至宋宋而金名士軰出每與通都
大郡相頡頑蓋山川英靈之氣鍾於人若此近世即如
樂御史舜咨曹徵君子玉胡太守國瑞諸老雖大變後
流寓於邢於相以殁其聲華行業亦未嘗不為吾鄉重
故昭義軍節度副使青峯王公乃諸老中重吾鄉之一
也公諱無咎字安卿世為磁之武安人祖諱德祖母華
隂曹氏父諱植娶同邑呉氏再娶同里徐氏五子公徐

女之季也資警悟儀幹秀偉眉目如畫糿習舉子業年
十七赴試平陽是歲聖人有金城賦得薦報者至喜曰
教吾兒學今已中舉吾瞑目無憾矣自是馳聲塲屋兩
至御簾當金季宗室維宏開閫林慮制許選河朔終塲
十八人命之官公主魏縣簿時天下亂不樂仕進挈妻
子隱之山中當路者復薦授昭義軍節度副使勉為一
起即移疾去聖朝龍興晉趙間猶反側獨平定臯和等
處總帥聶侯珪稍撫定往依焉侯遇以禮居平定顧臯洛

山水可愛遂築室沾山下有秦溪二别墅杖屨往來因
家其間自號青峰亦號三休青峰武安山名示不忘本
居無事喜作詩不道尖巧艱澀語吟詠性情自適而已
生平得古律若干目曰青峯詩集傳於家為人誠厚樂
易犯而不校有古君子之風嘗與元遺山李敬齋游尤
為二公愛敬我嘗相夫君峩峩稱天官玉樹臨春風緑
髪顔渥丹不珥銀黄貂亦當切雲冠此非遺山題秦山
圖之詩乎先生廣博易良所以感動人人之喜意若張

咸池之樂於洞庭之野無首無尾不主故常而與天地
同和此非敬齋哀輓之序乎生大定二十九年己酉卒
春秋六十有六甲寅六月八日權厝巴城北原敬齋私
謚曰文靜先生公之出處可知已夫人霍氏再娶張氏
司農少卿維藩之女子男三人長曰臣次曰構奉訓大
夫國子司業次曰禮女一人適平定縣丞楊茂材男孫
四時中時業時意時昭女孫五人長適樂平張驥次適
賈羊次適孟某次適太醫院令史張遇餘㓜曽孫四里

堂塈垕至元壬辰將祔𦵏於武安鳯臺鄉徘徊里先塋
構録公行實須鄙文以表其墓噫某去鄉有年前所謂
樂曹胡三老近聞比𦵏州之西山果遷公歸將見羣仙
並遊於雲烟縹緲中吾州山川之氣復還矣構字嗣能
文學事業克世其家昔在封龍同登敬齋之門在神鉦
同訪石嶺之墳在京師同掌憲臺之文相㸔華髮義其
可辭銘曰

　　猗公生兮抱負竒遭世難兮尼所施築秦溪兮結茅茨

山幽深兮水清漪春猿吟兮秋鶴飛適吾意兮昌厥詩
顔渥丹兮霜鬢髭玉樓成兮去莫追故鄉杳兮天一涯
鄉之人兮空嗟咨彼蒼蒼兮果誰知貴在子兮乃後期
澹清風兮乆無姿魂兮魂兮早來歸不安此兮欲何之

　　大元故榮禄大夫中書平章政事趙公神道碑
銘

　　國朝肇造區宇起自朔方一時豪傑多出雲代間蓋天
開大統必有乘風雲依日月佐命之人共成之雖文臣

武將後先不齊其建立設施厯歴皆可稱故榮禄大夫
中書平章政事趙公尤勲名之烜赫者也公諱璧字寳
臣世為雲中懷仁人高曽忘其名大父諱貞父諱伯山
隱操畎畆祖母郭氏生七男唯伯父某洎父伯山在餘
不知所向母李氏生二子長佛祐學浮圖法次即公也
初母李痛趙氏昆仲不文嘗仰天自誓我若有子必令
讀書及公稍長從九山李微金城蘭光庭學朝誦暮課
一日千里年二十三有薦聞於上召至行宫愛其精敏

但以秀才呼首下漢境徴四方名士自後王府事咸與
焉憲宗臨御總六部於燕年少氣鋭嚴而不苛捄時善
政多從公出由是天下知其名其奮發有如此者壬子
偕朝貴莽噶拉開府史公為河南經畧使河南甫罹兵
亂民不聊生辟前進士楊果陳紀為之佐楊後參大政西
庵公也至於鋤强暴屏盗賊造楮鏹立屯田固邊壘亷
郡邑年未朞境内熙熙以治最稱其恵養有如此者丁
巳阿拉克岱爾㑹計河南陜西諸官府金谷用深刻吏設

羅織百四十有二條諸官無所逃禍時莽噶拉以國人免
史公以大將黜一意在公人為之懼公安命自若無異
平時屢鞫人於前欲令侵公竟不能汙以私每詣渠辨
析案憑致渠怒端立拱竢怒已復辨如初果得有勒賞
物上知無罪代還之其處置有如此者是年上得懷孟
為湯沐之邑俾總管郡事王師南伐擢江淮荆湖經畧
使方渡大江圍武昌武昌守將傳賈似道語請一近侍
相見公慷慨請行上諭曰汝登城坐立必向我視彼月

城築否望我旗動當還三千卒送至城公奮身直上太
尉宋京坐軍中白刃環列揖公曰北朝不進我朝歲貢
銀絹二十萬兩疋割江為界俾南北生靈息肩何如公
曰上駐濮州未拜旗時汝國遣行人來議尚可今已渡
江江南之地悉為我有何為出此言賈安在將與面語
京遣疾足未報乆之旗動約再議而回上甚嘉賞其膽
畧有如此者庚申上登寳位建元中統陞燕京等路宣
慰使都城新供蜀兵府藏空竭手校簿書得豪貴侵盗

逋負錢數萬計乗輿北征民不擾而軍用足立中書省
拜平章政事制有素閑朝政乆輔朕躬柱石廟堂經綸
邦國之語中外鼓舞百度一新其毗賛有如此者二年
兼大都督官領諸軍三年李璮叛從宗王哈必齊往討
行山東等路中書省事睿㫖䝉古漢軍聽其節制迄其
事未嘗語人璮入濟南進兵圍城餉饋不給事變叵測
公税近地二十四里内居民麵米羊豕以濟越三日運
軍始至繼則史開府同主兵仍領供須悉心恊力遂平

璮其權變有如此者至元改元官制行加榮禄大夫分
省併郡縣轉官吏所臨河南大名衛輝懷孟彰德諸路
壤地最大事務最夥不三閱月同他省報辦四年改中
奉大夫樞宻副使輿情為公鬰公處之甚安其明達有
如此者六年宋荆湖制置吕文德遣人約降詔以公馳
驛鹿門山與都元帥阿珠議可否俄同行帥府我軍圍
襄樊宋大將夏貴領兵五萬泝流來援適阿珠臥疾新
野漢水暴發山下營屯漲沒幾盡公防貴夜入禁將士

不得譁選精騎據要冲分舟載物達曙乃定撫循諸軍
衣不解帯七畫夜忽月下望貴&KR0657;欲東公領單騎出鹿
門山行深林汙溝一舍許後兵方至伏道左奪舟五呼
聲大作南軍隨走使人襲貴貴振懾不敢動詰朝阿珠
率諸將追騎兵公率水軍萬户解汝楫追舟師及虎尾
洲合戰貴僅脱士卒死者十六七獲戰艦五十一生擒
將士三百餘人其智勇有如此者㑹髙䴡樞宻林衍擅
廢國王王植立母弟安慶公詔趣公自襄漢迴授資政

大夫中書左丞行東京等路中書省興師問罪師次襄
平公遣使宻奏䴡國避兵江華島餘四十載雖云臣貢
終莫肯出致柄臣恃險擅王位王實何罪衍今憂畏而
死王有意出島臣等乞降詔許率兵䕶王還國然後遷
島之官吏兵民於古王京量留屯守則彼可安民社我
可息甲兵一舉而兩得矣上可其奏始軍島傍島因山
繚海城五百餘里建却敵樓櫓三之一乃宣布德音申
明號令不戮一人亦無秋毫犯而島人悉遷一如先所

言其籌畫有如此者東歸改資政大夫中書左丞尋遷
榮禄大夫中書平章政事同列非其人憂深慮重食少
事煩十三年七月十三日薨於位九月六日塟大都宛
平齊賈村北原春秋五十有七夫人二同郡張氏隆安
富珠哩氏中宫甚愛重俱賜冠帔子男二長仁榮奉訓
大夫同知歸德府事與人交無畦畛不以宰相子自居
次仁恭集賢院直學士朝列大夫云為舉措殊有父風
皆後公若干年卒女二人俱適貴族男孫二慶孫順孫

女孫六素哥柔哥彩哥宜璋巧璋夀璋姪男二仁勇仁
毅姪孫四進達適逺公天資英爽風稜孤峻美鬚髯正
衣冠望之似不敢近跡其心至坦夷平居寡言語遇論
政事必反復詰難乃少休玉音有秀才舌之稱人善則
揚負已無慍或託之事初若不經意審當理合義入奏
必朝語縷悉之又有出人望外者既可見其人不求知
生平喜詩什尤刻意吏學以經濟為已任奉命即前艱
險不憂盡忠報上怨謗不恤故動符聖意澤被生民為

多重然諾無泛交薦於故舊如上黨宋賔客道館於家出
處不須臾離至一絲一粒無不偹人多義之自弱冠遭
際出入將相功髙名重殁於牖下是公之才德加人幾
等矣𦵏後十六年夫人富珠哩氏持宋賔客所作銘并遺
事來屬曰吾平章去世已乆雖埋銘無以表其墓未及
請諡故也今二子繼殞諸孫俱幼第恐日就泯沒抱終
天之痛幸紀述之某舊登公門受知不淺義其敢以蕪
纇辭異時録功臣舉褒典贈官賜號當有名筆大書不

一書姑摭實而述庶幾有考焉銘曰

　　天祐聖元篤生俊賢麟走鳯騫公抱簡編召赴上前人
莫有肩六卿總焉使星烱然于汴于燕渡江之先鄂墉
孔堅平登而還飛龍在天乃慰乃宣乃付相權七十二
泉汚為盗淵談笑洗湔併郡調官副樞曷愆安於左遷
鹿門月懸虎洲浪掀奪彼戰船䴡衍擅專王復島捐不
勞戈鋋歸來雪顛入省病纒訃音駭傳文武才難或得
一偏獨公兩全出則櫜鞬入則貂蟬將相聨翩玉泉南

壖衆山回旋拱木蒼煙樂石斯鐫樹之於阡垂裕千年

















