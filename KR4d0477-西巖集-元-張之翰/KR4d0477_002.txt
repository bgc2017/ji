







　　欽定四庫全書

　　西巖集卷二　　　　　　元　張之翰　撰

　　五言古

　　為杜敬甫都事題醉經堂

　　聖人去已逺聖經誰復作微言失饜飫至味歸淡薄誰
知征南裔夙有文中託一變傳癖苦再入經醉樂文辭
發深藴義理出餘嚼賢濁與聖清朝斟還暮酌初則作
麴糵終乃見糟粕仰希一瓢顔水飲固自約俯笑七椀

盧茶搜何太錯兀陶卷帙中浩瀚江海若何當一升堂
盡啓重閉鑰問君乞斗升使我足桮杓挹彼太古醇洗
此薄俗惡百年共醺酣萬事一酬酢主人百不譍春風
睡方着

　　題儲同知菊軒詩

　　詩人例愛菊獨菊異衆芳園林搖落後高㓗凌清霜昔
惟五栁翁適與花相當東籬久寂寞㡬人識真香君其
慕翁者用行舎則藏錢塘賦歸來甓社閒徜徉常移數

佳種叢植軒之旁餌則延上壽飲則除不祥豈徙秋色
好將見晚節昌秋風㡬時開開時即重陽可呼西鄰人
來此共一觴

　　題李道源先生隂德記

　　廣平舊名邦自昔多善類董公賢右轄刻意古文字始
以李道源特草隂徳記終於李師孟詳說進士第天報
固以驗鄉賢亦兼備發揮王内翰尊禮郭慶嗣郭乃王
董師李本郭文弟世雙百餘年人孰知盛事正賴何聰

山拈起使勿墜何負天下望今繼登董位董心即何心
符合無少異賤子生邯鄲相望兩舍地董像僅能拜王
文尚當跂前曽有郭文後豈無李氏其或壞此風我輩
寧不愧

　　題栁理問止齋

　　能行莫如風能止莫如水風息籟不鳴水定波不起人
生百年間孰不貴知止止之所不齊可與不可耳夫君
應時才早逹自鄉里今年纔耳順朝省方重倚遽以止

名齋趣向固云美一官復一官正恐未辦此更期十暑
寒相對論至理

　　題厚德堂

　　地厚無不載山厚無不藏正如君子德愈厚則愈光丁
君雅好善積累方自强豈圖今光輝要與古頡頑史有
鄧高宻傳有郭汾陽詩有五桂竇記有三槐王歴觀數
大家俱垂萬世芳努力追前賢庻不愧此堂

　　十二月雨


　　朝吟八雪詩暮得一尺雨淮南十二月天氣乃如許冥
冥造化機於今果誰主侵晨問庭梅梅花泫無語

　　趙屯浦時有開河之役

　　舟行趙屯口水入呉淞路其流淺見底半舎凡幾住蘆
花一股水嘗記老黄句時逢小漁舫疑此即其處淤填
既云久遷變亦已屢或言大開疏而欲使之注無人可
論量傍岸鶴凝竚三問竟不譍翻身入雲去

　　題盧仁美友敬堂


　　我從淮海來君索友敬詩欲作未暇作京塵日奔馳近
復觀此軸諸公賛無遺尚有一二語試為舉似之人誰
無兄弟㡬家盡熙熙或友而不敬固是弟行虧或敬而
弗友兄道亦未宜唯能兩相全然後成塤箎聞君乃其
季人已稱白眉歸而語諸兄始終以為期

　　題貞孝堂

　　女貴孝於親婦貴貞於夫世衰道降後能者其孰歟夫
人有全德不愧七誡書綵衣茲堂中為子當何如


　　晉公綠野堂圖

　　君難盡知人臣難早知止不明䜛害忠不止禍侵已當
公伐蔡年正賴明天子功成無間言千載一時耳留連
穆敬朝疑信當若此今日召何事明日去孰使逢吉搆
以攜僧孺短而訾所以緑野堂徜徉集賢里青青枕邊
山漾漾橋下水晚節在松筠春風滿桃李平生匡濟才
盡付文酒裏富貴一墮甑將相雙弊屣我自有餘歡彼
亦無少恥悠悠數百載全德能有㡬至今想風烈已殁

猶不死茲圖忽到眼筆底見唐史韋䟽固云佳自賛尤
可喜懸知難著語不覺書滿紙上感忠義人下警姦險
鬼

　　次韻荅二袁

　　相逢何草草不念别日長别我我在山别君海茫茫慰
别有難易我老不易忘今此春雲篇來别已悲傷春雲
雖多態與世無炎凉朝出山路白暮歸海天黄人生不
免别與君非異鄉我詩不如雲春雲解飛翔


　　讀朱節度碑

　　過溪讀朱碑宛在山之趾其文固深峭其字更遒美如
何數百載觀者即生鄙蓋因元載作而復有子泚我意
殊未然正要公斷耳取言不取人論父不論子儻令泚
有成載亦非賜死煌煌一片石當用孰為比作詩問知
言試定非與是

　　題敦孝堂

　　詩書苟不勤聖道何從造偉哉靖節翁志在敦夙好李

君深慕之日夜求至到不墮傳解惑直窺義理奥一言
思無邪百篇噩渾灝可以治天下可以扶世教其或可
無用獨善奚責報寄詩堂中人斯語乃忠告

　　題淵明圖

　　人云歸來辭在晉第一文我謂靖節公在晉第一人人
文雙絶妙愈久則愈新想當義熙初素神欝莫伸解印
拂衣去清風滿鄉鄰醉吟東籬秋舒嘯東臯春言語益
精㧞懷抱任曠真進不急富貴退不憂賤貧蕭然樂其

樂無懷葛天民市朝日流血不到漉酒巾作圖者誰子
能與公傳神條分數㫁章幻出㡬化身或引觴以酌或
植杖而芸寥寥無絃琴悠悠無心雲我欲從之㳺脫落
薄宦塵再拜求一語題竟了不聞

　　題巨然山水

　　余生愛山水而有山水癖水波洗神清峯巒入心碧紛
拏簿書叢拭目此水墨天機熟愈妙元氣老猶濕鬱鬱
巖下樹盤盤溪上石前有順庵詩後有紫山筆更欲呼

二老杖履從所適九原不可作茫然悵如失

　　題曹氏褒徳集後

　　世人誰無後顯親為有子子者欲顯親學與不學耳夫
君齊相裔孝行著鄉里一隨行省檄幾墮作掾恥幡然
復吾門左經而右史朝煑判官𬞞暮飲判官水三年淮
海上孰不知彦禮或莫聞父德亦足揚世美矧能述是
編細字筆諸紙不須乞銘縑何用作傳米但存諸名章
便是千秋誄盛之古錦嚢非類其勿啓


　　題曽貞婦詩

　　楚稱白貞姬漢美陳孝婦孝婦金見賜貞姬璧弗受夫
亡不改醮自古亦稀有悠悠千載下其事復相偶曽本
平州人聰慧出人右早歲歸東安為渠執箕箒長號失
所天㡬絶十八九頼有遺腹子全節以自守尊者欲嫁
之誓死言不苟坐販給薪米居貧甘白首至今黄鵠歌
悲音動忩牖何當勸天下盡使風俗厚此詩雖不工或
用傳永久


　　觀范公泉

　　我遊范公亭得觀范公泉光開四方鏡影落一片天問
初出地時正當帥郡年德清故泠泠澤滂乃㳙㳙人壽
有所滋民疾得以蠲坐令雲門麓化作崑崙巔刺山固
莫比拜井尤可憐不為久旱涸豈逐大水遷公政以泉
顯泉名以公傳初如去思碑其誰口不宣久為遺愛池
其孰手肯填此老雖已矣此水猶依然昔何流而川今
何滙而淵慇懃語後官黽勉追前賢好理古石渠再聽

聲潺湲

　　謁子陵祠

　　中興四七際共佐漢天子先生帝故人累召竟不起朝
耕富春山暮釣桐溪水至今耕釣處泉石亦清美高風
返真淳薄俗激貪鄙就令作三公未必能至此人生一
世間所係出處耳我舟南適粤過之為一艤怱忽不少
留前途尚千里回首雙臺雲塵顔汗如洗

　　為郭迂庵壽


　　詩書一旅亭仁義大㨗徑迂庵古之人視此以為病出
處每自較名實務相稱舌耕三十載不救室懸罄以道
戰紛華愈久而愈勝富貴等浮雲功名歸墮甑鴟鳶方
嚇腐燕蝠止爭瞑世事了不關聖涯入涵泳脩身復正
心窮理兼盡性賢哉廣平侯能致師者敬受館東北來
鬚髪霜雪映不才舊其徒再拜嗟喜併人生諒有數聚
散亦前定閱歲回首中春初忽秋孟西風吹絳帳天上
飛破鏡憶昔介眉辰寐寤醉斯醒載歌詩考槃高詠禮

儒行慇懃菊潭水一杯發幽興

　　題郝繼先世德詩卷

　　吾元昔開創羣雄皆奮躍是時太原郡裂土而有郝付
以五路權貴焰㡬欲灼恩威三十年德厚報豈薄乃公
一下世諸郎半高爵今春見宣慰去秋識經畧翩翩鴈
行中幼者尤卓犖出入春宫餘惟尚賢好學宜乎先世
名昭然動臺閣元碑復王碑兩石如玉削好䕶星斗文
無使風雨剥他年功臣傳政恐由此作噫彼公侯家十

八九零落著詩示後人渠亦知所作

　　題龍君孝梅卷後

　　梅非時而芳本為孝子設婦守節而死用表孝梅說人
梅何闗係理意相貫徹果若無此孝未必有此節兹乃
相中詩其問影邊月

　　謝貞卿母氏九十

　　八十歲在北九十歲在南朱顔未全改黒髪尚半鬖問
胡壽而樂賴有大小男大男早隨朝儒吏能相參千里

猶膝下歲時致肥甘小男出佐郡善政人所談旋開新
芍陂便是古菊潭他時北堂上斕斑兩春衫慇懃介眉
酒怡然㸔醺酣

　　孔誠甫母氏九十

　　奉親子之心得壽天之道七十人已稀九十世尤少猗
歟孔君母享此髪纔皓何術可延年何藥可排老平生
無别念為善恨不早處身惟儉素治家止温飽借問絳
紗幔何如紫披襖北堂有餘地一意樹萱草開作兒女

花歲歲相媚好

















　　西巖集卷二考證

　　第一頁後一行　茶搜搜字原本訛作鎪按盧仝詩三
椀搜枯腸詩當用此意今据文改正

　　第五頁後四行　詩中論父不論子云云按新唐書朱
泚傳稱其父懐珪事安史二賊偽署栁城使其人本
不足取詩持論未免偏謬今附訂於此












