







　　欽定四庫全書

　　西巖集卷九　　　　　　元　張之翰　撰

　　五言絶句

　　題田書史潤之馴鶴圗

　　蒼公以為朋青士以為友如何九臯心却食一女手

　　人引鶴蹁躚鶴伴人幽獨深情兩無言松風亂修竹

　　娟娟掌中芝所得能㡬何蕭然此幽境政自無網羅

　　生平萬里姿取馴固堪憐勿謂便不飛一飛當冲天


　　七言絶句

　　題太原賀氏䨇桂樓

　　月中僊樹影婆娑注意春風兩玉柯比盡世間誰得似
竇家差少郄家多

　　簿書衮衮覔封侯文筆區區委下流底事君家不知變
尚将雙桂揭髙樓

　　海棠

　　獨倚東風奈困何能紅能白不須多只渠顔色誰堪比

更恨無香亦太過

　　己丑清明郊外遥祭四首

　　淮南已過六改火燕下又經三禁煙趙武陵邊是先隴
一回南望一凄然

　　年年忙裏過芳菲今歲清明試裌衣枝上幽禽作何喜
勸人沽酒不容歸

　　桃李當時手自栽故園春早已花開白頭親舊應相語
有底功名又不來


　　寵不曾求辱豈期世間何事苦相隨落花池閣香風底
才到醺酣總不知

　　送春九絶

　　腸斷春光欲盡時慇懃辦作送春詩風軒正自無新句
㡬㸃楊花落硯池

　　蜚亷連日卷黄埃紅紫紛紛委綠苔蝴蝶不知春事了
有時猶自傍人來

　　青春背我去無蹤忙似飛雲疾似風試問多情䨇燕子

來時曽遇夕陽中

　　風風雨雨妬年芳九十韶華夢一場只道春歸無覔處
滿畦流水菜花香

　　薄宦燕都五遇春年年此際别東君情懷不似今朝惡
多少朱門鎖夕曛

　　睡足槐牕日影遲心清事簡應酬稀癡童未用催翁起
卧看簾間乳燕飛

　　唱徹新詞第㡬篇留春不住獨凄然鬢毛禁得愁多少

落絮飛花又一年

　　杜宇聲中首重搔侵尋老境漸難逃青青不逐年華改
只有西山萬丈髙

　　天上金烏不暫閒人間節序自循環玉堂有俸清如許
自買香醪一破顔

　　方塘頗倦逰以此壯之

　　纔渡清溪懶着鞭白雲嶺上莫留連與君馳下陂陀去
一簇人家是玉泉


　　題陳取新外郎淨香亭五絶

　　四面陰森碧玉椽幽香細細淨娟娟從今不信閑花草
得到風吹雨洗邊

　　種德堂東一草亭主人新以凈香名有心為作亭中記
却恨蘭泉夢不成

　　工部遺篇屬吏曹益津老手重揮毫客來莫作茅亭看
能與東臺勢並髙(先生無恙時常命僕作東臺圗詩有秖因千頃膏腴地渾與陳家種徳來
之語東臺乃祖立遺愛碣之處)


　　退食歸來坐夕曛竹香偏向淨中聞人家亭院花如錦
有㡬存心到此君

　　竇家仙桂謝家蘭注意春風次第看祇恐凈香亭子上
可人不獨碧琅玕

　　武勝軍江帥聨香二首

　　風捲邊聲入夕笳雪晴髙宴總戎家酒醒為覔聯香句
半在梅花半竹花

　　将壇奕葉有餘芳踈竹寒梅盡着行料得亭中主人意

春風長要一般香

　　驪山温泉

　　鞍馬西來恰入秦滿身都是驛途塵解衣貪浴方池水
忘却題詩諷太真

　　地氣蒸騰火氣燃山間是處有湯泉一般洗滌人生垢
不似華清受污篇

　　山行聞松香

　　山氣昏昏水氣凉入雲細路遶羊腸歸鞍休道無佳况

一道松華撲鼻香

　　十二月二十有二日梁山軍㨗至喜而作此

　　入川懷抱未曽開堆案文書苦自裁莫訝今朝忙喚酒
梁山新報㨗音來

　　驛亭一騎㨗書馳正及園亭未散時為向西南諸柵道
從今消得㡬熊羆

　　溪行舟中

　　青山曲曲水重重百歩難為百里中莫訝今朝行不得

鷓鴣聲裏打頭風

　　歸過馬道讀梁貢父郎中見和之什復用韻

　　嘗盡西來萬阻艱馬頭何日不青山歸囊半是川行藁
猶恨無題到劔闗

　　贈徐明慧道士

　　出無知已好還家休走東南天一涯留取一䨇眀慧眼
他年應召辨姦邪

　　雨後睡起二首


　　連朝苦雨不再作破暑好風才一逢正向晴牕覔新句
淡雲忽起兩三峯

　　飛蠅惱夢逐未去野鶴盤空招不來此際清懷誰㑹得
夕陽倚杖立蒼苔

　　轎中假寐

　　官事昏昏半醉癡肩輿摇兀日斜時春風一覺荒田夢
行到前村却不知

　　寄東州諸君二首


　　偶因王事得遲留儘著新詩紀勝逰兩袖只今無别物
滿携東海入同州

　　鵲華雲盡碧參差落日齊州道上時白鳥飛來不飛去
向人有意聽新詩

　　題德公夢東坡卷四首

　　驂鸞騎鶴海天東來現枯禪假寐中二百年來猶畫像
當時同軰枉相攻

　　髫年曽夢讀蘇碑覺後茫然費所思却恨西山老禪伯

相逢無紙寫新詩

　　千古聲華塞八區夢中有語亦相符黄衣只説僧家了
不道斯文再振無

　　此圗初自敏公傳今日看來不偶然同姓上人辭世去
要君相繼遇坡僊

　　弁陽圗

　　嘗讀徐陵孝義碑蒼蒼髙下一何竒畫圗忽洗黄塵眼
便是烏程卧看時


　　渲馬圗

　　一脉清流赴吻深冷光摇動絡頭金洗餘却入天閑去
誰㑹超然萬里心

　　盤馬圗二首

　　盤馬圗如畫馬圗小奚奴敵老奚奴是中若有龍駒在
數尺長竿套得無

　　一馬纔驚萬馬奔疾風吹散半川雲老髯果得防閑計
何處弓刀敢亂羣


　　題致樂堂

　　喜氣懽聲自一堂白頭親到彩衣郎壁間且莫糊塗了
大字看書孝行章

　　花有清香竹有陰春風長在北堂深細看慈母忘憂處
便是賢郎致樂心

　　歸至鎮國寺嗣宗以酒相勞四絶

　　煙霞滿面足驚猜恰自霜巖頂上來渠若問餘休説似
一尊遥為錦屏開


　　西山最好是秋深㡬處重陽負此心眼界今年多少濶
千峯頂上一登臨

　　山行全不覺艱辛白石清泉儘可人不着一杯三嚥下
㡬時融作滿懷春

　　收拾秋光入兔毫歸途殘照下林臯青旗解喚逰山客
斜捲西風五丈髙

　　闕題

　　子能以孝醫母疾雲闇雙明一旦開休道誠心無感召

臯禽飛下九天來

　　一家盡敬寜非佛羣鵲來祥却是仙仙佛悠悠無處問
錦囊詩卷至今傳

　　和改元韻

　　隔年一雨不曽晴要洗妖氛四海清古有三元今又異
元朝元日改元貞

　　題趙樊川日本紀行詩卷

　　公弼御史以樊川先生日本紀行詩見示三

復之餘使人心移神動如親在其洪濤絶島
中然叙事之工寫物之妙皆從大手中來苟
非名節素重忠義不屈其於使逺方歴殊俗
將危疑倥偬之不暇又安能出此語耶故書
三絶句於後

　　絶影開船入大洋筆頭嶮處盡難忘聖皇若問東隅事
秖此鋪陳是奏章

　　行盡東南萬里船歸來西北九重天不須更問公名節

看取唐僧密示篇

　　詩筆清雄樂府工篇篇猶帶島夷風不知他日樊川集
當置分門第㡬中

　　題日者吳月堂卷後

　　遊遍吳中與越中百錢簾底自從容可憐一片三山月
不與南朝照吉凶

　　讀嬾菴梅詠且以梅見詳久而不至五絶徴
之


　　與花擬結歲寒縁見了還休秖自憐怪底夜來香入夢
嬾菴詩句在題邊

　　山礬太鄙水仙臞香影端能盡得無若論孤清相似處
西巖未必讓西湖

　　寒梅只傍矮牕栽等待春風次第開昨日長明燈下坐
暗香先已逐人來

　　客中無物慰清饞自乞花枝不是貪方丈主人如見贈
直携春色到淮南


　　生平㡬費愛梅詩慰眼何曽見一枝説向西禪散花手
古瓶温水待多時

　　嬾菴見和復次前韻五首

　　不了塵中未了縁區區形影亦相憐自從叅透空花句
無夢羅浮曉月邊

　　待道臞來本不臞若言無後豈能無直除砍盡孤山樹
不見風光秖見湖

　　世外優曇未易栽山間何處不梅開此身便道非清淨

未肯輕拈一葉來

　　見花如渴復如饞宜著旁人道老貪不信真成被渠惱
仰天大笑向西南

　　信手拈來總是詩寜無冷蘂與疎枝若從枯淡中邊看
却是香消影滅時

　　嬾菴以絶句恵雪梅與水仙數枝依來韻五首

　　水邊風度月中英併付東樓照眼明可是天人解相戲
兩般花様一般清


　　老師本是釋中英心已全空性已明一串驪珠二十八
尚能妝㸃兩花清

　　欲喚湘英與素英愛渠却恐太分明重重簾幙春風底
有口難言此味清

　　天香花蕚國香英要似蘇黄㑹發明不把風流禪説破
筆頭能有㡬多清

　　玉作中單雪作英花中太白與淵明對花不是相過譽
何物人間有許清


　　嬾菴見和復次前韻五首

　　此花豈止百花英中有波光與月明落盡眼前脂粉氣
世人猶未識真清

　　閲盡千葩與萬英性中自有本來明恰如風裏浮雲過
到了何曽翳太清

　　廣平鐵石世間英山谷人才表裏明數首新詩一篇賦
不知曽累二公清

　　幸有熏香與摘英花神却又忌聰明明朝捲地東風惡

秖恐無人更問清

　　筆頭造化奪春英此理如今㡬箇明一笑回頭都不問
胸中水鏡自然清

　　闕題

　　夭矯柔枝㡬許長春光老盡却芬芳謫仙果識南薰曲
肯道棃花白雪香

　　五月見石榴開

　　山光水色照樓臺正恨無花眼底來可是東君專節物

臨風一樹石榴開

　　讀陳節齋詩刻

　　心逺亭髙樹拂雲繡衣一去㡬經春壁間好䕶題詩石
再見如公有㡬人

　　不見當年老節齋傷心遺蹟半蒼苔讀餘風起庭前樹
猶似英靈到此來

　　思承索二色菊詩同郭伯周賦

　　半黄半白足驚猜都是花神巧剪裁正色似憐無巨眼

一花剛作兩般開

　　白應素商黄應金本來各色却相侵而今花様多如此
有㡬同根不異心

　　三月晦日

　　雪㡌風裘出帝京與春同到濟南城明朝春又堂堂去
剰約飛花與送行

　　日長人寂簿書稀擬賦春歸第二詩可是東風尚纎巧
亂飄飛絮罥游絲


　　題泰山僧連翠樓四首

　　底事山僧要放回小樓正對岱宗開索題羞道無新句
恰向天門直上來(是日余下泰山)

　　讀罷新詩更看山豁然胸次亦髙寒不知詩興添多少
一片雲煙落筆端

　　老僧日日與誰隣半是煙霏半是雲好景且休都占盡
他時杖履要平分

　　雪頂霜眉骨相癯生平一意學空虚誰知事事消磨際

却被青山染著渠

　　密州喜雨詩

　　走遍諸州盡旱乾恰從東武欲西還片雲忽作飛來雨
道著隨車亦厚顔

　　昨日扶笻上北臺青山隱隱隔塵埃我知一雨非無意
洗出雙尖馬耳來

　　夢禱雩泉雨便飛覺來擬欲答神私十年儘有蘇文在
秖恐泉神不要詩


　　出東武馬上得二絶

　　殘照斜明馬耳山斷雲直接穆陵闗據鞍未敢輕題詠
曽到坡公筆硯間

　　林煙漠漠水彎彎晚霽村虗畫障間驀向坡頭得新句
一䨇白鳥㸃青山

　　泥水邑南見婦耘田者

　　十畝山田兩婦鋤午天如火汗如珠從今縱有閑詩句
且莫輕題倦繡圗


　　元氏中秋不見月呈敬齋

　　黄卷青燈記昔㳺回頭一十六年秋瀟瀟不是𤣥都雨
剩為先生一月留

　　甲申元日漫書

　　畏途南北苦怱怱千里家山在夢中誰把閑愁忽吹散
覺來門外有東風

　　形容鬢髪年年改門帖桃符處處新休道揚州不留客
客中三度見新春


　　辯囚致雨元稱善嫉惡如風亦自賢今日興來俱莫問
且尋幽句向梅邊

　　泥中明月㡬時有山上白雲何處無已是歸期歸未得
令人慚愧舊桃符

　　喜氣懽聲動四方今朝纔是得三陽臨風一盞屠蘇酒
坐看兒童次第嘗

　　拜舞歸時坐小齋好呼樽酒共梅開東君可是無私意
隨例公添一歲來


　　東隣照地鞍馬閙西舎掀天皷吹喧睡足黄紬無箇事
笑看春色淡忘言

　　青天白日放晴明海雨江風失晦㝠看到陰消陽長處
爇香清曉讀羲經

　　昨夜竒寒未是竒縱寒能有㡬多時庭梅已做春消息
開盡東南第一枝

　　出金陵二首

　　金陵連日醉吟間一夕扁舟送客還愛煞石頭城上月

清光直照過龍灣

　　清樽倒盡别秦淮月底孤篷一半開醉夢紛紜猶未覺
不知柔櫓過江來

　　和姜中丞韻二首

　　三載揚州鬢欲絲揚州亦不似當時瓊花落盡春風老
誰識前生杜牧之

　　儘渠官事日棼絲不到虚齋靜坐時賴有盆梅解相慰
伴人時復一中之


　　逰𤣥都宫乃馬丹陽遇王重陽故蹟宫有遇仙
亭亭前有丹陽歸山操石刻

　　讀罷𤣥都壁上文碧桃影裏坐斜曛舉杯欲問風僊子
只有西來一片雲

　　山色蒼蒼樹色青一樽來飲遇仙亭七絃聲斷歸山操
海濶天髙何處聽

　　過吳江縣

　　夜泊吳江古岸傍水寒煙澹月微茫蓴鱸自是吾家物

一夜風吹入夢香

　　宿鶴坡寺

　　時隨湖水到金忠舟去鶴坡水不通夜宿潘家長壽寺
蕭條更不似舟中

　　寺中端午二首

　　吳淞江畔上洋濵轉眼怱怱節序新欲問宦情今樂否
觀音寺裏過蕤賔

　　不見葵榴見草萊一樽今日共誰開家人逺解娛人意

綵索還隨角黍來








