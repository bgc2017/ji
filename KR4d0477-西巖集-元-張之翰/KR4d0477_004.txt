







　　欽定四庫全書

　　西巖集卷四　　　　　　元　張之翰　撰

　　七言古

　　題吕四平山中吟

　　華陽深處神仙住不是神仙不知處以詩换骨者何人
兩甕先生七十孫童顔鶴髪春風好自種梅花拾瑤草
渠欲學之先學心寒泉王嚥山中吟世間俗事無一字
纔有一字不相似


　　張正甫太常送山水硯屏以長歌謝之

　　白雲從何來落此石硯屏當時一披拂澹白繚深青宗
家奉常不惜寳重封抱送來吾扄我方直院歸一洗老
眼明寒蟾潜光璧月窟暝禽倒影金星泓畫工有筆難
㸃綴紫潭無塵自清泠君不見歐陽有以紫石名子美
聖俞嘗辯争東坡又有月石風林横子功純父皆題評
感君盛徳無以報竟日閣筆詩不成試従歐梅蘇范為
乞靈但覺山水盡與洪濤傾倚天絶壁開新晴


　　題林丹山詩軸因以餞之

　　武夷丹山最㠝岏蒲陽壺山亦孱顔林居興化翁建安
不取壺山取丹山問君何時定中原兩山俱不能躋攀
千篇難買一綫官黄金臺下空盤桓雪華如掌風力酸
扣門乞詩若飢寒布囊包褁琳琅玕其如南人北士往
往相譏訕我思君家逋仙舊隠西湖間至今寒梅疎竹
無人看湖光綠可飲山色秀可飡便號孤山復何難何
必計較壺與丹作詩一笑君當還


　　詹學士送簟

　　移家初自淮海歸桃笙蘄簟皆棄遺集賢學士無長物
送此六尺黄琉璃清寒氣骨帶冰雪横斜紋理含風漪
飛蠅側目不敢下餓蚤失足無所依竹夫人衰專房寵
班婕妤興團扇悲安排赤藤之床白石枕與我日夕生
涼颸世間殘暑休相欺

　　得朱文公帖

　　辦香走謁文公祠夜夢光焰生屏帷起來諸生送此帖

但見字行糊塗墨淋漓初讀未盡曉再辨始識之前書
徳符觀魚之雅句後書陳朝説琴之遺辭行雲流水有
徐疾春蛇秋蚓無雄雌幽深不減武夷曲蕭散殆似感
興詩嗚呼世人剽公之書竊公學便謂傳解之外無他
為區區字畫一技爾信意落筆乃爾竒我思昔賢全才
何所不可施白雲在天恨莫追空抱遺墨中原馳神物
與我相䕶持不爾恐逐雷霆飛

　　讀郝陵川使宋集因題其後


　　我從少年見陵川筆力扛鼎思湧泉中流飛龍飛上天
黄金虎節光赫然豈期宋人羈留十七春仰面見天不
見人大兵問罪壓江濆片㠶纔離古儀真白頭歸來孰
當國上有花門下刀筆九重無由表忠赤更比子卿堪
歎息乾坤英氣死彌烈明月夜光留此冊夜來燭下讀
未徹一陣黒風吹燭滅

　　悲鄰雞

　　鄰家老翁善祝雞十十五五相因依忽得一雞愛雄竒

金觜鐵距錦彩衣横行羣中事凌欺衆雞欲鬬力莫支
鳴聲訴翁無已時老翁磨刀怒殺之羣雞飲啄争熈熈
意謂此雞墮我機我祝羣雞飽當飛老翁朝朝抱長饑
殺心既啟吁可悲

　　食松蕈詩

　　春雲淡淡春煙濃笋輿直入春山中山人殷勤具盤蕈
云是生長深岩巨壑千嵗不老之蒼松金丁玉笠忽到
口已與茯苓琥珀争長雄初嚼帶寒雨再嚼生清風三

嚼五嚼六七嚼一洗滿腹葷羶空既不能招首陽採薇
子又不能呼商山茹芝翁石泉煑茶三嚥罷但覺排雲
直氣拍塞乎孤胸歸來偃卧一榻上清夜有夢攀髯龍
人間此味豈易逢絶口不敢談其功却恐笑殺癡兒童

　　題昭君圖

　　漢元宫中誰第一最是王嬙好顔色當時無金買畫工
按圗逺嫁悔何及黄沙白草塞外情酸風吹入琵琶聲
死為萬里異鄉鬼至今青塜愁雲生君王枉殺毛延夀

似此妬賢人儘有又有過於畫圖手

　　題明皇擊毬圖

　　天寳宫中無事時乗驢擊毬共娛嬉此風既扇不復止
流傳後來争習之蜀王常列錦歩障敬宗曽得罨畫衣
自稱狀元惟數僖直把西川節度賭與陳餅師九重深
居本無為一舉一動闗安危想當莎場縱奔蹄霹靂應
手神珠馳萬金聖躬豈暇顧迴頭一笑雙娥眉黄髯老
畨雖狎亦可嗤奏言旁觀何太遲只圗眼前一霎樂不

管身後千年悲馬嵬坡下死别離連雲道上生嶮巇嗟
嗟若輩無所施空留畫様令人思見畫不覺成新詩

　　題秋山獵豹圗

　　霜風烈烈百草枯鼓山山頭日向晡石頭髙低路﨑嶇
荒林叫狸號妖狐有物突出驚前驅大于雄彪小于莵
繡衣將軍臂彫弧霹靂一發金僕姑金團袍裂一大呼
老涎淋漓血糢糊從兒載錦滿後車迴頭隠霧空巖隅
英雄歸来膽包軀快如勍敵力驅除鼓笳宴酣得意餘

眼髙四海空江湖看君他年笑平吳凌煙千秋認眉鬚
未必志在秋山圗

　　題盤谷圖

　　盤谷非昌黎當時誰能冩其真李愿非昌黎後世何以
知其人今學愿也隠雖無韓之文何處不有盤溪之水
盤山雲

　　題趙錄判星丸漏圗

　　唐人鐵澀藏集賢越僧銅製費有年孔壺為漏箭為刻

後世其孰知其然趙君星丸本金丸變十二數餘百千
我生雖不窮此法意與徐池二州之漏相後先既不能
勒銘擬坡仙又不能作賦追樊川還君此圗三太息世
間何術無心傳但患學者未至真忘筌

　　題惠氏遇仙圗(謂遇洞賔也)

　　我昔聞吕仙本人而天儒而𤣥袖中三劍常在手擔頭
兩甕不息肩或朝遊江湖或暮歌市鄽東林敺蛟燭已
滅曲江飛鳥月正娟平生妙處少傳法只有趙靈郭鈍

相後先惠公復何功而有觀燈緣長風萬里氣一息背
負直入西南天解衣圎明作酒錢酒盡却下峨眉巔歸
來墮井呼不起有淚迸落巖之邉豈期身示三絶句石
榴皮草猶蜿蜒及公發殯一大悟便謝浮世凌飛烟嗚
呼至人雖死本無死安知此去不復還我當為汝細撿
興化寺中之供簿汝亦為我再㝷垂虹亭上之遺篇此
詩此畫莫漫傳他時儻見雙雲軿再拜問公然不然

　　送張禮部李兵曹奉命開河之行兼簡髙和之

漕副

　　鄣州西北低復起中有清河走清泚青龍折身東入海
不接御河餘百里我朝混一凡幾載南北舟車日𤨏委
風㠶咫尺不得到費盡人牛不停軌九重有詔許開鑿
官不選材何所倚寓軒尚書今禮部兵曹郎中前御史
請行復有馬漕臺在魯諸公宜辦此古來水運非不多
良法相傳今有幾褒斜砥柱固莫論䢴溝汴渠差可擬
欲通尾尾萬舳艫先看粼粼一篙水功成事辦民不疲

鈍筆非才尚堪紀他年岸栁綠隂中聽取人歌張與李

　　送王晉卿赴建康僉事之任

　　江淮行臺今幾年按臨諸道分其權亷能取才到吾輩
登車攬轡相後先今君又作江東行腰間金符光赫然
驛塵未出盧溝道先聲已振秦淮船麒麟千里才展足
霜鶻一舉寧空拳往時征車走蠻烟澄清之志已自堅
比年漕臺辭貨泉疑怨之地得遽遷我知君資剛毅素
所偏贈言不用相勉旃但恐胸藏眀水鏡照盡萬象無

纎涓古來恩威要並濟此去寛猛須兼全嫉惡如風固
可喜辯獄致雨猶稱賢君才本足了此事我固不能自
韋弦男兒少壯當有立惜别何以堪留連都門西頭酒
如川快引太白呼十千為我一醉秋風前

　　題許道寧著色山水圗

　　平生談癖不可醫毎逢山水須娛嬉黄塵千丈眯人眼
偶墮此境有一竒初見舟一葉恍如仰看天柱游武夷
再見路一線又如行過開先直上匡廬時巖巒過雨碧

蔥蒨樹林被風綠參差擬呼一二㑹心者青鞋布襪相
追隨奚奴背負癭尊酒興來著處留新詩摩挲石壁便
欲題人言看畫乃爾癡一笑霏霏空翠生人衣

　　題錢舜舉春塘三花圗

　　幽蘭如髙人海棠薔薇何許來相親應憐國香太寂寞
故遣二姝奉慇懃薔薇秀而野海棠艷而醺春塘老手
妙入神落筆幻出花之真我疑趙昌乃前身不爾胷次
安能著此無窮春


　　題張治書夢符所藏山谷書遺教經後詩

　　山谷書此遺教經髙郵題者景迂生黄書書之宗晁文
文之英誰知靖康到今一百六十載與君又閱髙郵城
寳墨流傳豈無數神物䕶持亦有靈君真前太史畫沙
印泥當繼聲我非後祕書東手斂袵不敢評卷舒玉軸
三嘆息但見黒風吹雨來忩櫺

　　題胡氏殺虎圖

　　古來烈婦皆可數未聞救夫能殺虎想初一身都是膽

怒出天誠誰敢禦呼兒取刀手掣足力視於莵猶視䑕
不然柔弱非所能能勝威強遽如許哀號不比泰山婦
直搤猛于楊氏女夫命雖云三日活婦心足慰百年苦
至今季陽城邉沙水頭烈烈英風動林莽恨渠首不加
冠巾惜渠號不賜勇武至今夫門刻石表屹與女流為
砥柱君不見世間妾婦争悍妬費盡時粧求媚嫵一朝
遇難將奈何當媿茲圗汗如雨

　　題雪庵所藏韓幹厩馬圗


　　幹初召入供奉時自言厩馬皆吾師平生畫肉不畫骨
筆意奪盡天下竒流傳至今猶有此玉花照夜略相似
不鞍不鞚亦不鞭便覺寒風生兩耳乗駑絡頭盡黄金
一閑空繫天閑深髯騶背立莫通語何處可展萬里心
雪庵眼明識真本身是三生老支遁世無伯樂亦無韓
晴窗獨坐憐神駿

　　徐熈草蟲

　　鍾陵徐熈花最工落筆便奪造化功有時毫端無處着

春風又變而為枯枝老蔓與草蟲天牛螻螽蜣蛉蟬蝶
蜂妙處一一能形容乃知熈也不獨稱畫宗曽將一部
爾雅藏胷中古今萬象皆精通豈不解作風中之虎雲
中龍世間識者匪易逢神物未可誇兒童且教爾輩争
青紅

　　謝譚學正送盆梅

　　去年揚州梅數株紅紅白白纔須臾中有一盆六尺餘
百計愛䕶亦漸枯今年移近甓社居風土又與揚州殊

只知終嵗不復渠臨風搔首空踟蹰肖巖譚君解相娛
忽送春色來庭除盤根曲榦畫不如若為幻此清而癯
似開不開白玉膚欲褪不褪紅羅襦蘭衰菊悴孰友于
素屏虚愰香撩予夢囘落月澹欲無筆頭有句追林逋
何必直到杭西湖

　　詠瑞鶴

　　君不見師曠有琴纔一鼓𤣥鶴來集郭門舞又不見蕭
史有簫纔一吹能致白鶴為娛嬉趙君無簫亦無琴未

省何以來仙禽白雲一片飛不去天風吹落秋庭深無
乃北堂好清唳髣髴庾家初應瑞士衡生本華亭人恨
不復聞君却聞第一雞羣莫相處萬里江湖恐髙舉從
今飲啄好看渠要渠他年取徴書

　　題安御史所藏閑閑公書赤壁賦後

　　金儒以字鳴中原知其變者惟閑閑滏水石橋尚學栁
榆闗湧雲復兼顔峨嵋仙贊有東坡玉虚殿銘乃黄山
行書草書得意處直與米老相追攀憶初共君評此帖

筆勢要在羲獻間後來玉軸落人手曽隨征車到荆蠻
神訶鬼䕶凡幾載今日却向君家看相如連城璧自完
孟嘗合浦珠初還識真賴有胡武安有耳莫聽人譏訕
不才恨晚生邯鄲追之無及長空歎但覺赤壁月小江
風寒

　　題航海圗

　　海于天地最為巨風起中洋誰敢渡銀山大浪幾千丈
不是吾曹亦徒遇翰林修撰曰惟簡監察御史字正父

一朝萬里朱崖行長鯨跳波老蛟舞以忠為舟信為楫
深入南溟復何慮潜珍秘寳炫光怪翠阜重樓出雲霧
青山一髪是中原想像坡仙舊題處殘膏賸馥磨不盡
留作二君竒絶句我生足跡半天下悵恨茲游不能與
挑燈夜䟦航海圗洶湧筆頭有神助

　　題蜀道圗

　　北風塵起豬龍飛潼闗不守國命危氷山已倒玉環死
千乗萬騎西南馳朝行天梯暮石棧月宫無夢空瑶池

九重丹闕𣺌何許半空白雲漫相隨心驚鳥啼花落處
腸斷水綠山青時太子靈武即帝位上皇蜀道還京師
空餘一曲雨淋鈴至今世上令人悲將軍將軍宗室兒
落筆能畫此嶮巇恨不天寳初年進赤墀

　　甲申至日

　　前年至日留南康去年至日還維揚今年來寓珠湖傍
未知明年復何方日髙三丈纔下床一閑要自償千忙
人生窮達付此觴何處今朝無一陽醉來萬事皆亡羊


　　題韓仲文竹坡圗

　　何坡不可竹纔值髙人清意足何竹不可詩非得活句
安能竒韓侯家本南徐州愛竹又過王子猷曩居萬頃
蒼烟裏四面無非此君子今寓錢塘冩作圗殆以筌蹄
未忘耳有時要披玩胷中羅列千琅玕有時要題詠筆
頭風雨秋風寒不然竹與君兮何相干

　　挽侯宣慰

　　魯齊門下稱侯劉二公顯達孰與儔一為中丞行憲臺

一為宣慰居鎮州朝廷已有宰輔望名位豈可須臾休
傷心侯逝劉亦逝先王之道今悠悠侯公四書百迴讀
志在平生無學祿我嘗相從按七閩日日啖虀惟食粥
人言此是養生方六十三年何電速舉杯何處酹英靈
南望洹溪淚盈掬

　　挽題臨城李令仲温哀卷後

　　我初從事在滹水君方作令臨城裏縣門一别嵗年幾
墓頭拱木秋風起夜來哀挽讀未已不覺縱横淚盈紙

我思君兮猶不死徳政有碑賢有子人生一世斯足矣

　　西岡李存畊洎弟景安訪余山中以詩為别

　　閑莫閑於無官澹莫澹於游山世人笑澹復厭閑誰能
似君束書載酒從我乎山間朝對三峰飲暮對三峰寢
一朝君去我亦歸欲别未别空依依我欲贈君嶺上之
白雲白雲不肯隨詩人我欲贈君峰頭之明月明月惟
宜伴仙客幾時眠雲枕月移向山中住白髪同來不同
去


　　賀博州趙總管九十

　　北天風起雲飛揚英雄盡化為侯王眼看富貴磨滅盡
幾人鬢髪如秋霜猗歟此侯獨登九秩夀至今馬上筋
力強往年初騰驤將星耿耿明東昌比年深退藏夀星
煌煌照安陽問公何以全此樂無乃别有處身之術却
老方但言平生種徳不種木故能坐擁百祥消百殃既
不能學趙將軍自請擊敵國又不學衛武公自儆立朝
綱翩然白鶴來故鄉清溪遶屋山連牆世間萬事一坐

忘春風老甕浮蛆香吾家與公近相望幅巾他日容登
堂從公杖履聊倘佯

　　劉永錫母夫人七十

　　教子賢賢無踰賢莫賢于令讀書奉親喜喜有餘喜莫
喜於常肩輿劉家子母賢且喜我初聞之自渠里將軍
中矢淮水濵夫人嫠居過三紀有子不列衣冠行未必
世人知此事欲誇母福康與寧復齋已有相成行欲書
子孝名不磨静齋新有永錫歌君居工部我户部我有

一言君聴取白頭孰不樂還鄉早著錦衣為母夀

　　賀王尚書母夫人八十

　　父兮先有八十詩母兮八十寧無之一家上夀世所稀
吏部乃是跨竈兒兒今風姿復何若清如孤松瘦如鶴
生兒不患無此爵但患奉親無此樂




