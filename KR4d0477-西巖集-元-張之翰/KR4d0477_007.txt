







　　欽定四庫全書

　　西巖集卷七　　　　　　元　張之翰　撰

　　七言律

　　贈鄭東谷

　　乗興而來寓谷陽雙瞳烱烱鬢蒼蒼身随野鶴情相熟
詩帯鱸魚句自香世事到頭俱是夢人生何處不為鄉
九山也似三山好坐榻無氊儘不妨

　　閻學士子静以詩見寄依韻奉答二首


　　閒身無物可遮羅淡愛青山掃黛蛾啼鳥喚人離憲府
好風吹句下鑾坡一千八百盡烟景二十四橋皆月波
天上文星是知已老於淮海又如何

　　一任閒庭雀可羅豈能求媚畫雙蛾人情南海與北海
仕路上坡還下坡自乏才華依日月枉將狂直犯風波
世間讒口炎如火奈此扁舟一葉何

　　與趙子昻學士相别於燕今四寒暑一盃道舊
因餞以詩


　　江北江南㑹面難相逢問訊舊朝班人雖巧宦亦能殁
天若惜才方與閒金馬玉堂離别後白衣蒼狗笑談間
藕花時莭尋君去先看吴興一帯山

　　夀趙方塘學士

　　掖垣花外識君初眉宇分眀畫不如杜若秋鴻久相避
玉堂金馬忽同居斯文於世誰消長吾道如雲自卷舒
十五年来恩最厚不妨三上治安書

　　夀杜文玉先生


　　白頭髙卧命安齋擬把功名付酒杯愛傳已成元凱癖
工詩深得少陵才天荒氷井春愁在月滿銅駞夜夢逥
政恐司天飛急奏少㣲光彩近三台

　　贈奥屯僉事周卿

　　聞道揚鑣出帝京此心甞到鄴南城共傳筆正如心正
獨愛詩聲似政聲六月隕霜寃已散五原飛雨獄初平
繡衣本忘埋輪後賴有當時慕藺名

　　寄許御史獻臣時授福建僉事


　　緑鬢朱顔立要途先生老矣入閩初若論渠帥寧無命
比似諸君尚有除治世正須三尺法累人還是五車書
珠湖風月清如許何處茅廬不可居

　　送王朋益燕南僉事

　　一官初不待𤓰期纔見青驄又繡衣北道人才公遴選
南臺綱紀要維持廣陵日暮羣烏合魯甸秋髙獨鶴歸
過我西巖煩寄語明年收拾草堂貲

　　和姜中丞韻


　　抖擻三年薄宦塵更無一事可關身東鄰不若西隣祭
北阮何如南阮貧眼底江山千古在胷中風月四時新
自從勘破榮枯夢何處熙熙不是春

　　何中丞以東山憲使遂其請喜而作詩用餞行
色二首

　　宰相元來多守郡中丞何害復提刑風摇箕尾移卿月
雲破虗危現使星人道先聲動山嶽我知清望在朝廷
鵲華喜作迎公色說比當時百倍青


　　一道澄清人所難在公都付笑談間官辭要地寧非福
身寄監司便是閒公外有時臨北渚眼前無日不南山
山東父老應相語却恐徴車又趣還

　　雨中與方虚谷飲公有詩見示次其韻二首

　　南北東西萬里餘年來事事不如初詩窮但作平平看
政拙宜為下下書金馬玉堂非敢戀清香畫㦸且叨居
十年再對吳山飲祗有詩仙未肯踈

　　雨脚垂垂尚未收三分春色二分休且携一斗新槽酒

來飲三間小市樓浮白可忘官裏事潮紅不勝鬢邊秋
人生適意方為樂何用虚名遍九州

　　次韻

　　過湖曽覔白雲龕題遍髙峯北與南夢寐煙霞雖是澹
膏肓泉石却如貪䄂中嘗有呼猿果坐上寧無抵鵲柑
長笑分司太清苦獨遊之外百無堪

　　送魏按察太初西還(君以奔祖母䘮到京)

　　共愛文章有典型獨知忠孝是生平漏天南下㡬千里

慟地西來四十程儘把范滂車上志都償令伯表中情
從今九折卭郲路看取前驅叱馭行

　　寄茅山許宗師二首

　　纔脫朝衣著法衣石壇星斗自光輝鶴曽有約從天下
雲本無心出岫飛洞裏仙人時共語山中騷客日相依
幾時道眼窺凡骨前世同游果是非

　　新自三峯頂上歸恨余不遇老宗師丹泉豈是人間酒
翠壁空題醉後詩孤月墮時猿呌早五雲深處鶴來遲

洞天若有游淮者手折寒梅寄一枝

　　茅山梁書記以二詩見寄依韻奉答

　　瓣香勾曲謁東卿囘首人間萬事輕空翠旋添詩筆潤
軟紅不染羽衣清松風枕上游仙夢桂月巖中避俗情
咫尺三峯飛不去盂城又過臘嘉平

　　占斷仙家翰墨場仙家亦有沈東陽詩含蒼术湯中味
書帶黄連餅裏香萬里雲霞騎鶴客五湖煙雨釣魚郎
相期不得時相見恨殺南鴻獨自翔(梁以术連二物見送)


　　寄李參政

　　當路諸公盡賞音誰教拙宦到而今曽衝霄漢無多逺
忽墮泥塗有許深故國山川勞望眼小園松竹負初心
也知生世多磨折不似年來未易禁

　　和參政馬公韻

　　家具無多復此遷壯懐亦不似當年扁舟直繋金山樹
醉筆曽題玊井蓮北闕一番新雨露西巖千里舊風煙
庾塵且莫輕相汚門有寒潭萬斛泉


　　送崔參政還鄂省

　　政柄由來不易持化絃更後可重揮相門出相古亦有
賢路薦賢今最稀鄂渚雲開山似畫盧溝雪盡馬如飛
太平經濟非吾事擬對東風賦式微

　　和㓂冷泉總管見寄二首

　　生世多愁故少歡每於平地起驚湍分無一斗蒲桃酒
夢想三年苜蓿盤足自病來常倚杖髮從短後不衝冠
此身僥倖催租了便是雲間第一官


　　數千里外是吾州苟禄真成大繆悠仕逕近來難着脚
權門何處不低頭身辭北闕長為郡目極中原漫倚樓
自把行藏曽較計餘生豈止四宜休

　　代同恕送趙彥文總管

　　南山從此失崔嵬幾日賔筵許冄陪事不留難真老手
民無愁嘆信良才思何畎畆應難想借㓂朝廷倘許來
折盡銷魂橋畔柳奪侯東去忍人哉

　　送孫總管


　　借臨剰覺廟堂難劇郡須煩老手賢威惠能令有張趙
聲名從此失鄜延杏紅槐緑絃歌地雨潤風柔稼穡天
濕盡秦民衣上淚可能明府不留鞭

　　送蘭總管之開成

　　郡守掄才自昔難漢家由此入天官青松雲矗千年秀
玊海霜澄五月寒禁止令行言易信入耕出戰力能寛
清風後日甘棠頌擬就崆峒石上看

　　代許有壬題朱舜咨總管徳政詩卷


　　魏公三至福斯民今見真才繼後塵千里秋原均樂土
一時寒谷便囘春空教渤海傳龔遂爭似吾鄉得買臣
竊禄逾涯歸已晚受廛何幸作閑人

　　送王從義赴東平總管

　　東府多儒冠列州凋零今似葉經秋田廬復值連年水
牧守定懸千里憂教養政思吾子去循良當向古人求
政成自有如椽筆擬作歌詩頌魯侯

　　送王仲方赴彰徳總管


　　天門魚鑰換魚符華髮偏宜皂蓋車愧我老非鄉郡判
嘉君名入御屏書莫憑鄴下一時語當念民心三代初
洹水先塋滿松栢春風餘力望吹嘘

　　送徐可翁總管

　　括山咫尺不相逢萬里飄零始識公江表一麾頭欲雪
牀頭孤劍氣如虹分忘貴賤襟期古論到行藏意趣同
多謝過從情戀戀為憐逆旅困新豐

　　代送趙總管


　　器方申甫不相先才比龔黄覺更賢三載餘恩勞酌水
幾囘清諫夢瞻天鳯麟本為明時出霖雨難容此地偏
矯首青雲九天上莫忘七十二名泉

　　送成仲禮除黎城令

　　九萬扶摇第一程今年試手治黎城東風金水河邊别
西日青山道上行墨綬銅章元自貴冰壺水鏡不妨清
蒼髯老父無他望日日逢人問政聲

　　送季山長


　　季山長長卿自杭而來寓松江郡學經理西
湖書院養士之田再閱寒暑無一毫倦怠可
嘉也已因其囘詩以餞之

　　西湖山長新職任西溪中丞舊主公衆譽共知儒者行
孤清猶帶憲司風扶持學校寧無策經理田疇最有功
誰道吾儒不辦事似君辛苦幾人同

　　輓宋鑑山先生

　　憶昔秦中見鑑山當時雙鬢未全斑三書早逹朝廷上

十卷長留天地間已殁交遊皆紀善蹔居風憲便求還
秋漪亭上尋詩句誰管蒼煙白鳥閒(早年赴闕上利便十餘事四海交游
詞次第為十軸故有三書十卷之語)

　　輓杜緱山文玉先生

　　雲壓緱山慘不開少微無復近三台(余在相下曽有壽先生以少微光彩
近三台之句)五車書富身何在九老圖空事更哀自古人材
難適用從今天道轉生猜凄凉通徳門前路不及安車
一到來


　　送庭秀赴隴右按察副使之任

　　職到當然義必為一身初不計安危須知天理昭明處
難似人心洶湧時白簡霜華辭憲府繡衣風采照分司
隴西若問公平昔請誦諸君送别詩

　　選杜緱山詩

　　緱山人去已多時獨對遺編動所思墳上不澆千日酒
世間空愛七言詩追隨工部仍多感摹擬樊川更好竒
昨夜燈前選佳句疾風應報九原知


　　曹杜聲名已並馳楊王蹤跡久相隨千篇雖富少青眼
一字未安空白髭得法從初緱嶺學命題多是相州詩
可憐十五年前死不見中原混一時

　　和張秋山壽詩韻

　　今年此夕倍光輝新得秋山七字詩滹水傳來仍有𣲖
寓齋仙去更無師清如映月梅花朶老似經霜檜樹枝
忙著錦囊收拾起他時不獨詫吾癡

　　送程運副子充還都


　　吏部鄰墻幾過春天涯相遇更相親人材自是有髙下
仕宦豈能無屈伸歸騎慣行金水月敝貂重拂玊京塵
諸公若問松江牧政拙催科第一人

　　送石漢臣副使兼簡庭秀敬甫

　　瓊華時節到揚州忽向花前感舊遊烏府官僚自文采
青宫人物儘風流兩淮春色浮杯面三楚山光在筆頭
苑杜諸公如見問珠湖新買釣魚舟

　　安仁簿吳帝弼以詩求跋燕都諸公送行詩既

題其後復用來韻

　　都城桂玉不關心日日長吟復短吟冷地誰逢人薦譽
清朝半是子知音一封黄紙中書牒八品青衫主簿箴
五老峯頭舊遊處停舟為我一登臨

　　雲浦亭晚坐詩

　　晚上危亭亦快哉清風如水辟塵埃座中煩暑酷吏去
門外好山佳客來萬景祇除詩管得孤懐正頼酒澆開
從今不厭經過數為報沙鷗莫漫猜


　　送周學正漢東還杭州兼寄方虚谷

　　君為辭家莫愴懐我憐無地可留材江頭水落鱸方出
泖口霜餘蟹正來九月又驚萸節過一樽更對菊花開
因風寄謝方虚谷擬答新詩尚未裁

　　别劉監觀太素𤣥都觀作

　　别却𤣥都歲已深抗塵走俗到如今種桃道士今誰在
學李書生喜重尋客枕闗山千里夢雨牕燈火十年心
從今不厭經過數緑髮仙官是賞音


　　送周蒙正臨安糾曹

　　郡曹清冷半年餘坐覺多閑似舊時偶為尋僧參假早
還因覔句坐㕔遲幽憐宿鳥同歸院貧喜春蘿當揷籬
留客雨晴應捲箔况聞庭木是新移

　　吳博文來自平江將歸因此送之且用渠韻

　　十月風霜變翠林恨無絲柳繋歸心荒烟平楚千年畫
落日澄江萬頃金著脚雲霄嗟我懶盤胸星斗許君深
明年五老峯頭去石壁松風聽鼔琴


　　送楊稳山兼簡陳鐵齋

　　燕市東風酒一觴燒燈時節别髯楊江南春色添袍緑
天上恩光照勑黄後學要聞新議論前賢惟愛古文章
鐵齋諸老如相問夢寐髙沙似故鄉

　　送房唐卿

　　藥石中間半上卿傳家何害以醫名乗時當展四方志
應召無憂萬里行神祕術從前世得鬼遺方到後人精
從今萱草堂中夢定向穹廬月底成


　　蒯秋江持二詩來别將歸黄州因以送之

　　白鴈南來蟹正肥可堪來作决然辭病中送客難持酒
枕上呼兒代冩詩赤壁江空霜落後黄岡樓靜月明時
王蘇二老英靈在更為臨風酹一巵

　　送范約莊浙東憲幕之任

　　杭州只向越州行賔幕無如憲幕清萬事不須深著意
一官當以近為榮山摇嶽動時難得風定潮平句易成
歸見西湖煩寄語舊游人亦白頭生


　　送蜀儒王壽甫歸自燕都

　　滌器罏邊笑長卿卜錢簾底問君平青衫未了三生夢
白髪猶須萬里行老馬關山天上道敝貂風雪日邊城
冷雲不放峩嵋月誰照先生去國情

　　徽州朱教授以詩見寄余因依韻送行

　　五載艱辛不一陳却從詩句見温淳同時知已無多子
異地逢君有宿因鴈引歸心離闕下鶴留行李住江濵
紫陽香火今消影要與荒祠作主人


　　池州教授吳蘇坡持閻内翰子靖餞行詩来且
以唐律徴言於余因次韻答之

　　翰林詩筆自輝煌能使蘇坡姓字香為學必須從義理
教人初不在詞章一身觀國元無物八品還鄉亦有光
明日江行發新興倚天山色照池陽

　　寄曹光輔揚州教授

　　吾曹莫道廣文寒世上無如此地安宦海風濤無駭夢
慈闈日月有清歡諸生正慕孔常甫一念要參鄒志完

近日横江樓上望為余曽倚北䦨干

　　送朱墅翁教授太平州

　　不惜長書别薦君喜君此職繋斯文一輪采石磯頭月
萬朶青山頂上雲經亂尚餘功父集更忙先拜謫仙墳
眼前盡是新詩料要看飄然思不羣

　　送余義夫衢州教授

　　占得榮鄉第一除上饒境界接三衢(余信州人)常教學校無
虚席誰道朝廷不用儒文采曉鸞方絢爛形容秋鶴最

清癯萋萋煙草藍山墓為我殷勤一酧無

　　陪台察諸君養樂園宴集二首

　　再上兹樓感客心金杯先怯十分深人情世態有新舊
山色湖光無古今蓮蕩風飜紅艶艶柳橋煙鎖緑陰陰
百篇佳句題評盡誰似容齋最賞音

　　廉察諸公雅集時也須逋客共追隨祗因栢府交情好
忘却松江職分卑病久不禁新酒醉興來猶記舊題詩
十年蹤跡今如此慚被風標白鷺知


　　奉陪容齋諸公西湖雅集二首

　　白石清泉五月寒每逢佳處輙忘還細聽禽語髙低際
絶勝人情喜怒間萬事不如連日醉千金難買暫時閒
明年擬作比隣住留我臨湖一半山

　　炎歊無地散襟懐逺作兹遊亦快哉湖面好風將暑去
山頭落日送陰來半巖松竹新精舎四座衣冠舊憲台
最喜容齋今有暇飲樽更約幾時開

　　過蘇州


　　一從鳬燕葬閶閭幾見麋鹿遊姑蘇山城不逐往事改
風景豈與當時殊官旗直送糧入海私舟盡載鹽歸湖
鄧侯不來謝不去臨風弔古獨躊躇

　　焦山

　　金山東畔一峯青長與江流作畫屏古木深巖藏寳刹
浮雲絕頂見滄溟老僧去洗降龍缽游客來尋瘞鶴銘
問著平吳石無語晚風吹葉打踈櫺

　　蔣山


　　一片風煙畫不真好山却與寺平分題名多是王安石
得姓元因蔣子文鶴怨猿驚人已去龍蟠虎踞世空聞
憑誰指似南朝事十里青松樹拂雲

　　一片青山畫障開入山便不覺塵埃泉聲時帶松聲落
雲氣常兼海氣來乞食僧歸牕動竹讀書人去洞生苔
有心更欲登危頂却被鈎輈苦喚囘

　　半山人去寺留名想見騎驢道上行因屋爭墩猶有說
舎家為寺果何情舊題到此俱零落新法於今幾變更

欲弔英靈無處問春風吹斷杜鵑聲

　　龍虎臺

　　龍虎臺髙拱帝京巍然欲與此山平山花開近重陽節
野鶴來聽萬歲聲天下洪基蟠壯麗雲間佳氣鬱崢嶸
年年積粟峯頭月長照君王象輅行

　　和尉仲明悼馬韻

　　驊騮一病病何深千里精神遽陸沉架上漫餘籠背錦
壁間空掛絡頭金誰知墮地追風力不及歸鞍帶月吟

明日柳河川上望野煙秋草總傷心

　　悼馬荆校理文紀見索同王嗣能教授賦

　　幾載京都歴苦辛半途天奪玉麒麟立殘西署樓前月
(興文署有樓)踏盡東華陌上塵無夢天閑三品豆傷心銅櫪
一畨薪最憐滹水東邊路不及歸鞍晝錦行




