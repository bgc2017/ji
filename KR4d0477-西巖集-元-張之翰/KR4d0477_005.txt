







　　欽定四庫全書

　　西巖集卷五　　　　　　元　張之翰　撰

　　五言律

　　次韻荅寄閬風舒先生

　　聞説薌巖老風情不减前菊盤秋熟蟹竹枕晚涼蟬碑
碣僧頻謁詩囊客自編梅花紫溪路一别又三年

　　客鹿頂承張景山寄詩次韻奉荅

　　但得無拘束身輕處處仙清談煨芋夜陳夢種花年水

竇羊腸折山籬麂眼編詩來正清絶松下忽聞鵑

　　魏縣方潼渡遇趙夢符趙方以東曹令史補荆
南行臺掾故送之

　　每憶東曹掾驚逢御水潯壯心鴻的的行色馬駸駸天
入荆南逺雲連薊北深幾時賢相府千里重相尋

　　送趙御史良貴還内臺兼寄太初侍御諸公

　　臺本無南北人何間古今薦賢惟恨晚嫉惡不嫌深若
軰誰知已吾儕自賞音清朝崔魏在肯負此時心


　　舟中書事

　　船尾載家具船頭置僕僮柁鳴離岸水㠶飽順沙風行
色畫圖裏去程文字中此心何自急先與暮潮東

　　局促扁舟裏長驅似不任人皆愁着淺我獨畏臨深風
雪三更夢烟波萬里心詩成三詠罷一笑孰知音

　　水影摇蓬鬢烟霏濕毳袍馬迴驚墮縴人憇得横篙偃
仰從吾便扶持謝爾勞陽侯多見䕶竟日不風濤

　　行李趨都急輕舟逼凍開日高㠶影動風緊柂聲哀岸

引枯蒲去天將老樹來此時哦此句愈愧竹溪才

　　水宿已十日船行纔一千鄉音近殊俗海氣濕炊烟家
在青龍背詩成白鳥邊篙師解相慰雲際指幽燕

　　代傅夢得為鄭松窻題

　　相逢交未深一笑便生春松作四時友窻無半㸃塵詩
嚢為活計㕓隠着吟身似此知音者江湖能幾人

　　次閻子静學士韻

　　後㑹應難卜前盟未易尋江空鳯城逺天濶雁書沉愧

我無他技思君漫苦吟一盃多少意香冷軟燈金

　　同諸公和徐雲卿智樂亭五詩韻仍以聞道危
亭好為起句

　　聞道危亭好于今隠可招干戈幾書簏天地一詩瓢野
色低晴樹秋聲接暮潮微官如我脱一往復何遥

　　聞道危亭好臨流稱此名塵埃無一㸃心跡喜雙清山
勢屛風合湖光鏡面平主人誠好客擬結嵗寒盟

　　聞道危亭好層簷壓巨津野雲間就宿秋水澹相隣鐘

鼎誠他物琴尊樂此身蕭然何所似太古一遺民

　　聞道危亭好心逰已不忘宜為智者樂獨占水之陽曉
擔魚蝦賤春盤笋蕨香他年人指似應號鄭公鄉

　　聞道危亭好烟波不盡頭人家依老岸海市控重樓心
與紛華逺身因静境留東華塵土客題詠愧名流

　　開船

　　水宿四千里船行第一程岸隨人北去雲送我南行艣
畫之𤣥字柁鳴鵝鸛聲親朋入城去獨酌兩三觥


　　行至通州河上

　　幾壺光禄酒一卷翰林詩流水登舟逺斜陽上馬遲無
人相慰藉有限自支持回首都門栁青青記别離

　　泊河西務

　　牽路縁高岸風橋轉古隄村墟全寂寂風日便凄凄平
野無人種深村有鳥啼近都纔百里特地作新題

　　長蘆與趙淳父飲

　　我恰維舟住君來策杖尋同傾一樽酒細話十年心日

月滄波急煙花紫禁深相逢俱老大欲别更沉吟

　　霜雪添新鬢塵埃減舊容百年渾是夢四海幾相逢宦
味黄虀淡人情白酒濃明朝放船去煙水又重重

　　静海

　　静海人家好連延兩岸頭輕風摇五兩微雨濕孤舟聞
鳥催蠶老逢人問麥秋有書無處付膓斷水東流

　　宿碾莊

　　正尋山下路忽得水邊村晚穗猶棲畆寒燈自出門坑

温便膝病枕冷醒詩昏野老能留客呼兒具早飱

　　興濟縣

　　興濟縣城下扁舟不敢行樹連雲脚動風捲浪頭生秖
道甘霖作誰知亂雹傾我方為郡去不覺暗心驚

　　新城道中

　　十月新城道霜林葉未殷有田皆白水無地不青山境
在塵埃外人行罨畫間平生愛瀟灑詩興不能慳

　　禹城冬至


　　馬上逢冬至天涯動旅悲祇應垂老母正念逺游兒雨
露恩多日風雲氣少時何當北堂上兒女共熈熙

　　不展攀龍手空勞走馬身一陽纔至日千里未歸人薄
宦時何補他方節又新家人正殘夢簫鼓動比鄰

　　至青州

　　不喚青州渡于今十六年路衝當水驛市早集商船鵝
鴨皆成隊魚蝦不費錢親知喜余至但怪鬢蒼然

　　書膠州廨


　　天馬平南後戈船不北侵只知烹海利誰識撅河心地
本連齊俗人全帶楚音城中誰守令徳化正須深

　　出萊陽

　　歴遍東三郡纔離海一隅無家人不病有地麥將枯白
髪淘金叟青山採石夫聖朝如有問願上此方圖

　　烏泥涇雨夜二首

　　永夜深村裏求明未肯明徧思千萬事纔數二三更高
枕仍燈影虚堂更雨聲寒雞在何處快作一時鳴


　　展轉不眠夜催科未了心無愁還易感有病更難禁風
雨烏涇暗雲濤碧海深誰能呼日出一照散羣陰

　　順風

　　連朝行逆境今日得亨途斷岸如奔馬輕㠶似去鳬工
師皆偃卧童僕亦歌呼世事皆如此來舟莫嘆吁

　　二月初一日雪

　　二月雪最忌江南尚庶幾危簷成雨滴疊嶂失烟霏未
止逰春舫仍添禦臘衣老梅風骨别不肯學渠飛


　　二月初二雪未止

　　今日驚蟄日無人敢料天正須風淡蕩何苦雪連綿落
片剛隨馬流澌枉礙船誰言春信晚已到小桃邊

　　夜坐

　　小樓春雨裏耿耿不眠時心上十年事燈前半夜思無
人閒與語有句忽成詩三嗅缾梅了幽懐秪自知

　　樓居四首

　　和者相推重於余未敢安一時搜句易四海賞音難政

自忙中得多慚静處看篝燈續來詠不覺夜䦨珊

　　今日天色霽幽懐得好開花香呼鶴逕風軟釣魚臺小
圃春皆遍方池水自來夕陽人散後隨意坐莓苔

　　到郡已兩月都無幾日閒心移詩卷外身在簿書間月
滿清源洞雲深紫帽山何時一樽酒同去復同還

　　自愧無才甚誰知賦分偏常教游宦處不費買山錢舊
藁増新藁今年勝去年諸君果何見稱作濟時賢

　　見鶴


　　仙人𣺌何許仙骥尚相隨特地來祥瑞凌雲見羽儀九
皋聲斷後三島夢回時恐是雲間至無人一問之

　　食椹

　　紅白共纍纍嘗來黒最奇粒攅形似乳汁藴味如飴村
落蠶眠後園林雀飽時行軍休盡摘留濟主家饑

　　題劉太初僉事母氏八十詩卷二首

　　自昔識君面便知君母賢櫜鞬期盡變詩禮要相傳白
酒平反後春風戯綵前恠予詩較晚雲外鶴蹁蹮


　　子職九遷易親年八十難歡為介眉酒孝是駐顔丹獻
夀門䦨窄忘憂境界寛瓊華春未老要待板輿㸔

　　夀梁夢臣母八十二詩

　　世固八秩少人誰五福全陰功雖是我陽報豈非天子
用亷名貴夫由隠徳賢夀源流不盡洹水日涓涓

　　年已期頤近顔猶半百同眼明針有用身健杖無功慈
教三遷後平反一笑中北堂誰慰眼五綵閙春風

　　過山家


　　信馬秋山去山家勿用驚羣兒收橡栗一犬護柴荆可
恠居僧俗殊無好客情夕陽高興盡却向石河行

　　寓曽府樓

　　萬里來泉郡樓居亦自安祗知深院静不覺畏途難詩
向梅邊得書將燭下㸔無人共清興簾外雨珊珊

　　聞道曽家府元如畫障開已更新世界猶有舊樓臺海
瘴風吹去山寒雨送來主公今已矣倚杖立蒼苔

　　苦無官事迫暫得客心間萬井鈎軒底千㠶隠几間細

流争赴海小樹强遮山竟日無車馬孤雲自往還

　　人去名猶在樓高氣自偏紫青常入座風月不論錢梅
記繁華日松知締構年能持門戸好正賴子孫賢

　　次韻荅應徳茂雪後見寄

　　山中不來乆何處度殘年人悶如中酒村荒似禁烟將
茶氷筯煑移枕雪蓬眠更肯狂歌否春風雙玉船



