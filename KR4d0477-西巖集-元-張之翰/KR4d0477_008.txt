







　　欽定四庫全書

　　西巖集卷八　　　　　　元　張之翰　撰

　　七言律

　　元日

　　雲鎖西山舊隠巖抗塵走俗復何堪青雲人物斗之北
白髪宦逰江以南故國四千還减一流年五十又添三
千辛萬苦都嘗遍祇有吳淞水最甘

　　再到上海


　　今春鄉保住催科便覺居民氣自和下海人逥蕃貨賤
巡鹽軍集哨&KR0657;多夜無巨盗且安寢時有小娘能唱歌
父老怪余何太苦鬢毛又比去年皤

　　題徹見閣

　　危欄真在澱山尖不放雲煙擁畫簷形勝露時無障礙
眼神明處有增添半空嵐氣随揮筆萬頃波光入捲簾
莫訝新詩容易得清香一炷讀華嚴

　　不寐


　　四壁蕭然春夜深夜深無寐更難禁聴殘苦雨頻欹枕
挑盡寒缸獨擁衾千里故園難入夢十年往事漫經心
少時情味何顛倒却道良宵直萬金

　　過靜安寺

　　流水年光老此身東風又是一畨春寺僧無語肯留客
沙鳥有時来傍人防盗溝渠蘆葉老勸農村落杏花新
三年善政無堪紀辦得題詩徧海濵

　　三月二十二日同諸公泛舟水門外


　　何處春盤正好行㑹波樓外雨新晴杯中酒影摇山影
花底簫聲帶水聲隔岸人家渾似畫傍人鷗鳥總忘情
猶嫌歸棹匆匆去不得哦詩與月明

　　一色春波正渺瀰雙舟衝破碧玻瓈人離北渚歌才放
酒到黄臺價自低座上有山皆畫様眼前無物不詩題
餘情更欲歡㳺去風雨時来恐路迷

　　遊清隠寺

　　不見當年禹鑿㾗兩山開處一山門寺從木杪誇形勝

泉向峰頭認本源一縣香燈供古佛數聲鐘磬落荒村
我来欲冩興亡句慚愧蘇家好弟昆

　　澱山寺

　　半空白塔倚雲端一股清流到澱山撃皷撞鐘来問訊
舍舟扶杖費躋攀祇今田畝縱横際疇昔波濤洶湧間
身是十年曾過客老僧應怪鬢毛斑

　　宿龍華寺

　　十二年来復此行半空棲閣尚崢嶸入門纔見燈燭影

欹枕不聞鐘磬聲風軟松江鱸欲上月明蘆浦鶴初鳴
老僧錯認雲間牧却作分司禮數迎

　　宿資福院

　　數竿修竹語幽禽睡起茶餘亦賞心溪叟入門瞻古佛
寺僧行道念觀音遲遲白晝香煙冷寂寂緑隂牕户深
我是三生舊逰客作詩聊寄去来今

　　寓松江道院

　　此地空餘道院名寂然不聴步虛聲新旗誇酒隔籬出

小艇賣魚縁港行潮落潮生分早晚雲来雲去弄隂晴
四年為郡經過熟諳盡民情與物情

　　謁梨山廟

　　生祇為侯死即王建安今抵㡬桐鄉一篇佳傳從前宋
千首新詩動晚唐白叟黄童知姓字丹崖碧水借輝光
秋風十里東城道珍重靈祠一炷香

　　異代衣冠儼若生嵗時香火郡人情山靈訶護穿天句
溪水流傳動地聲一片英雄心未了千年盗賊胆猶驚

殷勤願賜梨山夢吾道何時一再行

　　夢㳺雲門并序

　　余自寓青社府學之時習閣日與雲門山對
蓋朝霏夕翠已飽觀之矣但公事倥偬竟不
獲一逰後出北門還濟南是夕乃夢登焉追
賦是詩以道其髣髴

　　擬向東南望帝孫先從西北上雲門青州形勢全開闔
滄海風煙半吐吞大禹鑿来功最逺老龍過去跡猶存

(下有卧龍澗)題名恐有當年我認徧雙崖字字昏

　　題青霞觀

　　半空樓觀碧相連此去瑶池路㡬千月户雲忩足瀟灑
翠鸞白鶴自蹁躚燈摇不夜鄉中地花滿長春洞裏天
底事慇懃不嫌客羽衣中有鄧胎僊(葢主觀者鄧其姓也)

　　輓魏中丞太初

　　一病如何竟莫支憶君還恨過江遲秪知異地多歡聚
誰料中天遽别離名位共期前路逺精神何自内臺衰

不堪更讀川行藁淚盡當年唱和詩

　　生值壬辰嵗又辰嗟嗟六十一年身學從正𣲖篇章古
政出通才論議新黄閣風清何太苦烏臺霜重未能春
伯牙絃絶知音少哭落江頭月半輪

　　身去空留世上名青崖不似舊時青千篇文字歸家集
三品階銜入墓銘無徳至今仍顯宦有才如此不延齡
著詩難挽英雄住悵望中天執法星

　　丹青閣二首


　　落日凉風散客懐丹青閣上亦悠哉酒從有限盃中得
詩向無聲句裏来清景不随流水去白雲正傍好山開
恨無九節僊人杖更上峯頭望九垓

　　衆山環抱獨峯開二水奔流一道来不着飛甍相壯觀
恐孤造物巧安排板題詩句留塵碧竹引泉聲落石苔
自笑本無歸隠計問僧先覔兩青鞵

　　夀中齋留學士

　　水鏡清無半㸃埃兩朝耆舊一中齋狀元宰相無餘地

吏部翰林難盡才遼鶴鍊来臞骨相蜀鵑知得老情懐
君思未許青霞洞㡬度松風掃緑苔

　　贈張祭酒

　　祭酒先生選最難去年有詔起秋山師嚴教育人才際
道在尋常日用間木鐸金聲千古振杏壇春色㡬時還
斯文一脉闗身重莫嘆蕭蕭兩鬢斑

　　敬齋先生夀二首

　　學海波瀾接性天兩朝誰不讓文權四賢堂上無餘子

三老山中只此僊(平定有四賢堂又先生有封龍三老㑹)身健宛如辭院
日眼明重見渡江年天教上夀非無意混一車書要正
傳

　　四海聲華李謫僊老来風骨愈飄然授經近似伏生嵗
書亥過扵絳老年九轉丹砂休漫語一篇胎息是真傳
請㸔龍首峯頭月常向中秋席上圓

　　棣華堂

　　三復周家管蔡詩名堂以棣最為宜細㸔花萼相承處

便是弟兄無間時風貢餘香来几案日供和氣滿塤箎
紫荆田氏那能比曾長芳枝一夜衰

　　和君卿憶别業韻二首

　　長記交逰百尺臺一樽随意坐莓苔平湖灔碧臨三面
濁酒潮紅上兩腮清景不為人妄取幽懐只許我常開
煙波舊侣應相怪有底忙時不肯来

　　御栁㸔㸔一再芽歸心不信萬山遮燕都仕宦元如客
甓社田園便是家香雪半林梅欲子錦雲十里槿初花

而今風物無人問忙煞孤村數㸃鴉

　　風月堂和曾茶山韻

　　丹泉湧處復誰知名字空存陸瑁池蜃氣飛来留此地
鰲頭突出勝當時休論風月堂中景且㸔茶山石上詩
擬闢荒莱田十頃諸生勤苦莫言飢

　　書院規模祇自知燕居樓壓放生池塔如文筆新興日
山似書墩舊築時水底魚龍欣聴講沙邊鷗鷺解催詩
余生嗜淡真成癖常倚危欄不覺飢


　　山光水影翠相磨最是西湖勝槩多香火有靈来顧陸
光隂無計住羲娥盡窮聖道無虚過老上人頭不奈何
舊日藍袍今有象門前楊栁已婆娑

　　人材自古出磋磨郡牧尤當着意多今日采芹㳺谷水
他年折桂問姮娥每逢閑暇須留此要㸔文明奈滿何
且喚雲間千嵗鶴風清月白共婆娑

　　守嵗

　　兒女團圞一笑生安排詰旦作新正愁随酒醉須臾散

喜入燈花分外明預報春来風有信不留臘住雪無情
十年舊事闗心切恨煞譙樓未五更

　　丙申元旦

　　碌碌雖無治郡才新正有句也須裁庭中爆竹驅儺後
枕畔燈花報喜来四載因循留谷水五雲依約望蓬莱
從今儘有東風便為問歸舟㡬日開

　　立春

　　綵燕釵頭恰剪裁土牛杖底已塵埃歸心未離海邊去

春信又從天上来三泖雪消詩筆潤九峯雲盡畵屏開
松江租税如山重只願豐年養不才

　　海棠

　　冶葉輕飜翡翠翎司花薄剪軟紅氷啼涵暮雨愁無那
睡着東風喚不譍正要鸞膠多固䕶儘從鷄舌少薰蒸
錦城三月春如畵恨煞無詩杜少陵

　　栁風

　　緑絲繰出絮飛殘長在東風注意間弄月輕摇深院落

和煙斜搭曲闌干愁顰眉黛渾舒却舞徹腰支不放閒
怪底新詩容易得牧牛圖上舊曾㸔

　　㳺絲

　　催老青春夢一場自斜自整自悠揚裂殘蛛網有誰續
繰出繭窩無許長西日逺牽芳草恨東風輕惹落花香
最憐織女不收拾誤却天機雲錦裳

　　承中齋學士見和鄙語仍送芍葯數枝故復用
韻奉答


　　離離花影正飜堦分送春光到小齋宰相四人元有數
翰林七字豈無才流紅滴翠驚衰鬢摘艶熏香慰客懐
却憶揚州舊逰處曲欄幽徑己蒼苔

　　楊太尉祠故基

　　魚集堂前始奮飛鳥鳴地上己堪悲生平清白傳千載
身後聲名在四知野蔓帶煙迷古塜土花如雨漬豐碑
魏公既殁知公少更有何人為立祠

　　樵雪


　　風雪無繇蹔息肩歸時更比去時難衝開太素單衣濕
分得鴻荒一擔寒氷樹枝枯腰傴僂石頭逕滑脚蹣跚
此真若有人能畵送與朱門仔細㸔

　　梅溪雪霽

　　才返芳魂到水隈碧枝低壓豆稭灰香從氷窟冷邊得
春向玉壺深處来孤白不随三白老六花翻作五花開
㡬番為覔林逋去不見西湖路却迴

　　竹塢夕煙


　　嵗寒髙節若為容落日蒼煙共鬰葱龍藉暝隂歸變化
鳳啣晚色入空濛山陽僊境氤氲外渭上人家水墨中
恨失此君真面目却教桃李媚春風

　　炊煙

　　霧洩雲蒸老屋低初如葱鬰漸熹㣲寒迴黔突春生處
暖入黄粱夢熟時附熱耻随殘爝盡騰空甘近太陽飛
秖今五鼎無消息慚愧家人賦扊扅

　　煎茶


　　魚眼才過蟹眼生小團湯鼎發幽馨三生竈鬼清無夢
一夜波神沸有靈竹雪熟時浮乳白松風響處斷煙青
莫教移近銷金帳恐被羊羔酒染腥

　　食栗

　　只為中藏一味甜豈容外䕶十分嚴矮爐入夜從渠爆
深袖藏春旋自拈蠟彈破慳侵指甲蜜泥供軟上牙尖
燕人若准今年直千户侯名更合添

　　生肺


　　空囊纔注末容持赤手連呼已厭遲氷桶浸殘紅瑪瑙
霜刀分破碧琉璃盃盤狼藉羣喧處襟袖淋漓半醉時
莫訝庖人好貪奪陳平元不是渠師

　　謝馬希驥攜酒相過

　　常持樽酒㡬相逢今日方知酒有功神物似丹醫病骨
春風如水洗愁容二豪逺避三杯外萬事都歸一醉中
誰把餘醒輕散却菊花香滿玉冲龍

　　當爐


　　漫説窪尊與老盆争如此地着閒身但教白堕長留物
何用青帘苦喚人滄海風波㡬升斗醉鄉日月一比鄰
百錢不到文君手負殺成都市上春

　　槽聲詩

　　漉中不學老淵明渇枕先醫病長卿老瓦盆傾金灎灔
小槽床壓玉泠泠流来神瀵渾多水滴破愁城㡬許兵
欲識無何鄉裏路請君細向此時聴

　　虎頂杯


　　李耳頭顱老更頑製為飲器費雕刓寢皮食肉人方渇
怪雨驚風興未闌乙字影沉雲液暖樞星光浸月波寒
九闗威猛成何了不滿劉伶一笑㸔

　　謝鄭小溪螺杯並序

　　曩在泉南諸士夫甞以海螺飲余取江瑶柱
為侑北歸十年無復茲况後訪閩中鄭小溪
扵燕都集賢東院小溪為余出此杯酌官釀
酒再行復舉杯見贈雖無江瑶柱興自不淺故

謝之以詩

　　洗盡湖酲着聖賢豪吞正要腹□然宜呼南國江瑶柱
絶勝東坡藥玉船滄海波濤供我醉明珠光彩照人圓
安排古錦牢藏起恐是當年白水僊

　　芝蟾硯滴

　　三生不死月中精誤落銅芝老研鉼一朶瑞雲留晚漬
半泓寒碧吐秋腥烏絲襴畔香凝夢翠琰屏邊夜效靈
咫尺玉堂天共遠為渠羞道應文星


　　吾道存来一線如發源猶賴此蟾蜍含香有意新科斗
逼楮無心食蠧魚靈草覆雲相䕶藉怒頥得水自吹嘘
何如化作龍泉去取國而今不用渠

　　同王簡卿賦萊石瓢杯

　　秀氣憑凌老瓦盆玲形追配古窪尊聖清透骨香無累
顔樂傳心篆有痕半破瓠𤓰餘玉蒂一凹琥珀斷雲根
萊山便是壺天路㡬度春風引醉魂

　　桃花石虎枕同李徳真賦呈敬齋


　　天台洞裏老雲根又是於菟一化身萬㸃胭脂春映席
半凹寒玉錦成紋帝閽有路偏饒夢山骨無香亦可人
秀色本期相枕藉且休説是李将軍

　　王指揮御賜拄杖

　　太尉延年僅與同太師靈夀豈相從木為方竹全竒節
玉與精金縁直躬攜出龍樓香霧濕拄来鶴禁瑞煙濃
九重優老非徒賜要㸔扶持第一功

　　忩簫寄胡紹開


　　破楮秋聲苦見侵疎櫺雅頌洗哇滛鑿開天籟難名曲
吹出人生太古心青鎖夢邊蝴蝶去白駒影裏鳳凰吟
可憐髙趣無人會全頼西風是賞音

　　咏鞦韆趙同知索和

　　岸頭垂栁正婆娑岸上佳人簇綺羅但願飛身到霄漢
豈思舉足是風波春風畵板塵生韈斜月朱繩影浸河
咫尺清明寒食了落花池館夜如何

　　謝魏晉卿竹鞭


　　勁節貞心直似弦此君何自入吾拳三春花栁雙鞘外
萬里闗山一握邊神算每期劉晏後壯懐長恐祖生先
何時得意馬蹄疾滿袖春風拂錦韀

　　寒食郭西

　　前年寒食寓錢塘今嵗清明在谷陽佳節此時偏酒美
春風何處不花香無機應物真髙論有病安心是秘方
愛煞跨塘橋畔栁柔條又比舊時長

　　花栁青紅做禁煙水村髙處見鞦韆茫茫丘壠㡬千里

草草杯盤第四年郡牧姓名今久矣田家老穉亦欣然
一官直在松江上却恨催歸欠杜鵑

　　感白髪二首

　　素髪飄蕭四五莖安排老態最無情青春不向此時駐
白雪適從何處生倦客闗河多感慨催人嵗月太崢嶸
破囊收起青銅鏡不用從今扺死明

　　鑷不勝多染又羞星星漸比向時稠形容賈島絲邊句
粧㸃安仁鏡裏秋無路可尋年少夢有根應帶夜来愁

頭顱自顧今如此合理煙波舊釣舟

　　題靳公嘉議八秩詩卷

　　八旬精健樂閒身三品榮華養老恩學本治人先治己
官能傳子更傳孫天壇王屋煙霞峪沁北丹東水竹村
白髪地仙人不識壺中别是一乾坤

　　夀孫教授(鄉先生也時八十餘尚康健)

　　故國河山兩鬢皤新亭風景五噫歌鐵筒儘貯詩書句
銀管先書徳行科化日斑衣萱草室春風白酒海棠窠

他時擬續鄉賢傳應數先生夀最多

　　寄趙方塘學士

　　蘭金分義君誰似桂玉情懷我獨知無暇便中常問訊
有時夢裏忽談詩清霜新店聨衾夜落日香山並轡時
二載南來了何事簿書堆裏鬢成絲

　　為孟徳卿夀

　　再受恩綸别有期儘渠若若復纍纍名從魯國興文日
志在吳宫捧詔時筆底江山見神助胷中兵甲果誰知

不須苦種東城栁黄閣歸来恐未遲

　　花朝雨中漫書

　　料峭餘寒尚未收客中懐抱又杭州人生百嵗五十過
春事三分一半休落筆雲煙生疊嶂滿簾風雨捲層樓
兒童問得湖船價擬待新晴作醉游

　　題冷泉亭詩

　　鬱鬱松杉夾岸栽一泉辟盡萬塵埃秋聲入枕琴筑響
月影上堦圖畵開板閘放時翻白雪石欄潤處長青苔

樂天舊記今猶在不為茲亭也合来

　　宿三茅觀

　　擺脱人間萬事忙肩輿夜入白雲鄉照開黒暗千枝燭
熏透清虚一炷香獨鶴不知塵夢寐老仙都著羽衣裳
開軒㸔罷西湖月受用松風枕上凉

　　過分水嶺二首

　　順坂纔踰逆坂迎川形全似蜀中行正逢佳處雨還作
恰過險時天却晴流水有聲争作𣲖好山無數不知名

逢人試問泉州路猶指東南十六程

　　行盡東南數十州恰由吳越入閩甌人過嶺外猶南去
水自山前不北流石棧霧来如黒夜松林風過似清秋
著詩收拾中原去擬向吾曹説壯遊

　　到寧海

　　城郭山光翠欲流人家疑與水相浮直從西北天髙處
行到東南地盡頭三面波濤連大海一隅形勢限中州
海風吹落無塵句要向崑崙頂上浮


　　泉州清明

　　寒食清明節最佳瀟然無物慰天涯煙凝海氣惟聞瘴
風掃春光不見花二十年間長是客五千里外漫思家
故丘松栢今何似為問南来數㸃鴉

　　元日呈姜中丞

　　瘴海歸来嵗又遷青紅兒女拜燈前喜浮栢葉深杯裏
春到梅花曉角邊縱挽莫留唯少日急推不去是新年
憲臺賴有賢知已試讀東風第一篇


　　李野齋夀日

　　前朝諸老已彫零翰苑須公共主盟三鳳羽儀来北闕
四賢名價自東平(世有李孟□徐之稱)徳曾比玉元温潤文似為
人更老成欲識野齋髙㡬許無窮風月儘清明

　　張碩天母氏八十夀

　　慈孝家聲到處知錦囊消得玉堂詩奉親無樂可過此
㳺宦有誰能似之戯綵堂深春盎盎肩輿路稳晝熈熈
年来兩目明秋水待㸔賢郎徳政碑


　　輓胡紫山紹開二首

　　一杯泪濺酒光寒落日江南酹紫山累召不行今絶少
急流勇退古猶難文章勲業乗除裏太白淵明伯仲間
擬續吾鄉耆舊傳清名流與後人㸔

　　吾道衰㣲吾輩少聞公不起即長呼追還天上羣僊籍
零落人間九老圖自視功名真土苴人藏翰墨重金珠
醉中便跨鯨魚去萬里天風酒醒無

　　輓華野渡


　　前輩雲間似曉星秖餘此老又彫零書檠倚壁将安照
史筆生塵更不靈一脉纔傳三嗣子九峯已减十分青
知公最似松庭鶴夜夜悲鳴未肯停

　　輓倪水西

　　識者嘗将骨相評憐君太瘦惜孤清濟時命薄纔分教
弔古詩多最得名東野情懐貧至老許渾才氣死猶生
一盃楚些空惆悵涓滴何曾徹九京

　　輓安卿


　　烏府諸公最愛君當時為地亦慇懃豈期千里别離後
便有兩塗生死分蒿里雨餘新掛紙松㕔塵暗舊彈文
臨風一把傷心淚灑向都門日暮雲

　　張誠明墳

　　乗風去後訪遺蹤墳在諸僊更向東白石青松新境界
珠冠金帔舊儀容葆𤣥壇上言猶在觀化堂中夢己空
消盡香煙見孤鶴却疑飛下五華峯


