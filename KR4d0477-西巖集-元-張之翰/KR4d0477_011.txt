







　　欽定四庫全書

　　西巖集卷十一　　　　　元　張之翰　撰

　　詞

　　萬年春

　　一夜東風滿城和氣先吹徹問春來也㡬㸃梅花雪
心事蹉跎羞對東君説長為客去年時節走馬銅臺陌

　　前調(立春日内前對雪)

　　斷送餘寒舜韶聲裏東風度九重金户催進宜春句


　　道似春來又候春将去朝天處栁花無數飛滿宫前路

　　南鄉子(元夜嘉陵江觀放燈後作)

　　燈夕在江隂緑酒紅螺不厭深醉眼清江江上㸔更沉
放盡春風萬炬金　流到碧波心小竹連舟儘自禁此
夜此情誰㑹得如今都付青崖馬上吟

　　前調(十六夜待燈不見作)

　　簾幙捲春隂坐守江燈正夜深兩岸人家樓閣暗消沉
笑道良宵直萬金　負煞隔年心多病情懷難更禁膓

斷一江春水碧從今着甚垂鞭帯月吟

　　前調(謝王秋巖元帥重陽送餻果)

　　霜冷鴈來天甓社重陽又一年多病文園扶未起攣拳
節物關心正自憐　照眼菊花鮮盤果旗餻簇滿前知
是秋巖人送似欣然便帯新詞到枕邉

　　前調(和秋巖重陽)

　　紅樹掛斜陽秋滿淮南甓社鄉古徃今來多少恨縈膓
冩作詩詞四五行　酒熟勝鵞黄直待西風醉一塲説

與多情籬畔菊留芳青女能慳幾夜霜

　　江城子(瓶梅)

　　隔簾風動玉娉婷見來曽眼偏明手楝芳枝自揷古銅
瓶六載烏臺飢欲倒猶為汝未忘情　幽姿芳意正盈
盈可憐生欲卿卿更取青松為友竹為朋今夜黄昏新
月底還却怕太孤清

　　前調(㳺孫園)

　　丹青盡出小亭臺巧安排絶塵埃二十年間成此亦竒

哉借問主人凢㡬醉直到老不曽來　來鶯去燕莫相
猜水平階逕生苔倚遍欄干堪愛也堪哀栁外春風都
不管依舊遣百花開

　　前調(寄盧副使處道)

　　去年雪裏送君時馬遲遲思依依及至金陵還却值君
歸獨抱此情誰與語空三復草堂詩　年來雙鬢欲成
絲惜睽離喜追隨四海而今渾有㡬相知上到廬山髙
絶處曽為我一支頥


　　前調(博文歸意有未盡又以江城子為贈兼簡吴中諸士夫)

　　閒中自合故人踈五湖居二年餘鄭重君家逺寄數封
書昨日相逢還憶否只記得舊清癯　留君無計住須
臾便歸吳重躊躇曽掛風帆三度過姑蘓為問臺前雙
白鷺煙景似向來無

　　前調(和韻姜中丞兼寄趙侍御明叔)

　　黄金臺下識行驂著朝衫宦情酣不料維揚留住老曹
參舊説長江千里外今只在小樓南　金焦倒影碧潭

潭送飛嵐要竒探看取樽前醉袖旋分柑一曲髙歌春
未老官裏事且休談

　　前調

　　道途急急莫留驂敝塵衫困如酣二載齊州剛喚作髯
參長記秋風吹别酒君向北我來南(前嵗與明叔别於長清門外)

　　來時霜未落寒潭正山嵐便平探嘗遍閩中新荔不論
柑留著歸嚢三百首都直待見君談

　　菩薩蠻(暮春即事)


　　梁間雙燕呢喃語想曽知得春歸處問着不譍人芹泥
香正勻　翠隂庭院悄手&KR0933;青梅小天氣恰清和越衫
猶薄羅

　　謁金門(十六夜月)

　　夜來三五月初圓歌吹竸喧闐二八嬋娟更好便無人
對樽前　可憐浮世只争一夕如許心偏玉色何嘗喜
愠年年嵗嵗依然

　　臨江僊


　　須信人生皆有命只途造物由他年光時事苦相磨一
從居冗劇兩度見新禾　枉着黄塵三萬丈等閒換却
滄波别來誰與曬漁蓑不知同釣者時復謂余何

　　太常引(寄鄉中諸友)

　　一書除得海邉頭悵無地著覊愁何處望吾州謾斜日
髙城倚樓　東湖湖上錦雲十里政好藕花秋日日醉
扁舟也曽念山東舊遊

　　木蘭花慢(聴姜惠甫&KR0933;阮)


　　羡黄臺公子能辦此淡中清㸔璧月當胸松風應手一
洗秦筝都來四條絃上有㡬家樂府㡬般聲秋水孤鳴
老鴈春風百囀嬌鶯　嫩凉忩户酒初醒特地為渠聼
冩江南江北無窮意思字字分眀悠揚博山煙底把滿
懷幽恨一時平長記曲終時候錢塘暮雨潮生

　　前調(同濟南府學諸公泛大明湖)

　　喚扁舟載酒直轉過水門東正十里平湖煙光淡淡雨
氣濛濛廻頭二三名老望衣冠如在畫圖中但得城頭

晚翠何須席上春紅　清樽旋拆白泥封呼作白頭翁
要與汝忘情髙歌一曲痛飲千鍾夕陽醉歸扶路儘從
梁拍手笑兒童官事無窮未了人生適意難逢

　　前調

　　自中年以去覺嵗月疾如流漸鬢影蕭蕭人情草草世
事悠悠言歸㡬曽歸向髙沙又度一年秋未要青雲着
脚且簮黄菊盈頭　五湖煙月一扁舟髣髴鳯麟洲但
乘興而吟吟而須醉醉則纔休余生本來踈嬾更忘機

鷗鳥苦相留不是舊㳺情厚夢魂不到南州

　　前調(送趙治中)

　　見平蠻詩卷都道是膽包軀聽細話平生辭雖慷慨氣
却舒徐春風忽然吹興正瓊花時節别江都恨煞樓頭
雙鶴不能留住須臾　輕煙細雨濕平蕪一舸下東吳
想拄杖尋梅敲門㸔竹多在西湖行裝不湏多辦把錦
囊分付小奚奴怕過孤山山下一杯先酹林逋

　　踏莎行(和張夢符)


　　踏月才歸戴星還起客懷苦似當途李舊時曽釣細鱗
魚新醅旋撥浮香蟻　此興茫然於今已矣朝朝暮暮
奔忙裡淮春樓下有吾舟掛㠶又過桃花水

　　蝶戀花

　　徃嵗相從今已許今嵗逢君愈見真誠䖏除却交情無
别語匆匆忍上歸舟去　醉裏猶歌長短句醒後軒窻
歴歴餘音度消盡爐熏三兩炷片㠶風送寒江暮

　　唐多令(和劉改之)


　　何處是滄洲寒波不盡流恰登舟便過城樓一片錦雲
三萬頃常記得藕花秋　漁父雪䝉頭此情知道不説
生來不識閒愁青笠緑蓑煙雨裏吾與汝可同㳺

　　前調(懐髙沙)

　　徃事水東流槐根春夢休被長淮隔斷中州三十六湖
湖上住又過却一年秋　佳處總堪逰同盟只數鷗把
功名且付扁舟天上故人知己者休笑我太遲留

　　前調


　　静有讀書縁貧無使鬼錢儘虗齋盡日蕭然鯨海波濤
三萬丈元不到此山前　夢蝶正翩翩香匜飄篆煙更
何心敢怨青天若論閒居多少興風與月浩無邉

　　前調

　　不是强辭榮風波實可驚算平生耐乆交情走遍天涯
依舊好都不似一燈青　世路自欹傾湖天方晦明也
休将文字爭鳴一曲漁歌無别調煙雨外兩三聲

　　前調


　　怨思入清笳斜陽鳴亂鴉正開樽細酌流霞北里南莊
今嵗熟全不覺米難賖　筆硯淡生涯胸中氣自華㸔
凋零野草閒花事不相闗收脚坐吾便是貴人家

　　前調

　　冠上滿塵埃未彈君莫猜有諸公暮省朝䑓醉後狂歌
歌後醉能辦此竭吾才　可以慰幽懐此時何有哉道
寒梅又欲新開碧玉枝頭今㡬蕾須一一寄書來

　　感皇恩(庚寅立春)


　　日日苦思春春來何處積雪層氷正無路春風吹面萬
里故人相遇隔年離别恨從頭訴　鬢髪清霜形容槁
樹漸覺人生不如故唯春最好底用一年一度有心當
不放春歸去

　　前調(立春日次趙疎堂大中韻)

　　何處鳥飛來一聲清曉報我東君已來了青陽歌罷又
是一畨春早冷官庭户裏纔知道　千里歸心六年愁
抱不覺朱顔鏡中老故園茅屋依舊白雲深繞有誰曽

占却西巖好

　　婆羅門引(賦趙相宅紅梨花)

　　冰姿玉骨東風着意換天真軟紅妝束全新好在調脂
纎手滿臉試輕勻為洗妝來晚便帶微嗔　香肌麝熏
直羞煞海棠春不殢數巵芳酒誰慰黄昏秪愁睡醒悄
不見惜花賢主人枝上雨都是啼痕

　　前調(病中對菊)

　　當軒有菊㡬年不共結清歡偶然乘興南還却念都城

手種誰與䕶霜寒正閠餘秋晚曽未開殘　宦㳺最難
算長在别離間不是未逢蓓蕾早已䦨珊今年好處恰
花近重陽慰病顔微雨後一笑相㸔

　　前調

　　自公去後曲欄荒逕老孤芳公來花亦生光一陣朝來
細雨開作十分黄甚厭厭抱疾却悮重陽　曽吟短章
也曽見醉銜觴但得翛然相慰欹枕何妨燕山已逺且
莫問園亭此際霜人意足處處花香


　　前調(辛夘中秋望月)

　　宦游南北月明何處不相隨十年九賦新詞今夜清光
如許無以侑金巵想叨居此職着甚推辭　臨風再思
是有句欲來時除却廣寒人見塵世誰知天香一陣恰
飄動婆娑桂樹枝秋影裏醉寫烏絲

　　滿江紅(送劉叔謙御史)

　　滿酌離盃留不住繡衣行客還正是登車攬轡慨然時
節白簡纔辭烏府去紅塵旋被青山隔看弓刀千騎擁

秋風塗陽陌　自不負心如鐡着甚語堪為别道太柔
則廢太剛則折任外豈非經濟手得中便是澄清策待
功成隨詔早歸來從頭説

　　前調(益都時習閣睡起)

　　六月青州何處是此身堪着都不似素王宫裏倚雲髙
閣萬里風來無隔處睡餘常覺衣裳薄把暑天如水晝
如年消磨却　心地上何軒豁眼界外猶寥廓被野煙
髙鳥勸余清酌一片青山知客意冷光堆滿欄杆角恨

偃然不肯入城來難相約

　　前調(登汪帥展江樓)

　　山壓長江流不盡滔滔深碧形勝地以江為塹以山為
壁兵府舊分城上下人家新住洲南北説當年天馬入
川時皆傳檄　市不易居如昔龍已去攀何及問人人
能道聖朝恩徳蕞爾南州成底事宛然上將勞吾敵看
紅塵一騎捷書來來春必

　　前調


　　眼底交游十載被江湖相隔嘗記得道菴人静縱談朝
夕紙上雲煙隨散落毫端風雨何休息甚這回相見便
蒼顔都非昔　中年别真堪惜生辰㑹誰曽必看西風
摇動可人詞筆天上桂華香近也此盃再要和君吸恨
抗塵走俗太忙生無閒日

　　前調(寄張蓋山)

　　古木寒藤髙岸底蕭然舟宿一夜雨朔風吹浪浪髙於
屋夢覺篷忩無共語此時正自憐幽獨道藍山老子送

詩來挑燈讀　辭與理俱能足從别後情尤篤想鬢毛
如鶴目睛如鶻四海如公知己少有心日日相追逐恨
濯纓亭逺水縈紆山重複

　　念奴嬌(九日同府學諸君飲王氏園)

　　二年重九算都向江北江南虚度鴻鴈來時秋最好底
用千愁萬緒九朶青山㡬尖白塔何限登臨處今朝乘
興也和詩客凝竚　正是雨洗芙蓉風翻埜菊霜染江
楓樹一片天開圖畫裏留着天然佳句收拾方來安排

未定試問雲間路三盃纔盡筆頭疑有神助

















