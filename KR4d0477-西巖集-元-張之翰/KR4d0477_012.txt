







　　欽定四庫全書

　　西巖集卷十二　　　　　元　張之翰　撰

　　詞

　　酹江月

　　人間良夜是年年八月中秋時節萬古青天當此際正
要十分澄澈何處浮雲微茫黯淡便把清光隔凭欄三
嘆恨無長笛吹裂　坐看蠟燭爭輝青燈吐熖負煞尊
前客待到譙樓初鼓後不覺衣裳凉徹試草新詞憑風

吹去教向嫦娥説須臾知道廣寒推出明月

　　前調(賦濟南風景和東坡韻)

　　南山北濟算難盡十二全齊風物平地華峯天一柱鵲
倚巖巖青壁金線横波真珠出水趵突噴寒雪無窮瀟
洒品題宜有才傑　遥憶工部來時謫仙遊處興自雲
間發翠琰髙名千古在不逐兵塵磨滅細嚼遺篇髙歌
雅句風動蕭蕭髮英靈何許畫船獨酢凉月

　　水龍吟(張大經寓第牡丹)


　　舊時來往燕都為花常向花前醉十年一夢鬢絲如許
尚餘情味曽見君家後園深處滿栽姚魏恨怱怱過了
尋芳時候又早是春歸際　只想十分憔悴説兩株猶
未曲欄干凭朝酣不語為誰凝思擬和金牋清平妙曲
與渠相慰怕今宵便有無情風雨作遮藏計

　　前調(留別)

　　别來幾度秋風數千里外還重遇虛齋晝掩厭厭多病
賴君看䕶鵝鴨比鄰魚鰕市井擬留余住被催人天上

除書一紙又催過江南去一夜扁舟風雨問誰知此時
情緒明朝回首荒城古塔離亭髙樹㸃檢囊中錦牋半
是秋巖佳句待從今且把新詞閣起共何人賦

　　前調(伯庸近以樂府賀余新居未及裁答伯庸復有遼陽省掾之行相愛之情不能無語
因用前韻奉餞且為凱還日把杯一笑也)

　　去年鞍馬東來為余嘗説遼陽好而今風物戰塵低暗
陣雲髙繞幕府掄材縱横健筆似君元少看燈前草就
㨗書一紙飛奏入龍樓曉　遥望蓬萊晻靄問何如日

邉瓊島鴈來時候霜風凄𦂳應思歸早萬里西州雙親
雖健衆雛猶小怕區區但了平生心事約山間老

　　前調(送程逹之萬户還宣城)

　　我從年少知君胷中氣與秋天杳天戈南下幾畨屯戍
幾畨征討筆硯從戎詩書為將世間元少想何如静處
求田問舍便辭得功名了　兵府水圍山繞儘雄深不
妨吟槀秋髙時候羽書催急渡江須早號令重明角聲
風冷劍華霜曉要從今做取十分事業恰歸來好


　　前調(寄郭安道御史)

　　一杯未盡分擕忽忽争似休相遇方余病起不禁同醉
只須將䕶萬里淮天數行征雁雨晴風住趂𤓰洲古渡
東來潮水便髙卧孤帆去　卧聴江聲如雨漸消磨滿
懐愁緒丹青寫出金山烟塔焦山霜樹如此江山發揮
正要雄章竒句仗何人喚取青驄御史看揮毫賦

　　前調(秋巖既别是日晚又訪余龍城外復以前韻寄謝)

　　中年怕見離筵惡懐易感歡難遇愁城百丈舊時全仰

酒兵遮䕶不飲而今如何禁得欲行還住與元戎已别
弓刀小隊能為我年來年去　一陣黄昏細雨正心頭
萬絲千緒㡬家燈火烟迷湖水風號堤樹咫尺重闉故
人千里可能無句聴譙樓更鼓寒聲歴歴倚篷忩賦

　　沁園春(寄劉光裔都事)

　　有手拏雲有背摩空相期昔年記南方初下送君硬語
東曹未滿寄我竒篇二十年間數千里外底事曽無人
所憐青青鬢但一迴相見一度蒼然　此心寧逐時遷

且同醉金波藥玉船要詩之悟處深如學佛詞之妙處
絶似談仙匹馬江都片帆甓社又别西風落照邉沉吟
乆冩離情不盡雁字聨翩

　　前調(送劉牧之同知歸江南)

　　昨日送春今日送君難禁别離正桃花水滿逺歸江浙
楝花風起輕出京師早把功名置之身外世上何愁可
皺眉從今去但求田問舍此意誰知　當年交友全稀
試屈指諸君更有誰説郭髯磊落猶居判府許翁清健

已謝簽司回首南闗悵然如夢㡬度憑欄費所思煩傳
語甚孤懐索莫不寄新詩

　　前調(送趙彦伯御史)

　　君按西秦我走東秦一樽共開恨怱怱行色無多欵曲
區區别語未易安排百二闗河三千道路前嵗如今曾
往廻但休問過潼闗北去都是詩材　公餘應見青崖
怕念我兹游無好懐也知巧宦常居要地其如公論不
用非材北渚光中華峰影裏放得婆娑亦快哉三年裏

儘平分烟景抖擻塵埃

　　前調(至元戊子冬國子司業李君兩山以春官小宗伯奉命使交趾故作此以壯其行)

　　國子先生博帶峩冠胡為此行正蠻烟瘴霧逺趨象郡
祥雲瑞靄近别龍庭率土之濵際天所覆何處而今不
太平安南者彼地方多少敢抗吾衡　一封天詔丁寜
要老子胷中百萬兵看健如馬援精神矍鑠辨如陸賈
談舌縱横奉職稱藩功成事定更放文星分外明歸來
儘不妨詩筆顛倒南溟


　　前調(不肖掾内臺時西溪王公為侍御史遵誨韓兄為監察御史恕齋霍兄為前臺掾其
後栁溪耶律公提刑河北頥軒李兄都司臺幕皆平昔所敬慕者至元甲申春不肖以南
臺裏行求去退居髙沙又二年冬十月迫以北歸由維揚至金陵别行臺諸公適西溪栁
溪拜中丞遵晦擢侍御頥軒恕齋授治書越二十有五日㑹飲頥軒寓第時風雨間作以
助清興西溪草書風雨㑹飲之句栁溪復出燕脂井欄之製遵誨恕齋道古今之事頥軒
歌樂府之章某雖不才亦嘗浮鍾舉白鼔譟其傍一談一笑不覺竟醉竊嘗謂人生同&KR1212;
為難同僚相知為難相知乆敬為尤難今歡㑹若此可謂一臺盛事因作沁園春歌之)

　　四海交親别離儘多㑹合最難見西溪老子情懐樂易

栁溪公子風度髙閒鐡石心腸風霜面目更着中朝霍
與韓知音者有頤軒侍御收拾清歡　不才自顧何顔
也置在諸公酬酢間似蒹葭依倚瓊林玉樹蕭蒿隠映
春蕙秋蘭南北烏臺當時年少雙鬢而今半欲斑明朝
去向徳星多處遥望鍾山

　　前調(謝王巨川侍郎以澹㳺所書扇見恵)

　　四海黄花文采風流於今尚存看澹翁詩句太羮𤣥酒
名家書法流水行雲泗上青山楓林丹葉書破晴空月

一輪余嘗見把君髯摇動特地精神　謝君雅意殷勤
便付與同僚更可人愛紫筠直節柄纔到手輕羅縞面
影不離身縱使當年石城風起不怕庾公千丈塵難忘
處正午天如火凉滿衣巾

　　前調(送鶴寄可與郎中)

　　鶴汝前來與余相從近乎一年每座隅舉目看揮大字
忩前側耳聽誦佳篇月白風清天髙露下不肯飛騰亦
可憐鷄羣裏見雪衣丹頂空自昻然　星郎明日南遷

待送上秋風千里船莫因其所好乗軒受禄啟其所欲
學道昇仙渠是而今經綸大手早取徴書下日邊長鳴
罷似知余雅意兩翅翩翩

　　前調(鶴答和寄可與郎中)

　　昔自九臯慕翁而來何期嵗年記初為翁客獻千百夀
後為翁友得兩三篇夜夜飛鳴朝朝起舞不是賞音誰
見憐追随久儘人多怨者我獨欣然　翁今猶未髙遷
便離却交游載月船想西巖夢我大綱坡老繡江畜我

小樣逋仙二老風流他時相約須到西湖煙水邊孤山
路看雲間來迓秋影翩翩

　　前調(用送鶴樂府韻寄可與亦督和之)

　　自别君來日如三秋夜如一年想小金山下笙歌促席
横江樓上樂府連篇世故相驅歡情未巳遽爾歸來秪
自憐空回首望南州城郭烟水茫然　思君便欲移遷
更共泛西湖湖上船但杯中有酒何分賢聖心頭無事
便是神仙鶴去多時甚無一語廻到髙沙煙雨邊吾知

矣正挑燈和韻筆勢翩翩

　　前調(遊孤山寺寄姜中丞)

　　若論西湖潁川汝隂俱難似之正湧金門外天開罨畫
錢塘岸側城展玻瓈曾借扁舟晚凉一棹先向孤山近
處嬉回頭望是吳山樓閣煙靄參差　淡粧濃抺相宜道
不獨晴竒雨亦竒訪歐公遺像仍存古井逋仙舊隠猶
有荒祠泉若通靈梅如解語應也怪公題詠遲從今後
怕公餘無事準備新詩


　　摸魚子(辛夘清明日嘗以金縷曲侑觴今年獨無可乎因作摸魚子一闋以寄意)

　　問誰知此時情緒怱怱寒食相遇東風可是無閑暇開
盡白紅千樹春幾許還又怕轉頭風雨留難住浮生浪
苦且携酒重尋去年花下歌我舊金縷　樽前友惟有
青山如故至今面目無妬冷光晴色三千丈斜照夕陽
忩戸堪訝處被幾葉風㠶催上江南路無人自語想五
載居京一朝得郡却甚也能去

　　金縷曲(送可與即用其韻)


　　樂府寜無路彼區區斜門枉逕少人知處從得君詞驚
且訝醉裏坡仙曽遇是夢裏稼翁教汝玉尺金刀俱在
手把天機雲錦裁成句纔落紙便傳去　筆頭不用空
豪怒也何須梨花縞月海棠紅雨一曲離歌悲壯處不
覺人間三鼓有幽壑潜蛟起舞休道此情天不𬋩怕餘
音嫋嫋無人許風送入渡江櫓

　　前調(送茅山倪道人並寄山中諸道友)

　　回首茅山路𣺌滔滔長江南畔碧山無數曽被天風吹

醉夢直到華陽深處也親見鸞驂鶴馭覺後分明空記
省悵丹坡蹤跡今何許還又被世縁誤　幾畨自詠山
中句覺霏霏雲煙秀色去來眉宇曽共三峯重有約已
辦清秋杕屨看能與羣仙相遇君去丁寧無别語怕山
靈怪我來何暮纔有伴便同去

　　前調(送徳昌)

　　走遍江南路看天公何時還我故山深處君處錢塘余
甓社千里不期而遇更分甚主賔吾汝一片湖光濃似

酒待發揮我輩清新句幾魚鳥不驚去　醉中不怕波
神怒儘人間紛紛輕薄翻雲覆雨燈火歸来纔半醒
月夜譙樓初皷正老鶴迎門飛舞此樂人生能有幾悵
後期好在知何許明日又送柔櫓

　　前調(中秋夜不寐枕上作以自遣)

　　未過松江去被髙沙同盟鷗鷺暫時留住曾共中秋心
期定再上江船容與待滿載淮歌楚舞豈料桂花香霧
底正河魚作祟深相苦樽有酒不忺舉　夢中似聽嫦

娥語道人生百年纔半未為衰暮江北江南行欲遍幾
見月明三五嘗爛賞通宵逹曙可是今年情思嬾便臨
風悮却清新句聊援筆為渠賦

　　前調(雙陸)

　　此博誰名汝想當年波羅塞戲涅槃經語天竺傳來雙
采好么六四三二五要随喝随呼随數從得三郎緋衣
了再曾逢潘彦知音侣同入海亦良苦　雄拏豪攫爭
鳴杵正闗河疎星殘月幾聲秋雨却是驅馳元黄馬脚

底踏燕蹴楚甚一磵一梁能阻翻覆輸贏須臾耳算人
間萬事都如許且一笑看君賭

　　前調(乙未清明)

　　風雨驚春暮恨天涯留春未辦却留余住時序怱怱催
老大又早飛花落絮算禁得清明幾度試倚危欄西北
望但接天煙水無重數空目斷故山路　先塋松栢誰
看䕶想東風杯盤蕭索饑烏啼樹便做松江都變酒醉
裏眉頭休聚向醒後安排何處萬里南來縁底事也何

須杜宇聲聲訴千百計不如去

















