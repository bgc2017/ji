







　　欽定四庫全書

　　西巖集卷二十　　　　　元　張之翰　撰

　　碑銘

　　故文林郎安吉州錄事叅軍葉公墓誌銘

　　至元癸巳冬十一月丙辰文林郎安吉州錄事叅軍葉
公夀七十六卒於家越眀年孤子箕孫等從治命用某
年某日𦵏湖州烏程縣九元鄉上湖塘先瑩之側前期
状公實来乞銘且云先人瞑目時呼諸孤囑之曰死生

之託惟我郡侯西巖公最知已此疾必不起當求文以
識其墓雖在九泉感徳不淺余義不敢辭乃掇平生大
者而撰次之公諱汝舟字濟川姓葉氏其先建寧浦城
人由七世祖某字安吉終吏部尚書贈少保華亭開國
侯子孫遂家華亭曾祖鑄朝請大夫湖北安撫司叅議
祖徴将仕郎父莱隠居不仕母孺人周氏公少竒頴力
學而敏郡諸生試有司頭角嶄然常居其上宋淳祐中
登詞科選進士第調慶元鄞縣尉以薦者力改池州司

理尋授饒州永平監母憂不赴居無何淛西倉司舉為
江灣鹽場及代除安吉錄曹國朝混一提舉松江儒學
不閱歲而退同鄉賢水北衛公主義塾塾有荘凡教俊
秀化良善廪困窮救患難使此風行於當時公賛成為
多徒四壁立未甞一日廢書六經諸子而下無不讀尤
邃史學著史記通鑑筆義若干卷詩詞嚴文亦不苟有
野渡雜槀藏於家晚歲喜作扁牓大字至揮灑得意處
與張即之無辯自余知松江訪郡之前進士秪公一人

在毎簿書錢榖之餘聴其評古今而論人物厯厯使人
忘倦方學校議貢舉之法考程試之文而公已捐館此
士論所以深悲而痛惜也妻宋氏先公卒子三人箕孫
裘孫鼎女二人長適錢節僉之子大端次適夏福孫女
孫二圎夀圎奴嗚呼若公者可謂位不究才者也是以
銘銘曰

　　蚤由科第兮足以發身老於才學兮不足以療貧其抱
負山海兮所試纔細流與微塵何山磷磷兮其水沄沄

埋骨於山水之間兮有不亡者存後之人兮徴此刻文

　　行状

　　王君行状

　　君姓王氏諱政其先上黨人後防宋亂徙相之臨漳遂
家焉祖庭父元皆隐徳不仕母李氏其繼李氏君生於
太和辛酉年七十一以疾卒於家至元七年五月二十
有七日也娶吕氏有子曰可與奉訓大夫簽江東建康
道提刑按察司事孫黙後衛親軍都指揮使司令史君

天資謹厚器宇恢宏當貞祐版蕩為父所擕至陳之項
城縣時河南廹隘民不聊生君甫十八獨於縣之梅亭
里置田千餘畝應縣首户凡佃客不下數十軰有幼而
壮壮而老不忍相棄去者然人遭歲計之難多仰給於
君亦君得家翁之體能悦服於人而致如此其多如此
其乆也壬辰汴梁破人皆北渡君輙罄家之産以濟貧
病仍以二車載鄉里不能全活者至朂其妻徒行及河
車為守渡官奪去君乃還相下回㸔曩昔之田園已無

餘業遂作徃来之商賈積有豐貲始父嗜飲觀俳不作
治生計日招邀友舊或暢情自適以蕭散優㳺為樂君
每出必黙留親書數帖為酒飯家所據還則㑹計之八
秩慶畢而逝母氏河南亂病卒寄以荒村君記其里名
相其地形瞑目自禱曰政他日若不死必當取母骸以
塟後甫定果如前言事繼母尤孝敬母亦盡其慈愛方
融融怡怡之際雖鄰里鄉黨不言不知為前子後母之
有異也晚年猶務恒産雖財雄城市亦未甞輟居財計

故又於臨漳唐宋闢土田立市肆皆不勞而成功瀕河
地淤艱於鑿井惟君至之眀年首穿一井井随甃則随
塌乃壓二甃者於其間有曰井底龍者一則忘之矣人
運其甓自丑及辰方出二人亦無小傷後竟堅成之由
是居人便於灌溉得供蔬食之甘行者飲以清涼得解
暑途之苦一社之中至今稱之曰此王氏井實一段愛
人之美蹟也子可與自幼喜讀書君甞戒之曰吾不幸
生長亂離中以致南奔北走易農作商雖不敢外乎四

民之列竟不能以儒術起家是所恨也故不忍再置汝
於販鬻間汝當力學以成我志遂從府教劉梨荘學弱
冠果有聲其詩文議論徃徃為軰行推許君又恐其師
友之不廣交㳺之不多故每至則必待待則無不歡如
龍谿孟内翰先生應召過相相之諸君相陪者固多後
稍稍意怠君惜其貧獨飯奴芻馬於其家臨行又以禮
贐仍遣可與送至大名而還其於鄉中文人勝士與子
㳺從者周卹可知議者咸以可與齒髪方鋭富貴未涯

而天不假君之年使至耄期得盡其榮養為可憾夫廣
梅亭之田優於治家也載河南之人能於濟衆也留酒
家之劵順於奉顔也記荒村之櫬哀於舉䘮也穿唐宋
之井善於創物也就梨荘之學眀於教子也奉龍谿之
金厚於餽賢也有一於此尚宜不泯矧兹備具言可已
乎某年某月某日塟於安陽之城村将求文以誌其墓
必得行事之迹敢次以書謹状

　　祭文


　　祈晴祭文

　　官民所繫租税為先不遇晴明將何變納今限期之垂
盡適陰雨之相妨在船者苦其霖霪赴倉者病其泥淖
某等催科政拙責重憂深用瀝丹忱願祈靈貺掃頑雲
而收積潦升愛日而耀長安民䝉其休吏免其咎神功
永頼敢怠歸誠

　　祭蜃文

　　維元貞元年十月某日朝列大夫松江府知府兼勸農

事張某率華亭縣尹柴琳修竹鄉四十二保王曄等以
羊一豕一投澱山湖之水與蜃食而祭之曰天地生物
各有攸居先王時山澤蟲蛇惡物害吾民者必驅除之
乃已松江海之口澱湖水之心蜃之涵育變化此固其
所然自去歲以来過湖者或見竹浮或見木沉取之輙
死諸水前後已數人矣故歸罪於蜃蜃雉化也在淮為
蛤在海為蜃其氣可以象樓臺其文可以飾尊罍後之
説者又以蜃為龍蛇之類有角背鬛皆紅盖神之也今

眀天子嗣位山川百神罔不奉命既無天官薦其味又
無地官致其用蜃宜安淵潭而伏窟宅乃害人以死是
飢而食之以充口腹乎怒而覆之以張威靈乎皆所未
知蜃獨不聞水族之害莫如蛟鱷昔董奉除蛟以符佽
飛斬蛟以劔韓愈驅鱷以文陳堯佐捕鱷以網余郡牧
也豈有坐視民罹其害而不問耶且澱之水近吴淞通
大洋吾今與蜃約使蜃有知聴郡牧之言徙於江徙於
海可一日而至也果冥頑不靈則余取前人去蛟鱷例

雖無雄文與夫靈符有巨網長劔二者在不得不與蜃
一决余恐聴之不審復吿之以辭曰水之險曰澱湖兮
湖之惡有蜃居兮漂枯竹與朽株兮見則覆舟以隕軀
兮哭父母而號妻孥兮嗟嗟死者復何辜兮余受命守
土寧不憤渠兮乃投之一羊一猪兮期於逺徙不留須
臾兮還此水為坦途兮能從吾言庶免爾屠兮但見波
平風定有物為吐氣者之前驅兮

　　祭樂御史先生文


　　嗚呼夫士見稱於世者上乃為材徳次乃為文章獨公
文徳二者皆具此所以馳聲問而騰輝光其持身也正
其處心也良其立志也大其養氣也剛其接物於内也
則春風和氣其臨事於外也則烈日秋霜真一代端竒
之士逈乎㧞其俗而異其常也昔者獻長楊之賦分仙
桂之香小試一邑徳澤雨滂佳氣百里熈熈洋洋牛刀
武城故稱其治而能最於河陽及其入為御史落落堂
堂豸冠巍峩愈露鋒鋩秋鴈寒鶚立峭行昻神讋鬼驚

惡伏姦藏是以肅清於京都振動於巖廊觀其持守聴
其謀斷謂将進而大用或當執國政而提國綱者矣若
之何忽時乖而運左值地老而天荒乃流寓於燕趙弗
從世而徜徉蔑王侯輕富貴嫉謟諛懐剛腸以經傳而
自娱雖老釋而不忘方潜心乎樂易等萬物於粃糠遽
拳攣其一病竟莫愈於膏肓嗚呼時命不臧天道冥茫
胡為乎使公不夀而康也哉嗟嗟公之逝兮蟠逸氣而
不張蒼生為之絶望兮士林為之慘傷矧余生忝鄉梓

兮亦甞齒青衿之行失趨䘮以祖道兮磁隔邢襄痛幽
眀之遽異兮涕霑其裳酹鴛水之悠悠兮鵲山蒼蒼仰
英靈而莫覿兮徒熱中以彷徨噫嘻吁尚享

















