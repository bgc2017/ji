







　　欽定四庫全書

　　西巖集卷六　　　　　　元　張之翰　撰

　　七言律

　　送張仲恱荆南憲司知事

　　出佐分司萬里行選才今喜到書生不須賔幕分高下
自有人間作重輕風折雁行離海嶠霜隨馬足入江城
對床詩句㤀年序便是慇懃送别情

　　南臺賈都事索餞行


　　噴詩嚼酒多譏議玩水登山足是非風憲果從今後立
人材寧比向來稀栢臺霜重羣烏散淮甸風髙獨鶴歸
一片百花莊上月因君南去重依依

　　寄上都安御史于都事

　　放浪江湖鬢欲霜何堪來補地官郎都將雲水三年樂
併作京塵一味忙人事只今俱欲廢交情依舊不曽㤀
昨宵夢裏尋君去月滿灤河夜色涼

　　寄三山陳菊圃


　　夢中老圃菊花開擬賦秋香愧不才庭有諸郎皆玉樹
門無雜客半蒼苔説湯東澗言猶記聞卞南洲事可哀
辦得薦賢書一紙只愁不肯出山來

　　寄泉州謝嬾庵(尼之能詩者今九十餘矣)

　　細嚼檳榔擘荔枝令人常憶嬾庵師路遥萬里莫通訊
年過九旬猶作詩傳法山中雖有弟論才天下更無尼
當年驄馬人將老不似梅邊唱和時

　　有寄


　　此身時卷或時舒一片秋雲聴所如世味直從嘗後得
人情宜向逺中疎動而得謗無非命樂以忘憂只是書
見說松廰賢俊滿近來誰敢問新除

　　夀木平章

　　魯齋一脉未曽衰黄閣須公重護持人少見威皆起敬
士多感徳不求知門前寂寂無私日天下熙熙有道時
憂國何妨瘦如鶴此心方寸儘堪醫

　　夀王彦博都事


　　仕正强時却處閒閒中委順最為難樹萱近戸供親樂
移竹當軒伴嵗寒風浪莫如人海惡乾坤不似醉鄉寛
我知造物安排意留着功名向後看

　　元㑹

　　天上輕飄合殿香東風簇仗曉生光春回龍首初三日
暖入鵷聨十八行制度仍存周禮樂頌歌當擬漢文章
嵩呼華祝懽聲裏百福都歸萬夀觴

　　與大宴


　　四海春風大宴初天門拂曙百官趨漢庭圖籍三朝後
虞殿簫韶九奏餘近侍人行金刹刺逺蕃使坐錦氍毹
微臣醉飽無能報願誦太平封禪書

　　上張尚書子友

　　鳯麟人物更能詩出入青宫鬢欲絲寶繪過於王駙馬
好賢渾似鄭當時遂初亭館春風早詹事門墻晝景遲
見說調元消息近陽和先到小桃枝

　　和趙子昂郎中見惠韻


　　簿領迷人不到詩筆頭何自得雄竒從知朝市奔忙日
難似江湖放浪時南國暮雲空漠漠西山晴雪自離離
客懐猶賴君相慰剰為梅花和幾詞(君有和余梅詞)

　　送李仲芳赴臨安行省掾

　　莫惜辭燕逺入吳聖朝南北混車書四千里是兩都㑹
三百年開一坦途簿領定應談笑了宴遊多在治安餘
西湖烟景錢塘月儘作歸舟卧看圖

　　和閻學士聴詔詩韻三首


　　徳是皇基政是階羣陰散盡日華開美名本自臣心報
寛澤都從聖意來萬里坤輿得霖雨八荒屯難解雲雷
簫韶九奏春風裏願祝君王第一杯

　　聖主如天不可階五雲深處詔書開九州四海頌聲作
萬口一辭和氣來物泰民熙霑雨露河清海晏息風雷
寛恩便是無疆夀未用垣平玉刻杯

　　天上三階是泰階冊名纔進瑞光開南山夀址萬年峻
北海恩波千文來香引僊禽紛似雪風吹驛騎疾如雷

誰將淮海都為酒盡醉堯民不用杯

　　送何侍御赴南京憲使之任

　　八載烏臺一日如出臺還似入臺初舉家孝養無非禄
行李清貧只是書近地光輝衣繡處大河風浪簡霜餘
明年定有還公詔却向蘆溝候使車

　　送鄉士曹顯祖

　　同是天涯未得歸送君情思獨依依一時得志古來有
三世讀書天下稀明月未離淮水去白雲先傍太行飛

十年京國成何事慚愧西溪舊釣磯

　　中秋㑹飲

　　昨嵗中秋陪右丞馬公張禮部夢符夾谷侍
御士常飲右轄公寓第時公病新起臨風對
月浮鍾舉白諸公雖不敢盡其歡亦皆被酒
而散越明年是夕公以舊約又㑹馬張二公
洎不肖於其家酒光月色俱不减前席唯士
常侍御南去復有唐工部夀卿趙兵曹子昻

李司業兩山數佳客在座酒再行公命作鄙
語以倡端竊謂方政令益嚴公務増劇上下
奔趨之不暇能復此㑹不負良辰為諸公浣
簿書之塵盡文字之飲以此較彼非盛事而
何因作二詩紀之且重為來嵗張本云

　　秋到平分一氣清世間最好是新晴不辭春露黄金盞
拚醉秋風白玉京人意偏於今夜别月華渾似去年明
牋天有語無多祝莫放浮雲半㸃生


　　舉杯邀月立多時秖恨天東月上遲世界白毫迷望眼
乾坤清氣入詩脾平生歡㑹真難得此夕晴明孰可期
但願羣公長壯健一年一醉不須辭

　　和劉漕君卿留别韻二首

　　野菊詩成便出倫期君不墮世間塵當時舉目無餘子
今日論心有幾人舍作楩楠老空谷用為舟楫濟通津
悠悠許事都休較留取生平一㸃真

　　擬向江湖作隠淪誰教再入軟紅塵無根怨謗嘗求已

有數行藏豈在人今嵗雲霄瞻北闕去年烟雨渡西津
歸心幾逐征鴻發書破南雲恨未真

　　為東崖學士夀

　　生近新春氣不寒輕黄浮動兩眉端乗時致位世皆有
極力薦賢人所難一自承恩來玉署幾回論事上金鑾
從今鄭重經綸手待向麒麟畫裏看

　　為何㕘政夀

　　濟時籌策元非淺學道功夫近愈深晚嵗松筠無改色

春風桃李盡成陰力辭憲府餘清議奏入中書豈本心
洺水西邊山似畫安排杖履老相尋

　　與馮吕飲秋香亭

　　龐眉書客感秋蓬更在京塵澒洞中莫對青山談世事
且將逺目送歸鴻龍光文采今誰似鳯翼年光夢已空
剰著新詩記今夕尊前歸客嘆衰翁

　　酧樂御史鄉先生五首

　　鬢毛經亂已全皤留滯金臺嵗月多中統初頒建元詔

先生纔賦式微歌歸來喜動陶彭澤矍鑠甘輸馬伏波
長記燈窓索新句枯腸一夜困搜羅

　　壯我鄉閭亦豈他如公才徳孰云多老來尚說攀髯夢
貧煞難為叩角歌滏水老仙留正𣲖邯鄲小子頼餘波
風流耆舊今安在不及皇家結網羅

　　驄馬何人敢並珂雷程伯仲不須多都將痛哭秦庭淚
飜入招魂楚些歌身後聲華塞霄壌生前章奏湧濤波
酹餘尚覺孤風在一鶚横飛出罻羅


　　摩空一賦有誰過北渡詩詞日更多舊作當㕘坡老句
新聲未害雪兒歌情如花揷缾中朶趣似風行水上波
想到筆端游戯處心胷何物不包羅

　　擬尋樂易却違和一病攣拳數載多無路問天三太息
有時對月一高歌紫山殘照餘荒隴白簡清霜委逝波
半夜燈前兩行淚東風吹濕越衫羅

　　送郭子堅御史雲南之行

　　去年南詔恰還京今嵗重為萬里行六月分臺霜氣重

一星照海瘴烟輕雲連諸葛舊征路天入太和新附城
逺部生靈疲瘵乆不須威猛且寛平

　　和李郎中才甫韻

　　無意當途著姓名優游翰苑儘為榮栁張翠幄遮門合
葵擁紅旌夾道生薄有文華慙位重苦無官事覺身輕
幾年老眼塵昏了近日看山却漸明

　　和張可與郎中見寄韻

　　去嵗年光欲盡頭惡懐惆悵獨登舟有書漫託霜前雁

無日不思沙上鷗暮走晨趨非樂事高歌痛飲是良謀
近來客夢無拘東長到淮南百尺樓

　　上已日逰玉泉呈劉侍御

　　十五年來走鳯城玉泉今日一經行湖光與世淡無味
山色向人濃有情物外是非元自少眼前寵辱不須驚
詩成莫訝怱怱去恐被山僧問姓名

　　郭司丞善甫以馬上之詩見示因次韻奉答

　　桂玉京華又幾年故園依舊未曽還悠悠造物乗除裏

碌碌隨人俯仰間貴客交游方雨集冷官心事只雲閒
夕陽歸騎無相促正數城頭雨後山

　　送鄔𢎞仲嵊縣尹

　　新賜除書墨尚香便教歸路日増光一溪剡水琴弦外
千仞稽山硯匣傍君去當尋戴安道我慚不及賀知章
文昌宰相賢知已暫屈山城未可量

　　送項季約

　　辟奏來從舊所知蜀天萬里去嫌遲青油幕建元寮貴

錦領酋參小校隨千古淚痕諸葛事十分行色杜家詩
益州别駕如相問為説思君草檄時

　　留别具瞻李侍御

　　相逢無日不相從十日相從酒醉中四海交逰似君少
幾人氣味與余同消磨舊恨香烟碧揮灑新詞燭影紅
明日鳯凰臺上去楚天高處望飛鴻

　　次可與餞行韻因以為别

　　聲本相同氣亦同憶曾長句送吾宗十年往事東流水

一㸃歸情南去鴻館閣文章非陸相江湖烟雨是吾儂
書來何用稱名爵不冩鱸翁即鶴翁

　　演翰林徐公奇寒詩意

　　余去嵗過東平時宜山公歸自江北有再入
翰林之命余意旦暮成行矣越明年春孔君
從善來任濟南幕職出公春分日奇寒詩且
寄示不肖與王教授諸君三復之老氣渾然
一寓諸理無半㸃鐫鑿痕真樂天香山中詩

堯夫安樂窩中語也至誦東郊便是華胥國
擬逐春風醉小車兩句又可見不汲汲於此
行之微意輙不自揆取元李演太白紫極宫
感秋詩例以公往嵗春分景儘佳七字為起
句擬賦二篇雖不免效顰之誚亦庶乎少致
敬慕之萬一諸君宜共賦之

　　徃嵗春分景儘佳今春寒慘足驚嗟非闗此際天心别
秖恐從前月令差氷雪不來新燕子霜風空動小桃花

儘渠料峭能多少不到東皋老嫗家

　　往嵗春分景儘佳而今節物未容誇衣從禦臘重猶着
酒為藏春逺亦賒莫訝客寒多似暖由來正氣少於邪
天公不禁宜山筆醉墨偏開錦様花

　　趵突泉

　　龍吐鯨噴地軸摧初疑直上却低徊簸空海藏湯千沸
蹙碎山根雪一堆半夜鬼工穿漏穴終年神物䕶砯雷
飛流濺沫知多少不隔青州萬馬來


　　闕題

　　石礙奔泉着岸行含商泛徴自泠泠彈成流水高山曲
瀉盡金堂玉室情一𣲖清風山鬼弄半岩明月水仙聴
東陽亭下南嶒壁未必無絃有此聲

　　寄解子升兼簡杜都司

　　君道背時多似我我知應物不如君三千北海從渠輩
十二東秦著此身雨洗大明湖上月風吹華不注頭雲
少陵後裔如相憶為寄新詩一寫真


　　寄曹天爵

　　詩句驚人自昔聞風流全似老徴君秖從北渡南遷後
便有他州異縣分浮世難逢真賞識短書聊致小慇懃
何時滏水西邊去共對青山看白雲

　　寄李元輝

　　幾年不見雲庵師心欲全灰鬢欲絲醉我恨無千日酒
憶君嘗寄四山詩竹床風雨鳴琴夜布袖蛟龍落筆時
辛苦江湖萬餘里只除敢報故人知


　　寄陳月觀

　　淮南一學費支撑淮北諸公問姓名紅米黄虀徒自苦
青衫白髪向誰榮惡常有蔓何時絶謗本無根到處生
最好風軒幾竿竹為君高枕作秋聲

　　寄劉梅溪

　　收拾篇章入集中寧論南北與西東掛名正自不須我
好澹更誰能似翁夜氣濕衣花著露秋聲入硯竹生風
余生豈减梅溪興政拙心勞恨未同


　　寄張可與

　　初到京城雪尚飛匆匆又過藕花時應酬常有千端事
唱和殊無一字詩斜月透簾朝起早深泥沒馬夜歸遲
煩君天璧亭邊過說似滄波白鳥知

　　寄完顔誠甫諸君

　　走遍江湖恰得閒閒來猶恐未能安一身完璧固自可
衆口鑠金原不難收拾風烟詩卷重消磨日月酒盃寛
有時忽起思君興騎鶴樓高獨倚欄


　　和王文琬見恵詩韻

　　悮却醒吟與醉吟此身麋鹿强冠襟古來賢逹最高處
世上榮枯不動心空谷烟霞容我老畏途風浪儘渠深
平生愛讀留侯傳近日書為座右箴

　　和馬性齋韻二首

　　換得新除一紙書老天又不許安居纔分錢幣離金部
未用篇章動石渠吾軰幾時能辦此斯文一綫竟何如
五湖春水三千頃何處而今無白魚


　　一笑人間升與沉焉知來者不如今有官須作夢幻想
無事且為長短吟甓社新耕春水滿邯鄲舊隠白雲深
幾年不辦南歸計豈是中朝絶賞音

　　追和任梅臞留别韻二首

　　自㫁功名未了因儘渠時事日更新情知魚蟹鄉中客
豈是鵷鸞隊裏人船尾有時嘗載酒筆頭無物不生春
春風擬向珠湖去一洗胷中萬斛塵

　　擬與梅臞結後因今生已見白頭新交游耆舊最知已

文采風流俱可人一别還經七寒暑相逢又見幾秋春
西風落日都門道悵望南飛一縷塵

　　方虚谷見和花朝復用韻

　　氣涌胷中老漸収年來又不似中州催科星火千憂了
怨謗丘山一笑休忙裏有詩聊信筆病餘無力更登樓
兩高峯在欄干外恨不㩦壺好處逰

　　和趙學舟韻二首

　　來蒞雲間二陸鄉愧無才似古循良秖因朝聚并昏散

悮却長篇與短章涼露陂塘蓴菜熟秋風亭館藕花香
風光雖好難留客明嵗而今可治裝

　　冗官政自不須儒空擬興公賦遂初歸興幾時浮畫舸
秋聲一夜動干旟時和嵗稔偶相值政拙心勞何可書
為謝諸君休見訝此來端只為鱸魚

　　寄徐容齋㕘政馬性齋右丞

　　謫居江海望蓬萊九虎門深不下階天上故人重㑹面
雲間薄宦也舒懐㢘車舊倚徐㕘政右轄新添馬性齋

曽念歸舟行有日麥花風裏渡長淮

　　寄王宿州晉卿

　　中朝多士正如雲外郡何妨寄此身豸角驚回十年夢
馬蹄行遍四郊春學中已有收書者境内寧無發粟人
却笑松江張府尹擬將何惠及斯民

　　和方虚谷寒食感事二首

　　連朝春冷恠春遲禁火藏烟早已而客舍旋分紅杏朶
人家新揷緑楊枝安排北海樽中酒凖備東君路上詩

萬事皆從天素定心頭為甚亂如絲

　　畫出人間百五天花飄紅錦栁飛綿風光已是三月裏
况味全非十載前樓閣晝長喧語燕江山春老怨啼鵑
明朝又向松江去且寄閒愁在酒邊

　　寄張可與簽省

　　造物年來苦戯人蹣跚兩脚上青雲幾畨野鶴空呼侣
一㸃沙鷗不著羣田里他年須許我朝廷今日又思君
躬耕只合南陽老為甚虚名世上聞


　　次韻荅陳叔高來詩有秋風道上誰青眼夜雨
燈前自白頭之句甚佳叔高名童登

　　蚤種青蒲已滿溝憶栽黄菊亦成丘不辭西日射牛背
尚勝北風吹馬頭新雨客疎塵鎮几故山秋淡樹藏樓
艱難終覺鄉情耐凖擬行窩處處留

　　次韻答胡山甫兼簡汪日賔山甫名哲台人日
賔名元寅邑人

　　白髪詩翁南澗居肯來與子不相疎乆知諸老難折簡

端為此家多貯書談吐清無涉俗處容顔衰似避兵初
溪梁一别還經嵗接得新詩錦不如

　　亂後交朋星散居如君那得易親疎耐多但有客滿座
忙絶不令兒廢書萬里山河蓬鬢底一春風雨杏花初
閒身共遜耽詩老野服枯藤得自如

　　寄何右丞二首

　　長記都門送别詞南來一讀一迴思已離猶自防遭謗
未滿如何敢寄詩流轉殊方情緒苦侵尋老境鬢毛知

諸君近日安排盡未識遺才更有誰

　　年少追隨鬢欲霜可無清夢到門墻𤓰期三載又過却
梅信一枝誰寄將鴻雁未安徒作陣鱸魚雖好也思鄉
百年强半光陰了祇有還山望主張

　　寄趙左丞時自鳯凰山夜歸舟中作

　　事事如今與願違鬢邊禁得幾多絲青燈逼案公忙處
斜月穿舟夢覺時滿目風波何日了勞心嵗月只天知
九山秋色明如錦誰信曽無一字詩


　　和李兩山見贈韻二首

　　古錦囊深走夜光春風筆老挾秋霜讀君兩藁未能遍
笑我一官如許忙試問朝中紫袍客何如江上緑蓑郎
南浮恨不曽相見細嚼梅花醉幾場

　　詩卷要留天地間休辭刪後更須刪自憐不是張三影
誰使相逢李兩山吳楚江山盡㳺覽幽并豪傑半追攀
此情枉被功名惱賸著春風染鬢斑

　　寄呈卜平章


　　往年曽送上鑾坡萬里南遷奈命何宰相薦賢今有幾
翰林為郡古無多赤心報向江湖逺白髪徒勞嵗月過
好放西巖巖下去留將老耳聴賡歌

　　奉寄容齋大㕘為登舟一笑

　　第一三賢創作祠儘堪書入去思碑功名富貴有如此
政事文章誰似之餘刄解牛除惡日扁舟載鶴治裝時
不妨且近西湖住過了梅花動未遲

　　次路司諌韻


　　樓上繁華掃地空樓頭依舊見雲籠斷碑文字摩挲外
廢苑規模指顧中一片古苔深暮雨百年喬木動秋風
無人解得登臨意獨倚欄千數去鴻

　　寄留承㫖申齋

　　直到鰲峯最上時依然精力不曽疲小車應詔詢時事
大筆承恩草制詞前輩諸公誰健在斯文一綫要維持
風姿祗是柯山叟昨夢分明見奕棊











