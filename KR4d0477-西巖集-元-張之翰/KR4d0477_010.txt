







　　欽定四庫全書

　　西巖集卷十　　　　　　元　張之翰　撰

　　七言絶句

　　聞鴈

　　燕中五見鴈南下今嵗鴈來余始還堪笑餘生不如
鴈鴈歸常在一年間

　　春去秋來不自勞年年何用苦哀號人生老亦尋常事
太半相催是爾曹


　　羣影翩翩夜度淮楚天風急楚雲開不知老翅霜多少
為帶秋聲萬里來

　　病枕燈昏夢覺時卧聞燕鴈向南飛為余只好雲間住
野鶴成羣鷙鳥稀

　　還至上海二絶

　　過盡喜功生事徒依然弊病在鄉都海邊父老休哀懇
從此坍荒不要租

　　不田而米最為難臺省官僚豈受謾我有小詩雖鄙俚

也堪留與後來看

　　聽詔九首

　　萬人如堵塞春街清曉朝廷有詔來休道天人不相應
蠻煙瘴霧一時開

　　垢汙危疑正滿前從今一洗盡安然黄童白叟歡如海
聖夀宜過萬萬年

　　下詔推恩今始見上章拜號古難逢小臣華祝嵩呼處
一炷心香徹九重


　　無人辯獄多寃滯有吏侵民盡動搖此事不知誰壊了
却勞明主布寛條

　　天意人心本不侔人心何用苦相讐一封丹詔從天下
喧破東南數百州

　　一詔纔頒萬國春好生惡殺見深仁叮嚀開諭惟新意
恐有從傍弄法人

　　幸灾樂禍皆非意訐直沽名豈本心費盡精神成底事
九重天子聖恩深


　　一天和氣暖融融今日淮南酒盡空若使瓊花根尚在
也應開向此春風

　　主聖臣賢㑹合時九年一詔未為稀香煙約住雲間鶴
半日盤空不肯飛

　　牡丹圖二絶

　　洛陽風土最相宜花是人間第一枝今日江湖見顔色
恍然如到水南時

　　兩枝相暎欲相扶面帶醺酣半未蘇傾國傾城誰似得

楊家姊妹夜遊圖

　　題李伯時九御圖

　　天生九逸古來難曽逐文星自代還費盡千金求駿骨
傷心却在畫圖間

　　題江梅帶月圖

　　誰識孤髙老畫師清江淺處幻横枝梢頭更着黄昏月
一様西湖處士詩

　　題閑閑書太清大字後四絶


　　昔聞曽綴列僊班一去蓬萊更不還海濶天髙無覔處
空留鐵畫在人間

　　平昔文章亞韓栁秖今字畫敵顔蘇九原已死髙丞相
曽見先生此筆無

　　公於無競嘗斂袵我道元章堪抗衡興定年中太清筆
至今英氣凛如生

　　字學如公得法稀書中扁牓更雄竒鄉閭小子生何晚
不見當年下筆時


　　劉法師祈晴卷二絶

　　昔年曽作祈雨引今日又作祈晴詩真宰茫茫無處問
變凶為稔只煩師

　　指揮神鬼法皆知驅使風雲術更竒袖裏深藏掃晴手
人間未有不隂時

　　重奎閣

　　晚涼軒户一時開四面溪山眼底來欲識登臨髙㡬許
憑欄下視越王臺


　　宿柯亭詩

　　好山似恨客西行便比朝來減舊青我自笑余忙箇甚
滿船風雨宿柯亭

　　題若耶溪

　　李白詩中曾識面少陵集裏舊知名採蓮舟上人休訝
辦得青鞋便一行

　　謁禹廟

　　萬壑千巖費應酬不逢佳處未能休禹王廟上題詩了

纔是東南第一遊

　　賦趙西湖宣慰紅梅

　　小園處處可藏春一樹紅梅最可人應解詩人有新句
樽前也作醉精神

　　扶踈脩竹遙相映裊娜垂楊未敢侵一片綵雲飛不去
東風吹影落池心

　　方虚谷以四詩見寄依韻奉答

　　己是人間七十翁如翁清健㡬人同白頭風味猶依舊

半在吟中半醉中

　　老把行藏不問天作詩多似作官年昨朝有句清如許
來自西湖月影邊

　　乾坤萬里一詩翁蹤跡沙鷗畧與同天上鵷鸞留不住
被風吹入鶴羣中

　　一片黄雲熟稻天㡬年都不似今年安排舟楫邀公去
共醉秋香桂樹邊

　　髙彦敬郎中以山中吟見寄故此奉答


　　新詩來自碧山間紙上雲煙尚未乾我欲殷勤和髙韻
心田廢井不生瀾

　　扶笻屢上兩髙峯按轡曽過九里松傳語山中老猿鶴
而今不似舊形容

　　日日探竒不厭竒每尋蘭若作幽棲風篁嶺上龍泓壁
曽拂塵埃見舊題

　　舍南舍北種田郎唱得田歌曲曲長莫學傍村遊俠輩
茜紅抹額臂擎鶬


　　龍井十絶

　　石泉深處卧神龍獨抱風雲變化功愛惜天瓢不輕建
且教鰌鱣舞泥中

　　元祐諸賢㡬往還能令此井重荒山一篇秦記清如水
合在蘇家伯仲間

　　人傳井有老蜿蜒不出清泠㡬百年暮鼓晨鐘香火底
秪今應也學㕘禪

　　湖自瀰漫井自深本來喧寂不相侵情知時世新妝面

難似山林古隠心

　　一泓冷貯碧琉璃龍去龍來總不知休道終年只如此
疾雷須有破山時

　　來訪當年二老亭晚風吹我嶺頭行龍公似送驚人句
先作半山雷雨聲

　　石壁寒泉玉不如不須苦問舊時魚一杯且洗雙眸了
留向殘年夜看書

　　洗鉢僧歸樹已蒼煉丹人去草猶香呼缾滿汲冷泉水

要與三賢奠一觴

　　神物豈隨潮出没靈泉不作世清渾老僧果識探竒客
一度遊山一叩門

　　不見風流老辯才風篁嶺上逕生苔白雲有意留余住
鎻定山門不肯開

　　過水口

　　日暮水風吹鬢毛扁舟上瀬不知勞溪神似是來相迓
添得濤頭一丈髙


　　訪方干故居三首

　　唐室亡來宋又空故居猶在白雲中遙知鸞鶴追隨處
不是嚴公即范公

　　一㸃髙情寄白雲千年舊隠隔紅塵先生未是忘榮利
留着科名與後人

　　讀盡羣書不解經世間無秪以詩稱若非文正從公論
近世誰教配子陵

　　孝友峯為孫元端作三絶


　　為喜君家孝友峯物情人意得相通惜哉不到坡仙手
空費沉香作賦功

　　老筆文安是廣平(宋𢎞道先生作記)小峯宜與記峥嶸一門和
氣春風底莫遣巉然浪得名

　　陷父嘗教歸不義訟兄直至死無辜腰金莫傍孫門道
恐見兹峯愧殺渠

　　題白雲亭

　　下馬扶笻上石梯一亭髙與白雲齊老僧旋掃青苔壁

准備新詩醉後題

　　露香亭詩

　　落盡千紅萬紫時秋香都在傲霜枝一杯滿吸西風了
細嚼韓公晚節詩

　　途中書所見

　　此去天台只數程海天秋氣共崢嶸人家新住東船子
何處歡然不太平

　　題沸井浜湧泉二絶


　　伏流海畔與江邊湧出珠璣箇箇圓兩過石橋無好句
恨余才思不如泉

　　夕陽來讀瑞安碑沸井源泉恰得知何似珍珠亭上看
與君同醉濟南時

　　闕題

　　石礙奔湍觸兩崖萬雷湧出地中來舟人笑我迂疎甚
猶向雨中覔硯材

　　過蘆溪


　　弓刀雜遝小行營路入蘆溪作陣行不信西南諸將校
相逢便道是書生

　　泉州路教授陳徳恭以詩求書梅所二大字二
首

　　滿苑寒梅次第芳花間便是讀書堂不知端的春多少
一陣風吹字亦香

　　誠齋曽作竹所記西巖今書梅所名惡札雄文莫分别
到頭總是一般清


　　三月二十八日雨中書於幕壁二絶

　　履聲寂寂鳥闗闗公廨無私盡日閒底事朝來敗人意
緑槐和雨暗南山

　　一雨中庭長緑苔幕中無事亦悠哉倚窻哦盡新詩句
門外幽禽喚不來

　　宿大安驛

　　亂山深處絶人聲秖有瀟然一驛亭曉夢松窻忽驚覺
竹筒寒澑正泠泠


　　自南劔登舟四首

　　百里前途一瞬中紙船全仗鐵篙工書生可是輕風浪
卧聽瀟瀟雨打篷

　　一葉扁舟壓浪過被風掀舞疾如梭昂頭却問山行險
抵得摩天第㡬坡

　　雲間細路萬重山山下奔流百折川閩叟且休誇此險
天兵已到海南邊

　　柁尾儘隨人曲直船頭常與浪低昂爭如十里黄臺路

一片荷花醉夢香

　　題何侍御雪霽江行圖

　　萬斛船過萬疊山清江兩岸雪漫漫題詩憶得經行處
絶似青居直下看

　　北風吹雪滿江濵飽載歸裝旋問津㠶影不搖船壓水
細看未必是南人

　　江頭日日滿氛埃萬里青天一旦開八道澄清有竒䇿
發源應自此圖來


　　栁塘鸂鶒圖

　　林影波光半有無水禽沙鳥共舒徐一官奔走臨安陌
應笑詩人未可呼

　　題溪山雅集圖

　　山掩茅亭水繞村是中别是一乾坤不知痛飲狂歌際
曽有追胥夜打門

　　屋下清溪屋上山市朝誰不慕髙閒可憐題罷新詩句
依舊車塵馬足間


　　題菊鶉圖

　　一片野風吹菊枝菊枝香裏淡忘機畫梁燕子休相笑
未肯傍人門户飛

　　李伯時猴驚馬圖

　　百戰歸來海宇平晝長天厩寂無聲獮猴伎倆渾多少
霧鬛風鬃不用驚

　　李萬户劍

　　夜氣曽衝北斗殷土花不蝕玉龍寒山西若不逢真賞

直與鈆刀一例看

　　書鎮人任子齋九十詩卷後

　　華髪飄蕭一地僊十年前是遇文年東湖煙景西溪酒
晚却非熊亦自賢

　　再見昇平兩鬢霜老人星獨照滹陽從今門巷休低小
恐改他年上夀坊

　　三復諸君九十詩信如公徳㡬人齊怱怱莫訝無多語
留待期頤卷後題


　　題襲貞詩卷二首

　　婦道無如婦節完以貞相繼老尤難若為冩作圖千億
送與家家户户看

　　世變風移自誓稀夫䘮未滿已他之雲中姑婦賢如此
撥冗題詩更敢辭

　　題趙大年小景

　　淡墨都來片許過山林幽景足森羅因君悟得題詩意
句到通神不在多


　　題楊西庵集二首

　　世上已傳新樂府庵中猶有舊詩文一從天奪春風筆
閑煞青山與白雲

　　别却蓬瀛㡬十秋人間夢斷恰回舟石樓詩句今何似
名與清伊日夜流

　　題鳯頭驄圖

　　驄馬生成號鳯頭于闐逺逺入中州玉花雖好休相比
虢國夫人曽夜遊


　　留犢圖二絶

　　來時應似去時清父老攀轅不放行留犢與渠君自了
車中黄㹀若為情

　　牛駕單車出夀春蕭蕭行李不勝貧三年一犢猶留却
着甚朝京見貴人

　　楊妃上馬圖

　　武媚制書全在已韋娘墨勑只由他一般都是唐家禍
不是渠偏畫様多


　　一讀新唐數紀餘恰逢天寶陷天都凝然未了傷心事
又見楊妃上馬圖

　　鵲華烟雨圖

　　壁立長空劔倚雲小孤直與大孤隣㡬時煙雨齊州道
遙認雙溪是故人

　　松橋晚渡圖

　　㡬家籬落枕滄灣落日平林紫翠間我是松橋橋上客
不驅驢去且看山


　　山下清溪山上松此間只合著詩翁有心便䇿孤笻去
一笑相看是畫中

　　秋江晚渡圖

　　青山隠隠水悠悠野樹荒烟慘淡秋不著秋江江上月
却從何處認歸舟

　　烈女圖

　　古人賢婦豈易見一旦俄歸眼底來休道虎頭能畫耳
筆頭元有史臣才


　　雪山捕獵圖

　　水滿深溪雪滿岡獵人休笑捕魚郎粟膚龜手寒如許
總為區區口腹忙

　　李伯時八駿圖

　　霧鬛風鬃各不同為誰着意苦形容駑駘塞破奚官眼
老死何曽識八龍

　　龔翠巖以畫馬見寄且題絶句於後因次韻奉
謝二絶


　　蕭蕭片影渡河闗千里燕齊一日還留得追風四蹄在
不妨且伴老奚閑

　　仗下元來有所闗一鳴見斥却空還祇今駑駿誰分别
休夢天家十二閑

　　題董敬叔樗亭詩

　　莊子書中稱擁腫香山詩裏說天年前賢寓意固自可
渠欲學之吾未然

　　不為舟楫不梁棟可免青黄斤斧災未信將來只如此

一枝先傍玉堂栽

　　題憲宗墨竹二絶

　　前星光彩照乾坤萬里江河正并吞六十年來歸變滅
老僧猶愛墨龍孫

　　曽讀中州聖製詩只餘一首五言竒筆頭清氣用不盡
散作墨君千萬枝

　　李仲賔著色竹

　　此君宜瘦不宜肥第一功夫在活枝欲識天然真面目

息齋筆底正猗猗

　　題東坡瓊華帖

　　世隘何能着此僊惠州更向海南遷流傳一幅瓊華帖
恐是當年未貶前

　　題東坡醉帖二絶

　　余在翰林行臺御史完顔正父嘗求作夢㑹
圖序蓋徳嘗夢坡有十詞為渠夀且約以黄
衣時相見至元壬申果天下僧易緇為黄又

得坡像而奉事之徳一百一十二嵗示寂皆
符其言今澱山一老又出示坡翁醉帖請題
故重為拈出

　　祇為篇章散不收當時怨謗已山丘醉中又作龍蛇筆
不到崖州未肯休

　　徳公曽有衣黄詞一老今求醉帖詩我亦從來愛坡者
夢中說夢更何疑

　　墨梅


　　梅花初破雪花飛好在横斜第一枝長記西湖湖上路
一鈎新月獨來時

　　題趙信庵墨梅二首

　　秋壑來時已乞歸信翁心事㡬人知白頭無用和羮手
猶作横斜一兩枝

　　此老胸中兵百萬不知何地著餘春醉毫寫出孤山影
豈是花光輩行人

　　武后聽諌圖


　　鸚鵡夢邊心未已牝鷄聲裏涕猶潜從容一語無多字
奪得唐家社稷還

　　理宗所題黄白二色菊扇頭

　　扇頭題罷菊花詩一夕秋風萬事非休道丹青不為䜟
白衣先犯柘黄衣

　　好在深宫第一枝半黄半白總相宜北風吹破輕羅面
狼藉秋風却屬誰

　　題張學録蘭軒二絶


　　吾宗元數一蘭泉恰到蘭軒第二傳却笑西巖老逋客
為君三嗅晚風前

　　擬學靈均詠九章幽花潛徳共芬芳小軒端的春多少
題罷新詩字亦香

　　題季山所藏西溪帖二絶

　　文有波瀾字有源如公竟老一臺官秪今人物誰堪比
空抱三書忍淚看

　　此老平生樂薦賢春風留在五雲牋縱横健筆今何處

悵望西溪起暮烟

　　右司正之家渭川千畝圖

　　落日蒼煙渭水寒秋風吹動萬琅玕可憐不入時人眼
短白長紅一例看

　　秋山煙寺圖

　　霜後千巖錦不如孤煙起處是浮圖若為借得丹青筆
添入能詩趙蹇驢

　　題西湖歸隠卷


　　不是杭州與潁州買湖直在菊潭頭軟紅塵裏題詩處
媿煞滄波一葉舟

　　題秋菊圖

　　萬蘂千葩委緑苔東籬獨自傲霜開幽香不逐秋風老
又落春塘筆底來

　　題鴈鷺圖

　　鴈舊成行鷺綴班十年一夢大槐安葦花蕭瑟汀洲冷
惆悵江南客裏看


　　迎薰嫋嫋小雙鬟旋割水瓜與捧盤團扇美人梳洗罷
瓠犀先覺水精寒

　　周文矩剔耳圖

　　能浄能清貴有根不聾不瞶要多聞誰將此箇輕挑法
傳語當朝鄭相君

　　明皇吹簫圖

　　祇見歡娛不見哀龍樓飜作鳯凰臺枕中一曲聲多少
能引漁陽萬馬來


　　赤壁圖

　　一時謫向黄州去四海傳為赤壁圖爭得謝墩方罷相
有人曽畫半山無

　　戰艦煙消㡬百年江山風月屬坡仙玉堂果有容公處
二賦何由世上傳

　　題秋風激浪圖二絶

　　東坡曽作灔澦賦遺山亦有集津詞兹圖今日忽當眼
始信二老揮毫時


　　西風峽口響砯雷萬頃逡巡納一杯不着孤山相齟齬
狂瀾横放㡬時迴

　　題淵明圖

　　盡道將歸竟不歸軟紅塵裏日爭馳平生㡬詠淵明畫
似向葵軒無愧辭

　　許由洗耳圖

　　潁水東流日夜聼六根纔得一根清數千年後猶圖畫
誰與先生洗此名


　　山村風雨圖

　　從得山村風雨圖牀頭十日未曽舒要題一絶猶無暇
更敢怱忙苦笑渠

　　山逺村深賦稅稀人家蠺老麥黄時不因風雨山村筆
誰識無聲七月詩

　　輓硯司業三首

　　白頭若若復纍纍滿眼金珠病亦稀國子先生貧到骨
一丘黄壤却先歸


　　蕭蕭宰樹已秋聲恨滿東垣尚未平休道不蒙稽古力
紫袍中有㡬書生

　　春風不掃鬢邊霜黄卷青燈夢一塲國學傳衣髙第在
我知名徳未曽亡

　　題四聖圖

　　畫卦重爻明至理繇辭翼辯具全功誰知萬古天心學
都在丹青一幅中

　　題風雨回舟圖


　　一線㣲官役半生風波千丈畏途行披圖欲說回舟好
却恐旁人笑不情

　　鄉中九日雨二絶

　　情鍾我輩大蘇詞與客㩦壺小杜詩今日興闌都忘却
滿簾風雨閉門時

　　年年九日憶家鄉及到鄉中却雨妨自笑人生强分别
菊枝何處不花香











