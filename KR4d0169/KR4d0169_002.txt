默成文集卷二
宋潘良貴撰
謝張丞相啟
退即山林久闊寒暄之問仰瞻斗極徒頒次舍之光誠
雖切于飛馳禮遂成於逋慢祗以為媿不能自文竊惟
神物之護持宜有福祥之單厚輒申悃愊敢候茵憑恭
惟某官望重百僚名聞九牧出處係朝廷之輕重道德
為人倫之表儀光滉咸池夾輔中天之皎日威申華夏
蕩除四塞之妖氛更險夷而節義愈明被謗傷而功庸
益著迨膺申命起護价藩微雲之滓太清曾何傷於盛
德大旱而作霖雨實有望於嘉猷諒無煖席之期即拜
賜環之命顧惟無似深沐厚恩早蒙公緒之噓枯繼辱
祁奚之舉類蘭臺适體屢興嘆於沈英紫槖持荷更叨
榮於取穎中緣禍變分絶生存雞骨支牀僅留食息魚
書染素莫效勤劬居然星紀之薦更藐爾珠廷之在望
歲聿云暮道阻且長井越參旗夐隔轅門之拜衮裳綉
芾佇聞黃閣之開願益惠於生靈用亶符於睿眷傾依
之切敷叙奚殫
賀翟參政啟
恭審光膺帝制參秉國鈞六星比而三台色齊識天心
之所屬百僚喜而萬夫悦服慰人望之咸歸竊以自古
治亂之分常係人材邪正之用泛觀百家諸子皆苦口
而丁寧遐想九夷八蠻悉望風而進退非特時勢之必
至抑亦人心之所同惟其正不勝於邪是以亂常多於
治方今國家之患顧不在茲遂使幅&KR0695;靡寧莫知所向
倘匪老成之出曷扶危殆之基荷上穹之未忘庶斯民
之可救伏惟某官佐時人傑間世英賢瑞玉無瑕大寶
儼陳於清廟霜筠有節孤風獨厲於歲寒蜚聲騰譽於
三朝歴險更夷而一致江湖雖適常懷觀闕之心鐘鼎
既安何異山林之性方主上無多難之畏而左右惟正
人之求用圖再造之功宜趨我公之入固將以大忠經
世以至誠格天問國事萬變而不窮陳王業七月之所
致掃骫骳懷奸之俗伸耿介有氣之風使乾坤無震蕩
之憂生靈措休息之地詢之天下誰曰不然某性質凡
愚學術固陋素乏趨承之幸遽蒙特達之知昔掌禮闈
嘗與甄收之列迨承密旨復叨論薦之榮念此恩不忘
於須臾雖多言莫致其萬一陽德純粹物候清和仰祈
順時倍保鈞重瞻依頌禱不勝下情
答雷公達
諭以聚書飲酒為樂此吾人之習氣也然酒不可多飲
大率此物入口則昏過量則亂聖人於書特作誥一篇
易六十四卦終以濡首為戒禮使人飲酒終日而不得
醉蓋禍患多生於此既作郡尤宜節慎也老而讀書不
須務博當研味聖賢立言指歸以洗心勵行則老而益
精明士人至晚年倒行而逆施之者十常八九正為不
解讀書耳僕自喻為昏鏡喻書為磨鏡藥當用此藥擦
磨塵垢使之通明透徹而後已若積藥鏡上而不施磨
擦之功反為鏡之累故知托儒為奸如張禹孔光之徒
曾不若庸夫愚婦也公以為何如萬里通書不敢效常
人作䛕言以孤遠意此狂友故態也幸一笑納之
啟李太發(即莊簡公李光也)
言念粤從初仕雖為道義之交逮此晚年未托葭莩之
好靜惟寒族敢議通婚既蒙金石之嘉言用致筐箱之
菲幣伏承令女小娘子資涵粹美秀夙著於閨房某姪
畤質本戅愚學初聞於詩禮式因媒妁願結絲蘿將親
迎於大門庶承祧於宗祀其為媿佩罔罄敷陳
答田氏禮書(田經國公之姊丈而武公之甥也)
伏承高明之從弟武乃吾姊之子而某之甥也吾姊為
田氏婦三十年矣老而益貧某欲以長女妻武俾之左
右奉承焉此素志也茲承申之以媒妁致之以雁幣敢
不拜嘉
默成文集卷二
