







　　欽定四庫全書

　　東逰集巻一

　　明　丘雲霄　撰

　　括蒼稿

　　齋居書事

　　宦况憐今夕孤懐傲世塵溪山足吏隐苜蓿長園春晝
靜雲移榻堦閒雀近人古来氊亦冷聊爾遂吾真

　　曉行


　　秋意動禾黍山風稻欲花踈星下平野曉樹散晴霞塵
世慙奔走江流逐嵗華道窮堪薄祿目斷白雲賖

　　石佛嶺

　　漫憶重遊地空悲逐世紛野花低受露斜樹半迎曛石
磴迴青嶂肩輿度翠雲舉頭慙老衲依舊坐江濆

　　宿堰首

　　煙火成村晩溪聲送簟涼心閒無鹿夣水落見魚梁牕
宿山雲濕苔荒石徑藏偶来公憇静庭樹想甘棠


　　裕溪

　　日抱湥雲午不驕蘆花飛雪暗溪橋數家煙火自村落
隨處山林傲市朝習靜空亭馴埜鳥忘機分席對山樵
却因話到桑麻樂慚媿浮名髩欲蕭

　　括蒼道中

　　清世誰能蚤息機欲將踈放問耕犁浮沉世事看流水
惆悵西風過裕溪

　　山泉脉脉野田平唤雨林鳩處處嗚滿地秋風催黍稌

月明猶聴桔橰聲

　　短籬踈竹入田家石徑山橋傍水斜聞説前溪夜来雨
曉風爭發木綿花

　　堰首哭葉秀才

　　劇談踈濶想通儒鷄黍空懐笑語初一去雲寰歸獨鶴
重来茒屋有殘書青雲潦倒遺雙劒白幘凄涼舊短鋤
顦顇碧山寒欲瘦秋風堰上一沾裾

　　贈葉雲嵒


　　爐封玉鼎火初殘月滿嵒扃夜不闗斜枕㕘同迷曉蝶
碧雲幌落石牀寒

　　曾仗雙龍肅世氛嫖姚不數霍將軍歸来相問封侯事
笑指嵒頭飛白雲

　　送陳鳳岡教授岷府便道歸閩

　　秋入闗河别夣驚寒尊撩亂故鄉情海天雲樹三山出
湘澤煙波萬里平雀舫月明青簡重龍泉斗轉紫光横
聖朝蚤晩應虛席國體還湏問賈生


　　南明山

　　山寺尋秋度玉溪石梁斜日下松枝摩挲殘碣撫遺蹟
剝落前朝字半疑池静浴波山月小洞閒歸晩野雲遲
逢人乆嬾通名姓来去林僧緫不知

　　九日何氏江樓

　　江樓踈雨報重陽秋逐林光過短墻野舘獨憐長作客
籬花空負幾囘黄深尊天畔慙陶醉斜㡌風前學楚狂
荏苒嵗華雙短鬂青山不語咲人忙


　　裕溪與袁省菴蕭東岡二寮長夜話

　　别舘斜陽外山橋野水頭溪聲寒入夜林色晩横
秋塵世悲萍合浮生是夣遊道窮憐白髮何處問
滄洲

　　遊南巖同王景寧胡松陽

　　古寺孤峯出千林秋氣横野雲棲玉節山鬼避文
旌百仞雙鳬落諸天列宿明詠歸松逕暝燈火動
江城(百仞山名)


　　逸興秋旻上移尊掃石屏日迴千嶂夕雲抱半山亭孤
柱擎幽壑踈松結翠櫺林深貪一夣恐犯夜堂星

　　南嵒次胡明府韻兼呈周曲塘經府

　　逺隨飛舄度溪南路轉諸天控鶴驂自是林塘招吏隠
喜逢野衲悟禪㕘懸厓石柱依殘照隔水山城帶夕嵐
嬾向浮名競馳逐煙霞自笑亦成貪

　　題竹杖化龍圖

　　昔日長房有仙骨興落壺公白雲窟别時相贈緑玉杖

騎度青山夣恍惚歸来投杖葛陂去煙波浩𣺌靈光發
回驚天際翻玉濤神龍隐隐雲端沒吁嗟數尺青琅玕
根纒風雪生光寒異物自有鬼神䕶終當逺去非人間
織梭入網無人識雷雨晦暝起空壁豐城寳劒出獄中
一躍延津雲氣黑由來變化多如此費公竹杖何湏惜
君不見南陽有卧龍草廬未顧居人羣又不見傅巖之
版築起向商家作霖雨信是人龍自有真塵埃物色竟
何人達人隐頭角獨抱陽之精屈信順化理呼吸生風

雲繪工未必能圖畫直令千古照汗青

　　晩出括蒼城

　　北風吹夕陽驅車出城郭百草委明霜野燒寒煙簿徬
徨事上官古道多荆柞低頭褰衣裳舉頭見飛鵲明星
濯天河風擊松子落白雲結青山悠然懐故國



　　東逰集巻一

