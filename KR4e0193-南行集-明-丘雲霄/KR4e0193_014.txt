







　　欽定四庫全書

　　山中集卷四

　　明　邱雲霄　撰

　　酬藍茶仙先春見寄

　　靈雨開仙圃春風長玉芽摘來旗葉捲封處墨題斜品
落龍團翠香翻蠏眼花欲移三徑地從此遍栽茶

　　再到石泉

　　斜磴臨高樹孤峯荷上天舊遊今日到重憶十年前竹

碎林間月花分石底泉生公歸去後法雨暗松煙

　　潘浮矴明府解印綬去歸羅浮山中作邀月樓伏
龍苑于雙湖之陽作此寄簡

　　仙人本自好樓居勾漏歸來髪懶梳開苑伏龍丹鼎静
栽松巢鶴翠堂虚藤蓑蕉笠雙湖釣水月山雲萬卷書
寄語東山高卧處蒼生消息近何如

　　春江煙景贈高惟德

　　美人結屋春江曲朝見濯纓莫濯足寒煙斷靄春糢糊

曉樹晴莎浮逺緑昔年曽汎春江查美人自惜顔如花
今日重來春江上花枝帶雨春風斜浮生荏苒如朝莫
慎爾栖遲便長去好從春水學操舟明時攜女濟川路

　　劉子因春漲得枯根奇絶若赤虯然持以見贈謝
答十二韻

　　雷雨交冥晦山川起蟄藏九溪春慘淡萬壑夜微茫閃
電流空赤腥濤裂地黄靈含盤錯乆神變朽枯光劉累
真能擾支離術已荒珍遺輕珮玖瑞愛擬鸞凰度水朝

魚鱉開門避犬羊性馴依翠袖心侈謫寒堂卧抱驪珠
月閒䝉獸錦章氣嘘蒸莫靄精聚守純陽奮翼滄溟迥
呼雲棟宇涼商霖吾豈敢長乘白雲鄉

　　送鄧合溪先生歸桂陽二十韻

　　衡嶽開南鎮郴江動北源溪山元蘊淑人物仰孤鶱霧
豹非林鹿風鵬變海鯤雄才歸賈誼落第惜劉蕡攬轡
追前哲趨庭淑後昆談經毛氏屈薄禄鄭䖍尊北斗瞻
依共春風笑語溫道方羣小慍義重士林敦珉璧誰能

辯行藏未易論江流寒見底秋月夜無㾗坐嬾牕前草
愁深夢裏萱望雲歸楚國立雪憶程門潦倒悲長鋏恩
知列厚坤暗投皆按劒無計欲攀轅古道荒蓁長頽波
裂地奔鴻飛高燕雀蠅汚比蛛蚖江樹浮南國籬花滿
故園青山期謝眺古榻候陳蕃五栁清風在三槐緑蔭
繁臨岐空有淚惜别毎驚魂鴈落三湘莫書傳九曲原
莫辭深淺酌不盡古今言

　　題彭氏百鴈圖


　　彭君好古有真癖手藏墨妙稱無敵良工三昧奪天巧
㸃綴羣飛向蘆荻呼童攜軸山中來逺索詩篇拜長揖
老眼摩挲看古圖滿堂秋氣侵苔壁隠約溪山半有無
淡煙踈靄秋糢糊斜陽寒影亂汀沚微風落日遙相呼
衡陽山前風雨晦湘潭雲動玻瓈碎長天浩渺任縱横
回首乾坤非紫塞羣飛隊宿無常踪行分序列如征戎
蹴波浴破一江碧振羽起來雙掌紅洞庭木落波光發
八月九月蘆花風江南此時稻粱熟毛羽秋來初整肅

日曛沙軟靜聯拳驚奴駭叫叢邊出有時側目自疑羣
亂起高空斷翠雲縱教繒繳不相及世人虛有雕籠文
君不見昔日上林一書札遙傳壯士餐胡雪黄雲萬里
塞臣歸漢家天子尊如月又不見秦時商嶺紫芝翁霞
宿雲棲宇宙空始皇徒有網羅密當年能復想冥鴻忠
臣高士今已死耿光猶自照青史慷慨長歌意轉悲披
圖感激空懷古

　　送彭石堂之京師


　　尊酒千山野照殘孤雲萬里是長安空同北出青霄近
宫殿南開紫氣團璧水春深燕月迥錦帆夢落楚雲寒
空悲岐路無堪贈采采秋風紉玉蘭

　　送范浯州北上

　　石泉燈火共高樓關塞風煙愴别愁貧賤毎憐原氏病
江湖乆屬范郎憂雲縣鳳闕雙樓外月滿漁舟九曲頭
萬里西風頻北望桂香消息帝城秋

　　奉陪顧頥齋憲副燕金氏鸚鵡堂


　　顧君天下士高誼古人同嶽降諸閩秀文驚一代雄香
散荷風細巡傳栢葉濃堂幽囀鸚鵡獻賦媿名公

　　詶劉白雲五月登大王峯絶頂得仙橘數十顆見
遺歌其事異之

　　孤峯萬丈摩青空縣猿飛鳥愁力窮丹崖翠壁擁蓬島
白雲紫霧相帡幪花開花落非人世巖頭五月垂橘紅
世人俗眼不得見况能顆落歸懷中朱嚢碧蒂醉香露
瓊肌玉液搖春風洞庭霜後不足數蓬萊殿上空筠籠

偷桃曽傳漢方朔歳星左謫為臣工攀登直是有仙骨
却憐野老非方瞳我今既已食仙實刀圭入口能成功
竹冠蘭佩衣薜茘鞭雲策霧騎長虹與君再到此峯頂
弄攜日月如磨礱為問子騫去何許星臺煙鼎寒青葱
覺來天地同生死空憐散髪探鴻濛君不見㡢亭歌罷
此山下曽孫㡬世成老翁

　　靈壽歌

　　野人高卧神仙窟夜半南星爛水國蟾蜍光射白雲開

有客踏花山逕没攜軸虚章借彩毫被絃入管格調高
幽人氷骨照人彩半百風花鬢緑毛山中蓂莢今幾葉
石上菖陽盡九節手栽松樹盡生苓夢落清風醉明月
蟠桃初熟如金黄龍唇鳳翼清琳琅倚霞椿樹三萬丈
舞衣輕拂珊瑚香風靜玉鈎簾半掲白鶴登堂來拜客
仙童妙舞蓮花旋駝酥斜注荷筒碧玉鐺醉濕紅氍毺
寳篆香遲明晰晰到來不數桃源翁世人那得如君同
坐忘日月纒龜息笑指乾坤入鳥籠


　　送萬鎮峯先生致政歸豫章

　　分水雲深轉翠微春山花氣襲征衣曙傳雉堞鴉初散
月滿關河鳥倦飛千里孤帆雙睫外百年吾道寸心違
斗懸獨倚南樓莫雪後疑驚舊講幃

　　送顧友蒲主簿報政

　　栖鳳池邊六蕚梅青尊長伴醉初開第彈吳調秋風壯
歌倚胡床山月來九曲野棠明建水五雲宫栁望燕臺
上林春色鶯聲蚤何日重尋花下盃


　　壽藍母(二首)

　　蘐種南山下青青玉露中舞衣春酒熟捲幔彩雲通短
髪垂堂白寒燈伴女紅周南千載上應想葛覃風

　　嘉氣鬱氛氲瑤池日未曛芝擎香潤重蘭長碧生文鶴
髪年年醉熊丸夜夜分紫泥封半濕擬下九天雲

　　輓梅牕董隠翁

　　當年和靖梅千樹野色林光自草廬香雨春深驚夢濕
一牕踈影滿床書


　　簡范明河

　　門外青青楊栁垂故人車馬乆無期獨憐秋雨愁黃菊
欲向春山拾紫芝聖世風流多不賤野情踈闊少相宜
東林月色曽看竹僧舍清光今對誰

　　病中寄藍吾原

　　微軀草莽慚清世多病茅茨讀古方長釣短蓑知自分
丹山碧水夢何長孤懷鶯老春深後獨坐林虚夜未央
聞説有詩元起病可能新句到胡床


　　病中寄藍湛齋求甘菊

　　病入宜甘菊欄荒種藥苗傍花曽酌酒采玉泛明甌三
徑齋前夢羣芳雨後秋故叢如未發留得落英不

　　送友人遊太學(二首)

　　恒嶽開燕薊長江入楚吳西風青雀舫北極紫雲衢勲
業須王道詩書賤腐儒積分應勉勉重别敢區區

　　十載論心友相看獨有君離情憐夜雨意氣滿秋雲鳥
道衝寒翠龍泉結緑文芹香分璧水采采碧芳芬


　　贈别

　　馬首一杯酒寸心難重陳君看白雲去處處青山春丈
夫貴出處不媿千秋人青蠅㸃濁汚白璧同玞珉我生
亦偃蹇感此良悲辛空有卞和淚賴知原憲貧志士各
有心其能卸物嗔古人亦有此勉德相為隣行行何贈
之送送臨江濱幽蘭為君采長佩為君紉願結腰帯間
長隨君子身

　　李子將出關夜坐言别


　　涼風夜排户秋意變林木十載得君聲相逢但秉燭顧
影毛髪踈悲愴填心畜低昂看北斗流光不可續君為
天際鴻我比林端鷫雙龍鳴故函四海志拳曲感子正
徬徨相將治裝束

　　白苧詞

　　白苧初成三月時機中少婦悲别離欲裁白苧作郎衣
想像郎身宜不宜尺上尺下心轉苦抱向姑前問裁處
姑云笥裏有舊裳好將刀尺尋規矩引鍼解線結不開

添得愁心亂如縷黙黙燈前理素紗起頭忽見燈結花
擬是郎歸喜不定翻鍼刺手指頭麻顛來倒去縫不成
隣家戛戛鷄爭鳴平明開門得郎信郎在交河萬里城

　　聞鵲詞

　　自郎行役今三年朝朝抱香拜堂前忽聞飛鵲噪簷角
愁心解却思郎面殷勤黙向鵲聲祝郎歸更願聲三續
遲回四望不肯鳴深怕鵲聲飛過屋鵲聲轉遲心轉急
欲近簷前聽端的舉身復坐不敢行恐驚噪鵲先飛起

喳喳向人如有情懽喜為郎掃簷聽但得郎歸不怨遲
低拜神鵲開雙睂雕籠知鵲不願宿從此日遺簷下粟

　　塞下曲

　　雪暗陰山夜馳捷簫皷中宵鳴不歇雲合連天塞草黄
風吹滿地胡笳月

　　江南曲

　　記得郎行相送時江頭流水去無期早知郎去如流水
願作扶桑海上枝


　　九日登白華巖同張南虚彭石堂范浯州

　　石磴交迷紅葉亂牧童遙指碧花叢坐侵斜菊初經雨
巾掛長松不受風萬井平依青嶂落一峯寒入翠雲重
登臨不盡茱萸醉澷引青藜東復東

　　過范子果園金橘垂熟得皮字

　　羣實成功早能霜故自遲紅垂星失彩圓落鳥添疑倚
翠偏宜葉傳香轉薦皮茘丹塵騎急莫遣貴人知

　　進酒篇詶董氏諸弟


　　欲雪欲雪萬峯蕭索烏棲不飛同雲四合長風萬里掃
天關玉塵滚滚空中落山寒高卧正䝉頭扣門報君動
芳酌感君動芳酌為君發長歌仗劒對君起進酒不辭
多古來劉李稱達飲風流千載誰滅磨瓊樓玉宇不足
貴素芝商蕨今如何淮陰臺上月金谷園中莎上蔡悲
蒼凖鴟夷弄清波達人志士只如此機心何必傷天和
古人事真率今人艶綺羅有酒不肯飲白日成蹉跎君
不見蒼梧之野箕山之阿芳名俱緬邈高塚對嵯峨


　　贈林東崖畫師

　　東崖野人結茅屋一道清溪數竿竹山月江雲邀上樓
細草幽花迎徑躅丹青獨擅當時名醉落長毫應有神
淡煙踈樹成村晩花落鳥啼深谷春白晝能呼月六月
慘飛雪手中造化如弄丸仰空大笑天地拙嗟爾名家
世所聞鄭䖍韋偃皆凡羣平生攻意不攻象筆陣直破
曹將軍

　　簡任小溪傷足卧山中復聞失偶


　　不見任安重九秋看雲長望小溪頭盆聲猶寄莊生思
野興誰同郭泰舟草徑足音空谷㫁竹床夢轉下堂憂
少陵詩句能消病老態踈狂試漫謳

　　偶成

　　酌酒月為伴開門山近人白雲湛江色碧草弄湖春












　　山中集巻四

