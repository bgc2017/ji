







　　欽定四庫全書

　　北觀集巻四

　　明　邱雲霄　撰

　　燕稿

　　再到京師

　　萬里風塵劍獨存五雲深處拜天閽凡才自愧東方朔
待詔空懐金馬門鬢髮已非前日月蓬瀛真是别乾坤
九溪簑笠閒磯釣流水桃花悵舊源


　　早朝

　　鷄唱平明下玉樓鵷行初定珮聲收光搖雲殿金蓮起
曙轉星河瑞影流翠羽扇迴分鳯翼紫煙香滿擁螭頭
不才地隔慙疎逺幾度天階近冕旒

　　題慕椿巻

　　日落瑤池芳樹輝舞衣空拂玉塵飛㡬囘樹下婆娑夢
月滿團陰夜鶴歸

　　觀太廟


　　古柏陰陰拂御墀新宫翼翼接衡璣百王禮樂昭今制
列聖雍熈揔盛時俎豆萬方歸禹貢朝廷千載仰堯思
陳階舞列虞風動遊篆簾通瑞影移香引黄流浮玉瓚
音含瑤瑟奏朱絲層欄螭擁天階逈複道犧庖露幕垂
丹碧絢觀慙每問徘徊清禁喜歸遲文謨武烈開麟趾
玉振金聲想鳯儀自愧冠裳非小相偶承恩渥暫追隨

　　送楊草溪判官之任萬州

　　青春紫綬照長安别駕文旌動北關㠶到故鄉湖月白

筵開東粤荔盤丹潮平風引牙檣直海濶雲連翠島寒
政簡應知馴烏雀椰榆亭詠午陰團

　　耳鳴

　　白髪報衰謝清晨復耳鳴吟蛩當户起疎雨度簷聲往
事頻看鏡滄江好濯纓頽然萬慮息猶爾一干情

　　雲窩清隠歌贈楊西濠歸建安

　　白鶴(山名)東飛拂空翠鐵獅(山名)南峙開雄㨿中䕶髙人清
隠堂雲盤霧結不知處玉泉時聽紛琳琅寒光遙射西

濠梁路若可即溪若藏落花流出人間香世人争想見
顔色隆準長眸更豐頰青草池塘盡日閒白鷗來往長
為客梧月松風自結鄰花開花落庭中春牀頭魚書横
萬軸山中蟻醁遲雙輪曉霞初照彩雲薄五色文光相
錯落淳風直夢羲黄前大雅争傳晉魏作忽驚清世翔
鳯鸞束書仗劍遊帝關客星耿耿臨北斗始知天象應
人間好賢天子下明詔金門長揖謝危冠蕙帳遙憐北
山寂蘭橈便向月中還巢由𣺌何許淵明賦歸去過訪

桐江翁歸對梅山尉碧荷衣照紫芝城切雲冠醉黄花
亭歸來滿榻秋雲白猿鶴一聲山色青

　　左賽曲

　　朱樓隠約雲中起白馬連翩陌塵裏樓上青娥抱月遊
自惜紅顔照秋水未語情傳意態閒蘭堦花謝下金鞍
雲母屏開動尊俎霓裳銀甲陳君懽一握青絲髙結重
海棠無力牽春夢陌上嬌楊避舞腰掌中白雪旋風動
玉燕斜連雙翠垂錦襟猶綴七香珠寳鼎遊煙遶䍡&KR1913;

金蓮開照紅氍毺貂蟬壓鬢淡粧束鳯綰流蘇花&KR0609;&KR0609;
起抱琵琶向綺筵為君試奏相思曲翠袖半涵玉腕明
調絃改柱情先促纎纎素指輕低昂戯水蜻蜓㸃還續
仙人掌上玉霰聲六么入破相調停低眉皓齒聲欲絶
文犀撃碎玻瓈瓶商絃漸急羽絃苦懽詞悽轉變愁詞
上遏流雲住落日樓前紫馬皆停嘶滿座罷觴紛撃節
天上飛瓊怨顔色眼中富貴何有無好向尊前惜離别
人生適意日應少首陽二老今何有莫把芳心怨落紅

鶯啼花暖春初曉

　　中秋呈程少山

　　小院開簾待月來清秋三度醉金臺淒涼共話十年跡
潦倒還同此夕杯素影漸移流几席輕雲初起近蓬萊
悲歌骯髒成南調愁見聨翩鴈北囘

　　送暨東洲倉曹遷主簿

　　昔年曾共醉長安此日仍同謁帝關清謹每聞歸委吏
風流今見属郎官鷁舟南去三春暖鳯詔初傳五夜寒

聖代羅賢無近逺應知枳棘暫棲鸞

　　頒賜如意丹

　　雲捧天恩下九重異香先度大明宫囊封錦字晴霞動
丹結圓珠夜斗紅海宇盡同開壽域瘡痍𢎞普濟時功
朝來覽鏡成歌舞報荅應懐矍鑠翁

　　雜興(一十二首)

　　其一

　　幽蘭何蘼蘼翩焉冐芳澤托根土未深不如桃李色佳

人潔玉肌采采競新葉紉佩當素懐芬芳達疎髮華姿
日以改抱香死不滅服之復服之結懽何由竭

　　其二

　　𤣥豹自絶食懐蔚以甘飢豶豕日飼足相吊悲及肥猩
飲嗟世饕鳥沫知塗衣神詎附胎滅名盍競暘暉纍纍
勿復道俛首悲徘徊

　　其三

　　翹翹青梧枝列列陳鳯實衆羽何噈噈而不食其實枯

蕚冒秋陰淅瀝日委地啖彼林端禽敗桃生蠧柿

　　其四

　　松柏生崇岡枝葉拂髙雲亭亭絶地紀斤斧空紛紛嗟
彼河畔榆托根亦纒綿波浪日摧蕩詎能保終完宣尼
嘆黄鳥咏取丘隅篇

　　其五

　　追念少年志策身夙昔人至道昧所的㝠騁生風塵感
此百年内凋髮不再春涼飈颯然至悠悠念無垠


　　其六

　　木浮以刳舟金沈乃製&KR0008;聖人達簡易任材動相遭如
何周道没舉世無乂髦孔顔嘆用舎沮溺亦遁逃儀秦
夸虎視七雄競咆哮漢唐代得失制治難相髙清濁生
禍羅壯士悲賢勞悠悠觀大運順化歸吾曺

　　其七

　　𤣥運日消息白首悲炎涼委草不復華幽蘭守其芳芙
容倚秋風婉媚當明牎芳姿感搖落慘爾中自傷


　　其八

　　厝薪願在上汲水願在下豈謝焦沸安猶以斯須假甘
朽樵所棄汚遯人亦舎去去入歸諸蘼蘼從桑野棲托
淵且回斧甕胡及哉

　　其九

　　側觀陰陽秘屈信理相干綿綿逓靈化感應固無端日
燠繼以陰急流生迴瀾時至拙為巧數窮賢亦難達人
貴順動直當生死關


　　其十

　　去日不復返屈蠖時以伸大道久湮晦世路何風塵人
生期百年誰曾賞百春胡為苦形役浩蕩勞吾眞

　　其十一

　　青青雙去鳧逺下前溪渚漁竿不相致胡為乃髙舉世
途多繳繒誰能湛無欲雕欄亦有粟名園豈無侣何如
煙波濶去去遂毛羽

　　其十二


　　閒行散幽襟徘徊登平阜縱睫追遊鴻矯翼淩穹搆感
此幻中緣拂衣躡輕飄(叶)眞風久已頽偽習日相授古
人安期佺誰云不可及

　　良鄉

　　垂楊落日弄疎陰滿地風塵戀國心囘首神州天咫尺
五雲凝望隔青岑

　　曉發琉璃河

　　野店寒燈半明滅疎楊幾樹霜微白鷄鳴曉騎問前村

山寺鐘聲度殘月

　　新城

　　天濶鴻聲落雲髙秋氣横亂鴉鳴落日驅馬入新城逺
火孤村岀空林暮靄生鄉關應萬里嵗晩尚孤征

　　白溝河

　　夜半霜初集晶晶滿樹柯星驅青騎客曉度白溝河旭
日生平野寒風蹴去波長途秋欲盡短髮竟如何

　　北觀集巻四


　　山中集序

　　山中集者何集止山㐀君之詩也為之集者何門人所
編梓也名山中者何君居武夷止止山時所著也夫㐀
君崇安人也崇安為建之巖邑去邑二十餘里有武夷
山止止山又武夷中之一山耳峯巒嵓□秀㧞竒偉清
溪曲流古迹宛在嘗聞山水髙深則能開人之思泰人
之神也昔朱子搆仁知堂于大隠峯下取號晦菴謝人
事養性真著書立言為世大儒君子謂其雖學力之到

而山川之助亦不可誣君自蚤歲雅好林泉日窮登眺
縁崖捫蘿攟竒擷勝乃結菴于止止山中日以種學績
文為事暇則耕山釣水彈琴鼓缶或暢於吟詠之間或
發於詞論之下日稡成帙凡數十餘巻門人偶得此而
刻之特其禁臠耳就其中觀之有賦有比有興有古體
有近體有樂府類雖體製不一意味各殊要之力追古
作務去陳言以求合乎聖賢立言之㫖則未始不同也
非有得於瓌竒清秀之氣超然於塵物之表者不能至

此所謂山川之助非邪雖然文以潤身政乃及物所貴
乎吾儒者體用之全也昔晦菴嘗作山間詩胡五峯少
其有體無用今止山詩文清新簡古一本於所養發之
皆所謂有體者即今小驅仕路嚮用明時尚以其發之
言者而措之事業致君澤民不負所養使世之觀是集
者快然指曰山中出雲雨太虛一洗塵埃山更好其有
體有用也如此顧不韙與然則師之所以為敎弟子之
所以為學亦不外此而他求矣若曰文字乃終南之㨗

徑止山耻之予亦耻之是為序嘉靖丁未歲秋七月望
賜進士出身户部署員外郎桂林馮承芳書







