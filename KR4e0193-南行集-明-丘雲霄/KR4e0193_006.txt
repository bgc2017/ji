







　　欽定四庫全書

　　東逰集巻二

　　明　丘雲霄　撰

　　括蒼稿

　　發堰上

　　寒光弄熹㣲征夫戒晨炊出門風雨交結束登前塗孤
村散煙火野店開戸樞朔風割人肌泥濘沾我裾石磴
懸幽潭履危念㣲軀浮名逐朝煙短髪感隙駒羡彼林

上禽枝息鳴呴呴

　　遊三嵒

　　野晴欣出郭幽探入蘿煙諸洞虚分白三嵒勢欲懸晴
雲長結雨寒石暗通泉愛此深冬草青青池水邉

　　雪中訪徐龍陽留酌

　　騎馬雪中去仙家醉不還何時菊酒熟重得訪金丹

　　尋仙白龍洞坐我蒼玉屏歸来醉恍惚記得㕘同經

　　溪月初出水


　　溪月初出水照我清夜堂沈憂不成寐踟蹰歩寒光飛
烏深夜號遶樹林煙蒼有懐空自知黙黙心摧傷白雲
一何遥青山一何長頽然倚脩竹淚洒雙琳琅

　　長風自天来

　　長風自天来冉冉吹我懐有懐苦藴結長風吹不開人
生懐至願遐邇骨肉偕埜草引蔓長猶能蔽根荄如何
蕩逰子揺落天一涯傷哉晨與夕生死永隔乖

　　枯木發春華


　　枯木發春華言念去日馳百年一何促决别無重期所
以君子心依依重暌離零雨不到天飄花不上枝物感
懐有生沉抱空自知

　　清清池中水

　　清清池中水剌剌花間棘蔓棘薪見收池水人不汲物
情結吁感幽抱徒嘆息豈不念蹇窘但恐傷𠂻赤安期
服寸蒲王孫美丈食由来各所安相逢不相易

　　毛隐仙畫像歌


　　君不見長松山中有真隐霞結幽棲雲逕暝我欲尋之
不可見丹青忽得仙人影紫髯𤣥眉髩緑毛顔如丹渥
骨格髙神姿自與俗人異青蘭珮照芙蓉袍牙籖玉軸
付兒孫丹訣青囊理懐抱興来孤往仍獨還布襪青鞋
遍酉夘間采蓬莱芝更拾瑶池草石牀明月夣羲皇笑
指塵區容易老我亦住白雲托身武夷島偶来塵市傷
枯槁願與仙人探鴻寳仙人在何處胡麻酒熟春風醉
感像發長歌我向山中去(酉夘山名)


　　對雪

　　僵卧閉湥戸端居擁短裘同雲千嶂合朔氣六霙投帶
雨完偏損牽風落仍浮輕盈憐舞態消沒似嬌羞栁絮
驚三月蓬壷夣十洲無情窺戸牖隨意度簾鈎野逕行
應斷長江湛不流逺征愁墮指老去感搔頭掃徑情偏
嬾烹茶興不侔新詩懐蹇騎狂呌喜登樓秋月迷清晝
天河洗赤陬影沉知過鷺聲起得眠鷗凛凛為誰烈飄
飄不自由暫因留市郭終只戀林丘隂極亨陽徳光寒

奪夜篝終為江海澤不作沼池漚直擬山川重應貽鳥
鼠愁太平先有象孤淡傲無儔𤣥兎迷湥穴蒼鷹嬾下
鞲梅姿争自媚栁脆怯枝柔隐几懐中立浮槎憶子猷
欲披王氏氅更泛剡溪舟

　　將歸書壁

　　樹影移齋日漸髙寒花初放出墻梢莫言去後空培植
長有春風吹碧桃

　　殘花


　　昨日㸔花花滿枝今朝爛漫㸃青池無情莫抱東風恨
作意開時是謝時

　　紫荆臺别袁蕭二寮長

　　今年花發去年叢新主憐非舊主翁此日㸔花與君别
明年花下又誰同

　　晝坐

　　小池紅雨亂曲徑緑雲生白日相過少春風似有情

　　夜坐


　　簾捲流螢入牎虛碧月來據牀罷書巻獨上露華臺

　　畫白鷹

　　華堂錦鞲雙纓紅棲息孤鷹倦飛越羽毛脩潔世所稀
無乃開元貢天闕縱横碧落原野空罷獵歸疑帶霜雪
不將飢飽向人啼長懐搏擊為君悦回首長風勢欲飛
誰人為解青縧結戢翮遊精意氣閒驚狐伏兎心膽裂
莫言爪距殺氣粗有時解變春鳩拙

　　題友筠巻


　　避俗真成癖交情獨此君開尊香滴露倚榻翠留雲晩
節風霜外閒心日月分捲簾踈影落長為掃塵氛

　　咏栢亭贈新都汪子

　　江郎好文雅去作栢亭仙結懽四海士俱贈雲霞篇我
本方瞳翁芳棲武夷巔久無青瑣夢長抱白雲眠感子
丹青圖發歌聲琅然茅楹跨石岡古木深纏綿幽枝拂
翠幌逺色摩蒼天山鳥下石梁林風驅遊煙時有髙人
至奏弄同心絃世縁苦未斷撫劍懐孤騫何當與子期

擬拂松蘿鞭

　　道中

　　曹嶺原通荆嶺原小梅村過大梅村落花帶雨鶯初歇
芳草愁人日欲昏

　　江上曉發

　　踈雨打蓬聲不滅寒風吹江水欲絶野寺僧敲五夜鐘
船牎曉見千山雪

　　見梅


　　憶昔遊子初辭家柳未舒榮桃未華一去天涯不知嵗
江邊又見寒梅花梅花半開復半落行人東去海之角
空山落日雲正愁世路悠悠行未休





　　東遊集巻二


　　北觀集原序

　　門人有私刻止止先生北觀集者問序同野人先生聞
之曰至教無言達人善化兹集余賁趾之初自南而北
厯楚越呉宋魯燕觀國風而寫之葢盟余適耳且夫宫
牆之内皆至教也吾人黙而成之可也而安用是贅龎
為哉同野人欽其意進之曰大象不雕太上忘言太乙
分大道出風之趨也聖人以其風之趨而宣之為之註
脚焉是故象文經世文不印心世弗經也𤣥聲章化聲

不協深化弗章也北觀之集詩也君子謂其有人文之
全梓之而謂辭焉已耶門人之志勤矣雖然昔者孔子
幾子貢曰予欲無言而鑄顔回則終日言之不盡孔何
以遇二子不同如此葢子貢嘗以言語觀聖人而囘則
心齋夫子也今先生不欲以聲詩鳴諸人退藏之意宻
矣門人者亦能不以聲詩觀先生懲諸賜也而坐忘乎
心齋則是集之出謂之曰傳言可也忘言亦可也其風
不益溥矣乎同野人迂遲閒散朴不曉文苟以是謝門

人亦將以謝先生為采風者執御止止先生為誰崇安
子丘子也門人為誰李氏子獻忠葉氏子肇梅甘氏子
師仲石氏子元鍈尹氏子志郭氏子垣何氏子廷珪賴
氏子秉懿也作北觀集序旹嵗徳為嘉靖丁未夏四月
朔日也蒼梧同野黎節序













