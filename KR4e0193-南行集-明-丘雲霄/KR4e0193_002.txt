







　　欽定四庫全書

　　南行集巻二

　　明　丘雲霄　撰

　　延津稿

　　南行

　　游子悲鄉國孤舟傍岸洄機心能自信沙鳥不湏猜夜
静灘聲落江空月色來釣龍竿尚在重上越王臺

　　劒浦樓


　　泯泯雙流合盈盈一掌平雲光樓欲濕潭净雨初晴徙
倚芙蓉出馮虚羽翮生神龍嘘夜氣疑是舊豐城

　　别梅山寺惠上人

　　竹杖通幽境梅山擁翠屏雲棲禪榻古月共佛燈青壇
静藤花細廊迴栢影㝠翻經蕉葉雨歸錫草堂星香坐
僧梁燕風交梵宇鈴烹茶移石鼎拂蘚讀碑銘無住慙
空寂何因飬性靈世縁空物象山色静儀刑落魄驚春
桞浮生亦水萍苦吟愁杜老况别逺公庭


　　𤣥妙觀

　　尋勝清溪曲仙家紫杖東層居迴閣道翠檻接天宫白
石封金鼎香泉引玉筒雙流黄日外萬井緑煙中種藥
開新徑栽花傍故叢逐人雲作伴拜客鶴如童青簡貧
原憲丹砂老葛洪𤣥闗更何許悵望倚松風

　　江晩書懐

　　落日孤帆晩更移狎人白鳥立漁磯投竿自信機心息
俯劒空嗟往事非秋薄芙蓉江上冷光分楊栁雨中㣲

天涯何事不歸去止止山中芝草肥

　　南溪

　　南溪行近海北嶂漫連空問俗他鄉異聴鶯到處同鵞
洋今夜月馬耳又秋風歴險空悽惻悠悠向此中

　　楂洋

　　客程頻問地村火報楂洋竒石蓮花出青山栁葉長搔
頭見新月濯足憶滄浪荏苒傷摇落浮沉滯此鄉

　　吉溪


　　㳺子悲無褐寒風吹短查問漁沽酒路隨犬到田家茅
屋依山静溪橋逐水斜逢人皆荷蓧相咲失生涯

　　晩次獅石

　　水宿棲嵒際鄉心望斗横船頭魚夜跳江口鴈南征為
報村居近遥傳鷄犬聲孤懐愁不寐秋意轉分明

　　九日太平驛晩泊

　　百年壯志空懐劒九日遊人不到家村晩漁依林外火
山寒月傍夜歸查江湖夣轉衣初冷歳月心非髩欲華

何處霜橋通酒市將因繫䌫問黄花

　　江上

　　寒菊花初放虚舟風自移興尋彭澤酒病遣杜陵詩

　　學得東山卧時㸔左氏書秋風江上早山雨夜来初

　　早發

　　江氣團團白潭光約約虚露華和月落風勢聴人呼

　　思

　　木落愁逺山鄉心夜来絶不見渡溪人但見渡頭月髙

堂憶逺征妻孥望天末舞衣生輕塵自貽此契闊白雲
起江頭直向武夷沒

　　怨

　　江石如龜甲隐隐浮明沙不障東之水偏驚遊子查遊
子去鄉國長風吹斷霞斷霞只在天遊子去無涯泠泠
秋已老飄蕩未還家

　　述

　　昔我出門時南薫事輕葛今我入門時北風欺短褐羊

牛夕下山草知夜來合記得臨行語刀頭望明月過期
人不歸之子忠信薄

　　解

　　青苔不滿寸出土争晴光飛螢大於粟抱照光逺揚人
心本圓覺安能守荆桑蜘蛛戀幽户蚯蚓甘深藏吾為
斯人徒何以相比將

　　無題

　　西北有佳人春姿照白璧相去一萬里夣到不盈尺我

有雙綺琴欲奏同心曲裵徊秋江上婉轉莫愁入

　　夣中作

　　買舟渡江水春風滿雙掬浩歌天際流琅然過山曲

　　不寐

　　新月渡江水夜半風初起揺蕩不成眠波聲打船尾

　　江曉

　　江上寒山髙翠屏江中流水去滄溟江南物候冬猶暖
江樹風霜葉自青


　　江夜

　　寒月傍人湖畔宿野燒隔江明漸枯竹深村巷時驚犬
夜半沙頭人打魚





　　南行集巻二

