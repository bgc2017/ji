







　　欽定四庫全書

　　山中集巻五

　　明　邱雲霄　撰

　　賦類

　　適賦

　　華峰子時之逸民也清標高格碧髯彤顔或者謂其有
絶俗之風倫出塵之骨幹也嘗考槃于白華之陽喜呻
吟乎南華之章朓屐恭氅房杖然韁時逍遥乎華峰之

麓或登賞乎華峰之岡興至獨徃物我以忘矢心永樂
結盟相諒乃自號曰華峰子也室堂之偏巻阿孔暘拓
名囿布羣芳結孤臺跨長岡靈筠百尺夏木千章葳蕤
紆鬱&KR0008;煐葱蒼竒花錯陳怪石相交枝搆虬驚葉團掌
張萼浴日以移妍鳥命風而流唱當是時也主人出坐
客至呼簋言纚纚其不窮志飄飄而孤舉紉蘭佩之陸
離製荷衣而容與修洵雅潔禔禣倎俁掲軒幌而雲流
擁茨亭而山出引清奏而魚游抗髙音而鬼哭柔風爽

腋蹴踘回而窒僚丸明霜滌場弓矢調而愁羿日退則
時舞袖臨堦或過庭問禮是以和心神固膂力不事乎
虎顧熊經而自胎其鶴齡龜息止山子嘆曰善哉華峰
子之適也客有進而言曰若知其致是也乎其上焉以
后坂翁之為父繩武而光貽燕以祉下焉以新泉甫之
為子琬琰待沽瑰琦映席惟夫作之有人述之有繼是
以謝鞅掌於𠂻營獲悠揚于廣適也止山子曰然哉夫
人並生天地之間物我相形得失交著不能不啟牖於

謀圖而懷機於知慮也是故私竇通而衆欲投嗜端然
而饕門燥眈眈虎眎僕僕形勞故惟無畔援於歆羨乃
樂吾生之閑休盍觀諸物乎雕籠熟粟非㝠飛之所願
屬綵縶鏤膺非林走之所托性無他求其適耳是故至
人漠富貴於浮雲倐乾坤於逆旅方其適也將不知寥
廓之為容㑹運之為乆沈藏之為無貌色之為有絜日
月於弄丸㓜萬物於芻狗謝法制之牢籠齊覉系於斷
藕是以軒服不足為之安鍾鼎不足為之飽譽流不足

為之芳黼黻不足為之繡真葆𤣥元彭𣆀先後陶朱執
鞭王謝引驟雖萬乗不得以臣隣况五陵而可以執而
友耶客曰曠哉子之言也至人之適華峰子其或幾乎
止山子曰吾將言其適也未言其至也精明所之出闇
入知望境投趨登堂造室

　　逸士賦(有序)

　　晉上清節吾於隱逸傳得五柳先生一人耳觀其詩原
之性情暢之天真而冲淡之味瀟散之姿孤高之節有

如寒泉出石青蘭伴谷獨鶴翔雲疎桐倚月每嘆飽清
風於百世而恨不得相與論志於一時也時客有携五
栁圖請言為柳塘翁夀者邱子曰吾之慕陶乆矣吾不
得靖節而見之得見有似於靖節者吾愛焉吾不得似
靖節者而見之得聞有似於靖節者吾愛焉夫自周道
衰而士棄德世皆朶頥腥鼎附體犧文以夸饜耀間有
懷異以矯趨者亦惟取終南為捷徑耳柳塘翁信能澹
然無欲與世相遺而少似於吾靖節吾當為其賦之賦

曰繄天地其逆旅矣日月吾之軺輪惟造化爍爐錘於
神巧兮迭詘信為之始終羌萬彚胞貫於坱北兮夸蜉
蝣之寄蹤惟達人之洞&KR2869;&KR0008;而趨悟兮無畔援以歆乎
華榮顰腐鼠競鳶烏之吻啄兮將裵徊擥輝而奮翥於
岡桐葆吾真於貞一以不解兮竢修短而順享乎旻穹
開三徑以成趣兮來五柳之清風依稀乎吾陶翁之不
汩兮卧北忩之羲農祝子之夀考兮樂斯志于無窮行
將考槃于子所兮與子弄九於天宗


　　昇平賦

　　夫自桃谷迷津遺恨武陵漁父芝山兊道流聲商洛碁
翁遂令後世耽情肥遯薦志陸沉者莫不屬心髙潔景
止芳馨焉然予嘗讀髙士傳及桃花源記未嘗不憮然
罷巻慨其所遭方嬴氏之亂天紀顧民生之如露晞號
嚴迅震法宻凝脂當是時也揺首犯禁重足懷疑是故
知者逃名達人逺跡奮鴻舉而甘豕遊避危機而謝繒
及恐恐焉入山不深投林不宻則其所以種朱桃啖青

芝放身長徃與世相遺者乃其不得已也而又何樂乎
締觀其歌夷考其事則慨唐虞之世逺托深谷之逶迤
懷富貴之憂大甘芝草以療饑率妻孥於絶境樂草木
之無知世秦服而昧漢況魏晉之推移則其情可悲而
志固可識也肆今吾人忘日月以優㳺順隂陽而消息
夏葛冬裘倦眠饑食羸稚相保上下各適儐籩豆翕兄
弟静琴御衎家室時賔四隣或來三益俯仰寰區讎論
今昔感菟絲于女蘿固纒綿而交結㕓城廓以憇幽林

登壠邱而掃紅葉死徙同鄉桑麻連業樂彼逍遥順其
生滅夫所以獲此者豈無自哉當我皇明啟運萬姓攸
隮列聖建中四方來極文承武開漸仁摩義所以垂今
百有八十餘年重熙累洽林鳯郊麟烽寒斥堠兵寢潢
池民稼而饔婦桑而衣是以天下皞皞四海祁祁爰擊
壤於康衢忘鼓腹於帝力而曽莫知其故也昔者武成
奏功歸馬牛而士女來綏宣王復古歌鴻雁而流離安
宅夫當傾否亨屯之餘乃遂其室家胥慶之願則吾人

丁久安長治之世而保其休養生息之樂者其相去亦
已逺矣况於草昧而引去者邪使後世有桃源翁芝山
老未必不自嘆惋而追賞吾人之遭幸也誕今享有諸
樂咸不自知因感而賦昇平焉













　　山中集卷五

