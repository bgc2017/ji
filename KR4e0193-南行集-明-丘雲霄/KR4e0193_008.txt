







　　欽定四庫全書

　　北觀集巻二

　　明　邱雲霄　撰

　　宋稿

　　濉水

　　日落烏棲城上樓寒雲猶帶楚宫秋只今沙渚無枯骨
濉水悠悠日夜流

　　彭城晩望


　　戯馬臺前春草深歌風亭上夕陽沈千年秦鹿空鷹犬
一片徐山自古今

　　發徐州

　　野色分林曙江聲拂曉煙䌫懸垂影直㠶轉受風偏世
路堪踈濶鄉關阻嵗年郵亭青栁外歸思白雲邉

　　黄鍾集渡口

　　野草沿江四月花驚心隔水夜來蛙栁堤月下自孤棹
茒屋江邉凡幾家青山㸃㸃南徐出白鳥飛飛古渡斜

路入風塵數千里人從斗外望京華

　　過留侯墓

　　西楚雄圖盡南徐水自流伯圖黄石恨光節赤松遊仗
劔初投漢孤忠豈為劉古碑縣夜月春草拜狐丘

　　胡陵城

　　落霞映江江水紅垂楊不動天無風扁舟髙挂半㠶月
卧聽胡陵五夜鍾

　　江晩


　　㠶勢迎風疾灘聲入莫諠漁燈出疎樹客路問前村埜
鶴冲煙逈山花帶雨昏寒江何處宿幽思未堪論魯稿

　　南陽送田青丘先道赴春試(二首)

　　萬里蘭舠對榻分一春花鳥共江濆經綸策獻開雙闕
麗藻光寒照五雲芳杜客愁青欲徧垂楊鶯囀碧初芬
黄金臺上何時醉白玉杯前舞夕曛

　　碧栁臨風折玉條青尊落日客魂銷牛邉紫氣開龍匣

馬首紅雲近帝朝離索江波聊對簡徘徊星漢想鳴鑣
風迴錦勒遥相憶月滿牙檣度魯橋

　　南陽阻淺

　　江落沙文亂㠶張艤道違栁眠青晝夢草坐翠茵肥阮
淚懐商楫燕雲想舜衣東南勤嵗運夜望泰階輝

　　江夜書感

　　月轉林西夜意遲雲深斗北鬱逶迤顔隨玉鏡風塵變
錦襲瑤琴日月馳縻禄自知堪苜蓿名山空負長靈芝

愁憐白首三千軸夢斷清時五百期

　　任城登太白樓

　　半江日落登臨晩百尺欄依雉堞浮人去風流千載上
客慙潦倒十年遊華清宫冷新詞斷采石江空落木愁
清夜獨憐樓畔月至今堪照手中甌

　　舟中與元上人坐話

　　泗水逢支遁長天秋氣隂捲簾疎雨入傳茗慧談深隻
履歸何處浮杯共淺潯塵緣慙未斷空自問禪心


　　南旺湖謁宋丞相祠

　　鴈落平湖煙草秋夕陽結䌫玉沙頭長堤翠抱金龍廟
去水平分黑馬溝地連呉越三千里嵗運東南一萬艘
讀罷功臣舊遺碣更聞滄海有平流

　　安山道中

　　楊栁青青夾岸垂斜陽江上去㠶遲嵗華慙對碧山老
節候空悲紫燕知清夢未能忘故國疎才何必問明時
關河迢遰音書絶目斷孤雲重所思


　　毛友泉送酒

　　短褐天涯路長風江上秋日遲雙闕夢雲亂萬山愁酒
至開鄉思泥封落甕頭醉來斜折角慚共李膺舟

　　月坐

　　流雲澄夕霽海月正東隅光落寒波碎情同秋意孤關
山何處調樓榭徃時娯自笑鬅鬙影還來謁帝都

　　夜行

　　萬里凋裘向北天西風雙髩又經年疎楊幾樹青相慰

殘月半江寒未眠山城鴈度千家杵村落鷄聲五夜船
簫鼓中流渺何許帝鄉遥在紫雲邉

　　東平州郊行即事

　　行行厯廣畝百實登嵗華明霜已滌場野徑相交加農
歌起夕陽處處回牛車攜尊動村隣相慶來田家但願
早公稅餘飽矢匪他嵗嗣職其居沾塗非所嗟錦衣有
榮辱不如種桑麻相笑馬上翁嵗晩猶天涯

　　嘉靖乙巳冬自京師取長騎抵淮徐初得駑足勤

策不進既三日再得名駒引鞭而去每出羣騎
數里鞍上作騮馬行賞之

　　驊騮與欵叚賦形豈殊理臨風揚玉鞭望影不能止流
電滅前光疾風生後趾霜花碎碧蹄削竹立雙耳不辭
血汗力肯受鞭策恥嗟爾渥洼兒感泣孫陽子馳騁風
塵間報效在知己安得横四海與爾日千里

　　齊稿

　　次崇武


　　去水縈東魯晴雲近北天故鄉在何許明月浸樓船

　　光岳樓登眺

　　井畫周遭百雉嶢白雲凝望一身遥鱗分萬井開名郡
鰲擁層欄槩紫霄泰嶽遙連天際晩蓬萊浮動海東潮
微風落日堪圖畫碧栁晴波度釣橋

　　江行即事(四首)

　　睡起晴沙滿鳥鳴春樹深天垂兩岸白雲結半湖陰

　　江北徑行處春深始見花東風流水緑短髩照年華


　　逺樹挂青幢開㠶坐碧窓楊花三月落白雪滿春江

　　新栁縈春思飛花送客船孤雲結疎雨落日掛長川

　　武城曉發

　　䌫引歌聲發江平樓櫓髙寒風晴欲曙殘月下空壕

　　古城别元上人歸棗强

　　東呉春水浮蘆葉西竺秋風度梵鈴龍䕶經函雲不散
鷁通法界雨長㝠蒲團入定槎千里錫杖歸時月滿庭
分水江頭留偈去斜陽囘首片㠶青


　　髙唐州

　　行盡燕雲道路長荒郊衰草接天黄纎纎栁䕶長堤月
滚滚蹄翻古道霜馬首頻囘瞻北極鷄聲初報近髙唐
客從五嶺慙王命寄與孤鴻到故鄉

　　曉行

　　我行九月晦聞鷄起晨裝馳驅入銅城明星正光長馬
首挂參井虎宿森開張諸象列天河薄照征袍黄飜飜
葉上露拂劍寒且蒼行人斷四郊逰子心獨傷簡書懐

遣畏豈不念風霜悠悠向逺道征人事徬徨江南無使
來音書就誰將






　　北觀集巻二

