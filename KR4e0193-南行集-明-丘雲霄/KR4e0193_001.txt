







　　欽定四庫全書

　　南行集巻一

　　明　丘雲霄　撰

　　建安稿

　　城南夜雨

　　出宿城南夜江空雨滿舟遲遲風外斷耿耿葉邉稠伴
柝傳山郭隨更下驛樓初程雲水近還作别鄉愁

　　螺灘


　　雀舫江聲亂螺灘浪勢驕乾坤蕉鹿夢嵗月梗萍漂五
里山亭出孤城煙樹遥秋風雙髩外落木晩蕭蕭

　　歸宗巖

　　鳥道懸空翠龍笻拂曉寒逶迤迴碧嶂突兀散朱欄怪
石雲邉墮蚪枝雪後㸔振衣山果落聼法鼎香殘庭鶴
巢松近林僧種藥還氣蒸𤣥洞濕珠落古厓丹引火窺
仙竇臨河縱大觀孤亭摩漢出斜磴倚雲安煑茗㳺煙
細攀藤着屐難泉幽貪洗耳天近想飛翰嵗晩悲行役

登臨興渺漫浮生無住着空羡結蒲團

　　臨江門夜泊

　　城抱江流急沙迴浪勢安煙雲歸樹暝風雪釀梅寒客
夣隨更轉溪聲入夜殘漁翁相傍宿應笑欲彈冠

　　登君子樓

　　落日下平浦鄉心倚莫樓孤臺聨萬井百雉俯雙流衰
栁驚行役浮雲近故丘偶因臨水意無語向江鷗

　　梅仙山次謝石涌副守韻


　　仙人去何許空此青山名我来躡高雲凛凛神骨清虹
亭照空谷丹井莓苔生如何千載下無人申此盟

　　梅仙山奉次李古冲憲長春靄憑欄之贈撫昔人
之遺蹤感髙懐於莫既悲悵自失不覺有言

　　春含翠篠宻如城江擁晴嵐蘸水明雲䕶虹亭無客到
石藏丹井為誰清章縫却向青山老羽翮空懐白日生
别後松枝如寄折報君惟有嵗寒盟

　　解䌫殷勤問後期登樓回首是相思龍唇敢擬鍾期調

鶴態寧如叔夜知寒月每隨朝北夣停雲欲寄望南詩
上林多少卑棲處幸托春風到一枝

　　過古冲七里别墅因呈

　　溪山待時勝雲霞本仙宅臺控松桂深花覆行徑窄孤
舟繫潭隂沙月照林白為問輞川人来作桃源客主人
𤣥鶴姿棲息青霄翮懽愛談夙襟羅尊重離别攬衣事
攀登坐我心怡恱春熈林氣芬新篁欲抽節清暉已滿
樓他時想顔色


　　九日躡雲巖

　　野外黄花節山中緑酒芬晴嵐開絕巘秋意滿髙雲客
至妨僧定樵諠散鹿羣幽探成汗漫尊酒惜餘曛

　　寒露同李洗松宿方塘書舍

　　露重憐今夕秋深試薄寒溪聲亂籬落月色動柴闗菊
宻欲藏徑花嬌故傍欄相㸔疑夣寐秉燭問更闌

　　李雙溪讀書處

　　逕逗山堂静庭間花木深雙流遲歳月孤閣此登臨夜

雨踈蕉緑秋雲結栁隂漫談千古上應笑二毛侵

　　秋盡復南行

　　寒月浴江水踈花傲竹林歳驚羣物變秋逐莫江深愁
入三山夣空懐百世心沙鷗渾識靣夜伴建溪潯

　　聶雙江侍御廵閩闢梵宫開五經書院聚生儒講
禮教移檄見徴晩發舟南下呈華古溪先生三
十韻

　　新月照秋水寒江坐晩空十年慚潦倒雙劒戀雌雄偶

爾叨陪從瞿然意轉蒙踈遺成乆癖禮樂豈能攻斗畔
秋槎逈天南海氣濛逺征心不展淺酌酒遲窮衝雨鷗
羣亂迎霜桕葉紅歸期候新栁歳晏惜飄蓬短褐貧原
憲寒氊仰鄭公棟梁湏國用樸棫負春融小相吾何敢
雕蟲自不工受知心感激殊遇禮帡幪分托形骸外情
紓笑語中青衿歸繡豸黄髪識花騘市骨能牧駿遺才
想卧龍無心勞案牘用意本精忠舊日招提境千年化
育宫庭開如聚訟道大豈難容述作聖明事鑪錘天地

功衣冠新振頓賢哲古尊崇柱史真喉舌王臣尚匪躬
賢哉季子札陋矣叔孫通小技慙何補空名慮有終兩
生辭漢詔三禮志周風落落尋千載明明自九重聖神
頻積徳風俗正當隆化雨霑南服和風滿太穹十朝臣
九有萬國仰重瞳大道唐虞逺中興制作同感時追驥
尾羞老祝鷄翁

　　施龍㑹講學藍原約登武夷不果余復有南行道
中寄此


　　龍㑹經年别魚書望日遲月虚徐穉榻風煖馬融帷紫
氣憐誰識青山秖自宜幔亭金鼎在空負玉笻期

　　江晩

　　踈林依古渡故國遶長川去水亂纒石遥山翠貼天山
猿堪有淚沙鳥愧閒眠何處傳羗篴偏能到客邉

　　舟中莫酌

　　為客三冬盡歸程數問家傍漁傳夜火濯足動江霞日
落村舂急溪迴山勢斜孤懐誰共語一醉謝年華


　　早發龍港

　　曙拂空林鷄犬喧春江夜雨沒堤痕曉寒未落沙頭月
誤㸔梨花雪滿村

　　九日江上

　　草滿寒汀江上秋夣深遥過碧山頭短籬踈菊家何處
斜日孤雲蕩客舟

　　舟中呈程十二貞甫藍三十六汝汲

　　蕩漾歸舟日欲昏山寒江落舊沙痕長途短褐憐同客

斷岸踈籬何處村雉起桑臯過别壠鷄鳴茒棟見重原
天涯幾度三秋節空羡陶翁五柳門

　　再游歸宗巖

　　昔游當𤣥冬兹來值朱明歳光倐爾變睠言愴深情少
壯易抛擲短髪不復生幽探在佳致勝事誰能評髙松
結鶴居深葉棲蟬鳴六月看山雪千林響流鶯紫雲開
玉臺青鸞控朱軿回首顧塵跡飛身天上行白楊滿山
下古墳相青崢感此地下魄何用千歳名仙人非凡胎

丹砂不可成我來得清况對酒當懽傾

　　新陽舖

　　十里未歸猶是客夣魂還托水雲鄉輕鷗浴晩多情白
落葉辭秋作意黄斷雨欲來過别浦孤帆猶自帶斜陽
百年幾度飄蓬跡世事江流緫𣺌茫

　　書感

　　沙鳥冲煙去灘聲近莫喧溪毛青綰石山雨白投村適
意偏難得空名底用存古來沉陸者不是薄浮縁









　　南行集巻一

