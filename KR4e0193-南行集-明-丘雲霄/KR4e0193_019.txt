







　　欽定四庫全書

　　山中集巻九

　　明　邱雲霄　撰

　　解類

　　賁邱解

　　賁邱先生初事儒而養器於鄉校事母至孝時将試䇿
於主司筮而得賁之六五乃感於象而嘆曰賁内離而
外艮也夫離為文艮為止國外而家内也君外而親内

也内文外止顧遺親而急君邪吾飾其躬以事其親何
賁如之遂陳志求養於是矢心邱園竭菽水之歡樂日
用之常而慈愛交輝焉或謂之曰吾聞君子之事親也
大孝尊親其次顯親其次樂親子安於素樂則樂矣而
謂尊且顯則未也賁不云乎觀乎天文以察時變觀乎
人文以化成天下子盍圖之先生曰六五以隂為賁之
主象在邱園蓋陽進而隂退也陽動而隂静也陽顯而
隂晦也吾奚惑及親沒守賁益堅遂自號曰賁邱示志

也因復質義於止止山人山人曰富哉易也夫五君位
也六以隂柔居之有下賢之象故其辭曰賁于邱園束
帛戔戔又曰吝又曰終吉夫帛招之旃也戔戔淺顯之
貌故賁於邱園也今聖天子廣求山林隠逸為國家得
人其将有束帛而來者乎雖先生抱賁不渝若可吝矣
苟從人以成賁之功不終吉邪先生笑曰否涼德緜行
猶帛之戔戔在束無足多也惟不荒我邱園遺怨猿鶴
賁在中也吾守吝以求終吉他又何慕然自六五進而

生上九有子之義上九之辭曰白賁无咎上得志也吾
将以白為訓使兒曹補賁之過而无咎焉或上而得志
吾願也山人曰善用賁

　　素軒解

　　素軒子早學孔孟而以所學善其身行年五十林臥霞
棲充焉内足不願乎其外也因后溪子問夀於止止山
人山人曰吾静觀天下之物素則渾堅華而易靡是故
惟素為最夀曰可得聞與山人曰吾嘗逰藍原之埜飲

于素軒之下觀其鑿池數畝引流千尺雙澗澄縈百卉
環植亭約波光樓依雲直下虬枝于前楹屹磐石于中
坻花次第而長春竹扶疎而藏日朝濯纓兮暮濯足静
洗心而動洗耳風交疎栁臥北窗之羲皇月倚髙梧泛
小舠於檻碧蘭佩籜冠翎氅&KR0008;舄南薫鳴琴髙舂玩易
時則呼月招雲歌狂興逸縷銀絲而傲氷霜浮金鬱而
揚芬苾忘大小之往來同鳶魚之潜戻此其為得之素
而胎之乎夀者也后溪子戄然曰子之言素得無絢乎

山人曰子何隘於知素也亦不聞乎昔者凋林剪綵花
砌甃錢其苑囿也金龍吐斾玉鳳銜鈴其户牖也乳㹠
飴釡畫卵雕薪其食享也雉裘鷸冠錦幛肉屏其服御
也山節草梲而室龜約軧錯衡而軒鶴其玩蓄也是以
士夭身大夫夭家君夭國萬乗而夭其天下然則素軒
之素也何有於絢邪是故君子樂彼日用與物相忘禮
閑弗越義路是蹡不僣不濫匪琢匪章罔炫已以矜物
無飾表而巾戕是皆素之為義也惟夫有諸已之謂德

及乎物之謂仁惟德惟仁惟夀之楨吾故曰道莫夀於
素也素軒子聞而喜曰富哉素義我行其無貳

　　仕難解

　　浯州子将仕止止山人亦托於禄隠行将有别乃感於
時作仕難以遺之曰昔者山人與子共燈火時嘗語山
人曰丈夫須特立於時毋湼於俗苟與草木同凋朽非
所以謝造化也山人曰子之言然既而子宦學成均山
人亦奔走圗養雖相逺去而砥礪前言洎今弗怠顧今

之世舉好尊而恱䛕苟有分位相臨則責備深至欲方
履而蹈直已而酬或顯則承羞幽則斂妬取疏而敗名
卒無以售所志苟欲位升而聞流展其志意廣其眉睫
非淟涊媚幻不可必得而君子終疾首不屑也今山人
托禄隠於教職乃今之卑官猶得藉師道以自重周旋
儀度可謝奔走以避譴怒子行将有民社得無分位相
臨之勢乎簧舌罄腰脂容韋體非所便習而謂能将有
遇邪夫芻狗簮綬非人所難君子貴投身於磷淄而免

也将執故不渝抑變武以殉之與或者曰尺蠖之屈所
以求信與其悍悍無益於時無寧由由以偕俗也或者
又曰寧範馳驅而不獲計枉直於尋尺之間而降志辱
身雖泯泯於屠市釣荒有死不為也二者将安從哉山
人為之解曰夫人剛則失物柔則失已二者偏之為疢
耳夫君子之道有似剛而非者義之正也有似柔而非
者德之謙也夫列爵所以辨分分定則禮立禮立則和
行君子所以重素位正之秉也善蓄德者不以其所能

者先人不以人之所不能者媿人故大知若闇盛容若
愚謙之從也二者相錯以酬於天下吾知其免夫是故
君子不窺徑以求㨗不捐階而自沮道之光也至于遘
不遘乎時庸不庸於位命之尸也子能執以試諸磨湼
之間乎浯州子笑曰吾聞之安貞之吉應地无疆地道
也妻道也臣道也邱之言然

　　辯類

　　怪辯


　　邱子逰山與翁子夜宿武夷之髙明樓中夜有怪作人
語倚門不進曰同逰不樂乎何睡之早也邱子應之曰
我戴晨而逰抱日而歌汝胡不吾和而同吾樂胡深暮
而來也怪應曰不能邱子亦應之曰我亦不能怪嘆而
去邱子就睡翁子䝉頭屛息不敢語明日路問邱子曰
物之常人之怪也人之常物之怪也翁子曰語胡而通
邱子曰物常其常我亦常其常耳翁子曰能役乎邱子
曰彼不能變怪而常所以物也我不能變常而怪所以

人也翁子曰能害乎邱子曰彼之於我猶我之於彼也
翁子曰能去乎邱子曰天地自然之理爾理可去邪翁
子之疑釋

　　啽囈紀辯

　　止止子曰蕉鹿具而寤寐混蝴蝶交而物我忘夢覺之
不辯久矣是故晝夜者促夢也今古者大夢也孰為啽
囈而孰非啽囈邪人亦有言堯舜夢治孔孟夢教禹夢
水稷夢稼周公夢禮樂秦漢以下各以其知之所能為

夢而六經百家皆其啽囈也然與不然其實境今安在
哉然則華胥散仙之紀啽囈者啽囈也非托也且其日
以㳺仙為事不知其以世為夢而求覺邪以世為覺而
求夢邪散仙笑曰是亦子之啽囈也

　　醫辯

　　藍子者學於老氏澹然於外物而嗜於醫或告之曰是
亦欲焉已耳夫情有所偏重志有所定趨而能謂無欲
邪吾聞有道者心無所係而適適爾也藍子曰執術以

求直天下之通志也役役焉耳吾将工於濟而不工於
報也吾将得術而忘術也吾将一物我而忘之欲天下
皆我忘也吾将以求仁也而子謂欲不亦異乎君子於
是乎多其能術于時或有病氣者鳴而走痛治者曰痰
熱中鬱氣由邪道耳劑之寒而疾日益或又曰鬱乗温
則散抱寒則窒乃劑之温而疾日益藍子曰二者不知
中和之道也温涼並施寒燠兼劑夫誰而憂治邱子曰
有是哉子之昧也吾聞醫之道輔其弱抑其強而已矣

何有於是藍子曰人之一身猶天地也天地之氣隂陽
而已矣在人之氣寒燠而已矣隂陽相勝則天地疾寒
燠相勝則一身疾善者調而和之是故天地之氣和則
春無凄風秋無苦雨冬無愆陽夏無伏隂而萬物不疾
人之氣和則六脉不亂五内不傷九竅不窒七情不鬱
而百體不疾夫益弱而損彊治之善政也益之益之弱
将彊至損之損之彊以弱憊是豈利於和物之道哉是
故善将者無定算趨其利於勢則彊弱皆精兵也善治

者無定法趨其利於從則善惡皆馴民也善醫者無定
方趨其利於性則温寒皆和劑也故曰膠漆之子不能
授以弄丸之巧藜藿之家不可語以大烹之調無他所
執者固而所知者拘也邱子戄然曰達子之說可以使
功可以使過可以任賢而位能相之道在是矣作醫辯

　　𤣥虛辯

　　𤣥虛子養真於石洞之白室一日過止止山中止止子
相與坐於草堂而問曰𤣥虚之旨可得聞乎曰守吾之

静養吾之虛虚乎其虚乃𤣥之居止止子曰敢問何謂
虚曰守吾之静探吾之𤣥𤣥之又𤣥至虚之門曰曷二
乎曰𤣥為虚祖虚為𤣥毋合𤣥與虚至道之府曰然則
子之道外静則無事矣曰子之道不云乎吉凶悔吝生
乎動者也是故耳動乎聲目動乎色味動于口臭動于
鼻意動于順體動于適夫惟動之不已則六根相搏衆
欲投之如水赴壑於是閉𤣥竅以張皇據虚臺而跳躍
或投富貴之鑪錘或抱利名之槖籥競徙薪以就燃甘

搧熖而同鑠則其為害也不亦虐乎是以吾将收吾明
回吾聦安吾息清吾唇降伏意魔拔去動根存三抱一
守静合真于以周流乎六虚之表而出入乎𤣥&KR0008;之門
也止止子曰吾聞守静之家尚無為貴自然以子之言
必致此身於枯槁絶物而後已則亦勤且苦也夫隂陽
者道之體動静者道之機感通者道之㑹死生者道之
紀故君子養静以閑動涵虚以待應守正以竢死盡性
以致命不亦循其自然而安其静定也邪今充子之操

雖遺世獨立重關深林不能不與草木為徒泉石為隣
晝夜為交寒暑為賔則其觸外感中安得斬情而冥其
靈邪吾聞古聖人之行至其為用也神故不疾而速不
行而至發微而不可見充周而不可窮非天下之至𤣥
其孰能與於此其為體也静故無思也無為也寂然不
動感而遂通天下之故非天下之至虛其孰能與於此
故曰體用不離與道為體動静交定優入聖庭𤣥虚執
而不下既三日復來山中止止子相與探伏羲洞大演

周易乃憮然仰太虚而嘆曰至𤣥之道盡在是矣既别
去復請言於止止子止止子曰至𤣥至白至虛至實先
天者極後天者迹迹不離極極而離迹渾乎無端超然
自得

　　儒辯

　　藍生以秀選入儒學邱子揖而進之曰聖人以儒設科
子事於儒而知所求乎哉昉周官有曰儒以道得名夫
道物之則行之極也昔者魯哀公問儒於孔子孔子數

儒行而備對之說者謂非孔子之言直戰國之習蓋以
為漢人語也予於是益慨今世之不知儒其去漢人又
逺矣夫漢人猶知儒者戴仁而行抱義而處博學待問
懐忠信以待舉先勞後禄難合易去於道不亦近乎今
之為儒呫嗶於章句刻畫於詞藝窺㨗徑以前人務臨
深而髙已其視漢人之命儒何如也夫儒之學曰明德
新民止至善是之謂天德王道而已矣士之命志於儒
也必思國家所以設學校以育之将以陶吾之德也設

科選以升之将以登吾之才也其博學強識必曰吾致
吾知也脩辭立其誠必曰吾居吾業也有司知之進吾
進也其不知之非吾事也上而宰相知之進吾進也其
不知之非吾事也是之謂君子以成德為行日可見之
行也使博學而強識恐恐焉人之不吾知也将以昭焉
脩辭未立其誠恐恐焉人之不吾知也将以昭焉其為
儒也異乎吾所聞矣昔夫子語卜夏曰女為君子儒毋
為小人儒儒一而已矣君子小人於是乎分可不慎與

可不慎與詩曰令終有淑蓋言君子善慎始也子知所
正志哉















　　山中集巻九

