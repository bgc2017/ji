







　　欽定四庫全書

　　北觀集卷三

　　明　邱雲霄　撰

　　燕稿

　　登滄瀛樓

　　扁舟去且住長㠶尚殘曛攬衣盻徘徊澄抱謝囂紛微
風吹白波落日生紅雲悠然望故都況乃懐明君斷霞
逓飛鴻寒光亂滄雯慷慨激危歌餘響生氛氲白首猶

束書青萍空緑文新月滿東樓孤音誰為聞

　　端陽日天津

　　萬里南關遶夢魂滿船簫鼓動江諠雲生海上潮初落
風滿旗頭雨欲昏客路香蒲聊泛酒故園青艾憶懸門
天涯幾度逢佳節惆悵浮萍到此尊

　　曉發張家灣望京邑

　　舟居變春夏倦與雲水期月明宿沙灣雞聲何咿咿寒
煙薄汀渚征人事驅馳長河就東没明星亦西移鳴鑣

揚緇紛策馬縱青覊逺瞪鸞鳯樓有懐金玉姿𤣥髮抱
衷素綠絲方見治輾轉繁慮積緬邈千古思

　　早候朝見

　　朝騎風燈亂宫鴉拂曙號雨隨虬漏盡雲傍鳯樓髙鐘
静開閶闔香分引雋髦羅賢勤聖主短髮愧青袍

　　無題

　　美人抱華姿獨立千古上相看隔珠簾莫訴相思望寳
釧結鴛鴦玉菱發𤣥象持此懐贈之無由啓羅幌悲哉

誰良媒此情終浩蕩

　　夜坐

　　寒燈伴無寐空庭秋有聲啓牎星月暝愁縷自分明

　　秋懐

　　空庭細雨報新秋城上三星夜漸流老去不逢憐葛屨
年來有夢到羊裘風疎楊栁將無變霜冷梧桐不自由
嘹唳數行南去鴈可堪雲望更登樓

　　送程霞峰歸閩


　　鴈影聨翩野水秋都門送客思悠悠孤雲共有懐鄉夢
衰栁何因綰去愁髙誼終歸清論重浮名應是古人羞
荷衣舞破還堪着慙向天涯獨滯留

　　廷試

　　露曉趨金闕天章下玉除六經鳴俊乂一統㑹車書挾
策投明主康時愧腐儒習聞王道大未敢避迂疎

　　秋日偶成

　　夜雨驅殘暑朝雲結早涼敝裘猶作客短髮未為郎栁

歇宫煙白塵髙塞日黄壯懐空有夢留滯惜年光

　　詶馬鍾陽周蹟山二主政同見訪

　　沈抱空齋坐寂寥故人相憶共鳴騶日迴深巷明雙轡
風滿前旌動小樓清論不妨歸署晩濁醪還可過牆頭
好因聚散看黄葉一任從風不自由

　　玉河橋晩步

　　金水橋通紫禁流玉河堤抱翠雲浮却知秋意宫中少
無數殘紅出御溝


　　秋夜

　　夜分何處未棲鴉斗轉南樓影漸斜獨倚碧欄清不寐
月光寒照瓦松花

　　七夕

　　寒風哳哳愁孤旅誰家月下鳴雙杵耿耿中宵夢不成
起向天街看牛女牛女相逢河漢傍自憐㑹短離别長
如何天涯嘆臣妾君恩一拜山雲蒼

　　醉後作呈趙南特進士


　　悲風吹斷楊古道生暮愁偶隨青玉杖飲子黄金甌𤣥
極自升降短髮念春秋相逢不相樂負此明月樓為君
發酣歌我當歸滄州

　　九日同友人樓酌

　　浮雲漂泊共天涯幾度重陽不在家芋栗故園憐客夢
茱茰他日憶京華孤懐秋盡傷裘敝老態風前任帽斜
却笑流光催白髪休將佳節負黄花

　　重陽後九日過趙特峰庭菊盛開主人索酒于周

蹟山主政遲酌不至時趙以進士乞教授因戱
呈兼簡蹟山

　　廣文愛客貧無酒杜老多愁不戀杯晩杖白雲詩社逺
秋風黄葉野堂開籬花猶是陶潛節忩草空遲茂叔來
幾度長安醉明月相思他日憶京臺

　　病中

　　病傳筋骨瘦夢落海天懸故國依山盡神州傍斗偏劬
勞空有戀溝壑未應憐萬里音書滯孤鴻何處邊


　　西苑

　　閬苑疑從碧海迴廣寒宫在紫雲堆河分天上流光轉
山向雲中送翠來玉蝀生寒秋色浄金鰲浮影夕陽開
西風不及宸遊後漫憶長楊賦帝臺

　　病後寄舎弟

　　有宦情疎懶多愁鬢莽蒼逺途維藥餌久卧變風霜雪
合西山暗雲深北路長寄言新草緑春夢向池塘

　　東華門晩眺


　　玉殿雲初合金門日正酣風髙疎凍雨山逺散寒嵐病
骨寧堪北鄉心日向南嵗華為客盡贏得鬢鬖鬖

　　至日祀南郊歸候承天門頒詔

　　嵗徂燕旅憐為客郊建龍旂走從臣青瑣初傳僊仗曉
黄麻遙度鳯樓春時崇禮樂衣冠重陽動乾坤草木新
雨露共深慙白首涓埃何以荅丹宸

　　採蓮曲

　　湖上晴風吹白晝兩兩鴛鴦䕶文繡輕搖蘭艇棹青波

萍開復合渾依舊荷盤拂腕蕩圎珠零亂銀塘濕羅䄂
漫摘妖嬌半未開臨風自把馨香嗅問郎顔色何如儂
猶自嫌花脂粉重

　　擣衣曲

　　君子出于役駕言事西極關河滯沮修鞅掌逓晨夕去
聞春鳩鳴今見秋鴻翼凄凄夜光長皚皚寒霜集沈沈
啟篋笥反反理裳澤(裏衣也)朝事浣江頭莫擣寒砧急願
竭金閨情不辭玉腕力潔白為君懽縫紉為君宻但恐

江漢長衣到寒暑易

　　嘆婦詞

　　十五誇娥眉荆釵怨結縭二十鬬夭桃漂梅亂閨思三
十成婚姻夫壻輕佻兒朝驅銅駝陌夜奏瑤瑟詞樓頭
呼玉瓶花底謝金覊結懽在婉孌視妾霜中絺君如日
邊霞妾等道上荑道荑羞比妾猶得托相貽

　　從軍行(四首)

　　馬鳴風蕭蕭笳悲月皎皎夜出玉門關遙聽金鷄曉


　　轉戰陰山冦歸團塞上軍長戈揮白日鼙鼓結黄雲

　　勒石燕然山繋頸單于虜走馬長城秋飛捷報天子

　　陟岵胡雲暗還家蜀雪殘月明秋戍外飛夢遶天關

　　長門怨

　　花逐春風草又長玉盤承露染紅粧重門不禁宫中月
夜夜流光到象牀

　　漢宫曲

　　春深翠檻花如醉月滿昭陽正歌吹珠珮長眠白燕釵

玉甌撃落文犀泪

　　楊白花

　　楊白花茸茸晢晢滿宫樹春意深沈不自持隨風一任
知何處楊白花空留玉檻引長絲冷落春愁知㡬縷歌
聲月色雙低垂

　　明妃詞

　　明月悲笳發殘粧待臘歸學成胡地舞羞着漢宫衣

　　自君之出矣(二首)


　　自君之出矣萬里隔天衢貪見平安字頻開舊寄書

　　自君之出矣憶别河梁上君心亦何如江波苦搖蕩

　　古意

　　鴛鴦雙照水自矜毛羽齊欲寄萬里思徘徊不成飛

　　長安雪後

　　臘盡憐覊旅雲孤滯簡書關山何處所風雪此樓居㐲
枕三冬後還家萬里餘帝畿春早晩客鬢日蕭疎

　　獨坐


　　雪光蓄殘照寒影交中堂晨興不櫛髮端坐擁青裳𤣥
陰搆穹宇白日薄輝光翛然閉深户順化理歸藏

　　醻魏來峰夜酌玉河樓

　　嵗晏同燕旅天涯共酒杯感時歌慷慨卜夜意遲囘殘
雪涵孤牖寒光上翠臺茂陵多病日懐抱為君開

　　除夕酌陳井岐樓居

　　剪燭遲深夕寒尊喜近牀椒花憐共客爆竹憶諸郎愁
轉寧辭醉歌酣笑任狂鄉關驚嵗盡道路入天長


　　寄弟

　　昔别鶯花早重經梅栁春髙雲斷去鴈芳草未歸人

　　彰義關送駕南巡(四首)

　　曉樹葱蘢月漸低龍輿光轉鳯城西鵷行露肅衣冠集
雉尾風髙甲仗齊繚繞紫雲行處合徘徊清蹕望中迷
太平天子初巡守式聽明庭詠醉鷖

　　東南佳氣鬱崔嵬直北紅塵玉輦來隨處春花行殿出
兩行新栁御堤迴雲連車騎千官從日照旌旂五色開

聖主逺巡應阜物山禽野鳥莫驚猜

　　南狩天書出上陽遐荒雲馬貢糇糧千門警蹕晴煙緑
一道新堤曉霧黄瑞氣夜分浮翼軫衮衣春色照衡湘
誰從齊晏逰觀對不數韓休有諌章

　　玉劒金戈拂曉霜初程應計到良鄉霓旌夜卷星辰動
霧輦春行草木香麋鹿乍驚陳虎賁風雲長為䕶龍驤
敝袍願作歸朝舞早聽懽呼委珮長

　　發張家灣


　　囘首都門道停橈埜水頭沙明迴古寺樹轉抱江流北
極黄金殿南天綵鷁舟青山他日夢遙落五雲逰

　　天津

　　海水無南北潮聲日日來歸人今海外鄉信寄潮囘




　　北觀集巻三

