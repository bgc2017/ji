







　　欽定四庫全書

　　山中集巻三

　　明　邱雲霄　撰

　　春日

　　獨立孤臺感歳時羞將短髮弄朝曦門垂栁眼窺春早
堂欵山容坐午遲醉共青蔬貧亦好夢騎白鶴笑還疑
尊前細把梅花看冷淡香心只自知

　　病中李傅竹見過走謝兼以送别


　　一春長卧獨柴扉門外深苔印屐肥花逕未勞題鳳去
竹牕空自聽鶯啼帆依返照江鷗下秋薄寒雲塞鴈歸
九曲風煙如有問紫陽樓外草庵稀

　　寄藍石橋

　　九曲溪頭舊結隣鶯花遙度石橋春孤槎有客時通漢
深谷無人更問秦逺托江湖憂永夜虚生貧賤媿同辰
青芝白石聊堪煮嬾向長沮一問津

　　寄藍三十六吾原


　　吾原煙樹暗幽蹊倚石看雲意毎遲月滿夜懸徐氏榻
草深春夢謝家池莫將白日閒丘壑轉使青山弔杖藜
離索不堪成獨立愁聽鶯語到花枝

　　有懷藍雙澗池亭因寄

　　習池春早憶重遊畫舫清宵月滿鈎踈竹小橋紅日薄
南山孤閣翠煙流落花雙澗流還合野鴨春塘迥自由
客到暗知仙格長人間何處問丹丘

　　贈林方巖


　　南服三山秀方巖一世豪風流凌晉魏詞藻數莊騷夜
氣窺龍劒春林拾鳳毛憐君懷白璧猶自滯青袍

　　遊瑞巖寺

　　白髪從渠長青藜足漫遊鳥啼山寺出風静木蘭抽曉
逕雲初起春山水自流禪心何處覔明月一潭幽

　　登白塔

　　白塔開雄鎮清風入壯遊山光搖建水煙景俯汀州猿
嘯千年樹人來五月裘受聞天上語更上竹間樓


　　草堂即事

　　曲徑妨高盖空庭足遠岑鶯花自春候城郭此山林結
竹聊垂屏孤音且罷琴白雲隨去住碧草共期襟

　　寄楊道人

　　一去山中乆長念山中客幽想發雲霞何時生羽翮夢
游天宇清坐惜林月白新筍應已抽翠篁添幾百

　　哭蹟山主政

　　共醉高樓聽渭城毎依天末望神京東吳雅度歸公瑾

西漢清才數賈生直以憂勤書短疏肯將簮弁逐浮名
亦知晝夜通𤣥運猶自臨風寄哭聲

　　酬雷半牕畫止山草堂見贈

　　十里江山二尺圖茅堂春静傍高梧九溪流水浮庭際
萬丈孤峯下坐隅雲捲山楹寒欲濕風移野艇勢堪呼
幾回㸃易攜丹硯欲向松梢滴露珠

　　袁佩蘭明府赴夏桂翁柱國之招過山中病送以
詩


　　三十六峯秋氣橫九溪深處釣舠鳴夜驚列宿連丹嶠
雲帯雙鳬度赤城鐘鼎文章傳柱國風流松菊愛淵明
茂陵有賦憐多病空想寒輝照玉衡

　　荅范浯洲傷春見寄兼約賞牡丹

　　閉門春事已闌珊獨坐茒齋雨意寒碧草漫愁迎著屐
青山相笑嬾彈冠浮名乆信游雲薄短髩空悲入鏡看
老態不妨姚魏妬願從歌舞到花欄

　　酬范浯洲餞飲牡丹臺


　　花氣春庭合芳尊别意遲談深愁轉劇酒滿分難辭白
日情交惜清時鬢已絲未須論出處勉共白雲期

　　寄趙南特監丞

　　聚散悲萍梗功名羨鼎鐘高雲鴻影落疎葉露華重慷
慨遊燕趙文章重辟雍黄金臺上醉何日得相從

　　送程少山應貢之京師

　　雨深溪上栁條新春到江南草未勻祇恐斷雲隨宦逺
莫辭落日勸杯頻中原有道求麟鳳前席無心問鬼神

不信清時重年少商衡元是老耕莘

　　送傅丁戊遊楚(二首)

　　五嶽尋仙醉幔亭一尊山雨照人青岳陽樓上多明月
總寄相思滿洞庭

　　何處翩然散髮翁朝從南海莫湘東十年江漢歸來晩
更上衡山弔祝融

　　中秋夜坐(二首)

　　竹樽無酒滌深愁石鼎烹茶泛淺甌却恨千門同此夕

不緣雙髩易悲秋

　　玉鈎不動遲紅篆銀漢無聲度素娥露傍山城寒漏落
空庭試問夜如何

　　酬雷子十四日見招

　　喜近中秋飲慙當上客星池開平榻白竹直落簷青得
句留山雨敲牆過瓦瓶移尊臨露草浮世感風萍

　　再遊虎踞巖

　　為問煙霞客重來霄漢頭寒花低覆逕踈竹半遮樓藥

臼雲舂晩丹臺月檻秋天河通石井夜夜飲牽牛

　　寄挽汪泉翁中丞

　　曽看竹馬聚兒童空想登龍有路通南國甘棠公奭去
中原禮樂孔明終白泉自照青山色黄鶴空聞玉篴風
炎瘴只今歸帝德伏波不數漢時功

　　送馬鍾陽太守之任姑孰

　　停車且盡故人觴滿樹秋雲去路長粉署逺持新畫㦸
玉麟不似舊銅章風牽雙斾明江左夜見三台近帝傍

馬首陽春隨處滿將因繫䌫問甘棠

　　哭程霞峯

　　昔年曽上此峯遊萬丈丹崖紫氣浮今日重來此峯下
滿天蒼狗白楊秋才忌禰平憐欲殺貧慙敬仲早相投
堂前鵩去空留賦好為遺篇子細収

　　寄乾菊與雷半牕

　　秋山細菊初含蕋漫采歸來露滿擎翡翠漸翻金鼎落
龍團愁鬪玉甌明老能夜讀尋行細興薄秋懷得句清

直擬野荑持贈重半牕風月試吟甖

　　送楊華山㑹試

　　伏枕深秋日故人何處來長卿愁裏賦師道帝前才馬
首南關近龍阿北斗開相思梁月滿空有夜登臺

　　九日病起

　　起眠得食日過午載酒登高何處郎試問籬花發未發
秋風昨夜含青芳陶翁歸去已千載龍山醉罷春苔蒼
漫把風流向此日空令異世成悲傷浮名於我竟何有

把鏡茫然一搔首江頭流水濯扶桑門前落日垂楊栁
安得三萬六千辰日日看花長對酒

　　送錢贊府入覲

　　為政風流錢仲文藥欄長種讀書芸武夷合有神仙吏
校理終歸館閣羣鸂鶒灘迴秋水淨鳳凰臺望彩雲分
三年躍馬朝天去春暖鶯聲及早聞

　　送劉少府述職

　　北極晴雲捧禁闈南荒征葢望神畿河橋紅樹侵霜滿

山郭青棠著雨肥江口潮聲驚客夢天涯春色覲臣歸
曉傳五鳯雲中詔早放雙鳬海上飛

　　寄贈李少峯(慎)黄晩峯(森)應春試

　　雙劒光長犯斗牛五雲遙捧鳳凰州南關一笑投繻早
北闕重華側席秋客旅驚逢黄憲日仙蹤遙望李膺舟
明光春色傳呼處瑞靄氛氲仗外浮

　　送張南疇遷教瀧水

　　清世才名衆所聞黄麻遙帯御香氛騫騰終信心能壯

骯髒空悲髪已分幾樹秋風孤劒外一樽斜日九溪濆
明朝故國青山出愁見關南馬首雲

　　哭藍汝汲汝文二昆弟

　　紫荆臺上罷塤篪元季風流世所稀青簡滿牀螢火散
藍原落日子規啼池塘草長誰春夢花萼樓空自夕暉
望斷㡢亭仙已逺月明雙鶴夜來歸

　　再哭吾原

　　聖世應看鳳鳥飛賢聲早重帝王畿宓琴風滿松滋治

楚紼雲愁薤露晞重到一丘懸榻在空懷千古寸心違
寒煙細草年年長白璧青山夜夜輝(往時吾原結草菴于藍石之巔嘗同
信宿相期曰當特設一榻以待吾兄銘之曰一丘榻示不敢泛也既别乃贈以詩有云一丘亦與子同分千古
相看友道存兹悵芝容於莫覿追風咏之在耳能不悲夫嗚然成咏)

　　山居書事

　　一夜狂風吹桕樹錦林飄盡玉無數夢回疎影半斜牕
月明悞有梅花句

　　贈九溪釣父


　　罷釣蓬頭倒瓦瓶白鷗長共卧前汀月明起看夜初靜
三十六峯江上青

　　寄鄭雲巖

　　最愛風流鄭守愚孤高元不染塵淤風前緑酒能歌舞
巖畔白雲同卷舒

　　簡友人酌

　　獨坐青山共寂寥一簾踈雨上芭蕉牀頭舊有封泥甕
溪口還來雙石橋


　　治先塋有作

　　冉冉臘垂盡依依山澗中夜臺雲掩映霜逕葉帡幪寸
草三春短高岡萬木豐斜陽空陟岵染淚滿丹楓














　　山中集卷三

