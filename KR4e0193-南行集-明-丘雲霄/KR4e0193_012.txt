







　　欽定四庫全書

　　山中集巻二

　　明　邱雲霄　撰

　　元旦奉制早候朝賀

　　風迴皷角動春晴天入樓臺瑞靄生虯漏聲寒遲五夜
龍墀星影轉孤城紅雲冉冉開仙仗紫極亭亭仰聖明
草莽喜逢堯舜日空懷淺薄負昇平

　　山中


　　茆堂客去山逾静花逕雲開水自流昌歜石邊靈節長
伏苓松下暗絲浮仙人時見騎黄鶴野老長眠傍白鷗
懶向㕘同問𤣥圃應知閒處即丹丘

　　送人歸薌溪

　　愛汝尚年少清才羨老成青宵檠獨冷白日劒長鳴歸
夢連雲逺離愁逐雨生含香梅尚蕋笑折贈君行

　　簡黃新泉求竹栽

　　長抱山林癖何因避俗譁有牕堪種竹無地可移家傳

本分香雨移根動翠霞紅塵飛不斷草榻借深遮

　　送袁少府報政(二首)

　　二月輕寒薦客衣東風吹雨上征旂一川煙草迷行騎
萬里春帆共落暉卧月頻牽南國夢㸔雲時采北山薇
九重聲佩迎天仗午夜郎星照瑣闈

　　遊煙郭外牽晴緑折柳江頭帶雨青黄鳥初飛歸越客
彩雲深處是燕京庭閒月色踈松落夢遶關河短劒横
朝罷丹墀輸隠瘼休言青簡滯儒生


　　病起(二首)

　　青山無負謝𤣥暉病入新年藥力微睡起不知春早晩
桃花飛後柳花飛

　　東風無力上簾鈎獨倚簷暉曝短裘草滿閒堦無客到
白雲長為碧山留

　　奉陪侍御章介庵先生遊武夷夜宿冲佑觀

　　幾片紅桃亂水潯仙源窕窈翠雲陰花迎玉節低垂澗
鳥避青驄逺度林岩草洞芝三月暮孤松獨鶴百年心

相看浮世空悲梗話入雙燈夜雨深

　　賦得

　　青編白酒養踈慵山逐雲深第幾重獻賦夢無金馬詔
知心許有玉龍笻刻㾗驗長看新竹掃翠留陰卧老松
機事久忘能自信案頭長有野禽蹤

　　莫春陪沈拾遺汎舟九曲

　　登臨獨愛謝𤣥暉風雅千年杜拾遺蓬島夜篝驚夢寐
舞雩春服愧追隨斷雲飛鳥相持落曲水層峯兩競奇

廊廟江湖成異感可堪蘭棹晩還移

　　送虞方山之京師

　　碧雨生春樹青雲接帝臺深慚袁炳遇獨愛伯生才秀
淑開南嶽文章動北台年來長送客燕望重徘徊

　　送于成弟之掾松溪

　　栁色散晴煙江花媚客船春鴻鳴不斷池草夢長縣詩
禮傳先業蕭曹看女賢長安多路達天闊漫騰騫

　　周仰峯主政訪武夷别日詩以送之(二首)


　　丹壑幽棲祗自慵白雲深處笑相逢風高律調愁春鳥
波照旌旄駭卧龍攜月漫從周茂叔朋舟應愧郭林宗
金臺翠谷驚離夢玉女峯寒望汝容

　　滿林紅雨抱春愁幾巻青編共此丘綵鷁溪頭新使節
緑楊磯畔舊漁鈎對君空有江湖夢清世元無鳳鳥憂
北去相逢如有問休言深澤見羊裘

　　登天遊觀同沈少泉給事

　　風流最愛沈休文結束相攀入碧雲霞磴高懸仙島迥

星槎直汎玉河濆虯松落翠春長靜鳳管生寒日欲曛
已向浮生了機事岩花溪鳥笑相羣

　　睡起

　　流鶯呌晴鳩呌雨山中不斷山禽語睡起開門復閉門
落花落盡春歸去

　　劉吳二子過訪留莫酌時天高氣清河流月滿而
飲興方豪復取酒進舟九曲

　　沙白月在地林深葉暗蹊山隨溪共轉峯與句爭奇魚

躍天樞動江空斗漢垂歸來何處鶴翻露下松枝

　　和櫂歌(十首)

　　溪縈九曲鎖𤣥關山擁千峯宻似盤漫憶紫陽歸去後
一川風月要人看

　　一曲清歌解木蘭水光搖動萬山寒㡢亭舞罷秋臺燕
野月溪雲空漢壇

　　二曲嬌峯雲水間淡粧低壓碧雲鬟玉容不改春愁重
粧鏡臺空舞翠鸞


　　三曲虹橋最上頭三杯石外望仙舟莫疑漢使河源路
信有浮槎到女牛

　　四曲丹崖紫洞奇玉函仙蛻記秦時一從聽斷金鷄曉
花落空潭春自遲

　　五曲花開錦繡屏青山無語靜儀刑樓前盡日東流水
獨立蒼茫晩對亭

　　六曲中流石竈寒茶煙香濕紫苔斑仙人飲罷留空鼎
拍掌岩頭去不還


　　七曲峯頭松桂深北廊岩下水雲沈𤣥猿白鶴聞清怨
乆伴危冠合脱簮

　　八曲城高紫氣浮夜深仙樂響山頭到來鐘鼔皆成石
悵倚斜暉望玉樓

　　九曲逶迤引市㕓人間天上别風煙青蓑黄犢歸來晩
疑是桃源學種田

　　夏日田家雜興(三首)

　　曉日空林生紫煙微風新長半池蓮人疑秦谷時通棹

俗近豳風只受田開逕逐門回石磴傍厨鑿井動山泉
白雲一卧青山晩夢落桑臯向逺天

　　栁外鶯聲度翠微輕裁白苧試新衣深山歳月憑開落
浮世犁蓑無是非江色浄涵林氣薄雨光留濕石苔肥
青藜何處歸來晩滿地月明烏鵲飛

　　踈篁籜落時驚犬腐草光生欲化螢斷雨冥冥過壠去
亂流脉脉向田分空齋有夢來蝴蝶荒逕無人下鹿羣
長願桑麻輸早稅未應畎畝便忘君


　　牕前種𤓰數本采竹搆棚引閣其蔓且以蔽夏

　　露引藤鬚蔓雲分葉掌垂碧光流小簟寒色上踈籬得
月偏宜晩開花不厭遲赤烏飛滿屋巾服未曽知

　　遊超峯

　　獨宿孤峯頂高霞伴客遊花深藏石磴雲濕洗山樓鐘
散千村曉林涵六月秋不知塵世外何處是瀛洲

　　過杜清碧讀書處

　　徵君何事隠崔嵬亂世冠裳共草萊碧嶂清江愁莫雨

寒花落葉澷荒臺石几半留苔欲没庭松已老鶴還來
白雲不斷空流水芳桂叢深春鳥哀

　　陷石堂

　　五月山遊興毎遲桃花開遍武陵蹊路當古木連雲合
石上長蘿半雨垂斜引玉橋回碧洞漫尋瑤草到踈籬
丹青古殿悲寥落佛日無光壁蘚滋

　　夜宿天遊用鄭少谷韻

　　隠屏日薄孤亭晩風急濤聲起翠林雲濕萬峯寒錯落

月明長壑獨馮臨山中歳候青鞋老天上樓臺紫霧深
幾度武陵迷路客桃花流水亂春潯

　　奉寄方棠陵憲副

　　獨上孤城意若何夢隨雙鶴度煙蘿棠陵第宅青楓外
毛塢圖書翠竹多雲谷無人騎馬到天涯何處斷鴻過
山中顦顇無堪贈惟有清池長芰荷

　　草堂

　　茒屋交林靄秋齋坐夕曛短墻分樹色落葉避鷄羣門

設頻棲雀簷虚長宿雲丹砂思葛老青簡負明君

　　送華生歸富春

　　八月涼風吹桂花天南遊子憶還家富春潮轉漁磯近
分水雲連鳥道斜雪暗寒齋憐獨夢斗横深夜倚歸楂
古來勲業多年少好為清時惜物華

　　石泉山中

　　寒風振踈林山中霰如豆睡起開竹房石泉動春候

　　山中雪


　　朔風卷寒雲空山雪深尺日莫啓柴荆獨見尋梅跡

　　聞簫

　　有客乘白雲引簫坐空翠吹罷竟不言背人度山去

　　冩適

　　酌酒月為伴開門山近人白雲湛江色碧草弄湖春

　　除夕

　　浮生荏苒年光盡舊業淒涼壯志違醉裏自憐傷古調
燈前兒舞試新衣千家爆竹城闉莫一筯柔蔬酒力微

白髪總能知歳改青山依舊對柴扉







　　山中集巻二

