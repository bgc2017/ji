







　　欽定四庫全書

　　山中集巻十

　　明　邱雲霄　撰

　　傳類

　　髙石門傳

　　世之慕曠達者皆謂嵇阮劉李諸賢得醉鄉之樂為能
養其真以成其名邱子曰醉鄉之徒乃負其不羇以俛
仰于時不得直其志乃托諸酒以自廣焉耳當其酣䤄

沈着任真率出䋲度以傲睨一世真若有以忘天地之
為髙厚日月之為晦明古今之為久暫與萬物相忘於
無何有之鄉矣使其醒解寤寐或觸而感其能釋然于
懐邪愚謂醉鄉之徒非真樂也晉安石門子早善属詞
不樂進士業毎謂文至牽飾比偶猶之留鬚眉以傅脂
粉無足學也遂洗意爵禄之門而結霞上之居又自號
曰霞居子善畫善隸草善八分書家貧性嗜酒日以飲
為事御飲則盡醉醉則狂呌放歌由由焉任所適醉甚

則散髮赤脚飄然舉舞仙幻宇宙又自號曰髼仙子由
是孤潔一世知名海内時軒蓋造之迫則見之求其所
能則不得蓋不欲以所能工媚也及醉則雖尋常人投
之楮素懽然揮墨任意縦横而結搆峻古意態突兀醒
則雖工意為之皆所不逮蓋其適在酒而神在醉故邪
鄉有宋子者與之善瘧嵗弗愈一日造問之宋強疾移
榻就堂相見因享之酒酣宋出素請畫遂染筆冩鞠數
本倒垂縣厓而掩映於江波之間香姿隠隠有飄拂流

動之狀宋子冷然疎爽因再請復冩竒石亭立雙竹凌
空蕭蕭數葉風韻若有聞焉宋躍起視之毛髮俱竦是
日瘧不復發而就差焉時為之語曰少陵有佳句不若
霞仙筆醉後掃丹青往往神鬼泣其妙入神態有如此
者夫求樂而得所樂樂在物也樂所樂而忘所樂樂不
在物在我也石門子於酒視醉鄉諸賢托以自廣焉者
何如也嵗癸卯行年五十疾革夢有畫舫載巵促其登
舟者遂呼家人進之酒再飲而卒先數月武夷霞峰子

卒相去千里不及有聞垂沒之日曰霞峰子先我往矣
此人志在當時不酬所欲惜也聞者謂其讝語而不知
其守靈不亂而能前知如此既沒聞者惜之邱子曰孰
謂忘勢分一貴賤者顧不能了生死邪夫生寄也死歸
也彼不悲而人悲之不能使彼之不悲人也石門子姓
髙氏名濲字宗吕居石門山貧以自耕又自號曰庖羲
谷老農氏云

　　文信侯傳


　　文信侯者姓石氏名方字文古先世事混沌氏兄弟分
鎮諸岳嘗從女媧氏立大功封爵不及遂隠焉其族由
諸鎮居布天下五方殊習而氣類遂分家于越之青田
山者其本宗也子孫視他族猶為温克秦漢以來朝廷
聞其賢遣使奉金聘之既至質而少文因未命官乃痛
自琢磨日就規矩而習好古史籕氏書於是文雅日著
上恱賜之彩命就史館授著作佐郎于時國家有聘問
交鄰之禮於詞命經其潤色者益信重於其國天子以

善於其職封文信侯食邑南方雅好仙術於是辰州貢
丹砂蘄州貢艾他隨方物或貢鵝翎貢絮貢萆麻貢芝
麻膏以供丹事乃鑄顔渥如頳如見者咸愛重之而朝
廷信任益篤但性剛或舘寓不得其所輒怒自傷由是
寵任少衰間取有庳君子孫之齒者與木氏代其職而
規度悉遵石氏無能改於其業而石氏世官亦罷置不
常他族間有文彩精粹賢於本宗者率多取顯於時不
廢其世爵至我皇上特起金氏為之専從事上卿執政

者有宻聞許直達禁闥而其職益重矣

　　茅中書傳

　　茅君名聚字約之初為中山王䕶衛卒嵗經烽刃有死
不去王嘉其忠分封其子孫共有疆土茅氏之族遂廣
焉歴勾芒氏祝融氏之世族類皆柔弱罔克任事故無
登用者及白帝西巡所過以肅殺為事茅氏始化其習
稍稍勁直可用而世猶以微族見遺秦始皇時忌古史
剛方不便事于是䝉将軍迎上意薦羊氏居史舘為中

書以柔順便旨歴世因之遂為世官當時無有知茅氏
者茅氏不用散居南荒者反側不常漢世祖興命伏波
将軍討平之乃樹銅柱視功宣天子之命令曰居夷者
夷之居中夏者中夏之自是茅氏據我疆土者悉風靡
效順及宋以來欲史氏大書以昭垂於後始病羊氏軟
美順從非古良史于時有薦茅氏者乃遣採訪使以其
先世為衛卒持兵刃招之一時連茹彚征上命爬疎汰
其柔不克立者餘悉以次整齊之慮其渙散不用命茅

氏悉受約束詔金湯侯以風灰𤣥酒飲之令醉乃梃之
少剉其剛悍之性明日即拜中書果丰神勁厲大非羊
氏所及羊氏自此不得職因訴其世居史臣有功與茅
氏争位上遣石方鎮烏中丞白内翰治其訟三公㑹辨
於庭謂茅氏剛而疎可大受而不可小知羊氏柔而宻
事無纎細未嘗糊塗宜各録用以器其材上可其奏於
是並位中書焉

　　景榮傳


　　工者景榮氏巧人也精於製器凡厥施巧雖大匠莫之
喻者蓋忘於法而得之心也有索其器必越數月然後
得或期年得或一二年得或三四年得遲回而出之昭
其重也命以衆之能則辭設難以困其知則勇躍窮思
以應之戹於貧必窘餓然後出一器而鬻之市好事者
奔之僅免則否弗病力焉一日見邱子邱子曰廣若巧
則富若直何憂於貧對曰小人工於巧而不工於求富
也取者弗誠我且弗輕以衆遇我心且弗樂又何枉其

巧為亟亟器于家僕僕衒于市雖得之如倚頓則如死
於餓邱子悵然曰今之工仕者不泚若人也其㡬作景
榮傳

　　楚人傳

　　楚人有入閩業鎻鑰者居清憲河之上巨足求履於市
弗可稱者乃囑皮氏為製之成持以鬻之又弗稱楚人
自憤曰約而還之是不信也取而寘之是不情也終身
而不履是亡禮也遂引槌鑿刖左一趾噴血滿室不色

變又刖其右趾雀躍于河之干濯以就履焉視者環堵
而愚之楚人莫之顧傲然若得邱子聞之曰使天下皆
能痛治其私以循厥度如楚人之勇焉俗其㡬矣其後
邱子遭之途果無二趾

　　山人操舟傳

　　止山子與程生君正将適越舟次城村有山人将之市
呼渡甚急渡者曰舟楫具盍自渡而嗚嗚然也山人遂
取楫放舟未中流漂蕩而下山人驚悸不自支将遡流

而順鼓欲左舟而右楫顛倒失措而舟愈蕩有浣童子
紿之曰急跪拜可止山人即跪拜環江而視者為之拊
掌絶倒山人力窮乃呼救甚哀為有力者涃而渡之止
山子顧君正子曰子識之學不達于經濟使居位操政
柄不至顛倒謬戾而淪胥以敗如若人者㡬希其能免
天下後世一拊掌邪故曰上者舟也下者水也水以載
舟亦以覆舟蓋善操則濟不善操則溺

　　箴類


　　禮義廉耻四箴(有序)

　　予嘗善管子之言曰禮義亷耻是謂四維四維不張國
乃滅亡夫禮不立則亂興義不殉則悖生廉不飭則穢
及耻不逺則辱至四者有一於此未或不亡可不畏與
因大書四字於堂壁復為四箴以自警云

　　天地定位乃立厥體萬品流形雜然終始三千三百人
道綱紀如圜有規如方有矩出入不由刺興相䑕物得
而叙嘉㑹爾止君子之門敬哉率履


　　右禮箴

　　萬變之質此心之權列敵度宜匪利其眩議而後動擬
而後言剛以斷之方其外焉利用惟和乃罔后艱無適
無莫與時周旋砥焉大道不敢顧瞻

　　右義箴

　　哲人持介乃德之隅是非克明取舍不渝萬鍾不足一
介有餘得不我加失靡身累胡冒貨賄為天下厨借曰
㝠頑職性斯戾不監餮饕千載形穢


　　右廉箴

　　人有聖賢亦惟我族有靦面目乃禽乃犢惟奮作銳忍
辱曷續甘下以居聚流于谷天匪我嗇胡為不淑棄善
若塊䕶短如玉百爾君子誰無羞惡

　　右耻箴












　　山中集巻十

