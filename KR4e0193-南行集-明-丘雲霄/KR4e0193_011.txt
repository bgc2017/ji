







　　欽定四庫全書

　　山中集巻一

　　明　邱雲霄撰

　　四言

　　有嚴　　　　遷泮落成也

　　有嚴新宫維南孔暘巘列且郁如受如將崇川秩秩獻
河洸洸儼其有臨重門鏘鏘侯翬斯立載憬載翔張其
左翼煥其有堂


　　巖巖黃石實崇之鎮白華嶟嶟如猊如狻延岡自西若
伏若奔既景乃正維鎮之馮協曰遷止謀並神人

　　天啓明運昌文肇始孔道烈烈萬有斯世神既安止靈
斯萃止孔牖我人遐不淑止日斯月斯執敬亹亹維聖
克憲罔有終悔

　　維泮有芹采其美矣君子至之德音彌彌維君子朋瑲
瑲濟濟毋徑其袤毋戾其止造成曰敏帝庸曰命已德
維明允嗣徽聲


　　都都雲士各共爾珍光我有邦維國之禎絡如征如宜
君宜民克敬有終乃維厥成則篤斯慶山川之榮

　　嗟嗟我友毋言我窮用告厥衷敢不執恭維人克敬維
帝寔聰天人之合丕承有躬載錫斯祜永終有融

　　宫墻翼翼聖模孔赫載具爾瞻實民是則義路其回禮
門有秩修徇厥儀敦茂爾質表兹邦人罔不敇敇

　　卜用剛只乃蠲其陳合敬維一有士如林式禮有恪周
旋降升曰祀孔明既燕既寧樂具和止爰落厥成


　　有嚴八章六章章十句二章章十二句

　　乘黃　　　詠圖壽何古叟也

　　我聞有昔皇運其昌維王修政輿服孔章氤氲聿胎肇
化厥祥曰狐斯非乃麟是方載觩其角爰在厥肩奇肌
象武顯仁用剛嗟嗟古叟侯德維臧文以敷化武以遏
强帝錫元功義聞攸芳維𦙍維賢世德用張曰國之楨
申錫斯皇慶筵具止樂奏有鏘爰歌孔碩其風則長嘉
樂君子吁嗟乘黃


　　乘黃一章章二十八句

　　惟車　　　廣小什也

　　惟車有輔周道康兮維檣有䈏濟江長兮顧輔不設中
坎坎兮載沈載浮懷漾漾兮

　　瞻彼林躅飽將棄餘緜蠻之止舉斯戒危嗟嗟撲滿顯
竅以入如車有籊隆然張蔽

　　百爾君子視典章兮皇祖有赫貽憲昌兮毋謂不知抑
若揚兮毋苟女比衆且狂兮


　　直言孔武織言如組維彼克佞如攜如取維此貞人迸
言如毒昊天震怒云胡以懼衆口鑠金胡不斯畏

　　毋云爾功功有所由成毋云爾才才有所由名匪幽不
克上下胥征庻邦卒疹孰哀我員

　　誰謂坤廣云不可往誰謂砥平足縮縮其有行戒哉我
友駕言孔囏毋爾斯馳執敬反反

　　夕斯永矣我是用悲繽繽揔揔百憂以集日之昃矣旦
其莫矣大車斯轟塵將及矣今者若褒行謂筮矣


　　天有所短無昏不旦地有所病無陂不平直兹孔畏眚
豈在人悠悠我宰爰瘁厥倫君子敬止不念有生

　　惟車八章五章章八句三章章十句

　　停雲　　　書所懐也

　　停雲初隮曰維在南彼美懐人實民所瞻詭隨不克正
直是肩胡斯違斯謂時則然駕言騑騑云邁芝田

　　停雲在南瞻望有長彼美人兮我心孔傷翼翼其猷蔚
蔚其章有邦之則下民之將胡斯違斯不念帝疆


　　停雲其靄載張如盖嗟我有懐言車云邁衆異厥趨我
心不改粃既収之胡不揚稗中心醜之而謂我怪

　　瞻彼雲兮傾而揚兮我之懐兮胡斯去之鑑不蔽媸衡
胡以欺汝罔不忌胡此之忌

　　悠悠有懐靡我思長怛彼流泉不平不坎人云則是疇
謂其罔嗟彼覺人逝焉斯往

　　瞻彼四方我心殷殷彼其之子亦哲且崇厥由如弓好
憎如輪顧逵胥軌疇馳不從


　　梧桐華只飄風聿至昔斯芳斯鬱其有比𤣥鴻矯矯黄
羽喈喈音其可懐矣㝠不可致矣

　　我心則鑑不可以自瑩我心則度不可以自均言不克
晦眚將女從維江有芷維林有芎佩斯服斯爰永厥齡

　　停雲八章四章章八句四章章十句

　　卿雲　　　書所見也

　　卿雲英英出自方東絪縕之組昭回有融君曰自帝臣
曰自君上下攸格無微不通正直維弼詭隨無容庻邦

之慶萬姓之禎

　　卿雲麗麗東方自出鞙其有長矯如鳳翼天不愛寶維
帝成之下民徂飢我是用刺璨璨天章而莫可食

　　卿雲皇皇瞻言在南載機載杼天孫之將絢其綵矣在
天之綱望不可即胡莫以裳

　　卿雲其蔚載瞻其瑞緬彼有懐我心如縷下民孔囏槁
其穡事維雲變態巻舒朝莫載發其祥好風好雨今者
之兆來者之惠


　　卿雲四章一章章八句一章章十句二章章十二
句

　　芃芃斯蔗　　壽馮司徒郎也(有叙)

　　翁壽山人無以為獻獻甘蔗十株夫十全數也
而百而千十之積也故用十焉惟君子德樂道
於人口厥味似之惟君子養睟面盎背厥色似
之惟君子澤下究無方厥用似之惟君子壽茂
次以升厥節似之因歌芃芃斯蔗四章用侑觴

焉

　　芃芃斯蔗有㫖且甘彼美君子洵修孔揚膾炙我人嗜
服不忘敬哉昭事爰錫無疆

　　芃芃斯蔗實紅實紫彼美君子顏其渥赭頥厥天和中
心達若令儀孔淑爾介爾祉

　　芃芃斯蔗民用需只彼美君子爰究厥澤侯施斯溥疇
民不宅維民動天維天無斁

　　芃芃斯蔗節言次升彼美君子斯邁斯征以介期耄孔

茂厥齡如川之逝遐進不盈

　　芃芃斯蔗八章章八句

　　山有泉　　　贈友也

　　山有泉毖于其陰君子樂胥言濯其纓優之游之逝耽
爾清逝耽爾清以卒斯盟

　　山有泉毖于其腹君子樂胥載濯我足我心孔契嗜此
幽獨嗜此幽獨伊誰云告

　　山有泉毖于其趾君子樂胥言盥其耳無塵有聰我心

則喜逝彼頽流載憂靡靡

　　山有泉毖于其門君子樂胥言洗其心有鬱中林杜彼
俗轅從我攸好永以相敦

　　山有泉四章章八句

　　嗟嗟　　　詠屈平也

　　嗟嗟貴戚顧義瞿瞿忠不見售憂心如旟彼昏既酣進
讒如醵舍此蘭茝佩彼蒿蔞寧汩清流爰䘮我軀翼翼
宗廟忍見丘墟


　　嗟嗟一章章十二句

　　赫赫　　　詠留侯也

　　赫赫留侯萬夫之特博浪之椎豫譲之節依漢滅秦厥
忠乃烈抱貞不渝藏用于黙殫心劉庭為韓報德

　　赫赫一章章十句

　　有燁　　　詠靖節也

　　有燁黄花味同隠逸爰賦歸來載飲以適五斗非輕萬
鍾不益君臣義明我心匪石


　　有燁一章章八句

　　龍卧　　　詠武侯也

　　龍卧南陽與世相忘風雲三顧矯然翶翔鼎勢已成既
明且將義不兩立我武用張鞠躬盡瘁賫志揚揚

　　龍臥一章章十句

　　有鵲　　　誌來巢也

　　有鵲唶唶巢我庭樹綢之繆之亦孔斯固占彼天風有
比其户于焉宿宿于焉呴呴


　　惟枝翹翹惟風飄搖爰集所止並坐其樛聿彼鳩鳥毋
窺我有人各其能汝心孔醜

　　豈無他林亦有芳枝或往或來不如子忘機惟丘有隅
黄鳥止之相彼海翁白鷗下之

　　惟鵲有靈載卜其聲爰啄我屋懐彼好音禍福有媒敢
不敬躬惟爾之鳴實省我心

　　有鵲四章章八句










　　山中集巻一

