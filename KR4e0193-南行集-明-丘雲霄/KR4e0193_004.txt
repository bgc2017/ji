







　　欽定四庫全書

　　南行集巻四

　　明　丘雲霄　撰

　　晋安稿

　　酌嵩坡草堂值雨呈髙霞居

　　江頭風雨乍明晦海上雲山入有無菊傍踈籬秋自好
鶯從深谷晩相呼慣来作客踈狂甚老去逢人禮貌麤
今日對君慙楚鳳十年抱瑟向齊竽


　　酌龍㑹山堂

　　愛爾髙棲處開尊對竹幽風流能好客踈嬾媿同逰海
國蒼煙晩山堂細雨秋菊芬侵暮酌月色共登樓

　　别友人

　　少年負逸氣自比青梧凰豈知燕雀軰青雲難羽翔君
抱春華姿我托秋風楊芳意竟揺落同委霜露場達人
晦其彩闇徳光自長邂逅結懽素感别成悲傷方壺海
之東九曲天際傍一别千里心擬迹參與商㑹晤當何

時睠言熱𠂻膓黽勉復黽勉崇徳相輝光

　　訪髙霞居不遇

　　到門不見登山屐惟有青霞覆屋多花逕葉深迷訪迹
白雲開處杖藜過

　　讀罷空庭青竹辭㸔花隨意出踈籬候門稚子能謝客
報道山翁歸每遲

　　送林子

　　人生風中萍漂蕩隨聚散但願此心同何愁隔江漢結

懽日尚淺别子秋之半薄莫更登樓落木正零亂

　　約丁戊同過石門時林五厓傳卧芝先㑹飲將半
余亦就酌遲丁戊不至戲此嘲之兼呈諸子

　　林前風急葉亂飛林下髙人秋水姿墻頭過酒邀上客
散髪長披翯羽衣五厓仙人醉恍惚狂客翩翩来武夷
蓬頭袒腹笑相接大飲風前三百巵踈雲滿天作涼雨
花間有客睡初熟清風夣落羲黄前紫芝枕亂青莎褥
五嶽逰仙期不來頂紅坐變鬢毛緑化龍玉杖不知處

丹鼎長年煉空谷君不見浮雲一去無回踪世人那得
皆方瞳試㸔堦下忘憂草黄葉今朝非昔紅人生得意
如夣寐對酒還湏為君醉首陽二子清莫當寂寥千載
竟誰是

　　九月一日逰烏石

　　獨抱瑶琴烏石臺傍巖青菊未全開重陽此去只九日
為客今登是再來海上樓臺㸔蜃起雲邉山樹逐江迴
自憐短褐猶千里何處砧聲晚更催


　　六日飲小傅山堂就宿

　　得錢沽酒即相求醉擊青笻漫自謳染翰命觴憐小謝
落花依草媿前丘鄉懐深夜蕉邉雨客近重陽海上秋
解榻未湏傷往事滄江不盡古今愁

　　九日邀馮北峯姜實齋何雲川孫海濵登烏石山

　　佳辰亦難再懽笑豈有常况兹良友集一别悲路長緬
懐落㡌翁千古詠輝光南山日影薄登臨興徬徨呼童
出城市沽酒累十觴共携蒼玉杖采菊烏石傍


　　此日行呈諸友

　　去年此日遊白華今年此日登烏石黄花緑酒依然同
白髪朱顔嘆何及今年還憶去年事猶是明年憶今日
丈夫有志非匏𤓰飄蕩長江似萍實年年甘菊與茱茰
總為誰開為誰食天風吹我石上琴海月照人山更碧
相逢莫惜盡餘杯百年懽笑豈有極君不見當時獨鶴
遼海歸滿地白楊秋露滴

　　别友


　　青蠅附驥尾一日能千里所以君子交貴托英豪侣學
道三十年結懽尋常裏獨立風塵上相㸔吾與爾霧豹
飬其斑風鵬待時起愛君良獨深别君情何己豈無兒
女顔恐為壯士耻欲贈竟無言相期拾芳芷

　　洪氏池亭留酌

　　拙拙抱忠信依依愛泉林行行隨所之處處逢知心偶
上君家池池水清且深主人出敬客懽愛同夙襟享我
亭下酒樂我池上琴感子意悁懃不知日欲沉古人一

飯恩此義留至今知君不願報感激好賢吟

　　洪塘有懐雲山寺諸友

　　乆客將歸日初程望故鄉海天南下闊江水北来長歴
歴秋應盡蒼蒼月弄黄别来憶三益踈竹護僧堂

　　平水作

　　千里一歸帆九秋十日盡野火江上明漁歌夜相應徘
徊山月孤蕭颯林風振羗篴何處聲度船起清聴

　　除夕


　　爆竹通宵盡燈花隔嵗開長江流日月殘臘戀尊罍千
里獨歸夣三山幾度来况逢陽長日數問鬢毛催






　　南行集巻四

