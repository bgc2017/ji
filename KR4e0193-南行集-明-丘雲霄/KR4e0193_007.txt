







　　欽定泗庫全書

　　北觀集巻一

　　明　邱雲霄　撰

　　楚稿

　　關外寄所知

　　芳草征車莫新鶯到處聞路從關口别水向嶺頭分紅
日初收雨青山半隠雲獨憐雙短髩萬里謁明君

　　觀音巖(二首)


　　蓬島人間隔夫容天上開清遊疑夢寐白日換形骸窈
窕縈霞磴參差結玉臺幽探千嶂夕塵世幾人來

　　造化輸神巧乾坤失畫圖風光驅鴈宕寒翠落鵞湖古
洞囘元氣凌虚想太初頓令簪紱薄欲結白雲廬

　　河口别于功弟

　　㠶依細雨春江逈鴈落前沙夜影寒萬里風煙歸計晩
一天雲水别情難驚心時拂雙長劔入夢頻攜九曲竿
何處春山堪采杞關門望斷白雲團


　　過信州祥符寺

　　一徑橋西古寺迴重來漫憶讀書臺驚心二十年前事
只有春棠似舊開

　　奉别江午坡宗師二十韻

　　北斗瞻依舊西風汗漫遊薌溪秋水外寒夜月槎浮笑
語疑春夢杯盤續暮篝開亭慙下榻去國羨垂鈎禮樂
風閩楚師模仰泰丘彌文裁後進明抱在先憂秉法成
萋斐懐忠不自謀孤臣危逺道萬乘布洪休山水元無

恙煙霞合有儔陶開三徑地范泛五湖舟謝客無過騎
呼童早放牛登堂招舞鶴倚檻下馴鷗青草池邉句香
芸架上籌尋真蒼玉杖擁雪白雲裘蘭佩重薰襲樗材
漫見收子瞻元靡匹永叔感前修直徹形骸隔慙非氣
味投移尊頻洗酌待月更登樓楊栁疎煙晩林塘細雨
秋可堪鶯谷别不斷象山流

　　沙溪舖晩泊

　　初晴江落見沙痕斷浦寒舂近莫村閩嶺烟斜春樹重

楚江風静夜雲屯獨憐嵗月心難變短髮江湖憂自存
何處故鄉頻問伴白雲遥指是關門

　　清明

　　寒煙細栁暗前津客路清明倍愴神故國雲天雙去鳥
滿船風雨逺行人流横通濟山橋晩關入岑陽陂水春
黄葉林頭有歸夢滄江囘首一沾巾

　　玉山訪陳太鶴不見留此

　　為問青田子峰看太鶴寒著書深閉户謝客嬾彈冠聲

律歸陳玉風流笑謝安詩傳題鳯意客棹𣺌龍灘

　　懐玉驛别周年姪邦俊

　　懐玉山前路相驚夢裏逢三年京國别此日阮途窮挾
策懐君闕交情想父風青雲看奮鶚白髮愧非熊日月
雙龍劍乾坤一鳥籠臨岐煙栁外囘首莫江東

　　越稿

　　發桐廬

　　殘月依林墮寒蛩近曉鳴逺潮傳海曙鳴柝䕶樓更畫

鷁緣江白檣烏掠霧輕桐江垂釣者應笑重浮名

　　富春驛

　　寒浦檣烏集煙汀宿鷺投富春江上驛落日客邊愁呉
越雙流外乾坤一葉浮孤征頻望斗明月滿嚴州

　　錢塘

　　天隨望落低低鳥海欲潮生細細風裘戀客邉春夜冷
夢依天末翠微重雲深碧樹渾經濕日落清江半染紅
愁倚驛樓芳草合呉山越水莫煙中


　　西湖

　　花到飄零春寂寥新荷欲發不成條孤山香斷青梅老
别浦歌繁畫舫遙林影翠重迷梵宇湖光雲浄蕩蘭苕
長堤斜日還深厯栁外鶯啼第六橋

　　呉山

　　城抱呉山出皇都宋運催湖光春靄亂江色晩潮來梵
刹朱輪轉鳲夷古殿開幽探成愴怳愁倚夕陽臺

　　别沈霞川


　　昔别驚春夢還來問草堂竹依樓榭直荷抱石臺長剪
燭談深雨遲樽坐夜涼曉雲勞極目㠶影度河梁

　　霞川草堂

　　逕轉霞棲逗門臨川水平狎鷗遊處静飛鶩落邉明入
酌浮春艷垂纓濯晩晴却憐憂國夢時逐五雲横

　　湖上作

　　落日清籟鳴湖煙散如帶碧波蕩綠萍縱跡倐已改幽
抱空自知流光為誰待白雲飛滿天南關何處在


　　詠月

　　影冒山河出光分斗漢微愁添雙杵亂鴻帶數聲歸歌
舞髙樓近關山古塞違不堪江夜寂何事故清輝

　　湖州村舎

　　山静長無客春深尚有花疎林依轉逕落日趂歸槎才
薄儒稱愧雲飛帝里賒新蒲堪結綠不與繫年華

　　呉稿

　　莫春虎丘第三泉亭子呈同遊諸公


　　新試單衣逈自宜幽探況是踏青時長堤煙暖莎初宻
碧水晴嬌栁欲垂人去雲深聽法座客來風滿舞雩枝
山泉休許同清洌題品無心託世知

　　登浮屠絶頂

　　天上疑應近人間語不聞影懸愁度鳥光落壓流雲平
野三呉合清渠幾道分煙花睥睨没春色漫成文

　　過婁紫虚判官叔夜酌呈别

　　相過來海國惜别重羅筵燈影三更月刀頭萬里天雲

牽歸越夢潮帶入婁船雅度傳安石踈慵愧謝𤣥

　　毗陵别省溪司訓叔

　　竹林懐往事宦旅近清秋别意俱蕭索浮緣感去留橋
門斜結䌫燈火更停舟京口明宵月偏來照驛樓

　　訪唐荆川内翰别業不遇汎舟游塘相值

　　逺度山橋野興遲輞川何處問王維繁花翠合迷深逕
細栁青垂䕶短籬棲雀門前初近午聽鶯林外亦多時
漫從笑語晴川上一舸春風泛碧漪


　　江晩書懐

　　孤亭依落日芳草滿征衫天逺愁歸夢雲低碍去㠶江
湖懐上國山水負長鑱頻問南飛鴈音書第幾緘

　　北固山江望

　　偶來結束成登眺獨立蒼茫散莫愁地入秦淮千嶂出
天分南北一江流潮隨返照衝長島鳥去深雲是故丘
自信久無包鹿夢浮名應愧釣魚舟

　　江夜


　　烏鵲飛不鳴疎林葉聲發寒江悄無人孤雲&KR0742;半月低
頭看月光舉頭望鄉國漫意山中歸山中正薇蕨

　　金山寺

　　控海臨蒼渤迴瀾擁翠微龍宫鰲背出鼉鼓鷁船歸漁
火江分莫僧門浪接扉避潮鷗不定㸃㸃背人飛

　　是日再遊金山寺

　　貪幽不畏長江險此日乘潮兩度舟毒蜃結樓連島逈
馴黿負日近人遊東南地軸江天出呉楚星疆日夜流

更上孤亭倚修莫微茫烟火見瓜州

　　江望

　　天逐江流濶波連樹色輝日齊沙鳥墮潮伴客船歸海
國迷煙島神州近塞圍心隨芳草逺夢與白雲違

　　江行(二首)

　　積靄晴光歛長江浪勢催風生鳶鷺渚日落鳯凰臺山
自東南出㠶分逺近來平生觀海意心折髩毛摧

　　客路春應盡神州夢正長雲依天闕逈山入海門蒼風

散牙檣亂潮平玉鏡張江南回首莫北固轉微茫

　　晩次龍江驛望白下

　　槎汎江南二百程舟人指㸃石頭城潮囘斷浦沙初定
風静寒空水自平白烏晴江時上下㝠鴻落日去分明
浮雲西北長安逺夜夜江湖望斗衡

　　登金陵城樓

　　極目層城上乾坤作帝家長江吞日月髙闕抱雲霞萬
井鷄鳴外重城雉堞斜嶽分神烈出聖極仰中華


　　鷄鳴山

　　文物東呉㑹招提倚漢開地隨南嶽轉天逐大江迴雲
幌長垂殿松衣半䕶苔六朝歌舞地花樹變樓臺

　　報恩寺登琉璃塔絶頂

　　文皇開勝倚天都揔入江山作畫圖古殿丹青傳色相
上方日月䕶浮屠老僧解說前朝事指客遙看六代湖
同㤗寺荒春草遍雨花臺畔莫雲孤

　　贈趙南特監丞


　　荆山有良璧共寳在人間貞確有徽聲亷栗無媚顔瑕
瑜不相掩珉玖非所班含輝無襲光在國猶在山達人
潔所脩不為塵垢干曽聞佩弦韋磨琢豈辭囏所以君
子德温潤良獨難寄語席珍人殷勤愼其完

　　采石望太白桐

　　曉日明山背蒼波撼石臺鯨僊天上去楂客海門來空
有探幽想慙非吊古才宫袍懐着處江色怨春醅

　　渡江


　　海氣空濛雜曉曛江南江北路初分空懐寳劍酬知己
再向金門謁聖君芳草隨人寒自色微風吹水漫成文
青山江上頻囘首萬里長天結白雲

　　楊子灣

　　鶯聲已老春已殘桃花楊花相飛翻無人為寄江南信
有客初過楊子灣

　　曉發邵伯驛

　　湖徹晨光發忩虚入翠斜春歸有底急客路若為賖鼓

急催行䌫㠶偏掠淺沙起看江色亂殘月在蒹葭

　　湖口阻風

　　掠地旋風急維舟何處安浮名悲浪跡沈思遶雲關積
靄村邉合蒼葭湖上寒世途成感創誰為障波瀾

　　春盡次淮上

　　南關何處日孤征歸夢先春幾百程今日送春猶是客
孤城寒雨不勝情

　　淮上阻水


　　五月彌旬雨長淮匝地濤逰魚行市得寒竈宿蛙嘈江
路迷長浦林頭過短艘風波悲滿眼霜髩不成搔















　　北觀集巻一

