







　　欽定四庫全書

　　南行集巻三

　　明　丘雲霄　撰

　　晋安稿

　　晋安春日

　　客思江流兩渺漫墻梅留雨半開殘日回東陸泉初動
榕滿南州臘尚寒團餅喜同傳故俗柔蔬聊自薦春盤
白雲徙倚孤飛處愁入青尊意轉闌


　　立春後一日書懐

　　斗換覊南海春愁雨滿天登樓悲往事把鏡及新年庭
草生寒翠江梅弄晩妍斷雲㸔鴈逺客思若為傳

　　飲張瀬濵倉宰官舍

　　張郎為委吏禄隠不辭卑閩樹春尊出吳歌海月遲鶯
花愁倚榻池草夣移時笑問江南枳猶生鳯鳥枝

　　訪林平厓侍御留莫酌出所撰太極演見示漫此
荅之


　　十年不見桓騘馬此日幽尋到紫岑石擁翠臺尊酒暮
雲開孤閣夜談深竹床無復巖廊夣蓬跡空悲歳月侵
海上相逢生計薄閉門憐汝太𤣥心

　　十五夜與傅丁戊月坐得圓字

　　海月三山出江城萬井聮故鄉望牛斗清夜共嬋娟流
影移庭竹浮光滿甕泉相㸔渾是夣得意幾回圓

　　贈卧芝山人

　　不見希夷子前身擬是君乾坤閒獨夣簮冕嬾人羣種

藥開青壠尋芝破白雲醉來卧春市遺劒在塵紛

　　贈髙髼仙

　　志士如鴻鴈㝠飛謝世樊春山遲午夣白日倒青罇桑
合衡門隠花深覆逕昏掃雲情亦嬾散髪道長尊

　　題竹渠山居

　　為訪山中客真登淇上園臨流絃自奏種玉翠成村乗
醉跨鸞尾尋幽到水源濯纓聊石坐無俗自柴門

　　立秋冩懐


　　烏散城頭月林傳夜半秋江湖憂短髪歳月此凋裘為
客三山乆懐人萬里愁太平元老在笑夣説東周

　　感遇

　　孤鴻天北来棲我林上枝欲寄美人札相思空自知夕
陽宿秋山野草連大堤低頭獨顧影短髪雙肩垂芳容
易衰歇空負年少期願結鴛鴦侣相隨竟不離

　　其二

　　豐城有寳匣夜氣如長虹藏身在幽獨誤識張華公千

里遣雷令此意良已殷結懽君子佩流聲天地中一朝
成變化煙光浩無窮神物自有匹安肯孤雌雄

　　其三

　　菱花冐輕㙠玉姿豈為侵一朝事磨洗萬象光沉沉欲
贈美人粧聊以輸我襟不照美人面願照美人心

　　其四

　　仙鄉有琪草托根蓬莱山食之有長味暗令生朱顔葉
光拂海曙髙蕚襲天闗誰為學仙侣同采復同還願言

將此草遍種在人間

　　其五

　　明月開素琴清夜時一彈上絃徹天扃下絃起龍蟠世
人重歌舞此曲空潺湲悲音促商調草木凋容顔鍾期
乆已死孤操慘不懽古人破焦桐此意良足嘆

　　其六

　　昔日卞和子獨抱荆山璧殷勤三獻君玉人辨為石世
眼束見聞至寳豈易識刖足心不傷璞棄亦不惜是非

竟不明感激還成泣

　　其七

　　秋山白皓皓東水走不停羣動净變化竟以歸空㝠世
人苦自蔽動息累有形披襟擁孤榻山月来中庭無言
但閉户幽草相對青

　　其八

　　南登萬丈峯上有千尺桐髙枝待鳯鳥下體奏南風寂
寥在空谷衆木紛異同樵人輕斧斤日事深山中但恐

秋風落共委荆棘藂嗟哉韶庭音豈上炊㸑功

　　其九

　　莫登城南樓逺望城南丘中有逹人墓兀兀臨前流石
獸皆無耳斜逕交墳頭感慨問行人姓名今不留此地
應無主千家散羊牛

　　其十

　　入秋氣沉㝠牛女今夕見為客抱孤清因生戀鄉縣虫
聲起床頭流螢照當面歳候無停機感此萬物變㣲明

啓幽牕仰見秋梁燕

　　鰲峯

　　狀元昔日讀書處野客深秋載酒晴草散嵐煙江日落
林虚臺榭石雲生地連溟渤千峯盡天薄東南一帶横
醉倚西風空悵古寒鴉飛上越王城

　　越王臺

　　越王城外越王臺古木隂隂廟宇開地入中原西楚後
邦分百粤晩唐来無諸碑在空寥落有恨江流去不囬

為問君王釣龍處夕陽滿地伴蒿莱
















　　南行集巻三

