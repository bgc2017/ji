







　　欽定四庫全書

　　山中集巻八

　　明　邱雲霄　撰

　　說類

　　廣圗說

　　徐子之昆弟將異居其友圖管鮑為贈邱子因圗以廣
義凖經以昭倫作圗說以貽之其義曰聖人則心其次
循言其次悟象則心者無迹循言者利行悟象者振志

是故易感莫如觀象啓性莫如繹言速化莫如養心聖
人逺矣則心者微循言而入感象而起其君子之志乎
今夫天下之物孰為大道盡之矣道孰為大倫盡之矣
倫有五其四曰昆弟也其五曰朋友之交也古之聖人
觀物而知通觀感而知化觀性情而知樂觀音聲而知
文故播之雅曰棠棣之華鄂不燁燁凡今之人莫如兄
弟又曰相彼鳥矣猶求友聲矧伊人矣不求友生雅以
正國棠棣其肫肫乎親親之道至矣故先之伐木有倫

哉其尊賢也故次之傳曰弗順于親弗信于友昭其叙
也親而弗弛故而弗棄厚之道也是魯之世訓也知叙
則行不迷知厚則道不廢管鮑之義今古與之篤友者
慕圗之有足感矣徐子於其弟親也異其居勢也順勢
於情無垣於勢倫盡而風逺矣或曰昔人美仲山父云
侯誰在矣張仲孝友惟賢者致賢善諸友必善諸昆弟
可以觀徐子矣

　　達齋說


　　張子伯海以達名齋有取於水也訪義於邱子邱子曰
思無泥理文無泥辭售無泥取達乎張子曰不邱子曰
獲上無泥志宜下無泥令流逺無泥聲達乎張子曰不
邱子曰言而無跲行而無躓從心所欲從容中禮達乎
張子曰達邱子曰善夫子之志達也請語子山下出泉
䝉達之本也流而不息達之實也江漢朝宗于海達之
至也是故養其初之謂䝉緝熈其學之謂不息致其道
之謂朝宗于海是故善學者其達也如流水不善學者

其達也亦如流水葢善則達而不已不善則達而日卑
可畏也已張子謝而歌曰水乎水乎逝者如斯夫載音
而去

　　愛雲說

　　雲敷澤雨下土苞者甲者萌者達者華者實者槁而零
者皆浡然興莫之或禦用不既溥矣乎然咸歸功於澤
雲弗與焉今讀雷處士傳自托愛雲觀其行皆軌動以
風世務施而不徳之事人但知為隠君子是能退然不

有其有故莫之或知愛雲得無取象之然乎今厥孫龍
津子業儒志在民物不知亦有得於王父者不有得充
而拓之相業也

　　雲巖說

　　邱子嘗逰于白塔山抵萬軔之巔據磐石而坐俯首而
縦睫焉時曉雲初隮充斥六虚萬彚潛形漂漂漠漠鬱
鬱英英有如混屯肇開剛柔未立而渾乎無際又如溟
渤汪洋波濤翻沸而茫乎莫測也邱子顧左右曰真大

觀也頃之暘谷寅賔巽鳴天籟忽而練飛縞斷輪轉蓋
縣或盪胸而度或捧足而團或飄揚而奔騰迅倐或徘
徊而意態俱閑詭變駭眸千態萬狀邱子復顧左右曰
真竒觀也又頃之曜靈既晼碧落長澄則斂跡藏蹤神
驅鬼策而杳乎莫知其所也于是邱子振衣而起浩然
而歎躊躇萬仞之岡而莫能去也左右請曰先生若有
得而又歎何也曰非爾所知夫君子之道如雲無心故
天下用之足以冐四海而潤萬物不用則與時巻舒隨

在安閑至其成功斂焉以退不同物而滯迹不與時而
争能故其始也天下莫知其有而終也天下莫知其無
其有感於雲乎左右莫之喻越時晉安鄭子持雲巖巻
相視邱子因述昔逰以相語鄭子喜曰善夫子之能道
我雲巖也請書之乃為之染翰焉

　　半牎說

　　雷子結屋讀書而南其窗于時撫巻而㑹心參化而悟
象縁感而暢音多于窻坐焉得之乃自號曰半窻子邱

子曰半之義何謂也雷子笑曰甕牖耳僅足當窻之半
非有說也邱子曰否不然也夫半全之分也君子體其
全而處其半謙之道也是故用其全則盡物而不足用
其半則資深而有餘君子所以居謙而自亨也故易謙
之辭曰天道虧盈而益謙地道變盈而流謙鬼神害盈
而福謙人道惡盈而好謙夫謙有而不居之謂盈所以
用其全也吾嘗博觀古人之道周詩祝其君曰如月之
恒夫恒半也不言望而言恒何也蓋望則虧繼而恒将

就進也孔子觀廟器而注之水中則正滿則覆可以觀
戒矣老子曰大成似缺有其全居其半缺之義也是知
子将期於大成乎将戒滿而覆乎将進於月之恒乎将
受益乎将行順若流乎将㑹鬼神之福乎将聚天下之
好乎善乎子之用半得有餘不盡之道也人亦有言留
有餘不盡之利以利天下留有餘不盡之福以遺子孫
留有餘不盡之用以還造化請廣半窻之意雷子曰子
之言則吾豈敢吾嘗坐窻之下時見春草浮青夜月流

素掩映之聞但見其半而景意不窮故吾樂吾適乃名
吾名而奚有於子邱子曰有而不居吾固嘉子能以謙
道有終也或聞而曰邱其納約自牖

　　跋類

　　跋青山雙璧巻

　　傅氏二子幼善屬詞皆蚤死君子惜其不夀邱子曰夀
之義曰久存沒年也非夀也百嵗曰期亦且死泯泯而
委之壑何衆也二子才以言見必名以言存庶㡬古人

謂其次立言雖久不廢者則視泯而期者孰為久近邱
子曰二子夀

　　跋武岡守傅公交際書簡巻

　　公沒于宦啓笥惟交際書簡若干幅鄭宜人藏而歸之
授其二子二子著重而藏之示守也邱子曰公貧於官
可以觀臣道矣重於交際可以觀友道矣宜人知義其
所藏可以觀婦道矣二子知守而弗失可以觀子道矣
一事舉而彛倫具可以觀傅氏矣


　　跋林豐二翁詩巻

　　見素翁成化間疏光徹天地五谿翁嘉靖初疏明争日
月見素翁為御史中丞撫江右如氷雪征西蜀如震霆
位司冦如秋霜五谿翁魁天下如景星位内翰如春陽
晩謫漳海如閒雲於戲兹二翁之至文也詩其餘耳

　　跋周少㕘汪刺史與傅丁戊詩文巻

　　邱子曰干旄詠息下賢之禮廢孟篾既死友德之義荒
今楚八厓公㕘知藩政白泉公為郡刺史皆以二千石

大夫下布衣慎賔客禮使二公相必握沐必吐哺以接
天下士其文章必郁郁乎駸諸古之盛兹特其文之一
與

　　跋董氏世德録

　　東屏公治崇之明年政簡而庭清民安而吏習因暇出
其所藏世德錄若干巻載謀重梓子霄歴覽而言曰竊
聞之次以相繼之謂世善以成性之謂德是故君子兼
善于通獨善于塞時而出之為可繼焉已耳締觀董氏

自唐侍郎乂公以下凡若而人其出也皆推道鳴義上
而為良臣下不失為循吏自宋盤澗先生以下凡若而
人其處也皆翊經正志上而為名儒下不失為髙士前
芳後武父作子述歴有時代而似引無替古今可多見
邪今東屏公為政一無所苟其将世徳作逑也乎夫修
德以啓世仁之訓也脩籍以紀實義之承也修孝以事
先禮之本也脩文以詔後信之徵也是錄脩而四善備
世德之光也于是乎跋









　　山中集巻八

