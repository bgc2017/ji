歴代詩話卷十七
歸安吳景旭撰
丙集中之中
賦
鷦螟大鵬
張華鷦鷯賦鷦螟巢於蚊睫大鵬彌乎天隅
吳旦生曰列子江浦之間生麽蟲其名曰焦螟羣飛
而集於蚊睫弗相觸也棲宿去來蚊弗覺也離朱子
羽方晝拭眥揚眉而望之弗見其形䚦俞師曠方夜
垂耳俛首而聽之弗聞其聲惟黃帝與容成子居崆
峒之上同齋三月心死形廢徐以神視塊然見之若
嵩山之阿徐以氣聽砰然聞之若雷霆之聲觀此則
知詩所謂噦噦其冥賦所謂蟭螟飛而風生蚇蠖&KR0978;
而成響也
按宋玉曰鳥有鳳而魚有鵾莊子北冥有魚其名為
鯤化而為鳥其名為鵬崔譔云鵬音鳳又按說文云
古文鳳象形鳳飛羣鳥從以萬數故以為朋黨字宋
莒公云朋字象鳳羽之形非兩月也余觀古字朋作
□鳳作□朋及鵬皆古文鳳字張舜民不知此義漫
謂白氏六帖錄禽遺大鵬盖白既錄鳳不復錄鵬爾
西
楊升庵曰嵇康琴賦春蘭被其東沙棠植其西音先叶
涓子宅其陽玉醴涌其前趙壹窮鳥賦幸賴大賢我矜
我憐昔濟我東今振我西魏明帝凉風夕起悲彼秋蟬
變形易色隨風東西曹子建飛蓬篇驚飈接我出故歸
彼中田當南而更北謂東而反西又尚書大傳西方者
遷方也萬物遷落也前漢志少隂者遷方漢樂府象載
瑜白集西食甘露飲榮泉文選注西施作先施史記先
俞山即西隃也
吳旦生曰賦中此四其字指椅梧而言也椅梧桐也
下又云玄雲蔭其上翔鸞集其巔清露潤其膚惠風
流其間凡八其字皆指桐盖經營其左右者皆神麗
之物則桐之為琴材必善矣按西字與前巔間叶則
西音先盖古音也升庵箋釋此等處固自不可冺滅
禮記日出於東月出於西隂陽長短終始相巡以致
天下之和西音先巡音沿和音桓
孫枝
嵇康琴賦云乃斵孫枝准量所任至人攄思制為雅琴
吳旦生曰銑注孫枝側生枝也按周禮注云孫枝之
根末生者也盖桐孫亦然風俗通云梧桐生於嶧山
之陽巖石之上採東南孫枝為琴聲極清麗庾信咏
樹詩楓子留為式桐孫待作琴陸龜蒙詩桂父舊歌
飛絳雪桐孫新韻倚玄雲東坡云凡木本實而末虚
惟桐反之試取其小枝削之皆堅實如蠟而其本皆
虚世所以貴孫枝者貴其實也然則李長吉聽琴歌
云嶧陽老桐非桐孫此非知琴者矣
水物
郭璞江賦玉珧海月土肉石華
吳旦生曰海物異記云江瑤柱厥甲美如瑤玉(玉音裕三)
(字一句三句一韻)肉柱膚寸名江瑤柱侯鯖錄引此語謂瑤
當作珧世人不用此珧字是未知耳今按此珧字乃
自江賦中來也張樞言云四明海物江瑤柱第一王
荆公曰瑤字當作珧如蛤蜊之類即韓文公所謂馬
甲柱也蘇東坡謂魯直詩文如蝤蛑江珧柱又言茘
枝可比江珧柱皆作此珧字陸放翁云明州有二種
大者江瑤小者沙瑤然沙瑤可種逾年則成江瑤矣
王弇州云奉化四月間南風乍起江瑤每一再上可
得三四百枚或連歲不上如蚌而稍大中肉腥而䏰
不中口僅四肉牙佳耳長可寸許圓半之白如珂雪
以嫩雞汁熱過之一沸即起稍久則味盡矣甘鮮脆
美不可名狀此所謂柱也
謝康樂詩揚帆采石華挂席拾海月議者以二句終
是合盤而不知其用賦語也異魚圖贊云海物正圓
名曰海月指如搔頭有緣無骨臨海志云海月大如
鏡白色石華附石生肉可啖
土肉一作土納非是臨海志云純黑如小兒臂大長
五寸重五六斤有腹無口目有三寸足大如釵脯堪
炙食按此即江隣幾所稱廬州河次得一小兒手無
指懼而埋之後以問人人曰白澤圖所謂封食之多
力者也
石&KR0917;
郭璞江賦石&KR0917;應節而揚葩
吳旦生曰荀子東海有紫紶魚鹽紫紶即石&KR0917;也江
淹石&KR0917;賦又名紫&KR2134;(或作䖀非)謝朓詩紫&KR2134;煜春流此蚌
蛤類也形如龜脚得春雨則生花故云應節揚葩王
維送元中丞江淮轉運詩去問官珠俗來經石&KR0917;春
(錢起集亦載此詩改石&KR0917;作右却悞)
一角九頭三足六眸
郭璞江賦若乃龍鯉一角奇鶬九頭有鼈三足有龜六
眸
吳旦生曰山海經龍鯉陵居其狀如鯉異魚圖贊云
龍魚一角似鯉居陵候時而出神聖攸乘飛騖九域
騎龍上升嘉靖中屠隆溟海波恬賦龍鯉一角而馴
擾天吳九首而婆娑
海錄碎事云鶬音倉九頭鳥也白澤圖謂之蒼鸆帝
鵠書謂之逆鶬韓詩外傳云孔子見之曰鶬也嘗聞
河上人歌云鶬兮鴰兮逆毛衰兮一身九尾長兮則
不言九頭而言九尾何也嶺表異錄云鴞名鵂鶹夜
飛晝伏又名夜遊女又名鬼車又名魚鳥其頭有九
為犬所噬一首常下血滴人家則凶故聞其聲則擊
犬使吠以厭之荆楚歲時記云姑獲夜鳴聞則捩狗
陸長源辨疑志云名渠逸鳥每脰各生兩翅當飛時
十八翼霍霍競進不相為用至有爭拗折傷者
山海經陽狂水西南流注於伊水中有三足鼈爾雅
鼈三足曰能張衡東京賦能鼈三趾按左傳堯殛鯀
於羽山其神化為黃熊以入羽淵國語作黃能屈氏
天問注云獸非入水之物故是鼈也東海人祭禹廟
不用熊白及鼈為膳豈鯀化為二物乎束晢發蒙記
鼈三足熊史記正義鯀之羽山化為黃熊熊乃來切
下三點為三足也楊升庵云熊即左傳黃能入寢之
能字不知何據有三點之說余攷能有六音盖十灰
韻中有能字解云鼈三足也音囊來切其下不必有
點也黃能音奴登切說文熊屬足似鹿能獸堅中故
稱賢能而彊壯稱能傑也則其下亦不必點也若熊
羆之熊在一東韻據紹興中永嘉有熊至城下倅謂
熊於字為能火宜慎火燭則下乃火字當从四點非
三點矣易曰離為鼈其亦昭象於火耶
爾雅注云君山上有池池中有六眼龜詞林海錯云
嶺南欽州出六眼龜潛確類書云潮州府程鄉縣城
西南有六目龜池按南宋明帝泰始間六眼龜見於
東陽太守劉勰得之以獻唐睿宗先天間江州獻靈
龜六眼足下有玄文宋太宗時萬州獻六眸龜東坡
謔呂微仲久睡云唐莊宗同光中林邑國進六眼龜
(庾闡揚都賦其中則有靈蛟白黿之族種繁六眸類豐三足劉禹錫楚望賦雖三趾與六眸時或加乎一)
(目)
洞庭
郭璞江賦爰有包山洞庭巴陵地道潛達旁通幽岫窈
窕
吳旦生曰注言洞庭地穴也在長沙巴陵今吳縣南
太湖中有包山下有洞庭穴潛行水底無所不通號
為地脈又觀博物志云君山有道與吳包山潛通上
有美酒數斗得飲者不死周洪道云洞庭山在吳而
洞庭湖乃在荆襄之間地形雖分而未嘗斷也蘇東
坡亦嘗有此說張說洞庭詩地穴穿東武江流下西
蜀然余謂地脈之潛通有如此而兩洞庭自是異地
也盖在吳者道書所謂林屋洞天是也在楚者山海
經注所謂江湘沅三水共會於巴陵之洞庭故稱三
湘是也雲麓漫抄云洞庭有山水之分吳中太湖内
乃洞庭山楚之洞庭乃大湖連亘數州洞庭名同其
判如此麈史云松江有洞庭山韋蘇州皮陸唱和所
言洞庭及蘇子美詩云笠澤鱸肥人膾玉洞庭橘熟
客分金皆在吳矣今岳州之南所謂洞庭者即水經
注云洞庭之陂乃湘水非江水盖斥此湖耳比見岳
州集古今題咏刻石龕於岳陽樓如韋蘇皮陸之屬
皆在焉乃知地志不可不考也
梢雲
郭璞江賦梢雲冠其㟽
吳旦生曰孫氏瑞應圖云梢雲瑞雲也人君德至則
出若樹木梢梢然也宋史祥符元年封泰山十月壬
辰天文院言紫雲如盖黃雲如龍鳳青雲如竹木名
梢雲左思吳都賦梢雲無以踰注引漢書天文志曰
梢雲見梢如樹也
栫
郭璞江賦栫澱為涔夾潨羅筌
吳旦生曰皆取魚之具說文栫以柴木壅也徂悶切
蜀中有魚栫之名詩經潛有多魚潛音涔小爾雅魚
之所息謂之潛潛槮也水中魚舍也爾雅槮謂之涔
李巡云今以木投水中養魚曰涔孫炎云積柴養魚
曰槮則栫即涔也潛槮皆是物也
奇相
郭璞江賦奇相得道而宅神
吳旦生曰廣雅江神謂之奇相江記云帝女也卒為
江神蜀檮杌云古史震蒙氏之女竊黃帝玄珠汎江
而死化為此神即今江瀆廟是也山海經云江瀆神
生於汶川
㶀㵧
木華海賦㶀㵧浩汗
吳旦生曰注㶀㵧廣大貌揚雄羽獵賦虓虎之陳從
横膠轕司馬相如上林賦張樂乎膠葛之㝢按㶀㵧
膠轕膠葛其義同而若作樛嶱則悞矣杜子美自京
赴奉化縣詠懷詩君臣留歡娛樂動殷樛嶱王荆公
改刊為膠葛字亦意其用上林賦中語乎
八朝偶雋云晉木玄虚孫興公齊張思光並作海賦
噏波則洪連踧踖吹澇則百川倒流此玄虚之雄也
舉翰則宇宙生風抗鱗則四瀆起濤此興公之雄也
湍轉則日月似驚浪動則星河如覆此思光之雄也
三賦措語無大懸絶融後以其賦示徐凱之凱之曰
卿此賦實超玄虚但恨不道鹽耳思光即求筆增曰
漉沙搆白熬波出素積雪中春飛霜暑路
隂火
木華海賦隂火潛然
吳旦生曰易澤中有火素問云澤中有陽燄注陽燄
如火煙騰騰而起於水面盖澤有陽燄乃山氣通澤
山有隂靄乃澤氣通山也拾遺記云西海之西有浮
玉山山下有穴穴中有水其色如火雖波濤灌蕩其
光不滅是謂隂火顧况詩隂火暝潛燒戴叔倫詩古
戍隂傳火蘇東坡遊金山詩是時江月初生魄二更
月落天深黑江心自有炬火明飛焰照山栖鳥驚悵
然歸卧心莫識非鬼非仙竟何物注引物類相感志
云山林藪澤晦明之夜則野火生焉散布如人秉燭
其色青異乎人火
車渠
木華海賦云車渠瑪瑙金積如山
吳旦生曰南海有車渠蛤屬也大者如箕背有渠壟
如蚶殼故以為器緻如白玉尚書大傳曰文王囚羑
里散宜生輩之江淮之浦取大貝如車渠陳於紂庭鄭
康成解之為渠車罔也程大昌引此謂不知車渠何物
車者車也渠者轍跡也孟子城門之軌是也則二公
不識海物耳余觀郭璞江賦紫蚢如渠乃謂大貝如
車渠正此物也
鮑昭白紵歌象床瑤席鎮犀渠徐陵詩雕鞍名鏤渠
蕭統將進酒云宜城溢渠盌中山浮羽巵皆言車渠
也一作硨磲
疏寮
潘尼桑樹賦倚層城之飛觀拂綺窗之疏寮
吳旦生曰寮小窗也古詩交疏結綺窗劉履補注云
即漢書所謂綺疏盖今之亮格窗刻鏤疏通而於交
綴之處以丹青飾為綺文也蒼頡云寮小室也說文
云寮穿也天中記云僧寺茗所曰茶寮
寮亦作僚同官為僚則同僚即同窗之義兩壻相謂
曰僚壻釋名又曰友壻言相親友也則亦朋僚之義
琪樹
孫綽遊天台山賦琪樹璀璨而垂珠
吳旦生曰山海經崑崙之墟北有珠樹文玉樹玗琪
樹故詞人往往以此入咏蕭防詩琪樹風清鸞去遲
武伯奮詩琪樹年年玉蘂新蔡隠丘咏琪樹云山上
天將近人間路漸遙誰當雲裏見知欲度仙橋則皆
以為仙樹非人世所有然觀梅摰詩影借金田潤香
隨璧月流遠疑元帝植近想誌公遊乃寶林寺法堂
前有琪樹而摯咏之則是世亦有此樹矣
勸農
束晳勸農賦惟百里之冥吏各區别而異曹考治民之
賤職美莫當乎勸農
吳旦生曰楊升庵謂農音峱與曹叶韻余按韓詩内
傳東西耕曰從南北耕曰由管子堯使后稷為大由
錢譜神農幣文農作由盖說文無由字由與農古通
用也因攷揚雄著畔牢愁愁音曹憂也與楚辭同則
知勸農字或古作勸由而愁轉為曹亦可由轉為峱
耳
㲉
束晳近遊賦貫雞㲉於歲首
吳旦生曰㲉音確卵孚也又毈音段說文卵不孚也
廣韻注卵壊也揚子云雌之不才其卵毈矣南北朝
柳楷謂蕭寶寅云謠言鸞生十子九子毈一子不毈
關中亂亂治也大王當治關中何所疑寶寅鸞之子
遂舉兵韓退之詩鵠㲉攅瓌橙
牢丸
束晳餅賦其可以通冬達夏終歲常施四時從用無所
不宜惟牢丸乎
吳旦生曰注㬅頭之類藝文類聚謂餅賦有牢丸之
目盖食具名也余觀盧諶祭法云春祠用㬅頭餳餅
牢丸夏秋冬亦如之則牢丸洵四時皆宜矣
酉陽雜俎引伊尹書有籠上牢丸湯中牢丸則是牢
丸類㬅頭又類湯餅耶東坡詩以牢九具對真一酒
悞以丸字作九字陸放翁詩蟹供牢九美亦悞
賦中又云春則㬅頭宜設夏則莫若薄夜秋則起溲
可施冬則湯餅為最余按荀氏四時列饌傳云春祠
有㬅頭餅夏祠以薄夜代㬅頭徐暢祭記云五月麥
熟薦新起潄白餅世說云何平叔噉熱湯餅汗出自
拭色轉皎㓗據此則晉時自有此食具也
日及
成公綏日及賦譬日及之在條恒雖盡而弗悟
吳旦生曰說文舜木槿也朝華暮落一名蕣華盖取
一瞬之義一名日及(見廣記)一名赤槿(見羅浮記)一名玉蒸
(見顔延之頌)江總南越木槿賦日及多名蕤賓筆生東方
記乎夕死郭璞贊以朝榮潘文體其夏盛嵇賦憫其
秋零潘尼朝菌賦序朝菌者盖朝華而暮落世謂之
木槿或謂之日及劉禹錫傷往賦飄零日及之萼倏
忽蜉蝣之衣施肩吾詩但看日及花唯是朝可憐
爾雅椵木槿櫬木槿注云别二名也華朝生夕隕或
呼曰芨(唐著作局有雙槿樹盧照隣作賦一時競寫因名著作為雙槿署)
歴代詩話卷十七
