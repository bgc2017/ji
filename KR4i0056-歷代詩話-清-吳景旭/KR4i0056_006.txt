歴代詩話卷六
歸安吳景旭撰
甲集下之下
三百篇
丕
不顯不承
吳旦生曰毛氏訓文王之德豈不顯乎豈不承乎按
不字當作丕字讀即書所謂丕顯丕承也
來牟
貽我來牟
吳旦生曰歐陽詩論來牟為麥始出於毛鄭而二家
所據乃臆度之言然按劉向封事引飴我釐麰麥也
文選注引韓詩貽我嘉&KR1279;薛君曰&KR1279;大麥也毛鄭之
說未可以為非王伯厚謂毛傳牟麥也鄭箋赤烏以
牟麥俱來廣雅始以為來小麥牟大麥以劉向說參
考當從古註
趙凡夫云石經貽我來牟後人尚茂密合二字而成
麰後復尚簡改艸而為葦趨煩趨簡人心之無常也
癸辛雜識云今人呼麥麪為來牟或曰牟粉皆非也
來牟自是兩物周之所以受瑞麥即今之大麥按小
麥生於桃後二百四十日秀之後六十日成秋種冬
長春秀夏實具四時之氣兼有寒溫熱冷故小麥性
微寒以為麯則溫麪則熱麩則冷
酺
王伯厚漢制攷曰以開百室箋百室者出必共洫間而
耕入必共族中而居又有祭酺合醵之歡疏族師職云
春秋祭酺注者為人物災害之神也因此祭酺聚錢飲
酒故後世聽民聚飲皆謂之酺漢書每有嘉慶令民大
酺五日是其事也
吳旦生曰說文酺王德廣布大飲酒也箋云古今多
酒禁賜酺乃飲甫借大也故从甫蓋四閭為族一族
共計百家故族師可以證百室也按酺為人物烖害
之神田有蝝螟厩有馬瘟皆祭之校人職又有冬祭
馬步杜子春云步即酺也釋文酺音蒲又云步王伯
厚又言漢時有蝝螟之酺神又有人鬼之步神未知
其所祭何神蓋亦為壇位如雩禜云
趙世家載武靈王行賞大赦置酒酺五日漢律三人
以上無故聚飲罰金四兩故漢以賜酺為惠澤令得
羣飲酒也唐無酺禁亦賜酺者蓋聚作伎樂高年賜
酒宋祥符元年正月三日天書降大赦改元東都賜
酺三日
駉
魯頌駉之篇駉駉牡馬在坰之野
吳旦生曰說文駉牧馬苑也从馬冋詩曰在駉之野
古熒切箋云傳者謂駉駉肥澤也坰郊野也說文不
取篇名首句而取次句又以坰為駉初疑傳寫之誤
正不然也因漢鄭氏解駉駉為腹榦肥張遂生異議
如用本訓牧苑為解則知所引不謬矣不則坰野同
作一句何說乎
郡縣志坰澤俗名連泉澤在兗州曲阜縣東九里僖
公牧馬之地劉楨魯都賦放戎馬於巨野之坰寰宇
記大野在濟州鉅野縣東五里一名鉅野澤爾雅十
藪魯有大野注今高平鉅野縣東北大澤
作
思無斁思馬斯作
吳旦生曰斁音度作音做小雅采薇采薇薇亦作止
曰歸曰歸歲亦莫止荀子肉腐出蟲魚枯生蠧貪利
忘身禍烖乃作漢書金可作世可度樂府安東平云
微物雖輕拙手所作餘有三丈為郎別厝梁元帝詩
芙蓉作船絲作索齊武帝臨終執鬱林王手曰若憶
翁當好作此皆作讀為做也西清詩話載韓退之詩
非閣復非船可居兼可過君欲問方橋方橘如此作
乃從其方言為之者漁隠叢話引杜詩主人送客何
所作謂此語已先退之用矣兩家曾不知自古已然
耶白樂天詩作底歡娛過此夜洪武中謝子蘭詩傷
哉脊令原黃蒿走狐兔别墅破垣在郵亭乃新作亦
叶此音祝枝山詩小住祝郎三百歲好為花作挽春工
程孟陽詩衙齋天與閒人作好辦飢飡和困眠皆自注
作去聲
野客叢書云廣韻作字有三音一則洛切二臧路切
三則邏切退之詩韻正叶則邏切音佐耳又後漢
廉范傳云廉叔度來何暮不禁火民安作昔無襦今
五袴此作字臧路切音措耳據此則楊升菴古音
略所引廉傳作字音做誤而諸書槩作做讀亦不
無可識矣
泮宫
戴仲培鼠璞曰魯泮宫漢儒以為學予觀菁菁者莪序
謂樂育人才而詩序教養之盛中阿中陵孰不知為育
才之地惟泮水序止曰頌僖公能修泮宫而詩言無小
無大從公于邁則征伐之事言順彼長道屈此羣醜則
克敵之功言攸服言卒獲則頌淮之服借曰受成於學
獻馘獻囚可也於此受琛元龜象齒大賂南金之畢集
何也或曰濟濟多士克廣德心此在泮之士然不言教
養之功而繼以桓桓于征狄彼東南不過從邁之多賢
何也又曰載色載笑匪怒伊教此公之設教然不言教
化及於羣才而先以其馬蹻蹻其音昭昭不過燕享之
和樂何也合序與詩初無養才之說其可疑一也春秋
二百四十二年所書莫大於復古僖公登臺望氣小事
也左氏猶詳書之學校久廢而乍復蓋關吾道之盛衰
何經傳略不一書其可疑二也駉序言史克作頌以修
伯禽之法足用愛民務農重穀數事使果能興崇學校
克何不表而出之以侈君之盛美其可疑三也上庠虞
制也東序西序夏制也左學右學東膠虞庠商周之制
也孟子言庠校序皆古之學使諸侯之學果名泮宫何
他國略無聞焉其可疑四也記禮多出於漢儒其言頖
宫蓋因詩而訛鄭氏解詩泮言半諸侯之學東西門以
南通水北無其解禮記頖言班以此班政教使鄭氏確
信為學何隨字致穿鑿之辭其可疑五也有此五疑予
意僖公不過作宫於泮地落成之際詩人善禱欲我公
戾止於此永錫難老而服遠人於此昭假孝享而致伊
祜於此獻囚獻馘而受琛貢此篇與宣王考室之詩相
表裏特周為居處之室魯為從游之宫祝頌有不同按
通典言魯郡乃古魯國郡有泗水縣泮水出焉然後知
泮乃魯水名僖公建宫於上詩言翩彼飛鴞集于泮林
林者林木所聚以泮水為半水泮林亦為半林乎泮為
地名與楚之渚宫晉虒祁之宫無以異
吳旦生曰魯水名泮僖公作離宫於其上故此水之
宫曰泮宫此水之林曰泮林皆因水得名也左傳晉
侯濟自泮正在此水可為魯水名泮之證按傳僖公
五年日南至公既視朔遂登臺以望而書故有書雲
臺亦曰泮宫臺水經注云靈光殿東南即泮宫也有
臺高八十尺詩所謂思樂泮水是也東遊記云臺有
水自西南而來深丈餘而無源又可為魯水証矣初無
與於學校漢儒附會謂東西南皆有水形如半璧(今作)
(半月形)因以辟廱之辟亦轉為璧解以圓水何所本而
云然哉按周官國子教於大司樂魯孝公之為公子
嘗入京師為國子人稱其孝宣王命之導訓諸侯然
其時不聞有太學之名建於何所也漢景帝時文翁
為蜀守首建學宫於成都市中設博士弟子員至孝
武詔郡縣皆立學此特因蜀中而推廣之於他郡縣
其實自文翁剙始也烏在其魯僖時巳有學校哉
筠軒釋略云胡氏謂魯人將有事於上帝必先有事
於頖宫而鄭氏謂泮宫郊之學也有事於此告后稷
也考諸禮記頖宫是廟之類也若非廟之類欲祀上
帝而以始祖祭於學宫何義也哉以此可見頖宫之非
學矣
三夀
三夀作朋
吳旦生曰鄭氏以為三卿或謂公夀與岡陵等而為
三以其下有如岡如陵句也皆屬強解按上夀百中
夀八十下夀六十所謂三夀蓋指此也晉姜鼎銘云
保其孫子三夀是利王禹玉詩云簪纓三夀客筆削
兩朝書張衡東京賦送迎拜乎三夀注三夀三老也
蔡邕獨斷云天子父事三老兄事五更班固辟雍詩
皤皤國老乃父乃兄三老者謂久也舊也夀也孫子
荆詩三命皆有極劉履補注云三命謂上夀中夀下
夀也鄭玄禮記注云司命主督察三命據此則三夀
三老三命其義一也
亂曰
閔馬父曰正考甫校商之名頌十二篇於周大師以那
為首其輯之亂曰自古在昔先民有作溫恭朝夕執事
有恪
吳旦生曰亂者樂之卒章自此而離騷而賦而樂府
其後有亂曰云云蓋昉此也
洪興祖云離騷有亂有重亂者總理一賦之終重者
情志未申更作賦也
九圍
帝命式于九圍
吳旦生曰王制注殷湯更制中國方三千里之界分
為九州而建千七百七十三國孔氏云九分天下各
為九處規圍然故謂之九圍易氏云殷人九州之制
不見於經傳是以後世莫詳焉爾雅云兩河間曰冀
州河南曰豫州河西曰雝州漢南曰荆州江南曰揚
州濟河間曰兖州濟東曰徐州燕曰幽州齊曰營州
其九州之名與夫疆域所至與舜典異又與禹貢異
孫炎故疑為殷制耳亦無明文言殷改夏也由今考
之有舜之幽營徐而無舜之青梁幷是青入於徐梁
入於雍幷入於冀也既分禹貢冀州之境而復舜之
幽州又併青於徐而復舜之營州殷之九州粲然可
考而其山川道里亦以類舉至周人則又分冀為并
而併營於幽復禹之青州而省徐以入於青
畷郵
為下國綴旒
吳旦生曰禮記注為下國畷郵正義云引齊魯韓詩
也王伯厚詩攷郵謂民之郵舍言成湯施布仁政為
下國諸侯在畷民之處所使不離散
為下國駿厖荀子作駿蒙大戴禮作恂蒙
歴代詩話卷六
