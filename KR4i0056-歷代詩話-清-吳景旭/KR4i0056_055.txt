歴代詩話卷五十五
歸安吳景旭撰
辛集上之上
宋詩
苦熱
古今詩話曰宋太祖采聽至明遠邊事纖悉必知有間
者自蜀還上問劍外有何事間者曰但聞成都滿城誦
朱山長苦熱詩曰煩暑鬱蒸無處避凉風清冷幾時來
上曰此蜀人思吾來取也
吳旦生曰能改齋漫錄云梓潼山人李堯夫吟咏尚
譏刺謁蜀相李昊昊戲曰何名之背時耶堯夫厲色
對曰甘作堯時夫不樂蜀中相因是為昊所擯自吟苦
熱詩云炎暑鬱蒸無處避凉風消息幾時來以此知兩
句乃李堯夫詩非朱山長也清冷兩字不逮消息遠甚
談苑云孟蜀歲餘題桃符上云新年納餘慶嘉節號
長春明年蜀亡吕餘慶以參知政事知益州長春乃
太祖聖節名也
故人
吕蒙正罷相歸洛作詩贈友云鄰叟盡垂新白髮故人
猶著舊麻衣
吳旦生曰文穆公嘗與温仲舒及一友人讀書洛陽
龍門山誓不作状元不仕及唱第文穆為状頭温亦
中甲科其友人隨拂衣歸隠後文穆大用太宗問昔
與誰友文穆即以歸隠者對遂以著作郎召不起故
文穆歸贈之以詩所謂故人蓋指歸隠者也
梁灝
孔毅父談苑曰梁灝八十二歲雍熙二年狀元及第謝
啟云白首窮經少伏生之八歲青雲得路多太公之二
年後終秘書監遯齋閒覽亦云八十二歲及第卒年九
十餘詩話類編又載其謝恩詩云天福三年來應舉雍
熙二載始成名饒他白髮巾中滿且喜青雲足下生觀
榜更無朋輩在到家惟有子孫迎也知年少豋科好争
奈龍頭屬老成
吳旦生曰洪景盧言梁公字太素雍熙二年廷試甲
科景德元年以翰林學士知開封府暴疾卒年四十
二其子固卒年三十三史臣謂梁方當委遇中途夭
謝又云梁之秀穎中道而摧余因觀國史及朝野雜
記俱云灝中狀元年二十三按梁公試庭燎賦進士
第一人御殿唱名自梁榜始因宴於瓊林苑遂為定
制蓋所紀載章章若此晚遇之說不知何人剏
澠水燕談錄云祥符二年真宗東封岱山梁固及第
灝之子四年祀后土於汾隂張師德及第去華之子
兩家父子狀元魏野賀以詩云封禪汾隂連歲榜狀
元俱是狀元兒
重戴
王元之贈崔遵度云且留重戴士風多
吳旦生曰堯山堂外紀云宋初猶襲唐制士子皆曳
袍重戴出則席帽自隨李巽累舉不第鄉人曰李秀
才不知甚時席帽離身及第後乃遺鄉人詩為報鄉
閭親戚道如今席帽已離身余按遵度及第未脫白
時元之贈此句故猶言重戴也
石林燕語云唐至五代宋初京師皆不禁打繖五代
始命御史服裁帽宋淳化初又命公卿皆服之既有
繖又服帽故謂之重戴自祥符後始禁惟親王宗室
得打繖其後通及宰相樞密參政則重戴之名有别
矣
詩宰相
王禹偁詩杜甫且為詩宰相
吳旦生曰王昌齡集云王維詩天子杜甫詩宰相元
之本此丁晉公云子美集開詩世界張伯雨䟦語云
元耨埓太監請於朝諡杜甫為文貞(詩話類編云甫十餘歲夢人令)
(採文於康水覺而問人此水在二十里外乃往求之見峩冠童子告曰汝本文星典吏天使汝下謫為唐)
(世文章雲誥已降可於豆壠下取甫依其言果得一石金字曰詩王本在陳芳國九夜捫之麟篆熟聲振)
(扶桑享天福後因佩入葱市歸而飛火入室有聲曰邂逅穢我令汝文而不貴)
僧名
劉子儀詩惠和官尚小師達禄須干
吳旦生曰劉貢父詩話載此二句謂取下惠聖之和
師也達而學干禄之事或有除去官字示人曰此必
番僧也其名達禄須干聞者大笑乃所謂語病也古
今詩話謂劉子儀嘗贈人云云蔡君謨詩史不言劉
子儀而謂劉貢父以為番僧名論語只有師也過達
恐是過字此皆大悞
古今詩話云楊大年錢文僖晏元獻劉子儀為詩宗
李義山號西崑體後進效之多竊取義山語御嘗賜
百官宴優人有裝為義山者衣冠敗裂告人曰為諸
館職撏撦至此聞者大噱
孤雁
復齋漫錄曰張漢皋詩話謂鮑當吟孤雁云更無聲接
續空有影相隨時號鮑孤雁司馬文正詩話謂當為河
南法曹忤知府薛映因賦孤雁所謂天寒稻粱少萬里
孤難進不惜充君庖為帶邊城信薛大嗟賞因號鮑孤
雁詞意非前句可及宜以張記為失也
吳旦生曰前句純是描寫後句是自家寓意其指各
出無俟優劣觀老杜補遺云鮑當更無聲接續空有
影相隨孤則孤矣豈若子美孤雁不飲啄飛鳴猶念
羣誰憐一片影相失萬重雲含不盡之意乎
雁曰孤而不曰雙燕曰雙而不曰孤以雁屬乎陽燕
屬乎隂陽數竒隂數耦故也然言雁序雁行蓋亦不
孤按衛敬瑜妻王氏題孤燕云昔年有偶去今春猶
獨歸故人恩義重不忍更雙飛雖寓意亦見燕不盡
屬雙飛
黃昏
楊升菴曰林和靖梅詩疎影橫斜水清淺暗香浮動月
黃昏葦航紀談云黃昏以對清淺乃兩字非一字也月
黃昏謂夜深香動月為之黃而昏非謂人定時也蓋晝
午後隂氣用事花房歛藏夜半後陽氣用事而花敷蕊
散香凡花皆然不獨梅也坡詩只恐夜深花睡去高燒
銀燭照紅粧宋人梔子花詞惱人惟是夜深時是此理
吳旦生曰黃昏字如此看乃善看詩亦善看月善看
花客有舉東坡倅杭州命思聰和參寥子昏字詩有
千點亂山橫紫翠一鈎新月掛黃昏之句以黃昏對
紫翠恰當兩字和靖莫本是否余謂拘拘配偶詩不
若是膠也黃昏作兩字以對清淺者是本句對黃昏
不必作兩字以對紫翠者是借對讀者亦會其神韻
而已蓋言新月即非夜深昏黃之景而掛字不作黃
昏時候亦說不去
鷓鴣
林和靖詩草泥行郭索雲木呌鈎輈
吳旦生曰郭索蠏行貌鈎輈鷓鴣聲歸田錄謂二句
為士大夫所稱蓋取其屬對親切耳余按太玄經云
蠏之郭索陸魯望詩自是揚雄知郭索困學紀聞云
隨陽越雉鷓鴣也飛必南翥晉安曰懷南江左曰逐
隠北戶錄云衡州南靈鷓鴣解嶺南野葛諸菌毒及
辟温瘴又一名&KR0008;(音述)多對啼廣志言鷓鴣鳴云但南
不北古今注云其鳴自呼南越志鈎輈格磔(竹客反)據
此則對誠工矣然鷓鴣未嘗棲木而鳴惟低飛草中
昔人以此為病如孫莘老荔枝詩格磔山禽滿院飛
蓋鷓鴣非庭院之禽夏月非鷓鴣之時性又不嗜茘
枝搃是失照管耳
韻語陽秋云許渾韶州夜讌詩鸜鵒未知狂客醉鷓
鴣先聽美人歌聽歌鷓鴣詞云南國多情多艷詞鷓
鴣清怨遶梁飛又有聽吹鷓鴣一絶知其為當時新
聲而未知其所以及觀李白詩云客有桂陽至能吟
山鷓鴣清風動忩竹越鳥起相呼鄭谷亦有佳人才
唱翠眉低之句而繼之以相呼相應湘江闊則知鷓
鴣曲效鷓鴣之聲故能使鳥相呼矣
山谷詩照灘行郭索焚野得伊尼按佛書謂鹿為伊尼
倪雲林詩觳觫卧雲芳草細鈎輈啼樹野烟和亦佳
句也
葑田
林和靖詩隂沈畫軸林間寺零落棋枰葑上田
吳旦生曰吳中有一種葑田蓋陂湖間茭蒲所積歲
久為水所衝根不與土相著輙浮水面人據其上如
筏可撑以往來厚數尺裒至數十丈遂得耕種其間
亦有夜竊去數畆投牒訴宰者元末王原吉題垂虹
橋亭云葑田連沮洳鮫室亂魚鳬蓋指此也
楊升菴云葑田江淮以南有之淮南子大旱苽封熯
苽即菰封即葑也旱燥故苽封亦乾也菰葑根相結
而生歲久浮於水上根最繁而善紏結以土泥著上
刈去其蔓枯時以火燎便可耕種吳闞駰十三州志
云百粤嶺南有駱田駱音架王氏農書架田即葑田
以木縳架為曲田浮水面以葑泥附木上而成田其
田隨水上下(蓬忩續錄云雕胡即茭草中生菌如瓜形可食故謂之苽霜彫時采故謂之彫)
(因訛為雕管子書謂之雁膳)
周禮三農鄭氏注云三農山農澤農平地農澤農即
種下隰及葑田者也郭璞江賦云標之以翠蘙泛之
以游菰播匪藝之芒種挺自然之嘉蔬鱗被菱荷攢
布水蓏翹莖瀵蕊濯穎散裹隨風猗委與波潭沲流
光潛映景炎霞火此十二句皆指葑田言也
鱸魚鄉
陳了翁詩秋風斜日鱸魚鄉别本鄉作香張文潛曰魚
未為羹雖嘉魚直腥耳安得香當作鄉字松江詩話曰
魚雖不香作羹芼以薑橙而馨香遠聞故東坡詩小船
燒薤搗香虀李伯巽詩香虀何處覓鱸魚香字未為非
也野客叢書曰此鱸魚香云者謂當八九月鱸魚肥美
之時節氣味耳非必指魚之馨香也張右史既失而周
知和謂薑橙馨香謬甚香字比鄉甚覺氣味長與識者
參之楊升菴亦謂鱸香何不可之有
吳旦生曰還以鄉字為正按屯田郎林肇為吳江日
作亭江上因以鱸鄉名之蓋慕愛了翁之句以命亭
詩話所謂後人於其地立鱸鄉亭和者百餘人皆
不及公詩也中吳紀聞云范蠡張翰陸龜蒙有畫像
在鱸鄉亭旁東坡有吳江三賢畫像詩則其地鑿鑿
可證了翁初至吳江簿詩云中郎亭榭據江鄉雅稱
詩翁賦卒章蓴菜鱸魚好時節秋風斜日舊烟光語
意相類當筮仕初志巳超然故其後留題亦及此
也陸放翁詩欲與衆生共安隠秋來夢不到鱸鄉正
用了翁語也蔣堂詩一水蓴鱸國羣山橘柚鄉亦用
鄉國字
盂蘭盆
晏元獻詩家人愁溽暑計日望盂蘭
吳旦生曰陸放翁謂故都以七月望日具素饌享先
織竹作盆盎狀貯紙錢承以一竹焚之視盆倒所向
以占氣候謂向北則冬寒向南則冬温向東西則寒
温得中謂之盂蘭盆蓋俚俗老媪輩之言也又每云
盂蘭盆倒則寒來矣
荆楚歲時記七月十五日僧尼道俗悉營盆供諸佛
按盂蘭盆經云有七葉功德並幡花歌鼓果食送之
蓋由此也經有目連脫母之苦白佛言未來世行孝
順者亦應奉盂蘭盆供養故後人因此廣為華飾乃
至刻木割竹飴蠟翦綵模花葉之形極工妙之巧
天竺為盂蘭此云倒懸救器謂目連救母饑厄如解
倒懸之具也楊盈川盂蘭盆賦青蓮吐而非夏頳果
搖而不寒
繭館
晏元獻詩繭館蠶初起瑶箱燕未歸
吳旦生曰繭館上林蠶所也元帝后厭居深宫王莽
欲市其歡令四時巡四郊春幸繭館虞伯生題耕織
圖詩玉成繭館閒琴瑟宜薦房中備樂歌
堯年
晏元獻詩二龍驂夏服雙鶴記堯年
吳旦生曰異苑太康二年冬大寒南州人見二白鶴
語於橋下曰今兹寒不减堯崩年也遂飛去故山陵
挽章用之宋元憲亦云軒野龍催馭堯宫鶴厭寒庾
信小園賦龜言此地之寒鶴訝今年之雪
落花詩
漁隠叢話曰夏文莊守安州莒公兄弟尚在布衣文莊
異待之命作落花詩莒公一聯云漢臯佩冷臨江失金
谷樓危到地香子京一聯云將飛更作回風舞已落猶
成半面粧予觀南史梁元帝妃徐氏無容質不見禮以
帝𦕈一目知帝將至必為半面粧以俟此半面粧所從
出也若回風舞無出處則對偶偏枯不為佳句殊不知
乃出李賀詩云花臺欲暮春辭去落花起作回風舞前
軰用事必有來處又精確如此
吳旦生曰青緗雜記夏文莊見大小宋二聯嘆曰咏
落花而不言落大宋君須状元及第又風骨秀重異
日作宰相小宋君非所及然亦湏登嚴近後皆如其
言故文莊聞莒公登庸賀曰昔年安陸已識台光蓋
謂是也及觀槁簡贅筆云景文平生數賦落花晚又
賦云香隨蜂蜜盡紅入燕泥乾人謂景文與落花俱
盡未幾果卒蓋同一賦落花而徵驗若此詩洵足為
妖祥耶
紫荷囊
宋景文詩榮觀聳麟族賦筆助荷囊
吳旦生曰人多以荷字作平聲讀故景文又云猥挈
荷槖預從豹乘劉偉明詩西清寓直荷為槖在蜀宣
風繡作衣皆沿其譌而用之也葛常之引晉書輿服
志云文武百官皆有囊綬八座尚書則荷紫以生紫
為袷囊綴之服外加於左肩則所謂荷紫者非菱荷
之荷乃負荷之荷也南史周捨問劉杳曰著紫荷囊
相傳云挈囊竟何所出杳曰張安世傳曰(陳晦伯云趙充國傳)
(車騎將軍張安世上欲誅之充國以為安世持槖簪筆數十年按此安世非張湯子安世也云安世傳悞)
(而梁書南史俱不為之改正)持槖簪筆事孝武帝數十年注槖囊
也蓋人徒見南史著紫荷囊四字遂作一句讀之殊
未知晉書荷紫之義也余喜此證最為明確王勉夫
謂紫荷囊事其說已久唐類表有云佩蒼玉負紫荷
宋語豈無自耶因考沈約宋志蕭子顯齊志皆謂紫
袷囊俗呼曰紫荷隋志曰朝服綴紫荷令左僕射左
荷右僕射尚書右荷是則紫荷之說自晉宋以來有
之蓋本詩已沿其譌而又引以附之是助譌也而安
取此曲證為
桐薪云或謂漢代以盛奏事負荷而行也據此則今
俗男女雜佩流蘇尚有荷包之稱其沿古朝服製乎
六六鱗
宋景文詩尺素愁憑六六鱗
吳旦生曰宋元憲亦有私書一紙離懷苦望斷波中
六六鱗之句謂六六三十六也唐段成式詩三十六
鱗充使時數番猶得裹相思此皆謂憑鯉以寄書也
續博物志云鯉魚大小並三十六鱗夢溪筆談云鯉
魚當脇一行三十六鱗鱗有黑文如十字故謂之鯉
衍義云鯉魚至隂之物也其鱗故三十六
述異記云鯉魚滿三百六十鱗蛟龍輙率而飛去一
年置一神守之則不能去矣神則龜也
抑鮓
宋景文詩蠏美持螯日魴甘抑鮓天
吳旦生曰楊淵五湖賦連瓶抑鮓景文用此崇禎中
沈景倩田舍詩土潤移橙地巵香抑鮓天則又用景
文語
麥秋
緗素雜記曰宋子京有皇帝幸南園觀刈麥詩農扈方
還夏官田首告秋注云臣謹按物熟謂之秋取秋歛之
義故謂四月為麥秋
吳旦生曰月令孟夏之月是月也蘼草死麥秋至注
云秋者百榖成就之期此月於時雖夏於麥則秋故
曰麥秋蔡邕月令章句云百榖各以初生為春熟為
秋麥以初夏熟故以四月為麥秋亦猶贊寧竹譜以
八月為春二三月為秋也
漫叟詩話云吳民載詩條風着野方蠶月高樹移隂
又麥秋嘗記前輩詩曰麥秋晨氣潤槐夏午隂清此
二聯未易優劣
丙丁
宋子京詩何但魚知丙非徒事識丁
吳旦生曰左太冲蜀都賦嘉魚出於丙穴注丙穴在
漢中沔陽曰北有魚穴二所常以二八月取之丙地
名也侯鯖錄引魚以丙日出穴故陳藏器謂丙者向陽
穴多生魚魚何能擇丙日出穴耶酈善長謂穴口向
丙又引栢枝山中有丙穴魚以春末遊渚冬入穴不
獨漢有也皆非正論舊云魚尾象篆文丙字故曰丙
穴蓋爾雅魚枕謂之丁魚腸謂之乙魚尾謂之丙此
豈專指嘉魚耶
唐張弘靖云挽兩石弓不如識一丁字野客叢書辨
為个字非丁字引續世說書此个字張翠微考異亦
謂个字蓋个與丁相似傳寫之悮又觀蜀志南史有
所識不過十字之語史通謂王平所識僅通十字蓋
十與丁益相似也覺丁字無謂
調馬養花
迂叟詩話曰大名進士耿仙芝以詩著其一聯云短水
淺蕪調馬地淡雲微雨養花天為人所稱
吳旦生曰餘冬序錄云北人養馬凡駒未破鞍時先
剗騎於水中教習行步所以必於水中者欲其舉足
高也花木譜云越中牡丹開時賞者不問親疎謂之
看花局澤國此月多有輕烟微雨謂之養花天
逋峭
詞林海錯曰魏收有逋峭難為之語蘇子容詩自知伯
起難逋峭不及淳于善滑稽魏齊間指人有風措者謂
之庸峭一曰波峭
吳旦生曰晞籛䜪聿乃作庸峭文潞公不曉二字何
義以問子容子容曰宋元憲謂事見木經蓋梁上小
柱名取其有曲折之勢耳即用此事作詩為謝故有
此二句集韻云庯庩屋不平也庯奔模切庩同都切
庩即屠蘇義同(營舍之法謂之木經喻皓所造)
需頭
蔡君謨詩禁林京兆荷恩光三上需頭乞郡章
吳旦生曰蔡邕獨斷凡羣臣上書天子者四一曰章
二曰奏三曰表四曰博議凡章奏皆需頭稱稽首表
者不需頭又曰所謂需頭者蓋空其首一幅以俟詔
旨批答陳請之奏用之不需頭者申謝之奏用之
晉人簡帖後空一幅仍書空著以俟朋友之批答故
謝安批子敬之帖尾
咏草
徐興公曰白樂天咏草云野火燒不盡春風吹又生已
傳播今昔矣又唐僧云時平生戰地農惰入春田又元
楊基云六朝舊恨斜陽外南浦新愁細雨中風調情景
俱不在樂天之下唐僧句見山谷集或云是蔡襄詩非
也
吳旦生曰八閩通志載王禹玉云蔡君謨草詩有時
平生戰地農惰入春田之句其言干教化非野火燒
不盡春風吹又生之比興公編纂蔡端明别紀亦採
入此條而又云非蔡詩何耶
茶品
學林新編曰茶之佳品造在社前其次則火前其下則
雨前謂糓雨前也佳品其色白若碧綠者乃常品也茶
之佳品芽蘖細微不可多得若取數多者皆常品也茶
之佳品皆點啜之其煎啜之者皆常品也齊已茶詩曰
甘傳天下口貴占火前名又曰高人愛惜藏嵓裏白瓿
封題寄火前丁謂茶詩曰開緘試新火須汲遠山泉凡
此皆言火前蓋未知社前之品為佳也鄭谷茶詩曰入
坐半甌輕泛綠開緘數片淺含香鄭雲叟茶詩曰惟憂
碧粉散嘗見綠花生沈存中論茶謂黃金碾畔綠塵飛
碧玉甌中翠濤起宜改綠為玉翠為素此論可也而舉
一夜風吹一寸長之句以為茶之精美不必以雀舌鳥
觜為貴今按茶至於一寸長則其芽葉大矣非佳品也
存中此論曲矣盧仝茶詩曰開緘宛見諫議面手閱月
團三百片薛能謝劉相公寄茶詩曰兩串春團敵夜光
名題天柱印維揚茶之佳品珍踰金玉未易多得而以
三百片惠盧仝以兩串寄薛能者皆下品可知也齊已
詩曰角開香滿室爐動綠凝鐺丁謂詩曰末細烹還好
鐺新味更全此皆煎啜之也煎啜之者非佳品矣唐人
於茶雖有陸羽為之說而持論未精至今朝蔡君謨茶
錄既行則持論精矣以茶錄而合前賢之詩皆未知佳
味者也
吳旦生曰唐以前貴蜀茶孫楚歌云茶出巴蜀張孟
陽登成都樓詩芳茶冠雲情溢味播九區然蜀中數
處産茶雅州蒙山上有五頂各有茶園其中頂曰上
清峯最佳生最晚在春夏之交其地即書所謂蔡蒙
旅平也唐時湖州紫筍入貢每歲以清明日貢到先
薦宗廟後分賜近臣義興初無貢自李棲筠進萬兩
遂為貢玉川子所謂天子未嘗陽羨茶百草不敢先
開花也陸羽茶經云浙品以湖州為上常州次之湖
州生長城縣顧渚山中常州義興縣生君山懸脚嶺
北峰下蓋湖常二境相接采茶時兩郡守畢至最為
盛會杜牧詩溪盡停蠻棹旗張卓翠苔柳村穿窈窕
松澗渡喧豗劉禹錫詩何處人間似仙境春山携妓
采茶時蓋草茶盛於兩浙以浙東有日注也至江南
李氏漸貴建茶始有團圈之製而大小龍團始於丁
謂而成於蔡襄東坡詩武夷溪邊粟粒芽前丁後蔡
相寵加然北苑官焙也漕司歲以入貢茶為上壑源
私焙也土人亦入貢茶為次二焙相去三四里間若
沙溪外焙也與二焙相去隔一溪茶為下山谷詩莫
遣沙溪來亂真官焙造茶在驚蟄後三日興工採摘
是時芽已一槍閩中地暖如此
唐子西鬭茶記云唐相李衛公好飲惠山泉置驛傳
送不遠數千里而近世歐陽少師作龍茶錄序稱嘉
祐七年親享明堂致齋之夕始以小團分賜二府人
給一餅不敢碾試至今藏之時熙寧元年也吾聞茶
不問團銙要之貴新水不問江井要之貴活千里致
水真偽固不可知就令識真已非活水自嘉祐七年
壬寅至熙寧元年戊申首尾七年更閱三朝而賜茶
猶在豈復有茶味哉
鶴林玉露云李南金謂茶經以魚目湧泉連珠為煮
水之節然近世淪茶鮮以鼎鑊用瓶煮水難以候視
則當以聲辨一沸二沸三沸之節又陸氏之法以未
就茶鑊故以第二沸為合量而下未若以今湯就茶
甌瀹之則當用背二涉三之際為合量乃為聲辨之
詩云砌蟲唧唧萬蟬催忽有千車捆載來聽得松風
并澗水急呼縹色綠瓷杯其論固已精矣然瀹茶之
法湯欲嫩而不欲老蓋湯嫩則茶味甘老則過苦矣
若聲如松風澗水而遽瀹之豈不過於老而苦哉惟
移瓶去火少待其沸止而瀹之然後湯適中而茶味
甘此南金之所未講者也因補以詩云松風檜雨到
來初急引銅瓶離竹爐待得聲聞俱寂後一甌春雪
勝醍醐因話錄云李約性嗜茶能自煎謂人曰茶須
緩火炙活火煎活火謂炭火之㷔者也
蔡君謨茶錄云藏茶宜篛葉而畏香藥喜温燥而忌
濕冷故收藏之家以篛葉封裹入焙中兩三日一次
用火常如人體温温則禦濕潤若火多則茶焦不可
食歸田錄云洪州雙井白芽漸盛近歲製作尤精囊
以紅紗不過一二兩以常茶十數斤養之用辟暑濕
之氣
歴代詩話卷五十五
