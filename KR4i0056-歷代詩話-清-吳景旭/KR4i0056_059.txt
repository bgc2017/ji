歴代詩話卷五十九
歸安吳景旭撰
辛集中之下
宋詩
警悟
西清詩話曰魯直少警悟八歲能作詩送人赴舉云送
君歸去明主前若問舊時黃庭堅謫在人間今八年此
巳非髫稚語矣
吳旦生曰魯直七歲巳作牧童詩警悟不待言其父
為亞夫名庶有怪石一絶云山鬼水怪著薜茘天祿
辟邪眠莓苔鈎簾對坐心語口曾見漢唐池館來洪
駒父比之老杜之有審言其外父為謝師厚名景初
有王左丞夜至一絶云倒著衣冠迎戶外盡呼兒女
拜燈前王直方謂編之杜集無愧也故魯直從謝公
得句法嘗有詩云自往見謝公論詩得濠梁由此觀
之以警悟之質源流有自又加之琢磨宜其卓絶矣
嘗游灊皖山谷寺石牛洞樂其林泉之勝因自號山
谷道人漢時廣陵有老翁釣於涪水自號涪翁魯直
謫涪州别駕因稱涪翁一作涪皤范石湖云蜀中稱
尊老者為波祖及外祖皆曰波宋景文謂當作皤魯
直號涪皤或從其俗也又謫黔州號黔安居士黔中
寓開元寺寺有摩圍泉因號摩圍老人至宜州號八
桂老人陳後山呼魯直為金華仙伯故題李白真詩
金華仙伯哦七字作事不復千金模蘇養真詩但見
金華仙伯語筆端丘壑飽經心
一䲭
黃魯直以詩借書目於胡朝請云願公借我藏書目時
送一䲭開鏁魚
吳旦生曰昔稱借書一欷還書一欷欷後訛為嗤商
芸小說引杜預云有書借人為可嗤借書送還亦可
嗤或作癡字資暇集謂借一癡與二癡索三癡還四
癡此皆頑鄙之極余按當作瓻蓋欷與瓻字近而訛
耳廣韻云瓻丑飢切古之盛酒器大者一石小者五
斗蓋云借書以一瓻酒還書亦以一瓻酒也
瓻通作䲭按吳王取伍子胥屍盛以䲭夷革浮之水
中應劭注云取馬革為䲭夷榼形又范蠡號䲭夷子
皮又揚雄酒賦䲭夷滑稽腹大如壺盡日盛酒人復
籍沽顔師古注云䲭夷革囊以盛酒也(漢紀音義云滑稽酒器也)
(轉注吐酒終日不已若今之燧尊也故語之響應無窮者取象今之注子是其遺音資暇錄云元和後酌)
(酒用注子大和後中貴惡其名同鄭注改曰偏提說郛云猶今酒鱉水南翰記云韻書無□字邵康節詩)
(大&KR1812;子中消白日小車兒上看青天)
曾文清還鄭侍郎通鑑詩借我以一鑑餉公無兩瓻
宋子虚五雜組云往復還借書瓻正德中劉士亨詩
借書不受銀瓻酒待客惟烹石鼎茶
蘇子瞻和陶詩不持兩䲭酒肯借一車書蘇養直詩
慚無安世書三篋濫得揚雄酒一䲭黃魯直又云莫
惜借行千里他日還君一䲭元遺山詩䲭夷盛酒盡
君歡嘉靖中王弇州詩宛爾並頭雙鑿落居然大腹
一䲭夷
糖霜
山谷作頌答雍熙長老寄糖霜云遠寄蔗霜知有味勝
於崔子水晶鹽正宗掃地從誰說我舌猶能及鼻尖
吳旦生曰王灼糖霜譜唐大歷間有僧鄒和尚不知
所從來跨白驢登繖山結茅廬以居須鹽米薪菜之
屬即書於紙繫錢緡遣驢負至市區人知為鄒也取
平直掛物於鞍縱驢歸一日驢犯山下黃氏諸蔗黃
請償於鄒鄒曰汝未知因蔗糖為霜利當十倍吾語
汝塞責可乎試之果信其色如琥珀遂為上品自是
流傳其法鄒末年北走通泉縣靈鷲山龕中其徒追
及之但見一文殊石像始知大像化身而白驢者獅
子也則知山谷所言正宗蓋用此東坡有詩送遂寧僧
圓寶云冰盤薦琥珀何似糖霜美亦指色如琥珀也
容齋五筆云糖霜之名唐以前無所見自古食蔗者
始為蔗漿宋玉招魂所謂胹鱉包羔有柘漿是也其
後為蔗餳孫亮使黃門就中藏吏取交州獻甘蔗餳
是也後又為石蜜南中八郡志云笮甘蔗汁曝成飴
謂之石蜜本草亦云煉糖和乳為石蜜是也後又為
蔗酒唐赤土國用甘蔗作酒雜以紫瓜根是也唐太
宗遣使至摩揭陁國取熬糖法即招揚州上諸蔗榨
瀋如其劑色味愈於西域遠甚只是今之沙糖蔗之
技盡於此不言作霜然則糖霜非古也歴世詩人模
竒寫異亦無一章一句言之糖霜見於文字者實始
蘇黃二公
我鄉董遐周云猊糖見後漢顯宗紀販糖之妾見馮
敬通與婦弟任武達書南箕無舌飯多沙糖見易林
大畜之益飴䬵餹餳見廣雅餳謂之餹見揚子雲方
言繭糖見齊民要術賣糖老姥見南齊書傅琰傳蘇
酪沙糖見隋書真臘傳蠏之將糖躁擾彌甚見梁書
鍾岏上何胤議酒無沙糖味為他通顔色見古樂府
聖郎曲燋糖幸一柈見杜詩猶馬食之如糖故名馬
唐見陳藏器本草唐以後不復憶矣
千秋
山谷詩穿花蹴踏千秋索挑菜嬉遊二月晴
吳旦生曰古今藝術圖云北方寒食用鞦韆為戲以
習輕趫者事物紀原云齊桓北伐此戲始傳荆楚歲
時記云施鈎之戲以綆作蔑纜相罥綿亘數里鳴鼓
牽之湼槃經曰鬭輪骨輪索其鞦韆之戲乎鞦韆亦
施鈎之類也天寶遺事云宫中寒食節競築鞦韆宫
嬪笑樂帝呼為半仙之戲酉陽雜爼云寒食有内傷
之虞令人作鞦韆以動盪之余按此出自漢武宫中
本云千秋祝夀之詞王延夀作千秋賦指此蓋正作
千秋字後世倒其語為秋千易其字為鞦韆皆俗譌
也蔡林屋鞦&KR0008;怨又作&KR0008;非是觀山谷又詩云未到
清明先禁火還依桑下繫千秋可証崇禎中陳卧子
詩禁苑起山名萬歲複宫新戲號千秋最得解
按秦中記二月二日曲江拾菜士民遊觀其間者尤
甚謂之挑菜節山谷用此劉禹錫淮隂行云無奈挑
菜時(俗本作脫葉時殆不可解)清淮春浪軟東坡惠州詩水生挑
菜渚蓋用劉語也鄭谷益州詩和暖又逢挑菜日寂
寥未是采花人郝天挺引歲時記人日挑七種菜作
羹以注鄭句悞甚觀人日不得言和暖當是二月二
日亦猶之春浪决非脫葉時耳今於山谷詩而益明
用事
類苑曰魯直善用事若填塞故實舊謂之點鬼簿今謂
之堆垜死屍如咏猩猩毛筆詩平生幾兩屐身後五車
書又云管城子無食肉相孔方兄有絶交書精妙穏密
不可加矣當以此語反三隅也
吳旦生曰唐文粹猩猩說云阮研使封溪見邑人言
猩猩喜著屐人設酒及屐乃為所擒刺其血又晉阮
孚云未知一生能着幾兩屐又五車書莊子言惠施
事蓋魯直上句借孚語以用研事下句借施事以言
作筆鈔書耳極刻露處能餘其隠故不嫌其太作意
也
陸放翁詩強健猶穿幾兩屐榮華正似一鈎絲薩天
錫詩山川幾緉履日月兩浮萍皆佳
管城一聯謂之折句皆言此體剏自魯直不知唐巳
有之野客叢書引張祜詩賀知章口徒勞說孟浩然
身更不疑李益詩柳吳興近無消息張長公貧苦寂
寥貫休詩郭尚父休誇塞北裴中令莫說淮西杜荀
鶴詩卷一箔絲供鈎線種千林竹作漁竿皆此句法
也其在宋時者詩林廣記引東坡詩五車經已留兒
讀二頃田應為鶴謀漁隠叢話引歐陽修詩靜愛竹
時來野寺獨尋春偶過谿橋盧贊元詩想行客過梅
橋滑免老農憂麥隴乾苕溪亦云鸚鵡杯且酌清濁
麒麟閣懶畫丹青
雞距鼠鬚
黃魯直詩宣城變樣蹲雞距諸葛名家捋鼠鬚
吳旦生曰此皆筆名白樂天雞距筆賦足之健兮有
雞足毛之勁兮有兔毛就足之中奮發者利距在毛
之内秀出者長毫合為手筆正得其要象彼足距曲
盡其妙蘇東坡答文與可詩為愛鵝谿白繭光掃殘
雞距紫毫芒陸放翁詩雞距鋒圜筆絶倫
按均州出鼠鬚筆王右軍得用筆法於白雲先生先
生遺之鼠鬚筆又永和九年曲水會用鼠鬚筆為蘭
亭記叙最得意其後雖書數百本無一得及者鍾繇
張芝皆用鼠鬚筆杜祁公酬吳殿院鼠鬚筆古律詩
各一篇蔡君謨為永叔書集古錄序以鼠鬚栗尾筆
為潤筆歐陽永叔送元甫詩贈之以宣城鼠鬚之管
蘇東坡詩欲寄鼠鬚并繭紙請君章草賦黃樓又坡
嘗以第一龍團茶比之諸葛鼠鬚筆其子叔黨有鼠
鬚筆詩漁隠稱其步驟氣格殊有父風謝宗可鼠鬚
筆詩莫笑硯池濡醉墨絶勝倉廩飽陳紅
埤雅云鼬鼠俗謂之鼠狼一名鼪今栗鼠似之蒼黑
而小取其毫於尾可以製筆世所謂鼠鬚粟尾者也
其鋒乃健於兔太平清話云宋時有鼠尾筆狼毫筆
矲矮挼莎
黃魯直詩矲矮金壺肯持送挼莎殘蘜更傳桮
吳旦生曰春官音注矲皮買反雉苦買反方言桂林
之間謂人短為矲雉雉正作矮字呼也曲禮共飯不
澤手注云澤挼莎也古雋考略云莎一作莎經典釋
文云煩撋猶挼莏也蓋宋人用事貴出處相等傳注
中用事必以傳注中對之故也陸放翁詩醉撫酒壺
憐矲矮卧看香岫愛嶙峋謝薖初夏詩挼挲蕉葉展
新綠從便榴花舒小紅
船官
山谷詩王侯文采似於菟洪甥人間汗血駒相將問道
城南隅無屋止借船官居
吳旦生曰按庾子山賦風吹雲夢凍合船官注云船
官官船也或疑山谷詩當作官船居是未嘗看庾賦
耳趙復送晏集賢南歸云船官風破浪關吏鼓通晨
秦西巴
藝苑雌黃曰古人詩押字或有語顛倒而無害於理者
如韓退之以參差為差參以玲瓏為瓏玲是也比觀王
逢原有孔融詩虚云座上客常滿許下惟聞哭習脂黃
魯直有和荆公六言云啜羹不如放麑樂羊終愧巴西
按後漢有脂習而無習脂戰國有秦西巴而無巴西豈
二公之悞耶
吳旦生曰韓非子云樂羊為魏將攻中山中山君烹
其子遺之羹樂羊啜之盡一杯文侯賞其功而疑其
心又云孟孫獵得麑使秦西巴載歸其子隨之而啼
秦弗忍而與之孟孫怒逐之復召以為子傅據此則
魯直以西巴為巴西誠悞矣陳子昂感遇詩吾聞中
山相乃屬放麑翁蓋西巴乃孟孫氏之臣子昂徒見
樂羊中山事遂謂之中山相則益悞甚
漢臯詩話云字有顛倒可用者如羅綺綺羅圖畫畫
圖毛羽羽毛白黑黑白之類方可縱横惟韓愈孟郊
輩才豪故有湖江白紅慨慷之語後人亦難倣效若
不學矩步而學奔逸誠恐麟麒凰鳳木草川山之句
紛然矣
紫綿
黃魯直詩紫綿揉色海棠開
吳旦生曰沈立海棠記言其花五出初極紅如燕脂
點點然及開則漸成纈暈至落則若宿粧淡粉矣於
葉間或三萼至五萼為叢而生其蘂如金粟蘂中有
鬚三如紫絲陳去非詩日暮紫綿無數開此與魯直
同意也張冕咏蜀中海棠云山木瓜開十顆顆水林
檎發一攅攅注謂木瓜林檎花初發時與海棠相類
余按紫綿色者謂之海棠豈與木瓜林檎類耶心竊
非之後見漁隠叢話云閩中漕宇脩貢堂下海棠有
二十四叢每春着花有如紫綿揉色者亦有不如此
者其種類不同不可一槩論也至其花落則皆若宿
粧淡粉矣大率富沙多此並是帚子海棠正與蜀中
相類今江浙間别有一種柔枝長蒂顔色淺紅垂英
向下謂之垂絲海棠與蜀閩不類
李贊皇花木記云凡今草木以海為名者悉從海外
來如海棠海㯶海柳海榴海桐海木瓜之類是也羅
大經云洛陽人謂牡丹為花成都人謂海棠為花尊
貴之也亦如稱歐陽公司馬公之類不復指其名字
稱號
竹石牛
室中語曰坐客論魯直巧自作格因舉其題竹石牛圖
云石吾甚愛之勿使牛礪角牛礪角尚可牛鬭殘我竹
如此語意甚新公徐云濁漉水中泥水濁不見月不見
月尚可水深行人沒蓋是太白濁漉篇也山谷亦仿此
語意耳
吳旦生曰或稱魯直桃李春風一杯酒江湖夜雨十
年燈以為極至魯直自以此猶砌合須竹石牛圖詩
乃可言至耳余觀此詩機致圓美只將竹石牛三件
頓挫入神自成雅調陵陽謂其襲太白濁漉篇法然
按宋元嘉中語云寧作五年徒不逐王玄謨玄謨猶
尚可宗越更殺我則太白之前早有此等句語矣况
詩家老手體製縱横便直取古語如孟德之呦呦鹿
鳴淵明之犬吠深巷中老杜之使君自有婦而無車
馬喧亦復何礙
野客叢書云魯直詩角雖讀為祿實則角爾傅玄盤
中詞曰與其書不能讀當從中央周四角亦以角為
祿也禮黃鍾為角音祿又如字四皓中角里先生音
禄孔氏秘記慮將來之悞直書為禄里繁欽禄里先
生訓亦書為禄癸辛雜識云淳化中太宗問崔偓佺
曰角姓或云用上加一撇或云用上加一點果何音
偓佺曰臣聞刀下用乃𣙜音兩點下用乃鹿音用上
一撇一點俱不成字
天咫
黃魯直詩湔祓瘴霧姿朝趨去天咫
吳旦生曰任淵注引天威不違顔咫尺洪景盧謂國
語楚靈築三城使子晢問范無宇無宇不可王曰是
知天咫安知民則韋昭曰咫者少也言少知天道耳
酉陽雜爼有天咫篇黃詩蓋用此徐師川翫月四言
云君家近市所見天咫庭戶之間容光能幾正祖述
黃所用云
說文咫中婦人手長八寸謂之咫周尺也人手却十
分動脉為寸口十寸為尺尺所以指尺規榘事也周
制寸尺咫尋常仞諸度量皆以人之體為法
折綿
潘子真詩話曰霜威能折綿之句予問折綿所從來山
谷曰勁氣方凝海清威正折綿庾肩吾詩也
吳旦生曰阮籍大人先生歌云陽和微弱隂氣竭海
凍不流綿絮折呼吸不通寒冽冽(一作則則按唐詩春寒側側掩重門)
(王荆公詩側側輕寒剪剪風楊升菴謂側不正也側寒字甚新余意本此則則轉而側側)蓋折綿
字始此而肩吾詩用其事又觀張說詩塞上綿應折
江南草可結則山谷以前常用之矣
虎䕫藩
湘煙錄載容齋隨筆曰魯直詩汲烹寒泉窟伐燭古松
根相戒莫浪出月黑虎䕫藩䕫字甚新其意蓋言抵觸
而莫究所出惟杜工部課伐木詩序云課隸人入谷斬
隂木晨征暮返我有藩籬是缺是補旅次於小安山有
虎知禁若恃爪牙之利必昏黑摚突䕫人屋壁列樹白
桃鏝焉牆實以竹示式遏為與虎近混淪乎無良賓客
其詩句有云藉汝跨小籬乳獸待人肉虎穴連里閭久
客懼所觸魯直用此序中語也
吳旦生曰此洪容齋一筆中語也此段下即繼之云
杜公在䕫府所作詩所謂䕫人者述其土俗耳本無
抵觸之義魯直蓋悞用之則是容齋駁魯直之悞用
杜序也今湘煙錄刪末一段不載使人看之直是以
杜序詮䕫字義矣其累後學不淺特為詳出藝苑雌
黃亦言此詩䕫字不知作何訓因引老杜此序所謂
䕫人正謂䕫府之人耳朱晦翁云山谷頌又用躨觸
字按躨跜見靈光殿賦自為蚪龍動貎元無觸義不
知山谷何所據也
諫果
山谷謝惠橄欖詩方懷味諫軒中果忽見金盤橄欖來
想共餘甘有瓜葛苦中真味晚方回
吳旦生曰戎州蔡次律家小軒外植餘甘子乞名於
山谷因名之曰味諫軒其後王子予以橄欖送山谷
故賦及之因名二物為諫果(山谷喜苦筍嘗從斌老乞之詩云南園苦筍味)
(勝肉籜龍稱冤莫採錄煩君更致蒼玉束明日春風吹成竹東坡賦苦筍云苦而有味如忠諫之可活國)
(陸放翁又云我見魏徵殊嫵媚約束兒童勿多取世亦名諫筍)
海錄碎事云餘甘青實狀如山李味若橄欖生於近
郊者肉脆而虛其味薄生於馬湖者肉堅而實在戎
州蓋其味若橄欖故山谷以為有瓜葛也異物志謂
餘甘橄欖一物異名恐未必然
觟䚦
山谷呈吉老縣丞詩觟䚦今無種蒲盧教未形
吳旦生曰舊注觟䚦此兩姓今無人按太玄難上九
云角觟䚦終以直其有犯論衡云觟(獬同)䚦(音齒)一角羊
也青色四足能知曲直性識有罪臯陶治獄其罪疑
者令觸之有罪則觸無罪則不觸蓋天生聖獸助獄
為驗即今所畫獬廌也(神異經獬廌東北荒之獸也性忠觸邪故立獄皆東北依)
(所在也異物志見人鬭則觸不直者聞人論則咋不正者)
一坐
山谷詩畫出西樓一坐秋
吳旦生曰唐詩吳淞一幀秋山谷本之坐本音靜陸
魯望又作平聲押畫繒曰坐晉天文志東海氣如圓
□河水氣如引布别作㡠幀坐
女冠
桐江詩話曰暢姓惟汝南有之其族尤奉道男女為黃
冠者十之八九時有女冠暢道姑姿色妍麗神仙中人
也秦少游挑之不得作詩云瞳人剪水腰如束一幅烏
紗裹寒玉超然自有姑射姿回看粉黛皆塵俗霧閤雲
窗人莫窺門前車馬任東西禮罷瑤壇春日靜落花滿
地乳鴉啼
吳旦生曰韓退之有洗粧拭面着冠帔白咽紅頰長
眉青之詩白樂天有綽約小天仙生來十六年之詩
女冠宕逸文士輕儇往往致有此侮湘山野錄載申
國公主為尼掖庭隨出者三十餘人詔兩禁送至寺
賜齋傳旨令各賦詩彭喬年一律最著都下好事者
以鷓鴣天歌之蓋貴主敢爾其他又何如也有歌妓
為尼復還俗吳融作詩頷聯云三峽卻為行雨客九
天曾是散花人此只是體貼語頸聯云空門付與悠
悠夢寶帳迎迴暗暗春可謂形容盡妙
東臯雜錄云荆公在鍾山興國寺見一尼入寺使蔡
天啟集句嘲之云不佳熏爐換好香為他人作嫁衣
裳因過竹院逢僧話始覺空門氣味長
駒隂冗記云饒州有女尼從士人張生者戴宗吉贈
詩曰短髮鬔鬆綠未勻袈裟脫却着紅褌於今嫁與
張郎去贏得僧敲月下門
人鮓甕
侯鯖錄曰瞿塘之下地名人鮓甕少游嘗謂未有以對
南遷度鬼門關乃用為絶句云身在鬼門關外天命輕
人鮓甕頭船北人慟哭南人笑日落荒村聞杜鵑
吳旦生曰桯史載紹聖二年四月甲申山谷以史事
謫黔南道間作竹枝詞二篇題歌羅驛曰撑厓拄谷
蝮蛇愁入箐攀天猿掉頭鬼門關外莫言遠五十三
驛是皇州浮雲一百八盤縈落日四十九渡明鬼門
關外莫言遠四海一家皆弟兄自書其後曰古樂府
有巴東三峽巫峽長狷鳴三聲淚沾裳但以抑怨之
音和為數疊惜其聲今不傳余自荆州上峽入黔中
備嘗山川阻險因作二疊傳與巴娘今以竹枝歌之
前一疊可和云鬼門關外莫言遠五十三驛是皇州
後一疊可和云鬼門關外莫言遠四海一家皆弟兄
或各用四句入陽關小秦王亦可歌也是夜宿於驛
夢李白相見於山間曰予往謫夜郎於此聞杜鵑作
竹枝詞二疊世傳之不子細憶集中無有三誦而使
之傳焉其詞曰竹竿坡面蛇倒退摩圍山腰猢孫愁
杜鵑無血可續淚何日金雞赦九州命輕人鮓甕頭
船日瘦鬼門關外天北人墮淚南人笑青壁無梯聞
杜鵑今豫章集所刊蓋自謂夢中語也音響節奏似
矣而不能揜其真亦寓言之流與余按趙德麟所載
少游之句與岳珂所載之末章辭義合符然覽其全
文應屬山谷
于湖
楊升菴曰王敦屯于湖帝至于湖隂察營壘而去此晉
紀本文于湖今之歴陽也帝至于湖為一句隂察營壘
為一句温庭筠作湖隂曲誤以隂字屬上句也張耒作
于湖曲以正之
吳旦生曰張文潛謂遊蕪湖問父老湖隂所在皆莫
之知按晉地志有于湖而無湖隂乃作于湖曲云武
昌雲旗蔽天赤夜築于湖洗鋒鏑陸放翁入蜀記云
漢丹陽郡有蕪湖縣吳陸遜屯蕪湖又杜預注春秋
楚子伐吳克鳩兹亦在蕪湖至東晉乃改名于湖王
敦反屯于湖今故城尚存又有玩鞭亭亦當時遺跡
劉夢得歴陽書事詩云望夫人化石夢帝日環營蓋
夢得自䕫州移牧歴陽過此邑也(帝微行至其營敦夢日遶之覺而追)
(不及)
處士牙
珊瑚鈎詩話曰陳叔易居陽翟澗上村號澗上丈人無
仕宦意崇觀間朝廷召之郡守勸駕不得已而起晁以
道時致仕居嵩山有詩云處士誰人為作牙盡攜猿鶴
到京華從今鄰壑堪惆悵六六峰前只一家蓋譏之也
吳旦生曰終南曰徑巧宦曰媒虛聲曰盜種種不堪
今復曰牙松篁掃地矣按韓退之雖與石洪温造李
渤遊而多侮薄之所謂水北山人得名聲去年去作
幕下士水南山人今又往鞍馬僕從照閭里少室山
人索價高兩以諫官徵不起彼皆刺口論時事有力未
免遭驅使讀者謂韓與處士作牙人商度物價也晁
公句出此
詩話總龜云古所稱駔(子黨切)儈今謂牙也本謂之互
郎主互市事耳唐人書互字作㸦㸦字似牙字因轉
讀為牙余按說文牙牡齒也凢牙之屬皆從牙則是
古牙字與唐之所書互作㸦殆相彷彿耶易大畜卦
豶豕之牙鄭康成注謂牙讀為互則二字原相通矣
(詩話又言互作牙何得舉世同辭蓋不足怪今人以萬為力以千為丿亦人人道之也因觀田子藝云今)
(隠語以千為撇以萬為方蓋俗萬作万故千舉其首而万加以點也二王帖中亦作万楊升菴云楚方城)
(古作万城)
晁无咎
王直方詩話曰曹輔字子方嘗為省郎交游間以為有
智數者故無咎贈詩有兵甲胸中無敵國之語苕溪漁
隠曰予纂集叢話歴覽羣賢詩說並無評議无咎詩者
止有此一句不知當時羣賢偶遺之耶
吳旦生曰按无咎詩有聲陳后山戲贈云聞道新詞
能入樣相州紅纈卾州花又東臯雜錄云西池題壁
一聯雨園鳩逐婦風徑燕將兒亦佳句也又許彦周
詩話曰弔李誠之長短句措意高古深悲而善怨有
似離騷又珊瑚鈎詩話云退之作羅池廟迎饗送神
詩蓋出於離騷而无咎效之作楊府君碣系即雜之
韓集中豈復可辨據余憶記之所及巳有如此漁隠
謂並無評者何也
石林詩話云高荷以五十韻見山谷極賞之作六言
贈荷曰張侯海内長句晁子廟中雅歌高郎少加筆
力我知三傑同科張則文潛晁則无咎也然余觀山
谷贈无咎詩云執持荆山玉要我雕琢之蓋无咎從
山谷作詩故其集中如豆葉黃諸作絶類山谷奈何
降而與荷齊稱宜无咎聞之不平矣敖東谷謂東坡
愛李廌之文山谷愛高荷之詩後來二子行檢齷齪
使二公有愛才之累惜哉
蘇門
晁無咎詩云黃子似淵明城市亦復真陳君有道舉化
行井閭淳張侯公瑾流英思春泉新高才更難及淮海
一髯秦
吳旦生曰蘇門最知名者黃魯直張文潛晁无咎秦
少游世謂之四學士陳無巳以晚出其門故不及四
人之著無巳答李端叔書云蘇公之門有客四人魯
直少游无咎則長公之客也文潛則次公之客也然
四客各有所長魯直長於詩辭秦晁長於議論魯直
詩云晁子智囊可以括四海張子筆端可以回萬牛
又與秦覯書云議論文字今日乃當付之少游及晁
張無已足下可從此四君子一一問之文潛詩云黃
門蕭蕭日下鶴陳子峭峭霜中竹秦文倩麗舒桃李
晁論崢嶸走珠玉蓋諸子臭味互相推矜如此及觀
無巳次韻黃樓詩云一代蘇長公四海名未巳少公
作長句班馬安得擬文潛贈李德載詩云長公波瀾
萬頃海少公峭拔千尋麓蓋其門之推矜二公又如
此
剪綵
復齋漫錄曰荆楚歲時記正月七日剪綵為人或鏤金
箔貼屏風上亦戴之像人入新年形容改新無巳立春
詩巧勝向人真奈老衰顔從俗不宜新更覺其工漁隠
叢話曰閱荆楚歲時記正月七日剪綵為人或鏤剪金
箔為人貼屏風亦戴之頭鬢所云止此即無像人入新
年形容改新九字復齋以無巳詩有衰顔從俗不宜新
之句遂牽合撰此九字誣甚矣
吳旦生曰余按荆楚歲時記剪綵為人或鏤金箔為
人以貼屏風亦戴之頭鬢其注又云剪綵人者人入
新年形容改從新也初學記亦載之陳無已詩用此
復齋因據此而合言之漁隠不詳攷謂本記無九字
亦粗莽之極
事物攷云賈充夫人剪綵為花勝或鏤金箔為人象
瑞圖之形是綵勝起於晉也
黃昏湯
陳后山贈二蘇公詩如大醫王治膏肓外證巳解中尚
彊探囊一試黃昏湯一洗十年新學腸
吳旦生曰任子淵注引圖經本草云合歡夜合也一
名合昏韋宙肺癰黃昏湯治之取夜合皮掌大一枚
水煮服張世南以為其說牽合無義閱本草王孫味
苦平無毒主五臓邪氣吳名白功草楚名王孫齊名
長孫一名黃昏據此則詩中之意蓋指當時癖學為
五臓邪氣須得蘇公一洗之耳取義精深如此
急就篇注云牡蒙一名黃昏
孫思邈有黃昏散夫妻反目服之必和注云黃昏木
續博物志云草部木部黃昏為二物郭璞云守宫槐
晝日聶合而夜舒布也江東有木與此相反俗因名
合昏古今注云合歡似梧桐枝葉互相結風來解使
人不忿嵇康種之於舍前
瓣香
了翁雜鈔曰陳后山詩向來一瓣香敬為曾南豐按是
時東坡正為郡守又后山元以坡薦得官(瓣音版)
吳旦生曰元豐間曾鞏脩史薦后山有史才乞自布
衣召入史館命未下而曾去故感其知已作妾薄命
云云按東坡出知杭州道由南京后山時為徐州教
授出界來謁孫覺不許往而后山不顧劉安世上彈
文而后山不顧且送以詩云一代不數人百年能幾
見此豈寡情於坡者哉送吳先生謁坡詩云為說人
安在依然一秃翁時后山坐黨事廢錮故云秃翁(灌夫)
(傳與長孺同一秃翁注言無官位版授也)蓋自謂不負蘇公之門也
客兒
陳后山云詩來巳作客兒語
吳旦生曰鍾嶸詩品云錢塘杜明師夜夢東南有人
來入其館是夕即靈運生於會稽旬日而謝玄亡其
家以子孫難得送靈運於杜治養之十五方還都故
名客兒(治音稚奉道之家靜室也)梁簡文云謝客吐言天拔出於
自然
晏殊類要云靈運會稽人世不宜子息乃於錢塘杜
明師舍寄養師是夜夢有賢人相訪及曉乃靈運至
因名夢謝亭按白樂天詩夢賢亭古傳名謝歌妓樓
新道姓蘇杭州靈隠寺山上有夢謝亭即杜明師夢
所也施肩吾有登靈隠山夢謝亭詩
山王
陳后山詩從昔竹林雖小阮只今未可棄山王
吳旦生曰宋書顔延之作五君咏以述竹林七賢山
濤王戎以貴顯被黜故后山以為未可棄也東坡云
他年五君詠山王一時數崇禎中陳卧子詩七子舊
游思應阮五君新咏削山王
困學紀聞云山濤欲釋吳以為外懼又言不宜去州
郡武備其深識遠慮非清談之流也顔延之於七賢
不取山王然戎何足以比濤亦猶䃉之於玉也
燈闌
步里客談曰陳無已詩睿思殿裏春將半燈火闌殘歌
舞散自書小字答邊臣萬國風煙入長筭蓋燈火闌殘
乃村鎮夜深景致睿思殿不應如是
吳旦生曰王勉夫謂正所以狀宫中向夜蕭索之意
非以形容盛麗也聞見錄載樂天長恨歌云夕殿螢
飛思悄然孤燈挑盡未成眠豈有興慶宫中夜不點
燭明皇自挑燈之理然天上雖非人間比使言高燒
畫燭貴則貴矣豈復有此等恨意耶觀者味其情旨
斯可矣
藕花
老學庵筆記曰吳幾先言參寥詩五月臨平山下路藕
花無數滿汀洲五月非荷花盛時不當云無數滿汀洲
廉宣仲云此但取句美若云六月臨平山下路則不佳
矣幾先云只是君記得熟故以五月為勝不然止云六
月亦豈不佳哉
吳旦生曰風蒲獵獵應是五月事况自姑蘇歸西湖
經臨平道中作乃其目擊氣候有遲蚤豈可概論若
作六月則藕花處處皆滿何獨臨平為足異也高季
迪送顧倅之錢塘云早向臨平過荷花已欲秋勉其
早行良亦有意(珍珠船云東坡一見此詩為寫而刻諸石宗婦曹夫人善丹青作臨平藕)
(花圖)
谷董盤遊
陸道士詩投醪谷董羹鍋裏闕窖盤遊飯盌中
吳旦生曰二句皆摭實也羅浮穎老取凡飲食雜烹
之名谷董羹坐客稱善(王摩詰有露葵羹杜子美有錦帶羹陳思王製七寶羹唐)
(明皇射生鹿取血瀹腸食之謂之熱洛河交趾俗牛羊腸臓略洗為羹名不乃羹又有羊鹿雞猪肉和骨)
(一釡煮之調以五味為不錄羹)
江南人好作盤遊飯餔鮓鱠炙無不有然皆埋之飯
中故里諺云撅得窖子陸放翁引北戶錄云嶺俗家
富者婦産三日或足月洗兒作團油飯以煎魚蝦雞
鵝猪羊灌腸蕉子薑桂鹽䜴為之即所謂盤遊飯也
二字語相近必傳者之悞
歴代詩話卷五十九
