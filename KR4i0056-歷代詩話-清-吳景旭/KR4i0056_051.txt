歷代詩話卷五十一
歸安吳景旭撰
庚集中之下
唐詩
夜半鐘
張繼楓橋夜泊詩姑蘇城外寒山寺夜半鐘聲到客船
歐公言句則佳也其如三更不是撞鐘時石林詩話曰
公蓋未嘗至吳中今吳中寺實夜半打鐘也范元實詩
眼曰南史齊武帝景陽樓有三更五更鐘丘仲孚讀書
以中宵鐘為限阮景仲為吳與守禁半夜鐘今佛宫一
夜鳴鈴俗謂之定夜鐘不知唐人所謂夜半鐘者景陽
三更鐘耶今之定夜鐘耶然於義皆無害文忠偶不考
耳
吳旦生曰直方詩話引于鵠之遙聽緱山半夜鐘白
樂天之半夜鐘聲後野客叢書引王建之未卧嘗聞
半夜鐘許渾之月照千山半夜鐘復齋漫錄引皇甫
冉之夜半隔山鐘温庭筠之無復松窗半夜鐘陳羽
之隔水悠揚午夜鐘以為唐人多用此語也余觀唐
詩紀事云此地有夜半鐘謂之無常鐘繼志其異耳
中吳紀聞云詩話嘗辨姑蘇寺鐘多鳴於半夜竊以
其說為未盡姑蘇鐘惟承天寺至夜半則鳴其他皆
五更鐘也此最核實可信宋孫覿作楓橋修造記引
此詩為證又留題寒山寺云烏啼月落橋邊寺欹枕
遙聞半夜鐘蓋信其非浪吟也
䣜侯
野客叢書曰酇有二地名屬南陽者音贊屬沛郡者音
嵯按茂陵書曰蕭何國在南陽則是蕭何封贊明矣而
沛有泗水亭班固銘曰文昌四友漢有蕭何序功第一
就封於鄼悞以為沛地之嵯矣楊巨源詩請問漢家功
第一麒麟閣上識鄼侯姚合詩鄼侯宅過謙賈島詩往
歲鄼侯鎮諸家皆承此謬劉晏歲輸至天子曰卿朕鄼
侯也唐書釋文鄼南陽縣名則旰切此正得之
吳旦生曰說文䣜沛國縣从邑虘(切同虎)昨何切長箋
云當必以虎而名寓戒也蓋蕭何封䣜侯當從此䣜
字人代紀要云蕭何受封於䣜則史傳作鄼相似之
訛師古遂謂南陽之鄼耳觀鄧禹封鄼侯正取其在
南陽則何從帝起沛封邑必近沛也李白寄譙郡元
參軍詩䣜(才何切)臺之北又離羣唐書地理志亳州譙
郡有䣜縣則非南陽屬縣愈明矣楊雄十八侯銘文
昌四友漢有蕭何序功第一受封於䣜字從䣜與何
叶諸唐詩直寫作䣜侯音義自當矣余所定唐律類
裁中載楊巨源一詩直寫此䣜字
楊升菴云蕭何封於鄼其後因以為姓而鄼訛為昝
不意升菴悞至此
魚橋
李紳江南暮春寄家詩魚口橋逢雪送梅
吳旦生曰元郝天挺注魚橋在蘇州子城西琴高於
此乘鯉魚上昇余謂此非琴高事也按蘇之子城西
有乘魚橋者北宋吳子英得赤鯉謂子英曰我迎汝
汝上我背遂飛去蘇人高啟詩誰知有飛仙赤脚踏
神鯉波驚風蕭蕭渡海秋萬里蓋指子英也紳詩亦
當指此因考列仙傳琴高趙人以鼓琴為宋康王舍
人浮游冀州二百餘年後辭入碭水中取龍子與弟
子期曰齋潔候於水傍設祠屋果乘赤鯉來出祠中
復入水去又名勝志琴高山在徑縣幕山之北琴高
漢人也有隱雨岩是其控鯉上升之所岩下有釣臺
臺下水即琴溪也據此則琴高在幕山碭水間何與
蘇州事
界
徐凝廬山瀑布詩今古長如白練飛一條界破青山色
吳旦生曰樂天刺杭州時徐凝與張祜各希首薦試
詩賦訖解送凝為元祜次之祜自舉金山詩凝亦舉
瀑布二語遂擅場後東坡遊廬山見廬山記中云徐
凝李白之詩不覺失笑因作一絶云帝遣銀河一派
垂古来惟有謫仙詞飛流濺沫知多少不為徐凝洗
惡詩蓋非之也然觀天台山賦赤城霞起以建標瀑
布飛流而界道則是凝所云界破其亦有所本矣曹
松詩廬山瀑布三千仞畫破青霄始落斜其意亦同
劉兼征婦怨云玉筯闌干界粉腮則又脫胎於瀑布
耶
張祜
太眞外傳曰天寶九載上舊置五王帳長枕大被與兄
弟共處其間妃子竊寧王紫玉笛吹故張祜詩梨花靜
院無人見閒把寧王玉笛吹
吳旦生曰清河張祜字承吉(詩藪云刻本祜作祐覽者莫辨緣承吉字祜祐)
(俱通耳偶閱雜說張子小字冬瓜或以譏之答云冬瓜合出瓠子則張之名祜審矣雲溪友議云朱沖嘲)
(祜詩冬瓜堰下逢張祜牛矢灘邊說我能以祜時為堰官也二說皆未當按堯山堂外紀云張有二子詩)
(椿兒遶樹春園裏桂子尋花夜月中以詩上牢盆使出其子授漕渠小職得冬瓜堰或曰賢郎不宜作等)
(職張曰冬瓜合出祜子金華子雜說云祜死子求濟於裴弘慶署之冬瓜堰官裴曰祜子守冬瓜已過分)
(矣)張為作主客圖以白樂天為廣大教化主而以祜
為入室即白公欵頭之謔亦一時欽籍語杜牧之詩
誰人得似張公子千首詩輕萬戶侯蓋指白公也要
其宫體小詩諫諷怨譎與六義相左右未可以雕蟲
小巧目之爾洪容齋稱其正月十五夜燈云千門開
鎻萬燈明正月中旬動帝京三百内人連䄂舞一時
天上著詞聲上巳樂云猩猩血染繫頭標天上齊聲
舉畫橈却是内人争意切六宫紅袖一時招春鶯囀
云興慶池南柳未開太眞先把一枝梅内人已唱春
鶯囀花下傞傞軟舞來又有大酺樂邠王小管李謨
笛寧哥來邠娘羯鼓退宫人耍娘歌悖拏兒舞阿䳰
湯雨霖鈴香囊子等詩皆可補天寶遺事絃之樂府
也
容齋二筆云明皇兄弟五王兄申王撝以開元十二
年寧王憲邠王守禮以二十九年弟岐王範以十四
年薛王業以二十二年薨至天寶時已無存者楊太
眞以三載方入宫而元稹連昌宫詞云百官隊仗避
岐薛楊氏諸姨車鬭風李商隱詩云夜半宴歸宫漏
永薛王沈醉壽王醒皆失之也野客叢書云楊妃以
二十四年入宫號太眞是時申岐薛三王雖已死而
寧邠二王尚存是以張祜目擊其事繫之樂章有曰
日映宫城霧半開太眞簾捲畏人猜黃番綽指向西
樹不信寧王迴馬來又曰虢國潛行韓國隨宜春小
院映花枝金輿遠幸無人見偷把邠王小管吹蓋紀
其實也容齋認楊妃為天寶三載方入宫所以有是
失不知天寶初太眞進册貴妃非入宫時也余據勉
夫之言可令容齋折角但寧邠以二十九年薨既載
之唐史而外傳乃言天寶九載以竊笛事譴放出宫
則何也集中謂虢國竊邠王笛而外傳謂楊妃竊寧
王笛又不同若論薛王沈醉壽王醒之句不特薛王
確而壽王亦確按唐明皇時孫遜集中有壽王瑁妃
楊氏廢為道士制可見太眞果壽王妃也
亥市
張祜詩野橋經亥市山路至申州
吳旦生曰青箱雜記荆吳俗有寅申巳亥日集於市
故謂亥市蜀有痎市間日一集如痎瘧之發其俗又
以冷熱發歇為市喻徐筠水志云分寧縣本常州亥
市也西蜀曰痎如瘧疾間日復作也江南人惡以疾
稱故止曰亥耳豫章漫抄云南中每以丑卯酉日為
市故曰兔場牛場雞場豈用亥日為市故謂之亥余
按月令廣義云亥音皆釋名亥核也收藏百物核取
其好惡眞僞也市之以亥或取此義當從亥日為正
張文昌詩江村亥日長為市白樂天詩亥日沙頭始
賣魚黃山谷詩魚收亥日妻到市
除目
鶴林玉露曰古詩云一日看除目三年損道心予謂人
患道心不存耳道心果存豈看除目所能損哉彼慕膻
齅餌之念洗滌未淨往往身寄山林而心存朝市跡履
泉石而意繫軒冕視山林泉石反若籠檻桎梏宜其看
除目而心為之損也特所損者人心耳豈道心哉伊川
曰百官萬務金革百萬之衆曲肱飲水樂在其中矣萬
變皆在人其實無一事朱文公云艮其背是止於止行
其庭是止於動不獲其身是無與於己不見其人是亦
不見人無人無己但見是此道理各止其所也止而至
於如此其誰能動之昔有僧居深山中山鬼百計害之
僧不為動久乃寂然僧曰山鬼之伎倆有盡老僧之不
聞不見無盡此即所謂不獲其身不見其人者也心安
如是又豈除目所能損也
吳旦生曰此二語姚合詩也宰相崇曾孫登元和進
士第調武功主簿世號姚武功終秘書監又稱姚監
嘗取王維等二十六人詩百篇為涵元集曰此詩中
射鵰手也觀其送張宗原詩東門送客道春色如死
灰自是冥心入道之言又武功縣閒居詩縣去京城
遠為官與隱齊馬隨山鹿放雞雜野禽棲尚何除目
得入其胸次哉
海錄碎事云凡言除者除故官就新官也夢溪筆談
云除拜官職謂除其舊籍不然也除猶易也以新易
舊曰除如新舊歲之交謂之歲除易除戎器戒不虞
以新易弊所以備不虞也階謂之除者自下而上亦
更易之義
五粒
李長吉五粒小松歌云新香幾粒洪崕飯姚令威曰五
粒未詳
吳旦生曰本草圖經五粒松粒當讀為鬛音之訛也
言每五粒為一華或有三鬛七鬛者名山記云松有
兩鬛三鬛五鬛者言如馬鬛形癸辛雜識云凡松葉
皆雙股故世以為松釵獨栝松每穗三鬛而高麗所
産每穗乃五粒今謂華山松是也(五代史鄭遨聞華山有五粒松松脂)
(入地千年化為藥去三尸因徙居華山求之)韋應物詩碧澗蒼松五粒稀
陸龜蒙詩霜外空聞五粒風李商隱詩松暄翠粒新
劉夢得詩翠粒照晴露元好問詩土中松粒龍爪脫
銅人
緗素雜記曰魏明帝青龍五年三月改為景初元年是
歲徙長安銅人重不可致而李賀謂青龍九年八月蓋
明帝改元景初至三年而崩則無青龍九年明矣野客
叢書曰據今賀集云青龍元年緗素誤認元年為九年
耳
吳旦生曰若書元年宜系以景初不當仍青龍矣按
魏略云明帝景初元年徙長安鐘簴駱駝銅人承露
盤盤折銅人重不可致留於霸城大發卒鑄作銅人
二號曰翁仲列坐於司徒門外柳子厚所謂翁仲遺
墟草樹平也(吾衍云墓前石人通謂之翁仲按歷代小志文翁姓文名黨字仲翁漢景帝時)
(為蜀郡太守即此人也陳眉公云文翁字漢書不載而吾衍亦未及檢證蓋墓前石羊名神羊石馬名駁)
(馬翁仲身長二丈三尺氣質端勇少為縣吏為都郵所笞嘆曰人當如是耶遂入學究書史始皇并天下)
(使翁仲將兵守臨洮秦人以為瑞翁仲死遂鑄銅為像置之咸陽宫司馬門外見之者猶以為生故古之)
(墓間皆用之至於秦金人銘曰皇帝二十六年初兼天下以為郡縣正法律同度量大人來見臨洮身長)
(五丈足六尺以為祥鑄金人象之其重二十四萬觔坐阿房宫前當漢而徙之未央宫王莽嘗鐫其膺又)
(其後董卓以其九鑄錢而石虎以其三置鄴宫苻堅取之後置長安以其二為泉其一適至陜而堅亂民)
(以其勞苦患之乃排䧟河中)
吳正子箋云按徙銅仙事陳壽正史不載特附註魏
略云明帝景初元年徙長安銅人重不可致留霸城
又引漢晉春秋云帝徙銅盤盤折聲聞數十里金人
或泣因留霸城其年月與長吉所載不合故緗素雜
記駁之曰青龍五年改為景初是歲徙銅人而長吉
云青龍誤矣然予按三輔黃圖則景初所徙者始皇
銷鋒鏑所鑄之金人故黃圖歷載始皇所造之因及
董卓銷毁之事而復曰尚餘二人未毁明帝欲徙之
洛陽清明門至霸城重不可致其留霸城之說與魏
略及漢晉春秋所載皆合特二書不以為秦皇銅人
耳觀漢晉春秋金人之語則知非銅仙矣由是言之
長吉所序亦未可非安知漢武銅仙不果徙於青龍
元年耶又按長安記云仙掌大七圍魏文帝徙銅盤
盤折聲聞數十里今魏略等書乃言明帝是則可疑
漢書建章宫有神明臺三輔皇圖云神明臺上有承
露盤銅仙舒掌捧盤及玉杯以承雲表之露和玉屑
服之以求仙道甘泉宫通天臺上亦有銅仙承露盤
四雨
漁隱叢話曰桃花亂落如紅雨梨花一枝春帶雨小院
深沈杏花雨梅子黃時日日雨皆古今詩詞之警句也
予嘗欲作一草亭四面各植花一色榜曰四雨豈不佳
哉
吳旦生曰捫蝨新語梨花一枝春帶雨句雖佳不免
有脂粉氣不似朱簾暮捲西山雨多少豪傑因謂樂
天句似茉莉花王勃句似含笑花李長吉桃花亂落
如紅雨似薝蔔花而王荆公以為總不如院落深沈
杏花雨乃似闍提花野客叢書云前輩謂深院無人
杏花雨之句極佳此非四雨之數當作去聲呼僕觀
此句正祖南唐潘佑之意佑有詩曰誰家舊宅春無
主深院簾垂杏花雨然佑句作上聲非去聲也其下
曰香飛綠鎻人未歸巢燕承塵燕無語豈語字亦當
作去聲耶花間集亦曰紅憲寂寂無人語黯澹梨花
雨
休齋云荆公以院落深沈杏花雨為佳予謂杏花雨
固佳然而梨花院落溶溶月柳絮池塘澹澹風却於
風月上寫出柳絮梨花尤有精神嘗欲轉移兩句作
溶溶院落梨花雨澹澹池塘柳絮風此老杜紅稻啄
餘鸚鵡粒碧梧棲老鳳凰枝格也
踏哮虎
李長吉秦宫詩紫繡麻霞踏哮虎
吳旦生曰吳正子注踏虎則麻霞必履舄屬說文鞋
跟曰䪗又云履跟後貼音同䪗今作此霞恐或訛踏
哮虎羽獵賦所謂屨班首者是也班首虎頭也言其
勇耳余觀古今注云古履絇繶皆畫五色至漢有伏
虎頭始以布鞔繶上脫下加以錦為飾因按草曰屝
麻曰屨凡布皆可謂之麻則所云紫繡乃繡於麻上
也漢之伏虎頭亦猶東晉之鳳頭履西晉之伏鳩頭
履子蓋一時之制也所云踏哮虎正指漢時鞋上之
飾以形容其服御驕侈耳不以勇言
魚須
李長吉詩公主遣秉魚鬚笏
吳旦生曰禮記玉藻之載笏有云大夫以魚須文竹
鄭注謂文飾也陸氏音義謂以魚須飾文竹之邊須
音斑據此則笏以竹為質而刻畫為魚斑之文以飾
之也今長吉悞以須作鬚音訓全乖矣按司馬相如
賦靡魚須之橈旃此則魚須為旃却不音斑高季迪
樂府云前揚豹尾竿左靡魚須旃蓋用此也如徐師
川詩頗知鶴脛緣詩瘦早棄魚須伴我閒元楊奐草
堂詩魚須分浪細虎跡印沙圓王弇州詩家有魚鬚
丞相笏囊餘雞舌侍臣香亦作魚鬚用矣惟楊廉夫
樂府其咏司空圖墜笏事云重来手擲魚須竹鴛隼
班中脱麋鹿獨不失禮經本意
禮記笏天子以球玉為之挺然而方其首示無所屈
於天下諸侯以象前詘後直圓其首屈於天子也大
夫以魚斑飾竹士竹本前詘後詘又示無所不屈焉
釋名笏忽也君有教命及所啟白則書其上備忽㤀
也車服襍事云昔荆軻逐秦王其後謁者持匕首以
備不虞從此侍宦執刀劒漢高祖偃武修文始制以
手板代焉
蟲
西溪叢語曰李賀詩攢蟲鎪古柳劉禹錫詩秋蟲鏤宫
樹此二句皆善
吳旦生曰二語工刻正同不可謂注蟲魚非磊落矣
王氏談錄舊嘗得句云槐杪青蟲縋夕陽因思昔人
似未曾道後閱杜詩有云青蟲懸就日尤歎其才思
無所不周也雪浪齋日記云少游詩甚麗如青蟲相
對吐秋絲之句是也
若木
李賀苦晝短詩云天東有若木下置銜燭龍
吳旦生曰離騷析若木以拂日兮聊逍遙以相羊注
云若木在西極謝莊月賦擅扶光於東沼嗣若木於
西冥五臣注云扶光日出處若木日沒處淮南子云
若木在建木西燭龍在鴈門北蔽於委羽之山不見
日故以目照之其神人面龍身而赤色山海經云西
北海之外赤水之北有章尾山有神其暝乃晦其視
乃明視燭九陰是謂燭龍詩含神霧云天不足西北
無陰陽消息故有龍銜火精以照天門中者也張說
賦云南窮火鼠之譯北盡燭龍之會據此則若木在
西燭龍在北長吉言天東憒憒
臺城
李長吉詩臺城應教人
吳旦生曰吳正子注晉成帝七年作新宫輿地圖云
即臺城也在今上元縣東北五里周八里容齋隨筆
云晉宋間謂朝廷禁省為臺故稱禁城為臺城官軍
為臺軍卿士為臺官法令為臺格今人於他處指言
建康為臺城非也
秦法諸王公稱教言教示於人也蔡邕獨斷云諸侯
之言曰教任昉文章緣起云漢王尊為京兆尹出教
告屬縣則教之文起此魏晉以來人臣於文字間有
屬和於天子曰應詔於太子曰應令於諸王曰應教
賈島
帝京景物略曰房山縣南十里睪然而土埠者詩人賈
島墓也榛蕪不可識弘治中御史盧某訪得於石樓村
讀仆斷碑有據乃植碑闢地三畝大學士西涯李公別
樹一碑記焉按島字浪仙范陽人僧名無本初祝髮法
善寺一曰雲蓋寺在瀛州城南今蕪沒無一椽夜或聞
鈴鐸梵唄音焉島之入東都時吟落葉滿長安句卒求
一聯未得因突京尹劉栖楚被繫一夕釋又一日苦吟
驢上指畫錯然遇韓京兆愈不覺衝至第三節左右擁
至尹前具云某方得句僧推月下門欲易敲字未安引
手作推敲勢耳尹立馬良久曰作敲字遂教島為文舉
進士然舉輒不第文宗時得除長江簿卒年五十六島
常以歲除取一年詩祭以酒脯曰勞吾精神以是補之
島至老無子李洞慕其詩範銅事之常誦賈島佛今房
山有石庵曰賈島庵景州西南五十里有賈島村一曰
賈島峪蓋詩人丘里名島為多身後名島為久
吳旦生曰此麻城劉同人之紀房山縣賈島墓也同
人稱島至老無子姚合哭島詩亦云有名傳後世無
子過今生及觀唐釋可止哭島云官卑誤子孫又曹
松弔島云稚子哭勝猿則何說也即島之哭孟郊詩
云寡妻無子息破宅帶林泉乃唐史謂鄭餘慶廩郊
之妻子意郊歿後子鄷郢之子而島亦有螟蛉耶
鼠璞云緗素雜記及禹錫嘉話載賈島事一謂累舉
不第文宗時坐飛謗貶長江簿一謂島為僧居法乾
寺宣宗微行於案上取詩卷覽之島攘臂奪去帝慚
恧遂除島長江簿唐宋遺史所載略同程錡有奪卷
忤宣宗之句能改齋漫錄云浪仙主長江簿有題長
江詩云歸吏封宵鑰行蛇入古桐桐在縣廳前大觀
中縣令胡同老惡其枯枿砍去
李洞過島舊地詩境搜松雪仙人島吟歇林泉主簿
廳又賈島墓詩位卑終蜀土詩絶占唐朝蓋傷之矣
目島為詩祖至於範銅禮之此亦金鑄少伯絲繡平
原意也王維愛孟浩然吟哦風度繪為圖以翫之潘
閬咏潮著名好事者以輕綃寫其容謂之潘閬咏潮
圖還道今人有此舉動不
得句
臨漢詩話曰賈島詩獨行潭底影數息樹邊身其自注
云二句三年得一吟雙淚流知音如不賞歸卧故山秋
不知此二句有何難道至於三年始成而一吟下淚也
吳旦生曰詩人得句取其精力所結獨地至到自味
自甜未許旁人染鼎若向此處推勘工拙便减却興
會矣江隣幾雜志云一僧賦中秋詩此夜一輪滿至
来秋方得下句云清光何處無喜躍半夜起撞寺鐘
城人盡驚李先主擒而訊之具道其事得釋蓋幸在
南唐嘉斯標舉若遇高頭巾且道何必一年方對(中州)
(集黃子端中秋詩明月幾時有清光何處無全用此僧下句)
獻當事
金陵語錄曰聖俞嘗言賈島詩竹籠拾山果瓦瓶擔石
泉姚合詩馬隨山鹿放雞逐野禽棲雖是山邑荒僻官
况蕭條不如縣古槐根出官清馬骨高為工
吳旦生曰翰府名談以雨後有人耕綠野月明無犬
吠花村見令之教化仁愛民樂於耕耨且無盗賊之
警士子投獻當事此為佳句余謂終不若縣古一聯
寓情狀物妙於不經人道處字字穩貼至於方諤詩
琴彈永日得古意印鏁經秋生蘚痕則印上豈是生
蘚處以其守廣乃云鱷去溪潭韓吏部珠還合浦孟
嘗君則珠還乃後漢孟嘗豈可混稱孟嘗君此皆失
於詳審矣
風凉
癸辛新集曰唐文宗詩人皆苦炎熱我愛夏日長柳公
權續以薰風自南來殿閣生微凉東坡惜其有美而無
箴故為續之云一為居所移苦樂永相㤀願言均此施
清陰分四方蓋柳句正所以諷也薰風之來惟殿閣穆
清高爽之地始知其凉而征夫耕叟方奔馳作勞低垂
喘汗於黃塵赤日之中雖有此風安知所為凉哉此與
宋玉對楚王曰此謂大王之風耳庶人安得而共之者
同意
吳旦生曰時五學士屬和帝獨諷公權兩句辭清意
足不可多得令公權題於壁上字方圓五寸帝視之
嘆曰鍾王復生無以加矣陳輔之詩話云舊唐史公
權應制聯句薰風自南來殿閣生微凉然當廣殿高
閣南風之來不止微凉而已新史易曰殿桷生餘凉
蓋屈桷叢椽受風勁快此兩字有功於修詞也
藝苑雌黃云東坡端午帖子皇帝閣云微凉生殿閣
習習滿皇都試問吾民愠南風為解無原其意蓋欲
聖君推南風之德以及於黎庶也謂公權有美而無
箴因續四句其作端午帖子詩用此意也陳輔之謂
有易殿桷生餘凉予謂此語無甚意義今世所傳只
有公權舊語故東坡詩微凉生殿閣又云獨咏微凉
殿閣風不聞有殿桷餘凉之說
六出
章孝標春雪詩六出花飛處處飄(出音綴)
吳旦生曰太平廣記六出公謂雪也宋書正月朔雨
雪太宰義恭衣有六出奏以為瑞朱晦翁謂地六為
水之成數雪者水結為花故六出立春後則五出矣
又史繩祖嵓桂詩四出花中異自注云土之生物其
成數五故草木花皆五出惟桂乃月中之木居西方
地四乃西方金之生數故花四出而金色且開於秋
云又蘇東坡雪詩薝葡無香散六花注云薝葡梔子
花也與雪花皆六出按冬至陰極陽生梅桃李杏花
皆五出夏至陽極陰生威靈仙鹿葱射干净瓶梔子
花皆六出
祥符問海陵人王綸有女年十四自稱燕華君一日
作雪詩何似月娥欺不在亂飄瑞葉到人間父問瑞
葉何出女曰天上有瑞木花開六出
砌臺
張仲素詩騁望臨香閣登高下砌臺
吳旦生曰砌臺即今擦擦臺也王侯家作此以為臨
觀之景清異錄所云金陵士大夫家飯可打擦擦臺
是也王審琦都尉家其子曰承裕幼時其父戲補砌
臺使白樂天詩何處風光最可憐妓堂階下砌臺前
楊汝士詩抛却弓刀上砌臺陸放翁詩水殿西頭起
砌臺
半日閒
徐興公曰李涉游鶴林寺云終日昏昏醉夢間忽聞春
盡強登山因過竹院逢僧話又得浮生半日閒曾子固
續云昔人春盡強登山只肯逢僧半日閒何似一尊乘
興去醉中騎馬月中還
吳旦生曰談藪東坡一日訪佛印於竹寺印欵之坡
因誦涉竹院二句印曰學士閒得半日老僧忙了半日
相與發一大笑竹坡老人詩話云有數貴人遇休沐
携歌舞宴僧舍者酒酣誦涉此二句僧聞而笑之貴
人問師何笑僧曰尊官得半日閒老僧却忙了三日
謂一日供帳一日燕集一日掃除也余以涉本愛竹
因登山而作此句極韻事也佛印猶是雅謔至作三
日勞碌乃以僧舍為郵亭貴人俗甚然亦僧自取耳
杜牧入文公寺有僧擁褐獨坐問杜姓字旁人以累
捷誇之顧而笑曰皆不知也杜因題曰家在城南杜
曲傍兩枝仙桂一時芳禪師都未知名姓始覺空門
意味長若此僧目無貴人何忙之有
畫壁
李德裕詩畫壁看飛鶴
吳旦生曰注謂唐翰苑粉壁畫海中曲龍山憲宗臨
幸中使懼而塗之是後皆畫松鶴此李詩所云也然
按秘閣廊壁薛稷畫鶴故鄭谷詩因看薛稷鶴共起
五湖心集賢注記云集賢院北壁畫叢竹雙鶴則是
禁壁畫鶴又不止李所云矣至於省中舊稱粉署者
粉畫省也畫斷云畢宏大歷二年為給事中畫松石
於左省廳壁黃山谷云唐省中皆青壁畫雪然此不
始於唐也按漢官典職云省中皆粉壁畫古列士列
女東觀記云靈帝詔蔡邕畫赤泉侯五代將相於省
沈約宋志云郎官奏事明光殿殿以胡粉畫古列賢
列士則知省中畫壁有自矣
白絹
雲麓漫抄曰古結繩而治二帝以来始有簡册以竹為
之而書以漆或用板以鉛畫之故有刀筆鉛槧之說秦
漢末用縑帛如勝廣書帛内魚腹高祖書帛射城上至
中世漸用紙趙后傳所謂赫蹏者注云薄小紙然其實
亦縑帛蔡倫傳用縑帛者謂之紙縑貴重不便於人倫
乃用木膚麻皮等則古之紙即縑帛字蓋從糸云故今
人呼書曰策子取簡册之義又曰第幾卷言用縑素也
江南行簡處州作槧版而髣髴古制盧仝詩首云諫議
送書至白絹斜封三道印豈唐人又曾用絹封者耶
吳旦生曰劉向校讐天禄閣先書竹其刊定可繕寫
者以上素揚雄謂天下上計者吾當把三寸弱毫四
尺油素以開其異蔡邕非流紈豐素不妄下筆按逸
雅素朴素也已織則供用不復加巧飾也又物不加
飾皆自謂之素此色然也則知盧仝白絹猶言素也
飲馬長城窟行云中有尺素書注尺素絹也怨歌行
云新置齊紈素劉履補注引荀悅漢紀云齊國獻紈
素絹則是絹即素也
周禮注云素紗者今之白縳也縳音絹今作絹字佛
典多羅樹葉書凡有二百四十縳蓋借為卷字也則
古字之借用多矣
象外
魏菊莊曰比物以意而不指言一物謂之象外句如無
可詩聽雨寒更盡開門落葉深是以落葉比雨聲也又
云微陽下喬木遠燒入秋山是以微陽比遠燒也用事
琢句妙在言其用而不言其名
吳旦生曰唐人琢句本自有法一經識者拈出或意
言之外別具靈鋒或比偶之間獨存音節余不厭詳
載之以見古今人手眼也魏鶴山謂詩家有影對如
陳后山詩輝輝垂重露點點綴流螢是以上句對下
句郭彦深謂借景顯題如杜審言詩日照虹霓似天
清風雨聞是上句色下句聲瀑布水也
金聖歎云唐人三四多作側卸最是好手而老杜為
尤得其法如羞將短髮還吹帽笑倩旁人為正冠老
去詩篇渾漫興春來花鳥莫深愁常怪偏禆終日侍
不知旌節幾年回永夜角聲悲自語中天月色好誰
看郡人入夜爭餘瀝稚子尋源獨不聞楚妃堂上色
殊衆海鶴階前鳴向人我已無家尋弟妹君今何處
訪庭闈石出倒聽楓葉下櫓搖背指菊花開竹葉於
人既無分菊花從此不須開遷轉五州防禦使起居
八座太夫人負鹽出井此溪女打鼓發船何郡郎悵
望千秋一灑淚蕭條異代不同時不為困窮寧有此
祇緣恐懼轉須親豈謂盡煩回紇馬翻然遠救朔方
兵乘舟取醉非難事下峽消愁定幾巡花逕不曾緣
客掃蓬門今始為君開此時對客遙相憶送客逢春
可自由昔去為愁亂兵入今來已恐隣人非但使閭
閻還揖讓敢論松竹久荒蕪安得仙人九節杖拄倒
玉女洗頭盆酒債尋常行處有人生七十古來稀且
看欲盡花經眼莫厭傷多酒入唇苦遭白髮不相放
羞見黃花無數新更為後會知何地忽漫相逢是別
筵萬里傷心嚴譴日百年垂死中興時豈有文章驚
海内謾勞車馬駐江干已知出郭少塵事更有澄江
銷客愁其他如纔是寢園春薦後非關御苑鳥銜殘
只言啼鳥堪求侣無那春風欲送行到來函谷愁中
月歸去蟠溪夢裏山鴻鴈不堪愁裏聽雲山况是客
中過越人自貢珊瑚樹漢使何勞獬豸冠葉縣已泥
丹竈畢瀛洲當伴赤松歸寒雨送歸千里外春風沉
醉百花前江客不堪頻北望塞鴻何事又南飛漁父
置辭相借問郎官能賦許依投世事茫茫難自料春
愁黯黯獨成眠眞僧出世心無事靜夜名香手自焚
能令瀑水清人境直取流鶯送客杯青鏡流年看髮
變白雲芳草與心違已被秋風教憶鱠更聞寒雨勸
飛觴正當秋風渡遼水那值遠道傷離情暫驚風燭
難辭世便是蓮花不染身丹闕未承雙鳳詔開門空
對楚人家不見山中人半載依然松下屋三間夜半
聽雞梳白髮天明走馬入紅塵京邑舊游勞夢想歷
陽秋色正澄鮮豈似滿朝承雨露共看傳賜出青冥
欲為聖朝除弊事肯將衰朽惜殘年組紃常在佳人
手刀尺空勞寒女心知愛魯連歸海上可令王翦在
頻陽楚山遠色獨歸去灞水空流相送回更無新燕
來巢屋大有閒人去看花由來碧落銀河畔可要金
風玉露時一春夢雨常飄瓦盡日臨風不滿旗玉璽
不緣歸日角錦帆應自到天涯徒令上將揮神筆終
見降王走傳車空庭苔蘚饒霜露時夢西山老病僧
迎憂急鼓疎鐘斷分隔休燈滅燭時巧囀豈能無本
意良辰未必有佳期自欲放懷猶未得不知經世又
何如塵世難逢開口笑菊花須插滿頭歸何人更結
王孫襪此客空彈貢禹冠兩見梨花歸不得每逢寒
食一&KR1008;然千年事往人何在半夜月明潮自來一自
仙娥歸碧落幾年春雨洗紅蘭行人自笑不歸去瘦
馬獨吟真可哀正穿詰曲﨑嶇路更聽鉤輈格磔聲
題詩朝憶復暮憶見月上弦還下弦居士祇今開梵
處先生舊是草玄堂高忩曲檻仙侯府折葦荒芹白
鳥家故山歲晚不歸去高塔天晴獨自登曹公尚不
能容物黃祖何因反愛才聖主尚嫌蕃界近將軍莫
恨漢庭遙人在下方衝月上鶴從高處破煙飛看處
便須終日住筭來寧得此身閒四時最好是三月一
去不回惟少年空庭日午獨眠覺旅夢天涯相見回
惟對松篁聽刻漏更無塵土翳虛空為客正當無鴈
處故園誰道有書來皆言洞裏千株好未勝庭前一
樹幽雨裏共尋幽磵菊樽前俱是故鄉人四海共誰
言近事九原從此負初心錦字莫辭連夜織塞鴻常
是到春歸細草擁壇行不得落花沈磵水流香或
於一樣側卸中又每每有作拗一句法者如只言啼
鳥堪求侣無那春風欲送行朝瞻雙頂青冥上夜宿
諸天色界中逋客未能㤀逸興辟書翻遣脫荷衣江
客不堪頻北望塞鴻何事又南飛不見山中人半載
依然松下屋三間已脫素衣參幕客却為精舍讀書
人客舍莫辭先買酒相門曾忝並登龍巧囀豈能無
本意良辰未必有佳期浮世本來多聚散紅蕖何事
亦離披一名我漫居先甲千騎君翻在上頭遙知楊
柳是門處似隔芙蓉無路通仙籍不知名姓有世情
真見往来疎晨雞未暇鳴山底早日先來照屋東近
来雅道相親少惟仰吾師獨得深雖蒙靜置疎籠晚
不似閒眠折葦秋雖愁野岸花房凍還得山家藥笋
肥蘭亭舊址雖曾見柯笛遺音已不傳振錫纔聞三
徑草登船又掛一帆風新斸松蘿還不住愛尋雲水
擬何之皆是於題外故作一拗以自攄其胸前離竒
屈曲之氣此又非側卸一例之所得同也又見其
於側卸之中另有陪一句之法如鴻鴈不堪愁裏聽
雲山况是客中過天上河從關下過江南花向殿前
生甲子不知風御日朝昏惟見雨来時門臨蒼莽經
年閉身逐嫖姚何日歸漫有長書憂漢室空傳哀些
弔沅湘暗寫五經收部帙初年七歲著衫衣門依高
柳空飛錫身逐閒雲不在家身外盡歸天竺偈腰間
未解會稽章眼穿常訝雙魚斷耳熱何辭數爵頻祇
令文字傳青簡不使功名上景鐘登第早年同座主
相思今日異州人花枝滿院空啼鳥塵榻無人憶卧
龍半岸泥沙孤鶴立三堂風雨四門開寺寺院中無
竹樹家家壁上有弓刀碧落有情還悵望瑤臺無路
可追尋拂曙紫霞生石壁何年絳節下層城金管曲
長人盡醉玉簮恩重獨生愁愁裏又聞清笛怨望中
不見白衣來去鴈遠衝雲夢澤離人獨上洞庭船蝴
蝶夢中家萬里子規枝上月三更青雲滿眼不干禄
白髮蓋頭惟著書月明南浦夢初斷花落洞庭人未
歸一瓶一鉢垂垂老千水千山得得來皆是明明走
出題外先陪一句然後只以一句便完正題也
納納眈眈
蜀中詩話曰薛濤所作江月樓詩秋風髣髴吳江冷鷗
鷺參差夕陽影垂虹納納卧譙門雉堞眈眈俯漁艇陽
安小兒拍手笑使君幻出江南景
吳旦生曰曹能始謂江南抄本與蜀本之外搜閱而
得此詩余觀垂虹二句風物流利即疊字亦不虛下
納納用裴遜之詩納納江海深杜子美詩納納乾坤
大而眈眈從睥睨生來左傳守睥者皆哭杜預注云
睥者城上之睥睨逸雅云城上垣曰睥睨言於其孔
中睥睨非常也亦曰女墻言其卑小比之於城若女
子之於丈夫也字學集要云蓋女墻開箭眼以窺望
城下因名睥睨正異作埤堄史記魏其傳作辟倪三
蒼作嚲□說文作俾倪韻會作壀堄正韻作䁹睨
歷代詩話卷五十一
