歴代詩話卷三十五
歸安吳景旭撰
巳集上之中
杜詩
頭白烏
漁隱叢話曰哀王孫云長安城頭頭白烏夜飛延秋門
上呼頭字當作頸字蓋烏無頭白者
吳旦生曰楊升菴引三國典略云侯景簒位令飾朱
雀門其日有白頭烏萬許集於門樓童謠曰白頭烏
拂朱雀還與吳杜工部詩蓋用其事以侯景比禄山
也余喜其言得老杜嗟異之意漁隱以故常律之失
其旨矣續博物志云白頭羣飛為鷰烏大而白頭為
倉烏安得謂烏無頭白也
曲江
春明退朝錄曰唐曲江開元天寶中嘗有殿宇安史之
亂遂盡圯廢文宗覽子美詩江頭宫殿鎻千門細柳新
蒲為誰綠因建紫雲樓落霞亭歲時賜宴及兩岸建亭
舘焉
吳旦生曰蔡傅卿注曲江為京都勝賞之地遭禄山
焚劫之後荒凉公故有感也余按江以水流屈曲謂
之曲江(水經瀧水南經曲江縣昔隸曲紅曲紅山名漢周府君碑亦作曲紅古字紅江通)司
馬相如賦臨曲江之隑洲顔師古云曲岸之洲曲江
也漢武帝穿以為宜春苑程大昌云漢為宣帝樂游
廟(廟至唐世基跡尚存)亦名樂游苑亦名樂游原基地最高(公有)
(樂游園詩公子華筵地勢高秦川對酒平如掌秦川即樊川也坐中得見秦川可知其高)隋以其
地高不便為居人坊巷而鑿之為池以厭勝之為芙
蓉池且為芙蓉園(韓退之詩曲江千頃荷花淨平鋪紅蕖蓋明鏡)劇談錄云
唐開元中疏鑿為勝境南有紫雲樓芙蓉苑西有杏
園慈恩寺都人遊玩盛於中和上已之節長安志云
文宗太和九年發左右神策軍各一千五百人淘曲
江脩紫雲樓綵霞亭仍勅諸司如有力欲創置亭舘
宜給與閒地任其營造
蓬窗續錄云曲江宴唐初設以慰下第舉人其後弛
廢有司不復飭而進士會同年於此開元時立為令
典造紫雲樓於江邊至期上率宮嬪垂簾觀焉命公
卿士庶大酺各攜妾伎以往倡優緇黃無不畢集先
期設幕江邊居民高其地值每丈地至數十金或園
亭有樓房者直至百金先期往宿是日商賈皆以竒
貨麗物陳列豪客園尸爭以名花布道進士乘馬盛
服鮮製子弟僕從隨後率務華侈都雅推同年俊少
者為探花使有匿花於家者罰之公卿勲戚皆以是
日揀選東牀故唐人重進士謂衣骨並香蓋其始不
過為眊矂解悶之舉而其後以優賢俊其末則以恣
豪舉崇游觀矣白馬之禍至使清流為濁流盛極而
衰侈極而變曲江為之濫觴也
忘
哀江頭云欲往城南忘城北注謂公朝哀江頭暮又聞
史思明連結吐蕃入寇欲往城南省家倉皇之際心曲
錯亂忘南而走北也漁隱叢話云楚辭中心瞀亂兮迷
惑王逸注云思念煩惑忘南北也子美蓋用此語
吳旦生曰諸本皆作忘字然觀王荆公送吳顯道云
欲往城南望城北此心炯炯君應識又作十八拍云
欲往城南望城北三步回頭五步坐此皆集杜句也
却皆作望字或以為舛誤或以為改定陸放翁云北
人謂向為望謂欲往城南乃向城北亦皇惑避死不
能記南北之意余按忘字可作仄聲讀元馬虚中詩
一歲春光一半空鶯聲強在雨聲中老來言語渾都
忘病起篇章漸不工
孔巢父
韻語陽秋曰安禄山反永王璘有窺江左之意李白嘗
受璘辟為府僚璘敗白流夜郎孔巢父亦為永王辟巢
父察其必敗潔身潜遁由是知名使白如巢父之計則
安得有夜郎之謫哉老杜送巢父歸江東云巢父掉頭
不肯住東將入海隨烟霧其序云兼呈李白恐不能無
微意也
吳旦生曰巢父字弱翁孔子三十七世孫與李白隱
徂徠山號竹溪六逸按唐書廣德中李季卿宣撫江
淮薦巢父為參軍皇甫冉送以詩云共許陳琳工奏
記知君名宦未蹉跎然其以宣慰田悅而奏功復以
宣慰李懷光而被害故楊廉夫樂府云孔巢父竹溪
流竹溪之水可飲牛胡為去干肉食謀又云孔巢父
不歸去十年東海迷烟霧釣竿空負珊瑚樹蓋惜其
不終為竹溪之逸也且不悟老杜掉頭入海之意故
即用杜送時語以惜之也然則杜送歸一詩不但於
太白有微意更於巢父有微意也
盧德水云孔巢父振竒人也送行作復出子美手詩
卷長留天地間贈人自贈俱在其中洋洋樂哉又置
酒者蔡侯也兼呈者李白也尋禹穴而訊謫仙臨前
除而對靜者遠致清光彈琴月照此與冬末以事之
東都湖城遇孟雲卿復歸劉顥宅宿晏飲同一妙境
夫子美已起身出城矣於疾風暗塵中開眼忽見雲
卿豈不喜出意外於是拉雲卿復往劉宅會宿雲卿
亦不以生客自嫌攜手徑造當是時劉侯歡甚張燈
促饌從殘局翻出新局賓主友朋相視而笑此一段
光景至今令人廻環則詩雖欲不佳得乎
秃節
竹坡詩話曰晁以道家有宋子京手書杜詩一卷如握
節漢臣歸乃是秃節以道跋云前軰見書自多不如晚
生少年但以印本為正也不知宋氏家藏為何本使得
盡見之其所補亦多矣
吳旦生曰升菴言後漢張衡傳蘇武以秃節效貞杜
用此語焦弱侯言秃節今本作握節王右丞詩節旄
秃盡海西頭今本作空盡俗士無知妄肆改竄每如
此
中去聲
東臯雜錄曰詩蒸民任賢使能周室中興焉陸德明釋
文張仲反故老杜詩云今朝漢社稷新數中興年又萬
里傷心嚴譴日百年垂死中興時
吳旦生曰中字或去聲用或平聲用如老杜此詩又
漢運初中興李義山詩言皆在中興蘇子瞻詩威聲
又數中興年吕居仁詩早為吾君了中興袁海叟詩
最愛羣公交薦日正逢天子中興年此則去聲用中
字也如杜詩神靈漢代中興主功業汾陽異姓王側
聽中興主長吟不世賢李義山詩身閒不覩中興盛
此則平聲用中字也
敖東谷云中興之中字漕運之漕字韻書皆讀作去
聲近見學䆒多讀作平聲訛矣
黃羊蘆酒
送從弟亞赴河西詩黃羊飫不羶蘆酒多還醉
吳旦生曰宋人解謂黃羊出關右塞上無角類麞鹿
塞外所造酒荻管吸瓶中故曰蘆酒也餘冬序錄云
按今陜西有黃羊大如數歲羝而角甚長西地羊角
皆拳曲黃羊獨與江南同其肉肥美膏黃厚而不羶
川中人造酒荻管吸瓶中信然陜以西人則高盆貯
糟飲時量多少注水盆中竅盆吸之水盡酒乾謂之
瑣力麻酒又曰雜麻酒即蘆酒之遺制墅談云秦蜀
之人醖酒於缶飲以筒名咂麻酒亦曰瑣里麻石林
燕語云隴右人造㗜酒以荻管吸於瓶中以是知秦
蜀去西徼為近故其法盛傳
假對
石林詩話曰杜工部詩對偶至嚴而送楊六判官云子
雲清自守今日起為官獨不相對切意今日字當是令
尹字傳寫之訛耳
吳旦生曰假雲以對日謂之假對兩句一意乃詩家
活法杜牧之詩當時物議朱雲小後代聲名白日懸
亦用此意也如老杜枸杞因吾有雞栖奈汝何次第
尋書札呼兒檢贈篇又唐人詩牀頭兩甕地黃酒架
上一封天子書又三人鐺脚坐一夜掉頭吟又鬚欲
霑青女官猶佐子男皆此例
黃閣
贈嚴八閣老詩扈聖登黃閣明公獨妙年
吳旦生曰舊唐書嚴武傳遷給事中時年三十二給
事中屬門下省開元元年改門下省為黃門省故稱
黃閣時公為左拾遺亦東省之屬故詩中云官曹可
接聯也錢起送張員外出牧岳州詩自憐黃閣知音
在不厭彤襜出守頻亦此意也國史補云宰相相呼
為堂老兩省相呼為閣老觀通鑑王涯謂給事中鄭
肅韓佽曰二閣老不用封敕此亦一證
緗素雜記天子曰黃闥三公曰黃閣給事舍人曰黃
扉太守曰黃堂余考野客叢書謂朱門洞啟當陽之
正色三公之與天子禮秩相亞故黃其閣以示謙漢
舊儀謂丞相聽事閣曰黃閣然名為黃閣初非用黃
蓋是漢制而非唐時稱謂也黃扉者即黃門之義黃
堂者春申君在郡塗雌黃以厭火災遂為郡治之故
事
白首黑頭
復齋漫錄曰江總自京南還尋故宅詩紅顔辭鞏洛白
首入轘轅杜子美晚行口號云遠愧梁江總還家尚黑
頭總詩白首則非黑頭矣劉辰翁云著一梁字見其自
梁入陳又自陳入隋歸尚黑頭也不知總入隋年七十
餘矣劉之不學如此
吳旦生曰其遇亂時尚少正於梁字見黑頭乃老杜
筆妙焦弱侯謂梁字春秋之筆反隔一塵而南還尋
故宅又別是後來事故白首黑頭各不相礙如元張
思廉詩君不見黑頭江令承恩早王中立詩歸來江
令頭空白一說承恩一說歸來則兩無害也不然老
杜有復愁詩莫看江總老猶被賞時魚豈杜公自相
剌謬耶
楊升菴謂總歴梁陳隋至唐貞觀中九十餘矣長安
九日詩在唐時作觀此則後人之駁辰翁為益可信
永樂中瞿宗吉詩孰能耐久如江令垂老還家尚黑
頭亦悮取辰翁語耳
更
冷齋夜話云夜闌更秉燭相對如夢寐言更相秉燭照
之恐尚是夢也更字當作平聲讀若作仄聲則失其意
矣
吳旦生曰冷齋說支離宜訂作仄聲為妥老學庵筆
記言夜巳深矣宜睡而復秉燭以見久客喜歸之意
妄云當平聲讀烏有是哉(唐詩紀事云盛文肅嘗夢朝上帝見殿上題扇云夜)
(闌更秉燭相對如夢寐初謂天上之作巳而知子美詩也)
北征
冷齋夜話曰老杜北征詩唯昔艱難(劉會孟本作憶昨狼狽)初事
與前世(劉會孟本作古先)別不聞夏商(劉會孟本作殷)衰終(劉會孟本作中)自
誅褒妲意者明皇鑒夏商之敗畏天悔過賜妃子死
也而劉禹錫馬嵬詩官軍誅佞幸天子舍如姬羣吏
伏門屛貴人牽帝衣白樂天長恨詞六軍不發爭奈
何宛轉蛾眉馬前死乃是官軍迫使殺妃子歌咏禄
山叛逆耳孰謂劉白能詩哉其去老杜何啻九牛毛
耶北征詩識君臣之大體忠義之氣與秋色爭高可
貴也
吳旦生曰車若水亦言子美北征讀之感泣有功名
教如樂天長恨全是姗笑君父以敗亡為戲更無惻
怛憂愛之意墨莊漫錄亦以為元微之連昌宫詞過
於樂天長恨歌白止於荒淫之語終篇無所規正元
詞乃微而顯其荒縱之意皆可考卒章乃不忘箴諷
為優也乃何元朗稱長恨為古今長歌第一而懶
真子謂明皇太真之事本有新臺之惡而歌云楊
家有女初長成養在深閨人不識故世人罕知其為
壽王瑁之妃得春秋為尊者諱義此皆未審立言之
要歸也(夢溪筆談云長恨歌峩眉山下少人行旌旗無光日色薄峩眉在嘉州與幸蜀路全無交)
(涉)
活國
許彦周詩話曰北征詩微爾人盡非於今國猶活獨以
活國許陳元禮何也蓋禍既作惟賞罰當則再振否則
不支持矣元禮首議誅太真國忠軰近乎一言興邦儻
無此舉雖有李郭不能展用
吳旦生曰公所以稱桓桓陳將軍仗鉞奮忠烈也又
有鹿頭山詩冀公柱石姿論道邦國活謂冀國公裴
冕亦與此活字同看山谷賦苦筍云苦而有味如忠
諫之可活國蓋用此
歴代詩話卷三十五
