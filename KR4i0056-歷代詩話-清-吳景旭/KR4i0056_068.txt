歴代詩話卷六十八
歸安吳景旭撰
壬後集中之上
元詩
焚香
柯敬仲贈倪元鎮云夜雨推篷寫松石焚香何處獨題
詩
吳旦生曰元鎮自號滄浪漫士又號淨名菴主悉散
其家産與人蓋田既散而稅未及推入催科者坌集
遂逃去潛於蘆葦中爇龍涎香竟蹤跡得之又張士
誠弟士信使人持絹求其畫元鎮怒曰我生不能為
王門畫師即裂其絹一日士信遊太湖聞漁舟中有
異香急傍舟近之乃元鎮也敬仲所謂推篷焚香殆
屬比耶
何元朗云元鎮詩法韋蘇州昔人言蘇州鮮食寡欲
愛掃地焚香而坐元鎮實類之不但詩之酷似而已
雲林遺事云嘗有遠國人道經無錫欲見之以沈香
百斤為贄詒云適往惠山翌日載至又云出探梅花
其人以傾慕不得一見徘徊其家密令人開雲林堂
使豋焉堂前植碧梧四周列竒石東設古玉器西設
古尊彛法書名畫其人方驚顧間謂其家人曰聞有
清閟閣能一觀否家人曰此閣非人所易入其人望
閣載拜而去
怯薛
輟耕錄曰杜清碧應召次錢塘諸儒者争趨其門燕孟
初作詩嘲之有紫藤帽子高麗靴處士門前當怯薛之
句聞者傳以為笑用紫色㯶藤縳帽而製靴作高麗國
樣皆一時所尚怯薛則内府執役者之譯語也
吳旦生曰清碧名本江右人所編五聲韻自大小篆
分隸真草以至各方新字題曰同音嘗一再游京師
王公貴人樂與之交至正中奏修三史各舉一處士
清碧以處士徵授翰林待制至錢唐辭疾不行則此
正其怯薛時耶
張思廉有怯薛行永樂中周藩誠齋作元宫詞云幾
番怯薛上班慵生怕鑾輿又别宫李昌祺作至正麗
人行云後先雉扇怯薛執左右麟符火赤佩按元朝
有四怯薛太官怯薛者分宿衛供奉之士為四番番
三晝夜凡上之起居飲食諸服御之政令怯薛之長
皆總焉
獻書圖
張伯雨詩侍書愛題博士畫日日退朝書滿床奎章閣
上觀政要無人知有授經郎
吳旦生曰文宗御奎章閣學士虞伯生博士柯敬仲
常侍從以討論法書名畫為事時授經郎揭曼碩比
二人寵眷稍疏因潛著一書曰奎章政要以進二人
不知也有畫授經郎獻書圖行於世伯雨題此詩蓋
柯作畫虞必題故云然此詩不載句曲外史集中余
從輟耕錄見之
詩話類編云伯雨錢唐黃冠也有詩字名嘗於一士
夫家見袖軸一卷伯雨首有山居雪霽詩一律後多
名筆次韻今止記憶數首是皆無集可觀者錄之於
左并書姓氏爵里伯雨詩曰日光玉潔千峰立映雪
時晴一氣凝當晝壚亭催掃巷犯寒漁艇借收冰松
皮石裂號饑鼠忩隙塵消撲凍蠅青茁菜芽渾可愛
倩誰春餤捲紅綾張翥自京來杭和曰窈窕磵阿人
跡斷隠居學道自神凝巖頭鶴下松無雪石底龍蟠
水不冰釀酒春瓶濃勝乳抄書雲笈細如蠅多君肯
念還京客為織春袍柿蔕綾黃溍和曰雪中乘興真
竒事無奈舟膠水始凝朝士白頭慚獨步仙人赤脚
傲層冰招來盡是雞羣鶴趨附空慚馬尾蠅夜久松
龕同擁毳絶勝儤直有青綾俞友仁追和曰湖上千
峰盡失青湖光十里未消凝吟詩細嚼梅花蕊煮茗
潛敲澗壑冰東郭忍寒行似鶴南屏癡醉坐如蠅相
過内相知乘興盛服猶披舊賜綾翥字仲舉先晉寧
人父官於杭因家錢塘官至學士晉卿義烏人官至
學士俞字文輔仁和人明初會元也余按張仲舉所
著有蛻菴集黃晉卿所著有日損齋集何得槩云無
集可觀也水東日記謂元人文集如馬祖常元好問
之卓卓今皆無傳餘冬序錄云元好問有遺山集四
十卷今刻於河南馬祖常有石田集十卷今刻於陜
西蓋說家不詳考而漫然為言類若此
東坊藁
張伯雨題范德機東坊藁後云一編上有東坊字
吳旦生曰劉伯温作句曲外史墓誌云時范德機以
能詩名外史造范范適出有詩集在几上外史取筆
書其後為詩四韻守者見則大怒趨白范范驚曰吾
聞若人不得見今來天畀我友也即自詣外史結交
而去今觀其題東坊藁即所書四韻者此耶
堯山堂外紀云伯雨晩居茅山罕接賓客一日有僧
來訪童子拒之僧云語而主吾詩僧也乃入報伯雨
書老杜花徑不曾緣客掃之句使持以示僧僧略不
運思足成詩云久聞方外有神仙只住華陽古洞天
花徑不曾緣客掃石牀今許借僧眠穿雲去汲燒丹
井帶雨來畊種玉田一自茅君成道後幾人騎鶴下
蒼烟伯雨得詩大驚延留數日
畫葡萄
張伯雨題温日觀葡萄詩日觀一飲西凉酒解寫葡萄
絶代無請師截斷葛藤路還我黑月摩尼珠
吳旦生曰宋子虚詩墨花酣春馬乳漲醉夢渴想西
凉姿馬虚中詩寒藤掛鬼眼纍纍冷花碧僧夢觀詩
鑌刀剪斷紫瓔珞纍纍馬乳垂金風三詩竒澁可與
伯雨相匹圖繪寶鑑云僧子温字仲言號日觀又號
知歸子遂昌雜錄云日觀居葛嶺碼碯寺人但知其
畫葡萄不知其善書也今世傳葡萄多假其真者枝
葉鬚梗皆草書法也農田餘話云古人無畫葡萄者
日觀於月下視葡萄影有悟出新意似飛白書體為
之酒酣興發以手潑墨然後揮墨迅於行草收拾散
落頃刻而就如神甚竒特也(余得陳眉公畫葡萄扇乃倣温僧寫破袈裟法)
(即書其懷淨土詩云往往來來舊破瓢此心未了漫徒勞從今不作輪迴夢只走人間這一遭余甚珍之)
(按我鄉沈仲華為日觀弟子傳其法亦佳)
地肺
張伯雨贈危太樸詩秋水渚涯浮地肺茅君局任守天
台
吳旦生曰圖經云金陵者洞墟之膏腴勾曲之地肺
其土肥良故曰膏腴水至則浮故曰地肺伯雨謂此
又遊城南記云終南一名太乙亦名地肺高傳所謂
秦時四皓共入商雒隠地肺山是也(河圖云大懷山為地喉岐山為)
(地乳昆侖山為地首楊升菴以地首對天台以地喉對天首)
許渾題孫處士居詩高歌懷地肺遠賦憶天台陸放
翁詩隠士寄雲從地肺遊僧問路上天台又云躡屩
未成遊地肺掩扉聊欲隠天台(皮襲美詩天台畫得千迴看湖目芳來百)
(度遊成原常詩雲外送僧歸日本月中携客過天台宋子虚詩地肺潛通嶽峩眉秀拂雲鄒彦吉詩僧居)
(地肺長啣日佛立天心但附風即以之分屬亦佳)
輓管君
張伯雨輓趙夫人管君詩曾謁西池閟殿春賜加大國
寵疏頻擇壻當年郗太傅能書今日衛夫人玉鏡離臺
空掩月寶衣堆桁暗凝塵千秋鄉中名不沒墓有通兒
書老銀
吳旦生曰松雪以翰墨著其夫人管氏諱道昇字仲
姬亦工詩畫奉中宫命題所畫梅詩云雪後瓊枝嫩
霜中玉蕊寒前村留不得移入月宫看至今吳興天
聖寺壁有夫人所畫朱竹(太平清話云朱竹古無所本宋仲温在試院卷尾以)
(朱筆掃之故張伯雨有偶見一枝紅石竹之句)加封魏國夫人卒時其子雍
為書壙志故落句云爾按歐陽率更子通書毋夫人
墓銘毋諱老銀(松雪弟孟籲三子長亮次雍字仲穆季奕字仲光二孫鳳麟甥王蒙皆以)
(畫名)
松雪作夫人墓志云其先管仲之子孫自齊避難於
吳興人皆賢之故其地至今名棲賢(今烏程棲賢山是也妮古錄云)
(夫人出泖西小蒸今其路尚名管道恐亦悞)管公諱伸字直夫無子夫人
即故居作管公樓孝思道院奉其祀
西溪叢語云衛夫人名鑠字茂漪即廷尉展之弟恒
之從妹汝隂太守李矩之妻中書郎李充之母王逸
少師善鍾法能正書入妙能品王子敬年五歲已有
書意夫人書大雅吟賜之
華陽真逸
張伯雨寄李季和詩杜陵醉歌不易得豈惜華陽真逸
書其下細書自注云顧况號華陽真逸
吳旦生曰瘞鶴銘華陽真逸撰歐陽永叔謂是顧况
道號劉有定亦謂或曰顧况號自黃長孺董彦遠辨
其悮余於辛集蘇詩詳識之今伯雨方外人乃於隠
居猶未諳其稱號而澷注顧况耶元末張思廉棲鶴
峰詩華陽真逸上清來鐡笛一聲山月曉正指陶隠
居也
槎頭
張伯雨詩槎頭釣魚秋雨足
吳旦生曰襄陽耆舊傳峴山下漢水中出鯿魚味極
肥美常禁人採捕以槎斷水因謂之槎頭鯿宋張敬
兒為刺史作六櫓船置獻齊高帝曰奉槎頭縮項鯿
一千八百頭唐孟浩然詩試垂竹竿釣果得槎頭鯿
又云鳥泊隨陽雁魚藏縮項鯿故杜子美詩復憶襄
陽孟浩然清詩句句盡堪傳即今耆舊無新語謾釣
槎頭縮項鯿黃山谷題浩然畫像詩先生一往今幾
秋後來誰復釣槎頭
鶴林玉露云周禮庖人共祭祀之好羞鄭康成注云
好羞謂四時所謂膳食若荆州之䱹魚揚州之蠏胥
陸德明音釋云蠏醬也則是䱹魚或即槎頭魚字作
䱹耶
青飢飯
張伯雨詩白石資方青飢飯洪厓借乘雪精騾
吳旦生曰陶隠居登真訣有乾石青精飢飯飢音迅
謂飡也其法即南燭草木浸米蒸飯暴乾其色青如
&KR0034;珠食之可以延年却老神農本草木部有南燭枝
葉人服輕身長年令人不饑益顔色取汁炊飯名為
烏飯又名黑飯草在道書謂之南燭草木在本草謂
之南燭枝葉蓋一物也神仙傳鄧伯元王玄甫俱在
霍山服青精飯又唐高宗命葉法善往江東造青飢
飯(瑣碎錄云蜀人遇寒食日採楊桐葉染飯色青而有光食之資陽氣謂之楊桐飯道家謂之青飢飯)
石泉
張伯雨詩石泉新處鑽槐火山雨多時拾菌釘
吳旦生曰東坡夢看參寥飲茶詩寒食清明多過了
石泉槐火一時新問火固新矣泉何故新荅曰俗以
清明淘井故伯雨又有上已詩槐火新泉還有夢謂
此事也金人劉無黨寒食詩楊柳杏花相對晚石泉
槐火一時新蓋直寫坡語矣
續禮儀志冬至日鑚燧改火夏至日浚井改水然則
古人水火皆改所謂隂鑒陽鑒是也
栗
張伯雨寄新栗詩朅來常熟嘗新栗黃玉穰分紫殼開
吳旦生曰耿緯詩霜凝栗罅開蓋詞人狀物曲盡形
容言栗必及其殼而杜子美則亦及栗蓬矣其詩云
嘗果栗皺開集韻皺側尤切革紋蹙也周繇詩開栗
弋之紫皺貫休詩新蟬避栗皺陸放翁詩開皺得紫
栗又云蝟刺坼蓬新栗熟
屬對
馬虚中詩吟静驚山鬼心空守谷神
吳旦生曰楊仲弘雪中詩寒侵免窟愁山鬼凍合龍
宫偪水仙向服其工又見虚中一聯可悟屬對之法
虛中江邊餞别詩古巷聚人祠櫟社暮潮催客散樟
亭浙江晚眺詩雲分雨脚回沙溆帆趁潮頭出海門
幽居遣懷詩卜築每嫌山有姓避時長羡草無名皆
佳致也
踏裏彩
滇南志載梁王郡主阿&KR1513;詩曰吾家住在雁門深一片
閒雲到滇海心懸明月照青天青天不語今三載蘋花
歴亂蒼山秋悞我一生踏裏彩雲片波璘不見人押不
蘆花顔色改肉屏獨坐細思量西山鐵立霜瀟灑
吳旦生曰至正間明玉珍將紅巾三萬攻雲南梁王
字羅皆奔總管段功進兵燒紅巾追至七星關勝之
梁王深嘉段功以郡主阿&KR1513;妻之奏授雲南平章後
為梁人所譖梁王密召阿&KR1513;付以孔雀膽一具命毒
殪之澘然不受命私語段功不聽明日邀功至通濟
橋馬逸因格殺之阿&KR1513;愁憤作此詩按踏裏彩錦被
名也杜子美詩布衾多年冷如鐵嬌兒惡卧踏裏裂當
亦指此謝世修注以為嬌兒踏破其裏全不煖也恐
非東坡紙帳詩但恐嬌兒還惡睡夜深踏裏不成眠
洪武中高季迪兜羅被歌云今朝得此何竒絶展覆
不憂兒踏裂亦皆承此譌耳
押不蘆北方起死回生之草肉屏駱駝背也鐵立松
林也
歴代詩話卷六十八
