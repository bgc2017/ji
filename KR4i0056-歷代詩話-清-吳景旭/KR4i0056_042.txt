歴代詩話卷四十二
歸安吳景旭撰
已集下之下
錄箋
黃山谷曰新鬼煩冤舊鬼哭夏父勿忌云吾見新鬼大
故鬼小
禾頭生耳黍穗黑齊民要術秋雨甲子禾頭生耳
春光澹沲度千門富嘉謨明冰為春冰澹沲度千門明
冰時出御至尊
始出枝撑幽慈恩㙮下數級皆枝撑洞黑出上級乃明
業白出石壁寶積經若純黑業得純黑報純白業得純
白報
山鬼獨一脚山魈出江州獨足鬼
射人先射馬樂伯左射馬而右射人無不能進
是身如浮雲維摩經是身如浮雲須臾變滅
向子識損益向子平讀易至損益嘆曰吾巳知富不如
貧貴不如賤也
徒旅惨不悦一本云徒懷松栢悦
歲拾橡栗随狙公後漢李恂居新安關下拾橡栗以自
資
我生托子以為命嵩記半山多杏自中國喪亂百姓資
此為命
不唾青城地古樂府去婦情更重千里不唾井
眼中之人吾老矣魏文帝詩回頭四向望眼中無故人
陸雲詩感念桑梓城髣髴眼中人
牛馬毛寒縮如蝟西漢元封中雪大寒牛馬皆踡縮如
蝟
仙李盤根大唐太宗探得李詩云盤根植瀛渚交榦倚
天舒
封題鳥獸形宋王徽茯苓贊中狀雞鳬具容龜蔡
舉家聞若駭當作咳禺屬惟猿喜怒飲食常作咳
籠竹和煙露滴梢籠音夢籠竹蜀人名大竹云
漰口紅如練蒲懵反在彭州
蠶崖雪似銀蠶崖在茂州帶雪山
更歷少城闉少城今成都府治張儀所築
軍吏回官燭巴祗為揚州刺史與客坐暗中不然官燭
久遊巴子國左氏桓九年巴子請與鄧為好巴姬姓國
在巴郡江州縣
南遊北戸開林邑日南諸國皆開北戸向日
刈葵莫放手放手傷葵根此引前漢永平詔權門請托
殘吏放手之放手(復齋云古詩采葵莫傷根傷根葵不生杜取此)
昨夜邀歡樂更無多才依舊能潦倒注引嵇康傳淺陋
乃魏天保以後重吏事謂容止藴藉者潦倒出此也
南朝何子季居若耶溪雲門寺與二兄求點並棲遁世
號三高敕給白衣尚書禄不受故山水障圖末云若耶
溪雲門寺吾獨何為在泥滓青鞋布襪從此始盖有隠
遁之興也
菱葉荷花淨如拭拭訓淨雜記饔人拭羊拭淨也
峡束蒼江起巖排石樹圓石樹石楠也
時時乞酒錢乞與也(丘既切)
看題减藥嚢一作撿撿字乃合詩意
臣子憂四番當作憂思番
九鑚巴噀火三蟄楚祠雷則往来兩川九年在䕫府三
年可知矣(胡苕溪云又有十暑岷山葛三霜楚戸砧之句詩譜謂公以乾元已亥冬至蜀不以暑計)
(起明年庚子至是為十暑時已在湖南獨言岷山永泰乙巳秋至雲安雲安荆湖皆楚地至是合為五霜而云)
(三者獨以峡中言之)
鬭雞詩觀風樓南起鬭雞殿
人間有賜金漢書高后紀遺詔賜諸侯王各千金
織女機絲虚夜月池中有戈船各四百艘四角各垂旛
旄旌葆又作二石東西相對以象牽牛織女
畫省香爐違伏枕尚書郎入直女侍史執香爐燒熏護
衣服漢官儀
賜被隔南宫給青縑白綾被或錦被(已上同)
蔡興宗曰海右此亭古濟南名士多濟南實海右諸郡
舊集一作海右今從之正文作海内非也
拂天萬乘動觀水百丈湫拂字從一作兼畫馬詩有云
翠華拂天来向東正文作沸非也
君臣留歡娛樂動殷嶱嵑殷從上聲嶱嵑出文選音渴
曷集韻山貌舊集作殷湯嶱音字皆悞盖緣湯字之訛
二字從而倒之他詩二字悮倒之者非一
豈知秋禾登貧寠有倉卒别本禾字一作未今從之按
此詩十一月作禾字明矣昌黎謂年登而妻啼飢寔此
意也
隂風西北来惨澹随回紇紇字從一作鶻唐史德宗朝
始改名回鶻正文非也
中興諸將收三東捷書夜報清晝同夜字從王介甫謂
捷書晝夜至也舊作日今不取
渡河不用船千騎常撇捩撇捩疾貌大食刀歌云鬼物
撇捩辭坑壕字意皆同舊集作撇烈非也
嬋娟碧蘚静蕭摵寒籜聚蘚字從别本舊集作鮮盖字
畫小缺而釋者云嬋娟碧鮮皆謂竹也尤謬
長夜苦寒誰獨悲杜陵野老骨欲折此成都詩舊集作
長安非也其夜字之訛故悞作安耳况卒章之意明甚
南京亂初定所向色枯槁色字從别本他詩亦云朝野
色枯槁正文作邑今不取
樹枝有鳥亂棲時暝色無人獨歸客棲字從一作正文
作鳴今不取言亂棲則鳴可知矣
高皇亦明王魂魄猶正直皇字舊集諸本皆作堂近見
别本作皇今從之乃與上下數聮詩意相貫也詢之閬
人其漢高祠廟今尚存焉
别離重相逢偶然豈足期足字舊本作定盖由字畫小
訛况上句巳云泄雲無定姿
主守問家臣分朋見溪畔耘者必分朋曹而進故東坡
遠景樓記謂耘者畢出數百人為曹者是也舊作明乃
字小訛耳
風吹巨熖作河漢騰烟柱諸本下句作何棹騰烟柱蜀
本何作河近見别本今從之盖於詞意通也
大火運金氣荆揚不知秋火字從一作謂大火西流七
月詩也正文作暑今不取
終然契真如得匪金仙術二句並從一作正文作終契
如往還得匪合仙術今不取
幾度寄書白鹽北故人贈我青絲裘絲字從一作縑别
本正文止作絲字此詩寄裴施州者或謂裴冕非也按
唐史冕以寶應元年貶施州刺史不數月移澧州距此
巳六年矣
配極玄都閟憑高禁籞長籞字舊集諸本皆作蘌按西
漢宣帝紀云池籞者其字從竹今從之
茂樹行相引連山望忽開茂字連山字皆從一作時歸
鳳翔行在正文連山作連峯非也霧樹亦然
掖垣竹埤梧十尋洞門對霤常隂隂霤字從别本文選
云二堂作霤此春深詩也諸本作雪悞
江上小堂巢翡翠苑邊高塜卧麒麟苑字從一作正文
作花盖字畫小訛而說者云一詩連用三花字不害為
工悮矣
雲斷岳蓮臨大路天晴宫柳暗長春大路陕華間地名
也晉書檀道濟從劉裕伐姚泓至潼關姚鸞屯大路以
絶道濟粮道而蜀本正作大道悞矣
力疾坐清曉来詩悲早春詩字從别本考詩題與上下
句意當從之舊作時非也
合觀却笑千年事驅石何時到海東題云觀造竹橋即
日成句中合觀字謂聚觀橋成之速而笑驅石之誕舊
集諸本皆訛作歡非也(已上同)
胡苕溪曰冬狩行自從獻寶朝河宗穆天子傳天子西
征至陽紆山河伯馮夷之所居是為河宗天子沉璧禮
焉河伯與天子披圖示典以觀天下寶器
秋日夔府詠懷詩穰多栗過拳西京雜記上林苑嶧陽
栗大如拳
又云門求七祖禪傳燈錄北宗神秀門人普寂立其師
為第六祖而自稱七祖
題鄭監湖上亭詩高唐寒浪减髣髴識昭丘荆州圖記
當陽東南七十里有楚昭王墓登樓即見所謂昭丘也
八哀張九齡詩仙鶴下人間獨立霜毛整張九齡家傳
九齡初生母夢九鶴從天而下
秋興昆吾御宿自逶迤事見揚雄傳武帝開廣上林南
至宜春鼎湖御宿昆吾(三輔黃圖御宿苑在長安城南御宿川中武帝離宫禁籞人不)
(得入遊觀止宿其中故曰御宿)
舊唐書郭子儀上言吐蕃黨項不可忽宜早為備廣德
元年遣李之芳等使吐蕃為所留二年乃得歸故哭李
之芳詩奉使失張騫盖此事也
代宗自楚王徙封成王洗兵馬云成王功大心轉小代
宗時為元帥故也
梅雨詩南京犀浦道四月熟黃梅今本犀作西非是犀
浦在成都府二十五里太守李冰作五石犀沉江以壓
水怪因以名縣出成都記
北征詩不聞夏商衰中自誅褒妲褒姒周幽王后也疑
夏字為悞當云商周可也
老翁須地坐細細酌流霞今本地坐改作地主可謂狗
尾續也
㯶拂子詩不堪代白羽有足除蒼蠅山谷言事見新唐
書適從何處来者是也注引營營青蠅其義安在予謂
此說誤矣此乃元稹事在子美後子美以對白羽皆係
前代事(王勉夫謂此雖不足以代白羽亦可以驅蒼蠅非謂代白羽以除蒼蠅也杜詩二意而山谷以)
(一意認之故有此悞)
憶昔行落日初霞閃餘映倏忽東西無不可王屋山中
日西落而人影或在西日東出而人影或在東不可致
詰
贈李八秘書詩往時中補右扈蹕上元初然少陵罷拾
遺時是至德初上元乃至德後以年譜考之信然盖其
為扈蹕上之初元耳
前出塞五首為戍兵作後出塞五首為赴募者作
解悶詩孟子論文更不疑李陵蘇武是吾師舊本李陵
句在上子美自注云校書郎孟雲卿即所謂孟子也此
但論詩俗謂孟軻乃移孟子句在上非也
六月擴摶扶按莊子摶扶搖而上者九萬里䟽云摶鬭
扶搖旋風也今云摶扶是歇後語(山鳥山花吾友于陶彭澤詩一欣侍温顔)
(再喜見友于然則子美承之也)
唐史張垍尚寧親公主明皇即禁中置内宅故贈詩云
天上張公子宫中漢客星又長安志拾翠殿在大明宫
翰林門外望雲亭在太極宫景福殿西故次聮云賦詩
拾翠殿佐酒望雲亭皆禁中事也(巳上同)
蔡寬夫曰同谷縣七歌嗚呼四歌兮歌四奏竹林為我
啼清晝有人自同州来籠一禽大如雀色正青善鳴問
其名曰此竹林鳥也今本作林猿非也
與奴白飯馬青芻雖不言主人而待奴馬如此則主人
可知詩所謂言刈其楚言秣其馬言刈其蔞言秣其駒
同意盖少陵遠繼周詩法度(山谷云為君酟酒滿眼酤與奴白飯馬青芻傅玄盤)
(中詩羊肉千斤酒百斛令君馬肥麥與粟)
小城萬丈餘大城鐵不如則小城難為高大城難為堅
故也
先生有才過屈宋注云先生所談或屈宋王荆公百家
詩選則捨正本而從注
且如今年冬未休關西卒注云如今從得歸休為關西
卒荆公則刊而從正本(已上同)
復齋曰送李功曹之荆州詩孤城一柱觀落日九江流
博物志江陵有臺甚大而惟有一柱衆梁皆共此柱後
人呼為木履觀或呼為一柱觀
曲江對酒詩水精宫殿轉霏微述異記吳王闔閭造水
精宫又魏略大秦國以水精為屋柱
題玄武禪師屋壁詩何年顧虎頭滿壁畫瀛洲瀛字乃
滄字故王介甫云畫史雖非顧虎頭還能滿壁畫滄洲
(嚴有翼云何年顧虎頭注虎頭僧相也虎頭金粟影注虎頭維摩相也考南史師子國晉義熙初遣使獻玉像)
(高四尺二寸此像歷晉宋瓦棺寺先有戴安道手製佛像五軀及顧長康維摩畫圖世號三絶所謂虎頭即顧)
(長康耳注家或云僧相或云維摩相可笑)
山水障歌聞君掃却赤縣圖史記鄒衍中國赤縣神州
内有九州晉書紀贊赤縣成蛇豕之區紫宸游龜鼉之
穴唐亦有赤縣謂畿縣尉也
漁陽突騎猶精銳後漢吳漢說太守彭寵曰漁陽突騎
天下所聞也君何不合二郡精銳附劉公擊邯鄲此一
時之功也
早時金盌出人間鄧忠臣引茂陵玉盌為証(嚴有翼亦引南史沈)
(烱所奏云甲帳珠簾一朝零落茂陵玉盌遂出人間胡苕溪謂以盧充為是)少陵豈以玉盌
為金盌哉盖指盧充幽婚之事而言(巳上同)
漫叟曰草有害於人曾何生阻修芒刺在我眼焉能待
時秋其憤邪嫉惡欲芟夷藴崇之以肅清王室者中懷
可見
桃花細逐楊花落黃鳥時兼白鳥飛徐師川說一士大
夫家有老杜墨蹟其初云桃花欲共楊花語自以淡墨
改三字
呌怒索飯啼門東說者謂庖厨之門在東(已上同)
嚴有翼曰留花門詩花門既須留原野轉蕭瑟唐地理
志甘州删丹縣北渡張掖河西北行出合黎山峽口傍
河東壖屈曲東北行千里有寧寇軍軍東北有居延海
又東北三百里有花門山堡又東北千里至回鶻牙帳
故謂回鶻為花門也
䕫府詠懷詩卜羡君平杖漢史嚴君平卜於成都市日
得百錢則閉肆下簾未嘗言杖注引阮宣子百錢拄杖
頭與君平無涉豈少陵之悞與(同上)
潘子真曰遊子久出門外戸無人持古樂府健婦持門
戸勝一大丈夫(山谷云縱有健婦持鋤犁亦出此樂府語)
竊效貢公喜劉孝標廣絶交論王陽登則貢公喜罕生
逝而國子悲
人来坐馬韉蘇秦激張儀相秦以馬韉席坐之
門闌多喜氣女壻近乘龍楚國先賢傳孫雋與李元禮
俱娶太尉桓叔元女時謂桓兩女乘龍言得壻如龍也
宋景文詩承家男得鳳擇壻女乘龍(巳上同)
蘇子瞻曰嘗夢子美謂八陣詩遺恨失吞吳世人悞謂
先主武侯皆欲與關某復仇故恨不能滅吳非也我意
本謂吳蜀唇齒之國不當相圖晉之所以能取蜀有吞
吳之意此為恨耳
陳后山曰懷薛璩詩獨當省署開文苑兼泛滄浪學釣
翁盖省署開文苑滄浪學釣翁璩之詩也
洪駒父曰佛經稱善巧方便僧璨惠可二祖師名故詩
云何偕子方便又云吾亦師璨可注乃謂子方田子方
璨可詩僧甚疎略
學林新編曰中秋月詩滿目飛明鏡歸心折大刀注引
古詩藁砧今何在山上復有山何當大刀頭破鏡飛上
天謂殘月也按樂府所載藁砧者鈇也藁砧今何在問
夫何在也山上復有山言夫出也大刀頭者環也何當
大刀頭者何日當還也破鏡者月半也破鏡飛上天者
言半月當還也子美詩言雖有歸心而大刀折則未能
還也注乃訓為殘月悞矣
黃伯思曰得子美詩集與今行槧本小異如忍對江山
麗印本對乃作待
雅量涵高遠印本涵乃作極(同上)
王伯厚曰杜審言詩綰霧青條弱牽風紫蔓長若子美
云林花着雨胭脂濕水荇牽風翠帶長
審言詩寄語洛城風日道明年春色倍還人子美又云
傳語風光共流轉暫時相賞莫相違語脈盖有家法(同上)
張邦基曰鄭南伏毒守瀟洒到天心守當作寺華州圖
經有伏毒寺劉禹錫集有舅氏牧華州前後諸陪登伏
毒嵓(劉禹錫詩曾作關中客頻經伏毒嵓)
羅大經曰色難臭腐食風香色難臭腐用仙家王方平
事食風香三字佛書云凡諸所齅風與香等
王仲言曰蛟龍得雲雨鵰鶚在秋天一聮巳見晉書載
記矣
邵博曰杖藜妨躍馬不是故離羣離字如律當讀平聲
檀弓離羣索居釋文離字讀去聲音利
姚令威曰送孔巢父詩幾歲寄我空中書用史宗引小
兒騰空覺脚下有波濤寄書事乃蓬莱仙人也洪慶善
云空中書乃鴈足書非也
弩影落杯中風俗通應彬飲杜宣酒壁上懸赤弩照杯
中形如蛇宣惡之謂蛇入腹遂病後至其故處知弩影
遂解
塵匣元開鏡風簾自上鈎乃用沈佺期臺前疑掛鏡簾
外自懸鈎皆月詩
王防元規嘗云杜詩古本辭人解撰河清頌詩成珠玉
在揮毫盖為和舍人故云
青青竹笋迎船出白白江魚入饌来盖為送扶侍故云
(邵博云日日江魚入饌来後得古本日日作白白不但於句甚偶其思致亦不同)
贈韋十六評事詩子雖軀幹小晉書載劉曜時壯士陳
安戰死隴上歌之曰隴上健兒有陳安軀幹雖小腹常
寬
秋興聞道長安似奕棋用寗子視君如奕棋事
蔣防作霍小玉傳書大歷中李益事有一豪士衣輕黃
衫挾朱筋彈李至霍遂死乃三月牡丹時也少年行云
巢燕引雛渾去盡江花結子已無多黃衫年少宜来數
不見堂前東逝波考作詩時大歷間杜政在蜀想有好
事者傳去作此詩爾
越王樓詩綿州州府何磊落顯慶年中越王作孤城西
北起高樓碧瓦朱甍照城郭綿州圖經越王臺在綿州
城外西北有臺高百尺上有樓下瞰州城唐顯慶中太
宗子越王真任綿州刺史日作(已上同)
王勉夫曰上韋左丞詩丈人試静聽賤子請具陳甫昔
少年日早充觀國賓此用鮑昭東武吟云主人且勿喧
賤子歌一言僕本寒鄉士出身蒙漢恩前此應休璉詩
避席跪自陳賤子實空虚古詩四坐且莫喧願聽歌一
言
速令相就飲一斗人多引鮑昭且願得志數相就以證
相就二字有所自不知相就飲三字見庾信詩野人相
就飲
往昔十四五出游翰墨場阮籍詩昔年十四五志尚好
詩書
昔如水上鱗今如罝中兔鮑昭詩昔如韝上鷹今如檻
中猿
山青花欲燃沈約詩山櫻花欲燃(巳上同)
宋子京手書杜詩新炊問黃粱乃是聞黃粱
葛常之曰香飯兼苞蘆苞蘆蜀鮓也
放船詩直愁騎馬滑故作泛舟回於對聮中十字作一
意詩家謂之十字格
客夜詩客睡何曾着秋天不肯明陪王使君汎江詩山
豁何時斷江平不肯流不肯二字含蓄甚佳與淵明日
月不肯遲四時相催廹同意
天寶十三載獻太清宫饗廟及郊三賦帝竒之使待制
集賢院命宰相試文章故有贈集賢崔于二學士詩舊
注陳希烈韋見素為宰相而崔國輔于休烈集賢院學
士也故末句云謬稱三賦在難述二公恩按唐史是歲
陳希烈為相至八月見素代之而甫有上見素詩持衡
留藻鑑聽履上星辰則甫之文為見素所賞非希烈也
栢中允除官制詩舊注以為栢耆又以為正節按詩云
紛然喪亂際見此忠孝門蜀中寇亦甚栢氏功彌存三
止錦江沸獨清玉壘昏當是有功於蜀者時叚子璋反
于上元徐知道反于寶應而正節為卭州刺史數有功
則是正節無疑矣
萬古仇池穴潛通小有天東坡在潁川夢至一堂牓曰
仇池按唐書同谷縣有仇池與秦州接壤故老杜秦州
雜詩藏書聞禹穴讀記憶仇池送韋十六赴同谷詩受
詞太白脚走馬仇池頭(王仲至奉使過仇池有九十九泉萬山環之可以避世如桃源)
(而仇池詩乃謂近接西南境長懷十九泉何邪)
銅瓶詩亂後碧井廢時清瑶殿深其末云蛟龍雖缺落
猶得折黃金則以古物要厚貲自古而然(已上同)
洪容齋曰折檻行千載少似朱雲人至今折檻空嶙峋
婁公不語宋公語尚憶先皇容直臣婁師德乃是武后
朝人宋璟為相時其亡久矣詩言先皇意為明皇帝也
婁氏别無顯人有聲開元間
秦州雨晴詩天永秋雲薄從西萬里風謂秋天遼永風
從萬里而来可謂廣大而集中作天水此乃秦州郡名
若用之入此篇其致思淺矣
野望因過常少仙一篇所謂落盡高天日幽人未遣回
者蜀士注曰少仙應是言縣尉也縣尉謂之少府而梅
福為尉有神仙之稱少仙二字尤為清雅與今俗呼為
仙尉不侔矣
能畫毛延夀投壺郭舍人每蒙天一笑復似物皆春政
化平如水皇恩斷若神時時用抵戲亦未雜風塵第三
聮與前語不相聯貫或以為疑按杜之旨本謂技藝倡
優不應蒙人主顧盼然使政化如水皇恩若神為治大
要既無所損時時用此輩赤無害(巳上同)
楊升菴曰數回細寫愁仍破寫洗野切禮記器之溉者
不寫其餘皆寫注謂傳之器中史記始皇三十五年寫
蜀荆地材皆至關中三十六年每破諸侯寫放其宫室
作之咸陽左傳注寫器令空東觀漢記封車載貨寫之
權門晉㕁夫人語二弟云傾筐倒寫
湖月林風相與清湖上林中地巳清矣湖有月林有風
景益清矣故着相與清字俗本作湖上或作湖水皆淺
既有湖不須着水字若云湖上林風不得着相與清字
白首重聞止觀經佛經云止能捨樂觀能離苦又云止
能修心能斷貪愛觀能修慧能斷無明止如定而后能
静觀則慮而后能得也
西京雜記云太液池中有雕苽紫籜綠節鳬雛鴈子唼
喋其間三輔黃圖云宫人泛舟采蓮為巴人櫂歌便見
人物游嬉宫沼富貴今一變云波漂苽米沉雲黑露冷
蓮房墜粉紅讀之則苽米不收而任其沉蓮房不採而
任其墜兵戈亂離之象具見矣杜詩之妙在翻古語
滕王亭詩春日鶯啼修竹裏仙家犬吠白雲間修竹用
梁孝王事犬吠雲中用淮南王事人皆知之矣予嘗怪
修竹本無鶯啼字也後見孫綽蘭亭詩啼鶯吟修竹游
鱗戲瀾濤乃知老杜用此
更取楸花媚遠天今本作椒花非椒花色綠與葉無辨
不可言媚(巳上同)
祝廉夫曰高秋登寒山南望馬邑州唐書寶應元年徙
馬邑州于鹽井城鮑欽止謂馬邑州在城州界為有據
矣舊注馬邑屬鴈門與杜作詩處全無涉
焦弱侯曰諸將詩天下軍儲不自供唐制府兵有事則
徵為兵無事則散為農是軍儲皆自供也今兵不得休
故軍儲但取别孔而不自供惟王縉由侍中拜河南副
元帥力興屯田不失唐之舊制故結云稍喜臨邊王相
國肯銷金甲事春農特歸美之
王弇州曰善本勝者把君詩過目作把君詩過日
皇甫百泉曰杳杳東山携漢妓謝安所携豈漢妓
陳無功曰知章騎馬似乘船阮咸醉騎馬欹傾時人指
而笑曰個老子騎馬如乘船行波浪中
輕輕柳絮點人衣後主與張麗華遊園有柳絮點衣張
謂後主曰何能點人衣曰輕薄物試卿意也
江風借夕凉叚瑄泛舟江風清冷瑄欣然曰馮夷借我
一夕之凉(已上同)
劉子威曰天吳及紫鳳紫鳳無出必九鳳也大荒經有
神九首人面鳥身名曰九鳳
顧朗仲曰親朋盡一哭鞍馬去孤城送遠之事盡矣歸
而思之草木之歲月如彼關河之霜雪如此别離之况
倏巳昨日因以見古人之情莫深于送别良有以也
盧德水曰遷擢潤朝廷潤字入微見朝廷擢一大雅之
士如膏雨油雲潛滋密沐裨益不小
自古江湖客冥心若死灰盖讒柄禍胎俱萃於朝市一
至江湖而宇宙寬矣然心不冥即江湖儘有風波故必
冥心若死灰而後洗手濯足脱然無礙此嘉遁而肥者
也覺結舌探腸猶是第二義(同上)
晴天飬片雲吳季海本作養他本皆作卷晴天無雲而
飬片雲於谷中則崖谷之深峻可知矣山澤多藏育山
川出雲皆叶飬字之義
曲江值雨詩龍武新軍深駐輦芙蓉别殿謾焚香何時
詔此金錢會暫醉佳人錦瑟旁此懷玄宗南内之詩也
玄宗用萬騎軍以平韋氏改為龍武軍親近宿衛今深
居南内不復如昔日遊幸矣興慶宫南樓下臨通衢時
置酒眺望然欲由夾城以達曲江芙蓉苑不可得矣曰
深駐輦曰謾焚香則其深宫寂寞可想見矣金錢之會
無復開元之盛雖對酒感歎意亦在上皇也
諸將詩豈謂盡煩回紇馬翻然遠救朔方兵此責諸將
之反借助於人也自回紇助順收復兩京之後雍王之
討朝義子儀之敗吐蕃皆用回紇之力故曰盡煩回紇
僕固懷恩曰朔方將士為先帝中興主人是陛下蒙塵
故吏故曰遠救朔方龍起猶聞晉水清追歎晉陽起義
之時所謂神堯以一旅取天下也
諸將詩越裳翡翠無消息南海明珠久寂寥殊錫曾為
大司馬總戎皆插侍中貂此言朝廷不當使中官為將
也楊思勖討安南五溪殘酷好殺而越裳不貢矣吕太
一收珠廣南阻兵作亂而南海不靖矣以中官拜兵部
尚書者李輔國也所謂殊錫也以中官為觀軍容使者
魚朝恩也所謂總戎也炎風朔雪皆天王之地不精求
忠厚以翊聖朝偏用一二中人專將帥之重任潰僨國
事豈不謬哉(巳上同)
張綖曰一雙白魚不受釣峽有嘉魚長身細鱗肉白如
玉春社前出穴秋社即歸時巳九月故不受釣
徐興公曰三寸黃柑猶自青凡柑皆圓獨成都産者形
如鴨卵故云三寸言其長也
田子藝曰會須上番看成竹竹之有上番下番即今言
大番小番也番去聲謂大年生笋多小年生笋少也
顧修遠曰青袍白馬有何意庾子慎亂後經吳郵亭云
青袍異春草白馬即吳門庾信哀江南賦云桀黠搆扇
馮陵畿甸青袍如草白馬如練正用此語
金聖歎曰劉九法曹鄭瑕丘石門宴集題中無枉字又
無陪字然則先生不與宴集矣如何又有此詩及讀緣
曹乘逸興鞍馬到荒林能吏逢聮璧華筵直一金而後
知劉乃枉駕鄭則夤緣一叚幽事敗於俗物故不書枉
書陪(葉有大云末二句遊山動用鼓吹自是俗吏惡習)
歴代詩話卷四十二
