歴代詩話卷三十九
歸安吳景旭撰
已集中之下
杜詩
紅鮮
茅堂檢校收稻詩紅鮮終日有玉粒未吾慳
吳旦生曰此即桃花米也宋武帝張妃桃花米飯任
昉卒於新安惟有桃花米二十斛公又詩云玉粒足
晨炊紅鮮任霞散
烏鬼
戱作俳諧體遣悶云家家飬烏鬼頓頓食黃魚
吳旦生曰烏鬼馬永卿漫叟以為豬謂川人嗜豬頭
肉家家飬豬每呼豬則作烏鬼聲故號豬為烏鬼劉
克陸佃胡苕溪黃朝英陸農師焦澹園以為鸕鷀謂
䕫州圖經稱峽中人以鸕鷀為烏鬼䋲繫其頸使之
捕魚得魚則倒提出之而人得食魚也僧惠洪王勉
夫以為烏蠻鬼謂唐書南蠻傳俗尚巫鬼大部落有
大鬼主百家則置小鬼主一姓白蠻五姓烏蠻所謂
烏蠻則婦人衣黑繒白蠻則婦人衣白繒也沈存中
邵博以為歲正月十百為曹設牲酒於田間已而操
兵大噪謂地近烏蠻戰場多厲用以禳之蔡寬夫黃
山谷羅泌以為鴉謂峽中飬鴉雛帶以銅錫環獻之
神祠中謂之烏鬼余以此說為可信按元微之詩鄉
味尤珍蛤家神悉事烏又云病賽烏稱鬼巫占瓦代
龜注南人染病競賽烏鬼則為烏鴉之烏非烏黑之
烏矣
復齋漫錄云食可以言頓世說羅友曰欲乞一頓食
續釋常談亦引世說以證一頓二字出處野客叢書
云頓字豈惟食可用如前漢書一頓而成是言事也
唐書打汝一頓是言杖也晉書一時頓有兩玉人是
言人也宋明帝王忱嗜酒時以大飲為上頓是言飲
也豈獨食哉
吕太一
自平宫中吕太一收珠南海千餘日葉少藴曰此詩似
為哥舒晃作太一以廣德二年反晃大歷八年以循州
刺史反相去蓋十年自此而上五篇疑皆失題但以首
語名之讀者多不能遽了韓宗武曰代宗紀廣州市舶
使吕太一反或疑宫中二字恐悞韋倫傳言宦者吕太
一則中人為宫市於嶺南者爾故稱市舶使蘇東坡曰
讀玄宗實錄有宫人吕太一叛於廣南故下文有收珠
南海之句
吳旦生曰唐書有兩吕太一中宗朝一為文士以才
稱代宗朝一為宦者以反戮唐世說載吕太一拜監
察御史裏行自負才華而不即眞因咏竹以寓意曰
濯濯當軒竹青青重歲寒心貞徒見賞籜小未成竿
芥隱筆記開元中中書舍人吕太一與張嘉正號四
俊者即此人蓋與老杜所咏明明别是一人也老杜
所咏斷是宦者觀諸將詩南海明珠久寂寥則此詩
為廣州市舶使明矣
戮之以建平定之功故曰平惟屬宦者故曰宫中詩
話廼謂唐時有自平宫謬甚
舞劍器
盧德水曰觀公孫大娘弟子舞劍器序與詩俱登神品
蓋因臨潁美人而遡及其師又追想聖文神武皇帝撫
時感事悽惋傷心念彼風塵澒洞以來女樂梨園俱付
之寒煙老木况自身業已白首而美人亦非盛顔則五
十年間眞如反掌以此思悲悲可知矣一篇中具全副
造化波瀾莫有闊於此者
吳旦生曰序言開元三載予尚童稚記於郾城觀公
孫氏舞劍器按睿宗太極元年公始生至玄宗開元
三年纔四歲耳便能觀公孫氏渾脫舞且知其瀏灕
頓挫獨出冠時邪而白首猶記及邪異人早慧乃爾
李太白詩公孫大娘渾脫舞即此時事吕元濟上書
比見方邑相率為渾脫隊駿馬戎服名曰蘇幕遮
今之曲名取此
太甲
出瞿唐峽詩五雲高太甲六月擴摶扶墨莊漫錄曰
鮑欽正鄧睿思范元實及世行王原叔注皆不詳五
雲太甲之義予讀王勃孔子廟堂銘序云帝車南指
遁七曜於中階華蓋西臨載五雲於太甲然則為玄
象而言矣燕公讀此碑不解訪之一公一公言北斗
建午七曜在南方有是之祥無位聖人當出華蓋已
下卒不可悉則五雲太甲一公燕公不知之况餘人
乎
吳旦生曰嚴羽卿謂太甲不可曉得非高太乙邪
乙與甲蓋相近以星對風亦從其類也此說殊陋
困學紀聞引晉天文志云華蓋杠旁六星曰六甲
太甲恐是六甲一星之名留青日札引五車證五
雲云五車以五寅日候之有雲各具其色者賢人
隠其下也甲寅為五候之首故曰太甲吹景集云
隋書載天子欲有所遊往其地先發天子氣或如
華蓋在霧氣中或有五色蒼帝起青雲扶日赤帝
起赤雲扶日黃帝起黃雲扶日白帝起白雲扶日
黑帝起黑雲扶日孔子衰周而素王故以天子氣
喻之華蓋五雲之說確本於此京氏易納甲以甲
屬乾宫甲為歲陽首故曰太甲太甲者借爾雅太
歲在甲字面也
按斗為帝車運乎中央蓋斗君象故謂之帝運動
不居故為之車古者造車之初有取於斗柄下鐫
龍角之象則所謂帝車亦因其象而名之
遮莫
鶴林玉露曰遮莫今俗語所謂儘教也杜詩巳判野
鶴如雙鬢遮莫隣鷄下五更言鬢如野鶴已判老矣
儘教隣鷄下五更日月逾邁不復惜也有用為禁止
之辭悞矣
吳旦生曰禁止既失而儘教亦太無賴蓋遮莫即莫
是之意言鶴髮已老而約略曉籌又為雞報那得不
催人老也嗟遲怨暮一段亡聊情况從兩語唱嘆而
出下字即漏下幾點之下
遮莫唐人俚語也當時有遮莫爾古時五帝何如我
今日三郎之說李太白詩遮莫墓枝長百丈不如當
代幾人還遮莫親姻連帝城不如當身自簮纓元微
之詩從兹罷馳騖遮莫寸隂斜羅鄴詩南山遮莫倚
樓臺
龜年
野客叢書曰子美逄李龜年詩岐王宅裏尋常見崔九
堂前幾度聞退之井詩賈誼宅中今始見葛洪山下昔
曾窺韓詩亦自杜詩中來
吳旦生曰明皇雜錄崔九即漢中令湜之弟也江季
共說龜年詩非甫所作蓋岐王死時與崔滁死時年
尚幼又甫天寶亂後未嘗至江南也范攄言明皇幸
岷山伶官奔走李龜年奔廹江潭甫以詩贈龜年云
云又言龜年曾於湘中採訪使筵上唱紅豆生南國
秋來發幾枝贈君多採擷此物最相思云云歌闋莫
不望行在而慘然龜年唱罷忽悶絶仆地以左耳微
暖妻子未忍殯殮經四日乃蘇曰我遇二妃令教侍
女蘭亭唱祓禊畢放還且言主人即復長安也時甫
正在湘潭或有此詩
老馬
江漢詩古來存老馬不必取長途
吳旦生曰韓子載管仲隰朋從桓公伐孤竹春往而
冬返迷惑失道管仲曰老馬之智可用也乃放老馬
而隨之遂得道焉東坡代滕逹道䟽云自念舊臣譬
之老馬雖筋力已衰不堪致遠而經涉險阻粗識道
路范德機畫馬詩不待老能知失道固應求是涉流
沙
顧八分
送顧八分文學云中郎石經後八分蓋憔悴顧侯運鑪
錘筆力破餘地
吳旦生曰舊注卒不知顧何名又醉歌行云君不見
東吳顧文學黃鶴注云即顧八分文學乃公自注顧
汜(或云况悞刊汜)吳人蓋公既自注則不可謂顧何名矣及
觀困學紀聞云趙氏金石以為前太子文學翰林院
待詔顧誡奢醉歌行所云即誡奢也注謂顧况悞東
觀餘論亦云此詩蓋謂顧誡奢也觀其遺蹟乃知子
美弗虚稱之據此則所謂公自注者猶有後人所托
未可全信邪
砅
送重表姪王砅評事使南海題下注云砅理罽切水深
至心曰砅今作厲
吳旦生曰說文砅力制切履石渡水也集韻類篇亦
言履石渡水則鄭注以為水深至心何以成渡乎詩
深則砅直是古厲字又豈特今作乎
字書有云砅水擊石聲亦作砯砰作平聲者觀李太
白詩砯厓轉石萬壑靁則此語亦未誣矣郭璞江賦
砯巖鼔作字加點音平聲
王珪母妻
西清詩話曰唐書列女傳王珪微時母盧氏嘗云子必
貴但未知汝與游者珪一日引房玄齡杜如晦過之母
曰汝貴無疑及質之少陵送重表姪王砅云我之曾老
姑爾之高祖母爾祖未顯時歸為尚書婦則珪母杜氏
非盧氏又云隋朝大業末房杜俱交友長者來在門荒
年自餬口家貧自供給客位但箕帚俄頃羞頗珍寂寥
人散後入怪鬢髮空吁嗟為之久自陳剪髻鬟鬻市充
沽酒上云天下亂宜與英俊厚向竊窺數公經綸亦俱
有次問最少年虬髯十八九子等成大名皆因此人手
下云風雲合龍虎一吟吼願展丈夫雄得辭兒女醜秦
王時在坐眞氣驚戶牖及乎貞觀初尚書踐台斗夫人
常肩輿上殿稱萬壽六宫師柔順法則化妃后至尊均
嫂叔盛事垂不朽其上下詳締如此而史謬誤之甚
吳旦生曰桐江詩話今觀其詩不特不姓盧乃王珪
之妻非母也容齋隨筆按唐列女傳元無此事珪傳
末只云始隱居時與房玄齡杜如晦善二人過其家
母李窺之知其必貴蔡說妄云有傳又誤以李為盧
矣余觀層層駁擊使有可據詩之所以貴有話也第
攷傳文與詩辭合前人故致疑於母妻間耳因觀野
客叢書云傳言母李而詩言妻杜有以知婦姑皆賢
其高識遠見非常人所能及者母見房杜則謂二客
公輔才汝貴不疑妻見太宗則謂子等成大名皆因
此人手其事甚異詩傳互相發明皆可為據也庚溪
詩話云少陵所稱杜氏者實珪之妻而史所稱乃珪
之母兩事自不同想以其詩中有剪髻鬟充杯酒事
與陶侃母同故亦以為珪母然以珪之賢上稟訓於
賢母下得助於賢妻宜其為一代宗臣也
龍鳳姿
許彦周詩話曰老杜詩不可議論亦不必稱讚苟有所
得亦不可不記也如唐太宗相工見之龍鳳之姿天日
之表而杜詩云眞氣驚戸牖可謂工而盡
吳旦生曰杜又詩䜟歸龍鳳質威定虎狼都按史記
秦虎狼之國也唐史太宗龍鳳之姿詩話謂其各易
一字最為妙處然總不若眞氣二字不落皮相套子
此後漢所謂知帝王自有眞也
蘇渙
容齋三筆曰子美贈蘇渙詩序云蘇大侍御渙靜者也
不交州府之客人事都絶久矣肩輿江浦忽訪老夫請
誦近詩肯吟數首書篋几杖之外殷殷留金石聲賦八
韻記異亦記老夫傾倒於蘇至矣詩有再聞誦新作突
過黃初詩之語又寄裴道州并呈蘇侍御云致君堯舜
付公等早據要路思捐軀其褒重之如此唐藝文志有
渙詩一卷云渙少喜剽盗善用白弩巴蜀商人苦之稱
白跖以比莊蹻後折節讀書進士及第湖南崔瓘辟從
事繼走交廣與哥舒晃反伏誅然則非所謂靜隱者也
渙在廣州作變律詩十九首上廣府帥可以知其人矣
杜贈渙詩名為記異語意不與他等厥有旨哉
吳旦生曰間氣集渙本不平者稱其文意長於諷刺
有陳拾遺一鱗片甲至比之蒯通詞說祖君彦檄書
觀其廣州變律之作此所謂不平者也觀其不交州
府人事都絶此所謂静者也以為不平者則人比之
蒯通祖君彦詩比之陳拾遺以為靜者則人比之龐
公詩比之黃初蓋老杜傾倒之下序與詩未免稱過
其實然用記異二字亦是其自出脫處盧德水云蘇
之為人起手結局幾於龍蛇起陸然其不交州府忽
訪江浦則其人固卓詭而具心眼者可念也子美所
以記異也
王季友
潘子眞詩話曰可歎詩丈夫正色動引經鄷城客子王
季友羣書萬卷常暗誦孝經一通看在手貧窮老瘦家
賣履好事就之為携酒豫章太守高帝孫引為賓客敬
頗久蓋高帝孫者李勉也鄭惠王元懿生安德郡公琳
琳生擇言擇言生勉勉自河南尹徙江西觀察使
吳旦生曰篋中集姓氏載季友河南人一云鄷城人
家貧賣履博極羣書李勉引為賓客河嶽英靈集稱
其詩愛竒務險遠出常情之外然而白首短褐良可
悲夫錢起有贈季友赴洪州幕下詩云列郡皆用武
南征所從誰諸侯重才略見子如瓊枝此即豫章賓
客之事也然觀季友雜詩云采山仍采隱在山不在
深又寄韋子春(河嶽英靈集作山中贈十四秘書兄)詩云雀鼠晝夜無
知我厨廩貧此亦足標其高致也已
行藥
風疾舟中伏枕書懷云行藥病涔涔
吳旦生曰車胤讀書鼓樓山一日行藥次得金於眢
井中鮑昭行藥至城東橋詩五臣注云昭因疾服藥
行而宣導之常建詩行藥至石壁東風變萌芽陸龜
蒙詩更擬結茅臨水次偶因行藥到村前白樂天
詩已遣平治行藥逕更教掃拂釣魚船陸放翁詩
筍生遮道妨行藥果熟垂枝礙整冠(放翁又有舍北行飯書觸)
(目二首)
奪胎
詩眼曰古人學問必有師友淵源漢楊惲一書迥出流
輩則司馬遷外孫故也杜審言已工詩沈佺期宋之問
等同在儒館為交游故老杜律詩布置法度全學沈佺
期更推廣集大成耳沈云人如天上坐魚似鏡中懸杜
云春水船如天上坐老年花似霧中看不免蹈襲前輩
然前後傑句亦未易優劣
吳旦生曰僧慧標咏水詩舟如空裏汎人似鏡中行
沈佺期釣竿篇人如天上坐魚似鏡中懸老杜奪胎
於二詩自成警句山谷云春水船如天上坐祖述佺
期之語也繼之以老年花似霧中看蓋觸類而長之
碧溪詩話又云春水船如天上坐不若老年花似霧
中看尤為具眼識者參之
野客叢書云佺期此語又有所自觀陳釋慧標詩舟
如空裏汎人似鏡中行王逸少詩山隂道上行如在
鏡中游得非祖此乎杜子美詩曰春水船如天上坐
李白曰人行明鏡中鳥度屏風裏盧懷謹曰樓臺影
就波中出日月光疑鏡裏懸是皆體貼此意
齧膝
清明詩爭道朱蹄驕齧䣛
吳旦生曰王叔原注朱建平善相馬魏文帝將出取
馬入建平曰此馬今日死矣及將乘馬惡香齧帝䣛
帝怒遂使殺之胡苕溪謂王褒聖主得賢臣頌云駕
齧䣛注良馬低頭口至䣛故曰齧䣛子美意出於此
余觀謝世脩注亦引王褒傳洵魂文非佳事不足証
也
折
風兩看舟前落花云赤憎輕薄遮人懷珍重分明不來
折
吳旦生曰玉宇别集劉公幹居鄴下一日桃花爛漫
値諸公子遊賞久之遂去公幹謂其僕曰損花乎僕
曰無但愛賞而巳公幹曰珍重輕薄子不來損折使
老夫酒興不空老杜用此王原叔謂本作不來接一
作折然接字何義劉須溪云折字是蓋亦有據而批
此邪
周顒
避暑錄話曰久為野客尋幽慣細學何顒免興孤何顒
後漢人見黨錮傳與詩不類當作周顒周何字相近而
訛周顒奉佛有隱操詩意當在周顒
吳旦生曰公又有兜率寺詩庾信哀雖久何顒好不
忘注云何胤侈於食味周顒勸之食菜應作周顒豈
悞記何胤邪余觀韻語陽秋載周顒有云性命之在
彼極切滋味之於我可賖今人以活臠而資口腹者
誠何心哉於此知周之勸人食菜誠有然者而久為
野客二語公於岳麓道林二寺而作則必為奉佛之
周顒矣金陵舊事云釋慧約姓婁少逹妙理周顒於
所居鍾山舊舘作草堂寺以處荆公詩周顒宅作阿
蘭若婁約身歸窣堵波(阿蘭若猶言遠離處窣堵波猶言廟皆梵語也)南齊
書周顒於鍾山西立隱舍休沐則歸之蓋其所謂隱
操如此何至山隂一出孔稚圭作北山移文以絶之
曰請迴俗士駕為君謝逋客此又何說耶
高氏小史云周顒字彦倫始置四聲切韻行於時何
氏語林云吳興沈休文陳郡謝玄暉琅邪王元長以
氣類相推轂汝南周彦倫善識聲為文皆用宫商以
平上去入為四聲以此制韻不可增减謂之永明體
據此則公慕其奉佛或又慕其聲韻之學邪詩末即
云延清題壁亦從此入想
李杜
長沙送李銜詩李杜齊名真忝竊
吳旦生曰范母謂滂汝得與李杜齊名死亦何恨蓋
指李膺杜密也按太尉李固杜喬為梁冀所殺故掾
楊生上書乞李杜二公骸骨使得歸葬又白馬令李
雲弘農五官掾杜衆同死獄中其役襄楷上言稱為
李杜又韓退之稱太白子美云李杜文章在光芒萬
丈長今公自稱銜為李杜抑何李杜之多也
歴代詩話卷三十九
