歴代詩話卷五十七
歸安吳景旭撰
辛集上之下
宋詩
落英
西清詩話曰歐公嘉祐中見王荆公詩黃昏風雨暝園
林殘菊飄零滿地金笑曰百花盡落獨菊枝上枯耳因
戲曰秋英不比春花落為報詩人子細看荆公聞之曰
是豈不知楚辭夕餐秋菊之落英歐九不學之過也(高齋)
(詩話以秋英二句為子瞻䟦漁隠叢話云於六一居士全集及東坡前後集並無此二句不知西清高齋何從)
(得此)
吳旦生曰埤雅言鞠如聚金鞠而不落故名鞠蓋鞠
不落華蕉不落葉此正理也楚辭乃云朝飲木蘭之
墜露兮夕餐秋菊之落英野客叢書云原借此自喻
蓋反物理以為言也謂木蘭仰上而生本無墜露而
而有墜露秋菊就枝而殞本無落英而有落英物理
之變則然吾憔悴放浪於楚澤之間固其宜也歐公
意謂荆公得時行道落英反理之喻似不應用故曰
秋英云云欲荆公自觀物理而反之於正耳余以歐
公稔知其學術豈片言能反於正哉特喚醒子細二
字見他生平悞處儘多不可過執已見莽莽行事耳
洪興祖楚辭補注云秋花無自落者讀如我落其實
而取其材之落魏梅墅續評云落之為義始也初也
如禮記所謂落成之落蓋菊已花雖枯不落惟初英
乃可餐也二解落義各異
王逸離騷注云英華也類篇云英草榮而無實者後
漢馮衍賦云食玉芝之茂英言英華之英也宋書沈
約云英葉也言食秋菊之葉神農本草三月採菊葉
服之輕身耐老王子喬變白增年方甘菊三月上寅
採名曰玉英是葉謂之英也二解英義亦異
黃金臺
西清詩話曰荆公詩功謝蕭規慙漢第恩從隗始詫燕
臺以示陸農師農師曰蕭規曹随高帝論功蕭何第一
皆摭故實而請從隗始初無恩字公曰退之鬭雞聯句
感恩慚隗始若無據豈當對功字也乃知前人以用事
一字偏枯為倒置眉目反易巾裳蓋謹之如此
吳旦生曰史記昭王為郭隗改築宫而師事之新序
通鑑亦云築宫不言臺也孔文舉與曹公書云昭王
築臺以尊郭隗任昉述異記燕王為隗築臺今在幽
州呼賢士臺亦謂招賢臺則有所謂臺矣不載黃金
之名按上谷郡圖經云黃金臺在易水東南十八里
燕昭王置千金於臺上以延天下之士水經注云固
安縣有黃金臺遺址太平御覽乃引史記以為昭王
置千金臺上以延天下士謂之黃金臺不知所據鮑
昭放歌行云將起黃金臺李善注引圖經晉書俱不
云史記也皇甫松登黃金臺詩燕相謀在兹積金黃
巍巍李白詩燕昭延郭隗遂築黃金臺杜甫詩揚眉
結義黃金臺李賀詩報君黃金臺上意柳宗元詩燕
有黃金臺遠致望諸君劉因詩黃金亦何物能令賢
重輕貢師泰詩燕王銳志移青社築土懸金奉賢者
納延詩千金何足惜一士固難求其於黃金臺題下
注云大悲閣東南隗臺坊内楊維楨詩金臺百尺媒
燕隗高啟詩歸時應過黃金臺祝允明詩昭王禮郭
生崇臺懸黃金
橫陳
嬾真子曰荆公詩歲晚蒼官聊自保日高青女尚橫陳
蒼官松也青女霜也言日高而松上霜不消也橫陳出
楞嚴經六欲界中云我無慾應女行事當橫陳時味如
嚼蠟以言道人處世間雖有慾而無味也蓋荆公自謂
如蒼官自保但青女橫陳不能已耳
吳旦生曰汪彦章詩從此空花掃除盡定須嚼蠟向
橫陳金人李之純詩橫陳己覺如嚼蠟皆醉何妨獨
啜醨是用楞嚴語也然觀梁元帝詩王孫及公子熊
席復橫陳夏英公詩橫陳皆錦繡器皿盡金玉所謂
橫陳乃鋪陳之義海錄碎事云橫陳言同被也則李
義山所云小憐玉體橫陳夜已報周師入晉陽其謂
此耶他如洪駒父雪詩偏隨江月橫陳夜未放宫梅獨
自香任君謨詩野寺荒凉人不到水光山影正橫陳
王君玉詩物色橫陳詩卷裏雲濤飛動酒杯中皆借
用也(荆公又詩木落岡巒因自獻水歸洲渚得横陳山谷謂自獻横陳俱見相如賦不應用惠洪答)
(以橫陳出楞嚴經)
了翁雜鈔云樊宗師所作綘守園亭記陳后山柏詩
皆以柏為蒼官則作松悞復齋漫錄云青女主霜雪
之神也故淮南子至秋三月青女乃出降霜雪高誘
注云青女乃天神青腰玉女主天霜雪荆公以青女
為霜於理未當杜子美秋野詩飛霜任青女乃為盡
理梁昭明博山香爐賦云青女司寒紅光繁景亦皆
為霜雪神矣余觀李義山詩青女素娥俱耐冷月中
霜裏鬭嬋娟黃山谷詩嫦娥携青女一笑粲萬瓦用
意隠約為佳
通印
容齋四筆曰魚通印之語本出於王荆公送張兵部知
福州詩長魚俎上通三印之句蓋以福州瀕海多魚其
大如此初不指言為子魚也東坡始以通印子魚對披
緜黃雀乃借子字與黃字為假對耳山谷所云子魚通
印蠔破山蓋承而用之遯齋閒覽云其地有通應廟廟
前港中子魚最佳王初寮詩通應子魚鹽透白正采其
說郡人黃處權云興化子魚去城五十里地名迎仙者
為上所産之處土名謂之子魚潭而已初無通應港之
名有大神祠賜額曰顯應乃遯齋所指之廟者亦非通
應也潭傍又有小祠一間庳陋之甚農家以祀田神好
事欲實遯齋之說遂粉刷一扁妄標曰通應廟側題五
小字曰元祐某年立此尤可笑且用神廟封額以名土
物他處未嘗有也
吳旦生曰觀遯齋之意以為今人求其大可容印者
謂之通印子魚此亦傳聞之悮而容齋反以通應廟
之說為是妄增余按泊宅篇云興化軍子魚惟通應
大師廟前者最矣世稱通應子魚而東坡乃作通印
子魚恐悮又麈史云子魚長七八寸闊三二寸許剖
之子滿腹冬月正其佳時莆田迎仙鎮乃其出處予
按部過之驛左有祠謂之通應祠下有水曰通應溪
潮汐上下土人以鹹澹水不相入處魚最美比見士
人詩悞曰通印據此則按部時實履之言遯齋亦未
可非
漁隠叢話云韓子蒼謝寄子魚詩驛騎馳書自海傍
開籃剰喜子魚香紅螺紫蛤俱羞避獨許渠儂近酒
觴子魚味鹹止可噉水飯若作酒品之物殊無風味
漢人語
石林詩話曰荆公詩用法甚嚴尤精於對偶嘗云用漢
人語止可以漢人語對若參以異代語便不相類如一
水護田將綠遶兩山排闥送青來之類皆漢人語也
吳旦生曰野客叢書亦謂護田排闥皆西漢語也余
按此兩語公嘗題金陵壁上指示山谷蓋得意之句
他如草深留翠碧花遠沒黃鸝人只知翠碧黃鸝為
精切不知是四色也自喜田園歸五柳最嫌尸祝擾
庚桑人亦知柳對桑為的不知以十千數之庚亦是
數也皆足見其銖兩
搏黍舂鋤
荆公題王昂霄水亭云蕭蕭搏黍聲中日漠漠舂鋤影
外天
吳旦生曰按搏黍黃鸝也王伯厚謂演蕃露以搏黍
為鸎不知何出蓋未攷國風葛覃注耳詩疏云黍方
熟時鳴於桑間方言云齊人謂之博黍楊升菴云今
之布榖也布博聲相近此烏當名博榖余據此則搏
音博音無疑乃升菴經說部謂摶黍音團黃鳥也何
無畫一之見與(韻府&KR2608;&KR3165;鳥名布榖也揚雄傳注布穀一名買䤥蓋聞其聲則思買䤥鍤)
(以布穀也其聲曰家家撒榖又云脫却破袴東坡詩南山昨夜雨西溪不可渡渡邊布榖啼勸我脫布袴)
(不辭脫袴溪水寒水中照見催租瘢)
按舂鋤鷺也爾雅鷺舂鋤亦取其鷺之行步方言齊
魯之間謂之舂鋤海錄碎事云步於淺水好自低昂
故曰舂鋤格物論云鷺鷥一名舂鋤林棲朝出捕魚
夜宿其處正指此也乃月令廣義引此入春令中悞
作春鋤可笑
果下騮
王荆公詩呼僮羈我果下騮欲尋南岡一散愁
吳旦生曰漢書昌邑王賀召皇太后果下馬乘之魏
志濊國果下馬漢桓時獻之注曰高三尺乘之可於
果樹下行顔氏家訓云周弘正為宣城王所愛給一
果下馬蓋濊國所出也北史尉景有果下馬文襄求
之不與神武責文襄而杖之述異記云漢樂浪郡出
果下馬高三尺虞衡志云德興産果下小駟以瀧水
者為最高不踰三尺駿者有兩脊骨一統志云果下
馬出今羅定州李長吉詩吾聞果下馬羈策任蠻兒
元微之詩果下翩翩紫騮好歐永叔詩猶得追閒果
下騮陳后山詩惜子翩翩果下駒(海錄碎事云果下牛出廣州以其庫)
(小可行果樹下今之㹄牛是也述異記云日南郡出果下牛高三尺)
子耶
王荆公詩洲迥藏迷子溪深礙若耶
吳旦生曰建康西南十里有迷子洲按字書謂父曰
耶于遮切古樂府不聞耶孃喚女聲杜詩耶孃妻子
走相送又見耶背面啼何尚之戲王絢(彧之子)曰耶耶
乎文哉絢對曰尊者之名安得為戲亦可道草翁之
風必舅(翁指尚之舅指何偃)又費旭詩不知是耶非殷芸詩飃
颺雲母舟簡文帝笑曰費既不識其父殷又飃颺其
母據此則耶乃古爺字也荆公以若耶溪對迷子洲
取其耶字子字作對工切筆談所載自朱耶之狼狽致
赤子之流離其對意同
弓
荆公詩卧占寬閒五百弓
吳旦生曰佛家以四肘為弓肘一尺八寸四肘蓋七
尺二寸容齋四筆云毗曇論四肘為一弓五百弓為
一拘盧舍八拘盧舍為一由旬一弓長八尺五百弓
長四百丈一拘盧舍有二里十六里為一由旬(焦氏筆乘)
(謂盧舍四里也悞)陸放翁詩小嶺西南烟水間頗聞有地百
弓寬倪雲林詩結茅擬候芝三秀眠鹿應遺地一弓
宋子虚詩五色何年補泬寥百弓無地駕瓊瑶
桃源手聽云薩波多論曰西天度也以開肘為一弓
去村店五百弓不遠不近以閒散處為蘭若今若以
唐尺計之度二里許也
挾
荆公詩荒埭暗雞催月曉空場老雉挾春驕
吳旦生曰翁行可論荆公善下字下得挾字最好如
孟子挾長挾貴之挾嚴有翼云荆公又有紫莧臨風
怯蒼苔挾雨驕陳無已有寒氣挾霜侵敗絮賓鴻將
子度微眀其用挾字亦同
青藜
漁隠叢話曰王荆公上元戲劉貢父詩不知太乙遊何
處定把青藜獨照公此詩用事亦精切拾遺記劉向校
書天禄閣夜有老人植青藜杖言是太乙之精天帝聞
卯金之子有博學者下而觀焉出懷中竹牒授之此既
與貢父同姓又貢父時正在館閣
吳旦生曰史記漢家以望日祀太乙從昏時祀到明
今人於正月十五夜遊觀燈是其遺事漁隠但知劉
姓與館閣用於貢父為切而不知太乙之用於上元
為更佳也蓬忩雜錄云古稱藜杖藜即苜蓿養之歴
霜雪經一二歲其本修直生鬼面可杖取其輕而堅
非黎木也用藜為燃光最明可傳火徹夜古讀書者
燃藜以此(王弇州云藜牀牀之為杖也余觀權德輿詩閒卧藜牀對落暉似非杖義)
留青日札云苜蓿漢志作目宿爾雅作&KR0034;蓿或作&KR0034;
蓿草名或曰菜出大宛國漢使得之種離宫一名光
風草今之鶴頂草似灰藋秋後結實黑房纍纍如穄
俗謂之木粟其米可為飯亦可釀酒故曰盤中何所
有苜蓿長闌干(穄即稷也)
紫桃軒雜綴云西京雜記樂遊苑中自生玫瑰樹樹
下多苜蓿一名懷風或謂之光風風在其間常蕭蕭
然照其花故名茂陵人謂之連枝草陶隠居以為長
安中有苜蓿園北人極重此味既老則以飼馬
披香殿
西清詩話曰仁宗嘉祐中後苑賞花釣魚介甫以知制
誥預末坐帝出詩示羣臣次第屬和傳至介甫日將夕
矣亟欲奏御得披香殿字未有對時鄭毅夫接席顧介
甫曰宜對太液池故詩云披香殿上留朱輦太液池邊
送玉杯翌日都下盛傳王舍人竊柳耆卿詞太液波翻
披香簾捲之語介甫啣之
吳旦生曰復齋謾錄謂唐上官儀初春詩步輦出披
香清歌臨太液乃知荆公取儀詩豈柳詞耶庾信春
日詩宜春苑中春已歸披香殿上作春衣長安有宜
春宫此又以宜春對披香矣
蘇魏公語錄云仁宗賞花釣魚宴賜詩執政諸公洎
禁從館閣皆屬和而詩中徘徊二字别無他義諸公
進和篇皆叶徘徊字及詩罷再就座而教坊進戲為
尋訪稅第者至前堂觀玩不去曰徘徊也至後堂復
環顧而不去問之則皆曰徘徊也一人笑曰可則可
矣但未免徘徊太多楊升菴云徘徊無别押予思漢
書相如傳有安翔徐徊昭帝廟號從徊揚雄賦徊徊
徨徨松陵詩有遲徊庾信文有徠徊
歸田錄云真宗朝歲歲賞花釣魚羣臣應制嘗一歲
臨池久之而御釣不食丁謂應制詩鶯驚鳳輦穿花
去魚畏龍顔上釣遲真宗稱賞
而
詞林海錯曰周禮考工記瓬人深其爪出其目作其鱗
之而注云之而頰頷也王荆公與蘇長公分韻得而字
詩采鯨抗波濤風作鱗之而借用亦妙
吳旦生曰按荆公在歐公坐分韻送裴如晦知吳江
以黯然消魂惟别而巳分韻時送者八人歐陽永叔王
荆公蘇子美梅聖俞王平甫蘇老泉姚子張焦伯強
不聞有蘇長公也夏茂卿載荆公與長公分韻則悞
矣老泉得而字叶談詩究乎而荆公乃又作而字二
詩其一叶風作鱗之而其又一云春風垂虹亭一杯
湖上持傲兀何賓客兩忘我與而蓋露長也茂卿載
荆公得而字又悞矣
鳴午
復齋謾錄曰荆公詩静憩鳩鳴午荒尋犬吠昏學者謂
公取唐詩一鳩鳴午寂雙燕語春愁之句予嘗見東坡
手寫此詩乃是静憩雞鳴午讀者疑之蓋不知取唐詩
楓林社日鼓茅屋午時雞
吳旦生曰西清詩話陳傳道嘗於彭門壁間見一聯
云一鳩鳴午寂雙燕語春愁後以語東坡世謂公作
然否坡笑曰此唐人得意句僕安能道此胡苕溪乃
用此語作春日一聯云話盡春愁雙紫燕喚回午夢
一黃鸝不自知其語意淺薄遜其自然矣後見焦氏
筆乘謂荆公隣雞生午寂芳草弄秋妍此語出於韋
蘇州綠隂生晝寂孤花表春餘余以此聯上句實一
鳩鳴午寂換骨句也
金山
遯齋閒覽曰唐人題西山寺詩終古礙新月半江無夕
陽人謂冠絶古今以其盡得西山之景趣也金山寺留
題者亦多而絶少佳句惟寺影中流見鐘聲兩岸聞又
天多剰得月地少不生塵最為人傳誦要亦未為至工
若用之於落星寺有何不可乎熙寧中荆公有句云天
末海門橫北固烟中沙岸似西興尤為中的
吳旦生曰后山詩話載楊蟠金山詩天末樓臺橫北
固夜深燈火見揚州王平甫以此詩為莊宅牙人語
觧量四至復齋謾錄云荆公金山詩天末海門橫北
固烟中沙岸似西興已無船舫猶聞笛遠有樓臺祗
見燈四句亦類楊蟠漁隠叢話云平甫遊金山詩北
固山連三楚近中&KR0893;水入九江深平甫譏楊蟠之詩
乃反自作此等語則何也
薩天錫豋金山雄跨亭云疎鐘水國前朝寺落日海
門何處舟更擬黃昏盡餘興却從燈火望揚州即用
楊蟠語亦不減其高雅也
母淇澳
王荆公詩千枝孫嶧陽萬本母淇澳
吳旦生曰荆公過於鑱鑿輙失天然之致只此二語
魏華父謂孫枝取杜子美賦桐花未吐孫枝之鸞鳳
相鮮此猶未害如母淇澳牽強李注云世俗謂慈竹
為子母竹
洪
荆公詩東江木落水分洪
吳旦生曰漫叟詩話灘石湍激其中深僅容舟司舟
者謂之洪若大水則不復問洪矣余按方言石阻河
流為洪銅陵縣有水洪口江湖間謂分流處為洪又
石梁絶水曰洪射洪吕梁洪是也蘇東坡百步洪詩
長洪斗落生跳波輕舟南下如投梭周衡之詩十人
度索上一洪寸寸強弓挽難起馬虚中詩萬里長風
送短篷亂流初下吕梁洪(漫叟又云江漢有滸以捍制泛濫大漲則溢於平陸)
(水退滸見舟人謂之水落槽臨川詩萬里寒江正復槽)
潛確類書云莊子吕梁懸水三千仞故今言吕梁為
聚水村即百步洪也東坡詩亂山合沓圍彭門官居
獨在聚水村
謝公墩
歸田詩話曰王荆公咏謝公墩云我名公字偶相同我
屋公墩在眼中公去我來墩屬我不應墩姓尚隨公或
謂荆公好與人争在廟堂則與諸公争新法在野則與
謝公争墩亦善謔也然公詠史云穰侯老擅關中事長
恐諸侯客子來我亦暮年專一壑每逢車馬便驚猜則
公不獨欲專朝廷雖丘壑亦欲專而有之蓋生性然也
吳旦生曰金陵舊事載謝公墩在冶城之尾冶城本
吳王夫差冶鑄處世說王右軍與謝太傅共豋冶城
謝悠然遠想有高世之志故名謝公墩謝靈運撰征
賦視冶城而北屬懷文獻之悠揚指此也李太白將
營園其上故作詩云冶城訪古迹猶有謝公墩
六朝事跡云荆公宅地名白塘元豐七年公病愈請以
宅為寺賜額報寧禪寺由城東門至蔣山此半道也
亦名半山寺漁隠叢話云山谷稱荆公為半山老人
故跋胡笳集句云湓城王寅擬半山老人集句胡笳
十八拍是也(林下偶談云王介甫初字介卿王深甫集有臨河寄介卿詩曾南豐集亦有寄)
(王介卿詩能改齋漫錄載南豐懷友篇蓋集中所遺者其篇末云作懷友書兩通一自藏一納介卿家)
嬲
王荆公詩細浪嬲雪千娉婷
吳旦生曰委巷叢談云戲擾不已曰嬲音如褭嵇康
絶交書云足下嬲之不置不過欲為官得人以益時
用耳晉書諺云和嶠牛傅咸鞦王戎踢嬲不得休梁
吳孜春閨怨云柳枝皆嬲燕桑葉復催蠶近顧大武
飛將軍賦云聞東兵之入薊者為白鳥所嬲
傾家
王平甫詩傾家何計效韓公
吳旦生曰此平甫謝陸農師贈簟之句因退之有簟
詩云有賣直欲傾家貲也按世說劉恢云見何次道
飲令人欲傾家釀猶云欲傾竭家貲以釀酒飲之也
故魯直云欲傾家以繼酌退之不過借其意入簟用
耳朱行中詩相逢盡欲傾家釀久客誰能散槖金以
家釀對槖金便失本意
霧淞
曾子固冬夜詩云香消一榻氍毹暖月淡千門霧淞寒
吳旦生曰墨莊漫錄東北冬月寒甚夜氣寒空如霧
著於林木疑結如珠玉旦起視之真薄雪也見晛乃
消釋因風飄落齊魯人謂之霧淞諺云霧淞重霧淞
窮漢置飯甕蓋歲穰之兆也子固有霧淞詩園林初
日静無風霧淞開花處處同東坡送曹仲錫詩斷逢
飛葉落黃沙祇有千林䰒鬆花按霧淞音夢送與䰒
鬆同音黃氏日抄云音夢送顧迴瀾古雋云音孟送
液雨如霧也字林云凍&KR0982;也楊升菴詩序云&KR0982;音索
冰著樹如索也一作□&KR2038;曾公衮戲作冷語云萬山
雲雪隂霾空千林霧&KR2038;水搖風
寒淺則為霧淞寒極則為木稼然霧淞召豐而木稼
召凶不可不辨也按左傳魯成公十六年雨木冰劉
向以為冰者隂之盛而水之滯也木者少陽貴臣卿
大夫之象也此人將有害則隂氣脅木木先寒故得
雨而冰也是時叔孫僑如出奔公子偃誅死漢書五
行志木冰亦曰樹介又曰木稼稼即介之譌寒甚而
木冰如樹著介胄海錄碎事云名木冰為木介甲兵
之象也唐書寧王憲疾時京師寒甚凝霜封樹憲見
而歎曰此樹稼也諺云木若稼達官怕必有大臣當
之吾其死矣十一月薨熙寕中華山圯冰成木稼已
而韓魏公薨故荆公挽之云木稼嘗聞達官怕山頽
果見哲人萎
鳳凰臺
存餘堂詩話曰李太白鳳凰臺詩昔賢評為千古絶唱
郭功父和韻云高臺不見鳳凰遊浩浩長江入海流舞
罷青娥同去國戰殘白骨尚盈丘風搖落日催行棹潮
擁新沙換故洲結綺臨春無處覓年年芳草向人愁真
得太白逸氣是豈其後身耶
吳旦生曰功父母夢李太白而生少有詩名袁世弼
薦於梅聖俞聖俞曰天才如此真太白後身也故贈詩
有采石月下訪謫仙之句人咸以為太白矣後同荆
公豋金陵鳳凰臺追次太白韻援筆立成一座盡傾
然其泚筆飄逸絶無宋氣此詩亦能事也
遯齋閒覽云功父曾題人山居云謝家莊上無多景
只有黃鸝三兩聲荆公命工繪為圖自題其上云此
是功父題山居處即遣人以金酒鐘并圖遺之
羅漢
王禹玉喜雨詩云良弼為霖辜夙望神僧作霧應精求
吳旦生曰元豐間久旱不雨裕陵齋禱甚力夢一僧
躍馬空中口吐雲霧既而雨作遣中貴人物色之得
相國寺五百羅漢中第十三尊者轝入視之正所夢
也禹玉詩記此又元厚之詩仙驥籋雲穿仗下佛花
吹雨匝天流
按相國寺羅漢本江南李氏時物在廬山東林寺曹
翰下江南盡取其城中金帛寶貨連百餘舟私盜以
歸無以為名乃取羅漢每舟載十許尊獻之詔因賜
於相國寺當時謂之押綱羅漢云
當句對
王禹玉詩舞急錦腰迎十八酒酣玉&KR0678;照東西
吳旦生曰樂府六么曲有花十八古有玉東西杯而
十與八東與西乃當句對蓋昔人作詩有當句對而
兩句更不須對者如陸魯望詩但說潄流同枕石不
辭蟬腹與龜腸是也如李義山詩池光不定風光亂
日氣初涵露氣乾但覺遊蜂饒舞蝶豈知孤鳳憶離
鸞則中二聯俱用此體故其命題曰當句有對(蘇子容席)
(上詩舞奏未終花十八酒行先困玉東西)
俗語
王君玉謂嘗有雪詩待伴不禁鴛瓦冷羞明當怯玉鈎
斜
吳旦生曰雪止未消者俗謂之待伴雪夜落者又謂
之羞明兩以俗語採入句中此點石為金法也
黃白石雪詩說道羞明却不羞日光玉㓗共飛浮天
人胸次明如洗肯似人間只暗投此又反其語而用
之
歴代詩話卷五十七
