歴代詩話卷五十二
歸安吳景旭撰
庚集下之上
唐詩
行馬
韻語陽秋曰李商隱九日詩曾共山翁把酒時霜天白
菊遶階墀十年泉下無消息九日尊前有所思不學漢
臣栽苜蓿空教楚客咏江蘺郎君官貴施行馬東閣無
因得再窺蓋令狐楚與商隱素厚楚卒子綯位致通顯
略不收顧故商隱怨而有作然實商隱自取之也且商
隱妻父王茂元與所依鄭亞皆李德裕黨也商隱與二
人暱甚故綯以爲㤀家恩放利偷合者是綯惡其異已
也後綯當國商隱亦歸窮自解綯雖與一太學博士然
商隱亦厚顔矣
吳旦生曰商隱依楚以牋奏受知其子綯疎之九日
商隱造其廳事題此詩綯見之慚恨扃鎖此廳終身
不處東坡九日詩聞道郎君閉東閣且容老子上南
樓又云南屛老宿閒相過東閣郎君懶重尋皆用其
語也漁隱叢話云綯父名楚商隱又受知於楚詩中
有楚客之語題於廳事更不避其家諱何耶
名義考云本以禁馬曰行馬者反言之也演繁露云
晉魏以後官至貴品其門得施行馬行馬者一木横
中兩木互穿以成四角施之於門以爲約禁今官府
前义(讀作乍音)子是也墅談云今制不論崇卑衙門前皆
施之呼爲鹿角义子(三餘贅筆云鹿性警羣居則環其角圓圍如陣以防人物之害)
(軍中寨栅埋樹木外向名鹿角)余按周禮掌舍設梐枑(音互)再重注梐
枑謂行馬鄭玄謂行馬再重者以周衞有外内列漢
官儀光禄大夫門外特施行馬以旌别之魏文帝拜
楊彪光禄大夫令門施行馬晉孝武置檢校御史知
行馬外事陳後主時蕭摩訶以功授侍中詔摩訶開
閣門施行馬鮑防詩柴門豈斷施行馬
蒼鶻
李義山嬌兒詩忽復學參軍按聲喚蒼鶻
吳旦生曰吳史徐知訓怙威驕淫調謔王無敬長之
心嘗登樓狎戲荷衣木簡自號參軍令王髽髻鶉衣
爲蒼頭以從五代史吳世家云知訓爲參軍隆演鶉
衣髽髻爲蒼鶻知訓嘗使酒罵坐語侵隆演隆演愧
恥涕泣而知訓愈辱之輟耕錄云唐有傳竒宋有戲
曲唱諢詞說金有院本雜劇其實一也元朝院本雜
劇始釐而二之院本則五人一曰副淨古謂之參軍
一曰副末古謂之蒼鶻鶻能擊禽鳥末可打副淨故
云一曰引戲一曰末泥一曰孤裝又謂之五花㸑弄
(或曰宋徽宗見㸑國人來朝衣裝鞋履巾裹傅粉墨舉動如此使優人效之以為戲)然則義山
詩蓋指嬌兒之戲弄也薛能吳姬詩此日楊花初似
雪女兒絲管弄參軍正同此意
古今說海云肅宗宴于宮中女優有弄假官戲其綠
衣秉簡者謂之參軍樁此番將阿布思伏誅其妻配
掖庭爲假官之長所謂樁也然余按樂府雜錄戲弄
參軍始自漢館陶令石眈有贜犯和帝惜其才免罪
每宴令衣白夾衫命優伶戲弄辱之經年乃放後爲
參軍則是漢時已然非始於唐也如五代王宗侃受
維州參軍宋景德中張景斥爲房州參軍皆以職名
乃俳優所弄以是爲恨蓋亦有由矣
錦瑟
緗素雜記曰山谷讀義山錦瑟詩殊不曉其意後以問
東坡東坡云此出古今樂志錦瑟之爲器也其絃五十
其柱如之其聲也適怨清和按李詩莊生曉夢迷蝴蝶
適也望帝春心托杜鵑怨也滄海月明珠有淚清也藍
田日暖玉生煙和也
吳旦生曰許彦周詩話錦瑟之聲適怨清和昔令狐
楚侍人能彈此四曲詩中四句狀此四曲也聞見後
錄莊生望帝皆瑟中古曲名劉貢父詩話錦瑟是令
狐楚家青衣名也審爾則義山真浪子矣東坡分釋
四字詩意分明遂爲定論王弇州云不解則涉無謂
既解則意味都盡余以此詩有不容不解者故元遺
山詩望帝春心托杜鵑佳人錦瑟怨華年詩家總愛
西崑好獨恨無人作鄭箋蓋謂此也
按世本云伏羲造瑟五十絃正史又言絙桑爲三十
六絃琴瑟中論云朱襄氏使士達製五絃之瑟呂氏
春秋云瞽瞍作十五絃之瑟命之曰大章舜益之八
絃以爲二十三絃漢書泰帝命素女鼓瑟帝悲不止
故破五十絃爲二十五絃史記漢武帝因公孫卿言
召歌兒作二十五絃隋志二十七絃蓋五絃十五絃
小瑟也二十五絃中瑟也五十絃大瑟也(同話錄云秦人鼓瑟)
(兄弟爭之破二十五絃而為二箏之名自此始今之制十三絃而古制亦有十二絃者謂之秦箏世俗有)
(樂器而小用七絃名軋箏)
三素雲
李義山送宮人入道詩九枝燈外朝金殿三素雲中侍
玉樓
吳旦生曰雲洞真經立春日清早北望有紫綠白雲
爲三元君三素飛雲乘八輿之輪上詣天帝天子候
見再拜自陳某乞願侍輪轂三見元君之輦者白日
昇天唐試進士以立春日望三素雲爲題出此故蘇
子容作皇太妃閣春貼子云萬年枝上看春色三素
雲中望玉晨許沖元作皇帝閣春貼子云三素雲飛
依北極九農星正見南方倪雲林詩敷腴三素雲照
耀青蓮臺
翻案
藝苑雌黃曰文人用故事有直用其事者有反其意而
用之者李義山詩可憐半夜虛前席不問蒼生問鬼神
雖說賈誼然反其意而用之矣林和靖詩茂陵他日求
遺藳猶喜曾無封禪書雖說相如亦反其意而用之
吳旦生曰杜少陵詩羞將短髮還吹帽笑倩傍人為
正冠蓋孟嘉以落帽爲勝而杜反欲正冠也王荆公
詩茅簷相對坐終日一鳥不鳴山更幽蓋王文海有
云鳥鳴山更幽而王亦反之也然此猶反前事與舊
語耳至於自家語有時異用者如韋蘇州詩心同野
鶴與塵遠詩似冰壺徹底清又送人詩冰壺見底未
爲清少年如玉有詩名黃常明云此可爲用事之法
蓋不拘故常也
冰
李義山詩碧玉冰寒漿
吳旦生曰水凝曰冰作平聲所以寒物曰冰作去聲
包佶詩春飛雪粉如毫潤曉潄瓊膏冰齒寒又玳瑁
明珠閣琉璃冰酒缸皆作去呼容齋隨筆云唐人謂
祠部曰冰廳冰音柄因話錄云言其清且冷也歐陽
詩獨宿冰廳夢帝闕
蝶粉蠭黃
李義山詩何處拂胷資蝶粉幾時塗額藉蠭黃
吳旦生曰野客叢書引滿江紅詞云蝶粉蜂黃都褪
却注蝶粉蜂黃唐人宮粧觀義山詩知詞注爲不妄
也鶴林玉露載道藏經云蝶交則粉退蜂交則黃退
詞云蝶粉蜂黃渾退了正用此也說者以爲宮粧且
以退爲褪悞矣(田子藝云蜂之末岐者牝也末銳者牡也蝶之翅文者牝也翅純者牡也)
荳蔻
張好好年十三杜牧以善歌置樂籍中吟一絶云娉婷
嫋娜十三餘荳蔻梢頭二月初春風十里揚州過捲上
珠簾總不如劉孟熙引本草云荳蔻花未大開者謂之
含胎花言年尚少而娠身也楊升菴謂其所引本草是
言少而娠非也牧之本咏娼女言其美而且少未經事
人如荳蔻花之未開耳
吳旦生曰嵇含南方草木狀云豈蔻花其苗如蘆其
葉似薑其花作穗嫩葉卷之而生花微紅穗頭深色
葉漸舒花漸出本草亦云荳蔻花作穗嫩葉卷之而
生初如芙蓉穗頭深紅色葉漸展花漸出而色微澹
亦有黃白色似山薑花花生葉間南人取其未大開
者謂之含胎花言尚小如姙身也然則本草亦狀其
花之吐而尚含藴於葉間有如人之娠耳孟熙正引
此意非直謂少女之娠也升菴悞會少而娠之語添
出求嗣一案可笑(又别引十三餘爲十三樓更無謂)楊廉夫豔詞云
從今不帶宜男草荳蔻含胎恐太并總是戲言耳
黃山谷廣陵早春用其意作詩云春風十里珠簾捲
髣髴三生杜牧之紅藥梢頭初繭栗揚州風物鬢成
絲按禮記王祭之牛繭栗漢書天地牲角繭栗顔師
古注牛角之形或如繭或如栗言其小山谷借用以
言花苞之小末句謂風物如此惜其身之老也則知
豈蔻含胎紅藥繭栗同出一意高續古紅藥詞云紅
翻繭栗梢頭徧姜堯章芍藥詞云繭栗梢頭弄張伯
雨詩微雨催開繭栗花吳文可詩藥欄繭栗怯春寒
猶是用山谷語耳如張思廉詩胡姬年十五芍藥正
含葩直脫換牧之山谷間矣
二喬
許彦周詩話曰杜牧之作赤壁詩折戟沈沙鐵未消自
將磨洗認前朝東風不與周郎便銅雀春深鎖二喬意
謂赤壁不能縱火即為曹公奪二喬置之銅雀臺上也
孫氏覇業繫此一戰社稷存亡生靈塗炭都不問只恐
捉了二喬可見措大不識好惡
吳旦生曰深雪偶談謂牧之以滑稽弄辭彦周雌黃
之豈非與癡人言不應及於夢也禹錫題蜀主廟云
凄涼蜀故妓歌舞魏宮前亦是此意惟增悽感却不
主於滑稽耳牧之詩如四皓廟云南軍不袒左邊袖
四皓安劉是滅劉如烏江亭云勝敗兵家未可期包
羞忍恥是男兒江東子弟多才俊卷土重來未可知
則東風春深數字較為含蓄深窈矣余以牧之數詩
俱用翻案法跌入一層正意益醒謝疊山所謂死中
求活也漁隱叢話云牧之題咏好異於人如赤壁四
皓皆反說其事至題烏江則好異而叛於理項氏以
八千渡江無一還者誰肯復附之其不能卷土重來
決矣嗚呼此豈深於詩者哉
承露囊
嬾真子曰杜牧之華萼樓詩千秋佳節名空在承露絲
囊世已無漢以金盤承露而唐以絲囊絲囊可以承乎
此不可解
吳旦生曰述征記八月一日作五明囊盛取百草頭
露洗眼令眼明也續齊諧記云弘農鄧紹嘗以八月
旦入華山採藥見一童子執五綵囊承栢葉上露皆
如珠滿囊紹問用此何爲荅曰赤松先生取以明目
言終便失所在荆楚歲時至八月十四日以錦綵爲
眼明囊遞相餉遺余因考隋唐佳話云源乾曜張說
以八月初五日明皇生辰請爲千秋節百姓祭皆就
此日名爲賽白帝羣臣上萬歲壽王公戚里進金鏡
綬帶士庶結絲承露囊更相問遺則牧之詩蓋紀實
也楊仲弘早朝詩絲囊已進千秋錄黼座還稱萬壽
杯用此(唐實錄云天寶七載百官蕭照等請改千秋節為天長節從之)
張說上大衍歷序云謹以開元十六年八月端午赤
光照室之夜獻之宋璟請以八月五日爲千秋節云
月維仲秋日在端午則凡月之五日皆可稱端午
西子
西溪叢語曰吳越春秋吳亡西子被殺杜牧之詩西子
下姑蘇一舸逐鴟夷東坡詞五湖聞道扁舟歸去仍擕
西子予問王性之性之云西子自下姑蘇一舸自逐范
蠡遂為兩義不可云范蠡將西子去也嘗疑之别無所
據因觀景龍文館記宋之問浣紗篇云越女顔如花越
王聞浣紗國微不自寵獻作吳宮娃山藪半潛匿苧蘿
更蒙遮一行覇勾踐再笑傾夫差豔色奪常人效顰亦
相誇一朝還舊都靚粧尋若耶鳥驚入松蘿魚畏沈荷
花始覺冶容妄方悟羣心邪此詩云復還會稽又與前
不同當更詳考
吳旦生曰楊升菴引墨子云吳起之裂其功也西施
之沈其美也又吳越春秋逸篇云吳亡後越浮西施
于江令隨䲭夷以終謂子胥死盛以鴟夷今沈西施
于江所以報子胥之忠故云隨䲭夷陳晦伯引吳地
記云嘉興縣一百里有女兒亭勾踐令蠡獻西施路
與潛通三年始達吳遂生子至此亭其子一歲能言
因名語兒亭越絶書云西施亡吳國後復歸范蠡因
泛五湖而去王弇州謂亭在嘉興縣南一百里為吳
地蠡為越成大事豈肯作此無頼事未有奉使進女
三年於數百里而不露露而越王不怒蠡吳王不怒
越者也胡元瑞謂太史傳蠡三遷皆致千金又云長
子偕吾力田起家則非在越服官日所産明甚亡吳
之後成名畏禍而載麗冶以適他邦固其計所必出
也諸說紛紛自余斷之蠡沈鷙善決策必不潛通於
未獻之前而或載泛於既亡之後此與三致千金總
不可於聲色貨利中位之也何必硬証沈江
東坡詩他年一舸䲭夷去應記儂家舊姓西蓋用牧
之語也按寰宇記云施其姓也是時有東施家西施
家故山谷詩取笑如東施聖俞詩曲眉不想西家樣
則是所居在西故稱西施非姓也然既姓西有何新
舊恐是舊住西或傳寫之譌以住字作姓字
罷亞
杜牧之詩罷亞百頃稻西風吹半紅
吳旦生曰詞林海錯罷亞稻多貎一作䆉稏又作𥝧
稏字學集要謂皆稻名蘇軾寄吳德仁詩門前罷亞
十頃田清溪遶屋花連天毛滂禱雨詩百里飽看紅
䆉稏一杯輕愧黑蜿蜒袁世弼百尺山詩瓊田收𥝧
稏玉溜注琅玕
幸驪山
遯齋閒覽曰杜牧華清宮詩長安回望繡成堆山頂千
門次第開一騎紅塵妃子笑無人知是荔支來據唐紀
明皇以十月幸驪山至春即還宮未嘗六月在驪山也
然荔支盛暑方熟詞意雖美而失事實
吳旦生曰東城老父傳云玄宗元會與清明節率皆
在驪山每至是日萬樂具舉六宮畢從則其幸驪山
不止十月也長恨傳云天寶十年避暑驪山宫太眞
外傳云妃子生於蜀嗜荔支南海荔支勝於蜀者每
歲馳驛以進然方暑熱而熟經宿則無味後人不能
知也又云天寶十四載六月一日上幸華清宮乃貴
妃生日於長生殿奏新曲未有名會南海進荔枝因
以曲名荔枝香則其幸驪山正在荔枝熟時也遯齋
未及考耳
如王建華清宮詩二月中旬已進瓜注云唐置温湯
監監丞種瓜蔬隨時供奉瓜夏熟者二月而進瓜蓋
譏明皇違時及物求口體竒巧之奉以悅婦人觀此
則臨事而嗟先時而諷皆詩人微旨安可以故常論
也
息夫人
珊瑚鉤詩話曰杜牧之息夫人詩細腰宮裏露桃新脉
脉無言幾度春至竟(希通錄云至竟畢竟也後漢樊英傳朝廷若待神明至竟無他異)
息亡緣底事可憐金谷墜樓人與所謂莫以今朝寵能
㤀舊日恩看花滿眼淚不共楚王言語意遠矣蓋學有
淺深識有高下故形於言者不同也
吳旦生曰楚伐息破之執其君將妻其夫人楚王出
遊夫人道出見息君以死自誓遂自殺舊詩云金爐
香絶玉樓空寂寞桃花委地紅按地志載漢陽有桃
花夫人廟即息夫人也許彦周謂牧之詩為二十八
字史論張表臣拈出學識更勝
本事詩云寧王宅左有賣餅者妻王一見屬目厚遺
其夫取之環歲問汝復憶餅師否默然不對王召餅
師使見之其妻注視雙淚垂頰若不勝情時座客十
餘人無不悽異王命賦詩王維詩先成有看花滿眼
淚不共楚王言之句按左傳楚子以息嬀歸未言楚
子問之對曰吾一婦人而事二夫其又奚言故國秀
集載維詩作息媯怨河嶽英靈集作息夫人怨
二十四橋
杜牧之詩二十四橋風月夜
吳旦生曰揚州之盛唐世豔稱故張祜詩人生只合
揚州死禪智山光好墓田徐凝詩天下三分明月夜
二分明月在揚州舊稱牧之詩好用數目如二十四
橋之類是也按筆談紀二十四橋云最西濁河茶園
橋次東大明橋(今大明寺前)入西水門有九曲橋(今建隆寺前)
次當正當帥牙南門有下馬橋又東作坊橋橋東河
轉向南有洗馬橋次南橋(見在今州城北門外)又南阿師橋周
家橋(今此處爲城北門)小市橋(今存)廣濟橋(今存)新橋開明橋(今存)
顧家橋通明橋(今存)太平橋利國橋出南水門有萬歲
橋(今存)青園橋自驛橋北河流東出有參佐橋(今開元寺前)
次東水門(今有新橋非古蹟也)東出有山光橋(見在今山光寺前)又自
衙門下馬橋直南有北三橋中三橋南三橋號九橋
不通船不在二十四橋之數皆在今州城西門外
侯鯖錄云歐公自揚州移汝州作西湖詩曰都將二
十四橋月換得西湖十頃秋後東坡自汝移揚作詩
曰二十四橋亦何有換此十頃玻璃風用歐公詩也
郵亭
杜牧之籌筆驛詩郵亭自世換白日事長垂
吳旦生曰籌筆驛在利州諸葛孔明籌畫于此故名
殷潛之詩圜觚當入畫前箸此操持李義山詩徒令
上將揮神筆終見降王走傳車羅隱詩抛擲南陽為
主憂北征東討盡良籌
說文郵境上行書舍從邑垂垂邊也徐云郵之言過
使所過也廣雅郵驛也置亦驛也廣韻馬傳曰置步
傳曰郵風俗通云漢改郵為置置者度其遠近之間
置之也漢文帝詔餘皆給傳置師古注置者置傳驛
之所因名置也田横至尸鄉廐置臣瓉注謂置馬以
傳驛者李陵因騎置以聞師古注騎置謂驛騎也
三尸
許渾詩夜寒初共守庚申
吳旦生曰中山玉櫃經云人身並有三尸九蟲常以
庚申日夜上告天帝記人罪過絶人生籍欲令速死
魂昇于蒼天魄入于黃泉惟有蟲尸獨在地上遊走
曰鬼或四時八節三牲祭祀不精輒與人作禍害伐
人性命上尸名彭倨好寶物中尸名彭質好五味下
尸名彭矯好色慾此三尸狀如小兒或似馬形狀皆
有鬚髮毛長三四寸人既死遂出作鬼耳如人生時
形象衣服長短親人見之謂是亡人還家實非亡人
靈也上清無始錄云每至庚申日夕不眠以守之令
不得訴天帝罪滿五百條其人必死三守庚申三尸
振扶七守庚申三尸長絶太玄鑊湯煮而死矣爾乃
精神安定五臟恬和不復騷擾
柳子厚有罵尸蟲文吳淵穎有三彭傳李頎王母歌
云若能鍊魄去三尸後當見我天皇所温庭筠詩風
捲蓬根屯戊巳月移松影守庚申陸放翁詩積雨恐
侵春甲子昏燈懶守夜庚申近董思白詩谷名子午
真盈一坐守庚申不但三芝田錄云朝士夜集終南
太乙觀拉醫師同守庚申醫云不守庚申亦不疑此
心良與道相依玉皇已自知行止任汝三彭說是非
楸
說文楸梓屬也箋云松楸墓木也時至秋多悲傷故从
秋謂楸為梓屬可謂即梓不可唐詩松楸遠近千官冡
禾黍高低六代宮
吳旦生曰此許渾金陵懷古之頷聯也若如箋云則
楸幾與白楊同蕭蕭愁殺矣然觀韻語陽秋云楸花
色香俱佳又風韻絶俗而名不編於花譜何哉老杜
云要把楸花媚遠天言其色也又曰楸樹馨香倚釣
磯言其香也梅聖俞楸花詩云圖出帝宮樹聳向白
玉墀高豔不近俗直許天人窺言其韻也埤雅云楸
美木也故曰山居千章之楸其人與千戸侯等述異
記云越人多橘柚園歲出橘稅謂之橙橘戸中山又
有楸戶此蓋名高楸籍矣豈特墓木堪悲而已哉
董子曰木名三時草命一歲若椿从春楸从秋榎从
夏所謂木名三時芓从子蔩从寅茆从卯莤从酉荄
从亥艼从丁茂从戊芑从已莘从辛葵从癸命以一
歲支干故曰草命一歲也
罨畫
許渾咏紫藤詩家住江南罨畫溪楊升菴謂當用&KR2594;字
若罨乃魚網非其訓也張泌詩罨岸春濤打船尾謂魚
尾遮岸也此最得其義然左思蜀都賦罨翡翠釣&KR0008;魦
其來古已
吳旦生曰說文罨䍐也於業切箋云奄取禽獸故从
奄奄掩省也升菴又謂吳興有罨畫溪皆借罨字此
字多為借義所專余寓此溪久喜其古藤老樹夾岸
交羅非借一罨字不能盡此溪之勝鄭谷詩顧渚山
邊郡溪將罨畫通劉濤詩欲識人間真罨畫朱藤倒
影入青溪張西農詩風吹未歸去罨畫小溪平張伯
雨客義興王氏詩路入秋隂罨畫間迺易之送吳月舟
之湖州詩鳥程美酒臨池酌罨畫青山拄笏看
按罨畫今之生色也張祜詩紅罨畫衫纏腕出楊汝
士詩罨畫羅裙任嫂裁此其義也若作&KR2594;字反索然
矣曾見楊廉夫苕山水歌云既到車山口還過&KR2594;水
濆又漫興云&KR2594;畫溪頭翠水家升菴或據此爲說耶
(漫興七首有云環沈溪頭買酒去高堂寺裏看碑來長城女兒雙結了陳皇宅前第一家乃廉夫至雉城)
(時作)然蜀都賦八方菴藹王充論衡桃李梅杏菴丘蔽
野正同罨畫之義金人劉致君詩罨畫溪山半是梅
乃用論衡語意
陵陽
許渾霅溪詩誰堪從此去雲樹滿陵陽
吳旦生曰烏程北二十一里為西陵山吳太子孫和
葬此子皓繼統追尊文皇帝陵曰明以其在西故名
西陵而吳興郡城在其南故以陵陽名之許詩指此
又李涉在維揚見吳興劉全白之愛姬宋態作詩云
陵陽夜宴使君筵解語花枝在眼前牟巘寓居城南
因名其詩為陵陽集皆謂此也
玉條脫
温庭筠傷李處士詩辜負南華第一篇(唐詩鼓吹作第二篇)
吳旦生曰此條所載不同南部新書云大中好文嘗
賦詩有金步搖未能對温岐卿(孫光憲云温庭雲字飛卿或作筠字舊名)
(岐沈徽云温曾於江淮為親表檟檚由是改名)以玉條脫應之宣宗令以甲
科處之為令狐綯所沮除方城尉綯曾問其事於岐
岐曰出南華真經非僻書也冀相公燮理之暇時宜
覽古綯怒甚後岐有詩曰悔讀南華第二篇北夢瑣
言云曾以故事訪於温岐對以事出南華綯怒乃奏
岐有才無行不宜與第所以岐詩曰因知此恨人多
積悔讀南華第二篇野客叢書云真誥玉條脫事正
在第一篇中謂華陽第一篇可也豈南華第二篇耶
考温集有題李羽詩曰終知此恨銷難盡孤負華陽
第一篇無悔讀南華第二篇之句盧氏雜記云唐文
宗博覽羣書一日問宰臣古詩云輕衫襯跳脫跳脫
是何物宰臣未對上曰即今之腕釧也真誥言安妃
有斵粟金跳脫是臂飾余竊有疑焉一云曾問其事
一云曾以故事訪或者别事非明指條脱耶屬對是
宣宗問古詩是文宗豈判然兩朝事耶南華則無華
陽則有洵矣而載南華者云因知此恨載華陽者亦
云終知此恨詩辭髣髴非抄紀之譌耶
宛委餘編云真誥萼綠華贈羊權金玉條脫各一枚
周處風土記作條達仲夏造百索繫臂又有條達等
組織雜物相贈遺繁欽定情篇又作跳脫云何以致
契闊繞腕雙跳脫蓋一物而三名傳寫之悞也秕言
云條脫即跳脫韻書跳田聊切與條同音
李義山詩羊權雖得金條脫温嶠終虛玉鏡臺余於
元音補遺見宋本大都雜詩有云朱門細婢金條脫
紫禁材官玉鹿盧其工麗不減温李
額黃
温庭筠詩額黃無限夕陽山
吳旦生曰言額上粧黃如殘陽斜抹於山西也極善
形容昔稱文君眉色如望遠山亦此意近陳卧子蘭
陵晚眺詩童山不待夕陽黃又於說黃處具有脫換
之法
按漢宮粧有額上塗黃謂之鴉黃王荆公所謂漢宮
嬌額半塗黃也楊升菴引陳去非臘梅詩智瓊額黃
且勿誇眼明見此風前葩智瓊晉代魚山神女也黃
粧實自智瓊始則升菴未審其漢宮已有之耶然觀
庾信詩眉心濃黛直點額角輕黃細安而後周天元
帝禁天下婦人不得施粉黛自非宮人皆黃眉墨粧
盧照憐纖纖初月上鴉黃則黃粧或塗額角或施眉
上也又觀漢日給宮人螺子黛故云眉黛曹子建七
啓玄眉弛兮鉛華落而後周墨粧即黛今婦人以杉
木炭研末抹即其制也則黑粧或以飾眉或以點額
也
二十雙
温庭筠詩招客先開二十雙
吳旦生曰唐書南詔傳官給田四十雙謂是二百畝
則以五畝為一雙也然觀輟耕錄謂近讀雲南雜志
曰蠻有田皆種稻其佃作三人使二牛前牽中壓而
後驅之犁一日爲一雙以二乏為已二已為角四角
為雙約有中原四畝地則又以四畝為一雙矣
相思子
胡元瑞曰今骰子製甚小大者不過三數分無至寸者
而唐人骰子凡四點當加緋者或篏相思子其中温庭
筠詩玲瓏骰子安紅豆入骨相思知不知相思子即今
紅豆并四枚篏一面則唐時骰子將近方寸矣
吳旦生曰此庭筠與裴諴所爲新添聲楊柳枝詞也
王摩詰詩紅豆生南國秋來發幾枝贈君多采擷此
物最相思為梨園所唱李龜年奔放江潭曾於採訪
使筵上唱之是也徐興公云嶺南閩中有相思木歲
久紅子色紅如大豆故名相思子每一樹結子數斛
非即紅豆也温飛卿詩樹名從此號相思注云相思
樹其理邪交故名蓋此木也
程大昌摴蒱經云蔡澤說范睢曰博者或欲大投班
固奕指曰博懸於投不必在行投者擲也桓元曰劉
毅摴蒱一擲百萬皆以投擲為名也古惟斵木為子
一具凡五子故名五木後世轉而用石用玉用象用
骨故列子之謂投瓊律文之謂出玖瓊與玖皆玉名
蓋借美名以命之未必真用玉也繁欽威儀箴曰其
有退食偃息閒居操橩弄棋文局摴蒱言不及義勝
負是圖注橩瞿營反博子也橩之讀與瓊同其字仍
从木知其初制本以木為質也唐則鏤骨爲竅朱墨
雜塗數以為采亦有出意爲巧者取相思紅子納置
竅中此二者即今名骰子其體制全與木異矣方其
用木也五子之形兩頭尖銳中間平廣狀似今之杏
仁尖銳可轉躍平廣可鏤采凡一子為兩面其一面
塗黑黑之上畫牛犢一面塗白白之上畫雉凡投子
者五皆現黑則名盧盧者黑也此為最高之采挼木
而擲往往叱喝故名呼盧也其次四黑一白則其采
名雉比盧降一等矣自此而降白黑相雜每每不同
故或名爲梟即鄧艾言六博得梟者勝也至於骰子
之制裁去五木兩頭尖銳而蹙長為方既有六面又
著六數不比五木但有白黑兩面矣(李君實云骰色乃南宋冡宰朱)
(河所造俗訛為朱窩)
流落
詩話類編曰温庭筠才思豔麗工於小賦李義山嘗謂
曰近得一聯句云遠比召公三十六年宰輔未得偶句
温曰何不云近同郭令二十四考中書又藥名有白頭
翁温以蒼耳子爲對他皆類此宣宗好微行遇於逆旅
温不識龍顔傲然詰之曰公非長史司馬之流帝曰非
也又曰得非六參簿尉之類帝曰非也謫為方城尉竟
流落而死杜悰自西川除淮海庭筠詣韋曲杜氏林亭
留詩云卓氏壚前金線柳隋家堤畔錦帆風貪為兩地
行霖雨不見池蓮照水紅祁公聞之遺絹千疋
吳旦生曰唐書載庭筠才思神速多為人作文大中
末試有司廉視尤謹庭筠私占授者已八人執政鄙
之授方城尉詩話又云迕宣宗被謫大抵凌物府怨
文士結習亦無足怪然未有流落之慘如庭筠之因
身以及其後者舊傳其子憲於僖昭時就試有司値
鄭延昌掌邦貢以其父傲毁朝士抑而不錄遂題一
絶於崇慶寺壁云十口溝隍待一身半年千里絶音
塵鬢毛如雪心如死猶作長安下第人後鄭公登相
因國忌行香見之暮歸召知舉趙崇謂曰某主文衡
以温憲庭筠之子深嫉之今見一絶令人惻然幸勿
遺也於是成名使非鄭公之末悔不終流落長安哉
又憲為李巨川草薦表盛述先人之屈云蛾眉先妬
明妃為去國之人猿臂自傷李廣乃不侯之將人多
憐之
疑病
全唐詩話曰雍陶為簡州牧投贄者稀得見馮道明下
第請謁云與員外故舊閽者引進陶辭曰與公昧平生
何云相識道明曰誦員外之詩仰員外之德詩集中日
得相見何隔平生也遂吟曰立當青草人先見行傍白
蓮魚未知又曰江聲秋入寺雨氣夜侵樓又曰閉門客
到常疑病滿院花開不似貧陶聞吟欣狎待道明如曩
昔之友
吳旦生曰雲溪友議載此條作閉門賓到常推病余
以推者在此事便實情便減疑者在彼事便虛情便
溢一字之易相去尋丈蓋從主却客不若客自入而
意度之也盧象詩主人非病常高卧亦此意也又陶
有哀蜀人為南詔所俘詩云漸到蠻城誰敢近一時
收淚羨猿啼楊升菴云畏死吞聲而不敢哭所以羨
猿聲之啼一羨字妙或改作聽非知詩者
白蓮牡丹
漁隱叢話曰陸龜蒙咏白蓮詩無情有恨何人見月冷
風清欲墮時若移作白牡丹詩較更親切陳輔之詩話
曰唐人牡丹詩紅開西子粧樓曉翠揭麻姑水殿春若
改春作秋全是蓮花詩
吳旦生曰魯望白蓮二句無論體物之工即月冷風
清是何氣韻斷不屬三春物候東坡解人且道決非
紅蓮詩也唐人牡丹二句若以紅樓近於粉房翠殿
近於伎蓋此又東坡所誚作詩必此詩矣判斷兩家
不若各給原主二公且莫硬扯
楊升菴謂魯望為白蓮傳神然此詩祖李長吉咏竹
詩無情有恨何人見露壓煙籠千萬枝余觀范石湖
嶺梅詩花不能言客無語日暮清愁相對生又似脫
胎魯望而韻格並絶
漁隱謂胡武平白牡丹詩璧堂月冷難成寐翠幄風
多不奈寒勝於裴璘所咏長安豪貴惜春殘爭賞新
開紫牡丹别有玉杯承露冷無人起就月中看(何燕泉云)
(神仙吳猛傳猛登廬山見一叟坐樹下以玉杯承甘露授猛此語不徒然也)余以胡句固
佳即裴絶亦因看花三月奔走慈恩特發此咏故文
宗一加諷念而此詩夕滿六宮矣總之詩家或感時
事或體物情各有興觸不向死句較工拙也輔之又
謂和靖梅詩疎影横斜水清淺暗香浮動月黃昏近
似野薔薇蓋以此咏桃李尚不可况野薔薇耶何處
着此想不禁掩口胡盧
王微
笠澤叢書載自遣詩云月澹花間夜已深宋家微詠有
遺音重思萬古無人賞露濕清香獨滿襟
吳旦生曰按王微字景玄南宋人所著有詠賦是宜
云宋王微詠賦也廣文選悞王為玉題作微詠賦下
書宋玉之名楊升菴駁之而陳晦伯作正楊以為王
微本傳不云有詠賦之作豈别有見耶余因考宋書
南史俱云微少好學無不通覽善屬文能書畫兼解
音律醫方隂陽術數為文古甚所著文集傳於世選
注所稱亦如此而皆不及詠賦然史傳中載賦如司
馬長卿者亦不槩見何得援以為辭若陸魯望篤學
精思而亦云宋家微詠直悞信文選補遺與廣文選
等書耳
郗
黃伯思法帖刊誤曰晉郗鑒其姓讀如絺繡之絺世人
以俗書郗字作郄因讀為郤詵之郤非也郤詵乃春秋
大夫郤縠之後郗鑒乃漢御史大夫郗慮之後姓源既
異音讀迥殊後世因俗書相亂郗郄二姓遂不復辨陸
魯望博古矣其詩有云一段清香染郄郎亦悞讀也
吳旦生曰太傅别傳云郗鑒字道徽高平金鄉人漢
御史大夫郗慮後也世說云郗夫人謂二弟司空中
郎云王家見汝軰來平平爾晉諺云後來出人郗嘉
賓續晉陽秋云盛德日新郗嘉賓按諸書俱作郗字
而王右軍為太傅選壻其帖反以郗為郄則又何也
攷萬姓統譜郗在平聲四支韻郤在入聲十一陌韻
然於郗姓下注云山陽角音又望出濟南於郤姓下
注云濟隂商音又望出山陽則似兩相系屬者而韻
要云郤郄同姓也焦弱侯云春秋宣公九年晉郤缺
救鄭成公十七年晉殺郤錡郤犨郤至郤讀為郄音
隙漢有郄正晉有郄超郄鑒郤古郄字
老杜贈鮮于京兆詩不得同晁錯吁嗟後郄詵直寫
郤作郄字
越窰
雲麓漫抄曰青甆器皆云出自李王號祕色又曰出錢
王今處之龍溪出者色粉青越乃艾色唐陸龜蒙有進
越器詩云九天風露越窰開奪得千峰翠色來好向中
宵盛沆瀣共嵇中散鬭傳杯則知始於江南與錢王皆
非也近臨安亦自燒之殊勝二處
吳旦生曰虞有陶器三代秦漢謂甓器其後有祕色
窑器言臣庶不得用也按周世宗姓柴氏時所造曰
柴窑天青色細紋宋汝州造者曰汝窑淡青色蟹爪
紋河北唐鄧耀州悉有之汝爲魁江南則處州龍泉
窑政和間京師自置窑燒造曰官窑色青帶粉紅有
蟹爪紋紫口鐵足中興渡江邵成章倣故京遺製置
窑於修内司名内窑他如烏泥窑餘杭窑續窑皆不
逮官窑有章生一生二兄弟主龍泉之琉田窑生二
所陶青器純碎生一所陶者色澹哥乃勝故曰哥窑
鐵足紫口今羣隊者是元末新燒爾宣和政和間出
定州曰定窑色白外有淚痕者是真劃花者佳素與
繡花次之亦有紫定墨定東坡詩定州花瓷琢紅玉
蓋定蚤出後以定之白磁器有芒不堪用始命汝造
青窑器
凡窑器有茅篾骨出者價輕蓋損曰茅路曰篾無油
水曰骨市語也
祕色一作賁色韓中孚過朱龍圖平生愛一賁色酒
壺因宴出示之是也
白閣
陸魯望送浙東德師侍御西歸云詩懷白閣僧吟苦俸
買青田鶴價偏
吳旦生曰長安志終南有紫閣白閣二峰遊城南記
云紫閣在終南山寺之西楊巨源詩晴明紫閣最高
峯杜子美詩紫閣峯隂入渼陂又云故山迷白閣秋
水憶皇陂賈浪仙嘗嘆曰知予素心者惟終南白閣
隱者耳(通志紫閣旭日射之爛然而紫白閣隂森積雪弗融)
相鶴經云青田之鶴永嘉郡記云有沐溪野去青田
九里中有雙白鶴年年伏子長大便去惟餘父母一
雙在耳精白可愛多云神仙所養
翠碧
陸魯望翠碧詩紅襟翠翰兩參差徑拂煙華上細枝春
水漸生魚易得不辭風雨坐多時
吳旦生曰爾雅翠鷸也廣志翡色赤翠色紺張揖上
林賦注雄赤曰翡雌青曰翠其小者謂之翠碧唐韻
鴗(音立)水狗也注小鳥青似翠食魚一名魚師一名魚
虎崔德符通羊道中詩翠裘錦帽初相識魚虎彎環
掠岸飛元僧良琦作魚虎子圖詩翠羽畫殊絶窺魚
秋水深
紅蓮
陸魯望别墅懷歸詩近炊香稻識紅蓮
吳旦生曰中吳紀聞云紅蓮稻從古有之至今以此
為佳種後見楊廉夫宴於顧仲瑛浣花舘主客聯句
仲瑛云白&KR0034;魚乍刲廉夫云紅蓮米新臿乃紀吳之
實也
煖簧
陸魯望詩妾思冷如簧時時望君煖
吳旦生曰章伯深稱魯望此句巧於用韻按笙中有
簧以火炙之樂家謂之煖笙蓋簧煖則字正而聲清
越周美成詞有簧煖笙清之語吳郡王平原郡王兩
家聲伎之盛只笙一部已是二十餘人自十月旦至
二月終日給焙笙炭五十斤用錦燻籠藉笙於上復
以四和香燻之
笙賦&KR1479;(力結反)生簳裁熟簧注云簧以熟銅為之黃山
谷詩傅粉未歸啼玉筯吹笙無伴澀銀簧
說文笙十三簧象鳳之身也
鳳尾諾
皮襲美以紫石硯寄魯望詩石墨一研為鳳尾寒泉半
勺是龍睛
吳旦生曰晉元帝批箋奏曰諾草書若字尾如鳳尾
也按唐六典太子令書畫諾(宋至道初改為準)陸魯望說云
東宮曰令諸王曰教其事行則曰諾猶天子肯臣下
之奏曰可也晉元批鳳尾諾時為琅邪王又南齊江
夏王鋒五歲高帝使學鳳尾諾一學即工帝以玉麒
麟賜之則諸王亦畫諾矣後漢書云南陽宗資主畫
諾梁江州刺史陳伯之目不識書得文牒辭訟惟作
大諾則郡守刺史亦畫諾矣(後不論崇卑衙門皆批曰準寇凖當國凡批文)
(字去十作准至今相仍)
至正中王原吉詩書題鳳尾仙曹喜恩浹螭㘭學士
榮
郝天挺云龍睛硯沼也
綸巾
皮襲美詩白綸巾下髮如絲
吳旦生曰鄴中記石季龍以女騎千人為鹵簿著紫
綸巾故陸魯望鄴宮詩曉日靚粧千騎女白櫻桃下
紫綸巾按七修類藁云綸字世人皆知兩音一曰綸
一曰關而不知其故蓋綸巾韻同而音近詩法所忌
也故讀曰關韻會雖有兩收皆引釋於綸字之下而
無一字及關字義且關字仍注龍春切則當為綸字
矣所以二收因韻書起於沈約若說文止於一收矣
楊升菴謂說文&KR2182;青絲綬也音關仲長統昌言身無
半通青&KR2182;之綬而竊三辰龍章之服爾雅&KR2182;似&KR2182;組
似組東海有之皆以草色似也&KR2182;鹿角菜組海中苔
今之燕窠菜也詩人白&KR2182;巾紫&KR2182;巾皆合用此字而
俗多用綸&KR2182;自&KR2182;綸自綸豈可混用也(略見丙集蕭賦中)
石筍
梅澗詩話曰張祜酷好太湖石三吳太守多以贈之故
陸魯望以詩哭之曰一林石筍散豪家
吳旦生曰石筍句乃皮襲美所作按張祜性嗜石常
悉力致之後知南海間載羅浮石筍置于曲阿之宅
死未二十年而故姬遺孕凍餒不堪顔弘至作詩哀
之屬魯望和而魯望又邀襲美同作也魯望和詩云
聞道生平偏愛石至今猶泣洞庭人洞庭山在太湖
中丹陽曲阿屬焉祜所築室處(洞庭出湖石嵌空玲瓏凡園林疊石以此)
(為雅觀但取之甚難民多被其害吳融詩洞庭山下湖波碧波中萬古生湖石鐵索千尋取得來竒形怪)
(狀誰能識)
鮠魚
皮襲美詩因逢二老如相問正滯江南為鮠魚
吳旦生曰廣韻鮠吾灰切魚名其狀似鮎集韻鮠吾
回切魚名鯷之小者隋大業中吳郡嘗獻海鮠魚乾
膾四缶遂以分賜達官
本草河豚味甘温無毒補虛去濕氣理腰脚按本草
所載河豚乃今之&KR2424;魚亦謂鮠魚江浙間謂之回魚
是也吳人所嗜河豚有毒本名侯彛魚本草注引日
華子云河豚有毒以蘆根橄欖等解之肝有大毒又
爲吹肚魚此乃是侯彛魚非本草所載河豚也引以
為注大誤矣吹肚魚以其肚脹如吹也南人捕法截
流為柵待羣魚大下之時小拔去柵使隨流而下自
相排蹙或觸柵則怒而腹鼓浮於水上人接取之
輟耕錄按類編魚部引博雅云鯸䱌(盈之反)魨也背青
腹白觸物即怒其肝殺人正今人名為河豚者也然
則豚當為魨坦齋筆衡云楊廷秀與尤延之食河魨
問尤河魨原起何典尤因舉左太沖賦及劉淵材注
答之楊檢驗二處信然呼尤為書厨此載說郛中亦
作此魨字
庫露真
皮日休詩襄陽作髹器中有庫露真
吳旦生曰露一作路按容齋四筆云新唐書地里志
襄州土貢漆器庫路真二品十乘花文五乘庫路真
者漆器名也然其義不可曉元豐九域志云真漆器
二十事是以于頔傳頔為襄陽節度襄有髹器天下
以爲法至頔驕蹇故方帥不法者稱為襄樣節度舊
唐書職官志武德七年改秦王齊王下領三衞及庫
真驅咥真並為統軍疑是周隋間西邊方言也楊升
菴謂玲瓏空虛故曰庫露今諺呼書格曰庫露格是
也
偃曝談餘云庫露真是北酒名尚未的也
鶴俸
皮襲美新秋即事云酒坊吏到常先見鶴俸符來每探
支
吳旦生曰松陵倡和集注云吳都有鶴料案殊未詳
鶴俸之說曾彦和知滁州有次韻趙仲美西齋自遣
詩寧羨一囊供鶴料會看千里躍龍媒注云唐幕府
官俸謂之鶴料今歲敕頭所得止此仲美省試下故
云又宋宣獻有送黃秘丞倅蘇臺詩鶴料署文移鮆
場收賦筭此宣獻用襲美所云吳郡事也陸放翁詩
末路敢貪請鶴料微官久厭駕雞棲
㰂酒夜航
中吳紀聞曰夜航船惟浙西有之然其名舊矣古樂府
有夜航船之曲皮襲美答陸魯望詩明朝有物充君信
㰂酒三瓶寄夜航(廣韻㰂音式徑反木名)
吳旦生曰竇子野酒譜云㰂酒江外酒名山海經㰂
汁甘為酒齊民要術沈休文集皆有㰂酒按輟耕錄
云凡篙師於城埠市鎮人煙凑集去處招聚客旅裝
載夜行者謂之夜航船太平之時在處有之則不獨
浙西有也
歴代詩話卷五十二
