歴代詩話卷六十四
歸安吳景旭撰
壬前集下
金詩
桃源
元德明(遺山之父)桃源行云憶昔携家竄岩谷秦人半向長
城哭回頭塵土失咸陽繒弋徒勞羡鴻鵠
吳旦生曰秦人半向長城哭下得渾然王荆公桃源
行云望夷宫中鹿為馬秦人半死長城下高齋詩話
以指鹿乃二世事而長城之役乃始皇也又指鹿不
在望夷宫中荆公用事失照管耳德明似本荆公句
東坡謂世傳桃源事多過其實考淵明所記止言先
世避秦亂來此則漁人所見似是其子孫非秦人不
死者也漁隠叢話云東坡此論盖辨證唐人以桃源
為神仙如王摩詰劉禹錫韓退之作桃源行是也惟
荆公作桃源行與東坡之論脗合林下偶談云淵明
桃花源記初無仙語盖緣詩中有竒蹤隠五百一朝
敞神界之句後人不審遂以為仙如韓退之詩神仙
有無何渺茫桃源之說尤荒唐劉禹錫詩仙家一出
尋無蹤至今流水山重重王摩詰詩初因避地去人
間及至成仙遂不還王逢原詩云惟天地之茫茫兮
故神仙之或容惟昔王之制治兮惡魅魑之人逢逮
後世之陵夷兮固神鬼之争雄此皆求之過也惟荆
公與東坡和桃源詩所言最為得實可破千載之惑
中州集
藝苑巵言曰元遺山有中州集皆金人詩也金人如宇
文虚中蔡松年蔡珪党懷英周昂趙秉文王庭筠其大
旨不外蘇黃要之直於宋而傷淺質於元而少情
吳旦生曰金自北渡後詩教乃行遺山記錄見聞歴
二十寒暑載為野史而中州集其一也意故不止於
詩而一經其手上下百餘年間金源氏之風烺烺可
誦爾遺山自題中州集後云鄴下曹劉氣儘豪江東
諸謝韻尤高若從華實評詩品未便吳儂得錦袍陶
謝風流到百家半山老眼淨無花北人不拾江西唾
未要曾郎借齒牙萬古騷人嘔肺肝乾坤清氣得來
難詩家亦有長沙帖莫作宣和閣本看文章得失寸
心知千古朱絃属子期愛殺溪南辛老子相從何止
十年遲平世何曾有稗官亂來史筆亦摧殘百年遺
稿天留在抱向空山掩淚看盖遺山當哀宗之季及
其亡也築亭於家不復出讀五詩者可以見其梗概
矣
金行
元遺山咏菊詩黃素金行正芳甘藥品竒
吳旦生曰范石湖菊譜黃者中之色土王季月而菊
以九月花金土之應相生而相得者也其次白色西
方金氣之應此遺山所謂黃素金行正也又月令注
菊色言黃者秋令在金金有五色而黃為貴故菊色
以黃為正
埤雅云月令季秋菊有黃華曰有者非其有之時也
春秋傳曰有者不宜有也余以此語非是按懸笥瑣
探云石湖作菊譜言月令以動植志氣候如桃桐輩
直云始華而菊獨云菊有黃華豈以其正色獨立不
伍衆草變詞而言之與予來河南行熊耳諸山時正
秋黃菊藂生乃悟中州得風氣之正黃為正色而秋
時著花此月令紀候所以獨言之也(楊升菴云蝴蝶或白或黑或五)
(采皆具惟黃色一種至秋乃多盖感金氣也李白詩八月蝴蝶黃深中物理今改黃為來何其淺也)
烏白頭
元遺山詩行役魚赬尾歸期烏白頭
吳旦生曰史記但言天雨粟馬生角博物志云
燕太子丹質秦欲歸秦王謬言曰烏頭白馬生
角乃可丹仰而嘆烏即頭白俯而嗟馬生角秦
王不得已而遣之曹子建詩子丹西質秦烏白
馬角生鮑明遠詩潔誠洗志朝暮年烏白馬角
寧足言白樂天詩我歸應待烏頭白高季廸詩
妾今能使烏頭白
通俗文云白頭烏謂之鶷&KR1534;(&KR1534;治八反)
雯華
元遺山詩剥裂雯華漬月秋
吳旦生曰雯文也雯成文章也又石文似雲亦曰雯
華古三墳書日雲赤曇月雲素雯劉因登寺閣詩雯
華寶樹忽當眼又遺山寶宫寺詩七重寶樹圍金界
十色雯華擁畫梁
妒女
元遺山詩風雨不憂驚妒女
吳旦生曰焚骸禁火之說余於庚集韓詩詳辨之今
觀此詩序言俗傳介子推被焚其妹介山氏耻兄要
君積薪自焚號曰妒女鄉社至今以百五日積薪而
焚之謂之祭妒女唐大歷中制官李諲為撰祠碑有
百日積薪一日燒之之語故遺山詩中有云稗官小
說出閭巷社鼓村簫走翁媪當時大歷十才子爭遣
李諲鑱陋語盖亦譏其誣而詩人不深考為之撰辭
爾然觀太平廣記云妒女者子推妺與兄兢去泉百
里寒食不許斷火至今尚然則與百五日積薪而焚
之語又何殊耶
述異記云妒女泉在并州婦女不得靚籹彩服至其
地必興雲雨一名介推妹楊升菴云廟在并州壽陽
縣
典刑
元遺山贈劉仲脩詩共知祭酒傳家學獨愛中郎餘典
刑
吳旦生曰遺山自序云仲脩詩律深密得於尊公鳳
山老人過庭之訓且其顔狀絶類吾友李從事長源
故篇中有及
按劉向為劉氏祭酒釋名云凡會同饗讌必尊長先
用酒以祭先故曰祭酒漢時吳王年長以為劉氏祭
酒是也
女郎詩
歸田詩話曰元遺山論詩三十首内一首云有情芍藥
含春淚無力薔薇卧晚枝拈出退之山石句始知渠是
女郎詩初不曉所謂後見詩文自警一編亦遺山所著
謂有情芍藥含春淚無力薔薇卧晚枝此秦少游春雨
詩也非不工巧然以退之山石句觀之渠乃女郎詩也
破却工夫何至作女郎詩按昌黎詩云山石斝确行徑
微黃昏到寺蝙蝠飛升堂坐階新雨足芭蕉葉大梔子
肥遺山固為此論然詩亦相題而作又不可拘以一律
如老杜詩香霧雲鬟濕清輝玉臂寒俱飛蛺蝶元相逐
並蔕芙蓉本自雙亦可謂女郎詩耶
吳旦生曰遺山論詩直以詩作論也抑揚諷嘆往往
破的少游乃填詞當家其於詩場未免踏入軟紅塵
去故遺山所咏切中其病如鍾嶸評張華詩恨其兒
女情多風雲氣少而遺山乃云風雲若恨張華少温
李新聲奈爾何則知遺山自出真裁非一切以女郎
抹人也東野窮愁死不休高天厚地一詩囚謂其出
門有礙脱口便嗟也蘇門果有忠臣在肯放坡詩百
態新惜其肆筆成章不受爐冶也萬古文章有坦途
縱横誰似玉川盧真書不入今人眼兒輩從教鬼畫
符則直以外道詬之凡所彈駁皆足為談詩助又不
獨一少游矣
裙
元遺山詩此去行廬千萬里畫羅休鏤麝香金
吳旦生曰宋徽宗時宫人以麝香色為鏤金羅為衣
裙故遺山及此
按古制衣裳連下有裙隨衣色而為緣堯舜以降有
六破及直縫皆去緣商周以其太質加花繡上綴五
色自文王始令女人服裙秦始皇令宫人服五色花
羅裙至今有短裙焉漢文帝後宫衣不曳地其貼地
者以不纏足欲裙盖之也漢明德太后秃裙不緣獻
帝時女子好為長裙而上甚短梁武帝造五色繡裙
加朱繩真珠為飾隋煬帝作長裙十二破名仙裙又
制五色夾纈花羅裙又制單絲羅以為花籠裙唐杜
牧之詩五陵年少欺他醉笑把花前出畫裙是唐裙
亦可隠足也
梁簡文詩羅裙宜細襇則裙之用襇此時已尚細矣
留青日札云廣西婦女衣長裙後曳地四五尺行則
以兩婢前携之襇多而細名馬牙襇
海錄碎事云後漢燉煌俗婦人作裙攣縮如羊腸用
布一匹皇甫隆禁改之
殷文圭詩空對䄡䄖一斷腸說文云直裙謂之䄡䄖
範家
餘冬序錄曰元遺山集喬千戶挽詩素旗無誄記連姻
用潘岳楊使君誄表之素旗語喬先皆毛氏壻故也集
有聽姨女喬夫人鼓風入松一律白雪朱顔一冄行春
風纖指十三星雲牎霧閣有今夕寶靨羅裙無此聲蕭
灑寒松度虚籟悠揚飛絮攪青冥胎仙不比湘靈瑟五
字錢郎莫漫驚所謂姨女喬夫人盖千戶之女也集又
有喬夫人彩繡仙人圖一絶彩服仙童畫不如直疑萊
子戲庭除青紅未是春風巧一頌椒花更有餘又有題
喬夫人墨竹二絶萬葉千梢下筆難一枝新綠儘高寒
不知露閣雲牎晚幾就扶疎月影看只待驚雷起蟄龍
忽從女手散春風渭川雲水三千頃悟在香嚴一擊中
元自注夫人參曹洞下禪有省夫喬女明慧多藝如此
而隂教内範則未有聞豈不可惜元之詩如此豈復知
名教者哉考郝經遺山墓銘載其女有為女冠者今集
貽女詩云珠圍碧繞三花樹李白桃紅一捻春看取元
家第三女他年真作魏夫人又足知遺山之範家矣
吳旦山曰閨秀詩評載元氏補天花版詩云補天手
叚暫鋪張不許纖塵落畫堂寄語新來雙燕子移巢
别處覓雕梁按誠齋襍記遺山妹為女冠文而豔張
平章欲娶之自往覘其所向至則方自手補天花版
輟而迎之張詢近日所作應聲答以此詩張悚然而
出余謂此真見遺山之範家也然墓銘為女襍記為
妺俱属女冠豈其有二人與
歴代詩話卷六十四
