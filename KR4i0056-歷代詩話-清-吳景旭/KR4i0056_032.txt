歴代詩話卷三十二
歸安吳景旭撰
戊集下之上
漢魏六朝
一麾
顔延之詠阮始平云屢薦不入官一麾乃出守
吳旦生曰山濤啟事曰咸若在官人之職必妙絶於
時舉咸為吏部郎三上武帝不能用潘子真詩話亦
謂山濤三薦咸為吏部郎武帝不能用荀勖一麾之
則左遷始平太守野客叢書云延年賦此盖有為也
徐羡之不悦延年出爲始安太守謝晦謂延年曰昔
荀勖忌阮咸斥為始平郡今卿為始安可謂二始延
年後復為劉湛出爲永嘉太守怨憤之甚故有是作
舊注但云延年疎曠劉湛出為永嘉太守而不及其
他是未深知其意
夢溪筆談曰今人守郡謂之建麾盖用顔延年詩悞
也延年謂一麾者乃指麾之麾非旌麾之麾也自杜
牧之有擬把一麾江海去始悞用一麾自此遂爲故
事緗素雜記曰自謂一麾於理無礙但不可以此言
贈人宋景文詩使麾領得印垂腰又一封通奏領州
麾是真得延年之意也野客叢書曰唐人皆用一麾
事獨牧之把一麾為露圭角似失本意張說詩湘濱
擁出麾此亦何害筆談謂守郡為建麾自牧之始按
三國志擁麾守郡文選建麾作牧此語在牧之前久
矣謂把一麾之悞則可謂建麾之悞則不可若雜記
徒妄說耳牧之正悞以為旌麾之麾景文之悞亦然
乃謂牧之不當言擬把而景文自用爲宜然則牧之
擬把一麾江海去豈不自用景文使麾請得印垂腰
獨非旌麾耶所謂貶辭者麾去云爾既是旌麾何貶
之有
埋照
顔延之詠阮步兵云沈醉似埋照
吳旦生曰杜詩遂令阮籍軰熟醉為身謀許彦周稱
其善看史書鍾伯敬謂晉文王目步兵為慎已是看
得深一步矣然實被阮公瞞過其作用在此五字余
考宋書言延之領步兵好酒疎誕不能斟酌出為永
嘉守甚怨憤故於沈醉處形容入微其謂阮埋照正
為顔寫照洵五君詠多自寓也
王弇州云沈醉似埋照寓辭類托諷鸞翮有時鎩龍
性誰能馴以比已之骯髒也韜精日沈飲誰知非荒
晏以觧已之任誕也屢薦不入官一麾乃出守以感
巳之濡滯也
千翼
顔延之詩千翼泛飛浮註云翼舟也兵法有大翼中翼
小翼之名
吳旦生曰越絶書闔閭見子胥問船運之備對曰船
名大翼小翼突冐楼船橋船大翼者當陵軍之車小
翼當陵軍之輕車又水戰兵法内經云大翼一艘廣
一丈五尺三寸長十丈中翼一艘廣一丈三尺五寸
長九丈小翼一艘廣一丈二尺長五丈六尺盖戰船
也而詩家泛以舟用之如張景陽七命云爾乃浮三
翼戲中沚梁元帝云日華三翼舸張正見云三翼木
蘭船元微之云光隂三翼過
詩禍
吟窗雜錄曰池塘生春草園柳變鳴禽謝靈運坐是詩
得罪遂託以阿連夢中授此語有客以請舒王曰不知
此詩何以得名於後世何以得罪於當時王曰權德輿
已嘗評之其略云池塘者泉水瀦溉之地今曰生春草
是王澤竭也豳詩所紀一蟲鳴則一候變今曰變鳴禽
是候變也
吳旦生曰謝氏家錄言康樂每對惠連輙得佳語後
在永嘉西堂思詩竟日不就寤寐間忽見惠連即成
池塘生春草故常云此語有神助非吾語也以此韻
事譜此韻語可令千載遥溯權文公謂其託諷深重
為廣州祻張本此等附會惡劣勝致頓削余所恨恨
而荆公天資巉刻取為美談乃東坡詩案禍所由階
王百禄所謂此安石鵪鶉獄也(謂相牽引以入)
䂬溪詩話以園林變鳴禽不若前句以此知全寶不
易得余竊以上句生字嫌其未亮下句變字筆㡳有
造化遷移最為神活石林詩話作變夏禽失其旨矣
皎然詩式云客有問予謝公二句優劣奚若予謂如
池塘生春草情在言外明月照積雪旨冥句中風力
雖並取興各别古今詩中或一句見意或多句顯情
王昌齡云日出而作日入而息謂一句見意為上此
殊不爾夫詩人作用勢有通塞意有盤礴勢有通塞
者謂一篇之中後勢突起前勢似斷如驚鴻背飛却
顧儔侣即曹植詩云浮沉各異勢會合何時諧願因
西南風長逝入君懷是也意有盤礴者謂一篇之中
雖詞歸一旨而興乃多端用識與才蹂踐理窟如卞
子採玉徘徊荆岑恐有遺璞其有二義一情一事
者如劉越石詩曰鄧生何感激千里來相求白登幸
曲逆鴻門頼留侯重耳用五賢小白相射鉤苟能隆
二伯安問黨與讐是也情者如康樂公池塘生春草
是也抑由情在言外故其辭如澹而無味常手覧之
何異文侯聽古樂哉
捫虱新語云詩有格有韻淵明悠然見南山之句格
高也康樂池塘生春草之句韻勝也格高似梅花韻
勝似菊花
牽絲
謝康樂詩牽絲及元興觧龜在景平五臣注云牽絲謂
牽王如絲之言而仕也李善云牽絲謂牽朱絲初仕也
觧龜謂觧去所佩龜印去官也
吳旦生曰按應休璉詩不悟牽朱絲三署來相尋則
李善之言可信文苑英華康子元判云萬里牽絲俄
畢子荆之任觀此則五臣所釋王言如絲復成何語
鳴䈔蘭巵
謝靈運送孔令詩鳴䈔戾朱宫蘭巵獻時哲
吳旦生曰劉履補注云䈔蘆也以蘆為首竹為管似
觱篥但無竅耳晉先蠶儀注云凡車駕所止吹小箛
發吹大箛箛即䈔也余觀陸士衡詩鳴䈔泛蘭汜海
錄碎事云䈔謂笛也恐非國秀集沈宇詩羌笛胡䈔
淚滿衣若䈔即是笛則沈不當並舉此其譌立見矣
漢郊祀歌云百末旨酒布蘭生顔師古謂百末百草
華之末也旨美也以百草花末雜酒故香且美也晉
灼謂芬香布外若蘭之生也枚乘七發云蘭英之酒
酌以滌口良注謂酒中漬蘭葉取其香也龍城錄云
魏證能治酒有名曰醽渌翠濤常以大金甕内貯盛
十年其味不敗太宗賜詩稱醽渌勝蘭生翠濤過玉
薤蘭生即漢武百味旨酒也玉薤煬帝酒名
送孔令
瑯琊漫抄曰謝靈運送孔令詩季秋邊朔苦旅雁違霜
雪凄凄陽卉腓皎皎寒潭潔上二句見孔令避地之意
三句喻時四句美孔賦而比也在宥天下理吹萬羣方
悦詩意微婉喻宋公尤妙
吳旦生曰臨川詩良辰感聖心豫章詩聖心眷嘉節
時宋公將踐阼故多尊稱之而孔令且辭事東歸焉
臨川詩末之傷薄劣豫章詩末之嘆飛蓬亦自微婉
孫光庭云豫章送孔令詩風至授寒服霜降休百工
延濟注霜降膠漆堅可以為噐故美百工之功也按
月令季秋霜始降則百工休注謂膠漆之作停也宣
遠亦用此意言歲時晏授寒衣停百工人民安可以
謀讌飲餞賓客也而延濟訓休為美言霜降膠漆堅
可為噐物則興工勞苦何歡讌之有且時方寒凛非
用膠漆之日
延州楚老
謝康樂廬陵王墓下詩延州恊心許楚老惜蘭芳觧劍
竟何及撫墳徒自傷
吳旦生曰焦氏筆乘謂以後二句足前二句也李太
白亦有此格如毛遂不堕井曾参寕殺人虚言談公
子投杼惑慈親是也至老杜往往有之喜弟觀到詩
待爾嗔烏鵲抛書示鶺鴒枝間喜不去原上急曾經
寄張山人詩曹植休前軰張芝更後身𢾗篇吟可老
一字買堪貧卧病詩滑憶雕胡飯香聞錦帶羹溜題
兼暖腹誰欲致杯罌晴詩啼烏争引子鳴鶴不歸林
下食遭泥去高飛恨久隂
術
謝康樂詩天路非術阡
吳旦生曰選注術阡道路也言若登天無道路可測
度也余按廣雅云畛涂阡陌術亦道路别名也吕氏
春秋云孟春審端徑術注端正其徑路不得邪行也
謝康樂羅浮山賦洞穴之寶衢海靈之雲術王子安
七夕賦躍麟軒於霧術搴旆羽於星橋左太冲詠史
詩冠盖蔭四術朱輪竟長衢劉義恭詩飛流界桂道
深林冐蘭術
說文術邑中道也从行术則知術字中當作术字今
俗文作木字非是
示兒編云莊子謂人相忘於道術當讀如經術之術
廣雅曰術亦道路别名吕氏春秋曰子産相鄭桃李
垂於術謝靈運登石門最高頂云來人迷新術去子
惑故磎注曰術磎皆山路也陳晉之觧學記術有序
曰鄉飲酒莊周皆有道術之說是途之大者謂之道
小者謂之術信乎莊周以湖江對道術而言則直指
為道路無疑矣杜甫寄韋尹丈人云牢落乾坤大周
流道術空以道術對乾坤皆明此意
遲客
謝靈運南楼中望所遲客云登樓為誰思臨江遲來客
吳旦生曰古音云遲音滯待也欲速而以彼為緩曰
遲使彼徐行以待亦曰遲易曰遲歸有時荀子遲彼
止而待我漢高紀遲明圍宛城三匝又遲旦注旦遲
於事故曰遲旦公孫弘傳臣竊遲之光武詔曰思遲
直士側席異聞趙壹報皇甫規書曰實望仁兄昭其
懸遲謝安與支遁書思君日積計辰傾遲庾杲之與
劉虬書勝槩冥通諒有風期之遲今俗亦有遲滯之
言而字别作滯云
雲錦
韻語陽秋曰文選海賦雲錦散文於沙汭之際故謝靈
運詩有赤玉隠瑶溪雲錦彼沙汭之句觀其語意正言
沙石五色如雲錦被於岸爾世見韓退之作曲江荷花
行云撑舟昆明度雲錦遂謂退之以雲錦二字狀荷花
其實非也謂之度雲錦言舟行於五色沙石之際豈謂
荷花哉
吳旦生曰酈道元所謂湘川清照五六丈下見底石
如摴蒱白沙如霜雪赤崖若朝霞正與此同意然此
詩乃江文通所擬非康樂作也汭音爇說文水相入
也廣韻水曲詩話水内曰汭字學水北曰汭
奔崩
謝康樂七里瀨詩徒旅苦奔峭
吳旦生曰古奔與崩通用故奔峭注謂崩落按鮑昭
詩客行惜日月崩波不可留崩波即奔波也杜甫詩
楓栝隐奔峭注奔謂奔流峭謂峭峰
尚子
謝康樂初去郡詩畢娶類尚子
吳旦生曰稽康高士傳尚長字子平為子嫁娶畢勑
家事勿復相關當如我死范曄後漢書尚作向余觀
從來稱引或作尚平或作向平豈各據所出汔無定
屬耶張伯起云古人姓名且不免有悞况其遺事哉
三殤
謝瞻遥和張子房詩苛慝暴三殤
吳旦生曰禮有上中下三殤謂秦政兇暴戮及孥稚
也五臣注及劉履補注皆以泰山婦人所云吾舅死
於虎吾夫又死焉吾子又死焉是謂三殤絶不思舅
與夫可謂殤乎
舊知明牧
謝瞻詩方舟析舊知對筵曠明牧
吳旦生曰文選詩題下注云王弘為撫軍將軍庾登
之以西陽太守入為太子庶子撫軍送至湓口瞻賦
是詩盖詩專為别庾西陽也舊知明牧俱當指庾而
言李善注以舊知為庾明牧為王五臣注以明牧為
王庾俱非
誕
謝瞻答靈運詩華宗誕吾秀之子紹前胤
吳旦生曰生民之詩多用誕字後人遂以生辰為誕
辰此謝宣遠詩所自來也然生民篇上文明言載生
載育故下文云誕彌厥月誕寘之隘巷連下𢾗誕字
未嘗訓為生育也吕氏讀詩紀云誕字疑但發語辭
似與誕先登於岸一例
如云誕生也按左思贈妹詩峩峩令妹應期誕生陸
機詩誕育洪曹纂成於魯左九嬪誄篤生公土誕膺
休禎則言誕復言生不幾重耶
如云誕大也玉篇天子生曰降誕謂天子所生之大
也按書多方乃大降罰崇亂有夏亦可云誕降耶大
誥云有大艱於西土殷小腆誕敢紀其序康誥云天
乃大命文王殪戎殷誕受厥命多方云有夏誕厥逸
乃大滛昏不克終日則大與誕每連用之豈必以誕
訓大耶
如云誕乃也按大禹謨帝乃誕敷文德則乃誕並言
何耶
如云誕欺也按荀子云匿行曰詐易言曰誕淮南說
林云管子以小辱成大榮蘇秦以百誕成一誠劉琨
答盧諶書云然後知𥅆周之為虛誕嗣宗之為妄作
晉中興書孫承公少任誕不羈晉陽秋羅友誕肆非
治民才宋符瑞志武帝少時誕節嗜酒據此觧豈是
美事而今之祝壽曰誕是直以放誕相詬厲耳
寒螀
謝惠連擣衣詩烈烈寒螀啼
吳旦生曰劉坦之補注引高誘淮南子注云寒螀水
鳥也此觧悞按風土記蟪蛄鳴於朝寒螀鳴於夕楊
升菴謂此蟬也而分二蟪蛄朝蟬寒螀夜蟬也方言
蟬楚謂之蜩(音調)宋衛之間謂之螗蜩(似蟬而小鳴聲清亮江南呼螗)
(蛦)陳鄭之間謂之蜋(音良)蜩秦晉之間謂之蟬海岱之
間謂之䗁(齊人呼為巨䗁音枝)其大者謂之蟧或謂之蝒馬(按爾)
(雅云蝒馬者蜩非别名蝒馬也此方言悞耳)其小者謂之麥蚻(如蟬而小青色今關)
(西呼麥&KR1914;音癰&KR0146;之&KR0146;)有文者謂之蜻蜻(即蚻也爾雅云耳)其雌蜻謂
之疋(祖一反)大而黑者謂之䗃(音棧)黑而赤者謂之蜺(音霓)蜩
蟧謂之&KR2782;蜩(江東呼為&KR2782;&KR1914;也)&KR2258;謂之寒蜩寒蜩瘖蜩也(按爾雅以)
(蜺為寒蜩月令亦曰寒蜩鳴知寒蜩非瘖者也此諸蝉名通出爾雅而多駁雜未可詳據也寒蜩螀也似)
(小蝉而色青&KR2258;音應)余觀郭璞觧云寒蜩螀也亦可証然謂寒蜩
非瘖考之陸佃埤雅云寒蜩即今啞蟬啞蟬初瘖及
得寒露冷風乃嗚故芻蕘論曰秋風至而寒蟬吟正
謂此也然則方言原其始故謂之瘖蜩
串
謝惠連秋懷詩因歌遂成賦聊用布親串
吳旦生曰串讀為慣爾雅串習也向注串狎也言因
歌咏成賦此詩聊用布與親狎之人桓子野對孝武
請一吹笛人云臣有一奴善相便串梁簡文妾薄命
云長嚬串翠眉徐興公謂美女嚬眉額痕成串也裴
諴南歌子詞云不是厨中串争知炙裏心
嘉月
惠連獻康樂詩漾舟陶嘉月
吳旦生曰注陶喜也按王褒九懷云陶嘉月兮總駕
王逸注及吉時也梁昭明答湘東書云陶嘉月而嬉
遊藉芳草而眺矚蕭子範家園三日賦懽兹嘉月悦
此時良
宗衮
謝玄暉和王著作詩阽危頼宗衮微管寄明牧
吳旦生曰玄暉又詩英衮暢人謀泛言宰相耳此言
宗衮謝安也明牧謝玄也李善注甚當而五臣荒陋
極矣容齋随筆云謝安於玄暉為遠祖以其為相故
曰宗衮而李周翰注宗衮謂王導導與融同宗言晉
國臨危頼王導而破苻堅牧謂謝玄亦同破堅者夫
以宗衮為王導固可笑猶以和王融之故微為有說
至以導為與玄同破苻堅全不知有史策而狂妄注
書所謂小兒強觧事
賈誼曰安有天下阽危若是注臨危曰阽音鹽
野客叢書曰取論語微管仲之義歇後語也潘安仁
詩豈敢陋微管宋氏詔曰謝元勲參微管劉義康傳
臣以頑昧獨獻微管傅亮碑道亞黃中功參微管又
陳蕭沇表曰功深微禹亦取微禹吾其魚之義余觀
傅季友修張良廟教云微管之歎黃山谷䟦仁宗賜
王太尉書云當時士大夫亦有微管之歎者陸放翁
詩垂死功名亦未晩安知無人歎微管洪武初趙子
常詩向無微管歎孰憶到於今萬歷中張德馨過三
歸臺詩微管勛名賁草萊齊原東望起高臺
平楚
唐子西語錄曰謝玄暉詩寒城一以望平楚正蒼然平
楚猶平野也吕延濟乃用翹翹錯薪言刈其楚謂楚為
木叢便意象殊窘凡五臣之陋類若此
吳旦生曰木之孑然特出者為楚從城而眺一槩如
平所謂望平地樹如薺也楊升菴云楚叢木也平楚
猶詩所謂平林也陸機詩安轡遵平莽謝語本此唐
詩燕掠平蕪去又遊絲蕩平綠又因謝詩而衍之也
余謂此語殊妙若作平野有何意象張恊詩青苕日
夜黃芳蕤成宿楚注亦云叢木也
澄江
謝玄暉詩澄江静如練王弇州曰後人以澄静複義欲
改秋江予不敢以為然盖江澄乃静耳
吳旦生曰回首長安飛甍参差皆從澄字中看来一
篇着力此一字即題中還望京邑具有包藴在改作
秋江奚啻萬里郭彦深云澄字調足而氣充秋字調
輕而氣薄平氣吟之澄字如權衡之不欹秋字如衡
之上指權之跳躍若改作春字如衡低而權下墜矣
明道雜志云宣城去江近百里州治左右無江但有
兩溪耳或當時謂溪為江亦未可知也藝苑雌黃云
按玄暉晩登三山還望京邑作詩有澄江之語三山
在江寕縣北十二里濱江地名則此詩非在宣城州
治所作也
高卧
謝玄暉詩淮陽股肱郡高卧猶在兹
吳旦生曰李周翰注漢淮陽太守汲黯上書言病上
曰淮陽吾股肱郡卿為我卧理之野客叢書云按漢
書文帝謂季布曰河東吾股肱郡故特召君耳而武
帝謂汲黯則曰君薄淮陽耶吾今召君矣初無淮陽
吾股肱郡之說又按汲黯傳言淮陽卧治初無高卧
之說劉禹鍚詩肯放淮陽高卧人盖祖玄暉詩也
龍山
鮑明遠詩寒風吹朔雪千里度龍山
吳旦生曰大招云北有寒山逴龍赩只王叔師注逴
龍山名言北方有常寒之山隂不見日名曰逴龍(陸昭)
(仲謂逴龍當作燭龍悞)明遠稱為龍山此本晚唐李義山對雪
詩龍山萬里無多遠則明遠又為唐人借資矣
歴代詩話卷三十二
