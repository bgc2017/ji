歴代詩話卷三十三
歸安吳景旭撰
戊集下之下
漢魏六朝
無絶
困學紀聞曰梁元帝賦得蘭澤多芳草詩古詩為題見
於此
吳旦生曰劉越石胡姬年十五沈休文江蘺生幽渚
出自晉宋在梁前矣文苑英華辨証云蘭澤多芳草
詩春蘭本無豔初學記作無絶按楚辭春蘭兮秋鞠
長無絶兮終古則無絶字亦是
徐幹室思詩其末句云自君之出矣明鏡闇不治思
君如流水何有窮已時宋武帝擬之曰自君之出矣
金翠暗無精思君如日月廽環晝夜生其時諸賢共
賦遂以自君之出矣為題
三味八蠶
梁簡文詩粮持三味麥衣進八蠶綿
吳旦生曰玄晏春秋稱衛倫過玄晏取糗粮以進玄
晏嘗之曰麥也有杏李柰味三果之熟也不同子焉
得兼之倫笑而不言退而告人曰士安之識過劉子
陽哉吾家園樹實多杏時發糅以杏汁李柰發又糅
以李柰汁故兼此三味耳
吳都賦鄉貢八蠶之綿注引劉欣期交州記云一歲
八蠶繭出日南也雲南志云風土多暖至有八蠶言
蠶飬至第八次不中為絲只可作綿故曰八蠶之綿
吳錄云南陽郡一歲蠶八繢永嘉記云永嘉有八軰
蠶一曰蚖珍蠶三月績二曰柘蠶四月初績三曰蚖
蠶四月績四曰愛珍五月績五曰愛蠶六月末績六
曰寒珍七月末績七曰四出蠶九月初績八曰寒蠶
十月績凡蠶再熟者皆謂之珍此八蠶之實也海物
異名記云八蠶共作一繭
懸炭
梁簡文詩月暈蘆灰缺秋還懸炭枯
吳旦生曰懸炭古候氣法也按史記孟康云先冬至
三日懸土炭於衡兩端輕重適均冬至日陽氣至則
炭重夏至日隂氣至則土重蔡邕律歷紀候鍾律權
土炭冬至陽氣應黃鍾通土炭輕而衡仰夏至隂氣
應蕤賓通土炭重而衡低淮南子云隂氣為水水勝
故夏至濕陽氣為火火勝故冬至燥燥故炭輕濕故
炭重
吹綸
梁簡文詩枝間通粉色葉底映吹綸
吳旦生曰注吹綸疑婦人所執暖扇之類一說吹綸
美人衣飾按漢書齊國有吹綸絮顔師古注綸似絮
而細名吹者言可吹噓也費昶詩金暉起遥步紅彩
發吹綸
刺閨
梁戴暠從軍行云長安夜刺閨
吳旦生曰注夜有急報投刺於宫門余觀唐鄭鍚出
塞曲云不使軍書夜刺閨則與此注同意然楊升菴
引南史陳文帝一夜内刺閨取外事分判者前後相
續又是穴門以入非投刺之謂
鄉里
沈休文詩還家問鄉里詎堪持作夫
吳旦生曰鄉里謂妻也西溪叢語引南史張彪傳呼
妻為鄉里云我不忍鄉里落它處家世舊聞引楚公
登科時第四人張中在殿廷喜甚挈楚公手云如何
得鄉里知去楊升菴謂俗語云鄉里夫妻步步相随
言鄉不離里如夫不離妻也
雜體詩
竹林詩評曰江淹清婉秀麗才思有餘雜擬之作如季
札聘魯四代之樂並歌於庭非天下之至聰其孰能喻
吳旦生曰曾蒼山謂擬詩如學畫當識家數要先得
其筆意運規製於胸中然後下筆乃可若展畫臨貎
雖似亦下矣又錢希白作擬唐詩百篇備諸家之體
自序云今之所擬不獨其詞至於題目豈欲抛離本
集或有事疏斯亦見之本傳余嘗愛此二條為擬古
之家懸一標的若文通雜體稱風人之極軌比情洽
吻幾至亂真審乃要歸實臻斯旨鍾伯敬以擬古面
目嗤而不為只是怕他余不敏著有擬古樂府十卷
廣雜體詩百首未知有當否也故於漫興有云新翻
杜老千家註廣擬江郎雜體詩聊以自志
江郎擬陶遂刊本集東坡率爾和之非工妙不至此
其擬班婕妤云畫作秦王女乘鸞向烟霧皎然稱其
假使佳人翫之在手乘鸞之意飄然莫偕雖蕩如夏
姬自忘情改節其擬休上人云日暮碧雲合佳人殊
未来王勉夫稱其大意即毛詩君子于役之意又不
止石林所引康樂圓景玄暉春草之句矣(遯齊閒覧云江淹挺)
(湯惠休日暮碧雲合佳人殊未来今人遂用為休上人詩故事吴曾漫錄引樂天與唐上人對答二詩為)
(証野客叢書云此悮自唐巳然不但今也如韋莊詩曰千斛明珠量不盡惠休虚作碧雲詞許渾送僧南)
(歸詩曰碧雲千里暮愁合白雪一聲秋思長曰湯師不可問江上碧雲深權德輿贈惠上人詩曰支郎有)
(佳思新句凌碧雲孟郊送清遠上人詩曰詩誇碧雲句道證青蓮心張祜贈高閑上人詩曰道心黃檗老)
(詩思碧雲秋雪竇詩曰碧雲流水是詩家曰湯惠休詞豈易聞暮風吹斷碧溪雲此等語皆以為湯詩用)
(惟韋蘇州贈皎上人詩曰願以碧雲思方君怨别詞似不失本意)
印黃沙
太平廣記吳均為詩云秋風瀧白水鴈足印黃沙沈約
語之曰印黃沙語太險均曰亦見公詩云山櫻發欲然
約曰我姑欲然卿已印訖
吳旦生曰吳均字叔庠有雋才天監初柳惲刺我郡
辟為主簿日與賦詩南史稱其清拔有古氣好事者
效之號為吳均體今郡志載其青山偶書一首云家
住青山下時向青山上青山不可上一上一惆悵又
與施從事書云故鄣縣東有青山絶壁干天孤峰入
漢綠嶂百里青川萬轉歸飛之鳥千翼競來企水之
猨百臂相接秋露為霜春蘿被逕風雨如晦雞鳴不
巳信足蕩累頥物悟衷散賞余寓故鄣訪青山舊址
每誦叔庠之詩與書以相盤礴嘗題寓廬云更聞詞
客吳均體可要青山弔一杯盖企之也而隐侯偶一
戲之豈相訕耶
詩話補遺云唐人以此類為險諢句傳竒詩多有之
沈青箱夜月琉璃水春風卵色天是也韓退之水作
青羅帶山如碧玉篸杜牧之詩錢唐鸚鵡綠吳岫鷓
鴣斑東坡詩山為翠浪涌水作玉虹流大家亦時有
之也
擁劍
西溪叢語曰何遜詩躍魚如擁劍孟浩然詩游魚擁劍
來按擁劍如彭蜞之類蟹属一螯偏大故謂擁劍非魚
也
吳旦生曰何遜擁劍之誤顔之推已辨之矣酉陽雜
爼云擁劍一螯極小以大者鬭小者食古今注云蟹
有一螯偏大者名擁劍其螯赤一名執火本草又名
桀步異物志云擁劍状如蟹但一螯偏大爾俗謂之
越王鈐大叢拾遺記云吳郡獻蜜擁劍四瓮吳都賦
所謂烏賊擁劍是也異魚圖贊云蟹有擁劔一螯偏
大随潮退殼随退復裹力能鬭虎利甚戟剉吕亢作
蟹圖十二種一曰蝤蛑二曰撥棹三曰擁劍四曰彭
蝑五曰竭朴六曰沙狗七曰招潮八曰倚望九曰石
&KR0008;十曰&KR1526;江十一曰蘆虎十二曰彭蜞
雪花
詩話補遺曰何遜與范雲聫句詩洛陽城東西却作經
年别昔去雪如花今来花似雪李商隐送王校書分司
詩多少分曹掌秘文洛陽花雪夢随君定知何遜緣聫
句每到城東憶范雲又漫成一絶云不妨何范盡名家
未觧當年重物華遠把龍山千里雪將来擬並洛陽花
二詩皆用此事若不䆒其源不知為何說也
吳旦生曰觀張說幽州新歲詩去歲荆南梅似雪今
年薊北雪如梅則在初唐早用其語矣然何范之句
又源於小雅云昔我往矣楊柳依依今我來思雨雪
霏霏却有點化之功遂成佳唱如曹植詩昔我初遷
朱華未希今我旋止素雪云飛則規倣拙甚所以詩
貴點化爾
錦䌫
張正見朔雪映夜舟詩檣風吹影落錦䌫雜花浮
吳旦生曰世言錦䌫始於煬帝非也按吳志甘寧住
止嘗以繒錦維舟去輙割棄以示奢侈合之張詩則
吳陳之間已見矣續錦帶集迎候賓啟云水候錦䌫
陸遲華鑾老杜泛舟詩春風自信牙檣動遲日徐看
錦䌫牽
石炭
張正見詩竒香分細霧石炭擣輕紈
吳旦生曰楊升菴謂石炭發香煤也盖擣石炭為末
而以輕紈篩之欲其細也今制宫中搗炭為末以梨
棗汁合之為餅置於爐中以為香藉即此物也但古
用石炭今用木炭不同耳
張正見又詩云名香散綺幕石墨彫金爐盖石炭即
是墨也石墨一名石湼一名墨石脂按廬山有石墨
可書宜陽縣有石墨山汧陽縣有石墨洞贑州興國
縣上洛山皆産石墨廣東始興縣小溪中亦産石墨
婦人取以畫眉名畫眉石古者漆書之後皆用石墨
以書大戴禮所謂石墨相著則黑是也漢以後松烟
桐煤既盛故石墨遂湮廢并其名人亦罕知之
東京賦黑丹石緇注引孝經援神契云德至於山陵
則出黑丹魏都賦黑井鹽池玄液素滋注鄴西高陵
西伯楊城西有黑井今在彰德府南郭村井産石墨
可以書水經注云鄴都銅雀臺北曰冰井臺高八尺
屋百餘間上有冰室𢾗井井深十五丈藏冰與石墨
焉陸士龍與兄機云上三臺曹公藏墨𢾗十萬斤然
不知兄曾見否今送二螺
石燭一名水肥一名石脂一名石液今之延安石油
也可熏烟為墨唐人延州詩有石烟多於洛陽塵之
句
八米
啟顔錄曰魏高祖山陵既就詔令魏收祖孝徵劉逖盧
思道等各作挽歌詞十首尚書令楊遵彦詮之魏收四
首祖劉各二首而思道獨取八首故時人號八詠盧郎
吳旦生曰北史本傳云齊文宣帝崩當朝文士各作
挽歌十首擇其善者不過一二首惟思道獨有八篇
故時人稱為八美盧郎西溪叢話云思道挽歌獨八
首比時人最盛時謂之八米盧郎八米關中語歲以
六米七米八米分上中下言在榖為八米取𢾗之多
也王伯厚謂米當為采徐鍇云八米以稻喻之若言
十稻之中得八粒米也
刻管
續本事詩曰唐德州刺史王倚有筆一管粗於常筆刻
從軍行人馬毛髮亭臺山水無不精絶刊兩句云亭前
琪樹已堪攀塞北征人尚未還
吳旦尘曰松窗雜錄有筆管上鏤盧思道燕行歌即
此也(歴代吟譜云明皇自蜀回登勤政樓歌曰庭前琪樹已堪攀塞北征人竟未還此思道歌詞也)
盧氏雜說王使君有筆管每一事刻從軍行兩句殆
非人功其畫蹟若粉描向明方可辨之云用鼠牙雕
刻崔鋋郎中文集有王氏筆管記體類韓退之記畫
種羊
北齊高昂喜為詩嘗從征行有曰壠種千口羊泉連百
壺酒
吳旦生曰異物志大秦國北有羊子生於土中秦人
候其欲萌為垣以遶之其臍連地不可以刀截擊鼓
驚之而絶因跳鳴食草以一二百口為羣樂郊私語
云楚石大師漠北懷古詩有自言羊可種不信繭成
絲之句人以問師師曰大漠迤西俗能種羊凡屠羊
用其皮肉惟留骨以初冬未日埋著地中至春陽季
月上未日為吹笳咒語有子羊從土中出凡埋骨一
具可得子羊𢾗隻此盖四生胎外之化也吳立夫詩
青草叢抽臍未斷馬蹄踣鐵遶垣行宋景濓連珠云
西秦羊角土種之而成形
桑落
世說新語曰桑落多美酒庾信從蒲州刺史乞酒詩蒲
城桑落酒
吳旦生曰注謂廬山有桑落洲多美酒後史補云蒲
中桑落坊有井每至桑落時取其寒暄得所以井水
釀酒甚佳故號桑落酒舊京人呼為桑郎盖語訛耳
齊民要術云釀桑落酒亦以九月真率筆記云試鶯
家多美釀不善飲時為宋遷索取試鶯曰此豈為某
設哉祇當索與郎耳因名酒曰索郎總不若水經注
之載蒲坂云民有姓劉名堕者宿擅工釀採挹河流
醖成芳酎懸食同枯枝之年排於桑落之辰故酒得
其名矣然香醪之色清白若滫漿焉别調氛氲不與
佗同蘭薰麝越自成香逸方土之貢選最佳酌矣自
王公庶友牽拂相招者每云索即有顧思同旅語索
郎反語為桑落也更為謝徵之雋句中書之英談(伽藍)
(記云河東劉白堕能釀酒季夏六月時暑赫曦以罌貯酒曝於日中經旬其酒不動飲之至醉經月不醒)
(京師朝貴遠相餉饋逾於千里以其遠至號曰鶴觴亦名騎驢酒永熙中青州刺史毛鴻賓齎白堕所釀)
(酒之藩路逢盗賊飲之即醉皆被擒獲游侠語曰不畏張弓拔刀惟畏白堕春醪)
狸膏芥粉
庾子山詩狸膏燻鬭敵芥粉壒春場
吳旦生曰莊子羊溝之雞三歲為株相者視之則非
良雞也然數以勝人者以狸膏塗其頭也注云羊溝
鬭雞處株魁帥也雞畏狸也曹子建鬭雞篇云願蒙
狸膏助嘗得擅此場
左傳季郈之雞鬭季氏介其雞郈氏為之金距杜預
注云擣芥子播其羽也或曰以膠沙播之為介雞鄴
都故事云魏明帝泰和中築鬭雞臺趙王石虎亦以
芥羽漆砂鬭雞於此禇玠詩錦毛侵距散芥羽雜塵
生劉孝威詩翅中含芥粉距外曜金芒王褒詩妬敵
金芒起猜羣芥粉生
歴代詩話卷三十三
