歴代詩話卷六十九
歸安吳景旭撰
壬後集中之下
元詩
三瓦
輟耕錄曰陳衆仲嘗題樂全堂有能守不成三瓦戒之
句人多不知所出按史記龜筴傳云天尚不全故世為
屋不成三瓦而陳之注陳猶居也
吳旦生曰東園客談云予家有堂名樂全虞奎章為
予記之翰林陳衆仲有能守不成三瓦戒樂全長得
保天鈞之句衆未解三瓦詢之云出史記龜筴傳褚
先生曰天尚不全故世為屋不成三瓦而陳之徐廣
注一云為屋成欠三瓦而棟之余按陳訓居南村引
之似無義後觀東園乃其家所自記則陳字徐注作
棟其義益顯故喜而詳錄之成化中吳克温次吳匏
菴板屋韻云何必大厦成而後虚三瓦
躑躅
達白野春日次韻云躑躅花深啼杜宇鸕鷀灘暖聚王
餘
吳旦生曰韓退之詩躑躅閒開豔豔花王荆公詩亦
見舊時紅躑躅陸放翁詩密葉深深躑躅紅蓋杜鵑
花又名紅躑躅王建宫詞云勅賜一窠紅躑躅謝恩
未了報花開蓋為宫禁所重如此花小而紅此為川
鵑故可貴洪景盧謂是今映山紅恐未必然今江南
山谷中紅紫二色花大單瓣鄉人但稱映山紅采作
樵蘇奚足貴也
古今注云羊躑躅花黃羊食之則死羊見之則躑躅
分散故名羊躑躅花史云羊嚙草木其處不生獨悮
食此花則躑躅以死
木犀
貢仲章秋日即事詩官冷久無金馬夢院深惟有木犀
香
吳旦生曰按桂曰木犀以木紋理如犀也字從犀牛
之犀俗作樨字非是張思廉詩木樨花開秋可憐則
失攷矣
江東曰巖桂(楊升菴云尸子春華秋英曰桂王維詩人間桂花落夜静春山空秋花者乃木)
(犀巖桂耳)湖南曰九里香(宋王以寧道中聞九里香花詩云何許綠裙紅帔客御風來獻)
(返魂香)
三伏八分
貢性之詩葛巾白苧消三伏繭紙烏絲窵八分
吳旦生曰性之辭氣渾成如桃花流水春三月楊柳
東風雨一蓑飛瀑曉翻千嶂雪驚濤秋湧萬松聲風
作鳴潮吹雨散山如走馬渡江來皆爽朗可誦
歷忌釋云伏者何金氣伏藏之日也四時代謝皆以
相生立春木代水水生木立夏火代木木生火立冬
水代金金生水至於立秋以金代火金畏於火故至
庚日必伏庚者金也通書云夏至後第三庚為初伏
第四庚為中伏立秋後第一庚為末伏故曰三伏
十體書斷云八分者秦羽人上谷王次仲所作也字
文簡略可赴急用惟蔡伯喈乃造其極蔡文姬云臣
父言割隸字八分取二分割李篆字二分取八分故
名八分書法苑云本楷字漸若八字分散故名八分
學古編云八分者漢隸之未有挑法者也比秦隸則
易識比漢隸則微似篆若用篆筆作漢隸字即得之
矣(學古編云一曰科斗書科斗書者蒼頡觀三才之文及意度為之乃字之祖即今之偏旁是也畫文)
(像蝦蟆子形如水蟲故曰科斗二曰籀文籀文者史籀取蒼頡形意配合為之損益古文或同或異加之)
(銛利鈎殺大篆是也史籀所作故曰篆文三曰小篆小篆者李斯省籀文之法同天下書者比籀文體十)
(存其八故小篆為之八分小篆也既有小篆故謂籀文為大篆文云四曰秦隸秦隸者程邈以文牘繁多)
(難於用篆因减小篆為便用之法便於佐隸故曰隸書五曰八分詳上六曰漢隸漢隸者蔡邕石經及漢)
(人諸碑上字是也此體最為後出皆有挑法與秦隸同名其實異七曰欵識欵識文者諸侯本國之文也)
(古者諸侯書不同文故形體各異秦有小篆始一其法近世學者取欵識字為用一紙之上齊楚不分人)
(亦莫曉其謬今分作外法故末置之十體書斷云章草者漢黃門令史游所作也存隸之梗概損隸之規)
(矩速赴急就謂之草書行書者後漢潁川劉德昇所造也即正書之小偽務從簡易相間流行謂之行書)
(飛白者後漢左中郎將蔡邕所作也邕待詔門下見役人以堊帚成字心悅而為飛白之書創法於八分)
(窮微於小篆草書者後漢徵士張伯英所造也昉於章草變以成今世稱一筆書)
吳趨
成原常秋夜雜咏云世事有今日生年猶故吾抽書逢
越絶引曲感吳趨
吳旦生曰趨字不當作平聲叶樂府有吳趨行五臣
於題下注云趨步也余按樂府原題云齊謳者齊人
之歌吳趨者吳人之舞欲為齊謳者必本齊音欲為
吳趨者必本吳調樂府觧題云吳人以歌其地則五
臣注步字甚無謂楊升菴云詩巧趨蹌兮史記士争
趨燕莊子有不任其聲而趨舉其詩焉崔注云不任
其聲&KR0629;也趨舉其詩無音曲也劉會孟云趨者情愜
而詞迫也與吳趨之趨當音七注切則趨字非平聲
明矣戴叔能詩祇訝當年嘗越膽那堪此日聽吳趨
元人類多悞叶
原常五律若寄慈谿詩曉塔天童寺春帆日本船遊
虎丘詩短簿荒祠酒生公舊塔燈宿聖夀寺詩鳥驚
棲後樹僧掩讀殘經七律若夜思詩青燈細雨三更
夢白首殘編萬古心追念故友詩世間我豈長貧者
地下君為不死人環碧齋詩月涵虚白浮秋去水泛
空青入座來宿寒橋詩乾坤萬事雙蓬鬢風雨孤舟
半夜潮杰然蒼秀方駕李唐危太樸嘗以杜工部柳
刺史期之
假對
麓堂詩話曰元詩山中烏喙方嘗膽臺上蛾眉正捧心
人憐狗監知司馬我喜龍門識李膺生藏魚腹不見水
死挽龍髯直上天皆得李義山遺意
吳旦生曰司馬李膺一聯乃成原常詩此雖屬兩人
名而膺借作鷹又假對也漫叟詩話所載荆公黃耉
日對白雞年之類
又原常遊上方寺詩老去任添新白髮平生能著幾
青鞋以鞋换屐頗自然不為遷就
蕨拳
丁仲容寄謝子木詩湖海客身皆暮齒家山兒蕨等春
拳
吳旦生曰李太白詩不知行徑下初拳幾枝蕨黃山
谷詩竹筍纔生黃犢角蕨芽初長小兒拳(王直方詩話曰張閣)
(見山谷蕨芽之句曰此忍人也時閣斷葷而有此語)崇禎中沈景倩詩剥苔千
石髮剖蕨一拳牙按格物論蕨生山間根如紫草莖
青紫色末如小兒拳亦如大雀拳足又如其足之蹷
也故謂之蕨周秦曰蕨齊魯曰&KR2240;初生時似鼈脚故
名
客星
周衡之題子陵釣圖落句云人間萬古仰孤風天上有
星猶是客
吳旦生曰古今詞人多悞用客星事如楊升菴以博
洽稱亦有詩云半天高柳驛門青我是客星非使星
而不知其非吉星也按太公隂謀云六庚為白獸在
上為客星在下為害氣桑民懌客星亭記云客星有
曰周伯曰老子曰王蓬絮曰國皇曰温星凡有所犯
無不菑凶後漢天文志客星居周野光武崩應之於
此不書似因子陵而諱占也且犯帝之變劉聰遂亡
光武無應者豈目前下賢一事亦可弭其菑患與
秘笈云周伯大而色黃煌煌然見其國兵起若有喪
天下饑衆庶流亡去其鄉老子明大色白淳淳然所
出之國為饑為凶為善為惡為喜為怒出見則兵火
起人主有憂王蓬絮状如粉絮拂拂然見則其國兵
起若有喪白衣之會其邦饑亡國皇星出而大其色
黃白望之有芒角見則兵起國多變若有水饑人主
惡之衆庶多疾温星色白而大状如風動搖常出四
隅出東南天下有兵將軍出於野出東北當有千里
暴兵出西北亦如之出西南其國兵喪並起大水人
饑
宋天文志云客星有三一曰老子二曰國星三曰温
星老子稱李耳古之有德行而不仕老而有夀之人
國星者國皇也不知何國人温星者温其姓古之有
操行而不仕者也三人者其精皆為星命之為客星
通志云瑞星十二中有周伯王蓬芮皆古者高世不
仕之人其精為星帝命之為瑞星然考之晉志瑞星
止四星其周伯又於客星見之無王蓬芮而客星則
有王蓬絮芮所至之國非福也而所言妖星則别有
蓬星焉曰蓬芮曰蓬絮芮曰蓬星其言禍福不同豈
各有據乎
廣異記云漢武帝微行造主人家有婢國色仍留宿
與主婢卧有一書生亦寄宿善天文忽見客星掩帝
座甚急書生驚呼咄咄不覺聲高又見一男子操刀
入戶聞書生聲急遂縮走客星應時而退如此者數
過帝乃悟曰必此人壻也遂召羽林擒奴誅之據此
則武帝在光武前其占驗已如此余故歴引客星故
實而斷之為非吉星也
虎丘
張仲舉遊虎丘寺詩虎來古塜金精白龍卧秋池劍影
寒
吳旦生曰虎丘舊名海湧山吳越春秋言闔閭葬於
國西北名虎丘扁諸之劍魚腸三千在焉葬之已三
日金精上揚為白虎踞墳故曰虎丘杜子美蕃劍詩
虎氣必騰上龍身寧久藏蓋用此事與龍躍延津事
耳今仲舉正用虎以為上句借用龍以為下句恰合
劍池故佳(太平清話云顔真卿虎丘詩劍池穿萬仞盤石坐千人故名千人坐)
劉致姑蘇臺詩江閱水犀歐冶劍氣騰金虎闔閭墳
嘉靖中梁有譽姑蘇懷古詩金虎跡荒靈氣滅水犀
軍散霸圖空似相本而較勝
木上座
何太虚夜立詩結句云只有殷勤木上座共聽枯葉響
蕭騷
吳旦生曰江西饒德操後為僧名如璧嘗作詩勸吕
東萊學道云向來相許濟時功大似&KR0008;伽餉遠空我
已定交木上座君猶求舊管城公文章不療百年老
世事能排雙頰紅好貸夜忩三十刻胡床趺坐究幡
風今觀太虚此詩頷聯云萬里明河流恨去三更獨
雁倚風高亦是得道語也
張來儀遊虎丘詩相携木上座來禮石觀音
梧竹
存齋詩話曰丁鶴年題鳳浦方氏梧竹軒詩鳴鳥曾聞
此地過至今梧竹滿丘阿政懷剪葉書周史却恨翻枝
入楚歌金井月明秋影薄石壇風細晚凉多中郎去後
知音少共負竒才奈老何時作者已滿卷此詩一出皆
為歛袵
吳旦生曰中二聯分貼梧竹極其穏細蓋鶴年以西
裔致稱高士其詩以淹雅為宗如兵後還武昌云歸
期實悮王孫草遠信虚憑驛使梅又樊口隠居云春
深門巷先生柳雪後園林處士梅皆極使事之良
圭齋
堯山堂外紀曰歐陽原功官國子監丁卯八月崇天門
傳臚賜進士右榜第一人阿恰齊左榜第一人李黼皆
原功西廳授業生也是日京尹備鼓樂旌旗麾蓋甚都
導二狀元入學謝師拜原功明倫堂榜眼劉思誠探花
郎徐容嘗從原功遊亦拜其側其餘進士拜者雜沓不
能記原功成絶句以紀盛事云昔被仁皇雨露恩三朝
五度策臨軒小臣報國無他技館下新添兩狀元禁苑
層層桃李開天街繡轂轉晴雷銀袍飛蓋人爭看兩兩
龍頭入學來淡墨題名二十年一官獨自擁寒氊居然
國子先生館三五魁躔拜座前
吳旦生曰原功號圭齋所著詩有圭齋集其造就後
進一時推為領袖故有詩云謁客及門容履滿贄文
盈篋借燈看乃其門庭則寂如也東谷贅言云長沙
有朝士還鄉賓至則鼓吹喧闐有執友謁之朝士曰
翁好誦詩近何誦友曰誦得孫鳳洲贈歐陽圭齋詩
云圭齋還是舊圭齋不帶些兒官樣回若使他人居
二品門前簫鼓閙如雷觀此知原功故自超矣
人日
陶南邨人日詩元日至人日未有不隂時甫也昔所云
屢驗信弗疑今歲異常歲萬口稱稀竒一晴連七朝春
氣即盎而輕烟散微暄麗日流祥暉谿山逞德色草木
帶光輝羊猪狗雞利馬牛被郊畿民物鮮疵癘禾稼其
蕃滋
吳旦生曰劉克云此東方朔占書也凡歲後八日一
日雞二日犬三日豕四日羊五日牛六日馬七日人
八日榖其日晴則所主之物育隂則災
太平御覽載晉議郎董勛答問禮俗云正月一日為
雞二日為狗三日為羊四日為猪五日為牛六日為
馬七日為人正旦畫雞於門七日帖人於帳今一日
不殺雞二日不殺狗三日不殺羊四日不殺猪五日
不殺牛六日不殺馬七日不行刑於此日向晨至門
呼牛羊雜畜令來乃置粟豆于灰撒之宅内云以招
牛羊按一說云天地初開以一日作雞七日作人也
北史載魏帝宴百僚問何故名人日魏收舉董勛之
言為對時邢邵輩甚恧焉
詞林海錯云古人人日亦登高晉李充人日登剡山
詩命駕升西山寓目眺原野桓温參軍張望亦有人
日登高詩唐中宗景龍三年正月七日御清暉閣登
高遇雪因賜金綵人勝令學士賦詩宗楚客有九重
中禁起七夕早春還太液波為水蓬萊雪作山之句
(隋文帝正月十五日與近臣登高召元胄曰與外人登高不如就朕也韓退之有寒食登高詩)
硬黃
陶南邨詩搆室延虚白臨書𢷬硬黃
吳旦生曰陸放翁詩道室生虛白仙經寫硬黃南邨
似本此南邨輟耕錄今人謂臨摹為一體不知臨摹
硬黃響搨四者迥然不同臨謂置紙在旁觀其大小
濃澹形勢而學之若臨淵之臨摹謂以薄紙覆上隨
其曲折婉轉用筆曰摹硬黃謂置紙熱熨斗上以黃
蠟塗勻儼如枕角毫釐必見響搨謂以紙覆其上就
明忩牖間映光摹之
楊升菴云六朝人尚字學摹臨特盛其曰廓填者即
今之雙鈎曰影書者如今之響搨
榕
陶南邨題張景辰福建歸云榕隂處處浮嵐外杜宇聲
聲落照邊
吳旦生曰閩廣有木名榕(音容)其木大而多隂可蔽百
牛故字有寬芘廣容之說集韻榕初生如葛藟緣木
後乃成樹枝下著地又復生根異於他木柳子厚詩
榕葉滿庭鶯亂啼蘇東坡詩卧聞榕葉响長廊薩天
錫詩竹溪泥滑滑榕樹雨瀟瀟納延詩萬里秋風榕
葉暗一林新雨茘枝肥陳孚謁柳侯廟詩欲奠茘蕉
不知處滿池榕葉擁朱門許有壬詩溪寒青見底榕
老亂垂根高啟詩祠羞茘子傳巫語縣蔽榕隂放吏
歸
燭剪
升菴詩話曰武伯英咏燭剪詩啼殘瘦玉蘭心吐蹴落
春紅燕尾香為一時所賞
吳旦生曰李君實謂細思上句無味因戲改之云吞
殘月魄蟆頥動蹴落花鬚燕尾香又改云朱櫻顆坼
金蟲墮綘樹花殘玉燕斜自以為體物較勝余以伯
英本句神韻自然君實刻意描寫讀者鑒其苦心但
未免露鑱按伯英崞縣人為觀州倅家故饒財第宅
園亭為河東之冠貯書有萬卷樓為人多伎巧山水
雜畫斵琴和墨皆極其工興定未歿於關中
升菴於此詩後又載永樂中李古廉咏剪刀詩吴綾
剪處魚吞浪蜀錦裁時燕掠霞深院響傳春晝静小
樓工罷夕陽斜公之直節清聲而嫵媚如此信乎賦
梅花者不獨宋廣平也
歴代詩話卷六十九
