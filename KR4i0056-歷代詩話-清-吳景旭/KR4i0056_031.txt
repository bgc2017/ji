歴代詩話卷三十一
歸安吳景旭撰
戊集中之下
漢魏六朝
泉明
詩話類編曰靖節先生以義熙元年秋爲彭澤令冬遂
觧綬去後十六年晉禪宋又七年卒晉史謂名潜字元
亮南史謂名潜字淵明今按先生義熙中作孟傳及祭
程氏妹文俱稱淵明元嘉中對檀道濟乃稱云潜是與
年譜所載在晉名淵明在宋改名潜其字元亮則未嘗
易者爲相合矣所作詩曰撫已有深懷履運增慨然是
可以想見也
吳旦生曰隋志作陶潜集唐志作陶泉明集海錄碎
事云齷齪東籬下泉明不足羣淵明一字泉明野客
叢書謂非一字泉明也不知稱淵明爲泉明者盖避
唐高祖諱耳猶楊淵之稱楊泉也顔氏家訓云高祖
諱淵淵字盡改爲泉字龍淵爲龍泉晉書劉淵爲元
海戴淵爲戴若思北齊趙文淵爲趙文深余觀耿湋
詩何事學泉明李白詩酣歌一夜送泉明韓翃詩聞
道泉明居止近籃輿相訪會淹留皆爲此也宋玉釣
賦宋玉與登徒子偕受釣於玄淵王伯厚云唐人改
淵爲泉(古文苑又悞爲洲)屈子天問洪泉極深何以寘之朱
晦翁云泉當作淵唐本避諱而改之
按南史陶潜或云字深明
榮木
陶詩采采榮木結根於兹
吳旦生曰爾雅榮桐木埤雅云桐木華而不實故曰
榮桐木也今亦謂之華桐說文桐榮也長箋云桐榮
互訓後人溷榮作&KR0034;華之&KR0034;而本訓晦矣方書桐有
多種故从同青桐白桐梧桐又有束桐華名而滇南
之桐又非前諸類實大而㯐其仁幾與松子相奪余
按青桐即梧桐也槖卾皆五今人以其皮青號曰青
桐賈思勰云實而皮青者曰梧桐華而不實者曰白
桐盖白桐無子材中琴瑟
命子
命子詩於穆仁考澹焉虚止
吳旦生曰長沙公侃懋功晉室廼其曾祖按侃女適
孟嘉嘉之第四女適潜之父是生潜其父亦有隠操
故詩云爾惜軼名
命子又云天集有漢眷於愍侯按漢功臣表開封愍
侯舍以左司馬從漢破代封侯昔高祖功臣百有二
十人舍其一也又云亹亹丞相允廸前從按功臣表
開封愍侯舍封十一年薨十二年夷侯青嗣四十八
年薨自青後未有顯者故詩又云時有語默運同隆
窊也
狗吠雞鳴
冷齋夜話曰東坡嘗言淵明詩初視若散緩熟視有竒
趣如曰曖曖遠人村依依墟里烟狗吠深巷中雞鳴桑
樹巔大率才高意遠則所寓得其妙遂能如此如大匠
運斤無斧鑿痕不知者疲精力至死不悟
吳旦生曰捫虱新語稱淵明犬吠深巷中雞鳴桑樹
巔當與豳風七月相表裏按樂府古辭已云雞鳴高
樹巔狗吠深宫中陸士衡詩虎嘯深谷㡳雞鳴高樹
巔(皇甫百泉云犬吠不如雞鳴詩云無使厖也吠後之作者如犬吠松間月又犬吠水聲中仙家犬吠)
(白雲間犬吠奚足寄興而松月水雲遂成雅致此詩人善於形容也)
五日
老學庵筆記曰淵明游斜川詩自叙辛丑歲年五十蘇
叔黨宣和辛丑亦年五十盖與淵明同甲子也是歲得
園於許昌西湖上故名之曰小斜川
吳旦生曰遊斜川詩開歲倏五日今行本作五十盖
叔黨爲行本所悞而不深考放翁又從而記之益悞
矣然觀放翁正月五日出遊詩云未爲遼海千年别
且繼斜川五日遊則又不悞者考作詩時行年八十
盖老而更覈耶嬾真子云按淵明乙丑生至乙巳歲
賦歸去來是時四十一矣今遊斜川詩或云辛丑歲
則方三十七或云辛酉歲則已五十七而詩云開歲
倏五十皆非也若云開歲倏五日則正叙所謂正月
五日言開歲倏忽五日耳近得廬山東林舊本作五
日宜以為正卲康節手寫靖節詩直作五日余考遊
斜川記首云辛丑正月五日天氣澄和風物閒美又
王質作年譜云隆安五年辛丑年三十七正月有遊
斜川詩據此則五日是
馬隊
示周續之祖企謝景夷云馬隊非講肆校書亦已勤
吳旦生曰漁隠叢話引靖節本傳云江州刺史檀韶
苦請廬山周續之出州與學士祖企謝景夷三人在
城北講禮加以讐校所住公廨近於馬隊云耳輟耕
錄載王質所著栗里譜云君年五十六同隠周續之
召至都為顔延之連挫義熙間檀韶為江州邀續之
在城北講禮讐書故示以詩余按靖節續之與劉遺
民號潯陽三隠觀所示詩大都皆招隠之辭知其契分
深矣末引箕潁之事未嘗有意譏其通隠也
失妾
怨詩楚調云弱冠逢世阻始室喪其偏
吳旦生曰靖節年二十失妾此詩所由作也然所謂
夫耕於前妻耘於後乃翟氏妾當是翟湯家湯莊矯
法賜四世以隠行知名靖節生於潯陽柴桑而翟亦
家柴桑梁昭明作靖節傳云其妻翟氏亦能安勤苦
與其同志
少長
與殷晉安别云遊好非久長一遇盡殷勤
吳旦生曰舊本作遊好非少長一遇定殷勤盖其意
云吾與子非少時長時遊從也但今一相遇故定交
耳此語最妙今本改少作久改定作盡則長字作平
音便無意味
柴桑令
紹陶錄曰劉遺民亦同隠有和劉柴桑詩云挈杖還西
廬有酬劉柴桑云嘉穗眷南疇自西廬移南村有移居
詩云聞多素心人樂與數朝夕遷居殆為遺民之徒尋
還西廬度相距亦不遠與遺民更相酬酢不改賞文析
義之時或恐劉柴桑似縣令劉或嘗為此縣存此呼或
有命不爲皆不可知
吳旦生曰白樂天詩心知不及柴桑令一宿西林即
便回注柴桑令指劉遺民也碧湖雜記云劉名程之
字仲思遺民其號也曾作柴桑令侯鯖錄云近見士
子多使柴桑翁為陶淵明不知劉遺民曾作柴桑令
也據此則遺民實宰此縣無疑
按柴桑山在九江郡城西南九十里寰宇記云柴桑
近栗里陶潜此中人
皛皛
夜行塗中詩昭昭天宇闊皛皛川上平
吳旦生曰翰注謂月光照水上平净貎善注通白曰
皛說文皛顯也从三白讀若皎烏皎切長箋云杜甫
詩皛皛行雲浮日光全句可訓皛字矣洪武初高季
廸詩日光皛皛濃熏草又出於杜
榮公
詩眼曰貧士詩云九十行帶索飢寒况當年近一名士
作詩云九十行帶索榮公老無依予謂之曰榮啟期事
近出列子不言榮公可知九十則老可知行帶索則無
依可知五字皆贅也若淵明意謂至於九十猶不免行
而帶索則自少壮至於長老其飢寒艱苦若常如此窮
士之所以可深悲也古人文章必不虚設耳
吳旦生曰列子載孔子遊於泰山見榮啟期行乎郕
之野鹿裘帶索鼓琴而歌孔子問曰先生所以樂何
也對曰吾樂甚多天生萬物唯人為貴而吾得爲人
是一樂也男女之别男尊女卑故以男爲貴吾既得
為男矣是二樂也人生有不見日月不免襁褓者吾
既已行年九十矣是三樂也貧者士之常也死者人
之終也處常得終當何憂哉孔子曰善乎能自寬者
也此章誨人以貧冨死生之理故如此寓言能自寬
者能推物理以自寬也杜詩江上小堂巢翡翠苑邊
高塜卧麒麟細推物理須行樂何用浮名絆此身便
是此章之意余喜范元實之論陶可謂善於言詩但
深悲二字恐失榮公本意特錄列子以著其深樂非
深悲也
列子林注云以鹿皮爲裘以索為帶文選劉履補注
謂裘敝而以繩索連結也又淮南子榮啟期衣若懸
蓑
知道
韻語陽秋曰東坡拈出淵明談理之詩有曰採菊東籬
下悠然見南山二曰笑傲東軒下聊復得此生三曰客
養千金軀臨化消其寶皆以為知道之言盖絺章繪句
嘲風弄月雖工何補若觀道者出語自然超詣非常人能
蹈其軌轍也
吳旦生曰按坡語云採菊東籬下悠然見南山採菊
之次偶然見山初不用意而境與意會故可喜也作
望南山便覺神氣索然又云笑傲東軒下聊復得此
生靖節以無事自適為得此生則見役於物者非失
此生耶又云客飬千金軀臨化消其寶寶不過軀軀化
則寶亡矣人言靖節不知道吾不信也余服膺斯語
大書屏右以為非淵明不能為知道語非東坡不能
知知道語涪翁所云彭澤千載子瞻百世盖不虚也
後見南濠詩話謂其妙語亦不止是如云縱浪大化
中不喜亦不懼應盡便須盡無復獨多慮如云望雲
慚高鳥臨水愧遊魚真想初在襟誰謂形迹拘如云
朝與仁義生夕死復何求如云及時當勉勵歲月不
待人如云前途當幾許未知止泊處古人惜分隂念
此使人懼觀是𢾗詩淵明真有得於道者深雪偶談
云范石湖絶句中有可憐世上金和寶借爾閒看七
十年可謂砭流俗之膏盲矣以軀為寶殆與斯言對
壘人謂石湖未知道亦不之信也
田子春
擬古云聞有田子春節義為士雄
吳旦生曰舊注田疇字子春北平無終人時董卓遷
漢帝於長安幽州牧劉虞遣疇奔問行在得報還虞
已爲公孫瓉所滅疇謁虞墓哭而去遂入徐無山中
然觀漢書劉澤傳云高后時齊人田生游乏資以書
干澤澤大悦之用金二百斤為田生壽田生如長安
幸謁者張卿諷高后立澤為瑯琊王晉灼曰楚漢春
秋田生字子春
黃子廉
咏貧士云昔在黃子廉彈冠佐名州一朝辭吏歸清貧
略難儔
吳旦生曰風俗通潁川黃子廉每飲馬輙投錢於水
故淵明以清貧許之按吳志黃盖乃南陽太守黃子
廉之後
山海經
讀山海經詩形夭無千歲猛志固常在曾紘曰山海經
有云刑天獸名口銜干戚而舞乃知此句是刑天舞干
戚故與猛志相應二老堂詩話曰此題十三篇大㮣篇
指一事此篇專說精衛銜木填海無千歲壽而猛志常
在化去不悔周益公䟦卲康節手寫靖節詩曰當專咏
精衛不應旁及他物今觀康節只從舊本則曾紘言未
可憑矣
吳旦生曰按山海經竒肱之國刑天與帝至此争神
帝斷其首葬之常羊之山乃以乳爲目以臍為口操
干戚以舞又考酉陽雜爼云天山有神名刑天黃帝
時與帝争神帝斷其首乃曰吾以乳為目臍為口操
干戚而舞不止此與山海經所載同則五字特點畫
之譌耳其餘十三首中紕繆類多如此獨姚令威箋
釋為確悉錄於後
西溪叢語曰第一篇泛覧周王傳乃周穆天子傳荀
勖校定本是也流觀山海圖乃山海經十八卷郭璞
注本是也第二篇云玉堂凌霞秀王母怡妙顔天地
共俱生不知幾何年靈化無窮巳舘宇非一山高酣
發新謠寕效俗中言西山經云西玉山是王母所居
其状如人豹尾虎齒而善嘯蓬頭戴勝是司天之属
主五殘大荒南經云西海之南流沙之濱赤水之後
黑水之前有大山名曰崑崙之丘有人戴勝虎齒有
尾火處名曰西王母又云大荒之中有山名豐沮玉
門西有王母之山又云以崑崙為宫亦有離宫别窟
郭璞云不專住一山也穆天子傳云吉日甲子天子
賓於西王母執玄珪白璧以見西王母於瑶池之上
又天子升於奄山即西王母之山也弇山即弇磁山
也第三篇云迢逓槐江䫈是謂玄圃丘西南望崑墟
光氣難與儔亭亭眀玕照落落清瑤流恨不及周穆
託乘一来遊槐江之山丘時之水出焉其陽多丹粟
其隂多采黃金銀惟帝之平圃郭璞注云即縣圃也
南望崑崙其光熊熊其氣魂魂其上多藏琅玕爰有
滛水其清洛洛(滛音遥)穆天子傳天子銘跡于玄圃之
上第四篇云丹木生何許廼在峚山陽黃花復朱實
食之壽命長白玉凝素液瑾瑜發竒光豈伊君子寶
見重我軒皇西山經云西北四百二十里曰峚(音密)山
其上多丹木圓葉而赤莖黃花而赤實其味如飴食
之不飢丹水出焉西流注於稷澤其中多白玉是有
玉膏其源沸沸湯湯黃帝是食是饗是生玄玉玉膏
所出以灌丹水五色乃清第五篇云翩翩三青鳥毛
色竒可憐朝為王母使暮歸三危山我欲因此鳥且
向王母言在世無所須惟酒與長年三危之山三青
鳥居是山廣圓百里青鳥主為西王母取食竹書云
穆王西征至青鳥所觧又拒巫之山一曰龜山西王
母梯航而戴勝杖其南有三青鳥為西王母取食又
言三足鳥主給使也第六篇云逍遥蕪臯上杳然望
扶木洪柯百萬尋森散覆暘谷靈人侍丹池朝朝為
日浴神景一登天何幽不見燭黑齒國人黑手食稻
使蛇其一蛇赤下有暘谷上有扶木即扶桑木十日
所浴在黑齒北居水中有大水九日居下枝一日居
上枝第七篇云粲粲三珠樹寄生赤水隂亭亭凌風
桂八榦共成林靈鳳撫雲舞神鸞調玉音雖非世上
寶爰得王母心讙未國在赤水之隂有三珠樹如栢
葉皆為珠其樹若彗海内南經桂林八樹在賁隅東
八樹而成林言其大也丹穴之山有鳥焉其状如鶴
五采而文乃鳳也自歌自舞女牀之山有鳥其状如
翟而五采文名曰鸞自歌見則天下康寕第八篇云
自古皆有没何人得靈長不死復不老萬歲如平常
赤泉給我飲員丘足我糧方與三辰游夀考豈渠央
列子云北海之北其國名曰終北四方悉平周以喬
陟當國之中有山山名壺領状若甔甀頂有口状若
圓環名曰滋穴有水湧出名曰神瀵臭過椒蘭味過
醪醴一源分爲四埒注於山下經營一國亡不悉徧
土氣和亡扎厲不夭不病人倦則飲神瀵周穆王北
遊過其國三年忘歸今赤泉山海經無之知古文缺
失也第九篇云夸父誕宏志乃與日競走俱至虞淵
下似若無勝負神力既殊妙傾河焉足有餘跡寄鄧
林功竟在身後海外北經云夸父與日逐走渴欲飲
於河渭不足飲大澤未至道渴而死棄其杖化為鄧
林又云夸父不量力欲追日景逮之暘谷郭璞云隅
淵也今作虞淵第十篇云精衛銜微石將以填滄海
刑天舞干戚猛志故常在同物既無慮化去不復悔
徒設在昔心良辰詎可待發鴆之山有鳥焉其状如
鳥而文首白喙名曰精衛其鳴自詨是炎帝之少女
名曰女娃遊於東海溺而不反故為精衛常銜西山
之木石以堙東海竒肱之國刑天與帝争神帝斷其
首葬之常羊之山乃以乳為目以臍為口操干戚以
舞第十一篇云巨猾肆威暴欽䲹違帝旨窫窳強能
變祖江遂獨死明明上天鍳爲惡不可履長枯固邑
劇鵕鶚豈足恃鍾山神其子曰鼔其状人面而龍耳
是爲欽䲹殺葆江於崑崙之陽葆江即祖江也帝乃
戮之鍾山之東曰瑤岸(䲹音下邳之邳瑤音遙)曰巨猾肆威暴
者謂欽䲹殺祖江二負臣殺窫窳也猾作危字非是
欽䲹化為大鶚亦爲鵕鳥(鶚音諤鵕音俊)或云鵕䴊字非也
窫窳者蛇身人面為二負臣所殺開明東有巫夾窫
窳之尸皆操不死之藥以拒之窫窳變為龍首居弱
水中食人(窫窳音扎俞)第十二篇云䲭鴸見城邑其國有放
士念彼懷王世當時數來止青丘有竒鳥自言獨見
爾本為迷者生不以喻君子拒山西臨黃北望諸毗
東望長右有鳥焉其状如䲭而人手其音如痺其名
曰鴸其鳴自號見則其國有放士放逐也懷王之世
謂屈原也青丘國有竒鳥不詳其状鴟鴸或爲鵃鵝
或為鳴鵲皆非也第十三篇云巖巖顯朝市帝者慎
用才何以廢共鯀重華為之來仲父獻誠言薑公乃
見猜臨没告飢渴當復何及哉竹書紀年堯欲禪舜
共工鯀諫以爲不可舜即位殛鯀於羽山流共工於
幽州海内經云鯀竊帝之息壌以堙洪水不待帝命
帝令祝融殺鯀於羽郊神異經云西北荒有人人面
朱髴蛇身人手四足食五榖禽獸頑愚名曰共工東
方有人焉人形而身多毛自觧水土志加通塞為人
自用欲爲欲息名曰鯀下云仲父薑公未詳
餘冬序錄曰按仲父即管仲姜公齊桓公也吕氏春
秋云管仲有疾桓公曰仲父何以教寡人對曰願君
之遠易牙豎刁常之巫衛公子啟方公曰諾管仲死
盡逐之居三年復召而反之公病易牙豎刁常之巫
相與作亂塞宫門有一婦人踰垣入至公所公曰我
飢欲食我渴欲飲而無所得何故對曰易牙軰作亂
塞宫門築高墻不通人食不可得矣公嘆曰我何面
目見仲父乎蒙衣袂而絶乎壽宫靖節易桓曰姜者
殆避長沙公謚之嫌耳
挽歌
漁隠叢話曰淵明擬挽歌辭三章秦太虚效之予謂淵
明之辭了達太虚之辭哀怨有不同耳
吳旦生曰祁寬謂挽歌出於屬纊之際古聖賢惟孔
子曾子能之見於曳杖之歌易簀之言趙泉山謂挽
辭云嚴霜九月中送我出遠郊與自祭文律中無射
之月相符知為將逝之夕作余觀挽辭云魂氣散何
之枯形寄空木可見此形之非我也故神釋形影詩
人為三才中豈不以我故盖寶其神為我有則天地
可並此豈枯形之為我哉東坡和陶影答形云君如
烟上火火盡君乃别我如鏡中像鏡去我不滅影因
形而有無是生滅相所謂一切有為法如夢幻泡影
也
困學紀聞云左傳有虞殯莊子有紼謳挽歌非始於
田横之客
歴代詩話卷三十一
