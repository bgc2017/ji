歴代詩話卷一
歸安吳景旭撰
甲集上之上
三百篇
關雎
小序關雎后妃之德也先儒議其詩雖若專美太姒而
實以深見文王之德序者徒見其詞而不察其意遂壹
以后妃為主而不復知有文王失之矣至於化行國中
三分天下皆以為后妃所致則是禮樂征伐皆出於婦
人之手而文王徒擁虚器以為之君也其失甚矣南豐
曾氏曰先王之政必自内始故其閨門之治所以施之
家人者必為之師傅保姆之助詩書圖史之戒珩璜琚
瑀之節威儀動作之度其教之者有此具然古之君子
未嘗不以身化也故家人之義歸於反身二南之業本
於文王豈自外至哉世皆知文王之所以興能得内助
而不知其所以然者蓋本於文王之躬化故内則后妃
有關雎之行外則羣臣有二南之美與之相成其推而
及遠則商辛之昏俗江漢之小國兔罝之野人莫不好
善而不自知此所謂身脩故國家天下治者也此說庶
幾得之
吳旦生曰大中年間博士沈朗表稱關雎后妃之德
不可為三百篇之首今別撰二篇為堯舜詩取虞人
之箴為禹詩取大雅文王之篇為文王詩請以此四
詩置關雎之前其論雖甚狂悖然亦據序而不自知
其謬也又見漢儒之稱詩者漢書杜欽傳云佩玉晏
鳴關雎嘆之李竒云后夫人雞鳴佩玉去君所周康
王后不然故詩人歎而傷之臣瓚云此魯詩也後漢
紀楊賜上書云昔周王承文王之盛一朝晏起夫人
不鳴璜宫門不擊柝關雎之人見幾而作注此事見
魯詩今亡失矣揚子云周康之時頌聲作乎下關雎
作乎上習治也故習治則傷始亂也史記云周道缺
詩人本之衽席而關雎作列女傳云康王晏出朝關
雎預見春秋說題辭云人主不正應門失守故歌關
雎以感之其他傅會無論如魯齊韓皆以關雎為康
王政衰之詩朱子惡其違夫子不淫不傷之訓故辨
之云儀禮以關雎為鄉樂又為房中之樂則是周公
制作之時已有此詩矣若如魯說則儀禮不得為周
公之書儀禮不得為周公之書則周之盛時乃無鄉
射燕飲房中之樂而必有待乎後世之刺詩也其不
然也明矣且為人子孫乃無故而播其先祖之失於
天下如此而尚可為風化之首乎
關雎畢公所作補傳謂得之張超或謂得之蔡邕亦
悞
卷耳
采采卷耳不盈頃筐
吳旦生曰爾雅謂之蒼耳廣雅謂之枲耳陸璣草木
疏云葉青白似胡荽白華細莖蔓生可煮為茹滑而
少味四月中生子正如婦人耳中璫今謂之耳璫草
鄭康成謂是白胡荽幽州人呼為爵耳一名羊負來
俗呼為道人頭蘇東坡云蒼耳花葉根實皆可食食
久使人骨髄滿膚理如玉長生藥也雜療風痺癱瘓
癃瘧瘡痒尤治金瘡劉貢父詩蒼耳傅愈風及秋始
堪採惟昔沙塞隂偶從羊負來又云澡身得此道人
頭使我有意煙霞上
隔句韻
肅肅兔罝椓之丁丁赳赳武夫公侯干城
吳旦生曰古音略例云罝與夫叶丁與城叶此隔句
用韻叶音之變例也與魚麗之詩罶與酒叶鯋與多
叶例同朱晦翁云韓退之作張徹墓銘用此法因攷
其銘曰嗚呼徹也世顧慕以行子揭揭也噎喑以為
生予獨割也為彼不清作玉雪也仁義以為兵用不
缺折也知死不失名得猛厲也自申於闇明莫之奪
也我銘以貞之不肖者之呾也方崧卿云此銘以徹
揭割雪折奪呾為韻而行生清兵名明貞自為韻晚
唐章碣好新作一律云東南路盡吳江畔正是窮愁
暮雨天鷗鷺不嫌斜雨岸波濤欺得逆風船偶逢島
寺停帆看深羨漁翁下釣眠今古若論英達算鴟夷
高興固無邊此亦上下句仄平各押韻想亦戲效此
法也
芣苢
采采芣苢薄言采之
吳旦生曰說文芣苢其實如李令人宜子周書所說
余因觀周書王會云康人以桴苡桴苡者其實如李
食之宜子此說文引之以為即此也然按隋書康國
康居之後也漢西域傳康居去長安萬二千三百里
山海經芣苢木也故王基云王會所記雜物竒獸皆
遠國各齎土地異物以為貢䞇非周南婦人所得采
是芣苢為馬舄之草非康居之木也陸璣草木疏云
芣苢一名馬舄一名車前一名當道喜在牛跡中生
故曰車前當道也今藥中車前子是也幽州人謂之
牛舌草爾雅注云江東呼為蝦蟆衣
勿拜
蔽芾甘棠勿翦勿拜
吳旦生曰唐語林載劉禹錫與韓柳詣施士丐聽說
詩云甘棠勿拜如人身之拜小低屈也勿拜則不止
勿翦按士丐通毛鄭詩朝之賢士大夫從而執經考
疑者繼於門讀詩紀亦引此說可補毛注之缺
廣韻作勿剪勿扒
委蛇
楊升菴曰委蛇委蛇陸農師云魚屬連行蛇屬紆行委
蛇義蓋取此司馬彪莊子注委蛇泥鰌也管子注委蛇
澤鬼名紫衣朱冠又委丘地名楚辭白蜺嬰茀注白雲
委蛇若蛇左傳衡而委蛇必折蘇秦傳委蛇蒲伏索隠
曰面掩地而進若蛇行也按漢書郊祀歌旗委蛇西京
賦聲清暢而蜲蛇注聲餘詰曲也韓詩作逶迤引石經
作&KR0146;迤又作□陀韓退之詩委陀結糾後漢書邳彤贊
委陀還旅李鉉字辨作㣦彵
吳旦生曰升菴以韻會引而未盡特為廣之然猶未
盡不若洪容齋詳攷之云此二字凡十二變一曰委
蛇詩退食自公委蛇委蛇毛公注行可從跡也鄭箋
委曲自得之貌委於危反蛇音移左傳引此句杜注
云順貌莊子載齊威公澤中所見其名亦同二曰委
他詩君子偕老委委佗佗毛注委委者行可委曲從
迹也佗者德平易也三曰逶迤韓詩釋上文云公正
貌說文逶迤斜去貌四曰倭遲詩四牡騑騑周道倭
遲注歴遠之貌五曰倭夷韓詩之文也六曰威夷潘
岳詩迴谿縈曲阻峻阪路威夷孫綽天台山賦既克
隮於九折路威夷而脩通李善注引韓詩周道威夷
薛君曰威夷險也七曰委移離騷經載雲旗之委蛇
一本作逶迤一本作委移注雲旗委移長也八曰逶
移劉向九歎遵江曲之逶移九曰逶蛇後漢費鳳碑
君有逶蛇之節十曰蜲蛇張衡西京賦女娥坐而長
歌聲清暢而蜲蛇李善注蜲蛇聲餘詰曲也十一曰
&KR0146;迆漢逢盛碑當遂&KR0146;迆立號建基十二曰威遲劉
夢得詩柳動御溝清威遲隄上行余又觀王伯厚詩
攷作禕□衡方碑云禕□在公隸釋又偕老篇禕禕
它它爾雅音義同又地理志右扶風郁夷縣注引四
牡篇周道郁夷顔氏云韓詩郁夷言使臣乘馬於此
道則是容齋又未備矣
裯
抱衾與裯
吳旦生曰楊升菴謂裯當音條今關中亦呼寢褥為
條子余按箋裯木帳也疏漢世名帳為裯蓋因於古
鄭志今人名帳為裯然觀容齋三筆云鄭箋裯者牀
帳也謂諸妾夜行抱被與牀帳待進御蓋諸侯有一
國其宫中嬪妾雖云至下固非閭閻賤微之比何至
於抱衾而行況於牀帳勢非一已之力所能致者其
說可謂陋矣此詩本是咏使者遠適夙夜征行不敢
慢君命之意
汜
江有汜說文引作洍徐鉉曰洍蓋汜之別體也
吳旦生曰製字之義可以見五行衰絶蓋水土絶於
巳故汜字之訓為窮瀆圯字之訓為岸圯及覆逸雅
云水決復入為汜汜巳也如出有所為畢已而還入
也此語最合製字微意謝惠連詩憩榭面曲汜注亦
引水決復入之訓按河水決而復入者為灘河之有
灘猶江之有汜也
楚辭遵江夏以流亡江大江也夏水也或以為自江
而别以通於漢還復入江冬竭夏流故謂之夏其入
江處今名夏口即詩所謂江有汜也洪氏云水經夏
水出江流於江陵縣東南注謂江津豫章口東會中
夏口是夏水之首江之汜也
平王
楊升菴曰平王之孫齊侯之子平王非周平王齊侯非
姜氏之後也猶書稱寧王格王易稱康侯禮曰寧侯之
類也汲冡周書云明王奉法以明幽幽王奉幽以廢法
國語云興王賞諫臣逸王法之其稱謂皆類後世之諡
耳
吳旦生曰毛氏注武王女文王孫適齊侯之子鄭氏
不立說其意以平王為平正之王齊侯為齊一之侯
若所謂武王載旆成王之孚非指武與成者此升菴
之說所自出也按容齋五筆云春秋魯莊公元年當
周莊王之四年齊襄公之五年書曰單伯送王姬繼
之以築王姬之館于外又繼之以王姬歸于齊杜預
注云王將嫁女于齊命魯為主莊公在諒闇慮齊侯
當親迎不忍便以禮接於廟故築舍於外末書歸于
齊者終此一事也十一年又書王姬歸于齊傳言齊
侯來迎共姬乃威公也莊王為平王之孫則所嫁王
姬當是姊妹齊侯之子即襄公威公也二者必居一
於此矣
鄭漁仲云何彼穠矣之詩平王以後之詩也注以為
武王之詩而謂平王為平正之王齊侯為齊一之侯
蓋毛鄭以頌皆成王時作不應得稱成王康王故昊
天有成命云成王不敢康為成此王功不自安逸執
競之不顯成康謂成大功而安之噫嘻之成王謂成
是王事惟以召南為文武之詩故不得不以平王為
平正之王惟以周頌為成王時作故不得不以成王
為成此王功也不知召南中甘棠行露之美召公既
沒之後在康王世也何彼穠矣作於平王巳後亦猶
是也不必謂武王詩大雅中大明之維此文王靈臺
之王在靈沼皆後世詩人追詠之辭何嘗作於文王
之世周頌之美成王亦猶是也不必謂成王時作
騶虞
賈誼新書曰騶者天子之囿也虞者囿之司獸者也虞
人翼五豝以待一發所以復中也人臣於是所尊敬者
不敢以節待敬之至也甚尊其主敬慎其所掌職而忠
厚盡矣戴埴云天子田獵七騶虞虞人也言文王田獵
雖騶從虞人之賤皆有仁心故歎美之
吳旦生曰歐陽詩義引賈誼以證毛鄭之失謂當毛
詩未出之前說者不聞以騶虞為獸漢儒多言鳥獸
之祥然猶不以為言是初無此義余觀魯詩傳曰梁
鄒天子之田齊詩章句騶虞為天子掌鳥獸官此與
賈誼同義矣然按王勉夫云相如封禪書囿騶虞之
珍羣徼麋鹿之怪獸又曰般般之獸樂我君囿白質
黑章其儀可喜師古注騶虞也則是騶虞之獸果見
於武帝之時矣太公六韜淮南子皆曰文王拘於羑
里散宜生得騶虞獻紂張平子東都賦圉林氏之騶
虞何平叔景福殿賦騶虞承獻素質仁形晉安帝時
新野有騶虞見以騶虞為獸者似此之類甚多不可
謂無是獸也太公在毛鄭之前相如淮南王與毛公
同時在鄭之前其言亦爾則是毛鄭之釋不為無據
又按埤雅云騶虞尾參於身白虎黑文西方之獸也
王者有至信之德則應山海經云林氏國有珍獸大
若虎五彩畢具尾長於身名曰騶吾詩義疏亦作騶
吾嚴氏作騶御東方朔傳作騶牙廣韻作騶驢琴操
作鄒虞
墨子云成王因先王之樂命曰騶虞
吳才老以虞字音牙叶葭與豝又音五紅反叶蓬與
豵焦弱侯謂葭與豝為一韻蓬與豵為一韻吁嗟乎
騶虞自為餘音不必叶也如麟之趾趾與子為韻麟
之定定與姓為韻于嗟麟兮亦不必叶也殷其靁黍
離北門章末語不入韻皆此例
柏舟
楊升菴曰汎彼柏舟其疏云舟載渡物者今不用而與
衆物汎汎然俱流水中喻仁人之不見用韋蘇州詩春
潮帶雨晩來急野渡無人舟自横本此
吳旦生曰焦弱侯謂古注汎汎然流水中蓋言寡婦
無夫可依故汎汎然如河中不繋之舟無所倚恃誠
嫠居之善自況者也按列女傳以柏舟之堅自比孔
子讀柏舟見匹夫執志之不可奪亦自取堅之義
嚏
寤言不寐願言則嚏
吳旦生曰輔氏箋今俗人嚏云人道我此古之遺語
也洪容齋因謂今人噴嚏不止者必噀唾祝云有人
說我李濟翁云注願猶思也言猶我也蓋他人思我
我則嚏之也箋稱每嚏云人道我以為他人說我我
則嚏此正得其願言者非呪願之願非語言之言今
謂自祝乃由誤觧詩句耳余按逸雅嚏踕也聲作踕
而出也月令季秋行夏令則民多鼽嚏(音求地)鼽者氣
至於鼻嚏者聲發於口皆肺疾則嚏亦人身所自致
者耳然觀漢藝文志雜占十八家三百一十卷内嚏
耳鳴雜占十六卷注云嚏丁計反漢世實有此法宜
漢儒以之入箋也
鷕雌
匏有苦葉篇云有鷕雉鳴又云雉鳴求其牡
吳旦生曰顔氏家訓謂毛萇云鷕雌雉聲又云雉之
朝雊尚求其雌鄭玄注月令云雊雄雉鳴潘岳賦曰
雉鷕鷕以朝雊是則混雜其雌雄矣五臣注謂有鷕
雉鳴則云求牡及其朝雊則云求雌今曰鷕鷕朝雊
者互文以舉雄雌皆鳴也余觀說文雊雄雌鳴也雷
始動雉鳴而雊其頸从佳从句長箋亦云雌雄相答
故从句謝靈運詩鷕鷕翬方雊殆與安仁同此意邪
奠雁
雝雝鳴雁旭日始旦士如歸妻迨冰未泮焦氏筆乘曰
親迎執雁先儒謂取不再偶之義竊恐未然蓋古人重
冠昏皆以士而用大夫車服不以為僭大夫相見執雁
昏禮既以士而服大夫之公服乘大夫之墨車則見婦
翁不得不用大夫之贄禮矣士宜執鳬奚執大夫之雁
取其攝盛也若謂親迎之始遂期其將來如孤雁失不
再偶可謂祥乎冠禮三加幞頭服公服革帶納鞾執笏
與此同義
吳旦生曰說文徐鉉云雁知時鳥大夫以為贄昏禮
用之故从人五晏切後漢昏禮首玄纁羊雁解云雁
則隨陽鄭玄云取順隂陽來往也白虎通云取其隨
時南北不失其節明不奪女子之時也鹽鐵論云噰
噰鳴鳱朝日始旦登則前利無蹈後害此言婚姻以
禮則有利而無害也據此則古禮所取者自有義在
而不再偶誠贅說矣
按周官以禽作六摯大夫執雁以知保身又欲有去
就之義而不失其序故執雁也春秋繁露云大夫用
雁雁有類長者在民上必有先後雁有行列故以為
贄劉明錫明贄論云在人之上而有先後行列者雁
也故大夫執焉則是奠雁同於執雁或亦有謹身別
序之意乎當不止取其攝盛致若後世讚美之虚文
也
荼苦
車若水曰詩誰謂荼苦其甘如薺荼苦菜也周禮掌荼
以供喪事取其苦也東坡詩周詩記苦荼茗飲出近世
乃以今之茶為荼茶今人以清頭目自唐以來上下好
之細民亦日數椀豈是荼也
吳旦生曰本草茗苦荼爾雅檟苦荼注云樹小似梔
子今呼早采者為荼晚采者為茗一名荈蜀人名之
苦荼說文苦荼茶也徐鉉云此即今之茶字趙凡夫
云木而從草短同於草也茗茶芽也古不食其芽故
九經無茶字凡茶皆苦荼也嚴氏詩緝云詩有三荼
一曰苦荼誰謂荼苦堇荼如飴是也二曰穢草以薅
荼蓼是也三曰英荼有女如荼是也王勉夫則言荼
有數種非一端也詩曰誰謂荼苦其甘如薺者乃苦
菜之荼如今苦苣之類周禮掌荼毛詩有女如荼者
乃苕荼之荼也正萑葦之屬惟荼檟之荼乃今之茶
也據此則荼之種類有異而苦荼之為荼自古為然
矣東坡謂周詩記則不辨其種而若水以為茶不可
言荼只是不多讀書耳
彤管
貽我彤管彤管有煒
吳旦生曰王介甫言俟我于城隅靜女之俟我以禮
也貽我彤管靜女之貽我以樂也徐安道注音辯云
彤赤漆也管謂笙簫之屬按古今注云彤管赤漆耳
史官載筆以志心事也彤管有煒注煒赤貌箋云彤
管赤管也疏必以赤者欲使女史以赤心正人謂赤
心事夫人正妃妾之次序也鄭注古者后夫人必有
女史彤管之法史不記過其罪殺之後漢皇后妃序
云女史彤管記過書過左傳定公九年静女之三章
取彤管焉杜預云靜女三章之詩雖說美女義在彤
管彤管赤筆女史記事規誨之所執以此考之不聞
謂之樂也(漢官儀注云尚書令僕丞郎月給赤管大筆一雙搜神記云王祐病有鬼至其家留)
(赤筆十餘薦下曰簪之出入辟惡凡舉事皆無恙則彤管又若祓不祥者)
相鼠
白虎通諫諍篇曰妻得諫夫者夫婦榮恥共之詩云相
鼠有體人而無禮人而無禮胡不遄死此妻諫夫之詩
也
吳旦生曰陸璣詩義疏河東有大鼠能人立交前兩
脚於頭上跳舞善鳴孫奕云相地名按地志相州與
河東相鄰則知相州有此鼠詩人蓋取譬焉若毛氏
以相為視則視物之有體與皮者皆可以喻禮何必
取鼠哉錄異記云拱鼠見人即拱手而立人近欲捕
之即躍而去文子云聖人師拱鼠制禮韓退之城南
聯句云禮鼠拱而立
五馬
珊瑚鉤詩話曰五馬之事不見於書以詩言之孑孑干
旟在浚之都素絲組之良馬五之周禮注云州長建旟
太守視之漢御五馬或云古乘駟馬車至漢太守出則
加一馬漢官儀注云
吳旦生曰潘子真詩話禮天子六馬左右驂三公九
卿駟馬左驂漢制九卿則二千石以右驂太守駟馬
而已其有加秩中二千石者乃右驂故以五馬為太
守美稱余喜此說最當因攷漢書郡守秦官掌理其
郡秩二千石景帝二年更名太守東方朔傳太守駟
馬駕車一馬行春衞宏輿服志諸侯駟馬附以一馬
南史柳元策兄弟亦五人並為太守時人語曰柳氏
門庭五馬逶迤謝靈運為永嘉太守以五馬自隨立
五馬亭
丹陽集云昔人用五馬事多因遊遨動出處方用之
如老杜賦王閬州餞蕭遂州云二天開寵餞五馬爛
生花其賓主出住分矣又送李梓州五馬何時到贈
嚴武五馬舊曾諳小徑送賈閣老出汝州人生五馬
貴太白云五馬莫留連岑參云門外不須催五馬戎
昱五馬幾時朝魏闕子厚五馬助征騑樂天五馬無
由入酒家東坡鼓吹未容迎五馬介甫尚得使君驅
五馬近人於太守安居閉閣例稱五馬此理恐未安
也學林新編云按陌上桑曰使君從南來五馬立踟
蹰亦用五馬為使君事者也
菉竹
資暇錄曰菉竹漪漪陸璣草木疏稱郭璞云菉竹王芻
也今呼為白脚蘋或云即鹿蓐草又云扁竹似小蔾赤
莖節高韓詩作&KR1512;(音篤)亦云&KR1512;扁竹則知非笋竹矣今辭
賦引漪漪入竹事悞也謝莊竹贊云瞻彼中唐菉竹漪
漪便襲其謬所以昭明不預文選
吳旦生曰毛注菉王芻也竹扁竹也陸璣疏菉竹一
草名其莖葉似竹青綠色高數尺然觀陸疏廣要引
竹譜云淇園衞地殷紂竹箭園也淮南子云烏號之
弓貫淇衞之箭傳云淇衞箘簬又云下淇園之竹以
為楗又云伐淇園之竹以為矢蓋淇之産竹土地所
宜詩曰菉竹漪漪菉竹青青竹之初生其色綠長則
綠轉而青矣卒章曰如簀言盛也則又明其為竹矣
洪容齋向主此論謂北人不見竹故毛氏分菉竹為
二物以菉為王芻也
重較
猗重較兮
吳旦生曰應劭漢官儀引里語云仕宦不止車生耳
馬縞古今注云文武車耳古重較也文官青耳武官
赤耳或曰在車藩上重起如牛角故曰重較按周禮
輿人云較兩輢上出軾者輢是兩邊植木較横輢上
輢兩而較一若兩耳然故謂較為車耳
濊濊
楊升菴曰濊濊呼活反說文云凝流也水平則流凝杜
詩江平不肯流李端詩水深難急流是也李賀詩空山
凝雲頽不流
吳旦生曰升菴此等論驟看之極有風趣然按說文
濊水多貌呼會切箋作溷薉廣韻薉穢同余以史記
相如傳湛恩江濊此即水多之義漢書李尋傳盪滌
濁濊此即溷薉之義而升菴所言又按說文&KR0008;凝流
也引詩施罟&KR0008;&KR0008;呼括切今行本作濊濊不从艸後
見王伯厚詩攷作&KR0008;&KR0008;又作㳚
帷裳
漸車帷裳
吳旦生曰箋帷裳童容也疏巾車云重翟獻翟安車
皆有容蓋鄭司農云容謂襜車山東謂之裳幃或曰
童容以幃障車之傍如裳以為容飾故或謂之幃裳
或謂之童容其上有蓋四傍垂而下謂之襜故雜記
曰其輤有裧注云裧謂鼈甲邊緣是也然則童容與
襜別司農云謂襜車者以有童容上必有襜故謂之
為襜車也
佩觿
芄蘭之支童子佩觿
吳旦生曰說文觿佩角銳耑可以解結戶圭切曲禮
鄭注云漢玉佩觿皆卧蠶文自首至尾稍曲而銳夢
溪筆談云觿解結錐也芄蘭生英支出於葉間垂之
正如解結錐所謂佩韘者疑古人為韘之制亦當與
芄蘭之葉相似但今不復見耳
膏沐
豈無膏沐誰適為容
吳旦生曰老杜新婚別云羅襦不復施對君洗紅粧
正祖此意說到對君洗為更慘耳
兩鈔摘腴云膏所以膏面沐蓋瀋也米汁可以沐頭
魯遣展喜以膏沐勞齊師則非婦人用也今之賜面
脂是也唐制臘日於内殿宣賜口臘脂杜詩口脂面
藥隨恩澤
首如飛蓬明明見於此詩能改齋漫錄乃以左思賦
為始誤矣
忘憂
西溪叢語曰毛詩伯兮篇云焉得諼草言樹之背注云
諼草令人忘憂背北堂也今人多用北堂萱堂於鰥居
之人然伯之暫出未嘗死也但其花未嘗雙開故有北
堂之義說文藼萱蕿萲皆一字也令人忘憂通作諼據
爾雅諼訓忘也因其忘故古用諼草字嵇康養生論云
合歡蠲忿萱草忘憂本草云利心志今人歡喜忘憂風
土記云婦人有妊佩之生男子謂之宜男陸士衡詩云
焉得忘歸草言樹背與襟忘歸之義未詳
吳旦生曰古今注欲忘人之憂則贈之丹棘丹棘一
名忘憂欲蠲人之忿則贈之青棠(棠字古作裳夲草作唐)青棠
一名合歡神農經云中藥養性合歡蠲忿萱草忘憂
王朗與魏太子書云臯蘇易勞萱草忘憂束晳發蒙
記云甘棗令人不惑萱草可以忘憂王融詩思君如
萱草一見乃忘憂江淹雜體詩銷憂非萱草永懷寄
夢寐皆得其本義琅琅可誦者也獨士衡贈從兄士
光詩誤改憂作歸而注乃云不言忘憂而曰忘歸因
思歸也至誤以背作胸背之背而注乃云背與襟猶
前與後也蓋注書不能正訛而反為之說耶代醉篇
謂士衡加一歸字正得詩人之意俱作虚字看而以
歸別於憂耳此余所不信也(謝氏詩源云堂北曰背堂南曰襟言前後皆樹)
(冀其忘也)
述異記萱草一名紫萱又呼為忘憂草吳中書生呼
為療愁花續博物志名鹿葱花風土記名宜男草傅
玄賦作令草
木瓜
西溪叢語曰投我以木瓜報之以瓊瑶投我以木桃報
之以瓊琚投我以木李報之以瓊玖傳曰木瓜楙木可
食之木也按詩之意乃以木為瓜為桃為李俗謂之假
果者蓋不可食不適用之物也亦猶畫餅土羹之義爾
投我以不可食不適用之物而我報之以瓊玉可貴之
物則投我之物雖薄而我報之實厚衞國既敗出處於
漕齊威公救而封之遺之車馬器服衞人思之欲厚報
之則投我雖薄而我思報之實欲其厚此作詩者之意
也鄭箋以木瓜為楙木則是果實之木瓜也誤矣
吳旦生曰風人借果玉以喻投報之厚薄乃見愛慕
之誠非必實有此物耳孔叢子載孔子曰於木瓜見
苞苴之禮行也已失其旨至謂以木為之有如假果
此乃稚語而猥議鄭氏耶按草木攷云江左故老視
其實如小瓜而有鼻食之津潤不木者謂之木瓜木
桃圓而小於木瓜食之酢而澀而木者謂之木桃(述異)
(記桃之大者謂之木桃非也)木李大於木桃似木瓜而無鼻其品
又下木桃亦或謂之木棃梨蓋聲之誤也鼻即瓜之
脫華處里俗呼之為咮其著華處乃臍也(魚龍河圖云瓜有兩)
(蔕兩鼻者殺人則鼻與蔕異矣)
續博物志云木瓜味酢善療轉筋陶隠居云如轉筋
時但呼楙名及書上木瓜字輒愈埤雅云梅望之而
蠲渴楙書之而緩筋理有相感不可得而詳也諺曰
梨百損一益楙百益一損投人之道宜有以益之而
報人則欲其堅久故詩曰投我以木瓜報之以瓊玖
也瑶字乃作玖唐詩紀事載王冷然上燕公書云詩
投我以木瓜報之以瓊琚此言雖小可以喻大瑶字
又作琚
子嗟子國
丘中有麻彼留子嗟丘中有麥彼留子國
吳旦生曰何元朗引小序為思賢也莊公不明賢人
放逐國人思之作是詩留大夫氏子嗟字也第二章
子國毛云子嗟之父箋云言子國者其世賢也漢世
傳經有序必有所據而朱子以為婦人望其所與私
者而作蓋夫子删詩以垂後世其有不善或存一二
以備法鑒可也豈有連篇累牘盡淫蕩之語耶
歴代詩話卷一
