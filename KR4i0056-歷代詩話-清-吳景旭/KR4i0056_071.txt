歴代詩話卷七十一
歸安吳景旭撰
壬後集下之下
元詩
柯敬仲
倪元鎮題柯敬仲竹云檢韻蕭蕭人品係篆籀渾渾書
法俱奎章博士生冣晚耽詩愛畫同所趍
吳旦生曰徐克昭稗史集傳云柯九思字敬仲遇文
宗於潛邸及即位置奎章閣特授學士院鑒書博士
凡内府所藏咸命鑒定寵顧日隆由是見忌御史章
入文宗重違諫臣意勅除外諭其少避俟至上京宣
汝矣未幾大行上賓敬仲流寓中吴善寫竹石自謂
寫幹用篆法枝用草書法葉用八分或用魯公撤筆
法木石用金釵股古漏痕之遺意則元鎮題竹而及
人品書法亦摭實也
堯山堂外紀云敬仲在奎章得出入内廷後失寵退
居吳下虞伯生作風入松長短句寄之云畫堂紅袖
倚清酣華髮不勝簮幾回晩直金鑾殿東風軟花裏
停驂書詔許燃官燭輕羅初試朝衫御溝冰泮水挼
藍飛燕語呢喃重重簾幕寒猶在憑誰寄錦字泥緘
報道先生歸也杏花春雨江南詞翰兼美一時争相
傳誦機坊以此織成帕云
鵯鵊
倪元鎮聞鵯鵊詩林影曨曨鵯鵊聲歐陽詩句最關情
吳旦生曰歐陽永叔鵯鵊詞云紅紗蠟燭愁夜短綠
忩鵯鵊催天明此元鎮所稱關情句耶乃催明之鳥
故韓致堯詩殘夢依依酒力餘城頭批頰伴啼烏張
文潛詩紙忩將白燭微明鵯鵊枝頭一兩聲皆與永
叔同意
按鵯鵊作批鵊亦作批頰其頰上有二點白故名今
名山呼一名夏雞俗名隔隥雞韻會以為杜鵑非也
留青日札云至蠶候乃鳴者俗曰扎山扎火亦因其
聲也
盧延遜詩樹上諮諏批頰鳥忩間壁剥叩頭蟲又見
海錄碎事載一詩云小鳥聞批頰微蟲弄叩頭豈其
偶同耶天啟間黃太穉詩割樹放飛批頰鳥闌雲留
養剔牙松皆於頰字見工(異苑云有小蟲形色如大豆呪令叩頭如所教然後)
(請放稽顙輙七十而有聲傅咸有叩頭蟲賦霍小玉傳有叩頭蟲)
匡山
倪元鎮為張來儀賦匡山讀書處云廬山鬱岧嶤上有
香爐峰
吳旦生曰漢郡國志廬江郡潯陽縣南有廬山惠遠
廬山記云有匡續(一作俗非)先生出殷周之際受道於仙
人而適游其巖時人感其所止為神仙之廬因名廬
山(按匡續字子孝豫章舊志謂漢時封於潯陽恐悞)謝顥廣福碑云周威烈
王以安車迓匡續續仙去惟廬存因命其山為靖廬
山邦人以先生姓呼匡山又曰匡阜(按續師柱下史住南障山改呼)
(匡廬)建章實錄云隆安六年桓玄遺書於匡山惠遠法
師則匡山之為廬山固在潯陽矣如老杜贈太白云
匡山讀書處乃蜀中彰明縣之大匡山也學林新編
以為太白舊游廬山子美欲招隠為廬山之遊余於
已集杜詩中詳辨其悞今元鎮借五字為篇題起手
即說廬山而全篇絶不涉太白庶無礙也
養鴨
倪元鎮詩笠澤至今能養鴨山隂何處覓籠鵝
吳旦生曰談苑陸龜蒙居笠澤有一内臣自長安使
杭州舟經舍下彈其一綠頭鴨死龜蒙遽從舍出大
呼云此綠鴨有異善人言適將獻天子今將此死鴨
以詣官内使少長宫禁信以為然厚以金帛遺之徐
問此鴨何言龜蒙曰常自呼其名東坡題三賢堂詩
却因養得能言鴨驚破王孫金弹丸馬虚中詩昭諫
謾愁花解語天隨曾聽鴨能言
百顆
倪元鎮送甘允從詩奉橘定應題百顆籠鵝即欲寫千
行蘭亭書法人間少好去山隂覓野航
吳旦生曰韋應物青橘絶句云書後欲題三百顆洞
庭須帶滿林霜黃山谷謂右軍一帖云奉橘三百枚
霜未降不可多得韋詩蓋取諸此東坡書劉景文所
藏帖云君家子敬十二字氣壓鄴侯三萬籖則悞以
為子敬帖矣山谷謝黃柑云書後合題三百顆頻隨
驛使未應慳漁隠叢話謂右軍又一帖云奉黃柑二
百不能佳想故得至耳山谷悞用為三百右軍前一帖
在賜書堂法帖中後一帖在劉次莊法帖中
犢鷗
倪元鎮苦雨詩云十里荒凉黃犢草五湖浩蕩白鷗波
吳旦生曰詩話盧仝詩陽坡草軟厚如織因與鹿麛
相對眠荆公止用五字道盡兩句云眠分黃犢草豈
不簡而妙乎天厨禁臠云沙草則衆人所謂水邊林
下之物所與游處者牛羊鷗鳥耳荆公造而為語曰
眠分黃犢草坐占白鷗沙其筆力高妙殆若天成今
元鎮脫换其語便寫出積雨瀦水之景尤使人一唱
而三歎也
顧仲瑛
存餘堂詩話曰舊藏顧仲瑛詩帖一紙乃次韻劉孝章
治中邀夏仲言郎中遊永安湖詩二首字畫絶工楊鐵
崖嘗和之中有一聯云啄花鸎坐水楊柳雪藕人歌山
鷓鴣極為鐵史所稱許楊支硎跋其後云吾家鐵先生
平日豪氣塞雲漢未嘗輕易假人以稱可語今為仲瑛
拈出一聯低頭遜避乃知先生目中自有人也仲瑛在
當時能以俠勝詩筆特其餘耳今求斯人又何可得家
有數百頃田被新衣駕大舫赫赫買冠帶欺鄉里愚民
彼視文事為何物然則雖有吾家先生當何所詣哉
吳旦生曰此詩不載玉山草堂集按仲瑛雄於貲折
節讀書築别業於茜涇西曰玉山佳處日夜與客置
酒賦詩其中因刻交遊諸公詩自鐵崖而下四十餘
家曰草堂雅集或頌云追草玄於西蜀軼浣花於南
杜李祁謂使是集與蘭亭桃花園序並傳天壤間則
後之覽者安知其不我若耶同時有沈萬三及福山
曹氏亦以財雄於吴而文雅不及宜支硎之感歎於
䟦尾也
仲瑛自記云玉山中亭舘凡二十有四其扁題皆名
公鉅卿高人韻士口咏手書以贈予者
玉山草堂(蜀郡虞集伯生隸書遂昌鄭元祐為記)
瘦影在忩梅得月
凉隂滿地竹籠烟
玉山佳處(馬九霄篆書楊廉夫陳敬初為記)
翠痕新得月
玉氣暖為雲
釣月軒(京兆杜本隸書)
月華中夜滿
雲影一絲懸
芝雲堂(吴興趙孟頫篆書)
雲蒸瑞氣芝三秀
風動天香桂一枝
可詩齋(京兆杜本書)
正聲存大雅
古調有遺音
讀書舍(吴興趙雍書)
學時時習
德日日新
種玉亭(京兆杜本書)
玄圃分仙種
藍田發夜光
小蓬萊(吴興趙孟頫篆書)
鶴羣長遶三珠樹
鰲背高瞻五色雲
碧梧翠竹堂(吴興趙孟頫篆書楊廉夫記高則誠後記)
嶧陽古調來鸞鵠
嶰谷春聲吹鳳凰
湖光山色樓(吳興趙奕仲光篆書)
天連遠樹三千頃
雲擁晴巒十二鬟
浣華館(吳興趙雍仲穆篆書顧仲瑛自記)
波暖花明狀元浦
竹寒沙碧拾遺詩
柳塘春(馬九霄篆書)
金縷和烟春漠漠
赤欄倚月水溶溶
漁莊(白野達兼善隸書柯九思記)
興入水雲頻放艇
夢回烟雨聽鳴榔
金粟影(白野達兼善隸書)
波澄月影秋痕冷
露浥天香夜氣浮
書畫舫(濮陽吳孟思篆書楊廉夫為記)
書帖畫圖浮彩鷁
筆牀茶竈狎輕鷗
春暉樓(吳興沈明遠書)
花下稱觴介眉夀
簾前舞綵報春暉
秋華亭(檇李鮮于樞伯機篆書)
凉月掛簷成夜色
秋華滿樹作天香
淡香亭(秦約嘗得趙孟頫所篆淡香二字以遺仲瑛遂作亭以顔之)
暖香春淡淡
夜月水溶溶
君子亭(吳興趙孟頫書)
(聯闕)
雪巢(白野達兼善書)
花雨空青迷鶴夢
忩含虚白失鷗羣
春草池(周雪坡篆書)
(聯闕)
綠波亭(吳興沈明遠隸書)
遠夢生青草
芳池看綠波
綘雪亭
(聯闕)
聽雪齋(京兆杜本書)
夜色飛花合
春聲度竹深
白雲海(范陽盧熊公武篆書)
(聯闕)
來龜軒
(聯闕)
拜石壇(白野達兼善篆書)
(聯闕)
寒翠所(白野達兼善書)
(聯闕)
後斷髮自稱金粟道人自畫小像浴馬摘阮補釋典
寫道經最後則方床曲几與一老翁對語而題詩其
上云儒衣僧帽道人鞋天下青山骨可埋若說向時
豪俠處五陵鞍馬洛陽街五像有石刻傳吳中又自
為壙志戒其子以紵衣桐帽㯶鞵布襪纏襪入土裹
雨交
顧仲瑛詩舊雨不來今雨來故交那在新交右
吳旦生曰白孔六帖載杜子美卧病長安旅次多雨
生魚青苔及榻常時車馬之客舊雨來新雨不來按
舊雨即舊日也陸放翁詩少陵今雨無客至寂寞衡
門晝常閉
蘇東坡詩新巢語燕還窺硯舊雨來人不到門劉無
黨詩客裏厭聞今舊雨夢餘愁聽短長更王仲澤詩
舊雨故人應念我不來聯句夜煎茶范德機詩頗怪
來今雨相看語後天成化中邵國賢詩客復來今雨
山如對此翁程克勤詩百年老友不復見舊雨故人
空一來朱性甫詩老夫把卷仍自讀舊雨到門今不
來
滕王
劉仲脩鍾陵眺望詩蝶失滕王畫棟雲
吳旦生曰王建宫詞搨得滕王蛺蝶圖按酉陽雜俎
云嘗見滕王蝶圖有名江夏斑大海眼小海眼村裏
來菜花子圖繪寶鑑云滕王湛然善畫花鳥蠭蝶此
是滕王湛然也王勃詩珠簾暮捲西山雨畫棟朝飛
南浦雲按唐書云元嬰為荆州刺史驕佚失度及遷
洪州都督以貪聞高宗給麻二車助為錢緡故滕王
閣記云南昌故郡洪都新府此是滕王元嬰也今仲
脩詩蝶與棟雲並入一句混甚
謝豹
戴叔能詩百年世事醯雞變一夜鄉心謝豹啼
吳旦生曰老學庵筆記吳人謂杜宇為謝豹杜宇初
啼時漁人得蝦曰謝豹蝦市中賣筍曰謝豹筍顧况
詩綠樹村中謝豹啼若非吳人不知為何物禽經云
杜鵑啼苦則倒懸於樹自呼曰謝豹
又按謝豹人也抱恥而死其魄為蟲潛行地中羞見
人掘出之猶以雙足覆面作忍恥狀酉陽雜俎云虢
州有蟲名謝豹常在深土中司馬裴沈子常掘坑獲
之小類蝦蟆而圓如毬見人以前兩脚交覆首如羞
狀能穴地如鼢鼠頃刻深數尺或出地聽謝豹聲則
腦裂而死俗因名之
成幹詩杜鵑花與鳥怨艷兩何賖疑是口中血滴成
枝上花一聲寒食夜數朵野僧家謝豹出不出遲遲
日又斜張泌詩高林帶雨楊梅熟曲岸籠雲謝豹啼
周衡之詩東風一樹棠梨老落日千山謝豹啼葉子
竒詩待尋無樹人家宿免得中宵謝豹啼弘治中鄭
繼之詩謝豹見人啼出血王孫上樹捷如風
雙廟
張思廉雙廟詞末云唐家宫殿秋草生二十一陵如掌
平獨遺雙廟門前石日有行人來繫牲
吴旦生曰珊瑚鈎詩話睢陽雙廟俗謂之五侯廟雙
廟者為張許建也五侯者南雷賈亦作像於廊廡耳
王荆公詩就死得處所至今猶耿光此獨身如在誰
令國不亡黃豫章詩縱使賀蘭非長者未妨南八是
男兒余按廵字廵鄧州人博通羣書為文章不立藁
其守睢陽城孤勢蹙猶激勵將士賦詩云裹瘡猶出
陣飲血更登陴又聞笛詩云不辨風塵色安知天地
心其謝金吾將軍表與許遠祭城隍文皆嚼齒穿齦
之辭劉禹錫云此二公天贊其心俾之守死善道向
若救至身存不過一張僕射耳則廵遠之名安得以
耀萬古哉金人趙周臣詩男兒生不功名死無益莫
言簿領卑凡職君不見當時髯張一尉耳至今雙廟
令人起(草木子云近有以張廵傳糊窗者一士人見之題云坐守睢陽當豹關江淮頼此得全安)
(至今青史雖零落猶障窗風一面寒)
南濠詩話云會稽張思廉流寓吳門時張士誠欲結
内遊客大開賓賢之館聞思廉名禮致為樞密院都
事遂委身事焉未幾張敗思廉變姓名走杭州寄食
報國寺旦暮手一編人不得窺後思廉死寺中人取
視之乃其平生所作詩也
白翎雀
輟耕錄曰白翎雀者教坊大曲也始甚雍容和緩終則
急躁繁促殊無有餘不盡之意竊嘗病焉後見陳雲嶠
云白翎雀生於烏桓之地雌雄和鳴自得其樂世皇因
命伶人碩德閭製曲以名之曲成上曰何其末有怨怒
衰嫠之音乎時譜已傳矣故卒莫能改張思廉作歌曰
真人一統開正朔馬上鞮鞻手親作教坊國手碩德閭
傳得開基太平樂檀槽頷呀鳳凰齶十四銀環掛冰索
摩訶不作兜勒聲聽奏筵前白翎雀霜皬皬風彀彀白
草黃雲日色薄玲瓏碎玉九天來亂撒冰花灑毡幕玉
翎琤&KR0008;起盤礴左旋右折入寥廓崒嵂孤高繞羊角啾
啁百鳥紛參錯須臾力倦忽下躍萬點寒星墜叢薄䂮
然一聲震雷撥一十四弦喑一抹驚鴦飛起暮雲平鷙
鳥東來海天闊黃羊之尾文豹胎玉液淋漓萬夀杯九
龍殿高紫帳暖踏歌聲裏懽如雷白翎雀樂極哀節婦
死忠臣摧八十一年生草萊鼎湖龍去何時回
吳旦生曰觀王原吉書無題後云莫䜟白翎終曲語
蛟龍雲雨發無時正以其有怨嫠之音為曲終之䜟
也張光弼詩傷哉不聞白翎雀但見落日生寒烟亦
同此意蓉塘詩話云朔地無他禽鳥惟鴻鴈與白翎
雀鴻鴈畏寒秋南春北白翎雀雖窮冬沍寒亦不易
處故世祖作樂名白翎雀札木嘗言於王汗曰我於
君是白翎雀他人是鴻鴈耳正謂此
按每歲此鳥先駕往返故楊廉夫宫詞云天上駕鵝
先有信九重鑾駕上都迴永樂中周藩誠齋作元宫
詞云上都隨駕自西回女伴遥騎駿馬來踏遍路傍
青野韭白翎飛上李陵臺
厄閏
吳文可擬李長吉十二月樂辭末有閏月云山中獨厄
黃楊樹
吳旦生曰蘇子瞻退圃詩園中草木知無數獨有黃
楊厄閏年自注俗說黃楊木無火歲長一寸遇閏退
一寸故宋人閏月表云梧桐之葉十三黃楊之厄一
寸洪武時李仲脩十二月樂章其閏月云嬴皇當極
黃楊死一寸霜皮生不起嶧陽老榦青銅根玉葉排
秋十三子(遁甲注云梧桐以知日月正閏生十二葉一邊有六葉從下數一葉為一月有閏則)
(十三葉視葉小者則知閏何月也廣雅云芙葉一葉一花花葉常偶生故謂之藕藕生應月月生一節遇)
(閏則益一節留青日札云鳬茈藉菰芋皆應月十二子閏益一子石室竒方云椶櫚俗名棕披其木應月)
(生片遇閏則生半片歲長十二節閏年增半節羽毛攷異云鳳尾十二翎遇閏歲生十三翎今樂府小調)
(尾聲一十二板以象鳥尾故曰尾聲或增四字亦如一板以象閏)
宫詞
王叔明宫詞云南風吹斷采蓮歌夜雨新添太液波水
殿雲廊三十六不知何處月明多
吳旦生曰仁和俞友仁見叔明宫詞歎曰此唐人得
意句也遂以其妹妻之或以此詞為永樂時王甸字
子宣作恐悞按叔明為趙松雪之甥畫山水得外氏
法方希直所謂吳下王蒙藝且文吳興趙公之外孫
也隠於黃鶴山號黃鶴山樵與大癡老人黃公望子
久梅道人吳鎮仲圭趙孟頫子昂稱為元四大家畫
成化間平仲微題叔明畫云我昔見之湖上居當門
萬朵翠芙蕖承平公子有故態文敏外孫多異書閒
吮彩毫消白日夢騎黃鶴上清虚此圖定倚吳山閣
醉點南屏春雨餘
四友齋叢說云叔明洪武初為泰安知州廳事後有
樓正對泰山叔明張絹素於壁興至即着筆凡三年
而畫成一日會陳惟允值大雪叔明謂曰改此畫為
雪景何如惟允為小弓夾粉筆張滿彈之粉落絹上
儼如飛舞之勢相顧以為神竒叔明題其上曰岱宗
密雪圖
禽蟲
夷白齋詩話曰元釋溥光字元暉俗姓李氏特封昭文
館大學士榮禄大夫賜號立悟大師有二絶句云蟭螟
殺敵蚊眉(白作巢)上蠻觸交争蝸角中何異(白作應是)諸天觀
下界一微塵裏(白作内)鬭英雄荳苗鹿嚼觧烏毒艾葉雀
啣奪燕巢鳥獸不曾看本草諳知藥性是誰教
吳旦生曰此非元釋溥光詩也白樂天集禽蟲十二
章自序云莊列寓言風騷比興多假禽蟲以為筌蹄
故詩義始於關睢鵲巢道說先乎鯤鵬蜩&KR0008;之類是
也予閒居乘興偶作一十二章頗類志怪放言每章
可致一哂一哂之外亦有以警其衰髦封執之惑焉
微之夢得云此乃九奏中新聲八珍中異味也按前
二首外有可采者如云燕違戊已鵲避歲兹事因何
羽族知疑有鳳凰頒鳥歷一時一日不參差又云江
魚羣從稱妻妾塞雁聯行號弟兄但恐世間真眷屬
親疎亦是強為名又云蠶老繭成不庇身蜂饑蜜熟
屬他人須知年老憂家者恐是二蟲虚苦辛又云一
鼠得仙生羽翼衆鼠相看有羨色豈知飛上未半空
已作烏鳶口中食其於物理人事參勘了達非樂天
未易到此
遯齋閒覽云鸂鶒能勑水故宿水而物莫能害鶴能
巫步禁蛇故食蛇啄木遇蠧穴能以嘴畫字成符即
蠧蟲自出鵲有隠巢木故鷙鳥能免燕啣泥避戊已
日故巢固而不傾觀有長水石故能於巢中養魚而
水不涸燕惡艾雀欲奪其巢即啣艾置其巢中燕見
艾避去此皆鳥之有智者
歴代詩話卷七十一
