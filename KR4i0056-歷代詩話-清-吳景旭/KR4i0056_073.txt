歷代詩話卷七十三
歸安吴景旭撰
癸集上之中
紅橋
林子羽投紅橋詩桂殿焚香酒半醒露華如水點銀屏
含情欲訴心中事羞見牽牛織女星
吴旦生曰閩縣張氏女居紅橋之西因自號紅橋善
屬文操觚之士咸托五字為媒王恭寄以詩不答王
偁稅其隣舍以居竊見張睡起寄以詩怒其輕薄遂
不出林子羽鴻過其居見張焚香托隣媪投此詩張
援筆答曰梨花寂寂鬭嬋娟銀漢斜臨繡戸前自愛
焚香消永夜從来無事訴青天嫗持詩賀鴻大喜過
望使嫗通殷勤鴻遊三山歸夜至所居張方倚橋而
望鴻作三絶句張倚和焉明年鴻有金陵之游寄絶
句七首張見詩感念成疾不數月而卒鴻歸道中作
詩及至紅橋聞張已卒見床頭玉佩玦懸一緘拆之
有七絶句鴻賦挽詞酹之
子羽定情詩
雲娥酷似董嬌嬈每到春來恨未銷誰道蓬山天樣
遠畫欄咫尺是紅橋
紅橋詩
芙蓉作帳錦重重比翼和鳴玉漏中共道瑶池春似
海月明飛下一雙鴻
子羽夜至紅橋所居三首
溶溶春水漾瓊瑶兩岸菰蒲長綠苗幾度踏青歸去
晩却從燈火認紅橋
素馨花發暗香飄一朵斜簪近翠翹寶馬歸來新月
上綠楊影裏倚紅橋
玉階凉露滴芭蕉獨倚屏山望斗杓為惜碧波明月
色鳳頭鞋子步紅橋
紅橋和詩
桂輪斜落粉樓空漏水丁丁燭影紅露濕暗香珠翠
冷赤欄橋上待歸鴻
橋外千花照碧空美人遥隔水雲東一聲寶馬嘶明
月驚起沙汀幾點鴻
草香花煖醉春風郎去西湖妾向東斜倚石闌頻悵
望月明孤影笑飛鴻
子羽金陵寄詩七首
女嫘江上送蘭橈長憶春纖折柳條歸夢不知江路
遠夜深和月到紅橋
驪歌聲斷玉人遥孤館寒燈伴寂寥我有相思千點
淚夜深和雨滴紅橋
殘燈暗影别魂消淚濕鮫人玉線綃記得雲娥相送
處淡烟斜月過紅橋
春衫初試淡紅綃寶鳳搔頭玉步搖長記看燈三五
夜七香車子度紅橋
一襟離恨怨魂消閒却鳴鸞白玉簫燕子不來春事
晩數株楊柳暗紅橋
傷春兩淚濕鮫綃别鴈離鴻去影遥流水落花多少
恨日斜無語立紅橋
綺忩别後玉人遥濃睡纔醒酒未消日午捲簾風力
軟落花飛絮滿紅橋
子羽道中詩
三千客路動行鑣遠别歸来興欲飄祗恐鳳樓人待
久玉鞭催馬上紅橋
留别子羽七絶句
牀頭絡緯泣秋風一點殘燈照藥叢夢吉夢凶都不
是朝朝望斷北来鴻
井落金瓶信不通雲山渺渺暗丹楓輕羅露濕鴛鴦
冷閒聽長宵嘹唳鴻
寂寂香閨枕簟空滿階秋雨落梧桐内家不遣園陵
去音信何緣寄塞鴻
玉筯雙垂滿頰紅關山何處寄書筒綠忩寂寞無人
到海闊天高怨落鴻
衾寒翡翠怯秋風郎在天南妾在東相見千回都是
夢樓頭長日妬雙鴻
半簾明月影朣朧照見鴛鴦錦帳中夢裏玉人方下
馬恨它天外一聲鴻
一南一北似飄蓬妾意君心恨不同他日歸來也無
益夜臺應少繫書鴻
子羽挽詞
柔腸百結淚懸河瘞玉埋香可奈何明月也知留珮
玦曉来長想畫青蛾仙魂己逐梨雲夢人世空傳薤
露歌自是忘情惟上智此生長抱怨情多
燕銜
少室山房詩評曰林子羽七言律如珠林積雪明山殿
玉澗飛流帶苑墻諸天日月環龍衮九域山河拱象筵
衲經鴈宕千峯雪定入峨眉半夜鐘林邊夜火懸沙驛
海上寒山出郡樓皆氣色高華風骨遒爽而諸選家例
取其堤柳欲眠鶯喚起宫花乍落鳥銜来等句乃其下
者耳
吴旦生曰堤柳一聯子羽東苑應制之作是其勝場
但據歴来諸本俱作鳥銜來嘗疑以鳥對鶯虚實不
倫如楊文敏詩東風葉暗留鶯語落日林深看鳥回
余方病之子羽七律當家何亦作此失體語後見十
二代詩選作燕銜来為之擊節
送荆門
徐氏筆精曰浦長源送人之荆門詩長江風颺布帆輕
西入荆門感客情三國已亡遺舊壘幾家猶在住荒城
雲邊路遶巴山色樹裏河流漢水聲若過旗亭多買醉
不須弔古澷題名近見一詩話載此詩稍異今錄于後
疋馬南歸望古城半林殘雨夕陽明雲邊路遶巴山色
樹裏河流漢水聲堕淚有碑苔色古甘棠無樹酒旗横
那堪回首成陳迹笳鼓西風慘客情詩話無名氏得之
杭州僧房
吴旦生曰長源聞林子羽名欲往訪之而無由以收
買書籍至閩以詩謁子羽子羽不見使門人周元黃
元問所從來長源出所懷詩投之曰以此相評耳二
元讀之至雲邊路遶一聮驚嘆曰吾家詩也白子羽
出見之相得益歡由是浦舍人詩名籍甚長源無錫
人為晉王府引禮舍人故子羽送長源歸詩白髮相
看閩海别青山遥送晉陵歸
礟車颶母
詹同文送徐復初海道知事詩云礟車雲起天垂野颶
母風來雪湧波
吴旦生曰臘一作砲國史補云暴風之候有砲車雲
(海錄碎事載此作抛雲車恐悮)王直方詩話云舟人占雲若砲車起
輒急避之乃大風候也蘇東坡詩砲車雲起風欲作
張文潛詩喜逢山色開眉黛愁對江雲起砲車
颶說文从具(俗本多作颶風非)南越志云熙安間多颶風颶
者具四面之風也一曰惧風常以六七月間發未至
時三日雞犬為之不寕嶺表錄異云秋夏間或雲物
慘然有暈如虹長六七尺此候則颶風必發故呼為
颶母見忽有震雷則颶風不作矣練伯上詩日落雷
塘龍霧合虹消桂嶺颶風回
南越志云颶母即孟婆按江南七月間有大風相傳
以為孟婆發怒北齊李騊駼問陸士秀江南有孟婆
是何神也士秀曰山海經帝女游于江中出入必以
風雨自隨以帝女故曰孟婆留青日札云易巽為風
三隂卦以孟仲季言之故曰孟婆蒋捷詞春雨如絲
繡出花枝紅裊怎禁他孟婆合皂巽亦東南之卦於
時正春也一云風稱孟婆宋汴京勾欄語也宋徽宗
詞孟婆孟婆你做些方便吹箇船兒倒轉
番禺記云石尤風亦颶風之類按洪容齋謂打頭逆
風也唐人多用之陳子昂入峽苦風詩寕知巴峽路
辛苦石尤風戴叔倫送裴明州詩知君未得去慚愧
石尤風司空文明留盧秦卿詩無將故人酒不及石
尤風江湖紀聞有石氏女嫁為尤郎婦之說楊升菴
謂石尤江中水蟲名此蟲出必有惡風舟人目打頭
風曰石尤風猶嶺南人曰颶母黃河人曰孟婆也陳
晦伯正楊云古樂府宋武帝歌願作石尤風四面斷
行旅似非打頭風胡元瑞云當是巨颶狂飈之類今
江湖間飄風驟起則舟俱不行舟人所謂大風三小
風七其云四面斷行旅正指此若以為打頭風則固
有可行者尚何四面斷行旅之有哉(石尤一作石郵李義山詩来風)
(怪石郵楊文公詩石郵風惡客心愁)
元宵
張行中元宵詩云大地金蓮分夜色上方玉燭慰民心
吴旦生曰帝京景物略云張燈之始也漢祀太乙自
昏至明僧史謂西域臘月晦日名大神變燒燈表佛
漢明因之然臘月也梁簡文有列燈賦陳後主有山
燈詩亦復未知歲燈何時月燈何夕也張燈之始上
元初唐也睿宗景雲二年正月望日異人婆陀請燃
千燈帝御安福門縦觀上元三夜燈之始盛唐也玄
宗正月十五前後二夜金吾弛禁開市燃燈永為式
上元五夜燈之始北宋也乾德五年太祖詔曰朝廷
無事年榖屢登上元可增十七十八兩夜上元六夜
燈之始南宋也理宗淳佑三年請預放元宵自十三
日起巷陌橋道皆編竹張燈而上元十夜燈則始太
祖建南都盛為綵樓招徠天下富商放燈十日今北
都燈市起初八至十三而盛迄十七乃罷也永樂七
年令元宵節賜百官假十日今市十日賜百官假五
日内臣自秉筆篆近侍朝臣自閣部正外臣自計吏
不得過市猶古罰㡩幕盖帷意其他例得與吏士軍
民等過市長洲楊補燈市竹枝詞云風定晴酣午氣
煎今朝真箇踏燈天平添什物三分價撒盡官兒新
俸錢皮絃聲裏識椒房内語咿啞喝道忙樓上眼光
樓下落下頭人說上頭強須知各省計偕來外職京
官雜秀才五日假恩中旨出閣門只有相公開犢禈
磨着侍中璫簇簇燈光背月光多少侯家花半臂撾
筝打碟舞郎當麻城劉侗竹枝詞云貂装鞍馬象装
車不是勲家是戚家笑上街樓簾盡捲遊人團定候
琵琶田家歌舞魏家漿海淀園林恭順香桃李莫分
先後種恩波一片是春光燈樓絃管欲温人樓下金
珠飽殺春老米青煤明日客片時和哄可憐身鰲山
一搭歲千金蠲免争傳此玉音平買市燈歸内裏明
明照見市民心華亭汪歷賢竹枝詞云豐頥廣顙出
侯門熊白方甘狐白温聞賜燈棚添綵索千燈熖熖
曉猶存長安燈市晝連宵游女争呈馬上腰踏踏鐙
光莫歸去前門釘子玉河橋
六更
唐處敬詩宫中六更初罷鼓藍田璽玉沈崖浦
吴旦生曰處敬咏謝臯羽事故引用宋初語汪水雲
詩亂點籌殺六更亦指此也豹隠紀談引楊誠齋詩
天上歸來有六更盖内樓五更絶挷鼔交作謂之蝦
蟇更禁門方開百官随入所謂六更也外方則謂之
攢點要之宋初六更自有微意閒中今古錄云宋太
祖建隆庚申受禪後聞陳希夷只怕五更頭之言命
宫中轉六更方鼓嚴鳴鐘太祖之意恐有不軌之徒
竊發於五更時故終宋之世六更轉於宫中然後鳴
鐘殊不省庚更同音也至理宗景定元年歷五庚申
越十七年宋亡而希夷五更之數信矣元延佑七年
庚申而順帝生當時人只呼庚申君觀庚申君大事
記是也則與宋祖命轉六更之言益信數之不爽(楊升)
(菴云夜漏五五相逓為二十五唐李郢詩二十五聲五秋點長韓退之雞三號更五點是也至宋世有寒在)
(更頭之忌宫掖及州縣更漏皆去五更後三點又并去初更二點以配之首尾止二十一點非古也)
七賢
唐愚士詩云七騎從容出帝闉蹇驢驄馬雜山犉瀛州
學士參差出十八人中一半人
吳旦生曰七賢指瀛洲學士不知何據玉堂澷筆謂
開元冬雪後張說張九齡李白李華王維鄭虔孟浩
然出藍田關遊龍門寺而虔圖之張輅詩二李清狂
狎二張吟鞭遥指孟襄陽鄭虔筆底春風滿摩詰圖
中詩興長是必有所傳也然李白天寶間方來京師
李華天寶間方拜官自與數人不同虞伯生題孟浩
然像詩風雪空堂破帽温七人圖裏一人存自注又
不同人盖唐有七愛宋有七老建安有七子未嘗稱
賢也惟晉時竹林七人稱賢耳及考王戎嘗乘小馬
驢也山濤乘驢劉伶乘鹿車餘則乘馬正符七人之
數其乘鹿車者後人訛畫為牛也且接䍦烏帽晉人
所戴而唐則巾矣元時曹文貞公伯啟集又有七子
圖詩曰清談飄逸事陵遲七子高風世所稀公室傾
危無砥柱服牛乘馬欲何之此又一證也
楊升菴云洪武中高得暘題錢舜舉寒林七賢圖云
詵然七子美風度乃有遺像圖生綃衣冠半帶晉季
態人物絶是唐中朝想當朝政日休暇擬采野景歸
風謠青騾黃犢踏凍雨蹇驢瘦馬衝寒颮醉鞭笑停
似按轡銀蹬戲拍催聮鑣尚疑高李六君子當時未
見潘逍遥道同氣合志相感雖曠百世如同僚又熊
直題云左遷與投散逝者良悠悠他人未足說所惜
柳與劉天涯相聚一回首往事於人竟何有莫念元
都舊種桃且往愚溪賸栽柳據此則高適李白孟浩
然與劉禹錫柳宗元不同時潘逍遥宋人又在後矣
合而圖之謬甚亦不足深辨也
梧桐園
王仲光梧桐園詩七月交秋未變秋輕輕一葉下枝頭
君王不在當時晤直到凋殘後始愁
吴旦生曰述異記梧桐園在吳宫吳王夫差舊園也
一名鳴琴川又云梧桐宫在句容縣傳云吴别館有
楸梧成林焉梧子可食古樂府所謂梧桐秋吴王愁
是也
岸善崩
童中州罱泥行云雨淋浪拍岸善崩歲歲罱泥增岸塍
吴旦生曰前漢志岸善崩善訓多按國風女子善懷
鄭箋善猶多也後漢記蠶麥善收晉春秋陸雲善笑
皆訓多
祝希哲題畫詩云搃道江南風景好從來都譲罱泥
人
腕法
張子宜詩鵝游同腕法鸐舞按琴彈
吴旦生曰埤雅鵝善轉旋其項古之學書者法以動
腕羲之好鵝者以此張素正云善書者貴指實掌虛
腕運而手不知鵝頸有腕法倘在是耶後山談叢云
蘇黃兩公皆善書不能懸法逸少非好鵝效其腕頸
爾正謂懸手轉腕而蘇公論書以手抵案使腕不動
為法此其異也
蓬軒吴記云張適字子宜七歲習詩經十三赴鄉試
稱奇童洪武初宋濓薦修元史拜水部郎中未幾辭
歸與高季迪(啟)楊孟載(基)張來儀(羽)徐幼文(賁)王止
仲(行)梁用行(時)方以常錢彦周杜彦正(寅)
浦長源(源)輩結為詩社號十才子
紅兜
歸田詩話曰叔祖士衡和楊廉夫宋故宫詩歌舞樓臺
擬汴州可憐蠻觸戰蝸牛臨書玉枕雕簷静行酒青衣
罽帳愁卷土自應從亶父滔天誰復放驩兜臺空樹老
寒鴉集落日白波江上秋廉夫喜其和兜字韻勝盖廉
夫詩用紅兜字元廢宋宫為佛寺西僧皆戴紅兜帽也
然結句更陡健
吴旦生曰瞿佑字宗吉年十四鄉人章彦復命賦雞
詩大加稱賞手寫桂花一枝并題其上以贈云天上
麒麟元有種定應高折廣寒枝瞿翁遂構傳桂堂廉
夫訪士衡於此堂遊宴累日因和兜字韻詩時宗吉
尚少見廉夫香奩八題即席倚和其花塵春跡云燕
尾點波微有韻鳳頭踏月悄無聲黛眉顰色云恨從
張敞毫邊起春向梁鴻案上生金錢卜歡云織錦軒
忩聞笑語採蘋洲渚聽愁吁香頰啼痕云斑斑湘竹
非因雨點點楊花不是春廉夫語士衡曰此君家千
里駒也宗吉别有香奩集百餘首每題有引俱自為
序
春夢婆
瞿宗吉詩主翁不悟榮華過一笑重煩春夢婆
吴旦生曰東坡在昌化嘗負大瓢行歌田間有老婦
謂坡云内翰昔年富貴一場春夢坡然之里人呼此嫗
為春夢婆坡作詩有換扇惟逢春夢婆之句後楊廉
夫賦春夢婆云黃柳城邊風雨多白頭宫女有遺歌
東坡遍哨無知己賴有人間春夢婆洪武中王彦舉
醉夢軒詩邯鄲枕上意如何笑殺當年春夢婆
東谷贅言云士夫有與女流欵洽若交游然者而君
子無鐫譙焉若王右軍之於賣扇老媪杜少陵之扵
黃四娘白樂天之於潯陽商婦蘇東坡之扵春夢婆
是也
歷代詩話卷七十三
