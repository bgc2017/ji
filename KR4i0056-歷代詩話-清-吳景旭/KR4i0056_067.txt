歴代詩話卷六十七
歸安吳景旭撰
壬後集上之下
元詩
詩法正論(傅與礪述)
或問作詩下手處先生曰作詩成法有起承轉合四字
以絶句言之第一句是起第二句是承第三句是轉第
四句是合律詩則第一聫是起第二聯是承第三聫是
轉第四聫是合或一題而作兩詩則兩詩通為起承轉
合如子美詩中八月十五夜月二首滿目飛明鏡以下
四句說客中對月是起水路凝雪霜以下四句形容月
明是承稍下巫山峽以下四句言月出没晦明之地就
含結句之意是轉刁斗皆催曉以下四句言兵亂對月
之感是合如作三首以上及作古詩長律亦以此法求
之大抵起處要平直承處要舂容轉處要變化合處
要淵永起處戒陡頓承處戒促廹轉處戒落魄合處戒
斷送起處若必突兀則承處必不優柔轉處必至窘束
合處必至匱竭矣又以一詩全首論之須要有賦有比
有興或興而兼比尤妙三百篇多以比興重複置之章
首唐律多以比興作景聯古詩則比興或在起處或在
轉處或在合處長篇長律則轉處或有再轉三轉方合
者或作三四十韻以上則先須布置語意不可錯陳長
篇則當先得起句絶句則當先得後二句律詩則當先
得中四句律句固以對偶為工然得意處則意對而語
不對亦可長篇古體則參差中時出整齊語尤見筆力
最戒似對不對或曰如子美老夫清晨梳白頭玄都
道士來相訪此二句是起語極平直似鄙俗而實非鄙
俗也握髮呼兒延入戶手提新畫青松障此二句是承
語便舂容障子松林靜窈冥以下是轉已知仙客意相
親更覺良工心獨苦是再轉語意極變化之妙松下丈
人巾屨同以下是合乃借松障中實景與當時人事感
慨結之意兼比興可謂淵永之至矣及太白憶昔洛陽
董糟丘為余天津橋南造酒樓一詩往昔看此等起處
皆怪其朴陋今以起處要平直之說求之方知平生論
詩未及此也先生曰然此二詩起得有法故下面承轉
處自然舂容變化然詩法有正有變如子美一片花飛
減却春風飄萬點正愁人起處似甚突兀然通篇意是
惜春起處正合如此乃痛快語而非陡頓語也且看欲
盡花經眼莫厭傷多酒入唇一句承上一句起下甚得
舂容之體第三聯江上小堂巢翡翠苑邊高塜卧麒麟
就景物中寓感慨意政是轉處變化之法結句細推物
理須行樂何用浮名絆此身若非第七句沈着淵永則
第八句便有斷送之句矣又如送王司直詩云王郎酒
酣拔劍斫地歌莫哀我能拔爾抑塞磊落之竒才起處
亦甚突兀然意却平直大槩只是說王郎有雄豪之氣
之才耳與今人尚險詐者不同下面承兩句云豫章翻
風白日動鯨魚跋浪滄溟開此申說才字意便舂容整
齊若不如此即非典雅之作亦接上兩句不住且脱劍
珮休徘徊以下三句是轉力量已極勻稱又就情景上
轉云仲宣樓頭春已深青眼高歌望吾子却以眼中之
人吾老矣一句結之七字而含無限之意勢力如截奔
馬此又詩之變而不離乎正者也又若太白詩云君不
見黃河之水天上來又有云棄我去者昨日之日不可
留亂吾心者今日之日多煩愛又曰攀天莫登龍走山
莫騎虎或以興為起或以比為起一皆不踰此法未可
以矢口成文視之也或曰子美醉歌行贈公安顔少府
請顧八題壁云神仙中人不易得顔氏之子才孤標天
馬長鳴待駕馭秋鷹整翮當雲霄君不見東吳顧文學
又不見西漢杜陵老詩家筆勢君不嫌詞翰升堂為君
掃是日霜風凍七澤烏蠻落照銜赤壁酒酣耳熱忘頭
白感君意氣無所惜一為歌行歌主客此詩法度與贈
王郎詩無一不合先生曰然又如范先生和鄧善之
詩云曩承持節江之東騎鯨再上蓬萊宫蓬萊仙人歌
白鶴聲落五湖煙雨中世間爵禄不易致何獨去就如
飄風朝廷禮樂須制作六經隠義資發蒙論思廟堂集
耆碩啟口寧讓前諸公閉門撥書古都市四方冠盖方
隆隆我生生長在窮谷那有文字爭人雄謬蒙引諭百
僚上負禄府署慚無功一别十年今又五昔者少壮今
成翁誰知復客七閩下隔二千里來詩筒羸軀頓醒瘴
癘惡賴以慰此心忡忡越王城南浪自白越王城西花
自紅此以興為合者也又如虞公三鳳行贈海東之還
江南詩云海東之兄弟三人如鳳凰胸臆羽翮皆文章
九年三入天門翔伯冲天季驚人一日四海皆知名東
之之文五色雲見者眩晃生眵昏三進三已之了若耳
不聞二人得之喜未足云東之不愠乃可尊束書江上
還見親君子之樂樂最真君不見匡廬之山崷崒而嵯
峨左界豫章渚川匯為蠡鄱其隂浩浩源(句)導岷經潛
沱山氣鬱蓄不得去上衝為紫盖直與天相摩為雲覆
八極為雨漲九河海東之子能觀山以成德其進盖未
可量也偶爾小屈奈爾何此以比興為轉者也又如楊
仲弘先生寄友詩云聞君遊宦處正值洞庭湖落日波
濤壮晴天島嶼孤舟帆通漢沔風物覧衡巫天下文章
弊非公孰起予此以興為承賦為轉者也又如揭曼碩
先生贈徐雲章詩云垂雲厲驚風萬里摩高圓蟠泥鼓
巨浪豈顧九重淵毛生入楚庭脫穎俄頃間粲粲徐公
子長咲起丘樊朝辭豫章臺暮過匡廬山大帆割鸚鵡
極目空波瀾黃鶴錦袍仙吹笙紫霞端相顧一笑粲青
春滿南天黃金築高臺更覺郭隗賢聫翩樂劇輩相逐
入幽燕平明九門開劍佩如雲煙豈無一字薦傾倒平
生言東風杏花開待我薊門前此以比興為起者也其
他有通首皆賦而無比興者在風雅頌各有其例但更
難作耳或又問曰周伯弜所編唐三體詩法以虛實二
字為例若四實中早春遊望詩及經廢寳林寺詩中四
句皆景物似與賦比興承轉之說不合何耶先生曰雲
霞出海曙梅柳渡江春於六義属賦淑氣催黃鳥晴光
轉綠蘋於六義属興池晴龜出曝松暝鶴飛迴兩句是
景物於六義属興古砌碑横草隂廊畫雜苔兩句是說
人事於六義属賦伯弜以四實槩言之其說疎矣又曰
杜詩五七言絶句有四句皆對者又如何絶句者截句
也後兩句對者是截律詩前四句前兩句對者是截律
詩後四句四句皆對者是截律詩中四句四句皆不對
者是截律詩前後四句雖正變不齊而首尾布置亦四
句自為起承轉合未嘗不同條共貫也如杜詩遲日江
山麗是中庸天地位之意第二句春風花草香是萬物
育之意起承處可謂平直而舂容矣第三句第四句是
申言萬物育之意然泥融飛燕子是言物之動者得其
所也沙暖睡鴛鴦是言物之靜者亦得其所也轉合處
可謂變化而淵永而升降開合之法見矣
詩法(黃子肅述)
大凡作詩先須立意意者一身之主也如送人則言離
别不忍相捨之意寄贈則言相思不得見之意題咏花
木之類則用離騷芳草之意故詩如馬意如善馭者折
旋操縱先後疾徐隨意所之無所不可此意之妙也又
如將之用兵或攻或戰或屯或守或出竒以取勝或不
戰以收功雖百萬之衆多多益辦而敵人莫能窺其神
此意之妙也意在於假物取意則謂之比意在於託物
興辭則謂之興意在於鋪張實事則謂之賦但貴圓活
透徹辭語相頡頏常使意在言表涵蓄有餘不盡乃為
佳耳是以妙悟者意之所向透徹玲瓏如空中之音雖
有所聞不可彷彿如象外之色雖有所見不可描摸如
水中之味雖有所知不可求索洞觀天地眇視萬物是
為高古剖出肺腑不借語言是為入神超達虛空了悟
生死是為離衆寄興悠揚因彼見此是為造巧隔關寫
景不露形迹是為不俗故意在於閒適則全篇以雅淡
之言發之意在於哀傷則全篇以凄惋之情發之意在
於懷古則全篇以感慨之言發之此詩之悟意也意既
立必須得句句有法當以妙悟為上第一等句得於天
然不待雕琢律吕自諧神色兼備竒絶者如孤厓斷峯
高古者如黃鐘大吕飄逸者如清風白雲森嚴者如旌
旗甲兵雄壮者如千軍萬馬華麗者如竒花美女是為
妙句其次必須造語精工或動靜或大小或真假或生
死或遠近或今古或虛實或有無變化彷彿使一句之
中常具數節意乃為佳句是以洞觀天地之句似放誕
而非放誕了達生死之句似虛無而非虛無剖出肺腑
之句似粗俗而非粗俗寄興悠揚之句意之所至信手
拈來頭頭是道不待思索得之於自然隔關寫景之句
不落方體不犯正位不滯聲色左右上下無所不通似
着題而非着題非悟者不能作也句既得矣於句中之
字渾然天成者為佳下字必須清必須活必須響與一
篇之意一句之意相通各自卓立而復相承是為本色
若了達生死之句其字宜高古宜真率洞觀天地之句
其字宜籠放宜開闢宜雄渾剖出肺腑之句其字宜沈
着宜痛快寄興悠揚之句其字宜涵蓄不露宜優游不
廹隔關寫景之句其字宜精工宜神竒宜飛動宜變化
宜峻峭宜飄逸每每有似真非真似假非假若有若無
若彼若此之意為得之總而言之一詩之中必先得意
一句之中必先得字先得意後得句而字在乎其中不
待求索者上也若先得句因句之所在而生意或先或
後使意能成就其句之美者次也若先得字因字而生
句因字而生意意復與句皆成其字之美者又其次也
故意也句也字也三者全備為妙悟意與句皆悟而字
有虧欠則為小疵若有意無句則精神無光有句無意
則徒事粧點句意俱不足而惟於一字求工何足取哉
然意之所忌者最忌用俗最忌議論議論則成文字而
非詩用俗則淺近而非古句之所忌者最忌虛中之虛
實中之實須虚中有實實中有虛字之所忌者最忌粧
點最忌襯貼盖非本句之所有而強牽合以成之是又
不可不知
詩宗正法眼藏(揭曼碩述)
五言七言句語雖殊法律則一起句尤難起句先須闊
占地步要高遠不可苟且中間兩聫句法或四字截或
兩字截須要血脉貫通音韻相應對偶相停上下勻稱
有兩句共一意者有各意者若上聫已共意則下聫須
各意前聫既咏景状後聫須說人事兩聯忌同律頸聫
轉意要變化須多下實字字實則自然響亮而句法健
其尾聯要能開一步别運生意結之然亦有合起意者
亦妙世之學者多用意中間兩聫而不知首尾起結尤
為難也
詩句中有字眼兩眼者妙三眼者非且二聯用連綿字
不可一般中腰虛活字亦須迴避五言字眼多在第三
或第二字或第四字或第五字
字眼在第三字
鼓角悲荒塞江蓮搖白羽竹光團野色
星河落曉山天棘蔓青絲含影漾江流
字眼在第二字
屏開金孔雀碧知湖外草坐對賢人酒
褥隠玉芙蓉紅見海東雲門聽長者車
字眼在第五字
兩行秦樹直香霧雲鬟濕市橋官柳細
萬點蜀山尖清輝玉臂寒江路野梅香
字眼在第二五字
地折江帆隠野潤煙光薄楚設關河險
天清木葉聞沙暄日色遲吳呑水府寬
杜詩法多在首聯兩句上句為頷聯之主下句為頸聯
之主七言律難於五言律七言下字較粗實五言下字
較細嫩七言若可截作五字便不成詩須字字不可去
方是所以句要藏字字要藏意如聯珠不斷為妙
古詩要法
凢作古詩體格句法俱要蒼古且先立大意鋪叙既定
然後下筆則文脉貫通意無斷續整然可觀
五言古詩之法
或興起或比起或賦起須要寓意深遠托辭温厚反覆
優游雍容不廹或感古懷今或懷人傷已或瀟灑閒適
寫景要雅淡推人心之至情寫感慨之微意悲喜含蓄
而不傷美刺宛曲而不露要有三百篇之遺意觀漢魏
諸古詩藹然有感動人處如古詩十九首皆當熟讀久
之自見其趣
七言古詩之法
要鋪叙得好要有開闔要風度要迢逓要險怪雄偉要
鏗鏘波瀾開闔如江海之波一波既作一波復隨又如
兵陣方以為正又復為竒方以為竒又復是正出入變
化不可紀極備是法者惟李杜也
長篇妙在鋪叙時將一聫挑轉又平平說將去如此轉
換數匝却以數語收拾則妙矣
木天禁語(范德機)
六關
篇法句法字法氣象家數音節
右一篇詩成必須精研合此六關方為佳不然則
失之矣
篇法有以字論者有以意論者
有以故事論者有以血脈論者
七言律詩篇法(十三格)
一字血脈
鴛鴦
翠鬛紅衣舞夕暉水禽情似此禽稀纔分煙島猶
回首只度寒塘亦共飛映霧盡迷朱殿瓦逐梳齊
上玉人機采蓮無限蘭橈女笑指中流羡爾歸
二字貫穿三字棟梁在内
江村
清江一曲抱村流長夏江村事事幽自去自來堂
上燕相親相近水中鷗老妻畫紙為棋局稚子敲
針作釣鈎多病所須惟藥物微軀此外更何求
三字棟梁
南遷
瘴江南下接雲煙望盡黃茅是海邊山腹雨晴添
象跡潭心日暖長蛟涎射工巧伺遊人影颶母偏
驚賈客船從此憂來非一事可容華髮度流年
數字連序中斷在内
中丞弟得除江陵并起居衛尚書夫人
中丞問俗畫熊頻愛弟傳書彩鷁新遷轉九州防
禦使起居八座太夫人楚宫臘送荆門水白帝雲
偷碧海春為報惠連詩莫惜嗟予班鬢總如銀
鈎鎻連環
草
百花苑路易萋隂五糓塍疇苦見侵農父芟時嫌
若刺宫人鬭處惜如金别離空惹王孫恨藨耨深
勞稷畯心綠野荒蕪好歸去朱門閒僻少相尋
順流直下
張鍊師
東岳真人張鍊師高情雅淡世間稀堪為烈女書
青簡久事元君住翠微金縷機中抛錦字玉清壇
上著霓衣雲衢不用吹簫伴只擬乘鸞獨自歸
雙抛
汴門用兵後
隋堤風物已凄凉堤下仍多古戰場金鏃有苔人
拾得鐵衣無土鳥銜將邊聲暗促河聲急野色遥
連日色黃獨上高城更愁絶戍鼙驚起鴈行行
單抛
秋興(其七)
昆明池水漢時功武帝旌旗在眼中織女機絲虛
夜月石鯨鱗甲動秋風波漂菰米沈雲黑露冷蓮
房墜粉紅關塞極天惟鳥道江湖滿地一漁翁
内剥
玉臺觀
中天積翠玉臺遥上帝高居絳節朝遂有馮夷來
擊鼓始知嬴女善吹簫江光隠見黿鼉窟石勢參
差烏鵲橋更有紅顔生羽翼便應黃髮老漁樵
外剥
錦瑟
錦瑟無端五十絃一絃一柱思華年莊生曉夢迷
蝴蝶望帝春心托杜鵑滄海月明珠有淚藍田日
暖玉生煙此情可待成追憶只是當時已惘然
前散
送戴鍊師歸隠
桃花源裏玉堂仙秀攬千巖萬壑煙有客重尋鑑
湖酒無人為上剡谿船龍行靈雨空壇淨鰲負神
宫複道懸回首都門眇如許東風長記柳飛綿
後散二字貫穿在内
感興寄友
十年京國搃忘憂詩酒淋漓共賞遊漢月夜吟鳷
鵲觀苑雲春釀鷫鸘裘書來慰我臨池上秋去思
君到水頭為憶故人張處士於今江海尚淹留
五言長古篇法
分段過脈回照讃歎
先分為幾段幾節每節句數多少要略均齊首段
是序子序了一篇之意皆含在中結段要照起段
且選詩分段節數甚均三句則皆三句四句六句
八句則皆不參差杜却不甚如此太拘然亦不太
長不太短也次要過句過句名為血脈引過次段
過處用兩句一結上一生下為最難非老手未易
了也回照謂十步一回頭要照題目五步一消息
要閒語讃歎方不甚廹促長篇怕亂雜一意為一
段以上四法備北征詩舉一隅之道也
七言長古篇法
分段過段突兀字貫讃歎
再起歸題送尾
分段如五言過段亦如之稍有異者突兀萬仞則
不用過句陡頓便說他事杜詩大多如此岑参專
尚此法為一家數字貫前後重三疊四用兩三字
貫串極精神好誦岑参所長讃歎如五言再起且
如一篇三段說了前事再提起從頭說去謂反覆
有情如魏將軍歌松樹障子歌是也歸題乃本末
一二句繳上起句又謂之顧首如蜀道難古别離
洗兵馬行是也送尾則生一段餘意結末或反用
或比喻用如墜馬歌曰君不見嵇康養生被殺戮
又曰如何不飲令人哀長篇有此便不廹促甚有
從容意思
五言短古篇法
辭簡意味長言語不可明白說盡含糊則有餘味
如步出城東門悵望江南路前日風雪中故人從
此去忽見明月光疑是地上霜起頭望明月低頭
思故鄉開簾見新月即便下階拜細語人不聞北
風吹裙帶
楊仲弘曰五言短古衆賢皆不知來處乃只是選
詩結尾四句所以含蓄無限意自然悠長此論惟
趙松雪翁承旨深得之次則豫章三日新婦曉得
清江知之却不多用
七言短古篇法
辭明意盡與五言相反如休洗紅洗紅紅色變不
惜故縫衣記得初揉茜人命百年能幾何後來新
婦今為婆石人前石橋邊六角黃牛二頃田帶
經躬耕三十年
樂府篇法
張籍一王建為近體次之長吉虛妄不必效為岑
參有氣惜語硬又次之張王最古上格如焦仲卿
木蘭詞羽林郎霍家奴三婦詞大垂手小垂手等
篇皆為絶唱李太白樂府氣語皆自此中來不可
不知也
要訣在於反本題結如山農詞結却用西江賈客
珠百斛船中養犬多食肉是也又有含蓄不發結
者又有截斷頓然結者如君不見蜀葵花是也
老翁家貧在山住耕種山田三四畆苗疎稅多不
得食輸入官倉化為土歲暮鋤犁傍空室呼兒登
山收橡栗西山賈客珠百斛船中養犬多食肉
絶句篇法
首句起畫松
畫松一似真松樹待我尋思記得無曾在天台
山上見石橋南畔第三株
次句起金陵即事
三句起前二句皆閒至第三句方咏本題
扇對存殁口號二首
席謙不見近彈棋畢曜仍傳舊小詩玉局他年
無限笑白楊今日幾人悲鄭公綵繪隨長夜曹
覇丹青已白頭天下何曾有山水人間不解重
驊騮
間對首句閒次句說本題第三句閒結再說本
題應第二句即磨䈂山詩也
順去松下問童子問余何事棲碧山
湘中老人行到山窮水窮處首座茶
藏咏逢李龜年
岐王宅裏尋常見崔九堂前幾度聞正是江南
好風景落花時節又逢君
中斷别意前二句說本題後二句說題外意願
領龍驤十萬兵
四句不聯
兩箇黃鸝鳴翠柳遲日江山麗
借喻借本題說他事如咏婦人者必借花為喻
咏花者必借婦人為比
右十法絶句之篇法也此最為緊推此以往思過
半矣
句法
問答
誰其獲者婦與姑何日東歸花發時
當對
白狐跳梁黃狐立婦女行泣夫走藏
上三下四
鳳凰樂奏鈞天曲烏鵲橋通織女河
上四下三
金馬朝回門似水碧雞天遠路如年
上應下呼
素練抹林雲氣薄明珠穿草露華新
上呼下應
林花著雨臙脂濕水荇牽風翠帶長
行雲流水
春日鶯啼脩竹裏仙家犬吠白雲中
顛倒錯亂
香稻啄殘鸚鵡粒碧梧棲老鳳凰枝
言倒理順
海岸夜深常見日寒巖四月始知春
議論語宋人用之
直書句
鄭縣亭子澗之濱一去三年竟不歸
兩句成一句
屢將心上事相與夢中論
蕭蕭千里馬箇箇五花文
字法
事文類聚事不可用多宋事也又不可用俚語偏
方之言摘用史記西漢書東漢書新舊唐書晉書
字棣集成聯對
一副當
白虎觀金僕姑
碧雞坊玉具櫑
眉語從長
目成護短
右用字琢對之法先須作三字對或四字對起然
後粧排成全句不可逐句思量却似對偶不成作
手也或二字對起亦可路頭差處在此捕風捉影
如何成詩至謹至謹
氣象
翰苑輦轂山林出世偈頌神仙
儒先(石屏之類宋賢也)江湖閭閻末學(末學者道聽塗說得一二)
(字面便雜揉用去不成一家又在江湖閭閻之下)
已上氣象各隨人之資禀高下而發學者以變化
氣質須仗師友所習所讀以開導佐助然後能脱
去俗近以游高明謹之慎之又詩之氣象猶字畫
然長短肥瘦清濁雅俗皆在人性中流出得八法
便成妙染而洗吾舊態也
儲泳曰性情褊隘者其詞躁寬裕者其詞平端靖
者其詞雅疏曠者其詞逸雄偉者其詞壮醖藉者
其詞婉㴠養性情發於色形於言此詩之本原也
家數
三百篇思無邪學者不察失於意見
離騷激烈憤怨學者不察失於哀傷
選詩婉曲委順學者不察失於柔弱
太白雄豪空曠學者不察失於狂誕
韓杜沈䧺厚壮學者不察失於麄硬
陶韋含蓄優游學者不察失於迂闊
孟郊竒險斬截學者不察失於怪短
王維典麗靜深學者不察失於容冶
李商隠微密閒豔學者不察失於細碎
已上略舉八九家數一隅三反之道也
音節
馬御史曰四方偏氣之語不相通曉互相憎惡惟
中州音韻四方可以通行四方之人皆喜於習說
盖中州天地之中得氣之正聲音散佈各能相入
是以詩中宜用中州之韻則便官樣大凡押韻不
可用啞韻如五微十四鹽啞韻也
凡例
只要明暗二例諸作皆然(杜甫鄭谷四詩可法)
明二首
黑鷹杜甫
黑鷹不省人間有渡海疑從北極來正翮摶風超
紫塞窮冬幾夜宿陽臺虞羅自覺虛施巧春鴈同
歸必見猜萬里寒空只一日金眸玉爪不凡材
雙鷺鄭谷(三體作雍陶)
雙鷺應憐水滿池風飄不動頂絲垂立當青草人
先見行傍白蓮魚未知一足獨拳寒雨裏數聲相
呌早秋時林塘得爾須增價况與詩家物色宜
暗二首
白鷹杜甫
雲飛玉立盡清秋不惜竒毛恣遠遊在野只教心
力破於人何事網羅求一生自獵知無敵百中爭
能耻下鞲鵬礙九天須却避兔經三窟莫深憂
鷓鴣鄭谷
暖戲煙蕪錦翼齊品流應得近山雞雨昏青草湖
邊過花落黃陵廟裏啼遊子乍聞征袖濕佳人才
唱翠眉低相呼相喚湘江曲苦竹叢深春日西
起句
實叙状景問答反題故事順題故事
吊古傷今頌美時序客愁
感歎
結句
勸戒祝頌自感自愛問信寄憶
寄書寄詩相思兵戈我亦懷古
故事欣歡景燕激烈何年遊
那可再何由往何日歸
已上凡例明暗并起句結句四法律詩絶句長短
篇通用無出此者惟童謠一家不在此例不可不
知也
作詩凖繩(楊仲弘)
立意要高古渾厚有氣槩要沈着忌卑弱淺陋
鍊句要雄偉清健有金石聲
琢對要寧粗毋弱寧拙毋巧寧朴毋華忌俗野
寫景景中含意事中瞰景要細密清淡忌庸腐雕巧
寫意要意中帶景議論發明
書事大而國事小而家事身事心事
用事陳古諷今因彼證此不可着迹只使影子可也
雖死事亦當活用
押韻押韻穏健則一句有精神如柱磉欲其堅牢也
下字或在腰或在膝在足最要精思宜的當
律詩要法起承轉合
破題或對景興起或比起或引事起或就題起
要突兀高遠如狂風捲浪勢欲滔天
頷聯或寫意或寫景或書事用事引證此聯要
接破題要如驪龍之珠抱而不脫
頸聯或寫意寫景書事用事引證與前聯之意
相應相避要變化如疾雷破山觀者驚愕
結句或就題結或開一步或繳前聯之意或用
事必放一句作散場如剡谿之棹自去自
回言有盡而意無窮
七言聲響雄渾鏗鏘偉健高遠
五言沈靜深遠細嫩
五言古詩
(與詩宗正法眼藏同)
七言古詩
(與詩宗正法眼藏同)
絶句
絶句之法要婉曲回環刪蕪就簡句絶而意不絶
多以第三句為主而第四句發之有實接者有虛
接者承接之間開與合相關反與正相依順與逆
相應一呼一吸宫商自諧大抵起承二句固難然
不過平直叙起為佳從容承之為是至如宛轉變
化工夫全在第三句若於此轉變得好則第四句
如順流之舟矣
榮遇之詩要富貴尊嚴典雅渾厚寫意宜閒雅美麗清
細如王維賈至諸公早朝之作氣格雄深句意嚴整如
宫商迭奏音韻鏗鏘真麟游靈沼鳳鳴朝陽也學者熟
之可以一洗寒陋後來諸公應詔之作多用此體然多
志驕氣盈處富貴而不失其正者幾希矣此又不可不
知
諷諫之詩要感事陳辭忠厚懇惻諷諭甚切而不失性
情之正觸物感傷而無怨懟之辭雖美實刺方為有益
之言也古人凡欲諷諫多借此以喻彼臣不得於君多
借妻以思其夫或托物陳喻以通其意觀漢魏古詩及
前輩所作可見未嘗有無為而作者
登臨之詩不過感今懷古寫景嘆時思國懷鄉瀟灑遊
適或譏刺歸美有一定之法律也中間宜寫四面所見
山川之景庶幾移不動第一聯指所題之處宜叙說起
第二聯合用景物實說第三聯合說人事或感歎古今
或議論却不可用硬事或前聯先說事感歎則此聯寫
景亦可但不可兩聯相同第四聯就題主意發感慨繳
前二句或說何時再來
征行之詩要發出悽愴之意哀而不傷怨而不亂要發
興以感其事而不失情性之正或悲時感事觸物寓情
方可若傷亡悼屈一切哀怨吾無取焉
贈别之詩當寫不忍之情方見襟懷之厚然亦有數等
如别征戍則寫死别而勉之努力效忠送人遠遊則寫
不忍别而勉之及時早回送人仕宦則寫喜别而勉之
憂國恤民或訴已窮居而望其薦拔如杜公惟待吹噓
送上天之說是也凡送人多托酒以將意寫一時之景
以興懷寓相勉之辭以致意第一聯叙題意起第二聯
合說人事或叙别或議論第三聯合說景或帶思慕之
情或說事第四聯合說何時再會或嘱付或期望於中
二聯或倒亂前說亦可但不可重復須要次第末句要
有規警意味淵永為佳
詠物之詩要托物以伸意要二句詠状寫生忌極雕巧
第一聯須合直說題目明白物之出處方是第二聯合
咏物之體第三聯合咏物之用或說意或議論或說人
事或用事或將外物體證第四聯就題外生意或就本
意結之
讃美之詩多以慶喜頌禱期望為意貴乎典雅渾厚用
事宜的當親切第一聯要平直或隨事命意叙起第二
聯意相承或用事必須實說本題之事第三聯轉說要
變化或前聯不曾用事此正宜用引證盖有事料則詩
不空疎結句則多期望之意大抵頌德貴乎實若褒之
太過則近乎諛讃美不及則不合人情而有淺陋之失
矣
賡和之詩當觀元詩之意如何以其意和之則更新竒
要造一兩句雄健壮麗之語方能壓倒元白若又隨元
詩脚下走則無光彩不足觀其結句當歸着其人方得
體有就中聯歸着者亦可
哭挽之詩要情真事實於其人情義深厚則哭之無甚
情分則挽之而已矣當隨人行實作要切題使人開口
讀之便見是哭挽某人方好中間要隠然有傷感之意
歴代詩話卷六十七
