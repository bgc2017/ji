歷代詩話卷七十四
歸安吴景旭撰
癸集上之下
玉簫
寧藩臞仙作宫詞云忽聞天外玉簫聲花下聽來獨自
行三十六宫秋一色不知何處月偏明
吳旦生曰永樂中賢妃權氏乃高麗國王李芳遠所
進維時高麗例貢美女故順妃任氏昭儀李氏婕妤
吕氏美人崔氏皆高麗人至庚寅詔止之不復貢權
氏尤穠粹善吹玉簫侍上至臨城薨諡恭獻以其最
寵倖為臞仙所咏宫閨詩史以此詩為權妃作非也
臞仙是高皇十六子封大寧以靖難功文皇改封南
昌所著宫詞一百七首又云宫漏已沉參倒影美人
猶自學吹簫又云三十六宫秋月白美人花下教吹
簫皆紀其事也宣德中女官王司綵宫詞云贏得君
王留步輦玉簫嘹喨月明中亦指此
嚢雲
臞仙嚢雲詩云蒸入琴書潤拈來几榻寒小齋非嶺上
弘景坐相看
吳旦生曰自陶弘景山中聚雲遇客輒放之為贈蘇
子瞻山中見雲氣奔突遂以手開籠收之及歸放出
作攓雲篇云道逢南山雲歘吸如電馬竟誰使令之
衮衮從空下又云摶取置笥中提擕反茅舍開緘轉
放之掣去仍變化宣和中艮嶽初成多造油絹嚢入
水濕之曉張於絶巘危巒之上既而雲盡入遂括嚢
題曰貢雲每車駕所臨則盡縦之滃然充塞如在千
巖萬壑間今永樂中臞仙每月令人往廬山之巔嚢
雲以歸結小屋曰雲齋每月放雲一囊四壁氤氲裊
動
綠腰
周藩誠齋作綠腰琵琶詩云綠腰舞困琵琶歇花落東
風懶下樓
吳旦生曰青箱雜記曲有錄要者錄霓裳羽衣曲之
要拍海錄碎事載琵琶錄云康崑崙彈新翻羽調綠
腰(演繁露云今世亦有六么而其曲有高平吕調不與羽調相協癸辛雜識云唐休樂志俗樂二十八)
(調中吕高平仙吕在七羽之數盖中吕夾鍾羽也高平林鍾羽也仙吕夷則羽也安得謂不與羽調相協)
注即錄要也本自樂工進曲上令錄出要者乃以為
名言綠腰悮也蔡寬夫詩話云綠腰本名錄要今又
謂之六么螢雪叢說引律詩云白髮不愁身外事六
么且聽醉中詞謂此詩之所以對者無非借數而己
余觀其不用綠腰與白髮作正對而以六么借對者
正以綠腰字為譌而不欲用之也楊升菴謂六博即
今骰子而梟即骰子之么曲中有六么序義取六博
之采反以錄要為妄說恐未必然也
碧雞漫志云六么一名綠腰元微之琵琶歌綠腰散
序多攏撚又云逡巡彈得六么徹霜刀破竹無殘節
沈亞之歌者乘記云合韻奏綠腰又誌盧金蘭墓云
為綠腰玉樹之舞白樂天楊柳枝詞六么水調家家
唱白雪梅花處處吹又聽歌六絶句内樂世一篇云
管急絃繁拍漸稠綠腰宛轉曲終頭誠知樂世聲聲
樂老病殘軀未免愁注云樂世一名六么王建宫詞
琵琶先抹六么頭故知唐人以腰作么惟樂天與王
建耳或云此曲拍無過六字者故曰六么至樂天獨
謂之樂世他書不見也
歐陽永叔云貪看六么花十八此曲内一疊名花十
八前後十八拍又四花拍共二十二拍樂家者流所
謂花拍盖非正也
濟遜
誠齋元宫詞有云御前咸着只孫衣(句内濟遜二字因係詞句姑存原文)
吳旦生曰周伯琦詐馬行序云濟遜宴者濟遜猶言
一色衣也俗呼曰詐馬筵張昱輦下曲云祖宗詐馬
宴灤都柯九思宫詞云千官一色真珠襖皆指此也
輟耕錄云濟遜宴服者貴臣見饗於天子則服之今
所賜絳衣是也貫大珠以飾其肩背間膺首服亦如
之(近峰聞略云元親王及功臣侍宴者别賜冠衣謂之濟遜今儀從所服團花濟遜當是也長安客話)
(云景泰中見下工部旨造濟遜八百副皆不知濟遜何物乃知為上直校鵝帽錦衣也)
海青
誠齋作元宫詞云年年正旦將朝會殿内先觀玉海青
吴旦生曰誠齋高皇之孫洪熙初襲封所作元宫詞
百首自序云永樂初賜一老嫗年七十乃元后之乳
姆女常居宫中知元宫事一一備陳故詩皆實事有
外人不得而知者誠齋别有宫詞云鷹坊下直人爭
問誰貢河東白海青柯敬仲宫詞云元戎承命獵郊
坰勅賜新羅白海青注海青海俊鶻也白者尤貴統
志云五國城出海東青小而健能擒天鵝有重三十
餘斤者以首得者為貴進御膳故名頭鵝賞黃金一
錠今鼓吹中鎻刺曲有名海東青盖象其聲也(六硯齋筆)
(記云海東青大如鳩别一鳥名小青兒大如雀與海青同上俟其飛過天鵝小青銜去其帽海青俯視天)
(鵝直下爪其眼灑血而墜)
白湛淵續演雅詩海青羽中虎燕燕能制之歐陽玄
詞鷹房持獵回車駕却道海青逢燕怕楊升菴云海
東青鷹之猛鷙者也燕子之弱能剪之
秕言云吴中方言稱衣之廣袖者謂之海青按太白
詩翩翩舞廣袖似鳥海東來盖言翩翩廣袖之舞如
海東青也
中秋
七修類藳曰永樂中中秋開宴不見月聖情不懌學士
解縉口占風落梅一闋云姮娥面今夜圓下雲簾不著
臣見拚今宵倚闌不去眠看誰過廣寒宫殿又賦詩云
吾聞廣寒八萬三千修月斧暗處生明缺處補不知七
寶何以修合成孤光洞徹乾坤萬萬古三秋正中夜當
午佳期不擬姮娥悮酒杯狼籍燭無輝天上人間隔風
雨玉女莫乘鸞仙人休伐樹天柱不可登虹橋在何處
帝閽悠悠呌無路吾欲斬蜍蛙磔冥兔坐令天宇絶纖
塵世上青霄粲如故黃金為節玉為輅縹緲鸞車爛無
數水晶簾外河漢横冰壺影裏笙歌度雲旗盡下飛玄
武青鳥銜書報王母但期歲歲奉宸遊来看霓裳羽衣
舞上覽之歡甚為停杯以待夜午月復明上大笑曰解
縉真才子奪天手也命宫人滿酌宣勸盡歡而罷
吴旦生曰石林詩話載晏元獻留守南郡王君玉以
館職從公為簽判賓主相得日以賦詩飲酒為樂遇
中秋隂晦君玉密使人伺公曰已寝矣亟為詩以入
云只在浮雲最深處試憑絃管一吹開公枕上得詩
即索衣起召客治具大合樂至夜分果月出遂樂飲
達旦觀此與大紳事同
麓堂詩話云大紳才名絶世詩無全稿如采石弔李
白中秋不見月不過數篇其餘真偽相半頓令觀者
有楓落吴江冷之嘆
桔橰烽
觧大紳市橋會郭千戸作詩云沙磧茫茫塞草肥桔橰
烽上暮煙飛
吳旦生曰墨子作頡臯後漢書注邊方備警作土臺
臺上作桔橰頭上有兜零以薪草置其中常低之有
寇即燃火舉之以相告曰烽火經史直音云晝曰烽
夜曰燧戎昱詩山頭烽子聲聲叫烽子守烽卒也
曹石倉十二代詩選悮烽作峰幾不辨為何物按此
乃唐人張仲素塞下曲有此二語不知大紳何以有
之
瑩中
異林曰秀州沈氏入宫為給事中孝宗試守宫論沈文
發端云甚矣秦之無道也宫豈必守哉上悦擢第一弟
溥貢士就試春官沈贈以詩云自少辭家侍禁闈人間
天上兩依稀朝隨鳳輦辭青瑣夕捧鸞書入紫薇銀燭
燒殘空有淚玉釵敲斷竟無歸年来望爾登金籍同補
山龍上衮衣
吴旦生曰沈氏瓊蓮字瑩中世傳沈萬三之後有廷
禮父子皆仕於朝因得通籍掖庭為女學士其作宫
詞云中使傳宣光祿宴内家學士作新除又云明忩
棐几净爐薰閒閱仙書小篆文又云水風凉好朝西
坐專把書經教小王盖實譜也
荆山居士
異林曰姑蘇孟淑卿訓導澄之女自以配不得志號曰
荆山居士嘗論宋朱淑真詩曰作詩須脱胎化質僧詩
無香火氣乃佳女子鉛粉亦然朱生故有俗病李易安
可與語耳其悼亡詩云斑斑羅袖濕啼痕深恨無香使
返魂荳蔲花開人不見一簾明月伴黃昏又春歸云落
盡棠梨水拍堤萋萋芳草望中迷無情最是枝頭鳥不
管人愁只管啼又長信秋詞末韻云君意一如秋節序
不教芳色得長春冬詞末韻云雙蛾争似庭前柳臘盡
春来又放舒
吴旦生曰蓬軒吴記云孟小姐嘗過惠日菴訪尼僧
書其亭曰矮矮圍墻小小亭竹林深處晝冥冥紅塵
不到無餘事一炷煙消兩卷經此詩殊雅其集多桑
間之咏不足傳也(間中今古錄云瞿宗吉所著香臺集有易安樂府之目引漁隠叢話)
(云趙明誠乃清獻公之子妻李氏能文詞號易安居士有樂府詞三卷名潄玉集明誠卒易安再適非類)
(既而反目有啟與綦處厚學士猥以桑榆之晚景配兹駔儈之下才見者笑之此宗吉所以有清獻名家)
(阨運乖羞將晩景對非才之句因嘆易安翁則清獻為時名臣夫則明誠官至郡守亦景薄桑榆何為而)
(再適耶按易安名清照濟南李格非之女適明誠乃趙抃之子抃之諡清獻再適張汝舟)
歷代詩話卷七十四
