歴代詩話卷十四
歸安吴景旭撰
丙集上之中
賦
鳬藻
班彪冀州賦感鳬藻以進樂
吴旦生曰光武時上䟽云將帥和睦士卒鳬藻注言
其和睦歡悅如鳬之戲於水藻也桓帝時上議云靈
臺有子来之人武旅有鳬藻之士注周武王之旅鳬
得水藻言喜悦也則知漢時自有此語耳梁簡文玄
圃頌序云鳬與藻抃獨瑩心靈顔延年秋胡詩云捨
車遵往路鳬藻馳目成
奚斯
班固兩都賦序云臯陶歌虞奚斯頌魯同見采於孔氏
列於詩書其義一也
吴旦生曰魯頌閟宫之詩云新廟奕奕奚斯所作毛
注謂大夫公子奚斯者作是廟也鄭箋謂奚斯者教
護屬功課章程也則知作姜嫄之廟者奚斯矣子夏
序云僖公能遵伯禽之法季孫行父請命於周而史
克作頌則知作閟宫之頌者史克矣班氏悮以魯頌
為奚斯所作爾如王延夀魯靈光殿賦其首云恭
王好治宫室遂因魯僖基兆而營焉謂僖公使奚斯
新姜嫄之廟於前故恭王得因其基而立靈光殿此
語可通至於下云奚斯頌僖歌其路寢而功績存乎
辭德音昭乎聲則亦與班氏所言同悮
按毛鄭未行之前揚子法言云正考甫嘗睎尹吉甫
矣公子奚斯嘗睎正考甫矣宋克注謂奚斯慕考甫
而作魯頌司馬温公注謂正考甫作商頌奚斯作閟
宫之詩故云又史記宋世家襄公之時修仁行義欲
與盟主其大夫正考甫美之故追道契湯高宗殷所
以興作商頌注云韓詩章句美襄公樂記温良而能
斷者宜歌商鄭康成注謂商宋詩蓋本韓詩之說也
然考之世本正考甫生孔父嘉為宋司馬華督殺之
而絶其世此非在襄公之前乎左傳正考甫佐戴武
宣曹氏曰自戴公至襄公凡一百五十有一年正考
甫既佐戴公而能至襄公之時作頌乎
後漢曹襃云奚斯頌魯考甫詠商注引薛君韓詩傳
曰是詩公子奚斯所作正考甫孔子之先也作商頌
十二篇宋鮑昭河清頌云藻彼歌頌則奚斯之徒蓋
其承譌已久
墄平
班固西都賦於是左墄右平
吴旦生曰注墄階級也右乘車上故使平左人上故
為級摯虞决疑要注云凡大殿乃有陛堂則有階無
陛也左墄右平平者以文磚相亞次墄者為階級也
九錫之禮納陛以登謂受此陛以上然此僅釋其字
而不知左右之别固有深義也蓋古者以西為尊左
東也右西也東則為墄若世所謂澁道乃羣臣所由
登降之階西則為平羣臣不敢升自西階故不為墄
正所以尊西也如王者之廟太祖坐西三昭坐北而
面南三穆坐南而面北所以尊祖於西也故謂正太
祖東向之位也又賓主之席主東而賓西所以尊賓
於西也故謂客降一等則就主人之位乃客不敢自
西階欲隨主而東主人辭而客始西階升也
&KR1152;稜金爵
班固西都賦設璧門之鳳闕上觚稜而棲金爵
吴旦生曰儀禮騰觚於賓又云小臣請騰爵蓋古者
獻以爵酬以觚也博古圖觚口容一爵足容二爵說
文觴受二升者謂之觚按腹之四稜削之可以為圓
故漢書曰破觚為圜也足之四稜漢宫鳳闕取其制
以為角隅安獸處然則觚爵皆酒器而其後借觚為
闕角之稱蓋取其有四稜也
王直方詩話載宋秦少游嘗晚出右掖門有詩云金
爵觚稜轉夕暉飄飄宫葉上秋衣出門塵漲如黃霧
始覺身從天上歸識者以為少游作一黃門校勘而
衒耀如此必不遠到余觀此後入咏者不一如蘇子
瞻上元詩壁月掛罘罳珠星照觚稜王子端詩回首
觚稜雲氣隔六年侍從小臣心李長源詩長樂觚稜
青似染建章馳道直於絃元遺山詩但見觚稜上金
爵豈知荆棘卧銅駝又過晉陽詩東望蒼龍西白虎
金爵觚稜上雲雨廼易之雪霽詩風廻闕角瑶華亂
冰溜觚稜玉筯懸馬虚中積雪詩凍雲晴已散濛密
聚觚稜又清遊詩觚稜轉影日過午鶗鴂不鳴春滿
山貢仲章玄真宫詩觚稜生曉煙玄風凌紫虚杜瑛
弔故宫詩月上觚稜椒壁濕飢烏啄碎琅玕石劉彦
昺早朝詩紫禁觚稜曙色微五更三點聽朝雞揭孟
同豋琉璃塔詩罘罳映落花觚稜却飛鳥孫仲衍南
京行云却日觚稜駕寥廓行空複道侵箕尾
注金爵鳳也余觀說文飲器象爵者取其鳴節節足
足也宋符瑞志鳳凰其鳴雄曰節節雌曰足足則愈
知金爵之為鳳矣
白間
班固西都賦招白間下䨇鵠投文竿出比目
吴旦生曰太平御覽引風俗通云白間古弓名也白
間與文竿作對當是弓弩之屬文選作白鷴劉良注
白鷴䨇鵠皆鳥也甚悮
潘岳射雉賦捧黃間以密彀注黃間弩名劉劭賦曰
器用則六弓四弩綠沈黃間
予樂
班固東都賦揚世廟正予樂
吴旦生曰東漢明帝分樂為四品一曰大予樂郊廟
上陵用之二曰雅頌樂辟雍鄉射用之三曰黃門鼓
吹樂天子宴羣臣用之四曰短簫鐃歌樂軍中用之
按是時依䜟文改樂為大予李善注亦謂大予自五
臣解為正樂妄改予字作雅今行本遂作正雅樂悮
太牢
班固東都賦嘉珍御太牢饗
吴旦生曰注牛曰太牢饗享羣臣也世多以牛為太
牢羊為少牢故唐人戲以太牢呼牛僧孺少牢呼楊
虞卿而不知其失考也按禮記郊特牲而社稷太牢
又曰卿大夫少牢士以特豕又曰特羊周禮䟽曰齋
必變食故加牲體至三太牢謂牛羊豕具為一牢漢
禮儀志皇后以中牢羊豕祭蠶神苑窳據此則所謂
太牢者乃牛羊豕具也所謂少牢者乃去牛惟用羊
豕也豈得以習俗傳譌之語漫為注脚哉嘉祐雜志
載常禹錫判太僕供祫祭太牢祗供特牛而不供羊
豕正徇俗之過
鱻
班固幽通賦鱻生民之晦在
吴旦生曰說文鱻新魚精也从三魚不變魚徐鍇曰
三衆也衆而不變是鱻也相然切元包三三大有燾
宀宀(音綿)彡(音衫)鱻鱻(音鮮)䀠(音懼)鎣(音瑩)于頁(音頡)晶灼于天周
禮䱷人辦魚物為鱻薧以共王膳羞注云生肉曰鱻
乾肉曰薧張衡南都賦黃稻鱻魚郭璞江賦食惟蔬
鱻余按已上鱻字音義皆作新鮮之鮮叶平聲孟堅
賦鱻字音義是作鮮少之鮮叶上聲今五臣本妄改
鱻作鮮則嚼蠟矣當作古本鱻字為正
慶
班固幽通賦恐魍魎之責景兮慶未得其云已
吴旦生曰漢書音義云慶音羌班氏漢書有直作羌
字者故此賦文選本亦改慶作羌字矣揚雄反離騷
云慶夭顇而喪榮注慶辭也屈原離騷云羌中道而
改路注羌楚人發語辭據此則二字音義皆同蓋慶
字即羌字也小雅維其有章矣是以有慶矣慶虚羊
反與章叶揚子太玄凡用慶字皆與陽韻叶又甘泉
賦直嶢嶢以造天兮厥高慶而不可乎彊度李長吉
樂府天高慶蓋用此
黃震云易經必有餘慶慶當作平聲與下文殃字協
韻上文乃終有慶亦與應地無彊平聲相協暌卦志
行也往有慶也亦協韻益卦其道大光中正有慶亦
協韻他如井困豐兌凡易中慶字無不與平聲協韻
者
䕫魖獝狂
揚雄甘泉賦梢夔魖而抶獝狂
吴旦生曰注䕫魖耗鬼也獝狂亦惡鬼也按詞林海
錯云䕫魖木石之怪埤蒼云獝狂無頭鬼因觀張衡
東京賦捎魑魅斮獝狂斬蜲蛇腦方良囚耕父於清
泠溺女魃於神潢殘䕫魖與罔象殪野仲而殱游光
八靈為之震慴况魃&KR0558;與畢方此一段離竒光怪才
氣横溢而陳氏謂漫及大儺無關鉅典亦拘墟之見
也魑魅山澤之神蜲蛇大如車轂方良草澤之神耕
父女魃皆旱鬼罔象亦木石之怪野仲游光兄弟八
人恒在人間作怪害者魃&KR0558;小鬼畢方老鬼
旄
揚雄甘泉賦流星旄以電爥兮咸翠盖而鸞旗
吴旦生曰周禮王會星旄者弭旄鄭玄云可以為旌
旗也補曰旄以旄牛尾山海經潘侯山有獸狀如牛
而四節生毛名曰旄牛注云背膝及胡尾皆有長毛
爾雅犣牛旄牛也顔師古云今謂犏牛一統志臨洮
出釐牛尾為旌旄後漢書旄牛無角一名童牛肉重
千斤其毛可以為旄荀子西海文旄
新荑并閭
揚雄甘泉賦平原唐其壇漫兮列新荑於林薄攢并閭
與茇葀兮紛被麗其亡鄂
吴旦生曰注新荑香草也按古本作新雉五臣本改
作新荑然新雉即新荑一作辛夷其為樹甚大非香
草也韓退之感春詩辛夷花高最先開洪慶善注云
辛夷高數丈江南地暖三月開北方地寒四月開初
發如筆北人呼為木筆其花最早江南人呼為迎春
漁隠叢話謂是兩種木筆色紫迎春色白木筆叢生
二月方開迎春高樹立春已開然則所云辛夷者乃
此花耳又名女郎花陸放翁有辛夷花詩粲粲女郎
花忽滿庭前枝
注并閭其葉隨時改政平則平政不平則傾也師古
云如所說自是平慮耳白虎通云王者使賢不肖位
不相踰則平露生庭狀如蓋政平則正不平則傾一
名平慮按吴歸命侯天紀三年有蕒菜生吴平家高
四尺厚三分如枇杷形上廣尺八寸下莖廣五寸兩
邊生葉綠色東觀按圖名蕒菜作平慮草以吴平為
平慮郎銀章青綬據此則為嘉瑞矣然余觀晉安帝
義熙二年有苦蕒菜生揚州營士陳蓋家莖高四尺
六寸廣二尺二寸是後歲多征伐人民疾苦故苦蕒
者買苦也唐中宗景龍二年岐州王上賓家有苦蕒
菜高三尺餘上廣尺餘厚二分蓋蕒菜即苦蕒今俗
呼為苦苣者是也然則此種豈是嘉生而子雲以之
頌禱甘泉耶
玉樹
野客叢書云揚雄甘泉賦玉樹青蔥顔師古注玉樹武
帝所作集衆寳為之向注文選亦謂武帝植玉樹於此
宫以碧玉為葉按三輔黃圖云甘泉宫北有槐樹今謂
玉樹根幹盤峙三二百年木也楊震關輔古語記云耆
老相傳咸謂此樹即揚雄甘泉賦玉樹青蔥者也又觀
隋唐嘉話國史纂要長安記聞見錄等雜書皆言漢宫
以槐為玉樹因知晉人所謂芝蘭玉樹者指此物也師
古與向之注甚謬
吴旦生曰王褒雲陽宫記甘泉宫北有槐樹今為玉
槐樹與三輔黃圖所載同紀少瑜詩玉樹起千層曹
植詩綠蘿緣玉樹余以為皆拘說也按漢武内傳云
以琉璃珠玉明月夜光雜錯天下珍寳為甲帳其次
為乙帳甲以居神乙上自御之前庭植玉樹珊瑚為
枝碧玉為葉此武帝事也至成帝為趙飛燕無子往
祀甘泉宫雄待詔承明之庭奏此賦因引武帝之所
居神者以形容成帝之祀事亦無不可而師古與向
之注未為失也况賦云翠玉樹之青蔥兮璧馬犀之
璘㻞注翠碧也則以碧玉為葉與璧作馬犀為飾
者同即觀下句可見而翠與璧正是以實字作虚字
用法
伽
揚雄蜀都賦盛冬育筍舊菜增伽
吴旦生曰章樵注伽古茄字酉陽雜爼云茄字革遐
反今呼伽未知所自因下食有茄子數蒂問張周封
故事張云一名落蘇事具食療本草湘煙錄載馮元
成曰小菰即茄名也見晉先蠶儀注余按晉先蠶儀
注云車駕住吹小箛發吹大箛箛即笳也蓋此之所
謂笳者乃鳴笳疊鼓之笳羌人捲蘆葉吹之以作樂
也(詳於戊集謝詩中)故字首从竹不从艸豈謂茄子哉酉陽
不審茄之為伽湘煙悮載笳之為茄皆欲噴飯
大業拾遺錄云四年改茄子為崑崙紫苽酉陽雜俎
云錢王有子跛足以聲相近故止呼落蘇
風簫
王褒洞簫賦風洪洞而不絶兮優嬈嬈以婆娑
吴旦生曰李周翰注洪洞相連貌風吹其聲相連不
絶也按范傳正省試風過竹賦叚柯古引荀子云如
風過簫忽然已化義同草上之風必偃及讀淮南子
云若風之過簫也忽然感之可以清濁應矣(高誘注云清商)
(濁宫也)乃知為从竹之簫非蕭艾之蕭也援此證王賦
更佳
李君實云洞簫即今短簫獨管所裁者若簫史弄玉
吹以引鳳者乃古編簫形如鳳翼按誠齋襍記云宣
王之末史籍散亂簫仙能文著本末以備史之不及
人以史稱之實無名也
首陽
杜篤首陽山賦厥胤孤竹作藩北湄少名叔齊長曰伯夷
吴旦生曰莊綽雞肋編謂太史公作伯夷傳但云伯
夷叔齊孤竹君之二子也而論語音註引春秋少陽
篇謂伯夷姓墨名允一名元字公信叔齊名智字公
逹夷齊諡也吾衍閒居錄云孤竹君姓墨(音眉)名台(音怡)
初見孔叢子注中子名伯遼見周曇詠史詩注伯當
作仲陶南村謂若如吾說則伯夷叔齊似又是名非
諡按今之盧龍故孤竹也城西有伯夷叔齊祠嘉靖
中王世貞奉使過此為作弔夷齊辭然論語注以蒲
阪為首陽統志云首陽在蒲州即禹貢雷首山也石
曼卿詩恥生湯武干戈日寧死唐虞揖讓區盖蒲阪
舜都也又阮瑀弔伯夷云適彼洛師瞻彼首陽敬弔
伯夷則首陽乃在洛陽矣河南志云言首陽者五處
未知孰的
偃盖
上官遜松賦莫不對偃盖以瀟灑仰山雲而搖曳
吴旦生曰抱朴子天陵偃盖之松大谷倒生之栢凡
此諸木皆與天齊其長與地齊其久玉策云千載松
栢樹枝葉上杪不長望如偃盖其中有物如青牛青
羊人服皆萬歲廣博物志云鶴千歲棲於偃盖松據
此則偃盖自是神異之品杜詩所謂欲存老盖千年
意也廣志云松命根遇石則偃所謂樓松也恐非
鐘虡
張衡西京賦洪鐘萬鈞猛虡趪趪負筍業而餘怒乃奮
翅而騰驤
吴旦生曰梓人為簨虡天下大獸五脂者膏者臝者
羽者鱗者宗廟之事脂者膏者以為牲臝者羽者鱗
者以為筍虡外骨内骨卻行仄行連行紆行以脰鳴
者以注鳴者以旁鳴者以翼鳴者以股鳴者以胷鳴
者謂之小蟲之屬以為雕琢故擊其所懸而由其虡
鳴小首而長摶身而鴻若是者謂之鱗屬以為簨初
學記云鐘磬各有筍虡寫鳥獸之形大聲有力者以
為鐘虡清聲無力者以為磬虡漢郊祀志師古注云
虡神獸名也懸鐘之木刻飾為之因名曰虡也平子
盖言虡力猛怒能勝筍業而如欲飛馳耳
班固東都賦於是發鯨魚鏗華鐘薛注云海中有大
魚曰鯨海邊又有獸名蒲牢蒲牢素畏鯨鯨魚擊蒲
牢輙大鳴凢鐘欲令聲大者故作蒲牢於上所以撞
之者為鯨魚之狀何晏景福殿賦華鐘杌其高懸悍
獸仡以儷陳
井幹
張衡西京賦井幹疊而百層
吴旦生曰班固西都賦攀井幹而未半按漢書武帝
立井幹樓高五十丈又觀鄴中記魏武於鄴城西北
立三臺中名銅雀臺南名金虎臺北名冰井臺水經
注云銅雀臺高十丈有屋一百一間金虎臺高八丈
有屋一百九間冰井臺亦高八丈有屋一百四十五
間左思魏都賦曰三臺列峙而峥嶸者也謝朓詩繐
帷飄井幹注云銅雀臺一名井幹樓余按銀牀謂之
井幹其形四角或八角蓋井上木欄也其樓若井幹
之形故名
賦中又云蔕倒茄於藻井注藻井當棟中交木方為
之如井幹也按山節藻梲蓋藻非特取其文亦以禳
火今藻井取象於此風俗通云殿堂宫室象東井形
刻作荷菱荷菱水草也所以厭火與此同義左思魏
都賦綺井列䟽以懸蔕注以板為井形飾以丹青如
綺也夢溪筆談云屋上覆橑古人謂之綺井亦曰藻
井又謂之覆海今謂之鬭八吴人謂之罳項楊升菴
云今俗謂天花板也
四宫名
張衡西京賦馺娑駘盪燾奡桔桀枍詣承光睽罛庨豁
吴旦生曰注馺娑駘盪枍詣承光並臺名潘岳西征
賦縈馺娑而欵駘盪&KR1922;枍詣而轢承光注皆臺名班
固西都賦經駘盪而出馺娑洞枍詣以與天梁注又
云馺娑駘盪枍詣承光四殿名天梁宫名余以為注
家之皆妄而未審四者皆宫名也按三輔黃圖云馺
娑宫馺娑馬行疾貌馬行迅疾一日之間遍宫中言
宫之大也說文馺馬行相及也方言馺馬馳也郭璞
云馺索答反(娑字有兩音一叶索可反徐陵云陪遊馺娑聘纖腰於結風長樂鴛鴦奏新聲)
(於度曲是也一叶先河反揚雄羽獵賦神明馺娑漸臺太液是也)
三輔黃圖云駘盪宫春時景物駘盪滿宫中也江總
詩春心既駘盪謝朓詩春物方駘盪注云駘盪猶施
散也(李君實云駘盪状其緩行以徇景物之華&KR0034;&KR0034;状其促轡以週道里之廣悉倚馬命名竒甚金)
(壺字考云駘音待)
三輔黃圖云枍詣宫枍詣木名宫中美木茂盛也詞
林海錯一作枍栺枍音翳楊升菴云枍詣殿漢本榽
橀殿蓋二木所構因以為名如長楊五柞之例枍詣
文選假借字耳爾雅注引齊諺上山斫檀榽橀先彈
二木與檀相似也
漢宫闕名載長安有承光宫漢書本傳云順帝擢种
暠監太子於承光宫
邪贏
張衡西京賦何必昏於作勞邪贏優而足恃
吴旦生曰言市販之人不必勉於作勞其邪偽之利
自饒而足恃也杜子美述古云所務榖為本邪贏無
乃勞蓋本此一作嬴一作羸非是殊不知贏之為言
利也
九百
張衡西京賦匪惟翫好廼有秘書小說九百本自虞初
吴旦生曰五臣注小說醫巫厭祝之術凢有九百四
十三篇言九百舉大數也蘇東坡作艾子有云彭祖
八百歲其婦哭之以九百者尚在也李方叔謂俗以
憨&KR0146;駱駝為九百豈可筆之文字間坡因舉西京賦
及注語以告之方叔後讀文選見其注始歎坡之精
通(陳后山云世人以癡為九百謂其精神不足也朱彧云青州王大夫為俚詞獻其季父為青掾者他)
(日見其子謝之其子日大人九百亂道玷凟高明蓋精神不足為九百豈以一千即足數耶汪司業云九)
(百草書喬字也)
虞初洛陽人明醫術事漢武帝時乘馬衣黃衣號黃
衣使者其說亦號九百以其能通小說家書也方萬
里挽王防禦云温飽逍遙八十餘稗官原是漢虞初
世間&KR2845;事皆能說天下鴻儒有不如聳動九重三寸
舌貫穿千古五車書哀江南賦箋成傳從此韋編鎻
蠧魚蓋防禦在宋亦以說書供奉得官耳
度曲
張衡西京賦度曲未終雲起雪飛
吴旦生曰李善注引漢書元帝自度曲臣瓉云歌終
更授其次謂之度曲此音義引以注西京賦極確而
瓉以此注漢元帝贊則失之矣按度之音義有二其
一度徒故切乃度次之度謂歌曲也如宋玉笛賦度
曲羊腸杜甫泛江詩翠眉縈度曲與此度字同故謂
注西京賦極確其一度大各切乃隠度之度非謂歌
曲也漢元帝紀贊云自度曲被歌聲應卲注自隠度
作新曲因持曲以為歌詩聲也師古以應說為是如
唐書段安節善樂律能自度曲又與此度字同故謂
瓉之注漢元帝贊則失
&KR1010;
張衡東京賦淵游龜&KR1010;
吴旦生曰五臣注&KR1010;龜類郭璞謂靈&KR1010;能鳴則此龜
屬鳴者也說文&KR1010;以胸鳴其音如鼓非是按考工記
梓人刻畫祭器狀諸蟲有以胸鳴者有以胃鳴者&KR1010;
是胃鳴之蟲字林云大龜似猬則知似猬乃以胃二
字寫悮
謻門
張衡東京賦謻門曲榭
吴旦生曰注謻門冰室門也夢溪筆談云按字訓謻
别也東京賦但言别門耳故以對曲榭非有定處也
余觀劉曜傳云未央朝寂謻門旦開石林燕語云真
宗時内香藥庫在謻門外則是門名也說文周景王
作洛陽謻臺(尺氏切)帝王世紀云洛陽南宫謻臺周人
名曰逃債臺則又臺名也陸士龍與兄書云曹公所
為屋折其謻堂不可壊直以斧折之則又堂名也劉
孝綽詩反景照謻塘則又塘名也(按謻臺一作誃臺又作簃臺謻塘又)
(作誃塘又作夷塘)
集韻謻字或作簃以為宫室相連之稱
朱子楚辭辯證云無木謂之臺有木謂之榭一云凡
屋無室曰榭說文乃云臺觀四方而高者榭臺有屋
也說文與二說不同然以春秋宣榭火觀之則榭有
屋明矣
龍&KR1280;
張衡東京賦日月會於龍&KR1280;恤民事之勞疚
吴旦生曰&KR1280;丁遘反賈逵云&KR1280;龍尾星也國語觀射
父對楚昭王曰日月會於龍&KR1280;土氣含收天明昌作
百嘉備舍國家於是乎蒸嘗月令孟冬日在尾蓋十
月時也民勞於歲事故天子當此時愍䘏勞來之
汃
張衡南都賦砏汃輣軋
吴旦生曰注謂波相激之聲余按爾雅西至於邠國
謂之四極朱晦翁云邠國近在秦隴非絶遠之地然
說文引爾雅曰西至汃國謂西極汃府巾切西極之
水也又汃月之諺汃讀為怕平聲東方朔傳隠語云
令壺齟老栢塗塗與汃同文加切解云塗者漸洳徑
也魏文帝愁霖賦塗漸洳以沉懘潦淫衍而横湍柳
子厚詩善幻迷水火齊諧笑栢塗蓋用此觀禹貢厥
土惟塗泥小雅雨雪載塗乃雨濕泥濘之義爾雅十
二月為畢塗月
折盤
張衡南都賦結九秋之增傷怨西荆之折盤
吴旦生曰陸機日出東南隅行丹脣含九秋妍迹陵
七盤按九秋曲名七盤楚舞言歌舞兩絶也衡賦二
語似與機同意李善注亦謂西荆楚舞也折盤舞貌
余按衡賦所云折盤乃取盤旋之義然盤字古作槃
其義有二蓋又有槃舞也張衡七槃舞賦云歴七槃而
縱躡卞蘭許昌宫賦云興七槃其迭奏王粲七釋云
七槃陳於廣庭鮑昭詩云七槃起長袖凢此皆謂用
槃七枚而舞耳梁魏有舞槃伎宋書樂志曰槃舞漢
曲也漢世惟有柈舞而晉加之以杯言接杯槃於手
上而反覆之以不堕為工也非取盤旋之義
仁里
張衡思玄賦匪仁里其焉宅兮匪義迹其焉追
吴旦生曰論語里仁為美擇不處仁本以為隣里之
里簡擇之擇也乃賦注引之作里仁為美擇不處仁
謂里宅皆居也葉石林云以擇為宅則里猶宅也蓋
古文云然今以宅為擇而謂里為所居乃鄭氏訓解
而何晏從之當以古文為正胡致堂云里居也居仁
如里安仁者也
飛遯
張衡思玄賦文君為我端蓍兮利飛遯以保名
吴旦生曰周易遯卦肥遯无不利子夏曰肥饒裕也
肥字古作&KR1446;與古蜚字相似即今之飛字後世遂改
為飛字故本義作肥遯而引用者多作飛遯九師道
訓云遯而能飛吉孰大焉曹植七啟云飛遯離俗
平子善易解故此段竟以蓍體作賦亦竒蓋内為艮
外為巽故曰歴衆山以周流兮翼迅風以揚聲上九
變為咸咸感也巽長女兑少女故曰二女感於崇嶽
兮三至五為乾乾為冰故曰或冰折而不營四至乾
變為兑故曰天蓋高而為澤兮高者可下故誰云路
之不平乾為玉故曰勔自彊而不息兮蹈玉階之嶢
峥
郎潛
張衡思玄賦尉龐眉而郎潛兮逮三葉而遘武
吴旦生曰顔駟老於郎署歷漢文景至武帝擢會稽
都尉故謂三葉今作馮唐用由左太冲詩悮也蓋郎
潛字甚佳宋周煇自郎遷卿久阨以咨投秦檜有云
郎久潛於省闥卿尚少於朝班檜亟賞之蘇東坡詩
莫歎郎潛生白髮聖朝求舊鄙鳶肩
咎繇
張衡思玄賦咎繇邁而種德兮樹德懋於英六
吴旦生曰史記禹本紀云臯陶卒封臯陶之後於英
六按文選注英六至楚末始滅然觀英布封九江王
復都於六蓋以布自謂臯陶後也漢高末年布反始
滅亦見種德之餘慶矣自左傳臧文仲聞六蓼滅曰
臯陶庭堅不祀忽諸而後人悮以臯陶真不祀遂為
刑官無後之說得平子賦語可破其疑(抱朴子謂伯益即臯陶子)
(非是按伯益即伯翳乃大業之子其後為秦)
咎繇即古臯陶字書經作臯陶漢武帝本紀作咎繇
他或作臯繇按周禮追師注步搖作步繇魏鍾繇字
元常取咎繇陳謨彰厥有常之義世說庾翼謂鍾會
曰何以望君遥遥不至又司馬景王問鍾毓曰臯繇
何如人皆舉其父諱戲之可証
蘤
張衡思玄賦歌曰天地絪緼百卉含蘤
吴旦生曰蘤古花字五臣本妄改為含葩殊不知花
者草木之葩也而非葩字即花字按蘤呼瓜切班固
傳摛藻如春蘤是也葩披巴切張衡西京賦披紅葩
之狎獵是也兩字自有别五臣未辨觀王勃採蓮賦
紅葩絳蘤電爍千里蓋其一句並用冣有分别
豐隆列缺雲師凍雨
張衡思玄賦豐隆軒其震霆兮列缺曄其照夜雲師&KR1949;
以交集兮凍雨沛其灑途
吴旦生曰霻霳雷師水經作封隆穆天子傳封豐隆
之葬以詔後世郭璞云豐隆筮師御雲得大壯卦遂
為雷師淮南子云季春三月豐隆乃出以將其雨抱
朴子云故聾瞽在乎形器則不信豐隆之與玄象矣
列缺電也司馬相如大人賦貫列缺之倒景服虔云
天閃也元命苞云噬嗑列缺摶䃱磹灼傳曰列缺摶
雷之動也䃱磹灼電之耀也(䃱音線磹音店太平廣記月支獻猛獸兩目如)
(天䃱碑之炎光)
文選注云諸家皆以豐隆為雲師此賦别言雲師明
豐隆為雷也余觀屈原九章云願寄言於浮雲兮遇
豐隆而不將王逸注雲師徑逝不我聽也世以豐隆
為雲師當亦由此耶
爾雅暴雨謂之凍郭璞注云今江東呼夏月暴雨為
凍雨凍同東西之東離騷云使凍雨兮灑塵杜子美
枯柟詩凍雨落流膠
碌碌
馮衍顯志賦馮子以大人之德不碌碌如玉硌硌如石
吴旦生曰老子不欲碌碌如玉落落如石馮賦用此
王弼以為琭琭然唐韻以為娽娽王逸九思云哀世
兮睩睩莊子漁父云禄禄而受變於俗史記毛遂云
公等錄錄漢書蕭何贊當時錄錄未有奇節顔師古
注云錄錄猶鹿鹿言在凡庶之中也馬援傳云今更
共陸陸則是一字而八變其體
丸
馬融長笛賦丸梴雕琢
吴旦生曰注丸折也按韓詩外傳松栢丸丸薛君注
云丸取也蓋取而伐斵之使其圓且澤故曰丸丸則
訓折者與取同義楊升菴謂山海經鳳卵作鳳丸又
建木其葉如羅其實如欒欒即卵也古字丸卵欒皆
通何也彈丸之形如雞之卵故卵可借丸梓人伐材
謂之欒削其刻木為鳥獸形者曰雕欒匠謂欒削其
木丸如卵也此升菴以訓詩松栢丸丸謂毛氏解丸
丸為直恐非然以訓賦之丸梴更切盖丸梴雕琢刻
鏤鑚笮合言之皆所以成器也
簻
夢溪筆談曰馬融長笛賦裁以當簻便易持李善注簻
馬策也裁笛以當長簻便易持此謬說也笛安可為馬
策簻管也古人謂樂之管為簻故潘岳笙賦云脩簻内
辟餘簫外逶裁以當簻者餘器多裁衆簻以成音此笛
但裁一簻五音皆具當簻之工不假繁猥所以便而易
持也西溪叢語曰據說文簻撾並音張瓜反箠也不聞
以簻為樂管潘岳笙賦乃用檛字云脩檛内辟注云脩
長檛大辟開也自與簻字不同言羌人裁之以當馬策
言易執持而復可吹也牽強為說殊無義理
吴旦生曰馬策之說固非蓋本文使易持夢溪作便
易持恐悮然余觀選注笛賦云簻管也古人謂樂之
管為簻又選注笙賦云脩檛長管也餘簫衆管也兩
注自甚明確况長管正所謂長笛也字異而器同又
何支說之有
按周禮笙師掌教龡竽笙塤籥簫箎&KR1055;管鄭司農謂
箎七孔音池杜子春謂讀&KR1055;為蕩滌之滌五孔即笛
之古字也馬融之所謂長笛者本四孔京房加一孔
於下為商聲沈約宋書所云京房備其五音也觀李
善於賦題下注云七孔長一尺四寸此乃今之横笛
在鼓吹曲謂之横吹而以此注羌人截竹之笛此真
謬說蓋羌笛與雅笛不同器也文獻通考云唐之七
星管古之長笛也其狀如箎而長其數盈尋而七竅
顧况七星管歌曰龍吟四澤欲興雨鳳引九雛驚宿
烏余以為亦悮認耳
荷
王延夀魯靈光殿賦荷天衢以元亨
吴旦生曰易經何天之衢程子云天之衢亨誤加何
字朱子云何天之衢何其通逹之甚也讃之也王晦
叔云何當作行惟梁武帝以何作荷負也乃與延夀
同余深契其言此與詩商頌何天之龍作荷天之寵
同一旨趣又班婕妤自悼賦何性命之淑靈注云何
任也負也
歴代詩話卷十四
