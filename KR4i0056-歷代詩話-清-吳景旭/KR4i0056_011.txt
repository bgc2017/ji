歴代詩話卷十一
歸安吳景旭撰
乙集下之上
楚辭
送將
藝苑雌黃曰九辯憭慄兮若在遠行登山臨水兮送將
歸潘安仁秋興賦引此語而曰送歸懷慕徒之戀兮遠
行有羇旅之憤臨川感流以歎逝兮登山遠懷以悼近
彼四慼之疾心兮遭一途其難忍安仁以登山臨水遠
行送歸為四慼予見張扶云若在遠行登山臨水送將
歸是七件事謂遠也行也登山也臨水也送也將也歸
也前輩詩中惟王介甫有一聯云一水護田將綠遶兩
山排闥送青來下得將送二字與楚辭合嘗考詩之燕
燕篇云之子于歸遠予將之之子于歸遠送于野一篇
之中亦用此將送歸三字則楚辭之言亦有所本也安
仁謂之四慼何也盖略而言之耳
吳旦生曰借遠行送歸以摹寫憭慄之情盖若在二
字一氣趕下何得分為七件支離牽扯莫此為甚况
毛詩將迎也迎亦送之意而九辯將字乃屬虚下何
嘗本此觀梁簡文秋興賦復有登山望别臨水送歸
則知昔人於秋率多此語何必畫而為四哉
唐高駢自渚宫移鎮揚州别晏口占楚辭云悲莫悲
兮生别離登山臨水送將歸使幕客續之有一妓進
曰賤妾感相公之恩續貂可乎即收淚吟曰武昌無
限新栽柳不見楊花似雪飛合座賞歎駢厚贈之亦
可證一氣為句矣
朅
宋玉九辯車既駕兮朅而歸不得見兮心悲詩話謂車
既駕矣盍而歸乎以不得見而心悲也按呂氏春秋膠
鬲見武王於鮪水曰西伯朅來無欺我也注朅何也則
朅之為言盍也今文所用朅來者亦謂盍來非作發語
之辭劉向云朅來歸耕永自疎顔延年云朅來空復辭
皆謂盍來
吳旦生曰文選注朅去也初疑去字當是盍字傳寫
之譌脫耳後見字學集要云朅去也健也却也朅來
猶聿來也又朅來言歸去來也則朅訓去亦得顔延
年秋胡詩朅來空復辭補注云朅去也陳子昂感遇
詩朅來豪游子朅來高堂觀注亦云朅去也
恢台
宋玉九辯云收恢台之孟夏兮
吳旦生曰舊注恢台廣大貌王逸章句本台字作炱
徒來切黃魯直云恢大台即胎也言夏氣大而育物
也徐季海詩高閣無恢台直言無暑氣耳似不合古
語爾雅夏為長嬴長嬴即恢台也若言高閣無長嬴
可乎余觀魯直此論因攷其詩遣悶悶不離眼前避
愁愁亦知人處乃出庾子山愁賦云深藏欲避愁愁
亦知人處此雖直用其語自饒蒼勁若世之傳奇家
往往以昔人詩句寫入詞曲見之徒欲嘔耳
衙衙
宋玉九辯屬雷師之闐闐兮通飛廉之衙衙
吳旦生曰升庵言衙音魚韓退之元和聖德詩魚魚
雅雅魚魚亦衙衙也按說文衙行貌从行吾魚舉切
箋云本訓惟姚合詩縦出多攜枕因衙始裹頭又可
曾衙小吏恐謂踏青苔北人謂街巷為衙巷為衙衕
讀若互字平聲改作衚
古雋考略云衙衙行貌又疎遠貌
些
夢溪筆談曰招魂尾句皆曰些(蘇箇切)䕫峽湖湘及南北
江僚人凡禁呪旬尾皆稱些此乃楚人舊俗即梵語薩
嚩訶也(薩音桑葛反嚩無可反訶從去聲)三字合言之即些字也
吳旦生曰古雋考略云些音梭去聲悮作些小之些嘯
餘譜云些些二字形體不甚相遠而音聲意義懸殊
上蘇箇切下乃些小之些耳余觀中州集載密公詩
云始露雄文陵楚些又登長陌佩吳鈎元音補遺載
宋衜詩今日悲秋哦楚些他年著論辨吳亡則其从
去聲可證李周卿詩長溪霜練靜脩嶺蒼龍卧魂夢
吾已安不勞歌楚些高季迪詩歸來又辱寄新詩錦
水湔腸珠落唾豪吟自欲寄燕歌悲調豈將同楚些
此真得蘇箇切音韻也
穱
宋玉招魂稻粢穱麥挐黃粱些詞林海錯曰穱麥也韓
愈詩納凉吸冷漬香穱南都賦夏穱冬稌
吳旦生曰王逸注穱音捉訓擇也擇麥中先熟者言
飯則以秔稻糅稷擇新麥糅以黃粱和而柔嬬且香
滑也若竟訓作麥則楚辭不當說麥復說穱矣如賦
所云夏穱與左思吳都賦穱秀菰&KR0034;當訓作麥
臛蠵
宋玉招魂露雞臛蠵厲而不爽些
吳旦生曰臛羹也有菜曰羹無菜曰臛說文臛肉羹
釋名臛者嵩也香氣嵩高也蠵大龜也李賀詩臛蠵
臛熊何足云
王逸注楚人名羹敗曰爽言其清烈不敗也
歴代詩話卷十一
