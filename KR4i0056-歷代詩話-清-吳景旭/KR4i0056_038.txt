歴代詩話卷三十八
歸安吳景旭撰
已集中之中
杜詩
浣花溪
絶句云移船先主廟洗藥浣花溪
吳旦生曰方輿勝覧浣花溪在成都府城西一名百
花潭按吳中復作冀國夫人任氏碑記云夫人微時
以四月十九日見一僧墮汚渠為濯其衣頃刻百花
滿潭因名百花潭蜀志補遺浣花溪有石刻浣花夫
人像夫人姓任氏崔寕之妾也(通鑑載成都節度使崔旴入朝楊子琳乘)
(虛突入成都旴妾任氏出家財募兵得數千人自帥以擊之子琳敗走朝廷加旴尚書賜名寕任氏封夫)
(人)公建草堂於溪上故有寄題江外草堂詩乃自梓
州所寄也永泰元年正月三日歸溪上有詩乃自嚴
幕歸此溪也
費著歲華記麗以四月十九日浣花夫人誕辰太守
出窄橋門至梵安寺謁夫人祠就宴於寺之設廳既
宴登舟觀諸軍騎射倡樂導前泝流至百花潭觀水
嬉競渡官舫民船乘流上下或幕帟水濱以供遊賞
謂之大遊江(浣花遨頭詳於辛集東坡詩)
雲根
題忠州龍興寺所居院壁云忠州三峽内井邑聚雲根
吳旦生曰趙注雲根言石也詩人多以雲根為石以
雲觸石而生也蜀中詩話今其驛名曰雲根驛有筆
亦名雲根筆然按沈約賦戶接雲根庭流松響裴粲
傳棲素雲根餌芝清壑古詩黕黕布雲根宋孝武詩
積水溺雲根則早已引用之
雨脚
茅屋為秋風所破歌雨脚如麻未斷絶
吳旦生曰語云種胡麻截斷雨脚公用此語也冷齋
夜話以老杜雨脚泥滑滑世俗為兩脚泥滑滑又有
寄岑參詩出門復入門雨脚但仍舊然觀張恊雜詩
雨足灑四溟又云森森散雨足則前人早用其意矣
唐僧子蘭詩疎鐘搖雨脚孟浩然詩夕陽連雨足
公有羌村詩崢嶸赤雲西日脚下平地因按李白詩
日足森海嶠虞騫詩落暉散長足劉禹錫詩雲銜日
脚成山雨石延年卒後留詩云花影長隨日脚流陳
輔詩白下風輕日脚斜余有西湖晚眺詩山腰漸滅
荒煙起日脚初沈遠水開
白樂天詩水面初平雲脚低
明光
石硯詩公含起草姿不遠明光殿
吳旦生曰原叔注明光殿霍去病借以避暑脩可注
漢殿名元后傳成都侯借以避暑是已野客叢書云
漢有兩明光宫一明光殿按三輔黃圖一明光宫屬
北宫一明光宫屬甘泉宫屬北宫者正成都侯商避
暑之所屬甘泉宫者乃武帝所造以求仙者所謂明
光殿自在桂宫三者元不相干諸家之注認為一處
顚倒錯亂莫知其非至以避暑事為去病極可笑考
漢紀太初四年起明光宫師古注成都侯避暑借明
光宫蓋謂此師古之注已有此謬
諱閑
明道雜志曰杜甫之父名閑而詩不諱閑試問王仲至
討論之果得其由大抵本悞也寒食詩田父邀皆去隣
家閑不違仲至家有古寫本作問不違作問實勝閑又
諸將詩曾閃朱旗北斗閑寫本作殷字亦有理語更雄
健又有娟娟戲蝶過閑幔寫本作開幔開幔語更工因
開幔見蝶過也
吳旦生曰唐重家諱以性篤忠孝如公而不避忌諒
無此理况所易字皆義勝而辭工也即如北斗閑一
句虞伯生注云此責諸將汝當樹旗於北斗城中以
享安閑之富貴今日始勞何用愁乎此觧甚牽合不
若薛樞密家得五代時故本乃是殷字音黫(煙)赤黑
色左傳左輪朱殷謂赤黑為殷色岑參詩柳嚲鶯嬌
花復殷英華辯証曰漢書有朱旗絳天老杜此句則
因朱旗絳天閃見北斗亦赤也是殷字何疑(杜詩七律舊稱)
(虞注楊文貞公序云必伯生能為此也天啟中張濟美始辨其為元進士張性伯成氏所著且有曾昂夫)
(所撰本傳可據又徐興公家有張刻古本名杜律演義元吳慶伯挽伯成有箋䟽空令傳杜律之句)
王禹偁詩話云子美避地蜀中未嘗有一詩說着海
棠以其生母名海棠也余觀吳中復詩子美詩才猶
閣筆至今寂寞錦城中石曼卿詩杜甫句何略薛能
詩未工鄭谷詩浣花溪上堪惆悵子美無情為發揚
錢希白詩子美無情甚郎官着意頻然自來詩人不
過言公之閣筆與無情而未嘗云為母名而避也後
人遂附會其說以入詩話不知公詩偶不及海棠耳
如三百篇多識草木之名而花不及杏果不及棃橘
草不及蕙木不及槐原其初亦偶焉而已(按許元寄歐陽公詩)
(芍藥瓊花應有恨維揚新什獨無名公答云偶不題詩便怨人故周必大有芍藥小詩云六一先生舊帥)
(揚分寕太史尹西昌只緣未識紅都勝如杜詩中缺海棠蓋紅都勝芍藥名公偶不題芍藥與杜之偶缺)
(海棠一也)
投
懷錦水居止云遠投錦江波
吳旦生曰古音載投音豆其義有三皆假借也一借
為逗留之逗唐盧潘辯合肥文西投於江淮杜詩遠
投錦江波一借為句讀之讀馬融長笛賦察度於句
投注猶章句也亦作句讀一借為酘酒之酘梁元帝
樂府宜城投酒今行熟酘酒重釀酒也北堂書抄云
宜城九醖酒曰酘酒
杜鵑
東坡外篇曰王誼伯書江濱驛垣謂子美詩歴五季兵
火多舛缺竒異如西川有杜鵑東川無杜鵑涪萬無杜
鵑雲安有杜鵑蓋是題下注斷自我昔游錦城為首句
誼伯悞矣蓋子美詩備諸家體非必率合程度偘偘者
然也其篇句落處凡五杜鵑類有所感托物以發蓋譏
當時刺史有不禽鳥若也嚴武在蜀雖横歛刻薄而實
資中原是西川有杜鵑耳其不受王命負固以自抗擅
軍旅絶貢賦如杜克遜在梓州為朝廷西顧憂是東川
無杜鵑耳至於涪萬雲安刺史微不可考凡尊君者為
有懷二者為無不在杜鵑之眞有無也
吳旦生曰子美劈頭連下四句是其縱筆亦其拙筆
變換無端難為拘律若云非體則樂府江南曲魚戲
蓮葉東魚戲蓮葉西魚戱蓮葉南魚戱蓮葉北連下
四句蓋前此矣元末劉德元作蕨萁行云東山有蕨
萁南山有蕨箕西山有蕨萁北山有蕨萁亦其縱筆
處也古今文人筆底孰敢以體程尺之邪若東坡謂
譏刺史則又穿鑿
學林新編云此非子美自注蓋皆詩也自四句而下
繼曰我昔游錦城結廬錦水邊有竹一頃餘喬木上
參天蓋鵑字繼之以邊字天字可見矣又子美絶句
云前年渝州殺刺史今年開州殺刺史羣盗相隨劇
虎狼食人更肯留妻子此詩正與杜鵑詩相類乃自
是一格也
哺子
咏杜鵑云生子百鳥巢百鳥不敢嗔反為哺其子禮若
奉至尊
吳旦生曰杜鵑不自哺子寄哺於百鳥巢内亦或有
之然老杜忠愛性成興託至此骨性筆力一時迸露
不禁其言之津津耳其别一杜鵑行云誰言飬雛不
自哺此語亦足為愚蒙王氏談錄謂此正破前篇之
非余以篇中毛衣慘悴上訴蒼穹之語而結以深宫
嬪嬙明是憤鬱寓言此即前篇奉至尊之意也最可
笑者江崑岳云此鳥不自營巢當生卵時竊睹他鳥
離巢輙呑其卵而自遺卵他鳥歸誤以為已卵哺而
出之車若水云杜鵑鷂屬梟之徒也飛入鳥巢鳥見
而去因生子於其巢鳥歸不知是别子也遂為育之
既長乃欲噉母蓋其璅鄙至此而反議杜詩體物未
眞邪
汝陽
八哀詩汝陽讓帝子眉宇眞天人虬髯似太宗色映塞
外春
吳旦生曰羯鼓錄汝陽王璡姿容妍美秀出藩邸嘗
戴砑絹帽打曲上自摘紅槿花一朵置於帽上笪處
因誇曰花奴(汝陽小名)非人間人必神仙謫墜也寕王謙
謝隨而短斥之上笑曰大哥不在過慮夫帝王之相
且須英特越逸之氣不然有深沉包育之厚若花奴
但秀邁人悉無此状因無猜也而又舉止淹雅當更
得公卿間令譽耳據此則汝陽眉宇自是不凡老杜
稱為天人亦因玄宗有神仙謫墜之語而云邪
潑剌
野客叢書曰杜詩船尾跳魚潑剌鳴不曉者讀為撥次
按張衡思玄賦彎威弧之撥剌注剌力逹反太白詩䨇
鰓呀呷鬐鬛張䟦剌銀盤欲飛去李以撥為䟦所謂撥
剌者劃烈震激之聲箭鳴亦然又勢有不便順謂之乖
剌乖剌者乖戾也如東方朔謂吾強乖剌而無當杜欽
謂陛下無乖剌之心是也今人言作事不順猶有此語
剌呼為賴聲之轉也古音略曰毛詩鱣鮪發發說文作
鮁籕文作癹韓詩作鱍鱍象魚撥剌之状劉向傳膠戾
乖剌太史公書無乃與僕私心剌謬南都賦天地之睢
剌(睢剌喻禍亂)諡法暴戾無親曰剌漢有燕剌王唐有巢剌
王今俗稱暴横者亦曰剌虎云
吳旦生曰王勉夫楊升菴之言皆證剌為盧逹切許
愼云剌戾也从束从刀刀者剌之也徐鍇云剌乖違
也束而乖違者莫若刀也亦作盧逹切趙凡夫箋云
劉向封事膠戾乖剌詛楚文刑剌不辜按詩序下以
風刺上石經作刺通讀作刺(七鍚切)劉勰書記論曰剌
者逹也許以戾訓犬出戶下為觧戾盭二字古今通
借也又按詩是以為刺韻恊辟(轉避)摕(都計切)則非刺矣
謚法愎佷遂過不思忘愛並曰刺俗讀盧逹切非是
字學集要云周官司刺掌三刺注刺殺也訊而有罪
則殺之又刺史官名又書姓名於奏白曰刺後漢書
漫刺糢糊也又刺芒本作朿俗从束約之束悞
四十闈
夢溪筆談曰霜皮溜雨四十圍黛色參天二千尺四十
圍乃是徑七尺無乃太細長乎麈史曰凡木始曰拱把
纔數寸耳大曰圍則尺也既曰合抱則五尺也莊子櫟
社木其大蔽牛挈之百圍䟽云以䋲束之圍度百尺是
也今人以兩手指合而環之適周一尺杜詩四十圍是
大四丈沈存中謂徑七尺不知何法以凖之若徑七尺
則圍當二丈一尺孔子身大十圍以其大也如沈言纔
今之三尺七寸有竒耳何足為異周之尺當今之七寸
三分緗素雜記曰古制以圍三徑一四十圍即百二十
尺圍有百二十尺即徑四十尺矣安得云七尺也若以
人兩手大指相合為一圍則是一小尺即徑一丈三尺
三寸又安得云七尺也武侯廟栢當從古制為定則徑
四十尺其長二千尺宜矣豈得以太細長譏之乎
吳旦生曰沈存中一經丈量便來兩家之駁蓋運思
所及脫腕抽毫握之不盈掬放之彌乎六合何處着
一筭博士挈短衡長積銖黍於其間哉徐興公引段
文昌作武侯廟古栢丈云合抱在於旁枝駢梢葉之
青青百尋及於半身蓄風雷之冥冥觀旁枝合抱則
見幹之四十圍百尋半身則見高之二千尺二公詩
文暗合余謂必舉段文以實之猶拘虛之見也王勉
夫謂杜新松詩何當一百丈欹蓋擁高簷縱有百丈
松豈有百丈之簷此如晉人峩峩如千丈松之意言
其極高耳余意亦如東坡與文同論竹云葉落空庭
影許長方是觧人
詩眼云詩有形似之語若詩人之賦蕭蕭馬鳴悠悠
旆旌是也有激昂之語若詩人之興周餘黎民靡有
孑遺是也古栢詩所謂柯如青銅根如石此形似之
語霜皮溜雨四十圍黛色參天二千尺雲來氣接巫
峽長月出寒通雪山白此激昂之語不如此則不見
古栢之高大也文章警策處端在此兩體耳
逸雅黛代也滅眉毛去之以此畫代其處也說文黱
畫眉也箋云漢宫中妝有遠山眉文章家遠山青碧
遂借凡青黝色通稱杜詩黱色參天改作黛艸書訛
黱首如代也六書言唐本說文作黛當是臆說未必
也
最能
最能行云瞿塘漫天虎鬚怒歸州長年與最能
吳旦生曰劉辰翁謂最能者負船水手之稱觀長年
與最能可見余按杜又詩云長年三老歌聲裏白晝
攤錢高浪中(陸放翁問蜀人云攤錢博也梁冀好意錢之戱注云即攤錢也容齋五筆云意)
(錢賭博皆以四數之謂之攤廣韻攤字下云攤蒲四數也資暇集云意錢當曰攤鋪疾道之訛其音為蒲)
(此說不然張仲素詩林間踏青去席上意錢來一作億吳幼清云億賭錢也以意猜度如漢人射覆之類)
(故曰億)古今詩話謂川峽以篙手為三老乃推一船之
最尊者言之耳輟耕錄謂吾鄉稱舟人之老者曰長
老長上聲海舶中以司柁曰大翁是亦長老三老之
意
述異記云鄧通以櫂船為黃頭郎曰土勝水其色黃
故刺船郎皆着黃帽
七脩類藁云古有輯濯丞郎輯濯舟官名
海錄碎事云三門篙工謂之門匠陜人云自古無門
匠墓言行舟皆溺死亦過語也
西溪叢語云今人不善乘船謂之苦船北人謂之苦
車苦音庫
律細
皇甫百泉曰杜甫晚於律細故林逋謂詩應細評然又
須玩理於趣中逆志於言外若謂諫草非獻君之物鳴
鐘豈夜半之時則是明月不獨照乎巴川而周民誠無
遺種於雲漢矣
吳旦生曰晚節漸於詩律細蓋公自謂也百泉之說
以之律人則可蓋律已貴嚴而律人尚通也盧德水
謂子美一生詩只受用一細字不止晚節為然詩不
細不清詩不細不遠詩不細不能變化詩不細不敢
縱横也余觀公又云詩律羣公問按海錄碎事云王
仲宣流落荆南多有名士日問詩律故公詩云爾河
嶽英靈集論曰昔伶倫造律蓋為文章之本也是以
氣因律而生節假律而明才得律而清焉寕預於詞
場不可不知音律焉東坡云敢將詩律鬭深嚴蓋未
有不細而可言深嚴者也
酒盧
遣懷詩憶與高李軰論交入酒盧
吳旦生曰新唐書甫從李白及高適過汴州酒酣登
吹臺殆謂此時也按黃公酒盧文君當盧盧字不從
土蓋買酒區也顔師古云賣酒之處纍土為盧以居
酒甕四邊隆起其一面高形如煅爐故名非温酒壚
也漢書食貨志令官作酒以二千五百石為一均率
開盧以賣而臣瓚注謂盧為酒甕則悞矣楊升菴謂
當盧蓋治酒也今燒酒法云起自文君唐詩卓女燒
春醴是也此語益誣
岑參詩一曲狂歌盧上眠觀一眠字可見
阿叚
老杜詩有題云示獠奴阿叚
吳旦生曰趙注但云陶侃之子其於阿叚似無相干
而未釋阿叚之義按北史獠無名字以長幼次第呼
之丈夫稱阿謩阿叚婦人稱阿夷阿等之類皆語之
次第稱謂也
按蜀土先無獠至李勢僭稱漢主時獠從山出自巴
西至犍為梓童布滿山谷大為民患邵二泉云按韻
獠音寥註云宵獵為獠又音老
滄江樹
燕閒錄曰風吹滄江樹雨洗石壁來以實字作虛字用
樹樹立之樹晦翁以為悞字欲更為去對來字恐未然
東坡詩天外黑風吹海立浙東飛雨過江來祖此但不
若杜之簡雅遠矣
吳旦生曰吹景集言樹當作㴻蓋峽中波浪險絶長
風吹江濤驚沫濺勢如暴雨之㴻也洞簫賦聲&KR1024;&KR1024;
而㴻淵李善云㴻古注通風吹滄江注一語嵯峨蕭
瑟不可言余曰否否樹作樹立殊有神觧即東坡詩
天外黑風吹海立何元章云立水湧起貌出老杜三
大禮賦四海之水皆立胡苕溪亦云先君有幾日北
風江海立之句楊仲宏詩洶若北風吹海立袁海叟
詩海水蕩潏如山立然則江樹與海立皆千古竒語
矣
存歿
存歿口號二首席謙不見近彈碁畢曜仍傳舊小詩玉
局他年無限笑白楊今日幾人悲鄭公粉繪隨長夜曹
覇丹青已白頭天下何曾有山水人間不觧重驊騮
吳旦生曰洪容齋謂每篇一存一歿蓋席謙曹覇存
畢曜鄭虔歿也黃魯直荆江亭即事云閉門覓句陳
無已對客揮毫秦少游正字不知温飽味西風吹淚
古藤州乃用此體時少游歿而無已存也余觀鶴林
玉露引此句謂少游特流連光景之詞而無已意高
詞古直欲追蹤騷雅正自不可同年語漁隱叢話亦
引此句謂魯直以今時人形入詩句取法少陵然不
知其法少陵存歿之感而非但法其時人入句也二
公皆失攷(歸田詩話云山谷此詩喻二人才思遲速之異也無巳詩如壊墻得雨蝸成字古屋)
(無人燕作家寥落之状可想少游詩如翡翠側身窺綠酒蜻蜓偷眼避紅粧豔冶之情可見二人他作亦)
(多類此無已宿齋宫驟寒或送綿半臂却之不服竟感疾而終少游謫藤州以玉盂汲水笑視而卒二人)
(於臨終屯泰不同又如此)
北斗
歴歴詩秦城北斗邊
吳旦生曰三輔黃圖長安故城城南為南斗形城北
為北斗形故號斗城然觀公秦城近斗杓北斗故臨
秦之句當是長安上直北斗也而秦中詩春城依北
斗郢樹發南枝春字無義亦不可對郢當是秦城字
耳劉禹錫望賦城依斗兮闌干與公同義
荔枝
觧悶詩側生野岸及江蒲(趙注自戎僰而下例以畆為蒲今官私契約皆然因以押)
(韻)不熟丹宫與玉壺雲壑布衣台背老勞人害馬(俗本作勞)
(生重寫悞今從歐本)翠眉須(一作疎悞或作鬚益悞)
楊升庵曰左思蜀都賦旁植龍目側生荔枝故張九齡
賦云雖觀上國之光而被側生之誚老杜諱荔枝為側
生蓋以時事不欲直道也
末二句言布衣抱道有老死雲壑而不徵者乃勞人害
馬以給翠眉之須何為者邪山谷謂雲壑布衣指後漢
唐羌諫止荔枝貢者此俗所謂厚皮饅頭夾紙燈籠矣
吳旦生曰王勉夫言漢和帝時南海獻荔枝十里一
置五里一堠奔騰險阻死者繼路唐羌上書曰交州
獻荔枝生鮮致之驛馬晝夜傳送至有遭虎狼之害
頓仆死亡不絶道路詩之勞人害馬正引此故實為
言耳子美自傷以有用之才見棄邱壑終老不用果
物奪於愛姬之嗜欲及時致之雖勞人害馬有所不
䘏杜又有詩云憶昔南州使奔騰獻荔枝百馬死山
谷到今耆舊悲舉此以騐勞人害馬之說為不誣矣
觀此則引唐羌止以證勞人害馬四字而餘文俱以
老杜已意足成之其說極確惜升庵不攷及此(漢武帝元)
(鼎六年破南粤起扶荔宫荔枝自交趾移植於庭數歲後一株稍茂終無花實一日萎死因不復蒔其實)
(則歲貢焉郵傳者疲斃於道極為民患至後漢安帝時交趾邵守極陳其弊乃始罷貢)
社日
西溪叢語曰尚想東方朔詼諧割肉歸社日用伏日事
蘇黃皆以為誤史記秦德公二年始作伏祠社乃同日
至漢方有春秋二社與伏分也
吳旦生曰邵氏聞見後錄以割肉為社日皆引用之
悞按十二諸侯年表秦德公二年初作伏祠社磔狗
邑四門則祠社用伏日此詩用伏日事何礙野客叢
書云漢書載揚雄觧嘲曰東方朔割名於細君師古
注謂以肉歸遺細君是割損其名而文選載此文則
曰東方朔割炙於細君良注謂朔拔劔割肉以歸炙
亦肉也二說雖不同皆通於理
含蓄
顧脩遠曰勲業頻看鏡公意猶未忘勲業也頻頻取鏡
而看胸中稷契眼底長安只看我此際作何面目猶未
老否尚可自振否都在明鏡中了了看出又行藏獨倚
樓其行其藏倚樓之際獨自躊躇藏既不甘行又難必
無限心事他人不能知故獨自徘徊倚樓而不能自已
吳旦生曰陳後山言裕陵嘗稱此二句子美之詩皆
不迨此正以其含蓄無際裕陵雖未指出而早已看
出也冷齋夜話云詩有句含蓄者如杜曰勲業頻看
鏡行藏獨倚樓鄭雲叟曰相看臨遠水獨自上孤舟
是也有意含蓄者如宫詞曰銀燭秋光冷畫屏輕羅
小扇撲流螢天街夜色凉於水臥看牽牛織女星又
班姬詩曰怪來籹閤閉朝下不相迎總向春園裏花
間笑語聲是也有句意俱含蓄者如九日詩曰明年
此會知誰健醉把茱萸子細看宫苑詩曰玉容不及
寒鴉色猶帶昭陽日影來是也此等引論最足啟發
詩思凡詩惡淺露而貴含蓄淺露則陋含蓄則旨令
人再三吟咀而有餘味久之而其句與意之微乃可
得而晰也
孤帷步檐
郭彦深詩筏曰杜甫夜詩第二句空山獨夜旅魂驚第
三句忽說孤帆與空山不屬當是疎燈自照孤帷宿古
人搗衣兩女子各執一杵後易作䨇杵一人執之故曰
新月猶懸䨇杵鳴末句步檐倚杖看牛斗楊用修云檐
與櫩同並是古簷字後人妄作步蟾與上新月複而且
俗又梁陸倕鍾山寺詩步簷時中宿沈氏滿願詩步檐
隨新月上林賦步櫩周流注步廊也杜詩實本此
吳旦生曰田子藝謂俗本作步蟾夫以月而為步蟾
則又易之踏兔走蜍可乎蓋步檐以混成而言如今
之飛檐步廊也屋之半間亦曰一步非言行步於檐
下也古者六尺為步今之廊檐大率廣六尺即步檐
之明証也余以升庵證蟾為檐彦深證帆為帷皆出
卓識直令子美此詩重開生面為錄子藝語以廣之
秋蓴
秋日題鄭監湖上亭云羹煑秋蓴弱杯迎露菊新
吳旦生曰此秋深景物故蓴與菊同稱則蓴羹宜於
九月矣墨莊漫錄云子美祭房相國九月用茶藕蓴
鯽之奠蓴生於春至秋則不可食不知何謂而張翰
以秋風動思鱸固秋物蓴不可曉也余以此語大謬
方言春夏為絲蓴入秋為油蓴故秋蓴肥如冰筋陳
眉公謂春蓴如亂髮不足異秋蓴長丈許凝脂甚滑
季鷹秋風正饞此也按書至冬為猪蓴又云龜蓴又
云七八月以前曰絲蓴秋末冬初曰塊蓴四月曰雉
尾蓴據此則九月蓴正美也安得謂秋不可食哉
張翰吳人辟齊王東曹掾不樂於官在京師見秋風
起作歌棄官歸宋王贄過吳江有詩云因想季鷹當
日事歸來未必為蓴鱸謂翰度時不可為故决去非
實為蓴鱸也至東坡咏三賢則云不須更說知幾早
只為蓴鱸也自賢其意又高一着矣䂬溪詩話云臨
川慷慨秋風起悲歌不為鱸眉山不須更說知幾早
只為蓴鱸也自賢反覆曲折同歸一意余以東坡拓
開一步正得晉人曠逹風味而臨川詩即贄意耳何
謂同歸一意哉蟬精雋載一詩云黃犬東門事巳非
華亭鶴唳漫思歸直須死後方回首誰肯生前便拂
衣此日區區求適志他年往往見知幾不須更說蓴
鱸美但在淞江水亦肥雖其姓氏不詳觀其落句似
又從東坡推入一層令人尋繹之下如剥蕉心卷曲
脫換益歎詩思之無窮也
點朝班
秋興詩幾回青𤨏點朝班
吳旦生曰點字張禺山作音玷束晢詩莫之點辱陸
厥詩復點銅駝門楊升庵引漢書祗足以發笑而自
點耳與此同顧修遠引公詩凡才汚省郎即此意也
焦弱侯云若作玷不得用幾回字王建詩殿前傳點
各依班唐人屢用之可證余考公於肅宗至德二載
五月拜左拾遺八月即放還則列朝班僅僅三月此
點字不過謂曾備員來合之一臥滄江撫今追往怨
而不怒何必去聲讀(一作照朝班)
倒句
秋興詩紅稻啄殘鸚鵡粒碧梧棲老鳳凰枝
吳旦生曰此為倒裝句法乃以反言之也若正言之
當云鸚鵡啄殘紅稻粒鳳凰棲老碧梧枝公慣有此
句法如他詩黃鵠高於五尺童化為白鳬似老翁若
正言之當云五尺童時似黃鵠化為老翁似白鳬也
後見顧修遠云詩意本謂香稻乃鸚鵡啄餘之粒碧
梧則鳳凰棲老之枝蓋舉鸚鵡鳳凰以形容二物之
美非實事也重在稻與梧不重鸚鵡鳳凰若云鸚鵡
啄殘香稻粒鳳凰棲老碧梧枝則實有鸚鵡鳳凰矣
又謝世脩云其意謂黃鵠高於五尺之童本有雲霄
之志今化為白鳬則似老翁由大而小不得志也可
知余喜二說更有思致
伊吕蕭曹
讀杜二箋曰伯仲之間見伊吕指揮若定失蕭曹張輔
葛樂優劣論曰孔明殆將與伊吕爭儔豈徒樂毅為伍
後魏崔浩著論亮不能為蕭曹亞匹謂陳壽貶亮非為
失實公此詩以伊吕蕭曹相提而論所以伸張輔之論
而抑崔浩之黨陳壽也
吳旦生曰見字失字下得神妙見字從伯仲之間生
來失字從指揮若定生來鶴林玉露載孔明曰吾心
如秤不為人作輕重信能此則吾心即造化也乃知
長嘯草廬時其所講不在伊吕下或謂既比之伊吕
又比蕭曹何也予曰下句蓋惜其指揮未定而死耳
指揮若定雖蕭曹且不能當况司馬仲逹乎指揮蓋
措置經畫也如兵民雜耕留屯久駐之類失猶無也
故末句有志决身殱之嘆
焦弱侯云三分割據紆籌策萬里雲霄一羽毛人以
三分割據為孔明功業不知此其所輕為正如雲霄
一羽毛耳必也偶伊吕而失蕭曹乃盡公之才惜乎
運移身殱僅以三分之業自見此天也非人也此詩
八句一意讀者逐句解之失其旨矣
悶
西清詩話曰子美作悶詩乃云捲簾惟白水隱几亦青
山若使予居此當卒以樂死豈復有悶乎墨莊漫錄曰
子美居西川憂在王室而又生理不具與死為隣故對
青山青山悶對白水白水悶平時可愛樂之物皆寓之
為悶也蔡約之處富貴所欠二物耳其後竄逐經歴﨑
嶇必悟此詩之工
吳旦生曰蔡絛看出憂中有樂張邦基說得樂中有
憂總之作詩者與看詩者隨其興會即各具一造物
不妨異轍而同途也張云經歴﨑嶇必悟其工此非
善於論蔡乃善於論杜按李伯紀之序亦云蓋其開
元天寶太平全盛之時迄於至德大歴干戈離亂之
際凡四千四百餘篇其忠義氣節羈旅艱難悲憤亡
聊一寓於詩平時讀之未見其工迨親更兵火喪亂
之後誦其詩如出乎其時犂然有當於人心然後知
其語之妙也
按唐僧栖白詩捲簾當白晝移坐向青山元范德機
詩青山入坐席白水抱門流其語意皆出於杜却皆
說向樂邊
添線
海錄碎事曰杜詩刺繡五紋添弱線魯直詩宫線添尺
餘歲時記謂魏晉間宫中以紅線量日影冬至後日影
添長一線未知孰是
吳旦生曰公有至目遣興詩愁日愁隨一線長魯直
云釋此句者引歲時記紅線量影之說而唐雜錄謂
宫中以女工揆日之長短冬至後日晷漸長比常日
增一線之工此說為是則知魯直已有確據故其所
云宫線添尺餘者亦指刺繡言耳(陶南村掖庭記云元時有刺繡亭冬)
(至則候日於此亭邊有一線竿竿下為緝衮堂至日命宫人把刺以騐一線之功)
書雲
小至詩云雲物不殊鄉國異
吳旦生曰詩話舊謂冬至用書雲事宋人小說以為
分至啟閉必書雲物獨以為冬至事非也按春秋感
精符云冬至有雲迎送日者來歲美宋忠注曰雲迎
日出雲送日入也冬至獨用書雲事指此未為偏失
也然余觀左傳僖公五年正月辛亥朔日南至公既
視朔遂登觀臺以望而書禮也凡分至啟閉必書雲
物為備故也杜預注云周正月今十一月分春秋分
也至冬夏至也啟者立春立夏閉者立秋立冬雲物
者氣色災變也漢明帝永平二年春正月辛未宗祀
光武畢登靈臺觀雲物據此則四時八節皆可用書
雲昔人偶於冬至用之亦可而後人遂援為故實則
非矣
文苑英華載令狐楚冬至進鞍馬狀云迎日良辰書
雲令節
落句
范公偁過庭錄曰小宋舊有一帖論杜詩至於實下虛
成亦何可少也先子未逹後問晁以道云昔聞於先人
蓋為縳雞行之類如小奴縳雞向市賣是實下也末云
雞虫得失無了時注目寒江倚山閣是虛成也蓋尭民
親聞於小宋焉謹退而記之
吳旦生曰落句之妙忽入他意靈變莫測非後人之
所可擬眞西山引黃山谷書酺池寺云小黠大癡螗
捕蟬有餘不足䕫怜蚿退食歸來北窗夢一江風月
趁漁船步里客談又引山谷水仙花詩坐對眞成被
花惱出門一笑大江横師民瞻引蘇子瞻二虫詩二
虫愚智俱莫測江邊一笑無人識洪容齋引李德遠
東西船行云東西相笑無已時我但行藏任天理數
詩語意互相祖述然與老杜自懸殊也
動搖
竹坡詩話曰凡詩人作語要令事在語中而人不知讀
太史公天官書天一鎗棓矛盾動搖角大兵起杜詩五
更鼓角聲悲壯三峽星河影動搖蓋暗用遷語而語中
乃有用兵之意詩至此可以為工
吳旦生曰西清詩話引漢武故事星辰搖動東方朔
以為民勞之應剡溪漫筆又引天官書注左旗九星
在河鼓左右旗九星在河鼓右是天之旗鼓動搖主
兵天爵堂筆餘云杜公雖破萬卷恐未必拘拘證古
若此暑月夜半露坐時觀晴空星河影隱映錯落儼
然動搖處處若此况三峽乎余觀此詩起句云歲暮
隂陽催短景天涯霜雪霽寒宵雖不可例以暑夜目
之然必以星垣配合亦殊損其寥曠也
按三峽有二自夷陵州西上南津關始入西陵峽再
為明月峽北峰上有石穴如規故名再上即黃牛峽
南有黃陵廟宜都記云自黃牛灘東入西陵界一百
里許山水紆曲林木高茂哀猿三聲巖谷響應者即
此此楚西之三峽峽之南門蜀江之委尻也上溯歸
州由巴東過東西瀼溪始入巫峽再經巫山入鬼門
關為歸峽再上即瞿塘峽在白帝城西舊亦名西陵
峽灔澦堆當其口水經云杜宇所鑿連亘七百里重
岩疊嶂隱蔽天日非亭午夜分不見日月者即此此
川東之三峽峽之北戶蜀江之咽喉也
澶漫
聞河北諸道節度使入朝歡喜口號云澶漫山東二百
州
吳旦生曰澶音憚遠也莊子聖人澶漫為樂摘僻為
禮而天下始分矣南都賦其竹則緣衍抵坂澶漫陸
離柳子厚鐃歌云澶漫萬里宣唐風楊仲弘詩澶漫
渠河方涉夏蕭條竹樹已迎秋又云南山多白雲澶
漫塞崕谷
司馬相如子虛賦案衍壇曼向注云平寬貌揚雄甘
泉賦平原唐其壇漫翰注云廣大貌
老子
麈史曰子美李潮八分歌云苦縣光和尚骨立筆法瘦
硬方通神按神仙傳老子苦縣瀨鄉人漢書稱桓帝夢
見老子命中常侍左悺於瀨鄉致祭詔邊韶立祠兼刻
石即蔡邕書也今考桓帝紀年乃建和而光和為靈帝
年號豈傳寫之誤邪或以亳有太清殘缺碑猶有光和
二字又不知太清之名始於何代兼譙去苦縣尚兩舍
即非邊韶所刻石也
吳旦生曰綱鑑桓帝延熹八年春正月遣中常侍左
悺之苦(音怙)縣祠老子注云苦縣故城在開封府鹿邑
縣東老子祠在鳳陽府亳縣按建和至延熹凡四改
元則非是建和明矣生於苦而祠於亳判然兩地靈
帝光和時蔡邕軰尚在安知非另有碑刻况太清又
明是老子稱號也老杜或指亳碑而苦縣乃以老子
生地連屬言之不為乖謬(潘子眞詩話云北岳碑後漢光和二年立苦縣老子)
(廟亦漢碑俱蔡邕書杜詩苦縣光和謂二碑也)
屠蘇
楊升庵曰蕭子雲雪賦韜罦罳之飛棟沒屠蘇之高影
杜子美冷淘詩願憑金騕褭走置錦屠蘇屠蘇庵也廣
雅云屠蘇平屋也通俗文云屋平曰屠蘇魏略云李勝
為河南太守郡廳事前屠蘇壊唐孫思邈有屠蘇酒方
蓋取庵名以名酒後人遂以屠蘇為酒名矣何遜詩郊
郭勤二頃形體憩一蘇又大冠亦曰屠蘇禮曰童子幘
無屋凡冠有屋者曰屠蘇晉志元康中商人皆著大障
諺曰屠蘇障日覆兩耳會見暍兒作天子
吳旦生曰廣韻廜㢝草庵詩話補遺云周王褒詩飛
甍彫翡翠繡桷畫屠蘇屠蘇本草名畫於屋上因草
名以名屋此又一解
時鏡新書云晉董勛曰正旦飲酒先從小者何也俗
以小者得歲故先酒賀之老者失時故後飲酒四民
月令云正旦進酒次第當從小起以年小者起先裴
夷直詩自知年紀偏應小先把屠蘇不讓春顧况詩
還丹寂寞羞明鏡手把屠蘇讓少年
古雋考略云廜㢝酒名元日飲之可除瘟氣本作酴
酥四時纂要作屠蘇屠者屠絶鬼氣蘇者蘇醒人魂
雲麓漫抄云按荆楚歲時記正月旦日進椒栢酒飲
桃湯服却鬼丸敷於散次第從小起注云以過臘日
故崔實月令過臘一日謂之小歲又曰小歲則用之
漢朝元正則行之晉世蓋漢嘗以十月為歲首也又
云敷於散即胡洽方云許山赤散並有觔兩則知敷
於音訛轉而為屠蘇小歲訛而為自小起云
石榞
上後園山脚詩石榞徧天下水陸兼浮沉
吳旦生曰榞音原木名按石榞子如芎藭其皮可以
禦饑時天下荒亂小民轉溝壑水陸並載石榞以充
糧
白鳥
寄劉伯華使君詩江湖多白鳥天地有青蝇
吳旦生曰鮑注與白鷗波浩蕩意同言自適也是直
解作飛鳥蔡寬夫謂或以為鷺大謬按月令仲秋之
月羣鳥飬羞注引夏小正曰九月丹鳥羞白鳥蓋有
翼謂之鳥謂螢與蚊蚋也羞進也舊注又以白鳥為
蚊蚋非是豈有兩句皆說䜛成甚律度余以詩人青
蝇刺䜛固矣注家不識白鳥為戒貪而猥測之也金
樓子載齊威公臥於栢寢白鳥營饑而求飽公開翠
紗之厨而進焉有知禮者不食而退有知足者雋肉
而退有不知足者長嘘短吸而食及其飽者腹為之
潰蓋戒夫貪也然則公詩蓋言天下多貪䜛之人耳
荆州高齋夏月無白鳥(昭明太子於此齋造文選)
崑崙月窟
魏將軍歌被堅執銳略西極崑崙月窟東巉巗
吳旦生曰注家昧其義此即北斗歸南之意林下偶
談云崑崙月窟在西而謂之東蓋謂魏將軍略地至
西方之極而回顧崑崙月窟却在東也
揚雄長楊賦西壓月&KR1208;東震日域注云月窟月所生
處在西日域日初出處在東
水明樓
稗編載蘇尚書符嘗與人論詩曰祖父謂老杜四更山
吐月殘夜水明樓以為古今絶唱乃祖父於此有妙悟
處他人未易曉也
吳旦生曰檮杌云偽蜀嘉王宗壽每諫諍衍不樂燕
會衍命宫人李玉簫歌其所撰宫詞送宗壽酒宗壽
懼禍乃飲佞臣潘在迎曰嘉王聞玉簫歌即飲請以
玉簫賜之衍曰王必不納其歌詞云暉暉赫赫浮五
雲宣華池上月華春月華如水浸宫殿有酒不醉眞
癡人觀此即詞曲月明如水浸樓臺所自出也水浸
二字便涉纖麗其去王建天街夜色凉如水遠矣况
與杜句何啻天壤
歴代詩話卷三十八
