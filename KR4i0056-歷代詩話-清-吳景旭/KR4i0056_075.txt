歷代詩話卷七十五
歸安吳景旭撰
癸集中之上
行邊詩
西湖麈談錄曰王世昌越雖尚權譎而文事武備皆有
可觀世間惟有征夫苦天下無如邊地寒髮為胡笳吹
作雪心因烽火煉成丹其行邊詩也西涯李公謂其姿
表奇邁議論英發其於邊徼險易敵情真偽將士強弱
勞逸皆在胸臆出奇取捷謀定後發莫測所向顛倒才
智自為操縦而人人欣勸樂為之用可謂得其實矣
吳旦生曰蓬軒類紀世昌廷試日稿甫就忽旋風起
腋下騰公卷於雲霄中廷臣與同試者咸仰視彌久
彌高至不能見乃已詔許别楮謄進踰年高麗貢使
持其卷上聞後公由中執法大司馬至封威寧伯盖
飛騰之兆已見扵廷試之日矣詩話載公一日思退
賦詩云歸去來兮歸去来千金難買釣魚臺也知世
事只如此試問古人安在哉綠醑有情憐我老黃花
無主為誰開平生事業心如火一夜西風化作灰未
幾以事敗編管安陸遂符一夜化灰黃花無主之䜟
或以偕汪直出塞致開邊釁士論少之鄭淡泉謂汪
直自敬憚威寧威寧不峻拒之亦未為過也可稱知
心之論余每誦其次韻馬大理云閒来愛飲三杯酒
老去羞談兩石弓則以文臣而三佩將印乃向所羞
稱也豈欲開邊釁哉
鍾馗
寓圃雜記曰嘗歲除劉原博邀劉廷美守歲廷美挾所
蔵鍾馗畫像求題原博為賦終南進士行大書於上曰
長空糊雲夜風起不忿成羣跳狂鬼倒提三尺黃河冰
血灑蓮花舞秋水飛螢負火明月羞櫟窠影黑啼鵂鶹
綠袍烏帽逞行事磔腦刳腸天亦愁中有巨妖誅未得
盍駕飊輪驅霹靂如何袖手便忘機回首東方又生白
明旦廷美持歸懸之中堂京師風俗每正旦主人皆出
惟置白紙簿并筆硯於几上賀客至書其名無迎送也
劉定之黃廷臣首至見此詩各摘簿一葉錄之以去繼
至者皆摘錄之頃間簿已盡矣明旦復置簿亦如之金
本清戲謂廷美曰此鍾馗乃耗紙鬼也
吳旦生曰唐人題吴道子畫鍾馗卷首云明皇因痁
作夢二鬼一大一小其小者衣絳犢鼻屨一足跣一
足懸一屨搢一大筠紙扇遶殿而奔其大者戴帽衣
藍裳袒一臂鞹雙足乃捉其小者刳其目劈而啖之
上問大者曰爾何人也奏云臣鍾&KR2084;氏即武舉不捷
之士也誓與陛下除天下之妖孽夢覺痁苦頓瘳詔
吴道子如夢寫之咸通中進士周繇以明皇夢鍾繇
賦知名續博物志云俗傳鍾馗起於明皇之夢非也
北史堯暄本名鍾葵于勁字鍾葵宋宗慤妺名鍾葵
非特明皇時但葵馗二字異耳又終葵菜名楊升菴
謂考工記大圭首終葵注終葵椎也齊人名椎曰終
葵盖言大圭之首如椎爾俗畫神像貼於門首執椎
以擊鬼便附會說鍾馗能啖鬼陳心叔謂升菴無據
若以字音相同則左傳殷人七族有終葵字爾雅釋
草篇有終葵中馗二草名豈可曲引為證或云鍾馗
當作終䕫謂六書本義終有窮極畢死之義古文䕫
一作馗集韻馗䕫逵&KR0008;通用䕫孔叢于所謂土石之
怪䕫罔兩是也窮治邪鬼故稱終䕫耳此亦意撰也
若然則作鍾馗亦可鍾有收聚之義何必改鍾為終
胡元瑞謂升菴心叔據孫逖張說文集有謝賜鍾馗
畫表俱以鍾馗不始開元時然考北史及魏書堯暄
傳暄字辟邪本名鍾葵後賜名暄又夢溪筆談載皇
祐中金陵發一塜有石誌乃宋宗慤母鄭夫人宗慤
有妺名鍾馗則鍾馗之名在六朝前已有之流傳執
鬼非一日矣堯暄之本名鍾葵宗氏之妺名鍾馗皆
即以鬼神為名故暄名鍾葵而字辟邪者即取鍾馗
能驅邪辟耗之意後人既不得鍾馗出處見暄名鍾
葵又有辟邪之字反以世傳鍾馗為出於此豈不甚
乖舛哉又隋煬初即位嵐州刺史喬鍾馗從漢王諒
起兵為大將軍
白鵲
劉原博題雙喜圖送馬勝宗從昌平侯出鎮宣府云遠
隨金印出邊州早報平安入鳳樓剪取白羅飛繡影旗
竿十丈掛人頭
吳旦生曰湯公譲作此詩未出見原博作乃歎服曰
此真題邊將白鵲詩吾詩乃學課語耳遂焚其藁余
因記劉欽謨懸笥𤨏探云聞鄒克明作三夸詩其一
言蘇秉衡其二言湯公譲其三言劉原博有錢端學
問公譲名屢質所為詩公譲始曰可中而厭終則勃
然怒曰何絮絮如此端學跼蹐去予戲之曰向有人
言公謂杜陵無好句今觀之果然公譲曰吾詩正學
杜何嘗云杜無好句若云學杜者無好句則有之耳
原博嘗為繭窩詩有今古茫茫白雲老之句有謂雲
者聚散無常之物豈得謂老原博曰不聞天有情天
亦老乎其人辨不已原博怒曰不讀二萬卷書看溥
詩不得予以為白雲老者盖指繭窩如白雲常在則
謂之老亦無害况晉人題李老谷固有駱駝夜吼青
雲老之句乎予在京嘗與公譲同過原博公譲擕八
詩就評原博以手掩之問曰此何詩也公譲曰北京
八景詩原博曰比在當時胡文穆公楊文敏公曾状
元王侍講詩皆未易及公所作能勝之則出不然不
如已也公譲曰第讀之原博為讀一首即還曰不如
多矣又言昨與楊帥作白鵲詩殊不佳我亦嘗作乃
真邊將白鵲詩如公之作直學課詩耳原博詩曰早
随金印出邊州晩送懽聲入御樓剪取白羅飛繡幕
旗竿十丈挂人頭公譲大稱服此頗近夸而夸者亦
復自屈於夸者亦遇其敵而然也
豪放
懸笥瑣探曰予在史館日請良醖一斗然飲少多有蔵
者湯公譲索之詩曰兼旬無酒飲詩腹半焦枯聞有黃
封在何勞市上沽嘗至其第見其廳事春聯曰東坡居
士休題杖南郭先生且濫竽其東偏曰暫拄西山笏閒
開北海尊其西偏曰長身惟食粟老眼漸生花豪俠之
氣可見
吳旦生曰公譲東甌㐮武王之曾孫也有文武才成
化初守禦延綏孤山堡戰歿月餘口外某驛忽一兵
官至騶從甚盛坐中堂索筆硯燈燭閉戸而寝明發
開戶寂然無人但見壁間有詩云手持長劔斬渠魁
一箭那知中兩腮塞馬踐來頭似粉烏鴉啄處骨如
柴交游有義空揮淚弟姪無情不舉哀血汚遊魂歸
不得當年空築望鄉臺人始知為湯公也盖其歌詩
豪放性志使然彼髯之自期待當何等若以六體香
奩不减義山則又文弱士目之矣
繡鞋
寓圃雜記曰沈愚字通理乃宣德間金陵十才子中一
人也有續香奩四卷倣韓致堯之作繡鞋一首云幾日
深閨繡得成著來便覺可人情一彎暖玉凌波小兩瓣
秋蓮落地輕南陌踏青春有跡西廂立月夜無聲看花
又濕蒼苔露晒向忩前趁晩晴
吳旦生曰通理博覽羣籍不樂仕進以業醫終其身
或勸之仕曰吾非籠絡中物也詩餘樂府尤為人所
傳一云蘇秉衡少時作繡鞋詩人呼為蘇繡鞋觀通
理次義山無題五首則知繡鞋是通理擅場
按吴下劉原博溥中都湯公譲胤績崑山沈通理愚
海昌蘇秉衡平蘇秉貞正西蜀晏振之鐸四明王栢
原淮吴下鄒克明亮淮南蒋主忠忠戚里王善甫貞
慶時稱景泰十才子(或云洞庭徐德重霆亦在十子之列)
懷古
詩話類編曰姑蘇懷古詩多用宋以前事鮮有能用近
時事且言詳盡而意微婉者惟丘仲深詩云西風黃菜
葉乾時城郭人民半是非九四不成龍或躍萬三無復
燕于飛玉虹百尺形空壮金虎千年氣已微何事章縫
袂相接等閒廟筭出神機按張士誠據吴時用黃蔡葉
三參軍吳人謠曰黃菜葉用齒頰一夜西風来乾壓九
四士誠乳名萬三吳中富人姓沈氏名富字仲榮行三
人以萬三秀呼之九四萬三人名數目對偶甚切玉虹
金虎皆吳中故事末句盖謂榮國公姚廣孝也幼嘗為
僧名道衍
吳旦生曰西樵野記云偽周嘗用黃敬夫蔡彦文葉
德新三參軍皆迂闊書生不識大計洪武丁未下江
南三人伏誅其屍風乾於旗竿之首初吳中童謠曰
丞相做事業專用黃菜葉一夜西風来乾别於是始
驗(翦勝野聞又載謠云張王做事業只憑黃菜葉一朝西風起乾鱉)文徵仲弔偽周
故址詩欲談天祐誰堪問自唱西風菜葉歌
續停驂錄云張士誠泰州白駒場人兄弟三人士德
士貴以行稱九四九五九六
楊君謙蘇談云元時富人陸道原貨甲天下為甫里
書院山長一時名流咸與之游處暮年對其治財者
二人以貲歷付之曰吾産皆與汝惜為汝禍耳道原
遂為黃冠師居陳湖之上開瑞雲觀居之改名宗静
又納貲為道判時稱陸道判其故宅今為竹堂寺所
謂二者其一即沈萬三秀也其一姓葛亦富傳信錄
云萬三甚富今會同館是其故宅後湖中地是其花
園京城自洪武門至水西門是其所築也蘇談又云
萬三家在周莊破屋猶存亦不甚宏壮殆中人家制
耳惟大松猶存焉被沒者非萬三家蓋萬四之在黃
墩者耳留青日札云萬三名富字仲榮弟萬四名貴
字仲華本湖州南潯人父沈祐始徙蘇之長洲東蔡
村貴之子漢傑又徙於化周莊漢傑之子玠為戸部
倉曹員外郎富之子達卿據此則周莊屋當是萬四
之裔非屬萬三矣(餘冬序錄云萬三有聚寳盆貯少物經宿輒滿詔取入試不騐還其)
(家後籍沒復歸禁中長安客話云工部有銅籄四一在節慎庫高可過人是萬三沒入之物光祿寺有鐵)
(力木酒榨每榨用米二十石得汁百甕亦其沒入者)
白髮春風
詩話類編曰丘仲深嘗作因事有感詩其序曰唐人有
詩云公道世間惟白髮又曰惟有東風不世情又曰花
開蝶滿枝花謝蝶還稀惟有舊巢燕主人貧亦歸是皆
憫世悼俗之言味其詞可以知其時矣由今日以觀尤
有甚於此者故反其詞為一絶云白髮年來也不公春
風亦與世情同於今燕子如蝴蝶不入尋常矮屋中誦
之者足以見世態炎凉之變
吳旦生曰漁隠叢話杜牧詩公道世間惟白髮貴人
頭上不曾饒羅鄴詩年年檢點人間事惟有東風不
世情此窮人不偶遣興之作也今仲深反其詞為之
感慨良深然詩家又病其太露如錢起歸故山詩谷
口春殘黃鳥稀辛夷花盡杏花飛始憐幽竹山忩下
不改清隂待我歸何等藴藉
王直方詩話云元祐初多用老成故東坡詩此生自
斷天休問白髮年來漸不公陳無已詩今代貴人頭
白髮掛冠高處不宜彈秦少游復有白髮偏於我輩
公之句則是白髮亦有随時之義
下第
風雅鼓吹曰吴中奚昌元啟與粤東丘仲深冣厚嘗出
其下第詩有沙鶻欺人故傍船之句仲深哂之因覓舊
稿得三律云一笑出都門薰風正晏温逍遥閒歲月俯
仰舊乾坤戀闕心徒切談天石謾存滿懷今古事誰可
細評論其二曰萬里一遊人自憐還自嗔無錢堪使鬼
下筆或通神孰識琴中趣空懷席上珍欲憑詹尹卜如
我豈長貧其三云壮志冷於灰歸心疾似飛白雲長在
望清淚欲沾衣五月收新植三春采嫩薇故鄉雖遥遠
生計未為微盖先生正統甲子發解此戊辰辛未下第
所作也辭意和平而無迫切之態元啟大愧服
吴旦生曰自洪武三年庚戌命天下鄉試四年辛亥
會試至十七年甲子復命各省鄉試定三歲一舉行
焉刻程文自二十年丁夘始試錄定式自二十三年
庚午始京畿與布政司鄉試在子午夘酉年秋八月
禮部會試在辰戌丑未年春二月盖定規也洪武癸
未太宗渡江天順癸未貢院火皆以其年八月會試
明年三月殿試於是二次有甲申貢院火時舉人死
者九十餘人奚元啟作詩云回祿如何也忌才春風
散作禮闈災碧桃難向天邊種丹桂翻從火裏開豪
氣滿場争吐燄壮心一夜盡成灰曲江勝事今何在
白骨稜稜漫作堆則元啟一輕儇好事人也然其辭
亦足悲夫
識小編云舊制殿試在三月朔日成化八年以悼恭
太子發引改於十五日至今因之
蒹葭堂襍抄云陸楠上南宫不售歸過揚州司關欲
税其舟楠投一詩云獻策金門苦未收歸心日夜水
東流扁舟載得愁千斛幸有君王不税愁其官見詩
迎而禮之
烏鬚
詩話類編曰陸參政文量寓京時客有授烏鬚方者口
占一詩答之云染將粉白媚嬌紅祗畏癡心笑老翁五
色今生當順受二毛何况世人同聞者以為明達
吳旦生曰成化間賈番進獅子奏乞大臣往迎文量
時為兵部郎諫止之家蔵萬卷手自讎校所著菽園
雜記式齋集其子安甫撰式齋蔵書目錄桑民懌祝
希哲徐昌穀為之序觀其寄鼎儀云歸来無計買青
山身在從渠兩鬢斑又詶若庸云聞君近日緣詩瘦
華髮星星革帶鬆其意與答烏鬚同然劉禹錫有云
近来後輩輕前輩好染髭鬚作後生豈唐時已有此
方耶觀何長瑜嘲臨川僚佐云陸展染白髮欲以媚
側室青青不解久星星行復出則又在晉宋時矣(按烏)
(鬚聲價一騰於熱宦再騰於宿儒詩話載嘉靖間吴小江督學楚中所拔入庠者多垂髫士士之已冠者)
(計窘乃去頭上巾亦為垂髫應試吴公見其額上綱痕口占嘲之曰昔日峩冠已偉然今朝丱角且從權)
(時人不識予心苦將謂偷閒學少年一時傳誦無不絶倒)
歷代詩話卷七十五
