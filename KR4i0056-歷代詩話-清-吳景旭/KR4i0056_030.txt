歴代詩話卷三十
歸安吳景旭撰
戊集中之上
漢魏六朝
褦襶
程曉嘲熱客詩今世褦襶子觸熱到人家
吳旦生曰玉篇廣韻不載二字藝文類聚作&KR3873;襶集
韻褦音柰襶音戴炙轂子云褦襶笠子也馮元成云
凉笠也以竹為胎蒙以帛暑時戴之以遮日今暑中
謁客稱褦襶其不曉事者亦稱褦襶名義考云二字
从衣何以云不曉事盖炎暑戴笠見人必不曉事者
也黃山谷次韻松扇詩可憐遠度幘溝漊適堪今時
褦襶子陸放翁夏日詩孤舟正作笭箵夢九陌難隨
褦襶忙金人王子端夏日詩且喜過門無褦襶却憐
浣壁有寕馨史舜元詩壯歲羞為褦襶子即今却羡
囁嚅翁
幽憤
嵇康幽憤詩昔慙柳下今愧孫豋
吳旦生曰石林詩話以此二句盖志鍾會之事野客
叢書云鍾會所以害康者因吕安兄訟弟之故觀其
集有與吕長悌絶交一書其間曰阿都開悟每喜足
下有此弟足下許吾不擊都以子父六人為誓吾乃
感足下重言慰觧都都遂釋然何意足下包藏禍心
密表擊都今都獲罪吾為負之吾之負都由足下之
負吾也盖康嘗為安致觧於其兄兄紿其和密致其
罪康悔因為是書與其兄絶交遂牽連入獄幽憤之
詩正志其事所以繼有内負宿心外恧良朋之語魏
氏春秋謂吕巽誣其弟安不孝安引康為証康義不
負心保明其事鍾會勸大將軍因此除之而晉史亦
曰康與吕安友善安為兄所枉訴以事繫獄詞相引
証遂復收康康謹言行一旦縲絏乃作幽憤詩盖孫
登嘗謂康曰子才多識寡難免於今之世此所以有
愧孫之語樂天雜感詩云吕安兄不道都市殺嵇康
石林詩話又言嘗讀世說知康乃魏宗室壻審如此
雖不忤鍾會亦安能免死耶
秀才入軍
韻語陽秋曰文選載嵇叔夜贈秀才入軍詩李善注謂
兄秀才公穆入軍而張銑謂康之從弟不知其名考五
詩或曰携我好仇或曰思我良朋或曰佳人不在皆非
兄弟之稱善銑所注恐未必然爾
吳旦生曰劉義慶集林嵇熹字公穆舉秀才晉百官
名云嵇熹字公穆歴揚州刺史康兄也盖名氏鑿鑿
非不知名之謂至於詩中稱謂古人多不可拘如五
詩中思我所欽則以所欽為弟陸機贈從兄詩願言
思所欽則以所欽為兄又贈馮友詩願言懷所欣則
以所欣為友此亦何常之有况楚辭樂府往往以佳
人比君王何獨不見入兄弟用耶又如康幽憤詩母
兄鞠育有慈無威恃愛肆姐不訓不師按姐音租嬳
姐女態也字本作㜘省作姐說文㜘嬌也選注姐嬌
也設使不通其義將以肆姐為姊妹之姊非對母兄
而言耶
趙李
阮嗣宗詠懷詩西游咸陽中趙李相經過楊升菴曰顔
延年以為趙飛燕李夫人劉會孟謂安知非實有此人
不必求其誰何也按漢書谷永傳小臣趙李從微賤尊
寵成帝嘗與微行者籍用趙李字正出此若如顔延年
說趙飛燕李夫人豈可言經過如劉會孟言當時實有
此人唐王維詩亦有日夜經過趙李家豈唐時亦實有
此人乎
吳旦生曰據陳云谷永傳成帝久無繼嗣數為微行
多近幸小臣趙李從微賤專寵皆皇太后諸舅夙夜
所常憂至親難數言故風永等因天變切諫胡元瑞
云按永傳謂許班之貴傾動前朝今之後起天所不享
十倍於前盖絶無小臣二語則小臣從上為句而趙
李以下正指趙飛燕李平矣王弇州云趙飛燕李平
皆成帝所幸婕妤然不應與婕妤游從余意趙李亦
如太冲詠史所引金張許史之謂觀相字自是兩人
氏姓駱賓王詩趙李經過密蕭朱交結親則兩人明矣
咸陽游俠或有其人安知非朱家郭觧者流有以動
嗣宗興歎耶
吹臺
阮嗣宗詠懷詩駕言發魏都南向望吹臺簫管有餘音
梁王安在哉
吳旦生曰楊升菴謂本師曠吹臺梁孝王增築班史
稱平臺唐稱吹臺又因謝惠連嘗為雪賦又名雪臺
余按水經注陳留縣有師曠城上有列仙之吹臺梁
王增築即嗣宗所謂吹臺文昌雜錄云東京天清寺
繁臺梁孝王按歌吹之臺後有繁氏居其側里人呼
為繁臺青箱雜記云梁高祖常閱武於此改為講武
臺此則吹臺之始末也至於平臺者按漢書晉灼注
云兔園在平臺側如淳注云睢陽城東二十里有臺
寬廣而不甚高俗謂之平臺宋書謝靈運傳所云綴
平臺之遺響也今觀統志云惠連於此賦雪又名雪
臺蓋謝居江左安得云於此賦雪升菴以平臺即吹
臺未必然也漢梁孝王傳云王以功親為大國大治
宫室園苑則所築亦非一處耳
妖女
阮嗣宗詩昔余遊大梁登於黃華顛應龍沈冀州妖
女不得眠
吳旦生曰魏明帝寵毛氏而黜虞妃其後郭夫人有
寵毛后賜死元人傳竒有跳槽之語為此也故嗣宗
以妖女刺之按趙武靈王西至河登黃華之上夢處
女鼓琴歌詩因納吳廣女娃嬴孟姚其先七世兆於
簡子之夢及入宫而奪嫡亂國豈非妖女乎張衡應
問曰女魃北而應龍翔
懸輿
張茂先答何敬祖詩衰疾近辱殆庶幾並懸輿
吳旦生曰戊先為太子少傅敬祖為太子太師本自
同寮故有並歸之想按薛廣德傳乞骸骨賜安車駟
馬廣德懸其車以傳子孫師古注云懸其所賜安車
示榮幸也致政懸車此亦古法漢王符自叙贊云章
和二年罷州家居年漸七十時可懸輿蔡伯喈碑云
遂隠丘山懸車告老李文饒一品集云所冀中衢擊
壤獲比於堯翁舊里懸車不慙於漢相
玄景
升菴均薻曰文選傅玄詩玄景隨形運庾闡詩玄景如
映璧繁星如散錦又清響呼不至玄景招不來皆以月
為玄景
吳旦生曰傅玄詩不可泛指為月也文選傅詩李善
注玄鴈故云玄影五臣注景鴈影也映於月光而色
玄也余考之古影字用景字如周禮以土圭之法測
土深淺正日景以求地中日南則景短多暑日北則
景長多寒項羽贊贏糧景從董仲舒傳景嚮之應形
聲屈原九章入景響之無應自葛洪撰字苑始加彡
為影字說文按影者光景之類也合通用景非毛髮
藻飾之事不當从彡
二離
傅長虞贈何劭王濟詩䨇鸞游蘭渚二離揚清輝
吳旦生曰或以二離指日月而言余按孔演圖云鳳
火精也漢書長離前掞光曜張衡賦前長離使拂羽
司馬相如賦前長離而後矞皇文心雕龍光若長離
之振翼諸注皆云長離鳳也潘岳贈陸機詩婉婉長
離凌江而翔此指鳳以比陸也何劭王濟皆侍中故
稱二人為二離况以二離對䨇鸞則指鳥族為是
夢溪筆談云四方取象蒼龍白虎朱雀龜蛇惟朱雀
莫知何物但謂鳥而朱者羽族赤而翔上集必附木
皆火之象也或謂之長離盖云離方之長耳或云鳥
即鳳也故謂之鳳鳥少昊以鳳鳥至乃以鳥紀官則
所謂丹鳥氏即鳳也天文取象於鶉故南方朱鳥七
宿曰鶉首鶉火鶉尾是也鶉有兩種有丹鶉有白鶉此
丹鶉也色赤黃而文銳上秃下夏出秋藏飛必附草
皆火類也王奕云朱鳥以其羽蟲之長稱乎而曰鶉
首鶉尾何也師曠禽經青鳳謂之鶡赤鳳謂之鶉白
鳳謂之鷫紫鳳謂之鷟盖鳳生於丹穴鶉又鳳之赤
者故南方取象焉據此則鶉直是鳳而四方取象四
獸皆蟲之長也丹鶉微族何足比象而愈知離之為
鳳稱矣
金虎
陸士衡詩火辰匿暉金虎曜質焦氏筆乘曰火辰心星
也明則天下和平闇則天下喪亂金太白也虎西方白
虎昴也太白入昴是金虎相薄則有兵亂
吳旦生曰弱侯箋金虎本於甘石星經故自鑿鑿老
君所謂太白入昴兵其亂也何敬祖詩望舒離金虎
五臣注西方金也西方七宿畢昴之屬俱白虎也其
說正同若張平子東京賦始於宫隣卒於金虎五臣
注云幽厲用小人與君子為隣堅若金惡若虎卒以
此亡宜升菴譏其不知引此而謬自為說也按河圖
云亡金虎喻秦居也
褰
陸士衡擬古詩驚飈褰反信歸雲難寄音
吳旦生曰註褰引也欲隨風寄音信乃為褰引而反
與雲俱歸故難寄也一云褰絶也謂驚風之來絶其
反信歸雲之去難以寄音也余意臨風&KR1140;想便有褰
裳濡足之意若欲憑之以通往來而不意歸雲飄忽
難以寄音也下句攬衣有餘帶循形不盈衿義理俱
從褰字會出
舒翮遵渚
陸士衡别士龍詩感别惨舒翮思歸樂遵渚
吳旦生曰選注舒翮謂鵠也遵渚謂鴻也蘇武詩黃
鵠一遠别毛詩鴻飛遵渚一自謂一謂士龍也余以
上文南歸北邁永安承明俱已分指而此復分到㡳
便少味二句皆應士衡自謂其意以感斯别處比鵠
之舒翮而更惨思到歸時比鴻之遵渚而更樂也從
别豫想其歸忽惨忽樂益見情深
石龜
陸機詩石龜尚懷海我寧忘故鄉
吳旦生曰述異記東北巖海畔有大石龜俗云魯般
所作夏則入海冬復止於山上
末垂
潘岳懷縣詩南陸迎修景朱明送末垂
吳旦生曰五臣注末垂謂六月將盡時也按崔駰臨
洛觀賦云迎夏之首末春之垂言末垂是謂春盡也
詠史
左太冲詠史詩鬱鬱澗底松離離山上苗以彼徑寸莖
蔭此百尺條世胄躡高位英俊沈下僚地勢使之然由
來非一朝
吳旦生曰注謂澗松喻英俊山苗喻世胄松本高以
在澗而卑苗本卑以在山而高此徑寸之莖反蔭百
尺之條地勢使然也白樂天續古篇云雨露長纖草
山苗高入雲風雪折勁木澗松摧為薪風摧此何意
雨長彼何因百尺澗底死寸莖山上春語意全用左
詩去之遠矣(王弇州云以彼徑寸莖蔭此百尺條是涉世語貴者雖自貴棄之若埃塵是輕)
(世語振衣千仞岡濯足萬里流是出世語每諷太中詩便飄飄欲仙)
繞指柔
劉司空贈盧中郎詩何意百鍊剛化為繞指柔野客叢
書曰文選載贈答詩二首重贈盧一首而劉文集中載
往返四首有盧答詩百鍊或致屈繞指所以伸皆答其
意也
吳旦生曰五臣注但言百鍊之鐵堅剛而今可繞指
自喻經破敗而至柔弱然未知其為何物余觀古今
注吳大帝有三寳刀一曰百鍊二曰青犢三曰漏影
又按平望湖屬興化嘗於湖中得一劍屈之首尾相
就識者曰即繞指柔也
韻語陽秋云晉盧諶先為劉琨從事中郎將叚匹磾
領幽州求諶為别駕故琨答諶詩情滿伊何蘭桂移
植茂彼春林瘁此秋棘言諶棄已而就匹磾也厥後
琨命箕澹攻石勒一軍皆没由是窮蹙不能自守乃
率衆赴匹磾繼爲匹磾所拘知其必死再贈諶云朱
實隕勁風繁英落素秋何意百鍊剛化為繞指柔欲
以激諶而救其急而諶殊不領也琨既被害諶始上
表以雪其冤亦何補耶
三孽
劉越石答盧諶詩二族偕覆三孽並根長慙舊孤永負
冤魂
吳旦生曰琨父母並為令狐泥所害諶父母悉為劉
粲所害故云偕覆三孽謂劉聰劉曜劉粲也一云漢
書孺子爲孽是指琨之兄子余按琨遣兄子演領兖
州不守兄少子及演妻皆爲所執所云長慙舊孤乃
指此也三孽自謂三劉
名字互用
西清詩話曰有一人名而分用之者如劉越石宣尼悲
獲麟西狩泣孔丘謝惠連雖好相如逹不同長卿慢等
語若非前後相應映帶殆不可讀然要非全美也
吳旦生曰文心雕龍宣尼二語即對句之駢枝也韻
語陽秋選詩駢句甚多如宣尼二語恐不足為後人
法也余以此非通人之見惟升菴爲善論其謂史記
相如傳文君已失身於司馬句長卿故倦遊以人姓
與字分為二句其文法自可傳人之姓氏名字多互
文焉劉越石詩宣尼悲獲麟西狩涕孔丘沈休文宋
書恩倖傳論胡廣累世農夫伯始致位公卿黃憲牛
醫之子叔度名動京師
田子藝云庾信詩荷香薰水殿閣影入池蓮荷即蓮
也殿即閣也此上下互句法
牝牡
殷仲文詩爽籟警幽律哀壑扣虚牝
吳旦生曰家語子夏引山書云地東西為緯南北為
經山為積德川為積刑高者為生下者為死丘陵為
牡溪谷為牝宛委餘編云虚牝壑中之窟穴也仲文
用此韓愈贈崔立之詩可憐無補費精神有似黃金
擲虚牝洪慶善云牝溪谷也又本仲文用之按說文
長箋云牝畜母也易曰畜牝牛吉書牝雞毋晨之類
是也牡畜父也當从牛从士與壯壻同義此本訓也
然古人借二字稱謂&KR0616;&KR0616;中雋如老子玄牝玄天也
牝地也玄在人為鼻牝在人為口天食人以五氣從
鼻入地食人以五味從口入故谷神不死是謂玄牝
谷飬也海錄碎事云太白在南歲在北名曰牝牡注
歲陽也太白隂也故曰牝牡酉陽雜爼云鍊銅時有
凸起者牡銅也凹䧟者牝銅也說文牡曰棠牝曰杜
杜棠牝牡與楊柳同義猶言隂陽也一品集云平泉
庄有東陽之牡桂刑法志注云牡荆荆之無子者齊
民要術云牡麻有花無實字學集要云蔚牡蒿周禮
蟈氏掌去鼃黽焚牡蘜以殺之說文箱大車牝服也
此牝字韻譜作牡通借箧之稱夢溪筆談云牙璋以
起軍旅如今之合契牙璋牡契也以起軍旅則其牝
宜在軍中即虎符之法也大駕鹵簿中有勘箭其牡
謂之雄牡箭牝謂之闢仗箭熙寧中罷之西方梵篆
一用牝書一用牡書詢芻錄云結屋枋凑合處必有
牝牡筍穴俗呼為公牡筍漢書成帝時長安章城門
門牡自亡京房曰闕動牡飛臣下為非師古曰牡所
以下閘者字學集要云楗即戸牡兩端入牝孔所以
止門者牝只是木孔承&KR0034;能受㡳物事如今門&KR1498;(門&KR1498;)
(開門閉門機也)謂之牡鐶則謂之牝鎻管便是牝鎻鬚(鎻鑰也)
便是牡唐武后之世為牝朝
流黃素
張載擬四愁詩云美人遺我筒中布何以報之流黃素
吳旦生曰楊雄蜀都賦筒中黃潤一端數金左思蜀
都賦黃潤比筒籯金所過注云黃潤細布也盛於筒
中其價過一籯之金潜夫論筒中女布韓翃詩客衣
筒布潤梁書蕭恢為郢州刺史有進筒中布者以竒
貨命焚之東觀記云廉范至蜀太守張穆持筒中布
𢾗箧與范不受留青日札云筒布即今細布飛花布
之類
環濟要略云間色有五紺紅紫縹流黃也楊升菴云
青赤黃白黑五方正色也碧紫紅綠流黃五方之間
色也余觀相逢行云中婦織流黃流黃謂絹也盖機
中所織黃黑之間色也顧野王陽春歌云蒯門寒未
歇為斷流黃機沈佺期古意云總為含愁獨不見忍
教明月照流黃洪武初張來儀寄衣曲云家機織得
流黃素首尾量来寬尺度
回文
東觀餘論曰蘇氏蕙織錦回文詩所傳舊矣故少常沈
公復傳其畫由是若蘭之才益著然其詩回旋書之讀
者惟曉外繞七言至其中方則漫弗可考矣若沈公之
博古亦謂辭句脱略讀不成文殊不知此詩織成本五
色相宣因以别三四五七言之異後人流傳不復施采
故迷其句讀非辭句之脱略也政和初予在洛陽於王
晉玉家得唐釋士南效此詩并申諴所釋而後曉然是
詩初不舛脱盖沈公未嘗見此本耳然申諴所釋但依
士南之設色其七言數火其色反黃四言𢾗金其色反
綠於五行為弗類意蘇氏詩圖之色為不爾今因冠詩
於畫遂别而正之三四五七言之詩各隨其行而爲之
色觀者見其色則詩之言𢾗可知已至於士南之文既
有釋者則賦采自從其舊而并錄於卷首云
吳旦生曰文心雕龍謂回文所興則道原為始又傅
咸有回文反覆詩温嶠有回文詩故皮襲美云傅咸
反覆興焉温嶠回文興焉則知蘇氏之前回文已出
矣按蘇氏織錦縱廣八寸許計八百餘言形如璇璣
唐有璇璣圖記起宗道人分為七圖得三四五六七
言者總計三千七百三十四首黃山谷詩云於詩織
就回文錦如此陽臺暮雨何亦有英靈蘇蕙子只無
悔過竇連波(竇滔字連波)武后記云因述若蘭之多才恒
美連波之悔過
歴代詩話卷三十
