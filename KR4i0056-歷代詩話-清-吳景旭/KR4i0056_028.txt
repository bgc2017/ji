歴代詩話卷二十八
歸安吳景旭撰
戊集上之上
漢魏六朝
豕韋
容齋四筆曰韋孟諷諫云肅肅我祖國自豕韋總齊羣
邦以翼大商至於有周歴世會同王赧聽譛實絶我邦
我邦既絶厥政斯逸賞罸之行非繇王室庶尹羣后靡
扶靡衛五服崩離宗周以墜觀孟之自叙乃祖而乖疎
如是周至赧王僅存七邑救亡不暇豈能絶侯邦乎周
之積微久矣非因豕韋一國然後五服崩離也左傳范
宣子之言曰匄之祖在商為豕韋氏在周為唐杜氏杜
預曰豕韋國於東郡白馬縣殷末國於唐周成王滅之
此最可證
吳旦生曰按陶唐氏既衰其後有劉累學擾龍以事
孔甲賜氏曰御龍以更豕韋之後累尋遷魯縣豕韋
復國至商而滅累之後世復承其國爲豕韋氏此匄
所謂在商爲豕韋氏也周成王滅唐遷封杜伯爲宣
王所滅杜洩奔魯因以爲氏此匄所謂在周爲唐杜
氏而預所謂周成王滅之也則非王赧所絶明矣
蔡墨云國有豢龍氏有御龍氏後漢有侍御史擾龍
宗豈其苖裔歟
江漢
蘇武詩俯觀江漢流仰視浮雲翔宋人謂在長安而言
江漢疑非本作楊升菴曰不然班固藝文志有蘇武集
李陵集之目摯虞晉初人也其文章流别志云李陵衆
作總雜不類殆是假托非盡陵志至其善篇有足悲者
以此考之其來古矣即使假托亦是東漢及魏人張衡
曹植之流始能之
吳旦生曰蔡寬夫言注者直指爲使絶域時作故人
多疑之安知武未嘗至江漢耶余據五臣注江漢流
浮雲翔皆喻客遊不止李善注江漢流不息浮雲去
靡依以喻良友各在一方播遷而無所託此注甚妙
按蘇李在武帝時同爲侍中金蘭素洽到此各方遂
托風人比興之旨故用俯仰二字隨所及而託意原
非實境語何煩訾議之紛紛爲即寬夫亦未核也
諱盈
容齋隨筆曰李陵詩獨有盈尊酒盈字正惠帝諱漢法
觸諱者有罪不應敢用此語其三筆又曰高祖諱邦荀
悦云之字曰國惠帝諱盈之字曰滿謂臣下所避以相
代也盖之字之義訓變左傳周史以周易見陳侯陳侯
使筮之遇觀之否謂觀六四變而為否也
吳旦生曰癸辛雜識惠帝諱盈史記以萬盈數改作
滿數故容齋亦因盈字致疑而東坡遂謂蘇李詩齊
梁間文士擬作余按漢高祖諱邦而韋孟詩總齊羣
邦文帝諱恒而仲長統詩恒星豔珠景帝諱啟而傅
毅詩啟我童昧盖臨文不諱其義如是而又何疑於
犯惠諱也
野客叢書云枚乘柳賦盈玉縹之清酒枚乘詩盈盈
一水間知惠帝之諱在當時蓋有不諱者觀勉夫之
引枚生如此因思常侍言行行重行行十四首并去
者日以疎五首爲十九首爲枚乘作其說不誣何必
因上東宛洛辭兼東都謂雜有張衡蔡邕作也
衣帶
古詩相去日已遠衣帶日已緩
吳旦生曰樂府離家日趨遠衣帶日趨緩王弇州謂
已字雅趨字峭按焦氏易林云憂思約帶即此意而
以四字盡之又云簪短帶長蓋簪短即詩經首如飛
蓬也帶長即衣帶日已緩也以四字盡兩意意尤妙
阿閣
古詩阿閣三重階
吳旦生曰周書云明堂咸有四阿注四阿若今四注
屋故五臣之注阿閣亦謂閣有四阿也劉坦之補注
云阿隅也閣說文云以杙承板所以止扉者以其四
隅皆有欄楯可以通行謂之阿閣
孟冬
古詩明月皎夜光促織鳴東壁玉衡指孟冬衆星何歴
歴白露霑野草時節忽復易秋蟬鳴樹間玄鳥逝安適
吳旦生曰銑注謂既云孟冬又云秋蟬九月巳入十
月節氣也余按漢至孝武始改秦朔用夏正此詩上
云促織下云秋蟬盖漢之孟冬非夏之孟冬矣高祖
十月至㶚上故以十月爲歲首是漢猶襲秦制也則
漢之孟冬夏之七月耳李善注爲是
脈脈
古詩盈盈一水間脈脈不得語
吳旦生曰劉坦之補注脈脈當作盼相視貎謂分明
盼視而不得通其語此真膚觧觀海錄碎事引陸韓
卿詩誰云相去遠脈脈阻光儀音陌不見貎余以二
語正從古詩脱出盖河漢幾許而相隔不相見無從
告語也脈脈兩字含情無限又觀劉夢得視刀環歌
云常恨言語淺不如人意深今朝兩相見脈脈百種
心直為古詩傳神
札察
古詩客從遠方來遺我一書札上言長相思下言久離
别置書懷䄂中三歲字不滅一心抱區區懼君不識察
吳旦生曰札音截漢書谷子雲筆札樓君卿唇舌陸
雲卿詩書記既翩翩賦歌能妙絶相如恧温麗子雲
慚筆札察敕列切老子其政察察其民缺缺漢志樂
歌景星顯見信星彪列象載昭庭日親以察
被緣
古詩文彩䨇鴛鴦裁為合歡被著以長相思緣以結不
觧注云著(昌慮切)充之以絮也緣以絹飾邊也長相思謂
以絲縷絡綿交互網之使不斷長相思之義也結不觧
謂以針縷交鎻連結混合其縫取結不觧之義也既取
其義以著愛而結好又美其名曰相思曰不觧云
吳旦生曰四邊緣飾而被之心有象水池海錄碎事
所謂因其形如池沼四周以名之也故左太冲詩衣
被皆重池即今被頭别施帛爲緣呼爲被池而宋子
京云春寒到被池也按禮記魚躍拂池注以銅爲魚
縣於池下䟽參漢之制度而知也正俗云以卧毡著
裏施緣者呼為池毡李太白詩綠池障泥錦裝潢家
以卷縫罅處爲玉池
輟耕錄云孟蜀主一錦被其闊猶今之三幅帛而一
梭織成被頭作二穴若雲板樣盖以扣於項下如盤
領状兩側餘錦則擁覆於肩此之謂鴛衾也余謂此
即所云文彩䨇鴛鴦裁為合歡被也唐莊宗命蜀匠
旋織十幅無縫錦為被材被成賜名六合被
長跪
玉壺清話曰宋太祖問趙普拜禮何以男子跪而婦人
不跪普不能對王貽孫曰古詩長跪問故夫即婦人亦
跪也唐武后時婦人始拜而不跪普問所出對曰唐張
建章勃海國記備言之
吳旦生曰吳越春秋女子知伍胥非常人長跪以餐
與之戰國策蘇秦過洛其嫂蛇行匍匐四拜自跪而
謝漢書周昌諫高帝吕后見昌爲跪隋志皇帝冊后
后先拜後起亦可證唐以前婦人皆跪矣盖古者男
跪尚左手女跪尚右手以此為别然所謂尚右手者
言歛手向右如孔子拱而尚右之尚非若今用手按
膝作跪也男子之尚左亦然古之婦人以肅拜為正
鄭司農注肅拜但俯下手今時撎是也(撎於至反即今之揖儀禮)
(鄉飲酒賓客有撎入門之法推手曰揖引手曰撎字林云撎舉首下手也)項氏云古之拜
如今之揖折腰而已介胄之士不拜故以肅為禮以
其不可折腰也其儀特歛手向身微作曲勢此正今
時婦人揖禮也婦人首飾盛多如副笄六珈之類自
難以俯伏地上則婦人之拜不過如此乃謂自唐武
后始尊婦人不令拜伏亦悞矣南北史有樂府說婦
人云伸腰再拜跪問客今安否伸腰亦是頭不下也
北史周宣帝始詔内外命婦拜宗廟及天臺皆俯伏
相見皆跪如男子之儀則知前此婦人本不作男子
拜矣王建宫詞云射生宫女宿紅粧請得新弓各自
張臨上馬時齊賜酒男兒跪拜謝君王盖宫掖中女
子作男兒之跪拜所以志異也
野客叢書云古者拜禮非特首至地然後為拜也凡
頭俯膝屈手動皆謂之拜按周禮辨九拜之儀一稽
首二頓首三空首四振動五吉拜六凶拜七竒拜八
襃拜九肅拜注云稽首拜頭至地也頓首拜頭叩地
也空首拜頭至手也振動以两手相擊也竒拜一拜
也襃拜再拜也肅拜但俯下手即今之揖也何嘗專
以首至地為拜耶
方言東齊海岱之間長跪謂之䠆&KR2915;(音務)
金錯刀
藝苑雌黃云張平子四愁詩美人贈我金錯刀何以報
之英瓊瑤金錯刀王莽所鑄錢名莽變漢制更造大錢
徑寸二分重十二銖文曰大泉直五十又造契刀其環
如大錢身形如刀長二寸文曰契刀直五百又造錯刀
以黃金錯其文曰一刀直五千與五銖錢凢四品並行
吳旦生曰繼古藂編金錯刀名一而義二錢一也刀
一也漢食貨志王莽造錯刀以金錯其文此錢也續
漢書輿服志佩刀乘輿黃金通身雕錯諸侯黃金錯
環東觀漢記賜鄧通金錯刀此刀也韓退之詩聞道
松醪賤何須恡錯刀梅聖俞詩爾持金錯刀不入鵝
眼貫則指為錢矣孟浩然詩美人聘金錯纖手膾紅
鱗錢昭度詩荷揮萬朵玉如意蟬弄一聲金錯刀則
指為刀矣余按古人之於噐物以黃金錯之皆謂之
金錯詞人引用不可以名同而不䆒其實即杜詩觀
之椶拂子詩熒熒金錯刀乃刀也對雪詩金錯囊徒
罄乃錢也虎牙行金錯旌竿滿雲直則又以黃金而
錯鏤於旌竿上矣(席上腐談云古之錯即今之磋也磋千箇反北人讀錯作去聲南人)
(讀錯作入聲其實一也)
青玉案
張衡四愁詩何以報之青玉案
吳旦生曰劉坦之補注謂玉案噐之貴重者楚漢春
秋淮隂侯曰漢王賜臣玉案之食觀此則案指噐而
言盖案字即古盌字說文㼝小盂也烏管切徐鉉曰
今俗别作椀非是然則平子亦謂青玉盌耳(俗謂傳椀曰案)
(酒亦此義)如漢高帝至趙趙王張敖自持案進食甚恭又
許后五日一朝太后親奉案上食又孟光為鴻具食
舉案齊眉凢此皆盌也不則何能持舉耶
困學紀聞云陸務觀誰其云者兩黃鵠何以報之䨇
玉盤本於朱新仲何以報之青玉案我姑酌彼黃金
罍
歴代詩話卷二十八
