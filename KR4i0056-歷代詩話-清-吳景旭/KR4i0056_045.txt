歷代詩話卷四十五
歸安吳景旭撰
已集杜陵譜系下
杜少陵先生正傳
甫字子美本出杜陵徙為襄陽人曾祖依藝令鞏又徙
河南鞏縣祖膳部員外郎審言以詩著神龍間生奉天
令閑其適為甫七歲綴詩少不羈遊吳越客梁宋與李
白高適登吹臺入酒家盧嘯咏人皆異之歸長安應詔
退下表稱先君恕預以降逮亡祖審言高視藏府假臣
執先祖故事述作跂揚雄枚臯流會天寶十載朝獻太
清宮饗太廟有事南郊奏三大禮賦竒其才命宰相試
文章授河西尉不拜改右衛率府胄曺參軍潼關之變
車駕幸蜀避亂鄜州聞靈武傳位羸服趨赴陷賊中尋
脫賊達行在所上謁拜左拾遺時房琯敗績于陳陶斜
罷相甫上疏言琯罪細不宜免大臣帝怒詔三司推問
得宰相張鎬救帝乃解甫進謝狀復稱琯故相子少自
樹立晚為醇儒時論許以公輔才臣不自度歎其氣志
挫䘐望陛下棄細錄大以允衆望天下幸甚跡其抗聲
忤旨引稱不少貶要才為國惜非止以布衣驩也冬收
京扈從而還明年出為華州司功參軍屬關輔饑棄官
客秦州遂入蜀卜居成都浣花里嚴武鎮成都往依之
武還朝往來左蜀諸郡召補京兆功曺不至武復出鎮
亦歸成都表為節度參謀檢校工部員外郎居幕府性
褊敖倚醉上武牀目懾曰挺之乃有此兒武以世舊不
之忤過草堂不巾見亦不銜時謂甫狂生且多武之能
屈意以成甫高也武卒崔旰亂蜀乃下忠渝次雲安大
歷初居䕫州往來轉徙者三閱歲自此出峽赴荆門泛
處于潭又值臧玠之亂泝郴水而上至耒陽時江水暴
漲阻飢方田驛聶令通刺以酒肉餉一夕而卒享年五
十有九
贊曰以此之才奮興當世職任清塗日條上封事為天
子近臣詎不盛哉乃遭譴黜所在亂饑自荷薪拾橡梠
不給三年營一草堂曾不得寧止鬱邑無可依而去悲
夫要其憤發有作念不㤀君世稱詩史盖賢於遇矣
(按新舊史本傳各無倫次謹為攷訂而作正傳略舉二史于左)
新唐書天寶十三載朝獻太清宮饗廟及郊甫奏賦
三篇帝竒之使待制集賢院按進三大禮賦表云臣
生長陛下淳樸之俗行四十載矣天寶十載公齒四
十則進三賦乃十載事而十三載所進者為請封西
嶽賦也即請封西嶽賦序云上旣封泰山之後三十
年間自開元十三年乙丑封泰山至天寶十三載甲
午計有三十年則西嶽賦在十三載矣
舊唐書獻三大禮賦玄宗奇之召試文章授京兆府
兵曺參軍按十三載進西嶽賦表尚稱臣本杜陵諸
生盖長安一匹夫耳則獻三賦時何嘗授官公自贈
詩不作河西尉凄凉為折腰老夫怕趨走率府且逍
遙原注云時免河西尉為右衛率府兵曺此天寶十
四載事也是年祿山反故述懷詩昔罷河西尉初興
薊北師可證
新唐書上疏言琯事帝怒張鎬救解然自是不甚省
錄時所在寇奪甫家寓鄜彌年艱寠孺弱至餓死因
許甫自往省視據公自京赴奉先縣詠懷詩云老妻
寄異縣十口隔風雪入門聞號咷幼子飢已卒則孺
弱餓死當在天寶十四載赴奉先時而非至德二載
省視鄜州時也
新唐書祿山亂天子入蜀甫避走三川肅宗立自鄜
州羸服欲趨行在為賊所得至德二載亡走鳳翔謁
上拜左拾遺此最可信也舊唐書以為甫自京師宵
遁赴河西謁肅宗于彭原集注因之亦謂自京竄至
鳳翔皆悞
舊唐書甫嘗憑醉登武之牀瞪眎武曰嚴挺之乃有
此兒武雖㥯暴不以為忤初無欲殺之說新唐書以
為武外若不為忤中銜之一日欲殺甫集吏于門武將
出冠鈎于簾者三左右白其母奔救得止觀公先寄
詩云得歸茅屋赴成都直為文翁再剖符又八哀詩
云空餘老賓客身土愧簪纓其生死交情亦可槪見
新史失之誣矣
舊唐書武卒甫無所依乃遊東蜀依高適既至而適
卒按適于廣德元年十二月入朝及拜左散騎常侍
永泰元年正月乃卒公聞高常侍亡詩云歸朝不相
見蜀使忽傳亡是適卒于歸朝後而非在蜀也何言
欲東依適旣至而適卒耶其年正月適卒至四月武
卒是適卒于武之前也何言武卒公無所依而依適
耶
舊唐書甫以其家避亂荆楚扁舟下峽未維舟而江
陵亂乃溯㳂湘流遊衡山據公在江陵有暮春雨後
夏日執熱秋日述懷等詩是三月至江陵秋移居公
安又數月至歲暮方抵岳何言未維舟而亂即去之
也况其時江陵無警也
舊唐書永泰二年卒于耒陽按公生于先天元年壬
子卒于大歷五年庚戌為年五十有九則非永泰年
間矣其言卒于耒陽最為可信吕大防詩譜以為是
年夏還襄陽卒于岳陽魯訔黃鶴譜謂卒于潭岳之
交又牽引回棹歸秦等詩以為證皆不足憑也
舊唐書宗武子嗣業自耒陽遷甫之柩歸葬于偃師
元微之墓誌云旅殯岳陽其孫嗣業去子美殁餘四
十年為元和之癸已合窆于首陽之山前因觀耒陽
縣志載工部墓在縣治北郭外二里胡苕溪謂耒陽
有子美墓前賢多留題司馬温公謂豈微之但為誌
而不克遷或已遷而故塜尚存耒陽耶此皆不明旅
殯之義遂致衆說紛紛按說文殯者死在棺將遷葬
柩賓遇之此云旅殯當是卒于耒陽遷柩岳陽後乃
歸葬偃師也公自稱當陽君後故世葬偃師首陽山
山在官路而當陽墓載圖經可攷(晉書預先為遺令曰吾去春入朝自)
(表營洛陽城東首陽之南為將來兆域開隧道南向)天寶三載公以祖母盧歸
葬偃師嗣業歸葬公于偃師皆承當陽君之志也
歷代詩話卷四十五
