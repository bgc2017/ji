歴代詩話卷六十二
歸安吳景旭撰
壬前集上
金詩
仰山
堯山堂外紀曰燕京西七十里有仰山峰巒拱秀中有
平頂如蓮花心旁有五峰曰獨秀翠微紫盖妙高紫微
下多禪刹章宗游幸有詩刻石金色界中兜率景碧蓮
花裏梵王宫鶴驚清露三更月虎嘯疎林萬壑風
吳旦生曰章宗工書畫所作詩詞皆饒思致嘗賦雲
龍川五月牡丹云洛陽榖雨紅千葉嶺外朱明玉一
枝地力發生雖有異天公造物本無私
泰和丙寅春試貢士於萬寧宫楊煥然席屋偶居前
列聞異香出殿櫺間一紫衣人顧之起問題難易及
名氏里貫年齒去少頃衆相賀曰適駕至矣薄暮出
宫傳為希遇煥然紀以詩云誰言半夜曾前席白日
君王問賈生又詔錄馬嵬詩得五百餘首付詞臣第
之杜真卿詩楊柳依依水拍堤春晴茅屋燕爭泥海
棠正好東風惡狼籍殘紅襯馬蹄高德卿詩事去君
王不奈何荒墳三尺馬嵬坡歸來枉為香嚢泣不道
生靈淚更多皆在高等章宗之愛士右文有如此
日精
宇文叔通白菊詩仙家藝菊名日精我今號爾為月英
吳旦生曰本草菊花一名日精周禮后服鞠衣又作
菊注云日精也盖菊有兩種花大氣香莖紫者為甘
菊花此日精也風土記云日精治蘠皆菊之花莖之
别名也拾遺記云背明國有紫菊謂之日精
本草菊一名傅延年朱仲新詩三徑誰從陶靖節重
陽惟有傅延年仙書云茱萸為辟邪翁菊花為延壽
客上官昭容九日詩却邪萸入佩獻壽菊傳杯
扶老養和
宇文叔通和高子文秋興云散步雙扶老棲身一養和
吳旦生曰元遺山錄其詩注於下云養和几名事見
江湖散人集扶老見歸去來辭然余見遺山詩養和
懲往失扶老念時須盖養和謂几也扶老謂杖也豈
遺山亦用叔通語耶按漢禮儀志云民年八十九十
賜玉杖長九尺端以鳩為飾鳩者不噎之鳥欲老人
不噎也風俗通云周禮羅氏獻鳩養老漢無羅氏故
作鳩杖以扶老困學紀聞云策扶老以流憩謂扶老
藤也見後漢蔡順傳注據此則扶老之義不始見之
歸去來辭矣山家清事云耴松樛枝作曲几以靠背
古名養和
詞人以此類入咏者不可枚舉如駱賓王詩桃花嘶
别路竹葉瀉離樽盖桃花謂馬也竹葉謂酒也劉禹
錫詩添爐搗雞舌洒水淨龍鬚盖雞舌謂香也龍鬚
謂拂也白樂天詩樹暗小巢藏巧婦草荒新葉長慈
姑盖巧婦謂鷦鷯也慈姑謂鴉也黃常明詩江干食
息呼扶老木末板緣訝宛童盖扶老謂秃鶖也宛童
謂女蘿也王原吉詩看雲暮影齊巾角滴露春聲落
枕凹盖看雲謂杖也滴露謂酒也(亦見扶老不止名杖而杖又有别名)
勸農官
宇文叔通詩劍戟漸銷農器出人家只識勸農官
吳旦生曰向見虞伯生題耕織圖謂元時置十道勸
農使總於大司農慎擇老成重厚之君子而命之皆
親歴原野安輯而教訓之其後功成省專使之任以
歸憲司憲司置四僉事其二則勸農之所分也至今
耕桑之事憲猶上之大農天下守令皆以農事繫銜
矣郡縣大門東西壁皆畫耕織圖使民得而觀之今
又見叔通詩意金時已有此官而元踵是以加詳耶
此制大得古王重農之意後之汰其員而不復講為
可惜也
洞庭春
宇文叔通詩已掃明忩供點筆為君擬賦洞庭春
吳旦生曰宋時安定郡王以黃柑釀酒謂之洞庭春
色色香味三絶以餉趙德麟因飲東坡醉後信筆為
詩頗有沓拖風氣其詩云去年洞庭秋香霧嘗噀手
今年洞庭春玉色疑非酒叔通盖用坡事也
野鷹來
蔡正甫野鷹來云鷹莫來腹肉一飽精神開招呼不上
劉表臺
吳旦生曰水經注沔水南有層臺號曰景升臺盖劉
表治襄陽之所築也表性好鷹嘗登此臺歌野鷹來
曲其聲韻似孟達上堵吟矣故東坡詩莫上呼鷹臺
平生笑劉表又作上堵吟云臺上有客吟秋風悲聲
蕭散飄入空正甫下筆奔峭殆不减坡公(田子藝云劉景升呼)
(鷹臺經史呼皆作去聲盖北音重濁故也)
元遺山所纂中州集足備金源氏文獻然如宇文叔
通宋黃門侍郎以奉使入金留為翰林學士承旨吳
彦高宋宰臣拭之子米元章壻也將命帥府留為翰
林待制出知深州蔡伯堅父靖宋季守燕山仕金為
翰林學士伯堅官至尚書右丞相則三人皆宋儒也
故斷自正甫為正傳之宗按金源樂府推彦高與伯
堅號吳蔡體而伯堅二子正甫特甫俱第進士正甫
於天德三年擢第後不赴選求未見書讀之其辨博
為天下第一
有無中
蔡正甫詩城上春隂暗晚空城頭山色有無中
吳旦生曰王摩詰詩江流天地外山色有無中權德
輿渡揚子江詩遠岫有無中片帆煙水上雖用摩詰
語猶自渾然歐陽永叔送劉貢父守維揚作長短句云
平山欄檻倚晴空山色有無中按平山堂望江左諸
山甚近或以歐公為短視故有此句東坡笑之因賦
快哉亭云長記平山堂上欹枕江南煙雨杳杳没孤
鴻認得醉翁語山色有無中今正甫用作春隂詩可
免短視之誚
傳柑
高子文詩佳辰近燒燭盛事憶傳柑
吳旦生曰此子文次韻東坡定州立春日詩也東坡
又有扈從端門觀燈詩云老病行穿萬馬羣九衢人
散月紛紛歸來一盞殘燈在猶有傳柑遺細君按傳
柑事始於唐開元間上元夜以黃柑賜近臣貴戚謂
之傳柑宴宋時亦襲其事元夜登樓貴戚例有黃柑
相遺也洪武初張行中元宵詩歸來更有傳柑宴坐
列宫釵十二金
竹孫
任君謨詩竹孫仍帶籜鳩婦已呼晴
吳旦生曰爾雅筍竹萌也一曰龍孫僧贊寧謂龍未
聞化竹化竹為龍豈宜以筍為龍孫然觀陳子昂詩
清川高竹長龍孫陸放翁詩過母龍孫已放梢張伯
雨詩龍孫乍脫䙀兒錦其於義未礙也又竹譜云竹
祖最初所種之竹陸魯望詩藥名却笑桐君少年紀
翻嫌竹祖低吳融詩祖竹定欹簷雪折稚告應拂棟
雲齊又唐詩祖竹叢新筍又祖竹護龍孫陸放翁詩
子母瓜新間尊爼公孫竹長映簾櫳梅堯臣詩蛇祖
龍孫生産後
語曰天將雨鳩逐婦爾雅翼云鳩拙不能為巢纔架
數枝往往破卵無巢不能居天將雨則逐其雌霽則
呼而反之今人辨其聲以為無屋住
參横
劉致君墨梅詩趙郎愛香人不知羅浮山下有佳期春
寒徹骨角聲起才記參横月墮時
吳旦生曰龍城錄載趙師雄遷羅浮見美人共飲少
頃醉寢乃在大梅樹下月落參横但悵恨而已秦少
游詩月落參横畫角哀暗香消盡令人老盖致君所
謂趙郎正指師雄而語意又奪胎少游然相沿之誤
亦不自知其失考也杜詩天横醉後參洪容齋謂以
老杜全篇考之盖初秋所作也今人梅花詩多用參
横字若以冬半視之黃昏時參已見至丁夜則西没
矣安得將旦而横乎惟東坡詩紛紛初疑月掛樹耿
耿獨與參横昏乃為精當余觀師無忌秋夜吟云拊
劍一太息月暗天横參此與老杜同為合作
困學紀聞云古樂府善哉行月没參横北斗闌干親
友在門忘寢與飡龍城錄語本此而未嘗考參星見
之時也
鷄鳴埭
劉致君墨梅詩又云荀妃早發雞鳴埭殘月微分燭下
粧
吳旦生曰南齊書武帝數幸瑯琊城宫人常從早發
至湖北埭鷄始鳴故呼為鷄鳴埭温飛卿有雞鳴埭
曲李義山南朝詩雞鳴埭口繡𥜗逥
按檢江蓄水曰堰壅水為堰曰埭江南謂之埭巴蜀
謂之堰楊大年詩繁星曉埭聞雞度細雨春場射雉
歸秦少游詩古埭天連鴈荒祠木蔽牛
寒具
劉無黨題梁忠信山水云明忩短幅來何處亂點依稀
涴寒具
吳旦生曰桓玄喜陳書畫客有食寒具不濯手而執
畫帙者偶涴之後遂不設寒具蘇東坡䟦二王書云
怪君何處得此本上有桓玄寒具油無黨句與坡同
意陸放翁詩看畫客無寒具手
按齊民要術云寒具一名&KR2065;餅酉陽雜爼伊尹干湯
之言有寒具吳綱五總志謂是今之饊子也劉禹錫
寒具詩纖手搓來玉數尋碧油煎出嫩黃深夜來春
睡無輕重壓匾佳人纏臂金亦以為饊子也若林和
靖寒食詩有客初嘗寒具罷盖又以寒具為寒食之
具矣宋玉招魂云粔籹蜜餌有餦餭些五臣注粔籹
&KR2065;餅也吳謂之寒具餌方言謂糕餦餭餳也亦謂之
飴此則其乾者也王逸注以蜜和米麵熬煎作粔籹
擣黍作餌又有美餳衆味甘美也朱晦翁注以米麵
煎熬作之寒具也宋林洪謂招魂此句自是三品粔
籹乃蜜麫之乾者十月間爐餅也蜜餌乃蜜麫少潤
者七夕蜜食也餦餭乃寒食寒具也又觀漢制考云
以二竹簋方玄被纁裏有盖注竹簋方者器名也以
竹為之状如簋而方如今寒具筥䟽寒具若籩人朝
事之籩注謂清廟未食先進寒具口實之籩實以冬
食故謂之寒具盖又以寒具為寒冬之具矣
干寶司徒儀日祭用&KR2193;&KR1979;晉制呼為撮餅又曰寒具
十眉
劉無黨題十眉圖云春風曾憶賦妖嬈人共畫圖成十
一
吳旦生曰唐明皇令畫工畫十眉圖一曰鴛鴦眉又
名八字眉二曰小山眉又名遠山眉三曰五岳眉四
曰三峰眉五曰垂珠眉六曰月稜眉又名郤月眉七
曰分稍眉八曰涵煙眉九曰拂雲眉又名横煙眉十
曰倒暈眉蘇東坡眉子研詩君不見成都畫手開十
眉横雲郤月争新竒蔡正甫畫眉詩畫手新翻十樣
圖西廵故事出成都(按粧臺記五代宫中畫眉有十與明皇圖同但一曰開元御愛)
(眉為小異錦字書眉粧有十似從明皇圖摘出但末云籠春眉又圖所未備附及)
寧馨阿堵
劉無黨題劉德文戲綵堂云傳家所愛作寧馨入室不
愁無阿堵
吳旦生曰世說山濤見王衍曰何物老媪生寧馨兒
又王衍指錢云舉阿堵物却後之詞人直以阿堵為
錢寧馨為兒如劉禹錫詩為問中華學道者幾人雄
猛得寧馨黃山谷詩語言少味無阿堵冰雪相看有
此君是也未有以二語合用者合之自家無阿堵物
門有寧馨兒一詩始而無黨其踵是以合用耶然習
譌已久珠不知寧馨阿堵乃晉人語助耳按禹錫詩
寧字作平聲呼金人馮叔獻習池醉歸圖詩云紛紛
悮晉皆渠軰何獨王家一寧馨則又作仄聲矣嬾真
子云寧作去聲馨音亨今南人尚言之猶言恁地也
桑榆雜錄云寧猶言如此馨語助也容齋隨筆云至
今吳中人語言尚多用寧馨字為問猶言若何也宋
廢帝之母王太后疾篤帝不往視后怒謂侍者取刀
來剖我腹那得生寧馨兒觀此豈得為佳兒用劉真
長譏殷淵源曰田舍兒強學人作爾馨語又謂桓温
曰使君如馨地寧可鬭戰求勝王充與何充語曰正
自爾馨王恬撥王胡之手曰冷如鬼手馨強來捉人
臂東齋記事云阿堵乃今所語兀底也焦弱侯云猶
言此物耳楊升菴云猶唐人謂若箇今謂這箇也殷
浩見佛經曰理亦應阿堵上顧愷之指目睛曰傳神
寫照正在阿堵中謝安謂桓温曰明公何須壁間著
阿堵輩據此其義自見若胡盧山詩阿堵中藏徐穉
來以為堵墻益可笑
適安居士
景伯仁弔叚子新云適安居士舊知聞廓達靈根厭世
紛辭罷親朋便歸去一籌今日又輸君
吳旦生曰子新諱繼昌適安居士其别號也性嗜酒
名之曰黃嬌盖關中人謂兒女曰阿嬌故以酒比之
一日天寒人遺之酒飲不盡而醉夜半忽驚起以衣
衾覆酒缸僵卧榻上人為言酒自不冰先生將不為
寒病乎子新笑曰人病猶可醫酒病不可療也臨終
辭鄉里托以他適明日卧于党氏園亭大石上視之
已逝矣伯仁以詩弔之
歴代詩話卷六十二
