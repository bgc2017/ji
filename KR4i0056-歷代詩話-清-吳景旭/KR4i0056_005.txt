歴代詩話卷五
歸安吳景旭撰
甲集下之上
三百篇
藎臣
王之藎臣
吳旦生曰爾雅藎進也揚子太玄云雉之不祿而雞
藎穀亦訓進余按藎草名所以染朱者則藎臣亦取
其忠赤之義元稹詩顧我無衣搜藎篋亦是一朱篋
云耳今本妄改作畫篋可笑
本草唐注云藎草生平澤溪澗之側荆襄人鬻以染
黃色極鮮好
業
簴業維樅
吳旦生曰逸雅簴上之版曰業刻為牙捷業如鋸齒
也說文業大版也所以飾縣鐘鼓捷業如鋸齒以白
畫之象其鉏鋙相承也其說皆與毛氏同趙凡夫云
詩有兢兢業業借戒慎貌又四牡業業漢傳解高大
也業當是古承簡册之器故藏書曰業架韓氏謂鄴
侯家多藏書故得名未必也
辟廱
胡氏管見曰靈臺詩所謂於樂辟廱言鳥獸昆蟲各得
其所鼓鐘簴業莫不均調於此所論之事惟鼓鐘而已
於此所樂之德惟辟廱而已辟君也雍和也文王有聲
所謂鎬京辟廱義亦若此而已且靈臺之詩叙臺池苑
囿與民同樂故以矇瞍奏公終之何為勦入學校之可
樂與鐘鼓諧韻而成文哉文王有聲止於繼武功作豐
邑築城池建垣翰以成京師亦無緣遽及學校之役上
章曰皇王維辟下章曰鎬京辟廱則知辟之為君無疑
也
吳旦生曰說者皆言辟與璧通廱澤也水旋丘如璧
以節觀者故曰璧廱然古無辟廱之名其說見於王
制云辟廱為天子學名泮宫為諸侯學名王制乃漢
文帝時儒家所作至今猶以辟作璧為圓水之形皆
漢儒為之也後之識者起而駁之謂與學校無預其
見最超按莊子言歴代樂名曰文王有辟雍書大傳
樂云舟張辟雍說文云廦牆也廱天子享宴廦廱也
鄭氏云辟雍及三靈(謂靈臺靈囿靈沼)皆同處在郊魯詩解
云辟雍太王宫名也各有可據尤不若胡致堂以辟
為君蓋人君有和德則天地之和應之而天下之心
服之也詞義正大當令漢儒語塞
鼉鼓
鼉鼓逢逢侯鯖錄曰集韻鱓(音鮀)魚也皮可冒鼓今多以
鼉鼓使鼉字非也此水蟲耳
吳旦生曰說文長箋鱓訓皮可冒鼓而古今但言鼉
鼓不言鱓鼓當是二字本一而二蟲大小強弱判别
古今異用矣然余觀周禮王會江鱓大龜(王會又云會稽以&KR2396;)
(乃作&KR2396;字)夏小正二月剝鱓以之為鼓勾踐歸國求得古
皇之驥湘沅之鱓李斯上始皇書樹靈鱓之鼔太史
公叙傳斷髮文身黿鱓與處王褒九懷鯨鱓兮幽潛
蜀都賦感鱓魚動侯則似二字通用故鱓字直作鼉
字也埤雅鼉鼓非特有取於皮亦其鼓聲逢逢然象
鼉之鳴故謂之鼉鼓也晉安海物記曰鼉宵鳴如桴
鼔今江淮之間謂鼉鳴為鼉鼓亦或謂鼉更更則以
善夜鳴其數應更故也一名鱓吳越謂之鱓更蓋如
初更輒一鳴而止二即再鳴也(長箋又云今鰌鰻之類稱鱓魚其脩握尺)
(無可鼓之義蓋借名也方言改作鱔或謂就烹時母鱓匊躬護子其慈仁足感人為善故从善會意兼聲)
(寓教也抱朴子云荇莖苓根土龍之屬化而為鱓有黃白二種白鱓出交趾亦音善山海經云求如之山)
(滑水出焉其中多滑魚其狀如鱓注鱓魚似蛇音善)
本草作鮀陶隠居云鮀即今鼉也皮可以冒鼓
抌舀
或舂或揄或簸或蹂
吳旦生曰王伯厚謂董氏引韓詩或舂或抌說文作
或簸或舀姚令威謂注云揄抒米以出臼也箋云舂
而抒出之周官舂人女舂二人鄭注云抌抒臼也詩
曰或舂或抌音由又音榆或羊笑反揄時女反據許
叔重說文揄引也羊朱切抒把也神與切舀抒臼也
从爪臼引詩曰或簸或舀又作抗&KR0008;音以治切又集
韻抌舀揄並音由又抗舀音以紹切緣詩揄與舀並
音由義亦同故後人改舀為蹂也音以沼者乃今人
以手舀物之舀也
蘊隆
蘊隆蟲蟲
吳旦生曰荀子富國篇夏不宛暍冬不凍寒注宛讀
曰蘊暑氣也家語富有天下而無宛財禮記事大積
焉而不宛古蘊宛通埤雅云蘊蘊而暑隆隆而雷蟲
蟲而熱也說者以為隆隆而雷非雨雷也王伯厚詩
攷鬱隆烔烔徒東切又作爞爞
申甫
維申及甫維周之翰
吳旦生曰書吕刑孔氏注吕侯後為甫侯故或稱甫
刑朱氏曰甫即吕也國語史伯曰當成周者南有申
吕又富辰曰齊許申吕由大姜左傳楚子重請取於
申吕以為賞田申公巫臣曰不可此申吕所以邑也
於是為賦以御北方若取之是無申吕也故平王以
申近楚遣畿内之民戍之甫以申故而并戍之後竟
為楚所滅而楚始強據此則申甫之地為形勢控扼
之要所以為周室之屏翰也按漢地理志南陽郡宛
縣故申伯國括地志云故申城在鄧州南陽縣北三
十里故吕城在鄧州南陽縣西四十里吕氏春秋吕
在宛縣西伯夷主四嶽之祀水經注亦謂宛西吕城
四嶽受封然則申吕漢之宛縣也高帝與楚相持常
出武關收兵宛葉間光武起南陽以宛首事其形勢
可概見矣李忠定曰天下形勢關中為上襄鄧次之
(郡國志汝南新蔡有大吕亭故吕侯國輿地廣記蔡州新蔡縣古吕國今以左傳攷之楚有申吕時新蔡)
(屬蔡非楚邑子重不當請為賞田宜以在宛縣為正)
仲山甫
衮職有闕維仲山甫補之
吳旦生曰國語所載立魯公子戲則仲山甫諫之料
民太原則仲山甫諫之所以稱補闕也當時惟虢文
公諫不籍千畝而他無聞焉此詩人有愛莫助之歎
按國語云樊仲山父是為樊國之君也(父與甫同)權德輿
集云魯獻公仲子曰山甫入輔於周食采於樊王伯
厚云仲山甫猶儀禮所謂伯某甫也據此則仲是其
行山甫其字也觀後漢志陽樊攢茅田服虔注云楚
仲山所居楊修答臨淄侯牋云仲山周旦之儔張無
盡和山字詩云安得將相似仲山蓋詩文亦有稱仲
山者
兹
維昔之富不如時維今之疚不如兹
吳旦生曰一云昔時之富今年之疚此倒字句蓋古
人以兹為年也吕氏春秋今兹美禾來兹美麥詳其
語意是謂今年熟來年又熟不與此詩適相反乎左
傳今兹注云此歲古詩十九首有云為樂當及時誰
能待來兹亦謂來年
歷代詩話卷五
