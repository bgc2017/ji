歴代詩話卷六十五
歸安吳景旭撰
壬後集上之上
元詩
月泉吟社
詩評曰詩有六義興居其一凡隂陽寒暑草木禽獸山
川風景得於適然之感而為詩者皆興也風雅多起興
而楚騷多賦與比漢魏至唐傑然如老杜秋興八首深
詣詩人閫奥興之入律者宗焉春日田園雜興此盖借
題於石湖作者固不可舍田園而泛言亦不可泥田園
而專及舍之則非此詩之題泥之則失此題之趣有因
春日田園間景物感動性情意與景融辭與意會一吟
諷頃悠然自見其為雜興者此真雜興也不明此義而
為此詩他未暇悉論往往叙實者多入於賦稱美者多
近於頌甚者將雜興二字體貼而相去益遠矣
第一名羅公福(三山人本姓連名文鳳字伯正號應山)詩曰老我無心出市
朝東風林壑自逍遥一犁好雨秧初種幾道寒泉藥旋
澆放犢曉登雲外壟聽鶯時立柳邊橋池塘見說生新
草已許吟魂入夢招評曰衆傑作中求其粹然無疵極
整齊而不見邊幅者此為冠
第二名司馬澄翁(義烏馮澄字澄翁號來青)詩曰編蘭春思倩吟鞭
著面和風軟似綿黃犢烏犍秧榖候雄蜂紫蝶菜花天
把鉏健婦踏煙壟抱甕丈人分野泉忙事關心在何處
流鶯不聽聽啼鵑評曰起善包括兩聯說田園的而雜
興寓其中末語亦不泥
第三名高宇(杭州梁相字必大)詩曰膏雨初晴布榖啼村村景
物正熙熙誰知農圃無窮樂自與鶯花有舊期彭澤歸
來惟種柳石湖老去冣能詩桃紅李白新秧綠問著東
風總不知評曰前聯妙於細合後聯引陶范不為事縳
句法更高末借言雜興的是老手
吳旦生曰至元間浦江吳潜齋渭有月泉吟社預於
丙戌小春月望命題至正月望日收卷月終結局請
諸處吟社用好紙楷書以便謄副而免於差舛明書
州里姓號以便供賞而不致浮湛聘詩人謝翺方鳳
吳思齊為考官三月三日揭曉收二千七百三十五
卷選中二百八十名刻至六十名止皆有詩賞者也
第一名公服羅一縑七丈筆五帖墨五笏第二名公
服羅一縑六丈筆四帖墨四笏第三名公服羅一縑
五丈筆三帖墨三笏第四至十名各春衫羅一縑筆
二帖墨二笏第十一至二十名各深衣布一縑筆一
帖墨一笏第二十一名至三十名各深衣布一縑筆
一帖第三十一名至五十名各筆一帖墨一笏吟箋
二沓詩限五七言律以春日田園雜興為題余觀其
韻事雅規標勝來今而評論詩題尤入神解凡作雜
興者皆須領悟此旨也李西涯以未見此集為嫌閩
中徐興公家有藏本錄其佳句如屋角枯藤粘樹活
田頭野水入溪渾青林伐鼓村村社綠水平疇處處
秧土脉正融催觳&KR1100;林隂微合聽鉤輈田烏飛逐耕
烟犢桑扈鳴隨喚雨鳩草青隨意牛羊卧門静無人
燕雀多麥壟風微牛睡穏芹塘泥滑燕歸忙小雨杏
花村問酒淡煙楊柳巷巾車榆莢雨酣新水滑棟花
風軟薄寒收升菴又拈其山歌聒耳烏鹽角村酒柔
情玉練搥皆六十人中警句也
誓詩壇文云月泉舊社久褰詩錦之華季子後人獨
倣禮羅之意遂從昨歲徧致新題春日田園頗多襍
興東風桃李又是一番鄉邦之勝友雲如湖海之英
游雷動古囊交集鉅軸横陳誰揭青銅尚詢黃髮無
舍女學何至教琢玉哉不用道謀是在主為室者俾
得臣而寓目與舅犯以同心睠惟騷吟良出工苦所
貴相親而善亦多自負所長能雄萬夫定羞與絳灌
等伍如降一等乃待以季孟之間欲辛甘燥濕之俱
齊固甚難以曲直輕重而見欺亦不可念偉事或偶
成於戲劇彼䜛言特借譽而揄揚我詩如鄶曹何幸
縱觀於諸老此聲得梁楚誓將不負於齊盟一點無
他三辰在上
黃耳
楊煥然詩音書黃耳絶兄弟白眉良
吳旦生曰陸機有犬名黃耳後仕洛以竹筒盛家信
繫犬頸走向吳至家取答書仍還洛詩僧所云青蠅
為弔客黃犬寄家書是也後犬死還葬機村去機家
二百步聚石為墳村人呼為黃耳塜袁海叟有過黃
耳墓詩考之本傳俱為黃犬劉貢父詩話以為自洛
至吳更歴江淮殆數千里安能諭人而從舟楫乎或
者為奴名也余以奴子傳書有何足異至豔千古陳
敬初詩家無黃耳傳鄉信門有蒼頭記客名其非奴
子明矣
五丁
堯山堂外紀曰蜀人唐仲明子西孫也蜀破被俘鬻於
燕市安陸趙仁甫作疏鳩貲贖之疏中有云錦江秀色
都為巴蜀之蕭條玉壘浮雲盡入峩眉之悲惨郝伯常
讀而傷之作蜀亡歎畀仲明為行券云子規啼缺峨眉
月嘉陵江月半江血青天蜀道為坦途馬蹄蹴落隂山
雪芙蓉城碎朔風急虓虎磨牙綺羅穴不識兵戈三百
年疊鼓一聲肝膽裂坡仙玉里子西孫挺身北走來中
原峨岷秋色横眉宇骯髒獨倚燕市門時望蘇門一回
首漠漠萬里煙塵昏古言蜀險甲天下一夫扞禦足成
覇前劉後李王復孟虎視中原雄並駕於今㡳事谷為
陵錦城萬里趨龍庭當時不與秦塞通一天自可延千
齡吾子莫澷嗟飄零厲階權輿實五丁
吳旦生曰華陽國志云秦惠王作石牛五頭朝瀉金
其後曰牛便金蜀人悦之乃遣五丁迎石牛既不便
金怒遣還之乃嘲秦人曰東方牧犢兒秦人笑之曰
吾雖牧犢當得蜀也惠王知蜀王好色許嫁五女於
蜀蜀遣五丁迎之還到梓潼見一大蛇入穴中一人
攬其尾掣之不禁至五人相助大呼抴蛇山崩時壓
殺五人及秦五女并將從而山遂分為五嶺其後秦
大夫張儀等從石牛道伐蜀蜀王敗績開明氏遂亡
盖常璩之所載止此而俗傳以為因金牛之詐蜀使
五丁力士開山而谷道始通余按三皇乘祗車出谷
口至黃帝為其子昌意娶蜀山氏之女生子高陽是
為帝嚳在禹貢為華陽黑水梁州之域及周武伐紂
蜀亦從行則豈自秦時始通道中土哉正德中王子
衡詩云古峽天中闢鴻荒不記年蔡蒙來禹貢彭濮
記周篇自是并呑易非關疏鑿然金牛本茫昧世代
浪相傳
鴈帛
輟耕錄曰零落風高恣所如歸期回首是春初上林天
子援弓繳窮海纍臣有帛書中統十五年九月一日放
鴈獲者勿殺國信大使郝經書於真州忠勇軍營新館
右五十九字郝公書也公字伯常澤州陵川人中統元
年拜翰林侍讀學士充國信使宋舘於真州凡十有六
年始得歸此書當在至元十一年是時南北隔絶但知
紀元為中統也先是有以鴈獻命畜之鴈見公輒鼔翼
引吭似有所訴者公感悟擇日率從者具香案北向拜
舁鴈至前手書尺帛親繫鴈足而縱之後虞人獲之苑
中以聞上惻然曰四十騎留江南曾無一人鴈比乎遂
進師南伐
吳旦生曰農田餘話郝經奉使於宋賈似道忌其露
乞和之盟拘於儀真作帛書附鴈足帛博一寸高五
寸有陵川郝氏印三月虞人獲鴈於汴梁金明池為
安豐教授王時若所得延祐五年集賢學士郭貫出
持淮西使節知之奏於朝敕中使取之仁宗装潢成
卷命翰林集賢文臣題識之藏諸東觀或說世祖有
四十騎留江南曾無一人如鴈之歎遂興師伐宋者
妄也據此則始末與輟耕有異因思一鴈也為子卿
則自北而南為伯常則自南而北然漢廷特飾說以
紿之而陵川一寸帛則實有是事也
姚牧菴
輟耕錄曰姚文公燧玉堂設宴歌妓羅列有一人秀麗
閒雅微操閩音公叩之泣而訴曰妾建寧人氏真西山
之後也父官朔方時貸公帑無償賣入倡家流落至此
公遣使詣丞相三寶努為落籍丞相意公欲侍巾櫛即
檢籍除之公語一小史曰我以此女為汝妻女即以我
為父也京師傳為盛事嘉興貝闕有詩曰斷絲棄道邊
何日緣長松墮羽别炎洲不復巢梧桐昔在至元日六
合車書同玉堂盛文士燕集來雍雍金刀手割鮮酒給
葡萄濃坐有一枝春秀色不可雙(叶)娉婷劉碧玉綽約
商玲瓏寶釧金雀釵已覺燕趙空或聞操南音未解歌
北風上客驚且疑姓字初未通問之慚復泣乃起陳始
終妾本建寧女遠出西山翁父母生妾時謂是金母童
梨花鎖院落燕子窺簾櫳迢迢官朔方位卑食不充侵
貸國有刑桎梏加父躬粥女以自贖白璧淪泥中秋娘
教歌舞屢入明光宫永為倡家婦遂属梨園工京華多
少年門外嘶青驄不如孟光醜猶得嫁梁鴻自傷妾薄
命失落似秋蓬客聞為三歎天道何懵懵遣使白宰相
削籍歸舊宗小史十八九勿恨相如窮配爾執箕帚今
夕看乘龍鴛鴦並玉樹鸚鵡開金籠棄汝桃花扇紅牙
不復從提瓮自汲水絺綌自禦冬時多困轗軻事或欣
遭逢安知百尺井忽登羣玉峰借問為者誰内相姚文
公
吳旦生曰姚牧菴嘗與閻靜軒過張妓怡雲小飲姚
偶言暮秋時三字張應聲作小婦孩兒且歌且笑曰
暮秋時菊殘猶有傲霜枝西風了却黃花事又史中
丞遇牧菴静軒於道笑曰二先生所往容待行否因
命騶從歸携酒饌同造怡雲姚命張耴酒先壽史張
且歌雲間貴公子玉骨秀横秋水調歌一闋史喜甚
席終左右欲徹酒器皆金玉者史云休將去留待二
先生來此受用後牧菴致政家居年八十猶為侍妾
生一子盖其情致風逸若此而獨於玉堂落籍為之
擇嫁小史王㻖後至顯官誠盛德事也
龍眼
陳剛中作思明州詩元宵已似春深後龍眼花開蛤蚧
鳴
吳旦生曰荔枝龍眼並儷海南荔子自越王通貢楊
妃命騎遂費詞人之形似而龍眼以荔過始熟名為
荔奴亦名亞茘枝焉章碣詩却擁木綿吟麗句便攀
龍眼醉香醪東坡詩顛坑仆谷相枕藉知是荔枝龍
眼來嗣是咏者寥寥而僅見之剛中也所云元宵似
春深見其地暖即薩天錫閩土臘如春之意亦猶四
月熟荔枝稱火山耳
日詢手鏡云蛤蚧乃一甲蟲狀類蜥蜴守宫之属其
物二者上下相呼牝聲蛤牡聲蚧情洽乃交兩相抱
負人以手分擘雖死不開桂海虞衡志云首如蟾蜍
背綠色上有黃斑點若古錦文長尺餘尾絶短傳云
自旦至暮變十二般色傷人必死海錄碎事云大月
三聲小月兩聲
千里
劉夢吉詩埋盆欲學魚千里試地先栽芋一區
吳旦生曰關尹子以盆為沼以石為島魚環游之不
知其幾千萬里不窮也夢吉用此黃山谷詩爭名朝
市魚千里亦此意耳或引陶朱公養魚經云以六畆
地為池池中有九州則周遶無窮自謂江湖也然無
千里字
芥隠筆記云山谷屢用魚千里字尋師訪道魚千里
盖世功名黍一炊又小池已築魚千里隙地仍栽芋
百區余按前二句山谷復改曰從師學道魚千里盖
世功名黍一炊後二句直是夢吉粉本
滕韻
吕徽之雪詩有云天上九龍施法水人間二鼠嚙枯藤
鶩鵝聲亂功收蔡蝴蝶飛來妙過滕
吳旦生曰天台吕徽之博學能文一日詣冨家易糓
種值大雪立門下聞東閣中分韻作雪詩一人得滕
字苦吟弗就不覺失笑閣中貴游輩聞之詢其見笑
之由乃曰我意舉滕王蛺蝶事耳始邀入坐衆以藤
滕二字請即援筆書此二聯復請和曇字韻又隨筆
寫云竹委長身寒郭索松埋短髮老瞿曇寫訖便出
門問姓字亦不答皆驚訝曰嘗聞吕處士名豈其人
耶惠之榖怒曰我豈取不義財必易之而去遣人尾
其後雪晴往訪焉惟草屋一間忽米桶中有人乃妻
也天寒故坐其中試問徽之先生何在答曰溪上捕
魚始知真為徽之矣至彼果見之隔溪謂曰諸公先
到舍我得魚換酒來也少頃携魚與酒至盡歡而散
翌旦徽之已遷居矣
玉帶
輟耕錄曰龍麟州過福建憲府設宴命官妓小玉帶佐
觴憲使請曰今日之歡皆玉帶為也願酬以詩麟州負
海内重名雅畏清議又不能違憲使之請遂書一絶句
云菡蓞池邊風滿衣木樨亭下雨霏霏老夫記得坡仙
語病體難禁玉帶圍盖前輩既不拂人之意又不失所
守而且用事清切一時風致非野儒俗士所能及也
吳旦生曰佛印住潤州金山寺東坡過潤見之師云
内翰何來此間無坐處坡戲云暫借和尚四大用作
禪牀師云山僧有一轉語内翰言下即答當從所請
稍涉擬議所繫玉帶留鎮山門坡許之師云山僧四
大本無五藴非有内翰欲於何處坐公未即答師呼
侍者收此玉帶取衲裙相報因有二絶坡次韻云病
骨難堪玉帶圍鈍根仍落箭鋒機欲教乞食歌姬院
故與雲山舊衲衣後之用其事者如張起題納延金
臺集云玉帶難圍老病身唐桂芳送程仲庸留金山
寺云玉帶暫抛煩轉語楞伽曾寫悟前身皆遜步於
麟州矣
剔齒籖
蓉塘詩話曰趙松雪老態詩老態年來日日添黑花飛
眼雪生髯扶衰每藉過頭杖食肉先尋剔齒籖右臂拘
攣巾不裹中腸慘慽淚常淹移床獨就南榮坐畏冷思
親愛日簷徐延之云非身處老境真知灼見者不能諳
此
吳旦生曰仙人鄭思遠常騎彪故人許隠齒痛求治
鄭拔彪鬚及熱插齒間即愈陸雲與兄機書云近日
復案行曹公器物取其剔齒籖一筒今送兄一本趙
詩籖作纖按即籖字也
九鼎
宋子虛詩列國皆貪禹鼎神周衰三代寶先淪不知璽
奉高皇日曾問當時果在秦
吳旦生曰禹鑄九鼎於甘䜛之地故曰讒鼎服氏注
以為疾讒之鼎非是而韓非子作饞鼎亦悞也夏都
乎陽及安邑桀亡鼎遷來亳乃隔河也書稱周遷商
鼎武王遷河以南而安置未善故成王定鼎於郟鄏
周本紀云秦取九鼎寶器而遷西周君於&KR1222;狐水經
注云周顯王時九鼎淪没泗淵秦始皇時而鼎見於
彭城始皇自以德合三代大喜使數千人没水求之
不得所謂鼎伏也系而行之未出龍齒嚙其系故語
曰稱樂太早絶鼎系潏水李氏辨之曰是時泗水在
彭城宋之分九鼎何緣而至宋夫取九鼎者秦昭襄
也始皇乃莊襄之子也然觀舒雅云周威烈王二十
三年九鼎震震者淪之兆則能震豈不能没哉盖秦
有并呑天下之志不得鼎無以取重於天下故託言
入秦也乃知昭襄之世既書鼎入秦而始皇二十八
年又書没泗求鼎此史氏之微辭也
文獻通考云赧王五十九年周亡秦昭王取九鼎其
一飛入泗水餘八鼎入於秦中
秦女
宋子虛咏秦少游女云父貶滕隂老淚澘黃金誰贖一
姬還看來山抹微雲後直送娥眉出曉關
吳旦生曰靖康間有女子自稱秦學士女道中題詩
云眼前雖有還鄉路馬上曾無放我情讀者悽然曾
裘父為作秦女行
按少游夢中作好事近長短句有醉卧古藤隂下了
不知南北之句後自貶所歸卒於滕州殆成䜟語故
晁無咎弔詞云醉卧藤隂黃山谷詩西風吹淚古滕
州陳剛中詩今夜更遊臺上月不堪重照古藤隂
少游蓬萊閣席上賦長短句首言山抹微雲天粘衰
草極為東坡所稱呼之為山抹微雲君又嘗戲云山
抹微雲秦學士露花倒影柳屯田故范元實(祖禹之子)為
少游壻作詩眼一卷嘗在歌舞之席終日不言妓有
問之曰公亦解辭曲否笑答曰吾乃山抹微雲女壻
也
至他
宋子虛詩壺臧固自知名久何處更能求郅他
吳旦生曰史記韓長孺傳於梁舉壺遂臧固郅他皆
天下名士索隠云郅音質他徒河反人姓名也漢書
作至他盖謂壺臧之外至於他有所舉皆名士也余
按郅者商時侯國其在漢則自郅惲郅壽郅都郅伯
尚而外無聞焉子虛作詩以正史氏之譌如啽囈一
集當與楊鐵崕咏史樂府並傳
馮海粟稱其五言律風調悽惋不勝江哀浦思之情
悰如承恩金馬詔失意玉環詞落月今誰弔長星夜
自明雖使太白復生亦應為之擊節七言律楊柳昏
黃晚西月梨花明白夜東風秋千庭院人初下春半
園林酒正中五言如乙鳥歸來社辛夷開過春如身
黃松上鼠頭白竹間禽七言如桃葉歌殘秣陵酒梨
花夢斷景陽鐘五言如採藥逢毛女焚香對羽人如
客愁三月盡春夢五更初七言如縮地日携龍作杖
卧雲時約鳳吹笙五言若蜀魄花成血山魈樹隠身
竹枝歌峽夜椰子醉蠻春如空悲祖龍死但覺鮑魚
腥如織女支機穏山人作枕便異或稱羊化疑應訝
虎眠不須填碧海直欲補青天如勒銘留水寺應供
宿江城夏减游方興秋添住岳情標致極似盛唐諸
人而對偶之工興寄之永飄飄然自拔於王金陵含
風鴨綠粼粼起弄日鵝黃裊裊垂北風吹樹勁西日
照窗凉之頂𩕳
病齒圖
宋子虛題玉環病齒圖云一點春寒入瓠犀海棠花下
獨顰眉内厨幾日無宣喚不問君王索荔枝
吳旦生曰風刺隠約正以婉勝如馮海粟題云華清
宫一齒痛馬嵬坡一身痛漁陽鼙鼓動地來天下痛
則又以快勝矣余後觀薩天錫題云一點春酸入瓠
犀雪色鮫綃濕香唾又云君不聞華清宫一齒作楚
藏禍根又不聞馬嵬坡一身濺血未足多漁陽一日
鼙鼓動始覺開元天下痛似合子虛海粟之語櫽括
成文然其較本色加劣矣
子虛又題玉環聯轡圖云赭袍紅映鏤金衣笑並花
騘酒力微試問六龍西幸日有人曾侍翠華歸因攷
陳伯敷題楊妃上馬嬌圖云此索清平調詞赴沈香
亭時耶抑聞漁陽鼙鼓聲赴馬嵬坡時耶上馬固相
似情狀大不同觀者當審諸
岑靜能題太真春睡圖有云漁陽鼙鼓邊塵動臺閣
無言卿士懵婦人一睡四海昏主闇臣諛總如夢
濟之
宋子虛詩域開仁壽民能濟未濟還驅夭横鄉
吳旦生曰禮樂志王吉曰延及儒生述舊禮明王制
驅一世之民濟之仁壽之域王吉本傳亦作濟今俗
作躋顔氏注域界也若是躋字合注登陟之義域平
履之區非有崇高之意何故以登陟為文舒子史纂
言曰未濟則民在夭横之鄉既濟則民履仁壽之域
濟字之義為長而世俗作躋莫知其故
鴛瓦
雅正卿咏洛神云鄴宫簷瓦似鴛飄蘭渚鳴鑾去國遥
吳旦生曰鄴中記鄴城銅雀臺皆鴛鴦瓦又魏志文
帝問周宣云吾夢殿屋兩瓦墮地化為鴛鴦何也宣
曰後宫當有暴死者帝曰吾詐卿耳宣曰夫夢者意
耳苟以形言便占吉凶言未卒黃門令奏宫人相殺
杜子美詩殿瓦鴛鴦坼楊廉夫詩飄風吹落鴛鴦瓦
皆用此意
清容
袁伯長芳思亭詩以兹一畆園髣像見疇昔幽葩與羣
卉生意日不息朝陽潄靈根三咽妙紬繹曠懷事幽賞
誓矣躬六籍
吳旦生曰芳思亭者為其先尚書公治圃南郊有堂
亭十五荒廢不可考築一亭髣其萬一故稱芳思又
謝俞光遠為治别墅詩種竹澆花俟我還花成雲塢
竹成山盖其選勝結茆性躭恬適有足述者君諱桷
字伯長清容其號所著詩為清容集本四明人讀書
吳興有清容書院後人題云人同綠水長為主座有
青山不計年至今葺其址新之署曰清容
蘆花被
貫酸齋賦蘆花被詩採得蘆花不涴塵翠蓑聊復籍
為䄄西風刮夢秋無際夜月生香雪滿身毛骨已隨天
地老聲名不讓古今貧青綾莫為鴛鴦妬欸乃聲中别
有春
吳旦生曰酸齋過梁山濼有漁翁織蘆花為被欲易
之以紬者翁郤紬曰君尚吾清願以詩輸之故為賦
此竟持被去酸齋至錢唐因自號蘆花道人丘彦能
家藏蘆花被圖一幅貢泰甫吳子立吳敬夫題其上
自此以為佳事往往入咏成原常詩薺菜登盤甘似
蜜蘆花紉被暖如綿洪武中孫彦舉詩竹葉杯中閱
四時蘆花被底舒雙脚
曹石倉云咏物詩如鶴骨笛(賈策詩九臯聲斷楚天秋玉頂丹砂一夕休枯)
(朽挽曰生死調姿凉吹盡古今愁魂歸遼海雲迷樹曲罷江城月滿樓惆悵主人三弄罷杳無消息到揚)
(州)走馬燈(謝宗可詩飈輪擁轉駕炎精飛繞人間不夜城風鬣追星低弄影霜蹄逐電去無聲)
(秦軍夜潰咸陽火吳炬宵馳赤壁兵更憶雕鞍年少客章臺踏碎月華明)蘆花被之類極
其工巧以求速肖而風人比興之義鮮矣然石倉終
愛其詩有和蘆花被云輕如阿縞軟於綿疊上匡牀
野性便一幅瀟湘全勝畫五更風雨不成眠逥文豈
藉秦娘織席地將同子敬氊白露蒹葭堪作伴伊人
猶在夢江邊
道衣
薩天錫詩洞門花落無人迹獨坐蒼苔補道衣
吳旦生曰輟耕錄載王守素民家女其夫丁棄家為
道士於吳山紫陽菴一日召守素入山書付四句云
嬾散六十三妙用無人識順逆兩俱忘虛空鎮常寂
坐抱一膝而逝守素亦束髮簪冠着道士服奉夫遺
屍二十年迹不下山年逾七十幾於得道者薩天錫
贈之詩
看雨
閒中今古錄曰薩天錫有一詩送濬天淵入朝地濕厭
聞天竺雨月明來聽景陽鐘聞者無不膾炙惟山東有
一叟鄙之公以素愜意特步訪問其故叟曰此聯措辭
固善但聞字與聽字一合耳公曰當以何字易之叟徐
曰看天竺雨公詰其看字叟曰唐人有林下老僧來看
雨公俯首拜為一字師
吳旦生曰郎士元送錢大起句云暮蟬不可聽落葉
豈堪聞間氣集謂謝朓工於發端比之於今有慚沮
矣吳逸一則以兩句一意評之亦正嫌聞字與聽字
一合也如姚崇夜渡江詩聽草遥尋岸聞香暗識蓮
盖從夜落想則又聽與聞不妨並用其結句云惟看
孤帆影常恐客心懸唐仲言以暗中摸索忽下惟看
字覺有礙改惟為怯則通篇渾成余謂怯看不成語
此二句即楚王心搖搖如懸風中之旌之意仍是暗
中作想凡詩家用看字都不可泥
祖詠詩海色晴看雨鐘聲夜聽潮直是天錫二語先
鞭不獨林下老僧句也(考天錫本集作寄賀天竺長老訢笑隠召住大龍翔集慶)
(寺盖大訢住杭中天竺文宗召赴闕故云天竺雨景陽鐘也堯山堂外紀又以改看字為虞伯生)
秋宫詞
古今說海曰薩天錫秋宫詞清曉宫車出建章紫衣小
隊兩三行石闌干外銀燈過照見芙蓉葉上霜初讀若
汎言一時事細玩之則見深宫寂寞望幸不到氣象且
造語渾然追蹤盛唐若此者亦不多見
吳旦生曰備遺錄載天錫宫詞十八絶謂此第十五
首也又楊廉夫宫詞小序云宫詞詩家之大香奩也
不許村學䆒語為本朝宫詞者多矣或拘於用典故
又或拘於用國語皆損詩體天歷間予同年薩天錫
善為宫詞且索予和什通和二十章今存十二章然
余觀天錫詩集止載春詞秋詞二章秋詞即前所錄
其春詞云深宫盡日垂珠箔别殿何人度玉箏白面
内官無一事隔花時聽打毬聲二詞情事欲絶其餘
所云者皆别立他題亦有本集所不載者
讐書
納延送葛子熙詩高槐疎雨作新凉猶記讐書白玉堂
吳旦生曰劉向别錄言讐校書一人持本一人讀對
若怨家故曰讐書漢庾乘傳諸生博士皆就讐問北
齊書邢子才有書甚多而不甚讐校嘉祐中置編校
官八員雜讐四舘書馬虛中詩注易麻衣才脫藁讐
書光禄罷傳經洪希文詩一春正坐讐書忙
海錄碎事云司馬遷為太史令紬書史記石室金匱
之書注紬謂綴集之音胄
劉蕡祠
納延作劉蕡祠詩云鞠躬荒祠下低逥想遺直劉君素
忠憤伏闕論邦國痛陳腹心禍竟罹考功斥餘子盡騫
騰鬱鬱負慚色鄉人仰高誼千載崇廟食題下自注云
唐劉蕡幽州昌平人謫死柳州歴遼金無能發潜德至
本朝天歷間昌平驛官宫祺始奏建劉諫議書院
吳旦生曰帝京景物略云昌平劉蕡唐文宗時憤宦
官恃功專權應制對策極言禍福第策官左散騎長
侍馮宿等讀蕡策嗟服而畏忌不敢取時參軍李邰
登第乃上書自劾乞回所授以旌蕡直後七年甘露
難作令狐楚牛僧孺皆表蕡幕府師禮禮之而宦官
深嫉蕡誣以罪貶柳州司戶參軍卒後昭宗感羅衮
言贈諫議大夫謚文節封昌平侯元泰定間建祠州
西南五里曰諫議書院至正間又建祠舊州東參政
許有壬撰碑明弘治間談本彛移建學宫内今圮焉
唐時李商隠贈云漢廷急詔誰先入楚路高歌自欲
翻萬里相逢歡復泣鳳巢西隔九重門及蕡卒復哭
之曰已為秦逐客復作楚冤魂併將添恨淚一洒問
乾坤後之謁劉祠作詩者李東陽詩香火制存身後
廟策時書在閣塵封程敏政詩氣節可興天下士蒸
嘗無愧社中師王鏊詩氣帶幽并多感慨策如鼂董
亦迂疎同時下第誰云屈此外求言總是虛周用詩
千古直臣唐諫議一篇正學魯春秋劉龍詩一介布
衣天下計滿梁華月古人顔趙貞吉詩一策乾坤正
氣收當時朋輩至今羞沙連塞草寒三畆葉和村煙
覆一邱陳仁錫詩布衣修諫草媿已在三公何直登
科日能生策士風胡江詩士賤豈經時宰慮主憂惟
望侍臣知
粧臺
納延賦粧臺詩誰憐舊時月曾向日邊明
吳旦生曰易之與危太朴等游南城各賦十六首以
紀遺蹟粧臺其一也按梳粧臺在都城東北隅李妃
所築(今訛為蕭太后梳粧樓)妃嘗與金章宗露坐上曰二人土
上坐妃應聲曰一月日邊明上大悦
貢泰甫云易之果囉羅氏也在西北金山之西與回
紇壤相接俗相類其人便捷善射又能相時居貨媒
取富貴易之世出其族而心之所好獨異焉宜乎見
於詩者亦卓乎有以異於人也
觱篥
納延挽諤勒哲圖都元帥四首有云觱篥按歌吹落月髑髏
盛酒醉西風
吳旦生曰觱篥羌人吹角也以笳為首以竹為管其
部在管音前故名頭管唐編鹵簿名為笳管樂書又
名風管所法者角音故曰角即今畫角白樂天觱篥
詩剪削乾蘆插寒竹九孔漏聲五音足差備其制
諺云三九二十七籬頭吹觱栗言冬至後寒風吹籬
落其聲似觱栗豳風所謂一之日觱發也豳風說文
觱作畢朱晦菴云篳篥元名悲栗言其聲悲壮也悲
觱畢三聲相沿
按帥嘗漆倭人首為飲器
送行
廼賢送楊梓人守閬州兼寄宣慰家兄詩朱轓五馬出王
庭父老西南望福星家世久聞清白吏文章爭誦太玄
經岷江水落嘉魚美劍閣春晴榿木青若過眉州見蘇
子卯君京國尚飄零
吳旦生曰起語道出守意三四指楊氏五六指蜀地
以寄家兄作結自注云東坡稱子由為卯君
藝苑雌黃云榿字徧尋字書皆無蜀中多此木詢之
蜀人則相傳以為丘宜切按介甫絶句榿與移字同
押則知丘宜切為是也漁隠叢話云榿木惟蜀中有
之散材而美蔭易長而可薪杜子美覓榿木栽詩飽
聞榿木三年大與致溪邊十畆隂堂成詩榿林礙日
吟風葉籠竹和煙滴露梢蘇子瞻送戴蒙詩芋魁徑
尺誰能畫榿木三年已足燒次介甫韻詩斫竹穿花
破綠苔小詩端為覓榿栽木山詩二頃良田不難買
三年榿木行可槱宋子虛野步詩翳日榿隂翠幄遮
葑圍高下奕枰斜馬伯庸題畫詩蜀榿隂十畆閩荔
熟千房正德中王守谿送劉規還蜀詩古栢祠前傷
草色浣花溪上覓榿栽
歴代詩話卷六十五
