歴代詩話卷七十八
歸安吳景旭撰
癸集下之上
出京
文徵仲致仕出京馬上口占云白髮蕭蕭老秘書倦遊
零落病相如三年虚索長安米一日歸乘下澤車坐對
西山朝氣爽夢回東壁夜窗虛玉蘭堂内秋風早幽竹
黃花不負予
吳旦生曰徵仲到京林見素徧稱於臺省諸公時喬
白巖為太宰夙重見素乃力主張授翰林待詔見素
曰吾此行為徵仲了此一事庶不徒行矣然在翰林
大為姚明山楊方城所窘嘗昌言於衆曰我衙門中
不是畫院乃容畫匠處此耶蓋人之雅俗相懸如此
徵仲有咏蛙詩年來水旱真難卜我已公私付兩忘
寄謝繁聲休強聒吳城明日是端陽殆為姚楊言也
遣懷
彛白齋詩話曰文徵仲有病起遣懷二律蓋不就寧藩
之徵而作也詩云潦倒儒官二十年業緣仍在利名間
敢言冀北無良馬深愧淮南賦小山病起秋風吹白髮
雨中黃葉暗松關不嫌窮巷頻回轍消受爐香一味閒
經時卧病斷經過自撥閒愁對酒歌意外紛紜知命在
古來賢達患名多千金逸驥空求骨萬里冥鴻肯受羅
心事悠悠那復識白頭辛苦服儒科
吳旦生曰徵明初名璧以字行更字徵仲以諸生歲
貢入京授翰林院待詔三載謝病歸按唐王以黃金
數笏遣一承奉求畫徵仲堅拒不見其使逡巡而去
寧庶人以厚幣招致海内名士徵仲謝弗往唐子畏
往佯狂而返識者兩高之日本貢使踵門求見具冠
服南面受拜而却其贄曰此國體也晩年衣紅絨衣
戴捲檐帽坐白紙窗下擁爐曝背劇談亹亹坐客皆
移日忘去卒之時方為人書志石未竟欠伸閣筆端
坐而逝
二子彭字夀承國子監博士嘉字休承和州學正張
伯起云文太史詩未必上超開元佳者亦不失大歷
後生小子信口詆訾迨國博郡博之作謂之文家詩
今觀夀承妾家住近江淹宅曾讀銷魂别賦來休承
五百年來幾摹本翠禽猶在最高枝等句及張公善
權二作亦各有致可盡訾乎太史女嫁王子美者更
好學號為博洽亦能詩所作明妃曲尤傳
刻竹
文徵仲刻竹詩蕭蕭落木帶江干翦翦幽花過雨斑豈
意旅遊逢九日共來把酒看三山
吳旦生曰徵仲與許彦明同遊金陵嘉善寺因題詩
竹上後書丁亥九月九日徵明同子嘉彦明同子穀
來休承即刻詩大竹上好事者取詩竹製筆筒今尚
在王丹丘家
按富川有東坡竹蓋公嘗以題壁餘墨洒竹上而不
滅新篁枝葉皆有墨痕後百十八年謝疊山謫居是
地其竹尚然景泰中杜用嘉詩云重華南去不南還
二女啼痕在竹間亦有富川蘇子墨至今枝葉尚斑
斑
獨退
清暑筆談曰高子業詩衆女競閨中獨退反成怒夫争
妍取忌有之也而獨退成怒者豈不以衆邪醜正世忌
太潔耶故楊誠齋有云聲利之場輕就者固不為世所
恕蔡定夫是也不輕就者亦不為世所恕朱元晦是也
吳旦生曰少室山房詩評云子業視李何後出而其
五言古律之工不欲作今人一字在唐不減張曲江
韋蘇州矣陳約之序其集云洪武初沿襲元體頗存
纖詞時則高楊為之冠成化以來海内和豫縉紳之
聲喜為流易時則李謝為之宗及乎弘治文教大起
學士輩出力振古風盡削凡調一變而為杜時則有
何李為之倡嘉靖改元後生英秀稍稍厭棄更為初
唐之體家相凌競斌斌盛矣夫意製各殊好賞互異
亦其勢也然而作非神解傳同耳食得失之致亦略
可言何則子美有振古之才故雜陳漢晉之詞而出
入正變初唐襲隋梁之後是以風神初振而縟靡未
刊今無其才而襲其變則其聲粗厲而畔規不得其
神而舉其詞則其聲嘽緩而無當彼我異觀豈不更
相笑也論國初及弘正而下格調之變無如此序之
精當者唐元薦云明詩莫盛於弘治藝苑則李懷麓
張滄洲為赤幟而和者多失於流易山林則陳白沙
莊定山為眉目而議者或以為旁門李何一出變而
學杜正變雲擾剽竊雷同比興漸微風騷日遠箴其
偏者唐應德也嘉靖初更為六朝初唐而纖艷不遑
嘽緩無當作非神解傳同耳食議其後者陳約之也
錄此二序其時之風會可槩見矣
子安
藝苑巵言曰皇甫子安之博覽古選頗勝子循之禪棲
近體為佳子安卒蔡子木以詩哭之云五字沈吟詩品
絶一官憔悴世塗難可謂實錄
吳旦生曰皇甫涍字子安與其弟汸字子循濓字子
約皆登嘉靖間進士其兄沖字子浚亦登鄕薦王元
美所云太原兄弟並擅菁華也子循寄懷子木云日
日江頭聞送客每於詩卷恨錢郎蓋子循與子木同
官陪都亦如唐時送行詩非錢起郎士元不足取重
也
堯山堂外紀云王元美為比部郎嘗與蔡子木徐子
與吳明卿謝茂秦飲謝時再遊京師詩漸落子木數
侵之已被酒高歌其䕫州諸咏亦平平耳甫發歌明
卿輒鼾寝鼾聲與歌相低昂歌竟鼾亦止為若初醒
者子木面色如土子與復與子木論文不合而罷後
五歲所而子木以中丞撫河南子與守汝寧明卿謫
歸德司理張肖甫謫裕州同知皆屬吏也子木張宴
備賓主身行酒炙曰吾烏得有其一以慢三君子尋
具疏薦之
受卷
張涇川贈嚴維中詩登科豈必傳三唱受卷曾知讓一
籌
吳旦生曰弘治乙丑張涇川為受卷官見維中制策
擊節稱賞既而不預一甲之選為之太息後維中使
粤過之涇川贈此詩維中酬云往事殷勤勞晤語非
才流落負心知按維中通籍後屏居鈐山之東堂折
節讀書與名流往來人望翕然歸之何至得君專政
屠戮忠良後世唾詈為權奸首也
玉堂叢語云高中玄為嚴維中門生嚴自内直回往
候之適其鄕人如牆而立嚴一至衆張拱以前高曰
有一雅謔敢為老師道否韓昌黎二語與目前事相
類嚴曰何語曰大雞昂然來小雞聳而待也嚴亦大
笑人素嘲江西人為雞故云余觀詩說雋永李伯紀
為行營使王仲時張仲宗俱為屬王頎長張短小白
事相隨一館職戲曰大雞昂然來小雞聳而待劉宋
時已有此謔
贈盧
張王屋贈盧次楩詩左驂猶有胥靡贖鼓吏終成處士
名
吳旦生曰陳卧子稱此聯用事切當蓋指濬獄也按
次楩雄於貲使酒罵坐嘗為具召邑令令乃日昃至
次楩醉卧不能具賓主令心銜之會醉榜其役夫旬
日役夫夜壓於牆隕遂禽治次楩坐繫獄獄中感奮
著幽鞫放招賦以自廣謝茂秦挾其賦走長安見諸
貴人絮而泣平湖陸與繩為濬令平反得脱故次楩
寄茂秦云魯連自是紫烟客倜儻長揖二千石一朝
談笑解聊城東入滄溟眇無跡而茂秦有感次楩云
燕霜終古憤梁獄昔年書世事疎狂裏交情患難餘
茂秦
藝苑巵言曰謝茂秦曳裾趙藩嘗謁崔子鍾崔有詩贈
之後以救盧次楩北遊燕刻意吟咏遂成一家句如風
生萬馬間又馬渡黃河春草生皆佳境也其排比聲偶
為一時之最第興寄小薄變化差少嘗謂其七言不如
五言絶句不如律古體不如絶句又謂如程不識兵部
伍肅然刁斗時擊而寡樂用之氣
吳旦生曰茂秦居鄴邸為趙康王客康王薨其曾孫
穆王復禮之潘景升亘史云趙王雅愛茂秦詩從王
客鄭若庸得竹枝詞十章命所幸琵琶妓賈扣度而
歌之萬歷癸酉冬茂秦從關中還過鄴偕若庸見王
王宴之便殿酒行樂作王曰止命縆瑟以琵琶佐之
聲繁屏後王復止衆妓獨奏琵琶方一闋茂秦傾聽
未敢發言王曰此先生所製竹枝詞也譜其聲不識
其人可乎命諸妓擁賈姬出拜光華射人藉地而竟
竹枝十章茂秦謝曰此山人鄙俚之辭安足汚王宫
玉齒請更製竹枝詞以備房中之奏王曰幸甚茂秦
老不勝酒醉卧山亭下王命姬以衽代薦承之以肱
明日上新竹枝詞十四闋姬按而譜之不失毫髮元
夕便殿奏技酒闌送客即盛禮而歸賈於邸舍茂秦
載以遊燕趙間逾二年而逝姬奉柩停大寺之旁每
夜操琵琶一曲歌茂秦竹枝詞必慟絶而罷
萬峰
堯山堂外紀曰謝茂秦遊天壇賦七言一律天畔飛霞
照萬山尋易山字為峰遂成絶句云度嶺攀崖自一笻
黃冠竹下偶相逢振衣直上昇仙石天畔飛霞照萬峰
吳旦生曰詩家易字最為緊要余於庚集高詩中論
之至有兩字一義而用此則安用彼則否尤關微妙
如柳文暢詩亭臯木葉下謝玄暉詩雲中辨烟樹不
可作亭臯樹葉下雲中辨烟木蓋木之與樹山之與
峰其義一也試取數語細哦之覺舌本間有斷斷不
可混下者此無他響與啞之别也
外紀又云有客問作詩之法於謝茂秦請出一字為
韻以試心思乃得天字遂成三十六句云林開鳥雀
天鴟號月黑天春隂欲雨天斜陽禾黍天明河半在
天一棹劃江天荷影亂湖天江清魚在天蜮影瘴江
天千江各貯天海氣混茫天霜冷菊花天雲慘戰場
天野燒氣蒸天鷹揚朔漠天馬見渥洼天神龍穴海
天湖抱岳陽天飢鼯叫雪天鐘磬徹諸天心空静裏
天鶴夢不離天濁水混青天東南百越天江波不定
天雲蘿隱洞天丹氣夜薰天登嶽上捫天隴樹插秦
天霜清瘴癘天氣靉漢家天冰開鴈沼天海簸大鵬
天嶺斷五羊天微茫畫裏天人老醉鄕天又用天字
起得十二句云天馬行無迹天覆空青色天高籠鳥
心天隂鬼火亂天寒鷹力健天聚峨眉雪天勢海相
吞天風助鬭虎天山雄漢塞天長接鄧林天晴百鳥
散天垂四野青又第二用天字得十二句云井天開
地鏡鈞天奏太和蜀天低劍閣雲天渾一色木天通
夜鼠羅天昭象緯楚天三峽斷海天騰蜃氣諸天空
色界江天月兩分霜天紅葉老通天鳥道寒又第三
用天字得十二句云夜爽天街露孤峰天外出風暖
天絲度静中天籟起隱見天河影峽開天一線漢北
天常雪日高天更青霞明天姥峰禪林天雨花雲疎
天色澹井平天影出又第四用天字得十二句云風
響參天樹鑿嶺蜀天開混沌是天胚萬物各天機出
塞胡天盡龍鬭海天翻鴈得楚天春虹截江天碧王
氣浮天闕蹄涔縮天影秋氣澄天宇到海得天多客
謝而去顧茂秦笑曰子何太泄天機耶
簡倨
堯山堂外紀曰李于鱗為陜西按察使鄕人殷者來巡
撫嘗下檄于鱗代撰奠章及送行序于鱗不樂移病乞
歸殷留之入謝乃請曰臺下但以一介來命不則尺蹏
見屬無不應者似不必檄也殷謝過有所屬撰以名刺
往久之復移檄于鱗上疏乞休不待報竟歸吏部惜之
用何仲默例許養疾疾愈起用蓋異數也于鱗歸杜門
自兩臺監司以下請見不得去亦無所報謝以是得簡
倨聲又嘗為詩云意氣還從我輩生功名且付兒曹立諸
公聞之有欲甘心者
吳旦生曰于鱗守順德時訪胡提學乃蜀人也問之
曰楊升菴健飯否胡云升菴錦心繡腸不若陳白沙
鳶飛魚躍也于鱗拂衣去後按察關中過許中丞問
今能詩何人于鱗云惟王元美其次宗子相許請子
相詩觀之于鱗勃然曰夜来火燒却蓋其性行簡倨
如此然觀陳眉公語陳卧子云少時見元美言往者
燕邸之會于鱗詩必晩出見他人有工者即廢已作
不復示人此則于鱗下懷處也
新河
堯山堂外紀曰舊河通瓠子新浪漲桃花元人張仲舉
詩也嘉靖中河決徐沛大司空萬安朱公衡排衆議改
築新渠百年河患一旦屏息海内名士咸有頌章李于
鱗詩云河堤使者大司空兼領中丞節制同轉餉千年
軍國壯朝宗萬里帝圖雄春流無恙桃花水秋色依然
瓠子宫太史但裁溝洫志丈人何減漢臣風春流一聯
王元美亟稱之以為不可及然實用張語而意稍不同
後元美過新河亦有詩呈朱公云日出烟空匹練飛大
荒中劃萬流依連山盡壓支祁鎖逼漢疑穿織女機九
道徵輸寬氣象六軍容物迥光輝甘棠欲讓金隄柳曾
護司空却蓋歸論者以支祁織女一聯又在桃花水瓠
子宫之上
吳旦生曰元美謂春流無恙桃花水秋色依然瓠子
宫不知者以為上單下重按三月水謂之桃花水為
害極大此聯不惟對偶精切而使事用意之妙有不
可言者余觀杜詩三月桃花浪趙注引韓詩溱與洧
方渙渙兮注謂三月桃花水下時也希注引漢溝洫
志来春桃花水盛顔師古注謂月令仲春之月始雨
水桃始華蓋桃方華時既有雨水川谷冰泮衆流猥
集波瀾盛長故謂之桃花水余喜此兩注最得源委
若東坡詩桃花春浪孤舟起程注但引杜欽傳不知
有韓詩月令事矣
續停驂錄云黃河水異凡立春後凍解候水初至凡
一寸則夏秋當至一尺謂之水信(水衡記正月名凍解水)二月
三月曰桃花水春末曰菜花水四月末曰麥黃水五
月曰瓜蔓水(水衡記瓜延蔓故名瓜蔓水)六月中旬後曰樊(水衡作礬)
山水七月曰豆花水八月曰荻苗水(水衡記荻花故名荻苗水)九
月曰登高水十月曰復槽水(水衡記水落復故道謂之復槽水)十一
月十二月曰蹙凌水(水衡記水斷復結謂之蹙凌水)非時汎漲曰客
水其勢移谼横注岸如刺毁曰劄岸漲溢踰防曰抺
岸掃岸故朽潜流刺其下曰搨岸浪勢旋激岸土上
隤曰淪捲逆漲曰上展順漲曰下展直流中屈曲横
射曰徑䆗水猛驟移其將澄處望之明白曰拽白又
曰明灘其汩起處輒能溺舟者曰蔫浪水水退淤澱
夏則膠土肥腴初秋則黃滅土頗為壤深秋則白滅
土霜降後皆沙也
于鱗首云河隄使者大司空蓋空字與同雄宫風相
叶余按司空之空不當作平聲韻叶也詩話類編云
空字有四音平聲音枯公切說文竅也天曰太空沙
名方空從平聲上聲音孔考工記函人眡其鑚空舜
紀穿為匿空旁出莊子礨空之在天澤注小穴也張
騫傳樓蘭姑師小國當空道柳子厚祭張舟文空道
北出式遏蠻陬大宛傳張騫鑿空皆音作上聲去聲
音控詩不宜空我師論語其庶乎屢空揚子酒誥之
篇俄空焉唐詩潭影空人心又天空霜無影又十八
人名空一人皆音去聲入聲音窟古者穴地穿崖而
居謂之土空司空官名居四民時地利也故曰司空
周禮注司空主國空地以居民空地即窟地也天上
星有土司空亦映地之土穴詩曰陶復陶穴又曰為
改歲入此室處室即土空也冬時萬物閉藏故司空
之官屬冬據此則于鱗直作平聲叶者未深考耳
白雪樓
李于鱗酬李東昌詩江湖盤薄有能事畫我山中白雪
樓
吳旦生曰于鱗自秦中挂冠搆白雪樓所著名白雪
樓詩集東昌李使君子朱讀其集繪為圖以寄之于
鱗酬贈此詩按于鱗自謂樓在濟南郡東三十里許
鮑城前望太麓西北眺華不注渚山大小清河交絡
其下左瞰長白平陵之野海氣所際每一登臨鬱為
勝觀自題白雪樓云大清河抱孤城轉長白山邀返
照迴謝魏使君云白雪新題照畫闌鮑山堪此對盤
桓王元美乃謂樓上于鱗讀書而其下甚穢可笑則
又何耶陳眉公云于鱗死其子駒後亡家貧白雪樓
已鬻他人矣
大陸
李于鱗登真定大悲閣詩坐来大陸當窗盡不斷滹沱
入檻流
吳旦生曰大陸在真定府寧晉縣即禹貢陸澤之地
大河所經受滏(音輔)洨(音肴)沙漈(音際)諸水夏潦之時漳水
滹沱南北交注其澤東西徑三十里直接隆平任縣
俱百餘里漳滹二水遠陟可以耕種後漢書鉅鹿郡
有大陸澤吕氏春秋九藪趙之鉅鹿高誘注云廣阿
澤是也按廣阿大麓同澤異名舊志因尚書納于大
麓之文遂有堯臺象城二迹(隋圖經云大麓有堯臺高與縣城等世謂堯禪)
(舜處也地里志云大麓有象城縣舜弟象所封之邑也)故于鱗同元美登郡樓
詩銜杯大麓来秋色倚檻邢臺過白雲元美有于鱗
邀登郡樓詩不盡天風吹大陸何来嶽色滿邢州時
于鱗守順德古名邢州也偶見後之倣七子聲口者
動言大陸竟作平原廣野之通稱特詳釋之
五子七子
王元美贈吳明卿詩無妨中散来千里更喜延之詠五
君又贈姚匡叔詩見數八公君第幾空傳七子世無多
(匡叔以道術為王客惓惓七子之盛)
吳旦生曰嘉靖間元美初成進士隸事大理山東李
伯承伯承為通之于鱗遂結社都下作五子詩東郡
謝茂秦榛濟南李于鱗攀龍吳郡王元美世貞長興
徐子與中行廣陵宗子相臣南海梁公實有譽於時
稱五子實六子也已而茂秦與于鱗隙遂去茂秦而
進武昌吳明卿國倫又益以南昌余德甫曰德銅梁
張肖甫佳胤則所謂七子者也又有新蔡張助甫九
一與德甫肖甫相繼而入七子社者此元美所云吾
黨有三甫也先是弘正中北地李獻吉夢陽信陽何
仲默景明武功康德涵海鄠杜王敬夫九思吳郡徐
昌穀禎卿王子衡廷相濟南邊廷實貢亦稱七子詞
林於是有先七子後七子之目矣逮于鱗没元美引
進益多如蒲圻魏順甫裳歙郡汪伯玉道昆從化黎
帷敬民表之屬稱為後五子崑山俞仲蔚允文濮州
李伯承先芳孝豐吳峻伯維嶽順德歐楨伯大任之
屬稱為廣五子至於常熟趙汝師用賢雲杜李本寧
維禎南樂魏懋權允中四明屠長卿隆金華胡元瑞
應麟遂稱末五子矣
牛腰
王元美詩嚢裏牛腰詩卷麤他年鶴背重還無何如負
局先生好只負真形五岳圖
吳旦生曰時有樓道人以詩卷遍索名公題贈故元
美題此誚之李太白詩書秃千兔筆詩載兩牛腰陸
放翁詩題詩又滿牛腰束采藥常攜鵶觜鋤萬歷中
程孟陽詩未煩馬汗曾充棟不及牛腰免借車
青雲
王元美詩我自青雲甘薄宦誰當白雪問相思
吳旦生曰王李類以青雲白雪作對如于鱗詩即今
病借青雲起何用詩傳白雪音元美詩青雲坐向論
心失白雪歌容攘臂驕余觀京房易占云青雲所覆
其下有賢人隱續逸民傳云嵇康蚤有青雲之志衡
陽王云身處朱門而情在江湖形入紫闥而意在青
雲梁袁彖贈隱士庾易詩白日清明青雲遼亮阮籍
詩抗身青雲中網羅孰能施李白詩所以青雲人高
歌在岩戸皆作隠逸用如顔延年五君咏云仲容青
雲器注言器識高遠也即史記閭巷之人欲砥行立
名非附青雲之士惡能施於後世此亦非為仕路言
也今之指功名為青雲何哉然在唐時白樂天聞元
八改官詩交親盡在青雲上鄕國遥抛白日邊方干
送侯郎中赴闕詩青雲舊路歸仙掖白鳳新詞入聖
聰要其始由於揚雄解嘲云當塗者升青雲失路者
委溝渠後遂以為故實耶
二王
少室山房詩評曰予與友人拈二王律詩長公有花裏
鳴絃千嶂色月明飛舄萬家春次公則飛舄夜懸天姥
夢栽花春映赤城標長公有悲歌碣石虹高下擊筑咸
陽日動搖次公則星近長安多聚散雲深碣石易浮沈
真勍敵也
吳旦生曰敬美弱冠稱詩李于鱗呼為小美嘗致書
元美云小美思火攻伯仁奈何不善備之余德甫寄
元美兄弟詩吳中二美得王郎余觀他人之尸祝元
美卑者未窮其藴高者或溢其量總不若敬美之遺
兄書為定論也書云詩道拓基於北地極深於濟南
然而採蓄之途尚狹游矯之神未充兼此二家登乎
彼岸古惟陳思子美今則吾兄庶幾吾兄境雖神詣
然亦學以年卲白雲之什雖經刪改未離矜莊逮乎
讞獄三輔建節青土字字快心言言破的性靈效矣
變化見矣擊節賞勝每恨古人無此快句然謂稍遜
古十九首意者亦坐斯媺居憂以後縱心觸象取材
愈博演教彌神或鬼篆蛇文冥搜六合之外或牛溲
馬勃近取咫尺之間離觀則邈若無關凑泊則天然
一色大都字險者韻必妥韻奇者聲必調天壤之間
若為預設此真藝林之絶技律家之玄造也甚或直
指故陳纖詞間作雖淮隂用兵多多益善瞿曇拈指
頭頭是道然弟臆陳則謂周行所示末流宜慎何者
恐比丘無飯鍼之能效羅什而有室也所以鄖襄諸
篇特寡游戲簡善謔以示娱弘大雅而垂訓意在兹
乎
秦聲
王百榖曲中詩云一半秦聲半楚聲秦娥調瑟楚娥筝
吳旦生曰李龜年至岐王宅聞琴聲曰此秦聲良久
又曰此楚聲主人入問之則前彈者隴西沈妍後彈
者揚州薛滿也百榖用此
懷妾
王伯榖答袁懋中問病詩云書生薄命元同妾丞相憐
才不論官
吳旦生曰王元美有和伯穀懷出妾詩妾與書生俱
薄命花隨春帝不長情蓋指此也嘉靖間懋中執政
伯穀遊北雍閣試瓶中牡丹詩其牡丹名相紫袍伯
榖乃作一聯云色借相君袍上紫香分太極殿中煙
懋中賞歎呼詞館諸公數之曰公等能道得王秀才
十四字邪引為記室懋中卒無子伯榖渡江哭其墓
有詩云伯道遺孤安得有中郎少女亦曾無又云山
上杜鵑花是鳥墓前翁仲石為人其聲凄婉不堪竟
讀
文苑瀟湘云詩不嫌巧只要巧得入妙如伯榖夀張
伯起令母詩共道麻姑如好女笑看莱子似嬰兒蓋
張母九十而健伯起亦七十故云題梅衡湘平朔方
卷詩美人學舞魚腸劍厮養能開兕角弓都是實事
描寫得佳曾寓陳令君所陳觴之樓上遂作詩二句
云多君下榻能留穉有客登樓亦姓王用陳蕃王粲
事化腐為新
枇杷
詩話類編曰莫廷韓過袁履善先生適村人獻枇杷果
誤書琵琶字青浦令屠長卿續至長卿曰琵琶不是這
枇杷袁曰只為當年識字差莫即云若使琵琶能結果
滿城簫管盡開花長卿賞譽再三遂定交
吳旦生曰琵琶二字按說文作枇杷又釋名枇杷本
出於馬上所鼓也推手前曰枇引手却曰杷及觀胡
曾贈薛濤詩萬里樓臺女校書琵琶花下閉門居金
人馬定國雪霽詩獨往南塘探春色琵琶花下竹雞
鳴則枇杷二字又作琵琶豈古字可互通邪書之以
為博雅者談助云
琵琶字本作批把搜神記作鼙婆
生日
徐文長上胡宗憲生日詩幾年載筆承英盼四海為家
只浪投授簡真慙稱記室逢人交慶識荆州
吳旦生曰胡宗憲督師平倭文長管書記嘗戴敝烏
巾衣白布澣衣長揖入坐縱談時務督府勢嚴重勿
顧也嘉靖已未秋九月宗憲生辰故上詩述其幕下
之情後宗憲下請室文長發狂尋病卒袁中郎遊越
得其殘帙示陶周望相與激賞且謂其胸中有一段
不可磨滅之氣英雄失路托足無門之悲故其詩如
嗔如笑如水鳴峽如種出土如寡婦之夜哭羇人之
寒起其集自是盛傳於世余按宗憲嘗讌將士爛柯
山文長作詩云萬里封侯金印大千場博戲綵毬新
時沈嘉則同在幕亦宴山上請為鐃歌十章援筆立
就釃酒高吟至狹巷短兵相接處殺人如草不聞聲
宗憲起捋其鬚曰何物沈生雄快乃爾知其時辟置
幕府者率皆國士
歴代詩話卷七十八
