歴代詩話卷八十
歸安吳景旭撰
癸集下之下
格律
陳卧子辱李司馬萍槎贈詩勉以世事兼許文筆云久
瞻樞府重明光投我連城雲錦章傷亂已聞劉太尉賞
音深愧蔡中郎九龍移帳春無草萬馬窺邊夜有霜蚤
晩滄江驚驛使詔書先問右賢王朱雲子論此詩曰三
四稳實五六巉秀方見配搭之妙向與卧子論李頎知
君官屬一篇章法濃淡青節頓挫之妙深夜相與歎息
可語格律者世無一二今閱卧子詩至此恍如當日
吳旦生曰卧子此詩起二句見司馬贈詩頷聮之上
句見世事下句見文筆輕將題面收拾已過而頸聮
乃贊美司馬之辭結句又足成之卧子深于格律有
筋節有氣韻故為七字擅場此法從唐律中得来如
老杜奉送蜀州栢二别駕將中丞命赴江陵起居衛
尚書太夫人因示從弟行軍司馬位其起居云中丞
問俗畫熊頻愛弟傳書綵鷁新言栢中丞(貞節)遣弟别
駕將命而往也頷聮上句云遷轉五州防禦使言中
丞時為䕫州都督也(唐書䕫州兼峽忠歸萬為五州)下句云起居八
座太夫人言起居衛尚書伯玉之祖母也(唐以六尚書左右僕)
(射合為八座)頸聯云楚宫臘送荆門水白帝雲輸碧海春
乃是江陵與蜀州景語結句云與報惠連詩不惜知
吾斑鬢總如銀則及示從弟意矣如孫逖和左司張
員外自洛使入京中路先赴長安逢立春日贈韋侍
御及諸公其起句云忽覩雲間數鴈迴更逢山上一
花開第一句見使還第二句見立春也頷聯云河邊
淑氣迎芳草林下輕風待落梅承第二句立春而言
也頸聯上句云秋憲府中高唱入言張之以詩贈韋
也下句云春卿署裏和歌来自言以此詩和張也結
句云共言東閣招賢地自有西征作賦才乃贊美張
公耳觀杜孫二詩極完整却又極貫串凡作長題而
有數事者皆於此等詩細求之則首尾部位自然勻
美而何有凌雜之患哉即以李頎一篇言之送李回
起句云知君官屬大司農詔幸驪山職事雄言回侍
從而往驪山也頷聯上句云歲發金錢供御府是承
第一句官司農而言也下句云晝看仙液注離宫是
承第二句幸驪山而言也頸聯云千巖曙雪旌門上
十月寒花輦路中是往驪山景語蓋此篇總以第二
句為主也結句云不覩聲明與文物自傷留滯去關
東則頎之反而自道耳此等格律非盛唐何以有此
大長秋
陳卧子感懷詩羣臣多拜大長秋
吳旦生曰通典戰國時有宦者令秦有中謁者令丞
(漢灌嬰為中謁者後常以閹人為之)又有衛尉少府各一人漢景帝改
為大長秋或用中人或用士人成帝加置太僕一人
掌太后輿馬通謂之皇太后卿又有長信長樂少府
職如長秋後漢大長秋常用宦者職掌奉宣中宫命
中宫出則從(師古云秋者收成之時長者恒久之義故以為皇后官名)漢書戾太
子傳夜入未央宫殿長秋門後漢書馬皇后傳有司
奏立長秋宫注請立皇后不敢指言故以宫稱之南
齊書秋宫亦遽軒景前虧梁書配德早終長秋曠位
隋書大長秋主諸宦者以司宫闈之職劉禹錫宫詞
云日晩長秋簾外報于鵠少年行云少年初拜大長
秋
鴈塞
陳卧子燕中雜詩鴈塞雲連陣龍沙月近樓
吳旦生曰燕中用鴈塞字卧子似未確核嘗見今人
所用紫塞鴈門鴈塞皆混而稱之莫攷其地按古今
注云秦築長城土色皆紫漢塞亦然故稱紫塞焉周
興嗣千字文鴈門紫塞鮑昭蕪城賦北走紫塞杜甫
詩蕭蕭紫塞鴈李頻詩秦地山河連紫塞是矣山海
經云鴈門山鴈出其間在高柳北梁州記云梁州縣
界有鴈塞山傳言此山有大池水鴈棲集之因名鴈
塞顧太初有鴈塞考最審實可據蓋云鴈門紫塞地
皆在北今人稱北為鴈塞非也荆州記鴈塞北接梁
州汶陽郡其間東西嶺屬天無際鴈飛翥至此即回
翼惟一處稍下每鴈飛達則矯翮裁度下處而過故
名鴈塞地在蜀漢間也
文無害
黃太穉讀周元立兩都詩有懷云更誰年少文無害有
客陽春和不多
吳旦生曰野客叢書謂蕭何以文無害為沛主吏椽
趙禹為丞相亞夫吏府中皆稱其廉平然亞夫不任
曰極知禹無害然文深不可居大府張湯給事内史
為寗氏掾以湯為無害言大府顔師古注無害言最
勝又曰傷害也言無人能傷害之者僕觀後漢百官
志秋冬遣無害都吏案訊諸囚注按律有無害都吏
如今言公平吏漢書音義曰文無所枉害蕭何以文
無害為沛主吏掾正如此也據此則文無害乃漢律
中語太穉用作讀詩贊美之辭未之考究爾如楊仲
弘詩慎密文無害詳觀獄有疑自是確當
成語
黃太穉寄懷三友其中二聮云以吾一日長乎爾如此
三星粲者何漢口帆從鸚鵡落荆州士比鯽魚多
吳旦生曰王直方詩話山谷嘗謂作詩使史漢間全
語為有氣骨後因誦孟浩然詩見以吾一日長異方
之樂令人悲及吾亦從此逝方悟山谷之言太穉正
得此意故用成語獨蒼然
北夢瑣言云江陵世號衣冠藪澤人言琵琶多如飯
甑措大多如鯽魚
串月
徐元歎串月詩金波激射難可擬玉塔倒懸聊近似塔
顛一月獨分明千百化身從此止
吳旦生曰蘇俗每歲八月十八夜士女凝粧挈壺罍
艤舟于橋畔首尾鱗比僅出篷窗以遲月蓋吳中盛
水水與月相吞孕凡區一水即各給一月望之纍纍
焉如編貝而成串謂之看串月故元歎詩序或云從
寶帶橋外出數有七十二此横說也或云葑關外極
饒溪港是夜月出其方光影相傅望如塔燈此豎說
也薄暮登楞伽山坐靈官殿庭遠水縱横昏昏莫辨
更餘孤魄漸升從溪港一一現形分身無數始大異
之二更後益奇總之所為玉塔者近是向之横豎俱
不足言今取元歎之序與詩合觀之所謂串月宛在
行間矣
稻孫
單蓴僧詩稻孫翻曉露鳩婦語晴煙
吳旦生曰番禺雜錄稻再生曰稻孫又米元章秋日
登無為州城樓宴集見田禾青青可愛問之老農云
稻孫也稻已穫得雨復抽餘穗元章喜而名其樓曰
稻孫樓今蓴僧句用此
方瞳
陳百史詩赤幢既獲老方瞳
吳旦生曰潜確類書李根兩目瞳子皆方云八萬歲
則瞳子方拾遺記老耼居山父老五人皆方瞳玉面
共談天地乃五方五行之精枕中書忽見一真人眼
瞳正方頂負圓光玉顔絶世東坡詩白髮何足道要
使雙瞳方楊仲弘詩已驚雙鬢短更待兩瞳方揭曼
碩詩方瞳綠鬢紅氍毹
仙書言陶通明晩年一眼有時而方搜神記偓佺兩
目更方
支離
張鍾筠詩石拳磊亂排碁譜木叟支離負斧形
吳旦生曰研莊雜記鮮于伯機嘗於廢圃中得怪松
一株移置所居齋前呼為支離叟朝夕撫翫以為適
遂昌雜錄云僧温日觀時至其家抱軒前支離叟或
歌或笑其法中所謂散聖者其人也鍾筠用此
按莊子支離疏者頥隠于齊肩高于頂會撮指天(會撮)
(椎髻也)五管在上(五臟之管皆屬于背背曲僂則管在上也)兩髀為脇此數
句畫出䭾子形状蓋支離者傴僂也肢體不收拾之
貌而鮮于取以名松必此松之盤屈而傴僂矣
春場
劉同人詩云楊柳活楊柳多小孩小女閒不過絲線結
鞭鞭陀羅鞭陀羅陀羅起陀羅起鞭不已鞭不已陀羅
死又詩云楊柳青兒手空鐘不暫停空鐘空鐘舒而遠
聽如蛣蜣起未觸于屏簫垂笛横絲絃合併大人為政
小兒無此耐煩性又詩云倒掖器如甌落階瓶倒水勻
勻呼吸吹薄紙吸少呼多脱瓶底藏爹錢瞞爹眼裏迷
糊琉璃厰甸子兒迷糊倒掖器爹著汗嬷著淚
吳旦生曰楊柳活楊柳青皆燕人習俗語而同人采
之成咏也燕中兒謂之打拔拔按宋時寒食有抛堶
之戲兒童飛瓦石之類也謂起于堯民之擊壤(古童兒所)
(戲之器非土壤也風土記云以木為之前廣後銳長尺三寸其形如履先側一壤于地遥于三四十步外)
(以手中壤擊之中者為上)梅聖俞詩窈窕踏歌相把袂輕浮賭勝
各飛堶(七禾切)蓋同人與宛平于奕正蒐事摛辭著帝
京景物略一書可為采風之助如春場一帙附載十
二月事例詳善有致堪與荆楚歲時記並傳
帝京景物略云東直門外五里為春場場内春亭萬
歷癸已府尹謝杰建也故事先春一日大京兆迎春
旗幟前導次田家樂次勾芒神亭次春牛臺次縣正
佐耆老學師儒府上下衙皆騎丞尹輿官皆衣朱簪
花迎春自場入于府是日塑小春牛芒神以京兆生
舁入朝進皇上春進中宫春進皇子春畢百官朝服
賀立春候府縣官吏具公服禮勾芒各以綵仗鞭牛
者三勸耕也退各以綵仗贈貽所知按造牛芒法日
短至辰日取土水木於歲德之方木以桑柘身尾高
下之度以歲八節四季日十有二時踏用府門之扇
左右以歲隂陽牛口張合尾左右繳芒立左右亦以
歲隂陽以歲干支納音之五行三者色為頭身腹色
日三者色為角耳尾為膝脛為蹄色以日支孟仲季
為籠之索柳鞭之結子之麻苧絲牛鼻中木曰拘脊
子桑柘為之以正月中宫色為其色也芒神服色以
日支受尅者為之尅所尅者其繫色也歲孟仲季其
老壮少也春立旦前後五日中者是農忙也過前農
早忙過後農晩閒也而神並乎牛前後乎牛分之以
時之夘後八曰燠亥後四曰寒為罨耳之提且戴以
日納音為髻平梳之頂耳前後為鞋袴行纏之懸著
有無也田家樂者二荆籠上著紙泥鬼判頭也又五
六長竿竿頭縳脬如瓜状見僧則捶使避匿不令見
牛芒也又牛臺上花繡衣帽扮四直功曹立而兒童
瓦石擊之者樂工四人也考漢郊祀志迎春祭青帝
勾芒青車旗服歌青陽舞雲翹立青幡百官衣皆青
郡國縣官下至令史服青幘今者朱衣唐制立春日
郎官御史長貳以上賜春羅幡勝宰臣親王近臣賜
金銀幡勝入賀帶歸私第民間翦綵為春旛簪首今
惟元旦日小民以鬃穿烏金紙畫綵為閙蛾簪之
正月元旦五鼓時不卧而嚏嚏則急起或不及衣曰
卧嚏者病也不卧而語言或戸外呼則不應曰呼者
鬼也夙興盥漱啖黍糕曰年糕家長少畢拜婣友
投箋互拜曰拜年也燒香東嶽廟賽放砲杖紙且寸
東之琉璃厰店西之白塔寺賣琉璃瓶盛朱魚轉側
其影小大俄忽别有銜而嘘吸者大聲&KR3727;&KR3727;小聲唪
唪曰倒掖氣旦至三日男女於白塔寺遶塔旦至晦
日家家竿標樓閣松栢枝蔭之夜燈之曰天燈是月
也女婦閒手五丸且擲且拾且承曰㧓子兒丸用象
木銀礫為之競以輕捷八日至十八日集東華門外
曰燈市貴賤相遝貧富相易貿人物齊矣婦女著白
綾衫隊而宵行謂無腰腿諸疾曰走橋至城各門手
暗觸釘謂男子祥曰摸釘兒擊太平鼓無昏曉跳百
索無稚壮戴面具要大頭和尚聚觀無男女有以詩
隠物幌於寺壁者曰商燈立想而漫射之無靈蠢十
一至十六日鄕村人縳秫稭作棚周懸雜燈地廣二
畝門徑曲黠藏三四里入者誤不得逕即久迷不出
曰黃河九曲燈也十三日家以小琖一百八枚夜燈
之徧散井竈門戸砧石曰散燈也其聚如螢散如星
富者燈四夕貧者燈一夕止又甚貧者無燈小兒共
以繩繫一兒腰牽焉相距尋丈迭於不意中拳之以
去曰打鬼不得為繫者兒所執執者閧然共捉代繫
曰替鬼更繫更擊更執更代終日擊不為代則佻巧
矣又繩以為城二兒帕蒙以摸一兒執敲城中輒敲
一聲而輒易其地以誤之為摸者得則蒙執敲兒曰
摸蝦兒望前後夜婦女束草人紙粉面首帕衫裙號
稱姑娘兩童女掖之祀以馬糞打鼓歌馬糞薌歌三
祝神則躍躍拜不已者休倒不起乃咎也男子衝而
仆十九日集白雲觀曰要燕九彈射走馬焉廿五日
大啖餅餌曰填倉
二月二日曰龍擡頭煎元旦祭餘餅薰牀炕曰薰蟲
兒謂引龍蟲不出也燕少蜈蚣而蠍其為毒倍焉少
蚊而蠅其為擾倍焉蚤虱之屬臭蟲又倍焉所苦尤
在編戸雖預薰之實未之除也小兒以木二寸製如
棗核置地而棒之一擊令起隨一擊令遠以近為負
曰打拔拔古所稱擊壤者耶其謠曰楊柳兒活抽陀
螺楊柳兒青放空鐘楊柳兒死踢毽子楊柳發芽兒
打拔兒空鐘者刳木中空旁口盪以瀝青卓地如仰
鐘而柄其上之平别一繩繞其柄别一竹尺有孔度
其繩而抵格空鐘繩勒右却竹勒左却一勒空鐘轟
而疾轉大者聲鐘小亦蛣蜣飛聲一鐘聲歇時乃已
製徑寸至八九寸其放之一人至三人陀螺者木製
如小空鐘中實而無柄繞以鞭之繩而無竹尺卓於
地急掣其鞭一掣陀螺則轉無聲也視其緩而鞭之
轉轉無復住轉之疾正如卓立地上頂光旋旋影不
動也
三月清明日男女掃墓擔提尊榼轎馬後掛楮錠粲
粲然滿道也拜者酹者哭者為墓除草添土者焚楮
錠次以紙錢置墳頭望中無紙錢則孤墳矣哭罷不
歸也趨芳樹擇園圃列坐盡醉有歌者哭笑無端哀
往而樂回也是日簪柳遊高梁橋曰踏青多四方客
未歸者祭掃日感念出遊廿八日東嶽仁聖帝誕傾
城趨齊化門鼓樂旗幢為祝觀者夾路是月小兒以
錢泥夾穿而乾之剔錢泥片片錢状字幕備具曰泥
錢畫為方城兒置一泥錢城中曰夘兒拈一泥錢遠
擲之曰撇出城則負中則勝不中而指杈相及亦勝
指不及而猶城中則撇者為夘其勝負也以泥錢别
有挑用葦綳用指者與撇略同有撇用泥丸者與錢
略同而其畫城廓遠
四月一日至十八日傾城趨馬駒橋幡樂之盛一如
嶽廟碧霞元君誕也立夏日啓冰賜文武大臣編氓
得賣買手二銅盞疊之其聲磕磕曰冰盞冰著濕乃
消畏隂雨天以綿衣蓋護燠乃不消八日捨豆兒曰
結緣十八日亦捨先是拈豆念佛一豆佛號一聲有
念豆至石者至日熟豆人徧捨之其人亦一念佛啖
一豆也凡婦女不見答於夫姑婉若者婢妾擯於主
及姥者則自咎曰身前世不捨豆兒不結得人緣也
是日耍戒壇遊香山玉泉茶酒棚妓棚周山灣澗曲
聞初說戒者先令僧了願如是今不說戒百年而年
則一了願是月榆初錢麪和糖蒸食之曰榆錢糕
五月一日至五日家家妍飾小閨女簪以榴花曰女
兒節五日之午前羣入天壇曰避毒也過午出走馬
壇之牆下無江城繫絲投角黍俗而亦為角黍無競
渡俗亦競遊要南則要金魚池西要高梁橋東松林
北滿井為地不同飲醵熙遊也同太醫院官旗物鼓
吹赴南海子捉蝦蟇取蟾酥也其法針棗葉刺蟾之
眉間漿射葉上以蔽人目不令傷也漬酒以菖蒲插
門以艾塗耳鼻以雄黃曰避蟲毒家各懸五雷符簪
佩各小紙符簪或五毒五瑞花草項各綵繫垂金錫
若錢者若鎖者曰端午索十三日進刀馬於關帝廟
刀以鐵重八十觔紙馬高二丈鞍韉繡文轡銜金色
旗鼓頭踏導之
六月六日曬鑾駕民間亦曬其衣物老儒破書貧女
敝緼反覆覲日光晡乃收三伏日洗象錦衣衛官以
旗鼓迎象出順承門浴響閘象次第入於河也則蒼
山之頽也額耳昂回鼻舒糾吸嘘出水面矯矯有蛟
龍之勢象奴挽索據脊時時出没其髻觀者兩岸各
萬衆面首如鱗次貝編焉然浴之不能須臾象奴輒
調御令起云浴久則相雌雄相雌雄則狂
七月七日之午丟巧針婦女曝盎水日中頃之水膜
生面繡鍼投之則浮則看水底鍼影有成雲物花頭
鳥獸影者有成鞋及翦刀水茄影者謂乞得巧其影
粗如槌細如絲直如軸蠟此拙徵矣婦或歎女有泣
者十五日諸寺建盂蘭盆會夜於水次放燈曰放河
燈最勝水關次泡子河也上墳如清明時或製小袋
以往祭甫訖輒於墓次掏促織滿袋則喜秫竿肩之
以歸是月始鬭促織壮夫士人亦為之鬭有場場有
主者其養之又有師鬭盆筩礶無家不貯焉立秋日
相戒不飲生水曰呷秋頭水生暑疿子
八月十五日祭月其祭果餅必圓分瓜必牙錯瓣刻
之如蓮華紙肆市月光紙繢滿月像趺坐蓮華者月
光徧照菩薩也華下月輪桂殿有兔杵而人立搗藥
臼中紙小者三寸大者丈緻工者金碧繽紛家設月
光位於月所出方向月供而拜則焚月光紙徹所供
散家之人必徧月餅月果戚屬餽相報餅有徑二尺
者女歸寧是日必返其夫家曰團圓節也
九月九日載酒具茶爐食榼曰登高香山諸山高山
也法藏寺高塔也顯靈宮報國寺高閣也釋不登賃
園亭闖坊曲為娛耳麪餅種棗栗其面星星然曰花
糕糕肆標紙綵旗曰花糕旗父母家必迎女来食花
糕或不得迎母則詬女則怨詫小妹則泣望其姊姨
亦曰女兒節
十月一日紙肆裁紙五色作男女衣長尺有咫曰寒
衣有疏印緘識其姓字輩行如寄書然家家脩具夜
奠呼而焚之其門曰送寒衣新喪白紙為之曰新鬼
不敢衣綵也送白衣者哭女聲十九男聲十一是月
羊始市兒取羊後脛之膝之輪骨曰貝石置一而一
擲之置者不動擲之不過置者乃擲置者若動擲之
而過勝負以生其骨輪四面兩端凹曰真凸曰詭勾
曰騷輪曰背立曰頂骨律其頂岐亦曰真平亦曰詭
蓋真勝詭負而騷背閒頂平再勝頂岐三勝也其勝
負也以貝石
十一月冬至日百官賀冬畢吉服三日具紅箋互拜
朱衣交於衢一如元旦民間不爾惟婦製履舄上其
舅姑日冬至畫素梅一枝為瓣八十有一曰染一瓣
瓣盡而九九出則春深矣曰九九消寒圖有直作圈
九叢叢九圈者刻而市之附以九九之歌述其寒燠
之候歌曰一九二九相喚不出手三九二十七籬頭
吹觱篥四九三十六夜眠如露宿五九四十五家家
堆鹽虎六九五十四口中呬暖氣七九六十三行人
把衣單八九七十二猫狗尋隂地九九八十一窮漢
受罪畢纔要伸脚睡蚊蟲䗶蚤出
十二月一日至歲除夜小民為疾苦者奉香一尺宵
行衢中誦元君號自述香願其聲烏烏惻惻曰號佛
行過井過寺廟則跪且拜而誦香盡尺乃歸八日先
期鑿冰方尺至日納冰窖中鑑深二丈冰以入則固
之封如阜内冰啓冰中涓為政凡蘋婆果入春而市
者附藏焉附乎冰者啓之如初摘於樹離乎冰則化
如泥其窖在安定門及崇文門外是日家效庵寺豆
果雜米為粥供而朝食曰臘八粥廿四日以糖劑餅
黍糕棗栗胡桃炒豆祀竈君以糟草秣竈君馬謂竈
君翌日朝天去白家間一歲事祝曰好多說不好少
說記稱竈老婦之祭今男子祭禁不令婦女見之祀
餘糖果禁幼女不令得啖曰啖竈餘則食肥膩時口
圈黑也廿五日五更焚香楮接玉皇曰玉皇下查人
間也竟此日無婦嫗詈聲三十日五更又焚香楮送
迎送玉皇上界矣迎新竈君下界矣插芝蔴稭於門
簷窗臺曰藏鬼稭中不令出也門窗貼紅紙葫蘆曰
收瘟鬼夜以松栢枝雜柴燎院中曰燒松盆熰歲也
懸先亡影像祀以獅仙斗糖蔴花饊枝染五色葦架
竹罩陳之家長幼畢拜已各自拜曰辭歲已藂坐食
飲曰守歲是月小兒及賤閒人以二石毬置前先一
人踢一令遠一人隨踢其一再踢而及之而中之為
勝一踢即著焉即過焉與再踢不及者同為負也再
踢而過焉則讓先一人隨踢之其法初為趾踵苦寒
設今遂用賭如博然有司申禁之不止也
凡歲時不雨家貼龍王神馬於門磁瓶插柳枝掛門
之傍小兒塑泥龍張紙旗擊鼓金焚香各龍王廟羣
歌曰青龍頭白龍尾(聲作以)小孩求雨天歡喜麥子麥
子焦黃起動起動龍王大下小下初一下到十八(聲作)
(巴)摩訶薩初雨小兒羣喜而歌曰風来了雨来了禾
場背了穀(聲作古)来了雨久以白紙作婦人首翦紅綠
紙衣之以苕菷苗縳小帚令攜之竿懸簷際曰掃晴
娘日月蝕寺觀擊鐘鼓家擊盆盎銅鏡救日月聲嘈
嘈屯屯滿城中蝕之刻不飲不食曰生噎食病幼兒
見新月曰月芽兒即拜篤篤祝乃歌曰月月月拜三
拜休教兒生疥小兒遺溺者夜向參星叩首曰參兒
辰兒可憐溺牀人兒見流火則啐之曰賊星夜不以
小兒女衣置星月下曰女怕花星照兒怕賊星照亦
不置洗濯餘水為夜遊神飲馬也曰不當價(如吳語云罪過)
初聞雷則抖衣曰蚤虱不生見霓曰杠戒莫指謂生
指頂瘡曰惡指也初雪戒不入口曰毒再雪則以炖
茶積雪以塑於庭燕舊有風鳶戲(俗曰毫兒)今已禁風則
剖秫稭二寸錯互貼方紙其兩端紙各紅綠中孔以
細竹横安秫竿上迎風張而疾趨則轉如輪紅綠渾
渾如暈曰風車
歴代詩話卷八十
