歷代詩話卷四十三
歸安吳景旭撰
已集杜陵譜系上
按新唐書宰相世系表杜預四子錫躋耽尹襄陽杜氏
出自預少子尹晉弘農太守二子綝弼綝生襲襲生標
標生冲冲生洪泰二子祖悦顒顒生景仲又公作姑萬
年縣君墓誌云曾祖某隋河内郡司功參軍獲嘉縣令
王父某皇朝監察御史洛州鞏縣令考某脩文館學士
尚書膳部員外郎又舊唐書文苑杜甫傳云曾祖依藝
終鞏令祖審言終膳部員外郎父閑終奉天令公自稱
預十三葉孫其世次可得而考也因觀舊唐書杜易簡
傳易簡襄州襄陽人周硤州刺史叔毘曾孫又周書杜
叔毘傳其先京兆杜陵人徙居襄陽祖乾光齊司徒右
長史父漸梁邊城太守據此則洪泰與乾光為行顒與
漸為行景仲與叔毘為行此尤井井有序者迺舊譜以
叔毘為顒子景仲叔毘並系顒下其乖謬不待言即論
者以獲嘉為叔毘子易簡審言同出叔毘下亦未為允
當也恐人之猶多疑悞故併乾光一派附綴之
范宣子曰昔匄之祖自虞以上為陶唐氏在夏為御龍
氏在商為豕韋氏(陶唐氏既衰其後有劉累學擾龍于豢龍氏事孔甲賜氏曰御龍以更豕)
(韋之後累遷魯縣豕韋復國至商而滅累之後世復承其國為豕韋氏)在周為唐杜氏(成王)
(滅唐以封弟叔虞改封唐氏子孫於杜城後為宣王所滅杜洩奔魯因為氏)公作萬年縣君
杜氏墓誌云其先系統於伊祁分姓於唐杜蓋謂此也
楊升菴言士會之士作土為古杜字如詩言桑土(音杜桑皮)
漢儒欲推漢為陶唐之後增為劉氏若作士上與唐杜
下與劉氏何涉余按隰叔奔晉為晉士師為士氏曾孫
士會為晉卿食采于范為范氏此宣子所以稱祖也士
會適秦復歸晉有子留于秦為劉氏其後秦滅魏徙大
梁生請徙沛生仁號豐公生惴字執嘉(史記稱太公名執嘉)生四
子伯仲邦交諱邦為漢高祖據此則士何煩作土讀而
劉何得非唐後耶公寄族弟唐十八使君云與君陶唐
後盛族多其人聖賢冠史籍枝派羅源津又送劉十弟
判官云分源豕韋派别浦鴈賓秋年事推兄忝人才覺
弟優即此二詩併題可證
預父恕(字務伯太和中散騎黃門侍郎)恕父畿(字伯侯魏尚書僕射封豐樂侯預襲祖爵豐樂)
(亭侯以功進爵當陽縣侯)似不宜祧蓋公于遠祖當陽君有祭公且
祧當陽君前耶觀進鵰賦表稱先君恕預以降則公非
忘當陽君前者
畿恕預錫至錫子乂(字弘治光禄大夫美姿制世說弘治膚清)各稱五世盛
德又預五世孫銓(字士衡中書侍郎)有長者風諸杜稱為長老
雖其支屬多賢不及載
叔毘有兄君錫為參軍曹策所殺叔毘手刅策自詣闕
太祖赦之蓋叔毘派特附綴不詳
舊唐書審言貶吉州司戶參軍與州僚不叶司馬周季
重與員外司戶郭若訥共搆審言罪狀繫獄將因事殺
之既而季重等府中酣讌審言子并年十三懷刅以擊
之季重中傷死而并亦為左右所殺按公萬年縣君墓
誌云兄升國史有傳又盧太君墓誌云次曰升幼卒報
復父仇國史有傳(此誌代父作)公所稱兩作升字應从升舊
史作并字恐悞
祖母薛氏(生三子閑升專三女適鉅鹿魏上瑜河東裴榮期范陽盧正均)繼祖母盧氏
(生一子登二女適京兆王佑會稽賀撝)母崔氏(公祭外祖祖母文云紀國則夫人之門又云名播于)
(燕公之筆按舊書紀王慎太宗第十子越王貞敗慎亦下獄改姓虺氏慎子義陽王琮等並遇害中興初追復)
(官爵張燕公義陽王碑曰初永昌之難王下河南獄妃錄司農寺惟有崔氏女犀屨布衣往来供饋中外咨嗟)
(目為勤孝據此則公之外祖母紀王之孫義陽之女也母為崔氏甚明公于白水依崔十九舅于彬州欲依崔)
(二十三舅尤為可據年譜謂先生之母微故歿而不書非也范陽太君誌稱家婦盧氏乃傳寫之悞或載之世)
(系曰母盧氏生母崔氏又非)夫人楊氏(元稹墓誌云弘農楊氏女父曰司農少卿怡四十九年而)
(終)
宗文小字熊兒宗武小字驥子按潤州刺史樊晃于公
殁後采其遺文為小集序曰君有宗文宗武近知所在
漂寓江陵黃鶴年譜載大歷四年夏宗文夭則是先公
而喪悞矣公於宗武生日詩云詩是吾家事人傳世上
情熟精文選理休覓綵衣輕又示宗武詩云覓句新知
律攤書解滿床試吟青玉案莫羨紫羅囊公之屬意如
此惜其詩亡傳
蘇東坡送戴蒙赴成都詩拾遺被酒行歌處野橋官柳
西郊路聞道華陽版籍中至今尚有城南杜楊仲弘序
秋興詩格云甫于門人傳其法予遊西蜀問九世孫杜
舉而言之曹能始蜀中詩話云費著氏族譜稱少陵之
後者係宗武所傳眉州志杜莘老青神人甫十三世孫
盖公衍緒於蜀有如此
族父鴻漸(劍南節度使)從弟位(考功郎中湖州刺使)亞(陜西觀察使)侄佐(大理)
(正)從侄勤(年十六七射策落第)從孫濟(東川節度使兼京兆尹)崇簡(益州司馬參軍)
皆見於詩中者世系表崇簡佐出襄陽房至以濟與位
同出景秀下並征南十四代孫則公稱位從弟稱濟從
孫何謂
宋孫洙作傳云牧之為甫族孫同出於預余按張禮遊
城南記云東次杜曲前瞻杜固又雍錄云杜固謂之南
杜杜曲謂之北杜唐史中書侍郎杜正倫與城南諸杜
通譜不許銜之建言鑿杜固(世傳杜固有王氣故累代衣冠既鑿血流十日)盖
牧父從郁從郁父佑(宰相封祁國公)芙蓉園西有祁公家廟瓜
洲村有祁公别業是南杜也公進封西嶽賦表云臣本
杜陵諸生(古杜伯國秦為杜縣漢宣帝脩杜之東原為陵更名曰杜陵縣)詩每稱少陵
野老(漢許后葬杜陵南園謂之小陵皆作少陵)雍錄云杜曲在啓夏門外西
向即少陵原則公當是北杜
杜氏之先在杜陵當陽之玄孫某隨宋武帝南遷遂為
襄陽人後依藝為鞏令又徙居河南鞏縣故公之田園
在鞏洛其族望本出杜陵
歴代詩話卷四十三
