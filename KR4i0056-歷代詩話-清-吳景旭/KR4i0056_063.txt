歴代詩話卷六十三
歸安吳景旭撰
壬前集中
金詩
駃
党世英喜雨詩山雲駃如驅山雨沛如傾
吳旦生曰元遺山詩駃雨東南來自注云駃與快同
江淹蓮花賦秋風駃兮舟容與趙松雪有駃雪帖則
是駃雲駃雨駃風駃雪皆可稱也他如慎子云河下
龍門其流駃如竹箭崔子虚論醫脉云遲而少駃為
緩鍾繇調周泰云乞兒乘小車一何駃乎曹真有名
駃號驚帆臧道顔有駃牛賦
飲
党世傑弔石曼卿詩城頭山色翠玲瓏尚憶清狂四飲
翁鐵馬冰車斷遺響桃花石室自春風
吳旦生曰畫墁錄蘇舜欽石延年輩有名曰鬼飲了
飲囚飲鱉飲鶴飲鬼飲者夜不以燒燭了飲者飲次
挽歌哭泣而飲囚飲者露頭圍坐鱉飲者以毛席自
裹其身伸頭出飲畢復縮之鶴飲者一杯後登樹下
再飲耳則曼卿之飲其名有五又類苑云曼卿每與
客痛飲露髮跣足着械而坐謂之囚飲坐木杪謂之
巢飲以藁束之引首出飲復就束謂之鱉飲此所載
又不同而世傑詩稱四飲豈别有據耶
曼卿守昫山遣人以泥封桃李核彈之巖石中其後
花開滿山又嘗携妓飲山之石室間鳴絃為冰車鐵
馬聲故世傑過昫山為詩弔之
三絶
趙周臣寄王子端云李白一杯人影月鄭虔三絶畫詩
書
吳旦生曰唐明皇愛鄭虔之才以為博士善圖山水
好書嘗自寫其詩并畫以獻帝大署其尾曰鄭虔三
絶杜子美哀之云昔獻書畫圖新詩亦俱往三絶自
御題四方尤所仰按元遺山稱子端詩有師法高出
時輩之右字畫學米元章其得意處頗能似之墨竹
殆天機所到文湖州已下不論也則周臣贈以三絶
當不誣云
讀詩
周德卿讀陳後山詩云子美神功接混茫人間無路可
升堂一斑管内時時見賺得陳郎兩鬢蒼
吳旦生曰嘗讀杜集戲為六絶此便是老杜詩話其
一絶云才力應難跨數公凢今誰是出羣雄或看翡
翠蘭苕上未掣鯨魚碧海中盖言前輩之不易貶又
言其不易效也德卿特借後山以為言而非但貶後
山已也亦猶老杜之非貶四傑耳
竹坡老人詩話云䕫峽道中昔有杜少陵題詩一首
以天字為韻榜之梁間自唐至今無敢作詩者有一
監司過而見之輙和少陵韻大書其側後有人嘲之
云想君吟咏揮毫日四顧無人膽似天過者無不笑
之錄此可為詞家炯鍳
遠山
劉之昂詩遠山句好畫難成柳眼才多總是情今日衰
顔人不識倚爐空聽煮茶聲
吳旦生曰張秦娥者能小詩其賦遠山云秋水一抹
碧殘霞幾縷紅水窮霞盡處隠隠兩三峰其後流落
故劉贈以此詩秦娥為之泣下劉嘗有詩云嵩高山
下逢秋雨破傘遮頭水没腰此景此時誰會得清如
忩下聽芭焦祝枝山誦之笑其上下淋漓清在何處
觀其他詩有云折盡官橋楊柳枝春風依舊綠絲絲
啼鶯為向行人道離别何時是盡時又云雨洗明河
畫扇收匡牀露冷藥闌秋墻隂未得中庭月一點螢
光草際流能於清折之中自成淒斷
日觀
蕭真卿日觀峰詩洪波萬里兼天湧一點金烏出水心
吳旦生曰應劭漢官儀云泰山東南名曰日觀日觀
者鷄鳴時見日淮南子云日中有踆烏注踆趾也謂
三足烏也甘氏星經云日者陽宗之精也為雞三足
為烏二足雞在日中而烏之精為星以司太陽之行
度月者隂宗之精也為兔四足為蟾蜍三足兔在月
中而蟾蜍之精為星以司太隂之行度(水島志云琉球國有大﨑)
(山極高峻夜半登之望暘谷日出紅光燭天山頂為之俱朗宋學士集云補怛洛迦山在東大洋中雞初)
(曉遥見東方日出輪亦如火流光燭波閃爍不定)
燕子圖
田器之贈燕子詩幾年塞外歴﨑危誰謂烏衣亦此飛
朝向蘆陂知有為暮投茅舍重相依君憐我處頻迎語
我憶君時不掩扉明日西風悲鼓角君應先去我何歸
吳旦生曰器之名琢雲朔人明昌五年進士慷
慨有志節趙周臣所謂田侯落落竒男子也其
燕子圖自叙云從軍塞外野舍荒凉有雙燕亦
巢此屋土人屢欲捕之曲為全護此燕畫出夜
歸必開戶待之忽一日飛止坐隅巧語移時予
始悟明日秋社當歸殆留别語也作此詩贈之
寫以細字為蠟丸繫燕足上又八年任潞州觀
察判官坐廨舍之含翠堂忽雙燕至予諦視之
繫足蠟丸故在盖往年贈詩者也龐才卿畫為
圖作詩云解足分明得帛書真是當年留别句
楊之美詩海國傳心千驛隔塞垣回首十年非
張巨濟詩小詩繫足初無意巧語迎人獨有情
李之純詩心知話盡春愁處相對依依如故人
王大用詩莫償恩義三生債分付平安七字篇
李欽叔詩客舍花門新信息雲兜香冷舊昏黃
青奴黃妳
龐才卿喜夏詩青奴初薦枕黃妳亦升堂
吳旦生曰黃山谷謂竹夫人乃涼寢竹器憩臂
休膝非夫人之職而冬夏青青竹之所長故名
曰青奴嘗作詩云我無紅袖堪娛夜正要青奴
一味凉則才卿所謂青奴薦枕其意工矣海錄
碎事云黃妳言書卷怡神如妳媪有人讀書把
卷即睡梁人因呼書卷為黃妳歲時風土記云
唐人呼晝睡為黃妳據此則黃妳升堂其義安
在才卿特未詳考耳正統中周伯器詩不信紅
塵深没馬可堪黃妳亂堆床余有山居詩樂土
歸黃妳通侯等綠君此用風土記說也
洪駒父六言詩引睡直須黃妳曲肱正要青奴昔人
以為佳才卿殆本此作對耶按博物志孫樵為史書
曰墨兵瀆又海錄碎事謂史才操賢與愚以筆為獄
陳眉公云墨兵筆獄可謂佳對然竟以墨兵對黃妳
亦自工而恊
自題
密公自題寫真云枯木寒灰亦自神應緣來現胙公身
只因苦愛東坡老人道前身趙德麟
吳旦生曰名璹字子瑜興陵之孫越王長子初封胙
國公正大間進封密稱完顔宗室之良者必推曰密
公其字畫得蘇黃之間家藏法書名畫幾與中秘等
南渡倉卒子瑜寶護之與身存亾故他貨不得一錢
著身以此貧甚客至不能具酒肴設蔬飰與之共食
焚香煑茗盡出藏書商略之使人樂之而不去也子
瑜有詩云冷官領取閒中趣遠勝區區夢蟻忙亦自
道其高致矣
能
趙宜之寄元遺山詩老懶愚軒百不能飽諳人意冷於
冰清狂舊日躭詩客灰朽而今有髮僧
吳旦生曰丙集郭賦中余既辨能字矣然才能之能
當於下平十蒸韻用而不當上平十灰韻用也漁隠
叢話云能奴登切獸名絶有力故有絶人之才者謂
之能又能奴來切三足鼈也徐季海詩於來字韻中
用法士多瓌能乃是僧似鼈耳
借對
馮叔獻詩老伏固非千里驥冥飛似是五噫鴻
吳旦生曰梁鴻有五噫歌以鴻對驥詩家自有此借
對法余有詩云有客潔如鷺因人熱豈鴻亦此意也
鼓吹
劉雲卿詩身後功名半張紙夜來鼓吹一池蛙
吳旦生曰孔稚圭以鳴蛙當兩部鼓吹詞人往往入
咏蘇東坡詩云水底笙歌蛙兩部山中奴隸橘千頭
是以笙歌易鼓吹矣又云己遣亂蛙成兩部更邀明
月作三人此乃歇後語不知兩部為何物也不若雲
卿用本色出處為顯而稳
脩月斧
劉景純咏酴醿詩玉斧無人解脩月珠裙有意欲留仙
吳旦生曰酉陽雜爼太和中鄭仁本與王秀才遊嵩
山遂迷歸路見一人布衣甚潔白枕一幞物方眠熟
即呼之其人笑曰君知有月七寶合成乎月勢如丸
其影日爍其凸處也常有八萬三千戶脩之予即一
數因開幞有斤鑿數事楊廉夫作脩月匠歌云天公
弄丸七寶鈿脆如琉璃拆如線月中斤人八萬戶勅
賜仙厨璚屑飯什什伍伍入杳冥妙手持天輕欲旋
千斤寶斧運化鈞混沌皮開精魄見戴敏小園詩惜
樹不磨脩月斧愛花須築避風臺蔡伯堅雪晴詩喚
取廣寒脩月斧月波千丈捲秋還雷希顔詩文字喜
逢脩月斧津梁愧乏濟川材薩天錫贈别詩桂殿且
留脩月斧銀河未許度星軺解大紳中秋詩吾聞廣
寒八萬三千脩月斧晴處生明缺處補馬浩瀾遊仙
詩八萬三千脩月斧多將玉屑當乾糧
楊升菴云中州集金羽士王予可咏西瓜云一片冷
沈潭底月半彎斜捲隴頭雲孫鐸咏玉簮花云披拂
西風如有待徘徊涼月更多情鄭子𥅆咏酴醿云玉
斧無人解脩月珠裙有意欲留仙皆極體物之工
兀
劉次霄早行詩馬上兀殘夢沈沈天向晨
吳旦生曰劉駕早行詩馬上續殘夢馬嘶時復驚最
為警策故張為取作主客圖楊升菴謂此句千古絶
唱東坡改之作瘦馬兀殘夢便覺無味余觀東坡太
白山早行有起句云馬上續殘夢不知朝日昇又中
途雪作有云東風吹宿酒瘦馬兀殘夢情味各妙無
可軒輊亦是偶愛駕語而兩用之耳今次霄復愛坡
語而合用之
歴代詩話卷六十三
