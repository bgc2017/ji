歴代詩話卷二十九
歸安吳景旭撰
戊集上之下
漢魏六朝
西北有浮雲
皎然曰魏文帝有吞東南之意軍至揚子江口見洪濤
洶湧歎曰此天地之所以限南北也遂賦詩而還檢魏
文集且無此詩不知史臣憑何編錄
吳旦生曰鍾仲偉言西北有浮雲十餘首美瞻可翫
始見其工不然何以銓衡羣彦對揚厥弟王弇州亦
稱子桓西北有浮雲非鄴中諸子可及仲宣公幹遠
在下風余考當時伐吳實至廣陵未至吳會安知詩
中行行吳會之語非别有為而作耶然則詩非魏文
不能作而遽引為軍至江口賦詩而還者史氏之妄
也
困學紀聞云吳會謂吳會稽二郡也莊子釋文云浙
江為吳會分界
三良
曹植三良詩秦穆先下世三臣空自殘生時等榮樂既
没同憂患誰言捐軀易殺身誠獨難攬涕豋君墓臨穴
仰天歎
吳旦生曰子車氏之三子曰奄息仲行鍼虎皆秦之
良也穆公與羣臣飲酒酒酣公曰生共此樂死共此
哀奄息等許諾及公薨皆從死國人哀之賦黃鳥焉
選注植被文帝責黜悔不隨武帝死而託是詩皎然
云秦穆先下世三臣空自殘盖以陳王徙國任城被
責以後常有憂生之慮故其詞婉婉存幾諫也
王仲宣詩結髮事明主受恩良不貲臨没要之死安
得不相隨陶淵明詩厚恩顧難忘君命安可違此即
子建所謂生時等榮樂既没同憂患也東坡過穆公
墓詩昔公生不誅孟明豈有死之日而忍用其良乃
知三子殉公意亦如齊之二子從田横子田和詩當
年不幸見廹脅詩人尚記臨穴惴豈如田横海中客
中原皆漢無報所坡謂三子自欲從死似非惴惴臨
穴之旨故子由為此以矯正之耳坡後和陶詩顧命
有治亂臣子得從違魏顆真孝愛三良安足希盖責
康公不能如魏顆不用亂命以䧟父不義也此晩年
識定之語
槩
曹植贈丁儀王粲詩員闕出浮雲承露槩泰清
吳旦生曰劉坦之補注槩平斗斛噐言露盤高擎其
状似之選詩句圖云槩與扢同古字通廣雅云扢摩
也李善注槩音屹蓋古音有此讀不可不知也
都蔗
曹子建都蔗詩云都蔗雖甘杖之必折巧言雖美用之
必滅
吳旦生曰馮衍杖銘云都蔗雖甘猶不可杖佞人悦
已猶不可相與子建同義張景陽都蔗賦云挫斯蔗
而療渴若潄醴而含蜜宋玉招魂有柘漿些王逸注
取諸蔗之汁為漿飲也相如賦諸柘巴苴注言甘柘
也則甘蔗謂之都蔗又謂之諸蔗一作藷集韻南方
有&KR2464;&KR0008;林
本草甘蔗有三種赤色者曰崑崙蔗白色者竹蔗亦
名蠟蔗小而燥者曰荻蔗宋神宗問吕惠卿曰蔗字
从庶何也曰凡草木種之俱正生蔗獨横生盖庶出
也故从庶
如雨
王仲宣贈蔡子篤詩風流雲散一别如雨
吳旦生曰一居濟岱一客江行而此一别如雨既下
不復還雲中也顔延之和謝監詩朋好雨雲乖正用
此意謂雨離雲不復合耳劉孝標廣絶交論云烟霏
雨散蔡邕表志云灰滅雨絶子建文帝誄云雲往雨
絶張載詩雲乖雨散江文通雜體詩雨絶無還雲傅
玄辭忽如雨絶雲郭璞詩一乖雨絶天老杜詩别離
同雨散
㶚陵
皎然曰仲宣詩出門無所見白骨蔽平原路有飢婦人
抱子棄草間顧聞號泣聲揮涕獨不還未知身死處何
能兩相完驅馬棄之去不忍聽此言此事在耳目故傷
見乎詞及至南登㶚陵岸回首望長安思慕則已極覧
詞則不傷一篇之功併在於此使古今作者味之無厭
末句因悟彼泉下人盖以逝者不返吾將何親故有傷
心肝之歎沈約云不傍經史直率胸臆吾許其知詩也
吳旦生曰㶚陵文帝所葬處故接以泉下人其云悟
彼泉下人喟然傷心肝陶淵明詩感彼柏下人安得
不爲歡正同意也今本作下泉人遂謂下泉曹風詩
篇其詩有念彼周京之句正是望長安而有感其說
反覺支離
楊升菴云劉文房詩已是洞庭人猶看㶚陵月孟東
野詩長安日下影又落江湖中語意相似皆寓戀闕
之意總不若仲宣㶚陵二句涵蓄藴藉自然不可及
也余觀宋武帝將北伐登城屬咏謝晦誦㶚陵四句
流涕因之輟駕苟非感諷良深又安能移人至此哉
百一詩
石林詩話曰鍾嶸論淵明乃出於應璩璩詩不多見惟
文選載其百一詩一篇所謂下流不可處君子慎厥初
者與陶詩了不相類五臣注引文章錄云曹爽多違法
度應璩作詩以刺在位若百分有補於一者淵明正以
脱略世故超然物外為適顧區區在位者何足累其心
哉
吳旦生曰郭茂倩雜體詩載百一詩凢五篇(韻語陽秋云郭)
(所載五篇首篇言馬子候觧音律而以陌上桑為鳳將雛二篇傷翳桑二老無以葬妻子而已無宣孟之)
(德可以賙其急三篇言老人自知桑榆之景斗酒自勞不肯為子孫積財末篇即文選所載是也第四篇)
(似有風諫所謂苟欲娛耳目快心樂腹腸我躬不悦懽安能慮死亡此豈非所謂應焚棄之詩乎)唐
藝文志璩有百一詩八卷李充翰林論璩作五言詩
百數十篇孫盛晉陽秋璩作詩百三十篇蓋鍾常侍
在梁時或見其全詩而格調旨趣陶若近之故有此
語而石林去古愈遠僅據文選之一篇遂可輕議古
人耶按樂府廣題云百者數之終一者數之始士有
百行終始如一者以士行而言也七志云以百言為
一篇者以字數而言也何遜有擬百一體其詩一百
十字今郭所載五篇刊在古詩紀中不過四十字何
曾論字數乎
歴代詩話卷二十九
