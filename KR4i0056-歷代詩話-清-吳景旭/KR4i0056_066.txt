歴代詩話卷六十六
歸安吳景旭撰
壬後集上之中
元詩
四大家
輟耕錄曰嘗有問於虞伯生曰仲弘詩如何伯生曰仲
弘詩如百戰健兒德機詩如何曰德機詩如唐臨晉帖
曼碩詩如何曰曼碩詩如美女簪花先生詩如何笑曰
虞集乃漢廷老吏盖先生未免自負公論以為然
吳旦生曰元詩以虞待制(伯生諱集)楊編脩(仲弘諱載)范應奉
(德機諱椁)揭應奉(曼碩諱徯斯)為稱首謂之四大家唯趙承旨
(松雪諱孟頫)得頡頏其間李元仲云豫章三日新婦(揭)蒲
城百戰健兒(楊)蜀郡唐臨晉帖(虞)清江漢法令師(范)
語與輟耕小異揭曼碩為德機詩序云伯生嘗評仲
弘詩如百戰健兒德機如唐臨晉帖以予為三日新
婦而自比漢廷老吏也又與元仲小異堯山堂外紀
云揭聞三日新婦之語不悦嘗中夜過伯生問及兹
事一言不合揮袂遽去後以詩寄伯生曰奎章分署
隔忩紗不斷香風别殿花留守日頒中賜果宣徽月
送上供茶諸生講罷仍番直學士吟成每自誇五載
光隂如過客九疑無處望重華伯生得詩謂門人曰
揭公才力竭矣就答以詩云故人不肯宿山家夜半
驅車踏月華寄語旁人休大笑詩成端的向誰誇并
題其後云今日新婦老矣揭召至都果疾卒
伯生
麓堂詩話曰極元之選惟劉靜脩虞伯生二人皆能名
家世恒為劉左袒予獨於虞有取焉
吳旦生曰輟耕錄載楊仲弘每言伯生不能作詩虞
載酒問作詩之法楊既酒酣盡為傾倒虞遂超悟其
理繼有詩送袁伯長扈駕上都以所作詩介他人質
諸楊楊曰此非伯生不能也或曰先生嘗謂伯生不
能作詩何以有此曰伯生學問高予曾授以作詩法
餘莫能及又以此詩詣趙松雪有山連閣道晨留輦
野散周廬夜屬橐之句趙曰若改山為天野為星則
尤美虞深服之
詩話類編曰伯生在宜黃時嘗倚樓吟詩有五更鼓
角吹殘雪之句忽隔溪一童揖而言曰角可吹鼓不
可吹亟命召之已失所在盖詩鬼也
滕王閣
麓堂詩話曰胡澹菴集載虞伯生滕王閣三詩其曰天
寒高閣立蒼茫百尺闌干送夕陽曰燈火夜歸湖上雨
隔簾呼酒說干將信非伯生不能作也今道園遺稿如
此詩者絶少
吳旦生曰葉盛謂道園文集往時劉伯温所刻大字
本有歐陽圭齋序今板已亡矣近見崑山新刻幹克
莊建本遂於先生四世從孫虞湜家摸得此序并書
一通冠諸首云然則伯生詩文散落必多今本之所
無安知非大字本所有耶李西涯極許伯生故特蒐
其逸句又稱伯生畫竹詩古來篆籀法已絶祗有木
葉雕蠶蟲畫馬詩貌得當時第一匹昭陵風雨夜聞
嘶成都詩頼得郫筒酒易醉夜歸衝雨漢州城真得
少陵家法
詩話類編載辛好禮諸人問伯生曰西江登眺之所
據江山之勝無踰於滕王閣望湖亭二處公幾過皆
不留題何也伯生曰諸公曾見東坡及僧晦幾詩否
請與誦之晦幾滕王閣詩云檻外長江去不回檻前
楊柳後人栽當時惟有西山在曾見滕王歌舞來四
句含無窮之意寓無窮之感東坡望湖亭詩云黑雲
翻墨未遮山白雨跳珠亂入船驀地風來忽吹散望
湖亭下水連天隂陽變化開闔於頃刻之間其氣雄
語壯所謂呑雲夢者二詩皆不可及是以無題也
餘冬序錄云胡頥菴集記伯生最愛晦幾此詩至登
閣不敢留題一日為諸生所強乃即席賦三律并一
絶其絶句云豫章城上滕王閣不見鳴鑾佩玉聲惟
有當時簾外月夜深依舊照江城或謂此劉夢得石
頭城語予以為只是要翻晦幾意耳黃鶴樓崔李事
與此相類前輩服善每如此三律者天寒江闊立蒼
茫百尺闌干送夕陽歲久魚龍非故物春深蛺蝶是
何王帆檣星斗通南極車盖風雲接豫章燈火夜歸
湖上雨隔林呼酒說干將高閣城頭戶牖開江中照
見碧崔嵬文章誰復三王後雲氣長從五老來畫角
數聲南斗落白鹽萬斛北風回洲南先有蛟龍窟怪
得詩成急雨催危樓百尺倚闌干滿目青山不厭看
空翠遠凝江樹小落霞飛送酒杯乾千年劍氣侵牛
斗半夜天香下廣寒我欲乘鸞朝帝闕五雲深處是
長安李西涯嘗誦之為予言宋元來學杜之作惟虞
為近而虞此詩尤近杜者此詩今載道園遺稿
詩話類編又云吳江虞拳言家有伯生三像其一素
冠竹杖其一自書邈乎千載之讃其一歸休戴笠圖
自書四律詩今道園學古篇道園遺稿皆無之其辭
曰浮雲滿空無所依高岡獨峙來者稀仙人冉冉遺
松老鳴鹿呦呦生草肥伐木遠聞何處谷傾筐近得
故時薇山中欲雨霧先合此日先生戴笠歸又南園
多竹暑氣微由來結屋相因依掛巾石壁晝霧濕沐
髮池水朝陽晞頻年車馬踐霜雪六月裳衣無綌絺
隣翁問舊坐來久此日先生戴笠歸又老去懸車百
慮灰西風獨愛菊花開田家酒熟邀皆去茅屋詩成
懶更裁欲及天清飱沆瀣要觀日出上蓬萊赤松有
約應相待此日先生戴笠來又莫問隣家駟馬車此
身全不要人扶雲霄一羽山頭杜風雨孤村海上蘇
薄命長鑱尋積雪多情破帽落輕烏莫圍玉帶垂朱
紱此是先生戴笠圖然余觀道園學古篇却載此詩
題云陳可復為予寫戴笠圖賦詩四首又見一絶題
陳可復所寫像云歸來江上一身輕野服初成拄杖
行祗好白雲相伴住天台廬阜聽松聲此所謂素冠
竹杖之一像耶
草木子云伯生幼年過薊門酒樓題詩於壁曰連十
八書其詩曰耳目聰明一丈夫飛行八極隘寰區劍
吹白雪妖邪滅䄂拂春風朽槁蘇氣集酒酣雙國士
情如花擁萬天姝如今一去無消息只有中天月影
孤當時皆以為吕洞賓作爭傳誦之
撥鐙
楊升菴曰虞伯生題畫古木詩後主撥鐙法盖江南李
後主云書有七字法謂之撥鐙法曰擫壓鈎揭抵導送
也鐙古燈字撥鐙畫沙懸針垂露皆喻言撥鐙如挑燈
不急不徐也楊鐵崖與顧玉山聯句云書出撥鐙侵繭
帖可証其音讀
吳旦生曰此後主書迹述所云也錢若水云陸希聲
得筆法凡五字擫壓鈎揭抵用筆雙鈎則點畫遒勁
而盡妙矣謂之撥鐙法希聲以授沙門䛒光光入長
安為翰林供奉江南後主亦得此法復增二字曰導
送王氏談錄云江南李主及二徐傳二王撥鐙筆法
中朝士人吳遵路待詔尹希古悉得之吳尤以為秘
所傳二人與范宗傑而已其法五字擫厭抵鈎揭吳
又云更有二字曰蹲送者蹲鋒迎送之謂耳據此則
本是五字而後增之為七字矣然觀林韞撥鐙序則
其字又有異者序略云廬陵盧肇忽相謂曰吾昔授
教於韓吏部其法曰撥鐙今將授子子勿妄傳推拖
撚拽是也
解大紳云執筆之法虛圓正緊又曰淺而堅謂撥鐙
令其和暢勿使拘攣真書去毫端二寸行三寸草四
寸掣三分而一分着紙勢則有餘掣一分而三分着
紙勢則不足此其要也而擫捺鈎揭抵拒導送指法
亦備其曰擫者大指當微側以甲肉際當管傍則善
而又曰力以中駐中筆之法中指主鈎用力全在於
是又有扳罾法食指拄上甚正而竒健撮管法撮聚
管端草書便提筆法提挈其筆署書宜此執筆之功
也
說文鐙錠也從金登聲徐鉉曰錠中置燭故謂之鐙
急就篇顔注鐙所以盛膏夜燃燎者也其形若杅而
中施釭有柎者曰鐙無柎者曰錠柎謂下施足也按
古無燈字至漢祠太乙自昏至曉燃燈故有七枝燈
百枝燈之類然上林賦鐙字從金旁是以五金鑄之
也宋玉招魂云蘭膏明燭華鐙錯些梁簡文有列鐙
賦陳後主有光壁殿遥咏山鐙詩劉公榦詩明鐙熺
炎光岑嘉州詩寒鐙靜深屋高達夫詩高舘張鐙酒
復清盖鐙本是古字豈待鐵崖詩証其音讀耶(玉山草堂)
(集鐵崖詩作撥蹬誤)
牛衣
虞伯生詩牛衣春夢鬢蒼浪
吳旦生曰演繁露王章卧牛衣中注龍具也龍具之
制不知何若按食貨志董仲舒云貧民常衣牛馬之
衣而食犬彘之食然則牛衣者編草使暖以被牛體
盖蓑衣之類也劉兼詩王章莫耻牛衣淚潘岳休驚
鶴鬢霜陸放翁詩牛衣未起王章疾馬磨何傷許靖
貧盖用此也又陸魯望詩病中祗自悲龍具世上何
人識羽袍陸放翁詩生涯破碎餘龍具學問荒唐守
兔園則復用注中語
桄榔
虞伯生題儋耳東坡載酒堂云翳翳儋耳城歴歴桄榔
樹
吳旦生曰海槎餘錄謂載酒堂即蘇長公寓儋耳遊
宴之地也今有堂三楹祀公像於中元廉訪使伯琦
周公隸書碑文一道列堂東隅堂周遭有墻相去百
步有塘寬百餘畆水土深淺異處蒲&KR0034;蘆葦之属最
茂密每春秋二祀例率郡僚師儒會飲堂中即漁此
塘以為樂名濁勞會亦洗闔境諸祀之勞之謂也故
傳乳井泉桄榔菴茉莉軒今皆湮廢遺址尚存
桄榔木類紵&KR0008;樹樹杪挺出數枝每枝必贅青珠數
條每條不下百餘顆計一樹可得青珠百餘條團團
懸掛若傘盖然可愛也其木最重番舶用為鎗以代
鐵其鍾重鋒鋩侔於鐵也東坡寄文潜桄榔杖詩江
邊曳杖桄榔瘦林下尋苗蓽撥香述異記桄榔皮裏
出屑如麫用作餅食之與麫相似因謂之桄榔麫蜀
都賦麫有桄榔伽藍記所謂麫木是也
松煙
楊升菴曰朱萬初善製墨純用松煙盖取三百年摧朽
之餘精英之不可冺者用之非常松也天歷乙已開奎
章閣㨂儒臣親侍翰墨榮存初喀喇子山皆侍閣下以
朱萬初所製墨進大稱旨得禄食藝文舘虞伯生贈詩
云霜雪摧殘澗壑非深根千歲斧斤違寸心不逐飛煙
化還作玄雲繞紫微盖紀兹事也
吳旦生曰上古無墨竹挺點漆而書中古方以石磨
汁至魏晉時始有墨丸乃漆煙松煤夾和為之曹子
建所謂墨出青松煙而晉人多用凹心硯者欲磨墨
貯瀋耳或謂燎松丸墨起於唐王方翼不知前此已
有也唐高麗歲貢松煙墨用多年老松煙和麋鹿膠
造成唐末奚超與子廷珪至歙州其地多松因留居
以墨名家尚用松煙宋元佑間潘谷作墨東坡謂其
雜用高麗煤故詩云徂徠無老松易水無良工珍材
取樂浪妙手惟潘翁亦用松煙也熙豐間張遇供御
墨用油煙入腦麝金箔謂之龍香劑徽宗以蘇合油
搜煙為墨金章宗購之一兩墨價黃金一斤伯生又
有跋云近世墨以油煙易松煙嘗謂松煙墨深重而
不姿媚油煙墨姿媚而不深重若以松脂為炬取煙
二者兼矣
行李
楊仲弘作劉將軍詩云往年鄂州省綏靖失其理交馳
赤白囊來告犯邊鄙遣人覘虛實在廷孰可使矯矯劉
將軍一旦備行李
吳旦生曰左傳僖公三十年行李之往來共其乏困
襄公八年亦不使一介行李告於寡人此用李字昭
公十三年行理之命無月不至國語行理以節送之
此用理字騎官左角曰理史記天官作李管子書大
理皆作李古文二字通用然觀杜預注左云行李使
人也後之遠行束装稱為行李而不知是行使也按
舊文使字作&KR2139;(使字山下人人下子)傳寫之悞遂作李焉今仲
弘所用乃得使字意劉孝威結客少年場行云少年
李六郡遨遊遍五都李作使音
麥光
楊仲弘詩麥光人共賞棘刺巧無窮
吳旦生曰蜀中方物記紙曰麥光杜子美詩麥光鋪
几淨無瑕蘇子瞻詩香雲靄麥光王原吉詩儻寄麥
光牋子瞻云海東羅文麥光紙堅韌異常
贈石塘
楊仲弘贈胡石塘詩先生惟達道久矣樂山林致聘無
雙璧為生過十金身閒雲出岫髮短雪盈簪遁世猶吾
志同盟欲自今
吳旦生曰婺州三胡先生長誠仲次穆仲次汲仲而
石塘乃汲仲號也清介孤高仲弘一詩字字為其實
錄趙松雪嘗為羅司徒奉鈔百錠為石塘潤筆請作
乃父墓銘石塘怒曰我豈為宦官作墓銘耶是日正
絶糧其子千里以情白坐上諸客咸勸受之卻愈堅
送蔡如愚歸東陽詩薄糜不繼襖不煖謳吟猶是鍾
球鳴嘗語惟善曰此予秘密藏中休糧方也(東園友聞云趙)
(松雪挽胡穆仲詩淚濕黔婁被情傷郭泰巾觀此則其為人可知矣)
相於
楊仲弘送范德機詩往歲從君直禁林相於道義最情
深
吳旦生曰繁欽定情詩何以結相於金薄畫搔頭唐
太宗詩此時歡不及調軫坐相於杜子美詩良友幸
相於元稹詩未面西川張校書書來稠疊頗相於劉
得仁詩便欲去隨為弟子片雲孤鶴肯相於按相於
即綢繆也德機有云浦君高價本璠璵多幸蒹葭得
所於亦此義
杰句
范德機詩黃河西去從天下泰華東來拔地高
吳旦生曰此德機杰句有函盖有振盪不徒以氣象
求之如云日月雙吟鬢乾坤獨病身又云乾坤雙蠟
屐江海一漁舟又云世故風塵雙短屐生涯天地一
扁舟三詩辭致若一且俱在頸聯要其興會所属意
到筆落不自知其髣髴也生平與仲弘契分談詩最
合故德機有進三朝實錄詩三后龍光周典冊羣臣
鵠立漢衣冠仲弘則有寄袁伯長詩祀事悉稽周典
禮頌聲須假漢文章又西曹即事詩李耳舊藏周典
禮蕭何元得漢圖書即兩人各自意到筆落亦不自
知其髣髴也
糞巷
范德機詩門巷祗今埋糞壤輪蹄自昔走雷霆
吳旦生曰東坡因子過讀南史卧而聽之語過曰王
僧虔居建康禁中里馬糞巷子孫質實謙和時人稱
馬糞諸王為長者東漢贊論李固云視胡廣趙戒如
糞土糞之穢也一經僧虔便為佳號而以比胡趙則
糞有時而不幸汝可不知乎今德機詩正用王僧虔
事
鬼趣
草木子曰危太樸嘗與范德機秋夜同步德機得二句
云雨止脩竹間流螢夜深至喜甚既而曰語太幽殆類
鬼作不復綴筆
吳旦生曰此德機感秋詩也集中具有全作豈終自
眷惜為之綴筆耶詩云蒼山秋意長池舘靜而閟雨
止脩竹間流螢夜深至羲黃世已遠雅俗日凋弊舉
手遏頽波誰識作者意烏啼魯東門泗水不染袂後
出三千年直可肩聖智機關係風化詞語特細事月
落閉虛簾坐夢太古帝揚眉順玉色盡發飬生秘勿
謂仙學難此道可立致觀其託旨深長寄懷神聖盖
將示來學以趨歸其自家胸次豈復墮鬼趣哉要知
類鬼一語即是其教來學者知所避就爾
庾樓
揭曼碩過江州詩落日照庾樓驚風滿湓浦
吳旦生曰世說庾亮在武昌秋夜景清殷浩王胡之
之徒登南樓理咏庾公步來諸賢欲起避之公徐云
諸君少住老子於此處興復不淺因據匡牀與諸人
咏謔據此則武昌事也范石湖吳船錄云泊江州登
庾樓前臨大江後對匡廬名山大川悉萃此樓庾元
規故事本是武昌南樓後人以元規嘗刺江州故亦
以庾名然景物則有南樓不逮者陸放翁入蜀記云
庾亮嘗為江荆豫州刺史其實則治武昌若武昌南
樓名庾樓猶有理今江州治所在晉特柴桑縣之湓
口關耳此樓附會甚明然白樂天詩潯陽欲到思無
窮庾亮樓南湓口東固已承悞久矣張芸叟南遷錄
云庾陽鎮潯陽經始此樓其悞尤甚曼碩復爾承襲
未之深考也
余於元詩體要讀施鈞武昌南樓二聯云匡床老子
三更月鐵笛仙人一曲秋流水白雲吳夏口西風黃
鶴晉磯頭亦自雄渾
寓諷
詩話類編曰黃子肅為翰林供奉人有以且耕亭求詩
者黃贈詩云萬里扶搖鶴未回荷鋤聊復此徘徊閒雲
照水自舒卷幽鳥愛山時往來琴榻松風寒帶雨硯池
花露碧生苔且耕亭上春如錦想見斑衣戲老萊盖其
人有親在堂乃遠游奔競曠其家園故詩寓意云爾
吳旦生曰子肅深於德機之學故其含辭託旨要有
古詩之義如送王君冕云君子希道德永言結同心
呈貢侍御云寄語東家兒紅粧莫輕嫁殷勤嘱付河
梁何讓焉古樂府二首尤可愛玩一云君好錦繡段
妾好明月珠錦繡可為服服美令人愚不如珠夜光
可以照讀書又云君好春芍藥妾好夏池蓮芍藥多
艷色春風迷少年不如蓮有實可以壽君筵
銅爵硯
傅與礪銅爵硯歌云石麟暗刻魏春秋銅爵空題漢年
月
吳旦生曰按漢孝獻皇帝丙子改元建安至庚寅十
五年冬曹操作銅爵臺於鄴余於逆旅主人見一古
瓦長尺有三寸闊八寸質理堅潤穹腹背多鑱紋中
有六字曰建安十五年造隸書凸起字徑寸餘此劉
夢吉所云却愛曹瞞臺上瓦至今猶属建安年也
道山清話云世傳銅爵瓦騐之有三錫花雷斧鮮疵
三者是也然皆風雨彫鐫不可得而偽東觀餘論云
硯譜謂相州真古瓦朽腐不可用世俗尚其名爾今
人乃以澄泥如古瓦状埋土中久而研之近有長安
民獻秦武公羽陽宫瓦十餘枚若今之筩瓦然首有
羽陽千歲萬歲字其瓦殊不朽腐比相州瓦又增古
矣則知相州古瓦未必朽腐盖傳聞之悞耳余觀洪
武中宋季子得未央宫瓦頭一片上有未央長樂四
字貝季翔作未央宫瓦頭歌此亦不减羽陽瓦也然
觀偃曝談餘云銅雀瓦世傳鄴城古瓦夫魏之宫室
焚蕩於汲桑之亂久矣鄴中記曰北高起鄴南城屋
瓦皆以核桃油油之光明不蘚筒瓦覆故油其背版
瓦仰故油其面筒瓦長二尺闊一尺版瓦之長亦如
之而其闊倍之今得其真者當油處必有細紋俗曰
琴紋有白花曰錫花傳言當時以黃丹鉛錫和泥積
歲久而錫花見古磚大者方四尺上有盤花鳥獸紋
千秋萬歲字其紀年非天保則興和盖東魏北齊也
又有磚筒者花紋年號如磚内員外方用承簷溜亦
可以為研鄴人有言曰銅雀瓦研體質細潤而堅如
石不費筆而發墨此古所重者而今絶無鄴民乃偽
造以給遠方王荆公詩吹盡西陵歌舞塵當時屋瓦
始稱珍甄陶往往成今手尚托虛名動世人又容齋
續筆云先公得二硯小者腹有六篆字曰大魏興和
年造中皆作小簇花團興和乃東魏孝靜帝紀年也
予為銘曰元魏之東狗脚於鄴(高澄侍宴以大觴属孝静帝帝不勝忿曰)
(自古無不亡之國朕何用生為澄怒曰朕朕狗脚朕)吁其瓦存亦禪千劫上林
得鴈獲貯歸笈玩而銘之衰淚棲睫又楊升菴云曹
操臺瓦已不可得宋人所收乃高歡避暑宫冰井臺
香姜閣瓦也予得一瓦上有香姜字又見京師人家
藏一瓦有元象字元象孝靜帝年號也
蜑戶
傅與礪送盧茂實之廣東憲幕云鮫宫織罷魚龍出蜑
戶珠還蚌蛤來
吳旦生曰後山談叢云二廣居山谷間不隸州縣謂
之徭人舟居謂之蜑人島上謂之黎人輟耕錄云廣
東採珠之人懸絙於腰沈入海中良久得珠撼其絙
舶上人挈出之葬於黿鼉蛟龍之腹者比比有焉有
司名曰烏蜑戶蜑音但桂海虞衡志云蜑海上水居
蠻也合浦珠池蚌蛤惟蜑能没水探取先煮毳衲極
熱出水急覆之不然寒慄而死或遇蛟鼉所觸往往
潰腹折肢人見血一縷浮水面知蜑死矣升菴外集
云漁蜑取魚蠔蜑取蠔木蜑伐山皆生死短蓬間生
食海物其生如浮而各以疆界役於官
蕙蘭
堯山堂外紀曰蕙蘭寓殯湘中傅與礪念之不置賦詩
云湘臯煙翠碧紛紛淚灑東風憶細君浪說嫦娥能入
月虛疑神女解為雲花隂晝坐閒金剪竹裏春遊冷翠
裙留得舊時殘錦在傷心不忍讀廽文
吳旦生曰與礪誌其妻殯云君諱淑字蕙蘭姓孫氏
年二十三歸我於湘中五月而卒又序其遺藁云故
妻蕙蘭早失母父周卿先生以孝經論語及女誡之
書教之詩固未之學也因其弟受唐詩家法於庭得
其音格輒能為近體既卒出其藁得五言七首七言
十一首五七言未成章者廿六句編集成帙題曰綠
忩遺藁序而藏之其詩備載輟耕錄中皆雅秀可誦
特取一二絶句以見其大槩蕙蘭詩樓前楊柳發青
枝樓下春寒病起時獨坐小忩無氣力隔簾風亂海
棠絲綠忩寂寞掩殘春繡得羅衣懶上身昨日翠帷
新病起滿簾飛絮正愁人與礪追和詩小忩開盡碧
桃枝憶得青鸞化去時昨夜秋風妬幽怨夢中吹斷
素琴絲江上愁時復值春帶圍寬盡不宜身階前舊
種櫻桃樹日暮飛花故著人
歴代詩話卷六十六
