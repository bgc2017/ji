歴代詩話卷二
歸安吳景旭撰
甲集上之下
三百篇
勺藥
堯山堂外紀曰熙寧始尚經術說詩者競為穿鑿如伊
其相謔贈之以勺藥謂此為淫泆之會必求其為士贈
女乎女贈士乎劉貢父曰勺藥能行血破胎氣此蓋士
贈女也視爾如荍貽我握椒則女之贈士也本草椒性
溫明目暖水臟故耳聞者絶倒
吳旦生曰陸農師亦有勺藥破血欲其不成子姓之
說豈以溱洧之間男女亟聚會遂相謔至此乎本草
言其辟邪氣韋昭云食馬肝者合勺藥煮之馬肝至
毒或誤食至死則制食之毒者莫良於勺藥故獨得
藥之名耳相如子虚賦勺藥之和具而後御之注云
勺藥根主和五藏辟毒氣故合之於蘭桂五味以助
諸食因呼五味之和為勺藥張衡南都賦歸雁鳴鵽
黃稻鱻魚以為勺藥是乃以魚肉等物為醢食物也
七發云勺藥之醬王維詩勺藥和金鼎韓愈詩五鼎
調勺藥
埤雅牛亨問曰將離相贈以勺藥何也董子答曰勺
藥一名可離將別故贈之亦猶相招贈之以文無故
文無一名當歸江淹别賦下有勺藥之詩正用此義
張景陽七命云和兼勺藥五臣注勺音酌藥音略廣
韻亦有二音
晞
東方未晞
吳旦生曰說文晞乾也乾上出也有光明意故通天
然積陽為天故轉訓乾濕之乾耳若詩之晞訓乾正
用上出本訓今人誤讀乾轉音干遠矣九歌晞爾髮
兮陽之阿
豈弟
楊升菴曰魯道有蕩齊子豈弟鄭玄箋曰豈弟當作闓
圛闓開也圛明也蓋與旁章發夕為對發夕侵夜而行
闓圛將明而行也圛字一作曎三蒼解詁云日明曰曎
字諟云雲覆暫見日曰曎古文尚書雨&KR2593;雺圛克許氏
說文圛圛升雲半有半無史記相如封禪文昆蟲闓澤
文穎曰闓澤皆樂也闓音愷據此闓澤即闓圛也字不
同爾今文作豈弟恐非焉有淫亂之人而目之為豈弟
乎
吳旦生曰升菴經說此條殊可錄余攷困學紀聞云
周禮太卜注引洪範曰雨曰濟曰圛曰蟊曰尅詩齊
子豈弟箋古文尚書以弟為圛正義云洪範稽疑論
卜兆有五曰圛注云圛者色澤光明蓋古文作悌今
文作圛賈逵以今文校之定以為圛鄭依賈氏所奏
古文尚書曰㴉曰圛與周禮注同
名
猗嗟名兮美目清兮
吳旦生曰集韻作猗嗟䫤兮謂眉目之間也西京賦
昭藐流盼一顧傾城注昭眉睫之間皆言美人眉目
流盼使人冥迷所謂一顧傾城也名䫤冥三字古通
用按爾雅釋訓云猗嗟名兮目上為名毛傳云目上
為名目下為清皆有妙義丘光庭謂清者目中黑白
分明如水之清亦非
苓
采苓采苓
吳旦生曰觀傳者言大苦之草想下章采苦因之耳
然當是霝誤作苓說文苓卷耳草也郎丁切蘦大苦
也亦郎丁切箋云香草曰苓蘦楚辭解蕙者苓蘦香
也二字連用
别按草曰零木曰落一作蘦楚辭悼芳草之先蘦亦
作苓漢書失時者苓管子奮盛苓落
梅
終南何有有條有梅毛氏梅柟也許氏說文柟也可食
陸璣疏云梅樹皮葉似豫章柟木理細於豫章荆州人
曰梅終南及新城上庸皆多樟柟終南與上庸新城通
故亦有柟也爾雅梅柟郭璞云似杏實酢埤雅云梅至
北方多變而成杏故人有不識梅者地氣使然也
吳旦生曰爾雅翼柟大木可以為舟陳文帝出柟材
造戰艦即此張華云交讓木宋子京云讓木即柟也
若爾雅之梅柟乃陸云似豫章者今之所謂梅乃古
和羹之梅以梅實薦饋食之籩所謂乾䕩是也蜀志
云蜀名梅為䕩大如雁子禮記疏云䕩為乾梅此則
郭云似杏實酢者也豈得以釋爾雅之梅柟耶草木
同名異種者甚多不可合二梅為一也
句始
古今詩話曰三字句若鼓咽咽醉言歸之類四字句若
關關雎鳩在河之洲之類五字句若誰謂雀無角何以
穿我屋之類七字句若交交黃鳥止于棘之類其句法
皆起於三百五篇也
吳旦生曰唐劉存以交交黃鳥止于棘為七言之始
宋王得臣議其合兩句以言悞也余觀諸家論七言
當以始於垓下而柏梁祖之之說為正亦如四言之
始韋孟五言之始蘇李是要其全體而言其或推原
經史乃間出一二語耳近文太青云三百篇往往有
俳偶語葛覃則是刈是濩為絺為綌草蟲則喓喓草
蟲趯趯阜螽柏舟則覯閔既多受侮不少碩人則鱣
鮪發發葭菼揭揭氓則言笑晏晏信誓旦旦黍離則
行邁靡靡中心搖搖吉日則發彼小豝殪此大兕後
世律詩之祖余以風人何意此乃後人意智所及偶
一拈示要非有礙若夫傅長虞之取而為集句王弇
州之又取而為摘句難乎其為風雅矣
夏屋
楊升菴曰夏屋渠渠古注屋具也字書夏屋大俎也今
以為屋居非矣禮周人房俎魯頌籩豆大房注大房玉
飾俎也其制足間有横下有跗似乎堂後有房然故曰
房俎也以夏屋為居以房俎為房室可乎又禮童子幘
無屋亦謂童子戴屋而行可乎
吳旦生曰鄭箋言於我設禮食大具以食我其意勤
勤升菴蓋本此意而為言也按崔駰七依說宫室之
美云夏屋渠渠文選靈光殿賦注引七依作蘧蘧檀
弓見若覆夏屋者矣注夏屋今之門廡其形旁廣而
卑正義殷人以來始屋四阿夏家之屋唯兩下而已
無四阿如漢之門廡據此又與毛氏夏訓大之義異
矣
燕禮疏四向流水曰東霤考工記之四阿上林賦之
四注也兩下屋曰東榮檀弓之夏屋也士冠禮注周
制自卿大夫以下其室為夏屋
月日
一之日觱發二之日栗烈
吳旦生曰其所以變月而言日毛氏未明指其故張
氏集傳云七月言月皆夏時而以周正為一之日可
見兼存之法則又穿鑿矣後見王荆公詩說云彼曰
七月九月此曰一之日二之日何也陽生矣則言日
隂生矣則言月四月正陽也秀葽言月何也以言隂
生也隂始於四月生於五月而於四月言隂生者氣
之光至者也解最精當(大易臨至於八月有凶復七日來復程氏云陽極於九而)
(少隂生於八隂之義配月隂極於六而少陽復於七陽之義配日與時同意)
鶪
七月鳴鶪
吳旦生曰爾雅作博勞易通卦驗作摶勞左傳作伯
趙樂府作百勞孟子鴃舌之聲離騷鵜鴂先鳴王逸
注一名買&KR0008;字書有鷤䳏蘇林音殄絹師古音弟桂
月令仲夏曰鶪始鳴(王肅云七月之七當為五古文五字似七故誤楊升菴謂合於)
(月令)吕氏春秋注博勞夏至日碟蛇於樹然後食王充
論衡博勞食蛇物理論鵝飛則蜮沈鶪鳴則蛇結信
惡鳥也以夏至來冬至去似鸜鵒五更輒鳴江南謂
之鳥舅蜀中名駕鵹滇中名鐵鸚哥又名榨油郎好
掠人冠巾俟鷹飛輒擊百鳥亦畏之俗又呼為鳳凰
皂隸禽經云伯勞飛不能翺翔直刺而已性好單棲
其飛也翪其聲嗅嗅易緯云鸝必匹飛鶪必單棲故
古樂府以東飛伯勞為興
蟋蟀
十月蟋蟀入我牀下
吳旦生曰張文潛言三百篇雖云婦人女子小夫賤
隸所為要之非深於文章者不能作如七月在野以
下皆不道破至十月入我牀下方言是蟋蟀非深於
文章者能之乎余觀阮嗣宗詠懷詩開秋兆凉氣蟋
蟀出床幃是又以秋初開即鳴床幃不待十月蓋傷
時變之急矣
改歲
曰為改歲入此室處
吳旦生曰十月而言改歲一云歷元始於冬至卦氣
起於中孚周以十一月為正蓋本此則是舉周正而
鑿說也後見困學紀聞云豳風於十月云曰為改歲
言農事之畢也祭義於三月云歲既單矣言蠺事之
畢也農桑一歲之大務故皆以歲言之此論極佳
鬱薁
六月食鬱及薁
吳旦生曰注云鬱棣屬即白栘也以其似棣故曰棣
屬又謂之車下李又謂之唐棣薁即郁李也郁薁同
音注謂之薁蘡蓋其實似蘡蘡即含桃也晉宫閣銘
曰華林園中有車下李三百一十四株薁李一株車
下李即鬱也白栘也唐棣也即論語所謂唐棣之華
偏其反而也埤雅云其華反而後合凡木之華皆先
合而後開惟此華先開而後合也薁李即郁李也薁
也常棣也即小雅所謂常棣之華鄂不韡韡也埤雅云
此華上承下覆甚相親爾者常而已矣故曰常棣也
(常棣字或作棠棣亦誤今小木中却有棣棠黃花綠莖而無實其葉似棣)
剝棗
八月剥棗毛氏本注剥擊也陸德明音普卜反
吳旦生曰收棗擊而落之齊民要術所謂全赤即收
收法撼而落之為上是也字書剥擊也與撲同撲亦
音普卜切杜子美詩堂前撲棗任西鄰得豳風之遺
意王荆公新經不依注釋乃作解云剥者剥其皮而
進之所以養老也後從蔣山郊步至民家問其翁安
在曰去撲棗始悟前非即具奏乞除去十三字故今
本無之然荆公從村野之口以證經解獨不記有杜
詩何也
八穀
隨隠漫錄曰書稱后稷播時百穀周禮農貢九穀晉志
有八穀孟子云樹藝五穀百穀繁莫克知九穀黍稷稻
梁菰大小豆麥麻八榖即詩之黍稷稻梁禾麻菽麥獨
五穀鄭注云黍稷菽麥麻趙岐云黍稷菽麥稻日用所
急莫如稻岐說為是黃帝用黍制律積六十四黍為圭
準之黍類苜蓿差小宜釀酒杜預謂菽為豆唐本草舊
注云稷即穄也
吳旦生曰陳隨隠謂百穀繁莫克知余觀楊泉物理
論云粱者黍稷之總名稻者既種之總名菽者衆豆
之總名三榖各二十種為六十蔬果之實助穀各二
十凡為百榖故詩曰播厥百穀
周禮又以稌(一作稻)黍稷粱麥苽為六穀
列星圖有八穀八星之說一主稻二主黍三主大麥
四主大豆五主小豆六主小麥七主粟八主麻子一
星亡一穀不登
陳隨隠引八榖稻粱詩乃作重穋字注謂先種後熟
曰重後種先熟曰穋按種稑石經作重穋說文長箋
云因俗讀種為穜故去禾避之能避而不能正亦為
不善避矣左傳余髮如此種種猶言比晚禾之短也
俗讀若穜無義因而二字交互通誤如潘岳藉田賦
后妃獻種稑之穜謬書穜穋之種楊升菴亦引說文
云禾邊作種是種穋之種禾邊作穜是穜植之字今
人混之久矣
綢繆
綢繆牖戶
吳旦生曰綢繆注云纏綿也王仲宣詩綢繆清燕娛
五臣注云綢繆親重貌吳季重答東阿書是何慰喻
之綢繆乎注云綢繆殷勤之意也楊升菴謂古婦人
長帶結者名曰綢繆
垤
鸛鳴于垤
吳旦生曰毛注以垤為螘塚將隂雨則穴處者先知
之丘光庭云此垤不得為蟻塚蓋土之隆聳近水者
按左傳屨及于窒皇謂寢門闕也又葬于垤皇謂墓
門闕也凡闕者聚土為之故知此垤謂土之隆聳近
水者若坻沚之類也鸛水鳥天將雨則鳴於隆土之
上若以垤是蟻上於塚則鸛鳴竟於何處
歴代詩話卷二
