歴代詩話卷四十一
歸安吳景旭撰
已集下之中
錄品
范元實曰山谷言文章必謹布置每見後學多告以原
道命意曲折予槩考古人法度如贈韋見素詩紈袴不
餓死儒冠多悞身此一篇立意也故使人静聽而具陳
之耳自甫昔少年曰至再使風俗淳皆儒冠事業也自此
意竟蕭條至蹭蹬無縱鱗言悞身如此也則意舉而文
備故已有是詩矣然必言其所以見韋者於是有厚愧
真知之句所以真知者謂傳誦其詩也然宰相職在薦
賢不當徒愛人而巳士固不能無望故曰竊效貢公喜
難甘原憲貧果不能薦賢則去之可也故曰焉能心怏
怏祗是走踆踆又將入海而去秦也然其去也必有遲
遲不忍之意故曰尚憐終南山回首清渭濱則所知不
可以不别故曰常擬報一飯况懷辭大臣夫如是可以
相忘於江湖之外雖見素亦不得而見矣故曰白鷗沒
浩蕩萬里誰能馴終焉此詩前賢錄為壓卷盖布置最
得正體如宫府甲第廳堂房室各有定處不可亂也韓
文公原道與書之堯典盖如此其他皆謂之變體可也
盖變體如行雲流水初無定質出於精微奪乎天造不
可以形器求矣然要之以正體為本自然法度行乎其
中譬如用兵竒正相生初若不知正而徑出於竒則紛
然無復出於綱紀終於敗亂而巳矣原道以仁義立意
而道德從之故老子捨仁義則非所謂道德繼叙異端
之汩正繼叙古之聖人不得不用仁義也如此繼叙佛
老之捨仁義則不足以治天下也如彼反覆皆數疊而
復結之以先王之教終之以人其人火其書必以是禁
止而後可以行仁義於是乎成篇若堯典自若稽古帝
堯至格于上下則堯之大略也自克明峻德至於變時
雍言堯修身以及天下也於是乃命羲和言天事若予
采若時登庸言人事洪水方割言地事三才之道既備
既之以遜位終焉然則自古有文章便有布置講學之
士不可不知也(詩有一篇命意有句中命意如上韋見素詩布置如此是一篇命意也至其道)
(遲遲不忍去之意則曰尚憐終南山回首清渭濱其道欲與見素别則曰常擬報一飯况懷辭大臣此句中命)
(意也盖如此然後頓挫高雅)
古人律詩亦是一片文章語或似無倫次而意若貫珠
十二月一日詩今朝臘月春意動雲安縣前江可憐此
詩立意念歲月之遷易感異鄉之飄泊其曰一聲何處
送書鴈百丈誰家上水船則羈愁旅思皆在目前未將
梅蕊驚愁眼要取楸花媚遠天梅望春而花楸將夏而
繁言滯留之勢當自冬過春始終見梅楸則百花之
開落皆在其中矣以此益念故國思朝廷故曰明光起
草人所羡肺病幾時朝日邊聞官軍收河北詩劔外忽
傳收薊北初聞涕淚滿衣裳夫人感極則悲悲定而後
喜忽聞大盗之平喜唐室復見太平顧視妻子知免流
離故曰却看妻子愁何在其喜之至也不知手之舞之
足之蹈之故曰漫展詩書喜欲狂從此有樂生之心故
曰白日放歌須縱酒於是率中原流寓之人同歸以青
春和暖之時即路故曰青春作伴好還鄉言其道途則
曰欲從巴峽穿巫峽言其所歸則曰便下襄陽到洛陽
此盖曲盡一時之意愜當衆人之情通暢而有條理如
辯士之語言也游子詩巴蜀愁誰語吳門興杳然巴蜀
既無可與語故欲遠之吳會九江春色外則想像將来
吳門之景物三峡暮帆前則去路先涉三峡之風波厭
就成都卜休為吏部眠君平之卜所以飬生畢卓之酒
所以忘憂今皆不能如意則犯三峡之險適九江之遠
豈得已也哉夫奔走萬里無所税駕傷人世險隘不能
容巳故曰蓬莱如可到衰白問羣仙終焉題桃詩小徑
升堂舊不斜五株桃樹亦從遮此詩意在第一句舊堂
小徑從来不斜又五桃遮揜之意若圖畫矣中間四句
皆舊日事方天下太平家給人足有桃實則餽貧人故
曰高秋總饋貧人實和氣應期而至人意閒而樂之故
曰来歲還舒滿樹花家家有忠厚之風處處有魯恭之
化故曰窗戸每宜通乳燕兒童莫信打慈鵶及題此詩
時所向皆寡妻羣盜何暇如此故曰寡妻羣盗非今日
天下車書正一家時也今人不求意趣關紐但以相似
語言為貫串豈不失之淺近也哉
老杜詩凡一篇皆工拙相半古人文章類如此皆拙固
無取使其皆工則峭急無古氣如李賀之流是也然後
世學者當先學其工精神氣骨皆在於此如望嶽詩齊
魯青未了洞庭詩吳楚東南坼乾坤日夜浮語既高妙
有力而言東嶽與洞庭之大無過於此後来文士極力
道之終有限量益知其不可及望嶽第二句如此故先
云岱宗夫何如洞庭詩先如此故後云親朋無一字老
病有孤舟使洞庭詩無前兩句而皆如後兩句語雖健
終不工望嶽詩無第二句而云岱宗夫何如雖曰亂道
可也今人學詩多得老杜平慢處乃鄰女效顰者
世俗喜綺麗知文者能輕之後生好風花老大即厭之
然文章論當理與不當耳苟當於理則綺麗風花同入
於妙苟不當理則一切皆為長語上自齊梁諸公下至
劉夢得温飛卿輩往往以綺麗風花累其正氣其過在
理不勝而詞有餘也老杜綠垂風折筍紅綻雨肥梅岸
花飛送客檣燕語留人亦極綺麗其模寫景物意自親
切所以妙絶古今言春容閒適則有穿花蛺蝶深深見
點水蜻蜓欵欵飛落花游絲白日静鳴鳩乳燕青春深
言秋景悲壯則有藍水遠從千澗落玉山高並兩峯寒
無邊落木蕭蕭下不盡長江滚滚来其富貴之詞則有
香飄合殿春風轉花覆千官淑景移麒麟不動爐烟轉
孔雀徐開扇影還其弔古則有映階碧草自春色隔葉
黃鸝空好音竹送青溪月苔移玉座春皆出於風花然
窮理盡性移奪造化又云絶壁過雲開錦繡疎松夾水
奏笙簧自古詩人壯即不巧巧即不壯巧而能壯有如
是乎
有一士人擕詩相示首篇第一句云十月寒者予曰君
亦讀老杜詩觀其用月字乎其曰二月巳風濤則記風
濤之早也曰因驚四月雨聲寒五月江深草閣寒盖不
當寒而寒也五月風寒冷佛骨六月風日冷盖不當冷
而冷也今朝臘月春意動盖未當有春意也雖不盡如
此如三月桃花浪八月秋高風怒號閏八月初吉十月
江平穏之類皆不係月則不足以實一時之事若十月
之寒既無所發明又不足紀錄當以為戒也(已上同)
葉石林曰詩語固忌用巧太過然緣情體物自有天然
工妙雖巧而不見刻削之㾗老杜細雨魚兒出微風燕
子斜此十字殆無一字虚設雨細着水面為漚魚常上
浮而淰若大雨則伏而不出矣燕體輕弱風猛則不能
勝惟微風乃受以為勢故又有輕燕受風斜之語至穿
花蛺蝶深深見點水蜻蜓欵欵飛深深字若無穿字欵
欵字若無點字皆無以見其精微如此然讀之渾然全
似未嘗用力此所以不礙其氣格超勝使晚唐諸子為
之便當入魚躍練波抛玉尺鶯穿絲柳織金梭體矣
禪宗論雲門有三種語其一為随波逐浪句謂随物應
機不主故常其二為截斷衆流句謂超出言外非情識
所到其三為函盖乾坤句謂冺然皆契無間可伺其淺
深以是為序杜詩亦有此三種語但先後不同以波漂
菰米沉雲黑露冷蓮房墜粉紅為函盖乾坤句以落花
游絲白日静鳴鳩乳燕青春深為随波逐浪句以百年
地僻柴門迥五月江深草閣寒為截斷衆流句若有解
此當與渠同參(郭彦深云波漂一聮雖蒼凉悲壯次語纖細何以函盖乾坤當易以三年笛裏)
(關山月萬國兵前草木風學人細參始得)
詩人以一字為工世固知之惟老杜變化開闔出竒無
窮殆不可以形迹捕詰如江山有巴蜀棟宇自齊梁則
其遠數千里上下數百年只在有與自兩字而吞吐山
川之氣俯仰古今之懷皆見於言外滕王亭子粉墻猶
竹色虚閣自松聲若不用猶與自兩字則餘八字凡亭
子皆可用不必滕王也此工妙至到人力不可及而雍
容閒肆出於自然略不見其用力處今人多取其已用
字模傚用之偃蹇狹陋盡成死法不知意與境會出言
中節凡字皆可用也(已上同)
蘇子由曰大雅綿九章誦太王遷豳建都邑營宫室而
巳至其八章乃曰肆不殄厥愠亦不隕厥問尚可也至
其九章乃曰虞芮質厥成文王蹶厥生予曰有疏附予
曰有先後予曰有奔走予曰有禦侮事不接文不屬如
連山斷嶺雖相去絶遠而氣象聯絡觀者知其脈理之
為一也盖附離不以鑿枘此最為文之高致耳老杜哀
江頭詩少陵野老吞聲哭春日潛行曲江曲江頭宫殿
鎖千門細柳新蒲為誰綠憶昔霓旌下南苑苑中萬物
生顔色昭陽殿裏第一人同輦随君侍君側輦前才人
帶弓箭白馬嚼齧黃金勒翻身向天仰射雲一箭正堕
雙飛翼明眸皓齒今何在血汚遊魂歸不得清渭東流
劔閣深去住彼此無消息人生有情淚沾臆江水江花
豈終極黃昏馳騎塵滿城欲往城南忘城北予愛其詞
氣如百金戰馬注坡驀澗如履平地得詩人之遺法如
白樂天詩辭甚工然拙於紀事寸步不遺猶恐失之所
所以望老杜之藩垣而不及也(李耆卿云清渭二句明皇在蜀肅宗在秦一去)
(一住兩無消息父子之際人所難言子美獨能言之非但細柳新蒲之感而已)
黃山谷曰由子美以来四百餘年斯文委地文章之士
随世所能傑出時輩未有升子美之堂者况家室之好
耶嘗欲随欣然會意處箋以數語終以汩沒世俗初不
暇給雖然子美詩妙處乃在無意於文夫無意而意巳
至非廣之以國風雅頌深之以離騷九歌安能咀嚼其
意味闖然入其門耶故使後生輩自求之則得之深矣
使後之登大雅堂者能以予說而求之則思過半矣彼
喜穿鑿者棄其大旨取其發興於所遇林泉人物草木
魚蟲以為物物皆有所托如世間商度隠語者則子美
之詩委地矣
學林新編曰田舍詩櫸柳枝枝弱枇杷樹樹香或說櫸
柳者柳之一種其名為櫸柳非雙聲字也枇杷乃雙聲
字櫸柳不可以對枇杷按此詩題曰田舍則當在田舍
時偶見二物盖所謂景物如此乃以為對耳覓松苗子
詩落落出羣非櫸柳青青不朽豈楊梅以櫸柳對楊梅
乃正對也然則以櫸柳對枇杷非悞也寄高詹事詩天
上多鴻鴈池中足鯉魚鴻鴈二物也鯉者魚之一種其
名為鯉疑不可以對鴻鴈然懷李白詩鴻鴈幾時到江
湖秋水多則以鴻鴈對江湖為正對矣得舍弟消息詩
浪傳烏鵲喜深負脊令詩烏鵲二物疑不可以對脊令
然偶題詩音書恨鳥鵲怒號怪熊羆則以鳥鵲對熊羆
為正對矣寄李白詩幾年遭鵩鳥獨泣向麒麟鵩鳥乃
鳥之名鵩者疑不可以對麒麟然寄賈岳州嚴巴州兩
閣老詩貔虎開金甲麒麟受玉鞭則以貔虎對麒麟為
正對矣哭韋晉之詩鵩鳥長沙賦犀牛蜀郡憐以鵩鳥
對犀牛為正對矣子美豈不知對屬之偏正耶盖其縱
横出入無不合也
魏泰曰劉攽載子美詩蕭條六合内人少虎狼多少人
慎勿投虎多信所過飢有易子食獸猶畏虞羅言亂世
人惡甚於虎狼也予觀潭州詩岸花飛送客檣燕語留
人與前篇同意喪亂之際人無樂善喜士之心至於一
將一迎曾不若岸花檣燕也詩在優柔感諷不在逞豪
放而致詬怒也
許彦周曰詩有力量如弓之鬭力其未挽時不知其難
也及其挽之力不及處分寸不可強若出塞曲落日照
大旗馬鳴風蕭蕭悲笳數聲動壯士惨不驕又八哀詩
汝陽讓帝子眉宇真天人虬髯似太宗色映塞外春此
等力量不容他人到
楊誠齋曰九日詩老去悲秋強自寬興来今日盡君歡
不特八句便字字屬對又第一句頃刻變化纔說悲秋
忽又自寬以自對君自者我也羞將短髮還吹帽笑倩
旁人為整冠將一事翻騰作一聯又孟嘉以落帽為風
流少陵以不落為風流翻盡古人公案最為妙法藍水
遠從千澗落玉山高並兩峰寒詩人至此筆力多衰今
方且雄傑挺拔喚起一篇精神自非筆力拔山不至於
此明年此會知誰健醉把茱萸仔細看末聯意味尤為
深長
羅大經曰萬里悲秋常作客百年多病獨登臺盖萬里
地之遠也秋時之慘悽也作客羈旅也常作客久旅也
百年齒暮也多病衰疾也臺高迥處也獨登臺無親朋
也十四字之間含八意而對偶又精確
日月籠中鳥乾坤水上萍此自歎之詞盖拘束以度日
月若鳥在籠中漂泛於乾坤間若萍浮水上本是形容
凄凉之意乃翻作壯麗之語(同上)
張表臣曰陳無巳語予曰今人愛杜詩一句之内竊取
數字以髣像之非善學者學詩之要在乎立格命意用
字而已予曰如何等是曰冬日謁玄元皇帝廟詩叙述
功德反覆本意事核而理長閬中歌辭致峭麗語脈新
竒句清而體好兹非立格之妙乎江漢詩言乾坤之大
腐儒無所寄其身縳雞行言雞蟲得失不如兩㤀而寓
於道兹非命意之深乎贈蔡希魯詩身輕一鳥過力在
一過字徐步詩花蕊上蜂鬚力在一上字兹非用字之
精乎學者體其格高其意鍊其字則自然有合矣何必
規規然髣像之乎
馬永卿曰古人命題各有深意獨醉詩步屧深林晩開
樽獨酌遲仰蜂沾落絮行蟻上枯梨(范公偁云見别本乃作倒蟻上枯梨)
(倒之意與行迥異)徐步詩整履步青蕪荒庭日欲晡芹泥随燕
嘴花蕊上蜂鬚(王仲言有澄心堂紙書作蕊粉上蜂鬚按埤雅蜂蝶皆以鬚嗅鬚盖其鼻也今)
(絡緯蟷蠰之類亦以其鬚當鼻爾)且獨酌則無獻酬也徐步則非奔走
也故蜂蟻微細皆能見之若對客與急趨則何暇視詳
哉
王震澤曰杜詩諸體悉備言其大則有若吳楚東南坼
乾坤日夜浮日月籠中鳥乾坤水上萍地平江動蜀天
遠樹浮秦五更鼓角聲悲壯三峽星河影動搖之類言
其小則有若暗飛螢自照水宿鳥相呼仰蜂粘落絮倒
蟻上枯梨修竹不受暑輕燕受風斜之類而尤可喜者
如水流心不競雲在意俱遲人與物皆有吾與點也之
趣片雲天共遠永夜月同孤又若與物偕化謂此翁不
知道殆未可也
胡元瑞曰山随平野闊江入大荒流太白壯語也杜星
随平野闊月湧大江流骨力過之九衢寒霧斂萬井曙
鐘多右丞壯語也杜星臨萬戸動月傍九霄多精彩過
之氣蒸雲夢澤波撼岳陽城浩然壯語也杜吳楚東南
坼乾坤日夜浮氣象過之弓抱關西月旗飜渭北風嘉
州壯語也杜北風随&KR1065;氣南斗避文星風神過之讀唐
諸家至杜輙令人自失
屠赤水曰詩有虚有實有虚虚有實實有虚而實有實
而虚並行錯出何可端倪乃右實而左虚而謂李杜優
劣在虚實之辨何與且杜若秋興諸篇托意深遠畫馬
行諸作神情横逸直將播弄三才鼓鑄羣品安在其萬
景皆實而李如古風數十首感時托物慷慨沈着安在
其萬景皆虚夫品格既高風韻自遠凌空駕語何害大
雅屈大夫傷時眷主見諸篇什誠然實景至其遠游等
篇凌虛徑度豈不高哉大人凌雲疇非佳境游仙招隠
亦是美談今夫登閬風坐天姥傍日月挾飛仙即不能
至言以快心思之神王豈必據寸壤處蓬茨盤跚䠥躃
食飲而巳然後為實景可貴哉
老杜語多質朴不知老杜之所以高妙特立正不在此
矣如落日照大旗馬鳴風蕭蕭如隂房鬼火青壊道哀
湍瀉如青眼高歌望吾子眼中之人吾老矣如萬里悲
秋常作客百年多病獨登臺如江間波浪兼天湧塞上
風雲接地隂如三年笛裏關山月萬國兵前草木風如
五更鼓角聲悲壯三峽星河影動搖如永夜角聲悲自
語中天月色好誰看如金粟堆前松栢裏龍媒去盡鳥
呼風如斯須九重真龍出一洗萬古凡馬空不大悲壯
乎如岱宗夫如何齊魯青未了如公主歌黃鵠君王指
白日如中宵驅車去飲馬寒塘流如俯視但一氣焉能
辨皇州如雲氣生虚壁江聲走白沙如吳楚東南坼乾
坤日夜浮如星随平野闊月湧大江流如詔從三殿去
碑到百蠻開如山河扶繡戸日月近雕梁如樓雪融城
濕宫雲去殿低如浮雲連海岱平野入青徐如錦江春
色来天地玉壘浮雲變古今如織女機絲虛夜月石鯨
鱗甲動秋風如江光隠見黿鼉窟石勢參差烏鵲橋不
大瑰麗乎如落月照屋梁猶疑照顔色如天寒翠袖薄
日暮倚修竹如勿為新㛰念努力事戎行如妾身未分
明何以拜姑嫜如信美無與適側身望川梁如孰知是
死别且復傷其寒如少壯幾時奈老何向来哀樂何其
多如古人白骨生青苔如何不飲令心哀如青絲絡頭
為君老何由却出横門道如君王舊跡令人賞轉見千
秋萬古情如野館濃花發春帆細雨来如野水流花逕
春星帶草堂如露從今夜白月是故鄉明如親朋盡一
哭鞍馬去孤城如江青歌扇㡳野曠舞衣前如龍武新
軍深駐輦芙蓉别殿謾焚香如疎燈自照孤幃宿新月
猶懸雙杵鳴如畫圖省識春風面環佩空歸月下魂不
大宛轉流利乎老杜之美其大者灼灼若是乃一切置
不論而獨取其粗朴以為擅場老杜有靈不胡盧地下
乎(同上)
黃維章曰早朝詩合賈至王維岑參互看方知老杜作
法之高開口同拈早意賈則銀燭朝天紫陌長王則絳
幘雞人報曉籌岑則雞鳴紫陌曙光寒俱實說早字杜
曰五夜漏聲催曉箭從夜言早先一步說催字尤寫出
臣子夜坐待旦心事次句同拈春色賈則禁城春色曉
蒼蒼岑則鶯囀皇州春色闌俱板填色字杜曰九重春
色醉仙桃謂日將升而東方紅氣現也描寫色中之况
深一層說聮内同拈大明宫意王則九天閶闔開宫殿
岑則金闕曉鐘開萬戸俱實說宫中杜曰宫殿風微燕
雀高以宫外之景物擴一步說賈之百囀流鶯繞建章
亦屬宫外景物然語直而味有盡不如微高二字之曲
折聮内同拈朝意賈則劔珮聲随玉墀步王則萬國衣
冠拜冕旒岑則玉階仙仗擁千官俱實寫朝字杜但以
朝罷二字點綴人詳我略至於同用爐烟香氣賈則衣
冠身惹御爐香王則香烟欲傍衮龍浮俱正說殿内烟
况杜曰朝罷香烟擕滿袖從出殿退一步說衣冠衮龍
不如滿袖之竒為惹為浮不如擕歸之竒也同用鳳池
故事賈則共沐恩波鳳池裏王則珮聲歸到鳳池頭岑
則獨有鳳凰池上客俱繫實用全用杜曰池上于今有
鳳毛以鳳池入超宗之鳳毛析用翻用無復用事之跡
同用日動同用旌旗而王之日色纔臨仙掌動岑之柳
拂旌旗露未乾視杜旌旗日暖龍蛇動句竒平淺深判
然相隔矣
顧修遠曰聞道河陽近乘勝司徒急為破幽燕按破幽
燕之策當時見及者不過數人清河李萼告顔真卿請
分兵開崞口出千里之師因討鄴汲以北至于幽陵郡
縣之未下者平原清河帥諸同盟會兵十萬南臨孟津
分兵循河據守要害制其北走之路公但表朝廷堅壁
勿戰不過月餘賊必内潰哥舒翰守潼關郭子儀李光
弼上言請引兵直取范陽覆其巢穴質賊黨妻子以招
之賊必大潰潼關大兵惟應固守不應輕出此潼關未
破前事也李泌請令光弼自太原出井陘子儀自馮翊
入河東上以所徵之兵軍於扶風與子儀光弼互出擊
之來春建寧為范陽節度大使並塞北出與光弼南北
犄角以取范陽覆其巢穴賊退無所歸留不獲安然後
大軍四面攻之必成擒矣此禄山未死時事也及禄山
死河東平泌言直取兩京雖可必得然賊必再強我必
再困上問其故對曰今所恃者皆西北守塞及諸蕃之
兵性耐寒而畏暑若乘其新至之銳攻禄山巳老之師
必克兩京春氣已深賊收其餘衆遁歸巢穴關東地熱
官軍必困而思歸不可留也賊收兵秣馬伺官軍之去
必復南来不如先用之寒鄉除其巢穴則賊無所歸此
長安未復時事也萼與李郭之策不行是以有靈武之
奔泌之策不行是以有九節度之潰至上元元年光弼
乘河陽之勝遂平懷州此時長安巳復慶緒巳死直𢷬
幽燕萬萬不容更緩故下一急字盖深惜前三策之不
早用耳惟公策又不行故河陽方捷邙山繼敗直至思
明天殛朝義勢窮幽燕之地始歸版籍然究竟以僕固懷
恩恐賊平寵衰因田承嗣薛嵩之来降而受之於是河
朔三鎮叛服不常其禍與唐祚相終始公詩不徒曰乘
勝取幽燕而必曰破幽燕若謂須滅此而後朝食者盖
深見盧陽范陽染暴逆已深非廓清掃蕩與之更始不
可招降納叛雖暫弭目前之兵必至養虎貽患元末之
於國珍士誠劉誠意不惜以死争之亦猶公意也然則
破之一字尤萬世之金鑑哉
歴代詩話卷四十一
