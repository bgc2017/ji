滄溟集卷一明李攀龍撰
古樂府
胡寬營新豐士女老幼相擕路首各知其室放
犬羊雞鶩于通塗亦競識其家此善用其擬者
也至伯樂論天下之馬則若滅若没若亡若失
觀天機也得其精而忘其麤在其内而忘其外
色物牝牡一弗敢知斯又當其無有擬之用矣
古之為樂府者無慮數百家各與之争片語之
間使雖復起各厭其意是故必有以當其無有
擬之用有以當其無有擬之用則雖竒而有所
不用也易曰擬議以成其變化日新之謂盛德
不可與言詩乎哉
黃澤辭
皇之麋其馬八驪皇人委蛇
皇之水其馬騄耳皇人受祉
皇之曲洛其馬沃若皇人薄薄
皇人孽孽其馬噴雪我心如結
白雲謠
白雲在天山陵逶迤率彼東土諸夏間之將子能來
瑶池謠
白雲在山亦洽而野予歸三年將顧見女
南山歌
南山白石白離離爾牛之角何其悲車下短衣歌者誰
國有叔牙當見知佐命伯王獨後來
越人歌
山有隈兮江有汜歌擁枻兮見王子揄修袂兮披長雲
舉繡被兮風紛紛蒙詬恥兮心靡它君不知兮可奈何
采葛婦歌
卧下之薪何綢繆欲寐不寐思寇讐我今采葛以遨遊
易水歌
繚天兮白虹蕭蕭兮北風壯士怒兮易水飛羽聲激兮
雲不歸
垓下歌
從美人擁駿馬涕從横兮垓之下
大風歌
大風沸兮雲薄天驅萬乘兮紛來旋紛來旋兮沛之宫
士桓桓兮福攸同
秋風辭
秋風蕭蕭兮白雲晶晶草木黃落兮鴻雁于征蘭可佩
兮菊可餐遺佳人兮汾之干挾飛龍弓下中流横大波
兮放遠遊靈偃蹇兮翳日來憺容與兮紛裴徊顧帝京
兮何壯哉
天馬歌
天馬下閶闔開汗以血騑離哉河之精龍之子視浮雲
無萬里絶流景躡遺風今安駕幸回中天馬徠從西極
經千里歸有德天馬徠竦予身挾飛電化若神天馬徠
循東道承靈威服帝皂天馬徠歲執徐陿四海將安如
天馬徠出嶠山逝昆侖排玉關天馬徠龍為友北擊胡
驅羣醜
李夫人歌
去邪來邪就而視之紛何被被其徘徊
寤邪夢邪就而視之包紅顔其弗明
步儺儺者誰邪就而視之風何蕭蕭其蔽帷
隴上歌
隴上壯士乘䯀驄帶桑鞬服挾秦弓七尺大刀搏白虹
丈八蛇矛盤怒風戰始三交失大刀且盪且走亡其曺
棄我䯀&KR1301;巖中逃為我謂烏為客豪隴上之水流潺潺
壯士一去不復還
蹛林歌
單于庭隂山下漢家和親刑白馬刑白馬祭龍城今年
蹛林大會兵
鐃歌(十八首)
朱鷺
朱鷺獵其纓茄下行魚在梁縱復横鵜何飛濡其羽上
書諫其主
思悲翁
思悲翁鳳凰安宿阿閣中奪我美人思悲翁鳳凰飛上
天梟子拉沓随轉蓬狗逐狡兔走取爾梟子食梟母
艾如張
艾而張羅羅若雲中有黃雀呼其羣毛羽摧頽離哉紛
山出黃雀山嵯峨鴻鵠絶四海君亦難為羅我欲從之
讒言多鴻鵠徘徊奈雀何
上之回
上之回蕭關開以待邊單于臺勒兵十八萬羽林材振
大旅鬗長馳讋匈奴臣月支朝諸侯王甘泉宫郡國受
計福來同
翁離
擁離趾中可築宫蘭用葺之艾爾蓬擁離趾中
戰城南
戰城南走城北轉闘不利號路側謂我梟騎且行出攻
寧為野烏食不逐駑馬徘徊蒲葦中水深黝黝蒲葦驁
驁烏亦自不去客亦自不豪梁以集烏子五烏母六禾
黍不食攫腐肉願為忠臣何可覆傷子良臣良臣誠可
傷遠道之人枯骨何葬
巫山高
巫山高自言高江水深自言深勿復相思君有他心山
以蔚蔚水以湯湯何用度之石用梁徘徊遠望泣下霑
裳願託黃鵠東歸故鄉
上陵
上陵亦誠美下津以尚羊問客從何來自言水中央芰
荷為君衣芙蓉為君裳木蘭為君佩江蘺間杜蘅銅池
之芝以九莖光華燭天披金英鳳凰之集乍開乍合蜚
覧上林曾不知日月明赤翅之鴻翁雜相随白雁何蔚
蔚雲為車風為馬游閶闔守謁者五色露何泥泥乃在
仙人金掌中凝如膏美如飴願奉我主飲延年萬歲期
將進酒
將進酒稱我觴紛佳哉以浩倡心所作未嘗聞徘徊三
歎一為君君之臣明四時和國有良工悉索歌觀者不
苦奈子何
君馬黃
君馬黃臣馬驪二馬異體同權竒徘徊四海美人子二
馬相得以千里故東非我東西非我西南非我南北非
我北駕如六飛龍之翼路訾邪謂何覧遨遊安終極二
馬視駑馬局促食轅下將以問馭者
芳樹
芳樹如此之蔚蔚上有黃鵠以翺翔下飲蘭池鳴鏘鏘
二而為侣三而為行芳樹拉雜黃鵠傷秋風蕭蕭思其
鄉妬人之子妬殺我君有它心無不可黃鵠高飛亦有
羅目欲顧之奈樂何
有所思
有所思乃在燕山隅何用問遺君大秦明月珠結以連
理帶薦以合歡襦又何問遺君青絲係玉環可直千萬
餘翠羽紹繚之黃金錯其間聞君有它心拉雜其珠摧
其環摧其環臨高臺反袂以障之當風揚其灰從今以
往勿復相思若復相思有如此珠有如此環非我可為
雞鳴狗吠我視兄嫂不言謂何東方須臾高奈何
雉子
雉子斑如此之趨蹌蹌雄来蜚從雌拉沓曳水集于梁
目以顧之蔚蔚冥冥艾而張羅雉子知得奈我何王孫
有羅以雉子黃鵠之羅當千里駕以南駕以北朝行出
遨遊暮從美人食
聖人出
聖人出應熛怒赫炎精文教洽武功成寒暑德河海清
駕六龍何騑離聖人哉聖人御天以調之日月星辰和
四時郡國吏功上所治君之臣明遠如期
上邪
上邪我欲與君同心樂以不可禁相思紹繚讒言㒺極
大駕六龍處天側日月出入滄海中妬人之子難為工
臨高臺
臨高臺望江水江水之流以千里黃鵠知得高蜚止願
遺香草美人子關弓問鵠從何來我主萬年亦誠哉禾
黍不獲鵠何食遨遊四海安終極
遠如期
遠如期宜四海皇帝日月所置有甘露三載單于自歸
大佳以萬人稽首陛下北藩臣左右賢王奉國珍謁者
令引之鄉殿陳槖佗拉沓就羽蒙戎酪酒乃是閼氏之
所飲駃騠生自余吾中將進酒顧其豪撓以留犁徑路
刀何用賜之黃金犀毗赤綈錦袍扶伏沮澤曾不知天
子神靈從今以往但居光禄塞下不願歸庭
石流
石流津以梁無敢曳水君安所薄秋風湯湯東飛者鵠
北遊者河中有冥冥之白沙遠道之人謂之何蘭以有
香君不知願言懷之遺所思
五鳳曲
梧桐生高岡鳳凰鳴中央三百六十鳥翁雜朝四方其
東鳴青鶡其西鳴鷫鸘鸑鷟鳴其隂鶉雀鳴其旁
精列
欲何為雖有一介志慷慨非其時慷慨非其時言從吾
所好混迹于鴟夷入宫無美女名士常見持名士常見
持卞和乃衞足白璧以終疑白璧以終疑還君十五城
抱之寧自竒抱之寧自竒周孔聖殂落世人莫我知雖
有一介志慷慨非其時
東光
胡兒平倭奴何不平倭奴利水戰海塹船為城諸軍彀
騎士馳射難縱横
對酒
對酒歌陽春含意未能申請客聽其真男兒居世無依
因誠獨難自絶于要津視扶風稱三輔吏共理之臣奉
職亦何狀盤桓磬折關石和鈞為積書以報諸天官自
公卿大夫士咸頷其人以君子經綸是時賤玉而貴珉
獨䠞迫濩落非其倫素無跅&KR1375;之才四載不遷敢辭於
積薪此道當何以具陳彷徨所欲歸潔其身
烏生
黃口四五雀羅坐秦氏桂樹間啄啄樹上蠧母子相哺
自言安唶我三河不知為誰家有輕薄少年臂坐一鷂
子鷂子小小如人拳出入雀東西一縱即中兩黃口毛
羽摧頽魂魄飛上滄浪天鷂子下来還少年阿母生黃
口時乃在高堂欂櫨間唶我人民安知雀乳處窈窕紫
深宫中安從通白兔乃在平原大澤中羅者尚復得脯
腊之唶我猛虎斑斑南山間射工尚復得枕藉之明珠
乃在合浦深淵中後宫尚得剖以綴其襦唶我人民生
各有夀命何須尚復計會賢愚
平陵東(二首)
太山陽璆琳琅有美一人坐明堂坐明堂以王者德大
從羣臣朝萬國朝萬國如會同頋見白雲生封中生封
中禪梁父今上皇帝聖神主
其二
隂山旁馬牛羊不知何人城朔方城朔方絶大荒虜兩
閼氏一賢王一賢王戰失利虎頭將軍顧驃騎顧驃騎
曰歸止單于敢望漢天子
陌上桑
日出東南隅照我西北樓樓上有好女自名秦羅敷羅
敷貴家子足不踰門樞性頗喜蠶作采桑南陌頭上枝
結籠係下枝挂籠鈎堕髻何繚繞顔色以敷愉緗綺為
下裙紫綺為上襦行者見羅敷下擔故綢繆少年見羅
敷袒裼出臂韝樵者忘其薪芻者忘其芻来歸但怨怒
且復坐斯須(一觧)使君自南来駐我五馬車遣吏前致問
為是誰家姝羅敷小家女秦氏有高樓西隣焦仲卿蘭
芝對道隅羅敷年幾何十五為人婦嫁復一年餘力桑
以作苦孰與使君俱使君復為誰蠶桑所自娱小吏無
所畏使君一何迂羅敷他人婦使君他人夫(二解)東方千
餘騎夫壻在上頭左右三河長負弩為先驅何用識夫
壻飛盖隨高車象牙為車軫桂樹為輪輿白馬為上襄
兩驂皆驪駒青絲為馬靷黃金為轡頭腰中千金劍自
名為鹿盧起家府小吏拜為朝大夫稍遷郡太守出入
專城居月朔朝京師觀者盈路衢為人既白晳鬑鬑有
髭鬚四十尚不足三十尚有餘坐中數千人皆言夫壻
殊
王明君吟
我夲良家子承恩入漢宫光彩射綺羅語笑生春風君
王希召幸在遠誰為通漢宫三十六處處種梧桐美女
八千名各各分當熊黃金買顔色丹青多益工寧知佳
麗人不出所圖中黃金猶糞土丹青復何功顔色非可
恃粉黛故難同因念長門賦夙昔亦相蒙君王寵自娱
賤妾以和戎豈惜賤妾去但惜長門空涕泣顧長門從
此逐秋蓬
安期生
安期生参駕白鹿雲中行参駕白鹿雲中行下遊来安
期生白鹿皎皎金為羈玉為纓顧見蓬萊三山十二城
安期生自署其名過謁四海五嶽後從麒麟赤鳳迎禹
湯文武不足令令我今上應太平擁護左右賢公卿稽
首聖人大道成仙女羅坐吹笛笙天神八面侍衛明流
烏銜符翔殿廷悲吟我主享萬年皇帝求一得命延
長歌行(三首)
嗟我谷中蘭猗猗復英英秋氣日夜至鶗鴂乃先鳴百
草不重芳霜露浩縱横栖栖就一役慷慨非其情少壯
復何為老大無成名
其二
仙人攬紫芝芳燦如芙蓉兩耳委其肩短髮以蒙茸侍
從幾玉女導我入雲中奉我一丸藥期我于空同服之
生羽翼婥約變形容頋見雲中鹿婉蜿成白龍
其三
纍纍城上星河漢流清光耿耿不能寐寤言起彷徨彷
徨立中庭遼遼夜未央白雲塗我衣北風吹我裳還坐
頋四壁蘭燈一何明緘書寄遠道涕泣下縱横倦鳥無
故林遊子無故鄉驅車出門去徒侣相扶將
短歌行
駟馬可縻去日難追清酒載觴短歌苦悲遨當以遊何
能坐愁全身遺名唯有莊周鳳凰于飛覧彼九圍但為
君故駕言旋歸杜門似鄙離俗似驕彷徨所欲此一何
勞斑斑猛乕其尾可履欎欎壯心猝不可抵傾側勢利
還自相戕覆車不戒躊躇雁行秋風駪駪轉蓬如輪漂
揚四野莫知所臻鳥不猒高魚不猒深爾其肆志載浮
載沉
當鰕䱉行
日月揚光華雲漢垂文章五嶽高摩天江海百谷王周
孔聖有作大雅豈淪亡曲士徒嗷嗷此道非所詳嗟予
滯末位慷慨志四方左伏吳越波右以笞中行立髮而
乕視厲馬撫干將吾謀適不用駕言歸故鄉
董逃行
吾欲上謁從蓬萊遨遊三山戲九垓閶闔詄蕩開斑璘
宫闕樓臺流光倒景徘徊但見織女弄杼往來白榆纍
纍支機十二枚河流逶迤但見丈夫牽牛飲其隈問爾
凡吏所為客謝主人樂哉教敕酌彼金罍織女長跪進
酒牽牛陪桂樹一何摧頽嫦娥端坐頷其頥白兔抱杵
戞樹蝦蟇栽采取甘露一玉杯服此露夀以崔嵬服此
甘露顔色自好陛下長生不老坐享萬年有道君臣歡
如魚藻陛下長與天相保
塘上行
塘上雙鴛鴦芙蓉翳其隂不自行仁義何能知妾心青
蠅一墮耳琴瑟難為音新人入宫時意已無同衾君子
在萬里顔色安可任念妾平生時豈謂有中路新人斷
流黃故人斷紈素新人種蘭苕故人種桂樹新人操陽
春故人操白露新人日以驩故人日以悲浮雲顧我庭
北風動我帷恩愛儻中還皓首以為期
秋胡行(四首)
太行易驅仕路難為工太行易驅仕路難為工䛕佞喪
志罄折不衷自負者忌自異者攻智力相御莫知所終
歌以言之仕路難為工
其二
河清可須鍾期未易逢河清可須鍾期未易逢國士見
知非以先容雖有骨肉中懷莫從伯牙絶絃甘此不恭
歌以言之鍾期未易逢
其三
闇妬相成周客一何疎闇妬相成周客一何疎維彼燕
石明月是居爰發深藏庶用見譽即曰瓦甓孰捄其初
歌以言之周客一何疎
其四
好惡何常顯者易為名好惡何常顯者易為名一犬吠
形百犬吠聲如草偃風夜蟲附明西子雖姣不屬于盲
歌以言之顯者易為名
相逢行
相逢狹斜間狹斜不容車不知何年少夾轂問君家君
家誠易知甲第城南隅黃金為君堂白玉為門樞坐客
高堂上擊鐘吹笙竽將軍起行酒何論馮子都兄弟兩
三人出入長相須大子侍中郎中子中大夫小子復何
官稍遷執金吾五日一來歸觀者羅長衢二弟為雁行
長兄上頭居東方千餘騎兄弟一何殊入門遊後園銀
牀纏轆轤梧桐十二樹一鳳將九雛梧桐自相值鳳凰
自相呼音聲何啾啾枝葉以扶疎大婦董妖嬈中婦秦
羅敷小婦邯鄲女顔色世所無大人且安坐為樂良未
徂
燕歌行(二首)
秋風蕭瑟吹我裳蟋蟀寥寥啼我牀出門四顧非故鄉
誰能客遊不斷腸短歌微吟激繁霜浮雲千里一彷徨
仰看明月流清光二十八宿羅成行高臺非閣遥相望
河漢縱横難為梁胡馬北鳴雁南翔憂來不知從何方
慊慊伏枕聊自當涕從中零安得防豈不懷歸道阻長
其二
會日苦少别日多為君盛年行蹉跎憂來援琴聊短歌
羽聲慷慨調不和悲風四起揚塵沙浮雲摧頽互相加
人生奄忽若春華誰家客遊常無家中曲不覺淚滂沱
攬衣出戶夜如何衆星歴歴月低河鴻雁嗷嗷鳴相過
欲往從之畏蔚羅
善哉行(二首)
來日難期少合多離今日相樂不醉何為寥寥北堂哀
竹苦絲短歌裂耳慷慨以悲白日云沒秉燭繼之何晝
何夜迨我盛時烹肥擊鮮斗酒自隨安知王喬八公者
誰促坐行觴交屬所私百年如寄當復何疑慊慊惜費
智者所嗤計會有無將以奚遺
其二
巢父潔身天下為汙四岳九官而無匹夫傅說築巖維
時商實爰立作相不俟終日尚避海濱二老是麗既載
後車三聖所師仲未伯齊三逐何鄙生有父母知有鮑
子伯陽猶龍和光同塵芻狗萬物聖而不仁丘明修辭
古之國工縱横六經化裁與同干木偃息大魏以藩式
則閉門廹則踰垣莊周非人蓬累而行逍遥弄世乃稱
達生
西門行
出西門步踟蹰相逢不作樂當復何須但作樂勿復問
有無安知家人生産當復溷吾徒君擊筑我和歌請為
燕市飲旁人當奈何人生欲知已結交不在多豈無車
馬客富貴相經過自非名卿鮑叔牙雖有國士誰當知
自非名卿鮑叔牙雖有國士誰當知與君重自愛中道
有别離區區抱苦心可用不相疑
東門行(二首)
出東門顧且望欲何歸向洛陽座下兩走馬馬上結束
千金裝揮鞭酒家去調笑邯鄲倡作使博徒數軰擲錢
百萬少年場少年場朝用廣平公故暮為瑯琊大王男
兒結交願得豪賢君復自愛莫相忘男兒結交願得豪
賢君復自愛莫相忘恩仇分所當翩翩輕薄殊未央
其二
出東門不顧歸來入門愴欲悲舍中無儋石儲還視身
上衣参差慷慨出門去兒女牽裾啼他家自願富貴賤
妾與君但餔糜但餔糜上用穹窿天故下用匍匐小兒
時吏清廉法不可干一旦緩急當告誰行吾望君歸嗟
少年莫輕非
飲馬長城窟行
蕭蕭山上草悠悠山下道長城一何長遠望多悲傷遠
望不如歸游子日依依依依復纍纍涕泣當為誰高臺
知天風鴻雁知天霜欲媚更無人欲去更彷徨浮雲西
北來我馬顧之鳴願附尺素書迢迢東南行浮雲不可
託素書不可成十年違室家安知即平生
上留田行
人生一何相懸哲士常見未然愚夫不睹目前所較以
千年今爾忽怨蒼天非世淆亂誰貴聖賢
孤兒行
孤兒生孤兒生命不如一抔土父母在時坐長筵雷大
鼓父母已去兄嫂令我報府今年護羌明年擊胡虜六
月來歸不得自言苦目汁稠濁頭面生瘡大兄言視飯
大嫂言溉釡上高堂不見父與母下堂孤兒淚下如縷
使我朝行薪暮不得束芻頃筐敝漏緝之用荼鈎折無
喙鎌鈍無膚舍鎌拔叢棘棘斷行復甦刺傷我手復裂
我襦自念猶人誰使為奴兄嫂如此為不早去下從地
下當復何須高秋八九月墮嚴霜百草凋枯牧豎絶糧
驅羊下山逸入他羣不辨所亡願取我羔莫攘我羊羊
復戀子箠之不將棄箠挽角羊僵道傍拽羊回家兄與
嫂睨三年不乳毛尾空長作何校計亂曰羊鳴一何芊
芊父母地下將書寄與兄嫂爾愛其羊我愛其子
怨詩行
荆山何巖巖白璧何齒齒圭璋滿朝廷爾胡獨在此千
載抵塵沙一抱即知已瓦礫生目中衆人紛所指五都
當一顧三獻不得理一刖藏白虹再刖涸沂水玉石苟
不分安用存吾趾昭王遣使問慷慨不可止一剖屬白
虹再剖折沂水至今為宗器天下稱其美願以陵陽侯
還之樂正子
白頭
青如雪中栢鑿如水中石自君有兩意事事非疇昔疇
昔共綢繆何嘗不膠漆今日不膠漆眀日即參商東西
大道上車馬遥相望新人此一時故人彼一時難將故
人意持與新人知非不結同心人情中道還白頭百年
期豈作斗酒間雲漢何繩繩星宿何纍纍意氣一以失
黃金不可為決如潰防川絶如蹶張弦有親相推與無
親私自憐
滄溟集卷一
