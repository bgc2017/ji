滄溟集附錄
墓誌銘濟南殷士儋撰
余以隆慶丁夘誌徐恭人墓己巳張太恭人卒與于鱗
大人合葬余又誌其墓今才一歲爾且誌于鱗悲夫文
章道喪瀰瀰日以下蓋千載于兹矣明興北地李獻吉
奮起而力挽之于鱗生承其後益拓其業斐然成一家
言雖古大雅者流何以過茲可謂當代之宗工鉅匠垂
不朽者矣于鱗李氏攀龍名父贈中憲大夫知府寳母
即太恭人張其族系及世有高誼與太恭人守節語具
余前誌中初太恭人夢日入懷生于鱗九歲而孤比就
外傅則余及今長史許殿卿皆以髫年相約為知交歲
與之俱當是時則恥為時師訓詁語人目為狂生于鱗
自謂非狂矣又九歲為諸生廪於郡庠庚子鄕薦第二
人甲辰賜同進士出身試政吏部文選司乙巳以疾告
歸歸則益發憤勵志陳百家言附而讀之務鈎其微抉
其精取恒人所置不觧者拾之以積學蓋文自西漢以
下詩自天寳以下若為其毫素汚者輒不忍為也丙午
還京師聘充順天鄕試同考試官簡拔多竒士丁未授
刑部廣東司主事既曹務閒寂遂大肆力於文詞余時
為檢討日相引上下其議論而于鱗益交一時勝流若
吳郡王元美數子者名乃籍甚公卿間矣三年陞員外
郎明年遷山西司郎中有邊將觸法不至死者柄臣子
怒其不賂必欲寘諸辟而竟不能奪之于鱗從末减後
其人至大帥果大著勲伐云癸丑出守順德務為休息
愛利之政其大可紀者順德所屬舊有種馬場歲入賦
公家而時監司誤以為營馬牧地增賦至二千七百餘
金于鱗為請悉蠲之郡故有永濟倉以自給後糧輸京
師而軍食益乏又為請得留郡如異日焉將作所徵于
真定大名廣平順德諸郡者于鱗以為順德土狭民貧
不宜與諸郡比减其供如真定十之三沙河之民役過
客者越永年抵邯鄲界中始息肩邯鄲民報之亦然皆
䟦涉一百七十餘里憊矣于鱗曰民安得任非其土之
役使永年不惜數十人之力則兩邑之力皆可寬也又
為之請罷矣鉅鹿官亭集者大聚也界在真定隆平南
宫新河之間羣盗嘯聚無時捕之如搏影于鱗請移防
秋别駕往鎮之秋至則復戍内丘而盗不敢復窺順德
界中又謂京師仰餉于東南或不時至而北直隸河南
山東諸處近河百里而遥者可令毋出賦錢皆賦菽粟
浮于河以達于京師此不獨國家之便民亦便也他如
散召募之卒以杜事變移廵司于黃榆嶺以備非常倣
常平以時畜積嚴保甲以弭盗賊皆深計長慮非旦夕
視其民者部使者至順德才一日讞獄罷使者嘆曰太
守安得不冤若此比三歲有十數最書擢陜西按察司
提學副使關中士素習古文詞得于鱗為師又蝟然勃
興矣于鱗為人素羸頓不習西土西土當地裂後猶時
時動搖數心悸又念太恭人獨家居遂乞骸骨歸故事
仕在外者無以病告即乞身罷耳不復叙時銓部憐公
才特取旨予告疾已且復叙異日獨何仲默視此以方
于鱗實異數也歸搆一樓于華不注鮑山之間曰白雪
樓于鱗為人高克有合已者引對累日不勌即不合輒
戒門絶造請數四終不幸一見之既而于鱗亦不自駕
修請謝也其樓居時余方在告家居獨殿卿及余時往
來觴咏其間他曾不得一當于鱗凡十歴年所今天子
用言者起為浙江副使二年稍遷參政入賀過家覲省
將南尋陞河南按察使遂奉太恭人俱越四月而太恭
人卒于鱗持喪歸甚毁及小祥而漸平無何暴疾再日
而絶歲庚午八月二十日也年五十有七所著有白雪
樓集行世他詩尚若干首文若干首或問于殷子曰王
元美謂律至仲默而暢獻吉而大于鱗而高要之有化
境在古惟子美今或于鱗雖于鱗亦自謂擬議以成其
變化矣于鱗信才意不至如所稱乎殷子曰夫親見楊
子雲者肯信桓譚之論非私哉夫于鱗雄渾勁迅掉鞅
于詩壇彼其視獻吉詩猶傅會龐雜文菚菚寡灝溔鴻
洞之氣所為推獻吉者多其剗除草昧功也故曰能為
獻吉軰者乃能不為獻吉軰者然于鱗方且痛人詆其
文辭相矜不達于政游刃引割所至弦歌亦治操槩凛
潔耻為色澤稱其為文于鱗獨文士乎哉于鱗妻徐氏
封恭人有二妾蔡氏盧氏所生三男一女駒娶曹氏女
繼娶應州知州馮應奎女采殤馴聘周府左長史許邦
才女邦才殿卿也女適永清訓導艾濟子芹獨馴盧出
他皆恭人出駒有三子二女鴻仁聘進士于鯨女鴻儀
未聘鴻儒聘張希全女女一許嫁舉人王見賓子衡一
後公殁七日而生嫁艾氏者有外孫一人曰維高駒卜
隆慶五年三月十有一日葬公於牛山之原徐恭人祔
焉請殿卿状來乞銘駒吾門人也竟其所之亦可使千
里無契需銘曰爾祖有言死而不㤀豈于鱗與吾生有涯
知也無涯鬱而為書剷削巧利滌濯滓垢追趨古初大
者天行雲盤星廻小者綺疏績舊彌新忽出倏入霍然
霧除赫赫厥聲施于當世海内寡如豈惟文章以緣吏
事㒺試弗理入掌庶獄出典大邦柄文持紀書獄獄平
治人人安風士士起鴻飛冥冥羅者不㤀思儀其羽曷
篤其生曷嗇其成不遐錫祉璧傳士林蛻委斯蔵永憑
其里
李于鱗先生傳吳郡王世貞撰
李于鱗者諱攀龍其家近東海因自號滄溟云當其業
成時海内學士大夫無不知有滄溟先生者而自其六
七友人居恒相字之故其為于鱗獨著于鱗之先世濟
南歴城人父寳以貲事德莊王為郎善酒任俠不問家
人生産繼娶於張夢日入懷而生于鱗于鱗生九歲而
孤其母張影相弔也旦䌟纑不足以資修脯而自其挾
冊請益塾師為之遜席者數矣補博士弟子與今左長
史許君邦才少保殷公士儋結髫齔交晉江王慎中來
督山東學竒于鱗文擢諸首然于鱗益厭時師訓詁學
間側弁而哦若古文辭者諸弟子不曉何語咸相指于
鱗狂生狂生于鱗夷然不屑也曰吾而不狂誰當狂者
亡何舉其省試第二人三年始成進士試政吏部文選
司其明年移疾歸久之疾良已同考順天試獲竒雋居
多又明年授刑部廣東司主事于鱗既以古文辭創起
齊魯間意不可一世學而屬居曹無事悉取諸名家言
讀之以為紀述之文厄於東京班氏姑其狡狡者耳不
以規矩不能方圓擬議成變日新冨有今夫尚書莊左
氏檀弓考工司馬其成言班如也法則森如也吾摭其
華而裁其衷琢字成辭屬辭成篇以求當於古之作者
而已操觚之士不盡見古作者語謂于鱗師心而務求
高以隂操其勝於人耳目之外而駭之其駭與尊賞者
相半而至於有韻之文則心服靡間言盖于鱗以詩歌
自西京逮於唐大歴代有降而體不沿格有變而才各
至故于法不必有所增損而能縱其夙授神觧於法之
表句得而為篇篇得而為句即所稱古作者其已至之
語出入於筆端而不見跡未發之語為天地所秘者創
出於胸臆而不為異亾論建安而後諸公有不徧之調
于鱗以全收之即其偏至而相角者不啻敵也當于鱗
之為主事遷員外郎以至山西司郎中曹事寖以劇守
文法無害而其業日益進大司寇有著作輒以屬于鱗
籍籍公卿間然于鱗竟無所造請干贄不為名計出曹
一羸馬蹩躠歸杜門手一編矣其同舍郎徐中行梁有
譽不佞世貞及吳舍人國倫宗考工臣相與切劘千古
之事于鱗咸弟蓄之為社會時有所賦咏人人意自得
最後于鱗出片語則人人自失也于鱗雅不欲以刀筆
見長然其聽讞最號公平柄臣子銜邊帥不通賄中以
法欲置之死于鱗持不可後其人卒自奮功名致大將
俄出守順德問所以守順德者于鱗曰使吾僕僕途道
事嚴客帣韝鞠&KR0957;睨上官之色而進之則俱有所不能
晨興坐堂皇揖屬吏考計延見鄉老問疾苦為興除脫
若承蜩矣于鱗之守順德可一載所不報最則曰君子
之至於斯也吾或未之見也奏記臺使者手自削牘牘
多古文辭語為其名高也者而已之然于鱗暠暠自濯
洗勤于大要居久之政聲流通三輔前後尉薦亡慮數
十鄰郡嚴事于鱗若大府以故得請白媮志嘗蠲馬牧
地垂三千金留永濟倉粟毋灌輸京師以餉戍卒裁將
作供比真定十之二益永年傳於沙河邯鄲界中寬二
邑力移郡尉置鉅鹿官亭扼盗衝又移廵司黃榆嶺為
晉趙關前後争得之臺使者毋以難也于鱗又謂京師
仰東南餉不時至而燕齊汴趙邊河百里而近者毋出
賦錢皆賦菽粟浮於河達京師緩急一策也時頗韙之
滿三載贈郎寳如于鱗官母張為太恭人尋擢陜西按
察副使視其學政于鱗謂陜古西京也先朝士大夫北
地外多陽浮慕古文詞而時離之思以實反其始有機
矣亡何其鄉人殷中丞來督撫以檄致于鱗使屬文于
鱗不懌曰副使而屬視學政非而屬也且文可檄致耶
會其地多震動念太恭人老家居遂上疏乞骸骨拂衣
東歸吏部才于鱗而欲留之度已發無可奈何為特請
予告故事外臣無予告者僅于鱗與何仲默二人耳于
鱗歸則搆一樓田居東眺華不注西揖鮑山曰它無所
溷吾目也繡衣直指郡國二千石干旄屏息巷左納履
錯於戶奈于鱗高枕何去亦毋所報謝以是得簡貴聲
而二三友人獨殷許過從靡間時徐中行亦罷官家居
坐客恒滿二人聞之交相快也于鱗乃差次古樂府擬
之又為錄别諸篇及它文益工不踁而走四裔然居恒
邑邑思一當世貞兄弟曰大兒孔文舉小兒楊德祖吾
其季孟間哉而世貞則挹損不敢以鴈行進也大司空
朱公衡時廵撫司于鱗間迫起之為置酒&KR0794;甚自是諸
公推轂于鱗者相踵而會今上初大徵召耆碩于鱗復
用薦起浙江按察副使嘗視海道篆按覈軍實一切治
辦俄遷布政司左參政奉萬夀表入賀道拜河南按察使
中州士大夫聞于鱗來鼓舞相慶而于鱗亦能摧亢為
和圓方互見其客稍稍進無何而太恭人捐舘扶服還
里不勝毁病困久之小間尋暴心痛一日卒年五十七
所著白雪樓集三十卷行於世子駒博學能文章有父
風王子曰世能名于鱗莫能名于鱗所以其旁睨千古
欲凌而上之乃至不得盡廢其遺要之創獲之語烺烺
象表者不虛負也或謂其聲不暢實位不配望夀不竟
志以為恨夫漆園玄亭杜門著書而生寥寥者豈一于
鱗也籍令台鼎足重李生彼夫屈宋兩司馬幾先得之
矣無涯之智結為大年月日經天光彩常鮮嗚呼何恨
哉
滄溟集附錄
