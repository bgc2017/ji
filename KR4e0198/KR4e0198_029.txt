滄溟集卷二十九明李攀龍撰
書
與宗子相書
不佞近奏績書當已見報惟足下左右之一老吏安能
為乎秋風且至東望愀然龍也奉職無状大旱之後水
蝗薦至雖某善卧一日為多方且首鼠牽於腐儒之見
不欲為苟去以萬一人之憐我不已迂哉向所示徐君
云云者非敢自視大異不欲輒奪足下之愛次者慊慊為
難耳今所有陳情乞骸骨而已仕宦四十郡守頭顱可
知三年不調意同於棄奈何瞶瞶無所取材差強足下
意又何恤焉
又
元美來亟謂子相出遇都門之外信宿而去蕭然各有
江湖之氣也壯哉邢州太守奉職無似囹圄空虛一日
治牘十日為布衣之飲齋閣海内旁若無人郡城之樓
不下百尺西望太行東望漳水北眺神京一瞬千里歸
復雷雨乃歌黃榆諸篇以敵其勢則響振大陸秋色漂
颯頽乎就醉遂極千載品物五子於中原右宗左徐哀
吳郎之去國悼梁生之不禄是時也曾晳牧皮為未狂
他豈暇論哉月晦興盡驪駒在道握手洺水之上黯淡
不語某雖僻惰旋亦自失也
又
既望廣宗尉持足下書來云當不日有嗣音明卿故吏
回邢州吏有事於宗伯各致數字豈不既己煩左右焉
而愈益延佇永日不折腰道旁即高枕郡齋卧足下以
為非人哉老吏上某績屬足下省中僕泗固當繼至上
乞歸疏足下省中則惟足下留意焉元美今安所期對
髠鉗之士彼二人者則猶䔩䔩聞戒來已也奈何
與吳明卿書
元美書來亟言足下似欲據子相上游者乃足下亦自
謂宗謝所不及而梁徐未遠過也明卿明卿亡賴哉三
子者不可謂非海内名家矣𦕈君子雖耄而繩墨猶存
明卿今見其勝之爾即一日千里某何敢私諸二三兄
弟乎子相復言某在郡作何状豈猶不理兹多口日足
下由邢襄間得為某甌臾者殊深何但元美干城吾道
也
又
日不佞入計則足下傾身為某焉海内二三兄弟固無
恙也握手中原悲歌相視旁若無人既彌月矣欲造物
不妬耶某於時固知當有一别如雨者於今日耳明卿
哲士夫復何言某亦有浩然有東意明卿幸無患郡齋
雖惡尚能具十日之酒天豈更相厄哉
又
明卿無恙某比歲伏枕之日半之既已拂衣業杜門一
切謝絶客蕭然若未嘗有世上人者今彌年矣獨王生
時時來不佞不得已強起為袒跣相醉耳春來殊憶明
卿庶幾握手河山之間時事不必言即未嘗不已如言
者大率吾二人不如元美軰為能太骯髒於俗態而已
咄咄明卿奈何不忍一日之不宴而偃蹇自遠重令放
為豈所謂焉往而不三黜即三黜又奈明卿何
又
所為勞元美於家難者僕日夜望足下與俱耳兖州書
至令某投袂而起屨及於窒皇策及於寢門之外車及
於鞍山之麓矣客乃言有白眼君子者從楚來檄郡大
夫稱故給事中與吳按察大醉狂歌泗水之上指顧甚
異當是精物信宿發矣丈人勿自苦也已乃開椷讀明
卿寄章寥歴怳懭有脊鴒之心於元美者豈必縶之馬
哉浹辰而廣川吏復致足下嗣音知己在九河間竟不
肯淹於吾地此一時也足下乃在酒人傍乎雖元美亦
當自竒耳然勿更言子相使我二三兄弟酸鼻矣便可
示挽章吳峻伯頗見傾注徐君亦誦足下無窮
與余德甫書
不佞杜門伏枕五年於此其於諸君子斯置之耳安敢
謂有一再存問如足下者廣川書方捧檄道次使命未
敷首及故人林君之東復無他屬肫肫病客如就語焉
不佞如某何以得此於伯兄而何敢忘之無亦虞翻所
云天下一人知己者足以不恨也天下皆以長兄不締
膴仕為高而尤以不遺狂生為美閩中信樂安得三年
淹也子相已為異物足下以骨肉為治後事海内二三
故人莫不悲感於大誼謂可以觀交情今不識其刻文
已為刊其所忌諱而後布之否故人陵替惟足下自愛
節鉞一方建幟多士卒為二三故人蕩滌此意不淺
又
豈其然乎余聞之足下有毁傷薪木之警何天重困吾
黨也不佞不淑乃歲七月為駒也母者竟以不起匍匐
襄事為憊已極不佞魯之狂士一旦儼然衰服驅之人
禮之中杜門十年忽睹弔客會葬僕僕四視如處女䦱
戸矣乃知莊叟鼓缶亦哀吾生之常勤耳郭使君古之
遺愛郡百姓之視其去如免赤子於懷至乃有此豈獲
乎上他有道耶即仕宦之難何恨德甫之不理愈白矣
元美杪秋得請使寄白苧今以篚足下焉外律奉憶敢
并及之間者殊闊勉之嗣音
又
自為報閩中且三數載不得聞問契闊可知王中舍至
始得足下不理於口状而素産蕭索將若不能俯仰意
殊不堪三復大篇夐然無一凡語乃知足下自有所事
不著常情即所可欲不遑暇顧今無論足下心迹山川
勿舍行將夙夜即由是置之立言當世作不朽一大業
無不可者豈其吾輩厄此百六遂爾蕩然進退維谷必
不然矣而後乃今二三兄弟千里比肩守望相助德音
不患孔膠耳某十年杜門於此何嘗坐自悶而令色萎
黃惟是德甫稱同調哉自愛自愛江上雜咏吐哈老莊
擁帙閒居超然人道足下庶幾無疾病何媮快至此極
也
又
得王將軍所寄詩讀之即報元美曰余德甫晩成七言
律乃有其勢雖氣未備生惡可已小美之下將其人焉
小美敬美耳又報子與德甫七言律乃有其勢無已終
當自詣為大江以西一人其於吾道所樹不淺矣不佞
所游元美徐吳外德甫也業已自致獻吉時則若熊侍
御者自今視之豈當德甫於吾世耶謝茂秦見懷五言
視昔故不較乃李伯承亦以疏歸尋惠刻稿其在吾黨
雖有臭味然落落耳德甫務工七言律當作俱胝三行
呪不啻大江以西一人功名一長物也德甫實繁有指
乎小兒豚犬也叔父何自念之
又
郭使君旋所附聞問者當具是矣亡妻襄事則之官遇
王將軍於途得足下起居略不知郭使君聞問未達也
歲十二月乃渡江與元美兄弟雄飲姑蘇三日夜逼除
以抵任出謁無常時三月至自攝海四月以子與盤桓
西湖之上凡再浹旬而别五月分藩命下而王將軍所
寓足下書始從濟南來明卿已移高州六月以賀東宮
行暫詣元美兄弟視之九月朔抵都門初三日旦入見
帝是役也凡再浹旬而竣亦與子與凡在浹旬而别元
美兄弟所抵大名抵金陵皆以前月也十月抵濟南且
抵浙圖所以報足下則十二月河南之命又下元美與
為代焉元美正月自大名亦詣濟南視不佞不佞與雄
飲一鼓而盡一石矣盖二年也二月抵河南日夜與殿
卿緬縷不能已三月得子與抵武昌書云明卿抵高州
則不佞抵河南之月也是役也與子與周旋浹旬者再
與元美相詣雄飲者三與殿卿日夜緬縷者無常時得
明卿起居不佞者一得子與所致明卿起居者亦一則
是二三兄弟雖老相望中原猶可春秋耀吾鞭弭取為
快也左提右擕惟德甫是求而湏臾忘之哉四月以至
六月太夫人含餳弄孫不佞始就筆研乃圖所以報足
下者如此矣為致用晦萟林奥鬱今之諸王孫掇躐有
之貴倨耳誰當告者足下與明卿用用晦乎亦用晦能
用二君子耳今不但其詩之體裁具是即尺牘矯矯不
作近語則人之不可無嚮往也如此足下其列之吾黨
離合之間為道不遠於不佞何有哉千里慕義在昔難
之是足下與明卿之尚友也郭使君幸無恙駒兒豚犬
耳裒然使冠多士何以稱有造之私然亦一吾黨之伯
樂矣
與許殿卿
某抵東居且二月日夜望殿卿來甚急而意不能待愈
成契闊殿卿殿卿萬里生還不當日鼓飲樂耶洪使君
力疾視事又安在哉人苦不知足初某守鉅鹿時又焉
知有三秦之役也徒謂以他遷行為不苟去爾栖栖入
關乃日夜與二三孺子妾緝蘆而處等於幕燕一行校
閱帖括成山精神既疲披詠漸廢何為者乎安得與殿卿
縮秫嚼苦驩然道故握手景陽之濱以弄白雲元美天
下才也然願一當某久矣兄其為我職志
又
不佞杜門六年於此矣所為朝夕周旋者殿卿一人耳
向以詣除輒失其偶嗒焉何如奉檄而東尋好彌月益
重為别更展朝夕締將不解不佞與俱矣既西復以么
麽之忌遂缺祖道是豈為施於殿卿盖至今遺憾無已
時而諭已四至無論市馬之故假質未集以成不佞不
達事體之誚即其揭示妙理以持不逮如云作意求適
已成勞擾實足下自天夙悟鄙何敢辱焉獨以非習自
堕汗漫乃今且在求不求適不適之間庶乎境變神遷
耳小人易緣老兵易得誰吾不可與把苦吾誰不可與
把苦也酣法難雅口鑒難精誰吾與把苦吾誰與把苦
耶么麽一言易解者猶尚妄議自引其諸微辭恍忽感
動將在曲削始祛羣疑矣拙集出於客歲不佞取刻本
校之酷加刪易凡什之二閱月而發即佳序亦為正一
二字剜補會就想不日有定本極知無一可傳尋當中
廢但以備檢可諱語不至貽指摘者一以成魏使君之
盛心一以用藉佳序云爾前月使君用幣正夫中贊更
為乞佳序一篇並乞殷集一梓此兄謙密其集恐未可
猝發然豈為故人重一序此實某乘間言之使君者殿
卿以為何如元美書云昨見吳中張仲子為我二人刊
所倡和詩若干篇似亦興起於海右集者但海右集訛
甚至不可讀兼復逸而莫備拙集既達可續翻對以終
此意邵武使君亦翻子相集而序以元美海内知名士
軰出矣魏更徵拙文將並付梓不惟多取亦重羣疑奈
何奈何非殿卿一校不可夫士之所寕無友也而友必
以知己者非知之難而處其知之難也若相絓於嫌而
令不得任其所便豈為知己焉殿卿乃今所事固自謂
得主其左史又可與浮沉即受簡賓客已稱清樂况撫
愛子擁少妾吏隠王門而人不測其所媮快哉信乎得
以儉樸矯之大示中流之望不然何必去父母之邦諺
云何知仁義已享其利者為有德諸君故自灰視不佞
謂不復然遂擯之耳中贊君方烈炎火諸君何畏焉所得
侍郭君者矯志難與談且間出别業無值時襲君亦
但問竒語方册往迹日月至焉耳渾源使君一疾幾廢
今亦未能往祖之即田間亦復却埽侯氏子已屬他人
劉生徒食客無與城中事即有言中贊君者何從而聞
之便為促序更屬白雪樓記并詩一章不然不佞必數
齒責之玉堂之署足下為以何解虎近用餂每御之令
人着意遂不欲遣候以酒頗佳别來日復潦倒獨魏使
君為海漚鳥他猶是未敢自獻不知元美何謂見客談
于鱗近事有感豈舊學憲恚我不納而云云即足下亦
何所聞也元美輒問足下游梁状頃附子與書使且旋
如肯就調當抵歴報清河之役時則再達足下不晩長
君居守屢瞰蓬蒿修儀精縟推誼為多新示中贊君文
妙甚不佞何幸托諸其側所云父老上白孝状深得中
贊意矣我朝諸公選可七八十首亦未妥愜適未擕至
城中容與拙刻刪上彼中文獻地雅有藏本不憚訪錄
以備當代之音近詩二紙間有古體可采今呈欲令殿
卿知我輩不徧觀百代悉索諸家斯無以集大成聲金
振玉耳雖然其中非爾力也則所望於知己者哉必以
強人於懸解大笑之矣新刻尤有難言殿卿幸為我黨
職志乎清酒百壺用報佳蔬之賜暇為諸宗室中求一
痔漏禁方并前所許藥二種見致乃懇懇者白雪樓記
及七言律何可無我殿卿外馬值七星附償即太久又
不敢具子錢
又
毅哉其能削柹成集如此然終自訛缺如少年行題雖
删而詩未易不肯更查白雪樓稿耳今寄改本一冊幸
依所塗注刊補頃刻事就何憚不留意也續集姑不暇
檢不佞稍窺文章未達佛理見謂為二足下大方兼詣
並妙見謂文章莫非佛理何不可哉適姑蘇梁生以元
美書至出巵言以示大較俊語辯博未敢大書英雄欺
人所評當代諸家語如鼓吹堪以捧腹矣梁生亦致元
美書足下并巵言云且付長君生今東探海市計南旋
足下恐不及作問辟之相馬觀其發跡汗血之駿若無
意焉其於千里駑駘承御非不砥踶振鬛而黽勉踰舍
絶銜敝策步驟自失無他力有可極不可極無關齒盛
衰也茂秦之於詩不佞固知其有今日矣
又
不佞為疾適今百日以庇再造猶在牀薦雖宿創頓失
似有因禍為福之慶亦恐暴弱之餘未易以復其平生
然辛楚備嘗庶日委日熟矣天幸之遺不敢自謂為人
間世而諸君亦宜勿更以人間世視某者奈何謂從諸
生比文角藝乎夫好比文角藝者出於妬妬出於不自
信龍也其妄自信奚啻先告子不動心殿卿愛我慮有
口事傷杜門之義即不佞亦懲此子善洩其與往來直
欲不窮其交而已無所深言諸刻拙稿咸屬倉卒然此
兒行何必易今題以浩蕩行可如原冊以從軍公燕詩
他集未具姑寄元美昔在正月之二十一日豈復謂更
值覽揆之辰而乃覩兄八詩之盛於指掌今猶記屬駒
乞兄状而因誌於殷時戚戚焉其不為感舊之音天幸
之遺乎近示詩文統詣妙境迹藏於思可與知微日長
君臨候謂不佞凡病之有形氣實客之氣理斯形乎竟
如其論此其卓識非殿卿不得而子何患不至道也久
謝客客輒謂不佞託疾耳今已身抵京干諸貴人且起
矣曰己抵汴身為質子錢於右史矣此不與一二老腐
儒左擕榼右提局如殿卿之於孟生指庭前栢樹子道
故又但曰喫茶去耶生實不德乃至親日偵其肥瘠况
人間世哉藥物紗扇惠及老母并謝不次
又
自兄西不復聞妙語今安得曰道可忘而得生有待而
失必令吾神於道合而已不自知乃為得也微哉海内
一人而已矣近作松聲似帶秦時雨等句益登神品夢
聽琵琶前二句亦自新竒極知足下玄理高妙土苴詞
華然業已傳布乃生為足下不欲示人以樸云爾
又
不佞所不貽一字書正甫者獨以有今日海岱之間我
三人者豈其又一氣類而敢自菲淺其或迹微有之要
無害天合即殿卿日夜從中調爕固亦因其氣類合一
之天巳爾寕能強非其黨某實無他腸即不有今日我
三人者必全之交也但為云尚蚤姑竣正甫秉鈞之秋
使某得以有人乎穆公之側然後徐為邴生薄遊之計
擕我殿卿東歸箕穎老焉以觀稷契之美不愈於陽鱎
之誚耶昨元美兄弟入理亦漫及此南還得請便詣晤
言安得并與殿卿握手一堂之上春來寥僻援琴自愛
渾源有言不佞两為大邑擢郡太守號二千石不如陳
道鳴提一藥囊乃置十金小妾日侍巵酒何謂非薄禄
相也為喻雖鄙足徵其不獲為樂於當年蔡姬勉作解
事為遣一姬進一姬各厭余意但依疾為命每以先君
子棄館舍為歎涕輒下殊相視悲焉乃知殿卿所示寄
故伎三章慘於垓下之歌矣
又
小豚犬老夫爾耳乃辱褓佩之寵愛我哉松霞之祥又
何可當惟是日夜祝諸姬安得就館為足下更産一男
子使豚犬在兄弟行益延世講乎河嵩之英取用宏多
矣向謂李伯承忌不與我為天門日觀之游今則果然
元美亦未至魚蔬之惠姑領俟之襲生書生勢自依依
不失為故足下何慮焉卒恐上書之念未己不丼一貧
博士奈何近數過我手談相命不及時事豈不佞因而
學之耶新篇殊覺遒上神明垂應但足下妙悟求似即
止不肯由所不似以致其似為遽有所隔乎正甫方獲
主器而閫政不寕賀者在堂弔者在門每有良朋况也
永歎不佞適讀薦章知足下以其人相為力不淺也不
然豈其自棄十年於兹公朝大舉諫臣齗齗不佞如某
一抱臬吏者滿天下獨安得濫與二十人之列必不然
矣即使其奏終寢尚可一吐吾黨之氣不謂殿卿取非
其友也不亦一快哉老嫂長君亟於豚犬有餉并報附
謝
又
病後性愈狎野每一抵家事出理外如觸籠之鳥矣兄
大積勞以承貤典黃金横帶文章清寵馳騁諸王之門
游梁信自樂乎亡孫後黯然無状杯牘浸廢乃以琴自
遣耳杜青州近饋一牀及弟所蓄似足不徹道家所貴
得意忘器尋且置之矣市價不定兄姑返焉仲月子與
一介相存浹旬元美寄致甘毳均之拳拳我殿卿咸去
數相聞也元美病瘍敬美云斯人斯疾今率當遄已吳
峻伯寄歲編三十餘卷曰公試覽此當何以從于鱗元
美子與之後殿卿以為是何言與新什於初冬客思尤
妙為宗周氣業師笥字當易諸賜精竒俱徵注念再頒
藥餌尤軫扶衰歲杪興言懷人覩物想兄忉怛同之蘇
子卿有云我有一尊酒欲以贈遠人凡三品五盛以付
屬車至可呼羣姬牛飲把犒當御謹伺入我牀下者灌
將軍罵座此豈為罵帳耶
又
夫玩世之為大於辟世也邈矣不佞弟僻才似可足
辟世耳自視無長兄之通才將何以出而玩世耶此公
為吾輩乃如此然某自視則昭昭十年一病夫傲惰無
状一朝與大廷薦列謬竊國寵尋以為且置焉而有今
命即有道如長兄者知亦為弟踴躍矣是役也可以期
月無大過不負翦祓之雅然後更圖作邴生計以報諸
公者恒於斯也十年恬退微名不當人意一朝失之而
辱翦祓者亦恒於斯也兄而為不佞願之乎雖然亦患
有道不如長兄耳苟惟其適十年微名亦何用哉即一
朝失之是亦遣累尤為光塵俱妙但弟有難言姑試朞
月終當以辟作眚如秦中故態者兄幸識焉此外惟冀
三河間一握手足下庶幾少忍云爾浙牒已下濡滯不
果豈恤微名畏繁以勞半途而廢取笑里閈也今月二
十日當南發此恐不待褰帷而悔奈何長嫂長君稠疊
出餞不肖駒又辱子長復締新好徼惠長兄殊無已時
亡妻以來再捐産畆信乎貢禹賣瑯琊之田而赴彈冠
之會非妄也盛貺及期暫免稱貸矣
又
南發無任硜硜半途之状黽勉抵浙百違初心業已失
計尋復自解顧我長君前知不佞之不堪此而不言也
終恐故態當作貽我鄉曲忽起忽罷狂妄人耳所惟其
適即并其名實而棄之何恤焉勞形則敝道力忍性則
閼道氣不佞某巗穴既不能深川澤又不能廣絶物哉
獨念平生殿卿知我可與言乃不佞所值凡多無其理
者之事即雖神明用必其知我也誠皆無其理者之事
言之誰信之耶所求三河間一握手庶有披豁欲殿卿
信我不必其理斯白首知我愈盡耳逼除視政似在驛
傳既竣閫署尋攝海道莫春旋省乃得晦日邸報陪參
江西本自菲才自宜常格見處且為當路乍記乍忘援
止而止甚足以成不佞不恭之趣而混薄游之跡轉相
便也殿卿為我願之乎姑蘇與元美兄弟及諸名士雄
飲一日夜而渡江之興殆盡子與數相遣候致期而不
虞妨之今猶咫尺千里所謂三河間一握手均之天不
假之也然子與蠲吉屬且謁選計欲方舟北過元美擊
楫中流以迓明卿詣廣陵宗生墓下釃酒為别似千古
一勝會然後間出大梁擕我殿卿登平臺弔鄒枚與相
如把苦相勞駕言趨歴拜太夫人堂上稱觥為夀再遊
王舍城之野杜門高枕彈琴散帙種秫在庾半醉袒跣
含飴而弄少子以竣殿卿之有意焉歸逸二老於當年
豈不天之道而善學猶龍者哉子長貴人壻今大捷矣
殿卿固自一快而豚犬駒三附雷陳百折不置盖素竒
之廹行致締以遂前好識料可賞不然且當新命嫌於
閥閱子長即不棄舊德如駒何浙中炊玉薪桂廩庖疏
冷衣冠禪理雅相晉接澹情之勝致玩世之妙理也某
不佞乃處名下年少自喜窺人即稍堕落彼其謂我何
十年寂寞作苦今倒行逆施耶始知長兄陸沈王門招
搖一世者不動焉而已佹去佹留如不佞未免滯乎其
形矣老嫂屈尊出祖推愛非常賞鑒嬰姪如躬襁抱可
謂難也適致問長君不佞僻拙里閈所棄獨辱貴門謬
與世講遂令某因親不失丼置其餘云
又
閫之使附啓乞状當再抵覽凡奉先後二致書慰勞周
至者且諭貴體日佳自幸仰託未艾矣何得衣被小豚
犬襁抱中蔡老妾少識鄙意盧亦樸惠可借相安舉以
命倮不敢當焉皆曰姑逝倉卒脫棺收視不報之德世
締伊始矣適又袁生書云權禮以時與戚寕易有味乎
其言之也無論九歲之孤顧惟寡母即人情凶薄亦何
所不可流涕者任之耳徒戚何益然而無財不可以為
悦即易亦難奈之何又云襄事無以誌為解是即前所
教以仍先大夫舊壙云者不佞豈忘逢於何捆心齊王
之門若使貴公逗留搖筆不下斯置之矣某於此苫塊
慘惡寢伏僵攣甚不便於倚次誠如諭者長兄愛我哉
子長信竒士即長君亦各執其所自見者耳殿卿見以
為不為宗周孫為非乎即殿卿之為宗周孫長君見亦
未盡以為是也新憲長晤語無不起居足下者足下書
已面屬之往當酬唱相存矣詩多麗句今錄以聞聶都
使請文臨繹其作古潔殊類不佞當自一名家殿卿物
色使在帷幄三益不淺萬無失此索所藏藁為寄以觀
其備裁之
又
生非為恭者吾黨有人哉兄遽何謂而必圖之以孤鄙
薄見所宜緩更隠王門不惡也倚次鬱鬱視日猶年賴
小于鱗孩提旦夕耳心境拂戾不可言晨有自宗伯所
來者云誌已就藁望後可得報果爾孤無異悲感於殿
卿者便為轉謝否所託大篇懇惠以梓無任徼寵跂予
不備
又
宗伯誌奉覽簡潔老成亦自名品使早得佳篇状外之
助不啻此矣刻本已就方竢佳篇浹旬可緝寄不意長
兄為某一租客歲賦布二十綿四百坐享挾纊之利不
知所由至恐成冒昧積負不責矣日月不居先慈見背
忽已卒哭念别長者視此闊焉駒誕歸集佳文適從天
下父子奉泣如復得一母者先慈獲據成棺再叨状列
身與名孰親是均不朽其在殿卿厚自性生不難於為
德值所可為德者為難耳何以萬一圖報也佳篇語意
一庇不佞而辭足以發然恐累殿卿不黨之名而信者
半之矣廬次黯然䟽茹自慰夙夜念襄大事一切廢置
即一二妄動取侮亦先慈餘譴丼之告子之道力時可
竊用頑鈍不恤也長者匍匐豈猶有所不至而重蠲吉
惠示使之慮出萬全即某所自盡何以越是乃宗伯公
即已託羅武選為擇十一月二十八日盖以荒隴坐向
先慈并愚父子年命生亡所忌取衷之者似與灌甫所
為擇者不同又其月日既已登刻請益長君亦為抵掌
武選今恐互違教旨奈何殿卿為命之矣今之作者非
李生王殷二三君子則殿卿其人耳閫之奠章始猶謂
海内安得有此其人也者乎於子長亦謂家丈人平生作
文自一色象此則玄焉恐非其手不知色象與玄文之
所自適耳正恐殿卿傷玄何患色象也乃殿卿近所著
述誠異平生無怪乎子長刮目矣不佞與殿卿老矣所
願杖屨夙夜無相逢也初擬以白雪樓為贈不佞營白
泉而比鄰焉恐倫有别業猝未他委至今未敢獻左契
詩曰十畆之間與子旋兮吉媾弱息未可窮谷無已則
稱東郭二先生云爾此非就謀遥度不可王憲伯未行
求所以晉接長兄之者體貌曲備矣猶謂不佞不源源
豈可以不造諸公為觧且不佞亦已推轂灌甫又當自
悉也
又
不肖孤之於殿卿可謂成言乎友也弱冠狎之老而益
信難矣哉即晩締大誼何加焉且孤動以天幸即先母
大事亦復倔彊殿卿從旁贊之無不各中條理使孤思
而得之無不以為計所必出而後善者自今觀之老母
大事什已舉其七八則以值殿卿不值耳是非動以天
幸哉乃知友以人合未為通論也十五日渡河出境十
六日至曹州阻雨二十日過濮由東昌二十五日抵濟
南權厝伊方鞅掌哽咽不宣
滄溟集卷二十九
