滄溟集卷二十明李攀龍撰
傳
總督薊遼右都御史兼兵部左侍郎王公傳
王公忬者蘇州太倉人也其先始興文獻公導遷江東
至宋左司諫縉徙分水至元夢聲為崑山學正因家焉
故崑山改太倉夢聲之孫琳生輅武宗時王倬以進士
顯名為南京兵部右侍郎即輅子也倬生忬舉進士選
御史屬皇太子當出閣疏上重師道檢宫僚戒滛戲者
三事世宗納焉又中貴人宋興行萬金求領東廠公論
罷之出監河東鹽法歲餘以疾歸間復為御史按湖廣
至輙劾方岳郡守貪不職者一人不及代也時中貴人
廖斌填承天公謂曰貴人所不魚肉吾百姓者吾請事
貴人貴人所不知而舍人子魚肉吾百姓者吾請為百
姓治之不以及貴人凡吾有所裁終始全貴人耳還復
按天順八月敵數萬犯古北口公具聞上請屯京城而
身往守通州已而敵果大入至通竟不能渡河而西上
諜諸輔通獨完乃超為僉都御史經略通州以東諸軍
會虜退衆議欲補京軍公又獨請汰之歲可减漕粟數
十萬得沿邊數萬壯士及請築京城外郭設薊遼總督
置通涿昌密為四鎮奏上各次第覆如指何公棟既總
督遼薊與大將軍仇鸞調諸邊兵數十萬衛京師而公
兼治餉鸞挾上愒公以軍興法公若為不悟而身歴諸
要害為伏芻粟即鸞所遣騎異道至咸取給焉乃上請
得三千騎與臣因糧車為戰守可以無乏軍興頃之歸
治餉戸部召還京鸞竟詘而公得無以賄免壬子廵撫
山東凡三月廵視浙閩提督軍務亡何改廵視為廵撫
請誅賞便宜行事南會二廣北會江左諸鎮掎角應援
也屬倭賊王直徐學毛勲&KR1200;襲我公夜縱狼土兵括蒼
少年以俞大猷湯克寬擊之鹵獲倭生口百四十三首
百五十級焚而溺殺者數百人軍大振以尹鳳將閩兵
徼於表頭北茭諸洋又鹵斬百餘級奪生口二百餘後
先以捷聞是時賊黨蕭顯率勁倭四百餘屠吳郡南沙
還逼淞江淞江守告急公曰吾嚮所請掎角者非此乎
以别將盧鏜掩擊大破之斬蕭顯餘衆潰入浙中大猷
諸將徼殺無孑遺是役也越境而殱之且陸勝賊矣因
行部凡二十餘縣計倭所由道次第畢城之獨慈溪謝
不可公去一歲而慈溪破始就城相誚不蚤聽王公言
公在浙閩可二歲凡一十餘捷功次三千餘所得沿海
大猾為倭内主者繫之覆其家數十人賊自是無與鄉
導往往食盡遁矣甲寅移廵撫大同先是敵入大同沒
大將覆其師撫臣坐失律下獄議置代未決上諭相嵩
中外臣誰真忠者嵩惶恐不知所對上曰吾嚮所自拔
者王忬耳遂下手勅吏部朕念大同須得人其以忬往
故事唯置相用手勅蓋異數也比至鎮上書具言歲侵
乏軍興状請大司農金錢十餘萬賑之活者萬計會敵
復入邊與總督許公某合兵徼破之捕首級百餘鹵馬
牛羊稱是捷聞進兵部右侍郎兼右僉都御史明年薊遼
總督楊公博入為兵部尚書議置代上度次用公進兵
部左侍郎兼右副都御史既代而敵帥把都兒黃台吉
打來孫等數萬騎入犯古北喜峰冷口諸隘公悉發兵
拒走之條上八事報可乃分遣諸大將趙卿&KR1200;以馬步
兵十餘萬守諸隘游兵佐之與宣大督臣約諸地在宣
大而險在内者移宣大兵為内守地在薊保而險在外
者移薊保兵為外守九月敵悉衆屯懷來川攻南塘黑
衝峪已又攻大石溝公各發兵拒走之捷聞進右都御
史兼兵部左侍郎如故奏减諸路防秋騎兵馬六千餘
匹曰守利步不利騎奈何以二戰士食供一馬非筴也
敵先後侵遼陽所發兵敗之首級數百又招徠番漢一
千五百戶丙辰上欲用為兵部尚書輒不果時大舉討
倭發兵五千人以禆帥尹秉衡往有功九月打來孫等
又犯喜峰一片石諸處公督兵拒走之明年敵闌入灤
河頗有所殺掠復督兵力戰走之詔切責奪一官為右
侍郎兼僉都御史餘如故會兵部員外郎繼盛疏嵩父
子為所陷抵罪公冤之公子世貞又為護繼盛喪嵩父
子益銜之矣明年把都兒辛愛打來孫俺眼他皮各以
十餘萬欲分犯馬蘭義院諸口謀有備不敢發詔復所
奪官明年戊午敵入遼左我師一歲凡三捷九月敵王
文土蠻黑石炭諸部十餘萬騎駐大鹻場以精騎七千
犯界領箭捍領以大將歐陽安馬芳等拒走之數萬騎
入黑谷領以摽中軍張倫等破走之而練兵之議起矣
是時兵歲益壯可省調發十之六七大司農省軍興芻
粟稱是見以為名美而戍卒多選耎不習戰所勾募取
充數而已諸將計不敢任而調發如故公乃為䟽具列
十三事請以三歲舉之明年敵又入遼陽以楊照大破
之獲首級八百有竒鹵馬牛羊夷器以千計故事獲首
虜至二百即以捷聞至四百以大捷聞今至八百以嵩
故顧無有為上言之者故事春防所調發兵視秋省十
之五至是以練兵故復汰其二而敵辛愛數萬騎挾朵
顔帥影入侵孩為嚮導謀入寇我我所遣諜多被殺公
乃請援兵不聽敵竟入潘家口我以輕騎繞出其前凡
三日引去尾擊之捕首級百事聞上乃知前所請援兵
非謬苐錄諸將歐陽安輩下獄而御史以嵩風旨且論
殺安會御史方輅受草都御史鄢懋卿言公病悸不任
事負上恩當罷狀遂逮制獄論殺公隆慶改元世貞守
闕下白父冤狀以詔復原職公好稱說經術而長於吏
事凡三為廵按一經略一提督三廵撫一總督所推轂
賢士大夫徧天下也贊曰大臣之處成功難言哉庚戌
虜犯京師中外洶洶公先策必至以聞而身守通州使
不得西渡河嚴邑翼翼輔以無恐肅皇帝張皇備邊左
顧右眄念無可與所立一總督一大將軍而公以督餉
參間並見倚重尋視閩浙旋移大同敵遄已則奉而南
倭遄已則奉而北非不欲任久之以聽厥成而天子勵
精方稱緩急圖輒效喜自拔士號為大同得人異數寵
之以逼帷幄之臣度次薊遼而公拒走大敵者六至有
一歲三捷者奈何不免嵩父子文致之也自練兵之議
起而間以生奈何比年治師不中調發自期三歲也所
疏十三事具是矣天子方喜自拔士號得人度次以薊
遼乃有上言不任事負國恩當罷則誰為之者激極而
反大臣之處成功難言哉余觀世貞上疏追訟父前功
曰敵入遼左臣父忬以總督督總兵楊照輩便宜發兵
擊破之斬首八百餘級策定城池功施邊境嵩父子嗾
削臣父功狀並薄照賞而壅先帝拊髀之明成化間總督
王越潜師出塞至威寧海殺首級四百餘級封為列侯
臣以為比罪則遼陽為肘掖之地於我為必應量敵則
掠出榆林塞於敵為惰歸用師則楊照一部將計勝則
首功過當威寕者多而懲其深入者悛慮敗則潜師出
塞劫以取捷者危越封而臣父不錄令當先帝之世
無以春秋耀軍士而示天下以非常功不知遼左之役
見以為狎戰而嵩得持之威寧以汪直與俱出塞氣奮
人主同功一體者乎將相不調和自古患之矣
王中丞廷小傳
中丞初以大司徒主事分曹太倉與宦者奉秭米相持
也既聲聞朝廷改監察御史而領度支宦者奉尋罷亡
何疏尚書鋐治大冡宰不奉職狀忤旨謫亳州稍徙崑
山令崑山故相某視縣令家監爾即所欲令為之不欲
屬之雖屬之公弗與為之故給事中某者公不與為之
矣雖欲屬焉不能也及兩人皆聞知各自失也相巨室
大臣給事中雖廢然揣上意從私家祠有所祈不領於
天子之祝官歲時聞上覬復收我者為之乃相與持一
令短長何不至也而公即又來守吳郡則吳人欲之矣
郡别駕某所治逋租者獄纔一牘爾坐在戍籍當遣者
六十人捕夫得者又三百人公趨謂御史君曰異哉如
以檄大司馬府中豈無令主伍吏望見籍而走乎戍者
一人主送至戍所者二人捕未得者妻子一人捕者一
人是千人之獄也御史君勃然寢之矣徐某者既以其
貲為太學生而復持其兄某隂事署而揭之途御史君
又以其署按其兄使在遣中公廉知其為署某隂事者
某也曰兄不義而穢於家弟不諱而播諸國其兄已髠
鉗對主伍吏某安得儼然因以為利大冠若箕日沾沾
父老前也乃奪其太學生郡歲以籍錢九千緡市尚方
物輸少府而司寇某者其子欲之公不與也往求毘陵
郡錢六千緡與之已而給事中舉奏司寇免之並奪毘
陵郡與者官吳郡尚方物至今有司者市之遂為令自
公始也可謂不畏疆禦哉
霍長公傳
霍長公者西河人也既少孤而母太淑人李年二十餘
歲以故失不為儒太淑人常恨之公曰往而不可返者
親乎懸而不可知者禄乎昔在襁抱以有今日即使不
肖孤列鼎而祭先君子孰與竭力耕田之逮太淑人存
也且為儒不成必難中棄而妨遷業孤豈敢薄諸生獨
以白首鄉校猶日呻佔如病嫗之就蓐使其父母匏瓜
畜之而進退維谷坐自朽腐是為從吾所好耳公猶是
稍治産所致太淑人丼毳之餘亡何施予徧族黨矣無
何橋梁之役徧四境矣而産猶治也蓋公自計其力足
以供甘毳則推及施予不使有一日之積云公素坦率
&KR0034;濡與群處然耻夸毗雖狎必以義無大小無敢忿争
即忿争曲直一聽公無後言者人以此益附公公既貴
有輿馬且年七十餘不以乘也每出入安步里閈中無
異布衣時曰吾幸未憊庶幾與里門故舊遇諸塗何可
使其引避而轍迹畏人將無挾兒軰尊寵於車上儛哉
有司鄉飲酒公嘗一當大賓後輒謝不往曰吾始不圖
得從父母之邦見唐虞飬老以燕饗甚盛典也一之為
冒而復抗禮邑長吏以煩官府僕僕起居乎公是時已
封御史進中丞少司馬凡三命故自謂將無於車上儛
云郭太淑人亦年七十以公之家而猶不輟麤糲之食
曰吾與君子同事李太淑人糟糠不饜若將終身雖今
暴貴亡十餘矣何能異為婦時也豈以吾兒為不能事
我者乎其夫婦同德如此贊曰史謂孔子數稱介山子
然者豈之推之後邪晉之多賢由來遠矣子夏既居西
河之上序詩教授所與友田子方段干木其人也霍長
公家食不輟麤糲安步里閈不以輿馬非故讓也方其
布衣時晨出夜入自以性之恒啜菽茹藿自以味之極
一旦使之俟駕而後行式閭而後過苦矣品列而後御
味備而後舉厭矣不然則一以抑損豈謂坦率乎西河
之俗蓋猶有蟋蟀代檀之風焉其論為儒非獨疾夫不
成也之推之母固曰身既隱矣焉用文之然以有激將
來使假儒之名以自好者非效於世不得藉口耳公之
意蓋因以為訓也既已三命乃鄉飲酒則謝不往其出
處大義迫斯可見雖曰未學謂之學矣其斯以謂質行
君子哉得其子而益顯也
長興徐公敬之傳
公名柬始居約時游邑諸生間莫能厚遇久之授弟子
室里中非其好也則曰嗟乎大丈夫生不能游大人以
成名即當效魯仲連布衣而排患解紛令千里誦義爾
終安能嘔嘔為章句師坐帷中日夜呻其佔畢從群兒
取糈自食乎會邑富人許公女年二十不嫁欲求賢夫
如公者公是時年三十矣乃脫身游女家女家素長者
里中少年多侮之即妻公又皆來侮以嘗公公問許公
豈負是屬而欲報之然此易高耳今我在也而彼皆籍
吾家令我不維是子壻行皆魚肉之矣亡何微知少年
家隂事以令里中里中皆謂少年彼不上書告君即利
劒刺君矣少年家顧且因許翁奉百金願交驩公公乃
以所奉百金益市牛酒更召外家宗人及里中父老日
高會數問其金餘尚有幾所趣賣共具曰里中少年豈
不多豪然無奈此牛酒共具我何公既已脫遼陽大賈
某氏之阨而某氏日操百金將進公及見公侍酒至暮
口不忍獻百金邑有豪亭父朱某者好衆辱人公一日
從旁數之曰朱君太横哉朱乃瞑目視公曰客何為者
居邑屋至不見敬於若乎乃大挫公公佯不問一日袖
四十斤鐡椎謂朱曰不聞信陵客椎殺晉鄙事乎朱跪
曰吾始以先生為庸人乃今知之遂相舉飲謝而去時
江南大饑斗米千錢而公門下多蒯緱之士然歲入實
不足以奉賓客至鬻宅子錢家不令知也公始與諸兄
同居及往許翁家諸兄皆聽公去不收十年之中公盖
再致千金即諸兄匍匐來稱貸公又未嘗以無為解焉
公嘗謂何知積著好行其德者為享利吾予人若棄之
假人若忘之即有償者是自實其義吾不忍為也公蓋
慕吳監門卒之為人而游於酒哉朋友相覿歡然道故
飲可五六斗而醉二三客前奏琴未嘗不為鼓一再行
而據地歌矣即長興令召公公又謝病不能往公雖布
衣然見邑中長老好問民所疾苦嘗謂長興西從方山
來可百里所故不多為陂誠得瀦水高下更相受溉可
令畆一鍾何憂暵哉城南諸田即患苕水暴至然以隄
善潰爾築令廣一二丈所何慮不障又可樹桑千畆因
掘地為池可飬千石魚即雖汙邪且不失茭牧其中獨
奈何棄百世之利不為乎公既口畫縣中事縣長吏愈
益重公門外時時以干旄來然其時民治渠少煩苦不
欲也今年公七十有九矣尚善飯遇客無所敢失即有
從季子中行來者與許夫人為夜灑掃早帳具至旦不
倦蓋中行未遊京師所交已多大父行知名之士矣余
為郎署中時中行嘗語余曰吾嘗諫家大人至篤行即
所言邑長吏治渠事煩苦不為也以大人之義與邑中
長老共數百頃田何不成也家大人謝曰吾聞興百世
之利以親附百姓者邑長吏之事也且吾邑長老居閒
者終不語今長吏幸而聽我我又奈何從邑中奪賢長
吏權乎其為長者如此
杜長公傳
杜長公常者鄞人也以文無害試補奉化縣功曹在家
人時嘗稱詩貽厥孫謀以燕翼子曰信斯言也予幸逮
事王父母又以勤父母予奚賴焉其為王父母供具一
視父鎬供具曰王父母固安大人供具矣所執王父母
喪父鎬無不如己自盡者而不知其所由辦也長公既
收弟仲於維揚而為季有室以託姊子然後嫁從女者
三如其女葬不能喪者如其弟仲筐篚賻賵至無暇日
不為厭焉長公出入邑屋少年輒自避過而與之言則
趨婦姑勃磎不出梱閾亦自曰將謂杜長公何同曹掾
某患疫諸曹掾舉以其妾故引去且止長公長公曰廢
朋友疾病相扶持大義而借小嫌以自解何以稱同舍
兄弟人孰無急難而坐棄之也每往必有所與俱執火
竟夕身傅匕劑其妾顧以此無間處衆始服長公逹節
云再補蘭谿縣功曹蘭谿令謂奉化令曰大邑多君子
今安得有杜掾其人哉奉化令曰其人故奉化功曹也
其取重如此先是長公值槖中装於蘭谿之塗舉以微
亡者亡者至謂長公曰槖中装都科也將輸縣而先門
假寐道左屬縣官出辟客倉卒遺之蓋五十金舉者遠
矣然此其地也長公曰此其地固在索之豈遠乎即舉
以畀亡者亡者捐十金謝長公長公曰十金孰與五十
金爾豈以我無所置之也遽辭而往章公居仁嘗謂長
公雖在功曹中質行不可及矣尋授廣西龍江驛丞有
以藤自毒殺者其家誣怨家殺之郡太守謂怨家實殺
之也以具獄憲司則移長公長公覆而輒見其冤状大
守悪其反也而笞之長公曰憲司豈少廉武吏而移之
驛而乃撓於成案重辱命也笞之不猶愈於殺人以免
乎屬征蠻之役幕府檄從軍疾作而卒於邸後五十年而
孫思舉進士遷青州太府方為良二千石云贊曰越之
俗禨賢者惑焉同曹掾疫長公不憚躬調護之可與立
哉及觀所畀亡者槖中語其調笑疏於叱詈舉五十金
若亡者自取之望望然惟恐得我又何可啗以利也有
是驛吏不難於不阿郡太守意有是憲臣不難以殺人
大獄屬驛吏者今無矣夫令無矣夫
晉陽王次翁傳
次翁子使君名道行弱冠擢進士給事尚書大司寇省
中余時為郎亡何使君補鄧州余尋出為鉅鹿郡明年
使君遷魏郡比二千石往來二御史臺若部刺史必直
使君與使君相勞也雅已聞次翁為人翁名尚智字哲
夫陽曲人嘗補郡弟子員不就以貲假幹掾省中十餘
年除薊之義豐驛焉驛於京師東北諸邊為孔道次翁
乃簿正厨傳箠使諸走約客至當御者往蓋三年所車
馬捷於羽檄使者應乎烽火未嘗一日詣對幕府矣再
遷北地之北峽關北漢障塞尉譏客出入明年棄官歸
太原屬使君已舉於鄉視笥中俸纔二金笑曰腆矣一
抱關吏何功於上也尋從使君鄧州使君問政未嘗為
質焉旁引成事而已及使君遷大名乃輒不敢復問政
曰吾何能從兒子&KR1200;數數操郡長吏事乎翁魁梧美髯
長者少不視産而長翁乃善賈乃翁撫長翁子則無不
若己出語人曰兄子某病吾則終夜不能寐然有過又
未嘗不譙讓之豈為第五氏哉即晉陽長老亦言翁俶
儻状視仇家若不可解者卒如初不著於睚眦里中緩
急翁輒與居閒然計畫之耳不必人人嘗施焉以故里
中曲聽翁請言事不䫁金矣余猶記使君在鄧嘗使人
於諸郡微當候太嶽祠官者狀時祠官方貴幸余所為
候輒不與諸郡同人以報使君則使君從鉅鹿之所為
次翁屬在鄧也後使君從大名遷鳳翔太守移蘇州太
守禦倭於城下寇竟失利去稱治行第一云次翁雖不
視産即在驛塾諸驛在關塾諸關一日越人裘生者傳
過之罷矣翁輒竒焉延使使君卒業為之有室蓋三年
以装去次翁所為使君亡慮十數師類如此以故弱冠
舉進士不十年三為大郡視曩俸笥中二金實腆矣廉
吏何不可為哉余惟世之君子重與人為善也誠日莫
途窮奪然後罷逐然後去斯笑之矣至無所為而棄官
則又從而極之曰是先奪而圖罷先逐而圖去計之狡
者也是計畫無復用之而竊輕富貴為名高者也是恐
卒不可測姑以自避以緩人之跡我而將以復進者也
不知計即狡亦徒為罷去耳身已隱矣安用名高愈避
跡愈著夫又遑恤我後乎是三者故皆不出於患失何
世之君子重與人為善也余觀次翁棄官歸時年未五
十一抱關吏耳此三者何以稱焉
何季公傳
何季公者名積字良慶故姓徐系偃王後子孫稍遷歙
之傅谿元末有萬億者始易姓何再遷休寧凡五世為
兆義兆義生政景皇帝時用鹽筴起應詔輸粟塞下值
虜大入猝獲良馬以免顧槖中装百金耳乃即歸而廢
著以復是瓦解之術也何以稱少有鬭智即百金不猶
當竒勝邪遂返塞下居數歲果再致萬金政生耀耀生
季公公生逮壮而伯若仲長已各倍公乃兄弟與俱徧
游江淮吳楚間所至雍容為閭里率相矜以賈咸謂季
公有家約也先是公父舉明經授長河丞公勸之往蓋
三年以循吏稱載在邑乘矣二兄之亡也公慨然曰曩
吾以愛弟奉二兄江淮吳楚間舉槖中装託我我今乃
令諸孤無息業哉蓋終其身無私蔵亡何御史君受寧
遠令又勸之往曰無念爾祖使我得稱長河循吏子更
能得稱寧遠循吏父乎自是寧遠君卒以卓異聞召拜
南臺御史也公因就南臺覘御史君所為治狀獨持大
體矣乃趣還休寧營萬安里而老焉縣大夫舉賓射必
迎公公彊為出竟不再然閭里朞功待公舉火者十數
家未嘗以居常謝客為解也公以季子金孺人以季子
婦得當父母驩公自折節伯仲間事如長河丞所何得
孺人亦以身下二姒事如姑汪如孺人所也其夫婦孝
友如此御史君上績書公與孺人同封年各八十有一
歲已孫五人曾孫四人矣御史名其賢今為南京某部
郎中云于鱗氏曰季公之賢也身治生而父若子皆以
仕顯長河丞官薄耳其邑紀列焉御史貴倨矣輒謝雖
賓射不再出彼竊借寵靈以炫閭里者何限乃季公所以
先後父若子以仕顯者有道哉豈所謂得勢而益彰者
乎惟孝友于兄弟子孫修業而息之所謂施于有政者
也
汪從龍傳
汪從龍者歙人也名雲其先汪華者隋末以豪起據六
州稱號吳王唐興授總管六州軍事歙州刺史封越國
公至宋贈金紫光禄大夫叔敖者始自績溪徙邑之潜
川叔敖生若虚於江南經制使若海為從兄若虚十二
世生道夀道夀生十有八歲而其父士誠卒于客訃至
輒往僦而輓以行盡僦乃焚櫬襮諸櫝錫相襲也槖而
負渡江乃中流有光屬於舟龍輒夾繞舟舟相覆者數
矣衆計無所出則徧索舟中諸非常物為解有髤几澤
可以鑒者十具以沈猶是也有丹沙煥如熛火者一斛
以沈猶是也而衆愈益恐時道夀偎伏莫敢動即再索
舟中念與櫝俱沈耳尋失光所在汔濟衆弗察其所負
者枯骨矣道夀生庚應庚應生政和令賢賢生文暵文
暵生從龍從龍家自道夀以來四世同居從龍嘗為叔
文晫行質子錢家治其婚既已責遂并舉其母所遺篋
中装授焉緘識如故也蓋晫七歲而孤其父以篋中装
二千金屬文暵比授之日已十有八歲晫不知之也再
從叔昞議且異産而疑文暵私焉乃索四世所遺者四
千金於從龍從龍視其遺實無金而衆愈益譟乃徐發
其槖中書數劑以示衆某之産若干所某所之值若干
金凡八千五百餘金人人倍其遺也衆復恐從龍却取
其倍者輒舉抵於從龍然惡又不能二千金從龍曰先
君子業已領家政而産幸人人倍今舉抵以難我不為
先君子受此抵即公等何以明不私初道夀與其兄同
産而兄輒自鬻於程氏擅不與值吳孺人請則引臿而
斷孺人鼻終不與值後程氏復以售諸其祖賢今所舉
抵故斷鼻之情豈論其不能二千金乎乃受抵而衆遂
異産蓋百有五十歲而後備四世之業以報斷鼻之怨
成孝子慈孫之志云嘗於京口夜夢僧而旦得鍾百金
易之歸而置之邑時為郡諸生即守若令無不長者遇
之矣頃之以太學生為山東布政司理問嘗㩁稅泰山
供客間太山館人各以其客自占至不敢匿一筭由是
不踰月而稅萬金上宫之役並計諸祠時以監者覆視
計簿簿構具諸祠凡數十所計杉竹數千值萬金乃盡削
之止計上宫構具署纔數十金而已屬有司行祠事嚴
諸工嘖嘖謂分作便也從龍固不許輒構上宫而撤其
構構諸祠凡數十所轉相為用即諸祠次第舉矣與其
分作而觀望孰若合力之致期是役也有程材無滛物
有稱事無譎工埏人為火齊瓦而鋈焉諸家所不習執
齊上下漫無可稽從龍一日而得其技則相與謝不敢
為奸雖察察務得情然實無它腸歙俗儉視公費如出
諸囊中耳凡四年徙為益王府審理有五子各以一經
為諸生云李于鱗曰觀從龍自少與其父俱見苦為生
雖家累萬金知財所從來及起為吏𣙜稅太山行諸祠
監者重有所棄計其幹裁不下鉅萬誠有所不能忍者
也以是得意耳雖欲學吾術豈告之哉能試有所長非
苟而已也
張隱君傳略
隱君張冲者其先鍾離人徙金陵再徙吳門家世服賈
云隱君即嘗挾筴里中學一先生之言然略大體終不
欲數數佔畢間弱冠往試視業則息錢恒什倍喜曰萬
貨之情可得而觀已然我則不暇頃之乃如京師與燕
趙游間公子為富貴容從諸佳麗人鼓瑟跕屣蹹鞠六
博翩翩未厭也及觀宫闕之盛官儀之美與所交賢豪
間長者之游私且慕之曰所謂隱居巖穴之士設為名
高者安歸乎非深謀廊廟論議朝廷何以稱焉而胡為失
當年之至樂不自肆於一時蓋朞年屬父元平公病則
隱君心動趨歸家抵毘陵遇盗請槖中装隠君懸槖覆
諸地顧主記記諸故人所齎問遺其家者某若干并委
之無吝色盜以君雍容俾倪故久立微察君君亦恐有
它謂之曰吾既已装單槖舉矣無已迹將在眉睫焉不
腆千金由將不足以免之即逢蒙視詘要撓膕身質以
謝追吏小禮何所用而斫我為客則一何暴乎賊乃引
去君抵家元平公亦愈所記故人齎問遺者其家往視
君被創不敢問也君則自謂槖中亡恙矣然實已請去
創起視記償之為損千金焉乃益治産折節為儉與用
事僮僕同苦樂不啻若自其手指出三十年間三致千
金嘗曰不時散失無所藏之以故身所嘗施若所已責
不可勝數然終不為德而少年附之輒爭為用屬有天
幸鬭智智勝争時時會繇是兄滂弟津以儒術起而隱
君用俠聞矣居閒田池之樂歲時祭祀進醵飲食被服
自通也起塾於家曰洒掃治具度可供十人者使三子
侍酒於前庶幾賢豪長者適我哉晩尤好山水往往在
虎邱石湖間為厨傳廢一於舟廢一於車至即其方返
即其期蓋繇是不窺市井矣李于鱗氏曰王生往為余
談隱君家仲子獻翼兄弟故竒士也久之仲子以諸君
所為隱君者列傳言屬余余觀所論次隱君者梅子真
臯伯通之倫與亡論刲股薦毋稱篤行君子即弱冠游
京師自肆於一時斯亦誠理所取焉烏氏倮一鄙牧長
今安得抗禮萬乘事及稱倭夷犯郡時隱君傾身佐縣
官之急以比於任氏之義公事不畢不得飲酒食肉以
為閭里率大體如此吾必謂之學矣日治具庶幾賢豪
長者適我仲子故竒士其所由來遠哉
武母太恭人傳
武母井陘人姓畢氏處士宗伊季女也其先莒州學正
忘其名以直言顯湖廣參議鸞孝行表里門臨漳訓導
居仁稱經師也母自以世家女通内則孝經大義歸邑
處士用之遺腹三月而用之亡年纔二十有四既彌月
生子礪甫凡三十二年而礪甫舉進士除長清縣令入
為吏部主事凡十二年而母封太安人又三年遷郎中
而母封太宜人又一年擢太常少卿而母封太恭人是
時母年七十有一五年而王用三錫蓋殊遇也先是礪
甫在諸生中母年五十有司上言節婦狀先帝命表母
里門矣攀龍曰余觀程嬰杵臼之烈殺身相勸也託孤
為難焉一寡婦人而提六尺之孤義不辱則毁髮膚以
杜求者無已感慨經溝瀆自謂永訖計畫無復之耳無
論形虧而行立之為無以自全即身亡而孤存亦為無
以自免也受其孤而使有所不可知猶為重遺之矣既
阻薦饑匍匐拮据更依父兄輙貽不淑夭所不能奪也
衆方用暴以孤為辭是非示之以有累之形而誨圖之
哉將何所不至也乃武母故自有母才云礪甫又為余
言母家代自有節婦蓋其天性也
錢塘節婦凌太安人傳贊
以余觀於凌太安人何世之論節者之固哉可相勸而
成也可相勸而成亦可相靡而敗烏在其為天性哉方
太安人撫遺孤纔五月一老姑相依至戚也姑而姑諷
更嫁之諷更嫁之矣乃歲凶復不能具饘粥共飬如姑
意罵詈日滿室曰婦何家不可居而自苦若是如就嫁
之者不嫁也日所恃族長者而族長者諷更嫁之作使
豪奴益肆侵侮惟産之睥睨而藐諸是圖危矣不以扶
助德美為華寵也曰婦何家不可居而自苦若是如就
嫁之者不嫁也孰不愛女太安人尚亦有父在父而父
諷更嫁之至令踰年廢歸寧禮以自絶而猶未置焉往
曰女何藏之深也則操梃劫之至令頭搶地觸几案血
流被衰絰而猶未置焉至令斷髮毁形以相視有父而
悖如此者乎曰女何家不可居而自苦若是如就嫁之
者不嫁也人情為其子以婦為其子之孤以婦自為以
婦而姑不然矣人情族有孤收之以其母有婦庇之以
其身而族長者不然矣人情欲其女有令名亦欲己有
令名於其女而父不然矣是三者所遇皆非人情太安
人可以影響自解何家不可居何家之無姑何家不可
居何家之無子舉産而授族長者屬姑焉委之以不可
知之子而且令父自絶於所適何負夫也難者曰姑且
老可竢藐諸之謂何則季子業以孤寄之矣曰是猶相
勸而成也三者所遇皆非人情而太安人卒能事姑立
子今聖天子明下詔厥高行見褒朱轓而守建昌者孤
邪是靡之而勿敗則非可相勸而成明矣今謂太安人
自存以存其子太安人假無子將為一訖計乎勸之勢
緩靡之勢急緩急非所論此余所以謂天性矣故語節
而待子無以處夫無子者也
滄溟集卷二十
