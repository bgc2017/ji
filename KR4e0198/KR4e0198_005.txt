滄溟集卷五明李攀龍撰
七言古詩
送靳潁州子魯
華陽館前桑葉飛荆軻臺上送將歸為言擊筑悲歌者
當時酒人今是非太守褰帷薊北來燕山忽斷楚天開
郡中曉月雩婁出霧裡秋濤桐柏廻黃金璽書發明光
東走潁州西豫章君家兄弟二千石承恩不數尚書郎
朱轓雙出領專城五馬踟蹰五馬行漢主乘春徵計吏
小馮何讓大馮名
送新喻李明府伯承
爾昔紅顔客薊門獻書不報哀王孫一朝致身青雲裏
座上還開北海樽余亦題詩郭隗臺燕山秋色對銜杯
論交共惜黃金盡此處空悲駿馬來可憐郢曲今亡久
下里之歌吾何有文章稍近五千言雅頌以還十九首
才子新傳白雪篇江城忽借使君賢那堪西署為郎者
多病離居卧日邊
贈張子含茂才
憶昔中丞全盛時少年裘馬相追隨忽逢世變夙心違
逆旅荒凉舊識稀古來萬事皆如此何用空悲昨是非
流水無情白日速紅顔猶在黃金微飲君莫辭燕市酒
欲行不行且擕手青雲今有故人存好贈綈袍哀王孫
刁斗篇
隂山戰合胡天黑漢兵大呼單于北邊秋日落五原屯
磧火夜連千竈食驃騎横戈拂鐡衣悲風黃草白榆飛
渡河鳥陣旌旗伏卧壁龍沙鼓角希征人馬上援枯骨
滿地清霜刁斗發朔氣遥傳瀚海雲寒聲亂動輪臺月
掩笳驕鶵聽垂泣按劒材官怒指髮宫女琵琶咽逝波
使臣旄節凋幽窟誰能絶漠靖邊氛哀響如今不可聞
六郡少年思轉闘摐金猶憶李將軍
送張子參募兵真定諸郡
薊門昔在烽塵中匈奴火照西山紅氊廬相望赤縣隘
梟騎未厭神畿空君王拊髀過郎署侍臣扼腕談邊功
每飯不忘鉅鹿戰千金先發華陽宫邯鄲少年游俠子
腰間匕首懸秋水出身願屬羽林兒横行誓奪單于壘
騰裝夜别縱博場貰酒朝辭挾瑟伎馬上風雲八陣成
帳前鼓角三軍起故人新貴寵軒墀亂後高名衆始知
國士漸看投筆至主恩况許請纓為天寒恒嶽倚長劒
雪滿滹沱擁大旗歸來漢苑生春草見爾論兵散幕遲
齊俠行
簡書八道發明光詔徙羣豪赴朔方神武臨軒耽虎視
將軍秉鉞鬱鷹揚山東十二諸侯國海濱五百義士鄉
厭亂齊臣思定伯殷憂漢使出勤王敵驕擬縱田單火
客憤能飛騶衍霜彀騎人人白羽箭民兵處處綠沈槍
九河寒色旌旗動岱嶽秋隂鼓角長各倚少年輕燕頷
曾經遣戍守漁陽一匡九合豈受賜排難觧紛不可當
往歲潢池先䧟陣三時大戰銀冶場功名未致有莊賈
肝膽欲傾無孟嘗天子只今顧西北男兒俠骨埋邊疆
賦得金谷園障子
誰將金谷傳毫素座上無人不回顧乍展旋驚澗水流
纔開已識河陽路四壁真看片錦圍中庭如見雙鬟度
移席休臨墜妓樓解衣欲掛沙棠樹彷彿明妃出塞吟
聽來未必梁塵誤詩成酌我我豈辭便過三斗無論數
綠珠安在恰當壚似留且往勢可呼意慘崑崙紫䆗窱
色寒滄海紅珊瑚君家富貴合如此此時那知有障子
縱然客散掩空堂猶聞夜夜春風起
送申職方謫萊州推官
嫖姚三疏奏明光九月王師掃大荒不求十萬羽林騎
從軍但請尚書郎看君未是侯門客草檄論兵一當百
片言不合徑拂衣坐使元戎氣蕭索漢主臨軒送逐臣
褰帷海上及行春正逢匹婦銜冤雨一灑浮塵不汚人
遊燕曾携短匕首袖裏虹蜺今在否出關若見棄繻生
為余持贈單于走
送趙員外行邊
狐白之裘紫騮馬鳴鞭東走漁陽野自言天子授長纓
明光殿前三使者飛檄遠度桃花山昨日遼西校戰還
吹律春風回黍谷揚旌暮雪灑榆關關門一望烟塵色
抵掌志馳伊吾北豈獨秦人重繞朝誓令羌虜避充國
此行不按督亢圖欲畫地形取匈奴指揮千障鐡如意
出入雙鞬金僕姑驃騎將軍綠沈甲鷞鳩大夫黃石法
磧裏兵屯種玉田雲邊燧起彈琴峽元戎幕府贈吳鈎
太守離歌岐麥秋看君歸奏稱上意何足道哉萬戶侯
賦得狼居胥山送李侍御
材官十萬絶大幕踰河一戰胡兒却夜縱翼兵襲章渠
繫以往封狼居胥姑衍山頭列旗鼔中壇擁纛陳首虜
帳前面縛三當戶驃騎將軍醉歌舞北風千里雲摧頽
瀚海波濤蹴日廻漢家天子雄才哉捷書親發栢梁臺
君持繡斧五原郡牧馬單于不敢問黃沙白草寒冥冥
今年為王犁二庭
送徐汝思郎中入蜀
岷江東流何渺茫仙舟西去指華陽峽深當畫暗雷雨
白帝青天豁大荒一望峩眉山上月風吹寒影墮瀟湘
益州部裏占星使草色春時接夜郎客將河漢支機石
歸自乘槎歴七襄萇弘碧血埋難化杜宇啼魂怨未忘
胡不為我排閶闔願君致之北斗傍即今叱馭九折坂
金精元氣參翺翔雪峰突兀三飛梁中掛鳥道通蠻方
司馬長卿子虚賦其文可以陵太蒼臨卭小監楊得意
亟薦詞臣謁建章後來此事益寂寞烟塵萬里遥相望
葉舍人
舍人家世稱儒素供奉班聯起居注仙郎盡識鳳凰毛
父老相傳驄馬步當日蘭臺抗疏還讀書高卧柳亭山
至今猶憶張文紀年少官微犯帝顔聞君夜入蓬萊直
歸夢時時動秋色翰染金莖彩露寒廬開玉樹青天逼
回首南雲春事繁浮丘峰下小桃源他時搖艇新安水
坐把江花醉故園
送謝茂秦
孝宗以來多大雅布衣往往稱作者謝家玉樹操郢音
其音彌高和彌寡寓梁曾曳王門裾遊燕欲薦中涓馬
豈無冠盖映當時滿眼悠悠世上兒文章千載一知己
交結何須鍾子期此物有神兼有分富貴浮雲不與之
盧楠坐銜越石恩醉後感激肝膽言蒼鷹睚眦鸚鵡賦
身挂羅網何由翻殷憂楚奏秦庭哭遂雪黎陽國士冤
歸去東將釣滄海安能貧賤常丘樊早借江鴻報消息
或卧春雲且故園
送太醫令周一之從大將軍出塞
武皇按劒明光宫夜發材官六郡雄臨軒親遣上將軍
誓掃匈奴成大功白羽九邊傳漢月霜戈千里排胡空
轅門豈聞天子詔帷幄寧多策士風書記翩翩爾其選
志勒燕然禪姑衍業許原嘗念己深情憂平勃交仍淺
藥囊每擬提荆軻&KR1301;馬何曾避桓典淮隂惡少舊相輕
朔方健兒知姓名身為揖客元戎府意氣秋高出塞行
二百年來無一戰今日王師遂北征便當滅虜始朝食
不擊單于不解兵
南溪老樹行
老樹横溪十畝隂下有跳浪三百頃酒罷捫蘿坐其上
白眼青天何不逞牛斗之間見浮槎蒼茫宇宙成漂梗
念我平生湖海客衣裳泠泠風馭冷文章八代俱望洋
心事幾人同哀郢醉裡誰堪此陸沉俠来氣與千濤猛
洛浦明珠舊寂寥渥洼神駿空馳騁翻然大呌觀者摧
那知世路滄洲永投足還探河伯宫俯身欲拾中流影
驪龍蜿蜒垂霧雨虹霓繚綟含光景須臾力疲神亦眩
乾坤低昂發深省最竒披髮泅吕梁願言洗耳臨箕潁
初看長駕出黿鼉豈云吾道終蛙黽王郎驅石到渤澥
徐子招招廻舴艋此時共濟失狂瀾却悲胥溺情難整
泥塗豈可困豪㑓男兒相逢誇項領遂憶鳴鞭昨夜歸
湘娥漢女猶延頸羣靈至今未敢散寒江颯颯開塵境
送公實還南海
梁生偃蹇誰與倫梁生偃蹇無與倫為郎十月不厭意
上書乞歸南海濱文章往往迕時好富貴安得嬰其身
獨存肝膽論交者一一凌雲作賦人憶昨擊筑飲燕市
酒酣以往氣益振黃金之臺空嶙峋華陽之館誰為薪
騊駼騄耳俱良馬劒客博徒皆俊民梁生徐生情最親
宗生王生詩更新經過但坐歌白雲罷曲彷徨若有神
揮毫夜夜搖星辰襟期矯矯何能馴梁生此事成萬古
欲别牽裳遂具陳羅浮之山何崔嵬下臨莽蒼波濤開
維舟䟦浪長鯨出倚杖垂天大鳥來北望中原寥廓哉
飛厓坐攬百粤色羣峰黝渺行風雷梁生之廬搆烟霧
千尋薜荔青摧頽有時高咏反招隠巖壑無人秋雨哀
尉佗椎結夲趙俠陸賈縱横一漢才丈夫有道在龍蠖
還能與世相裵徊梁生何為終蒿萊梁生慎勿終蒿萊
擊鹿行(并序)
余往與王生過子與見伏鹿於庭戲相謂曰
余將携徐夫人匕首刺此鹿麋腊之也生豈
不願為我掎角之哉又與王生過子與則子
與刺殺此鹿食王生既而宗生亦至相與批
脯飲也亦大豪舉哉乃各賦擊鹿行壯之矣
徐卿意氣殊不偶買鹿百金求其牡華堂燕客忽自放
醉把邯鄲鐡匕首須擬麟從帝藪游未聞鹿觸匈奴走
高材吾黨復誰過文章矯矯驅群醜失日難將四海求
逐來定死諸公手毛灑旋疑霜雪寒角摧更見珊瑚朽
王郎大呌捧銅盤接飲其血㰱以酒顧我前呼歴下生
與君相愛為君夀舊時疾足今能否安得新詩滿人口
須臾碧眼胡兒至落碪脯腊無不有下箸已畏翠釜空
纖羹更出青閨婦衆看杌上肉如陵覆蕉尚在隍中守
嗟乎曲士夢何久徐卿獨醒可與友
送元美
王生二十趨明光是時作者不可當世上之名他自誤
須君千載垂文章夙昔陸沉秋憲府風塵慘淡尚書郎
心知此物難再遇片語論交燕市傍携手七陵朔漠色
悲風九月吹白楊居然宇宙見雄俊睥睨今古神飛揚
流俗紛紛失肝膽那能結客聲利場近日操觚滿京洛
江河決注非其長家握靈珠戶和璧及逢周客皆深蔵
高才楩楠與杞梓吾道麒麟或鳳凰清廟遺音壯昭代
天庭火藻懸衣裳生也經綸斯濫觴混塵安取金躍冶
養銳更羞錐處囊伊周屈宋儻易地鈞衡藝苑俱稱良
生也為情誠彷徉但願右挹擊筑之荆卿左拍接輿之
楚狂二豪侍側乃蜾蠃四子講德如蜩螗舉觴白眼天
茫茫秋風胡為歸故鄉亦欲送生從此去留生不住悲
河梁彩虹千尺挂碣石贈生千里為帆檣
楊山人(四首)
苕溪之水何泠泠吳山一峰天目青千林萬壑子雲亭
從他世人還觧事白頭不厭太玄經
其二
吳門市卒能逃名長安貴人非其情南山薄田春自耕
盛世為農亦足老少年何用隨諸生
其三
千篚湖綿白雪開滿江稻色黃雲來山中客醉頷其頦
自言七十巖畊者帝於我有何力哉
其四
長裾不為王門賓千金散盡江湖人菰城一卧三十春
看爾紅顔逐燕雀終然白髮行風塵
送子相
自作白雲郎未厭滄洲意偶然薄禄混風塵論交千里
賢豪至元美翩翩多竒氣南越梁生亦雄視二子招携
從此逝爾今卧病緣何事綠鬢還鄉已壯遊錦帆十月
下揚州移家好住昭明樓種瓜莫羡東陵侯文章萬古
垂大業富貴浮雲非所求知君林壑百不憂圖書四壁
高枕秋世人那識淮海士須行便為名山留丈夫義豈
辱顔色使我摧眉去即休安能訾哫向權勢咄唶空令
達者羞夙昔竟寥闊後來復泱莽相看一别雨墜天他
時神劒來精爽既言郊藪走麟鳳朝廷寧得無吾黨卿
也抽簮且偃仰漁陽日影黯如黶薊門雪花大於掌馬
上燕歌變徵聲壺中酒盡君當往
俠客行為子與贈吳生
夲自吳越冶遊郎結交燕薊少年場長裾不曳朱門裡
樗蒱大呌青樓旁被酒目攝羽林騎擁金作使邯鄲倡
弟畜灌夫師事田光得意一言失意一言相怨一方相
慕一方男兒過逢好驚座世事握齪寕陸梁姓名何惜
借輕薄出處未須論侯王親知猶向隅有錢徒充囊讎
家猶戴天有客徒滿堂猛虎可值俗子莫當平生片心
照秋水明日報恩還故鄉
留别子與
從君幾醉燕京酒舊遊花月回白首相看零落眼中人
二子河梁重携手憶昨青山坐西署于今此事成不朽
交態蕭條爾自諳浮名慘淡吾何有爭道賢豪擁上林
華陽臺館盡黃金長卿詞賦徒壁立曼倩佯狂合陸沉
平生得意向知己常將顔色當同心北望諸陵一拊髀
悲風千里來寒隂春草如雲覆四野我行逶遲五其馬
十載為郎願已違出門况復悠悠者漢臣猶未老馮唐
每飯豈忘鉅鹿下歲晩江湖夢獨遥秋深鴻雁書堪把
題申職方五嶽圖
誰將五拳石錯落余之堂坐看素璧纏雲霧安得群峰
掛屋梁更愁深林暝難入嵐影明滅侵衣裳左眄欲生
滄海日右臨少昊凝清霜掃練白沙走朔漠回毫紫盖
垂炎荒須臾二室崚嶒出杳然置我烟霞傍不聞吹笙
控飛鶴浮丘子晉俱冥茫良工拓筆天為開長風西逐
層隂來中庭無人數移席巔厓乍墮松杉摧眼前突兀
太古色九州慘淡如浮埃宓犧神農未誕降元氣始判
洪濛哉大江浩浩黃河流巨野相望懸莫秋異代猶探
秦漢策真形或結金銀樓憑軒忽驚去千里青鞵竹杖
胡在此復疑窈窕迷歸路何當稅駕聊徙倚捲簾逾添
空翠寒張鐙更愛夕陽紫邢襄小吏困時名知君雅意
憐泥滓
送永寧許使君(二首)
邢州十月凋白楊城頭出雲垂太行把酒相看日欲墮
五馬踟蹰大道傍問君胡為萬里去小臣罪合投窮荒
我聞西南羅施國風氣鬱塞殊隂陽長官椎髻見朝吏
海蠻醉鼔槖中裝男兒貴至二千石何地不可稱龔黃
壯遊須令百粤盡探竒更得浮沅湘永寧自惡無瘴癘
明年雨露生還鄉
其二
使君落魄高陽徒結交李生仍狂夫醉後裂眥一相視
怒髮上指浮雲徂白日並堪出肝膽黃金誰為收泥塗
長安少年太巧宦依倚權門何事無失策始就公府辟
得意豈領蠻夷符爾今折腰揖下吏我更掩泣臨窮途
竒數能令遇合變美才常被功名愚武溪毒淫須自愛
九重沈深不可呼憶昔終軍擊南越鄉里小兒何其麤
荒服盡霑大漢德單車入郡歌來蘇固知永寧之州纔
如斗天子求賢三輔圖儻有徵書到遷客五馬好過秦
羅敷
送王給事使潞
憶昔胡塵暗薊門六軍如雲集闕下天子授鉞臨軒檻
宜陽王公其人者風流舊出城朔方簡在新除大司馬
是時將帥實䟦扈傾耳履聲入北斗引經答詔動稱意
草檄提兵常在手帝力自堪制閫外股肱佐命吾何有
一從誅亂朝廷清四海亦重尚書名看君少年青瑣客
漢家今得韋玄成袖裏彈章百不避囊中諫䟽垂欲行
主恩三晉持節使上黨諸侯帶礪功泛槎春度濁漳水
設醴夜宴虒祁宫歸米煉石補造化論思庭諍才何雄
郡齋同元美賦
夙昔紅顔一大夫乘軺河朔何為乎除書歲下不得調
鼓其刀筆寧壯圖帝恩初欲存折檻謂爾祝網從皇都
相逢但飲邢州酒太守况即高陽徒庭前秋色正慘淡
囊裡新詩復有無醉歌出塞雲中曲朔氣颯沓來飛狐
路傍小臣久汩沒安得座上開江湖眼前大雅竟誰是
作者如山道各殊更須一日論萬古揮毫振臂群雄呼
維時海内稱二子高名自喜王生俱白雪青天動蕭瑟
臺郎郡吏同﨑嶇楚璧照鄰不敢獻蛾眉在宫還自塗
王生仰視浮雲徂矯手捋我頷下鬚與君周旋在今日
還能百萬來長驅忽然神氣回莽蒼孤城搖落相踟蹰
跳梁行寄慰明卿
武昌季子吳國倫左遷三載匡廬春紅顔便着青雲色
白眼豈是功名人邢州太守昔入計猶自金閨侍從臣
顧問片言搖日月彈章一字動星辰雖然舊屬平津吏
常苦跳梁不可致調笑縱横倒四筵交驩往往非其意
世間那得郢中歌君但論詩吾且睡何須更比謝生肩
但應獨把王郎臂蕭條頗似東方生南康郡裡憶承明
文彩縱然傾漢王恢諧難以取公卿畫眉石鏡二女倮
濯足長江九派清此兒尋常未易識偷桃賣藥行妖精
近來猶尚憑陵否俯仰浮沉無不有朝讀司空城旦書
夜沽茂宰柴桑酒成敗寧關達士心卷舒終在朝廷手
隨他肉食作雄飛饒我褐衣稱下走黨禁重開祝網年
一時逐客寵光偏晩收已抱泥塗恨更謫如何不可憐
事急誰能馳叩闕家貧未擬罷歸田再來地僻逾高枕
就使荒凉給俸錢壯遊萬里君須見青瑣鳳池元不賤
使氣能令魑魅藏出身曾厭欃槍變楚狂豈止接輿賢
秦孽猶堪背城戰回首畏途真自知一官不絶纔如綫
難將此物鬭翺翔妬口含沙未可當四海弟兄堪並起
中原我軰正相望總看棄置風塵裏不作踟蹰道路傍
鼓枻更逢漁父笑豈應憔悴老滄浪
此兒行重寄明卿
我聞南康大如斗明卿佐理常什九昨日中丞抗䟽薦
賢聲輒滿朝廷口豫章計吏入圖事愛君未敢援以手
小臣憐才上白狀相公良久疾其首量移亦已從浩蕩
不然徑逐此兒走誰知片言觸忌諱畢竟功名成掣肘
丈夫失意分自當窮来傍人人避藏苦我折腰骨太勁
看他伏謁項能強縱令慢世無不可似爾干時豈所長
莫作拂衣少年態宦遊須使及春陽大舒楚歌小舒舞
是處江山好斷腸王郎至今棲北海帳前萬騎綠沈槍
拂衣行答元美
五原驅車興殊淺三秦卧病秋雲高束帶那能見長吏
談經何以隨兒曹上書一日報明主願乞骸骨歸蓬蒿
小臣采薪業不佞聞道巢由亦已逃拂衣中原風雨來
羣公祖帳青門開二䟽一去三千載大夫未老寧賢哉
新鄉城西重回首當時叱馭其人走路傍伏謁莫敢動
囊裡俸錢君但取此軰交情雖可見吾徒大名終在口
于今偃息南山陲閉戶不令二仲知負海少年大䟦扈
遣使問我抽簮期百爾不分一狂客余髮種種何能為
玄經半卷常自誦濁酒千鍾醉不疑五子江湖正漂泊
黃鵠摩天慕者誰
答許右史(二首)
黃鬚芃芃田舍翁傾身坐向錢孔中長頰便便美少年
行步顧影私自憐誰知腐鼠能為祟縱是神仙有播遷
使君似識浮雲意蹉跎實為功名利已拚酒隠富貴世
潦倒佯狂百無忌濁醪恰供十日飲酣法須與當時異
五斗乍可調燥吻飛觴二子雄相視醉殺不作傲杯人
邇來那得獨醒事魏文大白滿如月曾託屬車稱國器
若言此物非其任爾家破瓢亦應棄
其二
王門隠者身坎坷老曳長裾裾婀娜自言能料一生事
及至干時計常左從它慘淡復為誰即得新詩題向我
雨雪蓬蒿共三逕春色俜伶餘藥褁濁醪但熟貧亦足
微官纔罷病輒妥胸中㙼塊故須澆乘興往往無不可
白眼生成薄禄相青山合就漁樵夥趙壹疾邪衆所擯
鄒陽暗投才應坐羡爾悠悠世上情回頭數子殊么麽
送萊蕪蕭簿
蕭生業夲儒術起稍因讀法得其指栖息十年白鹿洞
擔囊一卷青烏子岱宗雄蟠大海濱衣冠氣王中有人
我家松檟三千樹鞍山東望華不注為說干時常轗軻
獨憐明主能知遇萊蕪作簿更誰群但恨無過范史雲
釡裡蠧魚堪自見鞭下蟲蛆詎忍聞看君才豈催科拙
請謁公門非所屑藩臣答詔誤承恩飜然遂就遷官列
匹馬悠悠復路岐即今失意欲何之同鄉冡宰諳名姓
府掾郎曹佇可期
歲杪放歌
終年著書一字無中歲學道仍狂夫勸君高枕且自愛
勸君濁醪且自沽何人不說宦遊樂如君棄官復不惡
何處不說有炎凉如君杜門復不妨縱然疎拙非時調
便是悠悠亦所長
贈殿卿
前年賜環承主恩去年解裾辭王門身經畏途色不動
心知世事口不論自顧平生為人淺羡君逃名我不免
自憐垂老尚憑陵羡君混俗我不能有酒便呼桃葉妓
得錢即飯蓮花僧
金吾行贈戴將軍
先皇諸將何其雄君家大人國士風賜錢留起嫖姚第
詔宴數入蘭臺宫五雲忽變石城氣七校親隨萬乘東
當年帶礪山河在四海車書日月通侍從敢聞潜邸事
朝廷竟錄代來功此時十歲羽林孤躍馬能彎兩石弧
漢主臨軒求故劒承恩一拜執金吾生成燕頷寧辭武
得奉龍顔不羡儒三提鹵簿陪陵寢再護樓船下郢都
禁中自失張安世天上還看周亞夫
逼除過右史水村江山人同賦
夜來北渚北風急打頭雪花大如笠片紙東飛右史書
詰朝小作湖中集到門白鳥出高巢繫馬南山迸人入
使君亭午未解醒肅客登筵一長揖地僻兼無俗子妨
樽空况有鄰家給意氣還須我軰看功名但任兒曹立
瞥眼旋驚青歲徂沾脣莫放金杯澀世上悠悠已自諳
即今不飲嗟何及醉聽楚調起寒雲綵筆憑陵朱絲濕
平生多少伯牙心此日因之寄篇什
賦得雁池送許右史游梁分奈字
漢家藩國稱冠帶雁池多暇為高會賓序同推枚叟尊
星潢共指梁王大賦成錦字映長流酒酣飛羽傳寒瀨
藻翰常生授簡中潺湲不散鳴筝外清影朝含竹苑霜
悲聲夜雜吹臺籟白首君恩豈稻粱朱門旅跡非蕭艾
極知慕侣倦游人秋來肺病誰能奈
道逢郭子坤擁妾戲柬
城東桃花噴路光春風吹送孝廉郎自擁佳人䭾細馬
時臨綠水照紅妝羅裙已奪石榴色秃袖單衫杏子黃
蹋鐙微籠雙玉趾揚鞭笑起兩鴛鴦同棲孔雀言猶妬
並蒂芙蓉願始償為謝使君休借問郭家少婦身姓王
二八盛年真擅寵只今三十尚專房持齋能苦頭陀行
發誓曾燒頂廟香浩劫自知仙女分他生常在世尊傍
每修好事辭書舍但有佳期入道場纔着霓裳顔更少
但盤雲髻壻先狂假令不信吹簫侣試向秦臺看鳳凰
和許長史筝伎篇
君不聞秦筝多慢聲平臺女兒新長成家夲邯鄲行步
好生年十三指爪清安得此雙絃索手那能獨酌高陽
酒正值傾囊無俸錢將來換馬還肯否自從解贈同心
結不惜樽前香腕折幾回玉柱雁池飛春愁散作梁園
雪合就羅敷陌上桑含顰一囀發中堂遥知華髮王門
客縱是風流也斷腸
答寄殿卿見夢之作
憶昔紅顔日携手一别三年非不久縱使天台記阮郎
也應梁苑稱枚叟故人多病卧青春華髮如蓬自看醜
漫爾風流更旁騷從他憔悴仍醉酒悠悠世上竟須疑
夢裡相逢知是否
和殿卿春日梁園即事
梁園高會花開起直至落花猶未巳春花着酒酒自美
丈人但飲醉即休纔到花前無白頭紅顔相勸若為留
春風何處不花開何處花開不看來看花何處好空回
答寄子威
劉生家夲安東子不爾高名那如此十載論交少聞問
君胡尺書數千里蒼頭大奴前置辭主人束髮重知己
家夲闔閭城下兒清風獨為延陵起便從出刺三河還
攬轡争誇按百蠻早歲升公趨漢署只今謝客卧江關
雖言萬事歸來好乍可論交到誰老猶作鳳凰池上看
窮途殺更耽文藻中間跌蕩復王郎伏臘扁舟發太倉
但語即翁常在口彼時多士儼成行宦情漸覺綈袍勝
秋興翻隨綵筆強魏倩一珠纔照乘主人雙璧竟登場
倡余和汝篇相及日居月諸業以集共道提戈虎穴廻
儻容投謁龍門入開椷寒色散陽湖白雪樓空嶽影孤
不盡雄才推二妙止如古調已吾徒一當單于則豈敢
相遇中原尚足圖但語主人須自愛一時長句似君無
酬李東昌寫寄白雪樓圖(并序)
樓在濟南郡東三十里許鮑城前望太麓西
北眺華不注諸山大河清河交絡其下左瞰
長白平陵之野海氣所際每一登臨鬱為勝
觀東昌李使君子朱以讀白雪樓集於廣川
馬中丞家咄然壯之歸為圖以寄而攀龍贈
焉如此
詩名東郡沈隠侯那復擅竒顧虎頭江湖槃薄有能事
畫我山中白雪樓推毫已經海色至無乃兼驅蛟蜃遊
須臾百里岱隂合咫尺疑聞清河流華不注山得非雨
平陵以西胡獨秋松風似欲卷綃起良久看雲失去留
丹青快意癡如此丘壑過人老即休使君實解郢中調
為爾深知宋玉愁
送鄭生遊大梁詩序
鄭生者名文賢楚之雲夢人也少慕魏伯陽
之術往往談長生自雲夢来關中三千里持
一囊藥耳所至逆旅醫小兒即食其嫗醫老
即食其子弟醫婦女即食其夫度三千里如
在里巷中矣然不為糈也其來關中庶幾望
見能為長生者焉余盖苦多病三十年於此
言醫也即未嘗見醫視脉如生者豈其診書
異有它禁方邪生又自言醫且五十年於此
手指之附人脉多於握匕箸咀㕮如丘陵即
未嘗不精神與病者通長桑君豈實視見垣
一方人哉不察見脉而治病其礙豈啻垣一
方關中故多賢豪人即如大中丞何公博物
君子也亦言生矣余又言秦越人來長安遊
時事生未嘗不輒苦其術而隠之不得屬余
在告將歸生亦欲遊大梁則關中自大中丞
許公大司徒劉公以下皆賦詩贈之而余序
其右方云
君不見黃鵠高飛未可羅榆枋之雀奈我何拂衣春色
為黯淡故山高卧白雲多風塵誰識大梁行夷門輕薄
笑侯生虚左莫言公子事今日邯鄲已罷兵金丹初出
照人寒瑶草千年老鶡冠更欲清秋觀渤海那能渴病
滯長安
代香山寺老僧答
老僧何處來迎客身無袈裟足無舄雖有弟子今流離
獨向空山種麻麥先時長者布黃金大師說法如來席
浮圖中霄天樂下禪臺雨花坐盈尺共道當朝少遊幸
唯此祗園有恩澤綵丈晴連鸚鵡林宫娥晩傍蟾蜍石
侍從求看貝葉編焚香再拜開琳碧我往能言西域文
珠函為取華嚴譯自復懸燈香爐峰君其問臘庭中栢
何曾馬繞招提鳴未見沙門畜四兵突厥公然馳赤縣
湖外秋風笳吹聲猶疑窮谷豈遽至已聞野哭尸縱横
褁創被血竄榛棘問之不答慘且驚須臾馬駞蔽陵壑
三騎五騎擐長纓抨弓北嶺飲南澗驕氣直欲凌欃槍
一騎常驅百漢人一人常聯二騎行翻身仰射罘罳落
束茅縱火燒朱甍豈無卓錫笞其背佛力不祐人心傾
西堂北丘緣業惡寺前荒冡遂崢嶸亦是官軍入援急
匈奴颺去歸其營匍匐漸從草莽出晝伏夜走同狐鼪
衣鉢蕩盡微軀在性命真如飛鳥輕丈人豈願聞喪亂
神州豈宜有戰争故人更邀住廬嶽萬乘垂衣右北平
燕中耆舊寄書說早晩單于和議成語罷空林轉蕭瑟
茫茫天地終何情
滄溟集卷五
