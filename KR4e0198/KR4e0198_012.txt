滄溟集卷十二明李攀龍撰
七言排律
郡齋同元美賦得明字
落日千山短髮明蕭條轉見故人情時危小郡徵求少
秋到高齋卧理清豈謂文章妨遇合深知偃蹇負平生
論心對我杯中物握手看他世上名遂使浮雲愁大陸
何來二子在孤城風塵如此仍為守愧爾新詩滿帝京
送歴城李明府入計
五陵佳氣薊門東此地車書四海同葉令遠為朝會使
漢家新起建章宫君王受計當天下月朔垂衣出禁中
臺史莫疑鳬屢至都人已識馬能工三齊郡國推高第
百里絃歌播大風清問即求封禪草好因文似薦揚雄
題徐子與門生汪惟一竹邱圖
靈邱隱者一逃名萬竹臨江見底清徙倚七賢相寄傲
便娟二女重含情葛陂詎信雙龍影嶰谷空傳五鳳聲
風雨長教秋色駐冰霜兼與歲寒盟投竿渭水才堪老
受簡梁園賦已行願得此君開蒋徑不妨佳客醉宜城
浮雲西北來何莫今日東南美自并截作武陵溪上笛
方知馬援有門生
留子與署中
杭城落月早潮生憲府松杉風亂鳴伏枕待三從劾免
移文滿百不留行何人更許彈冠會唯爾還堪倒屣迎
十載寒温無長物一時出處有餘情酒斟白玉吳姬色
賦擲黃金楚客聲大抵冥鴻心自遠曾來老驥氣難平
浮雲在昔懸秦望北斗依然捧漢京吏挾江湖纔是傲
交論冰雪未為清官聯西省聞題柱家本同鄉見請纓
誰似兩朝銜寵遇它如群少失縱横樽前且抗持螯手
世上空傳染翰名須聽松杉風再起晩潮乘月到杭城
與劉憲使過子與大佛寺
西湖斜日淨風烟北嶺苕蕘出半天磴道乍從空外轉
樓臺已入鏡中懸塔分西域銅缾勢石紀秦官錦纜年
白社但須彭澤酒青山不用華家錢波搖玉樹堪雙映
月上珠林好獨眠我輩自狂君莫訝平生未敢謬周旋
五言絶句
寄殿卿
一作山中客蓬蒿自滿廬舊遊誰獨往新著復何書
别意
朝來送歸客復此長河湄立馬折楊柳已無前日枝
山中
君去何時歸山中春草夕莫將白雲廬不及紅塵陌
贈元美
共擬懷人作先成幼婦篇微音知者少佳句法誰傳
寄登宗秀才茂登池亭(二首)
笑此杯中物從他世上名黃金結客盡誰識濟南生
其二
窗中采蓮舟落日菱歌起坐見浣沙人紅顔照秋水
渡易水贈伯承
匕首腰間鳴蕭蕭北風起平生壯士心可以照寒水
郡齋同元美賦得傍字
三載邢州客看人道路傍風塵君自見誰愛接輿狂
酬郭子坤感懷(四首)
懷璧如明月連城未肯開君王終見賞且為守蘭臺
其二
若問浮生事風塵病裡過開樽看漸少伏枕似還多
其三
何來雙鬢雪五月鏡中寒便欲煩君鑷蕭蕭不可看
其四
不須婚嫁畢始作尚平遊五嶽年年在浮雲處處愁
戲呈子坤(三首)
聞君攜愛妾辛苦事求仙自繡浮邱鶴長齋子晉前
其二
家有秦臺女青雲路不遥但愁明月夜天上喚吹簫
其三
丹竈幾時開妆成倚鏡臺不須嗔竊藥本自月中來
病中贈殿卿(二首)
夜來殊不病那得似維摩玄度談名理支公奈爾何
其二
玉兔操金杵誰知擣藥年豈應天上住不有病神仙
冬日(四首)
憔悴江湖上行吟雨雪寒不逢漁父問誰作楚臣看
其二
日澹平陵城寒高華不注北風湖上來雪片大如鷺
其三
客來堪自見酒盡且須酤不是南山色貧家一事無
其四
風雪不出門苦吟何時已沽酒城中還先生擁褐起
立春(二首)
綵花可憐色為報漢宫春今日文園客依然四壁貧
其二
駘蕩還春色蕭條亦世情不然三徑裡豈愛蒋元卿
漫成(二首)
有酒但須飲無世不可避方其潦倒時何與傍人事
其二
翟公既罷官人棄理亦賤殷勤莫署門交情不必見
桃花嶺
一度桃花嶺烟霞處處新縱迷源上路猶似武陵人
丁香灣
平潭澹不流寒影群峰集斜陽一以照彩翠忽堪拾
春日自戲
自從移疾後誰謂主恩疎每及山林士天顔滿薦書
殿卿示樂府序小詩報
知音千載事君適賞心同從此三都賦人傳左太沖
羽林郎
從軍少年場富貴歸故鄉一拜羽林騎鞍馬自生光
羅敷曲
春日照城隅羅敷陌上趨自能停五馬不是使君愚
山房書壁(二首)
夏日山房清田作稍就次銜杯自有真高枕元吾事
其二
鄰翁幸相勞斗酒不須滿且持伏雌還視君牀下卵
歲杪再得殿卿書却寄
連札鴈池來春風錦字開似看嵩少雪把酒上平臺
荅寄襲懋卿
白首知經術青袍見主恩為尋揚子宅不到五侯門
和題郭山人五嶽游囊雜錄(六首)
五嶽圖
遠遊何所佩五嶽真形圖怪爾煙霞裏精光互有無
杖
十載相攜處白雲知幾重莫經葛陂道風雨去為龍
衲
夜投東林寺北風雪大作捫蝨對山僧衲衣不堪着
瓢
山中無供養時復飯胡麻不是桃源水何人漱落花
鋤
百草各爭芳蘭生詎能那朅來深谷中我鋤還自荷
觚
醉來市上眠我觚不離手本是高陽徒逢人時乞酒
和子與留别
别酒故人同留詩古寺中唯應湖上竹一為起清風
其二
結客五陵東相邀入漢宫但攜龍劍往不必問雌雄
七言絶句
寄襲勖
白雲湖上白雲飛長白山中去不歸君在幾峰秋色遍
何人共結薜蘿衣
惆悵詞
休將翡翠綰金針不折芙蓉綴玉簪誰見雲中雙比翼
空傳月下兩同心
送殿卿
莫辭杯酒薊門春匹馬明朝客路新陌上少年君自見
相逢誰是眼中人
送劉戶部督餉湖廣(五首)
洲邊處士題鸚鵡陂上公孫擁驌驦到日夏雲生七澤
愁時秋色滿三湘
其二
馬上春風白接䍦花開應醉習家池鹿門耆舊何人在
今日襄陽異昔時
其三
漢江春水竟陵東江樹蒼蒼繞沛宫父老只今猶望幸
君王按劍顧雲中
其四
洞庭仙使日相乘君自扁舟似李膺江雨茫茫江草徧
不知何處是巴陵
其五
錦帆南入楚雲重江上遥看衡嶽峰落日蒼茫秋不斷
青天七十二芙蓉
與元美集李郎中賦示謝生
仙郎歌動白雲秋酒滿金樽月滿樓借問西園飛盖客
座中誰不似應劉
送吳郎中讞獄江西(三首)
春風躍馬出長安送别江南路渺漫共說豐城龍劍氣
到時還向獄中看
其二
廬山北望楚天分君去揚帆入綵雲草色秋迷彭蠡澤
不知何處弔番君
其三
三十三峰淦水陰中藏玉笥白雲深自從歸去神仙尉
秋草茫茫不可尋
席上鼓飲歌送元美(五首)
翩翩白馬度秋風共醉胡姬酒肆中舞劍吹笳歌出塞
送君朝發薊門東
其二
落日銜杯薊北秋片心堪贈有吳鈎青山明月長相憶
白草寒雲迥自愁
其三
風色蕭蕭易水寒荆卿匕首入長安憐君更向江南去
此地何人意氣看
其四
青楓搖落氣悲哉客有將歸張翰才東望三吳秋色裡
掛天帆影大江來
其五
碧天無盡白雲孤到日扁舟落五湖不見薊門秋草色
愁心明月滿姑蘇
雪後憶元美
雪後千門月色開故人遙憶子猷回饒他已盡山陰興
半夜還須載酒來
送子相歸廣陵(七首)
茂陵消渴卧詞臣搖落秋風白髮新漢主豈無金掌露
馬卿元是倦遊人
其二
相逢杯酒薊門關腰下并刀明月環開匣贈君當落日
能令秋色滿燕山
其三
少年裘馬結交場壯歲功名竹帛光海内黃金看意氣
人間白雪見文章
其四
薊北青山照别巵請君聽我秋風辭揚州十月梅花發
江上春光好贈誰
其五
白雲無盡楚天寒鴻鴈蕭蕭楓樹丹楊子月明愁裡度
蕪城雨色夢中看
其六
廣陵秋色雨中開繫馬青楓江上臺落日千帆低不度
驚濤一片雪山來
其七
廣陵城上秋瀟瀟濤聲欲來風色驕聞道蹴天三百里
不知何似浙江潮
再别子與(四首)
徐卿寵送酒如河半醉當筵楚調歌握手燕山春草色
緘書西省白雲多
其二
馬上垂楊綰别愁樽前斜日為相留明朝何處風塵吏
回首青雲是舊遊
其三
薊門山色雨中開三月漁陽春水來愁殺故人看錦字
白雲秋樹滿燕臺
其四
知君起草建章宫每見徵書問畫熊在昔漢臣多領郡
黃金先賜右扶風
留别吳舍人(三首)
舍人書札五雲開應笑風塵減吏才池上鳳凰今不見
何因得下郡城來
其二
襜帷明日罷朝天擬向風塵避少年君自楚人諳故事
于今白雪有誰傳
其三
薊門春色送歸愁楚客思家屬倦遊借問何人賦搖落
白雲依舊洞庭秋
塞上曲四首送元美
燕山寒影落高秋北折榆關大海流馬上白雲隨漢使
不知何處不堪愁
其二
漢兵圍合左賢王吹角千山夜有霜君試狐奴城上聽
豈堪秋色滿漁陽
其三
西出居庸大漠開胡塵遥暗白登臺愁看塞上蕭條色
落日秋風萬里來
其四
白羽如霜出塞寒胡烽不斷接長安城頭一片西山月
多少征人馬上看
留别子與子相明卿元美(四首)
青雲如舊滿燕關病客風塵且自還到日郡齋春酒熟
城頭何限太行山
其二
使君千騎自東方回首春雲五鳳凰此日主恩曾不淺
還容長孺卧淮陽
其三
總為風塵去住難黃金臺上醉相看翛然落日離歌起
忽爾燕山白雪寒
其四
莫道休官意不真三年為郡苦風塵青雲縱有憐才客
白眼終非解事人
於郡城送明卿之江西(四首)
江上青山滿謫居還家莫戀武昌魚君王日下求賢詔
憶爾還開諫獵書
其二
青楓颯颯雨凄凄秋色遥看入楚迷誰向孤舟憐逐客
白雲相送大江西
其三
長安二月綰垂楊為爾踟蹰五驌驦今日故人投轄地
况逢山色滿邢襄
其四
高齋秋色滿西山梅福當年此抱關君到豫章勞問訊
漢家遷客幾人還
郡齋同元美賦得橋字
山色秋停使者軺孤城何處不蕭條請看襄子宫前水
依舊東流豫讓橋
懷元美
瑯琊山上越王臺秋色高臨海色開莫向中原看落日
浮雲萬里為君來
懷明卿
豫章西望彩雲間九𣲖長江九疊山高卧不須窺石鏡
秋風憔悴侍臣顔
懷子相
越王城上黯銷魂萬里秋風動薊門君自平生稱國士
南遷豈負信陵恩
懷子與
青山忽送七閩秋大海遥連百粤流落日孤城風雨合
褰帷何處不堪愁
寄伯承
才子含香滿玉墀仙郎賦就幾人知只今西省空相憶
揚馬風流自一時
寄茂秦
誰惜虞卿老去貧平原食客一時新懷中白璧如明月
何處還投按劍人
寄順甫
江漢秋風萬里生浮雲不見鄂王城于今楚調無人和
憶爾還高白雪情
寄余德甫
使者銜恩入楚天秋風吹動豫章船孤帆遥掛浮雲色
西望長江落日邊
荅殿卿
扁舟歸去五湖春愁見紅顔掌上新明月自閑歌舞地
秋風憔悴捧心人
荅元美
蕭條鸚鵡賦初成偃蹇當年一禰生屈指中原餘子盡
非君誰見孔融名
汝思見過林亭(二首)
五柳陰陰逼酒清一杯須見故人情明朝馬上聽黃鳥
不似樽前喚友聲
其二
自買南山種秫田幾回留客甕頭眠與君今日拚沈醉
莫笑陶家乏酒錢
五日與殿卿遊北渚(二首)
青樽畫舫㟙湖濱風俗遥傳楚逐臣潦倒只今君自見
那能長作獨醒人
其二
五月五日榴花杯故園故人北渚來君今不飲紅顔去
那有長絲繫得回
酬殿卿長史夏日過飲(四首)
蕭蕭風雨北堂寒客似高陽復罷官君但能來長夜飲
不妨人作酒徒看
其二
故人深愧子雲才風雨茅廬晝不開寂寞已甘車馬絶
君今載酒為誰來
其三
白雲湖上華陽山那得相看不醉還明日蓬蒿三徑没
誰憐長史在人間
其四
美酒新開琥珀光還堪潦倒故人傍已拚十日平原飲
怪爾能飛五月霜
九月同殿卿登南山
滿天鴻鴈雨紛紛濁酒黃花把向君莫道龍山高會後
風流今少孟參軍
其二
茱萸美酒玉壺殷此日逢君一醉還愁見孤城秋色裡
不知風雨遍空山
其三
處處登高白髮新年年陶令罷官貧蕭條豈少東籬菊
不見當時勸酒人
其四
黃花蕭瑟雨中寒搖落東林木葉丹不是故人能載酒
祗今秋色好誰看
秋日東村偶題(二首)
西風蕭瑟病相如高枕從他世上疎莫道浮雲多變態
還將秋色到茅廬
其二
五柳青青醉裡春那能長作折腰人情知縱酒非生事
昨日罷官今日貧
九月八日東村送元美
濁酒枯魚自不貧黃花况復席邊新明朝縱及龍山會
那得長逢落帽人
和荅殿卿冬日招飲田間(二首)
白眼風塵一酒巵吾徒豈足傲當時城中年少空相慕
說着高陽縱不知
其二
白雲湖上北風寒茅屋蕭條兩鶡冠我自能憐華不注
推窗君試雪中看
寄慰元美(二首)
幕府千山薊北青朗陵賓客夜充庭即今無恙荀文若
着膝猶堪當一星
其二
少婦紅妆玉筯寒清秋銀燭對闌干無情最是它鄉月
不就仙郎掌上看
春日聞明卿之京為寄
十載浮雲傍逐臣歸來不改漢宫春摩挲金馬宫門外
誰識當時諫獵人
寄懷元美
塞北江南萬里長各天兄弟正相望誰將匹練吳門色
哭作燕山五月霜
仲鳴蒲桃
萬顆蒲桃照玉盤西施乳滴露華寒故人更比相如渴
不向金莖夜夜看
王中丞破敵遼陽凱歌四章
匈奴十萬寇遼陽漢將飛來入戰場直取單于歸闕下
論功那更數名王
其二
萬里横行大破胡沙場西北漢軍孤不因驃騎能深入
知有陰山瀚海無
其三
再領樓船護海濱三持節鉞掃邊塵怪來長得君王寵
自是麒麟閣上人
其四
中丞萬馬下榆關拂海旌旗破敵還幕府秋陰連殺氣
散為風雨時燕山
為劉伯東題王母圖夀太夫人
翩翩五鳳五雲開客自金門侍從才六月海東桃又熟
親隨阿母漢宫來
勞别子與(二首)
武林山對海門開不枉登臨酒一杯十載故人零落盡
有誰還為度江來
其二
馬卿元自漢詞宗天子同時歎不逢總為故人邀貴客
故將車馬過臨卭
張明府見惠榴柿(二首)
牀頭春酒百花香醉裏誰知柿子黃想道故人消渴久
秋來為摘滿林霜
其二
誰遣明珠掌上來秋風吹籠石榴開若非金谷園中樹
定是河陽縣裡栽
荅右史問山中與誰把苦
依然濁酒竹林傍那道窮途便不狂白眼生平君自見
可能容易入山陽
見火齊鐙問是右史持入梁
火齊春鐙七采装誰投明月向梁王也知照乘珠猶在
不是先容不敢張
山中簡許郭(二首)
山中酒熟住山中早晚羊何詣謝公莫道白雲終日在
及看秋色向丹楓
其二
金牛谷裡樹蒼蒼一入千峰但夕陽浪跡莫愁難問訊
題詩多在朗公房
滄溟集卷十二
