滄溟集卷二十七明李攀龍撰
書
上御史大夫王公書
惟我公遘今上改元之會總持風裁綱紀維新之政著
尊國體養一代作肅之氣以中正大觀為當朝重天下
翕然壯之也某外藩掾屬日嚴入賀上謁西臺聽公臨
飭憲度耽耽職用儀廷爽然思戾至今念焉起居燕間
吐餔延納一即温厲故舊不遺亟承枉幸未及繼見已
於事而竣矣某既以不待失辭長者未謝不敏而公之
手教且及其所為欲私之者意蓋闕如有不能盡德音
可誦也某何以有是於公而薦寵下軰若此乎毋亦延
擥海内得士自喜若所謂王大參兄弟者其人感非常
之遇而效一藝承藉光靈亦自某始乎長君世胄高才
異聞揚馬後賢麗澤交映擁之膝下足矣猶尚接引旁
求以共永譽可不稱休休之臣哉仲月抵任謹兹報至
奉牒以聞再附起居垂照不偹
上王侍御啟
伏惟天使偹嚴凝之氣業乃敦仁王臣秉綜覈之權德
惟持重皇斯執法儼臨吳越之交烈彼流風丕振東南
之美既竣省方之役江海澄清再逢覩聖之期雲霄傾
注操冰霜而自昔受命先朝瞻日月之維新告虔當宁久
虚侍從匪紓趨闕之懷並辱激揚言俟還臺之駕封章
之暇飛隼既已成威盡境而留行驄庶其且止望高獨
座暫依烏府之光寵絶羣寮遂遠龍門之御某等不任
祗請延佇之至
與殷宗伯
恭惟大宗伯之命未幾而特恩儼然改玉矣周召之業
不下帶而存焉豈獨里閈為光哉先慈之役仰成長者
實當大事所為附布謝悃計且垂察而奠章再報則舉
東省縉紳而列焉以勞寡母寵不肖無乎不致即藩臬
小吏分不得與於此典勿庸恤矣揭之北堂襃然大老
銜諸首簡使觀者謂某有徼惠而式靈所逮坐祓沴德
當令某何以圖稱於公方晝日清燕乃不忘里閈其在
深州夙雖矯矯然何能不伏此誼里閈亦無不僉謂非
大庇幹旋恐不免其有他公何患乎不亮公是不自亮
也始見吳師於浙中福氣索然而持論以左所覬誠不
訾今豈竟并其身且委之也幸而長者如公託言糞本
則三十年以國士視公者亦已足有今日耳子含感大
誌次骨如某左史抵舍彌日矣時時念長者似欲望秋
旋任今腰股稍覺颯颯耳譜例二書領悉前諾拙槀序
能一留神否恐論道無遑暇而瑣屑非所以干尊嚴矣
然亦笑而置之駒姪文如諭錄上萬惟痛賜批擲不勝
延佇請也就正者春服綏祉不備
又
子含生寓候既付而公札遂至一介行李謂得一諾將
嗣領之足矣不意儼然衰服之中乃見垂愍如恐不得
以襄大事者力疾筆研慨惠雄文寵靈家世為子孫重
浹旬而舉之也再使臨祭申命用章益愧菲薄無以仰
副即先慈不朽矣㳙吉而安厝之者凡三為兆既偹乃
豫即某所自盡猶不能若此者非獨情厚仁術所自適
耳何能萬一圖報乎貴體就和珍餌自輔綏履不盡武
選謝啟煩以轉致内别幅并錄覽裁統乞批示不任哀
懇跂予之甚
又
承愍積釁而福庇之以大誌使得祓夙愆而襄此役也
兼之奠章蠲吉若在紼次老母可忘斯公盛德可忘矣
苫塊槁鬱入城復以餘冗心跡俱勞至今毁倦始知先
慈有棄孤而生人之為苦貿貿然若不終日奈何哉便
使用附鄙私凡以告感且慰下存之誼冀為惻然耳春
和自珍綏膺帝眷無任仰祝垂照不宣
又
日所請拙槀當已塗竄即朽糞下材極知不堪杇畫而
待罪門下者四十年於兹雖至愚陋然不可使聞者謂
門下於某一無所私也亦惟與進而令有所踊躍者由
是亦惟棄之而令無所嚮往者由是矣謹兹專使上領
不恡檢發至於謬賜片言以冠首簡為不佞重尤所敢
望於長者云
又
是日也已附起居襲生所而左史重以劉將軍託焉凡
可聞問長者不厭旦夕嗣音也其人上下之交方淺輒
欲言事以自表樹適以中疑亦其勢耳新政不效閫士
惜之庶公憐察之矣敢代布焉不知其干嚴如此適誦
我公所示左史書致意某而勉之慎重不肖孤摧隕餘
息惰僻不檢憮然命之矣何可里閈從遊之士乃獨拳
拳不肖孤儳焉惟恐湏臾之去禮君子哉其愛人乎惟
是不忘一日原壤之誼而時使聞之以無辱故舊不肖
孤雖老四脛猶可叩也小祥奄至音容漸邈念昔遘變
日依然公實憐焉為戚戚於此矣屬克懋有篚視之役
附言起居袗絺調飲以承對越之寵下情不偹
又
前真陽令周紹稷者以某辱公閭里雅所指示其諸鄙
槀盖嘗與裁舉而刊焉徑冒不明之罪是時也豈知今
日為哀憐之交其在於浙不佞躬臨學宮采察行業科
術冲雅門牆高潔趙中丞三嘆於其功令而剡以稱首
谷中丞不以既遷為解竭力挽之即知無及於事人亦
所甘心焉師儒長物耳恐近歲遇合未嘗有此也由二
公觀之其人可識矣饘粥是計襄邸自不惡然其待次
馬角羖乳方何為期故鄉萬里仰哺者一十七口俾違
苟禄之心兼負馮生之想今上維新為治小善勿遺我
公體國旁求拔茅風勸其有一物失置片技自違固公
所以夜繼日而思其未合者也其何以命之兹入賀當
聽於大宗伯不揣先容焉賜之閒燕非所敢望於門下
矣頓首干嚴願垂財幸
上少宰王公
某自廢一紀於兹日者仗庇謬蒙廷薦於浙之役忽爾
起家不佞聞之殷大宗伯曰始大冡宰楊公有意於某
而立决於王公之一言則詰朝命下矣此為知遇某銜
之而未敢稱報也由是大中丞趙公亦為仰體我公故
舊不遺之意疏而薦之均以昔嘗待罪貴郡遂有蒲鞭
之語凡以成公一言立决之誼也某無良於貴郡而顧
辱二公庇護如此感愧交集何能自己曩以入賀亟承
臨貺延叙夙雅折節優異俯循菲劣逾厚覿德旋未及
任而中州之牒至矣激切何如恭睹我公為國銓衡著
績一考清朝重望傾注題才乃若下情尤其踊躍謹兹
一介敬上起居兼聞謝悃垂照不宣
與殷少宰書
某父子所為辱骨肉之愛非常哉老嫂淑人之即兆也
則弟婦卒以其時其所不報乃至如誌銘告章生色交
映千載不朽即一玉銜天光發新可使復起而况弔祭
謬恭以勸諸貴客儼然臨焉不佞父子得以襄役持匍
匐而成之禮大恩可知己然則我公歸兮凡以老嫂淑
人即兆耳而榮寵之餘并及弟婦若為之者卒以其時
之遇乎屬公顧隴初情重以望闕取道不忘搆致佳篇
以慰愚父子旦夕跂予之私體悉欵備捧讀感泣何以
有此所與豚犬駒夙夜北祝綏履祚&KR1015;錫福天下耳
報姚方伯
甚矣我公之為長者乎某不佞越在田間而誰以憶之
惟是我公曩以謁補道出境上不遠數百里翰貺相存
昔則然矣今豈有為也以庇起家適叨浙省念當竣賀
詣侯貴郡尋有此役圖效未能坐䧟菲劣公猶推敬梓
之愛繾綣非常盖一月而三饗之餞贐踰涯教言在耳
上及荒隴下寵豚犬三十年於此三百人通家未有若
公之知遇也愚父子何以報之哉僕旋告至奉慰拳拳
附聞候謝諸容嗣音垂照不盡
上趙中丞
于浙之役惟公屬吏夙承有造孰不任職某中廢輒就
新命亦惟公屬吏而獨委以閫鑰寄之海防用寵異之
庶幾因事自見為顯庸之地而藉眄&KR0008;其於陶成可謂
曲盡矣不佞何以得此於長者無亦以某嘗附大誼必
免大戾然後無忝諸君子乎然公之庇護某久矣待罪
貴郡疵繆實多指摘是懼而紀列於疏其曰蒲鞭遺愛
某自考寕不汗顔公豈忘之乃爾故舊不遺為德歸厚
過與不恤也不然我公風裁滿朝廷顰笑自愛方竢銓
衡以宰天下而私一不佞如某者乎聞者必且謂公所
不棄其人尚可強為善也則是莫大焉我公片語而使
中廢之材唯新是圖以效知遇於萬一而勿敢淪於匪
彛庶幾為報且激且勸之道而况莫不任職者哉謹兹
一介稱謝左右并上起居統祈垂照
上李公中丞
原任河南按察司今丁憂按察使李某謹禀本職遘變
先慈仰違台候教思無斁憲恃維均弔賻奠章動出常
格厚德禮下匪獨鄉私矣親也罔極公也罔極某十三
日奉柩由考城十五日渡河出境二十五日抵家權厝
訖理合報謝湏至禀者
報姜中丞書
某不佞忝承此役圖效無状至則重接諸宗人致莊莅
而已私之者曰是為持大體盖始自姜大中丞而若得
其似者矣公以臺中風裁儼然秉憲不言而大觀作肅
焉某何修而敢謂比迹長者顧紀法具在掾屬軰猶能
言之即雖未知嚮往無以為仰成之地然矩矱夙就由
之則是某不佞黽勉從事矣日者數賜清燕造膝而面
命之者豈獨愛某哉而託後賢以善為可繼使相因持
久則自公之盛心也輒遠摳承懼罹大戾其斯有請於
德音小僕東還敬疏報候伏惟綏履膺寵不宣
與殷檢討正甫書
大庇以能保我孑遺黎民哉順德雖稱無歲即亦不流
離他盗來劫為亂耳然已岌岌於多暴子弟也不才而
守一郡於凶歲為勞何如向殊有意解綬去又奈何中
讒慝之口不才不能事人局促轅下又不欲示不相知
者以有可督過處正使他日解綬濟南當猶是饘粥餬
口始足為正甫憐不類分定今安敢望正甫青雲之上
惟是磬折路旁以俯仰人顔色於風塵中則某事矣
與正夫書
正夫無恙豈聞洪使君事乎昨見吳子所為伯時答書
謂使君家皆不得生荷恩不謂伯時亦不及見勑章也
可恨哉我躬不閱遑恤我後當謂伯時矣食少政繁黽
勉自愛叢脞之餘旦夕竢舉雖今既已祠之諸名宦間
而秦人有五羖大夫之痛何為也哉又正夫書所為言
經紀二勑者甚備豈亦輒謂伯時不及見也人苦不知
足某在鉅鹿下初豈謂有今命欲一遷官不為苟去足
矣栖栖至此日抱巖牆之懼與一二孺子妾緝蘆而處
不如幕燕一行校閱鄙倍盈牘精神自疲披咏漸廢猶
尚憐伯時邪正夫將何以教故人故人零落如此即某
視正夫愈益親正夫寕忍督過某不令在平生狂客間
乎
與按察使蔡公
凡我有浙之諸君子者逖矣日數於諸臺之門中昃報
謁然後視署未遑暇食交罷勌憊已思睡矣公方常度
自將一儀一德不佞自棄之餘鄙陋自分而相與必禮
相適必情豈不襃然一大臬之長乎紀羣從而主之斯
欲其熙然相安焉斯樂也不佞既以末僚奉約法尋往
於藩戀戀不能就舍祖用入賀徘徊久之感人深矣何
怪乎傾朝聞問如出一口乎不佞既素得之亦躬值之
矣三月而竣一役乃東旋視老母將以獻春之任計當
報謝長者遂具如此
又
不佞為公守文書樂觀成功於海上者浹旬矣明爝火
於白日之後不已難乎幸賴衆心積格西風效便而執
事方叶雲霓之望令不佞得致於役之勞力疾以歸如
釋重負甚盛賜也中途數語所謂舍門戸而守堂奥云
云備達此公歎賞執事入境留心者久之今不可不疏
以騐斯言矣
答蔡按察
不佞菲劣然一傾盖即知嚮往我公不但如舉浙諸君
子雖皆被德而三年淹也斯意氣取之耳天下之士可
偶合哉昨辱肝膽吳山之上不以某為疏而使與聞秘
論兼復奬借當道陰庇不佞不以某為嫌而使俛焉自
勸曉然恩之自出骨肉之誼於斯二者豈其微乎吳山
之上千秋仰止於斯二者豈其微乎
與蔡按察
士有初若凉凉而馴至不厭不合則已合則久要焉者
由是相與以成同心之誼焉者由是而見所謂善交也
足下其人矣某不佞起家自廢陋無以信乎朋友惟公
謬相推與一再晤言遂示肺腑舉觀所指果多戒心使
不佞免於取戾也足下愛我哉於越萬里自開府作鎮
三年無揚波之警得周公於海上何必中國聖人矣公
其有意乎不佞之分藩而守也不任大願公其有意乎
與毛按察
公之為杭盖天下第一郡而稱治行第一矣又聯三大
省而開府其間以坐制之使皆歸心焉而無敢推彼以
避此然後三大省之政一三大省之政一即東南夫復
何不虞之患乎凡此皆不佞輩借以安枕焉而不知所
由者大也卒然有役一朝德之淺哉不佞自廢之餘未
閑時事而識長者以傾盖如此
與劉按察
不佞起家田間得足下不以為鄙數千里託僚友焉得
足下不以為疏則官聯事居聯舍也朝夕繼見興寢相
聞在跡已然而意獨嚮之此無他創合易德新知易恩
此不佞所感於足下者不啻平生之誼矣出攝於海時
也日相存問使不佞置内顧而安焉入賀之役選舟命
之俾良於行均勿論已辱賜雄文張誦中堂日為三復奬
與過情見者儼然因為不佞此行所借以為重不在一參
政而在大篇矣則何幸而有是於公乎
報徐按察
不佞無補明時久矣是役也既廢之餘於某為異常之
遇謂不可不一出以志感云爾亦知鹵莽如昔中當自
困有何未竟之藴而素位高賢如我公者固巍然就列
也乃謬及不佞至此乎
與林提學
不佞之於是役也見盖多長者以莫不及公矣豈敢私
焉而賢人之於天下衆莫不求識之求識之而不得必
求知其所在以致嚮往而卜其出處以慰其比德之願
而况日以寮宷相觀法大誼如貫者乎各用簡書動相
伊阻所恃是心而已朝政方澄講業未輟大省多士是
宗是主公其勉之
答王憲使
不佞孤於中州秉憲之役即雖不敏而所願大賢相承
以盖積愆者未敢以哀毁忘焉顧何幸乃辱故人如門
下者乎喜愧交并不知其所自託矣两奉雄篇泱泱大
風惟公高才視此末技搦筆過之所願嗣音惠示時借
顔色必不負讎言之報也謬承查公推藉加以門下蔽
愛即鄙拙見以為可耳其在某盖嘗内省豈堪一言入
梓而累二長者哉查公丰標清粹不逃賞鑒儻再卒業
門下所就豈但此也時念不佞嚮往同之其為友誼篤
施高致君子之情尤為銜遇其傾倒門下從可識矣許
史詿於疑口而心跡未雪得無不遺憐察否吏旋附候
不恤䌤縷
與邵少參
自不佞有浙之役見莫不誦足下高誼者及睹其盛不
啻過之傾盖而故豈偶然也行省未遑輒分贐惠乃視
居者為尤腆乎
與雲少參
不佞越在田間三值竒疾不獲左右長者十年矣猥承
是役實惟高誼推與所及而某由之以著無得而稱之
讓者圖所無辱命於諸老未已也黽勉抵任尋念中林
野心時作重以貽笑俛而竢之置七十老母與初失母
之兒以從宦數千里外人情哉所恃我兄通家隣德百
爾託寄稍以自解耳
報張少參
不佞某辱公寵異久矣歸自竣賀盖一月而三饗之觀
魚之樂自有北園從不佞始則他可知老嫂推愛下及
婢妾尤為殊遇何以報焉惟公長者小物不遺然則豚
犬之託尚竢丁寕為視兄者猶淺也次君熊羆之喜想
已就館兄嫂福德其可量乎老母時作痰悶仗庇稍安
任後出謁僕旋附謝并上起居照諒不備
報沈少參
不佞歸自關中道出貴治屬足下有登封之役盖辱臺
餽焉至今耿耿久不聞問披牘戚焉足下自雄才兼當
路多能文之士豈少寕武一記而不遠千里腆焉用幣
以重不習哉母亦欲加遺焉而名為云爾以開受者意
也是何至高誼如此乎不然一日之稚二十年於此亦
已久矣又不然廢棄之餘緩急非所及也何至高誼如
此乎不佞在告杜門山居三值竒疾皆天幸自免卷帙
自娛他無復過望足下重名敭歴中外二十年於此纔
少方伯殊覺留滯而徵自守然而方且節鉞一鎮養元
戎之體尋亦有知遇如萬公者為之籍甚少司馬代一
間耳不淺為慰稠疊附謝並致起居拙藁塞命唯笑而
置之邊候迎和膺祉不盡
答方憲副
辱使者追送河上今踰卒哭矣寒暑坐易摧隕不忘初
誌銘之委某以謂門下非不知不佞未堪秉筆之役顧
在寮宷之末而欲有所致以締交誼名為此請耳能文
之士豈少一某而嗣音懇懇又若終託不佞而匪謾為
之者乃不佞不恤鄙拙答稱成命如此矣幸笑而置焉
其曰臨輒隕涕長者之情久愈耿耿用藉識感并塵覽
裁仲月襄事容效下忱謹附聞慰垂照不宣
與方憲副
某不佞自筮仕以至起家所辱諸僚友未嘗不睠然嚮
往願締四海之好也久之跡定必間得一長者如公焉
而事之託不佞於大誼于浙之役如殷中丞一人入汴
更公一人耳不已難乎而忘之顧不佞所嘗誦公德雖
未出口而翁中丞近疏實獲我心則某向所事而託焉
固知千載一日也杪冬先慈大襄深惟遥庇改歲病勩
方圖聞問而使貺儼然下存既追祭河上又申賻里中
以為荒隴寵榮先慈可忘斯公之厚可忘也不佞薄劣
無以揄揚為報乃勤稠疊如此自惟有以成功初意而
已矣曲士之懷不敢以遂其硜硜奈何然汗赧殊甚愈
難稱答統祈憐照春和自愛不宣
又
不肖孤向見陳公語公之所為厚也而孤復繼陳公以
行則公若不能為某者戚然於心矣某不佞以孤觀於
公由衷君子誼已隂有所致之矣而薦致無已時匍匐
之餘瘁形於色匪骨匪肉而有此於公乎惟親之忘斯
公是忘矣
報楊憲副
不肖孤乃於兹值先母之變也何睹而非其慘然者乎
猶幸朝廷之寵某得以階葬先母槩大事而尊親之至
人子由以自解孰使孤起家秉憲以長我臬中非少傅
公乎大德久不報而老母以一夕之疾溘焉見背豈其
自意竟不能一日待履任之吉而須臾供役以效積悃
也乃辱慰勞追及賻惠戚然動兄弟之誼天之不弔而
公實愍之至為廢禮徹樂以隆不歌之寵某何足有此
即士風之所歸厚自隗始也重難圖稱矣十五日渡河
出境二十五日抵家權厝訖謹兹上聞以副永懷哽咽
不次
答楊憲副
中州之役計當效周旋於門下者深矣瞻言之私輒阻
門難哀臨阻餞顧備愍恤不佞積忱未獲一語愴慕可知
念倏卒哭倚次摧隕再辱存問生色勃然今卜十一月二
十八日襄事矣惟公永懷謹兹附慰孤聞鑒不畢簡而
徹才不終篇而具乃所大願校藝方殷儲神自愛矣無
任狂僣莫助云爾惠扇祗領并謝惟垂照焉
答查憲副
某不佞以庇於長者老母旅次櫬具斯行得遂首邱之
願為德大矣方其遄歸援而止之誼非不至乃不佞固
違雅誼二日而汔濟於河也詰朝大雨從者載塗然後
知惟公愛我昔之彊直不留正所以不詒長者暴露之
慮耳公以謂幸不以謂惠乎前謝由衷復承撝愍某辱
憲伯故人者二十年矣其以嚮仰盖自有之轉致所諭
益羡謙光之盛不敢當於斯言矣顧公何俟焉而厚以
為容乎憲伯工詩為文章往即酬倡與公無不魚水者
間不識肯更念某否耳
報查憲副
一夕之疾孤不意有母之變既以已矣時也亦豈意有
公之誼哉母不可為而公所以為某為之者乃無不各
如某為母之心其禍慘烈而由公以解所以為某母也
者獨喘息之不可為耳親也罔極公也罔極然則士之
不可以無友也如此其亟矣苟非其人誼不能動動矣
而由之匪仁術匍匐之謂何則知公才美利一援手得
以當大事者不常所遇也竣役餘年終天誦德惟是跧
伏私竊夫願中丞東土用霑寵庇是祝是報云爾十五
日渡河出境二十五日抵家權厝訖竣役當在冬月然
公之大惠什已舉其七八矣使旋附聞以慰永懷清風在
心庶厪愍念諸力勸役無不仰體公意者幸勞遣焉哽
咽不次
又
霜露倏深僚友之誼公所施不佞以及先慈者未報也
而諭愍復至矣即雖哀隕無次非常銜感動倍慘切乃
憲伯公書云查公丰標清粹可愛哉其人乎是惟公德
明格士均嚮往而宜於長吏假樂由之兄弟朝夕恊恭
勸役不佞之所夙昔蘄焉而為公求必得之者則如此
憲伯公神肅致遠足為法器公在許與可謂大哉中州
一臺二妙某薄劣恨無以參佐其間跂慕盛事遥為踊
躍而已熊羆之祥當已彌月遂失報賀賢郎大兄穎發
日勝仰慰拳拳擬葬先慈仲月二十八日奉具戚然大
恩在目兹不重述一惟垂照
答梁僉憲
不佞孤傾盖而託於長者一日晤語耳心已竊異之分
憲一臺中州動色可謂侃侃斷國之臣某自以得所嚮
往輒蒙不鄙重示雄篇纔一載和方冀卒業而匍匐自
沮矣今之作者長公負襃粲之才而文宗矯矯竒氣里
閈三晉更相唱酬致足為樂乃勤愍勞不忘一日之雅
寒暑懸易一何厚也
答徐僉憲
不佞孤之不託於長者也愈屬是時出則奉僚友之驩
入則稱慶於堂上為樂不遑而諭相勞也盖謂有人焉
儼然在衰服之中一日之雅枯塊依依視彼祖臨載道
寒暑懸易矣而下存不置何以得公於此乎性自厚德
不敢不知己
又
不肖孤積惡斯極無論不得朝夕君子以勸終役也即
公所迎養伯父母大梁邸中者下車纔數日耳而先慈
乃以一夕之疾溘焉見背竟以不返悲驩懸絶能不重
某隕越之悲猶幸推愛百爾賻贈愍然勞之得大事自
效為如貫之誼也何以敢忘
答傅僉憲
孤不佞中州之役乃得託夙夜之誼於長者也在陳之
遇驩言平生三接之寵缾罍用罄珍殽間出湎於欵洽
從者忘興矣至今未報而先慈變作奈之何哉荒迷失
訃乃辱愍恤不遠千里遣使臨祭重之腆儀彤弓大帛
不一而足某薄劣何敢有一於長者乎念以庇二十五
日抵厝方圖告至以慰永懷兹者旋便敬附謝聞哽咽
不次
又
不佞屬叨兹役深懼不勝方圖所請乃公翰示猥以僚
友之誼下存知將為教未艾而不佞恃以無過也雖缺
躬候為己命之矣敢不銜遇於斯言
與李僉憲
公既按河南百度就舉而法不借權要精明之氣達以
風生古之真御史矣乃輒遷去使不獲竟其所施國家
求賢惟是其才奈何卓有成效如公者乃輒報罷而覃
及遺逸以竢未試之虛名即世之見或以軒輊而秉憲
一方大監羣辟亦自隠然一重臣又奈公何然上之諸
臺使者次之藩臬僚友交委而互議不能徑遂其所欲
致者有之則公之心良苦矣不佞私竊窺之公不言也
公固不言而識不佞私竊窺之是知己者益深公盖嘗
不得於意而相示以色盖謂與余為同心何必言矣古
盖貴浮沉即使精明之氣蓄而為渾涵之度公豈不願
之乎雖西蜀在萬里外含飴而弄幼子於掌上亦復甚
慰宦情尚記不佞叨轉時惟公以謂廢十年而起家五
月以參藩奚云遲也愛我哉即有冒進適重余過亦弗
願之矣是役也已於事而竣東還視母恐夙昔自棄之
念復萌將遠高誼不無望於賜示者謹先候謝如此
與宋僉憲
自山以東稱閭閈渡江而宦遊者有人哉遵海而南開
府甌越以陳臬一面者公耶乃崔公分藩而守境土相
接互以犬牙屏翰萬里郭公坐而為保釐主不佞勉承
大邦之命使得藉公與二君子重庶幾無大戾乎然卓
績異政既以疏聞甌越當不能久借長者吳興劇地何
以教不佞使無隳是職而貽閭閈之累也
答李戸曹
曩讀足下封事未嘗不扼腕壯之時雖訪落而宮闈燕
狎衆盖相視難焉輒以侃侃開今上納言之路為之倡
首一何風裁也即再抗疏以李御史庭辯竒氣不與焉
不佞孤何幸得附一日之雅寵乎自愛乎十年分棄足
下所知起家於浙實惟母命乃太恭人繇以至此積愆
何辭適辱存愍束帛臨之大徵不忘佳篇泱泱重銜奬
勞無堪圖稱矣倚次摧隕略附候謝垂照不宣
與劉戸曹
日以菲劣亟辱不鄙獲奉顔色復見延欵投轄之夕接
膝徐君遂成嘉會重識足下尚友之美誼而遊多士以
光先德者不敢不承也
報羅武選
不佞孤日辱中州之役惟是足下所嘗儼然而臨之地
也蓋聞諸郡長者所稱瀍澗之支餘以抵大河内外從
者之往來物色多矣孤不佞得於口畫則以羡當今之
世有景純焉乃先慈卜葬不意有殷大宗伯紹介某而
足下慨然躬為指示三吉並列愍孝子之愚而備所裁
成令襄大事是侑是妥也奉札踊躍安得從天而下有
此於公先慈寵靈徼惠後人貽榖孫謀德則遠矣何以
萬一圖報乎伏讀新刊重兹請益具見别紙亦惟是憐
察而命之某無任哀感佇竢之至
滄溟集卷二十七
