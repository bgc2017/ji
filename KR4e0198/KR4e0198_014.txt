滄溟集卷十四明李攀龍撰
七言絶句
贈鄭將軍之銅江(四首)
漢將承恩意氣多樓船十道下牂牁憐君本自山東妙
更許何人繫尉佗
其二
銅柱遥臨幕府高武陵溪水日滔滔桃花不及驊騮色
併與春光照錦袍
其三
白羽如林漢主分萬山遥護長官軍大銅江上門生笛
不是南征不可聞
其四
射策當年捕虜才提兵又度百蠻来秋霜已避横戈氣
春鴈應同結陣廻
答殿卿問疾
斜陽殘雪照樓中忽枉新詩字字工無那主人便伏枕
十年不肯讓春風
戲問殿卿止酒状
昨夜春風吹酒香牀頭甕甕菊脂黃當壚笑殺如花妾
底事垂涎若箇長
樓上
白雲湖上白雲還濁酒新詩日日閒無那滿樓春雪色
教人常對玉函山
聞鴈得元美兄弟書却寄
春風忽送鴈行廻病客新銜白雪杯一度三江聲自苦
君家兄弟寄書来
止酒
五柳先生漉酒巾蕭然東壁掛青春遠公此日應相笑
也學蓮花社裏人
答張秀才簡病中見寄(二首)
一瓢春酒一漁磯羡爾江湖老布衣此日故人誰問疾
柴門深閉雪霏霏
其二
裘馬翩翩自昔時誰憐華髮卧茅茨世情一薄如春雪
不是窮交那得知
送金台鄭參戎(二首)
征南幕府百蠻遥擬勒功名寵聖朝此日漢家銅柱在
何如海上赤城標
其二
帝遣樓船護海鄉旌旗十萬下東陽何来劍氣轅門上
夜夜遥看婺女光
答殿卿過飲南樓見贈(二首)
二月城頭柳半黃金枝嫋嫋掛斜陽已知不及春醪色
自起開尊喚客嘗
其二
南樓雪後憶離群湖上銜杯弄白雲也道酒如春水薄
尊前無日好無君
和許長史玉函宫携妓(二首)
玉函宫裏列紅顔美酒清尊醉不還春色自應天上好
那嗔長史出人間
其二
清都花發彩雲深片月高懸玉樹林此夕應逢秦女醉
新詩偷得鳳簫吟
送右史之京(十二首)
漢家高宴栢梁臺千載風雲擁上才誰得似君珠履貴
親承咳唾九天來
其二
曾遊上國和陽春華髮重来一曲新身自楚臣誰不識
蘭臺賓客更無人
其三
一片燕山紫氣中漢家城闕薊門東即今天子招賢地
非復當年碣石宫
其四
五雲西北望京華玉帛年年出漢家此去但承明主問
不妨才子更長沙
其五
乞得梁園出漢關那將春色動離顔惟愁不見鄒枚苦
賦就無人觧往還
其六
萬國稱藩拱至尊一時詞客出王門但教日奉西園宴
莫道應劉不是恩
其七
金輿山下小清河河上朱樓疊素波此日爲君西北望
浮雲不似客愁多
其八
桃花美酒鳳凰樓公子乘春作宦游寒食不知何處過
總無風雨亦堪愁
其九
胡姬十五漢宫妝夾道楊花撲面香處處紅樓堪繫馬
莫教春色斷君腸
其十
春風忽斷鴈行疎染翰青雲照錦裾知爾已傳招隐賦
相思更寄枕中書
其十一
秦女窗前桂葉垂那堪春色鬭雙眉君家自種淮南樹
處處淹留好爲誰
其十二
春光明日是長安楊柳青青傍酒寒也自道君爲客好
那應猶作故園看
宿開元寺示諸子
三十年前住此峰白雲流水見相從那知此日東林會
更聽開元寺裏鐘
重寄伯承
桃花不似玉顔紅顧影揚蛾入漢宫纔說長門人便老
黃金無賦買春風
答殿卿潞河旅次見憶之作
十載蕭條作逐臣長安明日更逢春那能不醉新豐酒
且自江湖憶故人
錦陽川途中醉歸答劉山人
錦溪人醉接䍦斜邀客看花右史家右史未歸休下馬
長安城裏正看花
答右史於都城見賣牡丹者因憶故園之作(二首)
上苑繁華此一時牡丹偏媚漢宫姿故園春色無人賞
零落空山只自知
其二
長安何處買花還玉女窗前兩度攀可惜漢宫都不管
一枝春色借人間
周象賢明府明卿門人屬感明卿放逐因贈明
府
金馬風流漢主恩一時冠蓋盡王孫不知澤畔行吟日
那得周郎却在門
贈周象賢明府
漢家當日渡蘭津銅柱西南盡外臣才子似君難便得
始知元不爲巴人
爲周真陽題芭蕉仕女圖戲呈吳明卿使君
春盡芭蕉未著花玉蘭雙倚麗人斜何如南郡從游日
一面紅妆出絳紗
爲周真陽詣徐使君得報使有感作此贈(二首)
使君清怨滿江臯汝海秋深尺素勞當日往還門下吏
那知猶有范功曹
其二
使君南國有詩名屬吏風流思亦清今日新林還罷郡
幾人猶似在宣城
早春寄吳使君(四首)
十載風流動帝都只今漂泊滿江湖那能萬里褰帷處
不憶中原一病夫
其二
從他白髮病中生濁酒寕知世上情纔到蓬蒿人自轉
非干仲蔚欲逃名
其三
越王臺上草萋萋楚客褰帷五馬嘶那意故人將錦字
春風吹到七閩西
其四
五馬遥臨百粤春漢家遷客虎符新同時諫獵堪誰在
得領專城更幾人
殿卿乞酒作此寄報(二首)
遥傳錦札鴈池来問我看春醉幾回消渴未能常傍酒
乞君携客上平臺
其二
新開金掌露華香贈爾梁園喚客嘗酒賦若還遺此品
可須浮白勞鄒陽
寄劉子方斗酒
每到花開憶錦溪春醪今日爲君携山中儻值看花伴
醉裏新詩好共題
戲東張茂才
羅姑春酒百花香潦倒張郎自不妨爲問君家三婦豔
今朝若箇畫眉長
爲許右史悼伎(二首)
翩翩春色夢中微淚盡紅顔濕舞衣似愛主人能作賦
化爲流雪兔園飛
其二
梁園脩竹孝王栽散入秋風繞吹臺此夜斷腸聽不得
月明池上鴈還来
招張少坤
蕭蕭落木下河干秋老東林白露寒爲報陶家新酒熟
黃花三徑待君看
挽耿蠡縣(二首)
百里風雲接帝闈故園春色動芳菲知君自是神仙令
此日雙鳬何處飛
其二
春色孤城病裡看誰憐白髮漢郎官蠡吾城下秋風起
千載蕭蕭易水寒
挽楊生(二首)
翠羽明珠映掌新君家長是武陵春一時紅淚千行下
腸斷君家有幾人
其二
平生裘馬最翩翩不惜黃金結少年今日蕭條君不見
白楊秋色有誰憐
感逝示克懋
春風吹動故人情昨夜山陽玉笛聲若使紅顔偏紱冕
誰將白髮老諸生
襲克懋託疾不肯入試賦贈
白髮蕭蕭一布衣秋風搖落鴈南飛如何自聽朱絃絶
此調人間識者稀
十日陶令過東村
樽前無恙滿籬花柳亦蕭蕭映日斜正好故人成一醉
風流那不似君家
子與以服散卧病因賦姬人怨服散三章戲贈
洞房春滿百花明月底紅顔把玉笙道是神仙君不信
人間那得鳳凰鳴
其二
桃花流水赤城山當日劉郎去復還若道不如天上好
何緣二女憶人間
其三
吳姬搗藥楚姬丸獨夜深閨玉兔寒更倚庭前雙桂樹
何人不作月中看
簡許殿卿
玉函山色倚嵯峨北渚清秋已自波我欲與君擕酒去
不知何處白雲多
和許右史寄懷曾水部之作(二首)
右史懷人弄彩毫華陽秋送白雲高遥知水部開椷處
不獨鍾山照錦袍
其二
鴻書搖落度江来爲憶風流許掾才曾是支公門下客
秋光偏在雨花臺
病中答寄殿卿
大梁車騎日如雲客散夷門酒半醺更向古人論意氣
不知誰似信陵君
和聶儀部明妃曲(四首)
青海長雲萬里秋琵琶一曲淚先流六宫多少良家子
不到沙場不解愁
其二
玉門關外起秋風雙鬢蕭條傍轉蓬怪得紅顔零落盡
春光只在合歡宫
其三
天山雪後北風寒抱得琵琶馬上彈曲罷不知青海月
徘徊猶作漢宫看
其四
燕支山下幾回春坐使蛾眉誤此身二八漢宫含笑入
一時紅粉更無人
重别魏使君(四首)
楚客褰帷不可留陽春一曲更難酬併將别後蕭條色
寫向君家白雪樓
其二
謝客園林已十春門前車馬任紅塵使君不爲憐同調
何處蓬蒿得故人
其三
君家明月楚江干價動連城海色寒不是片心還得似
三年那借故人看
其四
海郡争傳下鳳群美人爲政有如君翛然更逐襜帷去
西望蘭臺入五雲
寄謝茂秦(二首)
美人春望望陵臺臺下漳河去不回惟有舊時歌舞地
至今風雨自西來
其二
裘馬翩翩四十秋當時雙璧暫相留于今客散平原館
說着還鄉已白頭
和右史悼兒篇(三首)
賦罷人傳絶妙辭爭如細柳亂輕絲那知此日千行淚
並拂秋風灑鴈池
其二
月出梁園授簡遲賦成賓客更相疑如何照乘珠無恙
却得精光異往時
其三
颯颯秋風木葉飛丹陽長史一霑衣自憐猶在人間住
玉斧蓬萊去不歸
答右史秋懷見寄(二首)
河上秋風鴈影開樽前明月夜還来兔園一望渾如雪
人在梁王古吹臺
其二
老去王門混酒徒陳畱賓客避呼盧不知今日狂何似
曾入高陽會裡無
答殿卿九日見懷(二首)
黃花獨傍酒邊開過鴈秋風繞吹臺直置霑裳聽不得
何須更自故鄉来
其二
白髮蕭蕭映酒垂他鄉秋色更堪悲不知此日登高處
折得茱萸插向誰
寄許殿卿(二首)
夾道楊花撲玉鞍隋堤三月正漫漫知君日向平臺醉
猶作梁園雪裡看
其二
虚傳車騎故園來侍宴無非繞吹臺雪賦幾篇纔脫稿
諸王已報牡丹開
盧城送子與
盧城吹角月輪高夜色侵燈擁二毛明發使君從此去
吳門飛雪見綈袍
答元美問余近事(二首)
山中還往酒家知纔到蓬蒿客便疑縱有少年能問字
也應難見子雲竒
其二
賦罷凌雲氣不降長楊羽獵妙無雙老來却解人間事
攤得玄經覆酒缸
和周公瑕猗蘭篇兼呈元美
玉指紅顔擁上春勞君一顧落梁塵當時觧贈同心句
漢省風流在幾人
寄余仲蔚
吳門月落洞庭孤何處扁舟釣五湖我夢三峰秋色裡
不知曾掃華山圖
聞子與欲詣問詩以代柬(二首)
謝客江湖已十秋浮雲華髮共悠悠聞君忽憶陽春調
濁酒還開白雪樓
其二
吳觀峰高練影長使君千騎下東方故人不惜中原色
借爾登臨望故鄉
白雪樓贈子與
綈袍十載北風寒又說陽春和者難直置樓西華不注
使君能得幾回看
遣侍兒
孔雀雙飛織素年蛾眉宛轉使君前桃花流水人間去
何處春光不可憐
贈梁伯龍(二首)
白雪樓高海氣重吳門詞客遠相從可知不帶紅塵色
至自清秋日觀峰
其二
太華峰頭玉女壇别時明月滿長安不知秋色今多少
君到仙人掌上看
蕭蕭篇哭孫(三首)
年年病裡度秋風雙鬢蕭蕭對轉蓬今日隣家聞玉笛
不堪吹入思悲翁
其二
西北浮雲白日微蕭蕭木葉傍人飛那知十載窮途淚
并向秋風濕我衣
其三
西風玉樹一枝殘猶自蕭蕭月影寒白髮只堪供伏枕
那教雙淚更漫漫
謝俞仲蔚寄簟
五柳先生漉酒巾門無車馬斷紅塵勞將楚簟遥相問
高卧中原更幾人
九日
黃花白髮病中新壁上常懸漉酒巾九日空齋似寒食
更無風雨亦愁人
歲杪得元美兄弟書却寄(二首)
北風吹雪雪毿毿雪裡開緘酒半酣但說王家兄弟好
自應春色滿江南
其二
病起逄春上酒巵江南江北正相思中原謾說先朝事
五子風流自一時
答寄殿卿
平臺春興日堪乘公子相邀賽信陵那得更逄寒食下
高齋獨供伏牛僧
答殿卿代寄正甫
凌雲賦出罷朝天今日恩深漢帝年寄語故人楊得意
白頭堪作病相憐
春興
自瀉金波滿玉盤使君沈醉不爲難新䭾二七如花女
又向春風一笑看
酬殿卿寄惠達摩渡江圖
西來遺影少林傳萬里風波一葦前今日更因阿堵妙
知君已解祖師禪
贈左史
蘭陵美酒日長携趙女秦筝玉柱低爲問游梁何所作
平臺左史醉如泥
伏日左史初度寄懷(二首)
當年曼倩負仙才此日金門割肉回自罷文園長病渴
偷桃好寄故人來
其二
帝子華筵上客開千金爲夀在平臺如何此日偏相憶
幾度同銜避暑杯
寄贈梁伯龍
彩筆含花賦别離玉壺春酒調吳姬金陵子弟知名姓
樂府争傳絶妙辭
寄送方山人歸歙州(二首)
河水悠悠鴈影長長安回首淚成行可憐三十年前客
明日扁舟是故鄉
其二
白髮毶毶對雪垂北風吹入鴈聲悲已知客裡黃金盡
杯酒相看好似誰
柬徐子與
吳姬半醉月當壚握手王郎問酒徒聞道君家雙妾妾
一時同唱鳳將雛
立春日
樽前華髮影毿毿病客思鄉總不堪一自倦遊三十載
那知春色在江南
寄贈元美
寒巖摘耳石崚嶒下有波濤氣鬱蒸知汝清齊常自愛
不當持供五湖僧
右石耳
美人持贈虎邱茶起汲吳江煮露華龍井近來還此種
也堪清賞屬詩家
右龍井茶
九疊風生障子深蘭臺上客賦披襟休疑古蔓龍蛇走
猶帶松杉十里隂
右藤障子
鸚䳇雙飛白玉盤金漿一瀉萬珠寒故人自有相如渴
明月煩君掌上看
右螺杯
李柱史蜀扇
明月團圓掌上開清風猶自灑西臺誰將一片峨眉雪
濯錦江寒萬里來
答贈沈孟學(四首)
浙江潮落海門高王氣千年照彩毫有客已成枚叔賦
無人更羡廣陵濤
其二
海門中斷出吳關北望江流九折還一日故人携酒處
白雲千載鳳凰山
其三
西湖一片白雲秋影落孤山水上浮君自神仙誰不見
月明同在李膺舟
其四
江城春盡盡飛花花拂青樽日影斜寂寞更無竒字問
可知曾到子雲家
寄憶殿卿
江南行色照青春白髮相看夢裡新憶爾故鄉歸未得
梁園風雪正愁人
將至梁園寄殿卿
誰擅梁園作賦才只今枚叔在平臺春風好爲傳消息
恰是相如漢署來
六言律詩
郡齋同元美賦得遺字
城上西山黯黯齋中秋草離離風塵微禄相誤疎拙除
書自遺落日故人對酒白雲仙吏裁詩蕭條回首何處
徙倚論心此時
初度日子與過署中同賦
東海鍾靈此日西方誕聖彌旬玉清老子同姓金粟如
來後身佳客稱觴上夀薪詩落筆生神度江我自知已
下榻誰爲故人
六言絶句
同元美賦得寒字
秋風華髮相得落日青山自寒薄宦何如濁酒故人誰
在長安
醉示元美
拂衣不免違俗縱酒還堪達生偶爾故人握手看他豎
子成名
滄溟集卷十四
