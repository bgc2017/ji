滄溟集卷十六明李攀龍撰
序
送大司空朱公新河成應召還朝序
先是河塞新集而南流以阻再塞龐家屯而全河北徙
矣運道無所出縣官仰東南粟歲數百萬不得從漕上
盖中外洶洶焉是時公方從少冡宰遷大司寇之南都
也先帝輒為止之改守令官屬使治河矣公至行河則
奏言新河事而明年新河成南陽至留城百四十里入
舊河至境山五十里而運道復出江南粟數百萬更得
從漕上亡何有為上言治三河口亡状者疑不與公新
河也以為河所從来建瓴萬里并挾百川湍悍欲暴泄
之甚秦溝一川兼受數河之任恐不溢而北則溢而東
耳長隄一潰運道沙淤不饜不止抵極而反西南泛沛
與魚臺苦為壑無已時幸故道滅未久可求又其處易
浚不如從上原開支河於以分流殺水力助大河泄暴
水備非常佐舊河便新河三難不可為也公旣得議以
水之利害河誠欲暴泄之甚然使不直境山而北出將
一聽沙淤所為即出自徐州南而二洪又且生慶忌今
幸出秦溝秦溝適直境山南五里則是國家於河不治
而已得其大唯是為務他可次第舉者秦溝雖兼受數
河之任猶為束隘之而益其疾也河流疾則能自刮除
束隘之則後推前以致于二洪勢不踰淮放海而不已
暴泄何患焉夏秋水猥盛雖時潰而東北沙淤洊落泛
淺力微視其自索抵極而反亦在新河西隄外昭陽湖
受之以休息若所謂勿與水争者獨何言為壑今所欲
開支河在新集至兩河口無論漫無河形者凡二百五
十餘里須創作深廣若干丈即有河形如郭貫樓至龍
溝滅未久稱易浚又盡沙淤先臣有言撮沙如聚米挑
淤如畫脂河之所舍寕能強之即求得故道又何以異
未復之前而移魚沛之害還蕭碭也兩河皆赤子奈何
傷昏墊之懷地出水上雖隆之天力可從施誰能築虛
倡予和女而欲自託於水也無已則横隄抵之使舍曠
而就隘以迫阸其性不可矣且安得數十里成堤舉以
置其間由華而東而入秦溝而河自道也以觀水勢跳
出沙土欲居之久矣不如因之以合經義治水有决河
深川而無隄防壅塞之文俾得併力下流以事秦溝而
增卑倍薄兼事西隄重為魚沛之防如是則上不傷天
子昏墊之懷而江南粟常得從新河漕上矣及上報可
而西隄亦成是役也因高為深黃流辟之汙渠交委而
本水自足其著者在新河某曰國家運道業以與河相
直矣河獨非水哉善用河者因而利之耳出秦溝直境
山以致于二洪踰淮放海豈一日乎而忘東南秦溝旣
導濁河數倍下流已闊無復壅理即溢而東北湖休息
之束以長隄新河自足是為不治而已得其大計定焉
而他可次第舉者因而利之之道也豈其智焉匪天作
之圖而必欲復國家二百年之運道業以與河相直而
倖必争之利以嘗不可並行之害貽非嘗憂必不然矣
河入秦溝者什九而馬家橋西隄復成均之引水出小
浮橋而秦溝去橋止三十餘里運道已便斯龐家屯所
不必開先是開新河自南陽至畱城道又徑易漕度可
省十日上介有河形土不疏惡勢又可因為沙薛兩河
力又可陂澤之而效節宣大臣之於國家見謂利害私
竊念之猶曰天作之漕不然奉詔使行河費不訾作亡
益而無尺寸功偷得不憚勞任事之名且為新河中廢
地以徼人主見謂識微慮遠備非常者而苟無後咎餘
責雖踵興大役復故道何不可者然而國家大命利害
懸絶大臣舉事當為後法善乎開新河不盡棄舊河引
安流不盡排黃流之為言乎所謂善用河者因而利之
之道也豈嫌固自持議與衆破壊深論便宜相難極也
苟得其大彊直自用安所恤哉今且入見上言水之利
害與所以治河狀報敬承之績以贊乂安圖永賴勿但
曰先帝式靈之而已是役也拊綏貞作有若都御史姜
公臨飭藝略有若監察御史羅公共濟底平而與議利
害天子所嘗報可者乃命某以備論之如此云
送中丞陳公撫填河西序
中丞中河西四部而立幕府治張掖焉東起武威而西
出敦煌玉門關數千里北邊匈奴西控諸番而南制湟
中羌非若他中丞得一意備胡者矣今年春匈奴出武
威度河入寇隴西郡踰湟水擊諸羌掠申冲豪二部人
畜去尋復牧西江上與諸羌争水草之利欲候便擊之
何可久哉自漢表河曲而列四郡斷匈奴右臂令隔絶
與羌通路今湟中羌羈縻内屬顧又且患苦胡而至占
牧西海上出入其國旁不去則諸羌何以賴我而以為
中丞威重也日哈密諸番數萬又稱兵欲窺敦煌酒泉
間假令國家怒而追哈密已事往正其罪一旦開關延
諸番名王貴人使前受言則有若匈奴在青海上為内
應又何以待之中丞自在西曹時望見虜都城下扼腕
朝廷無禽敵之士請上大閱六師不報余旣已壯之也
屬且督四道守臣使分護河西一太僕治外廏之政得
以幕府西制殊域即令驅其軍吏發四郡騎士為天子
揚推亡固存之威剌土魯番之三禠哈密者傳首詣北
闕下而勒功昆山之仄豈為難哉今天下厭亂朝廷方
滅倭而後朝食敵又頻年出雲中上谷公卿議畱上郡
朔方入衞兵使者又出上郡朔方間幕它敢戰之士而
市西北駿馬郡國二千石各上補邊狀與計對中丞即
欲事萬里外吾恐國家與公卿議大策非凡所見事必
不從必且以爲無故勤四郡兵生釁外國即詔書問中
丞甚苦暴露獨不計令德柔遠因循舊貫與民休息孰
與此也微中丞誰不樂此者中丞而得讓何以自解也
然則陳子公之功沒齒不可復見矣優游河曲終更亟
還而取卿相不已足以復給事中之踦哉他中丞得一
意備匈奴何如中丞今得以羌備匈奴也匈奴欲與羌
合者非一世矣其計常幸羌有中國之急先赴以堅其
約然今觀望卑禾海上不即為寇者則猶私心不能忘
恐中丞兵至而諸羌背之也中丞誠以爲羌小夷即小
寇盗時殺人民其原未可卒集者釋而不問問與匈奴
解仇結約者再以此擁護大豪使卒歸義我勿輕治兵
湟中使匈奴得施德於羌而羌得以負匈奴之助然後
以金符之利制其命而虛其外廏豈不並制羌虜之道
也羌十三種故皆有大豪保南山湟中視城郭國久矣
豈其不度而損所恃以生之利於中國以託於自疑不
堅之匈奴棄妻子於他種中以與中國為難必不然矣
夷狄所以易制者以其種自有豪數相攻擊勢不一耳
若謂卑禾海上安得有匈奴今安得從枕席上度敵也
則以責之四郡不築遮敵障者徒令障候長吏多出卒
若取庸獵獸以皮毛為㫋罽日操量課杞采山理石爲
觥自罷其力而為實效何益哉匈奴雖在西海上羌能
間得其降者時時以諜來受事中丞斥所欲至伏所必
入使敵以謀洩自失而與國為累則羌為之障矣此謂
以羌備匈奴者也
送王元美序
以余觀於文章國朝作者無慮數十家稱於世即北地
李獻吉輩其人也視古修辭寕失諸理今之文章如晉
江毘陵二三君子豈不亦家傳戶誦而持論太過動傷
氣格憚於修辭理勝相掩彼豈以左邱明所載為皆侏
離之語而司馬遷叙事不近人情乎故同一意一事而
結撰迥殊者才有所至不至也後生學士乃唯衆耳是
寄至不能自發一識浮沈藝苑真偽相含遂令古之作
者謂千載無知已此何異塗之群瞽取道一夫則相與
拍肩隨之纍纍載路稱踣&KR0008;則皆橋足不下稱汙邪則
皆曳踵不進而雖有步趨終不自施者乎語曰何知仁
義已嚮其利者為有德世之儒者苟治牘成一說不憚
儕俗比之俚言而布在方策者耳復以易曉忘其鄙倍
取合流俗相沿竊譽不自知其非及見能為左氏司馬
文者則又猥以不便於時制徒敝精神何乃有此不可
讀之語且安所用之又二三君子家傳戶誦則一人又
何難焉誠使元美與二三君子者比名量譽誠不能以
一人一旦遽奪其終身之見而輒勝天下風靡之士文
章之道童習白紛乃欲一朝使舍所學而從我日暮途
遠且彼奚肯苦其心志於不可必致者乎夜蟲傳火不
疑於日非虛語也先是濮陽李先芳亟爲元美道余及
元美見余時則稠人廣坐之中而已心知其爲余稍益
近之即曰文章經國大業不朽盛事今之作者論不與
李獻吉輩者知其無能爲已且余結髮而屬辭比事今
乃得一當生僕願居前先揭旗鼓必得所欲與左氏司
馬千載而比肩生豈有意哉盖五年於此少年多時時
言余元美不問也曰世貞奈何乃從諸賢大夫知李生
乎自是之後少年乃顧愈益知余齊魯之間其於文學
雖天性然秦漢以來素業散失即關洛諸世家亦皆漸
由培植竢諸王者故五百年一名世出猶爲多也吳越
尠兵火詩書蔵於闤闠即後生學士無不操染竽濫不
可區别超乘而上是為難爾故能為獻吉輩者乃能不
爲獻吉輩者乎
贈王元美按察青州諸郡序
元美所為守尚書郎九歲當遷者再輒報罷則貴人側
目矣亡何稱治獄使者北察燕趙諸郡居十月而竣事
且入致命于天子乃遷按察副使奉璽書治青州部兵
事焉攀龍曰青州故四塞國也今其民豈猶無不吹竽
鼓瑟鬭雞走犬六博蹋鞠者乎臨淄之途豈猶無不車
轂擊人肩摩連袵成幃舉袂成幕者乎有之然利不在
上也管夷吾用齊而罷士無伍與其爲善於鄉也不如
爲善於家匹夫有不善可得而誅也斯禦戎翟衛中夏
成九合一匡之功而諸侯皆得以鞭箠使矣今其民見
以爲無不吹竽鼓瑟鬭雞走犬六博蹋鞠相樂也然暴
子弟亡賴少年爾不采金於山即煮鹽于海矣輕扞厲
禁恣睢辟倪往往内交亡命傾身為急仇家不解白刃
以視與其逮於法也不如聽於豪是大亂之形日具而
有司者所不知即為有司者所知微欲持其隂事吾恐
其發在左右之後也由是中猾以下猶姑逋逃佯以示
遜殺有司之怒而其大者不挾衆負固即自詣臺對有
司者不問矣有司者問之奈何卒能以其黨令自攻今
年一長吏明年一長吏又奈何卒能令有司者不問也
三尋之矛唯敵是求振臂一呼超距十丈引而更郤如
曳風雨其摶秘如組亦如掉蝟其盤鋒如輪亦如積環
堵牆而進矢疾不得加劍銛不得接不竢尺符捷於烽
火三尋之矛若鄧林矣然則今日臨淄之塗車轂擊人
肩摩連袵成幃舉袂成幕者豪為政也縣官豈有賴與
王于興師則占籍自偷不著同袍之義有司者一一治
賦即又狡憤而起坐索輜重裹糧于槖人歲不饜百繈
高秋徵戍攫市以行漁陽之野何多&KR0008;韋之跗注君子
也三尋之矛十五相構傅以章幟寝處其間釋冰而游
爰喪其馬不知玁狁受脤天子之鐘鼓寔式靈之汝何
多之有柞浦之役有君子六千人島夷偽遁委以禦貨
覆者三千人矣有司者初亦唯以汝為功又不佞以勤
縣官而怯於公戰即有豪實應且憎以慚我有司我有
司豈願有問也語曰虧之若月靡之若熱元美若能使
臨淄之民無不吹竽鼓瑟鬭雞走犬六博蹋鞠相樂也
而又無采金于山煮鹽于海是匹夫不善可得而誅也
何辭之與有若是采金于山煮鹽于海也尚將使其為
善乎鄉也無以異為善乎家以為罷士伍而輕扞厲禁
恣睢辟倪豪大者其未可遽問也元美其從堂視室左
右將自復若曰為勞幾何而歲且繈食縣官而必置之
則是使暴子弟亡賴少年登瑯琊之邱北嚮而歎也其
若徵戍以勤天子何何以春秋高枕自媮快也夾谷之
會魯行相事者誰哉元美其才一日可鞭箠使青州矣
何可使寇令也不然元美狙喜自用焉某安能知之某
所以知者元美有績以間執諸貴人繫不食夫我者爾
送河南按察副使王公元美自大名之任浙江
左參政序
始河南之按察大名者大名廣平二郡耳自某之爲順
德猶往謁山西之按察真定者于獲鹿踰年盖茅公始
得并按察順德凡三郡云余後往謁茅公大名習知大
名故重鎮又并順德順德西距太原諸鄙為畿内地設
守障吏于境上按察部之秋三月臨勅順德以為常矣
嘉靖丙辰公旣領治獄使者渡滹沱緣太行乃從某三
日而讞順德又五日而讞廣平又十日而讞大名旣告
竣役余乃從公大名命盧楠擕謝榛交相勞也曰不佞
世貞視治獄三郡掌上耳明年公出按察青州凡三年
則城顔神而收大猾徐氏令采金煮海諸亡命不逞之
徒由是解罷先帝賜璽書焉余旣歸自關中問公之所
以按察青州者状曰不佞世貞視按察青州猶治獄三
郡耳青州於濟南雞犬相聞也至今誦之較如四境父
老永懷紀載史乘蹟用不朽尋以家難乃自劾去屏居
者且十年今上大服搜天下失職之士乃南諫議諸君
䟽薦之公遂與介弟敬美並起岑君旣領紹興往謁余
曰始某之成爲疏薦者公與元美計所為主者榮施也
盖是時不佞已為諫議諸君疏薦之起補浙江轉參政
部浙以西矣實儀封張君所為至余往謁張君張君又
謂非不知元美欲道南諸君榮施也公起補大名譲不
就者再而不得請之大名又移欲中罷者再而不得請
凡按察大名四月而余轉河南按察使公遂代余為今
官云明年公往謁余濟南余又問所以按察大名者状
曰不佞世貞視按察大名猶青州耳獨未知可以按察
大名者治浙以西也不可乎余旣轉參政以皇太子冊
立入賀未之部而殷君從省中攝之即浙以西三郡如
掌上凡爲中丞臺御史臺疏薦之者三而特疏薦之者
二以按察大名治浙以西何不可也余未之部而聞諸
省中浙以西三郡郡多豪俗怙而喜殖故不悛以嘗試
吏顧其吏足以彈壓之則無敢輒動者元美在大名四
月而州縣之以墨去者三之一其風裁慷慨數為按察
益鮮中丞臺御史臺疏薦之者三而特疏薦之者二語
多與岑君合至推其文學經術不置而剖擊如是者以
信乎上深矣治浙以西何不可也公弱冠以才雄搢紳
間所莅稱秉憲之臣又蔚然爲辭宗二十餘年于此衆
方見憚乃起而輒信乎上以無掣肘言行事何不可也
余以入賀未之部無以道公者然其間父老之談文學
者盖數輩欲一相周旋未能也獨今之嚮意元美必舉
不佞以為藉願公與周旋焉使父老由元美知某以此
遺公矣不佞所以徘徊順德者旣得於公而稱使河南
猶及附如貫之誼卒假大名爲重其代浙以西也又將
圖余所欲效而未逮者使於父老有餘状斯又公所遺
某者矣
送汝南太守徐子與序
漢所謂良二千石者政平訟理庶民忘歎息愁恨之心
也即黃次翁爲潁川宣布詔令令民皆知上意而寬和
爲名龔少卿爲渤海悉罷逐捕盗賊吏非使勝之將安
之也而已各稱天下治行第一矣乃今良二千石猶難
之每坐以為不可及何哉豈無智能用非其數耳方且
從旁謂我二三兄弟文辭相矜不達於政雖摛藻如春
華何益於殿最世務&KR0008;牾所居廢亂安在其以經術潤
飾吏事也超然自以為一輩而幸我之敗以甘心則何
用我二三兄弟為矣往者元美以璽書按察青州諸軍
事所部亡命采山煮海之徒長矛距踊之士翕然解散
使有司無復沈命生累之憂子相參議閩中身在圍城
談笑却虜因計偕博士弟子員條上禦倭策宰相至讀
不能置即有謁閩中諸軍事者未嘗不曰此策具是矣
明卿三黜在去就之間所居稱平似潔似辱我二三兄
弟豈為不效哉毋論君子自好視人太輕始責務盡卒
抵以㒺而務不相能即上之臺中省中若建藩陳臬諸
執事下之丞尉功曹若縣令長無不相待以爲治而相
適以有成此霸所以毋失賢者意而遂願得一切便宜
從事也今之良二千石有則不近利害視勢取附巧爲
繫援使游聲譽無米鹽之功而竊高第之賞不則惛惛
無辯吏緣為姦乏提衡之術而病神明之稱上陵之不
悛下嘗之不報有則迂闊聖化鹵莽勸課欲治之急還
復廢亂危加之愀焉輕省之藐焉過聽偏昵躁不自持
雖有喜功趨事之心而無從善闕疑之度不則牽於猜
忌馭於嫌疑佯示其求諫之迹而惟恐聽之則彼因以
藉資微見其親仁之名而惟恐昵之則彼因以賣重若
存若亡使長者自沮而利其疏似禮似倨使故舊自遺
而坐之怨不知一人聽而萬夫緘口智者不敢也非所
昵而姑受其任義者不為也扱綸錯餌迎而吸之不可
以得魴而長者遠矣因緣其意而與其私猶之暴不公
之心於國人也而故舊駭矣然則有所陳對安得長者
之言而稱之非無智能用非其數而節度淺深適至是
而止因坐以二字為不可及耳今由王生所教戒觀之
文辭豈可少乎次翁爲吏自喜即經術亡益安用從獄
中受書矣子與今爲汝南何異汀州時文辭經術誠亡
當於今之君子然業已爲之我二三兄弟所恃以厭人
之幸我者在是而何可使人更謂子與曰太守甚苦書
策稠濁吏事旁午經術文辭一切無恙乎子與旣無是
四者用非其數而又有以厭人之幸我豈爲不效哉余
猶識在鉅鹿時子與與元美輒責治鉅鹿状曰無以國
人慮同舍也子相謂余即上績書考功乃鉅鹿太守以
殿聞我何以私故人明卿亦謂假令朝廷雜問上計吏
爾條對失上意在後叩頭謝我以給事中臨飭左右又
何忍見爾於此鉅鹿畿輔也余才出子與下甚遠即無
是二三兄弟左提右挈子與何患焉余旣上計子與與
元美輩數過勞我何爲也行治獄使者與明卿信宿我
境上何爲也元美繼至一日致讞三日致飲曰太守何
得囹圄如此此子與所知又何爲也凡以退而考察所
行不欲有名實不相應且今豈敢言報子與亦謂子與
有意於二三兄弟者如此矣
送宗子相序
王元美嘗與余論天下士謂子相於梁生徐生可謂騏
驥少壯一日千里何不可爲也久之梁生往南海徐子
與請金陵不調元美之吳郡海内交游且盡矣乃子相
又以疾去豈詩於人能使所有不爲也子相盖嘗謂朝
廷可使無文章之士則靈鳥不必鳴岐山而麒麟爲檮
杌知言哉所論萬古一時者矣方吾之屬類比事結撰
至思時也倏來忽失經營於將迎之間旣竭吾才而不
得一辭窮日之力而不得一語猶且不能自已也而遑
及其他無論明良喜起賡歌君臣之盛於唐虞之廷即
其次朝不坐燕不與憫時政得失主文而譎諫言之者
無罪聞之者足以戒達於事變而懷其舊俗亦何所不
得於我而况合契古人明請一朝實獲其心得意尺牘
千金享之嗟嘆永歌手舞足蹈過此以往莫之或知不
言而信是委喻於同心其有不反三隅則屏息辟之耳
旣以強人人愈厭旣以信人人愈疑其心以爲與其以
不吾知者嘗吾技則豈不得已其無以嘗吾技者乎則
病者乎是謂我竭才窮日之力而得之而彼豈輒得聞
焉是則不恭之大有不恤者何也立乎百世之上使百
世之下聞風而興起是旦暮遇之也四海而一人焉是
比肩而至也何有於我也正使不免於好名之嫌則雖
陸沈下僚亦餘此不朽之心獨奈何非義而冀幸不可
竢之富貴以心術之微精神之所至而沾沾焉游大人
以成名也詩可以怨一有嗟嘆即有永歌言危則性情
峻潔語深則意氣激烈能使人有孤臣孽子擯棄而不
容之感遁世絶俗之悲泥而不滓蟬蛻滋垢之外者詩
也子相之視天下又何所可為乎向吳舍人亦爲余言
子相於是也不然以子相之才在吏部何憂不即至卿
相而委蛇若是即世俗之見以竭才窮日之力作無益
安知從吾所好也獨其人實不窮一日之力謬爲詩以
竊取譽不知者受欺而與稱列至爲稍黠者所窺遂太
過矯失不復區别真偽槩天下賢者於是而子相不免
於疑則有之爾然豈詩之罪哉直其去也人皆知子相
有所不爲矣可以無去也其尚疑子相也則人有不可
信也詩難言也
送袁履善郎中讞獄廣西序
天子旣誅丁大司馬而下王職方獄也百官當秋論報
則職方逮詣闕下簿責不服矣按事者為奏移章司冠
吏將覆劾之時天下傷悼元元肝腦塗地而痛謀國之
臣即有嚴威赫怒人何得測焉履善盖嘗仰屋嘆曰昔
者鄧公言鼂錯於漢景帝謂錯計畫始行卒受大戮内
杜忠臣之口外為諸侯報仇臣為陛下不取也而帝復
謂吾亦恨之可謂愛君哉夫北敵虔劉我人民大司馬
悖愕自失至不敢出一騎他帥提重兵自鎮來復堅壁
觀望未嘗發鏃矢何可不駢首戮也職方則微二重臣
已足對天下怨心即使又誅一職方是匈奴旣大爲職
虐偃蹇肆志而去而朝廷復以其遺毒及吾臣子使相
慶得計謂因疆埸之政自屠執事之臣受為匈奴報怨
名天子仁聖愛畿内百姓甚于一大司馬而惡匈奴懷
詐内侵甚於二三執事之臣衆何憒憒無鄧公之見也
即前職方訊章所麗大辟法又非我所輒取何不可以
成案委顧人臣將順天子德意揚主之明傾身爲之不
欲阿邑辟患爾余聞大司馬訑訑不受人言北敵薄城
下時職方數為請戰不許也先是職方移檄諸道乘障
吏及時伺北敵出沒奏凡數十章又甚備於法得讞奏
矣履善非不親見大司馬受鉞縣首藁街三司使議獄
少緩行笞於庭法吏固人人危使余至今病悸也職方
必無幸矣一朝覆劾從末减以冐天子黨惡之怒而爲
無益不批鱗者哉履善素少年是舉也即宰相以為其
人計魁梧竒偉吐餔出見焉一日而名重公卿間矣夫
廣西不猶漢百粤地哉昔王然于風諭滇王入朝而勞
深靡莫皆同姓相杖未肯聽今思田疆宗岑氏為大詳
爲内屬而羈縻自解斯同負固矣戈船下厲將軍出零
陵下灕水桂林群無害也今苗夷阻兵府江寇竊荔浦
等郡矣馳義侯因巴蜀罪人發夜郎兵下牂牁江黔鬱
之間雖蒼梧秦王助逆吕嘉何至大藤峽蠻剽戾如近
時其在海濱西南夷譯者稱貢來往往禦人于貨使沈
沙栖陸之珍紫貝翠羽之玩不得呈表瓌麗以雕被宫
幄而賨&KR1970;火毳馴禽封獸之賦不軨積於内府有司者
治之按劍相眄則憑依深峭中原兵往援復以下潦上
霧毒氣蒸浥輜重阻絶弓淰鋌澁不可久居故聲教或
難之也即縣道官督大奸滑過嚴以爲起釁生事往往
中罷長其不逞之心檄召酋豪使出爲戰則枕藉城野
又皆中國遷民流移亡命驅之鋒刃而不甚惜彼雖侏
離蠢獷然其視利害禍福明矣我禦人于貨而譯者赭
衣我日尋干戈而敵人受覆師之罪彼見髠鉗載道非
其族類又安能不私相撫掌揶榆笑中國愚也當使者
五歲讞獄欺彼豈亦不惴惴恐冤者得直而吾禦人于
貨日尋干戈將論報反逮也乃使者怠於爰書不折片
言否則又以夷狄國重事不欲輕變遂令繫者由我遂
不復望生時不恤矣何以大畏荒裔之志而制其命哉
蠻夷猾夏咎繇是聽中猾小章何以稱淑問哉履善論
囚畿中時為越石父於黎陽盧生也嘗受其所上獄中
書盖余已異之又爲言廣中事多類王職方矣
滄溟集卷十六
