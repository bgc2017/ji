滄溟集卷二十一明李攀龍撰
墓誌
明故中憲大夫陜西按察司副使江君配恭人
郭氏合葬墓誌銘
君諱濬字子泉蓋梁散騎淹之裔有諱湖者自棗強徙
濟南西門外負郭巷方水而居焉至今稱江氏之池云
湖生秀復徙城東四十里許杏園因占籍歷城秀生太
學生得辛得辛生洽洽生璘璘生燦燦娶任氏生君君
生十八歲為邑諸生正德己卯舉于鄉嘉靖乙未授直
隸真定縣知縣縣有黠少年衷石槖中而假宿館人旦
發其装佯驚謂曰是安得竊吾金而易之石乎獄且成
館人笞掠無所得君至輒鞫其金所從來曰舉諸其子
錢家備引子錢家無應者少年遂伏罪而君稱神明矣
凡四年以薦䟽十有三徵為四川道監察御史從幸承
天除道滹沱河檄有司造舟為梁覆土其上列檻屬之
而大駕以渡蓋自知縣時腹畫如此明年廵按隆慶劾
奏大同總兵江桓下吏敵再入侵遂皆以捷聞賜俸一
級衣四襲銀若干兩明年廵按應天奏罷府尹洪某及
奏池州知府柯某與撫臣異状奪俸二月以南臺御史
奏解遷太原府知府者三年以奏最贈父如其官母太
恭人先是晉宗人其禄以萬數將軍中尉而下躬自簿
計郡庭紛不可問君為之約曰使我戔焉一宿有蕰藏
詰朝相見也自後宗室干謁是懲而仰給自遂至今便
焉有聘女而其子甲卒者欲以妻其子乙其女既已改
適則誣以為聘者乙也而訟之君微得其情命以後壻
之聘三十金償前壻家協矣及逮按察使則奪以與乙
其女而致令夜縊衆蓋益直君有其子不孝以屬君欲
殺之則箠而示之病不一也乞原則又謬為不可者以
數苦其慈而重貽之德久之乃釋其子卒為善士人謂
君有仁術類不可測如此云又三年遷陜西按察司副
使整飭洮岷邊備凡一年歸濟南凡十有五年而卒蓋嘉
靖甲子七月二十有四日也距生弘治丁未十二月二
十五日得年七十八歲恭人郭氏泗州同知䕫之女年
二十二歲歸君贈太恭人之年封恭人封恭人之明年
卒於官實嘉靖戊申九月二十九日距生弘治辛亥八
月十七日得年五十有九君嘗語人曰恭人歸我盖三
十八年盥櫛未嘗干日也子男邑諸生如錦一人孫女
適郭維藩者一人適鄭申者一人先是恭人自太原藁
葬郡城東七里舖南某年月日葬君於杏園祖兆東南
五十步恭人就祔焉蓋用君所自卜兆云志曰今之君
子患自視太淺矣君蓋起家縣令入拜御史再按畿内
以軍功受賞上書言事唯所論罷仕宦至二千石出守
大郡遮留踰代分臬西檄秉憲一方不可不稱得志焉
嚮令實無所長徒芥蔕一第沮於自效謂不可覬非常
之遇於繩墨之外而槩人以不廣何以自見如是哉是
為之銘銘曰莫致之其孰疐之莫畀之其孰寘之是器
是容是幟是從寧躇焉是託勿適焉是獲約不劑能格
不制才庶有開於將來
明故中憲大夫陜西按察司副使范君暨配宜
人楊氏合葬墓誌銘
按崔子元吉氏狀君諱瑟字孔和其先晉士會之後蓋
武文宣獻以來子孫蕃衍於齊衛間矣元末有名思温
者自東平避亂於郡之天馬山因家焉是為濟南始祖
云思温生常常生整整生勝勝生福贈君福娶馬氏實
生君君生十餘歲讀書於芙蓉山嘗有二龍窺頭於牖
抱尾於堂者諸生咸辟易走君不動但曰我獨何覿焉
頃失二龍所在諸生繇是咸竒君亡何復聞天樂作雲
中聲殷于庭諸生不聞也君乃竊喜益自負年二十二
舉于鄉壬辰登進士第選庶吉士明年以贈君喪歸乙
未起家授翰林院國史編修修宋史校皇祖御製文進
經筵講官明年上昭聖慈皇太后尊號得贈贈君編修
戊戌分校天下士明年謫開州判官身勦巨寇安自強
之亂量移大名大名有段生者報笥發焉金也輒斥使
去門下而郡中廪廪矣尋擢南京戶部主事歴員外郎
郎中乙已入賀遷四川布政使司参議護上川南道治
雅江上游並大度河古流沙之域先是都蠻之叛守臣
檄兵討焉輒為所抗君至乃罷討都蠻兵身以朝廷威
信往諭之都蠻皆稽首謝請内屬如故庚戌再入賀遂
拜陜西按察司副使分廵西寧道明年屬征羌兵既出
道遇暴風起於車東入於其西謂諸將曰是何祥也羌
豈舍掌吉而就紅厓乎乃趨紅厓羌果至迎擊之大破
其衆二月晦復戰於紅厓斬其酋長九人八月又與戰
戮其酋長寫爾定數&KR1200;而羌平屬北虜旁塞君欲乘餘
威驅之乃遣百戶李堂齎牛酒往風其王俺答不亥曰
君移部乃直武威直武威厭人邪將遂欲與諸羌豪合
也使者乘障出士卒候望寒苦久勞君無益天子神靈
諸羌豪先後既授首幸不屯備南山即所請朔方騎士
亡慮三萬人尚在此張掖武威驍卒萬人羌降兵萬人
不合將焉置之量君所部不滿四萬耳孰與漢卒彊也
即諸羌願合陿中豈得入豈得從枕席度虜乎虜無以
應明日獻馬十匹謝頃之君輒出莊浪則虜在焉然業
已疑君有伏兵則走黃羊抵黃羊則君在焉虜乃引去
壬子虜更寇三川君將兵三千人往禦之復破其衆於
紅厓是役也斬首數十級并斬肯騰狼台吉諸將益服
君多筭云事聞尚書上其功未報明年以他奏報免其
官家居十餘年而卒宜人者處士&KR0008;之女贈贈君之歲
封孺人君為郎時贈宜人宜人生十九年歸君歸之日
君舉於鄉已兩月矣自以不得裘褐事君子蓋終其身
無間言君自為宜人誌今不具列焉君卒嘉靖壬戌七
月十二日生於弘治甲子十月一日宜人生正德丁卯
四月二十一日卒于嘉靖丙午二月十七日子一人時
棟郡諸生先娶金氏蘇州知府城女繼娶王氏某州判
官寵孫女女四人一適應州知州馬應奎子班亦郡弟
子員與時棟俱宜人出其許聘舉人耿尚文子熠某縣
學訓導袁霑子夢庚廣東道御史薛樟子燿者封宜人
李出也孫女一人王氏出未聘卜某年月日合葬于紫
青山之陽余往在關中聞邊長老言君所起湟中塞百
四十里稱累世功紅厓之役先利致敵再策羌虜一何
雄也向令以一儒臣卒謫去何以自見乎猶復制於脣
舌尚書報罷竟免官去是鞅鞅耳贈君善堪輿家言實
荒芙蓉山徙焉豈法故當叶龍祥哉是為銘銘曰孰是
倚而伏之孰是踦而復之與其絓於口也寧絓於虜絓
於虜猶可禦也絓於口不可詛也
明故奉政大夫涇王府左長史張公合葬墓誌
銘
是誌也公蓋已葬者四十五年于兹矣隆慶庚午太學
生子含以父教授君卒屬誌于郡人殷大宗伯得請而
謂余曰先大父之謂何而不肖何敢不以先父望暐者
為先父望君幸追誌之也余若以為世德大誼遠而不
置猶之難已誌焉誌曰公諱齊字宗魯其先定州人元
末有高祖敬中者徙歴城敬中生獻舉永樂辛卯鄉試
仕南京後府經歴獻生諒郡正術贈僉都御史諒生鼐舉
成化乙未進士仕右都御史娶翟氏封恭人成化辛卯
十月四日是生公云年十六為弘治丙午屬都御史謫
從之彬州歸補郡弟子員舉乙卯鄉試己未卒業大學
正德改元都御史為逆瑾所搆又從之獄槖饘愈益謹
戊辰遂不就試大宗伯明年恭人卒又明年都御史卒
癸酉乃謁選授金華府同知矣俗故健訟公先繩其枉
者片言伏之株逮立遣苟得其情代贖頌繫虚圜實牘
餘姚李江者與其叔虎殺父之妾而無毒迹公佯言曰
聞此妾尚少安得白髮乎乃檢鬒然視之髢也蓋掘它
屍以命所毒者衆遂稱神明凡再攝衢州嘗一日傳爰
書十三事記委旁午舟車之跡交於兩浙嘗督兩浙會
計即會計兩浙自當臺省愈益賢之丁丑上績進階奉
政大夫己卯攝行覲事辛巳宸濠之叛公屯于境上草
萍塞禦焉嘉靖改元滿九載且行過潜見築甬道長竟
縣者公為白臺省罷其役亡何遷涇府左長史涇府實
始封王相以下尉卒數千人給廪無常時公至白臺省
一旦為給廪者三年尉卒乃復有固志乙酉十月二十
二日公以脾泄卒邸署教授君奉柩歸葬于郡城西四
里山祖兆云公娶贈宜人蘇氏陜西按察僉事泰之女
弘治庚申年三十二歲先公二十六年卒公誌其壙繼
娶封宜人秦氏嘉靖乙巳年六十五歲後公二十年卒
祔于公焉皆以公丁丑上績得稱宜人也公生三男子
汝椿即教授君自泰安王府改寧海王府娶夀張郡主
女沈氏汝桂太學生娶聽選官洪漢女汝南郡諸生娶
某州吏目周洪女二女子長適李時雍次適都指揮彭
烈皆蘇宜人出曰暐即子含曰晥麟遊縣教諭曰普郡
諸生曰曉曰著曰曾曰昱曰旦曰章孫男凡九人矣秦
宜人無出曾孫多不次云乃系之銘銘曰孰是子而父
罹而不可捄也孰是守而民罷而不可揉也不宜其親
胡宜其民三禩用彰于焉以蔵
明開封府同知進階朝列大夫王公墓誌銘
公諱詔字孟宣其先棗強人洪武初五代祖士賢徙為
歴城人曾大父恕大父驥父福公生頎秀美顔辭正德
庚午偕計遊京師凡八上嘉靖壬辰領牧定州州畿内
都會地雜夷守無良去者公至更約法示誠信及旬而
善者安釐弊幾盡及月而獷悍息蜀生卓某者道定遺
百金之裝索之塗公曰第往當有守者至則守者一人
至生謂曰百金雖微不可携而去乎曰人有棄子公嘗
不忍為泣活之我即忍爾莩轉于公之境哉梁御史來
按部猝入獄惟二囚繫焉登上考去先是州田多汙萊
人不能市牛耕公乃為孔明木牛法力得半牛在定三
歲以狀公最者疏二十有二擢開封府同知會朱僊鎮
盜起陷尉氏公即日往擊賊設伏扶溝下約舉幟翼攻
之賊果嚮扶溝冒伏中遂鼓而捕首虜執訊以還公蓋
微知賊家在扶溝必重質妻子也戊戌河決金相寺口
水出地上一丈所石橋歸德間方殫為河二洪窴雍漕
粟不得從河上議者謂自孫繼口至清河口百餘里大
興卒塞之非十四萬人不可使領吏且六百人雜作治
河卒受平賈與伐買薪石之費期六月計十七萬餘緡
是時公實注治河往行河曰是在我即湛祭令水工表
獨以徒四萬搴菱而自蹈橇理楗事徒四萬亦勸赴臿
百餘里雲舉各自以為常見公凡三月河隄成纔佐吏
數十筭九千七百餘緡而已績上賜爵一級視從四品
時行郡得金紫乘五馬轓焉而母夫人李且卒歸治喪
比禫亦懸車日弦誦吟嘯檢古書文帖泊如若忘其嘗
仕也公初工五言詩與劉選部天民名相及同郡邊公
貢稱兩生俱俊傑其在京師而信陽何景明亦善公即
雨雪逄人日江湖問客星搢紳至今傳誦之因知孟宣
名也余惟吾郡非不代有顯仕乃推與後進薦寵下&KR1200;
以是稱厚君子郡中士亦相與愛附公可謂與斯人徒
者矣即使徒致卿相以尊大取棄絶卒老何足以易此
哉銘曰孰與游者當世士牧則仁人儒君子六十樂天
今已矣公安此邱貽後祉
明封文林郎開封府推官汪公墓誌銘
公諱文顯字存道新安潜川人也其先曰汪華家績溪
為唐歙州刺史封越國公至宋贈金紫光禄大夫叔敖
者始徙潜川叔敖子若容若思從子若海皆舉進士若
海即嘗為江南經制使勸進康王者也十三世生彦仁
彦仁生汝珍汝珍生公公家世世服賈往來吳越間即
衰老復聽子孫修業而息之屬公早孤鮮兄弟彦仁公
乃不復欲公行則請行歸視息什倍彦仁公又欲公行
也則顧不為行曰計不暇席竒勝者不當如是乎及視
其所使則無不人訾相得轉轂殆百數賈郡國無不各
如其身往矣嘗貸故人胡輔三百金至試無所長欲其
術不告也胡且卒公亟置酒故人子令彊飲食謝不收
責且五年矣鬻地於汪循宗人所汝錫宗人則心欲之
若有怏怏移德於公者公謂汝錫今若是迮而與叔父
地叔父猶無受也願以異日請治垣舍亡何汝錫持循
隂事以告公公為致前地也卒解免公齎用既饒耻溝
壑有期功之親宗族貧來售田即使田售宅即使居飲
食必自祝曰天苟有汪氏尚及無悔於予身公身自為
葬者凡四世嘗曰吾何能效邑屋中豪越紼從他縣争
地以訟令殯者纍纍在堂寢而我衰絰就繫逮吾生平
不讀相冡一字書也吳甲者嘗自鬻吳元家故冒姓吳
氏後與其主埓富乎吳元將殺之不解千金客曰以存
道之義爾何不令居間公既脫吳之阨固奴畜之乃暮
夜持金來卻之曰吾往即嘗為商賈之事何至於爾哉
此何異比部君在大梁為理時所聽杜給事事杜給事
殺人大梁中使装玉帶明珠行公所公心知比部君廉
吏問遺不得至前則謂客曰即吾兒受賕不當致之大
梁邸中乎不去今且以爾往對簿論殺杜矣是時使公
藉令揚比部君名何不可哉乃大梁人愈益稱說公初
公年六十時會病以句曲山人楊君來居數月大愈體
復堅彊如昔時然一切不關家事矣乃謂楊君治生者
之於飬生殊塗哉無論愚者多財為害即賢者稱明積
著之理始亦莫不走利如騖乃所樂觀萬貨之情一人
操息繦至輻輳此有知盡能索耳終不餘力而讓財精
神不愈敝血氣不愈衰乎吾幸於前人得修業而息之
即擇人任時至道家所忌未嘗敢一日處知言哉公以
嘉靖戊申十二月十二日卒年七十有一歲配太孺人
方氏如孺人者一人張氏三子一貫郡庠生先公卒一
中即比部君余同年進士一誠國子生二人皆太孺人
出也銘曰彊于宗家彌蕃兮恬于生身彌存兮尚亦有
利于子孫兮
明文林郎四川灌縣知縣周公叔夫墓碑銘
公諱奕字叔大本姓劉氏其先寧國人六世祖逹一者
生政卿始冒今姓政卿生德始以徙戍金齒家焉德生
晟晟生玉是為公父至老不識衡量嘗夢白象而詰旦
生公公生少不弄長不謔也通五經尤長於春秋弱冠
為郡弟子員比有司大張樂送之學宫公獨乃先往郡
太守異焉嘉靖戊子與計偕乙未以親老不赴大宗伯
頃之而公父果卒戊戌除灌縣令縣瘠土又當威茂二
邊餉道公携二蒼頭之任曳革履一兩耳食無兼味有
餽之餌云可化為黃金者公舉以投諸江灌大夫以公
無家客甚久飾美女遺之不納也臺檄歲報贖金視多
寡上下其考公曰是使我剥民以稱最何不至哉即有
事它邑單騎從之見者以為簿尉矣其天性儉素類如
此灌既治改雲南府學教授蓋公以母唐老不能就飬
得請也歸之日有以十驘為公装者目之乃前所理大
辟囚某也公遽曰申冤令職也以若所為是市之矣改
官改行邪且吾二蒼頭鼓篋自喜十驘安所用之然唐
孺人猶未欲詣雲南公時時取給便省矣凡九年門下
士嚴公清郭公斗&KR1200;彬彬起矣屬當報績京師公曰吾
遠灌為母也遠者歸矣歸者更出乎遂拂衣去先是學
官使者太宰吳公簡諸生而授公公之子紹稷與焉屬
以雋且既廪而吳公輒遷代者有欲於公而公意不與
之紹稷辭既廪矣喬生既廪既用修于公而生亡公則
反之也諸生某延公而見其妻公怒罷酒皆謂公古師
儒云余惟古語有之唯色毁廉公無家於灌而卻美女
與拒諸生之見其妻也物莫有能動者矣今之師儒不
稱腐而稱豎其事監司之臨學官者何不至也且人亦
孰不欲其愛子之成功名至令不得隨牒既廩也戚矣
寧中廢業而意不為少假以傷不阿之誼豈不謂古師
儒哉母氏之故九年不衰屬堂上績拂衣而去兹與其
父老為不赴大宗伯一也功名之會難語天性其然哉
汝寧徐使君嘗為余言周眞陽賢余視海浙中見眞陽
在學官中得為公具列之如此公生弘治己酉卒嘉靖
丙辰配陳氏子一即紹稷故眞陽令寧波府學教授娶
王氏女二適張轅馬必昌郡諸生孫男二思兼娶潘氏
思永娶胡氏孫女二適莊東王廓曾孫男一曰歴是為
銘銘曰懿厥弟子張樂學官嗜音之戒飬正於蒙爰及
令灌革履跫然就其在御二奴比肩投江之餌可為黃
金與彼美女無貳爾心徭無異邑匹馬是將行無改官
始節是装師儒之求匪修乃承譽髦斯士接跡同升監
司孔臨抗言用違維母之故已而遄歸真陽世德永以
為儀克咸厥家有繹其辭
明將仕郎趙君墓誌銘
君諱應奎字子徵其先棗強人國初有十四者始徙歴
城十四生七七生榮榮生通通生樂樂生強強生四子
君其長云始君之以長史功曹掾除壩上倉大使也客
有過而勞焉者君則謂客豈以倉令則已卑邪吾猶為
之凡以可因分自致耳是役也實單車之壩會計惟謹
束槀較於輿薪執概不爽釜鼓然奉己薄輒取給家廪
用諸弟轉轂歲餉之矣居一歲改小真村廵檢屬有劇
賊阻聚松徐間諸二千石不能禽制則檄君捕之君乃
率卒往遇賊輒格鬭俘乃十數&KR1200;賊益悉衆拒我君卒
不及賊三之一遂為所獲坐君于中直兵在胸句兵在
頸環而視之不動也已乃從容為陳說利害曰固欲其
安之也賊亦尋解事聞諸二千石無不壮君之為人者
績書交最不次遷矣亡何輒棄官歸濟南則長君世卿
舉于鄉之歲也君纔年四十八客有過而止之君又謂
客吾已試為吏無卑者去不為吏無少者今何能忘除
壩上倉時相勞語邪歸三歲隆慶改元四月九日終于
正寢以生于正德丁丑十二月二十二日得年五十一
歲配姚氏子一人曰世卿娶孟氏女二人一許聘王閎
玄一許聘王侍講孫男一人曰勉學女一人未字卜某
年月日葬郡城東祖兆次誌曰信乎吏之無卑也壩上
之役束槀釜鼓皆朝廷一倉令執槩軍國持平分可自
致效卑成尊坐于賊中環視不動苟可安諸郡見危授
命生而有所不用而後能用其生也孰與陳說利害使
之自解之為從容君子曰解官之難於解寇也不能坐
于賊中而能一朝長往邪奚自致有二也按狀君盖既
棄官歸之日宅不更隣田不更畔身與太公恬焉顧所
為諸弟奔走徭賦者不以疲于棄官自諉可謂孝友為
政克明大誼者哉結髮諸掾積歲試為吏一朝棄之無
論其年可以為難矣余聞之殷少宰從游之士以長君
則吾門唐子高焉蓋稱舉德性今觀將仕君之為人所
繇來遠矣是為銘銘曰孰尊是須而卑可踰孰安是蘄
而危可罹行之既舒止斯有餘分不常在天自致則然
曰君子之阡
明太學生聶君以茹墓誌銘
君名鑑以茹字其先長干人也蓋曾大父士誠始遷曲
周焉大父文以高年起民間賜爵一級父景岩為郡功
曹時則生君君為兒時嘗問母郭氏即兒年及母母奚
若哉曰是時爾且以虆梩掩我地下矣君遂號泣終日
不嬉戲弱冠以訾入為太學生蓋兄事唐山馬健弟畜
渭南李文進之屬相與抵掌言天下事矣識者以謂即
以茹彊仕何國家不可為及被徵詣京師則又見今所
謂賢者卑疵孅趨以得人情惴惴焉猶日懼以冒於罪
罟無不包藏機心狙伺事會此非夫色厲而内荏者邪
吾即何異於鹿豕又安能效騏驥局促轅下乎將伏尺
菙以範我馳驅也是豈其意哉初豈願以其訾賈患也
輒歸不復語仕進矣君性好施予即母外孫趙氏者母
襁褓之功也嘗以謂君君曰此其田二百畆趙氏何憂
孤乎以余觀於以茹山居耕田而得食不賁羽儀矣起
而為吏身諛佞者寵利行不恤鄙夫身雖汙辱哉用居
上為右試官又恐比周賓正為姦觸大罪怨及朋友䛕
佞安可為也念為婞直奉法不阿動忤衆枉行危而毁
成倖直安可為也是則以茹哉銘曰君子之屯以保其
身有孚於哲人兮
明處士襲公墓誌銘
處士諱彪字仲威少時嘗為縣官輸租廣川主計吏以
輸者填委謬署處士牒以捐之遣令去矣處士竊念生
平義不逋賦稅即一旦出門輸租縣官何可輒令有離
上抵負名乎竟自請輸租也久之又為縣官輸租詣京
師見遺錢百緡于道中繦相屬也稍稍致之車而逆旅
人意且私之矣乃謂處士持錢百緡猶為暴蔵孰與易
之金而橐中装焉便也逆旅人固進處士固謝乃馳及
前遺錢百緡者視錢百緡亡其車中處士下自致之曰
貫得無朽哉輒超乘不顧而去豪長者馮甲嘗假處士
宗人粟三十斛矣處士不知也而宗人自馮所來言收
債事處士曰吾即不能贍其族雖有粟降之天猶之露
食也且馮君不難指囷授爾何可使失要期乎乃為具
三十斛粟償之馮亦不知為處士粟也嘗謂諸子非其
命求無益于得即當饜糠覈奈何欲啖麥飯亦卒然喪
喪著覆地上爾不然蔌蔌佌佌口約腹裁雖一錢捫之
汗出不能去手老至操財愈急其不才子亦已視産稱
貸恣紈麗游飲詬笑乃翁纖嗇作苦宛其逝矣即倒囊
入息於子錢家甚者卒失業市乞轉溝壑令里閈咄然
相戒寧極慾於生前耳吾豈嘗不慮及是乎處士侃侃
性尤不喜巫祝嘗謂不盡此輩焚之天終不雨已則惰
不力穡而徒以禳田哉不已䟽乎是為傴嫗跛媪疾廢
之婦以馮身狐祥厲鬼而頻行為祟者彪安能以八尺
軀磬折於前丼令其恐喝數切不敢仰視已而操吾豚
蹄斗酒以往哉由是菑濟之東巫祝女子凡以其土偶
若桃梗人遷者數十家矣處士其先棗強人六世祖諱
全者始徙章丘焉而成而士逹而彦祥而子整而昇昇
即處士父也處士生於成化四年三月十二日殁于
嘉靖三十四年六月二十七日妻五人子四人孫男九
人蕭氏生曇一人曇之子光燦史氏生昆與勖二人昆
之子光燿光熠光炤勖之子光炳光煥其冕一人生子
曰光炫光煌則又一蕭氏出也其次魏氏賀氏及女二
人曾孫男若女十二人不具其所自出焉勖實處士家
季子哉所為文章稱博辯君子余弱冠與游甚驩即猶
與光炳光燿處諸生中也其年十月十二日葬處士於
蟠虬澗之陽以許邦才所状示攀龍為之銘銘曰不啗
於人寧聽於神宜爾子孫振振兮
明故許處士配張孺人合葬墓誌銘
許氏其先棗強人也有諱伯成者始徙歴城云伯成生
本本生敏敏生瑍是為處士父處士既總角受大戴禮
補郡諸生矣則寢疾者數歲瘳而母陳更寢疾則更受
素問難經諸方書而母陳疾亦旋已處士雖好數然慕
張子和之為人自言時時以其三法者視人無失也每
為長史君稱黃老家言慈儉不敢為天下先吾用之且
四十年而匿迹自隱不敢以其伎成名矣初處士弟鎰
家有巫視病者處士實懷利錐往會之至則屬其從弟
子女數輩曰何纍纍者腓乎有鎡在此蓋踰日竟無降
者相與睥睨處士也處士乃出其錐謂曰神固當患若
此哉不腆魚菽在此其以歸矣不然徒敝鼓也蓋自是
諸許氏無復謁巫者處士之力也張孺人宣之女也生
十六年歸處士處士兄弟七人婦皆名家子人人無不
自以為視具工乃姑陳則數過處士食徒以為所進必
所欲也陳故時時寝疾即加一飯脫然愈即損一飯脫
然愈孺人視處士之視母功常居半焉長史君既調永
寧孺人謂曰男子之建功名周旋惟四方何可欲更得
如趙州者在爾宇下為善地又何得以我老為觧即不
行所為嘗爾者豈更憐爾而遂以一蹶已使甘心我乎
及遷今官孺人即又謂長史君在永寧時孰與今官親
者親責之故者故望之宗族鄉黨遠於萬里又安得以
我之故稱便也蓋自是長史君益莊而官屬益畏矣至
今諸許氏皆謂孺人相夫不於處士或以其母或以其
子云余惟處士懷錐事大類西門豹故談笑足以移風
俗雖長者為之又使當之永寧時非孺人數語引大體
長史君安能慷慨萬里也處士字待時鎡即其名生于
成化八年正月二十九日以嘉靖七年六月十一日卒
孺人少處士三歲六月二十三日生卒以嘉靖二十八
年十一月十九日子一即長史君邦才也孫復郡諸生
卜三十九年三月六日城南某村之祖塋改兆葬處士
而孺人與合請余銘銘曰胡既以慈儉不敢為天下先
又胡欲託於四方以周旋弗匿弗章弗蹶弗行子孫振
振有懷二人哉
滄溟集卷二十一
