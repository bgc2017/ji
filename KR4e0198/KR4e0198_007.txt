滄溟集卷七明李攀龍撰
五言律詩
春日閑居(十首)
即令關請謁何用乞江湖僻性終難狎浮名本易汙杜
門人事過欹枕歲華徂薄俗還堪畏﨑嶇比宦途
其二
白日移高枕青山答放歌病纔宜偃蹇老自厭婆娑禮
數諸生絶交遊二仲多江湖春正滿更欲混漁簔
其三
藥餌休官嬾蓬高謝客深濁醪殊解事高枕自知音老
大翻陵勁文章豈陸沈浮雲終日在瀟灑竟何心
其四
五羖功名薄雙龍羽翼乖風塵凋短褐雨雪閉高齋慘
淡幽人色飛揚壯士懷少年何太苦妖冶事形骸
其五
奉使談經日單車西入關掄才牛口下得士鳳毛間白
雪千人失黃河萬里還即今高卧處猶不减商山
其六
乞歸君已見削迹我何求交態疎能變時名久自休中
原來病色萬里入春愁不是忘機客還驚海上鷗
其七
結舌論文地甘心養拙年朱門人自老白雪調空傳世
路蓬蒿外浮名燕雀前中原二三子夙昔共周旋
其八
病起獨登臺春光萬里來浮沉還我輩俯仰見人才華
髮風塵過青山雨雪開浮雲堪倚杖落日好銜杯
其九
漂零唯濁酒落拓總狂生彭澤差聞道高陽横得名罷
來詩慘淡卧久興凄清日對春湖色潺湲嬾濯纓
其十
五柳㟙湖濱先生隱是真文章堪側目潦倒竟全身何
必論交地長須縱酒人即令東蹈海斷不混風塵
夏日東村卧病(十二首)
平生偏伏枕睱日是抽簪病著青山色愁高白雪音雲
霄懸出處蹤跡間浮沉不必名俱毁方知二仲心
其二
放歌知帝力縱飲見天真綵筆風雲老青樽日月新詩
驚噉蔗客酒讓采薇人即使妨幽事何須傍隱淪
其三
自甘成獨往誰復病相憐金盡論交地囊餘解擯篇清
齋芳藥餌華髮媚林泉不必憂生事深耕種秫田
其四
不謂幽棲處還堪抱膝吟大雲千里駐片雨二湖陰暑
逼藤蘿淺涼生栝栢深鮑山終日在知己媿黃金
其五
未同疎雨至勿翦夏雲繁片華樽前出雙流樹杪翻紅
顔辭上國白眼入中原慢世吾何敢風塵且避喧
其六
拂衣先達怪高枕故人疑世路衡門左軒車負郭遲少
年誇解事薄俗諱言詩何處堪遥集悠悠未有期
其七
每逢河朔飲輒憶廣陵濤起色含佳句流光逼濁醪興
緣知己盡名豈罷官高髀肉看如此何論長二毛
其八
空林風雨過瀟灑一樽開看竹俄蠲疾漂蓬敢負才杜
門辭問字落日罷登臺不是憐嵇阮誰堪把臂來
其九
夜半忽風雨層樓四望孤雷盤華不注電劃大明湖雲
霧連屏疊蛟龍抱劒呼飛揚天地意垂老見吾徒
其十
何物子虚賦深承漢主知一逢楊得意千載遂同時諫
獵功名薄為郎日月私閒居堪避事稱病足逶迤
其十一
更閱人間語誰堪出處同江湖星自客詞賦日猶工物
色餘爭席生涯見轉蓬延陵皮相士竟失被裘翁
其十二
白頭明日事君不見交情千載論知己中原命友生青
雲高病色滄海傍詩名一為彈冠誤徒令國士輕
秋日村居(八首)
隱几憐清曉開軒命濁醪西風行薜茘白露綴蒲桃氣
逼蟬聲苦天含鴈影高壯心堪自見秋色正滔滔
其二
病色還相假秋光溘自開清羸堪傍竹潦倒重銜杯返
照湖邊盡浮雲海上來即今知九辯無處不悲哉
其三
秋意長西北苕蕘望裏分青含仙署雨白動帝鄉雲屈
宋終難達巢由故不群江湖三十載搖落好誰聞
其四
南山伏枕前北渚濯纓邊林薄秋逾厲雲霞曉自鮮談
詩成白首把酒望青天萬里中原色蕭條此地偏
其五
不必知名姓中原一病夫柴荆存古色藥餌泥窮途落
日懸魚笱西風纏轆轤生涯君自見百畝白雲湖
其六
高齋清自掩遥夕病相看片月花間淨明河樹杪乾流
螢含火著宿鷺抱霜寒何限同袍意江湖坐渺漫
其七
白雲不搖落湖上長悠悠世事銜杯過人情把袂休秋
光棲自老日色澹相愁况復多風雨蕭條傍倚樓
其八
搖落唯高枕風塵且閉關醉來雙白眼病起一青山交
態元難作詩名已自閑有人湖海上無事馬蹄間
冬日村居(四首)
高卧堪人事幽棲豈世情老松寒更拙片竹冷逾清擁
褐江湖色鳴琴雨雪聲嬾心常近傲不是學莊生
其二
百年長藥褁三徑且蓬蒿華髮抽簪短青山伏枕高漂
零知濁酒雨雪見綈袍似解冥鴻意翻然變羽毛
其三
寒邳不可望蕭瑟掩柴扉宿霧含霜苦斜陽帶雪微清
齋宜病色生事合漁磯欲奏滄浪曲江湖此調稀
其四
遙夜憐幽獨南山傍戶庭泉流霜下白野色海邊青風
亂將殘燒寒疎欲曉星偶因樵唱起延眺及林坰
寄華從龍比以魚橘見致
多少人間事誰能便作書罷官君更早謝客我何疎八
月來吳橘三江下楚魚因風裁數字一問子雲廬
月
不是山中月誰能坐鬱陶蟾孤憐凍影兔老愛霜毫暈
疊金波動寒侵玉樹高為題團扇句千里寄同袍
和殿卿神通寺見貽之作
花宫留妙唱綵筆遍高僧說法從初起談詩出上乘五
言爭刻燭一字了傳燈玄度前身是風流益可憑
同許右史遊南山寺宿天井寺
古寺馬蹄前荒山斷復連階危孤石倒厓響亂泉懸喬
木堪知午迴峰半隱天不因許玄度誰此得攀緣
龍集寺
千林窺壑險一徑入雲愁峰落青蓮色燈懸白日幽香
臺高枕出澗水閉門流聞道群龍集明珠自可求
錦陽川九塔寺觀許右史碑
名山諧夙好况復近吾廬嵐影浮斜照兹川錦不如空
林雙樹老寒塔九華疎一片頭陀石新文六代餘
元日
五十江湖客風塵一事違漁樵供藥餌雨雪偃荆扉白
髮詩篇苦清齋病色微平生拚縱酒今日不知非
立春前夜齋居殿卿攜具見枉
茅齋殘雪在新月况當門春動西園蓋寒空北海樽詩
篇閑自遣交態老難論似覺行厨色能清病客魂
立春日齋居對雪憶元美
齋居何所作春雪是佳期淨入年華淺光含暝色遲鳴
絃流豔曲拂簡映新詩此夕山陰客扁舟興可知
襲生初度與郭子坤集開元寺餞許右史
論交三十載此地重尋盟夏臘高初度人天戀遠行青
蓮澄筆彩白馬識經聲曾是春山夜談禪對友生
逃暑
無處堪逃暑高樓坐夜分河流纏宿霧電影迸重雲紈
扇含冰彩珠簾網露文漢宫多貴幸何以荅南熏
暴雨
西來氛甚惡夏至此何祥雨伏千厓怒風迴萬壑長雷
聲盤暗牖電影纏空梁少選虹霓出園林媚夕陽
寄子與使君(二首)
一郡看如此扁舟意若何白雲天目遍春水太湖多怪
事寧詞賦幽人自薜蘿平生無俗客三徑許誰過
其二
我輩還堪見人間已厭聞大都常謝客不次各離群病
酒仍耽句青山自白雲春來論數子飄泊有如君
襲克懋託疾不肯入試賦贈
似得冥鴻意兼深抱璧情一鳴堪自失三獻轉相經白
雪看前輩青雲讓後生己須横四海且復愛連城
寄懷余德甫(二首)
豈亦逢秋色登臨若遠行江通灌嬰井山到越王城何
見非交態難言一宦情大東千里月石鏡好同明
其二
即聞彭蠡鴈應上武陽臺華髮文章到青山放逐回時
名堪下榻秋興足銜杯不是求羊輩蓬蒿斷往來
二月十五日誕子
三十盧家妾明珠報使君國香元有種天馬自超群月
應懸弧滿春迎翦紱分負薪還爾事豈敢望青雲
席上别王吳徐宗四子
仙吏滿蓬萊離筵氣色開襜帷寒食過風雨太行來一
失中原遇難論我輩才華陽猶駿馬涓者載金迴
荅元美喜于鱗被召見寄(二首)
十年君所見已分老蓬蒿安得浮名在將無執事勞海
鷗群自下天馬步元高五柳還須種徵君不姓陶
其二
那堪成僻性非不愛明時白髮終憐我青山好屬誰連
城高一抱流水妙相知君自墻東客行藏豈更疑
過吕梁
十年稱病客繫楫在樓船澌下波方溜風鳴水正懸青
山高卧裏白髮壯遊前起色聊相假終慙傲吏賢
宦情(二首)
初服終能事徐生己自違浮雲知失計漚鳥見忘機越
酒經春老江魚入夏肥他鄕如不病一任宦情微
其二
我輩誠何意于今自解難纍寧知衆嫭儂已罷新歡白
雪狂歌盡青雲病疏看江湖終日在一任宦情闌
劉太保文安公輓章(十首)
上公霑異典美謚表餘恩文並三光麗安同五嶽尊朝
廷先達在社稷大名存廟議當時事稱天有世孫
右贈謚
遣奠煩容物臨軒憶典刑祠官開正寢法從輟明庭筵
几知存問鍾彛藉寵靈老臣如就饗帷幄見談經
右諭祭
使從三省至地自九原開不作祁連象寧知漢代才佳
城跑躑躅法駕擁徘徊文劒今埋照于焉燭夜臺
右賜葬
國史從王事經筵飫帝慈龍章紆後寵魚水見前知雨
露含天藻山河勒制辭門生堪視草猶作起家疑
右頒誥
峴首羊公石千秋淚不禁孤墳寒自出華表鬱相臨陰
雨龍文動風霜鳥跡深更聞辭妙絶一字可生金
右立碑
自復遺書出相傳片字工史才依晉乘詩調託唐風草
疏回天力談經發聖聰少年眈作賦頗欲擬河東
右遺文
祠堂何所有遺像鹿臺山為是懸車處常聞曳履還諸
生從上黨三老自壺關伏臘蘋蘩外談經俎豆間
右特祠
諸劉稱令族群從復清操家自駒千里人皆鳳一毛文
章爭左袒禮樂盛東曹五世傳經術推公甲第高
右世科
一時求舊德千載憶皇都北斗高元氣南山永帝圖青
雲餘几杖白首自江湖此日乘驄客閭門意不孤
右達尊坊
小子元吾黨前賢亦故鄉春秋存俎豆日月望宫墻血
食堪千載精靈自一堂唯應楊伯起秦晉鬱相望
右從祀鄉賢
再過子與
浮名難自託佳會豈相圖日月高詩社河山壯酒壚歲
星時一出白雪調元孤繾綣非為佞風流不可無
七言律詩
送趙戶部出守淮陽
仙郎起草漢明光幾載軍儲事朔方五馬新為淮海郡
三臺舊署度支章行車麥秀隨春雨卧閣花深對夕陽
時憶上林詞賦客鴻書遥下楚雲長
崔駙馬山池燕集得無字
主家池館帝城隅上客相如漢大夫十里芙蓉迎劒舄
一樽風雨對江湖橋邊取石鯨飛動臺上吹簫鳳有無
向夕不堪車馬散朱門空鎻月明孤
送彰德陳使君迎侍浙中
帝里初分郡檄回便迎青鳥建章臺東方千騎風雲下
南國雙帆河嶽來公子西園池上讌使君秋憲府中才
鄴天露冕行春日更許何人托乘陪
送郭子坤下第還濟南
華省栖遲白髮新因憐失意轉憐春樽前病起逢寒食
客裏花開别故人賦就自堪生顧眄才高豈合老風塵
燕臺郭隗君家事不擬驊騮不致身
送王郎守安慶
花滿胡姬春酒樓使君五馬五驊騮明光起草推高第
三十專城領上游天柱西懸江漢影海門東控帝王州
到來紆畫思同舍萬里風煙白鴈秋
送豐城杜少府謫滇南
共惜投荒萬里天當朝起草事空傳主恩綠鬢神仙尉
客夢青雲侍從年盤水秋帆開瘴癘黔陽春樹隔風煙
孤臣自有豐城劍遙夜思家向斗邊
酬谷明府見寄
清時詞客滿公車獨向漂零嘆不如老去已拚常縱酒
秋來何意為裁書薄遊更自淹華省多病惟堪返敝廬
共道子雲長筆札知君近日五侯疎
秋前一日同元美茂秦吳峻伯徐汝思集城南
樓
萬里銀河接御溝千門夜色暎南樓城頭客醉燕山月
笛裏寒生薊北秋胡地帛書鴻鴈動漢宫紈扇婕妤愁
西風明日吹雙鬢且逐飛蓬賦遠遊
送孫郎中守承天
鬱蔥佳氣漢江邊今上龍飛北極年過幸沛宫三日飲
裁留郢曲大風篇仙郎珂散蓬萊月太守帷開橘柚天
明到為存湯沐邑須知父老借才賢
劉員外家宸翰樓
君家司寇此樓居奕葉承恩片帖餘帝自經筵傳翰墨
人從冊府見圖書煙雲繞檻生春色牛斗開函散楚墟
弦誦只今諸弟滿韋賢相業好誰如
送劉員外使黔中
牂牁萬里越王臺北眺中原秋色來江嶂忽分三楚斷
海天不盡百蠻開白雲使者乘軺過金馬祠官擁節迴
為泛昆明誇上苑令知漢主自雄才
送大司寇之金陵
聞道銅標護百蠻當朝共擬伏波還來持滇海中丞節
入領西曹法從班曳履春雲高北斗迥車秋色照鍾山
顧期門客江城滿草奏時時達漢關
送皇甫别駕往開州
銜杯昨日夏雲過愁向燕山送玉珂吳下詩名諸弟少
天涯宦跡左遷多人家夜雨黎陽樹客渡秋風瓠子河
自有吕虔刀可贈開州别駕豈蹉跎
送瑞安劉明府
劉楨詞賦不群才百里新承漢寵迴吳地青山飛舄下
大江秋雨掛帆來白雲堪贈神明宰海色遥臨睥睨開
到日自逢花滿縣更憐春樹接天台
送許元復還姑蘇
薊門鴻鴈滿高秋張翰思家罷遠遊入洛故人名下士
度江寒夢雨邊舟客來白髮誰相憶賦就黃花不可留
興發鱸魚堪自釣吳楓搖落未須愁
署中有憶江南梅花者因以為賦
欲問梅花上苑遲座中南客重相思開簾署有青山色
對酒人如白雪枝驛使書來春不見仙郎夢斷月應知
偏驚直北多烽火昨夜關山笛裏吹
與茂秦金山寺亭上望西湖
孤亭遥上翠微重檻外空林何處鐘秋到諸天開薝蔔
湖連雙闕散芙蓉雲光忽落黿鼉窟雨色飛來鸑鷟峯
自信登臨能作賦肯令陶謝不相從
送汪伯陽出守慶陽
中原萬騎郤胡兵客領銅符塞上行大漠清秋迷隴樹
黃河落日見秦城邠人自美西羌俗漢守誰高北地名
郡吏可能無薦達還令介子乞長纓
送黃侍御按滇中
去矣乘風瘴癘開西南萬里壯遊哉登臺越巂山形合
攬轡昆明秋色來周禮職方天外盡漢臣封事日邊迴
征蠻幕府今凋落安得樓船下瀨才
送包大中長蘆知事
九河水流何濺濺君去春花車馬前入幕官僚清宴久
揮毫渤海白雲天相將牛酒勞從事未少魚鹽給俸錢
此去陸沉無不可于今薊北靜烽烟
除夕
幾年仙省白雲間此夕歸心醉裏閒九塞烽煙連北極
千門雪色照西山還知傲吏能違俗未擬浮名好駐顔
長孺淮陽今不薄春花或恐滯燕關
元日早朝
禁城春色引朝天接跡䕫龍近法筵雲裏金莖通御氣
宫中玉樹隱祈年西山亭障遙臨薊朔漠旌旗滿護燕
聞道至尊歌白雪小臣還獻郢人篇
早春得汝思蜀中書
萬里誰傳錦字迴楚天搖落正堪哀揚舲巫峽江聲合
立馬岷峨雪色來西極使星遙入部中原人日好登臺
莫言羽獵誇胡後不數揚雄作賦才
送惲員外按察郢中
醉擁驪駒不可留送君花發鳳凰樓青春開府西陵色
到日登臺北鴈愁寒雨遠分荆楚望白雲無盡漢江流
共知人世悲難合儻得隋珠莫暗投
初春元美席上贈茂秦得關字
鳳城楊柳又堪攀謝朓西園未擬還客久高吟生白髮
春來歸夢滿青山明時抱病風塵下短褐論交天地間
聞道鹿門妻子在祗今詞賦且燕關
送大中丞王丈赴山東
天下軍儲飛輓來中原胡虜戰爭回漢柱舊題驄馬使
名家接武佩刀才按章時拂風塵入憲府秋臨海岱開
主恩偏憶嚴城日什二東秦保障哉
答宗考功齋居見贈
金莖夜擢建章高漢主祈年祀事勞仙吏詩投青玉案
故人秋卧白雲曹此生湖海供多病何物風塵抵濁醪
中散近來疎嬾甚更無書札到山濤
呈大司寇何公
漢臣韋氏有玄成舊德中朝曳履聲督部曾持滄海節
總戎親破綠林兵重瞻執法臨天座自失流言荷帝情
千載雲蒸龍變日更期文劍署高名
再呈何公
幾年開府漢中丞去後功名何武稱荆楚軍儲遮海過
潢池兵氣向秋澄尚書北斗天喉舌司寇西曹帝股肱
耆舊即今推濟美清朝劍履坐相仍
春夜同元美子與子相過公實
西山落日照金莖北闕春陰覆禁城湖海百年今夜酒
風塵五子異時情和來白雪俱高唱自附青雲起大名
不獨諸郎關象緯真人應更為東行
送萬言卿明府之長興
逐虜將軍度漠回黃金猶自滿燕臺請纓慙我為齊客
製錦多君更楚材城上春雲天目出簾前秋色太湖來
弦歌暇日能相憶花裏新詩過鴈裁
送范敬甫之閩中
共看驄馬使君賢開府東南日月偏海嶠秋陰分越樹
人家雨色散閩天朝廷記憶江城久詞賦知名水部前
還擬主恩頭白裏時危相贈祖生鞭
五日同子與子相過公實時公實在告
空堂隱映石榴殷花裏幽期白晝間染翰風雲隨上客
開樽雷雨過西山賦成敢避能驚座酒罷何妨善閉關
况值懷沙千古怨那堪騎馬獨醒還
韋氏池亭同元美子與子相賦(四首)
貰酒新豐解佩刀相逢意氣為君豪孤亭晝敞杉松色
亂石青含薜茘高自向風塵偏勝蹟豈令湖海傲吾曹
從他桂樹山中發招隱何勞更反騷
其二
華髮文章愧不工獨憐諸子調相同西京矯矯多竒氣
東海泱泱自大風三署仙郎攜酒後一時詞客此亭中
白雲寥廓迷幽薊騶衍談天碣石宫
其三
幽亭斜日亂松聲下有滄浪可濯纓求友花間黃鳥出
垂天城上夏雲生梁園作賦千年事河朔銜杯萬古情
莫恨風流吾輩晩鄒陽袁紹漢時名
其四
韋曲高臨漢苑開城南連騎紫宸回閉門流水花間過
倚檻青山席上來客難似矜能避世子虚誰見不憐才
若論承寵無先後安得吾曹共酒杯
送張元諭虞部謫常州别駕
賦就黃花别季鷹還從遷謫問飛騰懸知漢柱名當藉
况復虔刀事可憑寒雨大江臨楚望千家秋色暗毘陵
闔閭城外逢搖落何限吳山客裏登
送吳人陸之箕
客有登臺賦遠遊薊門金盡坐高秋總憐岐路無知己
不向風塵為白頭木落毘陵看過鴈月明張翰倚扁舟
未將簪紱論多病草色姑蘇到自愁
送李司封謫廣陵
明光起草羡青春服藥求仙笑此身白首雲霄空薦士
黃金湖海未逢人廣陵鴻鴈來秋色寒雨江楓度逐臣
見說故園湘上水嬾將詞賦弔靈均
滄溟集卷七
