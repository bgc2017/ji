增刊校正王狀元集註分類東坡先生詩卷之八
江河
詩十首
湯村開運鹽河雨中督役(堯祖按圖經仁和縣湯村鎮市在安仁東)
(鄕去縣四十一里而都塩倉在天宗門裏〇持晦按國史先生本傳云開西湖䟽茆山塩橋河修治堰閘與民)
(興利除害講究甚悉郡人德之爲立祠堂云)
居官不任事蕭散羡長卿胡不歸去來滯留愧淵
明(次公曰相如倦遊不慕官爵求爲文園令稱疾間居此雖居官而不任事也旣不能如長卿之蕭散又不如淵明之歸去所以)
(歎其督役之勞也援淵明賦歸去來解印去彭澤太史公滯留周南)鹽事星火急誰能䘏農
耕(子仁曰諷開此河不當又妨農事也)薨薨暁鼔動萬指羅溝坑天雨助
官政泫然淋衣纓人如鴨與猪投泥相濺驚下馬
荒堤上四顧但湖泓線路不容足又與牛羊争歸
田雖賤辱豈失泥中行寄語故山友慎母厭藜羹
(厚曰莊子孔子窮於陳蔡之間七日不火食藜羹不糝陶潜貧士詩弊襟不掩肘藜羹常乏斟王子淵頌羹藜含糗者不足以論太牢之)
(滋味韓愈垂雲詩藜羹尚如此肉食安可常)
河復(并序)
熙寧十年秋河决澶淵注鉅野入淮泗自澶
魏以北皆絶流而齊楚大被其害彭門城下
水二丈八尺七十餘日不退吏民疲於守禦
十月十三日澶州大風終日旣止而河流一
枝巳復故道聞之喜甚庶幾可塞乎乃作河
復詩歌之道路以致民願而迎神休盖守土
者之志也
君不見西漢元光元封間河决瓠子二十年(縯曰瓠子隄名)
(也在今澶州漢元光中河决瓠子東南注鉅野通於淮泗塞之輒復壞後二十餘年元封二年上有事萬里沙過祠太山還至瓠子)
(自臨决河築宣房於是作宣房之歌次公曰前漢武帝元光元年歲在丁未盡六年改元朔則歲在癸丑盡六年改元狩則歲在)
(巳未盡六年改元鼎則歲在乙丑盡六年改元封則歲在辛未自元光至元封凡二十五年按溝洫志元光中河决瓠子此元光之)
(决也又曰上有事萬里沙則還自臨河此元封之决也先生詩盖言此两叚事)鉅野東傾淮泗滿
楚人恣食黃河鱣(次公武帝作瓠子之歌有云吾山平兮鉅野溢又曰齧浮桑兮淮泗滿魯直魏武)
(帝四時食制鱣魚大如五斗奩長一丈郭&KR1499;注爾雅鱣魚長二丈)萬里沙回封禪罷(師萬里沙神祠)
(也在萊州掖縣)初遣越巫沉白馬(縯上有事萬里沙回自臨决河沉白馬玉璧次公郊祀志云旣滅)
(南越命越巫立越祝沉白馬)河公未許人力窮薪芻萬計隨流下(厚曰)
(河渠書天子令群臣從官自將軍巳下皆負薪寘决河作歌曰搴長茭兮沉美玉河伯許兮薪不属)吾君仁聖
如帝堯百神受職河神驕(師曰禮記禮行於郊而百神受聀焉)帝遣風師
下約束北流夜起澶州橋東風吹凍收微渌神功
不用淇園竹(縯曰武帝塞瓠子時東郡燒草以故薪柴少而下淇園之竹以爲楗)楚人種麥滿
河淤仰看浮槎棲古木(援曰柳宗元詩渡頭水落村徑成撩亂浮槎在高樹)
百步洪二首(并序)
王定國訪予於彭城一日棹小舟與顔長道
攜盻英卿三子游泗水北上聖女山南下百
步洪吹笛飲酒乘月而歸余時以事不往夜
着羽衣佇立於黃樓上相視而笑以謂李太
白死世無此樂三百餘年矣定國旣去逾月
余復與錢塘參寥師放舟洪下追懷曩遊巳
銅駞(厚曰晉索靖有先識遠見知天下將亂指洛陽宫門銅駞歎曰會見汝在荆棘中)覺來俯仰
失千劫回視此水殊委蛇君看岸邊蒼石上古來
蒿眼如蜂窠但應此心無所住(次公曰金剛經因無所住而生其心)造物
雖駃如吾何回船上馬各歸去多言嘵嘵師所呵
佳人未肯回秋波(子仁曰秋波謂眼也)幼輿欲語防飛梭(縯曰晉謝)
(鯤字幼輿鄰家高氏女有美色鯤嘗桃之女投梭折其兩齒時人爲之語曰任逹不巳幼輿折齒鯤聞之傲然長笑曰猶不廢我嘯)
(歌)輕舟弄水買一笑醉中蕩槳肩相磨(子仁曰杜詩巴童蕩槳欹)
(側過)不學長安閭里俠(厚曰前漢書閭里之俠原涉爲冠)貂裘夜走臙脂
坡(厚曰臙脂坡長安妓館坊名)獨將詩句擬鮑謝(援曰鮑昭謝靈運也倬曰江揔詞氣凌)
(鮑謝又史柄曰足下新詩往往氣凌鮑謝)涉江共採秋江荷(厚曰李白詩涉江弄秋水愛此荷花鮮〇)
(子仁曰選詩涉江採芙蓉芙蓉即荷花也)不知詩中道何語但見兩頰生微
渦我時羽服黃樓上坐見織女初斜河(縯曰小說沈警傳小鬟之)
(語曰姮娥妬人不肯留照織女無頼巳復斜河)歸來笛聲滿山谷明月正照金
叵羅(厚曰李白詩蒲萄酒金叵羅又云白酒金叵羅)奈何舍我入塵土擾擾毛
羣欺卧駞(次公曰欺卧駞事見笑林)不念空齋老病叟退食誰與
同委蛇(次公曰詩委蛇委蛇自公退食)時來洪上看遺迹忍見屐齒
青苔窠詩成不覺雙淚下悲吟相對惟羊何(縯曰宋謝)
(靈運與族弟惠連何長喻荀雍羊璿之以文章賞會時人謂之四友靈連有登臨海嶠詩其序云與從弟惠連見羊何共和之厚)
(曰李白詩别後遥傳臨海作可見羊何共和之)欲遣佳人寄錦字(援曰竇㴞徙流沙其妻蘇氏織)
(錦爲回文詩以贈滔宛轉循環辭甚凄切子仁曰杜詩誰家挑錦字燭滅翠眉嚬)夜寒手冷無人呵
(縯曰李白於便殿草詔時天寒筆凍帝令宫嬪十人各執牙筆呵之令白逓取書字)
江漲用過韻
草木生故墟牛羊滿空瀆春江圍草市夜浪浮竹
屋(揚曰唐房千里爲竹室記云予環堵所棲率用竹以結其四周植者爲柱楣撑者爲椽桷破者爲宙削者爲障)巳連
漲海白(厚曰南史浮南東界即大漲海)尚帶霍山綠(次公曰霍山則惠州江所出也)坎離
更休王(次公曰坎水也離火也火旺則水休水旺則火休也)魚鼈横陵陸得非崑
崙囚欲報陸渾衂(次公曰陸渾縣名皇甫湜爲令有山火詩韓退之和之其詩盛陳山火之熾勢以爲)
(火官用事而水官告之於帝帝謂之以此盖時行使然汝於申酉之月然後可騁乃溺火官之邑而囚火官於崑崙以報怨也陸渾)
(衂衂敗也)行看北風競(縯曰左傳晉人聞有楚師師曠曰不競吾驟歌北風又歌南風南風不競)來救
南國蹙(援曰左傳成十六年云南國蹙射其元王中厥目)長驅連山燒一掃含
沙毒(厚曰山海經大荒南有蜮處水中含沙射人影中則成瘡)孤吟愍造化何時停倚
伏(縯曰老子禍兮福所倚福兮禍所伏)當憐水旱氓不作舟車蓄(厚曰史記旱則資車)
(水則資舟物之理也)江流儻席卷(次公曰詩我心匪席不可卷也)社酒期茆縮(次公)
(曰古者以苑縮酒如左傳云楚貢包苑不入無以縮酒是巳)
連雨漲江二首
越井岡頭雲出山䍧柯江上水如天(厚曰柳子厚詩林邑東回山似戟䍧)
(柯南下水如湯又云桂嶺瘴來雲似墨洞庭春盡水如天)牀牀避漏幽人屋(縯曰杜甫茅屋爲秋)
(風所破歌牀牀屋漏無乾處)浦浦移家蜑子船(援曰鄭谷淮上漁者詩白頭波上白頭翁家逐)
(船移浦浦風)龍卷魚鰕并雨落(次公曰杜詩細雨落魚兒)人隨雞犬上墻
眠(縯曰退之宿曾江口詩雞犬俱上屋不復走與飛)只應樓下平階水長記先生
過嶺年
急雨蕭蕭作晚凉卧聞榕葉響長廊(厚曰柳子厚詩山城雨過百花)
(盡榕葉滿庭鶯亂啼)微明燈火耿殘夢半濕簾帷浥舊香高浪
隠牀吹甕盎(次公曰隠牀義同殷牀也杜詩鍾殘猶殷牀凢声徹於牀榻者皆是巳退之詩云餘瀾怒不巳)
(喧聒鳴甕盎)闇風驚樹擺琳琅先生不出晴無用留向空
階滴夜長(縯曰何遜詩云曉燈闇離室夜雨滴空階)
新灘(子仁曰水經云江水歴峽東逕新崩灘晉太元初山崩水逆流百餘里故謂之新崩灘)
扁舟轉山曲未至巳先驚白浪横江起槎牙似雪
城番番從高來一一投澗坑大魚不能上暴腮灘
下横小魚散復合瀺灂如遭烹鸕鷀不敢下飛過
兩翅輕白鷺誇瘦捷插脚還欹傾區區舟上人薄
技安敢呈只應灘頭廟頼此牛酒盈
新灘阻風
北風吹寒江來自兩山口初聞似摇扇漸覺平沙
走飛雲滿巖谷舞雪穿牎牖灘下三日留識盡山
前叟孤舟倦鵶軋短䌫困牽揉嘗聞不終日今此
獨何久(子仁曰老子飄風不崇朝驟雨不終日)只應留遠人此意固亦厚
吾今幸無事閉戶爲飲酒
漢水
捨棹忽逾月沙塵困遠行襄陽逢漢水偶似蜀江
清蜀江固浩蕩中有蚊與鯨漢水亦云廣欲涉安
敢輕文王化南國游女儼如卿(援曰見詩漢廣)洲中浣紗
子環佩鏘鏘鳴古風隨世變寒水空泠泠過之不
敢慢佇立整冠纓
湖詩二十六首
次韻子由柳湖感物
憶昔子美在東屯(縯曰東屯今䕫州故城之東)數間茅屋蒼山根
嘲吟草木調蠻獠欲與猿鳥爭啾喧子今憔悴衆
所棄驅馬獨出無往還惟有柳湖萬株柳(子仁曰杜牧之詩萬)
(枝楊柳拂波垂)清隂與子供朝昏胡爲譏評(去声)不少借生意
凌挫難爲繁柳雖無言不解愠世俗乍見應憮然
嬌姿共愛春濯濯(援曰晉書王恭風度濯濯如春月柳)豈問空腹脩蛇蟠
朝看濃翠傲炎赫夜愛疎影摇清圓風翻雪陣春
絮亂蠧響啄木秋聲堅四時盛衰各有態摇落悽
愴驚寒温南山孤松積雪底抱凍不死誰復賢
和蔡凖郞中見邀遊西湖三首
夏潦漲湖深更幽西風落木美蓉秋飛雪暗天雲
拂地新蒲出水柳映洲湖上四時看不足惟有人
生飄若浮(次公曰莊子其生也若浮)解顔一笑豈易得(次公曰壷子之於列子五)
(年之後始得解顔一笑)主人有酒君應留君不見錢塘遊䆠客
朝推囚暮决獄不因人喚何時休
城市不識江湖幽如與蟪蛄語春秋(縯曰莊子逍遥遊篇蟪蛄)
試令江湖處城市却似麋鹿遊汀洲高人無心無
不可得坎且止乘流浮(援曰賈誼鵬賦乘流則逝兮得坎則止)公卿故舊
留不得遇所得意終年留(縯曰李白在江東乘扁舟一日千里或遇勝景終年不移)君
不見抛官彭澤令琴無絃巾有酒醉欲眠時遣客
休(厚曰陶潜爲彭澤令郡遣督郵至吏白應束帶見之潜歎曰吾不能爲五斗米析腰事鄕里小人即日解印賦歸去來常蓄素)
(琴一張絃徽不具每朋酒之會則撫而和之曰但識琴中趣何勞絃上聲郡將候潜逢其酒熟取頭上葛巾漉酒畢還復着之貴賤)
(造之者有酒輒設潜若先醉便語客曰我醉欲眠君且去其真率如此)
田間决水鳴幽幽插秧未遍麥巳秋相攜燒笋苦
竹寺却下踏藕蓮花洲(子仁曰杜詩采菱寒刺上踏藕野泥中)船頭斫鮮
細縷縷船尾炊玉香浮浮(次公曰詩生民烝之浮浮)臨風飽食得
甘寢肯使細故胷中留君不見壯士憔悴時饑謀
食渴謀飲功名有時無罷休
和子由柳湖久涸忽有水開元寺山茶舊
無花今歲盛開二首
太昊祠東鐡墓西(次公曰太昊之墟陳州也太昊有祠與夫鐵墓皆在陳州子由爲陳州教官故詩及)
(之堯祖曰志林云余舊過陳州留七十餘日近城可遊觀者無不至柳湖旁有丘俗謂之鐵墓云陳胡公墓也城濠水往噛其趾)
(見有鐵錮之)一樽曾與子同攜回瞻郡閣遥飛檻北望檣
竿半隱堤飯豆羹藜思兩鵠(援曰漢翟方進壞陂汝南童謠曰壞陂誰翟子威飯)
(我豆食羹芋魁反乎覆陂當復誰言者两黃鵠)飲河噀水頼長蜺(援曰漢昭帝時天雨虹下属官)
(中飲井水竭天报蜺則大雨也)如今勝事無人共花下壷盧鳥勸提(提壶)
(蘆鳥語也)
長明燈下石欄干(江曰長明燈見自净土步至功臣寺詩)長共杉松闘歲
寒葉厚有稜犀甲健花深少態鶴頭丹久陪方丈
曼陀雨(縯曰佛書佛說法天雨曼陀羅花沈法革經云拘髀陀羅樹香曼陀羅花香)羞對先生首
蓿盤(厚曰閩川長溪人薛令之登第開元中爲東宫侍讀時官僚閑淡以詩自悼云朝日上團團照見先生盤二中無所)
(有苜蓿長闌干飯澁匙難滑羹稀著昜寘只可謀朝夕何由保歲寒)雪裏盛開知有意明年
開後更誰看
夜泛西湖五絶
新月生魄迹未安(次公曰杜甫初月詩影斜輪未安)纔破五六漸盤桓
今夜吐豔如半璧(次公曰盧仝詩是夕吐豔如長虹又云初露半箇璧漸吐滿輪魄)游人得
向三更看
三更向闌月漸垂欲落未落景特竒明朝人事誰
料得(厚曰武元衡詩無因駐清景日出事還生)看到蒼龍西没時(次公曰蒼龍角亢之宿夜)
(半而没)
蒼龍巳没牛斗横東方芒角昇長庚(次公曰曹子建云斗没參撗又)
(詩云東有啓明西有長庚)漁人收筒及未暁船過惟有菰蒲聲(次曰)
(湖上禁漁皆盗釣者也)
菰蒲無邊水茫茫荷花夜開風露香漸見燈明出
遠寺更待月黑看湖光
湖光非鬼亦非仙風恬浪静光滿川湏臾兩兩入
寺去就視不見空茫然
湖上夜歸
我飲不盡器(次公曰飲不盡器出何諷渴賦)半酣味尤長籃輿湖上
歸(縯曰晉王弘邀陶潜還州問其所乘荅曰素有脚疾向乘藍輿亦足自反乃令一門生二兒共輿之)春風吹
面凉(子仁曰老杜詩步壑風吹面)行到孤山西夜色巳蒼蒼清吟雜
夢寐得句旋巳忘尚記梨花村依依聞暗香入城
定何時賓客半在亡睡眼忽驚矍繁燈閙河塘(曹曰)
(沙河塘乃杭州街名也)市人拍手笑狀如失林麞始悟山野姿
異趣難自彊(次公曰退之詩與衆異趣誰相親)人生安爲樂(厚曰秦宓書安身爲)
(樂無憂爲福)吾策殊未良
寒食未明至湖上太守未來兩縣令先在
(子翬曰杭有錢塘仁和二縣倚郭)
城頭月落尚啼烏烏榜紅舷早滿湖(次公曰烏榜紅舷遊湖之船也張載)
(云吳榜越船不能無水而浮退之詩脚叩兩舷喝吳歌蚿船邊也)鼔吹未容迎五馬(縯曰南齊柳元)
(伯之子五人皆領郡號五馬夏曰一樂府載漢明帝樂四品三曰黃門鼔吹樂用之天子宴群臣次公曰五馬言太守也古樂)
(府羅敷行云五馬立踟蹰而杜詩人生五馬貴莫受二毛侵鼔吹字如兩部鼔吹)水雲先巳颺雙鳧
(厚曰雙鳧謂兩縣令也王喬爲鄴令每朔望來朝漢明帝怪之令大史伺望之每見雙鳧從東南飛來舉網得舄驗之乃尚方所賜)
(履舄也)映山黃帽螭頭舫(縯曰鄧通爲黃頭郞註云着黃帽也〇晁曰白樂天杭州詩小航船亦畫龍舟)
夾道青煙鵲尾爐(厚曰費崇先尤信佛法以鵲尾香爐置膝前次公曰杜陵集載陶貞白有金鵲尾)
(香爐)老病逢春只思睡獨求僧榻寄湏臾(次公曰子厚詩且寄湏臾閑)
懷西湖寄眺美叔同年(堯卿曰名端彦)
西湖天下景遊者無愚賢淺深隨所得誰能識其
全嗟我本狂直早爲世所捐獨專山水樂付與寕
非天三百六十寺幽尋遂窮年(子仁曰李白詩幽尋無前期又杜詩幽尋事隨)
(去)所至得其妙心知口難傳至今清夜夢耳目餘
芳鮮君持使者節風采爍雲煙清流與碧巘安肯
爲君妍胡不屏騎從(高曰歐陽永叔游石子澗詩云使君厭騎從車馬留山前)暫借僧
榻眠讀我壁間詩清涼洗煩煎策杖無道路直造
意所便應逢古漁父葦間自寅緣(縯曰莊子漁父篇載漁父之去孔子也曰)
(寅緣葦間)問道若有得買魚莫論錢
去杭州十五年復游西湖用歐陽察判韻
(鎮叔曰按先生文集年譜以熙寕四年辛亥除通判杭州以十一月到任至七年甲寅秋移守密州至元祐四)
(年巳巳知杭州自甲寅至巳巳凡十五年)
我識南屏金鯽魚重來拊檻散齋餘(堯卿曰南屏寺也悼曰西湖)
(南屏山興教寺池有鯽魚十餘尾皆金色道人齋餘争倚檻投餌爲戲〇子仁曰按先生詩話云舊讀蘇子美六和寺詩云松橋待)
(金鯽竟日獨遲留初不喻此語及倅錢塘乃知寺後池中有此魚如金色也昨日復游池上投餅餌久之乃略出不食復入不可復)
(見今所謂重來祔檻者即此也)還從舊社得心印似省前生覓手書
(堯卿曰公遊壽星院入門便悟嘗有詩云前生我巳到杭州又晉羊祐自省前生李氏之子唐房琯悟前生爲永禅師張文定公方)
(平爲滁州日遊琅邪山至藏院云前生寫楞伽經未終願再成之皆異人也)葑合平湖久蕪漫人
經豐歲尚凋疎誰憐寂寞高常侍老去狂歌憶孟
諸(縯曰高適爲封丘尉日有詩云我李魚樵孟諸野一生自是悠悠者乍可狂歌草澤中寕堪作吏風塵下適後官至常侍而亡)
(故曰高常侍)
次韻劉景文周次元寒食同遊西湖
絮飛春减不成年(次公曰杜詩一片花飛减却春倬曰丘豫見庭中花落謂友人曰飛此一片减却)
(青春色不趁行樂復待何時耶)老境同乘下瀨船(次公曰漢武帝紀有下瀨將軍而注引伍子胥)
(書有下瀨船)藍尾忽驚新火後(坡曰樂天寒食詩三杯藍尾酒一堞膠牙餳)遨頭要
及浣花前(坡曰成都太守自正月十日出遊至四月十九日浣花乃止)山西老將詩無
敵(次公曰以言劉景文前漢贊云山西出將)洛下書生語更妍(次公曰以言周次元謝安傳云能爲)
(洛下書生詠)共向北山尋二士(次公曰二士言清順道潜也堯卿曰魏僧法度法紹遊學北山綜)
(習三藏霊跡異事世皆見聞世号曰北山二聖)畫橈鼉鼔聒清眠
連日與王忠玉張全翁游西湖訪北山淸
順道潜二詩僧登垂雲亭飲參寥泉最後
過唐州陳使君夜飲忠玉有詩次韻荅之
北山非自高千仞付我足西湖亦何有萬象生我
目雲深人在塢風静響應谷與君皆無心信步行
看竹竹間逢詩鳴(次公曰韓愈送孟東野序云東野始以其詩鳴今以言二詩僧也)眼色
奪湖渌百篇成俯仰二老相追逐(次公曰二老指言王忠玉張全翁也)故
應千頃池養此一雙鵠山高路巳斷亭小膝屡促
夜尋三尺井(次公曰三尺井指言參寥泉也)渴飲半甌玉明朝閙絲管
寒食雜歌哭使君坐無聊狂客來不速(子仁曰見周易)載酒
有鴟夷(縯曰揚雄酒箴鴟夷滑稽腹如大壷盡日盛酒人復借沽常爲國器比於属車)扣門非啄木
(次公曰唐人詩云閑聞啄木鳥疑是打門僧)浮蛆灔金盌翠羽出華屋須臾
便陳迹(援曰王羲之云俯仰之間巳爲陳迹)覺夢那可續及君未渡江
過我勤秉燭(次公曰晉謠有五馬浮渡江又古詩何不秉濁遊)一笑換人爵(援曰)
(孟子修其天爵而人爵從之)百年終鬼錄(厚曰魏文帝書有曰觀其姓名巳爲鬼錄)
次韻曹子方運判雪中同遊西湖
詞源灔灔波頭展(倬曰隋文蓺傳曰筆有餘力詞無竭源)清唱一聲巖谷
滿未容雪積句先高豈獨湖開心自遠(器先曰陶淵明詩心遠地)
(自偏)雲山巳作歌眉淺山下碧流清似眼樽前侑酒
只新詩何異書魚餐蠧簡
次韻仲殊雪中游西湖二首
夜半幽夢覺稍聞竹葦聲起續凍折絃(援曰賈島詩坐聞西床琴)
(凍折两三絃)爲鼔一再行(縯曰漢書司馬相如飲卓氏所臨卭令請奏琴相如辝謝爲鼓一再行)曲終
天自明玉樓巳峥嶸有懷二三子落筆先飛霙(師曰)
(雪花謂之雵見韓詩外傳)共爲竹林會(師曰阮藉山濤向秀劉伶阮咸王戎稽康爲竹林會次公曰游西)
(湖者豈合有七人乎)身與孤鴻輕秀語出寒餓身窮詩乃亨(師曰)
趙兩歐陽舉鞭拍手笑山簡(縯曰李白㐮陽歌衮陽小兒齊拍手欄街争唱白銅鞮傍)
(人借問笑何事笑殺山翁醉似泥)秪有并州一葛強(厚曰晉山簡傳郡民有佳園池簡每出嬉遊多)
(之他上置酒輒醉名曰高陽池時有兒童歌曰山公出何許往至高陽池日夕倒載歸酩酊無所知時時能騎馬倒着白接籬㪯鞭)
(向葛強何如弁州兒)
軾在潁州與趙德麟同治西湖未成改楊
州三月十六日湖成德麟有詩見懷次韻
太山秋毫兩無窮(次公曰莊子内篇天下莫大於秋毫之末而太山爲小又云是亦一無窮非亦一無)
(窮也)鉅細本出相形中(次公曰老子曰物形之势成之言因鉅而有細因細而有鉅特相形𡭗)大
千起滅一塵裏(縯曰佛言三千世界猶如空花亂起亂滅而况我在此空花起滅之中次公曰退之云)
(下視寓九州一塵集毫端)未覺杭穎誰雌雄(坡曰來詩云與杭争雄)我在錢塘柘
湖渌大堤士女争昌丰(援曰詩子之昌兮子之丰兮)六橋横絶天
漢上北山始與南屏通(次公曰子由先生墓誌杭州西湖南北三十里環湖往來終日不逹)
(先生旣去葑田葑田如雲乃積之湖中爲長堤一以通南北六橋則湖上所創之橋也〇甄曰按先生作堤䟽流跨流爲橋者凢六)
(並在今蘇公堤上)忽驚二十五萬丈老葑席卷蒼雲空(縯曰先生奏修)
(杭州西湖狀云自國初以來稍廢不治水個草生漸成葑田熙寕中湖之葑合者盖十二三𡭗至今遂塞其半巳打量湖上葑田計)
(二十五萬餘文度用二十餘萬工)朅來潁尾弄秋色一水縈帶昭靈宫
(縯曰李華吊古戰場文云何水縈帶昭靈宫張龍公祠堂也)坐思吳越不可到借君月
斧修朣朧(厚曰酉陽雜爼唐大和中鄭仁本遊嵩山失道忽於叢棘中見一人枕幞而睡呼之問其所自曰君知月)
(七寳合成乎常有八萬二千戶修之予一數也開幞有斤斧數事玉屑飯兩褁)二十四橋亦何有(縯曰)
(杜牧揚州詩二十四橋明月夜玉人何處斈吹簫)換此十頃玻瓈風(子仁曰永叔西湖詩都將)
(二十四橋月換得西湖十頃秋)雷塘水乾禾黍滿寳釵耕出餘鸞龍
(次公曰雷塘在揚州東北十里煬帝所葬處埸帝平昔遊之多從宫人故時耕出寳釵焉鵉龍則寳釵之飾也)明年詩
(小亦西子則指潁州西湖也)縈流作態清而丰千夫餘力起三閘(見先)
(生未句自註中)焦陂下與長淮通十年憔悴塵土窟清瀾一
洗啼痕空王孫本自有仙骨(次公曰神仙傳神告墨子曰子有仙骨又杜詩自是)
(君身有仙骨)平生宿衛明光宫(次公曰漢武帝太初四年秋起明光宫國三輔黃圖載三秦記云未)
(央宫漸臺西有桂西市中有明光殿皆金玉珠璣爲簾箔晝夜光明又云武帝求仙起光明宫發燕趙美女二十充之令緫其藉)一
行作吏人不識(厚曰文選嵆叔夜與山巨源絶交書云游山澤觀魚鳥心甚樂之一行作吏此事便廢)
正似雲月初朦朧時臨此水照冰雪莫遣白髮生
秋風(子仁曰白楽天詩數莖班鬢對秋風)定須却致兩黃鵠(援曰前漢翟方進爲丞相請壞)
(汝南鴻隙陂父老怨方進歌曰壞陂誰翟子威飯我豆羹羊魁反乎覆陂當復誰言者兩黃鵠)新與上帝開
濯龍(縯曰後漢建武中汝南太守鄧晨欲修復鴻陂聞許楊曉水脉召與之議掦曰昔先帝用翟方進之言尋而自夢上)
(天天帝怒曰何故敗我濯龍淵是後民失其利多致饑困明府今興立廢業國冨民安童謠之言將證於此)湖成君
歸侍帝側燈花巳綴釵頭蟲(坡曰去歲潁州灾傷予奏乞罷黃河夫萬人開本州)
(溝瀆從之以餘力作三閘通焦陂水浚西湖援曰退之燈花詩囊裏排金粟釵頭綴玉虫更煩將喜事來報主人翁)
許州西湖
西湖小雨晴灔灔春渠長來從古城角夜半傳新
響使君欲春游浚沼役千掌紛紛具畚&KR1257;閙若蟻
運壤夭桃弄春色生意寒猶怏惟有落殘梅標格
苦矜爽遊人坌巳集挈榼三且兩醉客卧道傍扶
起尚偃仰池臺信宏麗貴與民同賞但恐城市歡
不知田野愴潁川七不登野氣長蒼莽誰知萬里
客湖上獨長想
西湖絶句
春來濯濯江邊柳秋後離離湖上花不羡千金買
歌舞一篇珠玉是生涯
泉石詩三十一首
磻溪石(趙䕫曰石在虢縣)
墨突不暇黔孔席未嘗煖(次公曰淮南子修務訓萹曰孔子無黔突墨子無煖席而班固)
(荅賓戲曰孔席不煖墨突不黔二書異文杜詩云賢有不黔突聖有不煖席則王用荅賓戲語今先生則又因之)安知渭
上叟跪石留雙骭(次公曰渭上叟太公也先生自註云磻溪石在縣東南十八里猶有投竿跪餌两膝)
(所着之處)一朝嬰世故辛苦平多難(次公曰以言太公起從文王而輔武王伐紂也)
亦欲就安眠旅人譏客懶(縯曰史記齊世家云武王巳平商而王天下封師尚父於齊營)
(丘東就國道宿行遲逆旅之人曰吾聞時難得而易失客寢甚安殆非就國者也太公聞之夜衣而行黎明至國)
周公廟廟在𡵨山西北七八里廟後百許
步有泉依山湧洌異常國史所謂潤德泉
世亂則竭者也(堯祖曰自華以西名山七其四曰岐山徐廣云即今之岐山縣其山)
(两岐俗呼爲箭括嶺子敬湘山野錄云雍熙二年鳳翔奏𡵨山縣周公廟有泉湧舊老相傳時平則流亂則)
(竭至大中年復流賜號潤德泉後又涸今其泉復湧澄瑩甘㓗而太宗嘉之)
吾今那復夢周公(縯曰孔子曰吾不復夢見周公)尚喜秋來過故宫翠
鳳舊依山硉兀(縯曰周興鸑鷟鳴於岐山今爲鳳翔次公曰郭朴江賦云巨石硉兀以前却又退之雪)
(後詩人言白氣象硉兀不可攀)清泉長與世窮通(次公曰即潤德泉也詳見題註)至今遊
客傷離黍故國諸生詠雨濛(援曰詩黍離周大夫行役至于宗周過故宗廟宫室)
(盡爲禾黍東山我徂東山零雨其濛)牛酒不來烏鳥散白楊無數暮號風
(縯曰古詩白楊多悲風䔥䔥愁殺人)
愛玉女洞中水旣致兩缾恐後復取而爲
使者見給因破竹爲契使寺僧藏其一以
爲往來之信戲謂之調水符(若拙曰按先生留題仙遊潭中)
(興寺寺東有玉女洞又自註云中興寺有玉女洞洞中有飛泉甚甘)
欺謾久成俗關市有契繻(次公曰關防有繻所以爲符漢書註曰繻帛邊也舊關出入皆)
(有傳傳煩因裂繻頭以爲符信終軍弃繻是巳)誰知南山下取水亦置符古人
辨淄澠(縯曰列子載孔子云淄澠之合易牙能辨之〇師曰易牙齊桓公大夫淄澠二水爲食牙亦知二水之味桓公)
(不信數或如驗也)皎若鶴與鳧(縯曰莊子鳧脛雖短續之則憂鶴脛雖長断之則悲)吾今旣
謝此但視符有無常恐汲水人智出符之餘多防
竟無及弃置爲長吁
和子由木山引水二首
蜀江久不見滄浪(次公曰孺子歌曰滄浪之水清兮可以濯我纓雖在楚地有滄浪水之名而滄)
(浪两字大率言水之狀耳如選詩云垂影釣滄浪)江上枯槎遠可將去國尚能
三犢載汲泉何愛一夫忙﨑嶇好事人應笑冷淡
爲歡意自長遥想納凉清夜永牎前微月照汪汪
千年古木卧無梢浪卷沙翻去似瓢幾度過秋生
蘚暈至今流潤應江潮(堯卿曰江有潮來枯木先潤若相應也)泫然疑有
蛟龍吐斷處人言霹靂焦(又表曰唐柳宗元霹靂琴贊序云始枯生於石上蛟龍伏其窽)
(一夕暴震爲火焚至旦乃巳超道人取以爲三琴云)材大古來無適用(縯曰杜詩志士幽人莫怨嗟古)
(來材大難爲用)不須鬱鬱慕山苗(次公曰左太冲詠史詩欎欎澗底松離離山上苗以彼徑寸莖)
(蔭此百尺條世胄躡高位英俊沈下僚地勢徒之然由來非一朝此以托㒷於子由故云不須慕以寬之也)
焦千之求惠山泉詩(敬夫按陸鴻漸煎茶水品常州無錫縣惠山寺名泉第二)
兹山定空中乳水蒲其腹遇隙則發見臭味實一
族淺深各有值方圓隨所蓄或爲雲洶湧或作線
斷續或鳴空洞中雜佩間琴筑(善權曰白居易廬山草堂記堂東有瀑布如環)
(珮琴筑聲)或流蒼石縫宛轉龍鸞蹙(賈曰酉陽雜爼云元街縣有泉泉眼中水定旋)
(如盤龍驢馬飲之皆驚走)缾罌走千里眞僞半相瀆貴人高宴罷
醉眼亂紅綠赤泥開方印(厚曰盧仝詩白絹斜封三道印)紫餅截圓
玉(崔曰茶錄云茶色貴白而餅茶多以珍膏油其面故有青黃紫黑之異)傾甌共歎賞竊語
笑僮僕豈如泉上僧盥灑自挹掬故人憐我病篛
籠(上聲)寄新馥(饒曰茶錄云茶宜篛葉收藏之家以篛葉封褁焙焙中)欠伸北牎下
晝睡美方熟精品厭凡泉願子致一斛(援曰陸羽以無錫惠山寺)
(石泉爲第三)
韓子華石淙莊
絳侯百萬兵尚畏書牘背(縯曰絳侯周勃免相就國每河東守尉行縣至絳勃嘗畏誅)
(令家人持兵以見人有上書告勃欲反下廷尉勃恐不知置辝吏稍侵辱之勃以千金與獄吏又又乃書牘背示之曰以公主爲證)
(公主文帝女也勃子勝之尚之故獄吏教引爲證勃旣出曰吾嘗將百萬兵安知獄吏之貴也倬曰趙飛燕傳云手書對牘背註)
(曰牘木簡也時以爲詔馳問之故令於背上書封辝)功名意不巳數與危機會(縯曰)
(晉諸葛長民傳劉𥙿誅劉毅長民謂所親曰昔年醢彭越前年殺韓信禍其至矣謀欲爲亂猶豫未决旣而歎曰貧賤常思冨貴冨)
(貴必履危機今日欲為丹徒布衣豈可得也厚曰劉禹錫題欹噐圖云秦國功成思稅駕晉臣名遂歎危機無因上蔡牽黃犬願作丹)
(徒一布衣)我公抱絶識凛凛鎮横潰欲收伊吕迹遠與巢
由對(次公曰伊君吕望功名之士也許由巢父隠遁之士也言韓子華旣冨貴矣乃欲退隠)誓言雖未
從久巳斷諸内區區爲懷祖頗覺羲之隘(厚曰晉王羲之傳驃)
(騎將軍王述有美譽與羲之齊名而羲之甚輕之由是情好不叶述先爲會稽以母喪居郡境羲之代述止一弔遂不重詣述深以)
(爲恨及述爲揚州刺史將就徵周行郡界而不過羲之臨發一別而去先是羲之耻爲之下謂其諸子曰吾不減懷祖而位遇懸邈)
(當由汝等不及坦之故耶述後檢察會稽郡辨其刑政主者疲於簡對羲之深耻之遂稱疾去郡於父母墓前自誓去官)此身
隨造物一葉舞澎湃(次公曰一葉言小舟退之詩共泛清湘一葉舟)田園不早
定歸宿終安在彼美石淙莊每到百事廢泉流知
人意屈折作濤瀨寒光洗肝鬲清響跨竽籟我舊
門前客放言不自外園中亦何有薈蔚可勝計(次公)
(曰詩云薈兮蔚兮南山朝隮雖言雲貌盖如草木之薈蔚耳)請公試回首歲晚餘蒼檜
(次公曰末四句乃一篇之妙旨也盖云草木雖薈蔚盛茂而歲晚黃落其不彫者惟蒼檜耳所以重比韓公子華也)
虎跑泉(師川曰按杭州圖經云性定禅師嘗居大慈無水或有神人告之曰明日當有水矣是夜)
(一虎跑地作穴泉水湧出因號虎跑泉人云廣福院有虎跑泉盖杭有兩處)
亭亭石塔東峯上此老初來百神仰虎移泉眼趁
行脚龍作浪花供撫掌至今遊人灌濯罷卧聽空
階環玦響故知此老如此泉莫作人間去來想(次公)
(曰按地志潤州丹徒縣招隠山載有虎跑泉)
留别雩泉(薛曰先生集載云雩泉詩序云廟門之西南十餘步有泉注洋折旋如車輪淸凉滑)
(甘冬夏若一乃琢石爲井作亭於其上名之曰雩泉)
舉酒屬雩泉白髮日夜新(次公曰李白寄遠詩云朱顔彫落盡白髮一何新)何時
泉中天復照泉上人二年飲泉水魚鳥亦相親(次公)
(曰梁簡文在華林園謂左右曰會心處不必在遠翛然林水便有濠濮間之趣覺鳥獸禽魚自來親人)還將弄泉
手遮日向西秦(援曰杜牧詩惆悵江湖釣竿手却遮西日向長安)
浚井(吳憲曰按先生東坡八詩云家童燒枯草走報暗井出一飽未敢期瓢飲巳可必而浚井一篇)
(又次第於黃州詩中必是井也)
古井没荒萊不食誰爲惻(縯曰易井卦云井渫不食爲我心惻)缾罌下兩
綆蛙蚓飛百尺腥風被泥滓空響聞點滴上除青
青芹下洗鑿鑿石(厚曰詩揚之永白石鑿鑿)沾濡愧童僕杯酒煖
寒栗(次公此亦老杜執之以微寒共給酒一斛之意)白水漸泓停青天落寒碧
云何失舊穢底處來新㓗井在有無中無來亦無
失(縯曰易井卦无喪无得往來井井)
余過温泉壁上有詩云直待衆生緫無垢
我方清冷混常流問人云長老可遵作遵
巳退居圓通亦作一絶
石龍有口口無根自在流泉誰吐吞若信衆生本
無垢此泉何處覓寒温(子仁曰先生詩話載遵師全篇云禪庭誰作石龍頭龍口湯泉沸不)
(休其下句即序中所載且記之云元豊匙年五月十三日)
世傳徐凝瀑布詩云一條界破青山色至
爲塵陋又僞作樂天詩稱美此句有賽不
得之語樂天雖涉(淺易)然豈至是哉乃戲作
一絶
帝遣銀河一派垂古來惟有謫仙詞(縯曰李白詩日照香爐生紫煙)
(遥看瀑布佳長川飛流直下三千尺疑是銀河落九天)飛流濺沬知多少不與徐凝
洗惡詩(厚曰白居易刺杭州張祐自負詩名以解頭爲巳任徐疑後至誦所作瀑布詩祐愕然居易遂以凝爲首薦〇師)
(曰李肇國史𥙷德宗晚年詩元工臣下莫及太保淮南進崔叔清詩百篇帝謂使者曰此惡詩何用進時謂准敕惡詩子仁曰先)
(生詩話云僕初入廬山有以陳令舉廬山記見寄者且行且讀見其中云徐凝李白之詩不覺失笑開元寺主求詩爲作此一絶云)
楊康功有石狀如醉道士爲賦此詩
楚山固多猿青者黠而壽化爲狂道士山谷恣騰
蹂誤入華陽洞竊飲苑君酒(縯曰仙經載句曲山即三十六洞天之第八洞也名曰華)
(陽洞大苑君之所治也師曰神仙傳大苑君名盈次弟名固小弟名衷太上老君拜盈爲司命真君固爲定籙君衷爲保命君故)
(號三苑君苑山在江寕府句容縣)君命囚巖間巖石爲械杻松根絡
其足藤蔓縛其肘蒼苔眯其目叢棘哽其口三年
化爲石(次公曰語使萇弘之血藏之三年化爲碧也)堅瘦敵瓊玫無復號雲
聲空餘舞杯手(次公曰號雲以言猿舞杯以言道士)樵夫見之笑抱費易
升斗楊公海中仙世俗那得友海邊逢姑射(縯曰莊子藐姑)
(射之山有神人居焉肌膚若冰雪綽約若處子)一笑微俛首胡不載之歸用此
頑且醜求詩紀其異本末得細剖吾言豈妄云得
之亡是叟(厚曰司馬相如作子虚賦以子虚虚言也爲楚稱烏有先生者烏有此事也爲齊難又繼以上林賦稱亡)
(是公者亡是人也欲明天子之義故虚籍此三人爲辝次公曰仐先生自言其以石乃猿化道士竊仙酒而又化石止設虚辭爲稱耳)
文登蓬萊閣下石壁千丈爲海浪所戰時
有碎裂淘灑歲久皆圓熟可愛土人謂此
彈子渦也取數百枚以養石菖蒲且作詩
遺垂慈堂老人
蓬萊海上峯玉立色不改孤根捍滔天(厚曰書曰洪水滔天)雲
骨有破碎陽侯殺廉角(次公曰陽侯波神也掦雄賦凌陽侯之素波)隂火發
光采(次公曰玄虛賦云陽水不治隂火潜師曰劉禹錫望賦送飛鴻之滅没附隂火之光采)纍纍彈丸間
瑣細成珠琲閻浮一漚爾(次公曰佛書閻浮提言中國也)眞妄果安
在我持此石歸袖中有東海垂慈老人眼俯仰了
大塊置之盆盎中日與山海對明年菖蒲根連絡
不可解儻有蟠桃生旦暮猶可待(次公曰神仙傳王母言仙桃三千年一生)
(實此詩先生言以小石養菖蒲而作而言及待蟠桃生未詳豈以菖蒲延年服之而壽遂可待蟠桃生乎以俟言詩者〇伯恭曰蟠)
(桃海上物也史記本紀東至于蟠木劉禹錫詩海中仙果子生遲是巳今詩主海石而作又皆涉至理而出新意如袖中有東海日)
(與山海對皆非實事故云儻有蟠桃生旦暮猶可待言旣是海石汴當有蟠桃也盖因飬菖蒲聊與垂慈老論理相𡭗而趙註言昌)
(蒲延年服之而壽遂可待蟠桃生亦穿鑿矣)
軾始於文登海上得白石數升如芡實可
作枕聞梅丈嗜石故以遺其子子明學士
子明有詩次其韻
海隅荒怪有誰珍零落珊瑚泣季倫(次公曰晉書石崇傳武帝每助王愷)
(示以珊瑚樹賜之高二尺許枝柯扶疎世所罕比愷以示崇崇便以鐵如意擊之應手而碎乃命左右悉取珊瑚有高三四尺者六)
(七株條幹絶俗光彩耀日如愷比者甚衆愷怳然自失季倫乃崇字也李倫豪傑者泣之義以俟明識者〇伯恭曰此特借珊瑚之)
(碎者以比石尔泣季倫者謂其可惜也趙註言季倫豪傑似不應泣亦尼出處矣)法供坐令微物重
(軾舊有怪石供丁曰按先生怪石供云齊安江上往往得美石似玉無辨多紅黃白色其文如人指上螺精明可愛齊安小兒浴)
(於江時有得之者戲以餅餌易之旣久得二百九十八枚佛印禅師適有使至遂以爲供自今以往山僧野人欲供禅師而力不能)
(辨衣服飲食卧具者皆得以净水住石爲供盖自蘇子膽始)色難歸致孝心純(縯曰論語子曰問孝)
(子曰色難又左傳言潁考叔純孝也)只疑薏苡來交趾(任曰後漢馬援初在交趾常餌薏苡實用能輕)
(身省慾以勝瘴氣及軍還載之一車欲以爲種後人有譛之者以爲前所載還皆明珠文犀)未信蠙珠出
泗濱(次公曰書禹貢泗濱浮磬淮夷蠙珠曁魚或云浮磬係之泗濱蠙珠魚係之淮夷而先生云蠙珠出泗濱當俟明識)
願子聚爲江夏枕(厚曰東觀漢記黃香字文彊江夏安陸人事母至孝暑月扇枕寒則身温枕席)不
勞揮扇自寧親
次韻和楊次公惠徑山龍井水(坡曰龍井水洗病眼有效)
漏盡雞號厭夜行(次公曰田豫乞遜位曰年過七十而以居位譬猶鍾鳴漏盡而夜行不休罪人也)
年來小噐溢缾罌弃官縱未歸東海(縯曰前漢䟽廣東海蘭陵人廣)
(爲太子太傅兄子受爲少傅廣上書乞骸骨上以其年老皆許之加賜黃金三十斤公卿大夫送者車數百兩)罷郡猶
堪作水衡(縯曰前漢龔遂傳上遣使徵遂以年老不任公卿拜爲水衡都尉)幻色將空眼
先暗勝遊無礙脚殊輕空煩遠致龍淵水寕復臨
池似伯英(援曰弘農張伯英草書精甚凡家之衣帛必書而後練之臨池學書池水盡黑)
雙石(并引)
至楊州獲二石其一綠色岡巒迤邐有穴逹
于背其一正白可鑒漬以盆水置几案間忽
憶在穎州日夢人請住一官府榜曰仇池覺
而誦杜子美詩曰萬古仇池穴潜通小有天
乃戲作小詩爲僚友一笑(祖可曰按道藏益州洞庭玄中記云崑崙山者)
(高上通九天下通九州萬靈所都欲知其道從仇池百頃西南出三十二里見山一名天笁一名仇池其山四絶懸)
(崖上方仙宫八十頃有石塩池北有九子白魚之池又云仇池天笁宫者十二福地之頭太白杜陽宫者十二福地)
(之心王屋山者十二福地之足葉曰唐志成州同谷縣有仇池與秦地接壤)
夢時良是覺時非汲水埋盆固自癡(縯曰退之詩老翁真箇似童兒)
(汲水埋盆作小池)但見玉峯横太白(太白山見題註又詳見第一卷第一首註)便從鳥
道絶峨嵋(援曰李白蜀道難云西當太白有鳥道可以横絶峨嵋巔)秋風與作煙雲意
曉日令涵草木姿一點空明是何處老人真欲住
仇池(次公曰仇池事後漢書氐人所居也方百頃四面斗絶其山下石上土形似覆壷今在成州上禄縣而杜詩云萬古仇池)
(穴潜通小有天神魚人不見福地語真傳近接西南境長懷十九泉何時一茅屋送老白雲邊)
僕所藏仇池石希代之寳也王晉卿以小
詩借觀意在於奪僕不敢不借以此詩先
之(詳見前詩註)
海石來珠宫(厚曰楚詞屈原賦魚鱗屋兮龍堂紫貝闕兮珠宫)秀色如蛾綠(次公曰南部新)
(書青黛螺光明鮮翠每一螺直千金當時名之曰蛾綠也)坡陀尺寸間宛轉陵巒足連
娟二華頂(次公曰二華太華少華也古人謂造化削成故於二華言頂)空洞三茅腹(次公)
(曰三茅一名勾曲山其腹中空虚别有天地日月載在真誥故於三茅則言腹也)初疑仇池化(縯曰秦州記仇)
(池山本名維山形似覆囊上廣百頃壁立千仞自然樓櫓)又恐瀛洲蹙(縯曰列子東有大海其中有山曰岱)
(輿曰圓嶠曰方壷曰瀛洲曰蓬萊)慇懃嶠南使(厚曰後漢馬援傳云嶠南嶺南也)餽餉楊州
牧(坡曰僕在楊州程德孺自嶺南解還以此石見遺)得之喜無寐(厚曰孟子喜而不寐)與汝交
不瀆(縯曰易係辝下交不瀆)盛以高麗盆藉以文登玉(坡曰僕以高䴡所餉)
(大銅盆貯之以登州海石如碎玉者附其足)幽光先五夜(次公曰五夜自漢史謂分甲乙丙丁戊今之五)
(更是也杜詩云五夜漏声催曉箭)冷氣壓三伏老人生如寄(厚曰魏文帝樂府人生如)
(寄也)苑舍久未卜一夫幸可致千里常相逐風流貴
公子竄謫武當谷(次公曰武當谷則筠州也武當山望之秀絶極晴而見之輕霄盖於上白雲帶其前)
(旦必西行夕而東返率以爲常謂之朝山言衆山所朝也子仁曰㐮沔記武當山一名嵾山一曰太和山又曰仙室山)見山
應巳厭何事奪所欲欲留嗟趙弱寧許負秦曲傳
觀慎勿許間道歸更速(縯曰史記秦欲以十五城求趙和氏璧趙王問藺相如曰秦以城昜)
(璧可許否相如曰秦彊而趙弱不可不許且秦以城求璧而趙不許曲在趙趙與璧而秦不與城曲在秦均之二策寕許以負秦曲)
(相如奉璧之秦秦王得璧礼節甚倨傳觀美人相如度秦負約乃使從者衣褐懷璧從間道亡歸)
王晉卿示詩欲奪海石錢穆父王仲至蔣
穎叔皆次韻穆至二公以爲不可許獨穎
叔不然今日穎叔見訪親覩此石之妙遂
悔前語軾以謂晉卿豈可終閉不予者若
能以韓幹二散馬易之者盖可許也復次
前韻
相如有家山縹緲在眉綠(縯曰西京雜記云卓文君妖冶好眉色如望遠山)誰云
千里遠寄此一顰足(次公曰言山雖有千里之形勢而寄之於眉特一顰蹙之地而足耳)平生
錦繡腸(厚曰李白送仲弟令問序紫雲仙李有英風焉吾每見之常醉目吾曰兄心肝五臟皆錦綉耶不然何開口成)
(文揮翰霧散也)早歲藜莧腹(厚曰退之詩三年國子師腸肚集藜莧)從教四壁空(縯曰)
(前漢卓文君奔相如相如與馳歸成都家徒四壁立)未遣兩峯蹙吾仐况衰病義
不忘樵牧逝將仇池石歸泝岷山瀆(厚水經江水萹岷山在蜀郡氐道)
(縣大江所出東南過其縣北注岷山即瀆山也水曰瀆水矣子仁曰瀆猶江也江河淮济渭之四瀆舊註引水經岷山即瀆山誤矣)
守子不貪寳(援曰左傳㐮十五年宋人得玉以献子罕子罕不受献玉者曰玉人以爲寳故敢献之子罕曰)
(爾以玉爲寳我以不貪爲寳)完我無瑕玉(縯曰史記秦欲以城昜璧趙王遣藺相如奉璧入秦秦王大喜傳以)
(示美人及左右相如視秦王無意償趙城乃前曰璧有瑕請指示王旣得璧乃使從者間道完璧而歸也次公曰先生逆塞晉卿奪王)
(之意故用不貪寳事制之而自謂其石爲和氏之璧不須指瑕以紿秦王耳)故人詩相戒妙語予
所伏一篇獨異論三占從兩卜(次公曰故人詩相戒指穆父王仲至之不欲予)
(也一篇獨異論指蔣穎叔之欲予也書曰三人占則從二人之言故以錢王可從而蔣可違也)君家畫可數
天驥紛相逐風[騣-凶+(鬯-匕)]掠原野電尾捎澗谷君如許相
易是亦我所欲(厚曰孟子生亦我所欲也義亦我所欲也)仐朝安西守(厚曰唐書地理)
(志佛州臨洮郡有府一名安西)來聽陽關曲(援曰漢於敦煌郡龍勒縣作陽關玉門關後因以名曲次公)
(曰即王維陽關曲云渭城微雨浥輕塵客舍青青柳色新勸君更盡一柸酒西出陽關無故人穎叔將别而行故云耳)勸我
留此峯他日來不速(次公曰落句又以言穎救悔前語也不速字出易曰不速之客三人來言不召)
(而自來也)
軾欲以石易畫晉卿難之穆父欲兼取二
物穎叔欲焚畫碎石乃復次前韻并解三
詩之意
春冰無真堅露葉失故綠(次公曰冰至春而必泮葉至秋而必黃以言有形之物終散亡)
(也)鷃疑鵬萬里(縯曰莊子有溟海者天池也有魚焉其名爲鯤化爲鵬背若太山翼若垂天之雲摶扶摇)
(羊角而上者九万里斥鷃笑之曰彼且奚適也我騰躍而上不過數仞而下翶翔蓬蒿之間此亦飛之至也)蚿笑䕫一
足(厚曰莊子䕫謂蚿曰吾以一足踸踔而行子無如矣今子之使萬足獨奈何)二豪争攘𬒮(援曰晉書劉伶)
(酒德頌自稱爲大人先生唯酒是務有貴介公予榗紳処士聞吾風聲議其所以乃奮𬒮攘襟怒目切齒又云二豪侍側焉如蜾臝)
(之與螟蛉)先生一捧腹(次公曰棒腹大笑之狀出史記日者傳云司馬季主捧腹大笑先生字所謂大人先)
(生也)明鏡旣無臺(縯曰傳燈錄神秀於五祖堂前南廊壁上書偈曰身是菩提樹心如明鏡臺時時勤拂栻)
(莫遣有塵埃時六祖惠能在碓坊聞之題其旁云菩提本無樹明鏡亦無臺本來無一物何處有塵埃)淨缾何用
蹙(古踧蹙通厚曰傳燈錄百丈召潙山云潙山勝景汝當居之嗣續吾宗華林曰某申忝居上首祐公何得住待百丈曰若能)
(下得一句出格當與住持即指净鉼問云不得嘆作净鉼華林曰不可喚作木橛也百丈不肯乃問祐師師踼倒净缾百丈笑云輸)
(却山子也)盆山不可隠畫馬無由牧聊將置庭宇何必
弃溝瀆焚寳真愛寳碎玉未忘玉久知公子賢出
語耆年伏欲觀轉物妙(次公曰楞嚴經言衆生皆轉於物若能轉物即同如來)故以
求馬卜維摩旣復捨天女還相逐授之無盡燈(縯曰)
(維摩經言魔波旬云居士可捨此女以一切所有於彼者是爲菩蕯維摩言我巳捨矣汝便將去於是諸女問维摩我等云何止於)
(魔宫居士乃言諸姊有法門名無尽燈無盡燈者譬如一燈燃百千燈冥者皆明明終不盡)照此久幽谷
定心無一物法樂勝五欲(厚曰維摩詰旣得天女即隨所應而爲說法令發道意因復謂)
(曰汝等巳發逍意有法樂可以自娛不應復樂五欲樂也)三峨吾鄕里萬馬君部曲卧
雲行歸休破賊見神速(坡曰晉卿將種常有此志次公曰三峨吾鄉里則言真山万馬君)
(部曲則真馬我有真山則將卧雲王有真馬則用破賊如此則假山不必爱畫馬不必取也)
次韻滕大夫三首
雲浪石(邦衡曰志林雪浪石銘云余在中山得石黑質白章如蜀孫位字知微所畫水有跳波濺)
(沬之狀因名之曰雲浪石)
太行西來萬馬屯勢與岱嶽争雄尊(厚曰杜甫木皮嶺詩始知五嶽)
(外别有他山尊)飛狐上黨天下脊(次公曰飛狐上黨乃太山一帶山名杜牧賀平澤潞啓曰上黨之地)
(肘京洛而履蒲津倚太原而跨河朔戰國時張儀以爲天下之脊建中日田悅名曰腹中之眼而牧之詩又云上黨争爲天下脊邯)
(郸四十萬秦坑)半掩落日先黃昏削成山東二百郡(次公曰山經曰大華)
(之山削成而四方也古所謂山東乃今之河北晉地是也今所謂山東乃古之齊地青齊是也杜牧云山東王不得不王霸不得不)
(覇指今之河北也謂之山東盖太行山之東也山東二百郡正謂太行以東冀州之域矣杜詩云漢家山東二百州千村万落生荆)
(𣏌商老曰杜詩澶漫山東二百州削成如按抱青丘)氣壓代北三家村(次公曰代北則燕趙以往)
(之地也又傳燈錄僧問竟脫和尚如何是法曰三家村裏)千峯石卷矗牙帳崩崖鑿斷
開土門朅來城下作飛石一礮驚落天驕䰟(次公曰礮音四)
(貌反今之砲石也漢書單于自稱天之驕子也)承平百年熢燧冷此物僵卧枯
榆根畫師争摹雪浪勢(詳見題注)天工不見雷斧痕(養源)
(曰按陳藏噐本草云霹靂鉞伺候震處掘地三尺得之其形非一亦有似斧刀者注曰出雷州并河東山澤間因雷震後得多似斧)
(形)離堆四面遶江水坐無蜀士誰與論(縯曰史記蜀守李冰鑿離)
(堆以避沬水之害在今永康軍灌口江水中)老翁兒戲作飛雨(援曰退之詩老翁貞箇似童兒激水)
(埋盆作小也)把酒坐看珠跳盆此身自幻孰非夢故園山
水聊心存
我頃三章乞越州欲尋萬壑看交流(縯曰晉書有問顧愷之會稽山水何)
(如曰千山競秀萬壑交流)且憑造物開山骨(厚曰退之石鼎聮句巧匠琢山骨)巳見天
吳出浪頭(坡曰石中有似海獸形狀〇次公曰山海經朝陽之谷神曰天吴是爲水伯其爲獸也虎身人面手足皆)
(八也)履道鑿池雖可致(援曰白居易東都所居曰履道里䟽沼種樹起石楼香山鑿八節灘以爲游觀)
(之所)玉川卷地若爲收(縯曰盧仝自號玉川子作客謝井詩云我縱有神力争敢持君歸楊州悪百姓)
(疑我卷地皮)洛陽泉石今誰主莫學癡人李與牛(次公曰牛僧孺嗜大)
(湖石有小大其數四等以甲乙丙丁品之每品有上中下名刻于石隂曰牛氏石又李德裕平泉莊在洛陽之南周回十里多竒花)
(異石人題詩曰隴右諸侯供瑞石日南太守送名花也)
沉香石
壁立孤峯倚硯長(厚曰唐書張說論近世文章曰冨嘉謨如孤峯絶岸壁立萬仞)共疑沉
水得頑蒼欲隨楚客紉蘭佩(縯曰楚詞云紉秋蘭以爲佩)誰信吳兒
是木腸(援曰晉書賈充見夏統令妓繞其船三匝統若無聞充曰此吳兒是木腸石心也)山下曾逢
化松石(厚曰陸龜蒙二遺詩序東陽多名山就中金華爲最其間饒古松往往化爲石枕牀琴薦皆其石也〇次公曰)
(舊唐書僕骨東境其地東北一千里有康于河松木入水一二年乃化爲石其色青謂之康于石上有松文)玉中還
有辟邪香(縯曰唐肅宗賜李輔國玉辟邪二各高尺五寸竒巧殆非人間所有其玉之香可聞數百步〇厚曰杜陽)
(雜編唐公主降乘七寳步輦四面綴玉香囊囊中貯辟邪香辟邪香異國所献也)早知百和俱灰燼
(厚古詩博山炉中百和香杜子美即事詩雷聲忽送千峯雨花氣渾如百和香次公百和香名以衆香末合和爲之也)未信
人言弱勝剛(援老子柔之勝剛弱之勝彊)
石芝(并引)
予昔夢食石芝作詩記之仐乃真得石芝
於海上子由和前詩見寄予頃在京師
有鑿井得如小兒手以獻者臂指皆具
膚理若生予聞之隱者曰此肉芝也與
子由烹而食之追記其事復次前韻(韓抱)
(朴子内篇云肉芝者謂萬歲蟾蜍千歲蝙蝠千歲靈龜千歲燕凡此百二十種皆肉芝也事見大一)
(玉策及昌宇内記)
土中一掌嬰兒新(縯感遇傳蕭静之掘地得肉芝類人手肥潤而紅食之壽同龜鶴後不知所終)
瓜指良具肌骨勻見之怖走誰敢食天賜我爾不
及賓(厚周易夬卦包有魚義不及賓也)旌陽遠遊同一許(縯緫仙傳許真君名遜汝)
(南人世慕道爲旌陽縣令弃官入道成於晉元康二年八月十五日又緫仙記許肇六代孫副副第三于邁得道盖竹山爲地行仙)
(邁字遠游)長史玉斧皆門戸(厚緫仙傳許穆爲晉護軍長史入華陽洞得道爲左卿仙侯穆第三)
(子翽小名玉斧爲帝恃宸也馮按真誥記真胄世譜許尚有八男第四邁即先生也第五穆正即長史也長史生三男小男名翽)
(字道翔小字玉斧又曰先生名邁字叔玄小名映清虚懷道遁棲世外故自改名遠遊)我家韋布三百
年只有隂功不知數跪陳八簋加六瑚(援礼記有虞氏之两敦夏)
(后氏之四璉殷之六瑚周之八簋)化人視之真塊蘇(次公列子周穆王执化人之祛騰而上者中天)
(乃上曁及化人之宫王寔以爲淸都紫微鈞天廣樂帝之所居王俯而視之其宫榭若累塊積蘇也)肉芝烹熟
石芝老笑唾熊掌嚬雕胡(次公劉义詩玉石共笑唾駑驥相奔馳熊掌美味孟子所謂熊)
(掌我所欲也雕胡菰米爲飯極美宋玉云玉人之女爲臣炊雕胡之飯嚬笑也幼盤西京雜記云太液池邊皆雕胡及菰之有米)
(者長安人謂爲雕胡)老𧖟作繭何時脫(厚無常經亦如蚕作繭吐絲以自纏)夢想至人
空激烈古來大藥不可求(子仁白樂天詩神仙但聞說靈藥不可求〇明可杜詩苦乏大)
(藥資玉父正一天師内傳天師煉九華大薬)真契當如礠石鐵(縯淮南子燧之取火礠石之引針蟹)
(之敗漆葵之向日雖有明智不能然也〇厚前漢藝文志如礠石取鐵以物相使也)
壷中九華(無逸九華山錄云青陽縣坤隅一舍有山竒秀其數有九古號九子山李白更其號)
(曰九華山)
湖口人李正臣蓄異石九峯玲瓏宛轉
若牎櫺然予欲以百金買之與仇池石
爲偶方南遷未暇也名之曰壷中九華
且以詩記之
淸溪電轉失雲峯(次公雲峯言廬山也謝靈運詩云平明登雲峯又云滅迹入雲峯)夢裏
猶驚翠掃空五嶺莫愁千嶂外(厚襄氏廣州記大庾始安臨賀桂陽揭陽是謂五嶺)
九華仐在一壷中(厚劉禹錫九華山在池州青陽縣西南九峯競秀神采竒異次公劉禹錫有詩以)
(九華爲造化一尤物今先生以石有九峯遂以名之其在一壷中則神仙壷公之壷也中别有天地山川故云耳)天池
水落層層見(縯莊子窮髮之北有溟海者天池也〇思文青城山記太池在中峯頂上積旱不竭久雨不加人穢)
(之立涸燒香告謝尋復舊孝祥廬山記天池院池在頂上大旱不爲之竭龜父按同安志𤾂山有天池峯其上有一池一方一)
(圓旱暵不涸)玉女牎明處處通(次公王文考魯靈光殿賦云神仙諤諤於棟間女玉闚牎而不視)
念我仇池太孤絶百金歸買碧玲瓏
詠湯泉(在白水山)
積水焚大槐(縯莊子雜篇水中有火乃焚大槐)蓄油災武庫(厚博物志積油萬石則自)
(然生火昔晉泰武中武庫火積油所致)驚然丞相井(援異說云臨卭縣有火井漢室之盛則赫熾桓靈之)
(際火勢漸微諸葛孔明一窺而更盛至景曜元年人以家燭投之即滅其年蜀并於魏)疑浣將軍布(次公)
(將軍布指梁冀也聖證論曰梁冀衣布有垢則浣之於火一日對客坐或誤汚其衣佯怒投於火中及火滅而色愈鮮明)自
憐耳目隘未測隂陽故鬱攸火山烈(厚左傳哀三年司鐸火子服景伯命)
(濟濡惟幕欝攸從之山海經注火山國雖經霖雨火常烈)觱沸湯泉注(縯詩觱沸檻泉)豈惟渴
獸駭坐使癡兒怖安能長魚鼈僅可燖狐兔山中
惟木客(厚吳越春秋越有木客村耆駭云勾踐使工人伐木楯欲以献吳久不得歸工人憂思作木客吟後人因以名)
(其地)戶外時芒屨(援礼記戶外有二屨)雖無傾城浴幸免亡國汚
(次公傾城指言楊貴妃也&KR0784;山華清宫有温泉即貴妃沐浴之處亡國則言唐明皇也)
白鶴山新居鑿井四十尺遇盤石石盡乃
得泉(曾按圖經井在德有鄰堂前)
海國困烝溽新居利高寒以彼陟降勞(厚柳子厚并銘始州之人)
(各以罌甈負江水莫克井飲崖岸峻厚旱則水益遠人陟降大艱)易此寢處乾(厚左傳子雅子尾怒盧蒲)
(弊曰譬之禽獸吾寢處之矣)但苦江路峻常慙汲腰酸矻矻煩四
夫(厚樂天詩坡沙復鑿石矻矻無冬春)磽磽斵層巒(次公李賀詩云頭角磽磽眉刷翠)弥旬
得尋丈下有青石磐終日但迸火何時見飛瀾豊
我粲與醪利汝椎與鑚山石有時盡我意殊未闌
今朝僮僕喜黃土復可摶晨缾得雪乳暮罋停冰
湍我生類如此何適不艱難一勺亦天賜(次公礼記言江河一)
(勺水之多也)曲肱有餘歡(縯論語飯𬞞食飲水曲肱而枕之樂亦在其中矣)
泂酌亭(并序)
瓊山郡東衆泉觱發然皆冽而不食丁
丑歲六月軾南遷過瓊得雙泉之甘於
城之東北隅以告其人自是汲者當蒲
泉相去咫尺而異味庚辰歲六月十七
日遷于合浦復過之太守承議郎陸公
求泉上之亭名與詩名之曰泂酌其詩
曰(駒父按年譜元符三年庚辰會徽宗皇帝登極赦量移廉州安置)
泂酌彼兩泉挹彼注兹(縯詩泂酌彼行潦挹彼注兹)一缾之中有
澠有淄(次公澠淄二水其味不同列子載孔子之言曰淄澠之合易牙能卞之)以瀹以烹衆
喊莫齊(次公喊音胡感切楊子易牙能喊不能齊不齊之口喊者嘗其味)自江徂海浩然
無私豈弟君子(援詩泂酌云豈弟君子民之父母)江海是儀旣味我
泉亦嚌我詩(次公嚌音霽飲不盡也儀礼䟽嚌謂至齒嘗之)
予昔作壷中九華詩其後八年復過湖口
則石巳爲好事者取去乃和前韻以自解云
江邊陣馬走千峯問訊方知冀北空(縯退之送温造序云伯樂一過冀北)
(之野而馬羣遂空)尤物巳隨清夢断(坡劉夢得以九華爲造化一尤物)真形猶在
畫圖中(坡道藏有五岳真形圖)歸來晚歲同元亮(次公陶淵明一字元亮作歸去來辭)
却掃何人伴敬通(次公馮衍字敬通罪廢之後閉關不出故江淹恨賦云敬通閉門却掃也)頼有
銅盆修石供仇池玉色自璁瓏(坡家有銅盆貯仇池石正綠色有洞穴逹背予)
(又常以怪石供佛印師作怪石供一篇)
蝦蟆培
蟆背似覆盂蟆頥如偃月謂是月中蟆開口吐月
液根源來甚遠百尺蒼崖裂當時龍破山此水隨
龍出入江江水濁猶作深碧色禀受苦清㓗獨與
凢水隔豈惟煮茶好釀酒應無敵
荆門惠泉
泉源從高來走下隨石脉紛紛白沫亂隱隱蒼崖
坼灣回成曲沼清徹見肝鬲潨瀉爲長溪奔駃蕩
蛙蟈初開不容椀漸去巳如帛傳聞此山中神物
頗遭謫不能致雷雨灔灔吐寒碧遂令山前人千
古灌稻麥
溪潭詩十首
留題仙遊潭中興寺東有玉女洞洞南有
馬融讀書石室過潭而南山石益竒潭上
有橋畏其嶮不敢渡(堯卿終南圖經云讀書臺在縣城西一百步)
清潭百尺皎無泥山木隂隂谷鳥啼(師杜子美信行遠修水筒詩山)
(木隂隂落日曛竹竿裊裊細泉分)蜀客曾遊明月峽(縯明月峽在古巴郡枳縣今在忠涪二州)
(之境峽首南峯石壁有圓孔形如蒲月次公蜀客則先生自謂其曾遊明月峽蓋方與子由舟行趨京師時所經遊也)秦
人今在武陵溪(見風水洞詩注)獨攀書室窺巖竇(次公按漢書馬融扶)
(風人宜有石室於此師寺東有玉女洞洞南有馬融讀書石室摰恂以儒術教授隱於南山之隂馬融時從其學云云)還
訪仙姝𣢾石閨(次公仙姝指言玉女也〇堯卿吳人謂美女爲姝詩曰静女其姝故仙女謂之仙姝石閨)
(乃玉女洞門)猶有愛山心未至不將雙脚踏飛梯(坡見仙道潭詩注)
仙遊潭五首(坡潭上有寺三二在潭北循黑水而上爲東路至南寺渡黑水西里餘從)
(馬洮上爲西路至北寺東路險不可騎馬而西路隔潭潭水深不可測上以一木爲橋不敢過故南寺有塔望)
(之可愛而終不可到)
翠壁下無路何年雷雨穿光搖巖上寺深到影中
天(堯卿古詩云水光摇上下澄徹照天心)我欲燃犀看(縯晉温嶠過牛渚磯深不可測世云下多怪物)
(遂燃犀角而炤之須臾見水族覆火竒形異狀嶠是夜夢人謂曰與君幽明道别何意相照也云云)龍應抱寳眠
(縯莊子驪龍頷下有千金之珠在九重之淵子能得之者必遭其睡也次公傳竒載周邯有奴善入水名曰水精相州八角井夜)
(常有光如虹邯命水精入井良久出曰有一黃龍極大抱數顆明珠熟寐)誰言孤石上危坐試
僧禪(潭)
東去愁攀石西來怯渡橋碧潭如見試白塔苦相
招野饋慚微薄村沽慰寂寥路窮斤斧絶松桂得
干霄(南寺次公北山移文云干青霄而直上)
唐初傳有此亂後不留碑畏虎關門早無村得米
遲(次公杜詩小市常争米孤城早閉門)山泉自入甕野桂不勝炊(龔戰國策蘇秦謂楚)
(王曰國之食貴於玉薪貴於桂謁者難見如鬼王難見如天帝令臣食玉炊桂因鬼見帝不亦難乎)信美那能久
(堯卿王粲登樓賦云信美而非吾士兮曾何足以久留)應先學忍飢(北寺子仁杜詩忍飢浮雲献)
未應將軍聘初從季直游絳紗生不識(縯馬融傳大將軍鄧騭開)
(融名召爲舍人不應命摯恂字季直隠於南山融從恂游慱通經籍嘗坐高堂施絳紗帳前授生徒後列女樂)蒼石尚
能留豈害依梁冀何須困李侯(縯梁冀誣奏李固融在坐爲冀草奏吳祐謂融)
(曰李公之罪成於卿手李公即誅卿何面目見天下乎)吾詩慎勿刻猿鶴爲君羞
(坡馬融石室縯北山移文蕙帳空兮夜鶴怨山人去兮曉猿驚)
洞裏吹簫子(見前䔥史吹簫)終年守獨幽石泉爲曉鏡山
月當簾鈎(子仁老杜月詩塵匣元開鏡風簾自上鈎)歲晚杉楓盡人歸霧雨
愁送迎應鄙陋誰繼楚臣謳(坡玉女洞縯沅湘間其俗信鬼作歌舞以樂諸神)
(屈原放逐見其詞鄙陋遂爲作九歌之曲次公送迎字退之羅池廟碑云作迎享送神詩遺柳民俾歌以祀焉)
六和寺沖師閘山溪爲水軒(無巳六和寺詳見送張職方吉)
(甫赴閩漕詩註中)
欲放清溪自在流(子仁杜詩江流太自在)忍教冰雪落沙洲出
山定被江潮涴能爲山僧更少留
故周茂叔先生濂溪(坡谿在廬山下浦卿茂叔諱惇實避厚陵奉朝請)
(改名敦頥舂陵人也事見魯直濂溪詩序〇周忠廬山記由江州之南出德化門五里至延壽院過院五里至)
(石塘橋濂溪周郎中之隱居周名惇順字茂叔道州人仕䆠有才略)
世俗眩名實至人疑有無怒移水中蟹(縯晉張華裴頠之被誅也)
(王倫孫秀以宿憾收解系兄弟梁王彤救系等倫怒曰我於水中見蟹且悪之况此兄弟輕我耶)愛及屋上烏
(次公尚書太傳曰武王登夏臺以臨殷民周公旦曰臣聞之愛其人者愛其屋上烏憎其人者憎其除胥老杜詩丈人屋上烏人好)
(烏亦好正用此事)坐令此溪水名與先生俱先生本全德廉
退乃一隅(厚論語舉一隅不以三隅反則不後也)因抛彭澤米(見和蔡郎中遊西湖詩註)
偶似西山夫(援謂伯夷也義不食周粟餓死西山揚子云西山之餓夫)遂即世所知
以爲溪之呼先生豈我軰造物乃其徒(縯莊子與造化者爲徒外)
(死生無終始者爲友)應同柳州柳(縯子厚爲柳州刺史其詩柳州柳刺史種柳柳江邊)聊使愚
溪愚(厚按子厚愚溪對其略曰柳子名愚溪而居五日溪之神夜見夢曰子何辱予使予爲愚耶有其實者名因從之予)
(固若是耶柳子曰汝誠無其實然以吾之愚而獨好汝汝悪得遁是名耶)
次韻陳履常張公龍潭
明經宣城宰(縯按先生昭靈侯碑云張公諱路斯以明經爲宣城令夫人石氏生九子自宣城罷歸嘗釣于)
(焦臺一日見釣処有宫殿遂入居之自是歸輒體寒而濕問其故曰我龍也蓼人鄭祥遠亦龍也與我争此居明日當戰使九子助)
(我我領絳綃而鄭青綃明日九子射青綃者中之九子皆爲龍子孫居潁上)家此百尺瀾鄭公
不量力(援左傳息侯伐鄭大敗而還君子是以知息之將亡也不度德不量力)敢以非意干
(次公晉書衛玠嘗云人有不及可以情怒非意相干可以理遣)玄黃雜兩戰(次公易坤上六龍戰于野)
(其血玄黃)絳青表雙蟠烈氣斃彊敵仁心惻饑寒精誠
禱必赴苟簡求亦難蕭條麥麰枯浩蕩日月寬念
子無吏責十日勒征鞍春𬞞得雨雪少助先生槃
(縯閩川名士傳薛令之詩云朝日上團團照見先生槃槃中何所有苜蓿長闌干)龍不憚往來而我
獨宴安閉閤默自責(援前漢韓延壽守馮翊民有昆弟相訟者延壽大傷之曰幸得備位爲郡)
(表率不能宣明教化至令民有骨肉争訟咎在馮翊因入卧傳舍閉閤思過)神交清夜闌(次公晉書)
(嵆康傳所與神交者惟陳留阮籍河内山儔)
江郊(并序)
惠州歸善縣治之北數步抵江少西有
磐石小潭可以垂釣作江郊詩云(邠老白鶴故居)
(圖江郊亭在先生故居之東臨江負山)
江郊葱曨雲水蒨絢碕岸斗入(次公碕音竒又音去倚切曲岸也)洄
潭輪轉(厚洄席流也柳子厚鈷剱潭記流沫成輪)先生悅之布席間燕初日下
照潜鱗俯見意釣忘魚(丙張志和每垂釣不設餌志不在魚也)樂此竿綫
優哉悠哉(次公詩小雅優哉悠哉)玩物之變
增刊校正王狀元集註分類東坡先生詩卷之八
