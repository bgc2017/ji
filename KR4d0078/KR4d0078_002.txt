增刊校正王狀元集注分類東坡先生詩卷之二
述懷
詩六首
秋懷二首
苦熱念西風(次公唐文宗聮句人皆苦炎熱堯祖古樂府有苦熱行)常恐來無時
及兹遂凄&KR1006;又作徂年悲(次公淮南子木葉落長年悲)蟋蟀鳴我
牀黃葉投我幃(厚阮嗣宗詩開秋兆凉氣蟋蟀鳴床帷豳國風十月蟋蟀入我床下)䆫前有
棲鵩夜嘯如狐狸(縯賈誼傳誼爲長沙王傳有鵩鳥飛入誼舍止於坐隅鵩似鴞不祥鳥也〇次)
(公先生詩語直以鴞爲鵩更不論其似也傳云鵂鶹嘯夜正所以言鴞)露冷梧葉脫孤眠無
安枝(次公魏武帝樂府月明星稀烏鵲南飛遶樹三匝無枝可依)熠燿亦求偶(厚詩東山熠燿)
(宵行注熠燿螢火也)高屋飛相追定知無幾見迫此清霜期(曾曰)
(杜甫螢火詩十月清霜重飄零何處歸)物化逝不留我興爲嗟咨(次公曰詩我興視夜)
便當勤秉燭(縯古詩晝短苦夜長何不秉燭遊)爲樂戒暮遲(次公退之詩汲汲來)
(窺戒遟緩)
海風東南來(龔李白詩海風吹不斷)吹盡三日雨空階有餘滴
(厚古詩夜雨滴空階)似與幽人語(次公易幽人貞吉杜詩志士幽人莫怨嗟)念我平生歡
寂寞守環堵(縯儒有環堵之室〇次公張景陽詩環堵日摧毀杜詩車馬入鄰家蓬蒿翳環堵)壼
漿慰作勞(縯載記作勞耳鳴非不祥徵也〇陶潜詩壼漿勞近鄰〇援曰楊惲云田家作勞次公尚書不昏)
(作勞)裹飯救寒苦(次公莊子裹飯而往食之)今年秋應熟過從飽雞
黍(厚論語殺雞爲黍而食之)嗟我獨何求(厚詩不知我者謂我何求)萬里涉江浦
居貧豈無食自不安畎畒念此坐逹晨(縯陶詩念此懷悲悽終曉)
(不能靜)殘燈翳復吐(厚杜詩曳雲蒙清晨初日翳復吐)
(之爲相疑其鐵腸石心不解吐婉媚之辭然其梅花賦清便冨豔得南朝徐庾體不類其爲人也)定似香山老
居士(師香山寺在洛都龍門白居易晚年自稱香山居士言以儒教飾其身佛教治其心道教飬其壽)世緣
終淺道根深(自注樂天自江州司馬除忠州刺史旋以主客郎中知制誥遂拜中書舍人軾雖不敢自比然)
(謫居黃州起知文登召爲儀曹遂忝侍從出處老少大略相似庶幾復享此翁晚節閑適之樂焉)
詠史詩八首
和劉道原詠史(十朋道原劉居士渙子也渙筠州人天聖中進士第居官有直氣不)
(屑輒去卜居星渚)
仲尼憂世接輿狂(次公楚狂接輿歌而過孔氏之門)臧榖雖殊竟兩亡
(縯莊子駢拇篇藏與榖二人相與牧羊而俱亡其羊臧則挾策讀書榖則博塞以遊二人者事業不同其於亡羊均也)吳客
謾陳豪士賦(厚晉史陸機傳齊王囧旣矜功自伐受爵不讓機惡之作豪士賦以刺之)桓侯初
笑越人方(援扁鵲姓秦名越人客齊見桓侯曰疾在腠理不治將深桓侯不信復見退走曰疾在骨髓雖司命)
(無如之何桓侯遂死)名高不朽終安用(厚晉張翰嘗曰使我有身後名不如即時一杯酒時人貴其曠)
(逹〇縯叔孫豹曰太上立德其次立功其次立言此之謂不朽)日飲無何計亦良(援袁盎爲吳相兄子)
(種謂曰絲能日飲無河說王無反而巳如此幸得脫盎從其言)獨掩陳編弔興廢䆫前山
雨夜浪浪(子仁退之別知賦雨浪浪其不止)
王莽
漢家殊未識經綸入手功名事事新(堯卿劉夢得詩云不改南山色)
(其餘事事新)百尺穿成連夜井(厚王莽居攝時劉京上書言齊郡臨淄縣昌興亭長夢曰吾天公使)
(也天公使我告亭長曰攝皇帝即真即不信我此亭中當有新井亭長晨起視亭中誠有新井入地百尺)千金購得
解飛人(次公莽募有竒藝可以攻匈奴者或言能飛一日千里可以窺匈奴莽輒試之取大鳥翮爲两翼頭與身皆着)
(毛通引環細飛數百步堕莽知其不可用苟欲獲其名拜爲理軍先生詩意盖言莽以詭詐事爲經綸而希功名)
董卓
公業平時勸用儒諸公何事起相圖(援後漢鄭太字公業卓擅朝太)
(與周珌伍瓊共說卓以韓馥劉岱孔伷張資袁紹爲牧守及義兵起卓大怒曰卓初入朝珌瓊勸用善士故相從而諸君到官舉兵)
(相啚此二君賣卓卓何相負遂斬珌瓊而鄭太以詭辤獲免)只言天下無健者(縯曰後漢袁紹傳卓)
(欲廢立紹勃然曰天下健者豈惟董公)豈信車中有布乎(援王允與吕布謀誅卓有人書吕字於布)
(荷而行於市歌曰布乎有告卓者卓不悟)
八陣圖(縯諸葛亮推演兵法作八陣圖於魚復平沙之上壘石爲八行相去二丈桓温見之謂常)
(山蛇勢也文武皆莫能識之)
平沙何茫茫髣髴見石蕝縱横滿江上歲歲沙
水齧孔明死巳久誰復辨行列神兵非學到自
古不留訣至人巳心悟後世徒妄說自從漢道
衰鋒起盡姦傑英雄不相下禍難久連結(仔謂袁紹刘)
(一孫權表之属)驅民市無煙戰野江流血萬人睹一擲殺盡
如沃雪不爲久遠計草草常無法孔明最後起
意欲掃羣孽﨑嶇事節制隠忍久不决志大遂
成迂歲月去如瞥六師紛未整一旦英氣折唯
餘八陣圖千古壯䕫峽
開元遺事三首
姚宋亡來事事新一官銖重萬人輕朔方老將風
流在不取西蕃石堡城(縯王忠嗣策石堡之得不當所亡)
潭裏春船百倍多廣陵銅器越溪羅三郞官爵如
泥土爭唱弘農得寳歌
琵琶絃急衮梁州羯鼔聲高舞臂韝破費八姨三
百萬大唐天子要纏頭(縯明皇自擊羯鼔謂八姨曰覓一纏頭八姨献三百万爲大唐天子纏頭)
戲作賈梁道詩(并引)
王凌謂賈充曰汝非賈梁道之子耶乃欲以
國與人由是觀之梁道之忠於魏也久矣司
馬景王旣執凌歸過梁道廟凌大呼曰我亦
大魏之忠臣也及司馬病見凌與梁道守而
殺之二人者可謂忠義之至精貫於神明矣
然梁道之靈獨不能巳其子充之姦至使首
發成濟之事此又理之不可曉者也故予戲
作小詩云(子仁成濟盖賈充使弑魏明帝者也)
嵇紹似康爲有子郄超叛鑒似無孫(縯晉惠帝之進嵇紹死之血汚)
(御衣惠帝曰此嵇侍中血勿洗紹嵇康子也郄超死有遺書一篋乃與桓温奸謀之書父方回見之不哭曰恨汝死晚超鉴孫也)
如今更恨賈梁道不殺公閭殺子元(子仁公閭賈充字子元司馬景王字)
懷古詩二首
襄陽樂(子仁南史劉道産爲襄陽太守善於臨聀蛮夷服順百姓樂業由此有襄陽樂歌自道産始)
使君未來襄陽愁提戈入市褁氊裘自從氊裘南
渡沔襄陽無事多春遊襄陽春遊樂何許峴山之
陽漢江浦使君朱旆來翻翻人道使君似羊杜(子仁)
(羊祜杜預皆鎮㐮陽有德政)道邊逢人問洛陽中原苦戰春田荒
北人聞道襄陽樂目送征鴻應斷腸
朱亥墓(自注俗謂屠兒墓)
昔日朱公子雄豪不可追今來遊故國大塚屈稱
兒平日輕公相千金弃若遺梁人不好事名字寄
當時(子仁史記朱亥大梁人隠於屠間世莫知其賢魏遣晉鄙教趙信陵君自請朱亥與俱亥䄂四十斤鐡椎椎殺晉鄙)
(遂奪其兵符進軍救趙)魯史盗齊豹求名誰復知慎無怨世俗
猶不遭仲尼(子仁春秋書齊豹盗左氏謂之永名而亡)
古跡詩三十七首
鳳翔八觀(并叙)
鳳翔八觀詩記可觀者八也昔司馬子長登
會稽探禹穴不遠千里而李太白亦以七澤
之觀至荆州二子蓋悲世悼俗自傷不見古
人而欲一觀其遺跡故其勤如此鳳翔當秦
蜀之交士大夫之所朝夕往來此八觀者又
皆跬步可至而好事者有不能徧觀焉故作
詩以告欲往觀而不知者
石鼔歌
冬十二月歲辛丑我初從政見魯叟(次公魯叟指言孔子李白贈裴)
(十七詩云魯叟悲匏瓜石鼔周宣王時物在孔子廟云爾)舊聞石鼔今見之文字鬱律
蛟蛇走(次公西京賦隠轔欎律甘泉賦雷欎律於巖窔)細觀初以指畫肚(縯虞世南)
(學書常於被下以指畫肚)欲讀嗟如箝在口(次公箝在口以言讀之難也退之苦寒詩云濁醪沸入喉)
(口角如銜箝堯卿永叔詩云有口欲說嗟如箝)韓公好古生巳遟(厚退之石鼔歌云嗟予好)
(古生苦晚對此涕淚雙滂沱)我今况又百年後強尋偏傍推點畫
時得一二遺八九我車旣攻馬亦同其魚維鱮貫
之柳(自注其詞云我車旣攻我馬亦同又云其魚維何維鱮維鯉何以貫之維楊與柳惟此六句可讀餘不可通次公)
(先生詩後段云憶昔周宣歌鴻鴈當時籕史變蝌蚪則石鼔之字盖蝌蚪之變者韓愈有蝌蚪書後記一篇云李陽冰之子服之授)
(余以其家蝌蚪孝經漢衛宏官書兩部合一卷且曰古書得其依據盖可讀如是則退之宜識蝌蚪書者而石鼔歌乃云辭嚴義密)
(讀難曉字體不類隷與蝌而先生令詩乃能通其六句則先生爲精於詩學矣歐陽集古跋尾盖謂韋應物以爲文王之鼔韓退之)
(以爲宣王之鼔不知何所據而然卒取退之好古不妄者爲可信然未嘗載其文至子由和先生詩乃云形雖不具意可知有云楊)
(柳貫魴鱮先生詩注其文云維鱮維鯉而子由云魴鱮豈各以所辨之字言之乎堯卿永叔云石鼔有十今在鳳翔孔子廟中初)
(弃于野鄭餘慶徙于廟其一無文其九有文可見者四百一十七字可識者二百七十二字)古器縱横猶
識鼎衆星錯落僅名斗(次公以言衆字不可識而獨識六句若古器中之鼎衆星中之斗耳)
糢糊半巳似瘢胝詰曲猶能辨跟肘(次公以言字中之漫滅缺損者)
(如瘡痏之瘢痕手間之肼胝與夫形體不完全但餘足跟臂肘者耳)娟娟缺月隠雲霧濯濯
嘉禾秀稂莠(次公又以言字之見存者如雲霧中之缺月稂莠間之嘉禾也)漂流百戰偶
然存獨立千載誰與友上追軒頡相唯諾下挹冰
斯同鷇㝅(次公鷇音血候切鳥子生哺者榖音乃候切乳也)憶昔周宣歌鴻鴈
(苪曰宣王有鴻鴈詩)當時籕史變蝌蚪(縯軒軒轅也頡蒼頡也斯李斯也冰李陽冰也頡爲黃帝史因)
(觀鳥跡始作書契古文是也周宣王時史籕著大篆十五篇與古稍異謂之籕書秦相李斯取籕文或頗省改謂之小篆焚先典而)
(古文絶矣漢魯共王壞孔子宅得尚書春秋論語孝經時以不復知古文故謂之蝌蚪書而斯號爲二篆諸山刻石荆玉璽文及銅)
(人銘皆斯所書謂之玉筯體唐李陽冰獨得斯用筆意議者謂冰愈於斯也鷇㝅鳥哺乳其子)厭亂人方思
聖賢中興天爲生耆耇(次公厭亂則夷王厲王之亂也中興則宣王中興也生耆耇則指史)
(籕及方召申甫尹吉甫之属)東征徐虜闞虓虎(縯常武詩省此徐土又云進厥虎臣闞如虓虎)
北伐犬戎隨指嗾(次公按國語穆王將征大戎祭公謀父諫之不聽遂征之而詩載宣王北伐則曰北)
(伐儼狁而巳嗾蘇后切使大之聲也左傳載晉靈公欲攻趙盾曰嗾夫獒焉)象胥雜沓貢狼鹿
(厚周官象胥掌蠻夷閩貉戎狄之國使掌傳王之言而諭說焉周穆王征伐犬戎得四白狼四白鹿以歸)方邵聮翩
賜圭卣(次公方叔召虎也按詩崧高曰王遣申伯錫爾介圭江漢曰王命召虎釐爾圭瓉秬鬯一卣方叔雖不見錫圭)
(卣明文而可以召虎推之矣)遂因鼔鼙思將帥(縯記曰聽鼔鼙之聲則思將帥之臣)豈爲
考擊煩矇瞍(次公詩子有鐘鼓弗鼔弗考又曰矇瞍奏公)何人作頌比崧高
(次公崧高尹吉甫美宣王之詩也詩尾云吉甫作頌其詩孔碩故云作頌比崧高也)萬古斯文齊岣嶁
(援退之詩岣螻山尖神禹碑字青石赤形摹竒)勲勞至大不矜伐文武未遠猶
忠厚欲尋年歲無甲乙豈有名字記誰某(次公宣王在位四十)
(六年而史冊無載石鼓之事宣王之詩其見於經所作者有曰仍叔有曰尹吉甫今石鼔之上又無名氏故云爾也)自從
周衰更七國竟使秦人有九有(次公七國秦楚韓趙魏燕齊也其後秦并六國)
(遂有天下書曰以有九有之師)掃除詩書誦法律投弃爼豆陳鞭杻
當年何人佐祖龍(縯秦本紀始皇三十六年秋使者從關東夜過華隂平舒道有人持璧遮使者曰爲)
(吾遺滈池君明年祖龍死使者問其故忽不見使者奉璧見以聞始皇嘿然良久曰山鬼故不過知一歲事也退言曰祖龍者人之)
(先也使御府視璧乃二十八年行渡江所沉璧也)上蔡公子牽黃狗(厚上蔡公子李斯也斯出)
(獄與其中子俱執頋謂其中子曰吾欲與若復牽黃犬俱出上蔡東門逐狡兔豈可得乎)登山刻石頌功
烈(次公秦二十八年始皇東行郡縣上鄒嶧山刻石頌秦德其詞揔三十六句以三句爲韻又南登琅邪作琅邪臺刻石頌秦德)
(其詞揔七十二句以兩句爲韻二十九年登之罘刻石其詞揔三十六句復以三句爲韻具見史記)後者無繼前
無偶皆云皇帝廵四國烹滅彊暴救黔首(次公之罘之詞曰皇)
(帝東遊廵登之罘又曰烹滅強暴振救黔首也)六經旣巳委灰塵此鼔亦當遭
擊掊(次公莊子掊擊於世俗)傳聞九鼎淪泗上欲使萬夫沉水
取(援周末九鼎没泗水始皇過彭城齋戒禱祠欲出鼎使千人没水求之弗得)暴君縱欲窮人力
神物義不汙秦垢是時石鼓何處避無乃天工令
鬼守(縯退之石鼔歌亦云雨淋日炙野火燎鬼物守護煩撝呵)興亡百變物自閑冨
貴一朝名不朽細思物理坐歎息人生安得如汝
夀(次公上兩句盖言興亡雖有百變而物則自閑冨貴止乎一朝而名不能朽也此詩人因物起興以結一篇之成也自周宣即)
(位歲在甲戍至大宋英宗踐祚之初歲在癸卯時巳幾二千年矣更秦漢魏晉隋唐之代其物宛然而存豈不謂之壽乎)
詛楚文(自注碑獲於開元寺土下今在太守便聽秦穆公葬於雍橐泉祈年觀下今墓在開元寺)
(之東南數十步則寺豈祈年之故基邪淮南王遷於蜀至雍道病卒則雍非長安此乃古雍也次公問咀楚)
(文於學古文者云有數本其文皆同唯神名異開元寺下所得乃咀于巫咸神者是數本中唯巫咸之文筆法)
(最精其家無之唯有此詛于亞駝神一本詳其篆文乃先生詩中語也今載干此字有不可識者則書闕以補)
(之其文曰秦嗣王敢用吉玉宣璧使其祝宗邵鼛布懇告于丕顯大神亞駝以底楚王熊相之多罪者我先君)
(穆公及楚成王是戮力同心兩邦若壹絆以婚姻袗以齊盟曰萬葉子孫母相爲不利親印丕顯大神亞駝而)
(質焉今楚王熊相庸回無道淫伐湛亂宣侈競縱變渝盟制内之則虣虐不宰刑殺孕婦幽刺親戚拘圉其叔)
(父寘諸冥室犢棺之中外之則冒改久闕不畏皇天上帝及丕顯大神亞駝光烈威神而兼倍十八世之盟詛)
(率諸侯之兵以臨加我欲剗伐我社稷闕滅我百姓闕蔑我皇天上帝及丕顯大神亞駝之郊祠圭玉犧牲闕)
(取我邊城新&KR1609;及鄔闕&KR1609;及鄔闕不敢曰可今又悉興其衆張矜怠怒闕甲闕兵奮上盛帥以偪我邊境將欲)
(覆其闕亦應受皇天上帝及丕顯大神亞駝之幾靈德賜克剗楚帥復略我邊城敢數楚王熊相之倍盟闕詛)
(著諸名章以盟大神之烕神其文如此)
崢嶸開元寺髣髴祈年觀(元肅秦始皇帝本紀注祈年宫在雍)舊築掃
成空古碑埋不爛(堯卿杜子美詩跡藉臺觀舊言其久也盖自秦至宋朝嘉祐十餘年舊日版築)
(掃地盡矣甯戚之歌曰南山粲白石爛)詛書雖可讀字法嗟久換詞云秦
嗣王敢使祝用瓉先君穆公世與楚約相捍質之
於巫咸(堯卿鄭有神名曰季咸知人之死生存亡禍福壽夭期以歲月旬日若神)萬葉期不叛
今其後嗣王乃敢搆多難刳胎殺無罪親族遭圉
絆計其所稱訴何啻桀紂亂(次公自註云秦嗣王自此皆詛楚文中語)吾聞
古秦俗面詐背不汗豈惟公子卬(縯史記商鞅傳孝公使衛鞅將而伐魏使)
(公子卬將而擊之軍旣相距衛鞅遺魏將公子卬書曰吾始與公子驩今俱爲兩國將不忍相攻可與公子面相見盟樂飲而罷兵)
(以安秦魏魏公子卬以爲然會盟以飲而衛鞅伏甲士而襲虜公子卬因攻其軍盡破之以歸秦)社鬼亦遭謾
遼哉千載後(堯卿新論雍門周謂孟嘗君曰千秋萬歲之後高臺巳傾曲他巳平又羊祐云千秋萬歲之後魂魄)
(猶應登此漢高祖曰吾千秋萬歲魂魄猶思沛)發我一笑粲(次公公羊傳軍士粲然皆笑師古詩靈妃頋)
(我笑粲然啓玉齒)
王維吳道子畫(堯卿唐米景元畫斷以道子爲神品上上摩詰爲妙品上上季南)
(名畫記王維字摩詰太原人年十九進士擢第以詞學知名官至尚書右丞工畫)
何處訪吳畫普門與開元(次公普門開元二寺名)開元有東塔
摩詰留手痕吾觀畫品中莫如二子尊道子實雄
放浩如海波翻當其下手風雨快(堯卿杜詩筆落驚風雨)筆所
未到氣巳吞亭亭雙林間(次公佛書佛說法於双林樹下堯卿釋迦在世救化四十九)
(年天龍人鬼並來聽法後於拘尸郍城婆羅雙林間二月十五日入般涅盤者譯言滅度又謂之常樂我淨弟子迦葉追共撰集其)
(教爲十二部)彩暈扶桑暾(次公扶桑日所出之處暾日光也堯卿山海經云大荒之中暘谷上有扶桑)
(日始出之地也朝日始出謂之暾故謝靈運詩云晚見朝日暾社子美亦曰絶璧上朝暾言此者說其圓相耳名畫斷云大凡佛之)
(圓光皆湏尺寸先定然後規圓而成惟吳生終一筆又云畫成矣最後方畫圓光風落電轉規成月圓)中有至人
談寂滅悟者悲涕迷者手自捫蠻君鬼伯千萬萬
相排競進頭如黿(師開元寺有道子畫佛在雙林下入涅槃像)摩詰夲詩老
(縯王維詩宿世謬辭客前身應畫師)佩芷襲芳蓀(堯卿謝靈運云浥露馥芳蓀又杜詩小儒綉芳蓀)今
觀此壁畫亦若其詩清且敦祗園弟子盡鶴骨(次公)
(祗園亦佛之所舍佛書云佛說於祗樹園也)心如死灰不復温(縯莊子形若槁木心若死灰)門
前兩叢竹(堯卿摩詰畫兩叢竹於開元寺)雪節貫霜根交柯亂葉動
無數一一皆可尋其源吳生雖妙絶猶以畫工論
(次公魏文帝興吳質書曰公幹五言詩之善者妙絶時人老杜言吳畫於玄元皇帝廟詩曰畫手看前輩吳生遠擅場)摩
詰得之於象外有如僊翮謝籠樊(先之神僊傳王刺仲變篆爲隷始皇召之)
(不至將殺之刺仲化爲大烏振翼而起以三大翮堕與使者始皇因名爲落翮山)吾觀二子皆神俊
又於維也歛祍無間言(次公潘安仁秋興賦且歛祍以歸來選云人無間言堯卿張顛傳)
(云後輩言筆札者歐虞禇陸或有異論至張顛曾無間言)
維摩像唐楊(惠之)塑在天柱寺
昔者子輿病且死其友子祀往問之跰&KR1271;鑒井自
歎息造物將安以我爲(厚莊子曰子與有病子祀往問之曰偉哉夫造物者將以予爲此拘)
(拘也曲僂發背上有五管頥隠於臍肩高於頂句贅指天隂陽之氣有沴其心間而無事跰&KR1271;而鑑于井曰嗟乎夫造物者又將以)
(予爲此拘拘也)今觀古塑維摩像病骨磊嵬如枯龜乃知至
人外生死此身變化浮雲隨(次公維摩經云是身如浮雲湏臾變滅)世人
豈不碩且好(次公詩云碩大且卷)身雖未病心巳疲此叟神完
中有恃談笑可却千熊羆(次公選詩云談笑却秦軍)當其在時或
問法俛首無言心自知(縯維摩經言文殊師利問維摩詰何等是菩薩不二法門時維摩詰)
(默然无言文殊師利歎曰善哉善哉乃至无有文字語言是真入不二法門也)至今遺像兀不語
與昔未死無增虧田翁俚婦那肯顧(任詩莫我肯顧)時有
野鼠㗸其髭(堯卿晉謝靈運髭美臨刑因施作南海祗洹寺維摩詰像髭寺人保惜略不虧損子由嘗和此)
(詩云長嗟靈運不知道強剪美髭插兩顴彼人視身如枯木割去右臂非所患何况塑畫巳身外豈必奪尔庸自全)見之
使人每自失(援莊子神巫見壷子自失而老)誰能與詰無言師
東湖
吾家蜀江上江水綠如藍(師李白詩山光水色綠如藍〇堯卿白樂天詩春來江水綠如)
(藍李商隠詩千里遠溪江水色含煙帶月碧於藍)邇來走塵土意思殊不堪况
當岐山下風物尤可慙有山秃如赭(次公南山詩或赤若秃鬝音落八反)
(堯卿赭謂无草木也秦始皇至湘山祠逢大風幾不得度上問博士曰湘君何神對曰堯女舜妻死而葬於此於是始皇大怒使)
(刑徒三千人伐湘山木赭其山)有水濁如泔不謂郡城東數步見湖
潭入門便清奥怳如夢西南泉源從高來隨波走
涵涵東去觸重阜盡爲湖所貪(次公秦少游龍井泉記其言西湖之美則曰岸)
(湖之山多爲所誘而不克以爲泉言淛江之壯則曰岸江之山多爲所脅而不暇以爲泉先生嘗爱其所誘所脅之句自今觀之盖)
(自先生湖所貪之勢來矣)但見蒼石螭開口吐清甘借汝腹中過
胡爲目耽耽(次公易虎視耽耽)新荷弄晚凉輕棹極幽探飄
颻忘遠近偃息遺佩篸深有魚與龜淺有螺與蚶
(次公退之溪堂詩淺有蒲蓮深有兼葭〇毛物類相感志蚶漢水其味如蜜東方朔得以献武帝)曝晴復戲
雨戢戢多於蚕浮沉無停餌倏忽遽滿藍絲緍雖
強致(次公詩云其釣維何維絲伊緡)瑣細安足戡聞昔周道興翠鳳
棲孤嵐(縯周興鸑鷟鳴于歧山次公寰宇記載地志云周文王之時丹鳳鳴于歧山故亦曰鳳凰堆)飛鳴
飲此水照影弄毿毿(自註此古飲鳳地也厚皮日休詩云毿毿被其體)至今多
梧桐合抱如彭聃(次公莊子曰鶴雛非梧桐不止然則至今多梧桐則自古以來有此梧桐矣盖道其)
(實也彭者彭祖聃者老聃也以言梧桐歴年之多如此二老人也)綵羽無復見(次公東觀漢記鳳凰毛羽)
(五采也)上有鸇摶䳺嗟予生雖晚好古意所妉(縯退之石鼔詩)
(嗟予好古生苦晚)圖書巳漫漶猶復訪僑郯(厚僑鄭子産也辨實沈臺駘之祟晉)
(侯曰博物君子郯子也言少昊氏以鳥名官孔子曰天子失官學在四夷猶信並出左傳)卷阿詩可繼此
意久巳含(次公卷阿詩曰鳳皇鳴矣于彼高岡悟桐生矣于彼朝陽故思作詩以継焉)扶風古三
輔(次公漢太初元年更渭南郡爲京兆尹即今之長安更河上郡爲左馮翊即今之同州更主爵都尉爲右扶風即今之鳳翔府)
(謂之三輔也師前漢趙廣漢傳左馮翊右扶風皆治長安犯法者徙迹喜過京兆界廣漢嘆曰亂吾法者常三輔也)政
事豈汝諳聊爲湖上飲一縱醉復談門前遠行客
劫劫無留驂問胡不回首無乃趁朝參(次公杜詩頗怪朝參懶)
予今正疎懶官長幸見函不辤日遊再行恐歲滿
三暮歸仍倒載(援晉書山簡傳日暮倒載歸酩酊無所之)鍾鼔巳韽韽(次公官韻注云)
(鍾鼔微也周礼典同掌六律六同之和以辨天地四方隂陽之声凡声有十二而其一曰微声韽是巳)
眞興寺閣
山川與城郭漠漠同一形(堯卿此詩用古人意而不用其字杜子美登慈恩寺塔詩云秦)
(山忽破碎涇渭不可求俯視但一氣焉能辨皇州)市人與鴉鵲浩浩同一聲(次公)
(杜詩孤舟似昨日聞見同一声)此閣幾何高何人之所營側身送落
日引手攀飛星(堯卿李太白詩危楼高百尺手可摘星辰不敢高声語恐驚天上人)當年王
中令(縯名彦超周末國初爲鳳翔節度使)斫木南山頳(希仲頳赤色猶赭山也)寫真
留閣下鐵面眼有稜(次公晉書劉惔之言桓温云眼如紫石稜)身彊八九
尺(次公杜詩言張縞云張公一生江海客身長九尺鬚眉蒼)與閣兩崢嶸古人雖暴恣
作事今世驚登者尚呀喘作者何以勝曷不觀此
閣其人勇且英(堯卿太白詩張子勇且英)
李氏園(自注李茂貞園也今爲王氏所有次公本姓宋名文通唐僖宗光啓三年六月鳳翔節)
(度使李昌符反犯大安門不克奔于隴州七月茂貞攻技之斬昌符十月以茂貞爲鳳翔節度使賜姓名帝親)
(製字曰正臣昭宗景福元年七月反遂犯京師以爲中書令進封秦王至後唐莊宗同光二年以鳳翔府節度)
(使秦王卒)
朝遊北城東回首見脩竹(次公楚辝㛹娟之脩竹)下有朱門家
破墻圍古屋舉鞭叩其戶幽響荅空谷入門所見
夥(厚前漢陳勝傳客曰夥涉之爲王沈沈者楚人謂多爲夥也)十步九移目異花兼四
方(朱杜詩異花開絶域)野鳥喧百族其西引溪水活活轉墻曲
(民年七歲至十五出口錢唐德宗稅屋間架)但未搉羹粥當時奪民田失業
安敢哭(次公按章衡編年通載茂貞卒於鳳翔而歐陽所立傳則云茂貞加封𡵨王其居𡵨以寬仁愛物民頗安之嘗)
(以地狹賦薄下令搉油禁城門無納松薪以其可爲炬也有優者誚之曰臣請併禁月明茂貞笑而不怒今先生云抽錢筭間口又)
(云當時奪民田豈有所據而言耶)誰家美園圃籍没不容贖此亭破千
家(飛卿賈島詩云破却千家作一池不㘽桃李種薔薇)鬱鬱城之麓(次公按歐陽公所立傳尾言茂)
(貞之子從儼有田千頃竹千畒在鳳翔懼侵民利未嘗省理鳳翔人愛之則北園有水竹者必其地矣)將軍竟何
事蟣蝨生刀韣(師前漢嚴安傳介胄生蟣蝨民無所告愬)何嘗載美酒(大年漢揚)
(雄嗜酒家貧人常載酒殽過其家與之同飲)來此駐車轂空使後世人聞名
頸猶縮(俗謂皇后園蓋茂貞謂其妻也)我今官正閑屢至因休沐(厚史)
(記石建爲郞中令每五日洗沐歸謁親又漢書楊惲休謁洗沫皆以法令從事〇次公張安世傳休沐未嘗出)人生營
居止竟爲何人卜何當辦一身永與清景逐(次公杜詩)
(從此具扁舟弥年逐清景)
秦穆公墓(子功三輔黃圖橐泉宫皇覧曰秦繆公冡在橐泉宫祈年觀下)
橐泉在城東墓在城中無百步乃知昔未有此城
秦人以泉識公墓(次公識音志)昔公生不誅孟明(縯左傳文元年殽之)
(役晉人旣歸秦帥秦大夫及左右言於秦伯曰是敗也孟明之罪也必殺之秦伯曰是弧之罪也孤實貧以禍夫子夫子何罪復使)
(爲政)豈有死之日而忍用其良(厚左傳文六年秦伯任好卒以子車氏之三子奄息仲行)
(鍼虎爲殉皆秦之良也國人哀之爲之賦黃鳥君子曰秦穆之不爲&KR0576;主也宜哉死而弃民先王遺世猶詒之法而况奪之善人乎)
(詩曰人之云亡邦國殄瘁無善人之謂也若之何奪之君子是以知秦人之不複東征也〇師孟明視爲秦伐鄭三日敗之於殽穆)
(公不誅卒用孟明以霸西戎公葬以三良爲殉詩人刺其以人從死)乃知三子殉公意亦如
齊之二子從田横(援前漢書田横以高帝之詔與其客二人乘傳詣洛陽至尸鄕廐自剄高帝曰嗟乎)
(有以起布衣兄弟三人更王豈非賢哉爲之流涕而拜其二客爲都尉以王者礼葬田横旣葬二客穿其塚旁自剄從之)古
人感一飯尚能殺其身(次公李固傳云竊感古人一飯之報注云靈輒也按靈輒事左傳宣)
(二年晉侯飲趙盾酒伏甲將攻之初宣子田于首山舍于翳桑見靈朝餓問其病曰不食三日矣食之旣而爲公介倒戟以禦公徒)
(而免之問其故對曰翳桑之餓人也問其名居不告而退遂自亡饒曰史記范睢傳一飯之德必償也)今人不復
見此等乃以所見疑古人(次公詩意盖不欲罪秦穆公之遺命而以三子自感恩以死故)
(謂穆公不殺孟明則知其不忍強三子謂田横之客甘心於從死則知三良亦必有所爲)古人不可望今
人益可傷
濠州七絶
塗山(自注下有鯀廟山前有禹會村)
川鎖支祁水尚渾(縯異聞集載古嶽瀆經禹治水至桐栢山獲淮渦水神名曰巫攴祁善應對辨淮之)
(淺深源之遠近而神曰庚辰者鎖於龜山之足而淮乃安流唐時有漁者釣得一古鎻牽出其末有如獼猴者盖此物体仁國史)
(補曰楚州魚人於淮中釣得古鐡鎻刺史李陽大集人力引之鎻窮有青獼猴躍出水而逝山海經云水獸好爲雲禹鏁於軍山之)
(下其名曰巫支祁)地埋汪罔骨應存(厚禹會諸侯於塗山防風氏後至禹殺而戮之其骨專車防風)
(汪罔氏之君守封禺之山次公按家語孔子云會稽之山而今作塗山事按酈元水經注淮水引春秋左傳哀公七年大夫對孟)
(孫曰禹會諸侯於塗山執玉帛者萬國杜預曰塗山在壽春東北非也乃継之以余按國語吳伐楚墮會稽獲骨焉節專車吳子使)
(問仲尼仲尼曰禹致羣臣於會稽之山防風氏後至禹殺之其節專車盖丘明親承聖旨錄爲實證矣又云塗山有會稽之名今具)
(錄之以俟傳聞)樵蘇巳入黃熊廟(援舜殛鯀于羽山其神化爲黃熊入于羽淵也少度前漢書撨蘇)
(後㸑注云樵取薪也蘇取草也致約左傳稱鯀化爲黃熊國語作黃熊按熊獸名能奴來切三足鱉也東海人祭禹廟不用熊白)
(及鱉爲膳抑亦以左傳國語不同兼存之也)烏鵲猶朝禹會村
彭祖廟(自注有雲母山云彭祖所採服也)
跨歷商周看盛衰(次公按神仙傳彭祖姓籛名鏗帝顓頊之玄孫也至殷末巳七百六十七歲故云跨)
(歷商周伯可枹朴子内篇曰按彭祖經云自帝嚳佐堯歷夏至殷爲大夫殷王遣綵女從受房中之術行之有效欲殺彭祖以絶)
(其術彭祖覺而逃去時年七八百耳非爲死也)欲將齒髮闘蛇龜(元序玉策記曰千歲之亀五色)
(具焉又云蛇有無窮之夀)空飡雲母連山盡(厚太平廣記彭祖善於補導之術并服水桂雲母粉)
(常有少容)不見蟠桃着子時(縯漢武帝外傳王母以玉槃盛桃七顆形圓青色王母以四與帝三)
(自食桃味甘美口有盈味帝輒錄其核王母問帝曰欲種之母曰此桃三千年一實帝乃止〇堯卿神僊傳曰彭祖至商之末年巳)
(七百餘歲王聞之欲以爲大夫稱疾不與政事采女乘輜軿往問道於彭祖采女具受諸要以教王王試爲之有驗欲秘之彭祖乃)
(去不知所如其後七十餘年門人於流沙西見之世稱彭祖壽八百故云不見蟠桃着子時蟠桃三千年一實)
逍遥臺(自注莊子祠堂在開元寺即墓爲堂也)
常怪劉伶死便埋(縯晉劉伶嘗乘鹿車携一壷酒使人荷鍤隨之曰死便埋我〇師公曰伯倫非逹者)
(也棺椁衣衾不害爲逹苟爲不然死則巳矣何必更埋)豈伊忘死未忘骸烏鳶奪得
與螻蟻(厚莊子將死弟子欲厚葬之曰吾恐烏鳶之食夫子也莊子曰在上烏鳶食在下螻蟻食奪彼予此何其偏也)
誰信先生無此懷
觀魚臺
欲將同異較錙銖肝膽猶能楚越如(縯莊子自其異者視之肝膽楚越也自其)
(同者視之萬物皆一也)若信萬殊歸一理子今知我我知魚(厚莊)
(子曰鯈魚出游從容是魚樂也惠子曰子非魚安知魚之樂莊子曰子非我安知我之不知魚之樂)
虞姬墓
帳下佳人拭淚痕門前壯士氣如雲(縯項羽聞漢軍四面皆楚歌驚)
(曰漢皆巳得楚乎乃夜起飲帳中有美人姓虞氏常幸從乃悲歌慷慨自爲歌詩數曲美人和之羽泣下數行左右皆泣於是羽遂)
(上馬戲下騎從者八百餘人夜潰圍出)蒼皇不負君王意獨有虞姬與鄭
君(援項羽垓下之敗虞姬先自刎鄭君嘗事項籍籍死而属漢高帝命籍臣皆名籍鄭君獨不奉詔詔拜名籍者爲大夫而逐鄭)
(君見鄭當時傳)
四望亭(自注太和中刺史劉嗣之立李紳以太子賓客分司東都過濠爲作記今存而亭廢者數年矣)
頽垣破礎没柴荆故老猶言短李亭(縯唐李紳號短李白樂天詩云)
(閑吟短李詩又云借教短李作歌行)敢請使君重起廢(德淳唐柳宗元文集有起廢一篇)落霞
孤鶩換新銘(厚唐王勃滕王閣記落霞與孤鷔齊飛)
浮山洞(自注洞在淮上夏潦不能及而冬不加高故人疑其浮也)
人言洞府是鼇宫升降随波與海通(師列子海中有五山其根無所)
(連者常隨波上下往來帝遣巨鼇十五舉首而載之五山始峙而不動)共坐船中那得見乾
坤浮水水浮空(次公杜洞庭詩乾坤日夜浮〇師渾天儀天如雞子地如雞子中黃孤居於天内天大而)
(地小表裏有水四海之表浮千元氣之上天地各乘氣而上天地各乘氣而立載水而行)
遊東西巖(自注即謝安東山也天祐按臨安縣圖記東永安巖西永安巖在縣比二十)
(里即謝安東山也孫彦忠韻語陽秋云安本傳謂安登台輔於土山游集今土山在建康建康事迹云安石於)
(此擬會稽之東山亦号東山)
謝公含雅量(厚謝安嘗與孫綽等泛海風起海湧諸人並懼安吟嘯自若衆咸服其雅量)世運
屬艱難况復情所鍾(縯晉王衍日太上忘情最下不及情然則情之所鍾正在我軰)感
槩萃中年正頼絲與竹陶寫有餘歡常恐兒輩覺
坐令高趣闌(厚王羲之傳謝安嘗謂羲之曰中年以來傷於哀樂與親友别輒作數日惡羲之曰年在桑榆)
(自然至此頃正頼絲竹陶寫常恐兒輦覺損其歡樂之趣)獨携縹緲人來上東西山(縯安)
(捿遲東山放情丘壑然性好音樂每遊賞必以妓女從)放懷事物外徙倚弄雲泉(倬選)
(謝叔源詩徙倚引芳樽)一旦功業成管蔡復流言慷慨桓野王
哀歌和清彈挽鬚起流涕始知使君賢(厚桓伊傳孝武末年會稽)
(王道子及安壻王國寳以安功名盛極而構會之嫌隙遂成帝召伊飲燕安侍坐伊抚筝而歌怨詩曰爲君旣不易爲臣良獨難忠)
(信事不顯乃有見疑患周旦佐文武金縢功不刊推心輔王政二叔反流言聲節慷慨俯仰可觀安泣下沾衿乃越席而就之捋其)
(鬚曰使君於此不凢帝甚有愠色野王伊小字也)意長日月促卧病巳辛酸慟
哭西州門往駕那復還(縯安雖受朝寄然東山之志始末不偷欲湏經略粗定自江道還東)
(雅志未就遂遇疾篤還都聞當輿入西州門自以本志不遂深自慨失因悵然謂所親曰吾病殆不起乎安薨後其甥羊曇至西州)
(門以策叩扉誦曹子建詩日生存華屋處零落歸山丘因慟哭而去次公西州門學者多未曉在江寧府以府有東府城城中有)
(楊州𪠘而楊州在府西故時人号爲東府西州而東府城之西門謂之西州門見寰宇記又載緣會稽王道子弟在東府城之東謝)
(安薨以道子代領楊州州在第西故時人号爲東府西州如此則西州之名在於安薨之後矣安本傳乃有安病輿入西州門之事)
(則寰宇記所引輿地志不亦謬乎先生所用事止據本傳用謝安事而巳今因與學者辨之)空餘行樂處
古木昏蒼煙
虔州八境圖八首(明仲曰先生八境圖云序南康八境圖者太守孔君之所作也君)
(作石城城上樓觀臺榭東望七閩南望五嶺覧群山之參差俯章貢之奔流雲㷑出没草木蕃麗乃作詩八章)
(題之圖上云又後序云其後十七年某南遷過郡得遍覧所謂八境者南康士大夫請於某願復書而刻之時)
(紹聖元年八月十九日)
坐看奔灘遶石樓(次公按寰宇記載石樓山在信州玉山縣西南八十里兀然獨聳如樓閣之狀天寳)
(中改爲象樓山而於虔州未嘗載有石樓之号但云黃唐山在縣北百云十里山行六里有石室傍有小石室七所相通其山獨立)
(高一千三百丈豈公今所謂石樓者耶)使君高會百無憂三犀竊鄙秦太
守(縯秦時李冰爲蜀守作石犀五以厭水精杜甫石犀行君不見秦時蜀太守刻石立作三犀牛又云嗟𡭗三犀不經濟〇次公)
(華陽國志言五犀而杜甫云三今所用者杜詩也)八詠聊同沈隠侯(厚沈約爲東陽太守作八)
(詠寫於樓上約謚隠侯)
濤頭寂寞打城還(縯劉禹錫詩潮打城頭寂寞回)章贛臺前莫靄寒
(次公章貢臺乃章貢二水合流爲贛東晉永和五年太守高琰置郡城於二水之間南康郡治焉)倦客登臨無
限思孤雲落日是長安
白鵲樓前翠作堆縈雲嶺路若爲開故人應在千
山外不寄梅花遠信來(縯越使者登執梅一枝以遺梁王梁臣韓子曰烏有以一枝梅遺列)
(國之君者乎梅花寄信始於此援荆州記曰陸凱與范曄相善自江南寄梅一枝詣長安與曄并贈詩曰折花逢驛使寄與嶺頭)
(人江南無所有聊贈一枝春師大庾嶺上梅南枝落北枝開寒暖之候異故也嶺在虔之西南)
朱樓深處日微明皂蓋歸時酒半醒薄暮漁樵人
去盡碧溪青嶂遶螺亭(次公螺亭乃螺亭石山在贛縣東南七十里寰宇記昔有貧女暮宿)
(亭採螺忽夜中見衆螺張口嘬其肉貧女死因葬水傍其冡化爲巨石号曰螺亭石山師福州謝端孑然一身釣於江上獲一巨)
(螺其大如斗置之於家不以爲異出歸則飲食盈案端潜伺之有好女子具饌於室執而問焉女曰我乃螺女水神也天帝閔君之)
(孤遣爲具食君巳悉我亦當去乃留空螺曰君有所求當取於螺中因出門不復見後端有乏探螺皆如意傳數世猶在号江曰螺)
(女江洲曰螺女洲廟曰螺女庿其地在虔州東南)
使君那暇日參禪一望叢林一悵然成佛莫教靈
運後(縯南史云會稽太守孟顗事佛精勤而爲謝靈運所軽嘗謂顗曰得道應湏慧業文人生天當在靈運前成佛必在)
(靈運後)著鞭從使祖生先(厚晉刘琨爲并州刺史與范陽祖逖爲友聞逖被用與親書故曰吾)
(枕戈待旦志梟逆虜嘗恐祖生先吾著鞭)
却從塵外望塵中無限樓臺煙雨濛(次公詩零雨其濛)山水
照人迷向背只尋孤塔認西東
煙雲縹眇鬱孤臺積翠浮空雨半開(倬顔延年詩積翠亦葱芊注松)
(栢重布云積翠)想見之罘觀海市(縯之罘山在登州牟平縣中時時有雲氣如宫室臺觀城渫人物車)
(馬冠盖歴歴可見謂之海市天官書云海傍蜃氣象楼臺廣野氣成宫闕〇次公後集又有欝孤臺詩云高臺十日留今豈想其可)
(比蓬萊山乎)絳宫明滅是蓬萊
回峯亂嶂鬱参差雲外高人世得知誰向空山弄
明月山中木客解吟詩(次公寰宇記所載上洛山多木客乃鬼類也形似人語亦似人而徐)
(鉉小說載鄱陽山中有木客自言秦時造阿房宫采木者也食木實遂得不死時就民間飲酒爲詩一章云酒尽君莫酤壼傾)
(我當發城市多囂塵還山弄明月然鄱陽則饒州也非虔州事豈先生因虔有木客遂用此邪)
王齊萬秀才寓居武昌縣劉郎洑正與伍
洲相對伍子胥奔吳所從渡江也
君家稻田冠西蜀擣玉揚珠三萬斛塞江流柹起
書樓(縯晉武帝謀伐吳詔王濬造舡於蜀其木柹蔽江而下)碧瓦朱欄照山谷(次公)
(杜詩碧瓦朱薨照城郭)傾家取樂不論命散盡黃金如轉燭(厚李)
(白將進酒云天生我材必有用黃金散盡還復來〇援杜詩萬事如轉燭又云三歲如轉燭)惟餘舊書一
百車方舟載入荆江曲(次公𡭗雅云大夫方舟)江上青山亦何
有伍洲遥望劉郎藪明朝寒食當過君請殺耕牛
壓私酒(次公董卓諸豪帥有來從之者爲殺耕牛與共宴樂李白詩吳姬壓酒喚客嘗)與君飲酒細
論文(縯老杜與李白詩何時一樽酒重與細論文)酒酣訪古江之濆仲謀公
瑾不湏弔(厚孫權字仲謀周瑜字公瑾瑜以兵三萬敗曹公于赤壁赤壁山在鄂州蒲圻縣〇援按魏黃初二年孫)
(權自公安徙都鄂改名武昌周瑜赤壁在武昌之西也)一酹波神英烈君(自注杭州伍子胥廟封英)
(烈玉縯吳王殺子胥浮江中因爲波神)
金山妙高臺
我欲乘飛車(次公帝王世紀曰竒肱民能爲飛車從風遠行湯時西風吹竒肱車至於豫州湯破其車不以)
(示民十年東風至乃復作車遣歸之其地去玉門四萬里仔李白詩誰能駕飛車相從觀海外)東訪赤松子
(縯張良傳良自称以三寸舌爲帝者師封萬戶侯於良足矣願弃人間事從赤松子遊師古曰赤松子仙人号黃帝時爲雨師)蓬
萊不可到弱水三萬里(縯史記方士言海中有三神山蓬萊方丈瀛州諸仙人及不死之藥)
(皆在焉未至望之如莫及到三神山反居水下臨之患且至則風輒引舡而去終莫能至援神仙傳謝自然泛海求蓬萊一道士)
(謂曰蓬萊隔弱水三萬里非飛仙不可到)不如金山去清風半帆耳中有妙
高臺(次公妙高臺之名取華嚴經德雲比丘所居妙高峯爲義也)雲峯自孤起仰觀初
無路(次公唐人詩云山合疑无路)誰信平如砥(次公詩周道如砥)臺中老比
丘碧眼照牎几(師謂了元長老也)巉巉玉爲骨(次公杜詩秋水爲神玉爲骨)
凛凛霜入齒機鋒不可觸(次公機鋒字禪家之常如傳燈錄序云神機交激若挂於箭鋒)
千偈如飜水(援韓詩文如飜水成次公晉書鳩摩羅什日誦千偈)何湏尋德雲
(縯華嚴經云善財童子問法於五十三善知識而德雲比丘乃第一也)即此比丘是長生未
暇學請學長不死(次公長生謂學仙長不死謂佛不生不滅也)
鬱孤臺(自注以下四首皆虔州)
八境見圖畫鬱孤如舊遊(次公八境者虔州有之人畫爲圖先生嘗賦詩欎孤乃其)
(一也)山爲翠浪湧水作玉虹流(次公此聮乃退之江作青羅帶山爲碧玉簮之勢)
日麗崆峒曉(次公崆峒在虔州西之極處)風酣章貢秋(厚水經注劉登之曰贛縣)
(東南有章水西有貢水縣治二水之間因以名焉)丹青未變葉鱗甲欲生洲嵐
氣昏晨樹灘聲入市樓煙雲侵嶺路草木半炎州
(次公嶺路則過虔州便是大庾嶺也南方謂之炎州以南方属火故也杜甫用之多矣如得廣州張判官書而曰怱得炎州信也)
故國千峯外高臺十日留他年三宿處(厚後漢襄楷言浮屠不三)
(宿桑下不欲久生恩愛精之至矣又孟子三宿而後出晝)凖擬繫歸舟
廉泉
水性故自清不清或撓之君看此廉泉五色爛摩
尼(厚圓覺經云譬如清淨摩尼寳珠映於五色隨方各現)廉者謂我廉我以此各爲
有廉則有貧有慧則有癡誰爲柳宗元(縯柳子厚謫永州所居冉)
(溪名之曰愚溪)孰是吳隱之(援吳隠之酌貪泉飲而賦詩曰縱使夷齊飲終當不易心)漁父足豈
㓗(厚楚辝漁父歌曰滄浪之水清兮可以濯我纓滄浪之水濁兮可以濯我足)許由耳何淄(縯高士傳)
(堯讓天下於許由許由逃之而洗其耳於穎水)紛然立名字此水了不知毀譽
有時盡不知無盡時朅來廉泉上捋鬚看鬢眉好
在水中人到處相娛嬉(次公先生泛穎詩云豈此水薄相與我相娱嬉)
塵外亭
楚山澹無塵贛水清可厲(次公爾雅去衣涉水曰厲詩曰深則厲注云自帶已上也)散
策塵外遊麾手謝此世(仔李白詩因之出寥廓麾手謝公卿)山高惜人力
十步輙一憩却立浮雲端俯視萬井麗幽人宴坐
處龍虎爲斬薙(次公北下八句皆是馬祖事)馬駒獨何疑(厚傳燈錄六祖謂南)
(岳曰向夫佛法從汝邊去馬駒踏殺天下人厥後江西遂傳法嗣布於天下時號馬祖)豈墯山鬼計夜
垣非助我謬敬欲其逝(次公馬祖始居此山山鬼爲築垣自謂修行不至爲鬼所識乃捨去)
(今先生詩語高馬祖一著也)戲留一轉語(厚傳燈錄同山直道本來無一物這裏合下得一轉語)千
載起攘𬒮(次公鄒陽傳攘袂而正議)
天笁寺(并引)
予年十二先君自虔州歸謂予言近城山中
天笁寺有樂天親書詩云一山門作两山門
两寺元從一寺分東澗水流西澗水南山雲
起北山雲前臺花發後臺見上界鐘清下界
聞遥想吾師行道處天香桂子落紛紛筆勢
竒逸墨迹如新今四十七年予來訪之則詩
巳亡有刻石存耳感涕不巳而作是詩
香山居士留遺迹(次公白樂天以刑部尚書致仕與香山僧如滿結香火社自稱香山居士也)天
笁禪師有故家空詠連珠吟疊璧(次公宣宗弔樂天詩綴玉連珠三十年誰)
(教冥路作詩仙)巳亡飛鳥失驚蛇(縯懷素草書如飛鳥出林驚蛇入草)林深野桂寒
無子雨浥山薑病有花(厚嶺表異錄山薑花莖葉即薑也根不堪食而葉間吐花穗如麥粒〇次)
(公山薑术也按夲草木一名山薑也)四十七年真一夢天涯流落淚横斜
碧落洞(自注在英州下十五里)
槎牙亂峯合晃蕩絶壁横遥知紫翠間(次公杜牧詩千峯横紫翠)
古來仙釋并陽崖射朝日(次公謝靈運詩朝旦發陽崖)高處連玉京
(厚靈樞金景内經曰下離塵境上界玉京注云玉京無爲之天也盖三十二帝之都玉京之下乃崑崙北都羅鄷北帝三十六洞之)
(所居處)隂谷叩白月(次公顔延年詩陽陸圓精氣隂谷曳寒煙)夢中遊化城(厚法)
(華經有一道士以方便力化作一城於是衆人前入化城生巳度想生安穩想)果然石門開中有銀
河傾幽龕入窈窕別戶穿虚明泉流下珠琲乳蓋
交縵纓我行畏人知恐爲仙者迎小語輒響荅空
山自雷驚(任韋應物詩水性本亦靜石中固無聲如何两相激雷轉空山驚)策杖歸去來
治具煩方平(厚神僊傳王方平降蔡經家湏臾麻姑継至再拜方平行厨具食皆金盤玉杯多諸花果芬香)
(異常擘脯食之云是麟脯)
白水山佛迹巖一首(自注羅浮之東麓也在惠州東北二十里〇揚德志)
(林云紹聖元年十月十二日過遊白水佛迹院浴於湯池熱甚其源殆可熱物循山而東有懸水百仞八九折)
(折處輒爲潭水涯有巨人迹數十所謂佛迹也)
何人守蓬萊夜半失左股(次公惠州浮山據地理志云自會稽來今浮山上猶有東方草)
(木又云本一羅山有山自蓬萊之峯浮來而合焉易明夷云夷于左股)浮山若鵬蹲(厚陳文惠公羅浮山)
(圖讃序羅浮山按本記山高三千六百丈周回三百二十七里然羅山一也浮山即蓬萊之別島也堯時洪水浮至依羅而止故有)
(羅浮之號焉)忽展垂天羽(縯莊子鵬之背若太山其翼若垂天之雲)根株互連絡(次公)
(翻用列子言海中五山之根無所連著也)崖嶠爭吞吐神工自爐鞴融液相
綴𥙷至今餘隙罅流出千斛乳方其欲合時天匠
麾月斧(援酉陽雜爼有人游山失道遇一人枕幞而坐因問之其人曰君知月七寳合成平常有八萬二千戶修之我)
(其一也開幞有玉斤斧數事)帝觴分餘瀝(厚晉書陸約謂桓温曰明公近云飲酒三升約正可二升)
(今有一斗以備杯酌余瀝)山骨醉後土(次公唐史武后殺二姬投酒甕中曰使之骨醉也石鼎聮句云巧匠)
(琢山骨)峯巒尚開闔澗谷猶呼舞海風吹未凝(厚李白瀑)
(布詩海風吹不断)古佛來布武(縯禮記堂下布武)當時汪罔氏(縯家語孔子曰汪罔)
(氏之君守封嵎之山者爲漆姓在虞夏商爲汪芒氏於周爲長翟氏今曰大人次公汪罔氏即防風氏也禹戮之其骨專車也)
投足不蓋拇青蓮雖不見千古落花雨(厚楞嚴經即時天雨百寳)
(蓮花青黃赤白間錯紛揉)雙谿匯九折(次公禹貢東匯澤爲彭蠡注匯回也)萬馬騰一鼔
奔雷濺玉雪潭洞開水府潜鱗有饑蛟掉尾取渴
虎我來方醉後濯足聊戲侮回風卷飛雹掠面過
彊弩山靈莫惡劇微命安足賭此山吾欲老慎勿
厭求取溪流變春酒(次公李白襄陽歌此江若變作春酒壘麴便築糟丘臺)與我
相賓主當連青竹竿下灌黃精圃(厚杜甫泉眼詩何當宅下流餘潤通藥圃)
(三春濕黃精一食生毛羽)
嚴顔碑(自注在忠州顔即巴郡太守事見蜀志張飛傳)
先主反劉璋兵意頗不義孔明古豪傑何乃爲此
事(縯益州牧劉璋畏曹公遣法正迎先主爲助正因陳益州可取之策先主將步卒數萬入益州遂圍成都璋出降先主劉備也)
劉璋固庸主誰爲死不二嚴子獨何賢談笑傲碪
几國亡君巳執嗟子死誰爲何人刻山石使我空
涕淚吁嗟斷頭將千古爲病悸(縯先主入益州還攻劉璋張飛與諸葛亮等分)
(定郡縣巴郡太守嚴顔生獲飛呵顔曰大軍至何不降顔曰卿等無狀侵奪我州但有断頭將軍也飛怒令牽去斫頭顔色不变曰)
(斫頭便斫頭何怒邪飛壯而釋之)
諸葛鹽井(自注井有十四自山下至山上其十三井常空每盛夏水漲則塩泉迤邐遷去常去)
(於江水之所不及)
五行水本鹹(任洪範五行水曰潤下潤下作鹹)安擇江與井如何不相
入此意誰復省人心固難足物理偶相逞猶取嫌未
多井上無閑綆
過巴東縣不泊聞頗有萊公遺迹(仔萊公宋朝宰相寇)
(準也嘗守官巴東世傳野水無人渡孤舟盡日横即巴東詩也)
萊公昔未遇寂寞在巴東聞道山中樹猶餘手種
松江山養豪俊禮數困英雄執板迎官長趨塵拜
下風當年誰刺史應未識三公
隆中(縯漢晉春秋諸葛亮家于南陽之鄧縣在襄陽城西二千里號曰隆中)
諸葛來西國千年愛未衰今朝遊故里蜀客不勝
悲誰言襄陽野生此萬乘師山中有遺貌矯矯龍
之姿(縯徐庶曰諸葛孔明者卧龍也)龍蟠山水秀龍去淵潭移空餘
蜿蜒迹使我寒涕垂
時事詩二首
庚辰歲人日作詩聞黃河巳復故流老臣
舊數論此今斯言乃驗(夢仙按年譜元符三年庚辰先生六十五在儋)
(耳五月宋徽宗皇帝量移廉州)
老去仍栖隔海村(次公儋州在海州之中故云隔海村也)夢中時見作詩孫
天涯巳慣經人日歸路猶欣過鬼門(厚山水志廣南西路容牢二州)
(界有鬼門關諺曰若度鬼門關十去九不回言多炎瘴也)三策巳應思賈讓(縯漢哀帝時賈讓奏言治)
(河三策今見溝洫志)孤忠終未赦虞翻(厚三國志虞翻性䟽直數有酒失孫權積怒放之交州在南十)
(余年卒)典衣剰買河源米(厚杜詩朝回日日典春衣)屈指新篘作上元
不用長愁掛月村(任杜詩月掛客愁村)檳榔生子竹生孫(自注海南)
(勒竹每節生枝如竹竿大盖竹孫也)新巢語燕還窺硯(厚杜詩頻來語燕定新巢)舊雨來
人不到門(次公杜子美秋述杜子卧病長安旅次多雨生魚青苔及搨常時車馬之客舊雨來今雨不來)春水
蘆根看鶴立夕陽楓葉見鵶翻此生念念隨泡影
(援金剛經云如夢幻泡影)莫認家山作夲元(自注言雖寄旅於海上不必以家山方是本元也)
增刊校正王狀元集注分類東坡先生詩卷之二
