古城集卷六
明張吉撰
五言律
感懷二首
材薄知無補微官負讀書梵宫金布地歌館玉為裾鉦
鼓三城戍桑麻萬井虚永懷愁絶處孤燭夜分餘
天意知何極瘡痍苦未痊西人方暴骨東國尚侵邊忠
諫須投竄憸邪自保全顧瞻猶寸禄長使百憂煎
端午次韻答蔣世欽二首
浩浩乾坤大悠悠歲月過西人張宴盛北客感懷多事
靡投機括名空玷網羅好風知令節吹到遶梁歌
天涯牢落處佳節暗經過結客逢人少耽書廢事多有
茅堪釃酒無葛未更羅忽捧珠璣唾何妨恣意歌
遣悶
我今真隠吏聊可告人云餌藥袪炎瘴觀書遠世紛草
庭卑可住山鳥遠堪聞之子如相訪推窗嘯白雲
獨坐有懷董子仁蘇文簡
自笑南遷客幽懷與物同碧梧深院月蒼篠古壇風道
屈思求退囊空不厭窮美人何處望瓠葉萬層東
鎮南分司遇雨懷邵南菴
獨坐觀微雨幽懷斷復生草英侵地輭竹色逼簷清蹤
跡憐飄泊經綸念老成明朝一相訪疋馬入孤城
和邵太守東臺落成之什
高閣不可極始登徵我人蒼生應有望勝事豈無因坐
覺呻吟絶何勞茇舍巡興來歡欲舞先洒拂詩塵
次韻南菴久雨之什
客子困積雨蕭條住百蠻吾人安敢道真宰獨何顔江
漲渾無地雲深不見山米囊探已竭菜色幾時還
再用前韻戲贈癡齋
曾聞天漏處今日見南蠻削盡睢盱態添來憔悴顔堰
流思伐石避濕欲登山更假崇朝力扁舟似可還
度嶺
子夜飯孤館挑燈聽越歌百盤雲磴外三度笋輿過近
眼非星漢鈎衣祛薜蘿疎鐘散清梵僧舍奈明何
舟中偶題二首
公事何時了孤舟暑亦西推篷坐夜月伏枕聽晨鷄帆
影凌風疾人聲傍水低客懷殊不滿一醉擬前隄
江色不可極客行東復西絪緼隨野馬嘲哳逐山鷄渴
罷茶烟細歌闌扇影低炎蒸堪一避松葉韻長隄
東流
江北踏將徧江南疋馬初白雲山雨惡紅點岸花疎小
邑春惟寂清樽夜不孤(時與故人蕭大尹同飲館中)風襜吹欲綻久
客愧為儒
建德館中次戴司寇韻
石逕險疑斷畦樊縛欲斜異花溪女鬢深竹野人家新
旭荷天霽紆途笑客差煖雲輕自散片片傍巾紗
重經南嶽
沿湘仍望嶽身世更茫然落影恐到海飛岑疑造天萬
峯都培塿三界即神仙共語人何在題詩憶往年(舊與吳獻)
(臣共事湘南因憶之)
夜宿便水
漠漠烟村外孤舟宿暮雲郵亭燈隠見水國氣氤氲微
月當篷露啼鵑隔岸聞客懷自今夕誰嘆久離羣
盧溪僲巖
見說蓬瀛外諸仙聚此巖織繒餘舊杼換骨棄空函石
險江流急峯危鳥喙緘茫茫天壤内境界自真凡
夜宿高都驛
江驛暮投宿緣崖纜短篷枕衾烟草際魂夢水雲中役
重民膏竭年祲米價豐憂時心未了休訪避秦翁(驛隸桃源)
(故云)
次韻白沙先生送李世卿二首
一尊滄海上喜共大崖君至道傷多故奇文到幾分欲
論真有得端在屏虚聞俗吏抛公案逍遥弄水雲
江閣凭來久新聲傳楚謳二家未戰勝百氏總名流母
勿憐歸鳥郎今買去舟中天望何許碧玉海東樓(白沙作樓)
(名碧玉)
萍鄉偶書
萍實今何在鄉名猶未更繩橋墮臲卼土偶颯精英客
計歌狼跋歸心嘆蚓縈獨看流水緩花底有餘清
別後寄張應時同年
之子面如玉沿流送我行低迴羸馬緩葉帖敝冠輕巖
邑經三宰茆堂只數楹野花開遍處吟望若為情(時與應時)
(執別花下故云)
袁河舟中二首
客子驅車久登舟似到家端居巾襪靜穏卧夢魂賖藤
竹臨清瀨鸕鷀聚白沙幽懷寫難盡材薄獨咨嗟
舊葛未全破江船暑更登灘清堪數石魚瘦忍張罾老
眼空眉睫蒼頭詎股肱故園雖咫尺山月望中升
晩泊南浦驛
紛紛冠蓋地一去十年春遊子慚兒戲諸生望後塵問
津閒盪槳訪舊欲沾巾衣帶飄遲暮天南萬里身
曉發開建
開陽寒日薄歸袂拂雲汀主客編氓戶玄纁衆鳥翎興
添江閣近喜脱簿書仍奸蠧何由剔殘樽愧獨醒
江行
晨起梳頭罷孤舟任穏棲野蕉寒葉淨溪竹露梢低寡
慾寧憂瘴言懷偶自題片雲江色外閒領客心西
重過封川
伐竹聲猶在懸車斂暝川驛隂孤艇繫天際一人旋搖
落嗟何及瘡痍奈未痊寒宵頗幽事燒燭玩茶烟
賈太傅祠
先生辭洛邑謁見漢文年内嬖何曾盛中閹未弄權讒
邪猶易入寵任己難堅萬古長沙廟遊人頗自憐
題楊志仁大參南寧別陳季廣憲副詩卷
楊子罹讒網南臺幸有公抗章申救力腐豎拙謀空(志仁)
(為李興所譛下獄李廣與諸御史救之遂左遷)樽酒崑崙北(邕有崑崙關)片颿湘水
東珠光敓衆目傳和入春風
戲調拙夫教諭病中
舊聞公善飯近日頗相乖疲倦惟高枕將迎懶下階石
湍喧客夢山月照人懷亭宇便幽事真成吏隠齋
雲山酌別張鴻臚次韻周憲長二首
四國疲虓虎微康幸此邊勝遊方剥後佳景未霜前酌
海金巵洞團空翠蓋連日斜捐侈袂幽洞訪鈞天
別甕收江色君哉古廟邊乾坤疑有外賓從覺無前帝
業丹書隘民居蔀屋連九韶如眼在今古本同天
和韻遊東岡寺
倦借鳩藤力躋攀俛復興太虚捫斗問黃道趿雲登禪
定燈猶續詩成手自謄戒心操己切行者恐盧能
七言律
赴謫景東舟發龍窟贈諸送行者
一分新漲入花叢醉眼摩挲認短篷獨鶴欲飛心萬里
幾人相送意千重彼蒼俯仰求無愧吾道蹉跎尚未窮
數尺氍毺春睡足不知天際棹歌風
和李子長三洲巖韻三首
嵌空亦借跂烏光萬里靈暉互短長玉乳分香來石罅
芥舟潛影度㘭堂烟霞暫可棲凡鳥松菊能無戀故鄉
我有月瓢輕一尾石橋曾掬幾分涼
突兀支撐太古前洞門臨水鎖蠻烟曾經兩度呼仙友
恥復終年墮世緣虚室静谺雲磴外異花深擁玉池邊
崑丘玄圃知何處懸腕重揮憶舊聯
小徑通雲謾百縈乾坤誰斵妙空成何人到了何人未
一步登來一步清芝草琅玕同氣味鸞翔鳳翥等心情
若論風景非人世恍惚君山笛幾聲
崧臺館中
前驅頓節息傳呼再拜登堂坐繡鋪一代文儒非董賈
三年足迹遍江湖敢忘稼穡酬艱食自有菅茅葺敝樞
莫遣粤人歌夜半令渠欹枕憶吳歈
答喻東之
春風昨憶到花期送到藤隂某在斯面目每家稽法相
端倪隨處闖乾規斷金久扐同人占作砭深陳抑戒詩
却笑阿舒真懶惰何當椎魯少開時(憶從東之遊時年十六)
陪藩臬諸寅謁帝堯廟二首(在桂林堯山下)
律律荒山帶淺流維驂瞻拜古祠幽帝仁本自同天覆
宗祀端宜到海&KR1101;巖際未雲先得雨松隂當暑已驚秋
十年冠冕(二山名)關心切敢道歸歟始勝遊
十里香塵送綵旃廟簷虚閣午雲偏山龍藻火天衣静
玉帛犧牲歲事蠲歷數百王雖繼統大猷千古絶隨肩
摩空翠壁侔嵩華總是中天石一卷
再用前韻答陳季廣憲副
曉拂彤幨逐勝流埜雲深擁廟花幽皇馳帝驟參乾運
桂海冰天亦近&KR1101;縹緲衣冠延暑雨凄涼祠宇颯寒秋
倚空金碧頭陀院(前二寺也)感慨無端念此遊
再答周汝誠僉憲
不見茅階閃畫旃道垂終古絶竒偏風雷鼓舞聽猶靜
江漢澄清玩未蠲在物惟天堪作對為君非舜莫齊肩
山中古廟來遊日擊壤高歌亂有卷
孝廟輓章二首
一德康邦竹再苞周宣千古託神交狂僧腐豎殷鈇鑕
(誅妖僧繼曉宦者李祥)故老元勲席土茅(錄誠意伯及少保于公後)直節優容天廣
大瘡痍涵煦地并包孤臣泣把求言詔莫報涓埃愧斗筲
聽覽躬親積弊紓何須戚宦力誅鋤文儒衮衮頻登對
紀冊滔滔不絶書仁孝固應垂訓遠勵精無改繼明初
萬方灑血尤真宰不遣天醫下太虚
次韻蘇提學伯誠遊白鹿洞五首
滔滔泗水方堙阨再濬淵源憶此場躬率後夫尋墜緒
手扶休烈照遐荒路窮絶頂知真永月到中天敢議光
三字符今誰領會先生筮得復初陽
石磴縈迴疋馬遲日高同拜大賢祠國嚴黨禁雖堪慟
天祐斯文豈便衰匯澤波分天勢遠匡廬峯接斗光比
小齋醉卧東風裏勝事頻吹入夢思
白鹿呦呦亦幾年真儒挺出此開先斯民没齒宗先覺
吾道垂光映後天秦漢以來千百載顔曾之後兩三賢
誰將幻語驚聾瞽謬指他途作正傳
夫子何年去此峯洞門長與白雲封經營今古伊誰力
檢點乾坤第幾功喬嶽倚空墮嶻嵲飛泉遶地沛流通
我逢再掃榛蕪日喜濯閭閻揖讓風
獨躡名區慊舊聞繞庭蘭芷釀竒芬滔滔瀑布源頭水
冉冉香爐頂上雲古道倭遲猶往躅殘碑剥落尚遺文
我知昭代欽崇意月戶添修八萬斤
盧溪謁周元公祠次韻
遺像端嚴殆逼真周情孔思宋衣巾羣迷夢魘初醒客
久涸源頭落訪民嶽瀆高深侔作用乾坤命脉繫心神
荒山野水秋風裏僭踵仙卿薦綠蘋
(附)原倡
儒道千年已喪真先生豈獨正冠巾一心契悟直
通聖數卷圖書大牖民剩水殘山嗟職業光風霽
月想精神欲將遺簡躋庸孟四配尊罍共薦蘋
九日同孫少參姜僉憲王參戎衡州石鼓山登高
九日頻年醉異鄉一尊今日復衡陽空懷餌菊勝飡玉
却喜刲鮮類截肪自詭隠宫雖醢臠無辜赤子尚豺狼
孤亭俯瞰波濤惡語及君臣淚滿眶
佳節揚麾尚紫烟一峯孤峭切規圓奔流赴壑雙江水
(燕湘二水)正氣侵天曠代賢(孔明退之晦菴南軒)薄宦膠融期脱洒故
人簮盍笑忘年東郊細雨偏蕭瑟百折鄉心巽鴈邊
奉詔宋儒龜山先生楊時追封將樂伯從祀孔子
廟庭次鄧本元韻
程門高弟知多少文廟登歆見此儒騰謗縱饒孫覿輩
處心無愧展禽徒南方三子元相並東廡諸賢只麽俱
禮樂敢容輕議在擁衾終夕夢夷䕫
次韻顧貳守病中見寄
稀疎竹裏細雲邊也得君來是偶然清嘯絶羣開牖坐
烈鼾撼壁枕書眠頭陀說盡無生話(時寓居僧舍)本草抄來
第幾篇莫厭肩輿數相訪十年湖海渴公賢
再次顧貳守前韻
瀹茗相逢榖雨邊一番說起一醒然君來漾月亭前住
我欲華山頂上眠鏡裏青絲留萬丈牀頭縹帙散千篇
丈夫行止都由命與道翺翔是大賢
薄宦淹留海嶠邊心關幽事亦翛然園葵草際和雲剪
野鶴榕隂避雨眠對酒日峩高桷帽焚香夜檢指玄篇
故人投贈多佳句元白方知不獨賢
芳草萋萋夕照邊一樽相對便欣然敢知造化都兒戱
聊與乾坤一醉眠甕底蟹螯滄海味壁間金玉縉紳篇
傍人莫訝酣中客清濁從來比聖賢
從來五管即窮邊今日風塵喜晏然細雨一簾高閣坐
春星半榻小龕眠閒將謝朓澄江句博得劉久冰柱篇
欲呪漁磯烟水竭莫令動我大夫賢
景到紅稀綠暗邊天涯遊子故依然閒拈彩筆供吟弄
不愧青綾任獨眠開口細談齊物論清心潛玩谷神篇
鳴鳩乳燕郡齋午一榻松隂正渴賢
送顧文時大郎東歸
江上君今著綵袍樓船東去日嗷嘈十年滄海歌麟趾
萬里丹霄見鳳毛桑梓隂隂維客夢烟花苒苒逐人豪
懸知他日壺山下回首白雲天際高
京口渡江
風霜高潔浪如山一柱中流擁翠鬟魚鳥浮沉窺瀚海
東南形勢望潼關空中影響知成幻閙裏心情覺亦閒
却怪寄奴甘簒晉當初討賊竟何顔
徐州入舟遇雨口號
緋衣舞罷帝城春萬里驅車到泗濱滚滚黃埃聊與別
霏霏凍雨便相親蜉蝣世界嗟同病甕盎乾坤笑獨貧
手把殘經了燈火梅花數點冷依人
吕梁口號
緼袍立斷石梁隂一水滔滔亘古今澒洞大聲轟地籟
悠揚流沫盪人心詩聽伯子聲聲樂路覓宣尼寸寸金
豈是腐儒崖塹少孤琴隨處得知音
次韻送廖敷錫東歸
清夜微吟廖子詩玉華深處少人知鳬鷖既醉同誰賦
太極先天只自披廊廟威儀殊皎皎江湖談笑故遲遲
坐收積雨空山酌暵到庭花第幾枝
送別李憲副考滿
三年凍雪灑南&KR1101;炎海生寒瘴癘收有貌只宜湯餅試
無情羞與畫圖謀不資耕穫菑畬術便可皇王帝伯遊
我欲山中問獵客麛裘狐腋價誰優
送别劉太守用光轉參閩省東歸
廉州太守東來日若問珠璣即兩兒苦熱相留纔數夕病
軀對酌倦移時疎狂不厭江湖遠梗直真於嶺海宜為道
同官程選部涪陵氣味念相知(用光在廉生二子名珠璣對客輒曰此廉州土産也)
和黃太守韻
獨鶴孤琴喜再留谷風千里不知秋詩關戀舊幾章切
病在憂民何日瘳樂土可銷魚鳥恨洪爐難鑄古今愁
胸中自有忘機術不假園鶯與海鷗
和丘時雍見寄
我愛先生嘉遯鄉南山之北北山陽蒼苔白石林間路
短榻疎簾竹裏堂縣吏不來公事了塵尊委盡秫田荒
十年悽斷吳人詠撫卷長吟月滿廊
丙午除夕(時在景東)
笑把巖廊博險程自知來往頗分明從教歲事更新故
未必天涯廢送迎心為懷家多遠夢道非師古敢冥行
孤燈的的真無賴對客寒花徹夜榮
送段儲使元六官滿北歸
縹緲天南萬里身芙蓉秋水獨相親齠年舊事渾驚骨
佳節深觥痛任真龍劒冶金三尺古鴈書黟墨幾行新
春花開遍長安日好折芳馨寄遠人
別後寄郴州何提學
先生高興薄雲間未老飄然萬里還塵夢酣酣真獨覺
世情擾擾更誰閒生涯自喜耕犁穏道術深知小數慳
野客三年思一訪竹輿今始挂門關
次韻林都憲待用見寄行臺種竹詩
曾見丹崖鳳尾飄錦苞今映鏡波(臺近東湖)遥低昂百態心
虛見起滅千端影徹消哲匠西山捐檟梓美人南浦委
蘅蕭秋風許我延清賞預報扶衰度小橋
和王世賞大參見寄四首
相逢一笑更何疑枯朽含生臭腐竒遥望莫春懷點瑟
不爭閒著任秋棋君看大有同人占我賦車攻吉日詩
半醉並遊清絶處江天涵泳兩無涯
五年恒苦阿奴癡饋我懷人輟食時真采何曾施繢繡
大聲元不假彈吹疎頑敢覬爐頭雪懶惰空慚鏡裏絲
今雨灕江偶同醉月正猶恨對花遲
螺川一棹舊經過風日薰人奈醉何聽詩穉子傍烟語
飡玉神仙聯袂歌遠夢瞢騰天共永新知噂沓歲空多
罷論嶺表猶氛祲喜見松隂裕蔦蘿
百憂公暇暫搴除坐對幽棚落蠧魚雪月風花閒點染
羲文周孔舊圖書絶塞干戈牢落後故人杯酒笑談初
憂來若說病堪比請賂名醫卜晏如
答徐方伯時中和世賞前韻見寄二首
公來不雨破羣疑只占民間事事竒巖穴高人休閉戶
閭閻小子罷彈棋興涵東海如無水調入南陔似有詩
當宁宵衣渴賢佐奮飛應到五雲涯
鈇鉞偶隨玄鳥過老天深意殆如何可令遶屋喃喃日
不著當尊浩浩歌稱愜總於重九遂別離都忘十年多
醉卧峯隂遣誰伴春風吹綠上纖蘿
王世賞大參聞薦有作見示頗感近事悵然依韻
答之
大衍稽疑只偶竒竒如我鼻偶如眉固應萬事都前定
除是元龜解早知祗載虞皇嗤岌岌轍環尼父笑纍纍
井蛙曲士非今日靜嘯灕江月上時
和季廣陳憲副陽朔題壁
恐湧泓坳混沌墟載環蒼玉塹寒虚(陽朔周迴皆石壁故云)圖經
桂壤依稀見貢篚荆陽闊略書倚岫行塗騫舉舉窺囦
佛閣鏡如如曾無七劑瘳民瘼自菲深憂未破除
答世賞大參詩慰久侯昭平
萬仞雲濤百節灘捫空真有泝流難懷人鳥影看疑幻
得報霜華踏不寒縱矢健兒喧急雨停杯清晝引迴湍
從來惡土多榛莽偶把琅玕到夜闌
和沈憲長謁武侯廟二首
四海提封漢舊疆敷天赤子泣高光期聲大義吞吳魏
敢據初心老鄧襄北伐數罷龍虎陣登聞終綴鼎彛香
一身生死關宗社遽死憑誰問彼蒼
盤空古廟古仍今翠蓋縈雲此眺臨業敝荆梁悲漢統
詩陳板蕩誄公心九原色笑中都宰一節崢嶸北地諶
竟日停車訪遺轍天教暄暖助沉吟
和楊大參志仁見寄
志仁舊官山東憲副因劾宦者李興謫倅長沙
今復起用
膾口新聲配鼎梅地忘陡險與沿洄䃔䃧勁氣轟齊後
縹緲清飈颺粤來苗莠章章公議振梟鸞皎皎廟謨開
一樽共醉儲胥月感愧秋風襪線才
贈蔡登
紛紛篆刻與雕蟲蠧蝕斯文幾一空四聖經中深有會
一齋門下可無公回琴點瑟蠲心賞殷鼎周彝盎古風
踏破月華歸別館夜談猶恨未從容
章丘洪都憲天章話舊
靡靡終風萬草萎相逢輒復語移時翺翔北土并南土
檢點黃髭更白髭水部清風開尺度邊儲深計秉蓍龜
崢嶸老態宜深谷却笑歸耕我獨遲
送賈都憲赴鎮陜西
斧鉞生風破曉烟璽書瞻捧下遥天全齊白墮拚沉醉
分陜黔天倚熟眠事屢更張心自赤官多年所鬢猶玄
芳塵望斷嗟何及豈為心嘉景倩仙
和林大參衡玉湘行一首
扁舟乘月入衡陽舊是王孫放逐鄉曉嶠徒雲慳雨澤
秋花染露健寒香波濤任自掀騰闊薑桂從來氣味長
數載公私都不擾郡人猶解說雍王
次韻贈門生方主事赴任南都
梅萼凌晨詗淺紅衣冰戴雪小扉東求知付客心情外
贈別當吾掌握中造化盈虚元有數古今泡影可逃空
片帆明日秦淮遠又隔門墻第幾重
送彭憲副令弟歸關中
海内人豪此弟昆天祺端不愧斯文藏名樗散誰能見
混迹漁樵世莫分侈袂翩翩衝野馬輕襜閃閃欵春雲
入關為報東山客一脉陽和竇八垠
次韻郭于漢同年見寄
僊宫細草弄柔纖風日無情晝夜添生事自便猶醖藉
食貧何愧但虀鹽世情擾擾徒拘綴天道冥冥互凍炎
孔墨再生容改轍席須微煖突微黔
奉和總督都憲林公誕日述懷
仗鉞臨戎善避權每懷東海嘆茫然九重旰食紓南顧
百粤霜飛又隔年夜久嚴程喧露布風清燕寢穗檀烟
固知拯溺須脩綆好把仙桃種玉田
次韻汪推府見寄
蛭螾安能制海鼇百端關節竟徒勞從教閉口仍枵腹
不廢吳歈及楚騷自有通衢堪縱轡須知淺瀨不容舠
孤懷耿耿期天鑒忍戢雲翀避駭濤
送徐大尹行取赴京
桃李曾移匯澤塵(侯自都昌徙知吾邑)芳心三醉越溪春飛騰薦
剡交黃道振拔休光下紫宸哮吼每勞驅虎豹怨恫今
見靜神人瓜期念有經過便老眼歡睨豸角新
賀都憲林公轉任南都大司空
百年威望嶺西東浹耳鐃歌沸遠空赤豹黃羆收拾後
春花秋月夢魂中罏錘柄授咨元老劎履聲尖切上公
夜醮三山稽北斗逋仙遺韻菀諸宗(時閩城中有三尚書皆林姓冡宰亨)
(大先生司徒用養先生及公也)
梧州送鄭都閫往靖海關
兩河交漲欲稽天獨抱牙璋此放船大貝元龜開寳氣
蒼龍白虎耀晴川英雄上策思傾否勞瘁遺黎念弛肩
不見崑崙已潛邁中宵歌吹尚賓筵
次韻羅少參見寄
苦熱輸金莫市涼魚龍枯瘁麝無香天心泯泯司含垢
衆口囂囂類鼓簧酢物權衡操縱審感時篇什卷舒長
自慚衰疾兼遲莫敢乞崆峒却老方
再和羅少參前韻
獨擁纖稀坐夜涼清都金粟竇微香世紛無復騰埃壒
仙樂應聞振竾簧雲楮新裁眠正穏月團旋煮味偏長
端居自有超凡趣不在旁求大藥方
送王世賞大參拜表入京
綷縩聲尖拂薄寒卿雲光裏颺威鸞萬年扆座瞻新斧
十載經筵擁舊冠玉塵丰神揮爽越華燈骨肉照團欒
芙蓉採得堪持贈不惹纖埃色正完
和鄧方伯喜雨詩
岳伯露香虔夜拜魂招天畢返嚴更未炊萬口勝嚵嚼
不賞諸軍挾寵榮雲漢罷歌梟魃首巫尫合笑蔑雷聲
即看蜡臘通三廣野老黃冠業已成
九月晦前三日興平舟中追和鄧方伯見寄九日
桂山登高詩
歴盡南陬千萬山行蹤獨恨此山慳得公詩意登臨外
墮我塵心紫翠間不作瓶馨傷菊老肯增灘白喜雲閒
自愧胸中乏丘壑藤蘿到處可躋攀
送蔡元鼎僉憲之官河南少參
作器心知漸幾分三年埏埴每勞君準人自信堪常伯
新旭旋看散凍雲世事紛紛咸定命吾心浩浩本無垠
中原老稚歌喬梓(元鼎父亦河南參議)瞻拜嵩靈祝早聞
答婁原善見寄村莊詩
自縛柴扉面竹林竹梢垂雨互升沉懸知伯子坐中意
却即宣尼川上心莞爾相延多野客巍然端擁只雲襟
出門步步皆生意山到鵝湖覺已深
答毛雲窗見寄
十年飄泊西南日是處乾坤宅一區愚戇僅堪逃鬼責
疎狂敢道覬天扶強兵訓練勞公力逋寇嗷嘈避戰圖
本恨長亭相見晩孤雲爭奈隔潯浯
次韻孫孚吉見贈二首
一別心知歲幾更天涯孤燭偶同明娟娟缺月寒方淨
泯泯長河夜自傾迂拙士林憐我病清忠當宁渴公名
鄉邦人物大司馬東序金鏞喜再鳴
漢唐中葉敝紛更不事紛更獨有明萬里帆檣欣比載
百年葵藿誓同傾詩賡伐木延霜月劎拔吹毛斷利名
可是道傍多冷笑海風鵬鷃類翔鳴
五言絶句
促何文甫廖敷錫限韻之作
君毋求險艱我只造平易蕩舟幾半日借問詩成未
清遠問鄒汝愚未到戲題一絶
迢迢清夜舟曉入河濱縣遲爾猶未來梨花開欲徧
永慕堂詩
有堂不忍登有口不忍說說著登堂時酸嘶暗流血
皤皤堂上人籍籍堂下草草青人不見憂傷以終老
蓼莪亭詩
感君亭子名輟我疏糲飯蒿蔚浩縱横風飄淚如霰
松巖八景
珠潭浸月
月在潭水中水清月兒白風來莫吹動天壤吁一色
遠圃生烟
桃李欲成蹊幽人倦昏曉輕烟澹如抹天際青未了
方塘水活
芳草何時歇落花春自飛悠然憺忘食遊子川上歸
疊嶂雲閒
雲山知幾疊山靜雲亦遲道人衣帶潤伸脚打眠時
巖桂秋香
朝眠巖頂雲莫醉巖底石巖花不知老香墮幾千尺
嶺松冬秀
紛紛兒女態敢與丈人謀獨有蒼髯叟寒山共白頭
溪濱竒石
君航洞庭日仗劎割雲根欲識蛟龍恨年年風雨痕
山頂靈泉
客問此何山清泉流不已答云古香爐飛入星源裏
次韻留別白沙先生
歸棹破滄潮遂成千里別亭亭玉臺峯回首心應折
江門千樹花紅白紛點綴我登碧玉樓笑領幾莖去
先生下堂來傴僂答我拜白日當戶庭春光浩無外
六言絶句
答李子長雨中遣懷
山僧豆雨熟時留得先生幾日眼中誰與為徒面面青
山湧出
汲澗冷分山月唫川影弄溪雲著處風光如此分明物
外乾坤
翛翛萬竹禪龕冉冉孤雲石壁不是鼾聲若雷怎得先
生消息
嘆息崇朝隂雨半為花靨銷魂試學結趺端坐超然便
到黃昏
茅林八景為姜太守題
大山擁翠
芳草蘧蘧蝶夢碧雲杳杳雞聲恰好幽人睡起一來一
往心情
曲港拖藍
流水灣迴幾曲伊人宛在中央靜對綠漪灔灔笑捐黼
黻文章
林溪漁釣
細雨斜風彌月剩水殘山幾分醉卧白頭浪裡茫茫烟
草黃昏
禪寺曉鐘
冉冉輕雲幾葉彎彎缺月半規坐斷清宵何許烟鐘長
短來時
龍潭秋月
我憶茅林深處泠然一掬寒湫山月娟娟相照何人獨
抱清秋
牛隴春雲
一犂澤澤東郊捲得飛雲千尺孟浪裁為舞衣拂拭堯
天春色
竹軒詩興
欲識苦吟心事公髭日斷幾莖幽竹翛翛遶屋閒中月
色風聲
芸館書聲
先生終日忘餐細嚼古人糟粕欲覓道腴一真休與筌
蹄相約
三洲巖尋濂溪先生題刻不獲
洞裏遊人幾度紛紛石刻俱存夫子獨尋未見空歸暮
雨江村
七言絶句
贈同事吳順德獻臣赴永州
江心一見一胡盧諳練君應過野夫不是湖南聊共飯
崑崙頂上洗行厨
舟中讀吕和叔四子言志詩
般般剪製皆春服曲曲溪山盡舞雩點也胸中寬似海
休將勺水席謳歈
(附)原作
函丈從容問且酬展才無不至諸侯可憐曾點惟
鳴瑟獨倚春風詠不休
和吳茂貞大理見寄舟中感興三絶
經如造化妙難窺生長收藏自四時若語本原澄徹處
寒潭秋月正相宜
(附)原倡
羲文易畫因重意孔聖春秋筆削心千古寒潭浸
明月從來未識到于今
阿奴執役供家政問有能聲亦紀綱二氏大為吾道蠧
彼疏斯粺敢相方
(附)原倡
語得元公太極圖易家蕪穢盛刊除三才今日歸
吾手佛老真然是僕奴
是處江山是處天飢來喫飯飽時眠聲音笑貌都消盡
心似寒灰不入禪
(附)原倡
星槎三月泛江天半是看書半是眠棋局詩筒俱
不設養成野性欲如禪
和瓊臺丘先生題陳希夷長睡圖
已逢真主御乾坤敢問孤兒寡婦們聊與釣臺為敵手
百年高枕華山雲
(附)原倡
墜驢大笑便歸山衾枕乾坤分外寬一汴二杭閩
又廣依然春夢未曾闌
浯谿
唐亭不見枕浯谿僅見峿臺谿水西一嘯度香橋外去
山禽仍近古碑啼
送林少參赴京報政
記得中都爛漫遊春蘭秋菊滿囊收公今萬里看花去
笑上東風十二樓
康總戎惠襪偶值偏將獻功戲贈一絶
丰茸軟滑雪彎彎踏雪方驚雪不慳鼠穴已空酣笑罷
陽和旋逐脚跟還
婁原善竹庄小酌二絶
別來心事故無窮坐落懸車語未終更闢柴門開小酌
千竿瘦竹兩衰翁
野竹森疎映石潭靈峯天際擁終南纖塵不到夜談處
月白風清酒半酣
三月梅花(齊人於桃根接梅則花遲實酢而毛)
人力端能奪化工香吹榖雨半頭風道傍車馬自朝夕
誰識原非積李叢
嘲畢都憲嘉會遊山
山泉何事漾清漪御史中丞理釣絲莫道仙靈都不覺
白雲長與影相隨
送胡崇正往掾湖北
敬齋謀道不謀身身后孤兒徹髓貧造化無私天有眼
桃花應笑武陵春
長山謁范公祠四絶
除却唐虞三代時古今人物合先誰孔明後漢公前宋
炳炳遺材不復疑
合下論公天下心諸賢孰與我公深周情孔思元都在
却到濂溪始解尋
拜相後先公與馬公多容色馬多憂若更慶歷為元祐
公亦須憂到死休
長白峯高水亦清安知不有異人爭山僧獨說微時事
百秤黃金一芥輕
報國寺吊古二絶(宋宫故阯有大内池井及女教場俱見存)
朝市山林幾變遷冥冥宫樹隠寒烟三千歌舞今何在
只有澄潭映碧天
海角偷安昧遠圖長驅鐵騎若摧枯公孫劎氣如風雨
皓齒佳人學得無
贈孫天初二絶
簿書旁午無虚日應接勞忉没了期流水灣灣雲片片
誰知到處露天倪
秃空打坐終成幻抱膝長吟亦可疑事到面前須放手
心當靜處不消詩
野鶴亭口占
孤亭戶牖倚雲開舊是神仙蛻骨臺朝市江湖俱在眼
半空容與絶塵埃
送醫者王十七還鄉
東郊格鬭已三年虎嘯狼嘷尚滿川素女遺編何處了
錢塘江月淨娟娟
小齋風雨幾昏黃堅坐移時話柄長忍聽鄉關近來事
萬夫流血恨潘郎
肥城致政張太守榮夀卷
緋衣歲歲弄春妍百歲今過九九年智數平生都不用
心香一瓣答皇天
章丘道中
渠柳梳風麥漲陂鳥烏含哺療雛飢勸農使者驅車急
正恐回回眼下遲
戲嘲周尚文紀善許假隣莊
莫笑周郎舊緼袍唐王甕繭憶親繅中洲何日收新榖
小麵香醪醉我曹
重泛府江三絶
晝日如炊夜欲霜杪秋南國景非常十年飲徧灕江水
又折幽香舊路傍
小帆鵰激大鵬騫勢劈層雲影射囦畢竟得風先到岸
休將巧拙咎長年
曾舞戎軒破陣雲血㾗猶隠岸花芬齁齁赤子都安寢
敢記當時尺寸勲
讀象山語錄二絶
晦翁曾見嘆支離老死禪門自不知蓋脚遮頭論學業
寧憂雙眼會潛窺
欲知儒術異禪宗只在公私小大中讀罷遺言三兩段
廢書高卧便能通
留飲于同年世和宅中命其子鼓琴為歡奉謝二
絶且併招之
海隂徂暑簡書忙偶趁祥曦上省堂好酒一尊琴數弄
人間真有馬丹陽
都將案牘委塵埃半醉鼾鼾一覺回我豈白雲無意緒
玉人應肯抱琴來
全州會衡玉大參泛舟半月至渌口相別戲贈一
絶
摻袪一別小湘東半月孤帆趁下風滚滚湘流期到海
此情何地有終窮
重過衡山有感
荆揚鎮嶽本衡峯何事人皆奉岱宗病起昭王在今日
須知河伯亦蒙封
拜少保于公遺像
莫言天道窈難窺事勢阽危輒可推扈蹕使公軍土木
身膏草野有誰知
萬古中原恥未刪徽欽懷愍不生還拊髀豪傑空嘆息
無計登公晉宋間
國事當初若綴旒南遷邪議已先投背城餘燼非堅土
坐見江山半壁休
遺像侵晨拜且觀霜毛森竦淚闌干英雄切齒知何限
欲臠奸諛肉細飡
指揮破斧掃欃槍天步艱危覩再康一代孤忠隘前史
盍將諡法少更張(公諡肅愍意宜改忠愍)
奮于當奮本隨時大易真宗豈遠而自是君恩深似海
區區進退莫相疑
喜天初徙寓三茅觀三絶
闤闠從來捐道心荷衣新趁碧雲岑無媒寄謝無塵客
少保門前莫謾尋(舊寓與少保于公故居相隣)
孤蹤落寞捲殘雲詩瘦捫腰減幾分我是夢中聞靜嘯
恍疑身世在蘇門
仙禽翯翯鹿呦呦誰見幽人儼姱修若道六經皆註脚
須邀造化與同游
玉萱詩
楓山先生弟沛別母遊杭得報北堂萱花白者
數朵以為夀徵喜而求賦
曉庭微雨濯瑶華愧殺羣芳醉落霞恐與蟠桃共花譜
三千年一耀靈葩
兒在天東憶此花非金非玉淨無瑕曾孫幾輩頭如雪
袖拂寒香日未斜
送陳文俊東歸二絶
獨買樓船作虎騎蒼梧驚見鳳來儀逢人若問誰相伴
笑指羅浮月一規
溪花如繪水如金澹澹娛人了不禁却抱槁梧東海去
乾坤何處更知音
烏符觀讀吕仙詩刻忽報藍祁陽改知嘉善喜賦
二絶為別
執茗仙宫認舊題冥冥山雨鷓鴣啼路人開口尤真宰
捲送陽和到浙西
嘉禾風景異浯臯百貨都平米價高閏月林廬多好夢
家家饋饎欲流膏
松洲莊四景題贈劉景用
松洲風景近如何鳥哢桃花水漲莎咫尺相思不相見
長鬚空自走江波
松洲風景近如何菱葉荷花净遠波謾把碧筒揮酒伴
鬼神終夜泣酣歌
松洲風景近如何茆屋秋隂長薜蘿䆉稏如雲三百頃
老農談笑劇懸河
松洲風景近如何殘雪疎梅共一窩獨笑江湖清絶處
寒漪輕漾暮鐘和
湘江漁父詞四絶
扁舟來往小灘間占斷清湘一兩灣日午風輕魚自樂
相看不厭任罾閒
世業從來只小舟相傳一味是無憂烟消竈底魚初熟
臺笠蒙頭粥半甌
郎今送客下平川更賣肥鮮了課錢老去獨便多自在
慣依叢蓧枕罾眠
柳花飄盡荻芽長艇艇魚苗有數筐日晩江光看漸遠
販兒燈火下瀟湘
次韻婁誠善春日樓居四絶
匹馬尋春到甕城城中春色自分明半空絲竹轟清晝
遶榻晴雲閣鳥聲
春事俄驚欲盡頭強舒眉宇此登樓笑談喚醒幽人夢
共倚簷花看水流
三月看春尚未齊樓中聊共片雲棲欲知深暝無言處
衆鳥飛來寂不啼
伯子移舟向古陂晩漪觴我不嫌遲小樓獨下湘簾坐
也到斜陽半壁兒
送段儲使元六官滿北歸
我兄行(去聲)𣲖子相同見子思兄意萬重骨肉千金官一
羽萍蓬深愧謾西東
次韻白沙先生見寄葵山之作三絶
乾坤獨放幾人閒一曲高歌又此山脚底秋雲三十丈
不知朝去暮來還
何人忙裏會偷閒是處江天是處山滿袖茶烟吹不散
瘦笻前日古勞還
浮世勞勞更甚閒丹陽人已到葵山草鞋不帶紅塵氣
換得神仙兩舄還
吕仙亭餞鄒宗道赴京二絶
故人別家遊河朔莫厭山高尊酒薄明朝一艇下長川
亭際空餘松子落
朗吟亭下莓苔綠對酒那知春句足為君拈起紫鸞笙
強把燕歌吹一曲
水坑山家與何文甫廖敷錫限韻同賦三絶
一犁烟雨荻村田細雨浮花入近川二麥計收多十斛
瓦盤盛酒拜皇天
雲裏雞聲雲外山竹門無鎖倚雲關香風一逕稻花落
人自歸來鳥自還
鶯兒恰恰聽來堪芝草聯畦味正甘莫把鶯兒打教去
山人留伴採芝藍
朱岡道中三絶與陳子文同作
清晨一棹長林端水聲沉□日色寒行人見水不見日
黃葉竹兒千萬竿
小橋欲度更沈吟笑對酸儒埜水潯谿女蕉衫黃勝錦
看人閒倚竹門隂
天放狂夫半日閒來聽埜老立談閒如今早稻場花了
打點腰鐮帶月還
清溪道中二絶次陳子文韻
小舟蕩漾清溪津遠雨看來疑未真海西斜月忽到席
對酌江心只兩人
下有秔稌上有麻南風吹盡木緜花新篘村酒家家熟
笑止遊人憩小車
都橋道中二絶
涓涓流水兩三灣風竹鏗錚杳靄間閒坐笋輿烟外去
不知身世在南蠻
歲莫提兵出洞心野人雞犬靜無音飄蕭兩鬢衝雲濕
興與樵夫論淺深
歸田十詠和韻送劉教授歸廬陵
送君此日會何年攜手河梁一惘然鏡裏銀絲三十丈
到頭贏老不贏錢
峽雲影裏飲長年鄉思潮聲共渺然聞道乾坤一鉅壑
鱸魚到處不論錢(其年西江大水故云)
驕兒莫謾詫芳年老病歸來也帖然若把黃金買身貴
篋中那得有閒錢
折竹沉舟罷釣年滄波萬頃任茫然村中社飯飡須飽
敢愛囊中折二錢
公己捐書絶學年螺峯一覺日枵然石頭作枕雲為被
頗覺閒眠獨省錢
枯楠病橘三千年遲爾歸來一粲然就裏風花并雪月
招呼不用一文錢
兩脚紅塵今幾年這回跳出却恬然螺川薄酒甘如醴
下筯何須日萬錢
厭飫雲山公暮年昂藏野鶴共臞然脚跟芒屩無今古
慳得蘇公幾眼錢
看花莫嘆薄衰年老眼方知花欲然若到穠華滿天地
少年那日不輸錢
山中麋鹿總忘年松葉深深路窅然我欲訪君恐難覓
先輸鬼谷卦頭錢
次韻白沙白龍池四絶
雲滿崑崙水滿池玉龍眠處少人知曇花亂落林僧語
時聽疎鐘度晩漪
山頭青壁險如懸山下松風颭石泉見說仙翁攜布被
幾迴來伴老龍眠
桃花白白柳枝黃雞犬聲喧雲日光幾波流水帶脩竹
應有仙家竹裏藏
一水差差漾碧池山僧日上了經時老龍來乞還丹訣
碍動谿花三兩枝
王世賞大參以途間詩六首索和次韻如左
醴陵
客衣蕩泊海雲邊孟浪驅滇泛廣年斬却諸魔無惡夢
始知高枕即車船
雷家舖
郵亭燒燭健飛蝠賈豎歸緡喧小汀踏破月華仍有伴
湘雲如練楚山青
衡陽
十年前事偶心憶棹拂衡湘醉始醒不到先生唫望日
芙蓉秋後為誰青
祁陽
形影相隨自不孤觀頥敢道口難糊度香橋外寒芒動
遥望文星落半途
全州
驅轂沿湘蓂己更湘源寒日曜前旌行人半入炊烟裏
報到南邦第一城
觀陡
流水波波蕩遠天一波一曳陡間船鬼謀不與人謀會
坐見通渠作涸泉
南界獞村二絶
誅茅作瓦十餘家竹裏寒梅漸著花莫嘆獞兒生意少
谷風偏起自天涯
陸菁山下界南村古壁嵯峨宜駐軍健兒伐鼓奮雙臂
細雨廉纖天欲昏
江北紀行十六絶
六合觀(明太宗渡江處)
神龍奮迅挾風雷洶洶鯨波一叱開萬國班聲海應沸
太平天子自燕來
江浦別莊孔昜先生
天南天北往來間盡日看山了未閒頗覺崑崙多遠𣲖
定山高對小廬山(定山孔昜先生所居小廬山白沙先生所居)
活水亭前草閣東偶來無語立從容梅花淡淡含春色
野竹瀟瀟動谷風(活水亭草閣皆孔昜先生所建者)
昇中寺(在江浦縣南二十里宋高宗南渡曾飯于此)
山僧貌古袖翩翩猶記高宗駐蹕年敗壁朔風應掩耳
幾車冤鬼泣江天
烏江觀項羽廟
天挺雄豪殄暴嬴喁喁四海望更生却忍操脂投烈熖
自干天紀望何成
天亡一語更含糊正恐君王善戰辜垂死此心猶未悟
江流千古慘悲嗚
和州觀(明太祖渡江處)
百年塞馬嘶華月南下天兵駐此濱椎髻掃除施冕弁
江津莫錯比河津(江津指采石河津指孟津)
鐵騎長驅出塞門高皇功業配乾坤白旄黃鉞濟江處
盈盈水木含清芬
含山拜游定夫祠
聖涯涵泳程夫子門下如公不數人遺塜歴陽阡陌裏
殘霜枯草獨生春
居巢弔范增
秦項真如弟與兄滅秦興項子心情剛柔迭勝本天道
竒計原來學未精
夜宿廣德寺
驅車遠出長林下偶共孤僧語幽榭春星半壁淡無輝
獨醉松風了清夜
曉飯金城寺(曹操伐吳駐兵之地)
坐看流水緣溪碧深院落花香靨積東都腐蘖訃吞吳
長坂屯軍尚遺壁
遊冶父寺(歐冶子鑄劎之所故云)
山葑纖脆裊銀絲飯客虔供行者師指點雲端歐冶宅
劎光中夜白差差
經周瑜墓(在廬江縣)
破盡曹瞞百萬師建安遺叟望傳麾可憐皎皎鍾山月
不照成都赤羽旗
桐城贈方與義同年(與義以黃門謫知資陽縣時守制居別墅未會)
鬢根花影帽簷風閃閃風花百醉中欲躡芒鞋尋別墅
今吾恐與故吾同
安慶謁余忠宣祠
賊衆侵元公死之百年俎豆謂非宜天弓若射欃槍日
併毁降旗與戰旗
桂林雜題十一絶
伏峒祠
蒼梧水手亦何知勸我祈釐伏峒祠伏峒祠神知我否
我生元不慣祈釐
上灘
篙師疾呌如冤鬼聲徹江心石也穿急雨一篷揮汗罷
惡灘猶說在前川
開酒
僕夫熯矣我猶強有酒盈樽忍獨觴散與僕夫同一醉
半江風露夜初涼
觀漁
廣西人家避獞賊盡住陂陁臨水山或移小艇供垂釣
只去前頭一兩灣
十六夜同獻臣對月
昨宵對月負佳期今夕開樽野水湄月色細看元未改
人心安得本無疑
奴剛持酒到沙頭月亦東來照我甌人事天機都恰好
却疑今夕也中秋
崩沙
有客相逢崩沙滸正值船頭西去時會得虎溪三笑法
青山影裏一枰棋
平樂
景陽先輩亦賢哉廷美同官水部來院裏燒香方罷淚
中亭詩句更興哀(葉景陽余廷美俱卒平樂時拜廷美櫬而讀景陽詩也)
水心亭子隔浮埃石趾團團類劈開醉來不記昭潭路
道是嚴陵舊釣臺
登鑑山寺
西風吹瘦㵾谿形雲蹬躋來百級零寺裏有僧都未見
晩峯遥映佛頭青
山粟
山粟離離被石頭也須銷得老農憂日斜獨自緣青壁
手把長矛逐野猴
洪江驛
成化初伯兄麟官此驛時苗蠻作耗兄擁衆登
寨禦賊有功
亭外深隂慘欲昏荒茅芾芾亂流渾寨門一劎遮勍寇
猶見居人話伯昆
惶恐灘憶文丞相詩句
戰馬横奔寳刀折邊軍夜醉關山月厚禄徒資賣國人
傷心恥向灘頭說
暮發吉水
流水涓涓月一規月中人在水心時乾坤好景元無數
喫用今宵些子兒
水碓
萬轉冰輪挾雪飛俄然飛去復來歸欲拈匕筯還思睡
幾粒盤飡觸駭機
水磑
眼空心正齒參差不法工倕法偃師我有一車三百輻
肯教容易水心湄
晩泊洪福寺前大水
竈底蛙聲木上罾洪濤滅盡各村燈船頭佛脚疑相並
只好低徊對野僧
湖水漲入龍頭山無復畔岸舟人迷惑誤入興真
觀會道士茶話戲題一絶
柔櫓縈迂度林杪落花深處聞啼鳥仙翁出洞笑相迎
流水悠然天杳杳
莫投上葉村二絶
白妥紅殷翠欲勻小園猶見未殘春盤中細蕨兼新笋
更喜山家味最真
野翁短髮亂鬙鬙門外春山懶自登獨有池魚堪飯客
日斜閒放兩三罾
過羊橋峽
千尋絶壁凌丹闕百丈飛泉墜碧潭半醉中流一俯仰
此身疑與列仙參
兵書峽
懸崖一櫝古嶙峋百箭紛披激水濱恐有鬼仙曾脱骨
謂弢兵法却非真
沉香巖
巖广垂空萬木斜仰窺如對鏡中花吏人報道三年外
尚有沉香積數車
金利水口
埜童笑入青蘿去門掩江聲落日斜一段風光催客棹
傍人莫問脚頭賖
莊田坂中
笋輿懸度百家莊道道渠泉版版墻二月生涯巳盈目
麥波蒼翠菜花黃
夀康驛讀韓都憲詩刻
江亭此刻不糢糊二十餘年寇難除燈火夜談聽父老
相公開府在蒼梧(鄉人云自韓公移鎮梧州西賊不復作矣)
封川館中書堯夫遊伊洛詩因述此
荼因味苦難成啜花到春深不可移獨掩半扉無一事
戲書康節數聯詩
南津阻風
風留客舫南津口獨語蒼頭欲暮天微火漸温茶鼎沸
遶篷添得茘枝烟
韶州
曲江山色青於染點破遥空數片雲柔櫓晩經清絶處
客愁應減兩三分
古城集卷六
