古城集卷五
明張吉撰
五言古
讀石齋先生送蘇内翰伯誠詩欲和不能別賦古
體一章為贈
滄江雨初歇霽我西歸艇醉把石翁詩長吟覺心醒起
看西樵月光與秋空迥忽聽鸞鶴聲飛緣彩雲影望之
不可見倚棹空引領
送都憲閔公赴任南京大司寇
廟堂經大猶邊政患專恣開府參重臣稽謀古三事緬
惟貞憲度百責固攸萃冰炭一滿懷談笑成猜忌撩蛇
遭毒螫往躅吁可惴我公來何遲德量難窺覬呀然包
衆荒滄海論深䆳畢挾所弛張從容歸大義三年白羽
扇妥帖當箧笥君王念蘇公邦禁更所寄錯落嶺海間
口碑紛莫記作詩歌道傍庶徹觀風使
風泉閣
我愛項子居翬飛翔太虚清飈激幽澗四聽皆笙竽娛
人靡昕夕萬鏡喧中寂洞然見真吾了了歸無極
遊寶蓮寺
宦情乖素抱人事困騷屑偶憶塵外蹤逍遥此弭節寒
僧𨗳迷徑日出烟霏滅衆窽&KR0902;缶繁羣峯劒鋩列狺狺
竹間犬吠久聲欲絶端坐意有餘靜言心自悅高朋講
黃唐俗累袪蠓蠛沿林趁瀟爽傍日怡暄熱積水紛有
禽喬松不知雪天清羣動息野曠游氛竭不蛻淖濯中
何由驅蹇劣情真悲舊想景定痛前轍輕舉逐雲浮靚
容輝井渫野芳寒更賒隨意堪采襭采之欲遺誰佳人
在巖穴紅顔釣滄海風浪多潎洌冉冉薄暮年妍媸混
區別臨風把蕭艾嘆息同銷歇
與王永錫廖敷錫同遊三洲巖
仙巖渺何許宛在碧岑間我來不憚遠鼓枻湘水灣亦
有同舟客熒熒俱妙顔舍舟入巖際巖溜方潺潺探幽
動野癖窺罅訝天慳雲深隠白日薄寒侵蒯菅時見空
洞表悠悠鸞鶴還安知峽山裏吏隠非真閒芳筵湛清
酤代舞秉長蕳蒼壁多往躅躋陵忘險艱更聞有仙客
煉形依此山去來騎蒼鹿飄忽難追攀我欲見此客敢
辭捐珮環再拜問至訣永超生死關
舟中讀謝鳴治先生所作伊洛淵源續錄序文其
間有曰自是以來猶有竊吾道之名以用於昏
濁之世借儒者之言以蓋其佛老之真嗚呼先
生之言蓋有所指我知之矣然先生既引而不
發愚亦安敢明言聊布短章以誦其志
吾道作配者陰陽與柔剛勲華昔繼作四海蒙休光鴻
猷垂萬世象尼獨彰彰孟軻氏既沒欲濟嗟無航世儒
味糟粕醉夢紛幾場墜緒竟莫尋千載空彷徨卓哉程
夫子挺生伊洛傍遺經究終始鄒魯風再揚珍重紫陽
翁肆力為尤強斯文舊正印截截歸大方奈何百歲下
通途忽榛荒偽儒事粉飾周身襲逢章秉圭立朝廷那
惜正風亡低心拜二氏正邪一秕穅謝丈上蔡流指摘
中膏盲舟中偶披閱雅志薄雲翔欲仗鏌鎁銛為君誅
彼狂
新秋登飛來寺閣有懷祁致和
登登如來閣秋色淨如洗傾耳無餘聲幽泉鳴不已塵
心笑刊落靜憩花樹底花開不在巔花落不在趾真空
本無迹兒女浪悲喜恰恰枝上鶯忽添三兩聲思君不
可見望望海雲生
蒙庵詩
周王自東遷龍虎爭㗖噬萬國交鋒銛流血奔川逝皇
天為低昂四海看軒輊強嬴下崤函駢首就烹殪是時
智謀士舉策無遺秘投足重於山奮舌長如臂敗亡竟
無救何貴稱材技掩卷忽長嗟揚湯難止沸士苟丁其
間醫國抱宏志若復甘棄捐蒼生何所恃請焚諸方書
拜領名菴意
遊勾漏洞(洞在北流相傅葛洪煉丹之處)
涓涓丘中溜寂寂巖下燒嵓扉敞今古參錯垂萬竅往
稽諸洞天浮世豈同調安知紅塵裏搜抉得雄峭涉江
褰我裳昨喜望都嶠竒觀復今日叢冗奮孤嘯曾聞稚
川翁皓首慕虚玅乞令此煉丹遺生脫悲弔我擕兩將
軍深討逐羣爝石骨冷難噓寒潭深不釣空餘舊牀底
尚有碧砂料一醉不願餘旋車逐殘照
會慶寺餞別吳獻臣赴順德令
山房閴靜久荒草過人頭我今持一尊送君東海遊東
海未云遠君情何悠悠結交結知己氣味貴相投丈夫
較分量天地本同流羣兒弄騷墨開口笑伊周伊周亦
何損末俗吁可憂昨得王戶曹(戶部主事王鴻儒獻臣數稱之)譽之不
容休明當解䌫去還憶此地不願言樹根本好向卑近
求
葵菴詩
此葵公所植豔艷湧紅雲葵心知向日公心知奉君君
恩無畔岸日色有朝昏若把葵心比公心深幾分
陽江館中
酒酣拂孤枕夜久風色定荒哉澒洞聲似撼坤輿勁初
驚我幽夢敗壁看破鏡再聽轉凄凉愀然憂思併黃徒
既烹滅絶塞鉦鼓靜何地吹戰塵喧呼猶響應是時孟
冬節木脫江流淨豈有殷其雷行空布春令得非洞庭
樂音盪烟濤瞑無乃上黨車轟輵千輛並我今困炎海
何自入吾聽輾轉不可明朱欄聊起凭潮雞滿隣壁一
笑寒空瑩
陽春館中
寂寥古春州環堞依列岫森嚴類卓錐妥帖如伏獸厲
氣一滃渤亭午失清晝猛漢掩袂過肥男堪一瘦斂襟
思往昨見說即眉皺孰知漂流人山谷幾輻輳見我騎
馬來奔波擁先後相公請下馬聽我陳哀疚厥茅雖可
誅厥壤雖可耨其如氛祲多一疾輒無救老妻委溝壑
洒血空滿袖跳出鬼門關殘生幸脫漏哀哉胡不歸蹇
兔避蒐狩逆順多門途(東廣有逆差順差之別)誅求苦難售衆官
樹聲譽割剝戒遲後試用此情推造心何太繆
新興館中
憶昨歲庚戌提兵頓兹境鐵馬嘶長空踏斷雲雷頂(雲稠)
(思雷俱新興山名)長鯨肆誅翦折首投烹鼎仗劒指東隅氣吞
滄海猛笙歌集豐屋野店無宵警臨流濯長纓笑逐遨
嬉請空門力舂者天地夸同永捲旗入蒼烟幽討期一
逞鵲驚藤子落鶴沒松烟迥脩坂絶遺跡寂寞春雲冷
沉檀爇孤殿空遶百金鋌(鑄像也)即今三載餘飄忽須臾
頃壯士悲戰袍殘僧戀燈影百年一驚電流俗浪驅騁
白日照我庭長吟醉還醒泰山與蟬翼輕重忘差等
登梧州玉皇閣
雙川發何許源遠難尋度宛入郡城南並持歸大壑桂
林與象郡西望遥參錯溟海環其東島夷兼附薄要衝
扼兩廣機䒷旋掌握中丞建羽旗元帥張油幕劇賊累
猖獗笑談成掎角真分當宁憂豈直增鎖鑰兵家據形
便國計專委託赫赫觀軍容淪胥喪河朔因循昧殷鑒
何日當改作非職敢抗言臨風凭高閣
吳獻臣邀飲梧州冰井寺因遊吕仙祠
吳侯好事者飲我漫泉亭漫郎不復作泉水空泠泠汲
引資潄滌塵心嗟頓惺心惺覺超詣漸與上禪并客飱
金光草千載遊青冥遺蹤堪一訪披草入雲汀
行臺種竹詩答林見素子
此君美多儀蒼玉何錯落竦立天地間盤據有根脚軒
皇俾厥祖聽鳳鳴阿閣後貢三邦來神禹親採度亦惟
睿聖公文彩相照灼國士歌長風繁星動寥廓公徂日
已遠道降日已薄典午三四兒醟昏媚狂藥貞姿久汚
衊盪滌待公作溔溔湖水東清陰散葵藿邦人困利涉
恃此為大笮蜿蜒蟠中臯舒卷恁寬綽感嘆二儀中融
風載銷鑠盍作吹參差廣庭諧舜樂
桂林
古桂叢生處嚴城畫角秋嵐烟鑠膚骨仗劒倦登遊旱
甚米價踴一飽愧易謀所忻寇盜寧稍見瘡痍瘳夜半
宿僧閣露冷風颼颼攬衣起彷徨一水當檻流琮琤觸
鳴玉靜聽聲轉幽憶昨隘世網江湖紛百憂孤吟對寥
廓四顧更添愁有客聽我吟問我竹扉頭燕歌類慷慨
楚聲多怨尤非燕亦非楚胡然今夕謳謝客掩扉臥烈
鼾撼重樓天明起飯客別客下全州
望嶽
湘水澹寒波幽懷任孤艇迢迢望衡嶽堅坐移光景中
天跨遥岑弭節諸曜騁薄海讋威靈全荆破聲影壯哉
七十峯豈即非仙境氣侔鶉火烈功配炎曦炳圭璧走
皇王乾坤一何永我行尚峯陰我志超絶頂雲深石道
險嘆息空引領
易菴詩
艱哉念大難翥空翽輕翰易易真容易曳踵旋平地抑
有易而難請舒眉睫觀亦復難而易渾河寸膠利難易
固多門衆議久喧喧君今據其易諸難無足論惑我方
在兹再拜叩靈龜一雨復一霽何以決我疑委心坐清
夜江月冷相隨對影忽兩忘茫然歌此詩
次韻桑民懌和晦菴先生讀道書
地幽人自罕境寂心轉虛移牀傍松影卧看黃老書一
息噓吸間氤氲妙無餘孤雲共來往豈復形迹拘穠纖
多異患澹泊有真娛縹緲空中鶴一舉當何如
瞢騰慊春睡恍惚夢滄洲嫋嫋吹玉笙安期羨門流十
方藏粟粒千歲為春秋厭見風埃裏談諧方謬悠
迢迢崆峒客侈袂飄寒涼寶氣驗黃白玉英屑玄蒼出
入馭鸞鶴俄頃周八方安知有竒占得朋湘水鄉
曾聞穉川翁辛苦了玄道遠遊熯飛龍端居歇芳草允
矣周三光後天長不老我欲問至訣孤琴候秋杪
金丹浴何處仙掌露清凄一粒試雞犬便與丹霄期亭
亭瑶臺月千古照妍姿得一靡銷毁了了不容思
衰周漆園吏去矣不復還放浪多寓言流落天地間妖
姬惜玄鬢蕩子悲頽顔杯酒際埋地朗吟對雲山
讀王黃門所贈詩有感而作效子美贈蘇涣體
皎皎白面郎三年騎介馬磨刀厚石裂縱䇢蒼逕赭猛
虎忍孤豚前卻難即舍疚心痛殘喘獨宿在霜野孤燭
耀黃埃腥然一寒灺誓捐螻蟻軀奉答主恩者籌略畢
敷舒變更賴陶冶飄飄金石聲偶墜轅門下一唱散鬼
魅三軍悉樽斝却怪高將軍敢嗔文墨假
與原善話舊
天寒羣壑幽客散四壁靜躋攀肯堂餘捕逐而翁影汨
汨伊閩波沿流固知迥王明梗時福辛苦嘆脩井土苴
把餘馨金珠猶厭秉可堪淚交墮不見論思永先生舊
錐囊舉世看脫穎虓虎困耽耽三年惡聲屏古來設機
穽天視高自炳變故等凍炎其如我心整至今髮如漆
遐轂念方騁
弋陽贈鄭夢齡
二儀森萬有錯雜難比同窮通與得喪孰匪真宰功達
人會其理委志順鴻濛我昨坐狂悖苦詞騰上穹幸寬
鈇鍎威甘逐夷僰風察卒事驅追嚴程敢從容朝命知
謂何禍恐不測中親朋斷蹤跡音貺亦罕通我公獨無
畏勖我全始終別筵炳明燭高談動簾櫳衆口陳利害
哆然競西東公曰是有命心安貌怡融忽忽十三載蠻
花看屢紅公當方面寄勲業何崇崇疾驅無後先獨復
乖崖翁寵光耀川蜀金空亘長虹北風振霜葉槭槭墮
我篷一繫拜公畢撫心載忡忡念昔執別初那卜今再
逢離合固前定多計詎為工
敝帚篇
敝帚復敝帚形模真老醜短如竫人軀髠如季孫首瓦
礫笑摧殘髑髏嘲腐朽南箕舌尚在奈隔屈伸肘憶昨
谿谷間丰茸迷左右嘉卉作芳隣庭柯為直友歲年徒
冉冉寂寞甘自守主人偶甄收束縛聯八九提擕入門
庭光彩射鐺臼張樂娱大賓椎牛祝黃耉匪予莫先發
次第及登卣每闞曜靈昇徂寅方絶丑主人髮未櫛顧
我己入手穉子亦何知含飴狎雞狗百責都未遑我柄
必首授如論豁略功豈落他人後蕭條轉衰謝抛擲惟
引咎况免畀焚流主恩猶默受動靜固常理敢騰咨望
口孤逸快新休衆勞悲舊垢日月我明燭雲霞我虚牖
高卧動百年頽然不知久古今一驚電鏗耳何必夀人
棄天所憐身單道彌厚寄謝千金資吾於爾何有
開建館中俟客
天風振庭柯槭槭徹孤館公餘偶閒坐紅葉飄來滿茗
飲意所便寒涼怯冰盌一杯堪自慰幽獨懽懷短遲爾
共佳期青袍休欵欵
度嶺
此峯界夷漢蜿蟺薄層空關河既隔絶風氣迥難同纖
絺賓大蜡寒澗飲長虹古來遭譴斥歴歴竄其中聖世
肆陶冶瘴烟歛冥濛逐客此量移恩私荷優容孤愚亦
何幸轍迹許遥通結駟發中夕登軀凌太穹平看半規
月黯澹生天東本候清涼至返遭暄暖烘乾坤有常理
人力詎為工俯首省愆惡越雞號曉風
晩宿石螺灘
輕橈泛清壑晩泊此溪曲倚棹試徘徊悠然忘拘束微
烟藹林外慘澹見脩竹寂寂深巷紆森森芳園簇樹杪
花落多隨風點茅屋言翁勿輕掃留我還來宿
閒居雜興
秋高天氣肅庭院游氛少端坐面晴峯興超乾坤表素
心愛幽僻久被朱墨擾偶此息煩緣忘言玩昏窈風來
花影亂吏散人聲悄曖曖松下雲油油烟際鳥物情各
有適兹意誰能了
郡舍清且幽閉門掩秋色芙蓉嬈可掇瓜瓞繁堪摘異
物非所欽無求亦無獲焚香味道腴隠几覘鼻白嘯罷
山谷駭豪來天壤窄至理諒不違於心良有得如何市
朝士衣馬夸榮澤
和王司諫見寄遊飛來寺用東坡韻
衆竅韻秋壑孤禪怡冷灣俄然下仙侣鶴背頳玉顔緱
嶺吹笙者一去久未還安知不即此引袂拂天關冉冉
香醖地浮浮雲繪山羾軀己物表高唱百年間醯雞發
吾覆業欲捐珮環伏枕憶孤峭撑空擁翠鬟
挹翠軒
朝來桃李花莫殞東流水艷色難久居金石無銷毁幽
軒事高卧對景忘悲喜涵泳千古心蕩搖空翠裏
曲阜謁孔廟
三才本參列人道鎮無虧克肖二儀者茫茫知為誰帝
業至勲華中天揚皎曦寂寞千載後空有高名垂孤堅
更無極卓彼象尼師俯仰均覆載試占諸乳兒乳猶在
兒口渾渾亦何知所喻夫子聖天與地高卑古今同一
轍不假教詔為逮自立門戶或操爐與錘孰云不師孔
克自樹良規我年涉衰邁稍復念兒時徒興望洋嘆奈
此鬢成絲靜念熱衷腸拮据殆忘疲宦轍指東魯周遊
洙泗涯升堂肅瞻拜懔懍無邪思願言保終始努力復
奚疑聖軌固云遠躋攀方自兹
瞻嶽
舊稔岱宗名今躡岱宗巘浮空牣蒼翠巧笑神工淺併
倨東龍躔萬古誰能遣天門與日觀登造即仙選終日
揚棧車何由巽芳蘚山雲獨相識細傍我舒卷遥拜碧
雲君許我自裁剪居為我衾枕行為我輿冕我願本易
求仙凡那可辨
泰安州拜嶽
在天有北斗在地有岱宗主當造化窟生氣亘春冬古
今秩祀典鼎列三公饔雲車走羣后檢玉競登封議禮
猶引經聽者為改容矧兹一卷石偶號玉女峯豈有婀
娜姿默需非正供駿奔靡虛日衰疾亦輿笻傴僂擁道
周密雲朝不濃破產貢金璞殺身備奴傭羣愚固難喻
軒冕何憧憧下視宗神祠寂寥空萬松黃冠僅數輩擊
鼓兼撞鐘虺蛇本隂類影響踰神龍當有壯士奮枝劒
矢相從睠兹冷熱態念彼顛倒蹤習見既積久誰復芥
蔕胸我行已窈窕我拜已虔恭仰視不敢道戚戚哀魚
喁引滿輒醉卧草花藉纖穠
登巾子山作
聖孝侔天地勤劬懷母后母后既以徂推恩篤元舅窮
陬事搜訪温詔隕南斗恨彼狡獪兒令人眩多口墓門
九頓首豈實汾陽後拜官擬殊勲寵賚無比偶古藏隳
石獸變制照羣醜蔦蘿施椒房非道竟何有傍窺况奸
細舉箭摧鷇㝅繆訴渠有孚安知不盈缶聖心懼猶未
詔歴詢耆耉英英臺諫姿微服力奔走嗟我何為者敢
愛勤腓肘﨑嶇榛莽間一嘯旋馬首
慕萱詩為侍御陳秉衡題
兒有寸草心搖蕩春風裏春風有時歇兒心悲不已君
看湘水頭有魚不可鈎物情避哀怨無復問沉浮
空夫詩為行人余希周作
齋居黜筐篋深炳元化先羣動紛盪摩妙處故依然頑
趺憎色相迷惑不可遷長揖謝空夫諸有勿輕捐夫言
空乃有固我上乘禪火空炫明彩鑑空察媸妍陽侯抱
一空今古納奔川達觀理斯得公執無太偏再拜答空
夫授我醯雞篇枵腹卧松月萬壑皆竽絃
曲江謁張文獻公祠
玄穹覆仙李奕奕耀靈葩鸚鵡啄其根瓊芬猶載嘉潞
車潜死士太清隕妖蟇炎精散暘谷九有熙春霞懸揣
浴日功如公能幾家寵光愧深墨直辭終國華薄暮移
衆陰江湖空嘆嗟枯稊逐惡湍飄泊天之涯泉原一瞠
目萬國風中花挺挺諫諍姿辛苦罕悠遐鄒人述孔業
家法允無差三覿邦君既一言終莫加此意固淵永沉
思盱遠沙
遊風洞寺
驅車破蒼烟飛壑見此洞絶頂入清寒凡軀斷登羾谺
然敞今古青壁色飛動一逕徹丹崖殘碑得捫弄凌虛
有高閣遠目聊一送秋色淡江天跳出幾雲夢錯落解
金魚鏗錚鳴鉄鳳慘澹一老僧無言守虚甕捧觴隨地
主偶爾逐啽哢嶺南雖高秋殘暑敵夏仲名區更幽賞
絺綌堪一諷志適形乃忘真能變炎凍安得登吾民于
于免哀痛
雞窗績學圖為李少參賦
公昔妙齡時遠心何迤演屏除聲利習沈浸諸經典聖
軌載周旋天機泳深淺茅齋敞虛牖晝靜湘簾捲微風
吹落花凌亂點蒼蘚四聽轉寂寞萬慮都消遣獨遺咿
喔聲長短傍幽顯只今三十年驅轂吁蹇蹇披圖忽高
唱俯仰情已緬拂拭舊窗櫺塵編聊自展
畫鳳為成都貳守蒼梧吳獻臣題
求珠適合浦採玉趨于闐岳瀆氣所鍾精華無比肩我
昨求駿馬浪遊鴈蕩堧千金散已盡鼓枻旋舊川舉錯
迷向往休誇心力堅邇來握郡符容與蒼梧顛陳芳固
仍在菶菶萋萋然對之憶威鳳三年廢飱眠九苞忽在
眼嗟爾親遠傳爾飢念竹實爾渴思醴泉何當銜瑞圖
飛墜玉樓前靈龜不出櫝已卜道平平
蒼梧十景次汪憲副韻
冰井寒泉
漫郎不可作遺跡此陳井敝甕棄道傍閟彼真源冷番
番水東老洗心心已醒一掬溉後夫泠然動深省(葉天官盛)
(號水東井其再濬)
火山劒氣
龍光萬丈餘畢竟歸良冶固知槖籥功分寸不可假睒
睒晦朔間望舒宜在野我心如可照何似垂鈎者(舊有守梧)
(者公暇釣魚)
漾月清亭
一鏡了秋毫孤亭聊共倚浮榮等泡沫浪漫流光裏素
襪揚玉塵悠然踏清泚風波渺難見澹澹安汝止
繫龍孤洲
茫茫天壤間物物因維繫聊以永今朝安得號神異神
龍誰繫之可繫非龍類山鬼拜我前公言本高致
西嶺嚴關
羣醜怯窺覦險巘仗兹嶺防關卓孤劒魅魎悉潜屏客
舫載鐵衣江津苦猶梗安得置坦途寸寸皆佳境
北城新井
盗泉不可飲井渫敢辭遠一脈許剖分伐竹躬百本刲
㓢豈不勞潔汚懼淆混酌以濯我纓匪圖餴一飯
吕亭仙跡
我從百粤來蒼梧訪陳迹豈復剝琢聲空餘舊枰石唐
運垂三百高風此仙客冉冉埃壒中何由一相識
桂渚虹橋
病涉日萬夫奔川莽牢落遥空亘脩蝀衆目堅倚托忽
墮水中央為功一何博小狐今畢濟真贋聊可略
石岡飛鶴
胎仙下天來息此雲深處清夜聞玉笙凌風更飛去我
曾凭高閣凝睇緱山樹被縞巢故枝年餘幾何歲
丙穴嘉魚
湘川餘幾波灧灧蕩文荇固非沔南派有穴曷名丙腴
鮮噓浪花射鮒笑寒井酣歌亂宵雅蜡臘吁不冷
抑齋詩
猛士當用怯睿夫須守愚卑卑固難踰皎皎終易汚物
情多倚伏天道有盈虛達人會其理厭豐而喜臞聲華
屏觀美神明希内腴韓彭赴葅醢千古一長吁君看齋
中客平平躋坦途清風來竹牖明月在蓬廬長歌發金
石此樂復何如
謁桂林舜廟
荒哉帝舜祠遠薄虞山下峭石矗垣墉香風襲蘭麝姜
侯擕我至八桂清秋暇秋色傷客心往事轉驚訝有洞
不聞韶南薰自臺榭是時蒼梧野荒僻堪夢怕崩殞固
莫詳廟享配禋蜡人心本至公萬古泣遺化祖龍死沙
丘冺冺如長夜豈徒血食廢恨不躬唾罵善惡久彌章
有同日燒夏何哉三季主嗜酖忘啖炙再拜出廟門作
詩聊慰藉
一葦軒詩
君本幽居士清風揚海濱杪秋一開卷颯沓動吾人臨
流嘆河廣揭厲竟誰親安得軒中物昏暾横要津
與周梁石同訪鎮遠道士不遇因觀梁石所註悟
真篇有懷而作贈梁石
束帶拜先生郡齋芳樹底渴心慰疇昔婉孌增色喜玉
貌澤且温霜髯奮而理高詞軋金石勁氣參碣砥為指
烟水東微茫脩竹裏煉形有仙客頗遂虚玄旨挾我往
訪之凌晨涉中沚客從清浪去雲竇扃不啓時見巖洞
陰芳華耀桃李桃李亦何言忘言相對倚開樽不停手
作書動盈紙試問還丹客長生古今幾君材匪庸流聲
望滿遐邇願為吾道計兹事宜力觝
古風懷楊方震
我舟戢帆檣奏疾借雙槳盤旋下洄洑超忽凌漭瀁驟
驥方脱羈形神固蕭爽妻孥片雲外相見猶反掌斬恨
拔長刀漁歡布新網清風入我懷涼氣快幽賞玉堂有
歸客遥憶心養養明當劒水濱握手論昨往
德慶感懷
長流下蒼梧此地當關節駐兵遏西賊首尾困横決縱
有桀驁資難逃死鈇鉞昔人多遠謀戍甲豈虚設承平
日既久什伍坐分裂時見村落間殘猺猶草竊殺人無
寧歲焚剠蠶犂缺不俟猖獗餘生靈已摧折馳書懇當
道撫捕牽多說痛念心欲寒經過指頻嚙從來事姑息
寇亂無休歇爝火堪燎原其機當早滅
戲贈劉少卿
歲首與君朝京相對閱月默無一言君罷官歸
章丘歲莫再見色笑斐然因贈是詩
昨舉珊瑚鞭拂斷天衢雪視公顔貌苦對客多結舌今
擁毳裘深山風帽簷劣視公顔色好談塵揮不徹語默
固有時含思逐寒熱放懷丘壑内畢竟無拘掣我夢敢
告公雲深蕨茅桀
陽朔館中述懷
羣峯卓銛錐羅列太虛表飛鳶颺清晝錯認搶榆鳥我
投公宇中新旭半扉曉蒼烟淡數抹漸放林廬小脱葉
競颼飀漁舟紛縹緲差池幽討心迥與川雲杳瘡痍奈
滿目敢獨念輕矯薄暮猶虎聲不風波沸沼何當布羅
網此物驅除了括我風月囊歸與春事杪
慰汪方伯失子
阿郎倦埃壒早趁三島遊諸仙喜得朋乃翁悲未休一
悲復一喜泯泯暗相投喜去悲不任悲徂喜綢繆翕張
在俄頃俄頃白人頭不見古聖人視物等虛舟超然委
欣戚獨與天為流問郎今幾齡剛浹二紀秋若把彭喬
比脩促良不侔達人試大觀亦復何怨尤䃱磹一電光
敢望曦輪周各司天陽柄以慰下土求所求倘偏頗下
土為拙謀天人固一理悉此可消憂憂遣理益焞萬有
一浮漚作詩寄遐悃莫協公意不川谷帶薄寒葉脱風
颼颼
除夕泊舟釣臺
滺滺桐江水赴壑靡歸期蕩舟歲云莫偶泊水之湄上
有古釣臺下有樛木枝披衣躡危蹬瞻禮子陵祠子陵
不可見子陵道可師浩然抱江月皎潔巢父姿清風濯
九有奚以勲業為侃侃鄒孟氏論道宗宣尼聖之清與
任屈指尹及夷寂寞千載後遐蹤誰克嗣先生與孔明
作配端不虧屣脱浮榮日鼎分危險時驅車值夷尹傾
蓋復奚疑白鳳與青鸞曠世互來儀孟氏不可作孤吟
聊自知
萍實橋
緼哉春秋時萬事俱錯忤血國哀二十僣横靦荆楚稱
尊偪周室餘制無復數聖軌倏南轅天覆嗟何溥昭王
苟領會變革寧小補蹇蹇東周心或在江漢滸覇功梗
王業賤斥等厮虜大義垂遺經雅哇正千古胡能捐素
抱迴斡隨世主設有萍實祥兆伊覇中土陽舒復隂慘
焉測天肺腑升木教阿猱厚誣我尼父脂流萬人口孰
與味甘苦溪水媚曉暉江雲逗秋浦矢詩破浮偽雲水
相爾汝
攄憤詩答毛雲窗見寄
含章肇坤美君子恥虛譽牢吾劄脚跟須在超然處庭
柯閙山鳥啞啞類含怒孔翠心赤霄何曾少回顧破斧
殱撐犂寧論蠻獠懼世情任翻覆天鑒自昭著不見象
尼翁麛裘騰毁惡引經折蘇暴讒譖皆邪慮
新城對雪有感
南人見北雪怪雪異南北南雪醖釀初凍色牣區域彤
穹(南欲雪則天黃)集厚陣鐵騎攻不克萬瓦錚有聲蒼珠集如
織羣兒競歡笑仰盼情何極得雪投母懷瑶華詫胸臆
朔北豈固然筮雪剛弛扐輕雲逗晴漢布合全未力雪
片遽顛翻擾案淆楮墨閉門養堅素衆竅病難塞憶昨
朝京師披雪方退食先聲枉諦聽適鼓多年惑歲晏雪
行署再見詎容默熟覘頻卓穎深念仍屏息寒日澹暉
暉已照孤吟色天道嗟靡常人情尤叵測掃除等殘雪
皓首崇明德
遊靈寶觀
晩涼蕩輕舟容與落桑渚如聞雞犬聲層觀望何許捫
蘿歴太陰(洞名近觀)身世疑輕舉足跡滿寰區勝遊欣載始
題石鼓書院因寄衡州鄧少府
往讀韓公詩遥憶合江勝今登合江浦事事得稽證時
雖秋氣高崖菊開未竟蒸水斷橋隳湘流碧苔淨亭暄
日方午葉戰風初勁仰止石鼓祠清宫妥先聖捫蘿躋
窈冥一逕轉深蒨諸賢肅遺像再拜起深敬庶見退之
翁峩冠面中正南軒子朱子左右相輝映勝事舞旄倪
大烹繁餖飣靈暉燭幽顯艷艷開新鏡夷考武侯初爰
居賦邦政中更二李手風氣日以盛三子微一夫兹院
何由競緬懷俱冺冺揆理殊未稱先生古良吏惻惻心
所病早晩盍經營儀章須考訂重來應不厭更發登臨
興
石鐘
我聞石鐘名久欲究其實疾風乖所願舟楫不遑息希
聲恨未聆至理欣少測一氣分二儀萬形羅九域有常
斯有變變假陽之力石本少陽精其變安可極砮破介
夫膽鏡徹佳人飾殞宋經特書浮泗貢專職石鐘蓋此
類奚怪音可擊更恐多有之埋沒人未識
送李伯起歸河南
伯起名興河南嵩縣人前監察御史謫戍南丹
遇革放歸
江雨淡霏霏解維送君去寒波盪人影好醜猶可茹鐵
面雖少癯鐵心無改慮鬼神事窺闞固己謀默助我欲
勸加飡持贈桄榔箸
乘便寧親詩為鄒黃門賦
茫茫天地心要𦕈難窺闖一殷地中雷剨然如弛禁高
堂燦星帔殊渥浩春浸節撫衣&KR2103;初兒當敢言任念兒
忽在眼繫馬㧓梅蔭跪拜讀璽書歡聲動鞶紟羨餘無
所獻慈旨深引飲嶺表雪如金俄驚破氛䘲(鄒既踰嶺偶值大雪)
七言古
遊都嶠巖
往年耽翫諸仙籙知有洞天三十六蠲心滌念斷鹽醯
願躡仙蹤尋壑谷自裂玄襟投世網紛吾淟涊隨標榜
鈎簾秋月映珊瑚擲筆春雷驅魍魎酒闌擊節忽悲歌
舊癖難將藥石磨白沙已試勾漏火紆轡仍從都嶠過
都嶠雲深山鬼惡探幽不復然疑作僧噓茶鼎石牀温
鳥啄松陰藤子落艷艷桃花夾岸開煖風點染無氛埃
心知不是桃源路那得神仙接引來桃源路迷終荒忽
亦笑漁翁無長物何如此境真絶竒白石粼粼山曲&KR1293;
古檀一炷清客心峭壁千尋擎佛骨前旌已抗馬首東
一望孤撑猶突兀千峯萬壑嗟蕪没
徐州觀壽王之國
溪風獵獵吹旗畫百丈游龍齊上下天東清旭散金鋪
帝子樓舡枕臺榭三軍鎧仗侔霜雪天策親軍此其亞
偃王僣號朝諸侯逆節至今堪唾罵匹夫扛鼎又何取
照耀彭城訝伊乍我昨路遶江都亭風帆夜踔淮海星
已見先舟列千炬萬夫合沓呼寒汀今見王舟更驚汗
舳艫千里猶未斷始信炎劉梁孝王東都宫殿凌霄漢
垂衣聖主覃深仁十年穹昊無先春窮髮猶知蒙帝力
矧兹介弟同氣親金縢温制垂千裔寶藏崇資兼百珍
親親自昔先封建帶礪河山示深眷帝曰於乎小子封
越兹西土汝惟殿一來一往自佳政况抱區區臣子願
願言永鑑蒼東平作殿無如力為善
次徐大行許由棄瓢韻
都君己為蒼生出慘斷春花與秋月天遺一叟治幽憂
萬里冥鴻托消息潁人莫笑蠏與蝦盪泊烟濤為室家
天真自適更何事亦笑乾坤生有涯青山對我寂無語
爾瓢何乃聲如許臨流送爾出人間好去當筵侑歌舞
重經浯溪
我舟再楫三吾道李家陳迹悲如掃兩翁辭翰猶依然
十丈鐵崖懸至寶土花漬蝕茫穗半猶照清湘舞寒藻
西風古樹泫露高似泣中興多潦草徒令過客張羣議
角立俄然費探討有執儲皇軄撫軍亟尸天位乃無君
有言彼為社稷計不立危亡當即至耄荒久失率土心
那更作人懷敵愾我求二說恐未然義雖有據道終偏
無君豈可君天下坐視危亡亦背天當時諸臣在靈武
只合合謀操兩疏一祈禪詔降金天一請嗣皇膺歷數
艱難百計萃厥躬䑛犢老牛宜内顧但少須臾俟報章
正名討賊寧憂莫鄴侯歸國惜太晩鴻漸諸人誰曉悟
遂令河北數十州欲覩天日終無路山水三吾素有靈
高歌夜半請深聆
謁諸葛武侯廟
炎精欲墮仍餘煜敢冀瞻烏止誰屋不聞詩紀黍離初
蕞爾東周已無祿春秋予奪嚴鈇衮隻字何曾假臣僕
威靈不君四海沸龍種翩然躍潜服天猶祚漢卓難誣
神鼎窺覦罪當族二荀周陸號英俊却與孫曹作心腹
君親大義竟茫然縱有微長烏足錄惟公志在安劉氏
玄德那知不文叔配天繼統旋舊都不屬公躬更誰屬
假遭僣偽雖百顧堅卧惟應老空谷勲名事業等游氛
萬古誰明此衷曲紫陽特筆二三策昭烈高光胥瞑目
古廟崢嶸八桂隂花間拜謁香滿襟筆誅陳夀恨不早
誤彼温公帝魏心
遊七星巖
斗光融融石光爛萬古乾坤同一貫我舟西&KR0712;禪寺陰
艮峯垂輝遠相伴含景蒼精久捐棄慚愧紅塵此軀幹
使君招我趁幽尋翠壁夤緣出霄漢雲深對面輒相失
一往一來嗟浪漫黃冠霧裏跪焚香白叟峯陰執躬㸑
十洲三島知何在侈袂誤同仙侣看酒酣身世欲都忘
豈有儻來縈計算獨祝東風作惡遲及花更卜延清翫
陵縣謁顔魯公祠
纖柔數撚春衣薄慘澹風埃紛作惡孤城道是古平原
感慨興懷涕横落祿山逆節初萌動呀然銳氣吞河朔
賴公兄弟舉義旗始畏諸豪謀掎角兩京逮沒胡雛手
識者固知非賊有謂應北顧雄武城恐有如公議其後
兵非牽制敵不亡沛公滅楚資彭郎公功豈在李郭下
成敗休論孰短長輸金委璧馴虎狼莫知何狀乃麟凰
兼陳辭旨悼耄荒陰霾蔽日魂慘傷嗚呼殷鑒那可忘
經嚴子陵釣臺
炎光翳翳中微日白水潛龍已形質直須暗結知名人
豪傑如公固其一驅馳戎馬數年間寇鄧耿賈皆風翰
冥鴻杳杳知何處劉氏寧忘宜再安惟應風節饒孤峻
恥事計謀并戰陣中興神器已有歸物色匪勤終不進
舊知萬乘莫相疑富貴勲名我不知威鳳豈是籠中物
萬里烟江一釣絲
示長山學諭南漢(長山古於陵也)
漢厲志清苦特甚然賦詩有持已遠宗陳仲子
之句懼其勇於背孟終無歸宿作此示之
擇術須精守須正一入他蹊即迷穽於陵廉士古推先
賴我鄒翁藥其病舊途狂客湖湘兒力稱仲子如君為
行路茫茫眯雙目一施一嫫爭妍媸胸中繩墨宜深炳
曲直千行俱整整摩娑斗酒老盱江醉殺少年猶不省
寄別節齋王都憲撫治湖廣地方
湖湘漢沔吾隣藪萬艇千艘歲時走枯鱗秕粟動盈倉
兒女遮羅開笑口公私仰給百餘年子孫父祖代流傳
比遭蝗旱痛連歲田不耕收澤不鮮遥憐餓殍僵中野
怒吼豺狼猶不舍誅求移檄苦多門骨髓已乾憂莫寫
撒手歸來對人說舌猶未掉心先折獨勞聖主念遺黎
簡在貞臣頒節鉞虎口嬰兒念再生崢嶸素抱今施設
和雙溪杭僉憲謁曹娥廟留題
水濱故事堪搜索宓妃枕也湘妃瑟茫茫真偽苦難分
遊子相猜非一日蘭芎山下草露零孝女高風誰復覓
雙旌冉冉導雙溪芳醑雅歌相繼出邯鄲古碑久磨滅
臨江土木空形質老瞞逆焰已熏天漢鼎多年冺馨飶
碑陰隠字揣摩餘猶與徒人較疎密不思娥心憎犬彘
怒氣潛張己盈室娥生玄聖作經前直與共姬迭書卒
水火無情道本高千古越峯無峍崪
西湖曲
西湖美麗聲吳楚湛湛澄波照今古紅亭隠霧閃頳虬
古木盤隄踞蒼虎大舟樓櫓擁深䡴小艇榔橈疾飛羽
春秋冬夏無虛日下土浮沉送歌舞倚風皓齒裊金音
傍水輕裾飄玉縷我來歌舞寂不聞狼籍杯盤僅三五
酒酣指顧天欲暮泣斷栖霞一坏土憶昨牧馬吸海枯
舉國惸惸走無所他時提兵頓梁宋不敢南窺豈無故
徒以公軍襄漢間百萬貙貅怯東渡假令中原念已灰
公功語及重堪哀坐看魚肉賊臣手偶被冠裳亦念哉
嗚呼此水真鴆毒君父相關溺不回中興大計在定鼎
舍旃天府奚規恢伯紀訏謀棄不用嗟公不死眉宇為
誰開
和李茂卿大理見寄
湘纍掩袂悲宗國白日無輝天改色幽辭幾曲緒愁心
蘭茝千年馨九域諸家步驟必纍君一鶴千雞終不羣
夜窗罷誦掩松月半榻齁齁夢楚雲疑纍不死猶聲響
叩玉鏘金入吾掌孔鸞互集眩西東神鬼哀吟驚下上
紛紛得喪已茫然古人孰與今人賢不扃破屋貧仍住
折足方牀病且眠不願封醉鄉侯傲睨萬物意悠悠糟
牀枕籍迷昏曉顛倒乾坤象罔流不願學海上翁南山
北斗絜其終飄然一舉超人世出入鞭霆與駕風得仙
得酒詫臻此薄說江鄉貧病士大非貧病寧彼知色相
聲音咸脱矣荷鋤日日獨出門遇饁相呼田父恩得詩
輒引焚其稿心與長江泯泯論
舊夀鄭先生八旬辱為古體長篇投謝次韻奉答
齋居端坐盱乾圓隠隠金聲墜我前焚香拜捧讀數過
千花萬草增華鮮所貴論心不論面暌違浹世如驚電
鳩藤八尺渺天涯最恨相思不相見埃濤蹩躠秋復春
武非武兮文非文蠻烟瘴雨變鬒髮鐵馬金戈銷客魂
翻思泮水怡春藻談笑東風杏花老操觚抱槧依斗山
所業揆今何醜好半生睥睨眼力疲重累鈞石輕毫釐
攫金抵璧同稱賞是詭堅冰作皎熙先生皓首眠滄海
露芑雲苓扱衣采祥麟威鳳隠郊坰敢道虞皇得元凱
樂山者夀固其常應肩鏗耳凋三光手提爐鞴業鑄我
石爛江枯那可忘二郎養就冲霄翼暫引雙雛笑推激
願崇令德諧我私萬里鴻逵看偉績老天自昔祐善人
豐其胤者嗇於身不見于王二公後勲聲烈烈耀嚴宸
李都閫同登蓬萊閣觀海
蒼髯如戟李將軍平生嗜好在斯文行邊宛轉陰山北
望水沉吟東海濆蓬萊暑雨開新霽半落滄潮含曉雲
崔嵬閣道墮空闊導吾並蓋窮氤氲須臾雲散諸島出
二竹三門聯甲乙寸心恍惚共神謀兩目顢頇與天畢
却憶太始混沌初隂陽摩盪無形質二儀既闢清濁分
洄潏頥中止天一外浮乾象内涵坤倒景神人難致詰
坤軒西北輊東南萬派奔趨同一律海市流傳不記秋
古今勝事信無儔南多鮫室北蜃室變幻起滅難推求
蜃為樓閣鮫為綃往往真與塵世侔雖侔塵世終莫有
吁嗟入目不入手是時我與李將軍注目晴空頗良久
渺然一碧何所見恍恍徒聞鼇抃蛟龍吼人言海烟映
日海市乃露呈孰是神物無依憑空明萬象驚瞶褎伸
手誰探波底星
題劉世熙愛茶卷
世熙舊抱宿疾或教其啜茶而愈因有是號時
領提舉司事開局臨清
陽羨山人骨不凡飡松絶粒棲翠巖愛君不惜致筐篚
自詫仙家風味酣歸來畫省青春好落花細細兼幽草
數甌啜罷蕭爽多漸覺沉痾去如掃赤箭青芝世所珍
寧知此物妙通神神農本草偶遺略欲著新經開我人
一爐一鼎深相結水火中宵猶未滅興闌高枕神氣清
片月孤梅幽夢切
送人還鄉
風吹細柳搖香陌行子蕭條出京國白駒皎皎蹴嚴程
霧鬛馬鬃帶晩星栗薪瓜苦淹中野不見三年憂莫寫
憂莫寫兮心自知欲寫憂兮須此時我亦欲歸歸未得
送子歸心轉悽惻青袍白馬走天涯看到燕山幾度花
丈夫自古輕離別豈是鞲鷹飽飛掣過盡長亭復短亭
故園桃李飄香雪
金莖仙人辭漢歌
魏明帝詔宫官牽車西取漢孝武捧露盤仙人
欲立置殿前宫官既拆盤仙人臨載乃澘然淚
下唐李賀作歌哀之辭甚古徤而義則未盡故
復踵其韻而為之
燒金餌玉燕齊客霞表心情鬼蹤跡空中沆瀣期奉君
十指金仙倚空碧青青草已緜千里阿奴更祝螟蛉子
兩都文武遂成灰獨唁劉家舊山水東都却憶茂陵道
恨不當初與俱老車輪未轉淚成河白日無光天宇小
望夫石
郎如流水去不歸妾身未死心先灰一朝粉黛隨烟霧
郎歸空拜北邙堆辛勤累石明妾志數尺昂然妾無異
貞堅莫道本無情淚痕血點皆生氣呀鷹暮啄膚蘚癯
十年山鬼空揶揄相公請禁樵採路不壞期與天地俱
續高州民謠
雲盧羣盗如羣虎終歲噬人紛莫數村村野哭沸寒空
白骨連雲慘場圃生同虺蜴為巢穴性命纖微等埃土
闔門魚肉傷里隣苟活甘心作臣虜刀痕入骨尚流血
對面堪聞不堪覩里胥持檄數相過督集殘創操破斧
囷倉焚蕩雞犬盡奈此公移日旁午去年官軍駐平定
閃閃旌旗耀江滸將軍彈鋏坐笑談頗放殘梟恣翔舞
今年元帥披金甲親解吾民倒懸苦閭閻猶恐踵前蹤
忍使涸鱗遭數罟我本書生何所知夜闌揜袂風凄凄
兩階干羽無消息月色驚看滿戍旗
梅花圖為舒方伯賦次周憲長韻
江妃捧出脱胎龍鱗甲參差動朔風天根一脈竇嚴冬
已闖紅爐金鐵融晉楚非富顔非窮敢將腆菲論拙工
依稀一覺羅浮夢萬紫千紅處處同
淮隂追次遜志先生韻先生之詩似咎高帝而恕
信者予略反之各言其志而已
咸陽宫闕烟燼黃祖龍死後天地荒彩雲郁郁彌空長
芒碭真人升廟堂將軍國士號無雙乳臭羣兒誰可當
鼓行東北無分王舉手沐猴肝膽傷少年辱己鉅惠償
主恩如海吁敢忘惜哉天道不自量甘逐布越遺留良
婦人毒手親觸撞舉族含冤沈鬼鄉功成身退真竒方
嗚呼豈有生長無收藏
八桂傳香詩為李貳守賦
瑶臺夜靜冰蟾冷海色如銀秋耿耿金橋霜滑屨音遲
大步健兒期一猛盈盈金粟吹香遠猶記淮南歌偃蹇
吳家斧入李家門偃蹇樛枝經幾剪古稱伯達慈明輩
謂萃一宗咸俊乂莫怨佳人絶代無渠今舉足堪追配
追夀武源潔尊翁七十詩(山西人)
十年鼓柂湘南水堯舜遺墟望何許尚聞有客襲遺風
擊壤高歌白雲裏我生好古恒苦心仗劒欲踏梁山岑
鵷雛却喜集南國兩翮天香清我襟郵亭碧草三垂井
猶記徽言曾拜領元龜告我得長椿七十風光等俄頃
門弧旭日喧歌吹縞衣不似褎衣永三年握筆不成章
重與喬松說光景
送刑部主事陳德英赴任南都
憶曾首事陳恥庵玄霜紺雪咀寒甘繼事蒙庵在南國
歜根九節席微酣我非二老幾乾沒業使凡軀有仙骨
用師絶利枉勞形却笑陰符為長物每依海月望三山
宛在虛無縹緲間或騎黃鶴去不返或擁衾枕相幽潺
得朋偶在錢塘滸恥庵伯也蒙庵父吳歈楚舞避清歡
笑煮龍團擘麟脯醒心知味憐絶少枕籍糟牀紛莫數
手握靈龜入省初刺天羽翮看軒舞
梧州送土酋岑猛岑瑬往討饒賊
權璫鼓臂撼太清九有崩騰如沸羹攫金白晝作歡笑
餼養梟獍娛心情苞苴竿牘勢倒海布流成風誰解改
潘郎猛心猛於虎萬事不知惟薦賄東郊惡少張赤髯
欲取潘郎頭作醢横行蹂踐一萬家曲眉卷髮死如麻
踆踆赤子走不輟淚血雙滂殷土花失律誰驅烏合衆
狂來跳入姚源洞三千性命等鴻毛快劒長鎗業齎送
天寒歲莫霜雪暗浮世空悲一場夢汝提十萬横磨甲
桂海春波覺猶狹虺蛇積血腥鋒鋩蛟蜃殘骸牣唼呷
且看鐵騎疾如風鼠怪狐妖捲地空宣尼慘淡居夷志
霧釋冰消一嘯中
贈劉通府
昨跨蒼虬恣馳騁曉拂君山莫襄郢飄飄列子御風行
出入有無凌倒影十郡宗藩聯戚畹尺步繩趨咸整整
乳哺赤子如哺雛抑塞誅求杜干請干請誅求事慘傷
犬羊盡化為豺狼仰天戟手祝來世有身只願生湖湘
戚畹如君豈多見投我明珠閃驚電三年不食亦伸眉
語及民艱淚如綫
送彭憲副進表赴京
彭乃戴先生門下高弟嘗與予同入覲相別二
年後會于浙
純皇豐芑賡歌日御史大夫(戴都憲)初改秩(時以御史陞陜西副使仍)
(提學)入關多士動雲浮豪邁幾人親入室先生純孝舊聞
名蹴雪趨朝執轡情二年夢想空馳戀越水吳山偶相
行一朝獨復朝天去延頸吾人觀赤幟經綸自捲還自
舒進退從容有餘地
王母太夫人七十夀詩(南京冢宰毗陵王公之配也)
秋髯短脆那禁撚勝事高歌興非淺仙娥笑指海揚塵
老手親繅如甕繭龍蟠鳳翥舊天珍照耀通家諸縉紳
雲牋授我含冰雪惡札縱横敢避嗔紫陽宫下空回首
逖矣金盤一巵酒不辭百拜飛羣珍都下省郎方岳叟
(伊親白少參段主政為求諸詩)
登飛來寺示僧無名
山寺瀕江俯江岸遊人今古紛無算我是朝辭濛&KR0008;灣
投宿空門夜剛半雞聲喔喔度寒流日出烟生曉凌亂
着冠束帶躡苔磴道謁山僧來不緩初登凡骨疑可仙
再登世態驚冰冸扶倦終登最上頭心知手可捫霄漢
聲聲木末轟高唱脚脚雲頭檢清翫刻玉鋪金法相軀
碧獅粉象真宗伴山僧煮茗供我畢肺腑清如挹霜濽
聽話蕭梁奉佛年象教輝光尤煥爛不見江寧古佛宫
飛來遠翥排空翰梅關一角今尚在來往行人得竒觀
德僧茗飲恥僧言掩面休辭赭面汗下來獨背松陰語
看汲清灘事樵㸑歎息山僧苦死迷流沙弱水何漫漶
題故太保毗陵白公遺阯感物興懷卷
太保勲庸垂鼎銘黃鍾大吕一毛輕太保襟懷寄丘壑
玉田珠樹相參錯丘壑靈風颯曉昏悠悠過客總啼痕
他年學士把書卷還泣名臣白公傳
露筋烈女祠
佳人翠袂映幽竹風鬟霧鬢清如玉﨑嶇一棹長淮曲
客子薄莫歌死鹿盍離毒嘬即裀褥此身誓死不受辱
天地黯黲鬼神哭羅襦錦帶深結束泉源斷絶貞心暴
姓名不假青史錄柔弱在貌剛滿腹幽光萬古照祠木
男兒忍使綱常覆過此不知何面目哀哉此輩真禽犢
望廬山作
彭蠡之濱大江滸羣山矗立森珪珇獨有匡廬勢最高
俯視一一如環堵匡廬之峯真絶竒青天割破愁神祇
嶄巖百態應難狀鉅衍三軍勞並持我來正值秋氣改
濁浪翻空若浮海貪看漸覺眼花添欲上終疑筋力殆
却怪玄圭奏功後歴紀諸峯此峯漏世儒雖辨敷淺源
恐將附贅為膚腠嗟爾猶為神禹之所遺自餘幽𦕈何
由知羣山羣山勿相疑此峯微爾誰能窺嗚呼此峯微
爾誰能窺
登岳陽樓
巴陵縣前春水生古墻苔色鷓鴣聲主人錦盖團空翠
擕我岳陽樓上行樓上古像巾衣淨純陽真人眠未醒
曾聞三醉作飛仙頗恨不經微考證明明孔道侔天日
敢將伎倆淆心性設有虚空鐵笛聲正宜揜耳防吾聽
主人好懷靡休歇清酤白粲杯盤潔一眺平湖萬里寬
澧蘭薄暮吹香切緣思帝子下青冥逍遥極浦聊弭節
樹輪茷骫山氣黑蓀壁椒堂愁菀結舉觴欲酹懼非誠
願遺我珮捐余玦佩玦琮琤路杳茫深烟密竹亂蒼黃
歌鐘未撤憂思積凭樓一嘯楚天碧
遊桃川宫
板橋腐杇垂傾折瘦笻緩度心凄切仙家遠在碧岑間
一犬寥寥山雨歇遥看遠樹立如薺上有隂崖下惡溪
黃冠說是秦人洞路岐斷絶不可躋秦人種桃滿阡陌
東風何事無顔色恐是漁郎一夢餘誤勞數輩迷津客
九日謾興
烏有先生著布袍軀長八尺膽氣豪翩然騎鶴歴九臯
笑談霞表超蓬蒿驂麟翳鳳列仙曹不徐不亟帝所褒
玉童婉孌鸞笙號月瓢冷浴紫金膏北斗杓星手所操
黃流倒瀉滄海濤安期巨棗金母桃攫而食之侔啗芼
腰間珌琫金錯刀剸犀執象刲鯨鰲下瞰八極了莫逃
秕穅掃蕩輕於毛懸車欹側赤焰韜先驅負弩旋旌旄
下來兩腋風蕭颾君不聞龍井山頭萬株菊寒香盡入
高人腹
贈温推府鄉兄
江心微雨棹謳聲倚棹閒看春水生美人遥憶武陵郡
戲挽桃梢綰醉纓白紵成衣羽成扇此日江亭卜相見
玉髯一別即三霜嘆息流年若驚電君懷洒落與衆殊
俯見寒潭秋月孤故人骨瘦舌猶在莫笑今吾非故吾
黃日昇東樓詩
太古神君眼如電悠悠下瞰迷方面鑿開混沌施赤輪
楗旋萬古摩天健明星無明黯蒼茫仙山人世俱荒唐
忽然碧海生金柱百怪屏迹羣魔藏先生握髮謀端倪
非南非北還非西盤據青陽俯生氣棼楣嶄出隳虹霓
長風淡沲吹香陌桃葉蓁蓁自春色白雲無數宿簷端
長嘯一聲天地窄
送李文明員外出守岳州
春風吹空淨如掃使車緩轢東門草法垣秋月十年孤
移向湖南照枯稿湖南山色雨斑斑鐵笛仙人還未還
為道相思莫相及鷓鴣叫斷湘靈泣
古城集卷五
