遵巖集卷十八
明王慎中撰
祭文
祭汪石潭公文(代九卿作)
維公晬是淑精東南之美在類别丰居羣殊趾驟曠道
林□沿藝水既涉其津亦亢其坻鏡流趨風傾彼庶士
稽訓先民效思行止望達承塵希景耀晷厲節懷瑜茂
猷祕&KR0581;為時律魁禔禔其履蹈榮惟恭㒺有攸訾孰撓
孰澄不濁不湜惠心鬯物沖質會旨豁喻披雲淳同飲
醴艮胟飭躬奉以終始在昔登明遂載厥聲有萃斯彦
莫之與京迺躡清華于帝之庭擢芳景福振翼承明辟
彼皇鳥肅肅斯征在虞翻飛于周雝鳴何食非竹何飲
非霙衆羽競鶩枳集笯登翩翩五采覽輝後興武皇之
季艱我天造大辰䁆精熒惑習耀藹藹曼著淈淫揚澆
公於其時不戁不恌龢奏濡行約軌矩蹈迨其暨矣先
笑後咷獨公完譽民之攸效黃圖關啟光宅昌暉帝命
惟嘉為璋為珪售經黼座珥管彤幃太宰作貳珩芾逮
輝贊禆廟謨上有道揆體鑒摛朗運斤而揮迺進秩宗
士志共熙媚于神人禋祓具徽大議在廷岳立山巍禍
苟則免福回可幾公擇其間弗羡弗威英英鳳舉冥冥
鴻飛如彼迅矢決自張機禠組一朝其甘若飴十畝之
間桂枝連踡巫咸所隣左右洪韓班豹押旟文螭扈閔
俯藻綠渚仰蔭陽巒樹之香草芳與風宣鶴鳴九皋其
音戾天甿之望之如潦赴川甿望維何云于東山庶曰
無疚邦有人焉胡天弗弔降此鞠殃古亦有言人之云
亡士殞龜策國菑棟梁百身莫贖羣慮惝慌道信運屈
用厄名張烏知他日孰存孰亡論歸于世魂返于鄉緘
詞告哀昭鑒不爽
祭王少山尊翁封君文
庚寅八月之望王友志達以書來訃曰不弔孤遘戾於
天降割於予先人嬛嬛在疚痛何可言年家子某迺瓣
香清酧南望伸哀遂為文告于可蘭封君老先生之靈
曰嗚呼惟公明明懿誼先民之舊怡心率物毖事肇基
惇友恤匱展旅周幾維其德矣亦孔之遺亦既有之愛
而知勞造之無斁敇以不佻鴻飛憲署鸞峙民曹維其
教矣亦孔之昭約已違辰安貞肥遯擷蘅掔莽桂芬蘭
紉賁于丘園不競不震維其哲矣亦孔之順身之不顯
光被昌暉帝命載錫寵誥相輝有峩其冠有斐其衣維
其貺矣伊教之綏軒車結駟高門有伉繄蘭繄玉楚楚
翔翔既庶且碩曰裕而康維其嘏矣伊德之祥明眸玄
鬒葆光頥精日養日恬攸于攸寧作賓于鄉為鄉之刑
維其考矣伊哲之承嗚呼惟公敦時令美以迓繁禧宜
熾而臧篤右命之弗圖弗慮迺喪迺悲聞訃思赴撫義
衷欷蠲告斯將昭格不遲
祭謝汝湖侍郎乃堂文(代胡可泉作)
嗚呼夫人世多夫婦乃生乃死人莫知之滅没帷笫美
惟夫人榮哀備矣自昔考祥曰視其履閾中之修聞乎
邦里如斯美報獲匪云侈蚤喪所天稱未亡人弔形依
景有此寡身逝者如作斯言可申文正惟兄方念宗祀
因心則友弗子其子厥子之賢為今學士令德克孝謂
夫人母崇以嘉名介之繁祉豈初不育乃報之以某辱
交學士館僚伊雅生乎可拜沒哭禮也椒藻維馨敢薦
于野
祭翟都憲乃堂文
繄碩人之毓質兮夙秉懿于中閨閑保氏之勗育兮婉
姆訓之所詒厥相攸既獲樂兮偶令德而作儀象幾望
於易爻兮媲樛木於周詩介和祉以發祥兮篤生此岐
嶷鳳振輝以嗚岡兮驥驤首而騁逵問亹亹而宣逮兮
陟崇階之巍巍祿及養而色愉兮鼎七九以前施匪旨
甘之足娛兮又懷之以嘉辭口若一以播美兮曰有母
以成之齊湘夏之願祝兮指西王母以為期胡大命之
有極兮考厥終而受遺靡朝夕以扶護兮魂不害而東
歸洞庭波而起風兮天吳矯而扈惟歷襄鄧之脩路兮
人罷市而弔祠備哀榮於生死兮信純嘏而曷悲
祭侍御李寓山乃堂文
丁酉十一月十八日吳郡李母太夫人之訃至山東其
子侍御寓山君躃踊號呼受節與符以還于上曰臣松
不幸有母之喪不能終使事百爾官政棄不省視跣而
南奔某等備員藩臬辱有一日之誼宜有薦奠以致一
哀侍御君痛甚而奔之疾也故弗及薦越次年戊戌正
月某日乃得再拜遣使走于吳下具牲與酒就太夫人
之位而祭焉乃告之以文曰古所謂為母之慈而義者
雖思其子之甚必能忍受而勉以事君之勤人子之賢
而考者雖迫於君命之嚴而不能一日忘其將養之情
於驅馳經營之頃故鴇羽之詩憂王事之靡盬而嘆將
母之不遑夫欲將其母而阻於未竣之事而不害為人
子之孝陟岵之詩母嗟其子之行役而勉之以尚慎旃
哉猶來無止蓋曰其事人之不可不謹且言歸之有日
不得以念母之故而輟其共事之勤也母之慈而知義
若此彼為子者外有君命之嚴而内有母教之義亦安
得不抑情以徇於尊者之事乎始某等受事於侍御之
臺蓋旅進而見者數矣侍御君南向望母色慘詞蹙若
不能一日居於其職而太夫人之訃卒至侍御君之悲
寧有極耶然揆之詩人之義則侍御君之所遭亦古之
賢大夫而任使者之所有而太夫人之所不憾者也考
終之不為死而有後之不為亡太夫人其又何憾焉某
等敬緘此詞既以侑太夫人且以慰侍御君之悲
祭張掌科乃尊文
生甬東之故氏木在門而維喬抱遺經而獨究聲發聞
之四遥析疑義於羣蒙靡廢夕與怠朝玉在珉而弗售
光揜抑以終韜身不獲而後遺業厥子之能紹矯鴻羽
以漸序皇駿□而錫褒雖屈名乃享實穫如種之可要
諒之死而無憾神天行其逍遥禮重喪而致哭庶斯文
之可招
哭盧裕齋文
賤官卑吏世所謂困辱也材宜居天下之顯而望足以
致天下之尊猶栖栖然懷一方之印食五品之祿雖非
世之賤官卑吏然亦為困辱矣其才宜居顯其望足以
致尊而不免於困辱則必有所以為之者權臣竊命而
恣行細人挾數而微中是其所以為之者尊顯困辱皆
自外至者也士之所以立已而行於世者固有可以自
恃而無待於外誠如是則其視尊顯也果不足樂而其
在困辱也不能使憂蓋至於此則權細之人終不能以
得志於賢者何也能賤其身而不能賤其心能卑其位
而不能卑其名也若先生者所以自立豈權細之人所
能得志也壽雖不從外至然有命焉非已所得與者先
生於勢位尊顯卑賤之際既有以待之矣其視生死也
亦若勢位而已矣吾輩乃惋悼悲嘆而不已誠有所怨
於天而尤於人毋乃非先生之意乎有肉在俎有酒在
樽官守有次不能臨先生之喪而哭焉先生其來飲食
之否
祭劉長史文
博藝多材知略敢武皆世之所貴尚也然伍被羊勝以
材藝禍梁枚赫周丘以略武亂衡山豈非守藩之度在
於懷德而為相者不樂有其此長也耶先生質直而寡
於材藝豪曠而不為知武於世所貴尚者若有所不及
然而奉法遵職王宫之中大治優游寵錫以長有其福
雖遭值大王仁孝恭順事得其主而先生之為相不近
禍以致亂亦足多矣先生之歿也王人班禭而下賵岳
牧致悼而臨哀所以勤乎人者如此亦足以明其生之
為榮而旅櫬言歸有令子之孝扶服將護魂也憑依無
所震恐又何恨乎他鄉某等辱與令子誼有世講異於
凡民之有喪而官守拘戀有所不得致其情故申之以
此詞而侑之以廣牡清酒靈其鑒之
祭張封君文
嗚呼一氣生人分殊惟萬壽夭富貴榮辱貧賤安困樂
憂福與禍患或相什伯倍蓰無算稽實論報曰由凶善
嗚呼封君於此數端若擇而取何福不集靡患不去彼
天弗僭惟善人與今兹大歸厥貽斯美是曰令終孰云
非祉敢告公靈兼解令子
祭潘封君文
戊戌冬十月六日婺源潘補菴先生之訃至江西其子
參知薦叔君行部在建昌聞之置案牘棄吏卒晝夜東
奔至藩臬之僚郡邑之屬不得弔慰吏民鮮知者其友
王某自九江歸不及送越歲己亥正月之望始得寓詞
遣人就補菴先生之位而告焉其詞曰嗚呼先生有表
式王朝之節而勸率止及於鄉有澤潤生民之仁而敦
睦止行於族有旁周庶物之智而綜理止施於家故不
及當身以用於世行其學而有子以顯其志述其事某
始仕容臺兹參牧省皆辱與令子為僚令子之學宗宋
朱子而得其真言為法程動中儀矩某雖貌友而心實
師之夫有韋齋然後有晦菴此某所以推遡本源私致
慕於先生而幾萬一請見於他日不謂遽爾不留使令
子呼號跣走奪予所師而去也觴酒豆肉向風寓奠身
雖不往而意固已馳矣且因令子之孝以告先生其享
之否
祭大寧薛居士文
嗚呼先生以振古之才拔俗之氣超覽之識精覃之思
初為文章踔絶奔鷙出入莊騷荀卿左氏浸滛二都班
書馬記沈涵渟蓄蓄極而肆如彼長江秋水時至百川
灌之沛然橫潰千里萬態浩不可制觀者阻喪魂掉心
悸晚究道真飲食知味本根獨榮枝葉俱瘁覽盡羣經
一言有契往古來今上天下地心潛將測乃蟠乃際著
號大寧厥以明志竒節清修洽聞博藝皆事之餘匪必
匪意我生自閩先後殊輩願言有懷道遠莫致先生於
我曾不遐遺過採虚稱謂可與議面目未交神情已詣
睠焉懷之已踰五䙫豈謂入邑先生予棄登堂顧曕徒
肅虚位無窮之思潸然出涕冥漠有神知我來此
宗儒祠告文
夫子既歿詩書禮樂易春秋之文嘗所刪定述作者班
班具存門人復記其所與弟子問答彙而為書皆行於
世儒者乃謂夫子歿而微言絶蓋書雖存而所以言者
則不可得而傳矣其所謂絶不虚言也千載之下乃有
王先生者心領神悟於聖遠之時使絶者復續其功偉
矣謂先生之學不於所存之書得之也則先生之遺書
可考而知皆得之於書也謂書之足以發先生之學也
則千載之間讀誦而講習之者不知幾人專門名家殆
數千百而獨先生得之嗚呼先生之於夫子之言蓋得
其所以言者矣聖人之所以言者不外于吾心之所同
然求之吾心而有以自信焉則書雖不存而夫子之言
亦不絶也況其言之載于書者班班存乎今學者不能
内信其心自得于已割裂於章句之末矯揉於形迹之
似皆棄於先生者也某早無師傳為學已晚不揆固陋
竊嘗盡心於先生之遺言豈敢謂能得其所以言哉惟
知求之心而庶幾有以自信耳分部江州睹先生之祠
巍然于過化之地神爽昭嚴儼若一日不勝願學之志
僭告斯文
祭魯府紀善丘勿齋公文
嗚呼惟公沖夷之性閎廓之度醇懿之脩恬愉之趣渾
然天禀履之若素忮求兩舍以與物遇能者挾藝遭黜
如失公富所挾不卑閒秩起家一經師儒是職循循誘
人靡懷懟屈懦衰不戒苟得如濡公日未昃善持末路
帝眷宗播擇使往輔解組而去曾不返顧孰云一官進
退非難公於所處義命攸關進無繋吝退不盤桓循心
而蹈於世相安制廪之薄惟儒官獨予匱急困迺性所
欲門人之貧與我共祿宗親有饑待我出穀司成先正
曰汝吾徒羲文之畫陳邵之圖俗學鹵莽不味其腴吾
說在此惟與汝俱大理名卿呼公惟伯曰蚤克樹有與
之植臺有風猷邑有惠澤揆自推功伯勉之力公於先
人十年以長晚忘其齒友于之行竹林逸遊曲水嘉宴
先後嘯歌誰謔且衍先人季女公之冡孫託以姻婭情
好彌敦四域之闉郭南維隅其室匪邇過逢劇劬藐余
小子執役實從几席杖履安老之供側聆教言寬中祥
外載色載笑以為提誨天降戾虐先人捐館公來弔賻
繼以慰勉閔予垢柴責云勿死摧裂之餘音猶存耳倚
廬而哀久弗我顧始聞遘疾箸觴鮮御走侍安否拜伏
床栘問少差與以首頷之退謁公嗣告言後事歲時所
制誠信以俟答謂勿然氣定神閒藥物輔良終愈且還
訃辭忽至驚詫嗟咨扶服往哭堂已施帷貴富壽康考
終好德古命曰福公已兼有葆和以居乘化而盡既謂
安常亦名處順某想慕儀則噭噭而隨不達於命維誼
之悲載肉在俎挹酒注巵公其來哉跪侑此辭
祭丘檢齋文
士於斯人何如可命其業維經其本維行俗衰道降士
失操柄口耳之間數尺以徑入此出彼塗說道聽割裂
剽掠經為竊阱是用夸毗猥卑不競惟君發憤深思究
竟圖畫開始宓神姬聖傳疏沿流周精程正上窺下攬
日以夜併飲食忘味亦忘温淸奥義難晰疑詞莫訂宿
師所鐫講說紛評至君而明抉剔包并謹守一門不岐
他徑寧獨經明其行亦稱約繩畫矩足靡殊騁守瓶括
囊言無擇病斂束筋骸翼翼其敬端拱斯翔俯也折罄
人所不堪我㒺弗勝奚斯末品高明介姓無敢或慢初
終不更其貌之恭非以幾倖其言之温非以為佞内修
于家尤至者性父悅子賢弟戴兄令紜紜薄俗足使衡
鏡君於為士蓋躬其盛如彼席珍宜在嘉聘徒韞在櫝
光以自暎澤宫貢士晚以君應典教蘇學前有安定思
樂泮水可以游泳青青者衿以共絃詠其施則微其道
之慶宜久其施為青衿幸胡然一疾千里歸襯含不及
視斂不及贈為此奠文握筆淚迸
祭都憲丘集齋文
天於生材付與甚艱既其付之成不倏然歴多年所始
練而完惟公卓犖若性能焉早脩敏習在少不遷擺棄
踐涉趠詣涯巔厥材之用亦有微權蹷之踣之俾毖以
全困而後作庶免迷顛惟公亨達意得且便衷自神誘
沛乎行川若執規矩周折惟旋先帝武宗收士不試蓋
有所待待今皇帝帝初臨軒首賜之第濟濟三百孰為
魁壘世所屈指數人而已公列其間有光無愧謂天所
生先帝所遺宜佐今皇躋升至治孰意數人中路遭躓
公雖未逢猶敡在位士心咸屬曉夕以冀宜握政樞宜
陪國議盡究其材以振斯世其數人者尚有未死或待
公興因公而起我與公游常勉以此公讓不當以明讓
退我知公懷所負在是公材過人千里一騁在觚有稜
在錐有穎庸庸之流噤不能逞關口失聲俯其項領比
益含藏閴乎休靚畛域難窮為陂萬頃瑕累可匿表玉
之聖隠納垢疾山藪斯盛欲量所蓄豆鍾何竟惟我知
之每見增敬謂可和齊賢否不競謂可調柔頑戾使聽
多事之時難持之柄期迄有庸微是曷勝嘗笑謂公高
位來速匪敢戲謾蓋以此卜洎其偉儀山貌電目非知
德者亦為公祝何言一旦氣息不屬約束四體屏焉就
木堂堂岳立忽爾摧剝海内英游應相弔哭況我於公
相知自夙晚契益敦兒女交託視公之瞑有淚如簇此
淚何為孰知我悲謂我悲者婚姻之私誰無婚姻則情
之宜其情而已曷謂曰知惟我之哭獨殊乎兹公所挾
持不在尋尺與世豪傑期通膽膈齪齪者訾非公之戚
豪傑知之公以為適公業既崇公譽亦赫然訾公者猶
恐不克有我知公公瞑宜懌為此哀章以侑酧滴
祭楊利約秀才文
吾友楊君一魯之亡予哭之既哀每臨其喪則哀不能
止不敢往臨者久之喪且三月几筵將徹矣乃始抒哀
為文陳果核肴酒以薦而告之以文曰甚哉君之不可
以死而遽死也君少時即才雄於同游之間而亦以取
忌世方大驚其文而竊訾其人甚哉世之多蔽也論文
不惟其據經合道而以其雕詞繪句為工論人不惟其
好古砥行而以趨時合變為賢君且以其大驚者自喜
而以其竊訾者自疑自予之得與君友既熟其為文又
詳其為人乃始喟然謂君曰君之為人果不可訾而其
為文乃不足驚也然世之多蔽如此宜其見訾而取驚
也君乃以其自喜者自悔其自疑者自信又不以其自
信者自多不以其自悔者自止脩其為人而盡反其所
為文蓋數十年之間其為人之好古砥行者愈篤而將
成其為文亦且據經合道而大異於昔甚哉君之材志
之難也世之學者以一人之譽而矜且怠者多矣一人
之毁而畏且沮者多矣君之為文衆人之所驚然且不
矜不怠而知變焉君之為人衆人之所訾然且不畏不
沮而加勉焉此予所以慕君而欲引君於道也君亦方
有意於予言而天遽奪之使去可不痛哉然君之為人
既無可訾而其文已足驚其又奚憾窮達之感脩短之
悲不足為言之矣
祭李抑齋乃堂文
觀海而知河觀岳而知崑崙蓋本其所自也某等不及
識夫人而知夫人之子夫人有子二人皆賢有文譬之
天球和璧襲美室中豐楠文梓重英林麓然非其有之
則亦何以似之哉方夫人守約食貧教二子而俟其成
也不以二子之淹晦坎躓為憂亦不以是為子之過蓋
知其材之必有遇也及其發跡奮身自致通顯夫人不
以是為子之幸蓋知其材之足以得之也長子憲副君
以直道正學忤勢違時失驗封而出察沅湘方有兵事
夫人能以為喜力勉其往而不許其迎與次子居于家
蓋知次子之能養以慰其兄而不欲以仰事之勤累其
子於官次使得畢力於王事以靖寇而息民也夫人於
窮達得失家國輕重之間為有獨見而素計其識有過
人者二子之賢信乎其有所自也某等辱交令子夫人
之存有可拜之誼沒而哭之於禮為宜陳牲縮酒既碩
且潔而侑之以此詞
祭李筠溪夫人文(會奠代作)
人生有女有不為婦為婦衆矣有不為母為母已難況
於為祖方其為祖其身既老有姑可事舉世所少其備
此者曰福與壽不問可知己為兼有其夫貴乎其否與
賢猶不能必事之難全蓋禀不齊勢使之然有如夫人
全此具美人蘄于天欲其有此萃于夫人靡遺憾已祥
不虚集必有致之惟德召祥乃理之宜夫人之德欲考
而知於誰其徵蓋觀於兹某等與僉憲公接雅縉紳友
誼周洽内訃之聞宜有弔唁牲酒既潔侑以此文
祭何親家母孺人劉氏文
何在晉邑是為舊家隠樂田園不雜以他邁德之種本
而未華其積孔厚發之必奢爰及今日揚芬舒葩詩詠
緜緜有同瓞瓜猗與碩人惠淑靜嘉相夫敏事黜其驕
夸夫歿不惰老如幼髽以勞自勝維思無邪教其子孫
詩蘖書芽日滋月益長發增加子孝孫才暮年婆娑厥
安伊何重較之車原有秔稌池有鯉鯊豐豆潔杯物時
且佳宜享眉壽受祉茂遐今考以終大耋之嗟靈之順
婦實吾女弟佐夫誨子克踵姑美閑其内則施及外事
秩秩有序俾姑燕喜今其逝矣惟婦與子哀毁不迷終
事中禮某等有母之喪聞訃涕泗在几筵側弗及奔視
荒帛清酒久始克致匪情不足禮則有制撰詞侑奠庶
幾鑒只
遵巖集卷十八
