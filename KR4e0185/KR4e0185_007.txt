遵巖集卷七
眀王愼中撰
絶句七言
送諸子興年兄由刑部郎中貶尉高眀四首
執法西曹觸漢章側身萬里竄窮荒聖主恩同雨露
湛莫將三水擬三湘
李白當年號謫仙西禦夜郎到日邊自古娥眉多賈妬
直須秀句與人傳
南中氣候無春冬椰葉藤梢嶂壑同壯髮三秋變嶺外
鄉心一夜返江東
積海簸天天倒流扶桑拂景漾西甌渡漢若逢機上女
問他何事泣牽牛
送程舜敷編脩坐謫高凉三首
雲聳炎峰峰萬盤烟浮瘴水水千灣南過蠻江莫作賦
屈平當日不生還
侍臣衮衮扈甘泉攀龍附鳳總神仙南中留滯河東賦
直與風吹到九天
疊嶂連山遇海隅茫茫雲氣接蒼梧排閽呌闢虞神館
告予微臣罪有無
河西阻雪懷江于順員外二首
四野垂隂晝黯然朔風吹雪舞遙天不見玉人空悵望
祇看瓊蘂比嬋娟
楚客幽蘭儷妙曲風人麻服比明姿可憐澤畔行歌處
不是山隂艤棹時
滄洲道中寄蔡道卿二首
玄鳥差池逝不還霜鴻回翅欲辭寒惟有濁河流向北
憑將雙淚到桑乾
泠泠風舉碧羅裳一曲焦桐月在牀寂歴寒波兼墜葉
不知何處是瀟湘
苕溪舟上懷蔡可泉
岸花夾水備芳鮮愁思看時倍慘然幾欲將愁寄流水
苕溪又不到桐川
可泉有使送予至臨安遣歸
使乎欲返太匆匆把筆裁書紙又窮此後相思無路覓
祇應來往夢魂通
遊少林寺四首
三十六峰面面開分形殊態照香臺闕湧金銀拔地起
風傳鐘磬出雲來
滿目金光見聚沙香泉祇樹自交遮潭影長開千古月
林芳分散四天花
名嶽千峰錦繡圍中開寶地萬珠輝池涵德水青蓮長
嶺覆慈雲綵鷲飛
蓮花梵宇逼諸天繡拱雕欄日月懸水作龍吟來學唄
山如虎伏會參禪
初祖洞賦得四物
㘙樹
百文巖前無限樹繁條布葉備書經文字不立何所用
空畱千載色青青
石藤
藤樹葱籠不記春孤根盤攫幹輪囷當年面壁因投杖
化作龍形繞法身
洞泉
飛泉噴玉自潺潺本因無意出人間日夜流行尋大海
依然不離此深山
龕燈
熒熒不滅院前燈萬壑千巖一點眀為憫下方迷覺路
長懸光景照羣生
梅巖洞候陸使君不至詩以寓嘲
一入深虚不自知泉流雲出世中迷行尋竈畔逢石髓
欲待稽康已作泥
送魏思說歷
草衰木落故辭新寂寂幽居避世人只恐山中忘甲子
題詩為報周王春
至日寄彭石屋歷
一陽回復氣還周消長知君已自由莫學秦人桃洞隱
不知世上有春龝
行署壁間見故太僕陳石亭先生畱題已矣斯
人愴然抆涕
凋落粉素墨淋漓銀鈎掛壁網遊絲池水難尋濡筆處
循墻今讀古人詩
曾汝誠目有羞眀之患走筆問之
知君習静閉玄關兩目應無五色干好是懶為青白樣
紛紛濁世不須看
宿員通寺題壁
終日匆匆意似猿高齋一宿制驚奔白雲枕上醒魔力
流水窗中浸夢魂
聞原弟至武陽
骨肉情深千里輕飛書忽報達江城開門待汝須臾頃
起步幾回獨繞楹
舍弟至邸是歲除日
喜氣衝寒滿面開歲除不意汝真來長貧宦邸無餘物
也有屠蘇柏葉杯
除夕有感
歲去江城人未歸寥寥心事掩寒扉明朝一歲知何似
三十年中已盡非
元夕示舍弟道原
百事嬰心感我生因耽寸禄竟無成行年三八仍過七
歲月空多作爾兄
春雪懷故園諸妹同舍弟作
東風吹雪暮雲斜貧病經春苦憶家不詠撒鹽將柳絮
猶看如玉暎荆花
治園偶作
隙地為園學種蔬帶經自灌更教鋤中心取適非謀食
老圃堪言我不如
摘蔬
多病臞然野澤姿已甘蔬食與生宜萋萋葵樹欲教拔
俸薄家無魯相資
題桃花潭水别意卷
暎水桃花千尺潭水涵花色轉看深争如門下尋師者
臨别殷勤一片心
觀江州諸生文示薛廣文仲常薛久滯儒官因
以為戲亦解嘲之類也
湓城今日似高唐綿駒一變曲洋洋他日欲誇稽古力
定因門下有何湯
宗室西亭折梅見寄漫賦此為謝
冬盡梁園見早梅美人折贈數枝來應是同心遙托物
細看芳㓗歲寒開
病中辱西亭見問走筆奉柬
伏枕綿綿朝復昏故人枉訊慰愁魂須知摩詰非嬰疾
待子來參不二門
赴何實甫九日之招先期病作宿齋中漫題四
首
華山山下遠公房應有黃花待客香悵望雲烟空太息
可堪明日是重陽
徵選名歌閑且都繁聲緩節勸提壺不知病裏聞歌懶
却道先生太性迂
平生涓滴不濡膺也對青尊坐有情莫道先生不愛酒
更無愛酒似先生
居常愈疾少名藥只把看書當品嘗起索齋中無一卷
因思閉目是竒方
九日雨止力疾登萬石峰四首
黃花似解喜人來作意生香泛酒杯風雨昨宵真錯惱
今朝菊蕊為吹開
亂石高峰最上頭脫巾掛樹在清秋戴帽盤旋尊爼畔
孟嘉未可論風流
最令人悲節是秋勸君莫作昔人愁手把蟹螯杯更滿
世間萬事可長休
雨罷天青山盡出登山勉強扶衰疾縱然不飲茱萸酒
猶勝家中過九日
過黃後溪江樓十首
巍基孤起凌蒼巘巧構相扶瞰綠波列牖洞開掀玉宇
疎簾高捲近銀河
綺疏窈窕栖雲氣珠綴玲瓏蕩水紋四序風光隨戸納
千家烟火隔橋分
危欄面面牖雙雙閒坐閒行總對江欸乃一聲何處發
微風吹遇到南窗
白浪如山潮擁來長江東去海門開天連極浦鳥飛盡
日落空林船正回
環撑繡拱欺霞絢四出琱簷礙鳥飛日月升沉前後闥
隂陽向背北南扉
題鴂聲藏斑竹岸揭車香滿白沙洲美人獨倚江樓暮
渾似瀟湘木葉秋
曲檻迴廊備四時曉烟夕月盡相宜羣山端為開圖障
江水直堪變酒池
水面層樓如湧出波心複磴若乘空玉醆傾殘人在鏡
瑤琴鼔罷曲隨風
陌上紛紛來往多樓中隠隠動笙歌行人回首陌頭望
天上人間若柰何
崇山遙枕帶清流顯敞茲方信寡仇昔日仲宣徒作賦
竟非吾土豈銷憂
謝人惠木芙蓉栽
翠榦分枝和露至芳根得土帶烟栽園池搖落秋風裏
只待紅英暎水開
挽王隱者溺水死
鼔枻乘流一丈人入流不出返於真厭盡世間塵垢濁
清川為濯去時身
雨中憶張達甫卧疾
從來多病少懽悰怪爾沉冥與我同最是病懷增惱處
芭蕉葉在雨聲中
雨中憶尤子偉卧疾二首
風吹斜雨濕窗紗危坐惟看書滿家幽意須君來共對
門前不見玉人車
弓影心知已不疑淹旬伏枕更胡為此時何事偏相憶
寒雨蕭蕭把酒宜
與王介亭眀府覓桂花栽
桂滿山中刈作薪小園難見一枝春河陽縣裏花無數
寧惜餘芳及故人
戱贈黃得山入山穫稻二首
持䥥往刈稼如雲直與農夫割畆分倘遇龐眉荷蓧者
應譏四體不曾勤
山田多熟是新菑霜後正逢收穫期稼穡不為禾莫取
知君未誦伐檀詩
柬柯東墅長子娶婦
生男有室更何求人序相催易白頭尚子男婚如已畢
相擕可入名山遊
寄歷與吳泉濱先生走筆戲柬
周正歷中新改歲秦人洞裏不知年韶華荏苒看何處
氣候分明是髩邊
聞道原舍弟除武選二首
日邊除命喜聞新愛弟為官消息真豈慕繁華輝棣萼
還期事業答楓宸
宦籍爾今新典馬人情吾已任呼牛長公賦性元乖異
用世還須讓子由
寄道原弟二首
承平耀德武功卑共說觀兵屬此時談笑折衝尊俎上
好將竒策贊攸司
攻在心間真破敵籌於幄裏是銷兵勲名本屬文儒事
莫遣人將白面輕
題卧壺山人二首
孤支白石為高枕四剪青霞作幛帷歴選名山惟愛此
更無飛夢到牀杝
泉浸夢魂流百道鳥驚&KR0008;息呌千般莊生化蝶寧為適
尚在人家枕席間
平蠻凱歌十二首寄胡總制梅林公
横海建牙雄節鎮伏波選卒冠軍名共看分閫詩書帥
盡道中朝仁義兵
函持穹土雖無外震擊雷霆自有權萬楫齊飛波瀰瀰
三軍盡肅鼔淵淵
砥平溟漲絶驚瀾宿怪消藏不敢干自是頑苖來送死
况逢義武有除殘
處置分明憑號令指麾妙密握機權英威坐制踰千里
醜種真疑動九天
鮫島星羅猶掌上鯨波天浸只胷中籌畫險夷遙授算
出師千里自臨戎
義激諸軍奮怒肝蠻腰如草恣薅芟鯨鯢血變天池水
日色殷紅照萬山
善决竒謀成敗頃堅持大信賞罰間雲烟掃蕩歸虚壑
草木昭回窮髮山
計日持糧竟會朝欃槍已報隕蛇矛摐金閱士蒐軍實
我旅何曾損一毛
百險行師曾入諫萬金收捷始相驚清笳急篴中流駛
總是回軍小海聲
面縳蠻王就檻車垂頭畏死乞須臾自矜跋扈滄溟窄
此日翻為釡底魚
天王有道自垂衣坐付元臣稟廟機築觀分流諸島上
直令日&KR1633;憺皇威
當代幾能生俊傑許身已可繫安危眀公何不登三事
國勢終須賴四維
寄本兵蘇舜澤公
舜澤公以少司馬往總制宣大諸軍事時宣
大有寇警至失大將朝議以為憂故輟公本
兵以往予本懦夫聞而壯之為賦詩十章
赤白囊封晝夜驚君王輟食詔論兵黃金殿裏畱身奏
邊事艱難請自行
國憂偏急在西師臣辱況當及此時受脤因言天下事
治兵看勒日中期
指揮號令動風雷禆校千羣竈下材雙轂流脂飛電迅
至尊親降玉階推
訓警疲駑成練卒招還擕散號全廂共言昔日亡軍地
便是今番破敵場
諸邊誰最係安危不戰堪言是善師撫得降酋成骨肉
懾教醜類識旌旗
地形分畫防援速士氣清眀殺獲多驟變威靈加草木
依然往日舊山河
靈州城上月彎彎洗淨塵氛照漢關唱盡軍前横吹曲
迴頭正見紇干山
會獵常過高闕道燒荒獨上單于臺王庭已徙逾南幕
精細徤兒刺探來
飛狐隁塞游兵撤倒馬重關壁戸開誰道山東惟出相
如公文武是全材
小醜厄年當北遁皇朝今日合中興凌烟閣上功臣數
敕與畫工特地增
寄翁司馬奪情總制易州十首
漢室築壇求大將人人自詫得兵權廟謀知用詩書帥
徵璽直教到海邊
聖主宵衣念北陲微臣敢復顧親為登車慷慨雙行淚
一為公家一為私
手披荒土植松楸天使臨門不敢留同位如將襄大事
九重誰復解殷憂
光輝道路傳宣急一夕鋒車八九催帝眷真如失左右
一程程報夏卿來
象珥琱弓矢百盧千官立仗聽傳呼忽看宣付翁兵部
百萬人中一丈夫
赫赫威名古北平猶傳宣大舊中丞一從金榜承黃鉞
驕子聞風已角崩
火入咸陽五柞宫防邊還與漢年同將軍並拜誰真是
看取營門細柳風
借箸上前籌敵勢中人偷記畫成圖臨邊捷奏紛紛至
按籍真如驗左符
開府何曾忘倚廬西風灑泣墨衰疏功成第一朝天闕
乞得身還經未除
天為世難生英傑帝遣邊人識略韜掃盡四郊防賊壘
清夷天步静神皋
寄大中丞思質王公十首
時有寇警朝議以通州國儲所在根本大計
而形勝實扼東南津會國之門戶寄重地要
急在得人因即州為鎮開府置中丞而公以
侍御超拜良一時盛事云
急警烽烟驚乍定新懽魚水契偏成一言悟主前人有
不似今時值聖眀
君王手弄中丞印四顧無人勝趙堯承恩佩出明光殿
一日聲華動繞朝
借籌席上談兵事聚米庭中筭敵情爰赫龍顔開霽色
果知小醜不難平
名姓榮看黃帕覆中人宣押到中書不許尋常依樣敕
分眀撰出帝親除
繡斧獨當天上立牙門偏近日邊開誰知江左能文者
掩盡山西出將材
聯絡鈎陳翼紫樞崇墉複壁潞河隅隱然虎豹在山勢
為有中丞仗節符
燕地文皇定鼎州御溝分入潞河流扼要真堪門戸守
計儲還副本根謀
擾擾近郊别置屯防秋急在塞邊藩共言萬竈軍聲盛
總為千倉國計尊
雍奴諸水探源長遶帶漕渠壯帝鄉坐令洪流行軌道
東南萬里引帆檣
許下偏資分鼎國關中徒饋割溝師請看今日逢全盛
廥庾如山守四維
唐有懷以九疑之茶分贈二首
永州太守清於水囊攜芳茗擔還輕却分囊茗過閩嶺
重儗千鈞未比情
多病却無口腹營獨耽泉茗類頑僧走向北山汲深澗
松月牎前自煬鐺
唐翠軒於予南都漫稿自謂有契賦五言長詩
一百五十字見投盛有所稱引予感其意作
此答之
自嗟風雅委荆榛每有詩成不示人流水高山如善聽
朱絃寧惜為君陳
靈源紫雲室贈静上人
在世還隨出世緣相看去住兩超然山門相送無勞遠
還擬來參後乘禪
洪芳洲相送至山魁客舍
殷勤壺酒杖頭擕客舍墻邊梅一枝此後梅花應入夢
分眀記得把君巵
山魁途次與芳洲分手
亦知隔歲還相見且忍茲晨暫别離紅樹滿林人默默
青山斜照路遲遲
小營道中寄洪芳洲
獨上巾車有所思停雲却被疾風吹欲知别後還家意
君到家時先已知
至館視芳洲讀處因書所見二首
齋閤本來無長物讀書人去各依然唯有一牀經坐處
兩當自膝已皆穿
渴鳥下來窺硯水微蟾初上照絃琴素題當几埃如墨
知是㷊膏暎夜深
贈寫神徐子美二首
齪齪模形寧足貴區區謹貌亦非工看君用筆躊躇處
都在一雙阿堵中
紛紛人面各媸妍筆勢傳來畫宛然土木形骸常自笑
因君描得也堪憐
寄荔枝與吳泉濱
聞君習静物都忘新得馴禽畜字方遣贈荒園紅荔子
山中百鳥好來嘗
與何他山期住靈源數日予偶以事先歸二首
嘉諾本期山頂宿却尋歸路下黃昏風前巖草揶揄態
媿面倉皇出洞門
天邊斜日漸低山照見歸人影不閒舉首遙瞻峯頂寺
禪凢只在轉身間
城中懷何他山因寄之二首
不向山中長作伴翻從城裏苦思君去畱遲速争多少
為問峯頭一片雲
千峰遙望碧嶙峋正憶繩牀偃卧人莫倚巖窗輕郡郭
相看都未是閒身
題陸心梅
梅是錢塘小陸心終朝不見已傷神能令掌上孤標出
賴有青門與寫真
聞沈青門游跡至泉二首
雲路冥冥一羽儀却尋佳樹集高枝清源太守懸孤榻
從此定因屢下之(青門為郡矦童南衡之友故云)
聞道新詞三百首燕趙傳無一字訛閩中久斷人遊跡
嶺外今知子夜歌
沈青門見訪二首
翩翩公子似虞卿所至侯王虚左迎朱履錦貂全卸却
獨欹高幘問柴荆
長揖未遑講主賓挽鬚顧笑有情親曾從卷裏看詩句
已是摻祛識面人
看青門畫漫題二首
神搜物象鵰從兔手契心目鏑應弦吮墨含毫真畫史
看君機用已詮禪
黃粉丹青各未施觧衣盤礴欲何為袒跣狂呼驚急起
傍人盡道長康癡
青門有題寺壁戲柬之
衛象題詩張璪畫二絶今看併在君莫須禪老嫌為疥
一堊浮空掃斷雲
送藥與青門二首
靈草孤生萬仞山辛勤採掇出雲煙為憐詞客經時病
倒與囊空不用錢
長卧繩牀託滿宫病裏風流亦不同雙雙藥杵月中落
併入經聲繞碧空
贈陸心梅
擺亂風煙不可禁紛紛紅紫自成林一登姑射逢仙質
描盡人間濃豔心
題鑑湖
越水千名說鑑湖淩波虎阜勝吳都依稀似向圖中見
不是江南此景無
小庭芙蓉開殘柬林沙溪公過賞
盡說看花愛盛時向闌幽意有誰知繁花落後孤英在
風格如公相對宜
訪柯東墅草堂以日暮迫事而返二首
殘陽急堕孤峰外幽意未酬片語間惆悵浮生牽迫甚
門前即是隱君山
日斜相送出林丘笑我故為不少畱猶勝剡溪乘興者
到門不見却回舟
冬日郊望二首
長溪渺渺斷行舟惟見閒雲逐水流徙倚溪頭忘却去
此心聊共水悠悠
寒鴉飛盡暮天空繚繞川原晻靄中林葉如丹垂欲堕
枝頭更起晩來風
題黃秀才讀書處
千峰亂石勢嶙峋黃葉堆中自托鄰莫向煙霞空自老
公卿方用讀書人
送夏中山歸九江
問君家住廬山下數畆磽田聊可耕别來相思瀑布水
夢飛時到九江城
漳南山閒寂海上人開堂半嶺法力高勝予頗
資參叩二首
峻絶孤峰透步難黃龍三問是巖關繡鴛呈出針紋隱
駿馬自驚鞭影間
生如靈樹契冥符貶剥諸方没破除自笑欲談詞忽喪
江州鈍置老尚書
法通久住半嶺歸天柱巖題二偈示之
誰信活途在死門佛祖是冤也是親究義問禪元涉妄
削金添得眼中塵
執事既迷著理非欲從何處取真機太虚遼廓無邊際
一任雲行與鳥飛
法凝法純二行者從師閒寂結夏清源就半嶺
落髮各與一偈歸呈閒寂印之
世間萬法亦龜毛終臘還須剃幾遭除是全身渾喪却
從他頭上有垂毫
辭家受具有何求一髮不容顱頂畱落了還生他日斷
直須認取本來頭
古樂府
俠客行四首
英英名姓滿咸秦然諾如山不顧身笑却朱家生季布
猶煩緩頰說他人
目懾荆卿非勇膽錐傷晉鄙可羞顔稜稜怒氣堂壇上
頸血看濺十步間
輘轢王侯氣若林片言不易萬黃金兩河南北人無數
緩急惟當劇季心
長安城中多車馬日暮相逢杜陵下半語未交意已傾
餘人𤨏𤨏何為者
結客少年場行二首
羞為里巷屠兒飲笑乞矦門廐養錢意氣相要俱有贈
惟將寳鋏與金鞭
埋名都市無人識誓死沙場各自知一夜五原烽火急
起從召募羽林兒
隴頭水二首
奮衿結束事從行只為邊功輕故鄉行到隴頭聽隴水
一聲嗚咽一迴腸
鳴聲如刃傷人耳寒色似冰鑑馬毛此日佳人垂淚憶
不知身在隴山高
薊門行
置酒軍中舞又歌雪花偏向薊門多醉來欲取平戎印
報道天驕已請和
凉州詞二首
莽莽平沙鴈不飛馬頭誰復寄征衣欲看春色惟憑柳
柳葉初青人已歸
河西老卒不知秋獨倚營門望戍樓蘆管聲中千里月
萬行征淚一時流
少年行四首
寳劒如霜拂陸離半酣調笑擁胡姬傍觀莫問心中事
明日殺人應始知
憑陵閭里恣驕横屠狗吹簫弟與兄探著赤丸先殺吏
刀鐔帶血市中行
紅塵一道見飛韁突入青樓倚象牀笑擲朱提如糞土
博教紅粉片時粧
百場縱博百場贏萬目窺覦萬目驚壚頭更醉須臾盡
不賭金錢只賭名
古意二首
眀月弓弦鵲血調清霜劍鍔鷿膏銷掛箭須時聊在服
歛芒未試且垂腰
田竇傾移車轉轂蕭朱交結火飛烟揚雄只觧耽清净
執戟白頭草太玄
塞下曲五首
日落沙場邊馬鳴蘆笳四起助悲聲春風不到黃花戍
朔氣長懸白草城
人烟斷絶惟看雪關月吹殘只有風遙指邊人獵近塞
居延城北半天紅
拂雲堆上望巖嶤火徧秋原白草燒數騎南來鳴鏑響
邊人探是射生鵰
邊庭日日老風沙更向樓頭聽曉笳莫怪壯夫容髩改
白頭蘇武也思家
層冰千尺壓崔嵬萬里寒隂凍不開回樂風高終古在
但看征戰幾人回
從軍行六首
刁斗聲傳催蓐食挺戈躍馬過蕭關金瘡昨夜元戎吮
為報閨人哭不還
苦樂軍中日不同錦裘貂帽自臨戎蒙茸介胄生蟣蝨
老向邊庭未立功
狼烟高照羽飛書亭障迢迢塞草枯授鉞争看求大將
勒兵誰為取高奴
略地欲將青海隣新開邊境更名秦風沙塞上埋芳骨
紅粉樓中憶遠人
從軍須是問何從莫倚琱戈决䧟鋒貳師帳下分金劵
猿臂將軍老不封
邊塵蔽野飛無定半是征夫朽骨灰每歲將軍臨大漠
幾時天子棄輪臺
出塞曲五首
雙轂親勞萬乘推琱鞍玉勒引良媒長驅直搗樓煩北
有耳何由掩疾雷
組練千重色似冰隴頭親見將星眀鳥蛇結陣雲横野
貔虎連營月近城
銅焦儆卒催先發玉斧分兵逐右賢苦戰三軍俱飲血
誓將名姓勒燕然
邀雋分追五單于干戈擾擾不勝俘生掠降戎偵&KR0034;幕
啣枚一夜到狼胥
關山何處不堪愁獵獵悲風塞草秋本倚功成憑箭鏃
寧論情怨望刀頭
入塞曲六首
一箭穿雲敵騎亡牙旗駐磧受降王已勒禪文姑衍上
更將露布達明光
漢帝未央親定賞最竒深入是高勲萬人膏血塗原草
恩寵都歸霍冠軍
卷旆風行掃北平鐃歌盡唱凱旋聲白䭾載甲三千萬
無數降王繫一纓
七寳粧鞍馬汗朱凱行身著賜貂褕幕南斥斷天驕帳
闕下臨看日逐俘
駝峰盤炙蒲蔔酒爛醉親霑陛賜恩金印纍纍懸肘後
何言兵出是凶門
奪取祈連築漢臺敵人魄喪色如灰邊亭卧鼔休鞍馬
每過山前慟哭回
烏夜啼
銀漢微風月半隂輕羅繡幌麝烟沉栖烏不曉腸方斷
故傍紗窗啼夜深
銅雀妓
回檻曲檻若平生漳水東流日夜聲不識舞腰渾折盡
西陵寂寞豈勝情
眀妃曲二首
君王無計慰銷兵借妄和戎講舅甥幸以香肌當破敵
免傳玉貌只傾城
掩抑琵琶馬上羞未搊玉指淚先流關月猶同邊地色
朔風争似漢宫秋
紫騮馬
朱汗四垂碧玉蹄韁絲陡勒不勝嘶長安陌上催花雨
萬樹紅英踏作泥
青樓曲
高樓千尺碧雲齊楊柳枝枝到地垂落日少年來繫馬
獨將肝膽與妖姬
秋夜曲二首
多情理素在幽房熨貼頻賡膏火光暗覺手中刀剪冷
不知屋上有飛霜
漫漫遙夕漏聲乾錦柱銀牀暎月彈不為幽思耽理曲
分眀怕近綉衾單
采蓮曲四首
畫槳雙雙刺浪渾一江香水蕩心魂搴花綽約將侔色
踏藕輕盈不損根
荷珠覆手濺羅巾約腕眀璫扱袖頻並戲莫愁江堕日
相將還待月迎人
橋暎垂虹通宛轉波開眀鏡照娉婷風前一箭菱歌斷
猶帶餘聲過别汀
碧波湥廣愛迴塘窈窕芙蓉暎麗妝鳴楫流光開一道
藂中驚起兩鴛鴦
楊白花
暎日因風斜處處穿簾栖箔亂紛紛忽觸美人遲暮感
星星點上石榴裙
江南弄
輕搖弱水沙棠楫横掛遊絲碧玉簮豔冶相邀春似海
人間花景似江南
春怨
流塵寂寂網窗紗懶畫娥眉貼髩鴉春色不知人去遠
也分紅蕊到庭花
關山月二首
青海風高月出遲關山漠漠鴈飛時不寐征夫俱淚落
何須更向曲中吹
萬年眀月照霜天獨向望鄉臺畔圓共看氊裘嘶馬上
應同閨被繡鴛邊
巫山高
微流懸溜思鳴佩血染丹楓想濯裙十二峰頭自翠黛
至今不斷雨將雲
寄遠曲
遼西遣戍未期回搗盡寒衣無寄媒砧響只憑風送去
邊頭風又自西來
折楊柳
脉脉含情出洞房盈盈結腕約眀璫柔條冉冉難攀折
弱指纖纖那忍忘
七言四句樂府最愛中唐諸家為有風人之致
慕而為之輙成百首既成自諷愧不近也惜其
既多未能即棄今錄數十首以寄宋膳部仲石
先生居常自念朽廢無事作此無益徒費日力
猶妄謂賢於飲酒博奕不知自有道者視之其
為淫癖殆有甚於飲博之過乎良可愧也既以
自儆請并示吾弟道原使務為有益勿效吾所
為也
附詞
念奴嬌江州訪王行人精舍
欲問幽人何處尋紫陌紅塵城市梧竹陰間見數畆芳
園一泓流水室貯赬霞窗含繡嶺遙憶彼中是入門長
揖只詫客何来此拂袖便據胡床滿目酧接有東西
圖史噴玉鳴泉聲㶁㶁曾幾臨之洗耳栽菊待飡藝蘭
充佩事事遺芳滓暫然辭去即看咫尺千里
滿庭芳王行人諸子孫出見賦贈
垂領兩髦自綦雙絇滿庭玉樹輝光誦詩習禮橦布作
衣裳應是藍田種玉琢許多珪珀璆琅令人嘆何物老
嫗生此寧馨郎想當年生日曾試啼聲定不尋常嶄
然露頭角怪底清揚休誇封胡羯末淮南後裔姓名芳
君家住雖臨湓浦華胄也稱王
洞庭春色秋後苦熱
潄石礪牙枕流洗耳幽意甚深記郎曺朝謁紅塵撲火
相門迎候赤日流金熨盡崚嶒嚴冷面向炎燠摧殘思
不禁非本性但撦將手板擲下冠簮一從鑚名仕版
謾狐鼠得計甘心笑權豪氣熖能焚玉石栖巢高突燕
雀將燖縱壑遊魚真得性鹿辭獲呼苹赴茂林瀟灑也
任海焦礫爛難勝静襟
燭影搖紅江州公署夜月作
翠幕烟銷正虹斷雨聲初歇碧天如洗四無隂庭院人
蹤絶坐見水晶宫闕俄湧出一輪眀月浮雲片片細點
輕遮愈加清徹起步循除沾衣玉露蒼苔滑含情不
語有誰知此際心如結静聽鐘鳴漏咽把(闕)
滿江紅觀象戲作
勁馬輕車衛嚴將分明部伍驚小院紛紜角逐軌蹄無
數風雨崩騰呼吸頃烏蛇翕霍摧移處鬪危機剽忽斫
休營邀歸路攻與守相制禦竒復正尤觝牾得失斯
須變坐分勝負淝水三千能破敵昆陽百萬徒為虜却
推枰一笑古来事只如許
同前夏日書齋小睡作
小午空齋簾鈎乍動微風透湘竹冷簟紋如縠尢宜清
瘦鳥語呌殘恬不寤花隂過盡酣初就側綸巾掛枕半
罥頭全承袖白羽扇未離手摇麈尾還在肘北窗人
古也而今真又四體化為蝴蝶栩一生都付黃梁&KR0008;世
人醒是夢却嘲余眠長晝
水調歌頭春日觀田家感述
蒼烟横廣野白水滿平川處處郊原雨足剛及暮春天
生長元知土性種植無違農候老少盡依田塍笠童猶
穉擕筐女正妍感吾生底羈束甚纏牽總為區區口
腹一飽受人憐數畆隰田宜稻三徑荒園有竹何必大
官錢幡然平子興去學有莘年
沁園春首夏省耕
綠野泉流青林白土布榖催耕正赤帝司天勾芒謝令
微風送暖好雨新晴田鼓鼉鳴社尊牛飲朝趨南畆每
家傾縱目裏鱗編原陌綺散溝塍本来懶拙無能但
覺心和與物都平况茇舍親時幽禽一囀油幢張處古
木皆榮攘饁分嘗解衣行勞誰辯是方伯農甿看僕隸
渾忘呼唱亦解人情
點綘唇光澤道中憩古寺作
門掩青山空庭竹影風長掃一溪斜繞水氣香花草
木石幽殊禽鳥傳昏曉誰知道白雲鎻了也有人来到
同前再賦
滿院松風溜泉苔壁净如掃雲山繚繞一徑深春草
洗却塵煩坐裏忘昏曉更何道浮生未了辭去終難到
同前堠亭舉火
徒御威遲愁如飛絮紛難掃思隨路繞滿目迷芳草
乞火空村巖谷人家曉容易道一飡便了此路仍須到
齊天樂送陳武舉
鷄聲喔喔催難寢横戈況是危枕裹革雄心封泥偉略
肯近宴安毒酖英軀滿仞漫李廣多竒季心藉甚報效
酬知腰間七尺寒光凛紫騮驕汗血浸市墟垂柳不
顧嬌姬似錦六郡良家五原徤子結約好同襟袵頻摩
雪刃待星歛欃妖障銷烽祲印紐盤螭在眀光醉飲
同前送曾武舉
廟堂北顧思安寢西戎亦未高枕募勇懸金招才刻印
志士誰甘懷酖關山百仞任隴水歌殘陽關唱甚馳心
朔漠目光電火毛霜凛重涵冰耀波浸千金買馬裝
出一團桃錦屬鞬魚腹帓&KR1639;象珥踞偃寧論茵袵何須
血刃只喑啞生風指揮褰浸瀚海無邊斷單于馬飲
洞庭春色端午日與客臨泛
令節繁華少年遊冶都付馳波但對時佳興同人情話
因物成趣與衆偕和笻竹綸巾隨處好况浯渡橋頭水
正多須知道吾生行樂耳請勿言他方舟遲日徐動
何用喚紅袖青娥有疎簾清簟瑶徽玉塵閒看鷗戲偶
聽菱歌耳目塵煩渾洗盡敕到手行杯休放過傍人笑
問平生斷飲此日微酡
破陣子觀競渡作
急勢争時澎湃平瀾擊處崔嵬正遠驚看龍乍起漸近
微分鷁兩来遊人方滿崖進退斯須難失離合毫髮
相乖聲竭還憑餘怒賈力盡猶能作氣催(闕)
同前
兩兩行舟遞出紛紛擊水先馳角進不辭鳴櫂疾患失
惟防疊鼓衰長雄偏乘危競跡浮漚共盡囂心落日
俱微辛苦伏波下瀨戰喧赫龍驤南伐師筭来都霎時
滿江紅春日雨中登樓作
芳草連天登樓目不堪勾引隂漠漠遠山如近欲明還
隠楊柳柔絲千萬縷染烟挼雨清無盡看紅英滿樹洗
逾鮮胭脂潤馳驅驟流光勝柴門閉誰問訊感時兼
傷病朱顔潜損本擬銷憂憑騁望番因望裡增愁疢曲
闌閒倚遍寂無言春應恨
同前見落花作
百舌催春山人聽慣都忘記時出戸有飛花點輕沾衣
袂走覺西園紅豔萼離披狼籍紛盈地尚枝頭半簇看
垂落畱無計風吹起嬌還堕泥蹴後香猶細日暮兼
横雨幾禁凋瘁蜂蝶闌翻如共語欲辭却戀渾愁思燕
来啣一片觸雕樑顛欲碎
同前黃東石辭山西大參賦此勉其出
晉水閩山問何事偏鐘吾子要識蒼天為斯世付君材美
壯志平生應不負明時有主方如此忍徘徊故里戀衡
茅懷桑梓古冀域今殘矣全晉地民勞止正倚人整
頓解懸思治六郡籍兵邊未静四郊多壘臣當恥豈商
量富貴效時情相嘵詭
同前黃東石大參辭官治園賦此嘲之
妙畫雄籌不持去經營三晉何錯計歸占一畆為園旋
墾薙穢施將擒虎手鋤荒使了游牛刃更踰涯可笑枉
勞形空遺饉勻土脉知燥潤節人力明慢緊此事雖
微漫偏欺疎俊偉幹元非嘗藿口榮名豈有畦蔬分我
已稱老圃未容君輕来問
水調歌頭春日病中
春意撩人甚強半病中過當門五柳應變嫩條成脩柯
芳草微微如縷黃鳥關關向巧寧管老維摩琴尊階前
織睨睍枕邊歌眠挾冊吟擁被懶入魔經旬匝月髮
亂廢櫛若逢科折簡隣家難致投刺填門不答坐此召
譏訶不信先生病其柰世人何
同前夏日病起行園
伏枕不知久起視後園行踟蹰滿目物色變態若為驚
竹節過墻數尺藤蔓綠枝幾丈不覺目前生黃鳥音已
澁蜩嘒響皆盈聊植杖閒抱甕有餘清平生陶令曠
達趣向涉園成潢&KR1369;萍浮戲鴨籬落蔬榮引蝶即事愜
幽情莫遣兒童曉吾欲學於陵
同前夏日課童治園
外物都無累口腹豈為謀不勤四體恐被荷蓧丈人羞
磽沃先明土性早晩尤宜氣候種植譜曾收甘苦分荼
薺薰臭别荃蕕鑱柄銳臺笠博轆轤道雨沾烟沐日
出而作入時休實顆元因枝王葉茂須從本壅此理默
堪搜老圃真吾矣只媿不如丘
洞仙歌黃後溪招飲江樓陪黃東石
浸天凉影見樓臺翻倒斜紅日低涵照怪魚行不度龍
睡乍驚都錯訝人在水宫遊眺朱欄閒凭處淡霧疎
烟千嶂飛青被籠罩似高髻脩眉翠黛輕施遙相對無
情更惱看如此溪山逅良儔却放絲樽停早花應笑
驀山溪夜月移飲橋上
碧天如水浸一輪明月暑氣驀消殘更江水涵空瑩徹
河橋擕手清興有誰同蘇赤璧庾荆州許把襟期說
天邊遠響知是漁歌發乍急復悠揚趁微風似往還滅
平生鐡笛掛肘不輕吹聊一弄兩三聲玉露森毛髮
臨江仙飲罷歸来得病自嘲
山澤臞儒枯到骨何曾大嚼深杯今朝伏枕不須猜蛇
懸弓壁上羊過菜園来掩袂自譏還自解亦知口爽
生災故人高會喜追陪疾多寧為肉病至不關醅
水龍吟
一年佳節逢端午吾土隨風成俗貅場剪柳龍舟競渡
遊觀相屬巷斷居人嗔闐總在城隅江曲顧閒身處世
隨宜消遣何當跡單形獨准辦扳邀騁逐戒家人買
車脂轂維摩慣疾抱痾依舊蘭湯懶浴翠艾摇新丹榴
吐豔空照杯綠却枉嗔線縷金絲宛轉把人纏束
念奴嬌夏日過翠軒避暑作
滿城煙火向何方逃遁歊煩毒熱却在人家藏此地森
翠都無六月聳榿畱風抽篁結靄恍惚行林樾一番新
雨洗成藍影寒㓗坐令羽扇閒抛擲纖絺莫御衣冷
思求褐赤脚層冰何用踏短壑青松休說百事無營千
般不管只有書難撇從今借榻日擕數卷来閱
减字木蘭花病中聞温古榕有疾作此奉訊
閉門過夏落盡紅英空蹂籍却訊同心報道傷春思不
禁
相離幾許寂寞多時違笑語可惜年光都為奄奄伏枕
妨
平生多病頗被親知憐蹭蹬此妙休傳不是同人莫與
言
閒情滅盡恰似炎灰寒了燼只有情思收拾神靈總入
詩
踏莎行
有自東湖折得荷花一枝來者以小瓶貯置
書室終日坐對愛而賦之
綠水搖空東湖岸淺芙蓉弄色晴霞暖一枝誰折到空
齋香從十里分来遠花似多情於人眷眷不愁辭藕
餘絲斷朱顔解自領薰風疎簾鎮日為高捲
同前
綉幕堪圖玉壺宜貯尤須華舘深深處瓷罌甕牖小茅
齋如何畱得傾城住雕飭都刊天然態度真成君子
雙賓主閒心幽韻兩相看東湖不憶来時路
臨江仙夜来秉燭觀一枝蓮賦
向日名花看未足故將銀燭高燒小屏隱映綘光搖微
明如妬豔半暗益生嬌斗轉參横深院静佳人與永
今宵爐煙細裊罩生綃無情空意惱不語自魂銷
浪淘沙瓶中一枝蓮謝惜而賦之
一片稍辭枝陡見離披凉風入戸遶床吹恰被輕塵相
侮得飛涴紅姿三嗅獨愁思恨不開遲開遲也會有
凋時急拾餘香三兩片與對金巵
蝶戀花又賦
小院朝来看索寞瓶水痕消花謝紅粧薄芳草飄零何
處著香䰟撩亂無栖泊芳意香䰟應不惡總在東湖
也到今時落落在空齋猶有託幽人肯把佳詞酢
滿庭芳詠小院芙蓉
題鴂新聲羣芳乍歇有誰獨殿秋容娟娟靚好一種木
芙蓉色濯瑤霜發秀金風勁真態偏濃柴門閉蕭閒簾
戸幽意對芳藂紛紛池舘地遮蹊倚徑笑日披風醉
心與淫眼觸汙仙丰最是幽人共得托根喜在此庭中
多情處酬將麗藻不在倒金鍾
賣花聲諸公過賞芙蓉即席勸飲
美酒斗十千更對花前芳樽肯放手中閒起舞酬花花
不語似解人憐不醉莫言還請看枝閒已飄一片减
嬋娟花落明年猶自好可惜朱顔
好事近賀曾漸溪得孫
瑞色滿庭前玉樹新開一葉和氣氤氲歲久始向孫枝
泄慶門種德合生材定與凢兒别他日我来摩頂笑
為太翁說
歸朝懽月夜懷丘集齋
不見高人頻掛想况對花前明月上花香月色輳芳新
高人不見誰為賞豈少人来往輸心寫抱難為強月似
多情兼作意故向愁時朗星低河淡天蕭爽入戸窺
窗偏惹懩欲邀明月影成三手中無盞徒為兩亦有牀
頭釀瑶瓶辜負金樽悵遶空階又行又坐草際喧蟲響
西江月詠芙蓉
雨中芙蓉
急洒端為洗垢輕飄故為勻粧亭亭仙質占秋光掃盡
妖淫儀狀弱骨凝寒益峭朱唇帶濕猶香神游夢作
雨雲狂不到荆襄臺上
月中芙蓉
寳鏡香奩正展銀鈎簾幕初收佳人顧影愛嬌柔獨整
紅籹新就皓魄團圞敵面金波㶑灔凝眸三星歷歷
掛簷頭似惜芳期難又
霧中芙蓉
欲擬烏紗則淡將摸翠縠尤深重重裊裊罩清真别是
一般風韻遠睇其如不的迫看又恐逢嗔盈盈脉脉
好愁人秪隔些兒難近
霜中芙蓉
熻熠偏增淑態晶熒直逼明姿銀缸高照最相宜撩得
芳心難睡影閃虚疑態去光搖錯認嬌隨中宵魂蕩
笑貪痴枉被無情勾引
遵巖集卷七
