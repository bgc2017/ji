欽定全唐文卷七百六十六
魏謩
謩字申之。司空魏徵五世孫。擢進士第。文宗讀貞觀政要。
思徵賢。詔訪其後。楊汝士薦之。累遷宏文館直學士。武宗
朝貶信州長史。宣宗即位。拜御史中丞。進同中書門下平
章事。大中十年領劒南西川節度使。召拜吏部尚書檢校
尚書右僕射太子少保。卒年六十六。贈司徒。
請不取注記奏
臣以自古置此。以為聖王鑒戒。陛下但為善事。勿冀臣不
書。如陛下所行錯誤。臣不書之。天下之人皆得書之。臣以
陛下為太宗文皇帝。乞陛下許臣比職褚遂良。
請令判官推劾訴事奏
諸道州府百姓詣臺訴事。多差御史推劾。臣恐煩勞州縣。
先請差度支戶部鹽鐵院官帶憲銜者推劾。又各得三司
使申稱。院官人數不多。例專掌院務。課績不辦。今諸道觀
察使幕中判官。少不下五六人。請於其中帶憲銜者。委令
推劾。如累推有勞。能雪冤滯。御史臺闕官。便令奏用。
諫納李孝本女疏
臣聞治國家者。先資於德義。德義不修。則國家必壞。故王
者以德服人。以義使人。服使之術。要在修身。修身之道。在
於孜孜。夫一失百虧之誡。存乎久要之源。故前王遺言曰。
勿以小惡而為之。勿以小善而不為。斯則懼於漸也。臣又
聞君如日焉。顯晦之微。人皆瞻仰。照臨之大。何以掩藏。是
以前哲設敢諫之鼓。立誹謗之木。貴日新其德。日聞其過
也。陛下自即位以來。誕敷文德。不悅聲色。出後宮之怨婦。
匹在外之鰥夫。洎今十年。絕其採納。大雅既作。淫風不行。
則上超三皇。次出五帝。凡百相賀。前王比隆。斯實天下之
幸甚也。臣竊觀近自一兩月巳來。天睠稍迴。留神妓樂。至
於教坊百人二百人選試未巳。莊宅司收市亹亹有聞。昨
又宣取李孝本次女一人。遽將入內。宗姓不異。寵幸何名。
如此之事。皆不益慎修。有虧一簣。臣竊惟陛下九重之內。
不得聞之。凡此之流。大生物論。實將乖道理之本。徒起塵
穢之言。夫欲人不知。不若不為。諺曰。止寒莫若重裘。止謗
莫若自修者也。伏惟陛下照鑒不惑。稍抑將來。絕其漸門。
使無怨欲。崇千載之盛德。去一旦之翫好。教坊停息。宗女
遣還。則大正人倫之風。深宏王者之體。昔漢光武坐側設
列女屏風。時宋宏正色諫曰。未有好德如好色者。光武因
為徹之。謂宏曰。聞義有改。可乎。宏曰。陛下進德。臣不勝其
喜。前史以為美言。今陛下柰何不思宋宏之諫。而若居光
武之下乎。臣切不願也。職當規諫。敢盡血誠。伏地叩頭。昧
死陳達。
論董昌齡量移硤州刺史疏
臣聞王者渙汗之恩。凡罪寬宥。唯故殺人者死。乃王者不
易之典也。其董昌齡。比者錄以微效。任之方隅。不能祗慎
寵光。恣其狂暴。無辜專殺。事迹顯彰。妻孥銜冤。萬里來訴。
伏蒙陛下睿聖慈憫。念其狂橫。特令鞫劾。尋得罪源。尚以
微績。曲全性命。中外言議。竊為未當。今授之牧守。以理疲
人。則殺人者遭拔擢。冤苦者何申訴。此則法理所紊。交謂
不可。臣忝[:#AS-9AF4:●]諫列。不敢不言。況陛下慎恤刑獄。朔望循省。
慮有冤濫。以及生人。儻事理稍乖。則傷聖化。今茲寵授。物
議囂然。伏乞陛下速回成命。以警列士。則天下幸甚。
論呂令琮毀罵江陵縣令疏
臣見諸司雜報。韋長送狀西院。分析監軍下凌毀縣令事。
伏以州縣侵屈。只合上聞。中外關連。須存舊制。韋長任膺
廉使。體合精詳。公事都不奏聞。私情擅為偷越。況事無巨
細。不可將迎。縣令官業有乖。便宜理罪。監軍職司侵越。即
合聞天。或以慮煩聖聽。何不但申門下。今則首紊常典。理
合糺繩。伏望陛下宣示宰臣。速加懲誡。
請將賀蘭進興等重付臺司覆勘疏
臣伏聞傳說。官中捕捉造妖徒黨。在外人情洶洶。深所不
安。恐涉詿誤之嫌。或爰愛憎而起。況事出軍鎮。未經臺府。
咸懷斯懼。遞不保生。滋蔓儻深。為患不小。今切在早去枝
葉。不遺蔓延。嗚呼。如事繫軍人。即委軍中推勘。如名該百
姓。宜從府縣鞫尋。冀各盡情。免稱冤死。臣伏以當聖代。不
宜有陷平人。如罪狀昭然。始可從法。其間輕重。須有等差。
臣竊知陛下近對法官。必將訪獄。臣伏想此際官吏。豈能
直言。如能直言。即皆戴冑之守職也。且獄不在有司推劾。
法官亦焉得細知。伏以陛下愛育生靈。不欲一物失所。此
則事關刑戮。不可輕易處置。臣深慮旦夕詔下。忽有冤人。
既當發生之時。切要審令詳覆。成陛下好生之德。契前哲
恤刑之心。伏請重勅法司。再令疏理。豈惟全其大體。冀不
紊於刑章。
李蔚
蔚字茂休。隴西人。開成末進士。咸通朝累官禮部侍郎。轉
尚書右丞。拜京兆尹太常卿。尋以本官同平章事。出為山
南東道節度使。入為吏部尚書。加檢校右僕射宣武軍節
度使。乾符四年復為吏部尚書檢校司空。六年拜河東節
度使卒。
諫禁中飯僧疏
臣聞孔子聖者歟。言則引周任之言。苻融賢者也。諫必憑
王猛之諫。誠以事求師古。詞貴達情。臣伏覩陛下自纘帝
圖。克崇佛事。止當修外。未甚得中。臣略採本朝名臣啟奏
之言。以證奉佛初終之要。臣聞天后時。曾營大像。功踰百
萬。狄仁傑上疏云。夫寶鉸殫於綴飾。[:#AS-9061:⿰王褱]材竭於輪奐。功不
使鬼。必在役人。物不天來。皆從地出。非損百姓。將何以求。
物生有時。用之無度。臣每思維。實所悲痛。至如往在江表。
像法盛興。梁武文。施捨無限。及至三淮沸浪。五嶺騰烟。列
剎盈衢。無救危亡之禍。緇衣蔽路。豈有勤王之師。況近年
以來。風塵屢擾。水旱不節。征役稍繁。必若多費官錢。又苦
人力。一隅有難。將何救之。此切當之言一也。中宗時。公
主外戚皆奏度僧尼。姚崇奏曰。佛不在外。求之於心。佛圖
澄最賢。無益於後趙。羅什多藝。不救於姚秦。何充苻堅。皆
遭敗滅。齊襄梁武。未免災殃。但志發慈悲。心行利益。使蒼
生安樂。即是佛身。此切當之言二也。睿宗為金仙玉真二
公主作大觀。辛替否諫曰。自夏巳來。淫雨不解。穀荒於壠。
麥爛於場。入秋巳來。亢旱為災。苗而不實。霜損蟲暴。草菜
枯黃。下人咨嗟。未知賑貸。今陛下愛二女而造兩觀。燒瓦
運木。載土填沙。道路流言。皆云計用錢百萬餘貫。伏惟陛
下聖人也。遠無所不知。陛下明君也。細無所不見。既知且
見。知倉有幾年之儲。庫有幾年之帛。知百姓之閒。可存活
乎。三邊之士。可轉輸乎。當今發一卒以扞邊陲。遣一兵以
衞社稷。多無衣食。皆帶飢寒。賞賜之間。迥無所出。軍旅驟
敗。莫不由斯。而乃以百萬貫錢。造不急之觀。以賈六合之
怨。以違萬人之心。此切當之言三也。替否又諫造寺曰。夫
釋教以清淨為基。以慈悲為主。故常體道以濟物。不利已
而害人。每去已以全真。不營身以害教。今三時之月。築山
穿池。損命也。殫府虛帑。損人也。廣殿長廊。營身也。損命則
不慈悲。損人則不濟物。營身則不清淨。豈大聖至神之心
乎。佛書曰。一切有為法。如夢幻泡影。如露亦如電。臣以為
減雕琢之費。以賑貧人。是有如來之德。息穿掘之苦。以全
昆蟲。是有如來之仁。罷營葺之直。以給邊陲。是有湯武之
功。迴不急之祿。以購清廉。是有唐虞之理。陛下緩其所急。
急其所緩。親未來而疎見在。失真實而冀虛無。重俗人之
所為。輕天子之功業。臣實痛之。此切當之言四也。臣觀仁
傑天后高宗朝上公也。元崇先天開元中賢哲也。替否中
宗睿宗時直臣也。臣每覽斯文。則未嘗不廢卷長歎而感
慕之。伏以陛下深重緇流。妙崇佛事。其為樂善。實邁前蹤。
但細詳時代之安危。眇鑒昔賢之敷奏。則思過半矣。道遠
乎哉。臣過忝渥恩。言虧匡諫。但舉從繩之義。少裨負扆之
明。營繕之閒。稍宜停減。
薛逢
逢字陶臣。河東人。會昌中進士。累遷侍御史尚書郎。大中
末出為巴州刺史。徙蓬州。入為太常少卿。遷祕書監卒。
鑿混沌賦(以清濁忽分物來傷己為韻)
有物混成。先天地生。言乎地兮不濁。謂乎天兮不清。物我
俱亡。莫究希夷之際。元黃未判。因標混沌之名。有南海之
帝曰儵。北海之帝曰忽。胥遇於茲。一言相發。伊人以視聽
食息滋養。觀爾則耳目口鼻俱闕。將欲擿爾聽以寘音聲。
抉爾明以分日月。疏爾準而通氣。翕爾啄而容齕。厥議既
臧。厥臂用攘。揕顙舂脰。真隨手傷。一之二之日。視之茫茫。
三之四之日。聽之鏘鏘。六日而穹鼻齁息。七日而巨口箕
張。於戲。奸偽茲始。回邪作矣。中明役神。外物攻己。一彼一
此。無終無巳。痛乎道德喪而仁義生。亦由形兆分而混沌
死。嗜欲悲哀。聲牽響來。蘧然寐覺。劃然形開。日月星辰。強
配陰陽之數。輪轅榱桷。爭標曲直之材。徒觀夫執仁斤。橫
義斲。剖圭角。析清濁。投伊礪乃之器。入彼敦弓之樸。勢騰
淩。聲瀺灂。靜者地而動者天。融為河而結為嶽。則知樸能
成器。器成樸分。木能生火。火盛木焚。蓋所謂聰明著而勝
負交戰。知勇昭而是非糾紛。夫如是。又安得二氣凝而不
流。萬有來而不拂。吾欲寂唱和於聲響。縵文章於黼黻。然
後棄爾見而阻爾聞。復歸於無物。
天上種白榆賦(以垂陰天上歷代不彫為韻)
象帝之先。種白榆於自然。布歷歷之真質。徧高高之遠天。
攀折何因。杳在寰區之外。陰陽不測。永無彫落之年。徒觀
夫夾帝座以分行。直天街而互對。婆娑乎黃道之側。蔭映
乎端門之內。匪據險以稱關。詎臨戎而設塞。星槎去日。曾
莫問其短長。鶴駕來時。又不言乎年代。易古移今。烟濃霧
深。當空耀本。向日舒陰。攢柯於貝闕之前。圓光靄靄。倒影
於瑤池之上。寒彩沈沈。輪囷既出於中台。偃蹇亦臨乎上
將。分土明得地之勢。編珠表連理之狀。或全或缺。陋蟾桂
於月中。莫往莫來。鄙蟠桃於海上。美素莢之規規。狀列錢
之離離。苒蒻雲竦。玲瓏露垂。崇朝而顥氣常積。永夜而元
風自吹。發端既異於乾行。成象或殊於隰有。曲直之號徒
爾。斤斧之虞則否。始或叢邱墟。依培塿。與槎枿。混枯朽。歎
頹齡之日。既不殊桑。充燧火之時。焉能異柳。夫於是又安
得越漢排霄。含芳振條。壅靈根而萬古長爛。披素葉而千
霜不彫。所謂向晦而明。終天而覿。衰榮不繫乎寒暑。運動
罔差乎經歷。榆之壽兮。誠大椿之莫敵。
謝西川白相公寄賜新詩書
某啟。伏蒙仁恩。猥垂下顧。兼賜新詩三十首。向風長跪。齊
思探元。如畏途咀冰。若旱苗蒙澤。瑩心冷骨。潤葉滋莖。曠
無津涯。杳失顧視。秋日懸而氛昏息。雅音作而聾瞶醒。輒
欲再頤幽元。重開戶牖。旁窺陟級。漸冀升堂。徒循夫子之
牆。未夢江生之筆。今則緘之瑞錦。貯以盤囊。不獨榮耀於
子孫。實亦發揚於流輩。生死幸甚。伏計即離征鎮。當赴闕
廷。鼓萬有而鑪冶重開。序㣥倫而權衡再設。使鄭衞不作。
咸韶更張。吹歔而寒谷春生。霑灑而枯荄萌動。天下幸甚。
某此時或希匠化。獲序宗彝。願承舟檝之功。得出風波之
路。嗟歎不足。繼之詠歌。謹錄長句七言詩一首獻上。塵黷
尊嚴。惶恐無狀。
與崔學士書
賢弟過岐山賦謁讓帝陵二篇。自三兩復。莫究津涯。煥乎
與日月齊明。洶乎與江海爭大。苞若天地。速如鬼神。迎之
不見其前。隨之莫覩其後。波瀾之外。懲勸在焉。崛立當今。
峭若嵩華。是以謂之文矣。歎之不足。繼之詠歌。霜霧興懷。
未即拜賜。謹先奉狀。代申誠款。不宣。謹狀。
上鹽鐵崔尚書書
伏承相公忽承明詔。遠赴闕廷。天子傾心。廟堂虛席。沙堤
尚在。復瞻丞相之車。蓮幕重開。再理將軍之第。伏想華軒
擁路。賀客盈門。喜集鴒原。風隨鴈序。昨者幸從祗拜。獲貢
姓名。言及曩時。期於遠路。鉛黃入鏡。顧陋質而多宜。金石
宣聲。覺巴歈之和寡。因敢專馳狀啟。遠謝恩知。伏慮方倦
將迎。未暇披覽。實虞奬拔。失在毫釐。其啟狀本。謹別錄上。
伏望聯行之際。一賜發揮。俾風波之路不迷。見常稱譽數
四。心期旦夕。必擬提攜。伏見吾兄當數集會時。望深賜重
言也。某頓首。
與崔況秀才書
自今日春榜到縣。當日差人持狀到京。方乘車騎。尋巳東
去。恨結之至。空積下情。不審自歸淮南。尊體何似。伏計不
乖將息。遠想淮山秀潤。水木幽奇。扇枕之餘。謳吟自適。甚
盛甚盛。某龍鍾山縣。忽忽過時。素秋軫懷。華髮棲鬢。昔日
淩雲之志。自覺泥蟠。今茲失路之人。誰為鄉導。但飲冰勵
節。食[:#AS-86B0:⿱嶭木]苦心。用省刑名。以安疲瘵。除此之外。非愚所知。故
人恩憐。曾不憫念。秋風巳戒。關路須西。雄文與誰儔比。一
日千里。今也其時。居安敗名。古人所慎。某頓首。
上白相公啟
某啟。某聞梓居林。掄才必藉其良匠。驊騮伏皂。發迹用章
於圉人。將假激揚。必先紹介。如某者。關中士族。海內窮
人。幼遭憫凶。壯知傳導。南窮海裔。北濟河源。勤苦一經。恓
惶三紀。家門板蕩。亡惠子之五車。風樹哀[:#AS-8563:⿰⺯⿸厂⿱田坴]。痛虞邱之三
失。加於元昆抱瘵。孀妹無家。同氣六人。半歸泉壤。嗟乎。郭
氏之昆多疹。顏生之室屢空。縱白首粗霑一名。或終身不
知五味。哀凶荐及。沈痛可知。往往晝臥及昏。夜坐達曉。長
安甲第。羅列九衢。朱門大開。欲往誰訴。因大中四年冬。蒙
相公念以苦心。拔授官職。期於旦暮。必使奮飛。旋遇羌寇
犯邊。相公北討。風雲一失。流落十年。尉萬年而郎祕書。宰
四畿而糺東洛。凡所莅守。皆立涓塵。但以時尚佻浮。不熟
根本。以親庶務者為俗吏。以能矯枉者為令人。聲名看門
簿高低。流品出人家子弟。豎置童騃。儕排老成。遂使清貫
華資。蔑聞於擬議。塗趨坌走。久困於風塵。自相公再秉鈞
衡。重開罏冶。私門相慶。如春發榮。山妻歛袂而前曰。爾以
詞賦掇高科。以詩篇達天聽。以政事取章綬。以孤直沈下
僚。今相國司徒公鼓鑄元和。疇庸品物。風俗日益厚。泰階
日益平。是懷才抱器之人。雲飛雨化之秋也。何尚悒悒於
蓬茅者乎。於是整某之冠。急某之帶。驅策僕御。促某出門。
仍授某洛下所著百篇。再拜祝而送之曰。飛龍在天。雲雨
闐闐。賢相秉鈞。倫方序圓。時哉時哉。君其勉焉。某離鞍拜
賜。超乘而出。茫茫然而又不知其所自。平生坎壈。難自梯
媒。進退囁嚅。終莫上達。亦猶魘者夢逐。聲愈哀而言愈不
宣。足愈勤而身愈不進。孤影無援。危燈在旁。幽憂旅魂。逼
迫中夜。獨能振臂呼而寤之者。唯相公乎。伏惟明誠燭兩
曜。大信鈞四時。綱維設而天地開。陰陽順而風雨若。一物
失所。如推諸隍。某所以滌慮嚮風。齋心卜日。細將肝膽。具
以披陳。伏惟念以迷邦。釋之網罟。幸甚。每自握朝鏡。潛窺
壯猷。恭守門風。不敢墜地。或乘秋摶擊。或載筆芟夷。或獻
替而定否臧。或從容而[:#AS-9AF4:●]顧問。儔諸流輩。亦不後人。誠知
自炫自媒。士之醜行。但以日暮途遠。倒行逆施。若俟陟級
循涯。必慮填委溝壑。而又搜尋志尚。爰及成人。役思慮者
三十年。著詩賦者千餘首。雖不足誇張流輩。亦可以傳示
子孫。豈料尚與廕弟小兒。䠥中途而爭先後。抑又聞哀音
入耳。達者動容。伏惟示以長途。指之中道。俾入懷之鳥。重
明戛漢之心。曳尾之龜。再有巢蓮之望。不獨銜環報寶。矯
印酬愉。必能當場效[:#AS-8864:⿺克寸]敵之功。灼骨獻非熊之兆。伏以國
政初畢。機務尚繁。敢罄腹心。先致門闥。僭越之狀。無所
逃刑。伏惟俯賜省覽。百生幸甚。百生幸甚。不宣。謹啟。
上崔相公啟
某啟。某聞臃腫之材。動乖於繩墨。琤瑽之韻。自合於宮商。
雖觀聽以由人。實否臧而在已。所以困驥見稱於伯樂。焦
桐取譽於伯喈。咸發迹一時。垂芳千祀。某自開成建號。則
執藝求知。迹忝及門。名叨中選。或緣情序美。移時而奬導
再三。或體物達誠。一席而稱揚數四。遂使聲華振耀。諠動
輩流。桂折高枝。名登上第。但以依仁歲久。軒墀之桃李成
陰。趨岸年深。門巷之椅桐暗老。徒蒙蔭覆。莫自根牙。良辰
幾何。元鬢倏改。伏惟相公推名意切。錄舊情深。朝宣一言。
夕濟千里。俾平生志業。不負於辛勤。向者恩知。果成其遠
大。生死幸甚。生死幸甚。頗將偃頓。屢瀆階墀。日暮途遙。誠
堪憫念。
上翰林韋學士啟
學士文章拔俗。嵩華讓其孤標。學海無邊。乾坤以之涯涘。
優游仙署。偃息禁闈。筆灑王猷。硯涵天澤。成霖而雨露非
遠。吐氣而虹霓坐舒。流品人倫。衣冠仰其衡鏡。扶持大廈。
社稷思其棟梁。不有伊人。孰為邦彥。某頃因章句。獲達門
牆。雖大匠翦拂之閒。多慚臃腫。而貧女鉛黃之飾。豈讓娉
婷。故得桂枝先攀。楊葉高中。始謂陵躍出泥滓。指顧生風
雲。嗟乎。九仞將成。而一簣莫前。三年欲飛。而長風不借。顧
影增歎。誰將寤言。嘗聞通義相公爐冶新開。陶甄是切。儻
閣下猶傷墜屨。終許埽門。信執鞭之亦為。奚指蹤而不可。
方今選限猶遠。官秩未期。伏希度以短長。擇其任用。上可
以考校書府。下可以羽檄戎藩。庶竭駑駘。稍裨萬一。聊將
肝膽。輒自梯媒。躁進之辜。不敢逃責。
上宰相啟
伏以玉燭開年。金儀應歷。軒律風暖。羲輪馭遲。草木以之
萌芽。禽魚以之翔泳。伏以相公化宏動植。道洽雍熙。吹歔
必至於幽深。暄潤不遺於枯枿。如某兀如枯木。性若寒灰。
沐和風而莫振柯條。應陽管而纔知動息。伏惟相公模於
心匠。待以天成。鼓鑄賢愚。區分貴賤。動用陰陽之炭。開張
天地之爐。量其小者。則為盎為盂。舉其重者。則成鐘成鼎。
苟圓方式序。幽陋不遺。及茲發生。俾遂春氣。生死幸甚。
上虢州崔相公啟
相公河嶽鍾靈。芝蘭蘊德。頃因直道。常中佞人。阻絕九重。
播遷萬里。無非中正。發言而天地鑒知。不負神明。冒險而
靈祇附助。所以恬和自得。寢膳長安。雖經夷貊之長途。不
爍江山之沴氣。皇天眷祐。於焉有徵。伏惟相公道濟中興。
仁歸厚德。即當重開爐冶。再設權衡。俾器用各適圓方。錙
銖不失輕重。天下幸甚。逢此時或因陶鑄。得敘宗彝。佇從
長養之時。復覩昇平之代。自相公歸官虢略。尋欲附狀起
居。伏以縣令卑微。不敢輕肆塵黷。昨者從孫辥誠過此。今
候方便。咨達姓名。瑣瑣形骸。或希記憶。謹啟。
上崔相公罷相啟
某聞川梁壅而舟楫施。禾黍登而霖雨霽。天地常數。古今
共然。伏惟相公理達卷舒。用明進退。調陰陽以成歲。受功
於天。執謙讓以歸仁。宏道於已。所謂進退惟正。卷舒適時。
某每念庸虛。常蒙匠化。當幽滯之求振拔。則且願持權。在
卑懇之望廕庥。復稍思稅駕。從古難者。於今見之。雖范蠡
登舟。子房避世。方之高躅。何足比肩。慺慺懇誠。伏望深鑒。
上前鄭滑周尚書啟
尚書筆綜文經。機參武緯。虛已應物。推誠濟時。澄明而識
內融。操剸而鋒不露。在文宗時。以詞藻參近密。峭若孤峯。
在武宗時。以韜略鎮藩維。殷然巨障。謂往無不利。動皆適
時。今者急詔徵還。開襟待見。必當付以舟楫。委之陶甄。康
濟兆人。鎔範庶物。天下幸甚。此時或希匠化。獲[:#AS-9AF4:●]圓方。盜
天地之太和。沐唐虞之至化。生死幸甚。
上前易定盧尚書啟
尚書文從心匠。武自天機。西南貞右界之師。東北振中山
之旅。莫不皆爭死節。願荅深仁。乃者訓撫二州。折衝四境。
飲成德盧龍之帥。盡醉禮容。啖天雄橫海之師。被充文教。
故得人知俎豆。俗廢干戈。嚴城夜開。外戶不閉。遂使常山
蛇陣。翻成干戚之文。易水劒歌。遽變鹿鳴之奏。雖去病不
師吳起。世祖常合伏波。方之變通。曾何比數。佇見翺翔溫
樹。刷盪天池。代著中興。風還太古。此時或將歌詠。獲贊雍
熙。心醉堯[:#AS-82F9:⿰罇]。神迷舜樂。百生幸甚。
上中書李舍人啟
某啟。某聞枝枯幹悴。助莖葉者烟蘿。棟橈梁欹。能扶持者
匠石。是以茂盛自豐於莖葉。孤危全賴於扶持。若不為枝
梧。則立見傾弛。某因緣恩顧。輒吐肺肝。伏惟念以風波。必
垂拯濟。某死幸甚。某家望陵遲。眇然孤藐。飄流勤苦。垂三
十年。分分自登。粒粒自啄。取第不因於故舊。蒙知皆自於
雋賢。每用飲水清心。閉門守道。南宮試藝三篇。徒獻於九
重。東觀讐書七稔。纔登於一邑。同時流輩。盡列班行。獨此
後時。有慚先達。得不沈吟俛首。局促哀鳴。某自守一官。倏
爾兩考。惟將勤儉。用免悔尢。刻意撫綏。纔成條貫。曹無冤
案。獄䍐繫囚。孤弱者貸之以恩。豪強者繩之以法。置公廨
草三千束。粟三百石。小有供須。了無率配。洎徵三稅。不鞭
一胥。公署無喧。雀羅可設。縣南峽口。㣥盜所居。白晝劫人。
赤丸殺吏。某自到縣。百計方圓。峽南北各置一鋪。仍選有
身手健。兩處共置十人。給與園場。兼之杵臼。往來應援。旦
夕提防。自此以還。盜賊彌息。其餘恢張廨宇。搜抉姦欺。澄
清鎮軍。檢轄僚吏。乃至招攜戶口。役使人夫。利物之由。不
可遽數。昨者秋收自京回。具舍人面喚。詢諸所圖。上戴恩
知。莫能比喻。某比者依投仁宇。首尾三年。苟非同聲。未嘗
接武。輒將勤苦。勉自進修。豈暇再言。素應詳熟。尚想[:#AS-82F9:⿰罇]前
即席。月下談詩。偏於才雋之場。曲借吹歔之便。其奈驚湍
暗激。利觜潛傷。清要班資。寂寥擬議。自料於家必孝。於國
必忠。於事必勤。於身必正。刑於兄弟。至於家邦。亦何必貴
擬齊桓。富侔盜跖。復念誓志。不識古人。盟府策勳。用為已
事。至於亭障山川之險易。儲蓄經費之有無。戈鋋利便之
短長。戎狄土風之好尚。莫不心摹意揣。慮計神籌。言從智
符。事與機會。陳思王之自試。不獨古人。班定遠之束書。焉
知來者。既蒙憂軫。得以咨謀。伏惟念以迷方。指其捷路。生
死幸甚。今所期者。國庠博士。赤縣子男。儻蒙歷試諸艱。便
作秦隴刺史。不妨緣階取貴。因效建功。事列尊彝。名光史
冊。生死幸甚。所謂射已之鵠。無信旁人。苟能自審行藏。不
致甚費恩力。伏望憫其孤立。曲賜重言。俾枯荑再生於青
楊。枯骨重肥於白日。誓當觸槐全盾。結草抗回。生為厮養
之臣。死作埽除之鬼。生死幸甚。如或責以狂妄。校以尊卑。
躁僭之辜。生死惟命。伏惟俯垂仁恕。幸甚。不[:#AS-9AF4:●]。謹啟。
林滋
滋字後象。閩人。會昌三年進士。官金部郎中。
文戰賦(以士之角文當如戰敵為韻)
為學之人。會友以文。念斯文之樞要無極。將一戰而是非
可分。索隱窮微。既不於夫子。解經挫銳。爰取譬於將軍。由
是推匪石之心。召如林之士。六籍之奧斯究。萬夫之雄
莫擬。且曰戰也者。所以分勝敗之端。文也者。所以明盛衰
之理。必將抑浮偽。考深旨。措詞苟得於朝聞。游刃寧甘於
夕死。是用徵師於伐善之所。命將於角勝之場。鶚視而鵝
鸛斯列。豹變而貔貅莫當。利口縱橫。已有摧堅之意。雄姿
踴躍。那無露穎之囊。得失未分。切磋斯見。張弛既出於心
術。向背寧虞於色戰。忠為甲而信為冑。豈憚重圍。筆有陣
而詞有鋒。誠能萬變。既區以別矣。乃則而象之。拂湘袠作
鼓鼙之響。卷絳紗為旌旆之姿。波駭九流。苟再揚而盡委。
心攢百箭。終一貫而無遺。乃考擊蒙。諒無前敵。決勝既返
於三隅。請命俄分於四壁。是以及門之子。互騁其成功。無
勇之徒。空悲於敗績。巳而探討無餘。詞林晏如。九合之剛
腸斯弭。千里之祕思潛舒。深淺既分。盡洗兵於學海。姦回
云革。皆棄甲於德車。蓋以振此芳塵。仰於先覺。苟能立分
於閫閾。曷愧坐籌於帷幄。今則仗其信。志其學。幸從戰之
有聞。願無慚於挫角。
陽冰賦(以海上沙前光耀清景為韻)
考庶物於朱垠。得陽冰於碧海。託巨浸以潛結。泛驚波而
長在。堅乎自得。峩峩之素色寧虧。渙若無虞。皎皎之清光
詎改。始其孕太陰之精。因積水而成。勁颼飀之遠吹。澄滉
漾之餘清。別浦宵凝。狐聽之聲乍絕。迴汀曉合。蟲疑之質
俄生。由是外肅重溟。中分萬景。滄淵掩巨蚌之魄。碧落奪
寒蟾之影。幽疑玉樹。露皓氣之皚皚。淨若銀河。亘秋光之
耿耿。既叶數九。寧將屢遷。乍瑩洪濤之末。時明綠岸之前。
不解東風。諒難資於履薄。非藏北陸。復何患於攻堅。炎炎
之畏景雖臨。冽冽之寒威益壯。暠輝想冰始之日。洞澈得
夏頒之狀。鮮飇乍觸。無慚於雲母屏中。纖翳不生。曷愧於
琉璃地上。淨拂霜影。輕籠月華。稟質苟因於涸沍。分形詎
委於泥沙。既異在陰。彩射鮫人之室。非同向晦。光寒漁父
之家。至若浪息瑤川。烟收遠嶠。焱晶灼野以增熾。皓色澄
空而引耀。清含上善。曾無泮渙之期。素激中流。豈憚赫曦
之照。所謂出自靈長。居然異常。苟惟貞而自守。雖盛暑其
何傷。亦由抱素者絕陷己之患。履道者為終身之防。幸消
釋之無日。庶永託於朝光。
木人賦(以周穆王時有進斯戲為韻)
何伊人兮異常。爰委質以來王。想具體之初。既因於乃雕
乃斲。及抱材而至。孰知其為棟為梁。原夫始自攻堅。終資
假手。雖克已於小巧之下。乃成人於大樸之後。來同辟地。
舉趾而根柢則無。動必從繩。結舌而語言何有。心遊刃兮
在茲。鼻運斤兮罔遺。兀若得木公之狀。塊然非土偶之資。
曲直不差。既無蠧於今日。短長合度。寧自伐於當時。莫不
脫枯槁以前來。投膠漆而自進。低回而氣岸方肅。佇立而
衣裾屢振。穠華不改。對桃李而自逞芳顏。朽質莫侵。指蒲
柳而詎驚衰鬢。既手舞而足蹈。必左旋而右抽。藏機關以
中動。假丹粉而外周。生本林閒。苟有參乎之美。立當君所。
何慚柴也之儔。是則貫彼五行。超諸百戲。誤穿節以瞪目。
疑聳幹於奮臂。如令居杞梓之上。則樹德非難。若使赴湯
火之前。則焚軀孔易。進退合宜。依然在斯。既無喪無得。亦
不識不知。跡異草萊。其言也無莠。情同木訥。其行也有枝。
可謂暗合生成。潛因習熟。雖則挫身於斤斧。曷合守身於
林麓。宜乎削爾肩。刳爾腹。既有亂於真宰。寧取笑於周穆。
小雪賦(以寒律變時因風有漸為韻)
偉茲雪之霏霏。應元冥而不失其期。賦象於虹藏之日。成
形於冰凍之時。委地則微。庶表三冬之候。翻空雖小。那無
六出之姿。當其寒氣初升。陰風始變。既浙瀝於遙野。却飄
颻於廣甸。邊城一望。龍山之淨色猶晞。上苑再瞻。鳳闕之
清光未徧。眇若毫端。輕飛可觀。細細而千巖送冷。飄飄而
萬戶迎寒。霏微墀廡之閒。瑤臺月曉。髣髴草茅之上。玉樹
花攢。迴拂陰軒。高翻曉律。縈枝分盈尺之象。帶月誤如圭
之質。微交月影。天邊之孤鴈應迷。稍助山明。松際之浮烟
巳失。細糝長空。纖緣綺櫳。淨若蘆花之覆水。輕同柳絮之
因風。是則謝氏林亭。盡在迴眸之內。梁王池館。無非跬步
之中。於以明潔白之姿。於以表陰凝之漸。雖見晛而無滯。
詎因污而成染。初疑畫閣。妝奩之香粉微微。又若瓊筵。玉
箸之凝酥點點。既而纖細繽紛。呈祥是因。掩日而難分薄
霧。開簾而不辨輕塵。影入空帷。預想映書之子。光侵遠水。
潛思訪戴之人。可謂不遠而來。自無而有。始縈盈於階砌。
終散漫於林藪。安得不燎薰爐。命芳酒。作小雪之賦。繼大
夫之後。
