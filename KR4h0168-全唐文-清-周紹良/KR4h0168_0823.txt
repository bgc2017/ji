欽定全唐文卷八百二十三
黃滔(二)
與楊狀頭書
謹獻書狀元先輩。聖人之道沒。必假後賢以援之。故天將
假後賢以援之。必先否其人之數。而後克亨其道。苟知厥
理。繇是得而言之。且咸通乾符之貢士。其有德行文學人
地如先輩。而在舉場。則其舉罕再。而先輩在舉場逮二十
年。何哉。是知天否先輩當年之數。以亨今日之道。假於春
官天官之網。首冠㣥彥。基我中興。使天下之人。翕然嚮風。
奔走慕義。以偃干戈。豈不然乎。今俾天下之人。奔走瞻之
為龍門管鑰。宗伯之處士也。莫不俟我之啟。某頃者頻試
於小宗伯。姓名罔為人之所聞。然多受知于前輩。故安州
鄭郎中江陵蔣校書謂所業賦偶公道。必為宗師之薦。宗
伯之求。某佩斯言十有五年矣。幸蜀之後。東蟄閩越。洎前
年榜。伏覩先輩榮登。逮王先輩希龍之還。敬話先輩之道。
某熟得而知勉。某提攜所業。直扣門仞。昨某之來也。朝及
京師。暮期刺謁。今幸于此遽獲贄投。果蒙先輩逾涯越等。
加之賞錄。更許薦拔。充宗伯之所求。則二賢之言斯驗矣。
若某則已登選於今日也。某草澤單寒。無門報德。且世之
感恩謝知。罔不率以殺身為之辭。夫殺身之期。是待知己
於患難。某今感先輩之恩知。謹唯銘刻肌骨。故獻書於座
右以陳露之。伏惟始終憐察焉。不宣。某再拜。
與王雄書
蒙示盛文。拜納之日。焉可無言。滔不業文。誠可儷偶其辭。
以贄方寸。既再而思。夫儷偶之辭。文家之戲也。焉可齎其
戲於作者乎。是若揚優喙。干諫舌。啼妾態。參婦德。得不為
罪人乎。是乃掃降聲律。直寫一二。強名曰書。幸垂聽覽。頃
越之苧工。遊蜀之錦肆。錦工以之示肆人。皆哂。越工曰。誠
紝雪之與梭霞異諸。然其經緯之如此。文章之若彼。咸言
其極。滔今獲閣下之文。雖莫我知。亦庶幾於越工之言蜀
錦。至如典謨之比。寧敢輒言。若復韓校書兩寓沈先輩永
崇高中丞安邑劉補闕。己上十篇書。指陳時病俗弊。敘述
飭躬處己。講論文學興廢。指切知已可否。雖常人俗士聞
見之。亦宜感動。況吾曹乎。則知綿十舉而未第者。抑有由
也。夫以唐德之盛。而文道之衰。嘗聆作者論近日場中。或
尚辭而鮮質。多閣下能揭元次山韓退之之風。故天所以
否其道。窒其數。使若作騷演易。皆出於窮愁也。復何疑焉。
今之人皆謂番禺駢寶貨。遊者或務所獲。滔之來也。得閣
下之文。為至寶奇貨。充所獲。豈不厚於它人哉。願閣下脂
轄躍轡。薦計貢闈。高取甲乙。然後使人人知斯之寶貨。異
於是也。元次山韓退之之風復行於今日也。無令鄭濬孫
泰李瑞閔廷言陳嶠數公寂寞而已。幸惟志之。不宣。滔再
拜。
答陳磻隱論詩書
隔違之久。每思陸凱之風雅。馨香故人。秦樹吳江。梅花一
枝為之寓。滔無陸君之風雅。有古人之馨香。越山台嶽。去
年輒以詩八首為之贄。昔陸氏蔑范君之報。今滔切希畋
之瓊瑤。不知何以勝據焉。況四始六義之莫備。匪萌是望。
伏蒙希畋錫以長牋。飾以過詞。不勝其驚悸而後踴躍也。
敢一一陳之。滔始者匠故交之為詩。(希劉)咸通季初貢於小
宗伯。試禹拜昌言賦。翼日罷。特持斯賦於先達之門。忽叨
見錢之目。(原注俗云以詩為末錢而市物以賦為持錢而
市物)是時張喬許彬林希劉皆咸有詩名。而退飛不己。滔
既竊其目。尤疹二三子落空拳之所。不敢俟終日。遂更以
賦。數年以賓榻之無才畫。
勝景之多餘暇。不能忘情於舊。輒薦披榛焉。於以寓誠。敢
期希畋之是知乎。錫以長牋。飾之過辭。初捧之而驚悸。旋
諷之而踴躍。踴躍之會。如見古賢焉。何也。希畋示以先立
行。次立言。言行相扶。言為心師。志之所之以為詩。斯乃典
謨訓誥也。且詩本於國風王澤。將以刺上化下。苟不如是。
曷詩人乎。今以世言之者。謂誰是如見古賢焉。況其籠絡
乎天地日月。出沒其希夷恍惚。著物象謂之文。動物情謂
之聲。文不正則聲不應。何以謂之不正不應。天地籠萬物。
物物各有其狀。各有其態。指言之不當則不應。由是聖人
刪詩。取之合於韶武。故能動天地。感鬼神。其次亦猶琴之
舞鶴躍魚。歌之遏雲落塵。蓋聲之志也。琴之與歌尚爾。況
惟詩乎。且降自晉宋梁陳己來。詩人不可勝紀。莫不盛多
猗頓之富。貴謺隋侯之珍。不知百卷之中。數篇之內。聲文
之應者幾人乎。大唐前有李杜。後有元白。信若滄溟無際
華嶽於天然。自李飛數賢。多以粉黛為樂天之罪。殊不謂
三百五篇。多乎女子。蓋在所指說如何耳。至如長恨歌云。
遂令天下父母心。不重生男重生女。此刺以男女不常。陰
陽失倫。其意險而奇。其文平而易。所謂言之者無罪。聞之
者足以自戒哉。逮賈浪仙之起。諸賢搜九仞之泉。唯掬片
冰。傾五音之府。只求孤竹。雖為患多之。所少奈何。孤峯絕
島。前古之未有。咸通乾符之際。斯道隟明。鄭衞之聲鼎沸。
號之曰今體才調歌詩。援雅音而聽者懵。語正道而對者
睡。噫。王道興衰。幸蜀移洛。兆於斯矣。詩之義大矣哉。若滔
也。誠未足與言而已矣。自向叨希畋珠邱金穴。口諷心降
之言。其復家傳奧言身周雄文者乎。乃惶惕銘戴之無窮。
伏惟察而憐之。不宣。滔再拜。
與羅隱郎中書
故表丈遺文。盛敘古人之重存歿。爰捧諾金。感涕之誠。實
刻肌骨。然以郎中十五兄相逢京輦。得志金蘭。雖備熟於
行文。恐未周於平昔。而滔以內外之戚。始終所詳。敢以小
才為之前敘。誠以麟經下筆。諸生不合措辭。而馬史抽毫。
漢代還陳別錄。伏惟慈造。必踐前言。西望禱祈。可以鑒料。
薛推先輩啟
滔體物非工。屬詞無取。每欲效顰於越女。常思裂撰於靈
光。今者先輩提江筆以雲飛。擲孫金而羽化。賢愚塞望。遠
近騰聲。凡是懷刺來人。操觚學者。莫不競為市詣。爭作鏡
窺。所以恥不遊門。勇於執鞚。遂投鄙拙。上凟精奇。佇聆架
屋之譏。莫俟披沙之諭。豈料蔑聞撫掌。翻獲知音。林先輩
至。伏話仁恩。超越涯分。對彼鸎遷之侶。當於鳳集之時。遽
起蘭言。爰開金口。大垂激發。曲賜吹噓。榮邁序都。事逾折
簡。傾身聳聽。跼影瞻風。如飛冰雪以清心。若韻笙簧而到
耳。感深旋泣。喜極增憂。未知腹蟹行蹤。巢蚊寓跡。獲采片
言於叔向。何酬一字於仲尼。雖切朝暾。尤如夕惕。然而伏
念近世以科網英髦。牓張取捨。雖例從都試。實採自衆聞。
故其負藝而來。懷才以至。是皆閽投哲匠。神拜先鳴。苟有
所稱。便馳殊譽。然後方冲桂月。遞躡蓬山。如滔今則有此
遭逢。受此奬錄。來從特異。出自非常。便可釋疑。永將去惑。
雖慙陋質。粗抱丹心。既得地以戴邱。倍推誠而倚玉。在面
陳而莫盡。於筆寫以寧周。攀感依投。不任榮懼。謹詣宅祗
侯起居陳謝。
刑部鄭郎中啟
滔學異生知。才非夙搆。雖叨進取。莫俟遭逢。郎中模楷詞
林。梯航名路。每慮或遺於片善。常憂不採於一言。比者伏
蒙曲念虛蕪。榮流咳唾。誨以磨鉛未至。刻楮非工。冥心於
雪夜花朝。空徵六義。屬意於國風王澤。罔造二南。將令罷
課緣情。迴從體物。伏自穰城去騎。灞岸歸蹄。時邁青陽。景
融朱火。於是凝神扣寂。閉跡探幽。蓋希副非次之恩知。非
敢切平生之志業。昨者伏遇南宮拜命。北闕朝天。豈惟上
賀於高翔。仍喜旁陳其末藝。永期指教。畢願攀依。而以淺
近懷慙。雕鐫積愧。前而復卻。決以還疑。空眷戀於門牆。竟
遲迴於書幕。今則難逃皎鏡。須詣平衡。冀分妍醜之姿。式
定重輕之品。伏惟特固朝暾之旨。俯憐夕死之心。薦賜發
言。重將辨惑。臨風股慄。伏紙心忡。傾寫依投。不任激切。試
賦一軸。謹詣宅祗候陳獻。
第二啟
伏惟郎中樂府至音。儒家上瑞。既負雄文於卓絕。仍搜律
韻於精微。始者袖入名場。騰於人口。以謂若生逢孔氏。偃
商則失於四科。出值毛萇。周召乃慙於二雅。實己當千莫
讓。而又恥一不能。復以餘波。濡於體物。字字竝凌雲之勢。
篇篇皆擲地之聲。大使前哲懷慙。專工積愧。滔業非精至。
藝本雕鐫。猥蒙仁恩。曲賜借示。自旬日己來。齋心繕寫。沐
髮吟哦。愈盡頭風。沉成心醉。且杞國迴船之妙。千古所稀。
而泥金為寶之奇。三篇不偶。是何摛華若是。飜驚失手於
斯。則知用兵而管仲三奔。射策而孫宏十退。豈戰之過。蓋
時所違。此乃今古元機。聖賢定數。契日月虧盈之理。等陰
陽昇伏之期。用以否其道而泰其身。窒於前而通於後。逮
今一人側席。四輔求才。則煥爛除書。飛入雲山之裏。昭彰
懿德。馳歸省闥之中。徒恨傷麟。終幾失馬。若無往歲。焉有
茲辰。遂使一換寒暄。三更揚歷。頭居東署。首列西曹。皆是
重難。無非清顯。既明前事。因卜將來。佇當潤色絲綸。翺翔
近密。輝飾於典謨訓誥。啟陳於堯舜禹湯。鎮壓澆風。恢張
吾道。凡居進取。皆切攀祈。況處恩知。豈任禱祝。所歸公望。
非自私誠。賦集謹詣宅起居陳納。
南海韋尚書啟
滔伏念高為碧落。詎側管以能窺。深作滄溟。固持蠡而莫
測。焉可爰齎瑣智。直杖小才。敘昴宿之鍾蕭。述尼山之降
孔。既將越禮。誠可加刑。然則有曠代之遭逢。獲千年之際
會。設若旁扄辨囿。內遏言泉。不惟上負於良時。抑亦下辜
於卑志。是致齋身搦管。沐髮裁辭。伏惟尚書象外三山。人
間七寶。體天地方圓之製。法陰陽昇伏之機。自從見作人
龍。翔為鳥鳳。騰輝瑞牒。流慶皇家。文章則游夏固遷。事業
則伊臯周召。飛揚天上。踐履朝端。且自古六官所重。莫先
於吏部。逮今貳職所難。無出於侍郎。而尚書五陟東西。兩
司銓管。矧復品量庶彙。選度㣥材。載萬乘之安危。繫四方
之休戚。晉魏則大難斯地。國朝尤不易其人。歷數除書。少
聞再命。朝廷不欲止於鴛省。便入鳳池。須加分閫之尊。用
飾作霖之盛。特以番禺巨壤。南越名區。外控蠻陬。旁通番
貨。昔者石門酌泉之事。合浦還珠之風。日月遷綿。規程革
易。以尚書勵辭玉畱錢之節。執投香載土之心。用將揭二
賢廉潔之波。新五嶺崎嶇之俗。俾以佩豹韜而直下。建龍
節以遐征。非止鎮臨。且申龜鏡。昭然足驗。儼若可觀。然後
飛驛騎以徵黃。降鵠書而命說。恢張帝道。陶冶生靈。所以
知高祖創基。太宗纂業。更得無疆之祚。仍歸有截之風。何
以言之。伏以尚書萬頃包含。千尋峭拔。膺嶽峻河清之數。
切飲冰食蘗之誠。識洞古今。居無喜慍。將以鏘履聲而朝
紫殿。擴心秤而啟洪鈞。自然道臻於堯舜羲軒。時復於禹
湯文武。百蠻向化。萬國歸心。雖在愚蒙。亦能辨識。而滔器
同魏瓠。凡若莊樗。握無蛇口之珍。額有魚身之點。今者遽
持幽賤。獲覲旌幢。兢營方忝於拂塵。奬遇旋叨於薦賦。且
凡開場試士。就鋪屬詞。從物外之課虛。向燈前以應限。縱
若仲宣閣㣥公之筆。長卿量陳后之金。空有所長。或聞未
至。況滔雖勤篆刻。且昧精奇。張平子固合陋都。陸士衡所
宜撫掌。寧期尚書親迴嚴重。庭賜襃稱。變泥沙為丹雘之
姿。植菅蒯作芝蘭之秀。魯史驟榮於一字。晉庭俄採於片
言。超越尋常。震驚流輩。況方今武功草偃。文教風行。計奔
歲貢於九州。牓擢詞人於都省。至如生於草澤。來自溝塍。
或能中甲乙求。登殊尤選。蓋止於同人延譽。先達吹噓。未
嘗有聖日名侯。大朝重德。面開金口。首借丹梯。以此推言。
便宜自賀。瑤枝玉幹。虛扄皓月之中。羽駕雲裝。寧遯碧霄
之外。己知蹇步。可造遙程。藉以宇內跡單。天涯親老。一旦
有茲殊遇。得此吉祥。買臣何媿於負薪。毛義實榮於捧檄。
感深唯泣。喜極翻驚。瀝膽隳肝。空寓鄭莊之驛。糜軀碎首。
何裨元禮之門。攀謝兢惶。罔知所措。下情無任戰越悚惕
屏營之至。
謝試官啟(代人作)
伏念鬻鷄為鳳。有識咸驚。投礫參瓊。良知足鄙。豈可高懸
皎鏡。迥揭平衡。而乃呈六極之陋容。掛一絲之蔑質。得不
臨風扇面。對景忡心。然巧冶開鑪。莫遺鉛鐵。精工執斲。不
問圓方。又安可內鑰言樞。上辜德宇。是敢因依借喻。一二
披誠。某蜩甲薄姿。蟻封微狀。學雖勤於刻汁。藝則愧於鏤
冰。徒以獻豕辭遼。賫花躬魏。稅駕而旋同飲鼈。操弧而果
異麗龜。遂至千仞禹門。額蒙點銳。兩朝楚國。足被刖空。竟
於豐獄以沉埋。誰以蜀桐而激發。伏惟博士鳴岐瑞質。歌
郢至音。蔥蘢而張柳風垂。迥拔而稽松雪峭。自提攜江筆。
鏗擲孫金。投身而傾動龍宮。揮手而震驚蟾窟。時爭墊角。
俗竟顰眉。今則珠履賓階。玉京羽駕。欲高飛於魏闕。先下
歷於虞庠。故得槐市三千。杏壇七十。依於考擊。竊彼飾褫。
而某邱錦小才。路蒲末學。既非禰鶚。大懼溫犀。固當絕望
趨隅。甘心滅刺。然則嘗彈流水。罔協鍾聰。曾躡浮雲。莫迴
樂顧。是亦難參雅調。不號逸㣥。矧其器乏正聲。價懸駿骨。
苟叨明試。不偶至公。則異時何路以致身。他日無門而振
跡。坐為棄物。立謝明時。是乃洞寫血誠。仰祈風鑒。伏以博
士曲垂厚顧。猥降隆私。將憐其蜯蛤剖胎。只自迴旋於皎
月。螗蜋奮臂。無辭殞碎於高車。非敢染黿。所希畱馬。干凟
清嚴。下情不任惶惕屏營之至。
盧員外潯啟
昨輒以近試賦輕黷門牆。韻匪擲金。理宜誚石。豈期轉禍
為福。以寸獲長。戶部鄭郎中伏話員外仁恩。大賜奬錄。拜
聆嘉耗。跪對吉辭。感惕兢惶。進退失措。實以從古干時之
道。至今取第之由。莫不路邈鼇頭。程懸驥尾。苟非先鳴汲
引。哲匠發揮。縱或自強。行將安適。伏以員外斷籯積學。計
斗負才。龜鏡詞林。梯航陸海。是故門駢鄭市。俗墊郭巾。爭
俟栽培。互希丹飾。而滔牛涔淺狹。燕戲微茫。豈合攀投。徒
為激切。員外燕中市駿。稷下館人。皆使有歸。不言無取。猥
流厚旨。曲降隆私。滔是敢引事推言。徵文借喻。且傑如韓
信。未歸漢祖以誰知。美若西施。不入吳宮而孰驗。所以蟄
劍而凌虛吐耀。焦桐而駭耳飛聲。然後感動良知。遭逢至
鑒。事雖小異。理或大同。伏惟稍降尊嚴。俯垂惻隱。如滔昧
為貢士。淺作丈夫。方今不右武功。大先文教。矯辭人於鸎
谷。鑰宗伯於龍門。其有負馬之文華。韞顏之德行。或栖栖
以至。或嶽嶽而來。未嘗不坐馳日下之名。立貯彀中之望。
是何謝茲振發。而處彼幽沉。頻年厠角逐之場。衆口蔑殊
尤之譽。齊國篲禿。荊山眼枯。漸覺途窮。虛云舌在。豈可堅
期御李。確慕依劉。志空切於投林。醜難逃於測管。伏惟員
外魏車委照。軒匣揚光。儻憐其刻意探幽。焦心體物。則雖
異於披沙之說。然略幾於架屋之譚。許列書筠。令參撰杖。
今者或因薦士。敢乞編名。所希從數仞牆。伴二三子。增輝
瑣質。擅價主人。皆由一顧之仁。翹竚百金之諾。含毫汗下。
伏紙魂驚。非切覬覦。所憂誅戮。叨越干犯。下情無任戰懼
屏營之至。
侯博士圭啟
滔口諷雄詞。心祈藻鑒。在他處則早逾一紀。來上國則己
逮二年。常測管以推誠。每持蠡而注念。豈期御李。非敢希
顏。所以竊贄荒蕪。薦塵牆仞。聳蟻封於邱岳。疏蛙渚於陂
湖。敢望吹噓。佇聆誚責。昨日進士林郁。忽傳尊旨。遽話殊
私。伏惟博士曲降恩知。俯迴奬錄。不置蓋甌之地。爰興讀
蜺之言。事邁常倫。榮過始望。傾身拜命。跼影瞻風。若聽咸
韶。如吞甘醴。敢便認為知己。蓋將决定胸襟。實以當今文
教風行。詞人輻輳。莫不俱陳素業。各務所歸。而博士負擲
地鴻名。標掞天逸勢。吐揚雄之五藏。陋班固之兩京。故其
接踵望塵。駢肩執刺。爭為秤挂。互作鏡窺。或聞由也升堂。
賜之入室。是則千門改觀。萬戶飛聲。若瑤璧之飾來。類金
絲而振作。所謂功侔造化。言繫慘舒。作詞林培植之家。為
陸海梯航之主。必當不私其一顧。誤彼衆聞。以滔數載辛
勤。一生疑惑。唯傾丹懇。翹矚重言。冀將卜以妍媸。斷其可
否。今則出於門館。發自齒牙。事既殊常。道方自信。㭊(音倏)同
寐覺。夐若神通。呈材之獲般窺。鬻馬之蒙樂顧。已逢喆匠。
肯愧他人。蜀壁端居。管牀兀坐。既佩茲謦欬。益勵彼顓愚。
苟無疑於鏤冰。則求工於刻楮。忭躍兢悚。罔知所裁。下情
無任感恩激切之至。
與蔣先輩啟
滔自違門仞。尋達家山。拜慈親而聚族生光。述宏造而一
時泣下。蓋以生平事業。出自宗師。豈惟持異之恩知。仍契
非常之事分。昨者賫持惡賦。刺謁清塵。本期劉子駿家。待
以蓋甌之地。陸士衡處。置於撫掌之間。豈期以寸獲長。鬻
駑竊價。伏蒙校書先輩驚人賞錄。越等襃稱。篇篇而喻作
金聲。一一而讀為蜺字。迥施異禮。謺錫嘉言。及門則倒屣
於仲宣。侍座則授經於左氏。周旋許與。覼縷指揮。畢令如
蘿附松。更使以膠投漆。俾從秋賦。首出門牆。顯示輩流。別
加援引。且古人之慕元禮。纔獲御車。學者之師仲舒。未曾
識面。以斯修省。莫有比倫。永言遭逢。得謂卓絕。矧國朝之
設科待士。較文取人。往歲主司。則斷於獨鑒。近時公道。則
採自衆稱。由是重望朝賢。有名先達。得以主張斯道。梯級
將來。至若有負兼才。且非所業。或文章而稱詞賦。或律韻
而譚古風。猶自彼唱此傳。影隨響答。其況專功與善。本面
說人。又若校書先輩鳳藻禀夭。鴻名傑俗。今時賈馬。昔日
班張。猶在場中。多士便瞻於咳唾。既行天上。一言何啻於
興衰。當以調啞使鳴。吹寒令暖。伏自歸寧膝下。駐跡江干。
白日思惟。中宵起坐。既名為得路。當別議感恩。況緣家邈
東閩。路遙北闕。一迴逐計。數載違親。頃者累繕蕪詞。歷投
碩匠。或蒙開口。少值動心。以此鼓勇無門。自疑不暇。今則
從大藩之賓榻。得當代之主人。豁如釋氏之破迷。醒若神
醫之愈疾。一家相賀。舉目增輝。進取有茲。肺肝可察。伏以
上京迢遞。難於獻歲支離。須俟新春。方議假道進發。芸馨
酷烈。連幄清虛。昨陪侍於遊從。今綿隔於煙水。別無言語。
併陳於殷浩函中。空有夢魂。常遶於燕昭臺下。
第二啟
滔伏念希逸知名於靈運。不作門人。左思擅價於士安。非
為弟子。雖則清風凜若。懿範昭然。得將為千古高譚。未免
是一時闕事。翻思到此。因敢形言。滔賫持淺蕪。塵觸門仞。
遽竊披沙之諭。爰蒙折簡之知。事實驚時。榮將越望。而又
謂前賢之未至。垂厚意以特殊。將令別議依投。用堅恩德。
資今日顧憐之旨。作它時汲引之由。苟開如此之懷。豈是
偶然之事。赫赫昭代。鏘鏘衆人。榮持喆匠之發揮。薦向良
時而角逐。則何患龍宮之杳杳。何憂蟾月之高高。足以雪
曩歲之煙沉。恢張禰刺。壯平生之意氣。棄擲終繻。如此若
不激切擎邱。凄凉誓劍。豈謂修文學古。何名勵節砥躬。伏
自虔侍清塵。仰叨殊遇。未嘗一夕。不將心禱於神明。縱極
千言。難以筆書於丹赤。攀謝感激。罔知所容。
與楊狀頭贊圖啟
滔驟持末學。遽竊殊知。伏自豫章數旬。湓浦一路。扃旅舍
而夜唯假寐。逐征帆而日但沾衣。蓋以虔戴遭逢。仰思情
旨。先輩主中興之文學。作來者之蓍龜。伏蒙採滔所業。異
於等倫。憫滔所舉。困於曩昔。大張金口。精發瑤函。且午火
燒空。一陰司月。面泉石或病乎炎毒。處城池而奈彼鬱蒸。
況土風則竹屋玲瓏。烟水則葉舟蕩漾。纔曉而烏光赫透。
欲風而魚沫腥飄。雖付於醴酒酕醄。或亡坏混。又屬其羽
書重謺。時觸高明。誠知不乏餘波。爭奈罕聞暇日。豈可更
抽祕思。別運真蹤。每摛一幅之霞牋。咸滴千痕之雨汗。雖
才高倚馬。曾無起草之詞。而字悉如蠅。幾若生胝之筆。未
知單賤。何補生成。賫行而便自金丹。舉步而即昇雲漢。矧
復公言私論。要訣神方。一一指蹤。頭頭傳授。將克周於頂
踵。俾無失於毫釐。以此推恩而前古所稀。以此行道而方
今誰比。士林名路。一朝有知己如斯。白日青天。萬世唯子
孫為誓。下情無任感恩泣淚悚謝之至。
代鄭郎中上興道鄭相啟
伏念石甫受知於途中。鬷蔑申言於堂下。既情非曩舊。復
地隔尊卑。尚能感動至公。遭逢殊禮。而某神資所向。天受
其時。獲曠代之因依。得千年之幸會。豈可永緘丹赤。上負
陶鈞。伏惟相公特降恩慈。俯垂惻隱。昔年羽化。曾陪鸎谷
之春。今日雲飛。俄隔鳳池之路。信鶴雞之果異。諒牛驥之
終懸。徒增倚玉之榮。幾積續貂之媿。況相公負英才而作
礪。持碩望以登庸。始者四海傾心。一人側席。朝聞坐幄。暮
見飛霖。扇澆薄為淳風。激讒邪歸直道。均施鑪冶。高揭權
衡。使鉛汞之不參。令錙銖之各等。故得方圓任器。高下隨
宜。黜陟無偏。賢愚有序。某早甘退跡。忽喜逢時。遽從學省
之前銜。爰踐蘭宮之峻級。己為塵忝。誠合揣循。竊思頃年
九陌秋天。都堂雪夜。常容披霧。每許參瓊。逮夫片玉昇科。
兼金列牓。雖登龍㣥彥。同戴邱山。而附鳳一心。偏投膠漆。
既以宗盟屬意。仍從知舊畱情。重謺依投。綢繆奬錄。遂使
慶鍾末路。福逮今辰。既預門牆。仍從埏埴。宛得御車之便。
無煩擁篲之勞。但以某弱羽難高。么絃易斷。始自筮仕。及
於登朝。未嘗暫識清途。略遊華貫。亦人地之所拘限。何窮
通之切咨嗟。洎夫郢俗褰帷。穰城建隼。連叨竹使。尤愧棠
陰。雖皂蓋紅旌。別過素望。而霜臺粉署。終繫丹心。今則榮
竊握蘭。幸當襆被。馮唐歷踐。誠知戴白之年。貢禹棲遲。且
有彈冠之地。
代鄭郎中上靜恭盧相啟
伏以天覆地載。縱鬼神之奧皆臻。陰伏陽升。雖鱗介之微
必動。道既如此。人焉忽諸。伏惟相公持重器以為霖。負英
才而坐幄。傳丹青於直道。扇鑪冶於至公。致一物之無遺。
使萬方之有賴。某顧惟瑣陋。獲忝鈞鎔。既契之於無私。固
施之於不報。豈宜遽賫感激。竊拜門牆。但以事出非常。恩
從特異。若不披於丹赤。終有負於神明。伏惟俯降尊嚴。暫
垂聽察。某才非敏幹。性本顓愚。自從振跡春闈。投身宦路。
徒綿歲月。莫致飛馳。卻則窮途。前皆散地。是亦用之則未
為國士。舍之則蓋類腐儒。因自揣循。每加退縮。然而竊念
古人不遠。賢路非遙。皇朝自科擢英髦。爵昇品秩。其或來
從草澤。生匪簪裾。亦常列入清途。參為盛觀。所以益持孤
孑。尤切兢修。節勵松筠。心傾葵藿。常注目於烟霄之上。每
馳魂於省闥之中。逮夫元鬢彫空。壯心折盡。曾無影響。空
極瞻攀。豈期相公纔揭權衡。便垂採掇。俾遭逢於聖日。令
允愜於平生。所謂材並得宜。物無遺性。信造化之功不及。
豈推遷之令能侔。義貫古今。恩逾卵翼。況相公峻於埏埴。
切彼弼諧。當今士號如林。朝稱不乏。足得廓其公選。擇以
良才。而某己懷耕釣之心。近閉雲林之跡。設令漏網。未曰
遺賢。是何特達開懷。周旋軫念。青山在目。方將魚鳥以同
歸。鴻渥連天。忽歷烟霞而曲被。從杏壇之舊籍。踐蘭署之
清資。豈是常情。諒非小事。伏自榮叨幞被。幸竊含香。未嘗
一夕暫安。片時不感。常若千鈞之在頂。每將孤劍以誓誠。
但以有地受恩。無門瀝懇。只眄高車而激切。空持敝箒以
屏營。淚則汍瀾。心唯恐悚。瞻風拜賜。對景懷仁。涸彼言泉。
固申陳而未盡。託於筆札。豈寫載以能周。攀謝兢惶。罔知
所措。
代鄭郎中上令狐相啟
某今月四日轉授刑部郎中。伏蒙相公仁恩。特賜寵誨。事
從非次。言異常倫。感激兢惶。進退失措。伏以某材非可採。
藝不足稱。出自門牆。樹為梯級。纔榮地部。復陟秋曹。持鷦
鷯决起之姿。到鸑[:#AS-95E9:⿱旅鳥]曾棲之地。相公憐其拙滯。忽此騫翔。
謺降恩輝。薦畱手筆。指今忝幸。敘昔經過。始者九遷。曾假
虞邦之道。向來一字。爰垂魯史之襃。義極生成。彩逾丹雘。
拜窺垂露。跪捧隆私。汗浹背流。淚盈眥下。未知順風弱力。
撮土微形。獲參一日之高蹤。何報千鈞之重意。唯謹緘於
篋笥。常誇向於縉紳。為官路之遭逢。作仕流之卓異。攀謝
懇切。不任下情。
