欽定全唐文卷一百十
後唐明宗(五)
更議帖經事例勅
進士帖經。本朝舊制。蓋欲明先王之旨趣。閱才子之文章。
近代以來。此道稍墜。今且上從元輔。下及庶僚。雖負藝者
極多。能帖經者極少。恐此一節。或滯羣才。既求備以斯難。
庶觀光而是廣。今年凡應進士舉。所試文策及格。帖經或
不及通三。與放及第。來年秋賦詞人所習一大經。許令對
義。義目多少次第。仍委所司件奏。
非時衝替官宜勒赴任考滿勅
應諸道見任州縣官司。在任之時。若時違犯本道非時衝
替。宜却勒赴任。考滿即罷。其本判官當行責罰。
定朝見辭謝班位勅
官爵之班。即分高下。見謝之位。豈有異同。宜立通規。以為
定制。今後宰臣使相。朝見辭謝。并於崇元門外。與諸官崇
行異位。一時列拜。假滿橫行。即從舊例。又入閣之儀。其翰
林學士前任郡守等。今後入閣。宜依百官班例。不得先出。
罰京兆府官吏勅
為官未可避事。夾判不合申臺。既有舉明。須行責罰。府司
官吏巳下。等第書罰。
三傳三禮科準明經例逐場去留勅
傳科不精公穀。虛有其名。禮科未達周儀。如何登第。兼知
前後空聞定制。去留皆在終場。博通者混雜以進身。膚淺
者僥求而望事。須頒明勅。俾叶公途。自此後貢院應試三
傳三禮。宜令準進士九經五經明經例。逐場皆須去留。不
得候終場方定。仍具所通否粗。一一旋於牓內告示。其學
究不在念書。可特示墨義三十道。亦準上指揮。如此。則人
知激勸。事有區分。主司免致於繁忙。舉子不興於僭濫。
文書告勅宜粘連逐縫使印勅
凡是選人。皆有資考。每至赴調。必驗文書。或不具全。多稱
失墜。將明本末。須示規程。其判成諸色選人黃甲下後。將
歷任文書告勅連粘。宜令南曹逐縫使印。都於後面粘紙。
具前後歷任文書。都計多少紙數。具年月日。判成授某官。
張進等勒停見任勅
張進等或位分符竹。或職倅郡城。殊乖警備之方。致此敓
攘之苦。更容虛誑。不戢元隨。須舉憲章。以為懲戒。宜勒停
見任。
釐革告身文牒事例勅
凡命職官。只憑告勅。條流雖切。謬濫不無。況來自羣方。固
非遍識。徐因章露。始見罪尤。先皇帝臨御之初。郭崇韜制
置甚切。雖加峻法。尚有訛風。誠由本朝多事巳來。偽室偷
安之際。皆隨往制。莫識嚴規。秩高者以蔭緒假人。廣求財
貨。吏狡者以貪惏得志。不顧憲章。遂至傳授身名。分張告
勅。勘初任則多稱失墜。論資考則只有公憑。前後相蒙。真
偽莫辨。若不特行釐革。無由永絕根源。宜令自此應除授
選授州縣官。引驗磨勘。須召有官三人保非謬妄則奏擬。
仍於告身內署出保官姓名。據本官所通三代名銜。有出
身無出身。任告勅文書。并逐任考數。若是本朝及偽朝
所授者。並只於將來新告身內一一收署。其文書納留。不
再給付。如自中興巳來歷任。待受新命後。都粘連繳。尾具
道數。委吏部使印背縫。郎官於狀尾押署給付。或有失墜。
即須於所失處州縣投狀。具三代名諱及出身歷任。請公
憑赴京。勘會甲庫同。即重與出給。如公然拆破印縫。不計
與人不與人。將來事發。並令焚毀。其人當行極典。自茲凡
受新命。并依此例施行。其見任內外文武朝臣。及諸司職
守。諸道州府判官。并軍州職員。有曾為州縣官。及曾改名。
所受本朝及偽署官告勅牒。歷任文書。亦並須送納入官。
只以中興巳來文書敘理。其見任州縣官。及諸色前資官
守選官等。所歷任文書。亦仰速便送納。委所司點勘。無違
礙則準前收署。給與公憑。任赴將來求事參選。其秦王茂
貞墨制官員。並須得本道識認。具歷任申奏。所司簡勘不
虛。亦給與公憑。將來降資受官。所貴凡是身名。免有混雜。
仍限一周年內改正了絕。其興元巳西。應曾受偽蜀官員。
緣地里遙遠。許勅到後一周年為限。仍各於本罷任處州
府投狀。具三代名諱出身歷任。一一分析申奏。到日點勘。
準前指揮。如出限外。縱有申送到文書。並不敘理。兼諸道
亦不得以此身名奏薦。如違。罪在本判官。其本人別行嚴
斷。庶得新恩迥異。舊弊永除。表為君一統之基。塞入仕多
端之倖。仍付所司。
加恩官員勅
本朝列聖。受冊徽號。多施霑澤。蕩滌瑕疵。今緣纔過南郊。
不可便行大赦。其中有恩未及者。宜示優矜。其諸色官員
中。或有經罰殿停替者。宜并許以停任時官資理選數赴
調。其諸徵科不了勒定州縣官等。除巳赴南郊行事該恩
外。慮有在外赴行事不及者。宜並準上許理選序。貴普沾
於恩惠。免永滯其身名。俾得自新。皆期受任。
長流盧嵩蔚州勅
盧嵩容易宰邑。造次怒人。不如法以行刑。遂尋時而致死。
原情則本非故殺。據律則當處極刑。小不忍而難追。內自
訟而何及。法不可墜。義亦須明。但究彼根繇。似緣公事。罪
雖甚重。理稍可疑。峻刑則慮致民驕。輕恕則恐滋吏酷。永
從遠竄。特貸餘生。聊以慰往者之魂。兼可戒為官之屬。嵩
宜配蔚州長流百姓。縱逢恩赦。不在放歸之限。其出身歷
任告勅。付所司焚毀。
宥李範趙知遠勅
李範巳該恩赦。特放罪收納文書。趙知遠以兄為父。未之
前聞。既過郊禋。特從恩宥。出身歷任文書。付所司焚毀。放
罪勒歸鄉貫。本道長吏與改昭穆奏聞。其餘南郊行事合
減選人數。將來選限滿日。宜並不取逐處文解。不更經
南曹點。赴銓注擬。
封敘無得留滯勅
今年二月二十一日郊天赦書節文。朝臣及藩鎮郡守亡
父母祖父母。及父母在並妻室未霑恩命。並與追封贈及
敘封者。今赦書頒下。巳及半年。所行追贈敘封。所司尚未
奏覆。深慮留滯。各速指揮。朝臣限兩月內齊具錄奏。外處
與限一年。仍並據品秩準格列指揮。朝臣不得踰越。
令禮葬被害諸王勅
先朝諸王。頃因同光末年宮門變起。諸王多奔北京。沿路
為部下所害。宜於北京留守尋訪。各依品秩禮葬訖奏聞。
禁州縣於限前徵科勅
訪聞諸道州縣官。自衒虛名。不惜人戶。皆於省限巳前。行
帖催驅。須令人戶貴買充納。且徵科租賦。乃是常規。所務
事集人安。不必急徵暴歛。況累降勅命。非不丁寧。只據規
程。勿令踰僭。此後為徵科事辦。亦不酬勞。本州不得申奏。
如違限稽慢。即準條流責罰。如灼然添得廨署。招得流民。
無害於公私者。可具事由申奏。固得特行優奬。
童子科出身不得遽授親人官勅
其童子準往例委諸道表薦。不得解送。兼所司每年所放。
不得過十人。仍所念書。並須是部帙正經。不得以諸雜零
碎文書。虛成卷數。兼及第後十一選集。第一任未得授親
人官。
族誅李行德等勅
捧聖都軍使李行德十將張儉等。摭求虛事。誣告重臣。奏
陳而頗駭聽聞。詰驗而乃明讒謗。閒予心腹。傾我棟梁。為
巨蠧以異常。罪一身而未塞。宜誅家族。懲彼姦凶。仰全家
處斬。
授張延朗三司使勅
會計之司。國朝重務。總其使額。以委近臣。貴便一時。寧循
往例。張延朗可充三司使。班位在宣徽使之下。
楊知萬準非時選人例處分勅
楊知萬實曾行事。尋巳注官。只為父母轉年。恩命遂寢。外
別無違礙。自後相次丁憂。久住京城。誠宜傷愍。宜令銓司
點歷任文書。準非時選人例處分。或前資官中有與楊
知萬事狀相類者。并準此指揮。
討董璋勅
王者興師討伐。若行其時雨。農夫去草誅鋤。務絕其本根。
具載格言。式符戎略。而況天垂弧矢。盡殪狼星。國舉干戈。
當平賊子。得不朝申號令。夕議削除。安邦守正翊贊功臣
劒南東川節度使特進檢校太尉同中書門下平章事梓
州刺史董璋。受國深恩。殿邦重寄。但恣貪殘之性。莫分宵
旰之憂。唯務包藏。顯彰侮慢。朝廷每施含垢。具為掩瑕。略
無悛革之心。轉有狂迷之狀。伺便而侵漁仁境。何名而點
發義軍。仍於關防。輒修堡砦。兼傳書檄。招寇盜於晉州。尋
縱賊徒。欲窺覦於遂府。焚燒民舍。驅虜耕牛。覽奏報以實
繁。數愆尤而莫盡。豈有武虔裕身為刺史。輒敢縻留。大程
官手執宣頭。略無遵稟。而又淫刑害物。酷法作威。鐵籠之
炮炙未聞。金贖之科罪並發。善人知懼。惡貫巳盈。且擢髮
以難窮。宜燃臍而不赦。今則巳徵師旅。將掃妖氛。舉烈火
以燎毛。飛嚴霜而脫葉。匪朝伊夕。覆狡擒奸。於戲。無禮於
君。奮鷹鸇而驅鳥雀。有功必賞。誓帶礪而保山河。殄寇則
理在必然。興兵則事非獲巳。凡在遐邇。宜體朕懷。其董璋
在身官爵並削奪。
不準奏薦著紫官為州縣勅
諸道奏薦州縣官。前銜內有賜紫金魚袋者。若循常例。州
縣官十六考方得敘緋。若巳佩金章。固難為令錄。此後天
下州府。不得奏薦著紫官員為州縣官。
敘封舛錯勅
敘封之例。勅格甚明。況在所司。備經其事。既成差誤。蓋是
因循。顯有糾彈。實為允當。欺即難恕。錯即可矜。然欲示戒
懲。須行責罰。本行令史馬仁珪。決臋杖七十勒停。本部判
郎中裴坦。罰兩月俸。王權等六人妻。進封敘封郡縣邑號
官誥。宜令所司追納毀廢。
未得公憑者準取本任文解赴集勅
先條流見任州縣官。及前資守選官。所有歷任文書。委所
司點勘。無違礙則準前收署。給與公憑。任將來參選者。訪
聞諸色選人。有今年合格者。因請公憑。久淹京闕。若候本
道請解。即須來歲授官。多是甚貧。誠為可憫。況巳及選限。
固取本任文解不及。前件選人今年合格。巳請得公憑者。
宜令吏部南曹。準今冬選人例。勘施行。如是欠選者。候
選數足日。準格取本任文解赴集。
加恩朝臣勅
朕聞君臣一也。善否同之。比之於人。心安則體逸。方之於
木。枝盛則葉繁。朕自父天子民。宗文祖武。輔弼上憑於廊
廟。獻替次賴於縉紳。四海無波。敢自矜於清晏。一人有慶。
思共樂於雍熙。近又允副羣情。增崇大號。雖中外元輔。巳
議序遷。而文武庶僚。未聞普及。而況咸著恪共之績。悉堅
欣戴之誠。將顯示於奬酬。當廣頒於渥澤。應在朝文武臣
寮。並宜加恩。其有八月四日巳後遷官者。不在此限。
定節度等使判官巳下賓寮考限勅
諸道行軍節度副使兩使判官巳下賓寮。及防禦副使判
官推官軍事判官等。若詢前代。固有通規。從知咸自於弓
旌。錄奏方頒於綸綍。初筵備稱。確畫斯陳。朝廷近以旌賞
勳勞。均分員闕。稍或便於任使。不免須議勅除。既當委以
裨贊。所宜定其考限。前件職員等。宜令並以三十月為限。
如是隨府。不在此限。
罷夜試進士勅
秋來赴舉。備有常程。夜後為文。曾無舊制。王道以明規是
設。公事須白晝顯行。冀盛觀光。尤敦勸善。每取翰林學士。
往例皆試五題。共觀筆下摛詞。不俟燭前搆思。其進士並
令排門齊入就試。至門開時試畢。內有先了者。上歷畫時。
旋令先出。其入策亦須晝試。應諸科對策。並依此例。餘準
前後勅格處分。
復錢鏐爵位勅
天下兵馬都元帥尚父尚書令吳越國王錢鏐。久列王公。
恒輸愛戴。朕方禮加元老。恩遇遠方。安重誨妄掇瑕疵。遽
行阻絕。使錢傳瓘拜闕上章。傾懷請罪。言皆激切。事且憑
虛。情不可恕。罪不可逭。今巳誅之。以雪其冤。故告。
禁枉濫勅
朕猥以眇躬。薦承鴻業。念彼疲瘵。勞於寢興。或慮官不得
人。因成紊亂。或慮刑非其罪。遂致怨嗟。王化所興。獄訟為
本。苟無訓勵。必有滯淹。近日諸道百姓。或諸多違犯。或小
可鬭爭。官吏曲縱吏人。巧求瑕釁。初則滋張節目。作法拘
囚。終則誅剝貨財。市恩出拔。外憑公道。內徇私情。無理者
轉務遷延。有理者却思退縮。積成[:#AS-83AD:⿰言為]弊。漸失紀綱。自今後
切委逐處官吏州牧縣宰等。深體予懷。各舉爾職。凡關推
究。速與剸裁。如敢苟縱依違。遂成枉濫。或經臺訴屈。或投
匭申冤。勘問不虛。其元推官典。并當責罰。其逐處觀察使
刺史。別議朝典。宜令諸道州府。各依此處分。所管屬郡。委
本道嚴切指揮。
詳斷張延雍等勅
張延雍中官舊居省署。蔭子合補齋郎。為優牒稽遲。於本
司催促。苛[:#AS-8864:⿺克寸]縱實。巳該肆赦之恩。引驗無聞。自掇兩詞之
詰。致淹折獄。宜示罰金。宜罰一季俸。餘依法寺詳斷。
準失墜春關冬集人許舉及第銓注事實勅
舉選人衆。例是艱辛。曾因兵火之餘。多無勅甲。不有特開
之路。皆為永棄之人。其失墜春關冬集者。宜令所司取本
人狀。當及第之時。何人知舉。同年及第人數幾何。如實。即
更勘本貫。得同舉否。授官者亦先取狀。當授官之時。何人
判銓。與何人同官上任。罷任何人交代。仍勘歷任處州縣。
如實。則別取有官三人保明施行。
加恤病囚勅
諸道州府各置病囚院。仍委隨處長吏專切經心。或有病
囚。當即差人診療理。據所犯輕重決斷。如敢固違。致
本囚負屈身死。本官吏並加嚴斷。兼每月自夏初至八月
末巳來。每五日一次。差人洗刷枷杻。
誅張崇遠勅
設祿任能。立法懲惡。苟有違犯。須舉憲刑。崇遠流外授官。
監中守職。雖官不請於俸祿。而職見請於依糧。贓罪既彰。
死刑難貸。宜決重杖一頓處死。
李雲獻時務策勅
益國利民。方為良策。越常生事。則亂彝章。李雲粗讀儒書。
曾居假宦。所進條件既廣。徵引仍繁。而於職略之閒。荒唐
頗甚。且鄉閭之內。苦樂不無。則可沿古制而檢繩。度物宜
而均濟。豈得請行峻法。大撓羣情。詳暴斂之品題。無稍通
之氣味。況五兵乍息。兆庶小康。忽有此陳。未測何意。便合
勘窮疎率。申舉科條。尚緣言路方開。政刑務恤。特從寬宥。
俾自省循。
禁臣寮私行舉薦人勅
國賴賢良。雖務搜揚之道。官繇請託。實開僥倖之門。蓋任
不當材。則民將受弊。稍乖掄擇。大紊紀綱。近聞百執事等。
或親居內職。或貴列廷臣。或因宣達君恩。或因勾當公事。
經繇列鎮。干擾諸侯。指射職員。安排親昵。或潛申意旨。或
顯發書題。苟徇私情。罔循公道。爭能峻阻。須至強行。遂使
受命者負勢以臨人。得替者銜冤而去職。既虧慎舉。漸益
躁求。務要肅清。當行釐革。自今巳後。應內外臣寮。不計在
朝出使。並不得輒發書題。及行所屬。於諸處亂安排人。宜
令三司兼諸道節度防禦團練刺史等。或更有人。不畏新
勅。猶躡舊蹤者。并仰密具姓名奏發。薦人貶所在官。求薦
人配流邊遠州縣。常知所在。如逐處長吏。自徇人情。顯違
勅命。只仰被替本人詣闕上訴。勘問不虛。長吏罰俸兩月。
罰薦人比前條更加一等。被替人不準是何職掌。却令依
舊勾當。仍從再勾當後三年內。除別顯有罪名外。不得妄
有替移。其餘長興二年五月一日巳前所犯。不在上訴之
限。兼勅到後。但是州府。並於管驛處粉壁。具錄勅命曉示。
每令修護。永使聞知。況國家懸爵待人。惟賢是舉。稍聞俊
乂。必令奬昇。其有端士正人。雄文大學。言可以經綸王道。
行可以規矩人倫者。但當顯陳表章。明具論薦。名如得正。
上不棄材。所務絕彼倖人。豈可滯諸賢者。
禁私賣文書勅
訪聞諸色官員之中。多有此色之事。須行釐革。以塞弊源。
應諸色常調選人。如有此色文書。便須焚毀。如是元補正
身。曾受中興巳來官誥。便許以近受文書敘理。及諸色蔭
補子孫。如無虛假。不計庶嫡。並宜敘錄。如實無子孫。別立
人繼嗣。巳出補身得者。只許續蔭一人。凡新關資蔭。皆繫
恩榮。將革弊[:#AS-83AD:⿰言為]。須行憲法。自本朝喪亂。多士因循。貪冒者
敘補無常。彰敗者未聞嚴斷。遂成隳紊。莫識規程。且一人
身名。具三代名諱。傳於同姓。利以私財。上則欺罔人君。下
則貨鬻先祖。行之不巳。罪莫大焉。柳膺顯致訟論。合當誅
殛。偶逢恩赦。特減死刑。尚念承此弊者年深。同此罪者頗
衆。特矜巳往。各許自新。別設嚴條。免令後犯。今日巳前。並
依前項條理。其不合敘使文書。仍限一百日焚毀須絕。如
此後更敢公然將合焚毀文書參選求仕。有人糾告。及所
司點勘彰露。所犯之人。傳者受者。並當極法。其告事人如
有官序。別與超擢任使。如是百姓。與免戶下差徭。兼自此
應合得資蔭出身人。並須依格令及天成三年十一月二
十日禮部起進條件施行。如敢故違。本司官員并本行人
吏。別加嚴斷。不計去任離司。罪無寬恕。事從發覺。理任澄
清。不惟正邦國典刑。抑亦保縉紳家法。有犯無赦。斷在的
行。
敘理中興以來官告勅
應見任前資守選官等。所有本朝及梁朝出身歷任告身。
並仰送納。委所在磨勘。換給公憑。只以中興巳來官告及
近授文書敘理。其諸色蔭補子孫。如非虛假。不計庶嫡。並
宜銓錄。如實無子孫。別立人繼嗣。巳補得身名者。只許敘
蔭一人。其不合敘使文書。限百日內焚毀須絕。此後更敢
持合焚毀文書參選求仕。其所犯之人并傳者。並當極法。
應合得資蔭出身人。並須依格令施行。
朝臣假內仍給俸勅
有禮於君。克勤於國。為臣所重。自古皆然。其或合朝不朝。
即虧匪懈。無病稱病。亦屬自欺。儻異下冰。須資勿藥。臥疾
非人情所欲。歸寧光孝治之朝。曹琛所奏文武官請歸寧
準式假及實臥病者。並許支給本官料錢。宜依。或有託病
不赴朝參。故涉曠怠者。慢於事君。何以食祿。如聞糾奏。當
責尤違。
禁京城人戶侵越並許奏聞利便互買勅
伊洛之都。皇王所宅。乃夷夏歸心之地。非農桑取利之田。
當亂離而曾是荒涼。及開泰而競為修葺。從來閴寂。多巳
駢闐。永安天邑之居。宜廣神州之制。宜令御史臺兩街使
河南府專切依次第擘畫。曉示衆多。勿容侵越。或有利便。
亦可臨時詳度奏聞。
禁受理赦書前詞訟勅
諸道州府。推斷刑獄。或慮有司因循。仍以赦令前事。輒有
申理。紊亂刑罰。宜令盡舉中興巳來所降赦書德音釐革
恩勅曉示。王者應天順人。發號施令。布絲綸於遠邇。示恩
信於華夷。儻隱而不行。則主者有罪。須重提舉。無致因循。
宜令御史臺兼三京及諸道州府。應受詞狀及推勘詳斷
之所。須具此令文牓壁。各令詳審。無致踰違。如或公然以
赦書德音及恩勅前事。輒敢受而為理者。應狀案經過之
處。并當勘責。以故違勅命律格科罪。兼自此後。凡有詳斷
刑獄。並須依坐律令格式件條。及新勅釐革。次第施行。
禁不務農桑勅
皇王之業。寰海為家。民不擾而自安。事不紊而易治。皆修
遠大。以固雍熙。朕自纂丕圖。每勤庶政。民有耕耘之樂。時
無饑饉之災。然猶菲食如初。宵衣若舊。內則仗前後左右。
外則委侯伯子男。共削煩苛。同除蠧弊。康澄所奏機巧之
事。游惰之徒。所在不無。未能全斷。令仰諸道長吏。詳此曉
示村巡。游惰者勸以歸農。機巧者戒其越樣。此外或更有
不利於民事。並可嚴行止絕。將使俗無奇技。野絕閒游。為
下有勤力之資。在上無蕩心之事。[:#AS-9761:⿰⿸厂墨⻏]肆人和之際。何禁謳
謠。村閒桑隙之時。無妨歡樂。即須辨認姦惡。不得分外騷
擾人戶。所切者當輕徭薄賦。不急斂暴徵。民不勸而自勤。
財不營而自富。況諸侯勠力。列辟盡忠。皆是腹心。總如魚
水。將期混一。永致和平。
禁侵射入官店宅莊園勅
無厭之求。既虧廉恥。不義而富。終取悔尤。應諸道係省店
宅莊園。或抵犯刑章。納來家業。或主持敗闕。收致抵當。姓
名纔繫簿書。諸利未經收管。諸色人等。不度勳庸高下。不
量事分淺深。相尚貪饕。競謀侵射。惟利是視。以得為期。諸
色人稍立微功。朝廷必加懋賞。通都大邑。尚以委人。廢宅
荒田。豈留潤國。自有特恩頒賜。奚容越分希求。遂使畏懼
者但處棲遲。僭踰者更滋積聚。失懲惡勸善之道。啟幸災
樂禍之門。頗汚教風。須行止絕。
王昭誨不停見任勅
王昭誨方念繼絕。特授殊恩。久別邱園。許歸祭奠。雖違假
限。宜示優宏。不停見任。
停李炤樂鈞官勅
同官相毆。據法當徒。大理寺以所犯罪名。合該恩勅。雖備
陳格律。而合議矜寬。但李炤樂鈞等。處令佐之資。縱屠沽
之行。既罵且鬭。自晝經宵。加以抗拒使符。執留縣印。全乖
事體。大紊紀綱。至於偶在勅前。合從赦限。豈可遣茲凶輩。
親我疲民。免刑巳是優宏。復職實非允當。其李炤樂鈞。並
勒停見任。餘依所奏。
答周知微請復議典勅
周知微官在郎曹。職參邦憲。慮有亂名之弊。舉無破律之
規。法雖重於一成。恩亦存於八議。蓋前王之定制。固當代
以常行。今覩敷揚。可嘉勤藎。
禁同表進策勅
投匭上章。條流不阻。合表進策。理例無聞。而況七件之中。
有長有短。兩人之內。孰否孰臧。方當選以公才。未可混其
言路。王鼎陳廷毓宜各試以策問兩道。定其優劣。兼自此
應諸色人進策。每五道別試策問兩道。十道巳下試三道。
十道巳上約此指揮。比校元進策條。詞理可否。當與等第
處分。仍令匭院分明牓示。此後止絕。不得有同表進策。所
貴人知區別。事無汎行。庶堅激勸之誠。免誤儗倫之道。
量增奏薦員數勅
諸道奏薦州縣官。各定員數。今宜增益。以廣搜揚。使相先
許一年薦三人。今許薦五人。不帶使相先許薦二人。今許
薦三人。直屬京防禦團練使先許薦一人。今許薦二人。念
應舉之流。甚艱難於取事。當及第之後。尚迢遞於授官。小
而得簿尉者全稀。老不為令錄者極衆。即不得薦新罷任
及過格之人。如未曾有官。即許奏初官。巳有官者。當別比
擬。
帶臺省職州縣官及得十六考者並依出選門例
處分勅
州縣官帶侍御史殿中侍御史內供奉監察裏行及省銜
者。皆非正秩。尚出銓曹。況曾三度昇朝。豈可一例守選。所
宜振發。以勵操修。應州縣官內。有曾在朝行及佐幕。罷任
後準前資朝官賓從例處分。其帶省銜巳上。并內供奉裏
行。及諸巳出選門者。或降授令錄者。罷任日並依出選門
例處分。不在更赴常調。便與除官。兼州縣官其閒書得十
六考者。準格敘加朝散階。準出選門例處分。如不書得十
六考。雖巳過朝散階。不在此例。
令諸道搜訪隱逸勅
朝臣相次敷陳。請搜沈滯。簪纓之內。甚有美賢。山澤之中。
非無俊彥。若令終老。乃是遺才。鄭雲叟頃自亂離。久從隱
逸。近頒特勅。除授拾遺。不來赴京。自緣抱病。非朝廷之不
錄。在遐邇以皆知。宜令諸道藩侯。專切搜訪。如有隱逸之
士。藝行可稱者。當具奏聞。必宜量才任使。
