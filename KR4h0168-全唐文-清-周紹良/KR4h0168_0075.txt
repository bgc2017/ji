欽定全唐文卷七十五
文宗(七)
太和八年疾愈德音
門下。朕祗若天命。纉承睿圖。正統紀以清庶方。序彝倫以
貞百度。慄慄寅畏。於茲九年。雖儉己飭躬。推誠育物。懼有
未至。不遑宴寧。屬節氣交時。疾恙嬰體。列聖垂佑。涉旬復
初。既上慶於兩宮。宜覃恩於兆姓。庶與寰宇。同茲福祥。自
太和八年二月九日昧爽巳前。天下應犯死罪降從流。流
徒等巳下罪遞減一等。惟官典犯贓。及諸色所由破用官
物。故殺人十惡等罪。不在此限。左降官流人。緣近有去年
八月九日勅。宜即與處分。為政之要。必在去煩。厚下之恩。
莫先巳責。應度支戶部鹽鐵積欠錢物。或囚繫多年。資產
巳盡。或本身淪沒。展轉難徵。簿書之中。虛有名數。囹圄之
下。常積滯冤。言念於斯。所當矜恤。其度支戶部鹽鐵應有
懸欠。各委本司具其可徵可放數。條流聞奏。不得容有姦
濫。在京諸司諸使食利錢。其元舉人巳納利計數五倍巳
上者。本利並放。其有人戶逃死。攤徵保人。其保人納利計
兩倍巳上者。其本利亦並放免。其納利未滿此數者。待納
利數足。徵本停利。其諸色私債。止於一倍。不得利上生利。
仍委本縣各為詳理處分。京邑之中。本無榷酤。屬貞元用
兵巳後。費用積廣。始定店戶等第。令其納榷。況萬方所聚。
私釀至多。禁令既不可施。榷利自無所入。徒立課額。殊非
惠人。其長安萬年兩縣見徵納榷錢一萬五千一十貫八
百文。若先欠者。並宜放免。其榷酒錢。起今日巳後。亦宜並
停。比者滄寇干紀。稽誅數年。諸道興師。屢獻戎捷。時方討
叛。難議釋縲。免死戍邊。巳為恩貸。今滄州一道。久被朝章。
念其懷土之心。必有向隅之歎。俾之遂性。用洽優恩。其諸
道所送滄州將健配流。及邊鎮營田役使者。共一千三百
五十九人。並委諸道節度觀察使據現在人放歸本管。如
有巳效軍職。及自有生業不願去者。亦任便住。董昌齡自
至邕州。累平溪洞。兵威所向。首惡皆擒。然每念蒼生。無非
赤子。況在荒徼。尤當撫循。其溪洞如有未歸附者。向後非
因侵擾。更不用進討。仍加存撫。使各懷安。其所獲黃洞百
姓。並分配側近州縣。令自營生。不得沒為奴婢。將充賞給。
如元是奴婢者。即任充賞。南海蕃舶。本以慕化而來。固在
接以恩仁。使其感悅。如聞比年長吏。多務徵求。嗟怨之聲。
達於殊俗。況朕方寶勤儉。豈愛遐琛。深慮遠人未安。率稅
猶重。思有矜恤。以示綏懷。其嶺南福建及揚州蕃客。宜委
節度觀察使常加存問。除舶腳收市進奉外。任其來往通
流。自為交易。不得重加率稅。天下諸州府。如有冤滯未伸。
宜委御史臺及出使郎官察訪聞奏。於戲。朕百靈所祐。獲
遂痊和。虔奉神休。敢忘昭報。其五岳四瀆天下名山大川。
各委所在長吏致祭。仍加豐潔。以副精誠。朕以寡德。上奉
丕構。宗社流慶。元穹叶靈。微恙愆和。旋就康復。渥澤思及
於人瘼。儆戒先自於朕躬。俾我華夷。共歡富壽。中外臣庶。
宜體予懷。主者施行。
曲赦京畿德音
王者愛人如身。推己及物。恤其寒燠之苦。適其舒慘之宜。
俾協太和。用臻至理。朕恭默思道。憂勤在懷。時屬嚴沴。念
深徽纆。當霜雪之。滯囹圄之中。饋餉為勞。逮捕斯擾。沍
寒所迫。愁歎必多。惻然疚心。思有矜降。宜布在寬之令。使
無留獄之嗟。應京百司及畿內諸縣見禁囚徒。應犯死罪。
特降從流。流巳下者。遞減一等。如欠官錢。情非巨蠹。責保
填納。不要禁繫。惟故殺人者。及官典犯贓。不在此限。仍委
京兆府及諸司官長。制下日當速䟽決聞奏。朕司牧黎元。
存誠寰宇。況封甸殷廣。京師浩穰。憫觸法以罹辜。式加恩
而宥罪。庶亡無告。寧失不經。宣示中外。令知朕意。
賑卹諸道百姓德音
朕以寡德。託於兆人之上。雖兢兢業業。思理不怠。而政道
多闕。和氣用傷。仍歲水旱。黎人艱食。為之父母。斯心鬱陶。
如聞魏博六州。阻饑尤甚。野無青草。道殣相望。及山南東
道陳許鄆曹濮淮南浙西等道。皆困於饑疫。慮乏糧餉。其
魏博宜賜粟五萬石。山南東道陳許鄆曹濮等三道。各賜
糙米三萬石充賑給。委度支逐便支遣。仍各令本道據饑
乏之處賑給。淮南浙西兩道。委長吏以常平義倉粟賑賜。
應諸道有饑疫處。除出軍糧積蓄之外。其屬度支戶部斛
斗。並令減價出糶。以濟貧人。其有牧宰非才。貪殘為害。及
承前積弊。須有條流。或冤獄留滯。速宜䟽決者。並委觀察
使糾察詳訪。具狀聞奏。用弭天眚。以副朕焦勞之慮焉。
討鄭注優賞軍士德音
門下。王者之御天下也。推至誠以格物。委大信以任人。故
能邦家用寧。上下交感。所以詔爵祿而不恡。待臣下而無
疑。豈謂變起股肱。患生毗倚。寤寐興歎。難弭於懷。且負德
背恩。干紀悖戾。古今未有能濟者。蓋人神之所不容。逆賊
鄭注。氣本兇狂。志懷奸逆。害時蠹政。卜射張皇。行詐而徑
術多端。黷貨而谿壑難滿。情惟點白。口可鑠金。罔冒包藏。
為惡滋甚。朕九重之內。不得備聞。擢於妄庸。驟列華貫。入
司喉舌。出總爪牙。惟務廢忘。不思報國。棄生成之恩義。亂
君臣之紀綱。稔慝興祆。前古未有。罪同梟獍。法在必誅。況
詔旨既追。巳離城堞。險謀且敗。中路遽迴。又迤邐使人。迎
接逆賊李訓。稽之國法。豈逭常刑。其鄭注在身所有官爵。
並宜削奪。將士如有能奮揚義勇。執戮渠魁者。先是六品
巳下官者。便授三品正員官。其先是五品巳上官者。節級
超獎。仍賜莊田各一區。錢二萬貫。如有能率所管兵馬。以
州郡來降者。超三資與官。便正授岳牧。仍賜錢帛。諸道將
士。雖各守疆土。非為進攻。如被侵掩因事立效者。亦準前
例節級處分。賊如能知義悔過。束身歸朝。並與洗雪。仍加
寵獎。幽明可鑑。朕不食言。但有款誠自通。即委諸道與奏。
若不能悛改。自取誅夷。罪止一身。其餘脅汙。一切不問。其
有迫於凶威。曾著失節。顧存家族。事出權時。待其平寧。並
從寬宥。將士如有潛謀立功效順。被其屠戮。並優加追贈。
并賜錢帛。仍與一子官。應州縣百姓。陷在暴虐。莫保性命。
誠可哀矜。諸軍環境。不得妄加殺戮。并焚毀廬舍。掠奪資
產。及有拘執。以為俘囚。如有歸投者。委諸道據丁壯老弱。
量加優卹。仍給與空閒田地。使就生業。事平之後。願歸本
貫者亦聽。鳳翔一軍。素著忠義。每臨霜雪之際。實見松筠
之心。凜然義風。在朕志。其大將及軍士。並宜坦懷自處。
勿以為憂。兵革既平。寵待如故。鄭注初到鎮日。聞有優賞。
軍將常事。不足為疑。州縣百姓。亦當優給復。勉於自效。以
保令圖。於戲。佳兵者。聖祖之所戒。文德者。前哲之所崇。肆
予寡昧。敢忘丕教。然以齊四方者號令。立人紀者君臣。斯
言苟違。大倫安設。今則絕其奔軼。示以申嚴。懷柔誠貴於
止戈。執惡何慚於用武。布告中外。咸知朕意。
誅王涯鄭注加恩中外德音
朕以翼翼之心。孜孜求理。十年之內。庶政未凝。極其焦勞。
志在博採。聿觀奇士。冀獲長才。取其節焉。不顧發迹。故李
訓鄭注。咸得進言。望其沃心。每許造膝。邪人奸色。順非而
澤。信行聽言。深心厚貌。包藏不怍。偽辨無疑。梟獍為心。禍
亂忽作。意欲翦除中外。悉去大臣。志願非常。自謀安泰。賴
上天垂祐。宗社降靈。同惡雖多。姦謀竟敗。忠臣輸力。保護
朕躬。是日弭寧。巳嘗布告。尚聞閭里。未悉予心。猶有浮言。
謬相誑惑。朕君臣之際。疑閒不行。致此妖妄。慚非哲惠。前
月二十一日。王涯賈餗舒元輿李訓鄭注李孝本韓約羅
立言王璠郭行餘魏逢等親率金吾兵仗。又郭行餘王璠
領所部將健。持兵上殿。叶謀不軌。傾覆社稷。謀害中外。凡
此凶徒。悉巳梟戮。絕其遺類。以謝忠良。內外庶臣。卿士百
辟。體予前志。宜即自安。無惑浮言。尚相恐怖。式布維新之
慶。宜申在宥之恩。京百司見禁囚徒。死流罪遞減一等。未
結正者。推問畢日。準此處分。諸色所繇官吏。陷於脅從。雖
有名籍。涉於詿誤者。一切不用更問。仍付左右神策兩金
吾京兆府御史臺。並準恩赦處分。休便追捕。其有潛藏迴
避。限令出三日。各歸本司。逆人親族。巳處置外。其餘周親
巳上。一切不問。所在更不用繫留聞報。其先有定名捕捉
者。所在尋追。獲日奏聞。不得漏網。昨者有擅入逆人之家。
盜掠財物。擁無故之利。生怙亂之心。尚有縱酒聚徒。妖言
惑衆。志於掠盜。恐嚇居人。假託軍司。輒持兵器。及以前月
二十一日事妄相告訐者。委御史臺京兆府嚴加伺察。擒
捉奏聞。所在集衆決殺。不在恩赦之限。於戲。齊晉之難。桓
文是興。注訓之妖。朕志先定。識邪正之路。辨消長之端。覩
衆臣宣力於急難。見禁旅摧凶於頃刻。當危急之際。識臣
節之勤。藏於予心。何日可忘。宣示中外。宜體朕懷。
上皇太后冊文
嗣皇帝臣昂言。古先哲王之有天下也。必以孝敬奉於上。
慈惠浹於下。極誠意以厚人倫。思由近以及遠。故自家而
刑國。以臣奉嚴慈之訓。承教撫之仁。而長樂尚鬱其鴻名。
內朝未崇於正位。則率土臣子。懃懃懇懇。延頸企踵。曷以
塞其心乎。是用特舉彝章。式遵舊典。稽首再拜。謹上穆宗
睿聖文惠孝皇帝妃尊號曰皇太后。伏惟與天合德。義申
錫慶。允釐陰教。祗修內則。廣六宮之教。參十亂之功。頤神
保和。宏覆萬有。
冊魯王永文
維太和四年歲次庚戌二月景午朔十二日丁巳。皇帝若
曰。咨爾元子。其敬聽朕命。我國家累葉重光。詒休昌運。奄
有區宇。垂二百年。良以親親無私。建立子弟。克固磐石。作
藩王家。洎予踐位。敢忘丕訓。是用酌於舊典。謀及台臣。撰
茲吉日。錫以青社。惟爾道扶正性。天假令儀。巳彰岐嶷之
名。載嘉信厚之器。持大公之道。且不愧於知子。舉守藩之
命。亦將教於事君。爰擇樂郊。俾王曲阜。環以沂水。遂荒海
邦。今用命使兵部尚書平章事牛僧孺副使左散騎常侍
吳士矩持節冊命為魯王。於戲。爾宜守正閑邪。去奢昭儉。
害於德者不作。逆於耳者必聽。無昵宵人。無違端士。纂東
平之樂善。師河閒之好古。日慎一日。行之為難。敬爾有國。
無墜我休命。
冊九姓迴鶻愛登里羅汨沒密施合句祿毗伽彰
信可汗文
維太和七年歲次癸丑某月日。皇帝若曰。王者運神功以
清九有。敷至德以柔四夷。雖萬國建邦。皆有君長。而一時
縟禮。特厚親隣。用昭絕漠之榮。式示徽章之貴。克膺盛典。
允屬雄材。咨爾九姓迴鶻愛登里羅汨沒密施合句祿毗
伽彰信可汗。代濟公忠。時推英毅。剛明有守。信實不渝。總
北方勁悍之師。慕中華清淨之化。克昭前訓。實懷遠圖。慶
叶承家。願申永好。彼無侵軼。此務綏安。兩國咸歡。六姻彌
重。事大之義。而合志春秋。相嚮之誠。而皎如日月。使臣旁
午。贄幣交馳。詞意綢繆。禮貌恭恪。是嘉誠款。宜錫寵光。必
能虔受新恩。纂乃舊服。今遣使寧遠將軍右金吾衞將軍
兼御史大夫上柱國賜紫金魚袋唐宏實副使中大夫將
作少監兼御史中丞賜紫金魚袋嗣澤王容等持節備禮。
冊為九姓迴鶻愛登里羅汨沒密施合句祿毗伽彰信可
汗。於戲。海內四極。惟唐舊封。天下一家。與我同軌。舉茲典
冊。布於神明。爾其慎固封疆。祗守名器。罔墜先烈。載揚令
猷。欽承禮文。以作來範。
冊魯王為皇太子文
維太和七年歲次癸丑八月甲申朔七日庚寅。皇帝若曰。
王者欽若天道。君臨萬方。必崇上嗣。以固邦本。所以尊守
器而重承祧也。我祖宗受天明命。光宅區夏。元光被於生
靈。利澤霈於遐荒。逮予寡昧。繼纉鴻緒。虔畏寅懼。不克負
荷。思崇大典。用建元良。俾膺主鬯之重。式叶奉先之慶。咨
爾元子魯王永。惟哲淑聰明。溫文粹和。夙表岐嶷。生知孝
敬。洎苴茅分社。磐石啟藩。蘊東平樂善之心。慕河閒大雅
之操。天縱宏量。日新令猷。人神協志。蓍龜獻兆。是用命爾
為皇太子。往惟欽哉。修己有度。敬事無違。居必思義。動必
率禮。講道勵學。親師尚賢。則可以正曜於前星。配德於重
海。以承列祖。以奉粢盛。恢宏懿圖。無忝丕命。可不慎歟。
冊裴度司空文
維年月日甲子。皇帝若曰。三台羅列。以承斗極。皇王取象。
以建三公。將以調陰陽。乂萬國。論道興化。與天地參。故職
官物采。不足以昭彰物數。於是有明庭冊拜。清廟謁見之
禮。以尊異之。咨爾金紫光祿大夫守中書侍郎同中書門
下平章事兼淮南節度副大使知節度事晉國公裴度。有
文理。有武功。有直聲。有忠節。宏深如大浸。峭拔如喬岳。愛
人如慈母。宰物如權衡。師儒術於素王。授兵符於黃石。百
行九德。謺於其躬。先王以上聖之資。啟中興之運。咸有一
德。時惟汝諧。召雲命呂。翕受交感。翌助神算。底綏四方。大
旆東搖。淮夷蕩定。長策獨運。全齊以平。解紛消慝。無小無
大。去權樹善。或顯或晦。非可以造次詳。非可以一二計。肆
予小子。昔當守器。休功令問。充溢聽聞。逮此纉承。委重藩
鎮。達經國之大體。有事君之小心。知無不為。功多不伐。可
謂社稷之元老。經濟之宏材者也。予嘉乃勳。懿乃德。庸建
爾于上公。爾惟省厥初。念厥終。任天下之安危。為夷夏之
表式。俾先帝之鴻業休德。不墜於地。俾予一人。實受其福。
於戲敬哉。
太和改元赦文
朕聞古先哲王之為理也。修己以安百姓。恤刑而矜庶獄。
端立政以謹始。宏厚澤以體仁。推其心以及於物。誠其中
而化於外。和氣斯洽。休徵以臻。故兵革不試而四海寧。疵
癘不作而三靈泰。我有唐祖武宗文。光宅天下。列聖承統。
遂康區中。漸濡丕冒。掩軼前載。宏茲道以騰英聲。煥其文
以耀終古。惟此鴻業。屬予沖人。荷無疆之丕構。託於兆人
之上。晝惕宵儆。惄焉如疚。仰惟宗社儲休。神祇協力。克靖
內難。恢復王綱。思布和以立極。爰正風於更始。因體元紀
號之典。舉肆眚覃恩之命。昭我恤隱。與人維新。可大赦天
下。改寶歷三年為太和元年。正月十三日昧爽巳前。大辟
罪巳下。罪無輕重。巳發覺未發覺。巳結正未結正。見繫囚
徒常赦所不免者。咸赦除之。惟十惡五逆及故殺人。官典
犯入己贓。不在於免限。左降官量移近處。巳經量移者更
與量移。其合復資者。五品巳上中書門下速與處分。六品
巳下任從常例選。丁憂去任在憂未赴貶所者。服闋日亦
與量移。如有親故在上都。任經本司陳狀。不必更待州府
申請。流貶之中。縱勅不許量移者。及言終身勿齒者。亦與
依例處分。亡官失爵。各與收敘。痕累禁錮。並從洗滌。其緣
去年十二月八日坐累流隷者。不在此限。應緣山陵制度
及喪儀禮物。宜委中書門下及諸司長官。博詢故實。務遵
禮度。必誠必信。副朕哀懷。所緣山陵造作及橋道置頓所
資。並以內庫錢物充。用如不足。以度支戶部錢充。京兆府
今年夏稅青苗。量放一半。太皇太后第二等巳上親。大行
皇帝皇太后第一等親。委中書門下量才敘用。九廟子孫
陪位者各加兩階。仍據始封。每王後與一人出身。委宗正
卿檢尋圖譜。取一房最沈翳者充數。具名聞奏。內外文武
官及諸色人。任上封事。極言得失。無有隱諱。天下諸色人
中。有賢良方正能直言極諫者。及經學優深可為師法。詳
閑吏理達於教化。軍謀宏遠堪任將帥者。常參官及方牧
郡守各舉所知。無人舉者。亦聽自舉。并限來年正月到上
都。今年正月十四日上皇太后尊號及朕受冊進寶撰即
位冊文承旨宣制等官。各與一子正員七品官。江王府官
去年十二月巳前在任者並與改進。其去年十二月九日
立功將士。普恩之外。三品巳上更賜爵一級。四品巳下更
加一階。其赴難軍使兵馬使都虞將士等仍各與改轉。
名銜聞奏。
南郊赦文
門下。王者祗見宗廟。情極於孝思。肅事郊丘。義崇於嚴配。
諸侯駿奔以助祭。百靈肹蠁而降祥。感達神明。斯為茂範。
朕以沖昧。獲嗣丕圖。奉累聖之耿光。承上天之眷命。以簡
易宏宣政本。以勤儉調順化源。宵旰勵心。思臻至道。兢業
寅畏。於今四年。屬興伐叛之師。未暇燔柴之禮。賴祖宗保
佑。上帝監臨。氛慝澄清。弓戈櫜戢。今因南至。有事圓丘。薦
誠敬於二儀。申感慕於九廟。羣祀來享。至誠必通。既陳信
以告虔。宜覃恩而廣澤。可大赦天下。自太和三年十一月
十八日昧爽巳前。大辟罪巳下。罪無輕重。巳發覺未發覺。
巳結正未結正。見繫囚徒常赦所不原者。咸赦除之。惟犯
惡逆巳上及故殺人。官典犯正入己贓。不在免限。左降官
量移近處。巳經量移者更與量移。如復資者。五品巳上中
書門下速與處分。六品巳下即任依常調選。丁憂去任。服
闋日亦與量移。如有親故在上都。任於所司陳狀。便與處
分。不必更待本州府申請。別勅因責授降資正員官。未經
改轉者。量與進改。亡官失爵。放歸不齒者。量加收敘。縱元
勅云終身不齒者。亦量與收敘。流人未到所在及巳到者
並放還。惟降死從流者。並與移近地。如巳收敘者。量才錄
用。并僧尼道士移隷者。亦與改還。得罪人巳亡歿。家口未
許歸者。一切放歸。如有情願留者亦任。諸色得罪人中。如
先勅云縱逢恩赦不在免限者。并別勅安置者。亦並委中
書門下量事狀輕重。節級處分。左降官及流人先有官者。
如巳亡歿。各還本官。流貶人及諸色得罪人。所在身亡。任
其親故收以歸葬。仍仰州縣量給棺櫬。優當發遣。諸色人
中有痕累禁錮及逃匿者。一切並與洗滌。常參官及諸州
刺史。有先因停替。及以病解免。并終制未授官者。委中書
門下量才進擬。勿令稽遲。選才命士。所貴任賢。黷貨鬻官。
深為貶法。縱思寬宥。亦慮惠姦。其有偽官出身人近巳從
流者。與移近處。未處分者。減等處分。未發覺者。賣官買官
人。並仰赦書到後一月內。於所在納官告陳首。得免其罪。
如不陳首者。巳後事覺。不在免罪限。封畿之內。供億常殷。
既渥恩施。宜加霑給。其京兆府明年夏青苗錢。宜放一半。
財貨之司。姦屈皆有。切資政理。以遏倖門。應度支鹽鐵戶
部三司所管諸色官吏所由人戶等。欠負太和元年巳前
諸色錢物斛斗等。各委本州盡理勘實。如是貿易招狀。入
己隱欺。即準條處分。如緣收貯年深。盤覆欠折。水火漂爇。
事實有憑。如此之類。除檢責家產及攤徵元保外。如實無
可納。空挂簿書。連年囚禁者。宜各具色目聞奏。河南諸鎮。
仍歲兵荒。百姓困窮。宜有蠲免。其鄆曹濮淄青兗海及滄
德管內齊州明年夏稅錢。每貫放二百文。其稅子每畝十
分放二分。諸道方鎮。自兵興以來。或緣進奉助軍。或緣本
道徵發。務求濟辦。多是權宜。今寇賊既平。中外無事。宜申
典法。以救傷殘。天下除二稅外。不得輒有科配。其擅加雜
榷率。一切宜停。仍令御史臺及出使郎官御史。并所在巡
院。嚴加訪察。自滄景用兵。所在逐急。須借諸州常平義倉
斛斗。權充軍糧。宜令度支勘計。速遣收糴。填數聞奏。邊防
至重。悉宜有素。器械倉廩。尤須精實。比歲有司。屢以營屯
奏報。約計諸鎮儲蓄。合支數年。尚恐生主吏欺罔。未加約束。
宜委度支與本道節度及營田使子細勘會。自營田巳來。
所貯糧見在倉者多少。支得幾年軍糧。具實聞奏。又緣邊
諸鎮。兵額虛實。器械色目。亦仰聞奏。如涉虛謬。本判官必
加懲責。有欠闕當議添置。務令摭實。無挂空文。纂組文采。
貴貨勞人。奇技淫巧。蕩心喪志。將欲導其儉樸。必在抑其
華飾。率化天下。先自朕躬。應緣乘輿服御宮禁供須。一事
巳上。當從儉約。自今巳後。四方並不得輒以新樣難得非
常之物為獻。其機杼織作。有纖麗尤甚。若花絲布繚綾之
類。及幅尺廣狹不中常度者。並宜禁斷。仍仰天下州府。勅
到後一月日內。所有此色機杼。一切焚棄訖聞奏。并委觀
察判官嚴加檢察。犯者以故違勅論。縣令政切親人。糾曹
職當舉轄。命於選部。非不擇才。比者令常參官得各舉縣
令。所舉不當。雖有明文。法既因循。遂開僥濫。自今後。宜令
諸州剌史及本道觀察使。各舉管內堪任縣令錄事參軍
者。仍須資考相近。并據闕申奏。所舉官如才職不稱。刺史
書下考。如至贓犯(闕)剌史停見任。觀察使據事輕重。臨時
處分。如政事修舉。課第殊尤。亦當明賞。以勸能者。立法之
意。使人不移。苟私用之有名。在公費而何害。天下州府兩
稅占留錢。每年支用。各有定額。其迴殘羨餘。準前後赦文。
許充諸色公用。長慶四年二月三日制亦具言。緣無分明
條件。可使執守。刺史每被舉按。即以坐贓論。須為立程。俾
無甚弊。其州府應合公用羨餘物。并因循舊例。與格令不
同者。並令尚書省御史臺明立條件。散下州府。使知所守。
永可遵行。緇黃之衆。蠶食生人。規避王徭。凋耗物力。應諸
州府度僧尼道士。及創造寺觀。累有禁令。尚或因循。自今
巳後。非別勅處分。妄有奏請者。委憲司彈奏。量加罰責。其
百姓中。有苟避徭役。冒為僧道。所在長吏。量為科禁。古者
理戎。皆舉成法。將卒有制。閱有時。所以籍無虛名。軍無
宂食。至於符守。各奉詔條。諸道先發轄屬支郡將士。如聞
衣糧解補。猶繫使司。詳其事理。頗非便。宜委本使差官
檢元轄名額及賜糧等第文案。與剌史勘會。除續準詔勅
抽停外。據所合給錢米。並以當州合送使錢米。依虛實糙
熟。分數折計。割入留州錢米數。勘會訖。州使各具分數聞
奏。應緣解補支給。并委本州。其使司更不緣得收管。諸道
諸州所置將吏。如非原額。周事之外。更隨閒劇。務從省。
方鎮刺史在京。除官所須。收補隨從人數。有司即為節限。
他時替罷。仍令隨使停解。其方鎮交代之時。及知留後官。
不得輒有補置。如違。委巡院官具事目申臺司錄奏。其違
犯官。重加科貶。所補人并本職停解。剌史職在分憂。得以
專達。事有違法。觀察使寧不糾繩。如聞遠地多未遵守。州
司常務。巨細取裁。至使官吏移攝。將士解補。占留支用。刑
獄斷結。動須稟奉。不得自專。雖有政能。無所施設。選置長
吏。將何責成。宜委御史臺及出使郎官御史嚴加察訪。觀
察奏聽進止。本判官不能匡正。及刺史不守朝章。並量加
貶降。若所管州郡。控接蕃夷。軍戎之閒。事資節制。須得使
司共為條理。即不在此限。邦畿之內。物役殷繁。事苟不均。
人何以濟。如聞近年以來。京城坊市及畿甸百姓等。多屬
諸軍諸使諸司。占補之時。都無旨勅。差科之際。頓異編氓。
或一丁有名。則一戶合免。往年制勅。無復遵行。宜委本軍
本使及京兆府切加提舉。準元和二年八月京兆府所奏
勅及長慶元年制度節文處分。自先朝以來。累有赦令。防
姦除弊。條目甚詳。至如閉糴禁錢。橫徵暴賦。兩稅物估之
虛實。四方進獻之豐省。再三處分。非不丁寧。出令不行。名
實自爽。從元和二年巳後所有勅令。宜委中書門下及內
外百司按事施行。勿踵前弊。仍令御史臺嚴加糾察。諸色
出身。三衞最濫。假冒官蔭。妄用優勞。補既過多。亦失實。
既參選敘。命此理人。積歲倖門。誠宜杜塞。其三衞三二年
且不得補。待先補人數盡無。如更要補。委有司條䟽。嚴
為限制。每所補注。挾名替闕。如便可停廢。亦詣實奏聞。禮
著從人。詩稱下嫁。義當選尚。俾各有行。其六宅十宅諸王
女縣主。宜令每年於選人中。擇其情願者配尚。授官之日。
量加優賞。罷秩之後。仍減兩選。其初婚者。更有賜與。使備
行禮。如非士類。不在選限。其該載未盡處。委中書門下別
條䟽聞奏。量能授用。允屬於羣材。舉善推賢。是先乎公族。
經學可以宏教本。高尚可以觀時風。宗子中有才行著明。
文學優異者。委宗正寺具名聞薦。比類加獎。諸色人中。有
精究經術。洞該今古。求志不期聞達。委所在長吏具以名
聞。國家與吐蕃。甥舅之好。彼此無虞。自今巳後。邊上不得
受納投降人。并擒獲生口。締構興運。翼贊昌期。勳鏤鼎彝。
名光冊。載懷夙烈。何日忘之。武德巳來配享功臣及將
相。名跡尤著。節義顯聞。而子孫陵替。官閥廢墜。未經甄錄
者。委中書門下搜訪允嗣。特加優異。故尚父汾陽王贈太
師晟贈太尉秀實子孫中未經甄獎者。每家與一人正員
官。磐石之親。義資敦敘。穠華之慶。道備肅雍。文武庶僚。中
外執事。或敬恭厥位。或祗奉嚴禋。爰考舊章。用申慶澤。亞
獻循王遹終獻恭王通等各賜物一百匹。夾侍正衣進珪捧珪
各賜物五十匹。亞獻終獻正衣各賜物四十匹。大長
公主長公主嗣王郡主縣主各賜物有差。內外文武見任
及致仕官。三品巳上賜爵一級。四品巳下加一階。合入三
品五品欠考未合敘者。待考足日聽敘。素王設教。崇儒配
於斯文。虞賓在庭。想遺風於先烈。微言不墜。令德攸彰。文
宣王之後及二王三恪各與一子官。其祠廟委所在量加
修飾。禮重睦親。化先合族。慈訓克承於椒掖。寵光宜首於
觀津。太皇太后皇太后二等巳上親。皇后三等巳上親。委
中書門下各擇有才行者量與改官。無官者各與出身。皇
五等巳上親。三品巳上賜爵一級。五品巳上加一階。六品
巳下及前資常選散官。選日優與處分。未有出身陪位
者。每家放一人出身。應陪位皇五等巳上親。及太皇太后
皇太后三等巳上親。三品巳上賜爵一級。四品巳上加一
階。諸親四等五等并諸色陪位官。五品巳上加一階。六品
巳下及白身人並賜勳兩轉。其前資及有出身者各減一
選。推恩之令。所以申孝愛。襃贈之典。所以極哀華。爰加寵
章。用舉徽數。常參官及諸道州府長官父母見存有官封
者。並量與五品致仕官及階并邑號。如巳有者。量與進改。
如官巳至五品巳上者。即與五品階。父母亡歿未經追贈
者。量與贈官及邑號。輔弼之臣。鈞衡是屬。既當大慶。爰錫
殊恩。中書門下及節度使帶平章事者。宜特加一階。如本
階巳至正三品巳上者。與一子正員八品官。祖父母先亡
歿。各與追贈。巳追贈者。更與改贈。節度使與一子正員九
品官。東都留守度支鹽鐵使觀察處置都團練都防禦經
略招討使。及神策金吾六軍將軍上軍統軍威遠鎮國軍
等使皇城留守。各與一子出身。父母先亡歿未經追贈者。
各與追贈。禮儀使大禮使京兆尹。各與一子正員九品官。
大祀有嚴。殷薦尤重。凡在厥職。宜特加恩。應郊廟升殿行
事官。普恩之外。宜更加一階。如合入三品者。量減三考。入
五品者。量減兩考。仍待考足日聽敘。其合選人與減一選。
禮奉郊禋。任親殿省。忠勞既竭。甄錄宜優。內行事官。三品
巳上更賜爵一級。四品巳下更加一階。內侍省及內坊官。
四品巳上各賜勳五轉。五品巳下各賜勳三轉。應從駕至
郊廟者。普恩之外。三品巳上賜爵一級。四品巳下各加一
階。白身賜勳兩轉。陳列威容。肅清警衞。載加寵錫。用示恩
私。神策六軍威遠營左右金吾及皇城將士。應緣大禮儀
仗宿衞御樓立仗等。普恩之外。三品巳上賜爵一級。四品
巳下加一階。仍依舊例。賜物有差。其神策將士應在京畿
諸縣者。亦各有賜物。應緣大禮職掌行事官。并修撰儀注
及留守副留守倉庫卿等。普恩之外。三品巳上賜爵一級。
四品巳下各加一階。要荒地遠。職貢方來。既覩郊禮之盛
儀。須覃慶賜之殊澤。鴻臚禮賓院應在城內蕃客等。各有
賜物。諸道知上都進奏院在城各賜勳三轉。應緣大禮四
方進奏䟽及賀官各賜勳三轉。藝術所資。優假宜及。況因
大賚。當給新恩。翰林待詔供奉并諸色直見任及前資并
員外試官。三品巳上賜爵一級。四品巳下各加一階。無官
者賜勳兩轉。爰執豆籩。克恭薦饗。或贊引叶於義矩。或祗
飾奉其事功。心畢幹勤。理當襃獎。郊廟行事齋郎減二年
勞。室長掌座禮生贊者。減一年勞。無勞可減者便放出身。
崇元館行事學生及齋郎禮生。番考巳滿。所司緣大禮部卻
追入行事。各減一選。國子監學生陪位者賜勳一轉。中書
門下儀制官各加一階。應緣祗供作官直司長上諸州行
綱考典兩縣耆壽諸色番役當上在城并量留十月番者
各賜勳兩轉。飛龍閑[:#AS-8D74:⿸广既]宮苑典引掌扇內園總監栽接少
府將作內作中尚武德軍器內外弓箭庫等諸司諸使下
白身人及無品直司定額長上雜匠巧兒黃衣長上監門
直長雜仗三衞七色引駕細引執扇角手弩手彍騎武士
天文觀生歷生漏生典鼓典鐘工人樂人主衣主膳主酪
典食胡食手宰手掌閑幕士御士醫工獸醫門僕藥僮御
書手楷書手典書流外行署等各賜勳兩轉。夫務仁壽莫
若敬耆老。厚風俗莫若勸名節。天下百姓婦人年九十巳
上。各賜米五石。絹兩匹。綿一屯。羊酒有差。版授下州刺史
郡君。八十巳上。各賜米三石。絹兩匹。版授上佐縣君。孝子
順孫。義夫節婦。旌表門閭。終身勿事。先巳旌表者量加優
卹。並委令長賚米帛就家宣賜訖。具名申本道。一時聞奏。
極天而峻。既多鎮定之功。赴海不窮。且有朝宗之義。五岳
四瀆。宜令本州刺史備禮致祭。大報之德。咸秩當行。常祀
雖定於歲時。徧祭因宜乎柴燎。載慕前王之令德。復想古
人之義風。名山大川。自古聖帝明王忠臣烈士。各令所在
以禮致祭。亡命山澤。挾藏軍器。百日不首。復罪如初。赦書
有所不該者。所司具作條例聞奏。敢以赦前事相告言者。
以其罪罪之。赦書日行五百里。布告天下。咸使聞知。主者
施行。
開成改元赦文
朕以寡昧。祗奉昌圖。兢業為心。不敢自怠。庶乎播祖宗之
光烈。致區宇之康平。推誠不疑。惟才是用。豈謂凶姦背德。
宗社將危。中外叶謀。咸加顯戮。知人則哲。實在帝而猶難。
罪已興懷。誠為君之不易。緬慚古理。良用惕然。是用因元
正御正殿。先明首罪。仍布鴻恩。王守澄累朝獎任。久掌禁
軍。忠力雖多。愆誤難掩。交通雜類。延進奸邪。專弄威權。蠹
害時政。鄭注李訓。因緣引見。忝竊恩榮。二三舊臣。誣陷非
罪。成予寡昧。抑有其由。遂使姦惡搆連。竊起前殿。王涯賈
餗舒元輿李訓。宰輔股肱。叶謀不軌。王璠郭行餘。節將在
京。率兵上殿。羅立言李孝本。紀綱臺府。深入領徒。韓約誘
金吾衞兵。立成嚮背。魏逢驛騎來往。鄭注自出成師。將相
通謀。情狀咸具。上天降祐。氛祲巳清。討其本因。巳正刑辟。
王守澄既巳云亡。難議深責。自特進巳下官爵及實封。並
宜削奪。禍巳終於既往。恩宜覃於有截。可大赦天下。宜改
太和十年為開成元年。自正月一日昧爽巳前。大辟罪巳
下。罪無輕重。常赦所不原。咸赦除之。其左降官量移。復資
及才用有足稱者。中書門下處分。貶流人中。元勅不許量
移。及終身勿齒者。並與量移。其去年應緣朋黨連累。並十
一月二十一日坐罪流貶者。不在此限。其身亡伏法者。委
所在州府量給棺殮。任所親收葬制服。其戶部度支鹽鐵。
應有諸色欠負太和五年巳前者並放免。諸道賀正端午
降誕賀冬進奉。起今權停三年。其錢充紐放百姓兩稅。所
在除藥物口味茶果外。不得輒有進獻。百司及諸道應宣
索制造。一物巳上者。並停三年。京畿百姓。兩稅巳下。凡一
歲之內徵取者。并百官職田。並全放一年。其京兆府一年
所支用錢物斛斗草等。並勒鹽鐵使以開成元年直進綾
絹充還。同州河中絳州。去年旱歉。賦斂不登。宜放開成元
年夏青苗錢。同州賜雜穀六萬石。河中絳州共賜十萬石。
委度支戶部以見貯粟麥充賜。三省九列御史臺選黜陟
使十人。視問風俗。進賢退不肖。興行新制。務令通流。天下
戎鎮文武帶憲官者。解補進退。並須奏聞。其邊州令制譯
語學官。常令教習。以達異意。內外文武官及諸色人。任上
封事。極言得失。有裨時政者。必加升擢。待以不次。其有藏
器時。隱身岩穴。奇節獨行。可激風俗者。委常參官及所
在長吏各以名聞。文武之道。合而兼濟。勳臣子弟。有能修
詞務學。應進士明經及通諸科者。委有司先加獎引。河朔
節將以州縣歸國者。有張茂昭田宏正程權。各與一子官。
子弟堪任使者。委中書門下量加引用。應內外文武官進
階加爵有差。
華嚴四祖清涼國師像贊
朕觀法界。曠閴無垠。應緣成事。允用虛根。清涼國師。體象
啟門。奄有法界。我祖聿尊。教融海嶽。恩廓乾坤。首相二䟽。
拔擢幽昏。閒氣斯來。拱承佛日。四海光凝。九州慶溢。敞今
仙門。奪古賢席。大手名曹。橫經請益。仍師巨休。保余遐歷。
爰抒穎毫。式揚茂實。真空罔盡。機就而駕。白月虛秋。清風
適夏。妙有不遷。緣息而化。邈爾羽儀。煥乎精舍。
