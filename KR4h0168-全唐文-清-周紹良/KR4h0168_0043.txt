欽定全唐文卷四十三
肅宗(二)
命趙王係充天下兵馬元帥詔
握兵之要。古先為重。命帥之道。心膂攸憑。是知靖難夷凶。
必資於金革。總戎授律。實仗於親賢。蓋將底寧邦家。保息
黎獻者矣。朕以薄德。纉承鴻緒。往屬元凶暴亂。中夏不寧。
上憑宗社之靈。下藉熊羆之力。由是廓清咸洛。拯此生人。
頃以河朔殘妖。尚稽天討。蛇豕竊依於城堡。塗炭久被於
齊甿。朕為人父母。寧忘閔念。雖好生息戰。每冀其歸降。而
餘孽昧恩。靡聞於悔禍。所以軒后親征於獯鬻。周文致役
於昆夷。古之用兵。蓋非獲巳。趙王係。幼稟異操。夙懷韜略。
負東平之文學。蘊任城之智勇。性惟忠孝。持愛敬以立身。
志尚權謀。有經通之遠智。知子者父。方有屬於維城。擇能
而授。俾克申於戎律。且凶徒嘯聚。頗歷歲時。惡既貫盈。理
當撲滅。君親有命。可不敬乎。俾展龍豹之韜。永清梟獍之
類。可充天下兵馬元帥。仍令司空兼侍中鄭國公光弼副。
知節度行營事。應緣軍司署置。所司準式。
加恩處分流貶官員詔
刑政之本。皇王大要。政事或失於厥中。帝道則乖於御下。
王者持平慎恤。蓋在於此。朕纉服洪緒。躬臨庶政。何嘗不
內軫泣辜之念。外覃解網之恩。詔書所下。期於必當。往以
衣冠之伍。受職賊中。量其重輕。俾申貶黜。比聞三司處置。
未甚均平。或同科之中。升降有異。或謫任之所。風宜不一。
頗招情故。殊非至公。是以搢紳之閒。不無竊議。有司奉法。
其若是邪。又流降量移。久申詔令。省司類例。事亦稽遲。遂
使嶺嶂踰時。積流荒之嘆。雨露凝澤。壅如絲之旨。逖聽遐
邇。頗聞咨嗟。斯乃主者怠官。甚無謂也。宜令中書門下類
例三司先所貶官。各據科目。均平改擬。仍審勘前後制勅。
應合霑恩。并速處分。準制合量移人。亦令吏部速比類聞
奏。又緣頃經逆亂。中夏不寧。士子之流。多投江外。或扶老
攜幼。久寓他鄉。失職無儲。難歸京邑。眷言憫念。實惻於懷。
宜令中書門下牒本道責取名品。應五品巳上官並即與
進取。六品巳下官合序用名品可收者。亦量才敘用。仍據
中外員闕。均聽授官。其授京官者。仰本道勾當裝束。即令
赴京。授外官者。各令之任。餘不合授官。是士流者。所在州
縣一切安存。無害公私。勿令干擾。
申戒刺史考察縣令詔
朕聞效官者必量力而授任。致理者亦擇才而能。況風
化之源。本資於長吏。升降之義。用明於朝典。古之建萬國。
親諸侯。蓋以撫綏黎民。宣布王化。則今之令長。古稱子男。
矜孤恤寡。均徭省賦。皆是職也。朕以薄德。恭膺寶位。屬殘
孽猶聚。戎軍未戢。雖憂國之計。且務於濟時。而恤人之心。
每深於惠物。將求厚俗。必在審官。至於刺史治中。皆制命
所授。辨其材術。蓋在朝廷。先令中書門下。精加擇訪。務德
惟良。如非理人之材。並即量宜改授。且諸縣令。員數應多。
如聞處理之閒。廉平者少。或使司所奏。以功見稱。或主司
所擬。循資而授。儻乖任用。空忝親人。或有案牘之閒。曾未
閑於令式。征賦之際。皆委任於胥徒。繇是吏轉生奸。遂為
蠧政。人不堪命。因而失業。興言及此。良用憮然。夫易柱以
調弦。聲之和也。革弊而從理。政之體也。漢宣帝曰。與我共
理天下者。其惟良二千石乎。因知方嶽之任。足以委黜陟
之權矣。凡諸道節度。皆職備防戎。政在理兵。豈遑廉問。必
令郎官御史。分命巡察。則乘驛暫往。難於委知。諒無益於
澄清。反有增於勞擾。其天下縣令。各仰本州府長官審加
詳察。如有衰耄暗弱。或貪財縱暴。不閑時政。為害於人。並
具名錄奏。即與改替。其才職相當者。並依舊奏定。巳後有
不稱者。所繇官長。量加殿黜。庶理人之職。無或謬焉。又入
仕之流。本期展用。且無事實。豈可徒勞。今員外之官。所在
甚衆。既不釐務。空效馳驅。將適鄉閭。復拘職守。念其旅寓。
良可優矜。應州縣見任員外官。並任其所適。計秩滿後。各
與成資。仍於本色內減一兩選與留。其先緣罪累貶授者。
不在此限。如員外官中。材識幹濟。曾經任使。州縣所資者。
亦任量留。上州不得過五人。中州不得過四人。下州不得
過三人。上縣巳上不得過一人。古之任官。必寄成政。如長
吏數易。則綱條不恤。所以人懷苟進之心。俗靡居常之業。
比者或開此弊。實謂未便於時。自今巳後。刺史縣令。更不
得數有移改。善政聞於上。則當議擢遷。如道失厥中。亦自
申懲誡。黜陟之道。固有彝章。又比來刺史之任。皆先奏州
縣官屬。苟為改作。孰免顏情。自今巳後。除帶刺史判官外。
一切不得奏改官吏。到任之後。察有罪累及不稱職者。任
具狀奏聞請。然後無所與替。其刺史非兼節度但有防禦
使者。副使判官委於本州官中推擇。亦不得別奏人。並委
中書門下。著為常法。庶使官無失位。政有常經。宣示天下。
宜知朕意。
親征史思明詔
昔昆夷作患。周宣興薄伐之役。陳豨稱亂。漢祖發親征之
師。蓋所以禁暴除凶。取威靖難。上以保宗社。下以拯黎元。
古者帝王。茲道無替。頃者祿山稱兵搆逆。背義負恩。惡既
貫盈。尋巳殄滅。而思明殘寇。尚敢挻妖。聚其蜂蠆之餘。邀
我雷霆之伐。朕以干戈屢動。黎庶未康。繇是按甲延誅。冀
其來格。而乃竊兵干紀。自取滅亡。副元帥光弼。糾率銳徒。
恭行天罰。爰啟絳宮之略。克摧青犢之師。曾未浹辰。大破
凶黨。此皆穹昊垂祐。宗社降靈。是以戎律用貞。禍淫斯在。
如聞蓬艾之下。蚊蚋猶虞。故當乘破竹以追奔。同燎原而
撲滅。朕為人父母。深念塗炭。是用大整戈矛。方申弔伐。撫
綏河雒。以致和平。即以今月十七日幸東京。率六軍取北
路進發。但巡幸所過。自有行營。應緣祗供。並有司自辦。其
路次州縣。一切不得別有徵斂。亦不得輒有進獻。及時新
野味等。王公以下文武從官。每頓主人供蔬飯。不得輒置
魚肉餅果及鋪設。亦不得妄差人力。別有祗承。行從官及
州縣所繇。有如違犯。王公以下五品以上。具名錄奏。當日
貶官。餘并從軍令。仍令知頓使左右巡使御史相知糾察。
具狀彈奏。如涉阿容。及不能舉奏。所繇議在必行。毋貽後
悔。仍令戶部侍郎同中書門下平章事第五琦充置頓使。
應行幸供擬。及兵馬糧料。續撙節作條件奏聞。其從官委
中書門下定名錄奏。務從減省。不欲勞煩。宣示中外。宜知
朕意。
答文武百官表賀河陽陝東破賊詔
朕為人父母。時屬艱虞。東夏不康。近郊多壘。除妖撲燎。戎
馬交馳。父出夫行。征徭未息。蓬頭汗甲。今巳累年。憂我人
斯。寢興誠切。達精誠於天地。委長策於廟堂。宗社假靈。王
師克勝。殘逆窮搏。聚而相持。造舟橫河。樹柵憑岸。一鼓齊
進。應時殲蕩。陝東連捷。吉語驟來。平賊安人。指期可待。自
古王者。得神以興。城梁不假於人功。士馬或稱於幽贊。休
徵斯在。靈應不違。凡百具寮。相同慶慰。
授蕭華魏州刺史詔
蕭華素有材能。擢居省闥。閒者見迫狂虜。陷於艱危。遂能
徇節本朝。乃心王室。潛通誠款。以表忠純。殺身獨難。通其
不死之理。行權有賞。道其歸有之心。終以見疑。妄遭禁錮。
事則昭著。理可甄明。今魏郡既收。疲甿思乂。黔黎載請。允
叶人心。宜更剖符。仍思禦侮。可魏州刺史。
贈李嗣業武威郡王詔
臨難亡身。為臣之大節。念功加贈。經國之常典。故衞尉卿
兼懷州刺史充北庭行營節度使虢國公李嗣業。植操沈
厚。秉心忠烈。懷幹時之勇略。有戡難之遠謀。久任邊陲。備
經任使。自凶渠搆亂。中夏不寧。持感激之誠。揔驍果之衆。
親當矢石。頻立勳庸。壯節可嘉。將謀於百勝。忠誠未遂。空
恨於九泉。言念其功。良深憫悼。死於王事。禮有可嘉。宜增
裂土之封。用廣飾終之義。可贈武威郡王。其賵贈及緣葬
事。所司倍於常式。仍令官給靈轝。遞還所在。以其子佐國
襲其官爵。實封二百戶。
州縣奏替官具履歷詔
自來諸州府多有奏請官者。或先無闕員。所司雜授。深紊
紀綱。自今以後。州縣官有灼然衰暮。暗弱無政。及犯贓私。
切須與替者。仰具事由聞奏。如緣軍州文要官。吏部任簡
擇。並具闕由聞奏。所奏人皆須具歷任考第甲授日月同
奏。
令百官議罷新錢詔
泉府之設。其來尚矣。或因時改作。則制有重輕。往以金革
是殷。邦儲稍闕。屬權臣掌賦。變法非良。遂使貨物相沿。穀
帛騰踊。求之輿誦。敝實由斯。夫易柱調絃。政之要者。今欲
仍從舊貫。漸罷新錢。又慮權行。轉資艱急。如或猶循所務。
未塞其源。實恐物價虛騰。黎人失業。靜言體要。用藉良圖。
且兩漢舊規。典章沿革。必朝廷會議。共體至公。蓋明君不
獨專法。當從衆議。庶遵行古之道。俾廣無私之論。宜令文
武百官九品巳上。並於尚書省議訖。委中書門下詳擇奏
聞。
追贈興王佋為恭懿太子詔
厚禮所以飾終。易名所以表行。況情鍾天屬。寵及襃封。載
疇加等之美。式備元儲之贈。永懷軫念。有惻彝章。第十二
子故興王佋。育慶璿源。分華若木。天資純孝。神假聰明。河
閒聚書。幼聞樂善之旨。延陵聽樂。早得知音之妙。頃以暫
嬰沈瘵。殆積旬時。而資敬益彰。穎悟逾爽。愛親之戀。言不
閒於斯須。告訣之辭。事先符於夢寐。顧惟至性。實切深哀。
將胙土析珪。載崇藩翰。聞詩對易。爰就琢磨。方冀成立。豈
期夭喪。瑤英始茂。遽摧於當春。隙駟俄遷。忽沈於厚夜。興
言痛悼。憫惜良深。宜賁寵於青宮。俾哀榮於元穸。可贈太
子。諡曰恭懿。應緣喪葬。所司準式。仍令兼京兆尹劉晏充
監護使。少尹陶銳為副。主者施行。
命郭子儀充諸道兵馬都統詔
朕聞昆夷作患。周王授鉞於方叔。大宛不庭。漢主委兵於
廣利。則知昏迷之黨。舞干不足以懷柔。聖哲之謀。伐叛必
資於用武。事將禁暴。蓋非獲巳。司徒兼中書令朔方鄜坊
邠寧等節度使代國公子儀。慶鍾五百。運符魚水。挺文武
之宏才。蘊韜鈐之遠略。積蒼生之重望。有命代之元勳。負
鼎和羹。巳申於啟沃。登壇制勝。實佇於謀猷。萬里長城。倚
賴攸屬。今殘祆未殄。戎事猶殷。爰資一舉之功。以靖四方
之難。宜令子儀都統諸道兵馬使。管崇嗣充副使。取邠慶
朔方路過往。收大同橫野清夷。便收范陽及河北。仍遣射
生衙前六軍英武長興寧國左右威遠驍騎等左廂一萬
人。馬軍三千。步軍七千人。以開府李光進充都知兵馬使。
特進烏崇福充都虞。右廂一萬人。馬軍三千人。步軍七
千人。以開府儀同三司李鼎充都知兵馬使。特進王兟充
都虞。渭北官健一萬人。馬軍三千人。步軍八千人。以開
府辛京杲充使。朔方留後蕃漢官健八千人。馬軍八百人。
步軍七千二百人。以兼御史中丞任敷渾釋之同充使。蕃
漢部落一萬人。馬軍五千人。步軍五千人。以兼御史中丞
慕容兆與新投降首領奴賴同統押充使。鄜坊等州官健
一萬人。馬軍一千人。步軍九千人。以攝御史中丞杜冕
充使。寧州官健一萬人。馬軍一千人。步軍九千人。以攝御史
中丞桑如珪充使。涇原防禦官健二千人。馬軍五百人。步
軍一千五百人。以大將軍閻英奇充使。蒐乘練卒。籍馬賦
車。合四海以齊心。率九夷而同力。金鼓作氣。鐵騎爭雄。欱
野噴山。殷天動地。以服順之師旅。討從逆之凶徒。人事天
時。指期可定。今將略高闕。出雲中。驅蚊蚋於幽燕。掃欃槍
於鞏雒。削平天下。混一車書。然後獻凱清廟。策勳盟府。剋
寧區夏。豈不盛歟。兵馬既衆。恐路次難為供應。仍備六十
程糧馱遣發。馬畜草料。所在量事支供。不得妄有煩擾百
姓。仍委子儀即差人先於諸道計會。分般次進發。仍與迴
紇兵馬犄角相應。逐便討除。所關軍務。應須處置。並委子
儀續具狀聞奏。
張守節致仕詔
卿父子相從。大膺儒術。既精且博。其道可師。出入禁庭。勤
勞侍讀。歲月滋久。宏益頗多。今以暮年。俾令致仕。仍加子
職。用資孝養。兼賜紫金魚袋。絹三百匹。
迎慧忠法師詔
皇帝信問。朕聞調御上乘。久安中土。常懷大士。共濟羣生。
師以法鑑高懸。一音演說。藏開祕密。境入圓明。大悲不倦
於津梁。至善必明於兼濟。尊雄付囑。實在朕躬。思與道安。
宣揚妙用。廣滋福潤。以及大千。傳象罔之元珠。拔沈迷之
毒箭。良緣斯在。勿以為勞。杖錫而來。京師非遠。齋心巳久。
副朕虛懷。春寒。師得平安好。遣書。指不多及。
貶李揆袁州長史詔
持衡當軸。體備股肱。若鼎餗之不知。慮鼓妖之有(闕一字)台
司稍紊。王度則乖。宜峻彝章。以懲不道。銀青光祿大夫行
中書侍郎同中書門下平章事集賢殿崇文館大學士兼
修國史上柱國姑臧縣開國伯李揆。本以藝文。累階資序。
周旋近密。參掌絲綸。庶其翼亮之勤。列在訏謨之地。任惟
過力。誠匪奉公。無聞憂國之心。不懼曠官之責。具瞻何取。
進退求容。仍懷罔上之謀。更漏省中之語。端居相府。潛搆
禍胎。扇湖南之八州。阻江陵之節制。將圖不軌。俶擾方隅。
考騐甚明。發姦斯在。私乘驛傳。自越章程。式按秋官。合從
徽纆。但以位叨宰輔。久侍階墀。特寬丹筆之書。猶任朱轓
之職。俾從遠黜。以肅朝倫。可袁州長史員外置同正員。仍
即馳驛赴任。
罷役興農詔
百司及州縣。興工力役不急之務。一切並停。諸軍兵健。應
在行營。有羸老病疾不任戰陣者。各委節度使速揀擇放
還。路次州縣。量加濟恤。諸色番役。各令所司減省。放其營
農。
贈李齊物太子太師詔
故金紫光祿大夫太子太傅兼宗正卿齊物。宗室珪璋。士
林楨幹。清廉獨斷。剛毅不羣。歷踐周行。備經中外。威名益
振。忠效彌彰。三尹神州。一登會府。擒姦掩鈎距之術。恤獄
正喉舌之官。遂令調護儲闈。再登師傅。從容賓友。師長官
寮。桑榆之時。壯志逾勵。松柏之性。晚歲常堅。天不憗遺。奄
然殂謝。念親感舊。深軫於懷。宜錫寵章。載光營魄。可贈太
子太師。
答郭子儀等表請宣示儉德詔
儉德之恭。約失者鮮。格言為重。理道在茲。朕志復淳源。用
濟海內。振其元化。鏡以至清。非謂艱難之時。自崇樸素之
本。無聲之樂。庶聞於四方。曳地之衣。將比於前古。且率人
而自我。亦揉木而銷金。為君之難。事當乎增惕。股肱之義。
務在乎弼違。期於啟沃之勤。不在延君之譽。為人上者。此
道惟常。豈可付以史官。宣於中外。載循來表。殊匪朕懷。
加李輔國兵部尚書詔
八座位崇。是資望實。七兵寄重。必藉勳賢。況見危致命。為
臣之大節。存舊錄功。有國之常典。貺茲名器。允屬當仁。元
從開府儀同三司判院帥行軍司馬充閑[:#AS-8D74:⿸广既]五坊官院營
田栽接總監等使兼隴右羣牧使京畿鑄錢使長春宮使
勾當內作少府監及殿中都使上柱國郕國公李輔國。精
明洞物。宏毅冠時。鍾河岳之秀氣。稟人倫之高識。悉心無
隱。應物推誠。潔己不雜於風塵。臨事無忘於夙夜。義形造
次。績著始終。頃在殷憂。備同甘苦。身率先於草創。功有成
於纉服。洎大兵之後。戎務實繁。職統中外。事無大小。克徇
恭敬之節。用申協贊之勳。比陳利害。多所宏益。永言忠讜。
實表公才。未嘗矜伐。彌自謙損。星霜幾變。夷險一心。豈有
業構經綸。任兼軍國。尚居散列。獨謝崇班。宜膺喉舌之寵。
仍受腹心之託。欽乃攸司。以副僉望。加兵部尚書。餘並如
故。
命有司舉行郊廟大禮詔
皇王俯仰。應協於靈祇。典禮廢興。式存於禋告。蓋重成命。
以崇祗肅。朕獲嗣鴻猷。敢志虔敬。頃以三代正朔。所尚不
同。百王徽號。無聞異稱。顧茲薄德。思創常規。爰因行慶之
日。將務惟新之典。而建元立則。制命膺符。受於天地祖宗。
申於百辟卿士。今既循諸古法。讓彼虛名。革故之宜。巳宣
於臣下。昭報之道。未展於郊廟。因時備禮。擇日陳誠。克明
恭己之心。庶降庇人之福。至誠斯感。其在茲乎。宜取今月
二十八日朝獻太清宮。二十九日享太廟元獻廟。來月一
日祭圓丘及太一壇。
收葬遇害王妃詔
禍福之源。天不可問。報應之道。理或難憑。遂使積善深仁。
併罹荼毒。元惡大憝。得恣凶殘。自古以來。未免斯咎。日者
祿山作逆。竊據兩都。塗炭我生靈。傷夷我骨肉。於禮院門
遇害王妃及男子等。或閨闈令德。婦道柔閑。或藩邸象賢。
幼年聰慧。蒼黃之際。陷沒賊中。嗟其無辜。並遭非命。興言
及此。痛悼良深。宜令所司即擇日收葬。一事巳上。並令官
供。其失骸骨者。亦令招魂。神而有感。庶從改卜之安。魂兮
來歸。將就新營之吉。
追諡靖德太子琮為奉天皇帝詔
聖人立號。天下至公。膺其美者。必歸有德。有其德者。或無
其位。苟徽烈可紀。則追崇之典行焉。況義貫因心。禮優加
等。稽夫往策。抑有前聞。盛業鴻猷。久不可替。故靖德太子
琮。慶鍾霄極。親則朕兄。性與天道。行高時望。宣慈惠和。聰
明睿哲。四科兼綜。一以貫之。而福壽不遐。既隨往運。緬惟
友愛。實軫於心。朕昔踐儲宮。顧誡非次。於君人之命。所不
敢違。以少長而言。豈忘其序。每思懇諫。竟莫獲從。遽順聖
慈。嗣茲寶位。安可不申夙志。有闕推恩。宜加尊異之名。載
茂哀榮之典。敬用追諡曰奉天皇帝。
封郭子儀為汾陽郡王詔
命將之選。當仁實難。非夫文可經邦。不能安人和衆。武可
禁暴。罔以剋敵成功。允藉宏才。爰申錫命。司徒中書令靈
州大都督府長史單于鎮北副大都護持節充朔方節度
關內支度營田鹽池押諸蕃部落副大使知節度事六城
水運使兼邠寧鄜坊等道節度副大使上柱國代國公子
儀。河嶽閒氣。巖廊重寶。器量深識。寬而有謀。術應通方。用
而無滯。自經艱阻。實擁旌旄。遂能克復二京。折衝千里。厥
戎將殄。時乃之功。久勤啟沃。載竭忠讜。人之望也。天實賚
予。今殘寇未寧。興師頗廣。鎮守經制。巳有區分。而籌畫指
麾。必資專制。將軍辭第。無以家為。丞相憂邊。思平國難。固
以訏謀之用。宜申總統之威。其將戡定外虞。澄清列郡。光
膺藩屏之寄。式崇社稷之勳。對揚休命。以永終譽。可封汾
陽郡王。知朔方河中北庭潞儀澤沁等州節度行營兼興
平定國等兵馬副元帥。仍充本管內觀察處置使。餘如故。
答中書門下表賀崔侁獻定國寶玉詔
太寶禎符。時膺昌運。皇天不祕。紫府降靈。敷上帝之耿光。
悟神祇之有鑒。荷斯戩穀。宏濟艱難。冀與兆人。同登壽域。
股肱奉上。宗廟福予。豈唯朕躬。致此嘉瑞。卿咸有一德。寅
奉休徵。將使發揮。克諧輔弼。所請宣示中外編入史冊者
依。
命皇太子監國詔
天下之本。屬於元良。四方之明。資其冢嗣。是有傳歸之義。
必膺監撫之重。克廣前烈。與人守器。非君父之獨親。俾生
靈之同載。朕號慕弓劒。寢居縗絰。頃以疾苦。未能康寧。殘
寇猶虞。中原多壘。軍國大務。理須參決。乃睠匕鬯。恭承宗
祧。皇太子豫。天縱聰明。日躋聖德。中興宸搆。巳有大功。問
安寢門。知九國之夢。制勝戎閫。高五品之才。時方艱難。禮
在諒闇。且以庶政。委之元子。宜令權監國。
命皇太子即位詔
於戲。奉天地者。是稱大寶。承宗廟者。必在元良。吾以薄德。
纂承丕緒。今以憂勞所積。遘疾彌留。用申顧命。誡爾元子。
爾性稟生知。幼有明德。蒸蒸之孝。言必因心。溫恭睿哲。允
文允武。往在西土。爰討凶渠。命爾總戎。克宣王略。收復中
夏。唯爾之功。遂昇以儲闈。將中我鴻業。爾有令聞。萬方宅
心。吾大漸之後。即宜膺寶位。夫天下至廣。神器所重。丕承
累聖之德。虔奉大中之道。必當任賢勿貳。去邪勿疑。以慈
惠為心。開諫諍之路。兢兢業業。無怠無荒。嗚呼戒之。無替
厥命。
遺詔
勅。帝王享國。天命有常。大歷傳歸。皇綱無易。朕幸以涼德。
繼承宗祀。在長樂問安之日。屬元凶閒釁之初。南奉聖皇。
北集戎事。賴將相同德。社稷降靈。爰發五原。成師一旅。丕
圖克振。華夏乂寧。旰昃之心。每勤思於兆庶。晨昏之禮。嘗
不匱於庭闈。而天禍上延。神心未悔。正當金革。罹此凶災。
遂遘膏肓。惟茲大漸。及茲理命。獲著誓言。庶安國以保人。
豈嘉生而惡死。審以大計。屬於公卿。皇太子豫。仁孝元良。
聰明齊聖。佐成大業。能事神祇。朕既彌留。可守宗社。宜令
所司。當日具禮。於柩前即皇帝位。應緣朕喪事制度。並準
聖皇遺詔。其諸道節度使都督刺史等。並不須赴哀。又為
兵革未寧。郵驛艱弊。一切不須專使奉慰。朕執喪在疚。不
食葷羶。所設饋奠。皆須如在。有違本意。神亦不歆。其祭祀
之禮。一切不得宰殺。且國儲非廣。虛費稍多。宮掖之閒。須
有釐革。所有三宮內人。宜量事減省。及至德巳來籍沒家
口。非切要者。並與放出。諸王院內。亦宜準此。其文武官僚。
合須襃賞。天下百姓。宜在優矜。每當變易之時。皆下惟新
之命。並委皇帝節級處分。嗚呼。股肱勳臣。敬保元子。事居
送往。諒在於茲。宣示萬邦。宜從朕意。
