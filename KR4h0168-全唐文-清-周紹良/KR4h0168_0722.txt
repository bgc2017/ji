欽定全唐文卷七百二十二
杜兼
兼字處元。元和中歷官刑部吏部郎中。出為商州防禦使
知河南尹兼水陸運使。
對陳設印綬判
甲陳其車馬印綬諸生非之曰稽古之力豈無前事
學能廣業。德可潤身。率由此道。乃終有慶。甲溫故知新。博
聞強識。究前言而識往行。致廣大而盡精微。故三千門徒。
續於斧棘。十五志學。傃其發蒙。黃憲而初。邑里有聲。陳寔
而終。海內多譽。方今美其教化。厚以人倫。春誦夏紘。遠邁
永平之際。東膠西序。殊超建武之初。戴憑所以重席。周福
因而獲印。於是庭列輜駕。堂循禮容。將以勸凡今之人。豈
徒矜稽古之力。孔宣父之至德。斯其務本。桓春卿之雅意。
誰復間言。諸生或非。竊謂匪當。
武儒衡
儒衡字廷碩。元衡從弟。累選戶部郎郎中知諫議大夫事
兼知制誥。終兵部侍郎。卒年五十六。贈工部尚書。
請罷太廟望祭仍行朔祭議
臣謹案開元禮。太廟九室。每年惟五饗六告。祭用牲牢俎
豆而已。劉歆祭議曰。大禘則終王。壇墠則歲貢。二祧則時
享。曾高則月祀。祖禰則日祭。國語云。王者日祭月饗。時類
歲祀。此則往古之明徵。國朝之顯據。蓋日祭者。薦新也。言
物有可薦之。不必卜擇日時也。故叔孫通之言。且曰古有
嘗果。足明古禮。非漢制也。月饗者。朔也。論語。子貢欲去告
朔之餼羊。孔子以為不可。則告朔必具牲牢明矣。春秋又
譏閏月不告朔。猶朝於廟。此則月祭。殷周已降。皆有之也。
薦園寢者。始於秦之代。漢氏因之而不改。人君三年之制。
以日易月。喪紀既以二十七月而降。朔望奠酹。不復親執。
故既葬之後。移之園陵。又諸陵祠殿。月遊衣冠。取象平生。
務從豐潔。所以陵寢朔望上食。與太廟日祭月饗本旨不
同。今王涇所引太廟與陵寢同日時設祭。以為越禮。臣竊
謂王涇但宜論太廟陵寢朔望奠祭可行可廢之旨。不當
以同日同時為議。何者。漢朝宗廟園寢一百六十七所。郡
國祠祀。豈不與宗廟同時者乎。在禮既祭於室。又繹於祊。
蓋廣乎求神者也。宗廟陵寢。嘗礿同時。理固無害。又韓臯
引漢官儀。古不墓祭。臣據周禮冡人之職。凡祭墓則為之
尸。則古亦墓祭。但與漢家陵寢不同耳。安得謂之無哉。又
王涇狀以太廟設祭。列家常饌。以為褻味。而韓臯則云法
饌依經。固非黷祭。臣案春官大宗伯以肆獻裸饗先王者。
謂解牲體薦血腥灌之以鬱鬯者也。又祭義云。祭之日。君
牽牲入廟門。麗于碑。卿大夫袒而毛。牛尚耳。取膟膋祭腥。
敬之至也。夫豈謂常饌耶。文王之祭。思死者如不欲生。夫
豈知增常饌耶。蓋其慤焉盡其禮而不過失焉。所以然也。
是以簠簋有數。籩豆有殺。雖多更聖賢。不敢加也。今夫常
饌。庖人羞之。膳夫熟之。糅以羶香。雜以鹹辛。具有司之烹
炊。漏神明於媟近。意雖不褻。而事已褻矣。况古者天子立
七廟。又為壇墠以祭去祧之主。近則起土。遠則掃地。蓋彌
遠而彌尊。益敬而益簡。臣以為陵廟近也。親親也。朔望奠
獻。尚潔務豐。宜備常饌。以廣孝也。宗廟遠也。尊尊也。禘祫
時享。告朔薦新。宜從古制。以正禮也。唯太廟望祭。無所本
據。蓋異時有司因其陵寢有朔祭望祭。以為宗廟既有朔
祭。則望祭亦合行之。殊不知宗廟朔祭。乃告朔也。臣以為
宜罷此耳。仲尼三年無改於父之道。蓋言理有改更。則三
年之外斯可矣。况天寶之令行於一時者哉。今陛下開十
聖之景光。廓八紘之氛祲。風掃長彗。神驅大妖。刳金戟以
厚農。直玉斗而序政。博採㣥議。講求典經。將欲成一王之
教。垂萬代之法。安可因陵寢緣情取象之理。改宗廟薦鬯
涓選之儀。甚不然也。
獨孤鉉
鉉。隴右人。元和中登進士第。
鑿壁偷光賦(以將欲貪于麟角之成為韻)
儒有聰明卓犖。夐然先覺。勿懷六蔽之嗤。是切三冬之學。(
闕八字)無光。穿屋如墉。豈獨雀之有角。且以蘭膏既絕。日月
其將。欲假明於他人之室。方鑿竅於夫子之墻。乍引潛輝。
怯投珠之暗。忽分圓影。疑月出之光。觀夫納耀之初。流輝
乍舒。獨見之明何得。和光之義則如。然後傳之辨鳥。遰以
分魚。諒非偷人之所以。固同闇者而求於。逗影未周。將閱
小明之什。分輝竟劣。難尋光大之書。於是舍之則止。用之
則行。彼君子訝來風之穴。矧吾儔觀繼日之成。誰謂我偷。
偷則不滅。誰謂爾失。失亦不驚。徒愛夫覽則無欺。燭之有
私。文從曲照。字逐圓規。守其黑非吾徒也。用其光若已有
之。始慙服闇之議。不能牆面。終契襲明之旨。或異管窺。况
乎貧則宜甘。學也宜躭。韜爾光不違於誨盜。開吾壁非涉
於攘貪。志也則勞。自知不足。豈奪鑒微之見。實假照鄰之
燭。等虛室之白。寧喪爾明。喜衝孔之光。已從吾欲。然則能
資於昧者。可望非親。欲求於明者。有志無囚。達闇之心難
固。偷光之道何新。是可投庸功(疑)學。捨彼求身。故能才已
徵於夢鳥。道非窒於獲麟。
聚米為山賦(以明知險易寇敵成擒為韻)
有山負固兮遠不可窺。規模之於米兮了然可知。象在其
中。則遠而視近。積而能散。故高以就卑。所以舉一隅而必
狀。投一溢而增危。峙乃糗糧。始覿必盈之積。塵其糠粃。俄
分不讓之為。爰將取法。非曰作偽。初識聚米之夫。反為樂
山之智。同遠近無拔蛇之患。殊輕重去壓卵之易。善於陣
者。謂我幄內師謀。昧於事者。謂我軍前兒戲。於是高卑殊
狀。巖壑再闢。爰分杵臼之資。寫彼邱陵之積。持一撮之多。
謂能作固。迷方寸之地。已疑見敵。操量鼓者。早訝於拔山。
充糜粥者。旋驚其茹石。若其似朽疑駮。如呀欲平。防之於
十手所指。負之於五斗而盈。無還三十之車。侔於造化。酷
似五千之仞。勢亦崇成。且夫或以筲藏。乍疑箕歛。搜其存
廩之實。屹作捍邦之險。削培塿而敝帚呈功。吐嶔岑兮括
囊未掩。於是太白忽峙。玉山宛呈。簸持兮陰靈乍泄。轉捧
兮雲掌俄生。偕病馬之岡。莫知其遠。指亡羊之路。不見而
明。然以小方大。布新除舊。有懷狗盜之虞。無辭蟻壤之漏。
爰謀爰度。方同數米之人。為岡為陵。不是傾倉之寇。是知
進退由已。高下在心。克盡崇卑之勢。難均筲斗之斟。勿謂
君前嘗巧。事外求音。功早登於九仞。虜何逃於七擒。
碎琥珀枕賦(以良藥是資奇物非寶為韻)
琥珀為枕兮可保而持。欲加首兮金瘡是資。况無用於寢
戈之日。固非全於枕轡之時。在寶難求。不藉金之堅也。其
脆易破。無勞斧以斮(一作斯)之。豈為我寶。用安爾止。况將展
轉之狀。用救通中之痏。分好惡於千歲之姿。定剛柔於一
人之捶。莫投金柱。相如之璧則非。不隕霜鋒。子雲之珍焉
是。夫其鏗然始解。發耀騰暉。定錙銖詎論乎大小。考多少
未極乎情微。異色傍分兮渙然冰釋。虹光中裂兮溘爾星
飛。然後霞彩斷。角勢違。豈同摘玉之流。去彼取此。殊異毀
珠之日。辨是與非。美夫節彼用物。視其豐約。始如席上之
珍。忽碎封中之藥。念刮骨之痛。爾將束手於無為。在抗首(
一作道)之時。我則曲肱而奚若。故遠於患。無或不良。扣兩端
兮乍疑分寶。摧一角兮尚可含章。在目無全。似假庖丁之
術。應手而碎。不同石氏之強。雖謂大道不寶。吾道則屈。固
非合散之流。不是㣥分之物。假以衒時為美。絕代稱奇。昔
為永堅之好。今傷善價之儀。偕符氏之堅名。果遭真石。同
五鹿之神角。或遇金鎚。猶能動彩熠熠。馳精杲杲。難分走
海之靈。尚認涉洹之寶。徒美夫棄其異而斥其好。曾不知
失其枕而獲其道。
趙蕃
蕃。元和中進士。官侍御史。出為袁州刺史。歷尚書郎。武宗
時為太僕卿。持節使黠戛斯。
螢光照字賦(以能勵躬必大成為韻)
丹鳥火熒。臨書育明。假蠢爾之微照。俟終焉而有成。由是
引素囊。開縹帙。文的皪而可見。影循環而無必。孤懸虛牖。
依依而鳥跡初分。迴隱薄帷。幕幕而龜文乍出。嘉其炯若
流燿。煥乎發蒙。瑩分寸而靡隔。助舒卷而不窮。所以藉微
素。積輕躬。隱映有餘。寧虧武子之志。熒煌如貫。爰明蒼頡
之功。臨墨池而珠還合浦。映草翰而燎點寒叢。至若暗室
方扃。清宵未艾。炫微質於幽邃。閱㣥言於宵靄。餘光不滅。
能溫故而知新。疏彩乍臨。為積小而成大。爾其杳杳皆徵。
歷歷可憑。分白黑而為度。隨編簡而不恒。初訝無煙。潛凝
化草之狀。纔瞻吐耀。暗分垂露之能。及夫皓若雲舒。明如
珠綴。互離離而發色。紛漠漠而流睇。是以象鉤深。類冥契。
儻觀光之不昧。庶微躬之足勵。
甸人獻嘉禾賦
聖上崇國本。致時康。動元象之昭鑒。產嘉禾而應祥。甸人
於是具畚鍤。修封疆。啟芳穎於修畛。薦靈姿於我皇。懿夫
挺拔自分。連拳相接。始穰穰而齊實。終矯矯而異葉。殊其
本。均二氣以發生。同乎心。表一德之和協。不然者。寧擢秀
於墳衍。載具美於圖牒。徵其瑞質。稽彼大同。見芬敷而共
貫。信榮結以交通。則知符乎帝道。發自天功。合穗之珍。方
將效祉於今日。異畝之美。豈獨標奇於古風。於是野老歡
心。田夫盡力。宛移根於沃壤之際。俄發耀於丹墀之側。祥
煙近拂。乍疑連理之形。喜氣旁臨。更辨合歡之色。彌彰執
契之道。載助惟馨之德。爾其天鑒非遠。坤珍是呈。始苕亭
而間出。終夭矯而曲成。豈比躬稼之時。盡化晉君之草。挺
生之歲。克符漢帝之名。向令質委離披。孤生苯䔿。安得臨
玉砌。邇龍衮。設穜稑之萌芽。為理化之根本。是知六府惟
序。萬邦式孚。茅三脊而非偶。獸共觝而自殊。未若耀青芳
於近甸。垂嘉貺於靈圖。况復聖慮彌深。皇猷思永。梯山航
海。未足契其休光。菲食卑宮。將欲示其豐省。斯所謂騰茂
實於厚地。故薦嘉穗於重穎。
溜穿石賦(以能以甚柔而攻至堅為韻)
山溜泠然。潄幽石而濺濺。恒冪䍥以迸集。忽嵌空而下穿。
介若自持。謂稟靈而利物。呀而中斷。見積小以摧堅。且其
輕重異源。剛柔殊類。嘉洞出而無眹。知累功而有自。貫白
雲之幽抱。滴滴方來。破蒼苔之古痕。泠泠斯至。崎峗莫狀。
激射無窮。逗跳沫以居內。洩涓流而在中。日就月將。必漸
然而爭赴。因微方著。殊易者之先攻。原乎厥性既柔。其平
如砥。因滴瀝以成象。若洞徹而虛已。注而匪竭。歎追琢之
莫加。協乃有時。顧堅貞而何以。下潄而玉。中開似冰。謂雕
以為樽。窪而無當。疑鑿而成磴。豁爾非憑。然則引深邃。洞
觚稜。諒在物而靡及。非自微而不能。由是異類相推。於斯
何甚。蒙兮莫奪。堅然是稟。清光亂灑。初熠熠以穿菱。素彩
頻垂。每熒熒而透錦。偉夫炯若方絜。於焉注茲。或零落以
將盡。竟連環而不遺。依依未通。遵神泉之靡息。一一將徹。
聽鳴玉之遠而。故可以託質悠悠。於山之幽。載吐潛液。靜
如冥搜。滴盤礡之間。通茲餘潤。挺剛克之際。分乎至柔。諒
成功之不遠。庶積習之可求。
隙塵賦(以不依光末難見微質為韻)
日入空隙。塵生夜光。嘉的的以初引。見冥冥而自彰。乍拂
圓輝。積纖形而散亂。時搖輕吹。翻弱質以悠揚。洎夫託彼
曜靈。起茲虛室。恒紛空而色碎。每燭幽而景密。仰孤光之
未及。猶在暗而效質。由是亭亭旁照。冪冪斜飛。必炯爾以
賦象。終飄然而相依。故所以臨素壁。隱清輝。若下歌梁。方
凝姿而漠漠。如驚陳榻。幾引耀以霏霏。是故當皎皛以自
飛。引虛光而將扇。振遺芳而交集。流細影而倏遍。散乎幽
處。非厚地而不揚。透彼無間。庶高天而可見。爾其晶明下
射。杳靄中攢。景熠熠以將盡。勢規規而尚殘。及皛輝之餘。
斜分稍易。當冥濛之際。仰望誠難。至若窈窕孤懸。熒煌相
蹂。靜對幽闥。閑臨虛牖。窮隱見而不讓。隨方圓而可久。若
然者。則混而同貫。自得審於浮沈。浩以相鮮。孰可辨於妍
不。是以杳如有待。紛若無機。穿棟宇以光小。拂簾櫳而色
微。片影方呈。似鑿幽人之室。輕文靡定。如緇遊子之衣。故
其餘照乍沈。纖埃旁達。既在陰而不昧。將耀質而難奪。亦
何必越茫洋。散空闊。願依大厦之內。永寄流光之末。
善歌如貫珠賦(以聲氣圓直有如貫珠為韻)
歌有能者。珠有至精。既審音於條暢。因取象於圓明。由是
同其妙。得于聲。上下皆宜。固纍纍之相合。短長中度。方一
一而渾成。徵彼深旨。明乎所謂。本潛究於精微。終契言於
髣髴。故永言者以有勇而可保。效珍者取無類而為貴。將
察之於衆音。信端如於一氣。始乃辨真偽。審虛圓。顧周流
而復舉。若的皪以成妍。度曲未終。或交通而無眹。成文不
亂。喜繁會於自然。窅窅彌章。規規可則。侔碧玉而增美。寫
朱繩而逾直。方自理以心。故必臻其極。清音乍絕。寧罔象
而斯求。雅韻載颺。信希夷而自得。則知歌之至計於不朽。
珠之狀符於妙有。所以因彼洪纖。形於善否。視之不見。識
遺音之疾徐。象在其中。分陰魄於先後。是故事之精者。有
以方諸。導延促而麗矣。引舒緩而直如。聽其真疑自一觚
之始。舉其可方知三代之餘。然則淡以成規。端然如貫。時
發響於杳默。每韜光於璀璨。求乎寂寞。豈殊無脛而臻。散
彼冥蒙。匪同溢目之翫。美其連綿中矩。終始相符。暢於心。
信精粗而自異。端其本。惟大小以無逾。足以徵詞於師乙。
擅美於[:#AS-92F9:⿰帛⿱丿糸]駒。儻傾心而一聽。殊有類於編珠。
月中桂樹賦(以中秋夕望光彩扶疎為韻)
圓月如霜。有仙桂兮。宛在中央。映澄澈之素彩。逗葳蕤之
冷光。杳杳低枝。拂孤輪而挺秀。依依密樹。侵滿魄而含芳。
觀其皓爾方凝。翛然不改。隨升沉而自若。貫盈闕而長在。
夐冪冪而臨空。杳萋萋而發彩。同蟾蜍之片影。似濯瑤池。
異珊瑚之幽叢。徒生滄海。埃壒初歇。關山正秋。空泬寥而
逾淨。色冉弱而彌幽。謂扇花薄。如珪玷浮。望玉露之初垂。
遙疑滴瀝。聽金風之乍起。遠若颼飀。皎皎孤懸。亭亭相向。
纔分杳靄之質。微辨輪囷之狀。諒攀援而莫及。寧欲淹留。
歎音塵之未期。空勞曠望。嘉其竦本無地。分輝有餘。轉低
影於穹碧。擢幽姿於顥初。訝姮娥之繪成。文逾靃靡。竝秦
鏡之照出。勢自蕭疎。斯所以亘雲路。委天衢。弱質中植。纖
條外扶。亂彩時搖。起飛飛之驚鵲。澄波靡隔。掩歷歷之高
榆。是故邈彼輕霄。呈茲永夕。紛敷遠瑩。偃蹇旁射。夾餘霞
而暫丹。經斜漢而彌白。臨紫極而天香不散。指北斗而仙
花可摘。况其遠象朣朧。挂于冥空。惜迢遞而遐想。况嬋娟
而內融。素色不雕。自挺雪霜之外。清陰迥泛。頻移霄漢之
中。何必詠招隱。臥幽叢。庶高枝兮可折。願逍遙於蟾宮。
眾星環北極賦(以辰極鎮居眾星拱北為韻)
惟極天之樞。惟星日之餘。日散精而外布。天樞要以高居。
的然守中。昭上元之道著。爛兮繁會。助下濟以光舒。况乎
有條不紊。既明且疎。雖貫珠而奚擬。縱編貝而豈如。周流
無窮。隨五緯之軌道。運行有度。參兩曜之居諸。疑徐而速。
若動而息。不騫不崩。匪差匪忒。俱遞遷而序別。各有位而
分職。瞻言粲粲。何三五之在東。嘒彼纍纍。亦四七而朝北。
是知統太一而為眾。處天心而稱極。故能總懸象之綱。作
垂光之則。不然。何以探天之賾。何以表天之闢。必得一以
含默。乃聚黃以修繹。明夫據會者靜而處。輔相者動而順。
靜乃常德不離。動惟適道無吝。然後眾星熠熠。外辨方而
不迷。一極煌煌。中居所而作鎮。是以仲尼譬為政之德。羲
和時敬授之信。則天道恒象。人事或遵。北極足以比聖。眾
星足以喻臣。惟臣不矜德。合星之夕惕。惟聖不伐道。配極
之日新。故得肅清黃道。利貞紫宸。豈惟大邦是控。臨朝御
眾而已。實將先天稽極。後極立經。仰觀其動靜。旁暢其儀
形。然後為政同乎北極。來方類乎眾星。斯乃先哲之臣。是
崇是奉。臯陶所以邁德。虞舜所以垂拱。不然。彼眾星之環
北。又奚足以為重。
林寶
寶。濟南鄒縣人。元和時官太常博士。
元和姓纂序
元和壬辰歲。詔加邊將之封。酬屯戌之績。朔方之別帥天
水閻者。有司建苴茅之邑於太原列郡焉。主者既行其制。
閻子上言曰。特蒙渙汗。恩沾爵土。乃九族之榮也。而封乖
本郡。恐非舊典。翼日。上謂相國趙公。有司之誤。不可再也。
宜召通儒碩士。辯卿大夫之族姓者。綜修姓纂。署之省閣。
始使條其原系。考其郡望。子孫職位。並宜總緝。每加爵邑。
則令閱視。庶無遺謬者矣。寶末學淺識。首膺相府之命。因
案據經籍。窮究舊史。諸家圖牒。無不參詳。凡二十旬。纂成
十卷。自皇族之外。各依四聲韻類集。每韻之內。則以大姓
為首焉。
楊宏真
宏真。元和中進士。
隙塵賦(以不依光末難見微質為韻)
隙有塵兮。則惟其常。日緣隙兮。亦孔之彰。何在陰而滅彩。
能委質以和光。藹若成規。任隙中之小大。紛然無緒。隨日
際以悠揚。觀夫熠熠孤光。霏霏素質。盡方圓之所至。滿虛
明而不溢。不灑不掃。宜靜以探微。或欨或吹。則動而逾密。
何冪䍥以可久。混空濛而為一。一點凝輝。異出同歸。豈開
簾而霰入。疑向牖之蟲飛。其虛其徐。有若無兮漠漠。不皦
不昧。散而聚兮微微。既不足以凝榭。又何虞於化衣。想夫
向晦長存。匪陽不見。的爾東去。忽焉西轉。嗟柳絮之從風。
訝雪花之見晛。翔而不息。安即為難。挂高棟而將晚。留空
隅而助寒。疑琢玉成環。環中屑墜。若窺壺入洞。洞裏雲殘。
美纖姿而無隱。雖小道而可觀。原夫自託於空。而隙能善
誘。無求於日。而隙以虛受。察之眴精。攬之盈手。同白駒之
滅沒。非野馬之紛蹂。遠窺濁水。斯自異於浮沉。仰觀歌梁。
必坐分於妍不。美其含華有耀。委照無違。想剝廬之斯眾。
知舊館之猶稀。安寢之堂。就餘光而若在。偷光之壁。尋微
燭以相依。何異暗室無欺。明誠未達。伊弱質之隱見。在無
私之與奪。儻高鑒以吹噓。願飛翔於天末。
一鶚賦(以凌厲清浮羽翰無匹為韻)
禽之鷙者。鶚兮挺生。不翩翻以㣥萃。自耿介以孤貞。羽族
之中。雖彼眾而我寡。雲路之上。如特立而獨行。固將殺敵
無匹。擊鮮莫京。豈惟拂之於平野。翫之於太清哉。卓彼雄
姿。凜乎壯觀。或危石以礪吻。或高柯而整翰。搏鳩之隼。不
敢飛揚。逐燕之鸇。望而伏竄。及夫當殺節。乘勁秋。雙眸電
擊。六翮雲浮。仰之彌高。方一舉而千里。翔而後集。恥乘居
而匹遊。既而變金風。驚商律。不類聚以頡頑。自孤飛而厲
疾。介然直下。固不可以同㣥。邈矣獨翔。諒有殊於喪匹。摩
碧落而上騰。與紫氣而相淩。自樂其絕侶。無求於得朋。鷹
揚者仰之而不逮。鵰悍者攀之而不能。莽蒼天高。悠揚日
厲。自暇自逸。倏來倏逝。何剛者而不懼。何勍者而不制。風
毛雨血。在嫉惡而無遺。草伏木棲。咸畏威而若厲。明心不
測。利用則殊。以少為貴。匪繁有徒。想像乎八紘之間。視遠
如邇。隱映乎九霄之際。出有入無。諒搏擊而不競。豈蒐狩
而弗圖。是知禽之凡者。雖累百而何補。士之傑者。將無雙
而必取。亦猶務利觜。刷迅羽。雖多亦奚以為。固非一鶚之
為伍。
螢光照字賦(以能勵躬必大成為韻)
儒有貧居在陰。志學無必。思照字之物類。得聚螢於心術。
散點熠熠。文彩之旁流。開卷熒熒。古今之洞出。曈曨隱映。
積小而成。臨竹簡而增美。歷銀鉤而轉明。讀周室之書。每
見日中之字。覽龐涓之傳。猶疑火照其營。既有求於時習。
奚勿用而宵行。想夫交錯積中。英華發外。魚鳥飛動。鉛黃
晻靄。無心於處暗。彌見精專。取足於臨文。豈勞光大。炫晃
無窮。心勤飭躬。泛凝暉於垂露。翻碎影於彫蟲。筆精之體
無隱。藻思之文有融。既的皪於六身之上。復浸淫於三。豕
之中。則知雅善後宜。功能自勵。時當炎燠。嗟映雪而未期。
義涉穿窬。忌偷光之失計。是用聿求昭質。承乏華燈。每揚
之自此知照。况燭之因以輝宏。斯作者所以警清士而體
物。俾無忘其所能。
貫七札賦(以心平體正徹彼堅剛為韻)
善乎養由之為弓也。挾穿揚之技。推貫金之誠。左烏號兮
右青莖。睨七屬之甲。收百中之名。神馳手敏。體正心平。始
則一以貫之。將疊雙不息。終則迭於徑也。俾合七而成。穎
脫洞達。鱗差混并。旁穿而雀角非勁。深入而蝱飛有聲。觀
夫蹲蛟函。彀象弭。量步遠邇。迴眸徙倚。指鏘鏘之練。取中
於茲。狀纍纍之珠。其端若彼。驀六以進。吾無間然。吞八之
名。我異於是。是知弦木之用。貫革為先。出一札而鋒鋩自
利。踰百步而犀兕無全。虛其中螳螂之衞徒設。稽其數混
沌之竅齊穿。豈徒激白羽。開月弦。俾晉侯之禽自失。漢將
之石彌堅。且櫜鞬既啟。美六材之定體。決拾將臨。矜一發
於巧心。是誇妙捷。豈憚重深。疑疊翮之摧頹。猶驚飲羽。類
縫裳之襞積。尚謂紉鍼。夫弓以矢而勁。其徹得矢之正。故
將笑函人之仁。掩矍相之盛。俾帶甲之士。知皮之不存。在
引弓之人。則心莫能競。故稱矢無虛發。藝得專場。考窮深
之宜。我將用直。探破堅之理。爾則乘剛。方今寰海鏡清。皇
明朗徹。澤宮是選。貍首為節。望正鵠以進旅。奉弧矢之成
列。然後徹札之人。庶驗其工拙。
溜穿石賦(以能以甚柔而攻至堅為韻)
溜可穿石。柔能陷堅。因依而上下相遇。悠久而貞剛失全。
始則泠泠。觸浤澄而或躍。既而決決。窅洞達而旁穿。一道
中透。孤光下懸。何載馳之不息。終漸靡之使然。觀夫習坎
能通。柔虛洊至。虹挂空而飲井。星曳練而投地。徵老之說。
柔弱勝於剛強。驗夫子之文。積善由乎馴致。當其涓涓無
已。皓皓未通。若嶄巖之見拒。能激射以相攻。既潄盪以探
奧。遂深沉而鑿空。下潄花浮。似出桃源之外。乘流魚躍。如
辭丙穴之中。言念其美。因詳所以。石雖堅而有崖。溜雖柔
而不止。進寸退尺。常一以貫之。日往月來。則就其深矣。克
諧潤下之道。實契靈長之理。想夫經始之時。人莫知之。笑
我者謂量力而徒爾。見機者料成功之遠而。既知難而不
退。長引彼而注茲。是能卒獲其求。何傷守柔。細滴瀝以成
響。大逶迤而若抽。在彼一拳。同玉巵之無當。經乎五色。狀
銀漢之分流。其空可翫。其義可稟。庶求福之不回。思進身
而去甚。彼以水投石。吁嗟莫承。摧鋒飲羽。誰謂難能。曷若
挫銳而功著。積微而道宏。妙哉斯賦之旨。惟執柔而有恒。
棘猴賦(以視之不見能盡巧心為韻)
昔燕王好奇。術客嘗巧。剡棘刺之微物。成沐猴而不撓。毫
末之細。雕鎪既施。睢盱之狀。委曲無遺。當晏陰之靜景。辨
騰捷之幽姿。其始未覯。如將受欺。虛無之中。既焦心於觀
者。杪末之上。宛成形以究之。實兮若虛。的爾纔見。霏微而
草上霑露。冪䍥而條端集霰。閃孤光而乍分。拂輕靄而將
眩。觀夫至精惟一。至小無朋。豈側陋之於用。在良工之所
能。不食而安。終有殊於狙怒。窮高是處。亦何異於猱升。原
夫作者經之。其勤至矣。積冲妙於靈府。假鋒鋩於纖指。蓋
以神遇。寧將目視。因乎有用之質。造彼無間之理。何剞劂
之一變。若儇佻之儀止。伊竹間之猿父。大小相殊。想木杪
之獑猢。憑依酷似。若乃徵物類。較能不。貫蝨心者未喻其
精微。巢蚊睫者自然之妙有。庸知造物之意。暫假斯人之
手。披左生之賦。方此由心。驗韓子之書。誡其騰口。事遠前
古。名聞至今。雖幽通之不測。終髣髴而難尋。然因棘為猴。
固成其麼質。乃觀猴在棘。無異於喬林。蓋同符於神化。而
中出於人心。斯語可徵。妙能曲盡。儻雕蟲之不棄。希定價
於平準。
月中桂樹賦(以中秋夕望光彩扶疎為韻)
月滿於東。桂芳其中。因澄輝之皎潔。見幽茂之玲瓏。絢凝
冷於清夜。寫濃纖於碧空。遠莫致之。詎攀折以盈手。光可
鑒也。覺清明之在躬。夫擢本陰靈。流形永夕。稟玉燭之和
氣。潤金波之滋液。枝徘徊而若垂。葉靃靡以如積。同作績
於團扇。想孚尹於尺璧。悠悠歷歷。宜乎凜秋。滿虛輪而挺
秀。瑩白暈以含幽。天邊無風。孕香氣而不散。草上有露。泛
花光而若浮。異夫高謝地靈。妙融真宰。籠元兔以不動。映
素娥而如在。太陽讓美。收若木之餘暉。列宿懷慙。掩白榆
而沈彩。既寒暑無變。亦古今不殊。是知託其所終。乃異顛
而不扶。二氣初分。誰見栽生之質。三光不息。斯無朽蠹之
虞。與然薪之殊患。同瑞草之共舒。事相傳於摭實。勢終類
於憑虛。樓上含華。映網軒而列耀。園中委照。益嘉木之蕭
疎。千里共瞻。九霄之上。春冬無清淨之景。朒朓闕婆娑之
狀。及素秋之節。信謂逢時。當明德之年。何憂掩望。恥片玉
以齊價。笑三珠之可尚。彼叢生因地。森挺淩霜。驗植物之
斯美。杳神功之可量。垂蔭何方。乃傳天之下界。結根何處。
宛在月之中央。又安能較其小大。齊其短長。冀一枝兮可
得。敢驤首以觀光。
侯冽
冽。元和六年進士。
性猶湍水賦(以性之為善猶水趨下為韻)
人立性兮。誠明為本。水激湍兮。動直惟柔。將以遊心於澹。
故其從善如流。天理斯在。坎德可求。謂寘懷而必將流惡。
同赴勢而咸得處休。至人之情。惟當浩浩。君子之道。所以
猶猶。原夫性本皆善。誘成遷化。湍有常行。決而上下。得其
道則致和平。汨其流遂成姦詐。故聖人行當順動。義不詭
隨。欲淊淊而處下逾潔。將淼淼而致遠不疲。順意周流。誠
隨波而遷染。由衷激發。庶合道以云為。託以洗心。從之潔
已。尊泒別脈分之要道。守滌瑕蕩穢之至理。符老君之立
教。心乃善泉。同太史之奏言。德方在水。勢雖相近。意當一
揆。法潤下流謙之迹。莫非有為為之。愛漂沙宕石之功。是
皆景行行止。心源洞達。德澤潛敷。在審思其決泄。豈求潤
於霑濡。遠近相沿。宛見為仁由已。始終共濟。足見循道而
趨。不然。則喪其真。失其正。動必旁午。志皆紛競。安能使通
達為無滯之姿。稟受成善利之性。德如毛而轉潤。行有葉
而逾滋。心鏡之前。若光明而上下察也。情田之內。同澹泊
而左右流之。懿其義戒中人。事標前典。是明各有原本。不
可遷移。豈徒虛閱波瀾。以方清淺。若然者信乎孟子之言。
所謂懲惡而勸善。
貂蟬冠賦(以製冠取清悍之義為韻)
冠表朝容。飾崇工製。示勁悍而貂文既緝。彰清高而蟬翼
斯綴。所以發宰臣之盛。改武弁之弊。配紫綬而增華。入黃
樞而轉麗。突而將戴。翹然可觀。揉輕毛而絲絡。鬭微殼而
花攢。引雜錯之光。足見乎以文為貴。分動搖之影。誠誡夫
居危如安。麗則無挂。新而莫彈。彩列如星。衞文何榮於會
弁。用當謁帝。齊相堪嗤於濯冠。所以類鼠咸收。如螗必取。
示威無假於鶡戴。呈巧豈矜於鷸聚。影麗華簪。光聯垂組。
乍臨天陛。澤鮮而日照如濡。時受王言。質薄而風搖自舞。
鄙舊規於却敵。笑遠適於章甫。貂之貴誰憂換酒於晉臣。
蟬之清是用加金於漢主。故能堅逾鐵柱。妙奪玉纓。非不
足之時。狗尾何續。從有緌而用。蜩甲如生。柔而輔曲。潔以
從輕。灼灼而自為首飾。炯炯而能使心清。至矣哉。蟬者食
潔居高。貂者內溫外悍。盡飾斯在。齊光不散。發令姿於綴
者。王何以尊。藉舊葉而珥焉。金張益煥。將進賢而並美。與
交讓以相資。承柱後之名。是表禮無違者。冠侍中之首。欲
使人皆見之。道光漢冊。事合秦賜。冠乎斯用。之以明義。
