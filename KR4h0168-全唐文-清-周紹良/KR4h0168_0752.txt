欽定全唐文卷七百五十二
杜牧(五)
上周相公書
某再拜。伏以大儒在位而未有不知兵者。未有不能制兵
而能止暴亂者。未有暴亂不止而能活生人定國家者。自
生人已來。可以屈指而數也。今兵之下者。莫若刺伐之法。
詩大雅維清奏象舞之篇曰。維清緝熙。文王之典。迄用有
成。維周之禎。象者象武王伐紂刺伐之法。此乃文王受命。(
受殷王專征之命也)七年五伐。留戰陣刺伐之法。遺之武王。武王
用以伐紂。而有天下。致之清平。為周家之禎祥。周公居攝。
祀文武於清廟。作此詩以歌舞文武之德。其次兵之尤者。
莫若鉤援衝壁。今之一卒之長。不肯親自為之。詩大雅周
公皇矣美周之詩曰。以爾鉤援。與爾臨衝。以伐崇墉。臨衝
閑閑。崇墉言言。此實文王伐崇墉。傅于其城。以臨車衝。鉤
援其城。文王親自為之。夫文王何人也。周公詩之。夫子刪
而取之。列於大雅。以美武王之功德。手絃而口歌之。不知
後代之人。何如此三聖人。安有謀人之國。有暴亂橫起。戎
狄乘其邊。坐於廟堂之上。曰我儒者也。不能知兵。不知儒
者
竟不可知兵乎。竟可知兵乎。長慶兵起。自始至終。廟堂之
上。指蹤非其人。不可一二悉數。高宗朝薛仁貴攻吐蕃。大
敗於大非川。仁貴曰。今年歲在庚午。不當有事於西方。此
乃鍾鄧伐蜀。身誅不返。昨者誅討党羌。徵關東兵用於西
方。是不知天道也。邊地無積粟。師無見糧。不先屯田。隨日
隨餉。是不知地利也。兩漢伐虜。騎兵取於山東。所謂冀之
北土。馬之所生。馬良而多。人習騎戰。非山東兵。不能伐虜。
昨者以步騎。百不當一。是不知人事也。天時地利人事。此
三者皆不先計量短長得失。故困竭天下。不能滅樸[:#AS-88C3:⿰木敇]之
虜。此乃不學之過也。不教人戰。是謂棄之。則謀人之國。不
能料敵。不曰棄國可乎。某所注孫武十三篇。雖不能上窮
天時。下極人事。然上至周秦。下至長慶寶歷之兵。形勢虛
實。隨句解析。離為三編。輒敢獻上。以備閱覽。少希鑑悉苦
心。即為至幸。伏增惶惕之至。某頓首再拜。
上宣州高大夫書
某頓首再拜。自去歲前五年。執事者上言云。科第之選宜
與寒士。凡為子弟。議不可進。熟於上耳。固於上心。上持下
執。堅如金石。為子弟者。魚潛鼠遁。無入仕路。某竊惑之。科
第之設。聖祖神宗所以選賢才也。豈計子弟與寒士也。古
之急於士者。取盜取讐。取於夷狄。豈計其所由來。况國家
設取士之科。而使子弟不得由之。若以科第之徒。浮華輕
薄。不可任以為治。則國朝自房梁公已降。有大功立大節。
率多科第人也。若以子弟生於膏粱。不知理道。不可與美
名。不令得美仕。則自堯已降。聖人賢人。率多子弟。凡此數
者。進退取捨。無所依據。某所以憤懣而不曉也。堯。天子子
也。禹。公子也。文王。諸侯孫與子也。武王。文王子也。周公。文
王之子武王之弟也。夫子。天子裔孫宋公六代大夫子也。
春秋時。列國有其社稷。各數百年。其良臣多出於公族及
卿大夫子孫也。魯之季友季文子叔孫穆子叔孫昭子孟
獻子。皆出於三桓也。臧文仲武仲出於公子彄。柳下惠出
於公子無駭。(諸侯之子稱公子公子之子稱公孫公孫之
子稱公族以王父字為氏展禽是也)宋之良臣。多出於戴桓武莊之族也。
舉其尤者。華元子罕向戌是也。衞之良臣。亦公族及卿大
夫之裔也。舉其尤者。公子荊公叔發公子朝。皆公族也。子
鮮。公子也。史狗史魚[:#AS-885A:●]武子。卿大夫之裔也。齊之晏嬰。晏
桓子子也。曹之子臧。公子也。吳之季札。王子也。鄭之良臣。
皆公孫公族也。舉其尢
者。子封子良子罕子展子皮子產子張子太叔是也。楚之
良臣。子囊子西子期。皆王子也。子庚。王孫也。其卿大夫之
裔。鬭氏生令尹子文。後有鬭辛鬭巢鬭懷。(昭王反國皆有
大功)蒍氏生蒍賈孫叔敖薳啟疆薳子憑薳掩薳罷。屈氏
生屈蕩屈到屈建。六國時有昭奚恤。公族也。屈原。諸屈後
也。皆其祖先於武王文王時。基楚國為霸者。用其子孫。其
社稷垂九百餘年。至於晉國最為強。其賢臣尤多。有趙氏
魏氏韓氏狐氏中行氏范氏荀氏羊舌氏欒氏卻氏祁氏。
其先皆武公獻公文公勤勞臣也。用其子弟。召諸侯而盟
之者。僅三百年。在六國。齊之孟嘗。趙之平原。魏之信陵。皆
王子王孫也。齊復有司馬穰苴。亦王族也。其在漢魏已下。
至於國朝。公族之子弟。卿大夫之冑裔。書於史氏為偉人
者。不可勝數。不知論聖賢才能于子弟中。復何如也。言科
第浮華輕薄。不可任用。則國朝房梁公元齡。進士也。相太
宗凡二十一年。為唐宗臣。比之伊呂周召者。郝公處俊。亦
進士也。為宰相時。高宗欲遜位與武后。處俊曰。天下者。高
祖太宗之天下。非陛下之有。但可傳之子孫。不可私以與
后。高宗因止。來濟上官儀李元義。皆進士也。後為宰相。濟
助長孫太
尉褚河南共摧武后者。後突厥入塞。免冑戰死。儀革廢武
后召。元義助處俊言。不可以位與武后。婁侍中師德。亦進
士也。吐蕃強盛。為監察御史。以紅抹額。以猛士詔躬衣皮
袴。率士屯田。積穀八百萬石。二十四年西征。兵不乏食。薦
狄公為相。取中宗於房陵。立為太子。漢陽王張公柬之。亦
進士也。年八十為相。敺致四王。手提社稷。上還中宗。郭代
公元振。亦進士也。鎮凉州僅十五年。北卻突厥。西走吐蕃。
制地一萬里。握兵三十萬。武氏惕息。不敢移唐社稷。魏公
知古。亦進士也。為宰相。廢太平公主謀以佐元宗。及卒也。
宋開府哭之曰。叔向古之遺直。子產古之遺愛。兼而有者。
其魏公乎。姚梁公元崇登第。下筆成章舉首。佐元宗起中
興業。凡三十年。天下幾無一人之獄。宋開府璟。亦進士也。
與姚唱和。致開元太平者。劉幽求登制策科。與元宗徒步
誅韋氏立睿宗者。蘇氏父子。皆進士也。大許公為相於武
后朝。酷吏中不失其正。於中宗朝誅反賊鄭普思於韋后
黨中。小許公佐元宗朝。號為蘇宋。張燕公說登制策科。排
張易之兄弟。贊睿宗請元宗監國。竟誅太平公主。招置文
學士。開內學館。元宗好書尚古。封中太山祀后土。因燕公
也。張曲江九齡。亦進士也。排李林甫牛仙客。罵張守珪不
斬安祿山。謫老南服。年未七十。張巡亦進士也。凡三入判
等。以兵九千守睢陽城凡周歲。拒賊十三萬兵。(出天寶雜
記)使賊不能東進尺寸。以全江淮。元和中宰相河東司空
公中書令裴公。皆進士也。裴公仍再得宏辭制策科。當貞
元時。河北叛。齊蔡亦叛。階此蜀亦叛。吳亦叛。其他未叛者。
皆高下其目。熟視朝廷希嚮強弱而施其所為。司空公始
相憲宗。廢權倖之機牙。令不得張。收歛百職。歸於有司。命
節度使出朝廷。不由兵士。(始自撫州除袁相為滑州凡三
月無帥三軍無事憲宗始信之自此不用貞元故事以行
軍副使大將軍為節度使)拔取沉滯。各還其官。(開州取唐舍人為職
方郎中知制誥饒州取李趙公為考功郎中知制誥在貞
元中皆十餘年遷逐其他似謫者亦皆當叙用也)然後西取蜀。東取吳。天下仰首。
始見白日。裴公撫安魏博。使田氏盡歸六州。元和中翦蔡
劇賊。於洛師脅下招來常山。質其二子。以累其心。取十三
城。使不得與齊交手為寇。因誅師道。河南盡平。當是時。天
下幾至於太平。凡此十九公。皆國家與之存亡安危治亂
者也。不知科第之選。復何如也。至於智效一官。忠立一節。
德行文學。不可悉數。董生云。春秋之義。變古則譏之。傅說
命高宗曰。監於先王成憲。其永
無愆。故殷道復興。鴻雁美周宣王能復先王之道。西漢魏
相佐漢宣帝為中興。但能奉行漢家故事。姚梁公佐元宗。
亦以務舉貞觀之法制耳。自古及今。未有背本棄古而能
致治者。昨獲覽三郎秀才新文凡十篇。數日在手。讀之不
倦。其旨意所尚。皆本仁義而歸忠信。加以辭彩遒茂。皎無
塵土。况有誠明長厚之譽於千人中。儻使前五六年得進
士第。今可以出入諫官御史。助明天子為治矣。古人云。三
月不仕則相弔。安有凡五六年來選取進士。施設網罟。如
防盜賊。言子弟者。噎啞抑鬱。思一解布衣。與下士齒。厥路
無由。於古未前聞也。某因覽三郎文章。不覺發憤。略言大
㮣。干觸尊重。無任惶懼。某再拜。
上李中丞書
某入仕十五年間。凡四年在京。其間臥疾乞假。復居其半。
嗜酒好睡。其癖已痼。往往門[:#AS-FBEE:●]下戶。便經旬日。弔慶參請。
多亦廢闕。至於俯仰進趨。隨意所在。希時徇勢。不能逐人。
是以官途之間。比之輩流。亦多困躓。自顧自念。守道不病。
獨處思省。亦不自悔。然分於當路。必無知已。默默成戚。守
日待月。冀得一官。以足衣食。一自拜謁門館。似蒙獎飾。敢
以惡
文。連進机案。特遇采錄。更不因人。許可指教。實為師資。接
遇之禮過等。詢問之辭悉纖。雖三千里僻守小郡。上道之
日。氣色濟濟。不知沉困之在已。不知昇騰之在人。都門帶
酒。笑別親戚。斯乃大君子之遇難逢。世途之不偶常事。雖
為遠宦。適足自寬。某世業儒學。自高曾至於某身。家風不
墜。少小孜孜。至今不怠。性顓固不能通經。於治亂興亡之
跡。財賦兵甲之事。地形之險易遠近。古人之長短得失。中
丞即歸廊廟。宰制在手。或因時事。召置堂下。坐之與語。此
時迴顧諸生。必期不辱恩獎。今者志尚未泯。齒髮猶壯。敢
希指顧。一罄肝膽。無任感激血誠之至。某恐懼再拜。
與人論諫書
某疎愚怠惰。不識機括。獨好讀書。讀之多矣。每見君臣治
亂之間。興亡諫諍之道。遐想其人。舐筆和墨。則冀人君一
悟而至於治平。不悟則烹身滅族。唯此二者。不思中道。自
秦漢已來。凡千百輩。不可悉數。然怒諫而激亂生禍者。累
累皆是。納諫而悔過行道者。不能百一。何者。皆以辭語迂
險。指射醜惡。致使然也。夫迂險之言。近於誕妄。指射醜惡。
足以激怒。夫以誕妄之說。激怒之辭。以卑凌尊。以下干上。
是以諫殺人者。殺人愈多。諫畋獵者。畋獵愈甚。諫治宮室
者。宮室愈崇。諫任小人者。小人愈寵。觀其旨意。且欲與諫
者一鬭是非。一决怒氣耳。不論其他。是以每於本事之上。
尤增飾之。今有兩人。道未相信。甲謂乙曰。汝好食某物。慎
勿食。果食之必死。乙必曰。我食之久矣。汝謂我死。必倍食
之。甲若謂乙曰。汝好食某物。第一少食。苟多食。必生病。乙
必因而謝之減食。何者。迂險之言。則欲反之。循常之說。則
必信之。此乃常人之情。世多然也。是以因諫而生亂者。累
累皆是也。漢成帝欲御樓船過渭水。御史大夫薛廣德諫
曰。宜從橋。陛下不聽。臣自刎以血汚車輪陛下不廟矣。(不
得入廟祠也)上不說。張猛曰。臣聞主聖臣直。乘船危。就橋安。聖
主不乘危。御史大夫言可聽。上曰。曉人不當如是邪。(謂諫
諍之言當如猛之詳善)乃從橋。近者寶歷中。敬宗皇帝欲幸驪山。時
諫者至多。上意不决。拾遺張權輿伏紫宸殿下。叩頭諫曰。
昔周幽王幸驪山。為犬戎所殺。秦始皇葬驪山國亡。元宗
皇帝宮驪山而祿山亂。先皇帝幸驪山而享年不長。帝曰。
驪山若此之凶邪。我宜一往。以驗彼言。後數日。自驪山迴。
語親倖曰。叩頭者之言。安足信哉。漢文帝亦謂張釋之曰。
卑之
無甚高論。令可行也。今人平居無事。朋友骨肉切磋規誨
之間。尚宜旁引曲釋。亹亹繹繹。使人樂去其不善。而樂行
其善。况於君臣尊卑之間。欲因激切之言。而望道行事治
者乎。故禮稱五諫。而直諫為下。前數月。見報上披閤下諫
疏。錫以幣帛。辟左且遠。莫知其故。近於遊客處一睹閤下
諫草。明白辯婉。出入有據。吾君聖明。宜為動心。數日在手。
味之不足。且抃且喜且慰。三者交并。不能自止。吾君聞諫。
既且行之。仍復寵錫。誘能諫者。斯乃堯舜禹湯文武之心
也。聞於遠地。宜為吾君抃也。閤下以忠孝文章立於朝廷。
勇於諫而且深於其道。果能輔吾君而光世德。某蒙閤下
之厚愛。冀於異時資閤下之知以進尺寸。能不為閤下之
喜復自喜也。吾君今日披一疏而行之。明日聞一言而用
之。賢才忠良之士。森列朝廷。是以奮起志慮。各盡所懷。則
文祖武宗之業。窮天盡地。日出月入。皆可洒掃以復厥初。
某縱不得效用。但於一官一局。筐篋簿書之間。活妻子而
老身命焉。作為歌詩。稱道仁聖天子之所為治。則為有餘。
能不自慰。故獲閤下之一疏。抃喜慰三者交并。真不虛也。
宜如此也。無因面讚其事。書紙言誠。不覺繁多。某再拜。
與浙西盧大夫書
某頓首再拜。某年二十六。由校書郎入沈公幕府。自應舉
得官。凡半歲間。既非生知。復未涉人事。齒少意銳。舉止動
作。一無所據。至於報效施展。朋友與遊。吏事取捨之道。未
知東西南北。宜所趨向。此時郎中六官一顧憐之。手攜指
畫。一一誘教。丁寧纖悉。兩府六年。不嫌不怠。使某無大過
而麤知所以為守者。實由郎中之力也。去歲乞假。路由漢
上。員外七官以某嘗獲知於郎中。惠然不疑。推置於肺肝
間。某恃郎中之知。亦敢自道其志。公私謀議。各悉所懷。一
俯一仰。如久而深者。久欲資郎中員外之為階級。遠干尊
重。欲望收䘏。舐筆伸紙以復。踰於三四。因曰。既階級矣。步
欲升堂。與排闥而入者事不同日。式微詩曰。何其處也。必
有與也。言必有仁義與我。所以處而不去也。進退計忖。不
宜得罪。今敢謹寫所為文十四首。編為一卷。繼進於後。愛
之不倦。為之不已。不至於工。今以為獻。無任慙惶。然特為
進說之端。非敢因此求知。不勝攀戀惕懼之至。某再拜。
上李太尉論北邊事啟
某啟。伏以聖主垂衣。太尉當軸。威德上顯。和澤下流。諸侯
無異心。百姓無怨氣。星辰順靜。日月光明。天業益昌。聖統
無極。既功成而理定。實道尊而名垂。今則未聞縱東山之
遊。樂後園之醉。惕惕若不足。兢兢而如無。豈不以邊障尚
驚。殊虜未殄。防其入寇。猶須徵兵。伏以回鶻種落。人數非
多。校於突厥。絕為小弱。今者國破眾叛。逃來漠南。為羈旅
之魂。食草萊之實。白鬣驪騂之騎。凋耗巳無。湩酪皮毳之
資。飢寒皆盡。寄命雜種。藏跡陰山。取之及時。可以一戰。今
者度虜之計。不出二者。時去時來。迴翔不决。必有所在。西
戎巳得要約。伺其氣勢。同為侵擾。此其一也。心膽破壞。馬
畜殘少。且於美水薦草。暖日廣川。牧馬養習。以俟強大。此
其二也。今者徵中國之兵。與之首尾。久戍則有師老費財
之憂。深入則有大寒瘃墮之苦。示戎狄之弱。生奸傑之心。
今者不取。恐貽後患。敢以管見。上干尊重。自兩漢伐虜。皆
是秋冬不過百日。驅中國之人。入苦寒之地。此時匈奴勁
弓折膠。童馬免乳。畜肥草壯。力全氣盛。與之相校。勝少敗
多。故匈奴云。漢實大國也。但其人不能辛苦爾。此所謂避
虛而擊實。逃短而攻長。至於後魏崔浩。因見其理。蠕蠕強
盛。屢犯北邊。浩請討之曰。蠕蠕恃其地遠。自寬巳久。故夏
則散眾放畜。秋肥乃聚。背寒向暄。南來寇抄。今出其慮表。
掩其不備。大兵卒至。必驚駭星分。向塵奔走。牡馬護牧。牝
馬戀駒。驅馳難制。不得水草。未過數日。則聚而困斃。可一
舉而滅矣。武帝從之。及軍入境。蠕蠕先不設備。民畜布野。
驚怖四奔。莫相收攝。於是分軍撲討。東西五千里。南北三
千里。凡所俘虜。及獲畜產。彌漫山澤。高車因殺蠕蠕積類。
歸降者三十餘萬落。虜遂散亂。帝㳂弱水西行。至涿邪山。
諸大將慮深入恐有伏兵。勸帝停止不追。浩先勸窮追之
不從。後聞凉州賈胡言。若更前行三日。則盡滅之矣。帝深
恨之。以某所見。今若以幽并突陣之騎。酒泉教射之兵。整
飭誡誓。仲夏潛發。計陰山與涿邪之遠近。十不一二。校蠕
蠕回鶻之強弱。猶如虎鼠。五月節氣。在中夏則熱。到陰山
尚寒。中國之兵。足以施展。行軍於枕席之上。翫寇於掌股
之間。軏轠懸瓶。湯沃晛雪。一舉無疑。必然之策。今冰合防
秋。冰銷解戍。行之已久。虜為長然。出其意外。實為上策。議
者或云。北取黠戛。令討迴鶻。伏以黠戛起於別種。超為可
汗。必是英傑。天時必助。賢才必用。法令必明。滅迴鶻之後。
便是勍敵。况示之以弱。必為所輕。今者四海九州。同風共
貫。諸侯用命。年穀豐熟。可以瘞元玉於常山。孑遺人於河
壠。顧茲疲虜。豈遺子孫。伏惟太尉相公文德素昭。武功復
著。畫地而兵形盡見。按璅而邊事無遺。唯一指蹤。即可掃
跡。昔漢武帝之求賢也。有上書不足採者。輒報罷去。未嘗
罪之。故能羈越臣胡。大興禮樂。今太尉與仁聖天子同德。
有志之士。無不願死。伏惟特寬狂狷。不賜誅責。生死榮荷。
無任感恩攀戀惶懼汗慄之至。謹啟。
賀中書門下平澤潞啟
某啟。伏以上黨之地。肘京洛而履蒲津。倚太原而跨河朔。
戰國時。張儀以為天下之脊。建中日。田悅名曰腹中之眼。
帶甲十萬。籍土五州。太行夷儀。為其扃關。健馬強弓。為其
羽翼。自逆黨專有。僅及一世。頗聞教育。實曰精強。昨者凶
專地之請初陳。聖主整旅之詔將下。中外遠邇。皆疑難攻。
蜂蠆螗蜋。頗亦自負。伏惟相公上符神斷。潛運廟謨。仗宗
社威靈。䘪風雲雷電。掌上必取。彀中難逃。纔逾周星。果梟
逆首。周公東征之役。捷至三年。憲皇淮夷之師。[:#AS-8864:⿺克寸]聞四歲。
校虜寇之強弱。曾不等倫。考攻取之敗亡。何至容易。若非
睿算英略。借筯深謀。比之前修。一何遠出。自此鞭笞反
側。灑掃河湟。大開明堂。再振儒校。窮天盡地。皆為壽域之
人。赤子秀眉。共老止戈之代。某謬分符竹。實由恩知。慶快
懽抃之誠。倍百常品。不宣。謹啟。
上白相公啟
某啟。伏維相公上佐聖主。獨專魁柄。封殖良善。修整紀綱。
練㣥臣。謹百職。考功績。覈名實。大張公室。盡閉私門。盛德
大功。直筆實光於簡策。清節細行。祝史不愧於神明。天下
望之為準繩。朝廷倚之為依據。畢公克勤小物。周公煥發
大猷。邴吉陋案吏於公庭。袁安不錮人於聖代。衞將軍有
長揖之客。張子儒無謝恩之人。吉甫率由舊章。魏相能明
故事。房杜不以求備取人。不以已長格物。姚梁公先有司。
修舊法。下位各得言其志。百司各得盡其才。求於古人之
賢。皆集相公之德。如以尺量刀解。粉布墨畫。大小銖黍。丸
角尖缺。各盡其分。皆當其任。是以庶人不議。鄉校無言。天
下欣欣。若更生者。自此黃髮之老。待哺之子。不見兵戈。不
離抱撫。清廟之祭。四夷來助。蒼生之願。百志皆成。禺禺萬
方。實懸斯望。某遠守僻左。無因起居。但採風謠。亦能歌詠。
無任攀戀激切之至。謹啟。
上周相公啟
某啟。伏奉三月八日敕。除尚書司勳員外郎史館修撰。承
命榮懼。啟處無地。伏以聖主順上帝之則。率四海以仁。神
化風行。家至日見。古先哲王之德也。有求必至。有開必先。
是以傅呂得於夢卜。申甫降於山嶽。伏惟相公待主乃用。
為時而生。當考室搆厦之時。膺篤繩削墨之任。贊俊傑。遂
賢良。調陰陽。提紀律。類能而使。度材授官。常切如家之憂。
每懷撻市之恥。是以朝廷禮樂。天下清明。人不凋傷。神不
怨悵。萬物由道。百度皆貞。雖周獲仁人。商得元哲。夢卜降
嶽之得。豈能逾焉。某樸[:#AS-88C3:⿰木敇]之才。糞朽之賤。遭逢盛業。三帶
郡符。自審事宜。實以逾忝。伏以睦州治所在萬山之中。終
日昏氛。侵染衰病。自量忝官已過。不敢率然請告。唯念滿
歲。得保生還。不意相公拔自汚泥。昇於霄漢。郤收斥錮。令
厠班行。仍授名曹。帖以重職。當受震駭。神魂飛揚。撫已自
驚。喜過成泣。藥肉白骨。香返遊魂。言於重恩。無以過此。雖
買臣懷紱郡邸。蕭育召拜扶風。楊僕三組垂腰。蘇秦六印
在手。校於榮忝。無以為踰。言念微生。難酬殊造。伏以相公
自數載已來。朝廷舊老。四海俊賢。皆因提挈。盡在門館。毗
輔聖主。巍為元勳。自有明神。以相百祿。顧唯賤末。報效無
門。感激血誠。涕淚迸溢。無任攀戀激切懇款之至。謹啟。
上安州崔相公啟
某啟。某比於流輩。一不及人。至於讀書為文。日夜不倦。凡
諸所為。亦未有以過人。至於會昌三年八月中所獻相公
長啟。鋪陳功業。稱校短長。措於史記兩漢之間。讀於文士
才人之口。與二子並無愧容。伏恐機務殷繁。不暇省覽。今
者竊敢再錄啟本。重干尊嚴。付於史館而不誣。懸於後代
而不泯。其於取重。豈在小人。復敢別錄所為新舊文兩卷。
凡一十九首。上陳視聽。一希鑴琢。重疊過越。惶懼伏深。伏
惟照察。謹啟。
薦韓乂啟
昨日所啟言韓拾遺事。非與韓求衣食救饑寒也。御史亦
豈為救饑寒之官乎。中丞必曰。大梁奏取韓。以救饑寒。何
不去。夫幕吏乃古之陪臣。以人為北面。雖布衣無恥之士。
亦宜訪其樂與不樂。况有恥之君子乎。韓以旅寓洛中。非
不樂汴也。不甘不告之請耳。韓及第後歸越中。佐沈公江
西宣城。府罷。唐扶中丞辟於閩中。罷府歸。路由建州。妻與
元晦同高祖。扶惡晦為人。不省之。及晦得越。乃棄產避之
居常州。殷儼者。仰韓之道。自閩寄百縑遺之。及門。不開書
函而斥去之。某比兩府同院。但見其廉慎高潔。亦未知其
道。太和八年。自淮南有事至越。見韓居於境上。三畝宅兩
頃田。樹蔬釣魚。唯召名僧為侶。餘力究易。嬉嬉然無日不
自得也。未嘗及身名出處之語。未嘗入公府造請與幕吏
宴遊。因此不為搢紳所相見禮。蕭高二連帥至。即日造其
廬。詢其政事。稱先人梓材有文學高名。沒於越之府幕。故
不願復為越賓。及高至許下。厚禮辟之。其為人也。貞潔芳
茂。非其人不與遊。非其食不敢食。蕭舍人考功崔員外是
趨於韓交者。某復趨於蕭崔二君子者。即韓之去某。其間
不啻容數十人矣。某安得知其賢而言之。復不僭乎。伏恐
中丞謂韓求官。以衣食干交朋者。中丞初在憲府。固宜慎
選御史。御史固非救饑寒之官。某久承恩知。但欲薦賢於
盛時。雖至淺陋。亦知不可以交友饑寒。求清秩以干大君
子者。伏恐未審誠懇。故此具陳本末。伏惟照察。謹啟。
上知己文章啟
某啟。某少小好為文章。伏以待郎文師也。是敢謹貢七篇。
以為視聽之汚。伏以元和功德。凡人盡當詠歌紀叙之。故
作燕將錄。往年弔伐之道。未甚得所。故作罪言。自艱難來。
以卒伍傭役輩。多據兵為天子諸侯。故作原十六衞。諸侯
或恃功不識古道。以至於反側叛亂。故作與劉司徒書。處
士之名。即古之巢由伊呂輩。近者往往自名之。故作送薛
處士序。寶歷大起宮室。廣聲色。故作阿房宮賦。有廬終南
山下。嘗有耕田著書志。故作望故園賦。雖未能盡窺古人。
得與揖讓笑言。亦或的的分其壯貌矣。自四年來。在大君
子門下。恭承指顧約束於政理簿書間。永不執卷。上都有
舊第。唯書萬卷。終南山下有舊廬。頗有水樹。當有耒耜筆
硯歸其間。及髮齒甚壯。冀有成立。他日捧持。一遊門下。為
拜謁之先。或希一獎。今者所獻。但有輕黷尊嚴之罪。亦何
所取。伏希少暇誅責。生死幸甚。謹啟。
獻詩啟
某啟。某苦心為詩。惟求高絕。不務奇麗。不涉習俗。不今不
古。處於中間。既無其才。徒有其意。篇成在紙。多自焚之。今
謹錄一百五十篇。編為一軸。封留獻上。握風捕影。鑄木鏤
冰。敢求恩知。但希鑴琢。冒黷尊重。下情無任惶懼。謹啟。
薦王寧啟
前渭南縣令王寧。前件官實有吏才。稱於眾口。年少強力。
一也。遇事必能裁割。二也。既蘊智能。無頭角誇誕。三也。廉
直可保。四也。處於驕將內臣之間。必能和同。五也。今者邊
將生事。雜虜起戎。不憂兵甲。唯在饋運。某過承恩獎。輒敢
薦才。伏唯取捨之間。特賜恕察。謹啟。
