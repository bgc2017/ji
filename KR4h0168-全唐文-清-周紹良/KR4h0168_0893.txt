欽定全唐文卷八百九十三
李鐸
鐸事楚武穆王馬殷為從事。起家都統判官。及建國。改為
司徒。衡陽王馬希聲用藩鎮之儀。仍為判官。文昭王希範
立天策府學士。鐸與其選。
密雨如散絲賦(以微密相續集布如絲為韻)
散萬物者。莫潤乎雨。鈞百貨者。莫細乎絲。雨將應時。既盈
空而沃若。絲將比密。爰委質以棼之。原夫清畢啟陰。夕陽
向暮。散輕霞以成綺。矗元雲而似布。於是霢霂郊野。霏微
草樹。蔽重霄之靄靄。猶委緒風。映遠岫之濛濛。乍迷縠霧。
髣髴將久。輕盈匪疎。濛蔑浣紗之際。浸淫濯錦之餘。織婦
停梭。似曳乃輕之緒。舟人罷釣。疑牽或躍之魚。由是揚素
彩。降碧虛。忘機別天庭之睆彼。拂鬢驚韶髮之皤如。徒觀
其散影有經。分行無匹。始斜足以色麗。俄交反而勢密。輕
沾素服。懷墨子之悲時。遙隔布泉。誤詩人之怨日。皎皎容
潔。[:#AS-92F9:⿰帛⿱丿糸]
[:#AS-92F9:⿰帛⿱丿糸]體微。絕而復
尋。等蛛網而共挂。垂之如墜。連雪絮以輕飛。仰之盈目。紛
如可矚。彼時澤之長懸。若天經之恒續。秦臺蟻術。豈惟珠
曲乃穿。湘浦燕飛。不獨鳥方驚觸。有
以灑炎炎之苦。有以慰蚩蚩之俗。且晴晦之異。圖牒之祥。
則有雲如繒以遙列。星曳練而可望。布霑霈而莫能與比。
齊[:#AS-92F9:⿰帛⿱丿糸]密而曷足其相。彼龍見而方雩。與決雲而齊給。或流
電而未止。或破塊而併集。曾未若汗漫於率土之濱。表王
言之澤及。
秋露賦
天何言哉。萬化斯該。歲云秋矣。傷心不已。起凉風於四面。
飛斷雲於千里。爾乃高天氣爽。寒日光清。下翠樓以迴矚。
見白露之晨生。向珠網以添淨。依玉階而助明。如霜未結。
似雨還輕。點庭蕪而葉重。滋園菊而花榮。歌湛則周詩入
興。凝甘則漢載留名。故色貴含秋。光宜汎曉。既騰文於地
上。復垂容於筆杪。煙澹彩而的的。月籠華而皛皛。豈若華
山之際。童子受於囊中。金莖之端。仙掌承於雲表。况乎胥
臺發色。軒邱降祥。紅蘭受而彌潔。綠葵含而轉芳。初益巨
海。終晞太陽。既隨時以隱見。還任物以行藏。爾其無林不
沾。無草不羃。薤上流彩。林中湛液。思蟬飲而曉潤。旅鶴警
其宵滴。詞人賦矣。已凝冷以淒清。君子履之。又傷心而怵
惕。感斯露而揣稱。媿才殫而莫析者也。
拓跋恒
恒本姓元。避楚景莊王偏諱改姓拓跋。武穆王時以學士
兼僕射。衡陽王罷建國之制。降稱節度判官。文昭王開天
策府。置十八學士。恒首與其列。
諫楚文昭王書
殿下長深宮之中。藉已成之業。身不知稼穡之勞。耳不聞
鼓鼙之音。馳騁遨遊。雕牆玉食。府庫盡矣。而浮費益甚。百
姓困矣。而厚斂不息。今淮南為仇讎之國。番禺懷吞噬之
志。荊渚日圖窺伺。溪洞待我姑息。諺曰。足寒傷心。民怨傷
國。願罷輸米之令。誅周陟以謝郡縣。去不急之務。減興作
之役。無令一旦禍敗。為四方所笑。
丁思覲
思覲為楚文昭王牙將。累官天策副都軍使。諫文昭王不
聽。扼喉而死。
諫楚文昭王書
先王起卒伍以攻戰。而得此州。倚朝廷以制鄰敵。傳國三
世。有地數千里。養兵十萬。今天子蒙塵。朝廷無主。真霸者
立功之時。誠能悉國之兵。出荊襄以趣京師。倡義於天下。
桓文之業也。奈何耗國用而窮土木。為兒女之樂乎。
上馬希範書
今四海分裂。中原之地。纔十數州。而大王克紹先業。為諸
侯之長。未聞折一馬箠為天子計。愚臣所以為恥也。惟大
王思之。
李宏皋
宏皋事楚武穆王。由營道令累遷都統。掌書記。文昭王開
天策府。與十八學士之列。王薨。宏皋定議立廢王為嗣。恭
孝王爭立。執宏皋臠殺之。
復溪州銅柱記
粵以天福五年歲在庚子夏五月。楚王召天策府學士李
宏皋謂曰。我列祖昭靈王。漢建武十八年。平徵側於龍編。
樹銅柱於象浦。其銘曰。金人汗出。鐵馬蹄堅。子孫相連。九
九百年。是知吾祖宗之慶緒[:#AS-92F9:⿰帛⿱丿糸]遠。則九九百年之運昌於
南夏者乎。今五溪初寧。㣥帥內附。古者天子銘德。諸侯計
功。大夫稱伐。必有刊勒。垂諸簡編。將立標題。式昭恩信。敢
繼前烈。為吾紀焉。宏皋承教濡毫。載敘厥事。蓋聞牂牁接
境。盤瓠遺風。因六子以分居。入五溪而聚族。上古以之要
服。中古漸爾羈縻。洎師號精天。相名姎氏。漢則宋均置吏。
稱靜溪山。唐則楊思興師。遂開辰錦。邇來豪右。時恣陸梁。
去就在心。否臧由巳。溪州彭士憗。(一作士然)世傳郡印。家總州
兵。布惠立威。識恩知勸。故能歷三四代。長千萬夫。非德教
之所加。豈簡書而可畏。亦無辜於大國。亦不虐於小民。多
自生知。因而善處。無何。忽承間隟。俄至動搖。我王每示含
宏。常加姑息。漸為邊患。深入郊圻。剽掠耕桑。侵暴辰澧。疆
吏告逼。郡人失寧。非萌作孽之心。偶昧戢兵之法。焉知縱
火。果至自焚。時晉天子肇創丕基。倚注雄德。以文皇帝之
徽號。繼武穆王之令謨。冊命我王。開天策府。天人降止。備
物在庭。方振聲明。又當昭泰。眷言僻陋。可俟綏懷。而邊鄙
上言。各請效命。王乃以靜江軍都指揮使劉勍。率諸部將。
付以偏師。鉦鼓之聲。震動谿谷。彼乃棄州保嶮。結砦憑高。
唯有鳥飛。謂無人到。而劉勍虔遵廟算。密運神機。跨壑披
崖。臨危下瞰。梯衝既合。水泉無汲引之門。樵採莫通。糧糗
乏轉輸之路。因甘衿甲。豈暇投戈。彭師杲為父輸誠。朿身
納。我王愍其通變。爰降招攜。崇侯感德而歸周。孟獲畏威
而事蜀。王曰。古者叛而伐之。服而柔之。不奪其財。不貪
其土。前王典故。後代蓍龜。吾伐叛懷柔。敢無師古。奪財貪
地。實所不為。乃依前奏授彭士憗溪州刺史。就加檢校太
保。諸子將吏。咸復職員。錫賚有差。俾安其土。仍頒廩粟。大
賑貧民。乃遷州城。下於平岸。溪之將佐。銜恩向化。請立柱
以誓焉。於戲。王者之師。貴謀賤戰。兵不染鍔。士無告勞。肅
清五溪。震讋百越。底平壃理。保乂邦家。爾宜無擾耕桑。無
焚廬舍。無害樵牧。無阻川塗。勿矜激瀨飛湍。勿恃懸崖絕
壁。荷君親之厚施。我不徵求。感天地之至仁。爾懷寧撫。苟
違誡誓。是昧神祇。衞於子孫。庇爾族類。鐵碑可立。敢忘賢
哲之蹤。銅柱堪銘。願奉祖宗之德。宏皋仰遵王命。謹作頌
焉。其詞曰。
昭靈鑄柱垂英烈。手執干戈征百越。我王鑄柱庇黔黎。指
畫風雷開五溪。五溪之險不足恃。我旅爭登若平地。五溪
之眾不足憑。我師輕躡如春冰。溪人畏威仍感惠。納質歸
朝求立誓。誓山川兮告鬼神。保子孫兮千萬春。
彭士憗
士憗。天福中溪州刺史。
溪州誓文
右。據狀。溪州靜邊都。自古已來無違背。天福四年九月。蒙
王庭發軍。收討不順之人。當都頭將本營諸團百姓軍人。
及祖父本分田場土產。歸明王化。當州大鄉三亭兩縣。苦
無稅課。歸順之後。請祗舊額供輸。不許管界團保軍人百
姓。亂入諸軍四界劫掠。竝盜逃去戶人。凡是王庭差綱。收
買溪貨。并都幕採伐土產。不許輒有庇占。其五姓主首州
縣職掌有罪。本州申上科懲。如別無罪名。請不降官軍攻
討。若有違誓約。甘請准前差發大軍誅伐。一心歸順王化。
永事明庭。上對三十三天。下將宣祗為證者。
朱遵度
遵度。青州人。初依楚文昭王馬希範。後徙居金陵。高尚不
仕。
棲賢寺碑
夫太華維嵩。作鎮周秦之地。峨嵋劍閣。僻臨卭蜀之區。曷
若峻極於天。廬山列五嶽之次。欲光於世。棲賢居四絕之
右。其或秀生賢哲。氣噫風雷。控五嶺而壓三秀。匯岷江而
瀦蠡澤。泉飛黃石。千尋之長劍倚天。雲吐鑪峯。一炷之檀
烟上漢。石梁與塵寰不接。紫霄信日月可親。懷山襄陵。文
命導百川而屆此。千乘萬騎。漢皇馭六飛以躬臨。既如此。
廬山不得不稱其嶽也。若乃五乳峯左。謺石澗西。屏展層
巒。狀五老飛星之所。門臨三峽。聽大禹鑿龍之聲。香積具
而谷震文魚[:#AS-FBED:●]比。毳侶賓而風傳金錫。龍潭當戶。甘澤與
法雨齊飛。禪客臨軒。師子共象王接武。又如此。則棲賢不
得不名其絕也。按張僧鑒潯陽記云。姬周初。匡俗先生屢
逃徵聘。結廬此山。真人羽化於紫烟。弟子指山為廬岫。又
按張密九江新舊錄云。棲賢寺本在州南二十三里。齊永
明七年。諮議張希之造。隋末始廢。洎唐寶歷初。給事中李
渤。以廬宮是棲隱之所。遂捨舊宅。以建精藍。奏置舊廢寺
額。仍請先歸宗智常禪師以居焉。檀越處仁信之域。覩空
王而發心。菩薩啟圓頓之門。馭五乘而接物。紹遠公之能
事。皆唐代之偉人。當其海眾雲臻。法幢峯立。如聲召響。目
擊道存。應物隨緣。薪盡火滅。法須有主。代不乏賢。謝山和
尚聞法鼓銷聲。慮慧日長沒。出彼林下。來此山中。而後照
覺禪師再光祖席。佛巖大士繼闡宗風。今筠長老去來不
住。彼我兩亡。解龍濟之髻珠。得清凉之心印。源本清而任
撓。鏡鑑物而忘疲。蓮社嘆三草將枯。密雲不雨。黃屋念釋
門無
主。百堵誰興。眷彼名山。在乎宸斷。應明詔者。其惟師歟。繇
是虔奉綸言。遂成素志。遽辭丹闕。深入白雲。師乃乘般若
舟。遊一真性海。愍狂子病。灌一味醍醐。接引大心眾生。俱
入華藏世界。處㣥華而不自異。即煩惱以為菩提。賓至如
初。棟橈畢葺。龍集辛酉。天子省方。千官扈從。萬乘啟行。大
明昇沖。六合皆照。東風扇律。四海維新。龍舟纔艤於星灣。
天步俄登於雲岫。心存億兆。豈思石槨之堅牢。志在寰瀛。
不問瑤池之遠近。瞰雙崖而壁立。聽驚湍而雷吼。橋橫虹
斷。危若飛動。乃顧謂筠公曰。吾愛天下生靈。視如巳也。豈
可使出塵之士。來往而履險乎。勿憚暫勞。須求永逸。目顧
頤使。規模立成。仍宣御庫錢二十萬。以充其費焉。既而雲
罕未移。勾陳尚駐。覽布金之勝㮣。揖潄玉之清湍。茶烟裊
而乳竇飄香。禪悅味而虛室生白。實釋門之盛事。為信史
之美譚。玉輅言旋。緇徒蕆事。眾人役役。因善價而沽諸。伐
木丁丁。俄梓材而如積。屹若神化。皆從聖謀。朱欄修且直。
大厦壯而麗。馬師皇過此。免更乘龍。鄧隱峰經行。不勞飛
錫。其新橋依舊以三峽為名。又於橋之北建駐鑾亭。寺之
後改觀音巖為宴聖巖。皆先皇駐蹕之所也。召伯聽訟。國
風歌其勿翦。叔子去荊。峴山存乎墮淚。况明明哲后。垂二
十載。覆燾於烝民者哉。遵度大袖裦衣。以登晉用。聞先歸
宗之出世。恨不同時。慕李給事之為人。各逢明主。而又於
筠長老有林泉之舊。因御命如瀟湘之遊。云欲立貞珉。將
直書其實。以文見託。不敢多辭。其詞曰。
廬山天柱。五老峯前。地如靈隱。寺號棲賢。山中何有。百物
生焉。寺中何有。俊哲居焉。江湖會同。天文星紀。控越連巴。
東南之美。鼓震雷動。觸石雲起。何必崇朝。滂沲萬里。芙蓉
積翠。帝子三宮。九峯峨峨。秀出雲中。龍潭水黑。錦谷霞紅。
吉甫生周。不獨惟嵩。十八名賢。首稱慧遠。江州使君。書讀
萬卷。禪師知常。竹林(一作木)之院。一言道合。法無關鍵。指茲
舊院。建彼祇園。上棟下宇。寶幢勝旛。師子一吼。孰敢興言。
以心印心。如篪如壎。那含如來。圓寂覺路。世界無邊。非佛
不度。迦葉慈悲。愍眾生誤。了真妄源。絕生死怖。謝山欽因。
依紹能仁。心如太虛。本絕埃塵。龍濟實相。傳之於筠。清凉
法海。秋月一輪。聖主知賢。詔居茲寺。入七葉巖。當法王位。
為述正言。與悟息意。四執無着。是不思議。龍集作噩。時維
小康。翠華順動。眷被山光。造舟為梁。八鸞鏘鏘。雲溼寶軿。
谷散天香。三峽嵌空。雙崖如朿。直下百尺。飛流噴玉。橋危
飛動。路險巴蜀。念彼遊人履茲深谷。將易舊制。俄成久圖。
既壯且麗。皆遵睿謨。莫測天心。蒼生是虞。欲使萬物。安如
覆盂。亭思駐蹕。巖紀聖遊。南方徯后。碧嶂難留。唐祚千葉。
唐年萬秋。惟山與寺。配天齊休。
錢昱
昱字就之。吳越忠獻王長子。累遷彰武軍節度使。宋師討
江南。為東面水陸行營應援使。從忠懿王朝宋。歷授郢州
團練使。咸平二年卒。年五十七。贈太師。封富水侯。
忠懿王廟碑文
若夫非常之人。必有非常之事者。眾所聞矣。其或功及於
國。道濟於民。生居土茅。沒饗廟食者。求諸前史。罕有其倫。
是以黃石立祠。皆因遺跡。沔陽致祭。實表舊功。故聖人之
制也。法施於民則祀之。以勞定國則祀之。苟無所稱。實曰
誣祭。惟忠懿王。豈誣祭歟。公名審知。字詳卿。姓王氏。本瑯
琊人。秦將翦三十四代孫。高祖煜。唐貞元中為光州定城
宰。有善政以及民。因遷家於是郡。遂世為固始人矣。曾祖
友。贈光祿卿。王父蘊玉。贈祕書少監。父恁。累贈至太尉光
州刺史。十圍巨木。始從厚地以盤根。九曲洪河。本自仙源
而析派。若匪降神之氣。豈生命世之才。公即太尉季子也。
形質魁秀。機辨明敏。負英雄之氣者。必相交友。學韜鈐之
略者。咸詢智謀。懸知五典之書。暗合萬人之敵。遠近服其
義勇。鄰里推其孝弟。常有善相者詣公之門。視其昆弟三
人曰。富壽皆一體也。而季當位極人臣。自是公竊負之。尋
遇陟岵興悲。在原軫念。恭事孟仲。嚴若父焉。乾符末。鯨網
全疎。鳧毛屢落。摩牙吮血。中原正苦於傷殘。脫耒裂裳。四
海盡疲於征戰。公蓄慷慨之氣。負縱橫之才。每或撫髀。暗
驚彎弧。自誓曰。大丈夫不能安民濟物。豈勞虛生乎。於是
以俟時待價之(闕一字)抱拯溺救焚之志。豪俠相許。寢食不
忘。雖大鵬未飛。已具垂天之勢。而神馬一躍。終同追電之
蹤。屬王緒者。憑巢寇之戈矛。盜霍邱之土宇。遽言得志。遂
啟無厭。但思於弱吐強吞。豈顧其幸災樂禍。因乃大掠部
屬。旁(闕三字)復收士民。以廣隊伍。於是公之昆季咸與焉。及
秦宗權竊弄五兵。遍侵四境。緒內乏嬰城之計。外無善鄰
之助。遂率眾以作竄。欲避地而偷安。玉石俱焚。孰能分別。
豺狼當路。無匪縱橫。幸豫章懦怯之中。偶番禺殘害之後。
凡經藩翰。靡或支吾。自潮陽抵漳浦。百姓畏其塗炭。五馬
避其鋒刃。豈知兵忌不戢。人慎無恒。狃蒲騷者。終至敗亡。
妨草竊者。焉能長久。動蓄自疑之志。轉乖同義之心。適當
軍眾不賓。遂為部下所害。公素敦誠信。累涉艱危。既負出
㣥之材。仍諳武事之術。且兵不可以無主。將不可以失人。
眾遂推公而立之。公居下惟謙。事長必順。雖輿情之有屬。
在公論以不忘。乃曰。予早事二兄。常若嚴訓。豈有弟為大
將。兄居其下者乎。遂奏長兄潮以帥其眾。仍獲清源為所
理之地。公由是惡道途之多梗。憤貢賦之不通。實欲致理
一方。剋平㣥盜。外惟征繕。中則經營。運籌之勝負豫知。攬
轡之澄清可待。大順冬(闕四字)廉察遽亡。兵馬使范暉。奪符
印以自尊。奉題緘而不遜。恣行誅戮。罔事綏懷。人既類於
倒懸。時合當於逆取。公比緣觀釁。以因得徵詞。遂舉勤王
之師。以伸弔民之義。躬事戈甲。身臨矢石。一年而圍(闕四
字)年而堅壁遂陷。范暉扁舟欲遯。疎網難逃。遂為海人梟
首以獻。公既殲元惡。乃布優恩。凡曰脅從。悉命宥過。用仁
信以御下。行慈惠以恤民。會未浹旬。已聞致理。百姓愛之
如父母。三軍畏之如神明。又能成功不居。讓德無愧。遂迎
長
兄潮。遷理是郡。復請仲兄邽。迭居舊邦。武肅王表率諸侯。
蕩平大憝。吳越盡歸於賜履。江淮咸奉於專征。以其能務
忠勤。遠求薦擢。遂奏授本道廉察。及泉州符印借命焉。尋
朝廷以寰海挺災。久勞我武。東南靖亂。獲庇吾民。俾提旄
鉞之權。(闕二字)襦袴之惠。遂升本州為威武軍。授潮節度觀
察處置等使。仍以公為節度副使。獎勳績也。洎元昆殂謝。
眾庶歸依。公乃躬受遺言。式俟朝命。明年春。帝恩遠降。人
欲是從。初授公檢校刑部尚書威武軍節度兵馬副大使。
將委什連之任。攸居貳職之勞。一之日訓習驍雄。二之日
蘇息疲瘵。用心數月。善政聞天。於是進端揆之資。正元戎
之位。齋壇高築。軍幕大開。分州司屏翰之權。握從(闕一字)鼓
鼙之任。未幾。顯居使相。(闕一字)錫戶封。方隆推轂之寄。尢藉
秉鈞之力。當多難未弭。聊同指臂之相須。及具瞻有歸。實
賴股肱之別用。式資補衮。俾重褰帷。天復元年。載正乾綱。
重光帝座。言念七閩之地。(闕一字)符八柱之功。特頒渥恩。用
越倫等。賜武庫戟十二枝。列於私門。非恒例也。自是日鍾
百祿。歲逢九遷。公致君愈勤。述職無怠。萬里輸貢。川陸不
繫其賒。一心尊戴。風雨不改其志。昭皇累嘉忠節。別錫異
數。欲酧懋德。豈限彝章。天祐元年夏四月。封琅琊郡王。食
實封一百戶。尋屬龍蛇起陸。戎馬生郊。人心不厭於有唐。
天命已歸於新室。公知微不爽。居闇罔欺。梁祖之即位也。
纔傾作解之恩。繼舉疇敷之典。三公互拜。萬戶連封。呂尚
帝師之尊。官榮既極。子儀中令之貴。考限惟同。尋復進封
閩王。加福州大都督長史。迨莊宗之建王業也。神京克復。
㝢縣咸寧。欲敦柔遠之心。先下念功之詔。遂增井賦。仍改
功臣。式覃北闕之恩。用係南門之寄。公方推拱極。既效安
邊。惟治民素屬於憂勤。而得疾遽從於[:#AS-92F9:⿰帛⿱丿糸]篤。百齡無效。五
福先全。以同光三年十二月十二日。薨於正寢。享年六十
有四。朝廷素欽盡節。俄覽遺文。既增憖老之悲。豈慳錫終
之典。冊贈尚書令。諡曰忠懿。禮也。公生當離亂之運。出值
艱難之秋。割據一方。蓄養百姓。得深溝高壘之固。有披堅
執銳之眾。贍水陸之產。通南北之商。鑄銅於蜀山。積粟於
洛口者。不足言其富也。連臨淄之袂。投淝河之箠者。不足
言其庶也。至若外涵大度。內用小心。慎刑既及於精詳。舉
事悉從於簡略。犯則不赦。令比秋霜之嚴。恩本無私。惠如
冬日之煖。民惟道化。吏以法繩。此可以稱善為政矣。言必
皆中。行罔自欺。非正詞不入於聰。非公事不宣於口。居常
無聲色之樂。平生以禮義自守。念十家之產者。躬行節儉。
懷五子之歌者。心誡荒唐。每當爍石之威。未常操扇。纔屬
雞鳴之後。早見嚴裝。以德報恩。遠逾萬里。至誠感物。動契
百神。此可以稱善立身矣。興崇儒道。好尚文藝。建學校以
訓誨。設廚饌以供給。於是兵革之後。庠序皆亡。獨振古風。
鬱更舊俗。豈須齊魯之變。自成洙泗之鄉。此得以稱善教
化矣。懷尊賢之志。宏愛客之道。四方名士。萬里咸來。至有
蓬瀛謫仙。鴛鴦舊侶。或因官而忘返者。或假途而借去者。
盡赴築金之禮。皆歸簪瑁之行。其餘草澤蒐羅。魚車待遇
者。固不可勝紀。此得以稱善招納矣。尊天事地。奉道饗神。
無非克誠。足以監德。然而素欽釋典。大廓法門。眾善皆臻。
何德不報。無漏上智。苾芻散布於諸方。有作良因。伽藍遍
滿於樂國。煉即山之堅固。鑄丈六金身。鎔麗水之光輝。寫
五千祕藏。事非為巳。願乃庇民。此得以稱善求福矣。功惟
理亂。志在盡忠。安不忘危。常為持險之誡。小當事大。罔違
與國之道。以至覆盂數郡。高枕三邊。雖昆彭致霸之儔。未
能繼踵。在佗燮自尊之患。固不同風。此得以稱善守位矣。
且天惟祐德。民本懷仁。公饗富貴者三十年。傳冊封者四
五世。遺愛銘於人口。忠節出於國史。臣子之盛。不亦大乎。
迨茲陵谷變遷。箕裘廢墜。寂寞闕以時之薦。淒凉同乏祀
之悲。士農工商。慕舊政以如在。潢汙蘋藻。望遺廟以不存。
丙午歲。我師恤鄰。闔境嚮化。遇今大元帥吳越國王位鍾
壓紐。運偶負圖。當保大定功之初。行興滅繼絕之義。既克
寧於民庶。思咸悅於鬼神。每念閩川所歸。本由王氏而盛。
雖子孫異代。已同薰燼之香。而春秋二時。宜陳籩豆之禮。
遂命以公舊第。為忠懿王廟。仍參常祀之數。霸主爰修於
廢祭。藩侯遂立於叢祠。行馬戟枝。尚存故物。豚肩尊酒。蚤
薦惟馨。塑山庭月角之容。立偕老于飛之像。庭廡未同於
工績。槐檀旋改於光陰。舊徑難尋。已絕羅含之蘭菊。重門
長閉。但多仲蔚之蓬蒿。既乖興廢之儀。殊闕致誠之所。大
宋開寶七年秋九月。大元帥吳越國王以時和歲豐。家給
人足。俾答福謙之佑。遂申咸秩之典。凡曰祠廟毀廢。競出
錢帛修完。乃命衙直將。躬授人工。旁[:#AS-8BE8:●]材植。補遺基而皆
備。易舊物以咸新。曾未踰時。已云告畢。奢儉得以中度。規
制得以合禮。朱軒粉壁。隨晚霽以生光。修竹喬松。向寒霜
而叶色。挺曹筆則陰兵欲動。聞郢工則神馬欠嘶。步從悉
周。精靈如在。矧以故鄉將吏。開幕賓僚。當其草昧干戈。屢
經勞苦。洎自拊立臺構。盡饗崇高。乃塑都押衙建州刺史
孟威等二十六人。以配享焉。斯廟也。前瞰清流。右連淨剎。
一路自無於塵雜。四鄰皆屬於幽奇。曉霧纔開。先露列窗
之岫。疎鐘雖近。不驚繞樹之禽。公昔也常游宴於斯。今也
復祠祭於此。始易宅而為廟。矧將廢而能興。苟非陰德不
衰。令名未朽。又豈能身歿之後。有如此之盛乎。昱叨居是
藩。獲畢斯事。仰嘉猷之未遠。聽遺愛以長新。爰屬短裁。庶
存實錄。燕然敘事。雖有謝於孟堅。峴首感人。亦未多於叔
子。乃為銘曰。
極天曰嶽。惟嶽有神。蓄是靈氣。生為異人。干霄利劍。瑞世
祥麟。爰當季運。實庇烝民。唐德將衰。㣥雄欲出。陰霧垂地。
秋氣蔽日。豺豕猖獗。萑蒲縱逸。苟非偉才。焉濟王室。權為
巨盜。緒亦朋姦。欲亂中夏。首屠光山。誰為英傑。同罹險艱。
終則竄跡。能無厚顏。爰率部民。同徂萬里。緒為眾惡。公得
眾美。因戮兇人。遂奉君子。立功著名。自此而始。漳浦既寧。
清源復平。遂以政事。授於難兄。孝實至性。謙惟直誠。靜可
揖讓。亂則經營。憤彼閩川。拊茲裨將。苛虐漸篤。政刑俱喪。
銳旅大驅。凱歌連唱。克定一方。式諧眾望。始參貳職。已播
殊勳。屏翰之美。朝廷備聞。迨居重鎮。繼事明君。盡忠竭節。
松茂蘭薰。偃仰大藩。廕庥五郡。雖曰功庸。亦由時運。二柄
齊舉。七德兼訓。令子令孫。當年振奮。真王重望。上相清規。
陵谷雖變。馨香不衰。俯緣甲第。遂立嚴祠。年禩屢易。籩豆
或虧。霸主推恩。良時有待。舊廟克新。遺蹤不改。奐爾金碧。
儼然神彩。靈貺芳名。千秋如在。
