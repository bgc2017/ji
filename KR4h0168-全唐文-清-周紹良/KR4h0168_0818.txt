欽定全唐文卷八百十八
鄭延昌
延昌字光遠。咸通末進士。遷監察御史。擢司勳員外郎翰
林學士。累進兵部侍郎。拜戶部尚書。以中書侍郎同中書
門下平章事兼刑部尚書。以病罷。拜尚書左僕射。
奉修神主請參詳典禮奏
伏以前年冬。再有震驚。俄然巡幸。主司宗祏。迫以蒼黃。伏
以移蹕鳳翔。未敢陳奏。今將迴鑾輅。皆舉典章。清廟再營。
孝思式備。伏請降勅。命所司參詳典禮修奉。
王瓘
瓘。廣明二年官閬州晉安縣主簿。
廣黃帝本行記
黃帝以天下既理。物用具備。乃尋真訪隱。問道求仙。冀獲
長生久視。所謂先理代而登仙者也。時有寗封子為陶正。
有神人過。為其掌火。能出入五色煙。久則以教封子。封子
積火自燒。隨煙氣上下。一旦飛去。往流沙。食飛魚。暫死二
百年更生。黃帝師其道。從封子游於蘭沙。使風后負書。常
伯荷劍。旦往洹沙。夕歸蒲晉。行萬里而一息。洹流如沙塵。
足踐則陷。其深不測。大風吹沙如霧。霧中多神龍魚鼈。皆
能飛翔。有石藍青色。堅而甚輕。從風靡靡。覆於流沙之上。
一莖百葉。千年一花。故寗封子遊海詩曰。青藍灼爍千載
舒。百齡暫死食飛魚。有務光子。身長八尺七寸。神仙者也。
有赤將子輿者。不食五穀。啗百草花長年。有容成公。善補
導之術。守生養氣。谷神不死。能使白髮復黑。齒落復生。帝
慕其道。乃造五城十二樓。以俟神人。即訪道遊華山首山。
東之泰山。時致怪物。而與神會通。接神人於蓬萊。迥乃接
萬靈於明庭京兆伸山寒門甘泉谷口。黃帝於是祭天圜
丘。將求至道。即師事九元子。以地皇元年正月上寅日。齋
於首山。復周遊以訪其道。將見大隗於具茨之山。方明為
御。昌寓驂乘。張若謵㢁前導。閽滑稽後從。至襄城之野。七
聖皆迷。遇牧馬童子。問途焉。若知具茨之山乎。曰然。若知
大隗之所存乎。曰然。黃帝曰。異哉小童。非獨知具茨之山。
又知大隗之所存乎。請問為天下。小童曰。夫為天下者。亦
若是而已矣。又奚事焉。余少而自游於六合之內。余適有
瞀病。有長者教余曰。爾乘日之車。而游於襄城之野。今余
病少痊。余又且復遊於六合之外。夫為天下者。亦若此而
已矣。又奚事焉。帝曰。夫為天下。誠非吾子之事。雖然。請問
為天下。小童辭。黃帝又問。小童曰。夫為天下者。亦奚以異
乎牧馬哉。亦去其害馬而已。帝再拜稽首。稱天師而退。帝
曾省天皇真一之經。而不解三一真氣之要。是以周流四
方。求其釋解。乃至圜丘之上。其國有不死之樹。食其實與
葉。人皆不死。丹巒之泉。飲之長生。有巨蛇害人。帝以雄黃
逐之。畱一時而返。帝令三子習服之。皆壽三百歲。東到青
邱。見紫府先生。登於風山。受三皇內文天文大字。以勅召
萬神。役使㣥靈。南到五芝元澗。登元隴蔭建木觀。百靈所
登降。採若乾之芝。飲丹巒之水。西見中黃子。受九茹之方
位。北到鴻隄。上具茨。見大隗君黃蓋童子。受神仙芝圖十
二卷。登稽山。陟黃屋。開石函。發玉笈。得金鼎九丹之經。復
授九轉之訣於元女。南至江。登熊湘。往天台。受金液神丹
之方。聞廣成子有道。在空同山。見之曰。聞吾子達於至道。
敢問至道之精。吾欲取天地之精。以佐五穀。以養人民。吾
又欲官陰陽。以遂㣥生。為之柰何。廣成子曰。汝欲問者。物
之質也。汝欲官者。物之殘也。自汝理天下。雲氣不待族而
雨。草木不待黃而落。日月之光。益以荒矣。汝佞人之心翦
翦者。奚足以語至道哉。黃帝退。捐天下。築特室。藉白茅。閒
居三月。復往邀之。廣成子南首而臥。黃帝順下風膝行而
進。再拜稽首而問曰。聞吾子達於至道。敢問治身。柰何可
以長久。廣成子蹶然而起曰。善哉問乎。來吾語汝。至道之
精。窈窈冥冥。至道之極。昏昏默默。必靜必清。無勞汝形。無
搖汝精。乃可長生。目無所見。耳無所聞。心無所知。神將守
形。乃可長生。慎汝內。閉汝外。多知為敗。我為汝遂於大明
之上矣。至彼至陽之原也。我為汝入於杳冥之門矣。至彼
至陰之原也。天地有官。陰陽有藏。慎守汝身。物將自壯。我
守其一。以處其和。故我修身千二百歲矣。吾形未嘗衰也。
黃帝再拜稽首曰。廣成子之謂天矣。廣成子又曰。彼其物
無窮。而人皆以為終。彼其物無測。而人皆以為極。得我道
者。上為皇而下為王。失吾道者。上見光而下為土。今夫百
昌。皆生於土。而反於土。故將與汝入無窮之門。以遊無極
之野。我與日月參光。與天地為常。當我緡乎。遠我昏乎。人
其盡死。而我獨存乎。黃帝得道之要。復周遊四海。車轍馬
跡。丹井遺書。往往而有。越元闕。見中黃丈人。登雲臺。入青
城天國之都。見寗先生。受龍蹻之經。築壇於山上。封寗先
生為五嶽丈人。使嶽神一月再朝。嶽神洒六時之泉。以代
晷漏。帝問先生真一之道。先生曰。吾得道。始仙耳。非是三
皇天真之官。實不解此真一之文。近皇人為扶桑君所使。
領峨嵋山仙官。今猶未去。可往問之。帝乃到峨嵋之山。清
齋三月。得與皇人相見。皇人者。不知何世人也。身長九尺。
元毛被體。長皆尺餘。髮纔長數寸。其居乃在北山絕巖之
下。中以蒼玉為屋。黃金為牀。然千和之香。侍者皆眾仙玉
女。座賓三人。皆稱太清仙王。方見皇人。飲以丹華之英。潄
以玉井之漿。黃帝匍匐既至。再拜稽首而立。請問長生之
道。皇人曰。子既官四海。復欲不死。不亦貪乎。帝曰。萬兆無
主。則相陵暴。今為制法。足以傳後。私心好道。遠涉四海。幸
遇道君。願垂哀告。竊見真人食精之經。徒省其文而弗綜
其意。挹其辭而不釋其事。乞得教誨。皇人大驚。良久乃答
曰。汝安得聞見。此乃金籙之首篇。上天之靈符。太上之寶
文矣。白日昇天。飛步虛空。身生水火。變化無常。此天仙之
真。惟有龍胎金液。九轉之丹。守形絕粒。辟除萬邪。役使鬼
神。長生久視。乃血脈流宣。腸化為筋。百災不能傷。延期至
億千。則惟有真一。食五牙之文。此二事。但使南斗君領錄。
參於太常楗籥。自非仙人。四千年一出。約皆不得背科而
妄泄也。又西王母秘此書於五城之內。其外衞備有仙樓
十二。藏以紫玉之櫃。刻以黃金之札。封以丹芝光華。印以
太上中章。其無仙籍者。不得聞知也。子未可聽天音於地
耳矣。便可去也。帝答曰。昔已受神丹於元女。惟未受五牙
食真之經。今運會得見道君。既不以授生道。是臣相命不
得度世耳。因叩頭流血。唯乞愍濟。太清三仙王復愍助之
曰。此子先世有功德及鳥獸。故芳氣之流。光於帝位。何為
隱其真牙之經乎。可教而成之也。皇人命帝坐而告之曰。
汝向所道之經。蓋上天之氣。歸於一身。一身分明。了可長
存耳。夫人有生之最靈也。不能自守其神而却眾惡。若知
之者。不求佑於天。止於其身則足矣。且一身猶一國也。胷
腹之位猶宮室也。四肢之列猶郊境也。骨節之分猶百官
也。神猶君也。血猶臣也。氣猶民也。故知理身則知理國。愛
其民所以安其國。吝其氣所以全其身。民散則國亡。氣竭
則身死。亡者不可存。死者不可生。所以至人消未起之患。
理未病之疾。堅守之於無事之前。不追之於既逝之後。民
難養而易散。氣難保而易失。審威德所以固其理。割嗜慾
所以成其真。然後真一存焉。三一守焉。泥丸絳宮丹田。三
一之宅也。子勤守之。萬毒不傷。潄華池。食五牙。便為真仙
矣。吾受此經於九天真王。今以相付。存之於口。名曰朱鳥
之丹。取之於身。名曰真一。勤乎祕哉。大有旨曰。五穀為刳
命之鑿。五牙為長生之根也。帝受道畢。東過廬山。署九天
使者。秩次青城丈人。比御史。主總仙官之籍。為五嶽之監
司也。帝又封灊山君為九天司命。主生死之錄。復以四岳
皆有佐命之山。而南嶽孤峙無輔。乃章祠三天太上道君。
命霍山為南嶽儲君。灊山為南嶽之副。以貳其政。以輔佐
之。乃寫九州山川百物之形。又作五嶽之圖。用傳於世。帝
鍊石於縉雲之山。有縉雲之瑞。立縉雲之堂。丹邱存焉。帝
藏兵法勝負之圖六甲陰陽之書於苗山。帝又合符瑞於
釜山。奉事太乙元君。受易形變化。藏於空同之巖。帝考推
步之術於泰山稽力牧。著體診之訣於岐伯雷公。講氣候
於風后。窮律度於容成。救殘傷綴金冶之事。畢該秘要。窮
究道真。傳陰符。則內合天機。外合人事。理天下。南洎交阯。
北至幽陵。西極流沙。東界蟠桃。帝曰。吾聞在宥天下。不聞
理於天下。我勞天下久矣。息駕元圃。以反余真也。修封禪
禮畢。乃採首山之銅。鑄鼎象物。鼎成。以象太一於雍州。其
鼎知吉知凶。知存知亡。能輕能重。能息能行。不灼而沸。不
汲而盈。自生五味。真神鼎也。遂鍊九鼎之丹。服之以丹法。
傳於元子。重盟而付之。丹經藏於九疑之東委羽之山。承
以文玉。覆以磐石。金簡玉字刻其文。帝又以靈寶五符真
文金簡書之。一通藏於鍾山。一通藏宛委之山。帝所鑄劍
鏡鼎器。皆以天文古字題銘其上。或有秘讖之詞焉。時薰
風至。神人集。成厭代之志。畱冠佩劍舄於鼎湖極峻處昆
臺之山。立館於其下。有馬師皇者。善醫馬。通神明。忽有龍
下於庭。張口閉目。師皇視之。此龍有病。乃引鍼以鍼龍口
中。以牛乳煎甘草灌之。龍病即愈。師皇乘龍而去。黃帝聞
之。自擇以戊午日昇天。果有黃龍垂胡髯迎帝。帝乘龍登
天。與無為子及臣僚昇天者七十二人。其小臣不得上者。
攀斷龍髯。及墮帝弓。小臣抱弓而號。因曰烏號弓。萬姓仰
天而呼。因名其地為皇天原。亦名鼎湖。其後有臣左徹。削
木為黃帝像。率諸侯而朝奉之。臣僚追慕。取几杖立廟而
祭之。取衣冠置墓而守之。於是有喬山之冡。黃帝曾游處。
皆有祠焉。五百年後。喬山墓崩。空室。惟劍與赤舄在。一旦
亦失去。黃帝居代總二百一十年。在位一百年。昇天為太
乙君。又為軒轅之星。備黃龍之體。在南宮之中。後代享之。
列為五帝。居中配天。蓋黃帝土德。中央之位。兼總四方也。
以鎮星為子。上配五老。下配五帝。黃帝之子昌意。居弱水。
昌意之弟少昊。帝妃女節所生也。帝之女溺於東海。化為
鳥。名曰精衞。常銜西山木石。以堙東海焉。少昊名摯。字青
陽。即帝位。號金天氏。黃帝之子也。顓頊高陽氏。黃帝之孫
也。有聖德。在位七十八年。九十八歲。母蜀山氏。都商邱濮
陽。禺強。黃帝之允。顓頊之子。與顓頊俱得道。顓頊為元冥。
禺強為北方水神。帝嚳高辛氏。黃帝之孫。帝生而神靈。自
言其名。都偃師。在位七十年。年一百五歲。帝堯陶唐氏。黃
帝元孫。姓伊祁。名放勳。興於定陶。以唐侯為帝。都於平陽。
在位九十八年。年一百八十八歲。帝舜有虞氏。姓姚名重
華。黃帝八代孫。都蒲坂。年百歲得道。登遐於九疑之山。夏
禹號夏后氏。黃帝元孫。姓姒名文命。殷湯。黃帝十七代孫。
黃帝子孫。各得姓於事。帝吹律定姓者十二。少昊有子姓
曼。顓頊姓姬。堯姓伊祁。舜姓姚。禹姓姒。湯姓子。又張鄧軒
路黃寇朱酈白薛虔資伊祁申屠黃公托跋。黃帝有子各
封一國。總三十三氏。出黃帝之後。子孫相承。凡一千二百
五十年。自黃帝己酉歲。至今大唐廣明二年辛丑歲。計三
千四百七十二年矣。
辥易簡
易簡。僖宗時人。官待詔衡州耒陽尉。所著琴訣琴說。宋史
通志通考俱見著錄。
琴訣
琴之為樂。可以觀風教。可以攝心魂。可以辨喜怒。可以悅
情思。可以靜神慮。可以壯膽勇。可以絕塵俗。可以格鬼神。
此琴之善者也。鼓琴之士。志靜氣正。則聽者易分。心亂神
濁。則聽者難辨矣。常人但見用指輕利。取聲溫潤。音韻不
絕。句度流美。但賞為能。殊不知志士彈之。聲韻皆有所主
也。夫正直勇毅者聽之。則壯氣益增。孝行節操者聽之。則
中情感傷。貧乏孤苦者聽之。則流涕縱橫。便佞浮囂者聽
之。則斂容莊謹。是以動人心感神明者。無以加於琴。蓋其
聲正而不亂。足以禁邪止淫也。今人多以雜音悅樂為貴。
而琴見輕矣。夫琴。士不易得而知音亦難也。易簡嘗慕昔
賢悉善鼓琴。自九歲學之。至十二。拊黃鍾雜調三十曲。工
三峽流泉南風游弦天弄。十七歲。彈胡笳兩本。鳳游雲烏
夜啼懷陵別鶴操仙鶴舞鳳歸杯沈湘怨楚客吟秋風嵇
康怨湘妃歎閒弦白雪秋思坐愁游春綠水十八弄。後益
苦心周游四方。聞有解者。必往求之。凡所彈雜調三百。大
弄四十。善者存志精之。否者旋亦廢去。今所彈者。皆研精
歲久。竝師傅勘譜。親授指法。猶未敢言妙。每以授人。聲數
句度。用指法則毫寸不差。如指下妙音。亦出人性分。不可
傳也。嘗覽操弄之名。凡數百首。然自古琴者。祇工三兩弄。
便有不朽之名。或自制雜弄。或傳習舊聲。固不以彈多為
妙也。今人皆不知志。惟務多為。故云多則不精。精則不多
也。夫鼓琴之時雖無人。須畏懼如對長者。則音韻雅正。可
以感動幽冥。攬琴在膝。身須卓然。乃定神絕慮。情意專注。
指不虛發。弦不誤鳴。凡打弦輕重。相似往來。不得不調。用
指兼以甲肉。甲多則聲乾。肉多則聲濁。甲肉相半。清利美
暢矣。左右手於弦。不可太高。亦不可低。弦不疾不徐。手臂
調暢。暗用其力。戒於露見。夫琴之甚病有七。彈琴之時。目
覩於他。瞻顧左右。一也。搖身動首。二也。變色慙怍。開口努
目。三也。眼色疾遽。喘息粗悍。進退無度。形神支離。四也。不
解用指。音韻雜亂。五也。調弦不切。聽之無真聲。六也。調弄
節奏。或慢或急。任已去古。七也。此皆所甚病。病去則可以
為能矣。
陳康士
康士字安道。僖宗時人。有琴調十卷。新唐書及通考通志
宋史俱見著錄。
琴調自敘
余學琴。雖因師啟聲。後乃自悟。徧尋正聲。九弄廣陵散二
胡笳。可謂古風不泯之聲也。其餘操曲。亦曠絕難繼。自元
和長慶以來。前輩得名之士。多不明於調韻。或手達者傷
於流俗。聲達者患於直置。皆止師傳。不從心得。予因清風
秋夜。雪月松軒。佇思有年。方諧雅素。故得弦無按指之聲。
韻有黃冰之實。乃創調共百章。每調各有短章引韻。類詩
小序焉。
張元晏
元宴字寅節。昭宗朝翰林學士。
皇第十一男禎封雅王第十二男祥封瓊王制
門下。成周之建藩翰也。本以宗盟。大漢之分茅社也。先諸
子弟。推強幹弱枝之義。遵自家型國之文。用能夾輔公朝。
尊獎王室。朕上承宗廟。下撫黎元。固安萬邦。惠綏㣥品。事
必在於師古。理寧繫於徇私。爰舉舊章。式為令典。第十一
男禎。忠肅挺秀。清明在躬。孝敬本於生知。端粹資乎神授。
蘊題鞭之妙思。慕置醴之前規。第十二男祥。美秀呈姿。溫
良毓德。體寬雅以成性。持愿恭而立身。踵為善之懿圖。繼
好學之休譽。咸在齠齔。克守義方。必當益茂清徽。俱為令
器。是用各分圭瑞。並立封疆。申以渥恩。委之善地。於戲。當
綺紈之歲。膺茅土之榮。雁序聯芳。犬牙錫壤。爾宜以[:#AS-93FA:⿱艹泣]眾。
儉而在公。善友應徐。敬師申白。交修魯衞之政。俾成虞芮
之風。往惟欽哉。服我丕訓。禎可封雅王。祥可封瓊王。仍令
所司擇日。備禮冊命。主者施行。
授龐從武寧平難軍節度使改名師古制
門下。沛澤遺封。硭山奧壤。俗稱雄富。人本質良。古為用武
之鄉。今乃優賢之地。况自嬰多難。極迫挻災。蒸黎嘗困於
流離。全材久專於綏撫。既觀試可。爰議正名。時舉寵章。用
申獎勸。具官龐從。夙懷明略。早負壯圖。精專能習於豹韜。[:#AS-9061:⿰王褱
]偉素推其鷰頷。襟靈豁達。氣宇剛嚴。居然將領之才。邈
爾深沈之度。差肩頗翦。接武韓彭。揚閫外之休聲。富幄中
之嘉畫。自委之畱事。頒我詔條。惠愛行於鄉閭。威望揚於
士伍。克成謠詠。遠副憂勤。臨戎既耀於雄稜。撫俗備揚其
善政。遄移歲月。足洽寵靈。是宜錫以旌幢。進其官秩。奄有
徐夷之一境。爰撫大彭之故都。膺吾眷求。永作藩翰。於戲。
敬敷五教。光總十連。踐論道之華資。加御貴之榮級。無忘
惕勵。以奉恩光。可某官。仍改名師古。主者施行。
授王敬蕘武寧軍張珂彰義軍節度使制
門下。錫以土田。付之旌鉞。必擇非常之士。載宏不次之恩。
况沛澤雄藩。涇川巨鎮。委用咸彰於試可。節制宜膺其正
名。爰舉徽章。式分戎閫。具官王敬蕘。夙號將才。早探軍志。
襲淮流之積慶。挺山立之雄姿。勇實兼人。智能周物。蘊變
通之茂用。懷經濟之遠圖。具官張珂。閥閱名門。韜鈐秘略。
孝友克宣其遺美。忠勤幼闡於令名。劍氣干霄。鳳音合律。
撫士則能均甘苦。推誠則可貫神明。頃者頒我詔條。各成
政化。惠愛亟沾於疲瘵。威聲益布於鄉閭。爰自主畱。彌觀
奉上。既播褰帷之美。勉承建節之榮。仍俾疏封。用光列鎮。
噫。硭碭壓境。種落連營。握兵符而皆是通侯。掀大旆而具
為上將。當思報效。以服恩榮。敬蕘可某官。珂可某官。主者
施行。
授馮行襲昭信軍節度使制
門下。分節制之任。所以嚴我翰垣。膺廉問之權。所以宣吾
風化。矧夫界連梁楚。襟束咸秦。據廣漢之上游。振終南之
巖險。昔為禦侮之地。用固神州。爰升連帥之雄。以酬丕績。
言從人欲。乃降朝恩。昭信軍防禦使特進檢校太子太保
使持節金州諸軍事守金州刺史御史大夫上柱國長樂
縣開國伯食邑七百戶馮行襲。決雲利刃。逐日奇蹤。禰衡
垂一鶚之名。關羽蓋萬人之敵。御眾布投膠之德。禮賢懷
比飯之恭。智略出㣥。忠果成性。造次不違於尊獎。周旋備
音[:#AS-FBED:●]見於公勤。自委以頒條。命之剖竹。蒞事繼懸魚之美。
臨人宣建隼之威。疲薾既成其息肩。豪右屢聞於破膽。獻
奉無闕。賦租罔[:#AS-8FBB:●]。况頃者荊襄路途。兵戈驟起。而能遽開
間道。俾達上京。盡通江嶺之貢輸。來助朝廷之經費。尋彰
績效。今有甄酬。而一境緇黃。數邑耆艾。咸陳章疏。請降節
旄。膺吾入保之榮。茂彼登壇之寵。往服休命。毋忘敬恭。可
某官。主者施行。
授李思敬宣武軍李繼顏保大軍節度使制
門下。洋源奧區。鄜畤重鎮。近境深聯於甸服。長川古號於
塞門。念斯節制之雄。睠乃察廉之寄。必資才傑。用赴選求。
乃者雕陰。實惟戎事。壁壘具勞於九拒。干戈僅徧於四封。
姑務安人。爰從易地。具官李思敬。練達韜鈐。振揚威望。保
風雨不渝之操。得寬猛相濟之機。奉上誠專。康時績茂。常
蓄持危之志。雅推御眾之能。具官李繼顏。驍勇馳聲。剛柔
蘊用。負致君之全略。逞邁俗之宏規。克秉義方。幼知忠孝。
發黃間而破敵。麾白羽以臨戎。並早沐恩榮。俱分憂寄。不
乏循良之稱。亟彰持重之名。繼成襦袴之歌。顯著山河之
誓。今則俾之迭處。用叶厥宜。公台不改其華資。終始各思
其竭節。於戲。土田共廣。爵秩互榮。當遜志以保家。勉輸誠
而佐國。勿恃險以生事。宜恭巳而守常。服我寵光。無忘敬
慎。思敬可某官。繼顏可某官。主者施行。
授王潮威武軍節度使制
門下。朕言念蒸黎。常勞旰食。其在遐徼。尢所注懷。况閩越
之間。島夷斯雜。非威望不足以懾伏。匪仁恕詎可以惠綏。
其有善政巳成。殊庸未陟。則宜假之鈇鉞。錫以麾幢。俾兼
節制之權。式寵察廉之寄。具官王潮。術深金匱。學富玉鈐。
彎弧傳百戰之名。撫劍號萬人之敵。才高御眾。志本勤王。
風雲暗合於機謀。霜雪不移其節概。為仁由己。重士逾山。
雅負將才。猶精夷理。自撫寧列郡。振舉六條。疲氓懷愛戴
之心。漓俗仰廉潔之德。集是休烈。溢於聽聞。而職貢交修。
賦輿靡闕。尊主之誠可見。勝殘之化無踰。是用負海建牙。
踰閩錫社。徇彼遠人之懇。慰其闔境之情。爰壯中權。仍遷
左揆。爾其守茲舊貫。服我新恩。勿恃貴以驕人。無作威以
生事。更勵奉公之節。益堅惠下之規。別俟寵靈。罔虧績效。
可某官。主者施行。
授李繼徽秦州節度使制
門下。邠土雄藩。西郊故壘。封境克連於甸壤。城池近接於
昆夷。爰膺節制之榮。兼奉察廉之寄。向非雄傑。孰稱選求。
况仍歲干戈。未蘇惸獨。鎮靜允先於良將。拊循猶藉於通
賢。得不因彼士心。茂茲朝委。我有休命。人其聽諸。具官某。
生知武略。夙號將才。得黃石之沈機。總青萍之利用。貞心
貫日。壯氣凌雲。蘊豐財和眾之名。遵抱義戴仁之事。自四
郊多壘。一劍臨戎。推誠明以奉君親。仗忠信以為甲冑。處
眾每觀其自奮。遇敵雅號於無前。茂著功庸。動張節概。乃
者剖符隴坻。建隼吳山。頒條早振其休聲。守土載揚其善
政。既委之鈇鉞。錫以土疆。撫成紀之遐封。治秦川之拓地。
投醪布德。減竈傳謀。憂國忘家。赤心可見。飲冰食糵。清操
難儔。今則再寵綠徽。是光黑矟。增其好爵。廣彼爰田。用分
宵旰之憂。式徇疲羸之請。爾其將我惠澤。施於一方。簡以
臨人。寬而整眾。可推養賢之志。用宏輯睦之規。無怠親鄰。
勉思稼穡。奉於公者必舉。涉於私者勿為。副此虛懷。更圖
明陟。
謝時相啟
某啟。某今日伏奉宣召。伏蒙聖慈令充職翰林者。出白埏
鎔。成茲忝越。循涯積感。揣分增榮。某洛下諸生。隆中散族。
進取本無其聲援。歸休復迫於羇離。白首為郎。固乏堂堂
之稱。青雲無路。但甘碌碌之嗤。愈迫低徊。欲成淪沒。相公
殊常降德。不次施恩。拔自迷途。寘諸密地。蒙虎皮於下駟。
抑以騰驤。綷鵠羽於寒鴟。教之騫翥。遂使專詔誥教令之
事。為言語侍從之臣。內省孱微。益深榮懼。謹啟。
謝時相啟
某啟。某伏奉今日勅。授尚書駕部郎中知制誥依前充職
者。某才殊敏健。識異精通。既無環潤之姿。焉有矜嚴之譽。
繆因鎔鑄。驟陟煙霄。掌禁苑之文詞。列金門之侍從。顧惟
鯫淺。尋過津涯。忽自秋而徂冬。每素飱而尸祿。愈成靦[:#AS-FD55:●]。
益被顯榮。相公曲示洪鈞。重磨頑璞。降始終之茂德。宏特
達之深恩。再假丹青。復掀羽翼。遂使移粉署應星之列。帖
掖垣掌誥之名。盡出殊私。皆為華給。蚊蚋難勝於山岳。韲
灰何報於生成。謹啟。
謝集賢相公啟
某啟。某今日伏奉恩旨宣召。充職翰林者。出鈞鎔之巨力。
收扂楔之小材。拔自塵泥。驟陞霄漢。撫己實知其忝越。銜
恩載切於屏營。某洛下諸生。朝中孤宦。進取本無其聲援。
歸休又迫於羇離。既碌碌以終時。亦倀倀而度日。伏蒙相
公十九兄殊常降德。不次施恩。生暖甲於枯荄。化豐肌於
朽骨。出諸陷阱。置在門闈。綷鵠羽於寒鴟。教之騫翥。蒙虎
皮於下駟。抑以騰驤。但自捫心。何階報德。况專詔誥教令
之事。為言語侍從之臣。內顧孱微。益深榮懼。惟冀永賫肝
膈。長託鑪錘。但當有命以酬。固亦無言可謝。謹啟。
謝奉常僕射啟
某啟。某今日伏奉聖旨。令充職翰林者。龐鴻恩重。螻蟻命
微。循涯增感激之誠。揣己積叨踰之懼。伏以某名慚鉅下。
人異隆中。無賦雪之詞華。乏論天之才辯。頃歲纔萌進取。
便獲攀投。及門人指其登龍。託質時推其附鳳。因得交朋
改觀。行止增光。遂忝決科。俄榮筮仕。始優遊於諫省。旋履
歷於霜臺。郎署一棲。星霜六變。而偶茲多難。方困迷津。永
無振奮之期。益勵退藏之志。僕射憫其孤拙。哀以棲遲。忽
垂大恩。顧及衰緒。孜孜保證。矻矻維持。竟使凡材。遽膺劇
職。參玉堂之侍從。掌金殿之書詞。榮非始圖。事過初望。惟
誓永將死節。上報生成。倍激糜捐。冀申萬一。
謝奉常僕射啟
某啟。某伏奉勅命。授尚書駕部員外郎知制誥依前充職
者。某藝能無取。才格俱凡。任孤僻以趨時。守顓愚而樂道。
敢於榮顯。竊冀遭逢。伏蒙僕射不次垂恩。踰涯降德。雕朽
曲施其敏手。磨鉛俾耀其銛鋒。因得擺脫塵泥。昇騰霄漢。
專玉堂之詔誥。追金馬之遊從。尋過津涯。每慚靦冒。孰謂
纔踰累月。又陟華資。南宮秩換其詞司。西掖名參於演綍。
生成益被。灰粉何酬。感深空集其涕洟。恩重但期於隕越。
謝尚書丞郎給舍啟
某啟。某忽蒙宸獎。擢處內庭。循省荒蕪。倍懷兢懼。某才殊
二妙。譽媿三英。趨時既乏於梯媒。退跡倍悲於萍梗。某官
常迴恩獎。曲賜吹揚。遂使虛孱。成茲忝越。列侍從於金門
之下。掌書詞於禁苑之中。榮非始圖。事過初望。
謝衣叚啟
某啟。某伏奉手誨。伏蒙相公十九兄特以某初叨宸獎。賜
及衣服叚等。捧戴尊念。感激伏深。况鶴紋價重。龜甲樣新。
纖華不讓於齊紈。輕楚能均於魯縞。掩新蒲之秀色。奪寒
兔之秋毫。莫稱頑姿。難勝縟旨。倍切肝腸之感。永為裼襲
之榮。謹啟。
謝宰相啟
某啟。某文愧靈蛇。質慚威鳳。謬因鎔鑄。遂竊顯榮。粉署握
蘭。詎有堂堂之稱。禁林視草。全乖藉藉之名。驟忝轉遷。盡
由撎舉。伏蒙相公俯迴念錄。過賜褒稱。尊誨下臨。恩言俯
被。假金駿為駑駘之飾。賤骨難勝。引朱絃於燋朽之餘。深
恩有自。
謝草詞啟
某啟。昨日獲忝轉遷。出於提獎。伏知舍人次當視草。曲賜
褒稱。裁成五色之紛綸。啟導九霄之渥澤。過勞江筆。潤色
堯言。指頑石為瑤瑾之流。謂駑馬有驊騮之足。揣循驚感。
倍切肺肝。
未召試先與奉常啟
某啟。某人惟冗末。地匪清華。異前修稽古之勤。乏往彥求
己之志。偶塵科級。旋履宦途。甘蒙碌碌之嗤。實愧堂堂之
稱。惟思勇退。祇欲自強。孰謂僕射念及孤沈。獎茲顓僻。遇
孔棃之津潤。別借齒牙。因姜被之包容。俯明肝膈。昨晚面
承尊旨。曲奉溫言。直欲拔自塵泥。置之霄漢。恩既生於望
外。喜載溢於情衷。况憫恤垂仁。念惜兼至。假毛羽而使遂
騫翥。迴鞭策而俾學騰驤。盡自生成。益隆邱嶽。但慮藝無
所取。材不足稱。仰累埏鎔。或孤撎舉。誓節永依於門館。酬
恩冀盡於死生。苟違斯言。是欺皎日。
未召試前與孫相公啟
某啟。某昨日早趨崇屏。面奉宏慈。承許與之恩言。荷提拔
之隆旨。循涯自失。沒齒知歸。某孤拙無媒。迂疎寡合。且乏
幹時之具。仍慙悅世之機。一忝班行。八移年歷。未絕遭逢
之望。分無騫翥之期。伏以某官光輔丕圖。啟迪昌運。當此
艱危之際。克展經綸之才。孰謂庸虛。亟塵褒採。况丹霄侍
從。清籞遨遊。資枚馬之流。以闡堯湯之化。顧茲孱薄。詎可
論思。倍懷感激之心。冀竭效酬之節。但以鉛刀鈍質。不可
厠於龍泉。瓦缶凡姿。固難齊於神鼎。雖感恩而載切。實顧
己以難勝。
上承旨崔侍郎啟
某啟。某才非敏達。器異閎深。乏百函飛翰之能。虧九紙課
詩之業。植操虛凌於霜雪。干時未脫於塵埃。自忝班行。尋
踰涯分。豈謂承旨侍郎念茲單拙。憫及埋沈。密迴吹借之
隆私。顯示挈維之重德。今日早面承尊旨。曲奉恩言。必欲
拔自泥沙。置之霄漢。擇千里驊騮之足。未棄駑駘。合九成
韶濩之音。不遺惉懘。感深泣下。喜過悲來。但虞不稱雕鏤。
實慮有孤提拔。循涯揣分。感德慚恩之至。
先與承郎啟
某啟。某伏思借其毛羽。則鍛翮者能飛。鼓以笙簧。則無心
者知感。輒陳引喻。仰謝吹噓。某濮上庸音。墦間賤品。植操
但期於霜雪。趨時未脫於塵埃。徒激攀棲。難希褒勵。近者
伏見宮相楊侍郎右司趙員外奉揚尊旨。竊話昌言。伏審
侍郎學士俯錄鯫微。獎稱孱薄。指其迂拙。謂以貞修。假鉛
紅於蕞陋之資。迴剞劂於離奇之木。感深泣下。喜過悲來。
下元金籙道場青詞
維乾寧二年歲次丙辰十月戊申朔十二日己未。嗣皇帝
臣稽首太上聖祖大道金闕元元天皇大帝。伏以強名曰
道。迥出氤氳之表。惟天為大。是生恍惚之中。融和氣以陶
蒸。藹真風而煦育。况黃庭碧落。集列聖之威儀。絳闕丹臺。
聚㣥仙之步武。爰起祈恩之路。實開請福之門。敢用真誠。
陳於下會。今雖物無疵癘。年獲豐登。遠人不倦於梯航。絕
塞靡虞於烽燧。而鯨鯢作慝。蛇豕為妖。塗炭黎元。黷亂紀
律。宮朝載罹於焚毀。簪裾仍迫於羇離。敢不寤寐思[:#AS-8FBB:●]。曉
夕引咎。於是廣延真侶。重叩元關。幣帛交陳。香燈備設。伏
願堅覆露之德。暢亭毒之恩。使氛祲盡消。萬彙咸泰。復安
宗社。大定寰區。及臣眇身。同霑宏造。謹詞。
李浦
浦官右拾遺。
通泉縣靈鷲佛宇記
出梓城百三十里。山開而川長。城川而為之縣。縣其名曰
通泉。由縣以出西山。峭而壓於泉。宇巖而為之廟。廟其名
曰靈鷲。靈鷲居通泉僧境之絕。其初有頭陀僧選而居焉。
僧有神通力。乘白驢與白象同。視一眼而五眼具。蜀民為
商者。行及太原。北上五臺山。求見大菩薩。眾堅莫能致。有
老人出曰。菩薩在蜀。爾弗見耶。奚遠跡吾山焉。就窮所隱
指。是頭陀即其人。還蜀而望拜。且深訴其辭。為商者因大
布所聞。自是頭陀乃徧告邑人以西行。邑有烏眾寺。僧騎
白驢。揖對言別。略無差焉。咸請備僧食而餞。不移晷而千
戶畢至。歸無疾而坐終巖上。幽隱而來化。自顯而化去。少
動蜀人之耳目。暨藏其身巖側百餘年。僧宇大廢。劚巖發
其骨。深莫能獲。殆今無遺跡。窅不可測。獨有所刻佛像。有
感必契。前邑長以頭陀勝跡。不可泯閉於巖穴中。及僧居
盡復。顧像在巖。猶感聲其事。後數十年。方啟其跡而宇焉。
僧有惠澄者。能經律有道行。未能成其宇而卒。邑人共致
禪僧道嚴續而成之。是宇也。中出翠微。旁開石室。古木凝
黛。疎篁鎖煙。於冬夜燠。當夏晝寒。且屏立前峯。席鋪四野。
望冠㣥宇。卓然境異。異泉石出。滴其涓流。而通大像之側。
自一而干。汲必敷其用。泉與像跡。始於頭陀。於今靈不絕
焉。浦客是邑。日登是山。或夕景將過。曉色未隆。當軒月行。
半壑雲起。披襟獨嘯。萬象在目。而嚴禪師端居禪室。客塵
不動。教所謂證戒定慧。乃自戒以得定。自定以入慧也。言
不戒而在定者。妄人耳。未定而求慧者。妄人耳。今嚴定不
離戒而慧可求。吾信其能。嗚呼。天下言禪者多矣。行禪者
寡矣。嚴其行禪者乎。同居僧法如。亦久遊禪林。深入禪境。
心相契而事同。其徒行源。律自束而禪習焉。齒甚少。未可
紀其巖室。浦以文自處。豈識禪者耶。徒見待以頭陀之前
事。未有紀者。希頌而刻之。得述其靈異之旨。并嚴禪之跡。
同碣於巖下。光啟二年丙午九月九日立。
莫休符
休符。光化二年檢校左散騎常侍。守融州刺史兼御史大
夫。
桂林風土記序
前賢撰述。有事必書。故有三國志荊楚歲時記湘中記奉
天記。惟桂林事蹟。闕然無聞。休符因退居。粗錄見聞。曰桂
林風土記。聊以為敘。
