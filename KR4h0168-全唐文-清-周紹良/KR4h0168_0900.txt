欽定全唐文卷九百
詹敦仁
敦仁字君澤。固始人。隱仙遊植德山下。閩王昶強以袍笏。
不受。清源節度使畱從效再辟之。乃求監小溪場。既至。請
升場為縣。舉王直道自代。隱居佛耳山。自號清隱。數年卒。
清隱堂記
去邑西逾百餘里。有山曰佛耳。峭絕高天。遠跨三郡。有田
可耕。有水可居。予卜而築之。榜堂曰清隱。若夫烟收雨霽。
雲捲天高。山聳髻以軒騰。風梳木而微動。寒泉聒耳。戛玉
鳴琴。非宮非商。不調自協。非絲非桐。不撫自鳴。春而耕。一
犁雨足。秋而斂。萬頃雲黃。饑餐飽適。遇酒狂歌。或咏月以
嘲風。或眠雲而潄石。
林同穎
同穎。閩永隆時中散大夫。
堅牢塔記
夫古之塔者。兒童聚沙。授記聞諸金僊子。鬼神碎寶。成功
歸彼鐵輪王。今之塔也。非寶非沙。彌堅彌大。鑿鞭來之巨
石。狀湧出之浮圖。是故人但有心。物亦無體。心以不貪為
戒。寶即同沙。體以不磷為名。石還勝寶。我當今睿文(闕三
字)聖元德隆道大孝皇帝君臨城內。佛在王中。雖日揔萬
幾。且躬行十善。嘗曰。植福靡因乎地。賦命弗自乎天。猶吾
基構之肯承。亦我梯梁之夙設。而今而後。念茲在茲。永隆
三年歲次辛丑冬十一月。上視朔之暇。顧謂南面城中。西
來山左。林繁薝蔔。種滿國以馨香。草偃苾芻。占度年之蒼
翠。可安之窣堵。鎮此高崗。是月八日。峻址環開。貞姿片合。
層一至九。樣獨無雙。暨某年某月。良工告成。凡一十六門
七十二角。并隨層隱出諸佛形像。共六十二軀。繇是影籠
千室。猶趨潤礎之隅。勢入重霄。已戴補天之色。壯矣哉。壽
嶽因之永固。他山為之一空。設使王曰毗沙。擎應不動。臺
稱壘土。比則非牢。作之者莫與爭功。目之者自然生善。臣
叨承出綍。俾屬受辛。瞻八面之貞明。相高(闕二字)舉一隅之
磨琢。略類微才。將何確論宏規。虛忝堅令善誌。却於文罷。
特地魂驚。蓋不容揖讓洪儒。雕鐫翠炎。唯深幸矣。敢直言
之。永隆三年歲次辛丑十一月記。
王瞻
瞻。閩鄉貢進士。
高蓋名山院記
神仙變化。非靈洞而不棲。祖佛修行。非聖岳而不憩。以王
子晉騰身於緱嶺。能大師景跡於曹山。雖出凡之路斯然。
而達命之元不爾。是謂控鶴驂鸞之客。以九仙六洞為家。
出生離死之人。以大道三界為宅。或金骨化而烟霞停影。
空閉古壇。或色身謝而水月回光。却歸他世。豈可以凡心
識予去住。豈可以元心測彼變通哉。大閩國西岳名山者。
初有神仙以變化。次有祖佛以修行。聖迹聿興。在於唐朝
之首。為其山中分六合。高冠二儀。巖根而吼出雷聲。峯首
而戛橫斗柄。寒生六月。風記五天。上有列仙聚會之壇。中
有志士修真之室云云。
孫光憲
光憲字孟文。貴平人。唐時為陵州判官。後唐天成初避地
江陵。為荊南武信王高季興掌書記。累官荊南節度副使。
試御史中丞。入宋授黃州刺史。乾德末卒。
白蓮集序
風雅之道。孔聖之刪備矣。美刺之說。卜商之序明矣。降自
屈宋。逮乎齊梁。窮詩源流。權衡辭義。曲盡商搉。則成格言。
其惟劉氏之文心乎。後之品評。不復過此。有唐御宇。詩律
尢精。列姓字。掇英秀。不啻十數家。惟丹陽殷璠。優劣升黜。
咸當其分。世之深於詩者。謂其不誣。顧我何人。敢議臧否。
苟成美有闕。得非交游之罪邪。禪師齊已。本胡氏子。實長
沙人。家邇潙慕大禪伯。入頓門落髮。擁毳遊方。宴坐宿念。
未忘存(闕三字)師趣尚孤潔。詞韻清潤。平淡而意遠。冷峭而(
闕十三字)鄭谷郎中與師(闕六字)敲門誰訪(闕二字)客即(闕一字)師
應是逢新雪。高吟得好詩。格清無俗字。思苦有蒼髭。諷味
都忘倦。拋琴復捨棋。其為詩家者流之稱許也如此。晚歲
將之岷峨。假途渚宮。太師南平王築淨室以居之。捨淨財
以供之。雖出入朱門。而不移素履。議者以唐來詩僧。惟貫
休禪師骨氣混成。境意卓異。殆難儔敵。至於皎然靈一。將
與禪者並驅於風騷之途。不近不遠也。江之南。漢之北。緇
侶業緣情者。靡不希其聲彩。自非雅道昭著。安能享茲大
名。鄙以旅宦荊臺。最承款狎。較風人之情致。賾大士之旨
歸。周旋十年。互見閫域。師平生詩藳。未遑刪汰。俄驚遷化。
門人西文併以所集見授。因得編就八百一十篇。勒成一
十卷。題曰白蓮集。蓋以久棲東林。不忘勝事。余既繕寫。歸
於
廬岳。附遠大師文集之末。(闕五字)遞為輝光。其佳句全篇或
偶對。開卷輒得。無煩指摘。濡毫梗概。良深悲慕。天福三年
戊戌三月一日序。
張崇訓
崇訓為北漢宿將。累從征伐有大功。後以譖言被殺。
禁私鹽用新舊法上請奏
兩鹽池周圍極遠。以棘為籬。別無城壁。其巡警牙官。數百
步一人。向未立法。猶有犯禁。近奉九月十日條流。雖不該
制置。鹽場務司。亦已曉諭。今來未審依舊法。用新條。
鞏伯壎
伯壎。北漢天會十五年官尚書虞部郎中。權知藳城縣事。
奇石山磨崖記
獲鹿自漢以來。號稱名邑。邑西北奧。有含滋吐潤。濃翠如
勻。不險不夷。獨秀而野。按之圖經。實所謂奇石山也。環邑
皆山。而山之大者。青嶂碧巘。雲岫煙嵐。峩峩萬謺。一帶屏
列。而危巔峻嶺。又且連亘重複。有弗絕者。宜睥睨此山。迤
邐而不足道。然境勝地靈。特為逸人高士所愛。固異乎他
山也。里人好事者曹人劉清。於山之阿穴石為二洞。命其
名曰純陽曰修真。學道者居焉。洞之頂有地爽塏。坦然如
砥平。廣袤百步。冠褐之侶。因議其所以。起建三清殿。以崇
奉高真。其徒五六人。與夫掌化緣者。分遣四方。未幾。邑境
鄰封。人皆輻輳。信心喜施。財無所惜。而富者車載。貧者肩
擔。沓沓而來。惟恐其後。由是鳩材僝工。閱數月告成。巍然
突兀。屹立於上。眾所欽戴也。顧不偉與。初於殿廡下其無
草木如屺。道眾手植數樹。力於栽培。柔枝弱幹。今漸扶疎。
掩映綠陰。頗增氣象。然則殿之建也。豈徒示甍桷之壯麗。
赭堊之藻飾。以為眾人觀美哉。蓋使之登其庭。瞻仰繪像。
而咸起好善之心焉。先是殿之始基也。其種種靈跡。所以
信於人者。固難以縷陳而悉數之。試㮣舉其略以表希異。
遊民有張氏者。乃富農也。榆數株方茂。許施其一。以為之
材。後靳吝。竟不副所願。化緣渠長欲以錢易之。亦不肯售。
越三日。急電迅雷。駭人耳目。大風飄屋。雨霔如傾。轟然霹
靂。不知其所從來。拔張氏所許樹。矒去枝條。其家驚惶。遽
載而施焉。洎涓日之良。役夫以構。則適當務農之時。從事
東作者。頃刻弗得息。欲借人以助役。至是辭以無暇。道眾
彷徨四顧。茫然失措者久之。方慮勝緣艱阻。不旋踵濃雲
布野。雨亦隨降。而執耕布種者不能趨田畝。於是竭蹷以
赴期會。人遂雲集。隆棟巨梁。成於肇造。既構則天乃開霽。
變化之道。孰能測究哉。工作之興也。先於南坡下取土。以
供其用。人之登躋疲勞。方苦其難。忽有一裦衣老叟謂其
人曰。此山之鞍。其上有土甚廣。何必遠去。以空困爾力。遂
以杖指示。叟導而前。乃至其所。劚去蕪根。果得厚壤。十數
步內。亦無拳石。蓋惟土功之大。自起址以至於塗塈杇墁。
因是取足。力不乏而倍。以省虆梩之役。美哉斯事也。道眾
欣然。共延於座。方烹茗以謝其意。俄失所在。眾皆奇之。法
師龐居仁子安。以道行住持。率其徒成此善緣。躬自董功。
勞且不憚。至誠所動。有感必通。是故始於繕營。則有賴人
為。及其畢事。則致獲神助。其於真荃正教。又能宣揚之。而
通元究微。深造本原。細繹沖科。廣敷大範。而以之開悟眾
人。而使趨向也。一爐香火。安寘清壇。幡蓋具陳。花燈間列。
吟詠清祝。執幡行道。而持誦之力。垂惠一方。期於無天災。
無物癘。雨暘時敘。五穀豐穰。俾人人多種福田。而咸集壽
域。顧豈小補哉。蓋余曩時與龐為學校友。而縣令王公都
官亦有同年契。因殿之落成也。欲刊諸崖石而紀之。以垂
永遠。來請余記。義不得辭。余昔為布衣時。長邑庠者殆數
歲矣。每因暇日。歷覽此山之勝。故余喜道其事。而為之文
也。
荊浩
浩字浩然。沁水人。北漢時隱太行洪谷。自號洪谷子。
畫山水賦
凡畫山水。意在筆先。丈山尺樹。寸馬豆人。遠人無目。遠樹
無枝。遠山無皴。隱隱似眉。遠水無波。高與雲齊。此其訣也。
山腰雲塞。石壁泉塞。樓臺樹塞。道路人塞。石分三面。路有
兩蹊。樹觀頂[:#AS-8A58:●]。水看岸基。此其法也。凡畫山水。尖峭者峯。
平夷者嶺。峭壁者崖。有穴者岫。懸石者巖。形圓者巒。路通
者川。兩山夾路者壑。兩山夾水者澗。注水者溪。通泉者谷。
路下小土山者坡。極目而平者坂。若能辨別此類。則粗知
山水之髣髴也。觀者先看氣象。後辨清濁。分賓主之朝揖。
列㣥峯之威儀。多則亂。少則慢。不多不少。要分遠近。遠山
不得連近山。遠水不得連近水。山腰迴抱。寺觀可安。斷岸
頹堤。小橋可置。有路處人行。無路處林木。岸斷處古渡。山
斷處荒村。水闊處征帆。林密處店舍。懸崖古木。露根而藤
纏。臨流怪石。嵌空而水痕。凡作林木。遠者疎平。近者森密。
有葉者枝柔。無葉者枝硬。松皮如鱗。柏皮纏身。生於土者
修長而挺直。長於石者拳曲而伶仃。古木節多而半死。寒
林扶疎而蕭森。春景則霧鎖烟籠。樹林隱隱。遠水拖藍。山
色堆青。夏景則林木蔽天。綠蕪平坂。倚雲瀑布。行人羽扇。
近水幽亭。秋景則水天一色。[:#AS-FA53:⿱竹敕]
[:#AS-FA53:⿱竹敕]疎林。雁橫烟塞。蘆
裊沙汀。冬景則樹枝雪壓。老樵負薪。漁舟倚岸。水淺沙平。
凍雲黯淡。酒帘孤村。風雨則不分天地。難辨東西。行人傘
笠。漁父蓑衣。有風無雨。枝葉斜披。有雨無風。枝葉下垂。雨
霽則雲收天碧。薄靄依稀。山光淺翠。網曬斜暉。曉景則千
山欲曙。霧靄霏霏。朦朧殘月。曉色熹微。暮景則山銜殘日。
犬吠疎籬。僧投遠寺。帆卸江湄。路人歸急。半掩柴扉。或烟
斜霧橫。或遠岫雲歸。或秋江遠渡。或荒冢斷碑。如此之類。
須要筆法布置。更看臨期。山形不得犯重。樹頭不得整齊。
山借樹為衣。樹借山為骨。樹不可繁。要見山之秀麗。山不
可亂。要顯樹之精神。若畱意於此者。須會心於元微。
李惲
惲字孟深。汴州陽武人。乾祐初舉進士。仕北漢。累官至推
誠佐命保祚功臣特進守尚書左僕射兼中書侍郎平章
事上柱國隴西郡開國公。入宋。累官忠武軍行軍司馬。端
拱元年卒。年七十三。
大漢英武皇帝新建天龍寺千佛樓碑銘(并序)
帝宅之西。五里而遠。㣥山邃谷。延袤縈擁。北自乾坎。南距
申酉。蒼崖峭壁。怪石靈泉。薜蘿蔭乳竇以夏寒。藂桂嚮晴
暘而冬綠。澗溜清泚。自激輕音。蔓草芃茸。本無毒螫。洞穴
窈窕。烟嵐閉虧。隔雲聞雞犬之聲。度嶺接樵蘇之徑。大哉。
氣通斗極。崆峒帶多武之鄉。地劃參墟。晉野樂深思之俗。
况乎刑政之經不紊。霸王之器具存。紀都邑即天下之浩
穰。養士馬即域中之精勇。往者北齊啟國。後魏興邦。雖未
臻偃伯之稱。且咸正事天之位。時或倦重城之晏處。選面
勝之良遊。各營避暑之宮。用憩鳴鑾之駕。亦猶秦之阿房。
晉之虒祁。楚之章華。漢之未央。古基摧搆。往往存焉。年歷
寖遠。率多改作。蓋以翼翼都會。豪右富民。因舊圖新。增制
惟錯。於是乎金人塔廟。老氏宮觀。星布於巖石矣。懿哉坤
維之上。一舍之遙。㣥木陰翳。奇峯崷崒。上有平址。東西僅
五十步。北倚石壁。有彌勒閣。內設石像。侍立對峙。容旨溫
(闕一字)其鐫磨之巧。代不能及。昔睿宗皇帝再加添設。功
用宛然。次東有池水甚潔。澄湛凝碧。覩之恐聳。國人儼其
堂宇。偶以神位。每角亢方中。雷雨未施。即雩禱咸萃矣。馴
嶺西下(闕二字)約三百步。有高寺榜曰天龍。故易義云。夫龍
者。潛即勿用。飛即在上。天龍之名。固其宜矣。今英武皇帝
應千齡之運。居九重之尊。比自舞象執經。齒冑學優於庠
序。問安侍膳。(闕四字)於庭闈。動叶咨詢。行符典則。負對日之
辯。似不能言。(闕一字)秤象之智。果而勿伐。肅肅煌煌然。偉量
知幾。深不可測。立德在間平之右。承家繼文武之基。自非
道濟艱危。孝安宗社。孰能與於此乎。天會中。睿宗皇帝以
道(闕十一字)出閣授檢校司徒歸義府都督。時年尚幼沖。躬親
官次。寡辭敏德。務簡刑清。吏不敢欺。府無畱事。嘗以公退
休暇。與叔季諸王。方駕接軫。禮謁精藍。一歲之中。(闕三字)數
上獨於東序愬觀音像一堂。其內幡花鬘蓋供飾之用。靡
不嚴潔。於茲日新。每具齋禱。罔不乾乾惕惕。潛發明誠。所
志者。延鴻祚於邦家。弭烖氛於區宇。因心愛敬。不忘斯須。(
闕二字)甚嘉㣥論歸美。攸是罷解公府。特恩加檢校太保。授
右金吾衞大將軍。充大內都點檢。貞幹服勤。中外嚴勅。宣
威
敬事。動叶聖謨。及皇帝踐阼。加(闕二字)太師行太原尹。階勳
爵邑。悉稱公台。尋領侍衞親軍事。未幾。值倉卒之變。震駭
非常。上獨執雄斷。入平內難。時戊辰秋九月。嗣昇宸極。立
定傾危。赫然大(闕一字)垂裕終古。自是(闕二字)潔念。恒切歸依。
每屆良辰。必親行幸。至壬申年十二月二十二日。詔有司
於大殿後正面造重樓五間。尋遣良冶鑄賢劫自拘留孫
如來已降鐵佛千尊。(闕一字)範金審像(闕二字)容光相圓明等
無差別。如是勻分龕室。各安上級。時詔宣徽北院使永清
軍節度使檢校太保范超自始監修。應期成就。基砌柱礎。
廣檻飛甍。丹彩相望。(闕四字)巍乎窗扉下瞰於雲端。棟宇勃
興於地表。金爐曉炷。惟聞薝蔔之香。玉磬晨鳴。不假蓮花
之漏。議者曰。樹超世之果。圖不朽之功。必依惟睿之謀。宜
享終天之祿。豈比夫望祭(闕五字)禱之宮。駕騁瑤池。徒縱盤
遊之樂者哉。上御宇之八年乙亥歲。天贊皇帝。義敦天性。
禮叶彝章。洎春末夏初。累飛詔示。必以備物典冊。將加徽
號洪名。(闕二字)君親之恩。敬修迎受之禮。至夏六月十六日。
果降貴近昭宣(闕一字)容尋於正殿(闕二字)英武皇帝兼頒龍
衣玉帶。駟馬雕鞍。別賜神旗鼓吹。殊私異將(闕五字)眾心悅
隨。㣥后稱慶。寶函金簡。揚命舜命禹之書。馭朽持盈。盡為
子為臣之敬。禮之大者。帝載無窮。先是英武皇帝以今歲
攝提建月青風(闕五字)昇寒氣將退。嚴整儀衞。親率公卿。駕
蒼虬之騤騤。衣赭袍之熠熠。雲韶寅導和樂(闕五字)曲之居
悞屆初禪之境。臣幸陪天仗。親奉德音。既成(闕一字)福(闕六
字)之佑遽茲承詔。俾誌勝緣。將紀洪猷。潛思祕祝。所冀龍
華會上。側聆善囑之言。星宿劫中。徧覩青蓮之相。歡心有
待。謹作銘云。
覺皇遞興。大教垂世。成位有期。壞空相繼。大哉賢劫。千佛
重光。六度萬行。軌躅相望。浩劫迢遙。一念可攝。勿謂難逢。
聲塵相接。惟彼陶唐。上列參墟。莓莓沃野。煌煌帝居。天啟
亨會。神輸瑞圖。英武定難。后來其蘇。聖人有作。撫寧邦域。
治民事天。允釐庶績。金像玉樓。伊帝之力。普濟蒼生。永尊
皇極。
