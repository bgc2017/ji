欽定全唐文卷二百五十三
蘇頲(四)
授秦守一萬年縣令制
黃門。楚州刺史上柱國南安縣開國公秦守一。才稱幹理。
迹遊文藝。敏而當劇。明以燭姦。星闥副於求郎。河東美其
為宰。事殷輦轂。時佇絃歌。既揚百里之風。更緝萬年之政。
可通議大夫行萬年縣令。勳封如故。主者施行。
授趙昇卿長安縣令制
勅。朝議郎守尚書戶部郎中上柱國趙昇卿。識融而遠。心
密而堅。行副其才。文參於吏。遊刃之美。盡中桑林。含香之
能。獨推蘭握。市朝所令。輦轂惟溱。宜拜神京之宰。用懲俠
窟之姦。可守長安縣令。散官勳封如故。
授鄭璿河南縣令制
黃門。正議大夫行尚書職方郎中上柱國鄭璿。士門雅望。
名教是先。吏道通才。聲塵自遠。嵩邙帝宅。周漢王都。宜迴
起草之能。佇息鳴桴之聽。可知河南縣令。散官勳如故。主
者施行。
授崔隱甫洛陽縣令制
黃門。正議大夫行汾州長史崔隱甫。抗迹清循。在公明察。
素稟才識。早聞練。故以正而不撓。和而不同。廼眷有洛。是
稱中土。百里居官。四方作則。宜副曹攄之選。俾旌王渙之
能。可檢校洛陽縣令。散官如故。主者施行。
授元欽裕櫟陽縣令制
門下。正議大夫行雍州藍田縣令元欽裕。從政美才。幹時
良具。山稱多玉。已鳴絃於屬城。地是雨金。將候蹕於馳道。
使助王訢之辯。宜符尹賞之遷。可行雍州櫟陽縣令。散官
如故。
授韋光業高陵縣令制
勅。朝議郎行岐州陳倉縣令韋光業。效官敏濟。臨事明察。
嘉其墨綬。聲巳掞於雞祠。遷以黃圖。政佇成於鹿苑。可京
兆府高陵縣令。
授艾敬直仙州長史制
勅。朝議郎守豫州司馬上柱國艾敬直。恪勤官次。精練文
法。往持憲。共憚清嚴。頃擁使車。旌別淑慝。好龍遺迹。乘鳬
舊壤。俾州閭之創建。佇邦國之成謠。可守仙州長史。散官
勳並如故。
授李守一別駕等制
黃門。皇三從兄前洺州司馬守一等。自登官序。並穆政聲。
趙際燕陲。漳濱淇上。控河朔之風土。盡山東之郡國。宜膺
別乘。往佐專城。可依前件。主者施行。
授韋抱真虢州別駕制
黃門。通議大夫前行剡王府諮議參軍事上柱國韋抱真。
早以才地。久登班序。清徽藹然。素風罔墜。頃遊朱邸。嘗寵
於背淮。俾騖緹軒。往之於封虢。可依虢州別駕。散官勳如
故。主者施行。
授韋表玘泗州別駕制
黃門。朝議大夫前行襄州司馬員外置同正員韋表玘。風
韻融朗。文詞富贍。故得朝列著聞。選曹甄擇。漾流為漢。嘗
藉美於珠皐。泗達於河。爰馳聲於磬水。可守泗州別駕。散
官如故。主者施行。
授張景順原州都督府別駕制
黃門。朝議郎殿中尚乘奉御兼隴右南牧使張景順。襟靈
俊爽。識具甄明。代嗣僕臣。家傳馬政。慎言且聞於舉筴。能
養曾靡於缺銜。惟在坰之可稱。彼量谷之伊佇。既叶抽奬。
仍循職事。可守原州都督府別駕。餘如故。主者施行。
授溫慎微揚府司馬制
門下。中散大夫守興州刺史輕車都尉溫慎微。門遺清白。
家傳詩禮。外鳴謙而益光。中造理而能密。書工懸帳。賦掩
馳輪。閑達彰其起草。仁明最於分竹。乃睠惟揚之藩。是稱
重江之奧。端寮所擇。僉議攸歸。可守揚州大都督府司馬。
散官勳如故。
授樊偘益州司馬制
黃門。太中大夫前守榮州都督借紫金魚袋上柱國樊偘。
早負文詞。累遷省闥。頃揚才智。受任軍州。敏以邀功。斷而
臨事。峨眉作鎮。鼈靈開國。惟巴蜀之險。接西南之夷。式遏
撫循。尤擇時望。端寮副職。俾承朝委。可行益州大都督府
司馬。餘如故。仍知蜀川防禦副使。即馳驛赴任。
授馮光嗣揚州都督府司馬等制
門下。朝散大夫使持節黃州諸軍事守黃州刺史馮光嗣。
忠信立名。見推人物。朝散大夫守相州別駕上柱國鄭國
公楊獻。通明應務。雅有吏能。頃在中朝。各登清貫。自居外
郡。頗聞政績。連率之府。貳職為難。宜膺並命之榮。以副缺
官之選。光嗣可守揚州大都督府司馬。散官如故。獻可守
潞州大都督府司馬。散官封如故。仍並馳驛赴任。
授竇慈遜岐山縣令制
勅。朝議郎行司農寺竇慈遜。爰以幹用。歷登班秩。憲曹農
府。星籥未深。雍畤岐山。絃歌所屬。宜遷子男之邑。佇聞人
吏之謠。可岐山縣令。散官如故。
授畢懷亮清流縣令制
勅。前常州晉陵縣丞畢懷亮。踐言立行。希高慕古。弓旌之
禮。方議於徵辟。軒冕之榮。每聞於退讓。厥聲則遠。斯道不
渝。須嘉賢良。可鎮浮競。遂其彭澤之志。用表太邱之德。可
滁州清流縣令。
授吳太元宋城縣令制
勅。朝議郎行監察御史吳太元。清以立身。嚴以持法。謠成
避馬。實憚於霜威。政佇遷蝗。俾聞於風教。可行宋州宋城
縣令。散官如故。
授王璬柳城縣令制
勅。朝議郎前行榮州都督府倉曹參軍上柱國王璬。早聞
幹用。兼擅籌畫。龍城達邑。俾居銅墨之班。鯨海安波。仍掌
舳艫之事。可行營州柳城縣令。散官如故。仍充海路押運
糧使。
授陽洽安邑縣令制
黃門。朝請大夫新除河南府司錄參軍事陽洽。慎則能密。
清而又公。任之養人。特曰循吏。朱鉤應務。迹豈滯於中京。
墨綬宣風。才可臨於大邑。可蒲州安邑縣令。散官如故。
授于光庭聞喜縣令制
黃門。朝議大夫前行鄧州長史上柱國臨淄縣開國男于
光庭。早聞詩禮。兼著詞學。歷職有聲。在公無撓。宛潭菊水。
未旌理劇之能。漢邑桐鄉。式佇宣風之最。可行絳州聞喜
縣令。散官勳封如故。
封華岳神為金天王制
門下。惟岳有五。太華其一。表峻皇居。合靈興運。朕恭膺大
寶。肇業神京。至誠所祈。神契潛感。頃者亂常悖道。有甲兵
而竊發。仗順誅逆。猶風雨之從助。永言幽讚。寧忘仰止。厥
功茂矣。報德斯存。宜封華岳神為金天王。仍令景龍觀道
士鴻臚卿員外置越國公葉法善備禮告祭。主者施行。
封衡陽郡王成義為申王等制
門下。古者帝王受命。以臨萬國。子弟建封。用尊五等。其所
由來尚矣。尚書右衞大將軍衡陽郡王成義等。敦詩執禮。
本仁祖義。名教之樂。得自幾深。溫良之容。發於忠孝。晨趨
魏闕。則望掩軒霞。夕賦曹園。則思含澄景。朕祗奉歷數。旁
稽載籍。克輔王室。所謂通邑大都。俾為唐藩。故能帶河礪
岳。分膺往命。咨爾(闕)慎歟。可依前件。仍各實封一千戶。餘
並如故。主者施行。
封致仕唐休璟宋國公制
門下。養老乞言。是謂侑禮。建侯專國。因而有命。特進行前
尚書僕射同中書門下三品上柱國酒泉郡開國公致仕
唐休璟。才實王佐。行為物範。自綜理朝綱。謩猷揆政。文武
必濟。義存冊。公忠不回。誠亮始終。逮子房休事。廣德遺榮。
雖樂在黃金。而慶逢蒼玉。重其行賞。孰若優賢。宜傳帶礪。
益增土宇。可進封宋國公。食邑三千戶。餘如故。主者施行。
封郭虔瓘潞國公兼食邑實封制
黃門。聞鼓鞞之聲者。則思於將帥。裂土茅之賦者。則念彼
勳庸。右羽林軍大將軍兼安西大都護四鎮經略大使上
柱國太原郡開國公郭虔瓘。忠壯超倫。智謨絕等。決勝千
里。懷孺子之兵符。通知四夷。有老臣之戎律。往者鎮於荒
裔。獨守孤城。煮弩而其人益堅。引弓而彼衆不敵。故得愛
子染鍔。名王解辮。穹廬掃地而將空。沙漠聞風以歸附。功
則茂矣。朕實休之。宜誓山河。開其井邑。可進封潞國公。食
邑三千戶。仍賜實封一百戶。餘並如故。主者施行。
加王琚等食實封制
門下。古之書甲。令銘太常。若不撫翼青雲。馳光白日。未有
君則議賞。速為善而知勸。臣亦避榮。保流謙而益受。豈非
君臣之際。感通之理然也。新除銀青光祿大夫守戶部尚
書崇文館學士趙國公王琚。體融純綷。鑒徹精微。謨猷濟
時。詞學辨政。新除銀青光祿大夫守工部尚書楚國公姜
皎。宏才倜儻。勝氣清明。含章掞發。臨事條解。新除銀青光
祿大夫殿中監宋國公李令問。居惟密靜。冑實勳華。率禮
而和。立言以信。或受釐則問。或捨講相得。非直蕭曹不遠。
自我之舊。故能管樂咸起。致予在斯。頃掃㣥兇。繄賴其力。
爰升茂寵。同辭厥位。誠非易奪。義所難違。俾增秩於掖垣。
更回班於殿省。仍加井邑。以荅元勳。琚可行中書侍郎。俸
祿防閣品子課等一事以上同三品給。加食實封二百戶。
通前滿五百戶。皎可殿中監。仍充內外閑[:#AS-92F3:⿸广既]使。加實封二
百戶。通前滿七百戶。令問可行殿中少監兼知尚食。加實
封二百戶。通前滿五百戶。散官封學士各如故。主者施行。
封皇第二女為常芬公主等制
黃門。諸女皆封。先王之制。第二女等。慶聯霄漢。體自穠華。
常閱禮於后庭。必聞詩於師氏。朕撫臨億兆。憲章古昔。俾
裂河山之賦。用疇湯沐之恩。可依前件。主者施行。
封姚崇妻鄭國夫人制
黃門。兵部尚書兼紫微令監修國史上柱國梁國公姚崇
妻滎陽郡夫人鄭氏。滎河地緒。簪組家聲。輝相門以才淑。
冠邦族而婉嫕。蘭儀蕙問。式備言容。習禮聞詩。載兼圖史。
金彝作輔。爰開土宇之封。石窌承榮。宜表珩璜之盛。可封
鄭國夫人。主者施行。
進封賀蘭琬母楊氏宏農郡夫人制
門下。太僕卿員外置同正員賀蘭琬母楊氏。家臨桃塞。門
映蓮峯。賦蕡實於周詩。承累葉於台相。言成箴戒。淑慎其
儀。德憲圖史。閑和其性。正家貽則。徙宅成規。姻親載隆。寵
章猶闕。宜比絳紗之學。用膺青綬之命。可封宏農郡夫人。
主者施行。
睿宗受禪制
門下。天下神器。非上聖無以運其機。域中大業。非元良無
以固其本。欽若靈命。寅奉神宗。屈己順人。用安四海。承祧
主鬯。實貞萬國。頃者家臻大憫。在疚惟憂。梟獍滿衢。豺狼
塞路。武職戎政。必任凶族。國要時權。咸升逆黨。社稷之守。
但望包桑。忠義之懷。誰其艾。階禍稔惡。伺隙乘閒。煩言碎
辭。所不勝述。皇太子隆基。正氣凝姿。端命毓德。自家刑國。
英徽日甚。移孝為忠。雄謨電發。北軍馳入。掃欃槍於紫微。
南宮反正。開日月於黃道。平亂寧國。翼戴朕躬。一旅不勞。
功逾復禹。七德咸舉。事邈興周。聲應吹銅。望歸當璧。今遣
司空讀冊。侍中授璽。實由立義。豈曰尚親。承華肇開。元嗣
以建。方流樂風之緒。宜申洊雷之澤。(一作宜申洊雷之澤
仍紀景雲之瑞)朕爰初踐極。喜氣呈祥。天人叶心。象緯昭貺。官
名有紀。年號用憑。可大赦天下。
贈重俊皇太子制
門下。朕聞曾氏之孝也。慈親惑於疑聽。趙虜之族也。明主
哀而望思。歷考前聞。率由舊典。重俊大行之子。元良守器。
往罹構閒。困於讒嫉。莫顧鈇鉞。輕盜甲兵。有此誅夷。無不
悲惋。今四凶咸服。十起何追。方申赤暈之冤。以紓黃泉之
痛。可贈皇太子。主者施行。
依王公等請上尊號制
門下。朕聞天授命者。為天所予。人歸德者。為人之主。故崇
高有莫大之尊。司牧有非常之號。蓋承天敘而立人極也。
我唐丕業克開之初。朕以眇身託元元之上。紹休聖緒。欽
若昌圖。戢多難而拯綴旒。蕩㣥兇而夷觸柱。下安區宇。上
戴君親。朝廷以乂。家國以治。斯又叶天心而從人願也。太
上皇釋海內之重負。官公(闕一字)之遠情。以朕功宣提劒。運
膺拜紐。爰奉睿謀。總親庶政。日慎一日。問安以慶於三朝。
為子為臣。順色靡遑於五讓。虔共若厲。寢興是祗。賴遐邇
宅心。戎夷內面。奠淳風於寬大。思致俗於仁壽。而王公卿
士。獻書草議。陳帝王之籙。考天人之符。廼以鴻名。加於菲
德。然則徇至公之議。難以私拒。當至誠之請。不可詞奪。涉
川罔濟。當宁興懷。敬遂禱祈。益增寅畏。所請上尊號曰開
元神武皇帝者宜依。有司可涓日練辰。虔告郊廟。詳諸舊
典。備禮進冊。布告天下。咸使聞知。主者施行。
禁斷錦繡珠玉制
勅。朕聞召公曰。弗作無益害有益。孔子曰。奢則不遜儉則
固。斯乃聖人之至言矣。叔代遷訛。僻王驕縱。惟崇於玉杯
象筯。不勝於捐金抵璧。好之者君也。習之者人也。即用匹
帛服長纓之類歟。朕爰在幼沖。每期質樸。手未曾持珠玉。
目未嘗觀錦繡。願言其志。造次不忘。自寅奉休圖。勉康政
道。常想漢文衣綈之德。晉武焚裘之事。竟未能令行禁止。
敦本棄末。朕甚懼之。今王侯勳戚。下洎廝養。所得者重於
遠。所求者貴於異。雖雕文刻鏤。衣紈履絲。習俗相誇。殊塗
競爽。有妨於政。無補於時。豈朕言之不明。教之未篤也。且
一夫一女。不耕不織。則天下有受其飢寒者。今四方晏如。
而百姓不足。豈不以尚於珠玉。珍於錦繡。墾田疇而奪其
務。出布帛而害其功歟。其珠玉錦繡等。自今以後。切令禁
斷。如更循舊弊。並歸罪長官。仍令御史金吾。嚴加捉搦。州
牧縣宰。勸督農桑。待至秋收。課其貯積。使人知禮節。俗登
仁壽。有司仍為條例。稱朕意焉。
張說監修國史等制
勅。古之王者。代有史臣。以日繫月。屬詞比事。舉而則書。用
存有法。事而不法。是謂空言。蓋褎貶之重慎也。自非經術
文雅。進德修業。出忠入孝。匡俗佐時。惟朕寶臣。有邦良輔
者。孰可綜覈班紀。發揮蒼籀。銀青光祿大夫守中書令上
柱國燕國公張說銀青光祿大夫守兵部尚書同中書門
下平章三品上柱國梁郡開國公姚元之等。並可監修國
史。餘各如故。主者施行。
洗滌官吏負犯制
黃門。朕聞顏回知過。不無過也。蘧瑗知非。不無非也。孔子
曰。過則勿憚改。過而能改。善莫大焉。此則古之賢人。所未
能(闕一字)朕祗膺駿命。光闡鴻猷。思革穨風。以清貪吏。作程
者不要於密。貴於必行。行令者不要於嚴。貴於適中。比歲
或使者廉按。或憲司繩糾。未能發明大體。頗亦委曲小疵。
殊異恢恢之言。遂行察察之事。一從過誤。永點彝倫。銓管
不許其[:#AS-8949:⿱廾]瑕。簿書寧容其刷恥。懷才則每歲見斥。登用則
終身蔑聞。靜言思之。誠未為得。夫學以從政。祿以代農。代
農不可易業。從政不可紊序。永鑒前弊。當無廢人。改而更
張。朕之志也。官人負犯。經洗滌赦(闕一字)者。宜並除痕。選日
量舊資依選例處分。諸使通狀。事或有枉。斷豈無失。承前
要須却累通狀人。然始為雪。各懼罪及。致有冤人。其訴枉
屈人。任申牒刑部。事狀似枉者。為牒本使勘問。盡其道理。
無本使者。追本案為其尋究。應雪者。本司斷後。委左右丞
更審詳覆。然後牒所由(闕一字)司除痕。并牒紫微黃門附簿。
諸處百姓。若被勾徵。使人貪功。既不納理。州縣承勅。又不
敢放。或已輸已役。重被徵收。或先死先逃。勒出鄰保。欲令
貧弱。何以安存。自今以後。有隱欺須勾者。宜勾當年。若事
連去年者。亦通任勾。隔年以去。更不在勾限。其官典及前
官隱贓在腹內者。不在此例。布告天下。咸使聞知。
誡百寮與供奉人交通制
勅。朕聞事君者必在至公。行已者貴乎獨立。如聞供奉近
侍之輩。比日因循。廣有招攜。未能周慎。爰與朝列。頗相闒
茸。苟非親表。不合數至門庭。多行請託。便涉趨附。眷言此
弊。須革前非。宜體朕懷。深自戒勵。自今已後。百官輒不得
與入內供奉往還。
戒勵官寮制
門下。法之所設。本以懲非。令之必行。期於禁止。致理為要。
何莫由斯。至如官典受贓。國有常法。承前雖有處分。在外
多未遵奉。且不戒視成為暴。不令而罰為虐。豈含容之日
久。將訓導之未明歟。朕情存畫一。過欲不貳。恐愚人陷罪。
莫識隄防。姦吏徇私。自嬰徽纆。永言於此。明發興懷。今日
已前。既往不咎。從今以後。有犯必繩。朕不食言。爾無荒怠。
所以勤勤懇懇。豫戒凡百者。蓋以罰止罰。可不慎哉。告示
遐邇。令知朕意。主者施行。
遣姚巂陸象先等依前按察制
黃門。古者協和萬邦。疇咨四岳。柔遠能邇。明目達聰。以變
於人也。自朴散醇漓。割方回直。失於德者。格之以禮。失於
禮者。助之以刑。故懼羅網而畏書。必振其綱而操其柄。庶
乎舉政之要也。閒歲天下諸州岳牧。先充本道按察。誠以
今之刺舉。昔之率連。蓋欲為吏之黜陟。審人之愁苦。中念
作姦犯科。獲罪相次。棄木或尤於拙匠。采葑不遺於下體。
由是申命有司。咸多敘用。至於按察。暫令休罷。夫泉有魚
矣。雖見則不祥。林有獸焉。而為之不采。與其存而勿用。孰
若狎以翫之。俾便於時。復修其政。銀青光祿大夫益州大
都督府長史姚巂處置兵馬使上柱國[:#AS-8862:⿱亠兊]國公陸象先
等。早蘊宏量。深甄大體。清能勵俗。仁以敦風。必將檢御權
豪。昭明淑忒。宜興化以樹善。佇責成而求當。可依前件。餘
各如故。一事以上。並準舊例處分。本道所隸之州。有偏遠
不穩便者。仍令所司。量宜分割。永為定額訖奏聞。主者施
行。
遣王志愔等各巡察本管內制
黃門。上天降禍。大行太上皇厭代升遐。俾予一人煢煢在
疚。攀號荼毒。觸向摧隕。百辟卿士等。上遵遺詔。下徇㣥心。
寰區任殷。社稷務重。資於聽斷。不可暫缺。遂力衰迷。甫從
勤請。恭惟顧託之旨。思致和平之化。雖在荒瘵。敢忘負荷。
是用泣血撫膺。執喪視事。夫后王者代天理物。師表者助
朕理人。物之所以茂育。人之所以蕃庶。蓋遂其性而安其
業也。朕每置旌進善。仄席翹賢。恐閭閻有愁苦之聲。草澤
無明敭之舉。吏或慢法。官或非才。因之致理。且未為得。其
何以廉敗政。恤冤刑。問[:#AS-FBEF:●]
[:#AS-9C65:⿰丨⺊]
[:#AS-FBED:●](旬[:#AS-FBEC:●]兮)[:#AS-FBF0:●]嫠。招茂異。寬賦
斂。節更徭。使天下為無為事無事也。頃分連率。則曰使臣。
將求人瘼。克宣朕命。諸道按察使揚州長史王志愔廣州
都督宋璟益州長史韋抗博州都督程行諶汴州刺史倪
若水魏州刺史
楊茂謙靈州都督強循潤州刺史李濬荊州長史任昭理
秦州都督張嘉貞洪州都督楊虛受梁州都督張守潔等。
並邁迹垂憲。偉才通識。有其直方。無所迴避。宜令各巡本
管內。官人有清介獨立。可以標映士林。或文吏兼優。可以
潤益邦政者。百姓中有文儒異等。道極專門。或武力超倫。
聲侔敵國者。並精加訪擇。具以名聞。其官人有老弱及久
病。妨於政理。并才用劣下。全不稱職者。上佐巳下。委使人
便停務。其官交要者。便清勤人權攝。其京官及畿內州。委
御史大夫及吏部官長。準此詳察錄奏。諸道僻遠州及嶺
南道。委使人量差判官。分道巡按。其天下囚徒。慮有冤滯。
宜令大理寺及本巡使。所在按理。流罪已下。非犯名教及
官典取受。並聽減一等收贖。即使非理均事可疑者。並杖
以下罪。並宜放免。緣山陵所科夫匠等。有父母年老。家無
中男巳上者。容其侍養。不須差遣。其河南河北遭蝗蟲州。
十分損二巳上者。差科雜役。量事矜放。百姓聞有不穩便
事。委按察使與本州長官商度。隨事處分奏聞。布告遐邇。
令知朕意。主者施行。
遣御史大夫王晙等巡按諸道制
勅。苛慝不作。人斯無怨。寬猛相濟。政是以和。周禮以官刑
糾邦理。以官敘正㣥吏。允迪前烈。式惟舊章。且夫寰宇至
大。不可以周覽。黎甿至殷。不可以獨化。熙我庶政。實惟具
寮。苟非其才。罔以稱理。朕惟夙夜。不遑晏寧。言念政道。載
深宵旰。頃開元之初。分遣按部。糾摘姦犯。頗聞懲息。以其
事久則煩。尋亦從其停廢。[:#AS-92F9:⿰帛⿱丿糸]以歲月。浸成寬弛。今聞在外
官寮。多違憲法。牧守則寄任茲重。令長則祿秩且優。亟聞
侵竊。屢有章奏。雖賜金為惠。未愧張武之心。而還珠表德。
䍐見孟嘗之政。豈敦諭之意。未孚於就列。將貞高之節。有
謝於前修。永懷於此。良用沈歎。且政寬而慢。法弊則通。弛
而張之。庶其致理。御史大夫王晙等。並識通政要。位以才
達。茂其聲實。宏此憲章。宜分命巡按。以時糾察。巡內有長
吏貪擾。訟獄冤滯。暗懦尸祿。苛虐在官。即仰隨事按舉所
犯罪狀。並推鞫準格斷覆訖聞奏。仍便覆囚。夫牧宰之任。
教道是先。錄曹之職。綱紀斯在。其有政績殊尤。清直獨立
者。咸以名薦舉。餘官有清白著稱。及諸色不善。各別為科
目。同狀奏聞。其尋常平狀。無不須通。俾夫善取其尤。罰無
所濫。疎而不漏。密不為苛。必將正其源流。宏彼綱目。不可
總此煩碎。擾其吏人。應是州縣常務。事非損益者。使人更
不須干預。其百姓麥下不支濟。應須處置。事有不便於人
須釐革者。與州縣商量。處分訖奏聞。宜副虛佇之懷。以光
澄清之舉。其外官充使者。至明年冬入朝。京官須奏任量
事來去。判官任使擇。各依前件。
命呂休璟等北伐制
門下。朕聞守在四夷。蓋安人以和衆。加於百姓。豈窮兵而
黷武。然則日之所出。弗俾於化。故知天之所討。必龔其罰。
自默啜虔劉肆暴。桀驁反常。獨為匪人。假命驕子者。有歲
時矣。雖奉書就邸。或遵於聲朔。而控弦犯塞。已毒於彊場。
朕惟務懷柔。每存含忍。遂使庶邦憤積。稽其六月之師。逋
寇禍盈。窮此百年之運。金山道前軍大使特進賀獵毗伽
欽化可汗突騎施守忠。二庭貴緒。萬里威聲。忠而善謀。勇
則能斷。自膺殊禮。名寵於外藩。思立大勳。志勤於中國。兼
遣弟右監門衞將軍守節長驅沙漠。直指金微。默啜舉其
種類。來相抗拒。近殪於鋒鏑之下。已若亂麻。遠慮於廟堂
之上。將同破竹。堅昆在右。犄角而東。並累獻封章。請屠巢
穴。朕又聞不得已而用者。孰若兵機。不可得而違者。廼符
人事。永言取亂。宜戒徂征。右領軍衞將軍兼檢校北庭都
護碎葉鎮守使安撫十姓呂休璟。心堅鐵石。氣橫風雷。始
則和戎之利。先得晉卿。終而逐虜之功。方邀漢將。可為金
山道行軍大總管。北庭副都護郭虔瓘安處哲等。懷才抱
器。蓄銳俟時。慣習軍容。備知邊要。並可為副大總管。領瀚
海北庭碎葉等漢兵及驍勇健兒五萬騎。金山道前軍大
使特進賀獵毗伽欽化可汗突騎施守忠領諸番部落兵
健兒二十五萬騎。相知計會。逐便赴金山道。朔方道行軍
大總管右武衞大將軍攝右臺大夫同中書門下三品上
柱國韓國公張仁亶。文武將相。莫之與京。心腹大臣。是所
繄賴。當分閫之任。受升壇之律。常願身先士卒。不以賊遺
君父。與副大總管右監門衞大將軍魯受信等領蕃漢兵
募健兒。或用絕㣥飛騎城傍等十五萬騎。赤水軍大使涼
州都督司馬逸客。外寬內明。正辭直道。標慷慨之節。曾不
顧身。蘊經營之志。期於盡敵。與右武衞將軍陳邱右金吾
衞翊府中郎將李元通副使右驍騎衞鹿陵府折衝能昌
仁左衞神山府折衝陳義忠等領當軍及當界蕃漢兵募
健兒七萬騎。豐安軍大使靈州都督甄粲副使張趙璧常
元寂等領蕃漢兵馬六萬騎。防禦㣥牧大使臨洮軍使甄
亶領當軍莫門積石等軍馬募及秦蘭渭城等州大家子
弟總二萬騎。建康軍使甘州刺史李守徵玉門軍使肅州
刺史湯嘉惠墨離軍使[:#AS-9376:●]州都督李思明伊吾軍使伊州
刺史李眘交等各領當軍兵馬。與突騎施守忠呂休璟等
計會。共為表裏。莫不運其長策。悉心而效六奇。接以短兵。
指掌而論七縱。使天陣齊舉。雲置備設。賈勇於飲醪之夫。
以一當萬。揚威於汗血之騎。左縈右拂。咸挈黿斬蛟。曳牛
佩豕。必能力簸窮海。聲壓大荒。刈谷蠡之庭。拔扶渠之壘。
不遑渭橋之拜。已見陰山之哭。然則持旌節執金鼓者。所
以問不賓誅首惡。而比夫不誡。復迷則凶。俾存開網之仁。
預軫焚舟之歎。休璟所領兵馬甲仗。一事已上。仍依別勅
處分。主者施行。
命姚崇等北伐制
黃門。朕聞上古聖王之政理。則教之以戰。陳之以兵。蓋威
不讋而服不順也。故始於禁暴。終於偃革。斯不得已而用
之。朕以寡昧。誕膺鴻業。思欲率於動靜。歸之教化。豈要荒
之外。棄為匪人。而亭育之中。視則如子。罔不遵我文軌。修
其貢賦。歲時相望。道路抵屬。而默啜素稱桀驁。鳴鏑於狼
居。頃自懷柔。屢書於象魏。朝廷所以許其通好。議以和親。
使臣累齎繒帛。侍子令襲冠帶。庶中國無事。長城罷守。戢
干戈而銷劒戟者。朕之意焉。豈謂我盟不渝。爾約斯背。伊
庭之際。遂敢侵軼。西北偏隅。尚聞嘯聚。雖摧其精銳。而困
於圍逼。此不虞之失也。朕甚憐之。犬羊無親。不可恃信而
輕敵。熊羆有勇。咸能宣威而制勝。朕由是詢卿士之奏。攬
英雄之心。謀元帥而得佐軍。恢遠圖而舉長策。隨時之義。
其在豫乎。兵部尚書兼紫微令監修國史上柱國梁國公
姚崇。天假其才。日新厥德。禮義為本。居有四鄰。謨猷是先。
坐知千里。以仲山甫之操。管夷吾之能。智湧泉而不窮。精
貫日而愈勵。信廟堂之柱石。鼎鼐之鹽梅。必能奮爾六奇。
光我三傑。可持節靈武道行軍大總管。管內諸軍。咸受節
度。右領軍衞大將軍兼檢校單于大都護鎮守軍使張知
運。寬厚沈毅。外方內直。威而勇決。自攝單于之臺。惠則撫
循。咸仰將軍之樹。可中軍副大總管。權檢校原州都督李
欽憲。家承將相。器兼文武。求古人之節。臨事不回。讀前史
之言。好謀而斷。可左軍副大總管。檢校左威衞將軍靈州
都督呂休璟。慣知邊要。久探戎律。誠期報國。去病安用家
為。奮不顧身。伯昭不持賊遺。可右軍副大總管。左驍衞將
軍論弓仁右金吾衞大將軍勿部珣左領軍衞郎將攝本
衞將軍張直楷單于副都護臧懷亮右領軍衞中郎將王
海賓前朔州刺史劉元楷右武衞郎將楊楚客并州定清
府果毅元蕭然等。頗牧為用。關張其敵。懷才倜儻。嘗邀百
勝之功。立志經營。備習尤章之訓。弓仁及珣並可前鋒總
管。直楷可左虞候總管。懷亮可右虞候總管。海賓元楷楚
客蕭然等並可行軍總管。太僕少卿田崇璧鄜州刺史韓
思復等。強力從政。精心在公。知無不為。利有攸往。入敷事
典。省閣稱其閑練。出綜條察。吏人畏其嚴明。崇璧可兼行
軍長史。思復可兼行軍司馬。兵部郎中李休光司勳郎中
張敬忠兵部員外郎王上客刑部員外郎楊欽明江州別
駕李邕等。或特達珪璋。所謂登壇之寶。或翩翩書記。曾聞
及霤之詞。可以光贊出車。宏宣入幕。並可行軍判官。靈武
軍兵加滿十萬人。舊馬既少。宜於內外閑[:#AS-92F3:⿸广既]抽壯馬添滿
六萬匹。原夏等州要害處亦量加馬。其後軍兵六萬人。馬
二萬匹。先來點定。宜令衞尉卿李延昌左羽林將軍楊敬
述等至冬檢閱。且當處團結。待後進止。其有先鋒破賊。斬
馘摧堅。功效灼然者。並委軍將便定功賞。不須限以常格。
總管以下。有損失兵馬。不能力戰。棄軍逃命者便殺。其有
棄軍入賊。不能死節者。妻子依叛緣坐法。凡此和衆。誓於
師兵。統燕犀冀馬之雄。屯斬蛟挈黿之勇。鼓鼙沸野。旌旗
彗雲。豈式遏於河塞。方震驚於沙漠。於是乎簞醪以信之。
芳餌以賞之。戮揚干之僕。必行其令。持穰苴之兵。不枉其
法。堅壁清野。則投石而有餘。追奔逐北。則掃塵而無類。俾
權宜於閫外。仍布告於天下。暫勞永逸。在此行焉。主者施
行。
命薛訥等與九姓共伐默啜制
黃門。朕聞天所與者。奉天命而不違。人所棄者。順人心而
必伐。由是古先帝王。光宅區縣。實仗威武。用清荒戎。時義
遠矣。默啜以叛亡餓隸。凶忍遺孽。敢迷聲朔。獨匪人臣。禍
皆所召。祅不自作。舉其巢穴。盡是離心。瞻我闕庭。相望內
面。猶竄身於寒苦。且寄命於旬時。當胡運之已窮。在軒兵
而可逐。九姓部落等。忠誠貫日。義烈聞風。數其擢髮之[:#AS-8FBB:●]。
成於屈指之計。請除驕子。累遣使臣。摧鋒而願先驅。蓄銳
而期後命。右羽林軍大將軍朔方道大總管薛訥左衞大
將軍安北副大都護兼剡王府長史平郡公張知運右羽
林軍將軍兼涼州都督赤水大使楊敬述右騎衞將軍論
弓仁左武衞將軍大武軍大使于仁誓右武衞將軍豐安
軍大使杜賓客豐州都督西受降城使呂休琳勝州都督
東受降城使邵宏左金吾衞大將軍迴紇伏帝匐右衞大
將軍渾元忠左衞大將軍似和舒右武衞將軍兼賀蘭州
都督契苾承祖等。或出將入相。有經濟之才。或敦詩閱禮。
有韜鈐之算。或嫖姚仕漢。有遮虜之勳。或由余入秦。有伐
戎之策。謀彼元帥。擇於佐軍。可以授旗遂行。推轂而進。訥
可中道大總管。賓客宏休琳等為副。知運可東道大總管。
弓仁仁誓為副。敬述可西道大總管。伏帝匐元忠和舒承
祖等為副。各領馬兵二萬人。與九姓計會。三軍既整。百道
齊入。吳鈎楚練。照曜陰山之峰。冀馬燕犀。張皇窮漠之地。
況彼寇惡積。我師義動。知存亡者觀其兆。摧枯朽者鮮其
力。庶使彊場罷候。從此息人。邊鄙不虔。因而盡敵。布告天
下。咸遣知聞。主者施行。
幸東都制
黃門。朕聞遂物之宜。上則聽其和樂。違人之欲。下則生於
怨思。一物安可弗遂。萬人安可固違。且先王卜征。觀乎風
俗。大易順動。應乎天地。由是巡以五載。尚徧於人寰。設為
兩京。況稱於帝宅。東幸西顧。乃其常也。然朕以行必清道。
不為無事。至而供帳。是則有勞。故恤人之隱。憂人不足。於
今四年矣。遂使東土耆老。傾心而徯予。中朝公卿。屢言以
沃朕。或謂國之中洛。王者上地。均諸侯之賦。當天下之樞。
陸行漕引。方舟擊軑。費省萬計。利踰十倍。更知夫便於物
者。非自奉以懷安。嗟於人者。豈不誠而阻怨。於是乎見品
彙之阜。因京坻之饒。則無奪農矣。陳太師之言。獻史臣之
頌。則無缺政矣。信可以備法駕。乘陽春。歸於成周。布我時
令。以來年正月五日。行幸東都。仍取北路。所司準式。主者
施行。
至都大赦天下制
黃門。周宅中土。秦里上田。皆王者之都也。時邁觀風。載巡
展義。皆王者之政也。朕嗣守宸極。頗移年所。冕旒而視。心
每周於萬邦。車轍所屆。迹不出於三輔。豈懷安以憚勞。姑
省費而休力。然以設京師者。不偏於西據。奉宗廟者。亦俟
於東征。安可阻從人之心。增徯予之怨。是用闓陽發歲。練
日辰。乘和風以應物。御惠風以行令。永言告至。載叶伻來。
顧茲菲躬。畏此鴻業。下輦而有宮室。即舊不加。登臺而有
山川。覽今猶昔。森然在目。用軫於懷。思宏遠圖。俾作寬典。
不忘師古之義。特布惟新之渥。可大赦天下。自開元五年
二月三日昧爽以前。大辟罪以下。罪無輕重。已發覺未發
覺。已結正未結正。繫囚見徙常赦所不原者。咸赦除之。唯
謀反大逆。不在赦限云云。夫政欲清靜。詞尚省要。閒者思
致於乂。未臻其道。文書盈几閣而吏益欺。詔命下閭里而
人莫諭。得非失於牴牾。弊在煩蕪邪。而易從。禁則難犯。令
式格勅有不便者。先令尚書省集議刊定。宜詳厥衷。合於
大體。亡命山澤。挾藏軍器。百日不首。復罪如初。敢以赦前
事相告言者。以其罪罪之。赦書日行五百里。布告天下。知
朕意焉。主者施行。
幸長安制
門下。觀俗省方。所以愛人治國。尊崇廟號。所以事神享親。
欽若昔典。此言大哉。朕祗膺鴻業。積念咸秦。去歲欲幸洛
京。已發成命。旋屬重營太廟。因將中止。誠以其繩則板。功
且未即。展軨效駕。信弗可違。終肆勤於東方。恒載馳於西
土。流晷不駐。通喪永畢。象居始成。如在增慕。朕之茲志。日
夕匪遑。乃可以詩陳肅邕。禮極禋祀。神明之奧。時惟雍州。
稼穡有年。莫若關輔。王假用告。后來其蘇。實獲我心。俾從
人欲。可以今年十月。取北路幸長安。所司準式。務在節省。
無得勞費。主者施行。
