欽定全唐文卷六百九十九
李德裕(四)
賜何重順詔
勅重順。卿代傳忠孝。志在功名。朕每用注心。豈忘終食。况
卿先父當太和之際。已有誠款。思靖鄰封。臣節昭彰。遐邇
稱嘆。澤潞一軍。素聞忠順。從前命帥。皆是儒臣。穆宗以劉
悟有歸闕之功。委之心膂。令居善地。鎮靖一方。及殂謝之
時。不能堅守臣節。遂使三軍上請。以幼子總戎。其時朝廷
因循。姑務安靖。授以旄[:#AS-96F7:⿰金戊]。事蓋從權。今從諫疾恙所侵。頗
聞綿惙。昨士[:#AS-FDD4:●]
[:#AS-FBEE:●]林奏至。大將及下。復請
劉稹權知軍務。朕深惜劉悟一門。自夫逸懷以來。累代忠
節。今劉稹又欲自擅。隳其門風。當撤瑟之辰。罔聞憂戚。嘗
藥之際。更窺兵權。尤為臣子所當共棄。卿宜訓練戎旅。嚴
固封疆。候彼軍中有變。便須遣書告諭。令其三軍送劉稹
歸闕。請朝廷推新擇帥。朕必遣舊德重望。委之撫循。劉稹
厚加爵賞。別有任用。如妄自制置。邀求寵榮。國家典法。亦
難寬宥。澤潞一鎮。與卿事體不同。勿為子孫之謀。欲存輔
車之勢。但能顯立功效。自然福及後昆。勉務良圖。副茲委
遇。高秩厚祿。無所[:#AS-9C65:⿰丨⺊]
[:#AS-FBED:●]吝
焉。
賜張仲武詔
卿智略挺生。忠誠特著。每陳章奏。皆契朕心。言念壯猷。無
忘寤寐。今緣從諫疾病。頗以沉綿。深慮將校異謀。妄有制
置。太原地連河朔。城府空虛。已詔劉沔旋師。却歸本鎮。又
緣回鶻餘燼未滅。塞上須有防虞。藉卿長才。列於禦侮。邊
境戎事。悉以副卿。宜深體朕懷。勉宏方略。控馭朔塞。為我
長城。當使早殄餘妖。永清絕漠。副茲委遇。以保功名。
賜劉沔茂元詔
勅。古者凉風至。白露下。天子乃命將厲兵。以征不義。申令
誓眾。今則其時。况蓐收司刑。助天而肅殺。金星動色。應節
而耀芒。咨爾帥臣。為予之佑。得不敬順天道。振揚兵威。近
有詔書。令取七月中旬。五道齊進。王元逵久蓄忠憤。為國
除殘。率兵先諸軍。深入其險阻。拔宣務要害之壘。絕堯山
應援之兵。既以[:#AS-8E4B:⿰⺘戹]咽。必當破膽。而卿不務疾雷先奮。欲以
歲月勝彼。凡為將帥。誰不樂此。豈祭遵之安重。致欒伯之
遷延。且不副於詔書。以後期於成德。若未可深入。亦要先
聲。宜早進軍。速臨賊境。樹立城柵。羅列旌旗。深溝高壘。勿
與之戰。兼擇猛將。時出奇鋒。令彼一方。疲於奔命。如此足
分賊勢。益壯東師。昔趙充國征羌。漢宣帝詔曰。太白出高。
用兵深入。敢戰者吉。卿宜思古名將。早立奇功。無執狐疑
之心。勉務鷹揚之舉。國之大事。賞罰必行。當體朕懷。勿稽
詔命。想宜知悉。
賜彥佐詔意
卿累當大任。實總元戎。既行節制之師。須務綏懷之德。養
威持重。屬在於卿。至於負羽先登。搴旗深入。本非將帥之
事。當假拳勇之材。况自古出師。皆有副貳。臨難則權以相
濟。料敵則智以相資。故韓信伐趙。張耳為貳。吳漢征蜀。劉
尚副軍。國朝以來。多用此制。李勣之取平壤。參以道宗。李
靖之襲陰山。副之公謹。近者劉沔全師北伐。按甲雲州。委
石雄先鋒。大破回鶻。朕以石雄近摧醜虜。已著威名。久在
徐州。諳練士卒。今輟自天德。與卿副領諸軍。卿宜選徐州
陳許精兵三千人。便令先入。勵其猛氣。必立奇功。倘能挫
覆妖巢。亦自勳歸元帥。勉以率下。深務協心。體朕至懷。以
圖丕績。
賜石雄詔意
勅石雄。古者有必勝之將。無必勝之人。欲立奇功。實在謀
帥。朕所以求鷙鶚於累百。得飛將於無雙。總率諸軍。以臨
賊境。况卿受尺一之詔。初無辦嚴。盤丈八之矛。果能盪寇。
眷言勳績。深注余懷。近聞從諫時百姓相驚云。卿以七千
兵至。數告於眾。魄兆於人。今天策向晨。已及成軍之候。龍
驤建旆。必叶渡江之謠。舊史昭然。冥符可驗。加以天道在
乎西北。順歲有功。福星煥乎龍庭。為國大慶。勉宏方略。契
此休徵。昔鍾會以二十萬兵。頓於劒閣。鄧艾纔一萬眾。直
抵城都。只在决機。豈由眾寡。知卿能辦。故諭此懷。然聞卿
每自履軍。常先士卒。既為輕敵。未足耀奇。朕借卿一舉之
功。以定必擒之計。至於小陣。不可自行。魏武帝嘗戒夏侯
妙才曰。為將當有怯時。不可但恃勇也。當以勇為本。行之
以智計。但無知任勇。一匹夫敵耳。張遼單身入昌狶家。魏
武責曰。此非大將法。今卿為萬人之帥。啟十乘之行。舉必
貴謀。動資持重。報國在於平賊。不在輕身。為將本於坐籌。
寧勞陷陣。卿宜以朕之戒。嘗自書紳。務建功名。副茲委遇。
賜劉沔詔意
緣卿二年在外。城府久虛。今殘虜未平。南北皆有戎事。欲
令卿却歸本鎮。應接兩隅。行營諸軍。未知所付。聞王逢頗
有武用。卿所素知。今已追赴太原。欲令充本道行營都知
兵馬使。又緣例偏裨日近。官秩尚卑。指揮諸軍。未即宜稱。
今緣石雄王宰。皆欲進兵。得卿一軍齊入。足分賊勢。卿宜
審自籌度。歸本鎮後。在朝及側近武臣。誰人堪付行營兵
事。宜密狀具一兩人進來。如卿離行營後。兵力事勢。深入
未得。亦須審具事實聞奏。不要隱情。今取决於卿。切在審
詳。
賜李石詔意
訪聞近日賊中。轉更窮蹙。自相殺戮。人心不安。即日軍權。
多在郭誼。因此誘動。必應事機。李丕是郭誼親密。尤合相
信。卿宜暫追赴使。令與郭誼書。諭以利害。遣其自圖劉稹。
早務歸降。倘效誠。必重酬賞。卿宜面看李丕手疏。兼令便
自封題。分付王逢。遣密作計召軍人百姓。送入澤潞。其書
草卿宜封進。
賜王元逵詔書
材幹筋革。出自江淮。除進奉之外。幷勅令所禁。蓋以有國
之制。固須立防。朝廷法度。理當畫一。卿國之懿戚。時之信
臣。方進勁兵。坐清殘孽。誠宜假以利器。壯軍威。朕之於卿。
固無愛惜。但以河朔數鎮。事體應同。若一度賜卿。必轉相
援例。恩信不一。非撫御之遠圖。賜與頻繁。隳朝廷之舊制。
卿是朕之心腹。必合樂守憲章。故示至懷。想當知悉。
賜李石詔意
省所奏。劉稹令賈㣥齎李恬書與卿。將兵屬同赴闕庭。兼
請歸葬東都。事宜具悉。比者河朔諸鎮。惟淄青變詐最多。
劉悟隨來舊將。皆習見此事。察其情偽。深要精詳。蓋緣四
面王師。[:#AS-8864:⿺克寸]期(闕八字)石雄王宰。已據天井。卿當道又得石會。
既失重關之嶮。將弋在穴之妖。鎮衞勁兵。皆臨境上。城孤
援絕。情計已窮。所以密將詞。歸命上相。恐是偷安旬月。潰
緩王師。稍得自完。復來侵軼。况饋運日有所費。春作漸已
及時。勞我師徒。恐非至計。卿與其要約。令面縛來降。卿即
馳至界首。親自受納。苟不如此。且須進軍。必不得因此遷
延。令其得計。仍不得先受章表。便與奏聞。今賜與劉稹書
白。想宜知悉。
賜王宰詔意
省所奏。差張公輔入澤州。潞州亦粗得賊中軍情。若許招
誘。乞賜詔命。事宜具悉。劉稹喪父之初。已拒朝命。旋又焚
爇晉絳廬舍。侵逼萬善孤軍。罪惡貫盈。言詞甚悖。自卿全
師壓境。頻挫其勢。尋得天井重關。下臨高平危壁。邇來頗
自知懼。方獻偽詞。然天奪其心。鬼迷其志。宋人已病。不告
析骸之情。朱鮪乞降。曾無面縛之效。尚聞張皇叛卒。覬望
鴻恩。不戢㣥兇。徒云繼襲。想卿忠憤。必志梟夷。况自去年
以來。(闕)頻奄畢今又福星煥耀。正臨天駟。東漢書云。畢為
天網。網羅不善之人。房為明堂。方集重華之慶。懸象昭晰。
前史所書。朕奉天道以行誅。守祖宗之成法。顧茲小寇。終
不貸刑。亦知晏實是卿之愛弟。將申大義。在抑私懷。豈無
鴒原。固慎名器。今料其初通信使。必謂卿且駐軍。想彼叛
徒。猶希洗雪。乘此討襲。必有奇功。韓信襲歷下之軍。李靖
剪陰山之寇。皆因敵心懈弛。故得機討不遺。想卿久習兵
符。備詳虜態。便須覆其巢穴。不可更有招擕。劉稹縱有表
章。請自面縛。不得便自報答。亦須奏聞。當務遠圖。勿拘小
信。速宜攻討。以副朕懷。想宜知悉。
賜張仲武詔意
昨以李石文吏。不可自赴行營。令在太原應接戎事。緣親
兵在外。城府空虛。楊弁糺合征師。眾纔一旅。追逐主帥。擅
領兵權。尋詔近地行營。量抽兵馬。便令剪撲。計日梟夷。緣
鎮州地接土門。最為便近。已詔元逵出師五千人。為向南
諸軍聲援。顧茲小寇。未足勞卿大軍。緣何清朝下河水官
健。曾經楊弁將領。久與亂軍同處。恐其自思家屬。因此搖
心。宜速與卿本道都頭密意動靜。與清朝計會。掎角相應。
如萬一清朝官健。禁戢不定。抽歸太原。已令把絕鴈門。遏
其歸路。卿便須出軍掩襲。勿遣漏失兇徒。每事與清朝商
量。務從權便。應機在速。不更待奏聞。
賜劉沔詔意
勅。自古出師。莫重謀帥。李廣臨塞。威動殊鄰。吳漢理軍。陰
如敵國。舉茲制勝。方見成功。往者羯胡亂華。伊洛未靖。光
弼以上勛元宰。移守盟津。即知急病捄艱。因事為重。以卿
近破狂虜。已著英名。河內當賊咽喉。為吾雄屏。爰求威望。
將以撫寧。昔漢光武謂寇恂曰。潁川迫近京師。當以時定。
惟念卿獨能平之。從九卿復出憂國可知也。卿勿以累換
雄藩。輕此寄任。策勛之日。遷擢必殊。詔到便宜擇精兵二
千人。自領赴鎮。直抵萬善。震耀威聲。壯忠武(一作捕鹿)犄角之
形。分常蛇首尾之勢。今屬水潦將至。農事已興。偃武息人。
固難淹久。勉宏方略。副朕誠懷。
賜王宰詔意
將帥大略。前史備書。保境者以守險自固。進攻者以過險
必[:#AS-8864:⿺克寸]。制其死命。務須批亢。今賊在網羅。只守巢穴。廣立虛
柵。多設疑兵。蓋謂自防。豈暇侵軼。且欲偷安歲月。以老王
師。卿分兵相守。果中奸計。况卿已得天井。尋扼咽喉。游刃
其間。更何顧慮。聞天井前後寨柵二十餘所。以備奔衝。如
此費兵。固須寡力。料賊四面設備。兵數可知。卿進大軍。便
須拒捍。何暇更於諸路。敢軼封疆。以近事明之。足可為據。
昨者榆社兵馬。盡赴太原。自沁至儀五百餘里。賊已却得
石會。其間細路至多。數旬無備。竟不馳突。卿以此揣度。可
見其情。又諸軍都頭。各守一寨。遷延避寇。苟務過時。卿若
更廣詢謀。取其自便。必恐撓卿思慮。難見成功。卿宜密度
事機。自為心計。其賊路逼近州縣。及當卿腹背受敵之處。
即須留兵防守。用備寇虞。其他抽隨大軍。併力攻討。如此
則出其不意。必覆妖巢。國家無徵發之勞。計司减饋運之
費。足得制勝。豈在濟師。又聞每度出兵。傷夷不少。待其瘡
痛皆復。不免戰鬭闕人。今為卿方圓。無所愛惜。其陣沒官
健。如無子弟。便別擇少壯者充替。其亡歿家糧賜。亦許不
停。其傷夷校重有妨役使者。亦任擇人充替。其傷夷者仍
不停糧。非惟感勵士心。亦冀漸完兵力。卿宜以此宣示。各
使聞知。故令中使專往。看卿處置。須待事了。方得遣回。(謹
按集有賜石雄詔意與此篇略同於奸計下云聞冀氏翼
城寨柵有一十八所以備奔衝自此以後又同宰詔于各
使聞知下云又聞將士有苟避兵鋒全不得力者卿宜便
令守寨不要將行其彥佐隨使衙隊自大將至晏設及工
巧之徒除卿先令歸本道外聞在者尤多卿既領節旄自
有土地幷宜曉諭發遣不要更留仍具人數奏聞雖卿善
於撫眾皆自樂從然亦在割情不令撓事故令中使專往
看卿處置卿須待了方得遣回)
賜王元逵何宏敬詔意
比緣暑熱未退。固難進軍。想卿至誠。豈安終食。今清商已
至。鼙鼓聲雄。白露將凝。戈鋋氣肅。擊隼應節而逾勵。代馬
嘶風而自豪。順天行誅。正在今日。近者天井冀氏。頻有交
鋒。蓋緣卿等當軍未抵邢州。莫分賊勢。併有精卒。得以奔
衝。今四面王師一十萬。鎮魏兩軍。自當其半。屯集在境。已
及歲期。雖罰罪除殘。誠無所吝。然人生膏血。杼軸其空。朕
既為父母。豈有坐延歲月。想卿忠憤。固不懷安。况卿當道。
頃為盧從史劉從諫所敗。與澤潞素是深讐。卿之騎兵。海
內精勁。將虔劉殘憤。士有鬭心。宜乘此機。豈可玩寇。想詔
到之後。速抵邢州。但得綴其精兵。不令併力西向。朕當詔
王宰石雄。齊心攻討。破此殘寇。决在今秋。故令中使往諭
朕意。想卿勿更疑惑。副茲朕懷。(謹按何宏敬詔中改未抵
邢州為未過漳河况字以下改為卿奉親之孝朕所深知
想陟岵有懷循陔思養違離周歲固切歸心當早决機豈
宜玩寇)
賜王元逵何宏敬詔意
近頻捉得賊界生口。及收得投降人等。每知賊中精卒。數
亦無多。只是應急旋抽。併當一面。破其此計。實在共攻。緣
王宰即過乾河。便抵澤州城下。恐賊併取山東兵馬。抗拒
南面王師。卿宣詔到日。便須深入。綴其精卒。不遣東西。旬
月免有捄兵。王宰必能成事。如因此犄角。便克澤州。則卿
之功勛。更高王宰。朕每念陳兵原野。又屬炎熱。由此孽童。
致茲暴陵。然獫狁孔亟。周宣興六月之師。淮夷未寧。公且
有三年之役。事非獲已。諒匪勞人。卿當深體朕懷。早圖戡
剪。上薦功於宗廟。下息患於生靈。則卿之子孫。永受休祿。
朕之酬賞。必極寵榮。布告三軍。咸令知悉。
賜緣邊諸鎮密詔意
近者寇孽初平。海內無事。方欲永櫜弓矢。保乂生人。國遠
開邊。誠非朕志。然盛衰倚伏。皆有其時。古人云。聖人無巧。
時變是守。蓋惜其時也。昔漢武帝命將出師。輕齎深入。耗
中國三十餘年。竟不得臣伏匈奴。蕩定沙漠。此未得其時
也。至宣帝值匈奴百年之運。因壞亂危亡之機。單于稽首。
三代稱藩。鋒燧不設。邊城晏開。此遭遇其時也。近則回鶻
常以兵助中國。有戡難之功。朝廷累降姻親。歲致繒絮。因
我為緣。振服諸蕃。百有餘年。最為強盛。及本國衰亂。種落
流離。景附北邊。猶為傑鷔。因其入塞。暫舉偏師。遂大破穹
廬。却收公主。歸降甚眾。梟戮至多。一國銷亡。易於拉朽。豈
非得其時也。今吐蕃未立贊普。已是三年。將相猜擕。自相
攻擊。緣邊兵馬。頗已抽歸。想其城鎮皆空。守備多闕。倘彼
鬭戰未定。自有黨讐。一國之中。疑懼相半。則備邊城守。固
有異心。計卿軍鎮。必有舊人。諳練邊事。深入窺探。來往是
常。易知隱伏之情。足見存亡之兆。宜精意選練。務得其人。
切須識見精專。誠信可保。資以財帛。俾其陰通。自隴山天
寧關北至蕭關原州安樂州烏蘭橋等。皆是賊之險路。入
寇要津。各要知兵馬多少。何人主領。如兵數寡少。人心動
搖。乘此危機。必易為計。多設反間。密用奇謀。使自歸心。豈
勞兵力。觀釁而動。取若拾遺。此兵法所謂不戰而屈人之
兵。善之善也。國家河西隴右四鎮一十八州。皆是吐蕃因
中國有難。相繼陷沒。今當其破滅之勢。正是倚伏之期。取
亂侮亡。聖人遠略。斯乃以直報怨。非是不守和盟。想卿精
忠。必達此旨。故令劉濛專往。親諭朕懷。卿宜選練師徒。多
蓄軍食。使器甲犀利。烽火精明。尺籍伍符。盡無虛數。務修
實效。勿顯事機。制置之間。尤須密靜。詔書有所不盡。皆已
指示使臣。勉建良圖。副茲委遇。
賜王宰詔意
卿頃莅澤州。頗彰惠政。彼之黎庶。自合有情。申以恩威。正
在今日。卿宜大布誠信。且務綏懷。不得焚其室廬。剪其桑
梓。自當壺漿塞路。襁負而歸。兼招取丁壯三五千人。不要
分給器械。每至填壠攻壘。皆遣先驅。料澤州城內。非其父
兄。即其子弟。必合自相愛惜。豈願交接兵鋒。兼宜遣使逼
其軍城。再三號令。若能捨逆效順。速自歸降。非但生全。仍
加優賞。克城之後。不犯秋毫。如堅守危巢。坐待撲滅。必當
不存噍類。務極兵威。料其聞此先聲。皆自感勵。勉於方略。
副朕深懷。
處置楊弁勅
勅。楊弁起於卒伍。獲在偏裨。方屬徂征。敢為桀逆。追逐戎
帥。嘯聚叛徒。朕姑務苟安。未加顯戮。舍其悖亂。令赴行營。
遂駐南轅之軒。已盜北門之管。戰備符璽。幷而竊之。啟石
會重關。潛輸逆稹。釋賈㣥縲絏。俾遠奸謀。惑榆社之義心。
召橫水之同惡。蠆毒近發於懷袖。蟻壞幾漏於江河。康政
等被枌邑之遺風。習華墟之有禮。遽亡臣節。仍助凶威。撫
弦登陴。曾不興嘆。以卵投石。自取滅亡。雖禁暴除殘。國之
大典。然俾其陷辟。終用愧懷。
誅郭誼等勅
勅。理髖髀者不可以芒刃。圖蔓草者必絕乎本根。故前代
陳甲兵以正其刑。伐鐘鼓以聲其罪。爰用重典。庶清亂邦。
逆賊郭誼等。狐鼠之妖。依邱穴而自固。牛羊之力。得水草
而逾凶。久從叛臣。首負逆氣。頃自劉從諫背德反義。掩賊
藏奸。稽其怙亂之謀。無非親吏之計。劉公直安全慶等。各
憑地險。屢抗王師。每肆悖言。靡懷革面。吳寇將敗。周邱尚
務於陸梁。隴坁向平。王揵猶偁於必死。况郭誼王協。聞邢
洺歸。懼義旅覆巢。賣孽童以圖全。據堅城而請命。擐甲
以祈於撫納。要君以蓋其前[:#AS-8FBB:●]。天地神祗。所難容舍。昔伍
被詣吏。不免就誅。延岑出降。終亦夷族。致之大辟。無所愧
懷。郭誼王協劉公直安全慶李道德李佐堯劉武德董可
武各宜處斬。其餘反黨。各從別勅處分。
誅張谷等告示中外勅
勅。頃者劉從諫與李訓鄭注結刎頸之交。濟其奸謀。以圖
不軌。張皇兵力。脇制朝廷。自擅一方。外為三窟。張谷陳揚
庭等。皆凶險無行。狡詐多端。比在京師。人皆嫌惡。自知險
薄。無地庇身。投迹戎藩。寄命從諫。久懷怨望。得肆陰謀。或
妄設妖言。成其逆志。或偽草章表。飾以悖詞。既無禮於君
親。曾不愧於天地。自朕君臨萬宇。姑務含容。而怙亂益堅。
包藏未息。誘受亡命。招聚逆徒。志猶恃於金湯。心不利於
王室。近又敢為狂計。挾助孽童。汚我忠義之軍。叶其豺豕
之黨。神之所棄。人得而誅。逆賊劉稹弟曹九滿郎君郎姊
四娘五娘堂兄洪卿漢卿周卿堂弟魯卿匡堯等張谷幷
男涯涯男解愁陳揚庭弟宣力男醜奴張溢幷男歡郎三
寶等門客甄戈伎術人鄭諗蔣讜逆賊李訓兄仲京郭行
餘男台王涯姪孫與韓約男茂章茂實王璠男珪幷就昭
義梟斬訖。夫為善者天報以福。為惡者天報以殃。今沴氣
既消。逆節咸服。方布和於四海。庶息患於五兵。宣示中外。
各令知悉。
賜回鶻可汗書
勅。我國家臨統萬㝢。列塞在陰山之南。先可汗惣率本部。
建牙於大漠之北。各安土宇。二百餘年。此天所以限隔內
外。不可逾越。近聞為紇扢斯所敗。加以饑荒。國邑為墟。屍
僵道路。今可汗稍收離散。漸近邊城。將議遠圖。今先文誥。
故茲命使。宜聽朕言。可汗累代以來。推誠向國。往者中原
有難。助剪㣥兇。列聖念功。每加優寵。寧國咸安二公主降
嫁龍庭。爰及先朝。復以今公主繼好。又以土無絲纊。歲遣
縑繒。恩禮轉深。諸蕃稱羡。久保誠信。兩絕猜嫌。但以國家
舊章。藩漢殊壤。稍逾經制。豈朕所安。去歲嗢沒斯特勒已
至近界。邊將憤激。便請袪除。朕念其無主可歸。且令安撫。
今可汗既立。彼又降附。便合率領。漸復舊疆。漂寓塞垣。殊
非良計。又得宰相頡干伽思等表借振武一城。權與可汗
公主居住。中國之制。與外蕃不同。須守前代規模。祖宗法
度。昔漢朝單于乖亂。呼韓塞。宣帝送單于出朔方雞鹿
塞。唯賑以米粟。國初太宗皇帝命李思摩建牙於漢南。遺
趾幷存。事皆可驗。未有深入漢界。借以一城。與退渾党項
微小雜種。同為百姓。實亦屈可汗之尊貴。亂中國之舊規。
若以未復本蕃。或欲別遷善地。求大國聲援。戢諸部交爭。
亦須率思歸之人。且於漠南駐止。朕當許公主朝覲。親問
事宜。倘須應接。必無所吝。冀令彼國從此輯寧。豈不謂去
危就安。轉禍為福。朕緣公主將可汗丹誠來告。深感於衷。
制置之間。須存遠大。故遣右金吾衞大將軍兼御史大夫
王會副使宗正少卿兼御史中丞李師偃馳往喻懷。爰定
所居。便申誓約。神明是質。豈可食言。可汗幷保一心。自求
多福。
賜回鶻書意
朕想可汗公主以久修鄰好。累降嘉姻。望我國家。如歸親
戚。朕每宏容納之意。固無纖芥之嫌。但以將相大臣。累陳
公議。以可汗代居絕漠。臨長諸蕃。名聲既雄。部伍甚眾。今
逗留塞上。逼近邊城。百姓不安。人心疑惑。耕種盡廢。士馬
疲勞。朕二年以來。保護可汗一國。內阻公卿之議。外遏邊
將之言。朕於可汗。心亦至矣。可汗亦須深見事體。早見歸
還。所求種糧。及安存摩尼。尋勘退渾党項劫掠等事。幷當
應接處置。必遣得宜。唯是擬借一城。自古以來。未有此事。
天地以沙漠山河。限隔南北。想蕃中故老。亦合備知。只如
長安。東有潼關。西有散關。南有藍田關。北有蒲關。今四海
一家。天子所都。猶有限隔。况蕃漢殊壤。豈可通同。且天下
者。高祖太宗之天下。朕守祖宗成業。常懷兢畏。豈敢上違
天地之限。中隳祖宗之法。每欲發一號施一令。皆告於宗
廟。不敢自專。所借一城。理絕言議。想可汗便須息意。勿更
披陳。其餘令楊觀專往。示喻朕意。
賜回鶻可汗書意
楊觀至。覽表。欲求糧食牛羊。糧食已許自巳馬價絹就振
武和糴三千石。緣中國以農為本。最貴耕牛。百姓所蓄無
多。常斷屠殺。羊則產於北土。不出中華。惟塞上蕃渾。各有
畜牧。朝廷未嘗徵率。務使安存。今之所求。難允來意。又所
請束縳嗢沒斯送歸者。嗢沒斯比自投邊將。屢獻誠。自本
國破亡之初。奔迸先至塞上。不隨可汗公主。已是二年。慮
彼猜嫌。自懷憂懼。窮迫歸命。望朕保持。未嘗有交構之言。
離間兩國。前可汗已緣失制馭之道。無兼愛之仁。侵擾
諸蕃。肆為暴虐。所以親屬內叛。部落外離。國破家殘。實由
於此。今可汗失地遠客。危難之中。尤須追悔前非。以安反
側。若又仁愛不至。骨月相殘。可汗左右信臣。誰敢自保。朕
統萬國。非止一蕃。未附者須務懷柔。歸誠者因宜存撫。倘
徇可汗之意。殊乖覆育之恩。今已特許歸降。止於存其種
族。必不別有任使。授以腹心。在可汗不失恩慈。於朝廷免
虧信義。豈不兩全事體。深叶良圖。况前代以來。盡有故事。
漢朝呼延邪單于塞。其下大將烏厲屈烏厲溫敦幷來降
附。漢宣帝封以列侯。又國初頡利可汗之破敗也。降者甚
眾。酋豪首領。至朝廷皆拜將軍。僅百餘人。無不撫納。想可
汗深明朕意。勿更再論。摩尼教天寶以前。中國禁斷。自累
朝緣回鶻敬信。始許興行。江淮數鎮。皆令闡教。近各得本
道申奏。緣自聞回鶻破亡。奉法因茲懈怠。蕃僧在彼。稍似
無依。吳楚水鄉。人性囂薄。信心既去。翕習至難。且佛是大
師。尚隨緣行教。與蒼生緣盡。終不力為。朕深念異國遠僧。
欲其安堵。且令於兩都及太原信嚮處行教。其江淮諸寺
權停。待回鶻本土安寧。即却令如舊。
賜回鶻可汗書
朕自臨寰區。為人父母。惟以好生為德。不願黷武為名。故
自彼國不幸。為紇扢斯所破。來投邊境。已歷歲年。撫納之
間。無所不至。初則念其饑歉。給其餱糧。旋則知其破傷。盡
還馬價。前後遣使勞問。交馳道路。小小侵擾。亦盡不計。今
則可汗尚屯近塞。未議還蕃。朝廷大臣與四方節將。皆懷
疑忿。盡請興師。雖朕切務含宏。亦所未喻。日昨數使却回。
皆言可汗只待馬價。及令交付之次。又聞所止屢遷。或侵
掠雲朔等州。或讐掣羌渾諸部。未知此意。終欲如何。若以
未交馬價。且近塞垣。行止之間。亦宜先告邊將。豈有倏來
忽去。遷徙不常。雖云隨逐水草。動皆逼近城柵。遙揣深意。
以恃姻好之情。每觀蹤跡。實懷馳突之計。况昨到橫水柵
下。殺戮至多。蕃渾牛羊。豈恡驅掠。黎庶何罪。皆被傷夷。所
以中朝大臣等。皆云回鶻近塞。已是違盟。更戮邊人。實乖
大義。咸願因此剪逐。以雪殂謝之冤。然朕志在懷柔。情深
屈已。寧可汗之負德。終未忍於幸災。石戒直久在京城。備
知仁心。憤惋發於誠懇。因請自行。嘉其深見事機。不能違
阻。可汗審自詢問。速擇良圖。無至不悛。或貽後悔。
賜太和公主勅書
勅。姑遠嫁絕域。二十餘年。跋履險難。備罹屯苦。朕每念於
此。良用惘然。恭惟太皇太后春秋已高。慈愛深厚。比者望
姑朝謁。再敘悲歡。倏已歲暮。寂無音耗。想姑見舊國之城
邑。能不銷魂。望漢將之旌麾。必當流涕。今朔風既至。霰雪
已零。絕國蕭條。固難久處。旃墻罽幕。何以禦冬。肉飯酪漿。
且非適口。朕撫臨萬㝢。子育㣥生。一物未安。終食三嘆。况
姑累年漂泊。何日忘懷。想姑高明。必是懸鑒。姑承宗廟之
餘慶。為王室之懿親。先朝割愛降婚。義寧家國。謂回鶻必
能禦侮。安靜塞垣。使邊人子孫。不見兵革。射獵者不敢西
向。畏軒轅之臺。今回鶻所為。甚不循理。蕃渾是朕之人。百
姓牛羊亦國家所有。因依漢地。遂至蕃孳。回鶻託以私仇。
恣為侵掠。每馬首南向。姑得不畏高祖太宗之威靈。欲侵
掠邊疆。姑得不思太皇太后之慈愛。為其國母。足得指揮。
若回鶻能不稟命。則是棄絕姻好。今日以後。不得以姑為
詞。若恃我為親。稟姑教令。則須便自戢歛。以繼舊歡。想姑
以朕此書。喻彼將相。令其知分。更不徇非。塞外祁寒。且無
絲纊。朕每御裘服。則思彼未授衣。豈可回鶻譸張。遂忘親
愛。今寄冬衣若干。具如別錄。
