欽定全唐文卷十九
睿宗(二)
誡勵風俗勅
勅。建立州縣。列樹官司。所以導俗宣風。懲奸息暴。頃以承
平既久。中外晏安。人懷弛慢之心。官無警覺之意。遂使潁
宋二州。屢奏亂常之黨。荊并兩府。頻言搆逆之徒。發露雖
復數州。包藏猶慮未絕。此等妖舋。尋自伏誅。旬日之閒。驚
害良善。誠由按察寬縱。禁止不明。或使無辜。陷於非命。興
言及此。深用隱惻。自今以後。所在州官縣僚。各宜用心檢
校。或惰於農作。專事末游。或妄說妖訛。潛懷聚結。或棄其
井邑。逋竄外州。或自衒醫占。誘惑愚昧。諸如此色。觸類旁
求。咸須防糾。勿許藏匿。又屬當首夏。務在田蠶。雖則各解
趨時。亦資官府敦勸。若能肅清所部。人無犯法。田疇墾闢。
家有餘糧。所由官人。宜加等第。功狀尤異者。別外加擢。若
為政苛濫。戶口流移。盜發罕能自擒。逆謀為外境所告。輕
者年終貶考。甚者非時解替。御史及臺郎出使。審加訪察。
各以狀聞。宜宣示諸州。各令所在知悉。
申勸禮俗勅
門下。朕克纉丕業。誕膺景命。憲章昔典。欽若前王。克己勵
精。緬思至道。宵衣旰食。勤修庶政。夙夜寅畏。匪遑底寧。若
涉泉水。罔知攸濟。頃屬殷憂啟運。多難興邦。禮章載復。品
物咸茂。思欲致萬姓於仁壽。歸六合於昇平。永言政途。庶
幾沿革。猶恐學校多闕。賢俊罕登。牧宰不存政理。農桑末
加勸導。樽俎之儀不習。冠婚之禮莫修。朕所以當宁興嗟。
載懷兢惕者矣。庠序者。風化之本。人倫之先。仰州縣勸導。
令知禮節。每年貢明經進士。不須限數。貴在得人。先聖廟
及州縣學。即令修理。春秋釋菜。使敦講誦之風。天下有奇
才異行。沈伏不能自達。及官人百姓。有能諫言時政得失
者。並令本州。責狀封進。鄉飲禮廢。為日巳久。尊德尚齒。宏
益極深。宜令諸州。每年遵行鄉飲之禮。令有勸慕。王公卿
士。務存訓獎。子弟成立。則有冠婚。婚禮糟粕或存。冠禮久
為廢闕。自今以後。並行冠義。責以成人之道。使知負荷之
難。食為人天。農為邦本。綏撫萌庶。勸課農桑。牧宰之政。莫
過乎此。刺史縣令。有課最尤異。委廉察使名聞。當別加
甄擢。縣令字人之本。明經為政之先。不稍優異。無以勸獎。縣
令考滿。考詞使狀有清字。無負犯。明經及第。每至選時。量
加優賞。若屬停選。並聽赴集。真如設教。理歸清淨。黃老垂
範。道在希微。僧尼道士女冠之流。並令修習真寂。嚴持誡
行。不得假託功德。擾亂閭閻。令州縣嚴加檢察。私度之色。
即宜禁斷。諸州縣官。有不因選序。別犯贓賄。非時除授官
等。皆依倚形勢。恣行侵剝。如有此色。仰州長官錄事參軍
。速勘責奏聞訖。宜停務待進止。仍委吏部兵部速勘責處
分。諸州百姓。多有逃亡。良由州縣長官。撫字失所。或住居
側近。虛作逃在他州。橫徵隣保。逃人田宅。因被賊賣。宜令
州縣。招攜復業。其逃人田宅。不得輒容賣買。其地任依鄉
原例租。納州縣倉。不得令租地人代出租課。寺觀廣占田
地。及水碾磑侵損百姓。宜令本州長官檢括。依令式以外。
及官人百姓。將莊田宅舍布施者。在京並令司農即收。外
州給貧下課戶。凡此數事。或宜區分。繫乎風俗。義存獎勸。
刺史縣令等。各申明舊章。勉思撫輯。罷彫弊之務。歸淳厚
之源。訓導黎蒸。宣我朝化。書不云乎。德惟善政。政在養民。
布告天下。咸知朕意。
簡擇內外文武官勅
寅亮天工。弼諧庶績。宰臣之任也。彰善癉惡。激濁揚清。御
史之職也。政之理亂。實繇此焉。朕丕膺鴻緒。三年於茲。日
旰而食。夜分而寢。萬乘非樂。四海為憂。思欲小康蒸人。允
答㣥望。懲勸之詔。歲月相仍。然耳不聞彈劾之聲。目未覩
剛正之舉。豈內外寮吏。咸未循公耶。將有司迴避。隱惡不
聞耶。每念於此。惄焉如疚。言而不行。責在薄德。知而不奏。
誰其過歟。御史等不樹朝綱。合從屏黜。但緣未親處分。志
在含忍。宜許自新。以圖遠效。內外文武官。有老弱疾患。貪
暴侵漁。不舉職事。材職不相當者。三日內各錄狀進。外州
刺史上佐。多不擇。內外之職。出入須均。京官中有材幹
堪理人者。量與外官。有清慎者。與京官。
賜天師司馬承禎三勅
皇帝敬問天台山司馬鍊師。惟彼天台。淩於地軸。與四明
而蔽日。均八洞而藏雲。珠闕玲瓏。琪樹璀璨。九芝含秀。八
桂舒芳。赤城之域斯存。青溪之人攸處。司馬鍊師德超河
上。道邁浮邱。高游碧落之庭。獨步青元之境。朕初臨寶位。
久藉徽猷。雖堯帝披圖。翹心齧缺。軒轅御歷。締想崆峒。緬
維彼懷。寧妨此顧。夏景漸熱。妙履清和。思聽真言。用袪蒙
蔽。朝欽夕佇。迹滯心飛。欲遣使者專迎。或遇鍊師驚懼。故
令兄往。願與同來。披敘不遙。先此無恙。故勅。
鍊師道實徵明。德惟虛寂。淩姑射之遐軌。激具茨之絕風。
自任鍊藥名山。祈真洞壑。攀地肺之紅壁。坐天台之白雲。
廣成以來。一人而巳。足可發揮仙圃。黼藻元關。海嶽為之
增輝。風霞由其動色。弟子緬懷河上。側佇巖幽。鶴馭方來。
鳳京爰降。對安期之舄。聞稷邱之琴。順風訪道。諒在茲日。
所進明鏡。規制幽奇。隱至道之精。含太易之象。藏諸寶匣。
銘佩良深。故勅。
先生道風獨峻。真氣孤標。餐霞赤城之表。馭風紫霄之上。
遁俗無悶。逢時有待。暫謁蓬萊之府。將還桐柏之巖。鴻寶
少留。鳳裝難駐。閑居三月。方味廣成之言。別途萬里。空懷
子陵之意。然行藏異跡。聚散恒理。今之別也。亦何恨哉。白
雲悠悠。杳若天際。去德方遠。有勞夙心。敬遣代懷。指不多
及。故勅。
戒諸王皇親勅
朕聞司牧兆人。有國彝訓。敦敘九族。前王令典。念此宗枝。
久遭沈翳。近從班命。庶展才能。或授外藩。或居內職。留念
訪察。屬想風謠。罕立嘉聲。或聞蠧政。當官不存於職務。處
事多陷於偏私。禽荒酒德者蓋多。樂善敬賢者全少。將性
之昏昧。違此義方。豈朕之不明。成爾薄德。當從戒慎。勉遂
悛改。如迷而不復。自速愆尤。己實為之。悔之無及。即宜遞
相告示。以副朕懷。
復建桐柏觀勅
勅。台州始豐縣界天台山廢桐柏觀一所。自吳赤烏二年
葛僊翁巳來。至於國初。學道壇宇。連接者十餘所。聞始豐
縣人。毀壞壇場。砍伐松竹。耕種及作墳墓。於此觸犯。家口
死亡。不敢居住。於是出賣。宜令州縣準地數畝酬價。仍置
一小觀。還其舊額。更於當州取道士三五人。選擇精進行
業者。并聽將侍者供養。仍令州縣與司馬鍊師相知。於天
台山中辟封內四十里。為禽獸草木長生之福庭。禁斷採
捕者。
賜岱岳觀勅
景雲二年六月二十三日。皇帝敬憑太清觀道士楊太希。
於名山斫燒香供養。惟靈蘊祕凝真。含幽綜妙。類高旻之
亭育。同厚載之陶鈞。蓄洩煙雲。蔽虧日月。五芝標秀。八桂
流芳。翠嶺萬尋。青溪千仞。蜺裳戾止。恒為碧落之庭。鶴駕
來遊。即是玉京之域。百祥覃於遠邇。五福被於黎元。往帝
所以馳心。前王由其載想。朕恭膺寶位。嗣守昌圖。恐百姓
之不寧。慮八方之未泰。式陳香薦。用表深衷。實冀明靈。降
茲休祉。所願從今以後。浹㝢常安。朕躬男女六姻。永保如
山之壽。國朝官僚萬姓。長符擊壤之歡。魚鳥遂性於飛沈。
夷狄歸心於邊徼。實希靈鑒。用副翹誠。今因鍊師。遣此不
悉。
賜狄光嗣勅
朕念卿家門。忠於王室。奪卿情禮。以展殊思。屢表固陳。詞
理懇至。循環省覽。有足可矜。今遂所請。用勸浮薄。待卿情
理云畢。更俟後命。
賜武攸緒勅
頃以賊臣結黨。后族擅權。扇動宮闈。肆行鴆毒。靈祇所感。
姦惡伏誅。今則宗社乂安。天地交泰。卿久厭簪紱。早慕林
泉。守道不回。見幾而作。興言高尚。有足嘉稱。但怒用不遷。
罪無相及。為善有驗。卿之謂與。或慮驚疑。故令慰謝。
命皇帝謁享太廟誥
昔重華嗣德。格於文祖。高密陟后。至於神宗。蓋所以敬履
端之元。申孝享之道。皇帝初嗣大寶。允膺休命。歡洽人靈。
慶溢宗社。宜躬祗祀典。用展肅雍。可以今月四日謁享太
廟。所司準式。
命皇帝巡邊誥
先王省方。所以觀風設教。聖人順動。所以刑清甿服。故叶
時同律。虞典之常道。喬嶽翕河。周詩之盛德。自王風不競。
茲禮遂亡。兩漢本朝。有時於邁。三國以降。日不暇給。我皇
家開元首出。十代重光。寰宇大寧。車書無外。文祖神宗之
德。洽於人心。考祥展義之規。昭於國典。朕祗若丕構。寅奉
慶靈。夙懷箕潁之心。取遂汾陽之志。皇帝天錫英武。神與
聰明。純孝極於安親。大功深於濟代。自陟元后。實總朕師。
時政益明。彝倫攸敘。而邊甿遐阻。藩服悠曠。式慰來蘇之
懷。實允卜征之義。加以頃年邊將。授任或乖。師律以虧。軍
威不振。今盛德在水。元冥御辰。天道成於積陰。王制崇於
大閱。皇帝宜順時巡狩。親幸邊陲。掌圖修考事之儀。典樂
具陳詩之禮。西洎河塞。東踰燕朔。望秩名山。肆覲㣥后。休
農問老。誓師訓卒。其有牧州典郡。功施於人。杖節擁旄。隱
若敵國者。當崇進律之賞。加以分麾之命。若郡政不舉。軍
令莫修。聚歛苛細。侵削戰士者。宜明茲典憲。肅以天誅。然
後七萃騰裝。三軍按節。合符釜山之典。覽軒帝之遺風。勒
騎單于之臺。踐漢皇之故事。使陰山罷祲。大漠無塵。其供
帳所資。儲擬之費。皆令有司支備。不得煩人。
補羽林飛騎誥
往者皇運伊始。戎政肇修。兩置軍旅。初分府衞。計戶充兵。
纔足周事。遂使二十一年入募。六十出軍。既憚劬勞。咸規
避匿。不有整革。將何置理。其天下衞士。取年二十五以上
者充。十五年即放出。頻經征鎮者。十年放出。自今巳後。羽
林飛騎。並於衞中補。
除宥禁囚誥
恤刑緩獄。古之通義。務本勸農。國之常典。今陽和布氣。膏
澤順時。凡厥黎萌。咸事東作。而疲人嬰法。自滯圜扉。言念
於此。有軫於懷。宜從寬宥。使營稼穡。其京城內見禁囚。除
死罪以外。並時放免營農。天下諸州。亦宜準此。
遣宣勞使誥
朕恭巳無為。留神元默。俯順歷數。僉謀公卿。式命元子。祗
膺寶位。今庶政逌新。光華肇啟。但恐天下至廣。未達朕心。
故臨遣使臣。宣揚朝典。宜以膳部郎中蕭瑗為河南道宣
勞使。諫議大夫楊虛受為河北道宣勞使。贊善大夫薛植
為淮南道宣勞使。殿中丞薛麟為隴右道宣勞使。宗正卿
姜晞為河東道宣勞使。司門郎中李誠為關內道宣勞使。
工部郎中高紹為劒南道宣勞使。太子右諭德蕭憲為山
南道宣勞使。宋王府司馬裴綱為江南道宣勞使。諫議大
夫甯悌原為嶺南道宣勞使。
封乳母蔣氏莫氏誥
皇帝乳母蔣氏莫氏等。行藉柔良。心惟靜順。襁褓祗事。夙
效於勤勞。井邑分封。宜申於寵命。蔣氏可封吳國夫人。莫
氏可封燕國夫人。
誅竇懷貞等大赦誥
天步時艱。王業多難。亂常干紀。何代無之。我國家累聖膺
期。重光繼統。戎蠻慕義。遐邇無虞。朕以寡昧。嗣守丕祚。嚮
明而理。昃景忘劬。冀㝢內之小康。庶㣥生之遂性。又使家
知禮讓。人盡忠良。不謂姦宄潛謀。蕭牆作釁。逆賊竇懷貞
蕭至忠岑羲薛稷李猷常元楷唐晙唐昕李晉李欽賈膺
福傅孝忠僧惠範等。咸以庸微。謬承恩幸。未申毫髮之效。
遂興梟獍之心。共舉北軍。突入中禁。將欲廢朕及皇帝。以
行篡逆。朕令皇帝率衆討除。應時殄盡。元惡既戮。姦黨畢
殲。宗社乂安。人神胥悅。務申寬大之典。宜覃肆宥之恩。可
大赦天下。自大辟罪巳下。無輕重咸赦除之。其逆人魁首
未捉獲及應緣坐者。並不在赦限。自餘黨類往還。一無所
問。布告遐邇。咸使知聞。
命皇帝處分軍國政刑誥
大寶之尊。諒非為己。神器之重。必在與能。自昔興王。率繇
茲道。我國家運光五聖。業盛百齡。大賚洽於人心。淳風偃
於區外。而道不常泰。時更小屯。朕以菲薄。屬茲多難。仰讓
王之宿志。順公議於㣥情。丕業既康。天保斯定。皇帝神武
攸縱。睿哲克躋。安宗社於綴旒。拯生人於在溺。用遵內禪。
令總朕師。夙夜在勤。政刑益理。昨者姦臣搆釁。潛發禁闈。
兇黨布於蕭牆。飛變聞於帷扆。朕慮深倉卒。受命討除。皇
帝遂與岐王範薛王業等。勵茲孝心。率彼義勇。戮鯨鯢於
闕下。掃欃槍於天路。元惡大憝。罔不伏誅。人神用康。功業
彌廣。信可總璇衡之大政。守國家之鴻緒。能事備矣。朕又
何憂。自今巳後。軍國政刑。一事巳上。宜並取皇帝處分。其
岐王範薛王業宜各加實封一千戶。朕方閑居大庭。緬懷
汾水。無為養志。以遂素心。凡百卿士。以洎黎庶。宜體朕懷。
各盡誠節。布告遐邇。咸使聞知。
與皇帝誥
昆季恩深。歡娛共被。汝為留愛。天倫其睦。斯乃萬方有慶。
九族延休。言念仁慈。固多忻慰。
冊皇帝妃王氏為皇后誥
王者建邦。設內輔之職。聖人作則。崇陰教之道。式清四海。
以正二儀。皇帝妃王氏。冠蓋盛門。幽閒令德。藝兼圖史。訓
備公宮。頃屬艱危。克揚功烈。聿興昌運。實賴贊成。正位六
宮。宜膺盛典。可冊為皇后。
冊封皇帝良娣董氏等誥
關睢之化。始於國風。貫魚之序。著於大易。用能輔助王道。
叶宣陰教。皇帝良娣董氏良娣楊氏良媛武氏等。門襲鐘
鼎。訓彰禮則。器識柔順。質性幽閒。美譽光於六寢。令範成
於四教。宜升徽號。穆茲朝典。董氏可貴妃。楊氏可淑妃。武
氏可賢妃。
封郯王鄂王誥
昔在姬劉。分王子弟。用能本枝碩茂。算祀遐長。皇帝元子
嗣直嗣謙等。若木分輝。咸池䟽派。孝愛成性。佩服天經。岐
嶷誕靈。風儀遐舉。奉聞詩之寶訓。資樂善之芳規。錫命惟
崇。巳申綠車之寵。登庸在運。宜開朱邸之藩。嗣直可封為
郯王。嗣謙可封為鄂王。
封陝王誥
皇孫之寵。禮絕於諸侯。帝王之制。封殊於列國。爰自前代。
茲義存焉。皇帝第三子嗣昇。岐嶷夙成。聰明天假。東海壽
街之對。昔未云奇。琅琊日遠之談。今可連類。允宜胙茲茅
土。光被磐石。永固鴻業。式繼維寧。可封為陝王。
遺誥
誥。朕聞古之建皇極承大序者。雖創業垂統。則至公之器。
固不可違。而居常侍終。則必至之期。固不可易。況朕以薄
德。累承聖緒。常願致虛守靜。用遂其真志。於崇高富貴。本
非所重。故三為天子。三以天下讓。蓋從人之欲。方御於萬
邦。知子既明。復傳於七廟。爰命皇帝。寄之司牧。觀其體自
舜禹。以成厥政。則朕窅然汾陽。無負於時。何嘗不問寢以
侍膳。顏而順色。孝巳達於神明。愛巳兼於君父。成朕之
志。何慶如斯。然朕頃感舊病。歘焉大漸。聖賢共爾。修短其
分。古無不歿。同謂之歸。付託得人。夫復何恨。屬纊之後。三
日便殯。以日易月。行之自久。厚葬傷生。可以深誡。其喪紀
及山陵制度。一依漢制故事。社稷務重。皇帝不可諒闇自
居。小殮之後。宜即別處視事。軍將及岳牧等。所在發哀。並
不須來赴。百辟卿士。孝子忠臣。送往事居。無違朕意。主者
施行。
冊平王為皇太子文
維唐隆元年歲次庚戌七月庚戌朔二十日己巳。皇帝若
曰。天有丕命。集寶位於朕躬。所以奉若天道。建茲元嗣。其
明聽朕言。咨爾平王隆基。幼而聰允。長而寬博。有夙成之
量焉。夫禮以修外。樂以修內者。是務於文也。春夏學干戈。
秋冬學羽籥者。是兼於武也。繫於百姓。聞於天下者。是由
於仁也。一日三朝。嘗藥侍膳者。是資於孝也。爾有文武仁
孝之德。以知父子君臣之道。朕甚休之。閒者賊臣搆逆。窺
竊神器。則我有唐之祚。危若綴旒。爾義寧家邦。忠衞社稷。
誅其凶惡。以之康濟。主匕鬯者。非爾而誰。是用命爾為皇
太子。古人有言曰。爾身克正。罔敢不正。爾罔不忠。惟爾之
忠。昭昭臨下。不可不畏。慎乃僚。允迪端士。恭儉惟德。遠
於憸人。則萬邦以貞。答揚我四聖之鴻烈。敬之哉。
節愍太子諡冊文
維景雲元年歲次庚戌十月戊寅朔二十九日景午。皇帝
若曰。咨爾故皇太子重俊。業隆繼體。才膺守器。辨日高視
晉儲。防年遐吞漢兩。撫軍監國。皇基攸固。齒冑問安。聖圖
惟永。頃以讒邪浸潤。恩禮疎薄。外迫伊戾之謀。中啟驪姬
之譖。彼則兇計斯甚。搖動元良。爾乃誠心密運。掃除悖德。
興晉陽之甲。以罪荀寅。擁漢闕之兵。而誅趙虜。嗚呼。逆首
雖殄。凶黨未清。屬投杼生疑。亂兵旋及。朕代天理物。推亡
固存。近勦四凶。緬懷三善。言徵備禮。以慰冥魂。銀牓山門。
畫堂泉室。三年遂遠。上賓之馭不留。千載猶生。全節之名
長在。存著徽烈。歿有餘裕。志業若此。痛悼良深。宜加寵號。
用旌不朽。今冊諡爾曰節愍太子。魂而有靈。嘉茲茂典。嗚
呼哀哉。
冊桂陽郡王楊妃文
景雲二年歲次辛亥十月庚寅。皇帝若曰。於戲。咨爾故桂
陽王妻楊氏。誕承華緒。光襲懿風。性識柔明。言容婉嫕。觀
詩著範。蹈禮成規。往應高禖。作嬪英邸。謹環珮之節。珊有
其章。勵蘩藻之誠。恭而式序。遣使某持節冊命爾為桂陽
郡王妃。爾其克保彝訓。率由茂則。以正於家。無替厥命。往
欽哉。
北郊赦文
門下。朕聞大事在祀。禮極乎郊丘。大德曰生。道存乎赦宥。
故至誠斯感。允接神明之休。盛典聿修。必敷雷雨之施。古
先代帝。躬祠后土。所以崇兼載之功。配博臨之義。有虞氏
之合禘。徧於山川。成周氏之從祀。逮於林澤。西漢汾陰之
脽。東洛翠媯之墠。雖制度未備。而道有可觀。曹魏以還。數
百餘載。蓋設儀而不復。或誠信而未孚。有其廢之。莫得能
舉。我國家之受命也。承百王之季。啟三統之元。高祖神堯
皇帝膺籙受圖。繼天立極。太宗文皇帝弔人伐罪。南征北
怨。是用拯生靈於塗炭。登人物於休和。高宗天皇大帝惟
睿作聖。垂衣而理。大聖天后受託從權。當宁而化。中宗孝
和皇帝允恭克讓。守文御武。能致刑措。於變時雍。朕以眇
身。恭荷丕構。常恐政理乖中。風雨愆期。惕慮周於萬戶。疚
懷心於一物。幸乾坤交泰。宗社降靈。氣無疵癘之災。物遂
生成之性。呼韓慕化。侍子來庭。月支請職。名王入貢。大荒
同軌。瀛海無波。俯循涼德。載懷寅畏。故以歲首。肅事禋宗。
爰撰令辰。親祀方澤。採黃圖之舊制。定黑畤之前基。心謀
取則於禮經。宥密同規於詩頌。三祖登配。㣥望畢從。咸池
之舞在列。合鍾之管斯應。祥風入。當乎八變之殷。瑞日
揚暉。屬乎三獻之始。臣工助而胥悅。兆庶觀而相趨。誠敬
克申。感慶交集。頃緣郊籍。巳肆眚災。貸宥之道。未應累降。
但精享云缺。既曠代而方循。福釐所被。思寰宇之同沐。宜
因大典。式暢洪恩。可大赦天下。改太極元年為延和元年。
五月十三日昧爽以前。大辟罪以下。咸赦除之。其十惡及
劉誠之胡太宰徒侶。官人受贓。並不在赦限。文武官預大
禮。各賜勳一轉。桓彥範敬暉崔元暐袁恕己張柬之等。特
還其子孫實封二百戶。大酺五日。
讓禪位表
臣以宗社事重。家國情深。誅鋤巨逆。奉戴嗣主。今承制旨。
猥推宸極。在臣虛薄。不敢祗膺。循環震驚。無任感哽。
與劉仁軌書
昔漢以關中之事。專仗蕭何。今者託公。亦猶於古。所希耆
德。敬勗廼誠。
勞畢構璽書
我國家創開天地。再造黎元。四夷來王。萬邦會至。置州立
郡。分職設官。貞觀永徽之前。皇猷惟穆。咸亨垂拱之後。淳
風漸替。征賦將急。調役頗繁。選吏舉人。涉於浮濫。省閣臺
寺。罕有公直。苟貪祿秩。以度歲時。中外因循。紀綱弛紊。且
無懲革。弊乃滋深。為官既不擇人。非親即賄。為法又不按
罪。作孽寧逃。貪殘放手者相仍。清白潔己者斯絕。蓋由賞
罰不舉。生殺莫行。更以水旱時乖。邊隅未謐。日損一日。徵
歛不休。大東小東。杼軸為怨。就更割剝。何以克堪。昔聞當
官。以留犢還珠為上。今之從職。以充車聯駟為能。或交結
富豪。抑棄貧弱。或矜假典正。樹立腹心。邑屋之閒。囊篋俱
委。或地有椿榦梓漆。或家有畜產資財。即被暗通。並從取
奪。若有固恡。即因事以繩。麤杖大枷。動傾性命。懷冤抱痛。
無所告陳。比差御史。委令巡察。或有貴要所囑。未能不避
權豪。或有親故在官。又罕絕於顏面。載馳原隰。徒煩出使
之名。安問狐狸。未見埋車之節。揚清激濁。涇渭不分。嫉惡
好善。蕭蘭莫別。官守既且若此。下人豈以聊生。數年巳來。
凋殘更甚。卿孤潔獨行。有古人之風。自臨蜀川。弊化頓易。
覽卿前後執奏。何異破柱求姦。諸使之中。在卿為最。並能
盡節似卿。如此百郡何憂乎不理。萬人何慮乎不安。卿當
益堅。勿為後顧。嘉卿直道。今賜袍帶并衣一副。
賜劉幽求璽書
頃者王室不造。中宗厭代。外戚專政。姦臣擅國。將傾社稷。
幾遷龜鼎。朕躬與王公。皆將及於禍難。卿見危思奮。在變
能通。翊贊儲君。協和義士。殄殲元惡。放殛兇徒。我國家之
復存。繄茲是賴。厥庸甚茂。朕用嘉焉。故委卿以衡軸。胙卿
以茅土。然征賦未廣。寵錫猶輕。昔西漢行封。更擇多戶。東
京定賞。復增大邑。故加賜卿實封二百戶。兼舊七百戶。使
夫高岸為谷。長河如帶。子子孫孫。與國無絕。又以卿忘軀
徇難。宜有恩榮。故特免卿十死罪。並書諸金鐵。俾傳於後。
卿其保茲功業。永作國楨。可不美歟。
勞解琬璽書
卿器局堅正。才識高遠。公忠彰其立身。貞固足以幹事。類
張騫之出使。同魏絳之和戎。職綰文武。功申方面。勤於王
家。是為國老。頃者顧斯側景。願言勇退。深惜馬援之能。未
遂祁奚之請。然章䟽頻上。雅懷難奪。今知脫屣歸閒。拂衣
高謝。固可以激勵頹俗。儀刑庶僚。永言終始。良可嘉尚。宜
善攝養。以介期頤。
大寶積經序
朕聞天之為大也高。上下之容可紀。地之為大也廣。縱橫
之數可推。則知無去無來。不生不滅。拯沈淪於沙劫。救焚
灼於塵區。毒龍懼其威光。醉象憚其神力。其大則包於宇
宙。其小則隱於毫芒。七十二君。先在陶鈞之內。萬八千載。
即為俄頃之閒。漢日載其通暉。周星彰其降誕。鷲頭峯下。
演金口之微言。雞足山中。舒玉毫之瑞色。干戈不用。梵志
摧鋒。甲冑無施。波旬潰旅。闢圓明之淨域。啟方便之禪門。
慧晷耀於昏衢。慈雲清於朽宅。無得而稱者。其惟正覺乎。
然則教自西方。法流東夏。馬鳴龍樹。肇闡瓊編。羅什道安。
承宣寶偈。關中道俗。雖傳貝葉之文。江左黎元。未極蓮華
之旨。又以元魏迷於釋典。宇文扇於魔風。開皇之初。暫為
修建。大業之末。遽即分崩。我大唐之有天下也。睿聖重光。
文思御歷。吞沙靜㜸。鍊石稱神。巢燧執鞭。羲農擁篲。懸法
王之鏡。轉梵帝之輪。被正朔於蟠桃。混車書於細柳。三藏
沙門菩提流志者。南天竺國淨行婆羅門種姓迦葉氏也。
年十月二。外道出家。事波羅奢羅。學聲明僧法等倫并歷
數咒術及陰陽等。年踰耳順。遽乃心歸。知外法之乖違。悟
釋教之深妙。隱居名嶽。積習頭陀。初就耶舍瞿沙三藏學
經論。其後徧遊五天竺國。高宗天皇大帝聞其遠譽。挹其
道風。永淳二年。遣使迎接。天后聖帝應乾司契。當宁披圖。
令住東都。居大福先寺。譯佛境界寶雨華嚴等經一十一
部。中宗孝和皇帝循機履運。配永登樞。神龍二年。令住京
下。於大崇福寺翻譯此經。俄屬靈佑虧徵。[:#AS-92F9:⿰帛⿱丿糸]區集禍。喬嶽
之仙長往。茂陵之駕不還。朕以庸虛。謬膺丕構。敬遵前旨。
勗就斯編。法師尋繹故文。發揮新句。炎涼不懈。曉夕忘疲。
舊翻新翻。凡有四十九會。總其部帙一百二十卷成。以先
天二年四月八日畢功進內。法師戒珠在握。慧炬明心。為
法門之棟梁。啟僧徒之耳目。伏願上資七廟。八百之祚長
延。下及萬方。億兆之氓恒逸。遠邇寧謐。朝野歡娛。致澆俗
於淳源。歸迷生於壽域。暫乘紫機之暇。聊題緗帙之前。所
有會名。具於其目云爾。
景龍觀鐘銘
原夫一氣凝真。含紫虛而構極。三清韞祕。控碧落而崇因。
雖大道無為。濟物歸於善貸。而妙門有教。滅咎在於希聲。
景龍觀者。中宗孝和皇帝之所造也。曾城寫質。閬苑圖形。
但名在騫林。而韻停鐘簴。朕翹情八素。締想九元。命彼鼓
延。鑄斯無射。考虞倕之懿法。得晉曠之宏規。廣召鯨工。遠
徵鳧匠。耶溪集寶。麗壑收珍。警風雨之辰。節昏明之。飛
廉扇炭。屏翳營鑪。翥鶴呈姿。蹲熊發狀。角而不震。侈而克
揚。庶其曉散靈音。鎮入鵷鸞之殿。夕騰仙韻。恒流鳷鵲之
闈。聾俗聽而咸痊。迷方聞而永悟。洪鈞式啟。寶字攸鐫。其
銘曰。
紫宸御歷。青元樹因。傾巖集寶。竭府收珍。杜夔律應。張永
規陳。形包九乳。儀超萬鈞。上資七廟。傍延兆人。風嚴韻急。
霜重音新。自茲千歲。從今億春。懸玉京而薦福。侶銅史而
司辰。
孔子贊
猗歟夫子。實有聖德。其道可尊。其儀不忒。刪詩定禮。百王
取則。吾豈匏瓜。東西南北。
老子贊
爰有上德。生而長年。白髮遺象。紫氣浮天。函關之右。經留
五千。道非常道。元之又元。
漢高祖贊
天造草昧。雄圖糾紛。赫赫高祖。應若興雲。秦原鹿喪。沛澤
蛇分。大風一起。南面稱君。
晉宣帝贊
仲達猜忌。狼顧為人。稱疾迷謬。形神不親。辛毗仗節。蜀將
貽巾。委質北面。終為魏臣。
梁武帝贊
緬惟梁武。九五居尊。何為自屈。沈冥釋門。災興佛寺。兵纏
帝閽。竟罹凶逼。天道寧論。
