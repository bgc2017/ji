欽定全唐文卷二百四十一
宋之問(二)
早秋上陽宮侍宴序
臣聞神器至大。非聖無以光臨。寶位至尊。非神無以長守。
我金輪聖神皇帝垂妙覺。撫鴻勳。出軒宮而鎮紫微。卷翬
衣而襲元[:#AS-8862:⿱亠兊]。釋罘祝網。萬族咸寧。革故維新。五刑不用。潤
玉律而含元氣。轉金渾而調順晷。窮荒極遠。重譯左言之
俗。負阻憑危。背德殊風之類。莫不厥角稽顙。執贄來庭。烟
火通於萬方。車書混於千界。慶延八室。享配於明祇。辟水
三雍。講論乎道義。麟鳳薦祉。龜龍奉圖。石銘顯瑞於郊畿。
玉書告祥於宮掖。以日繼月。紛綸葳蕤。竹帛書之而未窮。
夷夏歌之而不極。聖人之具品周矣。天子之能事畢矣。自
千古以下。迄於梁隋。何功於人。比我全德。於是寧宴坐。展
豫遊。順四時。乘六辨。先王洛食。上帝河都。樞機正於域中。
雨露均於天下。徒觀其離宮別殿。彌複道而亘南端。高閣
重甍。瞰崇墉而連北斗。滄洲曉氣。化為宮闕之形。閶闔秋
風。亂起金銀之樹。降琱輿而式燕。簪紼凝嚴。披鏤檻而昇
高。山河在目。參光有地。遊日月於天邊。睨遠無窮。見城池
於掌上。四達分九重之路。積樹捎雲。雙莖當鐵鎖之橋。流
珠耿漢。霞漿玉醴。與湛露而俱傾。鳳管龍絲。雜商飇而共
奏。聖皇乃望芝田。賦葛天。和者萬。唱者千。乃命小臣。編紀
衆作。流汗拜首。而為序云。
奉勅從太平公主遊九龍潭尋安平王宴別序
安平王地惟藩翰。才實宗英。懸鵲鏡於胸懷。運龍泉於掌
握。以為時和政理。實探道之期。賤物貴身。尚延齡之術。悠
然遠覽。廼卜茲山。屬聖主之能仁。遂賢王之雅好。羅紈罷
御。與朱邸而長辭。金玉滿堂。棲白雲而不顧。巖石信美。結
搆多奇。錦壁周庭以造天。玉泉注戶而鳴壑。三光貝樹。影
入山窗。九節菖蒲。光搖砌水。竹林茅宇。自冥棲隱之心。藥
物圖書。即有靈仙之氣。人惟帝念。巖穴所以增輝。地入王
家。樵採尤其不犯。嗟乎。林棲谷飲。古亦有之。豈有貴而為
王。鍊形雲壑。希世獨立。萬古誰鄰。子晉以來。一人而已。㣥
公等閒紫泥之寵命。藉清溪之逸游。駐驂騑。步巖石。御落
花而聽時鳥。累宿忘歸。蔭芳樹而弄春泉。窮年不厭。衣冠
車馬明日下於春山。鸞鶴笙歌。今宵共乎芳月。隱淪可作。
將知心與事違。城關非遙。終惜風流雲散。下官少懷微尚。
早事靈邱。踐疇昔之桃源。留不能去。攀君王之桂樹。情可
何之。請人賦一言。俱裁六韻。
奉陪武駙馬宴唐卿山亭序
一人御歷。乾坤盡覆載之功。四海為家。朝野得歡娛之契。
若乃侯門向術。近對城隅。帝子垂休。時過戚里。銀鑪絳節。
辭北禁而渡河橋。駿馬香車。出東城而臨甲第。林園洞啟。
亭壑幽深。落霞歸而疊嶂明。飛泉灑而迴潭響。靈槎仙石。
徘徊有造化之姿。苔閣茅軒。髣髴入神仙之境。芳醪既溢
妙曲新調。林園過衞尉之家。歌舞入平陽之館。是日也。涼
陰稍下。溽暑將闌。前階晚而白露生。後池夕而秋風起。重
茲行樂。欣陪駟馬之遊。繼以望舒。不頓六龍之轡。爰命牋
札。咸令賦詩。記清夜之良遊。歌太平之樂事。各探一字。先
成受賞云爾。
三月三日奉使涼宮雨中褉飲序
三月上已。有袚除褉飲者。成俗久矣。摯虞對而不經。束皙
言而有禮。漢庭故事。衣冠就元霸之橋。晉國遺風。輜軿耀
翠媯之浦。興秦宮者。我大周之所建也。境連伊塞。岸隔河
都。清暑必在於三伏。洙寒(疑)不踰於十里。占星已畢。擢仙
闕而威百神。匪日將成。宜聖皇而福四海。吾儕恭興路寢。
初忝雲軺。違北京之宴樂。坐南山之霧雨。相與會良友。陶
暮春。席幽林。觴曲水。是日也。雜英初發。㣥物半榮。春逶迤
而上山。雪嶔崟而藏谷。高人一坐。杞梓交陰。作者肆筵。芝
蘭同氣。遞襲歌詠。不登絃管。嵇叔夜之鳴琴。偏依綠竹。郭
子期之春酒。本出青山。論史可聽。談元愈默。不覺齊萬品。
溢九圍。愛流波。惜遲景。顧眄相謂。雖非巢許之閒。左右同
聲。盍各巖泉之助。請染翰操紙。賦詩言志。人探一言。俱題
四韻。
上巳泛舟昆明池宴宗主簿席序
僕不遊於茲。十有五載矣。心由物感。遐矣不忘。跡為事牽。
近而難挹。南陽宗邕。文通學古。器重名高。令君有奉倩象
賢。丞相生元成邁德。暮春修以文之會。上巳邀袚褉之遊。
乃結縉紳。撰清辰。殷殷轔轔。歊霧驚塵。望於昆明之濱。觀
其大浸川陸。博資畿甸。鳬鷖發海。來往沈浮。日月麗天。東
西出入。千年珍館。無復豫章。四面金隄。仍同樹杞。是日也。
駕肩錯轂。備朝野之歡娛。袨服靚妝。匝都城之里閈。翠幕
星布。錦帆霞屬。餘瀝下醉於綃人。新聲遠聒於川后。縱目
遐覽。識皇代之承平。得意同歸。有吾儕之行樂。高明一座。
桂樹叢生。君子肆筵。玉山交映。束皙以言談得俊。張華以
史漢先鳴。登旨酒而無荒。絃清琴而自逸。於是涉連榻。命
孤舟。桃水漲而浦紅。蘋風搖而浪白。逼匡阜兮遵彭蠡。邈
矣載浮。指衡岳而超洞庭。眇焉疑到。曲島之光靈乍合。神
魂密遊。中流之萍藻忽開。龜魚潛動。睎鏤鯨而鼓掉。共看
燒劫之灰。歷牽牛而問津。欲取支機之石。晴光劃野。有象
而必形。夕陽照山。無奇而不見。思溢今古。心搖草木。漢家
城闕。遺之以雜霸之風。秦塞膏腴。潤之以太平之色。景窮
勝踐。歸限嚴闉。思染翰於上林。願揮戈於濛氾。主稱未醉。
惟見馬駐浮雲。賓共少留。自有魚銜明月。宮商待叩。㣥公
之獲助巳多。序引先題。下走之求蒙不逮。請授素幅。以頌
佳遊。使一時之興詠遙存。千古之姓名常在。
宴龍浤詩序
玉樹涼臺之側。丹谿洞壑之傍。靈聖之所往還。蛟螭之所
潛伏。飛泉鶴挂。躡江隅之七里。曲磴龍盤。架彭門之九折。
潭如月映。狎之者無從。石似霞開。陟之者莫曉。斜馳洛邑。
徑路接於風煙。却枕寒郊。年代成乎今昔。㣥公以乘星戾
止。納言以捧日來遊。雖復八舍七車。情每存於野託。貂冠
鵲印。志彌尚於幽尋。探勝迹而忘疲。對良朋而不倦。於是
藉纖草。挹清樽。咀芝术。浮蘭桂。同謝客之山行。類淵明之
野酌。時臨夏首。繡羽囀而添歌。序屬春餘。丹花舒而助笑。
相趍動色。縱賞飛談。覩軒蓋而為輕。悅薜蘿而是重。兀然
而醉。心已合於大道。怳爾而醒。迹暫均於小隱。物外之興
致斯遠。俗中之囂塵自隔。此之嘉會。僉曰難逢。曹子建七
步之才。論情實愧。江文通五色之管。豈宜虛擲。
春遊宴兵部韋員外韋曲莊序
長安城南有韋曲莊。京郊之形勝也。却倚城闕。朱雀起而
為門。斜枕岡巒。黑龍臥而周宅。賢臣作相。舊號儒宗。聖后
配元。今為戚里。韋大官雙珠絕價。百金懿名。文華得俊於
陸氏。兄弟掩譽於荀家。先人結廬。當大厦之地。衆賓連袂。
乘暮春之月。觀其奧區一曲。甲第千甍。冠蓋列東西之居。
公侯開南北之巷。嬴女樓下。吹鳳降於神仙。漢妃館前。濯
龍走其車馬。地靈磊落而閒出。天爵蟬聯而相繼。拜郎起
草。襲鴈而傳羔。補衮司槐。送伯而迎季。爾乃闢虛幌。敞華
筵。閨門之秀士咸集。京邑之清流畢萃。萬株果樹。色雜雲
霞。千畝竹林。氣含煙霧。激樊川而縈碧瀨。浸以成陂。望太
乙而鄰少微。森然逼座。尚書未至。曳履驚鄰。宮尹遞來。鳴
騶動壑。登玉俎。醉金觴。地高而珍物雖豐。理洞而清徽不
雜。以醉觀德。因談獲情。外戚遨遊。自攜歌吹。主人賞會。但
有琴詩。於是下高臺。陟曲沼。鋪落花以為茵。結垂楊而代
幄。霽景含日。晚霞五彩而丹青。韶望卷雲。春膏一色而凝
黛。景闌興逸。氣清心遠。仰大儒之肆。其德可師。入處士之
廬。斯人若在。諷誦於逸彭之藻。沐浴於扶陽之墟。向來挹
清議。擅風流。即事奇偉。佳辰行樂。安可無述。文在茲乎。酆
國善誘詞宗。見收士末。內史褉亭之集。竊倚琳瑯。衞尉別
業之遊。濫先題目。歸軒莫駐。麗城將掩。拙而不速。恨無倚
馬之才。婉而且微。請談雕龍之什。公命賦水字。盍成四韻
云爾。
送懷州皇甫使君序
甸服三百里。共京都參化。良吏二千石。與天子分憂。覃懷
奧區。必寄能者。皇甫使君。累司寵職。夙著香名。威惠歷刺
於外臺。風流載款於京國。議者應南宮之象。實謂光朝。使
乎奏西河之能。更勞為郡。襜帷即路。供帳出郊。宿雨碧滋。
浮漢城之氣色。朝陽紅景。入太山之草樹。新豐美酒。不換
離心。函谷重關。能搖別恨。河內未理。暫借寇恂。潁川既輯。
佇歸黃霸。廟堂側席。㣥公以尚義相高。川陸分途。我輩以
贈言為貴。況筵開灞岸。路指太行。請居人贈王粲之詩。去
者留阮公之作。
送尹補闕入京序
河閒尹公。博物君子。解褐調慈州司倉。白雲在天。不樂為
吏。有竹林近虖[:#AS-FBED:●]⻏杜南山。彈琴讀書。日益淪放。雖道貴
物外。久無世情。身退名高。再顯天爵。遂使公卿舉手。羔鴈
成㣥。無何。勅書到秦。徵詣函洛。天子以其老成達學。昂藏
有古人風。命典著書。職在補闕。時議以謂伯喈得召。仲甫
登聞。既而藉馬入關。西攜老幼。重見喬木。載馳舊山。念出
處事違。居人惜別。離車將遠。凡我同志。賦詩贈行。
三月三日於灞水曲餞豫州杜長史別昆季序
上巳佳遊。近郊春色。朱軒映野。見東流之祓褉。白雲在天。
愴南登之送別。杜長史言辭灞滻。將適荊河。戀舊鄉之喬
木。藉故園之芳草。鴒原四鳥。是日分飛。輿泉二龍。此時云
遠。綠潭一望。青山四極。秦人去國。乘右輔之修途。洛客思
歸。憶東京之曲水。請染翰操紙。即事形言。各賦蘭亭之詩。
咸申葛陂之贈。
送裴五司法赴都序
夫有別必感。今昔共之。蓋理迫聚散。事均窮達。望秦是斷
腸之所。況念故園。懷洛多掩涕之人。更分良友。裴五官業
傳河寶。才誕岳靈。彩思有神。鬚眉若畫。一日不見。鄙恡都
生。千里送歸。風流忽遠。朝英出餞。迴北走於郊隅。野墅銷
雰。引南山於庭際。客飲恨而歡促。席含情而景遲。目喬樹
之將華。青門戀舊。背芳萱之稍吐。金谷逢春。舉杯伊何。願
君軫之少駐。賦詩於是。旌予志之所之。敢謂座賓。盍宣離
唱。
袁侍御席餞永昌獨孤少府序
春其暮兮。勞志士之幽嘆。友其行矣。結吾徒之遠悲。豈不
以時物歲華。好事者賞而不足。名流才子。相歡者懷而不
見。河南獨孤冊。風儀松竹。詞賦雲泉。清議多南史之才。選
署半北部之慰。袁侍御風霜利器。金石宏材。執憲稱柱下
之雄。禮士採域中之俊。爾乃選辰開宴。考地䟽筵。落花覆
沼。懸藤掃砌。竹林以清氣娛賓。蘭畹以芳心愛客。環坐三
尺。起君子之風。祖道百壺。酌賢人之酒。去留交軫。舞詠相
喧。管召魚樂。杯薰鸎醉。此時奚怨。盛集無何。是日增悲。韶
芳亦盡。啼烏送晚。遙棲御史之林。班馬嘶歸。近送舍人之
驛。夫登高動詠。贈遠形言。豈鄙懷之庶幾。乃㣥公之事業。
盍請離唱。用貴洛陽之紙焉。人採一言。各題四韻。
春夜令狐正字田子過弊廬序
田二官考室潁陽。令狐九閑居渭涘。徵君太守。世業相親。
洛邑秦京。道遊非遠。春山採藥。揖二子之高蹤。夜月迴車。
入故人之窮巷。闢書幌。卷琴帷。綠竹一叢。清風三尺。幽吟
所託。遊仙招隱之詩。嘉話伊何。丹邱白雲之事。焚枯未薦。
飽我以老氏之言。舉白無譁。醉予以胡邱之說。池塘潤於
時雨。衣巾漸於和氣。蘭欲芳而逼人。林將曙而催鳥。嗟乎。
語默恒理。聚散何常。請揮翰寫心。用旌厥事。使嵩高洞裏。
記茲夕之當歌。太白巖中。念今宵之秉燭。共編四韻。貽諸
好事云。
為太平公主五郎病愈設齋歎佛文
至矣哉。釋迦之本願也。念起於大悲。業成於廣濟。代俗以
積迷為用。有感斯通。衆生以諸病作身。至誠能愈。我鎮國
太平公主。娥靈襲彩。女曜聯英。戒環佩於中閨。邑山河於
外館。位彌高而迹彌下。保是洪猷。身日貴而心日微。由乎
夙植。全其忠孝。頌美於家邦。宜爾子孫。理歸於福壽。第五
子某官某。才光性與。慧發生知。山桂含芳而逼人。階蘭吐
秀而驚俗。頃以寒暄稍改。保攝微乖。留臥玳瑁之牀。陪侍
鳳凰之宇。公主上祈妙福。蒙降慈恩。漢賜黃金。還依膝下。
隋珍明月。再入掌中。今者上報慈恩。大張名供。於是披甲
第。闢梵筵。幢蓋乘空而下來。龍象接武而爰集。迴供純陁
之國。求饌香積之宮。[:#AS-8456:⿺麥丏]為邱而蔽庭。酪為沼而環砌。龍王
獻水。噴車馬之埃塵。天女散花。綴山林之草樹。無邊之施。
下飽於三塗。普救之心。傍寬於六趣。伏願以斯妙福。上薦
聖朝。應天皇帝長保金圖。永臨璿極。九族既睦。袪其有漏
之緣。萬人以安。不捨無生之見。順天皇后慶垂椒掖。德盛
蘭宮。國風流洽於鵲巢。坤儀光贊於龍扆。皇太子業躋聖
敬。本固元良。諸王公主等擢秀本枝。崇榮湯沐。三槐九。庶
職㣥寮。咸維赤縣之圖。共翼青雲之紀。備該空有。遍燭幽
明。俱超解脫之津。永拔輪迴之地。
祭王城門文
維長安二年歲次月日。司禮主簿宋某。謹以清酌之奠。敬
祭於故宮尹丞太原王君之靈。惟靈顯考。抗志恬漠。九辟
奚顧。一邱自樂。行擬巢由。言重許郭。粵我先人。比德同道。
理閫探索。詞源論討。翰墨具存。有真有草。古人之言。朋友
世親。王氏兄弟。既義且仁。撫我則厚。莫殊天倫。粵我幼蒙。
哀纏岵屺。急難相顧。若出諸已。聞過必箴。見善斯喜。盛德
之後。昔聞其昌。之子壯年。朱紱始光。賀者在門。哭者在堂。
慰君之兄。撫君之子。郭門祖祭。平生已矣。問天何言。閉恨
泉裏。嗚呼哀哉。尚饗。
祭楊盈川文
維大周某年月日。西河宋某。謹以清酌脯羞之奠。敬祭於
楊子之靈曰。自古皆死。不朽者文。北河流液。西岳吐雲。叶
神通契。降精於君。伏道孔門。遊刃諸子。精微博識。黃中通
理。屬詞比事。宗經匠史。玉璞金渾。風搖雲起。聞人之善。若
在諸已。受人之恩。許之以死。惟子堅剛。氣陵秋霜。行不苟
合。言不苟忘。大君有命。徵子文房。余亦叨忝。隨君頡頏。同
趨北禁。并拜東堂。志事俱得。形骸兩忘。載罹寒暑。貧病洛
陽。裘馬同弊。老幼均糧。自君出宰。南浮江海。余嘗苦饑。今
日猶在。之子妙年。香名早傳。從來金馬。夙昔崇賢。門庭若
市。翰墨如泉。千載之後。聞而凜然。死而不亡。問余何傷。傷
予命薄。益友零落。生平之言。幽顯相託。痛君不嗣。匪我孤
諾。君有兄弟。同心異體。陟岡增哀。歸葬以禮。旅櫬飄零。於
洛之汀。我之懷矣。感歎入冥。見子之弟。類子之形。悼往心
絕。慰存涕盈。古人有言。一死一生。昔子往矣。追送傾城。今
子來也。乃知交情。惟郭是戚。有崔不易。來哭來祭。哀文在
席。帷席可依。冰雪四滿。家人哀哀。賓徑微斷。今我傷悲。情
懃昔時。子文子翰。我緘我持。子宅子兆。我營我思。子有神
鑒。我言不欺。我有絮酒。子其歆之。我亦引滿。儻昭神期。魂
兮歸來。聞余此詞。
為[:#AS-8862:⿱亠兊]州司馬祭王子喬文
維大唐神龍二年歲次甲子月日。前大中大夫行[:#AS-8862:⿱亠兊]州都
督府司馬王某。謹以清酌之奠。敢昭告於仙君之靈。夫惟
仙君。神化寥廓。昔為葉宰。莅此郛郭。謁帝乘鳬。賓天控鶴。
玉以為棺。言降楚鄉。土自成壠。人知東岡。靡靡行邁。邑過
諸梁。實感我先。顧慕增傷。載馳載奔。于陵于谷。廼披蔓草。
式敬喬木。孰不懷古。誰非後昆。靈冑日衰。遐心莫存。逮及
仙伯。復茲道門。小子實幸。忝惟枝孫。華陽舊里。緱氏新宅。
二君爰剏。百代不易。豈無沃土。永守遺跡。有鳥有鳥。歸來
何斯。緬惟此地。登真之基。願考俠室。樹茲豐碑。有志未就。
靈其祐之。尚饗。
為宗尚書祭梁宣王文
維大唐景龍元年歲次丁未十月乙未朔四月戊戌。兵部
尚書宗楚客弟將作大匠秦客等。謹以清酌庶羞之奠。致
祭於梁宣王之靈。惟王神岳降靈。英姿濟代。在周錫梁社
之寵。翊唐有代邸之勳。不謂業在必安。而釁生非意。賊臣
結黨。大黷宸闈。逆子弄兵。輕誣懿戚。密謀奉主。惟以國家
為心。飛禍及門。翻令父子併命。九重軫念。悼舟檝之堙沒。
百辟興嗟。愴衣冠之殄瘁。楚客等早承輝眄。夙忝娛遊。姻
屬謬接於葭莩。兄弟竊方於鴈序。叨列五等。同事兩朝。昔
以高義銘心。今猶德音在耳。嚴慈永往。伯季凋零。友睦申
於長妹。成立冀於猶子。而家不悔禍。俱斃仇人。入私庭而
痛深。過王門而悲極。竹池舊賞。看鴈鶩之猶歸。蒿里新歌。
恨天人之永逝。嗚呼哀哉。九原撰日。萬古營魂。士悲高駕。
帝慟津門。殞賢輔而星坼。害良臣而霧昏。想平生之如在。
庶髣髴於斯樽。尚饗。
為宗尚書兄弟祭魯忠王文
維景龍二年歲次戊申月日。兵部尚書楚客弟將作大匠
秦客等。謹以清酌之奠。敢昭告於魯忠王之靈。惟王寶構
因地。瑤林肅天。靈資海岳。質冠神仙。德潤猶雨。機清若泉。
不孤大造。翻摧少年。百身豈贖。四序云變。慈軫玉扆。悲盈
金殿。令德彌秀。徽容難見。悼前歲之今日。共銜酸於隙電。
錦鸞失偶。臺鳳悲隻。玳席賓空。金鄉戶闃。徑不踐兮苔紫。
庭不遊兮草碧。敢申賦於童眇。痛平生之姻戚。嗚呼哀哉。
鴈池送夏。馬埒迎秋。露白天淨。雲低隴愁。恨名王之淪枉。
悲促運之浮休。蓄哀思而成泣。憑聦明而致羞。小山一平
兮多桂樹。故人雖在兮罷蘭遊。心追往而將絕。淚橫目兮
難收。嗚呼哀哉。尚饗。
為韋特進已下祭汝南王文
維大唐景龍二年歲次戊申月日。某官某等。謹以清酌之
奠。祭於汝南王之靈。相門踵德。王實挺生。天資溫克。神與
聦明。人稱玉樹。我嗣金籯。芝庭欲秀。桂林將逐。惟彼鴈堂。
墜茲鴻陸。魅奪精氣。墳迷草木。漢皇纂籙。周母參功。夷夏
昭洗。幽明感通。九魂見日。一葉隨風。孝極先妃。丹旐前歸。
慈殷諸季。素旐相次。楚甿啜泣。秦人下淚。荊分自久。棣落
無餘。悲炎海之下制。惟觀津之上書。鳶忌南而跕水。鴈愛
北而隨車。嗚呼。凡在枝戚。銜恩極遍。寵賁濯龍。榮分化鷰。
獨傷元子。冥寞無見。玉宸下感。金屋增悲。珠亡禍速。沙崩
慶遲。綠車為贈。黃泉各思。官舍攸止。先塋甫託。齊國返葬。
隨原可作。靈之歸來。無惑甌駱。尚饗。
祭社學士審言文
維大唐景龍二年歲次戊申月日。考功員外郎宋之問。謹
以清酌之奠。敬祭於故修文館學士杜君之靈。嗚呼。位曰
大寶。才曰天爵。辭業備而官成。名聲高而命薄。屈原不終
於楚相。揚雄自投於漢閣。代生人而豈無。人違代而咸若。
運鍾唐虞。崇文寵儒。國求至寶。家獻靈珠。後復有王楊盧
駱。繼之以子躍雲衢。王也才參卿於西陝。楊也終遠宰於
東吳。盧則哀其栖山而臥疾。駱則不能保族而全軀。由運
然也。莫以福壽自衞。將神忌也。不得華實斯俱。惟靈昭昭。
度越諸子。言必得俊。意常通理。其含潤也。若和風欲曙。搖
露氣於春林。其秉艷也。似涼雨半晴。懸日光於秋水。衆轍
同遵者擯落。㣥心不際者探擬。人也不幸而則亡。名兮可
大而不死。君之栖遑。自昔迷方。逢時泰兮欲達。聞數奇兮
自傷。屬文母之丕運。應才子之明敭。援淪秀於蘭畹。侍仙
遊於柏梁。命以著作。拜之為郎。始翔鴛於清列。旋禦魅於
炎荒。遺旅鴈兮超彭蠡。作編人兮居越裳。殊許靖之新適。
憶虞飜之舊鄉。惟皇龍興。再施法度。拂洗溟渤。騫翔雨露。
通籍於八舍禁門。搖筆於萬年芳樹。仰赤墀兮非遠。謂白
首兮方遇。君病何病。到此彌留。藥雖餌兮寧愈。針不及兮
可憂。雖則妙醫莫識。實冀明神獲瘳。嗚呼哀哉。君之將亡。
其言也善。余向十旬。日或再展。君感斯意。贈言宛轉。識金
石之契密。悔文章之交淺。命子誡妻。既懇且辨。自予與君。
弱歲遊執。文翰共許。風露相浥。況窮海兮同竄。復文房兮
並入。川流遽閱。隙電初過。昔乘運兮如此。今造冥兮若何。
懷君疇好兮恨已積。念君近惠兮情倍多。道之南宅。囷之
東粟。使君孤之有餘。寧我家之不足。籍籍流議。喧喧薄俗。
名全每困於爍金。身沒誰恨其埋王。空落長松千尺。詎置
生芻一束。倬彼韋公。贈殷禮縟。善乎崔子。理感情屬。相識
有素。見賢增勖。登君詞賦於雲臺之上。藏君齒髮於緱山
之曲。緱氏山兮山上雲。秦城郊兮郊外墳。孟冬十日兮共
歸君。君有靈兮聞不聞。我咀瑤屑。君知自久。坐泣焚芝。遙
哀畫柳。闕視祖載。爰遺巵酒。願歆悲誠。將告良友。尚饗。
祭禹廟文
維大唐景龍三年歲次己酉月日。越州長史宋之問。謹以
清酌之奠。敢昭告於夏后之靈。昔者巨浸橫流。下民交喪。
惟后得流星貫昴之夢。受括地理水之符。底定九州。弼成
五服。遂類上帝。乃延㣥公。自有生靈。樹之司牧。大災莫踰
於堯日。勤人不越於夏君。向微隨山奠川之功。蒼生為魚。
至今二千九百年矣。肇為父子。始生君臣。興用天之道。廣
分地之利者。嗚呼皆后之功也。之問移班會府。出佐計鄉。
遂得載踐遺塵。遠探名穴。朝玉帛於斯地。聲存而處亡。留
精靈於此山。至誠而響發。悲夫。井家相連。於今幾年。當其
葬也。上不通臭。下不及泉。棺絞葛兮墳收壤。鳥耘荒兮象
耕田。先王為心。享是明德。後之從政。忌斯姦慝。酌鏡水而
勵清。援竹箭以自直。謁上帝之休佑。期下人之蘇息。日之
吉。神之歆。激楚舞。奏越吟。芳俎溢。醇罍深。遺羞厭於魚鳥。
餘瀝醉於山林。忽雲搖兮鳳舉。空壽堂兮陰陰。
