欽定全唐文卷一百十七
晉高祖(四)
示百寮御札
朕猥以眇沖。式承眷命。雖宵衣旰食。不敢怠荒。而一日萬
幾。有虞曠闕。應在朝文武臣寮等。早升班序。並蘊器能。懷
康濟之才。展經綸之術。既逢昌運。宜罄讜言。須務救時。各
思舉職。勿取容而避事。勿尸祿以曠官。或時經未叶於和
平。必思獻替。或命令未諧於允當。必在箴規。苟有敷陳。並
當開納。俟汝匪躬之節。副予仄席之求。凡在朝廷。共裨寡
德。咨爾卿士。宜體朕懷。
示百寮御札
朕自祗膺大寶。虔奉丕圖。每念創業之艱難。未嘗終食而
懈惰。所冀照臨之內。將臻康泰之風。庶幾億兆之中。漸息
瘡痍之痛。雖疚心罔暇。而逆耳無聞。豈視聽之不開。致箴
規之未貢。應在朝文武臣寮等。各懷異術。早踐通班。宜陳
經濟之謀。用贊興隆之道。勿失讜直之議。無拘循避之規。
咸罄乃誠。同規不逮。宜令在朝文武臣寮。每人各進封事
一件。仍須實封通進。務裨闕政。用副虛懷。凡百寀寮。宜體
朕意。
令百官上封事御札
百官。曾有宣示。令進封事。據到者未及十人。朕雖無德。自
行勅後數月。至懵人也應有一件事。食祿於朝。卒無一言。
可不知貞觀政要說。言而不用。朕所甘心。用而不言。誰之
責也。
幸洛都御札
朕自承天命。肇啟帝圖。期四海之混同。法五載之巡狩。睠
惟全魏。實曰奥區。人物殷繁。山河雄壯。地雖昇於都邑。民
未識於乘輿。皆傾望幸之情。宜展省方之義。取今月五日
暫幸洛都。沿路供頓。並委所司以官物排比。州縣官不得
科率人戶。其隨駕內外官員并馬步兵士等。不得擾人。踐
踏苗稼。中外遐邇。宜體朕心。
封錢元瓘吳越國王玉冊文
唯天福三年歲次戊戌十一月甲辰朔五日戊申。皇帝若
曰。王者握圖立極。崇德報功。或開國以建邦。或苴茅而錫
壤。乃樹藩屏。式奬忠勳。古先哲王。率由斯道。惟朕薄德。敢
忽彝章。況夫奠南服之奥區。鎮東甌之重地。懋績雖高於
列土。殊榮未繼於肯堂。得不申加等之恩。降非常之命。用
紀代天之業。特頒鏤玉之文。乃擇吉辰。爰敷盛典。咨爾興
邦保運崇德志道功臣天下兵馬副元帥鎮海鎮東等軍
節度浙江東西等道管內觀察處置兼兩浙鹽鐵制置發
運營田等使開府儀同三司檢校太師守中書令杭州越
州大都督府長史上柱國吳越王食邑一萬五千戶實封
一千五百戶錢元瓘。嶽靈稟粹。天象儲精。蘊文武之兼材。
受乾坤之閒氣。寵承吳越。功邁桓文。運妙略以平凶。用奇
兵而制變。祗嗣基構。表率英雄。淮彝之屏氣銷聲。海嶠之
波澄浪息。而況興我昌運。竭乃忠規。懋勳庸而首列韓壇。
奉玉帛而誠先禹貢。語尊奬則獨標大節。顧封崇則未稱
鴻名。宜舉徽章。俾奉先正。矧其天文當南斗之分。地志控
勾踐之都。眷茲舊封。允屬全德。是用異車服於羣后。盛簡
冊於列藩。正二國之土疆。錫九天之寶瑞。表予嘉命。纉乃
舊邦。大振家聲。夾輔王室。今遣使大中大夫尚書左丞上
柱國賜紫金魚袋王延使副中散大夫尚書司門郎中柱
國賜紫金魚袋張守素持節備禮。冊爾為吳越國王。於戲。
服衮衣而佩元玉。位壓羣侯。駕戎輅而握兵符。名尊九伐。
馭貴之重。象賢之榮。爾其祗荷天光。勉清國步。往綏厥位。
永孚於休。戒之慎之。勿忝前烈。
改元大赦文
古者君臨大寶。子育黎民。爰當御歷之初。宜布惟新之令。
將冀昭蘇品物。蕩滌瑕疵。大推作解之恩。俾樂咸亨之運。
恭以明宗皇帝經綸草昧。統御寰瀛。垂衣而八表歸心。負
扆而十年無事。必謂盤維永固。鼎社無遷。立萬代之基圖。
為百王之軌範。洎遺弓劒。遂起干戈。逆䜿延灾。宗英失守。
劫奪神器。侮亂天常。誅戮至親。虐害無告。顧予何咎。忽有
異謀。無名而大舉甲兵。不道而廣勞生聚。寰中板蕩。天下
驚騷。內外離心。遐邇積怨。嗷嗷士庶。若無所依。契丹皇帝
不忘先朝。特存舊好。親提銳旅。遠殄羣凶。未整鸛鵝。盡殲
蛇豕。而復念中原之無主。憫四海之倒懸。欲泰羣情。特申
大義。猥惟涼德。俾纂寶圖。成命不迴。固讓莫得。殷湯以東
征西怨。乃踐帝圖。夏禹以地平天成。遂興王業。矧予寡昧。
有愧推崇。雖勉副羣心。恭臨大位。將何以祗膺眷祐。統和
人神。以是馭朽興懷。宵衣在念。躋生民於富壽。保社稷於
延洪。頒歷紀年。既有遵於典冊。推恩行慶。將普及於幽遐。
宜改長興七年為天福元年。大赦天下。十一月九日昧爽
巳前。應在京及諸州郡邑罪犯。及曾受偽命職掌官吏。并
見禁囚徒。巳結正未結正。巳發覺未發覺。罪無輕重常赦
所不原者。咸赦除之。應曾相連賊黨軍人百姓。有奔竄山
谷者。一切不問。任歸本貫。如卻願在軍者。亦仰所司申送。
當令本軍收管。易俗移風。宜遵善教。尊本敬始。自有常規。
明宗朝所行勅命法制。仰所在遵行。不得改易。悉力為時。
罄財助國。苟不推於恩信。亦何示於賞酬。自舉義巳來。應
借率人戶。及經抄括商旅資財錢物。委所司明置文籍。候
平定之後。當議給還。京城將士。降附軍戎。自舉義巳來。悉
聞忠藎。宜加賞賚。以勸勤勞。應在京諸軍將領兵士等。候
並破賊寨。當議各加優賞。有沒於王事者。各與贈官。其子
孫並與量才敘用。文武官寮等。久輸推戴之誠。宜示奬酬
之道。應在京文武官寮。及軍府將校并勸進官等。兼前資
官內。自五月後來未曾分掌職任。並各與遷轉官資。自五
月後來巳曾受官者。不在此限。其軍府諸色職掌將吏等。
巳及押衙職者。并與加官。未及押衙職者。各與遞遷職次。
應超魏府行營及係侍衞諸軍將校等。并巳加恩外。所有
六軍及諸道本城并替換在諸處將校未加恩者。凡執干
戈。皆為社稷。雖守役或分等次。而傾心盡著勤勞。且被渥
恩。各升官秩。用奬輸忠之效。俾堅禦侮之誠。其六軍及諸
道州府本城并替換在諸處將校未加恩者。宜令并與依
資轉官。仍令六統軍及諸道州府。據前項軍都。自副將巳
上。分析名銜申奏。鹽麥之利。軍府所須。倘不便於戶人。宜
別從於條制。所期濟衆。無患妨公。在京鹽貨。元是官場出
糴。自今後並不禁斷。一任人戶取便糴易。仍下太原府。更
不得開場糶貨。其麴每斤與減價錢三十文。恩推掩骼。義
顯燭幽。允諧遐邇之心。冀叶陰陽之序。應自舉義巳來。或
有因事抵法之人。及九月十四日後。殺戮賊寇。所在暴露
骸骨。未有骨肉收認無主者。委逐處長吏埋瘞。弓旌聘士。
巖穴徵賢。式光振鷺之班。將起維駒之詠。應山林草澤賢
良方正隱逸之士。委逐處長吏切加採訪。咸以名聞。當議
量才敘任。昨以寇戎久在郊境。頗傷禾稼。賦租應近畿五
十里內。委逐處令長檢覆。當與免今秋稅租差科。於戲。甘
澤配天。萬物以之膏潤。震雷出地。百卉繇是發生。將欲道
和氣於八方。示深仁於三面。永康聖歷。普洽民心。凡百庶
寮。洎方伯連帥。克奉明恩。勉揚厥職。共臻至化。稱朕意焉。
赦書日行五百里。敢以赦前事言者。以罪罪之。布告中外。
咸使聞知。
御文明殿大赦文
蓋聞神無常祀。惟德是歆。民無常懷。非賢不乂。歷數有歸
者。人祇共贊。文明懷遠者。龜筮叶從。所以周開七百之基。
夏作三王之首。伏自莊宗失馭。天下分離。萬國懷賢。三靈
改卜。明宗皇帝潛符景運。克紹寶圖。一莅寰區。八周星律。
偽主從珂。始因微績。序在維城。遇大國之多艱。以列藩而
入統。勦絕裔嗣。屠害忠良。臨大寶而罔以德聞。御諸侯而
惟將威脅。朕以明宗皇帝每宏厚遇。益勵微誠。無纖粟而
使人可疑。無絲毫而事君不謹。豈期深苞禍釁。暗抱猜嫌。
欲用奸謀。擬相魚肉。初以北門之事。委朕一生。忽將汶上
之田。遷予十乘。二三其德。始終違心。既欲害於無辜。孰肯
扶其不道。而遇北朝皇帝英明鑒古。威武冠今。嫉彼不平。
閔予多難。遂致累殲凶寇。繼納降兵。每借巨功。俾成大業。
朕自興基構。頗歷艱難。冀兆億而保安。敢興寐而輒怠。今
則重光日月。再造乾坤。宜覃在宥之恩。以布鼎新之命。可
大赦天下。今月二十九日昧爽巳前。應在京及諸州府。凡
有所禁囚徒。巳發覺未發覺。巳結正未結正。罪無輕重常
赦所不原者。咸赦除之。雷雨作解。瑾瑜匿瑕。宜加盪滌之
恩。用示包容之應。中外諸色職掌官吏有受偽命者。一切
不問。既除巨蠧。亦愍俱焚。難全者須正呂刑。可恕者特開
湯網。偽庭賊臣張延朗劉延皓劉延朗等。並姦邪害物。貪
猥弄權。罪巳滿盈。理難容貸。除此三人巳行勅命外。其有
宰臣馬裔孫樞密使房暠宣徽使李專美河中節度韓昭
裔等四人。雖元事偽庭。咸居重位。每持忠慤。不務詭隨。偽
主不任才謀。遂致傾覆。朕昔在藩邸。備所諳知。今並釋放。
一切不問。應中外官寮之外。有自舉義巳來歸順者。委中
書門下別加任使。應偽庭貶降官。未量移者與量移。巳量
移者與復爵。受官亦與復資。應徒流收管人並放還。伏以
少帝地居嫡裔。位纂洪圖。王從珂始構異謀。非理屠害一
家骨肉。將正承祧之典。式敦敬始之名。宜令中書門下追
尊定諡。擇日禮葬。妃孔氏。宜行追冊祔葬。應有宿舊臣寮。
並與量加敘用。昨者舉義之地。稱師之邦。必蹂踐於川原。
要矜蠲於輿賦。其河東管內諸縣稅租。今年秋及來年夏
稅。各與減放一半。警蹕經過之地。望幸雖榮。蕃漢雜處之
兵。禁暴難備。既頒渥澤。須示優矜。昨大軍兵士。自河東以
至京畿。沿路擾踐之處。宜委逐處長吏公當檢覆。據頃畝
特與蠲放今年秋稅一半。朕昨於霸府創置新軍。救時昔
在於從權。卹下今徇於所欲。河東所有新招置義勝軍人。
並放逐便。賞罰二柄。激勸萬方。倘稽甄奬之恩。何答勤劬
之效。應扈駕及相次歸順軍都。並與重加優賞。但緣宮內
庫藏虛乏。宜令三司疾速抽徵諸道稅物。以充賞給。其指
揮使等。並與超轉官資。五月後來巳曾受恩命者。亦與依
資轉官。高懸朗日。照臨必備於遐陬。大扇仁風。亭育罔遺
於纖芥。應天下歸順節度使刺史下賓席郡職及將校等。
委中書門下各與改轉官資。覆車難襲。弊政宜遷。恤鄉邑
之瘡痍。救民人之疾苦。其北京管內鹽當戶合納逐年鹽
利。昨者偽命指揮使每斗須令人戶折納白米一斗五升。
極知百姓艱苦。自後宜令人戶以元納食鹽石斗數目。每
斗依時價計定錢數。所取人戶便穩折納。一人湯沐之奉。
實在王畿。兆民凋弊之風。宜行仁恕。其洛京管內逐年所
配人戶食鹽。起從來年。每斤特量減價錢十文。應諸道州
府所徵百姓正稅斛斗錢帛等。除係省司文帳外。所在州
府並不得衷私增添紐配稅物。應有懷才抱器。隱遁山林。
方切務於旁求。宜遍行於搜訪。委所在長吏備達朝旨。具
以名聞。致仕官或筋力未衰。才能可任。將表乞言之敬。難
從歸老之心。委中書門下商量奏聞。當議昇擢。義夫節婦。
孝子順孫。委逐道奏聞。當加旌表。應自起義巳來。或盡節
捐軀。歿於王事。宜加褒贈。兼恤妻孥。俾義激於忠貞。庶恩
霑於幽顯。鳴諫鼓以俟讜言。列柱石以申冤滯。將聞善以
自戒。思與物以垂恩。備著前規。用光大業。或直辭可貢。或
有理可矜。各務奏陳。皆當鑒納。明宗朝屬之內。宿舊之中。
或功名曾著於輿情。或材氣可裨於公政。宜委中書門下
量才敘錄。關防凡有征稅。省司曾降條流。慮多時而或有
隱藏。因肆赦而再頒條貫。應諸道商稅。仰逐處將省司各
收稅條件文牒。於本院前分明張懸。不得收卷。牓內該名
目分數者。即得收稅。如牓內元不該說著係稅物色。即不
得收稅。宜令所在長吏常加覺察。如敢有違條流。不將文
牓張懸。將不合係稅物色收稅。欺罔官法。停滯商賈。盡時
具名申送。奇伎淫巧。往誥不容。務實去華。哲王所尚。應有
浮虛假偽之物。不鬻於市肆。委所在常加覺察。犯者加重
刑責。士流之內。有懷才抱器。碩學殊能者。委中書門下搜
訪任使。勿拘門地資歷。於戲。愛民如子。王者之所以勃興。
損巳從人。眇躬而安敢自忽。況朕驟主百靈之祀。創開萬
乘之基。朽索在懷。求衣益勵。更賴庭中多士。閫外諸侯。咸
罄良籌。共裨不逮。初寧鯨浪。適啟龍圖。冬陽開溫照之光。
春雨灑涵濡之澤。惟新正令。不宰元功。中外臣寮。體予深
意。
幸汴州赦文
歷代省方。蓋觀風而設教。前王展義。皆利國以便民。雖今
古以有殊。在皇王而無異。朕艱難創業。宵旰臨朝。每軫念
於瘡痍。敢自辭於癯瘠。近以浚郊奥壤。梁苑名區。乃舟車
通會之都。實人物殷繁之地。春秋租稅。可贍給於兵師。遠
近蒸民。免煩勞於饋運。爰從清洛。遂整鳴鑾。六飛既議於
按巡。四海漸期於開泰。今則巳臨汴水。宜順薰風。思覃渙
汗之恩。特布如綸之命。普安區宇。首念狴牢。況當長養之
時。曲示矜寬之澤。應天福二年四月五日昧爽巳前。諸道
州府見禁囚徒。大辟巳下。罪無輕重。並從釋放。凡關布澤。
務在及民。宜加軫憫之恩。俾遂蘇舒之望。天福元年巳前。
諸道州府應係殘欠租稅。並特除放。諸道係徵諸色人欠
負省司錢。宜令自偽主清泰元年終巳前所欠者。據所通
納到物業外。並與除放。或水旱為災。蟲螟作沴。儻無軫恤。
何致阜豐。朕昨行至鄭州滎陽縣界。路旁見有蟲食及旱
損桑麥。委所司差人覆。量與蠲免租稅。河陽管內酒戶
百姓。應欠天福元年閏十一月二十五日巳前不敷年額
麴錢並放。其諸處應經兵火者。亦與指揮。當罪即誅。式明
常典。既往可憫。宜示深仁。偽主清泰中臣寮內。有從誅戮
者。並許收葬。要荒之內。鄉黨之中。宜宏養老之規。式表問
年之道。天下百姓有年高八十巳上者。與免一子差徭。仍
令逐處置上佐官。過滎陽而因思紀信。屆夷門而尚想
侯嬴。著高義者。猶足歎嘉。蹈忠節者。固宜旌賞。事資激勸。
恩在褒揚。梁故滑州節度王彥章。效命當時。致身所事。凜
千年之生氣。流百代之令名。宜令超贈太師。子孫量才敘
錄。亡命藏姦。此自欃槍之際。好生惡殺。宜宏曠蕩之恩。應
諸道州府管界內。有自偽命抽點鄉兵之時。多是結集劫
盜。因此畏懼刑章。藏隱山谷。宜令逐處曉諭招攜。各令復
業。自今年四月五日巳前為非。一切不問。如兩月後不來
歸業者。即令所在長吏嚴加捕逐。復罪如初。於戲。撫俗安
民。御宇式明於敏政。行慶施惠。為君用顯於推誠。況潛躍
之時。開創之始。外則五侯九伯。協力裨助。內則四輔三公。
同心翼戴。巳寧華夏。實賴忠良。既光帶礪之勳。無忘盤盂
之誡。凡百有位。更竭乃誠。共致隆平。永輔寡昧。布告遐邇。
宜體朕懷。
幸鄴都赦文
自昔聖皇明帝。膺圖受命。必觀風而設教。或展義以省方。
上則順彼天道。下則從其人欲。朕創開基業。每遵舊章。期
四海之混同。法五載之巡狩。乃睠全魏。肇啟新都。頃屬經
綸。嘗茲潛躍。宜從望幸。俾慰來蘇。遂整明鑾。旋臨舊地。雷
雨作解。式覃曠蕩之恩。日月無私。用廣照臨之道。應三京
新都諸道州府。天福六年八月十五日昧爽巳前。諸色罪
犯。巳結正未結正。巳發覺未發覺。罪無輕重常赦所不原
者。咸赦除之。其持仗行劫。并殺人賊。免罪移鄉。仍配逐處
軍都收管。其犯枉法贓。人雖免罪。即不得再有任用。或始
因罪犯。久處竄流。特行洗滌之恩。各遂歸還之望。應配流
人。并巳前逢赦不在放還人等并放還。徒罪年限未滿者
並放。偶負瑕疵。爰從黜降。俾量移於近地。宜漸復於舊資。
應貶降官等。未量移者與量移。巳量移者約資敘進用。或
歲因災沴。民用艱辛。久係逋懸。宜示蠲免。應欠天福五年
終巳前夏秋稅租。并沿徵諸色及營田租課。並與除放。朕
頃當開創。爰在并汾。或傾歸順之心。首謀翊戴。或擁驍雄
之旅。力效推崇。洎汜水興妖。鄴城待罪。每令致討。皆立奇
功。漸臻開泰之期。愈念艱危之際。宜頒殊渥。允答茂勳。應
河東起義之初。佐命效順。收復鄴都汜水。立功臣寮將校
等。並與加恩。其亡歿者更與追贈。子孫巳有官職者與遷
改。未有身名者與敘用。經過郡縣。迎奉乘輿。既供億以為
勞。宜旌酬而示寵。自東京至鄴都。沿路供頓官員職掌等。
並與加恩。六飛行幸。萬騎扈從。慮旁午於路歧。微損傷於
苗稼。應沿路有傍道稍損卻田苗處。其合納苗子。及沿徵
錢物等。據畝數並與除放。載念雀臺。昔居侯服。撫綏六郡。
臨蒞四年。睠彼職員。依然父老。無恡推恩之典。仍敦尚齒
之風。鄴都并相澶貝博衞等州官員職掌內。有頃歲潛龍
時在職者。並與加恩。管內耆老八十巳上者。並與版授上
佐官。為國之規。利物為本。農器俾從於改革。畊民必致於
便宜。諸道鐵冶三司。先條䟽百姓農具。破者須於官場中
賣。鑄時卻於官場中買鐵。今後并許百姓取便鑄造買賣。
所在場院不得輒有禁止攪擾。擢文武之才。今之急務。旌
孝義之行。古有明文。贊治道以克隆。致人倫之式序。山林
草澤內。有文才武藝為衆所推者。委長吏切加搜訪。具以
名聞。當議量才敘用。孝子順孫。義夫節婦。並與旌表門閭。
天覆地載。無所不容。改過自新。於斯為美。應亡命山澤負
罪潛藏者。並放罪招攜。各令歸業。所在切加安撫。如過百
日不出者。復罪如初。唐室忠臣。鄴臺靈廟。濟蒼生於一境。
正皇統於中區。宜命襃崇。用彰激勸。唐梁國公狄仁傑與
追贈官秩。主掌曠敗。錢物逋懸。宜示矜容。聊加蠲免。應天
福三年終巳前。諸色場院官欠負官中錢物人等。累經徵
理通勘。實無錢物家業者。並與除放。其人免罪。任從逐便。
不得再任使。無黨無偏。徇至公之道。去泰去甚。戒求利之
心。私下債負。徵利巳及一倍者。並與除放。如是主持者。不
在此限。邊陲管界。蕃部經繇。言念疲羸。良深軫恤。忻代蔚
并鎮州管界內。有經蕃部踐踏卻苗稼者。其合納苗子沿
徵錢物等。據頃畝與除放。其經燒舍室殺傷人命者。據
戶下合徵苗稅。並與除放。於戲。居域中之大。為天下之君。
按巡既展於盛儀。渙汗宜覃於慶澤。人情允洽。帝道有光。
更期忠藎之臣。永贊隆平之運。布告遐邇。知朕意焉。
平范延光大赦文
天有四時。首布和陽之命。君臨萬國。先宏曠蕩之恩。所以
垂眚肆之文。則周基遠大。示寬仁之詔。則漢業興隆。朕猥
以眇躬。獲膺大寶。顧惟涼薄。每懼顛隮。旰食宵衣。恐一夫
之失所。臨深履薄。憂庶政之未孚。雖粗致小康。而未臻大
化。一昨灾纏沙鹿。兵駐銅臺。擐甲執兵。頗勞師旅。飛芻輓
粟。重困生靈。賴天地垂休。將相叶力。克寧邦㝢。永靜烟塵。
凱歌共樂於班還。喜氣實騰於遠邇。豈一人之感召。蓋羣
后之扶持。弓矢載櫜。大慶巳流於中外。雷雨解作。普恩宜
被於寰區。庶使齊人。咸霑霈澤。可大赦天下。應十月二十
五日昧爽巳前。除犯十惡。光火殺人。偽行印信。官典犯贓。
合造毒藥。屠牛鑄錢外。其餘罪無輕重。巳結正未結正。巳
發覺未發覺。咸赦除之。侵官潤巳。爾其有誅。督責暴征。我
所不忍。應係欠省司課利場院官等。宜依近行宣命期限
磨勘。徵督內有送納所欠錢物得足者。其違限愆罪特放。
如有沒納本人及保人家業盡抵外。尚欠錢物更無抵當
者。其所欠並與蠲放。其逐人罪犯。特從減等。其去年降宣
命月日後來欠負者。不在此限。昨以水旱為沴。什一未均。
冀便蒸黎。因令檢覆。未明公法。或彰隱漏之愆。爰念小民。
宜示矜寬之典。近令檢田。有隱漏合當罪犯者並放。所有
合罰令倍納租稅者特放。並令卻依實頃畝輸納。貨泉所
聚。徵督必行。況係省之逋懸。宜應期之供辦。但以兵戈之
後。帳籍空存。巳行蠲放之恩。尚憂未普。再示優饒之命。式
表推恩。天福元年應經兵火處。州府諸色場院。因此失陷
錢物等。先曾指揮蠲放一半者。今並全放。未曾經減放者。
今與蠲放一半。天灾或降。地分所招。攜老幼以流離。棄田
園而蕪沒。深懷惻憫。宜示招安。蒲同晉絳滑濮魏府鎮定
等州人戶。或經亢旱。或屬兵戈。逃移人戶等。應移戶所欠
今年巳前諸雜稅物。並特除放。宜令州縣曉示招攜。如有
復業者。仍放一年秋夏租稅。二年諸雜差徭。爰自攻圍。每
多徭役。或因兵死。尚有戶存。言念傷痍。屢宜優恤。應差赴
魏府城下人夫內。有中傷身死者。除巳支贈外。特放戶下
三年諸雜差徭。勤官奉國。既彰盡瘁之誠。賞善酬勞。爰舉
必行之命。應魏府側近州。或曾祗應供饋。或曾部領人夫。
當職員寮。及州縣官等。宜令逐處速具名銜。分析申奏。當
與加恩。區宇之表。咸在照臨。疆埸之閒。寧容隔限。示王者
之無外。期國家之大同。應淮南西川兩處邊界。自今後不
得阻滯商旅。明堂欲搆。必自羣才。大道曲全。俱無棄物。將
期多士。詎可遺賢。累朝廢棄官員。與量才敘用。頃者借率。
猶有逋懸。方務優饒。豈宜徵督。先率借洛京舍錢。其所欠
並放。七萃師徒。五營吏士。偶因罪負。遂至逋逃。念曾效於
忠勤。宜顯行於招誘。自用軍巳來。應有諸軍及諸色負罪
逃背諸處人等。限一百日內。許所在陳首。並不問罪。卻與
放管。如限內不出。復罪如舊。諸州府應有見禁此色人家
口骨肉。並從釋放。恩隆加等。固有明文。道在恤孤。宜宏異
渥。自去年出師來。諸軍將校。有沒於王事者。子孫並與量
才敘錄。臯陶五刑。既從流放。商王一德。用解網羅。想其憔
悴之容。爰示哀矜之道。應貶降官與量移。巳量移者與復
資。流配人等並放還。仁及枯骨。澤渥重泉。睠哲后之芳蹤。
乃有國之令典。魏府管內。用軍巳來。墳墓所毀無主者。委
逐處官吏指揮隨事修整祭奠。仍費官中支給。賦歛未省。
杼軸猶空。言念疲羸。聊得蠲貸。諸道州府營田戶部院務
省莊等。天福元年秋夏租課錢帛斛斗諸雜物色等。除巳
納外。應有逋欠。並與蠲放。於戲。萬靈蠢蠢。生成咸賴於上
元。六合茫茫。舒慘悉由於元首。朕每興念慮。莫釋焦勞。遂
覃在宥之恩。將合好生之德。朝野士庶。中外臣寮。體予蕩
蕩之懷。贊我巍巍之治。無怠於協謀勠力。共期於偃革修
文。益勵乃誠。永裨寡德。布告遐邇。咸使知聞。
遺後蜀後主告即位書
大晉皇帝奉書大蜀皇帝。伏自中原多故。大憝繼興。朱氏
不道。而皇天不親。沙陀背義。而蒼生失望。不期景運。猥屬
眇躬。方鼎足以分疆。宜鄰好之講睦。況有姻親之舊。敢交
玉帛之歡。機務方殷。保攝是望。
答淮東鎮書
昨者灾生安陸。釁接漢陽。當三伏之炎蒸。動兩朝之師旅。
豈期邊帥。不稟上謀。洎復城池。備知本末。尋巳捨諸俘執。
還彼鄉閭。不惟念效命之人。兼亦敦善鄰之道。今承來旨。
將正朝章。希循宥罪之文。用廣崇仁之美。其杜光鄴等。再
令歸復。
