欽定全唐文卷八百三十四
錢珝(四)
為宰相賀雨表
臣某等。今月某日。京兆府奏降雨分寸者。伏以頃屬時雨
稍[:#AS-8B70:⿰⺅⿱⿰夭夭心]。聖慮憂軫。尋舉祀典。用禱元功。臣聞廣覆無親。明德
是輔。誠之所動。天則不高。仲春以來。驕陽頗熾。宵旰勞念。
生靈具知。部樂空縣。常羞盡減。遽陳牲玉。並走山川。况便
殿坐朝。深形憂色。不責輔臣之咎。恐貽赤子之心。橐籥之
間。神祗咸聽。既有聲聞之實。寧無昭報之期。是以靉靆忽
興。蜿蜒遂作。固得遠踰關輔。匪獨周布郊圻。君必動天。歲
有成於登麥。臣雖充位。力不足於為霖。空喜滂沱。敢言燮
理。甫田皆潤。沴氣全消。信可待於豐穰。更何求於符瑞。臣
等無任賀聖欣躍抃舞之至。
史館王相公進和詩表
臣某言。臣聞在心為志。發言為詩。志通而若啟源流。詩作
而自合律呂。伏惟陛下道惟恭默。稟在文思。永圖欲漸於
無為。睿覽且明於多暇。因臨丹壑。遂躡金繩。喜物象之澄
清。假詠歌而放曠。聲傳天籟。韻合霜鐘。篇殊黃竹之名。辭
掩白雲之美。臣等逢時竊位。敢並韋平。應詔屬詞。文非顏
謝。徒偶昭融之運。獲聞雅正之音。傾聽不知。愧延陵之季
子。試吹必濫。比南郭之先生。但思參列輔臣。安敢首違聖
旨。輒同擊壤。仰和貫珠。誠懷鄭衛之慚。但感宮商之說。星
辰自轉。難參旭日之光。鼙鼓空鳴。莫續春雷之響。其奉和
御製五言七言詩二首。謹錄進上。塵黷聖鑒。臣無任循省
惶越之至。
宰相諫罷討伐請不幸奉天表
臣某等言。伏以伐叛興戎。國之大事。有不得已。然後行之。
而食在兵先。兵居謀後。餽餉必足。經略無遺。得必勝之帥
臣。有可用之勁卒。然後更度利害。熟計始終。以是興戎。乃
可伐叛。昨者陛下以某臣節有虧。嘗犯天怒。而易其鎮守。
猶示渥恩。遷延未行。包藏難測。聖慮潛察。睿斷勇為。爰命
宰臣。使奉成算。臣等雖承嚴旨。敢不深思。實乃國用方虛。
軍糧難濟。藩垣調發。深恐依違。兼量於足食足兵。二者皆
所未備。況去秋寇孽犯順。鑾輅出居。宗廟震驚。士庶流落。
尚賴皇威所被。大憝尋平。宮闕復清。生靈全活。今纔周歲。
始得稍安。至於畿甸之間。尚有瘡痍之疾。臣等所以累因
敷奏。具寫便宜。且乞明聖。更詳事理。緩謀周慮。全體養威。
必使盡叶事機。而後重行討伐。愚誠無惑。睿志不移。旬月
之間。血誠備瀝。事行已定。不敢復言。昨者仰奉天顏。密承
聖旨。又欲出幸近縣。親督戎師。仍慮寇盜奔衝。且貴城壘
堅固。特令臣等。更共平章。祗稟宸嚴。敢不傾竭。蓋陛下將
恐姦兇。遽至奔軼。遂欲先居高壘。免動驚塵。備審睿懷。切
在於此。又以為出臨戎事。促詔藩臣。督集卒徒。以速誅翦。
言於常理。固合所宜。然臣披抉腹心。陳其數事。一則伏思
朝廷今日之事。與建中之難不同。當時猛將如雲。謀臣如
雨。國贍九年之蓄。兵持百勝之權。德宗皇帝出幸奉天。以
為長策。一旦懷光繼叛。晷刻難安。遽遠宗祧。遂奔梁漢。陛
下視將帥之材。與粟帛之積。得如當時否。天下盡忠之力。
赴難之心。又得如當時否。以此度量。實恐稍難。二則陛下
雖處奉天之固。不可遽棄京師。勿使姦謀。馳於間道。直趨
闕下。大縱凶殘。陛下隔在孤城。衆軍各圖其利。謀危救亂。
欲仗何人。三則士庶疑懼之心。尚賴宸極安止。若使鑾鈴
順動。禁掖頓空。則萬姓之心。一時何仰。況輕違廟社。遽捨
生靈。自古帝王。未嘗至此。四則秋序肅殺之氣。金在西方。
昨者冒此用兵。犯陰陽大忌。今陛下以一朝之怒。忽萬乘
之尊。遠出皇居。又衝王氣。忝為臣子。復列宰衡。苟不盡言。
是負聖德。五則凡有天象之變。所以儆動帝王。昨者妖星。
頗多凌犯。陛下深知戒懼。且降德音。兼有禳祈。欲銷災咎。
而銷災之本。全在清靜無為。今則伐叛用兵。天心不易。又
欲當災星謫見之後。衝王氣以征行。訪於匹夫。亦知不可。
惟此五事。敢不具言。今則實賴陛下英朗疏通。且思守位。
以陛下語臣二者之意。評愚臣五事之言。裁在宸衷。以安
大事。去此就彼。聖慮自深。輒貢直言。難逃罪戾。臣某等無
任惶越懇激之至。
為集賢崔相公論京兆除授表
臣某言。今月某日。伏奉密詔。具審聖旨。欲以某官鄭浦除
京兆尹。令臣進擬來者。出自宸衷。敢言違詔。事非允當。今
具奏聞。伏以三輔之雄。京兆居首。王畿之理。專制甚難。歷
代重官。當今急務。比者任用。多是丞郎給舍有才之人。或
藩方善政之師。宣宗皇帝求理之切。常輟翰林學士韋澳。
授以此官。今陛下固合且命中書。令其公選。苟或未稱。即
可改張。鄭某自守(疑)周行。頗聞靜守。當官莅職。亦極恪勤。
量材則可以序遷。進善則無妨奬勸。至於關中戶口。本貫
京師。轂下威權。莫先尹正。畿甸之內。諸鎮甚多。都城之間。
萬戶來會。責辦則供須極衆。整肅則彈壓且殷。鄭浦入仕
之初。曾為鹽州軍事判官。幸守章程。粗成勞績。因茲際會。
遂列朝班。物望固輕。揚歷未久。倘以此官除授。必當不叶
㣥情。向者嗣薛王知柔。以宗室大臣。久兼崇秩。事功已著。
總領方宜。以浦代之。恐失所稱。浦既乏公望。又匪異材。遽
達宸聰。必因薦導。失舉之誤。所繫匪輕。臣知柔出藩。便憂
京兆之任。蓋二十四縣。無不彫殘。況屬今秋。又罹兵火。鄉
閭刦殺。尚且未安。軍鎮侵陵。比常多事。賦輸之際。撫輯尤
難。頃自黃巢犯闕。災患相繼。京畿百姓。傷死固多。今所保
全。皆由自備。凡為兵器。無不家藏。寇至即設寨依山。事己
則還鄉力穡。可耕可戰。自是精兵。今近鎮多強。不為無事。
徵召外藩騎卒。朝廷又乏軍糧。昨者猖狂。兼為患禍。每宜
警戒。不可遽忘。實任京兆之權。兼須武略。不惟便於政理。
亦要防於艱虞。臣請便言。冀合睿算。竊見某官李鋋。兩朝
宿將。久立茂勳。頗以威名。彰於委寄。衆情甚洽。公論多推。
授以尹京。必能通濟。京畿制置。兼以命之。有權則可抑豪
強。用武則可清奸盜。圖安之本。全在京都。備患之先。無加
軍旅。鋋之才略。得以總臨。畿內戶人。累經賊寇。農收之暇。
訓練不難。鄉閭自強。侵擾固息。無事則各營耕稼。有慮則
便執干戈。不假饋糧。又非失業。既安必集。就便不煩。況目
下京都。未能安堵。速須制置。安得因循。非李鋋不可委任。
事惟重難。尋己參詳。外度人情。內思機便。悉宜如此。方敢
陳論。伏乞聖明。靜賜睿覽。以京尹難理。任事思當。今奸弊
之初。用非材無望之人。何以控制於此。若他時不濟。何以
謀安。雖欲用典罪之。固亦無救於患。且李鋋與臣無素分。
鄭浦與臣無宿嫌。與奪之間。公當而已。切於此事。尋欲兼
候奏聞。便屬忽患瘡痍。不離枕席。近雖潰穴。尚有本根。固
極虛羸。且須將理。寢食敢忘於機務。敷陳又隔於天顏。遂
敢直奉牋毫。粗達肝膈。伏以反正之新。調理仍急。有犯無
隱。臣心合罄於此時。從善如流。聖政宜先於大者。甚難甚
切。不敢不論。伏以睿斷精明。臣等常切感仰。今茲論列。實
冀允從。倘或未察愚衷。臣實不敢奉詔。干冒宸扆。臣某無
任惶恐迫切之至。
中書省請冊皇后表
臣某等言。伏聞禮云。男正位乎外。女正位乎內。乃欲承天
休。正人紀。事宗廟。奉烝嘗。是以詩有關睢。冠三百篇之首。
用以佐天下而正夫婦。乃政之所由興也。伏以聖唐積仁
累德。列聖重光。莫不師古以訓人。宏禮以敦本。遂得九垓
從化。萬國用康。曩者彝倫稍[:#AS-8B70:⿰⺅⿱⿰夭夭心]。王道微缺。使龍樓曠主鬯
之位。翟衣闕助祭之規。則外和而國安。內和而家理。安得
而致也。必將有以待之。伏惟陛下纘列聖之洪業。恢百王
之令圖。爰建東宮。再振墜典。凡居寰海。莫不忭歡。百辟庶
臣。所懷尚慊。蓋以中壼之位未立。六宮之政未崇。臣案天
極四星。一為正妃。上天垂象。不可虛其應。伏聞淑妃某氏。
以坤厚之性。母範有融。淑懿之姿。光乎內理。用能誕生哲
嗣。克當天心。竊願陛下思啟大猷。仰宏丕訓。淑妃某氏特
依故事。冊為皇后。使六宮之內。一以遵承所為。王政之所
由興。而風化天下。臣等位叨近密。職在絲綸。朝廷舊章。合
有論請。上期聖造。特賜允從。輕冒宸嚴。無任恐戰之至。
史館王相公請冊淑妃何氏為皇后表
臣某言。臣聞乾坤相配。所以全覆載之功。日月相隨。所以
明照臨之道。惟王建后。惟后助王。若乾坤相配以成功。若
日月相隨而行道。古皇有制。歷代皆然。伏惟皇帝陛下法
天作聖。引古為師。興邦則啟於聰明。為禮必循於先哲。然
而中宮久曠。陰教罔修。伏自累朝。遂同廢典。四海絕仰觀
之表。九嬪無所統之尊。誰詠國風。空垂易象。永惟委墜。可
謂因循。漢氏以來。舊章不易。常先立后。始可建儲。今元良
已視於東朝。而柔順未臨於內職。既虛正位。莫敘大倫。臣
等每奉清光。累陳彝憲。竊詳睿旨。俯鑒愚衷。請問守龜。必
當告吉。掖庭累行。詎無白鷰之徵。簡策正名。宜受金螭之
錫。是以敢干旒扆。進拜封章。伏乞申命有司。擇定良日。俾
行盛禮。自叶至公。冒黷宸衷。臣等無任懇迫惶恐之至。
熒惑退舍宰相請復常膳表
臣某等言。今月某日。伏奉批詔。以臣累陳列宿之間。熒惑
退舍。所宜升臨正殿。進復常羞。而睿聽彌高。㣥誠莫遂。顧
台星之有位。居公府以不遑。伏惟陛下道合秉陽。事皆師
古。稟天明於垂象。察時變以側身。克示允恭。未忘戒懼。考
乎經籍。實契規模。雖退就卑宮。儉惟降食。方期應感。合舉
典彝。然而芒角既收。運行已順。歷懇亦循於故實。拜章敢
惑於聰明。而元鑒未開。丹心如燭。鋪陳無序。裨贊失圖。伏
以大配乾坤。重承宗廟。執禮必遺於小者。推誠皆可以貫
之。則行正道以臨萬邦。不在乎不居法座也。布王澤而滋
庶物。不在乎不食重味也。而陛下未嘗不行正道於遐邇。
布王澤於細微。苟行之有終。宏之不已。則天惟輔德。心實
弭災。視棟宇而自安。御豆籩而自爽。敢祈聖鑒。必念斯言。
伏惟俯徇愚誠。特允所奏。干冒旒扆。臣無任。
為宗正卿請復常膳表
臣某等言。今月某日。伏奉批詔。以臣所請復常膳御正殿。
未賜允許者。臣等恭承詔旨。竊仰聖謀。以為前史所垂。正
言可取。則應天動人之事。實哲王致理之先。然臣伏思陛
下繼體以來。推誠必至。友愛之道。顯教萬方。惻隱之心。罔
遺一物。於王師致討。司寇用刑。率皆毒被蒸人。罪興衆怒。
救殘虐之極弊。懲悖亂之元兇。而後效順立功。報之爵祿。
勞心焦思。痛在瘡痍。屢降德音。勤行王道。得非應天以實。
而動人以行哉。況謫見之後。戒懼不遑。朝野所知。星辰所
照。則大官進御。路寢燕居。既舉舊章。將踰期月。固可以特
開睿鑒。俯徇㣥心。理且叶於至公。事兼存於大體。臣某等
謬居宗緒。敢貢飾詞。盡布腹心。復干宸扆。無任仰望兢越
屏營之至。
代王相公謝加門下侍郎食邑表
臣某言。昨蒙恩命。授臣某官等者。今月日已奉表陳讓。跪
承批詔。未賜允從。方就日以傾心。若履冰而舉足。臣某中
謝。臣立朝守嗣。莫繼前修。學古入官。敢期高位。伏遇尊號
皇帝陛下道惟樂育。志在紹聞。待河清而先靜化源。致俗
阜而深探理窟。當乙夜縱觀之後。啟輔臣夢得之休。而遽
以平衡。授茲弱質。頗乖庶政。莫達大經。何施作相之才。但
累知臣之鑒。厭兵而五兵尚在。唯恐人殘。祈穀而百穀未
升。仍憂歲旱。尋宜待罪。已合避賢。陛下慎以退人。容於竊
位。兼迴睿睠。遽正台階。進當浴鳳之榮。更懼維鵜之刺。況
增封建。俾重弼諧。臣且自量。則為不稱。是以陳辭瀝懇。冀
動天心。拜章而方謂可安。捧詔而未嘗得請。尚希終收渥
澤。遂寢典彝。苟責實而有聞。信假寵之非晚。徇之公道。寤
主所圖。受爵既多。懼君恩之大盛。省躬甚拙。知官謗之必
興。負戴聖慈。臣某無任感激兢悸之至。
代崔相公謝加中書侍郎食邑表
臣某言。伏奉今月某日制書。授臣中書侍郎仍進封開國
子加食邑二百戶者。寵踰素分。憂集微躬。臣某中謝。臣聞
當可舉而後行。則彝倫敘。見有功而後進。則勞臣勸。如或
行不當舉。進不見功。是謂謬恩。實維虛授。臣學非練達。質
異溫良。致身而敢望坐茵。措手而寧期補衮。嘗塵侍從。且
昧論思。既無酒誥之能。莫並食時之敏。忽蒙聖造。遽委化
權。佐運行而不應中台。論燮理而未周四序。何言睿澤。曲
被微臣。纔叨正秩之榮。兼進疏封之命。戴恩無力。臨事知
非。將投盈篋之書。寧用濟川之楫。願迴元鑒。俯徇愚衷。致
公器之無私。在國章而克重。光昭聖德。復戒貪夫。仰望皇
私。臣某無任懇悃激切兢悸之至。
代史館王相公謝加食邑實封表
臣某言。伏奉今月某日恩制。加臣食邑實封若干者。充位
代天。無名益地。祗膺茂寵。併集百憂。中謝。臣聞賞以昭其
功。典以載其事。是為重柄。用合大經。苟功不足昭。事非可
載。濫承休命。實累皇猷。臣謬執化權。無裨衮職。徒見容於
君父。每受責於神靈。頃者陛下薄狩近藩。復興否運。寬仁
屈已。神武去邪。敢有惑於㣥謀。實無渝於睿斷。寰區之內。
耳目同驚。此非臣齷齪之心。所能匡贊。重圖反國。艱若設
都。仗戎帥以經營。寄輔臣而鎮撫。秦人載聚。周廟克成。千
門既啟於建章。萬騎仍隨於司隸。宸居復正。懸法更高。又
非蒙昧之才。所能施展。荷景貺而寧參天力。奉清光而徒
和山呼。無補艱難。方懷慚懼。詎謂聖慈忽被。異數仍加。賞
優而欲舉何功。典重而將言何事。況乎真食。尤曰寵榮。輕
行於富庶之秋。皆期必稱。尚屬於艱難之日。焉可非宜。伏
冀聖慈。必收殊渥。臣某無任仰望逼切懇悃屏營之至。
代中書孫相公謝登庸表
臣偓言。伏奉今月某日制命。授臣中書侍郎同中書門下
平章事者。渥澤自天。怔忪無地。臣某中謝。臣聞佐天子理
陰陽。撫四夷。遂萬物者。宰相之職也。然而能經國則可以
佐天子。達化源即可以理陰陽。善柔服可以撫四夷。適方
圓可以遂萬物。今臣才非經國。智昧化源。不知柔服之謀。
未達方圓之道。使之執政。必致曠官。伏惟皇帝陛下與天
同覆。與日合明。有言必訪於芻蕘。有用必搜於林藪。今者
初當出狩。且欲興戎。修至德以弭災。動神機以伐叛。復亨
否運。昭告元穹。是宜慎擇賢良。光輔睿哲。臣志雖懋學。器
異混成。但為章句之徒。莫應權衡之任。陛下明恩委照。聖
鑒洞開。拔於駮正之司。置在仰成之地。越諸彝典。授以洪
鈞。空驚行潦之流。忽載大川之楫。遭逢獨異。寢寐終疑。願
迴非次之榮。且降可行之命。立朝在野。必有其人。省己捫
心。莫知所措。臣某無任感恩荷聖兢懼屏營之至。
代陸相公謝再入表
臣扆言。臣昨蒙恩制。除授中書侍郎同中書門下平章事。
今日面宣聖旨。不令更有陳讓者。臣聞虞舜成湯之為君
也。舉臯陶伊尹之賢。處補衮宰衡之任。不仁自遠。大道甚
夷。上可致君。下可遂物。相須之用。古策具書。獲被寵靈。再
當燮理。仰成之重。內省至難。披肝膈之所藏。冀封章之可
達。煩言無取。睿睠莫迴。親奉清光。復傾丹懇。讓不容於稽
首。進何務以沃心。臣誠憂誠感蝢首頓首。伏惟尊號皇帝
陛下濬哲守文。高明立極。廣好問則裕之美。推任賢勿貳
之誠。思舉直以化人。待封比屋。念偃兵而屈己。欲拜昌言。
是宜慎擇濟川。博求在野。並稷契之稱前代。若姚宋之贊
本朝。使竭謨猷。以光輔弼。臣器殊王佐。質謝卿才。常念立
身。但希承嗣。未曉必聞之政。合居不急之官。雖臨事秉心。
如秤敢欺於輕重。而自天率性。佩弦亦戒於因循。頃者徒
幸遭逢。且乖斟酌。既塵公餗。果驗素飱。旋叨就列之榮。每
荷匿瑕之道。今日忽流霈澤。又執洪鈞。信夢寢之難期。詎
蓍龜之可卜。頃雖當軸。竊類代庖。是非誠畏於人言。去就
敢違於君命。中台不耀。先慙箕斗之光。元首自明。何效股
肱之力。銜恩匪稱。揣分彌憂。詞不盡於抽毫。淚空知於承
睫。負戴聖造。辭莫能殫。臣某無任感激榮抃屏營之至。謹
言。
代史館王相公謝監修國史鹽鐵使表
臣博言。伏奉今月某日制書。加授臣門下侍郎監修國史
充諸道轉運鹽鐵等使者。進當辨色。動乏書思。寵光忽降
於昭回。循揣空知於殞越。中謝。臣聞可衛社稷。謂之大臣。
有利國家。是為公輔。大臣所以能經濟。公輔所以竭訏謨。
倘昧於斯。則同備位。臣為儒孤陋。守嗣凌遲。既無稽古之
勤。止望易農之仕。安敢苟求進達。濫冒名聲。但任顓愚。獲
逢濬哲。聯叨服冕。遽至秉鈞。而莫貢昌言。多隳庶績。復致
省方之難。皆由失職之愆。且合自拘。敢期策免。陛下克固
知臣之鑒。每推責己之誠。雖罷燮調。猶當節制。捧彤弓而
欲去。尚抱憂心。指金鉉以復畱。終迴宸睠。輔相之委。近代
所無。不才何補於股肱。有感徒深於骨髓。伏遇陛下勃興
景祚。丕變公朝。掃蔽日之浮雲。納投水之堅石。應機之急。
當宁不違。從諫之明。轉圜未速。仰觀奮發。實在斯須。聖政
惟新。墜章咸舉。宜求耆碩。共致承平。今臣曲被睿慈。仍加
霈澤。黃樞正秩。青史專修。兼司運漕之權。俾集牢籠之利。
屏躬承命。俛首退思。固合避賢。惟憂致寇。保其終始。賜以
安全。陛下且許乞骸。不令覆餗。徇公為理。擇善任人。幸非
伯石之情。敢待召平之說。且移盛寵。別授通材。顧叶澄清。
仍資庶富。而近臣遽降。聖旨重臨。難陳固讓之辭。唯勵恪
居之志。雖多言可畏。垂黈纊而有所不聞。而內省堪憂。補
元衮而何能自效。臣某無任荷恩榮耀兢戴怔忪之至。
