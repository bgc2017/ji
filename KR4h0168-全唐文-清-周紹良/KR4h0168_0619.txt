欽定全唐文卷六百十九
張正甫
正甫。貞元二年進士。官鄧州刺史。歷同州。轉蘇州。元和八
年遷湖南觀察使。十三年除大理卿。
衡州般若寺觀音大師碑銘(并序)
天寶三載。觀音大師終於衡嶽。春秋六十八。僧臘四十八。
元和十八年。故大弟子道一之門人曰惟寬懷暉。感塵刦
遽遷。塔樹已拱。懼絕故老之口。將貽後學之憂。丕若貽謀。
思揚祖德。乃列景行。託於廢文。彊名無迹。以慰乎罔極之
恩。曰自騰蘭演教於此土也。殆將千歲。達摩傳心至六葉
也。分為二宗。不階初入。頓入佛惠。曹溪教旨。於是乎傳。宏
而信之。觀音其人也。大師諱懷讓。京兆杜氏。其先因家安
康。即為郡人。髫年俊發。聰悟絕眾。㣥言所涉。一覽無遺。居
常而未或好弄。在醜而不可褻近。嘗嘿觀止水。因而顧影。
形儀禺若。宛在鏡中。三反厥像。如初沛然。而心乎獨得。還
步未輟。聞於空中曰。佛法津梁。俟子而大。既應付囑。爾盍
勉之。乃深割愛緣。亟從剃落。以荊土律藏之微密也。大士
智京在焉。攝衣從之。既進而儀法峻整。冠於等輩。以嵩嶽
禪之泉海也。長安長老在焉。稽首咨之。既授記而身心自
在。超出塵垢。厭離文字。思會宗元。周法界以冥搜。指曹溪
而遐舉。能大師方宏法施。學者如歸。涉其藩閫者十一二
焉。躋其室堂者又十一焉。師以後學弱齡。分為末席。虛中
而若無所受。善閉而惟恐有聞。能公異焉。置之座右。會一
音。吹萬有。衍方寸。彌大千。同焉而交暢。異焉而脗合。同授
祕印。目為宗師。乃陟武當。窮棲十霜。朅來衡嶽。終焉是託。
惟般若聖槩。有觀音道場。宴居斯宇。因以為號。或微言析
理。辯士順風而杜其口。或杖屨將撰。山靈借留而規於夢。
遠自梁益。近從荊吳。雲趨景附。風動川至。靈山聖會。今古
一時。至矣哉。未始聞也。一公見性同德。宏教鍾陵。鬱為名
家。再揚木鐸。而施及寬暉。繼傳心燈。共鎮國土。乃追琢琬
炎。揭於故山。揚其耿光。以示來刦。其受法弟子亦序列於
左。式明我教之有開焉。銘曰。
不疾而速。平平南宗。窮行其教。嶽嶽讓公。秀發之英。激於
童齒。出塵之像。光於止水。乃趨律會。儀範孔修。乃探密藏。
先覺同求。曹溪實歸。般若觀妙。體是宗極。湛乎反照。一從
委順。六紀於茲。教跡未衰。靈峰巋而。一公丕承。峻其廊廡。
寬暉繼起。重規謺矩。乃掃塵塔。乃植豐碑。率是教者。茲焉
有歸。
代路中丞謝先人贈官表
臣某言。伏奉某月日恩制。追贈亡父先臣某司空。積感昭
靈。肅膺嘉命。捧戴綸旨。哀號靡及。追榮衮章。沒世無覩。先
臣某策名昌運。不待聖明。錄功上台。載彰忠烈。陛下以臣
兄應理行有聞。擢居連率。光賁重渥。慶流三泉。此皆陛下
代天永錫。論道成於故事。俾臣兄弟移孝歸於盡忠。悲喜
交心。拜舞以泣。不勝感咽崩摧之至。
劉全白
全白。貞元六年官膳部員外郎。出為池州刺史。十一年徙
吳興。遷秘監。致仕。
唐故翰林學士李君碣記
君名白。廣漢人。性倜儻。好縱橫術。善賦詩。才調逸邁。往往
興會屬詞。恐古之善詩者亦不逮。尤工古歌。少任俠。不事
產業。名聞京師。天寶初。元宗辟翰林待詔。因為和蕃書。并
上宣唐鴻猷一篇。上重之。欲以綸誥之任委之。為同列者
所謗。詔令歸山。遂浪跡天下。以詩酒自適。又志尚道術。謂
神仙可致。不求小官。以當世之務自負。流離轗軻。竟無所
成名。有一子名伯禽。偶遊至此。遂以疾終。因葬於此。文集
亦無定卷。家家有之。代宗登極。廣拔淹滯。時君亦拜拾遺。
聞命之後。君亦逝矣。嗚呼。與其才。不與其命。悲夫。全白幼
則以詩為君所知。及此投弔。荒墳將毀。追想音容。悲不能
止。邑有賢宰顧公遊秦。志好為詩。亦常慕效李君氣調。因
嗟盛才冥寞。遂表墓式墳。乃題貞石。冀傳於往來也。貞元
六年四月七日記。
崔漢衡
漢衡。博陵人。始為費令。滑州節度使令狐彰表掌書記。大
歷六年以檢校禮部員外郎充和蕃副使。遷右司郎中。改
萬年令。建中三年為殿中少監兼御史大夫。再充和蕃使。
改鴻臚卿。轉祕書監。俄拜兵部尚書東都淄青魏博賑給
宣慰使。明年為幽州宣慰使。貞元四年加檢校吏部尚書
晉慈隰觀察使。尋加都防禦使。卒贈左僕射。
蓮華峰銘
蓮華巍嵬。竹箭喧豗。浩浩今古。憧憧往來。
戎昱
昱。德宗時人。元和朝官朗州刺史。
澧州新城頌(并序)
詩曰。赳赳武夫。公侯干城。美賢人將帥折衝於未然也。自
周建五長。秦制百郡。地非城不安。故分諸侯之符。美專城
之稱。尚矣。澧州荊之近庸。國之南屏。水陸吳楚。風俗夷獠。
溪蠻好亂。相寇仍梗。澹津之墟尚在。天門之壘可辨。慮危
杜漸。非賢孰能。古城之東垣。不盈百仞。地偏而僻署斜向。
日正而陰陽氣互。遂使災沴屢降。水旱更作。乾元中盜不
盈百。即州將失守。間歲微瀘軍潰。即郡人塗炭。向使崇堵
可固。廩藏是蓄。何蕞爾之寇。得殘生人乎。前年春。天子輟
伊呂之佐而牧守澧。公行不加懼。布無恩之惠。人和樂而
不使。公嘗曰。一日必葺其墻宇。而况於城池乎。遂度木於
山。浮木於水。選巧匠於退卒。就嗇夫於庸保。人急於利。役
無勞焉。因舊址而板築雲集。創新規而雉堞霞映。峭壁屹
立。修廊虹亘。訟堂鈴閣。從儉制焉。不三四旬。功乃就矣。倚
連岡以起伏。面長江以演漾。登觀則山川在目。雄鎮則黔
巠可抗。澧人歌之曰。可憐地上樓。百姓不知修。上有清使
君。下有清江流。雖臧質石城之謠。不是過也。耳目風化。得
無頌乎。
敧危江城。榛蕪上平。廨宇改卜。垣墉半傾。肇自二紀。凶渠
再驚。廩不我食。人不我生。大賢為政。革故鼎新。畚走鍤舉。
榱衝忽陳。俄聳雉堞。如驅鬼神。雖崇澧城。不勞澧人。南樓
峩峩。下壓澄清。畫角曉吹。啼烏夜過。浦珠自還。野童自歌。
我公之祉。如山如河。
李寧
寧。元和中官常侍。
對不供祭用判
景奉使沈埋虞人不供其用
社稷五祀。山川百靈。有國有家。是尊是奉。徧㣥神而致享。
理四時而不忒。爰以使臣。巡行郡縣。職茲望秩之事。崇是
沈埋之禮。或陳典法。無替虔恭。况徼福假靈。沈璧埋幣。罔
不祗肅。通乎至誠。蘋藻方薦。粢食不鑿。禮官博士。分典斯
務。庖人尸祝。各守是司。事或有違。罪將何逭。且我愛其禮。
闕供是其寘罰。神歆其潔。克誠可以享斯。眷彼虞人。掌茲
山澤。不守其祀。自貽厥愆。宜寘平刑。以懲不恪。
劉丹
丹。貞元十年官郢州長史。
西郭橋記
聖人肇始造舟。後代相沿不易。梁溠有服隨之說。棧劍為
資蜀之要。取諸大壯。以濟不通。於梯山之徒。納職之命。傳
國之利。厚家之貨。不可斯須而廢。其有不欺女信。嫉惡蛟
毒。良以期徵於納履。讓或伏身於見執。發機雖異。而致名
之蹟同也。夏禹疏洪水。除其昏墊。庖犧乘馬牛。廣乎運載。
皆垂致遠之計。將以貽厥後嗣。國以人為本。民以食為天。
行李滯塞。何由遂於謀生哉。以身觀身。以國觀國。自天子
至於庶人。無有不因力制造。取贍於民之業矣。楚郢之境。
西浮漢江。草剏之始。東馳京嶺。古風遺事。有陽春白雪之
美。淒然不變。中改溫中之邑。仍角陵之井。次易新陽之號。
立京山之稱。會府無巨川之濟。歸里及巾車之敝。誓心無
題柱之所。攜手絕敘離之地。冬涸則邱坎險塞。夏漲則奔
騰浩淼。憧憧來往。行人阻之。我州尊滎陽鄭公。權衡以心。
利劍在手。辤北闕以作牧。褰赤帷以御人。必能刳剔奸邪。
懲革污俗。不然。何以克成斯役。以安疲庶。京兆韋于屈為
宰。服黃綬於鄂渚。綰銅章於郢上。下馬而黠吏破膽。愛民
而政聲盈耳。先難後易。靡不有初。恕巳檢躬。終亦如始。矧
能貶食省用。均賦守官。捐不急之徭。行以時之政。木取於
市。百倍於市。價庸於工。畢樂於工。可謂悅以使民。民忘其
勞也。鑿堆補罅。遷曲於直。夷陵就谷。奠礎於水。平板幹法
於砥礪。具畚築削於高阜。凭修闌而植髮運眼。亘虬梁而
晴虹可指。然後施諸赭雘。以皜粉飾。樹華剎而表道。刻堅
珉以旌德。不惟招襁負。接土物。抑乃光里閈。壯郛郭。使後
躅動思賢之詠。居人懷勿翦之感。予名竊佐州。承牒觀風。
兼以求瘼。覩奇蹟而不刊不立。孤為寮而徒飲徒啄。書之
於石。以彰永好。甲戌之歲建卯戊午之日。且題且記。告於
守者。
陸參
參。吳郡人。第進士。貞元中官祠部員外郎。
長城賦
干城絕。長城列。秦民竭。秦君滅。嗚呼悲夫。可得而說。原夫
恣無道。戮無辜。帝語其眹。亡秦者胡。不可知也。疑是匈奴。
於是先蒙恬。次扶蘇。帥兵伍。役刑徒。千里萬里。雨驟而雲
趨。入胡之鄉。卻胡之王。北胡之黨。削胡之疆。然後自于洮
至於遼。江漢湯湯。將池焉而共浚。太山巍巍。將城焉而共
高。欲限華夷。決安危。一世萬世。有中原而稱大帝。想其初
也。闢遐荒。窮下土。極九泉而深。望九霄而樹。千夫力殫。目
不暇睹。有力如虎。亦不暇努。咫尺之間。或什而伍。离婁瞠
瞠。亦不暇數。人氣氳氳。成一方之雲。洒汗瀟瀟。成半空之
雨。駕肩而趨。踵步而履。紛紛囂囂。如日中之市。國不得而
寧。役不得而停。伊朝繼夕。自昏達明。時若炎風熾烈。川原
盡竭。枯肌外焚。內火中竭。是民咿咿。憂秦未拔。至若苦雪
初霽。陰風雨霜。凍髭折鬢。冰寒夜腸。是民惶惶。憂秦未亡。
民之既酷。載僵載仆。飢兮不粟。寒兮不服。病不暇休。蟣不
暇沐。基人之骸。壓人之肉。少者不遑。老者不復。秦民嗚嗚。
向城而哭。邊雲夜明。列雲鏵也。白日晝黑。揚塵沙也。築之
登登。約之閣閣。遠而聽也。如長空散雹。蟄蟄而征。沓沓而
營。遠而望也。如大江流萍。其呼號也。怒風匉訇。其鞭朴也。
血流縱橫。地祇業業。終朝忽讋。星辰悠悠。畏相其接。而况
於夷狄。而况於臣妾。其運輸也。巷無居人。田無稼民。牛首
濈濈。大車轔轔。輪不暇徙。蹄不暇奔。其傷財也。極民之賦。
虐民之賂。糊口而供。赤立而赴。餓殍塞路。亦不我顧。其民
呶呶。面天而訴。將以宏其基。恢其堵。盡韓齊之土。固其壁。
崇其飾。竭億兆之力。太華方城。乃一拳之石。既而岌嶪崢
嶸。向秦而橫。如山之成。如雲之平。繚繞無際。亘如長鯨。豎
亥汲汲。步不可及。掩暎天漢。勢不可算。邱陵峩峩。不及其
半。影人沙磧。勢侵西域。殘陽不來。未昏而夕。其堅如金。其
峻如林。崇高不可以目辨。遠大不可以數尋。鳥飛不前。其
歸翩翩。雲不得施。其陰[:#AS-92F9:⿰帛⿱丿糸]
[:#AS-92F9:⿰帛⿱丿糸]。風不得馳。其
聲喧喧。下視關塞。蝸牛蟬聯。回顧宮闕。狀如微烟。胡人駢
連。望之巍然。如登青天。如臨深淵。不敢久視。鳧趨而旋。嗟
乎。城即高大。民惟艱難。聞之者攘臂而切齒。覩之者涕泣
而長嘆。夫如是。刑不得不暴。政不得不煩。國不得不亂。民
不得不殘。謂其城可以固宗社。謂其暴可以定人寰。奈何
敵不在遠。憂不在胡。城未畢也。而秦已無。殊不知棄秦者
身。寇秦者臣。喪秦者嗣。敵秦者民。而怒秦者鬼神。此可憂
也。而秦弗憂。徒欲竭生民。壘胡塵。萬里而塗炭。十年而苦
辛。然且喪其民。亡厥身。非城也。去仁義。積土石。非城也。是
曰禍之門。是曰滅之根。安得而為防。安得而稱長。嗚呼。謂
險之可恃。城之可保。則右彭蠡。左洞庭。不為堯之征。面伊
闕。背羊腸。不為
湯之亡。是以處堯之宮。行堯之風。雖無是城也。不可得而
亂。不可得而攻。用秦之威。布秦之非。雖有是城也。如藩垣
之微。如閫閾之卑。無以防其患。扞其師。不然者。秦無得而
殃。城無得而荒。本以為禦。而反以為亡者哉。
姚庭筠
庭筠。貞元九年官御史中丞。
請奉行律令不得隨事輒奏疏
律令格式。懸之象魏。奉而行之。事無不理。比見諸司寮寀。
不能遵守章程。事無大小。皆悉聞奏。臣聞為君者任臣。為
臣者奉法。故云汝為君目。將司明也。則知萬機務綜。不可
徧覽也。所以設官分職者。委任責成。百工惟時。以成垂拱
之化。比者或修一水窗。或伐一枯木。並皆上聞旒扆。取斷
宸衷。豈代天理物至公之道也。自今以後。若緣軍國大事。
及牒式無文者。任奏取進止。自餘據章程合行者。合令準
法處分。其有故生疑滯。有致稽失者。請令御史隨事糾彈。
尹樞
樞。貞元七年進士第一。時年已七十餘。
珠還合浦賦(以不貪為寶神物自還為韻)
驪龍之珠。無脛而至。駭浪浮彩。長川再媚。迴夜光之錯落。
反明月之瑰異。非經漢女之懷。寧泣鮫人之淚。狀徵既往。
莫究奚自。偶良吏兮斯來。遇貪夫兮則閟。想夫旋返之儀。
圓明可期。輝如電轉。粲若星馳。光浦漵。竄蛟螭。映沙礫。晃
漣漪。在暗而投。誠則悲路人未鑒。沈泉而隱。亦常表帝者
無為。欣出處兮據德。幸浮沈兮中規。是以特表殊姿。潛懷
有道。中含逸彩。上繫元造。醜當時之饕餮。應為政之美好。
真列郡之尤祥。實重泉之至寶。於是煥清瀨。輝淺灣。奔璀
璨。走斕斑。豈能與石前卻。隨流往還。泛連波之下。盈一水
之間而已哉。茲川兮始明。老蚌兮勿剖。瓴甋兮罷笑。瓊瑰
兮莫偶。抱圓質而胥既。揚眾彩而未久。方載沈而載浮。且
曷澣而曷不。玉非寶。泉戒貪。實為國之司南。誠感神。德繄
物。在為政之不咈。愚是以頌其寶而悅其人。美斯政而感
斯珍。想沿洄於舊渚。念涵泳於通津。則知美政不遠。嘉猷
入神。故中潛皎皛。下沈奫淪。轉則無纇。磨而不磷。誠丹泉
之莫擬。諒赤水之非珍。苟或疑此為虛誕。願徵之於水濱。
華山仙掌賦(以化作有端遙存麗壯為韻)
覽削成之峰。見靈掌之狀。拓跡崇岫。據奇謺嶂。迢亭上竦。
赫奕東向。高蹤可覿。猶存二華之間。纖指遙臨。遠蹠重霄
之上。爾其依峭壁。據崇巒。排物外。撫雲端。羽客遐指。都人
竦觀。據開闢之殊致。若騰陵而上干。惟昔巨靈。啟斯太華。
拓崇崇而喬嶽西靡。決浩浩而洪流東下。故能遵八川。安
萬化。幹厚土。存中夏。姜嫄歆於帝武。跡可相倫。伯禹導於
龍門。功亦齊霸。厥道可遵。厥狀斯存。仰摧天漢。遙臨國門。
蓮萼高生。如將搴擷。桂枝傍倚。狀欲攀援。試冥搜於元造。
諒遺跡於坤元。若乃傍攀冥蒙。上指寥落。右倚岑嶺。左臨
絕壑。紛詭狀之無眹。諒神功之有作。星壇未沒。必俟於捧
持。石鼓常鳴。庸非其拊搏。揖之永久。斯為不朽。嗟列嶽之
所無。小終南之何有。喻天地惟資於一物。拯沈溺豈藉於
煩手。常抗跡於介石。乃遺芳於崇阜。依乎泬寥。揭彼嶕嶢。
聳昈昈於千仞。擢纖纖於九霄。折若華於暮景。捧麗日於
晴朝。既瞻眺之無斁。望提攜之匪遙。共仰[:#AS-9061:⿰王褱]姿。徒懷壯麗。
如排霧雰。似拂昏曀。遐窺巨跡。猶存體物之辭。迴瞰崇朝。
暫寫凌雲之勢。
劉積中
積中。貞元中進士。
樂德教冑子賦(以育材訓人之本為韻)
惟天惠人。惟王司牧。必資立學以化被。聚賢而政肅。樂垂
六德。允接於生靈。人抱七情。於是乎修睦。故命樂官宣樂
德之旨。教國子俾國人思服。施行而萬邦作乂。動蕩而㣥
生茂育。原其詔司樂。闢靈臺。選國中之冑子。集宇內之[:#AS-9061:⿰王褱]
材。示中和於前。俾行而不怠。尊祗庸於次。將守而不回。實
克孝而克友。必無間而無猜。緬賾謨猷。明徵義訓。樂同和
而會極。綱有條而不紊。中為忠告。俾邪者奉忠格之心。和
乃適正。制剛者守調適之分。非有象以外感。乃無聲而潛
運。祗敬不逾。庸言是尊。率威儀而允淑。致言行之惟醇。睦
烝烝之孝。誠全乎天性。勗怡怡之友。義原乎天倫。設教之
規爰立。列樂之事方陳。是將崇德教。播成均。議道自已。建
中於人。夫就學必時。為樂在茲。春誦夏弦。順陽而樂功猶
懋。無虐無傲。率下而樂德增丕。所以舜命伯。伯讓夔。立之
以四教。道之以六詩。然後樂制敦浹。國經允。通至性於倫
理。垂善教於師資。慕其人則遐不謂矣。仰其教則學以知
之。方今政舉道光。文修武偃。播崇德為宣風之始。訓國子
為化人之本。忝承教之在躬。庶聲名之不遠。
徐至
至。貞元中進士。
樂德教冑子賦(以育才訓人之本為韻依次用)
至哉樂為德也。保太和。茂生育。是以先王法之以成教。樂
正尊之以示睦。將磨琢於仁義。匪鏗鏘於匏竹。洋洋乎節
以惠和。煦煦然致其恭肅。其儀不忒。故容止可觀。其道既
宏。乃進退可復。信月將而日就。庶不諂而不瀆。且有教無
類。道之原來。廉讓之風斯扇。愷弟之德不回。趨隅以繼其
志。待問以成其才。於以見易和之容。參於前也。中庸之德。
夫何遠哉。何必朱干玉戚。一起一僨。將以宮商克懸。角徵
潛運。鳧趨碧沼。皆籍籍於令名。魚貫青衿。各愔愔於淑問。
百行由是內融。三德於焉成訓。俾夫遷善者樂以陳。修己
者德以真。樂者樂也。可以樂其孝友。德者得也。可以得其
忠臣。昔后夔所以推其典樂。虞舜所以稱其聖人。豈不以
人心感樂。樂其有倫者哉。今國家德教綏於九有。禮樂達
乎四維。樸素遠符於軒氏。和樂方軼於周詩。多士濟濟。百
寮師師。明誠之德可見。中和之樂在茲。自君臣達乎父子。
性成也何莫由之。由之伊何。行之非遠。亦由端本去末。化
遐自閫。然後外可以維城。中可以補衮。於與樂乎。實教人
之大本。
皇甫威
威。貞元中進士。
迴文錦賦(以文思精絕古今傳賞為韻)
彼美人兮懸隴雲。念塞上之征客。迴機中之錦文。千里馳
心。十年誓志。想關山之延夢。託丹素而垂意。札札鳴杼。紛
紛積翠。梭曳緒而龍迴。錦披雲而鳳至。情生萬象。功歸一
致。綠為芳草。怨王孫之不歸。紅作仙花。發美人之幽思。懿
夫達其意者在乎誠。為其藝者貴乎精。顧異物之可賞。諒
同心之所成。離披而芳樹搖影。煥爛而明霞近榮。振素手
以鳴機。蘭閨霜集。斂翠峩而績縷。紗窗月生。則知妙極十
全。才先一絕。既以彰其意。亦以表乎節。類乎錦。卓氏服以
妍精。言乎詩。謝女慚乎清切。稽六義而不忒。方百花而迥
別。心惟念遠。將績縷以同營。字是迴文。與愁腸而共結。成
乎手。發乎心。銳精思而在今。方之紈。比之素。積元功而冠
古。笑草露之輕薄。勝林花之新吐。宛矣麗矣。錯金彩以成
章。寂兮寥兮。零玉筯而如雨。於是披閱風前。光文爛然。百
花互進。五色相宣。文彬彬而愴矣。彩重重而恨焉。匪類雕
蟲工乎織。豈徒悅目寄乎邊。寫片心之贈遠。代尺素之相
傳。一則託乎情。一則存於想。謂乎錦也可裁。心乎足賞。君
乎君乎發緘封。知精誠之不爽。
鄭方
方。貞元中官監察御史。
樂德教冑子賦(以育材訓人之本為韻依次用)
國有學。家有塾。播樂德之文采。率冑子以化育。始先激其
清濁。而後攻其節目。鼓篋之士。宣聲音以相和。挾杖之時。
俾心志而思服。語於效者。執德不回。道以樂者。知陽必來。
盈耳之聲詎作。理心之教有開。實俎豆之聞矣。寧鐘鼓而
云哉。動於外而暢於中。使和其性。進以德而舉以事。各盡
其才。惟其斆學。必有謨訓。咸養以致和。強學以待問。觀德
畢賢愚之貫。序德同長幼之分。豈不以樂之至也通乎神。
教之至也慎乎身。惟彼樂之為德。是彰教之有倫。不在匏
竹設。金石振。乃貴於祗庸備。孝友陳。豈不念終始而典樂。
美教化於成均。遂乃與誦諷。觀屈伸。斯可以移風易俗。不
止於溫故知新。保和於心。暢五聲而授之有道。將遜其業。
崇四術而宏之在人。厥類可知。允懷在茲。諒審樂以知政。
由切問而近思。初感至音。聽角聲而惻隱變矣。終懷雅性。
聞羽奏而寬大似之。且被之以簫管。加之以訓辭。升學而
在於春候。合射而戒於秋時。然則不教以中和。不能知樂。
不教以博依。不能安詩。是以學者為王化之端。樂者繫國
風之本。故曰觀大學之道。然後剛知困而滿知損。
趙殷輅
殷輅。貞元中進士。
山雞舞鏡賦(以麗容可珍照之則舞為韻)
雞開美錦。鏡隱蟠龍。雞則彪炳兮五雲之狀。鏡則清澄兮
止水之容。是得比形鼓舞。偶影相從。䠥初臨。向月輪而迴
眸婉婉。翩翾將顧。映菱花而謺足重重。質貌既異。威儀可
覩。進退雅符於節奏。曲折冥契於規矩。投身宛轉。若赴簫
韶之音。矯翼連軒。似合桑林之舞。形其動矣。影亦隨之。類
壎篪之並得。同律呂之相追。故人之視焉。知分形之有別。
禽之悅也。謂一體之無疑。不馳心於綠水。自結念於丹墀。
豈比夫在仙都而思曉。入雅頌而興詩者哉。徒觀夫雞不
倦臨。鏡無疲照。覩其形而屢舞。謂其侶而相召。寧知大
樂之同和。自合無聲之要妙。且鑒物兮在我。故欲照兮無
可無不可。其稟氣也合德。諒茲舞而有典兮有則。傃日而
鳴。遇陰而息。雞之在鏡。類鸞翔之入雲空。鏡之納雞。若朝
霞之映潭色。原其始也。徘徊山谷。[:#AS-92F9:⿰帛⿱丿糸]歷星辰。每念栖於丹
闕。茲獲貢於虞人。由是辤荒徼。入函秦。優游青禁。顧盼紫
宸。則昔之在山也。雖蘊姿而誰語。今之舞鏡也。方呈質以
效珍。孰與夫翻飛青崖之側。昭彰幽洞之濱。五德備兮。其
容不細。眾彩煥兮。厥狀逾麗。幸朗鑒之斯臨。莫獻奇於魏
帝。
