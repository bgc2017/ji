欽定全唐文卷四百九十二
權德輿(十)
送許協律判官赴西川序
十年冬。予與今左曹相君兵部郎崔君同受詔禁中。雜閱
對策。以第其等。將命於廷。有請程百職之功緒者。且以郎
吏諫曹為言。時相君為吏部郎。崔為右補闕。因相顧曰。直
言者方譏切吾黨。其可捨諸。予撫手賀之。以為得雋。及後
詔下。徵他日之詞。則許生也。典校滿歲。西遊岷峨。丞相彭
城公雅聞其才。辟以從事。十三年冬。以府檄計事。至於京
師。獻歲迴車。釃酒祖道。以子之直而和。敏而文。策名於天
府。叶志於元臣。摶迅飇。翔層雲。將賀不暇給。而別何為愴。
眾君子中飲皆賦。使鄙夫類之。
送嶺南韋評事赴使序
大夫杜公。用德禮威信訓齊南海。居二年。以部從事檄召
京兆韋君。君溫文裕蠱。銳於術學。在綺襦青衿之歲。粲若
冰玉。年方冠。仕至廷尉評。擁大府之傳。赴賢主人之命。其
徒榮之。且楩枏巨榦。不產培塿。則知天鍾美茂。亦多在世
德。其要在聿修之不怠而已。彼吏理與將命。事之細者。况
新發於硎。鋩刃韜匣。不折不缺之誡。豈足為執事道耶。予
嘗被公辟書。辱在下介。顧以多病。不敢遠遊南方。祈執事
者芳訊見及。則詳言美化。佇為中和樂職之頌。以抒下情。
送李十弟侍御赴嶺南序
士君子之發令名。沽善價。鮮不由四征從事進者。翔集翰
飛。蓋視其府之輕重耳。則侍御之今日。猶鄙夫之昔時也。
因想昔與今徐方連帥王僕射德素盛府主公楊尚書達
夫同登龍門於鍾陵。爾來二十年矣。二賢以大僚碩望。當
明天子注意分閫之重。鄙夫顧無所用。亦五叨中臺。俯仰
印紱。以過量自愧。追懷舊恩。敢忘其所自耶。况侍御溫良
敏肅。用文術自贊。初為州里所舉。俄屬聖朝以舊勳推恩。
累更祿位。再至京劇。今茲簪法冠。駕軺軒。感於已知。不計
勤遠。又焉知圖南水擊之變化。不在此耶。既賀侍御所從。
又悅達夫之舉。賓主之閒。仁義在焉。欵門告別。思以言為
貺。至若洪範之攸好德。盤銘之日日新。皆侍御所執也。又
何言焉。敬謝達夫。慎夏自愛。無金玉爾音而已。
送李十二弟侍御赴成都序
相國臨淮公。觀風俗於井絡之下。辟禮所及。皆雋人賢士。
隴西李侯虛中。敏厚而文。嘗再中正鵠於春官天官氏。同
門生已翰飛三臺。出入承明。獨用恬退。結黃綬於伊洛。或
靜以勝熱。或贏而不囂。予意其必遇真工大冶。以發鋩刃。
今果峩惠文。趨黃閣。視其所舉。問其所從。可以交賀矣。行
當見相君政成一方。執介圭歸上台。則掖垣侍從之選。不
在從事之賢者。吾不信也。中外零落。始衰多疾。祖道握手。
漼然涕洟。至若銅梁玉壘之勝踐。使軒賓榻之盛集。皆備
於歌詩者之說。不能悉數云。
送李十兄判官赴黔中序
今名卿賢大夫。繇參佐而升者十七八。蓋刷羽幕廷。而翰
飛天朝。異日之濟否。視所從之輕重。故予內兄以黔巫之
地。為夷途安流者。受署於中執法王君故也。以王君之馨
香望實。宜處清近久矣。惟天愛人。授茲一方。則兄之赴知
已。誠可賀也。兄端明文敏。焯見吏理。奉本府之書奏。陳遠
人之便宜。已事復命。驅車就路。敢用觴酒宴軷。繫之以言
曰。武陵辰溪四封十五郡。大凡五十餘城。以仁佐賢。寧彼
縣道。婉婉語言。化為風謠。然後徵理行之第一。獻賓寮之
功用。夫如是。得不謂所從之重乎。京師離㣥。咏嘆仁政。寓
辭鈴閣之下。無金玉其音。
送襄陽盧判官赴本使序
德蕩乎名。名與實軌矣。至有趨世徇物。隨波同流。茫茫九
有。公是大喪。故道直多棄。行方則躓。鄙嘗病之。今見盧君。
君精辨自內。直方形外。隤然獨立。以名教自任。每著文。輒
先理要而後文采。至若罪荀文若。評郭林宗。發明指擿。意
出舊史。其旨在乎澄汰風俗。埽鎮浮誕。舉而行之。有補王
度。衡茅居息。終歲自樂。貞恒之心。風雨不改。與夫叩角彈
鋏。不相遠乎。中丞李公。以清德重望。秉旄漢南。辟士之日。
以君為首。非夫知精達識。又焉能出眾人之視聽。延拔貞
晦。則漢南風政。因茲而見。驛騎蕭蕭。訪別蓬門。元言清酤。
相會於遠。君又授予以正名至終二論。鄙人亦出篋中幾
銘名實論士行辨三篇。以申報貺。
送商州崔判官序
商於之地。與郊圻接畛。藩部條職。顓達於京師。且有賦輿。
得署賓介。今二千石以宗室貞幹。自中臺郎出守。首辟博
陵崔君。君溫恪廉清。且以文敏緣飾三命。官至汜水主簿。
吏理有聞。以中外之勳華文雅。所憑者厚。遊必有方。翔而
後集。然則君之委質。商之報政。二者其相為用乎。園綺風
聲。夢想如在。古祠喬木。為寄遐心。
送右龍武鄭錄事東遊序
予弱歲時從師於黨塾。鄭生已用經術上第。誦古先格言。
圓冠紳帶。綽綽溫雅。里閈僑居。年輩為長。迨今踰二紀。三
徙官至親軍紀綱掾。青袍化緇。班鬢如艾。徐道舊故。悲歡
相因。以鄭生之理文修行。而職業未稱。得不為大來之將
然歟。抑食浮於人者或腊毒歟。予不知也。今則請急於環
列。遵途於江介。懷舊遊也。吳中多賢士君子。居易求志。為
予多謝之。
送台州崔錄事二十一丈赴官序
夏四月。臨海紀綱掾崔稚璋受命選部。出車東門。是歲。重
表甥權德輿始至京師。寓居同里。顧其室空。無以自貺遠。
輒竊仁者之義。申之以言云。古之君子。修誠以慎獨。居易
以養正。行實中茂。而纓轂外華。其或不至。則安之若命。蓋
直已而不必用。蹈道而不必行。居今行古者實鮮。而稚璋
是已。言必踐。學必思。四命官率由會府。進不苟而交不黷。
廉肅給。推心為理。滿歲罷去。則與令弟躬耕於茅山之
下。睦姻食力。修家法。考農政。嘻嘻申申。有義有仁。起於棖
闑。被於鄉黨。之動也。之靜也。得古之遺風。闇然而未彰。不
易其方。寧蹇連以終否。無奇衺以害正。華髮承弁。知者嘆
之。且夫列郡之督郵。視天臺之司轄。地征之眾寡。賦政之
細大。為樞為柅。何莫由斯。予獨知臨海之人。受賜不暇矣。
又况琪樹風清。石橋月明。羽人僊子。髣髴如覿。遣有涉無。
與境而勝。象外之歡。可勝既乎。今大君子主制河東諸侯。
府多雋賢。且有雅知稚璋者。庸詎知今日適越。不為異時
之大來耶。二三君子送遠加等。釃酒以祖道。歌詩以發志。
賢稚璋而思仙山故也。各見於詞。
招隱寺上方送馬典設歸上都序
扶風馬諫茂直。直方中和之性。發於恬曠。放言遣詞。亦有
餘力。知名舊矣。故相得甚歡。觀覽其卷。則警會心府。三復
不倦。若霜鴻清唳。松雪孤映。或諸生所不能至者。而茂直
至之。且多特操。尤病苟進。故調於南宮。仕於東朝。戰勝無
悶。官閑更適。適相遇於南徐。俄愴離居。官局所係言旋上
國。予乃與一二疎放之客。詣精廬上方。主人又以啜茗藉
芳。代夫飛觴舉白。元言至論。代夫握手流涕。時物具舉。靈
臺曠然。晴江有楓。千里在目。茂直深於詩者。眾君子以詩
貺之。
送睦州李司功赴任序
郡功曹實亞都吏而冠六聯。選部銓署。勤於他職。李侯宗
室子。器幹明茂。莅官處煩。率無留事。清修緣飾。傾心於士
友。此其可尚也。予接李侯中外之姻。十二年矣。曩歲既展
禮。屬予有禮官之命。來趨闕下。今茲得調。甫獲再會。又屬
予承乏。代斲於儀曹。不得授館。以觴酒相歡。纔數四耳。征
蓋將去。離憂惄然。竊聞太夫人賢明。有門[:#AS-FBEE:●]為門訓誡。予
之內妹主中饋。勸以義。出則事良二千石。分曹賦事。入則
順承慈歡。琴瑟靜好。名教之樂。豈待多祿耶。富春江漁浦
潭紀行之詩。與郡中坐嘯主諾之謠。吾知之矣。族屬稽滯
於江南者眾。寓書難徧。悉為多謝。
送當塗馬少府赴官序
予始與馬生相遇於南徐州。皆以刊校冗員。涵泳文誼。生
以既不得調。廼反初服與計偕。予放浪於江湖閒。因為東
諸侯辟召。旋忝朝命。與漢廷臣並行於西垣南宮中。時生
窮閻旅食。射策未中。積歲於靈臺之下。儒衣甚敝。詩思不
詘。亦與其徒三數生。嬉春感秋。觴酌吟嘯。視豪游曠貴者
敖如也。先皇帝不以僕不肖。使操刈楚之柄。輒以得士自
賀。豈惟竊不遺不偷之目而已耶。今之出青門。結黃綬。筮
仕賦祿於東南之奧區。且曰外兄州尊。理行充茂。所以利
攸往而不薄於中都官。誠有由也。然則郡齋言詩。幕廷主
畫。雖欲勇退。其可逃乎。清和之月。草木條暢。京邑氣正。在
陽則舒。方宜會合。坐歎離索。追計舊故。向三十年。湖塘里
巷。疑在前日。各有班鬢。愴茲離襟。又何可言也。為予敬謝
中丞君。乃者南康永嘉廬江晉陵。已為二千石表率。今當
明天子守臣之寄。為仁由已。固又與前四郡不侔。賦政之
暇。知君自熟。豈敢為曹邱耶。但交賀而已。
送義興袁少府赴官序
過江山水。陽羨居最。性質夷淡者。得之愈深。袁生愿恭文
敏。渴善好學。今茲試吏。其本可書。先正南陽王。實扶中興
之運。光啟土宇。慶流後昆。國有令典。延世命官。解巾筮仕。
偶得佳境。况青春之年。綵衣黃綬。出則為政。入則承歡。以
世德遺直。而慎修之不怠。異時必復。此其椎輪歟。追思童
丱。游寓茲地。煙潭雲洞。杳窱靜深。邑中諸生。多業文者。亦
清輝勝概之所發也。生其勉之。有衛許冑曹。首類歌詩。鏘
然在聽。猥徵不腆。俾叙夫㣥篇。
送從舅泳入京序
從舅詞甚茂。行甚修。嘗見其緣情百餘篇。得騷楚之遺韻。
故江南煙翠。多在句中。蓬蔂江湖。坎[:#AS-85F3:⿰土禀]終歲。而衣不襲。突
不黔。彼乘堅驅良。滅沒於康莊者。復何人哉。繇從舅而言。
可以言命。冬十一月。方以大袂單衣。挈書笈西遊。且見訪
曰。予不試久矣。道不可以終窶。今將遊上京。抵名卿。以決
出處。其可乎哉。德輿曰。時有通塞。道有顯晦。審時行道。惟
賢者能之。今王度清夷。紀律昭明。晏安迷邦。是為大謬。是
舉也。得審時行道之宜矣。又何敢規。
送三從弟長孺擢第後歸徐州覲省序
吾嘗思天下之理。必求其端於士行博厚。人文昭明。則理
道從之。孤卿大夫。皆由士而進。得不謹於初以自重耶。然
則鏌干之刃。騄驥之步。百鍊千里。必俟知者。此長孺所由
獲進於左君之門也。左君嘗貳六官之半。復以綱轄再臨
儀曹。銛鋒絕足。於是乎得。且爾齠歲秀發。好學不遷。迨乎
弱冠。餘勇可賈。修詞體物。講貫習復。發鏃中的。觀者偉之。
夫每歲登名者。四方之人。皆屬耳目以評其當否。不可誣
也。若爾之敬遜務時敏。沛然得之。異時遠至。如在步武矣。
吾與長孺曾王父在永徽開耀之閒。繼以賢能之書來獻
於王庭。德名家法。華萼相輝。暨吾早歲。亦將砥礪充賦。而
先友過聽。遽以名聞。蓬茅之中。未筮而仕。既而中外族姻。
有以前心見勉者。吾以為雖冗員解巾。亦君所命也。豈可
更名越禮。以孟晉求售耶。循性所安。遊寓湖海。或辱賓召。
亦嘗從之。頃歲以禮官徵在闕下。因緣朝獎。忝冒清近。既
非所宜。居常缺然。歲時易過。道義難就。視爾之年。猶前日
耳。每思孔孟不惑不動心之言。以為元龜。而未能也。然則
舉於鄉者。士君子之本。爾能聿修。其慰如何。叔父以廷尉
評典城於蘄。里有課最。家有教義。駕言歸寧。拜慶上堂。青
純被體。桂枝在手。服名教者相賀。况吾之心耶。宗門單尠。
㣥從之登仕次者不十數輩。相愛以誠。惜別為甚。因爾之
文藝。徵吾之出處。故詞雖繁而不能已也。噫風水之積厚
也。方可以負大舟大翼。爾其勉之。餘則節食慎夏。寓書而
已。十四年四月。從曾祖兄德輿序。
送再從弟少清赴潤州參軍序
今年㣥從之調試於天官春官者以十數。興廉舉秀。既有
其人。而少清以經明解巾。參南徐州軍事。其伯氏掾周衛。
叔氏簿郟城。代耕話別。徵詩導志。夫千里足下。九江濫觴。
致遠就深。在乎不已。况爾文敏修潔。澡身立誠。康莊渤澥。
吾見其往。至如鮑昭之詞律。孟嘉之風流。又其次也。想自
丱歲。僑居是邦。趨朝七年。束(一作榮)以紳珮。煙霞井田。如在
目前。舉白祭軷。離憂加等。尚書公以政成事。鎮安一方。幕
庭婉婉。多我之執。爾其敬恭以事長者。求為可知。闇然日
彰。嚮吾所謂不已之道。在此而已。十三年三月。醉後序。
送從兄穎遊江西序
昔安邱敬公。以王佐之才。而運丁苻氏。故經綸大略。堙阨
不振。如其乘時行道。可以財成家邦。豈止於相區區前秦。
與王景略齊名而已。時軋道塞。從古以然。德輿與兄。實承
安邱之遺烈。其後枝流。以食舊德故。兄能踐中行。蹈貞厲。
守師氏之訓。修君子之詞。慤靜而用晦。誠謙以居約者。向
二十年。裦衣大帶。名未登於王府。方以一葦為航。遊江湖
閒。今將省家於上饒。順流於潯陽。羈旅之中。未始以進趣
為念。鄙則不敏。粗為哲兄言之。自十數年閒。戎車居天下
之半。故純白清靜之士。多鬱而不發。其或倚佳名。席勢(一
作世)卿。以取富貴者。皆朝為屠沽。夕拖章組。風波變化。以
萬萬計。其次或雜與諸生之徒。冠柱後惠文。持從事使者
之檄。溢於府寺。諠於傳置。風流不還。聲實相遠。然則得喪
本不足以滑曠士之慮。又况今之得喪耶。先師曰。知足者
不以羨自累。行修於內者。無位而不怍。此二者可以書紳
而三復也。鄙夫所獻者。如斯已矣。如其地理所歷。與煙霜
之候。皆備於詩人之思。此略而不書。
送從兄立赴崑山主簿序
士君子筮仕之門。有以代德庥廕。而奉清廟齋祠者。及夫
試吏就祿。與秀才孝廉郎等。蓋以舊服流慶。後昆宜之。其
於獎人為善之義深矣。從兄承舄奕簪纓之後。荷葳蕤文
誼之訓。敏於學行。而薄於宦名。乃今調於天官。署崑山主
簿。以姑胥之通邑。士衡之佳句。僑舊耕種。多依是閒。上有
良二千石。為東諸侯表率。其飭躬敬事。夙夜勤敏。椎輪積
水。或在茲乎。從弟中書舍人德輿序其所繇。俾㣥從偕賦。
奉送從叔赴任鄱陽序
叔父端懿誠厚。退然自牧。博洽前載。不以沽名待價為心。
德輿羈丱時。伏見從叔義興君戶部君送別二序。自前秦
安邱敬公至周千金恭公而下。德善功烈。辨其昭穆。叔父
承千金廣川清水三葉紹封之慶。其素履淑行。二叔父實
詳言之。爾來三十餘歲矣。服義日茂。用晦如初。以仁愛任
恤。復趨選部。銅章列城。得之不勤。昔季路宓不齊理蒲與
單父。為孔門上第。宏之在人。仁遠乎哉。况番君故地。理通
下邑。其壤沃。其境清。惠和廉。可以游刃。異日九江之西。上
百里課第於有司者。其在叔父乎。佐酒霑醉。歌詩為禮。有
命曰。爾宜序。謹序。
送三從弟况赴義興尉序
漢廷諸公。皆附經術而施政事。故其有猷有為。不疚不懼。
若况者。嘗理左右史記事記言之經傳謩訓。居有司籍奏
中。乃令參調署吏。以養以仕。言顧於行。行本於經。修性勤
身。而祿在其中矣。夫學者病口肄其言而心不能通。故吾
三年第經明者三百餘士。而知類通達者往往有焉。嘗與
賢諸侯河東柳敬叔吳郡陸伯沖寓書往復。論取士之道。
二君子言之頗詳。若况之所履。其吾與二君子之所欲求
也。豈無多文之富耶。而况不耀。豈無趣捷之敏耶。而况不
為。蓋質素者受采必固。平夷者遵道必遠。况之志其在是
乎。吾與况也。行以五綵衣裳視朝夕膳。裘褐初解。綬黃甚
新。彼陽羨有佳山水。玉潭東舍溪。南岳洞靈。仁祠僊觀。邑
子鄉導。窮年勝賞。筮仕於斯。其樂如何。有以賀義方之慶。
輕少別之戚。伯仲㣥從。類其詩文。亦命小子璩繫於編末。
時皇帝御極甲子赦令之後一月也。
送張評事赴襄陽覲省序
廷尉評張君。以溫文敏直。為修身策名之具。其於㪺挹風
雅。導詠情性。成乎餘力。粲為清詞。故嘗擁盛府之傳。諠士
林之譽。自中發外。豈徒然哉。春三月。自鍾陵抵漢南。綵衣
班然。脂轄首路。將欲問詩禮於堂下。謁旌旆於轅門。漢南
之渴賢下士。張侯之清聲茂實。翔集之美。其可逃乎。僕以
不腆。辱鍾陵從事之末。君即我公之南容也。故得揖光塵
於門閣。接笑言於杯斝。交歡而莊敬。既醉而溫克。樂未幾
也。別又繼之。㣥賢以地經舊楚。有離騷遺風。凡今讌軷歌
詩。惟楚詞是斆。以官命輕重。為編次前後云。
送前丹陽丁少府歸餘杭覲省序
丁氏子用文誼緣飾吏道。尉丹陽三年。嘉聞籍甚。罷去之
日。以綵衣歸田廬。邑中諸生。愴離讌之不足。俾予序㣥言
以為貺。且著作繇經術進。徧覽東觀石渠之奧。殆二十年。
然後以華髮赤紱。歸休里第。巾安車。理農政。視纓轂聲榮。
與糞壤同。矧餘杭有山水仁祠。為浙右之冠。想夫人持琴
書履杖。視朝夕之膳。咨諏古義。發明隱伏。煙蘿魚鳥。在動
靜閒。夫如是。焉用以少別為念。
送王仲舒侍從赴衢州覲叔父序
士有抗方外之迹。以世教為桎梏者。不然。則必由於文章
之途。以其合大中之道。天理發於心術。周於事業。此賢士
君子之所以致思也。太原王生仲舒。從事於斯。弱冠秀發。
始以雅詞一軸。為士相見之贄。予嘗學於此。閒世多病。方
將自全於朴。止所不知。及覽子之文。文達而理舉。溫潤博
雅。且多古風。則曩時之心。斐然復生。所守不固然也。然則
文變損益。非鄙所知。粗言士友出處之略。用以為贈。動而
不皦。靜而不昧。而不峻。通而不雜。此吾徒之所夙夜也。固
在子之彀中耳。行旅之虞。不足以誡。執事自由拳抵信安。
途不千里。奉板輿之歡。赴竹林之期。况新安江路。水石清
淺。嚴陵故臺。德風藹然。漁浦潭七里瀨。皆此路也。二謝
清興。多自茲始。今日出祖。可以言詩。
送元上人歸天竺寺序
度門之教。根於空寂。因修以取證。階有以及無。不踐精深
之習。而悟虛無之理者。未之有也。未得為得。則其病歟。僕
久味斯法。思與言者。既而得元禪師。師早誦大乘經。各數
萬言。晚得觀門之學。今則色空如一。哀樂不入矣。桑門之
患有二焉。未得之患。為外見所雜。既得之患。為內見所縛。
今元公翛然於二見之閒。不內不外。冥夫至妙。身戒心惠。
合於無倪。且以句吳有山水之絕境。天竺又經行之靜界。
振錫而往。其心浩然。蓋隨緣生興。觸物成化。而不為外塵
所引也。幅巾男子權德輿稽首。
送道依闍黎歸婺州序
予與惠公游十年。而惠公以其徒依公見訪。藹然之和。發
於眉宇。得其道者。不待言說。予嘗欲黜健羨。遺名聲。不使
塵機世相。滑湣靈府。故每隨縉紳士則神怠。與依惠游則
性勝。蓋循分而動。亦境所由然。上人以東陽為山水佳地。
且生約二德。昔所游踐。况雲洩石室。花發桃巖。是二精舍
為東南甲乙。乃振緇錫泛然而行。道機法樂。盡在是矣。如
僕者。方牽攣世教。未得與師為方外之遊。遐情幽賞。期一
二偈疏。
