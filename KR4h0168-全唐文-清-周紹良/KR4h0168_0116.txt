欽定全唐文卷一百十六
晉高祖(三)
諭鹽鐵度支戶部等勅
鹽鐵度支戶部應監臨主持場院倉庫官吏等。制置場務。
總榷課程。將期共濟於軍流。免使偏竭於民力。嚮者所差
官吏。鮮有專勤。省司錄任之時。盡言冰蘗。及郡府主持之
後。例縱輕肥。莫濟公家。但營私室。所以處處多聞其逋欠。
年年空係其徵催。固執遷延。坐期蠲放。每惟此輩。並合嚴
誅。又以開創之初。含宏是切。既往者巳關恩制。今後者別
立嚴規。或躡前非。必難輕恕。豈是願行峻法。欲致豐財。蓋
帑藏猶虛。師徒甚衆。俟期充濟。難縱隱欺。宜懸畫一之文。
兼舉必行之令。
量寬文書駮放勅
參選之日。考驗之閒。稍容易則必長奸欺。若艱難則或成
淹滯。今後宜令所司點文書。如有粟錯。詳酌事理。非藏
奸隱倖者。不要駮放。
流高信等勅
高信曾剖郡符。繼宏方參禁職。凡於語默。合曉規儀。豈得
輒於內廷。恣行私忿。肆喧嘩而頗甚。侮憲法以若無。既駭
物情。尤傷事體。苟無懲沮。何戒踰違。尚示含容。止從譴逐。
高信宜送復州收管。王繼宏勒停。送義州衙門前。仍常知
所在。
減放洛京魏府夏稅勅
朕自臨御寰瀛。躬親庶政。靜惟師古。動欲便民。雖物力方
虛。每牽經費。而田疇微損。亦欲矜蠲。朕見洛京內麥苗。今
春稍似旱損。尋覩魏府奏報。境內亦有微傷。須聊示於優
饒。冀克諧於通濟。比欲差官就檢。又恐生事擾人。其洛京
魏府管內。所有旱損夏苗縣分。特於五分中減放一分苗
子。其餘四分。仍許將諸色斛。依倉式例與折納。所期渥澤。
以及衆多。報告人戶。各令悉知。
許罪人收葬勅
王業肇興。德音屢降。念茲既往。屬我維新。宜宏掩骼之仁。
以廣燭幽之德。其太社內應收掌唐朝罪人首級。並許骨
肉或親舊寮屬收葬。其喪葬儀注。聊備飾終。不得過制。仍
付所司。
久任長吏勅
今後正官滿日。宜令逐處長吏準元勅預前奏聞。必在審
擇能官。不得朝差暮替。如顯有過犯。不在此限。仍令曉示
諸道。
授張休官勅
進策官前攝鄭州防禦巡官前鄉貢明經張休。以廉科擢
第。義府遊心。既堅拾芥之勤。果契然薪之志。而能救斯時
病。來貢封章。覽其所陳。甚為濟要。旌諸憂國。示以寵章。王
畿式解於褐衣。縣簿仍超於常品。可將仕郎守河南府伊
陽縣主簿。
贈石奮太傅勅
漢大中大夫石奮。德盛軒裳。道光素。享萬石休明之祿。
成一門忠孝之名。彰茂實於前修。契興隆於景運。宗正卿
石光贊特上章䟽。欲示封崇。冀表深原。式昭豐祚。宜贈太
傅。
允梁文矩致仕勅
昔魏舒人之領袖。以二揆而解官。劉實邦之宗模。自三公
而遜位。所以審去就之常分。保始終之令圖。成功退身。盡
善盡美。太子少保梁文矩。為仁由巳。以道事君。烈士徇名。
久輸忠於象闕。達人知足。堅請老於菟裘。東路角巾。南窗
羽扇。爾思高致。朕實嘉之。進登保傅之班。永顯君臣之義。
可太子太保致仕。
授李晟五代孫官勅
朕聞王者懷於有仁。所以享靈長之運。賞延於世。所以勸
忠烈之臣。唐開府儀同三司守太尉兼中書令西平王上
柱國岐國公食邑三千戶食實封一千五百戶贈太師諡
曰忠武李晟五代孫職。以爾上祖西平王。昔在德宗皇帝
幸梁洋之歲。而有保定大功中興返正扶持社稷之力。載
諸史氏。予嘉乃德。曰篤不忘。宜升五代之孫。俾陟六聯之
位。光乃前烈。煥乎後昆。可將仕郎耀州司戶參軍。
招撫尹暉婁繼英勅
昨者魏府帥臣。忽興狂悖。河陽兵士。小有驚騷。巳各命於
討除。竚盡平於巢窟。軍興之際。賊計多奸。時發細人。潛賫
蠟彈。意在離閒上下。點汚忠良。朕固無疑。人何懷懼。近聞
尹暉忽然出外。不赴朝參。又婁繼英誤有傳聞。亦茲潛匿。
且尹暉婁繼英位居班列。事合審詳。不謂此時。偶乖斟酌。
朕情深軫憫。恩在矜寬。專遣招攜。時議釋放。各委家人諸
處招喚。出來卻令如舊。一切不問。此後諸處收捉到奸細
文字等。其捉事人依舊支給優賞。其細人畫時處斬。文字
當處焚燒。冀表推誠。免令惑衆。布告中外。咸使聞知。仍付
所司。
卹囚勅
方枉狴牢。又縈疾疹。在典刑之自別。顧醫藥以何妨。實可
施行。足彰仁憫。宜下刑部大理寺御史臺及三京諸道州
府。或有繫囚染患者。並令逐處醫博士及軍醫看。於公
廨錢內量支藥價。或事輕者。仍許家人看。所有罪犯合
據杖責。仍痊損日科決。
停差縣令檢巡河隄勅
修葺河岸。深護田農。每歲差隄長檢巡。深為濟要。逐旬遣
縣令行看。稍恐煩勞。隄長可差。縣令宜止。
禁喪葬舉樂勅
喪葬有期。哀情慘極。其或舉樂。可謂乖儀。始因伎藝苟求。
遂致澆訛漸起。所陳章䟽。頗正時風。宜下有司。永令止絕。
加恩追尊四廟行事官勅
應追尊四廟行事官等。追尊四廟。式展盛儀。行事庶官。合
頒溥澤。貴承光寵。共贊孝思。宜令銓司準元勅磨勘。如守
選年深過格。及巳合格指授赴任。不得并次一選兩選者。
先與注官。加欠三選四選。月限不滿。衝替下許非時注擬
者。即相次注官。仍須各依資序。如不依元勅指揮。欠選數
多者。即仰都省奏聞。
答殷鵬請加恩敘封勅
人子之道。祿貴在於及親。王者之恩。事必從於尊本。應內
外文武臣寮。父母在。如子品秩及格與加恩。在朝行者。父
與致仕官。母與敘封郡邑號。其外四品巳上。節度團練防
禦使刺史。父與致仕官。其餘與同正官。母與敘封郡邑號。
如內外官。父巳有致仕及同正官。母巳曾敘封。子品高者。
更與加進半俸。續議指揮。如父有職官。不在此限。餘並準
格文處分。仍編令式。永著常規。
加恩選人勅
舉選之流。辛苦備歷。或則躭書歲久。或則守事年深。小有
違礙格條。例是不知式樣。今則方求公器。宜被皇恩。所有
選人等。宜各令所司。除元駮放及落下事由外。無違礙並
與施行。仍令所司徧下諸道。起今後文解差錯。過在發解
州縣官吏。
答竇貞固請定舉士官賞罰勅
進賢受賞。備有前文。得士則昌。斯為急務。竇貞固名參閨
籍。職在禁庭。貢章䟽以傾心。請班行而薦士。於可否之際。
分賞罰之科。所貴當人。無或曠職。今後宜許文武百寮。於
縉紳之內。草澤之中。知灼然有才器者。列名以奏。納其章
䟽。記彼姓名。否臧盡達於予懷。用捨免私於公議。仍付所
司。
避嫌名勅
朝廷之制。今古相沿。道在人宏。禮非天降。況以方開歷數。
虔奉祖宗。雖踰孔子之文。未爽周公之訓。冀崇孝行。永載
簡編。所為二名及嫌名事。宜依唐禮施行。仍付所司。
聽私門立戟勅
將相之崇。朝廷所重。並輸忠節。仰奉宗祧。宜旌佐國之功。
顯示榮家之慶。應中外臣寮帶平章事侍中中書令及諸
道節度使。並許私門立戟。仍並官給。并各賜詔書。仍據官
品依令式處分。
襃薛融直諫勅
薛融官居諫署。志奉皇圖。特貢忠言。備彰直道。載觀臣節。
深契朕懷。其洛京大內先令葺修。今宜停罷。
令銓司檢點御署官文書勅
御署官員等。自前並於中書陳狀。引驗文牒擬官。承乏之
官。從權所任。例逢興運。咸被異恩。其閒慮有曾立事功。或
未親官業。宜稍分於殿最。將審驗於行藏。免興濫進之譏。
用副當仁之選。其御署官員。宜令今後於銓司投狀。銓司
追引點。歷任文書分明者。申送中書門下。以憑旋據逐
人御署因由奏擬。
流韓延嗣勅
韓延嗣因別喝見不避路者。輒行毆擊。致傷人命。法寺定
刑。比不因鬭故毆傷人辜內死者。依殺人論。蓋徵相類。且
非本條。罪有所疑。法當在宥。宜決脊杖十八。黥面配華州。
發運務收管。
給復同絳等州勅
朕奄有四方。尊為萬乘。所務誕敷教化。普濟黎元。蓋全師
致討於妖狂。而比戶未臻於富庶。仍聞關輔。偏屬旱災。致
使鄉村。多有逃竄。達我聞聽。深用憫傷。宜加矜卹之恩。俾
遂歸還之計。應三處逃移人戶下所欠累年殘稅。并今年
夏稅差科。及麥苗子沿徵諸色錢物等並放。其逃戶下秋
苗。據見檢到數。不計是元額。及出剩頃畝。並放一半。仰觀
察使散行曉諭。專切招攜。應歸業戶人。仍指揮逐縣切加
安撫。勉施惠養。副我憂勤。
招安魏府勅
勅魏府城內馬步諸軍將校員寮節級軍將長行及參佐
官員僧道百姓等。朕以范延光是明宗舊臣。與朕素敦分
義。因開懷而捨釋。果瀝懇以歸明。君臣之義宛然。金石之
言無改。亦繇諸軍將士。參佐職員。同輸歸向之誠。共感懷
柔之道。備觀忠孝。深所歎嘉。將徧示於渥恩。宜先行於慰
撫。表予大信。安爾衆心。應在城官員將校長行。今日巳前。
罪無輕重。一切不問。范延光巳除授鄆州節度使。賜鐵券。
封本郡王。孫漢威等將校。等第除授防禦團練刺史。巳各
別行制勅。命使往彼。宣賜恩命。仍令各取便路赴任。恩命
未到閒。仍且委薛霸充都巡檢使。喬謹充副巡檢。范延
光赴任後。即可取便路發赴所任。其餘將帥及參佐官吏
隨職員。並一一分析名銜奏聞。當議各加渥澤。其應在城
馬步軍將廳子指揮散員親從左右義勇先鋒。并入馬直
有馬步人神勇弩手鄭韜張進手下兵士。并薛霸王建遣
諸色將校衙隊名額軍都。並陞為侍衞親軍排連。所有今
年冬衣見闕綿數。巳指揮楊光遠。收寨內綿。勘會俵散。應
有先被張從賓脅從。符彥饒驚擾。及衞州黎陽陷失。因茲
走入。及隔過官員使臣將士等。兼自興師以來。前後離背
軍都住彼者。並不問罪。其官員使臣等。並與錄任。其將士
等。各與依舊。請受諸軍收管。如有入城後遷轉職名者。便
據見守職名支給請受。如有諸色人輒敢恐動。並當深罪。
在城將校。及諸色官員。應有物業為人請射者。並許給還。
依舊為主。先有抽入城義軍。並放歸本家。如是巳配在諸
軍者。各隨本人所願。如願在軍者。即依舊收管。願歸農者。
即放歸本家。所有府城四面人戶。三十里內。與放二年秋
夏租稅。三十里外。委逐縣令佐專切點檢。如實曾經砍伐
桑柘。毀拆屋舍者。分析申奏。盡與蠲放租稅。切仰招攜。速
令歸業。應九月二十五日巳前。因事被殺之家。不得更有
論訟。及相讎報。妻孥家產。巳配沒者。並給還。如有自去年
七月十九日後來。曾經在城將校及諸色人請射舍宇等。
或為配率柴薪。或為自要供燒毀拆卻者。只據九月二十
五日後見在者舍宇交割。其有巳破除。卻閒未數日。不得
更有論索。如內有屬官舍宇。亦仰準此指揮。應自去年七
月十九日巳前。有諸色商旅。或城內與城外。親情相識。應
是寄留諸色錢物羊馬牛畜等。或經括率。或以沒納入官。
或破罄盡。不計是何公私官員寄付。並不許更有論索。如
敢以勅前事相告言及相讎報者。以其罪罪之。朕方啟基
扃。務安華夏。每推誠而待物。日仗信以懷來。布茲誓言。質
諸天地。天雄軍節度副使朝請大夫檢校刑部尚書賜紫
金魚袋李式可中大夫檢校尚書右僕射亳州團練使。金
紫光祿大夫檢校司徒貝州刺史孫漢威可檢校太保隴
州防禦使。天雄三城都巡檢使檢校戶部尚書薛霸可檢
校司空衞州刺史。天雄軍馬步都指揮使檢校工部尚書
王建可檢校司空虢州刺史。天雄軍內外馬軍都指揮檢
校戶部尚書藥元福可檢校司空深州刺史。天雄軍內外
步軍都指揮使檢校兵部尚書繡州刺史安元霸可檢校
司空隨州刺史。
答曹國珍進竇溫顏習武策勅
習戰講武。歷代通規。選士練兵。其來舊制。宜以每年農隙
時講武。仍準令式處分。
聽公私自鑄錢勅
先許鑄錢。切慮逐處缺銅。難依先定銖兩。宜令天下公私。
應有銅欲鑄錢者。取便酌量輕重鑄造。不得入鉛鐵。及缺
落不堪久遠流行。
禁創造寺院勅
凡為精舍。將結勝緣。清虛則神亦相依。混亂則人皆不重。
其或偶然乘興。率爾棲心。鄉村接漁獵之家。廛里定屠沽
之戶。佛雖無染。僧豈不輕。宜崇釋梵之因。永肅人天之化。
所有自前院宇。即且依舊住持。今後城郭村坊。一切不得
創造。
禁朝臣薦託勅
訪聞朝臣於外州侯伯。求其表狀。奏薦交親。朕以應天順
人。開基創業。大化方流於區宇。至公必絕於澆訛。私謁不
容。朝經具舉。更茲告諭。止在依行。今後文武庶官。不可更
行薦託。如有狀書便宜。密具進呈。觀察使散下諸州。亦準
此處分。
權停貢舉勅
尚書禮部。歷代懸科。為時取士。任使貴期於稱職。搜羅每
慮於遺才。其如銓司注官。員闕有限。貢闈考第。人數不常。
雖大朝務廣於選求。而常調頗聞於淹滯。每一闕。或經
累年。遂令羈旅之人。多起怨咨之論。將令通濟。須識從權。
庶幾進取之流。更勵專勤之業。其貢舉公事。宜權停一年。
許符彥饒等收葬勅
符彥饒張繼祚婁繼英尹暉等。皆受國恩。悉虧臣節。孽非
天作。慼實自貽。尋正典刑。屢遷歲月。宜示燭幽之道。用推
掩骼之仁。宜令近親。任便收葬。
答桑維翰請免籍沒賊人財產勅
桑維翰佐命功全。臨戎寄重。舉一方之往事。合四海之通
規。況賊盜之徒。律令俱載。此為撫萬姓而安萬國。豈忍罪
一夫而破一家。聞將相之善言。成國家之美事。既資王道。
實契人心。今後凡有賊人準格律定罪。不得沒納家資。天
下諸州。皆準此處分。
停寒食七夕等節進獻勅
朕恭巳臨民。虛心求理。務崇儉約。以致和平。乃眷臣寮。悉
懷忠義。每觀貢助。備見傾輸。雖嘉奉上之誠。宜示酌中之
道。其寒食七夕重陽及十月煖帳。內外羣后進獻宜停。
封李從益為郇公勅
周受龍圖。立夏殷之祀。唐膺鳳歷。開酅介之封。歷代相沿。
百王不易。朕顯符景運。肇啟丕基。乃睠前朝。載稽舊典。宜
開土宇。俾奉宗祧。用推繼絕之仁。以示惟新之德。宜以郇
國三千戶封唐許王李從益為郇公。奉唐之祀。服色旌旗。
一依舊制。以西京至德宮為廟。牲帛器服。悉從官給。
流李道牧勅
李道牧前為陸渾縣主簿。很直求官。強詞抗勅。厚誣宰輔。
累犯乘輿。措言孰顧於斥尊。搆意只謀其撓政。將懲狡蠧。
須舉典刑。宜令決杖配流。永不齒錄。
允成德軍請立節度使安重榮德政碑勅
安重榮功宣締構。寄重藩維。善布詔條。克除民瘼。遂致寮
吏僧道。詣闕上章。求勒碑銘。以揚異績。既觀勤政。宜示允
俞。其碑文仍令太子賓客任贊撰進。
令修唐史勅
有唐遠自高祖。下暨明宗。紀傳未分。書志咸闕。今耳目相
接。尚可詢求。若歲月寖深。何由尋訪。宜令戶部侍郎張昭
起居郎賈緯祕書少監趙熙吏部郎中鄭受益左司員外
郎李為光等修撰唐史。仍令宰臣趙瑩監修。
令開墾曠土勅
鄧唐隨郢諸州管界。多有曠土。宜令逐處曉諭人戶。一任
開墾佃蒔。仍自開耕後。與免五年差徭。兼仰指揮其荒閒
田土本主。如是無力耕佃。即不得虛自占吝。仍且與招攜
到人戶。分析以聞。
停迎送使臣勅
時屬炎蒸。路當衝要。使命之往來甚衆。州府之迎送頗多。
既有煩勞。所宜軫惻。自鄴都至襄州沿路州府。除專到使
臣依尋常迎送外。其餘經過。并不任迎送。
