欽定全唐文卷六百九十七
李德裕(二)
二芳叢賦(幷序)
余所居精舍前。有山石榴黃躑躅。春晚敷榮。相錯如錦。因
為小賦。以狀其繁麗焉。
鷤鴂鳴矣。眾芳已衰。美嘉木之並植。惜繁榮之後時。觀其
擢纖柯以相糺。糅鮮葩而如織。金散褭蹄之輝。玉耀雞冠
之色。一則含情脉脉。如有思而不得。類西施之容冶。服紅
羅之盛飾。復似朱草發其英蕤。長離奮其羽翼。一則凝思
悵悵。若將翺而未翔。疑嬴女之性情。媠鬱金之薄粧。又似
黃星爛於霄漢。瑞鵠來於建章。彼紅榮之日[:#AS-FBED:●]昱日[:#AS-FBED:●]昱。
麗幽叢而有光。其舒焰也。朝霞之映白日。其含彩也。丹砂
之生雪床。彼緗蘂之燦燦。隱眾葉而閑芳。其繁姿也。時菊
之被秋霜。其秀色也。鳴鸝之集荑楊。由是楚澤放臣。小山
遊客。厭杜蘅之靃靡。忘桂花之潔白。玩此樹而淹留。倚幽
巖而將夕。嗟衰老之已遽。念流芳之可惜。况鱗悲失浪。羽
畏虛彈。有楊朱之危涕。無越石之暫懽。豈獨琴感猗蘭之
曉。詩嗟蕙草之殘。思欲揖金膏而駐魄。扳珠樹而輟餐。顧
人間之華
艷。何足幽賞而盤桓。
畏途賦(幷序)
乙卯歲孟夏。余俟罪南服。自歷陽登舟。五月屆於蠡澤。當
隆暑赫曦之候。涉潯陽不測之川。親愛聞之。無不揮淚。今
明主祝網。幸得生去炎方。或有勉余改轅而陸者。因答此
賦。
余以軒冕來寄。廟堂非據。賀客旋軫。弔賓在戶。自淮服而
載馳。貫岷山而上泝。歊氣溢於大浸。溫風發於中路。於時
行潦猥至。百川皆注。望九派而無際。橫扁舟而徑度。非如
漁父之勇。已忘胥靡之懼。神將駭而還伏。蛟欲絕而自去。
豈有幼安之感。幸無杜侯之慮。訪潯陽之故里。懷靖節之
舊居。陳一樽以遙奠。悲三徑之久蕪。當其辭簪組。返蓬廬。
逸妻賓敬。稚子歡娛。臨流賦詩。臥壑觀書。對南山之幽靄。
蔭嘉木之扶疎。不為軒冕之累。焉得風波之虞。何夫子之
早悟。居一世之不如。然代有覆舟之子。皆由任其智力。比
鷁舳為輕禽。以席帆為快翼。載已重而皆積。途既遠而未
息。志擾擾以爭先。日冥冥而作慝。既而戕風鼓怒。氛祲改
色。深則困於巨浪。淺則觸於危石。雖有神人。莫能拯溺。談
者未知患難之所來。常以川流為怵惕。今余所謂畏途。且
作蠡澤。敬仲以為(闕二字)蒙莊以為袵席。苟能慮於幾微。又
何畏於行役。
知止賦(幷序)
古人稱山林之士。往而不能返。朝廷之士。入而不能出。先
哲所以趨舍異懷。隱顯殊迹。蓋兼之者鮮矣。今余自春秋
至西漢。取其卿大夫進能知止退不失正者。綴為此賦。觀
春秋與漢冊。求知止之大夫。魯莫高於柳惠。衞莫貴於寗
俞。吳乃得於延州。楚乃尚於於菟。雖至聖無軌。超然不拘。
猶歎行藏以與顏。稱卷舒而善蘧。則由聖門而進退者。豈
不勇於知止乎。在漢留侯。與道為徒。厭華屋而不處。思赤
松以遊娛。清則兩龔。美則二疏。父子欣以相顧。衰老至而
歸歟。祁祁青衿。載負經書。藹藹元冕。祖我城隅。歎冥鴻之
不及。皆雪涕以漣如。嗟余生之疲病。念寄世之須臾。曾涉
險而知懼。痛摧輪之不虞。諒難復於玷缺。(原註韋元成作
詩自著復玷缺之艱難)且覃思於元虛。聊揮金於餘日。乃迴駕於迷
途。况乎託北阜以為宅。(原註應璩書曰南臨洛水北據邙
山托崇岫以為宅因茂林以為蔭)就東山而結廬。(原註左思徙居洛城東
著經始東山廬詩)仲既得於清曠。(原註仲長統論曰欲)
(卜居清曠以樂吾志)陶豈歎於將蕪。其遠眺也。則伊出陸渾。北繞
皇居。度雙闕之蒼翠。若天澤之逶迂。少室東映於原隰。鳴
臯西對於林閭。其近翫也。則檻泉流於一壑。嘉木盈於萬
株。逕被芳蓀。沚映芙蕖。聽求友之鳴禽。見自樂之鯈魚。徙
奇樹於台嶺。隱翠葉而垂珠。得怪石於震澤。聳青岑而韜
瑜。昔有淮侯種瓜。陶相灌蔬。竊比君子。亦能荷鋤。或引蔓
於長坂。或遵流於清渠。傲情人世之外。寄迹羲皇之初。望
夕景於平林。眺寒烟於故墟。[:#AS-8F62:⿱鹿君]麚遠而騰倚。鳧雁去而相
呼。酌盈樽而自慰。賴鳴琴而不孤。懷綺皓而披素卷。想瀛
洲而觀畫圖。何必尚遍遊於名嶽。蠡長往於五湖。嗟夫。世
於知止之道。若存若無。李斯忘於稅駕。惠子疲於據梧。盡
生涯以自若。何智力之有餘。庶收光之未晚。期終老於桑
榆。
劍池賦(幷序)
丙辰歲孟夏月。余屆途豐城。弭檝江渚。問埋劍之地。則有
池存焉。感其至靈之物。亦有淪棄。非遇識者。無由振發。雖
人亡劍去。而故事可悲。因維舟俄頃。以為此賦。
天地神物。龍泉太阿。光耀時促。沉埋日多。往者紫氣衝星。
時人莫識。吳已亡而氣存。寶乃隆於敵國。既精感而上達。
當龍變而不息。未遭風雨之會。尚假雷生之力。豈通塞之
有時。何顯晦之難測。我不自振。掘之而得。雖潛朽壤之中。
每受莓苔之蝕。誠宜英主用之。提擕指揮。內以靖諸侯。外
以服四夷。為東序之秘寶。備有國之光儀。一見留於邑長。
一獲珮於台司。始謂伸於知已。終乃屈於不知。既而長鳴
玉匣。躍入漣漪。化鋒鍔兮奮迅。煥晶光兮陸離。垂尾滄波。
斷鯨鯢之族。矯首清漢。讋江海之祗。昔時在獄。今成廢池。
寶常棄於茲地。人載懷而孔悲。况乎耶溪水涸。赤堇山閉。
巧冶既沒。作者曠世。風胡已遠。壯武復逝。斯物倘存。知之
者誰氏。惟人代兮去不留。嗟雙劍兮焉可求。
望匡廬賦(幷序)
滄湖口北望匡廬二山。影入澄潭。峯連清漢。江水無際。烟
景相鮮。沿流而東。若在世表。因懷遠公陸先生。悵然成賦。
春水湖平。霽天景旭。眇赴海之清瀾。映干霄之翠嶽。波鱗
爛而勢微。帆雁引而相續。輕烟冒於爐峯。若香散於空谷。
飛流灑於星灣。疑虹飲於曾曲。想遠公之平昔。比孟綽之
不欲。談精義於松間。(原註東林寺有遠公與殷仲堪說易
松猶在)寄虛懷於巖足。喜濯纓而旋返。悲負鼎而放逐。恥隨
屈賈之波。不同宗
雷之躅。整襟帶於瑤席。望元師於林麓。(原註余受法於茅
山無師則傳法祖師也)徒珮紫青之書。未脫朱丹之轂。感明主之嘉
惠。荷天地之覆育。既復扶陽之爵。又剖專城之竹。被金組
於薄躬。昭皇明於荒服。豹文忽變。蔚然以姿。蟬緌更新。[:#AS-8BE1:●]
然而脫。雖澡身於滄浪。終有媿於玷辱。念大福兮不再來。
歸東臯兮供黍粟。
大孤山賦(幷序)
余剖符淮甸。道出蠡澤。屬江天清霽。千里無波。點大孤於
中流。昇旭日於匡阜。不因佐官。豈遂斯遊。謝康樂尤好山
水。嘗居此地。竟闕詞賦。其故何哉。彼孤嶼亂流。非可儔匹。
因為小賦。以寄友朋。
川瀆巇道。人心所惡。必有穹石。禦其橫騖。勢莫壯於灔澦。
氣莫雄於砥柱。惟大孤之角立。掩二山而磔䜿。高標九派
之衝。以捍百川之注。耽若虎視。蚴如龍據。靡搖巨浪。神明
之所扶。不倚㣥山。上元之所固。必迤邐而何多。信嶷然而
有數。念前世之獨立。知君子之難遇。如介石者袁楊。制橫
流者李杜。觀其側秀靈草。旁挺奇樹。寧憂梓匠之斤。豈有
樵人之路。想江之乍遊。疑水仙之或駐。嗟瀛洲與方丈。
蓋髣髴如煙霧。據神鰲而臲卼。逐風濤而沿泝。未若根連
坤軸。終古而長存。迹寄夜川。負之而不去。雖愚叟之復生。
焉能移其咫步。
項王亭賦(幷序)
丙辰歲孟夏。余息駕烏江。晨登荒亭。曠然遠覽。因覩太尉
清河公刻石。美項氏之材。嘆其屈於天命。且曰。漢祖困阨
之時。生計非蕭張所出。余以為不然矣。自古聰明神武之
主。未嘗不應天順人。以定大業。項氏縱火咸陽。失秦中之
固。遷主炎裔。傷義士之心。違天違人。霸業隳矣。漢皆反是。
故能成功。據秦遺業。東制區夏。數敗於外。常有關中。為舊
主縞素。以義動天下。雖項氏猶存。而王業基矣。若乃蠖屈
鴻門。龍潛天漢。始降志於一人。終申威於四海。則蕭張之
計。不亦遠乎。余嘗論之。漢祖猶龍。項氏如虎。龍雖困而其
變不測。虎雖雄而其力易摧。一神一鷙。宜乎夐絕。然[:#AS-99D1:⿰舟羲]舟
不渡。留騅報德。亦可謂知命矣。自湯武以干戈創業。後之
英雄。莫高項氏。感其伏劍此地。因作賦以弔之。
登彼高原。徘徊始曙。尚識艤舟之崖。焉知繫馬之樹。望牛
渚以悵然。嘆烏江之不渡。想山川之未改。嗟斯人之何遽。
思項氏之入關。按秦圖而割據。恃八千之剽疾。棄百二之
險固。咸陽不留。王業已去。將衣錦於舊國。遂揚旌而東顧。
雖未至於陰陵。誰不知其失路。恥沐猴之醜詆。乃烹韓而
洩怒。謂天命之可欺。何霸王之不寤。嗟乎。楚聲既合。漢圍
已布。歌既闋而甚悲。酒盈樽而不御。當其盛也。天下侯伯
自我而宰制。及其衰也。帳中美人寄命而無處。季數遁而
不亡。羽一敗而終仆。豈非獨任於威力。不由於智慮。追昔
四隤之下。風烟將暮。大咤雷奮。重瞳電注。叱漢千騎。如獵
狐菟。謝亭長而依然。愧父兄兮不渡。既伏劍而已矣。彼㣥
帥兮猶懼。雖霸業之無成。亦終古而獨步。周視陳迹。緬然
如素。聽喬木之悲風。感高秋之零露。因獻弔於茲亭。庶神
靈之可遇。
金松賦(幷序)
廣陵東南。有顏太師猶子舊宅。其地即孔北海故臺。予因
晚春夕景。命駕遊眺。忽覩奇木。植於庭際。枝似檉松。葉如
瞿麥。迫而察之。則翠葉金貫。粲然有光。訪其名。曰金松。詢
其所來。得於台嶺。乃就主人。求得一本。列於平泉。今聞封
植得地。枝葉茂盛。敘其所自。作此賦焉。
青春已暮。白日將夕。經顏子之故巷。訪孔公之舊宅。美珍
木之在庭。得嘉名於樵客。曩擢本於台嶺。近徙根於簷隙。
其柯肅肅。可比於貞松。其葉纖纖。實侔於瞿麥。風入葉而
成韻。露垂柯而流液。不受命於嚴霜。諒同心於寒栢。含春
靄而葱蒨。映夕陽而的皪。疑翠尾之㣥翔。若金潭之旁射。
雜爽籟於篁竹。混晶光於瑤碧。奇樹以垂珠而擅名。金松
以潛㯋而莫覿。亦猶處子在於隱淪。奇才遺於草澤。我有
衡宇。依山岑寂。類仲長之清曠。如蕭宰之窮僻。託根此地。
似在崖壁。殊橘柚之不遷。同甘棠之可惜。庶封植於園林。
永愛玩而無斁。
靈泉賦(幷序)
予林居西嶺。平壤出泉。廣不逾尋。而深則盈尺。自東鄰故
丞相崔公至谷口故丞相司徒李公。凡別墅五六。皆謂之
平泉。實發源於此。觀其湧不勝沸。淡然冽清。冬溫夏寒。明
媚可鑑。其靈泉之蘊也。予往歲獲戾放逐。再罹謗傷。泉必
變色。久而後復。昔傅長虞庭有湧泉。以其色在夏則冷。涉
冬而溫。乃為神泉賦。况潛靈蘊異。美過神泉。因效長虞所
作。偶成此賦。
山下出泉。厥壤非石。隨淺深而見底。實秋毫之可析。其瑩
若纖埃之映琉璃。微蟲之潛琥珀。玉瑕瑜而不掩。鏡妍女[:#AS-FBED:●
]
[:#AS-FDC3:●]而盡覿。且夫動則廣大。
止則虛明。如君子之絕德。乃望表而見情。發源而東。百谷
皆盈。既處高而就下。雖遇坎而亦平。曩者方騁康衢。俄驚
覆轍。泉色暫晦。含晶不發。又如塵掩懸黎。霧昏秋月。累夕
而翳。盈旬乃澈。爾其脉引清泚。環匝荊扉。淪漣寫照。物色
殊暉。孕蘋藻為蒼碧。涵沙礫為珠璣。歷長坂而鱗爛。度小
山而雪披。若乃砥石於宇。析波入沼。凝虛白而逶迤。浮縹
清而繚繞。氣潤蘅蘭。色滋松篠。含逸響於桐林。動孤光於
溪鳥。於是列植芳菊。華艷芊綿。漬漪蘭而更馥。搖霽景而
相鮮。葉凝夕露。叢靄秋烟。美楚人之餐英。慕胡公之飲泉。
况復自亭徂溪。夤緣數里。懸瀑溜於碧潭。散浮湍於清沚。
乘鷁舳以晨泛。聽菱歌而夜起。見蒹葭之始香。疑沅湘之
在此。重曰。原隰既平。泉流既清。三逕未荒。萬木向榮。感棣
華之零落。愴時鳥之相鳴。况閱水兮日逝。且歸來兮養生。
秋聲賦(幷序)
昔潘岳寓直騎省。因感二毛。遂作秋興賦。况余百齡過半。
承明三入。髮已皓白。(原註自中書舍人及今三參掖垣)清秋可悲。尚書十
一丈鵷掖上寮。人文大匠。聊為此作。以俟知音。
露華肅。天氣晶。碧空無氛。霽海清明。當其時也。草木陰蟲。
皆有秋聲。自虛無而響作。由寂寞而音生。始蕭瑟於林野。
終混合於太清。出哀壑而憤起。臨悲谷而怨盈。朔雁聽而
增逝。孤猿聞而自驚。此聲也。異桐竹之韻。非金石之鳴。足
以動羈人之魄。感君子之情。况乎臨淄藻思。薛縣英名。遽
興華屋之嘆。預想曲池之平。豈待琴而魂散。固聞笛以涕
零。亦有毀家蔡女。降北李卿。聽朔吹之夜動。見霜鴻之曉
征。既慷慨而誰訴。獨汍瀾而流纓。雖復蘇門傲世。秦青送
行。詎能寫自然之天籟。究吹萬之清泠。客有貞詞瀏湸。逸
氣縱橫。賦掩漏卮之妙。文同蟠木之精。聊染翰以寫意。期
報之以瑤瓊。
牡丹賦(幷序)
余觀前賢之賦草木者多矣。靡不言託植之幽深。採斸之
莫致。風景之妍麗。追賞之歡愉。至於體物。良有未盡。惟牡
丹未有賦者。聊以狀之。僕射十一丈蔚為儒宗。詞賦之首。
聲氣所感。或能相和。又見陳思王賦序。多言命王粲劉楨
繼作。今亦效之。邀侍御裴舍人同作。
青陽既暮。鷃鴠已鳴。念蘭若之方歇。嘆桃李之陰成。惟翠
華之艷爚。傾百卉之光英。抽翠柯以布素。粲紅芳而發榮。
其始也。碧海霄澄。驪珠躍出。深波曉霽。丹萍吐實。煥神龍
之銜燭。皎若木之並日。其盛也。若紫芝連葉。鴛雛比翼。奪
珠樹之鮮輝。掩非烟之奇色。倏忽摛錦。紛葩似織。其落也。
明艷未褫。紅衣如脫。朱草柯折。珊瑚枝碎。霞既爍而轉妍。
紅欲消而猶綷。爾乃獨含芳意。幽怨殘春。將獨立而傾國。
雖不言兮似人。觀其露彩猶泫。(一作泣)日華初照。煜其晨葩。
情若微笑。色雖美而自艷。類河濱之窈窕。逮乎的皪含景。
離披向風。鉛華春而思蕩。蘭澤晚而光融。情放縱以自得。
凝若煥之冶容。既而華艷怳惚。繁華遽畢。驚寶雉之乍迴。
想江而復出。望獻璫之玉。俄以蔽光。感懷珮之川。悵然如
失。客顧余曰。勿謂淑美難久。徂芳不留。彼妍華之閱世。非
人壽之可儔。君不見龍驤閈閎。池臺御溝。堂挹山林。峯連
翠樓。有百歲之芳叢。(原註今京師精舍甲第猶有天寶中
牡丹在)無昔日之通侯。豈暇當飛藿之時。始嗟零落。且欲同
樹萱之意。聊自忘憂。
瑞橘賦(幷序)
清霜始降。上命中使賜宰臣等朱橘各三枚。蓋靈囿之所
植也。臣伏以度淮而枳。由地氣而不遷。吹谷生黍。信陽和
之所感。昔漢武致石榴於異國。靈根遐布。此西域柔服之
應也。魏武植朱橘於銅雀。華實莫就。乃吳人未格之兆也。
考於前史。昭晰可知。豈非天地和同。靈物效祉。去蠻夷之
陋。獲近太陽。感王化之盛。更承膏露。草木尚爾。况乎人心。
漢宣帝宮館山澤。意有所感。必詔近臣賦之。臣幼學為文。
忝列樞近。敢稽首獻賦曰。
美南州之嘉樹。受烈氣於炎德。固一志於殊方。遂不遷於
上國。貞枝凝碧。蔚湘岸之夕陰。華實變黃。動江潭之秋色。
雜丹楓於溪畔。映綠篠於巖側。翡翠以之列巢。鵷雛於焉
棲息。雖同霑於雨露。竊自得於彫飾。終獲譽於皇明。豈因
人而羽翼。感洪鈞之獨運。斡造化之元力。思六合之同風。
採孤根而移植。播元氣之茂育。諒英靈之不測。逮乎霜飛
文囿。風落秦川。金莖炫燿於朝日。玉樹青葱於霽天。峩方
壺之翠島。列靈沼之清漣。上鬱松檉。下秀蓀荃。赩朱草與
屈軼。華靈芝與賓連。靈卉畢植。而嘉橘在焉。冰心獨潤。金
衣更鮮。天漢之華星焜燿。閬風之珠樹粲然。香若團於野
露。色疑炫於江烟。既而大官獻新。奇果列筵。非厥包之自
遠。何菲陋之莫傳。樹隱方塘。比丹萍之初實。盤映皎月。與
赤瑛而共妍。東鄙孤臣。謬陳三事。既乏和羹之用。猶霑可
口之味。幷食不割。竊愧晏嬰之知。捧之以拜。重感桓榮之
賜。庶不朽於雪霜。永酬恩於天地。
授嗢沒斯可特進行左金吾衞大將軍員外置仍封懷化郡王制
敕。昔秩訾獻籌。歸忠於大國。日逐避禍。納欵於明庭。宣帝
嘉其一心。寵以優禮。或存故王之印綬。或賜歸德之美名。
爰舉舊章。式崇新命。回鶻嗢沒斯特勒。倜儻慕義。深沉有
謀。駃騠之生超千里。鷙鶚之擊厲九秋。屬獻欵誠。布於邊
將。尋執醜虜。不遺君親。戢其餒殍之徒。曾靡秋毫之犯。旋
觀所履。大節甚明。朕與回鶻。代結和親。久敦鄰好。念其乖
亂。義在固存。莫若撫其酋豪。顯其大順。使諸蕃知我招擕
之禮。更逾往昔之恩。仍加帶礪之封。俾授爪牙之寄。服茲
休寵。可不敬哉。
授嗢沒斯檢校工部尚書兼歸義軍使制
敕。回鶻代雄絕漠。名振北蕃。而乃厭金革之強。慕朝廷之
禮。願襲冠帶。思覩漢儀。蟬蛻自致於潔清。豹變獨蔚其文
彩。不有豪傑。孰啟壯圖。嗢沒斯稟氣陰山。降精斗極。生知
忠孝。神授兵鈐。自強之心。隱如敵國。衞上之氣。森若戈矛。
果能因亂布誠。覩幾立節。深叶懷柔之志。不因告諭之詞。
昔者取士殊鄰。秦能致霸。得賢異壤。晉實用材。是用優以
寵光。處之權貴。襃納忠之顯效。錫歸義之美名。俾建旆於
新軍。示絕席於諸將。勉修臣節。服我官常。可檢校工部尚
書兼左金吾衞大將軍同正充歸義軍使懷化郡王。
授歷支特勒以下官制
敕。國家與回鶻久修鄰好。重以姻親。視其酋豪。猶吾赤子。
屬本蕃乖亂。種落未安。君長之間。自相疑阻。窮而歸欵。得
不撫寧。况爾等生戴斗之鄉。精能貫日。負射鵰之藝。氣乃
凌雲。忠而善謀。勇則能斷。率其驍騎。來附北邊。願削袵以
圖全。且櫜弓而俟命。矢其一志。之死靡他。既投我以誠。則
招之以禮。昔徐盧欵塞。即受漢封。比能入朝。仍疏魏爵。今
則解其被毳。榮以彯纓。爰嘉介石之心。式寵銜珠之命。秺
侯忠孝。可保於克終。安上子孫。方期於必貴。勉茲師律。為
我信臣。
授嗢沒斯改姓李名思忠制
昔項伯歸義。奉春建策。賜之劉氏。列在漢宗。爰寵茂勳。仰
惟前典。嗢沒斯代雄沙漠。勇冠天山。早稱良將之材。常佩
明王之紱。附於絕塞。歲已再期。秉是一心。竟全大節。今則
解其毳服。始列牙旗。自我加恩。益聞厲志。驥登吳坂。感顧
盼而長鳴。劍出豐城。因拂拭而增煥。朕以漢北平太守李
廣。北狄避之。號為飛將。顧其苗裔。頗在龍庭。美瓜瓞之所
興。因而命氏。念棣萼之方韡。當使同榮。夫思在無邪。忠為
令德。嘉其立志。用以錫名。爾宜念之。無替休命。
授回鶻內宰相愛耶勿歸義軍副使兼賜姓名制
自古軍制。必有佐貳。逮至漢氏。亦循舊章。既得將材。俾參
戎政。實資謀策。用正紀綱。愛耶勿往在龍庭。常為貴相。乘
其乖亂。遂投迹於殊鄰。加以懷柔。竟歸心於上國。而又推
誠所奉。果協良圖。每獲異謀。必來獻欵。旋觀深志。可為竭
情。昔戎狄請盟。良由孟樂。呼韓率服。始自秩訾。言念茂功。
所宜異等。因其請族。錫以嘉名。漢錫秺侯。尚採祭天之義。
魏親程昱。用疇捧日之心。寵以貂璫。冠於裨校。服茲新命。
宜保厥終。可檢校右散騎常侍兼歸義軍副使。仍賜姓李。
名宏順。
授何清朝左衞將軍兼分領蕃渾兵馬制
敕。新授金紫光祿大夫檢校太子賓客使持節都督銀州
諸軍事兼銀州刺史充本州押蕃落使及度支銀州監牧
馬副使何清朝。漢用駱甲。則灌嬰副於騎將。魏得關羽。則
張遼挾以前驅。故能挫強楚之鋒芒。取顏良於麾蓋。爾夙
負智勇。備嘗艱難。精誠發而石開。志氣作而虹貫。朕以思
忠仗義倜儻。秉心堅正。且聞誓剪讐寇。不以賊遺君父。委
之兵柄。庶展拘原。舉駭電之鋒。期於盡敵。得射鵰之騎。未
足稱功。宜勉一心。成予九伐。俾參環衞。用壯軍聲。可檢校
太子賓客兼左衞將軍侍御史。散官如故。仍領河東道蕃
渾兵馬赴振武界。取思忠指揮。
宣懿皇太后祔太廟制
門下。朕近因載誕之日。展承顏之慶。太皇太后謂朕曰。天
子之孝。莫大於丕承。人倫之義。莫重於嗣續。穆宗睿聖文
惠孝皇帝厭代已久。星霜屢遷。禰宮曠合食之禮。惟帝深
濡露之感。宣懿皇太后長慶之際。德冠後宮。夙表沙麓之
祥。實茂河洲之範。先朝恩禮之重。中壺莫偕。况誕我嗣君。
纘承昌運。已協華於先帝。方延祚於後昆。思廣貽謀。庶宏
博愛。爰遵舊典。以慰孝思。當以宣懿皇太后祔太廟穆宗
睿聖文惠孝皇帝之室。率是彝訓。其敬承之。朕祗奉慈旨。
載深感咽。宣示中外。咸使聞知。主者施行。
仁聖文武章天成功大孝皇帝改名制
王者照臨萬㝢。名豈尚於難知。敬順五行。理宜避於勝伏。
徵諸前史。義實炳然。昔炎漢之興。洛旁去水。所都名號。猶
乃避之。况我國家運昌土德。豈可以王氣勝於君名。所以
憲宗繼明之初。實已捨水。必有冥數。叶於禎祥。漢宣帝柔
服北夷。宏宣祖業。功德之盛。侔於周宣。御歷十年。乃從美
稱。朕遠惟大漢之事。近稟聖祖之謀。爰擇嘉名。式遵令典。
敬承天意。永保鴻休。宜改名為炎。仍令所司擇日。分命宰
臣告天地宗廟。其舊名中外奏章不得更有迴避。布告遐
邇。咸使聞知。
討劉稹制
門下。定天下者。致風俗於大同。安生人者。齊法度於畫一。
雖晉之欒趙。家有舊勳。漢之韓黥。身為佐命。至於干紀亂
律。罔不梟夷。禁暴除殘。古今大義。故昭義節度劉悟。頃居
海岱。嘗列爪牙。屬師道阻兵。王師問罪。三面開網。一境離
心。乘此危機。遂能歸命。憲宗嘉其誠欵。授以南燕。穆宗待
以腹心。委之上黨。招致死士。固護一方。逮於末年。已虧臣
節。劉從諫生禀戾氣。幼習亂風。因跋扈之資。以專封壤。恃
紀綱之律。以襲兵符。暫展執珪之儀。終無上綬之請。隙駒
為喻。魏豹始務於絕河。井蛙自居。孫述頗聞於恃嶮。誘受
亡命。妄作妖言。中伺朝廷。潛圖左道。接壤戎帥。屢奏陰謀。
顧苕卵之可矜。豈泉魚之自察。暨乎沉痼。曾靡哀鳴。猶駐
將盡之魂。恣行邪僻之志。罔惑舊校。樹立狡童。中使挾醫。
莫覩其朝服。近臣銜命。不入於壘門。逆節甚明。人神共棄。
其贈官及先所授官爵。幷劉稹在身官爵。並宜削奪。成德
軍節度使王元逵。魏博節度使何宏敬。或姻連王室。或任
重藩維。懇陳一志之誠。願揚九伐之命。吳漢任職。受詔而
初無辦嚴。卜式樸忠。未戰而義形於色。况成德軍嘗以驍
騎橫衝。首破朱滔。士氣方酣。再回魯陽之日。鼓音不息。三
周不注之山。魏博軍亦以大旆涉河。竟殲師道。建十二州
之旗鼓。以列降人。削六十年之厲階。盡歸王化。士賈餘勇。
軍有雄心。必能稟酇侯之指縱。成葛亮之心伐。咨汝二帥。
朕尤注懷。成德軍節度鎮冀深趙等州觀察處置等使金
紫光祿大夫檢校司徒兼鎮州大都督府長史御史大夫
駙馬都尉雲騎尉元逵宜守本官充北面招討澤潞使。餘
如故。魏博等州節度觀察處置等使銀青光祿大夫檢校
戶部尚書兼鎮州大都督府長史御史大夫上柱國何宏
敬守本官充東面招討澤潞使。餘如故。潞府曩者烈祖在
藩。先天啟聖。符瑞昭晰。綵繢煥於泗亭。鑾輅巡游。金石刻
於代邸。實為可封之俗。久為仁壽之鄉。艱難以來。頗著誠
節。必非同惡。咸許自新。其昭義軍舊將士及百姓等。如保
初心。並赦而不問。昭義軍舊大將等。如能舍逆效順。以州
郡兵眾歸降者。必厚加封賞。如能擒送劉稹者。別受土地。
以振勳庸。其村鄉百姓。如所在團結歸順者。亦加爵賞。劉
悟下鄆州舊將校子孫及劉從諫近招致將士等。喻以善
道。宜聽朕言。凡秉義立名。須明大順。未有忠於所奉。上悖
君親。昔郤至有言。受君之祿。是以聚黨。有黨而爭命。罪孰
大焉。田橫能得士心。人多致命。伏於海島。莫敢猖狂。及漢
高召之。奔走向闕。豈嘗違拒漢使。留止田橫。唯慕殉以成
仁。不相挺而作亂。故得其主歿延殊寵。光顯令名。爾等既
有義心。宜思改悔。如能感喻劉稹。束身歸朝。必當待之如
初。特與洗雪。爾等舊校。亦並甄酬。仍委陳夷行劉沔王茂
元各務進兵。同力攻討。其諸道進軍。並不得焚燒廬舍。發
掘坵墓。擒執百姓。以為俘囚。桑麻田苗。皆許本戶為主。罪
止元惡。務安生靈。於戲。藩維大臣抗疏於外。髦俊舊老昌
言於朝。戒朕以祖宗之法。不可私一族。刑賞之柄。所以正
萬邦。宜用甲兵。陳於原野。雖朕以恩不聽。㣥臣以義固爭。
詢自僉謀。諒非獲已。布告中外。明體朕懷。主者施行。
