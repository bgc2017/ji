欽定全唐文卷五百四
權德輿(二十二)
再從叔故京兆府咸陽縣丞府君墓誌銘(幷序)
府君諱達。字某。天水略陽人。曾祖崇本。皇朝散大夫滑州
匡城縣令。祖若訥。皇通議大夫桂歙梓三州刺史。考僎。皇
深州安平縣令。自十二代祖前秦安邱敬公至四代祖平
涼公。皆有勳力。為通侯大吏。自匡城至安平。以文采政事。
為列城二千石。家法休聲。貽於後昆。府君以士行吏理。平
端實。大歷初調為家令寺主簿。歷同州馮翊縣尉河南府
登封主簿京兆府咸陽縣丞。居之必聞考績。得之必由綜
覈。中外之姻。或據戚里。都侈鄉。未嘗巧從。以去窮約。且以
枉道由徑。食浮於人為誡。大率每十歲徙一官。故歷三紀。
而四受祿。勤官肅事。不誘於長上。循理蹈和。不懾於健羨。
其有常歟。其難進歟。貞元十九年歲在癸未秋七月壬戌。
感風疾終於新昌里。享年六十。先是夫人南陽張氏。明茂
有禮法。亦天奪其壽。府君周縗既除。三月而鞠凶及。悲夫。
支子塤等。謀於族屬家老。以明年春二月己酉。祔真宅於
萬年縣龍首原。謹書官次。以納幽穸。銘曰。
幽邱而下。煜煜圭組。宜昌鄜城。仍代啟土。平涼策勳。梓州
懿文。家牒德風。儀刑薦紳。時惟叔父。祗服丕矩。始仕宮卿。
乃從左輔。周旋二畿。坦坦安卑。遵道而行。不競於時。修短
奄忽兮。嗚呼涕洟。崇岡美檟兮。永識於茲。
長安主簿李君墓誌銘(幷序)
君諱少安。字公和。隴西成紀人。自元魏僕射文穆公沖而
下。為西州冠族。或位不充者。必以令德聞。曾祖仲進。皇宣
州司馬。祖僑。河南府澠池縣令。父愔。朝議大夫宗正丞。贈
濮州刺史。君即濮州第三子。敏信寬綽。篤於行義。方舉孝
廉。偶為所親者薦授冀州阜城縣尉。既非所好。終不㞕就。
王黔中礎之持節廉問也。表為推官。轉支使。歷左武衞冑
曹參軍大理評事。用誠直贊佐。夷落之人宜之。府除。至京
師。轉三原縣尉。筦中書甲庫。考績四居上第。遷長安主簿。
二陵復土之重。比歲會同。輦轂之下。儲峙無違。典司廏置。
肅給安靜。尹守以為能。方受代而復表留一歲。御史府察
視者數薦君自代。君方勇於退。故朝命未及焉。元和三年
三月乙酉。感疾不起於長安興化里第。享年五十。君溫仁
孝友。喻義循理。恢恢然有君子之度。齒位皆屈。而知者歎
焉。夫人滎陽鄭氏。太僕少卿叔規之女。仁而不壽。先是君
元兄柳州刺史捐館舍。請君襄事。閒關勤遠。閒一歲有嗒
然之痛。喪服甫除。俄啟手足。噫。以積善之家。而叢不淑如
是。糾纆之數。其可問耶。嗣子拭授等。號奉輤車。以夏五月
景申。祔於東都潁陽縣之某原。禮也。音徽永昧。志義相倫。
情殷中外。年同甲子。濡涕操管。銘於墓門。銘曰。
族之盛兮。才之令兮。纔知命兮。俄大病兮。葬者藏兮。潁之
陽兮。誌邱荒兮。杳茫茫兮。
王妣夫人宏農楊氏祔葬墓誌銘(幷序)
王妣夫人姓楊氏。宏農人。祖敏。皇太僕少卿交州都督金
鄉縣公。父晏。湖州武康縣令。夫人始笄。歸於王考府君。府
君名重而祿薄。家肥而身約。仕至左輔尉中兵紀綱掾。所
與遊者皆天下雋人賢士。夫人無攸遂。勸以義之道備焉。
天寶四年。先太保貞孝公既孤。夫人慈仁訓育。以文行紹
續。繇進士第授臨清尉薊縣尉。安祿山之亂也。以大節聞。
履險違難。崎嶇色養。滅跡人事。以扁舟為家。至德二年。夫
人棄孝養於杭州富陽縣之行次。時四方兵交。歲大疫。江
東尢劇。未克歸祔。此焉寧神。先公號咷崩毀。因中風濕痺
痛。(一作痼)外除。拜御史著作郎。皆以疾不祗命。大歷丁未。德
輿丁荼蓼。貞元戊辰。再集艱。餘生未泯。積慶所鍾。因緣踐
履。叨冒崇大。以歲時之不易。事物之多故。久未遷神。心焉
若摧。言陰陽者。利在卯酉。元和五年。歲直庚寅。德輿忝太
常卿。以明年之吉。襄事既具。其年猥參宰政。禮不克就。乃
建宗廟。以嚴蒸嘗。逮今十二歲在丁酉。德輿以檢校吏部
尚書理戎漢中。拜章上請。協用龜策。啟先公先太君壽堂
於丹徒。啟夫人壽宮於富陽。得七月壬寅祔王考府君兆
域於東都伊闕縣慈水之陽吉。自杭抵洛。凡二千五百里。
水陸安靜。誠信無違。天之佑也。惟尊靈幽閟。周一甲子。罪
在孱菲。宜當誅殛。而懿範遺訓。流光孕休。閨門受祉。施於
孫子。霜露怵惕。如惔如酲。又德輿之生也後。不獲逮事。逖
聽令聞。靡詳萬一。故合姓之紀歲。棄代之享年。皆闕焉。刻
茲介石。以永終吉。銘曰。
惟王母之令德。淑明柔克。閨門延耀。以引以翼。王父安卑
兮。其道未光。先公大節兮。易名章章。伊孤孫之蒙騃。不獲
逮事。慶靈流澤兮。積累名器。淛河湯湯。輤車帷裳。伊水之
陽。祔於幽堂。萬有千歲兮。徽音不忘。
獨孤氏亡女墓誌銘(幷序)
元和十年歲在乙未冬十月二十一日戊午。故祕書少監
贈絳州刺史獨孤郁妻天水權氏。寢疾終於京師光福里。
嗚呼。吾之女也。故哭而識之。惟吾門代有懿德。至先君太
保貞孝公。以大節大行。為人倫師表。故鍾慶於爾。而又夭
閼其成。此吾所以不知夫天之所賦也。初笄有行。未嘗遠
父母兄弟。考室同里。常如歸寧。始絳州以褐衣納采。其後
為侍臣史官。更掌中外誥詔。皆再命或三命。十數年閒。便
蕃清近。烜赫光大。天下公議。以宰政待之。其於閨門之內。
佐君子。供先祀。嘻嘻申申。有孝有仁。乃者吾忝大任。絳州
居近侍。而能婉約勞謙。得六姻之和。長信宮受冊命之歲。
與母於內朝序位。環佩之聲相聞。黨族榮之。人情禮意。纖
微矩度。言內則者以為折中。嚱夫。絳州方強仕不淑。爾又
未練而歿。年止三十一。天之報施其何哉。始稱未亡人也。
懼貽吾憂。每斂慼容。而為柔色。然以沈哀攻中。竟不能支。
悲夫。初先舅憲公有重名於時。絳州生而孤。不得逮事。儻
冥冥有知。將同穴而養於下耶。抑智氣在上。歸於合莫耶。
吾不知也。生子二人。女一人。長男前一歲未成童而夭。次
曰晦。生十年矣。至性過人。未期再丁荼蓼。噭號罔極。晦世
父右拾遺朗。茹終鮮之痛。撫之如不孤。貞於龜策。得明年
六月六日壬寅祔葬於東都壽安縣之某原宜。琢墓石以
永於後。吾老矣。豈以文為。懼他人不知吾女之茂實。故隱
痛而銘曰。
暘光未晝。而湛晻兮。植物方華。以槁落兮。懿吾女之淑令
兮。祔君子於冥漠。已乎已乎。吾不知夫神理之有無。
唐故相國右庶子崔公夫人河東縣君柳氏祔葬墓誌銘(幷序)
貞元十有一年歲在乙亥三月丁丑。故相國安平公夫人
河東縣君。考終命於京師安仁里。蓋春秋若干。其孤曰懿
伯。號侍輤裧。以十月庚午。返祔於河南某原安平公之舊
封。禮也。夫人姓柳氏。代為河汾右族。齊周之際。中書孝公
虬。司會景公慶。以匪躬厚行。為北朝名臣。孝公生止戈。後
周洛州刺史。洛州孫皇海州長史憬。憬生皇伊陽縣丞璿。
夫人之祖禰也。夫人憑積厚之祉。體柔嘉之姿。既笄。歸於
安平公。公始以處士納采。至於佩相印。三十年閒。內則彰
聞。嘗以命婦宜家。疏封於本郡。又以中宮恤禮。為位於內
朝。齊明以助祭。慈惠以厚下。褕翟五采。副笄六珈。幽閒必
聞於法度。侈泰不萌於心術。盛德發於身。而被於族姻。不
可詳已。始用和樂。安於隱約。終以淑均。居於顯尊。大君子
之家肥道光。其助宏矣。既嬰未亡之痛。深惟出世之法。受
微言於順禪師。以蓮華普門。為方寸津筏。宜其永錫眉壽。
而為大家。今則已矣。予壹不知夫命也。懿伯為左千牛備
身。純孝好學。居喪得禮。長女適宏農楊宏徵。纔半歲。有共
姜柏舟之誓。明識令行。倫於古人。幼女以衿褵來歸。共承
宗事。故於夫人之道。得周知之。懿伯以陵谷之不可以不
識。哀請論撰。大凡以乾元元年合姓。貞元二年受封。安平
公薨八年而夫人捐館。其銘曰。
於穆夫人。徽柔淑溫。儀於德門。蹈履內則。六姻是式。藹然
慈仁。魚軒煌煌。佩玉鏘鏘。威儀申申。居貧且樂。處貴逾約。
其道可尊。不享天年。奄歸下泉。孰司陶鈞。哀此孝嗣。煢然
無恃。訴於蒼旻。東周故園。宰樹鮮原。裳帷翻翻。祔於幽穸。
刻是貞石。厥聲長存。
唐故義武軍節度使支度營田易定觀察處置等使檢校司空同中書門下平章事贈太傅上谷
郡王張公鄧國夫人谷氏墓誌銘(幷序)
夫人姓谷氏。魏郡昌樂人。其先漢大司農永之後。故義武
軍節度檢校司空同中書門下平章事贈太傅上谷郡王
張公之夫人也。四代祖那律。貞觀中仕至諫議大夫宏文
館學士。曾祖補衮。左羽林軍長史。祖倚相。祕書省正字。佐
蘭錡以嚴禁旅。詳魯魚以考祕文。猶未充其才。則延耀於
後。考崇義。天寶末以雄略氣敢。從漁陽之師。每建奇功。亟
摧北狄。歷左武衞將軍左金吾衞大將軍。累兼太僕殿中。
追贈特進。懿是勳慶。聚於夫人。天資才明。動合圖史。早以
衿鞶之誡。宜於鐘鼎之門。百兩以納采。三月而助祭。克洽
中饋。至於上公。其於佐以純誠。規以策畫。超冠命婦之道。
叶贊守臣之勞者有焉。建中元年疏賦於魏郡。三年徙封
於鄧國。徽音法度。列在命書。貞元七年。太傅薨於理所。嗣
子今義武軍節度易定等州觀察處置等使工部尚書易
州刺史兼御史大夫延德郡王茂昭。能業其勤。載延其賞。
克家稟訓。宣力撫封。六官分職。八命作牧。虞潭榮養。用厚
人倫。魯侯燕喜。方期壽考。伯仲有裕。稱於北河。曳裾於邸
第者三。持憲於牙門者一。貞元十一年。以幼子銀青光祿
大夫光祿少卿駙馬都尉茂宗。既承築館之恩。來俟執笲
之慶。方榮著代。俄痛終堂。以十二年二月丁卯。寢疾歿於
萬年縣安仁里。享年四十九。遺表以車服器用上獻。王人
就第申弔。賜絹三百匹。布一百端。此又恩禮之有加也。尚
書以移孝在公。遠竭誠信。光祿以銜恤茹痛。躬奉裳帷。以
其年冬十月甲戌。得吉卜於京師少陵原。不祔於太傅。行
古之道也。生極井賦。沒有寵賻。恩備終始。以榮以哀。申命
司言之臣。採其淑行。用琢琬玉。銘於墓門。銘曰。
鵲巢之德。夫人之職。輔於上谷。啟是鄧國。淑慎溫惠。徽柔
令[:#AS-FBF8:●]。克大閨門。施於燕翼。萬鍾雖及。九原俄即。賦命有涯。
孝思罔極。
衞國夫人李氏墓誌銘(幷序)
夫人姓李氏。趙郡人。前相國司空今戶部尚書燕國于公
之室也。曾祖仲恩。皇藍田縣尉。祖琳。河南府參軍。考復。司
農丞。三葉名器卑。而㛰親族類。為山東冠甲。外曾王父裴
丞相文獻公。左右元宗。為時才臣。外王父吏部郎中贈刑
部尚書綜。以文行著於清名。舅族多賢。與軒冕俱大。中外
積厚。而生夫人。興元元年。燕公以南官郎冕而親迎。其後
歷二千石九卿。觀風貞師。焯耀宏大。三公相印。六職地征。
勤勞輔佐。淑慎和樂。鵲巢之均一。樛木之逮下。采蘋之能
循法度。螽斯之子孫眾多。實備有焉。晉令公侯夫人銀印
青綬。佩水蒼玉。貞元三年。夫人以外命婦封河內縣君。十
九年。以元侯內子進衞國夫人。廣大專靜。尚柔含德。不言
而徽音自遠。不耀而儀型可象。鍾郝之禮法。為而不有。姬
嬴之地望。有而不恃。於六姻之中。薰然以仁。煦然如春。推
心以及物。各得其所欲。故燕公琴瑟友之。鐘鼓樂之。克成
婦順。以贊家道。元和十年冬十二月甲辰。寢疾薨於安仁
里第。享年若干。不求醫禱。以順性命。雖知道之君子。所難
能焉。明年春二月庚申。祔先姑之塋於興平縣之某原。禮
也。嗣子前太子左贊善大夫正祕書丞方某官季友某官
某等。永惟免於水火。以至冠㛰。列在朝序。率由慈蔭。自帷
堂至於遣奠。哀敬有加。燕公以德輿於外族為表甥。於中
臺為同列。嗒然之痛。俾誌斯文。公又命方等泣狀往行。始
終詳實。故如其論次。繫之以銘。銘曰。
燕公之室。宏是內則。衞國攸宜。淑明柔克。環珮鏘然。蒸嘗
吉蠲。家肥族睦。二十二年。如賓之敬。循道之性。不慮不圖。
奄忽大病。茂陵蒼蒼。宰樹陰堂。幽宅於茲兮。德耀不忘。
前京兆府咸陽縣丞權公故夫人清河張氏墓誌銘(幷序)
夫人姓張氏。南陽人。曾祖鉉。皇正議大夫常州刺史。祖重
暉。皇朝議大夫衡州刺史。贈太常卿。考伯禽。皇銀青光祿
大夫將作少監兼通事舍人。弈代以大夫二千石。班宣教
化。而先公贊謁。在帝左右。兄憑。又以衞尉少卿王傅世其
官。故表儀風訓。家法延耀。夫人承是吉祿。生而懿美。大歷
十二年既笄。歸於天水權公。公時為馮翊縣尉。其後簿登
封。贊咸陽。徊翔於周秦甸圻閒。皆用功次得調。滿歲食貧。
則嘻嘻於衡蓽之下。族屬和而家事理。抑夫人是賴。資性
溫重。閨門整峻。每中外六姻。有嘉會喪禮。必羞必赴。周旋
法度。士女憲焉。而不得鳴珈珮玉。宏大中饋。命也。貞元十
八年夏四月。暴嬰疾癘。終於京師新昌里。春秋若干。秋九
月。窆於某縣某原。從吉筮也。支子某等。充窮抆泣。捧是圓
石。云不可以不識。命從祖兄子銘之。其詞曰。
在漢七貂。族之盛兮。常山衡陽。休有慶兮。父兄仍代。贊名
命兮。展彼夫人。來合姓兮。徽柔靜專。家道正兮。生也有涯。
斯大病兮。芻靈廣柳。掩泉逕兮。刻此貞珉。彰淑令兮。
朝議大夫洋州刺史王君夫人博陵縣君崔氏祔葬墓誌銘(幷序)
夫人姓崔氏。博陵安平人。皇鳳閣侍郎平章事博陵郡王
元暉之曾孫。禮部侍郎璩之孫。侍御史賁之息女。洋州刺
史瑯琊王君澄之嘉偶。崔氏自漢濟北長岑。代為文宗。王
氏自晉睢陵即邱。繼生元臣。二族之茂。范蔚宗沈休文推
本言之矣。重以母后中宗之際。石泉博陵二先正有經綸
命代之材。推戴格天之業。延耀濟美。為祥為祉。為君子。為
士女。合姓好逑。與他族不侔。夫人未笄。累失恃怙。旁無兄
弟。泣血襄事。奉二尊裳帷。閒關道途。自鍾陵抵洛邑。哀敬
與禮。三者無違。神祐純孝。為宗姻所歎。某年。從父兄縱盛
選卿才。故王君納采焉。王君以才器政事。連辟公府。歷御
史司直為河南紀綱掾。改陽翟令。入為尚書屯田郎。出刺
洋州。柔嘉左右。叶是休德。初洋州同氣八人。名位焯於當
時。冢婦介婦。必華宗淑喆。夫人贊宗事。供先祀。鼓瑟誦詩。
姿操閑雅。奉上以誠。㣥居用和。外言內言。不越於閫。朝服
祭服。必成於手。洋州捐館二十年。而夫人歿於櫟陽之別
墅。時貞元十九年秋七月某甲子。蓋年五十一。初洋州娶
滎陽鄭氏。生子曰造而夭。夫人以繼室生子三人。曰迺曰
逵曰邁。母儀均養。皆為良士。造仕至藍田尉。迺修詞與計
偕。逵邁咸以門資。分佐環列。哀號罔極。泣問龜策。以二十
年冬十月某甲子。祔於洋州之舊封。先是洋州猶子興平
尉源長。受夫人之理命曰。吾與爾二門。積德奕代。銘表必
咨時文。先舅之碑。吏部趙郡李公實為之。先君之誌。從翁
太傅文貞公實為之。且以德輿於夫人有通世之舊。猥求
論譔。泣狀遺懿。實而不華。是用采獲。以銘內則。銘曰。
安平臨沂。右族蕃滋。仁賢是儀。好合嘻嘻。乃封故地。象服
斯貴。諒無攸遂。亦勸以義。婦順彰聞。母儀可尊。肅肅閨門。
四男晨昏。吁嗟風樹。奄閟泉路。魯人之祔。皇辟之墓。鏤茲
淑聲。永識冥冥。
湖州武康縣丞許君夫人京兆韋氏墓誌銘(幷序)
夫人姓韋氏。京兆杜陵人。楚傅漢相之後。分封競爽。以至
周鄖襄公孝寬。為宗門龜龍。曾祖某。某官。祖某。某官。父楚
器。皇太子宮門郎。其外族隴西李氏。涼武昭王元盛後魏
司空文穆公沖隋絳郡公禮成之世。德輿之從母姊也。中
外華閥。乃生淑喆。幼失恃怙。先太君保而養之。猶女子子
焉。既笄。歸於某郡許授。授循理喻義。調常州義興尉湖州
武康丞。滿歲。葺田廬於霅溪之上。忘懷進取。夫人贊家道
以供先祀。誡伯宗而饁冀缺。許君之動靜無悔。抑有助焉。
所從之祿甚薄。不及偕老。徙宅教子。宜家佐餕。閨門之禮。
有同嚴君。才識所及。過人遠甚。雖內外之言。不越於閫。而
人事物理。皆能折中焉。凡結褵二十五歲而稱未亡人。又
十五歲而不舉火。時元和二年正月某甲子。春秋五十九。
其子士儉。謹敏屬詩書。未與計偕者。不忍違養故也。泣訪
蓍蔡。得十月某甲子吉。權祔於皇辟之封。惟夫人有姿操
徽範。不得被魚軒翟茀之飾。獨振內則而傳母儀。孝子冢
婦。居喪率禮。禮無違而哀有餘。姻黨稱焉。嗚呼。孩提相長。
實均同氣。今視士儉。猶吾之出焉。士儉緘哀詞理命。請刻
圓石。㞕涕直書。寄茲沈痛。銘曰。
士之積行。未必豐祿。有美夫人。不登象服。從夫也有德有
儀。訓子也恩斯勤斯。勸以義兮導之慈。養未及兮命奪之。
服在緦兮心若期。刻琬玉兮流涕洟。
潤州丹陽縣尉李公夫人范陽盧氏墓誌銘(幷序)
夫人姓盧氏。范陽人。北齊黃門侍郎思道之五代孫也。曾
祖悌。皇高道不仕。祖綱。皇城門郎。父侑。皇太原縣尉。雖仕
皆數命。以至淪謝。而皆飾行懿文。有當時之譽。明德奕世。
誕生夫人。既笄。嬪於李公。李公為烏程丹陽二縣尉。夫人
居貧守約。動必由禮。謙敬以睦中外。吉蠲以奉蒸嘗。甘糲
粱。服澣濯。中饋式敘。和樂嘻嘻。有嘉聞而無攸遂。一紀於
茲矣。嘗聞善餘慶。謙受益。豈前志之謬歟。將有必定之數
歟。既而奄忽遘疾。不翌日而大漸。以大歷十一年月日歿
於丹陽之私第。享年若干。以某月日。權厝於縣西之五里
原。從宜也。生子數人。早歲夭落。今之存者。女子三人。長者
生纔六霜。其次差以幼矣。雖禮所未及。而號不絕聲。呱呱
然行路為之憯戚。公以為鼓盆傷神。兩不中節。而鍾情之
哀。可勝既乎。且虞陵谷之變也。乃命權氏甥德輿為之銘
曰。
去夏屋之渠渠兮。即孤邱之峩峩。往不可復兮。沈痛如何。
薤露蒿里兮。古有哀歌。
洛陽縣尉何君夫人范陽盧氏墓誌銘(幷序)
夫人姓盧氏。范陽人。曾祖仁。皇相州錄事參軍。祖不勤。皇
壽州霍山縣丞。父隨。皇太原府祁縣丞。三世沖晦。皆不至
大官。故夫人鍾其粹美。生為嬪則。以既笄之年。歸廬江何
君。官至洛陽縣尉。夫人有輔贊之美。柔明之行。誠順孝慈。
以內則為師。故得六姻之和。而禮無違者。乾元中。何君早
世。夫人訓字諸孤。動必以方。長子士程。為蘇州嘉興尉。幼
子士乂。儒行修明。或吏或文。克荷克構。有女二人。長適河
東裴氏。次適博陵崔氏。皆奉母氏之訓。宜其家室。非導之
教之之至。其及此歟。以興元元年三月日。考終命於嘉興。
年六十一。士程士乂等謀及龜筮。以某月日權厝潤州。未
克返葬故也。夫人即考功員外郎士幹之世母也。予嘗接
考功遊。獲聞行實。故不敢辭二孤之請。刻石以銘之。辭曰。
婉彼夫人。淑明柔克。周旋動用。率由四德。不享蕃祉。不躋
壽域。二連之哀。哀何有極。
唐睦州桐廬縣丞柳君故夫人天水權氏墓誌銘(幷序)
夫人姓權氏。天水略陽人。十二代祖翼。前秦僕射安邱敬
公。其後至周隋閒。有佐命功。代荷茅土者三葉。以至曾王
父滑州匡城縣令崇本。王父益州成都縣尉無侍。烈考許
州臨潁縣令伋。成都以太學進士擢第。臨潁判入甲科。皆
以文學著名。粹行純氣。有以鍾下。夫人生而敏異。姿性端
明。懿行全識。發於天授。而和敬以事長。慈惠以拊下。窈窕
德象。動成儀度。機鑒精辨。而深自晦默。伯仲甥姪等。每有
疑理滯義。多所諮訪。夫人不得已而後言。言必中倫。誠順
之道。自中形外。外內族姻之中。瞻其儀型。剛戾者順。不仁
者化。以貞元二年三月。歸河東柳君。君為睦州桐廬丞。方
謂有魚軒象服之慶。享偕老宜家之壽。不幸遘疾癘。以其
年七月日。終於桐廬之官舍。享年若干。自設帨至於屬纊。
九族無閒言。終食無違德。宜乎綏福履而介眉壽。備祭服
以參繭館。而迫阨終身。莫申其道。六姻安仰。為善者惑。豈
善慶昭報之言妄作耶。將壽夭淹速之度固有所定耶。柳
君奉其喪。以某月日權厝於丹陽縣某原竇氏伯娣之塋
次。從遺旨也。從父兄子德輿。一二㣥從。銜茹永痛。書實錄
於墓石。銘曰。
采蘩采蘋。列於詩人。恭惟淑明。與古為鄰。嘉玉粹溫。蕣英
葐蒀。淒風夜壑。銷鑠堙淪。命不可問兮。從古沄沄。追琢淑
德兮。用識幽墳。
