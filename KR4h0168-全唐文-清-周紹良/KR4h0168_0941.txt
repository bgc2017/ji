欽定全唐文卷九百四十一
杜光庭(十三)
皇太子醮仙居山詞
伏以日闕震方。為天中之都會。瑤壇桂殿。乃人世之福庭。
或真聖之所晏遊。或神仙之所窟宅。莫不藏奇韞秀。演貺
流祥。濟祐人天。幽贊邦國。惟茲古觀。果顯殊禎。得天寶真
符。出老君祕記。金文鳥印。篆字虬蟠。分明而瑞跡如新。拂
拭而苔痕尚在。幾千年之前定。聖主開圖。二百歲之昌期。
吾皇享國。御名國姓。生日年辰。一一指陳。重重符驗。繼書
薄德。備列姓名。載詳圖籙之文。益切兢營之懇。遐瞻煙岫。
仰感靈恩。輒因醮酌之筵。遙寘焚修之念。上願洪基克固。
比溟渤以無涯。聖壽增延。並岷峨而更峻。九圍順化。萬宇
歸仁。誓虔忠孝之誠。以副真靈之祐。不任。
皇帝醮仙居山章仙人詞
大蜀皇帝謹稽首北邙化得道章真人。夫以紫府高真。元
洲上士。乘颷駕歘。坐有立無。昇汗漫以遊神。入鴻濛而隱
景。或明符邦社。旁濟生民。或幽贊帝王。共清否塞。李順興
保持靜帝。陶貞白佐佑蕭王。子年潛諫於府君。意期密悟
於昭烈。禀之則受禧介福。忽之則違吉貽憂。煥彼縑緗。皎
同日月。今者百姓郭迴芝採藥於仙居觀。得真人天寶年
所畱銅牌。六十字之周旋。名姓與年辰備在。二百年之藏
祕。錢文與篆跡皆全。嗣續具明。日時無爽。苔侵土蝕。固當
靈將護持。應驗合符。實荷真人示見。顧惟薄德。顯契休徵。
事超於赤伏黃圖。理冠於鳳銜龍負。既覩延長之數。敢忘
兢業之懷。爰啟醮壇。冀酬元德。仍薙藂刈棘。揆日僝工。俾
翠檻朱簷。鼎新舊址。郴樓遼柱。重認歸途。虔祝真靈。鑒茲
昭報。三十六天宮之遠。必降威光。萬四千甲子之期。永言
佩服。不任。
勅醮諸名山大川詞
伏以道列三界。地載㣥生。或仙人修鍊之鄉。或真官總治
之所。靈基有覩。神化無方。朕寅奉上元。光膺大寶。俯循區
域。在潔禋祠。邇者軍國事繁。干戈歲用。未遑周普。常抱惕
兢。思述虔恭。庶消災咎。今命三洞道士。並遣使臣。嚴備醮
儀。潛通元鑒。所願四時有裕。六氣不侵。壽命延長。邦家興
盛。皇枝帝祚。百辟千官。內自朝廷。外及區宇。億兆之衆。福
祐咸均。敬記青詞。粗陳丹懇。不任。
皇帝於龍興觀醮玉局化詞
伏以天分列宿。地布名區。燦垂象於圓羅。儼福庭於方澤。
明施主掌。以祐邦家。竊惟玉局洞臺。元元降跡。鎮茲都會。
密邇城闉。年祀徒深。光靈不泯。虛寂靡殊於林谷。貽祥每
及於烝黎。常切敬恭。敢忘瞻奉。伏自祇膺歷數。啟創朝廷。
象闕端門。須就正陽之位。霜壇羽殿。遂從遷革之宜。而石
室洞門。老君真像。陳暮燭朝香之禮。惟務恪虔。接龍墀鳳
闕之嚴。彌加崇潔。固可以與天共永。終古長存。尚慮主宰
神龍。陰陽官屬。興功擾動。衆役喧驚。既踐暴以為憂。憑醮
祈而懺謝。爰自吉日。式備香壇。翹注匪遙。真靈必鑒。伏惟
元元降祐。大道開恩。赦已往之尤違。錫將來之禎祚。使寶
圖延永。社稷安寧。風雨均調。龍神輯睦。災期蕩滌。罪咎銷
平。其有真符太乙之運行。將移地分。火曜土星之臨照。欲
及身宮。願迴力以護持。致微躬之昭泰。烽爟不飛於四境。
沴瘥無撓於兆人。永誓丹襟。上奉元貺。不任。
靜遠軍司空承肇本命醮詞
伏以至道生成。元功陶鑄。陰陽主宰。品彙區分。禀質誕形。
仰資神化。臣獲逢道廕。叨荷朝恩。被服寵光。主張戎伍。省
功庸而未著。顧塵忝而已深。夙夜揣循。敢忘惕勵。尚慮秉
修或闕。履行多違。旋積愆瑕。未申懺滌。或五行三命。有刑
剋之期。九曜列星。有照臨之數。或宿仇未釋。或往債未祛。
神道難明。常情靡測。因成災滯。悔謝無由。輒於本命之辰。
虔申醮酌。依天真科格。拜伏大章。伏惟高聖感通。真靈鑒
護。察其丹懇。降以元恩。災厄銷平。壽涯延益。潛增祿祚。廣
赦罪愆。解已往之恩讎。錫將來之福祐。誓傾忠孝。永奉君
親。不任。
太子為皇帝醮太乙及點金籙燈詞
伏聞元化肇分。二儀構象。融結定陰陽之位。神明司匡御
之權。太乙天尊。高皇上帝。坐勾陳而臨察。命神使以周行。
於是五行八風。天一地二。揚鑣雲路。駕景星躔。順九野以
遐觀。潛施炯誡。歷諸方而俯燭。顯示吉凶。惟古及今。敢忘
砥礪。臣以直符所屆。在明堂之宮。四神所行。居咸池之位。
所宜蠲潔。用罄禱祈。皇帝受命上元。握符承統。宏慈儉之
化。敦清淨之基。思洽太和。以康萬國。昨者以鄰封背義。越
境干盟。殘剽蒸黎。侵淩郡邑。旋平凶孽。盡廓氛埃。指麾元
自於睿謀。讚助實資於神力。今則封疆寧晏。襃漢肅清。星
紀迴天。歲聿云暮。當此月壬申之日。乃新歲首值之辰。輒
備壇場。虔申告謝。修太乙大醮。燃金籙神鐙。下照幽關。上
通元極。蕩祛災滯。延降福祥。伏願宗廟安昌。社稷隆固。寶
圖攸永。聖壽遐長。繼雲官火紀之崇。邁炎漢姬周之業。速
臻一統。克致大同。六宮式表於匡扶。百揆共傾於忠讜。三
元朗照。四序均調。歲有豐登。俗無疵癘。龍神悅豫。成五風
十雨之祥。川嶽乂康。流澤馬器車之瑞。昭明丹懇。上答真
靈。仰祈鑒祐之恩。廣錫延洪之福。不任。
道門為皇帝醮太乙并點金籙鐙詞
伏聞一氣肇胎。萬形資始。高垂象緯。明判剛柔。統御之權。
歸於至聖。天命帝以司牧。帝承天而撫臨。攝提握耀之初。
君臣定位。揖讓干戈之世。道德兼行。時危則元德彌彰。運
否則洪休自廣。大蜀英武睿聖光孝皇帝德符穹昊。功被
生靈。受命儀乾。永康三極。神明符讚。人間之玉燭調時。律
歷均和。天上之珠囊叶度。俗臻豐衍。歲有蕃登。美瑞嘉祥。
日書月至。猶復晝乾夕惕。恭已奉天。夤敬幽明。憂勤億兆。
專拯溺救焚之念。無蕩心悅目之娛。軫慮萬方。期於仁壽。
昨者以四神行運。在咸池之宮。直符所臨。次明堂之野。旋
興戈甲。尋致剋平。彼背盟構逆之徒。思漂杵燔枯之敗。斯
則神歆睿德。天助皇威。睹變災成福之祥。示國泰祚延之
兆。今則歲聿云暮。氣序將交。荷即日之元恩。禱新春之景
貺。願酬聖力。輒罄齋誠。燃金籙神燈。備河圖大醮。伏惟高
尊鑒省。大帝感通。十神常介其休光。三載允承於福祐。寶
圖隆永。宗廟安寧。皇帝等壽五山。齊明二景。八紘順化。萬
國宅心。皆臻有道之風。盡掃不庭之孽。皇太子重明耀彩。
文教聿昌。輔贊睿謀。延洪大業。六宮百揆。咸均翼戴之心。
兆庶六軍。俱享乂康之福。龍神密衞。川嶽恒安。幽顯飛沉。
永承洪澤。不任。
皇帝本命醮詞
伏聞大道垂文。元元演教。佐時助國。宣化度人。功格象先。
惠周物表。寶章上御。人間之懇願必通。天澤下臨。真境之
休貞允降。㣥生蒙祐。巨細無遺。某今年大運所(闕)值三。殺
之位。小運支木。當衰弱之中。干祿納音。俱逢土塞。飛旗四
殺。仍在寅鄉。羅睺躔剋姓之宮。土星臨乖背之宿。火曜行
度。將入身宮。行年所經。况當地網。又醫方所診。藏氣未調。
榮衞未和。正氣衰薄。六脉未復。九府猶虛。恐構災凶。更深
厄運。又恐積生往世。冤債未除。運意行心。罪瑕旋結。須憑
章奏。冀達懺祈。是敢依按明科。選求良日。列詞備信。拜奏
章文。請天官吏兵。降鑒營護。某內安腑臟。外[:#AS-9BF8:⿰去⻏]災凶。上解
星辰臨照之期。下銷年命刑妨之咎。冤讎和釋。債訟蠲平。
六氣舒通。百關調理。衰危超度。命祿增延。北宮迴短促之
年。南極注遐長之壽。伏惟至真大道。太上三尊。常宏憫濟
之慈。允錫安貞之福。誓虔忠孝。克勵身心。讚明君化育之
仁。報至道生成之澤。不任。
尹居紘辛酉本命醮詞
伏以大道宣功。三靈資始。禀形賦命。表識定生。體化育於
坤偶乾奇。配吉凶於天曹地府。三官考校。罪福無遺。五帝
主張。死生咸繫。臣顧惟塵陋。獲奉休明。籍係中樞。名參內
署。鵷鸞闕下。叨步武以多慚。日月光中。揣分涯而增懼。微
功未著。積過必深。每慮前世宿瑕。此生罪咎。未申懺滌。難
遂原除。又恐三命五行。天文年運。或逢厄會。或值災期。犯
神明主宰之司。違仁義元儒之訓。或侵人利已。或故殺誤
傷。罪目易盈。善功難就。或壽齡促少。或禀祿單微。常於元
命之辰。式備醮祈之禮。兼將課念。上奉明靈。旋以天步艱
危。神州紛擾。或脫身林嶺。或奔命道途。五任於茲。不遑醮
奏。香燈既曠。寢食難安。今屬銜命西南。稅鑣岷劍。道路無
阻。關梁大開。帝澤天波。遐通於四裔。歡聲喜色。震曜於一
方。况此少城。實惟仙府。可以冥心貢懇。可以禱福祈真。爰
卜令辰。仍當本命。賫持信禮。撰備香花。併以此時。追填往
醮。精誠有達。靈鑒必通。伏惟採納丹襟。降流洪福。獲酬昔
願。更洽新恩。賜臣災厄蠲銷。祿算延遠。存亡俱泰。眷屬咸
安。上願社稷興昌。乾坤肅靜。三光順軌。六氣均調。武偃文
修。時和俗阜。克迴鑾輅。永固龍圖。俱諧虔祝之心。盡睹太
平之運。不任。
胡璠尚書地網醮詞
伏聞五緯禀生。三才列位。荷陶鈞於至道。感孕育於上元。
而歷運推移。陰陽升降。吉凶倚伏。寒暑循環。否往泰來。災
生福過。考諸物理。斯為格言。况在庸虛。敢忘戒懼。臣行年
之內。併屬災期。大運居甲辰之中。小運當丁已之上。又茲
兩月。咸值四宮。是地網之鄉。兼本卦之位。恐成厄會。無所
告禳。更慮宿曜加臨。飛旗應變。五行刑剋。三命衰微。雖驛
馬臨年。恐災能制福。退思履行。內省身心。須在懺祈。用明
哀懇。爰憑吉日。虔備醮壇。延降尊靈。以希照鑒。伏惟三官
五帝。下燭丹誠。斗極星君。俯流鴻澤。注延生之籙。錫以福
祥。焚積罪之書。赦其瑕咎。解災凶於地網。銷厄運於巽宮。
使壽紀增新。休貞允萃。公私和泰。眷屬安寧。永承濟護之
恩。敢負真靈之祐。不任。
胡賢常侍安宅醮詞
伏聞易象垂文。取諸大壯。聖人著法。代彼橧巢。棟宇聿興。
古今是則。由陰陽而定位。配刑德以裁規。爰命衆神。各司
其職。逆之則凶而獲戾。順之則吉而降祥。臣頃以所居。不
庇風雨。因時改作。隨便營修。越月踰時。巨功告畢。但慮起
土運石。增下損高。畚鍤所侵。不知禁忌。穿鑿所及。有犯神
明。未申醮謝之儀。常切兢憂之懇。兼以所居之地。五姓相
因。歲月既深。主宰非一。慮其神識。尚有淹延。憑此醮祈。俱
令遷拔。是敢肅嚴庭宇。恭啟法壇。請靈寶符文。按太元科
典。降延真聖。披露懇誠。伏惟五帝鑒臨。衆神昭祐。勅下符
吏。宣告地司。安鎮龍神。銷平犯觸。使凶殃殄息。真氣滂流。
禳未兆之災衰。納惟新之福祚。蕩伏尸故氣。遷滯魄遊魂。
自明及幽。咸得其所。六甲五行之象。九宮八卦之方。各靜
封隅。永垂貞吉。闔門清泰。舉室康宜。勉勤修勵之心。以副
真靈之貺。不任。
衆修南斗醮詞
伏以大道凝真。元功化育。清濁之源既異。陰陽之位亦殊。
南斗上宮。實司生籍。上惟邦國。徧洎人倫。壽紀短長。祿祚
豐薄。咸歸主宰。無間纖微。臣等獲遇聖朝。躬逢道運。覆載
禀質。動用愆違。處世立身。寧無過咎。未申懺謝。因構災危。
又恐宿曜行年。九宮三命。或逢災厄。或遇刑衝。神道難知。
凡情罔測。須資香火。用罄禱析。敢以吉辰。虔申大醮。伏願
流光下燭。元鑒俯臨。察丹切之心。降龐洪之福。祛災度厄。
增祿延年。削罪目於陰曹。上生名於陽籍。公私和暢。眷屬
康宜。存歿沾恩。幽明蒙祐。不任。
莫庭乂九宮天符醮詞
伏以博厚成形。中黃定位。統水火而稱長。冠金木以居尊。
孕育萬靈。苞含五緯。上惟邦國。下及人倫。凶吉攸司。安危
是繫。臣本宮震卦。五鬼所臨。運氣飛旗。仍當此月。恐為災
厄。尤切憂惶。虔考吉辰。精修醮禮。伏惟鑒其丹懇。錫以鴻
休。迴危就安。變凶成吉。解災除厄。增祿延年。眷屬康寧。公
私和泰。不任。
莫庭乂為安撫張副使生日周天醮詞
伏聞道分一氣。人配三靈。善惡發於丹誠。吉凶應於元極。
苟興嘉願。必叶殊祥。况在名山。俯臨仙洞。炷香祈願。瀝懇
陳詞。必能響達神明。顯垂福祉。伏以當川安撫副使張琳。
禀澄達之識。秉清正之心。穎鑒無私。忠貞不撓。推公奉主。
虛懷同止水之明。御下恤人。從善有轉規之易。况連營貔
虎。四時之犒賞皆豐。積歲干戈。千里之輓輸無闕。言惟憂
國。志絕營家。每切勤恭。動忘寢食。人皆受賜。孰不知恩。臣
孤孑官名。低擢翅羽。恃其拯護。方果奮飛。思禱真靈。用申
答效。今屬陽和動煦。林谷舒春。爰記生辰。虔修大醮。仰星
文而貢懇。徧川嶽以歸心。香雜溪雲。燈和嶺月。千巖景寂。
午夜風清。展肅恭莊敬之儀。備薀藻蘋蘩之禮。伏願光迴
三景。飈降十仙。鑒茲醮酌之誠。錫以昭彰之福。延二首六
身之壽。除五行三命之災。善功克懋於仙階。陰德光隆於
世緒。然後封隅寧謐。邊徼晏清。瘥癘無侵。戈鋋罷用。聖主
洽垂衣之理。藩垣著柔服之恩。幽顯咸安。飛沉各遂。敢忘
砥礪。以奉休明。不任。
皇帝醮仙居山詞
伏以聖主明王。必臻符瑞。膺圖受籙。爰著謳歌。既居億兆
之尊。遂忝帝王之命。洎臨大寶。將及六年。教化未浹於生
靈。華裔尚乖於正朔。兢兢業業。罔敢遑寧。慮刑法之不均。
慮賞罰之非當。屯兵絡野。念富庶之未臻。暴骨盈川。固殺
傷之不一。每思首謝。用贖愆尤。敢言圖讖之文。併屬庸虛
之士。今年七月八日。漢州什邡縣百。姓郭迴芝於仙居觀
採藥。掘地得銅牌。長七寸。廣四寸。上六十字。云老子通天
記云。丁卯年甲戍乙亥王生。享二百年天子。王從建王元
膺王萬感王岳王則王道宜。五字篆文未詳。後云洛州北
邙化章宏道天寶年畱此。明後聖代。顧惟薄德。遽捧殊祥。
云歷數之延長。紀子孫之次第。佩服元貺。益用兢慙。敢罄
深衷。專深醮謝。伏冀畢朝福地。總召名山。各駕仙車。共歆
丹懇。示安社稷。咸泰人民。致風雨之不愆。俾干戈之載戢。
翳賴靈貺。深置於懷。不任。
皇帝修靈符報恩醮詞
伏聞惟天降祐。彰瑞於河圖洛書。惟帝法天。受命而膺符
執契。古今所禀。歷數迭興。臣運偶元休。德慙寡昧。承土德
陵夷之後。億兆無依。叶金莖啟創之初。寰瀛推戴。恭膺大
寶。於茲六年。常以未明求衣。日旰忘食。兢兢業業。上奉穹
旻。今則銅版靈文。出於古觀。示太上降祥之兆。應承乾受
命之徵。名姓具彰。年辰畢載。斯乃豫定於九天之上。先期
於億歲之前。祕篆昭宣。真文煥赫。告延洪於寶祚。表遐永
於孫謀。省已循懷。以兢以懼。欽惟靈睠。彌切勵修。是用虔
肅寶齋。依歸至道。庶諧多福。永庇萬方。不任。
聖上與葛仙本命化醮詞
伏以景列上元。山分下土。乾坤交應。罪福攸司。緬彼靈蹤。
鎮於天府。藏雲噴雨。旁資生化之功。玉洞瓊巖。深閟神仙
之宅。果叶殊休之運。爰膺開國之祥。惟此命辰。配茲真境。
契清明之嘉候。耀大火之靈光。當人天禱福之期。是鸞鶴
上賓之日。式陳醮祝。用達精誠。坐宣室以馳心。望白雲而
稽首。所冀旁流景貺。幽贊鴻圖。㣥生共樂於和平。萬國必
同於書軌。永言修奉。以答元功。不任。
皇帝又醮葛仙化詞
伏以列宿麗天。㣥山鎮地。爰通氣象。以福邦家。每申望秩
之儀。必介惟新之祐。皇帝承天啟歷。應運執符。本命之山。
實惟茲化。洞含雲雨。峰戛煙霞。必有光靈。潛宏讚祐。况當
令序。式備醮祈。翹首歸心。恭希景貺。伏惟諸天上聖。俯鑒
明誠。三真衆仙。同流巨渥。使帝圖延永。社稷隆昌。二十四
峰。克膺於聖壽。百千萬歲。長固於皇基。四海九州。咸賓睿
化。五兵戢息。百穀豐穰。俱登仁壽之鄉。並契正真之道。不
任。
威儀道衆玉華殿謝土地醮詞
伏聞三境九清。琳房日闕。凝雲結氣。宅聖棲真。因法象於
上天。授規模於下土。觀宇之製。其在茲乎。所以進退全和。
必資嚴潔。朝元降福。固在清虛。况乎仙跡靈壇。所務蠲邪
蕩穢。用期安靜。以契修焚。當觀鳳闕乾岡。龜城福地。肇興
隋運。綿歷唐年。呈祥則瑞露凝甘。發地則香泉涌浪。累彰
禎異。煥彼簡編。碑鏤天章。額題御筆。崇樓戛漢。玉殿參雲。
披文則劉美才盧照鄰金玉相宣。闡教則黎元興蔡守沖
英奇間出。昭灼蕃盛。垂二百年。偶以蠻蜑憑淩。王師禦捍。
撤我層閣。壞我循廊。庭荒而綠草欺人。樓碎而洪鐘委地。
或贍軍之日。彤階為屠宰之場。或屯旅之時。綉檻為狴牢
之所。腥羶溢鼻。褻瀆傷神。寂寂虛壇。久息吟元之韻。蕭蕭
古牖。空餘擁座之塵。肸蠁不虧。光靈有待。我皇帝承天啟
祚。縱聖康時。駕豪傑而濟橫流。攬英雄而拯危運。超羲掩
皞。邁舜逾堯。屬念重元。凝情大教。以為清靜者理人之要。
無為者成化之源。三皇則務道為先。五帝則宏德為本。爰
敷渥澤。載葺凋零。浹旬而碧嶂層分。不日而飛軒四合。瓊
舒御殿。將嚴當宁之容。嶽立麟臺。即寫扶天之貌。香花芬
馥。繕飾周圓。徒榮廕祐之恩。未展醮祈之禮。言念於此。憂
心惄然。又自去載以來。繼有危懼。講堂摧圯。道侶淪亡。慮
虧昭謝之儀。是獲真靈之譴。敢虔衆懇。恭啟福筵。伏惟大
聖貽休。元尊降鑒。錫殊祥於金運。增福壽於聖躬。一統寰
區。大同文軌。五兵韜戢。百穀豐登。咸成不宰之功。共樂太
平之化。道衆等同臻景貺。各沐元慈。法教隆昌。龍神和豫。
旁資幽顯。普及生靈。克遂逍遙。盡蒙禎泰。往逝者生神丹
霍。見居者耀籍青元。法界含生。光承道廕。犯觸之咎。俱乞
銷平。臣等不任。
御史中丞劉滉九曜醮詞
伏以太上元元。陶融萬化。五老上帝。統御㣥生。九曜宣照
燭之光。三官主賞刑之籍。共司品彙。以播元功。由是北臺
陳校勘之科。南府示奬延之籙。蓋欲使人倫之內。知懲勸
之方。各勵精修。用寡尤悔。有過者可期於懺滌。有災者可
至於祈禳。廣此宏私。大彰神化。真經奧典。幽顯蒙恩。臣猥
以塵凡。早崇至道。棲心稽首。常依清靜之門。世網俗[:#AS-8563:⿰⺯⿸厂⿱田坴]。莫
遂逍遙之願。久嬰微恙。猶未痊除。近屬傷寒。尤增羸瘵。值
大運小運。與生日相刑。土星火星。照行年之位。天符飛旗。
臨本宮之上。飛天火曜。居今歲之中。支命納音。氣皆衰薄。
以茲厄會。倍切兢憂。是敢虔罄丹誠。叩祈元聖。恭修醮禮。
披瀝上聞。伏惟大道宏慈。至真下濟。垂好生之澤。降罔極
之恩。賜臣以罪咎原除。冤仇和釋。災凶消解。疾疹瘳痊。續
將盡之年齡。錫惟新之祿祚。息幽陰之債訟。絕往世之考
延。六氣內調。衆邪摧殄。得勵為臣之節。永奉昌期。誓勤修
道之心。常宏大教。不任。
