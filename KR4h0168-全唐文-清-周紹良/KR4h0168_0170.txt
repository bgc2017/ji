欽定全唐文卷一百七十
朱敬則(一)
敬則字少連。亳州永城人。咸亨中授洹水尉。長安三年累
遷正諫大夫兼修國史。尋同鳳閣鸞臺平章事。以老疾請
罷知政事。改祭酒。轉冬官侍郎。神龍元年出為鄭州刺史。
尋以老致事。冉祖雍誣奏與王同皎善。貶涪州刺史。改廬
州。景龍三年卒。年七十五。睿宗立。贈祕書監。諡曰元。
請擇史官表
國之要者。在乎記事之官。是以五帝元風。資其筆削。三王
盛事。藉以垂名。此才之難。其難甚矣。何以知其然。昔平王
東遷。歷年數百。齊桓之九合天下。晉文之一戰諸侯。秦穆
遠霸西戎。楚莊利盡南海。禮樂人物。閴爾無聞。今之所存。
獨載魯史。向者魯無君子。記傳則遺。雄霸遠圖。必墜於地。
可不惜哉。只如齊周小國之主。尚能留意於史冊。齊神武
嘗謂著作郎魏收曰。卿勿見陳元康楊遵彥等在吾目前
趨走。謂吾以為勤勞。我後代聲名。在於卿手。最是要事。勿
謂我不知。及文宣即位。又嘗勅收曰。好直筆。勿謂懼。我終
不作魏太武誅史官。又周文帝之為相也。納柳虬之說。特
命書法不隱。其志在懲勸如此。伏以陛下聖德鴻業。誠可
垂範將來。儻不遇良史之才。則大典無由而就也。且董狐
南史。豈知生於往代。而獨無於此時。在乎求與不求。好與
不好爾。今若訪得其善者。伏願勗之以公忠。期之以遠大。
更超加美職。使得行其道。則天下幸甚。
請除濫刑疏
臣聞李斯之相秦也。行申商之法。重刑名之家。杜私門。彊
公室。棄無用之費。捐不急之官。惜日愛功。疾耕急戰。人繁
國富。遂屠諸侯。此救弊之術也。故曰刻薄可行於進趨。變
詐可陳於攻戰。兵猶火也。弗戢將自焚。既而鋒鏑已銷。石
城又毀。諒可易之以寬大。潤之以淳和。八風之樂以柔之。
三代之禮以導之。秦則不然。淫虐滋甚。往而不返。卒至土
崩。此不知變之禍也。陸賈叔孫通之事漢王也。當滎陽成
臯之間。糧饋已窮。智勇俱困。不敢開一說效一奇。惟進豪
猾之材。薦貪暴之客。及區宇適平。干戈甫戢。金鼓之聲未
息。傷痍之痛尚聞。二子顧盼雍容。綽有餘裕。乃陳詩書。說
禮樂。開王道。謀帝圖。高皇帝忿然曰。吾以馬上得之。安事
詩書。對曰。陛下馬上得之。可馬上治之乎。高皇默然。是時
陸賈著新語。叔孫通定禮儀。始知天子之尊。方覺帝王之
貴。此知變之善也。向使高皇排二子而不收。置詩書而不
顧。重攻戰之吏。尊首級之材。複道爭功。張良已知其變。拔
劒擊柱。吾屬不得無謀。即晷漏難踰。何十二帝乎。兦秦是
續。何二百年乎。故曰仁義者。聖人之蘧廬。禮經者。先王之
陳迹。然則祝辭向畢。芻狗須投。淳化已流。糟粕可棄。仁義
尚捨。况輕於此者乎。自文明草昧。天地屯蒙。三叔流言。四
凶搆難。不設鉤距。無以應天順人。不峻刑名。不能摧姦禁
暴。故置神匭。以開告端。曲直之影必呈。包藏之心盡露。神
道助順。無罪不除。人心保寧。無妖不戮。以茲妙算。窮造化
之幽深。用此神謀。盡天人之秘術。故能計不下席。聽不出
闈。蒼生晏然。紫宸易主。偉哉無得而稱也。豈比造攻鳴條。
大戰牧野。血變草木。頭折不周。可同年而語乎。然而急趨
無善迹。促柱少和聲。拯溺不規行。療饑非鼎食。即向時之
妙策。乃當今之芻狗也。伏願鑒秦漢之得失。考時事之合
宜。審糟粕之可遺。覺蘧廬之須毀。見幾而作。豈勞於終日
乎。陛下必不可偃蹇太平。徘徊中路。伏願改法制。立章程。
下恬愉之詞。流曠蕩之澤。去萋斐之牙角。頓姦險之鋒鋩。
杜告密之源。絕羅織之跡。使天下黎民。坦然大悅。豈不樂
哉。
魏武帝論
皇漢失圖。網漏讒慝。賊臣承間。搖蕩宸居。宗廟焚燒。天子
播越。於是九州幅裂。四海橫流。釋位勤王。天下雲集。初平
元年。後將軍袁術冀州牧韓馥豫州刺史孔伷兗州刺史
劉岱河內太守王匡渤海太守袁紹陳留太守張邈東都
太守喬瑁山陽太守袁遺濟北相鮑信長沙太守孫堅等
同時俱起。以討董卓為名。然包藏禍心。以暴易亂。竊命矯
制。結黨樹朋。觀釁待時。莫敢先犯。唯魏太祖有汴水之戰。
孫討虜有陽人之師矣。觀曹公明銳權略。神變不窮。兵折
而意不衰。在危而聽不惑。臨事決機。舉無遺悔。近古以來。
未之有也。故梁國橋元南陽何禺皆云。天下將亂。非命世
之才。不能濟也。能安之者。其在君乎。雖復名微衆寡。地小
力窮。官渡受圍。濮陽戰屈。然天下精明之士。拓落之材。趨
若百川之崇巨海。遊塵之集高嶽。故有荀彧郭嘉邢禺程
昱賈詡朱雲等。或斂風長感。或一見盡懷。然後覽英雄之
心。騁熊羆之勇。挾天子以崇大順。扶幼主而顯至公。旌賁
忠良。芟夷叛逆。神道輔德。百姓與能。武功赫然。霸業成矣。
若乃獲魏种而有之。高祖之封雍齒也。降張繡而不怨。光
武之全朱鮪也。感臧霸之言。以成其氣。重關羽之義。抑而
不追。王霸之術也。然後法令嚴峻。賞罰必行。惟材是求。惟
力是視。縱夷齊滿路。顏閔並居。未暇存也。救弊即可。仁則
未知。且以術臨人。力無餘地。用智濟物。迹若容身。欲使蕩
蕩元波。涯而不竭。飂飂薰風。周徧草木。元雲蔭而方雨。黃
葉衰而木落。不可得也。荀文若首豫經綸。提挈草昧。清神
昭乎物表。妙識出乎機先。造我魏邦。繄其是賴。一言不合。
五毒將施。無詞寄文。空器見志。可不劇哉。加以孔文舉與
道翺翔。盡忠漢室。崔季珪天骨高爽。志在扶傾。豈大盜之
所安也。嗚乎。欲盜之子。見錦而不見人。弭謗之君。尤人而
不尤已。豈知㣥鷗不下。衆雀遙驚者乎。故陰謀未洩。天下
已知。毒志潛行。忠良前懼。何夔所以帶藥。楊彪由是不出。
雲長受恩而不謝。元德失箸而思奔。席上無懷疑之人。閫
外少自信之士。良可恥也。固知曹公不能用天下之材。成
天下之務也。昔周武之澤及昆蟲。不能感食薇之士。漢高
之功濟草木。未能屈歌芝之賢。猶且遂其孤貞。容其怨讟。
况功未半古。德異樂推。遭神器之流離。問寶鼎之輕重。欲
使庶人不議。寧可得乎。翻乃疾走惡迹。掩耳畏聲。讐匹夫。
念平素。殺桓邵。斃婁珪。道路以目。天下鉗口。豈不惜哉。楊
德祖才雖清秀。志非遠圖。託事行誅。死非其罪。司馬懿雄
材大度。勇而有謀。審其狼顧。知而不翦。若言天意也。則吾
未知。若言人事也。其智安在。故知忌小怨而忘遠圖。料目
前而忽身後。豈所謂旁求哲人。俾輔後嗣者哉。或問曰。天
厭漢德。海內分崩。三雄鼎立。俱受眷命。乃至控御豪傑。削
平區宇。英圖遠算。何者為先。君子曰。孫仲謀藉父兄之資。
負江海之固。未敢爭盟上國。競鹿中原。自守未餘。何足言
也。蜀先主抱英濟之器。無角逐之材。遠竄荊蠻畏曹公之
神武。奄有庸蜀。乘劉璋之政衰。國小人夷。風頹俗陋。山川
險[:#AS-8DBB:⿰⺡⿱止⿰]。異崤函之奧區。江漢通流。殊河洛之朝巿。豈得抗衡
中夏。齊足當途乎。前賢易地之談。全是不關胷臆。且夫度
德而處。量力而行。劉備豈薄先王之舊居。輕齊魯之故俗。
若泰伯之適吳越。孔子之入九夷哉。蓋不得已也。是知才
雄者地廣。國大者兵強。地既由才。才寧可易也。
晉高祖論
王業不同。其來尚矣。若乃待辛癸之禪。湯武不得稱仁。要
西伯之資。高光無由濟世。或寧亂以得志。或興禍以取威。
遭遇雖殊。天命一也。宣帝聰豪明允。博學洽聞。敏而好謀。
寬而能斷。其未得志也。服勤王事。夙夜在公。知無不為。芻
牧必履。取信嚴主。所謂能臣也。及勳德日隆。雄材漸著。權
略不世。合變如神。受命崇華。竭股肱於明帝。忍死嘉福。遂
無君於沖人。所謂姦臣也。及內難既平。外寇斯殄。威力翕
赫。指麾風飛。遂乃臨神器以徘徊。戮公族以顧望。雖大業
初構。人望斯存。若格以名神。請罪不暇。歸諸天命。則前代
有辭。美哉未盡善也。且成湯之在夏世。行仁以動諸侯。文
王之處殷朝。好讓以懷鄰國。高祖以豁達容物。光武以長
者得人。未有專仗陰謀。每行詭計。寄何晏以鞠獄。示李勝
以謬言。請戰以見威。指水以表信。乞襦不與。懼有陳恒之
譏。封墓釋囚。不嫌武王之事。媿情負理。掩耳避聲。狼顧以
噬魏人。狐媚以取天下。亦前史所醜也。
宋武帝論
蓋聖人不能為時。亦不能失時。歷觀帝王之祚。未有不因
人墜塗炭而得志。或天下嗷嗷。新主之資也。是知秦有閻
趙之隙。漢罹莽卓之災。晉由曹氏之專。宋實桓元之篡。始
得奮其智力。救此倒懸。陳浞羿之辜。問滔天之罪。况劉裕
天錫神勇。雄略命世。不待借思漢之謳。未暇假從周之會。
同盟二十七。願從一百人。雷動朱方。風發竹里。龍驤虎步。
獨決神襟。長劒一呼。義聲四合。蕩兦楚已成之業。復遺晉
久絕之基。祀夏配天。不失舊物。雖古人用兵。不足加也。至
乃網羅俊異。待物知人。動必應時。役無再舉。西盡庸蜀。北
劃大河。自漢末三分。東晉拓境。未能至也。或問。前史云。克
敵得雋。奇迹多於魏武。此確論乎。君子曰。得雋雖多。前非
大敵。若乃黃帝斬蚩尤。高祖制項籍。光武抗尋邑。曹公挫
本初。此是奇迹也。至若慕容超政不在躬。奴僕下品。姚泓
宗枝猜貳。借手於人。盧循祅寇之餘。譙縱新造之國。因釁
取亂。何足可稱。至乃潛算樽俎之間。明見千里之外。揣機
料日。不爽錙銖。亦古之志士。何以加焉。但禮樂文明。日不
暇給。垂風邁德。盛所未能。人望不逮於建安。天命乃光於
魏武。又問曰。棄德非道。捨舊無親。有宋功臣。多不及嗣。豈
理須然乎。請聞其要。君子曰。且夫奸雄者非淳德之稱。謀
勇者乃果決之辭。故昔之同盟。擬覆前敵。故無材不露。無
心不披。譬若同舟遇風。寧有隱哉。及高鳥盡。狡兔死。其材
能我之儔也。我非積行累能。彼之知也。思己之所行。恐彼
之已叛。是以雄猜內發。釁兆易萌。韓彭以之葅醢。劉葛由
之覆兦。然則高談堯舜之道。不忍論桀紂之行。思燕齊之
血食。見漢宋之不仁。故尉繚畏秦王之屈節。范蠡識勾踐
之忍人。綺季不出於商山。嫌漢王之侮慢。嚴光潛形於草
澤。知劉秀之未宏。有旨哉。又問曰。宋祖入關。老相駕馬。赫
連畏逼。姚氏淫昏。中原士庶。恥為臣妾。王師衆整。頗有禮
焉。所以扣馬攀車。請住關右。宮室陵寢。是大漢之遺蹤。關
山重復。乃有周之長世。人與不取。違衆獨歸。昔項籍見哂
於韓生。宋高又失於父老。其旨可得聞乎。君子曰。論項即
非。在劉為是。以項王之材。天下可以力制。人心可以勢奪。
因宮室之嚴。守山河之固。此九州之上腴。何彭城之足算。
劉裕家本江南。全軍遠克。未能制命夏魏。施號秦涼。雖曰
關中。實是邊地。鞭長不及馬腹。風末不(闕二十六字)王賈德曰。
貪歸受禪。所留不過愛子。待歸一舉而可取。卒如其策。智
士哉。
北齊高祖論
昔張讓段珪。濁亂天下。漢召董卓。將顯其誅。竟有小平之
奔。曹氏因之。乃創霸業。鄭儼徐紇。點辱皇猷。魏收爾朱榮。
欲洗濯宮掖。遂至河陰之禍。齊人藉此。用承明命。故曰亂
者理之源。機者命之兆。不可失也。神武崖岸高竦。器宇深
沈。望之儼然。風塵自遠。聽之逾厲。雷霆或聞。至乃足踐列
星。聲振原地。赤色映團焦之外。青(闕一字)立旅宿之門。漢高
由之自負。徒屬以之增畏。此所謂歷數在躬。推之不可去
也。於時魏德已衰。㣥胡得志。孝莊殞於虜手。節閔繫於凶
徒。義士痛心。壯夫瀝血。結黨求同盟之會。仗劒想勤王之
師者。往往而聚焉。所以因天下之心。覽英雄之議。以普泰
元年六月。建旗於信都。以討爾朱兆為名。當時趙魏之豪。
有高虔邕高敖曹封隆之李元誠盧文偉崔祖螭等盡其
死力。蓋代之傑。有尉景段榮彭樂竇泰匹婁昭薛孤延等
共其奔走。然後數亂常之罪。顯安忍之辜。發義帝之喪。三
軍縞素。承傕汜之逼。萬里同心。莫不精勇感人神。雄略出
天地。檄詞未草。聲已馳於賊庭。王誅欲加。命乃懸於鬼籙。
但犬羊四合。觜距千㣥。大戰韓陵。然始得志。既而龍驤虎
步。高下在心。開幕府以臨外藩。分腹心而統京邑。雖生我
者父母。立我者高王。既懷震逼之威。易為芒刺之說。周鄭
交惡。衍殖構氛。趙鞅畏讒。遂起晉陽之甲。襄王失據。乃有
居氾之悲。雖表數相仍。公怒未怠。紫宸不可久曠。丹穴難
以更燻。遂應飛來之謠。乃議遷都之便。關西河北。翦為寇
讐。天平永熙。便成敵國。於是疆埸大駭。鉦鼓相聞。邙山之
師。杖馬捶而自免。沙苑之役。跨馬[:#AS-FBED:●]
[:#AS-8867:⿳士冖䂞]駞以遁歸。勝負
相參。波瀾不定。豐功厚利。各有可觀者焉。昔魏祖西征。中
道不豫。晉景南伐。迴兵乃殂。此並業未半而意窮。功垂成
而景促。是以留連末命。委曲臨終。不可盡也。尋高祖其辭
魏帝之表。可謂其言也哀。顧太子之言。可謂其事也盡。方
諸前代。各一時也。若乃推誠與人。懷舊不捨。擇子如之蝨。
看尉景之肱。喻高昂於肝膽。委侯景於半體。此明達也。牽
馬麥田。不飲社酒。此嚴斷也。放李穆之歸。使其富貴。感虎
兕之對。以勸事君。此宏量也。故能廢立雖多。不失臣節。兵
鋒屢折。人望猶存。即與夫嬖賈充忌荀彧。不同時也。
北齊文襄論
神武云。日為我蝕。今死亦掩。觀其和勑勒之歌。哀來何極。
覽太子之色。仍有別憂。此豈悲促齡而怨昊蒼哉。但強寇
在鄰。奸臣不附。以此為恨也。文襄克纂丕基。堪負大業。追
成曩志。不忝遠圖。故能委任紹宗。外平侯景。借假貞節。內
察權豪。沙汰衆流。釐正㣥務。紀綱具舉。朝野肅然。况乃嘉
思政之忠。遙接其手。寤陸生之直。更賞其能。此亦可稱也。
且夫為人上者。當不忝威儀。慎惜名器。先王以之革弊。達
人因此垂風。是故立其章程。明其限節。水火可蹈。禮教難
逾。今天蔭甫傾。洪基靡構。國有大難。未可三年不言。高宴
後園。豈得一朝盤舞。此不慎爾儀也。若乃命天子為癡人。
比尊名於狗腳。恨崔㥄之語。不念元勳。忿孫騰之儀。寧思
佐命。此不惜名器也。加以任情蕩思。率意以之。紅綺如花。
妖顏若王。決池而弄淫女。下獄而罪貞姬。叛高慎於洛陽。
幾傾其父。蒸鄭於內寢。乃繫乎親。詩曰。人而無儀。胡不遄
死。此之謂也。嗟乎。楚莊絕纓。不顯婦人之節。鄭人獻捷。尚
禮南冠之賢。所以盡俘囚之材。得醉者之力。今者陷孝騫
之罪。賞王儀之心。拒蘭欽之慈。專諸之劒。非不幸也。
北齊文宣論
文宣承父兄之資。據已成之業。屈奇不測。內剛外柔。屬變
起不圖。禍機竊發。臨事而懼。警而後行。故使逆黨無遺。凶
徒必盡。自得政二世。樹恩百寮。司馬公之養汝。只在今日。
陳桓子之好施。惟取一時。由是腹心不散。勳貴自隨。大會
晉陽。共敘哀酷。神彩英颺。風調清閒。既而人固難知。始推
天授。故曰今日左僕射。不減大將軍。由是感光祿之言。不
俟終日。聽倉丞之諫。理故無歸。然遠邇之心。赫虎之變。爪
牙夙將。帷幄舊臣。足使鄰國寢謀。殊邦側席。况屬梁運道
銷。江淮家無(闕)周室厭關函谷封泥。故得北柔沙漠之陲。
東懷遼海之際。政尚明直。時實豐盈。膏澤始流。菁英已竭。
中山迫於漢獻。高洋劣於魏文。但禮樂未施。冠履不假。高
論王道。此實多慚。或問曰。夏桀無道。殷辛虐政。舉烽而求
一笑。擊鼓而飲三千。雖曰荒淫。未窮鄙穢。猶稱有夏多罪。
天命殛之。皇天震怒。命我文考。今者顯祖狂昏。中酒而作。
莫不手自支解。躬行刺斫。大集媱嫗。為笑目前。廣命宗親。
聚麀座上。鄴城無自保之客。當軒有供御之囚。或臋行以
駡衆寮。或擘[:#AS-8BA5:⿸尸]以示㣥下。加以土木不息。金鳳臨雲。徵斂
日增。長城千里。仍得快樂。世以保乂。豈天地不仁。降災萬
姓。民之多僻。適與相逢。岐路無歸。我心如醉。此即甘酒嗜
音之談。蓋成虛論。三風十愆之說。併是高談。君子曰。源深
者流長。德盛者祚遠。黶之汰雖著。書之德在人。齊神武伐
暴勝殘。有大功於天地。其嗣雖復失道。仍未殛於神明。故
書曰。天惟五年須暇。湯之子孫是也。問曰。神武之初基。實
多佐命。文宣應籙。共匡霸圖。其間文武高材。略不世出。風
流名士。拔萃逸㣥。屬主暴政荒。時艱路[:#AS-8DBB:⿰⺡⿱止⿰]。未有裂裳遠竄。
行從近關。聞者尚足動心。遇者曾不驚慮。此復何哉。君子
曰。達人之道。布在方冊。顯晦之迹。理同可尋。若乃色斯舉
矣。翔而後集者。則仲尼去衞。夷齊讓國。清風長流。高節遠
列。固絕倫矣。其次則南山之叟。東門之賢。范蠡泛江湖。尉
繚去城市。此又見幾而作也。亦有貞不絕俗。隱不違親。冥
默園林。卷舒人事。八月羊酒。聘之而不來。四時束帛。徵之
而不屈。亦可與語上矣。過此以往。何足言哉。良為道喪已
久。廉恥不追。崩騰闇主之朝。淪沒驕君之世。何足怪乎。悲
夫。嚴尚既歿。誰與為言。俗物滿塗。彼衆我寡。俾將來之不
昧。知其意焉。
