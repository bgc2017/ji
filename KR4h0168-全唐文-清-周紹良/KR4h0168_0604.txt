欽定全唐文卷六百四
劉禹錫(六)
為京兆李尹答于襄州第一書
閤下以大墓世在三原。而去河南益遠。尚繫於數百年之
外。於義不安。遂奮然移㣥從。率先行古。占數為京兆人。且
命使者修敬於鄙薄。缺然不敢當此之重。洪惟閤下世雄
朔易。四姓之冠。其宗勳有八柱之貴。其碩德有三老之重。
因都入雒。錫之土田。自生齒已上。列於侯籍。與夫其先嘗
為編戶民者大殊。謹桉永徽格。貫在兩都者。無害為本部
官。蓋神州赤縣。尊有所厭。非它土之比。實待罪輦轂下。閤
下宣風江漢。為諸侯師。介圭入覲。必參大政。其展禮措事。
宜為㣥倫所觀。非據之榮。赧然汗下。不宣。實再拜。
為京兆李尹答于襄州第二書
實白。前辱閤下書。厚自枉屈。執州人之禮。兼示移㣥從書。
明所以去河南從京兆為望之旨。於古儀為得。然而通行
之自久。或獻疑焉。是以前書不敢不逡巡牢讓。亦有以發
閤下之雄辨。使㬭然為世程者。今月某日函使至。果貽理
言。大明時人之所以失。而我獨障頹波而逢其原。既一辭
不獲命。又學淺不堪往復。敢不敬從。前史稱以大將軍而
有揖客。豈不為重。循汲直之言。則有以略其禮而增高者。
今鄙人之不讓。適有以增閤下之重耳。實白。
答饒州元使君書
傳使至。蒙致書一函。辱示政事與治兵之要。明體以及用。
通經以知權。視陰陽慘舒之節。取震虩澤濡之象。知天而
不泥於神怪。知人而不遺於委瑣。先鄉社之治。以浹於舉
郡。首隊伍之法。以及於成師。猶言數者起一而至萬。操律
者本黃鐘以極八音。誠通人之說。章章必可行者也。鄙生
涉吏日淺。嘗耳剽老成人之言熟矣。今研覈至論。淵乎有
味。非游言架空之徒。喜未嘗不至抃也。故楊榷所見。以累
下執事云。蓋豐荒異政。繫乎時也。夷夏殊法。牽乎俗也。因
時在乎善相。因俗在乎便安。不知發敘重輕之道。雖歲有
順成。猶水旱也。不知日用樂成之義。雖俗方阜安。猶蕩析
也。徙木之信必行。則民不惑。此政之先也。置水之清必勵。
則人知敬。此政之本也。缿筩之機或行。則姦不敢欺。此政
之助也。則有以其弛張雄雌。唯變所適。古之賢而治者。稱
謂各異。非至當有二也。顧遭時不同耳。夫民足則懷安。安
則自重而畏法。乏則思濫。濫則迫利而輕禁。故文景之民
厚其生。為吏者率以仁恕顯。武宣之民亟於役。為吏者率
以武健稱。其寬猛迭用。猶質文循環。必稽其弊而矯之。是
宜審其救奪耳。太史公云。身修者官未嘗亂也。然則修身
而不能及治者有矣。未有不自已而能及民者。今之號為
有志於治者。咸能知民困於杼柚。罷於征徭。則曰司牧之
道。莫先於簡廉奉法而已。其或材拘於局促。智限於罷懦。
不能斟酌盈虛。使人不倦。以不知事為簡。以清一身為廉。
以守舊弊為奉法。是心清於棖闑之內。而柄移於胥吏之
手。歲登事簡。偷可理也。歲札理叢。則潰然攜矣。故曰身修
而不及理者有矣。若執事之言政。詣理切情。斥去迂緩。簡
而通。和而毅。其修整非止乎一身。必將及物也。其程督非
務乎一切。必將經遠也。坊民之理甚周。而不至皎察。字民
之方甚裕。而不使侵牟。知革故之有悔。審料民之多撓。厚
發姦之賞。峻欺下之誅。調賦之權。不關於猾吏。逋亡之責。
不遷於豐室。因有年之利以補敗。汰不急之用以嗇財。為
邦之要。深切著明。若此其悉也。推是言桉是理而篤行之。
烏有不及治耶。古稱言之必可行。非樂垂空文耳。有人民
社稷。固可踐其言也。瀕江之郡饒為大。履番君之故地。漸
甌越之遺俗。餘干有畝鍾之地。武林有千章之材。其民牟
利鬭力。狃於輕悍。故用暴虐聞。重以山茂檟楛。金豐鐐銑。
齊民往往投鎡錤而即鏟鑄。損絲枲而工搴擷。乘時詭求。
其息倍稱。間聞主分土者。盡籠其利而斡之。坐簿書舛錯。
為中執法所劾。事下三府。以受賕論。其刑甚渥。於今列郡。
不寒而慄。彼邦人聆其風聲。固曰彼浚民者。上罪之若此。
其念民也至矣。今二千石以前失職非其罪。執事者即人
心而用之。彼邦人是必翹然須其至而安矣。以思治之民。
遇習治之守。欲不至於富庶。得乎。昌黎韓宣英。好實蹈中
之士也。前為司封郎。以餘刃鄟劇於計曹。號無逋事。能承
其家法而紹明之。庭堅仲容之族也。坐事為彼郡司馬。更
閏餘者再焉。是必能知風俗之良窳。采寮之善否。盍嘗問
焉。足為㣥疑之寶龜也。至於否臧文律戢玩之戒。均權以
制動。函隸以稔勇。平居使不墮。萃聚使不譁。坐作疾徐。心
和氣振。誠纖悉於所示也。故置之以須執事。異日承進律
之命。握獸符而駕寅車。然後貢其瞽言。重曉左右耳。
答容州竇中丞書
健步劉子良至。猥奉書教。以愚為希儒之徒。重言一發。華
衮非貴。世之服儒衣冠道古語居學官者為不鮮矣。求其
知所以然者幾何人。借曰有之。未必不詬病耳。今夫挾弓
注矢遡空而發者。人自以為皆羿可矣。移之於澤宮。則噤
而不敢言。何哉。有的不可欺故也。今夫儒者。函矢相攻。蜩
螗相喧。不啻於彀弓射空矢者。孰為其的哉。異日兄道大
行。則言益重。使儒者之的。懸於舌端。不得讓也。由是知辱
教之喜。可勝既乎。間承得一二易生。列侍絳帳。荒服之外。
持經鼎來。爭捐珠璣。以易編簡。不疾而速。其君子之德風
歟。而裔憬俗已丕變矣。顧其風候。非民和可移。地泄恆燠。
冬無嚴氣。其在嗇神以佐藥。兼味以禦祲。所謂養賢以及
萬民。頤之時義。不可不順。苟以有待及物為心。則養巳與
養民。非二道也。矧㣥情之禺禺乎。禹錫再拜。
與柳子厚書
間發書。得箏郭師墓志一篇。以為其工。獨得於天姿。使木
聲絲聲。均其所自出。抑折愉繹。學者無能如。繁休伯之言
薛訪車子。不能曲盡如此。能令鄙夫冲然南望。如聞善音。
如見其師。尋文寤事。神騖心得。倘佯伊鬱。久而不能平。嗟
夫。郭師與不可傳者死矣。弦張柱差。枵然貌存。中有至音。
含糊弗聞。噫。人亡而器存。布方冊者是已。予之伊鬱也。豈
獨為郭師發耶。想足下因僕書。重有慨耳。不宣。禹錫白。
答柳子厚書
禹錫白。零陵守以函置足下書。爰來屑末三幅小章。書僅
千言。申申亹亹。茂勉甚悉。相思之苦懷。膠結贅聚。至是泮
然以銷。所不如晤言者亡幾。書竟獲新文二篇。且戲予曰。
將子為巨衡。以揣其鈞石銖黍。予吟而繹之。顧其詞甚約。
而味淵然以長。氣為幹。文為支。跨躒古今。鼓行乘空。附離
不以鑿枘。咀嚼不有文字。端而曼。苦而腴。佶然以生。癯然
以清。予之衡誠懸於心。其揣也如是。子之戲予。果何如哉。
夫矢發乎羿彀。而中微存乎它人。子無曰必我之師而後
我衡。苟然。則譽羿者皆羿也。可乎。索居三歲。俚言蕪而不
治。臨書軋軋不具。禹錫白。
答道州薛侍郎論方書書
禹錫再拜。初兄出中臺。守江華。人咸曰。函牛之鼎。以之烹
小鮮。惜乎餘地澶漫而無庸也。愚獨心有慨焉。以為君子
受乾陽健行之氣。不可以息。苟吾位不足以充吾道。是宜
寄餘術百藝以洩神用。其無暇日。與得位同。久欲以是理
求有得於兄。而未有路。會崔生來。辱書教。果惠以所著奇
方十通。商古今之宜。而去其并猥。以一物足以了病者居
多。非累試輒效。不在是族。或取諸屑近。亦以攟拾。慮恆人
多怠忽不省。必建言顯白。揚其功於已然。其它立論。率以
弭病於將然為先。而攻治為後。言君臣必以時。言宣補必
以性。言砭火必本其輸榮。言祓禳必因其風俗。齊和之宜。
炮剔之良。暴炙有陰陽之候。煎烹有少多之取。撓勞以制
駛。露置以養潔。味有所走。薰有所歸。存諸孅悉。易則生患。
非博極遐覽之士。孰能知其所從來哉。愚少多病。猶省為
童兒時。夙具襦袴。保姆抱之以如醫巫家。鍼烙灌餌。咺然
啼號。巫嫗輒陽陽滿志。引手直求。竟未知何等方何等藥
餌。及壯。見里中兒年齒比者。必睨然武健可愛。羞已之不
如。遂從世醫號富於術者。借其書伏讀之。得小品方。於㣥
方為最古。又得藥對。知本草之所自出。考素問。識榮衞經
絡百骸九竅之相成。學切脈以探表候。而天機昏淺。布指
於位。不能分累菽之重輕。第知息至而已。然於藥石。不為
懵矣。爾來垂三十年。其術足以自衞。或行乎門內。疾輒良
已。家之嬰兒。未嘗詣醫門求治者。頃因欲編次已試者為
一家方書。顧力不足。今兄能我先。所以辱貺之喜。信踰拱
璧。有以賞音適道耳。常思世人居平不讀一方。病則委千
金於庸夫之手。至於甚殆。而曰不幸。豈真不幸耶。甚者或
乘少壯之氣。笑人言醫。以為非急。昌言曰。飴口飽腹。藥其
如我何。所承之氣有時而既。於禱神佞佛。遂甘心焉。兄以
愚言覆觀之。其人固比肩耳。前蒙示藥焙法。謹如教。地之
慝果不能傷。雖茈胡水瀉喜速朽者。率久居而無害。萬物
不可以無法。謂生不由養致。其誣乎。山川匪遐。事使之遠。
形不接而諭者。莫賢乎書。臨紙怊悵。不宣。禹錫再拜。
與刑部韓侍郎書
退之從丞相平戎還。以功為第一官。然猶議者嗛然。如未
遷陟。此非特用文章學問有以當眾心也。乃在恢廓器度。
以推賢盡材為孜孜。故人心樂其道行。行必及物故耳。前
日赦書下。郡國有棄過之目。以大國材富而失職者多。千
鈞之機。固省度而釋。豈鼷鼠所宜承當。然譬諸蟄蟲。坯戶
而俯者。與夫槁死無以異矣。春雷一振。必歆然翹首。與生
為徒。况有吹律者。召東風以薰之。其化也益速。雷且奮矣。
其知風之自乎。既得位。當行之無忽。禹錫再拜。
答連州薛郎中論書儀書
吾兄不知愚無似。猥以書見攻其非。且曰。我與子中外屬。
當為伯仲。其抵我書。執禮太卑。桉舊儀。凡兄姊之齒。有唯
無伏。它以是為衰。其於匹敵。即前云願後云白而已。大歷
初。李贊皇賈常侍猶守之無渝。二公何人也。我與子何人
也。烏有從末俗以姑息為禮。而不虞識者所窺耶。其旨云
爾。愚得書。退而思惟。愀然自賀曰。在恆人為宜。而在愚為
過。豈不能幸歟。故盡言於兄。期有以相暢耳。夫禮之文為
著定。宜尊宜卑。猶四方上下左右前後。稱謂一立。古先聖
賢所不敢移。管敬仲不敢當命卿之饗。虞人不敢承士之
招。先禮而後身也。汲黯不為大將軍而虧九卿。王祥不為
錄尚書而屈三公。先道而後時也。是則非據之榮。雖君命
有所不受。非道之利。雖眾尚有所不為。兄長於大歷初。嘗
接前輩游。故其風采。去承平時不甚相遠。愚長於貞元中。
所與游皆後來諸生。然猶於稠人廣坐。時聞老成人之說。
灌注耳目。斑斑然不絕如綫。其後為御史。四方諸侯悉以
書來賀。校其禮皆駮不同。唯洪州牧李常侍巽潭州牧楊
中丞憑始言執事。其它如儀。而同在憲司者。咸以二牧為
不遜。愚時與其寮柳宗元昌言於眾曰。監察八品也。當衣
碧。言執事為宜。不當經怪。眾咸听然而咍。復謂愚云。子奚
不碧其服耶。其不堪執事色深不可以言解。及謫官十年。
居僻陋不聞世論。所以書相問訊。皆眤親密友。不容變更。
而時態高下。無從知耳。前年祗召抵京師。偶故人席夔談。
因及是事。乃知與十年前大殊。至有同姓屬尊。致書於屬
卑而貴者。其紙尾言起居新婦。夔獨竊笑之而已。然猶不
敢顯言詆之。今有人謂東為西者。一言發則凡人嗤為騃
且狂。苟不眾非之。則東西易位久矣。尊卑失其儀。恬而不
怪。安得使人如東西不敢易之哉。曾子有云。君子之愛人
也以德。細人之愛人也以姑息。謂古人悉朴且賢。則斯言
不當發於洙泗間耳。蓋三代之尚。未嘗無弊。由野以至僿。
豈一日之為。漸靡使之然也。嫉其弊而救之。以歸於中道。
以俟乎薦紳先生德與位并者。揭然建明之。斯易也。語曰。
俟自直之箭。則百代無一矢。俟自圓之木。則千歲無一輪。
執矯揉之器者。視之灌叢。無非良材耳。竊觀今之人。於文
章無不慕古。甚者或失於野。於書疏獨陋古而汨於浮。二
者同出於言而背馳。非不能盡如古也。蓋為古文者得名
聲。為今書者無悔吝。如水走(闕)為(闕)
蘇州賀冊皇太子牋
朝議大夫使持節蘇州諸軍事守蘇州刺史上柱國劉某
叩頭叩頭。伏惟皇太子殿下允膺上嗣。光啟東朝。蒼震發
前星之輝。黃離表重輪之瑞。位居守器。禮重承祧。萬國以
貞。九圍咸說。某限以守郡。不獲稱慶宮庭。(闕)
賀皇太子牋
使持節都督夔州刺史劉某叩頭。伏惟皇太子殿下祗膺
詔冊。光啟儲闈。展至性於三朝。承本枝於百代。宗祏永固。
神人以和。四嶽仰維嵩之高。百川承少海之潤。某限以職
守。不獲隨例稱慶宮庭。無任抃躍之至。
賀赦牋
使持節連州諸軍事守連州刺史劉某惶恐叩頭。伏見今
月一日制書。大赦天下者。伏以獻歲布和。皇恩遠降。乾坤
交泰。寰宇廓清。伏惟皇太子殿下道貫元良。德兼忠孝。承
顏拜慶。榮耀古今。某職守有限。不獲隨例稱賀宮庭。無任
欣悅之至。
賀門下裴相公啟
某啟。伏以相公含道傑出。降神挺生。坐籌以弼睿謨。秉鉞
以行天討。風雲助氣。山嶽效靈。制勝於[:#AS-82F9:⿰罇]俎之間。指蹤於
韝緤之末。蕭斧既定。衮衣以歸。君心如魚水。人望如風草。
一德交暢。萬方和平。運神思於洪爐。納生靈於壽域。文武
丕績。冠於古今。某恪守遐荒。不獲隨例拜賀。瞻望欣躍。無
任下情。
賀門下李相公啟
某啟。伏以聖君當功成愷樂之日。而求賢愈切。思治益深。
是上元垂休。欲速致太平之明效。以相公事業。而逢此時。
天下之人。視仁壽之域。其猶尋尺。故命書所至。德風隨之。
微才片善。咸自磨拂。况同主國柄。如吹塤箎。含生之倫。惟
所措置。日月亭午。物無邪陰。聖賢合德。人識正道。雖居畎
畝。足以詠歌。某遐守要荒。不獲隨例拜賀。私感竊抃。實倍
恆情。
謝門下武相公啟
某啟。某一坐飛語。廢錮十年。昨蒙徵還。重罹不幸。詔命始
下。周章失圖。吞聲咋舌。顯白無路。豈謂烏鳥微志。惻於深
仁。恤然動拯溺之懷。煦然存道舊之旨。言念觳觫。慰安蒼
黃。推以恕心。期於造膝。重言一發。睿聽克從。迴陽曜於肅
殺之辰。沃天波於蹭蹬之際。俾移善地。獲奉安輿。率土知
孝治之源。㣥生識人倫之厚。感召和氣。發揚皇風。豈惟匹
夫。獨受其賜。某即以今月十一日到州上訖。守在要荒。拘
於印綬。巾韝詣謝。有志莫從。誠知微生。不足酬德。捐軀之
外。無地寄言。效節肅屏。虔然心禱。無任懇悃屏營之至。謹
勒軍事衙官守左威衞慈州吉昌府別將員外置同正員
常懇奉啟起居。不宣。謹啟。
謝中書張相公啟
某啟。某智乏周身。動必招侮。一坐飛語。如衝駭機。昨者詔
書始下。驚懼失次。叫閽無路。擠壑是虞。草木賤軀。誠不足
惜。烏鳥微志。實有可哀。伏蒙聖慈。遽寢前命。移莅善部。載
形綸言。凡在人臣。皆感至德。凡為人子。同荷至仁。豈惟鯫
生。獨受其賜。伏以相公心符上德。道冠如仁。一夫不獲。慼
見於色。密旨未下。歎形於言。竟迴三舍之光。能拔九泉之
厄。袁公之平楚獄。不忍錮人。晏子之哀越石。仍伸知己。所
以慶垂允祚。言成春秋。神理孔昭。報應斯必。身侔蟬翼。何
以受恩。死輕鴻毛。固得其所。卑守有限。拜謝末由。無任感
激兢惶之至。謹勒軍事衙官守左威衞慈州吉昌府別將
員外置同正員常懇奉啟起居。不宣。謹啟。
謝僕射李相公啟
某啟。州吏還。伏蒙擺落常態。手筆具書。言及貞元中登朝
人。逮今無十輩。又發中書相公一函。具道閣下亟言曩遊。
顏間頗有哀色。夫溝中之木。與犧象同體。追琢不至。則坐
成枯薪。朱而藍之。猶足為器。苟液樠曲戾。不足枉斧斤。願
為庭燎。以照嘉客。謹啟。
謝裴相公啟
某啟。某遭罹不幸。歲將二紀。雖累更符竹。而未出網羅。親
知見憐。或有論薦。如陷還濘。動而愈沈。甘心終否。無路自
奮。豈意天未勦絕。仁人持衡。紆神慮於多方。起堙淪於久
廢。居剝極之際。一陽復生。出坎深之中。平路資始。通籍郎
位。分曹樂部。喬木展舊國之思。行雲有故山之戀。姻族相
賀。壺觴盈門。官無責詞。始自今日。禽魚之志。誓以死生。草
木之年。惜其晼晚。章程有守。拜謝無由。瞻望巖廊。虔然心
禱。謹啟。
謝竇相公啟
某啟。某一辤朝列。二十三年。雖轉郡符。未離謫籍。卑濕生
疾。衰遲鮮歡。望故國而未歸。如痿人之念起。昨蒙罷免。甘
守邱園。相公不棄舊遊。特哀久廢。每奉華翰。賜之衷言。果
蒙新恩。重忝清貫。薦延有漸。拯拔多方。六律變幽谷之寒。
一丸銷彌年之疹。鎩翮將舉。危心獲安。布武夷途。自此而
始。分曹有繫。拜謝無因。瞻望德藩。坐馳精爽。無任感激之
至。謹啟。
上杜司徒啟
某啟。一自謫居。七悲秋氣。越聲長苦。聽者誰哀。湯網雖疏。
久而猶詿。失意多病。衰不待年。心如寒灰。頭有白髮。惕厲
之日。利於退藏。是以彌年不敢奏記。近本州徐使君至。奉
手筆一函。稱謂不移。問訊加劇。重復點竄。一無客言。忽疑
此身。猶在門下。收紙長想。欣然感生。尋省遭罹。萬重不幸。
方寸之地。自不能言。求人見諒。豈復容易。伏蒙遠示。且曰
浮謗漸消。况承慶宥。期以振刷。方今聖賢合德。朝野多歡。
澤柔異類。仁及行葦。萬族咸悅。獨為窮人。四時平分。未變
寒谷。自同類牽復。又已三年。側聞眾情。或似哀歎。某才略
無取。廢錮是宜。若非舊恩。孰肯留念。六翮方鎩。思重托於
扶搖。孤桐半焦。冀見收於煨燼。伏紙流涕。不知所言。謹啟。
上中書李相公啟
某啟。去年國子主簿楊歸厚致書相慶。伏承相公言及廢
錮。愍色甚深。哀仲翔之久謫。恕元直之方寸。思振淹之道。
廣錫類之仁。遠聆一言。如受華衮。伏自不窺墻仞。九年於
茲。高卑邈殊。禮數懸絕。雖身居廢地。而心恃至公。伏以相
公久以訏謨。參於宥密。材既為時而出。道以得君而專。令
發於流水之源。化行猶偃草之易。習強伉者。自納於軌物。
困杼軸者。咸躋於仁壽。六轡在手。平衡居心。運思於陶冶
之間。宣猷於魚水之際。然能軫念廢物。遠哀窮途。嗟哉小
生。有足悲者。內無手足之助。外乏強近之親。為學苦心。本
求榮養。得罪由已。翻乃貽憂。捫躬自劾。媿入肌骨。禍起飛
語。刑極淪胥。心因病怯。氣以愁耗。近者否運將泰。仁人持
衡。伏惟推曾閔之懷。憐烏鳥之志。處夔龍之位。傷屈賈之
心。沛然垂光。昭振幽蟄。言出口吻。澤濡寰區。昔者行葦勿
傷。枯骼猶掩。哀老以出弊。愍窮而開懷。無情異類。尚或嬰
慮。顧惟江干逐客。曾是相府故人。言念材能。誠無所取。譬
諸飛走。庸或知恩。嗚呼。以不駐之光陰。抱無涯之憂悔。當
可封之至理。為永廢之窮人。聞弦尚驚。危心不定。垂耳斯
久。長鳴孔悲。腸迴淚盡。言不宣意。謹啟。
上淮南李相公啟
某啟。某向以昧於周身。措足危地。駭機一發。浮謗如川。巧
言奇中。別白無路。祝網之日。漏恩者三。咋舌兢魂。分終裔
壤。豈意天未勦絕。仁人登庸。施一陽於剝極之際。拔眾溺
於坎深之下。南箕播物。不勝昌言。危心鎩翮。繇是自保。陰
施之德。已然乃聞。受恩同人。盟以死答。私感竊抃。積於窮
年。化權禮絕。孤志莫展。今幸伍中牽復。司存宇下。伏慮因
是記其姓名。謹獻詩二篇。敢聞左右。古之所以導下情而
通比興者。必文其言以表之。雖甿謠俚音。可儷風什。伏惟
降意詳擇。斯大幸也。謹因楊子程留後行。謹奉啟不宣。謹
啟。
上門下武相公啟
某啟。去年本州吏人自蜀還。伏奉示問。兼賜衣服繒綵等。
雲水路遙。緘縢貺厚。恭承惠下之旨。重以念舊之懷。熙如
陽和。列在緗簡。苦心多感。危涕自零。驚神驛思。若侍穎杖。
伏以聖上注意理本。銳求國楨。念外臺報政之功。追宣室
前席之事。重下丹詔。再昇黃樞。㣥情合符。和氣來應。况八
柄所在。三人同心。叶台座之精。膺俊傑之數。談笑於規隨
之際。從容於陶冶之間。物皆由儀。人識所措。某久罹憲網。
兀若枯株。當萬類咸悅之辰。抱窮途終慟之苦。清朝無絳
灌之列。至理絕椒蘭之嫌。此時不遇。可以言命。嗟乎。一身
主祀。萬里望枌榆之鄉。高堂有親。九年居蠻貊之地。從坐
之典。固有等差。同類之中。又尋牽復。頃在臺日。獲奉準繩。
指吏途於桉讞。遵文律於章奏。藻鑒之下。難逃陋容。炎涼
載移。足見真態。自違間左右。沈淪遐荒。歲月滋深。艱貞彌
厲。緬想受譴之始。他人不知。屬山園事繁。孱懦力竭。本使
有內嬖之吏。供司有恃寵之臣。言涉猜嫌。動礙關束。城社
之勢。函矢紛然。彌縫其間。崎嶇備盡。始慮罪因事闕。寧虞
謗逐跡生。智乏周身。又誰咎也。伏以趙國公頃承顧遇之
重。高邑公夙荷見知之深。雖提挈不忘。而顯白無自。蓋以
永貞之際。皆在外方。雖得傳聞。莫詳本末。特哀黨錮。亟形
話言。自前歲振淹。命行中止。或聞輿論。亦愍重傷。伏遇相
公秉鈞。輒已自賀。儻重言一發。清議攸同。使聖朝無錮人。
大冶無廢物。自新之路既廣。好生之德遠彰。㣥蟄應南山
之雷。窮鱗得西江之水。指顧之內。生成可期。伏惟發膚寸
之陰。成彌天之澤。迴一瞬之念。致再造之恩。誠無補於多
事之時。庶有助於陰施之德。無任懇悃之至。謹啟。
上門下裴相公啟
某啟。嚮者淮右逋誅。即戎歲久。天子齋戒。以命元臣。登壇
之日。上略前定。從九天而下。縱以神兵。分六符之光。掃其
長彗。授鉞於西顥之半。策勳於北陸之初。功成偃節。復執
大柄。君臣相遇。播於樂章。山河啟封。載在盟府。上方注意。
人益具瞻。因魚水之叶符。極夔龍之事業。時屬四始。恩覃
萬方。致君及物。其德兩大。古先俊賢所未備者。我從容而
保之。殆非人事。抑有幽贊。夫異同之論。我以獨見剖之。文
武之道。我以全材統之。崇高之位。我以大功居之。造物之
權。我以虛心運之。然持盈之術。古所難也。實在陰施拯物。
厚其德基。以左右功庸。而百祿是荷。人所欣戴。久而愈宜。
昔袁太尉不忍錮人。而楚獄衰息。一言之慶。而子孫丕承。
以今日將明之材。行前修博施之義。筆端膚寸。澤及九垠。
猶夫疾耕。必有滯穗。某頃墮危厄。常受厚恩。誼盟於心。要
之自效。常懼廢死荒服。永孤願言。敢因賀牋。一寄丹懇。顧
非奇理。不足以縈於沖襟。然利於行者。固在乎常談。而卓
詭孤特之言。未必利於行也。伏惟以愚言與賢者參之。謹
啟。
