欽定全唐文卷九百三十五
杜光庭(七)
中元眾修金籙齋詞
伏聞至道希夷。真精元寂。宏化於混元之表。凝光於太極
之先。散淳一之根。潛分步驟。鼓生三之氣。以制寰瀛。所以
乘龍襲氣之君。畫卦垂衣之后。順敷道要。創厥皇基。恢妙
用而福寰中。布神功而利天下。昭彰帝紀。炳蔚人文。允屬
睿朝。誕膺天睠。皇帝儀乾受命。應運開圖。繼軒皇帝頊之
靈源。茂亶父文王之至德。纂承土運。光啟金衡。端旒扆以
穆清。慕唐虞而真正。思洽大同之理。以康九土之民。稼穡
連豐。華戎咸泰。皇儲輝重明之美。遐方贊有道之風。中外
恬夷。生靈輯睦。况屬三元令序。大宥昌辰。宜虔齋潔之誠。
共祝君親之壽。拂瑤壇而展禮。按金籙以陳儀。龍綵質心。
香花備信。焰九光之蓮炬。下照冥津。飄三素之檀煙。上聞
真域。必冀三天降祐。萬聖延慈。宗社隆昌。寶圖安鎮。齊乾
坤於聖壽。等日月於睿明。文德武功。綏寧八極。天枝寶允。
輝映萬齡。儲皇享椿柱之年。常扶大業。后潔蘋蘩之德。共
翼宸居。朱邸清朝。彌臻景貺。外藩內輔。益履殊榮。常樂
雍熙。皆登富壽。其有宿殃積釁。往債前冤。年辰命運之災。
算紀飛旗之厄。秉茲懺謝。竝乞消平。即冀宗廟尊靈。生神
三境。臣等九元七祖。受福諸天。貽祚流祥。傳休無極。上願
天文昭著。象緯澄清。回直符太一之旗。息玉彗金芒之耀。
蕩憂患於井參之野。延福祥於梁益之墟。九穀無虞。五兵
斯戢。螟蝗水旱。無肆沴於農功。疫癘凶荒。靡非災於閭里。
幽關舒泰。品類滋榮。海岳歸仁。寰區稟化。至有立功將士。
往逝都頭。勣著勤王。忠推致命。每因齋薦。皆為懺祈。必離
冥漠之鄉。更遂逍遙之樂。或幽陰尚滯。渙澤未霑。或嗣續
已無。奠羞多闕。九宮符命。即為遷神。三籙洪恩。俱令濟苦。
勿為疵癘。速詣福廷。動植飛沈。盡登真道。
皇帝修符瑞報恩齋詞
蓋聞歷代帝王。受天符命。咸宗至道。以御鴻圖。莫不用慈
寶以臨人。仗元功而濟物。克致雍熙之運。仍頒祥瑞之文。
顧以薄躬。猥臨大寶。寰區尚擾。思偃武而未臻。法令頒行。
念措刑而莫得。內惟兢業。莫敢遑寧。今年七月。漢州什邡
縣百姓郭迴芝。於仙居觀採藥耕地。掘得銅牌。長七寸。廣
四寸。上有六十字。老子通天紀云。丁卯年甲戌乙亥人王
生。享二百年天子。王從建王元膺王。萬感王嶽王則王道
義。五字篆文。後云。北邙化張宏道天寶留此。明聖代欽承
元貺。虔佩靈符。識大道之垂休。知卜年之惟永。爰傾丹懇。
用答殊休。按九等之科儀。修靈寶之法事。所願丹心徑達。
聖鑒俯臨。社稷永昌。休徵必應。四時合序。萬物以嘉。俾令
率土之賓。盡保無疆之福。稽首謹詞。
黃齊助黃籙齋并然燈詞
伏聞三元大宥。乃諸天降福之辰。九夜長幽。是厚地重陰
之境。將消積暗。爰假神燈。上納三光。下照㣥爽。經科所重。
濟護攸先。今屬序屆中元。壇開黃籙。三時朝懺。萬罪蠲消。
輒備香油。同申供養。伏冀鸞輝鳳焰。凝光地府之中。星布
蓮敷。散景泉扃之內。盡超苦[:#AS-85FD:⿺走⿰耳乚]。永出冥津。九祖生天。六親
介福。災祛未兆。善洽無疆。奉上安家。竝希元吉。
黃齊為二亡男助黃籙齋詞
臣聞包容萬象。至道為亭育之尊。宏濟㣥生。天尊演虛無
之道。莫不恩覃纖芥。澤普存亡。明真開玉匣之書。長夜釋
重陰之苦。丹誠上感。元貺必臻。臣過咎夙彰。神明垂譴。纔
逾一月。繼喪二男。憔悴中年。寂寥孤影。痛蒸嘗之將絕。念
冥漠以何依。懼彼營魂。尚為拘滯。伏思遷拔。惟仗焚修。捨
其服用之資。助此香燈之會。凉飇韻磬。應聞泉曲之中。秋
月凝壇。想照夜臺之下。願乘齋福。俱出幽關。鍊魄朱宮。生
神絳府。各遂逍遙之路。盡登清淨之鄉。永奉正真。長居道
域。人間天上。終際會於善緣。萬劫千生。更團圓於眷屬。昭
昭願力。真聖鑒知。不任涕咽虔祈之至。
趙郜助上元黃籙齋詞三首
至道流慈。元皇垂貺。三宮四赦。爰孚作解之恩。品物昭榮。
共樂如春之澤。皇壇巨祐。幽顯無遺。臣以庸愚。叨逢聖運。
早承寵祿。常戒滿盈。猶恐年歷之間。星辰之內。因躔厄會。
尢切兢憂。輒因黃籙道場。虔申悔謝。仰希上聖。俯鑒沖襟。
密賜福祥。潛袪災咎。壽年增益。家眷康宜。存沒幽明。同臻
景祐。
中元
律移朱夏。節應素秋。鼓夷則於西郊。斂火雲於南極。裁非
戒惡。允屬茲辰。猥以塵凡。叨親道化。身參丹籙。名隸元臺。
而過尢易結。世網難祛。動靜行藏。未混融於大道。年辰宿
曜。猶躔集於眾災。輒因黃籙寶壇。助營香供。冀蒙聖力。俯
鑒愚衷。開罪書而解赦愆尤。豁塵累而蕩蠲厄難。九元受
賜。舉族霑榮。永承祐護之恩。誓竭歸依之願。
下元
臣以宿因。獲承積祐。早參職務。旋忝官榮。而所主重難。常
深憂懼。尚慮行年災滯。星曜加臨。遂履困蒙。莫知祈告。今
屬元冥屆節。水帝司辰。星杓方指於孟冬。朔氣正雄於北
陸。年光遷貿。修奉彌專。敢因九奏之壇。虔瞻上聖。盡瀝萬
重之懇。願降殊慈。賜臣罪咎消平。災凶殄息。前冤宿債。乘
功德以和寧。往世今生。荷懺祈而濟拔。九元享福。舉族霑
榮。克承憫祐之功。永勵歸依之懇。
馮捐大夫助上元齋詞三首
伏以大道垂文。澤周存歿。天尊演化。恩及幽冥。廣敷九等
之科。以拯重冥之苦。敢持哀懇。仰叩元關。今月二十六日。
亡妣隴西郡君贈隴西郡太夫人李氏忌辰。詣玉局靈壇。
因上元勝會。同修香供。用禱福祥。伏願亡妣鍊景朱陵。棲
神元圃。悟恬澹希夷之道。契長生永劫之真。元會無為。克
臻妙果。
中元
伏聞黃籙明科。紫陽具典。元元勝力。丹宣恩。拯拔幽沈。照
臨冥夜。古今宗稟。生死銜恩。有感必通。所祈克應。今月二
十六日。是臣亡妣贈隴西郡太夫人忌辰。輒因玉局壇場。
中元齋薦。同申修奉。冀達真靈。伏願亡妣乘此福緣。高昇
道境。遊神碧落。蛻影丹臺。永登快樂之鄉。克證希夷之道。
下元
伏以黑帝御時。元冥肇序。下元勝會。大宥昌辰。所宜虔祝
上真。勵精下土。用祈禎貺。以福存亡。今以玉局靈墟。瑤壇
展禮。輒持法信。用助齋誠。敢希眾聖鑒臨。萬真昭祐。九元
開度。超離冥漠之鄉。五族而協和。長荷安貞之福。災凶殄
息。罪咎消平。永誓丹襟。仰承洪澤。
周庠員外助上元齋詞二首
伏聞齋敷九等。節啟三元。是萬方禱福之辰。是眾聖宣恩
之日。今屬元元真化。玉局靈壇。陳黃籙之儀。按元都之品。
九時奏御。三日焚修。精助香燈。同申懺滌。伏冀高尊錫祐。
大道流慈。採納精誠。降頒洪福。九祖遂超昇之願。六親霑
覆護之仁。消厄滯於將來。解冤讎於既往。罪咎原釋。疾苦
痊平。壽祿增延。凶災除蕩。克叶發生之德。敢忘大道之恩。
下元
伏以元帝司辰。水官統序。乃請福延恩之節。是凝心滌慮
之期。况玉局仙蹤。瑤壇盛禮。九時焚祝。必介於休禎。三日
齋莊。敢同於懺謝。所冀災躔殄息。冤債消平。罪咎咸蠲。存
亡共泰。永虔修奉。以答元慈。
盧蔚大夫助上元齋詞四首
伏以大道周行。三元立訓。陟明考校。毫末無遺。臣早慕元
虛。夙宗清淨。每展恪勤之懇。以祈昭祐之慈。今以玉局靈
壇。上元福會。輒賫香燭。同助焚修。所祈消解災凶。滌除罪
咎。蠲平疾厄。延益年齡。善功克被於存亡。禎貺旁周於眷
屬。永勤丹慊。仰副元慈。
上元
伏以考校良辰。先春令序。當上元陟明之節。乃㣥生舒泰
之期。式罄齋誠。以申虔祝。今屬錦都靈化。玉局瑤壇。啟黃
籙之真儀。展元科之盛禮。輒持香信。同助良因。伏惟眾聖
垂慈。萬真昭鑒。憫其修奉。錫以禎祥。惠暜存亡。遐祛罪咎。
解災纏於未兆。增祿壽於。惟新。永勵丹心。上副元貺。
中元
伏以四始周行。三元定籙。陟明顯晦。考校無遺。臣素奉道
科。早師元寂。每逢良會。必勵修崇。今以玉局朝元。霜壇蕆
事。輒賫香燭。潔助齋功。所祈大宥之恩。允降自天之澤。疾
恙痊愈。祿算增延。仰薦先靈。旁沾眷屬。永承丕祐。欽贊元
勳。不任歸命丹切之至。
下元
伏以水德配時。元冬叶候。當二氣謹藏之節。是諸天校會
之期。所宜勵志重元。凝心至道。滌瑕悔過。請福希恩。况玉
局皇壇。錦城福會。敢營香幣。同助齋修。三日肅虔。九時朝
懺。冀蒙昭祐。廣錫休祥。賜臣元祖超昇。陰冥開泰。存亡濟
度。災咎消平。釋冤債於夜庭。落罪尢於地。疾厄痊復。算紀
遐長。誓傾嚴奉之誠。常副真靈之祐。
上元玉局化眾修黃籙齋詞
伏聞道出虛無之表。識在生成。德超仁義之先。功包慈育。
化綿億劫。教暜㣥方。由是三皇以道御乾坤。五帝以德承。
天地。人臻福壽。俗致雍熙。雖金木運遷。步驟時革。理家康
國。惟道為先。行之則四海晏清。代還淳樸。違之則中原板
蕩。物變澆漓。我國家師太古之風。紹元元之訓。懷道抱德。
祖舜述堯。故能縱神武以滌埃氛。中興鳳歷。光聖文而安
社稷。克固鴻圖。臣等夙荷道慈。獲逢昭運。微功未著。寵澤
已深。思虔齋潔之誠。仰報君親之德。今屬天官統序。木帝
司方。當上元持戒之期。是下土精修之節。共賫法信。同詣
靈壇。修玉籩金豆之儀。陳十極四華之禮。蓮釭散焰。續陽
景以燭幽關。蘭炷飄煙。御星纏而達卑懇。必冀眾真迂駕。
萬聖迴軒。俯鑒㣥心。洪施巨福。上扶宸極。安帝業以天長。
仰奉廟謨。鎮坤維而地久。邊烽不警。氣序式和。穀稼滋豐。
生靈舒泰。寰瀛輯睦。車軌混同。妖沴不興。禎祥薦委。臣等
存亡介福。七祖生天。族屬霑榮。三災弭息。或前生今世。罪
網未祛。或往債宿冤。過尢未解。或刑章有失。或宰割不明。
或故殺誤傷。因成果報。或運心履行。有犯神明。或土木奢
華。服用繁侈。三官紀過。五帝司非。憑此懺祈。皆希洗蕩。賜
臣等壽齡延永。祿祚遐長。災厄蠲消。冤讎和釋。其有同心
事主。戮力勤王。風露先驚。古今俄隔。緬惟夜府。願享福緣。
爰伸濟拔之因。俱遂超昇之路。其次蒸嘗曠絕。冥漠無依。
亦俾往生。勿為淪滯。龍神正秩。五廟靈司。乘黃籙之殊恩。
沐元都之景貺。肅清風景。安鎮方隅。疫毒無侵。干戈不作。
蛸翹異品。動植殊形。六[:#AS-85FD:⿺走⿰耳乚]四生。三途五苦。九龍符命。三寶
威光。暜沐神功。竝登真道。
白可球明真齋讚老君詞
伏聞道本至無。化分妙有。功包覆燾。恩暜幽明。家國稟之
以安寧。存亡得之以開濟。神威靈澤。妙用無窮。臣以玉局
洞天。神仙奧府。將申瞻敬。式表宸儀。遂為元祖幽扃。塑造
真像。睟容端穆。侍衞駢羅。疑珠宮下降之初。若玉座浮空
之際。臣功既就。妙相益嚴。日角月庭。煥矣㣥生之主。綠眉
皓髮。巍乎萬聖之尊。永福一方。以鎮靈化。是用虔修表讚。
載展誠祈。披玉匱之科。備明真之典。轉經行道。然燈炷香。
瀝懇上元。冥心下土。伏冀傾光三境。迴駕九清。憫鑒塵微。
降流禎貺。潛扶寶祚。密祐聖朝。契自然清淨之風。臻太古
無為之理。次願坤維肅穆。川境晏安。符瑞有聞。災凶不作。
臣九元幽爽。七祖魂神。出長夜之庭。昇洞陽之館。毀絕地
籙。超翥天衢。洎乎有識含生。三塗六趣。俱霑景福。各遂生
成。臣積罪銷平。宿瑕除蕩。災躔霧廓。道化風行。得罔象之
元珠。入希夷之祕籙。誓精修奉。以答元恩。
溫江縣招賢觀眾齋詞
伏聞妙道融真。高出混元之表。天尊立教。光敷浩劫之先。
歷代化人。隨機濟物。惟邦國。暜及幽明。俱賴神功。咸承景
貺。臣等叨逢聖運。夙稟真詮。欽元元道德之宗。覩烈祖神
仙之躅。尚拘世網。未脫樊籠。分地用天。恭守元儒之訓。節
財約已。敢忘覆載之私。今屬至聖垂衣。元勳撫俗。五兵罷
警。百穀薦登。野洽謳歌。人歸富壽。當九井降生之月。是三
台誕瑞之期。將報洪恩。莫先黃籙。是敢博求眾力。同備信
儀。嚴飾仙蹤。遵依祕格。披心十極。歸命諸天。然燈炷香。馳
誠達懇。伏冀三尊駐景。下察丹襟。萬聖迴軒。旁流元澤。上
扶社稷。配天地以安禎。仰贊聖躬。同日月而輝煥。台星福
曜。常鎮坤維。將略廟謀。永宣井邑。一方昭泰。四境乂安。疫
毒無侵。戈鋋不作。臣等九元七祖。超度泉扃。五族六親。允
蒙禎祐。消平罪咎。和釋災凶。農蠶克保於豐穰。幽苦咸期
於扶濟。龍神鎮守。風雨均調。道化周行。靈威廣被。茫茫九
土。擾擾四生。承黃壇暜懺之緣。因太上九龍之命。俱昇道
果。暜陟仙階。飄浮絕祭之魂。霜露霑零之魄。勿為疵癘。各
遂往生。道力所覃。永叶元吉。
犀浦劉殷費順黃籙齋詞
伏以清淨之宗。託重元而設教。生成之本。資妙用以宣功。
家國稟之而允昌。古今運之而不竭。粵惟道化。首出帝先。
今屬睿聖御天。元台分閫。敷宏道德。字育蒸黎。法伊堯媯
舜之仁。遵后稷皋陶之德。萬方有泰。四境無虞。共感殊恩。
何階上答。是用率勉寮屬。考按經科。嚴飭壇場。備申齋潔。
精香燈而達懇。奉信幣以表誠。注念九清。馳心三境。伏冀
元光下燭。至聖冥通。俯鑒㣥情。滂流巨澤。上扶帝業。光讚
聖猷。比三辰以竝明。媲兩儀而等固。鯤池鳳穴之野。聲教
遐傳。桑津蒙谷之鄉。車書混一。保寧藩部。匡祐元戎。天祿
永增。壽涯彌廣。臣九冥元祖。超苦趣於幽關。五族周親。享
善緣於道域。封隅之內。三農有積於倉箱。政化之中。㣥瑞。
日編於冊。干戈靜息。疵癘無侵。其有滯骨飄魂。久悲風露。
傷墳敗廟。常苦凋荒。乘此勝因。咸臻妙樂。龍神安鎮。士庶
昭甦。蠢動有生。同昇福界。
飛龍使君裔為皇太子降誕修齋詞
臣聞惟道為大。運元功而生育乾坤。惟帝為尊。握洪樞而
主張造化。廣司萬國。遐統㣥生。承景命於三清。定洪基於
九土。由是瑤圖積瑞。銀漢騰華。載誕元良。恢宏大業。今屬
祥虹泛綵。寶電飛光。當重離啟耀之期。是率土虔誠之節。
敢披雲笈。恭詣仙壇。備靈寳之道場。儼長生之勝會。鯨鐘
鳳磬。飄逸響於九天。鶴焰龍煙。達精誠於三境。伏冀皇圖
隆永。均雨露以無窮。聖壽高崇。與渤溟而比大。六宮內職。
協讚宸居。萬彙㣥方。昭宣睿德。皇太子龍文鳳質。嶽固松
貞。超漢盈周。賢扶一統。大同均化。旁及黔黎。共宗有道之
期。竝洽無為之運。臣某不任禱祝虔祈歸命之至。
興州王承休特進為母修黃籙齋詞
臣聞上聖垂科。天真設教。神功救物。無遺動植之中。惠力
宣恩。暜及昇沈之內。粵自上古。逮於茲辰。荷澤蒙慈。莫知
紀極。由是酆山北部。潛祛邪沴之塵。斗極南昌。廣布生成
之煦。必資虔潔。方獲感通。臣猥以凡微。叨榮道廕。遭逢睿
奬。踐歷官常。入侍天階。高陟九霄之上。出持符竹。寵臨千
里之中。或齊肅師徒。須行刑憲。輯寧封部。須舉威章。慮乖
折衷之宜。自掇過尢之目。以茲兢灼。常寘肺懷。今則臣母
竇氏。本命甲子某月日生。災運所躔。遂嬰疾苦。雖勤服餌。
未獲痊平。恐是往債宿冤。尚為注訟。前生今世。旋結罪名。
或星曜所臨。或年辰所歷。凶災淩撓。命祿衰微。曉夕憂惶。
罔知救護。况臣主持王事。迢遞道途。不得躬奉庭闈。親調
藥膳。心馳萬壑。目斷千山。惟憑大道之慈。冀集感通之效。
是用歸依靈觀。稽首華壇。修黃籙道場。告元真上聖。願迴
聖鑒。俯介福祥。賜臣母氏易短促之齡。益遐長之祚。蠲消
厄會。蕩滌災衰。使六氣均調。百關康愈。咎瑕除解。冤債和
平。克瞻日月之華。別降生成之福。三途幽夜。六趣殊倫。同
享勝因。共臻善貺。九元開度。五族安寧。臣當奉二親。得勵
旨甘之願。榮朝聖主。永勤忠赤之誠。惟誓丹襟。上副元祐。
不任瀝懇望恩虔祈之至。謹詞。
胡常侍修黃籙齋詞
臣聞妙本希微。至真虛寂。運神功而化育。陶品物以生成。
應感無私。周流靡及。所以九元三古。咸宣燾載之慈。天上
人間。共沐涵濡之澤。金科玉律。雲篆瑤章。先萬法以垂文。
具九流而拯世。大哉至教。無得而稱。臣夙荷道恩。欣逢景
運。優游元造。沐浴皇風。逸豫順於天和。俯仰榮於大化。早
參祕籙。常勵明誠。燧燭焚香。每肅虔於曉夕。瓊儀寶韞。敢
有怠於敬恭。族屬周親。常臻蔭護。是用精修黃籙。上奉元
休。案十華三境之儀。備羽磬霜鐘之禮。歸心萬聖。稽首諸
天。伏惟俯鑒丹襟。曲垂元造。憫茲誠。錫以休祥。賜臣九祖
七元。生天證道。六親五族。受福霑榮。存亡均康濟之仁。動
靜獲安貞之賜。災凶殄息。冤債和平。罪咎蠲銷。祿算延益。
暜天含識。率土懷生。俱承道德之緣。永樂雍熙之化。不任
歸命虔祈之至。謹詞。
李元儆為亡女修齋詞
臣粵自塵微。早依真教。叨深元渥。夙荷靈休。迫以俗機。縈
躔世綱。久拘職宦。罔遂初心。思羽褐以未期。欲奮飛而徒
切。依棲修敬。敢怠私誠。而過咎所鍾。女子殞逝。光陰遄往。
傷痛難勝。但女子初筓之年。歸於儀氏。夫歿之後。誓志道
門。已造製法衣。繕寫經籙。永期頂冠佩服。虔奉修持。值臣
以王事征行。未果前願。俄嬰疾恙。奄此淪亡。抱幽懇而莫
申。念冥關而增恨。伏惟三尊慈憫。眾聖哀憐。曲迴鑒祐之
恩。特降遷昇之澤。俾其魂魄。得契歸依。積生之冤債銷平。
在世之罪瑕蠲釋。拔度幽泉之苦。獲居善爽之中。道力元
功。常加祐護。其亡女所修寫法籙道衣等。謹於道場前焚
燒上奏。伏惟至聖。鑒照愚衷。勅其魂神。開度領受。臣不任
瀝懇虔祈哀痛迫切之至。謹詞。
天冊巡官何文濟為東院生日齋詞
臣聞天地分靈。君臣定位。必資輔贊。用致昇平。猶風虎以
相須。若雲龍而感契。由是吹塵入夢。諭鼎養賢。審像求形。
商王思阿衡之美。闢門籲俊。虞庭齊軒后之風。莫不輝灼
帝圖。光昭史筆。以康億兆。以福寰區。今屬歲紀壬辰。日乘
庚午。朔居天候。月合水衡。凝南斗之禎休。集東陵之瑞彩。
景風入律。星火開祥。誕昴降嵩。允當令序。叨備青襟之列。
輒祈元聖之恩。虔詣華壇。願崇鴻福。蘭釭夜燭。檀穗朝飛。
仰陳三奏之儀。必達九天之鑒。伏冀青函紫筆。延生題東
極之書。絳朱編。得道署南昌之籍。壽同山峻。祿竝海深。樂
鏡增澄。萊衣顯德。雁序繼三台之美。鯉庭超七葉之雄。陶
冶九圍。匡扶元聖。政歸一統。俗洽大同。暜覃夷夏之方。永
鎮雍熙之化。臣某受恩隆異。省已虛孱。惟叩靈真。曾明感
激。不任瀝懇虔心歸命之至。謹詞。
宣勝軍使王讜為亡男昭允明真齋詞
伏聞大化無方。神功廣被。洞幽明而赴感。暜生死以垂恩。
拯度無遺。古今蒙澤。臣頃者專征北陸。統領師徒。橫黑弰
以臨戎。誓傾臣節。奮琱戈而效命。志洗國讎。山川有登涉
之遙。糧饋有輓輸之重。惟期辦集。正切憂兢。又一軍之人。
苦於瘥疫。死傷枕藉。相望道途。兼小男昭允。疾恙所嬰。性
命懸迫。發丹誠而啟願。冀元聖之鑒臨。尋遂迴戈。免貽曠
闕。再朝丹陛。祗奉皇慈。恭荷道恩。敢申昭謝。是用按洞元
品格。披靈寶典儀。考九幽長夜之科。遵玉匱明真之式。精
修齋真。上答靈慈。伏冀三界照臨。諸天憫護。賜九元七祖。
超苦[:#AS-85FD:⿺走⿰耳乚]於幽關。眷屬親緣。享福祥於昭代。臣積生釁咎。往
世冤讎。及主務以來。公私負犯。或賞刑不當。或裁斷失宜。
俗有怨嗟。過傷陰[:#AS-84EC:⿰⻖⿱步馬]。致使動貽障塞。莫值亨通。晝夜循懷。
常增憂惕。因今齋謝。竝乞懺除。亡男昭允。未及壯年。飄魂
異境。憫其淪謝。悲痛尢深。或有邪沴侵傷。或是幽靈拘制。
虔祈道力。俾遂生神。度南丹流火之庭。昇上境洞陽之府。
參元證品。悟道登真。罪咎蠲除。冤債和釋。臣等災躔超解。
厄運清消。祿秩壽涯。更期延益。惟勤誠節。永酬聖主之恩。
克勵焚修。仰副真靈之祐。
