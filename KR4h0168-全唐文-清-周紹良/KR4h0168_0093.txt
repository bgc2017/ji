欽定全唐文卷九十三
哀帝
帝諱柷。昭宗第九子。景福元年生。乾寧四年封輝王。名祚。
天復三年二月拜開府儀同三司。充諸道兵馬元帥。天祐
元年八月。朱全忠矯昭宗遺詔立為皇太子。改今名。尋即
位。四年三月。禪位於梁。梁奉帝為濟陰王。遷於曹州。開平
二年二月遇害。在位四年。年十七。諡曰哀。後唐明宗追諡
曰昭宣光烈孝皇帝。
授楊涉平章事制
門下。持鈞軸以燮陰陽。是資至德。掌地征而富邦國。必仗
通才。難虛作礪之求。式叶為霖之望。金紫光祿大夫守尚
書吏部侍郎上柱國宏農縣開國伯食邑七百戶楊涉。代
襲軒裳。業通墳典。踐履華冑。周旋大寮。陳太邱雅尚清貧。
葛稚川不貪榮祿。綽有休問。喧在羣言。往典貢闈。則文行
兼採。近司銓管。則清濁咸分。至必可稱。動皆垂範。朕嗣守
丕祚。虔思小康。是用授以鈞衡。委之征賦。爾其克申蘊蓄。
用副旁求。使干戈速偃於四郊。玉帛繼歸於內帑。仍司仙
殿。更重化源。勉輔沖人。臻於理道。可尚書吏部侍郎同中
書門下平章事充集賢殿大學士判戶部事。散官勳封並
如故。
授裴樞崔遠左右僕射制
門下。入則秉鈞衡而凝庶政。出則正冠冕以長百寮。式資
夙舊之臣。咸謂重難之地。銀青光祿大夫守尚書右僕射
兼門下侍郎同中書門下平章事充太清宮使宏文館大
學士延資庫使諸道鹽鐵轉運等使上柱國河東郡開國
侯食邑一千戶裴樞。周事四朝。慎守三紀。再持國柄。屢竭
訏謨。光祿大夫門下侍郎兼兵部尚書同中書門下平章
事監修國史上柱國博陵郡開國公食邑二千戶崔遠。語
默有程。得喪無擾。中樞洊履。盡瘁克彰。俱宣夙夜之勤。備
罄匡扶之業。是用均其勞逸。顯爾便蕃。燮調暫輟於劇權。
師長並資於碩望。無虧懿效。式使當仁。或增䟽爵之榮。更
表優賢之禮。樞可光祿大夫守尚書左僕射。仍進封開國
公。加食邑一千戶。勳如故。遠可守尚書右僕射。散官勳封
並如故。
貶陸扆王溥制
朕以涼德。獲嗣丕圖。將宏至公。以凝庶績。憲章不濫。賞罰
惟宜。俾恢理政之風。用正紀綱之典。其有常居宰輔。但協
姦邪。苟玉石之未分。則稂莠而將茂。須行黜責。用致澄清。
吏部尚書陸扆。早以文儒。亟揚華顯。自先皇帝議征嵕隴。
而扆確有救論。果犯雷霆。旋經遷貶。其後託茂貞之勢援。
憑閹監之梯媒。尋復舊官。再升重位。惟知周比。寧務燮和。
邇來多難。罔不由此。工部尚書王溥。亦茂貞奧主。崔允門
人。驟歷禁闈。俄塵衮職。但恣詭隨之志。曾無匪懈之稱。崔
允既寘嚴誅。而溥獨居清列。況朕恭承大寶。思拯彝倫。非
為洗垢求瑕。但冀懲惡勸善。兼宜斥於外掾。不可容在中
臺。尚謂寬恩。勉當省過。扆可濮州司戶參軍。溥可淄州司
戶參軍。
責授柳璨密州司戶制
明罰飭法。固有彝章。懲惡除邪。用攄衆怒。責授官登州刺
史柳璨。素矜憸巧。每務回邪。幸以庸才。驟持重柄。曾無微
效。顯負明恩。詭譎多端。包藏莫測。但結連於凶險。獨傾陷
於賢良。罪既貫盈。理宜竄殛。尚處一麾之獨任。虧三尺之
常刑。將塞羣言。須行重典。自貽顛覆。無或怨尤。可貶密州
司戶參軍。
允羣臣請停親送山陵詔
朕以痛深創鉅。園陵有期。冀當復土之辰。以慰終天之報。
而公卿大臣。敷陳典故。援引今古。以為一日萬幾。不可斯
須而曠。既執禮而愈切。難順情而有違。深抑荼蓼之哀懷。
俯徇股肱之讜議議。爰因晨省。巳啟慈顏。倍極哀摧。勉從來
請。
許宰臣巳下遊宴詔
朕以宰臣巳下。常拘官局。罕獲歡娛。今膏澤不愆。豐年有
望。將臻上瑞。宜示優恩。及此芳辰。當茲麗景。稍令暇逸。俾
務遊從。宜令自今月十二日至十六日。各令逐便。選勝遊
宴。
修省詔
朕以宿麥未登。時陽久亢。慮闕粢盛之備。軫予宵旰之憂。
所宜避正位於宸居。減珍羞於常膳。諒惟眇質。深合罪躬。
庶期昭感之祥。以致滂沱之澤。今月八日巳後。不坐正殿。
及減常膳。
改上清宮為太清宮詔
元元皇帝肇基聖緒。敷佑神孫。璿派靈長。共乾坤而莫極。
瑤圖堅固。與日月而無窮。是以我朝追崇。奕葉昭祀。禮因
尊祖。爰陳恭敬之文。事惟求真。且異虛無之旨。比者當如
九廟。別置一宮。東遷以來。欲修奉而未暇。北觀之內。遂薦
享以從宜。每備粢盛。靡稽古實。祝史正辭而追遠。雖屬猶
龍。宰臣肅拜於當陽。如求罔象。徒陳玉斝。莫對瓊彝。璨練
達舊章。振舉重職。爰思改作。頗謂協宜。庶不愆而不忘。致
來顧而來享。又尋元圃。如得瀨鄉。古殿閟清。喬木陰翳。可
以仰規紫府。便號清宮。捨短從長。斯為智士。尋源正始。實
賴賢臣。合議允俞。殊可嘉獎。
注擬專委三銓詔
設官分職。各有司存。銓衡既任於吏曹。除授寧煩於宰執。
但所司注擬。申到中書。過驗酌量。苟或差舛。難可盡定。近
年除授。其徒實繁。占選部之闕員。擇切當之優便。遂使三
銓注擬之閒。皆曠職務。且以宰臣所任提舉。百辟唯務公
平。將致無私。克臻有道。應天下州府令錄。並委吏部三銓
注擬。中書門下自天祐二年四月十九日後。並不除授。或
有諸道薦奏量留。據狀詳度可否施行。庶幾各司其局。免
致繁隳。宰相提綱。永存事體。
常朝改東上閤門詔
東上西上二閤門。制置各別。至於常事。則以東上居先。或
大忌進名。遂用西閤為便。同於禮式。何表區分。頃緣閹豎
擅權。乃以陰陽取位。不思南面。但啟西門。邇來相承。未議
更改。詳其稱謂。似爽規儀。自五月一日巳後。常朝取東上
閤門。或遇忌日奉慰。即開西上閤門。永為定制。
改雒都諸門與西京門同名者詔
法駕遷都之日。雒京再建之初。慮懷土有類於新豐。惟更
門以合於舊制。今則妖星既出於雍分。高閎難倣於秦餘。
宜復別門之名。以壯卜年之永。是用分疆畫界。實顯驗於
否臧。東雒西京。靡互參於制度。其京都見在門同西京門
名者。並宜改復雒京舊門名。
答河南尹張全義進嘉禾合穗詔
多稼如雲。巳稱大稔。異畝同穎。益表殊祥。張全義尹正邦
畿。從容廊廟。動必垂於惠化。靜每著於燮調。佐時之略彌
彰。阜俗之風益顯。爰昭元貺。可卜豐年。訓農遐掩於衞文。
獻瑞迥同於唐叔。載觀禎異。尤切歎嘉。仍付史館。
百官逐月支半俸詔
所有百官俸料。實繫國用盈虛。昨自去冬領給全俸。及支
遣之後。公帑不充。蓋道途初通。綱運未集。徒挂憂勤之念。
尚牽經費之資。若不議均分。則必至懸絕。量其物用。須有
指揮。其百官逐月料錢。宜令左藏庫自今年正月支半俸。
允吏部請諸道申送員闕詔
比者吏部注官。只憑格式送闕。近以諸州不申闕解。且從
權指揮。選人指射之時。既不詳審。銓司注唱之際。遂使交
加。頗屬弊訛。頻起論訟。所司釐革。合議允從。
新除官不得停住詔
朝廷命官。量能授職。中書奏擬。旋巳施行。掄才既備於班
員。立政兼伸於沈滯。況遷都之後。制度聿興。新授官者。翔
於外藩。不議赴闕。前資任者。蟄於列屏。自謂安時。矧爾代
受國恩。身榮朝請。養高保性。既不能解印挂冠。論級嗜名。
又不能擘肌分理。況新羅渤海。外國遠戎。奔程巳至於新
都。入貢不虧於舊典。復於朝士。有愧夷人。既除官者。尚不
歸班。則前任者。良難戀主。宜令諸道節度觀察防禦刺史
等。如部內有新除朝官前資朝官。勅到後三日內發遣赴
闕。仍差人監送。所在州縣。不得停住。苟或稽違。必議貶黜。
付所司。
允朱全忠請注擬準舊式處分詔
應合赴吏部常調選人等。三銓公事。素有條流。近年多不
公平。遂致授任重謺。既聞爭競。須暫停留。今者元帥梁王。
動靜推公。周旋陳理。或慮選人羈旅。特請準式施行。兼緣
巳及深冬。所司未有起請。若或稽滯。必緩程期。功在考詳。
務令精當。今年冬常調選人。宜委三銓並準舊例處分。如
或踰濫。輒違格文。罪在官曹。非止猾吏。其四鎮管內官員。
須候本道申闕到省。方可注擬。
罷柳遜詔
遜嘗為張濬租庸判官。又王溥監修日奏充判官。授工部
侍郎。又與趙崇裴贄為刎頸之交。昨裴樞等得罪之時。合
當連坐。尚矜暮齒。且俾懸車。可本官致仕。
貶李延古衞尉寺主簿詔
司勳員外郎李延古。世荷國恩。兩葉相位。幸從筮仕。累忝
寵榮。多歷歲時。不趨班列。而自遷都卜洛。紀律載張。去明
庭而非遙。處別墅而無懼。罔思報效。姑務便安。為臣之節
如斯。貽厥之謀何在。須加懲責。以肅朝倫。九寺勾稽。尚謂
寬典。可責授衞尉寺主簿。
答中書門下表賀朱全忠進白兔詔
上天眷祐。靈[:#AS-FBBA:●]
[:#AS-FBED:●]兔效珍。道既協於坤慈。祥乃彰於月窟。雪霜
是比。皎皛可觀。全忠道貫神明。功高鼎鼐。果因嘉瑞。歸善
天庭。俾頒示於有司。冀流光於不朽。再三嘉翫。歎注良深。
復排廊飡詔
百寮入朝。兩廊賜食。遷都之後。所司闕供。元帥梁王欲整
大綱。復行故事。罔思勞費。悉自再圖。是使端在廷。咸思
感悅。峩冠就列。益任優隆。備覩寵規。彌增欽歎。宜賜詔獎
飭。仍付所司。
誅孫祕詔
祕是故崖州司戶參軍孫乘親弟。其兄既處極典。其弟難
貸餘生。宜除名配流愛州。充長流百姓。仍委御史臺差人
所在賜自盡。
禪位梁王詔
宰臣。文武百辟。藩岳庶尹。明聽朕言。夫大寶之尊。神器之
重。儻非德充宇宙。功濟黔黎。著重華納麓之功。彰文命導
川之績。允熙帝載。克代天工。則何以統御萬邦。照臨八極。
元帥梁王。龍顏瑞質。玉理奇文。以英謀睿武定寰瀛。以厚
澤深仁撫華夏。神功至德。絕後光前。緹油罕紀其鴻勳。謳
誦顯歸於至化。二十年之功業。億兆衆之推崇。邇無異言。
遠無異望。朕惟王聖德。光被八紘。宜順元穹。膺茲寶命。況
天文符瑞。雜沓宣明。虞夏昌期。顯於圖籙。萬幾不可以久
曠。天命不可以久違。神祇叶心。歸於有德。朕敬以天下傳
禪聖君。退居舊藩。以備三恪。今勅宰臣張文蔚楊涉等。率
文武百僚。備法駕奉迎梁朝。勉勵肅恭。尊戴明主。沖人釋
茲重負。永為虞賓。獲奉新朝。慶泰兼極。中外列辟。宜體朕
懷。
發內庫銀充文武常參官救接勅
朕奉太后慈旨。以兩司綱運未來。百官事力多闕。旦夕霜
冷。深軫所懷。令於內庫方圓銀二千一百七十二兩。充見
任文武常參官救接。委御史臺依品秩分俵。
停嘉會節勅
三月二十三日嘉會節。伏以大行皇帝仙駕上升。靈山將
卜。神既遊於天際。節宜輟於人閒。準故事嘉會節宜停。
封屈原勅
楚三閭大夫屈原。正直事君。文章飾己。當椒蘭之是佞。俾
蕙[:#AS-937E:⿱艹洍]之不香。顯比干之赤心。躡彭咸於綠水。雖楚烟荊雨。
隨強魄於故鄉。而福善禍淫。播明靈於巨屏。名早流於竹
素。功有益於州閭。爰表厥封。用旌良美。宜封為昭靈侯。
誅李彥威等勅
彥威等主典禁兵。妄為扇動。既有彰於物論。兼亦繫於軍
情。謫掾遐方。安能塞責。宜配充本州長流百姓。仍令所在
賜自盡。
皇太后冊禮改期勅
據太常禮院奏。於十二月內擇日冊太后者。朕近奉慈旨。
以山陵未畢。哀感方纏。凡百有司。且虔充奉。吉凶之禮。難
以並施。太后冊禮。宜俟山陵畢日。庶得橋山攀慕。彰盡節
於羣臣。蘭殿承榮。展盛儀於朕志。情既獲遂。禮實宜之。付
所司。
親送山陵勅
朕祗荷丕圖。仰惟先訓。方追號弓之痛。俯臨同軌之期。將
展孝思。宜親營護。皇太后義深鳴鳳。情極攀龍。亦欲專奉
靈輿。躬及園陵寢廟。冀盡追摧之道。用終哀敬之儀。其大
行皇帝發引日。朕當從皇太后親至陵所。宜令中書門下
準此指揮。
