欽定全唐文卷八百三十五
錢珝(五)
代集賢崔相公謝賜官誥表
臣某言。伏奉聖慈。賜臣某階某官。食邑若干戶。官誥一通
者。臣某中謝。臣伏以周官所建。冡宰是先。進階陛之名。增
井賦以數。重在彝典。合為渥恩。冒寵以來。偷安而處。不能
退讓。方懼滿盈。詎謂陛下每顧舊章。必加優禮。雅誥既垂
於綸綍。侍臣忽降於宮闈。五彩相鮮。且成文於潤飾。萬鈞
比重。幾無力以捧持。聚族咸觀。省躬何稱。遭遇莫酬於君
父。寶藏空戒於子孫。竊視權衡。惟思砥礪。臣某無任感恩
荷聖激切惶越之至。
代集賢崔相公謝賜官誥表
臣某言。今月某日。賜臣某官誥一通者。臣某中謝。臣敢謂
皇慈。仍加霈澤。固讓而丹誠莫遂。退思而元造寧酬。今者
特降近臣。遽臨私室。琅函乍啟。捧持空耀於微躬。寶軸載
觀。燦爛仍驚於衆目。榮光併集。舒卷不遑。難勝黼黻之文。
何補燮調之任。唯當千慮。以荷萬幾。見可而進之謀。知無
不為之力。用裨至理。庶奉休期。仰戴聖慈。臣某無任省已
感恩之至。
代集賢崔相公謝賜官誥表
臣某言。臣先蒙恩命。授集賢殿大學士。今月某日中使至。
忽承霈澤。降自重霄。再披五色之文。若戴千鈞之重。臣某
中謝。伏惟尊號皇帝陛下求衣待旦。側席視朝。方致理於
雍熙。每仰成於輔相。臣自慚竊位。唯懼曠官。未獲避賢。何
堪假寵。爰驚瑣質。更被鴻私。提玉鉉於中台。已憂公餗。總
石渠之祕署。兼集㣥才。當文德之大朝。實名儒之大任。今
者遽頒雅誥。益示皇慈。兼命王人。且臨私第。琅函乍啟。光
凝紫府之烟。寶軸潛舒。潤帶金盤之露。空知焜耀。無報睿
明。臣某無任荷聖感恩兢懼之至。
代宰相謝示白野鵲表
臣某等言。今月某日。高品張師道至。奉宣聖旨。示臣等涇
州所進白野鵲者。臣聞白為正色。鵲實靈禽。在五行而賦
稟金精。於衆鳥而有殊羽族。臣某中謝。伏惟尊號皇帝陛
下應上天之道。必順五行。遂萬物之情。非徒衆鳥。宜獲降
祥之類。以昭致理之心。是以素翼流光。丹眸耀衆。俄呈瑞
質。能弄好音。應圖牒以自來。詎網羅之所得。諸侯入獻。史
氏明書。寧同集樹之烏。堪並紀年之雀。方開景運。實契禎
符。臣某等謬贊皇猷。竊觀神貺。無任賀聖歡忭之至。
代宰相宣示白鵲白鸜鵒表
臣某等言。今月某日。高品張徒羽至。奉宣聖旨。示臣某物
者。至化無私。殊祥畢萃。既光史策。允叶元符。臣某中謝。伏
以西方主白。金氣應秋。故靈禽頻見於塞垣。元貺實昭於
人事。遂使載飛之類。皆呈受采之姿。以物窺天。知天感聖。
犬戎柔服。必無犯於西方。禾黍豐登。將有成於金象。假茲
毛羽。降彼藩隅。既來獻於帝居。獲同觀於公府。何能翼戴。
徒荷休明。臣等無任舞詠聳抃之至。
代宰相謝賜布帛表
臣某言。今月某日。中使某至。奉宣聖旨。賜臣布一千疋絹
二千疋者。臣某誠哀誠感頓首頓首。臣災集衰門。禍貽諸
父。執禮既循於經典。成喪將服於冠裳。何言臣子之情。必
軫君親之念。近效承命。飛星忽降於重霄。寵數有章。束帛
載頒於內府。哀榮曲被。跪受難勝。上感聖慈。臣無任涕泣
惶越之至。
嘉會節宰相謝酒食表
右。伏以香火至誠。祝後天於萬歲。弦匏飾喜。會率土於三
春。敢望宸衷。恩隆輔弼。王人遞降。寵錫爰加。酒醞繼陳。炮
燔兼至。名茶馥郁。嘉果駢羅。嘗珍而食指先驚。敢忘盈滿。
竊位而憂心已醉。寧待獻酬。仰望睿慈。臣某等無任兢感
懽忭屏營之至。
代宰相謝降朱書御札表
臣某言。今月某日。中使某至。奉宣聖旨。頒示御札。以貶黜
張道古事。更令申誥中外者。聖旨昭垂。㣥情胥悅。臣某中
謝。臣伏念元和中。吏部侍郎韓愈因陳佛骨。遂拜封章。以
為前古奉佛帝王。年代猶促。憲宗以人臣去就。乖忤非輕。
震怒所臨。遂竄荒裔。憲宗英主。韓愈名臣。典記可行。事無
不順。今張道古狂瞽所獻。斥犯非常。凡曰在庭。皆知難恕。
深宏睿哲。且欲含容。雖匿瑕之道則然。於犯上之名斯重。
臣等請行譴逐。陛下尚顧物情。宸翰所臨。皇言曲被。盡賀
為君之盛。咸知六德之能。捧戴聖慈。如親丹扆。臣某等無
任銘篆兢越榮感之至。
代史館王相公謝令樞密使宣諭奸邪表
臣某等言。臣嘗讀漢史。竊見上官桀桑宏羊皆惡霍光之
忠於王室也。欲奪其權。遂詐為燕王上書。言光將有非常
之變。而昭帝知其詭詐。欲害賢良。顯發怒言。保明元輔。識
者以為漢昭之聰睿。遠過周成。臣等每閱其書。實感其事。
以為後代不復有之。今月某日。獲延英奏事。親奉聖言。且
以陛下深懼艱屯。欲清教化。寤亂階於前事。窮蠹本於小
人。既已誅鋤。方期屏絕。而常有技術賤微之輩。班行險躁
之徒。潛結詭謀。輒投邪隙。且相援引。遂有譖傷。間諜滋深。
根株甚鉅。而聖心不動。睿鑒有融。盡辨讒諛。靡容交亂。致
臣於不疑之地。知彼有禍人之心。且赫揚於斯。必令懲革。
覬於左右。永杜奸邪。臣等且懼且驚。載思載感。還至公府。
未知所安。樞密使某等。又至中書備傳睿旨。伏知是李遂
劉達等。共謀推薦李潔秉政。因此大惑天聽。君臣之所難
聞。乾坤之所共棄。有李遂之奏。肆志巧言。而陛下不以為
疑。祗以為怒。凡所布諭。必盡洪纖。某等復宣陛下之言。不
惟保任臣等。兼欲擊斷此輩。彰明我心。臣等稟命而思。激
情以泣。自有邦國。誰無君臣。今此讒邪。忍施陷穽。密搆於
一夫之口。何術可知。潛行於萬乘之前。何人敢辨。雖陛下
察之不惑。隱之不言。有此釁端。加於輔相。臣之寤寐。將至
驚狂。一旦親奉堯言。俾行漢律。使罪人斯得。餘纔自安。復
使微臣。必無他慮。食駃騠者。未足為德。喻媒孽者。未足為
辭。李遂輩擠臣於不測之谿。陛下賜臣以援溺之手。誣臣
以難明之罪。陛下諭臣以必信之言。彼昭帝之時。漢家方
盛。霍光之辨。且有詐書。今李遂得於艱苦之朝。進傾危之
說。宸聰之外。孰可得聞。則臣等塗汙一浸。江漢難濯。歿為
野土。誰為呌閽。不有睿明。焉知昭釋。感入骨髓。誓諸神祇。
千拜首以何為。一剖心而始足。惟當竭誠啟沃。戮力弼諧。
盡毀家紓難之謀。繼圖國忘身之策。尚疑丹悃。未答皇私。
荷聖感恩。臣等無任抃蹈兢慄涕泣屏營之至。
為西川崔僕射謝卻赴劍南表
臣某言。自中使馬承倩送臣卻至所部漢川迴。監軍中使
孟遊仙等續發。北面拜天。南旋舊鎮。望九門而彌遠。顧三
蜀而何情。如丹之心。具列前表。庶明臣子之分。以期君父
之知。臣某中謝。臣四度興師。每冬獻捷。願將邊事。親達宸
聰。比恐三軍。阻臣行計。潛裝密辦。亦既經年。上都贏糧。傍
路支費。事皆前定。誓衆遂行。日望京闕。天威咫尺。豈知時
乖運末。屬彼外虞。徵發之期。指蹤又切。進退難處。彷徨以
還。有心未明。有口猶閉。若撻之恥。空思於堯舜。戀主之誠。
倍慙於犬馬。臣知從事官王忻傅遙。自經驅使。積有歲時。
言行惟一。為臣腹心。當今切務。具如別狀。悉令密啟。遠達
由衷。伏乞聖慈。俯迴神鑒。仍賜容納。許以畢辭。天下幸甚。
天下幸甚。其有不載文墨。更令附口奏聞。皆是刳心所陳。
豈為億中之說。倘可裨補。雖死猶生。區區赤實。敢希萬一。
臣以今月某日卻至成都訖。整齊戎事。即赴行營。西藩動
靜。續冀奏聞。衆星微象。長拱北辰。勺水細流。盡朝東海。惟
臣不及。飲恨何言。無任感戀屏營之至。謹奉表陳謝以聞。
代戶部孫相公謝授兄太常卿表
臣某言。伏奉今月某日勅命。授臣親兄太常卿檢校右僕
射者。霈澤下臨。私室相慶。臣某誠歡誠荷頓首頓首。臣兄
某。抱公藏器。據德有隣。為善而不欲近名。從政而但思利
物。自臣遽升台輔。獲導化源。雖向國去私。戒臣常切。而入
門避事。遠謗每深。出趨垂拱之朝。退務掩關之樂。陛下禮
行舟楫。念及塤篪。慰其友愛之懷。進以優崇之秩。伏以九
卿之位。歷代所尊。舜以三禮命伯夷。漢以奉常加稷嗣。倚
古則重。得人始光。用典之難。敢言兄氏。方懷慚惕。忽荷皇
私。而階峻銀青。寵兼端揆。喜溢在原之屬。恩加當軸之臣。
既激弼諧。且宏名教。股肱作輔。莫成鎮撫之功。手足相須。
但有腁胝之誓。臣無任愧竦之至。
為宰相謝內宴表
臣某言。臣聞古之王道。美在詩人。爰徵式宴之名。則有鹿
鳴之什。俎豆既列。筐篚亦陳。㣥臣享而受之。得使盡其心
也。能追古道。實在哲王。臣某中謝。伏惟尊號皇帝陛下聖
文有作。臨照克明。昨者以告見祖宗。率兩宮而偕行重典。
祈禱天地。感百神而已報豐年。方屬清和。更宏慈惠。遂當
暇日。乃闢廣場。既接輔臣。兼延卿士。我心則悅。洞開咫尺
之顏。不醉無歸。畢降獻酬之禮。而又深形睿旨。新製樂章。
但臣等忠則有思。拙而無補。陛下勉其翼戴。播在弦歌。竊
聽鏗鏘。空知慚感。為恩如此。何力可勝。徒以宮殿飾同。(疑)
文符混一。舞成奇字。更俟太平。待季子之請觀。笑吳宮之
教戰。盡如解慍。詎異聞韶。況凡有嘉籩。親令下筯。臣細之
事。指顧不違。鴻私曲被於茲辰。寵遇頗踰於往列。仍蒙賜
賚。且極纖華。伏自侍宴已來。還家自省。燮理欲酬於元造。
終乏嘉謨。傳聞空徧於遠方。彌光聖德。君臣共樂。史冊可
書。臣某等無任銜恩涕感歡榮忭躍之至。
為兩省官謝內宴表
臣某等言。臣聞謂傾心於百辟。向日雖同。觀拱極於衆星。
在天各遠。所以會朝之地。每隔丹墀。而燕私之嘉。忽親黼
扆。注渥恩而則可。求故實以未聞。事出常倫。感深庶位。臣
某等伏以考擊鍾鼓。鋪陳几席。恭惟列聖。常命周行。且屬
宴安。仍須物用。匪勞規畫。始就歡娛。今陛下以尚念多難。
不為自逸。外闕貢輸之數。內無饒羨之資。蓋以臨昧旦而
謁宗祧。彝章必具。仰昊天而祈稼穡。甘澤已頻。方當行慶
之時。且欲與人同樂。昨者昭垂睿睠。俯接㣥僚。忘憂而飲
備六清。既飽而羞踰百品。戒膳夫之失飪。詔酒正以如澠。
賜者鮮闕。行之皆徧。飾喜則聲從禹律。製曲則音自堯聰。
樂和而鳳鳥應來。舞妙而薰風共轉。曲形文字。全為生靈。
承天詔以咸觀。兼聞金石。泛恩波而已醉。不待[:#AS-82F9:⿰罇]罍。柏梁
殿唯召詞臣。華林園亦非密座。共當異寵。難並茲辰。光束
帶而更勵立朝。顧綵繒而彌慚勝質。則微臣非徒享滋味
聽鏗鏘而已。霑纓感德。稽首拜章。臣某等無任荷恩激切
榮耀屏營之至。謹奉表陳謝以聞。
代兵部崔相公謝追贈三代表
臣某言。伏奉某月某日制命。追贈臣亡曾祖某贈某官。亡
祖某贈某官。亡父某贈某官。伏以恩深逝水。澤及重泉。哀
極失圖。感惟增懼。伏念先臣。實逢聖代。寵被乘軒之數。名
傳汗簡之書。而隙駟難畱。隴樹斯拱。積感既深於霜露。叨
榮復忝於陶甄。陛下重顧台臣。爰加贈典。陰陽未序。寧施
報國之功。霈澤遽臨。空激承家之志。仰惟追命。唯自省躬。
臣某無任荷聖感恩哀榮懽懼屏營之至。
代兵部崔相公謝追贈三代表
臣某言。伏奉今月某日制書。追封臣亡曾祖母亡祖母亡
母某國夫人者。典常重舉。渥澤下流。臣某中謝。伏以尊號
皇帝陛下動法天經。用宏王道。繼降追榮之命。若酬輔政
之功。竊念微臣。謬持魁柄。計日月則四時未半。調陰陽則
六氣未和。而聖造曲臨。彝章俯及。上公端揆。已承襃飾之
恩。大國贈封。更荷顯揚之賜。康化權而無力。顧家牒而有
光。祗戴睿慈。臣某無任哀感激懼屏營之至。
為皇甫懷州讓官表
臣某言。伏奉今月一日制書。除臣使持節懷州諸軍事守
懷州剌史。成命俯臨。兢魂自失。妨賢不退。無德而升。恩屢
錫而知慙。祿彌高而愈懼。中謝。臣聞國經選士。有一善而
不(集作無)遺。天爵與能。從九徵而可試。臣薄遊憲府。累踐禮
闈。衣繡無執簡之才。起草愧含香之列。移官望苑。日月其
除。驂駕梁園。涓埃莫效。剖符南峴。既恧民謠。作鎮西河。未
寬人隱。二(一作三)邦為政。撫熊軾而無功。八使迴軒。同鶴鳴
而有薦。遂乃謬霑束帛。猥賜襃揚。頓掩前瑕。更延今寵。山
陽大郡。河內名區。桑竹蔭淇水之西。井田雜邙山之北。將
何以潤通京邑。化接神州。雖勉三載之勤。何補一年之借。
封畿之要。歷選稱難。臣也胡顏。敢膺斯寄。伏乞再求遺玉。
更網潛珠。庶使賢才申共理之心。聖主得分憂之地。無任
叨竊之至。謹詣朝堂奉表陳讓以聞。臣所讓人。別狀封進。
為集賢崔相公讓大學士表
臣某言。臣昨奉恩命。加臣某官者。非常之澤。稟命實難。今
月某日已奉表讓訖。伏慮聖慈所注。宸旨未迴。累足屏躬。
自逃無地。遂敢再傾肝膈。仰告睿明。臣雖至愚。非敢飾讓。
一則副陛下用臣之公道。保陛下知臣之遠圖。一則惜朝
廷之典章。重朝廷之爵秩。永惟矜鑒。在我聰明。伏以顯賞
之恩。殊勳是稱。凡施君命。必合國章。昨者逆將興妖。稱兵
搆變。災匪同於天作。患實過於主憂。咎在輔臣。理當昭憲。
但臣久罹強劫。莫扈出居。走間道以獲歸。乃王靈之所被。
免致陷身之禍。得陳拜首之容。伏蒙陛下特閔驚危。盡寬
罪戾。收雷不振。就日復安。尚處弼諧。空知慙感。至於遽停
輦輅。近駐郊圻。廟貌不遙。園陵可望。是陛下孝通祖考。所
以不遠京師也。又能庇茅茨。祇臨草莽。潛施英略。使殄逆
徒。坐待梟夷。風行號令。然後決乘輿之反正。慰父老之怨
思。謀夫自多。睿志先定。自陛下精感社稷。所以不移節序。
重啟昌期。咸資聖斷。臣將何力。可助元功。比者殊渥遽臨。
莫知所以。為賞之僭。懼及淫人。春秋正言。國家大事。聖朝
行之則有損。微臣受之則無名。且臣叨荷休明。貴為宰物。
兢兢守道。尚懼尤。汲汲經邦。未能報效。今伐叛之地。實非
近藩。虜馬方飲於渭川。戎帳頗施於秦甸。農商半收。(疑)貢
賦鮮通。中外未安。宵旰多慮。凡垂恩澤。先布瘡痍。次及勳
功。方為(闕十字)元和聖武。乃顧淮西。宰臣裴度。總統全師。削
平宿寇。勤勞忠烈。史策昭煥。獻捷還都。書勳行賞。持衡之
地。但加金紫之階。詎是憲皇之恩澤不深。裴度之勳名
不盛。此乃愛重彝憲。保持大臣。遂令賞薄於功。欲使衆稱
其美。列祖遺法。陛下聿修。在臣感恩。欲增聖德。中書故事。
常欲兼官。雖當敘進之間。亦在歲時稍久。錫之有度。拜者
則安。臣又非宜。朝將何論。真食之命。令典俱存。求而論之。
斯事非細。軍儲方困。公聚正虛。郡國凋殘。乃陛下殷憂之
本。臣僚艱窘。是陛下軫䘏之秋。而宰臣獨以膏腴。贍其封
邑。人情頗惑。事理不通。承命以來。連宵審度。粗能祇荷。皆
欲寵光。何敢進犯天顏。尚煩俯察。誠憂赫怒。其可苟安。不
言則負任使之恩。有讓則違奬錫之旨。有違無負。明主必
容。情激辭多。憂緣寵過。伏乞特迴沛澤。且使燮調。息致寇
之危疑。合興邦之理道。臣某無任死請迫切懇悃之至。
第二表
臣某言。臣昨蒙聖恩。加臣某官實封等。瀝誠雖切。天鑒未
迴。今月某日又奉宣命。賜臣持危匡國致理功臣者。寵光
踰溢。俯僂驚惶。昨已奉表陳讓訖。恩出一時。事非常典。衆
方興論。內不自容。是以伏紙寫心。累干睿鑒。未蒙俞允。匪
獨驚危。朝省夕思。且涕且激。臣腐材弱質。叨列公台。何施
尊主之能。未立為臣之節。而艱難之後。陛下待遇愈優。食
必分甘。言皆動色。宏慈厚禮。前代所無。比及今茲。適當反
正。斷自不疑之旨。遽行非次之恩。則臣竊驚孤心。兼量愚
分。仰酬萬一。且合如何。至使堅讓未休。蓋亦深知不可。上
惟聖德。恐有失中。受詔之難。血誠在此。陛下以歸復之慶。
謂臣有參贊之功。嘉謀既出於元機。勝略必資於英決。恭
惟茂實。前已備論。上聖推不宰之心。而具臣乏可書之績。
則甄賞之命。遵行及私。唯增鄉校之言。兼致匈奴之笑。否
臧是驗。損益可知。況臣在中書。又殊同列。彥若與博。執政
在臣之先。或累歲燮和。或踰年鎮撫。弼違斯切。成效固彰。
臣自再忝秉鈞。初當變律。未調鼎餗。徒辱車茵。遂罹向闕
之兵。莫救燎原之火。至於今日。無補大朝。寵奬重恩。俯躬
非稱。伏以奠食之命。雖著舊章。蓋上將平戎。大勳卓立。超
酬特賞。始可勝任。行於文臣。此事固少。況在今日。不並往
時。天下編氓。殆無膏血。筋力盡疲於戰伐。經營多廢於耕
桑。所在聚兵。肆為厚斂。不免者痛侵刳剝。可免者患至流
亡。鄉弊家殘。不勝條說。寧於此際。更可重傷。兼計百戶之
封。歲當五百餘萬。軍儲常廢。國用急須。以此校之。所濟非
少。今陛下焦勞睿算。臣等涸竭智謀。蓋為朝廷日憂匱乏。
曷若迴非宜之恩命。救急務於公家。聖慮既寬。臣心自泰。
生人不加於怨苦。經費自濟於艱危。宏陛下為國之資。伸
微臣代天之極。幸以是竊度。實敢固違。加臣之名。本加(疑)
武將。伏自先帝興復之後。宰臣特授殊恩。且類權宜。何光
定制。況臣執政。為日未多。安可輒冒憲章。當此多數。伏自
陛下光承丕構。實耀英謀。如秦權黃鎬之兇徒。及近歲甫
誅之大寇。載揚我武。克致明刑。此外凡有兇渠。未嘗漏網。
聖功神略。可謂赫然。去年公卿等。合彼兆庶之心。遂有鴻
名之請。封章四上。伏奏累陳。陛下以時未戢兵。人多言病。
不循令典。不顧㣥情。久執至謙。畢奪衆懇。作聖有歸於公
望。上言敢犯於聖明。夫元首股肱(闕二十二字)陛下讓懿號於
去年。臣則受鉅名於今日。(闕六字)不同一體之榮。與之則臣
蒙姑息之愛。矧於事實。未合便宜。近者國之名器。多假諸
侯。法度久踰。改張何暇。宰臣謹畏。再務率先。尚慮驕矜。不
能儆戒。陛下若於朝廷未安之際。藩方難制之時。忽使輔
臣。併加殊事。則勳侯戎帥。越例貪求。中書自思。無以奏奪。
空煩聖慮。益壞政經。是因今日之恩。復作他時之患。諒非
細故。得不極言。累陳切讓之辭。庶獲洞開之鑒。上祈聖哲。
備識愚衷。寵渥未收。憂心如灼。生惟富貴。誰無崇盛之謀。
禍在滿盈。臣有顛危之懼。方承任使。必覬哀矜。伏乞聖慈
速降明詔允許。臣某無任瀝血輸懷祈恩俟命激切惴悸
之至。謹奉表陳讓以聞。
第三表
臣某言。臣叨膺殊渥。特越常倫。一縷千鈞。非能比重。累棋
加卵。何足為危。是以繼獻封章。面陳肝血。宸衷益注。寵數
不移。未允愚私。如中狂疾。伏以皇帝陛下恢張天覆。優遇
宰衡。流澤而唯恐不深。錫爵而唯恐不重。欲行君德。更邁
古皇。茂典畢申。睿慈未足。內惟感激。旁有神明。則臣報效
之端。合識安危之道。臣昨者辭讓。繼具鋪陳。不敢更俟煩
文。上干聖覽。但以陛下大崇儒術。多悅㣥書。經誥之間。講
論尤切。察臣子去就之分。考生人禍福之源。固以精辯否
臧。盡詳炯戒。今臣之懇激。尚敢披陳。夫貴而知懼者。春秋
所書。祿不期侈者。尚書之訓。苟忘斯論。何以全身。況臣之
生年。歲當丙子。四十強仕。血氣方剛。求之族類之間。初在
簪裾之列。而臣亨逢廣運。夙忝重官。爰自前年。已居台輔。
至於今日。復列鼎司。享於極位之中。處在㣥寮之上。潛憂
弔者。已在臣門。凡有寵光。每宜畏避。則官無厚謗。天祐微
躬。上可以永保陛下之恩。次可以善守先臣之嗣。是非之
際。物理甚明。如或終自昏迷。仍貪寵利。害盈之罰。更在何
人。太盛之災。不到他日。今陛下以崇名重器。豐祿殊榮。併
壓臣身。必速天咎。倘此期未至。尚或苟容。而焚灼常苦於
寸心。芒刺日加於四體。精神紛擾。疾疹交侵。便至乞骸。何
能充位。雖臣欲陳綿力。粗補萬機。更策懦才。或康庶政。固
無門於立效。徒抱恨以自尤。且臣在同列之間。擢用最近。
等衰之制。輕重有宜。今臣所蒙制命。授集賢殿大學士。序
遷彝典。寵飾新恩。難有固違。謹當祗受。其功臣名號官階
爵賞實封等。深思僭溢。必致邅災。敢徼飾讓之名。願擇常
存之福。且將勤勵。獲佐盛時。直露情私。寧欺君父。伏乞聖
慈終賜矜允。臣某無任迫切泣請恐悸之至。
