欽定全唐文卷七十七
武宗(二)
除齋月斷屠勅
齋月斷屠。出於釋氏。國家創業。猶近梁隋。卿相大臣。或沿
茲弊。鼓刀者既獲厚利。糾察者潛受請求。正月以萬物生
植之初。宜斷三日。列聖忌斷一日。仍準開元二十二年勅
三元日各斷三日。餘月不禁。
除諫官連名奏事勅
諫官論事。所見不同。連狀署名。事同糾率。此後凡論公事。
各隨己見。不得連署姓名。如有大政奏論。即可連署。
斷獄勅
郊禮日近。獄囚數多。案款巳成。多有翻覆。其兩京天下州
府見繫囚巳結正及兩度翻案伏款者。並令先事結斷訖
申。
定義安太后服制勅
朕恭承遺令。既遵易月之文。而公卿庶僚。願舉酌中之典。
徵引古義。發揮舊章。閎茲敷陳。良用酸惻。朕嗣纉鴻業。豈
以自私。勉副羣情。倍深感切。所有降服及山陵制度並依。
詳議政刑勅
漢魏以來。朝廷大政。必下公卿詳議。博求理道。以盡羣情。
所以政必有經。人皆向道。此後事關禮法羣情有疑者。令
本司申尚書都省下禮官參議。如是刑獄。亦先令法官詳
議。然後申刑部參覆。如郎官御史。有能駮難。或據經史故
事。議論精當。即擢授遷改以獎之。如言涉浮華。都無經據。
不在申聞。
議東都立廟勅
段[:#AS-9061:⿰王褱]等詳議東都不可立廟。李福等狀又有異同。國家制
度。須合典禮。證據未一。則難建立。並令赴都省對議。須歸
至當。
選耆壽勾當悲田養病坊勅
悲田養病坊。僧尼還俗。無人主持。恐殘疾無以取給。兩京
量給寺田賑濟。諸州府七頃至十頃。各於本管選耆壽一
人勾當。以充粥料。
答李德裕讓官勅
卿欲遂頤養。辭位閒休。今者社稷安謀。系在良平。況北虜
殘孽未殄。西戎國內不安。除寇靖邊。藉卿調鼎。遽茲陳退。
所不忍聞。縱累陳情。終不允遂。
停用舊錢勅
比緣錢重幣輕。生人轉困。今新加鼓鑄。必在流行。通變救
時。莫切於此。宜申先甲之令。以儆居貨之徒。京城諸道宜
起來年正月巳後。公私行用。並取新錢。其舊錢權停三數
年。如有違犯。同用鉛錫錢例科斷。其舊錢並沒納。
立光王為皇太叔勾當軍國勅
朕以微眇。獲守宗祧。祗荷鴻休。懼不克濟。乾乾夕惕。若涉
春冰。旰昃忘疲。宵分假寐。而陽和布。固陰交爭。寒暑所
侵。乖於攝理。忽嬰疾疚。茲巳經時。漸覺衰羸。藥餌未效。臣
僚愛我。中外叶心。禱祝畢為。針石備至。皇子沖幼。未經師
資。軍國事重。須選賢德。稽於訓典。謀及大臣。用建明哲。以
貳神器。親叔光王怡。宜改名忱。植性忠孝。翼翼小心。禮樂
生知。聰明天縱。溫文敏裕。博厚寬仁。言必依經。雅符於詩
禮。動不違矩。式合於典謨。俾奉丕圓。必愜人欲。可立為皇
太叔。應軍國政事。便令權勾當。百辟卿士。中外庶官。宜竭
乃心。輔成予志。於戲。萬幾不可以久曠。兆人不可以乏統。
惟義是守。朕不敢私。宣布中外。咸令知悉。
答宰臣上尊號第五表批
前覽四表。報皆一詞。可謂君臣之義至矣。天人之理盡矣。
朕辭益固。情益堅。誠獻可之不移。柰虛美而難處。山雖崇
而降地。易象明言。海雖王而下川。元元深旨。文王以小心
事帝。虞舜以恭己臨人。銘盤取勵於殷湯。欹器戒盈於周
廟。皆以畏惕而自警。不聞滿足而虛尊。卿等以塞北平胡。
山東殄寇。韜兵偃武。鑄戟為農。郊天之年。瑞雪清路。冊號
之夏。嘉雨滅災。毀摩尼壞法之邪。蕩并寇亂常之暴。此皆
上元厭禍。宗社儲休。至於刑政克明。文武具舉。年登適臻。
其氣順俗阜。實自於官修。內承宰輔之謀。外盡藩侯之力。
余雖垂供。且有何功。況臻鴻徽。尤非稱德。既頻推美。何以
當之。然禮貴從人。事難徇志。祗循前訓。允遂羣情。殊不自
安。諒非縱欲。勉爾所請。深用愧懷。
答李德裕讓太尉第二表批
省表具知。我文祖有文貞房杜。左右前後。若日照月臨。緝
熙帝圖。肇顯天祿。異代同德。建勳垂休。克相朕躬。光集大
命。功居第一。節貫在三。神開智謀。識洞蓍蔡。用夔龍之道。
振堯舜之風。懸衡不欺。朗鑑能燭。乃者葷狁狂獗。參翦伐
之權。頑童侵虐。啟平殄之策。贊我獨斷。挺身羣疑。子房潛
運於先機。張華堅執於必克。制變兵事。訏謨國經。晝則共
議公朝。夜多不寐私室。揮發綸綍。揣摩典章。弼亮五年。風
雨一志。剛健不倚。謙尊益光。見吳芮蕭何之心。盡食糵飲
冰之節。今邊烽息照。凶首巳殲。允賴疇咨。克平夷夏。特寵
槐庭之拜。俾崇鳳沼之榮。巍峩三台。耀映千古。未為寵答。
繼有讓章。體朕至懷。宜斷來表。所謝知。
答李德裕讓太尉第三表批
省表具悉。襃德賞功。禮經備舉。疇庸答效。國典攸存。昔子
儀以外止軍功。所宜牢讓。今卿以內匡時政。非合固辭。況
道濟公忠。才兼文武。弼諧五載。始終一心。頃以虜寇初平。
纔息戈甲。旋又潞童怙亂。須議翦除。惟卿竭誠。與我同志。
晉武平吳之計。全在張華。漢高鎮俗之謀。誰先周勃。所以
舉茲寵秩。用答元勛。恨更無官。以償忠節。且三載考績。猶
進律以甄勞。況五兵成功。無超位而表異。自予遷授。非限
常程。式示恩榮。允符公論。是宜贊傑。用佐經邦。王祥之碩
德當任。楊秉之貞廉稱職。未酬萬一。無至再三。勉服官常。
宜斷來表。
彗星見避正殿德音
天道運行。二氣交感。著明不息。罔有僭差。苟或變見。是為
至誡。朕以寡德。祖宗眷佑。撫臨四海。茂育羣生。夙夜祗慄。
思臻和洽。年穀幸豐。方期富庶。而德有所未至。信有所未
孚。祆星謫見。既望未減。天乖常象。咎徵昭然。觀占次舍。寢
興愧惕。雖罪己之詞。嘗申謝譴。而在予之責。更示深衷。是
用側己修身。以答天意。冀有感召。導迎休祥。自此未御正
殿。宰臣與羣官有司。且於延英聽命。慎刑審獄。理滯申恩。
冀絕冤結。以通和氣。其天下見禁囚徒。京城內宜委宰臣
一人。於尚書省詳覆。如情狀冤屈。䟽理訖具錄聞奏。諸州
府各委長吏親自覆問。不得信任官吏。令有冤誣。不急之
務。或慮勞役。且令休罷。亦示卹人。應京城內及諸州府公
廨寺觀。如非要切。所有營繕。并勒權停。救患備災。為政之
本。言念黎庶。彌切憂勤。應今年諸道水災蝗蟲州縣。或有
存卹未及處。並委所在長吏。與鹽鐵度支巡院同訪問聞
奏。或恐明年又有水旱蝗蟲。其近江州縣。今正當農隙。各
委本道加築隄防。及勸課百姓種植五豆。以備災患。其常
平義倉先有收貯米足處。切令校料。不得信任所由欺隱。
永思天誡。用警畋遊。克己省躬。損之又損。其臘日京兆府
及諸司進食。並宜權停。於戲。譴告之徵。幽微元遠。上天垂
耀。鑒誡彰明。思獲銷禳。深用兢勵。遐想殷宗之道。修德以
勝妖。緬懷宋景之賢。發言而退舍。將欲推誠以御物。化災
而為祥。庶或感通。以遂福應。宣示中外。宜諒至懷。主者施
行。
雨災減放稅錢德音
門下。朕恭臨寶位。祗嗣丕圖。勤卹憂兢。夙夜匪怠。懼天下
之目。專專然以觀予勳。懼天下之耳。喁喁然以聽予言。何
嘗發一言不遵祖宗之法制。動一事不副卿士之羣心。雖
克己甚勞。誡心無逸。驅時風於樸素。絕進取於爭馳。便於
人者無不為。厚於身者無不去。然而惠化猶闕。懲勸未行。
殘虜在邊。尚煩饋餉。狂童叛潞。猶擾干戈。蓋不得巳而用
之。事有違其志者。顧惟寡昧。慙歎方深。今朝野叶心。忠良
同志。共除氛祲。日冀清平。而秋雨經旬。有妨收積。雖云苗
稼未害。亦恐陰沴為災。慮生人之疾苦未蠲。刑獄之滯冤
未理。勵堯舜敬天之志。當夕興嗟。虔禹湯罪己之心。詰朝
下詔。衆貧國何云富。人瘠君安得肥。況畿甸差科。終年無
巳。百司取給。供億實多。其京兆府秋稅及青苗錢。共放八
百萬。便委張賈與諸縣令同商量。各據所損多少。作等第
減放。更不用檢苗覆損。煩於申奏。其合徵納物。仍量與寬
限。容待路通後輸納。如聞貧人未及種麥。仍委每縣量人
戶所要。貸與種子。寬限至麥熟日填納。如京兆府自無種
子。即據數聞奏。太倉給付。其御史臺京兆府所有囚徒。委
宰臣一人與左僕射王起御史中丞李回就都省䟽理。如
情狀可矜者。便與決遣。其諸州府囚徒。亦委長吏親自䟽
理。勿令冤滯。於戲。水旱之災。陰陽定數。適當菲德。合恤疲
人。施令布恩。期於蘇息。凡厥臣庶。宜體朕懷。
減放太原及沿邊州郡稅錢德音
門下。朕思三五巳降。誰能去兵。文武之道。參用為理。況以
寡昧。獲承丕構。環四海九州之大。子圓首方足之多。一夫
候之疾痛。必軫其憂。一士之忠勞。必思其報。一風一雨之愆。
必申其析祝。一事一役之橫費。必念其所來。業業兢兢。
如即深薄。雖興兵動衆。非予素懷。而伐罪弔人。有國常憲。
干戈一舉。飛輓是勞。緣路徵輸。指期調發。耕夫不遑於壠
畔。織婦有輟於機中。予之疚懷。豈忘終食。頃以虜騎犯塞。
王師戒邊。今以潞寇阻兵。靈旗指晉。始無虞於塞北。復有
征於山東。勞者未安。居者寧逸。蓋不獲巳。且多懼焉。念其
徵發師徒。道路供饋。地素貧褊。物力巳窮。今欲及徵秋稅
之時。宜有蠲免。用布慈仁之澤。冀為疲瘵之醫。勉副曲恩。
永安生業。其太原管內忻雲汾代蔚朔六州。振武天德及
河中晉絳陝沿路州縣。今年秋稅及地頭錢宜放免。河南
府亦是供頓往來道路。比晉絳太原。即免編併。其沿路畿
縣及河陽汜水縣秋稅地頭錢。量放上供一色。其合留使
留州錢物。各委本道觀察使具放欠額數奏聞。當與商量。
於戲。朕君臨萬方。子育兆庶。務將去害。豈謂佳兵。上天鑒
予。元功福善。佇聞掃殄。共樂清平。未閒之心。憂愧而巳。凡
百多士。宜體朕懷。
平潞州德音
門下。朕聞覆載之內。逆命者必滅其身。日月所臨。亂常者
必覆其族。矧有恩孤亭毒。禮背君親。罪惡貫盈。人神共棄。
咎將自執。禍豈能逃。逆賊劉稹。包祖父之姦謀。肆豺狼之
狠戾。動干紀律。力逞凶頑。招亡命而為腹心。憑山川而為
險固。脅從百姓。殘忍一方。積惡成殃。擢髮難數。朕恭承寶
位。祗畏上天。每戒佳兵。常思去殺。然事關除暴。理合興師。
遂命戎臣。會兵攻伐。鼙鼓(闕)雷霆之怒。戈鋋行原野之誅。
惡黨既擒。元凶就戮。載馳驛騎。傳首上聞。又獻捷音。降書
繼至。是用丕變弊俗。洗蕩妖氛。式布新恩。獲全舊土。念彼
戰爭之地。適當凋瘵之餘。租稅且蠲。征徭合減。其澤潞五
州。共給復一年。河南府當路縣。太原府及接昭義界縣。河
陽懷州陝晉絳及當路州縣。今年秋稅。並且放免。酬忠旌
善。爵賞宜加。其行營立功節度使。並別勅處分。其大將巳
下。委本道各具功效聞奏。續有處分。諸道行營。咸盡忠力。
至於攻取。[:#AS-8864:⿺克寸]捷屢聞。應緣討伐將士。歸還之際。並有優賞。
巳從別勅處分。離鄉征役。固有勤勞。臨陣殺傷。寧無(闕)歿。
行魏祖弔魂之禮。施周文葬骨之仁。其行營將士陣亡者。
先巳有勅。便令子弟填替。如無子弟。三年不停衣糧。有因
戰陣傷損手足永廢者。終身並不得停衣糧。陣歿將士骸
骨。先令所在埋瘞。不許便令將歸。今巳事平。如家口遷取。
委所在州縣量事應接發遣。如無親屬來取者。重與改瘞。
勿令暴露。仍與設祭。諸道行營陷沒將士見在昭義者。各
放歸本道。其澤潞五州百姓。先因用兵逃散在諸處者。委
元逵宏敬劉沔元式石雄安存發遣。各令歸業。仍委盧鈞
設法招攜。務於綏輯。其有劉從諫巳後暴賦加徵。害於百
姓者。並且放免。用兵以來。劉稹所招收團練官健。放歸營
生。五州內百姓。如有家事蕩盡。交切饑餓者。委盧鈞以軍
糧賑貸。如先有倉窖。被賊收管。未破用者。並還本主。其莊
田巳為人占奪者。亦並卻回。今秋猶及種麥。如自無麥種
子者。且以官麥貸借。如五州有無麥種子者。共借三萬石。
令供軍院逐便支付。其先賢墳墓碑記。為人所知被發掘
者。卻與掩藏。仍量與致祭。其諸色人內。如有文學節行。比
來藏避從諫。隱跡山林者。並令搜訪。具以名聞。又自劉悟
從諫至劉稹逆命以來。如有忠義之徒。曾謀歸國。為殘害
者。並具聞奏。當有贈卹。應五州界內戰處所在骸骨。如無
主者。並與收拾埋瘞。今遣吏部侍郎高銖給事中盧宏正
專往宣慰。存問疾苦。撫卹凋殘。迴日各宜具利害聞奏。於
戲。朕以四海為家。兆人為子。一夫不獲。常所歉然。(闕)不寧
每勞軫慮。今逆黨巳戮。內地無虞。偃戢干戈。謀從此始。庶
乎元氣。保合太和。遐邇聞之。當體予意。主者施行。
冊李德裕太尉文
皇帝若曰。惟天育生物。必極其毒而後臻於和。惟君保天
祿。必登厥德而後底於道。我國家建皇圖。焯鴻業。二百三
十祀。祖宗儲休。俾予嗣厥位。予祗若天地。紹古之訓。惟賢
時念。乃有冢臣光祿大夫守司徒兼門下侍郎同中書門
下平章事兼充宏文館大學士太清宮使衞國公李德裕。
左右予一人。撫四夷。親萬國。文以和政。武以寧亂。於戲。爾
有蹈義斷金之操。不踰於險易。爾有移忠匪石之志。可薦
於宗社。故翦吾欲以康務。沃朕心而成德。日者弧星耀芒。
朔漠之人。若墜沸鼎。惟爾總合智力。撲其氛焰。盜萌蠹本。
牙角滅息。孽豎扇禍壺關。搆釁閉險。聯絳趙魏淮潞五州
之人。是莫不憂其生於旦夕。惟爾協予一人。經是七德。決
自樽俎。發如雷電。風后之握機成陣。密並軒皇。羊祜之沈
謀制勝。元同晉帝。修德刑為戰器。閱禮樂為身文。雖其功
不自伐。巳為衆所共欽。不有殊榮。曷酬盛德。茲用命爾為
太尉。往惟欽哉。
命皇太叔即位冊文
維會昌六年歲次景寅三月壬寅朔二十六日丁卯。皇帝
若曰。惟元穹降祚。啟我唐運。奕葉重暉。赫曦纂承。列聖顧
瞻。敷佑沖昧。獲承大寶。君臨兆人。懼不能任。夙夜兢厲。祇
事九廟。於今七年。實賴宗社之靈。台衮之輔。忠良畢力。內
外協心。北翦山戎。東殲孽豎。不失傳付之業。方期仁壽之
寧。屬頤護或虧。寒暑致恙。禱神餌藥。有加無瘳。乃(闕)親賢
而委家國。皇太叔權勾當軍國政事忱。溫慈睿哲。孝友端
明。蘊東平為善之心。尚河閒好學之志。必能燾煦天下。穆
清大中。於戲。惟敬惟和。克敏克寬。斥去奇邪。親任仁人。是
用終陟元后。宜令某官奉冊。即皇帝位。欽若天道。緝熙帝
圖。懋哉敬哉。
