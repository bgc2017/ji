欽定全唐文卷五百二
權德輿(二十)
金紫光祿大夫檢校禮部尚書使持節都督廣州諸軍事兼廣州刺史御史大夫充嶺南節度支度營田觀察處置本管經略等使東海郡開國公贈太子少保徐公墓誌銘(幷序)
公諱申。字維降。東海郯人。五代祖周宣州刺史[:#AS-9061:⿰王褱]。[:#AS-9061:⿰王褱]生隋
江州司馬宴。宴生吉州太和丞仁澈。仁澈生皇吏部郎中
諫議大夫元之。元之生公烈考汾州司戶參軍贈信州刺
史乂。大凡自偃王而下。用仁義世其家。諫議之文行。信州
之廉退。及公始大。永泰初。當著作賈常侍至操柄儀曹。搴
士林之菁華。舉進士上第。調補祕書正字。四征翹車。相屬
於途。望公舉趾以為重。九江而西。服嶺而南。與朔塞被邊
之地。聯為命介。歷大理評事司直監察御史太子司議郎
殿中侍御史。錫以章綬。冀國路公之誅哥舒晃也。公以從
事。主謀居多。嗣曹王之守鍾陵而誅李希烈也。公以長史
行刺史事。調州師以護饟道。厥勞茂焉。江漢既清。拜韶州
刺史。先是長史不任職。官曹弛廢。刺史寓於理下。邑之令
丞與編人雜處。比屋庸亡。公田為蕪。公乃假之耕牛。賦與
種食。人人自占。視其力而為之制。歲乃善熟。積為倉箱。於
是計徒庸。程日力。作為城寺。大治垣屋。[:#AS-92F3:⿸广既]置市列。道橋器
用皆備焉。罷去之日。夫家名數。倍差於始至。而不書於籍。
邑子張棣等五百人獻其理狀。得請於觀察府。以函奏書。
請立碑祠。公瞿然止之曰。此刺史職耳。一旦上聞。與沽伐
者何異。所不忍為也。府不能奪。改合州刺史。以先濮陽郡
太夫人兆域未祔。表求改葬。緦麻既除。以御史中丞領景
州刺史。自兵興四十年。山東諸侯。率強大驕蹇。郡二千石
多自命於轅門。蓋縣官息人含垢。而因緣漸漬然也。至是
朝廷以滄州負海。勁兵攸處。乃建節將幕庭。裂屬城以置
支郡。會其帥亦請缺守於朝。朝論難之。二府比推擇未稱。
因召公入見。而面命焉。錫命服文馬。緡錢五百萬。尋加節
度副使。中朝之條職憲令。始被於景人。是歲。節度使來朝。
既從父兄為代。表公以本官為軍司馬。陳情去職。徵還京
師。復以御史中丞出莅邕州。領經略之任。開南蠻徼道。宣
明威信。種人黃氏。納質請命。化條風行。獷俗以清。明年。中
貴人持兵符詔書至部。以御史大夫督南海二十一州軍
事而節制焉。前此守臣物故。軍吏乘變。竊發印符。易置部
校。拔用惡少年百輩。軍中幾亂。相率亡命。公既至。捕誅首
惡。悉原諸詿誤者。夷越負險阻。白晝攻剽。芟夷根株。使無
遺類。然後布以寬大。人安作業。溟漲之外。巨商萬艦。通犀
南金。充牣狎至。天子之恩澤賜予。聲明物采皆待焉。上應
急宣。以馳疾傳。下無強賈。用絕姦利。和輯招徠。外區懷之。
則四封之內。其理可知也。朝典疇庸。進階至銀青光祿大
夫。時庸蜀未靖。公密疏請發卒徒五千。循伏波故道。由僰
蠻抵岷峨。以會師期誅不恪。詔可其奏。就加禮部尚書。秩
正三品。疏封東海。命書未及至。奄捐館舍。襚以太子少保
印綬。弔祠稱焉。是歲改元元和。公之生七十年矣。嗚呼。以
文發身。以智經物。惠和直溫。忠恪廉清。佐賢侯長轂。皆有
理效。在韶也興事功。在景也修班制。朗寧察風俗。南海整
師律。以八命居六官。攸好德考終命。其蹈履之全乎。夫人
渤海高氏。早歿。繼夫人扶風郡夫人竇氏。柔明有賢行。嗣
子右衞倉曹元弼。似續文敏。號咷毀慕。以某月日。寧神於
東都偃師縣之某原。乃刻堅石。以傳永久。銘曰。
噫徐公。有質有文。有義有仁。名聲章明。邁㣥倫兮。噫徐公。
不忮不求。不緇不磷。贊佐四征。暢嘉聞兮。公之牧人。於韶
於景。於邕於廣。朱旛照路。利攸往兮。公之愛人。以清以靜。
以惠以養。流庸集附。如景響兮。如何不傭。奄忽鞠凶。蓍龜
之同。天地之中。吁嗟乎徐公。
尚書司門員外郎仲君墓誌銘(幷序)
君諱子陵。字某。其先魯獻公仲子曰山甫。入輔於周。食采
於樊。其後魯有季路。衞有叔圉。用儒行政事。代為家法。曾
祖[:#AS-9855:●]。始自彭城徙於蜀都。祖襲。博究六藝。州閭推重。考遠。
清靜寡欲。好老嚴之言。三代曠僚。純白不耀。君丱歲好古
學。與同門生肄業於峨眉山下。採摭前載可以為文章樞
要者。紬繹區別。凡數十萬言。大歷十三年舉進士甲科。調
補祕書省校書郎。歷同官醴泉二縣尉。貞元十年舉賢良
方正。拜太常博士。轉主客司門二員外郎。十八年六月乙
巳。寢疾歿於靖恭里第。享年五十有九。君修身慤固。為學
精力。其初典校。有詔百執事詳定冕服。炳然上奏。得禮之
中。再仕甸內。皆參奉常論譔之務。后蒼二戴曲臺石渠之
論。乖疑難正者。咸折中焉。有司請正太祖東嚮之位。而祧
獻懿二主。議者云云。君議略曰。九聖在天。二祖在祧。國家
卜代。其年未始有極。宜立定制。為萬代程。請遷二主於德
明興聖廟。詞甚切正。後以異論紛紛。又著通難一篇。引經
據古。諸儒不能屈。雖留中未下。而知禮者直之。為郎三歲。
受詔典黔中選補。賦祿清平。南人悅焉。皇皇者華。道於故
里。里中人以為榮觀。復命踰年。稍進郎位。循性詣理。恬於
聲榮。隤然放懷。以馮唐顏駟自況。修詞甚博。推本六經。賦
詩類事。往往有卓異不羈之韻。邃於禮服。上下古今儀制。
著五服圖十卷。自為一家之言。起庸蜀諸生。以文義自達。
至禮官元士。三登於朝。講義洽聞。不疚不跲。與夫憑覆露。
乘地資。而至大僚豐祿者。難易殊矣。子雲耆老。相如多病。
內外灑埽之日。圖書尊酒而已。升東榮而復者。假他人之
室。可悲也夫。其嫠嗣郢王之藻女。宗室公宮。稱其賢淑。生
一子無頗。幼學而孤。卜七月甲申。竁於萬年縣之某原。其
理命也。德輿常忝知君。用深怛化。遺孤哀請。因直其詞。銘
曰。
噫仲君。直而文。心秉彝。學軼㣥。富宏議。暢嘉聞。中止水。外
浮雲。理冥冥。化沄沄。刻圓石。識幽墳。
故朝議郎行尚書倉部員外郎集賢院待制權府
君墓誌銘(幷序)
公諱自挹。字某。天水人。其先殷王武丁之支。因封命氏。楚
遷於那處。秦徙於汧隴。[:#AS-92F9:⿰帛⿱丿糸]代多才。繼有勳力。四代祖襲慶。
周開府儀同三司相定冀青殷五州諸軍事冀州刺史齊
郡公。曾祖武。隋開府儀同三司浙豫桂三州刺史潭府總
管始平郡太守右武衞屯衞二大將軍天水縣開國伯。考
無悔。皇朝請大夫晉州趙城縣令。公年十四。太學明經上
第。因喟然曰。學不足以究古今之變。而干祿者。非吾志也。
遂養蒙於終南紫閣之下。窮覽載籍。號為醇儒。非其道不
合。非其人不自。歷南和寶鼎二縣尉。天寶中。河湟之閒。踐
更以禦寇。平糴以饋軍。皆以御史董之。聯辟從事。既而幽
陵兵興。二京震蕩。搢紳之士。多在劫中。公艱貞終吉。盜不
能汚。剋復之歲。制授醴泉縣尉。尋攝監察御史。充河西隴
右宣慰使崔中丞伯陽判官。軺車所履。人誦其惠。歲中。崔
復命。遷左馮翊。表為祠曹。且佐州帥。朝廷以公文而無害。
特拜監察御史。謙以自牧。換大理寺丞。學該古今。加集賢
院待制。識通理典。遷尚書倉部員外郎。大歷五年春。感風
疾請告。十有二月。終於布政里私第。享年七十。惟公得大
易之含章。中庸之居易。知前古之善敗。稽六學之義類。靈
龜恬然。天爵自貴。夫如是。則通籍書殿。起草中臺。於諸生
不為不達。而充公之量則未也。與故王右丞維今歸尚書
崇敬為文雅道素之友。其餘或不踐其域。故知我者希。夫
人太原王氏。監察御史造之孫。鄠縣令侑之女。淑行明德。
輔於公志。叢是福履。近於期頤。公之喪既除。二十三年而
夫人歿。壽九十三。時貞元十年十有二月也。嗣子某。某官。
次子某。某官等。皆以舊德蕃祉。參居吏員。盡厥誠信。貞於
龜筮。以十二年十月。祔葬於咸陽縣洪瀆原。禮也。以德輿
諸孫之列。習於舊史。郯子之學。誠慚古人。滕公之室。敢識
幽壤。銘曰。
周隋之閒。受封於齊。代有武功。抑抑倉部。德音不回。藹然
儒風。考正圖書。彌綸憲章。其道昭融。黃裳之吉。大雅方直。
位則未充。惟此令德。與彼內則。委龢而終。咸陽古原。祔窆
雙魂。淑聲無窮。
金紫光祿大夫司農卿邵州長史李公墓誌銘(幷序)
公諱鉊。字某。不書州里。尊宗室也。初景皇之支。啟封於蔡。
繼別為宗。厥後多材。皇襲濟北郡公孚。公之曾祖也。隴西
郡公津容。公之王父也。濟北仕至國子司業。贈太僕卿。隴
西仕至慈衞汝邢青五州刺史。終永王傅。以至烈考憺。歷
監察御史殿中侍御史尚書倉部員外郎。累贈職方郎中
虢州刺史。公即虢州府君之第若干子也。憑是積厚。叢生
福祉。少以門子入官。聯調兩宮環列之佐。次補伊闕丞。是
歲天寶十四載也。虢州捐館。幽陵兵起。茹毒違難。南浮江
淮。既除喪。宣州觀察使鄭炅之表為廣德令。時劉展阻命。
東方愁擾。閭里制於萑蒲。守臣化為寓公。而公之縣鄙。連
亘山洞。盜有陳莊陳五奢者。是焉囊橐。攻剽相因。炅之跳
在尋陽。牒書密至。署為上介。俾輯輿師。靖綏攘遏。人用寧
舒。後歷揚州太原二紀綱掾。府之損益。皆所關決。執法殿
中。佐戎北門。會罷使至京師。獻狀居最。拜奉天令。有命成
城。績用居多。未踰年。遷侍御史。充宣武軍節度行軍司馬。
時師帥以睢陽及譙進律開府。韓厥之任。朝選為難。蓋以
彌縫左右。非公莫可最。凡三為尚書郎。四兼御史中丞。以
銀印青綬。歷官相常伯之重。府遷大梁。職尊統師。公皆以
師武從之。蓄資力以崇威望。宣忠勞以宏班制。居則持重。
戰則有功。無細無大。繄公謀是賴。雖羊舌職之聰敏肅給。
鐸遏寇之恭敬信強。無以過也。貞元二年真拜右庶子。三
年復以本官兼御史中丞充入蕃使。尋兼御史大夫。行次
回中。察其陰詐。奏疏累陳不可莅盟之狀。時朝議已行。謀
塞不用。既而戎人衷甲。急變上聞。乘車東轅。獨以智免。以
久次遷衞尉卿。秩至金紫。乃命大司農。為國之泉首。公修
職惟直是視。無所阿附。終用蔽傷。左遷邵州長史。以十三
年十一月寢疾。終於所莅之官舍。春秋若干。惟公開敏毅
直。信兼仁勇。有政事方略。長於理煩。遠而不泥。文而無害。
始以通邑行師。振其名聲。交辟元僚。翻飛清朝。腰金鳴玉。
法象河海。議者謂藩垣京轂。公宜居之。終以當官有守。寧
絀不苟。不為利疚於回。鬱堙下國。以至大病。斯可歎已。夫
人范陽郡夫人盧氏。某官某之孫。新安丞某之女。華宗淑
問。光輔閨門。無貽罹。無攸遂。內姻外戚。仰其徽風。先於公
二年而歿。長子元亮。以武略至御史中丞。不幸早亡。次子
元道。以吏才為大理司直兼監察御史。參陳許軍事。次曰
元規。進士及第。盩厔縣尉。次曰元會。前右金吾衞兵曹參
軍。元。江陵府參軍。元舉。太原府參軍。元衡元弻元輔等。
皆幹蠱知方。儼然在疚。考於象數。先遠得吉。以十四年某
月日。奉公夫人之喪。附窆於伊闕縣萬安南原先公之兆
域。禮也。德輿王父。公族之出也。先人於公為中表昆弟。羈
貫獲見。殆四十年。元道等泣以墓石見託。雖文之鄙朴。而
不敢辭也。銘曰。
抑抑司農。系於蔡兮。三珪再踐。直方大兮。心廣體胖。道將
泰兮。中立不回。官左退兮。發書問鵩。禍所會兮。撰日焞龜。
紛祖載兮。萬安鮮原。風雨晦兮。鏤此貞珉。之內兮。
朝散大夫守司農少卿賜紫金魚袋隴西縣開國男李公墓誌銘(幷序)
公諱條。字堅。後以字為諱。淮安靖王贈司空神通之元孫
也。鹽州刺史孝銳。司空之昭也。宏農太原守璟。鹽州之穆
也。太子太傅贈司徒齊物。公之禰也。尚書左僕射贈司空
復。公之兄也。代以忠厚而膺爵命。勳籍吏部。皆冠宗室。公
秉是慶祉。生而朗邁。宏毅疏達。方廉孝悌。學以遜志。文而
無害。始以門廕。參調三命。官至廷尉平。明清閱寔。適其輕
重。改宣城令。滿歲受代。縣人以理狀乞留。廉車上聞。詔可
其奏。且加大理司直。從人欲也。縣鄙之南。水泉委匯。每暑
雨流潦。輒傷大田。公乃峻為之防。悅使其衆。人就安利。稼
皆登成。大歷中。鄜坊節度使表為上介。遷監察御史殿中
侍御史。中權策畫。一以咨之。成師足食。邊備益固。使罷。除
昭陵臺令。貴強沓貪。奸冒法禁。公職在充奉。露章以聞。已
為巧言所中。坐貶建安尉。在途累疏。詞理劘切。上覽而直
之。罪人就誅。方議率復。屬太夫人棄敬養。貞元初移蘄州
長史。尋徵還京師。執事者銳意引重。公亦啟心獻納。會一
人有漢宣共理之嘆。拜泉州刺史。泉人宜之。入為宗正丞。
時卿長與其貳不相能。告訐之書。紛然交訴。詔公平之。皆
得其中。自後屬籍疑讞。顓其聽斷。兩造以明。九族以和。九
年授果州刺史。先是理下無廨署。官司無令書。節用量功。
經構講聚。百堵乃興。九章粲然。政用樂易。人皆輯附。居部
明年。有女道士謝氏。白晝上昇。優詔嘉異。州閭咏歎。十一
年以課最陟為司農少卿。國泉邦用。精力區處。利病陳聞。
靡不纖悉。十四年。宸心憫雨。比屋艱食。出其陳陳。以活元
元。又百吏之祿廩。以粟易幣。則輕重相準。而便於人。皆自
公發之也。公稽覽故志。通練程品。嘗獻軍國便宜五章。推
理道以及人事。其他奏議。皆附經術。有蹇蹇匪躬之操焉。
渥澤日加。方厚其屬任。而才命相戾。末如之何。十五年三
月乙巳。以疾終於勝業里私第。享年五十九。夫人滎陽鄭
氏。某官某之孫。某官某之女。姿操柔明。先於公若干年而
歿。乃者以公之勤。追封滎陽縣君。其孤曰昌。舉進士甲科。
淑行至性。公族稱其有後。以其年五月甲寅。龜筮襲吉。血
涕奉喪。祔葬於萬年縣某原先公之兆域。以德輿獲詳踐
履。俾篆斯文。其銘曰。
昔有靖王。愍策司空。至公父兄。亦命三公。公族家代。車服
以庸。允矣司農。直方懿恭。行惟遜悌。仕乃廉忠。利刃刜鐘。
輕翰翔風。時方大來。命則不融。柳車遲遲。棘人充充。如履
厦屋。歸念舊封。圓石篆銘。永識於中。
監察御史清河張府君墓誌銘(幷序)
君諱眾甫。字子初。清河人。曾祖尚。皇海州司馬。祖宏藝。皇[:#AS-8862:⿱亠兊
]州曲阜縣令。考隱。皇淄州司戶參軍。君早為諸生。能以
學行自力。寬廉而溫。朴厚而文。居易向晦。固窮不變。故年
過耳順。而方脫章甫。冠惠文。示不苟也。初為轉運司所辟。
解巾太常寺太祝。轉河南府壽安縣尉。罷秩年。僑居雲陽。
時以緣情比興。疏導心術。志之所之。輒詣絕境。閒以羈
旅游京師。卿大夫聆其風者。方以聲韻屬和不暇。會淮寧
軍帥之始至也。慎柬僚佐。求士於朝。朝賢多以君為才。辟
書荐至。俄拜監察御史。且為從事。讜言幕畫。舉無違者。徵
軍實於廣陵。因涉江省家。道病沈痼。不克復命。以建中三
年三月日。至家而終。享年六十八。夫人汝南周氏。先於君
歿。其孤曰實曰宇。年並孩齓。未勝縗絰。遂以某月日權祔
焉。嗚呼。貴仕眉壽。或與令德不幷。此昔賢所以為歎。姑以
景行茂實。賁於重泉。銘曰。
洪範之義。享用五福。展如之人。宜荷百祿。嘉言婉婉。則罔
攸伏。既鐵其冠。亦朱其服。浮休沄沄。歸全還真。喬木荒墳。
吁嗟乎張君。
朝散大夫使持節都督容州諸軍事守容州刺史兼侍御史充本管經略招討制置等使譙縣開國男賜紫金魚袋戴公墓誌銘(幷序)
維貞元五年夏四月。容州刺史經略使侍御史譙縣男戴
公至部之三月。以疾受代。回車甌駱。六月甲申。次於清遠
峽而薨。春秋五十八。明年正月庚申。返葬於金壇玉京原
之舊封。宜敘世德。以識幽穸云。公諱叔倫。字幼公。本譙國
人。其先在宋為公族。於漢為儒宗。東漢則有司徒涉。西晉
則有司農[:#AS-8562:⿺⻎彖]。[:#AS-8562:⿺⻎彖]後南渡。始居丹徒。八葉至宋臨湘侯明寶。
明寶曾孫梁左丞暠。暠元孫皇德州司士好問。公之曾王
父也。王父修譽。父眘用。皆自縻天爵。不顧翹車。傳次君之
禮文。盡通奧旨。師安道之晦德。尢惡知名。故世風純慶。及
公而發。公早以詞藝振嘉聞。中以材術商功利。終以理行
敷教化。師履素王之訓。周旋君子之儒。淑聲休問。苾芬四
暢。初摳衣於蘭陵蕭茂挺。以文學政事。見稱蕭門。文本菁
華。而長於比興。粲為采章。鏘如珩璜。鼓鐘於宮。累辟大府。
分命於計相也。則為湖南河內留後。自祕書正字三遷至
監察御史。曳裾於賢王也。則為湖南江西上介。由大理寺
司直再轉至尚書祠部郎中。其阜人成化也。則東陽一同
之人沐旬歲之治。撫人飫三年之惠。容人被踰月之教。夔
人聞詔而歡。承訃而哀。不及蒙其澤。歷官十一。而雲安不
書。所至之邦。必刻金石。始在轉運府也。董賦於南荊。會蜀
將楊琳。擁徒阻命。詔書告諭。初無革志。宵引銳卒。劫脅使
臣曰。歸我金幣。可以紓死。公山立不撓。勇生於仁。端其詞
氣。強於師旅。暴叛知感。乞盟於公。黎明。率其徒西嚮拜泣。
指期詣闕。冢臣列狀。天子召對。而推功於府。不伐其勞。時
談翕然。勇讓具舉。其在臨川也。清明仁恕。多省費方略。蜀
郡崇儒之化。南陽均水之法。精力區處。民以便安。田壤耕
闢。獄犴清淨。居一年。璽書裦異。就加金紫。未幾而有容州
之拜。且都督府所治。列城十三。訓戎撫俗之任。招徠式遏
之寄。非通方明略。無以威懷。蓋皇慈所軫。先於柔遠。方將
布愷悌於夷落。致風俗於休嘉。議者以九伯二男。可跂而
至。天則不弔。末如之何。君直清篤厚。博物通理。有大學之
明誠。大雅之疏達。靜如淵泉。動如鏌干。不緇不磷。與令聞
終始。起布衣儒服。位視方隅。歸全之日。纔具祭器。去國見
麾幢之盛。返葬備裧輤之儀。列松檟於舊封。展牲牢於新
薦。哀榮之禮。鄉黨稱焉。初公娶京兆韋氏。永州刺史采之
女。繼室以博陵崔氏。殿中侍御史殷之女。皆淑明柔嘉。不
幸早世。允子曰郅曰邡。年甫及齓。哀如成人。公仲兄新城
長伯倫。以予夙承公歡。且有遺託。既不獲讓。是用直書。銘
曰。
信都九江。文禮章章。百代彌光。司徒佐漢。司農匡晉。乃熾
而昌。世無違德。時有通塞。或行或藏。克生容州。貴為諸侯。
其道直方。政成中和。播為頌歌。化被二邦。列爵疏土。燦爛
龜組。鸞聲鏘鏘。宜享繁祉。以媚天子。今也則亡。還葬故里。
僊山之趾。德音不忘。
朝散大夫使持節饒州諸軍事守饒州刺史上柱國崔君墓誌銘(幷序)
博陵崔氏。為山東右族。以政事方直稱者。曰饒州刺史諱
適字某。貞元十四年某月甲子。寢疾終於所部之廨舍。春
秋若干。君仁厚信實。方嚴清厲。詞無枝葉。而顧言必踐。交
不諂凟。而與人必誠。深於士行。精於吏職。蓋其天性然也。
一命為懷州參軍。累遷至大理評事司直監察御史好畤
武功二縣令常絳二州司馬。乃理富平。遂佐興元。貞元十
一年春。以西諸侯之師轉粟調食。特拜倉部郎中兼御史
中丞。以董其事。其年冬徵拜衞尉少卿。明年改鄧州刺史。
麾蓋將行。又換鄱陽。歷官十五。竟未充量。其為御史也。賈
常侍至以才名尹轂下。實所慰薦。為之賓介。蔣常侍沇以
公廉幹河運。交辟將事。宏助居多。其宰封畿也。縣鄙之地。
直於西郊。禁衞之師。勤於左次。事為之節。官修其方。軍興
人安。闔境謠誦。其佐晉陵也。晉國韓公當撫封之重。署為
推官。軺傳所至。平反審克。假守新定。新定之人宜之。薄於
進取。未數月引去。其領陵邑也。充奉肅敬。里閭均安。黠吏
強家。望風累息。相率屏匿者十八九。其分憂為邦。約己惠
人。樂易而知禁。清明而不擾。此皆歷職必聞之效也。至若
章章尢著。為士君子之所景行者。則奉使西土。鄙能言之。
縣官以乘塞宿兵。旌旄相望。饋饟之重。非君莫可。既而經
費出納。制於中臺。剋伐之人。順非言利。大率以布帛之不
中於度。不鬻於市者。積以窳濫。備其名物。移用於軍。增三
倍之價。平糶於人。無一時之蓄。掠是根本。命為奇贏。既衰
邊備。實蔽理道。時有覆視。誨其相蒙。徒列簿書之文。不登
釜鍾之量。因緣繆巧。觸類而起。君受命不苟。臨事風生。條
其積弊。盡達聰聽。雖狺狺之吠。營營之飛。置於度外。不直
不已。連章上愬。詞旨深切。㣥情惴駭。處之恬然。謝病乞告。
終無所屈。皇明嘉納。入亞九卿。時搢紳之士。多以憑暴為
戒。怵迫附離。而不能自固者多矣。如君之特立剛毅。不更
其守。古之儒行。何以加焉。此德輿所以受其孤之哀請。而
不敢辭也。君之曾祖元基。皇朝散大夫會州長史。祖紹先。
皇揚州楊子縣尉。父炅。皇大理司直兼河南府河陰縣令。
代名士行。裕是遺烈。初君娶於某氏某官某之女。生子曰
包而歿。繼室以某氏。某官某之女。皆有淑行。如君之志。以
十四年某月日。叶用吉卜。祔窆於河中某縣鄉原之舊封。
禮也。初包以德輿朴而好直。且嘗奉行君之命書者四。乃
列其官簿次第。俾識於墓石。既而包毀瘠滅性。夭於倚廬
之中。諾其請矣。故銘之曰。
崔君之直兮。不枉尺兮。崔君之正兮。不由徑兮。展如之人。
宜錫蕃祉兮。天實奈何。一麾遄已兮。襜襜帷裳。來自鄱之
陽兮。峩峩邱封。葬於河之東兮。刻此貞珉。識清風兮。
