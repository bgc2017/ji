欽定全唐文卷八百六十六
楊夔
夔有雋才。為宣州田頵上客。知頵不足抗吳。著溺賦以戒
之。頵不用。竟至於敗。
溺賦
元微先生。澹慮澄情。樓倚岳陽。湖觀洞庭。渺漫兮若與乎
天平。遠指君山。一螺黛清。遙覘湘浦。一片雲明。輕楫巨舸。
載縱載橫。或楚歌以應櫂。或漁唱以齊征。雖云吳楚之闊。
於焉瞬息之程。俄而濃雲興。猛吹作。訇訇兮雷霆。零零兮
雨雹。波勢兮奔騰。波聲兮渀瀖。或若積雪。或若裂壑。樓岌
嶪兮地如落。欹檣側帆。[:#AS-8BE1:●]出歘入。烟馳霧驟。神號鬼泣。忽
翼舉。忽蟲蟄。波而解浪而傾者。亦一瞬而俱及。雨既霽。風
亦止。呀呷餘波。振蕩未已。俄有呈其板而流者。碎其篷而
飄者。彼緘縢之篋。扄鐍之櫃。委翳波間。罔知所祕。或一竹
以脫命。或舉族而咸墜。沿汀遶濱。零落在地。元微子指而
泣曰。其嗜利則孟子所以惡交爭也。其欲速則仲尼所以
悲不達也。孰有輕命若糞。重賄如山。用一縷無繼之力。涉
萬仞不測之川。踐險冒危。既蔑履冰之誡。殞身覆族。空銜
沒齒之冤。宏農子聞其言。同其歎。此則以江以湖。沒不可
援。今復有非波非濤。溺不可算。窺之則茫然無岸。由古及
今。陷者如貫。元微子矍然其詞。泫然其悲。何陸之為溺。而
不維不持。紛吾緒而亂余曲。爾其辨而析之。乃曰。趜蘖是
惑。沉湎無時。混淆先後。顛倒矩規。惟誕是習。莫禮是持。散
髮裸體。以遨以嬉。汨親疎。兀尊卑。情所至則至。意所為則
為。可慶者忽其慶。可悲者忘其悲。龍章莫保。鳳德何衰。光
逸則獨竇求入。伯有則壑谷忘歸。子反不謀於軍前。敗非
天作。正平不拘於席上。禍乃自貽。但驕其氣。益亂其機。隋
兵濟江。玉樹方舞。越人入戶。金斝猶飛。所以為酒之溺也。
至若貝含其齒。雲聳其鬟。苞藏其戾。矜持其妍。斥巧若拙。
移曲成端。為媚斯極。荷寵益堅。陳靈以衵服戲朝。俾君臣
受禍。驪姬以歸胙獻毒。使父子成冤。齊莊以盜室取斃。郤
犨以奪儷不全。此所以為色之溺也。至若伊義莫顧。惟賄
是務。以譎以回。不軌不度。溝壑難滿。錐刀必聚。莫興知足
之慙。蔑有惡盈之懼。其帑溢。其帛蠧。其貫朽。其粟腐。營營
尚恐其力窮。汲汲不思其日暮。復有白版為侯。黃金作輔。
南宮變屠賈之行。西園成闤闠之路。求金求劍。曾無就木
之心。鬻爵鬻官。但欲齊天之富。壬夫死而方覺。雍子戮而
未悟。此所以為貪之溺也。至若專國之柄。操天之軸。任其
性情。隨其嗜慾。其喜也沉者浮。其怒也贏者縮。易否為臧。
化直為曲。雖山重而可迴。雖海深而可覆。其門若市。其帑
如谷。背者斥。向者錄。言張其機。笑孕其毒。譽之則銖而為
鈞。訾之則歌而為哭。屏內外之氣。側天下之目。稽其莽卓。
考其產祿。謂兵鈐之在已。將神器之有屬。國璽行竊弄之
手。宮闈開盜視之目。自謂其投蓋之力可圖。殊不知燎原
之火難撲。既衆叛而親離。竟噬臍而齧腹。此所以為權之
溺也。是四者。匪橫其流。匪駕其舟。有溺者。孰究其由。其毒
也必漬於骨髓。其痛也亦甚於戈矛。雖扛鼎之力。觸山之
酋。亦不能杼之以出。而况於纖離之儔哉。元微子乃曰。始
吾觀涉水而溺。則恍然而內惕。今復聞不波而沉。則瞿然
如大敵。且酒不可甘。甘之則沉。吾命酒曰甘波。色不可愛。
憂之則溺。吾命色曰愛河。衣所以被體。食所以充腸。苟朝
脯而不匱。寒暑而有裝。豈假積粟於廪。儲貨於囊。且藥所
以攻百疾。百疾蠲而藥不止者。鮮不及其殃。吾命財曰藥
江。士患不達之名。不立之身。苟達苟立。在守其真。何必競
升沉之路。爭輕重之鈞。狼子野心。暱之害人。吾命權曰狼
津。噫。生於世。不溺於四水者。吾謂夫顏閔之倫。
刑議
議曰。刑可以立乎。堯舜不能去。不亦深乎。曰。貳於法而行
之。苟違之者。是不由砥。終而紊之。則孰若嚴刑而使知畏。
姑以一宇言之。立其牆垣。崇其閈閎。猶有穴而入者。而况
於不設乎。漢輕其法。穽民於禍矣。之而不是乎更。(疑)嗚呼。
致金於路。坐拾者以盜否。
焚舟議
秦伯伐晉。兩用孟明皆敗績。用之不怠。復伐於晉。晉人不
出。遂封殽尸。霸者以武為功乎。昔楚子敗晉。(闕二字)京觀以
昭武功。楚子不從。曰。所以稱武者。以有七德也。我無一焉。
其可稱哉。今稽秦師。忽蹇叔之忠諫。納子之狂謀。勞師欲
以襲國。殽及彭衙之敗。隻輪不返。渡河焚舟。示其致死。晉
不與敵。遂霸西戎。亦未為勝也。况兩敗一勝。與敵乃亡尺
全寸。焉足為功哉。夫饑虎餒狼。一意於吞噬乎。吾見晉之
懸門不發者。君子多矣。
復宮闕後上執政書
子雲有言曰。琴瑟鄭衞調。俾夔因之。亦不可以致簫韶。故
董仲舒云。琴瑟不調。甚者必改而更張也。舜承堯禪。當太
平至理之後。猶且放四凶。舉八元八愷。而後百揆四門。方
克調序。當今承百王衰弊之末。繼萬法隳散之餘。皇綱不
序。事無舊貫。閣下掌國之鈞。提人之柄。將循其舊而就為
治乎。將擇其善而漸以化乎。將新其轍而革其弊乎。某誠
不敏。麤達利病之源。常欲得布露蘊蓄於執政。以助教化。
則與躅人之喜慍。隨聲而是非者。固不同其軌矣。夫廣引
古事。以黷左右。蓋類庸醫。不審疾病。掊聚衆藥。合為一法。
希有或中耳。况今下筆者。言登庸之善。則皋夔蕭曹。語字
牧之能。則龔黃卓魯。此亦閣下飫於聽視矣。今不敢遠為
徵譬。請質而言之。閣下將循其舊而就為治耶。且四海生
靈。火陷密網。舉手搖足。如在桎梏。其懷革弊剗訛之政。如
旱苗之待甘雨。若循其舊不為之制。信其治不為之憂。蠧
不剔則壞及根本。毒不抉則疽及骨肉矣。以此知循舊之
難也。閣下將擇其善而化以漸耶。且知人之道。聖哲猶難。
故仲尼有以貌以言之失。則閣下所為善者。其欲詢於人
乎。其欲取於言乎。取於言。言未必信。詢於人。人未必誠。蓋
澆競日久。煽為朋黨。內則巧詐萬變。外則絜矩自任。同於
已者。互推互挽。出於已者。擠辱如仇。訪於人有是有非。聽
於人有端有曲。雖秦鑑之明。堯羊之觸。未免其撓且惑。此
以見擇善之難也。閣下將欲新其轍而革其弊耶。在今日
時之訛。俗之壞。况大兵久役之後。救其衰殘。未有首於此
也。前車已覆。後車豈可躡而行之。固當改轍易塗。以取其
不傾不蹷。道路之人。亦知此為至計。况廊廟帷幄之畫。豈
不以是為急哉。然民困已久。如涸澤窮鱗。噞喁餘喘。更沃
之沛澤。則有蘇活之望。若顧而哀之曰。吾未能卒致其澤。
命貫而挈之。俟有水之地。則捨而放諸。則是魚之反不如
噞喁於涸澤矣。此以見新轍之難也。然則為政之道。固在
乎人。其人存則其政舉。其人亡則其政息。今大兵之後。生
民陷於塗穽。九州四海。固仰首於吾君吾相。以待其脫塗
出穽也。使吾君為堯為舜。固在吾相之左扶右翼。齊桓公
任管仲。九合諸侯。一匡天下。任豎刁易牙。則國亂而無主。
身歿而不殯。如此則匡持裨贊。繫於臣不繫於君也。今閣
下莅事以來。以為天下安乎危乎。賈誼居漢文升平之代。
猶言今所安者。抱火而厝於積薪之下。而寢其上。矧今日
生民。首未去其壓。足未釋其縛。乃欲循常之轍以安輯還
定。猶為饑仆者譚翊日之膳。將何所濟哉。夫欲安其民。則
莫若擇守宰。夫欲固其本。則莫若去奢侈。夫欲官之治。則
莫若為官而擇人。夫欲弊之革。則莫若限田而定賦。夫朝
廷之立。在固本根。本根固則兆庶安。兆庶安則盜賊息。盜
賊息則基於太平矣。欲安其兆庶。莫若擇守宰。守宰良則
人民安。人民安則無逋逸。如抱沉痼者偶所親之衞養。焉
肯捨其親而從疎乎。苟不精擇其守。慎選其宰。信虛聲。徇
請謁。是致禍於民。而思其安。如挾彈以驅林。惡禽之驚也。
決防以涸泉。怪魚之逝也。故漢宣帝詔曰。與我共治天下。
其惟良二千石乎。故承平之代。號為得人。內外肅穆。時風
一變。如是則守宰之任。其可容易乎。其可輕受乎。今遠方
郡邑。民抱愁痛。嗷嗷然如嬰兒之望父母也。朝廷命牧守。
選邑宰。以何道而取耶。其有忘慈惠之心。蘊聚歛之志。不
思疾痛。但恣刻剝。役尫瘵以從欲。飾廚傳以邀名。天路高
邈。呌訴無所。居者以遠而吞氣。行者以賂而設譽。縱使貪
過桀跖。亦可高枕夷柳。如此則流毒於下。豈有既乎。故曰
欲安其民。莫若擇守宰也。夫世態驕奢。競相扇習。生民益
痛。時風益訛。昔有諫舜用漆者。以其漆不已至於象。象不
已至於珠玉。夫塞其源。絕其流。猶有浸漬潰防之穴。而况
決其源。疏其流。其可罪諸洋溢乎。且古者車服僕隸。悉繫
於位。上不得踰制。下不得僭上。故貞觀開元之初。位至丞
相。其導從不過十數人而已。迨林甫秉政。內挾邪以固寵。
外託勢以立威。勝已者巧法以誅之。異已者倚公以斥之。
內外畏惡。林甫亦自審其曲。由是出入嚴其兵衞。如見大
敵。自後執政者。嗣其餘風。至今不衰。下至散班冗職。但力
可致者。即前有驅。後有殿。固莫問於品秩矣。至於崇德雅
望。亦不能復其本。縱心有所惡。皆有類聚者瞽惑。不得固
其節矣。且月俸既有限。餘給既無數。以有限之入。供無度
之費。俾其分一職。當一位。不掊不歛者。亦鮮矣。車服僕隸
之為費。尚且如此。矧復後庭曳綺羅飾粉黛者。其費如何
哉。故因賂而仕。由賄而達。牛驥皂隸。汨為一流。居外者恃
內之權。恣其刻削。居內者恃外之遺。益其侈靡。耗民之生。
如城之狐。蠧民之力。如社之鼠。枯骸朽皮。盡取後已。閣下
其不痛心乎。其不抆泣乎。夫四方程式。自輦轂出。儻閣下
剋已以行。俾四海知所法。則其為革弊剗訛。不啻沃湯於
砌雪也。故曰欲固其本。莫若去奢侈也。自大駕南巡。官失
其守。冀販繒織畚之伍。有安劉滅項之才。於是爛羊續貂。
首尾顛倒。苟無董正。是紊國經。元宗平內難。有功者多橫
行自負。姚梁公當國。引光武故事。請不任功臣以政。優其
祿秩。寘於散地。使不干禁忌。無韓彭葅醢之戮。保子孫爵
祿之慶。閣下不以是為慮乎。書曰。官不必備。惟其人。國家
設庠序之官。蓋說禮敦詩之本也。苟非其人。焉可妄授。今
貴遊豪冑。恥言國庠。凡受其官。意若獲譴。故朝廷職事。亦
以為尋常。莫知大學為國之本。本顛則枝葉從之矣。焉有
文明之代。輕易儒學。齒其位者。曾不知書之顛倒。而欲以
此發明大義。闡揚大道。是猶責瞽者以元黃。語聾者以律
呂。舉是一隅。則百辟其選。豈可不摭其名責其實也。故曰
欲官之治。莫若為官擇人也。今天下黔首。不憚征賦。而憚
力役。明勅屢降。非不丁寧。州縣奉私。曾不遵稟。既因循未
用。亦有所未盡焉。蓋僑寓州縣者。或稱前賢。或稱衣冠。既
是寄住。例無徭役。且勅有進士及第。許免一門差徭。其餘
雜科。止於免一身而已。今有僥倖輩偶忝微官。便住故地。
既云前曾守官州縣。須存事體。無厭輩不惟自置莊田。抑
亦廣占物產。百姓懼其徭役。悉願與人。不計貨物。只希影
覆。富者稱物產典貼。永絕差科。貧者以富籍擠排。助須從
役。利入私室。害及疲民。無利潤者。轉見沉淪。有膏腴者。坐
取安逸。衣冠戶以餘慶所及。合守清廉。既恃其不差不科。
便恣其無畏無忌。且古畫地之數。限人名田。一則量其貧
富。一則均其肥瘠。今凡稱衣冠。罔計頃畝。是奸豪之輩。輻
輳其門。但許借名。便曰納貨。既託其權勢。遂恣其苞囊。州
縣熟知。莫能糾摘。且州縣所切。莫先科差。富貴者既黨護
有人。貧困者即竄匿無路。上逼公使。下窘衣資。怨嗟之聲。
因傷和氣。苟權利之路絕。請託之幸除。即民必泰。俗必阜
矣。何以塞其門。杜其隧。在定其稅額而已。自一品至九品。
各限其田。田有恒。即賦有限。無路廣占矣。既絕其廣占。即
富者無苟免之徭。貧者無非次之役。則凋瘵何有夫不蘇。
時俗何有夫不安。故曰欲弊之革。莫若隨田而定賦也。是
四者。固為政之綱也。將欲安其人。豐其俗。實未有先於此
道也。復有急於是者。蓋朝廷之法也。夫法者。士庶之所以
共。固不以士則廢。庶則用。所以一而行之者。欲人之鮮過
也。苟輕者以賂而重。曲者以勢而直。縱朝廷示於人。雖一
子不為信。而况有勢有賂者。焉肯凜畏哉。今朝廷之法。不
及州縣之條。州縣之條。違者必有刑。所以人知懼。朝廷之
法。犯者未必罪。所以人莫畏。是以冠履雜處。首尾倒置。國
君之威。不行於世。牧伯之令。反信於時。如此則風俗日已
漓。國柄日已陵。不其痛歟。不其惜歟。今為政者。未嘗以此
為痛。蓋各急於私。不計於法。設有其行典者。悉貧而寡援。
俾其受罰而興怨。蓄憤而不能訴。鬼神有知。固納其訴。則
伏陰[:#AS-8FBB:●]陽。繁霜苦雨。豈不職於此哉。且石碏殺其子。君子
以為義。叔向戮其弟。仲尼以為直。今閣下當此大柄。豈有
捨其義與直。而混其名與齷齪者為偶哉。今法不患不制。
而患不行。事不患不立。而患不公。苟以用法必公。不以豪
強而曲直。則不出戶可以見四方之承禀。不下席可以知
兆庶之休戚矣。代宗朝用楊綰為相。綰性清儉。時論推之。
及為相。郭汾陽為河中節度使。憚之。妓樂減半。驗於此。即
四方凜畏當國者操守耳。陳平對漢文云。宰相者。上佐天
子燮理陰陽。內親附百姓。外鎮撫四夷。使御史大夫各得
其職。今陰陽調乎。百姓親乎。四夷柔乎。內外之職各得其
任乎。欲陰陽之調也。獄無滯訟。官無濫政。農桑無失時。公
府無加賦則里有歌。巷有頌。和聲達於上。休氣屬於下。陰
陽何有於不調哉。欲百姓之親也。不奪其力以營臺榭。不
刦其才以具土木。不掠其糧以給犬馬。不賦其財以資交
結。聞民之病。如子之病。聞民之餒。如已之餒。百姓何有於
不親哉。欲四夷之柔也。省刑罰。薄賦歛。謹庠序之教。申孝
悌之義。鄉里識尚齒之敬。道路知事長之禮。然後固其關
防。禁其侵掠。[:#AS-8867:⿳士冖䂞]其戈革。示以恩信。四夷何有於不柔哉。欲
內外之職得其任也。命各舉所知。隨材引用。不以位微而
不錄其言。不以地寒而不取其行。稱文者授以文學之任。
然後考其文之臧否。稱武者授以兵衞之任。然後驗其武
之勇怯。稱理者授以親人之任。然後責其理之優劣。稱錢
穀者授以度支管榷之任。然後課其錢之盈虛。實者升之。
不副者黜之。其升黜皆及其所舉。故人不以黨而進。亦不
以獨而退。則內外之職。何有不得其任乎。自元和以降。宰
相閉關不接士夫。遊其門升其室者。非有世故。非有媒薦。
固不可偶頃刻之語。周公一沐三握髮。公孫宏開東閤。邴
吉不以吐車茵為過。而乃致理平。故太平之基。非一士之
功也。借如大厦崇崇。誠柱石棟梁之力。然捨其欒櫨榱桷。
此為何室哉。今天下有倒懸之急。實閣下夜以繼日籌其
事。坐以待旦思其用。忘寢食以待往來。捐金帛以給貧困
之秋也。某家且貧。讀書著文之餘。以漁獵奉甘滑。今閣下
居密勿啟沃之地。輒以漁獵為諭焉。夫漁於澤。徧水而布
罟。獵於林。被野而設罝。不徧不被。是闕其具也。及其獲魚
得兔。非一日之力。今內外百執事。亦罝罟之衆目焉。焉可
一一責其獲。又焉得以不獲而不設也。然能不縱其躍。不
漏其走。亦足助為漁獵矣。苟或不掩其走。不蔽其躍。即捕
之無虧其綱紀。則後日之漁獵。不患於遺矣。惟不以詞之
繁。試一二垂省。幸甚幸甚。
題望春亭詩序
夫樓閣亭榭之建。其名既殊。其制亦異。至於瞰江流。跨嶺
脊。延親賓。合歌樂。晴朝月夕。肆坐放懷。蓋其致一也。然則
有以位名之者。以氏名之者。以景名之者。以意名之者。取
近而言。以位名之。於洪州滕王閣是也。以氏名之。於江州
庾樓是也。以景名之者。於鄂州黃鶴樓是也。以意名之。今
見望春亭焉。望之名。愚知之矣。或曰。誌其始建之時也。其
未然乎。四時相序。春實稱首。春德發生。德合仁也。愛民之
務。莫先於仁。仁以合天。天以合仁。治道盡矣。意望者其在
茲乎。於是賦五言詩一章八句。
湖州錄事參軍新廳記
度材者定曲直於繩。較物者決輕重於衡。蓋繩無欺。衡無
私。故人所取鏡也。今使五邑之吏。枉正無所逃。千里之情。
毫釐無所差。束其內外。必蹈乎規矩。戢諸桀黠。知攝於刑
憲。斯郡主簿有繩衡之無私。為得其任矣。高陽許鎕。以前
秋曹椽端於讞獄。詔寵之。遷陟斯任。自兵興十五載。事隳
宿貫。守國之法制。稟朝之政令者。由關而東。郡亦無幾。惟
吳興遵國經。體舊章。上下謙敬。確然不渝。然此數萬衆兵
之所給。固繫於土賦。俾其役不重。歛不煩。吏不苛。民不疲。
萬目自正者。全在提其綱乎。君制事以義。制心以禮。節不
為勢易。志不為強奪。靜以督其下。故其下肅。恪以莅其事。
故其事簡。由是衆吏畏而庶務集。僅致於訟息而刑置矣。
廣明中。妖巢揭竿以犯帝閽。遂俾翠華有西南之狩。梁鄭
周秦之甲。皆閣手無所敵。凡五改火。鸞駕外駐。甲辰年。今
太守以彭門之師。擒巢於萊蕪。提其顱薦於成都。明年春。
玉輦還闕。遂以功牧於吳興。帝念殊庸。位不配德。詔加防
禦。以高其位。始開幕延賓。增吏拓制度。是取督郵之舊署。
為防禦使院。然後合功廩戶三掾之廳。移居視印繩墮於
此。夫簷楹廹則耳目泥。居處蕪。則思慮昏。今茲視於前則
淺而露。覘於後則湫而陋。得無泥與昏乎。而又藂蓧雜卉。
蔭翳階序。列衙者亂其次。授事者喪其局。交肩駢足。褻禮
虧敬。君乃命梓人。擇[:#AS-9061:⿰王褱]材。敞前楹。豁南榮。砥中唐。嚴層扄。
設外屏以肅其入也。構環廊以莊其位也。撤舊增新。擁隘
咸革。列目之物。罔不完美。覩其顯敞。則夏奪其暑。居其奧
密。則冬[:#AS-9BF8:⿰去⻏]其寒。地斯清。境斯勝。足以豁聽視。爽精神。導中
和之性。增沖澹之趣矣。君子是以知蘊智者於事敏。負才
者應用周。如水於器。方員無所滯。如絲於色。元黃無不入。
如是則化為完。易卑為高。蓋出於餘力乎。况君行已之道。
及物之利。其察也鑑焉。臧否無匿。其信也潮焉。朝夕不忒。
俗茹其正。吏飫其直。叔向所謂明察之官。忠信之長者。於
此而見矣。斤塗畢役。君以夔業於文。且謂紀年表事。春秋
之曩志也。茲廳之立。既始於我。而載祀莫紀。無乃取議於
將來乎。其為我書之。無虛美。無加飾。惟實是編。足以貽後。
遂謹而日之。請題於東墉。以記廳之始。
