欽定全唐文卷二百四十七
李嶠(六)
論巡察風俗疏
陛下創置右臺。分巡天下。察吏人善惡。觀風俗得失。斯政
途之綱紀。禮法之準繩。無以加也。然猶有未折衷者。臣請
試論之。夫禁網尚疏。法令宜。則法易行而不煩雜。疎則所
羅廣而無苛碎。竊見垂拱二年。諸道巡察使所奏科目。凡
有四十四件。至於別準格勅令察訪者。又有三十餘條。而
巡察使率是三月已後出都。十一月終奏事。時限迫促。簿
書填委。晝夜奔逐。以赴限期。而每道所察文武官。多至二
千餘人。少者一千以下。皆須品量才行。褒貶得失。欲令曲
盡行能。則皆不暇。此非敢惰於職而慢於官也。實才有限
而力不及耳。臣望量其功程。與其節制。使器周於用。力濟
於時。然後進退可以責成。得失可以精覈矣。又今之所察。
但準漢之六條。推而廣之。則無不包矣。無為多張科目。空
費簿書。且朝廷萬機。非無事也。機事之動。恒在四方。是故
冠蓋相望。郵驛繼踵。今巡使既出。其外州之事。悉當委之。
則傳驛大減矣。然則御史之職。故不可得閑。自非分
州統理。無由濟其繁務。請大小相兼。率十州置御史一人。
以周年為限。使其親至屬縣。或入閭里。督察姦訛。觀採風
俗。然後可以求其實效。課其成功。若此法果行。必大裨政
化。且御史出持霜。入奏天闕。其於勵已自修。奉職存憲。比
於他吏。可相百也。若其按劾姦邪。發摘欺隱。比於他吏。可
相十也。陛下試用臣言。妙擇賢能。委之心膂。假溫言以制
之。陳賞罰以勸之。則莫不盡心而效死矣。何政事之不理。
何禁令之不行。何妖孽之敢興哉。
請減員外官疏
自寶命中興。鴻恩溥及。唯以爵賞為惠。不擇才能任官。授
級加階。朝廷多改。正缺不足。加以員外。非復求賢助理。多
是為人擇官。接武隨肩。填曹溢府。無益政化。虛請俸祿。在
京則府庫之財殫竭。在外則黎庶被其侵漁。伏願微惜班
榮。稍減除授。使匪服之議。不興於聖朝。能官之謠。復光於
曩載。
請輟近侍典大州疏
竊見朝廷物議。遠近人情。莫不重內官輕外職。除授牧伯。
多是貶累之人。風俗不澄。實由於此。望於臺閣侍監。妙
賢良。分典大州。共康庶績。臣等請輟近侍。率先具僚。
諫建白馬坂大像疏
臣以法王慈敏。菩薩護持。唯擬饒益衆生。非要營修土木。
伏聞造像稅非戶口錢出。僧尼不得州縣祗承。必是不能
濟辦。終須科率。豈免勞擾。天下編戶。貧弱者衆。亦有傭力
客作。以濟糇糧。亦有賣舍貼田。以供王役。造像錢見有一
十七萬餘貫。若將散施。廣濟貧窮。人與一千。濟得一十七
萬餘戶。拯饑寒之弊。省勞役之勤。順諸佛慈悲之心。霑聖
君亭育之意。人神胥悅。功德無窮。
上中宗書
元首之尊。居有重門擊柝之衛。出有清警戒道之禁。所以
備非常。息異望。誠不可易舉動。慢防閑也。陛下厭崇邃。輕
尊嚴。微服潛遊。閱廛過市。行路私議。朝廷驚懼。如禍產意
外。縱不自惜。柰宗廟蒼生何。又分職建官。不可以濫。傳曰。
官不必備。惟其人。自帝室中興。以不慎爵賞為惠。冒級躐
階。朝陞夕改。正闕不給。加以員外。內則府庫為殫。外則黎
庶蒙害。非求賢助治之道也。願愛班榮。息匪服之議。今文
武六十以上。而天造含容。皆矜恤之。老病者已解還授。
員外者既遣復留。恐非所以消敝救時也。請勅有司。料其
可用進。不可用退。又遠方夷人。不堪治事。國家向務撫納
而官之。非立功酋長。類靡俸祿。願商度非要者。一切放還。
又易稱何以守位曰仁。何以聚人曰財。今百姓乏窶。不安
居處。不可以守位。倉儲蕩耗。財力輕殫。不足以聚人。山東
病水潦。江左困輸轉。國匱於上。人窮於下。如今邊場少疎。
恐逋亡遂多。盜賊㣥行。何財召募。何衆閉遏乎。又崇作寺
觀。功費浩廣。今山東歲饑。糟糠不厭。而投艱[:#AS-8DAF:⿰⻏戹]之會。收庸
調之半。用吁嗟之物。以榮土木。恐怨結三靈。謗蒙四海。又
比緣征戍。巧詐百情。破役隱身。規脫粗賦。今道人私度者。
幾至數十萬。其中高戶多丁。黠商大賈。詭作臺符。羼名偽
度。且國計軍防。並仰丁口。今丁皆出家。兵悉入道。征行租
賦。何以備之。又重賂貴近。補府若史。移沒籍產。以州縣甲
等。更為下戶。當道城鎮。至無捉驛者。役逮小弱。即破其家。
願許十道使訪察括舉。使姦猾不得而隱。又太常樂戶已
多。復求訪散樂。獨持叢鼓者已二萬員。願量留之。餘勒還
籍。以杜妄費。
謝譴讓狀
臣特蒙天慈。擢在樞近。恩私屢及。寵命頻加。粉骨糜軀。雖
久誓於心府。纖埃滴水。竟無補於川岳。是用晨宵載惕。啟
處增慙。素自庸愚。加以疾疹。心緒遺忘。耳目昏沈。實恐虛
曠天工。傾敗鼎餗。伏思大臣引咎之義。輒露微軀陳力之
請。豈敢避鞅掌之職。就優游之閑。臣每思古人。竊仰遺事。
充國則臥而陳策。子囊則死不忘忠。臣自念妨賢。甘從屏
退。敬竭芻蕘之議。庶裨日月之明。所以固欲辭違。昧冒陳
上。智識庸短。自速[:#AS-8FBB:●]尤。伏奉綸言。俯垂怪責。心膽飛越。五
情無厝。跼天蹐地。伏待刑科。死罪死罪。無任戰懼之至。謹
詣明福門奉狀陳謝以聞。
上雍州高長史書
八月十五日。三原縣尉趙國李嶠謹再拜奉書明長史執
事。嘗聞諸師曰。易稱君子或出或處。蓋君子與時消息。從
道汙隆。故其處則閉重元。坐虛白。龍盤鳳峙。桂郁蘭芬。下
生川嶽之氣。上發星辰之象。其出則摛景光。吐文質。風雲
相召。日月爭明。撫八翼而登太階。提七星而酌元氣。夫然。
故終始亨吉。進退利貞。今嶠當休明之期。權去就之分。滄
洲密邇。未貞嘉遁之名。閶闔洞開。不列亨衢之步。顧嘗希
仕尺寸。徇祿斗升。僮僕之與鄰。趨走之為役。婆娑塵垢之
下。踸踔藩籬之際。區區短懷。亦云可見矣。抑貧賤實難降
志。顛沛不可違仁。是用終夜九迴。一朝三省。懼斯言之或
玷。將細德之為累。至於有文無害之政。得玉喪寶之談。服
以周旋。庶乎聞達。然以守其愚直。任此拙難。入門無為言
之侶。出谷䍐求聲之援。生平琴曲。惟以下調相哀。疇昔朋
遊。詎有中人見識。誠不幾乎幽蘭芳蕙。實有愧乎枯木朽
株。自獲忝微班。預聞賤事。佩紛綸之雅訓。承肅穆之清塵
有日矣。亦曾越嚴序。趨下風。希口吻之芳音。候眉宇之陽
氣。而堂上百里。鬷明無撤器之因。門下三千。毛遂乏處囊
之地。雖願披心膽。欲進款誠。雲漢逾邈。風流遂遠。夫客果
有能。不孤彈劍之食。士實難盡。誰知執矢之工。此昔人所
以慷慨於神交。慇懃於知已者也。伏惟君侯日門翔照。天
池撫翼。廚開銘鼎。庭列歌鐘。吐亹亹之言。植堂堂之望。河
陽春樹。開四照於詞林。洞庭秋水。清九流於心鏡。若夫標
置度量。權衡物理。蕭公畫策。不探宏遠之規。孟子持籌。未
極精微之數。粵若登金闕。排玉堂。利見九五。差蹤二八。或
奏昌言。伏丹墀而心啟。或迴天獎。憑紫樞而目送。南宮祕
署。出入生光。西京神輔。指麾成俗。固已羽儀振鷺。黼藻㣥
龍者焉。下走家本燕南。君侯昔臨趙北。負書懷刺。方致維
桑之感。賁帛翹車。幸枉錯薪之薦。愷悌之慈允洽。敷腴之
好不忘。洎解褐中林。易農下邑。希光東壁。猶是貧女舊鄰。
激水西江。非復達人前惠。鄙賤之質未改。提獎之恩已別。
昔時薑桂。早因得地而生。今茲桃李。翻以無言受棄。豈非
時亨其會。命塞其通者乎。今餘秩無幾。解巾有日。便當斂
襟初服。收拙後塵。何去何從。罷龜策之臧否。自開自落。任
天地之榮枯。宜其卷舌吞聲。滅影削跡。不干執事之紀。無
煩左右之聽。徒恨勤誠累歲。而丹慊不通。服道彌年。而白
頭成諺。所以低迴岐路。抒軸蓬心。搦翰操觚。而不能自已
者也。夫引往納來。江海所以深廣。損上益下。乾坤所以光
大。是以虛已之求。有屈位而伸道。汎接之愛。或開懷而受
物。乃能崇峻官垣。扃鑰閫奧。使屬睇之目。隔愈深而照窮。
仰止之心。限彌高而望絕。御賓以之失位。篲客以之亡門。
將恐慕義之夫。思為黃鶴之舉。企景之客。不作真龍之遊。
願君侯垂古人之風。申國士之分。假其白璧之契。接以黃
金之言。不忽當年。要之卒歲。則重如熊掌。府中饒取義之
賓。輕若鴻毛。節下有徇身之士矣。敢薦狂妄。惟君侯擇焉。
嶠再拜。
與雍州崔錄事司馬錄事書
月日。三原縣尉趙國李嶠謹再拜致書於崔錄事司馬錄
事執事。嶠聞彩異彰施。不足以遇離婁之目。聲殊操暢。未
可以接延陵之耳。況乎元黃莫主。宮徵舛節。將何以移於
好事。藉賞知音者乎。伏惟公等思侔天假。道合神契。清襟
與秋水俱映。縟藻共春葩競發。風雲感其聲律。牆仞深其
閫奧。羽陵緗。遙開博綜之門。洞庭金石。近入鏗鏘之韻。固
以重規坐右。連華史筆。深思匠之真筌。畢文心之能事。嶠
學術蕪淺。才藝寡薄。弓冶遺業。獨事斯文。而衣冠後進。多
慙接武。頃以三餘暇景。四時風月。斗酒娛樂。嚶鳴感召。春
還江北。時興楚客之謠。木落淮南。乍動潘生之思。有同狂
簡。無近雅什。不意頻降德音。猥垂訪逮。恭承嘉惠。揣摩虛
寡。鑒淄水而慙容。遵壽陵而恧步。但以螢燭光耀。尚增輝
於暘谷。畎澮微流。且朝宗於水府。敢緣斯義。上呈如別。大
夫攄思。空擬於登高。小子裁章。顧羞於調下。某再拜。
與夏縣崔少府書
安成足下。伏聞高義之日久矣。緬維徽範。虔想德音。山川
闊契。風月勞心。何嘗不煎九迴。苦百慮。向清風而披襟。仰
高門而企躅。然執事者。庸詎知哉。蓋理或冥符。雖違必契。
物有彙感。雖遠必臻。龍虎鬱風雲。魚龍歸林壑。同聲相應。
孔父精微之書。同翼共飛。馬生通博之史。僕竊不遜。仰希
古人。以為天下襟期。四海兄弟。款平生於千載。感氣義於
一言。道或乖。膠漆不能同其異。志苟合。楚越無以異其同。
萬里比鄰。寧須㣥聚而會。百年叶契。何必偃伏而遊。昔者
鍾君西入。邀蔣生為臭味。延陵北遊。款國僑為舊識。斯並
未言而信。不介而親。芬若椒蘭。婉同琴瑟。何哉。誠相期之
有素也。若下官者。落拓無繫。支離少合。何嘗效一藝於友
朋。關一奇於卿相。形淪散宂。名棄草澤。通人未曾接賞。談
士不以挂言。行為誚累。動成嗤鄙。然敢獻區區之心者。徒
以螢燭之光。不逮日月。而稟照之理同。涓滴之水。無覬江
河。而體潤之原一也。故輒布之於左右。以為魏蜀兩俊。可
復生於今。吳鄭兩賢。不獨美於古。此褊心所度。足下豈有
意耶。且僕智不效於一官。謀不周於千慮。德慙季路。訴甚
伯寮。畏此書。就茲文墨。首路之日。馳情下風。不謂燕雀
聯翩。鴻鵠已遠。形留神往。室邇人遐。孤此宿心。延佇何極。
然喜遇賢季。得抒幽襟。直置心許。居然目擊。竊以通家自
任。更將覩奧為歡。聊下拂塵之榻。便登勒銘之座。芝蘭在
室。久久逾芳。花萼連枝。韡韡交映。徒觀其室居閒曠。庭草
蕪沒。高窗納景。密樹栖煙。筵有邱中之琴。案有濠上之帙。[:#AS-9061:⿰王褱
]情落落。無事草元。虛館陰陰。自然純白。此傲吏之遺賞。
高人之遠致也。加復披玩華藻。終朝忘倦。珠明玉潤。霞蔚
雲舒。符彩相燭。稀聲閒起。雕逾繪素。采奪華蟲之飾。韻動
旋宮。響入飛龍之奏。三月忘味。疇足為多。一朝投筆。於是
乎在。想望光景。若覩清顏。下官才不逮人。學非通敏。徒以
聞長者之餘論。忝好事之末流。有時感激。斐然牽課。但短
綆之才。嗟於不及。挈瓶之智。患在屢空。頃者關塞羇遊。風
塵旅泊。抒情歌事。略有短篇。未足追踵詞人。亦以言其所
志。竊不自外。思知音。所冀南郢之聲。時參委巷。東里之潤。
或被庸章。則駑駘獲薦於九方。腹背可儔於六翮矣。仍恐
豚肩禱薄。未足享盈車之報。犗餌非香。不能致吞舟之獲
耳。僕事已清白。尋就西轅。仰承背夏涉秋。方期戾止。契闊
不會。我勞如何。勉敬風猷。時敦景行。李某諮。
上巡察覆囚使歷城張明府書
月日。涇州安定縣尉趙國李嶠謹再拜上書明公足下。側
聞幽明三光。止水洞窮神之察。雷電六爻。連山繹噬膚之
象。是以金祇獻序。肅帝典於秋霜。瑞節宣風。播皇華於春
澤。鷞鳩司讞。黃沙俟清問之仁。神獬摧姦。素飛惠文之筆。
賓舜門而佇穆。指軒郊而靜害。(一作豁疑)分聽之寄。其在茲乎。
伏惟某公孤官授社。昂臣疏宗。登雅譽於祥鳧。照禎黻於
瑞鵲。青衣西指。標玉壘之英詞。紫蓋南浮。燮金陵之閒氣。
若乃地華承懿。天才嗣武。連十珥於中陽。疊雙都於上國。
遺編默覽。粹識表於神聰。化池昭業。精藝鄰於聖道。仙查
泊宿。懸河通博望之津。天口飛鉗。鬼谷禪縱橫之術。文用
足矣。學而優矣。然後銅章底務。絃佩維襟。泱泱大風。汎游
歌而成韻。巖巖崇岫。應宓琴而度曲。誠招異感。春狎仁童。
德憚靈遊。夜呼神女。屬二星齊鶩。八駿駢驅。議馬良規。茲
承不冤之裔。誅狼駿概。是寄埋輪之風。廼者繡衣耀日。錦
傳詢風。下璿樞而稟渙。劑玉關而致職。宰鮮東夏。舊辯淄
澠。道鼠西源。近分涇渭。鎬池十乘。端衡制其輕重。清河二
天。直繩糾其枉紊。故使神雞輟唱於酸吻。夜鵲緘謠於
苦哀。寘剗束薪之苛。食苗愜甘荼之戮矣。嶠西垂之賤吏
耳。技非專業。未始存於劍書。迹惟太。居然弊於刀筆。頃以
亨衢覩物。窮路迷方。自谷䍐求聲之資。挺險無擇陰之暇。
是用沿流委逝。遇抵而止。乘日愒景。沍陰斯芘。而涸鱗不
懸於枯肆。更想江湖。衰羽未摧於墜繳。緬窺雲漢。退求鄙
尚。旋顧微軀。雖質異鳳毛。飾慙豹鞟。然嗣徽良冶。挹道聖
衢。至於組織身文。筌蹄意象。照神交於千載。得奧旨於三
復。貞筠範操。秉楛羽以銘丹。秀蕤敷。搴菁華而抒素。砥礪
希割鉛之效。巾緹庶沾玉之資。豈期事以命迍。迹隨宂擯。
沈泣與涇泥共滓。悲歌將隴泉俱咽。彩叨靈鑒。觖三獻而
孤憤。影昧天機。懷九方而累悒。顧以為探幽詣極。元宰之
貞分。閱祕甄微。知音之妙賞。且夫清英傃雲。出於煨燼之
末。光華孕日。生自泥沙之下。是知賤有可尊。明眸不忽。陋
而或寶。清耳無遺。明公銜綍帝廷。彯纓天闕。片言之賞。飛
闞言於日署。尺一之奏。抗陳德於星階。伏冀晰鑒蘭苗。綴
思茅茹。俾夫集螢收曜。攀若華而翳景。射鮒堙流。泝扶津
而飲液。野籟叶編鐘之韻。甘藜味和鼎之滋。則樹李其緘。
反拋(疑)知執。昔鯷濱據地。抗嘉言於直指。龍門蹈
閫。邀遠好於司隷。兩賓不嫌於黷進。二主無忤於歡接。並
雕芳憲序。灼美清流。然則古之望今。亦猶今之視昔矣。投
翰魄沮。授心馳。不宣。某頓首。
荅李清河書
君白。辭閒累月。益深勤系。秋後尚熱。惟兄動靜云云。君粗
爾推免。昨自歷亭路還至臨清。展一慟於崔氏。舉目酸咽。
良不可任。變故幾何。氣序遄革。舊館荒毀。殘蟬悲鳴。夫情
生於有情之地。古人所以登峴山而淚下。聽鄰笛而淒涼。
誠有以也。亡友崔生。才高位下。盛年夭閼。同志遽絕絃之
傷。有識深埋玉之恨。此而可忍。孰不可忍。其藻綴鮮華。姿
彩秀舉。故巳久處大府。呈諸水鏡。可略言也。所未盡者。此
君幼無怙恃。終鮮兄弟。有田一廛。桑竹靡樹。孀姊返室。諸
甥數門。移愛敬之慕以奉之。假友悌之歡以臨之。貧病為
感概之資。羇栖無學植之伴。終能抗跡泥滓。高步京華。交
結盡一時之俊。文章滿談者之口。亦為難矣。加以重襟期。
敦賑施。良辰美景。故或自遠而至。一俎一觴。繼以繒紵。亦
無絕於時。所以薄俸不資於目前。孤高遠遺於身後。古人
稱清吏真不可為者。豈徒言哉。兄仁及遺[:#AS-9BD1:⿱竹替]。禮縟追賻。千
古之下。凜然而高。凡百賓寮。孰不激節。然其懸罄之室。所
費多端。舊業偃師。交質他族。淹泊已及。又頻濟施。贖莊之
餘。颯爾復盡。今授衣附及。窀穸有期。合門嗷嗷。靡所控告。
亡友卒日。惠愛若人。吏甿追感。道路屑泣。而書是懼。贈襚
莫申。夫所以惡貪饕而懲貨賄者。豈不憑怙作威。紊我公
道耶。今則異於是。積東里之仁。既將萬化同盡。企西江之
潤。方為萬口所懸。適足以重仁恩而敦教義也。惟兄實深
圖之。儻一言辱及。㣥願獲申。豈惟崔氏獨受其賜。亦二三
朋友所佩服焉。幸甚幸甚。明日西上。不果拜辭。伏惟珍重。
上高長史述和詩啟
某啟。近於錄事參軍杜延昌處。伏見公秋月遙想洛城十
韻之作。曲中之妙。傳乎郢客之聲。天下之珍。得自隋侯之
掌。鳳鳴六呂。龍文九光。駭屬奇觀。相趨動色。若乃政理餘
隙。翱翔多暇。臨八水之高秋。企三河之上國。衣冠濟濟。入
青瑣而步丹墀。車馬喧喧。下銅衢而赴金谷。人物仙舟之
會。風塵俠窟之遊。莫不屬想心目。託情謠詠。九迴靈府。遙
馳雨露之郊。千里神畿。近接風雲之思。雕文將錦綉同美。
惠氣與芝蘭等馥。用過秦肆。懸輕呂氏之金。持入周京。即
貴洛陽之紙。足使兩都賓主。羞談翰墨。二陸兄弟。恥論詞
賦。死者可作。賈生為入室之徒。來者難誣。潘子得扶輪之
地。某學異通敏。才非沈鬱。刀筆為吏。趨馳之歲月已多。黼
藻成文。雅頌之風流尚缺。平原從者。終慙入楚之遊。闕里
門人。空積後陳之歎。徒以夙承光彩。早延提拂。曾將薄伎
見知。思以庸音自效。輒忘固陋。敢有和歌。登卞肆而論寶。
入夔門而撫節。擬託非倫。揣摩增靦。謹啟。
神龍歷序
昔者龍負河圖。八卦列明時之象。龜呈洛字。九疇開叶紀
之文。青巖啟而六甲飛。黃壤堙而五行缺。故知乾筴遠。坤
符靈。祕法效用。常邀乎聖期。研幾測深。必貫於神道。皇軒
於是乎合而不死。帝皡於是乎推而致福。自重黎並命。叔
仲分官。理八節而調四時。部三元而齊七政。權衡度律。在
虞夏而兼修。正朔陰陽。及殷周而備舉。既而王風版蕩。戰
國縱橫。瞽史忘三家之言。疇人失二官之業。履端闕而歸
餘壞。攝提差而孟陬殄。廢時亂日。非直羲和湎淫。亡甲喪
子。豈唯商辛暴虐。漢興草創。肇謀紀綱。而方士異詞。天官
橫議。張倉從甲乙之術。未叶變通。鄧平用丁丑之元。旋聞
疎闊。當塗圯隔。典午陵遲。戎狄升僭偽之壇。㝢縣乏神祇
之主。三辰九野。壓析景而分躔。二象七衡。孰當期而合度。
建元高而不競。沿木火而無譏。興百代之闕文。復千齡之
大統。匪我昌運。疇能離此。國家草昧區夏。權輿品物。萬方
同會。獄訟之往南河。五緯運謀。神靈之入東井。然元珪受
命。紫籙登樞。回玉斗而察璿璣。把珠囊而膺歷數。勤於水
土。大禹之平滌山川。禮乎方圓。高辛之迎送日月。應天神
龍皇帝大橫綦極。元良繼體。乃神乃聖。三王接袂而扶轂。
允武允文。五伯連衡而擁篲。於是乎東明捧日。西掖占風。
南震雄王之廛。北清驕子之落。粟同水火。人類胥庭。犴圄
徒施。干戈不用。上庠講道而宣化。比屋畊田而鑿井。功成
理定之業。協律登歌。疇德瑞聖之符。陳郊謁廟。萬官咸事。
百度已康。猶且存省闕遺。徵求典故。以為欽若歷象。哲后
之恭天事神。敬授人時。明君之勸農闢土。自麟德創紀。四
十餘年。雖斗憲未移。而渾儀漸變。蔡伯喈所謂術無恒是。
洛下閎所謂歷後當差。昔太初肇規。便易高皇之制。元和
新造。旋移孝武之法。因時通變。厥有前聞。爰命典司。更從
刊正。金紫光祿大夫行祕書監駙馬都尉上柱國楊慎交。
鐘鼎貴遊。山河寶氣。赤泉疏社。軒裳接於五公。朱輪贈言。
翰墨連於七子。資玉環之舊德。擁金埒之新慶。簫吹鳳管。
朝昇烏鵲之樓。漸(疑)閱龍章。暮下麒麟之閣。臨西山典籍
之府。總東壁文章之事。九源百氏之說。盡入胷襟。六家三
統之書。咸歸掌握。永言董率。實竚詳明。左散騎常侍兼修
國史上柱國陳留縣開國公柳沖。望重[:#AS-9BD1:⿱竹替]纓。才高瑚璉。家
風推其直道。帝範藉其謨明。吐白鳳而草元言。垂紫貂而
步黃閣。參司國典。時望允諧。副掌天書。朝寄斯在。鎮國大
將軍右驍衛將軍知太史局事迦行志中散大夫守禮部
侍郎上騎都尉嚴善思正議大夫行太史令上護軍傅志
忠等。或禮閤兵鈐。以賢才而入用。或天門地理。緣道術而
見知。皆學富偃韋。藝超甘石。窮神盡智之妙。闇落銅丸。測
遠窮高之方。懸裁玉表。朝請大夫行太史局令瞿曇悉達
朝請郎行司歷徐保文承議郎行司歷南宮說等。或善分
天部。或工言算法。稽長短之效。無煩於驗讖披圖。察休咎
之徵。非假於登臺上庫。凡此衆哲。各承朝委。悉達等則專
司課務。據覈其真。志忠等則監共討論。用裨其闕。雖異體
而各術。並同心而合契。於是精研六位。通考十端。立東西
之定儀。採南北之遺事。會數於天九地十。起元於子二丑
三。追日暮之行。按星分之度。以推四時之發生。以步三元
之盈縮。然後分至啟閉。無愆於玉衡。弦望躔離。必應於銅
史。纔窺幽室。巳見飛灰。雜候清臺。仍看合璧。追論古法。師
驗前章。八十一寸為日分。徒言精密。六百八年為歲紀。終
非允當。歷祀之所紕繆。異端之所穿鑿。莫不裁之繩準。格
以銓衡。究天道之精微。開日官之軌憲。容成再出。不能參
黍累之功。壽王重生。無以議分毫之失。豈比夫時乖兩閏。
始載鄒人之語。亥有二首。方聞絳老之年。序臨安寧。歲次
強圉。皇帝撫天下之三載也。珍圖改御。寶歷初調。授以丹
鳳之官。頒以元鳥之署。候耕耘之節。非藉杏花。亶昏夕之
期。詎須蓂葉。參幽明而制術。邁古今而垂範。玉儀既正。金
鏡逾明。知聖祉之無疆。識懷生之永泰。元符允合。可以觀
天地之心。能事畢甄。可以為帝王之式。盛矣美矣。無得而
稱。紀次勒成。名曰大唐神龍歷云爾。
