欽定全唐文卷七百九十三
王徽
徽字昭文。京兆杜陵人。大中十一年登第。乾封初累拜中
書舍人。賜金紫。遷戶部侍郎學士承旨。改兵部。轉尚書左
丞。廣明元年以戶部侍郎同平章事。黃巢入潼關。汙賊偽
命。乘間奔河中。授兵部尚書京城四面宣慰使。以收復京
師功加左僕射。光啟中領昭義節度使。充大明宮留守京
畿安撫制置修奉使。進檢校司空御史大夫。權京兆尹。累
為太子少師。貶集州刺史。沙陀逼京師。召拜吏部尚書。封
琅琊郡侯。襄王熅僭號。迫作誓牒。徽托手疾不署。熅平。授
御史大夫。復拜太子少師。昭宗立。授吏部尚書。進右僕射。
大順元年卒。贈司空。諡曰貞。
創築羅城記
皇帝改元之六年。諸道鹽鐵轉運兼鎮海軍節度等使開
府儀同三司檢校司徒中書門下平章事燕國公高駢奏。
臣前理成都。築大城。請紀其事。上命翰林學士承旨臣王
徽授其功狀。臣徽承詔。再拜上言。夫外戶不閉。雖前聖之
格言。設險以居。乃有國之雄制。用是則光昭振古。勢讋遠
夷。不有高墉。曷稱巨屏。我之奧區。粵惟井絡。繁阜昌熾。標
出宇內。先是蜀城。既卑且隘。象龜行之屈縮。據武擔之形
勝。里閈錯雜。邑屋闐委。慢藏誨盜。城而弗羅。矧乎西束江
山。南控烏滸。疆理澒洞。舊貫因循。日居月諸。殆逾千祀。漢
魏以還。英豪迭處。至若公孫述之桀黠。諸葛亮之經營。曾
不指顧留心。乘機制禦。斯蓋天藏盛烈。神貯嘉謨。俾集元
功。式耀雄武。自二紀以降。邊郡戒嚴。有虧懷柔。或阻琛賮。
雖負山川之險。且乏金湯之固。上顧相臣曰。朕以不德。化
罔被於四夷。惟是西南。載罹俶擾。深軫予衷。將若之何。丞
相進曰。陛下以睿哲照臨。臣輔理不能敷聖澤。以懷異俗。
俾流毒於益人。臣之罪也。然黃帝有版泉之役。放勛興丹
浦之師。周逐獫狁。漢備匈奴。是知猾亂。自古皆有。其所以
滌厲梗致時雍。乃在進任忠賢。馳驅英雋耳。臣伏見今天
平軍節度使駢。即威武公崇文之孫也。威武在元和中。劉
闢以蜀叛。憲祖殷憂。擇其所以代之者。由是允膺聖獎。能
以部兵復梓州。統大軍平玉壘。大節大忠。煥乎典冊。駢能
不墜其業。益大其門。既席勳烈之資。克善匡扶之志。材超
衞霍。氣蓋關張。忠孝兩全。河山繼誓。聿修厥德。自成名家。
馳譽石麟綽有美稱。其守天水。邊塵不驚。戎律既申。將略
克舉。俄而交趾淪陷。有命遄征。既復土疆。遂錫鈇鉞。則馬
援銅柱。楊僕樓船。步驟之間。莫得倫比。固以威張惠浹。後
勁中權。五年於茲。海波不動。朝廷方期拔用。不可久留。爰
命徵還。彌增寵澤。時屬龐勛始潰。鄆方未寧。駢則再登帥
壇。復開將幕。士絕朝飢。犬無夜驚。威加鄰部。化敷蜀城。相
印以之疇庸。和門為之增氣。恭以憲宗錄崇文定蜀之勳
也既如彼。陛下念駢復交理鄆之勤也又如此。俾榮舊履。
重建高牙。必致師貞。可期俗阜。上曰俞。爾惟代天其行之。
於是詔駢復以丞相擁節。去汶陽趨錦里。至則詢問疾苦。
樹置紀綱。巡按封域。周覽郛郭。且曰。夫療疾者必在藥乎
心腑。然後可以堅四支。植木者必嘗澤乎本根。然後可以
茂柯葉。今城之於蜀。其由心乎。其由本乎。則知不理於近。
曷能致遠。不固其內。安能保外。未有不謀而能成。不壯而
能威。不勞而能逸者也。於是擇地量材。拓開新址。分命支
郡。以令屬邑。乘時就役。靡不適中。吏不敢欺。人不敢怠。岷
峨之下。忻忻子來。昔梁伯亟城。人疲弗處。子囊築郢。見誚
於時。曷若駢能度其宜。樂用其士。圖難於易。去危即安。環
以大城。用冠諸夏。其功固以相萬矣。惟蜀之地。厥土黑黎。
而又墝埆。版築靡就。前人之不為。非不為也。蓋不能也。惟
駢果得衆心。克成大績。鳩工揆日。不[:#AS-8FBB:●]於素。十旬之中。屹
若山峙。南北東西凡二十五里。擁門却敵之制復八里。其
高下蓋二丈有六尺。其廣又如是。其上袤丈焉陴四尺。斯
所謂大為之防。俾人有泰山之安矣。而甃碧塗塈。既麗且
堅。則制磁飾頳。又奚以異。其上建樓櫓廊廡。凡五千六百
八間。[:#AS-8F57:●]梠櫛比。闉闍鱗次。綺疏掛斗。鴛瓦淩霄。若飛若翔。
如偃如仰。栖息烏兔。炫熀虹蜺。龍然而縈。霞然而橫。望之
者莫不神駭而氣聳。目眙而魂驚。其始也。咸謂冥助。似非
人力。其外則繚以長堤。凡二十六里。或引江以為塹。或鑿
地以成濠。則方城為城。漢水為池。又何以加焉。是知摩壘
者不復矜其能。擊柝者足以抗其敵。所謂能禦大菑。能捍
大患者也。其舊城周而復始蓋八里。高厚之制。大小之規。
較其洪纖。可得而辨矣。况乎扼束都會。襟帶地形。險易之
狀斯呈。強弱之方可見。自秦惠王疏翦山林。以通中夏。及
李冰為守。始鑿二江以導舟楫。決渠以張地利。斬蛟以絕
水害。沃野千里。號為陸海。由冰之功也。漢文翁置學校勸
人受業。行爼豆獻酬之禮。於是儒雅之風作。洎威武伐叛。
擒大憝而新其人。玉石不得俱焚焉。西蜀至今稱之。駢之
來鎮。肇興武備。俶有禦衝之事。夫然後不為外羌之所窺
矣。惟蜀之人。自冰與翁。自威武暨駢。乃獲佑於天者四。天
之於蜀厚矣。長雲斷岸。莫得而隳。古往今來。何嘗能覿。傳
不云乎。人保於城。城保於德。觀駢之政。可謂保城與人矣。
向非挺生俊傑。來弻聖神。則孰能建絕代之遺功。創一時
之偉績者乎。况夫高不可踰。堅不可觸。俯瞰天表。方駕馬
足。銷吞祲沴。亘壓咽喉。訖使豺狼耳之而色沮。目之而膽
褫。是謂不爭而勝。不戰而服者也。新城成。詔加大司徒。封
燕國公。旌殊休也。重以萑苻充斥。荊楚傷夷。遂加威望。茲
用底寧。弓矢專征。銅鹽劇任。安危攸繫。一以委之。往哉荊
渚。荊渚既清。又徙金陵。金陵以平。救鄢郢之剽殘。拯江湖
之焚溺。期月之內。罔不樂康。若乃考其才。稽其用。所至難
息。所施利興。智無不周。技無不達。韜鈐捭闔。固自生知。詩
禮幾微。雅當師道。雖羽書疊至。應用如神。加以詞鋒莫前。
筆力遒勁。屢獻平戎之策。每陳憂國之誠。抑又城府坦平。
器宇冲邃。祿利不盈於私室。夙宵無怠於公家。叚熲在邊。
未嘗蓐寢[:#AS-FBEE:●]八。羊偘待士。靡顧囊裝。崖岸不可得而臻。波
瀾不可得而際矣。所謂社稷柱石。川嶽英靈者也。則知駢
如何臣。城如何功。嗚呼。天贊其謀。地襲其固。非吾君不能
用其才。非臣誠不能就其事。故曰為可為於可為之時。則
勳乃見。城由駢而成。駢由君而聲。城既牢矣。人既休矣。宜
乎讚盛德之形容。叙勳賢之丕烈。恭以操觚載事。作者為
難。臣非其人。何以稱此。將欲刊諸貞石。寘彼坤維。垂於無
窮。期乎不朽。屬詞愈拙。染翰增慚。銘曰。
惟蜀之疆。擁抱岷梁。斗絕諸夏。裂為一方。啟達上國。肇自
秦強。壯者五丁。導彼青冥。鑿巖而梯。飛棧以行。動猶鳥逝。
舉若猨輕。漢人既遷。言語乃通。眇邈千祀。遂參華風。界彼
卭滇。靡設鍵關。在古侵殘。為蜀之艱。唐被聖德。間仍兇慝。
猖狂逾紀。吞噬無已。芟獮楚驅。甿不寧居。皇帝踐祚。驚嗟
震怒。爰擇藎臣。推轂以付。時惟燕公。撫俗訓戎。碩畫宏規。
神輔其衷。經始新城。心術潛形。乃告編人。版築云興。相彼
井[:#AS-9761:⿰⿸厂墨⻏]。觀於封部。謂茲郡邑。量其戶賦。劃界指期。莫敢踰度。
蜀人未安。待城以歡。蜀士方危。待城而威。阡陌繩直。門閭
棋布。外聳風雲。內扄貔武。卉木蔥蒨。麗譙輝映。戎馬夜寧。
戈鋋晝靜。蜀山㟼㟼。蜀江滔滔。寇不敢窺。人不知勞。險而
不煩。峻而不譁。去來出入。嬉嬉一家。燕公之德。其誰與鄰。
燕公之功。式利於人。德入人深。功流不極。勒名天隅。為臣
表則。中和四年記。
請車駕還京表
昨者狂寇將逃。延災方甚。而端門鳳峙。鎮福地而獨存。王
氣龍盤。鬱祥煙而不散。足表宗祧降祉。臨御非遙。今雖初
議修崇。未全壯麗。式示卑宮之儉。更凝馭道之尊。且肅宗
纔見捷書。便離岐下。德宗雖當盛暑。不駐漢中。故事具存。
昌期難緩。願迴鑾輅。早復京師。臣謬以散材。叨膺重寄。閉
閤深念。拜章屢陳。審時事之安危。繫廟謀之得失。臣雖隨
宜制置。竭力撫綏。如或鑾駕未迴。必恐人心復散。縱成微
效。終負殊私。勢有必然。理宜過慮。以茲淹駐。轉失機宜。實
希永挂宸聰。亟還清蹕。
辭澤州節度表
臣聞量才授任。本切於安人。奉上推忠。莫先於體國。臣早
逢昌運。備歷華資。止仗竭誠。幸無躁迹。六年內值。雖叨待
從之榮。一日台司。未展匡扶之志。敢忘急病。用副憂勤。况
重鎮兵符。元戎相印。特膺寵寄。出自宸衷。豈合憚勞。更陳
衷款。但以鄭昌圖主留累月。將結深根。孟方立專據三州。
轉成積舋。招其外則潞人胥怨。撫其內則邢將益疑。禍方
熾於既焚。計柰何於已失。須觀勝負。乃決安危。欲遵命而
勇行。則寢興百慮。思奉身而先退。則事體兩全。伏乞聖慈。
博求廷議。擇其可付。理在從長。免微臣負懷寵之譏。使上
黨破必爭之勢。觸藩知難。庶無愧於前言。報國圖功。豈無
伸於此日。
劉恭伯
恭伯。大中時人。
壽州護軍大夫梁公創制功績記
大中戊辰歲。帝命侍臣梁公承乂護軍戎於壽陽郡。其至
之日。乃言曰。茲地之廣。控淮肥之川。壓荊楚之要。兵多而
稼稀。俗薄而人囂。非通於吏理者。曷能保和之。今常待渾
公。政成而理平。俗泰而人安。消災沴為和氣。變凶荒於壽
域。上下胥悅。人其泰寧。公之致政也如是。我之撫戎。思有
其力。乃曰。士卒之有貧者。若吾之不足於身也。有不安其
居者。若吾之無其室家也。顧力無以恤。將何以字之。不欲
勞於下而成已之私。害於人而就已之欲。雖有經度。何成
厥功。忖度日深。乃得其畫曰。廢寺之材。年久而腐。用無所
堪。我將析而為薪以貨之。於是得錢六十萬。置樓邸於旗
亭之衝。歲收其利以助用。摭拾其餘貨。以創軍營二所。度
木於山價必賤。鳩傭於外賞必厚。就使以悅。人忘其勞。量
其有無。節費就省。減私儲而足食。添月俸而酬工。率已儉
身。乃著成績。士卒之富者樂其業。貧者安其居。歌謠諠愉。
令美充塞。公曰。軍旅之士。既安且寧。吾之署曹。宜革其舊。
乃恢其垣墉。高其閈閎。崇廊四注以迴合。層構中開而崷
崪。易隘陋為輝煥。化卑庳為宏敞。浹旬之間。創制斯成。揭
焉中闢。豁若天造。完葺既備。周視其間。曰。水程無送迎之
所。何以遲嘉賓而申揖讓之禮。是乃擇勝㮣之地。立遊觀
之亭。斬伐而奇勢出。芟夷而佳景見。南軒翼舒。飛陛雲聳。
導流泉於砌下。植嘉木於庭中。遙峯謺嶂。屏列在目。郡邑
之人。日遊其下。輪跡荐至。不絕於路。是知茲地。自然而生。
其為景象也。因公而成。以為廢興在人而不在時。在於營
構出我心匠。以其介直聞於時。創制也勤而功。不宣威以
役人。不徇已以使下。郡邑不擾。而厥功成。其大將官僚。纍
而請曰。公之撫戎也。三年而人無犯。於今朝闕有期。再欲
陳乞。保留周歲。以副㣥心。常侍公乃拜章上聞。允叶誠請。
俄而天書下降。褒贊其功。詔曰。委以腹心。是資信實。有勞
可獎。即懋新恩。宜加內府局令。歡聲溢衢。遠近咸慶。遂使
覩事者增榮。聞風者益勸。公之才識敏達。恪勤公忠。猶居
外藩。未展寵略。付之戎旅。可以夷靜邊塵。委以中樞。可以
肅整天禁。而今而後。必見大用之有期矣。恭伯幸以筆札。
佐於常侍公之門。日熟政能。觀其成績。顧惟不敏。敢不承
命而書。大中五年正月二十四日記。
韓琮
琮。大中時官中書舍人。
貶紇干臮慶王府長史分司東都制
鍾陵問俗。澄清之化靡聞。南海撫封。貪黷之聲何甚。而又
交通詭遇。溝壑無厭。蹟固異於澹臺。道殊乖於吳隱。
王鐸
鐸字昭範。宰相播從子。會昌初擢進士第。累遷右補闕。歷
中書舍人禮部侍郎。咸通十二年由禮部尚書進同中書
門下平章事。乾符六年以行營都統督諸將討㣥盜。兵潰。
貶太子賓客分司東都。召拜太子太師。從幸入蜀。拜司徒
門下侍郎平章事。中和二年以義成軍節度使復統行營
兵討㣥盜。為田令孜所構。罷為義成軍節度使。四年徙義
昌。過魏。為樂彥禎子從訓所刦。遂遇害。
加穆栖梧等柱國制
敕。朝散大夫尚書水部郎中穆栖梧等。渙汗鴻恩。必乘其
雷雨。頒宣爵賞。用振其簪纓。以爾等列我聖朝。累霑霈澤。
各有勞效。許其叙錄。行慶策勳。於是乎在。可依前件。
鄭處約
處約。大中朝官司勛員外郎。知制誥。
李㣥玉守宏文館校書郎勅
李㣥玉放懷邱壑。吟詠性情。孤雲無心。浮磬有韻。吐妍詞
於麗則。動清律於風騷。冥鴻不歸。羽翰自逸。霧豹遠跡。文
彩益奇。信不試而逾精。能久處而獨樂。念其求志。可以言
詩。用示縶維。命之刊校。可守宏文館校書郎。
李為
為。大中時進士。
握中有元璧賦(以希代之珍耀乎掌握為韻)
璧為至寶。握以藏輝。與似月之色異。俾如虹之氣微。斂外
之容。豈曰寘予於暗。元中之理。尚乎知我者希。故其性比
內融。跡同反照。拱形若將乎尺素。點影似因乎墨妙。見心
之後。任欲蓋而彌彰。窺指之間。縱有光而不耀。退雖於密。
德亦不孤。方期發色於斯矣。豈務掩瑕而已乎。初疑捧匣
將投。尚韞如漆。或若橫肱未抵。已怪得烏。懿夫藏點點而
獨青。映纖纖而有象。或微疑其手澤。竟空勞於目想。同錫
元之後。不暫去身。驗守黑而居。則先指掌。不然。何以久而
不磷。敝而惟新。雖未能如雪。亦足以賤珉。既剖乎石。幸依
乎人。似守中而隱影。若居外以藩身。攬之為盈手之玩。出
也為連城之珍。圓而琢之。而能全璞。溫而執之。何以不濯。
雖默默而沉潛。每熒熒乎把握。始同乎懷而被褐。恐久而
袖化為緇。雖存已之雕鏤。實賴君以保持。言揚者或是。色
取者猶疑。苟能執而無失。豈得棄之如遺。深潛越石之拳。
明則誠矣。固望荊山之目。默而識之。斯蓋見美一時。同珍
百代。諒閟兮懷寶。多斯兮若昧。幽矣握中之璧。實清流而
可愛。
日賦
仲春上日。率公卿大夫朝日於東郊。祇祀畢。太史進曰。夫
日統七紀。周旋天地。國家災祥之至也。惟唐文明。日德不
愆。今陛下又親設弟禮。天下煥爛。上曰。朕不足以配日。然
國經在乎上。爾即司之。於日有見。可使朕聞之乎。太史曰。
臣聞天高無程。日為大明。天為至陽。日為陽精。則日於天
為子象也。在人為主。在天為日。其高明一也。日之初。將出
兮東方。霍爌烘煌。地外洩光。陰雲含明。閃閃熒熒。火炬縱
橫。漸高如懸。或若輓上於天。而傍倚諸山。海水血色。龍魚
騰翻。上浮焦煙。創業之象也。日之中。聚燄成珠。攢劒成輪。
青天而白。白雲而赤。赩赩奕奕。曾不得定目。太虛為之晃
惑。萬物依乎地。無不自識。太平之象也。春之日。蔥蘢通曨。
霍爍晴空。赫為大笑。滿天地喜。江風晴起。錦文出水。采錯
斕斑。花樹之間。新蕊粉融。萬燈無煙。一拂雕梁。嬌霞溢乎
殿堂。繢壁連光。溫燄生旁。仁恩之象也。夏之日。烘彤坌勃。
六合焚炙。風不能為氣。天地變色。不勝其猛。乍搖紫影。所
照之穴。化為火井。草木如燒。而未乾焦。泉池如炊。若將涌
沸。炎威逼人。疑欲附地。或透入室壁。潛蒸簟席。威怒之象
也。其於小。則草芥游蟲。戶網隙塵。各示其容。其為大。則東
而引。千萬里不見其近出。西而引。千萬里不見其遠及。將
暮也。爍乎而低。澹乎而頹。忽乎變容。赤蓋下空。埃塵濛籠。
渾渾黃黃。漸無精光。黯黮殷顏。不留山巔。即墜乎窮泉。丹
霞染雲。燄燄半天。暝陰夕靄。薈蔚霮䨴。餘光無采。暫明乎
千里之外。烏鵲尚鳴。新月巳生。長夜自清。今昔頓成。良可
悲乎。夫日之不永也甚矣。人之言卯。比及看。巳可食。人之
言午。比及看。巳欲昃。是故聖人寸陰而惜。願陛下朝視之。
思創業之難。暮視之。感淪革之易。春夏視之。調喜怒之節。
中視之。將偃乎太平之地。又何求焉。臣又聞之。聖人為君。
日祥屢臻。五色日[:#AS-FBED:●]昱日[:#AS-FBED:●]昱。天地同文。昏弱之代。吞蝕
不暇。列宿不沒。晝而為夜。可不務乎。故天有日不能自靈。
日有光不能自明。待聖人而明之也。
藺相如秦庭返璧賦(以題為韻)
有和氏兮曠代之珍。有藺生兮非常之人。全重寶以藩趙。
在輕生以抗秦。既獲我心。信卓哉於千古。不辱君命。能使
乎於四鄰。相如於是詠東山之詩。考西郊之役。巾車脂轄。
匪朝伊夕。徘徊悵望。沉吟感激。誓殺身而報主。欲張膽而
吞敵。蹈虎尾而若閒。遇鯨口而無惕。期一言以復命。得連
城而致璧。苟大信之或虧。豈微躬之是惜。授使遄征。不遑
底寧。望紫氣之函谷。出黃沙之井陘。既臻天府之地。遂造
雲龍之庭。秦君方臨丹陛。按青萍。耀國華。振朝經。建翠鳳
之旗。則天收光景。伐靈鼉之鼓。若地出雷霆。然後命謁者
先告。令使者後進。將恃威以逞暴。欲愛寶而損信。曷英勇
而知機。弗詭詞以恭順。溫如之質既美。嶷然之姿乃振。且
勍敵之見欺。將殺身而不恡。西鄰之言是責。南山之節斯
峻。何大國之無良。為匹夫之取俊。不然者。何以遭賈傅之
過秦。為相如之慕藺。連城棄諸。良玉歸歟。且告秦言巳矣。
復為趙寶焉如。潔誠求之何晚。被褐懷之巳遠。生芻之質
空存。白虹之氣不返。
劉汾
汾。大中十三年進士。屢擢兵部侍郎。以討黃巢功轉信州
軍押衙都團練討擊使檢校國子祭酒兼御史大夫尚書
右僕射。鎮守饒信二州。文德二年進(闕一字)南節度使。
大赦菴記
汾自大中巳卯登科以來。官至兵部員外郎。咸通三年遷
本部侍郎。出(闕)河南招討使。乾符二年。黃巢起兵應王仙
芝。四年。巢寇河南。汾屢戰。斬其前鋒諸將。賊遂敗衂。五年。
會元裕斬王仙芝於黃梅。巢方攻亳州。汾帥衆直抵城下。
賊遂引退。會尚讓帥仙芝餘衆歸巢。號衝天大將軍。引兵
南寇福建。汾勦追之。巢又自嶺南趨襄陽。汾出師間行巡
荊門。會父劉巨容曹全晸亦合軍待焉。俱以兵伏林中。賊
至伏發。大破其衆。斬俘一十七萬。巢與尚讓收餘衆渡江。
轉掠饒信池宣歙杭等十五州。廣明元年十一月。巢陷京
師。車駕幸蜀。中和元年三月。汾轉京城四面行營招討使。
巢遣其將尚讓王播帥衆五萬寇鳳翔。汾與都統鄭畋唐
宏英等勒兵待之。大破其衆於龍尾陂。斬首二萬級。伏尸
數百里。中和二年八月。汾轉信州軍押衙團練討擊使銀
青光祿大夫檢校國子祭酒兼御史大夫上柱國尚書右
僕射。時饒信經巢兵火餘。民不聊生。汾一意撫恤。親加勞
問。簡徭役。寬賦稅。民賴以全活者甚衆。四年六月。巢圍陳
州。汾會李克用至。遂去趨汴。克用追及中牟。大破之。讓率
衆降。汾與李師悅率尚讓追勦餘衆。至虎狼谷。巢甥林吉
斬巢兄弟妻子首獻以降。由是巢禍既滅。汾再戰再克。十
無一失。蒙詔鎮守饒信二州。連年不得回朝。汾遂寓居廣
信路弋陽縣歸仁鄉四十六都新陂里。夙夕感激。視干戈
則思鬭。居村落則思畊。光啟二年。佃得荒間山田一段。約
計八百餘畝。名曰南山。坐落饒州路樂平縣歸桂豐樂二
鄉。居崇山峻嶺之間。人境寥絕。東至弋陽高界培分水為
界。西至豐樂風門嶺洪鶴山嘴為界。南至歸桂鄉東源坑
合水為界。北至豐樂鄉紅鶴山盤嶺分水為界。四至分明。
源頭塢尾。上嶵下㘭。與外並無一毫之間。其田地成者少。
荒者多。召人勤力其中。儘一夫可受。屢次召佃耕種。俱各
辭以不能。汾起微陋。致身榮顯。忝有九妻。曰鄭氏。贈信國
夫人。曰鮑氏。曰宋氏。曰王氏。曰馬氏。亦贈夫人。曰張氏。曰
郭氏。曰李氏。曰武氏。俱有淑行。生子十有四人。曰興曰昇
曰從曰明曰宗曰瑞曰廣曰匡曰勝曰吞曰英曰寧曰彬
曰平。此豈非荷祖德哉。又且連年奉詔征討。百戰百克。未
能一歸故土。於祖宗之德。並無寸報。久違春秋二祭。文德
元年。汾謹將前山田地施捨。創立禪寺一所。名曰南山寺。
召到屬郡鄱陽北隅妙果寺禪僧至明至公等五人。入寺
住持。勤於開耕。守奉祖宗春秋二祭。及禮三寶慈尊。兼得
利生益死。景福元年。佛殿觀音堂坐禪亭并東西廊房俱
克完焉。已經奏達。朝廷念汾忠孝。詔曰。汾戰陣能勇。思祖
能敬。其山寺稅糧。俱沐優免。故寺曰南山七詔寺。菴曰大
赦菴。二年。汾又進(疑)南節度使銀青光祿大夫檢校尚書
右散騎常侍右千牛衞上將軍兼御史大夫上柱國右僕
射。汾念累荷朝廷詔赦。蒙恩不淺。於是將本身居官政事
緣由。施山創寺事實。錄作二本。一以垂之家譜。以儆後人。
勿墜吾志。一以給付僧人。收管山田。凡諸僧人在寺住持。
務要各守本分。不許貪花好酒。妄將田地移坵換段。及盜
賣等情。其山巳有四大界至。諸人不許侵占。第僧衆務要
常守清淨。奉禮三寶。其常用食物。銅鐵器皿。俱各完全。不
可遺漏。如有此等僧衆。即便賠還。所建三寶殿觀音堂坐
禪亭及東西廊房。四時俱檢看。漏爛即行修禮。不可怠慢。
亦且吾家子弟。不許常行到寺。需索酒食。遇春秋二祭。止
許二三人到寺。拜謁祖先即返。不許動騷常住。自茲之後。
僧衆不從吾言者。即便斥退。吾之後人不從吾言者。定准
不孝論。故書是說。以為砧基之本云。
杜殷
殷。大中時鄉貢進士。官同官令。
花嚴寺杜順和尚行記
釋垂範忍辱為戒。空寂為體。求而非真。智而可識。不遠不
疎。志之奚有。了了雪山。我佛當其諭道。[:#AS-99DA:●]
[:#AS-99DA:●]白馬。金字闡於巨唐。粵
以有京兆人者。堯之苗裔。生雩國南門外村里。簪組繼迭。(
闕二字)飭躬馨香內外。逮三千餘祀。俄扇雩西方之盛。降茲
吾師。師始齠齔。(闕一字)邁人表。未登十歲。緩集同年。生陟一
基。而以敷足嶷然。旋吐大乘之法。(闕三字)瞻善男子善女人。
無間大小。奔而趨而虔心諦聽。一演而伸衆闐闐而(闕一
字)舞之忘親愛而自聳。復次立機運巧。指事成績。洞然些
有祥瑞連縈龍(闕二字)力矻矻其異不一。實可繁詞。弱冠。師
之兄有軍旅之患欲赴。跪而啟父兮母兮。厥而賡去。允斯
所命。被甲鎧汪汪。執戈慷慨。逼至魚麗。勝而多捷。卓爾哉
出㣥。隱而靡究。慈惠霑濡一帥之卒。渠百結。師補綴焉。渠
有咎酷笞刑。師受笞焉。負薪爨火。汲水燃之。渠盥濯。師之
躬焉。渠役烽火遊外。師之當焉。昔魏禪師師主也。異日倍
吾之日。臨流未濟杖之功。登嶺有去虎之妙哉。員來婦人。
有一子求之(闕一字)斜睞擲於急流中而復見。乃是宿根深
債。歷縣側。因睹畋獵。化(闕一字)公(闕一字)龍盛與屠沽
豪士交會。因勵承勵而息心歸依。師之門人動意尋五臺
靈境。欲覺疑菩薩給五銖道糧。乃失師事。今有秦人王元
順。承家穆穆。文武潤身。在世有濟拔之惠。效主懷歲寒之
心。殷。師之裔孫也。巳履儒迹。心達彼岸。每耽儒典之暇。劇
趣真心。師之聖。實非翰墨之所能飭。
陳寬
寬。大中時官陽翟令。
穎亭記
穎水濱有地。可以覽山川之秀者九。山祠在焉。西北(缺)餘
予升之。見穎水直北。劈地而來。砉如隙光。端如匣劒。視若
中面。使人毛磔。又見太室與大隗等列。領㣥峯而來。崪屹
不得進。蹭蹬郤倚三十六嶠。若立指焉。而近北左手。烟雲
草樹。濃淡覆露。各盡其態。平視之令人意遠。超超然若萬
里之鶴也。予曰。可樹亭哉。遂召匠氏。授以程度。匠氏曰諾。
退而有言曰。假吾令不德。主未聞惠。人未蒙仁。止其幾而
遽以庥覽為懷乎。予聞之甚羞。而以為不聞也。夫陽翟自
穎陽達許昌。皆漢郡穎川屬。是乃吾土也。予不肖。假長於
此。雖獲戾於人而不避者。吾將識其來乎。及成會邑中彥
髦以落之。中宴。客有舉爵而稱曰。吾斯山河之秀。可與峴
首爭。請名之穎亭。遂名之。若使解攜手。值良辰。嘉賓二三。
殽酒緩進。既揖既抗。對之益酣。因書石以介其壁。俾覽者
懲之。當敏樹政。無敏樹亭。以釣匠氏之意也。
李㣥玉
㣥玉字文山。澧州人。以裴休荐徵拜校書郎。
進詩表
草澤臣㣥玉言。臣宗緒凋淪。邱山賤品。幽沉江湖。分托漁
樵。伏遇皇帝陛下運屬昇平。率土歡泰。沐雨露亭育之化。
在薰風長養之間。願同率舞之誠。遠逐越裳之貢。頃以鼓
腹勳華之代。怡情林阜之隈。涵咏皇風。殆忘仕進。以至年
踰不惑。疴恙暴侵。但慮寒飢江湖之濱。與枯魚涸蜯為伍。
瞑目黃壤。虛謝文明。是以徒步負琴。遠至輦下。謹捧所業
歌行古體今體七言今體五言四通等合三百首。謹詣光
順門昧死上進。伏以卿雲在天。草木五色。廣野之氣。燭為
祥烟。熙熙含生。盡躋壽域。向日亭午。物無斜陰。而方今風
后提衡。庶尹咸乂。言語侍從之列。皆嚴徐班馬之倫。凡在
墨客詩人。歌咏聲名文物不暇。何議諷刺。興於筆端。臣所
貢前件歌詩。以居住沅湘。宗師屈宋。楓江蘭浦。蕩思搖情。
蕪纇之餘。過於喬野。天津不到。徒窺星漢之高。滄海攸歸。
豈阻潢汙之陋。然則爨桐不爆。俄成曲突之煙。埋劒無光。
永作幽泉之鐵。巴濮下調。塵觸天聰。螻蟻之微。伏待刑戮。
謹拜表陳獻以聞。無任焚灼隕越屏營之至。臣㣥玉誠惶
誠恐頓首死罪。謹言。
