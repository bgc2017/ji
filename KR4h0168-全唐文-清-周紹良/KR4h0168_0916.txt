欽定全唐文卷九百十六
覃素
覃素。天寶中宣化寺沙門。
宣化寺幢銘(并序)
(上闕)之寶幢者。粵若故尼大德諱元真。俗本姓李。長安人
也。(闕)改四分毗尼。每至朗月長宵。(闕二字)大悲之祕旨。洎永
泰元年(闕)自一居花宮(闕一字)餘載精究(闕四字)住持遐邇欽
風。士庶(闕)月十一日。示滅於宣化寺之精(闕三字)六十二。僧
夏冊二。即(闕)寂早歲聯師情深水乳。結菩提勝侶。嗟存歿
而俄乖。弟子(闕)曰。
(上闕)子燈不絕兮傳祕旨。悲法舟兮沈逝水。建茲幢兮播
芳美。
思莊
思莊。天寶中大溫國寺主。
寶際寺故寺主懷惲奉勅贈隆闡大法師碑銘(并序)
昔吾師因地求真。眾魔紛嬈。果到成佛。龍天捧圍。自作鎮
靈山。法躬靡易。告滅雙樹。示跡倫凡。微言不傳。慧燭潛照。
屆夫歲邁千秋。時淹五濁。欲海騰沸。邪山紛糺。於是釋防
東逝。爰稱兆應。漢夢西通。方崇像法。或青眸接軫。競扇元
風。或白足相趨。爭開佛日。至欲繼前賢之令軌。為後進之
康衢。燭照重昏。慈舟苦派。人能宏道。斯之謂歟。法師諱懷
惲。俗張姓。南陽人也。遠祖因宦。播遷京兆。廿一代祖安。晉
丞相襲爵鴻臚公。高祖融。守黃門郎。遷太子庶子。祖英。唐
解褐太常太祝。襲爵天平公。尋轉吳王祭酒。握蘭奏位。清
陪雅列。法師聰敏為其性相。慈善資其風骨。母常山夫人
樂姓。降胎之月。不味羶腥。載誕之辰。情欣禁戒。暨年登丱
歲。特異諸童。或焚葉為香。或聚沙為塔。雖飛軒繡轂。未嘗
留步。月宇香樓。怡然忘返。高宗天皇大帝乘乾撫運。出震
披圖。虛己求賢。明敭待士。總章元載。夢覩法師。倏降綸言。
遠令虔辟。於是臨丹檻。邇青蒲。廣獻真誠。特蒙褒讚。帝乃
親授朱紱。令處鳳池之榮。師乃固請緇衣。願託鸚林之地。
奉勅於西明剃落。善來忽唱。惡業疑銷。既挂三衣。俄陪四
眾。翹勤遽積。思五分而非遙。精苦逾深。想三祗而未遠。時
有親證三昧大德善導闍梨。慈樹森疎。悲花照灼。情袪多
漏。擁藤井於蓮臺。叡化無涯。驅鐵圍於寶國。既聞盛烈。雅
締師資。祈解脫規。發菩提願。一承妙旨。十有餘齡。祕偈真
乘。親蒙付屬。自惟薄祐。師資早喪。想遺烈而崩心。顧餘恩
而雨面。爰思宅兆。式建墳塋。遂於鳳城南神和原崇靈塔。
禮也。其地前終峯之南鎮。後帝城之北里。歌鐘沸出。移上
界於陰門。泉流激灑。背連河於陽面。仍於塔側。廣搆伽藍。
莫不堂殿崢嶸。遠模忉利。樓臺岌嶪。直寫祇園。神木靈草。
淩歲寒而獨秀。葉暗花明。逾嚴霜而靡悴。豈直風高氣爽。
聲聞進道之場。故亦臨水面山。菩薩全真之地。又於寺院
造大窣堵坡塔。周迴二百步。直上一十三級。或瞻星揆務。
或候日裁規。得天帝之芳蹤。有龍王之祕跡。重重佛事。窮
鷲嶺之分身。種種莊嚴。盡崑邱之異寶。但以至誠多感。能
事冥資。故能遠降宸衷。令賫舍利。計千餘粒。加以七珍函
笥。隨此勝緣。百寶幡花。令興供養。則天大聖皇后承九元
之眷命。躡三聖之休期。猶尚志想金園。情欣勝䠱。或頻臨
淨刹。傾海國之名珍。或屢訪炎凉。捨河宮之祕寶。法師誡
盈而散。竝入擅航。法師業行高遠。利益繁多。故得名振九
重。芳盈四部。奉永昌元年勅。徵法師為寺主。於是綱紀僧
徒。規模釋族。緇門濟濟。戒德峻而彌堅。紺宇詵詵。常住豐
而更實。猶是才稱物寶。道為時尊。知與不知。仰醍醐於句
偈。識與不識。詢法乳於波瀾。法師以慈誘內懷。敷揚外積。
冀傳聖旨。用酬來望。每講觀經賢護彌陁等經。每數十遍。
夫我域者。扇激風火。嬰抱結漏。系諸生滅。止無常之短期。
研乎事真。攀不亟之虛眹。若不乘佛願力。託質淨方。則恐
淪溺長往。清昇永隔。於是言論之際。懇勸時眾。四儀之中。
一心專念阿彌陀佛。願乘此勝因。祈生淨域。又以般若神
呪。能令速證菩提。彌陀佛名。亦望橫超惡趣。諸餘妙典。雖
竝積心臺。於此勝緣。頗徧遊智府。嘗誦大般若呪向盈四
萬。又誦彌陀真偈十萬餘遍。理復使精真厥想。念雖微而
必就。二三於行。功唐捐而靡得。豈直諸佛現前。神人捧錫
而已矣。師為諸重擔。攝爾㣥生。舉洪灼於耶山。掉寶航於
見海。悲夫。娑婆國中。人多弊惡。雖復珍臺寶界。因勝侶而
歸心。至欲逸翥遐征。藉良緣而克進。敢凴此義。爰發誠心。
於是廣勸有緣。奉為九重萬乘。四生六趣。造淨土堂一所。
莫不虬棟淩虛。虹梁架迥。丹楹赩日。青瑣延風。無春而返
井舒花。不暝而重簷積霧。於是神螭戾止。遠鎮瓊階。寶鳳
來儀。還陪桂戶。雕甍畫栱之異。窮造化之規模。圓璫方鏡
之奇。極人天之巧妙。又於堂內造阿彌陀佛及觀音勢至。
又造織成像幷餘功德。相好奇特。顏容湛粹。山豪演妙。若
照三千。海目摛華。如觀百億。或因繒命采。有慈氏之全身。
或散札馳芳。得憂填之逸思。何獨如來自在。疑降上界之
魔。故亦菩薩[:#AS-FED7:●]
[:#AS-FBED:●]熙怡。似救下方之苦。夫
以宅生者心。心榮則生喪。栖神者志。志擾則神亡。然菩薩
以濟物捐軀。上善以遺形徇節。法師情存拯救。式奉殷繁。
汲引雖曰忘懷。形質焉能靡累。於是忽嬰風瘵。病與時侵。
靈藥勿痊。[:#AS-96C8:●]器俄逝。豈夫八林齊白。我佛稱於寂滅。梁木
其壞。吾師等於死生。以大足元年十月廿二日神遷。春秋
六十有二。臨終之際。正念無虧。顏色怡悅。似有瞻矚。北首
面西。奄然而化。悲夫。烈烈歲陰。蒼蒼天色。乾兮何負。殲我
惟良。業也何孤。喪茲賢哲。豈直悲盈四部。嗟鹿苑之荒凉。
抑亦哀悼兩宮。痛蜂臺之間寂。猶是俯迴天睠。載紆仙豪。
遠降恩波。爰加制贈。奉神龍元年勅。實際寺主懷惲。示居
三界。遠離六塵。等心境於虛空。混榮枯於物我。棟梁紺宇。
領袖緇徒。包杖錫之規模。躡乘柸之懿躅。雖已歸寂滅。無
待於襃揚。然寵洽友于。無忘於縟禮。可贈隆闡大法師。主
者施行。上人以至德聿修。良因累著。故得天降成烈。用讚
芳規。追遠慎終。生榮
死贈。足可光輝淨剎。歷塵芥而長存。旌賁元門。共河山而
永久。弟子大溫國寺主思莊等。竝攀號積慮。哀慕居懷。嗟
覆護而無時。仰音顏而靡日。猶恐居諸易遠。淑善湮沈。敬
想清[:#AS-9BA5:⿱山微]。勒茲元琬。詞曰。
娑婆種覺。賢劫能人。三祇殄妄。五分祈真。即相離相。非身
是身。猶施慧栰。廣濟迷津。(其一)十方化備。雙林滅度。三界空
虛。四生哀慕。正教既隱。微言遽斁。式啟先哲。用資後悟。(其
二)芳猷廣被。至烈彌殷。青眸演聖。白足成真。遠導芻芥。遐
宣墨塵。元門不絕。代有其人。(其三)猗歟令德。遠嗣前英。聲高
四部。譽重三明。慈周有識。智契無生。法雲葉落。道樹滋榮。(
其四)豈圖宿殃。師資遽亡。乾兮何負。殲我惟良。徒嗟授几。
空念傳香。非夫勝緣。孰答恩光。(其五)邈矣坰野。慈顏壙側。敬
發誠心。爰憑淨域。真容湛粹。樓臺巋嶷。希此善根。遠酬明
德。(其六)
吉藏
吉藏族姓安氏。其先安息人。祖世避仇移居南海。後遷金
陵。七歲出家。隋開皇末詔住慧日寺。唐初勅住延興寺。武
德六年卒。年七十五。
上元宗遺表
藏年高病積。德薄人微。曲蒙神散。尋得除愈。但風氣暴增。
命在旦夕。悲戀之至。遺表奉辭。伏願久住世間。緝寧家國。
慈濟四生。興隆三寶。
神會
神會俗姓高氏。襄陽人。幼投本郡國昌寺。依顥元禪師出
家。開元八年勅住南陽龍興寺。天寶二年勅住荊州開元
寺。肅宗朝勅入內供養。又勅住西京河澤寺。上元元年卒。
年九十二。
顯宗記
無念為宗。無作為本。真空為體。妙有為用。夫真如無念。非
想念而能知實。實相無生。豈色心而能見。無念念者。即念
真如。無生生者。即生實相。無住而住。常住涅槃。無行而行。
即超彼岸。如如不動。動用無窮。念念無求。求本無念。菩提
無得。淨五眼而了三身。般若無知。運六通而宏四智。是知
即定無定。即慧無慧。即行無行。性等虛空。體同法界。六度
自茲圓滿。道品於是無虧。是知我法體空。有無雙泯。心本
無作。道常無念。無念無思。無求無得。不彼不此。不去不來。
體悟三明。心通八戒。功成十力。富有七珍。入不二門。獲一
乘
理。妙中之妙。即妙法身。天中之天。乃金剛慧。湛然常寂。應
用無方。用而常空。空而常用。用而不有。即是真空。空而不
無。便成妙有。妙有即摩訶般若。真空即清淨涅槃。般若是
涅槃之因。涅槃是般若之果。般若無見能見。涅槃無生能
生。般若涅槃。若名異體同。隨義立名。故云法無定相。涅槃
能生般若。即名真佛法身。般若能建涅槃。故號如來知見。
知即知心空寂。見即見性無生。知見分明。不一不異。故能
動寂常妙。理事皆如如。即處處能通達。即理事無礙。六根
不染。即定慧之功。六識不生。即如如之力。心如境謝。境滅
心空。心境雙亡。體用不異。真如性淨。慧鑒無窮。如水分千
月。能見聞覺知。見聞覺知。而常空寂。空即無相。寂即無生。
不被善惡所拘。不被靜亂所攝。不厭生死。不樂涅槃。無不
能無。有不能有。行住坐臥。心不動搖。一切時中。獲無所得。
三世諸佛。教旨如斯。即菩薩慈悲。遞相傳受。自世尊滅後。
西天二十八祖。共傳無住之心。同說如來知見。至於達摩。
屆此為初。遞代相承。於今不絕。所傳祕教。要藉得人。如王
髻珠。終不妄與。福德智慧。二種莊嚴。行解相應。方能建立。
衣為法信。法是衣宗。唯指衣法相傳。更無別法。內傳心印。
印契本心。外傳袈裟。將表宗旨。非衣不傳於法。非法不受
於衣。衣是法信之衣。法是無生之法。無生即無虛妄。乃是
空寂之心。知空寂而了法身。了法身而真解脫。
不空
不空梵名阿目佉跋折羅。北天竺婆羅門族。幼隨季父至
東土。年十五。師事金剛智三藏。後附崑崙舶至師子國。天
寶五載。齎密藏還京師。賜號智藏。歷元宗肅宗代宗三朝。
皆為灌頂國師。永泰元年詔特進鴻臚卿。加號大廣智三
藏。九年勅加開府儀同三司。封肅國公。是年卒。勅贈司空。
諡大辨正廣智三藏和尚。
進翻譯佛經表
爰自幼年。承事先師大宏三教和尚二十有四載。稟授瑜
伽法門。後遊五天。尋求所未授者。外諸經論。更重學習。凡
得梵本瑜伽真言經論五百餘部。奉為國家詳譯聖言。廣
崇福祐。天寶五載。却至上都。奉元宗皇帝恩命。於宮內建
立灌頂道場。所齎梵經。盡許翻譯。及肅宗皇帝配天繼聖。
特奉綸音。於內道場建立護摩及灌頂法。又為國譯經。助
宣皇化。其所譯金剛灌頂瑜伽法門。是成佛速邪之路。其
修行者。必能頓超凡境。達於彼岸。餘部真言。諸佛方便。其
徒不一。所譯諸大乘經典。皆是上資邦國。息滅災厄。星辰
不愆。風雨順序。仰恃佛力。輔成國家。謹纉集前後所翻譯。
自開元至今。凡一百一卷七部以聞。
譯大聖文殊師利菩薩讚佛法身禮序
皇帝以深仁馭宇。大明燭物。暜灑甘露。沃蕩黎元。不空叨
沐聖慈。濫當翻譯。當奉恩命。令集上都義學沙門良賁等
一十六人。於內道場翻仁王護國般。若及大乘密嚴等經
畢。願讚揚於至覺。冀介福於聖躬。竊見大聖文殊師利菩
薩讚佛法身經。據真梵本有四十禮。先道所行。但惟有十
禮。於文不備。歡德未圓。恐U聖者懇誠。又闕㣥生勝利。不
空先有所持梵本。竝皆具足。今譯流傳。庶裨宏益。其餘懺
悔儀軌等。竝如舊本。此不復云。於時唐永泰元年維夏四
月也。
大乘瑜伽金剛性海曼殊室利千臂千鉢大教王經序
大唐開元二十一年歲次癸酉正月一日辰時。於薦福寺
道場內。金剛三藏與僧慧超授大乘瑜伽金剛五頂五智
尊千臂千手千鉢千佛釋迦曼殊室利菩薩祕密菩提三
摩地法教。遂於過後受持法已。不離三藏奉事。經於八載。
後至開元二十八年歲次庚辰四月十五日。聞奏開元聖
上皇於薦福寺御道場內。至五月五日。奉詔譯經。卯時焚
燒香火。起首翻譯。三藏演梵本。慧超筆授大乘瑜伽千臂
千鉢曼殊室利經法教。後到十二月十五日。翻譯將訖。至
天寶一年二月十九日。金剛三藏將此經梵本及五天竺
阿闍黎書。竝總分付與梵僧目叉難陀娑伽。令送此經梵
本幷書。將與五印度南天竺師子國本師寶覺阿闍黎。經
今不迴。後於唐大歷九年十月。於大興善寺大師大廣智
三藏和尚邊更重諮啟。決擇大教瑜伽心地祕密法門後。
則將千鉢曼殊經本至唐。建中元年四月十五日。到五臺
山乾元菩提寺。遂將舊翻譯唐言漢音經本在寺。至五月
五日。沙門慧超起首再錄。寫出一切如來大教王經瑜伽
祕密金剛三摩地三密聖教法門述經祕義。諸佛出世。應
物隨形。志求者智鏡元通。念之者無幽不入。根緣感赴。必
藉此經。登菩提山。除去邪執。契傳二密。得究瑜伽祕要法
門。窮理微妙。身口意業。用智修持。戒定慧學。顯現通達。證
如來地。以信為首。乘般若舟。速超彼岸。今述曼殊之德。靈
跡殑伽。聖覺無方。神力潛運。以多塵劫悲願。不住菩提。一
主無二尊。見為菩薩。自茲金色世界。來其忍土之中。於清
涼之山。導引㣥品。而即現燈現雲。及萬菩薩。信生奇特。現
光現相。人身皆發正智。為因利益三世。蒼生有趣。願到菩
提。次略舉經。都題序目。大乘瑜伽金剛性海總攝一切法。
金剛五頂五智尊現大聖曼殊室利菩薩。顯千臂千手千
鉢。化千釋迦。灌頂曼荼羅一切諸佛。修證如來金剛菩提
具足一切法。入毗盧遮那五金剛界。聖智圓通。入如來佛
心三密三十支金剛智鏡聖道性海故。
飛錫
飛錫。天寶初游京師。住終南紫閣峯草堂寺。復住大聖千
福寺。永泰元年。詔於大明宮內道場。同義學沙門良賁等
十六人譯經充證義。
楚金禪師碑
潭碧千丈。無隱月容。松青萬嶺。莫靜風響。夫德充於內而
聲聞於天者。有以見之於禪師矣。禪師法諱楚金。程氏之
子。本廣平郡。今為京兆之盩厔人焉。祖宗閥閱。存而不論。
母渤海高氏。夜夢諸佛。是生禪師。真可謂法王之子者也。
行素顏玉。神和氣清。七歲諷花經。十八講花義。三十構多
寶於千福。四十入帝夢於九重。上覩法名。下見金字。詰朝
使問。罔不有孚。聲沸江海。豈惟京轂。於是傾玉帛。引金繩。
千梁攢空。一塔聳漢。迴廊飛閣。無不創焉。風起而鈴鳴半
天。珠懸而月生絕頂。清淨眼耳。駿奔香花。度如恒沙。而無
所度者有之矣。嘗於翠微悟真。捫蘿露趾。乃曰。此吾棲遁
之所。遂奏兩寺。各建一塔。咸以多寶為名。度緇衣在白雲。
昭其靜也。矧夫心同琉璃。思出常境。工人梓匠。僉訝生知。
毗首所未悟。班輸所[:#AS-8A63:⿰⺖⿱吅⿻丂一]視。若然。則浮圖之化。髻珠之教。風
靡千界。皆禪師之力。豈止金丹五天而已哉。禪師雲雷發
空谷之響。金石吐鏗鏘之音。吟詠妙經。六千餘篇。寶樹之
下。髣髴見於分身。靈山之上。依稀覿於三變。心無所得。舌
流甘露。瑞鳥金碧。棲於手中。天樂清泠。奏於空際。凡諸休
應。皆不有之。乃曰。法本無名。焉用彼相。長而不宰。其在茲
焉。若非法華三昧。稟自衡陽。止觀一門。傳乎台嶺。安能迂
象王之法駕。迴聖主之宸睠。承明三入。宏道六宮。后長跪
於御筵。天花每散而不著。元宗題額。肅宗賜幡。鵲返雲
中。住香樓而不下。龍蟠天上。挂金刹而常飛。玉衣盈箱。璽
書滿篋。寫千經滴瀝而垂露。答萬乘渙汗之渥澤。夔龍貂
冕。下黃道而整襟。隱逸高僧。入青蓮而扣寂。微塵知識。如
從百城而至。無邊勝士。若自千華而來。豈榮冠於一時。亦
庶幾於佛在也。雖林茂鳥歸。人高物向。澄渟天地之境。委
曲虛空之姿。無來乃來。不往而往。所作巳訖。吾將去乎。有
夢綵座前迎。諸天獻菓。粵以乾元二年七月七日子時。右
脇薪盡火滅。雪顏如在。昭乎上生於安養之國矣。享齡六
十二。法臘三十七。天子憫焉。中使弔焉。尋勅驃騎大將軍
朱光暉監護。即以其年八月十二日。法葬於長安城西龍
道原法華蘭若塔之(闕)禮也。於戲。禪師齡年詔度。初配龍
興。中歲觀心。閉關千福。罷玉柄。葆天光。悟炎宅清涼。駕一
乘獨運。乃夢塔從地涌。因用模焉。今之所製。抑有由矣。至
若神光熠燿於其顛。聖燈明滅於其下。畫暜賢則舍利飛
筆。繪㣥釋乃卿雲澹空。頂中之血。刺寫經王。衣裏之珠。指
呈醉士。當其無。有其用。不立心境。同乎大通。彼五色之相
宣。我摩尼之何有。豁如也。縑纊皮革。多由損生。屬徒衣布。
寒加艾納。慈至也。若乃降龍之鉢。解虎之杖。蓮花之衣。甘
露之飯。凡諸法物。率多勅賜。不住於相。咸將施焉。室不貯
於金錢。堂每流乎香積。澹然閑住。為天人師允所謂利見
於大雄。釋門之亞聖者也。又曰。吾自知終於六十有二矣。
爾曹誌之。以其言。驗其實。宛如也。噫八部增怛。萬國同哀。
有詔令茶毗。遵天竺故事。於是金棺閉。香木燒。玉兔馴。白
鶴唳。霧咽松檟。風凄郊坰。月飛青天。無照元夜。法花弟子
當院比邱慧空法岸浩然等。表妹萬善寺上座契元萬善
寺建多寶塔比邱尼正覺資敬寺建法華塔比邱尼奔叱
利等。真白凡數萬人。悲化城之不住。痛寶所而長往。貝葉
翻手。孰指宗通。金磬發林。誰宣了義。以予分座御榻。同習
天台。爰託斯文。鏤之真石。式揚真古。敢不銘云。
天上雲飄。海中日出。如何落照。大明奄失。蓮花之外。別有
蓮花。寥廓之表。又逢寥廓。法離去來。道無今昨。松門一塔
兮誰為寂寞。寂而常照。死而不亡。其響彌高兮其德彌彰。
白鶴雙雙。飛香郁郁。明月既出。更無星宿。
大唐真化寺多寶塔院故寺主臨壇大德尼如願律師墓誌銘
大歷十年歲次乙卯五月廿九日。律師薨於長安真化寺
之本院。律師法諱如願。俗姓李氏。隴西人也。申公之裔。簪
裾之盛。真豈寶乎。律師天生道牙。自然神秀。十一詔度。二
十具圓。彌沙塞律。其所務也。分㲲之義不殊。折金之理斯
在。律師僅登十臘。聲實兩高。邀臨香壇。辭不見允。望之儼
然。即之溫然。其慧也月照千潭。其操也松寒萬嶺。乃曰。威
儀三千。吾鏡之矣。度門八萬。復焉在哉。遂習以羅浮雙峯
無生之觀。位居元匠矣。我皇帝纂聖。君臨千佛。付囑貴獨
孤氏。葛覃蘊德。十亂匡時。受道紫宸。登壇黃屋。因賜律師
紫袈裟一副。前後所錫錦綺繒帛。凡數千疋。以旌其高。璨
乎盈庭。了無是相。道何深也。由此勅書壘篋。人使相望。御
馬每下於雲霄。天花屢點於玉砌。締構多寶塔。繕寫蓮華
經。環廊繚絙。金刹熠耀。額題御札。光赫宇宙。皆吾君之特
建。亦貴之為國。宏哉。噫。律師擲鉢他方。應遽還於靜室。散
花上境。何便住於香天。顏貌如生。若在深定。曲肱右脇。湛
然已滅。春秋七十六。法夏五十六。具以上聞。皇情憫焉。中
使臨弔。賻贈之禮。有加常等。律師累聖欽若。三都取則。意
澹江海。心閑虛空。而今而後。恐難繼美。於戲。六宮誰授其
髻寶。八部孰示於衣珠。覺路醒而却迷。人花茂而還
落。哀哉。弟子長樂公主與當院嗣法門人登壇十大德尼
常真勅賜弟子證道政定證果寺大德凝照惠照凝寂悟
真資敬寺上座洪演寺主孝因律師真一遠塵法雲寺律
師遍照等。凡數千人。則懿戚相門。愛道花色。而為上首。忽
喪宗匠。如覩鶴林。即以其年七月十八日。奉勅法葬於長
安城南畢原塔之(闕一字)禮也。素幡悽於道路。丹旐慘於郊
扃。式揚國師。敢為銘曰。
紫袈裟者彼何人。已了如來清淨身。登壇不向明光殿。去
去應超生死津。
慧靈
慧靈。莊嚴寺沙門。大中七年賜紫。勅補新寺上座。後預代
宗永泰中參譚證義。年百餘歲。
仁王護國經道場念誦軌儀序
我皇帝聖德廣運。仁育㣥品。亦既纂歷。吹大法螺。利梵言
之輕重。警迷途之耳目。偉矣哉。迺大興善寺大廣智三藏
不空與義學沙門良賁等一十四人。開府魚朝恩翰林學
士常袞等。去歲夏四月。於南桃園再譯斯經。至秋九月。詔
資聖西明兩寺各五十人。百座敷闡。下紫微而千官作禮。
經出內而萬姓觀瞻。遂感慶雲呈瑞。嘉氣浮空。左右兩階。
威儀整肅。旛華前引。音樂後隨。內外咸歡。京城共喜。阡郭
充滿。猶墻堵焉。稽緇衣。覽青史。自摩騰入漢。僧會遊吳。瑞
法西來。莫茲竝矣。經云。若未來世。有諸國王。建立正法。護
三寶者。我令五方菩薩。往護其國。令無災難。又云。五菩薩
自於佛前。發宏誓言。我有陀羅尼。能加持擁護。是一切佛。
本所修行。速疾之門。若人得聞。一經於耳。所有罪障。悉皆
消滅。况復誦習。而令通利。佛即讚言。若有誦時。此陀羅尼
者。我乃十方諸佛。悉常擁護。諸惡鬼神。敬之如佛。不久當
得阿耨菩提。則知此陀羅尼。諸字母之根底。眾瑜伽之藪
澤。茲實祕藏真詮者矣。是以菩薩演之。王者建之。黎人念
之。諸佛讚之。俾其福而廣。俾其利而大。於斯傳者。可以見
聖人之心也。其功既妙。利益隆深。克念應時。殊祥必降。我
三藏譯貝多之文。命良賁法師受從素。觀行印持其道場。
念誦儀修為五門。第以位次。一一昭著。庶無懵焉。凡我道
俗。將保厥躬。同崇出世之因。共踐菩提之路。登仁壽域者。
何莫由斯之道矣。
良賁
良賁俗姓郭氏。河中虞鄉人。京師安國寺沙門。永泰中勅
令撰仁王護國經疏。大歷十二年卒。
奉勅造疏通經成進上表
學孤先哲。有玷清流。叨接翻傳。謬膺筆受。幸揚天闢。親奉
德音。令於大明宮南桃園修疏贊演。宸光曲照。不容避席。
窮元珠於貝葉。俱益慚惶。捧白璧於丹墀。寧勝報斆。仰酬
皇澤。俯課忠勤。既竭愚誠。庶昭元造。賁勤勤筆削。三卷克
成。奏乞流行。復上牋疏。今年二月二十一日恩命。令在內
園修撰經疏。微僧寡學。懼不稱旨。洗心滌慮。扣寂求音。發
明起自於天言。加被仰憑於佛力。咸約經論。演暢真宗。亦
猶集㣥玉於崑山。納大川於溟海。火生於木。與兩曜而俱
明。識轉於如。體一相而等照。成道者法也。載法者經也。釋
經者疏也。廣度㣥有。同於大通。是菩提心。如陛下意。所撰
經疏。繕寫畢功。文過萬言。部有三卷。施行竊慚於愚見。裁
成冀答於聖恩。幷念誦儀軌一卷。承明殿講密嚴經對御
記一卷。同進上。輕塵元覽。祇畏無任。
辨才
辨才俗姓李氏。襄陽人。七歲依峴山寂禪師受經法。年十
六出家本郡寺。復就荊州玉泉寺納具。就長安安國寺懷
威律師報恩寺義頒律師請業。至德初。宰臣杜鴻漸奏住
龍興寺。加朔方管內教授大德。大歷三年詔充章信寺。大
歷十三年卒。年五十六。諡能覺。仍賜紫。
心師銘
咄哉此身。爾生何為。資之以食。覆之以衣。處身以室。病之
以醫。百事將養。一時不虧。殊不知恩。反生怨違。四大互惱。
五臟相欺。此身無常。一息別離。此身不淨。九孔常垂。百千
癰疽。一片薄皮。此身可惡。無貪惜之。當使此身。依法修持。
三種淨觀。十六思維。一行不退。安養西歸。咸無上智。是為
心師。
昔真
昔真。大歷中林野沙門。
佛頂尊勝陁羅尼幢銘
粵惟尊勝者佛也。陁羅尼者法也。敬知佛法高妙。最勝最
尊。四生不測其源。三天罔觀其相。勝妙無極。將喻佛頂也。
如來為善住天主所說。滅七返之深殃。朽骨蒙霑。息三塗
之苦壽。自我法王韜逝。滅跡金河。後有天竺梵僧佛陀波
利。是應真菩薩。傳教東來。至永淳二年。重屆唐國。聞奏大
帝。天下流傳。標幢相於長衢。操銀鈎於金偈。拂塵影者。滅
罪恒沙。况乎受持。鐫題書寫。大矣哉眾法之王。妙矣哉人
天敬仰。厥有信士黎城縣尉曹公。委佛法不思議焉。遂刻
記妙幢。茲亡女之靈矣。惟亡尼惠寂。宿承靜命。童真出家。
學戒(闕)乂未蒙進具。禀靈梵網。從政法王。持誦維摩法華。
以為遊神之菀也。後廣德二年十一月。忽為北狄浸淩。南
奔雲騎。朱旗(闕)電玉劍如霜。揮霍目前。潛身無暇。惠寂因
恐。墜井歿焉。臻嘗收焚。灰散諸寺。嗚呼。喪我法寶。落我眼
光。痛割吾心。傷汝非命。至大歷六年十月十四日。招魂想
念。建幢於縣西北堯山鄉。遷座於六井古社壇之東。左臨
大路。敬崇畢矣。其狀也。玉柱楞層。聳湧青蓮之上。金鈴晃
曜。璨垂化塔之傍。內雕寶像之容。外刻陁羅之呪。平座鎮
勢雄之地。峯珠輝大梵之天。嗟乎。逝川有舟。夫何往而不
敏。其詞曰。
妙哉佛頂。雄乎大聖。夜壑明燈。昏途寶鏡。逝者乘兮靈光。
所壽生兮清淨。入佛剎。歸真境。黯玉質兮無形。悲寶幢兮
有詠。
乘如
乘如。大歷中河南登封縣安國寺沙門。
謝修戒壇表
伏奉十月十三日恩命。於河南府登封縣嵩岳(闕三字)常建
戒壇。兼抽(闕一字)律七僧。灑埽謹律者。湛恩自天。袒荷無地。
沙門乘如誠歡誠喜載欣載躍。嵩者(闕二字)之(闕一字)戒者萬
行之首。非(闕二字)岑(闕二字)詣茲希(闕一字)會善戒壇(闕四字)登其
封(闕一字)遺塵(闕二字)其受必(闕三字)比為碩德(闕五字)毀觀者興
黍離之歎。(闕二字)者增涕殞之悲。陛下駐佛日之傾。布堯雲
之澤。抽僧灑埽。設壇講律。雷音永震。更呼萬歲之(闕一字)聖
壽無疆。彌極九天之峻。不任載荷之至。謹詣右銀臺門奉
表陳謝以聞。沙門乘如誠歡誠喜。謹言。
景淨
景淨。建中時大秦寺沙門。
景教流行中國碑
奧若常然真寂。先先而無元。窅然靈虛。後後而妙有。摠元
樞而造化。妙眾聖以元尊者。其唯我三一妙身元元真主
阿羅訶歟。判十字以定四方。鼓元風而生二氣。暗空易而
天地開。日月運而晝夜作。匠成萬物。然立初人。別賜良和。
令鎮化海。渾元之性。虛而不盈。素蕩之心。本無希嗜。洎乎
娑殫施妄。鈿鉓純精。間平大於此是之中。隟冥同於彼非
之內。是以三百六十五種。肩隨結轍。競織法羅。或指物以
託宗。或空有以淪二。或禱祀以邀福。或伐善以矯人。智慮
營營。思情役役。茫然無得。煎迫轉燒。積昧亡途。久迷休復。
於是我三一分身景尊彌陁訶。戢隱真威。同人出代。神天
宣慶。室女誕聖於大秦。景宿告祥。波斯覩耀以來貢。圓廿
四聖有說之舊法。理家國於大猷。設三一淨風無言之新
教。陶良用於正信。制八境之度。鍊塵成真。啟三常之門。開
生滅死。懸景日以破暗府。魔妄於是乎悉摧。棹慈航以登
明宮。含靈於是乎既濟。能事斯畢。亭午昇真。經留廿七部。
張元化以發靈關。法浴水風。滌浮華而潔虛白。印持(闕一
字)字融四照以合無抅。擊木震仁惠之音。東禮趣生榮之
路。存鬚所以有外行。削頂所以無內情。不畜臧獲。均貴賤
於人。不聚貨財。亦罄遺於我。齋以伏識而成。戒以靜慎為
固。七時禮讚。大庇存亡。七日一薦。洗心反素。真常之道。妙
而難名。功用昭彰。強稱景教。惟道非聖不宏。聖非道不大。
道
聖符契。天下文明。太宗文皇帝光華啟運。明聖臨人。大秦
國有上德曰阿羅本。占青雲而載真經。望風律以馳艱險。
貞觀九祀。至於長安。帝使宰臣房公元齡。摠仗西郊。賓迎
入內。翻經書殿。問道禁闈。深知正真。特令傳授。貞觀十有
二年秋七月。詔曰。道無常名。聖無常體。隨方設教。密濟㣥
生。大秦國大德阿羅本。遠將經像。來獻上京。詳其教旨。元
妙無為。觀其元宗。生成立委。詞無繁說。理有忘筌。濟物利
人。宜行天下。所司即於京義寧坊造大秦寺一所。度僧廿
一人。宗周德喪。青駕西昇。巨唐道光。景風東扇。旋令有司。
將帝寫真。轉模寺壁。天姿汛彩。英朗景門。聖迹騰祥。永輝
法界。案西域圖記及漢魏史策。大秦國南統珊瑚之海。北
極眾寶之山。西望仙境花林。東接長風弱水。其土出火浣
布返魂香明月珠夜光璧。俗無寇盜。人有樂康。法非景不
行。主非德不立。土宇廣闊。文物昌明。高宗皇帝克恭纉祖。
潤色真宗。而於諸州。各置景寺。仍崇阿羅本為鎮國大法
主。法流十道。國富元休。寺滿百城。家殷景福。聖歷年釋子
用壯。騰口於東周。先天末下士大笑。訕謗於西鎬。有若僧
首羅含。大德及烈。竝金方貴緒。物外高僧。共振元綱。俱維
絕紐。元宗至道皇帝令寧國等五王。親臨福宇。建立壇場。
法棟暫橈而更崇。道石時傾而復正。天寶初。令大將軍高
力士送五聖寫真寺內安置。賜絹百疋。奉慶睿圖。龍髯雖
遠。弓劍可攀。日角舒光。天顏咫尺。三載。大秦國有僧佶和。
瞻星向化。望日朝尊。詔僧羅含僧暜論等一七人。與大德
佶和於興慶宮修功德。於是天題寺牓。額載龍書。寶裝璀
翠。灼爍丹霞。睿札宏空。騰淩皦日。寵賚比南山峻極。沛澤
與東海齊深。道無不可。所可可名。聖無不作。所作可述。肅
宗文明皇帝於靈武等五郡。重立景寺。元善資而福祚開。
大慶臨而皇業建。代宗文武皇帝恢張聖運。從事無為。每
於降誕之辰。錫天香以告成功。頌御饌以光景眾。且乾以
美利。故能廣生。聖以體元。故能亭毒。我我建中聖神文武
皇帝披八政以黜陟幽明。闡九疇以維新景命。化通元理。
祝無愧心。至於方大而虛。專靜而恕。廣慈救眾苦。善貸被
㣥生者。我修行之大猷。汲引之階漸也。若使風雨順。天下
靜。人能理。物能清。存能昌。歿能樂。念生響應。情發目誠者。
我景力能事之功用也。大施主金紫光祿大夫同朔方節
度副使試殿中監賜紫袈裟僧伊斯。和而好惠。聞道勤行。
遠
自王舍之城。聿來中夏。術高三代。藝博十全。始效節於丹
庭。乃策名於玉帳。中書令汾陽郡王郭公子儀初總戎於
朔方也。肅宗俾之從邁。雖見親於臥內。不自異於行間。為
公爪牙。作軍耳目。能散祿賜。不積於家。獻臨恩之頗黎。布
辭憩之金[:#AS-8DF4:⿰⿱罒炎刂]。或仍其舊寺。或重廣法堂。崇飾廊宇。如翬斯
飛。更效景門。依仁施利。每歲集四寺僧徒。虔事精供。備諸
五旬。餧者來而飯之。寒者來而衣之。病者療而起之。死者
葬而安之。清節達娑。未聞斯美。白衣景士。今見其人。願列
洪碑。以揚休烈。詞曰。
真主元元。湛寂常然。權輿匠化。起地立天。分身出代。救度
無邊。日昇暗滅。咸證真元。赫赫文皇。道冠前王。乘時撥亂。
乾廓坤張。明明景教。言歸我唐。翻經建寺。存歿舟航。百福
偕作。萬邦之康。高宗纂祖。更築精宇。和宮敞朗。遍滿中土。
真道宣明。式封法主。人有樂康。物無災苦。元宗啟聖。克修
真正。御牓揚輝。天書蔚映。皇圖璀璨。率土高敬。庶績咸熙。
人賴其慶。肅宗來復。天威引駕。聖日舒晶。祥風埽夜。祚歸
王室。袚氛永謝。止沸定塵。造我區夏。代宗孝義。德合天地。
開貸生成。物資美利。香以報功。仁以作施。暘谷來威。月窟
畢萃。建中統極。聿修明德。武肅四溟。文清皇域。燭臨人隱。
鏡觀物色。六合昭蘇。百蠻取則。道惟廣兮運惟密。強名言
兮演三一。主能作兮臣能述。建豐碑兮頌元吉。
至咸
至咸。貞元中大聖善寺沙門。
雲麾將軍河南府押衙張府君夫人上黨樊氏墓誌銘(幷序)
代之所重曰名。人之所寶曰位。休禎奕葉。昭德延祥。其惟
張氏乎。公諱銑。隴右天水人也。曾祖元植。皇朝盧龍府折
衝。祖定遠。甘州司馬。父崇正。潭州長沙縣尉。公即長沙之
允子也。幼而貞敏。長而嚴毅。歷職清貫皆著能。綰兵權於
湖南。總務於河府。才當幹蠱。京牧爪牙。天不憗遺。溘先朝
露。以貞元十年八月廿日。終於洛陽永泰里之私第。春秋
六十九。夫人樊氏。曹州南華縣丞彥府君之息女。蘊德柔
明。言行端淑。習禮笄總。而從好逑。鳳凰於飛。和鳴霄漢。彼
蒼不祐。所天先逝。撫訓孤幼。孀迴[:#AS-8563:⿰⺯⿸厂⿱田坴]哀。妄疾遽嬰。(闕一字)然
怛化。以貞元廿年四月十日。終於家第。享年五十。有子三
人。長曰叔重。次曰叔威。皆幼而敏惠。年未弱冠。相次夭
喪。季子叔齊。泣血叩跼。弔影長號。惟家之艱。克紹先烈。有
女五人。長女出家寧剎寺大德。法號義性。戒律貞明。操行
高潔。弟妹幼稚。主家而嚴。二女適京兆杜氏。及禮而亡。三
女適天水趙詡。四女適安定梁祕。五女在室而殞。今孤子
孤女等。哀號失容。擗踴屠烈。先遠有日。龜筮協宜。以永貞
元年十月廿日。合而窆之。雙棺同穴。葬於平樂鄉朱陽原。
禮也。栽植松檟。以標不朽。爰託斯文。旌乎厥美。詞曰。
於戲宦達兮英武雄。名遂身歿兮弓劍空。夫人淑慎兮相
次終。哀哀嗣子兮泣蒼穹。良辰宅兆兮安壽宮。青山黯黯
兮何人在。白楊蕭蕭兮多悲風。
真言
真言。貞元初沙門。
大唐金剛般若石經記
有唐相國寺大德曰景融。建金剛般若石經於大梁。當唐
氏帝天下百六十有八祀。貞元元年。龍集乙丑。皇帝拜南
郊之來月。壬戌。立於寺。奉國報慈。從昔願也。夫先佛者法。
法空則鏡證。後佛者教。教離則言亡。雖至德而無形。亦假
名而有後。繇是脫靈之源流。重華於漢土。慧命之縣解。載
頌於魯文。融公宣之與慧命是矣。公性惟明敏。量秉淳固。
生而好學。幼則老成。孝傳鄉黨。名冠緇宿。心堅不玷之玉。
行滿上弦之月。為儒之龜鏡。則在三之義全。紹佛之弓冶。
則第一之道立。加以才高利用。迹著通方。掌僧有火光之
烈。待客有泉水之稱。不求虛飾。外以浮榮。異世同流。聯芳
幷美。公以出塵而不為宗之嗣。毀服而不為邦之史。常追
昊天之報。每蓄維桑之敬。遭逢世故。蕩溺兵間。定亂之術。
非孫吳不可。問安之禮。非荀趙不大。君親之效。我復何有。
遂乃恭已懇志。建言有謀。以為至聖無私。會感必通。正智
無情。在幾必兆。因疇遺訓。歷考故實。願欲寫誦章句。潛融
觀照。持三輪空。成萬象印。禍不却而自抑。福不招而自剋。
本無為以寧家。體淳化以建國。則知刑賞之內。權衡制之。
刑賞之外。我法綏之。事無績而有忠。功不伐而多義。斷其
今古。度以優劣。苟折骨刺血於皮紙。則節暜而難就。欲垂
露懸針於竹素。則工費而易朽。所以徵藍田之美璞。擬繁
昌之麗刻。庶暫勞而永固。與天長以地久。於是月殿西次。
雕楹南嚮。四序光景。六時香煙。模可以廣千萬經。觀可以
更億兆眾。公與真言。十年之長。三紀之故。假詞抒意。難讓
課虛。謝命含毫。感事題記者也。
潛真
潛真字義璋。俗姓王氏。太原人。後徙為夏縣朔方崇道鄉
人。開元二十六年住靈覺寺。代宗朝預翻譯新經。貞元四
年卒於興善寺。年七十一。
新譯文殊師利菩薩佛剎莊嚴經疏奏
此經凡有三譯。一西晉太熙中法護翻。名佛土嚴淨經。文
勢多古。語理幽。二天后久視中實叉難陀於清禪寺翻。名
文殊受記經。三即今大歷六年所譯也。伏惟寶應元聖文
武皇帝陛下。天垂帝籙。人歸寶圖。德厚乾坤。明侔日月。仁
恕滋物。夷狄仰德而輸誠。慈惠利生。正教承風而演化。頃
者鄜坊節度使兼御史中丞杜冕奏。為國請諸大乘經。明
詔下於祇園。梵旨開於貝葉。因請三藏不空。譯此經等。數
十部。續有勅下。天下梵宇。各置文殊菩薩像。以旌聖功也。
又詔以文殊菩薩為上座。皆三藏所請。三藏學究瑜伽。解
窮法印。身口意業。祕密修持。戒定慧學。顯通宣暢。唐梵文
字。聲韻具知。傳譯此經。善符聖旨。文質相兼。燦然可觀。潛
真識智愚昧。學藝庸淺。幸陪清眾。謬在翻傳。虛空藏經。
課虛潤色。猥蒙驅策。述疏讚揚。雖文義荒蕪。已傳京邑。今
之所作。蓋有由焉。有金閣寺大德道超禪師。學盡法源。行
契心本。親覩靈境。密承聖慈。故久在清凉。屬興淨業。仍於
現處。建窣堵波。尋覲法緣。來詣京國。以此經為大事。以大
聖為本師。顯揚聖德。無過此者。乃稽首三藏。誓傳大聖法
門。不以潛真庸虛。轉祈和尚。邀令述作。和尚不念有前之
鄙陋。又令讚釋此經。竊難契真詮。敢不盡其愚訥。
良秀
良秀俗姓郭氏。蒲津人。幼出家中條山柏梯寺。貞元四年。
詔與罽賓國般若三藏譯經。
奉勅造波羅蜜經疏進上表
去年十一月二十八日。右街功德使王希遷奉宣。令良秀
等修撰新翻大乘理趣六波羅蜜經疏者。伏聞至道同源。
聖人一貫。大雄示相。演妙音於獨園。實位分身。霈湛恩於
雙闕。開佛日於聖日。降絲綸於法輪。所以揚化慈航。致人
壽域。不然。豈得握真符而契合。應休運以感通。况以此經
如來之密印。㣥生之度門。得白馬之寶函。啟青龍之祕藏。
是第一義。理去筌蹄。於最後乘。說無分別。加以天文煥發。
睿思昭回。真如契心。巳闡微於釋氏。般若製序。諒纘文於
太宗。慈雲溥潤於太根。湛露垂滋於貝葉。良秀等材惟末
學。性異生知。謬寄討論。伏增殞越。上承嚴旨。徒側管以窺
天。虔奉本師。懼升堂而鼓瑟。所修撰疏一部。謹附王希遷
隨表奉進。伏乞聖慈許令同修疏沙門談筵於當寺讚演。
及流布中外。所冀落落真言。示丹青於新學。明明像教。流
粉釋於將來。
