欽定全唐文卷三百六十八
賈至(三)
議楊綰條奏貢舉疏
禮部奏每歲貢人依鄉舉里選。勅令議者。謹按夏之政尚
忠。殷之政尚敬。周之政尚文。然則文與忠敬。皆統人之行
也。且諡號述行。美極於文。文興則忠敬存焉。是故前代以
文取士。本文行也。由詞以觀行。則及詞也。宣父稱顏子不
遷怒。不貳過。謂之好學。至乎脩春秋。則游夏之徒不能措
一詞。不亦明乎。間者禮部取人。有乖斯義。易曰。觀乎人文。
以化成天下。關睢之義曰。先王以是經夫婦。成孝敬。厚人
倫。美教化。移風俗。蓋王政之所由廢興也。故延陵聽詩。知
諸侯之存亡。今試學者以帖字為精通。而不窮旨義。豈能
知遷怒貳過之道乎。考文者以聲病為是非。而惟擇浮艷。
豈能知移風易俗化天下之事乎。是以上失其源。而下襲
其流。乘流波蕩。不知所止。先王之道。莫能行也。夫先王之
道消。則小人之道長。小人之道長。則亂臣賊子由是生焉。
臣弒其君。子弒其父。非一朝一夕之故。其所由來者漸矣。
漸者何。謂忠信之陵頹。恥尚之失所。末學之馳騁。儒道之
不舉。四者皆由取士之失也。夫一國之士。繫一人之本。謂
之風。贊揚其風。繫卿大夫也。卿大夫何嘗不出於士乎。今
取士試之小道。而不以遠者大者。使干祿之徒。趨於末術。
是誘道之差也。夫以蝸蚓之餌。雜垂滄海。而望吞舟之魚
至。不亦難乎。所以食垂餌者皆小魚。就科目者皆小藝。四
人之業。士最關於風化。近代趨仕。靡然同風。致使祿山一
呼而四海震蕩。思明再亂而十年不復。向使禮讓之道宏。
仁義之風著。則忠臣孝子。比屋可封。逆節不得而萌也。人
心不得而搖也。且夏有天下四百載。禹之道喪。而殷始興
焉。殷有天下六百祀。湯之法棄。而周始興焉。周有天下八
百年。文武之政廢。而秦始并焉。觀三代之選士任賢。皆考
實行。故能風俗淳一。運祚長遠。秦坑儒生。二代而亡。漢興。
雜三代之政。宏四科之舉。西京始振經術之學。東京終持
名節之行。至有外戚竊位。強臣擅權。弱主孤立。母后專政。
而社稷不隕。終彼四百。豈非學行扇化於鄉里哉。厥後文
章道弊。尚於浮侈。取士術異。苟濟一時。自魏至隋。僅四百
載。三光分景。九州阻域。竊號僭位。德義不修。是以子孫速
顛。饗國咸促。國家革魏晉梁隋之弊。承夏殷周漢之業。四
隩既宅。九州攸同。覆燾亭育。合德天地。安有捨皇王舉士
之道。從亂代取人之術。此公卿大夫之辱也。楊綰所奏。實
為正論。然自典午覆敗。中原板蕩。戎狄亂華。衣冠遷徙。南
北分裂。人多僑處。聖朝一平區宇。尚復因循。版圖則張。閭
井未設。士居鄉土。百無一二。因緣官族。所在耕築。地望繫
數百年之外。而身皆東西南北之人焉。今欲止依古制。鄉
舉里選。猶恐取士之未盡也。請兼廣學校。以宏訓誘。今兩
京有太學。州縣有小學。兵革一動。生徒流離。儒臣師氏。祿
廩尚無。貢士不稱行實。冑子何嘗講習。獨禮部每歲擢甲
乙之第。謂宏獎勸。不其謬歟。祗足長浮薄之風。啟僥倖之
路矣。其國子博士等。望加員數。厚其祿秩。選通儒碩生。間
居其職。十道大郡。量置大學館。令博士出外兼領。郡官召
置生徒。依乎故事。保桑梓者。鄉里舉焉。在流㝢者。庠序推
焉。朝而行之。夕見其利。如此。則青青不復興剌。擾擾由其
歸本矣。人倫之始。王化之先。不是過也。謹議。
工部侍郎李公集序
易曰。觀乎天文。以察時變。觀乎人文。以化成天下。然則唐
虞賡歌。殷周雅頌。美文之盛也。厥後四夷交侵。諸侯征伐。
文王之道將墜地。於是仲尼刪詩述易作春秋。而敘帝王
之書。三代文章。炳然可觀。洎騷人怨靡。揚馬詭麗。班張崔
蔡。曹王潘陸。揚波扇飇。大變風雅。宋齊梁隋。盪而不返。昔
延陵聽樂。知諸侯之興亡。覽數代述作。固足驗夫理亂之
源也。皇唐紹周繼漢。頌聲大作。神龍中興。朝稱多士。濟濟
儒術。煥乎文章。則我李公。傑立當代。於戲。斯文將喪久矣。
習鄭衛者。難與言咸頀之節。被氈裘者。難與議周公之服。
而公當頹靡之中。振洋洋之聲。可謂深見堯舜之道。宣尼
之旨。鮮哉希矣。觀作者之意。得易之變。知書之達。究詩之
微。極春秋之裦貶。可謂孔門之弟。洙泗遺徒。至其逸韻。揚
波扇飇。餔糟啜醨。時有婉麗之什。浮豔之句。皆牽於詔旨。
迫於時事。然亦言近而興深。語細而諷大。罔有不含六經
之奧義。覽者其知夫子之牆乎。至先大夫與公有皮鮑之
知。公嗣子吏部侍郎季卿與至有聲譽之好。德業度量。弱
歲聞之於趨庭。文學編簡。中年得之於吏部。所見異辭。所
傳異文。敢不序焉。夫其游夏之文學。不備顏子之德行。許
郭之機覽。未聞班張之贊述。而公文與行協。識與才并。是
故大名震於當代。德慶流於後葉。不其偉歟。
送蔣十九丈奏事畢正拜殿中歸淮南幕府序
天子以淮海多虞。黎人未乂。命舊相崔公董之。公以封略
所覆。澄清是圖。辟柱史蔣公佐之。如翰負風。以石投水。於
茲五稔。方隅克定。乃朝天闕。將命述職。帝用嘉之。進其命
秩。七月流火。言旋幕府。懿親良朋。寵行惜別。曰兵興十年。
九州殘弊。生人凋喪。植物耗竭。行者罹鋒刃之艱。處者困
求奪之累。豈不以連率之敗類。使臣之無恥。獨揚州一隅。
人尚完聚。屢遇海島震盪。再當河南離叛。亟供職役之繁。
而室家相保。耕績未罷。得非崔公之賢乎。公之賢而其佐
可知矣。今朝廷多故。戎狄未服。塞門不扃。人心驚駭。魚鹽
之殷。舳艫之富。海陵所入也。齒革羽毛。元纁璣組。東南所
育也。匡時之謨。富人之術。幕府所畫也。豈伊方隅是賴。得
不勉歟。時臨歧贈言。盍各有望。眾君子之志其詩乎。
送于兵曹往江夏序
予謫居洞庭。歲三秋矣。有客自蜀浮舟來者。則河南于侯。
能讀古人書。辨當世務。年邇四十。猶沈下位。為靜者之尚
退乎。先達之怠賢乎。與子登麗譙。緣島嶼。一時累月。多情
甚歡。忽然挂帆。告我行邁。豈非窮轍不能濡故也。馮翊太
守王公。移鎮武昌。好賢下士。所以衣縫掖襲藝文者。歸之
如川。吾子東行。謂得時矣。
送李兵曹往江外序
千里之馬。維而不馭。則意在空谷。而遠思豐草。累鷙之鶚。
韝而不搏。則心在窮徼。而愈懷雲霄。是以濟時命代之才。
或湮淪未遇之士。眇然在滄海之上。扁舟之中矣。李侯吾
之鮑子也。我知其為人。立身清而廉。從政敏而達。內以孝
悌著。外以信義稱。嘉辰良宵。亹亹清話。又足見林宗高識。
叔度洪量。一命佐邑。非以政學也。再命環衛之曹。非為官
擇也。徒棲遲下位。祿未代耕。是以去游鏡亭。探禹穴。水宿
雲臥。彌年始還。今又匹馬出關。艤舟洛下。念安石東山之
賞。懷子猷剡溪之興。何雲思浩蕩。而野情寥廓哉。予困於
徒勞。累及五斗。昇沈風波之裏。跼蹐長吏之前。豈滄洲遠
蹈之情。南陽躬耕之意。臨歧對酒。有愧長劍。想子行邁。路
經夷門。見潁川陳兼河南于頔。為問道心無恙。星鬢如何。
宿昔屢空。復為安邑也。予近得陰君祕訣。之北方河車郊
原近山。金鼎夕燎。秋來氣冷。爐火適宜。刀圭一開。與子攜
手。
沔州秋興亭記
在陽而舒。在陰而慘。性之常也。履險而慄。涉夷而泰。情之
變也。觀揖讓而退。睹交戰而競。目之感也。聞韶濩而和。聆
鄭衛而靡。耳之動也。夫其舒則怡。慘則悴。慄則止。泰則通。
退則無咎。競則有悔。和則安樂。靡則憂危。性情耳目。優劣
若此。故君子慎居處。謹視聽焉。沔州刺史賈載。吾家之良
也。理沔州未期月。而政通民和。於聽訟堂之西。因高構宇。
不出庭戶。在雲霄矣。却負大別之固。俯視滄海之浸。閱吳
蜀樓船之殷。覽荊衡藪澤之大。自公退食。游焉息焉。圖書
在左。翰墨在右。鳴琴洋洋。亦有旨酒。性得情適。耳虛目開。
且處動則倦。理倦莫若靜。處靜則明。惟明以理動。窮則變。
變則通。通則久。今沔州靈府怡而神用爽。政是以和。觀其
前戶後牖。順開闔之義。簡也。上棟下宇。無雕斵之飾。儉也。
簡近於智。儉近於仁。仁智居之。何陋之有。况乎當發生之
辰。則攢秀木於高砌。見鶯其鳴矣。處臺榭之月。則納清風
於洞戶。見暑之徂矣。洎搖落之時。則俯顥氣於軒檻。見火
之流矣。值嚴凝之序。則目素彩於簷楹。見雪之紛矣。政成
訟清。體安心逸。而詩人之興。常在四時。四時之興。秋興最
高。因以命亭焉。余自巴邱徵赴宣室。歇鞍棠樹之側。解帶
竹林之下。嘉其俛仰。美其動息。乃命進牘抽毫以記之。
虎牢關銘(并序)
天地定位。三川據其極。王侯設險。虎牢擁其要。扼之以五
嶽。維嵩崪焉。迫之以四瀆。洪河突焉。宜其咽喉九州。閫閾
中夏。贊經綸之攻拒。却欃槍之陵暴。若乃金火代變。山河
分裂。脅從力爭。議散約解。時則漢祖守之以臨山東。坐清
三齊。強楚躑躅而不進。及夫隋氏失馭。中原板蕩。封豕薦
食。龍戰元黃。時則太宗據之以拒河朔。克擒醜夏。偽鄭袒
縛而請命。於戲。自周室微弱。虎狼并吞。盛衰千祀。正閏更
王。而政和民安。一統長久。漢氏昭於前載。我唐光於茲日。
其創業之主。戡難定功。咸在斯地。意者天開險固。為霸王
之器乎。聖作功業。知窅冥之意乎。不然。何元期時事。影響
之若此也。又聞諸鄭志曰。制巖邑也。虢叔死焉。而唐漢紹
興。得非山靈河神。正直是輔。乃知英雄者不獨恃險。而顛
沛者在於涼德歟。天寶七載。至自宋都。西經洛陽。歇鞍登
茲。懷古欽望。覽山河之壯麗。想威靈而咫尺。慨然有懷。敢
獻銘曰。
邈矣維嵩。峻極於天。磅礡崔嵬。北臨洪川。嶽瀆會險。蹙圻
封泉。實開虎牢。作固伊瀍。維茲虎牢。天設巨防。攻在坤下。
拒在離旁。昏恃以滅。聖憑而王。崢嶸豁呀。孟門相向。伊昔
漢祖。戡秦統周。勍敵相及。此焉淹留。終夷海表。遂割鴻溝。
乘釁而東。奄有九州。隋氏敗績。黎人艱阻。帝命太宗。陳師
鞠旅。鐵騎僔僔。雲旗容與。擒夏剋鄭。在此一舉。日月永清。
昆蟲得所。歲在戊子。西經登茲。祗聖肅然。憫亡悽其。虢叔
反道。復隍熸師。項氏烹苛。莫能守之。險易同途。成敗異時。
德不在鼎。王孫布詞。三苗不循。魏武忸怩。逆失順獲。古今
同期。申鑒勒銘。庶警將來。
旌儒廟碑
觀象考歷本乎元。辨方正位稽乎極。體元御極。莫先於教。
教之大者。莫大於儒。旌儒有祠。我新典也。昔秦滅羲軒之
制。廢唐虞之則。大搜學徒。竭索儒黨。懷書捧檄者。鱗集[:#AS-8F62:⿱鹿君]
至。然後罪九流之異論。尤百氏之殊術。無辜殺身。有道併
命。冤骸積於坑谷。流血淬於泉壤。蹈仁義而死者。不可勝
紀。開元末。天子在驪山之宮。登集靈之臺。考圖驗紀。周覽
原隰。見鄉名坑儒。頹壍猶在。慨然感亡秦之敗德。哀先儒
之道喪。強死千載。遊魂無依。乃詔有司。是作新廟。牲幣有
數。以時饗祀。因祠命鄉。號曰旌儒。人神和悅。怨氣銷散。於
戲。秦皇帝以神武邁古。并吞六合。掃天下以一篲。芟㣥雄
如衆草。建守罷侯。大權在已。自軒轅已降。平一宇宙。未有
若斯之盛也。夫戡亂以武。守成以文。文以正崇。武以權勝。
秦皇知權之可以取。不知正之可以守。向使天下既定。守
正崇儒。遵六經之謨訓。用三代之文質。則黃軒盛美。湯武
宏業不若也。觀夫坑儒焚書之意。乃欲蓋先王之能事。竊
作者之鴻名。黈眾耳以前聞。逞私欲於當代。此儒之所忌
也。秦之所志。悲夫。儒以恭儉為宗。秦則疲弊生人。極力宮
室。儒以道德柔遠。秦則竭耗中國。勞師四夷。儒以宥過議
賢。秦則刻法峭刑。賊虐諫輔。儒以述先好古。秦則師心徇
智。燔棄墳典。夫如是。則秦不得不滅。儒不得不坑。事使然
也。今天子矯覆車之前軌。崇明祀於後葉。秦之所滅。我之
所興。斯區夏無疆之休。子孫萬代之福也。昔武王封比干
之墓。則招諫之道勸矣。晉文表綿上之田。則志過之名立
矣。漢高護信陵之冢。則尊賢之風著矣。未若激揚大教。廟
食眾賢。上以興天地之經。次以存顛覆之鑒。下以絕厲災
之眚。建一祠而三德具焉。鯫臣不敏。敢作頌曰。
於維先王。設教崇儒。作訓六經。為代典謨。降及夫子。三千
其徒。再揚清風。文在茲乎。天喪斯文。道有通塞。實生暴秦。
反道敗德。竊善攘譽。師慝徇惑。焚書坑儒。萬古悽惻。牢落
千祀。微茫九原。驪山之北。坎窞猶存。草樹無色。愁雲晝昏。
時聞夜哭。知有冤魂。帝在華清。登高訪古。愍默頹壍。悲涼
榛莽。上感亡秦。覆車遺武。下哀㣥哲。饗祀無主。爰降嘉詔。
聿修清祠。饋之牲牢。奠酹以時。幽幽廟門。肅肅靈儀。冥漠
求食。長無餒而。粵自漢初。迄於隋運。亦有令主。尊儒尚訓。
闕典罔崇。斯文莫振。昭昭神理。長懷幽憤。我后濬哲。聰明
文思。敷宏大教。咸秩神祇。鬼無妖災。人不癘疵。俾爾蒼生。
富壽無期。小臣作頌。敢繼刪詩。
微子廟碑頌
昔者高宗既歿。殷始錯命。政有斁倫敗紀。事有梗神虐天。
迄於獨夫。積慝乃稔。武庚不化。茅土再血。元鳥之祀。宜其
忽諸。噫。湯之德衰。故微子復興於宋矣。微子諱啟。實帝乙
元子。帝乙懵賢之故。而神器不集於君。君肅恭神人。恪慎
克孝。才兼八元之偉。德首三仁之列。始在擇嗣。箕子贊焉。
尹茲東夏。周公嘉焉。歿而不朽。仲尼稱焉。覩其進思盡忠。
則忤主以竭諫。退將保祀。則全身以逃難。去就生死之塗。
沈吟出處之域。有以見聖達之情也。若乃受為不道。暴殄
天物。剖諫輔之心。解忠良之骨。億兆墜於塗炭。宗祧困於
臲卼。而君崎嶇險阻。避跡藏時。免身龍戰之郊。解縛鷹揚
之帥。卒能修復舊物。統承先祀。七百餘年。歆我神祇。非明
德至仁。其孰能與於此。於戲。國之興亡。不獨天命。向使帝
乙捨受而立啟。前箕子而後少師。則文王未可專征於諸
侯。武王未可誓師於牧野。雖周公之聖。不過子產善相矣。
太公之賢。不過穰苴之法矣。是太王立季歷而昌。帝乙捨
微子而亡。成敗繫人。不其昭彰乎。皇帝二十有一載。予作
吏於宋。思其先聖遺事。求於古老輿人。則得君之祠廟存
焉。盛衰紛綸。年祀超忽。喬木老矣。靈儀儼然。椽欒茨塈者
月繼。蘋蘩牲幣者日接。何百代之後。而仁風獨揚乎。留連
廟庭。乃作頌曰。
天革元命。皇符在木。元天降災。上墋下黷。人怨神怒。川崩
鬼哭。赫赫周邦。如臨深谷。逷矣微子。逢時顛沛。居亡念存。
處否求泰。諫以明節。仁而遠害。作誥父師。全身而退。龍戰
於野。鳥焚其巢。桓桓周王。奄有商郊。面縛就執。牽羊投庖。
祀商脩器。啟宋分茅。嗟爾宋人。來蘇是仰。穆如雨潤。靄若
春養。以戴以翼。是宗是長。茫茫舊封。千載餘響。我來祠廟。
永挹遺芬。荒階蔓草。古木垂雲。惆悵曩賢。徘徊日曛。鐫石
紀德。用流斯文。
虙子賤碑頌
清靜致理。中庸之德至。高明柔克。簡易之體大。繹微旨而
徵遺論。何先生道蔚其葳蕤者也。先生宣慈在躬。精義入
神。德順乎天。性根於仁。殷其如雷。曖然如春。始受業於仲
尼。終委質於魯君。爾乃周道凌遲。王風哀思。夷狄竊於位
號。干戈亂於原野。則我魯國無齊晉之強。定哀非桓文之
主。三卿有僭虐之政。先生處此亂邦。從容理邑。平心氣而
全耳目。晏然躋富壽之域焉。自非知微知彰。變化無窮。孰
能臻此。觀夫為政之大。體元之要。恤孤哀喪。舉事問弔。訓
之以悌。加之以孝。借五更而悟君。賢三老而稟教。然後燕
居以伕其體。張樂以和其人。夜漁不戒而信。欺吏不威而
息。是以宣尼惜君之理小。子期問君之政暇。何其遠哉。向
使移於有國之君。則陶唐之理也。施於有政之臣。則二南
之化也。昔舜左禹而右臯陶。不下席而天下理。周公殽膳
在御。不解懸而四夷伏。小大則異。其揆則同。天寶初。至始
以校書郎尉於單父。想先生行事。徵其頌聲。而古碑殘缺。
苔篆磨滅。使立志之士。何以揖其遺風焉。嗚呼。其道存而
其事往。其人亡而其政息。哀哉。遂作頌曰。
鳴琴湯湯。虙子之堂。清靜無為。邑人以康。澆風化淳。霸俗
致王。誰謂陽鱎。革而為魴。皤皤黃髮。或師或友。芃芃麥苗。
不稂不莠。齊師已卻。魯俗斯阜。諫或剖心。伊人引肘。穆穆
伊人。希聖之才。堯舜既往。孰為來哉。從時卷舒。與道徘徊。
游泳孔門。取容定哀。泱泱千古。顯顯令德。聲隨悠牧。惠與
順息。人亡政弊。道播神默。寂寥夜川。惆悵舊國。荒祠尚掃。
苔篆將磷。尋風聆韻。想見其人。年代邈殊。精誠闇親。再表
貞石。頌聲惟新。
陝州銕牛碑頌
乾象元。地勢坤。稽謀惟神。觀察孰見。元善利物。純陰[:#AS-84EC:⿰⻖⿱步馬]而
不仁。坤順為牛。或剛克以殊用。彼見於陝郛者。其陰[:#AS-84EC:⿰⻖⿱步馬]歟。
其剛克歟。寓精堅強。壯趾慎固。內習坎窞。外形端倪。居於
道周。敦兮若樸。謂為首。匪如山之狀。謂用角。匪如栗之象。
曾覽古史。罔徵其由。深不可識。孰知其故。吾將本自然歸
神功。豈謀人力役鬼傭哉。東臨周畿。西盡虢略。載厚地而
莫聳。拒長河而不崩。向使非神或憑。微子之力。則城復隍
矣。人其魚乎。乃詢耆耋。聽輿誦。僉曰子之鎮。其日固久。人
由是怙恃。物由是生資。嘗欲掘地及源。以觀其徼。庀徒執
用。大臻於茲。橫縻林梗。四進雲鍤。尋下體之極。達純陰之
精。至於退諸泉而入於穴。俾圍木靡拉。懸絙絕縋。既致乃
穽。其見如初。五丁力拔而不及。方舟鎖曳而奚可。虎無所
措其爪。猛焉能噬。兵無所容其刃。投豈皆虛。鑣鑣行人。無
住莅下。當函關之路。望若隨仙。府桃林之墟。時得歸獸。若
以匹敵。必於其倫。則長蛇遶閬風而周。巨鼇負蓬萊而抃。
可明徵矣。且察內以外。觀遠以近。在端鋩之末。固未可量
也。亦何知不磅礡數州之間。日用有迷其力矣。夫能利於
物。帝之念。擇善而為。臣之忠。是以我國家咸秩無文。發天
使以祀。我明牧謀始有作。招墨客以頌。頌者。誦也容也。誦
令德。昭厥異。穆如清風。敢刊之貞石。頌曰。
杳冥精兮混茫氣。凝為伏牛載厚地。巨靈西掌屹贔屭。長
河東流泙沸渭。堅立不動神之至。層城固護人大庇。德合
無疆其可既。昔人無述今是志。
唐故正議大夫右散騎常侍贈禮部尚書李公墓誌銘
於維李公。誕靈中和。磊落懷奇。如山如河。胸中洞開。萬里
長波。孝友忠信。詩之無邪。早歲登科。以文從吏。累擢大邑。
拔乎其萃。時之方難。朝慎名器。帝曰忠讜。爾居建議。出典
方岳。入趨禮闈。再掌絲綸。翺翔鳳池。乃作天官。又侍紫薇。
八使澄清。功濟危時。諤諤正言。有犯無隱。詼諧善謔。託諷
唇吻。雲衢未窮。陰霜夙霣。悽愴東川。古來共盡。人懷遺愛。
帝念謀猷。裦贈春官。悲感林邱。已矣平生。哀哉若浮。獨有
令名。與天悠悠。
