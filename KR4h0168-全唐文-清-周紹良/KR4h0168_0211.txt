欽定全唐文卷二百十一
陳子昂(三)
上蜀川安危事(三條)
臣伏見四月三十日勅。廢同昌軍。蜀川百姓每見免五十
萬丁運糧。實大蘇息。然松茂等州諸羌首領。二十年來利
得此軍財帛糧餉。以富已潤屋。今一旦停廢。失其大利。必
是勾引生羌。詐作警固。以恐動茂翼等州。復使國家徵兵
鎮守。若松茂等州無好都督。則此詐必行。旦夕警固必有
發者。一發巳後。警動蜀州。朝廷不知。徵兵赴救。兵至賊散。
靡弊更甚。伏乞選擇茂州都督。嚴加斥堠。乃命御史一人。
專在按察。若有詐妄。即錄奏稱加法以懲其姦。庶可久長
安帖。不然。受其弊。
蜀中運糧既停。百姓更無重役。至於租庸。合富府庫。今諸
州逃走戶有三萬餘。在蓬渠果合遂等州山林之中。不屬
州縣。土豪大族。阿隱相容。徵斂驅役。皆入國用。其中遊手
惰業亡命之徒。結為光火大賊。依憑林險。巢穴其中。若以
甲兵捕之。則烏散山谷。如州縣怠慢。則劫殺公行。比來訪
聞。有人說逃在其中者。攻城劫縣。徒衆日多。誠可特降嚴
加勅。令州縣長官與使人設法大招此戶。則劫賊徒黨。自
然除殄。其三萬戶租賦。即可富國。若縱而不括。以養賊徒。
蜀川大弊。必是未息。天恩允此請。乞作條例括法。
蜀中諸州百姓所以逃亡者。實緣官人貪暴。不奉國法。典
吏遊容。因此侵漁。剝奪既深。人不堪命。百姓失業。因即逃
亡。凶險之徒。聚為劫賊。今國家若不清官人。雖殺獲賊終
無益。天恩前使右丞宋爽按察蜀州者。乞早發遣。除屏貪
殘。則公私俱寧。國用可富。若官人未清。劫賊之徒。必是未
息。以前劍南蠹弊如斯。即日聖恩停軍息役。若官人清正。
劫賊翦除。百姓安寧。實堪富國。惟乞早降使按察。謹狀。聖
歷元年五月十四日。通直郎行右拾遺陳子昂狀。
上蜀川軍事
臣伏見劍南諸州。緣通軌軍屯在松潘等州。千里運糧。百
姓困弊。臣不自恤。竊為國家惜之。伏以國家富有巴蜀。是
天府之藏。自隴右及河西諸州。軍國所資。郵驛所給。商旅
莫不皆取於蜀。又京都府庫。歲月珍貢。尚在其外。此誠蜀
國之珍府。今邊郡主將。乃通軌一軍徭役弊之。使百姓貧
窮。國用不贍。河西隴右。資給亦減。臣伏惟松潘諸軍。自屯
鎮已來。於今相繼。百十餘年。竟未聞盜賊大侵。而有尺寸
之效。今國家甘心竭力以事之。臣不知其故。伏惟念惜。臣
聞上有聖君。下得直言。賤臣敢越次冒昧以奏。臣在蜀時。
見相傳云。聞松潘等州屯軍數不逾萬。計糧給餉。年則不
過七萬餘石可盈足。邊郡主將。不審支度。乃每歲向役十
六萬夫。夫擔糧輪送。一㪷之米。價錢四百。使百姓老弱。未
得其所。比年以來。多以逃亡。臣伏以吐蕃陛下未忍即滅。
松潘屯兵未可廢散。若準此賦斂。每年以十六萬夫運糧。
臣恐更三年吐蕃未殄滅。劍南百姓不堪此役。愚臣恐非
聖母神皇制敵安人富國彊兵之神算者也。愚臣竊見蜀
中耆老平議。劍南諸州。比來以夫運糧者。且一切並停。請
為九等稅錢。以市騾馬。差州縣富戶各為馬[:#AS-FBED:●]屯主。稅錢
者以充脚價。各次第四番運輦。不用一年夫運之費。可得
數年軍食盈足。比於常運。減省二十餘倍。蜀川百姓。永得
休息。通軌軍人。保安邊鎮。京臺府庫。河西軍馬。得利供輸
其資。臣伏審計。便宜體大。非一二狀俱盡。陛下若以此奏
非虛。或可採者。請勒臣付所司對議得失。然後具條目一
一奏聞。若臣苟為謬妄。無益國家。請罪死不赦。
上益國事
臣聞古者富國彊兵。未嘗不用山澤之利。臣伏見西戎未
滅。兵鎮用廣。內少資儲。外勒轉餉。山澤之利。伏而未通。臣
愚不識大體。伏見劍南諸山。多有銅鑛。採之鑄錢。可以富
國。今諸山皆閉。官無採鑄。軍國資用。惟斂下人。乃使公府
虛竭。私室貧弊。而天地珍藏。委廢不論。以臣所見。請依舊
式。盡令劍南諸州準前採銅。於益府鑄錢。其松潘諸軍所
須用度。皆取以資給用。有餘者。然後使緣江諸州遞運。散
納荊衡沔鄂諸州。每歲便以和糴。令漕運委神都太倉。此
皆順流乘便。無所勞擾。外得以事西山諸軍。內得以實中
都倉廩。蜀之百姓。免於賦斂。軍國大利。公私所切要者。非
神皇大聖。誰能用之。管仲云。聖人用無窮之府。蓋言此也。
臣某言。臣伏見神皇陛下恭已受圖。遐想至理。將欲制御
戎狄。永安黎元。不欲煩撓蒸人。故為無益。賤臣朝不坐。宴
不豫。軍國大事。非臣合言。伏見松潘軍糧。費擾過甚。太平
百姓。未得安居。臣參班一命。庶幾仁類。不敢自見避諱。忍
之不言。所以不懼身誅。區區上奏。冒越非次。伏待顯戮。惶
悚死罪死罪。
上軍國機要事
臣竊聞宗懷昌等軍失律者。乃被逆賊詐造官軍文牒。誣
召懷昌。昌等顓愚無備陷沒。今諸軍敗失。東蕃固知。然恐
安東阻隔。未審此詐。國家若無私契與安東往來。臣恐凶
賊多端。詐偽復設。萬一被其矯命。更失其圖。乃是資長賊
權。沒陷府城。此固宜天恩巳應先有處分。然臣愚見。不敢
不言。又賊初勝。不即西侵者。深恐圍略安東。以自全計。若
安東被圍略。則遼東以來。非國所制。伏乞天恩早為圖之。
臣聞天子義兵不可以怒發。怒則衆懼。急則人搖。人搖則
賊得其勢。故昔者聖人守靜以制亂。持重以服姦。大義常
存。人無疑懼。臣伏見恩制免天下罪人及募諸色奴充兵
討擊者。是捷急之計。非天子之兵。且比來刑獄久清。罪人
全少。奴多怯弱。未慣征行。縱其募集。未足可用。況當今天
下忠臣勇士。萬分未用其一。契丹小孽。假命待誅。何勞免
罪贖奴。損國大義。且陛下富有四海。一戰未勝。遂即免罪
募奴。若更有他虞。復何徵發。臣恐此不可威示天下。臣聞
聖人制事。必理未萌。所以姦不敢謀。賊不得起。臣聞吐蕃
近日將兵圍[:#AS-9376:●]州。數日即退。或云此賊通使墨啜。恐[:#AS-9376:●]沙
止遏。故以此兵送之。臣雖未信。然惟國家比來勍敵。在此
兩蕃。至於契丹小醜。未足以比類。今國家為契丹大發河
東道及六胡州綏延丹隰等州稽胡精兵。悉赴營州。而緣
塞空虛。靈夏獨立。今冰生河合。草秋馬肥。秦中北據隴右。
亦關東鄰黨。凶羯姦謀。覘知此隟。驅其醜類。大盜秦關。隴
右馬㣥。是國所寶。防備遠策。良宜豫圖。不可竭塞上之兵。
使凶虜得計。伏願詳審。臣聞所養非所用。所用非所養。理
家必弊。在國必危。故明君不畜無用之臣。慈父不畜無益
之子。今朝廷三品五品。受國寵榮。天恩賞賜。府庫虛耗。食
人之祿。死人之事。恩養聖朝。甚矣厚矣。及邊有小賊。則云
無人驅使。又勞聖恩遠訪外人。外人先無寵祿。臨難又不
肯殉節。然則國之所養者總無用之臣。朝之所遺者乃有
用之士。今不收有用。厚養無用。欲令忠賢效力。凶賊滅亡。
以臣愚見。理不可得。近者遼軍張立遇等喪律。實由內外
不同心。宰相或賣國樹恩。近臣或附勢私謁。祿重者以拱
默為智。任權者以傾巧為賢。㣥居雷同以殉私為能。媚妻
保子以奉國為愚。陛下又寬刑漏網。不循名實。遂令綱紀
日廢。奸宄滋多。今國家第一要者。在稍寬兵期。山南淮南
去幽州四千里。所司使十月上旬到。計日行百里。四十日
方到。即今水雨如此。又徵符到彼未久。當日便發。猶不及
期。況未便發。且日行不可百里。若違限者死。國有常刑。到
不及期。懼罪逃散為賊。此更生一患。縱倍程趁期。亦恐不
及。若違不誅。則軍不可統。若違必誅。則全衆皆怨。況兵疲
不堪用。吳廣陳勝為盜由此。切急切急。即日江南淮南諸
州租船數千艘。巳至鞏洛。計有百餘萬斛。所司便勒往幽
州納充軍糧。其船夫多是客戶游手隳業無賴雜色人。發
家來時。唯作入都資料。今已到京。又勒往幽州。幽州去此
二千餘里。還又二千餘里。方寒冰凍。一無資糧。國家更無
優恤。但切勒赴限。比聞丁夫。皆甚愁歎。又諸州行綱。承前
多僦向(一作勾)至都糴納。今儻有此類向滄瀛糴納。則山東
米必二百巳上。百姓必騷動。今國家不優恤。又無識事明
了人檢點勾當。知租米現在虛實。又未宣恩旨慰勞兵夫。
惟切勒赴限。倘在道逃亡。此糧有萬一非意損失。則東軍
二十萬衆。坐自取敗。為賊所圖。切急切急。楊元感以此為
亂。實軍國大命。山東百姓。國家比以供軍。矜不點募。近聞
東軍失利。山東人驕慢。乃謂國家怕其麄豪。不敢徵發。今
街談巷議。多有苟且之心。伺國瑕隟。頗搖風俗。國家大政。
須人無二心。若縱懷二。奸亂必漸。臣伏思即日山東愚人。
有亡命不事產業者。有遊俠聚盜者。有奸豪強宗者。有交
通州縣造罪過者。如此等色。皆是奸雄。國家又不以法制
役之。臣恐無賴子弟。暴橫日廣。上不為國法所制。下不為
州縣所羈。又不從軍。又不守業。坐觀成敗。養其奸心。在於
國家。甚非長計。以臣愚見。望降墨勅。使臣與州縣相知。子
細採訪。有麄豪游俠亡命奸盜失業浮浪(一作漂食)富族強宗
者。並稍優與賜物。悉募從軍。仍宣恩旨慰勞。以禮發遣。若
如此。則山東浮人。安於太山。一者以慴奸豪異心。二者得
精兵討賊。不須免奴稽胡等。又身既在軍。則父兄子弟。自
不敢為過。昔漢祖征山東。使蕭何鎮關中。漢軍數敗。蕭何
每發關中子弟以助漢軍。三秦無盜亂之患。漢軍有強雄
之勢。蓋以此道是也。夫亂㣥敗衆者。惟在奸雄。奸雄既羈。
亂弊自息。伏乞聖慈早圖之。詩云。無縱詭隨。式遏寇虐。紫
袍緋袍綠袍金帶牙笏告身金銀器物等。即日軍中巳集。
入賊有期。臣欲募死士三萬人。長驅賊庭。一戰掃定。軍中
未有高爵重賞。無以勵勇使貪。伏望天恩賜給前件袍帶
告身器物二千事。庶以勸勵士衆。未敢虛用。比來將軍不
明賞罰。所以兵不齊心。今聚十五萬衆。戈甲糧餉。日費萬
金。不早克定。恐所費彌廣。山東百姓。貧弊不可再役。特乞
天恩允臣所請。
上軍國利害事(三條)出使
臣伏見陛下憂勞天下百姓。恐不得所。又發明詔。將降九
道大使。巡察天下諸州。兼申黜陟。以求人瘼。甚大惠也。天
下百姓幸甚。臣竊以為美矣。未盡善也。何以言之。陛下所
以降明使。豈非欲令天下黎元衆庶。知陛下夙興夜寐憂
勤念之邪。欲天下賢良忠孝。知陛下夙興夜寐思任用之
邪。欲使天下奸人暴吏。亦知陛下夙興夜寐務欲除之邪。
陛下聖意必若以此而發使乎。則臣愚昧。見陛下之使有
未盡善也。若愚臣所謂使者。皆先當雅合時望。為衆人所
推。仁愛足以存恤孤[:#AS-FBEF:●]
[:#AS-9C65:⿰丨⺊]
[:#AS-FBED:●](旬[:#AS-FBEC:●]分)[:#AS-FBF0:●]。賢明足以進拔
幽滯。剛直足以不避彊禦。明智足以照察奸非。然後使天
下奸人。畏其明而不敢為惡也。天下彊禦。憚其直而不敢
為過也。天下英竒。慕其德而樂為之用也。天下孤寡。賴其
仁而欣戴其恩也。
夫如是。然後可以論出使。故輶軒未動於京師。天下翕然
皆巳知矣。今陛下使猶未出朝廷。行路市井之人皆以為
非任。朝廷有識者亦不稱之。夫天子之使未出魏闕。朝廷
之人皆以輕之。何況天下之衆哉。夫欲黜陟求瘼。豈可得
也。陛下所以有此失者。在不選人。亦輕此使非天下之大
任。故陛下遂大失至於此也。宰相徒以為常。但奉詔而行
之。苟以出使為名。不求任使之實。故使愈出而天下愈弊。
使彌多而天下彌不寧。其故何哉。是朝廷輕其任也。輕其
任則不擇人。不擇人則其使非實。其使非實則黜陟不明。
刑罰不中。朋黨者進。貞直者退。徒使天下百姓。修飾道路。
送往迎來。無益於聖教耳。臣久為百姓。實委知之。陛下欲
令天下黎庶。知陛下夙興夜寐憂勤政化。不可得也。故臣
以陛下大失在於此也。夫欲正其末者。必先端其本。清其
流者。必先潔其源。自然之符也。國家茲弊。亦已久矣。今陛
下若不重選此使。貴得其人。天下黎元。必以為陛下尚行
尋常之政。不能革此弊也。則賢人必不出。貪吏必得志。[:#AS-FBEF:●]
[:#AS-9C65:⿰丨⺊]
[:#AS-FBED:●](旬[:#AS-FBEC:●]分)[:#AS-FBF0:●]獨必哀吟。天下
百姓無荷賴於陛下此使也。臣不勝有願。願陛下與宰相
更妙選朝廷百官。使有威重名節為衆人
所推者。陛下因大朝見。親御正殿。集百寮公卿。設禮儀。以
使者之禮見之。於是告以出使之意。殷勤儆戒。無敢或[:#AS-8FBB:●]。
遂授以旌節而發遣之。先自京師而訪豺狼。然後攬轡登
車以清天下。若如是。臣必知陛下聖教。不旬月之閒。天下
家見而戶習也。昔堯舜氏不下席而天下理者。蓋黜陟幽
明能折中爾。今陛下方開中興之化。建萬代之功。天下瞻
望。冀見聖政。此之一使。是陛下為政之大端也。諺曰。欲知
其人。觀其所使。不可不慎也。若陛下必知不可得其人。則
不如不出使。出使煩數。無益於化。但勞天下之人。是猶烹
小鮮而數撓之爾。伏惟陛下察照。
牧宰
臣伏惟陛下當今所共理天下欲致太平者。豈非宰相與
諸州刺史縣令邪。陛下若重此而理天下乎。臣見天下理
也。若陛下輕此而理天下乎。臣見天下不得理也。何者。宰
相陛下之腹心。刺史縣令陛下之手足。未有無腹心手足
而能獨理者也。臣竊觀當今宰相。巳略得其人矣。獨刺史
縣令。陛下獨甚輕之。未見得其人。是以腹心雖安。而手足
猶病。而天下至今所以未有大利爾。臣竊惟刺史縣令之
職。實陛下政教之首也。陛下布德澤。下明詔。將示天下百
姓。必待刺史縣令為陛下謹宣之。故得其人。則百姓家見
而戶聞。不得其人。但委棄有司而挂牆壁爾。陛下欲使家
興禮讓。吏勗清勤。不重選刺史縣令。將何道以致之邪。愚
臣竊見陛下未有舟檝。而欲濟江河。不可濟也。臣比在草
茅為百姓久矣。刺史縣令之化。臣實委知。國之興衰。莫不
在此職也。何者。一州得賢明刺史。以至公循良為政者。則
千萬家賴其福。若得貪暴刺史。以徇私苛虐為政者。則千
萬家受其禍矣。夫一州禍福且如此。況天下之衆。豈得勝
道哉。故臣以為陛下政化之首。國之興衰。在此職者也。臣
伏見陛下憂勤政理。欲安天下百姓。無使疾苦。然猶未以
刺史縣令為念。何可得哉。臣何知陛下未以刺史縣令為
念。竊見吏部選人。補一縣令。如補一縣尉爾。但以資次考
第從官遊歷。即補之。不論賢良德行可以化人。而拔擢見
用者。縱吏部侍郎時有知此弊。而欲超越用人。則天下小
人巳囂然相謗矣。所以然者。習於常而有驚怪也。所以天
下庸流。莫不能得為縣令。庸流一雜。賢不肖莫分。但以為
縣令庸流資次為選。不以才能任職。所以天下淩遲。百姓
無由知陛下聖德勤勞夙夜之念。但以愁怨。以為天子之
令遣如此也。自有國來。此弊最深。而未能除也。豈不甚(一
有可惜二字)哉。昔漢宣帝有言曰。朕之所共理天下者。豈非良
二千石乎。故宣帝之時。能委任矣。伏願陛下與宰相深知
妙選。以救正此弊。使天下之人。稍得以安。臣有計。然甚鄙
近。未能著於書。願陛下興念。與明宰相圖之。以安天下。幸
甚幸甚。
人機
臣聞天下有危機。禍福因之而生。機靜則有福。機動則有
禍。天下百姓是也。夫百姓安則樂其生。不安則輕其死。輕
其死。則無所不至也。故曰人不可使窮。窮之則奸宄生。人
不可數動。動之則災變起。姦宄不息。災變日興。叛逆乘釁。
天下亂矣。當今天下百姓。雖未窮困。軍旅之弊。不得安者。
向五六年矣。夫妻不得相保。父子不得相養。自劍以南。爰
至河隴秦涼之閒。山東則有青徐曹汴。河北則有滄瀛恒
趙。莫不或被饑荒。或遭水旱。兵役轉輸。疾疫死亡。流離分
散。十至四五。可謂不安矣。幸得陛下以仁聖之恩。憫其失
業。所在邊境有兵戰之役。一切且停。遂使窮困之人。尚得
與妻子相見。父兄相保。各復其業。獲以救窮。人心稍安。殆
半年矣。天下可謂幸甚。愚臣竊賀陛下得天下之機。能密
靜之。非陛下至聖大明。不能如此也。愚臣今所以為陛下
更論天下之危機者。恐將相有貪夷狄之利。又說陛下以
廣地彊武為威。謀動甲兵。以事邊塞。陛下或未知天下有
危機。萬一聽之。臣懼機失禍搆。則天下有不可柰何也。詩
不云乎。人亦勞止。汔可小康。惠此中國。以綏四方。故臣願
陛下垂衣裳。修文德。去刑罰。勸農桑。以息天下之人。務與
之共安。然後使遐荒蠻夷。自知中國有聖人。重譯而入貢。
愚臣竊以為當今天下之大計也。伏惟陛下念之。近者隋
煬帝不知天下有危機。自以為威德廣大。欲建萬代之業。
動天下之衆。殫萬人之力。兵役相仍。轉輸不絕。北討胡貊。
東伐遼人。於是天下百姓窮困。人不堪命。機動禍搆。遂喪
天下。此是不知天下有危機。而信貪佞之臣。冀收夷狄之
利。卒以滅亡者也。隋氏之失。可以殷鑒。豈不大哉。伏惟陛
下察之。國家所伐吐蕃。有大失策。中國之衆。半天下受其
弊。然遂事不諫。當復何言。陛下不以臣愚。芻蕘可採。一賜
召臣至玉陛。得以口論。天下幸甚。
臣子昂言。臣本下愚。未知大體。今月十六日。特奉恩勅。賜
臣紙筆。遣于中書言天下利害。天之降命。敢不對揚。而孤
負聖恩。萬一無補。死罪死罪。謹率愚見。封進以聞。塵聽玉
階。伏闕累息。臣子昂誠惶誠恐頓首頓首。謹言。
上西蕃邊州安危事(三條)
臣聞聖人制事。貴於未亂。所以用成功。光濟天下大業。臣
伏見國家。頃以吐蕃九姓亡叛。有詔出師討之。遣田揚名
發金山道十姓諸兵。自西邊入。臣聞十姓君長。奉詔之日。
若報私讎。莫不為國家克翦凶醜。遂數年之內。自率兵馬
三萬餘騎。經途六月。自食私糧。誠是國家威德早申。蕃戎
得效忠赤。今者軍事已畢。情願入朝。國家乃以其不奉璽
書。妄破回紇部落。責其專擅。不許入朝。便於涼州發遣。各
還蕃部。臣愚見竊為國家危之。深恐此等自茲成隟。何以
言之。國家所以制有十姓者。本為九姓強大。歸伏聖朝。十
姓微弱。勢不能動。故所以委命臣妾。為國忠良。今者九姓
叛亡。北蕃喪亂。君長無主。莫知所歸。回紇金水。又被殘破。
磧北諸姓。已非國家所有。今欲掎角亡叛雄將。邊疆惟倚
金山諸蕃。共為形勢。有司不察此理。乃以田揚名妄破回
紇之罪。坐及十姓諸豪。拒而遣還。不許朝覲。臣愚以為非
善御戎狄制於未亂之長策也。夫蕃戎之性。人面獸心。親
之則順。疑之則亂。蓋易動難安。古所莫制也。今阻其善意。
逆其歡心。古人所謂放虎遺患。不可不察。且臣昨於甘州
日。見金山軍首領擬入朝者。自蕃中至。已負其功。見燕軍
漢兵不多。頗有驕色。察其志意。所望殊高。與其言宴。又詞
多不順。今更不許入朝謁。疑之以罪。與回紇部落復為大
讎。此則內無國家親信之恩。外有回紇報讎之患。懷不自
安。鳥駭狼顧。亡叛沙漠。則河西諸蕃恐非國家所有。且夷
狄相攻。中國之福。今回紇已破。既往難追。十姓無罪。不宜
自絕。今若妄破回紇。有司止罪揚名。在於蕃情。足以為慰。
十姓首領。國家理合羈縻。許其入朝。實為得計。今北蕃既
失。虜不自安。廟勝之策。良恐未爾。事既機速。伏乞早為圖
之。
臣伏見今年五月勅。以同城權置安北府。此地逼磧南口。
是制匈奴要衝。國家守邊。實得上策。臣在府日。竊見磧北
歸降突厥。已有五千餘帳。後之來者。道路相望。又甘州先
有降戶四千餘帳。奉勅亦令同城安置。磧北喪亂。先被饑
荒。塗炭之餘。無所依仰。國家開安北府。招納歸降。誠是聖
恩洪流。覆育戎狄。然臣竊見突厥者。莫非傷殘羸餓。並無
人色。有羊馬者。百無一二。然其所以攜幼扶老。遠來歸降。
實將以國家綏懷。必有賑贍。冀望恩覆。獲以安存。故其來
者日以益衆。然同城先無儲蓄。雖有降附。皆未優矜。蕃落
嗷嗷。不免饑餓。所以時有劫掠。自相屠戮。君長既不能相
制。以此盜亦稍多。甘州頃者抄竊尤甚。今安北府見有官
羊及牛六千頭口。兵糧粟麥萬有餘石。安北初置。庶事草
創。孤城兵少。未足威懷。國家不贍恤來降之徒。空委此府
安撫。臣恐降者日衆。盜者日多。戎虜桀黠。必為禍亂。夫人
情莫不以求生為急。今不以此粟麥。不以此牛羊。大為其
餌。而不救其死。人無生路。安得不為㣥盜乎。㣥盜一興。則
安北府城必無全理。府城一壞。則甘涼已北。恐非國家所
有。後為邊患。禍未可量。是乃國家故誘其為亂。使其為賊。
非謂綏懷經遠之長策也。且磧北諸蕃。今見大亂。亂而思
理。生人大情。國家既開綏撫之恩。廣置安北之府。將理其
亂者。以慰喻諸蕃。取亂存亡。可謂聖圖宏遠矣。然時則為
得。事則未行。何者。國家來不能懷。去不能制。空竭國用。為
患於邊。取亂之策。有失於此。況夷狄代有其雄。與中國抗
行。自古所病。倘令今有勃起。遂雄於邊。招集遺散。收強撫
弱。臣恐喪亂之衆。必有景從。此亦國家之大機。不可輕而
失也。機事不密。則必害成。聖人之至誡。今北蕃未定。降者
未安。國家不早為良圖。恐坐而生變。乞得面奏。指陳其利
害。邊境幸甚幸甚。
臣竊見河西諸州。地居邊遠。左右寇賊。並當軍興。頃年已
來。師旅未靜。百姓辛苦。殆不堪役。公私儲蓄。足可憂嗟。頃
至涼州。問其倉貯。惟有六萬餘石。以支兵防。纔周今歲。雖
云屯田。收者猶在。此外略問其數。得亦不多。今國家欲制
河西定戎虜。此州不足。未可速圖。又至甘州。責其糧數。稱
見在所貯積者四十餘萬石。今年屯收。猶不入計。臣觀其
衝要。視其山川。信是河西扼喉之地。今北當九姓。南逼吐
蕃。二虜奸回。凶猾未測。朝夕警固。頗有窺覦。甘州地廣糧
多。左右受敵。其所管戶。不滿三千。堪勝兵者。不足百數。屯
田廣遠。倉蓄狼籍。一虜為盜。恐成大憂。涼府雖曰雄藩。其
實已甚虛竭。夷狄有變。不堪軍興。以河西諸州。又自守不
足。今[:#AS-9376:●]肅鎮防禦。仰食甘州。一旬不給。便至饑餒。然則河
西之命。今並懸於甘州矣。此機一失。深足憂危。又得甘州
狀稱。今年屯收。用為善熟。為兵防數少。百姓不多。屯田廣
遠。收獲難遍。時節既過。遂有凋固。(疑)所以三分收不過二。
人力又少。未入倉儲。縱已收刈。尚多在野。臣伏惟吐蕃桀
黠之虜。自為邊寇。未嘗敗衂。頃緣其國有亂。君臣不和。又
遭天災。戎馬未盛。所以數求和好。寢息邊兵。其實本畏國
家乘其此弊。故卑辭詐偽。苟免天誅。今又聞其贊普巳擅
國權。上下和好。兵久不出。其意難量。比者國家所以制其
不得東侵。實由甘涼素有蓄積。士馬彊盛。以扼其喉。故其
力屈。勢不能動。今則不然。甘州倉糧。積以萬計。兵防鎮守。
不足威邊。若使此虜探知。潛懷逆意。縱兵大入。以寇甘涼。
雖未能劫掠士人。圍守城邑。但燒甘州蓄積。蹂踐諸屯。臣
必知河西諸州。國家難可復守也。此機不可一失。一失之
後。雖賢聖之智。亦無柰何。臣愚不習邊事。竊謂甘州宜便
加兵。內得營農。外得防盜。甘州委積。必當更倍。何以言之。
甘州諸屯。皆因水利。濁河灌溉。良沃不待天時。四十餘屯。
並為奧壤。故每收獲。常不減二十萬。但以人功不備。猶有
荒蕪。今若加兵。務窮地利。歲三十萬。不為難得。國家若以
此計為便。遂即行之。臣以河西不出數年之閒。百萬之兵
食無不足而致。倉廩既實。邊境又彊。則天兵所臨。何求不
得。管仲云。聖人用無窮之府。積不涸之倉。事非虛言也。
