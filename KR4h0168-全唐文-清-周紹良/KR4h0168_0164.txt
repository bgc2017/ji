欽定全唐文卷一百六十四
賈公彥
公彥。洺州永平人。永徽中官太學博士。
周禮正義序
夫天育蒸民。無主則亂。立君治亂。事資賢輔。但天皇地皇
之日。無事安民。降自燧皇。方有臣矣。是以易通卦驗云。天
地成位。君臣道生。君有五期。輔有三名。註云。三名。公卿大
夫。又云。燧皇始出。握機矩表計。寘其刻日。蒼牙通靈。昌之
成。孔演命。明道經。註云。拒燧皇謂人皇。在伏羲前。風姓。始
王天下者。斗機云。所謂人皇九頭。兄弟九人。別長九州者
也。是政教君臣。起自人皇之世。至伏羲因之。故文耀鉤云。
伏羲作易名官者也。又案論語撰考云。黃帝受地形象天
文以制官。伏羲以前。雖有三名。未必具立官位。至黃帝名
位乃具。是以春秋緯命歷序云。有九頭紀時有臣。無官位
尊卑之別。燧皇伏羲既有官。則其間九皇六十四民有官
明矣。但無文字以知其官號也。按左傳昭十七年云。秋。郯
子來朝。公與之宴。昭子問焉。曰。少皡氏以鳥名官。何故也。
杜氏註云。少皡金天氏。黃帝之子。已姓之祖也。郯子曰。吾
祖也。我知之。昔者黃帝氏以雲紀。故為雲師而雲名。註云。
黃帝軒轅氏。姬姓之祖也。黃帝受命有雲瑞。故以雲紀事。
百官師長皆以雲為名號。縉雲氏蓋其一官也。炎帝氏以
火紀。故為火師而火名。註云。炎帝神農氏。姜姓之祖也。亦
有火瑞。以火紀事。名百官也。共工氏以水紀。故為水師而
水名。註云。共工以諸侯霸有九州者。在神農前太皡後。亦
受水瑞。以水名官也。太皞氏以龍紀。故為龍師而龍名。註
云。太皞伏羲氏。風姓之祖也。有龍瑞。故以龍命官也。我高
祖少皡摯之立也。鳳鳥適至。故紀於鳥。故為鳥師而鳥名。
又云。鳳鳥氏歷正之類。又以五鳥五鳩九扈五雉。並為官
長。亦皆有屬官。但無文以言之。若然。則自上以來。所云官
者。皆是官長。故皆云師以目之。又云。自顓頊以來。不能紀
遠。乃紀於近。是以少皡以前。天下之號象其德。百官之號
象其徵。顓頊以來。天下之號因其地。百官之號因其事。事
即司徒司馬之類是也。若然。前少皞氏言祝鳩氏為司徒
者。本名祝鳩。言司徒者。以後代官况之。自少皡以上官數。
略如上說。顓頊及堯官數。雖無明說。可略而言之矣。按昭
二十九年。魏獻子曰。社稷五祀。誰氏之五官。蔡墨對曰。少
皡氏有四叔。曰重曰該曰修曰熙。實能金木及水。使重為
勾芒。該為蓐收。修及熙為元冥。世不失職。遂濟窮桑。此其
三祀也。註云。窮桑。帝少皡之號也。顓頊氏有子曰犂。為祝
融。共工氏有子曰勾龍。為后土。此其二祀也。后土為社稷。
田正也。有烈山氏之子曰柱。為稷。自夏以上祀之。周棄亦
為稷。自商以來祀之。故外傳犂為高辛氏之火正。此皆顓
頊時之官也。按鄭語云。重犂為高辛氏火正。故堯典註。高
辛氏之世。命重為南正司天。犂為火正司地。以高辛與顓
頊相繼無隔。故重犂事顓頊。又事高辛。若稷契與禹事堯
又事舜。是以昭十七年。服註顓頊之下云。春官為木正。夏
官為火正。秋官為金正。冬官為水正。中官為土正。高辛氏
因之。故傳云遂濟窮桑。窮桑顓頊所居。是度顓頊至高辛
也。若然。高辛氏之官。唯有重犂及春之木正之等。不見更
有餘官也。至於堯舜。官號稍改。楚語云。堯復育重犂之後。
重犂之後。即羲和也。是以堯典云。乃命羲和。註云。高辛之
世。命重為南正司天。犂為火正司地。堯育重犂之後。羲氏
和氏之子賢者。使掌舊職。天地之官。亦紀於近。命以民事。
其時官名蓋曰稷司徒。是天官稷也。地官司徒也。又云。分
命羲仲。申命羲叔。分命和仲。申命和叔。使分主四方。註。仲
叔亦羲和之子。堯既分陰陽四時。又命四子為之官。掌四
時者字曰仲叔。則掌天地者其曰伯乎。是有六官。案下驩
兜曰共工。註。共工水官也。至下舜求百揆。禹讓稷契暨咎
繇。帝曰棄。黎民阻饑。汝后稷播時百穀。註。稷棄也。初堯天
官為稷。又云。帝曰契。百姓不親。汝作司徒。又云。帝曰咎繇。
汝作士。此三官是堯時事。舜因禹讓。述其前功。下文云。舜
命伯夷為秩宗。舜時官也。以先後參之。唯無夏官之名。以
餘官約之。夏傳云司馬在前。又後代况之。則羲叔為夏官。
是司馬也。故分命仲叔註云。官名。蓋春為秩宗。夏為司馬。
秋為士。冬為共工。通稷與司徒。是六官之名見也。鄭元分
陰陽為四時者。非謂時無四時官。始分陰陽為四時。但分
高辛時重犂之天地官。使兼主四時耳。而云仲叔。故云掌
天地者其曰伯乎。若然。堯典云。伯禹作司空。四時官不數
之者。鄭云。初堯冬官為共工。舜舉禹治水。堯知其有聖德
必成功。故改命司空。以官名寵異之。非常官也。至禹登百
秩之任。捨司空之職。為共工與虞。故曰垂作共工。益作朕
虞是也。按堯典又云。帝曰疇咨若時登庸。鄭註云。堯末時。
羲和之子皆死。庶績多闕而官廢。當此之時。驩兜共工。更
相薦舉。下又云。帝曰四岳。湯湯洪水。有能俾乂。鄭云。四岳
四時之官。主四岳之事。始羲和之時。主四岳者謂之四伯。
至其死。分岳事置八伯。皆王官。其八伯。唯驩兜共工放齊
骨[:#AS-FBED:●]玄四人而已。其餘四人。無文可知。按周官云。唐虞稽
古。建官惟百。內有百揆四岳。則四岳之外。更有百揆之官
者。但堯初天官為稷。至堯試舜天官之任。謂之百揆。舜即
真之後。命禹為之。即天官也。按尚書傳云。惟元祀巡狩四
岳八伯。註云。舜格文祖之年。堯始以羲和為六卿。春夏秋
冬者幷掌方岳之事。是為四岳。出則為伯。其後稍死。驩兜
共工求代。乃置八伯。元祀者。除堯喪。舜即真之年。九州言
八伯者。據畿外八州。鄭云。畿內不置伯。鄉遂之吏主之。按
明堂位云。有虞氏官五十。夏后氏官百。殷二百。周三百。鄭
註云。有虞氏官蓋六十。夏百二十。殷二百四十。周三百六
十。不得如此記也。昏義云。三公九卿二十七大夫八十一
元士。鄭云。蓋夏制依此差限。故不從記文。但虞官六十。唐
則未聞。堯舜道同。或皆六十。幷屬官言之。則皆有百。故成
王周官云。唐虞建官惟百也。若然。自高陽以前。官名略言
於上。
至於帝嚳官號。略依高陽。不可具悉。其唐虞之官。惟四岳
百揆與六卿。又堯典有典樂納言之職。至於餘官。未聞其
號。夏官百有二十。公卿大夫元士。具列其數。殷官二百四
十。雖未具顯。案下曲禮云。六大五官六府六工之等。鄭皆
云殷法。至於屬官之號。亦薎云焉。案昏義云。三公九卿者。
六卿幷三孤而言九。其三公又下兼六卿。故書傳云。司徒
公司馬公司空公各兼二卿。按顧命。太保領冡宰。畢公領
司馬。毛公領司空。別有芮伯為司徒。丹伯為宗伯。衛侯為
司寇。則周時三公。各兼一卿之職。與古異矣。但周監二代。
郁郁乎文。所以象天立官。而官益備。此則官號㳂革。粗而
言也。
儀禮註疏序
竊聞道本沖虛。非言無以表其疏。言有微妙。非釋無以悟
其理。是知聖人言曲。事資註釋而成。至於周禮儀禮。發源
是一。理有終始。分為二部。並是周公攝政太平之書。周禮
為末。儀禮為本。本則難明。末便易曉。是以周禮註者。則有
多門。儀禮所註。後鄭而已。其為章疏。則有二家。信都黃慶
者。齊之盛德。李孟悊者。隋曰碩儒。慶則舉大略小。經註稍
周。猶登山遠望。而近不知。悊則舉小略大。經註稍周。似入
室近觀。而遠不察。二家之疏。互有修短。時之所尚。李則為
先。案士冠三家。有緇布冠皮弁爵弁。既冠。又著元冠見於
君。有此四種之冠。故記人下陳緇布冠委貌周弁。以釋經
之四種。經之與記。都無天子冠法。而李云委貌與弁。皆天
子始冠之冠。李之謬也。喪服一篇。凶禮之要。是以南北二
家。章疏甚多。時之所以。皆資黃氏。按鄭註喪服。引禮記檀
弓云。絰之言實也。明孝子有忠實之心。故為制此服焉。則
絰之所作。表心明矣。而黃氏妄云。哀以表心。絰以表首。以
黃氏公違鄭註。黃之謬也。黃李之訓。略言其一。餘足見矣。
今以先儒失路。後宜易塗。故悉鄙情。聊裁此疏。未敢專欲。
以諸家為本。擇善而從。兼增已義。仍取四門助教李元植
詳論可否。僉謀已定。庶可施矣。函丈之儒。青衿之俊。幸以
去瑕取玖。得無譏焉。
陳元光
元光字廷炬。光州人。高宗朝以左玉鈐衞翊府左郎將戌
閩。遷嶺南行軍總管。
請建州縣表
泉潮守戌左玉鈐衞翊府左郎將臣陳元光言。伏承永淳
二年八月一日制。臣進階正議大夫嶺南行軍總管者。受
命戰兢。抵官彌懼。臣以沖幼。出自書生。迨及童年。濫膺首
選。未及干戈。守至懦至弱之質。惟知飽暖。無曰區曰處之
能。幸賴先臣緒業。叨蒙今日國恩。寄身都閫。任事專征。爰
從視職以來。不敢少有寧處。况茲鎮地極七閩。境連百粵。
左袵居椎髻之半。可耕乃火田之餘。原始要終。流移本出
於二州。窮兇極暴。積弊遂踰於十稔。元惡既誅。餘兇復起。
法隨出而奸隨生。功愈勞而效愈寡。撫綏未易。子育誠難。
竊惟兵革徒威於外。禮讓乃格其心。揆諸陋俗。良由職方
久廢。學校不興。所事者蒐狩為生。所習者暴橫為尚。誅之
則不可勝誅。徙之則難以屢徙。倘欲生全。幾致刑措。其本
則在創州縣。其要則在興庠序。蓋倫理謹則風俗自爾漸
孚。治理彰則民心自知感激。竊以臣鎮地曰安仁。誠為治
教之邦。江臨漳水。實乃建名之本。如蒙乞勑。定名號而復
入職方。建治所而注頒官吏。治循往古之良規。誠為救時
之急務。秦越百家。愈無罅隙。畿荒一德。更有何殊。臣謬居
外鎮。忝在封疆。所得事宜合奏。謹具厥由。伏候勅旨。
漳州刺史謝表
左玉鈐衞翊府左郎將進階前正議大夫嶺南行軍總管
臣陳元光言。伏奉垂拱四年六月二十九日制。除臣中郎
將右鷹揚衞率府懷化大將軍輕車大都尉兼朝散大夫
持節漳州諸軍事守漳州刺史贊治尹營田長春宮使者。
伏以社稷初開。首有官僚之建。皇天眷命。重茲樗櫟之材。
山川頓改。人物更生。竊念臣州。背山面海。舊有蛇豕之區。
椎髻卉裳。盡是妖氛之黨。治理誠難。撫綏未易。恭惟陛下
威振百靈。氣消六沴。自東自西。不違於指顧。我疆我理。咸
得其區分。民心有繫。土俗轉淳。覺昨非而今是。必舊去而
新更。竊惟治巨室者不用乎條枚。蓋明堂者不參於瓦礫。
茲遇陛下日月其明。乾坤其量。知臣樸忠有素。寒松不改
乎凋年。膂力猶剛。老馬或諳於故道。申命曲加。因郵傳賜。
寵之以二政之隆。之以一州之重。雖則殊鄉。還同晝錦。光
華奚止於一身。爵祿許推於後裔。人皆為榮。臣獨知懼。粉
身未足報深恩。萬死實難酬厚德。已從此日。望闕謝恩。繼
當恪守詔條。徵庸俊乂。平均徭賦。示以義方。持清淨以臨
民。重修前志。守無私以奉國。再礪於衷。展駑駘之力。申
鷹犬之勞。庶荒陬蠻獠。盡沐皇風。率土生靈。備聞斯慶。臣
無任感恩隕越之至。
李嗣真
嗣真字承冑。趙州柏人人。中明經。累調許州司功參軍。直
宏文館。永昌初以御史中丞出為潞州刺史。來俊臣誣以
謀反。流藤州。卒贈濟州刺史。諡曰昭。神龍初追贈御史大
夫。
上武后疏
古者獄成。公卿參聽。王必三宥。然後行刑。比日獄官。單車
奉使。臨時專決。不復聞奏。倘有冤濫。何由可知。况以九品
之官。專命推覆。操殺生之柄。竊人主之威。案覆既不在秋
官。省審復不由門下。國之利器。輕以假人。恐為社稷之禍。
上諫來俊臣構陷無罪書
臣聞陳平事漢祖。謀疎楚君臣。乃用黃金五萬斤。行反間
之術。項王果疑臣下。陳平反間果行。今告事紛紜。虛多實
少。如當有凶慝。焉知必無陳平。先謀疎陛下君臣。後謀除
國家良善。恐為社稷之禍。伏乞陛下特迴天慮。察臣狂瞽。
然後退就鼎鑊。實無所恨。臣得歿為忠鬼。孰與存為諂人。
如羅織之徒。即是疎間之漸。陳平反間。其遠乎哉。
書品序
昔蒼頡造書。天雨粟。鬼夜哭。亦有感矣。蓋德成而上。謂仁
義禮智信也。藝成而下。謂禮樂射御書數也。吾作詩品。猶
希聞偶合神交自然冥契者。是才難也。及其作書評。而登
逸品數者四人。故知藝之為末信也。雖然。若超吾逸品之
才者。亦當夐絕終古。無復繼作也。故斐然有感而作書評。
雖不足以對揚王休。宏闡神化。亦名流之美事耳。與夫飽
食終日。博奕猶賢。不其遠乎。項籍云。書足以記姓名。此狂
夫之言也。嗟爾後生。既乏經國之才。又無干城之略。庶幾
勉夫斯道。近代虞祕監歐陽銀青房褚二僕射陸學士王
家令高司衞等。亦並由此術。無所間然。其中亦有更無他
技。而俯拾朱紱如此。則雖慙君子之盛烈。苟非莘野之器。
箕山之英。亦何能作誡凌雲之臺。拂衣碑石之際耶。今之
馳騖。去聖愈遠。徒識方圓而迷點畫。亦猶莊生之歎盲者。
易象之談日中。終不見矣。太宗與漢王元昌褚僕射遂良
等。皆授之於史陵。褚首師虞。後又學史。乃謂陵曰。此法更
不可教人。是其妙處也。陸學士柬之受於虞祕監。虞祕監
受於永禪師。皆有體法。今人都不聞師範。又自無鑒局。雖
古跡昭然。永不覺悟。而執燕緹以為寶。玩楚鳳而稱珍。不
亦謬哉。其議論品藻。自王愔以下。王僧虔袁庾諸公。皆已
言之矣。而或理有未周。今采諸家之善。聊指同異。以貽諸
好事。其前品已定。則不復銓列。素未曾入。有可措者。亦復
云爾。太宗高宗。皆稱神札。吾所伏事。何敢寓言。今始於秦
氏。終於唐世。凡八十一人。分為十等。
書後品贊
逸品贊
蒼頡造書。鬼哭天廩。史籀湮滅。陳倉藉甚。秦相刻銘。爛若
舒錦。鍾張羲獻。超然逸品。
上品贊
程邈隸體。崔公篆勢。梁李蔡索。郗皇韋衞。羊習獻規。褚傳
羲制。邈乎天壤。光厥來裔。
中品贊
西嶽張昶。江東阮研。銀鷹貞白。鐵馬桓元。衞杜花散。安康
綺鮮。元昌陸柬。名後身先。
下品贊
蚌質懷珠。銀[:#AS-9061:⿰王褱]蘊礫。陸謝參蹤。蕭王繼跡。思話仙才。張融
賞擊。如彼枯秀。衆多㣥石。
袁利貞
利貞。雍州長安人。高宗朝為太常博士周王侍讀。遷祠部
員外郎卒。中宗立。以侍讀舊恩追贈祕書少監。
諫於宣政殿會百官命婦疏
臣以為前殿正寢。非命婦宴會之地。象闕路門。非倡優進
御之所。望詔命婦會於別殿。九部伎自東西門入。散樂一
色。伏望停省。若於三殿別所。自可備極思和。微臣庸蔽。不
閑典則。參預禮司。輕陳狂瞽。
劉允濟
允濟。洛州鞏人。弱冠舉本州進士。累除著作佐郎。遷左史
兼直宏文館。長安中拜鳳閣舍人。中興初。坐與張易之款
狎左授青州刺史。
明堂賦
大哉乾象。紫微疏上帝之宮。邈矣坤輿。丹闕披聖人之宇。
聿觀文而聽政。宜配天而宗祖。體神化以成規。應靈圖而
立矩。度七筵以垂憲。分四室而通輔。合宮之典。鬱乎軒邱。
重屋之儀。崇於夏禹。因殷成於五帝。繼周道於千古。統正
朔之相循。起皇王之踵武。大禮興而三靈洽。至道融而萬
物覩。其在國乎。惟聖踐極。配永登樞。浹生成於大冶。銷品
彙於洪鑪。貫星象而調七政。列山川而宅五都。開洛陽之
寶籍。受河闕之禎圖。總夔龍於國序。集鵷鷺於天衢。包壯
業於元頊。籠景化於黃虞。功既成矣。道既貞矣。答后土之
嘉祥。藹上元之殊祉。望仙閣之秀出。瞻月觀之宏峙。鏤紅
玉以圖芳。肅龜壇而薦祀。道不言而有洽。物無為而自致。
嚮明南面。高居北辰。屬天下之同軌。率海內以嚴禋。想雲
臺以應物。考明堂以臨人。協和萬㝢。懷柔百神。降虔心。啟
靈術。采舊典。詢故實。表至德於吹萬。起宏規於太一。欣作
之於有範。佇成之於不日。工以奔競。人皆樂康。訪子輿於
前跡。揆公玉之遺芳。順春秋之左右。法天地之圓方。成八
風而統刑德。觀四序而候炎涼。跨東西而作甸。掩二七以
疏疆。下臨星雨。傍控烟霜。翔鶤墜於層極。宛虹拖於遊梁。
崑山之玉樓偃蹇。曾何髣髴。滄海之銀宮煥爛。安足翺翔。
於是覽時則。徵月令。觀百王。綏萬姓。肆類之典攸集。郊禋
之禮爰盛。衣冠肅於虔誠。禮樂崇於景令。三陽再啟。百辟
來朝。元纁霧集。旌旆雲搖。湛恩畢被。元氣斯調。羅九賓之
玉帛。舞六代之咸韶。澤被翔泳。慶溢烟霄。穆穆焉。皇皇焉。
粵自開闢。未有若斯之壯觀者矣。煥乎王道。昭賁三才。遠
乎聖懷。周流九垓。鴻名齊於太昊。茂實光乎帝魁。浹㣥山
於雨露。通庶品以風雷。盛矣美矣。皇哉唐哉。
天賦
臣聞混成發粹。大道含元。興於物祖。首自胚渾。分泰階而
立極。光耀魄以司尊。懸兩明而必照。列五緯而無言。驅馭
陰陽。裁成風雨。叶乾位而凝化。建坤儀而作輔。錯落九垓。
岧嶢八柱。燦黃道而開域。闢紫宮而為宇。橫斗樞以旋運。
廓星漢之昭回。總三統之遷易。乘五運之遞來。察文明而
降祥瑞。觀草昧而動雲雷。託璇樞之妙術。應玉管之浮灰。
柔克斯高。聽卑逾廣。覆燾千容。包含萬象。載光道德。聿符
刑賞。既霆震而霜威。亦春生而夏長。其功不測。其變惟神。
大哉其施。曠乎其仁。周八紘而化育。籠四海而陶鈞。雖感
通而下濟。終輔翼而無親。登大寶於上皇。發神圖於下帝。
憑理亂而倚伏。候昏明而開閉。遘堯舜以降禎休。遇辛癸
而呈祲沴。歷成敗而無爽。在興兦而必契。深機不測。神化
靈長。雖覃恩於列聖。必歸功於有唐。發星辰而效祉。雜烟
雲以降祥。大猷載洽。景貺斯彰。浹庶品以光被。樂㣥生於
會昌。軼大庭而包太昊。孕元頊而掩朱襄。見乾心之祚聖。
即靈運之無方。造化惟遠。生成不極。沾廣惠於禽魚。預湛
恩於動植。非測管以能喻。豈戴盆之可識。欣大賚於天成。
激長歌於帝力。
地賦
元氣攸分。太極斯判。建三才以可久。開二儀以貞觀。偉坤
德之無疆。恢地道之幽贊。叶高明而資始。孕沈潛而剛斷。
空徵王母之圖。竟勞豎亥之算。用能載九嶽。振百川。蕩雲
霧。洩風烟。㣥物畢發。衆象森然。飛沈咸遂。動植斯甄。五億
十選。二萬八千。含靈應節。蓄聖懷仙。元命之所包矣。彝倫
之所繫焉。周易以為理契於牝。墨翟以為仁深於天。由是
開階立隧。提衡建極。置羲和之官。列司徒之職。審其遠近。
辨其紆直。廣輪之數不[:#AS-8FBB:●]。夷險之精不匿。用能峻市朝。明
甸侯。既布井而陳邑。亦列郡而分州。窪盈沃瘠之品。原野
墳衍之流。斂跨萬俗。兼該六幽。隔蠻壤。限夷陬。珍卉奇木
之他族。鱗介羽毛之異儔。詭怪畢備。璀璨咸周。銀臺瑤檻。
元闕丹邱。鄒衍之所不議。方朔之所難紬。禎符應於河象。
災異紀於春秋。爾乃禮備玉衣。葉隆金屋。彌北渚而應慶。
邁東陵而誕福。辭珠璫。屏綃縠。配飛龍以凝順。詠關睢以
薦淑。契明理於東南。想賢才於薖軸。化漸蘋藻。教敷穜稑。
詠麟趾而合符。比螽斯而繁育。功宜右轉。道叶上升。遵四
時以生殺。順六氣以陶蒸。珍符顯見。寶歷相仍。我疆我理。
如坻如陵。徽猷潛暢。禮節鬱興。大鑪交泰。庶績其凝。用能
祀列黃琮。禮配蒼璧。揚義聲於農步。飛仁風於禹跡。服耒
耜於田疇。偃戈矛於邊埸。諒賓則之廣被。信輿圖之遠闢。
萬象明堂賦
濬哲惟唐。受天之明。究皇王之鴻休。包宇宙之純精。恢天
祿以作乂。攄元命之振英。鼓黔黎以播氣。運蒼昊而時成。
括闓陽於泰階。襲三聖以光亨。禮樂交通。典謨洋溢。天以
洛視而龜書至。地以河觀而馬圖出。擁神庥。尊明號。激清
流。揚茂實。將大報於元天。享神祗以稱秩。願卑宮而自處。
惟禋宗而是恤。思致美於總章。覽娵訾而法營室。訪夏后
之軌儀。云廣四而修一。彼宗周之有制。聞或九而或七。錯
綜乎舊典。經始乎丕律。紹先志以高興。匪務功而首出。乃
延公侯卿士。藝人表臣。而審其議焉。咸以為明堂者。明乎
天道者也。所以明有功。襃有德。崇大教。發大政。登假嚴禋。
敘修宗祀。非夫為已者也。安可已乎。粵正月庚午。始創明
堂之制焉。考經緯之長策。應黃鍾之旋宮。穆穆四門。坐納
四氣。明明八窗。均調八風。靡金靡王。匪磨匪礱。卻隋侯之
夜光。明素質以為工。思承天以接神。故峻極乎皇穹。䬃乎
懿濞。[:#AS-FEEB:●]
[:#AS-FBED:●]盡乎豐融。雷承乾以震
耀。靈大壯乎其中。非至聖之精誠。孰能克勤乎此功。
天行健賦(以天德以陽故能行健為韻)
大哉乾元。神不可測。其內也剛。其外也直。直所以保合太
和。剛所以運行不息。故王者奉之而垂化。君子體之而進
德者也。原夫天者乾之形。乾者天之名。用九以則。得一而
清。名也者純陽之經。形也者大無之精。語其動兮孰知其
動。語其行兮孰見其行。得不詳所由稽。所以歷土圭以窮
妙。因渾儀而探理。左出右沒。不行則何以變三辰之度。上
騰下降。不動則何以為萬物之始。履柔兮居常。配坤兮秉
陽。笠也誰覆。弓也誰張。四德雖具。未足以擬議。十翼雖廣。
未足以披攘。微乎哉得於幽者道。盛乎哉得於道者王。[:#AS-92F9:⿰帛⿱丿糸]
[:#AS-92F9:⿰帛⿱丿糸]若存。戶樞不
蠧。較之則火井易滅。當之則金柅難固。持剛靡失。既兼柔
克之資。用壯罔虧。亦取易知之故。是以為君為首。為金為
冰。杳冥兮不慮乎盈縮。寂寥兮何有於騫崩。諭彼成形。是
顯飛龍之象。旌其致遠。因推良馬之能。且夫天也者陽。乾
也者健。窺之於裏。則其象歷歷。瞻之於表。則其容慁慁。不
言非涉於可名。不拔方知乎善建。大道非物。豈容媧后之
功。小說惑人。豈容秦宓之論。皇家恩流品物。禮達上元。垂
文明畫一之令。秉神武不殺之權。推之蕩蕩。守之虔虔。信
所謂神道設教。剛健而法天者歟。
