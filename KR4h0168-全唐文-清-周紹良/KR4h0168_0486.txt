欽定全唐文卷四百八十六
權德輿(四)
論江淮水灾上疏
八月日。將仕[:#AS-85B1:●]守左補闕臣權德輿謹昧死頓首上疏皇
帝陛下。臣聞書曰。百僚師師。百工惟時。又曰。理亂在庶官。
然則獻替之司。任當耳目。所以達下人之利病。廣君上之
聰明。惟野人炙背之微。齊士九九之賤。獎其誠心。不致於
罪。伏惟皇帝陛下以大中大和。武功文德。亭育天下。十有
四年。車書所至。聲教大備。微臣生逢明代。官忝諫曹。既當
不諱之辰。敢陳無隱之直。伏以人為邦本。食為人天。或陰
陽之候暫[:#AS-8FBB:●]。水旱之沴小至。匹夫匹婦。未安其家。納隍之
心。則有所軫。臣伏見自去年六月已來。關東多雨。淮南浙
西徐蔡襄鄂等道。霖潦為灾者。二十餘州。皆浸沒田疇。毀
敗廬舍。而瀕淮之地。為害特甚。因風鼓濤。人多墊溺。其所
存者。生業半空。江東諸州。業在田畝。每一歲善熟。則旁資
數道。春雨連夏。農功不開。人心既駭。亡者則眾。幸者京師
歲稔。夏麥又登。誠為根本之固。以保斯箱之慶。然賦取所
資。漕輓所出。軍國大計。仰於江淮。以陛下憂勞萬務。勵精
為理之若是。而天灾尚至者。將使陛下聖慮日新又日新。
而儆戒之耶。不然。臣所未喻也。誠灾不勝德。賦有定制。倘
又留聖念。因而拯之。斯實代天理物為人父母之明徵也。
伏望與元老台司定議。速下德音。遣使臣之有明識通方
者。將恤隱之命。盡勞倈之方。訪其疾苦。蠲其租入。與連帥
守長講求所宜。鰥寡幼艾。周知其病。詔令所下。自如豐年。
休嘉感通。疵癘銷散。況賦無工拙。加取於人。不若藏於人
之為固也。盍俾有司析量入之數。節經用之源。務求便安。
以去冗費。縱灾害不甚。陛下過而憂之。無乃益聖德之光
大乎。元元皇帝之三寶。曰慈曰儉曰德。明皇帝之昌言。曰
在知人在安人。此陛下已行之效。在恒久而已。在敦固之
而已。臣每讀漢書。至賈誼谷永之徒。數陳理道。痛言得失。
漢朝不以受之為貶。數子不以言之為罪。我太宗文皇帝
之有天下也。魏徵王珪等危言正詞。上裨大化。無疆之祚。
實兆於斯。伏惟陛下遠覽西漢之風。近師文皇之德。則凡
百臣庶。敢盡其詞。臣鄙賤頑固。不識忌諱。既竊官命。豈敢
愛身。蓋有所聞。則合上獻。雖蹈鼎鑊。猶生之年。不勝懇欵
惶恐之至。伏惟陛下裁擇。謹奏。
上陳闕政
陛下齊心减膳。閔惻元元。告於宗廟。禱諸天地。一物可祈。
必致其禮。一士有請。必聽其言。憂人之心。可謂至已。臣聞
銷天災者修政術。感人心者流惠澤。和氣洽則祥應至矣。
畿甸之內。大率赤地而無所望。轉徙之人。斃踣道路。慮種
麥時種不得下。宜詔所在。裁留經用。以種貸民。今茲租賦
及宿逋遠貸。一切蠲除。設不蠲除。亦無可斂之理。不如先
事圖之。則恩歸於上矣。十四年夏旱。吏趣常賦。至縣令為
民毆辱者。不可不察。漕運本濟關中。若轉東都以西緣道
倉廪。悉入京師。督江淮所輸。以備常數。然後約太倉一歲
計。斥其餘者。以糶于民。則時價不踊。而蓄藏者出矣。大歷
中一縑直錢四千。今止八百。稅入加舊。則出於民者。五倍
其初。四方銳於上獻。為國掊怨。廣軍實之求。而兵有虛籍。
剝取多方。雖有心計巧歷。能商功利。其於割股啖口。困人
均也。比經絀放者。自謂抆拭無期。坐為匪人。感傷和氣。而
冬薦官踰三年未受命。衣食既空。溘然就斃。此亦窮人之
一端也。近陛下洗宥絀放者。或起為二千石。其徒更相勉。
知牽復可望。惟因而宏之。使人人自效。
請置兩省官表
臣德輿言。臣聞堯之為君也。百工允。舜之官人也。九德咸
事。伏惟陛下文明御㝢。建用大中。德厚侔於二儀。利澤施
及四海。中外庶政。寢興求思。舉一事必稽於禮法。命一官
必詢其望實。故朝無虛授。時絕幸人。厲精萬樞。超冠前古。
可封之俗。比屋相歡。詩曰。嗟我懷人。寘彼周行。言思其才
也。又曰。翹翹錯薪。言刈其楚。言選於眾也。蓋在旌別能否。
循責功實。以爵祿為砥礪。以㣥才為鋩刅。則舉不失職。人
效其能。左右掖垣。首承詔命。奉行詳覆。各有攸司。然後下
於中臺。頒於海內。誠至重也。彌綸政事。侍奉軒墀。分曹十
員。今則殆絕。昔衞多君子。晉有卿材。況巍巍聖朝。淳化所
被。濟濟多士。豈謝古人。要重之司。曠闕既久。則事有所壅。
吏得為非。亦慮四方聞知。謂朝廷乏士。事關理道。豈止官
常。臣以凡庸。過蒙慈渥。塵汙清近。超越等倫。前後對敭。備
承獎飾。德音顧問。魂爽震驚。而朴訥孱微。不能自達。又去
年四月三日。面奉進止。令臣有所見。即條疏奏來者。輒以
愚管。手疏上陳。干黷宸嚴。伏待罪責。無任兢懼隕越之至。
謹奉表以聞。
論度支疏
十一月十二日。將仕郎守右補闕臣權德輿謹昧死頓首
上疏皇帝陛下。臣聞建官惟賢。任人以器。細大畢效。轅輻
無遺。蓋就其所長。以求至當。古人所以有憂於趙魏而劣
於滕薛。敗於栗邑而理於頻陽。誠才各有所極也。伏見司
農少卿權判度支裴延齡。早以文學。累居官次。固而似守。
刻而少通。徒有專謹之心。且非適時之器。往者貳大農之
卿長。司太倉之出納。號為稱職。蓋有恒規。陛下急於獎能。
切於賞善。權委邦賦。冀有成績。且度支所務。天下至重。量
入為出。從古所難。使物無遺利而不可竭。竭則害生類。使
奸無隱情而不可刻。刻則傷人和。調其盈虛。制其損益。上
繫邦本。下繫元元。苟非全才通識。則有所壅。自延齡受任。
已近半載。㣥議紛然。皆曰非宜。且權其輕重。固與守之之
才不同。邊儲經費之功。懋遷移用之法。貴無留事。以酌乎
中。簿領簡書。周行郡國。失於毫釐。利病相萬。一物未理。所
軫皇情。而延齡切於感恩。昧於量力。思有以效。強所不通。
則有枉尺直尋之心。多方自固之計。吏伺其隙。人售其奸。
因緣蒙蔽。觸類滋長。致遠恐泥。學製實傷。異時其敗。罪之
何補。伏料聖意。久未正授延齡職名。似觀其能否。以為進
退。官司閭里。眾口一心。評議諠譁。所不可遏。伏望與一二
宰臣時有裁議。或詔問度支郎官。使得以事實條對。苟言
者謬妄。蓋有以辯之。或才實未稱。恐難久處。倘擇能代。命
以他官。以全延齡。以便天下。上副求理之意。下遂陳力之
宜。則事任交修。職業不廢。臣忝備員陛下諫諍之官。常服
師訓。緘默自負。無以為容。阮嗣宗口不言人之短。臣心常
師之。但以束帶立朝。則異於是。職當獻納。豈敢顧身。耳有
所聞。目有所見。義在無隱。以奉聖明。言而獲戾。臣之死所。
不勝愚瞽悃欵之至。伏惟陛下裁擇。謹奏。
論裴延齡不應復判度支疏
臣伏以爵人於朝。與眾共之。況經費之司。安危所係。延齡
頃自判權。逮今旬歲。不稱之聲。日甚於初。㣥情眾口。喧于
朝市。不敢悉煩聖聽。今謹略舉所聞。多云以租賦正額支
用未盡者。便謂之剩利。以為已功。又云破官錢買常平先
所收市雜物。遂以再給估價。用充別貯利錢。又云邊上諸
軍。皆至懸缺。自今秋以來。並不支糧。伏以疆埸之事。所虞
非細。誠聖謨前定。終事切有司。陛下必以延齡孤貞獨立。
為時所抑。醜正之黨。結此流言。何不以新收剩利。徵其本
末。令分析條奏。又擇朝賢信臣。與中使一人。巡覆邊軍。察
其資儲有無虛實。倘延齡授任以來。精心勤力。每事省約。
別收羡餘。于正數各有區別。邊軍儲蓄。實猶可支。身自斂
怨。為國惜費。自宜更加優獎。以洗㣥疑。明書厥勞。昭示天
下。如或言者非謬。罔上實多。豈以邦國重務。委之非據。臣
職在諫曹。合採㣥議。正拜已來。今已旬日。道路云云。無不
言此。豈京師士庶之眾。愚智之多。合而為黨。共有讎疾。陛
下似宜稍迴聖鑒。俯察㣥情。
奏于董所犯當明刑正罪疏
竊以董溪等當陛下憂山東用兵時。領糧料供軍重務。聖
心委付。不比尋常。敢負恩私。恣其贓犯。使之萬死。不足塞
責。宏大之典。流竄太輕。陛下合改正罪名。兼責臣等疎略。
但詔令已下。四方聞知。不書明刑有此處分。竊觀眾情。有
所未喻。伏以自陛下臨御已來。每事以誠。實與天地合德。
與四時同符。萬方之人。沐浴皇澤。至如于董所犯。合正典
章。明下詔書。與眾同棄。即人各懼法。人各謹身。臣誠知其
罪不容誅。又是已過之事。不合論辯。上煩聖聰。伏以陛
下聖德天姿。度越前古。頃所下一詔。舉一事。皆合理本。皆
順人心。伏慮他時更有此比。但要有司窮鞫。審定罪名。或
致之極法。或使自盡。罰一勸百。孰不甘心。巍巍聖朝。事體
非細。臣每於延英奏對。退思陛下求理之言。生逢盛明。感
涕自賀。況以愚滯朴訥。聖鑒所知。伏惟恕臣迂疎。察臣丹
懇。
奏孝子劉敦儒狀
孝子劉敦儒年四十九(曾祖子元祖況父浹住東都從善坊)
右件人。名儒史官之家。積成教義。至性誠孝。感動人倫。母
患風狂。心緒乖亂。無辜榜箠。常至僵仆。或凍於積雪之下。
或曝於赫日之中。腐爛皸瘃。略無完體。見其楚毒。方肯飲
食。敦儒蘇而復起。常懼人知。承順恬然。不覺疾痛。因心之
道。貫於神明。欲蓋彌彰。事久方著。蒸蒸不匱。十有六年。貞
元二十年。留守韋夏卿具狀奏聞。奉其年八月二十九日
勅。宣付史館。旌表門閭。臣至洛都。具詳事實。聞諸族類。布
在風謠。今又十年。不改其養。饑寒所廹。衣食闕然。晨昏所
奉。朝不繼夕。伏以底祿筮仕。資蔭多門。至行絕人。尤可嘉
獎。伏望天恩特授一解褐京官。使分司就養。則私計可給。
寸祿為榮。庶厚時風。以宏孝理。伏乞聖慈。允臣所奏。謹錄
奏聞。伏候敕旨。
中書門下謝雨雪量放朝參表
臣某等言。伏奉今日進止。卿等朝列是常。或陰雨不聞鼓
聲。則不免犇波走馬。忽有墜損。深軫朕懷。自今已後。縱鼓
聲差池。亦不得走馬。并時暑稍甚。及雨雪泥潦。亦量放朝
參者。伏以夙興趨朝。辨色就列。臣下之制。則惟其常。陛下
特降殊私。上煩深慮。當宵衣之際。念陳力之臣。或恐鼓聲
差池。登車犇迫。至憂暑雨。遂及祁寒。俯戒馳驅。特朝請。曲
成周於萬物。厚澤浹於四時。恩出非常。事超前載。臣等謬
居樞近。首奉德音。無任忻忭感戴之至。謹奉表陳謝以聞。
謝除太常卿表
臣某言。伏奉十月二十四日詔命。除臣太常卿。統和神人。
典司禮樂。臣實庸菲。謬叨寵榮。臣某誠惶誠恐頓首頓首。
臣以書生凡輩。懦薄無堪。生遇昌期。累膺爵秩。四掌誥命。
五居列曹。遂叨禮卿。乃佩相印。竟無微效。上答皇明。自罷
宰司。再履宗伯。旋忝保釐之任。屬當優寄之時。淮甸多虞。
周郊接壤。上勞聖慮。下輯戎師。臣不敢愛身。不敢避事。頻
抗手疏。備陳物宜。苟披肺肝。莫識忌諱。自承詔旨。許募新
軍。實使懦夫增氣。輒思仁者有勇。繕修器甲。招集驍雄。每
竭一心。敢有二事。陛下憂臣不逮。全度特深。出於殊私。遽
降新命。沐浴皇澤。從容大僚。量力無庸。庇身何幸。況太常
者。伯夷叔孫通之職。臣豈其人。五六年間。再居此地。感恩
知懼。循分難任。即以今月三日進發。瞻望闕庭。踴躍欣忭。
謹奉表陳謝以聞。無任感戴喜懼之至。臣某誠惶誠恐頓
首頓首。謹言。
東都留守謝上表
臣某言。伏奉今月三日制命。授臣檢校吏部尚書兼御史
大夫充東都留守判東都尚書省事。以今月二十四日到
東都上訖。榮渥特加。寵光備至。俯仰印綬。慚懼交懷。臣某
中謝。臣才不出眾。祿期代耕。因緣文字。進越名級。自聖明
臨御。特沐鴻私。歷五曹之貳。居九卿之長。遂叨大任。忽涉
四年。智慮孱愚。言辭朴訥。徒淹歲月。莫展涓埃。雖竭匪躬
之誠。竟乖陳力之效。自免樞務。猶忝春官。纔經半歲。復授
今任。前後所歷。皆不因人。無非睿獎。以至崇大。況留守所
寄。東夏式瞻。在君陳畢公之選。兼天官府憲之重。面辭之
日。親奉聖謩。式遏匪人。整訓戎事。用資竊發。必資兼材。豈
臣懦薄。所宜負荷。今兵力至微。武備不足。此皆天鑒所察。
臣不敢累黷聰明。杜其奸情。亦在早計。必冀磨礪鉛鈍。罄
竭肝心。忠以事君。死而後已。違離宸睠。感戀闕庭。以陛下
注意之恩。誓微臣捐軀之節。無任荷戴屏營之至。謹差押
衙試殿中監成黨奉表以聞。臣某誠惶誠恐頓首頓首。謹
言。
謝批答表
臣德輿言。昨日中使劉履謙至。伏奉聖恩批答。令臣即斷
章表者。臣以庸薄。無他材能。先朝䘪策。謬掌文誥。因緣荏
苒。累踐班榮。每自尋省。常憂顛覆。至於經理代務。非所克
堪。伏以陛下推擇宰司。萬方觀德。謀猷化本。宜得全才。此
臣所以尤不自安。披瀝肝膽。冀徇由衷之請。不傷則哲之
明。鴻私猥加。愚懇靡遂。雖盡忠極慮。不敢愛身。而孱滯顓
蒙。難逃其責。伏讀詔命。焚灼在懷。誓心畢命。難酬萬一。無
任感恩荷戴戰懼之至。謹奉表陳謝以聞。臣德輿誠惶誠
恐頓首頓首。謹言。
謝追贈表
臣德輿言。伏奉今日恩制。臣亡父贈太子少傅先臣某追
贈太子太保。寵靈所及。徽數特加。捧承命書。感奉酸咽。臣
某誠惶誠荷頓首頓首。伏以先臣在天寶末年。筮仕幽朔。
艱貞特立。忠孝兩全。名節冠於古今。風聲激乎天下。以執
憲載筆。逮事肅宗。禀命不融。早違昭代。臣齠齓之歲。孤苦
零丁。遭逢昌運。漸履名級。過叨睿獎。忽至台司。無能受祿。
莫與臣比。以先臣之名器未稱。餘慶或鍾。以陛下之寵秩
逾涯。此生何幸。所建家廟。實稽國章。時及春祠。禮從祔饗。
豈謂聖慈曲被。孝思是崇。當啟匵題主之時。有告第漏泉
之命。感深霜露。禮盛烝嘗。自葉流根。實荷非常之澤。摩頂
至踵。難酬不次之恩。幽明交感。山岳非重。無任祗荷隕越
之至。謹奉表陳謝以聞。臣某誠惶誠荷頓首頓首。謹言。
謝贈先祖尚書禮部郎中表
臣德輿言。伏奉今月十九日制命。臣亡祖右羽林軍錄事
參軍倕追贈尚書禮部郎中。號捧詔書。欽承追錫。聖慈孝
理。輝耀幽明。流根漏泉。感涕嗚咽。臣某誠惶誠荷頓首頓
首。亡祖德風自振。才命不倫。人文推於士友。天爵茂於仁
義。微臣虔守家法。祗荷門風。逮事之養不申。貽謀之慶斯
集。累叨將相。備極名器。臧孫有後。豈臣敢當。陳㣥慙德。在
臣為甚。乃者以改卜封樹。輒披肺肝。因先人之祖載。加亡
父之徽命。乞上印紱。以延哀榮。豈謂微誠。竟回聰聽。德音
煥發。贈典裦優。飾郎位以彌綸。被大夫之物采。儀曹縟禮。
幽壤生光。恩波曲臨。負戴無力。將誓畢命。以答殊私。無任
感恩哀荷之至。謹差進奏官某乙奉狀陳謝以聞。臣某誠
惶誠恐頓首頓首。謹言。
請追贈先祖故羽林軍錄事參軍狀
右。臣亡祖仕於開元天寶之際。文行聲實。推重士林。稟命
不融。竟沉下位。與當時清名之士席建侯包容蘇源明友
善特深。唱酬文章。各在集錄。義方流澤。以及先臣。忠孝名
節。聞於天下。累蒙追錫。備極哀榮。逮至微臣。實荷祖訓。猥
以瑣劣。過叨鴻私。今檢校官兼官並至三品。勳官及爵並
至二品。玷冒斯甚。曠敗是憂。況臣本官興元尹。足領當道
使務。理戎撫俗。不假他官。其檢校吏部尚書兼御史大夫
并散官勳爵。並乞削免。迴充亡祖追贈。則殘生展霜露之
感。幽壤荷日月之光。今先臣改葬。輤裧就路。亡祖舊域。松
檟是依。倘因此事。特沐恩禮。使貽厥之報。俯遂良誠。罔極
之懷。下申先志。聖朝孝理。橫絕古今。慺慺肝血。敢此披瀝。
無任哀懇迫切之至。謹遣進奏官押衙朝議郎前金牛縣
主簿張儇奉狀陳乞以聞。謹奏。
謝手詔不聽迴官秩表
臣德輿言。伏奉今月五日手詔。以臣亡祖裦贈。自是典章。
豈必更迴官秩。已詔追榮。良增嘉歎者。渥澤滂濡。詔旨嘉
獎。捧戴哀絕。感恩失圖。臣某誠惶誠恐頓首頓首。臣叨逢
聖明。付授踰量。常慮顛墜。不任驅策。況以藩方之重。豈假
臺省之兼。昨因遷祔。輒有陳乞。所願少減名器。獲申哀榮。
仰塵黈纊。懼在鼎鑊。豈謂天道下濟。懇誠上通。三復詔命。
五情震駭。儒飾備至。發於聖心。弱質無膺。既玷聿修之德。
湛恩難報。益馳匪懈之誠。無任哀惶感荷之至。謹遣進奏
官押衙朝議郎前行興元府金牛縣主簿張儇奉表陳謝
以聞。臣某誠惶誠荷頓首頓首。謹言。
請祔廟狀
臣亡父先臣秘書省著作郎贈太子少傅某
右。臣先臣在元宗朝筮仕河朔。忠孝名節。冠於當時。至德
乾元之間。歷監察御史起居舍人著作郎。在代宗朝。早違
聖代。臣幼丁荼蓼。不及義方。過蒙渥恩。祿秩崇厚。按開元
禮文。合立私廟三室。永懷怵惕。思展吉蠲。已於通濟坊修
建。擇用二月二十日祔饗。臣位忝台司。時逢孝理。事循彝
典。禮展私誠。感戴恩榮。不敢不奏聞。伏聽敕旨。
請遷祔先父準一品儀式狀
右。臣亡父取七月十五日於東都遷祔。贈官是一品。準式
合有鹵簿幔幕人夫等。謹錄奏聞。伏聽敕書。
緣遷祔請令子弟營護狀
山南西道節度觀察處置等使銀青光祿大夫檢校吏部
尚書兼興元尹御史大夫上柱國扶風郡開國公臣權德
輿。右。臣亡祖松栢。先在東都。臣幼年流寓江都。夙釁鍾罰。
亡父母於潤州安厝。今歲在丁酉。是商姓通年。取四月二
十日於潤州啟舉。七月十九日於東都遷祔。臣孤單零丁。
早失嚴訓。寵榮累集。霜露感深。至於歲時。難遇吉便。常恐
忽先犬馬。莫展私誠。伏以守土理戎。不敢自求營護。欲遣
子弟專往。不敢不先事上聞。謹錄奏聞。
謝許遷祔并令子弟營護詔表
臣德輿言。伏奉今月十五日手詔。許臣遷祔。并令子弟專
往營護者。捧承詔書。曲遂私志。感泣嗚咽。激於肝心。臣德
輿誠惶誠荷頓首頓首。臣以童齓之年。遭家不造。壤樹所
寄。權在江南。累經追崇。常異徽數。今龜筮叶吉。月日有時。
伏蒙聖慈。伏賜鑒察。恩詔下降。特允懇誠。孝理所覃。幽明
知感。松楸改卜。永異事於九原。蒲柳餘年。冀酬恩於萬死。
無任感戴悚惕之至。謹遣押衙朝議郎前興元府金牛縣
主簿張儇奉表陳謝以聞。臣某誠惶誠荷頓首頓首。謹言。
請遷舉假內差官勾當狀
臣某伏奉去二月十五日詔命。許臣遷祔。起四月二十日
至七月十五日。合在準式假內。使事請令攝節度副使檢
校尚書水部員外郎兼殿中侍御史樊宗師勾當。其府事
請令少尹王士郎勾當。其間四使。各有判官。若事關師旅
錢穀稍要重者。并須有聞奏者。臣自躬親。不敢闕事。謹錄
奏聞。伏聽敕旨。元和十二年四月十日使奏。
遷舉假滿勾當公事狀
右。伏準去二月十五日詔命。許臣遷奉。自四月二十日至
七月十五日。合在假內。今準假滿。以今月十六日勾當軍
府公事。謹錄奏聞。謹奏。
遺表
臣某言。生逢聖時。獲事陛下。以臣戅朴。備位將相。幸免罪
戾。實無裨補。福過災生。二年以來。[:#AS-84E9:⿲月⿳八人口?⻏]疾痺緩。近自旬日。咽
喉氣痛。漸就危惙。慮不支持。永辭聖明。涕流嗚咽。伏惟皇
帝陛下繼十一葉休運。承二百年景祚。平吳定蜀。掃蕩淮
夷。巍巍功德。與天地準。今縱有疥癬。不足平夷。伏惟以愷
悌之仁。宏大之本。為九州自愛。使萬古同福。則臣幽冥之
下。同生物受賜。無任感恩攀戀悲激之至。
