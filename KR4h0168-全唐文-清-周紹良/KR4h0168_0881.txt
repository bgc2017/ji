欽定全唐文卷八百八十一
徐鉉(四)
百官奏請行聖尊后冊禮表
文武百官臣某等言。伏奉制旨。以聖尊后冊禮。奉令旨俟
百日後上進者。仰承嚴命。固合遵行。但以事有未安。理須
陳奏。中謝。伏以歷代已來。嗣極之主。禮之大者。尊奉上宮。
倘或正儀未行。庶事莫敢先舉。所以陛下裁膺冊禮。即下
制書。長樂歸尊。已先孝理。百司承式。將撰吉辰。及金輅言
旋。六宮即敘。惟有典禮。已屬稽遲。遽覩絲言。備聽慈旨。在
苴麻之次。誠極感傷。然吉凶之儀。本無妨礙。歷稽前代。徧
考儒臣。法度具存。事體至大。况渙汗之澤。暜及諸侯。冊之
行。便當相次。未修大禮。交歉㣥情。伏乞陛下再禀嚴慈。俯
迴聽允。臣等幸列有位。庶免曠官。冒瀆冕旒。無任云云。
賀德音表
文武百官某等言。伏覩御札。崇尚儉約。克已庇民。節省服
用。去金玉之飾。減放嬪御。屏聲色之娛。供進珍羞。制作奇
巧。中禁賜與。內門資用。竝從損廢。以緩征徭。宸翰章明。德
音流布。凡百卿士。至於兆人。歡呼感動。倍百常品。中賀。臣
聞文武之政。方策存焉。知之非艱。行之不易。故自三代已
降。繼體之君。有師保之訓。以制其情。有諫諍之臣。以救其
失。及其行也。猶未臻焉。豈有發自宸衷。出於獨斷。乾文昭
煥。至德宏新。聳動四方。如此之盛者也。伏惟陛下重熙撫
運。下武膺期。翼翼小心。乾乾夕惕。寅畏所感。人神罔弗和。
仁明所加。細大罔弗理。然猶勞謙訪道。虛已求才。日照天
臨。山藏海納。體唐堯之仁。以親九族。極虞舜之孝。以奉上
宮。率天下之尊。以承顏問安。居四海之富。以扇枕調膳。德
既充矣。化亦孚矣。然後䘏小民之艱食。閔㣥吏之急徵。息
澤虞之征。釋公田之禁。崇足用之本。近取諸身。致九年之
儲。無求於外。斥靡曼之色。咸遂物情。除珍玩之飾。率由舊
典。去淫巧以急用。罷私積以歸公。生人之耳目惟新。風俗
之澆浮立變。先皇帝貽翼子之訓。垂聖人之資。言有所未
宣。行有所未遠。陛下奉揚先志。推而行之。數年之間。盛美
斯備。向若非陛下之孝心廣達。無以見先帝之聖作惟幾。
巍乎煥乎。不可得而名已。昔者成湯因歲旱而罪已。周成
動天威而責躬。咸能即致時雍。永錫繁祉。豈若陛下春秋
方富。中外方寧。制於幾先。行此難事。宗社之降靈可見。邦
家之流祚何窮。率土之濱。孰不幸甚。則臣向所謂知之非
難。行之不易。陛下既能行之矣。臣又聞行之甚易。終之實
難。願陛下慎而守之。則登三邁五。夫何遠耶。臣等幸塵班
列。無補明德。徒慚充位之譏。但賀蒼生之福。措詞有盡。順
美難周。臣等無任瞻天仰德歡呼躍踴之極云云。
謝詔撰元宗實錄表
臣鉉伏奉詔諭。以元宗皇帝實錄命臣修撰。才微任重。恩
厚責深。拜捧絲綸。若臨冰谷。中謝。臣聞握圖御宇。既憲章
於在昔。創法垂統。亦啟佑於後昆。然則至德無名。元功無
迹。惟日用而不竭。豈淺局之能量。是以良史之才。歷代為
重。以南董之直。而無聞於成編。如遷固之能。而不絕於浮
議。則知鋪陳王業。昭灼皇圖。求之當仁。豈易輕授。伏惟元
宗皇帝紹中興之統。承累洽之基。大孝邁於有虞。仁恕逾
於漢祖。愛人節用。得孝文之風。重學崇儒。有建元之烈。東
京則光武章明以憂勤立政。魏室則太祖陳王以文藻化
人。綜是全功。允昭聖德。對越上帝。敷佑下民。二十年間。慎
終如始。陛下嗣膺寶歷。欽若天明。以累聖之資。輔生知之
哲。導揚休命。啟煥貽謀。故得畏軒后之神。更延三百。配文
王之祀。永奉明堂。必將著以丹青。播於金石。斯為重任。宜
在鴻儒。如臣者。章句末流。記問微學。遭逢之便。塵玷司言。
豈意天鑒不遺。宸慈過聽。猥加寵寄。及此非才。進退莫遑。
怔忪失次。然臣祇事先帝。常忝近司。沐王澤以滋深。欽皇
風而永久。報大君之厚德。誠有愚心。厠作者之清塵。其如
公議。戴恩愈極。揣分彌驚。未識津涯。徒知慶躍云云。
謝賜莊田表
右。臣伏蒙宸慈。念及闕乏。特降宣旨。為置莊田。仍且於少
府監賜熟米二百石者。望外之恩。莫知所自。撫躬拜命。終
懼且驚。伏以臣稟性顓愚。觸塗疎拙。幸緣際會。早玷清華。
祿秩之資。既為過量。吉凶之備。皆沐優恩。空費稻粱。寧裨
海嶽。但以家傳清白。族有羈孤。雖欲居常。終慚逼下。蓋亦
闇於世務。非敢竊效古人。伏惟陛下明極燭幽。仁深廣覆。
親加寵諭。曲軫殊私。昔者葛亮薄田。不聞君賜。孫宏脫粟。
尚獲時譏。如臣非才。何以致此。辭讓則有辜憫惻。祇受則
更覺貪饕。徒承推食之恩。轉積素餐之懼。乾坤之施。無可
上酬。螻螘之軀。惟知畢命。
昭惠皇后諡議
臣聞廣莫極於坤元。則含容光大。擬議著焉。尊莫隆於皇
后。則窈窕思賢。詠歌發焉。是以上德無名。而稱謂流於百
代。至道無象。而儀刑表於四方。此固天理出於自然。聖人
所以無避者也。矧惟節惠之禮。百王盛典。述德之議。史臣
至公。誕昭耿光。敢揚懿德。伏惟大行國后生商遺烈。安劉
積慶。淑質奇相。惠問英才。光映台華。作儷公族。紹隆藩閫。
載輯儲闈。世子專寢門之禮。孝心不匱。大君以家人之慶。
天覆有加。誠由肅雍之德。叶此睦婣之盛。言內則者。以為
美談。及運屬飛天。尊歸配地。嚴恭匪懈。稟母儀於上宮。慈
惠積中。率婦道於天下。澣濯是服。而六衣有煒。環佩中節。
而九御有倫。思脫簪之戒。以成憂勤之政。躬大練之飾。以
輔純儉之風。陰教既孚。王化茂遠。方輿告變。椒風永閟。慟
結長樂。哀纏紫宸。龜筮叶從。攢塗將啟。旌德之號。彤管斯
存。若乃山河表德。而文之以禮。金玉其相。而守之以恭。垂
訓以慈。進賢以哲。至於誦經習詩之敏。審音知樂之明。超
然遠識。夐絕終古。勤行孝養。下自從化。故寬裕懷於六宮。
天資明惠。學無不通。故遺愛鍾於宸眷。載稽具美。實光前
烈。謹案諡法。德禮不愆容儀恭美皆曰昭。慈哲遠識寬裕
遺愛皆曰惠。仰惟實錄。足表鴻猷。諡曰昭惠后。謹議。
薦處士陳禹狀
右。臣伏覩國家裒采㣥才。搜揚片善。有上書言事者。猶有
可取。必加甄錄。廣納之意。遐邇知恩。然臣竊嘗觀之。率皆
淺近。止於采取金寶。檢榷賦租。製作舟車。斬伐材木。巡察
關禁。收捕寇攘。既利害相參。亦虛實略半。食祿者眾。成務
者稀。若乃先王教化之源。朝廷刑政之本。謂之迂闊。竟爾
寂寥。得人之盛。未可致也。去夏有布衣陳禹。詣獻納院上
疏。獨與眾異。其言曰。五常之教不立。度量之器不均。又曰。
江鄉之民。存不事之以禮。沒不祭之於室。斯實有意於教
化。而不汨於流俗者也。臣於是訪其為人。則鄉曲無過。延
之與語。則靜默寡詞。倘使行顧其言。才副其識。則古之循
吏。何以踰之。願陛下以親民之職。試其為理。考績之際。自
有常科。臣忝預銓司。顧慙則哲。謬妄論薦。俯伏兢惶。謹奏。
為蕭給事與楚王書
世事推移。長塗暌隔。違離軒砌。二十餘年。追念生平。有靦
心目。伏承大王英謀奮發。妙略宏施。長驅伐叛之師。克正
奪宗之罪。奉天朝之正朔。慰全楚之謳歌。成功上簡於帝
心。惠澤遠敷於疲俗。風猷所及。慶快同深。儼早被恩私。今
通信問。欣躍之極。倍萬常情。
又代蕭給事與楚王書
儼聞君子退人。忠臣去國。舊君有反服之禮。交絕無惡聲
之嫌。以義始終。今古一也。某受性無術。闇於事機。佩師訓
以周旋。忘時態之險易。追惟疇昔。受遇先王。國士之知。何
嘗暫忘。某復曳裾侯館。委質府庭。松楸所依。兄弟少長。大
義若此。乃心如何。而世事推移。讒言交構。忠信獲罪。干戈
日尋。某雖不才。非敢愛死。過君以求名則不忍。苟生以失
節則不能。誠恐蕞爾之身。終為執事之累。所以仰冒嚴禁。
逃還故鄉。出魯國以悲歌。向西河而下泣。子鮮去衞。非欲
立宗。梁鴻適吳。本期自質。先皇帝恩深善貸。義極綏懷。采
鄉曲之棄妻。收荊岑之遺璞。遂得服勤州縣。歷職朝廷。始
望初心。豈將及此。但封疆夐隔。玉帛不尋。奕世君臣。一朝
吳越。愧三州之父子。羨五部之弟兄。外靦交朋。俯慚章綬。
每春秋代序。霜露交零。飛江南之㣥鸎。嘶代北之朔馬。悲
興觸緒。淚落霑襟。自分沒身。長懷永嘆。而天將厭亂。人或
與能。大王以命世之資。克清家難。聖上以至仁之舉。大濟
橫流。車書既同。冠蓋相望。方承大王念紉蘭之逐客。哀叢
棘之離人。煦以恩光。感之意氣。乘軒食肉。有若平時。始聽
音塵。猶疑夢寐。且悲且慰。五情無主。苟非大人之德。不以
細故介懷。則惠好所臻。孰能若是。某又聞善父母者。必推
錫類之感。善兄弟者。必廣常棣之風。故能功冠生民。道濟
天下。大王英謀遠略。宏量深仁。上國仰其嘉猷。全楚被其
渥澤。如某昔年事分。曾無蠆芥之嫌。今日支離。合在昭蘇
之數。况東西一體。道路無虞。倘蒙閔以懸旌。全斯大造。兄
弟子姪。並許還朝。存者荷二天之恩。沒者釋九原之恨。則
生死骨肉。未可比量。瀝膽隳肝。寧申萬一。某以學古為家
業。以感義為素懷。空言虛詞。且非說客。皇天后土。實鑒此
心。猶覬拭玉張旃。或從行人之末。捧禽執贄。重趨典客之
傍。丹懇獲申。微願斯畢。雖復身填溝壑。猶望魂魄知歸。攬
筆陳詞。悲來橫集。
復方訥書
鉉以疎拙之性。頑滯之資。厠於人曹。無足比數。然以荷先
人之業。猥踐清貫。讀往聖之書。頗識通方。累朝舊恩。漸於
肌骨。至於行道濟物。立身揚名。報國士之知。成天下之務。
竊不自揆。頗嘗有心。故膺耳目之寄。當津要之路。侃然受
任。不以為憂。而才與心違。命與運背。言出而不能悟主。身
廢而無足救時。三年之中。百艱備歷。干戈擾於內地。烽火
照於闕庭。奔走道路。容身靡所。當此時也。苟得耕於南畝。
齊於一民。以斯終焉。尚為幸也。而副君將聖。王道漸亨。博
採遺賢。以濟多難。贊諭之任。首及非才。拜命以來。翻自憂
媿。何者。儲后踐納麓之重。而處於承顏之地。有從諫之善。
而立於無過之場。徒欲持稊米以實太倉。秉燭火以助羲
御。恐不足以副上德之舉。塞故人之望也。但當正身潔已。
徇公滅私。使內不媿於本心。外不違於所學而已。閣下德
我太甚。期我太深。歷陽郡佐白君至京。辱貺手札。慶譽優
渥。勗勵殷勤。知己之情。無以過此。然此日副君之垂顧。乃
昔時閣下前席品題之所致也。緘藏佩服。何日忘之。今兵
難少寧。烝民未泰。頂踵利物。斯實其時。閣下高臥已久。㣥
望頗鬱。宣室之召。斯在不遠。勉慎興居。以副翹企。悽悽之
意。遲用面諭。不宣。再拜。
答左偃處士書
月日。東海徐鉉答拜稽首。復書處士足下。鉉讀聖人之書。
探作者之意。出處語默。信非徒然。故高臥堯舜之代。不為
背時。濡足楚漢之際。不為趨利。嗟乎。天下兵起。百年於茲。
立功名取富貴者有之。貞苦節安徒步者。何寂寞而無聞
也。愚常疑廉恥之風。於是乎絕。而足下負磊落之氣。畜清
麗之才。褐衣韋帶。賦詩自釋。介然之操。其殆庶乎。悠悠之
人。尚未識其所謂。惟韓君叔言知之。以鉉愛奇好古者也。
故屢稱足下之行。亟誦足下之詩。相視欣然。以為今猶古
也。然鉉才名地望。遠謝韓君。極慮息心不足當隱君子之
厚顧。足下德我太甚。惠我好音。咫尺之書。則古人之道在
其中。百篇之詩。則作者之序冠其首。先以溢美之贈。益以
謙光之詞。發緘欣玩。不能自巳。又念昔之隱者。消聲物外。
絕迹時人。今足下高蹈如彼。自屈若此。得非以吾道久否。
思發憤而振起之爾。鉉誠淺劣。不足以堪。願契素交。歲寒
然後盛集。續當歸納。不宣。鉉再拜。
答林正字書
十二月日。復書正字足下。辱貺長牋。詞高旨遠。循環捧讀。
欲罷不能。見顧之深。良足愧也。吾子以老成之智。蘊救世
之心。一言悟主。俯拾初筮。雖位未充量。然升聞特達。超然
獨異。亦古之所難也。推是而往。其道可知。鉉也不才。猥厠
先達。雖復識不能見之於未兆。才不能濟之於已形。然而
振天下之公議。舉天下之公器。推轂後進。心無適莫。庶幾
不下於昔賢。吾子異日當知為不妄。其古今之變。安危之
勢。忽乎微哉。未可一二以言語盡也。謹俟暇日。當接餘論。
聊奉還答。伏惟鑒悉。徐鉉白。
御製春雪詩序
臣聞堯尚文思。書有永言之目。漢崇儒學。史稱好道之名。
所以澤及四海。化成天下。其後迂闊王道。蕩淫淳風。正始
之音。闕而莫續。魏帝浮雲之句。不接輿詞。王融曲水之篇。
無聞聖作。將興古義。允屬昌期。我皇帝陛下常武功成。右
文業廣。明踰日月。不以聖智自居。思掞雲天。不以才能格
物。其或南薰有懌。東作無憂。民思秋稼之娛。物茂冬烝之
禮。恩覃在鎬。調振橫汾。天籟發音。疇非聳聽。乾文垂象。寧
隔仰瞻。信可以暢列聖之謨猷。變生人之耳目者也。於是
歲[:#AS-8850:⿰足⿸厂⿱田坴]作噩。序首青陽。元鳥司啟之明晨。白獸稱觴之節日。
有唐中興之一紀。皇上御歷之七年。地平天成。時和歲稔。
衢樽之味。暜洽元風。擊壤之聲。散為和氣。同雲暗野。朔雪
飛空。急勢隨風。影亂東郊之仗。凝華接曙。光浮元會之筵。
星蹕既移。雲罍□啟。太弟以龍樓之盛。入奉垂旒。齊王以
鳳沼之崇。來參鑾几。霞軒結轍。革履齊趨。唯陳韶濩之音。
無取魚龍之戲。喜油油之既洽。顧奕奕之方呈。筆落天波。
言成帝典。七言四韻。宣示㣥臣。乃命太弟太傅建勳翰林
學士給事中朱鞏常夢錫翰林學士中書舍人殷崇義游
簡言吏部尚書毗陵郡公景運工部尚書上饒郡公景遜
左常侍勤政殿學士張義方諫議大夫勤政殿學士潘處
常魏岑駕部員外郎知制誥喬舜主客員外郎知制誥徐
鉉膳部員外郎知制誥張緯光祿卿臨汝郡公景遼鴻臚
卿文安郡公景遊太府少卿陳畱郡公景道左衞將軍樂
安郡公宏茂駕部郎中李瞻等。或賡元首之歌。或和陽春
之曲。如葵心之向日馭。似蟄戶之環雷門。二十一篇。咸從
奏御。皆所以美豐年之兆。申萬物之情。非徒載笑載言。一
咏一吟而已。昔者白雲之唱。七萃驅馳。黃竹之詩。萬人凍
餒。王猷且塞。後嗣何觀。孰若偃仰大庭。優游六藝。初筵有
秩。而六宮不移。夜漏未央。而百官已事。被之樂府。授以史
官。煥乎文章。無得而稱也。有詔為序。以紀歲月。(御批云宿
來健否酒)
(醒詩畢可有餘力何妨一為之序以紀歲月呵呵)天慈過聽。猥屬微臣。徐樂上
書。徒慙暮入。(其日內宴臣鉉迨後方赴)安國作序。幸冠首篇。狂僅成。兢
憂罔措。謹上。
御製春雪詩後序
昔者漢宮故事。著成王負扆之圖。魯殿宏規。紀黃帝垂衣
之象。用能昭文昭物。雖十世而可知。如玉如金。更百王而
不易。况乎天統建寅之首。皇猷累洽之辰。上瑞方呈。宸游
載穆。拱北極而眾星咸在。祝南山而萬壽無踰。明皇花萼
之樓。風流不泯。德祖中和之節。雅頌常垂。實奕世之耿光。
為中朝之盛觀。固當騰之竹帛。飾以丹青。襲六藝以同明。
與天文而共麗。皇太弟重離暜照。博望凝思。敦古道以致
君。法前經而作事。命千秋而指畫。召立本以趨馳。粲然後
素之功。焯爾彰施之象。煦如就日。肅不違顏。萬國式瞻。若
奉衣裳之會。㣥臣仰止。似聞輿馬之音。盛德形容。於斯大
備者也。初外朝既罷。內宴方陳。赴召者上自副君。逮於戚
里。銅壺已晏。聖藻爰飛。或逡巡而載歌。或蹈詠而不作。既
而有詔。出示㣥官。臣建勳義方鉉等。聞命在前。援先就。因
承中旨。入奉斯筵。而兩省眾篇。翌日咸集。故奉和者二
十一首。而侍宴者十有四人。前序闕遺。被令重述。謹上。
御製雜說序
臣聞軒后之神也。畏愛止乎三百。唐虞之聖也。倦勤及乎
耄期。文王之明夷也。爻象周於六虛。宣父之感麟也。裦貶
流於百代。乃知功利之及物者。與形器而有限。道德之垂
憲者。將造物而常新。是故體仁者必懇懇於立言。務遠者
必勤勤於宏道。然則封泰山告成功七十二家。正禮樂刪
詩書一人而已。大矣哉立教之難也。有唐基命。長發祥符。
舊物重甄。斯文不墜。皇上高明博厚。濬哲文思。既承累聖
之資。仍就甘盤之學。鴻才綺縟。理絕名言。默識泉深。事符
影響。自祇膺眷命。欽若重熙。廣大孝以厚時風。勵惟精而
勤庶政。宥萬民而罪巳。體百姓以為心。俗富刑清。時安歲
稔。其或萬幾暇豫。禁籞晏居。接對侍臣。宵分乃罷。討論墳
典。昧旦而興。口無擇言。手不釋卷。嘗從容謂近臣曰。卿輩
從公之暇。莫若為學為文。為學為文。莫若討論六籍。游先
王之道義不成。不失為古儒也。今之為學。所宗者小說。所
尚者刀筆。故發言奮藻。則在古人之下風。以是故也。其高
識遠量。又如此焉。昔魏武帝有言老而勤學。而所著止於
兵書。吳大帝亦云學問自益。而無聞述作。風化之旨。彼其
恧歟。屬者國步中艱。兵鋒始戢。惜民力而屈已。畏天命而
側身。靜慮凝神。和光戢耀。而或深惟邃古。遐考萬殊。懼時
運之難并。鑑謨猷之可久。於是屬思天人之際。游心今古
之間。觸緒研幾。因文見意。縱橫毫翰。炳煥縑緗。以為百王
之季。六樂道喪。移風易俗之用。蕩而無止。慆心堙耳之聲。
流而不反。故演樂記焉。堯舜既往。魏晉已還。授受非公。爭
奪萌起。故論享國延促焉。三正不修。法弊無救。甘心於季
世之偽。絕意於還淳之理。故論古今淳薄焉。戰國之後。右
武賤儒。以狙詐為智能。以經藝為迂闊。此風不革。世難未
巳。故論儒術焉。父子恭愛之情。君臣去就之分。則裦申生。
明荀彧。俾死生大義。皎然明白。推是而往無弗臻。皆天地
之深心。聖賢之密意。禮樂之極致。教化之本源。六籍之微
辭。㣥疑之互見。莫不近如指掌。煥若發蒙。萬物之動。不能
逃其形。百王之變。不能異其趣。洋洋乎大人之謨訓也。夫
天工不能獨運。元后不能獨理。故有道無時。孟子所以咨
嗟。有君無臣。鄭公所以嘆恨。庶乎斯民有幸。大道將行。舉
而錯之域中。則三五之功。何遠乎爾。臣又聞將順致美。鋪
陳耿光。布堯言於萬邦。稱漢德於殊俗。蓋詞臣職也。若乃
嚮明而理。負扆而朝。慶賞威刑。豫游言動。則有太史氏存
焉。又若雅頌文賦。凡三十卷。鴻筆麗藻。玉振金相。則有中
書舍人集賢殿學士徐鍇所撰御集序詳矣。今立言之作。
未即宣行。理冠皇墳。謙稱雜說。臣鉉以密侍禁掖。首獲觀
瞻。有詔冠篇。勒成三卷。而三卷之中。文義既廣。又分上下
焉。凡一百篇。要道備矣。將五千而竝久。與二曜以同明。昭
示孫謨。永光冊府。謹上。
北苑侍宴詩序
臣聞通物情而順時令者。帝王之能事。感惠澤而發頌聲
者。臣子之自然。况乎上國春歸。華林雨霽。宸游載穆。聖藻
先飛。雷動風行。君唱臣和。故可告於太史。播在薰絃。帝典
皇墳。莫不由斯者已。歲躔己巳。月屬仲春。主上御龍舟。游
北苑。親王舊相。至於近臣。並儼華纓。同參曲宴。時也風清
景淑。物茂人和。望蔣嶠之嶔崟。祝為聖壽。汎潮溝之清淺。
流作天波。絲簧與擊壤齊聲。醆斝共君恩竝醉。乃命即席。
分題賦詩。睿思雲飄。天詞綺縟。文明所感。蹈詠皆同。既擊
鉢以爭先。亦分題而較勝。長景未暮。百篇已成。自揚大雅
之風。豈在遒人之職。奉詔作序。冠於首篇。授以集書。藏之
金匱。謹上。
文獻太子詩集序
鼓天下之動者在乎風。通天下之情者存乎言。形於風可
以言者。其惟詩乎。粵若書契肇生。雅頌乃作。達朝廷邦國
之際。其用不窮。更治亂興替之時。其流不竭。六義浸遠。百
代可知。若夫王公大人。居尊履正。其行道也無迹。其成務
也不宰。所以可則可象。有功有親。非夫詠言。何以觀德。周
文陳王業之什。召穆糾宗族之篇。聖人輯之。皇猷備矣。子
桓振建安之藻。昭明總著作之英。體有古今。理無用舍。夫
機神肇於天性。感發由於自然。被之管絃。故音韻不可不
和。形於蹈厲。故章句不可不節。取譬小而其指大。故禽魚
草木無所遺。連類近而及物遠。故容貌俯仰無所隱。怨惻
可戒。贊美不誣。斯實仁者之愛人。智士之博物。王室光啟。
人文化成。上去刪詩。綿二千祀。其用益廣。其制益精。絕其
流冗。結以周密。王言帝典。炳蔚於縑緗。詞人才子。充溢於
圖牒。若乃練調暢。則高視前古。神氣淳薄。則存乎其人。亦
何必於苦調為高奇。以背俗為雅正者也。殿下挺生知
之哲。有累聖之資。道冠三才。學兼百氏。虞庠齒冑。騰聲於
就傅之年。侯社錫圭。底績於為邦之際。隨城封壤。人歌召
伯之棠。浙右控臨。時賴京師之潤。戎機鞅掌。曾不勞神。閒
館娛游。未嘗釋卷。深遠莫窺其際。喜慍不見於容。唯奮藻
而摛華。則緣情而致意。至鍾山樓月。登臨牽望闕之懷。北
固江春。眺聽極朝宗之思。賞物華而頌王澤。覽穡事而勸
農功。樂清夜而宴嘉賓。感邊塵而憫行役。沈吟命筆。顧盼
成章。理必造於元微。詞必關於教化。或寓言而取適。終持
正於攸歸。著於篇。凡若干首。及玉符來覲。元圃歸尊。臨飛
閣之華池。即洊雷之講肆。斯文間作。盛德日新。蓋曠代之
宗英。實一時之師匠。以鉉幸塵贊論。嘗典絲綸。謂可言詩。
因令視草。聽鈞天之奏。徒欲動心。酌滄海之波。唯知滿腹。
敬抽短翰。式繼頌聲。謹序。
翰林學士江公集序
士君子藏器於身。應物如響。成天下之務者。存乎事業。通
萬物之情者。在乎文辭。然則日月不知。人亡政息。瞻之則
渺然在羲軒之上。蹈之則肅然若旦暮之間。自非遺文餘
教。則作者之道或幾乎息矣。嗟乎。天地長久。英靈超忽。鄴
中才子。與樂事以俱淪。江左名臣。及元譚而共盡。清流可
楫。勝氣猶生。閱蠧以凄凉。撫絕韋而慷慨。斯文未喪。何代
無人。濟陽江公。鍾川岳之粹靈。體角犀之奇相。芳蘭十步。
本自天資。建木千尋。非求外獎。弱齡聞道。夙歲馳名。竹箭
稱美於東南。來充王府。天馬擅奇於西北。入奉乘黃。於時
聖歷中興。賢才間出。公從容冠蓋之際。頡頏臺閣之間。文
高學深。識優理勝。虛襟接物。易多通。正色當官。直方無擾。
定祖宗之大號。功補神明。端風憲之直繩。氣懾姦宄。身可
屈而名不辱。用即行而舍即藏。故叢棘三年。雅懷自若。承
明再入。時望彌高。人無間然。道亦光矣。嗚乎。運逢上聖。年
在中身。人之云亡。空嗟殄瘁。死而可作。誰與同歸。詩所謂
胡不萬年。傳有云古之遺愛者也。昔襄陽孟浩然。年五十
有二。疾發背而亡。公豈其後身歟。何符合之若此。惟公以
進士擢第。以詞賦馳名。事藩邸參管記之司。登朝籍專掌
綸之任。奏議表啟。時然後言。詩筆歌頌。和者彌寡。絕文場
而遠騖。橫學海以孤飛。綜南北之清規。盡古今之變體。優
游兩制。不亦宜乎。然而初無編。文乃亡逸。嗣子翹門生王
克珍等。或搜諸經笥。或傳於人口。或焚藳之外。或
削材之餘。彙聚㣥分。凡得十卷。授之執友。以命冠篇。鉉族
近情親。官聯迹密。每西垣景晏。北第風清。忘形樽俎之間。
得意筌蹄之表。西江東海。俱為賦鵩之鄉。北門右掖。竝對
受釐之問。嗟乎。相如既往。空存封禪之書。季子云來。但有
心期之劍。寢門流慟。已隔生平。都門長送。遽成今昔。追託
言於夙契。申永悼於斯文。援毫悲吒。存諸梗㮣云耳。
蕭庶子詩序
人之所以靈者情也。情之所以通者言也。其或情之深。思
之遠。鬱積乎中。不可以言盡者。則發為詩。詩之貴於時久
矣。雖復觀風之政闕。遒人之職廢。文質異體。正變殊塗。然
而精誠中感。靡由於外獎。英華挺發。必自於天成。以此觀
其人。察其俗。思過半矣。比夫澤宮選士。入國知教。其最親
切者也。是以君子尚之。蘭陵蕭君。江左之英。詩苑之精。其
為人也樂易。其處世也靜默。忘形衡泌之下。苦節戎馬之
間。其道日新。其名益震。諸侯虛左。五府交辟。今晉王殿下
樹藩作相。樂善愛才。幕府初開。君實首冠。由典校書。至儀
曹郎。出入兩宮。官無虛授。優游多士。交必正人。每良辰美
景。登高送遠。適莫不存於心府。勢利不及於笑談。含毫授
。唱予和汝。其性淡。故略淫靡之態。其思深。故多清苦之
詞。大雅之士。何以過此。鉉與君為友。幾將二紀。其間聚散
窮達。罕或寧居。淡成之懷。終始若一。靜言投分。想見古人。
丁巳歲。撫王高讓承華。出分陝服。君以宮省舊德。復踐初
筵。撰行之夕。俾予視草。鉉也不佞。無足揚君之美。徒欲申
別恨。敘交情。故作斯文。冠於篇首云爾。
