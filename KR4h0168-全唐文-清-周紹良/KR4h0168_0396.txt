欽定全唐文卷三百九十六
氾雲將
雲將。開元中官監察御史。遷殿中侍御史內供奉。
對吏脫幘判
得丁為吏脫幘挂縣門而去斷不應為
學古入官。式著墳典。陳力就列。聞諸聖人。丁則鯫生。頗為
高尚。欽陶公之五斗。初聞折節。同方朔之一囊。且安卑位。
作勞州縣。早結梁生之悲。挂幘公門。晚慕伯魚之操。齊季
鷹而命駕。不俟秋風。想仲翁之辭榮。近歸蘿月。江湖道逸。
狎魚鳥而為㣥。龜墨信榮。將松菊而齊致。况大君有命。廊
廟須才。旌帛日賁於邱園。山林不容於隱遯。欲將無悶。未
可即依。
對城邑判
甲將仞邑乙不從命比周狗以屬之損乙
侯伯之城。中五之一。苟不以度。事或有虞。甲恪居官曹。慎
固封守。魯大夫之為政。必葺其垣。晉獻子之城周。先仞其
邑。豈謂澤門之皙。見詛於邑中。之子于垣。載關於詩頌。眷
言於乙。深昧從時。且人之比周。既貽官謗。而牆之隙壞。誰
執其愆。今遐邇乂寧。邊鄙不聳。苟不從命。亦何懵焉。遽嗾
夫獒。棄人何甚。况屬於古。令出惟行。欲加典刑。可以理遣。
鄭少微
少微。滎陽人。開元時對策擢第。官中書舍人。歷金部員外
郎戶部郎中。
授張均等加階制
門下。中大夫行中書舍人張均等。竝藻珪璋。騰華綸綍。文
行致美。駮議惟精。肅侍嚴禋。咸稱盛禮。宜覃行慶之典。俾
承加等之榮。可依前件。
對文可以經邦策
問。三雄鼎立。四海瓜分。魏氏獨跨於中原。孫劉割據於南
土。五勝更襲。惟受命以當塗。四大居尊。咸仗義而稱帝。二
十八宿。指躔次於何方。三十六郡。列封疆於何所。醇化懿
綱。非無寬猛之規。愛國治人。自有弛張之度。皇皇祖考。並
建鴻名。眇眇子孫。俱聞失德。為功業之厚薄。而存亡之後
先。至如獻納忠規。縱橫武節。既自方於樂毅。或見比於張
良。各有其人。詳諸史傳。所行事迹。咸試縷陳。
對。漢氏失德。魏圖爰啟。孫劉建號。脣齒相依。咸能廓帝緒
以定業。振皇綱而握紀。雖數有五勝。運鍾當塗。而土無二
王。終殊霸業。然則封疆畫界。俯稽於地理。瞻星揆景。仰煥
於天文。東井發曜於梁岷。傍分蜀漢。南斗連輝於吳會。遠
接荊衡。詳魏土之分野。當畢昴之躔次。伊洛列三川之郡。
曹公居四隩之中。毗陵在吳。華陽惟蜀。疆理所得。其在茲
乎。至於開國基。行政令。垂統履順。永傳來葉。創業興緒。克
昌後昆。咸終數代。一何倫比。雖鴻名休德。將崇貽厥之謀。
而繼代守文。頗著聿脩之美。是以堂構始於祖考。功業由
於厚薄。負荷因其子孫。存亡以之先後。至於忠規動俗。武
節冠時。異代齊名。孔明自方於樂毅。死而可作。文若偶比
於張良。懷獨見之明。既一謀於匡濟。行闇合之策。終不謝
於孫吳。謹備諸前。庶幾萬一。謹對。
對傭書判
甲居道周以傭書為業乙侮之折箠以笞其背甲告他物毆人
禮訓成俗。負販有尊。明義在躬。德威不侮。講學脩業。固無
取於筆耕。興義輔仁。事必資於善誘。而由衷靡及。旁狎是
崇。疑宓子之引肘。類徒人之袒背。議諸私室。雖一抶之何
傷。列在公庭。抵三尺而誰咎。他物毆擊。法所難逃。
對圍碁判
安北副都護連帥愛與人弈碁聞寇至不輟御史以逗撓糾察
肅然北庭。不敢南牧。有備無患。尚勞我師。都護副彼軍容。
屬當戎旅。理宜躬擐甲冑。靜柝邊城。焉得留翫弈碁。撓師
亭候。懷爛柯之末技。虧授鉞之良謀。苟失律而否臧。况慢
令而致寇。逗撓之罪。已孼難逃。糾按之明。職司其舉。宜拘
司敗。以正爰書。
對小吏歡言判
景與小吏歡言倨見功曹將黜不伏
智士敏德。難進易退。明識流鑒。察微知彰。與善無求於貌
恭。選能何限於廝役。一言而善。三語攸升。交匪竭歡。談仍
詣理。不乏吾事。在小吏而非辜。無速我尤。何主吏之頗類。
不從棄黜。深謂得宜。
對移貫判
甲居兩鄉偏儉人請徙之甲訴是穀伯不合移貫
賦命多途。勞生各業。或務農而敦本。或易地以求安。潘岳
閑居。且樂邱園之事。樊遲學圃。寧忘稼穡之勤。惟甲平人。
名編比屋。和風不應。地罕膏腴。百穀不登。兩鄉偏儉。歲聿
云暮。年儲屢空。苟貧賤而焉欲。在窮途而周流。適彼樂土。
雖美擇鄰之詞。宜敬維桑。將悟詩人之戒。稱為穀伯。難更
邑居。
憫相如賦
韙長卿之絕塵。邈下眎於屈宋。思眇眇以入微。辭蔚跂而
易貢。騖八紘之津涯。括動植而錯綜。擢篆籒於重泉。斡形
聲而罄控。當其奮翼巴庸。前無古人。拾阨灰之斷簡。搜屈
壁之遺文。紛齊魯之老師。徒騁辯於說鈴。蛻筆上梗。鼻端
運斤。專兔園之右席。麾鄒枚於嚬呻。顧天西之櫟社。悵夜
錦之未晨。念絃歌之石友。傷落魄於情親。夫何嫠人之豔
豔兮。感熠燿之霄光。矚綺疏以託誠兮。佩徽音而曷忘。嗟
父母之不聰兮。昧彼都之臧丰。盼星河之照闈兮。徑溯洄
而往從。搢紳先生。而為此歟。涼德汚行。既不勝誅。誾誾烈
女。世未乏諸。足不下堂。步中瑀琚。紉幽蘭以為裳兮。鈿美
玉以為車。豈無泳漢之游女兮。亦有采桑之秋胡。秉周禮
以律身兮。諒冰雪之難渝。裨化國之陰教兮。飾家道之權
輿。爾弗安於正吉兮。蒙惡聲於簡書。訪舊壚於故老。莽榛
蕪之離離。眢井乃貪泉之戒。修梧實曲木之規。渴者勿汲。
暍者勿栖。噫嘻。余觸類取譬。操觚默惟。滔滔儒服。相遠幾
希。摟處子者。迷忠義之大閑。窺鄰牆者。闇富貴之危機。斥
雁幣之聘。媒妁之辭。墦閒之夫。河閒之婦。等亡羊耳。未容
勝負。又奚獨料理十日卜之與典午耶。
袁參
參。開元時布衣。
上中書姚令公元崇書
曹州布衣袁參頓首。謹上梁公閣下。參將自託於君。長為
君欲用之乎。參之託君。何以利君也。若使君常懷相印。不
失通侯。壽客滿堂。黃金橫帶。則參請以車軌所至。馬首所
及。而掩君之短。稱君之長。使天下之人。不能議君矣。若使
君當不測之時。遭不測之禍。身從吏訊。妻子滿獄。則參請
以翳翳之身。渺渺之命。伏死一劒。以白君冤。使酷殺之刑。
不能陷君矣。若使君因緣謗書。不得見察。卒至免逐。為天
下笑。則參以一寸之節。三寸之舌。抗義犯顏。解於闕廷。使
逐臣之名。不能汙君矣。君有盛忿之隙。睚眦之怨。朝廷之
士。議欲侵君。則參請以直辭。先挫其口。不爾。則更以眥血。
次汙其衣。見陵之羞。不能醜君矣。若使君事至不可知。千
秋萬歲後。而君門闌卒有饑寒之虞。則參請解參之裘。推
參之哺。勉勉不怠。終身奉之。使子孫之憂。不能累君矣。此
五者。參之所以利君而自託也。君其可乎。夫人不易知。知
人不易。參於君。非有食客之舊。門生之恩。今便欲自託於
君。長為君用。得無不知參意而疑參妄乎。然妄心實亦有
之。何也。參行年已半春秋。客復數載。黃金盡。烏裘敝。脣腐
齒落。不得成名。而親之在堂。終莫有慰。日暮途遠。不知所
為。然獨念非君無足依者。故今敢以五利求市於君。冀君
一顧見試。使得慰親恐懼。參聞言為必聽者出。義為知已
者行。丈夫雄心。能無感激。况今以親親之故。而祈德於君。
使君歡然。卒不見拒。爾後即參尚何面目。遂得默然而已
哉。本向時之言。終不負德。夫幽則有鬼。天則有神。鬼神之
閒。參所必有。如使參敢負於君者。則鬼神之靈共誅之。敬
以自盟。惟君之惠信也。且君以偉才。四入為相。艱難情偽。
君盡知之。至於進人亦多矣。然亦能有以參之五利而許
君乎。參必愚儕鯫生。而自守取咎爾。則君之相士。何其備
耶。至愚殆欲窺君之鑒矣。頓首頓首。參今亦不敢盛稱譽
上紿於君。然竊自言之。正參亦非天下庸人也。今君若見
相以義。則參之本圖。若見相以才。則惟君所識。今幸君之
力能必致參。顧此時坐而相棄。語曰。厚利可愛。盛時難再。
失利後時。終必有悔。君獨不聞蒯人之泣乎。昔蒯人為商。
而賣冰於市。客有苦熱者。將買之。蒯人自以得時。欲邀客
以數倍之利。客於是怒而去。俄而其冰亦散。故蒯人進且
不得冰。二者俱亡。自泣而去。今君坐青雲之中。平衡天下。
天下之士皆欲附矣。此亦君賣冰之秋。而士買冰之際。有
利則合。豈宜失時。苟使君強自遲迴至冰散。則君尚欲開
口。其事焉得哉。願少圖之。無為蒯人之事也。參頓首。
孟友直
友直。開元三年官將作監主簿。
將作監主簿孟友直女墓誌銘
女十一孃字心。河間人也。年十九。適馮貞祜。敬極如賓。禮
優侍櫛。雖靡他之誓。將固於同心。而與善之徵。竟虧於異
物。嗚呼哀哉。春秋廿。以開元二年七月二十日。終於洋州
興道縣廨舍。開元三年四月九日。葬於陳倉縣之新平原。
禮也。惟父與母。恩深骨肉。痛切哀憐。方備儀於幽隧。用畱
念於終天。迺為銘曰。
天道懸遠。神理難明。嗟彼淑譽。淪乎此生。荒埏月照。古樹
風驚。人誰不死。爾獨傷情。
尉遲士良
士良。開元時人。
周太師蜀國公碑陰記
在周之宣帝。錫我別祖蜀公命曰。附海至衞。實齊之封。胙
爾太師。以守茲土。况大(闕)幼沖。豈撫寧(闕)人。將社稷是衞。
且受遺旨。震悼於厥心。誓當仗順四征。遂荒區外。俾君三
古(闕)薦瘥大盜(闕)國。幽孺子。以矯制陷純臣。(闕)於是不克
有成。殆懼隕墜。枕干(闕)師方結征東之陣。(闕)武賁少却待
起未行。天假滔淫。既合而北。志懸魏闕。身行孤(闕)而飛白
羽救兵路斷。上下七旬。謂姪成平郡公勤曰。汝親當矢石。
吾已竭(闕)周命若之何其奮劒大呼。止之不及而卒。三軍
慟哭。夷夏慕之。荀息縊死(闕)奉君傳(闕)也洎有唐撥亂反
正。崇德報功。式(闕)忠貞之封。更優賵贈之禮。以稱教甫
沒代垂仁(闕)若名臣試郡粵天下師通禮樂以布和。撫幽
明以靖厲。歷典凡百。獨惟張公。曰嘉祐相國河(闕)也汾吐
金景。嶽生雲氣。不然。豈光贊紫文。俾五星同舍。威宣丹禁。
而三柱克(闕)於(闕)代由是殿中受略。鄴下分憂。俗隱咸柔。
政(闕)必舉。(闕)我先正勤君死難(闕)直書副(闕)之誠請軒綴
斯翼。庭植有幽。儼惟肖以赫靈。肅應虔而麗福。屬夏正(闕)
羞告期旁午。焚蕭而片雲飛蓋。整策而沛澤隨車。霽後宵
初。天清月滿。忽有雙鶴。(闕)而去。公之族有侍御史環。賦膏
雨美其事。鄴縣主簿郭坦。以為鶴者(闕)聞天(闕)其(闕)既而
秋霖昏作。將害粢盛。公祈以巫。應時晴朗。飛蝗自魏。蔽日
而西。公祝以誠。(闕)焉故嘉種黃茂。歲則大熟。百姓歌曰。張
公張公清且明。蝗蟲避境(闕)成正晴(闕)雨(闕)晴公每見(闕)
沴不常甿俗忤政。閉閣引咎。而異自銷。京兆理劇之能。(闕)
博物乃知志以系性。性正而神不違。忠以奉法。法一而人
不犯。神人從天地當此其(闕)魁壘(闕)刃投虛淪鑒象著於
述職奇士傳其詳。士良忝沐家聲。徒知祖德。(闕)詞(闕)紀諸
貞石。
夏侯銛
銛。開元朝官殿中侍御史內供奉。歷度支金部員外郎。遷
給事中。
安定公主不得合葬王同皎墓駮議
公主初昔降婚。梧桐半死。逮乎再醮。琴瑟兩亡。則生存之
時。已與前夫義絕。殂謝之日。合從後夫禮葬。今若依繇所
請。却祔舊姻。但恐魂而有知。王同皎不納於幽壤。死而可
作。崔詵必訴於元天。國有典章。事難逾越。原繇此意。雖申
罔極之情。求禮而行。或致不稽之請。謬膺駮正。敢曠司存。
請傍移禮官。并求指定。
宋儋
儋字藏諸。廣平人。開元中。以宇文融薦為祕書省校書郎。
報友書
自一接拜。情同弟兄。沈吟緬懷。固非小子之所勤及也。榮
質前謝。恐乖昔賢共弊之道。晦事勿語。且絕詩人匪報之
實。遲佪循軀。緬俛未已。殆將有辰矣。足下多可不怪。高情
內含。如筠斯清。比蕙又暢。儋不以感氣厚。而修詐自廣。不
以撫已多。而私頌作德。未致力謝。馳懷宣書。何陳萬一也。
悚息。今秋盡野外。草木變衰。長郊蕭條。風物淒緊。清都久
客。莫復相親。足下退食公庭。睡罷私室。櫛沐晞景。收視解
聽。豈念歲華不待。厭倦為旅之士哉。頃者釀玉初令。絃絲
正調。竟欲左攜鄭君。幽指藥妙。右對董叟。高談道微。情酣
世忘。浩去塵粃。思足下能順試實其事為何如哉。時聞真
聲。迥閒笙鶴。此復異於人境耳。可以息宴。可以嘯歌。久不
間然。期今日之事也。倚候騎氣自豫光臨幸甚。謹馳疏不
復具。宋儋白。
嵩山會善寺故大德道安禪師碑銘
(上闕)祐所(闕)識曠劫誰比次有(闕)大禪師乎禪師法諱道
安。俗姓李氏。(闕)獨(闕)塵惑(闕)被艱難行洞精苦。越生於開
皇。洎夫大業。龍戰在野。烝人狼顧無家。而塵垢惟深。不霾
珠曜。冰霜惟慘。不奪松貞。(闕)乘揚(闕)以曳(闕)禪池冽淨以
通原。是日大師宏忍傳禪要於蘄下(闕)密(闕)會同(闕)片言
洞(闕)念(闕)則佛池淨其法身。圓月湛於清空。傳燈(闕)達摩
納衆流以成海。總(闕)沙以立身。一香普聞。千光分照。(闕)而(
闕)大師大師每歎曰。予嘗有願。當令一切。俱如沙門。獲所
安樂。學人多矣。(闕)秀(闕)安(闕)徵請之八師受禪要。禪師順
退避位。推美於玉泉大通也。從此就(闕)泉足以澡潄。與道
而
遊。不樂何求。竟居嵩山會善寺焉。夫日登渾天苦遙夜者。
利見火(闕)忝爾懷誓塗我(闕)拂衣而起。却遊以辭。益指於
荊州玉泉。已而返覆年序矣。(闕)有涕(闕)若夫高密詣耶。則
無務薄言。神梵儀耶。則無閒往教。哲后躬親禪窟。咨(闕)道
門(闕)而以月繫年。非道妙動於時。能仁感於俗。安至如是
乎。遂不得已而心副於世(闕)或(闕)以(闕)遣義維遠。悟之者
意豁而無住。昧之者思絕而失常。(闕)詬或揚而(闕)虛空渾
大。得之同體。日月融朗。得以同暉。始自山門。徧於天下也。
烏感韶樂者美克紹之(闕)心於禪師有之。惟景龍二年二
月三日中夜。禪師忽而令門弟子等。謂(闕)以山無(闕)無(闕)
深以林(闕)因之野火尋焚而滅。惟吾之初願也。操必化之(
闕)大(闕)自書馳(闕)納(闕)相渝至八日遂闔戶去人臥脇黑
足而(闕)詢諸耆宿蓋云(闕)其聖道(闕)其歲時故莫得實其
報(闕)也嗚呼。是生如電。隨風(闕)盡即風如我隨(闕)從遊者
不能盡造。希聲者不能畢聞。門人之間。故有百身請代(闕)
血(闕)而不得者。既而(闕)主君輟朝。可其付託。侯王哀赴。侑
以禮儀。道遠惟光(闕)嵩巖焚餘起幽(闕)於道場。瑞氣結於
林頂。異虹奇鳥。首末連見。因感盛賢之去也。以予度禪師
之至採(闕)由下而轉高。斯固道以生之。德惟天縱者也。以
為教必稱師。是有雙峯之學。貞不愚俗。自有(闕)洞於存沒
勝被於師資。一為聖胎。一為僧寶。是以弟子慧遠者。襲明
承慶。演末裕源。東傳之(闕)高標業精深寄。永慕師道。長懷
友風。緣幽石以形言。向遺履以投體。式資墨客。而揚德馨。(
闕)
(闕)定之以清。沄沄者心。慧之以明。定復伊何。清照萬有。
慧復伊何。明徹重垢。是訓是學。惟德惟師。(闕)俗諦(闕)真如
萬法都脗。五蘊何儲。堂堂如月。光流不極。撫照餘暉。取拾
無得。衆所瞻仰。香(闕)齊致離會同然。永痛斯日。載奉何年。
解吾人之慍。妙覺常存。化吾人之道。淨戒彌尊。勿(闕)
崔令欽
令欽。開元時官著作佐郎。歷左金吾衞倉曹參軍。肅宗朝
遷倉部郎中。
教坊記序
昔陰康氏之王也。元氣肇分。災沴未弭。水有襄陵之變。人
多腫膇之疾。思所以通利關節。於是制舞。舜作歌以平八
風。非慆心也。春秋之時。齊遺魯以女樂。晉梗陽之大宗。亦
以上獻子。始淫聲色矣。施及漢室。有若衞子夫以歌進。趙
飛燕以舞寵。自茲厥後。風流彌盛。晉氏兆亂。塗歌是作。終
被諸管絃。載在樂府。呂光之破龜茲。得其樂名稱多。亦佛
曲百餘成。我國家元元之允。未聞頌德。高宗乃命樂工白
明逵造道曲道調。元宗之在蕃邸。有散樂一部。戢定妖氛。
頗藉其力。及膺大位。且羈縻之。常於九曲閱太常樂。卿姜
晦。嬖人楚公皎之弟也。押樂以進。凡戲輒分兩朋。以判優
劣。則人心競勇。謂之熱戲。於是詔寧王主蕃邸之樂以敵
之。一伎戴百尺幢。鼓舞而進。太常所戴即百餘尺。比彼一
出。則往復矣。長欲半之。疾仍兼倍。太常㣥樂鼓噪。自負其
勝。上不悅。命內養五六十人。各執一物。皆鐵馬鞭骨檛之
屬也。潛匿衷中。雜於聲兒後立。(坊中呼太常人為聲兒)復候鼓噪。當
亂捶之。皎晦及左右初怪內養[:#AS-8F62:⿱鹿君]至。竊見衷中有物。於是
奪氣褫魄。而戴幢者方振搖其幢。南北不已。上顧謂內人
者曰。其竿即自當折。斯須中斷。上撫掌大笑。內伎咸稱慶。
於是罷遣。翌日詔曰。太常禮司。不宜典俳優雜伎。乃置教
坊。分為左右而隸焉。左驍衞將軍范安及為之使。開元中。
余為左金吾倉曹。武官十二三是坊中人。每請祿俸。每加
訪問。盡為予說之。今中原有事。漂寓江表。追思舊遊。不可
復得。粗有所識。即復疏之。作教坊記。
教坊記後序
記曰。夫以廉潔之美。而道之者寡。驕淫之醜。而陷之者衆。
何哉。志意劣而嗜慾強也。借如涉畏途不必皆死。而人知
懼。溺聲色則必傷夭。而莫之思。不其惑歟。且人之生。身所
稟五常耳。至有悅其妻而圖其夫。前古多矣。是違仁也。納
異寵而薄糟糠。凡今衆矣。是忘義也。重袵席之娛。輕宗祀
之敬。是廢禮也。貪耳目之玩。忽禍敗之端。是無智也。心有
所愛。則靦冒苟得。不顧宿諾。是棄信也。敦諭履仁蹈義。修
禮任智。而信以成之。嗚呼。國君保之。則比德堯舜。士庶由
之。則齊名周孔矣。當為永代表式。寧止一時稱譽。儻謂修
小善而無益。犯小惡而無傷。殉嗜慾近情。忘性命大節。施
之於國。則國風敗。行之於家。則家法壞。壞與敗。不其痛哉。
是以楚莊悔懼。斥遣夏氏。宋武納諫。遽絕慕容。終成霸業。
號為良主。豈比高緯以馮小憐滅身。叔寶以張貴妃亡國。
漢成以昭儀絕冢嗣。燕熙以符氏覆邦家乎。非無元龜。自
有人鑑。遂形簡牘。敢告後賢。
常東名
東名。開元十四年官鄠縣尉。
唐思恒律師誌銘
道不虛行。必將有授。受聖教者。非律師而誰。律師諱思恒。
俗姓顧氏。吳郡人也。曾祖明。周左監門大將軍。祖元。隋門
下上儀同三司萊蕪郡開國公使持節洪州諸軍事行洪
州刺史。父藝。皇朝恒州錄事參軍。竝東南之美。江海之靈。
係丞相之端嚴。散騎之仁厚。以積善之慶。是用誕我律師
焉。律師稟正真之氣。含太和之粹。生而有志。出乎其類。越
在幼沖。性與道合。兒戲則聚沙為塔。冥感而然指誓心。乃
受業於持世法師。咸亨中。勅召大德入太原寺。而持世與
薄塵法師皆預焉。律師深為塵公所重。每歎曰。興聖教者。
其在茲乎。遂承制而度。年廿而登具戒。經八夏即預臨壇。
參修素律師新疏講八十餘遍。弟子五千餘人。以為一切
諸經。所以通覺路也。如來金口之言。靡不該涉。菩薩寶坊
之論。皆所研精。天下靈境。所以示聖跡也。乃涉方山五臺。
聞空聲異氣。幽巖勝寺。無不經行。感而遂通。所以昭靈應
也。嘗致舍利七粒。後自增多。移在新瓶。潛歸舊所。有為之
福。所以濟㣥品也。造菩提像一鋪。施者不能愛其寶。建塗
山寺一所。仁者於是子而來。洗僧乞食。以生為限。寫經設
齋。惟財所極。忘形杜口。所以歸定門也。詣秀禪師受微妙
理。一悟真諦。果符宿心。寂爾無生。而法身常在。湛然不動。
而至化滂流。於是能事畢矣。福德具矣。以見生為過去。則[:#AS-8949:⿱廾
]愛易明。以遺形為息言。則證理斯切。乃脫落人世。示歸
其真。開元十四年十一月二十六日。終於京大薦福寺。年
七十有六。初和帝代召入內道場。命為菩薩戒師。充十大
德。統知天下佛法僧事。圖像於林光殿。御製畫讚。律師固
辭恩命。屢請歸閑。歲餘方見許焉。其靜退皆此類也。屬纊
之夜。靈香滿室。空樂臨門。悠爾而逝。若有迎者。蓋應世斯
來。自天宮而暫降。終事則往。非人寰之可留。弟子智舟等。
彼岸仍遙。津梁中奪。心猿未去。龍象先歸。禪座何依。但追
墳塔。法侶悲送。且傾都鄙。其年十二月十五日。葬神禾原
塗山寺東。各願託勝因。思陳盛美。法教常轉。自等於圓珠。
雕斵斯文。有慚於方石。銘曰。
聖立萬法。法無二門。以身觀化。從流討源。有為捨栰。無生
定猨。律師盡妙。像教斯存。我有至靜。永用息言。示以形逝。
留乎道尊。有緣有福。求我祇園。
楊休烈
休烈。開元二十五年官京兆府倉曹參軍。
大唐濟度寺故大德比邱尼惠源和尚神空誌銘
嘗聞見性為本。知常曰明。幽探元珠。相付法印。必將有主。
人無閒言。故如來立三世之事也。大師諱惠源。俗姓蕭氏。
蘭陵人也。曾祖梁孝明皇帝。大父諱瑀。皇中書令尚書左
右僕射司空宋國公。父諱釴。給事中利州刺史。紛綸葳蕤。
奕世名家。原大師之始誕也。惠音清越。閒氣沖亮。稟天真
於太和。集神祐於純嘏。及數歲後。養必申敬。動皆合理。發
跡契道。出言有章。屏金翠而窒其繁華。絕葷羶而割其嗜
欲。超然戰勝。但思出家。天鑒孔明。精心上感。年二十二。詔
度為濟度寺尼。如始願也。受戒和上(闕)寺大德尼(闕)道之
崇也。羯磨闍梨太原寺大德律師薄塵。法之良也。迺延師
立證。登壇進律。僧夏歲潔。戒珠日明。奉以周旋。不敢失墜。
初大師纔至九歲。遘先大夫之酷。二十有七。執先夫人之
憂。皆泣血茹哀。絕漿柴毀。古之孝子。烏足道哉。每秋天露
下。衰林風早。棘心欒欒。若在喪紀。不忘孝也。亦能上規伯
仲。旁訓弟姪。嗈嗈閨門。俾其勿壞。則天倫之性。過人數級。
夫其內炳圓融。外示方便。恂恂善誘。從化如流。亦猶獅子
一乳。魔宮大隤。則感激有如此者。行住坐臥。應必皆空。慈
悲喜捨。用而常寂。黃裳元吉。清風穆如。則龜鏡有如此者。
後遇高僧義福者。常晏坐清禪。止觀傳明。殊禮印可。又有
尼慈和者。世莫之識。知微通神。見色無礙。時人謂之觀音
菩薩。嘗於大衆中目大師曰十六沙彌。即法華中本師。釋
迦牟尼之往號也。非大師心同如來。孰能至於此。而更精
承密行。親佩耿光。十數年閒。演其後事。他日。大師厭世示
疾。以開元二十五年秋九月二日。從容而謂門人曰。死生
者。天之常道。身沒之後。於少陵原為空。遷吾神也。言卒。右
脇而臥。怡然歸寂。始知至人不滯於物矣。嗚呼天喪。門人
曷以仰。曷以律。時大師享年七十有六。即以十一月旬有
二日。從事於空。遵理命也。志無疆之德。旌不刊之典。不亦
可乎。銘曰。
猗那明行。足不復還。至人去兮。逍遙天地之閒。
陳光
光。開元二十五年官太子司議郎。
大唐大溫國寺故大德進法師塔銘(并序)
法師法名進。俗姓高氏。渤海蓨人也。自錫土派姜。而世官
懿德。姓牒代(闕)詳之矣。法師天縱淑靈。性與真粹。越在嬰
弱。已現殊表。每(闕)有侘傺之心。(闕)嫛婗以笑(闕)髫丱就學。
便耽習真典。年始(闕)歲(闕)誦萬言(闕)十二部經春秋廿而
畢(闕)多劫(闕)慧異於今(闕)哉文明年中占(闕)而(闕)仙遊山(
闕)將(闕)超絕世(闕)經行於(闕)中(闕)菩提樹下三明所照。五
蘊皆空。(闕)潛(闕)播諸方(闕)衆(闕)為(闕)著禪味利益(闕)身不(
闕)門津梁萬物(闕)菩薩(闕)用如來心大(闕)㣥迷將登正覺。
歸依者歲廣。鑽仰者日多。始遷香積(闕)終(闕)溫國大德(闕)
由已牽(闕)在(闕)衆藉綱維(闕)寺主頃之(闕)上座(闕)餘之心
雖無(闕)為所應終(闕)清(闕)涅槃仍經(闕)身世如閱(闕)嗚呼
始(闕)師遘疾之初(闕)彩雲(闕)所及大(闕)道俗省問三百餘
人。(闕)異香(闕)氳(闕)樂髣髴至(闕)感(闕)測粵丙子歲開元二
十四年八月(闕)日終(闕)十五日窆茲隧。禮也。弟子乘偘(闕)
十(闕)恩(闕)諸比邱比邱尼(闕)講(闕)密(闕)毒不可勝數。(闕)為
天地長(闕)人代遷(闕)刊記曷播徽烈(闕)乃銘之曰。
(闕)相蕩薄滅(闕)寂(闕)乃為樂如如我師淨無著。音容一
去
長冥寞。
常允之
允之。開元朝官懷州獲嘉縣主簿。
重修臨高寺碑(并序)
聞夫謂天蓋高。敬授羲和之職。謂地蓋廣。俯窮章亥之步。
元珪降瑞。故別於九州。玉衡正時。迺分於七曜。伊恍惚其
尚爾。況泡幻之為言。豈若世雄湛然。不生不滅。在有為而
是空。入無閒而非假。豪光發照。徧近遠而咸燭。法雨散霑。
普大小而同潤。運其自在。海變成酥。現以威神。移山(闕三
字)輕舟於彼岸。濟以浮生。儼高駕於長衢。誘其愚子。示方
便力。說最上乘。難可以聲求。難可以色見。智慧具足。功德
巍巍者歟。臨高寺者。西魏(闕一字)書(闕一字)劉謙之宅。捨充寺
焉。處高臨下。茲以建號。杏壇竹徑。舞(闕二字)樓。孰為列戟之
門。俄成布金之地。溉白石之澗。斜帶逶迤。枕黃軒之原。傍
連邐迤。(闕二字)更興替代易侯王。川嶽多沸騰。征戌匪遑。晏
祿去公室。政行私門。天網於是不恢。法輪由其暫息。樂崩
禮壞。寧復云乎。遂令象教凋殘。梵宇淪落。歇滅之望。雖異
歎於蕪城。慞惶之遊。未殊悲於火宅。若行若坐。每是思惟。
於
戲我唐。德淳仁洽。歲無荒札。邊盡封守。鴻儒碩秀。繼踵於(
闕一字)臺。赤烏朱鴈。接翼於祥府。仍精想道意。銳念真寂。昇
乾用尊於九五。世界載廣於三千。有若大比邱上座釋法
震。俗閻氏也。寺主智琬。俗楊氏也。德祖踵美於魏公。續伯
見賢於太傅。行祛五濁。心清六塵。登於仁壽之路。超以閻
浮之境。都維那曇一。俗賈氏也。朝廷獲寵。恃外戚而相國。
洛陽馳聲。勞文章而佐郡。濟拔貪著。汲引津梁。搖玉柄而
開談。鴈聽不去。坐銀牀而入定。鳥乳何驚。衆比邱釋惠琬
彥莊嘉(闕)法琇法會法海道林(闕)超談論曇晞希逸惠靜
等。竝庇影禪林。凝情定水。已除疑網。其振頹綱。彌天掞天
之才。詞光麗藻。東山北山之部。義了精微。力役將候於子
來。制作共符於造化。(闕一字)是或杖錫。或乘杯。踰嶮槎木以
攸往。泳淙編桴而利涉。途窮理迫。便作是念。言順志柔。而
為譬諭。喜檀施之衆。以大伽藍。罄衣鉢之餘。以崇輪奐。事
惟靡盬。誠無怠遑。諦聽則被物如雲。降伏則偃人猶草。資
供霧濩。轠轤霆砰。然後詳共工之度費。審班匠之施巧。經
之營之。不盈不縮。珠貝之寶。非獨漢皐。松石之材。寧專岱
甽。再加剞劂。重肆彫礲。勢戢孴以攢倚。狀支離而分赴。造
宮觀於天路。日月出入於其閒。浮梁柱於星躔。煙霞棲泊
於其表。千櫨競糺。大鵬垂而欲飛。百栱爭高。翔(闕)仰而何
逮。松搖塵尾。直對香鑪。巖聳鷲頭。下臨禪窟。長廊䆗窱。曲
榭周流。叢階珠草而未名。倒井瑞蓮而幾色。璀璀粲粲。金
碧炯晃而燐亂。煒煒煌煌。丹青炳煥而昭彰。映以甘泉之
玉樹。隱以崑崙之銀闕。北據竹箭。激波浪以成池。南距荊
衡。峙峯巒以層閣。塵飛劫石。似拂雲衣。風觸鳴琴。乍傳天
樂。故知功高由志。業廣由勤。功成而其頌可宣。業就而其
名可著。將持聖勣。在勒豐碑。陵谷可遷。相好常住。敢憑此
義。不朽斯文。銘曰。
皇矣能仁。空即是真。青蓮曜目。丹果開脣。恒沙世界。累劫
微塵。作禮圍遶。誰之與鄰。(其一)曰若比邱。仁精行修。究竟微
妙。洞達元幽。言驚黑鼠。先乘白牛。欲設方便。思伏其柔。(其
二)聲高道安。業尊惠遠。禪林永邁。寂路忘返。德洽雲搖。信
行風偃。將植龍樹。先經鹿苑。(其三)爰始結構。廣茲(闕)宇。鐸迥
風吟。(闕一字)危雲聚。叢倚(闕一字)立。杈牙邪豎。璧露銀泥。繩交
金縷。(其四)遠瞻迢遰。迴望崔嵬。文以粟玉。藻以玫瑰。彫甍鳳
翥。畫壁龍來。自然風角。何必天台。(其五)雲蔚霞爍。赫奕彰灼。
下
極窅冥。上肆寥廓。瑤林瓊樹。蕙樓芸閣。海變成田。此其如
昨。(其六)
