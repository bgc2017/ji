欽定全唐文卷八百六十五
田敏
敏。淄州鄒平人。梁貞明中登科。仕後唐。歷國子司業。晉天
福四年授祭酒檢校工部尚書兼戶部侍郎。開運初遷兵
部侍郎。充宏文館學士。改檢校右僕射。乾祐中拜尚書右
丞。周顯德初拜太常卿檢校左僕射。加司空。顯德五年遷
工部尚書。改太子少保致仕。入宋卒。
請置郊壇齋屋奏
禮有五經。祭在其首。國之大事。祀亦居先。則知祭祀者。有
國是遵。百王所重。是以肅雍清廟。禋祀元天。立四時則大
駕親臨。將置齋則仲尼所慎。莫不嚴崇宮室。潔滌樽罍。陳
其肅肅之儀。報以穰穰之福。臣竊見四郊祠祭。並無齋室。
行事官吏。旅寓鄉村。有瀆至誠。恐非清潔。伏乞特下有司。
俾於四郊量起屋宇。
進印板書奏
臣等自長興三年較勘雕印九經書籍。經注繁多。年代殊
邈。傳寫紕繆。漸失根源。臣守官膠庠。職司較定。旁求援據。
上備雕鐫。幸遇聖朝。克終盛事。播文德於有截。傳世教以
無窮。謹具陳進。
祠祭用犢疏
臣奉聖旨為祠祭用犢事。今大僕寺供犢。一年四季。都用
犢二十二頭。唐會要武德九年十月九日詔。祭祀之意。本
以為民。窮民祀神。有乖正直。殺牛不如禴祭。明德即是馨
香。望古推今。民神一揆。其祭圓丘方澤宗廟已外。並可止
用少牢。用少牢者用特代。時和年豐。然後克修常禮。又按
會要天寶六載正月十六日赦文。祭祀之典。犧牲所備。將
有達於虔誠。蓋不資於廣殺。自今後每大祭祀應用騂犢。
宜令所司量減其數。永為常式。其年起請以舊科每年用
犢二百一十二頭。今請減一百七十三頭。止用三十九頭。
餘祠饗宜並停用犢。至上元二年九月二十一日赦文。國
之大事。郊祀為先。貴其至誠。不美多品。黍稷雖設。猶或非
馨。牲牢空多。未為能饗。圓丘方澤。仍依常式。宗廟諸祠。臨
時獻熱。用懷明德之馨。庶合西鄰之祭。其年起請昊天上
帝太廟各太牢一。餘祭並隨事市供。若據天寶六載自二
百一十二頭減用三十九頭。武德九年每年用犢十頭。圓
丘方澤一。宗廟五。據上元二年起請。祇昊天上帝太廟。又
無方澤。則九頭矣。今國家用牛。比開元天寶則不多。比武
德上元則過其大半矣。按會要。太僕寺有牧監。掌孳課之
事。乞今後太僕寺養孳課半其犢。遇祭昊天太廟前三月。
養之滌宮。取其蕩滌清潔。餘祭則不養滌宮。若臨時買牛。
恐非典故。謹具奏聞。
范質
質字文素。宗城人。後唐進士。晉天福中官監察御史直史
館知制誥。漢初加中書舍人戶部侍郎。周廣順初拜平章
右僕射。監修國史。入宋兼侍中。封魯國公。
奉契丹主表
孫臣某言。今月十七日寅時。相州節度使張彥澤都監富
珠哩部領大軍入京。齎到翁皇帝賜太后書。示於滹沱河
下杜威一行馬步兵士見領蕃漢部騎來幸汴州者。往者
唐運告終。中原失馭。數窮否極。天闕地傾。先人有田一成。
有衆一旅。兵連禍結。力屈勢孤。翁皇帝救患摧鋒。興利除
害。躬環甲冑。深入寇場。犯露蒙霜。度雁門之險。驅風掣電。
行中冀之誅。黃鉞一麾。天下大定。勢凌宇宙。義感神明。功
成不居。遂興晉祚。則翁皇帝有大造於石氏也。旋屬天降
厥凶。先君即世。臣遵承遺旨。纘紹前基。諒闇之初。荒迷失
次。凡有軍國重事。皆委將相大臣。至於擅繼宗祧。既非禀
命。輕發文字。輒敢抗尊。自啟釁端。果貽赫怒。禍至神惑。運
盡天亡。十萬師徒。皆望風而束手。億兆黎庶。悉延頸以歸
心。臣負義包羞。貪生忍恥。自貽顛覆。上累祖宗。偷度晨昏。
苟存食息。翁皇帝若惠顧疇昔。稍霽雷霆。未賜靈誅。不絕
先祀。則百口荷更生之德。一門銜罔報之恩。雖所願焉。非
敢望也。臣與太后并妻馮氏及舉家戚屬。見於郊野面縛
俟罪次。所有國寶一面金印三面。今遣長子陜府節度使
延煦次子曹州節度使延寶管押進納。并奉表請罪陳謝
以聞。
進契丹主狀
頃以偽主王從珂於洛京大內自焚之後。其真傳國寶。不
知所在。必是當時焚之。先帝受命。旋製此寶。在位臣寮。備
知其事。臣至今日。敢有隱藏。
劉濤
濤字德潤。徐州彭城人。後唐天成中進士。累遷起居舍人。
晉天福中歷度支職方二郎中。漢初為中書舍人。周廣順
中左遷少府少監分司西京。顯德初就改太常少卿。拜右
諫議大夫。四年以知貢舉責授太子右贊善大夫。恭帝即
位。遷右詹事。入宋終祕書監。
論諸道貢物疏
方鎮之內。土俗不同。山澤川原。租賦各異。任土作貢。蓋便
黎民。臣恐天下稅賦。上供土產各異。恐於調度。或未便安。
請勅諸道州府。於所部之內。貢賦供輸有未便。特許上書
論列。以協物宜。
竇貞固
貞固字體仁。同州白水人。後唐同光中進士。補萬全主簿。
授河東節度推官。晉天福中累擢中書舍人。改御史中丞。
歷刑部門下二侍郎。少帝即位。拜工部尚書。遷禮部刑部
尚書。漢祖入汴。遷吏部尚書。拜司空門下侍郎平章事。隱
帝即位。加司徒。周祖登極。加兼侍中。罷相守司徒。封沂國
公。入宋。開寶二年卒。
請定舉士官賞罰奏
臣伏見先降御札。令文武百僚各進封事。臣聞舉善為明。
知人則哲。聖君在位。藪澤豈有隱淪。昭代用材。政理固無
紊亂。求賢若渴。從善如流。鄭所以譽子皮。魯所以譏文仲。
為國之要。進賢是先。庶遵理治之風。宜舉仁人之器。臣欲
請乞降勅命。指揮文武百僚。每一司之內。共集議商擢。其
一士奏薦。述其人有某能。改為某官某職。便請朝廷據奏
薦任用。若能符薦引。果為當才。所奏之官。即請量加獎賞。
如乖其舉。或涉徇私。所奏之官。亦請量加殿罰。所貴官由
德序。位以才升。三人同行。尚聞擇善。十目所視。必不濫知。
臣職在論思。位參近侍。每謝匪躬之節。嘗慙濡翼之譏。將
贖貪叨。敢陳狂狷。
請國忌宰臣立班奏
國忌日。宰臣跪爐焚香。僧人表讚孝思。述祖先違世之事。
而文武百辟。儼然列坐。竊惟禮非天降。酌在人情。今古通
規。君親至敬。對佛像行香之日。實帝王不樂之辰。豈有聽
烈祖之舊勳。悉安所坐。聞明君之至德。曾不暫興。考經雖
謂其相承。度禮深疑其有失。欲請跪爐仍舊。餘依常位立
班。
請貢舉復限三條燭奏
進士考試雜文。及與諸科舉人八策。歷代已來。皆以三條
燭盡為限。長興二年。改令晝試。伏以懸科取士。有國常規。
沿革之道雖殊。公共之情難失。若使就試兩廊之下。揮毫
短景之中。視晷刻而惟畏稽遲。演詞藻而難求妍麗。未見
觀光之美。但同款答之由。既非師古之規。恐失取人之道。
今於考試之時。准舊例以三條燭為限。其進士并諸色舉
貢人等。有懷藏書策入院者。舊例扶出。不令就試。近年以
來。雖見懷藏。多是容縱。今欲振舉弛紊。明辨臧否。冀在必
行。庶為定式。
請纂集晉朝實錄疏
臣伏覩上自軒昊。下及隋唐。歷代帝王。享國年月。莫不裁
成信史。載在明文。或編修祇自於本朝。或追補亦從於來
者。曾無漏略。咸有排聯。蹤迹相尋。源流可別。五運生成之
道。於是乎彰明。一時褒貶之書。因茲而昭著。古既若此。今
乃宜然。輒敢上言。庶裨有作。伏以晉高祖洎少帝。兩朝臨
御。一紀光陰。雖金德告衰。蓋歸歷數。而炎靈復盛。固有階
緣。先皇昔在初潛。曾經所事。舜有歷試之迹。禹陳俾乂之
功。載尋發漸之由。實謂開基之本。近見史臣修高祖實錄。
神功聖德。靡不詳明。述漢之興。由晉而起。安可遺落朝代。
廢缺編修。更若日月滋深。耳目不接。恐成湮沒。莫究端由。
伏惟皇帝陛下德洽守文。功宣下武。化家為國。備觀王業
之源。續聖繼明。益表帝圖之美。舊章畢舉。墜典聿修。伏乞
睿慈。勅史官纂集晉朝實錄。
進晉朝實錄疏
臣監修國史時。奉詔修晉朝實錄。伏以皇帝陛下武功定
業。文德化民。河圖雒書。將薦聖明之瑞。商俗夏諺。無輕典
誥之資。厚言貽誡以宏心。彰往考來而在念。臣等任叨南
董。才愧班荀。屬辭虧朗暢之功。總論寡精微之識。秩無文
於昭代。浪塞闕如。收遺韻於傳聞。冀開來者。奉茲鉛槧。賞
以油緗。同傾獻狀之心。上副成書之命。所撰晉高祖實錄
三十卷。少帝實錄二十卷。謹詣東山閣門呈進。
郊廟議
按王制。天子七廟。諸侯五。大夫三。士一。正義曰。周之制七
廟者。太祖及文王武王之祧與親廟四也。又曰。七廟者。據
周也。有其人則七。無其人則五。至光武中興。及魏晉宋齊
隋唐。或立六廟。或立四廟。蓋建國之始。未盈其數也。禮曰。
德厚者流光。此天子可以事六世之義也。今陛下大定寰
區。重興漢祚。旁求典禮。用正宗祧。伏請立高曾祖禰四親
廟。又自古聖王。祖有功。宗有德。更立始祖。在四廟之外。不
拘定數。所以或五廟。或七廟。今請尊高皇帝光武皇帝為
始祖。法文王武王不遷之制。用歷代六廟之規。庶合典禮。
奉迎太廟神主請車駕出城議
陛下方祇見於祖宗。展孝思於迎奉。酌人情而制禮。迎廟
主以為宜。臣等未見舊章。止依情理。以車駕出城為是。其
迎奉之儀。請下禮儀使酌量草定。
尹拙
拙。潁州汝陰人。梁貞明五年舉三史。攝本鎮館驛巡官。仕
後唐。累遷御史大夫檢校虞部郎中。晉天福四年入為右
補闕。八年遷左司員外郎。漢初召為司馬郎中宏文館直
學士。周顯德初拜檢校右散騎常侍國子祭酒。入宋終祕
書監。
請令張昭田敏等校勘經典釋文狀
准勅較勘經典釋文三十卷。雕造印板。伏以陸氏釋文。唐
初撰集。綿歷歲月。傳寫失真。非多聞博識之人。通幽洞微
之士。重其商確。必致乖訛。況今朝廷。富有鴻碩。如兵部尚
書張昭太常卿田敏。皆文儒之領袖也。或家藏萬卷。或手
較六經。實後學之宗師。為當今之雄尚。伏乞察以事繼垂
教。情非屬私。時賜敷敭。俾同讎校。
聶崇義
崇義。河南洛陽人。少舉三禮。漢乾祐中累官至國子禮記
博士。周顯德中累遷國子司業太常博士。入宋終學官。
論禘祫疏
魏明帝以景初三年正月上僊。至五年二月祫祭。明年又
禘。自茲後以五年為禘。且魏以武帝為太祖。至明帝始三
帝而已。未有毀主而行禘祫。其證一也。宋文帝元嘉六年。
祠部定十月三日大祠。其太學博士議云。按禘祫之禮。三
年一。五年再。宋自高祖至文帝。裁亦三帝。未有毀主而行
禘祫。其證二也。梁武帝用謝廣議。三年一禘。五年一祫。謂
之大祭。禘祭於夏。祫祭於冬。且梁武乃受命之君。僅追尊
四朝而行禘祫。則知祭者。是追養之道。以時移節變。孝子
感而思親。故薦以首時。祭以仲月。間以禘祫。序以昭穆。乃
禮之經也。非關宗廟備與未備。其證三也。
祔主修廟議
奉勅為大行皇帝山陵有期。神主祔廟。恐殿室間數少。合
重添修。今詣廟中相度。若是添修廟殿一間至兩間。並須
移動諸神門及角樓宮牆仗舍及堂殿正面檐栿階道。亦
須東省牲立班位。直至齋宮。漸近迫窄。今重拆廟殿。續更
添修。不唯重勞。兼恐未便。竊見廟殿見虛東西二夾室。況
未有祧遷之主。欲請不拆廟殿。更添間數。即便將夾室重
安排六室位次。所有動移神主。若準舊禮。於殿庭權設行
廟幕殿。即恐雨水猶多。難於陳設。伏請權於太廟齋宮內
奉安神主。至修奉畢日。庶為宜稱。又按禮記云。廟成則於
中屋刲羊以釁之。夾室則用雞。又大戴禮及通典亦有夾
室。察文觀義。乃是備廟之制。況新主祔廟。諸經有遷易之
文。攷古沿今。庶合通理。伏請遞遷諸室。奉安大行皇帝神
主。以符禮意。
邊玕
玕。華州鄭人。邊蔚子。晉開運二年官祕書省著作郎。入宋
終金部郎中。
請五日一錄囚封事
臣聞從諫如流。人君之令範。極言無隱。臣子之常規。蓋欲
表大國之任人。致萬邦之無事。前文備載。可舉而行。伏以
皇帝陛下德合上元。運膺下武。旰食宵衣而軫念。好生惡
殺以推仁。幾措典刑。固無冤枉。然以照臨之內。州郡尤多。
若不再具舉明。伏恐漸成奸弊。臣竊見諸道刑獄。前朝曾
降勅文。凡是禁繫罪人。五日一度錄問。但以年月稍遠。漸
致因循。或長吏事煩。不躬親點檢。或胥徒啟倖。妄要追領
證明。慮有涉於淫刑。即恐傷於和氣。伏乞特降詔勅。自今
後諸道。并委長吏五日一度。當面同共錄問。所冀處法者
無恨。銜冤者獲伸。俾令四海九州。咸歌聖德。五風十雨。永
致昌期。
王贊
贊。澶州觀城人。少為小吏。累遷本州馬步軍都虞候。周世
宗即位。補東頭供奉官。累遷右驍衛將軍三司副使。及征
關南。以為客省使。領河北諸州討度使。還復為三司副使。
入宋知揚州。溺死。
元英先生詩集序
風雅不主於今之詩。而其流涉賦。今之詩蓋起於漢魏南
齊五代。文愈深。詩愈麗。陳隋之際。其君自好之。而浮靡惉
懘。流於淫樂。故曰音能亡國。信哉。唐興。其音復振。陳子昂
始以骨氣為主。而寖拘四聲五七字律。建中之後。其詩彌
善。錢起為最。杜甫雄鳴於至德大歷間。而詩人或不尚之。
嗚呼。子美之詩。可謂無聲無臭者矣。吳越故多詩人。未有
新定方干擅名於杭越。流聲於京洛。夫干之為詩。鋟肌滌
骨。冰瑩霞絢。嘉肴自將。不吮餘雋。麗不葩紛。苦不棘癯。當
其得志。[:#AS-8BE1:●]與神會。詞若未至。意已獨往。予為兒時。得生詩
數十篇。心獨好之。生時尚存。地遠莫克相見。其後生名愈
藉。為詩者多能諷之。而生歿矣。今年遇樂安孫邰於荊。早
與生善。出示所作元英先生傳。且曰。與其甥楊弇洎門僧
居遠收掇其遺詩。得三百七十餘篇。析為十卷。欲予為之
序。冀偕之不朽。先是丹陽有南陽張祐。差前於生。其詩發
言橫肆。皆吳越之遺逸。予嘗較之。張祐升杜甫之堂。方干
入錢起之室矣。干之出處行事。邰傳實備之。不復互出。直
嘉邰能懷人之遇。成人之不泯。而又愛我之厚。故集詩之
之廢興。題於干集之首。
李超
超。長興時人。官著作郎。
請修祕書監奏
祕書監空有省名。而無廨署。藏書之府。無屋一閒。無書一
卷。非人文化成之道。請依六典創修之。
