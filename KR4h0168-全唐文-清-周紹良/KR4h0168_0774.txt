欽定全唐文卷七百七十四
李商隱(四)
為滎陽公上僕射崔相公狀
伏見除書。伏承新命。相公廟鼎調味。戎麾著功。佩印來歸。
執圭入覲。朱暉黃髮。尹勳清操。想名氏而疑古。儼風容而
在今。固合重處化源。再毗昌運。而道唯養退。志在遠權。慮
不節以成嗟。恐知進而無亢。飡餔典訓。寢興雋賢。堅拒注
懷。退守師長。然竊惟故實。式見優崇。胡廣五遷。方膺此寵。
荀覬四讓。始受今榮。皆名絕品流。事高銓攝。伏想當仁有
裕。得請為娛。從容於鳳池雞樹之間。焜耀以蒼玉皂襜之
飾。雅稱鎮物。孤風動人。凡在含靈。孰不仰止。某早承重顧。
今守遐方。唯嘆羈留。莫伸抃賀。望蘭臺之秘邃。天上人間。
附桂水之平生。一日千里。攀戀之至。無任下情。伏惟俯賜
恩察。
為滎陽公上僕射崔相公狀
某以今月九日到任上訖。疆分楚越。民雜華夷。殫獷俗巫
風。帶三居五宅。頒條之寄。稱職為難。伏幸過潭州日。得與
輿人詠我台座。聞寇恂之理行。窺樊仲之官司。誓欲披拂
仁風。禱祈膏雨。麤師遺愛。俯惠疲甿。伏料清光。必亮丹款。
至於酌泉投香之戒。飲冰食蘖之規。實惟素誠。敢有貳事。
伏惟特賜恩察。
為滎陽公上史館白相公狀
某行役以今月二十八日達潭州訖。輕帆直渡。長檝橫飛。
仰承金鉉之恩輝。幸免石郵之留滯。但以素無勳效。謬奉
寵榮。俯憂攬轡之時。有辱洪鑪之賜。然亦欲簡惠以臨雜
俗。誠明以待遠人。稟王符麴豉之規。略王霸米鹽之政。使
疲羸措手。頑梗革心。伏見恩制。伏承相公因緣新座。懇讓
兼榮。仰讀綸言。實光鼎味。凡在生植。孰不歡呼。昔齊氏主
盟。亦分三鼓。晉人興讓。遂立五軍。彼皆列國之僚。尚煥素
臣之史。豈若相公顯夫睿哲。克致昇平。當注意於作相之
時。盡同心於官僚之事。况典冊之任。古今所難。繫百代之
觀瞻。垂一王之楷法。固在專修凡例。謹授諸儒。則獸殿刪
儀。瀛洲集論。校其輕重。良有等夷。將令能業其官。必在各
司其局。某早蒙榮顧。遙奉休聲。徒勤仗節之心。未有望塵
之路。抃賀之外。結戀伏增。
為滎陽公上史館白相公狀
不審自經哀苦。尊體如何。王丞相之還臺。不無深感。潘黃
門之歸路。諒有餘悲。然訪以元言。推之大觀。苟陶埏於莊
惠。豈蒂芥於彭殤。伏惟上答皇私。下裁沈痛。俯安寢膳。以
定樞機。不以鍾情。或虧常理。東門吳向無之說。則近傷慈。
魏陽元自損之言。實存深旨。某早承恩矚。方此辭離。憂望
之誠。頃刻無喻。伏惟俯收卑款。以慰遐藩。下情云云。
為滎陽公上史館白相公狀
以今月九日到任上訖。地當嶺首。封接蠻陬。猿飲鳥言。罕
規政令。銀簪銅鏑。本主羈縻。實憂下才。無以布政。唯當推
誠慮物。潔已臨人。畏楊震之四知。從士伯之三務。所冀麤
攀方國。無失賦輿。然後宣布朝經。闡揚廟算。設學舍媒官
之令。峻頑人罷女之科。仰奉恩知。敢同荒墮。伏惟特賜恩
察。
為滎陽公上門下李相公狀
某行李今月二十八日已達潭州訖。某曾無材術。謬忝恩
榮。雖曰小藩。且兼雜俗。慮物斯至。撫躬不任。昨者迎迓之
初。麤停浮費。至止之後。務扇仁風。苟或滿假為心。墮偷在
念。豈為顯責。當逭幽誅。伏計亦賜信察。南郡旬時。方集水
潦。重湖吞吐。實亞滄溟。未濟之間。臨深是懼。及揚帆鼓枻。
則浪靜風和。不吟行路之難。乃仗濟川之便。儻聞見之下。
指教所存。苟可輕其悔尢。敢不聳於諮稟。伏惟特賜留念。
為滎陽公上門下李相公狀
某以今月某日到任上訖。漢縣舊封。越城遐嶠。夷貊半參
於編戶。賦輿全視于奧區。不知疎蕪。曷處盤錯。唯當仰承
指訓。俯事躬親。合農功於國僑。思馬志於文子。冀申豪髮。
用贖簡書。至於生事沽名。迷方改務。實於他日。則巳誓心。
庶遵丙吉之規。稍勵賈琮之志。伏惟特賜恩察。
為滎陽公上門下李相公狀
伏見恩制。伏承屢貢昌言。請均兼職。副天道福謙之旨。遵
元元象易之文。果降絲綸。式光鈞軸。永言欣荷。難以鋪陳。
且詩戒從事獨賢。傳美同班相䘏。知者甚衆。行之實難。苟
未研味道樞。探詳物理。則安得盡賢哲之至賾。合經典之
大猷。凡在含生。罕不伏義。况朝廷道先報本。業重承祧。必
用親賢。以奉宮廟。若華委照。仙李垂陰。恢大君無忝之功。
稟聖祖永存之慶。某早蒙恩異。雖遠拜辭。擊節嚮風。撫牀
竊抃。末由陳賀。攀戀伏深。
為滎陽公上荊南鄭相公狀
某謬蒙恩渥。寄以察廉。退省庸虛。實深兢惕。伏幸塗經荊
楚。行拜旌麾。冀於侍讌之餘。得受發蒙之教。即以今月七
日赴任桂林。不唯雜俗。實介遐荒。然處於上游。嘗是重德。
餘波所及。孔道是因。麤仰仁聲。必康疲俗。况某早緣宗族。
辱奉恩知。便路起居。率誠諮稟。庶常祗佩。用免悔尢。慰忭
之深。先積卑懇。上路後續更有狀。伏惟照察。
為滎陽公謝荊南鄭相公狀
伏蒙仁恩。賜及銀器綾紗茶藥等。某雖征遐嶠。亦守小藩。
就道巳備資糧。到鎮麤有俸入。實無闕乏。可軫恩憐。方幸
經途。得遂拜覲。稟同姓異殊之禮。展小國事大之儀。宴好
頻仍。言教懇至。長途方即。厚賜仍加。俯稽推讓之誠。益重
違離之戀。謹依榮示別教捧領訖。下情云云。
為滎陽公上荊南鄭相公狀
不審近日尊體何如。道濟明時。德彰暗室。固巳神祇薦祉。
寒暑均和。竊料寢興。常保休祜。下情無任忭慰之誠。近者
上臺。出為外相。伏思元老。已注宸心。况十叔相公師律克
貞。功成允懋。運籌調鼎。已著於他年。反風起禾。更在於今
日。不唯宗族。實係蒸黎。伏為俯為休明。善加頤養。某實無
材術。叨處察廉。唯當規奉上游。因依下顧。庶將兢惕。以免
悔尢。尋欲慎擇時才。式將好幣。屬楚南越北。苦異繁華。捆
載橐裝。更無珍妙。又虞菲廢。以辱藩條。靦冒之誠。陳喻無
所。李支使商隱。雖非上介。曾受殊恩。常願拜叔子於薊州。
更諮魯史。謁季良於南郡。重議齊論。抒其投迹之心。遂委
行人之任。其他誠款。附以諮申。伏惟俯賜恩察。
為滎陽公上淮南李相公狀
某素無材術。謬竊寵榮。論駮靡效於掖垣。廉問更叨於藩
服。此皆相公十一丈早迴掄覽。曲賜丹青。知其平生。未始
郄曲。振毛羽於衝風之末。脫氛埃於剛氣之中。雖曰至愚。
實佩嘉貺。即以今月七日赴任。瞻戀旌旆。徘徊路岐。杳然
向風。魂動心至。相公十一丈早參大政。克建殊勳。成則不
居。惕而無咎。然今茲昌運。實屬長君。優游雖縱於宗臣。融
冶必資於宰匠。竊計明臺衢室。已懸夢思。豈復龍節霓旌。
可淹偃息。伏惟特加寢膳。以副禱祠。歸奉休期。遠登壽域。
內修百職。外庇庶藩。則某雖僻在遐方。仰違德宇。片心朽
質。萬里不孤。特希終始恩亮。到任即差專使起居。諸續陳
啟。謹狀。
為滎陽公賀幽州張相公狀
得本道進奏院狀報。相公親鼓上軍。大破奚寇。威加元朔。
慶動紫宸。凡在生靈。莫不欣快。伏以北邊諸虜。最強者奚。
車帳既雜於華風。弓戟頗窺於漢制。馬牛銜尾。羔駱交蹄。
朝廷常壓以雄軍。處之重將。訪於耆舊。不絕侵漁。相公太
白傳精。雷泉稟氣。黃公授略。元女與符。綦連四弓。常推其
百勝。蘭子七劒。不顧於萬人。建牙旗而草樹分形。橫琱戈
而烟雲斂氣。而又以功勳任已。感激事君。每雪涕以論兵。
願風驅而掃寇。永言異類。曾不畏威。或獸摶於桑河。或鴟
張於遼水。彼專其暴。我務於仁。彼輕進以易奔。我薄威而
養銳。待人百其勇。士一其心。然後分命驍雄。[:#AS-8864:⿺克寸]期討伐。珍
國見賊。唯懼其少。韓信用士。每辦於多。一麾而大野朝昏。
再鼓而窮荒晝赤。朱旗喪斧。逸馬迷輪。耳盡貫而無所伏
聽。面皆夷而不容泥首。熸焚殆盡。孳息全空。向若非動有
成謀。舉無遺算。以廟堂之決勝。佐沙漠之橫行。則何以致
此一朝。平其積患。昔漢時驍將。多以後期。周室虎臣。唯稱
薄伐。比於今日。詎可同年。某嘗讀兵書。誤兼文律。馬援聚
米。曾或留心。奚反持矛。未至無力。遠廉嶺表。遐仰邊功。闕
申賀於行臺。空抒懷於尺牘。執筆撫劒。欣慕無任。伏惟俯
賜照察。
為滎陽公上西川李相公狀
伏見除書。伏承新命。某竊惟故事。頗服前言。令王之守四
海也。尊胥附之友。立禦侮之臣。周室之均五等也。命晉楚
更盟。俾周召分理。必配之重德。倚以奧區。然後可以祗承
大君。表率㣥辟。今中秘黃門之重。胥禦之所處也。井絡廣
陵之大。侯伯之所分也。本以英靈。烜之事任。猶在神明所
祐。禱祝有成。苟非上材。曷處斯寄。伏惟相公指南儒術。華
蓋詞林。擅揚馬之文章。富伊臯之業望。自顯扶皇極。允踐
台階。不如蕭何。見漢祖之高論。以告仲父。識齊桓之格言。
故得四翟八蠻。九流萬國。波恬巨浸。草偃高風。而又成則
不居。亢而知退。雖延睿想。終協元機。况井鬼分疆。岷峨會
險。殷富則銅山丹穴。精靈則雁水犀津。池留萬歲之名。橋
有七星之號。碧雞使者。部下時來。白鳳詞人。座中常滿。以
功成名遂之日。處既富且貴之尊。意氣良辰。優游豐福。為
古今之圭表。兼將相之安危。訪於前修。無以擬議。某早承
顧念。曾被陶埏。今者五嶺之衝。再麾是守。灌漏巵而填巨
壑。尚隔杯盤。朝白帝而暮江陵。空吟風水。感知懷戀。無喻
下情。更須旬月。遣專使起居。伏惟俯賜照察。
為滎陽公上西川張相公狀
不審近日尊體何如。玉壘延清。錦城致爽。伏料撫寧多暇。
福祐來成。相公白琯正音。黃彝重器。道既著於燮理。績復
彰於旬宣。方今化切修文。時當偃伯。必資元老。以冠庶僚。
雖羽儀未集於方明。而夢想固通於中夕。佇見坤維返駕。
宣室虛襟。更躋湯禹之姿。重講胥庭之化。訪諸動植。望在
旬時。况某仰奉恩知。獲階廉問。既殊常品。實倍私懷。赴任
有程。瞻風未卜。結款詞訥。依仁路賒。冀申毫髮之功。永奉
陶甄之賜。即以今月七日進發。到府續差專使起居。伏惟
恩察。
為滎陽公賀牛相公狀
伏見除書。伏承遷寵。相公允膺四輔。光贊六朝。靜則龍蟄
存神。在一水而無悶。動則鳳翔覽德。自千仞以來儀。雖世
塗則有汙隆。而吾道終無消長。憶昨暫非利往。遠適荒陬。
仲尼之不陋九夷。子文之能安三已。永言閫閾。實冠品流。
今者復自衡陽。去臨汝水。以舊丞相。兼老成人。竊計中塗。
即有新命。俯移高尚。還處燮和。欲將不為蒼生。其若仰孤
清廟。某昨者幸因行役。得奉輝光。伏蒙賜以從容。降之談
吐。語百代之損益。定九流之否臧。調以道心。附之禪理。始
知全德。不可度思。此時退以語人。便將心卜。恐未可絕張
良之粒。具范蠡之舟。今則果然。不差懸料。伏望遠離下土。
促動前騶。復昔日之九遷。慰今晨之四海。某限當廉察。未
冀趨承。於抃賀而則深。顧辭離而漸遠。南荒受任。方榮便
道而來。東閣重開。畏在他人之後。瞻戀思顧。不任下情。伏
惟俯賜照察。
為滎陽公賀牛相公狀
相公才為時生。道應夢得。六月一息。宜澡刷於天池。五色
成章。必騫翔於雲路。嵇山莫峻。黃波未宏。朱絃奏廟而八
音以和。瑞玉禮天而百神斯肅。不有人傑。誰康帝家。始者
召入紫宸。親承清問。仲舒演春秋之奧。孫宏闡洪範之微。
抉摘姦豪。指切貴近。雲霞動色。日月迴光。超絕古今。喧傳
華夏。蒙恬之筆鋒斯挫。張永之紙價彌高。言在必行。得之
何讓。運祚唯深源是繫。富貴逼安石不休。密勿平章。從容
輔翼。或武思禁暴。則暫別鳳池。及功著于藩。則復還龍節。
夷險一致。左右皆安。爰自保釐。遂昇端揆。納言名幘。進賢
號冠。師長㣥僚。協宣庶績。得人之盛。非才不居。王詢在朝。
晉室每多其經籍。徐宣留務。魏帝不視其文書。式究彝倫。
是稱尊顯。固當允諧㣥議。克注上心。重秉國鈞。復執人柄。
某謬逢嘉會。素乏殊能。而受寄疆場。假名省署。清光莫覩。
丹慊徒深。望京華而甚遙。聽邊吹而增欷。下情伏增。抃賀
攀戀之至。
為滎陽公上衡州牛相公狀
不審近日尊體何如。相公早輔大朝。顯有休績。伊尹同德。
臯陶矢謨。並著在典經。垂於名命。而又載懷達節。不有成
功。神理佑謙。天道保退。伏料調護。常極和寧。然某竊計前
經。遐追曩躅。險而不墜。邵公所以能諫。約而無舋。重耳所
以復還。况今慶屬休期。運推常武。必資國老。以立台庭。伏
料即時。入膺榮召。凡在華夏。莫不禱祠。某實乏勳庸。謬當
廉察。將因行役。獲報尊嚴。俯執輕橈。恨無飛翼。會昭潭積
雨。南楚增波。尚滯旬時。若隔霄漢。齊心結念。常存李固之
匿犀。倚寐銜誠。巳夢孫宏之脫粟。攀戀之至。猶積下情。
為滎陽公上通義崔相公狀
門下。相公出鎮坤維。相公進扶宸極。某竊尋前史。仰考昌
時。必有上台。號曰當國。姬姓則魯周公居君牙君陳之上。
漢室則蕭相國在張良韓信之先。專吐嘉猷。獨融明命。伏
惟相公克懷懿德。允遇休期。一自燮調。屢彰勳伐。恥君不
及於堯舜。遠過前人。舉賢不避於親讎。深符直道。果茲優
寵。首在注懷。外耀國華。內榮官族。鳳池浴日。聊均潤於同
人。雞樹侵雲。憶分陰於遊子。曠百千歲。無三四人。凡在含
靈。敢不從化。况某早蒙恩顧。今獲驅馳。伏限頒條。莫由陳
賀。檻猿絆驥。敢嘆於拘留。邱室膺門。實懸於誠抱。抃賀攀
戀。不任下情。伏惟俯賜恩察。
為滎陽公與昭義李僕射狀
某素無才能。謬忝廉察。實憂尸祿。有負疲人。僕射地處親
賢。情殷家國。累更重寄。亟立殊勳。上黨頃集兇徒。近為王
土。瘡痍未復。愁怨尚多。果枉雄才。以孚至化。南則揚河橋
之威斷。北則煦上谷之仁聲。下車政成。投刃節解。厚承恩
顧。抃賀伏深。拜謁末由。無任瞻戀。到任續更有狀。
為中丞滎陽公與汴州盧僕射狀
某謬蒙渥恩。叨受廉察。顧循虛薄。頗積兢惶。僕射克著殊
勳。允承寵重。所至皆理。無難不更。宣武兵多。大梁地要。承
言今昔。常繼風流。不唯寄以安人。多是倚之為相。况當碩
德。尢注㣥情。某厚蒙恩知。倍深倚望。即以今月七日赴任。
續更有狀。
為滎陽公與浙西李尚書狀
某材術素空。寵榮疊至。未申論駮。俄忝察廉。尚書允贊休
期。克抱全德。直以高堂指訓。外地優閒。尚稽廉部之名。實
積具瞻之望。然賢豪出處。典[:#AS-FEA3:●]傳流。故有移孝作忠。自家
刑國。推曾顏之至行。參邴魏之嘉猷。將使為臣。皆規令範。
出征入輔。尤叶㣥情。厚承恩憐。倍注誠款。即以今月十日
赴任。到鎮更當有狀。
為滎陽公與度支盧侍郎狀
某今月九日到任上訖。不任感惕。職重賦輿。俗參夷獠。務
便宜於五嶺。或有可觀。同剌舉於三河。竊將不可。但期[:#AS-8864:⿺克寸]
苦。用答恩榮。侍郎早立清朝。久持重任。未處平章之地。猶
孤動植之心。昔周室均財。司會且參於太宰。漢朝主計。丞
相仍兼於列侯。故事具存。殊恩允屬。側聆注懇。實倍常情。
伏惟俯賜照察。
為滎陽公與京兆李尹狀
伏承榮膺新命。伏惟感慰。閣下深蘊材謀。久未登用。雖當
劇任。猶屈壯圖。然五歲之中。二都咸歷。東京圭表。已肅於
殷頑。西雍山河。佇奔於晉盜。便承寵擢。入贊休明。注望之
誠。頃刻斯至。某實無材術。謬忝察廉。方蘇瘴嶠之疲羸。闕
覿章臺之風彩。受釐辱召。對策叨名。雖羈旅於小藩。實寤
寐於餘眷。未期拜賀。無任馳思。
為滎陽公與河南崔尹狀
某實無績效。謬竊寵榮。顧憂菲陋之姿。必負澄清之寄。十
五丈周旋華貫。彰灼休聲。尋合光輔大君。俯成嘉運。直以
避榮為意。勇退是謀。大鬱物情。未副公議。然民資先覺。材
為時生。苟卷懷而太深。則爕理而何望。伏惟時以為意也。
末由拜謁。瞻戀伏深。到任後續更有狀。
為滎陽公與魏中丞狀
某以九月九日到任上訖。映帶谿洞。錯雜蠻夷。剛鹵石田。
事殊於農政。賨懞越紵。功異於桑均。實懼疎蕪。有辱廉撫。
至於屏除苛黠。賞慰柔良。敢忘深薄之規。以累準繩之地。
伏惟特賜照察。
為滎陽公與容州韋中丞狀
伏料旌旆。將及容州。先以仁聲。浹之和氣。遠夷畏服。疲俗
乂安。豈待經時。然後報政。某素無材效。忽被恩榮。實幸小
藩。得親奧壤。仰承餘論。庶免曠官。即以某月日進發。到任
續差專使馳狀。
為滎陽公與裴盧孔楊韋諸郡守狀
某素無材效。謬忝恩榮。實積兢惶。罔知啟處。大人盛名典
郡。碩畫佐時。將以俯歷州鄉。深求疾瘼。然後入膺寵命。以
副具瞻。不唯卑誠。實在公議。末由拜謁。結戀無任。
為河東公上楊相公狀
某少乏高標。本無遠韻。徒以堅同匪石。直慕如弦。遂忝人
曹。乃行官牒。略無淺效。以答明時。豈謂復冠六聯。又司九
法。柳營莫從於多讓。蘭臺超假於前行。若非相公允輔朝
恩。克成人美。將其加秩。可以雄邊。則安得及茲。無容而授。
謹當以身為率。[:#AS-8864:⿺克寸]已而行。義若霜明。斷如劒刜。使其有勇。
兼且知方。兔穴雖多。盡思堙塞。梟巢任固。皆誓焚除。微振
軍聲以緩官謗。伏惟特賜恩察。
為河東公上楊相公狀
右件官是某親弟。頗長政事。早履宦途。為宰而績著一同。
作掾而學推三語。脂膏莫潤。珪玉無瑕。然至於稽勾緡錢。
掌司財幣。未嘗留意。素非所長。自某年月日蒙今荊州李
相公差知埆橋院後。常所兢惶。每虞敗累。上虧國用。旁負
已知。况又務控淮河。地鄰徐汴。居然深薄。已歷炎涼。某年
過始衰。念深同氣。實憂非據。有辱至公。迫於情誠。輒祈休
罷。相公推友悌之憂於天下。妙咳唾之末於藩條。爰擇良
材。俾代其任。獲殊常之福。事過禱祠。蒙不次之恩。疾同影
響。閨門大慶。手足增榮。未知殺身。復在何日。下情云云。
為河東公上鄭相公狀
某學輕筐篋。略昧韜鈐。仰藉時來。因成福過。夙當分土。早
竊持符。皆已淹時。未始報政。一時特迴天鑒。超授厚官。仍
常伯之榮。兼司馬之職。而舋憂器滿。懼切泉深。旋避莫能。
陳遜不獲。此皆相公優重干城之寄。導揚錫爵之恩。不計
貪叨。但思獎賞。自卜斯審。所得尚多。謹清勵冰霜。堅同金
石。漸期豐羨。麤振稜威。少謝武皮。實甘馬革。伏惟特賜恩
察。
為河東公賀陳相公送土物狀
右。伏以相公蘭臺克成於故事。黃扉顯正於嘉謀。道協五
臣。名高六相。遠流休問。實激含靈。某忝建高旌。方掀大旆。
軍中之執。既闕於請纓。土貢之餘。尚盈於厥篚。前件物等
薄如蜩甲。輕甚鴻毛。是願達誠。敢求覩物。延陵至鄭。不隔
紵衣之微。孔聖刪詩。無廢木瓜之興。貴賤雖聞有異。古今
未始無茲。干觸威嚴。伏增兢懼。
為河東公賀楊相公送土物狀
右。伏以相公光由版籍。顯拜樞衡。浴威鳳於池中。問喘牛
於路左。華夷共慶。陰陽以調。某雖久在民間。常居軍右。早
識薛宣之必相。夙知蔣琬之為公。情異常時。事殊庶品。敢
申野外之贄。麤罄橐中之裝。前件物等價纔數金。重非兼
乘。同炙背之願獻。况藉手以無因。姚察養廉。何妨於花練。
謝安敦素。猶取於蒲葵。塵黷尊嚴。伏深兢越。
為河東公賀李相公送土物狀
伏以相公脫屣華省。振衣中樞。溫樹人問而莫知。非熊帝
感而斯兆。軸青史而祗將紀德。列景鐘而唯待銘功。某任
屬啟行。志唯盡敵。誰言樗散。最沐陶甄。是敢竊獻食芹。輒
羞行潦。前件物等非因杼軸。不曰苞苴。曾未足云。殊無所
直。溫孫宏之被。纔可禦寒。易晏子之衣。尚猶為隘。輕冒威
重。伏用慙惶。
為河東公上李相公狀
某頑謝雕鐫。散慙繩墨。敢言人地。可至圭符。三刀之占。已
聞於為郡。萬里之相。復起於封侯。而效若豪輕。功如髮細。
縱欲志兼冰蘖。性約韋絃。纔可立身。未能報主。昨者誰謂
尢異。忽致遷昇。官踰三命之尊。秩總六條之首。深惟速謗。
是切固辭。而假器如前。循牆無及。方茲有靦。敢以為榮。相
公優禮藩維。宏宣渥澤。與之不恡。期以有成。亦既思維。莫
能負荷。但當驅羊而鞭其最後。牧馬而去其害㣥。極力訓
齊。悉心董正。冀無虞前敵。取效他年。用報國恩。兼酬廟算。
伏惟特賜恩察。
為河東公上李相公狀
伏見今月某日制書。伏承相公假道版圖。正位機密。俞膺
帝曰。歌叶臣哉。動植具榮。飛沈咸若。爰稽往誥。載考前經。
齊定霸威。由皆以告仲父。漢興王道。常謂不如蕭何。此所
以顯重輔臣。光昭宰匠。以今况古。千載一時。且溫嶠累遷。
尚見讓而不拜。張華敘進。亦聞久始即真。斯實重難。常勞
倚注。苟非才標棟幹。味極和羹。莫可比肩。孰能接武。六戎
傾首。百辟寄心。某早被蔭庥。常聞咳唾。今者適從亭障。方
事鼓鼙。不敢擅棄虎符。輒趨鳳誥。下情云云。
為河東公與周學士狀
學士時仰高標。世推直道。果當清切。以奉恩私。地接蓬山。
居遙閬苑。敢期塵路。獲望冰容。然前者猶蒙問以好音。致
之尺牘。是何眷遇。孰可欽承。某自領藩條。累蒙朝獎。皆因
學士。每於敷奏。輒記姓名。深憂李廣之不侯。曲辨孟舒之
長者。不有所自。安能及茲。方限征行。末由款謁。空餘深戀。
貯在私誠。伏惟特賜信察。
為宏農公上虢州後上中書狀
右。某伏奉某日制書出守。以某日到任上訖。伏以境臨東
雍。地帶上陽。為匪沃饒。外繁傳置。遘驕陽積潦之患。困苗
螟葉蠈之災。將活齊人。在擇良牧。某因緣儒術。塵汙郡符。
皆由相公假以羽毛。飾之丹雘。隼飛旟上。懼失於頒條。熊
伏軾前。恐乖於求瘼。唯當夙宵罔懈。深薄為虞。冀勞來而
有成。庶疲羸而獲泰。下情無任云云。
為宏農公虢州上後上三相公狀
某本無遠韻。實謝修途。鄒衍文辭。敢逃怪忤。揚雄鉛槧。終
取寂寥。豈意相公拔自曲臺。致之近郡。貴從剖竹。感在維
桑。雖恩獎之是懷。亦憂兢而斯在。但當課其錢鎛。督以杼
機。使渤海田中。永無佩犢。平原境內。盡死飛蝗。免斯人溝
壑之虞。贖他日簡書之責。伏惟特賜恩察。
為宏農公上兩考官狀
伏見前月十九日恩制。座主相公登庸。某科等受恩。伏增
榮抃。閤下同德比義。契重交深。載惟爰立之榮。佇見彙征
之吉。下情不任迎賀踴躍之至。伏惟照察。
為懷州剌史上後上門下狀
右。某伏奉月日制書。授持節懷州諸軍事守懷州剌史兼
御史中丞者。以今月日到任上訖。某特以門資。早登朝選。
嘗奉出疆之任。曾非泛駕之材。直以揚大國之稜威。奉良
相之成算。幸無挫屈。兼免滯留。業官未多。無罪為幸。豈意
相公上引睿旨。下念勳家。既假寵於中司。又頒條於名部。
去神州二百里而近。無正守三十年已來。記室參軍。代司
符印。中兵祭酒。分理城池。今各額更新。官司復舊。用威寇
敵。兼壯郊圻。當此之時。授任尢重。豈伊庸懦。可以指令。唯
當非憂人之不思。非利物之不念。罄忠武在行之衆。奉盟
津攬轡之威。冀無後艱。以答殊奬。伏惟俯賜恩察。謹錄狀
上。
於江陵府見除書狀
伏承榮兼史職。伏惟感慰。十三大學士學同九流。文窮三
變。果解殊選。允用當仁。千載興懷。一時定法。使馬遷死且
不朽。猶畏後生。若王隱魂而可知。必慙非法。凡厥儒學。以
為光榮。况某嘗被恩知。曾蒙講教。唯望精聞變例。竊見先
經。雖類偃商。終一辭而不措。庶同公穀。許二傳以兼行。伏
計清光。必賜念記。方之遐嶠。臨上孤舟。仰望玉音。俯佩金
諾。下情不任攀賀結戀之至。
上令狐相公狀
不審近日尊體何如。太原風景恬和。水土深厚。伏計調護。
常保和平。某下情無任忭賀之至。豐沛遺疆。陶唐故俗。自
頃久罹[:#AS-8FBB:●]亢。頗至荒殘。軒車纔臨。日月未幾。旱雲藏燎於
天末。甘澤流膏於地中。堡鄣復完。汙萊盡闢。此皆四丈膺
靈嶽瀆。稟氣星辰。繫庶有之安危。與大君之休戚。再勤龍
闕。復還鳳池。凡在生靈。冀在朝夕。伏惟為國自重。某才乏
出㣥。類非拔俗。攻文當就傅之歲。識謝奇童。獻賦近加冠
之年。號非才子。徒以四丈東平。方將尊隗。是許依劉。每水
檻花朝。菊亭雪夜。篇什率徵於繼和。杯觴曲賜其盡歡。委
曲款言。綢繆顧遇。自叨從歲貢。求試春官。前達開懷。後來
慕義。不有所自。安得及茲。然猶摧頹不遷。拔剌未化。仰塵
裁鑒。有負吹噓。倘蒙識以如愚。知其不佞。俾之樂道。使得
諱窮。則必當刷以羽毛。遠謝雞烏之列。脫遺鱗鬛。高辭鱣
鮪之㣥。逶迤波濤。沖唳霄漢。伏惟始終憐察。
上令狐相公狀
伏蒙仁恩。賜借太原日所著歌詩等。伏以四丈翊戴大君。
儀刑多士。鬱為邦彥。早司國鈞。盛烈殊勳。已光於帝載。徽
音清論。復播於仁謠。尚或研美二南。留情四始。峻標格而
山聯太華。鼓洪濤而河到三門。望絕攀躋。理無揭厲。足使
清風知媿。白雪懷羞。縱金懸而誰得求瑕。但紙貴而莫不
傳寫。某者頃雖有志。晚無成功。雅當畫虎之譏。徒有登龍
之忝。淮邸夙叨於詞客。梁園早廁於文人。每至因事寄情。
寓物成命。無不搦管興歎。伏紙多慙。思遲已過於馬卿。體
弱復踰於王粲。豈可思當作賦。任竊言詩。空懷博我之恩。
寧發啟予之歎。謹當附於經史。寘彼縑緗。永觀大匠之宏
規。長作私門之秘寶。伏惟特賜照察。
上令狐相公狀
前月末八郎書中。附到同州劉中琴書一封。仰戴吹噓。內
惟庸薄。書生十上。曾未聞於明習。劉公一紙。遽有望於招
延。雖自以數奇。亦未謂道廢。下情無任佩德感激之至。彼
州風物極佳。節候又早。遠聞漢水。已有梅花。繼兔園賦詠
之餘。不有博奕。蹈漳渠宴集之暇。以挹酒漿。優游芳辰。保
奉全德。伏思昔日。嘗忝初筵。今者[:#AS-92F9:⿰帛⿱丿糸]隔山川。違舉旌旆。託
乘且殊於文學。受辭不及於大夫。仰望恩輝。伏增攀戀。
上令狐相公狀
伏奉月日榮示。兼及前件綃等。退省孱庸。久塵恩煦。致之
華館。待以嘉賓。德異顏回。簟瓢不稱於亞聖。行非劉實。薪
水每累於主人。束帛是將。千里而遠。縕袍十載。方見於改
為。大雪丈餘。免虞於偃臥。下情無任捧戴感勵之至。
上令狐相公狀
今月二十四日禮部放榜。某徼成名。不任感慶。某材非
秀異。文謝清華。幸忝科名。皆由奬飾。昔馬融立學。不聞薦
彼門人。孔光當權。詎肯言其弟子。豈若四丈屈於公道。申
以私恩。培樹孤株。騫騰短羽。自卵而翼。皆出於生成。碎首
糜軀。莫知其報效。瞻望旌棨。無任戴恩隕涕之至。
上令狐相公狀
前月七日過關試訖。伏以經年滯留。自春宴集。雖懷歸若
無其長道。而適遠方俟於聚糧。即以今月二十七日東下。
伏思自依門館。行將十年。久負梯媒。方霑一第。仍世之徽
音免墜。平生之志業無虧。信其自強。亦未臻此。願言丹慊。
實誓朝暾。雖濟上漢中。風煙特異。而恩門故國。道里斯同。
北堂之戀方深。東閣之知未謝。夙宵感激。去住彷徨。彼謝
掾辭歸。繫情於臯壤。楊朱下泣。結念於路歧。以方茲辰。未
偕卑素。况自今歲。累蒙榮示。軫其飄泊。務以慰安。促曳裾
之期。問改轅之日。五交辟而未盛。十從事而非賢。仰望輝
光。不勝負荷。至中秋方遂專往起居未間。瞻望旌旄。如闊
天地。伏惟俯賜照察。
上令狐相公狀
伏承博士七郎自到彼州。頓痊舊疾。無妨步履。不廢起居。
某頃在東郡。久陪文會。嘗歎美疹。滯此全材。今則拜慶之
初。累歲之拘攣頓釋。承歡之始。一朝而跪起如常。理絕言
詮。道符神用。且相如痟渴。不聞中愈。士安痺疾。乃欲自裁。
爰在前賢。亦有沈痼。豈若此蹣跚就路。傴僂言歸。念彼良
方。始憂病在骨髓。徵諸大易。終聞蹇利西南。此皆四丈德
契誠明。七郎行敦孝敬。纔當撫覲。并愈疲羸。某素受恩私。
不任抃賀。
