欽定全唐文卷八百二十四
黃滔(三)
代陳蠲謝崔侍郎啟
某啟。戶部鄭郎中伏話鄭隱先輩專傳侍郎尊旨。伏蒙於
新除永樂侍郎處特賜薦論。跪對吉辭。拜聆嘉耗。感激兢
悚。罔知所容。某詞學疎蕪。進取乖拙。一叨貢士。累黜名場。
足間之刖處縱橫。額上之點痕重謺。今春伏遇侍郎精求
俊彥。歷選滯遺。某又名礙龍頭。跡乖豹變。都由薄命。翻負
至公。以此怔忪莫寧。惶惑無已。在良時而自失。於異日以
何歸。謂一生而便可甘心。歎二紀而徒勞苦節。豈料侍郎
堅垂記錄。確賜恤傷。令後人而副取前心。指陋質而說為
遺恨。將使蔡經之骨。終繫仙家。士燮之魂。卻還人世。蓋施
陰德。豈止陽功。喜極翻驚。感深唯泣。明年春色。致身雖出
於他門。今日恩光。碎首須歸於舊地。
西川高相啟
相公嶽降宏才。神資偉望。象外而藹然妙旨。人間而凜若
清風。當以四三傑於漢庭。九八元於堯日。聖上以南澄鳶
水。克伏英威。西鎮龜城。須資妙略。所以未歸台輔。且據重
難。巍峩兩地之勳。冠絕一時之盛。凡在中外。孰不具瞻。
與蔣先輩啟
三吳烟水。百越山川。干戈杳隔於音塵。門館久違於趨覲。
空自明祈日月。暗祝神祗。相如徵出於上林。賈誼召來於
宣室。不然者。隱於商嶺。棲向傅巖。克俟搜羅。直膺夢寐。焚
香稽首。以日繫時。滔一滯江鄉。六更寒燠。都由惡命。早失
良時。迢遞一名。進取則大朝有難。零丁數口。退休則故國
無家。歸蜀還吳。言發涕下。
與沈侍御啟
侍御麟鳳瑞姿。蓬瀛絕境。叔度與陂湖比量。仲尼將日月
齊明。自飛翥九霄。梯航陸海。鄭門若市。季諾如金。為學囿
之芝蘭。作詞林之杞梓。今則提攜陳檄。登陟燕臺。冠張豸
角以巍峩。幄折蓮花而照耀。假途如此。殊拜寧遙。凡在人
情。孰不傾矚。
段先輩啟
判官先輩萬頃襟神。四科文行。比鸞鶴而既沖霄漢。喻龜
龍而須瑞皇王。今者賓幕清風。士林重價。雖欲畱歡於五
辟。其如積望於九遷。伏計即有新榮。別膺殊命。滔蒙知既
異。感德常深。辭違遽變於暄寒。禱祝敢忘於朝夕。
第二啟
昨於道路累附狀。伏計迤邐上達。滔行役近己到潮州。伏
以一路經過。二年飄泊。言則涕下。靜而魂銷。固非繫情於
杯酒笙歌。畱戀於雲山烟水。拋擲進趨之道。遲迴溫凊之
期。伏計夙鑒如愚。必當知不得己。又安可遠含丹赤。莫寓
聽聞。且聖代近來。時風愈正。取舍先資於德行。較量次及
於文章。無論於草澤山林。不計於簪裾紱冕。少有三舉五
舉。多聞十年廿年。而滔自厠跡其中。且迷津不暇。況乎來
則無終軍意氣。動則有楊朱路歧。將卜一歸。僅闕兩試。人
事如此。光陰幾何。先輩特賜恩知。殊為誘誨。時或軫念。固
應動心。然亦否極則通。彩來自聖。他日而若無好命。今辰
而焉有良知。唯當依倚栽培。諮詢可否。陳琳牋檄。寧容久
借於外藩。夫子牆門。虔俟再趨於上國。
賀正啟
伏以司雞殷朔。建虎堯辰。仙人則飲柏延齡。詞客則浮椒
獻頌。伏惟相公膺茲令節。納彼嘉祥。召伯甘棠。蓋地之芳
陰更闊。亞夫細柳。連天之瑞色長新。與青陽而同發生。揭
鴻鈞而普播物。永貞國柄。堅律師壇。
第二啟
伏以青陽變律。乃二儀革故之辰。獻歲開正。是四氣維新
之日。伏惟僕射與春符契。觸物貞亨。迎瑞節於鳳銜。榮兼
四輔。建碧幢於甌越。永保千年。凡於動植之間。長受暄和
之賜。
趙起居啟
滔今月二十日。輒以所業賦一軸陳獻清嚴。持腐草之造
扶桑。鞭段之觸騏驥。所宜唾面。敢俟回眸。伏以起居為八
韻之咸韶。作九流之溟渤。凡言進取。須自品題。而滔二紀
飄零。三朝困辱。若不仰投門館。虔佇發揚。則永攜疑玉以
汍瀾。長伴啞鍾而泯默。攀託祈禱。倍萬等倫。
崔右丞啟
滔獻賦命奇。食貧計盡。難安桂玉。須逐萍蓬。伏念灞滻行
塵。周秦去路。平言南北。猶悄神魂。況今攀託門牆。依憑奬
顧。以坑谷蒼黃之態。戴邱山岌嶪之恩。得不欲別還畱。將
行復卻。丹誠聚血。雙淚流珠。矧當杏苑烟晴。柳溝風暖。陌
上而㣥英得意。塵中而衰髮傷離。設令勇若荊軻。固亦慟
如阮籍。伏以右丞宏施陰德。濬喆仁心。儻或荑枯肉骨之
未忘。則膠柱刻舟而敢怠。寧言今日。唯惕將來。遲回數仞
之牆邊。移時忍去。愴恨九重之城外。舉策何之。感戀屏營。
罔知攸處。
第二啟
滔依棲門館。感激生成。頻年忝極薦之書。詞逾一鶚。累牓
以未亨之數。愧積遷鶯。莫不惕息肺肝。兢惶顏面。既茲負
累。合在棄嫌。而又薦以羈遊。仰干牋翰。雖宏容之不改。且
循省以何安。冰炭交懷。芒刺在背。今則已裝行計。即擬出
京。不唯推戴岳之誠。指於皎日。抑且切戀軒之志。泣向清
風。攀感屏營。罔知指喻。
與韋舍人啟
滔近者輒持齋戒。虔寓牋毫。瀝南山待旦之誠。告北陸移
暄之律。理雖可憫。罪或難逃。伏惟舍人義路無疆。詞源絕
岸。設鑄顏之鑪冶。恢薦禰之牋函。今則主文侵入院之期。
哲匠走致書之日。儻蒙枉於公道。申以私恩。念滔夙陷義
圍。薦臨文陣。化鯤海闊。乘風水以未知。為鯉年深。逼雲雷
而愈懼。特因薦士。敢乞編名。則獲從金籙以上聞。焉有玉
皇之不齒。立辭坑谷。繫在生成。攀託禱祠。涕淚沾迸。
工部陸侍郎啟
滔伏念聚蚊響於出震之音。其雖懸越。奔羽族於鳴岐之
德。乃不參差。事既同途。理宜瀝懇。伏惟侍郎韞縑緗之奧
學。負詞賦之重名。相如則逸格掞天。孫綽則英聲擲地。播
於金石。流入典謨。竊以滔架屋懷慙。披沙莫喻。固自循揣。
豈宜贄投。但以水合朝宗。雲須觸石。由是身賫鄙拙。首叩
門牆。實為舉場之中。貢士所業。律詩古調。詞賦歌篇。前則
貞元元和之風。耳聞其事。近則咸通乾符之事。目覩其風。
求知己則咸禱於兼功。斷否臧則須歸於本面。然後人方
必信。道逮無疑。則滔一生辛勤。數載攀祝。必若題品不出
於侍郎金口。薦揚不出於侍郎瑤函。縱能別契亨通。固宜
終慙暗昧。矧以迷津未己。泣刖方深。比者先輩陳樵。早同
硯席。曾將姓字。虔為啟聞。伏知侍郎猥賜奬容。異於倫等。
其後薦自同志。嘗聆玉音。而侍郎文學蓍龜。朝廷領袖。滔
不敢以後來舉態。近日時情。僭凟尊嚴。躬陳一二。今則久
摧鬐鬛。又近風波。溝隍無必出之門。肝鬲在須傾之地。免
叔向則他日莫議。活士燮則神術所能。願推恩於畱馬埋
蛇。庶受賜於荑枯翼卵。下情無任攀託依投激切惕懼之
至。
翰林薛舍人啟
滔伏以十一日纔除主文。旋瀝情懇。罪責則可言於躁切。
憫傷則宜恕於單危。非不三省九思。沉吟牋管。而以途窮
日暮。恐懼風波。亦猶抱沉痾者悉將虔告於神醫。懷至痛
者無不上呼於穹碧。伏以學士舍人軒銅照膽。蜀秤懸心。
仰惟燭臨。當極幽奧。且夫禮司取士。寒進昇名。若無喆匠
以斲成。未有良時而自致。不然者。則安得權懸至鑒。代有
遺人。伏惟學士舍人標表士林。梯航陸海。凡言進取。須自
門牆。今以文柄有歸。至公宏播。則精力固同於造化。嘉言
乃作於蓍龜。而滔折角有年。交鋒無託。羽毛零落。鬐鬛摧
殘。若不自學士舍人推恩極山岳之隆。攘臂到溝隍之底。
則還慙抱甕。難出戴盆。兼近者面獲起居。親承念錄。哀滔
昔年五隨計吏。刖雙足以全空。今復三歷貢闈。救陸沉而
未暇。許垂敏手。拯上重霄。謹以誓向鬼神。刻於肌骨。中興
教化。一身免沒於風塵。下國兒孫。百世敢忘於厮隸。下情
無任攀投懇悃之至。
與裴侍郎啟
滔伏念薦孟明則子桑所能。免叔向匪祁奚莫議。推言及
是。瀝懇為宜。上凟清隆。敢希容聽。伏惟侍郎中丞頃持文
柄。大闡至公。垂為聖代之準繩。懸作貢闈之日月。滔為後
無私之兩榜。遂乖必字於十年。伏蒙侍郎中丞曲賜憫傷。
直加賞錄。連歲薦論瑣質。傾極重言。而以弱植難培。么絃
易斷。且驚負累。空費生成。既而不罪龍鍾。愈隆恩遇。昨者
面容跪履。親俾窺天。仍加琢玉之品題。更啟如金之然諾。
便於此日。上翥重霄。今則已除主文。只祈陰德。延頸於溝
隍之底。瞻恩於邱岳之隆。雖龜龍不瑞於匹夫。而犬馬合
由於本主。沾巾墮睫。瀝膽披肝。不在他門。誓於死節。下情
無任攀託依投懇悃之至。
賀楊侍郎啟
伏以羲爻不兆之文。何人復演。魯史不襃之言。曠古誰稱。
厥理非遙。斯言可喻。伏以侍郎榮司文柄。宏闡至公。歷選
滯遺。精求文行。泉下則大臣有感。揭起銷沉。場中則寒族
無差。酌平先後。所以如滔者。曾干衡鏡。經定否臧。若不蒙
指向後人。說為遺恨。則宰輔之為薦舉。帝王之作知音。而
主且不言。人誰肯信。由是須作侍郎金口。須自侍郎瑤函。
今則論啟無私。恩加瑣質。錫生成於此日。迥分付於將來。
早從握內以擠排。便是眼前之科第。然後念以漸臨風水。
莫如蓬島之音塵。俾拜雲天。親吐蘭言而誨諭。畱心及是。
自古所希。莫不拳跼循涯。闌干抹泣。質向神鬼。誓於子孫。
鸎谷乘春。雖託他門而振羽。糜軀異日。須歸舊地以論恩。
瀝肝膽以無窮。寓牋毫而莫戴。下情無任感恩懇悃之至。
薛舍人啟
今月二十八日。張道古參軍仰傳仁恩。伏承舍人學士不
以滔幽沉。榮賜論薦。初疑夢寐。旋認生成。不知所容。兢惶
戰悸。伏以舍人學士半千膺數。全碩負才。嘉名冠絕於九
流。逸步翺翔於四戶。頃者重於知己。避以文闈。隆行望於
聖賢。蓄基負於台鼎。竊惟薦士。豈易其人。而滔蹤跡蹉跎。
藝能淺薄。敢期宏造。遽及茲辰。金口開時。講貫則處其異
等。瑤函發處。推揚則寘彼極言。事出殊常。榮非所望。感深
唯泣。喜過翻驚。不知微生。何酬厚遇。中興教化。餘年獲出
於溝隍。下國兒孫。累世敢忘於厮隸。
趙員外啟
伏以曦轡流輝。己侵窮臘。禹門飛浪。即到登時。莫不禺多
士之精誠。佇有司之新命。竊惟萌朕。己見昇沉。若滔也。折
角有年。爭鋒無主。空秉龍鍾之態。仰希傷憫之求。此亦有
類守株。其疎若網。伏惟員外學士猥隆恩遇。克異等倫。近
者面獲起居。親叨然諾。自歸旅舍。徹坐寒宵。歷將往事以
思惟。洞見今辰之通塞。且夫春官取士。寒畯昇名。若無喆
匠之斲成。未有良時而自致。不然者。則安得權懸至鑒。代
有遺人。伏以滔別無知音。只投門館。儻或員外學士止推
言於公薦。不攘臂於私恩。則滔也望絕飛馳。甘為簸棄。至
若白雲巖谷。青草汀洲。敢辭依舊秉耕。踵前沉釣。然以來
時耆舊。別後交親。皆謂中興。雪先朝之困辱。寧期上國。看
後輩之飛鳴。必疑有過於措持。無聞於卿士。既顏面而斯
乏。須蠻貊而云行。是以瀝膽披肝。碎身殞首。永將死節。不
誓他門。伏惟員外學士義路連天。仁心匪石。敢希援拯。畢
賜生成。珠岸盤根。始作不枯之草。金丹入口。能還己逝之
魂。祈禱依投。啟喻罔近。下情無任攀託懇悃之至。
潁川陳先生集序
唐設進士科垂三百年。有司之取士也。喻之明鏡。喻之平
衡。未嘗不以至公為之主。而得喪之際。或失於明鏡。或差
於平衡。何哉。俾其負不羈之才。蘊出人之行。歿身末路。抱
恨泉臺者多矣。嗚呼。豈天之否其至公之道邪。抑人之自
坎其命邪。潁川陳先生。實斯人之謂與。先生諱黯。字希孺。
父諱贄。通經及第。娶江夏黃夫人。賢而生先生。無昆弟姊
妹。十歲能詩。十三袖詩一通謁清源牧。其首篇咏歌河陽
花。向時豆新愈。(瘡之如豆)牧戲之曰。藻才而花貌。胡不咏歌。先
生應聲曰。玳瑁應難比。斑犀定不加。天嫌未端正。滿面與
裝花。由是聲名大振於州里。十七為詞賦。作蘇武謁漢武
帝陵廟賦。便為作者推伏。二十為文。先生松姿柳態。山屹
陂注。語默有程。進退可法。早孤。事太夫人彌孝。熙熙愉愉。
承顏侍膳。雖隆雲路之望。終確綵衣之戀。既而及其子蔚
冠。太夫人勉之曰。付蔚於潘岳之筵。俟爾於郄詵之桂。方
起於鄉薦。求試貢闈。己過不惑之年矣。乃會昌乙丑逮咸
通乙酉。其間以寧家兼在疚之日。斷絕往來。吳楚之江山
辛勤。秦雍之槐蟬歎嗟。知已之許。與同郡(指泉州)王肱蕭樞
同邑林顥漳浦赫連韜福州陳蔇陳發詹雄同時。而名價
相上下。嗚呼。斯八賢皆以不羈之才。出人之行。懇懇乎進
趨。恂恂乎鄉黨。而無所成。豈天之竟否其至公邪。抑人之
自坎其命邪。俾有司失其明鏡。差其平衡之如是。結冤氣
於名路之中。銜汞恨於泉臺之下。豈不甚與。先生之文。詞
不尚奇。切於理也。意不偶立。重師古也。其詩篇詞賦檄。皆
精而切。故於官試尤工。滔即先生之內姪也。自丱趨隅。洎
隨計之歲。先生下世後二十年。而忝登甲第。東歸之日。求
遺藁。其季子蘧泣曰。兵火也。少得其文三十一首。賦若干
首。他處得詩若干首。敬俟增而後述。天復元年。(辛酉)滔叨閔
相之辟。旋使錢塘。與羅郎中隱遇。隱曰。咸通初。與先生定
交於蒲津秋賦之場。賦則五老化為流星。詩則漢武橫汾。
先生之作也。為試官嚴郎中下都之吟諷。秋場五十人之
降仰。今遺藁可叢。願為之序。既還。不及求增。謹以所得之
文賦詩牋檄。分為五卷。收淚搦管。為之前序。將寓正郎為
之後序。正郎負宇內之雄名。用釋泉臺之永恨。時天復二
年秋七月十日也。
送外甥翁襲明赴舉序
詩言簡。賦詞飾。不可以敘事。故若之行也送以序。襲明早
舉童子。舊儒因以小松為之目。襲明默而思。松之小者。干
霄之勢則尒。搆厦之用則否。推是言之。齠而一飛。不若冠
而十上。乃退碩乎業。果以詞學擅州里譽。洎中興之十年。
寒進亹亹於科第。襲明業東而跡不西。惜違親也。近吾姊
以他人之繼翔。念襲明之久蟠。悄焉如疾。吾得以與內外
之親輩流之善者。日激其行。旋振於府帥州牧。遂不得畱
於膝下。大哉吾唐之設科第也。實本於鄉舉里選。鄉舉里
選。莫不以忠孝先之。繇是諸侯之歲貢。其觶云。忠於國。孝
於家。內則閨門和。外則鄉黨附。今襲明孝於家也。閨門和
也。鄉黨附也。而移孝於忠。中興之第。吾慶有司之得人。非
慶襲明得也。矧詞學擅譽。前輩梗於公道。或一倍兩倍孫
宏之上。今輩利於公道。無再獻三獻卞和之泣。若其勉諸。
高堂之違。吾知不及荐閏。
龍伯國人讚
國人之釣也。一釣聯六鼇。而存者一鼇而已。其猶背蓬萊
方丈。嬉遊神仙。偉夫。設六者不餌。其如何哉。洪濤七其洲
渚。塵世幾其躁妄。則以古以今之君。皆秦漢也。推是言之。
斯人也。不謂無功於有國。故追以讚之曰。
磻溪之釣兮釣更殷周。龍伯之釣兮釣減嬴劉。腹濬背虛
兮一聯月鈎。巨骨駢器兮鴻膻謺羞。豈惟一時兮表奇東
海。抑乃萬祀兮垂祉中洲。
一品寫真讚
夫山嶽之隆。莫隆於嵩華。江海之大。莫大於溟渤。故天之
生聖賢於百千年也。乃禀其奇秀以為之氣色。包其浩蕩
以為之胸襟。落落汪汪。如龍如鳳。然後總兵符於掌握。懸
相印於腰間。煦育㣥生。扶持邦國。大矣哉。將如是。則命良
工。持筆之精。賫墨之妙。寫於儀貌。移於繒素。不可以不敘
不述。小從事滔。職忝文詞。齋戒而獻讚曰。
嵩華干天。氣貌斯然。溟渤紀地。胸襟靡異。謂如龍也至靈。
謂如鳳也嘉瑞。列素在壁。良工善移。一時丹雘。兩面風姿。
秋月寫彥回之質岸。寶山分叔則之表儀。松森峭壁。日映
咸池。聖君急麟閣之繪。明朝當詔旨之飛。索而觀之。
禱說
天有日月。民無一旦之薦。地有江山。歲有四時之禱。得非
彼之至明。烏兔無得而私焉。此之至大。神龍其或權焉。是
則尊有天下。無不日月其德。而億兆之心。咸急江山之禱。
夷齊輔周
列位於朝。無言於君。曰輔歟。抗跡於野。有言於君。非輔歟。
麟鳳龜龍。王者之嘉瑞。朝其庭乎。暮其沼乎。武王聖人也。
周公聖人也。召公賢人也。天下三分。以其二分。以火殷辛。
且致夷齊之扣馬。設使盡天下之三分。姑至殷辛之自火。
然若太伯之君吳。則百穀合穎於舜耕。九鼎同波乎禹珪。
仲尼之又盡善也。寧獨韶乎。既而異諸。則周之道。首陽之
餓乃諫死。作夷齊輔周。
吳楚二醫
吳人之疾不救。其屬善醫。憫其家。竭其術以治之。楚人之
疾救。其屬善醫。欲其家。逆其術以治之。君子痛二醫之行。
若乎治亂。比干知殷之不救而救之。仍藥之以九竅。李斯
目秦之救而不救之。卒鴆之二世。嗚呼。殷之亡也。疾之甚
矣。秦之亡也。醫之罪也。後之有國有家者。得不慎乎醫。
噫二篇
或謂聾者。曰師曠也。瞽者。曰離婁也。無不悖其辭之戲。或
謂魯儒。曰顏閔也。蜀儒。曰揚馬也。無不喜其辭之美。是何
彼以視聽之亡。而苟能自鑒。此以耳目之貌。而反不自知。
噫。
芝蘭草也。松桂木也。喻於君子而榮之。桀紂君也。李斯大
臣也。盜跖華冑也。喻於小人而恥之。則知蛇克銜珠而奚
蛇。龍苟醢身而匪龍。噫。
文柏述
仲尼之道。顏閔得之為四科。後人得之為顏閔。鳥獸得之
為麟鳳。草木得之為文彩。故廟之堂有文柏焉。頃為官於
國子者。刃一枝器。有司得而竄諸。噫。聖人之道。未嘗不缺
也。若天之西北。地之東南。日之昃。月之虧也。故聖人窮於
陳蔡宋衞。顏夭麟傷。皆有以也。設使不有陳蔡宋衛之事。
則何以象天地日月之盈虛乎。顏不夭。則何以感子之慟。
麟不傷。則何以明子之道。時君缺之也。斯柏也。不為其官
者刃而竄諸。則何以繩後之權者。(謂必權者是取之器也)故天以傾
西北而拱列宿。地以缺東南而朝百谷。日以昃而成早暮。
月以虧而見盈縮。子以陳蔡宋衛而示損。顏以慟而益彰。
麟以憂而示時君。斯柏也。以刃而後永。則知聖人之道不
缺。則不全於不朽也。
公孫甲松
公孫甲善畫松。漢武帝時。公卿皆求之。或旬或月或季。得
之如至寶。武帝暇顧東方朔曰。卿得甲之松乎。對曰。臣未
嘗得之。色沮帝怪。朔徐而進曰。臣見公孫甲之善畫松。舉
國舉朝之人奇之。狂然其所。棲鶴其形。吟風清韻。或森疎
澗底。或蓊鬱庭際。而過者罕不惑之目。臣痛其假能奪真。
故不求之。且丹青其筆。物至於是。枝葉其口。人胡以勝。臣
敢以陳之。昔妲已之假。奪比千之真。靳尚之假。奪屈原之
真。宰嚭之假。奪伍員之真。是三者。皆以至真之誠。卒不能
制其假。矧不逮者乎。武帝悄然改容。翼日。雪司馬史於既
刑。臺戾太子於不反。
唐城客夢
客有宿唐城之鄙。夢一神曰。吾幸以神神之道。獲司茲土
之休戚。饗其二仲之馨。今值子之有道。得以休焉。旦北而
徂山之曲。乃見蒼翠一林。其中則楮烟墨宇。椒瀝坎地。㣥
焉胙充。飛而不舉。入謁廟貌。乃夢中之見者也。或曰。不羞
不醪。不緡胡跡。(句)斯廟也。能倒錯倚伏。肹蠁生死。雖有道。
與不善一焉。客曰。果如是乎。思其夢。頗憤其神神之言。乃
詞以讓。其略曰。風雲其力。溪壑其心。福善禍淫。賈茲反覆。
其神神之道耶。前夕荐夢。其神蹙容投拜曰。微子。吾乃
不日為上帝譴矣。向者悉吾左右蔽為。不之察也。幸子之
教。咸得族而併之矣。客逢其里人。以廟詢。曰。近者淫祀而
罔應。故不祀。邱禱而無咎。且二仲之馨存焉。
巫比
巫比言妖孽之至於人。無不誠而懼。士言妖孽之至於國。
無不逆而怒。何哉。曰。巫能前知妖孽之至。不能卻明妖孽
之由。士能前知妖孽之至。乃能卻明妖孽之由。故異也。巫
言可禳。則設淫祀指虛應。故誠於可為。懼於所聞。士言可
禳。則殺妲已活比干。故逆於聞。怒於不可為。嗚呼。設直士
世用之如邪巫。鯁辭國納之如簧言。則有國有家者。何逮
乎患。
