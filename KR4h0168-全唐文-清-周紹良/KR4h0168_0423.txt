欽定全唐文卷四百二十三
于卲(一)
邵字相門。京兆萬年人。天寶末進士。授崇文館校書郎。累
遷兵部郎中。拜諫議大夫知制誥。再遷禮部侍郎。貞元初
除太子賓客。出為杭州刺史。以疾請告。貶衢州別駕。移江
州。卒年八十一。
玉版元記頌(并序)
草莽臣稽首獻頌曰。臣聞殊祥大報者。皇天無私。慎終追
遠者。祖考來格。皆上帝之所協德。豈蒸人之克預也。我皇
帝陛下建皇極。行大道。體元以煦覆。品物以陶運。執斗柄
而四序潛迴。張地維而八埏至靜。四十載矣。而天下大順。
巍巍乎其全功歟。元元皇帝。陛下之烈祖也。寶慈儉以垂
後昆。法清靜而示教文。歷千百祀。而陛下道存妙有。化洽
無為。動之太和。寂以元覽。非得一而正乎。陛下執大象。敷
元宗。聖祖儀刑於郡國。景命紛紜於圖史者。蓋百數矣。開
靈寶於分陝之郊。克復明號。形縞衣於降聖之閣。時庸展
親。探三華於丹墀之上。近而得也。想五利於滄波之外。遠
而治也。故朴略之初。三五以降。曾不敢以功階並也。今太
白山人李渾等。暫因形動。未假神游。初入緇帷之林。忽變
紫微之境。古祠之下。猶龍肅然。霽色雖澈於清霄。榮光自
分於白晝。元宮咫尺。仙衞徘徊。接霓裳以受辭。奉玉顏而
專對。光啟王室。宣昭祖孫。方籙實而未宏。緬逖聰而奚取。
由命京畿採訪使戶部侍郎兼御史中丞王鉷。發皇華而
載馳。望白雲之有處。瞻仰如在。真風宛同。歷五洞之杳冥。
尋一門之䆗窱。行前有會。感而遂通。石臺菡萏而特秀。玉
版熒煌而自祕。式傳無忽。祇受不差。天香氛氳。甘液浹洽。
陽烏抱戴而上燭。卿雲交映而前引。率皆科斗之文。時人
無能之者。陛下乃齋心服形。絕聖棄知。閒居於大庭之館。
游夢於華胥之國。而後攝外慮。嚴天思。捧元記而納宸極。
洞一時而覩萬物。其辭炳燿而有屬。其義綿延而自久。齊
聖壽於日月。恢國祚於宇宙。上以和天地。下以洽神人。臣
不知其天之為大也如此。遂下明詔。臨百官。荷億載之殊
慶。追六聖之遺諡。既撰日以嚴配。親大祫於閟宮。鳴鸞以
和。清蹕在聽。臣又以開闢之後。無以尚之。於是文武百辟。
蠻夷君長。洎黃緇老幼。各有等威。雲趨玉闕而請曰。陛下
奉天之昭錫。承祖之大命。百王無以徵其符。千載不復遇
斯瑞。崇累朝之德。孝之大者。掩至尊之美。謙莫甚乎。既而
天聽未迴。睿獎猶邈。臣下罔知寢處。黎人咸造勿褻。而言
曰。天其或者以天下之物。無可以稱陛下之德。故纘戎徽
號。因聖祖以發明。令陛下不得不名之。固非一時之所強
名也。書曰。不臧厥臧。人罔攸勸。願陛下臧而勸之。抑讓之
至於三。方霈然曰。俞哉。斯亦天之所俾也。遂命稽皇典。序
國儀。韶濩作。貂蟬進。纂鴻猷而尊冊之。明大訓而奉行之。
雷雨作解。小大以正。四靈在郊藪以待命。三光出[:#AS-8479:⿰足⿸厂墨]次而
延澤。豈祇㣥臣之私乎。率土之私乎。臣生沐淳風。欽承寶
化。百揆時敘。空聞賡載之歌。三階底平。久著登風之頌。伏
以神功丕應。潤澤生靈。挹超代之範圍。與下人之陰隲。方
軼於周王游玉。黃帝迎年。豈與夫河東壽宮。棫陽薦磬而
已哉。仲尼以舜禹之事。邱不得預。議者以方今之盛。臣實
預焉。庶效采詩之典。曾何萬分之一。伏獻頌曰。
巖巖太白。列仙是宅。八會真歌。三清羽客。幽陰肅爽。處處
靈跡。皇唐上祖。天人元君。揮斥六合。時乘五雲。貽厥景命。
昭我聖勳。神靈宣功。華芝獻壽。薦錫元記。光資妙有。玉字
天長。石臺地久。億載新兆。千齡古書。字形科斗。臺狀芙蕖。
神力莫測。象帝之初。烈烈遺諡。清廟崇之。明明徽號。我后
尊之。天授玉記。惟皇之楨。微臣薦頌。游聖難名。
降誕頌(并序)
皇唐八葉之中興。提天綱。披寶圖。臨八紘。俯萬物。垂鴻儲
休。粵十有七年。元冬陽月。旬外三日。天子居北堂左个。受
厥初之慶。自予弼臣。百官丞令。咸歸休澣。則歌康衢。樂壽
域者。具百姓之歡心。有司諫掌綸之臣。當右掖分宵之直。
望閶闔。沐薰風。齋心以虔。稽首獻頌。其詞曰。
甲觀畫堂。繞樞神光。十月良日。降生我皇。焜殊祥兮。纘武
繼文。時惟聖勳。格苗戡黎。為天下君。望如雲兮。蒼蒼海隅。
達我天衢。七戎蠢狄。西殲北徂。外無虞兮。白翟遐通。嘉禾
薦豐。兩樹連理。五雲飛空。歸大同兮。金闕峩峩。清晨伊何。
萬國筐篚。千門詠歌。歆太和兮。舜膳以甘。堯尊以酣。誕彌
之朔。旬而有三。湛恩覃兮。南山于前。北辰于天。臣某獻壽。
維億萬年。象帝先兮。
唐劍南東川節度使鮮于公經武頌
皇唐八葉。伐叛取亂。再寧區夏。四海絕橫流。九州無匪人。
制要荒以從述職。分周召以相夾輔。有多士為內理。有方
鎮為外攘。垂衣裳而御極。惟十有三祀矣。大劍之南。自秦
惠疏疆。是一都之會。南蠻西戎。舊為敵國。伺我休戚。為爾
進退。國家之有天下也。或懷柔羈縻。與之連和。或掩義背
德。與之交鋒。尋盟問罪。不無事矣。當天寶中。河隴之外。却
地千里。赤山青海。不敢飲牧。絕漠無跡。我嘗有之。屬燕薊
猾亂。毒痡生人。㣥盜乘時舋。彼戎復舊怨。是以綠林逋藪。
白晝殘人。池隍鞠為茂草。邑里化為煨燼。墜瓦萬聚。頹垣
一平。大歷三年夏六月。分命漁陽伯鮮于公。擁旄仗鉞。總
統東川八州之地。自閫之外。帝俞欽哉。公才包五行。體合
四氣。揮若神劍。扣如鴻鍾。其始也凜之以威。其漸也濟之
以恩。作之君師。為之父母。由是遠者來。來者安也。於是驅
豺狼之所嘷。翦荊之所蔽。一之歲二之歲。葺郡邑正疆理
而樹牙幢。三之歲四之歲。闢田疇闐帑藏而耀軍實。五之
歲而甲兵大振。六之歲而勇可賈餘。七之歲而人有聚訓
有常矣。無暴可禁。所謂保大定功。有財斯豐。所謂安人和
眾。兼之者不戰而勝。兵將戢乎畿內。諸侯始有賴。而捍戎
於邠隴矣。則知漁陽公外陳藩屏而助威武。於鑠哉。其為
人臣之式歟。方今龍安屬邑。久為重門待暴之地。壤連
西山。分我天限。有閒道可以招戎偵。有絕險可以資敵國。
頻年發中軍之倅。為之鎮守。今秋自元戎十乘。以先啟行。
白露始降。秋草方實。筋角勁而膂力既堅。樵蘇積而糗糧
斯峙。如熊羆曰千夫長。如貔虎曰百夫特。前茅後勁。不戮
一人。君子曰。軍政不戒而備矣。以此料敵。兵必勝。戰必剋。
我武惟揚。休有烈光。福履所將。壽考無疆。其猷克壯。而佐
堯翊湯。不其盛歟。公名晉。字叔明。漁陽縣人也。其先殷人。
箕子處其地。世有君長。北方之強歟。至西漢有京兆尹褒
惠。東漢虎牙將軍輔。散遷伊洛相衞之間。垂裕後昆。繼世
流慶。粵有高祖父康紹。後牧于閬。解印寓於新政縣。洎曾
王父與王父。因家焉。衣冠來裔。松檟斯茂。實膏腴而止斯
樂土。正版圖而終移關內。今復為長安人也。公先兄仲通。
擢桂枝。綰黃綬。不十年而權生殺於梁益之地。入為京兆
尹。公自孝廉專經高第。再參環衞。累拜棘司。四遷柱史。連
擢華省。宰洛邑時號神明。牧商於人歌父母。有詔加金商
均房等州觀察使處置使。又入為京兆尹。歷左右宮相。出
牧臨卭。兼御史中丞。充卭南招討都團練使。由中司復加
節制焉。尋遷御史大夫。朝廷以為今之二難。時也卓絕。載
形詔旨。談者榮之。方將登金鋪。調玉鼎。徼蒼生之福。豈懾
殊俗。收係虜。從衞霍之事乎。邵忝嘉賓之末。猥厠諸侯之
選。拜賜之辱。奉以周旋。頌聲不作。無以報德。發彼馨香。存
乎琬玉。匪報也。永以為好。遂作頌曰。
金火閒秀。實生有德。風雲所感。以佐王國。龍韜豹略。天資
默識。敦詩說禮。行有餘力。忠於事君。立名底績。鴻鵠斯舉。
驊騮登跡。風雨如晦。我心匪易。三川震蕩。萬里沙磧。宗社
既安。君臣正焉。乃睠西顧。實為東川。東川伊何。人其播遷。
邑有遺骼。家無舊阡。爰命虎臣。仗茲犀節。上天下地。惟爾
之發。拉彼㣥逋。輯我遊闕。躬之先之。不日不月。七載勤勸。
三軍克振。龍安之役。伐原示信。么戎宣驕。則我觀舋。玉帳
潛機。金鉦俟進。漢思營平。先零之功。班壯車騎。燕然以封。
軍之所樂。吾之所從。門生獻頌。豈二子之所疇庸哉。
中書門下請上尊號第一表
臣炎等言。臣聞自古帝王。配天受命。必建徽號。傳之無窮。
號者功之表也。三五以降。皆約所著之功。以彰厥德。則犧
農軒頊之號。或質勝文而文勝質。悉以一時盛烈而崇號
焉。伏惟皇帝陛下纘戎立極。紹庭應運。居域中之大。為天
下之君。聖敬日躋。孝理時乂。放珍禽奇獸。為異方遠物。略
嘉禾美瑞。俾良史不書。洪惟成湯一德。率先老氏三寶。舞
干是務。和戎是利。惟賢是登。惟惡是去。雖夏后卑宮菲食。
漢文帷囊弋綈。與我比崇。彼實慙德。今陵園永閟。升祔云
畢。孝思罔極。達於神明。克禋克祀。卜時撰吉。載命元子。光
啟儲君。禮無不備。道無不洽。而鴻名未揚。典故猶缺。將何
以告清廟。謁聖祖。對越神祇。昭格上下。伏乞許臣等上尊
號以備大禮。有以答乾坤之貺。有以符億兆之歡。臣等才
非啟沃。職參近侍。遠愧賡歌。空懷赤實。不勝懇願屏營之
至。謹奉表陳請以聞。
第二表
臣炎等言。伏以表鴻勳。尊明號。百王之宏典。八聖之嗣烈。
則可祖述古訓。憲章前範。上以明帝王無私于已。下以表
臣子行古之道。所以詢於公卿。稽彼典常。冒昧為請。期於
必從。奉詔還答。未蒙聽允。阻臣子之協同。彰聖人之謙甚。
當此反側。得為安乎。臣炎等誠惶誠廹頓首頓首。臣聞上
覆有名曰天。下載有名曰地。天地尚著於名位。而陛下父
母天地。端居大寶。獨無名乎。臣等固知其不可謂此。况踰
年作制。履端於始。啟迪乾運。祇膺天秩。此皆宗社廼睠。元
元式瞻。其當至公。不在謙已。伏惟陛下首在藩邸。親總六
軍。屬彼昆夷。乘我閒釁。犯我都鄙。扈鑾輿以東幸。奮貔武
以旋師。一呼而上將雲奔。傳檄而遠蕃[:#AS-8F62:⿱鹿君]至。朝廷以正。華
夏以寧。旋表元良。迨茲臨御。顧命之後。畏天之威。躬履節
用。勤於宵旰。大孝感於神明。茂功由乎發號。友愛日至。觀
行不忘。顧升平以儉致。將徠遠以德服。風雨時若。妖氛不
動。夫然則俗可追於大庭。人可納於壽域。而欲忽鴻名。觖
人望。固以自約。其可得乎。臣等才謝將明。力慙匡輔。欣逢
至道。竊荷寵光。願回天私。獲罪丹悃。無任懇迫屏營之至。
謹奉表陳請以聞。
第三表
臣炎等言。臣等考古訓。酌㣥言。建大中之道。陳徽號之請。
累表上聞。皆抑而未許。跼天悚迫。屏營失圖。臣固以此請
者。方欲協萬國之歡。繫一人之本。蓋非私於主而專於已。
實以荷大賚。法上元。遵王之路也。伏惟皇帝陛下以唐堯
四德。光宅天下。以周文直行。陟降庭止。應乾立極。迨乎逾
年。又奉今月甲寅詔。將有事於郊廟。越翼日乙卯。復下有
司。命元子以主器。薦珪置幣。尊祖配嚴。屬車將邁。明號未
布。瞻望霄極。遐哉邈乎。至乃陳一王之儀。合百神之禮。祝
告史載。則謂之何。臣又聞之。守文纘服。繼序不忘。遵奉遺
烈。必思其復。惟高祖象雲雷以起經綸。惟太宗造區夏以
創大業。惟元宗倚孤劍以攘臂。惟肅宗振一旅而討逆。惟
代宗總天兵以佐命。皆拯生人之崩角。安國家之綴旒。德
澤洽於上蒼。功業冠於邃古。而皆順人心以敬天命。享大
名而騰茂實。况陛下居雍邸。將天下。奔西戎。約北狄。此所
以彰武功也。其在望苑。則問安視膳。春誦夏弦。尊師以廣
其聰明。敬老以全其羽翼。此所以懿文德也。及受顧命。反
居諒闇。勺飲不入。杖而後起。同軌不踰於七月。升祔永終
於九虞。此所以昭大孝也。克勤於邦。日親萬務。克儉於用。
化行四海。珍禽奇獸。不育於國。沉珠捐金。不受於人。此所
以返太素也。有一於此。則可以發揮鴻休。光啟尊號。豈可
尚懷謙損。莫顧與能。九廟之靈。儼思虔告。百辟之望。終期
必從。陛下必欲固拒㣥心。輕此盛典。則祖宗之前號。盡為
虛美。陛下安得而墮之。臣愚故知其不可也。臣等待罪掖
垣。屢陳愚欵。儻未迴天睠。將萬請以之。無任大願慺慺之
至。謹奉表昧死以聞。
第四表
臣仰稽舊章。虔上尊號。懇誠三瀝。中旨未回。朝野惶然。罔
知攸措。臣等誠惶誠恐頓首頓首。臣聞帝王御極。作人司
牧。德盛者爰加顯號。功高者必建鴻名。是用叶天地之符。
塞神祇之望。榮非為已。義實徇公。爰在累聖。必從眾欲。陛
下踐寶祚。握瑤圖。懸日月而照九圍。鼓雷霆而清八極。故
得吳蜀電滅。齊蔡砥平。攄祖宗之宿憤。救黎元於焚溺。今
日者。威加四海。澤浸八荒。文軌罔不同。華夷罔不服。政刑
罔不舉。符瑞罔不臻。闢再造之宏規。致中興之昌運。而大
典猶鬱。徽號未崇。何以副萬國之心。何以答三靈之貺。臣
等謬居樞近。累黷宸嚴。望九重之俯從。為千載之榮遇。雖
則祈天之奏。伏蒲而未感。所冀回日之誠。傾藿而必遂。臣
等不勝懇欵屏營之至。
請冊皇太子表
臣聞立天下之本。故受之以震。明兩承統。慶元有光。期萬
國以貞。而一人有慶也。伏惟皇帝陛下受天明命。尊祖嚴
配。聖謨廣運。禮秩咸若。六親承式而理。六合不論而定。伏
以儲宮未立。人望猶勤。奉天順人。事不可曠。夙聞宣王天
資孝敬。訓稟詩禮。可以奉宗祧之重。可以當匕鬯之主。朝
三命宰。則以安親。前師後傅。則以齒冑。伏乞以時冊命。報
慶天人。然後啟承華以論道。起博望而養德。天下幸甚。天
下幸甚。臣等參跡樞密。倍萬恒情。謹奉表陳請以聞。
第二表
臣等言。今月十六日。敢以古義請建皇儲。伏奉恩命。未垂
允答。受命兢悚。怳然失圖。臣等惶恐頓首。臣聞皇王之理。
必先體統。而後正百度以臨四方。修人紀以符天道。則居
震守器。重離繼明。是先代行於天下也。况尊宗廟而奉君
親乎。此而不先。孰可先者。陛下尚執謙德。方勤庶政。略至
公之務。慎翼子之私。是以小嫌而廢前訓。今臣等不敢以
歷代為據。且以國朝以來言之。有若高祖義寧二年五月
即位。六月立建成為皇太子。太宗武德九年八月即位。十
月立中山王為皇太子。高宗貞觀二十三年六月即位。七
月立陳王為皇太子。則祖宗垂範。如示諸掌。今抑而不立。
豈塞天下之望。伏聞宣王以子則嫡。以家則孝。天姿玉裕。
雅性沖深。足以奉粢盛之重。視朝夕之膳。然則行一物而
三善皆得者。建儲之謂也。臣等不勝大願懇請之至。
中書門下請聽政表
臣某言。臣及文武百寮上乞奉遵遺詔。俯垂聽政。迨於再
三。尚阻㣥請。所天未覆。何地自容。伏自焦惶。罔知攸處。臣
以因心之感。是陛下私戚。顧命之重。是先帝至公。未有因
私戚而忘至公。居大寶而懷小節者也。且漢文昔王之賢
者。豈欲垂訓作則。自虧其道。而後嗣忘其孝思。蓋所以垂
時制禮。從權體國。千載不易。直道而行。曾參閔損。俯就者
家也。周康漢景。仰就者國也。安以一家之行。而隳萬國之
務乎。今陛下禮以自拘。(闕一字)為全孝。臣謂從而觀志。存其
中則明。遺制不可徇禮而忽。萬務不可一日而曠。臣又聞
之。子事父以無違。臣事君以替否。臣陪陛下。霑承末命。臣
言未感。甘受不忠。陛下固辭。豈得稱孝。特乞受憑几之顧
託。損蓼莪之哀思。以時闡皇綱。創帝範。副人之所望。悅億
兆之心。寧止宗社焉依。實將教(闕一字)速及。披肝屢啟。冀獲
哀從。無任崩迫彷徨之至。
第二表
臣等欽承顧命。遵守舊章。冒陳至理。上喧霄極。冀迴三舍
以幸萬方。而呼天未聞。觸地無厝。庶僚何恃而不恐。率土
何仰而不憂。至如仙駕在天。元猷未遠。窮崩之慕。臣子之
極同。况陛下新離供養。纏哀風樹。誠不宜屢黷嚴纊。仰傷
聖心。臣等備位台衡。與國休戚。所顧者小節。所全者大體。
是用頻煩干奏。隕越為期。臣某中謝。竊以三漢成規。備乎
典冊。六宗遺範。列在史官。歷㣥聖無以易其儀。貫百王無
以更斯制。則知聖人達節而俯就。王者屈已以徇時。故周
發誓師。當未葬之日。康王作誥。繼憑几之辰。夫大孝在於
述先。執禮懲乎廢命。所以伯魚止慟。稟趨庭之規。孝景抑
情。循易月之制。弛張期乎得中。壓降在於適時。今中夏雖
寧。而外郊猶警。幸屬千年嗣聖。九有惟新。顧循問䜿之初。
迨今宅憂之日。已交朏魄。不決外虞。普天率土。任重事殷。
一日暫曠。萬務所擁。况翌日之詔。手澤猶存。敢忘導揚。以
塞恩顧。且小大之理。須稟聖規。聽斷之期。已違先旨。庶政
㣥情。惟上帝之降命。屬陛下以黎元。宜以闡皇綱。創帝範。
副靈祇之望。悅兆庶之心。焉得極蓼莪之哀。忽宗社之重。
伏惟陛下仰思無改之道。俯戒在茅之責。抑損至情。覽決
庶務。存萬代之固。遺一介之善。率繇大道。克允至公。天下
幸甚。天下幸甚。
第三表
臣某言。稱情立制。禮經美人道之文。屈已從宜。前史稱我
王之孝。故魏文腷臆以莅事。晉襄縗絰而從師。誠有由然。
非不懷也。伏惟皇帝陛下屬當聖業。纏思遺弓。至性出於
自然。孝情稟於天質。雖考妣之慟。被於含齒。而皇王之道。
寧有常心。天下之志宜通。太陽之照難闕。况百度惟始。萬
目未張。遂呌帝閽。期抑舜慕。雖封章累至。而閶闔不開。九
服失圖。㣥司沮色。豈悟至誠不昧。有感必通。今日中使某
至。伏蒙昭迴天鑒。允納窮欵。皇風廣被。神詔沛然。觀象於
天。同伏羲之始畫。奉先思孝。狹武丁之不言。厭極愛於祖
宗。體乾行之覆育。周漢所以繼理政術。魏晉由是經綸理
道。實足垂風萬古。作範百王。豁億兆惶惑之心。示人祗聞
奏之路。百穀荷膏雨之澤。㣥生覩天地之初。以悲以歡。載
號載懼。
勸釋服聽政表
臣某等言。再奉恩敕。聖心永慕。未忍割哀。過大祥則素衣
練冠。銜恤聽政。當外除則降從禫服。以終喪紀者。㣥臣等
重於荒迫之中。頻奉不忍之詔。精魂飛越。兢惶失圖。臣某
等中謝。伏惟皇帝陛下孝心自天。孝道逾禮。宅憂之日。痛
感人神。顧命之文。興言不忍。微臣等前後五表。昧死上陳。
雖皇恩抑從。而猶至十日。自鼎湖升馭。俯及祥除。其閒惟
見㣥臣禮展哀感。又伏聞杖不能起。哭不絕聲。常膳頓減。
至於一溢。以王者之尊。過子臯之毀。然臣等伏以三年之
喪。古稱云達禮者。前王之舊制也。三日而聽政。二十七日
而釋服者。先王之遺令也。今陛下不勝罔極之痛。欲遂因
心之哀。遠追前古之禮。近廢無違之義。愚臣荒塞。莫知死
所。且梓宮未遷於陵隧。聖慮方切於哀號。雖釋服臨朝。慰
撫臣子。猶恐天顏慘戚。率土不安。㣥臣未通。庶事皆闕。方
今以練冠為易月之服。禫制終諒闇之喪。㣥臣進見。莫勝
憂戚。又安敢議及時政。下延兆庶者哉。遐邇幽明。同知不
可。伏乞聖情深思園陵興作之務。仰順先聖殷憂之說。上
尊祖宗傳襲之典。請釋服之注。俯從有司。銜哀永懷。豈有
時日。萬人之命。懸在聖躬。今臣等昧死。請不奉詔。上冒宸
嚴。心魂兢悸。言辭失序。無任憂國切迫之至。
第二表
臣等至哀至切。昧死上表。乞奉遺詔。順時釋服。日月有期。
而精誠未達。率土臣子。未知所從。况在朝行。伏待斧鑕。臣
等伏以昔漢文帝初制易月之禮。以為帝王者不可因喪
而廢政。若君上重服。則率土何心。爰建此儀。以垂後葉。自
爾至今。殆千載矣。豈無哲王。皆所尊奉。聖朝奄有四海。撫
寧萬邦。重光睿圖。孝理天下。臣不敢備引前古。以煩聖聽。
乞略陳元宗先帝即位故事。耆老當日所見聞者。皆以日
易月。依禮外除。有司繼存。儀注尚在。臣敢罔冒。伏受嚴刑。
且先王制禮。禫服止於兩月。為日正當兩日。今詔旨降從
禫服以終喪。臣雖固陋。不達禮本。今服禫三載。實所未聞。
况君者天也。豈有天意慘愴。萬物得遂其性。父懷隱痛。赤
子得安其心哉。陛下若固違㣥言。未奉遺詔。非惟臣子哀
懼。實恐蠻貊不安。非陽和發生之道。聖人順物之義。愚臣
等心之所切。抵冒國章。形神悚越。文理繁穢。頻黷旒扆。庶
感天心。雖死之日。將無所恨。無任惶悚之至。
第三表
臣某等言。伏聞事有至公。不敢避責。確守臣職。不敢逃刑。
天心未從。有死無二。臣伏以大行皇帝憑几顧命。俾二十
七日而釋服者。蓋以天下事重。軫慮于懷。陛下至孝純深。
必多損毀。竊思因創巨之痛。忘艱難之業。累聖鴻緒。萬邦
赤子。或一事不得其所。豈非重服傷生之患哉。所以當大
漸之辰。託殷憂之命。蓋緣社稷之遠計。須抑陛下之至情。
遺旨若此。猶未甚割哀。况無制命。則如何上請。且攢宮尚
臨於前殿。陵寢方興於復土。朝野縞素。殆將三旬。雖聽政
俯在於天心。而庶務未親其萬一。今又禫服終制。普告四
方。典章文物。何所設施。且西戎北狄。頃歲未賓。凉秋氣高。
每伺邊隙。今若聞國有大故。喪又未除。姦謀或生。事則非
遠。雖皇威遐振。應時掃除。然思患之道。必戒不虞。善師不
陣。蓋在此也。今陛下若御常服。決大事。不逾月之內。天聲
被於八極。凡厥夷貊。聳聽皇猷。自然大者畏威。小者懷德。
稽顙率賦。疆埸無虞。告成之功。上薦於帝。則先皇帝之遺
旨行矣。天子之大孝備矣。㣥下之所願遂矣。萬國之兆庶
安矣。陛下不思此事之利害。忍違臣子之誠心。此臣等所
以兢惶無措。哀迫失圖。叩心三請。上冒天憲。死而利國。臣
不敢辭。臣之丹心。天地明察。無任兢迫之至。
