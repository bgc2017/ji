欽定全唐文卷十三
高宗(三)
授武士彠等子孫官詔
西漢元勳。縟禮崇於末嗣。東京列將。茂賞覃於後昆。繼絕
興亡。同歸一貫。皇家受命蒼旻。肇膺元籙。恢張宇宙。蕩一
寰區。御乾立極之圖。諒資天啟。撥亂經邦之略。實賴人謀。
締想初基。有足言者。或委質唐郊。首參一旅。勤著荊棘。勞
宣草創。或策名代邸。先騁六飛。誠備艱虞。志踰金石。咸以
攀鱗上漢。捧日登山。氣叶風雲。情均魚水。其太原元從西
府舊僚。今親詳覽。具為等級。贈司徒并州都督忠孝公士
彠贈司空淮安郡王神通贈開府儀同三司并州都督夔
國公劉宏基贈并州都督渝國公劉政會贈開府儀同三
司并州都督莒國公唐儉贈左衞大將軍特進譙國公竇
琮贈荊州都督邳國公長孫順德贈護國大將軍涼州都
督竇國公史大柰贈幽州都督濮國公龐卿惲贈左武衞
大將軍潭州都督巢國公錢九隴贈華州刺史霍國公柴
紹贈潭州都督羅國公張平高贈相州刺史工部尚書河
東郡公裴寂贈洪州都督樂安郡公李思行贈洪州都督
廬陵郡公秦行師贈代州都督真定郡公許緒贈涼州都
督江夏郡公李高遷贈齊州刺史劉義節贈太尉申國公
士廉贈司空蔣國公通贈太尉并州都督梁國公元齡贈
司空蔡國公如晦贈司徒并州都督鄂國公敬德贈輔國
大將軍揚州都督襃國公段志元贈驃騎大將軍益州都
督宿國公程知節贈徐州刺史胡國公秦叔寶贈左衞大
將軍涼州都督郢國公宇文士及贈左驍衞大將軍荊州
都督郯國公張公謹贈荊州都督懷寧縣公杜公綽贈荊
州都督東萊郡公公孫武達贈荊州都督遂安郡公李安
遠贈代州都督同安郡公鄭仁泰贈荊州都督漢東郡公
李孟嘗贈幽州都督歷陽縣公獨孤彥雲故始州刺史襄
武郡公劉師立等。並立為第一等功臣。其家見在朝無五
品巳上官者。子孫及曾孫擢一人授五品官。若先有四品
五品官者。加授子孫第一人兩階。若三品巳上。加爵三等。
其第二等功臣見在朝無五品巳上官者。子孫及曾孫擢
一人授從六品巳上官。若先有五品巳上官加一階。六品
官者加兩階。三品巳上官者加爵一等。
勅建明堂詔
首出萬物。實顯崇高之位。曾覽八紘。無違嚮明之道。合宮
聽朔。闡皇軒之茂範。靈符通神。敷帝勛之景化。殷人陽館。
青珪備禮。姬氏元堂。彤璋合獻。雖運殊驪翰。時變質文。至
於立大中。建皇極。軌物施教。其歸一揆。暨乎西京創歷。駁
政逾繁。東漢開基。舊章猶闕。考圖汶上。僅存公玉之儀。度
室圭躔。纔紀中元之制。三方鼎據。祚傾於金馬。五胡塵起。
道喪於蒼鵝。自此相仍。時經板蕩。遂使陟配之典。久淪於
[:#AS-92F9:⿰帛⿱丿糸]載。端扆之化。允屬於隆平。朕恭膺寶命。肅奉瑤圖。昧旦
求衣。仄景忘食。賴上元垂祐。宗社降靈。幽明宅心。中外禔
福。封金岱嶺。昭累聖之鴻勳。勒石九都。成文考之先志。功
標偃革。時會委裘。固可以作化明臺。顯庸太室。備機之歷。
既表於嘉名。布政之宮。式崇於美制。是用求中測景。取則
陰陽。考廣袤於裁圭。定卑高於置槷。傍羅八柱。周建四墉。
架序儀天。䟽基象地。窗闥齊布。應路並興。導辟水以環階。
應旋衡而結極。重阿複道。用循測管之模。上圓下方。仍準
分蓍之數。木工不琢。土事無文。豐約折衷。經始勿亟。勾芒
序。入春圃而司儀。蓐收戒時。下秋園而奉職。事符神造。
鉤繩之用畢陳。義叶子來。釁落之期非遠。將以肅禋清祀。
展殷薦於皇靈。施號法宮。暢休聲於太帝。百神執贄。咸尊
孝饗之風。萬國來庭。共覩太平之政。闕文斯備。大禮聿修。
制作之規。可依別勅。宜頒示天下。永垂來葉。
定明堂規制詔
合宮聽朔。闡皇軒之茂範。靈府通和。敷帝勛之景化。殷人
陽館。青珪備禮。姬氏元堂。彤璋合獻。雖運殊驪翰。時變質
文。至于立天中。建皇極。軌物施教。其歸一揆。考圖汶上。僅
存公玉之儀。度室圭躔。才紀中元之制。屬炎精墜駕。璿宮
毀籥。四海淪於沸鼎。九土陷於塗原。高祖大武皇帝仗鉞
唐郊。收鈐雍野。納祥符於蒼水。受靈命於丕山。飛沈泳沫。
動植游源。太宗文皇帝盟津光誓。協降火而登壇。豐谷斷
蛇。應屯雲而鞠旅。封金岱嶺。昭累聖之鴻勳。勒石九都。成
文考之先志。固可以作化明堂。顯庸太室。傍羅八柱。周建
四門。木工不琢。土事無文。豐約折衷。經始勿亟。闕文斯備。
大禮聿修。其明堂院。每面三百六十步。當中置堂。按周易。
乾之策二百一十有六。坤之策一百四十有四。總成三百
六十。故方三百六十步。當中置堂。處二儀之中。定三才之
本。構茲一宇。臨此萬方。自降院每面三門。同為一宇。徘徊
五閒。按尚書。一朞有四時。故四面各一所開門。每時有三
月。故每一所開三門。一朞十有二月。故周迴總十二門。所
以面別一門。應茲四序。既一時而統三月。故於一舍而置
三門。又周易。三為陽數。二為陰數。合而為五。所以每門舍
五閒院。四隅各置重樓。其四墉各依本方色。按淮南子。地
有四維。故四樓。又按月令。水火金木土。五方各異色。故其
墻各依本方之色。基八面。象八方。按周禮。黃琮禮地。鄭元
注。琮者八方之玉。以象地形。故以祀地。則知地形八方。又
按漢書。武帝立八觚壇以祀地。祭地之壇形象地。故今為
八方之基。以象地形。基高一丈二尺。徑二百八十尺。按漢
書。陽為六律。陰為六呂。陽與陰合。故高一丈二尺。又按周
易。三為陽數。八為陰數。三八相乘得二百四十丈。按漢書。
九會之數有四十。合為二百八十。所以基徑二百八十尺。
故以交通天地之和。錯綜陰陽之數。以明陽不獨運。資陰
和以助成。陰不孤行。待陽唱而方應。陰陽兩順。天地咸亨。
則百寶斯興。九疇攸序。基每面三階。周迴十二階。每階為
二十五級。按漢書。天有三階。故每面三階。地有十二辰。故
周迴十二階。又按文子。從凡至聖。有二十五等。故每階二
十五級。所以應符星而設階。法台耀以䟽陛。上擬霄漢之
儀。下則地辰之數。又列茲重級。用準聖凡。象皇極之高居。
俯庶類而臨耀。基之上為一堂。其宇上圓。按道德經。天得
一以清。地得一以寧。侯王得一以為天下貞。又曰。道生一。
一生二。二生三。三生萬物。又按漢書。太極元氣。函三為一。
又曰。天子以四海為家。故置一堂。以象元氣。并取四海為
家之義。又按周禮。蒼璧禮天。鄭元注。璧圓以象天。故為宇
上圓。堂每面九閒。各廣一丈九尺。按尚書。地有九州。故立
九閒。又按周易。陰數十。故閒別一丈九尺。所以規模厚地。
準則陰陽。法二氣以通基。置九州於一宇。堂周迴十二門。
每門高一丈七尺。闊一丈三尺。按禮記。一歲有十二月。所
以置十二門。又按周易。陰數十。陽數七。故高一丈七尺。又
曰。陽數五。陰數八。故闊一丈三尺。所以調茲玉燭。應彼金
輝。叶二氣以循環。逐四序而迎節。堂周迴二十四窗。高一
丈三尺。闊一丈一尺。二十三櫺。二十四明。按史記。天有二
十四氣。故置二十四窗。又按書。一年十二月。並象閏。故高
一丈三尺。又按周易。天數一。地數十。故闊一丈一尺。又天
數九。地數十。并四時。成二十三。故二十三櫺。又按周易。八
純卦之本體。合二十四爻。故有二十四明。列牖䟽。象風候
氣。遠周天地之數。曲準陰陽之和。堂心八柱。各長五十五
尺。按河圖。八柱承天。故置八柱。又按周易。大衍之數五十
有五。故長五十五尺。聳茲八柱。承彼九閒。數該大衍之規。
形符立極之制。且柱為陰數。天實陽元。柱以陰氣上昇。天
以陽和下降。固陰陽之交泰。乃天地之相承。堂心之外。置
四柱為四輔。按漢書。天有四輔星。故置四柱。以象四星。內
以八柱承天。外象四輔明化。上交下泰。表裏相成。叶台耀
以分輝。契編珠而拱極。八柱四輔外。第一重二十柱。按周
易。天數五。地數十。並五行之數。合而為二十。故置二十柱。
體二儀而立數。叶五位以裁規。式符立極之功。允應剛柔
之道。八柱四輔外。第二重二十八柱。按史記。天有二十八
宿。故有二十八柱。所以仰則乾圖。上符景宿。考編珠而紀
度。觀列宿以迎時。八柱四輔外。第三重三十二柱。按漢書。
有八節八政八風八音。四八三十二柱。調風御節。萬物資
以化成。布政流音。九區仰而貽則。外面周迴三十六柱。按
漢書。一朞三十六旬。故法之以置三十六柱。所以象歲時
而致用。順寒暑以通微。璿璣之度無愆。玉歷之期永契。八
柱之外。修短總有三等。按周易。天地人為三才。故置柱長
短三等。所以擬三才以定位。高下相形。體萬物以資生。長
短兼運。八柱之外。都合一百二十柱。按禮記。天子置三公
九卿二十七大夫八十一元士。合為一百二十。是以置一
百二十柱。分職設官。翊化資於多士。開物成務。搆廈藉於
㣥材。其上檻周迴二百四柱。按周易。坤之策一百四十有
四。又漢書。九會之數有六十。故置二百四柱。所以採坤策
之元妙。法甲乙之精微。環迴契辰象之規。結搆準陰陽之
數。又基以象地。故叶策於坤元。柱各依方。復規模於甲子。
重楣二百一十六條。按周易。乾之策二百一十有六。故置
二百一十六條。所以規模易象。擬法乾元。應大衍之深元。
叶神策之至數。大小節及栱總六千三百四十五。按漢書。
會月之數六千三百四十五。故置六千三百四十五枚。所
以遠採三統之文。傍符會月之數。契金儀而調節。偶璇歷
以和時。重幹四百八十九枚。按漢書。章月二百三十五。閏
月周迴二百五十四。總成四百八十九。故置四百八十九
枚。所以法履端之奧義。象舉正之芳猷。規模歷象。發明章
閏。下枊七十二枚。按易緯。有七十二。故置七十二枚。所
以式模芳節。取規貞。契至和於昌歷。偶神數於休期。上
枊八十四枚。按漢書。九會之數有七十八。又按莊子。六合
之外。聖人存而不論。司馬彪注。天地四方為六合。總成八
十四。故置八十四枚。所以模範二儀。包羅六合。準會陰陽
之數。周通氣之源。枅六十枚。按漢書。推太歲之法有六
十。故置六十枚。所以兼該歷數。包括陰陽。採甲乙之精微。
窮辰子之元奧。連栱三百六十枚。按周易。當朞之日三百
有六十。故置三百六十枚。所以叶周天之度。準當朞之日。
順平分而成歲。應晷運以循環。小梁六十枚。按漢書。有六
十甲子。故置六十枚。構此虹梁。遐規鳳歷。傍竦四宇之製。
遙符六甲之源。㯠二百二十八枚。按漢書。章中二百二十
八。故置二百二十八枚。所以應長歷之規。象中月之度。廣
綜陰陽之數。傍通寒暑之和。方衡一十五重。按尚書。五行
生數一十有五。故置十五重。結棟分閒。法五行而演祕。䟽
楹疊構。叶生數以成規。南北大梁二根。按周易。太極生兩
儀。故置二大梁。軌範乾坤。模擬天地。象元黃之合德。表覆
載以生成。陽馬三十六道。按易緯。有三十六節。故置三十
六道。所以顯茲嘉節。契此貞辰。分六氣以燮陰陽。環四象
而調風雨。椽二千九百九十根。按漢書。月法二千三百九
十二。通法五百九十八。共成二千九百九十。所以偶推步
之規。合通法之數。是知䟽椽構宇。則大壯之架斯隆。積月
成年。則會歷之規無爽。大梠兩重。重別三十六條。總七十
二。按淮南子。太平之時。五日一風。一年有七十二風。故置
七十二條。所以通規瑞歷。叶數祥風。遙符淳俗之源。遠則
休徵之契。飛檐椽九百二十九枚。按漢書。從子至午。其數
九百二十九。所以採辰象之宏模。法周天之至數。且午為
陰本。子實陽源。子午分時。則生成之道自著。陰陽合德。則
覆載之義茲隆。堂檐徑二百八十八尺。按周易。乾之策二
百一十六。易緯云。年有七十二。合為二百八十八。故徑
二百八十八尺。所以仰叶乾策。遠承貞。順和氣而調序。
擬圓蓋以照臨。堂上棟去基上面九十尺。按周易。天數九。
地數十。以九乘十。數當九十。故去基上面九十尺。所以上
法圓清。下儀方載。契陰陽之至數。叶交泰之貞符。又以茲
天九乘於地十。象陽倡而陰和。法乾施而坤成。檐去地五
十五尺。按周易。大衍之數五十有五。故去地五十五尺。所
以擬大易之嘉數。通惟神之至賾。道合萬象。理貫三才。上
以清陽玉葉覆之。按淮南子。清陽為天。合以清陽之色。
擇史官詔
修撰國史。義在典實。自非操履貞白。業量該通。讜正有聞。
方堪此任。所以承前繼居。史官必就中擇。灼然為衆所
推者。方令著述。如聞近日以來。但居此職。即知修撰。非唯
編緝疎舛。亦恐漏泄史事。自今以後。宜遣史司於史官內
擇堪任修史人。錄名進內。自餘雖居史職。不得輒令聞
見所修史籍。及未行用國史等事。
命皇太子領諸司啟事詔
東臺。貳極之基。道光於上嗣。貞國之本。事表於元良。故能
創北極之風。敬東序之業。功少海而逾潤。孚前曜而增華。
皇太子宏。寢門標美。壽街騰懿。三善夙茂。瑜珮以之含鏘。
四學早優。班翰以之凝映。正以年在幼沖。未從監撫。雖調
護方勤。助琢磨之器。而稼穡靡喻。爽德教之途。然為教之
方。義資素習。宜令皇太子宏每日於光順門內坐。諸司有
奏事小者。並啟皇太子。主者施行。
營造孔子廟堂及學館詔
諸州縣孔子廟堂及學館。有破壞并先來未造者。遂使生
徒無肄業之所。先師闕奠祭之儀。久致飄露。深非敬本。宜
令所司。速事營造。
令州縣舉明習禮樂詔
禮樂之道。其來尚矣。朕誕膺明命。克光正歷。思隆頌聲。以
康至道。而曲臺闡訓。猶乖揖讓之容。大樂登歌。徒紀鏗鏘
之韻。良以教虧[:#AS-92F9:⿰帛⿱丿糸]蕝。學闕瞽宗。興言盛業。寤歎盈抱。然則
幽誠所著。縱九皐而必聞。忠信所存。在十室而無棄。但慮
習俎之彥。韞跡於閭閻。辨鐸之英。韜深於林藪。夫良玉無
脛。求之斯來。真龍難覩。好之而至。其四方士庶。及邱園棲
隱。有能明習禮樂。詳究音律。於行無遺。在藝可錄者。宜令
州縣搜揚博訪。具以名聞。
禁僭服色立私社詔
采章服飾。本明貴賤。升降有殊。用崇勸獎。如聞在外官人
百姓。有不依令式。遂於袍衫之內。著朱紫青綠等色短小
襖子。或於閭野。公然露服。貴賤莫辨。有蠧彝倫。自今巳後。
衣服上下。各依品秩。上得通下。下不得僭上。仍令所司。嚴
加禁斷。勿使更然。又春秋二社。本以祈農。如聞除此之外。
別立當宗。及邑義諸色等社。遠集人衆。別有聚歛。遞相繩
糾。浪有徵求。雖於吉凶之家。小有裨助。在於百姓。非無勞擾。
自今巳後。宜令官司。嚴加禁斷。
改尚書省制勅用黃紙詔
制勅施行。既為永式。比用白紙。多有蟲蠧。自今以後。尚書
省頒下諸司諸州及下縣。宜並用黃紙。其承制勅之司。量
為卷軸。以備披。
更定選補桂廣交黔等州選士例詔
桂廣交黔等州都督府。比來所奏擬士人任官。揀選未甚
得所。宜準舊例。至應選補時。差內外官五品以上清正官
充使選補。仍令御史同往注擬。其有應任五品以上官者。
奏取處分。
令山東江左採訪人物詔
山東江左。人物甚衆。雖每充賓薦。而未盡英髦。或孝悌通
神。遐邇惟敬。或德行光裕。邦邑崇仰。或學統九流。垂帷覩
奧。或文高六藝。下筆成章。或備曉八音。洞該七曜。或射能
穿札。力可翹關。或邱園秀異。志存棲隱。或將帥子孫。素稱
勇烈。委巡撫大使咸加採訪。佇申襃獎。亦有婆娑鄉曲。負
材傲俗。為譏議所斥。陷於跅弛之流者。亦宜推擇。各以名
聞。
幸東都詔
咸京天府。地隘人繁。百役所歸。五方胥萃。雖獲登秋之積。
猶虧荐歲之資。眷言于此。思蠲徭賦。夫以交風奧壤。測景
神州。職貢所均。水陸輻輳。今茲豐熟。特倍常時。事貴從宜。
寔惟權道。即以來年正月幸東都。關內百姓。宜免一年庸
調及租。并地子稅草。其當道諸縣。特免二年。劒南隴右諸
軍。每供進一二年且停。
京官文武三品以上每年各舉所知詔
京文武職事三品以上官。每年各舉所知。或才蘊廊廟。器
均瑚璉。體王佐之嘉猷。資公輔之宏量。或奇謀異算。決勝
千里。或投石拔距。勇冠三軍。或謇諤忠亮。志存規弼。或繩
違糾慝。不避權豪。或威惠仁明。堪居牧守之重。或公正廉
直。足膺令長之任。咸宜搜訪。具錄封進。朕當詳覽。量加獎
擢。
令雒州舉人詔
令雒州。明揚仄陋。或孝弟純至。感於神明。或文武兼資。才
堪將相。或學藝該博。業標儒首。或藻思宏贍。思擅文宗。或
洞曉音律。識均牙曠。或深明歷數。妙同京管者。咸令薦舉。
贈王遠知太中大夫詔
門下。故玉清觀道士王遠知。性含幾賾。跡徇幽元。體茲縣
解。見稱先覺。自締構之初。迄光華之旦。綢繆恩遇。事昭綸
綍。仙化不追。英靈寖遠。眷言留舄。宜有襃崇。可贈太中大
夫。諡曰昇真先生。主者施行。
賜李延壽家物詔
故符璽郎李延壽。藝文該洽。材兼良史。撰政典一部。詞殫
直筆。雖其人巳亡。功有可錄。宜賜其家絹五十匹。仍令詳
正所寫。兩本付祕書。一本賜皇太子。
減貢獻並蠲貸諸州詔
朕聞受上天之命者。其道在乎愛人。處皇王之位者。其功
先於濟物。然則所修在德。池籞可以假貧人。所寶惟賢。珍
玩不足奉諸己。自朕臨御天下。三十餘年。永念黎元。情深
撫育。頻頒制命。猶未遵行。所有差科。尚多勞擾。關中地狹。
衣食難周。山東遭澇。糧儲或少。刺史縣令。寄以字人。長史
司馬。職惟毗贊。若能恤隱求瘼。清直無私。則囹圄於是空
虛。鰥寡自然蘇息。而在外官司。罕能奉法。志存苟且。不舉
綱維。欲使訟息刑清。家給人足。無為而化。其路何繇。今當
勵精求政。先身理物。救乏賙無。自邇及遠。凡在寮庶。宜識
至懷。其殿中太僕寺馬。並令減送㣥牧。諸方貢獻物。及供
進口味。百司支料。並宜量事減省。雍岐華同四州六等巳
下戶。宜免兩年地稅。河北澇損戶。常式蠲放之外。特免一
年調。其有屋宇遭水破壞。及糧食乏絕者。令州縣勸課助
修。并加給貸。
令雍州長史李義元禁僭侈詔
朕思還淳返樸。示天下以質素。如聞游手墮業。此類極多。
時稍不豐。便致饑饉。其異色綾錦。並花閒裙衣等。靡費既
廣。俱害女工。天后我之匹敵。常著七破閒裙。豈不知更有
靡麗服飾。務遵節儉也。其紫服赤衣。閭閻公然服用。兼商
賈富人。厚葬越禮。卿可嚴加捉搦。勿使更然。
嚴考試明經進士詔
學者立身之本。文者經國之資。豈可假以虛名。必須徵其
實效。如聞明經射策。不讀正經。抄撮義條。纔有數卷。進士
不尋史傳。惟誦舊策。共相模擬。本無實才。所司考試之日。
曾不練。因循舊例。以分數為限。至於不辨章句。未涉文
詞者。以人數未充。皆聽及第。其中亦有明經學業該深者。
惟許通六。進士文理華贍者。竟無科甲。銓綜藝能。遂無優
劣。試官又加顏面。或容假手。更相囑請。莫憚糾繩。繇是僥
倖路開。文儒漸廢。興廉舉孝。因此失人。賢任能。無方可
致。自今巳後。考功試人。明經試帖。取十帖得六巳上者。進
士試雜文兩首。識文律者。然後並令試策。仍嚴加捉搦。必
材藝灼然。合昇高第者。並即依令。其明法并書算貢舉人。
亦量準此例。即為常式。
停封中岳詔
朕聞仁者德之本。叶亭育之至途。禮者道之末。乃帝王之
餘事。歷選往初。詳觀曩躅。惻隱以孚其化。變通以會其神。
朕以虛薄。祗膺寶位。旰食宵衣。懼忝於宗社。如傷若厲。佇
濟於黎元。每以皇基肇闢。範圍覆載。遺惠所覃。昭格區宇。
虔荷靈命。嘗慮下虧鴻業。遍刊㣥嶽。不足上報元功。巳升
聞於日觀。思款謁於天臺。志在告成。諒非為己。屬今茲豐
稔。方有事於嵩邱。崇累聖之丕績。祈兆人之嘉佑。頃者分
使出巡。存問風俗。河南河北。尚有十餘州旱澇。加以朔方
寇盜。時或侵邊。關內流離。未能復業。一物失所。猶甚納隍。
數郡不寧。豈宜備禮。前欲以來年正月封中嶽者宜停。
改元宏道大赦詔
朕以寡昧。繆膺丕緒。未嘗不孜孜訪道。戰戰臨人。馭朽懷
秋駕之危。負重積春冰之懼。日慎一日。三十四載於今矣。
何則。足寒傷心。人勞傷國。下安即上逸。時弊即君憂。所以
身處九重。而情周萬姓。建本之懷遽切。抑末之念逾深。今
雖庶績巳寧。淳源未洽。履素歸厚者。遂寂寥而靡聞。徇華
趨利者。尚馳騖而不息。朕以薄德。有謝移風。永念㣥方。在
予多愧。況朕之[:#AS-92F9:⿰帛⿱丿糸]系。兆自元元。固當遠協先規。光宣道化。
變率土於壽域。濟蒼生於福林。屬想華胥。載勞寤寐。所冀
內外寮寀。各竭乃誠。敦惟黎人。俱崇質。舊染薄俗。咸與
惟新。憑大道而開元。共普天而更始。更申沛澤。廣被紘埏。
可改永淳二年為宏道元年。大赦天下。前後責情流人並
放還。老人年百歲以上者版授下州刺史。婦人版授郡君。
九十巳上者版授上州司馬。婦人版授縣君。八十巳上者
版授縣令。并婦人并節級量賜粟帛。孝子順孫。義夫節婦。
表其門閭。終身勿事。鰥寡惸獨篤疾不能自存者。量加賑
恤。仍令天下諸州置道士觀。上州三所。中州二所。下州一
所。每觀各度七人。又比來天后事條。深有益於為政。言近
而意遠。事小而功多。務令崇用。式遵無怠。見任內外官。五
品以上經四考。及守五品經三考。六品以下計滿三考。政
有清勤狀無私犯者。各加一階。(謹按道德真經廣訓卷二
有改元宏道大赦詔文與
此異附注於後君崇於道宅紫微以垂衣臣修於德罄丹
心而作礪若使上守於義下尊於禮名教所以乖淳忠信
由其漸薄在昔胥庭連陸媧燧伏羲不宰而天下化軒頊
堯舜禹湯文武至公猶行深仁尚積及秦居閏位奢泰之
漸聿興漢襲霸圖元默之風巳替遐觀魏晉近鑒周隋代
益囂浮人踰僭侈窮百王之弊俗極千年之否運以承大
亂之後方開大聖之期既逾交喪之辰必興交泰之緒我
高祖神堯皇帝受鑣宮之景命蕩轡野之妖氛重懸日月
一匡宇宙太宗文皇帝披圖汶水杖鉞參墟降斗極之神
兵。滌懷襄之巨浸張四維而安赤縣勞百戰而徇蒼生。聲
教遐覃提封遠亘緬維洪業無得而稱朕以寡昧忝膺丕
緒未嘗不孜孜訪道戰戰臨人日慎一日三十四載於今
矣況下安則上逸時弊則君憂雖身處九重而情周萬姓
建本之懷逾切抑末之念遽深今庶績雖凝而淳源未洽
朕之[:#AS-92F9:⿰帛⿱丿糸]系兆自元元常欲遠叶先規光宣道化變率土於
壽域濟蒼生於福林屬想華胥載勞寤寐所冀內外寮寀
各竭廼誠敦勸黎萌俱崇質舊染薄俗咸與惟新憑大
道而開元共普天而更始宜申霈澤廣被紘埏可大赦天
下改永淳二年為宏道元年仍令天下諸州置道士觀上
州三所中州二所下州一所每觀度道士七人以彰清淨
之風佇洽無為
之化主者施行)
赦妄言災異詔
朕聞為君上者。以天下之目而視。以天下之耳而聽。蓋欲
廣聞見也。且夫天降災異。所以警悟人君。其變苟實。言之
者何罪。其事必虛。聞之者足以自戒。舜立謗木。良有以也。
欲箝天下之口。其可得乎。此不足以加罪。特令赦之。
除劉訥言名詔
劉訥言收其餘藝。參侍經史。自府入官。久淹歲月。朝遊夕
處。竟無匡贊。闕忠孝之良規。進詼諧之鄙說。儲宮敗德。抑
有所由。情在好生。不忍加戮。宜從屏棄。以勵將來。可除名。
遺詔
朕聞皇極者天下之至公。神器者域中之大寶。自非乾坤
幽贊。歷數在躬。則鳳邸不易而臨。龍圖難可輒御。所以滎
河綠錯。彰得一之符。溫洛丹書。著通三之表。緬稽前古。其
道同歸。朕之聖祖神宗。降星虹而稟樞電。乘時撫運。逢渙
沸而屬山鳴。濡足橫流。振蒼生之巳溺。援手四岳。救赤縣
之將焚。重稱九寰。止麟鬭而清日月。再安八極。息龍戰而
蕩風波。自彼迄今。六十六載。黎元無烽柝之警。區㝢恣耕
鑿之歡。育子長孫。擊壤鼓腹。遐邇交泰。誰之力歟。朕以眇
身。嗣膺鴻緒。欽若穹昊。肅雍清廟。顧諟明命。載迪彝倫。嘉
與賢士大夫。勵精為政。勗己想蛟冰之懼。為善慕雞鳴之
懃。幸戎夏乂安。中外禔福。亘月竁以覃正朔。匝日城而混
車書。端拱無虞。垂衣有截。其天意也。豈人事乎。每導俗匡
時。既宏之以禮讓。恤刑薄罰。復躋之於仁壽。聞九農之或
爽。則虧膳以共其憂。見一物之有違。則撤樂以同其慼。斯
亦備諸耳目。非假一二言也。憂勤之至。庶有感於明靈。亭
育之懷。謂無負於黔庶。永言薄德。遘疾彌留。往屬先聖初
崩。遂以哀毀染疾。久嬰風瘵。疚與年侵。近者以來。忽焉大
漸。翌日之瘳難冀。賜年之福罕邀。但存亡者人之晦明。生
死者物之朝夕。常情所滯。唯聖能通。脫屣萬方。無足多恨。
皇太子哲。握哀履己。敦敏徇齊。早著天人之範。夙表皇帝
之器。凡百王公卿佐。各竭乃誠。敬保元子。克隆大業。光我
七百之基。副茲億兆之願。既終之後。七日便殯。天下至大。
宗社至重。執契承祧。不可暫曠。皇太子可於柩前即皇帝
位。其服紀輕重。宜依漢制。以日易月。於事為宜。園陵制度。
務從節儉。軍國大事有不決者。兼取天后進止。諸王各加
封一百戶。公主加五十戶。內外文武。九品巳上各加一階。
三品巳下賜爵一級。永徽以來入軍年五十者。並放出軍。
天下百姓年五十者。皆免課役。廢萬全芳桂等官。
