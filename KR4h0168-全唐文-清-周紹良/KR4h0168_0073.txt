欽定全唐文卷七十三
文宗(五)
彗星見修省詔
朕嗣守丕構。對越上元。虔恭寅畏。於今一紀。何嘗不宵衣
念道。昃食思愆。師周文之小心。慕易乾之夕惕。懼德不類。
貽列聖羞。欲致和平。時無災咎。然誠未感物。謫見於天。仰
愧三靈。俯慙衆彙。思獲攸濟。浩無津涯。昔宋景發言。星因
退舍。魯僖納諫。饑不害人。取鑒往賢。深惟自勵。載軫在予
之責。宜布恤辜之恩。式表殷憂。冀答昭戒。應在京城百司
及天下州府見禁囚徒。各委長吏。親自鞫問。罪合死者降
從流。流巳下並釋放。惟故殺人及官典犯贓。并主掌錢穀
之吏計較盜竊者。不在免限。揚州楚州浙西管內諸郡。如
聞去年稍旱。人罹其災。豈可重困黎元。更加誅斂。爰布蠲
除之令。用申拯物之情。宜委本道觀察使於兩稅戶內。不
支濟者。量議矜減。今年夏稅錢物。每貫作分數蠲放。分析
速奏。仍於供上及留州使額內。相均落下。務令蘇息。膏澤
不愆。播種伊始。土木興役。恐妨農功。禁中及百司所有修
造。並宜權停。韶陽御辰。生氣方盛。思全物類。以順天時。內
外五坊。凡有籠養鷹鷂及鷄鴨狐兔等。悉宜放之。起今月
一日至五月三十日。禁京師畿內採捕禽獸。羅網水蟲。以
遂生成。永為定制。委臺府及本軍本司切加禁止。唐州晝
劫縣官。桂管聚集妖人。或始於計窮。或迷於誘導。嘯聚未
散。伏藏山林者。各委本處長吏遣人宣諭恩旨。便令放歸
鄉貫田里。俾安家業。勿更根尋所犯。如不從制命。不在此
限。朕今素服避殿。命太常徹樂。大官減膳。一日常費。分為
一旬。近者內外臣僚。繼獻表章。徵引故實。請冊尊號。夫道
大為皇。德大為帝。朕膺此稱。祗愧巳多。矧踵星變之災。敢
議名揚之美。非懲既往。且儆將來。宰臣百僚及諸道節度
觀察等使。更不用奏請。如表巳在道路及到者。並宜卻還。
常參官及諸州府長吏如有規諫者。各上封事。極言得失。
陳救災之本。明致理之方。咸竭乃心。以俾厥辟。於戲。朕明
誠未感。化理未孚。譴告在天。丁寧斯甚。所宜盡意。與我同
憂。勉進嘉言。共凝庶績。弼違納誨。副茲虛懷。宣示內外。各
令知悉。
祈雨詔
自春以來。未降甘澤。從來但以過時無雨。始議祈禱。及至
降灑。巳似後時。今雖未旱。亦要沾洽。各宜差官。精誠祈禱。
祭終南山詔
每聞京師舊說。以為終南山興雲。即必有雨。若當晴霽。雖
密雲他至。竟不霑霈。況茲山北面闕廷。日當恩顧。修其望
祀。寵數宜及。今聞都無祠宇。巖谷(闕)湫。卻在命祀。終南山
未備禮秩。湫為山屬。捨大崇細。深所謂闕於興雲致雨之
祀也。宜令中書門下且差官設奠。宣告恩禮。便令擇立廟
處所。迴日以聞。命有司即時建立。
命長吏祈雨詔
農人徧野。甘澤稍愆。眷言時苗。未保收穫。齋心懇禱。猶望
有成。各宜差長吏所在靈廟禱祈。
命宰臣祈雨詔
秋旱未雨。慮有幽冤。縲禁多時。須議䟽決。京師刑獄。宜令
右僕射兼門下侍郎平章事鄭覃親往䟽理。仍分命宰臣
祈雨於太廟太社白帝壇。
定慶成節宴會常例詔
慶成節朕之生辰。天下錫宴。庶同歡泰。不欲屠宰。用表好
生。非是信尚空門。將希無妄之福。恐中外臣庶。不喻朕懷。
廣置齋筵。大集僧衆。非獨凋耗物力。兼恐致惑生靈。自今
宴會蔬食。任陳脯醢。永為常例。咸使聞知。
授嘉王運等金紫光祿大夫檢校司空并給料錢
詔
書載堯典。首陳睦族。詩歌周德。實美維城。朕嗣統百王。憲
章二代。義雖本於敘族。道無愧於尊賢。式遵舊章。爰舉成
命。嘉王運循王遹恭王通等。孝敬恭恪。敏裕齋莊。播蘭茝
之清芬。炳珪玉之符采。易浚沛獻。詩掩楚元。古人素風。造
次於是。師氏典訓。周旋以之。固可以超金紫之貴階。升台
鉉之崇秩。策勳詔爵。以寵分茅。並可金紫光祿大夫檢校
司空賜上柱國。仍依百官例給料錢。勅檢校吏部尚書安
王溶。檢校兵部尚書潁王瀍。宜並從百官例賜料錢。
賜令狐楚諡詔
生為名臣。歿有理命。終始之分。可謂兩全。然以鹵簿哀榮
之末節。難違往意。誄諡國家之大典。須守彝章。鹵簿宜停。
易名須準舊例。
罷童子科詔
諸道應薦萬言童子等。朝廷設科取士。門目至多。有官者
合詣吏曹。未仕者即歸禮部。此外更或延引。則為宂長。起
今後。不得更有聞薦。俾繇正路。冀絕倖門。
更定駙馬為公主服制詔
制服輕重。必資典禮。如聞往者駙馬為公主行服三年。緣
情之義。殊非故實。違經之制。今乃聞知。宜令朞周。永為定
制。
賜蕭俛手詔
卿道冠時髦。業高儒行。著作礪濟川之效。宏致君匡國之
規。留芳巖廊。逸老林壑。累降襃詔。亟加崇秩。而志不可奪。
情見乎辭。鴻飛入冥。吟想增歎。今賜絹三百匹。以備山谷
所乏。便遣蕭俶過彼宣付。想宜知悉。
優卹旱蝗諸州詔
門下。朕嗣守丕訓。恭臨大寶。兢兢業業。十有三年。何嘗不
惠下以愛人。克己以利物。外無畋遊之樂。內絕土木之功。
浣衣菲食。宵興夕惕。厚於身者無不去。便於人者無不行。
損羣方之底貢。驅時風於樸素。將以宏祖宗法度。致夷夏
雍熙。心雖勞於九垓。道未進於一取。顧惟不德。慙歎方深。
今雖遐邇甫寧。忠良叶志。五兵戢其鋩刃。百姓絕其征行。
勤求理道。日冀平泰。而去秋旱蝗所及。稼穡卒痒。哀此蒸
人。懼罹艱食。是用順時布令。助煦育之深仁。施惠覃恩。法
雨露之殊澤。其淄青[:#AS-8862:⿱亠兊]海鄆曹濮去秋蟲蝗。害物偏甚。其
三道有去年上供錢及斛斗在百姓腹內者。並宜放免。今
年夏稅上供錢及斛斗亦宜全放。仍以當處常平義倉斛
斗速加賑救。京兆府諸州府應有蝗蟲米穀貴處。亦宜以
常平義倉及側近官中所貯斛斗量加賑賜。災旱之餘。撫
養尤切。眷茲長吏。必在得人。應遭蝗蟲處刺史。委中書門
下精加訪察。如有煩苛暴虐貪濁懦弱者。即須與替。邦畿
之內。徭役殷繁。言念疲人。固資矜恤。京兆府今年夏青苗
錢。宜量放一半。應遭蝗蟲及旱損州縣。鄉村百姓。公私債
負。一切停徵。至麥熟。即任依前徵理。及準私約計會。其遭
蝗蟲及旱損處。準勅添貯義倉。每畝九升斛斗去秋合徵
在百姓腹內者。並宜放免。其天下州府貸種糧子在百姓
腹內者。更不要徵。閉糴禁錢。為時之蠹。方將革弊。尤藉通
商。其見錢及斛斗。所在方鎮州府。輒不得擅有壅遏。任其
交易。必使流行。仍委出使郎官御史及所在度支鹽鐵巡
院切加勾當。兼委轉運使設法般運江淮糙米。於河陰積
貯。以備節級賑濟。累時以來。水旱時有。方隅郡府。杼柚屢
空。厚下所以安人。裒多由其稱物。至於徵斂。亦在寬恤。應
方鎮州府借便度支鹽鐵戶部錢物斛斗。經五年以上者。
並宜放免。天下百姓人吏。欠太和九年以前官錢斛斗。家
業蕩盡。無可徵納。囚繫囹圄。動經數年者。亦宜放免。刑獄
之重。人命所懸。將絕冤濫。必資慎恤。京城百司及畿甸見
禁囚徒。委中書門下差官䟽理。無使冤濫。輦轂之下。法在
肅清。奸盜竊發。理難容舍。親仁坊今年五日賊。依前委京
兆府左右街使鳳翔邠涇金商同華等州切加捕逐。如獲
頭首。準法科斷。其餘支黨。一切不問。於戲。惟此凶災。是彰
菲德。情敢忘於罪己。惠所貴於及人。施令布和。期於蘇息。
凡厥臣庶。宜體朕懷。主者施行。
遣使宣慰諸道詔
大河而南。幅員千里。楚澤之北。連亘數州。近以水潦暴至。
隄防潰溢。既壞廬舍。復損田苗。言念黎元。罹此災沴。或生
業蕩盡。或農收索然。困餒凋殘。豈能自濟。是用勤約。疚於
中懷。今故臨遣使臣。詳問病害。紓其墊溺之苦。申以勞來
之方。勉諭師徒。安存孤老。將我惠澤。冀蘇疲人。宜令給事
中盧宏宣往陳許鄭滑鄆曹濮等道宣慰。刑部郎中崔[:#AS-89E3:●]
往山南東道鄂岳蘄黃道宣慰。於戲。朕自君臨。勵求理道。
常恐一物失所。每以萬姓為心。誠無感通。時有災害。夙夜
愧悼。不知所然。宣示藩方。喻茲詔命。使寬其徭役。禁其侵
漁。多方輯綏。俾速完復。布告甿庶。知朕意焉。
彗星再見修省詔
上天蓋高。感應必繇乎人事。寰宇雖廣。理亂盡繫於君心。
從古以來。必然之義。朕嗣膺寶位。十有三年。常克己以虔
恭。每推誠於庶衆。將以導迎休應。漸致雍熙。期克荷於宗
祧。思保寧於華夏。而德有所未至。信有所未孚。災氣上騰。
天文謫見。再周期月。重擾星躔。當求衣之時。覩垂象之變。
兢懼惕厲。若蹈泉谷。是用舉成湯之六事。念宋景之一言。
詳求譴咎之端。採聽消禳之術。必有精理。蘊於衆情。冀屈
法以安人。爰恤刑而原下。應京城百司及諸道州府十一
月八日巳前見禁囚徒未經勅斷者。犯死罪並降從流。流
巳下遞減一等。其十惡及謀殺人劫盜賊。并官典犯贓。不
在此限。諸道今年遭水及蝗蟲州縣人戶等。宜委觀察使
與州縣長吏計會。精加察訪。勿憚奏論。諸道所有進獻時
新。委中書門下更點勘撙減。以稱朕意。京畿之內。百役繁
興。欲其阜安。切在優恤。其今年二月二十五日勅賑貸諸
縣百姓糧種粟八萬四千九百七十八石。如聞數內半是
義倉斛斗。此乃救災之備。豐年自合收積。其餘有戶部管
係者。並且停徵。以俟來歲。畿內諸縣。應有開成元年以前
諸道逋欠。並宜放免。仍委度支與府司同勘聞奏。如是
官吏破用。不在此限。皇太子葬事。卜日稍近。但令粗及禮
制。不必過務虛儀。以涉繁宂。則須裁減。冀無害物。夫豈傷
恩。易定兩州。地里深阻。近者守臣喪沒。軍中初有異圖。累
遣詔書。申明事理。革心遷善。章表繼來。張元益出定州後。
應是初扶樹元益有違朝旨者。自將校至於官健。委節度
使安行慰諭。並經放釋。如或輒相告訐。卻以其罪罪之。冀
使藩方。永無疑懼。文武百僚及諸色人。有能通達刑政之
源。參考天人之際。隨在各上章䟽。指言得失。乃至徹樂減
膳。抑亦舊章。便當內自指揮。不復更形綸翰。宣示中外。宜
體至懷。
罷軍將兼充文職詔
應諸道奏請軍將兼巡內州別駕長史判司等。近日諸色
入流人多。官途隘窄。諸道軍將。自有衣糧。優厚之處。仍兼
月俸。若更占州縣員闕。則文吏無所容身。須有申明。人知
分限。起今巳後。諸道節度團練防禦等使。不得更奏大將
充巡內上佐等官。今日巳前見任者。且依任前守官。應京
有司有專知別當及諸色職掌等。近日諸司奏請州縣官
及六品巳下官充本司職掌。援引舊例。色目漸多。致使勾
留溢於舊額。起今巳後。各於本司見任官僚之中揀擇差
署。不得別更奏官。如是勅額職名。當司無官員相當者。即
任準舊例奏請。
給裴度俸料詔
司徒兼中書令裴度。盛有勳烈。累任台衡。以疾恙未任謝
上。須加優異。用示恩榮。其本官俸料。宜起今日。便付給所
司。
禁留獄詔
京城百司及府縣禁囚。動經歲年。推鞫未畢。蓋繇官吏因
循。致此留獄。鬱蒸在。冤滯難堪。宜付御史臺。委中丞高
元裕及強明御史三兩人。各就本司應見禁囚。分閱案牘。
據理䟽決聞奏。
許越王貞元孫女元真請祔葬臨淮公珍以下四
喪於舊塋詔
越王事跡。國史著明。枉陷非辜。尋以洗雪。其子珍。他事配
流。數代漂零。不還京國。元真弱女。孝節卓然。啟護四喪。[:#AS-92F9:⿰帛⿱丿糸]
歷萬里。況是近族。必可加恩。行路猶或嗟稱。朝廷固須卹
助。委宗正寺京兆府與訪越王墳墓報知。如不是陪陵。任
祔塋次卜葬。其葬事仍令京兆府接措。必使備禮。葬畢。元
真如願往京城。便配咸宜觀安置。
答滄景節度使劉約請開義倉詔
本置義倉。只防水旱。先給後奏。勅有明文。劉約所奏。巳為
遲晚。宜速賑恤。
襃錄王鍔後嗣詔
王鍔累朝宣力王稷。一旦捐軀。須錄遺孤。微申憫念。王叔
泰委吏部與九品官。令主祭祀。
流蕭洪詔
蕭洪起自細微。恣為狡妄。假我外家之族。冒居元舅之尊。
累忝重官。再叨雄鎮。作偽無狀。從古未聞。不處極刑。猶為
寬典。宜長流驩州百姓。洪男恪。女壻萬縝。徐國夫人女壻
呂璋。並決杖流嶺南崖象等州。
流蕭本蕭宏詔
恭惟皇太后族望。遠承齊梁之後。僑寓流滯。久在閩中。慶
靈鍾集。早歸椒掖。終鮮兄弟。常所咨嗟。朕自臨御以來。便
遣尋訪。冀得諸舅。以慰慈顏。而姦濫之徒。探我情抱。因緣
州里之近。附會祖先之名。覬幸我國恩。假託我外族。蕭洪
之惡跡未遠。蕭本之覆轍相尋。宏之本末。尤更乖戾。三司
推鞫。曾無似是之蹤。宰臣參驗。見其難容之狀。文款繼入。
留中久之。朕當視膳之時。頻有咨稟。恭聞處分。惟在真實。
丐沐墮桑。既無可驗。鑿空作偽。豈得更容。據其罪狀。合當
極法。尚為含忍。投之荒裔。凡百庶士。宜體朕懷。蕭本今宜
除名。長流愛州。蕭宏配流儋州。
罰鄭滑節度使裴宏泰俸料詔
宏泰以慶成令節。擅放纍囚。雖云竭誠。且為干禁。恐開後
例。須示薄懲。宜罰一季俸料。
禁國忌日設齋行香詔
朕以郊廟之禮。嚴奉祖宗。備物盡誠。庶幾昭格。恭惟忌日
之感。所謂終身之憂。而近代巳來。歸依釋老。徵二教以設
食。會百辟以行香。將以仰助聖靈。冥資福祚。有異皇王之
術。頗乖教義之宗。昨得崔蠡奏論。遂遣討尋本末。禮文令
式。曾不該明。習俗因循。雅當釐革。其兩京天下州府以國
忌日於寺觀設齋行香。起今巳後。並宜停罷。
令臺司覆勘賀蘭進興黨與詔
軍司所推鞫妖賊賀蘭進興等五十九人。昨令宰司詳覆
推狀。款驗節目。並無參差。緣是妖逆之徒。不同尋常刑獄。
便令裁斷。冀免停留。今高元裕及魏謩等論奏。請付法司
覆問。重慎刑辟。與衆棄之。斯亦舊章。雅當依允。其妖賊徒
黨。除白身及官健四人。依前軍中及狀內推勘。餘並宜付
御史臺重覆。限三日內聞奏。
立潁王為皇太弟勾當軍國詔
朕顧以眇身。獲承丕構。嚴恭寅畏。十有五年。列聖鴻猷。朕
豈能荷。涉冰匪懼。馭朽非難。雖宇內小康。而大道猶鬱。方
自砥礪。期臻理平。天不祐予。夙嬰疾疹。政慮多闕。心靡遑
安。近者凝沍所侵。久而寖劇。臣僚愛我。內外一心。禱祀畢
為。藥石備至。亟換旬朔。有加無瘳。懼不能躬總萬幾。日釐
庶政。稽於古訓。謀及大臣。用建親賢。以貳神器。親弟潁王
瀍。朕昔在藩邸。常同師訓。動成儀矩。性秉寬仁。俾奉昌圖。
必諧人欲。可立為皇太弟。應軍國政事。便令權勾當。百辟
卿士。中外庶臣。宜竭乃心。輔成予志。陳王成美。先立為皇
太子。以其年尚沖幼。未漸師資。比每念重難。不行冊命。迴
踐朱邸。允叶至公。可依前復封為陳王。嗚呼。萬務不可以
久曠。萬方不可以乏統。惟義所在。朕不敢私。宣布中外。咸
令知悉。
贈崔琯尚書左僕射詔
孔氏以顏冉之行。首於四科。漢代以荀陳之門。方之八凱。
乃睠時哲。得茲令名。用舉飾終之恩。以抒殲良之歎。故山
南西道節度使崔琯。誠明履正。粹密鄰幾。有子政之精忠。
得公綽之不欲。禮樂二事。以為身文。仁義五常。自成家範。
往以茂器。列於大僚。屬賢相受誣。廟堂議法。由長孺之道。
以佑正人。微京兆之言。豈聞非罪。既是魏其之直。益彰王
鳳之邪。莊色於朝。羣公聳視。讜詞不撓。淑問攸歸。歷踐名
藩。皆留遺愛。居常慎獨。清則畏知。爰自青衿。迄於白首。勵
翼之志。始終不渝。未陟台階。實辜公論。追榮左相。式示優
崇。可贈尚書左僕射。
虔奉祀事詔
宗廟之事。朕合親奉其禮。但以千乘萬騎。動費國用。每有
司行事之日。被衣冠坐以俟旦。比聞主者不虔。祭器勞敝。
非事神蠲潔之義。卿宜嚴勅有司。道吾此意。
遺詔
朕以寡昧。祗承丕業。慕貞觀之至化。希開元之中興。十有
五年。勤勞宵旰。雖俗未臻於仁壽。而物或近於乂寧。斯乃
羣后叶心。豈朕獨致。自謂勵精未巳。理平可期。誠不感通。
宿疾重遘。藥石無補。至於彌留。惟懷懿圖。宜有顧託。是用
審訓。其聽予言。皇太弟瀍。睿哲明裕。孝友溫文。忠正寬仁。
博達周敏。必能篤祖宗之休烈。闡皇王之令猷。宜於柩前
即皇帝位。仍以門下侍郎平章事楊嗣復攝冢宰。軍國務
殷。豈可久曠。以日易月。宜遵舊章。皇帝三日而聽政。二十
七日釋服。天下節度觀察防禦等使及監軍諸州刺史。職
守非輕。並不得離任赴哀。天下人吏百姓。告哀後出臨。三
日皆釋服。無禁婚嫁祠祀飲酒食肉。釋服之後。無禁舉樂。
文武官等朝晡臨事。皆十五舉音。宮中當臨者。非時毋得
擅哭。漢文薄葬。朕實慕之。奉營山陵。務從儉約。無以金銀
錦綵緣飾喪具。醫術之徒。夙夜勞苦。深可矜念。不須加罪。
仙韶樂官。放歸本司。五坊鷹犬。並宜解放。嗚呼。生死常期。
今古無異。予素知遠。何足甚哀。咨爾將相卿士。內外腹心
爪牙之臣。其敬保我太弟。輯寧邦家。成朕素懷。克底于道。
布告遐邇。咸使聞知。
