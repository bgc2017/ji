欽定全唐文卷六百二十六
呂溫(二)
代武相公謝賜槍旗器甲鞍馬表
臣元衡言。今日中使某乙至臣宅。奉宣聖旨。賜臣槍旗器
甲鞍馬并錦彩等。禮殊其數。物備其容。肅以將威。煥以昭
寵。雲澤濡體。天光照門。抃駭失圖。兢惶罔據。臣某誠荷誠
感頓首頓首。臣才無可取。進不因人。陛下憐其小心。知其
盡節。特紆宸睠。謬委台司。匡輔之益無聞。將明之效靡著。
方俟嚴譴。忽被殊恩。寄重西南。任兼中外。封開大郡。秩正
黃樞。登壇於六符之階。被衮為三軍之帥。古今盛典。盡在
茲日。人臣寵貴。併集微躬。豈臣孱庸所克負荷。非臣隕越
所能上報。重錦名馬。元甲朱旂。王事靡盬。儼有行色。天顏
咫尺。忽當遠離。感戀徬徨。拜受涕咽。折衝分閫。愧非式遏
之才。榮耀自天。猥辱專征之賜。無任感恩激切之至。謹奉
表陳謝以聞。
代李侍郎賀德政表
臣某言。臣聞上蒼垂象。當分野者先知。元后用心。奉職司
者方見。是以堯稱光被。四岳得於疇咨。舜號文明。九官稟
其分命。豈非隨方表志。因事立言。陳力自參於化源。造膝
難迷於日用。伏惟皇帝陛下睿圖濬發。元德廣運。恢纂鴻
緒。允升大猷。振十聖之遺休。復百王之墜典。至如崇陵盡
瘁。率禮無違。長信歸尊。因心則感。內成則仁敘九族。外平
則義協萬邦。厚俗則寵及高年。廣孝則榮加錫類。能刑則
朝無隱慝。善任則野不遺才。修文則戎蠻來威。整武則南
北繼捷。此皆事懸日月。聲洽寰區。黔首之所謳歌。搢紳之
所抃蹈。其或機參造物。意兆先天。事隔於人謠。功隱於朝
聽者。若非奉職之臣。官業所及。諒無得而稱焉。臣以庸劣。
謬膺寄任。調盈虛而馭輕重。關成敗而繫安危。職思其憂。
夕惕若厲。每因罄率。披竭愚衷。出奉溫顏。累承睿旨。有以
知造化之意。有以見天地之心。曠若發蒙。析如愈疾。管窺
所至。可得而言。昨者臣以潮州刺史李璿放縱私鹽。耗散
公利。請從免職。以儆慢官。陛下以為法令改更。且當申諭。
道塗悠遠。容或未知。俾為後圖。用緩前責。宏恕包於廣大。
明察貫於精微。此則㣥臣不可望清光者一也。江南西道
觀察使楊憑奏。以支郡旱歉。經賦不充。請征居地之羨。且
循稅茶之法。陛下以為天災流行。有時而息。人怨滯結。貽
患則深。縱無日新之美。忍復已除之弊。特令寢奏。姑務通
商。有司知畫一之方。負販有昭蘇之望。此又㣥臣不可望
清光者二也。臣嘗使推官殿中侍御史崔太素奉使淮南。
臣以太素名秩甚卑。濬決務重。徵令郡縣。釐訓役徒。須示
等威。請賜章服。陛下以為職任伊始。勤效未成。必有可觀。
乃申後命。臣再陳所切。方可其奏。雖事從權與。且符濟物
之宜。而賞不僭行。已見永圖之旨。此又㣥臣不可望清光
者三也。臣對敭之日。親奉德音。知臣使司支計闕少。必擬
昭明儉德。振起素風。率身為天下之先。節用自中宮而始。
又曰。臺殿舊制。己當惕慮。經營改作。非所措懷。將不崇三
尺之階。豈復議十家之產。發自宸念。形於天顏。意開而河
海自清。言出而神祇知感。此又㣥臣不可望清光者四也。
陛下光臨大寶。星歲將周。貴戚之賜與無聞。恩倖之霑霈
殆絕。至於贍軍供國。行賞報功。則必鴻毛府庫。糞土金玉。
遂使夏州諸將。恨效淺而恩深。劍外三軍。知生輕而義重。
此又㣥臣不可望清光者五也。夫唐虞盛烈。文武餘風。莫
不傳誦聲詩。布在方冊。且匹夫匹婦。片善必書。飛羽沈鱗。
一祥皆紀。况陛下動關教化。言在政刑。理參至道之精。躬
行盛德之事。而沖虛謙讓。鬱而未發。將何以光揚藝祖。昭
示後昆。伏請宣付史館。永為大法。臣幸蒙恩遇。獲奉昌期。
言必親聞。事皆目睹。分深骨髓。義激血誠。輕黷宸嚴。魂宇
飛越。無任屏營之至。
代賀瑞雪表
臣某言。臣聞周陳洪範。王者之首政惟農。魯作春秋。國家
之大事在祀。農憂旱之為虐。祀戒雨之失時。亦由聖感節
宣。孰云冥數前定。臣伏見比者冬陽愆候。宿麥未滋。陛下
減膳撤懸。晨興夕惕。加以郊禋日近。輦路飛塵。竊慮增軫
聖情。微昏羽衞。帝誠神應。人欲天從。果得風雨叶期。陰明
若契。每至乘輿就次。御幄寧居。然後助澄掃於前驅。效霑
潤於清道。及夫廟廷金奏。則橫漢昭回。壇墠烟升。則纖蘿
不動。從容成禮。鼓吹還宮。御正陽之門。施作解之令。歡呼
夷夏。踊躍生靈。三代之備物克終。百王之能事斯畢。神休
坐降。瑞氣潛蒸。玉鸞僅輟其行音。素雪己飛於前殿。盈天
表慶。成花效奇。洽萬國之歡心。啟千載之昌運。若非孝踰
舜德。勤過堯心。則何以禮一接而幽報隨彰。景未移而明
徵遽至。上辛受福。獻歲告豐。天地迴動於精誠。陰陽變化
於宸念。始悟竹宮望拜。徒神無用之光。交門作歌。乃為語
怪之事。臣謬膺重任。獲侍嚴祠。嘉候殊祥。愜心在目。受恩
既深於庶類。同休豈止於恆情。手之足之。罔知攸措。無任
感躍屏營之至。
代齊賈二相賀遷獻懿二祖表
臣某言。伏見今月十四日制命。以尊尊親親之義。虔祔獻
祖懿祖於德明興聖廟室。正太祖景皇帝東向之尊者。十
五日奉遷事畢。十六日袷饗禮成。日月貞曜。乾坤定紀。稱
情靡忒。合敬有歸。百神得受職之方。萬國知來敬之本。中
賀。臣聞國有事莫大於嚴祀。禮有經莫大於尊祖。夏殷得
之以繁祉。周漢用之以休明。爰自魏晉。迄於隋氏。或以祚
短而不及祧正。或以時艱而未遑計論。紛綸興謝。[:#AS-92F9:⿰帛⿱丿糸]壙載
祀。竟虛盛典。允屬昌期。陛下道冠前王。慶殷累聖。奉無競
之烈。克廣鴻休。瞻有赫之靈。思正大典。精誠感念。旰食疇
咨。內斷皇明。俯裁㣥議。奉祖宗於常尊之地。定昭穆於弍
序之宜。清廟肅雍。元穹保祐。奔走夷裔。鼓舞生靈。煥乎觀
一代之光。盛矣接千年之統。臣等自鍾舛薄。坐嬰衰瘵。不
獲躬執籩豆。稱慶闕庭。誠仰聖敬。感深孝理。形留神往。倍
百恆情。無任竊忻之至。
代杜司徒讓平章事表
臣某言。伏奉恩制。授臣檢校司徒充度支使兼鹽鐵轉運
等使依前同中書門下平章事。恩獎殊常。授任非據。承旨
慶忭。省躬慚惶。中謝。臣素無異能。幸逢昌運。頃因人舉。累
荷國恩。聲績靡聞。塵忝增懼。陛下丕承景命。光闡鴻猷。理
財阜人。尤所注意。臣竊位時久。妨賢愧深。柄用之地。甘心
自絕。豈謂大明私照。元造曲成。俾參論道。兼領經費。當至
化鼎新之日。在微臣遲暮之年。將何以上副宸衷。外弭官
謗。負乘為盜。冰炭在懷。庶遵周任之言。敢飾范宣之讓。伏
惟睿鑒。俯亮愚誠。特降殊私。賜寢嚴命。則聖朝無虛授之
議。微臣遂審己之宜。遐邇之間。孰不知勸。無任懇迫屏營
之至。
代百寮賀放浙西租賦表
臣某等言。伏見今月十五日制命。以天下經賦。首於東南。
浙右諸州。薦罹災歉。全以逋債。大敷湛恩。人謠勃興。朝聽
震動。中賀。臣聞三王已降。[:#AS-92F9:⿰帛⿱丿糸]曠千祀。為邦之政盡在。欲理
之主甚眾。莫不知傳戒獨豐。語稱與足。至於愛人節用之
際。約躬紓國之時。則必情隨事遷。以欲忘道。故曰人鮮克
舉。行之惟艱。伏惟皇帝陛下濬發睿圖。紹休聖緒。躬行慈
儉。子育困窮。皇明燭幽。惠訓不倦。撫臨萬國。曾未再周。深
求疾苦之源。屢下蠲除之詔。裁戎祀之經費。減乘輿之服
御。雖邦計之有羨入。憂於未憂。雖生人之所樂輸。損之又
損。風行號令。日貫精誠。明神聽其德音。和氣生於文字。將
舟車所及。咸升至理之期。豈江湖下方。獨被曲成之澤。臣
等尸素有日。獻納無聞。尚勞聖心。軫恤人隱。甘同凡品。不
敢望於清光。竊與疲甿。共謝生於元造。無任感忭之至。
代武相公謝借飛龍馬表
臣元衡言。伏蒙聖慈。借飛龍馬若干匹。至京兆府界首者。
臣謬處台司。將明薄效。自忝方任。恩禮特加。獎諭綢繆。寵
錫輝煥。寒衣病藥。悉出聖慈。匹馬一人。咸經御選。遠覽圖
史。近徵耳目。如臣蒙幸。未見其倫。實有何功。敢當斯遇。盡
節竭誠。在臣子之本分。殺身致命。報君親之常道。竟將何
力。上答殊私。空保丹誠。以致灰粉。王程靡處。天駟言旋。仰
服皂之有期。恨違顏之方始。精魂自越。顧步莫留。權奇之
姿。向雲闕以驤首。悃款之戀。與星影而共馳。瞻望天庭。罔
知所措。無任感戴彷徨之至。謹奉表陳謝以聞。
道州刺史謝上表
臣某言。臣去年十月十七日蒙恩授使持節道州諸軍事
守道州刺史。奉命星馳。不敢遑息。以今月七日到州上訖。
祗寵自天。戰跼無地。臣某誠兢誠感頓首頓首。臣謬以孱
庸。早參朝序。再塵憲府。三踐文昌。竟不能著稱彌綸。贊肅
綱紀。合行殿黜。翻蒙獎任。共至公之理。分子物之憂。自古
審官。莫斯為重。臣才乏吏用。識昧政經。將何以克副聖心。
撫寧遐俗。唯當勤宣皇化。虔奉彝章。苦節勵精。少酬萬一。
臣無任受恩感激之至。謹奉表陳謝以聞。
衡州刺史謝上表
臣某言。伏奉五月一日恩制。授臣使持節衡州諸軍事守
衡州刺史。散官勳賜如故。謹以七月十五日到本州上訖。
恭承寵命。循顧庸虛。感忭失圖。戰跼無地。臣某誠感誠懼
頓首頓首。臣聞三載陟明。虞書盛典。六條舉最。漢制宏規。
必在上允帝俞。俯諧師錫。臣謬領郡務。素無吏能。虔守國
章。布宣皇化。匪寧夙夜。再換炎涼。仰奉陛下憂勤。以恤遠
人凋瘵。雖檢身肅下。不敢愧於神明。而阜俗移風。竟未彰
於績用。將何以特膺睿獎。簡在宸心。當愷悌之旁求。副循
良之慎選。省躬增愧。殞首知慚。謹當恪勵精誠。策磨朽鈍。
冀立日新之效。少酬天覆之恩。實望聖慈。照臣肝膽。臣無
任感躍屏營之至。謹差某官某乙奉表陳謝以聞。
代鄭南海謝上表
臣某言。臣自遠離闕庭。晨夜奔涉。祗承寵命。不敢遑寧。謹
以某月某日到所部上訖。仰宣聖旨。親諭遠人。酬恩之效
未期。戀主之誠已積。臣某誠恐誠懼頓首頓首。臣本章句
諸生。器用無取。徒以小心畏敬。謬為先聖所知。趨奏禁闈。
浸踰星紀。屬內外危疑之際。是非剖判之初。實以艱貞自
持。中立無倚。天高聽近。愚款獲申。神幽鑒明。昌運斯屬。遂
蒙陛下擢於侍從。超冠等倫。用其憂國之寸心。委以代天
之重務。俯僂三命。炎涼五周。登車奉馭朽之懷。假寐感宵
衣之志。徒耗神用。莫能將明。篋盈謗而方賜駃騠。鼎折足
而未忘簪履。竟以陳乞。遂其優容。無綺季夏黃之德。而猥
當調護。無竇融賈復之勞。而獲奉朝請。以此沒齒。猶為負
恩。豈意曾未踰年。忽蒙抽獎。廟授鈇鉞。廷賜旌旗。俾臣懦
夫。當此大任。節制五嶺。幅員萬里。伏波之銅柱猶在。永謝
奇功。士燮之鼓吹日聞。彌慚武幹。將何以宣美皇化。振揚
國威。洗愆責於千齡。答生成於再造。唯當舉章修法。苦節
清心。撫獷俗以思柔。酌貪泉而無懼。庶幾萬一。仰副憂勤。
但以白日在天。長安不見。丹涯限地。溟海方深。顧蒲柳之
前衰。奉軒墀而尚遠。無任感戀屏營之至。謹差某官某奉
表陳謝以聞。
謝授右拾遺表
臣某言。伏奉制命。擢臣右拾遺。又中使毛進朝至宅。奉宣
進旨。賜臣本官官告者。澤濡窮鱗。雷起幽蟄。塵忝近侍。冠
軼常倫。震驚失圖。兢跼罔據。臣某中謝。臣嘗學舊史。承訓
先臣。皆以奉上自致為榮。附下苟進為恥。臣所以既孤之
後。義不因依。賣洛中之薄田。歸闕下之舊宅。退藏其跡。私
誓於心。不邀利於權門。不求名於眾口。星霜苦節。夙夜精
誠。唯願投軀盛時。自結明主。愚誠神感。人欲天從。果蒙陛
下自記姓名。猥憐孤直。振零丁於絕望。拔曖昧於無階。獨
斷皇明。超至清列。俯降中貴。內賜官告。特違恆例。光寵賤
臣。俾其不出戶庭。坐生羽翼。萬乘知已。一鳴驚人。公朝得
盡節之方。私室無謝恩之處。顧惟凡陋。叨此殊尤。纏激血
誠銘鏤膚骨。采拔恩重。泥塗感深。畢性命以為期。裂肝膽
而何述。唯當竭誠陳力。效節明忠。使丹心有孚。白首無玷。
然後敢望披雲捧日。一識天顏。則闔門之灰粉知歸。百生
之志願斯畢。臣家雖在城。多適田野。久廢簪笏。皆須營備。
不獲當時隨例。拜謝闕庭。
代李侍郎謝用內庫錢充軍資表
臣某言。今月十三日面奉進旨。其南郊賞設錢。恐度支支
計闕少。以庫內錢充者。臣聞王者以四海為家。君道唯百
姓與足。象天平施而無別。如地生財而不私。薄奉已而厚
奉公。重從人而輕從欲。知則孔易。行之惟艱。曠代莫聞。今
日斯遇。伏惟皇帝陛下誕膺駿命。富有萬邦。而能保元光
慈儉之宗。奉列聖憂勤之緒。臣謬司禹貢。竊見堯心。非戎
祀之用無急宣。非軌物之經無別獻。土木之工。遂聞於廢
息。恩幸之賜。殆絕於霑濡。固已行路謳吟。搢紳抃歎者久
矣。伏以郊禋有日。慶澤自天。楚師思挾纊之恩。漢將望解
衣之惠。國存舊典。事有恆規。臣在職司。敢不供集。陛下憐
江淮甫罹旱歉。念庸蜀新罷大兵。雖經費有餘。而聖慮猶
軫。昨因伏奏。親奉德音。悉擬發內府金錢。御服繒綵。約躬
節用。紓國贍軍。允叶師和。克虔祀事。必知感神之德。未酌
獻而幽通。動天之誠。先燎烟而上達。百祥所降。萬福攸宜。
信可以光洽寰區。夐掩圖篆。家知自遂。戶識至公。風人寢
杼軸之詩。黔首臻富庶之域。微臣何幸。獲覩昇平。至德難
名。載深感懼。無任喜忭激切之至。謹奉表陳謝以聞。
代伊僕射謝男宥授安州刺史表
臣慎言。伏奉某月日敕。授臣男宥安州刺史兼侍御史充
武昌軍兵馬留後仍賜紫金魚袋者。雷驚里巷。日照閨門。
寵命自天。戰跼無地。臣誠懼誠感頓首頓首。臣聞惟君任
臣。固無虛授。知子者父。敢私不才。臣頃者伏以聖政惟新。
時清無事。遂絕指蹤之望。求申戀主之誠。陛下以臣統兵
歲深。周涉艱險。長三軍之子弟。積百戰之瘡痍。將有去留。
念其情義。理資感勵。事貴便安。爰敕臣男。試總戎務。臣雖
訓之以義。教之以忠。而鈍拙有涯。策磨靡及。童兒代斲。每
懷傷手之憂。小子在邊。曾無折屐之喜。將何遽膺寵數。荐
沐恩光。真授竹符。就加金組。且祁午之為軍尉。父已懸車。
陸抗之將父兵。子非綵服。豈比臣身居端右。男領方州。鳴
玉會朝。朱轓行縣。焜燿中外。超冠古今。名數之樂何加。人
臣之事斯極。千載至公之運。獨被殊私。萬物咸遂之辰。先
蒙曲澤。瀝肝呈膽。莫盡微誠。毀族滅身。寧足上報。臣無任
感恩隕越之至。謹奉表陳謝以聞。
代百寮謝許遊宴表
臣某等言。今月二十三日宰臣奉宣進旨。如聞百寮士庶
等親友追遊。公私宴集。及晝日出城餞送。每慮奏報。自今
以後。各暢所懷者。志存必信。義切同休。令行如春。神應若
響。寒木暉潤。嚴風變和。推已感於人心。發生先於天意。臣
某中謝。臣聞與人同其樂者。不必盡致於韶夏之庭。在夫
不奪其歡而已。與物致於誠者。不必日效於丹青之信。在
夫不察其細而已。况乎搢紳之樂名教。聚皆以類。臣子之
事君父。遊必有方。豈足輕聳物情。遽塵天聽。伏惟皇帝陛
下光纂十聖。威臨萬方。神武功就。人文化成。窮溟無波。豐
歲將宴。樂奏穆清。感深乎共樂之道。駕言遊幸。思所以適
人之方。爰詔輔臣。式將明命。優諭卿士。達於庶人。琴筑追
遊。無憚京輦。輜軿送遠。勿限嚴城。禁吏司之苛察。盡朝野
之歡泰。始覺飛沈之樂。宇宙之寬。物不自疑。人知所措。在
宗載考。夜飲承湛露之恩。求友相鳴。時宴奉祥雲之慶。浹
休聲於夷夏。蒸喜氣於山川。千載之昌運允符。百王之遺
美斯舉。臣等謬膺寄任。親奉休明。方感生成之德。更蒙優
貸之詔。恭承睿旨。務竭歡心。飽思屬厭。醉念溫克。戒竹林
之虛誕。去金谷之浮華。君雖不察於泉魚。臣敢有愧於屋
漏。且歡且懼。居寵彌驚。稽首知慚。殺身何報。無任感恩兢
惕之至。
代文武百寮謝宣示元和觀象歷表
臣等言。伏見今月十三日宰臣奉宣聖旨。以肇建元和。惟
新寶歷。極其幽賾。冠以睿文。恩示具寮。慶昭萬國。中謝。臣
聞清濁既判。象數相生。一元起於帝圖。三統成於人道。形
器之表。推步而得。恍惚之際。錙銖不差。有開必先。聖作物
覩。伏惟皇帝陛下誕膺駿命。敬授人時。爰詔日官。底定歷
法。啟開元氣。節宣㣥生。役五行於文字。貫七曜於珠璧。仰
觀俯察。允協於神休。東作西成。永貞於農候。感動夷夏。鼓
舞飛沈。天子之大政行焉。聖人之能事畢矣。臣等幸備朝
序。親奉昌期。竊見天心。敢迷日用。無任蹈詠之至。
謝章服表
今月二十一日。高品薛盈珍至鳳翔府。奉宣進止。賜臣緋
衣魚袋笏并袋紫衣一副者。發揚宸念。昭灼恩光。瞻奉自
天。戰跼無地。中謝。臣孤陋無取。過蒙奬錄。聖慈周洽。天造
曲成。恩重出疆。俾諧盡飾。九重清祕。不忘絕域之單車。萬
乘憂勤。特記微臣之命服。衣分內府。錫及近藩。未申汗馬
之勞。遽冒濡鵜之刺。在笥增感。撫躬若驚。隕越兢慙。罔知
攸措。
代張侍郎起居表
臣某言。孟秋猶熱。伏惟聖躬萬福。臣以去月二十一日到
薄安山。見蕃胡尚綺里徐等。同令盈珍等卻迴奏事。令臣
取今月發赴衙帳者。伏惟聖德柔遠。皇明燭幽。蕃情大歡。
酋帥知感。虔奉朝旨。賓禮使臣。迎勞肅躬。饋餼豐潔。益知
嚮化。彌表革心。臣恭備單車。不勝慶忭。嚴程方始。絕域未
窮。白日在天。瞻仰如近。青蒲之地。伏奏猶賒。感戀彷徨。罔
知攸措。無任犬馬屏營之至。謹因中使第五忠憲附表起
居以聞。
代國子陸博士進集注春秋表
臣某言。臣聞惟睿作聖。觀乎人文。達則化成。窮則垂訓。先
師所以祖述堯舜。志在春秋。懸衡百王。撥亂三季。正大當
之本。清至公之源。通㣥方以誠。貞天下於一。動無不順。道
德之要機。斷無不齊。帝王之利器。而梁木既壞。生知蓋寡。
三傳得失。索隱未周。㣥儒異同。致遠皆泥。沒微言於滋蔓。
亡要旨於多岐。奧室不開。漫逾千祀。天其或者將有俟焉。
伏惟陛下德合乾坤。明並日月。氣和物茂。遠至邇安。欲以
人情為田。講學而耨。鎮定皇極。耀光時雍。道之將行。實在
今日。臣不揣蒙陋。斐然有志。思窺聖奧。仰奉文明。以故潤
州丹陽縣主簿臣啖助為嚴師。以故洋州刺史臣趙匡為
益友。考左氏之疏密。辨公穀之善否。務去異端。用明本意。
助或未盡。敢讓當仁。匡有可行。亦刈其楚。輒集注春秋經
文。勒成十卷。上下千載。研覃三紀。元首雖白。濁河巳清。微
臣何幸。與道偕遇。竊以德之匪鄰。骨肉無應。道苟訢合。古
今相知。然則堯舜之心。非宣尼不見。宣尼之志。非陛下不
行。庶因儀鳳之辰。永洗獲麟之恨。臣官忝國學。思非出位。
以為家寶。罪實欺天。謹昧死寫前件書。詣東上閣門奉進。
伏候聖旨。輕黷宸嚴。魂爽飛越。無任。
為成魏州賀瑞雪慶雲日抱戴表
臣某言。臣聞元德上升。三靈為之動色。聖功下濟。萬類所
以傾誠。臣州去秋之間。時雨不足。自陽風應律。子月經年。
今月十二日晚降雪。越至十四旦開霽。絮飛千里。花飜六
出。糅初梅而委苞。封宿麥而垂津。其日晡時。西南有慶雲
見。為樓為閣。圖閶闔之九重。非錦非繡。狀衣裳之五色。其
時又有日抱戴。日晚澄廓。天景淑清。拖黃氣而重圍。舒紅
光而四溢。臣與司馬樊元則并寮屬吏等三十餘人。得所
部貴鄉冠氏等縣申稱。雪厚一尺以下。并覩慶雲抱戴等
瑞。臣謹桉詩云。上天同雲。雨雪雰雰。毛萇云。豐年之冬。必
有積雪若烟。氾勝之書云。雪者五穀之精。又桉史記云。慶
雲一名卿雲。若烟非烟。若雲非雲。郁郁紛紛。蕭索輪囷。是
謂卿雲喜氣也。瑞應圖曰。景雲者。太平之應也。一曰慶雲。
非烟。五色氤氳。謂之景雲。援神契云。天子孝則景雲出游。
又桉援神契云。王者德至於天。則日抱戴。在上曰戴。在傍
曰抱。又云。黃氣抱日。輔臣納忠。漢書曰。宣重光。李奇云。太
平之代。日抱重光。伏惟陛下受天寶命。沖用情深。豐食之
要。鑒寢憂勞。雪為五穀之精。麥為六田之首。由是天降瑞
雪。其意若曰。太平其有年乎。雲者運氣立名。布恩成義。陛
下仁霈草木。惠及蟲魚。揚祖宗之烈光。垂天地之正色。由
是天降雲瑞。其意如曰。天子其大孝乎。日者眾陽之宗。人
君之表。由是天降日瑞。其意若曰。天下其大明乎。魏州大
明之慶基。光封之舊國。嘉祥備致。靈貺綢繆。豈徒然哉。斯
有由矣。臣叨陪漢守。肅奉堯親。逢日月之貞明。嘉烟雲之
爛漫。手舞足蹈。地雖限於外臺。桉牒披圖。心己馳於雙闕。
不任感悅之至。
代李侍郎論兵表
臣某言。臣伏見某月日詔旨。發更太原鳳翔及神策諸鎮
兵赴劍南東川者。陛下睿算無遺。神武必斷。與人除害。順
天行誅。奮如霆之威。乘破竹之勢。期於久逸。無憚一勞。大
正國經。永清時祲。百王盛事。千古英聲。天下幸甚。然或時
事之可否。兵家之利害。道途之險易。將帥之宜稱。不可不
深圖遠計。原始要終。狂夫有可擇之言。愚者有一得之慮。
管窺所至。願效微誠。臣竊以為古今用兵。皆在將勇師和。
政齊計勝。不必多兵廣眾。然後成功。今高崇文等諸將所
統。已約一萬五千餘人。以整擊亂。以順討逆。授以廟算。假
之天威。馘醜挫兇。霈有餘力。若更多徵征鎮。廣命師旅。臣
竊計之。其患有五。一則高崇文素非大將。拔自偏鎮。忠勇
雖著。威聲未振。本兵既少。兼統則多。將皆權隸。士非素撫。
雖是銳師。勢同烏合。居常則猶可脅致。臨敵則何以指揮。
非惟崇文才分有限。此亦自古兵家所難。臣不敢廣引載
籍。上煩聖聽。請直以近事明之。哥舒翰潼關之守。郭子儀
相州之圍。韓全義激水之役。皆以兵多將雜。而致敗衂。許
叔冀之保靈昌。李光弼之全河陽。李晟之收復京邑。皆以
兵少將一。而建大功。成敗昭然。布在人口。二則貞元以來。
天下無事。四方節將。人各懷安。陛下覆燾惟新。理先清靜。
今以西南小醜。久稽天誅。自春徂夏。徵發已廣。見在兵力。
破賊有餘。若更務濟師。屢聞動眾。山嶮深阻。暑濕為沴。北
人南役。誰不憚行。去土離家。動生愁怨。往年涇州叛卒。職
此之由。事繫安危。不可不察。三則吐蕃約盟未定。窺伺在
心。間諜往來。急於郵傳。又必持兩端之計。與劉闢交通。若
聞發兵西南。多取邊鎮。秋風即至。虜馬已肥。冒隙乘虛。必
有侵軼。事出萬一。悔何可追。四則劉闢窮寇。保險逃死。雖
禍淫助順。天道甚明。而兵凶戰危。人事難必。脫或貔武之
師。少不如意。蜂蟻猶聚。假息旬時。攻守之間。動須應援。固
當潛鋒養銳。以逸待勞。今便息兵。後將何繼。五則劍川磽
塉。居人食且不充。蜀路險艱。餉運無由多致。今屯兵日費。
何啻萬金。數州麥粟。貴糴將盡。千里飛輓。所濟幾何。若更
加兵。實難供贍。一夫脫有菜色。三軍無復鬭心。幸可少以
成功。何必多而為患。今太原及神策等軍已上道者。其數
頗多。足辦戎事。其鳳翔等鎮未發之兵。伏乞聖恩。且勒權
停。續候事宜。以議行止。臣謬膺重任。過蒙恩遇。輒率狂瞽。
輕黷宸嚴。苟利國家。甘心鼎鑊。無任兢遑懇迫之至。謹奉
表陳奏以聞。
代百寮進農書表
臣某等言。臣等伏準故事。每年二月一日。以農務方興。令
百寮具則天大聖皇后所刪定兆人本業記奉進者。中謝。
臣聞不愛牷玉。祈穀於圜丘。可以致誠。未足以為勸。躬秉
耒耜。籍田於千畝。可以示勸。未足以教人。必也因天地之
和。順陰陽之理。利其器用。精厥法式。變之而不倦。動之而
不勞。四海靡而風行。百姓迷其日用。宏我政本。實惟農書。
伏惟睿聖文武皇帝陛下德茂生成。道光慈儉。捐金而寶
穀。菲食而粒人。考堯典以授時。稽禹貢而任土。潔粢盛而
大事在祀。銷劍戟而盡力為農。豐年屢薦於郊歌。嘉瑞繼
書於國史。而不自滿假。惟懷永圖。每至獻歲載陽。仲春初
吉。俯察土膏之候。仰觀晨正之祥。經始歲功。導揚生德。徵
有司之舊典。奉先后之遺文。深居穆清。親覽奧妙。匪崇朝
而盡更田畝。不出戶而遍洽人情。見捽草抔土之艱。知寒
耕熱耘之苦。宸心感念。畎畝昭蘇。一歎而時雨先飛。三復
而春雷自起。臣等業慚學稼。祿過代耕。親承務本之風。日
奉在勤之訓。三時不害。觀玉燭於氤氳。九扈孔修。賀生靈
於富庶。謹繕寫前件書凡二十篇。共成三卷。謹詣東上閣
門奉表陳獻以聞。
