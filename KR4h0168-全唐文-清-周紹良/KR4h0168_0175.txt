欽定全唐文卷一百七十五
崔行功
行功。恒州井陘人。高宗時累轉吏部郎中。以善占奏。常兼
通事舍人內供奉。又召為司文郎中。主朝廷大典冊。後遷
蘭臺侍郎卒。
贈太師魯國孔宣公碑
臣聞形氣肇分。宗匠之塗遂廣。性情已著。名教之理攸興。
是故雕刻為妙物之先。粉澤成真宰之用。若其耼語棄智。
則聖非攘臂之端。莊寄齊諧。則禮必因心之範。雖九流爭
長。百家競逐。而宗旨所歸。典墳攸係。夫軒羲已謝。子姒迭
微。步驟殊方。質文異轍。及流漦起譟。箕服傳訞。憲章板蕩。
風雅淪喪。然而千齡接聖。崇朝可期。五百見賢。伐柯未遠。
粵惟上哲。降生圯運。理接化先。德充造物。財成教義。彌綸
之跡已周。組織心靈。範圍之功且峻。利仁以濟幽顯。垂訓
以霑動植。自嘆起臨川。道窮反袂。西峯琬玉。幾燼蒼山。東
野柔桑。多塵碧海。屬混元再造。休明一期。雅頌之音復聞。
郊禋之禮還緝。跨巢胥之逸軌。邁龍鳥之遐風。瞻白雲而
升介邱。翼蒼螭而過沂上。而令千祀之外。典冊遂隆。九泉
之下。哀榮方縟。斯乃命為罕說。道不預謀。豈如箕山之魂。
空成寂寞。信陵之墓。徒復經過。將知龍蛇之蟄。潛契於天
壤。聖智所遊。高懸於日月。言之不可極。其惟孔太師乎。太
師諱某。字仲尼。魯國鄒人。有殷之苗裔也。分於宋。則孔父
嘉為大司馬。弗父何以國讓其弟厲公。正考父佐戴武宣
而受三命。居於魯。則有防叔伯夏叔梁紇。紇生太師。若夫
天命元鳥玉篋隆其濬哲。瑞啟白狼。瑤臺繁其錫類。武王
覆夏。仍遷象物之金。有客在周。復奏桑林之樂。滋恭喻尸
臣之鼎。高讓挹延吳之風。令緒昌源。煥乎已遠。至如象緯
凝質。則傅說巫咸。嵩華降神。則申伯吉甫。在於郊臨巨跡。
鬱符中野之祥。水帶邱阿。遙均反宇之慶。韞乾坤之精粹。
陶陰陽之淑靈。度九圍十。河目海口。放勳文命。有喻於儀
形。子產皋繇。微詳於具體。孟孫言其將聖。太宰辨其多能。
神關繫表。性與道合。時初撰屨。已訓魯卿。年未裘裳。先窺
周室。猶且學期上達。業遵下問。龍如藏史。或訪禮經。碧准
萇宏。言詢易象。曲臺相圃。廣陳揖讓之容。師摯師襄。屢辨
興亡之極。網羅六藝。經緯十倫。加以思入無方。情該至賾。
陳庭矢集。懸驗遠飛。季井泉開。冥占幽怪。新萍泛日。能對
於楚賓。舊骨淪風。旋訓於越使。藏往知來之際。微妙元通
之旨。不可以龜策求。不可以筌蹄得。及其譽聞曲阜。南宮
展師資之敬。應務中都。西鄰化諸侯之法。冬官效職。五土
得其攸宜。秋令克宣。兩觀展其刑政。溝疏墓道。且抑季桓。
田歸汶陽。遂陵齊景。尊君卑臣之訓。自家刑國之術。每惆
悵於興周。亦流連於韶管。然而高旻不惠。彼日寖微。起哀
怨於王風。絕歸飛於鳴鳥。是邦可化。斯道欲行。暖席興憂。
問津匪倦。俎豆嘗說。空及三軍之容。季孟有言。不接雙雞
之膳。晏平推士。尚或相排。子西讓王。終成見拒。亦有宋朝
司馬。喬木難休。衞國匡人。逆旅焚次。荷蕢微者。翻嗟擊磬
之心。儀封細人。潛明木鐸之意。既而在斯興感。用輟栖遑。
狂斐然。彌嗟穿鑿。旋驂舊館。掃筵闕里。杏壇居寂。緇林地
幽。知十稽微。得二承妙。科斗所載。方閱舊文。雎鳩在篇。遍
詳雅什。河漢鞉鼓。鏗鏘之響復傳。宗廟衣裳。升降之儀還
序。博約無倦。誘喻多方。后稷躬耕。近關勵物。伯夷餒死。猶
可激貪。周公其人。則神交於夢想。管仲小器。則歎微於征
伐。立德立言。太上謂之不朽。曰仁曰義。前哲以之周旋。覆
簣為山。喻天階而不陟。讀易無過。假日蝕以鳴謙。茨嶺
峒山。寄言於獨善。岐情風御。未陟於通莊。妙臻數極。作侔
易。是知縫掖乃兼濟之途。華袞非為政之要。及其愚智齊
派。椿菌如一。南楚狂狷。舊辨鳳衰。東魯陪臣。奄成麟斃。晨
興負杖。知命發於話言。夕寐奠楹。將萎傷其溘慮。崇山化
谷。小天下而無由。殞石沈星。架大梁而何有。門人議服。俱[:#AS-8563:⿰⺯⿸厂⿱田坴
]至極之哀。國史制詞。永錫憗遺之誄。及埏深夏屋。樹列
遠方。五勝迭遷。六籍無準。席間初闃。已舛微言。入室且分。
遄乖大義。秦人蛙沸。遺燼翳然。漢代龍驤。挾書未剪。元封
有述。殘闕載陳。甘露嗣蹤。[:#AS-8BE8:●]揚復起。舂陵受命。先訪於膠
庠。譙郡膺符。多招於文學。逮江馬南度。泉鵝北飛。鴞入環
林。鯨衝聖海。有隨交喪。中原翦覆。東序南雍。鞠為茂草。六
樂五禮。皆從燬室。欽若皇唐。肇膺明命。祖武宗文之業。天
成地平之勳。圖書因樂推重。干戈由寧亂集。刳舟創浮。芹
藻之詩先遠。戎衣初卷。羽籥之節旋興。皇上以聖敬而撫
璇圖。以文明而膺寶歷。夏啟挹其光兆。姬誦讓其惟清。化
入龍沙。風移鯷海。金邱展賮。瓊田薦賝。潛馬飾黃芝之封。
浮龜吐綠文之籀。虞庠殷塾。廣賓龐叟。蓬嶺石渠。朋延敦
誨。垂衣裳而凝想。虛旒纊以永懷。至於大道寖微。小康
遂往。嬴譏紫色。謬踐元阿。劉風白金。徒遵高里。黃初正始。
時多間然。建武永平。業非盡善。而迺作樂崇德。殷薦之禮
畢陳。有孚載容。觀下之訓齊設。肆類㣥望。孝享之義益隆。
歸功三后。尊祖之誠愈切。詔寰中而徵萬玉。譯荒外以召
百靈。一茅分茹。雙鶼共羽。翠華遠昇。秸席虛位。上帝儲祉。
泰壹有輝。山祇傳聲。海神會氣。九皇之况榮可嗣。三代之
闕典還屬。迺使朱鳥翔日。蒼威戒路。七萃騰景。八鸞鏘風。
過大庭以省方。掩洙上而觀藝。晏居莫辨。祠堂巋然。見馬
鬣於荒墳。識欃檀於古。歎重泉之可作。聞盛德而必祀。言
敷典訓。廣命杍材。贈以太師。式旌幽壤。改制神宇。是光令
德。於時皇唐之御天下四十有九載。即乾封之元年也。攝
提貞歲。勾芒獻節。兗州都督霍王元軌。大啟藩維。肅承綸
誥。庀徒揆日。疏閑薙遠。接泮林之舊壝。削靈光之前殿。徂
徠新甫。伐喬木而韻流嚶。岱畎泗濱。採怪石而喧浮磬。赬
紫施絢。黝黛飛文。沓栱重櫨。春窗秋幌。陰櫩積霧。複閣懷
煙。几仍度室。席遵函丈。壽宮煥然。睟容有穆。至如襄城有
訪。七聖接其騑驂。汾水言遊。四子冥其衡軛。將謂布衣黃
屋。名器則殊。卷領素王。感召宜一。顏子侍側。似發農山
之談。季路承閒。如興浮海之說。西華束帶。尚以要賓。言偃
裼裘。猶為得禮。避席延其不敏。舍瑟睠其幽情。共列升堂。
齊參覩奧。歲時蘋藻。復雜昌蒲。平日絃歌。還聞絲竹。皇儲
一德。聿隆三善。博望邀裾。肅成講義。發揮鎔造。幽贊事業。
而以周穆之觴王母。尚勤西弇。漢帝之展稷邱。因書東嶽。
遂迺思建隆碣。上聞天扆。言由國本。理會沖情。副震宮之
德聲。命芸閣以紬頌。元堂闢兮神靈僾。揚教思兮兩儀配。
煽皇綱兮融帝載。堯可履兮舜為佩。晝而明兮夜而晦。于
嗟業兮麗萬代。其詞曰。
赫赫上帝。悠悠天造。神集鴻名。聖居大寶。循性稱教。率性
為道。政若鎔金。化侔偃草。爻畫先起。律呂創陳。禮節天地。
樂和人神。成期用。業尚日新。縡無聲臭。隲有彝倫。水火朝
變。憲章時革。周廟傷禾。殷墟悲麥。襃豔紕雅。嬴荷淪賾。散
亂紀言。支離方冊。自天生德。由縱成能。賓筵恪嗣。銘鼎家
承。蹲龍運舛。振鐸冥膺。闕典攸緝。斯文載興。廣訓三千。徧
於七十。歷階東會。藏書西入。楚將分社。齊聞與邑。接輿自
狂。長沮空執。在智伊妙。惟神乃幾。羊因魯觸。鳥向陳飛。那
傳頌管。編照書韋。卜商承絢。顏子參微。堯則不追。昌亦
遂往。名教潛發。心靈泛獎。德配乾坤。業暉辰象。麟悴遙泣。
山隤夐仰。三統昌日。千齡聖期。禋宗有昊。展禮崇基。覲宣
時邁。神緘孝思。絳螭承軛。翠鳳翻旗。上浮龜蒙。遙集鄒魯。
翹勤真跡。惆悵今古。舊壁迷字。荒墳翳斧。綸賁宗師。詔緝
靈宇。虹梁野搆。翬翼林舒。雕櫳繡桷。圓井方疏。沂童浴早。
泮鳥鳴初。俎豆蠲潔。丹青藹如。墨檢前蹤。莊放遺轍。於昭
遐訓。允歸聖烈。肅穆仁祠。陰沈像設。隨四序以潛運。懸三
光而不缺。
桓彥範
彥範字士則。潤州丹陽人。少以門蔭調補右翊衞。累轉司
刑少卿。中宗即位。以誅張易之昌宗功加銀青光祿大夫。
拜納言。賜勳上柱國。封譙郡公。改侍中。用武三思譖進封
扶陽郡王。加特進。令罷知政事。又因三思誣搆貶瀧州司
馬。長流瀼州。三思令周利貞矯制杖殺之。年五十四。睿宗
立。追復官爵。諡曰忠烈。建中元年重贈司徒。
論時政表
昔孔子論詩。以關睢為始。言后妃者。人倫之本。理亂之端
也。故皇英降而虞道興。任姒歸而姬宗盛。桀奔南巢。禍階
妹喜。魯桓滅國。惑以齊媛。伏見陛下每臨朝聽政。皇后必
施帷幔坐於殿上。預聞政事。臣愚歷選列辟。詳求往代。帝
王有與婦人謀及政者。莫不破國亡身。傾輈繼路。且以陰
乘陽。違天也。以婦凌夫。違人也。違天不祥。違人不義。由是
古人譬以牝雞司晨。惟家之索。易曰。無攸遂。在中饋。言婦
人不得預於國政也。伏願陛下鑒古人之言。察古人之意。
上以社稷為重。下以蒼生在念。宜令皇后無往正殿。干預
外朝。專在中宮。聿修陰教。則坤儀式固。鼎命惟永。又臣聞
京師喧喧。道路籍籍。皆云胡僧慧範。矯託佛教。詭惑后妃。
故得出入禁闈。撓亂時政。陛下又輕騎微行。數幸其室。上
下媟黷。有虧尊嚴。臣嘗聞興化致理。必由進善。康國寧人。
莫大棄惡。故孔子曰。執左道以亂政者殺。假鬼神以危人
者殺。今慧範之罪。不殊於此也。若不急誅。必主變亂。除惡
務本。去邪勿疑。實願天聰。早加裁貶。
請窮治張昌宗疏
微臣竊見宋璟奏。張昌宗令李宏泰占。有天分及有天子
氣。請禁身勘當。恩勅不允者。但昌宗無德無才。謬承恩寵。
自宜粉骨碎肌。以答殊造。豈得包藏禍心。有此占相。陛下
以簪履恩久。不忍加刑。昌宗以逆亂罪多。自招其咎。此是
皇天降怒。非唯陛下故誅。違天不祥。乞陛下裁擇。原其本
奏。以防事敗。事敗即言奏訖。不敗則候時為逆。此乃姦臣
詭計。疑惑聖心。今果遂其所謀。陛下何忍不察。若昌宗無
此占相。奏後不合更與宏泰往還。尚令修福。復擬禳厄。此
則期於必遂。元無悔心。縱雖奏聞。情實難恕。此而可捨。誰
其可刑。陛下黨而不誅。養成其惡。臣恐更有為逆者。無人
敢言。縱使昌宗元無此心。今見頻遭事迫。亦當不日為亂。
况復先有包藏。又昌宗經勘當已前。其心或防後。則雖有
此懼。勢仍傾朝。况經兩度事彰。天恩並垂捨宥。昌宗自為
得計。人亦以為應運。即不勞兵甲。天下皆從。萬方譏之。以
為陛下縱成其亂也。臣聞父在子稱尊者。尚為逆子。君在
臣圖天分。是為逆臣。臣逆不誅。社稷其亡矣。伏請付鸞臺
鳳閣三司考竟其罪。
張柬之
柬之字孟將。襄州襄陽人。少補太學生。第進士。累補青城
丞。永昌元年以賢良徵。時年七十餘矣。試策第一。擢拜監
察御史。神功初累拜荊州大都督府長史。長安中召還。狄
仁傑薦為司刑少卿。遷秋官侍郎。尋同鳳閣鸞臺平章事。
遷鳳閣侍郎。中宗即位。以誅張易之昌宗功擢拜天官尚
書鳳閣鸞臺三品。封漢陽郡公。遷中書令。監修國史。進封
漢陽郡王。加特進。令罷知政事。授襄州刺史。尋為武三思
所搆。貶新州司馬。憤恚卒。年八十二。景雲元年贈中書令。
諡曰文貞。建中初又贈司徒。
請罷姚州屯戌表
臣某言。臣伏聞姚州者。古哀牢之舊國。絕域荒外。山高水
深。自生人以來。洎於後漢。不與中國交通。前漢唐蒙開夜
郎填筰。而哀牢不附。至光武末年。始請內屬。漢置永昌郡
以統理之。乃收其鹽布氊罽之稅。以利中土。其國西通大
秦。南通交趾。奇珍異寶。進貢歲時不闕。劉備據有巴蜀。常
以甲兵不充。及備死。諸葛亮五月渡瀘。收其金銀鹽布。以
益軍儲。使張伯岐選其勁卒利兵。以增武備。故蜀志稱自
亮南征之後。國以富饒。甲兵充足。由此言之。則前代置郡。
其利頗深。今鹽布之稅不供。珍奇之貢不入。戈戟之用。不
實於戎行。賨貨之資。不輸於大國。而空竭府庫。驅率平人。
受役蠻夷。肝腦塗地。臣竊為國家惜之。昔漢以得利既多。
歷博南山。涉蘭倉水。更置博南哀牢二縣。蜀人愁怨。行者
作歌曰。歷博南。越蘭津。渡蘭倉。為他人。蓋譏漢貪珍奇鹽
布之利。而為蠻夷之所驅役也。漢獲其利。人且怨歌。今減
耗國儲。費用日廣。而使陛下之赤子。身膏野草。骸骨不歸。
老母幼子。哀號望祭於千里之外。於國家無絲髮之利。在
百姓受終身之酷。臣竊為國家痛之。往者諸葛亮破南中。
使其渠率自相統領。不置漢官。亦不留兵鎮守。人問其故。
亮言置官留兵。有三不易。大率以置官夷漢雜居。猜嫌必
起。留兵運糧。為患更重。忽若反叛。勞費更多。但粗設紀綱。
自然安定。臣竊以亮之此策。妙得羈縻蠻夷之術。今姚府
所置之官。既無安邊靖寇之心。又無葛亮且縱且擒之技。
惟知詭謀狡算。恣情割剝。貪叨刦略。積以為常。扇動酋渠。
遣成朋黨。折支諂笑。取媚蠻夷。拜跪趨伏。無復慚恥。提挈
子弟。唱引兇愚。眾會蒲博。一擲累萬。劍南逋逃。中原亡命。
有二千餘戶。見散在彼。專以掠奪為業。姚州本龍朔中武
陵縣主簿石子仁奏置之後。長史李孝讓辛文協並為㣥
蠻所殺。前朝遣郎將趙武貴討擊。貴及蜀兵。應時破敗。噍
類無遺。又使將軍李義總等往征。郎將劉惠基在陣戰死。
其州遂廢。臣竊以諸葛亮稱置官留兵。有三不易。其言乃
驗。至垂拱四年。蠻郎將王善寶昆州刺史爨乾福又請置
州。奏言所有課稅。自出姚府管內。更不勞擾蜀中。及置州
後。錄事參軍李稜為蠻所殺。延載中。司馬成琛奏請於瀘
南置鎮七所。遣蜀兵防守。自此蜀中騷擾。於今不息。且姚
府總管五十七州。巨猾遊客。不可勝數。國家設官分職。以
化俗防姦。無恥無厭。狼籍至此。今不問夷夏。負罪並深。見
道路刦殺。不能禁止。臣恐一朝驚擾。為禍轉大。伏乞省罷
姚州。使隸巂府。歲時朝覲。同之蕃國。瀘南諸鎮亦皆廢。於
瀘北置關。百姓自非奉使入蕃。不許交通來往。增巂府兵。
選擇清良宰牧以統理之。臣愚將為穩便。
對賢良方正策
問。朕聞體國經野。取則於天文。設官分職。用立於人紀。名
實相副。自古稱難。則哲之方。深所不易。朕以薄德。謬荷昌
圖。思欲追逸軌於上皇。拯㣥生於季俗。澄源正本。式啟維
新。俾用才委能。靡失其序。以事效職。各得其長。至於考課
之方。猶迷於去取。黜陟之義。尚惑於古今。未知何帝之法
制可遵。何代之沿革斯衷。此雖戔戔束帛。每賁於邱園。翹
翹錯薪。未獲於英楚。並何方啟塞。以致於茲。竚爾深謀。朕
將親覽。
對。臣聞仲尼之作春秋也。法五始之要。正王道之端。微顯
闡幽。昭隆大業。洛之功既備。範圍之理益深。伏惟陛下受
天明命。統輯黎元。載黃屋。負黼扆。居紫宮之邃。坐明堂之
上。順陽和以布政。攝三吏而論道。雍容高拱。金聲玉振。徵
求無厭。誤及厮賤。微臣材朽學淺。誠不足以膺嚴旨。揚天
庥。雖然。敢不盡芻蕘。罄狂瞽。悉心竭節。昧死上對。臣聞天
者㣥物之祖。王者受命於天。故則天而布列職。天生蒸民。
樹之君長。以司牧之。自非聰明睿哲。齊聖廣淵。不能使人
樂其生。家安其業。陛下德自天縱。慈憫元元。既樂其生。且
安其業。臣聞瑞者。上天所以申命人主也。故使麒麟遊於
囿。鳳凰集於庭。慶雲出。神龍見。其餘草木煙露之祥。不可
勝紀。陛下日慎一日。雖休勿休。故天申之以禎石。告之以
神文。大矣哉。聖人之鴻業也。臣聞河圖洛書之不至也久
矣。孔子曰。鳳鳥不至。河不出圖。吾已矣夫。師說曰。聖人自
傷已有能致之資。而天不致也。陛下有能致之資。而天蘊
者。所以扶助聖德。撫寧兆人也。臣觀今朝廷含章贍博
之士。鯁言正議之臣。陛下誘而進之。並踐丹地。伏青規。雍
雍昂昂。雲屬霧委。鸞騫鳳振。佩金鳴玉。曳朱紱。揚翠緌。充
牣於階庭者矣。昔舜舉十六相。去四凶人。有大功二十而
為天子。前史美之。稱曰盡善盡美。雖甚盛德。無以加此。陛
下彰善去惡。昭德塞違。萬萬於虞舜。自託薄德。愚臣何足
以望清光而敢有議哉。制策曰。思欲追逸軌於上皇。拯㣥
生於季俗。澄源正本。式啟維新。臣聞善言古者。必考之於
今。善談今者。必求之於古。臣竊以當今之務。而稽之往古。
以往古之跡。而比之當今。以為三皇神聖。其臣不能及。故
於(疑)親之。陛下刊列格。正爰書。修本業。著新誡。建總章以
申嚴配。置法匭以濟窮冤。此前聖所不能為。非㣥臣之所
能及也。今朝廷之政。上令下行。如身之使臂。臂之使指。百
僚師師。罔不咸乂。此㣥臣之能奉職也。書曰。元首明哉。股
肱良哉。庶事康哉。故臣以為陛下有三皇之位。而能隆三
皇之業也。臣以今之刺史。古之十二牧也。今之縣令。古之
百里君也。有官聯焉。有社稷焉。可謂重矣。任非其材。其害
亦重矣。昔周宣王欲訓其人。問於樊仲曰。吾欲訓人。諸侯
誰可者。仲曰。魯侯肅共明神。敬事耆老。必咨於故實。問於
遺訓。乃立之。晉之名臣亦言。舍人洗馬。一時之高選。臺郎
御史。萬邦之俊哲。若出於宰牧。頌聲興矣。由此言之。則古
牧州宰縣者。不易其人也。自非惠訓不倦。動天心者。未可
委以五符之重。百里之寄。今則不然。多由門資擢授。或以
勳階莅職。莫計清濁。無選藝能。負違聖誡。安肯肅恭明神。
輕理慢法。安肯敬事耆老。取舍自便。安能求之故實。舉措
縱欲。安能問之遺訓。選異一時之高材。非萬邦之俊傑。於
是多其僕妾。廣其資產。齒角兩兼。足翼雙備。蹈瑕履穢。不
顧廉恥。抵網觸羅。覆車相次。孔子曰。既得之。患失之。苟患
失之。無所不至矣。故臣以為陛下有三皇之人。無三皇之
吏也。制策曰。俾用才委能。靡失其序。以事效力。各得其長。
至於考課之方。猶迷於去取。黜陟之義。尚惑於古今。未知
何帝之法制可遵。何代之沿革斯衷。臣聞皇王之制。殊條
共貫。雖有改制之名。無不相因而立事。孔子曰。殷因於夏
禮。所損益可知。周因於殷禮。所損益可知。其或繼周者。雖
百代可知也。然則虞帝之三考黜陟。周王之六廉察士。雖
有沿革。所取不殊。期於不濫而已。陛下取人之法甚明。考
績之規甚著。臣以為猶舟浮於水。車轉於陸。雖百王無
易也。今邱園已賁。英楚雲集。啟塞之路。豈愚臣所能輕云
也。謹對。
對賢良方正策第二道
問。朕聞軌物垂訓。必隨正於因生。開國承家。理崇光於敦
本。故七葉貂珥。表金室之榮。十紀羽儀。峻班門之躅。保姓
受氏。義先於睦親。翼子謀孫。事隆於長發。朕以寡昧。叨奉
先靈。墜典咸興。遺章畢覩。思欲甄明譜系。澄汰簪裾。派別
淄澠。區分士庶。至如陳田互出。虢郭俱開。束皙改漢傳之
宗。輔果易晉卿之號。巨君之姓。曾非馭鶴之苗。元海之家。
諒非擾龍之族。永言紕繆。良用憮然。子大夫十室推英。三
冬富學。允迪裒然之學。宜揚鏘爾之詞。至若北郭南宮。本
因何義。三烏五鹿。起自何人。公孫之由。司馬之姓。咸加辨
析。且顯指歸。式副對揚。朕將親覽。
對。臣聞保姓受氏。明乎典訓。或因地以賜姓。或因官而命
氏。或官以代功。亦以官族。或所居之地。因以為氏。諸侯之
子。稱為公子。公子之子。稱為公孫。公孫之子。乃以其王父
字為氏。後代因之。亦以為姓。田陳虢郭。以聲近而遂分。輔
果束皙。以避難而更改。王莽以田王為氏。元海因漢甥立
族。騷括分南北之號。充宗為五鹿之先。應氏著書。具表三
烏之始。司馬司徒。是曰因官。公孫叔孫。春秋備載。陛下盡
六藝之英。窮百代之要。淑問揚天地。元情貫幽顯。黃竹清
歌。詞窮五際。白雲高唱。文包萬象。昔曹門二祖。道媿由庚。
劉氏四葉。仁非解慍。豈若睿思瓊敷。同雨露之霑漬。神機
苕發。登羲望之照臨。起帝典而孤立。孕皇墳而獨秀。臣沐
浴淳和。叨承至訓。名聞於聖聽。言奏於闕前。謹對。
駮王元感喪服論
夫三年之喪二十五月。不刊之典也。謹按春秋。魯僖公三
十三年十二月乙巳。公薨。文公二年冬。公子遂如齊納幣。
左傳曰。禮也。杜預注云。僖公喪終此年十一月。納幣在十
二月。士婚禮納采納徵。皆有元纁束帛。諸侯則謂之納幣。
蓋公為太子。已行婚禮。故傳稱禮也。公羊傳曰。納幣不書。
此何以書。譏喪娶在三年之內。何以譏。三年之內不圖婚。
何休注云。僖公以十二月薨。至此冬未滿二十五月。納采
問名納吉。皆在三年之內。故譏。何休以公十二月薨。至此
冬十二月。纔二十四月。非二十五月。是未滿三年而圖婚
也。按經書十二月乙巳公薨。杜以長歷推乙巳是十一月
十二日。非十二月。經書十二月。是經誤。文公元年四月。葬
我君僖公。傳曰。緩也。諸侯五月而葬。若是十二月薨。即是
五月。不得言緩。明知是十一月薨。故注僖公喪終此年。至
十二月而滿二十五月。故邱明傳曰禮也。據此推步。杜之
考校。豈公羊之所能逮。况邱明親受經於仲尼乎。且二傳
何杜所爭。惟爭一月。不爭一年。其二十五月除喪。由來無
別。此則春秋三年之喪二十五月之明驗也。尚書伊訓云。
成湯既歿。太甲元年。惟元祀十有二月。伊尹祀於先王。奉
嗣王祗見厥祖。孔安國注云。湯以元年十一月崩。據此則
二年十一月小祥。三年十一月大祥。故太甲篇中云。惟元
祀十有二月朔。伊尹以冕服奉嗣王歸於亳。是十一月大
祥訖。十二月朔日。加王冕服。服吉而歸亳也。是孔言湯元
年十一月之明驗。顧命云。四月哉生魄。王不懌。是四月十
六日也。翌日乙丑。王崩。是十七日也。丁卯命作冊度。是十
九日也。越七日癸酉。伯相命士須材。是四月二十五日也。
則成王崩至康王麻冕黼裳。中間有十月。康王方始見廟。
則知湯崩在十一月。淹停至殮訖。方始十二月祗見其祖。
顧命見廟。記諸侯出廟門俟。伊訓云。祗見厥祖。侯甸㣥后
咸在。則崩及見廟。殷周之禮並同。此周因於殷禮。損益可
知也。不得元年以前。別有一年。此尚書三年之喪二十五
月之明驗也。禮記三年問云。三年之喪。二十五月而畢。哀
痛未盡。思慕未忘。然而服以是斷之者。豈不送死有已。復
生有節。又喪服四制云。變而從宜。故大祥鼓素琴。告人以
終。又閒傳云。期而小祥。食菜果。又期而大祥。有醯醬。中月
而禫。食酒肉。又喪服小記云。再期之喪。三年也。朞之喪。二
年也。九月七月之喪。三時也。五月之喪。二時也。三月之喪。
一時也。此禮記三年之喪二十五月之明驗也。儀禮士虞
禮云。期而小祥。又期而大祥。中月而禫。是月也吉祭。此禮
周公所制。則儀禮三年之喪二十五月之明驗也。此四驗
者。並禮經正文。或周公所制。或仲尼所述。吾子豈得以禮
記戴聖所修。輒欲排毀。漢初高堂生溥禮既未周備。宣帝
時少傅后倉。因淹中孔壁所得五十六篇。著曲臺記以授
弟子戴德戴聖慶傅三人。合以正經及孫卿所述。並相符
會。列於學宮。年代已久。今無端搆造異論。既無依據。深可
歎息。其二十五月先儒考校。惟鄭康成注儀禮中月而禫。
以中月間一月。自死至禫凡二十七月。又解禫云。禫言澹
澹然平安之意。今皆二十七月復常。從鄭儀也。踰月入禫。
禫既復常。則二十五月為免喪矣。二十五月二十七月其
議本同。竊以子之於父母喪也。有終身之痛。創巨者日久。
痛深者愈遲。豈徒歲月而已乎。故練而慨然者。蓋悲慕之
懷未盡。而擗踊之情已歇。祥而廓然者。蓋哀傷之痛已除。
而孤藐之念更起。此皆情之所致。豈外飾哉。故記曰。三年
之喪。義同過隙。先王立其中制。以成文理。是以祥則縞帶
素紕。禫則無所不佩。今我子將徇情棄禮。實為乖僻。夫去
縗麻之服。襲錦縠之衣。行道之人。皆不忍也。直為節之以
禮。無可奈何。故由也不能過制為姊服。鯉也不得過期哭
其母。夫豈不懷。懼名教逼已也。至若孔鄭何杜之徒。並命
代挺生。模範來裔。宮牆積仞。未易可窺。但鑽仰不休。必當
漸入勝境。詎勞終年矻矻。虛肆莠言。所有掎擿先儒。願且
以時消息。
