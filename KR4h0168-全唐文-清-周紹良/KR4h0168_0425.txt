欽定全唐文卷四百二十五
于卲(三)
進畫松竹圖表
臣某言。伏以今月十九日。累聖儲休之日。陛下降誕之辰。
聲教所加。舟車所及。固將駿奔大慶。鼓舞升平。瞻北極而
效誠。匝南山而獻壽。臣輙率鄙思。畫松竹圖一面。并陳贊
頌。願躋聖祚。伏貢闕庭。臣某中謝。伏惟皇帝陛下嗣聖居
業。統天握圖。奄宅九圍。光承丕構。元元敷道。須有發明。高
祖造邦。義資纂大。故得上天垂慶。八葉騰輝。誕聖神於正
陽。統清明於元昊。既徵下武。將付中興。非徒履迹之祥。實
叶繞樞之異。况臣特受榮遇。思效微誠。撰獻珍奇。則珪璋
有可玷之理。馳奉章疏。則文字非陳贄之儀。故臣常於禮
歎松柏有心之姿。詢於詩仰松柏植茂之興。則如佳其不
朽。豈著前聞。載徵纖微。爰有叢竹。節雖謝於穎拔。操亦迫
於歲寒。故臣輙畫長松。佐之脩竹。辨其位則松可君於竹。
掄其才則卑可奉於尊。然松竹木中特最為有壽。眾材槎
卉。而翠蓋方成。暮霰飄零。而繁枝益茂。輙敢賦形像外。移
色毫端。敢借堅貞之姿。願增天地之壽。况卿雲瑞氣。必呈
證聖之祥。元鶴仙禽。每舉沖天之翼。臣所以緣義祝壽。出
幽入微。不散氤氳之容。同成俯仰之勢。徵畫圖之旨。誠慙
創物。求比興之義。庶近愛君。不勝區區之極。其松竹圖并
頌。敢冒陳獻。無任戰灼之至。
為崔僕射遣高正平論邊事表
臣某言。去年五月十日。已差知衙事袁遙獻狀露誠。上塵
聖聽。猶恐帳下之士。未盡對敭。邊隅之要。不復專達。今害
馬已去。時政鼎新。期於昇平。天下屬望。臣叨榮冒寵。十有
二年。雖夙興夜寐。將補不足。智小任大。其缺實多。臣某誠
惶誠恐頓首頓首。伏惟寶應元聖文武皇帝陛下纂戎立
極。俯鑒下人。思無不周。明必以察。故得迷道自返。橫波易
流。搜遺逸以在庭。叶夢卜而作相。頒命布德。奉天順人。海
隅蒼生。孰不遂性。臣僻守三蜀。跼蹐一方。想通籍而轉疎。
望賡歌而莫及。頃者正月之役。中路詔還。雖迫外懷之虞。
頗貽膚受之愬。嘗膽空知其有苦。剖心無足以自明。未知
此生。朝拜何日。臣本道度支判官檢校虞部員外郎高正
平。佐臣理戎。積有年歲。文學政事。不忝前修。應緣三軍遠
支近費。無巨無細。一與臣同。陛下初擇宰臣。旁求利害。勒
赴闕庭。以代臣行。近日山西將軍。頻執蕃邏。詢其動靜。確
有所傳。必擬橫行劍門。圖陷全蜀。其勢甚大。必在防虞。正
平此行。臣意堅切。伏乞聖鑒。俯垂聽納。則內獻心腹。外執
干戈。王室有開。萬死無恨。心馳魏闕。不為身謀。望斷玉關。
終期生入。無任奉國忘家之至。謹奉表陳懇以聞。
論潘炎表
臣某言。伏見今月一日制命。以劉晏殊死之責。連及前禮
部侍郎潘炎。貶授澧州員外司馬。天鑒孔明。善惡懸別。比
諸子壻。猶佐上藩。凡所見聞。莫不欣荷。知德刑無頗。而行
於代也。但臣比見潘炎為性貞純。致身無過。介然特立。自
為一時之選。名不為晏稱。官不由晏進。自晏處權掌要。未
嘗以毫髮受遺。未嘗以親戚請求。頃自晏居外使。(闕)安禮
致書疏知(闕)寒溫通意。都不為之開緘。凡此之類。蓋非一
二。所以海內修崇名節者。莫不歎伏。以為古人之中。罕有
儔對。自晏伏誅。眾望炎免。况二年風疾。手足拘攣。氣息奄
奄。藥餌未復。奉詔奔波。即日登路。籃輿臥載。生死難圖。臣
愚識炎日久。知炎至行。伏恐斃一吉士。為代所悲。冒責上
聞。庶幾下達。儻蒙聖人迴聽。恤以守道不回。賜其殘生。許
歸田里。免隨道殣。俯叶㣥心。將勸清貞之士。以勵貪浮之
俗。炎之幸也。臣愚不識忌諱。干犯湯鑊。塵黷宸嚴。陷身無
地。不勝知賢請命之至。謹詣東上閤門奉表陳列以聞。
為崔僕射陳情表
臣某言。臣聞行師命將。必先保大。服戎共武。方議膚公。所
以協和軍蒐。戡定時難。伏惟寶應元聖文武皇帝陛下誕
膺天命。以撫方夏。洪惟眷圖。用征不惠。上敬天授。下咨人
力。則殊方異俗。罔不率俾。蠢茲西戎。猶肆逆命。勞我薄伐。
示人有征。夷不亂華。自宜殄滅。盈不可久。神亦禍淫。天之
道也。臣近得上都所由報狀。伏承受相府元帥之寄。領漁
陽突騎之眾。分邠土鎮守之師。內無所疑。外無所怨。上讓
下競。禮合義均。不為身謀。同獎王室。此皆陛下明為元首。
德洽藎臣。夷吾必知其小大。孔明遂均於魚水。不然。豈同
德度力。偶俱無猜。以此討戎。何戎不滅。以此論道。何道不
平。臣蒙國寵靈。榮加九族。功慙白馬。位達綠車。每承聖敬
日躋。輒願殺身是效。今日之會。實契丹誠。無任感時悃欵
之至。謹遣某官奉表陳情以聞。
代高尚書陳情表
臣某言。臣本凡才。智略無取。因緣際會。驟列班榮。分閫尹
京。實為塵忝。頃者鳳翔之日。蕃漢憑陵。臣嘗激勵羌渾。竟
剿戎虜。方將席卷。永息邊虞。旋奉德音。遽令入奏。微誠莫
展。殃舋已鍾。痛骨摧心。載崩載咽。荼毒未幾。起復舊官。累
表陳乞。不蒙允許。及犬戎搆禍。憑陵京城。陛下授臣檢校
刑部尚書都知元帥中軍兵馬使。雖承恩命。未有軍行。麾
下之人。纔盈數騎。空懷赴難。莫克死綏。仰天椎心。伏增憤
激。不踰信宿。便屬蒼黃。未知鑾駕東巡。且欲荊襄陪扈。累
遭剽掠。始達藍田。更逢子儀。留臣計事。招集亡散。共收上
都。比至入城。又奏臣住。奔波險阻。契闊山川。進慙將帥之
臣。退羞羈絏之僕。顧唯狼狽。寢寐兢惶。臣某誠惶誠恐稽
首頓首死罪死罪。今又亡母在殯。欲祔舊塋。先遠戒期。正
當此月。干戈之際。寇盜為虞。小有不安。永負生母。願終子
道。以奉亡靈。儻封樹有成。雖隕越無恨。伏望許臣畢事之
日。得令奔走陝郊。碎首行閒。甘心罪責。無任兢惕屏營之
至。
為趙侍御陳情表
臣某言。臣以固陋。累蒙獎擢。猥厠朝列。與㣥賢並。始自給
事。驟遷侍郎。贊貳冬官。典司邦教。屬師旅之後。庶政從權。
會府舊章。多所曠廢。惟禮部兵部度支。職務尚存。頗同往
昔。餘曹空閒。案牘全稀。一飯而歸。竟日無事。此臣所以寢
興長想。俯仰增慚。何則。受恩至深。報德無所。未裨毫髮。虛
費稻梁。伏以人君命官。期于述職。人臣量力。不叨非據。寧
有食君上之祿。為保妻子之謀。臣內顧塵忝。尤增愧懼。頃
陛下躬決庶務。萬方不言而理。遠近承式。幸當天下無事。
未敢上陳其愚。今承嗣背德。阻兵全魏。靈曜失道。謀亂大
梁。犬戎為患。獯虜伺隙。雖禍盈惡稔。終冀梟夷。而調兵轉
粟。在彼疲弊。乃㣥下憂國之日。微臣赴難之秋。况諸道牧
守。闕人頗眾。是敢不揆薄劣。特祈任使。如或領一郡。或統
數城。綏懷將卒。招復逃散。近當狂寇。俯制奔衝。必使人業
耕桑。盜無充斥。昔子建之表。懇求自試。充國之對。無踰老
臣。豈徒冒寵干榮。實欲酬恩立節。臣年甫知命。筋力猶強。
策勵駑蹇。庶成萬一。無任懇悃迫切之至。
為衞尉許卿請留男表
臣某言。臣男某官某。頃年二十有二。因外人招誘。性乏天
和。臣又拙訓。遂交游非類。妄用錢物。臣恐滋蔓。累及家私。
臣某年任寧州刺史。表請磧西效力。離鄉別親。庶其思過。
臣遽遭流竄。比屬艱難。遐荒萬里。分為阻絕。近節度使差
奏軍事。會臣待罪輦轂。重與相見。至京以來。臣竊窺察。誘
其由衷。似辨君親。近於觀志。屢申懇到。願留晨昏。夫物感
人情。况茲天屬。苟及於此。惕然關心。臣今齒髮衰暮。唯生
此子。儻其改行。家有所傳。九原之下。可以塞責。臣昨詢問
磧西職掌。殊非要重。伏乞聖慈迴鑒。許為父子如初。便留
效節東軍。與叔冀逐急征討。盡其武用。或樹功勳。王事不
殊。殘寇又切。臣得地近。時復知聞。縱其不賢。猶可備使。老
臣之幸。至微至賤。輕黷宸嚴。靦冒之求。戰越無地。
為人請合祔表
臣某言。臣固不肖。寵由父任。累荷朝獎。非臣本才。永惟筮
仕之初。濫觴有地。感舊恩愛。竊係于心。故開府儀同三司
兼太常卿李承光。頃充河西兵馬使。天寶年中。錄臣帳下。
自茲效用。得列戎班。出入五涼。艱勤一紀。風雨寒暑。未嘗
廢離。俄屬幽燕作逆。伊洛陷寇。蒲潼不關。天地交閉。承光
臨計自失。倉卒西還。亦既通表華陽。奉牋靈武。枕干待命。
俟期而往。曾未信宿。先朝賜書。敦序兄弟。如家人禮。當是
時也。臣親見之。開緘流涕。是日便發。及至行在。特加天下
兵馬副元帥。改名匡國。扈蹕彭原。別承誥旨。因此伏法。當
瘞朔陲。身雖受刑。家免孥戮。遽蒙昭雪。發使宣恩。特令安
存。葬日官給。今長男願。見充鎮西副將。次子諤。又知覃懷
兵馬。女壻周鼎。分閫河西。咸受綠車之榮。並為白馬之將。
聖朝寵寄。洎男及女。臣謂匡國。雖死猶生。近以孀妻告終。
願從合祔。諤等銜恤。無由上陳。將傳銘誄。未正官爵。且匡
國非禁人收視之責。微臣當故吏願言之時。輒冒宸聰。乞
從優贈。縱前封尚在。詎敢追榮。儻後命有加。方期復魄。則
衞青有時將葬。而欒布不負一言。黃泉有知。丹慊斯在。無
任懇欵求哀之至。謹詣某門奉表陳乞以聞。
為崔僕射請弟寬當元載累表
臣寧言。伏見詔命。以中書侍郎元載黷貨無厭。姦邪迹露。
國有明憲。已寘嚴科。臣弟御史中丞寬。頃緣長春宮事。蒙
恩充載判官。今罪累所加。寬亦合從譴責。念其愚直。罹此
禍階。每荷聖朝獎拔之私。累忝中臺精選之務。因逾所效。
寵貴當時。上答之期。分知死所。臣忝骨月之分。休戚是均。
夙夜震驚。反側難措。朝典輕重。不為微臣。伏乞聖恩無以
私貸。伏增惶懼之至。謹遣某官某奉表請罪以聞。
為劍南西川崔僕射再請入朝表
臣某言。去冬臣知衙事官姚悟回。伏奉手詔。許臣入朝。臣
自西川軍還。理裝撰吉。與監軍使孟游仙等以今月五日
發成都。十二日至綿州羅江縣。中使馬承倩至。又奉恩旨。
令臣與游仙等却迴。臣久辭闕庭。從事邊塞。思一朝覲。如
天無階。忽遂此行。神道所感。豈知中路。猶阻懇誠。揮涕慚
對於三軍。結戀詎同於他日。臣所行意。實不謀身。一欲辯
折讒閒。兼欲敷陳國要。有不可形之翰墨。有不可傳之外
人。表臣心切。唯天而已。將士等知臣悃欵。共憂家國。見臣
不行。魂氣俱喪。臣以迫於所務。抱恨南邊。固請監軍使行。
猶期上訴。雖一夫阻命。而違眾實難。游仙今于漢州便發。
以從諸將之請。軍中要務。悉以咨之。伏乞聖聰俯遂㣥議。
則冀上輯下睦。永無外虞。西南艱危。再沐清晏。豈臣獨夫
之幸。實充萬人之幸。無任懇迫屏營之至。謹附監軍使孟
游仙奉表陳請以聞。
為吳王請罪表
臣祇言。臣長男岵。受國恩榮。出典藩翰。不能昭宣聖理。協
和上下。爰抵憲章。自貽剿絕。臣年過歲制。識謝平人。徒以
宗親。昧於名教。罪因兇悖之子。敢望全生之分。臣誠惶誠
恐頓首頓首。臣一自停務。因茲杜門。瞻闕庭而待命。佇荒
陬以投。頃者未明去就。私喪心魂。近以獲奉刑名。公聞信
宿。尚迴天鑒。免肆市朝。因其所流。許以自決。且身首不異。
豈足謝於方隅。而禮律所均。尚未論於家屬。遂使九泉之
下。猶荷全歸。三族之中。欣承在宥。微臣朽老。無階上答。縱
填溝壑。雖死猶生。無任感恩負德之至。謹詣朝堂并領男
前梓州刺史某等朿身請罪。輕黷宸嚴。兢惶無地。
代謝賜人糧馬料狀
右。臣先奉恩旨。賜前件人糧馬料。初已陳讓。不蒙允許。臣
昨日於延英對見。又請前件糧數內停一千人糧。聖情未
察。倍增惶懼。臣自興兵以來。早參戎律。及討慶緒。即從先
皇。皆虔奉睿謀。遂清多難。豈臣薄劣。輒敢貪天。而寵遇特
深。封賞殊厚。纏綿渥澤。三十餘年。食邑累加。俸料甚廣。自
此之外。更有田園。朝夕所須。幸無闕乏。不謂繼明之始。恩
出非常。曲賜裦崇。沾此糧料。雖雲雨之施。在恩私而至極。
彼凋朽之質。顧饕餮而多慙。是以形神震駭。不知所據。懼
悚顛沛。以促餘年。敢犯宸嚴。重祈哀亮。儻蒙全度。伏乞賜
停。謹奉狀。
謝恩賜柑子狀
右。中使某乙至。奉宣進止。賜臣前件柑子。伏以江潭所出。
見重於南州。包茅入貢。遠歸於北闕。陛下念其野次。賜及
微臣。顧萍實以虛言。非蔗漿之足擬。分柑絕少。竊荷於恩
私。食椹懷音。敢忘於報效。
謝借馬狀
右。今日中使某至。以臣朝奏闕庭。特借前件馬。拜受殊深。
不任驚懼。伏以詔傳中貴。馬出內閑。恩光自降於九重。翦
飾不關於眾口。無功無效。以懼以慙。遂躡權奇。方遺欵段。
瞻天心喜。已馳捧日之誠。向闕身輕。更遇奔星之足。仰邱
山而轉重。知報效以何階。
為薛岌謝賜宅狀
右件宅先賜臣亡弟嵩。比緣空閑。臣遂權住。某年月日。中
使某至。奉宣進止。轉以賜臣。并敕所司改給公驗。臣素空
行藝。久遭扞脇。陛下特存要領。更齒班榮。宥以非常之恩。
加以超等之賜。自典環列。職在警巡。歲月徒深。涓塵罕錄。
豈謂叨承後命。曲被殊私。賜以廕庇之地。永為子孫之業。
生輕施重。內省知慙。捐軀報德。實臣志願。
代謝賜永崇宅并賜酒食錦綵器物等狀
右。今日中使某至。伏奉恩旨。令臣移入所賜宅。并賜前件
者。慈旨曲降。驚抃難容。臣以微生。幸逢休運。上公政本。既
荷殊私。理第頒田。特超恒數。且居爽塏。又賜歡娛。芳膳出
於天厨。嘉賓傾於朝彥。金石諧座。珍奇爛庭。况棟宇輪囷。
近加圬塓。林塘祕邃。潛蓄清凉。素以衡茅。特驚宏敞。周履
既增於魂悸。眄睞殊覺於心慙。臣實何人。遘茲多幸。飲恩
知愧。受賜輕生。誓將灰粉百身。償國家之恩遇。拂磨一劍。
弭兇醜於邊疆。區區寸誠。仰答萬一。不任戴荷之至。
謝內園果栽并令府縣供花藥狀
右。臣得男曜狀稱。伏奉聖旨。緣臣莊栽蒔。賜內園果樹。又
令府縣與竹。及同栽花藥等。今月十日。仍令開府魚朝恩
以下到莊檢校者。謬承天眷。累沐恩私。事有至微。亦關聖
慮。顧唯別業。封植未成。特降明命。賜臣甘木。移根上苑。擢
秀中園。發揮池館之勝。實荷生成之力。侍臣中貴。接武員
來。墟落生光。里閭增慶。况內園所賜。品類已多。府縣更供。
竊憂煩擾。在臣諸已先有。不敢重此勞人。望停府縣所供。
曲遂微臣至願。
代人作昭應獵謝賜弓箭狀
右。中使某至。伏蒙賜前件弓箭。跪捧殊私。抃躍無地。伏以
彤弓出韔。利鏃離弦。月滿星流。皆承御物。摧剛服猛。便假
天威。慙無矯控之能。庶盡追擒之狀。
賀破渭北党項狀
右。臣得所由報破前件賊者。伏以作逆者皇穹所誅。阻兵
者黔首共棄。此賊與懷恩作惡。俱為不道。昨率其蜂蠆。犯
我郊畿。奉天之眾振其前。邠州之軍制其後。彼進無所入。
退知難歸。尚肆貪狼。更為封豕。毆侵縣邑。剽掠居人。光進
仗天之威。首殲魁孽。杜冕賈士之勇。再掃殘妖。既已誅其
鯨鯢。佇見傾其巢穴。凡在戎旅。孰不歡欣。臣忝總兵權。倍
萬恒品。
賀斬逆賊僕固瑒狀
右。臣某日於華州下邽縣東乾坑店下營。伏承中使某昨
日於路將賊逆僕固瑒首級過上都者。伏以前件賊夷狄
雜種。素無令望。本因行陣。得踐榮班。當將帥之權。效錐刀
之用。幸憑廟算。頗立戰功。陛下嘉其成效。寵以非次。謂能
盡節。翻搆異端。兇惡貫盈。人神共棄。今引頸受戮。傳首而
來。率土之人。不勝大慶。子既伏罪。父必成擒。掃蕩妖氛。在
於旬日。臣忝司戎律。倍萬恒情。遲迴路隅。踴躍忘倦。無任
慶快之至。
賀生擒高玉狀
右。臣得澤潞節度兼鳳翔秦隴臨洮觀察處置等使李抱
玉今月二十日牒稱。先鋒將柏秀等十一月於南梁州大
雪嶺北破前件賊黨。殺戮四千五百人。生擒高玉妻及男
女二人。并獲牛馬八千頭匹。器械三千餘事。又得李抱玉
今月日狀稱。於南梁州城固縣界擒高玉訖。伏以此賊因
依山險。嘯聚甲兵。蟻鬭郊畿之閒。鴟張邑屋之下。西與犬
戎連接。北與逆豎交通。更唱迭和。窮兇極惡。神人所棄。覆
載不容。李抱玉虔奉睿謀。冞入其阻。始則俘其逆黨。終用
覆此兇渠。巖穴以之風行。雪林由其電掃。威靈遠暢。兆庶
同歡。在臣微誠。倍萬恒品。
賀破高玉賊狀
右。臣得孫志直狀報。具件如前。伏以此賊嘯聚日久。兇逆
實深。在於邦畿。頗罹辛螫。既與犬戎相結。又共懷恩合謀。
若二寇北來。必為內應。孫志直忝承廟算。討伐殘兇。既斬
級以擒生。遂傾巢而落卵。蕃渠失援。邊烽可息。臣忝總戎。
倍萬恒品。
進打獵口味狀
右。伏以平野未春。寒山餘雪。陛下俯令畋獵。遙借寵靈。豐
狐難脫於重環。狡兔莫遺於三窟。觀同將帥。藝角偏裨。况
節號嘉平。時兼蜡祭。承威稟命。恩已貸於戎臣。登俎充庖。
味宜先於君上。雖八珍豐衍。六禽填盛。輒傾誠於金鼎。庶
慕義於野芹。前件品味。謹隨狀進。
降誕日進馬及織成紅錦地衣狀
右。臣伏以今月十九日陛下降誕之辰。萬國駿奔。二儀交
泰。玉帛方陳於闕下。慶抃實匝於寰中。臣謬荷殊恩。思登
壽域。伏以馬則雄姿。未織(句疑)誠謝于權奇。織成乃異于采
箱。宜或存于煥爛。懿茲致遠之用。宜秉含章之資。憑物奠
誠。感恩祝聖。所獻雖慚於萬國。均情實邁於等夷。臣不勝
懇悃之至。
奉投降迴鶻大首領大將軍安達干等狀(代)
右。臣得邠州節度使牒。上件人等背逆歸順。云被懷恩招
來打鳴沙縣。便擬將收長安。為不奉可汗處分。遂却迴邠
寧投降。並到使訖。謹遣監軍使徐欽令領赴闕庭者。迴鶻
遠蕃。素效臣節。自中原俶擾。累建勳庸。陛下約為兄弟。式
崇惠好。我即示以恩信。親仁善鄰之道。彼亦懷於德澤。為
不侵叛之臣。而逆豎猖狂。閒行招誘。初遭誑惑。雖衿甲而
即戎。遽感恩私。竟束身而請命。可汗既不助逆。懷恩當即
成擒。殘孽永清。指期非遠。
奉誅逆人等狀(代)
右。前件官等或久登清貫。或厚受國恩。天步艱難。不隨清
蹕。偽庭頡頏。忍飲盜泉。或修撰文書。或統制兵馬。或動眾
以資敵。或作姦以蠧人。事迹昭彰。實不可掩。臣等初命禁
錮。伏候聖恩。輿議囂然。皆將倳刃。此等大逆無道。覆載難
容。臣參諸禮法。案軍令訖。匿瑕含垢。誠君父之恩私。嫉惡
剛腸。亦臣下之職分。擅此處置。伏增戰越。
代郭子儀請孫守亮代男行營事狀
右。臣前日面奉進旨。前件男領兵馬赴靈州。伏以朔方軍
幕。宿將頗多。任以兵權。合先勳舊。非獨藉其時望。亦以厭
㐲眾心。男晞年纔成立。素不更事。雖薄閑騎射。而未有智
謀。軍政弛張。或非詳練。昨緣逆徒在近。畿甸多虞。令統先
軍。以當大敵。倉皇之際。不可固避。畢力捐軀。幸摧堅陣。此
天威所及。非童子有成。欲速赴邊陲。實恐未堪專任。右廂
兵馬使開府孫守亮。出身入仕。皆在軍行。將校畏威。士卒
懷惠。智能料敵。勇可摧兇。使與渾日進同行。必冀免貽聖
慮。又男晞自幼及長。首末隨臣。常在私庭。未曾遠行。深願
容其濯澣。許以旬月休閑。他日更有任使。敢不奔波道路。
臣位崇寄重。效淺恩深。常恐委任失人。以速官謗。知子者
父。敢不上陳。伏乞天慈。俯哀誠請。
對夷攻蠻假道判
夷攻蠻道由邊邑麥已熟或請人皆出穫宰不許郡長讓之云恐為不耕者所得
舉政之要。先禁乎惠奸。因人之欲。必從於義取。固防閑之
是以。雖顛沛而無懍。蠢彼邊邑。實由徼路。屬門繫(闕九字)於
下幾出戰於行閒。瞻彼麥田。是登乎秋野。惟人之恤。且發
乎縣門。多稼其豐。誰資於出穫。或人為請。雖楚得其所之。
宰也有詞。寧齊至而作害。庶有恥于吾化。將不耕為爾虞。
此日方殷。人期利寇。他年有事。誰不幸災。異鄭師以取溫。
周人既怨。同單父之規魯。子賤猶生。為郡伊何。徒聞有讓。
理邑餘裕。云胡不知。此而厚誣。曷旌善績。以贊不欺之政。
因明致詰之非。
