欽定全唐文卷一百七十八
王勃(二)
乾元殿頌(并序)
臣聞鵬霄上廓。瓊都開紫帝之庭。鼇紀下清。珍野闢黃靈
之館。兼山配極。照鸞闕於霞標。薦水涵元。湛驪宮於霧壑。
斯則神徵語怪。功潛鳥跡之初。理涉非經。道昧鶉居之始。
授鳳書而稽碧落。仙構罕存。按龜籙而質黃圖。金模間起。
粵若風移處闇。層巢恢火運之機。業洎嚮明。上棟括河圖
之奥。三階布政。詠匪日於靈臺。百堵陳詩。頌斯干於考室。
亦有黃軒瞰月。譙門頹九洛之功。璿闥排煙。牧野構三河
之酷。御燕臺而臨北極。缺王度於祈招。列雲閣而拒南山。
隕皇謨於軹道。然則卑宮喪禮。采椽輕四海之尊。豐屋延
災。柏梁非萬乘之有。雖因時立事。奢儉殊流。而宏道在人。
興兦迭運。靈光末造。不窺九室之榮。景福宏規。猶擁三方
之釁。瞻風舊史。逮曹馬而無譏。觀跡故墟。歷周隋而未得。
自我唐太陵遷構。均五方於鶴几之前。中野凝圖。調六氣
於虬牀之下。坐圭臺而清俯仰。晷緯齊明。臨鼎邑而重威
靈。風雷合響。得元功於大壯。其在茲乎。我大唐雞渾指極。
樹神宰而制山河。鶴讖裁儀。闢太虛而有天地。黃精吐瑞。
潛龍苞象帝之基。紫氣徵祥。鳴鳳呈真王之表。高祖太武
皇帝虹星湛色。開寶冑於金壺。蛟電凝陰。發皇明於石紐。
白蛇宵斷。行移海岳之符。蒼兕晨驅。坐遘雲雷之業。屬東
隣委馭。扇虐政於叢祠。北拱隳尊。紊皇圖於寶極。蜚鴻集
野。瞻烏鮮投足之因。青犢嘯風。㣥鹿無擇音之所。天街五
裂。截鯨浦而飛芒。地紐三分。觸鼇山而按節。元虬在御。掃
圻甸而廓星都。黃鳥分麾。動扶搖而駭雲陣。鑣宮仗[:#AS-96F7:⿰金戊]。跨
高陌而登元。轡野韜戈。陟圯壇而擁號。皇圖不恃。聖人追
卷領之風。神器無私。才子奉褰裳之運。太宗皇帝雲房揖
契。壓麟璽於庭軒。雷渚翔英。擾龍鈐於周鎬。八能亨運。抗
鵷邸而仗朱髦。十亂恢基。臨鶴州而擁黃[:#AS-96F7:⿰金戊]。唐雲祕族。潛
開白水之徵。代景迴輪。光踐丹邱之運。權輿象緯。削茅社
而建瓊祧。草昧風雲。席蘿圖而創璿歷。紫庭合粹。括宇宙
於宸襟。丹扆凝尊。運陶鈞於寶思。摛碧霄而鍊石。上清耀
魄之宮。詔寰海而捐珠。俯睇陽侯之室。功驅偃伯。頓鶚視
於華封。道被來王。靜龍吟於武庫。元樞上運。卜年開累聖
之符。丹竈昇遐。遺範敞謀孫之畫。皇帝陛下椒庭襲慶。曜
璿萼於霞莊。蘭殿分休。湛珠衡於月館。道凝瓊鎮。下蒼掖
而照重熙。業峻銅樓。憑紫軒而揖㣥后。環四瀛於舜抱。漏
蟻覃津。棲十景於堯衿。巢螟荷照。上元開籙。寶龜定皇邑
之模。下武崇基。飛龍錫帝臺之構。貞明啟運。齊玉鏡於鸞
門。易簡成功。偃銅符於鶴仗。懷降尊於襄野。太階忘七起
之勞。念負重於焦原。中席託三危之險。臨翠媯而則道。天
孕時成。坐元扈而被圖。神超物妙。皇后星潯縱淑。曳珠紱
於銅皋。雲野疏祥。抗瓊枝於桂浦。素蟾登慶。六虛充牝馬
之貞。丹雀銜休。三雅合關睢之好。璿宮夜靜。居龍幰而調
元。金屋晨開。御鴛階而緝化。芝庭揖訓。遠清和鳳之儀。蘭
佩承風。競峻當熊之節。皇太子承雲紫座。翊八柱於乾維。
湛粹青衢。揖三樞於地戶。黃離踵曜。太陽分銑樹之輝。蒼
震薦音。少海控銀河之色。鶴筌飛奏。想丹駕於瓊山。鮑俎
捐芳。齒元冠於寶序。彤闈問豎。禮崇監撫之威。黼席興賢。
義極君親之愛。若乃東門䘏允。謺仙構於熊山。西苑承家。
導靈波於鴈沼。桐珪作瑞。鳳毛曜丹穴之英。茅壤分維。麟
距冠元邱之俊。巽宮延粹。闢朱柱於娥臺。兌野流芬。疏紫
蘭於別館。頻隈毓範。雲扃分戚里之驩。覃嶼凝規。星閣絕
郎官之請。雕龍命職。縱跳澤而驤鱗。翠鷃調司。順義飈而
撫翼。月軒宵佇。虞谿降璿緯之精。震帳晨披。姜水洞金韜
之賾。飛鶴書而抽海狀。桂壑於是投綸。轉麟旆而揖山容。
松澗由其削袵。軒圖瑞矞。泛花綬於雞林。農紀祥炎。濯蘭
纓於鳳水。仙臺俶務。三珪銓棘序之風。天秩調邦。六府燮
槐衢之典。金門獻納。縱麟筆於苔牋。石館論思。覈龜章於
竹槧。淹中訪禮。蹲龍搖璧水之波。稷下談經。飛兔躍環林
之秀。詞庭吐鳳。翫鳥跡於春黌。書帳翻螢。閱蟲文於夏閣。
杏花千畝。紺轅照磨蜃之功。桑柘三宮。元紱降親蠶之禮。
圓邱上闢。奉蒼璧於靈壇。方澤下凝。列黃琮於寶墠。朱絃
翠瓚。履霜懷四饗之尊。複霤重檐。涓日正三綱之首。五靈
奔慶。冠蛇澤於黃樞。六祀銜欣。颺麟烟於紺席。遺弓積慕。
虔深太廟之儀。執豆推恩。道振明堂之禮。瑤山廣樂。備逸
調於宮懸。洞庭仙奏。納遺歌於帝府。九韶分唱。后夔清桂
序之音。六變同和。飛鳳掌梧軒之律。樽俎折旋之數。苞舉
陰陽。堂庭節奏之規。彌綸宇宙。靈襟索隱。控風伯於詞林。
睿想鈎深。詔天吳於筆海。神窮獨照。傍探赤水之珍。思洽
幾深。迴寫丹谿之韻。金壇紫露。映銀籀而翻華。瑤林白雪。
藻瓊章而吐絢。蟬機撮化。銅渾將九聖齊懸。虬箭司更。銀
漏與三辰合運。爽鳩分職。素雲頹馬喙之祥。神獬關司。元
水照龍顏之則。黃沙鞠草。剗叢棘而遷訛。丹石滋苔。仰甘
棠而息訟。融皋再稔。方聞外戶之謠。昧谷千箱。坐溢康衢
之奏。百城煙峙。望秋露而乘風。千室雲開。合宵霆而組化。
彤幃獨選。熊轓下蘆鴈之祥。墨綬分賢。犀檢降槐鸞之祉。
筠驂佇信。髦士剖竹而相尋。葦杖霑仁。鮐叟攀輪而不暇。
龍蛇可踐。野人豐荷杖之驩。雞犬相聞。城尉輟鳴桴之響。
五雲抽潤。湛芳氣於璿臺。六府咸殷。唱豐歌於銅闕。不戒
而東戶。恩周動植之津。博施而舉南風。化偃胎萌之寓。神
謀備預。嚴七萃於丹樞。邃略防微。肅千廬於紫衞。元戎握
節。黃公授犀闕之圖。帝座聞鼙。元女薦龍庭之策。赬柯捭
刃。中權決勝於兩階。白羽俄麾。善陣推兦於四表。朱匡反
景之域。削蛇弭於文㮰。黑山明月之鄉。委龍琛於武帳。錦
軒星騖。控乾絡而觀風。繡服霞驚。浹坤紘而問俗。川浮沒
羽。鯨谿靜丹浦之虞。陸薦飛毛。熊巘動青雲之偵。銀關驟
雨。望紫陌而趨恩。鐵幌馳風。計彤闈而瀝思。赤馬文猨之
寶。叢積乎郊虞。紈牛露犬之貢。滿盈乎儲邸。青邱畫野。
不踰征賦之鄉。蒼水奉圖。未盡隄封之貫。且夫緯武經文。
宏業也。含幽育明。至誠也。混齊六合。大功也。規模百代。昌
數也。故能襲九空而寧庶物。劃千里而統諸侯。休徵象德
而動。嘉符觸類而至。風揚晷洽。藻乾慶於芳年。司節河清。
藹坤禎於明渚。瑤枝結慶。泉埃蕩玉蓋之文。瓊液浮甘。天
酒綴金莖之色。黃麰紫脫。湊仙穎於中畿。翠箑丹蓂。謺靈
株於上序。駢眸候日。漾影蒙池。比翰翻風。棲光理木。祥飛
井絡。震鱗題瑞朔之元。祉絢新郊。枵獸紀和年之序。具靈
篇之絕貺。究仙牒之殊休。天人之際交矣。皇帝之道備矣。
由是三靈物覩。扣蘭禁而棲誠。九服子來。詠蒿宮而騁力。
去奢去甚。不矜黃屋之隆。匪樸匪雕。方順丹墀之請。宸規
相宅。考周舊於靈都。睿覽思和。獲秦餘於正殿。㣥臣列陛。
奏蕭相之遺模。天子臨軒。採荀卿之故事。炎洲八桂。簉仙
栱於林衡。岱畎五松。委靈材於梓匠。衢宮記範。萬機抗九
戶之尊。海孽移琛。千欒省十家之費。飛廉卷靄。徹煙極而
浮薨。屏翳收津。劃星墟而置槧。瑤階百雉。光懸寶露之壇。
瓊璧萬尋。影綷崇霞之閣。拖虹梁而四注。星漢虧於上榮。
謺雲棟而三休。寒暑隔於中霤。雕楣鶴企。沓勢分規。繡桷
虬奔。殊形別起。圖璫布藻。罄羽璧於狼泉。方鏡披蓮。孕花
機於蜃浦。芝樓對幄。薰傳五日之風。芸閣列錢。彩鍛三旬
之霧。文疏罩迥。陰兔息肩於綺寮。翠幌籠霄。陽烏鎩翼於
珠網。豐隆按節。下複橑而司階。列缺施鞭。低叢楹而假道。
溫房佇幸。煦芳景於佳辰。凉室乘閒。凜徂飈於火序。金鋪
夕照。若帝圃之耀瓊英。寶綴晨懸。類阿房之聚銀燭。烟邱
碧桂。翊珉陛而披香。雨岫赬筠。夾璿流而颺影。九衢翻翠。
雜仙卉於中逵。四照霏紅。間靈葩於右墄。神禽率舞。光浮
肆夏之軒。瑞鳥相鳴。響叶鈞天之樂。鈎陳宿列。儼雙碣於
丹霄。綺徼霞周。闢千門於紫露。爾其左扃嵩鎮。申侯降太
室之禎。前枕莘郊。伊尹發空桑之秀。揭熊山而北眺。貝闕
猶存。覩龜溜而西分。瓊臺易接。總交中宇。廓川陸而疏畿。
竟想善鄰。揆風霜而建野。然則因秦構極。祖宗耀金策之
符。作洛恢基。我后創璿居之始。援天引聖。隔代重暉。橫紫
都而可襲。配元宮而非遠。故能使神光夜燭。鏡麟趾於文
除。仙渰晨華。委鸞章於繡礎。靈爻密發。八方昭大有之和。
寶篆潛開。六合啟同人之會。兩儀交慶。虛碧墠而翹旌。萬
宇披歡。指蒼車而候蹕。雖青蒲頌德。東朝獻龍鳳之圖。而
丹極鳴謙。南面動貂羊之詔。百神推策。望璆徑而虔誠。三
讓奉符。顧瑤壇而肅事。龜書吐瑞。按五校而分營。鳳策揚
輝。翔八鸞而節步。帷宮霧轉。列芝蓋於中天。帳殿星離。軔
蒲輪於大野。紫鱗充饋。若大帝之共臨。素鶴翔華。類㣥仙
之廣宴。花開瑞雪。委瓊饌而調芳。綵絢祥雲。夾珠旗而曳
影。功推三祖。銀繩勒東岱之威。業峻一人。金筴奉南山之
壽。道既成矣。元符集矣。代既貞矣。元勳緝矣。運三辰而虛
玉柄。風兌渙其中孚。懸五禮而偃金科。雷坎光其作解。奔
烽舉爵。溢仙酒於中衢。謺鼓分餚。浹宸輝於下里。吞九皇
而上運。控八聖而遐征。翔赤驥而睇風區。吟翠虬而掩霄
甸。隱隱轟轟。雷動天驚。回輿斜盼。而降乎乾元之殿。司宮
庀職。肅坁堮而神行。掌舍巡方。煥巖廊而洞啟。赫若朱螭。
負漢而輝橫海之鱗。默若蒼鵬。架壑而振垂天之翮。千官
曉次。傃銀牓而端簪。萬戶宵披。候瓊膏而肅帶。靈戈列陛。
天官具三揖之儀。雲輅充庭。宗伯演九賓之禮。瑤鯨戒響。
懸猛[:#AS-FEDD:●]
[:#AS-FBEC:●]虞於端闈。銅狄分形。肅
嚴扃於左序。排紫微而立極。宸儀冠明后之三。俯黃道而
披軒。仙歷用乾元之九。蕩蕩乎何聖人之無外。巍巍乎而
神功之不窮也。臣勃席芳十
步。企景三冬。雖承宣室之談。猶窘靈臺之影。仙壇遠祕。已
多謝於祥鶼。大厦初成。復攀榮於賀雀。慨深梁甫。終乖捧
日之歡。恩極甘泉。未動凌雲之價。神圖不測。固流絢於丹
縢。微志可存。庶鐫芳於翠琬。敢獻頌曰。
紫扃垂耀。黃樞鎮野。銀樹霜披。珠臺月寫。嚮明立極。橫神
廓社。大壯摛爻。斯干韻雅。(其一)鶉居化沒。狙訛道長。瓊構霞
明。璜軒露廠。棄人崇欲。違天蠧象。南巢不救。東鄰長往。(其
二)瑤緘考懿。金板藏功。道凝茅屋。業盛蒿宮。龍階察祲。鵷
閣調風。推訪華禮。酌儉思沖。(其三)懸漦結釁。傅翼生災。千薨
嶺接。萬栱星開。爭圖絢侈。福極凶來。風寒碣館。露慘蘇臺。(
其四)十館營秦。金房砥室。千間架漢。韜雲閟日。濟惡承危。
同兦異術。傾輈未遠。遺墟繼出。(其五)龍川結禍。鶴塞稱符。塵
驚八際。霧慘三都。穹廬寶極。罽幕璿樞。司宮墜典。掌舍淪
圖。(其六)蒼衢毓祉。丹邱表聖。鳳矯仙樞。龍迴寶命。道凝金冊。
功馳玉鏡。紫氣抽華。黃輝謺映。(其七)神稽鶴讖。迹播雞渾。重
光累極。翼子謀孫。經天緯象。就日提元。鸞軒湛粹。鳳几裁
尊。(其八)祥抽紫歷。業昭彤管。珍雀朝翻。仙蟾夜滿。丹墟獻跡。
青臺墜卵。椒閫儀風。芝閨奉欵。(其九)登三建緒。明兩開儀。龍
譙霧
鬱。鵷禁霞披。波分璿渚。景峻瑤枝。黃扉曉列。丹轂宵移。(其
十)龜文獵彥。麟旌收逸。桂客攀榮。松賓改律。紫鵷開紀。丹
虬聳秩。縱壑摶飈。登山捧日。(其十一)功融棘序。道備槐庭。不
仁者遠。惟道斯行。煙搖墨綬。電轉朱[:#AS-83C0:⿰車幷]。境懷春翟。野散秋
螟。(其十二)鄭竹分科。燕棠輟諷。銅機化極。珠囊業洞。禮貴丹
虬。樂調朱鳳。珠坰獻寶。綿鄉委貢。(其十三)龍闕靜拆。鶴塞投
弦。歌呈豹尾。舞進鳶肩。銅鐃月斥。鐵輞星懸。繩幽架險。驛
霧馳煙。(其十四)霧壇凝紫。河宮湛碧。翠箑翻飈。丹蓂候魄。霜
均雹散。連珠契璧。蘤蓋籠霏。花衢墜液。(其十五)年和政美。化
極風調。靈臺軫詠。考室興謠。循圖訪典。去泰捐雕。道存南
面。讓屈東朝。(其十六)望雲裁構。籠霄建宇。方鏡星離。圖璫月
聚。梓匠傾思。林衡授矩。畫栱棲煙。文軒架雨。(其十七)芝房謺
翠。桂廡流丹。霞張萬戶。霧葺千欒。重扃駐燠。洞牖棲寒。神
加有敘。貺入無端。(其十八)帝圖臨御。皇僚萃止。電戟揮霜。雲
旌拒晷。紫宮可逼。黃街易履。鳳礎騰文。麟庭抗禮。(其十九)珠
泥暢績。銀繩鬱契。鶴嶺雲明。龍壇景惠。道超中古。功推下
濟。惟帝惟天。惟天惟帝。(其二十)
拜南郊頌(幷序)
微臣上稽龍繇。下閱龜謀。觀天地之至道。考皇上之大節。
武宣七德。未嘗踰息亂之鄉。文招大功。未嘗出昇平之域。
竝能懸日月而高視。駕雷雨而先鳴。或皮幣而踐大階。或
干戈而躡乾步。至於理定創禮。功成作樂。振長策以敘諸
侯。設靈機而制㣥動。猶虞階已泰。不能息洞庭之誅。夏載
克寧。不能罷會稽之戮。故將體剛柔而立本。法震曜而崇
威。一戎而㝢縣平。四罪而華夷服。然後皇旗大輅。詔殊號
於圜邱。電轉星迴。奏元符於孝理。天下黎人。知四海之安
樂。寰中殊域。奉三靈之康泰。德兼祥風灑。道與和氣游。不
言而大寶用貞。無事而元功有立。捨彼代也。其誰與哉。若
夫應運而生。繼天而作。鼓動千載之下。超騰百王之上。遂
能發軒庭之景曜。躡隋運之頹風。揖讓而取文明。指麾而
清函夏。則我皇唐得之矣。高祖以黃旗錫瑞。靜雲火之橫
氛。太宗以赤羽登期。補星辰之絕縷。授瑤圖於新邑。付璿
歷於鈞臺。人更三聖。道昭千古。於是俛臨睿極。趨四荒於
鳳闕之前。端委廟堂。調萬國於龍軒之下。八鸞徐動。頓湯
文於後塵。九駿長驅。佇堯舜於中路。邦家之具得矣。易簡
之業存矣。猶有朱蒙戾俗。違光蓬艾之間。青徼遺甿。假氣
陶鈞之內。背熊山而搆虐。擁狼潭而稽誅。竊瀛海之風波。
弄乾坤之綱紀。漢圖西返。惟收五都之名。魏律東窮。未出
三韓之險。姦謀蓄於有漸。逆節成於不悔。長蚊蚋之雷霆。
附豺狼之羽翼。豈知夫至人無外。撫天下以為家。真數有
歸。弔㣥方而罪已。三門遁甲。黃公成不戰之師。五壘神兵。
元女下先登之策。肅牙璋而按律。耀旄節而分麾。降南宮
之元老。裂西營之毅卒。良將首路。偏戎竟野。軸轤萬里。旌
旗四合。金箱玉匱。司空憑百勝之威。鶚視龍趨。將軍仗萬
全之略。負鼇邱而峻壁。據黿壑而深溝。一鼓而亭塞無塵。
七縱而江山失險。伐罪以明。而不以眾。懷遠人於絕境。均
惠化於殊鄰。登若木以照臨。折紅桃以延佇。然後分州列
鎮。對明月以收營。返旆旋戈。部元雲而振旅。望神都而獻
捷。仰靈社以書功。辛亥謁於昭陵。癸丑告於太廟。時乘黑
帝。月旅元枵。大唐有國之五十一年。皇帝有天下之一十
九載也。元惡既殄。萬宇清矣。元勳既輯。萬寶成矣。以為周
郊上帝。裁延肅慎之賓。漢禮甘泉。未拯朝鮮之亂。想元功
而反側。奉先旨以遲迴。思答上靈之心。以洽庶黎之望。爰
考吉日。遂淨行宮。有司具典。乘輿乃出。撫元虯。戴翠鳳。鼉
鼓按節。鯨鐘疏響。千乘嶽動。萬騎林迴。星陳而天行。雷震
而霧合。是時未登夫泰壇也。迺齋帷宮。宿帳殿。華蓋移影。
鈎陳從蹕。千營夕布。亘蒼野而烟凝。萬幕宵懸。背黃闉而
霧列。既而屏翳清曉。飛廉警旦。孫叔奉轡。王良縱策。雲藏
星謐。宇曠山明。旌軒具照。簫笳互凝。陟名嶽以告成。歷神
邱而展事。國容象物而動。朝章視令而肅。宸儀有晬。虛徐
大帝之庭。列侍無譁。髣髴華胥之國。於是襲袞服。戒俎豆。
端瑞班。儼華旒。樂懸六代。禮備三古。奠惟蒼壁。藉用白茅。
鳴孤竹之簫管。奏空桑之琴瑟。感格以誠不以事。動植咸
驩。敬神以道不以華。天人合應。然後駐聲名於上邑。反文
物於仙宮。因雷雨而作施。法雲天而用饗。風行電舉。未寸
景而浹九埏。野抃途歌。不崇朝而晏六合。我之元極建矣。
我之能事異矣。超帝寰而振足。越皇衢以驤首。不其休乎。
雖睿化無方。比神圖而絕唱。而小臣不佞。撫洪筆而當仁。
敢作頌曰。
遼河巨浸。碣石危峯。城分元菟。塞接黃龍。憑遐作梗。恃險
忘恭。人殘鬼哭。主闇臣凶。有晉不綱。戎麾內逐。帝隋失御。
皇輿外鶩。九縣塵征。三靈霧黷。長茲下慢。逋我天戮。五材
無隕。千齡有聖。武創元基。文清寶命。波恬四海。明宣七政。
息眾以寧。綏荒以令。飛龍繼跡。鳴鳳重光。遂均夷夏。迭用
柔剛。戈船泛月。劍騎橫霜。風驅海石。電掃辰陽。帝師無戰。
神兵有伐。丞相陪麾。司空仗鉞。危雲旦起。長星夜發。萬壘
爭屠。千城自蹷。功超薄伐。義極兼該。殊方底定。善陣徐迴。
歸俘獻捷。課績分材。建侯清廟。偃伯靈臺。考事龜謨。凝清
鳳扆。仰觀俯察。享神作祀。道則推天。功非在已。豐隆旦出。
招搖夕指。神壇嶽立。齋館雲深。鑾旗曉引。葆吹晨吟。山明
野澈。日降天臨。鏘鏘盛服。肅肅珪簪。俎豆畢陳。笙鏞間撫。
玉觴分獻。金錞暢矩。青帝鳴琴。朱靈會舞。上和下悅。神歆
福聚。收驩巨野。反旆靈躔。恩周宇宙。樂極寰埏。德因時立。
頌以詞宣。帝之功也。臣何飾焉。
九成宮頌(幷序)
臣聞在天垂曜。璿宮列乾象之墟。在地班形。珠闕鎮坤靈
之野。洎夫三精[:#AS-83C0:⿰車幷]運。即寥廓而為宮。九聖旋游。遍洪荒而
可宅。則有瑤房玉室。崑山分大帝之庭。金屋銀臺。滄海濯
元元之宇。豈非神明其道。騁仙轡於無垠。浩蕩其居。示清
都於不宰。若夫扃牖六合。奔走八神。占日月而揆山川。駕
陰陽而法天地。非聖人其孰能與於此乎。至若文開遁甲。
仇峯城蒼后之躔。樂奏鈞天。峒嶺駐黃軒之駕。業融環堵。
下姑射而尋真。道濟巖廊。望衡山而展覿。斯則三階遍下。
唯臨布政之宮。六位時乘。未覩巡方之館。其後兩龍齊騖。
抗瓊闥而同嬉。八駿高驤。指瑤池而結興。殷風不競。砂邱
雄別館之娛。秦道無章。雲閣絢殊庭之賞。於是功虧大壯。
頌闕祈招。豐屋同兦。危輈繼及。遂使來年候跡。名山為縱
觀之場。並海遵河。沃野盡行宮之地。皇天震怒於上蒼。黎
甿慟哭於下土。其有斟酌千古。文明一代。蒿宮不陋。茨山
可仰。祈誠東岳。唐帝復衢室之尊。用饗西岐。天子合鈞臺
之運。得其道也。蓋有存焉。國家梯霄架極。罄域裁基。纂高
邱白雲之裔。鬱函都紫氣之兆。宸扉既闢。一宇宙而來王。
聖籙潛躋。貳乾坤而作帝。高祖天旗夜立。制黃馬而先驅。
太宗日馭晨飛。驂綠螭而首出。雖立極承祧之業。進燭前
文。而重光累洽之符。歸功下武。陛下承靈太乙。踵睿登三。
星虹沓祉。電虬發慶。丹書碧篆。神符煥河洛之文。玉斗珠
衡。天骨挺皇王之表。用能捨桐珪而宣匕鬯。肅玉籍而揖
宗祧。寫靄九天。騰景萬里。御風雷七曜於上。博臨之功顯。
用山川六府而下。輔相之宜得。元宮密運。敷造化於靈襟。
黃屋神凝。創經綸於寶思。鳳闈宵靜。陰靈宣玉閫之華。鶴
禁朝趨。離象峻銅樓之景。川分帝子。控鯤壑而疏源。岳動
天孫。擁熊山而列鎮。其化成也如彼。其強幹也如此。猶乃
停旒正室。儼纊中軒。玉階匪泰。金門為險。停虹旃於月澗。
岳瀆生光。飛鶴蓋於煙皋。江湖動色。桃溪逸彥。塞丹井而
歸風。松磴遺英。斬元關而奉制。位兼河海。九卿參巨濟之
功。道合星辰。三事鬱經天之象。朱轓緝化。泣故老於中溪。
墨綬宣風。繞春童於上陌。王化之基已洽。天工之代有序。
建銅儀而測曜。象緯齊懸。按璿璣而書雲。禎氛謺舉。祥嗈
十二。紫鵷調夏谷之音。大禮三千。赬蛇應黃鍾之曲。蠶功
順令。業著於青裳。蜃磨迎春。恩周於黛耜。黃砂靜讞。爽鳩
興頓足之悲。丹石銷冤。神獬輟摧鋒之計。詠時和於帝壤。
動植咸驩。歌道泰於華封。昆蟲自樂。星墟列將。輝玉節而
長驅。天策神兵。下金壇而決勝。橫麾赤坂。葱山成不戰之
郊。命繳青邱。桃野見其兦之兆。煙馳火徼。勵珠產而移琛。
雪騖冰洲。駕瑤谿而納賮。乾坤徑復。載遵赤縣之封。曦望
環周。未出黃圖之域。故夫含吐萬物。至功也。制乎八表。大
業也。一陰一陽。神道也。乃文乃武。聖圖也。用能使天不愛
寶。地不藏珍。日月五行。風雲四序。龍章鳳彩。舄奕於郊墟。
黃鉉紫玉。磊砢於坰圃。集靈風於翠箑。浴甘露於朱英。澤
馬飛鑣。山輿結轍。殊徽狎至。祥書竭東郭之毫。累譯同歸。
朝冊盡南山之竹。然後瑤壇備物。陳帝服而展皇儀。后室
疇庸。登太山而小天下。功宏事畢。狹廣宙而三遷。風舉雲
搖。歷神都而一憩。考遺基於汶上。稽故典於淹中。光總章
之瑞紀。嗣乾封之寶歷。大矣哉。昇中作睿。握四海而為尊。
則大斯模。肇三宮而配永。憑太室而高視。靈壇八百。坐明
堂而恭已。諸侯一萬。時既貞矣。襄城辭訪道之遊。功既成
矣。元圃頓尋仙之駕。由是南宮奏議。和元禁而成章。西土
謳謌。指皇輿而佇眷。咸以珍臺靚穆。陽靈開避暑之宮。清
序鈞調。景福制追涼之殿。然則高棟深宇。威神之大節也。
順氣發生。巡遊之大功也。况乎石城金室。偏興井鬼之區。
珠藪瑤池。宛在秦豳之境。應雷[:#AS-83C0:⿰車幷]而出豫。蒼帝其時。面炎
馭而思和。朱明不遠。雖塗吟野忭。黎元忻望幸之符。而屈
已從人。天子下勞謙之詔。候離宮而從宴。尚惕三危。清近
縣而移鑾。猶詳再駕。以為三十六所。帝劉非舜禹之心。四
十二宮。全趙異成康之歷。詠荊臺而夕厲。思蒲坂而晨凝。
方奉後天之期。俯順觀風之請。萬靈禔祉。三辰合慶。姬文
考筮。容成奏日。千旌鳳轉。儼鏤象而星陳。萬騎龍嘶。伐靈
鼉而曉徹。靜帷宮於綠野。肅帳殿於黃街。奔欃槍而走陸
梁。陳浮靈而侯明月。前驅電竦。下列缺於騰鞭。後乘雷驚。
起豐隆於驟轂。瓊戈晝灑。太陽疲轉日之鋒。玉劍宵翻。懸
象暗衝星之氣。天旋霧散。岳運川迴。林兵護野。方神啟路。
黃麾紫蓋。雜真氣而西浮。雲動神行。背封巒而右指。吐霧
馳風。以臻夫九成宮。禮也。爾時峯橫地乳。景戴天糜。分閬
井而圖基。蔭秦星而耀阯。靈墟寶藏。代興雍之間。峻阜長
岑。謺鎮岐梁之域。丹溪碧洞。吐納虹霓。灌柏叢篁。騰遷雨
露。獲秦餘於故兆。地擬林光。訪周舊於遺風。山連水滸。前
趨劍棧。玉壘千尋。傍望斗城。金墉萬仞。架陰邱而北走。境
瞰鄜祠。分沓嶂而西馳。塗交隴坂。仙都密邇。猶連上苑之
扃。靈宮巋然。直透崇岡之曲。即喬基於磵道。利在斯干。固
拱木於虞衡。規同匪日。彌峯跨谷。層城萬轉。庇險乘危。迴
廊四注。山祇盡石。出徼道而終年。風伯贏糧。半長途而中
宿。架千樓而致極。爛若神扶。羅萬戶而窺天。巍如化立。
離堂早照。皦日籠光於綺寮。合殿宵深。歸雲納影於重廡。
珉房砥室。畫栱相望。綠岫紅巖。雕櫳間出。元熊蚺虫[:#AS-FBED:●]炎。
俯棟宇而危心。青鳥歸飛。仰櫺軒而墜翼。轉飛檐於秀㟧。
上出重冥。蔭反宇於迴谿。下臨無地。紅葩紫的。垂倒井而
披文。金鎖銀鋪。接重扃而炫色。儼鈎陳於漢陌。泰階非遠。
設陛戟於煙莊。仙梯可陟。華璫璧散。掛明月於崇朝。密網
珠連。落奔星於已曙。丹梁發秀。彩沓虹文。皓壁凝鮮。光涵
蜃氣。銅龍對霤。接飛泉而瀑流。鐵鳳連甍。遡還飈而佇立。
雖南纏統序。北室開榮。凜勁氣於叢楹。起淒風於洞穴。踆
烏失轡。出澗戶而無光。金兔低輪。下山扉而變色。陰庭阻
夏。祝融無竊據之因。邃屋乘春。顓頊定忘歸之策。飛廉扣
響。超北闕而神寒。屏翳收津。跼南端而股戰。蒼蒼八桂。白
露為霜。落落千松。元陰昧景。金人列陛。來危砌而思裘。玉
女窺窗。伏曾巒而請纊。陽秋代駕。不凋仙囿之華。天地為
鑪。未解幽陵之凍。至若氣清乾步。景霽山維。棲翠靄於崇
榮。列朱霞於複榭。瓊枝累道。移綴文㮰。碧樹周阿。光瑤鏤
檻。靜簾帷而洞啟。穆羽相和。肅坻堮而天臨。纖塵不動。宸
儀有晬。蓬萊與城闕俱榮。㣥后多歡。蘿薜共簪裾合賞。巖
花落
砌。綴龍扆而成文。嶂葉交軒。拂鸞旗而追影。鑪峯轉靄。香
傳玉几之風。石瀨鳴湍。響入銅壺之水。乃有陵陽駕鶴。奉
丹墀而稱臣。子晉吟鸞。下青蒲而謁帝。箕精失曜。傅說恭
命於東廂。昴宿低芒。庭堅奉職於西序。三臺九署。雲端極
目。霓裳鳳髻。闕下相尋。張良臥疾。攀赤松而有地。綺季來
朝。歌紫芝而忘返。若夫功成旰食。道濟宵衣。漢宮追聽覽
之餘。堯殿得巡來之隙。霞登月憩。光睿幸於彤闈。玉振金
聲。藻宸章於翠掖。洛陽才子。承閒盡宣室之談。蜀郡詞人。
還奏動甘泉之賦。復有軒庭十四。出桂閫而乘茵。永巷三
千。望椒塗而奉幣。翊鸞臺之廣晏。扈鴛砌之仙遊。羅綺芳
兮四面春。環珮鳴兮九重暮。風閨夕敞。攜少女於歌筵。月
幌宵朧。下姮娥於舞席。元房竢宴。雲姬辭豹尾之歡。紺幄
承顏。星媛入魚鱗之戲。若乃屯營櫛比。對閤道而斜趨。廨
寺棋分。混文昌而外屬。周朝瑞鸑。聲參叶律之宮。陳寶鳴
雞。響雜司晨之序。名都廣會。閭閻萬室。帝籞仙垣。亭皋千
里。山村野塾。家連菌草之園。谷飲川居。戶有桃符之水。故
夫恩加草樹。囿原澤而無私。道被翔行。苑山川而不禁。每
至旻天戒序。高風嘯律。虞官獻秋獮之儀。司馬奉梁騶之
典。將軍布卒。略元灞而東馳。都尉關營。繞黃山而北睇。於
是逢蒙列階。蚩尤並轂。材官發射。期門走仞。杖元麾而直
指。鶚視千㣥。奮朱鬣而橫行。龍驤萬計。層旗廣旆。出宇宙
而三驅。謺鼓鳴鐘。運雷霆而一呼。前旌逐日。夸父斷洪河
之流。後騎超山。共伯挾崑崙之柱。近陵吐燄。縟奔電於長
鋒。灌莽生塵。隕飛霜於勁鏃。合戈鋋而照地。猛兕知窮。振
罟網而籠天。騰龍失據。崩林磔石。毛㣥無挺險之資。蔭澤
風山。羽族落垂雲之影。長圍躞蹀。得駿馬於秦坰。大輅徜
徉。載飛熊於渭浦。然後還師振旅。考事陳功。皮軒按節。牙
璋復路。祝餘生於大野。誓廣校於長陬。班腥於嶻山[:#AS-FBEC:●]辟
之墟。省蜡於長楊之館。命奔烽而舉釂。火照甘泉。總輕騎
而行庖。雲驚上路。聲兼萬籥。歌鐘空廣樂之庭。禮被三雍。
玉帛盡塗山之會。龍胎鳳卵。入禹膳而調芳。石乳瓊漿。委
堯樽而湛色。恩霑下帛。宴液仙宮。雖大夫思濯鷁之歡。而
天子可迴鸞之奏。然後拜釐清廟。考德齋宮。用元功而不
有。宅太虛而無迹。勳崇易簡。規萬祀而化黃金。道貫幽明。
徵百靈而饗丹甑。得元珠於舜海。尚警冰危。朗天鏡於堯
儀。猶勤日昃。虔恭上帝。東朝懸待諫之旌。清問下人。南面
聽登
聞之鼓。則有郊童候蹕。敢讓天師。野老排閽。唯歌帝力。風
行比屋。忠臣收折檻之謀。化溢康衢。良使息埋輪之請。設
神規而動俗。庶績其凝。握元符而發祉。殊方合應。華胥已
泰。濟㣥生於不死之庭。閶闔可觀。致仙歷於無窮之境。蕩
蕩乎發育萬物而顯諸仁。洋洋乎包舉六氣而藏諸用。均
兩儀而得一。恥三皇而不四者矣。臣勃東皋賤節。北阜幽
姿。常叨召見之恩。驟玷明敭之列。書生謁相。望闕推輪。下
客遊梁。榮參賜帛。終童立志。空投函谷之繻。馬令同時。未
給尚書之筆。雖元機妙鍵。已寂兆於忘言。而詠德陳功。請
追聲於匪頌。其詞曰。
九門浩蕩。三山超忽。帝坐金房。仙成玉闕。浮丹麗紫。棲霞
冠月。真匠難徵。虛談易越。(其一)旋窺鳳紀。極睇龍墳。曾巢化
沒。上棟爻分。茅宮蔽雨。松殿來雲。猶迷匪陋。尚闕斯文。(其
二)道倫明一。風遷繼五。禮讚三宮。詩歌百堵。黃圖未洽。紫
庭無輔。局促墉垣。逡巡度矩。(其三)盛衰環襲。沖盈舛騖。璿宇
夏闕。瑤扃殷樹。奢窮地絡。毒流天步。相日遄奔。尋雲速仆。(
其四)災延六國。運逼三川。分雄競侈。禮僭圖全。飛薨月徑。
列廡霞阡。乾谿敗楚。碣石兦燕。(其五)阿房秦構。文軒五里。建
章漢
立。仙闥萬戺。詭代齊徑。違天縱已。望夷有釁。甘泉不祀。(其
六)宛郊嗣籙。譙鄉警衆。蜀跨梁岷。吳吞楚夢。相宜裁軌。崇
楹累棟。雲闕同華。泉臺罕共。(其七)晉圖終否。胡風肆極。霧黷
丹圍。塵埋紫域。皇階不守。帝庭無色。帳殿相臨。氊牆間飾。(
其八)南承有宋。北洎兦隋。功慙戶牖。守在城池。樓船水覘。
車陣山窺。吳庭再毀。代鼎三移。(其九)火德初融。江陽喪旅。奄
收淮船。遂朝吳渚。象錯驕秦。龍舟壞楚。雄圖乃溢。傾宮不
處。(其十)海岳呈華。風雷寫慶。翦諸戎首。光我靈命。紫氣雲蒸。
黃星月映。轥商為業。遵唐啟聖。(其十一)景閟丹繩。祥抽翠籙。
格天垂範。模神騖躅。朱極重光。黃離繼旭。道清金鏡。時和
玉燭。(其十二)徵規鳳閫。毓訓鸞闈。桐宮宿列。桂邸霞飛。台精
變道。岳耀裁幾。朝盈振鷺。境比馴翬。(其十三)武韜弓矢。文經
步驟。爽鳩議獄。龍夔掌奏。玉帛華夷。提封宇宙。譯書歲欵。
祥圖月湊。(其十四)帝功得一。乾元用九。鏤玉天齊。塗金社首。
神京四邑。明堂八牖。燮而可大。為而不有。(其十五)層宮望幸。
堯封佇悅。伺隟披圖。乘時徙轍。赤騮俟駕。蒼虬按節。月車
宵移。星闈曉列。(其十六)方神護野。岳將清塗。迴麾嶠路。逗蹕
山樞。千靈電騖。萬辟風趨。鈞臺有問。峒岫無虞。(其十七)五城
分秀。
雙巒抗影。畫栱彌峯。雕甍亘嶺。煙閨夜謐。雲房晝靜。竹殿
棲寒。松軒祕景。(其十八)紫庭晨御。彤闈早闢。天子凝旒。辟公
奉璧。薜蘿齊致。簪裾混迹。仙鶴隨輪。靈鳧墜舄。(其十九)風扃
濬敞。震廊藻邃。玉網星開。金鋪月墜。山樓獸矯。雲臺鳥次。
複嶂披丹。迴流轉翠。(其二十)仇夷聖宅。姑射神心。樂翔丹鳳。
使引青禽。羲壇葉暗。禹洞花深。沼分瑤水。苑跨珠林。(其二
十一)順時宣節。分戎講將。星騎朝飛。雲羅夕張。寶雞獲祉。
非熊入貺。駕掩岐蒐。禮高秦望。(其二十二)酆庭未遠。塗山有戮。
襄野迷軒。清都宥穆。罕夷乾步。徒豐帝屋。光總大猷。允歸
天祿。(其二十三)合宮垂訓。靈臺韻雅。功映寰中。頌流天下。皇圖
已泰。鴻筆難假。帝有力焉。惡非能者。(其二十四)
