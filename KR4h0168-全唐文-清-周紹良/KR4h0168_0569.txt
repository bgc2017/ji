欽定全唐文卷五百六十九
柳宗元(一)
宗元字子厚。河東人。貞元九年進士。又中博學宏詞科。貞
元十九年為監察御史裏行。順宗朝擢禮部員外郎。坐黨
王叔文貶邵州刺史。再貶永州司馬。移柳州刺史。元和十
四年卒。年四十七。
佩韋賦(并序)
柳子讀古書。覩直道守節者則壯之。蓋有激也。恒懼過而
失中庸之義。慕西門氏佩韋以戒。故作是賦。其辭曰。邈予
生此下都兮。塊天質之慤醇。日月迭而化升兮。遁初而枉
神。雕大素而生華兮。汨末流以喪真。晞往躅而周章兮。懵
倚伏其無垠。世既奪予之太和兮。眷授予以經常。循聖人
之通途兮。鬱縱臾而不揚。猶悉力而究陳兮。獲貞則於典
章。嫉時以奮節兮。憫已以抑志。登嵩邱而垂目兮。瞰中區
之疆理。橫萬里而極海兮。頹風浩其四起。恟驚怛而躑躅
兮。惡浮詐之相詭。思貢忠於明后兮。振教導乎遐軌。紛吾
守此狂狷兮。懼執競而不柔。探先哲之奧謨兮。攀往列之
洪休。曰沈潛而剛克兮。固讜人之嘉猷。嗟行行而
躓踣兮。信往古之所仇。彼穹壤之廓殊兮。寒與暑而交修。
執中而俟命兮。固仁聖之善謀。吾祖士師之直道兮。亦愀
然於伐國。尼父戮齊而誅卯兮。本柔仁以作極。藺竦顏以
誚秦兮。入降廉猶臣僕。吉優繇而布和兮。殘萑蒲以屏匿。
劌拔刃於霸侯兮。退匑匑而畏服。寬與猛其相濟兮。孰不
頌茲之盛德。克明哲而保躬兮。恢大雅之所勗。陽宅身以
執剛兮。卒易師而蒙辜。羽愎心以盭志兮。首身離而不懲。
雲岳岳而專強兮。果黜志而乖圖。咸觸屏以拒訓兮。肆殞
越而就陵。冶訐諫於昏朝兮。名崩弛而陷誅。苟縱直而不
羈兮。乃變罹而禍。仍歷九折而直奔兮。固摧轅而失途。遵
大路而曲轍兮。又求達而不能。廣守柔以允塞兮。抵暴梁
而壞節。家撝謙而溫美兮。脅子公而喪哲。義師仁而惡狠
兮。遂潰騰而滅裂。斯委懦以從邪兮。悼上蔡其何補。徐偃
柔以屏義兮。倏邦離而身虜。桑宏和而卻武兮。渙宗覆而
國舉。設任柔而自處兮。蒙大戮而不悟。故曰。純柔純弱兮。
必削必薄。純剛純強兮。必喪必亡。韜義於中。服和於躬。和
以義宣。剛以柔通。守而不遷兮。變而無窮。交得其宜兮。乃
獲其終。姑佩茲韋兮。考古齊同。亂曰。韋之申申。佩於躬兮。
本正生和。探厥中兮。哲人交修。樂有終兮。庶寡其過。追古
風兮。
瓶賦
昔有智人。善學鴟夷。鴟夷蒙鴻。罍罃相追。諂誘吉士。喜悅
依隨。開喙倒腹。斟酌更持。味不苦口。昏至莫知。頹然縱傲。
與亂為期。視白成黑。顛倒妍媸。已雖自售。人或以危。敗眾
亡國。流連不歸。誰主斯罪。鴟夷之為。不知為瓶。居井之眉。
鈎深挹潔。淡泊是師。和齊五味。寧除渴饑。不甘不壞。久而
莫遺。清白可鑒。終不媚私。利澤廣大。孰能去之。綆絕身破。
何足怨咨。功成事遂。復於土泥。歸根反初。無慮無思。何必
巧曲。徼覬一時。子無我愚。我智如斯。
牛賦
若知牛乎。牛之為物。魁形巨首。垂耳抱角。毛革疎厚。牟然
而鳴。黃鐘滿脰。抵觸隆曦。日耕百畝。往來修直。植乃禾黍。
自種自斂。服箱以走。輸入官倉。已不適口。富窮飽饑。功用
不有。陷泥蹷塊。常在草野。人不慚愧。利滿天下。皮角見用。
肩尻莫保。或穿緘縢。或實俎豆。由是觀之。物無踰者。不如
羸驢。服逐駑馬。曲意隨勢。不擇處所。不耕不駕。藿菽自與。
騰踏康莊。出入輕舉。喜則齊鼻。怒則奮躑。當道長鳴。聞者
驚辟。善識門戶。終身不惕。牛雖有功。於已何益。命有好醜。
非若能力。慎勿怨尤。以受多福。
解祟賦(并序)
柳子既謫。猶懼不勝其口。筮以元。遇干之八。其贊曰。赤舌
燒城。吐水於瓶。其測曰。君子解祟也。喜而為之賦。胡赫炎
薰熇之烈火兮。而生夫人之齒牙。上殫飛而莫遁。旁窮走
而逾加。九泉焦枯而四海滲涸兮。紛揮霍而要遮。風雷唬
唬以為[:#AS-8867:⿳士冖䂞]籥兮。回祿煽怒而喊呀。炖堪輿為甗兮。雲漢而
成霞。鄧林大椿不足以充於燎兮。倒扶桑落棠膠轕而相
义。膏搖脣而增熾兮。焰掉舌而彌葩。沃無瓶兮撲無篲。金
流玉鑠兮曾不自比於塵沙。獨淒已而燠物。愈騰沸而骹
齒[:#AS-FBED:●]可。吾懼夫灼爛灰滅之為禍。往搜乎太元之奧。訟眾
正。訴㣥邪。曰去爾中躁與外撓。姑務清為室而靜為家。苟
能是。則始也汝邇。今也汝遐。涼汝者進。烈汝者賒。譬之猶
豁天淵而覆原燎。夫何長喙之紛挐。今汝不知清己之慮
而惡人之譁。不知靜之為勝而動焉是嘉。徒遑遑乎狂奔
而西愫。(一作四索)盛氣而長嗟。不亦遼乎。於是釋然自
得。以泠風濯熱。以清源滌瑕。履仁之實。去盜之夸。冠太清
之元冕。佩至道之瑤華。鋪沖虛以為席。駕恬泊以為車。瀏
乎以遊於萬物者。始彼狙雌(一作雄)倏施而以祟為利者。夫
何為耶。
懲咎賦
懲咎愆以本始兮。孰非予心之所求。處卑污以閔世兮。固
前志之為尤。始予學而觀古兮。怪今昔之異謀。惟聰明為
可考兮。追駿步而遐遊。潔誠之既信直兮。仁友藹而萃之。
日施陳以繫縻兮。邀堯舜與之為師。上睢盱而混茫兮。下
駮詭而懷私。旁羅列以交貫兮。求大中之所宜。曰道有象
兮而無其形。推變乘時兮與志相迎。不及則殆兮過則失
貞。謹守而中兮與時偕行。萬類芸芸兮率由以寧。剛柔弛
張兮出入綸經。登能抑枉兮白黑濁清。蹈乎大方兮物莫
能嬰。奉訏謨以植內兮。欣余志之有獲。再徵信乎策書兮。
謂炯然而不惑。愚者果於自用兮。惟懼夫誠之不一。不顧
慮以周圖兮。專茲道以為服。讒妒構而不戒兮。猶斷斷於
所執。哀吾黨之不淑兮。遭任遇之卒迫。勢危疑而多詐兮。
逢天地之否隔。欲圖退而保巳兮。悼乖期乎曩昔。欲操術
以致忠兮。眾呀然而互嚇。進與退吾無歸兮。甘脂潤乎鼎
鑊。幸皇鑒之明宥兮。纍郡印而南適。惟罪大而寵厚兮。宜
夫重仍乎禍謫。既明懼乎天討兮。又幽慄乎鬼責。惶惶乎
夜寐而晝駭兮。類[:#AS-8F62:⿱鹿君]䴥之不息。凌洞庭之洋洋兮。泝湘流
之沄沄。飄風擊以揚波兮。舟摧抑而迴邅。日霾曀以昧幽
兮。黝雲涌而上屯。暮屑窣以淫雨兮。聽嗷嗷之哀猿。眾鳥
萃而啾號兮。沸洲渚以連山。漂遙逐其詎止兮。逝莫屬余
之形魂。攢巒奔以紆委兮。束洶涌之奔湍。畔尺進而尋退
兮。盪迴汨乎淪漣。際窮冬而止居兮。羈纍棼以縈纏。哀吾
生之孔艱兮。循凱風之悲詩。罪通天而降酷兮。不殛死而
生為。逾再歲之寒暑兮。猶貿貿而自持。將沈淵而隕命兮。
詎蔽罪以塞禍。惟滅身而無後兮。顧前志猶未可。進路呀
以劃絕兮。退伏匿又不果。為孤囚以終世兮。長拘攣而轗
軻。曩予志之修蹇兮。今何為此戾也。夫豈貪食而盜名兮。
不混同於世也。將顯身以直遂兮。眾之所宜蔽也。不擇言
以危肆兮。固㣥禍之際也。御長轅之無橈兮。行九折之峩
峩。卻驚棹以橫江兮。泝凌天之騰波。幸余死之已緩兮。完
形軀之既多。苟餘齒之有懲兮。蹈前烈而不頗。死蠻夷固
吾所兮。雖顯寵其焉加。配大中以為偶兮。諒天命之謂何。
閔生賦
閔吾生之險阨兮。紛喪志以逢尤。氣沈鬱以杳渺兮。涕浪
浪而嘗流。膏液竭而枯居兮。魄離散而遠遊。言不信而莫
余白兮。雖遑遑欲焉求。合喙而隱志兮。幽默以待盡。為與
世而斥謬兮。固離披以顛隕。騏驥之棄辱兮。駑駘以為騁。
元虬蹷泥兮。畏避鼃黽。行不容之崢嶸兮。質魁壘而無所
隱。鱗介槁以橫陸兮。鴟嘯㣥而厲吻。心沈抑以不舒兮。形
低摧而自愍。肆余目於湘流兮。望九嶷之垠垠。波淫溢以
不返兮。蒼梧鬱其蜚雲。重華幽而野死兮。世莫得其偽真。
屈子之悁微兮。抗危辭以赴淵。古固有此極憤兮。矧吾生
之藐艱。列往則以考已兮。指斗極以自陳。登高喦而企踵
兮。瞻故邦之殷轔。山水浩以蔽虧兮。路蓊勃以揚氛。空廬
頹而不理兮。翳邱木之榛榛。塊窮老以淪放兮。匪魑魅吾
誰隣。仲尼之不惑兮。有垂訓之謨言。孟軻四十乃始持心
兮。猶希勇乎黝賁。顧余質愚而齒減兮。宜觸禍以阽身。知
徙善而革非兮。又何懼乎今之人。噫禹績之勤備兮。曾莫
理夫茲川。殷周之廓大兮。南不盡夫衡山。余囚楚越之交
極兮。邈離絕乎中原。壤汙潦以墳洳兮。蒸沸熱而恒昏。戲
鳧鸛乎中庭兮。蒹葭生於堂筵。雄虺蓄形於木杪兮。短狐
伺景於深淵。仰矜危而俯慄兮。弭日夜之拳攣。慮吾生之
莫保兮。忝代德之元醇。孰眇軀之敢愛兮。竊有繼乎古先。
明神之不欺余兮。庶激烈而有聞。冀後害之無辱兮。匪徒
蓋乎曩愆。
夢歸賦
罹擯斥以窘束兮。予惟夢之為歸。精氣注以凝沍兮。循舊
鄉而顧懷。夕予寐於荒陬兮。心慊慊而莫違。質舒解以自
恣兮。息愔翳而愈微。歘騰涌而上浮兮。俄滉瀁之無依。圓
方混而不形兮。顥醇白之霏霏。上茫茫而無星辰兮。下不
見夫水陸。若有鉥予以往路兮。馭儗儗以回復。浮雲縱以
直度兮。云濟予乎西北。風纚纚以經耳兮。類行舟迅而不
息。洞然於以瀰漫兮。虹蜺羅列而傾側。橫衝颷以蕩擊兮。
忽中斷而迷惑。靈幽漠以瀄汨兮。進怊悵而不得。白日邈
其中出兮。陰霾披離以泮釋。施岳瀆以定位兮。互參差之
白黑。忽崩騫上下兮。聊桉行而自抑。指故都以委墜兮。瞰
鄉閭之修直。原田蕪穢兮。崢嶸榛棘。喬木摧解兮。垣廬不
飾。山嵎嵎以巖立兮。水汨汨以漂激。魂恍惘若有亡兮。涕
汪浪以隕軾。類曛黃之黭漠兮。欲周流而無所極。紛若喜
而佁儗兮。心回互以壅塞。鐘鼓喤以戒旦兮。陶去幽而開
寤。罾罻蒙其復體兮。孰云桎梏之不固。精誠之不可再兮。
予無蹈夫歸路。偉仲尼之聖德兮。謂九夷之可居。惟道大
而無所入兮。猶流遊乎曠野。老耼遁而適戎兮。指淳茫以
縱步。蒙莊之恢怪兮。寓大鵬之遠去。苟遠適之若茲兮。胡
為故國之為慕。首邱之仁類兮。斯君子之所譽。鳥獸之鳴
號兮。有動心而曲顧。膠予衷之莫能捨兮。雖判折而不悟。
列茲夢以三復兮。極明昏而告愬。
囚山賦
楚越之郊環萬山兮。勢騰涌夫波濤。紛對迴合仰伏以離
迾兮。若重墉之相襃。爭生角逐上軼旁出兮。其下坼裂而
為壕。欣下頹以就順兮。曾不畝平而又高。沓雲雨而漬厚
土兮。蒸鬱勃其腥臊。陽不舒以擁隔兮。㣥陰沍而為曹。側
耕危穫苟以食兮。哀斯民之增勞。積林麓以為叢棘兮。虎
豹咆㘚代狴牢之吠嘷。予胡井眢以管視兮。窮坎險其焉
逃。顧幽昧之罪加兮。雖聖猶病夫嗷嗷。匪兕吾為柙兮。匪
豕吾為牢。積十年莫吾省者兮。增蔽吾以蓬蒿。聖日以理
兮賢日以進。誰使吾山之囚吾兮滔滔。
愈膏肓疾賦
景公夢疾膏肓。尚謂虛假。命秦緩以候問。遂伏身(一作俯
伏)於堂下。公曰。吾今形體不衰。筋力未寡。子言其有疾者
何也。秦緩乃窮神極思曰。夫上醫療未萌之兆。中醫攻有
兆之著。目定死生。心存取舍。亦猶卞和獻含璞之璧。伯樂
相有孕之馬。然臣之遇疾。如泥之處埏。疾之遇臣。如金之
在冶。雖九竅未擁。四支且安。膚腠營胃。外強中乾。精氣內
傷。神沮脈殫。以熱益熱。以寒益寒。針灸不達。誠死之端。巫
新麥以為讖。果不得其所餐。公曰。固知天賦性命。如彼暄
寒。短不足悲。修不足歡。哂彼醫兮。徒精厥術。如何為之可
觀。醫乃勃然變色。攘袂而起。子無讓我。我謂於子。我之技
也。如石投水。如弦激矢。視生則生。視死則死。膏肓之疾不
救。衰亡之國不理。巨川將潰。非捧土之能塞。大厦將崩。非
一木之能止。斯言足以喻大。子今察乎孰是。爰有忠臣。聞
之憤怨。亡廢寢食。擗摽感歎。生死浩浩。天地漫漫。綏之則
壽。撓之則散。善養命者。鮐背鶴髮成童兒。善輔弻者。殷辛
夏桀
為周漢。非藥曷以愈疾。非兵胡以定亂。喪亡之國。在賢哲
之所扶匡。而忠義之心。豈膏肓之所羈絆。予能理亡國之
刓弊。愈膏肓之患難。君謂之何以。醫曰。夫八紘之外。六合
之中。始自生靈。及乎昆蟲。神安則存。神喪則終。亦猶道之
紊也。患出於邪佞。身之憊也。疾生於火風。彼膏肓之與顛
覆。匪藥石而能攻者哉。因此而言曰。予今變禍為福。易曲
成直。寧關天命。在我人力。以忠孝為干櫓。以信義為封殖。
拯厥兆庶。綏乎社稷。一言而熒惑退舍。一揮而羲和匪昃。
桑穀生庭而自滅。野雉雊鼎而自息。誠天地之無親。曷膏
肓之能極。醫者遂口噤心醉。跼斂茫然。投棄針石。匍匐而
前。吾謂治國在天。子謂治國在賢。吾謂命不可續。子謂命
將可延。詎知國不足理。疾不足痊。佐荒淫為聖主。保夭壽
而長年。皆正直之是與。庶將來之勉旃。
披沙揀金賦(以求寶之道同乎選才為韻)
沙之為物兮。視汙若浮。金之為寶兮。恥居下流。沈其質兮。
五材或闕。耀其光兮。六府以修。然則抱成器之珍。必將有
待。當慎擇之日。則又何求。配珪璋而取貴。豈泥滓而為儔。
披而擇之。斯焉見寶。盪浸淫而顧盼。指炫熀而探討。動而
愈出。幽以即明。涅而不緇。既堅既好。潛雖伏矣。獲則取之。
翻混混之濁質。見熠熠之殊姿。久暗未彰。固亦將君是望。
先迷後得。孰謂棄予如遺。其隱也。則雜昏昏。淪浩浩。晦英
姿兮自保。和光同塵兮合於至道。其遇也。則散奕奕。動融
融。煥美質兮其中。明道若昧兮契彼元同。儻俯拾而不棄。
諒致美於無窮。欲蓋而彰。將炯爾而見素。不索何獲。遂昭
然而發蒙。觀其振拔汙塗。積以錙銖。碎清光而競出。耀真(
一作直)質而持殊。錐處囊而纖光乍比。劍拭土而異彩相符。
用之則行。斯為美矣。求而必得。不亦悅乎。豈獨媚旭日以
晶熒。帶長川之清淺。皎如珠吐。疑剖蚌之乍分。粲若星繁。
似流雲之初卷。是以周德思比。而岐昌即詠。陸文可侔。而
昭明是選。若然者。可以議披沙之所托。明揀金之所裁。良
工何遠。善價爰來。拂以增光。寧謝滿籯之學。汰之愈朗。詎
慚擲地之才。客有希采掇於求寶之際。庶斯文之在哉。
迎長日賦(以三王郊禮日用夏正為韻)
惟饗帝以事天。必推策而迎日。寅方肇建。俟啟蟄以展儀。
卯位將初。爰用牲而協吉。送烈烈之凝氣。遵遲遲之陽律。
猶分可愛之輝。式佇寅賓之質。稽之虞典。期匪疾而匪徐。
行以夏時。契惟精而惟一。職在馮相。事傳小正。符上春以
備儀。必修其始。先仲春而有事。故謂之迎。時也淑景初延。
幽陽潛啟。當四時之首位。用三代之達禮。探賾索隱。得郊
祀之元辰。極往知來。正邦家之大體。事冠前古。儀標後王。
皮弁乍臨。土圭之影猶積。泰壇既罷。玉漏之聲漸長。變熙
熙之純曜。流杲杲之晴光。璧影始融。麗景才(一作欲)凝於城
闕。輪形尚疾。斜暉未駐於康莊。是知迎長日之儀。實王心
之所共。兆南郊之位。乃陽事之所用。故可以知上下之際。
見天人之交。動浮光於俎豆。散微照於包茅。周流金石。暉
照陶匏。異乎天紀不修。秦伯尚矜其泰畤。日官失職。晉侯
徒繼乎夏郊。於以迎之。則無違者。委照將久。豈三舍之足
憑。延光可期。胡再中之云假。自然應以繁祉。錫之純嘏。禮
儀允洽於神人。正朔克周於戎夏。今我后再新古禮。與天
地相參。應戩穀之宜。受之千億。奉郊祀之報。至於再三。然
則迎長日。恭祀事。並虞夏而何慚。
記里鼓賦(以聖人立制智者研精為韻)
異哉鼓之設也。恢制度於天邑。佐大禮於時行即行。贊盛
容而立之斯立。觀其象可以守威儀之三千。節其音可以
表吉行之五十。配和鸞以入用。並司南而為急。若乃郊薦
之儀既陳。封禪之禮攸執。經千里而分寸可候。度四方而
禮容是集。施五擊於華山之野。知霧氣巳籠。用百發乎南
山之陽。識雷聲所及。先聖有作。後王式遵。啟元機以求舊。
運巧智而攸新。相彼良工。自殊昧道之士。眷茲木偶。應異
迷途之人。齊步武而無佚。差遠近而有倫。遵大路罔愆乎
禮典。聽希聲克正於時巡。雖道有環迴。地分險易。固善應
而莫失。諒知幾而有為。載考載擊。所辨於長亭短亭。匪疾
匪徐。足分乎有智無智。觀其妙矣。孰測其微細。觀其徼矣。
詎知其啟閉。音不衰而得度。響其鏜而有制。於以翊龍御。
於以引天旋。異銅渾之儀。亦可敘紫微之星次。殊玉漏之
制。而能步黃道之日躔。周物之智斯設。極深之機是研。鄙
繁音之坎坎。陋促節之闐闐。妙出人謀。思由神假。時然後
擊。贊賞典於今茲。動惟其常。契同文於古者。由是皇衢以
正。帝道斯盛。恭出震以成威。膺御乾而啟聖。我后得以昭
文物。展聲明。不愆於素。可舉而行。宜乎騁墨妙。呈筆精。固
敢先三雅而獻賦。庶將開萬國之頌聲。
