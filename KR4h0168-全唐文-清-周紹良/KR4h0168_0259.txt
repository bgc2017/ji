欽定全唐文卷二百五十九
王璿
璿字希琢。長壽元年自營繕大匠遷夏官尚書同鳳閣鸞
臺平章事。九月流嶺南。長安中召為殿中監檢校奉宸令。
賜紫。封開國子。
石龕阿彌㢮像銘(并序)
大周撫歷。歲在癸卯。皇帝以至聖之明。宏正直之道。稽一
乘之貝牒。崇七寶之花臺。堯曦將佛日齊懸。閶闔與招提
相拒。大哉神聖。無得而稱。金紫光祿大夫行殿中監兼檢
校奉宸令琅琊縣開國子王璿。安住寶心。體解塵跡。思法
橋之永固。願聖壽之無疆。爰於七寶臺內。敬造石龕阿彌
㢮像一鋪。相好圓明。威儀具足。金蓮擁座。寶樹低陰。同日
月之光輝。若山河之靜默。所願上資皇祚。傍濟蒼生。長齊
北極之(闕一字)永奉南薰之化。
賈膺福
膺福。曹州冤句人。懷州刺史敦寔子。武后朝官太子中舍
人。先天中歷左散騎常侍宏文館學士。
大雲寺碑
蓋聞在天成象。懸啟運以著明。在地成形。奠山(闕一字)以播
氣。百億日月。未窮破暗之功。三千世界。豈究無邊之境。況
乎言議所及。通變之閒哉。然而往古來今。前賢後聖。研幾
宗於無往。契化本於宮端。不測稱神。彌綸止於天下。運成
曰道。為大存乎域中。名與無名。未染常樂。色及非色。俱淨
皆空。生生不停。念念成環。極數觀變。求而不得。真為妙覺
於(闕三字)則我釋尊之教為盡之矣。察夫大雄利見。應運挺
生。欲度王宮。發祥天廟。首出聖仙之表。獨攬調御之尊。壽
豈難思。妙色無盡。四天刦網。有類浮雲。萬梵光明。猶如聚
墨。降魔佛樹。高轉淨輪。不有不無。因無住而生法。非相見
相。假相緣以會真。廣度濟之門。宏汲引之路。世七品(闕八
字)為助道之因。隨迎莫辨其去來。循環不知其終始。移山
納芥。變海成穌。無非誘掖之權。皆由慈善之力。廣大同於
法界。究竟等於幻空。所作既辨。能事斯畢。於(闕十字)銀疊珠
函。大作依止。貫花羅葉。宣暢元宗。四無量心。普覺㣥有。六
波羅密。廣祘[:#AS-FBEC:●]金菩提。德盛者流光。功宏者施博。正法逝
其已遠。象設由是鬱興。泡影揚光。教被龍鬼。持珠獻色。跡
遍天人。(闕八字)金莖(闕二字)掩映相望。玉剎淩虛。參差接影。豈
惟淨居
天界。爭開紫紺之園。娑倡神宮。共起琉璃之塔而已。河內
大雲寺者。本隋文皇帝所置長壽寺也。三河奧區。一方都
會。(闕八字)平野周畇。斜鄉夏甸。鎮以大行之險。繞以洪河之
流。極眺闉闍。百雉霞起。曠瞻井邑。萬室雲平。俗垕人淳。既
富而教。乃吉祥之福地。信招提之淨域。經營之始。麗及當
時。大業淪(闕十三字)封豕長[:#AS-854F:●]。薦食上國。洪水方割。劫火洞然。
乃眷福海。翦焉傾覆。有唐立極。宏闡勝因。揆日占星。增飾
崇麗。自隆周鼎革。品彙光亨。天瑞地符。風揚月至。在璿機
而齊七政。御金輪以正萬邦。(闕六字)千聖菩薩成道。已居億
劫之前。如來應身。俯授一生之記。大雲發其遐慶。寶雨兆
其殊禎。赤伏祚劉。得自書生之獻。黃星表魏。聞諸瞽史之
談。猶播美於緹緗。且騰徽於史冊。(闕十一字)中興是改千秋之
邑。梵王勝殿。爰崇善法之堂。矧乎冠絕天人。度越今昔。焉
可拱嚜靈貺。抑而不揚。乃下明制。順天休命。肅昭鴻烈。用
定厥祥。易長壽之前名。旌大雲之佳(闕十字)麗琱楹鏤檻。迥
出氛埃。松疎桂深。隔閡寒暑。千花綺帳。金絡浮空。四柱珍
臺。珠纓獨化。龍池漱玉。韻寫七言。樂樹吟風。聲諧九奏。因
地精舍。未或能儔。尸利空林。孰云斯擬。(闕十一字)者累世衣冠。
高尚不仕。行符曾閔。義烈金石。往屬漢東失御。巨猾憑陵。
盜跖暴於泰山。蚩尤盛於中冀。人怨神怒。甫鍾遷鼎之期。
父出子孤。奄洎(闕二字)之酷。溫序之營魂莫返。千方之(闕一
字)感网寧。(闕六字)聖道痛三途之長遠。識四苦之輪迴。於是
伽落俗塵。歸依妙覺。仰祈宏誓之佑。少酬顧復之恩。於此
伽藍。聿興寶閣。審曲面勢。置臬持繩。徵玉西崑。求金南海。
刊木少室。(闕一字)山林中。徙石太行。(闕四字)弄姿鷲嶺。角壯天
宮。於時貞觀之十八載也。島夷拒險。不率王略。龍韜授律。
肅將天威。太白出高。行師利於中國。王良策馬。車騎滿於
遼陽。勒兵待邊。深涉匈奴之地。飭軍成禮。親勞細柳之營。(
闕五字)垂劍客。聲高六郡。選盡百金。將犂穢⺨[:#AS-FBED:●]白之庭。途
出懷覃之境。覩斯福會。以挈檀[:#AS-8BB1:⿰冉⻖]。各分輕出之資。共徹裹
糧之費。人以心兢。物以願盈。寶貨泉流。淨財山積。寺有神
昉法師者。禪支夙茂。智鑑(闕二字)勤求善巧之方。志窮輪奐
之美。不遠千里。百舍忘疲。乃於維揚之郊。得茲長樂之制。
規摹允備。績用丕成。高閣洞開。層軒傑竦。瓊階切漢。徑直
天門。珠柱橫空。光侵星殿。落去日於綺綴。納行月於庭除。(
闕四字)而孫騫。雲爵踶甍而遐翥。列仙承宇。整霓裳而欲飛。
天女窺
窗。開玉顏而競笑。提洹下集。即此安居。迦葉飛來。茲焉戾
止。加以圖真寫妙。刻玉琱檀。相好圓明。威神自在。總持之
象。並繞㫋檀。功德之稱。聲聞薝蔔。方諸妙喜。一切莊嚴。辟
彼淨名。入未曾有。至矣哉。一都之壯觀也。上座元爽寺主
什行都維[:#AS-8BB1:⿰冉⻖]慶宗及寺內名德等。慧炬外揚。明珠內護。深
入法性。妙達真詮。(闕一字)求無相之因。丕(闕一字)宏通之業。戒
定交養。空慧兩修。咸以為悠悠俗諦。皆苦皆空。擾擾浮生。
無人無我。致喜園勝殿。終傾四大之風。巨海須彌。畢燼三
災之火。非夫願力堅固。法惟圓常。孰能迥拔愛慾之流。超
升波若之岸。是以虔誠偈頌。(闕十字)篆刻。緬維畫石之旨。尚
想刊柱之蹤。爾乃攻玉他山。式建隆碣。俾夫披文相質。恒
傳法鼓之音。輪雨風灰。永值金剛之際。前刺史臨川郡王
諱嗣宗。今刺史河內郡王諱懿宗。好賢樂善。明德茂親。資
孝為忠。自家形國。北門之寄。朝選尤難。右戚之英。帝念斯
屬。迭紆綠車之重。累膺朱襮之榮。西河吏人。歌馮君之繼
踵。潁川士女。喜寇公之重逢。威震百城。名馳九牧。政優魯
衞。道裕閒平。列郡以為表儀。京師并蒙其福。長史河東薛
俊。司馬宏農楊履言。貴公子孫。聲名籍甚。七業貂珥。金張
謝其寵光。十代公卿。荀汲推其閥閱。敏以仁廉。長於理劇。
荊河稱仲舉之賢。沇沂頌休徵之美。我有懿德。(闕二字)伍之。
州縣寮寀等。如珪如璋。公才公望。滄溟未運。散逸翰於池
籠。刀筆薄遊。屈雄才於掾吏。並薰修在念。喜捨裝懷。恭惟
付囑之慈。久積住持之想。承行聖教守護大乘弟子先君
敦實。早膺朝寄。調露之際。出牧茲邦。昔因定省。屢入官舍。
近從休告。言踐舊遊。盛德不渝。尚覩坐棠之化。窮心靡逮。
徒深風樹之哀。眷山川以疚懷。盼邑里而增欷。吾昆伯仲。
材標幹蠱。恭承綸渙。宏道作宰。下車爰始。耆幼相歡。鳴絃
在辰。謳歌屬路。曾未朞月。風化大行。固惟先德在人。抑亦
析薪克荷。凡我門生故吏。邦彥時英。見託為文。(闕一字)當勝
事。雖則不敏。其可已乎。乃為銘曰。
太極播氣。流炭甄形。四緣七識。萬品千名。有為有漏。隨滅
隨生。危同水沫。幻等乾成。(其一)天中之天。最尊最勝。寄跡宏
道。隨緣示聖。寶聚凝姿。慈山表稱。天龍歸仰。人祇協應。(其
二)拂衣祗樹。安住三天。(闕四字)花疊斯然。正真寂滅。象教照
宣。莊嚴剎士。宏被大千。(其三)瞻彼淇澳。時惟勝壤。營室分躔。
中樞括象。惟皇廼睠。淨居攸敞。福宇隆崇。祥符肸蠁。(其四)隆
周
建極。烈惟無競。化緝萬靈。德參㣥聖。慈日升東。(闕三字)慶爰
錫嘉名。光昭寶命。(其五)偉哉妙域。赫矣奇工。比崇天廟。掩麗
龍宮。珍臺戒迥。玉宇臨空。網綴交露。鐸韻和風。(其六)肅肅應
真。詵詵開士。捐生為法。濟物成已。大地登果。彌天擅美。勝
境永傳。妙因靡巳。(其七)懿茲邦牧。維周之藩。持寬濟猛。以臨
煩。仁風依扇。膏澤隨軒。凝懷至覺。寂想祇園。(其八)郡邑英僚。
宏才廣度。州閭俊逸。居貞履素。願力成就。偕修堅固。咸罄
身心。永代宏護。(其九)勒名貞石。宣功讚揚。道契方廣。業茂圓
常。資陵為谷。變海成桑。金剛際斷。盛烈無忘。(其十)
李審幾
審幾。隴西人。垂拱元年官懷州河內縣主簿。
大唐洛州濟源縣宗姓奉為高宗天皇大帝於奉仙觀敬造太上老君石像碑(并序)
原夫巢燧上皇之代。逖矣難詳。胥庭太古之日。悠哉莫紀。
研精甄曜。空聞糟粕之言。覃思運樞。詎見權輿之跡。洎乎
軒嚳唐虞。聖主也。德未寢於(闕一字)戈。禹湯文武。明君也。功
尚勞於任戰。爰及秦皇虐政。漢高霸術。區區曹馬之事業。
蕪穢緗圖。瑣瑣齊梁之聲教。膏肓翠牒。我大唐鑿乾開運。
出震乘時。月照瑤光。搆顓頊之昌緒。雲浮玉葉。啟咎繇之
慶冑。高祖受元符而革命。仰迪天心。憲紫極以疑旒。俯從
人欲。濡足在念。濟四海於橫流。授手寘懷。(闕一字)萬邦於炎
岳。息麟鬭而開日月。兩曜貞明。靜龍戰而叶陰陽。二儀交
泰。文武聖皇帝功彌締搆。道冠財成。夙光玉理之符。載挺
珠衡之表。初開鳳節。巳賦小言之詩。既襲龜謀。即用大橫
之繇。修文德而有苗格。詎待七旬。運武略而獫狁平。匪勞
六月。大帝含樞降祉。曜魄垂精。景命列於河圖。鴻名昭於
洛字。湛鶉居之化。不肅而成。凝鷇飲之風。不嚴而理。憲五
材而躋聖。四時將玉燭同和。齊七政以窮神。六氣與金渾
共順。若廼重十家之產。仍罷露臺。輕千里之足。匪登雲廄。
茅茨可以庇風雨。無從璿室之奢。陶瓟可以合炎涼。有戒
玉杯之侈。禁難得之貨。詎惜雉頭。絕遠方之物。豈甘龍眼。
此聖人之淳德也。設謗木待逆耳之謀。懸諫鼓佇沃心之
誥。元纁是用。聘耿潔於邱園。珪組斯班。賁英奇於仄陋。聞
一言之善。管庫無遺。見一行之高。輿臺必採。此聖人之任
賢也。麟膠鳳卵之野。梯翠巘以混車書。槐江穟穴之鄉。航
紫溟而奉正朔。蚩尤之棄楓木。更若近郊。番禺之流蒟醬。
還猶內府。韋韝毳幕月支日逐之長。削袵於藳街。彫題鑿
齒鏤膚攢髮之酋。稽顙於魏闕。此聖人之懷遠也。功格圓
清。甘露凝而景星出。德通方濁。蓂莢植而芝草生。魚尾之
禽。既騫翥於阿閣。狼題之獸。亦騰躍於平原。金鼎不爨而
自盈。銀甕不汲而恒滿。此聖人之休徵也。江茅鄗黍。表望
幸之期。紫鰈青鶼。昭告成之應。採無懷之逸軌。始剏宏儀。
摭有熊之懿躅。爰修大禮。壇浮青氣。映芝谷以氤氳。封聚
白雲。帶松山而爛漫。周王射牛之祭。未足執殳。漢帝訛麟
之祠。詎堪扶轂。此聖人之升中也。豈言八駿之御。未讌瑤
池。五龍之紀。驟移璿律。崦山騖景。痛堯日之先沈。夜壑飛
湍。惜舜河之奄竭。仰惟(闕二字)先顧闡(闕二字)之徽音。皇帝嗣
守隆基。光武丁之睿道。補天維而鍊采石。彈壓媧皇。踰地
角而獻碧砮。牢籠姬后。洛州濟源縣宗姓前河陽令李儒
意雲騎尉李公協騎都尉李德異等二百五十人。去隴西
而違故里。冠冕之風尚傳。就河朔而客他鄉。箕裘之業無
替。譬夫長江巨海。不乏虬龍。沃野廣都。自多鸞鶠。爰以霑
濡渥澤。家無雜賦之勞。沐浴湛恩。門有蠲修之泰。耕田鑿
井。荷亭毒之平分。鼓腹含哺。憙優游而自逸。想攀髯於湖
邑。戀德徒勤。睠飛羽於泮林。懷音何極。粵惟元元皇帝遠
垂聖緒。迴膺仙籙。惟怳惟忽。師方羲農之際。不皎不昧。卷
舒虞夏之辰。乘日月而駕風雷。攝鬼神而包天地。推之於
妙。非常名之可名。引之以真。即上德之不德。魯司寇之作
者。北面(闕一字)入室之徒。尹大夫之真人。西遊應出關之侶。
隆周季業。巳求咨於五千。皇唐本枝。方延休於七百。奉為
高宗天皇大帝於奉仙觀敬造老君石像一座。并夾侍二
真人。鏤琬鐫金。寫黃中之瑞色。塗丹繪粉。摹皓首之珍容。
日角晨開。羲和恧扶桑之景。月弦夜滿。望舒韜仙桂之暉。
精誠感造化之功。銳思得沖元之力。山連王屋。即是清虛
之天。邑帶福庭。更似瀨鄉之地。仙官侍衞。紫煙開而鶴駕
輕。神媛歸依。碧落淨而龍輈遠。所冀蓬萊變海。元元之介
福長存。竹箭移川。大帝之神功不朽。惟金昭而玉粹。俾天
長而地久。乃為銘曰。
粵若皇唐。諟天明命。瑤光襲祉。(闕一字)雲垂慶。納麓弗迷。陟
元惟聖。隤綱更紐。折柱還正。(其一)高祖光宅。聖文纂圖。九瀛
懷惠。萬國來蘇。捐金抵玉。破璽焚符。粃糠栗陸。草芥尊盧。(
其二)惟皇題象。握契循機。舍樞流氣。曜魄分暉。時凝卷領。
化
軼垂衣。乾坤交泰。書軌同歸。(其三)道冠登三。功包得一。斥彼
峻宇。安此卑室。獄靜棘(闕一字)刑寬艾韡。有斯補。無文咸秩。(
其四)元穹效祉。黃牝輸禎。月開蓂莢。雲覆芝英。龜龍呈象。
麟鳳飛聲。燕(闕一字)鏤績。梁岑告成。(其五)能事云備。神功不宰。
奄陟九仙。俄悲四海。文物終謝。英威如在。至德方凝。孝思
無改。(其六)少卿遠裔。元禮來昆。俱迷帝力。共沐皇恩。號弓瀝
膽。捧劍銷魂。敬惟仙系。邀福元門。(其七)奇表既開。真儀式像。
五字見足。千文曜掌。日角晨融。月弦夜朗。害馬巳去。猶龍
可仰。(其八)歸山曾鎮。沇水清瀾。險疑巫谷。流似渦湍。既銘功
而握槧。亦頌德以濡翰。期翠石之永固。庶鴻名之不刊。(其
九)
甘子布
子布博學有才。年十七。為左衞長史。登封時卒。
光賦
原夫陽之化。陰之融。功斯元。理斯妙。故沈凝者顯象。清貞
者流曜。惟茲光之焴爚。闢重昏以臨照。夫其明滅靡定。虛
無䍐測。道叶神氣。功侔夜力。寄方圓以分影。逐元黃以變
色。鑑無隱而不彰。狀雖空而可識。類至人之虛已。同日月
於元德。若夫丹烏啟旭。彤曜麗空。藻晨霞而飛綺。曛晚靄
而生紅。發菱花於元鏡。轉蕙葉於清風。故其稱物咸燭。呈
形被景。逗幽隙而露纖埃。漏疎林而分細影。從盈空而不
積。雖駿奔其如靜。至如銀河披曀。金颸送清。孤圓上魄。飛
鏡流明。汛露文而委淨。浮冰浪以搖輕。雖視之若溢。而攬
之不盈。亦有鳬燈燄吐。蘭缸彩發。煙奪銀燭。輝淩練月。破
錦幬之宵晦。假瓊璧之餘晰。況復玉關秋燧。紫塞涼烽。開
暗空於千里。徹夜宮之九重。代羽書而揭警。豈飛驛而齊
蹤。且夫遇蒙則[:#AS-FEEF:●]
[:#AS-FBED:●]戢。因通則揚。乘物無眹。
適變無方。大則彌於橐籥。小則細於毫芒。寧雨露之不潤。
匪寒暑之能傷。歷衆妙而校德。固莫善於斯光。想貴和於
聃叟。咸稱葆於蒙莊。悟燭無之見獲。誡投暗之不臧。鏡茲
道之用舍。乃君子之行藏。
顏惟貞
惟貞字叔堅。曲阜人。天授元年判入高第。授衢州參軍。歷
溫州永昌長安三尉。遷太子文學。拜薛王友。
朝議郎行雍州長安縣丞上柱國蕭府君墓誌銘(并序)
君諱思亮。字孔明。蘭陵人也。公侯緒慶。鍾鼎華宗。遠則文
終翼漢。功侔於二八。近則武皇祚梁。業光於三五。英賢繼
踵。簪紱駢輝。詳乎史諜。可略言矣。曾祖翹。梁貞毅將軍郢
州刺史新興侯。祖季符。皇朝尚食奉御員外散騎常侍。贈
光祿卿洪鄂等八州諸軍事洪州刺史武昌縣開國公。並
才兼文武。秩榮中外。郢中歌雪。畫隼翻旟。騎省連雲。豐貂
曜冕。象河咨嶽。禮備於飾終。列爵疏封。寵隆於利建。父溫
恭。修文館學士渝州司功參軍事。譽光黌序。位屈巴賨。未
騁高衢。先摧逸足。君資靈上善。稟性中和。言為士則。行成
物範。張華雅思。掞奇藻於鷦鷯。終軍洽聞。標敏識於鼮鼠。
好學不倦。綜涉㣥言。手自繕寫。盈於素。解褐補益州金堂
縣尉。歷雍州同官縣尉武功主簿乾封縣尉長安主簿。歲
滿為丞。再歷畿甸。三遷京邑。職事填委。剖之如決流。爭訟
紛拏。鑒之若懸鏡。嗟乎。道長運促。時亨命屯。未施搆廈之
材。俄軫奠楹之夢。以景雲二年歲次丁亥正月二十日。終
於京崇化里第。春秋六十有七。嗚呼哀哉。即以其年二月
景子朔十五日庚寅。遷窆於神和原。禮也。夫人譙郡熊氏。
故左金吾將軍元逸之女。柔婉成性。言容具美。以景龍二
年九月十三日。寢疾而終。嗚呼哀哉。龍門之桐。始半生
而半死。襄城之劍。竟先沈而後沈。同穴有歸。雙魂是祔。嗣
子逖。孔門之鯉。幼即能詩。楊氏之烏。童而擬易。未極庭幃
之養。[:#AS-FEF1:●]
[:#AS-FBEE:●]處纏屺岵之悲。擗厚地
而崩心。訴高穹而泣血。期我以先執。託我以斯文。僕也不
才。義深寮舊。追感平昔。承瞼無從。敬述芳猷。誌於幽隧。銘
曰。
元鳥降祥。克生於商。枝分葉散。源濬流長。載誕明哲。如珪
如璋。夷險共貌。寵辱齊忘。文含綺繢。學富縑緗。朅來卑位。
其道彌光。孰云與善。奄歎殲良。馬鬛開隧。龜謀允臧。松門
蒿里兮。歛雙魂於此地。春蘭秋菊兮。歷萬世而逾芳。
路敬淳
敬淳。貝州臨清人。貞觀末官申州刺史。垂拱四年官宏文
館學士。
大唐懷州河內縣木㵎魏夫人祠碑銘(并序)
蓋聞元圃青宮。仙客於焉來往。丹邱紫府。羽人之所棲集。
徵祕籙於淮王。時逢八老。採神奇於魏帝。取覿雙童。子喬
控翮。翺翔赤霄之上。琴高擾鱗。游泳淥波之下。斯並心符
寂蔑。神契窈冥。匪塵俗之能羈。簪纓之所屈者矣。茲有皎
容雅質。貞規淑態。韞真氣於閨房。挺仙才於閫閾。嫦娥採
藥。奔月朏以含精。靈媛投壺。日[:#AS-FBED:●]昱電光而吐耀。漢皐游
女。持珠對南國之賓。洛浦神妃。鳴玉俟東藩之后。莫不名
芬紫翠。道標黃白。列真非一。往往致焉。魏夫人者。即是晉
劇陽侯任城魏陽元之女也。本傳曰。夫人年二十四。適南(
闕一字)劉幼彥。幼彥為修武令。善為德政。仁風惠著。時夫人
隨在修武之館焉。雖魏同舍縣內。常齋於別寢。季冬之月。
夜半聞空中有鐘鼓笳簫之聲。羽旂光耀。降夫人之靜室。
轝輦被服。非人所聞見。有四真人告夫人曰。大帝勅我來
教子以神真之道。注子於玉札。應為紫虛元君上真司命
名山之號。封南岳夫人。後為洛陽山成真人。因為立祠。土
俗號阿夫神。原夫鎬京疏社。公高克勤於小物。參墟命族。
畢萬連休於大名。丞相之匡翌漢庭。比蹤蕭邴。司空之弻
諧晉室。方譽裴山。積德攸鍾。餘慶斯在。況復彤雲授彩。衍
豐谷之靈苗。白水開源。導舂陵之茂族。乘龍合好。鳴鳳於
飛。結大義於絲蘿。諧佳音於琴瑟。劉氏絃歌作吏。銅墨臨
人。惟彼外持。爰資內輔。服勤纂組。良毗製錦之工。肅事蘋
蘩。且佐烹鮮之術。猶以為六法四行。豈離夢幻之場。九轉
三仙。方出塵勞之境。朱庭翠閣。事甚樊籠。元鬢紅顏。理同
泡沫。
於是撥煩疏黷。練志凝魂。潔成道室之階。列竟師門之宇。
悠悠永夕。紫烟昇而庭院虛。凜凜窮陰。元霜冽而池館靜。
乃有仙鐘簇韻。如發漢鯨。法鼓揚音。似棲吳鶴。簫聲寥亮。
仍符弄玉之臺。笳奏凄清。有異文姬之殿。綠軺朱節。真衞
相趨。霞佩雲裾。仙儀在列。昔安公之冶。叶冥契於昇龍。木
羽之鄉。應祥期於御馬。眷茲元感。異代同符。故能迥騖三
清。高超八會。持法印而含元氣。合真符而昇太極。金記五
千。職隸九元之史。玉言十萬。名彰八素之書。足使上元夫
人。恧其嘉號。元妙玉女。媿其芳聲。豈與夫障日巫山。薦枕
席而通寢。順風江澳。懷環珮而申贈。復有躍魚酬惠。愛鳥
遺災。清溪白岸之姑。阮氏絃生之儷。若斯而已矣。夫以王
母既集。西漢列其宵筵。帝子斯臻。北渚歌其夕漲。是用恢
勝宇。創祠壇。想希夷其若存。庶恍忽其無昧。建立之始。年
代莫詳。爾其周晉名區。覃懷奧壤。蘇子攢茅之域。寇君剖
竹之郊。孟津南注。控河流於馬頰。太行北指。啟山路於羊
腸。川原相屬。風烟交會。鬱彼仙觀。揭焉中立。綵之以丹青。
陳之以藻繪。效靈妃之啟齒。圖殷女之練色。行亭三襲。俯
瞰川湄。茅欄四注。却連山阜。巨石崔嵬。像蓮峯而特秀。奔
泉瀄洒。瀉松㵎以飛湍。微靄觸而流津。清飈激而成韻。瓊
桃仙棗。散綠垂紅。珠實金條。含緗佩紫。八林芳桂。淩冬霰
以揚葩。五株仙杏。負春晞而布葉。莫不夾戶羅生。垂簷接
蔭。可以返魂駐寄。忘憂愈疾。至若吉日良辰。高人勝士。黃
冠紫綬。忘貴賤而同歸。白屋朱門。混榮枯而畢萃。敬而不
黷。誠稟訓於懷柔。感而遂通。諒虔心於正直。於是採蔬東
海。折菓西山。傾玉酒而泛流霞。酌金漿而挹甘露。神交妙
有。想白鳳之來儀。道契虛無。佇黃雀之為使。丹梯可躡。必
超上漢之(闕一字)練馭斯(闕二字)越無生之浪。誠洞真之苑囿。
靈寶之區域者焉。秋官尚書檢校懷州刺史南陽鄧府君。
道光天爵。慶登地靈。蹠泰階而高視。實木[:#AS-FBED:●]蓍天而騁力。
題劍昇朝。秉刑之寄攸重。佩金增秩。仰福之任逾隆。長史
隴西李知人。司馬南陽鄧楷。河內縣令鉅鹿耿仁惠。或展
驥亨衢。化康邦國。或割雞遊刃。功茂邑民。思靜力於迴天。
厭勞生於寂地。識明元牝。跡寄道樞。半㓨毗藩。則晨趨飛
其鶴嶺。一同作宰。則元會降其鳬舄。每慮陽軼再旬。具虔
馨於斯谷。陰衢潔朔。薦行潦於茲巒。縣令仁惠。稟氣孝恭。
祭則神饗。天然感物。祈必靈歆。所請甘霖。未迴車而降澤。
但求
膏液。迎舉意以零滋。彌媿神之厚恩。故勒銘而旌德。而碧
落清窗。顯在百城之次。椒庭桂門。近臨千室之中。瞻石梁
而靡闊。仰瑤臺而何遠。夫降仙成宅。西岳紀桓譚之賦。尋
真起詠。南溪聞郭璞之詩。是以輕率下民。仰追前列。寄諸
貞炎。題其頌云。
畢筮初占。係復其始。甯門有相。甥膺廟美。珠胎孕寶。玉仙
昭祉。實唯靈媛。作嬪君子。取譬鸞鳳。言邊魴鯉。早明八素。
夙晤三元。呪神爭術。飡蓬募仙。紫書題記。白開編。暫遊芝
圃。焂見華田。輕飛起月。高訓垂煙。戒遵靈壇。載規神宇。却
倚巖壁。前臨㵎浦。偃蹇雲棟。清泠風戶。怪石奇木。鳴蟲嘯
羽。居茲他聖。坐同天柱。犢妃去魏。弄女辭秦。陽臺之下。暮
雨稱神。洛川之側。朝霞韞真。窈冥高蹈。寥廓上賓。思(闕一
字)道業。用述微塵。
蘇詵
詵字廷言。雍州武功人。宰相[:#AS-9061:⿰王褱]子。舉賢良方正高第。補汾
陰尉。遷祕書詳正學士。累轉給事中。出為徐州刺史。卒贈
禮部侍郎。
開大庾嶺銘
石崴嵬兮山崖崖。嶔崟岝崿兮相蔽虧。槎崒屼兮莽芊芊。
噫茲路兮不記年。大聖作兮萬物覩。惠吾人兮道復古。役
斯來兮力其成。石既攻兮山可平。懷荒服兮走上京。通萬
商兮重九譯。車屯軌兮馬齊跡。招孔翠兮來齒革。伊使臣
之光兮。將永永而無斁。
孫嘉之
嘉之。河朔人。天冊中進士擢第。久視初又中拔萃科。解褐
蜀州新津縣主簿。開元二十七年卒。
對書史百家策
問。卦分江使。圖演天文。文籍於是濫觴。書契以之抽緒。皇
墳帝典。述紀言以聯鑣。五傳六經。佇禮樂而齊騖。斯並懸
諸日月。煥乎文章。至如諸子相騰。小說奔競。有慚屑玉之
化。無異雜鉛之寶。請用於火。恐招博奕之譏。將扇其風。復
爽芟夷之義。二塗交戰。一為解環。百兩之篇。孰關其善。七
分之術。孰著其能。誰求天下之書。誰決塚中之籙。識二者
何子。觀四轍者何人。京兆耆舊之篇。起於何代。陳留神仙
之傳。創自何人。誰先孝子之圖。誰首逸人之記。倘無談於
雕棘。將有薦於拔茅。
對。自龍馬出河。爰分八卦。靈龜薦洛。乃見九疇。文字以興。
典謨斯起。即有姬公秀出。制禮樂以匡周。宣父挺生。刪詩
書而反魯。莫不憲章文武。祖述唐虞。開兆庶之心靈。啟㣥
生之耳目。洎乎尼山落構。梁木興歌。大義云亡。諸子爰起。
於是墨承清廟。儒繫司徒。文子開教於五神。范蠡逞能於
千樹。孫武絢其韜略。蒙叟混其鵬蜩。葛洪述內外之篇。劉
安論黃白之祕。楊託思於全性。鄒銳想於談天。商君既擅
於刑書。尹文亦諒於名實。呂韋博識。載摛懸市之文。鬼谷
多才。爰剏飛箝之作。自茲以後。其流甚繁。雖云有異於微
言。(闕一字)亦可觀於小道。或激揚仁義。或囊括政刑。或富國
成家。或懲惡勸善。進既資於助國。退亦取於理身。實翰墨
之泉源。信文章之隆藪。故馬遷修史。列之九流。班固敘書。
著之七略。今欲議其刪削。語以芟夷。便是絕學者之多聞。
爽國家之廣略。學雖不敏。未敢從命。謹對。
