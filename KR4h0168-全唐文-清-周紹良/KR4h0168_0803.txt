欽定全唐文卷八百三
李磎
磎字景望。江夏人。大中十三年進士。累遷吏部郎中。拜翰
林學士中書舍人。黃巢之亂。走河陽。入拜戶部侍郎。遷禮
部尚書。景福二年同中書門下平章事。崔昭緯素疾磎。諷
劉崇魯裂其麻。左授太子少傅。乾寧初復相。罷為太子少
師。李茂貞擁兵犯闕。殺之都亭驛。贈司徒。諡曰文。
授吏部侍郎徐彥若御史中丞制
勅。御史中丞以獨坐為稱。豈特崇貴之而已。昔韋仁約是
其官僚耳。猶以雕鶚自許。不肯狎公卿。激揚清風。振駭良
吏。况長其屬者。可忽慢哉。兵戈以來。紀綱廢壞。永惟提舉。
未易其人。執政上言云。具官徐彥若。掌司憲臺。甚著聲績。
而自轉遷稱速。憤鬱猶多。使之復為。必或愈於前日。且其
祖在天后朝為大理。有正直詳平之聲。于公積慶。因成相
門。而彥若克嗣其家。端莊自立。踐歷華貫。聲聞藹然。俾持
準繩。無以易者。是用輟天官之貳。再尊任之。爾其砥礪厥
心。無忝所舉。可依前件。
授王搏兵部員外郎兼侍御史知雜事等制
勅。持紀綱以貳於中司。書言動以歸于太史。二者亦重矣。
而躁競者徒利于轉遷。囂薄者止貪于清近。問以職業。則
杳如物外。遂使南臺無典章可采。東觀無注記可求。壞法
曠官。莫斯為甚。某官王搏等。並以科籍。早登朝列。而憲署
以搏茂族英才。嘗雜事於亞相。皆言其所蘊蓄。未盡施設。
請復兼柱下進省曹以用之。丞相以柅大臣令子。日稟訓
於名父。皆言其所聞見。妙得規模。請引之朕前。委直筆以
觀之。是用同獎擢。無所疑焉。爾其厲乃冰霜。謹乃毫簡。勿
循往例。以正時風。可依前件。
授李轂河南府參軍充集賢校理制
勅。李轂。書府皆以丞相為大學士。蓋理化之本在焉。而集
賢嘗鄙仙殿之稱。時之論者亦以為尢重。今大學士謂爾
轂儒學賢相之後。以進士擢科。今典籍散亡。編簡殘缺。轂
紹儒學之業。實進士之名。儻能討籌質正。請使校㣥書焉。
予嘉而聽之。參軍府庭。則序官然耳。河南京兆。大何足論。
噫。苟能副大學士之委。諫官御史。豈恡汝遷。可依前件。
授吳敬存左監門衞將軍張景球虢州司馬兼中丞等制
勅。吳敬存等。各以才能效其忠節。或誘諭軍帥。捍蜂蟻之
師徒。或善葺都門。壯鳳凰之城闕。嘉績既著。賞典宜及。將
軍職於禁旅。司馬兼於憲丞。可謂寵榮。足以耀於流輩矣。
可依前件。
授尚汝貞涪州刺史朱塘恩州刺史婺州刺史蔣[:#AS-9061:⿰王褱]檢校僕射等制
勅。朕思報功臣以郡事。念遠人以司牧。惟是二者。寤寐疚
懷。具官尚汝貞。在先皇帝時。扈鑾駕功高。建隼旟布政。非
時見代。可為愍然。具官朱塘。將兵之材。號為嚴肅。勞績聲
著。罷免歲深。惟涪與恩。遠郡之沃饒者也。資人以優爾。亦
資爾以救人。且以元武之尊。夏官之長。各從官敘。以寵榮
之。具官蔣[:#AS-9061:⿰王褱]。婺人言有政化。懇乞增秩。端右之命。以徇其
請。各堅爾志。無或變渝。可依前件。
授康君立等諸州刺史制
勅。康君立等。夫文吏以儒術自進。而牧人養物。固其所也。
而論者猶或嘉之。而爾等各以軍功達於郡政。可謂難矣。
然武有七德。而安人和衆在焉。得非皆達其義耶。深惟勸
能之方。遂允為真之請。可依前件。
授朱誕等諸州刺史制
勅。朱誕等並干鏌奇鋒。崆峒勁氣。或忠臣薦達。播于文武
之間。或軍功著明。迥出輩流之右。升遷委用。無所偏頗。各
竭爾才。以稱吾意。可依前件。
授攝澤潞副使詹承[:#AS-FEE4:●]
[:#AS-FBEE:●]冀檢校尚書充職嶺南
東道供軍判官李谷檢校郎中嶺南東道節度判官鄭商
郎中賜緋制
勅。詹承[:#AS-FEE4:●]
[:#AS-FBEE:●]冀等。上黨南越。俱名鎮
也。倅戎餽運。皆重職也。以承[:#AS-FEE4:●]
[:#AS-FBEE:●]冀等並以才業。達於帥
臣。正位加官。各從所請。可依前件。
授楊詔嶺南東道節度供軍判官張薦節度判官楊郜支使制
勅。楊詔等。幕吏之選。委之將帥尚矣。况元勳大臣。而付以
嶺表之重者哉。詔等或以本官任職。或加繡衣白筆之號。
皆從其請。噫。以南越之雄富。類東閣之招延。爾等豈直陟
金階躡珠履而已。勉贊策畫。無惑杯觴。報恩酬知。於是乎
在。可依前件。
授虞岫常州別駕溫羅濠州長史制
勅。虞岫等。凡別駕長史。務簡俸優。故在京百司。諸侯畱邸。
所以勸勤事之吏。砥奉職之勞。今以命爾等。即循例也。可
依前件。
授盧蟾富平縣令郭諲武寧縣令李嗣業曲沃縣令馮珙山陰縣令等制
勅。盧蟾等。十年兵戈。兆人流散。朕延執政與百執事。問所
以聚人之方。皆慎選令長而已。夫畿赤之富平。可謂大邑。
而洪之武寧。絳之曲沃。越之山陰。亦皆著名者也。爾蟾等
或稱華冑。或曰才人。華冑以禮讓為本。才人以政術為宗。
而珙嘗於佛寺有遷明皇真像避賊火之功。可謂忠敬矣。
以爾四人為縣。庶可聚吾人乎。勉端(缺)能以稱其用。可依
前件。
授沈正言南鄭縣令李登趙縣令楊守節永樂縣令等制
勅。宣尼薦弟子之能。曰由也果。於從政乎何有。朕懲兵革
之後。念疲瘵之人。富而教之。令長為急。具官沈正言等。或
納圖籍於書府。或稱勞績於本官。皆不因依。明自論列。執
政詳驗。功狀昭然。皆可謂果矣。夫南鄭亞赤。永樂次畿。及
晉之趙城。皆名邑也。俾爾各為之宰。冀乎有成。嗚呼。無或
果於自謀。而殆於從政。可依前件。
授劉廷溫華原縣令邱景元分水縣令制
勅。華原甸服之重。分水吳境之清。宰宇(疑)至于屬僚。不可
輕往。以廷溫在官有績。罷退稍久。景元侯表奏。舉其才能。
資次命之(疑缺)各勤于職。可依前件。
授李昌緯岐山縣令王㣥白石縣令杜蕘曾口縣令等制
勅。昌緯等。宣宗皇帝命明法吏刪刑書為統類十編。盡去
繁詞。而獨著元結縣令箴其間。是於養人之官。殷勤深切
矣。岐山右輔之名邑。固所重也。而壁之白石。邑之曾口。委
以養人之任。豈以僻陋而輕哉。以昌緯等勳臣所薦。跡其
勤效。咸可寵嘉。用爾大小等衆。俾其並為令長。噫。風俗雖
異。戶口雖殊。苟無忽于元箴。則皆可副吾旨矣。可依前件。
授張暮端陵丞李頊虹縣主簿裴昇新井縣尉等制
勅。張謩等或園陵攝官。屬籍吉士。宗正以其事跡。貢表薦
揚。裴昇等各以去任在官勞績。深自論列。情有可依。丞簿
陵邑。各從資序。可依前件。
授宋郁廣都尉黃去惑臨安縣尉主簿顏溫鳳翔文學等制
勅。太宗文皇帝論學書骨力。喻政化根源。朕既達微言。則
思觀真跡。又欲廣書籍之府。以正是非。存忠烈之家。以勵
風俗。三者皆吾夢想也。而宋郁等進獻論列。有以副焉。丞
簿文學。用酬其意。可依前件。
授通議大夫行內侍省張建方起復本官制
勅。張建方。古之孝子。有為祖母而行服三年者。雖有異於
禮經。而見稱於史筆。繄爾至性。過絕常流。欲追昔賢。信為
高行。然自東西漢以後。南北朝以來。大臣奪情。固已多矣。
蓋以代更文質。事有變通。若皆徇私懷。則誰當王事。况爾
職業至重。委藉方深。宜達奉上之規。用叶得中之理。從我
曉諭。是合章程。可依前件。
授吳承贊朝散大夫內侍省內寺伯判內給事制
勅。吳承贊早負器能。累更職任。清貞自立。正直不回。加以
溫故知新。鈎深知遠。雅好六經之旨。旁求百氏之言。以此
為官。何官不理。以此為事。何事不行。是用稱之清曹。委以
重務。俾其稍展扶搖之翰。用彰干鏌之鋒。無自晦藏。副我
精選。可依前件。
授孫孟宣朝請大夫內侍省內謁者監等制
勅。孫孟宣等並廉正操心。溫茂成器。自領職務。皆著能名。
無纖瑕可指於㣥倫。有嘉績可書於史氏。聲譽既洽。階秩
宜遷。噫。爾有高才。我有高位。更宜升進。勿自緘藏。可依前
件。
授閣門使李全績中大夫行內侍省內謁者監等制
勅。李全績等。夫榮參禁署。光總內朝。贊文武俾不失威儀。
導君臣令無所壅隔。永言斯任。諒在得人。以全績等行潔
心貞。神清氣爽。加以洞達名法。明解典章不以富貴驕人。
不以才能傲物。居然重器。迥出常流。自領職司。並彰殊效。
是用不移所任。加以官榮。無忘操持。更俟遷擢。可依前件。
授楊魯潛內侍省內府局令制
勅。楊魯潛。萬方兵革之時。所難者道路。九府困乏之日。所
切者貢輸。而魯潛不顧艱危。任當使命。俾其琛賮得至。賞
錫粗行。嘉爾勤勞。合為遷轉。可依前件。
授內官劉繼明王思齊驍衛將軍加階制
勅。朕每思中興。深念庶政。至於近密之任。尢資忠讜之臣。
凡所擢居。莫非精選。具官劉繼明等。並介潔自持。而器能
相比。各於職掌。並著聲名。論功考績之時。既無差異。加寵
進階之日。豈可偏私。勉務殊榮。更期超擢。可依前件。
授內官韓坤範等加恩制
勅。榮居近密。任總重難。君上之恩渥則殊。而人臣之敬忌
尢切。其有端靜無失。進退可稱。而復以幹能。彰於官業。名
隨位進。行與才兼。不有異遷。何示獎勸。宣徽小馬坊使某。
絜矩操心。溫潤成器。剛而不暴。柔而不回。宣徽含光某。本
於誠明。文以禮樂。止而不滯。行而不流。起復宣徽南院副
使某。明見事情。智通微妙。光而不耀。晦而不幽。皆調金玉
之聲。並秀松筠之色。至於績效。實為著明。嗚呼。守職奉公。
爾既盡其節矣。崇階厚祿。吾豈刓於印哉。可依前件。
授內官韓龜範加官制
勅。龜範代濟功勳。志懷忠烈。部領堔賮。貢奉闕庭。踰玉壘
之艱。越銅梁之險。績效斯異。爵賞宜加。况奉職可謂歲深。
處衆獨聞位下。不有升陟。何謂勸能。可依前件。
授內官董全珝等除諸司副使制
勅。董全珝等。副貳之重。其來尚矣。雖古之列國小侯。繼好
一使。猶尊命介。以應事機。况我大朝命官。而中禁分職。貴
惟密邇。務極繁難。若不優以崇班。何以責其所任。以爾等
並懷忠亮。盛蘊器能。名節不變于風霜。勤勞仍彰於歲月。
况今方馳鴻霈。合為升遷。示以新恩。雅符故事。可依前件。
授許州節度使王蘊母趙氏進封楚國太夫人制
勅。古之為將。言有老母而三戰三北者。朕每讀其書而非
之。夫為將者皆然。則何以同在三之義。勵士衆之心。而逃
無勇非孝之譏哉。苟如斯。亦其母之未賢爾。忠武軍節度
使王蘊。方榮色養。既孝而忠。委以節旄。遂稱名將。賈勇而
力過投石。臨陣而義不聞金。得非其母趙氏賢以善訓邪。
豈特築朱序之城。寧陳嬰之族而已。嘗錫以郡夫人之號。
今蘊功業益進。爵位益隆。宜加大國之封。以助南陔之慶。
可依前件。
伸理罰俸狀
臣准西臺牒及金部稱。奉六月二十七日勅。內園院郝景
全事奏狀內訟字音與廟諱同。奉勅罰臣一季俸者。右。臣
官位至卑。得蒙罰俸。屈與不屈不合有。以事至分明。別關
理體。若便隱默。恐負聖時。願陛下寬其罪戾。使得盡言。臣
前奏狀稱。准勅因事告事旁訟他人。是咸通十一年十月
十三日勅語。臣狀中具有准勅字。非臣自撰辭句。臣謹按
禮不諱嫌名。又按職制律。諸犯廟諱嫌名不坐。注云。謂若
禹與雨。疏云。謂聲同而字異。注疏重復。至易分曉。伏惟睿
文英武明德至仁大聖廣孝皇帝陛下明過帝堯。孝踰大
舜。豈自發制勅。而不避諱哉。故是審量禮律。以為無妨耳。
即引陛下勅文而言。不敢擅有移改。不謂內園使有此論
奏也。臣之罰俸。實為小屈。然今者非敢訴此罰俸也。實以
從來制勅及百官奏表。曾有避嫌名例。而因臣致罰。即舊
章自此有援引勅格者。亦須委曲迴避。便成訛弊。臣今已
罰俸。不合上聞。臣聞趙充國為將。不嫌伐一時事。以為漢
家後法。魏徵為相。不存形迹。以致貞觀太平。臣雖未及將
相。忝為陛下持憲之臣。豈可為論俸為嫌。而使國家勅命
有誤也。且順宗廟諱。萬國儀刑。誠不可同於小事。願陛下
畱意察納。別下明勅。使自後章奏。遵禮律處分。則天下幸
甚。
敬鬼神議
古人言敬鬼神之禮。有禱祠祭祀。皆所以立不刊之典。而
教人孝悌。非謂能為禍福而求益。則何以言祈福歟。若然
者。則必知鬼神之所在矣。不然。則何以知其益耶。且書稱
帝堯命重黎絕地天通。無有降格。以言天神不降於地。地
人不奸於天。各有其所。自然不擾也。左氏傳稱大禹鑄鼎
象物。使人知神姦。莫能逢魑魅魍魎。此亦言捍禦僻邪也。
今據史記列堯先禹後。年代甚明。若既使重黎能絕地天
通。則人神已不降格矣。夏禹何所加益而鑄鼎耶。若禹非
妄作。實欲知神姦。則是重黎不能絕天地之通矣。研斯二
說。將為妄則列之經史。以為實則甚相悖。今不知鬼神尚
在域中耶。為前聖所遏絕而不通也。有無之間。果未可詳
辨。以為果有耶。則宣尼固當語神。而不拒子路問事也。以
為果無耶。則丕山黔隧之逢。不列於史策。阮千里著論亦
無復也。自此以往。或謂之有。或謂之無。竟無定止。有無尚
未知。而君子敬之。豈足求益耶。然道固若是矣。道斯在。豈
必徼福而後為哉。若徼福而後為。則是內懷詐偽曲諂之
心。非不愧乎屋漏也。今江東委巷之禮祠夏禹。蜀人則祀
先主與武侯。祈祝徼福。昧亦甚矣。且夏之後桀奔南巢。蜀
之後主面縛於成都。苟有神禹先主武侯之靈。何不救也。
豈有未能救其骨肉子孫而愛他人乎。推而考之。則鬼神
未必能專為利害也。設令能害盈福謙。饗于克誠。亦惟德
所動。吉凶由人而已。豈變化所為哉。易曰。小人不見利不
勸。不威不懲。若以鬼神未能福人而無敬。是不見利不勸
也。未能禍人而無懼。是不威不懲也。可以君子而同于小
人乎。是故敬而無失。匪有他也。禁淫祀。勵疏怠。匪求益也。
苟有前聖之典籍在。則禱祠祈福。亦設教論道而已。故君
子敬順而勿疑。
設險議
易稱王公設險。以守其國。夫為國之衞。恃於山川邱陵郛
郭溝池。自古而然也。左氏傳。司馬侯對晉主以九州之險。
而不以一姓恃險為殆。此欲其夕惕戰慄而進德也。說者
不知言左氏與大易相反。而曰非設險。或曰。孟子稱地利
不如人和。夫和不設險。以為周備也。何以言之。昔周室肇
基后稷。業隆昌發。玉璜佐命。而寶龜卜七百之祀。師逾孟
津。諸侯不謀而至。遂雷呴風颮。殷墟圮裂。乃定鼎郟鄏。遷
都洛食。聿修祖宗之業。非棄德也。而無險阻以自固。遂使
晉文作霸。召天子於河陽。楚莊問鼎之失。足以為鏡矣。向
使周設秦之險。秦法周之德。則七百之期。可以保強大。萬
葉之制。可以無棟撓也。且譬之御者焉。(闕二十一字)今猶任商
周之德業。述商周之仁義。然後阻江漢以險。使夷狄賓。因
岳鎮以險。使諸侯順。憑關梁以險。使近甸安。張四維以險。
使百官衆。斷刑罰以險。使盜賊止。求明察以險。使奸偽白。
險之時用大矣哉。斯所以來遠鎮邇。戢兵解甲。而守終膠
固也。謹議。
改恭太子諡議
魯僖公五年。晉殺其太子申生。先聖之書。惡用讒也。是時
國中請諡。不亦過乎。詩曰。溫溫恭人。惟德之基。亦曰溫恭
朝夕。執事有恪。皆極言也。是故子服景伯戒其徒曰。陷而
入於恭。閔馬父笑之。為周恭王能庇其昭穆之闕而為恭。
楚王能知其過而曰恭。先王恭亦不敢自專。稱曰自古在
昔。由是知恭固不易名也。今觀申生之事。未有得其稱者。
夫禍機將發。子輿之謀。狐突之諫。明而知之。既不肯用。至
於將死之日。復不能以六日之狀自明。而曰君安驪姬。君
非姬氏居不安食不飽。我辭姬必有罪。是我傷公之心也。
乃受賜而死。嘻。越哉其過也。獻公雖闇昧好聽讒。非中心
知之而猶好之也。以晉國之地方千里。財用之給。士女之
衆。求聘妃后。豈無越於驪姬者哉。然而獨任者專寵諸姬
莫奪者。得非希意釣情。機巧甚密。以傷君心使然耶。如此。
則必以姬之行為善。以姬之言為實。安而任之。漸至作亂。
史蘇所謂甘受逞而不知。至夫事狀明著。姦詐漏洩。知其
不善。顯其不實。如醉而醒。如寐而覺。震電憑怒。執而戮之。
必使夬然剛决矣。復安有傷心至於不安居飽食哉。設令
既戮之。復思其儀質而怊悵者。則亦念其欺罔忿恨矣。謂
恐傷心。無乃謬歟。且申生將使獻公達嘉聲于億載。鎮令
譽於千古。甚于安其居飽其食也。失令名于後裔。貽讒言
於孫謀。甚於居不安食不飽也。推此大義。傷心猶亦不害。
况於無傷。而遽至死耶。遂使長惡不懲。譖二公子。豈曰能
庇其昭穆之闕乎。沉迷不返。人諫而拒。豈曰能知過乎。親
不能庇。非執事有恪也。過不能知。非為德之基也。此乃凝
滯不通之論。謂之恭君。亦已過矣。諡法曰。壅遏不通曰幽。
如申生者真是也。稽之典法。改諡曰幽太子。使夫後代知
所以事君父之道。必左右輔弼。使不陷令名於簡冊之中。
不獨虛死其身。偷安尊者於日夕而已。
泗州重修鼓角樓記
烈而悲者角之聲。讙而壯者鼓之聲。烈與悲似義。讙與壯
似勇。夫軍以義集。以勇進。故軍城例樓鼓角于正門。以嚴
暮警夜。二物用固均。然凡發語雖先鼓。及奏而角先鳴者。
蓋欲勇生於義云。泗城據汴淮奔會處。汴迅以射。淮廣而
吞。擰勢雄重。翕張氣象。故其出人物義且勇。與鼓角之聲
相叶。雖商販四衝。舷擊柁交。而氣不衰雜。防禦使劉公。郡
人也。其義勇智傑。拔于萬眾間。始為郡諸將。黃巢陷關。徐
以西討急。務在廣兵力。按舊屬郡名取泗。泗稱未奉詔不
服。徐師因大至。公為都馬步司轉司衙。皆總兵柄。捍守連
年。徐竟解圍而去。已而上欲久安徐泗。卒以泗屬徐。會有
新防禦使昧軍機。意泗人含憤。復激令背徐不屬。公執詔
爭不得。衆因大呼逐防禦使。扶公坐。公不得已。詔亦因命
公。徐帥太尉鉅鹿王感公於已絕他心。曲折惟天子命。相
得蓋歡甚于故焉。公既挈防禦印。登城四面望。皆拒戰後
火燼餘。或石拋所傾。方圍急。城中又壞屋給薪。并是屋廬
少全者。乃銳意自鞠鬭場上佐院稍稍營葺。且謂鼓角樓
者。軍門眉首。宜特華壯。樓及左右鼓棚新者二十七間。益
揭其柱危其檻以激響。日沉宵寒。聽吹擊者。疑岸浦泉窟。
龍吟鼉作時時相應和。既而郡衆列觀。欲咨文人紀績。或
揖衆而進曰。公之功行甚多。非止此樓門。左右臂出廊及
都廂等院。凡二百餘間。悉公重修。又修孔子廟佛祠道宮
觀文武吏舍靈山神宇。凡數百千間。又勸里人益構其居。
荒毀更新。鬱鬱如春發寒槎。又增武器庫旗矟千竿。鎚百
柄。甲裝三百劍千環箭六萬羽弓弦角千。凡營制悉以家
私財佐用。又教屬縣樹桑柳棗榆。至二萬本。縱脫無名役。
除律敕外[:#AS-8A4C:⿰⺘亶]立條。歸之簡切。用是人益附親。逋竄自返萬
三千戶。朝客中貴人往來饔餼餞迎如完盛時。防獲淮浙
等貢上錢貫數百萬。此其大略。公所以能若是者。由誠者
公具侍下懇為尊中丞郡太君得拜封爵邑。連表乞歸侍。
其誠切動人如此。所以能堅奉明天子。以首出其政耶。由
此言之。豈一樓而已乎。且公用孝資忠。用義發勇。其壯烈
聲又豈鼓角足配乎。安可但記一樓而遺他事乎。衆曰。然
則何如而可。進譚者曰。吾聞古人以玉况德。以器銘功。豈
玉足况。器足銘耶。蓋借玉為喻。因器而盡銘他善。今儻告
文人。請借鼓角以况公心。而因記樓盡述公之功行可乎。
咸曰善。然健于筆者不能寫。是當緩以俟之。積月而史官
尚書司封郎中李磎自淮楚趨闕驛泗。于是郡從事張信
與同僚及將吏等。磨石濡筆。且以衆志白于公。請磎為記。
磎不敢辭。即所聞實書于石。於戲。樓以中和五年二月二
十八日成。以其年九月三十日書。
反五等六代論
魏曹元首六代論。稱夏殷周與人共治。歷世數十。秦王獨
制。二世而亡。亦言周氏陵夷侵弱。大抵非秦廢五等之爵。
置郡縣之官。至晉陸士衡著五等論。陳八代秦漢興亡之
由。言五等之制。始於黃唐。郡縣之治。創自秦漢。以為周制
萬邦思治。㣥后圖身。及承微積弊。王室遂卑猶保名位。祚
垂後嗣。秦棄道任術。顛沛之釁。實由孤立。夫百世非可懸
御。善制不能無弊。侵弱愈於殄祀。土崩痛於陵夷。欲權其
多福。取其小禍。總二家之旨。皆是五等而非郡縣。徒苟救
於疾顛。而未免於陵夷也。譬猶醫者。苟欲救人之死。而不
能愈其病苦。豈謂知經脉藥石之本。决存亡禍福之機乎。
且陵夷土崩。二患俱免者。豈無通論哉。但二家不能知耳。
故皆引五等之長。說郡縣之短。元首則言五等藩衛。引春
秋勤王之事以為證。欲使秦人割裂州國。分王子弟。使土
有常君。人有定主。士衡又謂五等之國為已土。衆皆我人。
人安我受其利。國傷家嬰其病。故為已思治。郡縣之長。進
趨之情銳。安人之譽遲。是以侵百姓以利己。損實事以養
名。故為利圖物。以為諸侯享食茅土。萬國受世及。則南面
之君。各務其治。九服之人。知有定主。此皆不知之說也。夫
春秋之時。諸侯[:#AS-8A4C:⿰⺘亶]相攘伐。苟欲求霸。則以正王室為事。故
曰求諸侯莫如勤王。外雖詐忠以邀名。內實包藏禍心以
圖神器。此老子所謂將欲弱之必固強之也。豈所以為藩
衛哉。所謂為己思治者。誠憂其國傷其家病而致治矣。且
若國不富兵不強。則未出於傷病也。若富國強兵。疆陵弱。
衆暴寡。蹙而為九。并而為七。是豈非古制耶。故知雖少其
力猶益也。比身臂則不同矣。夫身手者。大小常定也。諸侯
之土。變易者也。向使臂指能變而為大小。於身又烏可得
而使耶。是知五等之制。不計於大小強弱。皆得[:#AS-8A4C:⿰⺘亶]權獨斷。
自有卿相。恣之則不遜。削之則怨。陵夷逆節。固必有矣。且
士衡云。勢足者反疾。土狹者逆遲。夫土狹既不免逆。豈過
正境土者之災耶。假令小制七國。則反有遲速者之小異
耳。豈知郡縣之主。權弱勢輕。跨有千里。負阻山嶠。奸謀未
畢。而身已遷代。然而強兵練甲。足以禦四夷之患。人徒租
稅。足以滿家國之急。則未必無土崩之事。而秦漢俱敗。豈
由此耶。元首又徵秦之敗於委政趙高。誅夷宗族。西漢則
王氏[:#AS-8A4C:⿰⺘亶]朝。排擯宗室。後漢則閹豎執衡。孤立於上。此乃滅
君親臣強之殃。而非郡縣之失也。設有侯伯之國。則亦助
亂而已。焉足賴哉。由是觀之。五等與郡縣。其利害相去遠
矣。向使早覺悟。廢五等世及之法。立郡縣可制之符。以矯
周枉。威靈不假於臣下。及刑戮強兵耶(疑)則必修文武之
業。設霸王之術。設業固則帝位危矣。雖各安其國。置天子
於何地。豈可以為思治哉。今郡縣或侵百姓。損實事。然而
升降黜陟。在於一人。比之侯伯。固不為大患也。又且奉京
師之法。禀宰輔之威。雖職官遷轉不一。而法已定矣。五等
者。世及相承。[:#AS-8A4C:⿰⺘亶]更法令。如魯作邱甲。晉立六軍。鄭鑄刑書。
如此者實繁。天下所以安上之國土。非愛事身與子孫也。
安與不安。在於立教化。正法令。國雖一姓。而法已萬變。豈
所以為知有定主哉。由是知曹陸之論。所謂藩衛者。乃篡
逆之萌也。思治者。乃禍亂之萌也。定主者。乃不定也。夫如
是。則焉有不為患也。昔漢有吳楚七國之患。元首乃懲之
於高祖封建。地過古制。引賈誼之言。欲衆建諸侯。而少其
力。使海內若身之使臂。臂之使指。則下無背叛之心。上無
誅伐之事。士衡亦謂漢大啟侯王。境土踰溢。以七國為過
正之災。若然者。則班固漢書贊言周制千八百國。戴記分
天下為九州二百一十國。則千八百九十國也。公侯百里。
伯七十里。子男五十里。其為褊小已極矣。其卒也強。不一
一於骨肉以懲秦失。去其弊政。用其上策。如此則可歷世
長遠。而支派強大矣。豈有周室陵遲嬴氏土崩之釁乎。
廣廢莊論(并序)
王坦之作廢莊論一篇。非莊周之書欲廢之。其旨意固佳
矣。而文理未甚工也。且秖言其壞名教。頹風俗。而未能屈
其辭。折其辨。是直詬之而已。莊周復生。肯伏之乎。其終篇
又同其均彼我之說。斯魯衛也。然則莊生之書。古今皆知
其說詭於聖人。而未有能破之者。何哉。則聖人果非。而莊
周果是矣。既莊生云非。聖人云是。是何為不能勝非哉。余
甚憎之。或有曲為之說。使兩合於六經者。或有稱名實學
與元奧不同。欲兩存者。皆妄也。故荀卿曰。天下無二道。聖
人無兩心。則異術必宜廢矣。余既悟荀卿言。嘉王生之用
心。而憐其未盡。故為廣之云。
世多以莊子為元奧。吾獨以為粗見理而未盡耳。汪洋七
萬餘言。然撮其大旨。舉類而證。其得失可見矣。且觀其體
虛無。而不知虛無之妙也。研幾於天命。而未及天命之源
也。樂言因任。而未知因任之本也。窮極性情。而未盡性情
之變也。何以知之。夫虛無用之心也。必憑於有者也。有之
得行也。必存於虛也。是以有無相資。而後功立。獨貴無賤
有。固已疎矣。且所謂無者。特未明也。惠子以其言之無用。
而應之曰。知無用。始可與言用矣。今夫地。非不廣且大也。
人之所用容足耳。側足而墊之至黃泉。人尚有用乎。此言
假四旁之無用也。以自喻其虛。辭則敏矣。然無用之說有
三。不可混而同一。有虛無之無用者。有有餘之無用者。有
不可用之無用者。虛無之無用者。則老子埏埴鑿戶之說。
其用在所無也。有餘之無用者。則側足之喻。其用必假於
餘也。不可用之無用者。苖之莠粟之秕也。今莊之壞法亂
倫。是秕莠之無用矣。而自同於有餘之無用。不亦謬乎。此
所謂體虛無而未知虛無之妙也。稱屠牛而善刀。牧羊而
鞭其後。指窮於為薪。皆在生得納養之和壽矣。故譏滅裂
鹵莽者。責袵席之上。設食之間。而不知滅者。然而衛靈公
石槨之銘。修短必有天數矣。豈在鞭與不鞭。養與不養哉。
其理自乖舛。此所謂研幾於天命乃未及天命之源也。夫
因任者。因㣥才可任而任之耳。而莊生欲天下而不理。曰
聞在宥天下。不聞理天下也。天地固有常矣。日月固有明
矣。星辰固有列矣。樹木固有立矣。禽獸固有㣥矣。以為上
古至德。同於無知。其德不離。同乎無欲。是謂素朴。而人性
得矣。自懸仁義禮樂。而人好知。爭歸於利也。斯甚不然。夫
天地日月樹木禽獸。不假理者也。人則假理者也。人生必
有欲。有欲之心。發於自然。欲不能無求。求不能無爭。爭不
能無亂。故聖人立仁以和之。陳義以禁之。而反以為害之
者。則今戎狄之相劫殺。魚鼈之相啗食。孰行仁義禮樂於
戎狄魚鼈之間哉。含氣之類。莫靈於人。物有知也。有欲也。
而人反無之。何如。且果無知也。果無欲也。則凡是非好惡。
分別賢不肖。宜皆起於人也。而稱厲之人夜半生子。遽然
取火而視之。汲汲然恐其似已者。言人皆欲好善而惡惡。
故可放之而自理也。夫厲之有是心也。豈非聖人之分別
驅動使之然乎。安可放之耶。如曰天機非由於聖人。則人
固自有知有欲矣。仁義禮樂何罪哉。此所謂樂言因任而
未知因任之本也。自生人以來。莫不有爭上好勝之心。未
為之法。則爭歸於義。先王知其然也。故高為之法訓而峻
為之行。而人競學之。亦是爭勝已而爭勝之循道也。猶火
之燎上也。因為之竈以煬之。水之趨下也。因鑿之溝以注
之。是亦燎注之得宜也。燎與注者得宜。則無焚溺之憂矣。
爭與上者循理。則無暴亂之禍矣。由知其本而順理之也。
然則無竈焉。火固自燎矣。無溝焉。水固自流矣。將壞竈以
絕燎。毀溝以息注。勢必不可也。徒使燎與流者失宜耳。無
賢聖焉。人固有所希慕矣。不尚賢。殫聖法。削曾史之行。以
絕人之好慕。果不可絕。徒使所慕所好在於非理耳。由不
知其本而逆施之。莊生徒知好高慕上之離其本。而不知
好慕之心發於天機。欲絕聖賢。使天下各止其知。安其分
而無所慕。何異於毀溝壞竈。以止水火者乎。其術一何迂。
此所謂窮極性情而未盡性情之變也。用是以觀。彼於虛
無焉。天命焉。因任焉。性情焉。譊譊然道之。而無一洞明者。
不知元奧者固如是乎。故曰粗見理而未盡者也。雖根源
老氏。而詭聖敗法尢深。王生欲廢之宜哉。或曰。莊子皆寄
言爾。以名實按之。不亦疎乎。夫寄言者。若大鵬斥鷃肩吾
連叔雲將鴻濛漁父盜跖。求其理者不可責以事也。誡惠
子以嗜鼠。曹商以舐痔。違其趨者可謂之忿也。如是吾豈
不鍊哉。若理之所塞。趨之所壅。則託以寄言而免也。至於
稱至人得釀氣之守。潛行萬物而不空。得道者挈天地騎
列星。外死生而色若孺子者。公為虛誕。無足詰焉。
蔡襲傳
蔡襲者。自言裨將也。不詳其氏族源冑。至襲居北部振武
軍。學擊劒。沉勇好奇謀。功名初無知者。嘗任氣與人鬭而
斃之。時故司空劉沔以右僕射為振武節度使。聞之。收襲
繫獄。將杖殺之。經宿而死者復蘇。故襲得免死謫役。數年。
沔移鎮河東。武宗初。匈奴犯邊。詔沔河東及諸道兵出征。
襲聞邊方有事。將因之以立功。乃逃其所務來叩沔曰。往
君免襲之死。是明公屈法申恩。而襲之大幸也。今天兵有
伐於北虜。竊願施犬馬之勞於軍前。上得以酬君之恩。下
乞以自補其惡。死生畢矣。沔聞而壯義之。命厠諸卒。官軍
至大寧。聞匈奴已入振武界。時大和公主在蕃多年。又聞
振武欲奪公主。沔恐公主為振武所得。蓋己功。籌策未知
所出。諸將吏莫能謀。襲乃請詐為捕逃者。至匈奴營動搖。
令入河東界。沔深然其計。遂遣襲往。襲至匈奴所。揚言云。
振武鎮守欲殺汝曹。河東劉僕射是招撫使。若不移。必為
振武所害。匈奴有得此語者。遽歸寧武。遂移部曲次于屈。
越城西已在河東界。去官軍猶二百餘里。襲歸告。沔欲奏。
恐詔問。須生口為據。襲又獲生口十二人。馬十五匹。主帥
乃具事上聞。自後屢有詔。令奪公主。沔患匈奴衛帳遠。欲
其近又不能。襲遂請以貲糧入蕃招引。沔從之。襲至蕃中
見公主。公主流涕告以北蕃破亡。疾飢孤危無告。襲對曰。
聖明在上。公主何不與單于議。同入奏以困急耶。公主曰。
此已曾議。單于為我去必不還。事已不諧矣。言畢。襲請對
單于。謁者高達于曰。單于自離本國。復中路。不宜與使相
見。有故但可與蕃相論之。襲遂見蕃相。相曰。吾病飢竄亡。
唐不我䘏。今日唐使來。幸得無可懷。襲對曰。為不知單于
消息。捕得匈奴十二人詰問。方知在唐界外數月。河東劉
僕射令以貲糧一十橐馳寄公主單于宰相。兼遣詔命。如
能南下。則所匱竭。易相助也。今部落甚遠。安知旱歉如此。
蕃相曰。人不能曉公法。昨者飢莩不得已有所犯干。今日
汝必以此故來誘殺我。遂推襲出帳。令步卒以弓弩圍繞。
曰。不露情。必當射殺。襲曰。國家實命招䘏。如信即往。疑盍
走諸蕃。後悔亦無及矣。今虐我何益。蕃相曰。我若徒走諸
蕃。亦何悔。襲曰。單于大蕃。與唐為親。有舅甥之恩。輔車之
勢。破亡祇宜歸唐。反入諸小蕃。若為小蕃所蔑安得不悔。
蕃相乃曰。我今歸唐。但恐汝主誤我。汝若真招徠。當為我
重誓約。襲曰。凡作誓者。急則萬端。襲之為誓異于是。遂引
手蕃相前。請斷左手腕以為誓。顏色不動。辭令甚壯。蕃相
不許。曰。且為我劈心出血。後自飲之。亦足為信。襲乃于心
上出血。置器中而誓曰。我若誤汝。入唐境而攜貳心。天必
殛誅。烹醢分劈。言畢。飲盡器中血。匈奴乃信。遂移帳至雲
州北塞谷山東。與官軍相距六十里。後又詐稱弋獵。侵掠
振武。不利引歸。襲在虜庭多日。恐不得歸。乃誑單于相云。
更于雲朔州為蕃國取貲糧。因遂得歸。具告沔以誘得匈
奴近塞。兼匈奴新劫振武。還兵勞瘁。又以唐家招徠。不設
備。若奪公主。必宜乘時疾往。沔許諾。命將校石雄王峯等
與襲皆至單于帳。合圍大破之。襲突入帳中。挾公主于馬
上。出十數步。恐官軍不知誤傷。乃呼曰。此乃公主也。石雄
聞。以步卒三十人奪之歸。公主至河東。悉數其事于劉沔。
又嘗書襲名于尺素中。許以上聞。又言于監軍呂義忠曰。
無蔡襲。吾不生還矣。其知如此。公主既歸京師。沔加司空。
石雄授天德軍防禦使。唯襲非大君所知。主帥不為奏。公
主亦竟不能為言。功業籌策。遂曀而不顯。而河東絕滅匈
奴。至今邊塵宴清者。本襲運籌之力也。會昌二年。劉稹據
上黨反。楊弁於大原乘間拒命見獲。四年。上黨平。今上大
中四年。南山黨羌反。自會昌二年及今征伐。襲並有勳績。
其功皆錄在河東簿書。惟破匈奴為首功。而為人所掩耳。
至今部曲將校。無不稱其智勇。李磎曰。甚矣功名之見沉
也。一至於是。然古人嘗稱位可排而名不可奪矣。由蔡襲
以言之。其可奪耶。其不可耶。始余于京洛間。聞說者多稱
劉石有破虜之功。及至太原。聞蔡襲。方知為舉代之惑也。
悲夫。功業卓然。尚可掩抑。况才藝耶。余念其勤而無益。故
詳足其事為傳云。
