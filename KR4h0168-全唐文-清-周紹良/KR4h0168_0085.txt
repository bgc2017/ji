欽定全唐文卷八十五
懿宗(三)
孝明太皇太后山陵優勞德音
門下。園陵之重。典禮是崇。故憲章既盡於舊儀。嚴奉式遵
於古訓。載深追感。用切哀懷。公卿大臣。洎百執事。竭忠體
國。宣力叶心。誠敬有加。恭恪無懈。永告勤瘁。宜洽優恩。山
陵使所攝大行事官與一子九品正員官。山陵禮儀使與
一子出身。內山陵副使昨者責辦事重。與一子出身。山陵
使加一階。仍賜物四十匹。副使二十匹。判官各十匹。山陵
監修橋道使賜物四十匹。判官各十匹。內山陵副使加一
階。仍賜物四十匹。判官各十匹。山陵置頓橋道使與一子
出身。副使加兩階。判官巡官巡檢專知官各加兩階。合選
人前資見任各減兩選。鹵簿使賜爵一級。儀仗使加一階。
陵所造作押當官及中使等。三品巳上賜爵一級。四品巳
下各加一階。其中正員六品巳下合選人。前資後任各減
兩選。白身各賜勳兩轉。諸司諸使應緣山陵修造及專知
造作諸色檢校執事當官白身及直司掌上巧兒工匠等。
五品巳上賜一階。六品巳下各賜勳兩轉。合選人前資見
任各減一選。白身各賜勳一轉。其給直和雇者不在此限。
吉凶儀仗諸色行從官等。五品巳上各加一階。如巳至三
品未合敘者。賜勳兩轉。四品巳下各加一階。諸司諸使押
當官置頓營幕往來檢校軍將中使等。五品巳上六品巳
下。並各加兩階。白身各賜勳一轉。合選人前資見任各減
一選。兩儀衞官及中使大內皇城留守並押當官等。五品
巳上六品巳下。各加一階。白身賜勳兩轉。撰諡冊哀冊諡
議書冊及讀諡冊書寶讀寶官等。三品巳上賜爵一級。四
品巳下各加一階。鐫造冊寶裝寶及檢校官。五品巳上各
加一階。六品巳下各賜勳兩轉。合選人前資見任各減一
選。題神主官加一階。舁寶冊官及舉寶官。五品巳上各加
一階。六品巳下各賜勳兩轉。其中合選人前資見任各減
一選。押鹵簿儀仗挽郎各加一階。合選人前資見任各減
一選。山陵禮儀置頓使判官各加兩階。合選人前資見任
各減兩選。儀仗鹵簿使判官及諸副使判官并省諸使諸
司監當雜職掌官吏等各加一階。白身各賜勳兩轉。挽郎
放出身後。七選許集。挽士挽歌等各減一年勞。合選人前
資見任各減一選。無勞可減者各賜勳兩轉。諸色行事官
及齋郎禮生并陰陽生。三品巳上各賜爵一級。四品巳下
各加一階。合選人前資見任各減一選。白身各減二年勞。
考滿人放出身。其數處職。任取穩便。從一頭處分。應緣儀
仗三衞彍騎。及諸色夫匠代選。并緣山陵應役人夫車牛
等。各委本府長官本軍大使本司量事優賞。太常禮直官
及中書門下儀制官。主務皆重。事無遺缺。特加一階。如先
巳加階者。委中書優與進擬。諸道應奉使赴山陵幕府軍
將等各加一階。諸色職長官吏中應合減選人。如無選可
減者。令所司非時與處分。如有諸司流外充者。各與本色
中量減一年勞。無可減者。優與處分。充奉陵寢。勞役實繁。
新澤所沾。異渥斯及。其奉先縣宜放今年夏稅青苗錢。如
巳有諸色折納者。即放於秋稅。斛斗據數矜免。布告中外。
稱朕意焉。
夏令推恩德音
門下。朕聞惟天為大。惟堯則之。施及文王。昭事上帝。朕遐
思古訓。順考前聞。仰止於皇王之閒。規範於堯文之際。始
如徒涉而望超溟渤。中若策蹇而求躡雲霄。思逮於三。希
之則至。由是力於恭己。銳以濟人。九載於茲。一致不怠。然
而德未甚腆。信未甚孚。雖懷汔可之詩。敢企康哉之詠。尚
賴社稷降祐。祖宗垂休。兵革向寧。朝野斯乂。自頃誕施渥
澤。冀獲霶流。猶慮莫及昭蘇。愈多乏困。今則夏田豐稔。倍
於常時。不足之憂。暫免興慮。又以西成未保。蟲蝗是虞。永
惟惠恤之宜。庶叶消禳之要。苟能利於百姓。賴於四方。可
使稼穡有年。邊疆無事。則惟恐不及。豈憚於必行。是用更
理闕遺。載新提舉。一陽斯始。爰開蕩滌之恩。晏陰將成。式
繼矜蠲之令。副我誠切。在爾司存。應京畿及天下見禁囚
徒。暑毒之時。要令䟽理。牢獄之內。慮有滯冤。宜令臺府及
諸軍司。并所在州縣長吏。據見禁囚徒。限德音到後七日
內。親詳罪名。䟽理訖聞奏。不得更延引時日。除非巨蠹有
礙去年赦條外。餘並節級遞減一等。從輕處分。左降官及
諸色流人。近雖累有赦令。皆巳沾恩。欲其悔過自新。豈恡
頻施霈澤。經去年赦條巳得量移者。更與量移。合復資者。
準前例處分。其去年十一月十日後至今年五月以前。續
有左降官及流人。亦便與量移。如合放還者。所司速與處
分。內人久在深宮。常膺役使。不惟勤勞可憫。固亦親愛是
思。宜令揀選宮人五百人放出。各歸其家屬。俾無離怨。用
叶推恩。現在宮人尚令揀放。諸節進奉。宜有指揮。應諸親
及公郡主等。每年端午及延慶并妃嬪生日所進女口。自
今巳後。宜並停進。鷹鷂之設。本資畋遊。朕端居穆清。不好
馳騁。所宜解放。以遂物情。左右神策軍各放二十聯。五坊
放三十九聯。飛龍放一十一聯。其左右神策軍每年進鷹
鷂。於數內停減。春秋二社兩進九月十五日各停進鷹二
聯。共停一十四聯。應租莊宅使司產業莊磑店鋪所欠租
斛斗草及舍課地頭等錢。所由人戶貧窮。無可徵納。年歲
既遠。虛繫簿書。緣咸通七年赦條不該。今宜從大中三年
巳後至大中十三年巳前。並令放免。京兆府奏雲陽等一
十二縣百姓。論去年宿種麥苗下子後。旋被蝗蟲食損。今
年盡不滋生。雖京畿之閒。去冬蠲放不少。但以疲人懇訴。
須務哀矜。巳令府司差官巡檢。如有損處。即時特與減放。
令府司具合放數。指實聞奏。戍役辛勤。道途綿歷。將還鄉
土。在贍供須。安南邕州巳奏放回北軍。其於頓遞經過。本
州縣界並須如法先自備辦排比。切不得臨時差配百姓。
及借索擾人。仍錄前後德音赦條。於鄉村分明榜示。不得
違越。仍委所在長吏嚴立條制。專加覺察。枷禁所施。在防
奸蠹。舉便欠負。未涉重條。如聞府縣禁人。或緣私債。及錮
身監禁。遂無計營生。須有條流。俾其存濟。自今日巳前。應
百姓舉欠人債。如無物產抵當。及身無職任請俸。所在州
縣及諸軍司。須寬與期限。切不得禁錮校料。令其失業。又
輒不得許利上生利。及迴利作本。重重徵收。如有違越。勘
實奏聞。去年德音赦令。條流事件極多。貴其普及生靈。惠
沾寰宇。尚聞所在未盡施行。今重舉明。俾無留滯。宜令天
下長吏差清強判官專勾當。切更分明檢舉。一一據事節
施行訖奏聞。如更因循。必行朝典。其所差判官。仍速具名
銜分析聞奏。好生之德。宜及禽魚。卵育之時。須加條制。舊
勅每年起三月一日至五月末。不許採捕水蟲禽鳥。雖有
勅禁。尚恐因循。宜令臺府并諸軍司。每及時禁之月。更嚴
提撕。勿使違犯。儉德之修。聖賢所重。近日俗多澆靡。時尚
矜誇。朕常慕素風。斯遵儉制。去年赦文之內。巳曾明有指
揮。所宜克副朕心。用誡奢僭。東川每年進蜜浸荔枝。道路
遙遠。勞費至多。自今巳後。宜令停進。布告中外。稱朕意焉。
主者施行。
安卹天下德音
自累年以來。四方多故。雖巳寧謐。尚切防虞。居安不忘於
慮危。有備可期於無患。況海隅封略。猶集戎兵。天下租庸。
半資軍食。而又徐泗戰爭之地。瘡痍僅平。江淮災沴之鄉。
流亡未占。遂使物力凋耗。人情艱危。言念蒸黎。良深憫惻。
朕臨寶位。十有四年。憂勤無一日之安。怵惕居兆人之上。
紹先王之遺訓。守列聖之丕圖。所以未明求衣。分夜方寢。
靜思致理。罔敢怠荒。顧臣寮而委以腹心。視寰宇而同於
掌握。管弦娛樂。不替於萬幾。稼穡艱難。每臨於千畝。今又
物惟豐茂。歲獲順成。宜宏覆燾之恩。用作生靈之福。應諸
道州府軍人百姓。委所在長吏。各承詔令。切務慰安。瘡痏
僅平者。尤在撫綏。流亡未占者。倚深招諭。物力凋耗之處。
速致安全。人情艱危之時。無更侵擾。遠年逋欠。且緩併徵。
近日歸還。勿更加稅。勸農重穀。以備饑荒。訓卒練兵。用防
寇盜。但躬行儉約。政不煩苛。省宴樂則務贍軍需。絕餉遺
則盡資公用。漸使疲羸蘇息。帑藏充盈。減朕之憂勤。寬朕
之怵惕。雖臣子之分。必竭其忠誠。而君父之心。寧忘其誡
勵。我有爵賞。以訓有勞。我有憲令。以懲不一。凡在方鎮岳
牧。邑宰僚佐。各揚爾職。克副予懷。
冊魏王佾文
維咸通三年歲次月日。皇帝若曰。夫翦珪分器。事炳周經。
裂地䟽封。道光漢冊。莫不克隆盤石。作固本枝。並建親賢。
以崇藩翰。朝有定制。朕安得私。爰稽盛時。俾榮錫社。咨爾
長男佾。通暉日月。稟慶霄漢。蔭若木之凝華。派璿源之積
潤。天姿岐嶷。神授聰明。早彰樂善之規。夙有辨牘之智。卓
爾器度。藹然徽猷。宜荷寵章。以開土宇。今遣使門下侍郎
兼吏部尚書平章事杜悰副使左散騎常侍趙格等持節
冊爾為魏王。於戲。河外名都。漳滏奧宅。爾其竭奉上之孝
敬。慎臨下之儀刑。守道宜鑒於遠名。尊賢無忘於置醴。用
新魯衞之政。以昭閒平之德。服我休命。可不慎歟。
冊涼王侹文
維某年月日。皇帝若曰。夫維城作扞。實隆定鼎之業。犬牙
列國。以盛建瓴之功。故廣樹戚藩。畢王子弟。歷朝茂典。列
聖宏規。舉而行之。朕不敢廢。咨爾第二男侹。分暉紫極。託
質丹宮。器度沈詳。姿容端粹。藹有成人之量。形乎佩韘之
年。志翫楚詩。情通沛易。不勞師傅之訓。動形忠孝之規。爰
嘉令猷。俾建侯社。今遣使門下侍郎兼吏部尚書平章事
杜悰副使左散騎常侍趙格等持節冊爾為涼王。爾其奄
長洪河。大啟西土。紹於前烈。恢我舊疆。敬慎於朱邸之閒。
謹睦於玳筵之上。靖恭其位。克廣其心。無從匪彝。服我休
命。
冊蜀王佶文
維某年月日。皇帝若曰。夫堯序九族。周列五等。事高維翰。
道在睦親。況居帝子之尊。宜荷封王之典。用彰慶羨。以固
洪基。咨爾第三男佶。符彩昭融。姿容朗悟。騰英日域。儲秀
星樞。巳多秤象之能。纔是勝衣之歲。靜不好弄。言必成文。
曾無紈綺之心。每服詩書之訓。嘉其幼智。錫以大封。今遣
使門下侍郎兼吏部尚書平章事杜悰副使左散騎常侍
趙格等持節冊爾為蜀王。爾其宅於坤維。建茲赤社。䟽以
江漢。鎮以岷嶓。列為侯王。邇我宮禁。以謹恭而接下。秉忠
孝以律身。服是寵光。終於戒慎。
即位赦文
門下。朕聞龍之騰天漢也。則必乘風雲鼓雷電以震六合。
君之踐大寶也。則必敷仁惠渙號令以煦萬方。是以地不
閒於幽遐。事罔論於輕重。洪聖興而皇渥溥。德音振而庶
類蘇。故愆咎咸除。枯沈盡起。斯皆前代令典。國朝成規。委
轡諒戒於惠奸。凝命始懷於布澤。肆予寡德。嗣纉丕圖。夙
夜乾兢。若俯泉谷。永惟我高祖太宗之艱難締構。又惟我
列聖之慈儉統承。思所以克紹休明。宏濟億兆。剗甿俗之
弊。清理化之源。肇祥導和。應天順物。致懽心於率土。知恭
己以臨人。爰申在宥之恩。用洽惟新之慶。可大赦天下。自
大中十三年十月九日昧爽巳前。大辟罪巳下。罪無輕重。
巳發覺未發覺。巳結正未結正。繫囚見徒常赦所不免者。
咸赦除之。惟犯十惡叛逆。及故殺人。官典犯贓。及持仗行
劫。並不在此限。其故殺人者。巳傷未死。巳死更生。意欲殺
傷。偶得免者。並同巳殺人法處分。又刑獄之內。官吏用情。
推斷不平。因成冤獄。無問有贓無贓。不在原免之限。左降
官量移近處。巳經量移者更與量移。其合復資者。五品巳
上中書門下即與處分。六品巳下仍依常例選集。丁憂去
任。及在憂制受貶者。服闋日亦與量移。如有親故在上都。
任經所司陳狀。便與處分。不必更待本州府申請。其別勅
因責受降資正官。及曾因忤累停免未經引用者。並與進
改。流人配隷及別勅安置。不問道路及巳到未到者。並與
量移近處。先巳再經量移者。仍並放還。流貶人中。縱元勅
云雖逢恩赦不在量移之限。或長流及充百姓終身勿齒
者。並與中書門下量與收敘處分。及量移近處。如巳亡歿。
家口欲還。及須歸葬者。聽隨所在便。如緣葬事。幼弱饑窮。
不能自濟者。委所在長吏量給棺櫬。優恤發遣。坐累歲深。
加刑巳衆。累經赦令。久未該恩。用宏開網之仁。俾釋向隅
之戚。應元和末惡黨。前後處斷。人數巳多。自今巳後。宜一
切不問。先有勅令追捕未獲者。亦更不復追尋。應先關連
上件配流人并家口等。縱元勅云長流充百姓雖逢恩赦
不在量移及放還限者。並與量移近處。如到流所經六載。
仍並放還。如巳亡歿。家口欲還。並準前流人等例處分。天
德五城流人。負罪素重。元勅未經十載不得放還。今屬鴻
恩。須令沾及。宜減三年。如年巳滿便放還。如情願便住者
亦聽。左降官及流人先有官者。如巳亡歿。各還本官。亡官
失爵痕累禁錮者。並從洗滌。惟自今年八月九日巳後坐
事流貶。並不該此新恩之限。營奉園陵所資發未備。慮其
科率。困撓黎元。應緣山陵制及喪儀禮物。宜委中書門下
及諸官之長講求故實。必誠必信。務遵遺旨。用副朕懷。所
緣山陵用度。近巳出內庫及戶部錢物充給。應緣人夫工
價。宜各速令所司以不折估匹段兼見錢分數支給。不得
令侵屈百姓。山陵未畢。情禮有異。其降誕進奉。宜且權停。
志方思於遂物。心匪樂於從禽。止備蒐畋。所宜節減。諸道
進鷹鷂。每年共許進二百聯。仍選擇堪處進奉。餘悉放免。
貢獻無藝。物力難充。華靡不除。時風豈厚。諸道節度觀察
使除大例合貢獻外。不得別有進奉。雕文刻鏤及異色綾
錦難得寶貨。一皆禁絕。京畿賦役頗繁。河洛凋瘵亦甚。欲
其綜息。當在蠲除。京兆府今年秋青苗錢。宜每貫量放五
百文。所放錢如是府司占留色目。即委戶部準舊例據數
支填。不得令有虛折。其大中七年巳前百姓積欠兩稅斛
斗。及青苗榷酒並稅草職田[:#AS-FBEC:麥屑]䴬棘等。徵收不得。空繫簿
書。亦並放免。如在官典所由腹內。不在此限。河南府今年
秋青苗錢。宜每貫量放三百文。如是府司占額錢數。亦委
戶部準例支填。應人戶積欠府司及度支戶部鹽鐵諸司
大中七年巳前諸色錢物斛斗銀錫草等。如身巳逃亡。及
身在貧窮。家業蕩盡。頻經校料。終無可徵納者。宜並放免。
如在主掌人吏所由腹內者。不在此限。逋負年多。徵攤力
竭。咸令巳責。庶可惠貧。度支戶部鹽鐵三司應收管在城
及在府州並諸色場鹽大中七年巳前欠負諸色錢物斛
斗等。除官典所由請領官錢和糴市及在場官招商所由
腹內外。其餘人戶所欠錢物。如身家巳亡歿。或在貧窮。家
業蕩盡。無可徵納。並逃竄捕捉未獲。囚繫妻男攤徵保人
等。如此之類。虛挂簿書。終無填納之日。宜並放免。如聞後
赦令蠲免放欠負。所司不及時處分。元係簿書。徒有蠲免
之名。卻為分外攪擾。今所放錢物。宜各令本司差辦事官
典據年額人戶姓名所欠錢物色目檢勘。便下文帳。不得
更起條樣。勘逐所徵可放。生事擾人。仍令所在場鹽院及
州縣。於要路分明懸榜示人戶。俾令知悉。仍仰所司各限
月日處分訖。具所放錢物單數分析聞奏。災沴流行。黎甿
困窘。免其租稅。漸冀輯寧。諸道州府有遭水損甚處。其今
年合納苗稅錢等。委長吏酌量蠲放。如大中十二年巳前
欠負兩稅米在百姓腹內徵收不上者。亦宜特放。其實遭
災沴處。仍具分析聞奏。抱器逢時。諒思展用。卑棲䟽迹。能
不懷嗟。如聞中外官僚。或有滯屈。雖限以員闕。致此因循。
而念其考歷。孰非勤舊。宜令中書門下各量才分。漸與遷
改。廣我四聰。在於多士。才宏景化。思拜昌言。諸色人若上
封事極言時政得失有官司者。官吏長收狀聞奏。無祿位
者。任自投匭進狀。當必親覽。須務體國公言。不得用情謗
訕。每想侯封歲(闕)思於荒稔。莫非王土。物合通其有無。諸
道州府閉糴禁錢。頗為弊事。前後赦勅。累有條具。尚恐因
循。依前壅塞。宜委出使郎官御史切加察訪。如有違越。即
具奏聞。叛徒相扇。既巳翦除。屬類潛逃。宜從寬宥。湖南江
西嶺南宣歙等處。去年所遭狂寇擾亂。尚恐軍人百姓。至
今未安。如先有為患者關連親族。或逃竄尚未復歸。今一
切不問。仍各委本道長吏分明曉諭。切加招誘安存。勿令
疑懼。如百姓曾經被賊俘劫錢物。官與收獲得者。仰分明
勘認本主給還。勿使曖昧欺隱。仍具分析聞奏。如聞京城
內富饒之徒。不守公法。厚利放債。損陷饑貧。前後累有勅
文。約勒非不丁寧。無良者都不遵守。致貧乏之人。日受其
弊。宜令京兆府準寶歷三年四月二十日及開成二年八
月二日勅文。切加提舉曉諭。嚴切約勒處分。凶險之輩。情
狀難容。如聞將吏傭保奴僕之徒。或因愆過發遣之後。輒
生怨謗。捃拾本使及郎主細微之事。意在僥求。苟無所得。
便成恐脅。或闇投無主文字。或擅進文狀。此若不絕。交害
平人。自今巳後。宜準律文及大中二年九月十日及大中
六年八月二日勅。便於當處焚燒。所由不得收領及與聞
奏。其擅進文狀。宜勘責重加科誡。如所由固違勅文。不焚
燒所投文書。尚敢將出。當與告訴者同罪。其容修文狀挾
奸蠹者。委臺府及諸軍諸使切加察訪。如有此色。便捉獲
送府縣推問。須令痛懲。天下州郡。於所公用之餘。收糴年
穀。自備水旱。以救疲人。賑絕及時。免待奏請。探聞惠物。頗
謂通規。今年正月一日赦文。但令不別置倉。慮煩別差官
吏主當。所以令寄常平義倉。任自分別支用。如聞所在州
郡。未能盡喻詔旨。衮入常平義倉。縱遇年豐。不務糴斂。謬
為廢閣。切在舉明。令所在州郡細詳今年正月一日赦條
處分。其刺史去任日。仍委本道觀察使便以在任日所收
貯斛斗多少支數。以為考課。言念士子。祿以代耕。選人例
迫饑寒。遠赴調集。頻年被駐。情實可矜。宜令吏部準今年
正月一日赦文處分。廣敬坤儀。當舉推恩之典。垂仁磐石。
在霑霈澤之榮。太皇太后及元昭皇太后第二等以上親。
委中書門下量才敘用。大長公主嗣王各與一子出身。九
廟子孫陪位者。普恩之外。各加兩階。無官者各賜勳兩轉。
仍據始封主後與一人出身。委宗正寺卿檢詳圖譜一房
最沈翳者充數。具名奏聞。宗子中有行義可稱才幹足用
者。亦委搜採。具名銜事狀。送中書門下量才敘用。內外文
武見任及致仕官。三品巳上賜爵一級。四品巳下加一階。
仍賜勳兩轉。應入三品欠一考未足者。考足日聽敘。致仕
官量與改轉。依前致仕。弼諧萬物。鎮靖四方。洎於文武具
寮。咸宣忠力。並稟義方之訓。宜推錫賚之恩。追飾寵光。式
彰孝理。中書門下及諸道節度使帶平章事。祖父母亡歿。
未經追贈者並與追贈。巳經追贈者更與改贈。東都留守
諸州府長守在京及分司常參官神策衞金吾六軍統軍
將軍四衞十二衞將軍威遠營鎮國軍等使。父母歿亡。未
經追贈者並與追贈。品秩巳崇。請迴贈祖父母者亦聽。父
在無官者量與致仕官。父歿母存。量與邑號。巳有邑號者
量與進改。竭力扶危。捨生取義。不旌後嗣。曷表遺忠。故尚
父汾陽王贈太師晟贈太尉秀實子孫中各與一人正員
官。張巡許遠南霽雲顏真卿杲卿子孫中各與一人出身。
祗奉典冊。誠禮無違。宜被優恩。以酬厥效。即位日攝太尉
奏詞。中書令讀冊。侍中進寶。承旨宣制奏外辦禮畢。各與
一子正員七品官。奉寶書綬讀冊及書玉冊官各特加一
階。書寶押寶綬舉舁寶冊官。溥恩之外。各加兩階。合選人
減一選。其餘應職掌人行事及寫制令太常條選儀注等
官。三品巳上更賜爵一級。四品加一階。仍並賜勳兩轉。中
書門下儀制官內侍省內教各特加一階。鐫造玉冊並填
金字造寶裝寶冊人等各賜物五十段。承顧命撰制冊文
及寫制誥官並巳有昇。其餘自八月九日至十三日。諸寫
制誥官各加二階。大明宮留守及緣國慶告郊廟太清宮
行事官。三品巳上賜爵一級。四品巳下加一階。應緣崇冊
太皇太后及追諡元昭皇后冊禮職掌行事官及鐫造冊
寶填金字人等節級賜物。周詩歌白馬之客。魯國闡素王
之風。尚德崇儒。宜旌冑裔。二王三恪文宣王子孫各與一
子出身。藩邸臣僚。誠勤久著。各加優獎。用示恩榮。鄆王府
官今年八月九日巳前在任者。五品巳上並與進改。六品
巳下所司非時與分。流外番考巳足未足。並放入流。內侍
省及鄆王府官。三品巳上賜爵一級。四品巳下加一階。五
品巳下賜勳兩轉。八月九日至十三日北內當上及從駕
者。四品巳下溥恩之外賜爵一級。五品巳下更加一階。白
身更賜勳兩轉。神策六軍金吾威遠皇城將士。三品巳上
賜爵一級。四品巳下加一階。仍並賜勳兩轉。馳奉章奏。分
居職役。冊勳進級。甄彼勤勞。諸道進奏官及緣國慶奏表
到京者。溥恩之外各加一階。仍賜勳兩轉。翰林待詔並諸
色直長及供奉人等。三品巳上賜爵一級。四品巳下加一
階。無階者賜勳兩轉。飛龍閑[:#AS-8D74:⿸广既]宮苑典引掌扇內園總監
栽接少府將作中尚書武德軍器內外弓箭庫等諸司諸
使下白身及無品直司定額長者雜匠巧兒黃衣長上監
門直長雜仗二衞七色引執駕細引執扇角手弩手彍騎
武士天文觀生歷生漏生典鼓工人樂人主膳主酪典食
手宰手掌閑幕士駕士御醫工獸醫門僕藥童御書手流
外行署等賜勳兩轉。宿陳仗衞。師旅有勞。委質蕃方。偏裨
著效。咸加獎賚。庶洽恩榮。應赴御樓立仗神策六軍金吾
威遠及皇城等將士。宜準舊制量賜錢帛。其神策軍應在
畿內鎮將亦各賜物有差。應諸道將校。三品巳上賜一級。
四品巳下加一階。無階者賜勳兩轉。遠人慕義。上國貢獻。
將表懷柔。俾霑寵錫。鴻臚禮賓院蕃客等各賜物有差。禮
經重於問年。宜加廩餼。王化存於勸善。用激里閭。天下耆
老。八十巳上者各賜絹兩匹。粟二石。九十巳上各賜絹三
匹。粟米五石。並以上供錢常平義倉粟充給。仍令令長親
致。縣庭宣詔頒賜。不得委人吏。致有欺隱。其九十巳上者
仍加板授。孝子順孫。義夫節婦。旌表門閭。終身勿事。先有
旌表者。準耆老例優賜。除弊安人。由於制命。寢而不用。致
理良難。大中以來。頻有赦令。有司廢閣。多不遵行。宜委中
書門下檢尋提舉。有便於人者。次第施行。或有事理未盡。
不便於人者。仍委中書門下及所在長吏條具聞奏。其守
法詳斷刑獄。今年正月一日赦書巳有條具處分。仍本司
切加提舉。遵守施行。不得輒有隳紊。峻極靈長。效祥興利。
俾申祀典。以達明誠。五嶽四瀆。名山大川。各委本道長吏
以禮致祭。亡命山澤。挾藏軍器。百日不首。復罪如初。赦書
有所不該載者。所司明作條具聞奏。敢以赦前事相告言
者。以其罪罪之。赦書日行五百里。布告遐邇。咸使聞知。主
者施行。
大赦文
我國家膺天明命。光宅萬方。二百有五十載矣。梯航所及。
昭顯於夏殷。文軌攸同。夐逾於漢晉。朕承十六聖之業。居
億兆人之上。猥惟眇身。欽荷丕構。遠奉貞觀開元之至理。
近宗憲祖宣考之宏規。常慕雖休勿休。豈敢自暇自逸。然
而仁不遂於百姓。德不參於二儀。莫致感通。更延災沴。近
者兵革未弭。蟲蝗相仍。方懷徵發之勞。復起饑(闕)之歎。雖
頻加錫賚。累有蠲除。尚慮澤未遍通。信未旁及。是用連宵
假寐。每食忘飡。思所以拯我黎元。臻其壽考。或多方以革
弊。盡慮以鼎新。庶或上下。欲從人欲。況善為國者以好生
為首。行王道者惟憫物是先。苟可勝殘去殺。亦冀止戈為
武。於戲。誠明之志。既悉於斯。渙汗之恩。夫何所愛可大赦
天下。自咸通七年十一月十日昧爽以前。大辟罪巳下。巳
發覺未發覺。巳結正未結正。繫囚見徒。罪無輕重。咸赦除
之。惟犯十惡叛逆以上。故殺人。官典犯贓。不在此限。持仗
打劫。必欲害人。苟遇支敵。必行殺戮。拒敵追捕。肆意奸凶。
并故殺人者。雖巳傷未死。巳死更生。意欲殺傷。偶得免者。
並同殺人法處分。其賣毒藥。開劫墳墓。及刑獄之內。官吏
用情。推斷不平。因成冤濫。無問有贓無贓。不在原宥之限。
朕君臨四海。子育兆人。常恐萬類之中。一物失所。況雲南
素推誠節。久慕華風。顧帥臣撫御乖失。不諭朝旨。遂令滋
擾邊隅。初陷交邕。旋侵越巂。屢移星歲。彌縱干戈。靡思量
力之言。曾無事大之禮。軼我疆理。勞我隄防。爰用徵兵。諒
非獲巳。鋒刃之下。多有殺傷。每念於懷。良深慚悼。寧屈己
以徇衆。不窮兵以害人。斷自予懷。更宏招諭。應安南邕州
西川等道諸軍兵士。各守疆界。不用進師。仍委劉潼審詳
事機。明加曉諭。如能重修和好。信使如初。朕當虛懷。一切
不問。雲南先差專使。昨巳有詔旨處分。其先配隷習讀質
子。各本道供給。續當指揮。安南邕管西川三道軍士。皆踰
山越海。擐甲荷戈。志切勤王。誠深報國。固內侵之封域。收
巳失之城池。盡欲捐軀。咸思賈勇。亘淪歷數。終始一心。言
念忠勤。誠用嘉歎。今南蠻巳加招撫。冀就弭寧。日下但嚴
守封疆。且備要害。雖未用更圖攻討。亦未可便絕訓齊。其
將士等。義感風雲。志諧金石。屯營既久。立效巳多。大功將
成。懇節無奪。其歸款。別有指揮。仍委劉潼高駢李躭等
具此慰勞。以副予懷。其三道軍糧。地界懸遠。致其盡力。當
令充腸。如諸道戍兵。未免饑餒。因之殞命。尤用傷懷。宜令
常宙劉潼嚴加條流。丁寧期限。無使供饋。更聞失時。其府
赴三道行營兵。有親老及妻子在家者。各委本道切加存
恤。勿使凍餒恓惶。俾無迴顧之憂。以勵當鋒之志。其諸將
士。勇敢用命。當鋒歿身。義節可嘉。孤弱是念。並委本道節
度使據所申報。各須安存。如血屬單弱。不能自存者。即厚
加給卹。遺骸在野。深可憫嗟。今春巳降德音。盡令優給收
葬。尚慮暴露。未契幽陰。今更舉明。用慰泉壤。宜令所在長
吏訪尋收斂。如法瘞葬。仍以酒醪。殷勤奠酹。應三道兵士
經過。累路州縣。供應頓遞。徵配里閭。水程船夫。陸路車役。
勞弊斯甚。疲瘵可哀。其岳州湖南桂廣邕容管內沿路州
縣。今年二月一日德音。巳蠲放今年夏秋兩稅各一半。尚
恐鄉村未普。更要加恩。宜於今年夏稅正錢。每貫量放三
百文。沿路州縣。亦甚凋傷。先未沾恩。今須優假。宜於來年
夏稅正錢。量放一半。仍各委本處長吏親自點檢。明閱簿
書。勿使恩不布於疲羸。幸或生於桀黠。副予深意。必及遠
人。誠信之道。蠻貊可行。苟或未孚。其肯懷惠。應安南邕州
容州黔南西川諸溪洞酋長首領。務加優恤。喻以恩信。若
須節級賜官秩賞給者。委當管速具分析聞奏。京畿之內。
蝗旱為災。稼穡不收。凋殘可憫。其京兆府今年青苗地頭
及秋稅錢。悉從放免。仍並出內庫錢二十四萬五千三百
六十餘貫。賜官府司充填諸色費用。河南及同華陝虢等
州。遭蝗蟲食損田苗。奏報最甚。除合放免本色苗子外。仍
於本戶稅錢上。每貫量放三百文。如今年秋稅巳納。即放
來年夏稅。其諸道有蝗蟲甚處。並具奏聞。亦議蠲減。其河
南府水災之後。仍歲飛蝗。想彼蒸黎。尤多凋瘵。宜別賜鹽
鐵。河陰人運米三萬石。委崔璙充諸色用。其諸道州縣應
有逋懸兩稅斛斗青苗地頭榷酒等錢。既存簿書。不免徵
剝。咸通三年以前者。並一時放免。從四年至七年。其中有
準勅蠲者。亦不得因此重徵。京畿之內。供億事繁。色役差
科。曾無虛日。黎人困苦。深可憫傷。更有逋懸。日久徵迫。無
由收斂。徒繫簿書。應京兆府諸縣從大中八年後至咸通
六年應欠諸司稅草斛斗糖棘番匠知食使玉蘇。及府司
欠延資。并度支戶部錢物。及賑貸折糴粟。并諸縣欠填省
修堰埭等錢匹莊宅。監察使拆寺並佛堂材木樹等價。及
欠左右神策軍捉賊賞錢。及諸縣應欠咸通三年至六年
合送府夏秋稅錢物斛斗。並[:#AS-FBEC:麥屑]䴬莊田地租。及諸縣咸通
三年至五年賑貸粟。并長安縣大中八年先借太倉粟充
賑貸。除巳納外。餘欠斛斗等。並從放免。兼簿書一時毀廢。
從今年以後。別立帳內庫。一年支放。費用雖廣。有司積久。
追呼固多。虛繫簿書。頗為煩弊。朕方宏儉約。深軫凋殘。特
示優矜。用蠲逋責。應度支積欠大盈庫年支匹段絲錢。從
太和八年以後至咸通元年以前。并宜放免。及欠瓊林庫
年支金銀錫器錦綾器皿雜物等。自開成五年以後至咸
通元年以前。并宜放免。左降官量移近處。巳經量移者更
與量移。如復資者。任取本官選數聽集。丁憂放還者。服闋
日各與量移。並別勅因責降除正員官。所司亦與處分。其
左降官及流人先有官者。如巳亡歿。各還本官。失爵痕累
禁錮者。並從洗滌。左降官并流人。元勅令終身勿齒。及長
流遠惡。并云縱逢恩赦不在量移者。並與量移。如巳亡歿
者。並許歸葬。如緣葬事困窮。不能自濟者。委所在官吏量
給棺櫬。優恤發遣。中外前資見任官中。其有頃因瑕累。未
階錄用者。并左降官。如事情可恕。才行足稱者。委中書門
下量加拔。隨能錄用。戎狄款塞。邊陲無虞。或使臣因備
制弛慢。切在搜訪利病。濟便兵農。勿以久安。遽忘遠慮。所
宜常加備境。每切訓戎。將宏安撫之功。須為經久之計。其
邊上方鎮本軍兵數節度使。皆位崇元帥。誓立殊功。必能
閱軍實以靜邊。撫單寒以和衆。素有定額。固非空文。然亦
慮或因犯死亡停解。不便招募。闕額遂多。並須檢勘分明。
仍委御史三司監院並加察訪。即時聞奏。江淮諸州百姓。
只合輸本分苗稅。不合分外差科。多為所在長吏權立條
流。臨時差配。或強名和市。都不給錢。自今除納本分苗稅
外。一切禁斷。牧守之任。慈惠為先。欲安遠人。須求廉吏。如
聞邕容桂廣等道管內刺史。每州皆管三縣。人戶不少。其
閒選用。尤要得人。訪聞本道觀察使所奏監州官。多是本
土富豪百姓。兼雜色人。例皆署為本道軍職。或作試銜。便
奏司馬權知軍州事。既不諳熟文法。又皆縱恣侵欺。多取
良家以為奴婢。遂使豪酋搆怨。溪洞不安。若不條流。生人
轉困。其邕容桂廣等道管內。自今以後。刺史必須精選賢
良。久歷官途。不越資序者。始許奏請。其軍職試銜。並不在
奏署限。藩條之例。刺舉是資。郡政之方。邑宰是選。斯紀綱
共設。次第相臨。苟皆推公。必無敗政。如聞近者廉車殊無
刺舉。牧守率務并容。邑宰非才。疲人罹弊。必在懲革。以惠
惸嫠。自今以後。委觀察使專刺舉之職。如郡守不理。或臨
財不廉。酬飲是營。獄訟靡息。以時奏劾。按罪定刑。如藩方
不謹察廉。或致下人上訴。推覆得實。觀察使別勅旨。本
判官遠加譴罰。其郡守亦仰察訪縣令。如或有過不舉。停
任後別有處分。錄事參軍。重加削罰。如刺史縣令有異政
灼然可舉者。仰具錄奏。必議超昇。人命至重。在慎典刑。國
章苟隳。必多枉撓。近日執法之吏。罕得其人。或制勅不行。
曾無提舉。或奸巧為患。莫能辨明。遂使可死者生。可生者
死。而又縲絏繁壅。斷決淹延。乃致怨嗟。或成災沴。予懷憯
怛。寢食靡寧。宜委御史臺刑部大理寺慎擇官吏。皆須素
能折獄。俾務盡心。則人必(闕)法當畫一。其天下州縣官等。
皆罕悉律令。莫知重輕。唯任胥徒。因多枉濫。委本道觀察
使覺察聞奏。又刺史縣令。多務遊宴。不思官常。決遣既妨。
囹圄自滿。永言冤滯。豈不由斯。委觀察使表率條流。以懲
深弊。度支鹽鐵戶部三司欠負錢物。頻有赦令。據年額節
級矜蠲。如聞所司尚有徵迫。妄豎可徵可放。多因奸吏恣
情。遂使恩不及夫窮危。事無補於經費。其諸色人戶所由
等應欠三司錢物。自大中十二年以前。並宜放免。縣道之
閒。郵亭具列。行李供億。格勅著明。如聞節度觀察刺史等
所經過。不遵品式。公券之外。私費至多。或在道途。有六百
七百人行李。所在地主。務求交歡。別差吏人。號為置頓。必
皆率配。弊及疲人。自今以後。所在長吏切加遵守格文。不
得違越。赦令所在(闕)蘇疲瘵。如聞遠處州縣。告示不得分
明。今要條流。永為定制。赦書到後。各委本道全寫錄於縣
門牓示。但緣事理煩細。紙數頗多。減放矜蠲。頭項埋沒。鄉
村百姓。無因得知。宜令所在長吏細詳。各據本處百姓合
得免科叚。一一豎項。作小牓於要路曉諭。令百姓知悉。宗
室子孫。不合淩替。班列之內。人數至稀。宜令宗正寺搜擇
宗子有行義文學吏事堪有清實者。具名聞奏。委中書門
下量才敘用。如在郡縣。年巳蹉跎。士行可獎。困於寒餒。宜
委所在長吏。隨分驅策優假。如聞編戶之中。素非宗室。因
緣識故。寫錄諸書。投入宗枝。妄認房籍。恃憑攪擾。侵害鄉
村。近日此徒。敗露非一。雖巳行法。未絕根源。從今巳後。委
所在長吏切加收獲。如涉疑妄。即收錄聞奏。當加痛懲。用
安里閭。前代為賓。素(闕)德理合頒恩。二王三恪及文宣公
各賜物五十匹。衡琱拱衞。執玉會同。俾申懷遠之恩。用展
酬勞之錫。神策六軍威遠營金吾及皇城應緣御樓立仗
將士等各賜物有差。鴻臚禮賓院應在城內蕃客等。并節
級賜物。功播一時。名流千古。念其後代。觀以將來。故尚父
子儀贈太師晟贈太尉秀實各與子孫中二人八品官。顏
杲卿張巡許遠南霽雲子孫中各與一子出身。中書門下
儀制官及內侍省內教并特加一階。勳著燮和。道彰鎮撫。
牧守宣力。卿士叶心。永言盡瘁之誠。宜給追榮之典。中書
門下及節度使帶平章者。祖父母父母并與贈官封。巳經
追贈者更與改贈。京文武常參官東都留守度支鹽鐵等
使。諸道節度觀察都防禦經略等使。及神策金吾六軍將
軍大將軍威遠營鎮國軍等使。父母巳歿。未經追贈者與
贈。巳追贈者亦與改贈。父歿母存。未封邑號者。(闕)父見存
未有官者。量與致仕官。其曾任常參官。出為刺史縣令分
司等官。今巳得替。兼前資郎官以上官。其父母並準有見
任常參官例與追贈。冠冕相先。懸車自遂。紀綱之僕。軒陛
攸陳。宜升階級之榮。式進勳封之寵。內外文武及見任及
致仕官。三品巳上贈賜爵一級。四品巳下加一階。神策六
軍金吾威遠營皇城等將士。普恩之外。各賜勳兩轉。天下
百姓。年九十巳上。各贈米五石。絹兩匹。綿一屯。羊酒有差。
仍令本縣令就家存問。今州府方員。多不給付。所用無幾。
係體則深。宜令以上供餘錢物充給訖。各具分析聞奏。
迎佛骨赦文
朕以寡德。纉承鴻業。十有四年。頃屬蠻寇猖狂。王師未息。
朕憂勤在位。愛育生靈。遂乃尊崇釋教。志重元門。迎請真
身。為萬姓祈福。今觀覩之衆。隘塞路岐。載念狴牢。寢興在
慮。嗟我黎人。陷於刑辟。況漸當暑毒。繫於縲絏。或積幽冤。
有傷和氣。關連追擾。有妨農務。京畿及天下州府見禁囚
徒。除十惡五逆。故意殺人。官典犯贓。合造毒藥。光火持仗。
開發墳墓外。餘罪輕重。節級遞減一等。其京城軍鎮。限兩
日䟽理訖聞奏。天下州府。勅到三日內䟽理聞奏。
