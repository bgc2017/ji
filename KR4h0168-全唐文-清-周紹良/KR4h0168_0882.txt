欽定全唐文卷八百八十二
徐鉉(五)
成氏詩集序
詩之旨遠矣。詩之用大矣。先王所以通政教。察風俗。故有
采詩之官。陳詩之職。物情上達。王澤下流。及斯道之不行
也。猶足以吟咏性情。黼藻其身。非苟而已矣。若夫嘉言麗
句。音韻天成。非徒積學所能。蓋有神助者也。羅君章謝康
樂江文通邱希範。皆有影響發於夢寐。今上谷成君亦有
之。不然者。何其朝捨鷹犬。夕味風雅。雖世儒積年之勤。曾
不能及其門者耶。逮予之知。已盈數百篇矣。覩其詩如所
聞。接其人如其詩。既賞其能。又貴其異。故為冠篇之作。以
示好事者云。戊戌歲正月日序。
送謝仲宣員外使北蕃序
自昔新都盜國。撓我中州。建武開元。越在江左。日月之照。
不及河洛之地者。四十年矣。主上方恢遠略。宏下武。聖作
物覩。有開必先。故使偽邦失政。胡馬大入。山泉反覆。羌渾
沸騰。五州遺甿。二京故老。引領南望。庶幾撫予。天子聞之
憫然。故命大司馬賈公使以觀變。儀曹郎謝君副焉。儀曹
別予。應曰。美哉是行。蒼生之福。在斯舉矣。始予及子同省。
予弟又與子同府。交道深矣。今子將之絕域。無以為贈。請
贈以言。夫格天地。充四方。莫先乎禮。昔我太宗文皇帝革
暴隋。一宇內。屈已濟物。虛心納諫。故四夷君長。歷代不賓。
稽顙闕下。可謂德矣。聲明文物。垂三百年。絕而復續。可謂
禮矣。苟使踰百千代之有國家者。猶當企聳下風。奉行不
墜。况中興之嗣君乎。周秦宮闕。是本朝二宅。貞觀德禮。是
本朝家法。若棄之而不念。委之而不修。非天子之意也。主
上躬行於內。而使二君順之於外。今強胡入貢。中原無主。
聖人不能違時。時至不可失也。子其勉之哉。思聖意。顧人
心。犬羊百萬。以攻戰為事。不可以威武服也。酋豪聚首。以
奸詐為常。不可以智力勝也。子其將之以德。慎之以禮。衣
冠餘緒。必觀光於使臣。一覩漢官威儀。必感泣頓服。宅心
南向。苟或不爾。是絕蒼生之望也。可不慎歟。鉉自朿髮從
宦。側聞長者之論。盛言為戰國者。必以權道。子視商周以
降。誰非戰國。寧有以權道躋太平乎。而言以人棄。故事與
願違。今子王府元僚。居可言之地。遠使上介。當可行之時。
勉之哉。故人之願。蒼生之望。在此而已。行矣文昌。春風二
月。征途萬里。捨游宴之適。就鞍馬之勞。征虜亭下。南朝送
別之場。臨滄觀側。茂宏思洛之所。敘離懷古。寧無情乎。矧
軺車所經。觸緒牽思。渡長淮則想清流映月之景。過睢園
則思愁雲零雪之興。望鞏洛則傷麥秀之詩。指唐晉則感
大風之歌。綏懷之暇。彈琴咏詩。以祛鬱陶之慮。還軫在邇。
不復多陳。聊敘鄙志爾。
送贊善大夫陳翊致仕還鄉詩序
夫進退之機。大易稱首。止足之誡。元文所宗。君子動必乘
時。故言行而事立。靜惟體道。故身貴而名全。然則知之非
艱。行之不易。去聖既遠。引年益稀。是以古之明君。爰有成
式。重辭祿之士。優懸車之禮。賁飾寵秩。靡限常均。所以崇
德尚賢。激貪勵俗者也。皇風所及。我有其人。太子洗馬陳
君翊。江浙炳靈。鄉閭獲譽。棲遲下位。而升聞自高。便蕃寵
任。而祇畏日積。時方多難。寄切司聰。將命無私。臨事能斷。
盤錯必解。風雨不渝。及少海告符。瑤山表慶。天下之本既
正。四郊之壘亦罷。於是咏遂初之賦。決高謝之懷。京口之
西。先有別墅。前臨廣陌。却枕長江。田逾二頃。桑都八百。戴
仲若軒懸之地。不遠風烟。蒲真人鹿迹之鄉。依然川域。誅
茆築室。素欲終焉。其所闕者。飛泉而已。嘗因暇日。策杖尋
幽。爰有道人。指示巖溜。百步之內。一道縣流。其清可鑑。其
味如醴。縈崖潄石。滌慮蠲疴。信山川助其好尚。亦心府資
其瑩濯。既而挂冠請命。伏閤陳辭。優詔嘉之。竟允其請。錫
金紫之服。升贊善之資。輕舟東浮。盡室而去。副君執手流
涕。似宜都之別宏景。㣥公供帳祖餞。若都門之送二疏。知
與不知。莫不稱嘆。殿下調高雅頌。文動星辰。賦詩一章。以
寵行邁。掩鄴中之舊制。流樂府之新聲。足以厚君臣之情。
敦風化之本。縑緗麗色。邱壑增華。自周行之人。與觀光之
士。靡然投贈。粲爾成章。遠比河梁之篇。近擬白雲之集。夫
其貞退之節。樂善之風。實教義之所臻。亦咏歌之盛觀也。
鉉名參望苑。迹本騷人。敢言能賦之才。濫奉言詩之賜。敬
序麗則。冠於首篇。
送張佖郭賁二先輩序
君子所以章灼當時焜燿來裔者。必曰進士擢第。畿尉釋
褐。斯道也。中朝令法。雖百王不移者也。自聖歷中興。百度
漸貞。能興此美者。今始見張郭二生矣。則知九仞之勢。千
里之行。凝雲逐日。未可量也。鉉也不佞。生於先賢之後。進
在二子之前。此美不兼。可以嘆息。然有事同而時異。請試
論之。噫。詞場廢。五十年矣。故老之言議殆絕。後生之視聽
懵然。今百辟有司。達於郡國吏。徒見趨走公府中一尉耳。
焉知其餘哉。而二君子調高才逸。年少氣盛。將以俊造之
業自重。責人以既廢之禮。又將以堯舜之道為用。議政於
俗吏之間。如是將與時大乖矣。嗚呼。彼眾我寡。或者難以
勝乎。君子之道。無施不可。舒之彌四海。卷之在掌握。日磾
見奇於牧馬。陽元知名於水磑。彼二人即公輔大器也。豈
以恥辱為累哉。愚願二君子反已正身。開懷戢耀。無望人
以不知。無強人以不能。如斯而已矣。今天子重文好古。諸
生懷才待用。所以蒼生未蒙福者。上下之勢殊中有間耳。
大易之義。物不終否。否極必泰。泰之時。在上者其道下降。
在下者其道上行。君臣相合。然後事業遠矣。吾以為斯道
之復不遠。吾子其勉之。句曲仙鄉。廣陵勝地。多難將弭。春
物將華。琴棋詩酒。足以為適。贈言之旨。盡於斯焉。
送武進龔明府之官序
古人有言。士君子志意既立。名譽不聞。蓋朋友之過也。嗚
呼。予於龔生有之矣。始予居獻納之地。生已為赤縣尉。嘗
竊議謂生宜參諫垣憲府之任。而未果拔茅之志。遽為賦
鵬之行。生不旋踵亦左授天長用武之地。朝廷置建武軍
於其所。使為將者治之。習兵與儒。其志不通也。處長與佐。
其勢不鈞也。軍市之征。日困於民。王澤之流。不被於俗。及
生之至。官聯始舉。刪煩革弊。丕變舊風。踰年告歸。舉邑之
民。相率遮道不聽去。乃潛匿佛廟室中。耆耋輩索而獲焉。
扶之上車。擁之而還。竟不得已中夜而遁。異哉。遺愛之風
若此。考功之吏弗聞。丙寅歲。予避兵於池陽。遇生侍親郡
中。勉之東下。是時甘泉有烽火之急。天子下哀痛之詔。予
謂生必自致青雲之上。以解天下之倒懸。而出入三年。始
為武進宰。噫。非朋友之過乎。嘗試論之曰。才不才在我。用
不用在時。道之所存。其人乃貴。功名寵祿。何足算哉。苟澤
及於民。教被於物。則百里之廣。千室之富。斯可矣。與夫揚
孟之徒。坎坷閭巷。垂空言於後世者。不猶愈乎。行矣龔生。
苟有良田。何憂晚歲。贈言之要。其過此乎。
送劉生序
彭城劉生為南畿令。天官侍郎昌黎公作序以送。盛稱歷
陽宰楊員外光儒之為政以勗之。鉉與楊君有姻。深知其
內行。君清簡仁愛。心無適莫。自妻子僕妾。及家族吏民。接
之無親疎之隔。求之於形骸之外。蓋真純之氣充。而感召
之應遠。民之好競者。皆相與言曰。眾若嚚訟。必撓吾員外
矣。嗚呼。其古人乎。今劉生才俊於楊。學優於楊。觀其政績
等。然生猶有耿介不平之氣。觀吏部之勗子。與予之贈言。
蓋為是也。子其平心藏用。⺡[:#AS-FBED:●]曶然與道合。在古人上矣。
矧西山神仙之宅也。旌陽其遠乎。僕故倦談。生停驂已久。
故揚[:#AS-81EB:⿰⺘⿱宀隹]以論之。九月一十七日。中書舍人徐鉉序。
和送鄧王二十六弟牧宣城詩序
夫政成調鼎。寄重于蕃。蓋欲聖主之恩。均於遠邇。賢人之
業。浹於中外。故所以命丞相鄧王從鎰。佩相印。被公衮。擁
雙旌。統千騎。揚帆江寧之浦。弭節敬亭之區。若乃割友悌
之懷。輟股肱之侍。所以示天下之至公也。夙駕已嚴。前騶
將引。既辭復召。重賜餞筵。所以極大君之恩也。敦睦之義。
於斯有光。申詔侍臣。述敘賦詩云爾。
游衞氏林亭序
建康西北十里所。有迎擔湖。水木清華。魚鳥翔泳。昔晉元
南渡。壺漿交迓於斯。今中興建都。人烟櫛比於是。其間百
畝之地。宮率衞君澣沐之所也。前有方塘曲沼之勝。後有
鮮原峻嶺之奇。表以虛堂累榭。飾以怪石珍木。悅目之賞。
充牣其中。待賓之具。無求於外。庶子王君諭德蕭君贊善
孫君與上臺僚嘗游焉。賢衞君也。陶陶孟夏。杲杲初日。虛
幌始闢。清風颯然。班荊蔭松。琴奕詩酒。登降靡迆。闚臨駘
蕩。熙熙然不知世與我之為異矣。嗟乎。天生萬物。貴適其
性。君子有屈身以利物。後已而先人。或行道以致時交。或
效知以濟世用。斯有貴乎自適者也。朝市邱壑。君得中道
焉。下官道汚智劣。無益於事。山資弗給。歸計未從。每尋幽
選勝。何遠不屆。一踐茲境。杳然忘歸。凡我同遊。皆為智者。
徵文紀事。其有意乎。壬子歲夏五月。祠部郎中知制誥徐
鉉躊躕慨嘆之所作也。
宣州涇縣文宣王新廟記
昔夫子祖述堯舜。憲章文武。扶東周於已絕。拯蒼生於既
墜。其迹屈而道愈大。其人亡而教愈遠。則生民以來。未之
有也。其在祀典。法施於人則祀之。矧裦聖之祀。其可忽乎。
然則中人不足以語上。下士聞道而大笑。故斯教也。衰於
戰國。廢於嬴秦。漢魏以降。續而復絕。夫仲尼日月。重昏干
祀。非聖人孰能廓之。故斯教也。興於武德。盛於貞觀。極於
開元。理自然也。兵興以來。大化湮替。先王禮器。傾頹於勝
廣之門。闕里諸生。悽惶於絳灌之下。矧厥祠宇。其存幾何。
天之愛民。不當墜絕。皇統再造。六藝始修。太歲丙午。重熙
在運。宣城雄鎮。帝之叔父在焉。故幕府之選殊重。尚書郎
吳君光輔。奉詔佐廉部兼理於涇。既涖事。乃被儒服。謁先
師。闢荊榛。歷垝垣。以造於茅茨之間。仰瞻俯觀。喟然而歎。
於是奉開元之成制。采泮宮之舊章。經之營之。是卜是度。
維新祕殿。嚴飾睟容。入室升堂。森然如在。籩豆有位。賓主
由序。表著咸列。門衞肅然。於是青衿儒服之子。有從師觀
藝之場。鯢齒鮐背之徒。識養老慈幼之節。欣欣然其化之
大者歟。越明年秋。君奏計如京師。因得其實。嗚呼。聖人在
上。㣥賢畢舉。使三代之風。達於邑里。不其偉哉。余承君之
歡。美君之志。刊石紀事。寘於祠庭。後之君子。無忘跂及。其
餘理畝籍。察庶獄。闢汚萊。遏陂塘。則有考功之吏在。故不
書。於時太歲丁未冬十月九日。尚書主客員外郎知制誥
徐鉉記。
復三茅禁山記
華陽洞天。金陵福地。㣥仙之所都會。景福之所興作。故其
壇館之盛。薦享之殷。修奉之嚴。樵牧之禁。冠於天下。其所
由來舊矣。聖歷中微。官失其守。望拜之地。多所荒蕪。若乃
真靈翔集。元貺肸蠁。興復之迹。必假異人。天祐丁丑歲。貞
素先生王君棲霞始來此山。恭佩上法。徘徊地肺。偃息朱
陽。永懷舊規。期在必復。先生潛德內映。符彩外融。名士通
人。道契冥會。凡縞紵之贈。貝[:#AS-FBED:●]危信之資。悉奉山門。以成
夙志。於是由良常洞至雷平山。十里而近。入於萌隸者。盡
購贖之。芻蕘不得輒至。墟墓不得雜處。蓺樹蔽野。植松為
門。川梁必通。榛穢必翦。建方壇於雷平之上。造高亭於良
常之前。朝修有致誠之地。游居有稅駕之所。姜巴古陌。秦
望舊封。肅然清光。復如開元天寶之歲矣。先是紫陽之右。
有靈寶院焉。真臺故基。鞠為茂草。先生殫罄資用。克構殿
堂。有開必先。無遠弗屆。都督武陵康王奉錢百萬。梁王造
殿一區。向道之徒。咸助厥事。曾未周歲。惟新厥宮。皆先生
之力也。昔大隗致襄城之駕。庚桑化畏壘之人。是知道心
惟微。其應如響。時則有若道士經若虛。協規同志。是攝是
贊。幹事以恪。感物以誠。績用不愆。斯實攸賴。先生以保大
壬子
歲夏四月。悉書夫屋之數。疆畔所經。請命於京師。申禁於
郡縣。以授茅山都監鄧君機一。能事既畢。數日而化。期命
元應。昧者不知。夫仙階感召。諒非一揆。若乃神清氣靈。骨
籙標映。受之於天也。心虛氣沖。元德充蔚。基之於性也。昭
真垂教。啟煥靈跡。行之於勤也。故策名紫素。飛步黃庭。流
功儲慶。必參相合。然則先生之道。其殆庶乎。雖歘駕不留。
冥升日遠。而高風可述。遺範在人。進而紀之。翰墨之職也。
鄧君企慕前躅。見託直書。已未歲秋八月日記。
宣州開元觀重建中三門記
夫清淨元默。道之基也。宮館壇墠。道之階也。生知者因基
以成構。勤行者升階而覩奧。故君子德業元挺。仁慈積中。
必廣馴致之方。乃形兼愛之迹。為科誡以檢其情性。為象
設以致其誠明。情性平則和氣來。誠明通則靈符集。由是
登正真之境。入希夷之域。曠矣無際。薰然太和。斯實興化
致理之方。還淳反樸之本。豈與夫延方士尚祕祝求長生
以自奉者同年而語哉。宣州開元觀。遠擬清虛。獨標形勝。
敬峰崇峻鎮其後。句谿澄澈經其陽。鍾一方淳粹之精。結
三素氤氳之氣。當泰陵之尊道。揭聖歷於華題。藹爾殊庭。
居為福地。及運[:#AS-8563:⿰⺯⿸厂⿱田坴]百六。數偶三災。雖棟宇不移。而制度多
闕。靈蹤必復。有待而興。主上嗣位之七年。皇室再造之一
紀。今儲后徇臧札之操。讓德承華。體間平之賢。總戎藩服。
首台司而握師律。鎮京口而領宣城。其為政也。質以先正。
諮於耉老。義以果斷。仁以發生。民力不偷。闕政咸舉。而斯
觀路門久廢。遺址將蕪。非所以敬教尊祖會昌建福者也。
乃命執事。即從經度。民多暇日。府有羨財。勤而不勞。成而
勿亟。巨棟山立。層簷翼舒。六扉洞開。方軌並入。重廊助其
迴合。祕殿表其深嚴。十絕之幡。拂文楣而絢彩。九龍之驂。
軋金鋪而振響。瞻之者有淩雲之氣。經之者疑駕歘之游。
信足以勵上士之進修。福蒼生之仁壽。既而功宣納麓。望
集撫軍。大壯之制斯成。重離之位亦正。貞符允塞。盛德宜
書。道士孫洞虛。素業淳深。至誠敦慤。發揚真迹。啟迪嘉猷。
永為不朽之功。願紀它山之石。宮臣執筆。以謹歲時。戊午
秋九月庚申記。
紫極宮新建司命真君殿記
夫金闕琳房。不可階而升也。惟至誠能通之。靈符景福。不
可企而望也。惟至行能致之。故君子行道於時。宣力於國。
敷惠於民。貽範於家。此人之極致。自天所祐也。又况考集
靈之地。崇列真之宇。薦納約之信。勵勤行之誠。然則希夷
眇邈。超言象之表矣。有若故司空相國馮翊懿公。承世功
之緒。襲重侯之業。地親於副馬。美繼於緇衣。便蕃臺閣。夷
險一心。中立不倚。金石貫其心。唯力是視。風霜盡其節。故
四綜會府。再踐中樞。三殿方鎮。一平邦土。慎終如始。沒有
遺忠。激楚之樂雖窮。通德之門不改。嗣子太僕少卿俊等。
祇奉慈訓。弗敢失墜。以為公之純誠沖氣。本道家者流。而
仁政令典。近浹於三茅之境。高齋甲第。夙鄰乎元元之宮。
故棲神植福。必先於是。爾其冶城峻址。西州舊署。忠貞公
之遺隴。郭文舉之故臺。九原可作。盛氣如在。乃相形勢。補
廢闕。建司命真君之殿於宮之艮維。披真蘊以立程。集國
工而考藝。瞻星揆日。不勞而成。崇高壯麗。重深藻繪。煥如
也。凝旒端簡。負斧仍几。穆如也。珠旛絳節。紛披乎左右。空
歌洞章。蕭寥乎晨暮。真聖以之而臨御。純嘏以之而蕃錫。
賢人有後。孝子奉先。無以加於此矣。鉉始以事分通舊。從
子弟之游。終以禁掖具員。陪僚屬之末。及公之啟手足也。
復忝國士之許。辱寄託之任。知己之厚。何日而忘。短篇敘
事。蓋感遇之萬一也。
楞嚴院新作經堂記
君子才足以治劇。惠足以安民。見危致命。以死勤事。有一
於此。然後可以薦信於無方之神。儲慶於必大之門。噫。楞
嚴院經堂之作也。其庶幾乎。平陽柴君。諱進思。字昌美。故
太尉中書令尋陽靖王之孫也。少而爽俊。長而忠[:#AS-81DA:⿱⿰売⽎心]。尢善
騎射。頗曉兵書。靖王愛之。出則典親兵。居則專家政。幹蠱
之美。宗族稱之。王薨。始為公臣。累遷旅帥。鴻圖再造。金革
寢威。上以其才能可任。故以為內宴副使。乘軺建節。將命
四方。盤根錯節。所至皆治。改鄂岳觀察巡官。知永興縣事。
縣有山澤之征。榷管之利。歲終考績。倍於前人。遷泰州軍
事判官兼營田鹽監。平蠧政。決庶獄。勞農督課。潔已律人。
民不告疲。公有餘利。除勸農使復監池吉二郡護武昌軍。
千里乂安。上流靜謐。會梁人入寇。我武未揚。東畿陷沒。㣥
情震駭。命君為行營應援軍使。率舟師數千。鼓行而東。平
難濟口。復海陵郡。於是淮泗之地。聲勢始通。乘勝長驅。因
迫隋苑。前茅接戰。㣥帥後期。振臂奮身。有死無二。雖破竹
之勢。敗於垂成。而東道清夷。本由君之一舉也。江都克復。
歸葬京師。天子憫焉。贈左千牛衞將軍。賻贈加等。禮也。嗣
子殿前承旨廷遇等。棘心在疚。荼蓼倍兼。以為苴麻苫。飾
哀之期有終。烝嘗封樹。追遠之禮有數。復欲圖不朽之績。
徼無邊之福。則金仙之教。世之所崇。宗旨在於經文。威容
存乎像設。於是擇奇勝之地。補闕遺之事。構經堂六間。塑
地藏菩薩像一軀。几席什器之類。華而備。精而固。耽然其
質。煥乎其章。深嚴足以遠世喧。虛明足以味元旨。其全節
之風也如彼。其集靈之所也如此。然則冥冥之祐。綿綿之
慶。豈誣也哉。余頃歲左官海陵。君盡傾蓋之分。感忠臣之
事主。嘉孝子之奉親。刻石紀事。以聳善也。援筆悽愴。無心
於文。保大丁已歲春三月日。東海徐鉉記。
攝山棲霞寺新路記
棲霞寺山水勝絕。景象[:#AS-9061:⿰王褱]奇。明徵君故宅在焉。江令公舊
碑詳矣。高宗大帝刊聖藻於貞石。紆宸翰於璿題。煥乎天
光。被此幽谷。先是茲山之距都也。五十里而遙。方軌並驅。
崇朝可至。及中原搆亂。多壘在郊。野無牧馬之童。歧有亡
羊之僕。義祖武皇帝潛龍茲邑。訪道來游。始命有司。是作
新路。金椎既隱。玉軑言還。桐山之駕不追。回中之道亦廢。
嗚乎。聖人遺跡。必將不泯。微禹之歎。夫何逮哉。保大辛亥
歲。時安歲豐。政簡民暇。粵有寺僧道嚴。名高白足。動思利
人。百姓莊思悰。家擅素風。積而能散。嗟亭候之不復。憫行
旅之多艱。乃相與翦荊榛。疏坎窞。闢通衢之夷直。棄邪徑
之迂迴。建高亭於道周。跨重橋於川上。鑿甘井以救渴。立
名表以指迷。草樹風烟。依依四望。峯巒臺榭。肅肅前瞻。由
是江乘之塗。復識王畿之制矣。余職事多暇。屢游此山。喜
直道之攸遵。嘉二叟之不懈。為文刻石。用紀成功。俾後之
好事者。以時開通。隨壞完葺。此碣有泐。斯文未湮。不亦美
乎。其年八月一日。兵部員外郎知制誥徐鉉記。
常州義興縣重建長橋記
聖人作川梁以濟不通。舟車所及。纚連棋布。若乃形勝傑
大。名聞天下者。亦無幾何。陽羨長橋其一也。夫英賢之所[:#AS-8850:⿰足⿸厂⿱田坴
]次。邑居之所瞻望。山川之精粹宅焉。里城之神靈憑焉。
廢而興之。圯而葺之。豈惟備政。足以徼福。是橋也。徵諸圖
牒。則後漢邑令袁君創造。國朝永泰中令邱君新之。其他
無聞焉。中興之初。邑有義夫曰吳濛吳湞。率以私帑。備加
營搆。人賴其利。踰三十載。丙辰歲。國步中梗。百越寇邊。邑
人敗之。燒營而遁。飛焰旁及。宏梁半摧。甲寅歲。著作佐郎
劉君來為邑長。視其制度。知非民力之所能濟。乃狀其事。
白於有司。上聞嘉之。詔賜錢八十萬。君信而好古。寬而得
眾。尉盧蒨。鼎甲餘慶。俊造策名。政是以和。事無不舉。乃相
與敷王澤。因民心。備物致用。程工揆日。器利工善。材良事
時。戊辰歲冬而栽。明年暮春而畢。長五十步。廣七步。對縣
樓而直出。跨荊谿而橫絕。丹雘其飾。宛偃蹇而虹舒。崇高
其勢。邈苕亭而山立。朱輪方軌。駟馬連騎。營營市井。憧憧
往來。有袵席之安。無揭厲之患。昔者乘車濟涉。聖人謂之
無教。橋梁弗修。賢相知其不能。以今方古。勝負分矣。夫書
云考績。傳載稱伐。庸庸善善。其可廢乎。刻之貞珉。以示來
者。庚午歲春二月十五日記。
重修徐孺亭記
至矣哉。天之愛民甚矣。雖數有治亂。而常生聖賢。故得其
位則功加於時。舛其運則教垂於後。雖銷聲滅迹。全身遠
害。不德而德暜。逃名而名揚。擁篲築宮。禮重於列國。式閭
表墓。道光於無窮。舉善而教。政之大者也。恭維我祖。炳靈
南國。舊宅界乎仙館。高臺峙乎澄陂。孺亭之稱。海內瞻仰。
名公良牧。代加崇飾。千載之下。猶旦暮焉。頃屬邦君非才。
敗我王度。翦焉層構。鞠為茂草。噫。百世之祀。誰能廢之。庚
申歲始建王都。辛酉歲遂遷清蹕。肆覲㣥后。疇咨先賢。餘
基未傾。偉人將至。既而鼎湖在御。桐圭錫壤。丞相司空鄧
王。以茂親之重。膺分陜之權。思老成之典型。仰高山之景
行。不言而信。不肅而嚴。乃命經營。將從締構。九成方起。百
堵未周。甲子歲入秉國鈞。以武昌連帥侍中濟南公代司
宮籥。公致用以武。從政以文。祇奉蕭規。率由周禮。再賡成
制。詳考舊基。夷坎窞而就平。裨崖岸而增固。乃崇堂奧。乃
加藻繢。右嚴[:#AS-82F9:⿰罇]坫之序。左設庖膳之區。前臨康莊。旁眺城
闕。平湖千畝。凝碧於其下。西山萬謺。倒影於其中。依然懸
榻之場。想見致芻之狀。與夫洪崖之館。絢綵於烟霞。滕王
之閣。騫飛於雉堞。南州之物象備矣。前哲之光靈萃焉。嗟
乎。君子興一役。建一事。於時必可頌。於後必可觀。茲亭之
作也。都人朋悅。過賓矚目。紀於方國之史。播於樂職之詩。
鉉也幸承燕翼之謀。獲參翰墨之任。俾垂不朽。敢憚蕪音。
喬公亭記
同安城北。有雙溪禪院焉。皖水經其南。求塘出其左。前瞻
城邑。則萬井纚連。却眺平陸。則三峯積翠。朱橋偃蹇。倒影
於清流。巨木輪囷。交蔭於別島。其地豐潤。故植之者茂遂。
其氣清粹。故宅之者英秀。聞諸耆耋。喬公之舊居也。雖年
世屢遷。而風流不泯。故有方外之士。爰構經行之室。回廊
重宇。耽若深嚴。水瀕最勝。猶鞠茂草。甲寅歲。前吏部郎中
鍾君某字某。左官茲郡。來游此谿。顧瞻徘徊。有懷創造。審
曲面勢。經之營之。院主僧自新。聿應善言。允符夙契。即日
而栽。逾月而畢。不奢不陋。既幽既閒。馮軒俯盼。盡濠梁之
樂。開牖長矚。忘漢陰之機。川原之景象咸歸。卉木之光華
一變。每冠蓋萃止。壺觴畢陳。吟嘯發其和。琴棋助其適。郡
人瞻望。飄若神仙。署曰喬公之亭。志古也。噫。士君子達則
兼濟天下。窮則獨善其身。未若進退以道。小大必理。行有
餘力。與人同樂。為今之懿也。是郡也。有汝南周公以為守。
有潁川鍾君以為佐。故人多暇豫。歲比順成。旁郡行再雩
之禮。而我盛選勝之會。鄰境興閴戶之嘆。而我賦考室之
詩。播之甿頌。其無愧乎。余向自禁掖。再從放逐。故人胥會。
山水窮游。良辰美景。賞心樂事。有一於此。宜其識之。立石
刊文。以示來者。於時歲次乙卯保大十三年三月日。東海
徐鉉記。
