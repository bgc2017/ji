欽定全唐文卷九百八十七
闕名(二十八)
塗金造像記
夫真容凝寂。應身淨參。慧日振暉。慈風化物。託儀金(闕一
字)寫質丹青。勝萟良規。敢不(闕二字)佛弟子趙婆長孫同薄
合義等。敬造阿彌陀像一軀。上為帝主師僧父母法界衆
僧。共成佛道。貞觀廿一年正月八日。
造阿彌陀像記
大唐乾封二年九月三日。佛弟子張開疆尹氏女。為父母
舊貫絳州。樂居洛邑。女出事他族。遠隔山河。抽割衣資。敬
造阿彌陀像一軀。願父母兄弟。及因緣眷屬。永無災障。值
佛聞法。
道安禪師塔記
大唐故道安禪師姓張。雍州渭南人也。童子出家。頭陀苦
行。學三階集錄。功業成名。自利既圓。他利將畢。以總章元
年十月七日。遷形於趙景公寺禪院。春秋六十有一。又以
三年二月十五日。起塔於終南山鵄鳴塠信行禪師塔後。
志存親近善知識焉。
造阿彌陀像記
竊以理冥真際。證一法以標同。道契應機。隨十方而顯號。
故以光開別相。起化逾宏。業現他心。崇因更遠。是知方稱
妙樂。開妙覺之重闈。玉樹金臺。啟菩提之祕苑。觀日觀華
之觀。(疑)繫深習於薰修。仰十(闕一字)以虔誠。妙旨資其密感。
弟子宣義郎周遠志等。並翹想於法浦。迺結願於西方。僉
憑六八之言。遂要盟於彼會。然即幽塗皎鏡。承慧日於堯
天。覺路重開。蕩六塵於舜海。既而沐茲鴻造。想荷恒深。罄
臣禮而寫真容。申孝仁而圖淨域。奉為天皇天后。太子諸
王。遠劫師僧。七代父母。敬造阿彌陀石像一龕。今得成就。
素毫融質。矚三界而凝明。聖衆乘心。覃太虛而應物。祥花
敷座。延勝福於花臺。寶樹流光。證慈光於道樹。蓮開碧沼。
瑩朝日以增輝。聚月分容。闢昏衢而永旦。用斯功德。保祚
皇基。兼被幽明。同歸福海。竪通有頂。總契無生。旁亘無邊。
俱昇淨境。上元二年十二月八日記。
河洛上都龍門之陽大盧舍那像龕記
大唐高宗天皇大帝之所建也。佛身通光座高八十五尺。
二菩薩七十尺。迦葉阿難金剛神王各高五十尺。粵以咸
亨三年壬申之歲四月一日。皇后武氏助脂粉錢二萬貫。
奉勅檢校僧西京實際寺善道禪師法海寺主惠睞法師
大使司農寺卿韋機副使東面監上柱國樊元則支料匠
李君瓚成仁威姚師積等。至上元二年乙亥十二月卅日
畢功。調露元年己卯八月十五日。奉勅於大像南置大奉
先寺。簡召高僧行解兼備者二七人。闕即續填。創基住持。
範法英律。而為上首。至二年正月十五日。大帝書額。前後
別度僧一十六人。並戒行精勤。住持為務。恐年代綿邈。芳
紀莫傳。勒之頌銘。庶貽永劫云爾。
佛非有上。法界為身。垂形化物。俯迹同人。有感即現。無罪
乃親。愚迷永隔。唯憑信因。實賴我皇。圖茲麗質。相好希有。
鴻顏無匹。大慈大悲。如月如日。瞻容垢盡。祈誠願畢。正教
東流。七百餘載。(闕一字)龕功德。唯此為最。縱廣兮十有二丈
矣。上下兮百卌尺耳。
雙像記
(闕十一字)沙不知而解徧知功超(闕二字)於是珠(闕一字)宵殞。四
緣發教於西湖。金色夜明。百位(闕十二字)放青蓮瑤檝迴苦海
之湍。寶舟迂愛河之浪。十號之大。一言難述。但宇宙茫(闕
九字)
者佛也可貴可重者生乎。因果之福。功德而矣。弟子衡陽(
闕一字)王府行參軍武騎尉中(闕九字)掌中早奉過庭之訓。承
恩膝下。遽聞詩禮之風。所為(闕二字)橫而邪峯㮣日。聚六塵
於前運。(闕二字)果於(闕一字)緣。遂使病發膏(闕二字)謝平臺之會。
痾[:#AS-8563:⿰⺯⿸厂⿱田坴]腠理。(闕二字)歸田之(闕二字)以憑台(闕一字)於彼岸。山欲頹
而重存。託(闕一字)月於此身。川將逝而(闕二字)色空下濟。示無
言說之門。妙氣上浮。頗有詞談之契。加以廛萊舊壞。堂構
故基。仰荷孫謀之澤。恭申昏省之志。高祖諱龍成。盩厔縣
尉通洛縣丞隋崇政縣令。仙鳧入駕。敷至德於一同。祥雀
出馴。播仁風於百里。牛刀屢動。不覺年之已衰。魚鼎頻移。
不知老之將至。開皇(闕四字)謝榮時屬堅帝出遊。屈龍駕於
亭館。備供頓析。垂鴻恩於睿旨。遂封亭前水曰龍(闕十字)莫
不顯忠良(闕三字)飛令譽於古今。曾祖諱昌仁。周三崤鎮將。
祖諱則(闕十二字)峻阜聳清(闕三字)心千夫之長振(闕三字)五校洎
乎仁壽之歲。豪傑齊於(闕十四字)銜恨枉(闕三字)友于之重俱從(
闕三字)諱(闕二字)乎江南天裂。晉北地(闕十四字)纔弱冠。顧桑梓以
言歸。武德之中。下枌榆而有(闕五字)紫極助(闕三字)揚(闕十二
字)聖善南陽韓氏。時迫耄年。恩隆撫念。伯兄處(闕七字)副尉
萬基
叔(闕三字)國(闕一字)吉(闕五字)紹祧嗣復嚴尊於東(闕二字)地無追
奄積(闕六字)罔極昆季班首青七飛鳴虔想劬勞(闕一字)心(闕
三字)惟保護庶酬妙力。爰於(闕二字)式建豐碑。粵若稽古(闕
一字)冊金輪聖神皇帝陛下降兜率以乘時。臨宸極而膺(
闕一字)無為而朝萬(闕二字)無事而靜八荒。換姚日以(闕二字)補
媧天而永固。上奉得一。下及七世父母。法界衆(闕五字)雙(闕
四字)獨心於獨園之內。卅二之(闕一字)相。宛若猴池。八十種
之異儀。儼同鹿野。庶使功凝厚地。(闕八字)高天放慈雲於寶(
闕二字)其寺也疏基臨水。構宇乘巖。曉霞落而甍鳳紅。晨曦
低而棟(闕九字)於塵厓瓊岫福巒。舉殃氛於霧際。都師貞素
等五淨凝心。(闕二字)滌想。挺仁山於忍草。(闕十字)乏生知。學無
談奧。徒事揄揚之意。終乖要妙之詞。高而非(闕二字)所(闕一
字)大道豈小(闕一字)能議輒申狂簡。敬(闕三字)雖桑野時遷。蓬
溟或變。流一名於三寶。與地久而天長。其詞曰。
釋宗既作。法教爰崇。周(闕一字)夜殞。(闕七字)道敬想尊容。或鐫
琬炎。或(闕一字)金(闕一字其一)明明尊像。巖巖寶閣。俯帶長流。仰
連峻崿。夕露成珠。朝(闕六字)飛雕甍魚躍。(其二)粵若先祖。且文
且武。一世英雄。二朝弼輔。播美縑緗。揚名今古。存忠懇於
情(闕六字)宇(其三)運逢屯否。時遇糺紛。天南地北。鳥散荊分。神
器改易。載返邱墳。瞻雙桐而識井。望五柳(闕三字其四下
闕三字)悲恭申仰報。翠石旁采。良工側召。雙像異儀。丹青殊
妙。導愛水之沉淪。清火宅之焚燎。(其五闕七字)深闍山味道。浴
池滌心。峯如鷲嶺。樹等鶴林。幽谷延其鐘響。清風引其梵
音。(其六)晦明遷(闕四字)新無(闕二字)說何示何存。是理斯表。非言
不津。敬崇顯乎前烈。庶垂裕於後昆。(其七)
谼谷寺建塔記
(前闕)食長齋六時禮誦。常坐不(闕十八字)人不為師於尼衆定
慧雙妙善淨(闕一字)維(闕一字)人(闕一字)欲(闕一字)俞(闕二字)丹量(闕
四字)留連有始有終。確乎不拔。深慈攸被。惡見者咸(闕一
字)遷心。大悲所(闕一字)固疾者莫不痊復。固以長河南北。請
謁者如雲。太行東西。歸依者若霧。凡一千(下闕)導庸詎勝紀。
門人公度。千有餘人。雖為度脫之師。亦無章句之教。但以
淳德變化。至精感動。清顏一奉。隨類曲成。經者擅其經。律
者專其律。遊觀門而淨眼。撫禪鏡以明心。咸自磨。皆為灋
器。當州門子。外境博徒。並鴻雁連飛。稻麻分秀。僉以為禪
支落蔭。定水淪波。盈目空悲。拍頭無迨。追法王之覆育。感
慈父
之他行。渴仰遺形。願分灰骨。相州門徒一百人等。於谼谷
寺東形勝之所。建塔供養。即萬歲登封元年歲次景申一
月廿六日也。斯即山臨傘蓋。峰瞰香鑪。金門連聖者之居。
寶剎接神人之宅。敬託茲地。仰答師恩。遂勒塔圖銘。紀頌
遺烈。式宣此義。乃說偈也。詞曰。
真宗之妙。正法之晶。收攝萬境。洗盪六情。禪林載鬱。定浦
爰清。誰傳寶印。寶仗金禎。雲堯憬族。天漢遺靈。去超習諦。
來踐福庭。身衣脫像。心卷開經。戒囊(闕一字)固。律鍵疏營。邇
圖全梵。遠託圓成。牽蘿磵戶。冒葛山楹。虬盤八定。鷃憩五
停。念茲却鑰。睠彼傾缾。苦節尤苦。貞心更貞。穹崇輔德。沈
潛贊誠。泌泉流態。藏祇耀形。馴象降質。諍贙吞聲。香菲神
異。藥授銜苓。雨不衣溼。禽不頂驚。轉業安養。移心往生。水
想彌淨。日觀愈明。天子召我。披銀洛京。緗葩吐萼。綠樹舒
榮。長懷麓岫。不顧王城。祇門葉墜。㧙室梁傾。天歌載請。聖
衆來迎。祥虹上屬。神燈下旌。至德云捨。孰不悲零。凡所薰
發。石宇籌盈。分置蘇乳。各潤根莖。隨方闡化。應物敷程。扶
輪寶月。翼亮金星。一州高足。十縣㣥英。同思正濟。共感他
行。却依巃嵸。俛瞰崢嶸。分灰建塔。頌德圖銘。俾四埵之藍
壞。溢九地而蘭馨。
勅還少林寺神王師子記
大周天冊萬歲金輪聖神皇帝如意元年。迎神王入內。其
神王原是泥塑彩裝。其皇帝敬重神王。脫空(闕一字)佇糺以
金裝。為年歲多日。金薄彫落。後開元廿年。僧宏器報以金
裝。恐後僧徒貴勝不知所由。立一小碑。述久視元年還神
王勅。具錄如後。少林寺神王二。右去如意元年。奉勅將前
件神王入內。比不敢陳請。今內出功德。散與諸寺。其少林
神王。送在大福先寺。但山寺去都稍遠。巧人難遇。前件神
王。元在少林上坊普光佛堂。今者現闕。其大福先寺總得
神王一十五軀。望請前件兩軀。得還少林。令本處尊儀具
足。冀得幽山功德。不闕莊嚴。(闕一字)往來有所瞻仰。謹詣光
政門奉狀陳請以聞。伏希恩旨。久視元年九月十三日。少
林寺主義獎等狀。僧宏藏。勅好。還少林寺。門司李阿毛宣。
右監門直長路尚賓左監門直長成思貞押門長上果毅
杜行敦周還少林寺師子勅一道。少林寺師子二。師子郎
二。右件師子等。並是少林寺普光堂前隨神王功德。其神
王奉今月十三日勅還少林寺。為前狀不別顯師子等。福
先寺綱維但付神王。未付師子。既是隨神王一鋪功德。望
請許將還山供養。謹詣光政門奉狀以聞。伏聽勅旨。久視
元年九月廿九日。少林寺主僧義獎等狀。勅好。九月廿九
日。門司李仁福牒。右監門直長路尚賓左監門直長成思
貞押門長上果毅杜行敦周少林寺賀師子勅一道。少林
寺僧義獎等言。伏奉九月十三日恩勅。賜還神王。又奉其
月廿九日恩勅。兼還師子。恩波洊委。喜懼兼深。僧義獎等
誠惶誠恐死罪死罪。但此功德。昔是素裝。忽覩靈姿。遂如
金飾。元功再造。天巧自然。神之力巍巍如是。緇徒跼影。若
攀兜率之宮。靈相生光。似降莊嚴之國。手舞足蹈。倍百恒
情。無任荷懼屏營之至。謹附表陳謝以聞謹言。久視元年
十月日。少林寺主僧義獎等上表。勅好。放阿師去。久視元
年十月六日。門師陳嘉逸牒。普光堂內一佛二菩薩迦葉
阿難。及門外二金剛二神王二師子。城內少有。傳聞博士
姓李名雅。永平年造此尊像。奇妙少雙。菩薩儀容。卒不可
有。阿難迦葉貌相肅然。合掌虔恭。實難希有。門外二金剛。
鳥鵲不汙。相承稱說。異相屢現。其師子者。乍著儀容。或嗔
或喜。畫工巧匠。不可圖容。二師子郎常相標弄。此一鋪功
德。不可思議。
造彌勒像記
聞夫香風掃地。五百如來之出興。寶花雨天。六萬仙人之
供養。豈若慈氏應現。彌勒下生。神力之所感通。法界之所
安樂。前揚州大都督府揚子縣令蘭陵蕭元眘。學菩薩行。
現宰官身。留犢三江。還鳧八水。於是大宏佛寺。深種善根。
奉為七代先人。爰及四生庶類。敬造彌勒像一鋪。并二菩
薩。粵以大周長安三年九月十五日。雕鐫就畢。巍巍高妙。
霞生七寶之臺。蕩蕩光明。月滿千輪之座。無邊功德。即開
方石之容。無量莊嚴。希證恒沙之果。重宣此義。而為讚云。
巍巍梵仙。光宅大千。容開碧玉。目淨青蓮。歌陳相好。銘記
因緣。等雨法雨。長滋福田。
造阿彌陀像記
夫悠悠三界。俱迷五淨之因。蠢蠢四生。未窺一乘之境。蒙
埃塵於夢幻。隔視聽於津梁。朝露溘盡。前塗何託。渤海高
延貴。卓爾生知。超然先覺。知滅滅之常樂。識空空之妙理。
眷茲朽宅。思樹法橋。敬造石龕阿彌陀像一鋪。具相端嚴。
真容澄瑩。金蓮菡萏。如生功德之池。寶樹扶疎。即蔭經行
之地。所願以茲勝業。乘此妙因。凡厥含靈。俱昇彼岸。
光宅寺法堂石柱造像記
竊惟大雄利見。宏濟無邊。真諦克明。神通自在。是以三千
世界。禪河注而不竭。百億須彌。甘露灑而恒滿。歸依妙理。
無乃可乎。朝散大夫行司農寺丞姚元景。慈悲道長。忍辱
心遐。悟朱紱之儻來。沿紺池而利往。發願上下平安。爰於
光宅寺法堂石柱造像一鋪。爾其篆刻彰施。儀形圓滿。真
容湛月。坐青石而披蓮。法柱承天。排紺霄而舞鶴。雲日開
朗。金光炳然。風塵晦冥。玉色逾潔。身不可垢。道必常明。宴
坐經行。善宏多矣。俾我潘輿盡敬。將法輪而恒轉。姜被承
歡。曳天衣而下拂。崑邱燎火。還披鷲嶺之雲。寶劫成塵。載
滌龍宮之水。迺為銘曰。
法無(闕一字)兮神化昌。流妙宇兮燦容光。彌億齡兮慶未央。
長安四年九月十八日書。
王三孃墳記
曹氏故妻王三孃。長安人也。少修真媛。苦空閒悟。觀身地
篋。五蘊防非。調善誠心。從遊自遣。因圓業謝。奄忽從風。春
秋卅有八。儀鳳二年八月五日捨化。即其月殯亡親院後。
息智度。恐陵谷名移。人處隔易。剷題元石。表此芳猷。至神
龍二年二月八日。修建墳焉。
重修順祐王廟記
州城西北墉上神祠。案孫處元潤州圖經云。本漢荊王之
廟也。漢書。高帝族兄。漢興為將軍。有功封為荊王。王於此
地。與黥布戰薨。人為立廟。歷吳晉宋齊梁陳。俗皆享祀。隋
平陳。廢州為鎮。數經寇賊。鎮官汹懼。屢禱求福助焉。其祭
文道士江旻所作。詞甚華美。前後二千石及上佐下車。輒
先祭而始莅職。如慢黷不虔。應時致禍。左驍衞大將軍薛
訥嘗為此州司馬。被病危篤。令祝張文瑾至誠乞請。當時
獲愈。自是恭祀有加。刺史王美暢修飾堂宇門屋步廊。皆
令文瑾監領。瑾亦勤懇。手種果木一百餘株。司馬成敬荷。
多識前言往行。文藻精新。居常信篤。備深誠敬。乃於先天
二年三月內。命工人雕刻神儀。并造王之后妃嬪妾及左
右侍從威儀。圖於壁上。總三十餘軀。盛矣哉。雖太伯子房
祠中。象設嚴麗。不之過也。成公奉計入朝。言發朝夕。吳郡
孫處元撰碑。披文相質。窮理盡性。稽諸典故。備通神道。時
秋八月工畢。皇帝安七廟。殛四凶。天下太平。域中無事。文
瑾潔身修已。常主奠祭。歲月躬親。不懈其事。楚詞云。靈偃
蹇兮姣服。芳菲菲兮滿堂。五音兮繁會。君欣欣兮樂康。豈
虛也。恐陵谷遷貿。蘭菊有渝。敬草故實而為之記。
盧府君碑陰記
天寶八載十一月十八日。縣尉盧重華自廢寺移於道周。
以全故也。(闕二字)夫為政有愛於人。人則思愛而紀其政。或
尸而饗之。或碑而頌之。使芳名轉彰。善績(闕二字)亦冀後賢
警慕而似之。公為政有聞。是以皇帝降書以稱。其名勒書
為碑舍(闕二字)其績刻於碑陰。其碑(闕一字)然立於水東道北。
雨頻壞道。其過者不得周覽。但知其名(闕四字)年四月。天作
雷雨。震碑仆於坑(闕一字)碑攢少虧。龜破四段。吏人告予。予
駭(闕一字)洗而視之。其文煥蔚。其(闕一字)殊特。顧問從吏。從吏
不知。及問邑客。無有知者。噫。余以(闕一字)盧君之德行彰(闕
一字)公之文學。不然者。豈盧君有隱慝耶。余乃上白府(闕
一字)韋公請(闕二字)於縣門以光其邑。韋公允之。乃遂事也。
於是碑縣(闕二字)文績再揚。余雖不敏。警(闕三字)記移日。
造阿彌像記
洛州緱氏縣景山鄉。蓋聞妙(闕)雲(闕)濯海金蓮湛(闕)惠(闕)
今清信弟子(闕)義令等。皓(闕)孝慈(闕)心千哀(闕)崇福祐用
展。敬捨淨財。(闕)母(闕)七世先亡造石。得圖阿彌像一鋪。今
得成願(闕)功德資蓋(闕)又為合家平(闕)親眷屬。同沾此福。
冊祭廣利王記
我皇乘時龍臨大寶四十載矣。洪休鑠於元吉。元澤浸於
有截。恢復五運。更明三辰。以為海者沖融浮天。汗漫吐氣。
戴萬有。朝百川。屢效休徵之應。未崇封建之典。逮天寶十
載三月庚子。冊為廣利王。明盛禮也。分命義王府長史范
陽張九章。奉玉簡金字之冊。將璧環幣帛之貺。拖毳衣綉。
潔牲正辭。神理居歆。佇百福而上達。帝道惟永。視九瀛而
咸乂。洋洋乎未始有也。初張公作宰南海。亟遷右職。惠化
未泯。琴堂尚存。人挹子奇之風。時美相如之使。議政之老。
惟見子孫。佐書之史。俱垂班白。風闕郊侯。鱗雜歡迎。詠舊
德於江干。覩慈君於鷁首。咸謂愷悌君子。令問不忘者歟。
夫典冊光揚。德貴周洽。信美不著。古人所慚。敢舉其凡。以
記於石。夫天寶十載。暮春三月。天王正土德之元辰。海君
受玉冊之初吉也。
房史君翠峯亭題記
太原王(闕三字)人名(闕三字)仁(闕八字)書中郎守武興郡四境山
嶙峋。構新亭。迓佳賓。曰翠峯。景實真。唐天寶。房史君。上賜
晏。刊堅珉。亭之右。名不泯。
建塔國師奉勅追號記
以貞元十三年四月十三日。左街功德使開府邠國公竇
文瑒奏。千福寺先師楚金是臣和尚。於天寶初為國建多
寶塔。置法華道場經。今六十餘祀。僧等六時禮念。經聲不
斷。以歷四朝。未蒙旌德。伏乞聖慈特加諡號。以廣前修。奉
勅宣賜諡曰大圓禪師。中書門下准勅施行者。今合院梵
侶。敬承恩旨。頂奉修持。用資皇壽。將恐代隔時遷。真蹤靡
固。輒刊碑末。以紀芳猷。遠追鷲嶺之風。聿光不朽之跡。
重藏舍利記
舍利本大隋仁壽四年甲子歲。幽州刺史陳國公竇抗於
智泉寺剏木浮圖五級。安舍利於其下。即子城東門東百
餘步大衢之北面也。原寺後魏元象元年戊午歲。幽州刺
史尉萇命造。遂號尉使君寺。後改為智泉寺。至大唐則天
時改為大雲寺。開元中又改為龍興寺。太和甲寅歲八月
二十日夜。忽風雨暴至。災火延寺。浮圖靈廟。颯為烟燼。洎
會昌乙丑歲。大法淪墜。佛寺廢毀。時節制司空清河張公。
准勅於封管八州內寺留一所。僧限十人。越明年。有制再
崇釋教。僧添二十。置勝果寺。度尼三十人。秋八月二十一
日。因板築。於廢寺火燒浮圖下。得石函寶瓶舍利六粒。及
異香玉環銀釦等物。伏遇司空固護釋門。殷誠修敬。仍送
憫忠寺供養。士庶瞻禮。至九月二十八日。藏之多寶塔下。
利濟侯廟記
原夫太極肇分。三才定位。佐圓方之化育。迺自神祇。保區
宇之昌寧。率由英傑。是知神人一致。幽顯殊途。生則負業
負才。功名冠世。歿則至靈至聖。禍福及人。代有可稱。永垂
祀典。而神周氏。諱鵬舉。字垂天。東晉時會稽人。姬氏分支。
汝州啟祚。軒裳集慶。冠蓋傳芳。稟靈虬無匹之資。挺天馬
不羈之質。文戈耀彩。早符却日之能。智劍騰光。自淬浹雲
之利。宏詞登第。雄俊成名。初宰上虞。憂分百里。布絲桐之
政。兼冰蘗之操。民仰如神。物資厚利。趨朝龍闕。出牧雁門。
纔興廉袴之謠。已顯孟珠之譽。人安物阜。歲稔時清。繼隆
竹帛之功。迥播仁賢之美。自後心思退讓。志務幽閒。俄辭
建隼之榮。遂厭垂魚之貴。念昔會稽東上虞北。曾遊魚浦
湖。遇春景韶光。訪物外之靈蹤。尋湖中之勝㮣。益見澄瀾
湛湛。分玉鏡之清光。翠岫峩峩。列雲屏之秀色。松篁掩映。
花嶼幽奇。每資賞眺之情。頗愜嬉遊之趣。舟泛青翰。車乘
白駒。全家忽隱於靈淵。闔邑但驚其神化。俄而潛通肸蠁。
迥布威靈。升為水府之仙。超統陰司之職。即時聞奏丹陛。
肇建嚴祠。敬之者福必生焉。犯之者禍當立至。牲牢互進。
籩豆交陳。遠近居民。無不畏憚。時有明州天童寺僧曇德
禪師。道高康惠。德重圖澄。感太白之星精。下為童子。登招
提之果位。即造諸天。禪師聞神血食生人。由是大垂慈力。
俾歸正覺。徑造靈祠。禪定身心。結跏趺坐。顯靈通萬狀。變
見無方。禪師寂若無人。湛然不動。神乃尋知悔過。忽顯真
身。與三人禮拜歸依。受五戒三皈之法。祭奠不茹葷血。廟
庭願託祇園。昔本在湖壖。地形窄隘。鄉人孔澤趙瑗。以為
非立伽藍之所。竭誠祈禱。咸願遷移。啟告纔終。狂飈忽起。
朱綬飛停之處。香爐飄落之中。民乃上聞於官。敷奏於帝。
續降勅命。建置殿宇。精崇梵剎。安處祠堂。院與廟成。咸為
利濟。會昌五年。天下廟庭。例行停廢。惟此廟宇。獨與重存。
後佛教重興。一切仍舊。民間祈求。應若答響。可謂奉天之
令。安國之禧。咸叶庶民。乃為贊曰。
神道性兮杳冥。人神應兮有靈。稟一生兮丈夫。欽萬古兮
留名。威光震兮赫奕。劍氣上兮衝星。仰如在兮享祀。感神
理兮精誠。爇香火兮不絕。永表載兮典經。
勅修武安君白公廟記
竊以武安君威靈振古。術略超時。播千載之英風。當六雄
之勍敵。廟貌雖存於近縣。詹聖上思(闕)甍已甚於荒涼。念
道蹤(闕三字)令當司見葺。冀存(闕一字)美不泯歲時。冠裳(闕二
字)劍珮嚴整。倬爾(闕一字)跡感發宸聰。剞劂纔施。堂宇光粲。
興功(闕一字)畢。禋祀備周。刊石貞珉。用資不朽。其所添。置物
色。具列於後。
三貞祠碑記
三貞祠在靈寶縣南二里。按碑記云。晉末太傅楊駿之三
女也。駿遇害。舉家籍沒。而三女誓不歸於他氏。貞以為名。
時重其操。設廟像以旌之。紀其堅貞之德。作銘曰。
彼之三靈。淑德惟明。父之罹禍。誓節全貞。節操當時。以貞
為名。起祠塑像。用表精誠。
陀羅尼經幢記
竊聞天不能並覆。地不能俱載。父母有生育之恩。而不免
沉淪之患。師資之道即不然。訓我以法。樂我以心。悟之於
一言之下。頓超生死之境。得之於有無之際。便登常樂之
門。萬路交馳。而不能撓其道。三界炯然。而不能壞其性。是
知師資之禮。孰能報哉。先師俗姓張氏。法諱皈敬。當邑人
也。即靈塔大師上足也。幼歸釋氏。長參元宗。一言合道。便
契真理。掛錫崑峰。久歷星歲。近厠茲院。未更歲餘。疾恙漸
縈。即赴魔請。付囑斯在。遷神淨方。春秋卌七。去景福之首
五月九日。已歸大寂。門人全意等。以絕粒齋心。香花供養。
素服之載。禮之如存。遂則捨茲所有。建彼尊勝幢焉。於是
召良匠。鑿嘉山。穿厚地而取奇石。翦長林而出珍材。役百
千人功。計半一之歲。莫不金槌連擊。鋼鏨雙衝。玉屑迸飛。
石火電耀。吐蓮華之仰覆。垂瓔珞之縱橫。瑞氣祥雲。若盤
龍之偃蹇。懸針垂露。似返鵲之遨翔。一軸真文。橫鋪八面。
以日計時。功圓既就。於是卜縣之艮位。置院之坤宮。地連
溟渤。勢接崑巖。四山如(闕一字)日之形。萬象帶含春之景。坐
中秀氣。視遠近之江山。枕上泉聲。聽曉夜之流水。依稀無
憂之所。髣髴極樂之場。可安尊勝之文。可置不朽之跡。
伏恐陵遷谷變。渤澥成塵。若不鏤石於斯。何表將來之紀。
西關淨化院記
大璞未雕。惟寂即無其執我。淳源既泮。性生遂有於成身。
是以四相盛衰。三界紛擾。本師世雄哀其顛墜。憫彼輪迴。
構巨釭而燭幽。運廣筏而濟溺。立善作福。皆為方便之門。
舉首低頭。盡是可歸之路。淨化院者。即鑒諸道者之所建
也。道者永嘉人。受業於先峯護國靈應禪院。彌年苦節。早
歲勤身。著頭陀麄弊之衣。修菩薩利樂之行。逢緣必作。隨
處立功。建濠河津要之橋梁。修府郭壅狹之歧路。蚤臨潭
廟中之靈宇。宵奉園穹前之淨地。其於運力供僧。重言化
俗。苟有一善利於人。樂無不為。乃曰。國土民安。君王信向
足。雲水烟霞之衆。瓶囊盂錫之遊。其間或有幻相無情。塵
緣將盡。百衲之衣何直。周身之具奚求。爰尋佛言。備得教
旨。且西土苾芻苾芻尼。下至優婆塞優婆夷。送往之禮。名
以闍維。闍維之文。實火化也。棄餘灰於遠水。免遺骨於他
山。勞無煩人。置不有地。即具以上事達於廟朝。剏佛祠於
湖山。思祈為功德主。上曰。六度門中。常聞喜捨。八福田內。
屢建津梁。勤王早立於大勳。奉佛素崇於至性。聞是善也。
忻然在懷。遂奏勅與。請置其所。乃於鎮西闕之右。延壽山
之陽。郛郭匪遙。柴水甚便。命開基址。式建僧居。聖上允俞。
錫名淨化。闍維之道。興於此焉。繇是臺閣勳臣。香閨貴戚。
府郭君子。闤闠信人。發心無難捨之財。集事有易成之力。
像設畢備。舍宇一周。香燈含晝夜之輝。鐘磬續晨昏之韻。
仍於院側。立此方壇。或願闍維。不計來衆。資其事用。給以
薪蒸。利濟之門。無大於此。將欲紀錄不朽。刊勒堅珉。海闊
山高。莫並有為之福。毫枯筆竭。難書無盡之功。
龍興寺百法院禮佛會石幢記
伏惟佛生中國。當此土周昭王初。(闕)暨乎聲教流傳。始自
漢皇感夢。自後支那國內。廣布流行。歸之者盡悟無生。敬
之者皆超彼岸。有求皆應。無願不從。似影隨形。如聲響應。
爰有百法大德者。始從無棣。攜杖錫以南來。既至磬陽。(闕
一字)龍興寺駐足。是以繼開瑞典。講論明門。(闕)四方之負
笈雲臻。寰海之聞名悉至。實謂塞嶮道而歸正道。摧邪見
以悟真宗。六事行圓。人皆稽首。弟子等曾遊法會。覩六事
以精嚴。暫聽分宣。似衣中之得寶。是以學親六事。共結二
因。閭巷相(闕一字)朋儕共允。展轉相呼。來者甚衆。信士既多。
標
禮(闕)佛會是以長於月圓日。宿淨三業。旦入寺中。隨僧讚
唱以連天。五體投誠而迎地。雖為歲久。未(闕一字)標題。乃有
都副維那幢會糺首與會衆商議。擬造石幢臺座。鐫上下
經兩軸。會衆既聞。無不允許。遂(闕二字)良匠選鉅材。各捨青
蚨。共崇勝業。今則功圓(闕一字)妙。不讓於兜率陁天。鸚鵡頻
伽。恰似移西方在此。幢儀既就。列姓氏以雕鐫。顯示當來。
瞻敬者皆獲斯善。(闕一字)多愚少智。輒順尊情。書述荒詞。略
為序讚。
賢劫千佛。第四能仁。悲深願廣。濁界度人。給孤園裏。(闕一
字)演金經。金身放瑞。處處蓮生。化佛先唱。釋迦自陳。彌勒
獨悟。萬倍解生。近執示起。心裏疑生。三業俱淨。五體投誠。
世尊往昔。授記丁寧。彌勒修行。未得真成。貪心申在。禪定
不行。既言成佛。何處受生。子細諦聽。却後一紀。知足天生。
官(闕一字)萬億。五百為名。盡修禮度。(闕一字)作祇迎。善賢顯勝。
樓閣崢嶸。珠從額出。內院方成。寶樹風動。晝出音聲。不談
鄭衛。唯演空名。花湧八水。遊(闕一字)棟行。能柔能冷。飲不傷
形。寶女執拂。帳內遊行。小梵張網。大梵懸鈴。因修六事。意
想投誠。人閒壽足。(闕一字)臂便生。花芬頭上。(闕八字)敬禮慈尊。
阿
難長跪。發問經名。世尊為答。觀慈氏經。下生經讚曰。大智
舍利。能轉法輪。白佛啟問。彌勒當因。世尊誡勅。當一心聽。
四海漸感。地即廣平。村邑相近。絕有邱陵。人唯三病。更無
餘(闕一字)應往大藏。廣集珠珍。七寶(闕七字)頭城大。廣闊縱橫。
上諸樓閣。百寶所成。慈尊修道。從境而生。妙臺始就。即使
分諍。知世閒法。無常必生。捨家修道。當日即成。龍花樹下。
契證金身。從座而起。往翅(闕一字)城。天龍前引。四象隨行。梵
王侍右。帝釋(闕一字)傾。(闕九字)業迎佛。入此大城。佛開妙辯。廣
利㣥生。三會得度。遺法衆生。釋迦上足。號迦葉名。藏(闕一
字)雞足。只後慈尊。山神來報。彌勒始興。乃從定起。來禮慈
尊。世尊預記。讚彼殊因。當來證覺。號成佛經。
謙公安公構造殘碑記
(闕)虎踞小之則鳳峙鸞翔。皆崇以佛宮。盡立(闕)形尚在
靈泉汹湧。灌千頃之田園。異樹婆娑。(闕)生草茅漸沒國家
祈禱(闕一字)瞻瓦礫之場(闕)四民樂矣。五教隆焉。咸謌堯舜
之風。盡詠禹湯(闕)人多舉意。則有檀那衆戶。同連款狀。共
詣府門(闕)崇作今來之金地仍(闕一字)威嚴帖牒差選公幹
主(闕)上人之謂歟。謙大德道行清高。心懷澹寂。雄經(闕)副
僉
諧已斯主綰公卿仰慕。緇素傾瞻。安(闕一字)上人神(闕)無意
遊行精舍伽藍。有心建立。於是師長委之匡構(闕)緣言諭
逐分注題(闕一字)斂資金貿易材木。尋其巧匠。召以(闕)桷爰
從保大三年起首。迄於四載。興功變此(闕二字)成斯蓮(闕)枅
向夕陽而似哈雲霞。當朝旦而如啗霧露。(闕二字)日(闕)之猿
聲響亮泉池寫漢(闕一字)時之月色晶明疑從(闕三字)移(闕)自
諧住止迥以精勤廣召信人。深嚴佛事。修生(闕二字)福善結(
闕)莫委元由之事。須礱貞石。以鏤清名。契恩內典。(闕一字)虛
莫(闕)詣以蕭宮。纔申攀(闕一字)之儀便沐周隆之禮。尋垂(闕
一字)弗可(闕)乃為銘曰。
大哉皇覺。廣應人天。教敷妙旨。法(闕二字)元化(闕)然不傾各
變形質。為石堅貞。四方祈雨。八表揚名。(闕二字)宋代有此(闕)
唐昇元歲末。保大惟新。地欲興發。果得其人。安公竭(闕一
字)謙德橫身。告其(闕)
東鐵塔記
大漢皇帝以大寶十年丁(闕一字)歲。勅有司用烏金鑄造(闕
一字)十佛寶塔壹所七層。並相(闕一字)蓮花座高二丈二尺。
保龍(闕一字)有慶。祈鳳歷無疆。萬方咸(闕一字)於清平。八表永
承
於交泰。然後善資三有。福被四恩。以四(闕一字)乾德節。設齋
慶讚。謹記。
崇勝寺丁思禮造像記
若夫乾元有象。大道難量。無廣乘則不知其永歸。無漸教
則莫詳其肇發。亦如夫川之相也。初淺而後深。足之行也。(
闕)爰有清信士丁思禮。碩德純孝。諒直彰仁。賢彩若丹。詞
林歷客。早揚儒訓。曷際釋流。宿殖善芽。一門深入。妻朱氏。
芳蘭佳秀。智炬恒暉。雖染世塵。常樂(闕)離。往因東邁。路屆
灰溝。遇見石碑。隳壞彌極。於時稽顙。遂發願言。敬鐫阿彌
陀佛一鋪。蜜多心經一卷。願則彼作。碑在此修。竭力盡忠。
繼踵前蹟。堅雖殊異。功乃無差。百福莊嚴。檀波為一。是時
也。惠風梵響。曙色舒輝。緇黃駢闐。衣冠霧集。且以珠投濁
水。便乃澄清。日出浮雲。皎然開霽。發於內而應乎外。起於
微而至乎極。休哉幽元。寶相標德。剋為碑板。永讚不息。其
詞曰。
(闕一字)士修兮聖作悟。立靈相兮尋覺路。標豐碑兮色身
求。了心澄兮登淨土。
江夏縣緣果道場七層磚塔下舍利銘記
(上闕)設大齋(闕)朝爰洎遐邇設使芬盡方(闕)忘議善乃為
銘曰。
茫茫宇宙。悠悠世間。九世銜海。四(闕二字)山三塗即獄。五道
無關。(闕)循還至聖何像。嶷爾惔怕。示現無方。迦維垂迹。等
救燒(闕)息衆榷城推輪火宅。八十代盡。天人喪師。撫膺雨
淚。香水(闕)八國均持。機緣靡隔。靈祥俟時。坊墳式建。層表
臨空。非因(闕)金盤仰露。寶鐸搖風。山移川徙。徽業興隆。
擬公孫龍子論
公孫龍者。古之辯士也。嘗聞其論。願觀其書。咸亨二十年
歲次辛未十二月庚寅。僕自嵩山遊於汝陽。有宗人王先
生名師政字元直。春秋將七十。博聞多藝。安時樂道。恬澹
浮沉。罕有知者。僕過憩焉。縱言及於指馬。因出其書以示
僕。凡六篇。勒成一卷。其夜僕宿洞元觀韓先生之房。先生
名元最字通元。從容人間。虛淡自保。與僕觀其書。且謂僕
曰。足下後生之明達者。公孫之辯何如。僕曰。小子何足以
知之。然伏周孔之門久。尋聖賢之論多矣。六合之內。聖人
論而不辯。六合之外。聖人存之不論。簡而易之。欲其可行
也。神而明之。存乎其人也。陳詩書。定禮樂。身心之道達而
已。家國之用足而已。變而通之。未嘗滯之。引而伸之。未嘗
蕩也。令天下思之而後及也。令天下得之而不過也。若此
則六經之義具矣。五常之教足矣。安取辭堅別白之辯乎。
故曰若公孫之論。非不中也。非不妙也。其辭逸。其理恡。其
術空。其義觕。令人煩。非高賢不能知也。非明達不能究也。
抑可以為聖人之理。不足以為聖人之教。若隨方而言。觸
類而長。何必白馬堅石。獨存其理乎。故曰因是之論也。即
直之論也。惑其文則不可以為易矣。達其意則不足以為
難矣。可存而不可守也。可辯而不可行也。知者不必言。言
者不必用也。然天下之理。不可廢也。天下之言。不可沮也。
故理可貫也。言可類也。若使僕借公孫之理。乘公孫之意。
排合衆義。掊(一作倍)勞㣥言。則雖天下之異可同也。天下之
同可異也。天下之動可靜也。天下之靜可動也。堅不堅。白
不白。石非石。馬非馬。何必聚散形色。離合一二者乎。先生
曰。天下有易。迷之者難。則天下無易矣。天下有難。能之者
易。則天下無難矣。足下當有易之地。用無難之辨。能為龍
之所為乎。僕笑而答曰。使虎豹之力移於麋鹿。固為虎豹
矣。使雁鶩之力移於鷹隼。固為鷹隼矣。故以仲尼之道。託
於盜跖之性。則盜跖固為仲尼矣。今公孫龍之理。處於弟
子之心矣。弟子且非公孫龍乎。遂和墨襞紙。援翰寫心。篇
卷字數。皆不踰公孫之作。人物義理。皆反取公孫之意。觸
類而長。隨方而說。質明而作。日中而就。就以事源代迹。皆(
疑)因意而存義也。以幸食代白馬。尋色而推味也。以慮心
代指物。自外而明內也。以達化代通變。緣文而轉稱也。以
香辛代堅白。馮遠而取近也。以稱足代名實。居中而擬正
也。或因數陳色。或反色在數。或棄色取味。或以氣轉形。明
天下之言。無所不及也。發沉源而迥騖。闢榛路以先驅。庶
將來君子。有以知其用心也。
二都不並建論
予少讀歷代史。每考沿習。自夏殷迄於周齊。未聞兩都並
置。東西互處者。夫殷之五遷。蓋建國不安之為也。商都於
亳。底綏四方。武王克殷為周。成王卜洛。幽王為犬戎所敗。
平王東遷。自是不復都豐鎬矣。更於秦漢晉魏。但處一都。
隋以奄宅區宇。公私殷富。恃此繁盛。遂創兩都為巡幸。不
常用都為憩息之所。洎乎我唐高宗。以伊洛勝概。每樂巡
幸。是時武后殺蕭妃。冤出宮室不安。竟因登封。遂成都洛。
武氏革唐為周。乃立武氏崇先廟於東都。神龍初。中宗反
正。遷崇先於西京。乃以其地為太廟。欲使四海之知我唐
復有宗廟矣。爾後中宗還京。復享太廟。時朝廷多事。不暇
議去東都。權朝但閟而勿享。元宗巡狩駐蹕。復享洛廟。是
時君臣安於清泰。曾不論及宗廟定制。遂使後人皆曰兩
都不疑矣。夫以出征則載遷廟之主。亦有所稟。既言載主。
則郡國豈宜復有廟主耶。今二都並建。各立神主。都洛則
有洛廟。還秦則有秦廟。則是便於人而不敬其神也。以是
而言。毅然不移。以朝萬國。不亦宜乎。昔隋時有上言者。一
帝二都。實非舊典。遂改為京。始創之日。已有譏者。足顯二
都之設。可謂不經。高祖武德七年正月。改東都為洛州。是
知稽古之帝。必考是非。置郡罷郡。垂法後世。貞觀四年。詔
發卒修洛陽乾元殿。以備巡幸。給事中張元素上書。陛下
頃平東都之始。層樓廣殿。皆令撤毀。天下翕然。同心歸仰。
豈有前則惡其侈靡。後則襲其雕麗。每承德音。未即巡幸。
此則事不急之務。成虛費之勞。國無兼年之積。何用兩都
之好。昔漢祖將都洛陽。婁敬一言。即日西駕。豈不知地推
中土。貢賦所均。但以形勢不如關內也。太宗遂止。元素機
奧學達。為魏文貞推重。請罷修建是也。兩都置宗廟不殊。
侍御史顏標上議。東都宗廟。天寶建中兩度賊陷東都。神
主散失之外。臣據見在十一主。並已瘞於兩陛之閒。向來
疑遲未去東都之號者。蓋以舊廟存焉。則顏標所引原廟。
述漢失禮亦至矣。旋為巨寇焚爇。廟室悉成煨燼。况乎城
闕崩壞。宮室邱墟。廢之有時。契於至理。今請制為藩鎮。以
汝洛節度使為名。選帥實兵。遇東夏(闕)
