欽定全唐文卷三百四十一
顏真卿(六)
祕書省著作郎夔州都督長史上護軍顏公神道碑
君諱勤禮。字敬。琅瑯臨沂人。高祖諱見遠。齊御史中丞。梁
武帝受禪。不食數日。一慟而絕。事見梁齊周書。曾祖諱協。
梁湘東王記室參軍。文學有傳。祖諱之推。北齊給事黃門
侍郎。隋東宮學士。齊書有傳。始自南入北。今為京兆長安
人。父諱思魯。博學善屬文。尤工詁訓。仕隋司經局校書東
宮學士長寧王侍讀。與沛國劉臻辯論經義。臻屢屈焉。學
書。黃門傳集序。君自作。後加踰岷將軍。太宗為秦王。精選
僚屬。拜記室參軍。加儀同。娶御正中大夫殷英童女。英童
集呼顏郎是也。更唱者二十餘首。溫大雅傳云。初君在隋。
與大雅俱仕東宮。弟愍楚。與彥博同直內史省。愍楚弟遊
秦。與彥將俱典祕閣。二家兄弟。各為一時人物之選。少時
學業。顏氏為優。其後職位。溫氏為盛。事具國史。君幼而朗
悟。識量宏遠。工於篆籀。尤精詁訓。祕閣司經。史籍多所刊
定。義寧元年十一月從太宗平京城。授朝散大夫勳。解褐
祕書省校書郎。武德中授右領左右府鎧曹參軍。九年十
一月授輕車都尉兼直祕書省。貞觀三年六月兼行雍州
參軍事。六年七月授佐郎。七年六月授詹事主簿。轉太子
直監。加崇賢館學士。官廢。出補蔣王文學宏文館學士。永
徽元年三月制曰。君學藝優敏。宜加獎擢。乃拜陳王屬。學
士如故。遷曹王友。無何。拜祕書省著作郎。君與兄祕書監
師古禮部侍郎相時齊名。祕監與君同時為崇賢宏文館
學士。禮部為天策府學士。弟太子通事舍人育德又奉令
於司經局校定經史。太宗嘗圖畫崇賢諸文學士。命祕監
為讚。以君祕監兄弟。不宜相裦述。乃命中書舍人蕭鈞特
讚君曰。依仁服義。懷文守一。履道自居。下帷終日。德彰素
里。行成蘭室。鶴鑰馳譽。龍樓委質。當代榮之。六年以後夫
人兄中書令柳奭親累貶夔州都督府長史。顯慶六年加
上護軍。君安時處順。恬無慍色。不幸遇疾。傾逝於府之官
舍。既而歸窆於京城東南萬年縣寧安鄉之鳳栖原。先夫
人陳郡殷氏臮柳夫人同合祔焉。禮也。七子。昭甫。晉王曹
王侍讀。贈華州刺史。事具真卿所撰神道碑。敬仲。吏部郎
中。事具劉子元神道碑。殆庶。無恤。辟非。少連。務滋。皆有學
行。以柳令外甥不得仕進。孫元孫。舉進士。考功員外劉奇
特標榜之。名動海內。從調以書判入高等者三。累遷太子
舍人。屬元宗監國。專掌令畫。滁沂濠三州刺史。贈祕書監。
惟貞。頻以書判入高等。歷畿赤尉丞太子文學嶭王友。贈
國子祭酒太子少保。德業具陸據神道碑。會宗。襄州參軍。
考。楚州司馬。澄。左衞翊。衞。潤。倜儻。涪城尉。曾孫春卿。工詞
翰。有風義。明經拔萃。犀浦蜀二縣尉。故相國蘇頲舉茂才。
又為張敬忠劒南節度判官。偃師丞。杲卿。忠烈有清識吏
幹。累遷太常丞。攝常山太守。殺逆賊安祿山將李欽湊。開
土門。擒其心手何千年高邈。遷衞尉卿兼御史中丞。城守
陷賊。東京遇害。楚毒慘下。詈言不絕。贈太子太保。諡曰忠
節。曜卿。工詩書草隸。十六以詞學直崇文館。淄川司馬。旭
卿。善草。允山令。茂曾。訥言敏行。頗工篆籀。犍為司馬。闕疑。
仁孝善詩春秋。杭州參軍。允南。工詩。人皆諷誦之。善草隸
書判。頻入等第。歷左補闕殿中侍御史。三為郎官國子司
業。金鄉男。喬卿。仁厚有吏材。富平尉。真長。耿介舉明經。幼
輿。敦雅蘊藉。通班漢書。左清道率府兵曹。真卿。舉進士校
書郎。舉文詞秀逸。醴泉尉。黜陟使王鉷以清白名聞。七為
憲官。九為省官。洊為節度採訪觀察使。魯郡公。允臧。敦實
有吏能。舉縣令。宰延昌。四為御史。充太尉郭子儀判官江
陵少尹荊南行軍司馬。長卿。晉卿。邠。充國。質。多無祿早世。
名卿。亻[:#AS-FBED:●]胃。倜。伋。倫。並為武官。元孫紘。通義尉。沒於蠻。泉
明。孝義有吏道。又開土門佐其謀。彭州司馬。威明。卭州司
馬。季明。子幹。沛。翊。泉明男誕。及君外曾孫沈盈盧逖。並為
逆賊所害。俱蒙贈五品京官。濬。好屬文。翹。華。正。岳[:#AS-FBED:●]頁。並
早夭。穎。好五言。校書郎。頲。仁孝方正。明經大理司直。充張
萬頃嶺南營田判官。顗。鳳翔參軍。頍。通悟頗善隸書。太子
洗馬鄭王府司馬。並不幸短命。通明。好屬文。項城尉。翽。溫
江丞。覿。[:#AS-92F9:⿰帛⿱丿糸]州參軍。靚。鹽亭尉。顥。仁和有政理。蓬州長史。慈
明。仁順幹蠱。都水使者。穎。介直。河南府法曹。頔。奉禮郎。頎。
江陵參軍。頡。當陽主簿。頌。河中參軍。項。衞尉主簿。願。左千
牛。頤。頮。並京兆參軍。頩。須。䪻。並童稚未仕。自黃門御正至
君父叔兄弟衆子姪揚庭益期昭甫強學十三人。四世為
學士侍讀。事見柳芳續卓絕殷寅著姓略。少監少保。以德
行詞翰為天下所推。春卿杲卿曜卿允南而下。臮君之㣥
從光庭千里康成希莊日損隱朝匡朝昇庠恭敏鄰幾元
淑敏溫之
舒說順勝怡渾允濟挺式宣韶等。多以名德著述。學業文
翰。交暎儒林。故當代謂之學家。非夫君之積德累仁。貽謀
有則。何以流光末裔。錫美盛時。小子真卿。聿修是忝。嬰孩
集慕。不及過庭之訓。晚暮論譔。莫追長老之口。故君之德
美。多恨闕遺。銘曰。(銘闕)
朝議大夫守華州刺史上柱國贈祕書監顏君神道碑銘
君諱元孫。字聿修。京兆長安人。高祖諱之推。北齊給事黃
門侍郎。待詔文林館。曾祖諱思魯。隋太子校書東宮學士
皇朝秦王記室。祖諱勤禮。著作郎崇賢宏文兩館學士。父
諱昭甫。高宗侍讀曹王屬。贈華州刺史。俱以德業才名。相
望史冊。君即華州之元子。少孤。養於舅殷仲容家。身長六
尺二寸。聰銳絕倫。工詞賦章奏。有史才。明吏事。年十歲時。
叔父吏部郎中敬仲任益府法曹。長史李孝逸聞君少俊。
請與相見。座中試安石榴賦。君默綴少頃。郎中而從之。君
授翰立就。不加點竄。孝逸大驚。尤善草隸。仲容以能書為
天下所宗。人造請者牋盈几。輒令代遣。得者欣然。莫之能
辨。舉進士。素未習尚書。六日而兼注必究。省試九河銘
高松賦。故事。舉人就試。朝官畢集。考功郎劉奇乃先標榜
君曰。銘賦二首。既麗且新。時務五條。詞高理贍。惜其帖經
通六。所以不(原本闕)屈從常第。徒深悚怍。由是名動天下。解
褐鼓城主簿。歷登封尉。與弟贈太子少保諱惟貞府君調
選。屢以高等同登甲科。相代為長安尉。翰林偉之。前是老
吏好以婚田之不決者試新上官。君悉垛階上。研墨汁數(
原本闕)操割凡百餘道。不終夕而畢。縣令隴西李綰。才學士
也。覩(原本闕)駭。命小吏分手寫之。而通不給。朝廷聳歎。遷洛
陽丞著作佐郎太子舍人。時元宗監國。獨掌令誥。當時以
為綸言之最。嘗有命召。或以次進。(原本闕)今日非也聞公喚
長舍人來。遂御小殿賜食。因出諸家書跡數十卷。曰。聞公
能書。可為寡人定其真偽。君分別以進上。元宗大悅。因賜
藤牋筆墨衣服等物。嘗和遊苑詩。御札八分批答云。孔門
入室。魯國稱賢。翰墨之妙。莫之與先。君一覽無遺。兼該故
實。韋安石以宰相兼庶子。特相禮重。宮務一以諮君。事頗
填委。從駕至(原本闕)以司直用事。命坊官同遊石瓮寺駐焉。
諸君有忌前者。曰。顏舍人必不行。已而君辭以遽。曰。果爾
何為妄請。君默然。元宗登極。同列皆遷中書舍人。君讓范
陽盧俌。俄為琚等所擠。出為潤州長史。遷滁州刺史。按察
使王志愔以清白名聞。拜沂州。志愔娶於顏餘慶。以男求
婚。君拒之。遂誣奏。請降階奪祿。其初君與執事者。因(闕一
字)官有忤。至是憾焉。遂黜歸田里。君屏私第。傲然無悶者
十年。與陳郡殷踐猷上谷寇泚武功蘇晉吳郡陸象先友
善。相見未嘗不畢景。起為濠州刺史。累加朝議大夫上柱
國。中書令張嘉貞深相器重。方引知制誥(原本闕)右職。屬罷
相不行。代到。風疾停家。開元二十年秋七月才生明。薨於
絳州翼城縣丞之官舍。隨子春卿任也。明年。葬於東京鷂
店東北高村原夫人新城縣君元氏故兆。異穴而堋。權也。
文集三十卷。著干祿字書一卷。並行於世。續祖父涉令光
庭注後漢書。常山之陷也沒焉。廣德二年春三月二十有
二日制曰。故濠州刺史上柱國顏元孫。懿道淳茂。宏材特
達。傳經成業。聚學為文。清白著於家風。問望光於銓選。久
膺揚歷。爰寄藩條。政有其方。績宣其用。未登大任。遽迫流
年。九原不作。郡邑存其遺愛。二子象賢。艱難立其名節。忠
能徇國。孝在榮親。贈以儒官。揚其盛烈。可贈祕書監。真卿
表謝。今上批答云。卿之先伯。當代詞宗。道蘊國經。行推人
表。
上宏祖德。下獎門閥。鄭國不亡。臧氏有後。雖雲雨之澤。自
葉流根。然訓誨之方。因父見子。永惟盛烈。式寵代官。不朽
者名。斯為極矣。嗚呼。君有五子。皆有才名。春卿。聰銳無比。
早擅詞賦。尤工表檄。倜儻有吏能。急人之急。明經拔萃。歷
蜀縣尉。長史蘇頲舉茂才異等。未試。充張敬忠節度判官。
轉翼城丞。與弟杲卿曜卿從父弟允南調選。同日於銓庭
為侍郎席建侯所賞。授偃師縣丞。杲卿。忠烈方正。精敏有
識。累至魏州錄事參軍。清白名聞。充安祿山營田及度支
判官太常丞。攝常山太守。祿山反。誅其土門使。及(原本闕)拜
衞尉卿兼御史中丞。城陷訽詈。為賊所屠害。乾元中贈太
子太保。諡曰忠節。曜卿。介直以信稱。勤學好屬文。工草隸
書。十五以文學直崇文館。每選集。必為主司所賞。擢歷城
丞淄川司馬。旭卿。美姿儀。善草書。允山令。茂曾。仁恕和厚。
口無擇言。頗屬文詞。留心詁訓。嘉陵司馬。孫紘。少好雜書。
疎財重義。方義尉。鮮于仲通節度劒南。引為判官。同征閤
羅鳳。沒於蠻。泉明。穎悟孝義。果銳嫺於吏道。安平尉。父敬
保將開土門。使與長史袁履謙往來謀議。授左金吾兵曹。
尋為賊所執。舉家見陷。泉明到河北乞求贖。先姑女而後
巳子。行路哀之。東京收復。泣血求父屍獲焉。時人以為孝
感所致。拜郫令。有能名。為崔光遠所擠。終彭州司馬。威明。
太僕丞卭州司馬。季明。惇敏有容止。與君外孫盧逖同為
賊所害。贈左贊善。濬。勤學好屬文。早卒。子幹。剛銳強力。公
劉府果毅。弟沛。同遇賊害。贈都水使者。沛尚食奉御。翹。入
道。詡。與泉明子誕同質於祿山。皆被鋸殺。贈贊善。誕。義王
諮議。翽。道義令。覿。漢州參軍。靚。鹽亭尉。珝。覯。未仕。曾孫証。
右內倉曹。訊。兵曹。詔。彭王參軍。皆承謀翼。不敢失墜。惟君
德盛才茂。行周業廣。文可以經國。道可以致君。而坎壈盛
明。不登弻亮。其時歟。其命歟。真卿越自嬰孩。特蒙獎異。且
兼師父之訓。豈獨猶子之恩。濡筆告哀。不申萬一。銘曰。
琅琅世父。明德是矩。孝以仁親。忠期輔主。周旋禮法。精究
訓詁。行楙珪璋。文彪龍虎。高標天府。震耀區㝢。前載(原本
闕)千官歘覩。王畿就列。赤縣斯傴。杕華交輝。灑翰如雨。洛
陽毗貳。著作布武。載筆龍樓。(闕一字)光龜組。元宗褎異。(闕一
字)發儔伍。不入掖垣。翻飛江滸。淮沂其乂。典憲斯侮。望閈
爰歸。優游不吐。名公虛左。濠上爰撫。方俟同昇。遽愆多祜。
一麾屢黜。百贖奚補。翼子多方。教忠則膴。吁嗟太保。為國
干櫓。
取義舍生。悲今邁古。皇恩自葉。超贈祕府。存歿哀榮。幽明
赫昈。真卿追痛。銜恤靡怙。牽綴銘功。恨非覼縷。
正議大夫行國子司業上柱國金鄉縣開國男顏府君神道碑銘
君諱允南。字去惑。京兆長安人也。高宗侍讀贈華州刺史
昭甫府君之孫。嶭王友贈太子少保惟貞府君之第二子
也。少以詞藻擅名。兼工草隸書。尤善五言詩。深為伯父濠
州刺史元孫府君之所賞愛。開元十五年。以挽郎選糊名
考。判入高第。授鶉觚尉。後與從父兄春卿杲卿曜卿調集。
皆為吏部侍郎席建侯所賞重。時論榮之。尋授右武衞兵
曹。二十六年丁內憂。以毀聞。服闋。轉右領軍錄事參軍。與
從祖姑子劉同昇齊名。長又相善。嘗寓書與之。中書舍人
孫逖見而驚歎曰。古人之作。尋為同昇江南經略判官。遷
大理評事。從調吏部。侍郎達奚珣以書判超等。薦為朝廷
左補闕。元宗嘗撰華嶽碑並書。天寶九載。令御史大夫王
鉷打百本以賜朝臣。家獲二本者四族。而君以兩省官弟
真卿以殿中侍御史居其一焉。每正至朝賀。宰相以下登
殿者不過三十人。而君與真卿王鉷法服於含元殿蹈舞。
而衣接焉。朝覲宴集。必同行列。故君賦詩云。誰言百人會。
兄弟皆霑陪。與諫議大夫鄭審郎中祁賢之每應制及朝
廷唱和。必警絕佳對。人人稱說之。俄遷殿中侍御史。以忤
楊國忠貶襄陽丞。移河東司戶京兆士曹。十五年。長安陷。
輿駕幸蜀。朝官多出駱谷至興道。房琯李煜高適等數十
人盡在。中丞田良邱為哥舒翰行軍司馬。既敗。猶自振矜。
因誦表云。翰北行師。未當挫衂。蓋緣運數潛迫。人神同棄。
職之人故。匪翰之由。衆皆默然。君獨抗聲叱之曰。公何得
尚為賊說徵祥乎。峘等因欲毆擊魏仲犀與之同罪。遜詞
引去。不敢枝梧。一座皆壯之。恩詔召拜尚書屯田員外郎。
加朝散大夫。遷司膳郎中。真卿至自河北。元宗給君驛至
鳳翔。令相見。從肅宗入西京。遷司封。真卿以尚書兼大夫。
弟允臧又為殿中。兄弟三人。同時臺省。當代無比。時人欽
羨焉。尋封金鄉縣開國男。累加正議大夫上柱國。遷國子
司業。寶應元年冬十一月。真卿自利州蒙召至上都。君遇
疾巳革。(闕)而泣曰。吾忍得見汝。因哽咽不自勝。其十日。傾
逝於私第。享年六十九。嗚呼。明日庚申。葬於萬年縣鳳棲
原先塋之北。祔也。二子。穎。頻。皆好為五言詩。真卿使奏事
彭原。上文章。蒙擢校書郎。早卒。穎簡直潔巳。以左衞兵曹
選。為侍郎崔器所賞。累授河南府士曹。噫。君幼而聰明。長
而美秀。仁恕形於造次。清識冠於當時。善與人交。篤於僚
友。故父執侍郎寇公泚相國陸公象先尚書陸公景融重
君才名。相見未嘗不移日也。相國房琯尚書韋陟張倚皆
篤忘年之。河南陸據彭城劉餗劉秩隴西李揆河東裴士
淹特敦莫逆之歡。河東敬括隴西李華李涵范陽盧允畢
盡常僚之好。非夫親仁誠物。泛愛虛巳。則何以廣而能周。
久而益敬者矣。家常有折脛鶴。初真卿小年時戲書其背。
君切責曰。此雖不能奮飛。竟不惜其毛羽。奚不仁之甚歟。
其惻隱者如此。真卿終身志之。於戲。以君之才之美之德
之義。方當翼亮盛時。儀型宗國。道之祝喪。頓我遠圖。悲乎
痛哉。真卿孩而不天。太夫人蘭陵郡太夫人殷氏親自鞠
育。實賴慈訓。粗茲有成。至若發慮學文之親。立身復禮之
道。非仁兄之規誨。曷暨所蒙。且有師訓之資。豈惟孔懷之
戚。布哀金石。未究萬分。銘曰。
莊嶽熊渾。清沂駿奔。英靈孕育。生我仲昆。維我仲昆。邦家
之藩。孝仁是履。愷悌是惇。清識冰澈。韶儀玉溫。詞華藻絢。
翰墨雲繁。通究理體。精詳政源。爰初發迹。屢振瑤琨。尉邑
何陋。評廷不冤。袞衣補闕。繡服榮敦。神州列掾。會府掌屯。
司膳王封。迴薄飛騫。乃佐教冑。載光儒門。未登鼐鼎。奄謝
鴻鴛。伊昔不造。實賴能存。下光花萼。上潔晨飧。微君教導。
曷惠拯援。今既絕矣。哀摧忍言。何以寘懷。勒銘弗諼。垂諸
來裔。翼子謀孫。
左衞率府兵曹參軍賜紫金魚袋顏君神道碑銘
君諱幼輿。字令軌。京兆長安人。高宗侍讀贈華州刺史昭
甫府君之孫。嶭王友贈太子少保惟貞府君之第六子也。
美容止。有器度。故小名粲焉。孝悌仁和。精詳禮法。博涉史
記漢書。盡究其義理。起家后土齋郎。調補汝南郡新息縣
主簿。恪謹官次。備聞修潔。紀綱吏人。罔弗畏慕。太守趙國
公王琚。器君才名。待以殊禮。縣之庶務。悉以見咨。家素清
貧。從母之孀嫠者。宗族之惸單者。皆仰給焉。君悉心奉養。
情禮彌篤。哥舒之攻石堡城。請君隨軍。拜左衞率府兵曹
參軍。恩敕賜緋魚袋。不幸以天寶九載秋七月旬有三日。
遇疾而終。春秋四十八。即以其月窆於萬年縣鳳棲原先
塋西北。祔也。夫人陳郡殷氏。太夫人蘭陵郡太夫人。充曹
州司法麗正殿學士踐猷之元女。高士永寧尉寅之女弟。
高士壽安尉亮之家姑也。我伯舅聰明純粹。博學稽古。相
國陸象先祕書監賀知章臮我世父濠州刺史元孫府君
友善。皆呼為五總龜。千年而五總。問無不知也。太夫人以
君四世殷之自出。(原本闕)失其新命君娶之。既而遂焉。成先
志也。夫人含風。孤映當世。以廣德三年冬十月二十一日。
棄牀帳於江陵。仲子鳳翔參軍顗。臮季子頓。不幸早夭。大
歷四年夏四月壬戌。季弟真卿命君孟子前武功丞頂叔
子左千牛願度遠日而合祔焉。嗚呼。君以全德之姿。丁休
明之運。宜其振翼層漢。濯鱗清流。而位不準才。德淪於天。
吁足慟也。謂之何哉。銘曰。
兵曹樂只。於穆不巳。華州之孫。少保之子。溫溫體度。嶷嶷
容止。非禮勿言。唯德是揆。人倫領袖。宗廟簠簋。佩服典常。
顓精文史。汾睢歲事。新息入仕。忠益上官。總持綱紀。奉養
從母。必窮珍旨。綏族糺宗。㣥居咸喜。哥舒授律。石堡俟倚。
命我翊戎。寵章斯被。鯤溟未運。鴻漸伊始。不與之年。云如
何[:#AS-FE5D:●]
[:#AS-FBEE:●]里。安放安仰。嗣徽昭美。
合葬既遵。從周有斐。于嗟窘束。不獲躬視。寫恨立銘。告哀
千祀。
朝請大夫行江陵少尹兼侍御史荊南行軍司馬上柱國顏君神道碑銘
君諱允臧。字季寧。京兆長安人。曹王晉王侍讀贈華州刺
史昭甫府君之孫。嶭王友贈太子少保惟貞府君之第八
子也。孝悌惇敏。有才幹局力。所居以吏道稱。解褐太康尉。
太守張倚採訪使韋陟皆器其清嚴。與之均禮。天寶十載。
制舉縣令對策及第。授延昌令。君悉心致理。遠者懷而邇
者安。採訪判官賈至王倫言於使。清白名聞。會安祿山反。
遂止。潼關陷。太守李揖計未有所出。君勸投靈武。至寧朔。
屬同羅招六蕃府。絕不得通。肅宗聞君誠。至德初。追赴彭
原行在所。拜監察御史。賜緋魚袋。遂承任使。推劾不避強
禦。中官邢延恩等皆得罪焉。尋充朔方兵健衣資使。郭公
子儀請為判官。清渠之衂也。賊兵四合。矢下如雨。君挺劒
躍馬奔之。得出至武功。知縣御史及吏人無敢住足。君徐
坐。示暇於大逵。然後少有至者。因令具頓。以候今上。上大
驚喜。引之同食。河東人郭俊邢韶翻城歸順。郭公俾君先
入郡。以安恤之。郭公既至。軍郡之事。一以咨君。隨方決遣。
無不欣愜。有郡人嘗為賊將崔乾祐判官。郭公欲加刑。君
領證。左右以入救。遂貰之。二年秋八月遷殿中侍御史。真
卿表謝。肅宗批答曰。卿昆季連擢。才聲並振。俱守寒松之
操。允執後彫之心。久冒艱危。大知難奪。委以憲臺之長。克
申白之威。厥弟之遷。亦為官擇。宜相勸勉。各樹能名。當代
榮之。京城收。與崔禕銜命宣撫。都人大悅。出為櫟陽令。錄
事有奸犯者。君立榜殺之。豪強震恐。一縣屏息。遷侍御史。
以當為郎。以兄在南省。君遂撝揖牢讓。轉大理正。用法精
詳。或以賄財執事而妄訴者。卿丞莫能止。君獨召訊。詰責
立服。衆皆為君危之。寶應中復拜侍御史兼太子中允。廣
德三年冬十月拜江陵少尹。又兼侍御史荊南行軍司馬。
君清正卓立。特為軍州所敬。既而代到。屢詔徵入。未得行。
大歷三年冬十一月五日乙亥。奄忽感暴疾。終於私第。春
秋五十九。其兄真卿。聞喪哀摧。甚去手足。迺命姪男前武
功丞頂。諗於其妻奉明縣君韋氏。其孤前京兆參軍頩臮
䪻禺等。以明年夏四月壬戌。歸祔君於上都萬年縣鳳棲
原先塋之北。禮也。嗚呼。君姿質[:#AS-9061:⿰王褱]博。襟靈沈粹。心根德義。
躬服孝仁。理以居家。果於從政。與人深一定之分。臨事多
獨見之明。屢佐戎旃。必聞忠益。六登憲府。皆推直諒。信
可謂朝之正人。儒之君子。未申殿邦之用。遽齎入冥之恨。
知與不知。孰不嗟悼。真卿釁深祜薄。門祚衰陵。同生之人。
零落皆盡。唯形與影。相視不足。豈圖不造。永訣於斯。長號
立銘。泣盡繼血。其辭曰。
嗟嗟予季。特稟純粹。曰孝與仁。因心則至。友由悌睦。禮用
和貴。蛇蛇美言。嶽嶽高義。行絕枝葉。心無頗詖。經德秉彝。
拔萃出類。環衞入侍。牽絲作尉。泛愛與人。檢莊莅事。一作
象雷。六為天吏。豪右宣威。憲臺增氣。㣥公虛左。天子思媚。
守挹讓郎。得仁奚媿。司刑棘寺。理法昭賁。儲闈載升。亞尹
斯位。七德繄理。萬人攸蔇。黃髮未登。青雲方致。云如不淑。
奄忽云諱。國失重寶。家摧脛臂。以此思哀。我生奚寄。反葬
何所。先塋之次。濱水東流。終峯北摯。勒名金石。威烈無墜。
攝常山郡太守衞尉卿兼御史中丞贈太子太保諡忠節京兆顏公神道碑銘
公諱杲卿。字昕。京兆長安人也。北齊黃門侍郎諱之推之
來孫。隋太子校書東宮學士皇朝秦王府記室參軍諱思
魯之元孫。著作郎崇賢宏文館學士贈虢州刺史諱勤禮
之曾孫。高宗晉邸侍讀曹王屬贈華州刺史諱昭甫之孫。
濠州刺史贈祕書監諱元孫之第二子也。公方正。精敏有
清識。周旋有則。進止閒詳。起家江州司法。轉遂州。嘗為刺
史所責。公守正不為之屈。時人稱之。遷鄭州司兵。開元與
兄春卿弟曜卿從父弟允南俱從調吏部。皆以書判超等。
同日於銓庭為侍郎席建侯所賞。翰林拭目焉。擢授魏郡
錄事參軍。當官正色。舉劾無所迴避。採訪使張守珪以清
白聞。遷范陽郡戶曹。安祿山雅聞其名。奏為營田判官光
祿太常二寺丞。又請為度支判官兼攝常山郡太守。天寶
十四載冬十一月。祿山反范陽。至稾城。公與長史袁履謙
同謁。乃矯授公紫履謙緋。因令崇州刺史李欽湊以兵七
千人守土門。公罷歸。途中指章服諷履謙曰。與公受他此
色如何。履謙亦感激之士。遂與公定謀翻之。恐事洩。潛使
男安平尉泉明往來計議。又使西通王承業北結賈循。循
敗族滅。屬祿山使其心手高邈往范陽。公使姪壻稾城尉
崔安石密伺其歸以圖之。冬十二月二十日。以私號召欽
湊未至。會祿山害東京留守李憕中丞盧奕判官蔣清。傳
首脅並海諸郡。前二日。真卿以平原太守斬其使。令外甥
盧逖以購祿山敕送於饒陽常山。後二日逖至。公悲喜不
自勝。猶未敢宣示。其夕欽湊至。公俾參軍李峻馮虔靈壽
尉李栖默臮土人翟進玉縋於城南門。密令驛長蔡行儀
醉以酒而斬之。履謙入告。公與相持而泣。喜其事之集也。
遂使峻栖默開土門。又斬其副使潘惟慎。是夜高邈迴宿
蒲城。公命馮虔翟進玉崔安石馳捕邈。繫其肘而縛之。虔
領赴郡。俄頃。醴泉驛候騎報何千年發趙郡。安石以進玉
馳。襲而擒之如高邈。遂紿以榮王琬哥舒翰官軍二十萬
入土門告於列郡。遂使郭仲邕詐為先鋒。以中官領御騎
六十。徇以南諸郡。於是趙郡殺賊刺史馬道貞。鉅鹿殺劉
柸。廣平殺郭子昂。曲州殺清河太守崔審交。皆以其首至。
先是真卿守平原。而饒陽前聞景城樂安博平清河七郡
皆相與拒賊。至是博陵上谷文安信都鉅鹿廣平魏趙鄴
與常山十郡皆卻為國家守。乃使張通幽以兄通儒相賊。
乞隨泉明以自雪。至太原。與尹王承業同惡。竊為已功。留
泉明等不遣。承業從弟隨中官入奏。皆蒙超獎。拜公衞尉
卿兼御史中丞。追赴京。以履謙為太守。深為司馬。泉明為
左金吾兵曹。制書未至。春正月。賊使平盧兵馬使史思明
寇諸郡。思明既來攻。六日城平。糧井皆竭。遂為賊所陷。男
季明外甥盧逖皆遇害。遂以公履謙至東京。祿山讓公曰。
我擢汝為太守。何負於汝。而乃反乎。公曰。吾代受國恩。官
職皆天子所與。汝叨受恩寵。乃敢悖逆。吾寧負汝。豈負本
朝乎。臊羯胡狗。何不速殺我。乃繫公於天津橋南柱。令割
肉以自噉。公訽詈不巳。遂鉤以斷舌。問更敢爾否。公猶盛
氣含胡以應之。還被支解而終。觀者痛心焉。楊國忠受通
幽詭說。賈深又不證明。竟不蒙恤問。乾元元年夏五月二
十八日。肅宗乃追贈太子太保。子姪為賊所害者八人。孫
誕姪詡先質於賊。皆被鋸殺。至是贈季明詡左右贊善。誕
義王諮議。姪子幹都水使者。沛尚食奉御。頗洗馬。逖鄭王
友。從父甥博野尉沈盈大理正。封夫人崔氏清河郡太夫
人。授泉明郫縣令。男威明太僕丞。姪男翽漢州司馬。孫証
左內倉曹。訊兵曹。諡公忠節。從父弟國子司業允南洎真
卿表謝。蒙批答曰。自逆胡猖狂。入我河縣。所在官吏。多受
迫脅。卿兄以人臣大節。獨制橫流。或俘其謀主。或斬其元
惡。當以援兵懸絕。身陷賊庭。傍若無人。歷數其罪。手足寄
於鋒刃。忠義形於顏色。古所未有。朕甚嘉之。盛烈既冠於
當時。寵名宜及於泉壤。初公被懸首於右金吾街樹。有張
湊者。哀其髮。收謁元宗。俄見夢云。禦捍處多。兵馬少。元宗
哭而設祭焉。後湊以髮至。夫人疑之。憑牀而哭。忽聞聲如
鞭牀者。發箱跳而前。夫人方駭信之。明年春正月。葬於京
城鳳棲原先塋西北。禮也。昔七代祖中丞府君慟絕於梁
武。五代伯祖御正府君抗璽於隋文。而公精貫白日。義形
宗社。今又繼之。為不隕矣。嗚呼。公與真卿。偕陷賊境。懸隔
千里。稟義莫由。天難忱斯。小子不死而公死。痛矣哉。銘曰。
太保烈烈。抗茲忠節。殉國義形。見危身殺。元宗杖信。售詐
凶羯。寵極災挺。稱兵向闕。河朔鼎沸。潼關晝閉。天下寒心。
王旒若贅。蛇豕十萬。萃如霜雪。公以眇身。毅然奮發。逆黨
株送。土門披抉。人知效忠。國用不臬[:#AS-FBED:●]厄。恩寵三座。榮加
九列。王命未臨。孤城巳滅。身縣鋒刃。口詈不絕。先聖感忠。
保儲贈揭。刻諸金石。思表墓綴。遠莫致之。留斯江澨。日月
有既。徽猷無缺。
河南府參軍贈祕書丞郭君神道碑銘
夫騏驥千里之足。踣於庭唐之內。鴻鵠四海之志。儕於墜
滲之羽。此倜儻奇偉之士所為歎息者也。取之於人。在於
郭君矣。君諱揆。字良宰。太原人也。郭本虢叔之後。春秋臮
漢。細侯得政事之美。有道冠人倫之目。素絲作詠。青溪招
隱。信為多士。宜稱盛族。五代祖昶。隋驃騎大將軍開府儀
同三司。高祖澄。皇朝朔方道大總管涇鄜坊慶丹延夏七
州刺史。贈荊州都督。諡曰忠。曾祖某。朝散大夫太子洗馬。
祖義。朝議大夫。贈鄭州刺史。父虛巳。銀青光祿大夫守工
部尚書兼御史大夫蜀郡大都督府長史持節充劒南節
度支度營田副大使本道并山南西道採訪處置使上柱
國。贈太子太師。諡曰獻。君生而聰明。不為戲弄之事。長而
清峻。罔雜綺紈之流。辯對則江夏之童。志意則山東之妙。
大夫府君以其于氏之出。故幼名封奴。嘉有應務之器。故
長字良宰。蓋取待封宰割之義也。觀其言必顧行。動必由
禮。讀書不取其糟粕。為仁罕忘於造次。亦足以保其嘉名。
楚之正則。漢之臺卿。乃其比也。年十七。崇文生明經及第。
侍郎韋陟揚言於朝。稱其稽古之力。許其青冥之價。後調
集。侍郎李彭年嗟君所判。足冠後生。擢才子於公庭。賀大
夫於私第。美聲洋溢。時莫與京。授大常寺太祝。加敬莅事。
陳信正辭。每巡陵及郊。必有歌詠。潘河陽藉田之賦。顏光
祿明祀之作。復見前賢之致矣。無何。改授河南府參軍。天
寶五載。大夫總渡瀘之師。繄君奉循陔之養。南中污下。遂
得氣疾。先大夫憐其寖劇。命訪秦醫。太夫人懼其不起。繼
自蜀至。何神不禱。靡藥不嘗。依親自強。望父增歎。以天寶
八載二月十八日。終於安興之私第。時年二十四。皇帝聞
而悼之。贈祕書丞。嗚呼。斯人不起。子丕未識。亦可為長慟
者矣。君子曰。夫孝弟之至。絜矩之道。文章之絕。周旋之儀。
可謂成人矣。方將培雄風。罩白石。憐乎得二。幾乎第一。是
以其疾即御醫坐門。其亡即天使歸賵。陳師境上。推以雨
露之私。修文地下。贈以蓬萊之職。弔客多其文行。操誄盡
於作者。以五月二十一日葬於首陽鄉大塋之側。君志也。
先大夫懿其天姿。親疏行狀。敘其參元之美。歎其老成之
風。方崇南峴之碑。以慰西門之感。伏滔受遇。為人父也若
斯。祈奚至公。其知子也如此。斯文未建。頹山遂及。太夫人
東海于氏。淩虛墜翼。開緘悼心。望汝絕歸來之期。抱孫有
無時之哭。遂成刊刻之意。以寄零落之哀。銘曰。
粲粲門子。菲菲國香。家傳玉樹。人詠金相。風流小褚。才貌
潘郎。一經自達。六義名揚。聞於密啟。寘此周行。為子道備。
從親路長。既銘絕壁。亦奉垂堂。霧露成病。膏盲遂亡。天向
京兆。墳歸洛陽。江堙初流。水毀寒霜。茫茫蔓草。蕭蕭白楊。
苦月墳上。豐碑道傍。披文相質。誰不沾裳。
