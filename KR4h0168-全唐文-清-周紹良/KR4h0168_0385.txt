欽定全唐文卷三百八十五
獨孤及(二)
為張濠州謝上表
臣沐言。頃陷身凶族。待罪黃沙。戮社釁鼓。職臣之分。陛下
照臣以日月之光。察其微懇。拔臣於縲絏之下。授以專城。
今日餘生。實聖朝所賜。寵章榮命。豈賤臣之心。碎首粉骨。
未答天造。今以某月日到濠州上訖。謹當竭力官守。正身
率下。勉勵苦節。綏安疲人。冀立犬馬之誠。或申絲髮之效。
無任感懼之至。謹附表陳謝以聞。
為江淮都統使賀田神功平劉展表
臣某言。得田神功等狀稱。官軍以正月二十六日過江。大
破賊衆。擒元惡於祘山之下。凶殘撲滅。江界無事。臣某誠
歡誠喜頓首頓首。臣聞四時成歲。秋為司殺。故聖人則之。
以作五兵。蓋奸宄賊寇。或乘釁而起。則干戈弧矢。亦有時
而用。陛下率遏亂略。再造區宇。欃槍旬時。竹破瓦解。蕞爾
狂狡。敢干天誅。作為長蛇。薦食江漢。乃矯誣我天命。攘竊
我王師。暴殄我城邑。俶擾我邊鄙。荊吳之人。若墜泉谷。萬
姓業業。奔走無所。陛下神聰不測。睿算無方。將欲擒之。必
固縱之。先侈其心。而厚其毒。然後制勝兩楹之下。授略千
里之外。使神功等一戰而陷陣。再戰而逐北。三戰而擒渠
魁。繫頸以索。覆巢傾穴。刮野掃地。如烈風之破駭浪。嚴霜
之隕落葉。浹辰之內。平揚州。定淮南。下朱方。收三吳。流亡
者復故業。塗炭者返壽域。扇以皇風。與之更始。遂令東土
耆老。復見漢官威儀。非陛下乃文乃武之鴻烈。日用不知
之元化。孰能陰[:#AS-84EC:⿰⻖⿱步馬]聖功。如此其速。臣無任慶忭之至。
為杭州李使君論李藏用守杭州有功表
臣某言。臣聞當逆賊劉展擁兵過江之日。變起倉卒。鋒不
可當。人心動搖。物情危駭。五道節制。望風潰散。自淮而南。
至於海隅。遂無敢保一城守一節者。惟少府少監李藏用。
以宗室近屬。憂國如家。臨危抗憤。忠勇奮發。收集散卒。糾
合義師。挺身履險。出萬死一生之地。與賊轉戰。堅守蘇州。
相持經月。殺獲過當。使凶徒逆黨。鋒銳挫衂。自此王師載
張。賊衆知懼。其後以外援不至。衆寡懸絕。遂移師就險。退
保杭州。當此之時。江淮諸軍已散。平盧之師未至。三分全
吳。賊有其二。藏用且募且戰。獨守孤城。以忠義感激。令驍
勇樂用。旬月之內。致死士三千。賊遣偽將張景超孫待封
等。盡率銳卒。分道來攻。藏用與將士等。戮力一心。義形於
色。殊死決戰。奮不顧身。遂能兵鋒所加。無不摧陷。皆一舉
盡敵。覆而屠之。前後俘斬虜獲。至數萬計。向使微夫人之
力。捍此州之境。則江界土宇。盡為戎疆。海隅蒼生。非復吾
有。由是浙江之外。南至閩嶺。士庶免有波迸道路。窮寇不
敢唐突。藩籬屏息。風波晏然。百姓樂業。父不喪子。兄不哭
弟。藏用之功也。今都統使停。本職已罷。孤軍無主。莫知適
從。將士嗷嗷。未有所隸。天聽高邈。無人為言。遂使殊勳見
委。忠節未錄。口不言賞。賞亦不及。伏恐非聖朝旌有德表
有功之意。今逆寇雖殄。人心猶攜。山洞海島。往往結聚。睦
州草竊。為蠧猶深。惟憚藏用之兵。是以未敢進逼。若此軍
一散。必㣥盜交侵。則臣此州。危亡是懼。伏望早降恩旨。以
答其勤。錫之勳策。委之戎政。俾總統所領。以鎮遏江表。實
江東萬姓禺禺之望。艱難之際。人多二心。以宗子維城。智
勇如此。必能使寇賊奸宄。不敢窺伺間隙。則江淮足以高
枕而臥。而陛下可無東顧之憂。臣辱忝葭莩。任居牧守。安
危之分。臣實預焉。無任懇款之至。
為江淮都統使奏破劉展兵捷書表
臣聞聖人之生。不能使大盜不起。唐堯之代。時則有四凶
在列。王制所以誅不恪。討不庭。小者市朝。大者原野。奸宄
草竊。何代無之。劉展包藏禍心。為日固久。敢肆奸慝。乘間
阻兵。長驅兇徒。掩臣未備。以偽言亂衆。謂天命在已。於是
有豕食淮泗。鯨吞荊吳之心。使黎庶播越。人神憤怒。臣職
司靖難。敢不戮力。當憑廟略。以殄寇仇。謹遣副使少府少
監攝侍御史李藏用屯兵杭州。伺隙進討。且分處隘害。以
遏其唐突。賊衆狃於初役。師輕而驕。不虞吾軍能折其銳
也。乃以今月三日。使其偽將軍張幹朱法雲等。領步卒七
千。馬軍六百。徑入杭州東門。焚燒閭閻。鼓噪而進。藏用引
其精銳。設伏於途。羸師張之。使入死地。然後整堂堂之陣。
以薄其壘。使左廂兵馬使潭州長史李澄為左軍。左第一
將張嵓光先鋒將李強李陵等佐之。都押衙高幹為右軍。
左押衙楊履和都虞候魏守寂佐之。左第二將皇甫山棲
左三將梁朝康承寂左四將吳季之李楚玉顏光允等。督
游軍之騎。以彌縫其闕。表裏合戰。奇正夾攻。以將帥之餘
勇。因黎元之積憤。奮皆敢死。登必爭先。赤羽交而三軍風
生。金鼓鳴而萬夫氣作。自卯至午。覆而敗之。神扶電掃。雷
落山破。噍類無餘。隻車莫返。鋒鏑之血。朱殷長江。甲齊崇
山。尸作京觀。實賴陛下聰明齊聖。與日月合照。故能慮圖
發於樽俎。而威靈加於遠方。臣等盡敵如拾芥。成功如指
掌。惡氣沴祲。掃蕩無餘。海隅蒼生。比屋何幸。臣無任慶快
之至。
為江淮節度使奏破餘姚草賊龔厲捷書表
臣聞皇天分時。秋為司殺。王者立極。兵為禁暴。唐虞有共
工三苗之患。殷周有鬼方昆夷之戰。蓋蠻夷猾夏。自古有
之。自頃胡寇作逆。吳越震恐。龔厲父子。乘間起兵。劫明州
之人。略餘姚之地。負阻海口。憑陵江干。蟻聚偷安。蠶食取
給。屬王師北伐。未遑南征。逮茲二年。侵掠益甚。將擬復東
甌故地。窺南越僭跡。邊邑黎庶。為之騷然。臣方荷推轂之
寄。懷盡敵之計。思所以扶乘天威。圖制遠略。料其貪而無
整。勇而無剛。烏合獸聚。不足當堂堂之陣。山潛海匿。不足
用桓桓之師。難以力制。易以計滅。臣遂遣軍將潘景蘭領
輜馱數十輩。偽為商旅。傍山谷往來以餌之。又遣軍將呂
道光領拍刀手一百人。取其便道。為伏以待之。遣軍將左
璋率弩手一百五十人為左翼。軍將余能變率弩手一百
五十人為右翼。皆三吳良家。百越勁卒。爭賈餘勇。樂於公
戰。蓬頭突鬢。焱駭火烈。相為輔車。夾敵之路。又遣軍將張
思覽率拍刀手一百人為中軍。操中權之制。以節其進退。
以三月二十九日至青烟洞口。果如臣策。賊遂出山。先者
遇伏。鼓譟合戰。於是奇正畢舉。四軍夾攻。賊衆奪氣。不知
所守。鳴鞞雷動。飛鏑雨集。轉戰四十里。殺其三百餘人。龔
厲尚稽天誅。且偷晷刻。收合餘燼八九十人。更登高堽。背
山借勢。張思覽等連弩亂發。引軍合圍。天聲揚而勇士厲。
銳氣作而妖星隕。遂斬元凶父子。擒其妻孥。餘黨僵仆原
隰。脂膏草莽。猶恐蔣潢翳薈。尚有伏奸。遂攪山搜谷。刮野
掃地。傾其巢窟。返旆而旋。累載逋誅。一朝撲滅。非陛下聖
謨神策。與天合契。制勝兩楹。加威四海。則安能翦豺狼如
拉朽。掃欃槍如拾芥。使吳越乂安。江漢澄廓。臣受鉞未幾。
覩茲成功。無任慶快之至。謹差攝福州泉山府別將左璋
奉捷書以聞。并齎逆賊父子頭奉獻。伏望懸之藳街。以示
百姓。其餘首級。於當州梟示訖。所獲賊物。各令分賞將士。
器械官收。山海餘妖。自取誅滅。既非強敵。不足敘功。謹錄
奏聞。
為張洪州謝上表
臣某言。伏奉某月日勅。除臣使持節都督洪州諸軍事洪
州刺史充洪撫等七州都防禦觀察等使。臣才不如人。位
忽過量。仰戴天造。兢然自失。臣某誠惶誠恐頓首頓首。臣
往歲祿山以盜泉飲臣。臣受左衽之辱而不能死。陛下以
鴻私活臣。臣荷乾坤之施而不能答。徒竊寵祿。三典藩郡。
至於俗阜不擾。人或小康。此實堯風被物。比屋日用。敢貪
天功。以為已力。不謂陛下獎勸是務。以臣為勤。自春徂秋。
凡三錫命。九州之伯。臣忝其一。况豫章重鎮。荊揚奧區。五
嶺控其南。九江在其北。連帥所統。安危是繫。分憂之寄。豈
臣足當。負荷恩輝。懼隕越於下。今以某月日到所部上訖。
謹當靖恭守位。夙夜在公。宣皇猷以導風俗。仗天威以訓
師旅。庶以四境無虞。百姓輯睦為報。力或不足。則繼之以
死。臣之分也。敢有二事。臣無任喜懼之至。謹奉表陳謝以
聞。
為獨孤中丞天長節進鏡表
臣某言。臣仕於太上聖皇之朝。早蒙寵秩。位至剖竹。任兼
干城。摩頂至踵。皆聖皇所賜。陛下又不以臣菲薄。加臣憲
威。殊私降臨。榮命重謺。臣頃雖罄誠竭節。竟未能夷凶靖
難。思所以仰酬天造。緬邈無階。以去年五月五日。於淮陽
鑄上件鏡。欲獻之行在。為聖皇壽。冀申犬馬之意。臣子之
心。屬豺狼方熾。道路艱阻。懇願空積。上達無由。今宸極正
而乾坤貞觀。驚塵收而日月開朗。當白露盛序之秋。是黃
河澄清之日。臣幸逢佳節。願展微忱。謹遣某乙進上件二
鏡。一獻聖皇。一獻陛下。輙以愚懇。上續聖壽。臣伏以聖皇
執垂化。有如金玉之式。陛下時乘馭天。騁飛龍於國步。臣
故以金龍飾鏡。以表聖德。伏冀纖塵莫翳。朗鑒長懸。掛仙
臺而如日之昇。含品物而無私不照。而臣之肝膽。亦庶呈
於此。輕黷宸扆。戰越交深。臣無任。
為獨孤中丞讓官爵表
臣聞任非其賢。則負乘之寇至。寵過於分。則尸素之患生。
所以建官者必惟賢是擇。就列者亦量力而處。臣幸以駑
蹇。遭逢聖明。頃當遏亂之日。謬以專城見委。雖常嘗膽歷
年。然未有以報國。陛下獎臣微效。驟加崇班。以執憲剖符
之職。兼推轂授鉞之寄。位至十連。澤及三族。臣豈不知踰
涯越分。冒寵叨榮。顧兇黨尚存。王師未戢。當聖主宵衣之
日。非臣子釋負之秋。是以勉勵疲朽。不敢陳讓。然邇來竟
未能奮一奇。展一策。掃蕩寇賊。仰酬恩私。而事乖誠願。又
加風疾。無功而當厚賞。抱病而處大藩。尸位曠職。臣實增
懼。今聞大軍長驅。已濟河圍鄴。妖氛沴氣。朝暮廓清。聖朝
方當櫜弓矢而休牛馬。搜俊乂以備鴛鷺。豈臣菲薄之質。
疲苶之身。所宜猶握兵要。仍居寵秩。使上黷朝倫。下速官
謗。以臣固陋。猶知其不可。況聖心乎。伏乞特降睿慈。憐臣
尫瘵。許臣停官養疾。以避其賢良。則慺慺餘生。於茲幸甚。
臣無任感戴之至。
為獨孤中丞謝賜紫衣銀盤椀等表
臣某言。今月十九日。越州長史盧漸至。伏奉某月日勅書。
特賜慰勞。聖藻御札。降臨自天。二十三日。中使劉光俊至。
又奉宣口勅。賜臣衣一副。銀盤椀等各一。兼百索一筒。紫
衣十副。分賜用命將士。端午續命。推心而澤流萬里。頒賜
而慶及三軍。臣等奉戴恩渥。隕越是懼。臣某誠惶誠恐頓
首頓首。臣拔自周行。見委戎律。受金鉞。分竹符。荷天之寵。
歲一周矣。竟未能虔奉廟略。誅鋤殘寇。使邊烽尚燃。虜馬
未却。臣之罪也。陛下不以臣官非其據。任重於力。而驟降
殊榮。累加厚賜。天文下矚而星辰爛。宸翰俯臨而烟雲動。
況盤盂器用。章服繒綵。賜臣為壽。施及行間。投醪之恩。未
足言醉。挾纊之德。曾何喻煖。臣等雖勉勵忠勤。誓清塵霧。
然絲髮之效未展。雨露之渥亟加。揣分循涯。臣懼深矣。謹
當宣皇恩以勵將帥。奉師律以練甲兵。必使江漢無虞。士
卒知訓。然後畢力殄寇。以答鴻私。臣無任。
謝濠州刺史表
臣及言。臣伏奉今年五月一日勅。授臣使持節濠州諸軍
事濠州刺史。臣頃待罪禮官。備位郎署。職曠無補。增懼且
愧。陛下不以臣愚。擢居二千石之列。今之刺史。古之諸侯。
州人安否。係在一吏。臣非其才。無以稱旨。奉詔之日。懼有
甚焉。以閏六月十二日到所部上訖。惟當奉宣聖猷。竭誠
帥下。瞻戀天造。酬效無階。臣無任喜懼之至。謹附驛奉表
陳謝以聞。臣及誠惶誠恐頓首頓首。
謝舒州刺史兼加朝散大夫表
臣及言。臣奉七月十八日勅。加臣朝散大夫使持節舒州
諸軍事舒州刺史。充當州團練守捉使兼知淮南岸當界
緣江賊盜。臣典濠州。無政可紀。人幸不擾。時和所致。流者
稍復。年登之力。臣亦何敢貪此。以為已能。陛下過聽。驟降
殊私。既增之秩。又命以服。無德受賞。愧孰甚焉。仰戴皇渥。
且榮且懼。今以九月二十七日到州上訖。州經積年寇盜。
瘡痍之後。百姓流窳。十不一存。臣以奉宣聖慈。與之休息。
勞來鰥寡。薄其徭賦。是以招攜亡者。輯柔存者。庶經秋之
後。賴獲安集。非曰能爾。冀竭力焉。臣無任感戴之至。謹奉
表陳謝以聞。
謝加司封郎中賜紫金魚袋表
臣及言。臣伏奉三月一日勅。加臣檢校司封郎中使持節
舒州諸軍事兼舒州刺史。充當州團練守捉使仍知淮南
岸當界緣江賊盜。賜紫金魚袋。殊榮厚渥。驟鍾臣身。且喜
且驚。以愧以懼。臣聞堯舜建官。三考黜陟。漢代二千石以
循良稱者。於是有璽書勞勉。增秩賜金之制。臣到官始半
載。職事未有所補。見在戶口。纔肯地著。其中鰥寡疲弱不
能自存者。十猶六七。徵遣征賦。未嘗及期。此臣政不逮力
不任之效。獲宥罪戾。幸固深矣。豈謂皇恩驟降。復以古典
命臣。加位受服。寵過臣量。伏讀詔旨。懼孰大焉。此則古荊
舒之地。詩人懲其剽輕。復當賊寇虔劉。比屋流亡之後。其
人心已難安易動。况加徭役稅斂。日不獲已。緩之則驕。急
之則散。輯柔底綏之道。尤非愚臣所及。伏思夙夜勉勵。力
安斯人。省事以慰其愁。示信以杜其爭。亦冀俗稍務本。人
漸足食。使貢賦之入。歲增月長。三歲大比。以版圖歸於有
司。犬馬之心。敢有二事。臣無任感戴之至。
謝常州刺史表
臣及言。臣伏奉去年十二月二十三日勅。授臣使持節常
州諸軍事守常州刺史充當州團練守捉使。臣伏以江東
之州。常州為大。陛下不以臣不肖。拔臣於㣥吏之中。以考
則年未久。以勞則功無可錄。而除拜之次。加於人一等。臣
及誠惶誠恐頓首頓首。臣往歲嘗忝諫官。歷博士尚書郎
之秩。雖備嘗獻納。累黷天聽。竟無絲髮裨補明盛。及典濠
舒二州。出入七年。又不能副陛下政平訟息。與吾共此之
歎。至如流人自占。旱不為災。實由陛下當勤䘏之初。下哀
痛之詔。寬減租稅。入三分之二。是以和氣旁感。變災為福。
福流臣州。人是以乂。臣寧敢貪天之功。以為已力。今陛下
賜臣詔曰。斷獄歲減。流庸日歸。以人俗之豐給。當淮湖之
災旱。陟爾明效。宜列中朝。臣無其實。謬奉殊獎。伏覽聖旨。
惶悚隕越。况陛下勵精百揆之始。日以堯吁舜咨。旁求俊
造。或經時不除一吏。除必以公才為先。苟非其人。位不虛
授。搢紳之軰。僥倖望絕。臣當此時。獨荷榮寄。人之多幸。將
自臣始。致寇速謗。實憂自貽。今以三月十七日到州上訖。
雖欲勉勵疲鈍。增修吏職。懼力不逮。上累皇明。奉詔夕惕。
且慚且駭。無任感戴喜懼之至。謹奉表陳謝以聞。
常州奏甘露降松樹表
臣及言。臣州內廳東階下二松樹。自今年十月十三日夜。
至今月十八日夜。前後二十七度。甘露下降。樹根枝葉。霑
灑皆遍。潔白凝沍。味同飴蜜。餘溜滴地。委積成泥。傾州官
吏。咸共榮觀。臣謹按鶡冠子云。聖王之德。上及太清。下及
萬靈。則甘露下。瑞應圖曰。王者德至於天。則甘露降松柏。
陛下實行慈儉。懷柔遠近。無為之政。與太古同風。故天地
氣和。合而呈瑞。况休徵感應之始。當陛下降生之日。皇符
昭晰。天意炳煥。蓋表聖壽寶歷。將與天比崇。臣為州三年。
無績可紀。疲朽何幸。目覩禎祥。臣無任喜忭之至。謹奉表
以聞。伏望宣付史館。
賀赦表
臣某言。中使某至。宣示赦書。大赦天下者。臣伏以作解宥
過。前王之茂典。嚴配享神。聖朝之縟禮。非大孝無以肅祗
宗廟。非洪勳不得告承天下。伏惟皇帝陛下誕敷文德。昭
烈武功。鋪於八埏。橫被四海。拯兆人之疾苦。恢累聖之洪
業。伐叛問罪。電發王師。為人除災。為時誅惡。陛下恬神凝
慮。儲道蘊德。以義制事。以欲從人。雷霆之震也。心不恕於
凶戾。元惡之戮也。勳不書於簡策。淡泊功德。陰[:#AS-84EC:⿰⻖⿱步馬]萬邦。大
哉聖王之為君也。無得而稱矣。頃者賊臣伺梟獍之變。翠
華巡遊。四方愁冤。百神震駭。誅翦大憝。清復闕廷。事不稽
於浹旬。慶已延於萬億。接踵之禍。又起近郊。犬羊猖獗。相
繼夷滅。然後舉墜典。修禮文。鏟革繁苛。搜揚嘉遯。自上古
之所不臣。前聖之所未賓。梯航而來。悗(當作悅)我聲教。掃除
氛沴。日月載貞。大安反側。上下交泰。而又發德音。降明詔。
歸過罪已。降去鴻名。含生動植。許遂其性。草木知感。况在
人倫。今以履端之初。先陳盛禮。豐潔易簡。應時順人。展敬
於郊壇。薦誠於清廟。丕昭列聖。咸秩神祇。抑臣聞之。仲尼
曰。明乎郊社之禮。禘嘗之義。是陛下德合祖宗。道符三五。
慶於祉福。與天無疆。鴻私湛恩。溥施萬國。洗蕩痕垢。咸使
維新。牢獄空虛。囚拘蕩滌。禎祥鬱於川瀆。嘉氣塞於乾坤。
天下臣妾。不勝慶幸。
賀赦表
臣某言。伏奉今月某日制。大赦天下。恭承恩詔。宣布藩隅。
負瑕累者。咸荷生成。被傷痍者。如蒙覆育。中賀。臣聞春以
首時。蓋本於陽德。澤以周物。取象於鴻私。伏惟皇帝陛下
出震繼明。體元立極。作解施會。順時致和。問安禮備於三
朝。班朔恩加於九有。猶念刑不可變。死不復生。泣辜興慈。
納隍軫慮。與民更始。其命維新。禦魑魅者復還。係桎梏者
咸宥。丹檄(疑當作徼)無滯。黃沙已空。疏漢網而遠無不賓。祝湯
羅而下無犯順。雖水旱繫於常數。每惻憂勤。以征賦本於
黎人。載加蠲貸。應天以實。推已以誠。疇庸懋能。自家刑國。
或圖舊以延賞。或錫類以崇先。日月徧燭於幽明。雨露不
私於中外。舊章備舉。墜典咸秩。崇儒術所以宏教化。旌孝
義所以厚時風。憫耆耋而廩賜有差。廢橫斂而凶荒是禦。
皆歷代哲王之茂典。今陛下修而行之。洋洋聖謨。曠所聞
見。雖虞帝之孝。殷后之仁。垂拱而人無間然。鞬櫜而兵不
復用。方於今日。未足比崇。臣幸屬昌期。謬領藩服。官惟責
實。未效涓埃之勞。賞及無功。亦洽(一作沾)渙汗之寵。拜恩竊
忭。萬倍恒情。
代獨孤將軍讓魏州刺史表
臣莊言。伏奉今月十九日制書。以臣為中大夫持節魏州
諸軍事守魏州刺史。寵命光臨。心靈震奪。中謝。臣才質汚
濫。學藝空疎。往緣乏人。謬參多士。膏雨降而鮮鱗躍。和風
流而短翮飛。遂以庸微。累升清貫。天臺望重。始預郎官。帝
贊務殷。仍霑縣宰。翊州司而罕效。撫邊鎮而何功。睿澤旁
滋。皇明遠照。曲顧先臣之舊。不忘支屬之姻。遷臣以大樹
之榮。總臣以儀本之任。既而力微招責。祿厚延疴。深慮即
填溝壑。不得重趨階陛。伏屬天地仁慈。聽臣入都醫療。承
恩之日。頓減焦勞。在路已來。小將瘳健。若何以仰祗嘉惠。
俯策疲駑。當河北之奧藩。忝山東之厚寄。魏郡太守。豈岑
熙之可攀。冀州刺史。寧籍章之敢列。伏乞迴光斂露。寢汗
停綸。矜臣竊位之誠。遂臣量能之請。庶知人之鑒。影響不
差。循吏之聲。期年而至。無任忝冒屏營之至。謹詣朝堂奉
表陳讓以聞。其所讓人。別狀封進。
為崔使君讓潤州表
臣某言。伏奉今月日制書。以臣為使持節潤州諸軍事潤
州刺史。散官如故。前命甫流。後恩遄集。進退維谷。憂喜聚
門。臣某中謝。臣材質孤陋。藝能鄙薄。徒以頗承舊業。遂得
歷踐清資。國庠司級。(一作极)既非所據。六衞陪軒。又無足採。
久欲避賢公府。移疾家園。不悟沖眷曲臨。殊私屬委。匏溝
東望。始拜寵於韓臺。竹里南浮。遽遷榮於楚澤。何以仰承
皇寄。俯緝甿徭。伏乞日月迴光。雲雨流霈。深惟鑒察。改任
良能。則朝有至公。臣知免戾。無任屏營之至。
代于京兆請停官侍親表
臣某言。臣聞審官而用者。君上之明也。量力而動者。人臣
之義也。然則審官先於責實。量力在於知止。苟違斯道。是
必終凶。臣以薄劣。素空行藝。遭逢際會。累忝驅馳。自受京
尹。向逾周月。上無報國安民之效。下乏推賢審已之能。官
謗日深。內省知愧。伏以去年冬末。迄於今日。竊聽閭閻。頗
有流散。在於京輦。亦多攘奪。臣兄枉橫。為賊所傷。哀苦之
中。忍恥尤甚。雖久令分捕。而竟未就擒。臣之無能。於茲可
騐。偷安重任。夫亦胡顏。况臣同氣數人。相次淪沒。閨門之
內。哭不絕聲。應由臣無德而祿。召此殃釁。興言感慕。痛骨
摧心。又臣老母。素多羸瘵。近從數載。頗益沈綿。臣妻先亡。
無人侍側。飲膳衣服。臣悉親躬。頃任京兆少尹。中間又司
帑藏。雖稱要劇。亦有餘間。臣每退朝便道。暫親方藥。自公
言歸。早見安否。老母以數在左右。都忘呻吟。及臣典領大
府。事繁務切。雞鳴而出。暮夜方歸。清晝之時。莫見親面。凡
所服餌。或非調適。心有未快。疾亦轉侵。在臣焦灼。啟處無
地。專力養則有妨吏職。徇公事則闕奉慈顏。忠孝兩虧。紀
綱將廢。以天倫哀緒未平之日。憂老母方寸已亂之時。雖
欲自強。必不勝任。倘漸荒府政。小紊朝經。他日噬臍。固將
何及。或當重責。已負前恩。是敢泣血祈天。瀝肝請命。乞特
免臣所職。就養私門。非惟有光孝理。實亦少裨元化。龜蛇
賤類。上報何階。烏鳥微情。反哺斯足。無任懇願迫切之至。
謹詣右銀臺門奉表陳乞以聞。誠惶誠恐頓首頓首。
謝勅書兼賜冬衣表
臣某言。伏奉某月日勅書。慰問將士等。跪承寵錫。仰荷天
慈。忭躍周章。不知所措。臣某中謝。陛下體仁恤遠。崇德念
功。恩浹勳賢。禮優方國。臣行能無取。志略非長。徒以嘗謬
台司。遂叨藩守。誠寬覆餗之罪。更切致寇之憂。豈謂宸睠
不遺。天波薦及。獎飾加於尸素。恩意逮於庸微。嶺嶂萬里。
迴日月之私照。偏裨一介。沐乾坤之厚施。緇黃載躍。班白
相歡。騰喜氣於城壘。舞祥風於旌旆。臣曠官已久。無補休
明。戀闕滋深。又移寒燠。累忝逾涯之賜。敢安非據之榮。邱
山至重。灰壤寧報。無任感恩戀主屏營之至。
為郭令公請停親征表
臣某言。經略副使太子右諭德傅濤至。伏承鑾駕。欲有親
征。恭聞聖旨。載惶載懼。臣以薄劣。謬總元戎。受命於朝。成
師以出。雖志期靜難。而力未摧兇。邦甸多虞。有貽聖慮。遂
使六軍雷動。七萃天行。臣實無能。萬死餘責。然臣面辭之
日。已具奏聞。假令寇賊猖獗。猶願陛下務於持重。內安宗
廟。外固人心。臣之素懷。正在於此。縱微臣智力淺短。終無
所成。陛下仍須別擇英才。授之師律。豈有事非至切。便欲
親戎。誠恐上國衣冠。自生震恐。遠方士庶。更有驚疑。以臣
觀之。竊謂非便。兇虜傷沮。其勢式遏。天威赫赫。所向皆靡。
陛下責成之日。愚臣死難之秋。伏望付臣以專征。委臣以
集事。回鑾上國。端拱中朝。豈惟微臣受賜。抑亦萬方幸甚。
謹奉表以聞。
上陝州刺史裴稹諡狀
尚書省考功。夫存以行觀其志。歿以諡表其德。則名實不
虧。善惡知勸。謹按故尚書祠部員外郎贈使持節陝州諸
軍事陝州刺史裴稹。鼎鉉公族。珪璋令名。孝克負荷。忠能
匡諫。宏圖方壯。利涉未息。舟壑遽遷。音徽已沬。命官裦德。
合荷寵章。考行飾終。敢徵前典。謹上。
