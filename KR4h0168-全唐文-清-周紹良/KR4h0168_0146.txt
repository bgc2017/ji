欽定全唐文卷一百四十六
李安期
安期。宗王卿百藥子。貞觀初累除主客員外郎。龍朔中為
司列少常伯參知國事。出為荊州大都督府長史。咸亨初
卒。諡曰烈。
對高宗用才當忘親讐論
十室之邑。且有忠信。天下至廣。不為無賢。比見公卿有所
薦進。皆劾為朋黨。滯抑者未申。而主薦者巳訾。所以人人
爭噤默以避囂謗。若陛下忘其親讐。曠然受之。惟才是用。
塞讒毀路。其誰敢不竭忠以聞上乎。
孔穎達
穎達字仲遠。冀州衡水人。太宗平洛。授文學館學士。貞觀
中累除太子右庶子。加散騎常侍。封曲阜縣子。拜國子祭
酒。圖形凌烟閣。二十二年卒。贈太常卿。諡曰憲。
明堂議
臣伏尋前勅。依禮部尚書豆盧寬國子助教劉伯莊等議。
以為從崑崙道。上層以祭天。下層以布政。又尋後勅云。為
左右閣道。登樓設祭。臣謹按六藝㣥書百家諸史。皆名基
上曰堂。樓上曰觀。未聞臺觀重樓之上而有堂名。孝經云。
宗祀文王於明堂。不云明樓明觀。其義一也。又明堂法天。
聖王示儉。或有剪蒿為柱。葺茅作蓋。雖復古今異制。不可
恒然。猶依大典。惟在朴素。是以席惟藳秸。器尚陶匏。用繭
栗以貴誠。服大裘以訓儉。今若飛樓架迴。綺閣凌雲。考古
之文。實堪疑慮。按郊祀志。漢武明堂之制。四面無壁。上覆
以茅。祭五帝於上座。祀后土於下防。臣以上座正謂基上。
下防惟是基下。既云四面無壁。未審伯莊以何知上層祭
神。下有五室。且漢武所為。多用方士之說。違經背正。不可
師祖。又豆盧寬等議云。上層祭天。下層布政。欲使人神位
別。事不相干。臣以古者敬重大事。與接神相似。所以朝覲
祭祀。並皆在廟。豈有樓上祭祖。樓下視朝。閣道昇樓。路便
窄隘。乘輦則接神不敬。步陟則勞曳聖躬。侍衞在傍。百司
供奉。求之典誥。全無此理。臣非敢固執愚見。以求已長。伏
以國之大典。不可不慎。乞以臣愚表下㣥臣詳議焉。
易正義序
夫易者象也。爻者效也。聖人有以仰觀俯察。象天地而育
㣥品。雲行雨施。效四時以生萬物。若用之以順。則兩儀序
而百物和。若行之以逆。則六位傾而五行亂。故王者動必
則天地之道。不使一物失其性。行必協陰陽之宜。不使一
物受其害。故能彌綸宇宙。酬酢神明。宗社所以無窮。風聲
所以不朽。非夫道極元妙。孰能與於此乎。斯乃乾坤之大
造。生靈之所益也。若夫龍出於河。則八卦宣其象。麟傷於
澤。則十翼彰其用。業資九聖。時歷三古。及秦兦金鏡。未墜
斯文。漢理珠囊。重興儒雅。其傳易者。西都則有丁孟京田。
東都則有荀劉馬鄭。大體更相祖述。非有絕倫。惟魏世王
輔嗣之注。獨冠古今。所以江左諸儒。並傳其學。河北學者。
罕能及之。其江南義疏十有餘家。皆辭尚虛元。義多浮誕。
原夫易理難窮。雖復元之又元。至於垂範作則。便是有而
教有。若論住內住外之空。就能就所之說。斯乃義涉於釋
氏。非為教於孔門。既背其本。又違於注。至若復卦云。七日
來復。並解云。七日當為七月。謂陽氣從五月建午而消。至
十一月建子始復。所歷七辰。故云七月。今按輔嗣注云。陽
氣始剝盡至來復時凡七日。則是陽氣剝盡之後。凡經七
日始復。但陽氣雖建午始消。至建戌之時。陽氣猶在。何得
稱七月來復。故鄭康成引易緯之說。建戌之月。以陽氣既
盡。建亥之月。純陰用事。至建子之月。陽氣始生。隔此純陰
一卦。卦主六日七分。舉其成數言之。而云七日來復。仲尼
之緯分明。輔嗣之注若此。康成之說。遺跡可尋。輔嗣注之
於前。諸儒背之於後。考其義理。其可通乎。又蠱卦云。先甲
三日。後甲三日。輔嗣注云。甲者創制之令。又若漢世之時
甲令乙令也。輔嗣又云。令洽乃誅。故後之三日。又巽卦云。
先庚三日。後庚三日。輔嗣注云。申命令謂之庚。輔嗣又云。
甲庚皆申命之謂也。諸儒同於鄭氏之說。以為甲者宣令
之日。先之三日而用辛也。欲取改新之義。後之三日而用
丁也。取其丁寧之義。王氏注意。本不如此。而又不顧其注。
妄作異端。今既奉勅刪定。考察其事。必以仲尼為宗。義理
可詮。先以輔嗣為本。去其華而取其實。欲使信而有徵。其
文簡。其理約。寡而制眾。變而能通。仍恐鄙才短見。意未周
盡。謹與朝散大夫行太學博士臣馬嘉運守太學助教臣
趙乾叶等對共參議。詳其可否。至十六年。又奉勅與前修
疏人及給事郎守四門博士上騎都尉臣蘇德融等對勅
使趙宏智覆更詳審。為之正義。凡十有四卷。庶望上裨聖
道。下益將來。故敘其大略。附之卷首爾。
尚書正義序
夫書者。人君辭誥之典。右史記言之策。古之王者。事總萬
機。發號出令。義非一揆。或設教以馭下。或展禮以事上。或
宣威以肅震曜。或敷和而散風雨。得之則百度惟貞。失之
則千里斯謬。樞機之發。榮辱之主。絲綸之動。不可不慎。所
以辭不苟出。君舉必書。欲其昭法誡。慎言行也。其泉源所
漸。基於出震之君。黼藻斯彰。郁乎如雲之后。勳華揖讓而
典謨起。湯武革命而誓誥興。先君宣父。生於周末。有至德
而無至位。修聖道以顯聖人。芟煩亂而翦浮詞。舉宏綱而
撮機要。上斷唐虞。下終秦魯。時經五代。書總百篇。採翡翠
之羽毛。拔犀象之牙角。罄荊山之石。所得者連城。窮漢水
之濱。所求者照乘。巍巍蕩蕩。無得而穪。郁郁紛紛。於斯為
盛。斯乃前言往行。足以垂法將來者也。既乎七雄已戰。五
精未聚。儒雅與深穽同埋。經典共積薪俱燎。漢氏大濟區
宇。廣求遺逸。採古文於金石。得今書於齊魯。其文則歐陽
夏侯二家之所說。蔡邕碑石刻之古文。則兩漢亦所不行。
安國註之。實遭巫蠱。遂寢而不用。歷及魏晉。方始稍興。故
馬鄭諸儒。莫覩其學。所註經傳。時或異同。晉世皇甫謐獨
得其書。載於帝紀。其後傳授。乃可詳焉。但古文經雖然早
出。晚始得行。其辭富而備。其義宏而雅。故復而不厭。久而
愈亮。江左學者。咸悉祖焉。近至隋初。始流河朔。其為正義
者。蔡大寶巢猗費甝顧彪劉焯劉炫等。其諸公旨趣。多或
因循帖釋。註文義皆淺略。惟劉焯劉炫最為詳雅。然焯乃
織綜經文。穿鑿孔穴。詭其親見。異彼前儒。非險而更為險。
無義而更生義。竊以古人言語。惟在達情。雖復時或取象。
不必辭皆有意。若其言必託數。經悉對文。斯乃鼓怒浪於
平流。震驚飈於靜樹。使教者煩而多惑。學者勞而少功。過
猶不及。良為此也。炫嫌焯之煩雜。就而刪焉。雖復微稍省
要。又好改張前義。義更太略。辭又過華。雖為文筆之善。乃
非開奬之路。義既無義。文又非文。欲使後生。若為領袖。此
乃炫之所失。未為得也。今奉明勅。考定是非。謹罄庸愚。竭
所聞見。覽古今之傳記。質近代之異同。存其是而去其非。
削其煩而增其簡。此非敢臆說。必據舊聞。謹與朝散大夫
行太學博士臣王德韶前四門助教臣李子雲等。謹共銓
敘。至十六年。又奉勅與前修疏人及通直郎行四門博士
驍騎尉臣朱長才給事郎守四門博士上騎都尉臣蘇德
融登仕郎守太學助教雲騎尉臣隨德素儒林郎守四門
助教雲騎尉臣王士雄等對勅使趙宏智覆更詳審。為之
正義。凡二十卷。庶對揚於聖範。冀有益於童稚。略陳其事。
敘之云爾。
毛詩正義序
夫詩者。論功頌德之歌。止僻防邪之訓。雖無為而自發。乃
有益於生靈。六情靜於中。百物盪於外。情緣物動。物感情
遷。若政遇醇和。則歡娛被於朝野。時當墋黷。亦怨刺形於
詠歌。作之者所以暢懷舒憤。聞之者足以塞違從正。發諸
情性。諧於律呂。故曰感天地。動鬼神。莫近於詩。此乃詩之
為用。其利大矣。若夫哀樂之起。冥於自然。喜怒之端。非由
人事。故燕雀表啁噍之感。鸞鳳有歌舞之容。然則詩理之
先。同夫開闢。詩迹所用。隨運而移。上皇道質。故諷諭之情
寡。中古政繁。亦謳謌之理切。唐虞乃見其初。犧軒莫測其
始。於後時經五代。篇有三千。成康沒而頌聲寢。陳靈興而
變風息。先君宣父。正遺文。緝其精華。褫其煩重。上從周始。
下暨魯僖。四百年間。六詩備矣。卜商闡其業。雅頌與金石
同和。秦正燎其書。簡牘與烟塵共盡。漢氏之初。詩分為
四。申公騰芳於鄢郢。毛詩光價於河間。貫長卿傳之於前。
鄭康成箋之於後。晉宋二蕭之世。其道大行。齊魏兩河之
間。茲風不墜。其近代為義疏者。有全緩何允舒瑗劉軌思
劉醜劉焯劉炫等。然焯炫並聰穎特達。文而又儒。擢秀幹
於一時。騁絕轡於千里。固諸儒之所揖讓。日下之無雙。於
其所作疏內。特為殊絕。今奉勅刪定。故據以為本。然焯炫
等負恃才氣。輕鄙先達。同其所異。異其所同。或應略而反
詳。或宜詳而更略。準其繩墨。差忒未免。勘其會同。時有顛
躓。今則削其所煩。增其所簡。唯意存於曲直。非有心於愛
憎。謹與朝散大夫行太學博士臣王德韶徵仕郎守四門
博士臣齊威等對共討論。辨詳得失。至十六年。又奉勅與
前修疏人及給事郎守太學助教雲騎尉臣趙乾叶登仕
郎守四門助教雲騎尉臣賈普耀等對勅使趙宏智覆更
詳正。凡為四十卷。庶以對楊聖範。垂訓幼蒙。故序其所見。
載之於卷首云爾。
禮記正義序
夫禮者。經天緯地。本之則大一之初。原始要終。體之乃人
情之欲。夫人上資六氣。下乘四序。賦清濁以醇醨。感陰陽
而遷變。故曰人生而靜。天之性也。感物而動。性之欲也。喜
怒哀樂之志。於是乎生。動靜愛惡之心。於是乎在。精粹者
雖復凝然不動。浮躁者實亦無所不為。是以古先聖王。鑒
其若此。欲保之以正直。納之於德義。猶襄陵之浸。修隄防
以制之。覂駕之馬。設銜策以驅之。故乃上法圓象。下參方
載。道之以德。齊之以禮。然飛走之倫。皆有懷於嗜慾。則鴻
荒之世。非無心於性情。燔黍則大享之濫觴。土鼓乃雲門
之拳石。冠冕飾於軒初。玉帛朝於虞始。夏商革命。損益可
知。文武重光。典章斯備。洎乎姬旦負扆臨朝。述曲禮以節
威儀。制周禮而經邦國。禮者體也履也。郁郁乎文哉。三百
三千。於斯為盛。綱紀萬事。彫琢六情。非彼日月。照大明於
寰宇。類此松筠。負貞心於霜雪。順之則宗祏固。社稷寧。君
臣序。朝廷正。逆之則紀綱廢。政教煩。陰陽錯於上。人神怨
於下。故曰人之所生。禮為大也。非禮無以事天地之神。辨
君臣長幼之位。是禮之時義大矣哉。暨周昭王南征之後。
彝倫漸壞。彗星東出之際。憲章遂泯。夫子雖定禮正樂。頹
綱暫理。而國異家殊。異端並作。畫蛇之說。文擅於縱橫。非
馬之談。辯離於堅白。暨乎道喪兩楹。義乖四術。上自游夏
之初。下終秦漢之際。其間岐塗詭說。雖紛然競起。而餘風
曩烈。亦時或獨存。於是博物通人。知今溫古。考前代之憲
章。參當時之得失。是以所見。各記舊聞。錯總鳩聚。以類相
附。禮記之目。於是乎在。去聖逾遠。異端漸扇。故大小二戴。
共氏而分門。王鄭兩家。同經而異注。爰從晉宋。逮於周隋。
其傳禮業者。江左尤盛。其為義疏者。南人有賀循賀瑒庾
蔚崔靈恩沈重宣皇甫侃等。北人有徐道明李業興李寶
鼎侯聰熊安生等。其見於世者。唯皇熊二家而已。熊則違
背本經。多引外義。猶之楚而北行。馬雖疾而去逾遠矣。又
欲釋經文。唯聚難義。猶治絲而棼之。手雖繁而絲益亂也。
皇氏雖章句詳正。微稍繁廣。又既遵鄭氏。乃時乖鄭義。此
是木落不歸其本。狐死不首其邱。此皆二家之弊。未為得
也。然以熊比皇。皇氏勝矣。雖體例既別。不可因循。今奉勅
刪理。仍據皇氏以為本。其有不備。以熊氏補焉。必取文證
詳悉。義理精審。翦其繁蕪。撮其機要。恐獨見膚淺。不敢自
專。謹與中散大夫守國子司業臣朱子奢國子助教臣李
善信守太學博士臣賈公彥行太常博士臣柳士宣魏王
東閤祭酒臣范義頵魏王參軍事臣張權等對共量定。至
十六年。又奉勅與前修疏人及儒林郎守太學助教雲騎
尉臣周元達儒林郎守四門助教雲騎尉臣趙君贊儒林
郎守四門助教雲騎尉臣王士雄等對勅使趙宏智覆更
詳審。為之正義。凡成七十卷。庶能光贊大猷。垂法後進。故
敘其意義。列之云爾。
春秋正義序
夫春秋者。記人君動作之務。是左史所職之書。王者統三
才而宅九有。順四時而理萬物。四時序則玉燭調於上。三
才協則寶命昌於下。故可以享國永年。令聞長世。然則有
為之務。可不慎歟。國之大事。在祀與戎。祀則必盡其敬。戎
則不加無罪。盟會協於禮。興動慎其節。失則貶其惡。得則
襃其善。此春秋之大旨。為皇王之明鑒也。若夫五始之目。
彰於帝軒。六經之道。光於禮記。然則此書之發。其來尚矣。
但年紀綿邈。無得而言。暨乎周室東遷。王綱不振。楚子北
伐。神器將移。鄭伯敗王於前。晉侯請隧於後。竊僭名號者。
何國不然。專行征伐者。諸侯皆是。下陵上替。內叛外侵。九
域騷然。三綱遂絕。夫子內蘊大聖。逢時若此。欲垂之以法
則無位。正之以武則無兵。賞之以利則無財。說之以道則
不用。虛嘆銜書之鳳。乃似喪家之狗。既不救於已往。冀垂
訓於後昆。因魯史之有得失。據周經以正褎貶。則一字所
嘉。有同華袞之贈。一言所黜。無異繡斧之誅。所謂不怒而
人威。不賞而人勸。實永世而作則。歷百王而不朽者也。至
於秦滅典籍。鴻猷遂寢。漢德既興。儒風不絕。其前漢傳左
氏者。有張蒼賈誼尹咸劉歆。後漢有鄭眾賈逵服虔許惠
卿。各為詁訓。然雜取公羊穀梁以釋左氏。此乃以冠雙履。
將絲綜麻。方鑿圓枘。其可入乎。晉世杜元凱又為左氏集
解。傳取邱明之傳。以釋孔氏之經。所謂子應乎母。以膠投
漆。雖欲勿合。其可離乎。今校先儒優劣。杜為甲矣。故晉宋
傳授。以至於今。其為義疏者。則有沈文何休蘇寬劉炫。然
沈氏於義例粗可。於經傳極疎。蘇氏則全不體本文。惟傍
攻賈服。使後進之士。鑽仰無成。劉炫於數君之內。實為翹
楚。然聰惠辨博。固亦罕儔。而探賾鈎深。未能致遠。其經注
易者。必具飾以文辭。其理致難者。乃不入其根節。又意在
矜伐。性好非毀。規杜氏之失凡一百五十餘條。習杜義而
攻杜氏。猶蠧生於木。而還食其木。甚非其理也。雖規杜過。
義又淺近。所謂捕鳴蟬於前。不知黃雀於其後。按僖公三
十三年經云。晉人敗狄於箕。杜注云。郤缺稱人。時未為卿。
劉炫規云。晉侯稱人。與殽戰同。按殽戰在葬晉文公之前。
何得云背殯用師。以微者告。箕戰在葬晉文公之後。非有
背殯用師。何得云與殽戰同。此則一年之經。數行而已。曾
不省覽上下。妄規得失。又襄公二十一年傳云。邾庶其以
漆閭邱來奔。公以姑姊妻之。杜注云。蓋寡者二人。劉炫規
云。是襄公之姑。成公之姊。只一人而已。按成公二年。成公
之子公衡為質。及宋逃歸。按家語本命云。男子十六而化
生。公衡已能逃歸。則十六七矣。兒年如此。則於時成公三
十三四矣。計至襄公二十一年。成公七十餘矣。何得有姊
而妻庶其。此等皆其事歷然。猶尚妄說。况其餘錯亂。良可
悲矣。然比諸義疏。猶有可觀。今奉勅刪定。據以為本。其有
疎漏。以沈氏補焉。若兩義俱違。則特申短見。雖課率庸鄙。
仍不敢自專。謹與朝請大夫守國子博士臣谷那律故四
門博士臣楊士勛四門博士臣朱長才等對共參定。至十
六年。又奉勅與前修疏人及朝散大夫行太常博士上騎
都尉臣馬嘉運朝散大夫行太學博士上騎都尉臣王德
韶給事郎守四門博士上騎都尉臣蘇德融登仕郎守太
學助教雲騎尉臣隨德素等對勅使趙宏智覆更詳審。為
之正義。凡三十六卷。冀貽諸學者。以裨萬一焉。
對論語問
聖人設教。欲人謙已。已雖有能。不自矜大。仍就不能之人。
求訪能事。已之才藝雖多。猶以為少。仍就寡少之人。更求
所益。已之雖有。其狀若無。已之雖實。其容若虛。非惟匹庶。
帝王之德。亦當如此。夫帝王內蘊神明。外須元默。使深不
可知。故易稱以蒙養正。以明夷蒞眾。若其位居尊極。炫耀
聰明。以才陵人。飾非拒諫。則上下情隔。君臣道乖。自古滅[●
]。莫不由此也。
歐陽詢
詢字信本。潭州臨湘人。武德中累擢給事中。貞觀初歷太
子率更令宏文館學士。封渤海縣男。卒年八十五。
藝文類聚序
夫九流百氏。為說不同。延閣石渠。架藏繁積。周流極源。頗
難尋究。披條索貫。日用宏多。卒欲摘其菁華。採其旨要。事
同游海。義等觀天。皇帝命代膺期。撫茲寶運。移澆風於季
俗。反淳化於區中。戡亂靖人。無思不服。偃武修文。興開庠
序。欲使家富隋珠。大懷荊玉。以為前輩綴集。各抒其意。流
別文選。專取其文。皇覽徧略。直書其事。文義既殊。尋檢難
一。爰詔撰其事。且文棄其浮雜。刪其冗長。金箱玉印。比類
相從。號曰藝文類聚。凡一百卷。其有事出於文者。便不破
之為事。故事居其前。文列於後。俾夫覽者易為功。作者資
其用。可以折衷今古。憲章墳典云爾。太子率更令宏文館
學士渤海男歐陽詢序。
大唐宗聖觀記
夫至理虛寂。道非常道。妙門凝邈。無名爰名。爰自太始開
圖。混元立極。三才奠處。萬品流形。莫知象帝之家。未覩谷
神之域。希夷瑣閉。(一作閟)溟涬封寄。及夫鳥跡勃興。隱書詮
奥。至化因茲而吹萬。元教由是以開先。聖聖襲明。道德授
受。於是混元之教。風動天下。水行地中矣。宗聖觀者。本名
樓觀。周康王大夫文始先生尹君之故宅也。以結草為樓。
因即為號。先生稟自然之德。應元運而生。體性抱神。韜光
隱耀。觀星候氣。物色真人。會遇仙輈。北面請道。二經既演。
八表向化。大教之興。蓋起於此矣。茲觀中分秦甸。面距終
南。東眺驪峰。接晴嵐之浥浥。西顧太白。粲積雪之皚皚。授
經之古殿密清。絡牛之靈木特立。市朝屢易。仙跡長存。物
老地靈。每彰休應。卿雲日覆。壽鶴時來。樹無窠宿之禽。野
有護持之獸。文始藥井。幹甃未墮。老君軬車。確然不朽。至
於穿窬盜竊。進退自拘。似有縶維。悉皆面縛。昔周穆西巡。
秦文東獵。並枉駕回轅。親承教道。始皇建廟於樓南。漢武
立宮於觀北。崇臺虛朗。招徠雲水之仙。閒館錯落。賓友松
喬之侶。秦漢廟戶。相繼不絕。晉宋謁版。於今尚存。實神明
之奥區。列真之會府。後魏文帝變夷風於華俗。立仁義之
紀綱。崇信教門。增置徒侶。有陳先生寶熾。潁川人。夙有幽
逸之姿。幼懷林壑之趣。松風入賞。名嶽留連。玉皇之道既
宏。銀榜之宮雲構。續有王先生子元。言窮名象。思洞隱微。
念在元空。累非外物。含神自靜。儀聖作師。並德音孔昭。鬱
為宗範。周太祖定業關內。躬受五符。隋文帝沐芳禮謁。獲
聞休徵。迨隋將季。政教陵遲。六飛失馭。四維絕。夷羊在牧。
蜚鴻滿野。家習兵兇。民墜塗炭。皇帝命世應期。榮鏡區宇。
戡難靜亂。亭毒無垠。廣大配乎天地。光華方諸日月。數階
庭之蓂莢。聆鳳和鳴。照景星於元雲。觀麟郊藪。緝禮裁樂。
化俗移風。農夫勸於時雨。隴餘滯穗。工女勤於蠶績。杼
柚不空。九服韜戈。三邊靜析。西戎革面。東夷獻舞。朔南洎
聲教。漠北盡來王。德化遐漸。無幽不暢。三善克懋。非假二
疏。一有元良。萬邦貞固。照均天縱。道契生知。篤尚元根。欽
茲聖躅。以武德三年。詔錫嘉名。改樓觀為宗聖觀。宸扆興
念。纂冑所先。啟族成家。鼻於注史。得一以靈。蹈五稱聖。弱
為道用。柔為至堅。損之又損。以至於益。瓜瓞[:#AS-92F9:⿰帛⿱丿糸]長。慶流悠
寖。爰初啟祚。致醮靈壇。自然香氣。若霧霏空。五色雲浮。如
張羽蓋。七年歲惟作噩。月在黃鍾。六轡齊驤。百辟咸從。親
幸觀所。謁拜尊儀。軒后之詣崆峒。神農之上石室。順法行
禮。異代同規。觀主岐平定。精金格之書。究玉笈之文。知來
藏往。盡化窮神。豫鑒天休。贊宏景福。法師呂道濟。監齋趙
道隆。玉器凝潤。鶴情超遼。辨析連環。辭同炙輠。對敭天旨。
妙沃帝心。乃謂片言小善。尚題紺碣。矧夫皇輿迂駕。挹酌
希微。大道資始。鑪錘萬物。不有刊勒。其可已乎。侍中江國
公陳叔達。朝宗羽儀。詞才冠秀。奮茲洪筆。為製嘉銘。
用筆論
有翰林善書大夫言於寮故無名公子曰。自書契之興。篆
隸茲起。百家千體。紛雜不同。至於書妙窮神。作範垂代。騰
芳飛譽。冠絕古今。惟右軍王逸少一人而已。然去之數百
年內。無人擬者。蓋與天挺之性。功力尚少。用筆運神。未通
其趣。可不然歟。公子從容襝袵而言曰。僕庸瑣愚昧。禀命
輕微。無祿代耕。留心筆硯。至如天挺功力。誠如大夫之說。
用筆之趣。請聞其說。大夫欣然而笑曰。此難能也。子欲聞
乎。公子曰。余自少及長。凝精翰墨。每覽異體奇跡。未嘗不
循環吟玩。抽其妙思。終日臨倣。至於皓首而無退倦也。夫
用筆之法。急捉短搦。迅牽疾掣。懸針垂露。蠖屈蛇伸。灑落
蕭條。點綴閒雅。行行眩目。字字驚心。若上苑之春花。無處
不發。抑亦可觀。是余用筆之妙也。公子曰。幸甚幸甚。仰承
餘論。善無所加。僕見聞異於是。輒以聞見。便耽翫之。奉對
大賢座。未敢抄說。大夫曰。與子同寮。索居日久。既有異同。
焉得不敘。公子曰。向之造次。濫有斯言。今切再思。恐不足
取。大夫曰。妙善異述。達者共傳。請不祕之。粗陳梗概。公子
安退位逡巡。緩頰而言曰。夫用筆之體會。須鉤黏纔把。緩
紲徐收。梯不虛發。研必有由。徘徊俯仰。容與風流。剛則鐵
畫。媚若銀鉤。壯則啒吻而嶱嶫。麗則綺靡而清遒。若枯松
之臥高嶺。類巨石之偃鴻溝。同鸞鳳之鼓舞。等鴛鷺之沈
浮。彷彿兮若神仙來往。宛轉兮似獸伏龍遊。其墨或灑或
淡。或浸或燥。遂其形勢。隨其變巧。藏鋒靡露。壓尾難討。忽
正忽斜。半真半草。唯截紙稜。撆捩窈紹。務在矜實。無令怯
少。隱隱軫軫。譬河漢之出眾星。崑岡之出珍寶。既錯落而
燦爛。復走[:#AS-FBEE:●]彔連而埽[:#AS-FEEF:●]
[:#AS-FBED:●]寮。方圓上下而相副。終
始盤桓而圍繞。觀寥廓兮似察。始登岸而逾好。用筆之趣。
信然可珍。竊謂合乎古道。大夫應聲而起。行吟而嘆曰。夫
遊畎澮者詎測溟海之深。升培塿者寧知泰山之峻。今屬
公子吐論。通幽洞微。過鍾張之門。入羲獻之室。重光前哲。
垂裕後昆。中心藏之。蓋棺乃止。公子謝曰。鄙說疎淺。未足
可珍。忽枉話言。不勝慚懼。
傳授訣
每秉筆。必在圓正氣力。縱橫重輕。凝神靜慮。當審字勢。四
面停勻。八邊俱備。長短合度。粗細折中。心眼準程。疎密欹
正。最不可忙。忙則失勢。次不可緩。緩則骨癡。又不可瘦。瘦
則形枯。復不可肥。肥則質濁。詳細緩臨。自然備體。此字學
要妙處。貞觀六年七月十二日。詢書付善奴。
題諸家書帖
貞觀六年仲夏中旬初偶詣蘭若。猥辱見示諸家書。徧得
看尋。可以頓醒滯思。各甚嘉妙。今昔孰為比肩。至於興歎
耳。珍重珍重。因書此敘於其後。渤海郡率更令歐陽詢記
之。
靜而思之。勝事莫復過此。氣力弱。猶未愈。吾君何當至速
附書。必向饒定須寄信意。歐陽詢呈。五月中得足下書。知
道體平安。吾氣力尚未能平復。極欲知君等(闕)息。比憂散
散不可具言。不復。歐陽詢頓首頓首。
夢奠帖
仲尼夢奠。七十有二。周王九齡。俱不滿百。彭祖資以導養。
樊重任性。裁過盈數。終歸冥滅。無有得停住者。未有生而
不老。老而不死。形歸邱墓。神還所受。痛毒辛酸。何可熟念。
善惡報應。如影隨形。必不差二。
臨川帖
年二十餘。至番陽。地沃土平。飲食豐賤。眾士往往湊聚。每
日賞華。恣口所須。其二張才華議論。一時俊傑。殷薛二侯。
故不可言。戴君國士。出言便是月旦。蕭中郎頗縱放誕。亦
有雅致。彭君摛藻。特有自然。至於閣山神詩。先輩亦不能
加。此數子遂無一在。殊使痛心。
西林寺碑
蓋聞不生不滅。圓照偏知。無去無來。冥機虛寂。言語既窮。
心行跡斷。利見鹿苑。興捅誘之權。倚迹鷲山。導汲引之路。
一音稱物。隨類得解。三達教闡。迷途自識。慧日騫幽。法雨
遐濟。德暢忍土。是謂能仁。然喻月譬鏡。宜有隱顯。髣髴宗
極。仰資圖鑄。道冠域中。金剛為大。故神塔湧見。靈相望先。
有曇比邱。俗姓竺氏。本為趙將。知若器之難安。悟浮生之
易盡。以榮利為桎梏。視名聞為羈絆。屏棄諠嘵。專修冥寂。
虛舟觸遠。津度罕㮣。元風獨扇。息心無侶。匡阜北嶺。地接
層峰。日月之所縈迴。雲霧之所蒸液。激白水於紫(一作青)霄。
照離暉於石鏡。南瞻五嶺。北睇九州。貞遯忘歸。幽棲是卜。
法師秉心萃止。負錫來儀。樹宇山間。游情梵表。及遷即化。
藉草巖間。有息慈慧永。河內繁氏。高足稱首。人師物匹。儀
無虛位。理必淵湮。服道御身。宏善備物。形性兩忘。冤親等
觀。故異香入室。猛獸馴階。紹修主業。安禪結宇。晉光祿卿
潯陽陶範。慕彼清聲。遊茲勝地。崇信正道。擁篲式閭。為出
俗之藩籬。為入室之榯欐。興建佛寺。締構伽藍。指景瞻星。
鳩徒揆日。薙草開林。增卑架巘。夷峻(一作嵕)築臺。(一作堂)疏巒
抗殿。長廊繞澗。斜砌環池。(一作流)冬燠夏涼。經行畢備。命曰
西林。是歲太和之一年。永公化緣將盡。曾無憂生之嗟。冥
照幽通。豈若逆旅之舍。其日山房晦寂。側塞幡花。洞戶疑
深。鏗鏘音樂。歡喜合掌。奄然終謝。年八十三。法師運載㣥
品。舟梁大法。翾羽蠢族。咸知締向。賈遠法師德高人師。道
被幽冥。能屈萬乘之尊。申其再三之敬。相望江海。獨在伊
人。言發響依。契同符合。自爾戒定。接式龍象。咸泊感不虛。
至切有歸焉。但年代摧薄。寺宇凋敝。梁天監三年。有恩律
師。聿來憩止。掄葺道場。大隋握鏡。天下文明。慧達禪師太
原王氏。廓六度以為津。構四禪以為室。世歸至德。物仰高
韻。為善終日。匪憚劬勞。自東徂西。興建佛事。爰自金城。至
於淮水。亘陸遵渚。莫匪教門。宅古棲空。因心自遠。虛室生
白。房櫳引靄。四部翹誠。頭目頂禮。禪師報云。欲道場營建
七間重閣。勸募之侶。咸百其誠。以大業二年。爰戒匠人。匪
日斯就。逶迤飛閣。秀出干霄。延袤層軒。俯視無地。爐香與
峰雲共鬱。鐘聲與幽谷合響。有頃。達公欲往長沙。模寫瑞
像。及刻優填王像。即輕舉扁舟。俄而旋返。所造法身。光相
殊特。勢超鎔楷。功踰琢磨。丹艧競姿。紫銑爭耀。力雖人就。
妙乃神輸。大業七年。達公寂滅。次有東林道生法師。樹明
因於往劫。襲慧果於今生。忘己濟物。纂修厥緒。寺僧智正
等。以樹道風於長世。詒德範於來業。莫若勒茲紺碣。題以
元碑。寓言雕篆。稽首作領。乃為銘曰。
二儀肇判。萬品流形。(闕)愛煩惱。繽紛靡寧。三彰四倒。[:#AS-87B7:⿸疒衆?]惑
焦明。十纏九結。寵辱相驚。邅迴三界。輪環四生。慾流長騖。
薪火不停。誰其拯物。獨有能仁。紆情紆識。即果明因。開方
便門。示彼元津。雨大法雨。洗滌深塵。佛日雖隱。宏道在人。
爰有開士。粤來萃止。鏟跡銷聲。為法忘已。置想依空。求真
得理。異人載挺。大法舟航。希蹤祇樹。標建道場。披蓁剪棘。
抗陸游梁。切漢干霄。含星浴日。巖谷虛靜。樹林閒謐。宴坐
經行。道糧權實。法門無二。義揆歸一。總駕大乘。始終竟畢。
像教有形。取諸相質。靈宇方固。金剛不遷。希彝至道。緬邈
遐年。須彌有盡。法炬長燃。咸慕偈讚。敬勒雕鐫。
陸元朗
元朗字德明。以字行。蘇州吳人。初為秦府文學館學士。補
太學博士。貞觀初遷國子博士。封吳縣男。
經典釋文序
夫書音之作。作者多矣。前儒撰著。光乎篇籍。其來既久。誠
無間然。但降聖巳還。不免偏尚。質文詳略。互有不同。漢魏
迄今。遺文可見。或專出已意。或祖述舊音。各師成心。製作
如面。加以楚夏聲異。南北語殊。是非信其所聞。輕重因其
所習。後學鑽仰。罕聞指要。夫筌蹄所寄。惟在文言。差若毫。
謬便千里。夫子有言。必也正名乎。名不正則言不順。言不
順則事不成。故君子名之必可言也。言之必可行也。斯富
哉言乎。大矣盛矣。無得而稱矣。然人稟二儀之淳和。含五
行之秀氣。雖復挺生天縱。必資學以知道。故唐堯師於許
由。周文學於虢叔。上聖且猶有學。而况其餘乎。至於處鮑
居蘭。翫所先入。染絲斵梓。功在初變。器成采定。難復改移。
一薰一蕕。十年有臭。豈可易哉。豈可易哉。予少愛墳典。留
意藝文。雖志懷物外。而情存著述。粤以癸卯之歲。承乏上
庠。循省舊音。苦其大簡。况微言久絕。大義愈乖。攻乎異端。
競生穿鑿。不在其位。不謀其政。既職司其憂。寧可視成而
已。遂因暇景。救其不逮。研精六籍。采摭九流。搜訪異同。挍
之蒼雅。輒撰集五典孝經論語及老莊爾雅等音。合為
三帙三十卷。號曰經典釋文。古今並錄。括其樞要。經注畢
詳。訓義兼辯。質而不野。繁而非蕪。示傳一家之學。用貽後
嗣。令奉以周旋。不敢墜失。與我同志。亦無隱焉。但代匠指
南。取笑於博識。既述而不作。言其所用。亦何傷乎云爾。
勅建廣武山觀音寺碣
王世充竇建德為讐大邦。我秦王赫然斯怒。罪人乃得。班
師凱還。駐蹕廣武。值夜雨作。而東南雲際。光焰射天。燭見
觀音菩薩。金身畢露。三頓首拜瞻。喜謂㣥臣曰。乃者武事
告成。天授神祐。厥功溥哉。遂勅建茲寺。因名焉。工訖。乃樹
碣以紀其歲月云爾。時武德五年也。
