欽定全唐文卷二百八十六
張九齡(四)
敕安西節度王斛斯書
敕王斛斯。吐蕃與我盟約。歃血未乾。已生異心。遠結凶黨。
而甘言緩我。欲待合謀。連衡若成。西鎮何有。卿能先覺。有
以待之。觀釁而行。適是軍法。且屯苗既受踐暴。軍人亦被
拘囚。如李混之所言。不反何謂。然則此蕃姦計。頗亦陰深。
外示存約。內實伺便。事儻不濟。即云無負。卿還須知其變
詐。隨事交當。使其退不得以此為詞。進不得成其凶計。如
此設拒。乃為上策若事巳侵軼。兵見交鋒。即當率勵驍雄。
盡敵乃已。秋冷。卿及將士已下並平安好。遣書指不多及。
敕安西節度王斛斯書
敕王斛斯。卿在西鎮。軍務煩勞。皆能用心。處置不失。頃與
突騎施攻戰。歷涉三年。降虜生俘。所獲過當。懸軍能爾。朕
甚嘉之。行官已有賞勞。在卿固合優獎。今授卿重職。兼彼
領護。且復褎進。終為後圖。吐蕃此來。意不徒爾。所有計較。
前己略言。先覺預防。無能為也。萬里之外。三軍之宜。一以
委卿。勿失權斷。秋後漸冷。卿及將士已下並平安好。遣書
指不多及。
敕北庭經略使蓋嘉運書
敕蓋嘉運。卿久在邊鎮。庶事用心。又去年出兵。冒遠入賊。
諸下皆賞。卿豈無功。言念忠勤。不忘褎進。今授卿雄要。仍
兼舊官。宜知朕心。當重寄也。突騎施雖請和好。其意不真。
近敕彼軍與天山計會。當審觀事勢。遠著候人。若有形勢。
事資先據。如無應會。不可虛勞。勢在臨時。固難遙斷。秋後
漸冷。卿及將士已下並平安好。遣書指不多及。
敕瀚海軍使蓋嘉運書
敕瀚海軍使北庭都護蓋嘉運。突騎施凶逆。犯我邊陲。自
夏以來。圍逼疎勒。頃得王斛斯表。見屯邊城張羲之等。入
據此城。屢與之鬭。將士效節。逆虜破傷。已不敢攻圍。而頓
兵不去。但邊城糧少。或為其所知。持久則難。不可不早為
計也。卿可練驍武。揚聲大入。仍有所保據。以防不虞。用解
邊城之圍。以挫逆賊之勢。臨機適變。委卿裁之。仍與王斛
斯審籌形勢。取萬全也。今故令內謁者監王尚客往。一一
口具。冬中甚冷。卿及將士已下並平安好。遣書指不多及。
敕四鎮節度王斛斯書
敕四鎮節度副大使安西副大都護王斛斯及將士已下。
萬里懸軍。屬此狂寇。屢有攻戰。能挫凶威。遠聞義勇。孰不
增氣。卿等激勵將士。為國盡誠。決命寇讐。成名當代。奇功
壯節。何謝古人。矢石之閒。見危致命。良深嗟嘆。重其忠烈。
又聞朱惠中箭。今復何似。善須救療。使得不殂。前令具奏
陣兦將士。欲加褎贈。卿宜識此意。即以實聞。近日與賊交
鋒。臨陣殺敵。事須優賞。亦即奏來。所云賊等請和。仍尚頓
兵北嶺。此虜姦詐。首尾百端。外示求和。內將誘我。卿所防
慮。皆中其心。然則蓋嘉運北庭近亦深入。頗有所獲。想彼
知之。虜庭乍聞。當合驚駭。務須分兵守境。諸處防虞。烏合
之胡。豈堪勞役。必將自潰。勢亦不久。蘇祿儻或覺此。革心
請和。亦復量宜。以時開納。仍與嘉運計會。必取良圖。近所
加兵。且應支用。臨事制變。豈待言之。今將緋紫袍各二十
領。若有殊功應須速賞。並委卿量事賜之。冬中極寒。卿及
將士已下並平安好。遣書指不多及。
敕四鎮節度王斛斯書
敕四鎮節度副大使安西副大都護王斛斯。蘇祿忘我大
惠。敢作寇讐。屢犯邊城。將肆其惡。雖禽獸是似。而天地不
容。卿等義心。固所發憤。朕已敕河西節度使牛仙客。令河
西於諸軍州及在近諸軍練驍健五千人。並十八年應替
兵募五千四百八十人。即相續發遣。卿可與蓋嘉運計會。
取彼道便。隨事進討。使此賊救首救尾。形勢分離。本既烏
合。勞則自潰。若以計取。可不戰而擒。若守而不攻。益為後
患。卿彼諸將。皆是舊人。既諳山川。又能料敵。兼與北庭並
力。事亦可圖。無為端然連年受弊。所緣邊鎮要切。委卿臨
事籌之。可與蓋嘉運審量。勿為彼此之計也。所緣兵募行
賜。則令所由支遣。已別敕牛仙客訖。四鎮蕃漢健兒。並委
卿隨所召募。可得幾許。仍具數奏聞。史震襲父可汗。即令
彼招輯。兼與卿計會。並臨事處置。無失所宜。冬中甚寒。卿
及將士已下並平安好。遣書指不多及。
敕安西節度王斛斯書
敕王斛斯。累得卿表。知賊等肆惡。終冬不去。又聞將士與
鬭。數有殺傷。諸胡攜離。將自此始。朕比為料。亦以為然。卿
受寄遠方。悉心奉國。撫巡將士。皆得輸誠。萬夫一心。以少
擊眾。雖有狂寇。固無遠憂。朕所懸官爵。惟賞忠義。苟能盡
節。亦豈忘功。卿可慰勉將士。知朕此意。若有殊效。即具狀
以聞。且蘇祿凶徒。本是烏合。今其師老。必有怨嗟。至如骨
咄王子來投。已是其效。何國胡不受處分。亦是明徵。其下
離心。已至於此。可令閒諜。更誘其餘。此賊敗兦。將從內潰。
且四鎮絕遠。皆是孤軍。卒欲益兵。頗難救急。近巳敕牛仙
客且送五千人。其餘驍勇。亦即繼發。並敕北庭計會。卿可
與蓋嘉運相知。張皇國威。誠在此舉。俘滅醜虜。今也其時。
勉樹邊勳。以成不朽。冬中甚寒。卿及將士比並如何。遣書
指不多及。
敕北庭都護蓋嘉運書
敕北庭都護蓋嘉運。近得卿表。知舊疾發動。請入都就醫。
欲遂來表。慮有邊要。萬一失便。雖悔何追。且蘇祿猖狂。方
擬肆惡邊城。經冬不去。西州近復燒屯。亦有殺傷。想所聞
也。此賊諸頭抄掠。虜眾巳疲。亦無能為。正可取便。至如西
州近者有賊。其數無多。烽候若明。密與兩軍作號。首尾邀
擊。立可誅翦。何為當軍自守信賊。公行來有損傷。去無關
鍵。豈是邊鎮之意也。且西庭雖無節度。受委固是一家。有
賊共除。有患相救。萬里之外。何待奏聞。自此之後。必須用
意。今遣醫人將藥往。可善自將療。春初餘寒。卿及將士並
平安好。遣書指不多及。
敕瀚海軍使蓋嘉運書
敕瀚海軍使北庭都護蓋嘉運及將士已下。蘇祿爰自今
夏。連犯西陲。犬羊之㣥。屯結不散。誠欲出其不意。乘虛以
入。凶黨聞此。必自解圍。卿識朕心。有符成料。比王尚客至。
聞已出師。窮冬絕漠。荷戈冒險。又聞有所擒獲。張我國威。
言念忠誠。良深賞嘆。在此行也。四鎮狂虜。必應抽退。彼既
有效。應合效勞。兼云擒獲。人當優賞。宜具實狀。一一以聞。
然此賊為惡。勢將未已。若困窮蹙。實則不知。安西近亦加
兵。卿彼士馬自足。可與王斛斯計議。逐要圖之。春初餘寒。
卿及將士已下並平安好。遣書指不多及。
敕契丹知兵馬中郎李過折書
敕契丹知兵馬中郎李過折等。卿比在蕃中。已知才略。一
此行事。十倍所聞。既立殊勳。又成大節。何其壯也。可突于
狡算翻覆。人面獸心。事其酋長。不忠不義。處其種落。無信
無恩。專持兩端。隨事向背。而屈烈愚蔽。與之同惡。卿比觀
變。實為遠圖。誅元凶而存一蕃。行權宜而合正道。所全者
大。所慮實深。今諸部怗然。皆卿之力也。且頃者攜叛。又甚
崎嶇。羊馬不保於孳生。田疇不安於耕種。寄命山谷。並力
干戈。總由頑凶。致此勞苦。向若無卿此舉。信彼所行。以疲
弊之殘人。當驍雄之巨眾。彼則朝夕奔命。此方歲月攻守。
而眾寡不敵。殲滅有期。賴卿先見之明。遽為轉禍之計。以
救萬人之命。以成萬代之名。豈獨大功。真為上智。今將疇
其井賦。異姓封王。以旌厥庸。且有後命。在彼初有變故。乍
應驚擾。百姓既知。想當安怗。卿可與張守珪量事處置。務
逐便宜。今既一家。愛同赤子。惟其所欲。隨事撫存。春初尚
寒。卿及衙官刺史縣令並百姓已下並平安好。遣書指不
多及。
敕突厥苾伽可汗書
敕突厥苾伽可汗。比數有信。知彼平安。良足慰也。自為父
子。情與年深。中閒往來。親緣義合。雖云異域。何殊一家。邊
境之人。更無他慮。甚善甚善。此是兒可汗能為承順。副朕
之所親厚。人閒恩好。無以過之。長保此心。終享福祿。子孫
萬代。豈獨在今。比秋氣漸冷。卿及平章事首領部落並平
安好。遣書指不多及。
敕突厥可汗書
敕兒登利突厥可汗。天不福善。禍終彼國。苾伽可汗頃逝。
聞以惻然。自二十年閒。結為父子。及此痛悼。何異所生。又
聞可汗繼立。蕃落並得寧靜。良深悲慰。且知無他。朕與可
汗先人。情重骨肉。亦既與朕為子。可汗即合為孫。以孫比
兒。似疎少許。今修先父之業。復往時之好。此情更重。只可
從親。若以為孫漸成疎遠。故欲可汗今者還且為兒。義結
既深。當熟思此意。人情終始。固亦可知。葬事所須。並依來
請。即與弔祭使將往。必令及期。言念宿昔。深懷感愴。春初
猶冷。可汗及平章事與首領部落並得如宜。遣書指不多
及。
敕劒南節度王昱書
敕劒南節度使益州長史王昱。近得卿表。知蒙歸義等效
命出力。自討西蠻。彼持兩端。宜其殘破。苟非生事。定是輸
忠。亦卿等指麾。更張遠略。諸部所請朝貢。及蒙歸義等立
功。並委卿料。若合行賞。豈有不來。時尚炎蒸。路且修阻。郵
傳之弊。公私可知。亦云重勞。非是有惜。想卿臨事思其所
宜。緣蠻落初寧。當須計議。若欲入奏。亦任暫來。春晚極暄。
卿比如宜。遣書指不多及。
敕突厥登利可汗書
敕突厥登利可汗。日月流邁。將逼葬期。悲慕之心。何可堪
處。朕以父子之義。情與年深。及聞宅兆。良以追悼。前哥利
施頡斤至。所請葬料。事事不違。所以然者。將答忠孝。故喪
紀之數。禮物有加。道之所存。地亦何遠。今又遣從叔金吾
大將軍佺持節弔祭。兼營護葬事。佺宗室之長。信行所推。
欲達其情。必重其使。以將厚意。更敦前約。且以為保忠信
者可以示子孫。息兵革者可以訓疆場。故遣建碑立廟。貽
範紀功。因命史官正辭。朕亦親為篆寫。以固終始。想體至
懷。春初尚寒。可汗及平章事部落並平安好。遣書指不多
及。
敕突厥可汗書
敕兒突厥可汗。朕與先可汗結為父子。及兒紹續。情意日
深。至於國計。亦欲無別。兒去年東討。雖有先言。然兩蕃既
歸國家。亦即不合侵伐。朕既與兒無閒。終不以此為懷。契
丹及奚。諸蕃窮者。土地不足以放牧。羊馬不足以貪求。遠
勞師徒。兼冒鋒鏑。勝不為武。不勝亦危。以此言之。當務其
大者。突騎施本非貴種。出自異姓。惟任姦數。誑誘㣥胡。十
數年閒。又承國家庇廕。因其荒遠。遂得苟存。近日以來。敢
茲背德。又知兒意亦欲破之。前與先可汗舉哀。其使不肯
就哭。當時辭拒。彼使具知。兒若總兵西行。朕即出師相應。
安西瀚海。近已加兵。欲以滅之。復何難也。儻事捷之日。羊
馬土地。總以與兒。子女玉帛。別有優賞。信是長策。可熟思
之。與兒情親。故言及此耳。今有少信物。至宜領取。春初尚
寒。兒與平章事首領百姓已下並平安好。遣書指不多及。
敕突騎施毗伽可汗書
敕突騎施毗伽可汗。天地有正位。鬼神有正主。敢此違犯。
必有禍殃。不信朕言。但試看取。可汗雖為君長。實在幽荒。
陰陽之氣。偏僻如此。縱欲自大。其如天何。往年可汗初有
冊立。以我國家常為勢援。諸蕃聞此。不敢動搖。是我有大
惠於可汗。行陰德於彼國。自爾以後。二十餘年。情義相親。
結為父子。可汗身自不覺。豈不知彼之大援。而戎俗少義。
見利生心。故闕俟斤入朝。行至北庭有隙。因此計議。即起
異心。何羯達所言。即是彼人自告。蹤跡已露。然始行誅。邊
頭事宜。未是全失。朕以擅殺彼使。兼為罪責。北庭破劉渙
之家。仍傳首於彼。可汗縱有怨望。亦合且有奏論。朕若不
依。舉兵未晚。而乃總無來狀。即起凶謀。侵我西州。犯我四
鎮。連年累月。馬死人兦。於㣥胡已聞怨嗟。於國家豈能大
損。中閒使哥德都耽及安胡數半泥臨河來此求和。朕亦
信受。故遣使相逐。具宣往意。其後審觀形勢。全是詐欺。故
密敕半道令廻。豈是元心有負。自爾之後。侵犯不絕。可汗
有何兵眾。遂此憑陵。諸國聞此。豈不得計。約算已西諸國。
未敵我一兩大州。可汗亦應先知。何煩遂爾為惡。況安西
北庭將士。皆是鐵石為心。可汗具諳。不煩更道。此則承前
輕舉。彼自無義。却以我為失。無乃重其過乎。可汗向若有
禮。以理論奏。闕俟斤下羊馬數雖稍多。欲為補答。亦何足
難。惟費一州庸調酬還。則已大多。而乃無義為讐。暴我邊
鎮。孤城小堡。倉卒見危。大率而言。其數非少。彼若計索馬
價。我亦須得此物。忝是有識之類。可不自解思量。又可汗
正為寇敗。闕伊難如從我界過。葱嶺捕獲。並物奏來。所有
蕃書。具言物數。朕皆送還贊普。其中一物不留。可汗亦以
此為詞。謂言朕留此物。且蕃中貧薄。所見不廣。銀瓶香子。
將作珍奇。黑毯赤縻。亦為好物。我中國雖在貧下。固不以
此為貴。可汗宜識此意。勿妄生詞。且闕伊難如越界。可汗
復邊頭作梗。如此不捉。更捉何人。適是邊軍明其用命。觀
可汗求和之意。似未有真心。只擬誘引國家。乘便取利。如
此等事。何用為之。我國守信如天。終不欺物。謂天無信。物
自無知。然於四時。終不差也。可汗若遂能為惡。朕當別有
處分。三二年內。試看若為。必其自省前非。更思恩舊。朕即
棄捨大過。父子如初。可汗更有何憂。百姓皆得安樂。一任
可汗自料。朕亦不復多言。一一在使者口具。秋中漸冷。可
汗及公主衙官纛官首領百姓並平安好。遣書指不多及。
敕突厥可汗書
敕兒可汗。比來和市。常有限約。承前馬數。不過數千。去歲
以兒初立。欲相優賞。特勒欲谷前至。納馬倍多。故總與留
著。已給物市買。中閒蘇農賀勒兼領堅昆馬來。朕以一年
再市。舊無此法。哥解骨支去日。丁寧示意。又移健達干後
到。亦以理報知。不遣重來。須存信約。遂乃不依處分。驅馬
直來。無禮無信。是何道理。朕緣兒義重。深為含容。論其無
知。豈能不怪。計兒忠孝。必無非理。未委此等。何故而然。念
其遠來。磧路艱苦。勒令却退去。似不相親。令覲都。賜蘇農
賀勒下及堅昆使下總二萬匹絹。任其市易。想兒知之。其
馬今並勒令却去。至彼之日。以理告示也。夏末甚熱。兒及
平章事並平安好。遣書指不多及。
敕突厥可汗書
敕兒突厥可汗。道路既遠。使命復稀。近日已來。音信斷絕。
朕每多懸念。想所知之。與兒情義既深。庶事無閒。父子之
國。直往直來。何異一家。真無別也。蘇農賀勒處刺達干等
去歲將馬。其數倍多。又有諸蕃馬來。亦是兒所發遣。往者
先可汗在日。每年約馬不過三四千匹。馬既無多。物亦易
辦。此度所納。前後一萬四千。緣兒初立可汗。朕又約為父
子。恩義相及。不可却迴。所以總留。計物五十萬匹。兼屬國
家大禮。並放天下租庸。用度無窮。非特和市。緣此馬價通
容稍遲。處剌達干未還。不是故為留滯。念悉此意。當復寬
心。今見續續市易。不久望了。即當發遣。回日非賒。在此還
如當家。去住亦何異也。此後將馬來納。必不可多。還如先
可汗時約。有定準來交易。發遣易為事。須久長不是限隔。
今故令趙惠琮往。並有少信物。別具委曲。至宜領取。秋氣
漸冷。兒及平章事首領百姓並平安好。遣書指不多及。
敕突厥可汗書
敕突厥兒可汗。內侍趙惠琮從彼還。一一口具。深慰遠懷。
兒表中猶言前年退馬多。兼云蘇農賀勒處羅達干三年
在此。與兒更無閒外。庶事一家。所以趙惠琮去時。皆以實
報。今者來報尚未體悉。且去年所將馬來。前後數倍常歲。
至於好惡。未必皆以兒知。其中老弱病患。及軀格全小。不
堪駕馭。如何總留。所以略多少。仍是十退一二。是於兒處
大為存情。何故來章尚嫌多退。必若留售惡馬。亦恐諸蕃
笑人。兒既君長北蕃。復與朕為父子。須存分義。使遠近知
之。勿信下人專由利動。蘇農賀勒處羅達干等續續市買。
甚有次第。雖校遲少許。物並好於往時。不久當迴。亦勿怪
也。所欲遣使來者。既為父子之國。來往乃是尋常。須知平
安。復申朝覲。佇聞來使。用慰朕心。冬中極寒。兒及平章事
首領百姓並平安好。所有委曲。皆使至口具。遣書指不多
及。
敕吐蕃贊普書
皇帝問贊普。緣國家先代公主既是舅甥。以今日公主即
為子壻。如是重姻。何待結約。遇事足以相信。隨情足以相
親。不知彼心。復同然否。近得四鎮節度使表云。彼使人與
突騎施交通。但蘇祿小蕃。負恩逆命。贊普既是親好。即合
同嫉頑凶。何為却與惡人密相往來。又將器物交通賂遺。
邊鎮守捉防遏是常。彼使潛行。一皆驚覺。夜中格拒。人或
死傷。比及審知。亦不總損。所送金銀諸物及偷盜人等。並
付悉諾(一作付悉諸)勃藏却將還彼。既與贊普親厚。豈復以此
猜疑。自欲坦懷。略無所隱。縱通異域。何慮異心。又西南諸
蠻。元是異類。或叛或附。恍惚無常。往年被略彼蕃。率種歸
我。緣李知古處置失所。又即翻然改圖。彼此之閒。有何定
分。而彼有來者。乃云此先舉兵。以蠻為詞。未知孰是。今既
無外。當以此思之。緣彼州鐵柱。前書具報。一言不信。朕豈
厚誣。更以相仍。便非義也。鐵柱書唐九徵所作。百姓咸知。
何不審之。徒勞往復。至於邊將在遠。下人邀功。變好為惡。
誠亦有此。非獨相規。亦當自誡。如此覺察。更有何憂。萬事
之閒。一無所限隔。所以細故。無不盡言。想所知之。體至懷
也。晚春極暄。贊普及平章事首領並平安好。有少信物。別
具委曲。遣書指不多及。
敕磧西支度等使章仇兼瓊書
敕磧西支度營田等使兼知長行事殿中御史章仇兼瓊。
近聞卿手足風緩。頗有所廢。而不敢言病。竭心在公。良用
嗟稱。有古人之節。西庭既無節度。緩急不相為憂。藉卿使
車。兼有提振。不獨長行轉運營田而已。事務方劇。氣候又
偏。將攝之閒自須得所。今遣醫人將藥。就彼看療。可與之
商量。隨病所宜。冬寒。卿比平安。遣書指不多及。
敕金城公主書
敕金城公主。異域有懷。連年不捨。骨肉在愛。固是難忘。彼
使近來。且知安善。又聞贊普情義。是事叶和。亦當善執柔
謙。永以為好。前後所請諸物。其中色種不違。仍別有條錄。
可依領也。春晚極暄。想念如宜。諸下並平安好。今令內常
侍竇元禮往。遣書指不多及。
