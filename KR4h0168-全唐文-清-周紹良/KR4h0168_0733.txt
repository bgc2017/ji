欽定全唐文卷七百三十三
韋端符
端符。穆宗朝官拾遺。
衛公故物記
三年冬。端符於三原令座中揖其㣥官。有客曰某丞李。謂
端符曰。是衛公之冑也。其家傳賜書與他服器十餘物者。
訖讌。端符即丞居為客謁。丞延入就列。端符因跪請曰。籍
君僕射公之嗣。固願見僕射公之烈之多。其事辭雖史記
或闕。略具天下耳舌矣。聞君世傳文帝詔與公服物者。願
得以觀。丞慘慘曰諾。即其家傴僂躍步。奉賜書一亟他物
一器出。發視。有玉帶一。首末為玉十有三。方者七。挫兩隅
者六。每綴環焉。為附而固者以金。丞曰。傳云環者。列佩用
也。玉之粹者若含怡然。澤者若渙釋然。公擒蕭銑時。高祖
所賜于闐獻三帶。其一也。素錦袍一。其襟袂促小。裁製絕
巧密。光爛爛如波。旁出紫文。綾襖一。促製小袖如袍。其為
文林樹於上。其下有馳馬射者。又雜為狻猊虎貙橐駞者。
靴袴一。往來為鈎屬鎖劍文。疑非華人所為也。自始傳於
今。莫能名其物。象笏一。差狹。不類今笏者。佩筆一。奇木為
管韜。刻餙以金。別為金環以限難其間韜者。火鏡二。大觿
一。小觿一。[:#AS-8B72:⿱竹卞]囊二。椰杯一。蓋常佩於玉帶環者十三物。已
亡其五。其存者八。文帝為兒時。與公子某年上下。文帝命
居宮中。侍吾兒戲。即賜以皇子服物。黃綾袍。緋綾裙。皆為
龍鸞文。素錦襖。綷五彩為花若鳥者。素錦半袖。小笏。皆緻
巧功良。今工之為不能也。文帝賜書二十通。多言征討事。
厚勞苦。信必威賞而已。其兵事節度皆付公。吾不從中理
也。既公疾。親詔者數四。其一曰。有晝夜視公病中老嫗。令
一人來。吾欲熟知公起居狀。丞曰。權文公視此詔。常泣曰。
君臣之際。乃如是耶。端符既畢觀。中若有物擊惻其心者。
於玉帶。見遠方致物。而上不專有。以賜有功也。於文錦眾
物。見其時之工。志功不志靡也。於賜公子以皇子衣服。見
視臣如友而猶兒也。於詔征討。見擇將材付將職也。上嘗
不曲制其事。旁他可動哉。於問公疾。見上答憫公。如家人
之視子姓也。公之勞烈如是其大。固有以感之。獨推期運。
吾不信也。丞曰。子觀吾故物。異他人之觀。一似動色隱心
者。於霜露變時。每閱省是物。人雅謂子工文辭。幸為記。吾
得觀。以慰吾慕思也。故曰記衛公故物。
兩戒
窮者宜有以樂乎。果宜有以樂也。窮者宜有以懼乎。果宜
有以懼也。樂者何。樂吾之窮。非吾之修也。樂吾之不苟就
偷取也。樂吾寢道之安。腹義之飽。而不更富貴也。樂吾之
自反而縮。偃偃而居。蕩蕩而行也。樂吾之善擇善蹈。而無
所移流也。樂舉如是也。樂可涯乎哉。故曰窮者果宜有以
樂也。懼者何。懼吾之窮。時不能也。懼吾之道。終不能施設
也。懼利澤不下於人也。懼吾之榮名淑譽。不冒聞於天。上
以為父母寵大。懼吾之無以與親戚為厚也。懼吾之無以
與鄉黨賢友俱有之也。懼舉如是也。懼可弭乎哉。故曰窮
者果宜有以懼也。達者宜有以樂乎。果宜有以樂也。達者
宜有以懼乎。果宜有以懼也。樂者何。樂吾之達。上不欺乎
君。下不愧乎人。樂吾之乘良食腴。有以得之也。樂吾能蹈
古之達者之道。以匡戴於上也。樂吾之進而能思。有心為
報也。樂吾之穀祿豐多。而不能為積藏。有以與戚愛為厚
也。樂吾之不大其家。而養來天下賢士。可以繼續吾祖道
也。樂吾之奉養祠祀。率父母所教育。而居有之。以為潔甘
薌馨也。樂吾之功利流布於人。而國人指名。以榮父母之
善教誨也。樂上有以倚也。樂下有以仰也。樂似先古之為
令子孫也。樂垂後世為賢祖考也。樂古之人非無吾道。而
有合不合。吾適有之而有合之。樂舉如是也。樂可涯乎哉。
故曰達者宜有以樂也。懼者何。懼吾之所以達。無曲折便
邪以得之乎。懼吾雌顏飴辭態媚嬖御以得之乎。懼吾飛
聲竄跡。盜取衆好以得之乎。懼吾之得位。無急夷而讓病
乎。懼吾無嗜豐盈而迷位如郵乎。懼吾不恤居職而早計
後來乎。懼吾無激詭譎詐以取譽乎。懼吾無攜實傳藝為
雀集狙黠乎。懼舉如是也。懼可忘乎哉。故曰達者宜有以
懼也。窮者宜有其所以樂。無其所以懼。古之人有之。顏子
是也。凡所以病疾於道擇去之鮮矣。而又得聖人為之依。
旦夜熟復所理以為樂。所謂懼者。獨不得功利下於人耳。
辱有所歸也。歸乎有國有人者也。與吾之俱生之人無達
也。懼於我何哉。達者宜有其所以樂。無其所以懼。古之人
有之。周公是也。以家為周。抱負稚主。以究成天下矣。凡所
以養天下者。宜舉置之以為樂。而一無所以懼。代之希顏
子而道周公者。有其所以有。無其所以無哉。苟不至焉。宜
兩有所戒。作兩戒。
君子無榮辱解
所謂榮與辱者。賢不肖之辨也。朝暮之所存也。君子小人
所以異道而殊名也。君子無榮辱。小人有辱而無榮。志意
修。術業明。德行備飾。是榮之自內者也。由之而爵列尊。穀
祿厚。無擇而不宜。是榮之自外者也。君子有諸內而外者
至焉。猶是藝之耨之鎛之。水澤以時。而苖之猥大者也。而
世謂之榮。是果不足為君子榮也。以至貴於天下立國家。
偃然若固有之者。彼修之非一日也。得之誠有術也。吾所
以待之無愧也。又何榮乎哉。阨窮詈侮。暴怒橫逆。以至於
擊悴逐磔。世所謂之辱者。是又果不足為君子辱也。問其
逢何物也。其遭何時也。吾之所以不容。用吾之所修。可於
堯禹孔子。而不可於斯時也。吾又何辱乎哉。君子無榮。非
不榮也。所以為榮者。出於吾道耳。異乎世之所謂幸而榮
者也。謂種而收者幸。可乎。君子無辱。非不辱也。吾之道大。
彼不足用。吾之說粹。彼不足聞。辱誠有所在也。猶河海之
不可內於㘭涔也。是豈河海辱哉。故曰君子無榮辱。由是
為說也。小人有辱無榮。曲哆險詭。突誕嫉賊。是辱自內者
也。由之而得刑殺流放。是亦有諸內而外者至焉。是猶薉
蕪之欝[:#AS-8DBB:⿰⺡⿱止⿰]之而蓬亂疽結也。謂飯茹死者不幸。可乎。幸而
售姦容邪。盜有位勢。則當時之賢者。陰指而默笑之。憤之
甚者。筆之於書。以示戒於後。視其所處。如鼠之肥肆於廩
也。豕之腯澤於欄也。其榮乎哉。故曰小人有辱無榮也。小
人之有辱無榮。內外備至。而不容說焉。然則就是說。吾又
有明焉。君子非有榮者。有仁義之榮。而無勢任之榮也。在
吾之修者堯禹孔子。吾將坦蕩蕩而君師之。立其朝。躋其
堂。恬而有之。流千萬世。鼻口吾芳醲。故曰有仁義之榮也。
若勢與任。吾又惡取哉。得之吾不屑也。流千萬世不遂者。
稱道而自信焉。惡在乎得與否也。故曰無勢任之榮也。若
小人則無適而不辱也。學者述道。行吾說而審取焉。君子
小人分矣。
寄言上篇
孺子道成人之言。父母必憐誇焉。非直父母也。鄉人亦異
而指之矣。是何也。非所以期孺子也。待以孺子而言成人
也。則父母憐之。如鄉人指異。即有魁然成人而事孺子。是
何人哉。其所以待之視之。用何心也。移是而言。小人不能
為君子固也。陷乎罪誅。非暴逆狠戾。而窘於咽喉之空。尺
寸之膚。受之不仁。仁人不憫憐之也。今有一鄉之吏。遇孺
子把弄土塗。折挽草木。則呵而批之曰。何爾也。成人者有
妄毀淫取。顧不敢動睫而過之。是誠不了一鄉矣。吾欲世
之大人。無獨見鄉吏之不了一鄉。而不自見所不理。無喝
怒於孺子之為。而恬視魁然成人。挽折大草。淫取大物者。
本其所以待之之心。從而校之。天下幾蘇息。
寄言下篇
今有人負病於此。則其親戚者憂之。聞善醫。則不遠燕越
而求之。欲其病之速瘳。若噓毛掇葉之易。是直智無所施
耳。然則憂者雖甚。不能為也。善為者又非所憂也。不憂非
薄人也。非其他耳。彼誠善醫也。安得人人而憂之。必居其
地而恥不能。則將悉其技而為之。與憂者之心不異。故病
甚憂戚之。得善為之醫。則幾乎平理矣。不得善醫者。百十
旦夜坐環之。而藥謀無所曉。其去死喪幾何。故曰憂不能
為。技不習也。為者不必憂。非其地也。必得善為之者。處憂
之之地。然後知病之間也不日矣。昔之為天下國家而病
者。豈無善之者耶。不得處憂之之地耳。漆室女誠憂矣。不
能為魯也。鴟夷子嘗工為越矣。陶朱公則視猶涉者之視
車。使嘗得善為天下國家者。處憂之之地。何敗亡之有。
楊紹復
紹復。左僕射於陵子。擢進士第。登宏詞科。終中書舍人。
授周敬復尚書右丞制
勅。百事根本。在文昌官。綱轄不修。則庶人墮矣。是以選擢
之際。常難其人。不有精才。孰膺茲任。江南西道都團練使
觀察處置等使檢校右散騎常侍周敬復。以精遠之詞。早
登科籍。以深奧之學。遂列顯名。振風績於南宮。奮華輝於
翰苑。聲猷實著。名以事高。厥德允修。在公不倦。俾贊丞於
都座。庶警策於周行。振舉朝倫。有望於爾。可尚書右丞。
韋充
充。長慶中官倉部員外郎。
筆賦
筆之健者。用有所長。惟茲載事。或表含章。雖發跡於衆毫。
誠難㯋脫。苟容身於一管。豈是鋒鋩。進必願言。退惟處默。
隨所動以授彩。寓孤貞而保直。修辭立句。曾無點畫之虧。
游藝依仁。空負詩書之力。恐無成之見擲。常自束以研精。
擇才而丹青不間。應用而工拙偕行。所以盡心於學者。嘗
巧於人情。惟首出筒中。長憂挫銳。及文成紙上。或冀知名。
以其提挈不難。發揮有自。縱八體之俱寫。亦一毫而不墜。
何當入夢。終期暗以相親。儻用臨池。詎欲辭於歷試。今也
文章具舉。翰墨皆陳。秋毫似削。寶匣以新。但使元禮之門。
不將點額。則知子張之手。永用書紳。夫如是。則止有所。託
有因。然後錄名之際。希數字於依仁。
漢武帝勒兵登單于臺賦(以旌旗千里深入黠虜為韻)
漢興五葉。帝曰孝武。氣蓋㣥方。威加醜虜。謂八表可以臣
服。謂四夷可以力取。所以發王者之師於中原。登單于之
臺於北土。乃徵騎卒。爰整虎貔。將馳大駕。用建靈旗。電耀
星奔。忽東西而沸渭。虯騰龍騁。紛左右以葳蕤。出乎關山
之外。乘乎肅殺之時。始也歷涿郡之墟。涉西河之水。踐匈
奴之絕域。蹂長城之故壘。洪塵坌乎三邊。白刃森乎萬里。
追風躡影之騎。蔚以先登。執弓挾矢之徒。紛然四起。帝於
是奮師旅。縱窺臨。雲浮層構。霜激雄心。鼙鼓之聲。自陰山
而雷動。旌旗之色。從大漠以煙深。故得遠瞰龍城。旁分馬
邑。俯雲路以周覽。窮地形之可襲。悠悠四塞。辨古戌之微
茫。一一遼天。見征鴻之出入。既而虜不敢犯。兵亦言旋。將
雪恥於平城之下。冀歸功於高廟之前。殊不知天下一家。
不必耀威靈於億兆。域中無事。何煩誇被練之三千。况彼
讋㣥胡。恣專殺。且非示一人之恩信。亦何以制九夷之桀
黠。徒使五原之下。感戎馬之蕭蕭。四海之中。識兵車之軋
軋。未若我國家無私為用。不戰為名。外設受降之壘。內懸
進善之旌。俾四方之通泰。致九有之文明。豈徒與西戎北
狄。較戰而論兵。
郊特牲賦(以繭栗之微貴乎誠[:#AS-81DA:⿱⿰売⽎心]為韻)
天實至尊。物難致味。所以郊祀之展禮惟重。犧牲之用犢
有為。故能昭德馨。導生氣。叶上帝精明之感。必因誠以告
虔。示下土恭謹之心。有以小而為貴。由是選才斯始。稟命
有歸。固資於至敬之薦。不在乎充身之肥。盡黑黃蒼赤之
形。舉書其數。用齒角皮毛之狀。具體而微。苟山川之不舍。
曷天地以相違。當其大禮既陳。泰壇斯踐。形殊歸獸。角若
獨繭。羈縻忽至。初無悚於肇牽。觳[:#AS-FBEF:●](士[:#AS-FBEC:●]
[:#AS-FEEA:●]
[:#AS-FBEC:●]角)[:#AS-FBED:●]束[:#AS-FBF0:●]方來。終有悲於餘喘。肅然之
內。蠢爾如生。委質未分於天理。亡軀終徇於物情。足以上
祇明命。下達精誠。乾乾之意不虧。因必之於心敬。戢戢之
儀斯異。亦何假於楅衡。可以薦明時。可以撰吉日。
天子以之合禮而具備。有司用此陳儀而罔失。殺身之際。
雖有補於馨香。登俎之時。固無慙於榛栗。斯可以見至德
在斯。入用惟時。實禮之大者。在信以成之。介葛雖聞於早
辨。莊周誠得而興悲。是故聖人制禮作樂。必資後學。分隆
殺於輕重之心。辨等儀於長短之角。彼賓客者滿尺。宗廟
者盈握。曾何足以表於齋莊。固未可以彰其忠慤。方今四
海既定。小信咸孚。郊天祀地之禮將展。博碩肥腯之用奚
無。所以下臣稽首而歌曰。惟吾君之德也。與天地之巍乎。
庾氏子碎玉賦(以聖人捐寶以息爭端為韻)
人無善惡。利乃交爭。故懲忿者無如於立義。感物者必在
於推誠。所以庾氏子能捐片璧。遂息兩情。誠聖人之閫域。
見智士之縱橫。當其愛惡所逼。長短相賊。意各是非。事難
姑息。乃曰碎我此寶。成君之德。苟有易心。固無難色。傍窺
利害。遂生一决之心。下視錐刀。不顧千金之直。於是置諸
厚地。投此攻堅。隨形騞若。應手琤然。萬點星分。善價之心
俱死。二疑冰釋。力爭之意都捐。斯乃大讓所加。連城非寶。
棄此十德。欲求諸道。不然。安得勵不貪之志。在彼斯須。堅
必斷之謀。於予懷抱。卓哉奇士。克已喻人。解紛以道。出義
於身。故得割所愛。成乃仁。不以利為用。而以德為隣。況乎
雪彩飛揚。霜華奔迸。折裂無幾。堅貞失性。如散天之氣。忽
若斷虹。碎含璧之圓。皆如破鏡。此既棄寶。彼焉息競。則當
路者誠可以稽疑。立教者固宜於希聖。彼機忘於絕絃。難
解於弄丸。亞父碎斗而增恚。海客鍛珠而成難。徒生一理。
未息兩端。曷若格物於恥。勸人為美。究其道不徒然。想其
心非率爾。誠哉莊生之說。吾固知其有以。
餘霞散成綺賦(以題為韻)
試一望兮。雲晚而山晴。白日欲沒兮。紅霞始生。含江天之
霽潤。籠烟景之虛明。發光華而不定。若組織之相成。陽文
陰漫。乍合乍散。離披晃朗。錯雜陵亂。麗雲日之幾重。鋪綺
繡之千段。翻光倒景。擢[:#AS-FEED:●]
[:#AS-FBEC:●]圅萏於湖中。舒豔騰輝。
攢螮蝀於天畔。照萬象於晴初。散寥天於日餘。吐丹氣於
青嶂。為金光於碧虛。越女浣紗。恥鮮明之莫及。巴姬濯錦。
慙光彩之不如。攢紅散紫。參差邐迤。狀㣥飛之鸞鳳。類叢
生之花蘤。始一變而舒霞。終一變而成綺。當是時也。則有
才子去國。遊人別家。汎濫秋景。徘徊霽華。惜賞心之日暮。
悵游目於天涯。積九秋之懷抱。對茲夕之烟霞。仰丹霄之
愁斷。想赤
水之路賒。能不沉吟徙倚。臥坐興嗟。況復雲景迴午。蒼涼
愁暮。思攄懷以振藻。返疑憂而失趣。空吟謝客之詩。遐思
公孫之賦。
東風解凍賦(以立春之日冰凍銷釋為韻)
三陽布。萬物新。攝提建月。勾芒御辰。惟東風之解凍。明下
土而知春。於是嗣木德。游水濱。坼凅冱。開奫淪。始自震而
發跡。終習坎而成仁。原夫其始也。出大塊。乘新律。度晴川。
經暖日。積習習之淑氣。散峩峩之素質。順流而委。想銀河
之漸傾。逐吹以分。訝瑤池之漸失。飄然既至。颯爾攸興。潛
融積溜。暗斷輕冰。自太簇之氣生。功因入律。悅中流而瓦
解。聲若裂繒。不疾不徐。如考如擊。動輕凘於皎潔。上游鱗
於磧礫。未分蘋末。疑馮夷之剖蚌胎。稍辨波心。若荊山之
流玉液。意同攻陷。勢若刳剔。何虎嘯之威方微。信狐疑之
心已釋。羊角既止。蟬翼潛銷。表一歲發生之候。當三春啟
蟄之朝。鼓怒斯至。徘徊遽飄。拂圓折之時。初疑破鏡。迸亂
流之處。盡若迴潮。斯以見寒暑不[:#AS-8B70:⿰⺅⿱⿰夭夭心]。推遷屢急。何一氣之
自噫。信百川而皆及。導仁為煦。决滯之義則深。以德而和。
陷堅之功斯立。當其晴流漸泮。麗景初馳。飄忽既及。凝滯
無遺。狀曉河雲卷之初。忽其明矣。若太素氣分之際。難可
辨之。是知天地既春。欣榮者衆。將以遂於㣥性。不獨釋於
積凍。然後驅飛廉。命羲仲。俾風日之可遊。冀臨川而必中。
鞭石成橋賦(以秦皇舊跡至今尚存為韻)
石雖至大兮。水亦能受。以水浮石兮。其功難就。何異術之
得中。忽成橋於海右。是必窮怪力。極宇宙。將觀光於暘谷。
亦誇功於周舊。在昔嬴氏。八表初吞。言巡日域。遂瞰海門。
感召初牽。以表迴山之力。崚嶒斯至。皆呈見血之痕。誠陰
陽之不測。與天地而長存。當其大駕臨流。㣥官列位。皇威
赫其斯震。巨石屹以前至。豈惟韞玉。皆符投水之姿。不俟
造舟。自叶濟川之利。所以驅汗漫。走嶙峋。架巨壑。越通津。
始峩峩而驟轉。忽蕩蕩而惟新。岳立星馳。異成名於隕宋。
神扶鬼助。若受命於強秦。故得勢壓長源。影分高浪。似迫
官刑之急。如搆凌波之壯。萬靈卻走。藹朝景以先驅。五色
爭臨。杳如虹之可望。硉矹初定。崢嶸不讓。烏鵲未足以比
倫。黿鼉故難其想尚。萬變千化。杳杳茫茫。將持峻極。以配
靈長。投跡皆因於水府。推功可謝於媧皇。嗟乎。代異人殊。
山空地寂。邈矣前事。依然故跡。對江海之上。終感逝川。在
陵谷之中。徒為怪石。則知帝王之道。貴乎居深。日月之異。
難可窺臨。馳騁固傷於至德。亂神終歎於非今。
華山為城賦(以因形設險坤德所為為韻)
地控強秦。路惟分陜。有太華之作固。若崇墉之生險。絕壑
中抱。重巒外掩。倚雲漢而匝野屏開。跨金方而當空黛染。
千尋壁立。萬雉雲屯。龍盤日月。虎視乾坤。大河自北而東。
呀為濬洫。穹谷從中而斷。豁若重門。誠百二之光宅。見九
五之天尊。偉夫襟帶皇都。咽喉上國。磅礡乎崤函之外。隱
軫乎豐鎬之側。所以羅㣥象。吞八極。展萬祀而成在衆心。
冠三秦而位居一德。况乎天地初霽。雲霞四披。紅塵滅影。
碧落標奇。宿霧市之氣。尚凝烟闕。聳蓮峯之色。不讓文陴。
顧萬夫之莫向。信六國而奚為。岌岌神才。言言天設。連岸
抱九州之路。壯氣折諸侯之節。蕭蕭歸馬。想飲窟之初還。
隱隱輕雷。訝鳴鼓之不歇。天包地束。鳥過雲輕。萬仞垂峭。
千峯入冥。髣髴虹蜺。盡識旌旗之色。依稀星月。皆分弧矢
之形。疑其發跡混茫。孕茲重阻。假巨靈拔山之力。衛王者
登龍之所。不然。安得不費一錢。不勤一旅。削成而千里共
峻。作鎮而一人可禦。是宜堯為君而舜為臣。道為主而德
為隣。與天地之人共守。使海內之士咸賓。夫如是。則東夷
之與北狄。雖欲窺而何因也。
劉從諫
從諫。澤潞節度使悟子。悟卒。從諫主畱後。寶歷中為昭義
節度使。太和初進司空。封沛國公。七年加同中書門下平
章事。進檢校司徒兼太子太師。會昌三年卒。年四十一。贈
太傅。
奏論二蕭真偽
臣聞造偽以亂真者。匹夫知之尚不可。况天下皆知乎。執
疎以為親者。在匹夫之家尚不可。况處大國之朝乎。臣受
國恩深。奉公心切。知有此色。安敢不言。伏惟皇帝陛下仁
及萬方。孝敦九族。而推心無黨。惟理是求。微臣所以不避
直言。切論深事。伏見金吾將軍蕭本。稱是太后親弟。受此
官榮。今喧然國都。殆聞藩府。自上及下。異口同音。皆言蕭
宏是真。蕭本是偽。臣傍聽衆論。遍察㣥情。咸思發明。以正
名分。今年二月。其蕭宏投臣當道。求臣上聞。自言比者福
建觀察使唐扶及監軍劉行立具審根源。已曾論奏。其時
屬蕭本得為外戚。來自左軍。臺司既不敢研窮聖意。遂勒
還鄉里。自茲議論。轉益沸騰。臣亦令潛問左軍。榷論大體。
而士良推至公之道。發不黨之言。蓋蕭本自度孤危。妄有
憑恃。伏以名居國舅。位列朝班。而真偽不分。中外所恥。切
慮皇太后受此罔惑。已有恩情。若含垢於一時。終取笑於
千古。伏乞追蕭宏赴闕。與蕭本對推。細詰根源。必辨真偽。
請王涯等罪名表
涯等儒生。荷國榮寵。咸欲保身全族。安肯搆逆。訓等實欲
討除內臣。兩中尉自為救死之謀。遂至相殺。誣以反逆。誠
恐非辜。設若宰相實有異圖。當委之有司。正其典刑。豈有
內臣擅領甲兵。恣行剽刦。延及士庶。橫被殺傷。流血千門。
僵尸萬計。搜羅枝蔓。中外恫疑。臣欲身詣闕庭。面陳臧否。
恐并陷孥戮。事亦無成。謹當修飭封疆。訓練士卒。內為陛
下心腹。外為陛下藩垣。如姦臣難制。誓以死清君側。
羅劭權
劭權字昭衡。擢進士第。
刳木為舟賦(以濟川資匠理國求賢為韻)
昔王者以濟衆為先。念舟航之未具長川。謂運斤之人。必
能造物。選合抱之木。遂使攻堅。既而削彼鱗皴。定茲繩墨。
短長大小。任規模之巧心。高下重輕。稱波瀾之巨力。原夫
造其舟而利其用。亦由求其理而安其國。剞劂斯休。舳艫
已流。小周穆黿鼉之駕。契高宗舟楫之求。德合國風。暗動
揚帆之勢。人歌帝力。爰成鼓栧之謳。濟物不得無其舟。行
化不得無其相。運智既由乎明主。操舟亦因乎哲匠。器無
不具。實均大造之功。道無不通。宛叶蒼生之望。必也主意
渺瀰。用汝猶疑。不顧斧斤之妙。不求擁腫之資。則思涉之
人。恨無航而空歎。未濟之士。欲行水而何期。且刻之求劍
者其意細微。用之稱象者誠非大計。曷若濟巨川而是念。
命良工而立制。欲使蠻夷之類。慕化而有路斯來。商賈之
徒。通貨而乘流遠逝。利涉之道彌彰。拯溺之功潛契。以此
利物。何物不利。以此濟人。何人不濟。由是皇恩遠被。鴻化
旁流。潛通四海之路。皆因一葉之舟。用之則行。豈隨波而
上下。利有攸往。當與道而沉浮。今我后契道臨人。端默求
理。思通大水。濟川之具雖多。樂得長材。刳木之心未已。則
知從古之君。為舟於水。若葦杭於河廣之內。似芥葉於㘭
堂之裏。方之於今。未足喻其大而擬其美。
袁不約
不約字還朴。長慶三年進士。李固言在成都。辟為幕官。加
檢校侍郎。
胡越同舟賦(以所思同濟寧患異心為韻)
胡越異方兮言語不通。邂逅相遇兮扁舟之中。訝形殊而
類別。偶泝浪而乘風。邈矣兩鄉。懷土之情則異。飄然一葉。
濟川之計斯同。始也各自天涯。俱來波際。指遙程於空闊。
紛遠思而容裔。南冠朔服。俄泛泛以相親。孤棹片帆。杳悠
悠而未濟。安危目擊。休戚心期。當波瀾之起處。是肝膽之
呈時。水害若防。不獨文身之俗。風高儻便。豈惟嘶馬之思。
去乃夷猶。來何處所。不遠南北。宛為儔侶。投足而乍憐遙
集。共軫風濤。思鄉而何暇哀吟。且虞悠阻。迹也既狎。心焉
匪寧。搖烟蕩水。泛梗飄萍。在浩渺之難測。况沿洄之不停。
容與安流。每欣欣而會意。縱橫駭浪。咸惴惴以忘形。蓋以
風水多虞。因依不間。來非類聚。雖慙泛洛之仙。情匪貌親。
誠無敵國之患。殊方何遠。合志何深。因託質於刳木。遂忘
言於斷金。向若不同其利。無得而尋。長嗟[:#AS-92F9:⿰帛⿱丿糸]邈。莫嗣徽音。
則朔野慕射雕之悍。炎洲樂拾翠之心。復安得同其憂患
而計其浮沉哉。於是察其事。嘉其意。諒極暌而乃合。非棄
同而即異。永懷共濟之誠。信無往。而不利。
盧簡求
簡求字子臧。宣武軍節度使宏正子。長慶元年進士。大中
時拜涇原渭武節度使檢校左散騎常侍上柱國范陽縣
男。徙義武。又徙鳳翔河東。咸通初以太子少師致仕。五年
卒。年七十六。贈尚書左僕射。
禪門大師碑陰記
會昌壬戌歲。簡求既撰大師碑銘。是月藏真身於法堂之
西南隅。琬玉將刻。遭值難事。塔石圯坼。福地洿瀦。今天子
紹開洪基。保定景福。以為生靈遷善。本乎化導之功。帝道
無為。雅契空寂之理。申明像教。以福㣥生。遂班示縣道。崇
煥寺宇。余時分符吳郡。昕公實來。因以奉錢。即其故處。言
興版築。肇畫規模。而檀施景隨。嘗功百態。楚材山委。郢匠
星馳。俄而詔自九天。慶傳百郡。委廉使裁創新規。金容玉
毫。華藏寶剎。凝輝呈瑞。雲矗山橫。長廊四周。繚垣千步。巍
巍巨墖。揭乎其中。周環重軒。金碧盡飾。非神功法力。曷以
臻於此邪。於維大師。兼視報化。傳燈演法。垂七十年。拔出
於苦途者。何啻萬人。迎意而有得者。亦云數輩。物飽慈誘。
人懷永思。雖法身不隔於存沒。而遺迹願畱於景像。昕公
五行潛秀。六度圓成。啟有為而悟無為。來無從而去無至。
智機元應。心匠不疲。茲寺也。闢一乘之妙門。為多士之福
地。感通宸聽。爰錫寶題。猗歟韙哉。莫大之功也。
杭州鹽官縣海昌院禪門大師墖碑
粵若大師示滅之四月。院主僧法昕萃諸門人。授簡於簡
求曰。若之師深索禪悅。為本宗之門人。前時來謁我師。一
言有得。今將以是月十七日。謹護法器。藏於靈龕。紀徽烈
於樂石者。非子而誰歟。簡求於義諦無文字之解。辭不得
已。乃粗舉其要以備用焉。師諱齊安。知者謂帝系之英。高
門之出。先人因難播越。故師生於海汀郡焉。深避世榮。終
祕族氏。尊其雅尚。故亦不書。在胎而夢日兆祥。既孕而神
光下燭。數歲。有異僧款門召見。摩其頂曰。鳳穴振儀。龍宮
藏寶。紹隆之業。其在斯乎。及丱。亟請出家。父母呵止之。師
曰。祿利之養。止於親爾。冥報之利。不其遠耶。珪組之榮。止
於家爾。濟拔之利。不其廣耶。父母感悅而順聽。遂依於本
郡雲宗禪師。雖勤勞謙默。和光同塵。而螢月殊輝。鷄鶴異
態矣。當年受具。乃詣南岳知嚴律師。外檢律儀。內照實相。
非修非證。雅會真詮。後聞南康之龔工山大寂大師。隨化
度人。慈緣幽感。裹足振錫。不日而至。本師奇而悅之。乃以
辨惠暢其指歸。俾於剎那而登妙覺。及大寂蛻去。盡力送
終。後遊他方。爰宏般若。且曰。胎卵濕化。無非佛種。行住坐
臥。皆是道場。方便隨迎。各安性類。妙心法眼。其有限乎。元
和末。師春秋已逾七十。而居於越蕭山之法樂寺。寺古製
陋。垣屋靡完。補壞扶傾。不克晏坐。時昕於海昌放生池壖
廢地肇葺禪居焉。修廊大殿。彩壁層甍。罛罶自屏。鱗介咸
若。昕謙不自有。延請我師。慕學之徒從而至者。日比百數。
迨今委化。年整二紀。釋子仰食。信士檀施。秔稌糗餌。蔬果
飴糖。無精粗之分別。無凶札之隆殺。星馳阜積。莫辨誰何。
非冥報勝因。何以臻此。師不言寒暑。不下堂廡。無畱盼。無
傾聽。如此者蓋有年矣。每五日開法。四座屏氣。直心示體。
引經證心。法外無言。叩之即應。不分迷悟。矧勝負之機耶。
不有定慧。矧是非之相耶。與夫顯神通而振道業者。固相
遠也。而又法身魁岸。相好莊嚴。眉毛紺垂。顱骨圓聳。望之
者如仰高華而揖滄溟。曾不測乎高深者也。於戲。德由天
縱。為傳教之法雄。道實生知。蓋積習於聖位。聆其風者皆
曰不可思議。粵以會昌壬戌歲十二月二十一日。泊然宴
寂。俄爾示滅。先時而竹柏盡死。至是而精彩益振。爰有清
響扣戶。祥光滿室。如環佩之鏗鳴。若劍戟之交射。示現之
相。豈由於我哉。嗟乎。流禪河於法海。寧有盡期。詮㣥品於
三乘。同歸聖果。今也徒瞻妙相。永閟輝容。橋壞元津。雲霾
瑞日。學徒信士。哀可既乎。是用追采遺言。重宣教旨。銘曰。
人心常靈。法證常明。定慧一相。有無俱名。於此有得。自師
歸寂。近取諸身。胡云不識。五千尊經。何限奧義。迷者見文。
悟者見意。見者無住。指即是處。醫病未除。徒勞迴顧。我行
慈悲。示爾蚩蚩。無鑿高原。自有清池。大師之言。一一真詮。
不疑不怖。同歸善緣。
李甘
甘字和鼎。長慶末進士。又登制科。太和中累官侍御史。貶
封州司馬。
薦楊牢書
執事之部孝童楊牢。父茂卿。從田氏府。趙軍反。殺田氏。茂
卿死。牢之兄蜀。三往索父喪。慮死不果至。牢自洛陽走常
山二千里。號伏叛壘。委髮羸骸。有可憐狀。讐意感解。以尸
還之。單縗冬月。往來太行間。凍膚皸瘃。銜哀雨血。行路稠
人為牢泣。歸責其子。以牢勉之。牢為兒踐操如此。未聞執
事唁而書顯之。豈樹風扶教意耶。且鄉人能齧疽刳䏶。急
親之病。皆一時決耳。猶蒙表其閭。脫之徭。上有大禮。則差
問以粟帛。今河北驕叛。萬師不能攘。而牢徒步請尸仇手。
與夫舍腐忍瘡者孰多。牢絕乳即能詩。洛陽兒曹壯於牢
者。皆出其下。牢之贖喪。潞帥償其費。其葬也。滑帥賻之財。
斯執事之事。他人既篡之矣。即有稱牢於上者。執事能無
恨其後乎。
寓衛人說
於衛有人焉。汙㣥潔獨。師聖友賢。不明於諸子。間或從孟
軻遊。在貧逃官。將仕不妻。宜若狂然。鄉之君子以言譎曰。
若雖不明於諸子。然且從軻。軻為書曰。仕非為貧也。而有
時乎為貧。娶妻非為養也。而有時乎為養。今聞若推養於
弟。避媒竄祿。聖耶孟軻邪。俱不識也。對曰。此吾母也。吾母
教我曰。無以貧故不擇官。不擇官滋汝以偷也。無以養故
不擇婚。不擇婚滋汝以累也。孝在便吾心也。孝不在便吾
身也。愉愉授枕者便吾身也。孳孳受道術者便吾心也。若
便然。汝不見馬牛羊豨乎。同費芻豢也。馬牛則免也。羊豨
則不免。無他。牛以耕免。馬以駕免。豈惟芻豢為然。人有大
焉。汝當勤其道者也。我對曰。某聞會盟則牲馬。宗廟則犧
牛。如此不以免。柰何。吾母嗟曰。汝誠得列於會盟。薦於宗
廟。雖不免。吾言讙。我固受教於吾母矣。不然。我何以得專
此。如牽人言而戾母心。不知其子也。鄉之君子退曰。吾聞
曾子能養志者也。若人曾子哉。
竄利說
吾竄乎。奚竄。吾竄利也。利所趨也。所竄也。吾將為吾之所
為也。吾豈為人之所為也哉。今是頑人。曾無不忍之心。然
常獨有忍心者。由害於利也。且謂螻螾大於麋鹿。則許之
乎。聲不許也。然人顧而遭螻螾。則迂足而活之。過而傷螻
螾。則失聲而痛之。顧而見麋鹿。則援弓而逐之。幸而中麋
鹿。則失聲而喜之。忍於大者。不忍於小者。何歟。麋鹿利於
口腹也。螻螾不利也。故居於利。則雖麋鹿忍也。不居於利。
則螻螾不忍也。然則羈於利而忍於麋鹿者。獨小人耶。長
人有甚焉。長人則果忍於人矣。烏有是哉。前有將官兵以
誅恒蔡叛者。不十餘戰而能殺萬人則師喜。不能殺萬人
則師恥。豈翅忍乎。從有侈富而刦死者。有怨曠而姦死者。
有饑寒而道路死者。有加兵死之數。今是長人。固有不忍
之心。然獨時有忍心者。亦由害於利也。是故利滋博者。忍
滋多也。吾方與之角利。將在所不忍乎。故曰吾竄乎。奚竄。
吾竄利也。如此。俛讀倚詠。孳孳於策試者。竄而非邪。然吾
之所竄。竄乎心也。不竄乎身。昔者趙狐正晉先盟五合諸
侯。傳曰生不及利。彼豈竄吾身哉。
叛解
或曰。申恒何讐而叛。解曰。盜賊富家讐乎。且惏其財而強
索之。若冤其主也。申習盜。恒習賊。差乎。解曰。害財曰盜。以
盜害人曰賊。天下有士家之有紵粟也。天下有相家之有
子弟也。申憑葉縣。非盜歟。恒驚宰相。非賊歟。或曰。有盜一
金。費十金而可捕。為之乎。有賊一夫。殺十夫而可磔。行之
乎。今三年兵之。非十金而捕。如費何。萬人死之。非十夫而
磔。如殺何。解曰。以金為輕而不捕。則窮人家家謀盜矣。富
人家家遇盜矣。以一夫為寡而不磔。則壯夫人人為賊矣。
懦夫人人被賊矣。是故盡天下之盜者。三年為蚤也。勝天
下之賊者。萬人為少也。或曰。吾聞勇夫重閉。盍鍵乎。解曰。
天雨垣敗。盜賊乘之。門之閉耶。曰。以彼習叛之巧也。贖而
吏之何如。解曰。盜賊欲巧。吏不欲擾。如贖娼而為妻也。為
娼且淫。為妻且禁乎。
濟為瀆問
北諸侯來朝。過溫。溫令送於溫。指問水名。令曰濟也。侯曰。
豈濟瀆邪。令復曰然。侯曰。河吾望也。其橫千里。渾猛。如漲。
無風或毀船殺人。得清淇洹漳之水不加深。別為九河不
加狹。彼所以為瀆也。今盡濟水之力。載數石之舟。廣不能
橫。深不能浮。而曰與河同靈等秩。吾不識先生班祀之意
也。令曰。濟南去數十里過河矣。寡介如此。馳狂濁中。未嘗
波渝氣奪。別河而潛積沙。連塊千里。不壓不翳。益壯其流。
帥汶而東。終能發山輸海。此其所以為瀆也。今河負其強
大。自積石不捷趨海。往來戎狄間。脇涇渭灃漆汾洛伊沁
之水。以滋其暴決。愁民生。中土患。勢逆曲多。窮始歸海。此
皆濟水所羞也。執事豈以大為賢乎。侯默然。
