欽定全唐文卷八百五十一
王權
權字秀山。太原人。唐末進士。歷官右補闕。入梁累遷御史
中丞。後唐莊宗朝授戶兵吏三侍郎尚書左丞禮部尚書。
清泰中改戶部尚書。晉祖入立。轉兵部尚書。天福中以太
子少傅致仕。六年卒。年七十八。贈左僕射。
請下諸州依式貢獻奏
每年正仗。天下貢物。陳於殿庭。屬戶部司引進。竊以近年
以來。未甚齊整。本二百餘州貢物。今止六十餘州。伏以任
土勤王。本朝故事。冀申尊奬。所謂駿奔。伏乞遍下諸州。請
依貢式陳進。正仗之日。所貴整齊。
請禁貢獻奢侈奏
臣聞戒奢從儉。惟經國之遠圖。務實去華。乃前王之令範。
伏惟皇帝陛下開基創業。應天順人。顯宗樸素之風。克協
聖明之訓。臣伏見諸侯奉貢。九土勤王。羅紈則纖麗奇工。
器皿則雕鏤異狀。文之錦繡。雜以珠璣。雖外表珍華。而事
近淫巧。臣伏請特降勅旨。頒下列藩。自今奉貢。其鮮麗匹
段等。酌其物料所值。折進生白重絹。可將一匹之鮮麗。變
數疋之縑繒。又進奉銀器及鞍轡等。竝不在雕鑴金玉。其
餘衣甲器械。竝不在飾以銀裝。布以金彩。如有鉤玦瑕處。
可將銅鐵代之。足以換彼鮮明。益其堅利。雖所減者輕同
積羽。而所集者重可如山。匪惟淳厚國風。抑亦豐資天府。
李象
象。晉天福六年官尚書刑部員外郎。
邂逅致死勿論奏
據刑法統類節文云。盜賊未見本贓。推勘因而致死者。有
故者以故殺論。無故者減一等。又云。今後或有故者以故
殺論。無故者或景跡顯然。支證不謬。堅恃姦惡。不招本情。
以此致死。請減故殺罪三等。其或妄被攀引。終是平人。以
此致死。請減故殺罪一等。臣按上文云。有故殺者以故殺
論。此即是矣。其無者亦坐減罪。即恐未當。假如官司或有
刑獄。未見本情。不可全不詰問。據言有故者。則是曾行拷
捶。及違令式。或麤枷大棒。強相抑壓。以此致死者。並屬有
故。無故者。則是推勘之司。不曾拷掠。又不違法律。亦不堅
有抑壓。此則並屬無故。不可坐刑。假若有犯事人舊患疾
病。推勘之際。卒暴身亡。不可亦坐推司減等之罪。又據斷
獄律云。若依法使杖。依數栲決。而邂逅致死者勿論。邂逅
謂不期致死而死。且彼言栲決。尚許勿論。此云無故。卻令
坐罪。事實相背。理有未通。請今後推勘之時致死者。若實
無故。請依邂逅勿論之義。
盧質
質字子徵。河南人。仕唐為芮城令。天祐三年。李克用承制
授檢校兵部郎中。莊宗之立。有翊贊功。累擢戶部尚書知
制誥。充翰林學士承旨。同光元年從平梁。遷兵部尚書。賜
論思匡佐功臣。天成元年授特進檢校司空同州節度使。
明年改賜耀忠匡定保節功臣。就加檢校司徒。三年入拜
兵部尚書。四年進封開國公。長興二年授檢校太保河陽
節度使。入為右僕射。應順初遷檢校太傅。正拜河南尹。改
太子少師。清泰末復為右僕射。晉祖入立。以疾分司洛陽。
少帝嗣位。拜太子太保。天福七年卒。年七十六。贈太子太
師。諡文忠。
祧遷獻祖議
臣等以親盡從祧。垂於舊典。疑事無質。素有明文。頃莊宗
皇帝再造寰區。復隆宗廟。追三宗於先遠。復四室於本朝。
式遇祧遷。旋成沿革。及莊宗升祔。以祖從祧。蓋非嗣立之
君。所以先遷其室。光武滅新之後。始有追尊之儀。只此在
於南陽。元不歸於太廟。引事且疎於故實。此時須稟於新
規。將來升祔先廟。次合祧遷獻祖。既叶隨時之義。又符變
禮之文。
呂琦
琦字輝山。幽州安次人。天祐中。後唐莊宗鎮太原。以為代
州軍事判官。入為殿中侍御史。明宗朝累遷禮部郎中史
館修撰。清泰三年以端明殿學士遷御史中丞。進禮部侍
郎。晉祖入立。授祕書監。遷刑戶兵三部侍郎。爵開國子。天
福八年卒。
請疏通注擬奏
臣竊見四時選人。三銓待闕。停滯己及於數百。棲遲列困
於累年。南曹繫日申選。常有三十二十格式。每月送闕。不
過五員七員。竊慮闕員漸稀。人數轉多。拋耕稼於鄉里。忍
窮餓於街坊。名利之途。人所難格。朝夕之困。事亦可矜。若
不改張。恐未通濟。欲請勒定月日。南曹注納文解。只據見
在判成待闕選人。取殘闕及逐月新闕。量人材優劣。據員
闕好弱。許超折注擬。如此即歲暮至新春己來。相次發遣
應盡。其將來選人。即依舊至來年十月下解。南曹應期判
成。銓司准格注擬。至次年選畢。有正格勅。用正規程。
梁文矩
文矩字德儀。鄆州人。梁福王友璋領鄆州。辟為從事。入後
唐授天平軍節度掌書記。天成中累擢兵部尚書。晉祖即
位。改吏部尚書。以太子太保致仕。天福八年卒。年五十九。
贈太子太傅。
請頒示勅令表
臣近聞有勅命。夏秋苖稅。取天成二年額為常定。雖聖主
時行憂軫。而黎民未甚聞知。伏請再降明勅。令粉壁曉告。
請許收河南北人口奏
上年平蜀以來。軍人將到西川人口甚多。骨肉阻隔。恐傷
和氣。請許收認。
請詳議任瑤封事奏
臣看詳左拾遺任瑤所進封事。切見唐莊宗朝宰臣豆盧
革韋說。洎歷數朝。累行宥典。俱遂昭雪。頗是分明。然則令
河令豆盧昇南頓令韋濤。因父配流。遂停官爵。況曾居郎
署。久在朝行。或已被茜袍。或己紆紫綬。前後十遷歲歷。八
奉赦書。至於常赦不原。亦得乘時被寵。況豆盧昇等。唐少
帝之時。刑部己得雪牒。便可卻復舊官。旋屬偽廷。卻除宰
子。既塵墨綬。須服荷衣。敢望明朝。特加殊澤。竊以任瑤所
進封章。請復豆盧昇等官序服色。望中書商議。
進石光贊封事奏
臣伏奉勅牒。令參詳文武百官所進封事。內宗正卿石光
贊上章云。伏見滎陽縣道左萬石君廟。本前漢大中大夫
石奮之廟。德行惠績。備列前書。乞降封崇。俾光宗祖者。切
以萬石君播盛德於漢朝。立嚴祠於鄭圃。爰開聖緒。永叶
昌期。石光贊所上公言。備章職分。深為允當。望賜施行。
進左墀策奏
前汴州陽武縣主簿左墀進策十七條。可行者有四。其一
請於黃河夾岸。防秋水暴漲。差上戶充隄長。一年一替。委
本縣令十日一巡。如怯弱處不早處治。旋令修補。致臨時
渝決。有害秋苖。既失王租。俱為墮事。隄長刺史縣令勒停。
四廟諡號廟號陵號議
奉勅旨定四廟諡號廟號陵號者。伏以四代祖朔州使君
府君。自天所祐。應時而生。肇啟靈源。始基鴻業。謹案諡法。
寬容平和曰安。臨事屢斷。撫俗多方。有(闕)達之能。無屈撓
之事。豈不謂之寬容平和乎。又靖者。柔德教衆之義也。又
義者。行義不失者也。請備神主。追尊諡曰孝安皇帝。廟號
靖祖。陵號義陵。三代祖右省常侍府君。動靜有常。夙夜匪
懈。憂人若已。視民如傷。謹案諡法。一德不懈曰簡。富且不
驕。貴而好禮。有典有則。無怠無荒。豈不謂一德不懈乎。又
肅者。剛德克就之義。惠者。寬裕不苛者也。請備神主。追尊
諡曰孝簡皇帝。廟號肅祖。陵號惠陵。皇祖振武僕射府君。
淳德不雜。素風自高。得安邊靜塞之機。有阜俗濟民之術。
謹案諡法。執事有制曰平。積善積德。允武允文。動不為身。
行惟濟物。豈不謂執事有制乎。又翼者。思慮深遠之義。又
康者。安樂撫民者也。請備神主。追尊諡曰孝平皇帝。廟號
翼祖。陵號康陵。皇考洺州太傅府君。天資睿德。神贊沈機。
臨戎則有敵必摧。撫恤則無民不悅。謹案諡法。主善行德
曰元。盡善盡美。乃神乃聖。功煥龍圖。慶流鳳扆。豈不謂主
善行德乎。又憲者。博聞多能之義。昭者。明德有功者也。請
備神主。追尊謐曰孝元皇帝。廟號憲祖。陵號昭陵。
裴垣
垣。晉天福初官太常少卿。
四廟后妃追尊諡議
奉勅定四廟皇后追尊諡議者。伏惟四代祖妣秦氏。積行
芝蘭。含貞閨壼。徽猷令聞。厥彰內則之賢。懿靜柔明。綽有
禮閑之節。諒非餘慶。何啟昌期。謹案諡法。宣慈惠和曰元。
請追尊諡曰孝安元皇后。伏惟三代祖妣安定太君安氏。
門稱盛族。代謂良家。修德行而義冠稽天。蘊柔明而風昭
齊體。若非淑惠。寧協休徵。謹案諡法曰。貴賢尚義曰恭。請
追尊諡曰孝簡恭皇后。惟皇祖妣高平縣太君米氏。令惠
生知。賢才天禀。四德早聞於親戚。一齊仍著於閨庭。淑問
嘗彰。貞柔自固。謹案諡法。嚮惠德義曰獻。請追尊諡曰孝
平獻皇后。皇妣南陽郡太夫人何氏。族惟華貴。德乃寬沖。
禮諧義聽之文。詩協和鳴之詠。履大跡而鍾慶。祔神龍而
克祥。固有靈符。來宏景祚。謹案諡法。溫柔聖善曰懿。請追
尊諡曰孝元懿皇后。
鄭受益
受益字謙光。唐宰相餘慶曾孫。累歷臺閣。自尚書郎遷右
諫議大夫。晉天福間以病告歸。尋起拜京兆少尹。八年以
贓事賜死。
再論張彥澤疏
臣自貢封事。已及九日。未聞施行。實深激憤。且臣家在晉
昌。備知蹤跡。彥澤在涇州殺式之後。至故雍復害軍將楊
洪。一如式之屠割。此乃是陛下去歲送張式。令彥澤屠戮。
致今春楊洪又遭此苦。中外觀者。痛入骨髓。陛下聞之。情
詎不傷。伏自陛下臨御以來。萬方咸歌仁聖。一何乖爽。大
玷皇猷。又彥澤在涇州日。擅將甲兵。討伐蕃部。尋皆陷沒。
靡有孑遺。乃行酷虐之令。括為充墳舊數。奪取婦女。率掠
金帛。從順者包羞免禍。違阻者飲恨被誅。近遠聞王周交
代。條件上聞。凡有濫訛。應在其內。今陛下略無所問。臣實
不平。沮王周守法奉公。黨彥澤殺人害物。臣竊慮此後諸
侯。效作好事者少。繼為惡事者多。蓋陛下喜怒不分。賞罰
有濫。既無黜陟之法。是退賢良之心。今外議沸騰。皆言陛
下廣受彥澤進獻。許行非法之事。況在郡括馬。將及萬蹄。
到闕獻誠。止滿百疋。臣痛恨此賊者。致陛下招此惡名故
也。是敢繼犯宸嚴。再具論列。必乞速行法令。免致天下咨
嗟。臣又觀陛下前月十八日特降勅命。過五日一度內殿
起居。許臣僚具所見事實。封文奏其間。勅語曰。恐一物失
所。以百姓為心。可為憂民疾痛者矣。今臣所論奏彥澤。蓋
為涇州一方。陛下詔墨未乾。自違其旨。如水投石。不動聖
心。臣竊慮奸邪。潛謀罔惑。致其明聖。有此二三。柰何陛下
不與執政之臣商量。而聽庸愚之輩掩蔽。伏以宰臣馮道
以下。皆忠貞直性。輔弼當仁。久居調鼎之權。上贊垂裳之
理。而況晨趨玉陛。日面龍顏。每於造膝之時。必竭沃心之
奏。伏乞宣示前後所貢二狀。令對御座。子細詳讀。若臣所
論彥澤。如事謬妄。不愜聖旨。即乞便降朝典。令天下知彥
澤無罪。諫臣妄有陳論。兼明陛下無朝令夕改之謗。臣職
忝諫諍。理合抗論。不避嚴誅。希迴英斷。
崔梲
梲字子文。深州安平人。梁貞明三年舉進士甲科。後唐明
宗朝累遷都官郎中翰林學士。晉祖時以戶部侍郎為學
士承旨。遷太常卿。改太子賓客分司西京。卒年六十八。
請貢舉人復詣國子監謁先師奏
臣伏見開元五年勅。每年貢舉人見訖。宜令引就國子監
謁先聖先師。學官為之開講質疑。所司設食。其監內得舉
人。亦准此例。其日清資官五品以上并朝集使並往觀禮。
永為常式。自經多故。其禮寖停。請舉舊典。
請落第舉人得自陳訴奏
臣謬蒙眷渥。叨掌文衡。實憂庸懦之材。不副搜羅之旨。敢
不揣摩頑鈍。絕杜阿私。上則顯陛下求賢。次則使平人得
路。但以今年就舉。比常歲倍多。科目之中。兇豪甚衆。每駮
牓出後。則時有宣張。不自省循。但言屈塞。互相朋扇。各出
言詞。或云主司不公。或云試官受賂。實慮上達聖聰。微臣
無以自明。晝省夜思。臨深履薄。今臣欲請令舉人落第之
後。或不甘心。任自投狀披陳。卻請所試與疏義對證。兼令
其日一甲。同共較量。若獨委試官。恐未息詞理。倘是實負
抑屈。則所司固難逭憲章。如其妄有陳論。則舉人乞痛加
懲斷。冀此際免虛遭謗議。亦將來可遠久施行。倘蒙聖造
允俞。伏乞降勅處分。
朝會樂章制度奏
案禮云。天子以德為車。以樂為御。大樂與天地同和。大禮
與天地同節。又曰。安上治民。莫善於禮。移風易俗。莫善於
樂。故樂書議舞云。夫樂在耳曰聲。在目曰容。聲應乎耳。可
以聽知。容藏於心。難以貌覩。故聖人假干戚羽旄。以表其
容。發揚蹈厲。以見其意。聲容和合。大樂備矣。又案義鏡。問
鼓吹十二案。合於何所。答云。周禮鼓人掌六鼓四金。漢朝
乃有黃門鼓吹。崔豹古今注云。因張騫使西域。得摩訶兜
勒一曲。李延年增之。分為二十八曲。梁置鼓吹清商令二
人。唐又有棡鼓金鉦大鼓長鳴歌簫笳笛。合為鼓吹十二
案。大享會則設於懸外。此乃是設二舞及鼓吹十二案之
由也。今議一從令式。排列教習。文舞郎六十四人。分為八
佾。每佾八人。左手執籥。禮云葦籥。伊耆氏之樂也。周禮有
籥師。掌教國子。爾雅曰。籥如笛。三孔而短。大者七孔。謂之
簅。歷代以來。文舞所用。凡用籥六十有四。右手執翟。周禮
所謂羽舞也。書云。舞干羽於兩階。翟山雉也。以雉羽分析
連攢而為之。二人執纛前引。數於舞人之外。舞人冠進賢
冠。服黃紗中單。皂領褾。白練[:#AS-99E0:●]襠。白布大口袴。革帶。烏皮
履。白皮襪。武舞郎六十四人。分為八佾。左手執干。干楯今
之旁牌。所以翳身也。其色赤。中畫獸形。故謂之朱干。周禮
所謂兵舞。取武象。用楯六十有四。右手執戚。斧也。上飾以
玉。故謂之玉戚。二人執旌前引。旌似旗而小。絳色畫升龍。
二人執鼗鼓。二人執鐸。周禮有四金之奏。其三曰金鐸以
通鼓。形如大鈴。仰而振之。金錞二。每錞二人舉之。一人奏
之。周禮四金之奏。一曰金錞以和鼓。銅鑄為之。其色黑。其
形圓若權。上大下小。高三尺六寸有六分。圍二尺四寸。上
有伏虎之狀。旁有耳。獸形銜鐶。二人執鐃以次之。周禮四
金之奏。二曰金鐃以止鼓。如鈴無舌。搖柄以鳴之。二人掌
相在左。禮云。治亂以相。制如小鼓。用皮為表。實之以糠。撫
之以節樂。二人掌雅在右。禮云。訊疾以雅。以木為之。狀如
漆筩而弇口。大二尺。圍長五尺六寸。以羖皮鞔之。旁有二
紐䯱畫。賓醉而出。以器築地。明行不失節。武舞人服弁。平
巾幘。金支緋絲。大袖緋絲。布裲襠。甲金飾。白練[:#AS-99E0:●]襠。錦騰
蛇起梁帶。豹文。大口布袴。烏皮靴。工人二十。數於舞人之
外。武弁朱褠革帶。烏皮履。白練[:#AS-99E0:●]襠。白皮襪。殿庭仍加鼓
吹十二案。義鏡云。帝設氈案。以氈為牀也。今請置大牀十
二。牀容九人。振作歌樂。其牀為熊羆貙豹騰倚之狀以承
之。象百獸率舞之意。分置於建鼓之外。各三案。每案羽葆
鼓一。大鼓一。金錞一。歌二人。簫二人。笳二人。十二案。樂工
百有八人。舞郎一百三十有二人。取年十五已上弱冠己
下容止端正者。其歌曲名號。樂章詞句。中書條奏。差官修
撰。
請立王府師友疏
臣歷觀往代。下及近朝。既立磐維。必擇師友。或取其德行
彰著。或取其學術精通。待以優崇。俾之規益。斯亦前王之
急務也。伏見陛下頒宣典冊。封立親賢。盛禮既成。普天咸
慶。諒鴻基之永固。豈麟趾以能歌。伏願陛下特詔有司。遵
行舊制。慎求端士。博訪碩儒。命以王官。使同遊豫。雖聰明
天縱。固不俟於切磋。而孝敬日躋。亦良由於輔導。臣謬塵
近侍。無補盛時。輒以芻蕘。上塵旒扆。
請奬勵刺史縣令疏
昔漢宣帝纘紹皇圖。勤恤民隱。慎擇循良之吏。分居牧守
之權。其有政合廉平。惠敷疲瘵。小則降璽書而勞問。大則
錫侯爵以甄酬。欲教化之久行。故遷移之不遽。伏惟陛下
粃糠大漢。回復皇唐。整百王隳紊之綱。削四紀傷夷之弊。
永言致治。實在審官。刺史縣令。有能撫綏。不必循拘考限。
明加奬激。就進階資。如有課最漸高。始終不易。量其器業。
擢在朝廷。自然有位之人。咸思職分。無為而治。坐致時雍。
請修史疏
臣聞高祖神堯皇帝初定天下。起居舍人令狐德棻上言。
以近代己來。多無正史。恐十數年後。事跡蔑聞。因命儒學
大臣。分撰南北諸史。且言異代。猶恐棄遺。況在本朝。豈以
湮滅。臣嘗聞宣宗纘承大業。思致時雍。旰食宵衣。憂勤庶
務。十餘年之內。可謂治平。於時史官。雖有注記。尋屬多故。
輦輅省方。未暇刊修。皆至淪墜。統臨之盛。寂寞無聞。伏思
年代未遙。耳目相接。豈無野史。散在人間。伏乞特命購求。
十獲五六。亦可備編修。冀成一代之信書。永祚千年之盛
觀。
金沙王廟記
梲嘗泛覽史編。徵得大朝故事。昔者肇自天寶。延及建中。
二紀[:#AS-8563:⿰⺯⿸厂⿱田坴]兵。四郊多壘。始之以巨猾乘間。繼之以餘孽挻災。
猛虎召風。長鯨鼓浪。翠華避狄。去巡濯錦之江。博望承祧。
遠駐鳴沙之地。二京失守。四海倒懸。苟非命世之偉人。孰
拯橫流之大患。時則有若尚父汾陽王。誠貫天地。謀叶鬼
神。奮臂一呼。投袂而起。摧兇黨而稍清趙代。總全師而徑
覲靈源。國步有依。皇威乃震。自是東征西伐。左披右攘。以
戡定為心期。以扶持為已任。不然。則安得田承嗣畏威而
屈膝。魚朝恩聞義以息心。哲后禮之以不名。黠虜懷之而
號父者歟。若其盛德崇庸。嘉謀妙算。既備存於正史。固莫
罄於斯文。先是洛邑之南。有佛寺曰廣化。究其經始。實我
公之奏置焉。厥後遂以貞珉。刻成遺狀。寘之廊廡。多歷歲
時。雖越國良金。固無銷鑠。而殷巖肖像。稍闕瞻虔。今皇帝
嗣位之三載也。日新睿德。風布皇猷。庶績其凝。九功維敘。
百蠻款附。豈辭重譯而來。五稼順成。何啻三年之積。雖元
首之盡善盡美。亦股肱之同德同心。惟太師侍中魯國公。
手握機衡。身為柱石。紀氏有藩屏之慶。召公兼方伯之權。
杜元凱之立事立言。別先懿戚。羊叔子之登山臨水。不負
勝遊。覩是儀形。仰其勳德。遂首合良輔。同率俸金。選隱地
於山阿。取[:#AS-9061:⿰王褱]材於澗底。別營邃宇。以代迴廊。操繩墨者曲
盡規模。運斤斧者巧呈剞劂。高惟䡾䡾。深乃耽耽。分雁墖
之煇煌。助龍門之秀麗。厥構云就。遷以處焉。望之者凜凜
如生。遇之者肅肅加敬。不獨旌顯前烈。亦將激勸後來。非
賢而孰肯慕賢。惟善而乃能嘉善。豈比夫過隆中之故宅。
但想風猷。經厭次之荒祠。空畱讚頌而已哉。既訖事。公命
梲抽毫以志之。梲詞非玉海。跡忝琳宮。矧於不朽之文。尤
寡當仁之譽。辭之莫獲。退而直書。清泰三年八月九日記。
裴皡
皡字司東。河東人。光化三年進士。歷拾遺補闕。梁初遷翰
林學士中書舍人。後唐莊宗時擢禮部侍郎。改太子賓客。
以老拜兵部尚書致仕。晉祖時起為工部尚書。復以老拜
右僕射致仕。卒年八十五。贈太子太保。
請刺史經三考許替移奏
方伯郡守之任。與大朝分理疆土。共養黎民。委寄非輕。古
今所重。親人之職。莫過於是。伏請啟今後諸州刺史。經三
考方可替移。使能理者盡展所能。弊政者自彰其濫。優劣
既判。黜陟可行。則州縣免迎新送故之勞。朝廷得惠養除
煩之理。太平之道。無易於斯。
張希崇
希崇字德峯。幽州薊縣人。後唐莊宗朝累遷蕃漢都提舉
使。天成初。契丹命為平州節度使。後逃歸。授汝州防禦使。
遷靈州兩使畱後。改邠州節度使。晉祖入立。除靈武卒年
五十二。
郭氏義子與親子爭財判
父在己離。母死不至。止稱假子。孤二十年撫養之恩。儻曰
親兒。犯三千條悖逆之罪。頗為傷害名教。安敢理認田園。
其生涯並付親子。所訟人與朋姦者。委法官以律定刑。
劉光度
光度。晉天福中鄉貢進士。
澶州建柰河將軍堂記
詩云。太山巖巖。惟魯所瞻。標㣥嶽之首。隱衆靈之府。靈者
神也。神生於無神之神。陰陽不測而為神。日月照輝而為
明。無神之神者。至道也。道德經云。杳杳冥冥。於中有精。恍
恍忽忽。於中有物。此之謂也。天福六年三月十七日。新澶
州岳社頭郭肇專智以金門貢藝。玉署呈才。風雲(闕二字)於
二龍。奮躍素高於雙驥。副社頭郭肇(闕一字)情涵珠海。鑒澈
冰潭。貯茂異以盈懷。抱才實而鏁志。因乘暇豫。同慕勝遊。
陟彼(闕一字)原。共睹橋舸。飲酒酣暢。而相與言。胡不聞賈誼
云。生(闕一字)也若浮。生死之也若休。莊周云。生之也道行。死
之也物化。人(闕一字)短分定。豈不在乎神明哉。遂乃拱志修
崇。歸心祀享。結集岳社。化被邑人。不期月間。總四十戶。至
天福元年三月十日。社衆西自新州。東之太(闕一字)遠備牢
醴。克置羞薦。無愧叨僭。惟竭至誠。但有遺曠。庶幾增建。竊
見宮宇炳煥峯巒迴合。(空六字)尊神象列侍者。星繁唯柰河。(
闕一字)元非靈廟。是以歷覽林藪。履蹈河壖。東望則天之壇。
西臨鬼仙之洞。謺嶂重巖倚其後。飛雲流水枕其前。得此
一方。實為殊勝。是以擘畫砂礫。(闕四字)任便裁基。隨宜剏跡。
召公輸於魯甸。招匠石於郢郊[:#AS-8DCF:雀戈]岨崍之花松。斷新甫之
文柏。奇材異石。窮神役思以蘊崇。碧瓦銅塼。盡心畢力以
駢集。(闕二字)秉斫。爭工不異於雷震。剫木飛繩。競巧可同於
電捷。天福三年五月十日建就。堂一所三間。四下椓週迴
行牆二十四堵。門樓一所。悉以粉飾藻繪。秀麗精華。取金
碧於十洲。運丹青於三島。香寮綺井。返植蓮荷。畫棟琱梁。
高橫螮蝀。翠櫩朱網。亭亭而日麗九天。複道重階。落落而
露凝五色。天福五年三月九日。迎入將軍夫人真形兩座。
厮兒妮子兩人。夜乂一對。郭肇等命以(闕一字)者告厥成功。
釃酒焚香。虔誠啟仰。忻然應變。但覺顏。迴風遶壇。實謂神
降。此則天意人事。聖道合符。體乎元元。不可窮紀。光度
學輸鍾會。才謝邱遲。堅讓不從。輒敢承請。是以凝元扣寂。(
闕一字)簡(闕一字)毫。力課短懷。用旌刊飾。銘曰。
瞻彼柰河。泉流清清。噫彼逝人。魂飛冥冥。善惡斯作。禍福
隨情。應業受兮。靡跡厥靈。將軍英靈。祠堂䆗窱。一氣散化。
萬神應兆。事有克彰。物無不照。輔贊天孫。(闕一字)室嵒峭(空
三字)優遊高士。放曠清人。豫搆陰德。思振芳塵。物景代謝。
事蹟相仍。成此廟貌。永司其津。
