欽定全唐文卷三百六十六
賈至
至字幼鄰。禮部侍郎曾子。擢明經第。解褐單父尉。從元宗
幸蜀。拜起居舍人知制誥。歷中書舍人。廣德初擢禮部侍
郎。大歷中轉京兆尹兼御史大夫。累封信都縣伯。遷右散
騎常侍。卒年五十五。贈禮部尚書。諡曰文。
元宗幸普安郡制
門下。我唐受命百有十載。德澤浸於荒裔。聲教被於殊隣。
紹三代之統緒。綜百王之禮樂。我高祖神堯皇帝奄有大
寶。應天順人。我太宗文武聖皇帝戡難造邦。光宅天下。我
高宗天皇大帝修文偃武。惠綏四方。我中宗孝和皇帝聿
遵孝德。惟新景命。我睿宗大聖真皇帝清明在躬。元化溥
暢。朕承累聖之洪訓。荷祖宗之丕緒。兢兢業業。不敢自寧。
往歲韋氏作逆。宗社將墜。是用翼戴先后。掃蕩兇徒。宸極
既貞。寰區載晏。爾來在位。垂五十年。中原幸無師旅。戎狄
歲來朝貢。夙興旰食。勤念蒼生。庶宏至理。永躋仁壽。愧無
帝堯之聖德。而有寄體之不明。致令賊臣。內外為患。蔽朕
耳目。遠朕忠良。或竊弄威權。或厚斂重賦。泉壤一漏。成此
滔天。搆逆召戎。馳突中夏。傾覆我河洛。擾亂我崤函。使衣
冠奔走於草莽。黎庶狼狽於鋒鏑。伊朕薄德。不能守厥位。
貽禍海內。負茲蒼生。是用罪已責躬。寤寐戰灼。上媿乎天
地。下媿乎庶人。外媿乎四海。內媿乎九族。乾乾惕厲。思雪
大恥。夫定禍亂者必仗於㣥才。理國家者先固其根本。太
子亨。忠肅恭懿。說禮敦詩。好勇多謀。加之果斷。永王璘盛
王琦豐王珙。皆孝友謹恪。樂善好賢。頃在禁中。而習政事。
察其圖慮。可試艱難。夫宮相之才。師傅之任。必資雅善。允
屬忠貞。況四海多虞。二京未復。今當慎擇。實惟其人。太子
亨宜充天下兵馬元帥。仍都統朔方河東河北平盧等節
度採訪都大使。與諸路及諸副大使等計會。南收長安洛
陽。以御史中丞裴冕兼左庶子。隴西郡司馬劉秩試守右
庶子。永王璘宜充山南東路及黔中江南西路等節度支
度採訪都大使。江陵大都督如故。以少府監竇紹為之傅。
以長沙郡太守李峴為副都大使。仍授江陵郡大都督府
長史兼御史中丞。盛王琦宜充廣陵郡大都督。仍領江南
東路及淮南河南等路節度採訪都大使。依前江陵郡都
督府長史劉彙為之傅。以廣陵郡長史李成式為副都大
使兼御史中丞。豐王珙宜充武威郡大都督。仍領河西隴
右安西北庭等路節度支度採訪都大使。以隴西郡太守
鄧景山為之傅。兼武威郡都督府長史御史中丞充副都
大使。應須兵馬甲仗器械糧賜等。並於當路自供。其諸路
本節度採訪支度防禦等使虢王巨等。並依前充使。其署
官屬及本路郡縣官。並各任便自簡擇。五品以下任署置
訖聞奏。六品以下任便授已後一時聞奏。其授京官九品
以上。並先授名聞。奏聽進止。其武官折衝以下。並賞借緋
紫。任量功便處分訖聞奏。其有文武奇才。隱在林藪。宜加
辟命。量事獎擢。於戲。咨爾元子等。敬聽朕命。謹恭祗敬。以
見師傅。端莊簡肅以莅眾官。慈恤惠愛。以養百姓。忠恕哀
敬。以折庶獄。色不可犯。以臨軍政。犯而必恕。以納忠規。往
欽哉。無替朕命。各頒所管。咸令知悉。
詔天下搜賢俊制
勅。朕聞惟理亂在庶官。以先王旁求俊彥。思皇多士。以倡
九牧。阜成兆人。頃者姦臣執權。專利冒寵。惟正直是醜。惟
邪佞是比。壅塞賢路。罔蔽天聰。使忠臣不得盡其謀。才士
不得展其用。廢三載之黜陟。寢九德之推擇。多有老於郎
署。滯於邱園。吏稱無人。才不給位。朕以薄質。嗣守大寶。寇
戎未殄。王業惟艱。兢兢乾乾。日慎一日。緬惟堯舜求賢之
意。周公吐握之義。思欲廣進髦乂。輔寧邦家。實賴公卿大
夫。宏我視聽。易曰方以類聚。語曰舉爾所知。凡宰相王臣。
宜加搜擇。其常參官及郡縣長史上佐等。皆從歷試而踐
通榮。如各知其密行異能。博學深識。才堪濟代。術可利人。
名不彰聞。位不充量。湮淪屠釣。流落風波者。一善可錄。便
宜公舉。遠則裁表附驛。近則進狀奏聞。勿避親讐。無限儕
伍。其有獨負奇才。未逢知己。即仰投匭。并所在陳狀自論。
長官登時與奏。夫惟薦士。非止一舉。永為恒典。有即登聞。
昔荀桓子立翟之功。士伯受瓜衍之邑。柳下惠賢而不舉。
臧文仲被竊位之名。春秋書之。千載不朽。凡百在位。可不
勉歟。宜宣示中外。令知朕意。
誡示諸道制
王者省方。諸侯述職。以時受計。其來久矣。自鑾輿南幸。西
巴底寧。俾子小予。受命討難。越自河隴。及於朔陲。兼北狄
兵車。億萬同至。待收秦中。後定河洛。狂寇窮窘。不日翦滅。
朕以百姓為心。敢忘終食。中夏未清。慮有驚擾。且吏者人
之師。非吏何以安人。良化惠風。在於循吏。當用兵振旅之
際。事充政重之時。必去煩苛。存乎慈惠。須岳牧令長以鎮
撫者也。且懲惡勸善。激濁揚清。尋有使車黜陟。當備知之。
朕每命中官及諸出使。所至郡縣。妄宣口勅。徵求賦斂。便
即奏聞。不可容隱。朕以軍政孔殷。朝會未備。禮猶闕於筐
篚。時且急於甲兵。鄉昭宣國令。以示民庶。履新之慶。與卿
等同之。
授裴遵慶給事中制
勅。禮部郎中裴遵慶。清正介直。公才雅望。智能利物。行可
檢人。今東夏務殷。宰臣任重。是資髦士。以佐輶軒。宜居駮
議之職。仍領銓衡之務。可給事中。
授崔㝢給事中制
門下。會稽太守崔㝢。識敏而周。器清而直。有冉季之政事。
兼應劉之詞藻。累昇臺省。咸以才遷。驟歷藩僚。時惟德舉。
左曹樞近。爰司駮正。宜擇士林之秀。俾參鸞渚之榮。可給
事中。
授張孚給事中制
勅。司膳郎中張孚。果行育德。疏通知遠。是瑚璉之良器。抱
豫章之美才。文以藻身。屢得詞場之雋。公而持操。更推吏
道之能。譽洽禮闈。風清憲簡。宜擢拜於青瑣。俾駮議於黃
樞。可給事中。
授高適諫議大夫制
勅。監察御史高適。立節貞峻。直躬高朗。感激效經濟之略。
紛綸贍風雅之才。長策遠圖。可云大體。讜言毅色。實謂忠
良。宜迴糾逖之任。俾超風諭之職。可守諫議大夫。
授張鎬諫議大夫制
門下。侍御史南汝(疑)節度判官張鎬。崇德廣業。宣慈惠和。
主善為師。志古之道。或直而溫。可以居諫諍之任。或強而
誼。可以在準繩之職。或理而敬。可以司草奏之繁。官得其
人。鮮有敗事。列於鴛鷺。僉曰惟允。可諫議大夫。
授暢璀諫議大夫制
勅。為川者決之使導。為臣者宣之使言。故堯有敢諫之鼓。
誹謗之木。此其所以聖也。楚靈稱凡百箴諫。吾盡知之。無
怫吾慮。此其所以敗也。朕嗣守鴻業。時方艱難。實賴有位
之士。匡其不及。故注意諫臣。必求諸道。關內監河判官暢
璀。頤真養正。精潔惠和。有質直而無流心。秉忠信而持讜
議。頃歲去職。晦跡邱園。愛其身以有待。養其志以有為。厥
德不回。允諧司議。可兼諫議大夫。餘如故。於戲。宮之奇懦
不能強諫。春秋以為失常。臧僖伯繼論納郜鼎。君子稱必
有餘慶。予違汝弻。汝無面從。
授王延昌諫議大夫兼侍御史制
門下。古者天子有諍臣七人。而事君有犯無隱。故能獻可
替否。從諫則聖。京兆少尹知雜王延昌。學於古訓。秉心塞
淵。以文藝之質。飭幹時之器。頃者彌綸省闥。紀綱臺憲。舊
章克舉。雅望攸歸。貳政浩穰。雖藉其條理。列職規諷。更思
其讜直。諫大夫之密。侍御史之雄。爾宜兼之。以匡予理。可
諫議大夫兼侍御史知雜。餘並如故。
授杜鴻漸崔倚(一作猗)中書舍人制
勅。知中書舍人鴻漸等。忠肅恭懿。美秀而才。蘊清通之理
義。兼貞固之幹能。用制軍誥。允屬夏卿。持衡審官。時惟小
宰。慎擇多士。僉曰爾諧。宜當銓綜之劇。仍掌絲綸之任。鴻
漸可守中書舍人判武部。倚守中書舍人判文部侍郎。
授裴綜起居郎制
勅。左史記事。君舉必書。先王之制也。晉則董狐。書法不隱。
楚則倚相。能讀典墳。善惡成敗。實由其言。慎擇端士。永難
其人。殿中侍御史裴綜。緒業清純。言行惇敏。俾之直筆。庶
勗厥官。可行起居郎。
授韋啟左拾遺制
勅。劍門縣令韋啟。雅有文詞。仍兼政術。諫官近密。必擇正
人。忠讜之言。期於無隱。可左拾遺。
授張伯禽等通事舍人制
勅。太子左贊善大夫張伯禽。博雅溫良。能詳故事。左金吾
衛兵曹參軍張總。淑慎徽美。可立於朝。休有令聞。忠而周
敏。出納朕命。僉曰爾諧。伯禽可兼試太子僕。總可守通事
舍人。
授徐浩尚書左丞制
勅。中書舍人徐浩。精潔惠和。敏而好學。有凌雲之詞賦。兼
臨池之翰墨。祗勤直道。厥德允修。右掖司言。已光綸綍。南
官掌轄。仍佇紀綱。可兼尚書左丞。
授李巨憲部尚書制
門下。裦賢策勳。國之大典。允文允武。人之所賴。陳留太守
嗣虢王巨。杖劍分閫。專征東夏。俾鎮遏寇之職。以寵維城
之固。可守憲部尚書。
授房琯刑部尚書制
門下。蠻夷猾夏。舜命臯陶作士。楙功邁德。黎民懷之。周官
大司寇。亦以五刑糾萬民之命。邦典定諸侯之獄。明德慎
罰。先王至理。前漢州刺史房琯。既明且哲。貞靜尚寬。有文
行可濟於時。有直言能匡其國。獻可替否。翼亮先朝。今寇
賊初滅。蒼生凋弊。議獄緩死。刑期無刑。是用採人望於舊
臣。舉國楨於元老。俾掌二典。以弻五教。庶不仁者遠。姦宄
道消。尚德優賢。仍加八命。可特進兼刑部尚書。封如故。
授韋陟文部尚書制
門下。周官大冢宰。以九職任萬人。三歲大計㣥吏之誅賞。
選部綜覈。時惟厥任。非正人表臣。齊明敏哲。不可處此。御
史大夫郇國公韋陟。代篤惟忠。祗勤於德。文可以經國。業
可以濟時。有鄭僑惠主之仁。懷史輶君子之道。頃居小宰。
翼勤萬務。銓鑒而必審其實。拔舉而不失其能。秉心塞淵。
厥有成績。可守文部尚書。餘如故。
授韋綬禮部尚書薛放刑部侍郎丁公著工部侍郎等制
勅。尚書左丞韋綬等。朕在東宮時。先皇帝垂慈聖之德。念
予沖蒙。選端士通儒。使講貫今古。自禮樂刑政。暨君臣父
子之道。博我約我。日就月將。俾予於今。不至牆面。克荷丕
訓。大揚耿光。實綬放公著之力也。故朕嗣位未踰時月。或
自郡邸。或自省署。徵擢寵用。為丞郎給事中。官雖超拜。職
亦具舉。師道光而心愈讓。人爵貴而身益恭。宜更裦升。重
酬輔導。以綬精粹辯博。有先儒之風。可作秩宗。以放端明
慎重。行君子之道。可居憲部。以公著檢敬規度。得有司之
體。可貳冬官。於戲。貞百工。平五刑。典三禮。皆重任清秩。予
無愛焉。蓋欲表二三子道不虛行。而明予一人德無不報
也。綬可禮部尚書。放可刑部侍郎。公著可工部侍郎。餘官
並如故。
授盧正已工部尚書河南尹東都留守制
門下。昔成王命君陳分正成周。尹茲東郊。曰惟爾令德孝
恭。克施有政。實大其舉。俾振厥職。先朝故事。以擇舊德。元
老貞固之臣。每居守焉。今寇逆始平。洛師殘弊。周南分陝。
寄莫斯重。太府卿盧正已。忠肅恭懿。仁而愛人。專鎮分憂。
居必致理。是用命爾問疲瘵之俗。政必以寬。化遷習之人。
謨必以義。勸農穡之務。事必以靜。禁侵漁之暴。令必以嚴。
可守工部尚書東都留守。散官勳封如故。於戲。無替朕命。
主者施行。
授李峘武部侍郎制
門下。全蜀奧區。梁岷設險。時清作鎮。恒難其人。况中夏未
寧。上皇南幸。益州之政。允資忠諒。非親非賢。何以兼腹心
爪牙之任。前襄陽太守李峘。貞固簡肅。宗枝標秀。歷踐中
外。咸克有聲。今巴蜀之地。停鑾駐蹕。舉爾以文武之才。倚
爾以維城之固。且小司馬之職。連率之重。兼而處之。不曰
厚寄。懋哉厥德。無替朕命。可行武部侍郎。
授楊綰禮部侍郎制
門下。鯨鯢初懸。理化未洽。思敦馳騖之俗。必宏廉退之風。
太常少卿兼修國史楊綰。質稟天和。才優大雅。理能自暢。
學不為人。自委身於周行。孤立於中道。喜慍莫形於顏色。
外物無得而親疏。聲問日高。志致彌遠。固足以抑揚雅俗。
宏獎素風。宜貳職於南宮。仍屬詞於東觀。俾難進之夫增
氣。干仕之子知慙。斵雕澄源。朕志斯在。可守禮部侍郎。仍
修國史。餘如故。施行。
授韋環司封郎中制
勅。司駕員外郎韋環。忠義激切。智深謀敏。懷斷割之利用。
慨國家之深讐。淮海多虞。寇戎未殄。是擇才彥。佐斯旄鉞。
宜兼臺閣。以懋勳庸。可司封郎中。充淮南行軍司馬兼召
募使。
授裴諝考功郎中制
勅。君子立義為勇。在國而能通。故全其節而成其務矣。守
太子中允裴諝。言忠信。行篤敬。有敏才斯可與權。有直道
磨而不磷。造次顛沛。秉心塞淵。宜獎貞固之風。俾緝臺閣
之政。可守考功郎中。
授程休文禮部郎中制
勅。司封郎中程休文。郎中應列宿之位。御史為準繩之舉。
紀必以德。任難其人。况於四海多虞。兩京未復。臺省樞要。
非賢不居。或以節推。或以才擇。可守禮部郎中。
授王璵祠部郎中兼侍御史制
勅。知上黨司馬事王璵。藏器於身。策名清列。多才多藝。知
微知章。歷茲艱難。屢有籌畫。宜兼臺省之任。仍總師戎之
役。可祠部郎中兼侍御史。充招討權宜處置使。
授張禺兵部郎中邱據兵部員外郎制
門下。上應列宿。尚書郎所以稱美也。中持風憲。侍御史所
以推雄也。况兼之藩翰。加以師旅。宜求異才。允迪厥職。澤
州刺史張禺。有貞固之資。為幹時之器。澤潞司馬殿中侍
御史邱據。秉溫良之質。多利物之才。咸提綱憲府。佐理戎
幕。以示修直。展其謀猷。必將大耕戰之圖。宏臺閣之務。式
加新秩。俾修舊政。禺可守兵部郎中懷州刺史。據可兵部
員外郎。依前行軍司馬。
授邢宇司封員外郎制
勅。前戶部員外郎邢宇。雅志沖澹。敏識精達。養閑移疾。亦
有歲年。南宮地清。列宿虛位。擢才進善。以佐邦理。可守司
封員外郎。
授李莘禮部員外郎制
勅。九隴令李莘。學行薰茂。藻思清新。譽流京劇。政洽巴庸。
會府章奏之殷。春官典禮之要。任難其選。才可當人。可試
禮部員外郎。
授韋少遊祠部員外郎等制
勅。左補闕直宏文館韋少遊。修詞懿文。終溫且惠。守右監
門衛冑曹參軍許登。振藻揚采。穆如清風。並藏器於身。陳
力就列。南宮郎位。是登題柱之才。左禁諫臣。方求折檻之
直。少遊可檢校祠部員外郎。登可右拾遺。
授裴薦攝主客員外郎制
勅。左拾遺裴薦。正直而溫。洵美且惠。有紛綸之詞藻。懷耿
介之志氣。自居近侍。屢獻讜言。中原未寧。隣國是協。俾領
攝於郎署。為專對之使人。可攝主客員外郎。
授敬羽武部員外郎兼殿中侍御史制
勅。攝武部員外郎朔方採訪等使敬羽。美才多適。直道滅
私。通明可以斷疑。貞固足以幹事。自持風憲。糾逖回邪。不
吐茹於剛柔。有鷹鸇之搏擊。與能裦美。俾轉臺端。載執謙
光。思宏讓節。宜遂其懇志。退守本官。可守前官。
授學士李讓夷職方員外郎充職制
勅。夫言語侍從之臣。非賢不命。久而加獎。則彝典也。翰林
學士朝議郎行左補闕賜緋魚袋李讓夷。器以琢成。材為
眾出。蘊積邁時之志。發明扶道之心。學務研精。文推軼拔。
早飛身於戎幕。遂躐位於諫垣。忠言屢聞。密命斯委。果揚
溫雅之稱。宜獲訏謨之效。亦既久次。宜所轉遷。受假寵於
握蘭。用酬勞於視草。勉宏前懿。以服寵榮。可行尚書職方
員外郎。依前充翰林學士。散官賜如故。
授李何忌職方員外郎制
勅。右補闕李何忌。後進人物。一時雋選。或丕承清緒。多負
美才。或直言正詞。有犯無隱。或繡衣持斧。摘伏擒姦。或馳
譽翰林。文詞藻麗。或知名吏道。政事詳密。在邦必達。歷試
有聞。宜居鵷鷺之列。俾宏準繩之紀。可試職方員外郎。
授趙良弻司庫員外郎制
勅。攝河東司馬趙良弻。以敬直方內。義形於色。蘊帷幄之
謀略。真士林之忠良。元戎起行。師出以律。將謀韓厥之職。
宜選子方之智。俾登仙署。仍佐中權。可行司庫員外郎。充
朔方行軍司馬。
授柏庭昌憲部員外郎制
勅。監察御史柏庭昌。吏道稱優。公才致遠。文法之用。蓋推
於友朋。操割之能。亦聞於臺省。仙郎之選。人譽斯歸。道有
藉於簡孚。官不循於資序。當茲清職。宜勗慎擇。可憲部員
外郎。
授李岑工部員外郎制
勅。京兆府兵曹參軍李岑。敏而好學。出言有章。累登甲乙
之科。嘗居匡輔之任。雋才利器。在邦必聞。俾振翮於仙署。
用揚光於列宿。可工部員外郎。
授宋晦屯田員外郎制
勅。行殿中侍御史宋晦。質性溫敏。行能詳實。再策名於霜。
久更事於輶軒。理必有常。條能不紊。禮闈舉直。郎署求才。
俾迴秋憲之威。以佐冬官之屬。可屯田員外郎。
授韓滉吏部郎中制
勅。尚書郎中。佐理六卿。事關政本。御史則舉直錯枉。綱紀
周行。非雅正之才。難在斯任。吏部員外郎韓滉。恪慎惇敏。
飭吏以文。夙夜在公。咸宜進位。可吏部郎中。
