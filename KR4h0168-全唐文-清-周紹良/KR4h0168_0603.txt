欽定全唐文卷六百三
劉禹錫(五)
奏記丞相府論學事
十一月七日。使持節都督夔州諸軍事夔州刺史劉某。謹
奏記相公閤下。凡今能言者。皆謂天下少士。而不知養材
之道。鬱堙而不揚。非天不生材也。亦猶不耕者不歎廩庾
之無餘。非地不產百穀也。伏以貞觀中增築學舍千二百
區。生徒三千餘人。時外夷上疏。請遣子弟入附於三雝者
五國。雖菁菁者莪。育材之道。不足比也。今之膠庠。不聞弦
歌。而室廬圯廢。生徒衰少。非學官不欲振學也。病無貲財
以給其用。鯫生今有一見。使大學立富。幸遇相公在位。可
以索言之。禮云。凡學官春釋奠於其先師。斯禮止於辟廱
頖宮。非及天下也。今四海郡縣。咸以春秋上丁有事孔子
廟。其禮不應於古。且非孔子意也。炎漢初定。㣥臣皆起屠
販為公卿。故孝惠高后之間。置原廟於郡國。逮孝元時。韋
元成以碩儒為丞相。遂建議罷之。夫以子孫尚不敢違禮
以饗其祖。况後學師先聖之道。而首違之乎。祭義曰。祭不
欲數。語云。祭神如神在。與其煩於舊饗。孰若行其教道。今
夫子之教日頹靡。而以非禮之祀媚之。斯儒者所宜憤悱
也。竊觀歷代。無有是事。皇家武德二年。詔於國學立周公
孔子廟。四時致祭。貞觀十一年。又詔修宣尼廟於[:#AS-8862:⿱亠兊]州。至
二十年。許敬宗等奏。乃遣天下諸州縣置三獻官。其他如
方社。敬宗非通儒。不能稽典禮。開元中。元宗饗學。與儒臣
議。繇是發德音。其罷郡縣釋奠牲牢。唯酒脯以薦。後數年
定令。時王孫林甫為宰相。不涉學。委御史中丞王敬從校
刊之。敬從非文儒。遂以明衣牲牢編在學令。是首失於敬
宗。而終失於林甫。習以為常。罕有敢非之者。謹桉本州四
縣。一歲釋奠物之直。緍錢十六萬有奇。舉天下之郡縣。當
千七百不啻。羈縻者不在數中。凡歲中所出。於經費過四
千萬。適資三獻官飾衣裳飴妻子而已。於尚學之道。無有
補焉。前日詔書許列郡守臣得以上言便事。今謹條奏。某
乞下禮官博士詳議典制。罷天下縣邑牲牢衣幣。如有生
徒。春秋依開元敕旨。用酒醴腶脩腒月[:#AS-FBED:●]肅榛栗。示敬其
事。而州府許如故儀。然後籍其資。半附益所隸州。使增學
校。其半率歸國庠。猶不下萬計。築學室。具器用。豐篹食。增
掌固。以備使令。凡儒官各加稍食。其紙筆鉛黃。視所出州
率令
折入。學徒既備。明經日課繕書若干紙。進士命讎校亦如
之。則貞觀之風。粲然不殊。其它郡國。皆立程督。投紱懷璽。
棫樸菁莪。良可詠矣。伏惟相公發迹。咸自諸生。其尊素王
之道。儀刑四方。宜在今日。是以小生敢沿故事。以奏記於
左右。姑舉其大較。至於證據纖悉。條奏具之。章下之日。乞
留神省察。不勝大願。惶恐拜手稽首。
為京兆李尹降誕日進衣狀
衣一副四事云云。右。伏以水德方清。真龍下降。天長地久。
瞻北極以常尊。獻壽稱觴。配南山而永固。臣地叨宗屬。職
忝尹京。慶賀之誠。倍萬常品。前件衣服謹詣銀臺門奉進。
輕瀆旒扆。伏用兢惶。
為京兆韋尹降誕日進衣狀
衣一副四事。黃折造衫一領。白吳綾汗衫一領。白花羅半
臂一領。白花羅袴一腰。右。伏以正陽令月。誕聖嘉辰。運協
千年。慶流萬國。凡在臣子。合有獻陳。敢傾就日之心。願奉
如山之壽。輕瀆宸扆。無任兢惶。
為京兆韋尹進野豬狀
右。伏以收穫之餘。田獵有獲。異於芻豢。著在方書。既堪充
庖。輒敢上獻。前件野豬謹隨狀進。謹奏。
為裴相公進東封圖狀
集賢殿御書院開元東封圖一面。右。臣謹桉開元十三年。
元宗皇帝以天下太平。登封東嶽。聲名文物。振耀古今。伏
惟陛下丕承耿光。再闡鴻業。祖宗盛事。紹復有期。臣所以
寫成此圖。輒敢上獻。至於繪畫。躬自指撝。徵史氏之文。纂
禮容之要。山川氣象。悉擬真形。羽衞威儀。咸稽故實。所冀
睿情一覽。遐想元蹤。臣叨榮過深。抱疾已久。望陛下告成
之日。心必前知。嗟老臣將謝之年。身恐不見。疲羸之際。感
激倍深。前件圖差某官乙謹詣光順門奉進。謹奏。
為杜相公自淮南追入長安至長樂驛謝賜酒食狀
具官臣某。右。臣今日至長樂驛。高品某奉宣聖旨。賜臣酒
食者。伏以恩降王人。榮分御膳。未展儀於雙闕。先受賜於
八珍。品越脤膰。味兼醪醴。頓驚凡口。倍益歡心。無任欣躍。
代杜相公謝就宅賜食狀
具官臣某。右。高品某乙奉宣聖旨。賜臣食者。出自大官。飫
於私第。光榮曲被。猥承推食之恩。駑蹇未施。益重素餐之
責。舉其匕筯。若負邱山。無任戰荷踊躍之至。
代淮南杜司徒奏新羅請廣利方狀
淮南節度觀察處置等使敕賜貞元廣利方五卷。右。臣得
新羅賀正使忭如言狀稱。請前件方狀一部。將歸本國者。
伏以纂集神效。出自聖衷。藥必易求。疾無隱狀。搜方技之
祕要。拯生靈之夭瘥。坐此華胥。咸躋仁壽。遂令絕域。逖聽
風聲。美茲豐功。爰有誠請。以其久稱藩附。素混車書。航海
獻琛。既已通於華禮。釋疴蠲癘。豈獨隔於外區。正當四海。
為家。冀覩十全之效。臣即欲寫付。未敢自專。謹錄奏聞。
為東都韋留守謝賜食狀
具官臣某。右。臣今日發至長樂驛。中使某奉宣聖旨。賜臣
食者。伏以味兼海陸。品溢圓方。降自御廚。光臨傳舍。臣初
辤魏闕。倍懷犬馬之誠。猥受珍羞。更切稻粱之感。無任欣
躍。
舉崔監察㣥自代狀
御史臺宣歙池等州都團練判官監察御史裏行崔㣥。右。
臣蒙恩授監察御史。伏準建中元年正月五日制。常參官
上後三日舉一人自代者。伏以前件官在諸生中。號為國
器。縶維外府。人咸惜之。臣既深知。敢舉自代。
舉開州柳使君公綽自代狀
尚書屯田某官等守開州刺史柳公綽。右。臣蒙恩授尚書
屯田員外郎。伏準建中元年正月五日制。常參官上後三
日舉一人自代者。伏以前件官以賢良方正。再敭王庭。在
流輩間。號為端士。昨除遠郡。人皆惜之。臣初蒙授官。得以
論薦。多士之內。非無其人。竊惟用材。宜自遠始。謹具如前。
謹錄奏聞。伏聽敕旨。
舉姜補闕倫自代狀
東都尚書省前左補闕姜倫。右。臣蒙恩授尚書主客郎中
分司東都。伏準建中元年正月五日敕。常參官上後三日
舉一人自代者。臣伏詳詔旨。欲達聰旁求。發揚幽遠。故人
人得言所知。不當循其階次也。臣伏以前件官有儒學士
行。蒙以諫官徵。會其年老被疾。不堪上道。有司桉視如狀。
不復逼迫。至今家居。而篤志無倦。臣謹舉為郎吏。分司別
都。冀優賢振滯。兩得其道。
蘇州舉韋中丞自代狀
蘇州狀上中書門下諸道鹽鐵轉運江淮留後朝議郎守
太僕少卿兼御史中丞上柱國賜紫金魚袋韋應物。右。臣
蒙恩授蘇州刺史。伏準建中元年正月五日制。刺史上後
舉一人自代者。前件官歷掌劇務。皆有美名。執心不回。臨
事能斷。今領職雖重。本官尚輕。伏以當州口賦。首出諸郡。
况經災沴。切在撫綏。尚省無能。輒敢公舉。司榷筦之利。誠
藉時才。流豈弟之風。實惟邦本。非敢臆說。以塞詔書。今具
奏聞。
蘇州上後謝宰相狀
朝議大夫使持節蘇州諸軍事守蘇州刺史上柱國劉某。
右。某今月六日到州上訖。某山東一書生。潦倒疎闊。在少
壯日。猶不逮人。况今衰遲。智力愈短。相公哀憐不遇。擢授
名邦。實荷宏獎。慚非器使。伏以當州繇大[:#AS-8AE6:●]之後。物力蕭
然。肌寒殞仆。相枕於野。誓當悉心條理。續具奏論。才術素
空。憂勞方始。懼無聞問。忝負恩知。不任瞻望懇迫之至。
蘇州加章服謝宰相狀
右。某素乏吏才。謬居劇郡。以無庸之器。當難治之時。恭守
詔條。勤求人瘼。伏以聖德柔遠。皇明燭幽。凡有上陳。皆可
其奏。遂令管見。得及疲黎。自承雨露之恩。非有循良之政。
猥蒙朝獎。特降命書。顧縫掖之腐儒。被華章之貴服。有黷
陟明之典。誠招彼己之譏。限以守官。不獲拜謝。瞻望榮感。
心魂載馳。
汝州上後謝宰相狀
朝議大夫使持節汝州諸軍事守汝州刺史兼御史中丞
充本州防禦使上柱國賜紫金魚袋劉某。右。某自領吳郡。
仍歲天災。上稟詔條。下求人瘼。地包藪澤。俗尚剽輕。悉心
撫綏。用法擒擿。事繁才短。常積憂虞。忽蒙天恩。稍移近郡。
家本滎上。籍占洛陽。病辤江干。老見鄉樹。榮感之至。實倍
常情。印綬所拘。不獲拜謝。瞻望德宇。精誠坐馳。無任感戀
之至。
汝州舉裴大夫自代狀
正議大夫使持節杭州諸軍事守杭州刺史上柱國賜紫
金魚袋裴宏泰。右。臣蒙恩授汝州刺史兼御史中丞充本
州防禦使。伏準建中元年正月五日敕。諸州刺史上後舉
一人自代者。伏以前件官前為九卿。出領兩鎮。頃因微累。
遂有左遷。今授遠州。物情未塞。臣前任鄰接。具知公才。舊
屈未伸。輒舉自代。
汝州進鷹狀
汝州防禦使當使進奉籠母鷹六聯。右。伏以前件鷹等。學
習應期。馴養斯至。列於常貢。有異眾禽。受紲之時。志巳存
於雲外。下韝之際。思用展於軍前。既懷百中之能。願獻三
驅之禮。謹差防禦押衙景再休隨狀奏進以聞。
同州舉蕭諫議自代狀
同州防禦使前諫議大夫蕭俶。右。臣蒙恩授同州刺史兼
御史中丞充本州防禦長春宮等使。伏準貞元二年正月
二十四日敕。上後三日舉一人自代者。伏以前件官生於
貴族。伏膺儒門。搢紳之間。號為端士。昨蒙朝獎。冠於諫垣。
時方被病。不果上道。長告已滿。塊然家居。今聞疾瘳。可以
錄用。臣與俶久同班列。知其材能。為官擇人。敢舉自代。
上宰相賀德音狀
同州狀上中書門下。今月十六日德音。右被刑部牒宣示
德音。伏以聖澤滋深。新恩廣被。言念正刑之外。或有詿誤
之徒。爰降殊私。特宏在宥。瑕累咸滌。危疑獲安。此皆廟算
弼諧。致君及物。事光前史。功格上元。某限以守官。不獲隨
例拜賀。無任忭躍之至。
上宰相賀改元赦書狀
同州狀上中書門下。改元赦書。右。伏奉今月一日制書。改
大和十年為開成元年。大赦天下者。伏以律首三元。禮崇
四始。順陽和發生之德。敷大號渙汗之恩。宥過恤刑。弛征
已責。盡去人瘼。通知物情。德音朝發於九天。和氣夕周於
四海。此皆相公弼諧之道。燮贊之功。進熟於密勿之間。發
揚成滂沛之澤。某恪守官業。印綬所拘。不獲隨例拜賀。
薦處士嚴毖狀
處士嚴毖。右左庶子損之之孫。國子司業士元之子。舊名
保嗣。亦有官班。頃者李賓客渤常與之游。辟為桂州支使。
其後寄家汝海。專靜自居。某常典汝州。與語甚熟。歷代史
及國朝故事。悉能該通。操心甚危。觀跡相副。未逢知己。已
過壯年。汨沒風塵。有足悲者。伏見赦文節目。委州郡長吏
搜訪隱淪。夫舉無它。唯善所在。每覽珠英卷後。列學士姓
名。有常州人符鳳。白衣在選。取其藝業。不棄遠人。某忝被
儒官。得以薦士。亦非出位。冀不廢言。儻宏文集賢史氏之
館。采其實學。有勸諸生。伏以桂州辟之於前。某薦之於後。
豈必有土長吏。然後事行。伏惟試味斯言。降意詳擇。謹狀。
薦處士王龜狀
處士王龜。古者選公族大夫。必以惇惠者教之。文敏者道
之。果敢者諗之。鎮靜者循之。孜孜於此者。蓋膏粱之性難
正。而懼公侯之允。不能嗣其耿光。可以深惜。然則成宣之
後而老為大夫。非恥乎。此智武子誡文子既冠而見之詞
也。是知古之取士。不專寒族。必參用世冑。以廣得人之路。
今見處士王龜。即居守之第三子也。天性貞靜。操心甚危。
不由門資。誓志自立。樂處士之號。不汨綺襦之間。自到洛
都。便居山寺。耽玩墳籍。放情煙霞。曾邀與語。如鋸木屑。信
有稟受。居然出㣥。以比在京師。甚足知者。諫院有狀。名流
亟言。某流滯周南。靜閱時輩。身雖不用。心甚愛才。况遇相
公持衡。敢有所啟。誠懸之下。輕重難欺。伏惟深賜詳擇。知
卿族之內。有遺逸焉。謹狀。正議大夫檢校禮部尚書兼太
子賓客分司東都劉某狀。
上杜司徒書
月日。故吏守朗州司馬員外置同正員劉某。謹齋沐致誠。
命僕夫持書。敢獻於司徒相公閤下。昔稱韓非善著書。而
說難孤憤尤為激切。故司馬子長深悲之。為著於篇。顯白
其事。夫以非之書。可謂善言人情。使逢時遇合之士觀之。
固無以異於它書矣。而獨深悲之者。豈非遭罹世故。益感
其言之至邪。小人受性顓蒙。涉道未至。末學見淺。少年氣
麤。常謂盡誠可以絕嫌猜。徇公可以弭讒愬。謂慎獨防微
為近隘。謂艱貞用晦為廢忠。芻狗已陳。刻舟徒識。罟獲隨
足。悵然無知。事去凝想。時時自笑。然後知韓非之善說。司
馬子長之深悲。跡符理會。千古相見。雖欲勿悲。可乎。大凡
恆人之所以靈於庶類。以其能㣥以勝物也。烈士之所以
異於恆人。以其仗節以死誼也。然則交相喪者世與道。難
合并者機與時。是以有死誼之心。而卒不獲其所者。世人
悲之。獲其所矣。而一旦如不得終焉者。君子悲之。世人之
悲。悲其不遇。無成而虧。故其感也近。君子之悲。悲其不幸。
既得而喪。故其感也深。其悲則同。其所以為悲則異。若小
人者。其不幸歟。間者昧於藩身。推致危地。始以飛謗生釁。
終成公議抵刑。旬朔之間。再投裔土。外黷相公知人之鑑。
內貽慈親非疾之憂。常恐恩義兩乖。家國同負。寒心銷志。
以生為慚。雖欲瀝血以自明。籲天以自訴。適足來眾多之
誚。豈復有特達見知者耶。遂用詛盟於心。不獲自白。以內
咎為弭謗之具。以吞聲為窒隙之媒。庶乎日月至焉。而是
非乃辨。會友人江陵法曹掾韓愈以不幸相悲。且曰。相國
扶風公之遇子也厚。非獨余知之。天下之人皆知之矣。余
聞初子之橫為口語所中。獨相國深明之。及不得已而退。
則為之流涕以訣。又不得已而譴。則為之擇地以居。求之
於今。難與侔矣。抑余又聞曩子之介於司徒府。奉誠敬於
山園。上公亟稱於人。以為不懈於位。今則有修儀以贊其
詔相者。有備物以贊其容衞者。七月禮畢。一朝慶行。誥言
敭之。授以顯秩。子獨足趾一跌。而前勞併捐。祝網之辰。動
絓疎目。可封之代。乃為窮人。斯常情之所悲。矧知子之厚
者。夫踣者思起。必謼而求拯。疾者思愈。必呻而求醫。子宜
謼於有力而呻於有術。如何以箝口自絕為智。以甘心受
誣為賢。嗛然自咎。求知於默。彼李斯逐焉而為上卿。鄒陽
囚焉而為上客。二子者。豈默以求知者邪。若可訴而不言。
則陷於畏。可言而不辯。則鄰於怨。畏與怨。君子之所不處。
子其處之哉。韓生之言未及竟。而小人不知感從中來。始
赧然以愧。又缺然以慄。終悄然以悲。悲斯歎。歎斯憤。憤必
有泄。故見乎詞。敢聞左右。投所閔也。嗟夫。人之至信者心
目也。天性者父子也。不惑者聖賢也。然而於竊鈇而知心
目之可亂。於掇蜂而知父子之可間。於拾煤而知聖賢之
可疑。况乎道謝孔顏。恩異天性。是非之際。愛惡相攻。爭先
利途。虞相軋則釁起。希合貴意。雖無嫌而謗生。魯酒致邯
鄲之圍。飛鳶生博者之禍。伯仁之殺由偶對。伯奢之冤以
器聲。動罹險中。皆出意表。雖欲周防。亦難曲施。加以吠聲
者多。辨實者寡。飛語一發。臚言四馳。萌牙始奮。枝葉俄茂。
方謂語怪。終成禍梯。嗚呼。人必求知。不能自達。何投分效
節。有積塵之難。何譖行愛弛。有決防之易。何將進之日。必
自見其可而後親。何將退之時。乃人言其否而遂棄。良由
邪人必微。邪謀必陰。陰則難明。微則易信。罔極大甚。古今
同途。是以前修鑒其若此。姑以推心取信。不以循迹生嫌。
由是求忠臣於孝子。求良婦於罵已。食子盡節也。推其忍
可以疑心。放麛違命也。推其仁可以屬國。若謂其孝於親。
未必能忠。專於夫。未必能貞。忍於子。未必能忍於其它。仁
於獸。未必能仁於其類。則是天下之人。盡不可信。而盡可
誣。固不然也。凡人之行巳。必恆於所安。苟非狂易。不能甚
異。小人自居門下。僅踰十年。未嘗信宿而不侍坐。率性所
履。固無遁逃。言行之間。足見真態。伏惟推心以明其迹。追
往以鑒於今。苟謂其嘗掩人以自售矣。嘗近名以冒進矣。
嘗欺謾於言說矣。嘗沓貪於求售矣。嘗狎比其瑣細矣。嘗
媒孼其僚友矣。嘗矯激以買直矣。嘗詀讘以取容矣。嘗漏
言於咨諏矣。嘗敗務以簿書矣。有一於此。雖人謂其賢。我
得而刑也。豈止於棄乎。苟或反是。雖人謂其盜。我得而任
也。庸可而棄乎。由是而言。小人之善否。不在眾人。所以受
譴已還。行及半歲。當食而歎。聞弦尚驚。不以眾人之善為
是非。唯以相公之意為衡準。自違間左右。亟蒙簡書。慰誨
勤勤。窮顇增感。伏想仁念。必思有以拯之。况禮道貴終。人
情尚舊。嘗盡其力。必加以仁。於犬馬之微。有帷蓋之報。顧
異於是。豈無庶幾。儻浮言可以事久而明。眾嗤可以時久
而息。宏我大信。以袪㣥疑。使煢煢微志。無已矣之歎。覬乎
異日。得夷平民。然後裹足西向。謝恩有所。復以塵纓黧貌。
稱故吏於相門。此言朝遂。可以夕死。何則。復於變者其義
重。拯於危者其感深。暌而後合。示終不可暌也。否而後泰。
示終不及否也。獲寶於已喪。得途於既迷。與夫平居不為
艱故所激者。其味異矣。伏以大君繼明。元宰柄用。鴻鈞播
平分之氣。懸象廓無私之照。渙汗大號。與人惟新。昭回汪
濊。旁下郡國。投荒為民者。咸釋拲梏。遂還里閭。繫於稍食。
猶在羈絆。伏讀赦令。許移近郊。今武陵距京師。贏二千者
無幾。小人祖先壤樹。在京索間。瘠田可耕。陋室未毀。濡露
增感。臨風永懷。伏希閔其至誠。而少加推恕。命東曹補吏。
置籍於滎陽伍中。得奉安輿而西拜先人松檟。誓當齎志
沒齒。盡力於井臼之間。斯遂心之願也。如或官謗未塞。私
欲未從。雖為裔民。乃有善地。則北距澧浦。資宿舂而可行。
無道途之勤。蠲僕賃之費。重以鎮南。用和輔理。扇仁風於
上游。霽嚴施惠。得以自遂。斯便家之願也。伏惟降意詳察。
擇可行者處之。乞恩於指顧之間。為惠有生成之重。雖百
穀之仰膏雨。豈喻其急焉。嗟哉小生。仕逢聖日。豈曰不辰。
知有相居。豈曰不遇。而乘運鍾否。俾躬罹災。同生無手足
之助。終歲有病貧之厄。孰不求達。而獨招嫌。孰不求安。而
獨乖次。賦命如此。雖悔可追。湘沅之濱。寒暑一候。陽雁纔
到。華言罕聞。猿哀鳥思。啁啾響異。莫夜之後。併來愁腸。懷
鄉倦越吟之苦。舉目多似人之喜。俯視遺體。仰安高堂。悲
愁惴慄。常集方寸。盡意之具。固不在言。身遠與寡。捨茲何
託。是以因言以見意。恃舊以求哀。敢希末光。下燭幽蟄。孤
志多感。重恩難忘。顧瞻門館。慚戀交會。伏紙流涕。不知所
云。禹錫惶悚再拜。
獻權舍人書
禹錫在兒童時。已蒙見器。終荷薦寵。始見知名。眾之指目。
忝閣下門客。懼無以報稱。故厚自淬琢。靡遺分陰。乃今道
未施於人。所蓄者志。見志之具。匪文謂何。是用顓顓懇懇
於其間。思有所寓。非篤好其章句。沈溺於浮華。時態眾尚。
病未能也。故拙於用譽。直繩朗鑒。樂所趨也。故銳於求益。
今謹錄近所論撰凡十數篇。蘄端較是非。敢關於左右。猶
夫礦朴。納於容範。嘗聞昔宋廣平之沈下僚也。蘇公味道
時為繡衣直指使者。廣平投以梅花賦。蘇盛稱之。自是方
列於聞人之目。是知英賢卓犖。可外文字。然猶用片言借
說於先達之口。席其勢而後驤首當時。矧碌碌者。疇能自
異。今閣下之名之位。過於蘇公之曩日。而鄙生所賦。或鉅
於梅花。則沈泥干霄。懸在指顧間。其詞汰而喻僣。誠黷禮
也。繄游藩之久。覬尚舊而霽嚴。禹錫惶悚再拜。
