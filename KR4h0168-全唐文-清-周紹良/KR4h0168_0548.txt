欽定全唐文卷五百四十八
韓愈(二)
為裴相公讓官表
臣某言。伏奉今日制書。以臣為朝議大夫守中書侍郎同
中書門下平章事。承命驚惶。魂爽飛越。俯仰天地。若無所
容。臣某誠惶誠恐頓首頓首。臣少涉經史。粗知古今。天與
朴忠。性惟愚直。知事君以道。無憚殺身。慕當官而行。不求
利已。人以為拙。臣行不疑。元和之初。始拜御史。旋以論事
過切。為宰臣所非。移官府廷。因佐戎幕。陛下恕臣之罪。憐
臣之心。拔居侍從之中。遂掌絲綸之重。受恩益大。顧己益
輕。苟耳目所聞知。心力所迨及。少關政理。輒以陳聞。於裨
補無涓埃之微。而讒謗有邱山之積。陛下知其孤立。賞其
微誠。獨斷不謀。獎待踰量。臣誠見陛下具文武之德。有神
聖之姿。啟中興之宏圖。當太平之昌運。勤身以儉。與物無
私。威怒如雷霆。容覆如天地。實㣥臣盡節之日。才智效能
之時。聖君難逢。重德宜報。苦心焦思。以日繼夜。苟利於國。
知無不為。徒欲竭愚。未免妄作。陛下不加罪責。更極寵光。
既領臺綱。又毗邦憲。聖君所厚。凶逆所讐。闕於防虞。幾至
斃踣。恩私曲被。性命獲全。忝累祖先。玷塵班列。未知所措。
祗自內慚。豈意陛下擢臣於傷殘之餘。委臣以燮和之任。
忘其陋汚。使佐聖明。此雖成湯舉伊尹於庖廚。高宗登傅
說於版築。周文用呂望於屠釣。齊桓起甯戚於飯牛。雪恥
蒙光。去辱居貴。以今準古。擬議非倫。陛下有四君之明。行
四君之事。微臣無四子之美。獲四子之榮。豈可叨居。以彰
非據。方今干戈未盡戢。夷狄未盡賓。麟鳳龜龍。未盡游郊
藪。草木魚鼈。未盡被雍熙。當大有為之時。得非常人之佐。
然後能上宣聖德。以代天工。如臣等類。實不克堪。伏願博
選周行。旁及巖穴。天生聖主。必有賢臣。得而授之。乃可致
理。乞迴所授。以叶㣥情。無任懇款之至。
進撰平淮西碑文表
臣某言。伏奉正月十四日勅牒。以收復淮西。㣥臣請刻石
紀功。明示天下。為將來法式。陛下推勞臣下。允其志願。使
臣撰平淮西碑文者。聞命震駭。心識顛倒。非其所任。為愧
為恐。經涉旬月。不敢措手。竊惟自古神聖之君。既立殊功
異德卓絕之跡。必有奇能博辯之士。為時而生。持操筆。從
而寫之。各有品章條貫。然後帝王之美。巍巍煌煌。充滿
天地。其載於書。則堯舜二典。夏之禹貢。殷之盤庚。周之五
誥。於詩則元鳥長發。歸美殷宗。清廟臣工。小大二雅。周王
是歌。辭事相稱。善并美具。號以為經。列之學官。置師弟子。
讀而講之。從始至今。莫敢指斥。嚮使撰次不得其人。文字
曖昧。雖有美實。其誰觀之。辭跡俱亡。善惡惟一。然則茲事
至大。不可輕以屬人。伏惟唐至陛下。再登太平。剗刮㣥姦。
埽灑疆土。天之所覆。莫不賓順。然而淮西之功。尤為俊偉。
碑石所刻。動流億年。必得作者。然後可盡能事。今詞學之
英。所在森列。儒宗文師。磊落相望。外之則宰相公卿郎官
博士。內之則翰林禁密游談侍從之臣。不可一二遽數。召
而使之。無有不可。至於臣者。自知最為淺陋。顧貪恩待。趨
以就事。叢雜乖戾。律呂失次。乾坤之容。日月之光。知其不
可繪畫。強顏為之。以塞詔旨。罪當誅死。其碑文今已撰成。
謹錄封進。無任慚羞戰怖之至。
論捕賊行賞表
臣愈言。臣伏見六月八日勅。以狂賊傷害宰臣。擒捕未獲。
陛下悲傷震悼。形於寢食。特降詔書。明立條格。云有能捉
獲賊者。賜錢萬貫。仍加超授。今下手賊等。四分之內。已得
其三。其餘兩人。蓋不足計。根尋蹤跡。知自承宗。再降明詔。
絕其朝請。又與王士則士平等官。八日之制。無不行者。獨
有賞錢。尚未賜給。㣥情疑惑。未測聖心。聞初載錢置市之
日。市中觀者日數萬人。巡繞瞻視。咨嗟歎息。既去復來。以
至日暮。百姓小人。重財輕義。不能深達事體。但見不給其
賞。便以為朝廷愛惜此錢。不守言信。自近傳遠。無由辯明。
且出賞所以求賊。今賊已誅斬。若無人捉獲。國家何因得
此賊而正刑法也。承宗何故。而賜誅絕也。士則士平何故
與美官也。三事既因獲賊。獲賊必有其人。不給賞錢。實亦
難曉。假如聖心獨有所見。審知不合加賞。其如天下百姓
及後代久遠之人哉。况今元濟承宗。尚未擒滅。兩河之地。
大半未收。隴右河西。皆沒戎狄。所宜大明約束。使信在言
前。號令指麾。以圖功利。况自陛下即位以來。繼有丕績。斬
楊惠琳。收夏州。斬劉闢。收劒南東西川。斬李錡。收江東。縛
盧從史。收澤潞等五州。威德所加。兵不汚刃。收魏博等六
州。致張茂昭張愔。收易定徐泗濠等五州。創業已來。列聖
功德。未有能高於陛下者。可謂赫赫巍巍。光照前後矣。此
由天授陛下神聖英武之德。為巨唐中興之君。宗廟神靈。
所共祐助。勉強不已。守之以信。則故地不足收。而太平不
難致。如乘快馬行平路。遲速進退。自由其心。有所欲往。無
不可者。於此之時。特宜示人以信。孔子欲存信去食。人非
食不生。尚欲捨生以存信。况可無故而輕棄也。昔秦孝公
用商鞅為相。欲富國強兵。行令於國。恐人不信。立三丈之
木於市南門。募人有能徙置北門者。與五十金。有一人徙
之。輒與五十金。秦人以君言為必信。法令大行。國富兵強。
無敵天下。三丈之木。非難徙也。徙之非有功也。孝公輒與
之金者。所以示其言之必信也。昔周成王尚小。與其弟叔
虞為戲。削桐葉為珪。曰以晉封汝。其臣史佚。因請擇日立
叔虞為侯。成王曰。吾與之戲耳。史佚曰。天子無戲言。言之
則史書之。禮成之。樂歌之。於是遂封叔虞於晉。昔漢高祖
出黃金四萬斤與陳平。恣其所為。不問出入。令謀項羽。平
用金閒楚。數年之閒。漢得天下。論者皆言漢高祖深達於
利。能以金四萬斤致得天下。以此觀之。自古以來。未有不
信其言而能有大功者。亦未有不費小財而能收大利者
也。臣於告賊之人。本無恩義。彼雖獲賞。了不關臣。所以區
區盡言。不避煩黷者。欲令陛下之信行於天下也。伏望恕
臣愚陋僻憃之罪。而收其懇款誠至之心。天下之幸。非臣
之幸也。謹奉表以聞。臣愈誠惶誠恐。
論佛骨表
臣某言。伏以佛者。夷狄之一法耳。自後漢時流入中國。上
古未嘗有也。昔者黃帝在位百年。年百一十歲。少昊在位
八十年。年百歲。顓頊在位七十九年。年九十八歲。帝嚳在
位七十年。年百五歲。帝堯在位九十八年。年百一十八歲。
帝舜及禹。年皆百歲。此時天下太平。百姓安樂壽考。然而
中國未有佛也。其後殷湯亦年百歲。湯孫太戊在位七十
五年。武丁在位五十九年。書史不言其年壽所極。推其年
數。蓋亦俱不減百歲。周文王年九十七歲。武王年九十三
歲。穆王在位百年。此時佛法亦未入中國。非因事佛而致
然也。漢明帝時。始有佛法。明帝在位。纔十八年耳。其後亂
亡相繼。運祚不長。宋齊梁陳元魏以下。事佛漸謹。年代尤
促。惟梁武帝在位四十八年。前後三度捨身施佛。宗廟之
祭。不用牲牢。晝日一食。止於菜果。其後竟為侯景所逼。餓
死臺城。國亦尋滅。事佛求福。乃更得禍。由此觀之。佛不足
事。亦可知矣。高祖始受隋禪。則議除之。當時㣥臣材識不
遠。不能深知先王之道。古今之宜。推闡聖明。以救斯弊。其
事遂止。臣常恨焉。伏惟睿聖文武皇帝陛下神聖英武。數
千百年已來。未有倫比。即位之初。即不許度人為僧尼道
士。又不許創立寺觀。臣嘗以為高祖之志。必行於陛下之
手。今縱未能即行。豈可恣之。轉令盛也。今聞陛下令㣥僧
迎佛骨於鳳翔。御樓以觀。舁入大內。又令諸寺遞迎供養。
臣雖至愚。必知陛下不惑於佛。作此崇奉。以祈福祥也。直
以年豐人樂。徇人之心。為京都士庶設詭異之觀。戲翫之
具耳。安有聖明若此。而肯信此等事哉。然百姓愚冥。易惑
難曉。苟見陛下如此。將謂真心事佛。皆云天子大聖。猶一
心敬信。百姓何人。豈合更惜身命。焚頂燒指。百十為㣥。解
衣散錢。自朝至暮。轉相倣效。惟恐後時。老少奔波。棄其業
次。若不即加禁遏。更歷諸寺。必有斷臂臠身。以為供養者。
傷風敗俗。傳笑四方。非細事也。夫佛本夷狄之人。與中國
言語不通。衣服殊製。口不言先王之法言。身不服先王之
法服。不知君臣之義。父子之情。假如其身至今尚在。奉其
國命。來朝京師。陛下容而接之。不過宣政一見。禮賓一設。
賜衣一襲。衞而出之於境。不令惑眾也。况其身死已久。枯
朽之骨。凶穢之餘。豈宜令入宮禁。孔子曰。敬鬼神而遠之。
古之諸侯行弔於其國。尚令巫祝先以桃茢祓除不祥。然
後進弔。今無故取朽穢之物。親臨觀之。巫祝不先。桃茢不
用。㣥臣不言其非。御史不舉其失。臣實恥之。乞以此骨付
之有司。投諸水火。永絕根本。斷天下之疑。絕後代之惑。使
天下之人。知大聖人之所作為。出於尋常萬萬也。豈不盛
哉。豈不快哉。佛如有靈。能作禍祟。凡有殃咎。宜加臣身。上
天鑒臨。臣不怨悔。無任感激懇悃之至。謹奉表以聞。臣某
誠惶誠恐。
潮州刺史謝上表
臣某言。臣以狂妄戇愚。不識禮度。上表陳佛骨事。言涉不
敬。正名定罪。萬死猶輕。陛下哀臣愚忠。恕臣狂直。謂臣言
雖可罪。心亦無他。特屈刑章。以臣為潮州刺史。既免刑誅。
又獲祿食。聖恩宏大。天地莫量。破腦刳心。豈足為謝。臣某
誠惶誠恐頓首頓首。臣以正月十四日。蒙恩除潮州刺史。
即日奔馳上道。經涉嶺海。水陸萬里。以今月二十五日。到
州上訖。與官吏百姓等相見。具言朝廷治平。天子神聖威
武慈仁。子養億兆人庶。無有親疏遠邇。雖在萬里之外。嶺
海之陬。待之一如畿甸之閒。輦轂之下。有善必聞。有惡必
見。早朝晚罷。兢兢業業。惟恐四海之內。天地之中。一物不
得其所。故遣刺史面問百姓疾苦。苟有不便。得以上陳。國
家憲章完具。為治日久。守令承奉詔條。違犯者鮮。雖在蠻
荒。無不安泰。聞臣所稱聖德。惟知鼓舞讙呼。不勞施為。坐
以無事。臣某誠惶誠恐頓首頓首。臣所領州。在廣府極東
界上。去廣府雖云纔二千里。然往來動皆經月。過海口。下
惡水。濤瀧壯猛。難計程期。颶風鰐魚。患禍不測。州南近界。
漲海連天。毒霧瘴氛。日夕發作。臣少多病。年纔五十。髮白
齒落。理不久長。加以罪犯至重。所處又極遠惡。憂惶慚悸。
死亡無日。單立一身。朝無親黨。居蠻夷之地。與魑魅為㣥。
苟非陛下哀而念之。誰肯為臣言者。臣受性愚陋。人事多
所不通。惟酷好學問文章。未嘗一日暫廢。實為時輩所見
推許。臣於當時之文。亦未有過人者。至於論述陛下功德。
與詩書相表裏。作為歌詩。薦之郊廟。紀泰山之封。鏤白玉
之牒。鋪張對天之閎休。揚厲無前之偉績。編之乎詩書之
策而無媿。措之乎天地之閒而無虧。雖使古人復生。臣亦
未肯多讓。伏以大唐受命有天下。四海之內。莫不臣妾。南
北東西。地各萬里。自天寶之後。政治少懈。文致未優。武剋
不剛。孽臣姦隸。蠧居棋處。搖毒自防。外順內悖。父死子代。
以祖以孫。如古諸侯。自擅其地。不貢不朝。六七十年。四聖
傳序。以至陛下。陛下即位以來。躬親聽斷。旋乾轉坤。關機
闔開。雷厲風飛。日月所照。天戈所麾。莫不寧順。大宇之下。
生息理極。高祖創制天下。其功大矣。而治未太平也。太宗
太平矣。而大功所立。咸在高祖之代。非如陛下承天寶之
後。接因循之餘。六七十年之外。赫然興起。南面指麾。而致
此巍巍之治功也。宜定樂章。以告神明。東巡泰山。奏功皇
天。具著顯庸。明示得意。使永永年代。服我成烈。當此之際。
所謂千載一時不可逢之嘉會。而臣負罪嬰亹。自拘海島。
戚戚嗟嗟。日與死迫。曾不得奏薄技於從官之內。隸御之
閒。窮思畢精。以贖罪過。懷痛窮天。死不閉目。瞻望宸極。魂
神飛去。伏惟皇帝陛下天地父母。哀而憐之。無任感恩戀
闕慚惶懇迫之至。謹附表陳謝以聞。
賀冊尊號表
臣某言。臣伏聞宰相公卿百官及關輔百姓耆耋等。以陛
下功崇德鉅。天成地平。宜加號於殊常。以昭示於來代。陳
請懇至。于再于三。陛下仰稽乾符。俯順人志。乃以新秋首
序。令月吉辰。發揚鴻休。膺受顯冊。天人合慶。日月揚光。環
海之閒。含生之類。歡欣踴躍。以歌以舞。臣某誠歡誠喜頓
首頓首。臣聞體仁長人之謂元。發而中節之謂和。無所不
通之謂聖。妙而無方之謂神。經緯天地之謂文。戡定禍亂
之謂武。先天不違之謂法天。道濟天下之謂應道。伏惟元
和聖文神武法天應道皇帝陛下子育億兆。視之如傷。可
謂體仁以長人矣。喜怒以類。刑賞不差。可謂發而中節矣。
明照無私。幽隱畢達。可謂無所不通矣。發號出令。雲行雨
施。可謂妙而無方矣。三光順軌。草木遂長。可謂經緯天地
矣。除剗寇盜。宇縣清夷。可謂戡定禍亂矣。風雨以時。祥瑞
輻湊。可謂先天而天不違矣。國內無饑寒。四夷皆朝貢。可
謂道濟天下矣。眾美備具。名實相當。赫赫巍巍。超今冠古。
方當議明堂辟雍之事。撰泰山梁父之儀。[:#AS-8BE8:●]三代之逸禮。
補百王之漏典。時乘六龍。肆覲東后。微臣幸生聖代。觸犯
刑章。假息海隅。死亡無日。瞻望宸極。心魂飛揚。有永棄之
悲。無自新之望。曾不得與鳥獸率舞。蠻夷縱觀為比。銜酸
抱痛。且恥且慚。無任感恩戀闕懇迫彷徨之至。謹奉表陳
賀以聞。
袁州刺史謝上表
臣某言。臣以去年正月上疏論佛骨事。先朝恕臣愚直。不
加大罪。自刑部侍郎貶授潮州刺史。伏遇其年七月十三
日恩赦至。其年十月二十四日。准例量移。改授袁州刺史。
以今月八日。到任上訖。臣某誠歡誠喜頓首頓首。伏以州
小地狹。稅賦及時。人安吏循。閭里無事。微臣惟當布陛下
維新之澤。守國家太平之規。勸以耕桑。使無怠惰而已。臣
以愚陋無堪。累蒙朝廷獎用。掌誥西掖。司刑南宮。顯榮頻
煩。稱效寂蔑。又蒙赦其罪累。授以方州。德重恩宏。身微命
賤。無階答謝。惟積慚惶。無任感恩慚惕之至。謹差軍事副
將郝泰奉表陳謝以聞。
賀皇帝即位表
臣某言。伏聞皇帝陛下以閏正月三日虔奉遺詔。昭升大
位。天地神祗。永有依歸。華夏蠻貊。永有承事。神人交慶。日
月貞明。臣某誠歡誠喜頓首頓首。臣聞王者必為天所相。
為人所歸。上符天心。下合人志。然後奄有四海。以君萬邦。
伏惟皇帝陛下承列聖之丕績。當中興之昌運。爰自主鬯
春宮。齒冑國學。孝友之美。實形四方。英偉之姿。久動㣥聽。
及初嗣位。遐邇莫不歡心。爰降詔書。老幼或至垂泣。舉用
俊乂。流竄奸邪。雖虞舜之去四凶舉十六相。不能過也。天
下翹首以望太平。天下傾心以觀至化。臣某誠歡誠喜頓
首頓首。臣聞昔者堯舜以吁嗟。君臣相戒。以致至治。周文
王以憂勤。日中不食。以和萬民。故能澤流無窮。名配日月。
伏惟皇帝陛下儀而象之。以永多福。天下幸甚。天下幸甚。
微臣往因言事。得罪先朝。守郡遠方。拘限條制。不獲奔走
稱慶闕庭。無任欣歡踴躍感恩戀闕之至。謹奉表以聞。
賀赦表
臣某言。伏奉二月五日制書。大赦天下。常赦所不原者。咸
蒙除罪。與之更始。令得自新。恩浹幽明。慶溢寰海。臣某誠
歡誠喜頓首頓首。臣聞王者必於嗣位之始。降非常之恩。
所以象德乾坤。同明日月。伏惟皇帝陛下文思聰明。聖神
睿哲。發號出令。雲行雨施。懼刑政之或差。憐鰥寡之重困。
知事久之滋弊。慮法訛之益奸。罪人悉原。墜典咸舉。生恩
既及於四海。和氣遂充於八紘。臣某誠歡誠喜頓首頓首。
微臣往因論事。獲譴海隅。旋沐朝獎。待罪山郡。未離貶竄
之地。忽逢曠蕩之恩。踴躍欣歡。實倍常品。限以官守。不獲
隨例稱慶闕庭。無任感恩戀闕之至。謹奉表陳賀以聞。
賀冊皇太后表
臣某言。伏承閏正月二十七日。皇太后光膺令典。受冊宮
闈。歡心始自於內朝。孝理遂形於寰海。臣某誠歡誠喜頓
首頓首。皇太后夙贊先皇。弻成至化。誕生明聖。纘繼鴻庥。
華胥實贊於軒圖。文母有光於周道。恭惟懿德。克配前芳。
皇帝陛下出震承乾。垂衣御極。式展臣子之志。以明教化
之源。禮命載崇。華夷同慶。臣待罪外郡。不獲隨例稱賀闕
庭。無任踊躍欣歡之至。謹奉表陳賀以聞。
賀慶雲表
臣某言。臣所領州。今月十六日申時。有慶雲見於西北。至
暮方散。臣及舉州官吏百姓等。無不見者。五彩五色。光華
不可徧觀。非煙非雲。容狀詎能詳述。抱日增麗。浮空不收。
既變化而無窮。亦卷舒而莫定。斯為上瑞。實應太平。臣某
誠歡誠喜頓首頓首。謹按沈約宋書云。慶雲五色者。太平
之應。又據孝經援神契曰。王者德至山陵。則慶雲出。故黃
帝因之以紀事。虞舜由之而作歌。又按季夏六月。土王用
事。其日景戌。亦主於土。西北方者。京師所在。土為國家之
德。祥見京師之位。既徵於古。又驗於今。伏惟皇帝陛下德
合覆載。道光軒虞。嗣位之初。禎祥繼至。昇平之符既兆。仁
壽之域以躋。微臣往在先朝。以論事得罪。身居貶黜之地。
目覩殊常之慶。抃躍欣幸。實倍常情。伏乞宣付史官。以彰
聖德所致。瞻戀闕庭。心魂飛馳。無任欣抃踊躍之至。謹差
某官奉表陳賀以聞。
慰國哀表
臣某言。伏奉正月二十七日詔書。大行皇帝奄棄萬國。承
詔哀惶。號踊無地。伏惟聖情。何可堪處。大行皇帝功濟寰
區。仁霑動植。奉諱之日。率土崩心。凡在臣子。不勝殞裂。伏
惟陛下痛貫宸極。聖情難居。臣拘守遠郡。不獲匍匐奉慰。
瞻望闕庭。且悲且戀。謹奉表陳慰以聞。
請上尊號表
臣某言。臣得所管國子太學廣文四門及書算律等七館
學生沈周封等六百人狀稱。身雖賤微。然皆以選擇。得備
學生。讀六藝之文。修先王之道。粗有知識。皆由上恩。今天
子整齊乾坤。出入神聖。經營乎無為之業。游息乎混元之
宮。不謀於庭。不戰於野。坐收冀部。旋定幽都。析木天街。星
宿清潤。北嶽醫閭。神鬼受職。地彌天區。界軼海外。舜之十
有二州。周之千七百國。章亥所步。禹契所書。四面輻輳。各
修貢職。西戎之首。北虜之渠。怛威愧德。失據狼狽。收其種
落。逃遁遠去。來獻羊馬。千里不絕。功既如此。德又如彼。爰
初嗣位。首去奸嬖。隨所顧指。應時清寧。哀天下之鰥寡。釋
四海之鬱結。左右前後。莫匪俊良。小大之材。咸盡其用。無
所誅詰。一和以仁。由是五穀歲登。百瑞時見。六府三事。惟
序惟歌。昔者媧皇殺黑龍以濟冀州。堯誅九嬰以定下土。
血兵刓刃。僅就厥功。以方吾君。一何遠也。堯之在位。七十
餘載。戒飭咨嗟。以致平治。孔子之聖。自云三年有成。今自
嗣位以來。歲有餘耳。臻此功德。其何捷哉。置郵傳命。未足
以諭。以非常之功。襲尋常之號。以冠古之美。屈守文之名。
臣子之誠。闕而不奏。天號人稱。不滿事實。斯亦搢紳先生
之過也。謂臣官居師長。不言謂何。考其所陳。中於義理。天
人合願。不謀而同。非臣之愚。所敢隱蔽。輒冒死以聞。伏乞
天恩。特允誠志。令公卿大夫得竭心慮。取正於經。以定大
號。有司備禮。擇日以頒。天下幸甚。天下幸甚。臣某誠惶誠
恐。
賀雨表
臣某言。臣聞聖人之德。與天地通。誠發於中。事應於外。始
聞其語。今見其真。臣誠歡誠喜頓首頓首。伏以季夏以來。
雨澤不降。臣職司京邑。祈禱實頻。青天湛然。旱氣轉甚。陛
下憫茲黎庶。有事山川。中使纔出於九門。陰雲已垂於四
野。龍神效職。雷雨應期。嘉穀奮興。根葉肥潤。抽莖展穗。不
失時宜。人和年豐。莫大之慶。微臣幸蒙寵任。獲覩殊祥。慶
抃歡呼。倍於常品。無任踊躍之至。謹奉表陳賀以聞。
