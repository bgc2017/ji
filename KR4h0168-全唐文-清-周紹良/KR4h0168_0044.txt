欽定全唐文卷四十四
肅宗(三)
宣慰京城僧道父老勅
勅西京緇黃耆壽百姓。頃者逆兵暴至。侵逼長安。王事西
巡。修集兵馬。遂使卿等陷於賊手。不得奔逃。或骨肉之閒。
枉罹屠害。子女之輩。多遭虜掠。朕每念此。流涕痛心。又比
來米鹽匱竭。人多餓死。道殣相望。或賊徒逼脅驅使。事窮
力屈。盡是脅從。朕甚憫焉。今巳京城再復。賊寇殲滅。豈獨
宗廟之福。社稷之靈。京師等兆民懇誠感達天地之所致
也。方與卿等雪[:#AS-8342:●]辱。布維新。大棄疵瑕。宏宥罪戾。恐未達
意。或惶恐焉。各宜寧居。勿懷反側。各令宣諭。與卿等不久
相見。
宣慰西京官吏勅
勅西京官吏等。逆胡搆禍。暴犯京邑。我國家圖必勝之勞。
取萬全之功。是以避狄而西。外飭師旅。遂使卿等奔竄無
所。力屈狂寇。既閉之以師旅。又臨之以兵戈。或強逼驅馳。
或偽署官爵。事不獲巳。皆是脅從。朕深悉焉。無懷反側。今
天既悔禍。宗廟垂靈。王師東征。雷擊電掃。逆徒剿絕。關輔
載清。卿等代承國恩。家傳祿位。乃祖乃父。為我純臣。雖陷
賊中。固深憂憤。是用惻隱。矜憫於懷。宜各自安。更勿惶懼。
朕與人更始。豈求錄微瑕哉。旬日之閒。與卿等相見。
禁京城酤酒勅
為政之本。期於節用。今農功在務。廩食未優。如聞京城之
中。酒價尤貴。但以麴糵之費。有損國儲。游惰之徒。益資廢
業。其京城內酤酒。即宜禁斷。麥熟之後。任依常式。
置司天臺勅
建邦設都。必稽元象。分列曹局。皆應物宜。靈臺三星。主觀
察雲物。天文正位。在太微西南。今興慶宮。上帝庭也。考符
之所。合置靈臺。宜取永寧坊張守珪宅以充司天臺。所司
量事修理。仍置五官正五人。司天臺內別置一院。曰通元
院。應有術藝之士。徵辟至京。於崇元院安置。
減省服膳勅
寇孽未平。務懷撝挹。自今巳後。朕常膳及服御等物。並從
節減。諸作坊造坊並停。比緣軍國務殷。或宣口勅處分。今
後非正宣。並不得行用。中外諸務。各歸有司。英武軍及六
軍諸使。比因論竟。便行追攝。今後須經臺府。如處斷不平。
具狀聞奏。自文武五品巳上正官。各舉賢良方正直言極
諫一人。任自封進。兩省官十日一上封事。御史臺欲彈事。
不須進狀。仍服豸冠。殘妖未殄。國步猶難。共體至公。以康
庶政。朕推誠御物。與衆共之。思與蒼生。臻夫至道。宣示中
外。知朕意焉。
行輕重錢勅
九府陳規。百王不易。或以輕為重。蓋取適時。以重為輕。用
為救弊。則有形分龍馬。勢寫刀龜。子母相權。變通斯在。今
國步猶阻。帑藏未充。重歛乃人困不堪。薄征則軍賦未足。
是以頃令改鑄。務於濟時。自開元行用巳來。頗亦公私宏
益。今可於絳州諸鑪。加樣起鑄。更增新郭。不變舊文。每以
一錢。用當五十。利豐費約。實允事宜。其錢以二十斤成貫。
自餘錢監。並聽依舊。享茲厚利。足以富國。人安俗阜。朕復
何憂。仍令鑄錢使即勾當起鑄新錢。或有奸濫。所由奉法。
勿至寬容。仰州縣明示錢樣。切須捉搦。勿使違越。在京官
寮。比無俸料。桂玉之費。將何以堪。宜取絳州新錢。給冬季
俸料。即仰所由申請。計會支給。且艱難之際。家國當同。頃
者急在軍戎。所以久虧祿俸。眷言優恤。恒愧於懷。今甫及
授衣。略為賙給。庶資時要。宜悉朕懷。
重稜錢減價行用勅
因時立制。頃議新錢。且是從權。知非經久。如聞官鑪之外。
私鑄頗多。吞併小錢。踰濫成弊。抵罪雖衆。禁奸未絕。況物
價益起。人心不安。事藉變通。期於折衷。其重稜五十價錢。
宜減作三十文行用。其開元舊時錢。宜一當十文行用。其
乾元當十錢。宜依前行用。仍令中京及畿縣內依此處分。
諸州待進止。
職田準舊式輸送至京勅
京官職田。準式並合佃人輸送至京。中閒楊國忠奏。去城
五十里外。貯納縣倉。本官自差人請受。緣是暫時寄貯。所
繇觸途乾沒。中閑司尤被抑屈。公私不便。因循累年。自今
巳後。京兆河南府諸縣。並令依舊送京輸納。本官如邀詰
停留。并輒受加耗。請準所費及剩數計贓以枉法論。至死
者加役流。
大祀用上元舞勅
供祠祭上元舞。前令大祠享皆將陳設。自今巳後。圓丘方
澤太廟祠享。然後用此舞。餘祭並停。
甄敘皇屬勅
勅。五代則遷。以尊祖禰。三族之別。以辨親疎。故禮曰。祖遷
於上。宗易於下。六代而親屬竭矣。先王所以敘昭穆。明等
夷。不可得而變革也。應追赴山陵及先在城於西宮陪位
同五等親宗子等。系自本枝。分於天派。繫之以姓而無別。
約之以禮而有差。朕天禍所鍾。哀纏罔極。嗟我公族。儼然
來斯。遠倍七月之期。俯就三年之制。降殺以等。存乎典彝。
名位不同。禮亦異數。有司定儀。將從籍屬之條。天下為家。
用廣孝慈之道。惇睦九族。其在茲乎。應追到及在城同五
等親宗子等。五品巳上各加一階。六品巳下前資常選。并
散官至日。稍優與處分。未出身者量才授文武散官。其
中有才學行藝為衆所推。及嗣郡王嘗經任使。灼然著聲
績者。宜委宗正卿琬漢中王瑀光祿卿涵錄其名實。具狀
聞薦。自天寶以來。闕造宗籍。宜令宗正等重申舊制。昭辨
等序。即宜勘造圖籍。宣示中外。知朕意焉。
授顏真卿太子少師勅
勅。國儲為天下之本。師導乃元良之教。將以本固。必由教
先。非求忠賢。何以審諭。光祿大夫行吏部尚書充禮儀使
上柱國魯郡開國公顏真卿。立德踐行。當四科之首。懿文
碩學。為百氏之宗。忠讜罄於臣節。貞規存乎上範。述職中
外。服勞社稷。靜專由其直方。動用謂之懸解。山公啟事。清
彼品流。叔孫制禮。光我王度。惟是一有。實貞萬國。力乃稽
古。則思其人。況太后崇徽。外家聯屬。顧先勳舊。方睦親賢。
俾其調護。以全羽翼。一王之制。咨爾兼之。可太子少師。依
前充禮儀使。散官勳封如故。
答御藥師道場念誦僧元皎等表賀瑞李勅
瑞李繁滋。國之興兆。生在伽藍之內。足知覺樹之榮。感此
殊祥。與師同慶。
春令減刑勅
國之用刑。兼在於慎恤。王者布澤。亦貴於乘時。所以大易
陳規。必議緩獄。周官設教。遵於中典。朕躬臨寶位。憂念黎
元。乾乾之心。日慎一日。況兵戎未息。征役尤繁。哀此下人。
無忘夕惕。如聞州縣之內。多有累囚。囹圄之閒。動淹時序。
每軫納隍之慮。常懷解網之仁。屬陽春布和。品彙咸達。宜
覃在宥之澤。俾叶生成之化。其天下見禁囚徒。死罪降流。
流巳下一切放免。其十惡反逆。及偽造頭首。強盜劫殺。官
吏犯贓枉法等。害政既甚。在法難容。不在此限。其諸供司
及作曹。非切要外。並宜減省。京畿諸色和糴。一切並停。其
天下百姓。灼然單貧交不存者。緣租庸先立限長行。每鄉
量降十丁。猶恐編戶之中。懸磬者衆。限數既少。或未優矜。
其實不支濟者。宜令每鄉量更矜放。待資產稍成。任依常
式。以天下未寧。頻申赦令。公私庶務。優恤蓋多。載覃宥過
之恩。庶及措刑之美。宣示中外。知朕意焉。
答李含光勅
深通道妙。久著名聞。昔茅君之山。今洞真之奧。以師德行。
良景慕之。朕頃總干戈。掃除凶慝。保全萬姓。克定兩京。上
皇聖駕。迎還宮闕。得此定省。慶慰自天。仰荷元元之祐。再
成宗社之業。亦師精修願力。有以助之。必須加意壇場。潔
清香火。廣上皇之福壽。俾六合之康寧。靜正道門。當在師
也。所謝知。
賜李含光勅書
久契真要。深通元微。游逍遙之境。得朝徹之道。上皇疇日。
順風見知。今乃鍊質名山。良多景慕也。況茅君洞穴。仙經
所稱。靈化往來。神藥斯祕。師當閱金籙之祕訣。祈元宮以
清修。驗消災之方。效長年之術。尤宜精勵。庶表齋功。夏熱。
師得平安好。遣書。指不多及。
答顏真卿讓憲部尚書御札
卿才推翰苑。望重朝廷。昆弟成名。俱效忠節。頃蠆縱毒。
郡邑多虞。卿能審事宜。捍禦兇盜。雖平原不守。而功效殊
高。自遠歸朝。深副朕望。允膺曳履之命。無至免冠之請。
答顏真卿謝兼御史大夫批
卿德重才博。久而益彰。深竭忠貞。克著名節。乃今再造區
夏。藉卿以振朝綱。曳履之榮。允膺其象。弄印之寵。無以易
卿。既朕心。不至謙讓。所謝知。
答顏真卿謝馮翊太守批
卿夙負名器。列在朝廷。委弄印之傳。兼曳履之寵。而乃事
乖執法。情未滅私。朕念以舊勳。遂從寬宥。今左輔之郡。凋
敝之餘。宜加撫存。以申來效。所謝知。
答顏真卿謝蒲州刺史批
卿簪紱之端。名節素重。出鎮藩翰。克效忠勤。況自同及蒲。
襟帶相接。宣風布化。實佇於卿。特委股肱。尤當勉勵。防虞
恤隱。必應事宜。所謝知。
答顏真卿謝浙西節度使批
卿學行有聞。謀猷克壯。屢經寒歲。不改松筠。且江寧古之
帝都。實為巨防。自非宿德。其可濫居。委卿忠誠。俾當連帥。
宜宏籌略。為朕緝綏。所謝知。
答顏真卿謝祖昭甫贈官批
卿之乃祖。當為碩儒。既高倚相之能。遂有臧孫之後。不墜
其業。在卿之門。式覃追遠之恩。俾蒙貽厥之慶。加贈方岳。
以表哀榮。所謝知。
答顏真卿乞書天下放生池碑額批
朕以中孚及物。亭育為心。凡在覆載之中。畢登仁壽之域。
四靈是畜。一氣同和。江漢為池。魚鼈咸若。卿慎徽盛典。潤
色大猷。能以懿文。用刊樂石。體含飛動。韻合鏗鏘。成不朽
之立言。紀好生之上德。唱而必和。自古有之。情發於中。予
嘉乃意。所請者依。
立成王為皇太子德音
守器為重。擇賢而立。萬國繇其永貞。百王以之垂範。蓋以
重社稷而奉粢盛也。朕纉承洪緒。惟懷永圖。丕膺皇極。既
符域中之大。茂建元儲。用崇天下之本。皇太子俶。植性恭
懿。因心孝友。文武之德。克聞於日躋。君親之誠。實原於天
性。往以時屬艱阻。義扶宗社。故能外清元祲。內復皇圖。繇
是肇啟承華。懋昭嘉緒。今撰辰斯及。冊命攸行。宜承繼明
之慶。俾廣洊雷之澤。可大赦天下。頃者頻興大典。累洽殊
私。率土之閒。屢經蕩滌。猶慮近有冒法。或滯狴牢。其天下
見禁囚。徒巳下罪。一切放免。內外文武官。三品巳上者賜
爵一級。四品巳上各加一階。五品巳上官子為父後者賜
勳兩轉。頃因國用不足。頒賜未周。今所鑄新錢。數盈於萬。
其京官文武五品巳上。及常參官六軍將士。東北京留守。
及諸道節度將士等。各賜有差。其唐元功臣。成都元從。及
朕元從功臣等。普恩之外。更賜一爵。四品巳下更加兩階。
其在靈州及寧州至鳳翔者。仰所司類例。更遞加一等。皇
親及諸色陪位人等各賜勳兩轉。其鴻臚蕃客賜絹一千
匹。天下義夫節婦。孝子順孫。旌表門閭。終身不事。京官五
品巳上。各舉忠正孝友文儒周慎堪任東宮官者。務取實
才。不得虛薦。今餘寇未殄。有脅在賊中未歸順者。一切不
以為罪。其有受賊節制。能以兵降者。酬其封爵。且為政之
要。求賢是急。比令中外薦舉。多非實才。所以詢事考言。登
科蓋寡。猶慮巖穴之內。尚有沈淪。宜令所在州縣。更加搜
擇。其懷才抱器。隱遁邱園。以禮徵送。如或不赴。具以名聞。
凡與前詔科目相當。一切委內外文武五品巳上官。有所
知者。不限人數。任各薦聞。如自舉者。亦聽於所在投狀。有
堪任用。不限常資。其行人家。及羸老單貧。鰥寡惸獨。巳頻
有處分。宜令州縣長官。倍加優恤。應緣冊禮職掌要重者。
及撰冊書舁寶官禮官等。普恩之外。賜勳兩轉。其禮儀使
特賜一階。副使普恩之外。賜爵一級。勅文有不該者。所司
類例奏聞。
春令減刑德音
乘時布澤。有國之彝訓。議獄緩刑。前王之茂典。繇是洽其
麛卵。殷湯宏解網之仁。順彼陽和。漢后有錄囚之詔。育物
施惠。抑惟舊章。朕纉服鴻業。祗膺寶位。何嘗不日旰忘食。
中夜求衣。慮一物之失所。憂四方之未乂。雖身居黃屋。而
志在蒼生。今寇孽為虞。征輸未息。猶恐提戈釋耒。未有厚
於人時。寘埋梧。或慮盈於幽圄。屬三陽啟。萬物遂生。
宜覃在宥之澤。庶叶維新之令。其天下見禁囚徒。死罪降
從。流以下並釋放。京城宜令中書門下即分往府縣。御史
臺大理寺即親自按問。䟽決訖具狀聞奏。諸府州各委所
繇長官準此處分。諸色流人及左降官等。所繇類例。並與
量移。仍委中書門下議覆。奏取處分。其先緣安祿山偽署
三司有名。應在流貶者。原情議罪。負國誠深。朕巳捨其殊
死。竄於荒徼。固當與衆共棄。長為匪人。然皆邦家舊臣。嘗
挂纓冕。使其終沒裔土。永匿慙魂。孰若貸以殊私。俾令效
節。亦準例處分。兼委中書門下量輕重類例。奏取處分。比
緣寇盜之內。干戈脅從。白刃臨頸。胡寧忍決。所以陷於兇
黨。苟免者多。從前詔書。頻巳該及。其史思明將士及偽署
官屬等。有束身歸順。并率衆來降。官爵如初。一無所問。以
城邑降者。仍別加封爵。餘兇黨之流。亦同此例。天實臨照。
朕無食言。王者設教。務農為首。今土膏方起。田事將興。敦
本勸人。實為政要。宜令天下刺史縣令。各於所部。親勸農
桑。百姓中有勤勞耕耘。積其菽粟。或贍於閭里。或能益軍
儲。委所繇長吏具狀奏聞。當特與甄賞。仍令有司第其高
下。量酬五品以下官員。其百司及州縣。興工力役不急之
務。一切並停。諸軍兵健。應在行營。有羸老疾病不任戰陳
者。各委節度使速揀擇放還。路次州縣。量加濟恤。諸色番
役。各令所司減省。放其營農。且寇孽未平。軍戎當備。甿庶
之內。征賦猶繁。朕所以親帥公卿。躬行節儉。而詔書屢下。
蠲免蓋多。國計軍儲。取給而巳。猶欲累加損益。以惠黔黎。
宜委中書門下勾當。令度支使與諸供司一切減省。應可
蠲免。每司各條件聞奏。當使施行。
大赦德音
元首之義。以人為心。外有凋傷。內懷慘怛。罪歸於己。清見
乎辭。伯禹深泣辜之仁。漢皇下哀痛之詔。與理同道。惟刑
是恤。朕志宏覆載。運屬艱難。思措大刑。俾登壽域。風以解
慍。時當發生。國有舊章。巳懸書於象魏。恩成在宥。宜釋繫
於狴牢。其天下見禁囚徒。罪無輕重。一切放免。其官典犯
贓。情雖難恕。特從寬典。許以自新。並宜納贓。放所犯罪。左
降官等。即與量移近處。諸色流人及效力罰鎮人等。並即
放還。其有亡官失爵。亦與收敘。比來兵革不息。年穀未登。
百姓流離。至於困弊。戰士暴露。頗聞闕乏。或先有結聚。及
有違軍令。但宜改過自效。前事捨而不論。艱虞以來。多冒
刑辟。道存善貸。屢有德音。庶其最靈。咸自改勵。宣示中外。
知朕意焉。
即位大赦文
朕聞聖人畏天命。帝者奉天時。知皇靈眷命。不敢違而去
之。知歷數有歸。不獲巳而當之。在昔帝王。靡不繇斯而有
天下者也。乃者羯胡亂常。京闕失守。天未悔禍。羣兇尚扇。
聖皇久厭天位。思傳眇身。軍興之初。巳有成命。予恐不德。
罔敢祗承。今羣公卿士僉曰。孝莫大於繼德。功莫大於中
興。朕所以理兵朔方。將殄寇逆。務以大者。本其孝乎。須安
兆庶之心。敬順羣臣之請。乃以七月癸丑朔十二日甲子。
即皇帝位於靈州。敬崇徽號。上尊聖皇曰上皇天帝。所司
擇日。昭告於上帝。朕以薄德。謬當重任。既展承天之禮。宜
覃率土之澤。可大赦天下。改元曰至德。大辟罪巳下。常赦
所不免者。咸赦除之。其逆賊李林甫王鉷楊國忠近親合
累者。不在免限。百姓官吏能率親屬去逆歸順者。有官加
其優獎。斬得逆賊父子。不問首從。當錫爵土。別有襃崇。其
直言極諫。才堪牧宰。文詞博達。武藝絕倫。孝悌力田。沈淪
草澤。委所在長官聞薦。詣闕自陳者亦聽。東宮官屬。既會
昌期。合承寵命。量加改轉。諸色勾徵。逋租懸調。及官錢在
百姓腹內。並宜放免。靈州改為靈武郡。大都督府上縣為
望。中縣為上。官寮等一切便授。天下耆壽各賜物五段。侍
老版授太守縣令有差。各賜物五段。諸道百姓。委本道採
訪使差郡縣官存問。四方將士各賜馬一匹。六品巳下賜
物十段。天下寺觀。各度七人。太守並限三考然後轉。御史
取曾任郡縣理人官者。後可薦用。所有彈奏。一依貞觀故
事。官吏犯枉法贓。終身勿齒。自古聖帝明王。忠臣烈士。五
嶽四瀆。名山大川。並令所在致祭。孝子順孫。義夫節婦。旌
表門閭。內外文武官。九品巳上各賜兩階。賜勳兩轉。三品
巳上賜爵一級。
收復兩京大赦文
軒轅有版泉之戰。堯帝有丹水之師。湯有葛伯不祀。周有
獫狁孔熾。古之王者。奉若天命。違道不敢不正。干紀不得
不誅。日者逆胡猖狂。敢行稱亂。朕嗣守鴻業。欽承睿圖。枕
戈嘗膽。撫劒泣血。罔不夙夜。若涉春冰。賴天地疾威。社稷
憑怒。上皇丕烈。萬國永懷。因時致討。為人請命。由是義夫
奮發。回紇籍兵。邦圻關輔之士。汧隴河湟之衆。沙朔羌戎
之騎。微盧蠻貊之人。萬里雲趨。四方霧合。既張我伐。咸乃
一心。蠢茲蠆之餘。尚負螳蜋之力。自京南合戰。雒北追
奔。百萬摧鋒。一戎而定。昔夏以有窮之亂。克之者四十年。
漢以新莽之篡。復之者六千日。今環周未載。氛祲廓清。風
振海而波盪。雷破山而石裂。區宇重闢。日月增輝。此皆三
靈叶贊。累聖垂祉。豈予小子。能集大勳。頃以先掃宮室。奉
迎鑾駕。紫宸初正。黃屋未歸。耆老之望則深。庭闈之戀猶
積。所以自天之澤。必奉於承顏。作解之恩。尚稽於命。今
六飛屆止。萬姓昭蘇。義奉君親。慶深家國。不失舊物。與俗
惟新。宜宏肆眚之典。共喜以康之福。可大赦天下。常赦所
不免者。咸赦除之。其逆人能自投降。率衆欵附。及殺獲逆
人。以所部郡縣軍城降者。並加超賞。應與安祿山同謀反
逆支黨。及李林甫王鉷楊國忠等一房。並不在免限。武德
開元及蜀郡靈武元從功臣。有先巳歿死王事者。並加優
贈。各與子孫一人官。乘輿幸蜀。天步多難。人心且搖。臣節
斯見。太子太師豳國公韋見素開府儀同三司內侍監齊
國公高力士開府儀同三司右龍武大將軍潁川郡公陳
元禮開府儀同三司左龍武大將軍田長文開府儀同三
司右龍武大將軍張崇俊右龍武大將軍特進杜休祥等。
勇不顧死。危能致命。或竭誠羽翼。仰北辰而環拱。或叶契
心膂。聚東井以全歸。疇茲錫社之封。永以誓河之義。見素
加開府儀同三司。食實封三百戶。力士加實封三百戶。元
禮進封蔡國公。實封三百戶。長文進封鴈門郡公。崇俊進
封南陽郡公。休祥進封馮翊郡公。各實封二百戶。朕龔行
天罰。誓兵朔野。幸以一旅之衆。遂成九有之師。言念經綸。
豈忘締搆。銀青光祿大夫尚書右僕射裴冕。識宇沖深。體
局貞固。輸忠佐命。肇啟興王。加開府儀同三司。封冀國公。
食實封三百戶。光祿大夫殿中監同正員判行軍事李輔
國。志除奸惡。忠誠濟危。加開府儀同三司殿中監。依前判
行軍事。封成國公。實封五百戶。銀青光祿大夫宗正卿兼
工部侍郎李遵。義切維城。勳參定國。加特進。封鄭國公。實
封二百戶。開府儀同三司兼鴻臚卿同正員中軍都知兵
馬副大使管崇嗣。能訓戎律。以佐兵權。進封鉅鹿郡公。實
封二百戶。中軍都虞侯特進鴻臚卿同正員李鼎。加開府
儀同三司。進封保定郡公。雲麾將軍右武衞大將軍左羽
林軍宿衞內供養王兟。加特進太原縣侯。仍各實封一百
戶。自寇賊姦宄。王師未振。瞻言京國。尚聚犬羊。廣平王俶。
循學好古。令德孝恭。志存邦家。誓雪讎[:#AS-8342:●]。爰鞠其旅。元戎
啟行。可封為楚王。實封二千戶。銀青光祿大夫尚書左僕
射兼武部尚書同中書門下平章事兼靈武大都督府長
史單于安北副都護持節充朔方節度使關內支度營田
鹽池押諸番部落副大使知節度事六城水運朔方管內
採訪處置使郭子儀。才光三傑。功格十臣。克焯皇威。載昌
大業。加司徒兼尚書左僕射。進封代國公。食實封二千戶。
平章事巳下並如故。開府儀同三司兼鴻臚卿同正朔方
左廂兵馬使同節度副使姑臧縣伯僕固懷恩。進封豐國
公。實封二百戶。開府儀同三司兼右金吾衞大將軍同正
仍充四鎮伊西北庭行軍兵馬使李嗣業。履險忘軀。破敵
定難。可兼衞尉卿同正。封虢國公。食實封二千戶。銀青光
祿大夫守司徒戶部尚書同中書門下平章事兼御史大
夫鴻臚卿太原尹北京留守河東節度副大使薊國公李
光弼。全德挺生。英才閒出。干城禦侮。坐甲安邊。可司空兼
兵部尚書同中書門下平章事。進封魏國公。食實封八百
戶。開府儀同三司御史大夫兼工部尚書持節充招討西
京并定武威武興平等軍兼關內節度河西隴右伊西四
郡行營兵馬使王思禮。養銳先鳴。蓄奇後殿。可開府儀同
三司行工部尚書兼御史大夫。封霍國公。實封六百戶。光
祿大夫太常卿同正兼御史大夫淮南西道節度採訪使
潁川太守來瑱。可開府儀同三司兼御史大夫。封潁國公。
餘如故。特進太僕卿南陽太守兼御史大夫權知襄陽事
金鄉縣公魯炅。蘊是韜略。副茲節制。可開府儀同三司兼
御史大夫。封岐國公。仍各食實封二百戶。兼京兆尹持節
充京畿採訪計會招討宣慰處置事崔光遠。毀家成國。致
命前茅。可特進行禮部尚書。封鄴國公。食實封三百戶。開
府儀同三司李光進。慎固封守。克獻殊勳。封范陽郡公。食
實封三百戶。賢非后不享。后非賢罔乂。社稷之固。必在良
臣。左相苗晉卿。忠不忘君。才惟濟代。弼成大業。保乂王家。
可特進行侍中。封韓國公。食實封五百戶。憲部尚書同中
書門下平章事李麟。蘊德成務。含貞軌物。發揮帝業。潤色
皇猷。可金紫光祿大夫刑部尚書同中書門下三品。封襃
國公。銀青光祿大夫中書侍郎同中書門下平章事崔圓。
允釐庶績。康濟多難。一正天下。大庇生人。可特進行中書
令。封趙國公。食實封五百戶。朝散大夫守中書侍郎同中
書門下平章事河南節度採訪處置使賜紫金魚袋張鎬。
謀猷惟允。綱紀立程。總茲戎律。懿是謀府。封南陽縣公。餘
並如故。銀青光祿大夫太子少師房琯。嘗以經術。輔導朕
躬。加金紫光祿大夫。少保嗣虢王巨。頃以宗枝。居守京邑。
加光祿大夫。御史大夫越國公峘。總兼元戎。克寧全蜀。可
金紫光祿大夫。戶部尚書郇國公韋陟。持衡流品。式序百
工。可金紫光祿大夫。吏部尚書銀青光祿大夫守禮部尚
書李峴。饋運周給。開物成務。可光祿大夫行御史大夫兼
京兆尹。封梁國公。太中大夫吏部侍郎賜紫金魚袋蘇震。
供億烝徒。臨事益辦。可銀青光祿大夫行吏部侍郎。其赴
蜀郡靈武元從官。及在路扈從官。三品巳上與一子官。四
品巳下與一子出身。六品巳下量與進改。功臣將士勳業
高者。別有處分。應見任五品巳上。當別與一品階。其陣亡
人。令所在郡縣。收骸骨瘞埋。具酒食致祭。各與追贈。其家
給復二載。諸郡縣牧。或隔絕賊境。則困於幽殘。或犒宴官
軍。則弊於賦歛。其來載租庸。三分放一。其天下百姓。應諸
色人勾徵。及欠負官物。一切放免。宜令中書門下使。即
分道宣慰。所至郡縣。審問百姓閒利害。有須釐革處置者。
一一聞奏。其園苑內有閑[:#AS-8D74:⿸广既]使總監。各據所管地界。耕種
所牧草粟。以備國馬。其宮女及狗豽鷄鷹鷂之類。宜即停
減。屋宇車輿。衣服器用。並宜準式。珠玉寶鈿平脫金泥織
成刺繡之類。一切禁斷。學官即宜精選。務令講習。擇郎
官。有堪任太守縣令者。委京清資五品巳上及郎官御史
聞薦。其郡縣官。有灼然清白。理行尤異。百姓中孝悌力田。
不求聞達者。委採訪使聞奏。其有文經邦國。學究天人。博
於經史。工於詞賦。善於著述。精於法理。軍謀制勝。武藝絕
倫。並任於所在自舉。委郡守銓擇奏聞。不限人數。其律令
格式未折中者。委中書門下擇通明識事官兩三人並
法官兩三人刪定。近日所改百司額。及郡名官名。一切依
故事。頃以上皇在蜀。朕亦居岐。蜀郡宜改為南京。鳳翔宜
改為西京。西京為中京。蜀郡改為成都府。鳳翔府尹以下
官寮。並依三京名號。吳山為吳嶽。其祠享官屬。並準五嶽
故事。天柱山老君廟改為啟聖宮。五品巳上清資官。及三
品巳上官。上郡太守。父見在無官及官卑。並與五品官。父
母先亡歿者。贈一人官。祖母亡歿。亦賜邑號。忠臣事君。有
死無二。烈士徇義。雖滅猶存。其李憕盧奕顏杲卿袁履謙
許遠張巡張介然蔣清龐堅等。即與追贈。訪其子孫。厚其
官爵。家口深加優賞。其內外文武官。有枉遭逆賊殺害。及
身赴朝廷。并逃難山谷。其父子兄弟伯叔等。為賊捕捉損
害。及謀反城人言語洩漏。因遭殺戮。並勘實聞奏。當以追
贈。天下侍老。八十巳上。版授有差。並贈緋魚袋。太原久遭
逼圍。給復三載。上黨三度被攻。給復五載。其南陽潁州靈
昌雎陽雍邱等郡縣。堅壁多時。力窮方下。絕食尚守。情亦
可矜。各給復三載。其好畤奉仙兩縣。進退禦寇。徵求復多。
各給復三載。蜀郡上皇親幸。萬乘久居。明年租賦。宜依常
式。起後載給復三載。良娣張氏。既望氣知歸。亦當熊見節。
可冊為淑妃。進封南陽王係為趙王。新城王僅為彭王。潁
川王僩為[:#AS-8862:⿱亠兊]王。東陽王侹為涇王。第九男僙為襄王。第十
男倕為王。第十一男偲為邵王。第十二男佋為興王。第
十三男侗為定王。淑妃以下。所司擇日。即行冊命。雖知人
之明。慙於則哲。而睦親之義。蓋所隨時。持盈尊師。儀王巳
下。各賜五百匹。諸長公主各與一子官。嗣王及郡縣主各
與一子六品官。皇五等巳下及九廟子孫。及親等人見在
者。並與轉改。內外文武官。三品巳下各加一階。應敘三品
五品量加。減兩考。蜀郡鳳翔扈從從官。九品巳上賜勳兩
轉。溥天下賜酺五日。
冊成王為皇太子文
維乾元元年歲次戊戌十月庚子朔五日甲辰。皇帝若曰。
於戲。自昔聖王。咸建儲貳。蓋將嗣守神器。虔奉宗禋。是以
禮經著元貞之德。易象載重明之義。朕纉服鴻緒。丕承前
烈。爰升主鬯之賢。實符當璧之命。咨爾太尉(唐書作元帥)成王
俶。道備文武。生資睿哲。溫文彰於日就。孝友稟於天成。往
以兇醜亂華。干戈集事。是能出陪戎駕。入奉廟謀。克符丹
水之師。實翦綠林之盜。所謂功定社稷。義寧君親。今萬邦
以貞。三善斯屬。宜膺上嗣之典。俾踐少陽之位。是用命爾
為皇太子。以副朕躬。爾其思王業之艱難。遵聖人之炯戒。
非尊賢無以成德。非廣孝無以承親。遠斥便佞。詢謀正直。
兢兢業業。庶保於大猷。然後無忝爾祖宗。克寧我邦家。往
欽哉。丕膺景命。可不慎歟。
