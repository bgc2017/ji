欽定全唐文卷四
太宗皇帝
帝諱世民。高祖神堯皇帝次子。方四歲。有書生謁高祖。見
帝曰。龍鳳之姿。天日之表。其年幾冠。必能濟世安民。語畢
而去。不知所往。因以為神。故採其語名之。首創大業。平定
天下。初封趙公。進爵秦王。武德九年立為太子。八月受內
禪。明年改元貞觀。在位二十三年。年五十三。諡曰文皇帝。
廟號太宗。追尊文武大聖大廣孝皇帝。集四十卷。
臨層臺賦
惟萬幾之暇景。屏千慮於巖廊。元英移其暮節。白日黯其
斜光。鬱金階兮起霧。碧玉宇兮流霜。延複道於阿閣。啟重
門於建章。爾乃崇基迴構。危簷閒出。暑結冬臺。寒濃夏室。
望雕軒之拱漢。觀鏤檻之擎日。柱引桂而圓虛。芬舒蓮而
倒實。霞觀近兮紅逼。煙樓遙兮翠密。念作者兮為勞。愧居
之而有逸。於是慨然自思。情懷不怡。雖移新之建址。實從
故而裁基。鑒前王之御世。亦因機而化之。換卑宮於穴處。
改巢樹於茅茨。何燥濕之殊致。乃澆淳之換時。有前前之
累改。無後後之相師。則若阿房初製。窮八荒之巧藝。甘泉
始成。極三秦之壯麗。工靡日而不勞。役無時而暫憩。加以
長城亘地。絕脈遐荒。疊鄣峙漢。層簷映廊。反是中華之弊。
翻資北狄之強。烽纔煙而巳備。河欲凍而先防。玉帛殫於
帑藏。黎庶殞於風霜。噴胡塵於渭水。騰朔馬於漁陽。罄有
限之賦斂。給無厭之豺狼。既陵轢於千古。乃虔思於百王。
屬虛躬之纂武。登皇圖而御宇。宏三策於廟堂。變千機於
狂虜。頓王綱於沙漠。製雲羅於海浦。移種落。殄凶渠。卷毳
帳。埽穹廬。門無關於地軸。戶不納於天樞。肆黎元於耕鑿。
一文軌於車書。循今蹤兮覽前跡。俯層城兮臨太液。鑑高
深之外固。蕩心神而內益。有土木之二勞。非干戈之兩役。
雖復重基數仞。異細柳之初營。疊岸盈丈。開上林而玩兵。
彼露臺之一儉。乃延德於蒼生。此崇基之漸泰。方起謗於
黎甿。利懷小而忘大。害棄重而思輕。是猶蜀侯之貪金。喪
其國於岷峨。智伯之縱辯。迷自灌於洪波。鑒損益而為寡。
殊禍福而成多。故庸愚之尚志。豈賢達之殊智。至若膏雨
雲飛。八紘廣被。信觸類而流澤。非有求於報施。故謂施而
不自矜者。亦成功之大義。受而不知感者。乃悖德之深累。
澄遣心意。坐怡情抱。一德是珍。萬物非寶。不避辱於真惡。
豈求榮於偽好。既同德而同心。共流芳於王道。
感舊賦(并序)
余將問罪東夷。言過洛邑。聊因暇景。散慮郊畿。流盼城闕
之閒。覩弱齡遊觀之所。風雲如故。卉木維新。少壯不留。忽
焉白首。追思曩日。緬成異世。感時懷舊。撫轡忘歸。握管敘
情。賦之云爾。
惟端扆之餘隙。屬凝陰於暮年。時觀兵於九伐。聊息駕於
三川。登臨原隰。悵望郊壥。覽綺紈之遊踐。觀疇昔而依然。
地不改其城闕。時無異其風煙。想飛蓋於河曲。思解佩於
芝田。挾彈銅駝之右。連鑣金谷之前。薪指倏其代謝。舟壑
俄而貿遷。屬隋季之分崩。遇中原之喪亂。濯龍變為汙池。
平樂化為京觀。天地兮厭黷。人神兮憤惋。遂收袂而電舉。
乃奮衣而雲翔。據三秦兮鳳跱。出九谷兮龍驤。揮寶劒之
虹彩。迴雕戈於日光。掃欃槍兮定六合。廓氛沴兮靜八荒。
昔總戎於藩屏。今拱己於巖廊。營餘故柳。壘有殘牆。懷壯
齡之慷慨。撫虛躬而自傷。觀世俗之飄忽。鑒存亡於宇宙。
林何春而不花。花非故年之秀。水何日而不波。波非昔年
之溜。豈獨人之易新。故在物而難舊。歲月運兮寒復暑。日
月流兮夜還晝。信造化之常經。孰聖賢之可救。於是停輿
郊郭。極眺山川。信茲都之壯麗。乃卜宅於姬年。興亡兮代
襲。隆替兮相沿。惟在德而為故。實棄道而難全。仰煙霞兮
思子晉。俯浩汗兮想張騫。歎高蹤之靡覿。嘉令譽之空傳。
聊憑軾而靜慮。懷古人而悵焉。況復氣結隆冬。歲窮餘律。
對落景之蒼茫。聽寒風之蕭瑟。雲散葉而無蔕。雪凝花而
不實。霧嶺斷兮疑連。煙林疎兮似密。節物同於前載。懽憂
殊於曩日。扣沈思而多端。寄翰墨而何述。
小山賦
何四序之交運。轉三陽之暮時。風辭暄而入暑。樹替錦而
成帷。想蓬瀛兮靡覿。望崑閬兮難期。抗微山於綺砌。橫促
嶺於丹墀。啟一圍而建址。崇數尺以成岯。既無秀峙之勢。
本乏雲霞之資。承墜宇之殘露。挂低空之斷絲。爾乃參差
絕巘。葳紆短逕。風暫下而將飄。煙纔高而不暝。寸中孤嶂
連還斷。尺裏重巒欹復正。岫帶柳兮合雙眉。石澄流兮分
兩鏡。爾其移芳植秀。擢幹抽莖。松新翠薄。桂小丹輕。細影
雜兮俱亂。弱勢交兮共縈。纔有力以勝蝶。本無心而引鶯。
半葉舒而巖暗。一花散而峰明。何纖微之同景。亦卑細以
相成。於是換浮歡於沈思。賞輕塵於勝地。俯蟻垤而有餘。
仰終南而多愧。非為固於九折。庶無虧於一簣。聊夕翫而
朝臨。足攄懷而蕩志。
小池賦(并序)
許敬宗家有小池。作賦賜之。
若夫素秋開律。碧沼凝光。引涇渭之餘潤。縈咫尺之方塘。
竹分叢而合響。草異色而同芳。徘徊躑躅。淹留自足。疊風
紋兮連復連。折回流兮曲復曲。映垂蘭而轉翠。翻輕苔而
動綠。牽狹鏡兮數尋。泛芥舟而巳沈。涌菱花於岸腹。擘蓮
影於波心。減微涓而頓淺。足一滴而還深。於時景落地濱。
霧黯疎筠。舒卷澄霞彩。高低碎月輪。露宿鳥之全翮。隱游
魚之半鱗。岸隨年而或故。流與日而終新。雖有慙於溟渤。
亦足瑩乎心神。
威鳳賦
有一威鳳。憩翮朝陽。晨遊紫霧。夕飲元霜。資長風以舉翰。
戾天衢而遠翔。西翥則煙氛閟色。東飛則日月騰光。化垂
鵬於北裔。訓㣥鳥於南荒。弭亂世而方降。膺明時而自彰。
俯翼雲路。歸功本樹。仰喬枝而見猜。俯修條而抱蠧。同林
之侶俱嫉。共榦之儔並忤。無桓山之義情。有炎州之凶度。
若巢葦而居安。獨懷危而履懼。鴟鴞嘯乎側葉。燕雀喧乎
下枝。慙巳陋之至鄙。害他賢之獨奇。或聚咮而交擊。乍分
羅而見羈。戢凌雲之逸羽。韜偉世之清儀。遂乃蓄情宵影。
結志晨暉。霜殘綺翼。露點紅衣。嗟憂患之易結。歎矰繳之
難違。期畢命於一死。本無情於再飛。幸賴君子。以依以恃。
引此風雲。濯斯塵滓。披蒙翳於葉下。發光華於枝裏。仙翰
屈而還舒。靈音摧而復起。盼八極以遐翥。臨九天而高峙。
庶廣德於衆禽。非崇利於一己。是以徘徊感德。顧慕懷賢。
憑明哲而禍散。託英才而福延。答惠之情彌結。報功之志
方宣。非知難而行易。思令後以終前。俾賢德之流慶。畢萬
葉而芳傳。
皇德頌
厥初造化。人倫既興。乃建君長。司牧黎烝。肇自爻畫。爰代
結繩。軒昊既謝。唐虞以升。後隋德衰。順時革命。三季之末。
干戈是爭。赫矣神武。經期作聖。下括九圍。上齊七政。業統
文武。勳邁高光。何險不濟。何患不攘。士女綏悅。篚厥元黃。
斯物之至。昭於我王。我王覆育。資生懷造。配堯登唐。方周
在鎬。翕受敷施。明徵定保。允迪厥德。惟清帝道。帝道欽明。
天下和平。三時不害。百穀以成。我庾斯積。如坻如京。既富
而教。訟息刑清。明明天子。令聞不巳。百姓為心。萬邦在己。
家賴寬政。朝稱多士。齊一華戎。混同書軌。東池溟渤。西苑
隅邱。八蠻職貢。六狄懷柔。至德潛洽。元化旁流。日慎一日。
雖休勿休。先天不違。靈物效質。丹羽儀韶。翠黃承轡。甘露
零草。祥風應律。嘉禾醴泉。比焉自出。符瑞見兮煥圖書。壇
場設兮望鑾輿。至人忘己體沖虛。凝神姑射厭宸居。厭宸
居。叶冥契。龍駕昇兮邈遐逝。垂元範兮光來裔。與元象兮
長昭晰。飛英聲兮越三代。永錫祚兮萬億載。
賜真人孫思邈頌
鑿開徑路。名魁大醫。羽翼三聖。調和四時。降龍伏虎。拯衰
救危。巍巍堂堂。百代之師。
答薛收上諫獵書令
覽讀所陳。實悟心膽。今日成我。卿之力也。明珠兼乘。豈比
來言。當以誡心。書何能盡。今賜卿黃金四十錠。以酬雅意。
二名不偏諱令
依禮。二名義不偏諱。尼父達聖。非無前指。近世以來。曲為
節制。兩字兼避。廢闕巳多。率意而行。有違經語。今宜依據
禮典。務從約。仰效先哲。垂法將來。其官號人名。及公私
文籍。有世及民兩字不連讀者。並不須避。
置文館學士教
昔楚國尊賢。崇道光於申穆。梁邦接士。楷德重於鄒枚。咸
以著範前修。垂芳後烈。顧惟菲薄。多謝古人。高山仰止。能
無景慕。是以芳蘭始被。深思冠蓋之遊。丹桂初叢。庶延髦
俊之士。既而場苗蓋寡。空留皎皎之姿。喬木從遷。終愧嚶
嚶之友。所冀通規正訓。輔其闕如。故側席無倦於齊庭。開
筵有待於燕館。屬以大行臺司勳郎中杜如晦記室考功
郎中房元齡于志寧軍諮祭酒蘇世長天策府記室薛收
文學褚亮姚思廉太學博士陸德明孔穎達主簿李道元
天策倉曹李守素王府記室參軍虞世南參軍事蔡允恭
薛元敬顏相時宋州總管府戶曹許敬宗太學助教蓋文
達諮議典籤蘇勗等。或背淮而至千里。或適趙以欣三見。
咸能垂裾邸第。委質藩維。引禮度而成典則。暢文詞而詠
風雅。優游幕府。是用嘉焉。宜令并以本官兼文館學士。
建置二王後國官廟宇制
二王之後。禮數宜崇。寢廟不修。廩餼多闕。非所以追崇先
代。式敬國賓。可令所司。量置國官。營立廟宇。
冊封突利可汗制
突利可汗阿史那什鉢苾。志懷英果。識機能斷。情深獨悟。
實惟先覺。往在北蕃。位地兼重。早知慕化。特佈款誠。及漠
北降災。龍荒兆亂。潛圖決策。棄難歸朝。披露膽肝。備陳丹
赤。轉禍為福。厥義可嘉。宜有襃隆。用彰寵渥。錫茲茅土。職
參戎禁。可右衞大將軍。封北平郡王。食邑千戶。
加李靖特進制
高秩厚禮。允屬茂勳。貴德崇讓。用光彝典。尚書右僕射代
國公靖。器識恢宏。風度沖邈。早申期遇。夙投忠款。宣力運
始。效績邊隅。南定荊揚。北清沙塞。皇威遠暢。功業有成。及
參聞政本。職重端副。綢繆翌贊。勤勞宴績。知無不為。歲寒
彌厲。既懷沖挹。以疾固辭。表䟽懇至。情理難奪。煩以吏職。
有乖養賢。宜加優寵。申其雅志。可特進勳如故。并賜帛一
千段。尚乘馬兩匹。祿賜國官府佐及親事帳內防閤等。並
依舊給。患若小瘳。每三兩日至門下中書平章事。患若未
除。任在第攝養。
令所司與禮官議宗廟制度制
朕以不造。惸惸在疚。日月如流。星靈浸遠。霜露所感。觸目
殞絕。宗廟之制。有國大典。皇運之始。且事因循。今山陵有
日。遷祔非遠。宜允舊章。永世作則。可令所司與禮官等詳
議奏聞。
授鄶王元裕等官制
門下。膏腴之地。允屬茂親。藩屏之重。寄深盤石。鄶王元裕。
譙王元名。並器懷韶令。業尚明敏。望兼梁趙。譽冠酆郇。並
建之議可歸。按部之職斯重。加茲寵命。仰惟國章。元裕可
使持節鄧州諸軍事鄧州刺史。改封鄧王。元名可持節壽
州刺史。改封舒王。食邑並如故。
授高士廉左僕射制
司會政本。執法任隆。歷選攸難。惟賢是屬。特進尚書申州
刺史上柱國申國公高士廉。器宇沖邈。機神峻遠。材稱棟
幹。望重搢紳。地惟姻婭。廼誠著於疇昔。業預經綸。嘉庸彰
於夷險。出總方岳。入贊機衡。獻替之情。譽光八舍。銓總之
美。聲洽九流。啟沃是寄。鹽梅斯在。宜貳端右。允副式瞻。可
尚書左僕射。特進刺史勳官封如故。
授顏師古祕書監制
祕書望華。史官任重。選衆而舉。歷代攸難。守祕書監顏師
古。體業淹和。器用詳敏。學資流略。詞兼典麗。職司圖書。亟
經歲序。朱紫既辨。著述有成。宜正名器。允茲望實。可祕書
監。
授長孫無忌太子太師房元齡太子太傅蕭瑀太子太保制
明兩之里。實固宗祧。輔導之職。莫先師保。是以呂望召奭。
騰芳於有周。叔孫元成。繼美於隆漢。司徒趙國公無忌。器
範宏邈。風鑒秀遠。材稱棟幹。地兼姻戚。佐命之功。勒乎鐘
鼎。論道之譽。穆乎台槐。股肱是屬。邦國攸賴。教諭少陽。僉
望斯在。司空梁國公元齡。體業忠肅。識具宏通。誠著霸圖。
功宣鼎業。奉上之節。所懷必盡。益國之事。知無不為。必能
厲茲六行。審喻三善。特進宋國公瑀。操行清約。識局貞正。
夙受先遇。早升朝右。立身之操。必在於直道。體國之心。無
忘於忠義。輔翼儲貳。望實攸歸。無忌可太子太師。元齡可
太子太傅。瑀可太子太保。
授鄧王元裕等刺史制
門下。維翰之寄。允屬茂親。藩屏之重。必資令望。鄧州刺史
鄧王元裕。襟神韶令。理識清確。壽州刺史舒王元名。體業
夷雅。志尚淹和。並夙膺朝寵。早莅藩任。政令著於謠俗。嘉
譽洽於搢紳。宜加榮命。允茲朝典。元裕可梁州刺史。元名
可許州刺史。封並如故。
授安州刺史吳王恪等官制
門下。體國經邦。資懿親而作屏。設官分職。俟方岳以宣風。
用能式固本枝。克隆盤石。前安州都督吳王恪等。並識量
明允。體業貞固。禮高彝器。望重維城。學藝之譽日新。忠孝
之風早茂。分命有典。僉議攸歸。可依前件。
授魏王泰雍州牧制
門下。牧伯之重。莫先畿甸。周衞之職。任切巡警。詳求今古。
必俟賢戚。揚州大都督魏王泰。器業凝遠。文藻夙成。好學
見稱。樂善不倦。入作卿士。抑有前規。重司文武。允膺僉政。
可雍州牧。
即位大赦詔
惟天為大。七政所以授時。惟辟奉天。三才於是育物。故能
彌綸宇宙。經緯乾坤。大庇生靈。闡揚洪烈。我大唐誕膺嘉
運。載協昌期。丕受龍圖。肇開鳳紀。太上皇徇齊作聖。睿哲
欽明。奄有八荒。光宅四表。牢籠軒昊。跨躡殷周。金鏡俯臨。
玉燭遐被。然而至德弗宰。成功不居。高謝萬邦。委茲重器。
郊禋曠典。士民翹屬。欽惟宗社。義存享獻。朕以寡昧。實膺
統緒。辭不獲免。式纂洪業。靈命既臻。用升寶位。君臨兆庶。
繼軌百王。若涉大川。罔知攸濟。方資令哲。共康治道。今紹
祚伊始。奉答天休。思敷惠澤。被於黎獻。可大赦天下。自武
德九年八月九日昧爽以前。罪無重輕。巳發覺未發覺。繫
囚見徒。悉從原免。武德元年以來流配者亦并放還。凡厥
庶僚。進爵一級。其五品巳上先無爵邑者封開國男。六品
巳下各加一級。關內及蒲芮虞秦陝鼎六州。免二年租調。
自餘率土。普給復一年。八十巳上各賜米二石。綿帛五段。
百歲巳上各賜米四石。綿帛十段。仍加版授。以旌尚齒。鰥
寡孤獨不能自存者。量事優恤。其有至孝純著。達於鄉黨。
徵詣闕庭。厚加襃擢。節義之夫。貞順之婦。州府列上。旌表
門閭。高年碩學。直言正諫。所在長官。隨狀薦舉。亡命山澤。
挾藏軍器。百日不首。復罪如初。敢以赦前事告言者。以其
罪罪之。
加淮安王神通燕郡王藝開府儀同三司詔
襃崇賢戚。有國彝典。厚秩清階。式隆朝望。左武衞大將軍
上柱國淮安王神通。宗室之長。德品優宏。締構之初。早樹
勳績。右武衞大將軍上柱國燕郡王藝。夙著嘉庸。志懷強
毅。久司戎禁。見稱貞確。宜加榮寵。式允具瞻。並可開府儀
同三司。
放宮女詔
爰始正家。刑於四海。王者內職。取象天官。上備列宿之序。
下供掃除之役。肇自古昔。具有節文。末代奢淫。搜求無度。
朕嗣膺寶歷。撫育黔黎。克己厲精。庶幾至理。顧省宮掖。其
數實多。恐茲幽閉。久離親族。一時減省。各從罷散。歸其戚
屬。任從婚娶。
備北寇詔
城彼朔方。周朝盛典。繕治河上。漢室宏規。所以作固京畿。
設險邊塞。式遏寇虐。隔礙華戎。自隋氏季年。中夏喪亂。黔
黎凋盡。州城空虛。空厥因之。侵犯疆埸。乘閒倖釁。深入長
驅。寇暴滋盛。莫能禦制。皇運以來。東西征伐。兵車屢出。未
遑北討。遂令胡馬再入。至於涇渭。蹂踐禾稼。駭懼居民。喪
失既多。虧廢生業。朕分命師旅。挫其鋒銳。頻獲名王。每夷
渠帥。然而凶狡不息。驅侵未巳。御以長算。利在修邊。其北
道諸州。所置城寨。粗巳周遍。未能備悉。今約以和通。雖云
疲寇。然蕃情難測。更事修葺。僉曰宜之。朕以版築之功。方
資力役。畚鍤之用。興發且多。念彼劬勞。用深怵惕。加以普
給優復。詔書始下。旋即科召。有若食言。百姓將疑。謂予不
信。但民為邦本。本固邦寧。醜虜馮陵。實為民患。其城寨鎮
戍。須有修補。審量遠近。計度功力。所在軍民。且共營辦。所
司具為條式。務使成功。宣示閭里。明知此意。
封吏部尚書長孫無忌等詔
襃賢昭德。昔王令典。旌善念功。有國彝訓。吏部尚書上黨
縣公長孫無忌中書令臨淄縣侯房元齡右武大將軍
尉遲敬德兵部尚書建平縣男杜如晦左衞將軍全椒縣
子侯君集等。或夙參謀謨。綢繆幃幄。竭心傾懇。備申忠益。
或早從任使。契闊戎麾。誠著艱難。績宣內外。義冠終始。志
堅金石。誓以山河。實允朝議。無忌封齊國公。元齡封邢國
公。敬德封吳國公。如晦封萊國公。君集封潞國公。邑各三
千戶。
諭崇篤實詔
立人之道。曰仁與義。為國之基。德歸於厚。自有隋馭宇。政
刻刑煩。上懷猜阻之心。下無和暢之志。遂使朋友遊好。慶
弔不通。鄉土聯官。請問斯絕。至有里門相接。致胡越之乖。
患難在身。忘救恤之義。風頹俗弊。一至於此。化民以德。豈
斯之謂。朕纂歷膺期。思宏至道。因兆民之所賴。求萬國之
懽心。凡厥庶寮。咸使輯睦。君臣之際。期於無隱。永言前失。
特宜敦勵。自今內外官人。須相存問。勿致疑阻。有遇疚疾。
遞加詢問。為營醫療。知其增損。不幸物故。及遭憂恤。隨事
慰省。以申情好。務從篤實。各存周厚。朝廷無拘忌之節。交
遊有久要之歡。遵道而行。率履不越。斯則上下交泰。品物
咸亨。惠政所加。達於四表。布告天下。咸知朕意。
立中山王承乾為皇太子詔
尚書奏議。以為少陽作貳。元良治本。虔奉宗祏。式固邦家。
中山王承乾。地居嫡長。丰姿峻嶷。仁孝純深。業履昭茂。早
聞睿哲。幼觀詩禮。允茲守器。養德春宮。朕欽承景業。嗣膺
寶位。憲則前王。思隆正緒。宜依衆請。以答僉望。可立承乾
為皇太子。
聖侯詔封孔德綸為襃
宣尼以大聖之德。天縱多能。王道藉以裁成。人倫資其教
義。故孟軻稱生人以來。一人而已。自漢氏馭歷。魏室分區。
爰及晉朝。暨於隋代。咸相崇尚。用存禋祀。朕欽若前王。憲
章故實。親師宗聖。是所庶幾。存亡繼絕。抑惟通典。可立孔
子後為襃聖侯。以隋故紹聖侯孔嗣悊嫡子德綸為嗣。主
者施行。
改元貞觀詔
朕遐觀方冊。歷選前王。大道既隱。至公斯革。莫不思樹風
聲。用隆鼎命。太皇膺籙受圖。功成治定。鄙聖人之餘事。顧
天下而窅然。永言俗累。高居物表。爰以大寶。俯授微躬。自
肅奉神器。亟移灰律。屬三正在旦。萬國來庭。長世之術既
宏。惟新之命方始。體元居正。今則其時。可改武德十年為
貞觀元年。
令有司勸勉民閒嫁娶詔
昔周公治定制禮。垂裕後昆。命媒氏之職。以會男女。每以
仲春之月。順時行令。蕃育之禮既宏。邦家之化攸在。及政
教淩遲。諸侯力爭。官失其守。人變其風。致使謠俗有失時
之譏。鰥寡無自存之術。漢魏作教。事非師古。道隨世隱。義
逐時乖。重以隋德淪胥。數鍾迍剝。五都俱覆。萬方咸蕩。暨
參墟奮旅。救彼艱危。區縣削平。總斯圖籍。顧瞻禹跡。提封
尚存。乃眷周餘。掃地咸盡。痛心疾首。寤寐無忘。蓋惟上元
之大德曰生。蒸民以最靈為貴。一經喪亂。多餌豺狼。朕肅
奉天命。為之父母。平定甫爾。劬勞未堪。厚生樂業。尚多疎
簡。永言亭育。用切於懷。若不申之以婚姻。明之以顧復。便
恐中饋之禮斯廢。絕嗣之釁方深。有懷怨曠之情。或致淫
奔之辱。憲章典故。實所庶幾。宜令有司。所在勸勉。其庶人
之男女無室家者。並仰州縣官人。以禮聘娶。皆任其同類
相求。不得抑取。男年二十女年十五已上。及妻喪達制之
後。孀居服紀已除。並須申以媒媾。令其好合。若貧窶之徒。
將迎匱乏者。仰於其親近。及鄉里富有之家。裒多益寡。使
得資送以濟。其鰥夫年六十寡婦年五十已上。及婦人雖
尚少而有男女。及守志貞潔者。並任其情願。無勞抑以嫁
娶。刺史縣令以下官人。若能使婚姻及時。鰥寡數少。量準
戶口增多。以進考第。如其勸導乖方。失於配偶。准戶減少。
以附殿失。
禁官人違律詔
朕恭膺寶命。撫臨率土。永鑒前王。憲章典故。雖文質遞變。
沿革不同。而發號施令。殊塗一揆。皆所以成當世之典謨。
開生民之耳目。納之軌度。令行禁止。自律令頒下。積有歲
時。內外㣥官。多不尋究。所行之事。動乖文旨。此乃臣有所
隱。民不見德。與夫不令而誅。何以異也。斯豈守道履正徇
公奉法者乎。自今以後。官人行事與律乖違者。仰所司糾
劾。具以名聞。
授長孫無忌尚書右僕射詔
望隆朝右。任重國鈞。尚想風猷。義惟賢戚。吏部尚書齊國
公長孫無忌。識量宏遠。神情警發。道照搢紳。才資文武。樽
俎之策。電斷風馳。干戈所指。雲銷霧散。幾深之慮彌著。忠
義之節以彰。斯固立德佐時。降靈輔闕。宜以翼贊。授之端
揆。可尚書右僕射。
緩力役詔
周氏設官。分掌邦事。漢家創制。允定章程。故使百工咸理。
五材異用。雖沿革有時。而此途莫爽。但欽明之后。役自子
來。昏亂之朝。期盡民力。或祁寒隆暑。未獲小康。或俾夜作
明。繼之以燭。淫費不已。凋喪為期。朕祗奉明命。撫臨億兆。
愛育之心。發於寤寐。每諮謀卿士。詢訪芻蕘。何嘗不以節
儉為懷。憂矜在念。自非田疇耘穫。軍國資須。未嘗別使一
人。輒求一物。每有丁匠之所。常申戒作之司。令其寬大功
程。務從閒逸。少府僚屬。莫不聞知。而營造矛鎧。催督非理。
竭人之力。以求己功。朝夕左右。尚乖期約。遠方勞役。何以
克堪。雖四海之內。無煩經始。然繕治器械。修葺城隍。及隄
防浸決。橋梁壞毀。事不獲巳。必藉人功。須慰彼民心。緩其
日用。宜頒告天下。知朕意焉。
賑關東等州詔
蟲霜為害。風雨不時。政道未康。咎徵斯在。朕祗奉明命。撫
育黔黎。憂閔之至。實切懷抱。輕徭薄賦。務本勸農。必望民
殷物阜。家給人足。而陰陽不和。氣候乖舛。永言罪已。撫心
多媿。河北燕趙之際。山西并潞所管。及蒲虞之郊。豳延以
北。或春逢亢旱。秋遇霜淫。或蟊賊成災。嚴凝早降。有致饑
饉。慚惕無忘。特宜矜恤。救其疾苦。可令中書侍郎溫彥博
尚書右丞魏徵治書侍御史孫伏伽檢校中書舍人辛諝
等。分往諸州。馳驛檢行。其苗稼不熟之處。使知損耗多少。
戶口乏糧之家存問。若為支計。必當細勘。速以奏聞。待使
人還京。量行賑濟。
襃獎崔季舒等詔
齊故尚書僕射崔季舒。給事黃門侍郎郭遵。尚書右丞封
孝炎。昔仕鄴中。名位通顯。志存忠讜。抗䟽極言。無救社稷
之亡。遂見龍逢之酷。其季舒子剛。遵子雲。孝炎子君遵。並
以門遭時譴。淫刑濫及。宜崇襃獎。特異常倫。可免內侍。量
才別敘。
允長孫無忌遜位詔
昔東漢功臣。莫任機密。西京戚里。或存退讓。故能長守富
貴。不懼危殆。尚書右僕射齊國公無忌。神識清舉。風彩凝
映。賢戚之望。朝野所推。比軒禁不虞。釁生慮表。倉卒之閒。
厥功以茂。自居樞要。聲實俄遠。然以椒掖之親。處權衡之
地。深知止足。有戒滿盈。收袵之言。情詞懇切。宜遂其心。以
厲貪競。可解尚書右僕射。仍進散位開府儀同三司。
旱蝗大赦詔
宥過肆眚。列聖所以垂風。一面三驅。至人所以被物。故知
畫冠化俗。義在無刑。擊磬求情。志存疎網。然去聖滋遠。淳
風漸薄。上陵下替。獄訟繁興。罪名日積於書。深文亟陳
於嘉石。自非帝堯臨政。臯陶作師。觀色聽聲。哀矜靡失。雖
復三章兩造。能無冤濫。自新改過。其道何由。朕以虛薄。恭
膺大寶。虔對三靈。君臨九服。昧旦求衣。夜分忘寢。履薄乘
奔。未足為喻。兢兢業業。懼弗負荷。是以詳詢卿宰。下及芻
蕘。務求切直。救其不逮。推赤心於萬物。罄誠言於多士。惟
以蒼生在念。豈矜黃屋之尊。嗟四海之未寧。慮一物之失
所。飭躬厲己。無忘晷刻。率斯道也。庶感幽明。思與㣥辟。俱
興至治。而世教未康。元風尚鬱。去歲霖雨。既損秋場。今茲
旱蝗。又傷宿麥。萬姓嗷然。懸罄已甚。此皆朕之不德。兆庶
何辜。將由視聽弗明。刑罰失度。遂使陰陽舛謬。時序乖違。
矜物罪己。載懷憂惕。若使年穀豐稔。天下乂寧。移災朕身。
以存萬國。是所願也。甘心無吝。此言之信。有同皦日。故披
露胸臆。義在無隱。八方率土。想見朕心。今東作方興。而膏
澤不降。仰彼雲漢。翹心何已。宜布寬大之恩。以順雷雨之
德。可大赦天下。
收埋骸骨詔
隋運將盡。㣥凶鼎沸。干戈不息。饑饉相仍。流血成川。暴骸
滿野。朕往因軍旅。周覽川原。每所臨視。用傷心慮。自祗膺
寶命。義切哀矜。雖道謝姬文。而情深掩骼。諸有骸骨暴露
者。宜令所在官司。收斂埋瘞。稱朕意焉。
貶裴虔通詔
天地定位。君臣之義以彰。卑高既陳。人倫之道斯著。是用
篤厚風俗。化成天下。雖復時經治亂。主或昏明。疾風勁草。
芳芬無絕。剖心焚體。赴蹈如歸。夫豈不愛七尺之軀。重百
年之命。諒由君臣義重。名教所先。故能明大節於當時。立
清風於身後。至如趙高之殞二世。董卓之鴆宏農。人神所
疾。異代同憤。況凡庸小豎。有懷凶悖。遐觀典策。罔不誅夷。
辰州刺史長蛇縣男裴虔通。昔在隋代。委質藩僚。煬帝以
舊邸之情。特相愛幸。遂乃忘蔑君親。潛圖弒逆。密伺閒隙。
招結㣥醜。長戟流矢。一朝竊發。天下之惡。孰云可忍。宜其
夷宗焚首。以彰大戮。但年代異時。累逢赦令。可特免極刑。
投之四裔。用明逆順之理。以獎君臣之義。可除名削爵。遷
配驩州。
致仕朝參在見任本品之上詔
尚齒重舊。先王以之垂範。還章解組。朝臣於是克終。釋菜
合樂之儀。東膠西序之制。養老之義。遺文可覩。朕恭膺大
寶。憲章故實。乞言尊事。彌切深衷。然情存今古。世踵澆季。
而策名就列。或乖大體。至若筋力將盡。桑榆且迫。徒竭夙
興之勤。未悟夜行之罪。其有心驚知足。行堪激厲。謝事公
門。收骸閭里。能以禮讓。固可嘉焉。內外文武㣥臣。年高致
仕。抗表去職者。參朝之日。宜在見任本品之上。
禁奏祥瑞詔
昔自帝王受天明命。其有二儀感德。百靈效祉。莫不君臣
動色。歌頌相趨。朕恭膺大寶。情深夕惕。每見表奏符瑞。慚
恧增懷。且安危在乎人事。吉凶係於政術。若時主肆虐。嘉
貺未能成其美。如治道休明。咎徵不能致其惡。以此而言。
未為可請。自今已後。麟鳳龜龍大瑞之類。依舊表奏。自外
諸瑞應奏者。惟顯在物色目及出見處。更不得苟陳虛飾。
徒事浮詞。
為戰亡人設齋行道詔
門下。刑期無刑。皇王之令典。以戰止戰。列聖之通規。是以
湯武干戈。濟時靜亂。豈期不愛黔首。肆行誅戮。禁暴戢兵。
蓋不獲已。朕自隋末創義。志存拯溺。北征東伐。所向平殄。
然黃鉞之下。金鏃之端。凡所傷殪。難用勝紀。雖復逆命亂
常。自貽絕殞。惻隱之心。追以愴憫。生靈之重。能不哀矜。悄
然疚懷。無忘興寢。竊以如來聖教。深尚慈仁。禁戒之科。殺
害為重。永言此理。彌增悔懼。今宜為自征討以來。手所誅
翦。前後之數。將近一千。皆為建齋行道。竭誠禮懺。朕之所
服衣物。並充檀捨。冀三途之難。因斯解脫。萬劫之苦。藉此
宏濟。滅怨障之心。趣菩提之道。
