欽定全唐文卷五百五十四
韓愈(八)
答渝州李使君書
乖隔年多。不獲數附書。慕仰風味。未嘗敢忘。使至。連辱兩
書。告以恩情迫切。不自聊賴。重序河南事跡本末。文字綢
密。典實可尋。而推究之明。萬萬無一可疑者。欽想所為。益
深勤企。豈以愈為粗有知識。可語以心而告之急哉。是比
數愈於人而收之。何幸之大也。愈雖無節槩。知感激。若使
在形勢。親狎於要路。有言可信之望。雖百悔吝。不敢默默。
今既無由緣進言。言之恐益累高明。是以負所期待。竊竊
轉語於人。不見成效。此愈之罪也。然不敢去心。期之無已。
以報見待。惟且遲之。勿遽捐罷。幸甚。莊子云。知其無可奈
何而安之若命者。聖也。傳曰。君子竢命。然無所補益。進其
厭飫者。祗增愧耳。良務寬大。愈再拜。
答元侍御書
九月五日。愈頓首。微之足下。前歲辱書。論甄逢父濟識安
祿山必反。即詐為喑。棄去。祿山反。有名號。又逼致之。濟死
執不起。卒不汙祿山父子事。又論逢知讀書。刻身立行。勤
已取足。不干州縣。斥其餘以救人之急。足下繇是與之交。
欲令逢父子名跡。存諸史氏。足下以抗直喜立事。斥不得
立朝。失所不自悔。喜事益堅。微之乎。子真安而樂之者。謹
詳足下所論。載校之史法。若濟者。固當得附書。今逢又能
行身幸於方州大臣。以標白其先人事。載之天下耳目。徹
之天子。追爵其父第四品。赫然驚人。逢與其父俱當得書
矣。濟逢父子自吾人發。春秋美君子樂道人之善。夫苟能
樂道人之善。則天下皆去惡為善。善人得其所。其功實大。
足下與濟父子俱宜牽聯得書。足下勉逢令終始其躬。而
足下年尚彊。嗣德有繼。將大書特書屢書不一書而已也。
愈既承命。又執筆以竢。愈再拜。
與鄭相公書
再奉示問。皆緣孟家事。辭旨惻惻。憂慮深遠。竊有以見大
人君子篤於仁愛。終始不倦。伏讀感欷。不知所喻。舊與孟
往還數人。昨已共致百千以來。尋已至東都。計供葬事外。
尚有餘資。今裴押衙所送二百七十千。足以益業。為遺孀
永久之賴。孟氏兄弟在江東未至。先與相識。亦甚循善。所
慮才幹不足任事。鄭氏兄弟。惟最小者在東都。固如所示。
不可依仗。孟之深友太子舍人樊宗師。比持服在東都。今
已外除。經營孟家事。不啻如已。前後人所與。及裴押衙所
送錢物。並委樊舍人主之。營致生業。必能不失利宜。候孟
氏兄弟到。分付成事。庶可靜守。無大闕敗。伏惟不致遠憂。
續具一一諮報。不宣。愈再拜。
與袁相公書
伏聞賓位尚有闕員。幸蒙不以常輩知遇。恒不自知愚且
賤。思有論薦。竊見朝議郎前太子舍人樊宗師。孝友聰明。
家故饒財。身居長嫡。悉推與諸弟。諸弟皆優贍有餘。而宗
師妻子常寒露饑餒。宗師怡然處之。無有難色。窮經究史。
章通句解。至於陰陽軍法聲律。悉皆研極原本。又善為文
章。詞句刻深。獨追古作者為徒。不顧世俗輕重。通微曉事。
可與晤語。又習於吏職。識時知變。非如儒生文士。止有偏
長。退勇守專。未為宰物者所識。年近五十。遑遑勉勉。思有
所試。閤下倘引而致之。密加識察。有少不如所言。愈為欺
罔大君子。便宜得棄絕之罪於門下。誠不忍奇寶橫棄道
側。而閤下篋櫝。尚有少闕不滿之處。猶足更容。輒冒言之。
退增汗懾。謹狀。
與鄂州柳中丞書
淮右殘孽。尚守巢窟。環寇之師。殆且十萬。瞋目語難。自以
為武人。不肯循法度。頡頏作氣勢。竊爵位自尊大者。肩相
摩。地相屬也。不聞有一人援桴鼓誓眾而前者。但日令走
馬來求賞給。助寇為聲勢而已。閤下書生也。詩書禮樂是
習。仁義是修。法度是束。一旦去文就武。鼓三軍而進之。陳
師鞠旅。親與為辛苦。慷慨感激。同食下卒。將二州之牧以
壯士氣。斬所乘馬以祭踶死之士。雖古名將。何以加茲。此
由天資忠孝。鬱於中而大作於外。動皆中於機會。以取勝
於當世。而為戎臣師。豈常習於威暴之事。而樂其鬭戰之
危也哉。愈誠怯弱不適於用。聽於下風。竊自增氣。誇於中
朝稠人廣眾會集之中。所以羞武夫之顏。令議者知將國
兵而為人之司命者。不在彼而在此也。臨敵重慎。誡輕出
入。良用自愛。以副見慕之徒之心。而果為國立大功也。幸
甚幸甚。不宣。愈再拜。
又一首
愈愚。不能量事勢可否。比常念淮右以靡弊困頓三州之
地。蚊蚋蟻蟲之聚。感凶豎喣濡飲食之惠。提童子之手。坐
之堂上。奉以為帥。出死力以抗逆明詔。戰天下之兵。乘機
逐利。四出侵暴。屠燒縣邑。賊殺不辜。環其地數千里。莫不
被其毒。洛汝襄荊。許潁淮江。為之騷然。丞相公卿士大夫。
勞於圖議。握兵之將。熊羆貙虎之士。畏懦䠞蹜。莫肯杖戈
為士卒前行者。獨閤下奮然率先。揚兵界上。將二州之守。
親出入行閒。與士卒均辛苦。生其氣勢。見將軍之鋒㯋。凜
然有向敵之意。用儒雅文字章句之業。取先天下武夫。關
其口而奪之氣。愚初聞時。方食。不覺棄匕箸起立。豈以為
閤下真能引孤軍單進。與死寇角逐。爭一旦僥倖之利哉。
就令如是。亦不足貴。其所以服人心。在行事適機宜。而風
采可畏愛故也。是以前狀輒述鄙誠。眷惠手翰還答。益增
欣悚。夫一眾人心力耳目。使所至如時雨。三代用師。不出
是道。閤下果能充其言。繼之以無倦。得形便之地。甲兵足
用。雖國家故所失地。旬歲可坐而得。况此小寇。安足置齒
牙閒。勉而卒之。以俟其至。幸甚。夫遠徵軍士。行者有羈旅
離別之思。居者有怨曠騷動之憂。本軍有饋餉煩費之難。
地主多姑息形跡之患。急之則怨。緩之則不用命。浮寄孤
懸。形勢銷弱。又與賊不相諳委。臨敵恐駭。難以有功。若召
募土人。必得豪勇。與賊相熟。知其氣力所極。無望風之驚。
愛護鄉里。勇於自戰。徵兵滿萬。不如召募數千。閤下以為
何如。儻可上聞行之否。計已與裴中丞相見。行營事宜。不
惜時賜示及。幸甚。不宣。愈再拜。
答魏博田僕射書
季冬極寒。伏惟僕射尊體動止萬福。即日愈蒙免。蒙恩改
職事。不任感懼。使至。奉十一月十二日示問。欣慰殊深。贊
善十一郎行。已附狀。伏計尋上達。愈雖未獲拜識。嘗承僕
射眷私。猥辱薦聞。待之上介。事雖不允。受賜實多。頃者又
蒙不以文字鄙薄。令譔廟碑。見遇殊常。荷德尤切。安有書
問稍。遂敢自疎。比所與楊書記書。蓋緣久闕附狀。求因閒
粗述下情。忽奉累紙示問。辭意重謺。捧讀再三。但增慚悚。
僕射公忠賢德。為內外所宗。位望益尊。謙巽滋甚。謬承知
遇。欣荷實深。伏望照察。限以官守。拜奉未由。無任馳戀。謹
因使迴奉狀。不宣。謹狀。
與華州李尚書書
比來不審尊體動止何似。乍離闕庭。伏計倍增戀慕。愈於
久故遊從之中。伏蒙恩獎知待。最深最厚。無有比者。懦弱
昏塞。不能奮勵出奇。少答所遇。拜辭之後。竊念旬朔不即
獲侍言笑。東望殞涕。有兒女子之感。獨宿直舍。無可告語。
展轉歔欷。不能自禁。華州雖實百郡之首。重於藩維。然閤
下居之。則為失所。愚以為苟慮有所及。宜密以上聞。不宜
以疎外自待。接過客俗子。絕口不挂時事。務為崇深。以拒
止嫉妬之口。親近藥物方書。動作步趨。以致和宣滯。為國
自愛。副鄙陋拳拳之心。幸甚幸甚。謹奉狀。不宣。愈再拜。
京尹不臺參答友人書
所示情眷之至。不勝悚荷。臺參實奏云。容桂觀察使帶中
丞尚不臺參。京尹郡國之首。所管神州赤縣。官帶大夫。豈
得却不如事須臺參。聖恩以為然。便令宣與李紳。不用臺
參。亦是何典故。赤令尚與中丞分道而行。何况京尹。人見
近事。習耳目所熟。稍殊異。即怪之。其於道理。有何所傷。聖
君使行。即是故事。自古豈有定制也。停推巡緣府中褊迫
是實。若別差人。即是妄說。豈有此事。小人言不可信類如
此。亦在大賢斟酌而斷之。流言止於智者。正謂此耳。客多
自修報狀不得。伏惟照察。
答侯生問論語書
愈白。侯生足下。所示論語問。甚善。聖人踐形之說。孟子詳
於其書。當終始究之。若萬物皆備於我。反身而誠是也。苟
有偽焉。則萬物不備矣。踐形之道無他。誠是也。足下謂賢
者不能踐形。非也。賢者非不能踐形。能而不備耳。形言其
備也。所謂具體而微是也。充實之謂美。充實而有光輝之
謂大。充實則具體。未大則微。故或去聖一閒。或得其一體。
皆踐形而未備者。唯反身而誠。則能踐形之備者耳。愈昔
注解其書。而不敢過求其意。取聖人之旨而合之。則足以
信後生輩耳。此說甚為穩當。切更思之。愈白。
與少室李拾遺書
十二月某日。愈頓首。伏承天恩。詔河南敦喻拾遺公。朝廷
之士。引頸東望。若景星鳳凰之始見也。爭先覩之為快。方
今天子仁聖。小大之事。皆出宰相。樂善言如不得聞。自即
大位已來。於今四年。凡所施者。無不得宜。勤儉之聲。寬大
之政。幽閨婦女。草野小人。飽聞而厭道之。愈不通於古。請
問先生。世非太平之運歟。加又有非人力而至者。年穀熟
衍。符貺委至。干紀之姦。不戰而拘纍。強梁之凶。銷鑠縮栗。
迎風而委伏。其有一事未就正。自視若不成人。四海之所
環。無一夫甲而兵者。若此時也。拾遺公不疾起。與天下之
士君子樂成而享之。斯無時矣。昔者孔子知不可為而為
之不已。足跡接於諸侯之國。今可為之時。自藏深山。牢關
而固距。即與仁義者異守矣。想拾遺公冠帶就車。惠然肯
來。抒所蓄積。以補綴盛德之有闕遺。利加於時。名垂於將
來。踴躍悚企。傾刻以冀。又竊聞朝廷之議。必起拾遺公。使
者往。若不許。即河南必繼以行。拾遺徵君若不至。必加高
秩。如是則辭少就多。傷於廉而害於義。拾遺公必不為也。
善人斯進其類。皆有望於拾遺公。拾遺公儻不為起。是使
眾善人不與斯人施也。由拾遺公而使天子不盡得良臣。
君子不盡得顯位。人庶不盡被惠利。其害不為細。必望審
察而遠思之。務使合於孔子之道。幸甚。愈再拜。
與張徐州薦薛公達書
愈聞士有己未達而達人者。大夫意寧實之哉。小人誠其
人。今言則無故。過濡恩惠。思以極報之謂也。伏惟閤下仁
義風天下。任帝室宏奇。名譽之美。刑政之威。化道之事。使
四方無聲色之娛。金帛之富。車服之制以從之。則亦稱顯
位。雍容暇豫。而又何求。則可以取特達不羈之士。奉之以
非常之禮。俾耀名天下。答天子鴻恩。側見河東薛公達。年
二十有六。抱驚世之偉材。發言挺志。夐絕天秀。服仁食義。
融內光外。直剛質。與世不常。想其升朝廷議。凜瑩冰玉。隱
慝潛奸。滅心鑠謀。然今尚幽塞未光。弢縮銛利。靜居河洛。
惟高公之清風。驅馬千里。文以為贄。求拜華軒。公則見之
矣。遇未甚厚。懼左右者不明。喜蔽能黷聽不令之言。故小
子忘懼。激憤獻此。惟公明之。夫垂纖餌溟泉。冀吞舟之魚
則疎。施薄禮天下。取特達之士亦難。大夫其裁之。
上賈滑州書
愈聞儒服者不敢用他術干進。又惟古執贄之禮。竊整頓
舊所著文一十五章以為贄。而喻所以然之意於此。曰。豐
山上有鐘焉。人所不可至。霜既降。則鏗然鳴。蓋氣之感。非
自鳴也。愈年二十有三。讀書學文十五年。言行不敢戾於
古人。愚固泯泯。不能自計。周流四方。無所適歸。伏惟閤下
昭融古之典義。含和發英。作唐德元。棄詭說。保任皇極。是
宜小子刻心悚慕。又焉得不感而鳴哉。徒以獻策闕下。方
勤行役。且有負薪之疾。不得稽首軒階。遂拜書家僕。待命
於鄭之逆旅。伏以小子之文。可見於十五章之內。小子
之志。可見於此書。與之進。敢不勉。與之退。敢不從。進退之
際。實惟閤下裁之。
上考功崔虞部書
愈不肖。行能誠無可取。行已頗僻。與時俗異態。抱愚守迷。
固不識仕進之門。迺與㣥士爭名競得失。行人之所甚鄙。
求人之所甚利。其為不可。雖童昏實知之。如執事者。不以
是為念。援之幽窮之中。推之高顯之上。是知其人之或可。
而不知其人之莫可也。知其人之或可。而不知其時之莫
可也。既以自咎。又歎執事者所守。異於人人。廢耳任目。華
實不兼。故有所進。故有所退。且執事始考文之明日。浮囂
之徒。已相與稱曰。某得矣。某得矣。問其所從來。必言其有
自。一日之閒。九變其說。凡進士之應此選者。三十有二人。
其所不言者。數人而已。而愈在焉。及執事既上名之後。三
人之中。其二人者。固所傳聞矣。華實兼者也。果竟得之。而
又升焉。其一人者。則莫之聞矣。實與華違。行與時乖。果竟
退之。如是則可見時之所與者時之所不與者之相遠矣。
然愚之所守。竟非偶然。故不可變。凡在京師。八九年矣。足
不跡公卿之門。名不譽於大夫士之口。始者謬為今相國
所第。此時惟念。以為得失固有天命。不在趨時。而偃仰一
室。嘯歌古人。今則復疑矣。未知夫天竟如何。命竟如何。由
人乎哉。不由人乎哉。欲事干謁。則患不能小書。困於投刺。
欲學為侫。則患言訥詞直。卒事不成。徒使其躬儳焉而不
終日。是以勞思長懷。中夜起坐。度時揣已。廢然而返。雖欲
從之。末由也已。又常念古之人日已進。今之人日已退。夫
古之人四十而仕。其行道為學。既已大成。而又之死不倦。
故其事業功德。老而益光。故詩曰。雖無老成人。尚有典刑。
言老成之可尚也。又曰。樂只君子。德音不已。謂死而不亡
也。夫今之人。務利而遺道。其學其問。以之取名致官而已。
得一名。獲一位。則棄其業而役役於持權者之門。故其事
業功德。日以忘。月以削。老而益昏。死而遂亡。愈今二十有
六矣。距古人始仕之年尚十四年。豈為晚哉。行之以不息。
要之以至死。不有得於今。必有得於古。不有得於身。必有
得於後。用此自遣。且以為知己者之報。執事以為何如哉。
其信然否也。今所病者。在於窮約。無僦屋賃僕之資。無縕
袍糲食之給。驅馬出門。不知所之。斯道未喪。天命不欺。豈
遂殆哉。豈遂困哉。竊惟執事之於愈也。無師友之交。無久
故之事。無顏色言語之情。卒然振而發之者。必有以見知
爾。故盡暴其所志。不敢以默。又懼執事多在省。非公事不
敢以至。是則拜見之不可期。獲侍之無時也。是以進其說
如此。庶執事察之也。
答劉秀才論史書
六月九日。韓愈白秀才。辱問見愛。教勉以所宜務。敢不拜
賜。愚以為凡史氏裦貶大法。春秋已備之矣。後之作者。在
據事跡實錄。則善惡自見。然此尚非淺陋偷惰者所能就。
况裦貶耶。孔子聖人。作春秋。辱於魯衞陳宋齊楚。卒不遇
而死。齊太史氏兄弟幾盡。左邱明紀春秋時事以失明。司
馬遷作史記刑誅。班固瘐死。陳壽起又廢。卒亦無所至。王
隱謗退死家。習鑿齒無一足。崔浩范蔚宗赤誅。魏收夭絕。
宋孝王誅死。足下所稱吳兢。亦不聞身貴而今其後有聞
也。夫為史者。不有人禍。則有天刑。豈可不畏懼而輕為之
哉。唐有天下。二百年矣。聖君賢相相踵。其餘文武之士。立
功名跨越前後者。不可勝數。豈一人卒卒能紀而傳之邪。
僕年志已就衰退。不可自敦率。宰相知其無他才能。不足
用。哀其老窮。齟齬無所合。不欲令四海內有戚戚者。猥言
之上。苟加一職榮之耳。非必督責迫蹙。令就功役也。賤不
敢逆盛指。行且謀引去。且傳聞不同。善惡隨人所見。甚者
附黨。憎愛不同。巧造語言。鑿空構立。善惡事跡。於今何所
承受取信。而可草草作傳記。令傳萬世乎。若無鬼神。豈可
不自心慙愧。若有鬼神。將不福人。僕雖騃。亦粗知自愛。實
不敢率爾為也。夫聖唐鉅跡。及賢士大夫事。皆磊磊軒天
地。決不沈沒。今館中非無人。將必有作者勤而纂之。後生
可畏。安知不在足下。亦宜勉之。愈再拜。
與大顛師書
愈啟。孟夏漸熱。惟道體安和。愈弊劣無謂。坐事貶官到此。
久聞道德。切思見顏。緣昨到來。未獲參謁。倘能暫垂見過。
實為多幸。已帖縣令。具人船奉迎。日久佇瞻。不宣。愈白。愈
啟。海上窮處。無與話言。側承道高。思獲披接。專輒有此咨
屈。儻惠能降諭。非所敢望也。至此一二日。却歸高居。亦無
不可。旦夕渴望。不宣。愈白。
愈啟。惠勻至。辱答問。珍悚無己。所示廣大深迥。非造次可
諭。易大傳曰。書不盡言。言不盡意。然則聖人之意。其終不
可得而見耶。如此而論。讀來一百徧。不如親見顏色。隨問
而對之易了。此旬來晴明。旦夕不甚熱。倘能乘閒一訪。幸
甚。旦夕馳望。愈聞道無疑滯。行止繫縛。苟非所戀著。則山
林閒寂。與城郭無異。大顛師論甚宏博。而必守山林。義不
至城郭。自激修行。獨立空曠無累之地者。非通道也。勞於
一來。安於所適。道故如是。不宣。愈頓首。
皇帝即位賀宰相啟
愈啟。伏見冊命。皇帝以閏月三日嗣臨大位。以主神人。含
生之類。孰不蒙賴。相公翼亮聖明。大慶資始。伏惟永永與
國同休。愈下情不勝慶躍。限以所守。不獲隨例拜賀。謹差
某奉啟。不宣。謹啟。
上鄭尚書相公啟
愈啟。伏蒙仁恩。猥賜示問。感戴戰悚。若無所容措。然尚有
厥誠。須盡露於左右者。敢避其煩黷。懷不滿之意於受恩
之地哉。愈幸甚。三得為屬吏。朝夕不離門下。出入五年。竊
自計較。受與報不宜在門下諸從事後。故事有當言。未嘗
敢不言。有不便於己。輒吐私情。閤下所宜憐也。分司郎官
職事。惟祠部為煩且重。愈獨判二年。日與宦者為敵。相伺
候罪過。惡言詈辭。狼藉公牒。不敢為恥。實慮陷禍。故前者
懷狀。乞與諸郎官更判。意雖甚專。事似率爾。言語精神。不
能自明。不蒙察允。遽以慙歸。僶俛日日。遂踰累旬。私圖其
宜。敢以病告。鳲鳩平均。歌於國風。從事獨賢。雅以怨刺。伏
惟俯加憐察。幸甚幸甚。愈再拜。
為河南令上留守鄭相公啟
愈啟。愈為相公官屬五年。辱知辱愛。伏念曾無絲毫事為
報答效。日夜思慮謀畫。以為事大君子當以道。不宜苟且
求容悅。故於事未嘗敢疑惑。宜行則行。宜止則止。受容受
察。不復進謝。自以為如此。真得事大君子之道。今雖蒙沙
汰為縣。固猶在相公治下。未同去離門牆為故吏。為形跡
嫌疑。改前所為。以自疎外於大君子。固當不待煩說於左
右而後察也。人有告人辱罵其妹與妻。為其長者。得不追
而問之乎。追而不至。為其長者。得不怒而杖之乎。坐軍營
操兵守禦。為留守出入前後驅從者。此真為軍人矣。坐坊
市賣餅。又稱軍人。則誰非軍人也。愚以為此必奸人以錢
財賂將吏。盜相公文牒。竊注名姓於軍籍中。以陵駕府縣。
此固相公所欲去。奉法吏所當嫉。雖捕繫杖之。未過也。昨
聞相公追捕所告受辱罵者。愚以為大君子為政。當有權
變。始似小異。要歸於正耳。軍吏紛紛入見告屈。為其長者
安得不小致為之之意乎。未敢以此仰疑大君子。及見諸
從事說。則與小人所望信者。少似乖戾。雖然。豈敢生疑於
萬一。必諸從事與諸將吏未能去朋黨心。蓋復黤黮。不以
真情狀白露左右。小人受私恩良久。安敢閉蓄以為私恨。
不一二陳道。伏惟相公憐察。幸甚幸甚。愈無適時才用。漸
不喜為吏。得一事為名。可自罷去。不啻如棄涕唾。無一分
顧藉心。顧失大君子纖芥意。如邱山重。守官去官。惟今日
指揮。愈惶懼再拜。
國子監論新注學官牒
國子監應令新注學官等牒。準今年赦文。委國子祭酒選
擇有經藝堪訓導生徒者。以充學官。近年吏部所注。多循
資敘。不考藝能。至令生徒不自勸勵。伏請非專誦經傳。博
涉墳史。及進士五經諸色登科人。不以比擬。其新受官。上
日必加研試。然後放行。上副聖朝崇儒尚學之意。具狀牒
上吏部。仍牒監者。謹牒。
潮州請置鄉校牒
孔子曰。道之以政。齊之以刑。則民免而無恥。不如以德禮
為先。而輔以政刑也。夫欲用德禮。未有不由學校師弟子
者。此州學廢日久。進士明經。百十年閒。不聞有業成貢於
王庭。試於有司者。人吏目不識鄉飲酒之禮。耳未嘗聞鹿
鳴之歌。忠孝之行不勸。亦縣之恥也。夫十室之邑。必有忠
信。今此州戶萬有餘。豈無庶幾者耶。刺史縣令不躬為之
師。里閭後生無所從學爾。趙德秀才沈雅專靜。頗通經有
文章。能知先王之道。論說且排異端而宗孔氏。可以為師
矣。請攝海陽縣尉。為衙推官。專勾當州學。以督生徒。興愷
悌之風。刺史出己俸百千。以為舉本。收其贏餘。以給學生
廚饌。
