欽定全唐文卷四百五十三
韋臯
臯字城武。京兆萬年人。大歷初以建陵挽郎調補華州參
軍。累授殿中侍御史知隴州行營留後事。朱泚反。遣家僮
蘇玉持詔以臯為御史中丞。臯斬玉及其部將牛雲光以
徇。詔以臯為御史大夫隴州刺史。置奉義軍節度。以旌其
功。德宗還京。徵為左金吾衞將軍。遷大將軍。貞元元年拜
劍南西川節度使。以破吐蕃功進檢校右僕射。封扶風縣
伯。加統押近界諸蠻西山八國兼雲南安撫等使。十二年
加同中書門下平章事。十七年以功加檢校司徒兼中書
令。封南康郡王。順宗立。加檢校太尉。卒年六十一。贈太師。
諡忠武。
謝政刑箴表
辰象在天。睿文昭煥。體宏述作。義著箴規。發揮刑政之源。
黻藻皇王之道。況理包繫象。詞正典謨。豈惟炯誡心靈。實
乃化成天下。伏以刑清則功濟化育。政治則俗致和平。大
哉聖言。允叶天聽。臣職守方鎮。宣揚教化。仰觀睿藻。伏荷
時休。思欲紀在盤盂。周旋佩服。不若懸之日月。垂範將來。
是用課率柔翰。形於傳寫。刊於琬玉之上。表於府署之門。
示文武之楷模。為古今之殊觀。其碑刊刻已畢。見立屋宇。
謹令修裝三本。隨狀奉進。臣藝能薄劣。筆札無功。貴竭臣
子之誠。式揚君父之德。輕塵旒扆。伏用兢惶。
謝賜御製紀功碑銘表
(闕)言當道監軍使李先壽廻。奉宣聖旨。及伏奉手詔。賜
臣御製(闕)華光榮加於望外。藻飾皆以典成。仰瞻日月之
文。徒荷乾坤之德。拜恩(闕)無不照。德無不容。(闕)物推誠。愛
人以禮。四門載闢。百揆時敘。加以天(闕)詞鋒生(闕)諧於律
呂舒詞義正於典謨。雖漢稱五。魏有三祖。挍詞比義。何足
等夷。(闕)奉成規以柔遠。豈敢言功。仗神武以清邊。纔將展
效。(闕)臣等(闕)錄微功俯紆睿藻。恩光照曜於遐邇。文(闕)倬
軼於古今。臣(闕)慶幸(闕)為言非臣敢望征(闕)譓(闕)蹤歸於
聖主清(闕)難陳(闕)遇於上(闕)集大績此皆(闕)仗天威。在臣
何有。又云宣皇風(闕)布(闕)率伏南詔夙稟成策。得以宣明。
豈敢貪天之功。以為微臣(闕)力(闕)眷私又云一心奉國。百
慮(闕)公又云永光史策名臣(闕)一(闕)特詔皇儲。發揮(闕)妙
恩榮昭彰於四海。文翰輝(闕)於(闕)去造期於盡命。以理戎
蠻。無(闕)受恩至深(闕)陳之(闕)
請皇太子監國表
臣聞上承宗廟。下鎮黎元。永固無疆。莫先儲兩。伏聞聖躬
以山陵未祔。哀毀逾制。因乖攝衞。至今未安。若更憂勞萬
機。伏恐旬月之間。未得痊復。皇太子睿質已長。淑問日彰。
四海之心。實所倚賴。伏望權令監撫庶政。事無大小。一切
諮稟。候聖躬痊愈。即歸春宮。如此必冀聖體速就康寧。庶
政免令壅滯。臣位兼將相。受恩最深。今之所陳。是臣職分。
特望陛下俯從人望。克崇萬代之業。
上皇太子牋
殿下體重離之明。當儲貳之重。所以克昌九廟。式固萬方。
天下安危。繫於殿下。臯位崇將相。志切公忠。先聖察知。早
承恩顧。人臣之分。知無不為。將以上荅眷私。罄輸肝鬲。伏
以聖上嗣膺鴻業。睿哲英明。攀感先皇。志存孝理。上追殷
宗之德。諒闇未嘗發言。軍國萬機。委於臣佐。所宜竭誠翊
戴。以致雍熙。但付託未得其人。處理多虧公正。今則㣥小
得志。隳紊紀綱。官以勢遷。政由情改。朋黨交構。熒惑宸聰。
樹置腹心。遍於貴位。潛結左右。難在蕭牆。國賦散於權門。
王稅不入天府。褻慢無忌。高下在心。貨賄流聞。遷轉失序。
先朝屏黜贜犯之類。咸擢在省闥府署之間。至今忠臣隕
淚。正士吞聲。遐邇痛之。謂之不可。伏恐奸雄乘便。因此謀
動干戈。危殿下之家邦。傾太宗之王業。伏惟太宗櫛沐風
雨。經營四方。列聖兢兢。年將二百。將欲傳於萬代。永保無
疆。豈可以一朝委任王叔文王伾李忠言等三人小藝之
臣。付以軍國重務。恣其黷亂。坐致傾危。日夜憂危。不勝憤
激。捐軀報國。今則其時。特望殿下即日奏聞。斥逐㣥小。天
下事務。出自殿下之心。則四方獲安。忠臣得以戮力。臯受
恩兩朝。寄任崇重。惟知竭節。以效懇誠。伏惟殿下掃除之。
破吐蕃露布
尚書兵部臣韋臯等言。臣聞天討有罪。兵應者勝義者王。
夷不亂華。師直為壯曲為老。多助之至。四極爰湊。貞觀則
同羅擊延陀。開元則九姓殄默啜。曰商莫不來享。犯漢雖
遠必誅。德風鴹乎河源。武節憺乎月[:#AS-8AB0:●]。率寧人之有旨。先
元戎之啟行。用信威光祖宗。不以賊遺君父。恭惟皇帝陛
下宣昭義問。敉寧武功。纘八葉之鴻圖。奮四征之雄略。懷
梟鴟。銷祲沴。稟仰太和。翦鯨鯢。清郊原。掃除㣥穢。王猶允
塞。我武惟揚。奇幹善芳。各脩貢職。條支若木。咸順旨令。邈
積石之遐陬。有吐蕃之醜類。侵敗王略。倍奸齊盟。乘邊將
之弛兵。瞰戎亭之虛候。為蛇豖。食上國。盡盜河湟。帥蝥賊。
搖我疆。再驚畿甸。騎壒敢於深入。鑾蹕至於親屯。然授兵。
協以謀我。尚納汚而含垢。姑通事以結和。清水之盟未乾。
好畤之師已聚。指涇靈而繳賂。闖鹽夏以擣虛。夷德無厭。
弗悔袵金之旤。楚氛甚惡。輒興衷甲之謀。蠢爾為讎。整居
匪茹。維時南詔。慕化中朝。先零之質諸。雖嘗併力。麋人之
率百濮。罔不離心。頓顙於邊。受命於吏。斷匈奴之右臂。羈
南粵以長纓。燕貉輸致騎之勤。晉戎成掎鹿之勢。彼既失
鐵橋之險。我遂克峨和之郛。盍竄匿於龍堆。復虔劉於鱗
塞。戕我守將。墮我陴隍。脩戈矛予與同仇。靡室家不遑寧
處。臣等請奮其旅。以殲乃讎。鳳翔振武靈武之騎獵其西。
邠寧太原涇源之兵震其北。率山南熊羆之挍。暨東川貙
虎之師。烏蠻撓其腹心。回鶻擣其肘腋。衆素飽矣。壹大治
之。諸將陳洎等。統五萬軍。出十一道。濟師西顥之半。策勛
北陸之初。盪平七城。斬馘萬級。獲鎧械五十萬計。燔堡壘
百七十餘。遂賈勇而圍昆明。將决勝而定青海。偽東
境五節度大使論莽熱。釋朔方之眾。援維州之城。九攻九[:#AS-9BF8:⿰去⻏
]之計窮。七縱七擒之威速。連連執訊。矯矯獻囚。不然我
薪而自焚。有如破竹之立解。爄沸魚潰。甌脫兔犇。谷靜山
空。行就馬耆之僇。區殫域滅。訖聞智盛之降。斯皆廟謨淵
深。神斷天造。明見萬里。運奇掌上之兵。守在四夷。制勝目
中之虜。勒功滇池之柱。植表赤嶺之碑。一怒安民。文之勇
也。三軍用命。克何力焉。臣等承帝之明。敵王所愾。開遠門
揭候。坐收西極之舊封。紫微殿受俘。重覩昆兵之茂績。臣
等無任慶快激切屏營之至。謹遣某官奉露布以聞。
再修成都府大聖慈寺金銅普賢善薩記
真如常寂。色相假名。法本無緣。誠感必應。大慈寺普賢像。
蓋大照和尚傳教沙門體源之所造也。儀合天表。制侔神
工。蓮開慈顏。月滿毫相。昔普賢以宏誓願於南贍部州贊
釋迦文。[:#AS-8462:⿰扌叐]㣥生苦。而塵俗昏智。莫覩真相。雖同諸法。究竟
寂靜。而隨所應。為現其身。即色即空。皆菩薩行。自昔鎔範。
於寺之東。像成功巨。莫能締構。危棟洩雨。頹墉生榛。狐狸
梟鷲。號嘯昏晝。於戲。明可以照幽晦。教可以達㣥迷。何廢
興之變陰隲於冥數。昔大歷初。有高行僧。不知何許人。曰
斯像後十年而廢。二十年而復興。我今皇帝神聖纂圖。詔
四方藍宇。修舊起廢。斯其明效也。臯因降誕慶辰。肅㣥寮。
戒武旅。上崇景福。齋于斯寺。觀象王雄傑。天眼慈矚。禮足
諦視。怳如有神。而廢故湫漏。殆無人跡。將何以昭誘沉淪。
發揮誠敬。遂南遷百餘步。度宏規。開正殿。因詔旨。諭㣥心。
千夫唱。萬夫和。奮贔屭。岑穹崇。橫絙運。巨力[:#AS-8462:⿰扌叐]。始雷殷而
地轉。歘雲旋以山迴。面西方而聖教攸歸。鎮坤維而蠢類
知向。於是平坎窞。翦蒙籠。橫空準繩。審曲面勢。連廊靄以
雲屬。三橋揭其虹指。廓廣廷之漫漫。增重門之巘巘。是知
至道默存於濁劫。元功必啟於康時。不然。何神像巍巍。冠
諸有相。久而弛廢。將有待而興乎。觀其左壓華陽之勝。中
據雄都之盛。岷江灌其前趾。玉壘秀其西偏。足以彰會昌
之福地。宏一方之善誘。安得不大其棟宇。規正神居哉。夫
像設陵夷。去聖彌遠。言教者必滯於物。遺物者亦住於空。
將求乎中。宏我至教。乃擇釋子達真源之所歸者。于以居
之。臯受命方鎮。十有七年。求所以贊皇猷。裨大化。嘗以萬
□之心。不俟懲誡。靡然歸善者。釋氏之教宏矣。況冥祜昭
報。大彰于時。崇而守之。亦同歸之理也。是用上承聖意。虔
奉天心。存像存教。以勸其善。貞元十七年十一月二十日
記。
寶歷寺記
大覺神用。保釐㣥生。怳乎其若存。皎爾而不昧。隨願現量。
應祈無方。苟修之必誠。其效之必速。寶歷寺者。劍南西川
節度觀察處置等使檢校司徒中書令南康王臣臯之所
創也。臣臯以守司西蜀。向二十載。奉若睿旨。緝寧遐夷。兵
休邊陲。人獲富庶。天寶為德。顧何力焉。而位日加崇。祿日
加厚。思宏聖教。以荅昌運。遂以俸錢於府之東南擇勝地。
建仁祠。號曰寶歷。章表上聞。帝俞。錫以銀牓。天文煥炳。昭
誠也。因紀其締搆之初。述其經始之志。用播貞石。永貽將
來。間歲以軍府多暇。遵奉朝典。行春布命。涉江而南。相彼
原阜。磅礡鬱起。勢雄坤維。阻濬流而人民不居。眄近郊而
黍稷斯茂。惟蜀之土薄水淺。居常墊隘。將利其俗。爰圖爾
居。乃架雙橋。通習險。規地勢。分直繩。人遷如歸。一日成市。
豈不樂我皇道。豐其有家。崇崇寶剎。雄居厥右。啟奇致也。
於是增峻址。列高墉。規梵天而立制。集班倕以騁巧。邃殿
耽耽以雲蔚。危樓蘧蘧以虹指。千楹電烻。萬栱翬飛。錦江
澄明而俯檻。雪嶺晴開而入座。用能崇福廣化。網羅㣥生。
曉鐘清水月之音。宵唄警昏沉之耳。足以增聞者之惠也。
刊梵文於貞石。炳萬字於雲幢。所以導瞻仰之目也。禪堂
究無生之義。廣座喻蓮花之旨。所以詮語默之致也。夫如
是。則飛沉動息。十有二倫。咸以見聞。悟於觀聽。孰不歸於
正而去其邪。夫物無邪心。則五福自順。五福自順。諒可以
贊皇猷。輔神用。期寶歷於無疆也。有大德神捍者。元學海
蓄。惠辨雲涌。智足以守正。明足以閑邪。揚孚德音。不在於
是。爰命統緇張。司寶坊。俾像法之中。復宏正見。銘曰。
元真大覽生滅空。宏誓救物悲智中。粵有精誠通寂默。事
隨心願迴化功。天長寶歷本無窮。徒以臣心贊厥庸。空門
悠遠理難測。仁祠誘善表至德。俾歸清淨協厥中。殊方詭
類聞見同。永資福惠庶莫極。遐慶太平斯萬億。
寶園寺傳授毗尼新疏記
真源本於靜。習靜者式乎煩。情偽生於動。制動者存乎簡。
昔我大聖如來。慈救像末。肅全儀以軌眾。持細行以護機。
俾外緣不競。內蔭皆(闕)壽我法命。留乎濁劫者。非毗尼之
藏歟。是以大士優波離傳教引範。攝身端矩。面月恒滿。意
珠常靜。自是龍像繼世。光乎梵倫。雖佛日久沉。而昏衢不
昧。其後三百年中。五部分流。各從師說。猶江河競注。終合
於滄溟。耳目殊用。同歸乎一體。及乎像法論正。餘波東流。
始以華文。傳譯梵字。其賾微探奧。合異歸同。使元關洞開。
幽鍵莫閉。安得不枝羅三藏。派引㣥流。繁簡之旨。與時而
用宜矣。自飲光淪化。六和紊緒。卑摩已失於詞費。惠遠未
適於深微。而太原素公。獨得真奧。旁求證據。辯惑稽疑。始
立四分宗紀。猶懼元源未暢。妙理或遺。引而伸之。作開四
分宗拾遺。抄軸盈廿。言成百萬。足使迷雲開而聖旨明。邪
網壞而㣥心定。然而學者尚以神分於廣用。目倦於勤求。
道將得而心疲。理未究而意殆。廣文所以存義。文繁而義
亡。簡言可以趣寂。言約而真契。大歷中。故相國元公以大
臣秉教。授屬宏持。慮水雜甘露。味亡純正。爰命薦福寺大
德如淨。以為素公之疏傳矣。五師之旨明矣。意已得而象
可忘。魚其得而筌奚設。將刪彼證諭。獨留精真。使理契惟
一。行歸無二。法筵清眾。匪勞而著功。其文彌冥。其道彌廣。
不亦善歟。大德乃歸心契冥。精啟聖意。故繁而必削。簡不
遺真。可以趣元蹤。足以端覺行。元公由是上聞。俾施行乎
天下。坤隅三府。各置律壇。斯藍也。炳異徵奇。著於前昔。復
建壇宇。俟茲宏揚。屬精義初傳。編錄猶少。將使函文請益。
披文究精。臯鎮守方隅。軍務之暇。躬覽聖教。允思宏益。夫
博以冥要。世儒猶病。簡以隣道。真乘所先。故曰苾芻清淨。
令法久住。胡可以繁文而撓其靜正。則薦福新疏。精而易
行信矣。臯昔嘗莅職屯田。佐元公於淮右。覩公達西方至
教尚矣。而代遷人謝。遺志在茲。洎余宏傳。同贊聖意。遂以
俸錢繕寫新疏四十本。兼寫法華疏三十本。命寶園律大
德光翌總而行之。爰集緇徒志行純深表儀端素二十一
人。隨給其疏。以成其志。庶止作雙就。純而不雜。彼翌上人
者。往親學於薦福。性聰行貞。儀度可則。又於莊嚴寺貞操
大德院聽授法華。同契三昧。俾茲講授。以發幽蒙。其有後
學履操精全。可傳其道者。並刊名貞石。以示宗歸。為寶園
靈壇傳授毗尼新疏記。貞元十八年十一月一日建。
西川鸚鵡舍利塔記
元精以五氣授萬類。雖鱗介羽毛。必有感清英純粹者矣。
或炳耀離火。或稟奇蒼精。皆應乎人文。以奉若時政。則有
革彼禽類。習乎能言。了空相於不念。留真骨於已斃。殆非
元聖示現。感於人心。同夫異緣。用一真化。前歲有獻鸚鵡
鳥者。曰此鳥聲容可觀。音中華夏。有河東裴氏者。志樂金
仙之道。聞西方有珍禽。㣥嬉和鳴。演暢法音。以此鳥名載
梵經。智殊常類。意佛身所化。常狎而敬之。始告以六齋之
禁。比及辰後非時之食。終夕不視。固可以矯激流俗。端嚴
梵倫。或教以持佛名號。曰當由有念。以至無念。則仰首奮
翼。若承若聽。其後或俾之念佛。則默然而不荅。或謂之不
念。即唱言阿彌陀佛。歷試如一。曾無爽異。余謂其以有念
為緣生。以無念為真際。緣生不荅。為緣起也。真際雖言。為
本空也。每虛室戒曙。發和雅音。穆如笙竽。靜鼓天風。下上
其音。念念相續。聞之者莫不洗然而嘉善矣。於戲。生有辰
乎。緣有盡乎。以今年七月。猝爾不懌。七日而甚。馴養者知
其將盡。乃鳴磬告曰。將西歸乎。為爾擊磬。爾其存念。每一
擊磬。一稱彌陀佛。洎十擊磬。而十念成。斂羽委足。不震不
仆。奄然而絕。按釋典。十念成。往生西方。又云。得佛慧者。歿
有舍利。知其說者。固不隔於殊類哉。遂命火以闍維之法
焚之。餘燼之末。果有舍利十餘粒。炯爾燿目。瑩然在掌。識
者驚視。聞者駭聽。咸曰。苟可以誘迷利世。安往而非菩薩
之化歟。時有高僧慧觀。常詣三學山巡禮聖迹。聞說此鳥。
涕淚悲泣。請以舍利於靈山用陶甓建塔。旌其異也。余謂
此禽。存而由道。沒有明徵。古之所以通聖賢階至化者。女
媧蛇軀以嗣帝。中衍鳥身而建侯。紀乎策書。其誰曰語怪。
而況此鳥有宏於道流。聖證昭昭。胡可沒已。是用不愧。直
書於辭。貞元十九年八月十四日記。
誓將士文
上天不弔。國家多難。逆臣乘間。盜據皇宮。而楚琳亦扇兇
徒。傾陷城邑。酷虐所加。爰及本使。既不事主。安能恤下。臯
是用激心憤氣。不遑底寧。誓與㣥公。竭誠王室。凡我同盟。
一心竭力。仗順除兇。祖先之靈。必當幽贊。言誠則志合。義
感則心齊。粉骨糜軀。決無所顧有渝此志。明神殛之。迨於
子孫。亦罔遺類。皇天后土。當鑒斯言。
[:#AS-9B6D:⿰幵⻏]宙
宙字次宗。河間人。
對教擊編鐘判
太常申視瞭訴稱無人教擊鐘科鐘司罪憲司按其不當所由不伏
國典攸設。秩官之常。各靖其能。無替乃事。所以備樂成列。
編鐘在懸。是擊是考。有倫有脊。則修古訓。儆其職官。將視
瞭之所司。宜磬師之尚教。何所由之黷禮。寘鐘師於非辜。
同蠶績與蟹筐。比邯圍於魯薄。興言循口。刑其捨諸。或縱
詭辭。罪難於已。未當斯按。皆將取焉。不伏為言。猶拾瀋也。
周渭
渭。大歷十四年進士。貞元中官度支郎中。
金精百鍊賦(以良冶所求在於精鍊為韻)
有攻金之工兮。求百鍊之精鋼。涉越水之表。登楚山之陽。
目眇眇而有待。心遙遙而不遑。工曰礦斯得鍊斯力。夫何
器之不良。乃召風胡。邀歐冶。計日淹速。商工眾寡。我心天
縱。我力神假。鼓焱[:#AS-8867:⿳士冖䂞]以喧豗。轟雲鎚而上下。金火惟序。載
離寒暑。光融融而燄燄。疑雷擊以星流。聲有往而有還。若
唱予而和汝。始於一而終於百。鍊既存而鍛乃舉。成利器
兮為國珍。自私家兮獻公所。於是礪以越砥。淬於江流。燦
龜文於夐絕。射龍藻於清浮。將四海而是震。豈千金而可
求。當赤帝之所提。常聞逐鹿。為庖丁之所得。未見全牛。金
從鍊兮白受采。知成形之所在。金中選兮史亦書。念逢時
之不居。故鍊金者非錘鑪而勿用。選士者非考覈而何於。
且金生土。土效禎。鍊於代。代作程。豈上決則凜然霜鍔。下
麾而炯若水精。為邦如之何。莫大於通變。為金如之何。必
資於鍛鍊。雖蹈刃以垂範。諒申威而去戰。俟袁宏之片言。
符薛燭之一見。
齊七政賦(以明主法天用齊七政為韻)
天之垂象兮無臭無聲。君之立德兮赫赫明明。將同符而
合矩。在璿璣與玉衡。故運彼四時。寒燠隨其建指。齊其七
政。有道感於無情。故使黎民於變。萬物由庚。神不秘其福。
地不愛其禎。原其天斯覆兮地斯載。播㣥方而作主。日陽
德兮月陰靈。俾五星而為輔。諒無私於照燭。或任晦於烟
雨。國風可仰。守官方贊於羲和。人力不侔。杖策已疲於夸
父。夫能文者政乃不乏。示寰瀛之大法。運天者道在於乾。
占日月之初[:#AS-8850:⿰足⿸厂⿱田坴]。既推歷以生律。亦鉤深而索元。徒觀其如
璧之合。如珠之連。甲子不迷。符太初之朔旦。精意以享。同
肆類於旻天。七政非差。萬邦攸共。采石氏之經。聽疇人之
頌。遠而望也。粲粲映非雲之雲。默而識之。昭昭為非用之
用。歲在木而循度。鎮居中而不攜。熒惑無犯於奮若。太白
莫陵於攝提。將不盈而不縮。豈乍高而乍低。故我后所以
引唐堯而作式。指虞舜而思齊。動於天兮德有一。麗於天
兮曜有七。四海以之升平。千箱以之充實。豈比見暈珥適
背之狀。語怪變雲氣之質。非訓俗以齊人。徒廢時而亂日。
客有從筆硯而未達。懷忠信而待命。望蒔蓂於朝階。知如
春之聖政。竊昧談天之辨。庶裨觀象之詠。
寅賓出日賦(以大明在天恒以授時為韻)
陶唐氏欽若日出。資授人時。乃命羲仲。往哉汝司。紀寅賓
而建始。旌照燭兮無私。暘谷初昇。退㣥冥於仄陋。扶桑適
上。分萬象於毫釐。日之為德也均。日之為功也大。作朝夕
之程準。見乾坤之交泰。無遠無近。幽而必通。惟植惟生。罔
不咸賴。出於東兮。示發生之所在。傾於西兮。覩光靈之不
改。必將表歲以務穡。豈獨陵虛而賦彩。爾其孟陬叶月。太
簇和聲。農祥正而土膏咸動。庶績凝而百度惟貞。于以秩
東作。于以望西成。塗足沾體。勉穡夫與田畯。布和施令。樂
國泰而君明。豈不以五行班序。七曜宣精者哉。則有三足
呈祥。重暉降祉。瑞聖斯應。為光有以。遠色杲杲。非童子之
辨焉。浮彩昭昭。惟仲尼之揭矣。爰考休徵。圖牒與能。既煦
育之無外。同寅賓而有恒。賓者導也。惟人之導陽。寅者敬
也。惟人之敬授。諒難踰而可仰。參地載而天覆。觀其煜熠
動川。澄明麗天。消瀌瀌之殘雪。斂藹藹之輕烟。謠東君於
楚客。祀岱嶽於漢年。願捧圖稱瑞以相宣。
嚴綬
綬。長慶元年官金紫光祿大夫檢校司空兼太子少保。
文武孝德皇帝冊文
維長慶元年歲次辛丑七月乙未朔十八日壬子。金紫光
祿大夫檢校司空兼太子少保上柱國公食邑三千戶嚴
綬文武官六千六百七十七人等言。臣聞天以萬物付聖
人。聖人本天意而保乂之。惟羲農先天而貞。惟軒轅奉天
而行。惟堯舜法天而明。絪縕粹精。昭建鴻名。以至于夏殷
周漢。謙儉服義。仁愛忠利。亦著稱謂。代濟其美。當隋之末。
我高祖神堯皇帝救拯焚溺。應天立極。蕩氛昏。揚凱澤。父
教而母育。恩德高。肌骨肥。天寶季歲。賊臣紊常。塵起幽陵。
毒流四方。累聖含宏。視人如傷。餘枿勢滋。專土擅強。憲宗
因天時。順人心舉五經。明大刑。連[:#AS-8462:⿰扌叐]堅險。顛踣同惡。冥冥
沈沈。猶恃榛穢。干戈不得息者綿六十七祀。逮我后之御
歷。紹太宗之求賢審官。舉直錯枉。體元宗之尊師敬道。清
靜致理。法肅宗之循名求實。刑賞用中。廣德宗之亭毒含
容。博採虛受。而後展嚴于配天。夷思於法宮。從物無私。推
誠至公。霈矣乎廣受。寂然乎感通。神武不殺。而天下會同。
昔少康祀夏。聿修皇祖之訓。周武繼統。務廣文王之聲。爰
洎宣王。克服蠻荊。勞來安集。洎漢光武。既平隴蜀。聽政忘
寐。伏惟皇帝陛下以至聖之姿。誕啟昌運。重明之業。紹開
中興。豈無辟違。從風悅化而自革。豈無氛翳。大明昇中而
自除。皇澤暢於九圍。文命敷於萬國。則向之數王。何足稱
哉。尚復孜孜。庶本不遑。(疑)勞謙日昃。講道求賢。議獄恤刑。
去讒進直。以利物勤人為政本。以檢戒懼惕為化先。自誠
而明。日慎一日。是以天道惟新於景命。元德亟聞於四方。
億兆咸曰大哉君心。復曰懋哉君功。隆延禧之主。揚仁壽
之風。恢帝圖。廓皇綱。崇鴻名。顯無疆。不然者。何以荅上靈
之眷命乎。何以惠庶氓之懇望乎。於是垂白之老。緇黃之
眾。與侯甸藩衞之士。守闕稽顙。日以上請。臣等所以勤勤
懇懇。敢固以言。陛下猶堅秉撝抑。至于三四。不得已而降
前詔。於是百辟卿士。考天下之意。稽典禮之儀。進而言曰。
陛下崇儒問道。恭默致化。文之明也。保大安乂。感懷夷夏。
武之彰也。嚴恭寅畏。博愛廣敬。孝之大也。宣慈惠和。忠恕
利物。德之盛也。臣等不勝大願。謹上玉冊玉寶。上尊號曰
文武孝德皇帝。伏惟陛下敬天之錫。昭聖之功。高明有嚴。
慎德無窮。赫赫融融。與天比崇。臣綬等誠歡誠懼稽首頓
首。
刺史韋公鑴外祖信安郡王詩記
信安郡南三十里。有峻山幽谷。含異蓄靈。兩崖屹崪。中呀
黑。巨石橫亘。作為洪梁。(闕八字)其內也。澒洞嵌豁。穹隆圈聯。
若鵬垂翼。隔閡日月。其外也。嶔崟揭孽。鼇踞虬偃。如(闕八
字)裏異狀觀視駭慮。原夫造物者將有意於其閒。不然何
詭異之至是。昔晉代有樵人王質。於石橋下逢二仙奕碁。
偶閱終局。柯爛而返。已時移百年。斯實神怪惚恍。何可詳
究。暨有梁開國。崇尚元陳。乃立為梵剎。以旌厥異。自是之
後。代為佳境。塵世之士。得遊造焉。聖唐開元中。天枝信安
郡王再臨斯郡。王太宗皇帝子吳王之次子。自天分冑。惟
嶽祚靈。蘊禮樂於生知。以戡難為已任。十年分閫。塞馬不
嘶。羽儀南宮。位副端揆。其始至也。以初封江王。發軔於此。
其再臨也。以勳列崇異。改封信安。遭奸臣貝錦。出就歸藩
之義。前於此也。美茲清幽。親將藻思。雅什在壁。八音凄鎗。
後於斯也。根其靈蹤。將示摭實。乃斲木為局。雕木為仙。對
奕森然。若峙真侶。可謂開張道樞。發明蒙晦者矣。王之次
三子梁國公峴。融液元化。弼諧羲軒。功成身退。復臨斯郡。
今州牧韋公光輔。即王之外孫。又分符竹。似續嘉績。紹王
繼公。甘棠未凋。膏雨相接。卓絕當世。焜煌高門。簪纓舉為
清論。簡策編為典故。公次兄光憲。貞元二年春拜連山牧。
將欲之郡。[:#AS-89D0:●]道以會于信安。交隼旟於虎符之前。連雁行
於熊軾之上。寒景初霽。棣華獨春。人或有榮。鮮若斯之備
矣。懿茲靈府。齋慮同遊。山荅鳴騶。雲隨露冕。遍披曩迹。備
閱真趣。想徽容之如在。愴年代之(闕一字)移。王先題詩在橋
上危樓之東壁。風雨所交。魯魚將誤。恐或隳落。堙沉德馨。
公乃勒於貞石。以傳不朽。惟英王播芳於昔。惟哲孫繼躅
於今。輝光蟬連。前後相燭。不發揚於頌述。何彰示於將來。
以子前大理評事嚴綬曾忝文進。載筆從實。乃命為記。以
旌盛烈。
