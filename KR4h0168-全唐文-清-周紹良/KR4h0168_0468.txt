欽定全唐文卷四百六十八
陸贄(九)
奉天論奏當今所切務狀
隱朝昨日奉宣聖旨。逆賊雖退。猶未收城。令臣審思當今
所務。何者最切。具條錄奏來者。伏以初經大變。海內震驚。
無論順逆賢愚。必皆企竦觀聽。陛下一言失則四方解體。
一事當則萬姓屬心。動關安危。不可不慎。臣謂當今急務。
在於審察㣥情。若㣥情之所甚欲者。陛下先行之。㣥情之
所甚惡者。陛下先去之。欲惡與天下同。而天下不歸者。自
古及今。未之有也。夫理亂之本。繫於人心。況乎當變故動
搖之時。在危疑向背之際。人之所歸則植。人之所去則傾。
陛下安可不審察㣥情。同其欲惡。使億兆歸趣。以靖邦家
乎。此誠當今之所急也。然尚恐為之不易者。蓋以朝廷播
越。王命未行。施之空言。人或不信。何以言其然。今天下之
所欲者。在息兵。在安業。天下之所惡者。在斂重。在法苛。陛
下欲息兵。則寇孽猶存。兵固不可息矣。欲安業。則征徭未
罷。業固未可安矣。欲薄斂。則郡縣懼乏軍用。令必不從矣。
欲去苛。則行在素霽威嚴。言且無驗矣。此皆勢有所未制。
意有所未從。雖施於德音。足慰來蘇之望。而稽諸事實。未
符悔禍之誠。且動人以言者。其感不深。動人以行者。其應
必速。蓋以言因事而易發。行違欲而難成。易發故有所未
孚。難成故無思不服。今陛下將欲平禍亂。拯阽危。恤烝黎。
安反側。既未有息人之實。又乏於施惠之資。唯當違欲以
行已所難。布誠以除人所病。乃可以彰追咎之意。副惟新
之言。若猶不然。未見其可。頃者竊聞輿議。頗究㣥情。四方
則患於中外意乖。百辟又患於君臣道隔。郡國之志。不達
於朝廷。朝廷之誠。不升於軒陛。上澤闕於下布。下情壅於
上聞。實事不必知。知事不必實。上下否隔於其際。真偽雜
糅於其間。聚怨囂囂。騰謗籍籍。欲無疑阻。其可得乎。物論
則然。人心可見。蓋謂含宏聽納。是聖主之所難。鬱抑猜嫌。
是眾情之所病。伏惟陛下神無滯用。鑒必窮微。愈其病而
易其難。如淬鋒潰疣。決防注水耳。可以崇德美。可以濟艱
難。陛下何慮不行。而直為此懍懍也。臣謂宜因文武㣥官
入參之日。陛下特加延接。親與敘言。備詢禍亂之由。明示
咎悔之意。各使極言得失。仍令一一面陳。軍務之際。到即
引對。不拘時限。用表憂勤。周公勤握髮吐餐。而天下歸心。
則此義也。又當假之優禮。悅以溫顏。言切而理愜者。必賞
導以盡其情。識寡而辭拙者。亦容恕以嘉其意。有諫諍無
隱者。願陛下叶成湯改過之美。裦其直而勿吝其非。有謀
猷可用者。願陛下體大禹拜言之誠。獎其能而亟行其策。
至於匹夫片善。采錄不遺。庶士傳言。聽納無倦。是乃總天
下之智以助聰明。順天下之心以施教令。則君臣同志。何
有不從。遠邇歸心。孰與為亂。化疑梗為訢合。易怨謗為謳
歌。浹辰之間。可使丕變。陛下儻行之不厭。用之得中。從義
如轉圜。進善如不及。推廣此道。足致和平。其於昭德塞違。
恐不止當今所急也。慮有愚而近道。事有要而似迂。冀垂
睿思。反覆詳覽。必或無足觀採。捨棄非遙。謹奏。
奉天論前所荅奏未施行狀
臣某言。賊泚逋誅。尚穴宮禁。陛下思念宗廟。痛傷黎元。仁
孝交感。至於憤激。猥以急務。下詢微臣。臣雖鄙懦。尊慕仁
義。荷陛下知己之遇。感陛下思理之誠。愚衷所懷。承問輒
發。不以淺深自揆。不以喜怒上虞。誠缺於周防承順之規。
是亦忠於陛下一至之分也。前奉詔問。尋具上陳。請延㣥
臣。稍與親接。廣咨訪之路。開諫諍之門。通壅鬱之情。宏採
拔之道。自獻荅奏。迨茲彌旬。不聞施行。不賜酬詰。未審宸
旨。以為何如。昧於忖量。但務竭盡。恐由辭理蹇拙。不能暢
達事情。慺慺血誠。敢願披瀝。頻煩黷冒。豈不慙惶。蓋犬馬
感恩思效之心。睠睠而不能自止者也。臣聞立國之本。在
乎得眾。得眾之要。在乎見情。故仲尼以謂人情者聖王之
田。言理道所由生也。是則時之否泰。事之損益。萬化所繫。
必因人情。情有通塞。故否泰生。情有厚薄。故損益生。通天
下之情者。莫智於聖人。盡聖人之心者。莫深於易象。其別
卦也。乾下坤上則曰泰。坤下乾上則曰否。其取象也。損上
益下則曰益。損下益上則為損。乾為天為君。坤為地為臣。
天在下而地處上。於位乖矣。而反謂之泰者。上下交故也。
君在上而臣處下。於義順矣。而反謂之否者。上下不交故
也。氣不交則庶物不育。情不交則萬邦不和。天氣下降。地
氣上騰。然後歲功成。君澤下流。臣誠上達。然後理道立。損
益之義。亦猶是焉。上約已而裕於人。人必悅而奉上矣。豈
不謂之益乎。上蔑人而肆諸已。人必怨而叛上矣。豈不謂
之損乎。然則上下交而泰。不交而否。自損者人益。自益者
人損。情之得失。豈容易哉。故喻君為舟。喻人為水。水能載
舟。亦能覆舟。舟即君道。水即人情。舟順水之道乃浮。違則
沒。君得人之情乃固。失則危。是以古先聖王之居人上也。
必以其心從天下之心。而不敢以天下之人從其欲。乃至
兢兢業業。一日二日萬幾。夫幾者。事之微也。以聖人之德。
天子之尊。且猶慎事之微。乃至一日萬慮。豈不以居上接
下。懼失其情歟。書曰。人心惟危。道心惟微。微則萬幾之慮。
不得不精也。危則覆舟之戒。不得不畏也。夫揆物以意。宣
意以言。言或是非。莫若考於有跡。跡或成敗。莫若驗於已
行。自昔王業盛衰。君道得失。史冊盡在。粲然可徵。與眾同
欲靡不興。違眾自用靡不廢。從善納諫靡不固。遠賢恥過
靡不危。故詩書稱堯德。則曰稽於眾。捨巳從人。數舜之功。
則曰明四目。達四聰。言務同欲也。序禹之所由興。則曰益
贊於禹。禹拜昌言。述湯之所以王。則曰用人惟已。改過不
吝。言能納諫也。歌文王作周。則曰濟濟多士。文王以寧。美
武王克殷。則曰亂臣十人。同心同德。言皆從善也。堯舜禹
湯文武。此六君者。天下之盛王也。莫不從諫以輔德。詢眾
以成功。是則德益盛者慮益微。功愈高者意愈下。及代之
衰也。則道亦反焉。故書曰。紂有億兆夷人。離心離德。言違
眾也。詩曰。汝炰烋于中國。斂怨以為德。不明爾德。時無背
無側。爾德不明。以無陪無卿。又曰。雖無老成人。尚有典刑。
曾是莫聽。大命以傾。言遠賢也。書曰。謂人莫已若者亡。詩
曰。惟彼不慎。自獨俾臧。自有肺腸。俾人卒狂。言自用也。前
史數桀紂之惡曰。強足以拒諫。辯足以飾非。言恥過也。考
得失於已行之迹。鑒盛衰於已驗之符。孰失道而不衰。孰
得理而不盛。報應以類。影響不差。胡可不則而象之。敬而
畏之乎。粵自秦漢。暨於周隋。其間將歷千祀。代興者非一
姓。繼覆者非一君。雖所遇殊時。所為異迹。然失眾必敗。得
眾必成。與堯舜禹湯同務者必興。與桀紂幽厲同趣者必
覆。全失眾則全敗。全得眾則全成。多同於善則功多。甚同
於惡則禍甚。善惡從類。端如貫珠。成敗象行。明若觀火。此
歷代之元龜也。尚恐議者曰。時異事異。臣請復為陛下粗
舉近效之尤章章者以辯焉。太宗文皇帝以天縱之才。有
神器之重。武定禍亂。文致太平。威行如雷霆。明照侔日月。
英略施於百務。聖功被於九歌。固非庶品之所度量。常情
之所鑽仰。然猶兢兢畏慎。懼失人心。每戒臣下獻規。恒以
危亡為慮。夙興聽理。日旰忘勞。公卿迭趨。庭奏庶務。評議
得失。與眾共之。下無滯情。上無私斷。退朝之暇。宴接侍臣。
諮訪謀猷。詢求過闕。或論往古成敗。或問人間事情。每言
及暗主亂朝。則省懼自戒。言及賢君理代。則企竦思齊。言
及稼穡艱難。則上下相匡。務遵勤儉。言及閭閻疾苦。則君
臣同慮。議息征徭。懋德懲違。觸類滋長。尚恐過言謬舉。既
往難追。每召宰相平章。必遣諫官俱入。小有頗失。隨即箴
規。得一善必遽命甄昇。聽一諫必明加裦錫。故得時無闕
事。人樂輸誠。又引文學之流。更直宿於內署。或講求典禮。
或諷誦詩書。每至夜分。情忘厭倦。夫以太宗之德美。貞觀
之理安。且猶務得人心。其勤若此。是則人心之於理道。可
一日而不接乎。高宗始年。亦親聽納。故當時翕然歸美。以
為有貞觀之風。兼賴遺澤在人。先範垂裕。幸無改作。俗以
阜康。數十年間。天下無事。承平之業滋久。倦勤之意頗彰。
燕居益深。接下彌簡。前哲之耿光浸遠。中宮之威柄潛移。
卒有嗣聖臨朝。天授革命。豈不以經邦之道。闕疇咨於大
猷。宴安之懷。溺偏信於近狎。馴致禍變。幾將傾邦。雖亂匪
自他。然其失一也。弊俗一靡。餘風遂流。訖神龍景雲之間。
皆嬖倖亂朝。聰明不達。元宗躬定大難。手振宏綱。開懷納
忠。克巳從諫。尊用舊老。採拔㣥材。大臣不敢壅下情。私昵
不敢干公議。朝清道泰。垂三十年。謂化已行。謂安可保。耳
目之娛漸廣。憂勤之志稍衰。侈心一萌。邪道並進。貪權竊
柄者。則曰德如堯舜矣。焉用勞神。承意趣媚者。則曰時已
太平矣。胡不為樂。有深謀遠慮者。謂之迂誕驚眾。有讜言
切諫者。謂之誹謗邀名。至尊收視於穆清。上宰養威於廊
廟。議曹以頌美為奉職。法吏以識旨為當官。司府以厚斂
為公忠。權門以多賂為問望。外寵持竊國之勢。內寵擅迴
天之謠。禍機熾然。燄燄滋甚。舉天下如居積薪之上。人人
懼焚。而朝廷相蒙。曾莫之省。日務遊宴。方謂有無疆之休。
大盜一興。至今為梗。豈不以忽於戒備。逸於居安。憚忠鯁
之怫心。甘諛詐之從欲。漸漬不聞其失。以至於大失者乎。
肅宗懲致寇之由。蘊撥亂之略。虛受廣納。同符乎太宗。招
延詢謀。輟食廢寢。洞啟誠腑。推心與人。豁披胷襟。忘已應
物。故得來蘇之望允塞。配天之業勃興。先皇帝繼守恭勤。
而益之以和惠。惠則有感。和則有親。雖時繼艱屯。而眾不
離析。理尚寬大。務因循而重作為。然於紫宸聽朝。常限三
人奏事。亦宣諭德令。課責侍臣。或賞其盡規。或讓以容默。
性本仁恕。事多含宏。諫雖未從。且不深忤。情苟有阻。終獲
上通。故君臣相安。而人亦小息。陛下英姿逸辯。邁絕人倫。
武略雄圖。牢籠物表。憤習俗以妨理。任削平而在躬。以明
威照臨。以嚴法制斷。流弊日久。浚恒太深。遠者驚疑而阻
命。逃死之亂作。近者畏懾而偷容。避罪之態生。君臣意乖。
上下情隔。君務致理。而下防誅夷。臣將納忠。又上慮欺誕。
故睿誠不布於㣥物。物情不達於睿聰。臣於往年。曾任御
史。獲奉朝謁。僅欲半年。陛下嚴邃高居。未嘗降旨臨問。㣥
臣跼蹐趨退。亦不列事奏陳。軒墀之間。且未相諭。宇宙之
廣。何由自通。雖復例對使臣。別延宰輔。既殊師錫。且異公
言。未行者則戒以樞密勿論。已行者又謂之遂事不諫。漸
生拘礙。動涉猜嫌。由是人各隱情。以言為諱。至於變亂將
起。億兆同憂。獨陛下恬然不知。方謂太平可致。陛下以今
日之所覩。驗往時之所聞。孰真孰虛。何得何失。則事之通
塞。備詳之矣。人之情偽。盡知之矣。列聖升降之效。歷歷如
彼。當今理亂之由。昭昭如此。未有不興於得眾。殆於失人。
裕於僉諧。蔽於偏信。濟美因乎納諫。虧德由乎自賢。善始
本乎憂勤。失全萌乎安泰。今陛下將欲悔禍徼福。去危從
安。若不循太宗創業之規。襲肅宗中興之理。鑒天寶致亂
之所以。懲今者遷幸之所由。則何以孚聖懷。彰令問。新遠
邇之聽。歸反側之心乎。前承德音。訪及庸鄙。敢緣私議。輒
以獻聞。自爾已來。反覆千慮。愚智有分。信非可移。至今拳
拳。猶滯所見。不勝愚誠懇欵。謹復布露以聞。臣某惶怖死
罪。謹言。
奉天請數對㣥臣兼許令論事狀
朝隱奉宣聖旨。頻覽卿表狀。勸朕數對㣥臣。兼許令論事。
辭理懇切。深表盡忠。朕本心甚好推誠。亦能納諫。但緣上
封事及奏對者。少有忠良。多是論人長短。或探朕意旨。朕
雖不受讒譖。出外即謾生是非。以為威福。朕往日將謂君
臣一體。都不隄防。緣推誠信不疑。多被姦人賣弄。今所致
患害。朕思亦無他故。却是失在推誠。又諫官論事。少能慎
密。例自矜衒。歸過於朕。以自取名。朕從即位以來。見奏對
論事者甚多。大抵皆是雷同。道聽塗說。試加質問。即便辭
窮。若有奇才異能。在朕豈惜拔擢。朕見從前已來。事秪如
此。所以近來不多取次對人。亦不是倦於接納。卿宜深悉
此意者。聖德廣大。如天包容。俯矜狂愚。仍賜獎諭。嘉臣以
懇切。目臣以盡忠。雖甚庸駑。實懷感勵。夫知無不言之謂
盡。事君以義之謂忠。臣之夙心。久以自誓。以此為奉上之
道。以此為報主之資。幸逢休明。獲展誠願。既免罪戾。又蒙
裦稱。庶奉周旋。不敢失墜。儻陛下廣推此道。施及萬方。咸
獎直以矜愚。各錄長而捨短。人之欲善。誰不如臣。自然聖
德益彰。㣥心盡達。愚衷懇懇。實在於斯。睿眷特深。縷宣密
旨。備該物理。曲盡人情。其於慮遠防微。固非常識所逮。然
臣竊謂天子之道。與天同方。天不以地有惡木而廢發生。
天子不以時有小人而廢聽納。帝王之盛。莫盛於堯。雖四
凶在朝。而僉議靡輟。故曰惟天為大。惟堯則之。是知人有
邪直賢愚。在處之各得其所而已。必不可以忠良者少。而
闕於詢謀獻納之道也。昔人有因噎而廢食者。又有懼溺
而自沉者。其為矯枉防患之慮。豈不過哉。願陛下取鑒於
茲。勿以小虞而妨大道也。臣聞人之所助在乎信。信之所
立由乎誠。守誠於中。然後俾眾無惑。存信於已。可以教人
不欺。唯信與誠。有補無失。一不誠則心莫之保。一不信則
言莫之行。故聖人重焉。以為食可去而信不可失也。又曰。
誠者物之終始。不誠無物。物者事也。言不誠則無復有事
矣。匹夫不誠。無復有事。況王者賴人之誠以自固。而可不
誠於人乎。陛下所謂失於誠信以致患害者。臣竊以斯言
為過矣。孔子曰。可與言而不與之言失人。不可與言而與
之言失言。智者不失人。亦不失言。由此論之。陛下可審其
所言。而不可不慎。信其所與。而不可不誠。海禽至微。猶識
情偽。含靈之類。固必難誣。前志所謂眾庶者至愚而神。蓋
以蚩蚩之徒。或昏或鄙。此其似於愚也。然而上之得失靡
不辨。上之好惡靡不知。上之所祕靡不傳。上之所為靡不
效。此其類於神也。故馭之以智則人詐。示之以疑則人偷。
接不以禮。則徇義之意輕。撫不以恩。則效忠之情薄。上行
之則下從之。上施之則下報之。若響應聲。若影從表。表枉
則影曲。聲淫則響邪。懷鄙詐而求顏色之不形。顏色形而
求觀者之不辨。觀者辨而求眾庶之不惑。眾庶惑而求叛
亂之不生。自古及今。未之得也。故唯天下至誠為能盡其
性。能盡其性則能盡人之性。若不盡於已而望盡於人。眾
必紿而不從矣。不誠於前而曰誠於後。眾必疑而不信矣。
今方岳有不誠於國者。陛下則興師以伐之。臣庶有虧信
於上者。陛下則出令以誅之。有司順命誅伐而不敢縱捨
者。蓋以陛下之所有。責彼之所無故也。向若陛下不誠於
物。不信於人。人將有辭。何以致討。是知誠信之道。不可斯
須去身。願陛下慎守而行之有加。恐非所以為悔者也。臣
聞春秋傳曰。人誰無過。過而能改。善莫大焉。易曰。日新之
謂盛德。禮記曰。德日新。日日新。又日新。商書仲虺述成湯
之德。曰用人惟已。改過不吝。周詩吉甫美宣王之功。曰衮
職有闕。惟仲山甫補之。夫禮易春秋。百代不刊之典也。皆
不以無過為美。而謂大善盛德。在於改過日新。成湯聖君
也。仲虺聖輔也。以聖輔而贊揚聖君。不稱其無過。而稱其
改過。周宣中興之賢主也。吉甫文武之賢臣也。以賢臣而
歌誦賢主。不美其無闕。而美其補闕。是則聖賢之意。較然
著明。唯以改過為能。不以無過為貴。蓋謂人之行已。必有
過差。上智下愚。俱所不免。智者改過而遷善。愚者恥過而
遂非。遷善則其德日新。是為君子。遂非則其惡彌積。斯謂
小人。故聞義能徙者。常情之所難。從諫勿咈者。聖人之所
尚。至於贊揚君德。歌述主功。或以改過不吝為言。或以有
闕能補為美。中古已降。淳風浸微。臣既尚諛。君亦自聖。掩
盛德而行小道。於是有入則造膝。出則詭辭之態興矣。姦
由此滋。善由此沮。帝王之意由此惑。譖臣之罪由此生。媚
道一行。為害斯甚。太宗文皇帝挺秀千古。清明在躬。再恢
聖謨。一變流弊。以虛受為理本。以直言為國華。有面折廷
爭者。必為霽雷霆之威。而明言獎納。有上封獻議者。必為
黜心意之欲。而手敕裦揚。故得有過必知。知而必改。存致
雍熙之化。沒齊堯舜之名。向若太宗徇中主之常情。滯習
俗之凡見。聞過則羞已之短。納諫又畏人之知。雖有求理
之心。必無濟代之效。雖有悔過之意。必無從諫之名。此則
聽納之實不殊。隱見之情小異。其於損益之際。已有若此
相懸。又況不及中才。師心自用。肆于人上。以遂非拒諫。孰
有不危者乎。且以太宗有經緯天地之文。有底定禍亂之
武。有躬行仁義之德。有致理太平之功。其為休烈耿光。可
謂盛極矣。然而人到于今稱詠。以為道冠前古。澤被無窮
者。則從諫改過為其首焉。是知諫而能從。過而能改。帝王
之美。莫大於斯。陛下所謂諫官論事。少能慎密。例自矜衒。
歸過於朕者。臣以為不密自矜。信非忠厚。其於聖德。固亦
無虧。陛下若納諫不違。則傳之適足增美。陛下若違諫不
納。又安能禁之勿傳。伏願以貞觀故事為楷模。使太宗風
烈。重光於聖代。恐不可謂此為歸過。而阻絕直言之路也。
臣聞虞舜察邇言。故能成聖化。晉文聽輿誦。故能恢霸功。
大雅有詢于芻蕘之言。洪範有謀及庶人之義。是則聖賢
為理。務詢衆心。不敢忽細微。不敢侮鰥寡。侈言無驗不必
用。質言當理不必違。遜于志者不必然。逆于心者不必否。
異于人者不必是。同于眾者不必非。辭拙而效速者不必
愚。言甘而利重者不必智。是皆考之以實。慮之以終。其用
無他。唯善所在。則可以盡天下之理。見天下之心。夫人之
常情。罕能無惑。大抵蔽於所信。阻於所疑。忽於所輕。溺於
所欲。信既偏則聽言而不考其實。由是有過當之言。疑既
甚則雖實而不聽其言。於是有失實之聽。輕其人則遺其
可重之事。欲其事則存其可[:#AS-8949:⿱廾]之人。斯並苟縱私懷。不稽
皇極。于以虧天下之理。于以失天下之心。故常情之所輕。
乃聖人之所重。圖遠者先驗於近。務大者必慎於微。將在
博採而審用其中。固不在慕高而好異也。陛下所謂比見
奏對論事。皆是雷同道聽塗說者。臣竊以眾多之議。足見
人情。必有可行。亦有可畏。恐不宜一槩輕侮。而莫之省納
也。陛下又謂試加質問。即便辭窮者。臣竊以陛下雖窮其
辭。而未盡其理。能服其口。而未服其心。何以知其然。臣每
讀史書。見亂多理少。因懷感歎。嘗試思之。竊謂為下者莫
不願忠。為上者莫不求理。然而下每苦上之不理。上每苦
下之不忠。若是者何。兩情不通故也。下之情莫不願達於
上。上之情莫不求知於下。然而下恒苦上之難達。上恒苦
下之難知。若是者何。九弊不去故也。所謂九弊者。上有其
六。而下有其三。好勝人。恥聞過。騁辯給。眩聰明。厲威嚴。恣
彊愎。此六者。君上之弊也。諂諛。顧望。畏愞。此三者。臣下之
弊也。上好勝。必甘於佞辭。上恥過。必忌於直諫。如是則下
之諂諛者順旨。而忠實之語不聞矣。上騁辯。必勦說而折
人以言。上眩明。必臆度而虞人以詐。如是則下之顧望者
自便。而切磨之辭不盡矣。上厲威。必不能降情以接物。上
恣愎。必不能引咎以受規。如是則下之畏愞者避辜。而情
理之說不申矣。夫以區域之廣大。生靈之眾多。宮闕之重
深。高卑之限隔。自黎獻而上。獲覩至尊之光景者。踰億兆
而無一焉。就獲覩之中。得接言議者。又千萬無一。幸而得
接者。猶有九弊居其間。則上下之情。所通鮮矣。上情不通
於下則人惑。下情不通於上則君疑。疑則不納其誠。惑則
不從其令。誠而不見納。則應之以悖。令而不見從。則加之
以刑。下悖上刑。不敗何待。是使亂多理少。從古以然。考其
初心。不必淫暴。亦在乎兩情相阻。馴致其失。以至于艱難
者焉。昔龍逢誅而夏亡。比干剖而殷滅。宮奇去而虞敗。屈
原放而楚衰。臣謂夏殷虞楚之君。若知四子之盡忠。必不
勦[:#AS-8949:⿱廾]。若知四子之可用。必不違拒。所以至於忍害而捨絕
者。蓋謂其言不足行。心不足保故也。四子既去。四君亦危。
然則言之固難。聽亦不易。趙武吶吶而為晉賢臣。絳侯木
訥而為漢元輔。公孫宏上書論事。帝使難宏以十策。宏不
得其一。及為宰相。卒有能名。周昌進諫其君。病吃不能對
詔。乃曰臣口雖不能言。心知其不可。然則口給者事或非
信。辭屈者理或未窮。人之難知。堯舜所病。胡可以一酬一
詰。而謂盡其能哉。以此察天下之情。固多失實。以此輕天
下之士。必有遺才。臣是以竊慮陛下雖窮其辭。而未窮其
理。能服其口。而未服其心。良有以也。古之王者。明四目。達
四聰。蓋欲幽抑之必通。且求聞巳之過也。垂旒於前。黈纊
於側。蓋惡視聽之太察。唯恐彰人之非也。降及末代。則反
於斯。聰明不務通物情。視聽祇以伺罪釁。與眾違欲。與道
乖方。於是相尚以言。相示以智。相冒以詐。而君臣之義薄
矣。以陛下性含仁聖。意務雍熙。而使至道未孚。臣竊為陛
下懷愧於前哲也。古人所以有恥君不如堯舜者。故亦以
是為心乎。夫欲理天下。而不務於得人心。則天下固不可
理矣。務得人心。而不勤於接下。則人心固不可得矣。務勤
接下。而不辨君子小人。則下固不可接矣。務辨君子小人。
而惡其言過。悅其順巳。則君子小人固不可辨矣。趣和求
媚。人之甚利存焉。犯顏取怨。人之甚害存焉。居上者易其
害而以美利利之。猶懼忠告之不蔇。況有疎隔而勿接。又
有猜忌而加損者乎。天生烝人。本以為國。人之有口。不能
無言。人之有心。不能無欲。言不宣於上。則怨讟於下。欲不
歸於善。則湊集於邪。聖人知眾之不可以力制也。故植謗
木。陳諫鼓。列爭臣之位。置采詩之官。以宣其言。尊禮義。安
誠信。厚賢能之賞。廣功利之途。以歸其欲。使上不至於亢。
下不至於窮。則人心安得而離。亂兆何從而起。古之無為
而理者。其率由此歟。苟有理之之意。而不知其方。苟知其
方而心守不壹。則得失相半。天下之理亂。未可知也。其又
違道以師心。[:#AS-8949:⿱廾]人而任巳。謂欲可逞。謂眾可誣。謂專斷無
傷。謂詢謀無益。謂諛說為忠順。謂獻替為妄愚。謂進善為
比周。謂嫉惡為嫌忌。謂多疑為御下之術。謂深察為照物
之明。理道全乖。國家之顛危。可立待也。理亂之戒。前哲備
言之矣。安危之效。歷代嘗試之矣。舊典盡在。殷鑒足徵。其
於措置施為。在陛下明識所擇耳。伏願廣接下之道。開獎
善之門。宏納諫之懷。勵推誠之美。其接下也。待之以禮。煦
之以和。虛心以盡其言。端意以詳其理。不禦人以給。不自
眩以明。不以先覺為能。不以臆度為智。不形好惡以招諂。
不大聲色以示威。如權衡之懸。不作其輕重。故輕重自辨。
無從而詐也。如水鏡之設。無意於妍蚩。而妍蚩自彰。莫得
而怨也。有犯顏讜直者。獎而親之。有利口讒佞者。疎而斥
之。自然物無壅情。言不苟進。君子之道浸長。小人之態日
消。何憂乎少忠良。何有乎作威福。何患乎妄說是非。如此
則接下之要備矣。其獎善也。求之若不及。用之懼不周。如
梓人之任材。曲直當分。如滄海之歸水。洪涓必容。能小事
則處之以小官。立大勞則報之以大利。不忌怨。不避親。不
抉瑕。不求備。不以人廢舉。不以巳格人。聞其才必試以事。
能其事乃進以班。自然無不用之才。亦無不實之舉。如此
則獎善之道得矣。其納諫也。以補過為心。以求過為急。以
能改其過為善。以得聞其過為明。故諫者多。表我之能好。
諫者直。示我之能賢。諫者之狂誣。明我之能恕。諫者之漏
泄。彰我之能從。有一于斯。皆為盛德。是則人君之與諫者
交相益之道也。諫者有爵賞之利。君亦有理安之利。諫者
得獻替之名。君亦得採納之名。然猶諫者有失中而君無
不美。唯恐讜言之不切。天下之不聞。如此則納諫之德光
矣。其推誠也。在彰信。在任人。彰信不務於盡言。所貴乎出
言則可復。任人不可以無擇。所貴乎已擇則不疑。言而必
誠。然後可求人之聽命。任而勿貳。然後可責人之成功。誠
信一虧。則百事無不紕繆。疑貳一起。則㣥下莫不憂虞。是
故言或乖宜。可引過以改其言。而不可苟也。任或乖當。可
求賢以代其任。而不可疑也。如此則推誠之義孚矣。微臣
所以屢屢塵黷而不能自抑者。蓋以陛下有拯亂之志。而
多難未平。有務理之誠。而庶績未乂。有堯舜聰明之德。而
未光宅於天下。有覆載含宏之量。而未翕受於眾情。故臣
每中夜靜思。無不竊歎而深惜也。向若陛下有其位而無
必行之志。有其志而無可致之資。則臣固已從俗浮沉。何
苦而汲汲如是。惟陛下詳省所闕。亟行所宜。歸天下之心。
濟中興之業。此臣之願也。億兆之福也。宗社無疆之休也。
謹奏。
