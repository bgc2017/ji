欽定全唐文卷六
太宗(三)
頒示禮樂詔
先王之辨方正位。體國經野。象天地以制法。通神明以施
化。樂由內作。禮自外成。可以安上治民。可以移風易俗。揖
讓而天下治者。其惟禮樂乎。固以同節同和。無聲無體。非
飾玉帛之容。豈崇鐘鼓之奏。日往月來。朴散淳離。淫慝以
興。流湎忘本。魯昭所習。惟在折旋。魏文所重。止於鄭衞。秦
氏縱暴。載籍咸亡。漢朝循緝。典章不備。時更戰國。多所未
遑雅道淪喪。歷茲永久。朕恭承明命。嗣膺寶歷。懼深馭朽。
情切納隍。憑宗廟之靈。資股肱之力。上下交泰。遐邇乂安。
率土阽危。既拯之於塗炭。㣥生遂性。思納之於軌物。興言
正本。夕惕在懷。蓋知禮樂之情者能作。識禮樂之文者能
述。作者之謂聖。述者之謂明。朕雖德謝前王。而情深好古。
傷大道之既隱。懼斯文之將墜。故廣命賢才。旁求遺逸。探
六經之奧旨。採三代之英華。古典之廢於今者。咸擇善而
修復。新聲之亂於雅者。並隨違而矯正。莫不本之人心。稽
乎物理。正情性而節事宜。窮高深而歸易。用之邦國。彝
倫以之攸敘。施之律度。金石於是克諧。今修撰既畢。可頒
天下。俾富教之方。有符先聖。人倫之化。貽厥後昆。
令河北淮南諸州舉人詔
朕以寡薄。嗣守鴻基。實資多士。共康庶政。虛己側席。為日
巳久。投竿捨築。罕值其人。自親巡東夏。觀省風俗。興言至
治。夕惕兢懷。然則齊趙魏魯。禮義自出。江淮吳會。英髦斯
在。山川所感。古今寧殊。載佇風猷。實勞夢想。宜令河北淮
南諸州長官。於所部之內。精加訪採。其孝悌淳篤。兼閑時
務。儒術該通。可為師範。文詞秀美。才堪著述。明識治體。可
委字民。并志行修立。為鄉里所推者。舉送雒陽宮。各給傳
乘。優禮發遣。當隨其器能。擢以不次。若有老病不堪入朝
者。具以名聞。庶巖穴靡遺。俊乂可致。務盡搜揚之道。稱朕
意焉。
功臣世襲刺史詔
周武定業。胙茅土於子弟。漢高受命。誓帶礪於功臣。豈止
重親賢之地。崇其禮秩。抑亦固磐石之基。寄以藩翰。魏晉
巳降。事不師古。建侯之制。有乖名實。非所謂作屏王室。永
固無窮者也。隋氏之季。四海沸騰。朕運屬殷憂。戡翦多難。
上憑明靈之祐。下賴英賢之輔。廓清㝢縣。嗣膺寶歷。豈予
一人。獨能致此。時迍既共資其力。世安而專享其利。乃睠
於斯。甚所不取。但今之刺史。即古之諸侯。雖立名不同。而
監統一也。故申命有司。斟酌前代。宣條委共理之寄。象賢
存世及之典。司空齊國公無忌等。或材稱人傑。望表國章。
論道廟堂。寄深舟楫。用資文武。誠著艱難。折衝閫外。隱如
敵國。或志力忠烈。實為心膂。或氣幹強果。是曰爪牙。策名
運始。功參締搆。義貫休戚。效彰夷險。嘉庸懿績。於朕心。
宜委以藩鎮。改錫土宇。無忌可趙州刺史。改封趙國公。尚
書左僕射魏國公元齡可宋州刺史。改封梁國公。故司空
蔡國公杜如晦可贈密州刺史。改封萊國公。特進代國公
靖可濮州刺史。改封魏國公。特進吏部尚書許國公士廉
可申州刺史。改封申國公。兵部尚書潞國公侯君集可陳
州刺史。改封陳國公。刑部尚書任城郡王道宗可鄂州刺
史。改封江夏郡王。晉州刺史趙郡王孝恭可觀州刺史。改
封河閒郡王。同州刺史吳國公尉遲敬德可宣州刺史。改
封鄂國公。并州都督府長史曹國公李勣可蘄州刺史。改
封英國公。左驍衞大將軍楚國公段志元可金州刺史。改
封襃國公。左領軍大將軍宿國公程知節可普州刺史。改
封盧國公。太僕卿任國公劉宏基可朗州刺史。改封夔國
公。相州都督府長史鄅國公張亮可澧州刺史。改封鄖國
公。餘官食邑並如故。即令子孫奕葉承襲。
答魏徵手詔
省頻抗表。誠極忠款。言窮切至。披覽忘倦。每達宵分。非公
體國情深。匪躬義重。豈能示以良圖。救其不及。朕在衡門。
尚惟童幼。未漸師保之訓。罕聞先達之言。值隋祚分離。萬
邦塗炭。惵惵黔黎。庇身無所。朕自二九之年。有懷拯溺。發
憤投袂。便提干戈。蒙犯霜露。東西征伐。日不暇給。居無寧
歲。降蒼昊之靈。稟廟堂之略。義旗所指。觸向平夷。弱水流
沙。並通輶軒之使。被髮左衽。化為冠蓋之域。正朔所頒。無
遠弗屆。及恭承寶歷。寅奉帝圖。垂拱無為。氛埃靜息。於茲
十有一載矣。蓋股肱罄帷幄之謀。爪牙竭熊羆之力。協德
同心。以致於此。自惟寡薄。厚享斯休。每以大寶神器。憂深
責重。嘗懼萬幾多曠。四聰不達。何嘗不戰戰兢兢。坐以待
旦。詢於公卿。以至隸皂。推以赤心。庶幾刑措。但頃年以來。
禍衅既極。又缺嘉偶。荼毒未幾。悲傷繼及。凡在生靈。孰勝
哀痛。歲序屢遷。觸目摧感。自爾以來。心慮恍惚。當食忘味。
中宵廢寢。是以三思萬慮。或失毫釐。刑賞之乖。實繇於此。
昔者徇齊叡知。資風牧以致隆平。翼善欽明。賴稷契以康
至道。然後文德武功。載勒於鐘石。淳風至德。永傳於竹素。
克播鴻名。永為稱首。朕以虛薄。多慙往代。若不任舟楫。豈
能濟彼巨川。非藉鹽梅。安得調夫鼎味。朕聞晉武帝自平
吳以後。務在驕奢。不復留心治政。何曾退朝。謂其子劭曰。
吾每見主上。不論經國遠圖。但說平生常語。此非貽厥子
孫者也。爾身猶可以免。指諸孫曰。此等必遇亂。及孫綏。果
為淫刑所戮。前史美之。以為明於先見。朕意不然。謂曾之
不忠。其罪大矣。夫為人臣。當進思竭誠。退思補過。將順其
美。規救其惡。所以為治也。曾位極台司。名器隆重。當直詞
正諫。論道佐時。今乃退有後言。進無廷諫。以為明智。不亦
謬乎。顛而不扶。安用彼相。公之所諫。朕聞過矣。當置之几
案。事等絃韋。必望收彼桑榆。期之歲暮。不亦康哉良哉。獨
慙於往日。若魚若水。遂爽於當今。遲復嘉謀。犯而無隱。朕
將虛衿靖志。敬佇德音。
量修雒陽宮詔
雒陽宮室。創自有隋。朕因其成功。無所改作。今屋宇湮壞
者。宜量加修葺。使纔充居處。自外材木。宜分賜雒州郭內
貧民因水損居宅者。
賜功臣密戚墓地東園祕器詔
乾坤合德。爰著易之功。君臣一體。克成中和之治。遠取
諸物。若舟楫之濟巨川。近取諸身。猶股肱之戴元首。同心
叶契。存歿以之。故諸侯列葬。周文始創其禮。大臣陪陵。魏
武重申其制。去病佐漢。還奉茂鄉之塋。夷吾相齊。終託牛
山之墓。茲蓋往聖垂範。前賢遺則。錄曩昔之宿心。篤始終
之大義者也。皇運之初。時逢交喪。掃除多難。光啟鴻業。謀
臣武將。競進轅門之前。明德異才。爭趨魏闕之下。或雲雷
伊始。功參締搆。或光華在旦。績著弼諧。及密戚懿親。舊齒
宿德。委質先朝。特蒙顧遇者。自今以後。身薨之日。所司宜
即以聞。並於獻陵左側。賜以墓地。並給東園祕器。事從優
厚。庶敦追遠之義。以申罔極之懷。
令道士在僧前詔
老君垂範。義在清虛。釋迦貽則。理存因果。求其教也。汲引
之迹殊途。窮其宗也。宏益之風齊致。然大道之興。肇於邃
古。源出無名之始。事高有形之外。邁兩儀而運行。包萬物
而亭育。故能經邦致治。反樸還淳。至如佛教之興。基於西
域。逮於後漢。方被中華。神變之理多方。報應之緣匪一。洎
乎近世。崇信滋深。人覬當年之福。家懼來生之禍。由是滯
俗者聞元宗而大笑。好異者望真諦而爭歸。始波涌於閭
里。終風靡於朝廷。遂使殊俗之典。鬱為衆妙之先。諸華之
教。翻居一乘之後。流遯忘反。於茲累代。朕夙夜寅畏。緬惟
至道。思革前弊。納諸軌物。況朕之本系。出於柱史。今鼎祚
克昌。既憑上德之慶。天下大定。亦賴無為之功。宜有改張。
闡茲元化。自今以後。齋供行立。至於稱謂。其道士女冠。可
在僧尼之前。庶敦本之俗。暢於九有。尊祖之風。貽諸萬葉。
告報天下。主者施行。
荊王元景等子孫代襲刺史詔
皇王受命。步驟之迹以殊。經籍所紀。質文之道匪一。雖治
亂不同。損益或異。至於設官司以制海內。建藩屏以輔王
室。莫不明其典章。義存於致治。崇其賢戚。志在於無疆。朕
以寡昧。丕承鴻緒。寅畏三靈。憂勤百姓。考明哲之餘論。求
經邦之長策。帝業之重。獨任難以成務。天下之曠。因人易
以獲安。然則侯伯肇於自昔。州郡始於中代。聖賢異術。沿
革隨時。復古則義難頓從。尋今則事不盡理。遂規模周漢。
斟酌曹馬。採按部之嘉名。參建侯之舊制。共治之職重矣。
分土之實存焉。巳有制書。陳其至理。繼世垂範。貽厥後昆。
維城作固。同符前烈。荊州都督荊王元景梁州都督漢王
元昌徐州都督徐王元禮潞州都督韓王元嘉遂州都督
彭王元則鄭州刺史鄭王元懿絳州刺史霍王元軌虢州
刺史虢王鳳豫州刺史道王元慶鄧州刺史鄧王元裕壽
州刺史舒王元名幽州都督燕王靈夔蘇州刺史許王元
祥安州都督吳王恪相州都督魏王秦齊州都督齊王裕
益州都督蜀王愔襄州刺史蔣王惲揚州都督越王貞并
州都督晉王治秦州都督紀王慎等。或地居旦奭。夙聞詩
禮。或望及閒平。早稱才藝。並爵隆土宇。寵兼車服。誠孝之
心。無忘於造次。風政之舉。克著於期月。宜冠恒冊。祚以休
命。其所任刺史。咸令子孫代代承襲。有司仍准前詔。詳為
條制奏聞。俾克本枝之盛。隨天地而長久。刺舉之榮。與山
河而無絕。
大水求直言詔
暴雨為災。大水泛溢。靜思厥咎。朕甚懼焉。文武百寮。各上
封事。極言朕過。無有所諱。諸司供進。悉令減省。凡所力役。
量事停廢。遭水之家。賜帛有差。
冊封薛延陀二子為小可汗詔
天地之德。平分於四時。皇王之道。無偏於萬物。故能亭育
黎庶。覆燾區夏。聲教咸洎於遐方。爵命不遺於殊俗。薛延
陀真珠毗伽可汗。器宇沈毅。識具明允。夙見時機。早稟正
朔。忠誠峻節。克著於塞外。貢獻琛賮。不絕於王府。加以訓
勗裔嗣。輯寧種落。俱率藩職。咸慕朝風。其子沙躭彌葉護
拔酌。達度莫賀咄設頡利苾。並志懷敦確。氣幹強果。或深
竭忠款。乃心闕廷。或遠經朝覲。拜首軒陛。言念丹誠。良以
嘉尚。宜錫徽號。用申襃寵。拔酌可肆葉護可汗。仍賜狼頭
纛四鼓四。頡利苾可達度莫賀咄葉護。賜狼頭纛二鼓二。
仍令左領軍大將軍梁方師持節備禮冊命。
贈堯君素蒲州刺史詔
隋故鷹擊郎將堯君素。往在大業。受任河東。固守忠義。克
終臣節。雖桀犬吠堯。有乖倒戈之志。而疾風勁草。實表歲
寒之心。爰踐茲境。追懷往事。宜錫寵命。以申勸獎。可追贈
蒲州刺史。仍訪其子孫以聞。
封懷化郡王李思摩為可汗詔
天地大德。覆載極於八荒。日月貞明。照臨周於萬物。是以
哲王撫運。聖人垂範。經邦立政之道。取法於造化。興亡繼
絕之義。靡隔於華夷。惟彼北戎。代居荒塞。養畜牧於天山
之外。擅勇敢於瀚海之濱。逮其末葉。狂愚嗣位。侵盜之釁。
禍結於諸華。苛暴之風。毒被於大漠。酋豪攜貳。部衆離阻。
革面者相望於道路。請命者填委於闕廷。朕情切納隍。志
存懷遠。乃令上將。拯其將溺。元戎纔動。倒戈相繼。既而屠
耆歸命。單于反接。分地之長。解辮而來王。引弓之民。盡落
而內附。龍城既殄。狼望遂空。朕愍其破亡。恕其瑕釁。解縛
焚櫬。賜以再生。收電迴霜。宥以寬政。於是選內外之職。分
珪組以授之。擇肥饒之地。設州縣以處之。開倉庫以恤其
饑寒。馳輶軒以問其疾苦。恩侔中夏。禮均舊臣。十載於茲
矣。朕受命三靈。因心百姓。爰初薄伐。非貪闢土之功。洎於
克定。實宏安民之道。久欲存其亡國。返其遺萌。尚恐瘡痍
未瘳。衣食不足。今歲月巳積。年穀屢登。衆種增多。畜牧蕃
息。繒絮無乏。咸棄其氊裘。菽粟有餘。靡資於狐兔。便可復
其故庭。繼其先緒。歸三祠於沮澤。旋十角於盧山。使復會
蹛林。弭其依風之思。重宴樂水。遂其向日之歡。然則左方
既建。右地巳設。必俟君長。一其號令。自非蠻鞮貴種。醢落
忠誠。何以宣布朝化。輯寧蕃服。右武大將軍化州都督
懷化郡王李思摩。器懷沈毅。識用詳明。早慕皇風。夙效丹
款。故寵以賜姓。榮以高爵。內典徼循之重。外受連率之寄。
譽光朝職。誠朕心。錫以藩號。紹其宗祀。可乙彌況孰俟
利苾可汗。並賜之鼓纛。仍令就其部備禮冊命。突厥及胡
在諸州安置者。並令渡河。還其舊部。俾夫世作藩屏。同之
帶礪。長保邊塞。傳諸後昆。
討高昌詔
明罰勅法。聖人垂懲惡之道。命將出軍。王者成定亂之德。
故三苗負固。虞帝所以興師。鬼方不恭。殷宗所以薄伐。朕
嗣膺景命。君臨區夏。宏大道於四海。推至誠於萬類。憑宗
社之靈。藉股肱之力。億兆獲乂。尉無虞。建木棘林。山經
靡紀之域。幽都大夏。王會不書之君。莫不革面內款。屈膝
請吏。襲冠帶於魏闕。均征賦於華壤。而高昌麴文泰。猶為
不軌。敢興異圖。事上無忠款之節。御下逞殘忍之志。往經
朝謁。備加恩禮。谿壑難滿。曾無報效。禽獸為心。遽懷凶狡。
詔命之嚴。稟承之誠既闕。王人之重。祗敬之禮亦虧。自隋
季道消。天下淪喪。衣冠之族。疆埸之人。或寄命諸戎。或見
拘寇手。及中州既定。皇風遠肅。人懷首邱。途經彼境。皆被
囚繫。加之重役。忍苦遐外。控告無所。又伊吾之右。波斯以
東。職貢不絕。商旅相繼。琛賮遭其寇攘。道路由其壅塞。又
西蕃突厥。戰爭巳久。朕愍其亂離。志務安輯。乃立咥利始
可汗兄弟。庶令克復舊土。文泰反道敗德。幸災好禍。閒諜
酋豪。交亂種落。遂使氊裘之長。亟動干戈。引弓之人。重罹
塗炭。又焉耆之地。與之臨接。文泰疾其盡節。輕肆凶威。城
池有危亡之憂。士女嬰劫掠之酷。加以虐用其衆。毒被所
部。賞罰無章。內外嗟怨。繕造宮室。勞役日新。修營輿輦。僭
侈無度。法令深刻。賦斂煩重。舉手動足。咸罹網羅。畜牧園
果。悉有征稅。衆力巳盡。人財巳竭。饑寒總至。憤歎盈途。比
屋連甍。不勝苛政。故老兒童。思霑王澤。朕受命上元。為人
父母。禁暴之道。無隔內外。納隍之慮。切於寢興。錄其舊款。
仍懷愍念。所以頻遣使人。具申朝旨。勗以為善之規。示以
自新之路。庶知感悟。無煩師旅。而昏迷遂性。荒怠不悛。貫
盈之釁既稔。天亡之期巳及。況復文武具僚。戎狄君長。請
倳刃者相屬。懷逐雀者比肩。宜順夷夏之心。以申弔伐之
典。討凶渠之多罪。拯無辜之倒懸。今遣交河行軍大總管
吏部尚書侯君集副總管兼右屯衞大將軍薛萬均副總
管左屯衞將軍薛孤吳兒行軍總管武衞將軍牛進達等。
董率衆軍。宏宣廟略。乘驛進路。同會虜庭。莫不氣奪風雲。
精貫日月。援桴懷憤。拔距爭先。良將奮建瓴之威。銳卒效
如貔之勇。冀馬燕犀。猶迅雷之震擊。雲梯地道。若至神之
變化。以此制敵。事等摧枯。以此屠城。易於反掌。然朕矜哀
之心。有懷去殺。勝殘之道。無忘好生。若文泰面縛軍門。泥
首請罪。特宏焚櫬之澤。全其將盡之命。自餘臣庶。棄惡歸
誠。並加撫慰。令各安堵。示以順逆之理。布茲寬大之德。如
其同惡相濟。敢拒王師。便盡大兵之勢。以致上天之罰。明
加曉諭。稱朕意焉。
答房元齡請解僕射詔
夫選賢之義。無私為本。奉上之道。當仁是貴。列代所以宏
風。通賢所以協德。公忠肅恭懿。明允篤誠。草昧霸圖。綢繆
帝道。儀則黃閣。庶政惟和。輔翼春宮。實望斯著。而忘彼大
體。徇茲小節。雖恭教諭之職。乃辭機衡之務。豈所謂弼予
一人。共安四海者也。
答長孫無忌等上河清表詔
嘉瑞爰降。必資至德。大河效祉。是為希世。顧惟寡昧。但增
慙惕。乃天地表祥。宗社垂祐。欲使四海隆平。八荒禔福。王
公卿士。內外庶僚。宜勉修正道。以副靈貺焉。
答荊王元景等請封禪詔
自古明王。君臨區宇。功齊天下。道被生民。內外無虞。年穀
豐稔。莫不歸功上元。致禮厚地。騰茂實於六合。飛英聲於
百代。今公卿在列。屢屬虛心。嶽牧具僚。固陳僉願。理在難
奪。敬依來請。顧循諸己。仍懷慚德。
官皇偘等子孫詔
梁皇偘褚仲都周熊安生沈重陳沈文阿周宏正張機隋
何妥劉炫等。並前代名儒。經術可紀。加以所在學徒。多行
其䟽。宜加優異。以勸後生。可訪其子孫見在者。錄名奏聞。
當加引擢。
詰沙門法琳詔
周之宗盟。異姓為後。尊祖重親。實由先古。何為追逐其短。
首鼠兩端。廣引形似之言。備陳不遜之喻。誹毀我祖禰。謗
讟我先人。如此要君。罪有不恕。
詳定封禪儀詔
肇有蒸庶。樹之司牧。載籍所紀。風烈猶存。至於道洽品物。
功成㝢縣。天眷彰於符瑞。人事表於隆平。莫不增封岱宗。
廣禪梁甫。榮鏡六合。對越三神。前聖所以垂其尊名。後王
所以仰其休烈。蓋繇此也。自火德既衰。三光分裂。金行失
御。九鼎沈淪。諸華競逐。彝倫大壞。雖周室削平趙魏。隋氏
混一文軌。而金革之事。未戢於封疆。雅頌之音。弗聞於朝
廷。遂使至教闕如。淳風莫反。齊郊絕類帝之禮。日觀缺升
中之儀。其巳久矣。朕丕膺景命。嗣守洪基。承大亂之餘。當
率土之責。負扆興惕。納隍在慮。上憑宗社之靈。下資士庶
之力。草昧伊始。援干戈以靖亂。區夏既平。宏禮樂以緯俗。
尉無警。菑畬有年。比屋咸保其歡。含氣不違其性。殊方
異域。盡地界而來庭。應圖合牒。殫天符而表瑞。緬懷前載。
詳求諸己。豈伊寡德。能致此乎。固乃上元所叶贊也。而㣥
公卿士。百辟庶僚。固陳人祇之意。請遵封禪之典。推而不
居。至於數四。文武之情彌切。內外之議日聞。誠請頻繁。淹
歷年載。朕繼跡百王。因心萬物。上奉蒼昊。義在薦功。下撫
黎元。方祈厚福。既迫茲理。敢不祗從。猥以眇身。齊美上代。
永言夙志。凜乎增惕。可以來年二月有事泰山。所司宜與
公卿并諸儒士及朝臣有學業者詳定其儀。博考聖賢之
旨。以允古今之中。務盡誠敬。稱朕意焉。
贈百濟王扶餘璋光祿大夫仍令嫡子義慈襲封詔
懷遠之道。莫先於寵命。飾終之義。無隔於遐方。故柱國帶
方郡王百濟王扶餘璋。棧山航海。遠稟正朔。獻琛奉賮。克
固始終。奄致薨殞。追遠慜悼。宜加常數。式表哀榮。可贈光
祿大夫。令其嫡子義慈嗣位。授柱國。封帶方郡王百濟王。
使祠部郎中鄭文表持節備禮冊命。
求訪賢良限來年二月集泰山詔
朕遐觀前載。歷選列辟。莫不貴此得人。崇茲多士。猶股肱
之佐元首。譬舟楫之濟巨川。若夫搆大廈者。採衆材於山
岳。善為國者。求異人於管庫。是以陶唐有虞。揖讓之聖帝
也。非元凱不能成茂功。商湯姬發。革命之明王也。非伊呂
無以定禍亂。況乎齊桓中人之才。器非濬哲。漢武嗣業之
主。志在驕奢。猶賴管仲隰朋之相。平津博陸之輔。既為五
霸之長。亦稱萬代之宗。是知得士則昌。失人則亂。朕冕旒
夙夜。虛心政道。雖天地效祉。宗社降靈。區宇晏如。俊乂咸
事。尚恐山林藪澤。藏荊隋之寶。卜築屠釣。韞蕭張之奇。是
以躬撫黎庶。親觀風俗。臨河渭而佇英傑。眺箕潁而懷隱
淪。亟移日月。空勞夢寐。而驪龍莫兆。商歌寂寥。豈混跡駑
駘。未逢良樂之顧。將毓德岩穴。方追禽向之遊。望雲長想。
增其歎息。可令天下諸州。搜揚所部。士庶之內。或識達公
方。學綜今古。廉潔正直。可以經國佐時。或孝悌淳篤。節義
昭顯。始終不移。可以敦風勵俗。或儒術通明。學堪師範。或
文章秀異。才足著述。並宜薦舉。具以名聞。限來年二月總
集泰山。庶獨往之夫。不遺於版築。藏器之士。方升於廊廟。
務得奇偉。稱朕意焉。
停封禪詔
自古皇王。受天之命。建顯號於封禪。揚洪名於竹帛者。莫
不功濟夷夏。道叶人祇。然後登泰山之高。刊梁甫之石。未
有七德靡記。九部寂寥。而欲齊聲於聖哲。垂美於篆籀者
也。朕承宗廟之重。當區宇之責。寅畏三靈。憂勤萬姓。雖戡
翦禍亂。克定遐荒。而至教猶鬱。刑典未措。勝殘之化。未洽
於率土。和平之風。多慙於往烈。是以覽經籍而自失。想壇
場而增懼。亟寢搢紳之奏。屢拒公卿之請。逡巡大典。荏苒
歷載。近者文武百僚。州縣庶尹。頻繁抗表。殷勤固陳。咸以
為兩儀交泰。四夷賓服。禮讓興行。年穀豐稔。蒼昊呈符於
上。靈符不可以久替。黎獻協心於下。衆欲不可以固拒。朕
迫茲㣥議。敢不敬從。欲薦功上元。大報后土。升中之儀巳
具。省方之期有日。今太史奏。有彗星出於西方。朕撫躬自
省。深以戰慄。良繇功業之被六合。猶有未著。德化之覃八
表。尚多所闕。遂使神祇垂祐。警戒昭然。朕畏天之威。寢興
靡措。且曠代盛典。禮數非一。行途之閒。勞費不少。東夏凋
弊。多未克復。將送儀仗。轉運糧儲。雖存節省之儀。終煩黎
庶之力。非唯上虧天意。亦恐下失人心。解而更張。抑有故
實。前以來年二月有事泰山。宜停。庶夙夜自修。遂其罪己
之志。勤恤匪懈。申其納隍之情。儻蒙靈祇迴睠。宗社介福。
朝廷同於大道。風俗歸於樸素。告成之美。更思其宜。仍命
所司。泰山有前代帝王因封禪立碑及石函玉檢之類。往
遭離亂。被賊毀發。並修立瘞藏之。
賜竇靖詔
北方之務。悉以相委。以卿為寧朔大使。撫鎮華戎。朕無北
顧之憂矣。
矜宥周隋名臣子孫罪犯詔
朕聽朝之暇。觀前史。每覽前賢佐時。忠臣徇國。何嘗不想
見其人。廢書欽歎。至於近代以來。年歲非遠。然其允緒。或
當見存。縱未能顯加旌表。無容棄之遐裔。其周隋二代名
臣。及忠節子孫。有貞觀巳來犯罪配流者。宜令所司。具錄
奏聞。
皇太子用庫物勿限制詔
儲貳不會。自古常式。近代以來。多為節限。求之故實。深非
事宜。自今皇太子出用庫物。所司勿為限制。
答皇太子承乾詔
汝家之冢嫡。國之儲兩。故有斯命。以彰有殊。入學齒冑。則
君臣之義也。同之府庫。實父子一體也。是以君子富而不
驕。謙而受益。奢則不孫。以約失之者鮮矣。勉思守道。無煩
致謝。
刊正氏族詔
氏族之盛。實繫於冠冕。婚姻之道。莫先於仁義。自有魏失
御。齊氏云亡。市朝既遷。風俗陵替。燕趙右姓。多失衣冠之
緒。齊韓舊族。或乖德義之風。名雖著於州閭。身未免於貧
賤。自號膏粱之冑。不敦匹敵之儀。問名惟在於竊貲。結褵
必歸於富室。乃有新宦之輩。豐財之家。慕其祖宗。競乎婚
媾。多納財貨。有如販鬻。或自貶家門。受屈辱於姻婭。或矜
誇舊望。行無禮於舅姑。積習成俗。迄今未巳。既紊人倫。實
虧名教。朕夙夜兢惕。憂勤政道。往代蠧害。咸巳懲革。惟此
弊風。未能盡變。自今以後。明加告示。使識嫁娶之序。務合
禮典。稱朕意焉。
追封巢王元吉詔
有虞受終。宏肆赦之典。隆周革命。篤親親之恩。海陵刺王
元吉。地維藩翰。夙承朝寵。陷於不軌。得罪君親。朕嗣膺靈
命。無忘敦睦。同生之重。既切於本枝。在原之悼。實纏於歲
月。興言泉壤。思備寵章。可追封巢王。諡仍依舊。
授長孫無忌司徒詔
古先哲后。咸正庶官。德優者爵高。功多者祿厚。是以經邦
緯國。必俟蕭曹之勳。燮理陰陽。允歸鍾華之望。司空趙公
無忌。識量宏博。風度峻遠。地惟親賢。才稱梁棟。締搆霸業。
茂勳著於艱難。弼成王道。廼心竭於寅亮。鹽梅是寄。丹青
攸屬。德綜機衡。聲猷具舉。自升槐鉉。歲月亟移。固以勒美
太常。書忠甲令者矣。宜陟中台。式典邦教。可司徒。
授房元齡司空詔
惟天為大。資四序以成功。惟王建國。三台以宏化。故隆
漢受命。吳鄧飛聲。有晉勃興。荀何底績。開府儀同三司尚
書左僕射太子少師上柱國梁國公元齡。器範忠肅。識具
明允。才稱王佐。望乃時英。霸國爰始。預經綸之業。鼎命
維新。贊隆平之化。誠固金石。勳勒鐘鼎。自任總庶尹。職重朝
端。心力盡於翼亮。劬勞積於歲序。而志在沖退。有懷止足。
固陳衰疴。屢上表䟽。然則燮揆禮閣。職務實繁。論道槐廷。
望實攸屬。宜加寵命。平茲水土。可司空。
禁諱盜詔
盜賊之作。為害實深。州縣官人。多求虛譽。苟有盜發。不欲
陳告。鄉村長正。知其此情。遽相勸止。十不言一。假有披論。
先劾物主。爰及鄰伍。久嬰縲絏。有一於斯。甚虧政化。自今
巳後。勿使更然。所司明加採察。隨事繩糾。
宥党仁宏答房元齡等手詔
夫為政之大。慎枉刑獄。縱捨任心。以欺衆庶。罪一也。知人
不明。委用貪冒。罪二也。善善未賞。惡惡不誅。罪三也。若斯
三者。豈得無過。以公固諫。且依來請。
追復息隱王皇太子禮詔
昔戾園敗德。西都表其號諡。楚英干紀。東漢錫其湯沐。斯
皆屈邦國之禁。申骨肉之恩也。息隱王地乃居長。守器運
初。自貽伊戚。陷於禍難。日月逾邁。松檟成行。朕嗣守鴻基。
緬尋遺烈。何嘗不陟彼岡而靡觀。瞻同株而疚懷。恩備哀
榮。式加禮命。可追復皇太子。諡仍依前。陵曰隱陵。置令以
下官。并加戶守衞。
