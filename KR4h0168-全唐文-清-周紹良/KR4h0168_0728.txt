欽定全唐文卷七百二十八
封敖
敖字碩夫。渤海蓨人。元和十年進士。太和中拜中書舍人。
宣宗朝歷禮部吏部侍郎。封渤海男。拜興元節度使。為左
散騎常侍。大中十一年拜太常卿。出為淄青節度使。進戶
部尚書卒。
授王宰高承恭田牟三道節度使制
門下。朕常日出視朝。與三四宰臣百辟卿士。詳求理本。期
臻大和。矧軍旅之事。豈忘念慮。古者命將。必登壇告廟。推
轂授脤。所以示專征之任也。况許昌宜祿鄜畤。三鎮之重。
一時所難。誠當注意之求。俱承並命之選。銀青光祿大夫
檢校工部尚書兼御史大夫充邠寧節度觀察處置等使
上柱國太原郡開國公食邑三千戶王宰。誠貫金石。秀鍾
山河。文該禮義之源。武服鈐符之奧。銀青光祿大夫檢校
右散騎常侍兼右金吾衛大將軍御史大夫充右街使上
柱國渤海郡開國公食邑二千戶高承恭。心澄水鏡。嚴奪
秋霜。幼知仁義之方。壯慕功名之業。朝散大夫豐州刺史
檢校工部尚書兼御史大夫賜紫金魚袋田牟。風雲應兆。
鵰鶚當秋。素懷搏擊之威。夙負騫騰之志。而皆公台令嗣。
勳閥才人。奉嚴訓以承家。推大忠而許國。游心百氏。有志
四方。知山川險易之形。識古今興亡之道。累更任用。咸著
聲猷。或屏衛四郊而西戎修舉。或誰何右仗而緹騎整嚴。
或安靜朔陲而虜塵載息。吾之用汝。不愧知人。今以忠武
師徒。始終誠節。南征北伐。每聞盡瘁之誠。破敵摧堅。必茂
策勳之典。洎乎新平捍疆場之要。洛郊當控帶之衝。固其
金湯。利彼牙爪。凡為展效。皆竭忠誠。爾其為吾申惠慈。布
膏澤。懷忠伏順者延其賞。窮羸孤瘵者加其恩。使人人知
吾待爾之心。其厚若是。勿獨以鼓鼙之壯。號令之嚴。報于
朝廷。是曰為政。服我休命。爾其戒哉。舊秩新恩。同登八座
之貴。搖旌展旆。分榮十乘之行。宰可本官充陳州節度使。
承恭可檢校工部尚書充邠寧節度使。牟可守本官充鄜
坊節度使。
授史憲忠涇原節度使制
門下。旌善所以勸人。毓才所以任事。其有誠明夙著。績效
兼聞。舉其風猷。以示甄擢。况貴擁旄鉞。榮分土疆。苟非僉
諧。豈在良選。正議大夫檢校左散騎常侍隴州刺史充本
州防禦使上柱國賜紫金魚袋史憲忠。生知臣節。幼學兵
符。氣高風雲。聲振河朔。許國之心既壯。忘家之義已明。忠
必盡于君臣。情可斷于昆弟。秉是名節。服吾周行。使寵榮
陽。旋歷環衛。稱職之論。流芳可聽。日者輟于牙爪。守在邢
隴。戎事既肅。氓心用安。求瘼而承醫盡痊。折煩而迎刃先
解。頗謂良牧。真為才人。今以涇上右軍。平原善地。左接甸
服。右連蕃疆。固酆鎬之金湯。窒犬戎之巢穴。是以擢自郡
邸。陟于齋壇。曳尚書之履聲。舉將軍之戎律。爾其靜我邊
鄙。撫我師徒。嚴如秋霜。愛若冬日。於戲。亞夫之營細柳。叔
度之化潁川。彼之何人。茲實望爾。憲臺華省。節制澄清。敬
服寵光。勉揚茂效。可檢校工部尚書充涇原等節度使。
授劉礎鄜坊節度使制
門下。渭州之北。泰山之東。乃眷雕陰。實曰鄜畤。兵甲完勁。
賦輿殷繁。扼朔塞之咽喉。為鎬京之管鑰。苟非勳賢令嗣。
術業聞人。則不可列彼土疆。授之鈇鉞。式舉成命。其惟至
公。銀青光祿大夫檢校左散騎常侍兼左金吾衛大將軍
御史大夫左街使上柱國彭城縣開國公食邑三百戶劉
礎。唯爾先父。在長慶中。自幽陵舉旆歸國。志誠白日。節高
青雲。艱難已來。勳績無對。果有令嗣。何嘗乏賢。而礎居然
將才。蔚有公望。孫吳之機變。學則能通。頗牧之功名。企而
必及。踐歷中外。周旋寵榮。拖朝服而休問洋洋。握郡符而
理聲籍籍。動有餘裕。行多去思。洎官奉誰何。力勤巡檄。有
勞夙夜。備竭忠公。是用旌其器能。爰在推擇。寵以維翰。榮
以建牙。擁紅旆以臨戎。宣皇風而問俗。十乘在列。雙旌啟
行。節制連營。澄清屬郡。長冬官之峻秩。冠柏署之崇班。無
以貴自矜。無以善自伐。勉樹爾德。克揚家聲。敬之戒之。無
忝休命。可檢校工部尚書兼御史大夫充鄜坊等州節度
使。
授崔元式太原節度使石雄河中節度使制
門下。築壇命將。在選攸難。建旆臨戎。為榮斯極。况幷汾有
豐沛之舊。蒲絳居關輔之雄。擢其才能。付我憂寄。河中節
度使檢校右散騎常侍御史大夫上柱國博陵縣開國男
食邑三百戶崔元式。族茂鼎甲。器合珪璋。明當察毫。智必
周物。所莅之職。居然有聲。晉絳行營諸軍節度使銀青光
祿大夫檢校工部尚書武威縣開國男食邑三百戶石雄。
業擅韜鈐。志堅金石。勇無前敵。義必忘身。所舉之鋒。何往
不利。况佩服榮顯。作時津梁。或劇職名藩。累聞于尤績。或
南征北伐。常紀于殊勳。龔黃之接武尚優。廉白之差肩無
媿。爾其懿效。吾乃宣言。陟明之命。是曰彝憲。噫。并部叛卒。
已見成擒。壺關狡童。尚偷餘息。干戈未偃。飛輓猶勞。爾其
外訓甲兵。內康黎庶。誅妖剪怪。勳庸勿讓于他人。布渥行
恩。愷悌俾流于鄰壤。儀曹起部。長憲尹京。俱成提劍之榮。
各重擁旄之任。敬服寵命。佇聞休聲。元式可檢校禮部尚
書充太原節度使。雄可守本官充河中節度使仍晉絳行
營諸軍征討等使。
授崔龜從嶺南節度使制
門下。庾嶺之南五諸侯。而番禺總其襟帶。他管之務。豈相
侔焉。琛賮叢湊。蕃夷交錯。非廉平之操不可以勵其風。非
幹敏之才不可以齊其俗。副我所任。惟時之良。中散大夫
前宣州觀察使崔龜從。襟靈坦夷。器局沈厚。溫玉外朗。澄
瀾中深。慎言克保其樞機。養德善周其藩屏。早藉重價。歷
登華資。望高綸綍之工。才見版圖之極。常鎮關輔。人懷去
思。試操銓衡。刃有餘利。洎乎重剖符竹。初命廉車。江左奧
區。宣為右地。一去臨莅。五更炎凉。風猷溢聞。課第居最。陟
明之典。誰實爾先。吾以登齋壇。授戎柄。百越稽顙。雙旌建
牙。可謂宦遊峻途。儒者極致。旌爾懿效。服吾寵光。况儀曹
居八座之榮。副相冠柏臺之首。重以朝命。崇其使車。爾宜
廣施惠慈。遠去珠玉。無使伯周獨擅名于合浦。隱之未繼
美于貪泉。佇聞淑聲。用益休命。可檢校禮部尚書兼御史
大夫充嶺南節度等使。
授盧商東川節度使制
門下。入則掌邦計。操利權。績雖綿于歲時。事不虧于國用。
經費之道。吾所委焉。出則築齋壇。授戎柄。才可寄于分閫。
令可信于貞師。節度之雄。吾將付也。苟非全器。孰謂當人。
正議大夫戶部侍郎兼御史中丞范陽郡開國子食邑五
百戶賜紫金魚袋盧商。天生才能。必稟忠厚。心鏡融朗。情
田坦夷。固道德于藩籬。服仁義之干櫓。早以文行。備由班
資。休問溢于臺閣。善政行于封部。先朝輟自廷尉。牧于長
洲。治成歌謠。聲達輦轂。亟長憲署。委登廉車。總十連之阜
殷。澄六郡之風俗。由是徵自藩服。歷居劇權。貳秋曹而無
留獄。大京兆而有餘地。及授其征賦。較其盈虛。屬武車在
郊。軍食繼輓。役其心慮。所效則勤。均以勞逸。用旌久次。梓
潼據梁蜀之險。紅旆飾鼓鼙之嚴。仗茲變通。允乃文武。訓
以戎事。修其政經。遠俗俟爾而安。皇風俟爾而暢。布政佇
聞于盈耳。服榮無忝於建牙。題劒儀曹。持綱憲府。用光朝
寄。式壯戎麾。可檢校禮部尚書兼御史大夫東川節度使。
授李執方陳許節度使盧宏宣易定節度使制
門下。節制之重。難其任者。莫不貴擁旄鉞。榮分疆土。連營
申號令之嚴。列郡舉澄清之化。况許國為河洛之屏。中山
當朔漠之衝。時維重藩。吾實注意。將命其帥。必資才人。義
武軍易定節度使銀青光祿大夫檢校吏部尚書上柱國
李執方。道茂宗枝。葉光任用。武有成筭。文多據經。卬卬其
姿。倜儻負丈夫之氣。中大夫檢校工部尚書兼秘書監賜
紫金魚袋盧宏宣。名重詞苑。價高朝行。青雲有聲。白玉無
玷。落落其狀。雍容得君子之風。而皆明當察毫。智必周物。
大小惟叩。方員靡常。求瘼而咨爾良醫。折繁而宜爾利器。
常踐顯任。俱流淑聲。或執金吾而勤晝巡夜警之績。或尹
京兆而著擒奸擿伏之名。輦轂之下。風稜甚舉。人有懷矣。
予常賴之。類其勞能。宜在推獎。比者河橋作鎮。元武董戎。
訓練有律于貞師。惠化頗行于問俗。回遷易水。入拜蓬山。
耀武庫之戈矛。煥麟臺之圖籍。綽有令望。宜承寵光。建牙
三煥其雙旌。授鉞再榮于十乘。天官舊貫。人部新曹。同假
正卿。分兼大憲。式示登壇之貴。用申列土之榮。勉服官常。
無忝休命。執方可檢校吏部尚書兼御史大夫充陳許節
度使。宏宣可檢校戶部尚書充易定節度使。
批宰臣賀下誅回鶻德音表
省表具知。回鶻背棄恩親。犯擾邊鄙。梟音不息。獸性難馴。
自號天驕。常為國患。比者雖聞困弱。尚肆猖狂。朕念以親
姻。隱忍而已。良思忌器。難决用師。曾無悔禍之詞。屢有干
誅之狀。戎臣奮志。甲士齊心。用奇而果建殊勳。决勝而且
無遺策。今則公主歸止。元兇遁逃。罪惡既盈。誅夷難逭。用
頒制命。以正典刑。每思除害之言。豈以佳兵為念。故非獲
已。有愧賀章。
批百寮賀王宰破陽城賊表
省表具知。討彼狡童。萃乎戍卒。星霜既換。牛馬未遑。每軫
勞懷。渴聞捷報。今者王宰麾下。大破賊徒。廣治砦既已平
除。陽城縣復見誅滅。自茲乘勝。足以震威。蕩定有期。凱旋
可待。外禦多忠臣之力。內謀有賢相之籌。豈無成功。亦復
何慮。所賀知。
批宰臣賀石雄破賊陣表
省表具知。有名之伐。義勇爭登。干紀之兇。幽明共戮。逆順
之理。何嘗不然。况內有賢相之謀。外多良將之力。舉則必
勝。動皆成功。吉語屢聞。(闕六字)來獻相繼于道涂。斬級申威。
每盈于原野。畜產兵仗。所獲蓋多。武力軍聲。殊為善陣。想
其危亟。坐見清平。卿義極謨猷。道光翼贊。推功之賀。懷愧
良多。所賀知。
批宰臣賀正月一日河中陳許行營破回鶻表
省表具知。回鶻恃衆忘恩。棄盟犯境。朕以勳親是念。討伐
未行。而乃尚肆梟音。敢回狼顧。恣行驅刦。渝見奔衝。戰士
等蓄銳多時。奮身自效。猶鬭之獸。何足以枝梧。成擒之虜。
幸獲于逃遁。蜂蠆自滅。馬牛皆歸。此實上帝威靈。輔臣謀
略。豈予薄德。所可致焉。循省賀章。良多愧慰。所賀知。
批宰臣賀太原破回鶻奪得太和公主表
省表具知。朕聞匈奴為中國之患者久矣。爰自漢魏。迄于
周隋。制控之謀。罕見其術。暨乎國朝。以懷柔之道。稍致和
寧。然猶邊兵遠屯。貴主下嫁。國用且費。人心未甘。昨者回
鶻以失國為詞。塞相託。朕懸知矯詐。且示含容。旋肆梟音。
屢聞狼顧。虜騎唐突。羽書飛馳。方命戎臣。各嚴師律。可汗
不知藏匿。尚敢猖狂。繇是我武張天威震。貔貅之勇。暫奮
其威稜。犬彘之微。豈煩于牙齒。邊塵掃蕩。公主歸還。豈獨
壯于茲辰。實可超于遠古。此皆上元降佑。九廟垂休。台輔
元臣。咨謀允叶。不然。予之寡昧。何以致焉。順美之詞。省章
多愧。所賀知。
批敬昕謝上表
省表具知。卿蹈履中和。修潔大雅。推經笥而微言如貫。聽
文韻而清音不窮。亟稱才能。歷踐華顯。洎尹正洛汭。臨戎
孟津。治行推高。號令有律。遽遷白馬。重擁青幢。接畛素洽
于謌謠。先聲載揚于道路。既聞至止。當慰予懷。所謝知。
批盧鈞謝上表
省表具知。負才略者不辭于難事。付重難者思得于才人。
朕以上黨雄軍。壺關重寄。劉悟始以勳力。授之旌旄。而擁
鄆州兇孽之餘。汙潞府忠良之俗。苛法脅衆。偽言欺天。洎
從諫襲有父兵。坐邀朝命。嘯聚姦惡。稔成悖兇。狡豎何知。
㣥逆相濟。以卿端厚可以鎮俗。誠明可以訓戎。舉二鎮之
旌旗。滌五州之汙染。果有變節。翻為吾人。今元兇盡誅。舊
風可復。已知到鎮。用深慰懷。善撫傷夷。務矜凋瘵。俟爾報
政。副予所知。
批鄭涯謝上表
省表具知。卿道茂搢紳。望高班列。夷澹自處。端莊有嚴。直
如朱絃。清比嘉玉。內庭西掖。留重價于雄文。憲府南宮。藹
餘芳于嘉話。出入更踐。便蕃寵榮。所莅有聲。溢于聞聽。是
用授之鈇鉞。鎮以荊蠻。壓江漢之上游。總吳蜀之都會。苟
非良幹。其誰付焉。知已下車。故多勞止。勉宏政術。必副憂
勤。所謝知。
與吐蕃贊普書
皇帝舅敬問贊普外甥。尚屈立熱論拱熱等至。得書并物。
具悉。外甥雄武挺生。英威特立。本邦奉化。鄰國推賢。修仁
義以保名。仗誠明而遂物。櫜弓匣劍。無聞戰伐之音。被野
緣原。不廢耕耘之具。儻非理化。孰見和寧。足觀盛業興行。
人心率服。以茲觀政。深用慰懷。朕自守丕基。敬遵前訓。君
臨四海。子育萬方。誠信必及于豚魚。恩澤不遺于草木。况
外甥親臨極分。歲月滋深。雖山河阻修。而音耗鄭重。疆分
二境。地合一家。載覽來章。具悉深旨。所欲務存久要。頗見
良圖。但能各重其歡。各厚其俗。戎車息駕。烽火不飛。共保
封疆。兩均休戚。質神明而不惑。覽日月而長明。宜體至懷。
永綏多福。承前朝覲人數。界首素有常儀。公家之事。難于
違越。昨者尚屈立熱等到鳳翔。隨從共七十人。準舊例只
合十人入朝。今緣兩國和好。不同元和已前。遂令三十五
人赴闕。自今已後。所遣使須遵舊例。不得剩更差人。勿令
交馬之後。妄有論請。拱熱等還蕃。有少物數如別錄。
與南詔清平官書
勅段琮傍段酋琮獨揀楊遷趙文奇蒙善政李守約等。各
蘊器能。夙懷忠義。宣功爾室。贊理本邦。禮樂具修。車書必
會。勵輸忠之節操。披嚮化之誠明。亟涉道途。遠尊職貢。威
儀就列。同慶于三朝。筐篚充庭。有勤于萬里。道光殊俗。禮
慕華風。克成君長之賢。深見佐臣之美。勞忠可尚。鑒寐寧
忘。勉守令圖。用慰遐矚。得前嶲州錄事參軍陳元舉男播
狀稱。父及弟妹等二十七人。自太和三年沒落在彼。未蒙
追索。詳其語旨。切在感傷。朕思骨肉之情。人倫所極。家鄉
一異。音耗兩亡。生死莫知。幽明同怨。為人君長。深用軫憂。
今與豐祐書中具言其事。卿等職當毗贊。義重君臣。執之
何補于良圖。歸之尤重于交好。想同參議。用解幽冤。今賜
卿少信物。具如前數。
與渤海王大彝震書
勅渤海王大彝震。王子大昌輝等自省表陳賀。并進奉事。
具悉。卿代襲忠貞。器資仁厚。遵禮義而封部和樂。持法度
而渤海晏寧。遠慕華風。聿修誠節。梯航萬里。任土之貢獻
俱來。夙夜一心。朝天之禮義克備。龍庭必會。鯷域何遙。言
念嘉猷。豈忘寤嘆。勉宏教義。常奉恩榮。今因王子大昌輝
等迴國。賜卿官告及信物。至宜領之。及副王長史平章事
等各有賜物。具如別錄。
與契丹王鶻戌書
勅契丹王鶻戌。大首領末荷得等至。省所朝賀及進馬。具
悉。卿英雄挺出。忠信生知。威令可固于封疆。誠素必彰于
禮義。情深向闕。志切輸忠。萬里趨風。表堅明之節操。元辰
稱賀。見罄盡之忠勤。想屬再三。寧忘寤寐。將綏多福。勉守
令圖。今賜卿少物。至宜領之。以下及男等并兵馬使屯勅
史梅落達磨縣令等各有賜物。具如別錄。末荷等各賜
官告。想宜知悉。春寒。卿比平安好否。兵馬使以下並各存
問之。遣書指不多及。
第二書
勅契丹王鶻戍。某至。省所進馬事。具悉。卿才雄沙漠。氣勁
燕山。忠良自稟于生知。毅勇豈資于時習。禮備正朔。誠懸
表章。職責聿修。遠致右牽之獻。威儀就列。常嘉左袵之風。
節及元正。慶均多福。永遵令善。無替前勞。相屬之懷。寤興
為念。今賜卿少物。至宜領之。
太清宮祈雪青詞
維年月日。嗣皇帝臣稽首大聖祖高上大道金闕元元天
皇大帝。伏以百穀實生靈之本。萬姓為國家之基。言念老
農。常思薄德。今時雪罕降。宿麥是憂。同雲未施。嘉穀何望。
臣祇膺景運。亭育兆人。德不動天。言徒罪己。粢盛慮闕于
明薦。災沴恐及于生靈。誠竭齋莊。禮虔夙夜。伏惟元功不
宰。至道無言。垂福祐于㣥生。假膏濡之德澤。謹遣尚書兵
部侍郎高元裕啟告以聞。謹詞。
祈雨青詞
維年月日。嗣皇帝臣稽首大聖祖高上大道金闕元元天
皇大帝。臣猥奉顧託。獲臨宇宙。四海之寧晏。萬物之生成。
必繫厥躬。敢忘其道。是用虔恭大業。寅畏上元。勵無怠無
荒之憂勤。期一風一雨之調順。苟或愆候。常多愧心。今三
伏之時。五稼方茂。稍渴膏潤。未為愆陽。而憂勞所牽。念慮
已及。恭持丹懇。上瀆元功。冀宏清淨之源。溥施霑濡之澤。
粢盛必遂。煩燠可消。將展敬于精誠。俟降靈于霶霈。謹遣
吏部侍郎韋湛啟告以聞。謹詞。
慶陽節玉晨觀歎道文
莫高者天。莫大者道。天以不言而信。道以不宰而功。元關
潛契於虛無。祕籙廣傳於妙有。由是自我聖祖。達吾神孫。
微言載流。真教不墜。膏濡動植。亭育生靈。豈獨鍊氣谷神。
保元恬淡而已。伏惟仁聖文武至神大孝皇帝陛下生知
至道。宿應上元。紹列聖之皇圖。冠㣥仙於紫府。光承景運。
溥濟含靈。凝旒而道用沖深。端拱而元風淡泊。伏以今月
十一日。皇帝降誕之辰。女道士等焚香行道。敬修功德。伏
惟聖壽山固。皇恩海深。將四序而周行。與三光而長燭。天
覆地載。何得而名。道護神扶。臻乎無極。
憲宗忌日玉晨觀歎道文
清淨無為之謂道。是非有作之謂名。道知其源。名亦歸正。
由是㣥生遂性。咸臻妙有之功。四氣順時。自契不言之信。
洪鑪假喻。大塊無形。載厚地以繁滋。覆高天而悠久。伏以
今月二十七日。憲宗皇帝忌。女道士等齋戒精修。焚香虔
懇。伏願追蹤元運。息駕黃庭。保聖祚於無疆。降神功於有
截。日月所照。福祐同霑。
立春日玉晨觀歎道文
夫道本無為。雖強名而不離清淨。功歸不宰。運陰陽而必
致乎生成。今四氣環周。三光燭耀。勾萌盡達。閉蟄皆驚。和
風競發於年華。元造豈知其日用。女道士等奉為皇帝稽
首齋戒。焚香莊嚴。伏惟冥鑒照臨。神功保衞。精誠上感。至
道潛通。高明廣被於無窮。福祐庶垂於有感。南山比壽。將
聖祚而齊隆。東海量恩。與天波而長潤。旁沾動植。溥救幽
陰。咸保乂寧。永綏多福。
懿安皇太后哀冊文
維大中二年歲次戊辰夏五月己未朔二十一日己卯。懿
安皇太后崩于興慶宮冷井殿。旋殯于大內兩儀殿之西
階。粵十一月丁未朔二十六日壬午。遷座于景陵之別寢。
命太尉具陳。祖饋殿廷。禮也。池紼就列。神攢啟封。晴霜拂
禁。曙月彎空。叶龜謀之吉兆。儼蜃衞于行宮。皇帝孝本自
天。禮期踰節。仰遺令之是稟。抑宸衷而敢越。宵載既備。祖
庭爰設。緬行珮之徂征。駐轀輈之去轍。顧謂簡冊。克揚休
烈。臣敖奉詔。敢獻文曰。
大圓清升。大方渾凝。日正陽德。月司陰職。人倫既分。伉云
儷云。自甿之卑。達帝之尊。有國有家。以君以親。光光母后。
列列門冑。鼎允中榮。天枝外秀。河祥岳祉。蘭香玉美。汾陽
之孫。昇平之子。有命既集。來嬪帝宮。奉維城之中饋。光戚
里之華容。赫赫憲皇。龍潛未躍。貽孫鍾紫極之慶。知子奉
青宮之樂。惟后之明。執禮而行。莊敬必嚴于父道。盥潄將
俟乎鷄鳴。及二聖歸真。三光正色。日朗黃道。月盈霄極。中
興是贊。陰教維則。時詠肅雍。功推輔翼。服澣濯以警其華
煥。讓封拜以誠乎謙抑。蘋藻潔蠲于宗廟。葛藟吟諷于宮
掖。高禖有慶。大電膺祥。誕元良而立極。纘丕構而圖昌。于
是養素便殿。齋心洞房。宸嚴捧負。孝道輝光。噫馳飇兮未
幾。迅朝露兮何常。人代之推遷莫極。仙家之日月猶長。婦
事三朝。母臨五葉。禮益上載。恩方下接。無何秘籙求真。空
門悟劫。追弓劍之悠遠。感霜露之履涉。謂十地兮可躋。謂
丹梯兮可躡。金屋不知其長往。彤管空遺乎舊法。嗚呼哀
哉。姜嫄讓德。任姒推名。仰符軒耀。俯順坤靈。容範不邀乎
箴史。婉娩自恊乎柔明。終厭浮代。期歸福庭。謝明時于清
禁。即修夜之元扃。嗚呼哀哉。蘭殿靈嚴。椒房幽寂。日下珠
簾。塵生粉壁。禁樹暮兮煙慘。宮瓦寒兮霜白。瞻象設兮如
在。捧褘褕兮成昔。嗚呼哀哉。車書畢會。容衞周陳。黃山指
路。清渭臨津。姑射之雲霓自遠。鮒隅之簫鼓空聞。想冥冥
于寥廓。徒望望于逡巡。嗚呼哀哉。天上無歸。人間一別。盼
三清之縹緲。畱四德之昭晰。詩著陰陽之詠。書徵卜筮之
說。啟叶吉于新阡。爽同歸于故穴。雖壽宮相望。參差陵樹
之煙。而仙路有期。繾綣瑤池之月。嗚呼哀哉。
龐嚴
嚴字子肅。壽州壽春人。第進士。舉賢良方正第一。拜拾遺。
累遷駕部郎中知制誥。累遷太常少卿。大和五年權京兆
尹卒。
對賢良方正能直言極諫策
問。皇帝若曰。蓋聞舜禹之有天下也。起於側微。積德累勤。
多歷年所。未經盛聖之慮。豈有遺哉。然猶好問察言。勤求
賢士。蓋以承天之任重。憂人之志深也。况朕長於深宮。涉
道日淺。奉列聖之鴻緒。撫萬㝢之矜人。夙夜嚴恭。不敢有
懈。實懼燭理未究。省躬未明。所以詳求讜言。以補不逮。子
大夫是宜發所蘊畜。沃予虛懷。當極意正詞。勿有所隱。昔
王政之興。必臻於康泰。霸道所立。猶致於富強。我國家提
封溢于三代。酌憲兼於百王。無堯湯之災。積祖宗之理。而
人未蕃庶。俗尚彫訛。家無蓋藏。公闕儲蓄。卒乘之數。貨幣
之資。統而校之。莫繼前代。豈率土生殖。變于古歟。將阜時
政令。戾於今歟。固已揣摩。必窮利病。明徵末失之漸。具陳
興盛之謨。且文武兼學以成身。士農迭居以豐業。故家給
足以固本。才周足以應時。近古各循一端。不相資用。致令
從事異心。難於成課。去秩無守。輕為惰遊。指明共貫之方。
訢合二途之利。永言化理。期酌厥中。施為或差。得失斯遠。
將修睦勸善。則在下難知。將任數馭情。則人心益偽。思聞
指要。得合誠明。精別比周之情。敷詳忠厚之道。知人則哲。
從古攸慎。九徵恐泥。五事難精。或望可服人。而才非周物。
或言皆詣理。而行或乖方。宜陳取舍之端。用彰真偽之辨。
至于朝廷之闕。四方之弊。詳延而至。可得直書。退有後言。
朕所不取。子大夫其勉之。
對。臣言。臣少從師學。講論載籍。為皇為帝為王為霸之所
行。理亂興衰之所由起。迨壯歲而以身處窮賤。又得農桑
工賈之利病。人情風俗之厚薄。思願一發於明天子之前。
鬱抑於中。無因自致。乃月正日。陛下有事於南郊迴。御丹
鳳樓赦天下。臣與百姓咸觀。列在大陸之南。祥風北來。時
聆德音。乃聞有直言極諫之召。私自快喜。得進所志於今
日也。今蒙陛下親策於赤墀之下。懼以燭理未究。省躬未
明。乃使臣極意正詞。勿有隱諱。臣其敢不直不極。而有闕
陋哉。臣生三十年。實沐唐化。恨無以自效於日月之下。乃
逢昌運。獲進箴言。願增天高。以益地厚。懇迫激切。不知所
裁。謹昧死上對。制策曰。昔王政之興。必臻於康泰。霸道所
立。猶致於富強。國家提封溢於三代。酌憲兼乎百王。無堯
湯之災。積祖宗之理。而人未蕃庶。俗尚雕訛。家無蓋藏。公
闕儲蓄。卒乘之數。貨幣之資。統而校之。莫繼前代。豈率土
生植。變於古歟。將阜時政令。戾於今歟。固已揣摩。必窮利
病。明徵末失之漸。具陳興盛之謨。臣聞以道化者皇。以德
教者帝。以禮樂刑政理者王。夫以處天下之尊。舉四海之
力。為皇為帝。為王為霸。致之一也。猶反掌之易。而况人之
誠偽。時之厚薄。必由上而下者乎。帝王之道。高不降於天。
厚不取於地。遠不致於四夷。師友輔弼而已矣。師友輔弼。
豈有他求哉。賢哲忠信而已矣。是以古之聖帝明王。念天
地之無全功也。不自尊其德。仰日月之有薄蝕也。不自是
其明。必求賢哲。置諸左右。然後德尊而益至。臣日獻其謨。
君日行之。臣日聞其過。君日改之。其始也。一善出於臣。其
終也。百善歸於君。以為皇者師。帝者友。卒未聞師聖於皇。
而友明於帝。後之王者。其或不然。臣有所獻。或慮乎美歸
於下。是以言有所不聽。臣有所替。或慮乎惡彰於己。是以
過有所不去。然則曰。諫我之曲。彼必正乎。曾不知疾之在
身。必飲醫工之藥。而醫工未必免病也。飲其藥者。或有效
焉。必待其筋力異於人。顏色殊於眾。而後飲其藥。則疾之
根本。得不為深乎。今陛下邁皇帝之聖。輔弼有師友之賢。
所謂聖賢相逢。而上古之理可得而致。猶慮乎人未蕃庶。
俗尚雕訛。則理不優於三王。德不超於五帝。其致之哉。誠
有道焉。臣願陛下詳觀典圖。舜禹所以待夔契者何如哉。
殷之成湯。周之文武。所以臣伊呂周召者何如哉。貞觀所
以任房杜者何如哉。開元所以用姚宋者何如哉。其所以
致堯舜成湯文武之名。貞觀開元之理何如也。今陛下自
即位以來。舜禹之心。已刑于四海矣。陛下尊敬師傅。拔用
忠良。謫棄奸貪。發散滯積。皆舜禹之心也。臣願陛下尊敬
之不廢其道。拔用之不廢其言。謫棄之今復用之。散發之
今勿斂之。夏書曰。靡不有初。鮮克有終。陛下能終之。又何
憂蓋藏不瞻於下人。儲蓄有闕於公府。鑄鋒銷鏑。卒乘之
數可減于後時。薄賦節用。貨幣之資可益於前代。末失之
漸。莫甚於賢不任而政不修。興盛之謨。莫先于復開元而
履貞觀。則三代之康泰。可翹足而致。彼五霸富強之術。安
足為陛下道哉。制策曰。且文武兼學以成功。士農迭居以
豐業。故家給足以戀本。才周可以應時。近古各循一端。不
相資用。致令從事異心。難成考課。去秩無守。輕為惰游。指
明共貫之方。訢合二途之利者。臣以為文武之道雖不同。
士農之業雖各異。而要歸于修其職業而濟于時也。今之
所謂文者何哉。文采而已。所謂武者何哉。騎射而已。欲求
兼學。其可得乎。經緯古今。文之業也。用之於武。武之德也。
禁暴戢兵。武之業也。用之于文。文之輔也。不修其本而事
其末。欲求其備。其可得乎。今苟各視其才以授其任。亦可
以濟天下之務矣。是以仲尼有四科以廣其道。漢高有三
傑以成其功。所以不求備于人。故能創業於前代。垂教于
無窮者也。士農迭居以豐業。今所以輕為惰游者。國家自
幽薊兵興。人無土著。士者農者。遷徙不常。慕政化則來。苦
苛暴則去。祿有厚薄。在桑土不均。則知去秩者無守。不為
惰游者。何所歸乎。陛下端心克己於上。任賢使能於下。則
文武各得其任。士農各安其業矣。寧慮家有不給。才有不
周之患乎。制策曰。永言化理。期酌厥中。施為或差。得失斯
遠。將修睦勸義。則在下難知。將任數馳情。則人心益偽。思
聞旨要。得合誠明。旌別比周之義。敷詳忠厚之道。陛下以
修睦勸義為念。而以難知益偽為慮。豈耳目之臣未盡得
賢乎。何憂歎之深也。自中代已降。淳樸既漓。賢不肖混淆。
莫能酌辨。臣以為天下之事。統而計之。善而不可以為惡
者。十一二焉。惡而不可以為善者。十一二焉。其間六七之
多。率中人也。法令修明。則賢人多也。懲勸不精。則貪冒眾
也。必在上有所施行。而在下有所承流者乎。且陛下左右
惟賢。所進惟賢。則四目明。四聰達。不難知矣。陛下左右非
賢。所進非賢。則偽行堅。偽言辨。心益偽矣。今陛下必擇忠
賢。居之左右。以為耳目。以為腹心矣。任忠賢所進者。復何
疑乎。誠若是。則管夷吾鮑叔牙友。進之不為比。祁奚祁午
父。進之不為私。是在陛下有所任之而已。制策曰。知人則
哲。從古攸慎。九徵恐泥。五事難精。或望可服人。而才非周
物。或言皆詣理。而行則乖方。宜陳取舍之端。用明真偽之
辨者。陛下清問及此。非念切求賢取士之道乎。夫求賢取
士。所以備官也。設官所以分理眾務也。夫得一尺之木。將
斵以用之。必使匠者。有一塊之土。將埏而器之。必使陶者。
今陛下選人以仁。天下皆歸於仁矣。選人以義。天下皆歸
於義矣。夫理天下者。必以仁與義矣。今朝廷用人不以仁。
而憫默低柔。進人不以義。而因循持疑。言有不符於行。才
有不足於用矣。陛下雖欲精五事。五事何術而精。雖欲法
九徵。九徵焉得而法。若是求眾務之理者。是以材與陶。以
土與匠。而求器用之得也。不亦難乎。今朝廷開取士之門。
不為不廣。其中選擇精詳。望為俊彥者。通於進士。中外之
重。擢清秩選於是者十八九。誠有才有器。亦盡萃於中。然
而所采者浮華之名。所習者雕蟲之技。是以主教化者不
道皇王之術。官牧守者不知疾病之源。豈其有任事之才
而無任事之智乎。蓋藝非而職異也。臣聞古者有豢龍之
官。夫龍神妙不測。變化無窮。而能節其嗜欲。察其動息。擾
而制之。無所不得者。蓋代襲其官。述修其業也。楚人之操
舟。冀人之乘馬。豈盡性哉。必習而善矣。今縱未能大更其
事。苟明殿最考績之科。驅天下之人於修效飭行之地。假
如任某官著某行。立某事。舉某善。雪某冤。必擢而遷之。又
能著某行。立某事。舉某善。雪某冤。又擢而遷之。蔑然無聞。
不待罪而黜之。則下無蔽善黨惡之情矣。下無蔽善黨惡
之情。則賢者不進於朝廷。復何往也。安有言行相乖。才望
不稱者乎。制策曰。至於朝廷之闕。四方之弊。詳延而至。可
得直書。退有後言。朕所不取者。臣陳帝王之道於前矣。陛
下又垂問以朝廷之闕。四方之弊。豈不欲躋人於善道。補
政之闕遺哉。臣又陳取士任賢之道矣。陛下誠能任賢於
上。待人於下。朝廷豈有闕而不修。四方焉有弊而不去。何
必備繁細之事。以干聰明者矣。夫有天下者。莫不欲使人
富。使人壽。使人遷善。使人無惡。統四夷於荒外。正百事於
朝廷。夫欲人之富。莫若厚耕殖。欲人之壽。莫若和陰陽。欲
人遷善。莫若明勸賞。欲人無犯。莫若慎刑罰。服四夷莫若
修文德。正百事莫若任忠賢。忠賢不任。雖日親眾務。百事
莫得而正。文德不修。雖日致干戈。四夷莫得而服。刑罰不
慎。雖日殺千人。奸盜莫得而止。勸賞未明。雖日爵千人。禮
樂莫得而修。冤濫未盡雪。陰陽莫得而和。浮屠未盡去。耕
殖莫得而厚。此六者。政之大端也。伏惟陛下念之。抑臣又
聞非知之艱。行之惟艱。陛下懼化之未光。懼德之未洽。懼
一物之失所。懼眾政之有乖。訪遺闕於下臣。張條目於清
問。凡前強對者。莫不備陳所得。則陛下知之不難矣。在行
之何如耳。臣又以天下之事。小大萬端。陛下深居九重。廣
有四海。安得勞心神于思慮之外。極聖明於視聽之表。臣
願陛下為一事必師于古。行一道必法於天。明日月之光。
正星辰之位。降雨露之澤。振雷霆之威。內得夔龍。掌萬機
之務。外選方召。視百事之成。利於上者必慮於害人。懌於
志者必求諸非道。則天下之望慰。微臣之志塞矣。謹對。
