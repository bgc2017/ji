欽定全唐文卷五百九十七
歐陽詹(三)
送鹽山林少府之任序
新授鹽山尉孝廉郎濟南林君。脂轄東轅莅官也。鹽山滄
州之屬邑也。滄州戎狄接境之地。國家虞守之會。東南居
恃力之卒。西北有矜功之眾。從事之劇。惟天下先。若非機
足應權。達能通變。則不之與也。公以二善。而時與之。夫騏
驥未馳。知有致遠之力。干將未割。知有剸堅之功。堂堂林
君。假道試使。嶧桐嶰竹。必中音律。勉以能事。為邦之光。祿
者所以食人為國。奉者所以衣人贊時。予知之。而君豈不
知之。苟知之。何往而不利。
送周孝廉擢第歸覲序
始未與周相接。二年間。於貢府稠人中見之。年甚華。神甚
清。英如穎如。若金在沙。若松在林。常奇之曰。誰家千里駒。
可羨也。豈權衡藻鏡。而遺於是邪。今春獻藝。果登孝廉上
第。予以片言隻字進。亦同年成名。既昔情所佳。又今跡斯
叶。或因有覿。獨與之語。宮商起於朱絃。薑桂在乎太牢。泠
然可聽。芬乎可嘗。已比郄詵之玉。思懷陸績之橘。夏五月。
自京而東。賃廡陋居。迴軒見別。予則不敏。輒奉以言。會稽
之竹既鏃矣。宜羽之。荊山之璞既琢矣。宜礱之。雖休勿休。
古有光大。晨昏之暇勿忘。則謺札之望可酬。連城之價可
取。勉哉。有如君材。蓋不易得。
送裴八侃茂才[:#AS-9BF8:⿰去⻏]東遊序
幼秀裴侃。昨自江湖西入關遊京師。今自京師東出關遊
江湖。十二斯冠。才氣卓異。身猶三尺。交友四海。著文數篇。
其措意規格。儲乎遠大。旬時闕下。鬱發聲聞。公卿名德。待
以優禮。告離之日。祖軷相屬。由晨及暝。方容升車。軒蓋相
追。百有餘兩。長沙歐陽某。企以芳馥。亦驅弊轏。將欲分手。
詔之自愛。曰。楩枏出地。知為梁為棟。鸞鳳在鷇。知摩霄薄
雲。子之他日。豈在乎此。不獨斯為。㣥公斯謂。子姑行無忽。
所謂非徒謂也。
送無知上人往五臺山序
無生永存。旨不易源。[:#AS-92F9:⿰帛⿱丿糸]兮在煩。澄兮處渾。釋氏子味其實。
歸其根。其教雖傳。非言可言。唯相似者。復到其門。無知上
人。其到門者歟。上人從儒至道。從道至釋。如歷星月。以得
白日。若棄扇霎。而灑長風。真空洞照。熱惱頓盡。水其性。雲
其身。周四海以終靜。出六合而非寄。維揚秋杪。方至自閩。
日未成旬。作臺山之適。目關河於不計。擬衣食乎隨施。怡
如也。澹如也。此行逢流得抵。虛舟無程。峨峨五峰。幾日而
上。登異清涼。侶善知識。所至也之至。元之又元乎。予弱冠
之年。同時諦之學。神不遠逮。溺在名利。禮足而別。悽然自
傷。歧路既殊。聊各以行。勉哉無知公。勉哉歐陽生。
送楊據見漳州李使君序
儒有馭百行。駕六藝。曳長裾於王侯之門。以禮待。楊夫子
是日之告謁漳浦李太守之行。行儒之事也。子幾於儒久
矣。李太守天枝之英。金鏡之明。盛物之量。秤物之衡。夫子
姿容不孤其鑒。多少有登其槩。何往而不利。高梧始華。瑤
草欲碧。去矣夫子。時景宜往。
送陳八秀才赴舉序
諸侯歲貢俊才於天子。故陳侯今年有觀光之舉。白露肅
物。青天始高。雲迴鴻盤。言遵永途。吾觀夫雄心銳志。將領
能事。則夷山堙谷。不盡其力。何東堂一枝。南荊一片。足塵
其慮邪。勉哉陳。有其才。奏其試。知其成矣。
魯山令李胃三月三日宴僚吏序
三月三日。以酒食出於野。曰禊飲。古俗也。有唐今上御宇
之九年。年定三節。一以二月一日之中和。終取九月九日
之重陽。次取此日之禊飲。賜㣥臣大宴。登高臨流。與時所
宜。洎四方有土之君。亦得自宴其僚屬。貞元十二年暮春。
月哉生明一日。則其日也。臨汝魯山令趙郡李胃。恭國令。
宴於縣南滍濱。先宴曰。夫宴者。古所以示慈惠而期合歡
者也。國家錫以斯宴者。情亦古情焉。况食在充腸。不在充
目。酒在成禮。不在溺神。歌發其所自和。舞登其所自樂。窮
八珍。竭千鍾。強發揚。課絲竹。則有勞有逸。豈合歡之意歟。
於是首設一席。肉一肩。酒一壺。命自天子命為佐者。次一
席。酒肉亦如之。命自已命以為吏者。次一席。酒肉亦如之。
命鄉閭許以耆年有德者。肉既飽。酒既酣。因化育之宿洽。
有歌謠者進。有舞蹈者作。皆誠激乎中。章乎形容。婆娑慷
慨。與習而為者不類。然後漁者請以其舟。農者請以其器。
圃者請以其蓄。弋者請以其鮮。啐濁嘗漉。浮泛漪瀾。風恬
日和。川晴野媚。以熙以怡。萬心一之。至義之門。大順之家。
父兄子弟。一族一堂之中。不是過也。非仁德淳化。其孰能
至於是邪。旅遊之子。實窺盛事。茲宴也。雖溥於天下。百里
不同風雨。恐他邑之景物此辰。不得似公之邑也。一方不
同教化。恐他邑之歡樂此辰。不得似公之邑也。故序之。
泉州泛東湖餞裴參和南遊序
泛舟餞行。別禮之重也。昔李郭有之。降自近代。名望之士。
亦往往而用。皆其殷勤夐出於人意。文雅足賦乎時物。俾
操執之容可觀。風景之媚不孤。理未符此。事罔得舉。清源
郡春正月。客有河東裴參和將南遊。郡司戶置同正前大
理評事扶風竇公。因攜俎豆。展故實。蓋厚裴而昭己德也。
奇哉英秀哉其裴歟。明嶷乎風姿。[:#AS-9061:⿰王褱]麗乎詞華。朗如嵩如。
輝如煥如。予翰苑十年之遊。飽覩四方之彥。九霄寸步。一
日千里者。予得識之。如其人。如其人。是餞也。主賢賓賢。譬
古無怍。指方舟以直上。繞長河而屢迴。絃管鐃拍。出沒花
柳。勝趣則深。離觴且酣。斜日應程。賓辭及固。噫。停橈一挹。
裴其昇車。美哉裴。何往而不利。况此選列郡。莫非哲人。有
知之鑒。其豈相失。遊意儻盡。姑為時起。予從此更詣承明。
竇公不日應召宣室。秋風似緊。當共天衢。佇羊角而來。一
舉磨蒼蒼矣。詩人同志之。
送洪儒卿赴鄉舉序
三折肱為良醫。予五升詞場。四遭掎摭。是以竊知乎文。則
洪氏子舉秀才。前後勝負。予得而度。夫子黼黻之性。加好
勤苦之節。紡績墳典。組織篇什。觀經緯機杼。則重錦繡段。
日日當成。今年秋貢士。果居首薦。歌鹿鳴以飲餞。想鵬摶
而飭駕。金欲求鍛。玉將就磨。光鋩穎耀。朝夕以冀。迴雁賓
海。秋風落山。雖難別離。向慶無恨。中鵠餘矢。猶思再發。升
冬元月。期會於闕下。
曲江池記
水不注川者。在藪澤則曰陂曰湖。在苑囿則為池為沼。苑
之沼。囿之池。力墾而成則多。天然而有則寡。茲池者。其天
然歟。循原北峙。迴岡旁轉。圓環四匝。中成窞坎。窙窌港洞
生泉噏源東西三里而遙。南北三里而近。當天邑別卜。繚
垣未繞。乃空山之濼。曠野之湫。然黃河作其左塹。清渭為
其後洫。褒斜右走。太一前橫。崇山濬川。鈎結盤護。不南不
北。湛然中渟。西北有地。平坦彌望。五六十里而無窪坳。紫
蓋凝而不散。黃旗鬱以常在。實陶鈞之至。造化之功。沙汰
一氣之辰。財成六合之日。既以磽确。外為寰宇。敞無垠堮。
以居億兆。又選英精。內為區域。束以襟帶。用宅君長。若人
斯生。支體具矣。有心以繫其神焉。若堂斯考。廊廡設矣。有
室以處其尊焉。彼如紫蓋黃旗之氣。豈陶鈞造化者用宅
君長英精之所耶。夫物苟相表裏。制必同象。泄夫外則廓
以靈海。導夫內則融乎此湫。歷代帝王。未得而有。豈降巢
宅土之後。聯[:#AS-92F9:⿰帛⿱丿糸]千百之代。建卜都邑。不欲合夫天意而居
乎。將天意尚伺其根深蔕固。可與終畢者而命處之。故涸
於有隋。兆我皇唐之在孕。逮其季主。營之以須焉。揆北辰
以正方。度南端而制極。墉隍劃趾。勾陳定位。地迴帝室。湫
成厥池。既由我署。纔成伊去。真主巍巍。龍盤虎踞。爰自中
而軌物。取諸象以正名。字曰曲江。儀形也。觀夫妙用在人。
豐功及物。則總天府之津液。疏皇居之墊隘。潢污入其洞
澈。銷涎漦以下澄。汙廅隨其佳氣。蕩鬱攸而上滅。萬戶無
重膇之患。千門就爽塏之致。其流惡含和。厚生蠲疾。有如
此者。皎皛如練。清明若空。俯睇沖融。得渭北之飛雁。斜窺
澹泞。見終南之片石。珍木周庇。奇華中縟。重樓夭矯以縈
映。危榭巉喦以輝燭。芬芳蔭滲。滉瀁電烻。凝煙吐靄。泛羽
遊鱗。斐郁郁以閑麗。謐徽徽而清肅。其涵虛抱景。氣象澄
鮮。有如此者。皇皇后辟。振振都人。遇佳辰於令月。就妙賞
乎勝趣。九重繡轂。翼六龍而畢降。千門錦帳。同五侯而偕
至。泛菊則因高乎斷岸。祓禊則就潔乎芳沚。戲舟載酒。或
在中流。清芬入襟。沈昏以滌。寒光炫目。貞白以生。絲竹駢
羅。緹綺交錯。五色結章於下地。八音成文於上空。砰輷沸
渭。神仙奏鈞天於赤水。黤藹敷俞。天人曳雲霓於元都。其
洗慮延歡。俾人怡懌。有如此者。至若嬉遊以節。宴賞有經。
則纖埃不動。微波以寧。熒熒渟渟。瑞見祥形。其或淫湎以
情。泛覽無斁。則飄風暴振。洪濤噴射。崩騰駱驛。妖生禍覿。
其棲神育靈。與善懲惡。有如此者。小子幸因受遣。觀光上
國。身不佞而自棄。日無名以多暇。詢奇覽物。得之於斯。矚
太始之元造。訪前蹤於碩老。天生地成之理。識之於性情。
物儀人事之端。徵之於耳目。夫流惡含和。厚生蠲疾。則去
陰之慝。輔陽之德也。涵虛抱景。氣象澄鮮。則藻飾神州。芳
榮帝宇也。洗慮延歡。俾人怡悅。則致民樂土。而安其志也。
棲神育靈。與善懲惡。則俗知所勸。而重其教也。號惟天邑。
非可謬創。一山一水。拳石草樹。皆有所謂。茲池者。其謂之
雄焉。意有我皇唐。須有此地以居之。有此地。須有此池以
毗之。佑至仁之亭毒。贊無言之化育。至矣哉。以其廣狹而
方於大。則小矣。以其淵洞而諭夫深。則淺矣。而有功如彼。
有德若此。代之君子。蓋有知之而不述。令民無得而稱焉。
輒麤陳其旨。刊諸岸石。庶元元荷日用之力也。
福州南澗寺上方石像記
萬物闐闐。各由襲沿。無襲無沿。而忽以然。苟非妖怪。實為
珍慶。斯石像者。其珍慶歟。始孕靈韞質。兆眹未見。則峨峨
巨石。巖峭山立。鎮郡城之前阜。壓蓮宮之上界。海若鞭而
莫動。天時泐而終固。皇唐天寶八年五月六日清晝。忽騰
雲旁涌。驟雨來集。驚飆環駭。軯訇杳冥。雄雄者雷。騞然中
震。迸火噴野。大聲殷空。岑嶺躨跜。潭洞簸蕩。須臾。風雨散。
雲雷收。激劈輪囷。斬然中闢。南委地以梯落。北干霄而碣
樹。不上不下。不西不東。亭亭厥心。隱隱真像。三十二相具。
八十種好備。列侍環衞。品覺有序。莊嚴供養。文物咸秩。端
然慈面。儼矣儀形。似倚雪山而授法。如開月殿以趺坐。異
矣哉。不曰博聞乎。未聆於既往。不曰多智乎。罔測其所來。
且物之堅。莫堅於石。况高厚廣袤。又㣥石之傑。一朝瓜剖。
中有雕琢。其為造石之初。致有相以外封乎。其為有石之
後。入無間以內攻乎。噫。不可以人事徵。請試以神化察。巍
巍釋氏。發揮道精。其身既傾。其神不生。等二儀以通變。齊
四大而有力。教於時有所頹靡。人於教有所忸怩。則為不
可思議。以煦以吹。故示此無跡之跡。難然之然。俾知我存
存。入我之門。經曰。千百億化身。蓋隨感而應。茲身者。則千
百億之一焉。昔諸佛報現。皆託於有命。有命則有生。有生
則有滅。曷若因其不朽之物。憑乎不動之基。形既長存。法
亦隨是。與夫為童男而出世。假長者以來化。元元之徼則
雖一。永永之利則不侔。可以禮足而悔罪。寄影以安樂。予
則求福不回者。焚香跪仰。或從釋子之後。故於巉巉之餘
仞。聊書其所由來。
泉州北樓記
釋名曰。樓瞜也。謂其高明覿遠。瞜瞜然也。建於第宅。則以
閱園林有媚。樹於雉堞。則以警寇盜不虞。故墨子曰。城三
十步一坐候樓。百步一立候樓。茲樓者。蓋此郡北墉之立
候樓也。卜築之始。微而具之。袤不倍常。廣唯再尋。製造日
遠。土木力殆。左騫右陊。上露下圮。有年數矣。邦牧安定席
公。貞元七年下車。至九年牧之三祀。重民力而未形言。是
年暮秋。歲豐農隙。有司率常典。告有事於土功。公曰。斯郡
之南極也。元后帝鄉。實在於北。詩不云乎。心乎愛矣。遐不
謂矣。欲因戀主。向北瞻矚。惟此有樓。半傾半摧。日夜闕登
陴擊柝之所。風雨憂折榱復隍之患。政因時令。爾其營之。
俾有布席跪立之地間。更人防卒之莅事。予將時躋。展北
面拱辰之心焉。受命者感公之意。如公之意。野人㣥庶感
公之誠。如公之誠。川朝子來。坏崩易蠧。趾有餘而不剗。基
墌自延。材有長而不翦。棟宇自崇。既望庀徒。未晦成功。倚
層霄於軒檻。納千里乎窗牖。如鱗之廨署。若岸之軍壁。得
之之狀。若連山之有重巒。長江之蹙洪濤。氣勢繇是以雄
焉。公每子牟情來。莊舄思生。俯仰於斯。徘徊於斯。夫完城
壯邑。有邦之本也。戀闕愛君。為臣之節也。善矣哉。公廣茲
樓也。遠得有邦之本。近貞為臣之節。執邦之本曰公。謹臣
之節曰忠。唯公與忠。公斯昭矣。小子家在委巷。多聞輿頌。
藝忝儒術。每侍公居。上志下衷。兩獲而達。敬書其事。為之
記以獻。至若眺四維之雲物。臨萬井之煙景。遐象佳致。眸
莫勝觀。非公有樓之素。故不之載。
二公亭記
勝屋曰亭。優為之名也。古者創棟宇。纔禦風雨。從時適體。
未盡其要。則夏寢冬室。春臺秋戶。寒暑酷受。不能自減。降
及中古。乃有樓觀臺榭。異於平居。所以便春夏而陶湮鬱
也。樓則重構。功用倍也。觀亦再成。勤勞厚也。臺煩版築。榭
加欄檻。暢耳目。達神氣。就則就矣。量其材力。實猶有蠧。近
代襲古增妙者。更作為亭。亭也者。藉之於人。則與樓觀臺
榭同。製之於人。則與樓觀臺榭殊。無重構再成之糜費。加
版築檻欄之可處。事約而用博。賢人君子多建之。其建之。
皆選之於勝境。今年暮春月。邦牧安定席公別駕置同正
員前相國天水姜公。念茲邦川逼溟渤。山連蒼梧。炎氛時
迴。溼雲多來。又日臨胃次。斗建辰位。和氣將徂。畏景方至。
月令云。可以升山陵。可以居高明。蓋謂是月。况地理卑庳。
而不擇爽塏。以蕩夫污廅乎。因問風俗。相原隰。郭東里所。
共得奇阜。高不至崇。庳不至夷。形勢廣袤。四隅若一。含之
以澄湖萬頃。挹之以危峰千嶺。點圓水之心。當奔崖之前。
如鐘之紐。狀鼇之首。二公止旌輿以迴睇。假漁舟而上陟。
幕煙茵草。翫懌移日。心謀意籌。有建亭之算。而未之言也。
二公既迴。邑人踵公遊於斯者如市。登中隆。觀媚麗。前來
後至。異口同詞。昔漢帝不曰。百姓安其田里而無愁怨之
聲者。其由良二千石乎。是謂政平教成。時和境清。使俗泰
而民以寧者也。虞書不曰。股肱良哉。庶事康哉。是謂翼帝
藩皇。調陰序陽。使物阜而民以昌者也。席公今日之化育。
吾徒是以寧。姜公昔歲之弼諧。吾徒是以昌。且以之寧。又
以之昌。愷悌君子也。詩云。愷悌君子。民之父母。二公者。真
吾父母也。茲阜二公攸選。尚而加愛。務休訟簡。必復斯至。
上露下蕪。忍令父母憩之乎。遂偕發言為公就亭之功。如
牆而前。陳誠於縣尹。縣尹允其請。而為之辨方經蹠。環當
上頂。誡奢訓簡。以授子來。於是家有餘粮。圃有餘木。或掬
一抔土焉。或翦一枝材焉。一心百身。蜂還蟻往。榛莽可去
以自薙。瓦甓無脛而奔萃。一之日斤斧之功畢。二之日圬
塓之傭息。再晨而成。二公莫知。層梁亘以中豁。飛甍翼而
四翥。東西南北。方不殊致。糊白墳以呈素。雘頳壤而垂繪。
通以虹橋。綴以綺樹。華而非侈。儉而不陋。煙水交浮。巖巒
謺迥。精舍奉其旁達。都城企其遐際。容影光彩。漪入瀾澄。
指朱軒於潭底。閱雲岑乎波裏。爌熿由演。如飛若動。又釣
人飄颻於左右。游禽出沒乎前後。一盼一睞。千趣萬態。稅
息之者。若在蓬壺方丈之上。二公重清曠於舊賞。納衷懇
乎㣥庶。尋幽探異常於斯。勞賓祖客常於斯。加以平疇開
闢。通途在下。可以親耕耨。可以采謳謠。作一亭而眾美具。
噫。天造茲阜。其固與人為亭歟。不然。何不遠郛郭。而博敞
詭秀之若此。非常之地。意待非常之人。故越千萬祀而至
二公方覿也。邑人想之。復言曰。事無隱義。物有正名。地為
二公而見。亭從二公而建。斯亭也。可署曰二公亭。雖芻蕘
之云。中實有謂。二公不忽。遂以為號。小子藝忝於文。曾觀
光上國。去之日歷越遊吳。歸之辰踰荊泛漢。會稽之蘭亭。
姑蘇之華亭。襄陽峴首。豫章湖中。皆古今稱為佳境。或棟
宇猶在。或基趾未沒。山川物象。遍得而覽。方之於此。遠有
慚德。懿哉二公。智周德厚。卜地如此。感民若彼。某非飾說。
入吾邑者升吾亭者知之。古之製器物。造宮室。或有銘頌。
以昭其義。斯亭也。豈無斆古而為之章句者。小子薄劣。不
敢議其事。麤述其旨。姑為之記。兼借二公之名。紀於左以
為邦榮。在位賓僚。亦以次序從公而列。
泉州六曹新都堂記
貞元八年。刺史安定席公為邦之二祀。冬。造六曹之都堂。
公表微而慮遠也。天子建六官以紀綱天下。分刺史六司。
用經緯封中。猶天之有四時。而人之有四肢。一時不若。則
歲罔成功。一肢不和。則體莫全用。公以六司之掾如股肱。
思安之。與身之安也。火流定中。將坏城郭。親覽廨宇。首視
斯署。既隤而隘。非凝神揆務之所。日。撫人民不則有國。營
宮室是亦為政。乃量羨府以度用。指斯宇而命易。又曰。處
湫居卑。非智也。煩人蠧財。非仁也。吾欲全仁而就智。蕆事
者志之。有司於是審基址。程廣袤。山節藻梲。僣也。削而不
取。土階茅櫩。偪也。革而是捐。非約非豐。允執厥中。然後計
具材。量日力。山木則酬之如市。人功則稅之若時。物樂民
願。未旬而畢。飛梁五道而通負。連楣六接以都豁。陽軒遐
引。陰室旁啟。挹以重屏。翼以迴廊。晻黑[:#AS-FBED:●]乞黑[:#AS-FBED:●]乞以祕
邃。屹崇崇而宏敞。夏處其達。則炎天以凉。冬居其隩。則凄
風以溫。足以寧肌靜心。以厥職者也。夫哲人有作。不唯利
身在利人。不惟利今在利後。相斯堂者。公侯卿士。禮隔殊
品。公不之降也。斯不亦利人不唯利於身歟。堅壯固護。存
延千祀。人不之逮也。斯不亦利後不唯利於今歟。覩斯堂。
見公之意。時某處某乙為司功。某處某乙為司戶。司倉司
法。司兵司田。皆外莊內融。懷材抱忠。無回邪以莅下。有謇
諤以承
上。當時之彥也。請列於記左。庶後之君子。覩名訪德。知夫
是日。堂有人焉。
右街副使廳壁記
使有副。副之言繼也。其一繼之輔也。所以繼其或缺。而又
輔其違焉。其亦總使之務歟。皇街使之副。其職大矣。天子
外有六合。故內闢六街以達之。彼為庭除。此為堂室。靜諸
外必先諸內。乃置使以清之。我唐新典也。蓋以警正天衢。
糾逖王慝。領環遊式曷之卒。專扞掫徼循之令。夫京師。豪
傑英俊之都會。蠻夷戎狄之來萃。排輪重足。馮眾多撓。我
防則戶。伊動必由。我察則目。伊瑕必見。繇是九城之中。乘
避貴。負敬長。金玉可拾。遺則猶土。幼弱可欺。遇則如傷。出
門若有賓。讓路若有神。雲興烏合而無暴。自東自西以咸
萃。憧憧焉斯焉而能在其中。悖悖焉斯焉而謹在其中。六
合澄晏。六街源之。則街使之功。副使攸同也。貞元八年。上
以元舅兵部尚書大金吾濮陽公兼右街使。俾訪忠良以
自佐。濮陽公先以節行選。次以材能擇。加之以更歷。因之
以故舊。得建州別駕前尚衣奉御高陽許公以聞。上素知
公名。即日召見。敷對器實。有符曩聲。當錫紫綬金章於殿
庭。而允其請。濮陽公本官用視茲佐得人。街之政悉以相
付。公靜而敏。清而貞。堅鑰禁樞。深鋤事根。不誡而部伍增
肅。不桉而逵陌倍理。日出作。日入息。三條四出。風恬月靜。
職斯有述。公此無怍。遷蘄州別駕。副使如故。旌其勞。且藉
能也。夫跡以行生。言由事立。公釐斯署之績。得國家建斯
署之義。遂書其義。昭其績。為公廳之壁記云。其或接公之
武踐茲位者。任是既重。德亦無輕。列公之左。雖百代可也。
太學張博士講禮記記
說釋典籍謂之講。講之為言耩也。如農之耕田疇焉。田疇
將植而求實。雖耕矣必耩。分其畦壟。嘉穀由是乎生。典籍
將肄以求明。雖習矣必講。窮其旨趣。儒術由是乎成。我國
庠春享先師後更日。命太學博士清河張公講禮記。成儒
術也。聖祖三刊九經。公通其六。精於五。而禮記在乎其中。
禮也者。御人之大。故首於㣥籍而講之。束脩既行。筵肆乃
設。公就几北坐南面。直講抗牘南坐北面。大司成端委居
於東。少司成率屬列於西。國子師長序公侯子孫自其館。
太學師長序卿大夫子孫自其館。四門師長序八方俊造
自其館。廣文師長序天下秀彥自其館。其餘法家墨家書
家算家。輟業以從。亦自其館。沒階雲來。即集鱗次。攢弁如
星。連襟成帷。公先申有禮之本。次陳用禮之要。正三代損
益得失。定百家疏義長短。鎔乎作者之意。注乎學者之耳。
河傾於懸。風落於天。清泠灑蕩。幽遠無泥。所昧鏡徹於靈
臺。所疑冰釋於心泉。後一日聞於朝。百司達官造者半。後
一日聞於都。九域知名造者半。皆尋聲得器。虛來實歸。予
職在下庠。亦掌有教。道不足訓。領徒從公。惟始洎終。覩公
之美。敬書盛事。記諸屋壁。并列當時執簡摳衣者於左偏。
同州韓城縣西尉廳壁記
說文曰。尉畏也。亦慰也。主也。故字從尸示寸。寸者。寸量禮
度以敬上。示者。示陳教令以諭下。尸者。典職司以居位。敬
上所謂畏。諭下所謂慰。居位所謂主。全茲三者。以莅王爵。
則仕義周。是以古之人嘉用尉字為官號。陶唐有太尉。周
有軍尉。秦亦有太尉輿尉東南尉。洎漢則復命縣掾曰尉。
自是以名。至於我唐無或易。所命善也。我唐極天啟宇。窮
地闢土。列縣出於五千。分為七等。第一曰赤。次赤曰畿。次
畿曰望。次望曰緊。次緊曰上。次上曰中。次中曰下。赤縣僅
二十。萬年為之最。畿縣僅於百。渭南為之最。望縣出於百。
鄭縣為之最。緊縣出於百。夏陽為之最。上縣僅三百。韓城
為之最。上之最次於緊之最。非最之緊無與焉。緊之最次
於望之最。非最之望無與焉。望之最次於畿之最。非最之
畿無與焉。畿之最次於赤之最。非最之赤無與焉。最之縣
長於餘縣。如麟鳳五靈之長於㣥靈也。數長不數類。則韓
城之稱。與萬年渭南鄭縣夏陽並。自緊而上。簿尉皆再命
三命已往而授。資歷至之而至也。上縣而下。則自解褐授。
韓城既上縣之最。簿尉解褐之貴者。唯三員伺其闕。非年
年之有。或一員之闕。天下皆知之。授之日亦皆知之。曰某
人授韓城尉。是其人則頌。非其人則誹。雖一命之官。其為
人尚也如此。則主司慎擇才地精美。縣亦有六曹。尉二人。
一判功戶倉。其署曰東廳。一判兵法士。其署曰西廳。茲廳
兵法士之廳也。根之州。則司兵司法司士盡在。形之國。即
兵部刑部工部盡在。兵主武。法主刑。士主工。今武未大威
務尚繁。刑未大措訟尚生。工與人興無時休。州縣司或雙
曹。六人分其職。國則部屬僚。八九十人分其職。一人理六
人八九十人之理。雖大小有異。而揆緒不殊。其緒不殊。其
官不易。能至於易者。則人無敢易之。人無敢易之。則國必
重之。國重之。則踐洪鈞大柄。所由乎此也。貞元十五年春。
余友人滎陽鄭伯義授焉。鄭自上。累葉聲名為天下聞。鄭
以明經登科。又三舉進士。屈於命。詞學亦流輩推內行第
一。其受命之年。五月余詣焉。十月又詣焉。見東廳有記。西
廳無記。因請書其姓氏。序於左。其或先於鄭。芳馨猶在者。
亦得之。至於鄭。繫於鄭譜皆繫之。若土壤廣狹。物產有無。
尉非得主。不敢僣序。
