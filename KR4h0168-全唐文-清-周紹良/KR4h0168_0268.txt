欽定全唐文卷二百六十八
武平一
平一名甄。以字行。潁川郡王載德子。武后時隱嵩山。修浮
圖法。屢召不應。中宗復位。平一方居母喪。迫召為起居舍
人。丐終制不許。景龍二年兼修文館直學士。遷考功員外
郎。元宗立。貶蘇州參軍。徙金壇令。平一見寵中宗。時雖宴
豫。嘗因詩頌規誡。既被謫而名不衰。開元末卒。
東門頌(并序)
東門者。前刺史平陽崔公庭玉今長史京兆韋公敭先司
馬北平陽公洽郡縣寮佐所剏搆也。聞乎信所以守物。義
所以建利。因時制事。事無其[:#AS-8FBB:●]。以欲從人。人安其業。夫如
是。則有訓有典。可象可愛。昔惠渠既通。時歌樊陵之美。學
堂爰設。俗賴文翁之化。徵名校實。我固有焉。使君名璵。字
庭玉。生稟殊操。體含中和。性達心敏。長材不器。故經之以
恭儉溫良。緯之以貞直忠肅。政事文學。弱冠有聲。解褐授
署州參軍。秩終。恥屑就卑位。從刺史辟。或出入燕魏。周遊
關河。用晦遏光。垂二十載。博陵公崔元暐之居冢司也。聞
而命焉。授幽州戶曹參軍。都督右僕射唐公大將軍薛公
並引置幕府。俾司軍事。屬北胡憑踐。東夷寇虐。邊飛羽檄。
堂施樽俎。公戮力悉心。剖綜條暢。以清幹著稱。為巡察使
御史張希元所薦奏。遷荊州戶曹參軍。湘郢凋弊。創夷荒
阻。公疏科籍。辨井田。黎人時雍。頌聲載路。前長史尚書左
丞元暕後長史吏部尚書崔日用咸加殊禮。再以清白陞
進。召至闕下。兵部尚書代國公郭元振刑部尚書耿國公
趙昭以公有宏算遠圖。可以折衝禦侮。俱奏參戎旅。兼攝
監察御史。軍還即真。自殿中三命至侍御史。舉直錯枉。蠲
苛糾慝。不為利回。不為義疚。除兵部員外郎。遷郎中。加朝
散大夫。夏官之任。司馬之法。公能革之。公能折之。詰禁制
軍。於是乎在。故為國相梁公深所嗟賞焉。天子方急鉛銅
之貲。息役簡賦。勦萑蒲之聚。通商惠工。以弊兼此郡。故命
公為守也。原隰既平。天監在下。厥繇克紹。帝曰休哉。南至
衡山。勅公總察。對揚嘉命。疇敢不祗。迺紆亹夷以煩。掃地
更作。沉潛剛克。強固柔順。言稽典謨。動踐規範。懼國賦不
給。故公為之薄斂。於是乎戶忘流迸。懼年穀不登。故公為
之發倉。於是乎郡無餒絕。懼人之乏困。故公為之巳責。於
是乎境實保寧。懼天災流行。故公為之禮神。於是乎時無
淫孽。甿之惸獨。恤之慈也。士之賢行。旌之禮也。邦之庠塾。
廣之學也。里之喪祭。遵之訓也。人之稼穡。勸之時也。吏之
敓攘。致之辟也。訟之疑怨。申之理也。俗之奢僭。約之儉也。
獄之小大。必以情也。物之洪纖。罔不綜也。然後命錄事參
軍宋重茂宣城令長孫勗。務三時。保四封。濬溝洫。修城郭。
以尉杜晅副焉。茂也業尚夷素。識資端慤。司舉多則。臨人
以莊。勗也正實自躬。化能周物。忠信之長。慈惠之師。晅也
淳裕敦質。貞才粹理。兼主簿劉元察尉崔愔等。咸欽率訓
矩。經之營之。慮事以度功。縮板以載作。呈土物。計徒庸。揣
高卑。司啟閉。審曲面勢。上棟下宇。築之登登。約之閣閣。庶
高門有閌。修衢如砥。故鞠躬以從禮。擊柝以防暴。豈魯國
之不時。寧吳閶之能擬。閹茂歲太衝日。公將伏奏洛師。郡
人前華容令吳元暉無錫尉奚山松等數百人。比肩接踵。
或泣或歌。同揚言曰。公之鎮也。化盈弊壞。事謀先達。止盜
賊。張敞之牧冀州。舉閉縱。賈逵之牧豫州。勸種殖。李恂之
牧[:#AS-8862:⿱亠兊]州。棄託書。趙炎之牧青州。躬節儉。胡質之牧荊州。問
疾苦。郭細侯之牧并州。雨隨車。百里嵩之牧徐州。公兼茲
懿業。棄我而歸。載馳載驅。靡瞻靡依。甘棠勿翦。高門巍巍。
刻頌於石。紀公之徽。頌曰。
甿既庶。吏勿率。帝曰俞。公是恤。君子慰。小人慄。賢才陞。凶
悍黜。徽績亮。謨猷秩。禁令施。恩化溢。建城市。平街術。役以
時。揆以日。材式慮。功難逸。牆靡茨。門距蓽。引還旆。戒徂驛。
嘻我公。恍而失。思厥聲之允嗣。庶耿光之可述。
請抑損外戚權寵并乞佐外郡表
臣平一言。臣緣修起居注。太史監每季有牒。臣伏見從去
歲巳來。屢有災異。熒惑入羽林。太白再經天。太陽虧。月犯
大角。臣伏按舊史文志。咸非休吉之感。或為咎徵之兆。臣
聞災不妄生。變不虛設。象見於上。人應於下。其理昭彰。有
如影響。陛下嗣膺鴻業。夤畏上元。故皇天不言。以災眚譴
誡。詩曰。敬天之怒。不敢驅馳。又曰。惟此文王。小心翼翼。昭
事上帝。聿懷多福。臣伏見陛下孝愛因心。敦崇戚族。澤濡
后氏。恩洽外家。位以慈周。榮因惠假。臣當宗親。階越三等。
家有數侯。既忝國姻。復叨枝屬。朱輪華轂。金榜瑤簪。過東
漢之梁鄧。邁西京之許史。光耀焜煌。古今所絕。誠陛下睦
於親寵。降於慈貸。誠未息譏諆。深近囂黷。恩彌崇而議彌
積。位逾厚而釁逾擁。臣又聞月滿必虧。日盈則蝕。春秋有
交謝之理。星律有輪環之次。時不再來。榮難久藉。昔永淳
之後。藩維搆孽。王室多難。先聖考運從權。時居寶歷。臣諸
房等地惟宗子。爵列扞城。竊祿疏封。屢迴星紀。今皇明復
辟。聖政惟新。自合恭守園廬。遙承雨露。庇影椒房之末。階
親槐里之餘。今乃再假寵靈。驟貽獎渥。姻從日茂。爵封如
初。但見昇崇。無聞損降。高班厚位。遂超涯極。以此或陰氣
僭陽。乾文告變。且頃年已來。河洛汎溢。東都西京。俱有水
潦。蓋以陰氣太盛所致。昔王家驕貴。梅福上書。竇氏專權。
丁鴻進諫。臣伏思古來后妃之始。自呂霍上官閻董之氏。
皆以恩寵過深。驕盈僭溢。一朝傾覆。竟無噍類。易曰。不遠
而復。又曰。鼎折足。覆公餗。伏願思抑損之宜。運長遠之策。
或令安車就第。使剖符臨州。遠之以機權。錫之以閑逸。上
恭乾乾之惕。下全親親之道。則肅彰國圖。殷鑒後葉。臣釁
招酷罰。待斃苫壤。聖心不棄窮穢。備官史冊。哀緒莫申。餘
陰無幾。精魂屢竭。昭恤末流。如將有補明時。不矜荒殆。伏
乞假名外郡。遂禮私庭。冀存識爽。少詶靦冒。臣瞻光視漏。
豈復支久。既因災眚。誠兼宗國。俯揆殘骸。退深荒越。
請追贈杜審言官表
審言譽鬱中朝。文高前列。是以升榮粉署。擢秀蘭臺。往以
微瑕。久從遠謫。陛下膺圖玉扆。下制金門。收賈誼於長沙。
返蔡邕於左校。審言獲登文館。預奉屬車。未獻長卿之辭。
遽啟元瑜之悼。臣等積薪增愧。焚芝盈感。伏乞恩加朱紱。
寵及幽泉。假飾終之儀。舉哀榮之典。庶敝帷莫棄。墜履無
遺。
諫大饗用倡優媟狎書
樂天之和。禮地之序。禮配地。樂應天。故音動於心。聲形於
物。因心哀樂。感物應變。樂正則風化正。樂邪則政教邪。先
王所以達廢興也。伏見胡樂施於音律。本備四夷之數。比
來日益流宕。異曲新聲。哀思淫溺。始自王公。稍及閭巷。妖
伎胡人。街童市子。或言妃主情貌。或列王公名質。詠歌蹈
舞。號曰合生。昔齊衰有行伴侶。陳滅有玉樹後庭花。趨數
驁僻。皆亡國之音。夫禮慊而不進即銷。樂流而不反則放。
臣願屏流僻。崇肅雍。凡胡樂備四夷外。一皆罷遣。况兩儀
承慶殿者。陛下受朝聽政之所。比大饗㣥臣。不容以倡優
媟狎。虧汚邦典。若聽政之暇。苟玩耳目。自當奏之後庭可
也。
猜閒對
病之在四體者。跡分而易逐。居心腹者。候遽而難治。刑政
乖舛。四支疾也。親權猜閒。心腹疾也。書曰。克明峻德。以親
九族。九族既睦。平章百姓。詩曰。協比其鄰。婚姻孔云。是知
親族以輯睦為義也。自頃權貴猜防。外和內離。怨結姻婭。
疑生骨肉。邀榮之徒。跪獻忠款。膏脣之伍。苟輸讒計。脅肩
邸第之中。噤頤媼宦之側。故過從絕。猜嫌構。親愛乖。黨與
生。積霜成冰。禍不可既。願悉召近親貴人。會宴內殿。告以
輯睦。申以恩勤。斥姦人。塞讒路。若猶未巳。則捨近圖遠。以
抑慈示嚴。惟陛下之命。
徐氏法書記
易稱河出圖。洛出書。聖人則之。故伏羲氏觀象於天。觀法
於地。近取諸身。遠取諸物。始作八卦。軒轅氏之王也。使蒼
頡象鳥獸之迹。以為文字。故銘於鍾鼎。列於竹帛。至周宣
王太史史籀者。作大篆十五篇。秦始皇之并天下也。丞相
李斯一文字之制。作蒼頡篇。其後車府令趙高作爰歷篇。
太史令胡母敬作博學篇。頗有省改。謂小篆也。周曰六書。
秦稱八體。或云隸書者。始皇使下邽人程邈所作。漢因行
之。扶風曹喜善篆隸。時人師之。光和後。左中郎陳留蔡邕。
於篆隸博究其妙。靈帝好書術雜藝。置鴻都以招納之。則
有師宜官梁鵠之徒預焉。遇漢末。鵠奔劉表。魏武破荊獲
鵠。雅好其書。恒懸帳下以玩之。鵠弟子毛宏教於祕書。今
八分楷法是也。安平崔瑗父子作草勢。宏農張芝轉加其
巧。即王逸少所言臨池學書。池水盡黑。韋仲將所謂草聖。
芝弟黃門郎昶亞焉。魏太和中。韋誕自武都太守以善書
至侍郎。宮觀寶器。皆誕之跡。嘗登淩雲臺題榜。下而白首。
太尉鍾繇。一時之妙。冠於前。垂於後。繇子會。晉太保衞瓘
父子。吳人皇象。晉征西司馬索靖。中書郎李克母衞夫人。
並得鍾張之楷。擅價當時。中興後。王丞相茂宏父子。庾征
西稚恭兄弟。咸著盛名於江西。其窮神極變。龍翔天逸。今
古獨立者。見乎晉會稽內史右將軍琅琊王羲之。羲之子
獻之亦傳其妙。而不之逮也。先賢所評子敬之比逸少。猶
士季之比元常。言去之遠矣。故二王之跡。歷代寶之。宋文
齊高。洎梁武父子湘東邵陵。咸以為師楷。梁大同中。武帝
敕周興嗣撰千字文。使殷銕石模次羲之之跡。以賜八王。
右軍之書。咸歸梁室。屬侯景亂。兵火之後。多從湮闕。而西
臺諸宮。尚積餘寶。元帝之死。一皆自焚。可為悲也。歷周至
隋。初并天下。大業之始。後主頗求其書。往往有獻者。及隋
之季。王師入秦。又於洛陽擒二偽主。兩京祕閣之寶。揚都
扈從之書。皆為吾有。太宗於右軍之書。特留睿賞。貞觀初。
下詔購求。殆盡遺逸。萬機之暇。備加執玩。蘭亭樂毅。尤聞
寶重。常令搨書人湯普徹等搨蘭亭。賜梁公房元齡巳下
八人。普徹竊搨以出。故在外傳之。及太宗晏駕。本入元宮。
至高宗又勅馮承素諸葛真搨樂毅論及雜帖數本。賜長
孫無忌等六人。在外方有。洎大聖天后御極也。尤為寶嗇。
平一齠齔之歲。見育宮中。切覩先后閱書法數軸。將搨以
賜藩邸。時見宮人出六十餘函。於億歲殿曝之。多裝以鏤
牙軸紫羅褾。云是太宗時裝。中有故青綾褾[:#AS-827B:●]瑁軸者。云
梁朝舊跡。標首各題篇目行字等數。草書多於其側帖真
字楷書。每函可二十餘卷。別有一小函。可十有餘卷。所記
憶者。是扇書樂毅告誓黃庭。當時私訪所主女學。問其函
盡出以否。答曰尚有。未知幾許。至中宗神龍中。貴戚寵甚。
宮禁不嚴。御府之珍。多歸私宅。先盡金璧。次及法書。嬪主
之家。因此而出。或有報安樂公主者。主於內出二十餘函。
駙馬武延秀。久踐虜庭無功。於此徒聞二王之跡。強學寶
重。乃呼薛稷鄭愔及平一評善惡。諸人隨事答為上者。登
時去牙軸紫褾。只以漆軸黃麻紙標。題云特健藥。云是虜
語。其書合作者。時有太宗御筆於後題之。嘆其雄逸。太平
公主聞之。遽於內取數函及樂毅等小函以歸。延秀之死。
側聞睿宗命薛稷擇而進之。薛竊留佳者十餘軸。薛之敗
也。為簿錄官所盜。平一任郴州日。與太平子薛崇裔堂兄
子崇允連官。說太平之敗。崇裔懷樂毅等七軸。請崇允託
其叔駙馬璥貽歧王。以求免戾。此書因歸邸第。崇裔弟崇
簡娶梁宣王女。主家王室之書。亦為其所有。後獲罪謫五
溪。書歸御府。而朝士王公亦往往觀之。夫龜文以來。鳥跡
之後。六書八體。時咸寶之。而代易百王。年移千葉。舊文殘
闕。遺篇湮散。非窮微極精。博雅好古。孰能辨以問之。學以
聚之。豫州刺史東海徐公嶠之。懷才蘊藝。依仁踐禮。自許
筆精。人稱草聖。九邱七略。五車百氏。未遇仲尼之賢。猶繁
茂先之室。至於魏陵逸策。魯室前書。字辨陽循。疑招束皙。
師宜削去之版。逸少為題之扇。莫不煙霏露凝。鳥歧魚躍。
填綵筐。溢雕廚。貽之後昆。永為家寶。季子浩。並有羲獻之
妙。待詔金門。家多法書。見託斯文。題其篇目行字。列之如
後。詹事張庭珪之家。抑其次也。
鄭國忠
國忠。武后朝官萬年縣令。以數進祥瑞遷尚方監。
謝尚方監表
臣某言。伏奉制書。以臣為尚方監。忽承鴻霈。遽辱崇章。澤
甚漏泉。懼深阽谷。臣材乖遠大。識謝淹通。曾微汗馬之勞。
非有成麟之業。欣逢叡歷。謬踐清階。自邇陟遠。從幽至顯。
題輿外郡。多慙展驥之能。綰墨中京。久乏棲鸞之譽。雖韋
弦自勗。而寬猛猶昧。空慙尸素。罕聞政績。幸以聖德動天。
而神山發地。踴奇峯而㮣日。披秀崿以干雲。虔惟造化之
靈。以告休明之慶。帝之力也。臣何預焉。乾獎曲臨。聖恩橫
被。俄輟一同之務。坐遷二府之班。秩亞括河。榮兼稅滓。顧
茲疎謏。何以克堪。伏願七景停輝。五潢收潤。矜容薄淺。更
採英髦。則上不汨於朝彝。下無招於官謗。無任控款之至。
許景先
景先。常州義興人。徙居洛陽。舉進士。神龍初擢拜左拾遺。
外補滑州司士參軍。連舉手筆俊拔茂才異等。累除殿中
侍御史知制誥。出歷虢州岐州刺史。入拜吏部侍郎。
奏停賜射疏
近臣以三九之辰。頻賜宴射。巳著格令。猶降綸言。但古制
雖存。禮章多闕。官員累倍。帑藏未充。水旱相仍。繼之師旅。
既不足以觀德。又未足以威邊。耗國損人。且為不急。夫古
之天子。以射選諸侯。以射飾禮樂。以射觀容志。故有騶虞
貍首之奏。采蘩采蘋之樂。天子則以備官為節。諸侯則以
時會為節。卿大夫以循法為節。士以不失職為節。皆審志
固行。德美事成。陰陽克和。暴亂不作。故諸侯貢士。亦試於
射宮。容體有虧。則絀其地。是以諸侯君臣。皆盡志於射。射
之禮也大矣哉。今則不然。眾官既多。鳴鏑亂下。以苟獲為
利。以偶中為能。素無五善之容。頗失三侯之禮。宂官厚秩。
禁衞崇班。動盈累千。其算無數。近河南河北。水澇處多。林
胡小蕃。見寇郊壘。軍書日至。河朔騷然。命將除兇。未圖克
捷。興師十萬。日費千金。去歲豫亳兩州。微遭旱損。庸賦不
辦。以致流亡。聖人憂勤。降使招恤。雖經歲月。猶未能安。人
之困窮。以至於此。今一箭偶中。是費一丁庸調。用之既無
惻隱。獲之固無恥慙。考古循今。則為未可。且禁衞武官。隨
番許射。能中的者。必有賞焉。此則訓武習戎。時習不闕。待
寇寧歲稔。率由舊章。則愛禮養人。幸甚幸甚。
唐朝議大夫行聞喜縣令上柱國臨淄縣開國男于君請移置唐興寺碑
先萬物者。始道德為宗。窮言象者。以乾坤為大。豈若道洽
沙界。盤古無以化其跡。功包鐵圍。隸首不能紀其要。前後
際斷。眾妙入於真乘。色相皆空。定慧生於正覺。言之不極。
其波若之蘊乎。聞喜唐興寺者。我國家草昧之所置也。時
櫜弓矢。締構龍官。懸玉鏡於方丈。運寶圖於羅衞。將袪八
難。式護四禪。乃於西山。建斯精舍。布金幽徑。樹福琁衡。經
始險蹊。人跡罕到。雖三空屢說。給園之眾不俱。八解常流。
方廣之途尚阻。甿俗常迷於夢幻。聚落不聞(闕三字)遂使十
地空有。四生無拯。爰初搆址。數十百年。舊令因循。不改其
制。長者居士。既渴日於寶坊。清信比邱。徒絜缾於諦議。時
縣令朝議大夫東海于公名光庭。即銀青光祿大夫瀛州
刺史東海郡公士俊之孫。金紫光祿大夫中書侍郎同中
書門下三品東海憲公之第五子也。承五鼎之葉冑。稟三
辰之粹精。陰德未沬。亢宗有後。在躬而禮義克舉。餘力而
文章見稱。好學多能。以為入官之具。清慎寡欲。彌見在公
之心。由也四科。參乎一貫。理必合於投刃。事無遺於下韝。
故能變蟋蟀之風。展蒲盧之化。始鄉退而修里。我有昌言。
終里退而修家。人無遺善。此其操刀有裕。彈琴自閑。亦既
底於王程。將又崇於佛事。為蒲之所不及。理鄴之所未行。
加以識洞真扃。智融覺鍵。伏忍於三昧。懸解於六通。身若
明珠。淨無瑕穢。心猶平地。能生眾善。且循調御。時見宰官。
精三異之妙術。敷六度之津要。由是歷請天府。將徙梵宮。
雙樹移堅固之林。八座改耆闍之岫。金山赫赫。與紫殿而
飛來。紺宇眈眈。化青樓而涌出。城池故絳。井邑新田。士女
溢於康莊。象馬闐於里閈。一一香蓋。懸寶縷之幢。種種天
花。散金燈之地。得未曾有。聞所未聞。方將洗貪欲之腸腎。
開盲聾之耳目。納須彌於小芥。詎是難思。置海水於虛空。
未為希有。僉以法雲西蓄。佛日有蔀家之昧。今智炬東摧。
迷途昭牽復之象。豈非如來滅後。將有住持。時夏縣威神
寺法師。俗姓張。法名忽硉。其先衣冠出南陽。精持律儀。薰
修戒行。德超於四果。理貫於三伊。大道未行。同孔子之歷
聘。眾生有病。等毉王之授手。遂乘杯涑澨。振錫兆亭。拔聾
俗於愛河。誘焚如於火宅。示方便品。導波若流。亡羊於九
部之津。去馬於三乘之際。莫不爭持寶蓋。競解(闕三字)耨池
之棟宇。為苦海之舟航。起予者商。繄我明宰。時縣丞清河
張佑仁主簿宏農楊浩尉太原王臨尉太原王銑等。並瑚
璉名器。鸞皇勁翮。才無滯用。政有異聲。鄉三老進而言曰。
今敦禮勸農。嘉惠也。樹法拯人。深慈也。我宰君善化。前古
罕儔。豈使浚儀豐碑。空銘景行。龍宮後偈。獨閟徽言。載勒
堅金。永傳沙界。銘曰。
佛言能淨一剎土。是謂世閒良福田。今我莊嚴招提宇。度
脫功德海無邊。猶如法雲覆㣥品。亦如佛日在中天。皆是
宰官惠明德。㣥毗安樂離苦緣。樹碑紀功永不朽。銖衣拂
石億萬年。
權若訥
若訥。中宗朝官右補闕。
請復天后所造諸字疏
臣聞詩人闡教。深懷罔極之思。孔氏立言。式崇無改之道。
伏惟應天皇帝陛下孝德純至。超越禮經。聖感潛通。光昭
瑞應。置聖善報慈之閣。義貫於終天。存合宮永昌之號。敬
深於如在。伏見天地日月君臣國人授載初慶殿等字。皆
先朝創制。久巳施行。陛下纂承丕緒。嗣守洪業。父子相傳。
國家仍舊。此並則天能事。生人積習。何所要切。登時削除。
當為賊臣敬暉等秉政。包藏逆節。前規務從變易。所以多
有改張。今削之無益於淳化。存之有光於孝理。又神龍元
年三月五日制書。一事巳上。並依貞觀故事者。但則天遺
訓。誠曰母儀。太宗舊章。是稱祖德。其於㳂襲。應從近遠。無
容近捨母儀。遠尊祖德。昔永徽之時。不聞依武德舊章。今
陛下膺期。乃欲追尊昔依貞觀故事。如其遠依貞觀。實恐
未益先朝。以臣愚識。請更詳審。則望繼明纂聖之業。無替
始終。奉先成志之道。增耀竹帛。
靳恒
恒字子濟。開元初由拾遺為御史。出佐益州。攝御史中丞。
歷襄州陝州刺史。
請勤政事疏
臣聞昔漢制。反支日亦通奏事。又光武在軍。躬自覽疏。明
帝撫運。夜必讀書。豈以四序炎寒。有妨正理。况陛下紹登
大位。初啟中興。六合之內。莫不延首傾聽。威恩未著。忠信
未孚。勤勞者未達。沉滯者未舉。逋逃者未還。浮偽者未息。
兼之郡國凋弊。倉廩空虛。訟獄猶繁。澆淳尚雜。外逼凶寇。
調發未寧。內切饑寒。衣食不足。人思陛下。企望太平久矣。
陛下固宜兢兢業業。居安慮危。絕嗜慾之源。崇清淨之化。
宵衣旰食。以答蒼生之望。簡賢任能。以救蒼生之弊。使天
下翕然。變風變俗。奈何以其微熱。遂闕一日萬機之事。六
合之內。不可家到戶說。必謂陛下安其宮室。重以宴閒。忽
於黎庶。怠於聽政。復何以達堯心於天下。復何以垂令範
於後代。臣愚竊為陛下有所歎惜。
宋務光
務光字子昂。一名烈。汾州西河人。第進士。調洛陽尉。遷右
衞騎曹參軍。以監察御史巡察河南道。考最。進殿中侍御
史。遷右臺。卒年四十二。
諫開拓聖善寺表
臣聞有國有家者。以恤人為務。節用為先。故唐堯至化。采
椽不斵。漢文深仁。露臺罷構。西方之聖。道貴融心。使下人
不寧。匹夫竊歎。豈菩薩無相布施。如來慈悲本旨哉。陛下
孝思罔極。崇建明因。土木之功。莊嚴斯畢。僧房精舍。宴坐
有餘。禪寺道場。經行巳足。若開拓奪人便利。貧者有擠壑
之憂。富者無安堵之所。幸非急切。何至於斯。况陽和發生。
播植伊始。興役丁匠。廢棄農功。一夫不耕。必有饑者。三時
之務。安可奪焉。臣聞失鬼神之心。可因巫祝而謝。失君長
之心。可因左右而謝。失父母之心。可因親戚而謝。惟失百
姓之心。不可解也。陛下以萬方為念。何用傷一物之心。臣
雖至愚。猶有所惑。方今西戎尚梗。北虜未羈。戰士老於邊
亭。役車屯於塞下。甿戶流散。府藏空虛。卒然烽堠興一面
之虞。水旱虐數州之地。乘其不意。何以禦之。伏惟陛下體
唐堯父母之用心。思菩薩如來之本意。傷邊卒艱勤之弊。
察下人勞怨之聲。董逋逃。休役力。實倉庫。急農桑。杜邪枉
之門。止侈尚之路。諸不急務。一切總停。應須拓寺。諸俟農
隙。如此則國用充足。黎元幸甚。
洛水漲應詔上直言疏
臣聞自昔后王。樂聞過罔不興。拒忠諫罔不亂。何者。樂聞
過則下情通。下情通則政無闕。此其所以興也。拒忠諫則
㣥議壅。㣥議壅則主孤立。此其所以亂也。伏見明勅。令文
武九品巳上。直言極諫。大哉德音。其堯舜之用心。禹湯之
責巳也。臣謬參朝列。浸沐聖恩。敢不竭愚。以副聖旨。狂言
抵禁。幸陛下寬而宥之。臣嘗讀書。觀天人相與之際。考休
咎冥符之兆。有感必通。其閒甚密。是以政失於此。變生於
彼。亦猶影之像形。響之赴聲。動而輒隨。各以類應。故易曰。
天垂象。見吉凶。聖人象之。竊見自夏已來。水氣悖戾。天下
郡國。多罹其災。去月二十七日。洛水暴漲。漂損百姓。謹按
五行傳曰。簡宗廟。廢祭祀。則水不潤下。夫王者即位。必郊
祀天地。嚴配祖宗。是故鬼神歆饗。多獲福助。自陛下光臨
寶極。綿歷炎涼。郊廟遲留。不得殷薦。山川寂寞。未議懷柔。
暴水之災。殆因此發。臣又按水者陰類。臣妾之道。陰氣盛
滿。則水泉迸溢。加之虹蜺紛錯。暑雨滯淫。雖丁厥時。而汨
恒度。亦陰勝之沴也。臣恐後庭近習。或有離中饋之職。干
外朝之政。伏願深思天變。杜絕其萌。又自春及夏。牛多病
死。疫氣浸淫。於今未息。謹按五行傳曰。思之不睿。時則有
牛禍。意者萬機之事。陛下或未躬親乎。昔太戊有異木生
於朝。伊陟戒以修德。厥妖用殄。高宗有飛雉雊於鼎。祖巳
陳以政事。殷道再興。此皆視履考祥。轉禍為福之明鑑也。
晁錯曰。五帝其臣不及。則自親之。今朝廷怪異。雖則多矣。
然皆仰知陛下天光。伏願勤思德容。少凝大化。以萬方為
念。不以聲色為娛。以百姓為憂。不以犬馬為樂。暫勞宵旰。
用緝明良。豈不休哉。天下幸甚。臣聞三王之朝。不能免淫
亢。太平之時。不能無小孽。備禦之道。存乎其人。若細微之
災。恬而不怪。及禍變成象。駭而圖之。猶水決而繕防。疾困
而求藥。雖復僶俛。亦何救哉。夫災變應天。實繫人事。故日
蝕修德。月蝕修刑。若乃雨暘或愆。則貌言為咎。雩禜之法。
在於禮典。今暫逢霖雨。即閉坊門。棄先聖之明訓。遵後來
之淺術。時偶中之。安足神邪。蓋當屏翳收津。豐隆戢響之
日也。豈有一坊一市。遂能感召星靈。暫閉暫開。便欲發揮
神道。必不然矣。何其謬哉。至今巷議街言。共呼坊門為宰
相。謂能節宣風雨。燮理陰陽。夫如是。則赫赫師尹。便為虛
設。悠悠蒼生。復何所望。自數年已來。公私俱竭。戶口減耗。
家無接薪之儲。國無候荒之蓄。陛下不出都邑。近觀朝市。
則以為率土之既康且富。及至踐閭陌。視鄉亭。百姓衣牛
馬之衣。食犬彘之食。十室而九空。丁壯盡於邊塞。孤孀轉
於溝壑。猛吏淫威奮其毒。暴徵急政破其資。馬困斯跌。人
窮乃詐。或起為姦盜。或競為流亡。從而刑之。良可悲也。臣
觀今之甿俗。率多輕佻。人貧而奢不息。法設而偽不止。長
吏貪冒。選舉私謁。樂多繁淫。器尚浮巧。稼穡之人少。商旅
之人多。誠願坦然更化。以身先之。端本澄源。滌瑕蕩穢。接
凋殘之後。宜緩其力役。當久弊之極。宜法訓敦龐。良牧樹
風。賢宰垂化。十年之外。生聚方足。三代之美。庶幾可及。臣
聞太子者。君之貳。國之本。易有其卦。天有其星。今古相循。
率由茲道。陛下自登皇極。未建元良。非所以守器承祧。養
德贊業。離明不可輟曜。震位不可久虛。伏願早擇賢能。以
光儲副。上安社稷。下慰黎元。且姻戚之間。謗議所集。假令
漢帝無私於廣國。元規切讓於中書。天下之人。安可戶說。
稽疑成患。馮寵生災。所謂愛之適足以害之也。至如武三
思等。誠能輟其機務。授以清閑。厚祿以富其身。蕃錫以獎
其意。家國俱泰。豈不優乎。夫爵賞者。君之重柄。傳曰。惟名
與器。不可假人。自頃害賞。頗亦乖謬。大勳未滿於人聽。高
秩巳越於朝倫。貪天之功。以為已力。祕書監鄭普思國子
祭酒葉靜能等。或挾小道以登朱紫。或因淺術以取銀黃。
既虧國經。實悖天道。書曰。制理於未亂。保邦於未危。此誠
理亂安危之時也。伏願欽祖宗之丕烈。惕王業之艱難。遠
佞人。親有德。乳保之愛。妃主之家。以時接見。無令媟瀆。凡
此數者。當今急務。唯陛下留神採納。永保康寧。
請減滑州封戶疏
臣聞分珪裂土。各有方位。通邑大都。不以封錫。前猷未遠。
古義亦深。自頃命侯。稍殊舊式。莫居磽塉。專擇雄奧。徐州
貢土。方色已乖。寢邱辭封。讓德不嗣。其滑州者。國之近甸。
密邇帝畿。地出紋縑。人多趨射。所以列縣為七。分封為五。
王賦少於侯租。入家倍於輸國。求諸既往。實所未聞。每科
封丁。有甚征役。因而失業。莫反其居。此州土風。逃者舊少。
頃日波散。良緣封多。百姓嗷嗷。不堪其弊。伏願稍均封戶。
散配餘州。下息疲甿。上遵古制。則公侯不失於采地。流泛
得還於故鄉。諸州封戶。亦望准此。又徵封使者。往來相繼。
既勞傳驛。甚擾公私。諸附租庸。每年送納。望停封使。以靜
下人。仍編入新格。庶為永利。又聞五等崇勞。百王盛典。自
非邢茅懿戚。寇鄧鴻勳。無以誓彼山河。疇其爵土。近者封
建。頗緣恩澤。功無橫草。人巳分茅。遂使沃壤名藩。多入侯
國。邑收家稅。平於天府。經費不足。蓋亦有由。竊見武德之
初建侯故事。於時天寶新定。王基創開。佐命如雲。謀臣如
雨。然而封者不過十數人。今禮樂承平。邦家繼代。有象賢
舊德之裔。無野戰攻城之勤。至於命封。不合全廣。論功少
於前葉。食邑多於往時。既減邊儲。實虧國用。伏惟酌隆姬
之前訓。咨武德之舊章。地非宗盟。勳殊社稷。不宜加以實
邑。自可寵以虛名。如是。庶績其凝。彝倫攸敘。臣忝當廉問。
備採風謠。灼見不安。豈敢自默。知必被封家所疾。顧嘗以
報國為心。乞擇愚言。訪諸朝宰。分毫有益。夕死無恨。
