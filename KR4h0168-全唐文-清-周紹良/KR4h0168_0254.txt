欽定全唐文卷二百五十四
蘇頲(五)
嗣虢王邕同知內外閑[:#AS-92F3:⿸广既]勅
勅。駔駿服皂。軍國為容。苟非懿親。莫允斯寄。祕書監檢校
殿中監嗣虢王邕。地隆藩屏。才蘊忠賢。以河閒之碩儒。膺
舞陽之茂寵。學窮四徹。已綜圖書。任司六尚。式光軒冕。必
能駟馬舉筴。兩驂執轡。用聞玉臺之歌。入侍瑤池之賞。宜
與張涉同知內外閑[:#AS-92F3:⿸广既]。餘如故。
命新除牧守面辭勅
勅。自古帝王。莫能獨理。爰樹侯伯。所以分政。則今都督刺
史之謂矣。蓋欲亭之毒之。納於富壽。不夭不札。以致和平。
朕受天眷命。作人父母。殷鑒遠圖。罔知攸濟。頃者都督刺
史。惟良是求。而寂寥厥聲。孰副虛想。豈六條察舉。未詢事
以考言。將三載黜陟。不責實而求當。遂令進之則易。吏煩
於送迎。退之則難。人務於苟且。豈所謂安孤老長子孫之
意耶。漢宣由是興言。劉廣為之長歎。誠有旨也。今事謀伊
始。邦政惟新。俾凝庶績。思改前弊。自今已後。都督刺史每
欲赴任。皆引面辭。朕當親與疇咨。用觀方略。到任之後。宜
待四考滿。隨事褎貶。與之改轉。諸州上佐。五品已上。應改
轉限。亦宜准此。夫類其才則適用。久其事則有恒。致用執
恒。未聞不致於禮也。咨爾在位。可弗勉哉。
搜揚懷才隱逸等勅
勅。立政之本。惟賢是擇。朕祇膺大歷。殷鑒遠圖。揚於王庭。
生此王國。朕之所望久矣。豈徵辟為事。未極於巖藪。而高
尚絕塵。見遺於草澤。將何以舉逸而勸。賁然來思。且才之
或偏。器罔求備。固非臧文之智。則尚其言。收曲逆之奇。則
捐其行。過而能改。仁遠乎哉。天下諸州有懷才隱逸。跅弛
不調。及失職冤人等。並令諸道檢察使博訪。具以名聞。副
朕饑渴之懷。庶廣搜揚之義。
每日聽政勉勵百寮勅
勅。三春布和。萬物資始。而去冬無雪。以迄於今。將何以敬
授人時。欽若天道。豈政有所缺。將教有不明。致茲亢旱。深
有祗惕。堯舜以百姓為心。禹湯以萬方罪已。朕雖薄德。匪
敢遑寧。自今以後。每日聽政。思宏道理。俾康庶績。至於日
旰忘食。未明求衣。惟懷永圖。朕之志也。凡百在位。可不勉
歟。
處分朝集使勅(一)
勅朝集使等。朕自臨萬邦。倏已三載。何嘗不兢兢業業。勵
精政道。思欲棄末敦本。阜俗安人。寰瀛之閒。日月以冀。所
以急於農務。不奪人時。富而教之。庶乎可致。夫苛政甚於
猛武。貪人比之蝥賊。頃雖臨遣使臣。未能澄正此弊。或刻
以害物。或擾以妨農。或背公向私。或全身養望。至使錢穀
不入。杼軸其空。捐瘠相仍。流庸莫返。且四方事廣。一人獨
化。共理之寄。非卿而誰。卿等至州。遞相勗勵。勤恤孤弱。勸
率耕桑。各效清勤。無或隳怠。
處分朝集使勅(二)
勅朝集使等。朕聞御寰瀛者。不可以獨化。養黎獻者。必存
於共理。故專一方。親百姓。能致循良之術。必無愁苦之聲。
非牧伯之賢。疇離於此。所以精求臺閣。歷選縉紳。常舉百
寮之要。以先六刺之重。虛想隹政。用成庶績。自去冬入計
者。則循名責實。詢事考言。雖不無等差。終未有殊異。得非
歲時或淺。風教未洽耶。故一切不除。各再臨所典。至於敬
耆老。恤煢弱。止姦盜。挫豪強。人不忍欺。吏不敢犯。田疇墾
闢。獄圄空虛。徭賦必平。逋逃自復。門杜請謁。庭無滯留。若
是者。廼關乎職思。可以力致。至於弭災眚。集休祥。尚德義。
崇禮樂。儒風大長。道化滂流。耕夫克讓。織婦知節。草木不
夭。昆蟲咸遂。扇彼淳源。登茲壽域。若是者。亦宏之在我。仁
遠乎哉。豈惟祿秩就加。當以公卿入拜。其或靡副朝奬。不
恭朕言。陟既有之。黜故宜及。勉旃俞往。各勤我班瑞之分
命。
處分朝集使勅(三)
勅朝集使。朕聞天生蒸人。溥於四海。天有成命。孚於萬邦。
必內立公卿。外建侯伯。后非賢罔使。賢非后罔事。借耳以
廣聽。假目以遐覽。則諭上旨。通下情。庶政諧而㣥萌樂矣。
由是三考黜陟。百官會(疑)昔之訓然耶。朕以薄德。祚膺寶
位。受乾坤之顧。荷宗廟之靈。懍乎若涉春冰。如馭朽索。責
在司牧。所賴分憂。曷嘗不想望賢才。馨香至化。七年於茲
矣。咨爾㣥岳。實邦之良。服勤政途。深佇嘉績。豈為吏䍐久。
與人未信。何殊尤絕異。寂寥厥聲。恭惟永圖。當副虛屬。孔
子曰。苟有用我者。三年有成。漢宣曰。庶人安田里。無愁恨
之聲者。政平訟理也。以為太守數易。則下不安。誠哉是論
矣。今之牧守。古之諸侯。寵數特加。情寄尤切。故躬饗廷內。
則飲食宴樂。幣帛筐篚。入至朕前。則敷衽以陳。命席而對。
所冀仁且不遠。言之必行。以副朕憂勞之心。託卿勤卹之
助。卿等宜慎厥始。成厥終。往欽哉。祗守爾典。操一州之統。
分六條之察。念茲在茲。用光我班瑞之命。有賞有罰。朕無
戲言。並即好去。
處分朝集使勅(四)
勅。朕自君臨區域。子育黎庶。歲年是慎。夙夜惟寅。而誠或
不孚。政猶未洽。所在旱澇。屢觀章表。因饑饉而為理。竭憂
勞以養人。非夫二千石。孰應斯委。下戶給之。高戶貸之。所
須賑恤。並先處分。至於常賦。則著恒典。檢據成損。蠲減有
條。又近日以來。中外少事。差科調發。殆至於無。處馭通融。
當免於弊。不知卿等從州來日。百姓間得安穩以否。其閭
閻未便。勅令有闕。具以陳聞。副我深寄。時寒涉路。並平安
好。且三兩日尋親識後。取曹司進止。
處分朝集使勅(五)
勅。朕聞諸禮曰。刑禁暴。爵舉賢。則政均矣。好惡著。則賢不
肖別矣。其道然耶。朕以虛薄。祗膺景命。荷宗社之靈。當億
兆之責。曷嘗不昃朝晏坐。畏天愛人。思欲保其和樂。躋於
仁壽。則與我共理者。其惟良二千石乎。每計吏還州。與之
陛見。示其賞罰。錫以筐篚。亦云命而已矣。而朝集使豫州
刺史裴綱。分典荊豫。為政煩苛。頃歲不登。合議蠲復。部人
有訴。便致科繩。縣長為言。仍遭留繫。御史推按。遽以實聞。
虐政弊人。一至於此。朕夙夜兢惕。匪遑寧居。尋遣使存問。
其諸道有損處。已量加賑恤。水旱不時。實朕之過。惠養失
所。分刺之由。是用黜綱於嶺裔。儆彼㣥岳。朕於蒼生。若保
赤子。為之均田邑。制廬井。必欲其時和年登。遠安邇肅。託
於牧宰。代以躬親。故歷難其官。誠經國致理之意也。夫德
惟善政。政在養人。故土煩則草木不長。水煩則魚鱉不大。
必也寬恕。貴乎清靜。諸刺史都督宜問疾苦。拯貧窮。杜侵
漁。察冤獄。至於賦役。務從減省。深刻為事。人何以堪。私惠
苟行。法或將墜。理須折衷。用存楷式。其百姓有穩便者。隨
事條奏。朕將親覽焉。欽爾有官。各勤為政。如風化允穆。課
績殊尤。當擢之不次。旌乃厥美。凡百庶邦。敬聽朕命。
處分朝集使勅(六)
勅朝集使。古者覲㣥后。比萬國。黜幽陟明。循政思理。罔之
廢也。朕以虛薄。屬當期運。受命穹昊。司牧黎元。何嘗不中
夜求衣。分晝忘食。欲其日月所燭。霜露所墜。不獨親其親。
不獨子其子。五穀豐植。萬物阜安。為無為。事無事。與能共
化。於茲八年矣。而淳源未還。至道猶鬱。豈朕之不德耶。將
吏之不賢耶。徭賦或繁耶。綱維或紊耶。故延入階陛。躬問
得失。悉如卿所對。則朕無憂矣。書曰。非知之難。行之惟難。
語曰。仁遠乎哉。我欲仁。斯仁至矣。卿等宜祗典厥職。克正
其身。修於國章。允茲朝寄。因乎風俗。示之訓誘。必也道德
齊禮。以公滅私。田里絕愁歎之聲。邦家聞寬厚之化。乃及
優賞。如或依勢作威。倚法以削。流亡未至。教令不行。加以
常罰。自餘宜依別勅處分。勤恤人隱。以副朕懷。並仰好去。
處分朝集使勅(七)
勅朝集使等。朕承天丕命。子育萬方。樹之師長。俾敷景化。
將以固茲邦本。致諸昇平。而大道緬然。淳風未暢。租賦頗
減。戶口猶虛。水旱相仍。耕桑莫贍。蓋朕之不德。而吏之無
方。永言於茲。良增歎息。往歲河南失稔。時屬薦饑。州將貪
名。不為檢覆。致令貧弱。萍流外境。責在致理。有從貶黜。因
茲以來。率多妄破。或式外奏免。或損中加數。至如密州去
秋奏澇。管戶二萬八千八百。不損者兩戶而已。無田商賈
之流。雷同入數。自餘諸州。不損戶即丁少。得損戶即丁多。
天災流行。豈應偏併。皆是不度國用。取媚下人。曩之刻薄
也如彼。今之踰濫也如此。不副朕意。一至於斯。疎怠之[:#AS-8FBB:●]。
雖已會赦。尸曠之跡。豈不多慙。當令所司。比類澄汰。卿等
與朕共理。實惟分憂。各勉思政途。以匡不逮。其百姓閒事
物。去冬赦書已處分訖。若人有疾苦。鄉有姦豪。不勸農桑。
不崇學校。並宜敦勸。以正風俗。逃亡之戶。必藉招攜。差科
之閒。務令停減。如臺省處事。有不穩便於時者。具利害聞
奏。勿復依隨。以損百姓。卿等至州之日。宜一留意。用綏我
庶人。並即好去。
處分朝集使勅(八)
勅朝集使等。朕君臨㝢內。子育黎元。何嘗不易愛人。勤恤
庶政。天下至廣。不能獨任。故樹之方牧。咨其共理。而淳化
未敷。至道猶鬱。庸賦尚減。戶口且虛。水旱相仍。倉儲莫贍。
無聞慈惠之政。未息凋弊之流。豈朕之不明。而吏之無術。
言念於此。用惻于懷。卿等是行。勉思厥政。百姓聞有鰥寡[:#AS-FBEF:●
]
[:#AS-9C65:⿰丨⺊]
[:#AS-FBED:●](旬[:#AS-FBEC:●]兮)[:#AS-FBF0:●]獨。不能存濟者。
務令優養。游業浮惰。不勤稼穡者。將令懲肅。敦以學校。勸
以農桑。差科之閒。務使平允。逃亡之
戶。兼藉招攜。令其下人。使得蘇息。諸州遭澇之處。多是政
理無方。或堤堰不修。或溝渠未洩。頻已處分。竟無承稟。常
破租庸。是何檢校。至州之日。各宜勸勉。應合修塞開導。宜
預施功。若不暫勞。何以獲利。已令御史分知訖。宜勵所職。
勿犯常科。今考績深者。已有除改。資歷淺者。更佇良能。應
還州人。已令所司各與賜物。待駕發後三五日別親識。並
即好去。
處分朝集使勅(九)
勅朝集使等。宏風善俗。寄於良吏。求瘼恤隱。職在親人。朕
並建藩牧。擇其師長。欽若古訓。俾人用康。而教化或未洽。
黎甿或未寧。攘竊者或有犯禁。逋亡者䍐聞復業。豈朕敦
諭之道尚缺。而牧宰之訓未明歟。永念於此。不忘旰昃。卿
等咸承朝寄。分掌外臺。共理之道。期於康濟。至若率身以
正。馭衆以仁。而下不化者。未之有也。卿等還州。宜禁侵漁。
絕浮惰。[:#AS-FBEF:●]
[:#AS-9C65:⿰丨⺊]
[:#AS-FBED:●](旬[:#AS-FBEC:●]兮)[:#AS-FBF0:●]獨鰥寡。尤資惠
育。盜賊祅訛。特宜禁斷。其征鎮人家。每須優當。科斂之事。
必在均平。頃者水災。薦及河朔。朕思無不至。憂彼元元。發
倉廩漕江淮以賑之。蠲租稅停征役以安之。今屬春陽布
和。農事方起。慮有乏絕。致妨農
桑。雖已遣使安撫。或恐事未周贍。如有不支濟者。即便量
事賑給。諸道有損之處。亦宜准此。朕不欲一物失所。衆情
不遂。納㣥生於仁壽。躋大化於昇平。卿等各宜恭守朝章。
宣布朕意。雖萬方有罪。敢忘在子。而三載考績。須徵行事。
安人稱職。可不勉歟。並宜好去。
令道士女冠僧尼拜父母勅
勅。夫孝者。天之經。地之義。人之行。故上自天子。下至庶人。
資於敬愛。以事父母。所謂冠五常之表。稱百行之先。如或
不由。其何以訓。如聞道士女冠僧尼等。有不拜父母之禮。
朕用思之。茫然罔識。且道釋之教。蓋懲惡而勸善。父子之
儀。豈緣情而易制。安有同人代而離怙恃哉。哀哀父母。生
我勞瘁。故六親有不和之戒。十號有報恩之旨。此又窮源
本而啟宗極也。今若為子而忘其生。傲親而徇於末。背禮
而強名於教。傷於教則不可行。行教而不廢於禮。合於禮
則無不遂。二親之與二教。復何異焉。自是已後。道士女冠
僧尼等。並令拜父母。喪紀變除。亦依月數。庶能正此穨弊。
用明典則。罔虧愛敬之風。自叶仙真之意。
原減囚徒勅
勅。惟刑恤哉。古之道也。朕撫臨四海。茂育萬邦。思致淳風。
登諸壽域。期畫冠而不犯。故開羅而在宥。念茲下愚。自抵
常法。時屬盛夏。天其養長。在物最靈。惟人為貴。朕處臺榭。
猶有鬱蒸之毒。彼居囹圄。能無憯怛之憂。故遣紫微黃門。
備加按省。覽其所奏。用憫於懷。爰矜可恕之罪。必務惟輕
之義。將布寬惠。俾從原減。宜依前件。
焚珠玉錦繡勅
勅。朕聞珠玉者。饑不可食。寒不可衣。故漢文云。琱文刻鏤
傷農事。錦繡纂組害女工。農事傷。則饑之本。女工害。則寒
之源。又賈生有言曰。夫人一日不再食則饑。終歲不制衣
則寒。饑寒切體。慈母不能保其子。君焉得以有其人哉。朕
以眇身。託於王公之上。曷嘗不日旰忘食。未明求衣。思使
返樸還淳。家給人足。而倉廩未實。饑饉相仍。水旱或愆。糟
糠不厭。靜思厥故。皆朕之咎。致有漿酒藿肉。玉食錦衣。互
相夸尚。浸成風俗。夫令之所施。惟行不惟反。人之化上。從
好不從言。是以古先哲王。以身率下。如風之靡。何俗不易。
此事近有處分。當以施行。朕若躬服珠玉。自翫錦繡。而欲
公卿節儉。黎庶敦樸。是使揚湯止沸。涉海無濡。不可得也。
是知文質之風。自上而始。朕欲捐金抵玉。正本澄源。所有
服御金銀器物。今付有司。令鑄為鋌。仍別置掌。以供軍國。
珠玉之貨。亡益於時。並即焚於殿前。用絕浮競。至誠所感。
期於動天。況於凡百。有違朕命。其宮掖之內。后妃以下。皆
服澣濯之衣。永除珠翠之飾。當使金土同價。風俗大行。日
用不知。克臻至道。布告遐邇。知朕意焉。
禁斷臘月乞寒勅
勅。臘月乞寒。外蕃所出。漸漬成俗。因循已久。至使乘肥衣
輕。競矜胡服。闐城溢陌。深玷華風。朕思革穨弊。返於淳樸。
書不云乎。不作無益害有益。功乃成。不貴異物賤用物。人
乃足。況妨於政要。敗紊禮經。習而行之。將何以訓。自今以
後。即宜禁斷。
禁斷妖訛等勅
勅。釋氏汲引。本歸正法。仁王護持。先去邪道。失其宗旨。乃
般若之罪人。成其詭怪。豈涅槃之信士。不存懲革。遂廢津
梁。眷彼愚蒙。相陷坑穽。比有白衣長髮。假託彌勒下生。因
為妖訛。廣集徒侶。稱解禪觀。妄說災祥。或別作小經。詐云
佛說。或輒畜弟子。號為和尚。多不婚娶。眩惑閭閻。觸類實
繁。蠹政為甚。刺史縣令。職在親人。拙於撫馭。是生姦宄。自
今以後。宜嚴加捉搦。仍令按察使採訪。如州縣不能覺察。
所由長官。並量狀貶降。
禁斷大酺廣費勅
勅。禮存寧儉。書戒無益。約費嗇財。為國之本。至如賜酺合
晏。正欲與人同歡。廣為聚斂。固非取樂之意。況日徇於奢。
是不誠也。心勞於偽。是不經也。殷鑒於此。良用憮然。自今
以後。兩京及天下酺宴。所作山車旱船結綵樓閣寶車等
無用之物。並宜禁斷。
禁斷女樂勅
勅。朕聞樂者起於心。心者動於物。物不正則不可為樂。樂
不和則不能理人。況天生黎蒸。區別男女。外則導之以禮。
中則由之以樂。苟或不臧。孰云致禮。自有隋穨靡。庶政彫
弊。徵聲徧於鄭衞。衒色矜於燕趙。廣場角抵。長袖從風。聚
而觀之。浸以為俗。此所以戎王奪志。夫子遂行也。朕方大
變澆訛。用清淄蠹。眷茲女樂。事切驕淫。傷風害政。莫斯為
甚。既違令式。尤宜禁斷。自今以後。不得更然。仍令御史金
吾。嚴加捉搦。如有犯者。先罪長官。務令杜絕。以稱朕意。
幸新豐及同州勅
勅。虞之四朝。且編區㝢。漢之三輔。本同京師。善於古者考
於今。發乎邇者應乎遠。若順豫之事缺。則紊於王制。巡遊
之典備。則慮於人勞。朕受命膺期。勵精設教。幸乾坤幽贊。
風雨咸若。百物既阜。三農已登。同穎薦於宗廟。穭穗生於
郡國。我無大桀。實欣於歲取。人有小康。未果於時邁。但左
翊之地。近入黃圖。新豐之邑。甫鄰青綺。山川宮館。咫尺相
望。欲過灞亭而涉⺡[:#AS-FBED:●]戲。經沙阜而臨渭。見彼耆耋。問其
疾苦。察長吏之政。恤黎甿之冤。蓋所以展義陳詩。觀風問
俗。始自畿甸。化於天下。宜以今月二十五日。幸長春宮。停
五日。緣頓所須。並令所司支備。一事以上。不得干擾州縣。
發日唯量將飛騎萬騎行。更不須別遣兵馬。及妄有科喚。
朕此行之處。不得進奉。在路有稱冤苦。州縣不能疏決者。
委御史金吾收狀為進。各勉所職。副朕意焉。
居大明宮德音
黃門。朕聞養人者謂之司牧。非逸於人上。事天者謂之帝
皇。蓋御乎天下。故作為棟宇。以避燥濕。居於臺榭。以順高
明。斯乃奉時令。布政教也。朕以不德。祗膺睿圖。寶十家之
產。愛兆人之力。未嘗興工於土木。役思於池籞。冀之休乂。
以致雍熙。自律應長嬴。時方大暑。溽雲屢起。溫風且至。伏
以太上皇宴居珍衞。滌慮清閑。迹不往於甘泉。心每期於
汾水。朕侍於左右。以奉晨夕。助元默之化。則虧於聽理。當
炎蒸之序。又瀆以囂煩。惕焉載懷。敢忘順色。然大明創兆。
先聖所營。即舊不加。因時而往。千門萬戶。外雖謂於別宮。
一日三朝。中自連於複道。下所以寧問安之懇。上所以資
習靜之娛。實獲我心。俾康政理。古有服重裘者。則念人之
寒。居夏屋者。則念人之熱。況比歲阻飢。甫田不稔。或愚人
陷罪。圜土稱冤。凡厥庶寮。將何以恤。兩京及諸州。宜令長
官親理冤獄。除犯名教及官典犯贓。并緣妖偽以外。餘罪
徒以下。咸宜放免。其有茂才異等。拔萃超㣥。緣無紹介。久
不聞達者。咸令自舉。朕當親問。其應宣撫。咸使名聞。舉人
試第四等。宜准舊例。別加優奬。見任人各量與改轉前資。
常選人至冬依選例與處分。其未出身者兼授散官。先天
以來。軍將押衙官等在陣戰亡者。令本軍勘實奏聞。其妄
說災祥。誑惑閭里。并令州縣長官等嚴加捉搦。仍令御史
金吾防察繩糾。有能直言極諫。補朕之闕者。各封進狀。朕
將親覽。如有可採。當加奬擢。其皇親諸親。及東宮承優任
員外檢試等官。近停令至冬處分者。有家道貧迫情願外
任者。亦令所司勘績闕量才注擬。其緣坐流人處置有輕
重不類者。令所司勘會聞奏。主者施行。
冊嗣澤王文
維景龍四年歲次庚戌五月辛亥朔二十八日戊寅。應天
神龍皇帝若曰。夫親先之義。始自國家。嫡後之封。終傳土
宇。咨爾故澤王男義瑾。授桐貽緒。訓(闕一字)垂芳。性夙宜於
禮樂。行盡成其忠孝。是知周之曲阜。元子建侯。漢之平臺。
共王襲父。推其繼美。俾爾宜乎。是用命爾為嗣澤王。於戲。
率由軌訓。祗服彝典。故可以不驕不矜。廼惠廼順。北暨於
上黨。南臨於太行。偉其井邑。光我藩屏。往欽哉。
冊汴王邕文
維景龍四年歲次庚戌五月辛亥朔二十八日戊寅。應天
神龍皇帝若曰。易不云乎。義崇於利建。書不云乎。道尚於
敦睦。故知樹藩屏者。以奉先王之言。強宗室者。乃歸諸父
之允。咨爾金紫光祿大夫行祕書監檢校太尉殿中監知
隴右三使仗內諸閑[:#AS-92F3:⿸广既]上柱國嗣虢王邕。爾門膺魯拜。地
冠虞封。本以忠孝仁義之規。成乎宣慈惠和之業。思窮占
雨。沛經不測其精。詞高賦月。陳詩莫踰其麗。匪惟政修中
夏。稱於虢叔。固以姻連外戚。寵則吾姨。遂能在位不驕。鳴
謙自牧。造次何者。寧忘服儒。從容謂之。最樂為善。加以望
隆才位。聲軼典司。動則有恒。靜而無撓。載刊三豕。廚委於
殺青。爰捧六龍。[:#AS-92F3:⿸广既]填於伏皂。故可以榮絕乎四履。位徼乎
九就。夫陳留者。徙梁之邑。在浚之郊。井邑遂割於鴻溝。舳
艫遠通於巨壑。雖帝堯遺俗。國中承重厚之風。而王武舊
邦。天下擅膏腴之地。親既賢矣。我圖爾居。是用命爾為汴
王。於戲。爾其敏厥行。祗厥典。思不怠。畏不法。取則前鑒。罔
貽後羞。行作我唐藩。以惠於汴土。慎之哉。其保朕之休命。
上開元神武皇帝冊文
維先天二年歲次癸丑十一月辛酉朔二十八日戊子。攝
太尉臣某等文武官六千五百一十四人言。臣聞厥初生
人。首出庶物。物不自理。惟后可以康乂。后不自專。惟人所
以歸往。古先哲后。安人育物。表功崇號。不可避也。皇矣上
帝。臨於巨唐。降氤氳。垂耿光。重熙而累盛。至太皇而授聖
皇。臣等敢稽首而言曰。曩者景龍之末。長蛇縱禍。陛下慮
宗社之墮。提劒而夷之。則因親以尊主。閒者朝有賊臣。天
罰大憝。陛下拯邦家之難。援旗而勦之。則措枉以舉直。戮
不及嗣。惡惟其魁。思與王公卿士。下逮元元。揚闓擇而育
和氣。臣又聞軒夢華胥。堯期姑射。未有一其道而順太皇
之心。文王昭事。武王緝熙。未有一其時而居聖神之位。褰
裳釋重。至公也。端冕嚮明。至孝也。使九族敦敘。百工允釐。
東西南北。砥礪聲教。彼靈有四。招翠黃而可乘。我寶有三。
捐珠玉而不御。然猶發揮禮樂。馳騖典墳。論思獻納。進善
從諫。日慎一日。上稽乎天意。下考乎人謀。卓哉協元符而
鑠靈命者也。夫開者泰也。罔不亨。元者善也。罔不利。神者
聖也。罔不通。武者威也。罔不服。臣等不勝大願。昧死上尊
號曰開元神武皇帝。謹上玉冊玉璽。臣等誠惶誠恐死罪
死罪。謹上。
開元元年赦書
黃門。朕聞聖人無心。同於吹萬。上皇有道。契於明一。居天
下之尊者莫大。體其大以照臨。成天下之務者至公。順其
公以康濟。故能稽昌歷。考元符。通於神祇。格於上下。鴻名
不可以深拒。盛典不可以固違。斯豈在予而徇於物也。朕
以菲德。丕承聖訓。掃除欃槍。保衞宗社。內問安以承志。外
聽理以推誠。始自朝廷。納之以軌物。終加蠻貊。洎之以聲
教。欲令跂行喙飲。含齒戴髮。去其夭札。蠲其疵癘。每乾乾
於紫座。寧自貴於黃屋。而凡我㣥辟。顧斯兆庶。以為人謀。
協從天意。欽若王者人所歸也。帝者天之號也。歸之者以
德。號之者以功。然號以功成。則功不可以不表。歸以德厚。
則德不可以不勵。朕猥屬與能之運。遂忘沖讓之私。將逮
臨寅之歲首。甫擇建子之天統。是用發揮景命。受茲禮冊。
夫循名者責實。謀始者慮終。勉而全之。非敢自滿。所以克
已思政。唯懷永圖。懼弗勝荷。用多慙惕。赦令所作。其來尚
矣。是則姦人之幸。嘗思奔馬之喻。朕但欲令其畏惡。化之
為善。庶比屋可封。豈開羅為惠。朕之此志。每用形言。頃屬
冬序。頗愆農澤。洎辰練日。有司備禮。則上天同雲。北風雨
雪。意者將乘廣慶。必待湛恩。宜行宥過之典。以叶隨時之
義。可大赦天下。改先天二年為開元元年。自開元元年十
二月一日昧爽已前。大辟罪已下。已發覺未發覺。已結正
未結正。繫囚見徒。咸赦除之云云。禮尚於儉。書誡於奢。朕
方歸敦樸。以存勸沮。至於乘輿服御。及土木之功。蠲除
撙節。貴從省。王公以下。宜識此心。欲將先自朕躬。冀能化
行海內。薛伯陽以凶魁之子。合寘嚴刑。緣尚主之恩。特令
遠貶。旋念從夫之禮。深矜自我之出。宜復舊婚。再承新命。
可唐州別駕員外郎置同正員。郭元振往立大功。保護於
朕。頃因閱武。頗失軍容。責情放逐。將收後效。可饒州司馬
員外置同正員。朕聞罪不相及。先王之制。叔向豈坐於凶
弟。展禽見稱於哲兄。劉廙不以劉偉獲辜。王導不以王敦
廢職。崔滌為其兄湜搆禍。每進款誠。事朕有年。心則無隱。
忠邪既判。賞罰宜均。俾踐儲卿。式彰臣節。可太子僕員外
置同正員。國初以來宰相。及實封功臣子孫。一房沈翳。未
承恩者。令所司訪擇有才用者。量加擢用。周朝酷吏來俊
臣周興之徒。殘害宗枝。毒害良善。永言及此。深所嘆恨。其
酷吏有身在。及酷吏身後有子孫。亦令所司勘會。甄別處
分。諸軍將士。有年歲深久。所由要籍。或不得選集。及未敘
勞效。咸委軍將據實奏聞。仍令所司早勘處分。及諸軍子
將總管以上。自今已後。冬正賜帛。一準京官例給。亡命山
澤。挾藏軍器。百日不首。復罪如初。敢以赦前事相告言者。
以其罪罪之。赦書日行五百里。布告遐邇。咸使知聞。主
者施行。
