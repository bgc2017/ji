欽定全唐文卷四百二十七
于卲(五)
華陽屬和集序
六藝詩人之蘊雅。貫三極而正存象外。班九流而化行天
下。夫然。則游夏登科於孔門。獨擅文學。雖風流萬古而不
易者。文乎哉。且日新之謂盛德。崇業之謂不朽。自大劒之
南。在漢有文翁。實長西蜀。開設學校。為來者宗師。順流千
載。而餘芳不泯。歷魏有高朕。晉有張華。皆好古博聞。能述
先事。講信修睦。傳之無窮。是以在[:#AS-92F9:⿰帛⿱丿糸]有巴渝有挾鼓濮。率
相勸道。人無隱焉。洎大歷初。尚書左僕射冀國崔公。登壇
受命。邊鄙不聳。既國用偃武。而家將訓文。近取諸身。旁求
是類。高選幕客。無非其人。彬彬然文質協乎中。而英華發
乎外矣。殿中侍御史滎陽鄭公。道同斯應。參乎理戎。以玉
帳之暇。而清詞閒作。盈我懷袖。式歌且謠。以為離㣥索居。
誰與晤語。故自相府及冀公達於儲公。凡所獻酬。纘為三
卷。仍以屬和為集之目。夫屬和者。唱予和汝。擊發商徵。亦
取諸伐木相求之義。斯蓋鄭君之意也。同聲于卲。聞而且
喜。即之寓目。煜若春榮。遂詢我以宣布。咨我以序引。取彼
敝帚。無相患焉。
送張都督赴嘉州序
伊人之平康。由我以專達。否則政弛。人何賴焉。在昔漢宣
永懷至理。思與二千石之良者共之。貞深其元。以化天下。
非道熙陟降。理際天地。則不可膺是高選。尚書左僕射冀
國公。審才以底用。論定而後請。將欲更蘇息復整齊。且如
張公。無出其右。繄受授則為憯怛。彼嘉陽之人。所益多矣。
况學致廣大。心自精微。議道置法。若示諸掌。一舉雲翼。三
十為郎。分兵領部。義然後取。以公之才大。時論用少。以今
之多艱乎。謂用大則用之大。用小則用之小。在我而已。抑
無懵焉。良月選吉。輕舟既具。長空青冥。未有黃落。緹騎百
從。載旌而前。戈矛生風。左右如武。且犀灘古地。熊阜外虞。
通波萬里。并容攸攝。其無以易者。盍思無邪耶。嘗寮為心。
望此行矣。大幕邀餞。三軍助較。樂只君子。如何可忘。而後
利涉信宿。人歸父母。其顏渥丹。下令如春。受教賜知常謀
始。(疑)不浹年而國賦足。軍實倍。啟迪恢達。為諸侯雄。
送王郎中赴蘄州序
大君當宁之七載也。日月會於降婁。有詔尚書倉部郎中
王公。恭寬敏惠。出典于蘄。蘄之上有革車外賦。有牙幢華
領。思與良二千石共理者。朝廷久之。亦既俞往。允茲僉屬。
曾未浹辰。抗手言邁。惜此別易。合宴公堂。期其出郊。于以
送遠。且觀坐彼一方。困于無告。誰為禁暴。聞公知歸。邦非
人則不寧。政無從則奚措。今所往者。人安之哉。公之下車。
曾是為念。以公之素範。不敢言利。因公之善價。無乃近名。
唯名之崇。唯德是累。將善救物。繄公冀焉。然後導達其和。
發萌以慮。化行無二。當借寇恂。理平第一。更徵黃霸。他日
之會。賓寮有光。悠悠旆旌。灔灔春物。想青林之漲水。見黃
石之平磯。佳興未孤。前期猶邈。賦詩追餞者。翰林之故事。
吾何閒然。
送李員外入朝序
食租衣稅。王者之常賦。自至德改元之後。兵連天下。軍用
仰給。四方諸侯。各有戎事。將發內布外。而王命急宣。不咨
皇華。無以專達。前十數輩。皆課登而旋。今尚書戶部郎李
公。中朝駿選。次董斯任。以西蜀最大。南賝多賈。委之斯來。
于以蕆事。是以數年于茲。卒多前功。冀公憂國忘家。一心
同德。方錫貢以納貺。度於常算。故泉穀之分。必先此矣。達
于上京。然及方鎮。遂能入者億計。行者接武。秦郊不關。持
此更費。冀公之勤其國本也如此。李公之達于時用也如
彼。使乎誰務。將膺對敭。挾兩驂以戒途。歌四牡而復命。北
驛開餞。中軍宴私。滿院香風。雜花潛送。廣庭張樂。妙音交
作。冀公以請召未許。送君先鞭。我心如馳。不敢留止。行復
題已赤管。俯伏青蒲。答天子休命。當使臣之始賞者爾。
送峽州劉使君忠州李使君序
國有戎事。今茲十年。外姦內宄。略無寧歲。是以人之思理。
不教而然者久矣。夫非良二千石。則無以光昭帝俞。勤恤
人隱。自邑居蕩析。牧守承弊。中和頌聲。斯道寖息。今皇帝
之臨御也。嘗垂意於理道。夫能官人。則能安人。為官而擇
人。俾受永賴。尚書駕部郎中劉公司門員外郎李公分命
之拜。中朝駿選。劉公之舉也。以宣慈惠和。李公之得也。以
溫良恭儉。咸推大略。仁而愛人。文學政事。家邦必達。矧茲
偏隅。由我專制。苟利於物。其可易乎。然後理兵期于知禁。
求瘼在乎不擾。澤流愷悌。汔可小康。豈潁川之姦黨散落。
濟南之畏如大府而已哉。壽星之會。凉秋八月。言辭北闕。
將騖南轅。惜五馬之不留。合六官以追餞。乃卜勝撰吉。咸
集于吏部郎元公之居室。地遠朝市。家藏水木。納終峰於
宇下。道漆園于方外。風迴景泛。匪寒匪燠。入室而芝蘭襲
人。趨庭而珠玉交輝。琴言自清。座右必誡。夫然。則行者可
以慰遠道。居者可以依翰林。二公於是撫席而言曰。西楚
風殊。東巴路迥。高堂雲雨。遇荊門而可見。皇州冠蓋。別瀟
水以長懷。多謝故人。醑我以酒。寵我之作。㣥公何謂。以不
腆斯文。遂冠于篇首。總南宮之賦者。凡四十有六章。次之
爵里。亦當使君之佳傳云。
送賈中允之襄陽序
孔宣父說儒者之行。有自立焉。有近人焉。有交友焉。研精
六藝。較明舊史。貫天人之際。探得失之源。非自立歟。仗義
而居。立信為寶。難得易失。不謀苟合。非近人歟。終始之要
膠固也。患難之失身命也。益者損者。吾其擇焉。非交友歟。
夫然。則道之將行。周流四海而無匱者。庸可既乎。頃年隱
廬山之霧。去秋舉湘江之帆。聞有道而來。終有得而去。所
合必義。所依必仁。凡諸揖奉。惜此言別。累卜勝餞。屢邀醉
心。雖雲蒸霧毒。猶勝炎風。而疎桐衰柳。亦傍秋色。時之所
感。事有攸會。切於覲問而速是行者。則尚書季父。領鎮南
之軍。伐淮西之叛。方除天地之害。載戢干戈之威。用重望
係人。渴日為久。與尚書備相知之分。憶昨執手。于今三年。
負累遐荒。莫由展禮。南北不援。我勞如何。願即寤寐之勤。
永奉通明之德。
送太子僕馬公序
嘗讀舊史氏。見汲長孺之為人。與之並生其時。則隨從長
者。不敢避風雨。况今之有人而捨勤乎。太子僕馬公。骨鯁
端莊則如此。而布和展惠。信而好古。煥乎其有文章。則汲
生之所不及明矣。方將摶空直上。高視寥廓。秉尚父黃[:#AS-96F7:⿰金戊]。
登范睢青雲。顧夫蒼生。不為負矣。屬㣥盜未息。四郊猶虞。
春闈無事。冬日可愛。故自南自北。從諸侯遊。如竹箭之有
筠。雖霰雪之奚及。未可量也。予固不敏。奉以周旋。幾合獻
酬之禮。且陪文酒之事。青溪白雲。引我歸思。槭槭寒水。颼
颼冰岸。道勝獨往。高歌以行。夫至人達觀。物無不可。出則
耀金組。入則狎蓽蘿。蓋與時消息。在我舒卷。㣥公悵別。則
如之何。
送趙評事之東都序
大盜既滅。東郊遂啟。前馳龜蒙。左夾遼碣。過數千里。革戎
反華。彼阻戎之餘。承復禹之慶。駿奔走。滌怨思。兼諸匪人。
因得請命。連踵闕下。歸甚忘亡。是以厥田厥筐之貢。不待
錫而至者。已紛紐於長府。申命職方郎中滎陽鄭公。達於
伊洛。以總其事。夫劇不可以專精。故資於命介。道且求於
兼適。必託乎至公。大理評事天水趙侯。當交辟之下。膺至
公之選。罷戎西府。受詔東周。虛舟出不繫之外。景鐘為待
叩之用。故士君子隨之而不避風雨。則文行忠信不其末
歟。鳳翔尹兼御史大夫高公。勤於客禮。迫此王命。曾是公
器。與時共之。追鋒告行。惜別而已。行軍司馬侍御史李公。
玉帳居左。金[:#AS-82F9:⿰罇]敘離。㣥公當筵。相顧不足。白日陶暑。青槐
好陰。牙幢宴如。亦既醉止。左右歡甚。詩人興全。爭論逸價。
特以餉趙。故拜命之辱。輒冠于首篇。
送譚正字之上都序
皇上御㝢之明年。布和發號。其在野無遺賢。將以啟迪理
本。蓋古先哲王之前大者。分命十使。周流天下。弓旌一舉。
㵎陸其空。戶部侍郎趙君。故得譚子於瀟湘矣。譚子受薦
不拜。趙君當薦不避。朝廷官之不疑。君子悅是三者之備
公也者。其至矣哉。况恭懿明允。文為在禮。發言有章。臨事
不惑。可以入備顧問。出咨典謨。豈止祖述六藝。指歸舊史。
栖遲龍樓之下。寂寞鉛槧之閒哉。僕孤奉盛明。黜佐藩徼。
不自意而邂逅相遇。念一老而得之周旋。嘗與語言。為我
消息。日月之會。時惟季冬。星迴於天。歲且更始。晻慘蕭索。
長年所悲。豈堪伊人。告我以去。方將背九嶷之積阻。泛蒼
梧以連海。經界于分廣。會合于上都。謁崇明。馳象魏。講舊
於知巳。從事于吾黨。雲霄之外。自此而階。遷客者何。敘之
而已。
送劉協律序
予廣德年三掌注起居。建中初擢修國史。討論之際。嘗覽
周朝作相。奕世載德。名列於紫微。事傳于青史者。今協律
劉侯之先歟。協律富有文采。挺然秀拔。懷長策以待時。感
知巳而為用。似續以才。而不階門戶。求合以道。而不憚風
塵。士君子之行。有足多也。零桂雖秋。凉風未至。江山緬邈。
言出東路。帆席悠悠。指途南海。南海有國之重鎮。北方之
東西。中土之士庶。䑸連轂擊。合會於其閒者。日千百焉。况
中丞元公。載輯斯人。言愍其旅。金節始按。休聲洽聞。求賢
重官。方賀封往。老夫病矣。負累杜門。幾煩相問。挹我以禮。
愧無風水之便。且有登臨之別。行矣自愛。吾無閒焉。
送紀奉禮之容州序
紀氏之子曰文楚。資於事母而敬愛兼。則百行可知。博於
好古而功業著。則文采可知。丈夫於代。能有是而無倦。加
體道以自牧。出入中外。身無擇行。為不達者。未之有也。頃
屬世故家貧。背胡越嶺。執爨以養。當車就安。人皆知之。用
是不乏。所以長者繼轍。來者升堂。既榮于親。又悅其子。甚
大慶也。夫時有通塞。事有從宜。親安道存。適則為可。容州
經略之府。南據交趾。北達蒼梧。李郎中受委中朝。聯典大
郡。凡有化理。悉為世程。紀子嚮風慕義。不遠千里。釋板輿。
即輕舸。晨餐夕膳。不改舊物。從一樂土。之一樂土。誰其閒
焉。郎中之愛子良鈞。業擅家寶。官登王畿。美秀而文。芝蘭
可襲。吾子一見。足以滌塵慮。慰客遊。與諸子之得子。亦何
以異也。行矣自愛。時興元大赦之仲春。桂林遷客于卲之
別序云。
送李校書歸江西序
與子中外表也。親之至也。異姓莫先。暌隔不面。老而方合。
可謂長歎息矣。曷期遠會于零桂之閒哉。大火之交。南秋
可畏。其歘如蒸。其華轉鮮。昏霾而禽鳥欲絕。曦赫而薄鑠
無措。易練不足以禦流汗。並燎不足以敵炎氛。予遷客也。
是甘其艱。子薄遊也。何在斯獘。况依藉門戶。本儒家之文
行。總貫陰陽。乃王官之武備。聰明精密。道不苟全。真吾人
之益者也。以世多故。始家廬陵。悲鄉國之眇邈。想邱園之
蕪沒。羈旅南土。復何言哉。季子無金。未下妻嫂。淮陰寓漂。
終取王侯。無以風雨為晦。無以名位自薄。乘時體命。其乃
光乎。予屬湘東之命。子有滏西之役。非適之適。我勞如何。
雲天茫茫。行矣自愛。
宴餞崔十二弟校書之容州序
方伯盧公。因牙門之清淨。闢前館之爽塏。乃命宿設。具牢
加籩。言邀故人。以寵行也。清河崔子曰真源。嘗典校石渠。
應諸侯之聘。踐言勵行。積學累藝。而建中初天下文明。懼
乎遺逸。黜陟十道。君舉先行。有詔集於京師。將以更秩。既
而容管經略處置使隴西李公。從而請焉。猗歟真源。以受
命底祿。已利也。以從人之求。國務也。身不可先于國。祿不
可急于求。翻然迴車。假道于桂。盧公執疇昔之好。惜今辰
之別。朝陽初升。賓筵始合。子夜云艾。主賦未晞。觵觶交飛
而取樂。塤箎相協以奏雅。盧公意未之盡。將命以篇。顧謂
遷客曰。罷論幾何日。輟使復何日。請子之敘我今夕。于子
離席而辭曰。老者敗者。僚者末也。憂能傷人。思無可者。公
之所命。其得人乎。公曰得哉。是敢操而進。發言有素。一以
論我公之講舊。一以樂李公之得賢。風煙不殊。南北暫閒。
顯允崔子。勗哉令聞云。
送藺舍人兼武州長史序
舍人丈以元昆尹京之明月。始為西府連辟。將展驥足于
廣西之地。所以懲彼叛亂。與人休息。君子謂此舉也。得於
治理。失於屈賢。譬諸汙地。而集鵷鳳矣。然則國家多故。亭
障猶虞。不為利遷。可以道進。所居則化。我何在焉。况[:#AS-9061:⿰王褱]姿
偉望。約之以禮。兄友弟悌。必因子心。無終食之閒違仁。矧
三州之與四海云爾哉。勉此于邁。怡然告別。㣥鶯尚囀。四
月猶花。長江一望。翠屏如畫。佳興滿目。曷唯宦遊。監察御
史楊公。特進兼鴻臚吳公。慰相宴接。情言不盡。諸公陪歡。
各以義洽。卲野人也。實忝中表。趨風自允。渴日增勤。俄然
仳離。如失羽翼。郊坰之送。惜也何言。
送藺侍御使還序
河隴之塞。秋為邊防。每歲徵師郡縣。強家之子。能控弦帶
甲。勇為人敵。而應召焉。行軍司馬侍御史藺公。戒茲戎昭。
來閱軍實。威用震罰。而不及人。爰興六月之師。集我三邊
之事。况長源自清。但挹朝海。大厦已構。尚勞持斧。位寵杜
詩之選。職由韓厥之寄。參彼玉帳。鎮茲金方。亦既勤矣。由
是正風俗。恤人隱。刑章無頗。頒賦唯允。上行下效。心莫不
盡。大鴻臚吳公。國之良二千石也。必先中權之令。載勤東
道之禮。金蘭用譽。風味相合。樂只君子。會于公堂。清絃發
越。洋洋乎盈耳。一夕三醉。主人曰未也。若然者。㣥公陪歡。
其有閒乎。秋八月。鶗鴂始鳴。眾芳皆歇。我有歸思。整轅而
西。晴川淅瀝。日上旌旆。寒野莽蒼。風入筋幹。况肅殺以時。
虜騎方下。元戎之師。且有後命。行軍欲久留得乎。請言詩
以寵餞。薦周旋而不墜耳。
春宵餞盧司馬丈歸澧陽序
丈人承門戶之資。擢衣冠之秀。司武湖上。休有令聞。移家
澧陽。吾取道勝。蓋內緣世故。從所擇焉。况端公丈二十年
閒。王事靡盬。開物致理。洽聞朝廷。辟公府而載峩鐵冠。鎮
方隅而寵授金鉞。膺我重寄。每懷離別。豈不欲往。職是總
戎。六丈念切在原。崎嶇過嶺。亦既至止。自冬徂春。二龍齊
驤。黼黻交映。出恭入友。論者榮之。春二月。巾車戒僕。言首
歸路。凡我同志。猶惜別如此。而况端公是日之心乎。觀察
判官鄭公。初筵叙離。方繼以夜。願畱侯騎。陪盡此歡。舉白
而眾賓已酣。未晞而主人猶請。卲上負明聖。來佐藩隅。終
沐廕庥。忝招座右。睹今夕之樂。想分歧之恨。豈登山臨水。
而曰送乎。
送前鳳翔楊司馬赴節度序
御史大夫李公。擁旌旄領鳳翔尹。西控數州之地。將戡定
叛亂。糾逖寮吏。未及下車。而思其人。故司馬之才。膺此駿
選。幕中之畫。居然有待。公頃佐是藩。天蹕在雍。戎馬鉅計。
注之有司。大東小東。無不仰給。日承顧問。休聲四聞。人到
于今。咸受其賜。交辟之下。得無光乎。况宏略泉深。碩謀雲
蓄。材氣自逸。禮容必循。鴻鵠之舉。烟霄可仰。在此行也。公
之友兄。銜命在館。繡衣持斧。金玉相鮮。不由其門。孰見庶
美。驥足方騁。鴒原惜別。河橋一分。雲岫千里。鳳皇潭上。刁
斗初傳。寶雞祠下。旌旗不卷。以此送遠。豈如贈言。行前鶯
花。亂我心曲。干旄美得賢也。二三子取而賦之。
送王司議季友赴洪州序
洪州之為連率也舊矣。自幽薊外姦。加之以師旅。十年之
閒。為巨防焉。當閩越奧區。扼江關重阻。既完且富。行者如
歸。逌往之國。今大和會。故朝廷重於鎮定。咨爾宗枝。勉移
獨坐之權。實專方面之寄。七州奔走而承命。一都風化以
在我。是以王司議得為副車。况加彼數賢。為之為理。何憂
乎杼軸為獘。何畏乎寇戎不奔歟。然則政由宇下。風馳境
上。上下之交。理道彰矣。良辰歲首。㣥公敘離。蒼然霜林。墜
葉為聚。別怨既如此。歲窮又如此。豈長年之所獨悲。抑同
人之所增歎。卲史官也。職在書法。以中丞宣力王室。以司
議碩畫幕中。予將書之。行矣自念。
送張中丞歸魏博序
大河故瀆。魏之奧境。魏大名也。今國家以連帥之重。特命
右僕射田公以鎮撫焉。授方面之寄。為諸侯之倡。職貢不
俟於命錫。朝奏必資於佐幕。是以張侯有獻歲之會。一之
日。天子勞勤于次。二之日。有司行賞以秩。因題柱之舊榮。
加專席之新寵。風生漢闕。價重周行。光照帝俞。僉允時望。
且端揆有度材之鑒。中司懷匪石之心。溫溫恭人。表以光
大多矣。恩逾三接。詔復兩河。向銅臺之地遙。覽上京之春
盡。柏署追餞。粉闈惜別。才兼二美。識者榮之。今襄海無虞。
人神助道。遵我王度。樹之風聲。有來雍雍。信足樂也。詩可
以㣥興。而㣥公賦之。
送盧侍御赴恒州使幕序
聖朝以上台清河王鴻勳茂績。焯見㣥后。俾兼綰中樞。將
二十年。南征北伐。投艱排難。則倍之矣。是則國有恒岳。以
公配之而有土。天有上將。以公委之而分閫。勤則至矣。位
亦極矣。談者為美。其誰閒然。故得高枕安邊。包茅述職。出
獎忠義。入延秀異。不遠數千里而得盧君。君亦感激知巳。
奔波從事。雖立資於時。實由昔用譽。不家而食。盡室以行。
峨鐵冠而利往。陪玉帳以參畫。何風雲會合而至是乎。初
此行也。鍾陵有連帥之府。落帆江浦。上謁告離。府公以稟
命則同獎王室。修好則不閒遐方。爰遵上公。是厚賓介。我
以雜佩。必先餼牽。便蕃初筵。禮無違者。元冰仲月。白鴈南
飛。大舟橫江。信宿千里。且務從軍之樂。不賦苦寒之行。蓋
時人義之者多矣。僕江西旅人也。趨風明庭。同等見顧。常
忝座右之客。不賤屏外之員。送君此行。抑有由也。然安得
容容摻子之袪乎。
送高侍御還鳳翔序
高侍御文行忠信。士林之秀者也。御史大夫崔公。大勳既
集。視人如理。高選入幕。實佐戎機。至於是邦。隱若敵國。攬
轡之後。郡邑以清。若然者。艱難之時。事鮮不及矣。十一月。
河冰始堅。山葉皆盡。冒此寒嶮。屆於漢陽。且欣郊迎。然後
疆事。昨又繼燭。盡使君之歡。今之初筵。合舍人之宴。入室
而喜親狐白。當杯而願解豸冠。熒煌蠟花。可以醉止。請贊
露晞之賦。用慰臨歧之恨爾。
送鄭判官之廣州序
今年夏。日月會於鶉火。公治分汴東之幕。經度邦賦於桂
之南。議絕乎爭。蒸人得以相慶。秋九月。薦加五府之命。自
嶺之外。一以咨之。而中丞包公。舉賢任能。捐萬里勞費之
煩。委一都專達之計。我州我庶。雖違德實難。予取予求。而
受賜猶舊。觀察使范陽盧公。愴雲天之忽閒。惜姻好之遐
阻。置酒高會。邈歡累日。誰言醉止。必待露晞。然後維舟陽
江。宿設候館。遊以舟楫。欲別不能。漲濤湧澐。長空不分。須
外徼以內賦。詠蒼梧之白雲。所以道與會。壯遊心逸。聚
散之分。我勞如何。况公風監恢達。博聞明辨。從事貞固。守
常直道。奉緇衣之前慶。乘扶搖之上激。作人之表。予所望
焉。昭昭令聞。日賀光大矣。
送尹判官之江陵序
文者人之華。行者人之實。不華無以見本。匪實無以要終。
是以致知在格物。物格則知至。及夫至也。何所不集焉。尹
十五官其集之矣。故忠信寶於家。貞幹珍於國。前年度支
剏平糴之法。典斯南海。今春轉運即均輸之便。導彼西江。
豈止度四方經費之用。蓋在佐副相尹丞之秩。先是太夫
人在堂。指途於涔陽。原隰煌煌。潔爾壽觴。由此告歸。孰不
稱慶。况高門傳綸詔之榮。相宅主公台之兆。光啟前列。我
有憑焉。孟夏吉朔。雲陰四合。風雨如晦。江濤若崩。南飈未
迴。好是行邁。老夫沐普恩之宥。承近地之遷。鶉之首尾。可
以交歡。言且貺別。私其則那。
宴餞嚴判官使還上都序
馮翊嚴氏之子曰謩。昭宣世業。嗣續未廣。能讀古訓。雅為
新詩。有叔度黃中之稱。有季野四時之備。故清風襲人。人
得披襟而前。蓋所嚮者多矣。去年冬。鄭司勳奉服嶺之役。
以掄才官人。將子為介。以禮一而貳事。則於交廣乎何有。
今年春。將復命奏庸。公以便道歸定省。尋水之下。可歌白
華。龍駒生庭。神仙作尉。至是邦也。而賀者盈門。味道探賾。
遂亦浹辰。以王事期迫。不敢怠忘。是以元方不得將車而
旋。嚴尊猶切倚門之望。有以然也。與司勳有西掖之舊。文
行忠信。君子人歟。既與子同事。又與子同術。不曰追飛雲
霄。既將置之。州牧盧公敘別于初筵。郎中蕭公置酒于翌
日。皆飛白縱飲。高歌結歡。屬天降霖潦。九派會同。雲帆際
天。行亦勤矣。余羈紲未解。處墊溺之地。與子言別。夫復何
聊。㣥公推以舊老。略其敗北。俾冠首篇。得不謂之牽歟。常
山公于卲序。
送崔判官赴容州序
服嶺之外。列巨防者五。而容其一焉。自中原多故。邑居蕩
析。始則有長吏苟完之命。今年春。有詔特命元公都督十
二州諸軍事。資其庶富而宣乎教化者也。夫教之以禮。化
之以仁。俾其歸于王。而不隔乎荒。則書同文。車同軌。當南
北數千萬里而述職焉。不其遼哉。博陵崔公。光膺副車之
選。秋八月。傳次于壽春安豐縣之東亭。前臨芍陂。渺漫無
際。雖淮海之內。浸藪則多。而勝景之中。堪遊蓋少。故邀留
貺別。非此而何。卲孤奉明恩。負累炎徼。邂逅相遇。歡戚不
同。既而前多歧路。行有先後。日暮猶遠。自有窮途之泣。木
葉微脫。更切長年之悲。其賦離之什。則亞相崔公冠于首
矣。㣥公其次第之。
送房判官巡南海序
兩河稽誅。為日久矣。固是迷悖。腥聞於天。法將汙瀦。罪爾
無赦。是用調發。集于東郊。瞻上將于五道。興王師之十萬。
千金之費。實資經度之中。別有鹽府。既博之用。不勤於人。
豈與夫漢武事邊窮兵。蜀主以小謀大。而較其損益哉。則
天下怙亂。不得不除。宇內稱兵。不得不滅。總是任者。惟我
國楨。兼御史中丞包公專其事。佐衞倉曹房公分其巡。公
英姿秀發。相門流慶。以公忠為已任。以學行為身文。蹈和
以全真。修睦以合義。長途逸翮。則未可涯。冬十月。桂林務
要。番禺利往。輕楫既具。高帆欲張。煌煌元公。作鎮南海。在
公為外舅。在國為屏臣。潘楊佳姻。冰玉相映。式瞻之地。其
誰不懷。桂管經略觀察使范陽盧公。惜雲雨為別。悵江山
暫閒。置酒高會。徵詩寵行。南天不寒。四氣爭暑。黃柑未摘。
盧橘又花。請因眾芳。以動佳興。將我府公之厚意也。
