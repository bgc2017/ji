欽定全唐文卷六百三十一
呂溫(七)
廣陵陳先生墓表
有唐貞晦先生廣陵郡棠邑鄉陳君曰融。無字。享年七十
有二。遊不出鄉。考終厥命。嗚呼至哉。良玉雖白不受采。醴
泉自甘非有和。真色縝密。丹青無自入也。靈味天成。[:#AS-8457:⿺麥曲]糵
無所資也。故先生長而不學。大樸不通乎輪轅。至音不諧
乎宮商。曲直渾成。巧匠莫能材也。清濁一致。伶倫莫能器
也。故先生老而不仕。地虛而踐則有跡。器疎而扣則成聲。
我踐惟實。跡不可得而見也。我扣惟密。聲不可得而聞也。
故先生沒而不稱。若夫為養克孝。居喪致毀。事亡如存。朋
友孜孜。兄弟怡怡。於鄉恂恂。與物熙熙。天性人道。其盡於
茲。何必讀書。然後為學。知命是達。怡神為榮。樂天忘憂。自
寵不驚。貴我以道。此非爵乎。富我以德。此非祿乎。何必入
官。然後為仕。我有信順。自天祐之。我有正直。神之聽之。謂
天盖高。亦既知矣。謂神盖幽。亦既聞矣。何必俗聲。然後為
名。大哉先生。行不學之道。據不仕之貴。負不稱之名。達人
觀焉。斯亦極矣。子貞元初。寓居是邑。言歸京國。道出其鄉。
始見一鄉之人。父義子孝。長惠幼敬。見乎詞氣。發乎顏色。
不聞忿爭之聲。不見傲慢之容。雍雍穆穆。甚足異也。因揣
之而歎曰。芳蘭所生。其草皆香。美玉所積。其山有光。此鄉
之人。豈必盡仁。其必有賢者生於是矣。遂停車累日。周訪
故老。果曰。吾里嘗有陳融。孝慈仁信。不學不仕。鄉人見之。
皆自欲遷善遠罪。亦不知其所以然。今也則亡。清風猶在。
予於是慨然痛先生以純德至行。沉落光耀。官闕軾廬之
禮。士無表墓之文。知而不書。我執其咎。乃披典校德。諡曰
貞晦先生。窮徵其實。建石於路。用告將來之有識者云爾。
唐故福建觀察巡官前侯官縣尉東平呂府君權殯記
府君諱沅。字君夢。河東人。祖崇嗣。高尚邱園。不應徵辟。考
從之。皇朝左贊善大夫。府君性重厚寡言。志於文學而炫
耀。尢好神景化之事。雖迫親故。時或從人。而焚香鍊氣。常
澹如也。與從子某。少同遊處。有疏阮之契。洎某出守湘中。
府君以山水之樂。遠來依憩。不幸遇暴疾。元和五年七月
二十二日。終於衡州官舍。於戲。知命之年。未娶無嗣。家童
護奠。旅櫬單歸。追懷平昔。何可勝痛。以其年十月某日。權
厝江陵城北某原。以須通歲。歸祔松檟。姑具時日。記於此
石云。
大唐故紀國大長公主墓誌銘
公主諱某。字某。睿宗大聖真皇帝之曾孫。元宗明皇帝之
孫。肅宗宣皇帝之第二女也。皇唐駿啟成明。再造生人。定
四海以為家。統三靈而傳慶。介圭作瑞。外強磐石之宗。湯
沐疏封。內廣關睢之化。蘭芬玉振。垂二百年。公主女宿降
神。坤元毓粹。荷文武之餘烈。資任姒之積德。稟靈胎教。麗
浦之生夜光。鍾美天姿。綵雲之捧朝日。生知信順。長習詩
禮。士女之行。有聞必踐。保姆之訓。不肅而成。乾元二年。年
若干。許笄從周。築館於魯。輜軿將其百兩。環珮出乎九重。
以降於駙馬都尉滎陽鄭君曰某。官至特進左散騎常侍。
博學能文。善交好施。門多長者之轍。室有聖人之書。朝野
欽嘆。名聲籍甚。公主輔佐君子。周旋禮經。盡志以奉舅姑。
降心以諧姻族。夙興夜寐。能服澣濯之衣。殷祭大賓。必躬
蕰藻之事。恒自砥礪。未嘗以簫歌廢日。動循法度。曾不以
嚬笑為容。事叶母儀。言成內則。考諸圖史。罕見其倫。洎乎
曳杖晨歌。帷堂晝哭。誓栢舟之志。盡袪繁華。洗清蓮之心。
坐歸空寂。一男曰某。茂學懿文。夙成時秀。選尚順宗次女
普安長公主。拜駙馬都尉秘書少監。其擇鄰之義篤歟。一
女字某。淑質妙工。婉為邦媛。適將作少監武功蘇某。其結
縭之戒明歟。於戲。以順成之德。柔立之操。茂正家道。宣美
國風。歷奉五朝。殆將六紀。賜金之外。無恃寵以私求。食租
之餘。不與人以爭利。淑慎吾止。聿觀厥終。信戚里之高標。
天人之秀出者也。宜其崇享五福。遠逾三壽。輔時陰教。為
國女師。竟昧與善。忽焉遘疾。御醫馳診。陰陽之[:#AS-FEEA:●]
[:#AS-FBEE:●]祋已深。中使相望。藥禱
之誠無及。以元和二年九月十二日。薨於長興里之私第。
享年若干。少監駙馬痛殷創巨。杖起成喪。以三年某日月
哀奉裳帷。合祔於某縣某原先常侍之舊塋。禮也。以某學
於(原缺)舊見託斯銘。姑閱之盛(疑)其文曰。奕奕紀國。發祥聖
源。祖武宗文。父乾母坤。肅宗愛女。元宗貴孫。俔天之妹。大
歷加恩。問我諸姑。實惟貞元。迄於我皇。聖敬彌敦。紀國之
德。如玉其溫。紀國之慶。如何渾渾。哲夫令望。身歿道存。有
子克家。鳴玉晨昏。冡婦之貴。普安在門。人生極休。胡可勝
言。禮為藩兮儉為寶。神所勞兮宜壽考。儼高堂兮去何早。
風白楊兮露秋草。出青門兮墓田道。鏤
德音於沉礎。傳風樹於遺老。
故唐太子舍人李府君夫人滎陽鄭氏墓誌銘
夫人諱字滎陽人。鄭於姬姓最親。為天下著族。自秦漢至
於皇朝。萎蕤軒冕。耿曜圖史。如洪河東導江漢。其源流不
待問而可知矣。高祖守元。朝散大夫襲丹徒公。曾祖嘉會。
朝散大夫雅州司馬。大父日[:#AS-FBED:●]敬。正議大夫金衢二州刺
史。嚴考欽英。朝議郎杭州別駕。皆以天爵。屈於人事。滋慶
羨美。實生夫人。夫人始生。辨物而智。能言而信。既笄而知
禮。有行而制義。性與天成。質無表飾。沖靈虛寂。和氣交暢。
不嚴厲而婦道自著。不整峻而母儀有儼。實柔德之黃中。
壼闈之盡善者。中舍府君出自我睿宗讓皇帝之孫漢中
王之予。乃於鐘鼎寶玉之間傑立。雅尚文學政事。龜龍搢
紳。而夫人躬蘋藻。服澣濯。去華斵雕。激清守素。輔佐將順。
實有力焉。晝哭之後。訓成諸子。長曰景儉。負王佐之才。探
聖人之奧。磅礡秀氣。拔乎其倫。次曰景儒景信景仁。皆文
敏絜修。保家良主。有以見夫人明裕善教。繼成義方。宜其
及公侯必復之時。享春秋以貴之慶。聞天子歎息。見公卿
升堂。而時命不偕。與善茫昧。景儉有捧檄之役。夫人從養
於越
州。以貞元十九年終於官舍。降生五十有四。景儉等以某
年十一月一日。號奉裳帷。祔於京兆富平縣萬壽原之舊
塋。從周禮也。以某辱久要之契。俾稽懿實。敬為銘曰。
周受成命。鄭為戚藩。以國命氏。鬱聞德門。緇衣垂芳。滎波
發源。為為梓。為蘭為蓀。梓惟何。卿材克紹。蘭蓀惟何。女德
之妙。抑抑夫人。自他有耀。玉度旁達。泉心內照。和順積中。
高明有融。輔佐君子。與道始終。族姻成化。慈儉為宗。讓帝
之後。門生素風。宜及子貴。以榮教義。如何高堂。奄忽違棄。
萬歲原上。松楸永秘。惟命罕言。德音無愧。
故河中節度使檢校司空平章事杜公夫人李氏墓誌銘
粵元和三年歲在八月某朔某日。河中晉絳等州節度使
檢校司空平章事邠國公夫人趙郡李氏薨於公宮之正
寢。享年若干。有子五人。長曰載。河南府功曹參軍。次曰翁
歸。前太常寺奉禮郎。次曰寶符。前河南府參軍。次曰義符。
宏文館明經。有女二人。長適監察御史武功蘇德輿。次適
故相國崖州員外司馬京兆韋公執誼。命載等以其年十
月某日。奉輤車裳帷。備春秋葬君夫人之禮。卜定於某縣
之某原。俾門下士刑部郎中兼侍御史東平呂某著之於
誌。李著姓也。其因生啟允之始。若暘谷出日。岷山導江。光
流派別。百代可見。趙之東祖。尢貴州鄉。纓組蟬聯。布在家
牒。太宗革昏隋室。毓德秦邸。裒衣侍學。十有八士。夫人之
高祖天策府倉曹參軍曰守素在焉。與申公士廉刊定氏
族。該明條貫。天下宗之。大王父稷山令諱延祖。王父趙城
丞諱仲將。考菀邱令諱映。皆以懿文通經。雅度清節。卒負
天爵。淪於下寮。泌之洋洋。亦流愷悌。夫人即菀邱府君之
第五女也。積善餘慶。未歸後嗣。自他有耀。女德挺生。常山
炳其陰靈。大陸資乎秀氣。在娠而卜。光有貴繇。垂髮之歲。
蔚其德容。蘊沉明之識。含柔立之操。生知敬愛。性合圖史。
顧復長之。如滋芳蘭之易茂。姆師教之。如琢美玉之易成
也。年甫二十。歸我邠公。爰自緣衣。至於陶翟。率履一貫。星
紀四周。盡瘁德義之門。輔建公侯之業。祭服非手出不薦。
賓饋非躬具不陳。非門內之事不詢。非女工之物不視。言
契詩教。動歸禮防。不失信於兒童。無惰容於闇室。撫寧孤
賤。膏雨之霑濡。叶比宗姻。陽春之感暢。式是家道。刑于國
風。蓋母儀之高標。內則之全致者巳。宜其風信順之祐。邁
期頤之年。抱孫高堂。視子華髮。而未躋中壽。未極殊休。輟
琴瑟於春堂。委繁華於朝露。莫訴之酷。可勝言哉。夫人始
封贊皇縣君。進封真定郡君。又為真定夫人。從夫之貴也。
夫人始家蒲城。司空委禽之日。實參汾陽王軍事。數十年
外。來為小君。魚軒晝遊。里閈如舊。稀代之榮也。嗚呼。榮與
閱水俱逝。貴與朽壤同堙。唯柔芳與懿問。貫終古而不泯。
銘曰。
仁為源。義為藩。啟華冑。立清門。代濟美兮。娟清明。嬺柔啟。
月之出。桃之華。天鍾是兮。容在禮。言顧詩。工務本。德從宜。
佐君子兮。富而約。貴而降。宜象服。封大邦。邈未始兮。榮何
晚。落何先。鬱遐慶。摧中年。懵神理兮。遷於堂。祖於庭。篆幽
礎。閟泉扃。永垂範兮。
銀青光祿大夫守工部尚書致仕上柱國中山郡開國公食邑二千戶贈陝州大都督博陵崔公行狀
唐故銀青光祿大夫守工部尚書致仕上柱國中山郡開
國公食邑二千戶贈陝州大都督博陵崔公。曾祖諱承福。
皇朝太中大夫廣越二府都督。祖諱先意。皇朝朝議大夫
鄧州刺史。父諱巘。皇朝朝議大夫鄭州長史。贈左散騎常
侍。
狀。斧藻天理。立為人極。敬終端本。彼所以將就誠明。褒歿
勸存。此所以砥礪名教。然而以道行巳。晦而彌光。大君子
之行也。以法考行。直而無黨。賢有司之職也。且曰獻狀。則
惟所知。公諱淙。清臧而和。博厚而敏。岐嶷而夙茂。羈丱而
老成。情約性充。靜專動直。出入孝悌。周旋忠信。始以經明
上第。調佐夏陽。次以詞麗甲科。超尉王屋。事迫於官而舉。
言迫於事而揚。欲藏智而蒙滯來求。不近名而聲華見逼。
故相左僕射張公時尹洛京。首得才實。洎鎮荊蜀。致於幕
庭。再兼理官。專領記室。捷筆良畫。三邦有聞。旋遘內艱。毀
瘠僅立。善居得禮。族黨稱之。免喪之歲。天子南狩。大尉西
平王大會兵車。將圖匡復。公首膺辟命。濬發義心。琴未成
聲。屨及於路。感激而將星芒怒。謀謨而兵祲廓清。翠華既
還。優典斯及。拜殿中侍御史。時有寵臣為京兆者。政以暴
聞。吏有冤弊。公表陳枉直。伏閣待旦。言忠主悟。事寢風生。
以繩違稱職。轉侍御史。以求瘼慎選。為華原令。大兵之後。
旱歲為虐。公勞徠不倦。弛張以宜。復流庸於潤屋。闢曠土
為多稼。俄改歙州刺史。地雜甌駱。號為難理。下車而簡其
約束。期月而明其信誓。然後破散谿聚。剪鋤山豪。既去害
㣥之奸。遂寧挺險之俗。徵拜長安縣令。威聲先路。不肅而
理。鋩刃餘地。所投皆虛。擢同州刺史。圖歉於豐。量賑為糴。
號里倉者三百所。而凶年備矣。戒以暴骸。諭之速朽。成薄
葬者九百家。而奢俗懲矣。㣥人有豪奪鄉惸。陰持吏失。朋
搆訟獄。累政患之。公斷以尋斧。破其囊[:#AS-8867:⿳士冖䂞]。人樂其殺。而法
制行焉。郡城自禦寇之餘。復隍殆盡。朝貢所經。夷夏何仰。
公悅使襁負。大興版築。下不知役。而扃固立焉。其餘則去
思有碑。詳在篆述。可覆視也。朝議陟明。遷於陝服。封介晉
楚。寄分函洛。而戎備不修。兵庫虛閉。公乃鳩工以利器。閱
實以練卒。金革中度。義勇知方。既而有淮西之役。晨命暮
具。凜然而可觀矣。河出城下。造舟為梁。經費僝工。敗決相
繼。公乃沉石而雙固中沚。省艦而三分巨流。水與意會。勢
若天成。既而有奔濤之沴。智勝功顯。終然而無害矣。其餘
則三降璽書。就加爵秩。是明徵也。移疾入覲。貳職冬官。歸
載不過圖書。留府盈乎粟帛。豐公約私。於是乎在。既至陳
乞。以尚書致仕。室不交要路之賓。口不言當代之事。就陰
委順。談者多之。公自解巾至於撤樂。思不踰矩。動無越思。
以忠貞為仕模。以勤儉為家訓。身居侯邸。清節如初。男降
王姬。素風愈勵。羈孤聚室。人各忘其亡。布褐分庭。士不知
其貴。體溫柔而事至能斷。性坦易而物莫能窺。當官不務
於名聲。所去必遺其功利。甿謠尚在。時論可徵。巳踰書葬
之期。謹舉易名之典。謹狀。元和三年四月日。故銀青光祿
大夫守工部尚書致仕贈陝州大都督博陵崔公從外甥
朝議郎行尚書司封員外郎上騎都尉賜緋魚袋呂溫謹
上尚書考功。夫立身之道。始於君親。中於其人。終於其身。
若府君者。居喪有聞。臨難有功。善其始也。勤於官業。惠於
鰥寡。敬其中也。家事以理。年至而退。謹其終也。率是三懿。
光於前訓。以咨諡法。無愧至公。謹狀。
謁舜廟文
唐貞元十一年歲次乙亥十一月一日。東平呂溫。敢盥沐
齋潔敬謁於舜帝之神。恭惟至仁無方。大孝不匱。德馨升
聞。允釐百揆。以聖授聖。猶言歷試。擇人之君。良不可易。聖
功無全。相待而宣。雷驅四凶。靈起八元。太冶陶土。璿璣轉
天。垂衣巖廟。萬物浩然。是稱至理。是曰帝者。混成雍熙。永
錫大嘏。乃眷南顧。蒼梧之野。歸堯鴻名。付禹天下。茫茫推
遷。邈萬斯年。三代之後。誰為聖賢。政如頹波。俗若壞山。韶
樂猶在。薰風不還。於戲。道有通變。事有同異。官帝家王。隨
時之義。揖讓而禪。固非力致。所以識者。存而不議。若輔相
之宜。財成之規。煥乎文章。百代可知。九官惟舊。七政有彝。
宏道在人。太平無時。如何後王。曾莫是思。甚易甚簡。舍而
弗為。歷山巋然。河水東注。唐虞日遠。楊墨誰拒。瞻彼歷山。
薄言往訴。庶幾精誠。必我依據。假我以靈。俾飛曾雲。行神
之道。以致吾君。不然歸來。鳥獸為㣥。敢竭微志。託於明神。
華山酹王景略墓文
唐貞元十五年十一月六日。河東男子呂溫。敬酹於苻秦
丞相王公景略之墓曰。昔馬氏暴興。世不及三。拔根河洛。
遺枿東南。鋸牙霆聲。爭逐婪婪。天下為血。晉猶清談。帝命
景略。被茲文武。秉心無親。用則為主。惟秦悼世。求我草莽。
振衣投畚。乃作雷雨。雨莫不潤。雷莫不震。吸涼吞燕。嚼魏
含晉。海蕩風掃。天臨嶽鎮。功存生人。是曰大順。武功成矣。
文理定矣。晏開太平。垂及三紀。子也無壽。秦其不祀。日沉
天昏。水竭龍死。時更運改。道歷消長。屹彼壯骨。沉為朽壤。
烈氣猶在。英風可想。雲開華山。若見精爽。樂毅佐燕。功負
其名。漢猶求後。寵號華成。曷如夫子。翊運而行。廓定八州。
澤流㣥生。歷代王者。迨我聖明。盛德未聞。荒墳欲平。我行
於東。稅駕釃酒。才何敢望。數亦未偶。終期自致。窺子戶牖。
靈魂若存。死為冥友。
代宰相祭故齊相公文
維年月日。某官某等。謹以清酌庶羞之奠。敬祭於中書侍
郎平章事太子賓客贈戶部尚書齊公之靈。古人所難。有
道有時。唯公挺生。克叶昌期。雲引喬幹。雷起幽姿。禮義誠
衡。文章元龜。學覩儒奧。政為吏師。金鏘遐音。玉立清儀。始
踐南宮。洎在左掖。麾幢符竹。禮樂圖籍。萎蕤焜燿。出入揚
歷。晦而逾明。虛乃受益。爰登大任。光贊庶績。棟材斯全。鼎
味以適。道始交泰。志惟匪躬。方盡嘉猷。以奉時雍。疾罷私
室。寵賓儲宮。日冀勿藥。再諧至公。如何忽焉。降命不融。竟
孤宸睠。誰問蒼穹。佑早辱見知。深契風義。躭獲同樞近。備
得純懿。珣瑜三河交代。郢側兩掖聯事。氣以正合。情由道
至。視孤有懷。慟寢無媿。龜兆叶吉。素車東轅。喉舌追命。股
肱殊恩。魂留魏闕。形返周原。凡我寮舊。舉觴以言。神聽不
昧。知余所敦。尚饗。
代齊常侍祭樊襄陽文
維年月日。某官某。以清酌之奠。敬祭於故襄陽節度使右
僕射贈司空南陽樊公之靈。惟公直方忠厚。沉敏肅給。通
如川流。守若山立。精氣方運。垂天難戢。建中旁求。策名帝
聰。昌言右掖。高步南宮。爰膺使選。將命序戎。信在言前。知
行誠中。消息其用。車書以同。寇逼漢南。乃佐戎律。偏師靖
難。全功受鉞。兵荒之後。政克畫一。直繩威姦。柔轡惠物。一
臨荊門。再撫峴陽。積德逾紀。闇然彌彰。天不憗遺。人之云
亡。朝野震悼。豈惟一方。清永之後。獲同王事。相府之舉。謬
廁公議。重以中外。綢繆親懿。旋觀全才。備歸精義。交以義
合。情由道至。循躬雖虛。望古無愧。嘗言有德。必錫永年。元
聖是毗。大猷于宣。擊壤鼓腹。吾將老焉。今則巳矣。誰其問
夭。日月將葬。哀榮式備。禮有執紼。官無離次。闢寢流慟。哀
何可既。遙申薄奠。歆此精意。嗚呼哀哉。
祭陸給事文
維貞元元年歲次乙酉十月景申朔十日乙巳。將仕郎守
尚書戶部員外郎賜緋魚袋呂某。絜[:#AS-82F9:⿰罇]寘誠。敬祭於故給
事中吳郡陸公之靈。嗚呼噫嚱。道之難行。古人所悲。有時
無人。有人無時。時可人可。則命奪之。公初負道。年志俱壯。
已任致君。指掌太平。德宗旁求。始賓明庭。拔乎其倫。聿駿
有聲。實欲以至公大當之心。沃明主之心。簡能易知之道。
大明主之道。難得易失。怡然退保。或僶俛從事。或棲遲[:#AS-9BF8:⿰去⻏]
掃。二十年間。為郎而老。嘗言吾雖已矣。道不可已。永懷其
人。見而後死。某以弱齡。獲謁於公。曠代之見。一言而同。且
曰子非入吾之域。入堯舜之域。子非觀吾之奧。覩宣尼之
奧。良時未來。吾老子少。異日河圖出。鳳鳥至。天子咸臨泰
階。清問理本。其能以生人為重社稷次之之義。發吾君聰
明。躋盛唐於雍熙者。子若不死。吾有望焉。某也不佞。謬納
大賢。其何以充塞所知。克當斯言。姑用紳而書。牘而藏。傳
於子孫。為門戶光。既而各淪風波。秦吾索居。某非出處。迫
屑無餘。公高翔海郡。與道虛徐。猶念垂訓。研覃若初。作君
臣得失之圖。成春秋不刊之書。今年太皇繼天。元聖在震。
徵公夕拜。侍講古訓。皇王秘寶。造膝而進。以石投水。至誠
無朕。討論未竟。公則既病。重光昇矣。公病不起。河海晏而
航檝自隳。禮樂作而龜玉先毀。與其時而奪其壽。吾未知
夫所以。嗚呼惜哉。某奉使無狀。閉留昆夷。再換炎凉。言歸
未期。公方沉瘵。忘已之危。念我否隔。發言漣洏。悉所著書。
付子稚兒。曰道之將興。而父其歸。懼不果待。寓心於斯。似
有明神。感公所敦。窮荒生還。僅及公存。綿頓在牀。深堂晝
昏。舉燭開目。握手無言。自此及終。曾未浹辰。凡曰識者。孰
堪酸辛。况予之情。豈云他人。涕盡一哀。痛纏百身。禮不忘
本。卜歸江濱。躬執薄酹。心摧氣堙。儻見期之言可徵。平生
之志獲申。呂氏陸氏。戚休惟均。魂而有知。歆之聽之。嗚呼
哀哉。尚饗。
祭座主故兵部尚書顧公文
維貞元十年歲次甲申月日。門生侍御史王播監察御史
劉禹錫陳諷柳宗元左拾遺呂溫李逢吉右拾遺盧元輔
劍南西川觀察支使李正叔萬年縣主簿談元茂集賢殿
校書郎王啟秘書省校書郎李建京兆府文學李逢渭南
縣尉席夔鄠縣尉張隸初奉禮郎獨孤郁協律郎蕭節奉
禮郎時元佐滎陽主薄李宗衡前鄉貢進士鄭素等。謹以
清酌之奠。祭於座主故兵部尚書東都留守顧公之靈。峩
峩靈山。時雨將洩。眈眈大廈。崇構巳設。歲旱方極。川流遽
閼。宏棟待施。梁木斯折。玉碎清瑩。芝焚酷烈。貞方獨留。千
古不滅。嗚呼哀哉。伏惟公神氣輔質。天降英靈。剛健中正。
內外和明。岐嶷之初。不教而成。敦敏之後。確然巳貞。靄靄
孤雲。逸我高情。昭昭白日。懸我明誠。志勵意深。心融氣清。
靖若翔隼。藹若芳英。於戲。立人成身。忠孝一美。自古全者。
一人而巳。明君得臣。賢父知子。公獨兼備。敢陳終始。厥初
知禮。柔順義方。年未逾丱。道行於鄉。盈庭之戲。眾稚且狂。
觽管在身。我獨矜莊。沐浴風雨。盥潄雪霜。未薦甘旨。未敢
衣裳。斯惟至性。厥有大孝。乃揚儒風。乃奉文教。服勤之功。
煥飾之效。金石成聲。縟麗開照。越國山秀。吳門水深。句曲
宵朗。湘沅夕陰。怡神導和。滌思凝心。棄我奇寶。鏗然至音。
天寶季年。羯胡內侵。翰苑詞人。播遷江潯。金陵會稽。文士
成林。嗤衒爭馳。聲美共尋。損益褒貶。一言千金。洙泗之風。
弊而浸淫。我乃閉關。響絕光沉。藏輝必發。含章以俟。蛟龍
得雲。平陸騁鷙。人或妙用。我蘊成器。人矜謏聞。我愚大智。
聿來膠庠。厚此淳懿。鄉選或競。我則無愧。芳桂盈手。青霄
坐致。春從王畿。冬踐郎吏。危險立則。艱難見志。諫草焚灰。
絲綸深秘。命官儲賢。有國大備。至公苟在。淳化不墜。朝選
精重。睿思虔志。繫於安危。宏此教義。我雖受命。求人報天。
工惟選藝。器必搜賢。松菊有烈。薰蕕在前。妍媸自分。衡鏡
高懸。潛符希夷。化若神仙。道貫品類。心冥陶埏。歸吾至精。
復命上元。物不可棄。道由爾全。毛翔鸞鳳。殼蛻龜蟬。萬象
俱適。三清晏然。伊昔仲尼。其徒三千。命不可求。文實在焉。
微言僅存。正氣莫宣。用苟登席。希徒執鞭。曷如清時。文柄
克專。髦彥必舉。典謨備甄。中侍六載。內朝十年。三司秋賦。
五掌春銓。翼翼京師。教化之先。肅恭誠敬。昭彰可傳。在昔
成周。左伊右。乃命保釐。撫我三川。資仁感義。與道周旋。煥
乎成功。嶷若崇巔。乃飾兵車。兵利革堅。乃修農畝。闢隴開
阡。榛穢荒蕪。化為良田。汙潦溝瀆。流為清泉。忠至誠達。思
焦身捐。醴甘必竭。膏明乃然。嗚呼哀哉。馹騎霄馳。皇慈中
激。后復真質。皋還魂魄。新命簫鼓。舊原松栢。陵谷可移。德
音不易。嗚呼哀哉。播等援自諸生。昇為王賓。念必期於霄
漢。手親擢其泥塵。播嘗再忝於科第。始一命於朝倫。感自
衷於誠接。懽自巳而情均。或負知於一紀。或登用於數旬。
恨俱長而各異。哀靡極而寧伸。凡在京兆。一十九人。四忝
御史。三為諫臣。孔門有光。游夏修身。遠奠雖設。用茲慰
神。馨香可薦。醪醴方陳。歔欷相從。列拜斯文。伏惟尚饗。
衡州祭者里渡溺死百姓文
維元和五年歲次庚寅十月戊辰朔十七日甲申。刺史呂
某。遣故衙前虞候何防。以豚酒蔬菓。致祭蘇昇陳演李寬
泰陳甫魯餘之靈。爾等五人。感余誠信。力輸公稅。爭赴先
期。溪山阻深。潦水暴至。不忍欺我。忘其險艱。州令未明。津
渡不謹。致此淪逝。咎由使君。興言涕流。痛念何及。聊伸薄
酹。兼致微贈。代納殘稅。皆余俸錢。魂而有知。諒此深意。尚
饗。
道州祭百姓鄧助費念文
維元和五年歲次庚寅五月庚子朔七日景午。刺史呂某。
遣衙前虞候蔣沼。以酒脯之奠。告鄧助費念之靈。使君受
命牧汝。不能庇護。使賊孟鸞等敢作不道。酷加殺害。是用
疚心疾首。萬計討擒。廉使仁明。不貸兇惡。窮泉冤痛。今日
方申。慙念無及。澘然泣下。故令於汝歿處。陳賊之屍。魂而
有知。歆此告酹。嗚呼哀哉。
祭侯官十七房叔文
維元和五年歲次庚寅九月戊戍朔三日庚子。堂妷男朝
議郎使持節衡州諸軍事守衡州刺史上騎都尉賜緋魚
袋某鄉貢進士讓。致祭十七房叔侯官府君之靈。私門薄
佑。終鮮諸父。堂從之內。唯叔一人。少小相依。筆硯同學。永
言素契。情實兼常。早表誠言。見托身事。官孤力薄。卒用無
成。慙負幽明。興言痛咽。叔無允嗣。後效何伸。河中大塋。禮
合葬祔。十五房尚寓淮甸。時力未并。且於江陵。謹議權厝。
終期通歲。異壤同歸。皦日在天。誓無二事。嗚呼哀哉。五湖
三湘。前歲共入。孤舟單旐。今日何之。慟決江津。倍增摧慕。
式具祖奠。伏惟尚饗。
