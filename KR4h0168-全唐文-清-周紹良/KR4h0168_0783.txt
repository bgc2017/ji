欽定全唐文卷七百八十三
穆員(一)
員字與直。祕書監寧子。杜亞留守東都。署佐其府。授侍御
史。
為汝州刺史謝上表
臣某言。伏奉正月九日勅。授臣使持節汝州諸軍事守汝
州刺史充本州防禦使。臣祗荷寵命。兢遑戒路。以今月二
十五日到州上訖。臣聞位非所據。榮實為憂。任過於量。勤
不補敗。伏自省懼。心魂震驚。臣某誠惶誠恐頓首頓首。臣
頃佐方鎮。本逃饑寒。推遷歲時。累忝班序。而身遠跡賤。才
薄官微。宣力中朝。事將望絕。昨者一介陪隸。萬國朝元。不
寤日月垂明。幽隱斯燭。荒徼未效。記意於勞問之初。愚懇
微誠。畢辭於朝賀之次。亦能信宿。遽承寵光。况地屬王畿。
任當時要。憂寄所切。文武是資。何堪負乘。又過獎擢。唯當
以竭誠自勵。戒懼自持。庶副所受安人理戎之命。少酬萬
一。無任懇悃屏營之至。謹遣某官奉表陳謝以聞。
同德寺凑禪師院㣥公會集序
歲五日。杜揚州出鎮東洛。㣥公禮賓。用餞會於此堂以候。
於戲。從公率俗。道機交態。倦息得於此。樂道得於此。眾君
子同之。員亦同之。况乃竹深寒庭。雪淨禪室。境捐世染。坐
對天涯。甘茗代醪。清論如藥。蓋勞生之少息。㣥心之一勝
會耳。惜乎夕鳥集。暝客散。候人至。車馬行。各從爾司。復返
吾患。嚮來所聚。倏爾成空。索過風於前林。求往夢於既寤。
不可及也。尚書郎李君曰。其可及者詩。猶庶乎詩之哉。
奉送前合州徐使君赴上都詩序
二月中節。時芳為人。柳先攀折而垂。水待臨泛而滿。花迎
酒客而笑。鶯隨詩人而吟。有良二千石徐公。解印南國。將
赴鎬京。與東風遲日偕至。洛中賢士大夫。以公著名茂實。
詩言酒態。相從於賞春之場。其潤色也。與鶯花並。東溪南
陌。詩鋒函合。迭為晉楚者。日有聞焉。惜乎偕賦不疲。㣥芳
未老。而不謀者別。中道間之。嚮之待人攀折臨泛與笑而
吟者。又似有意乎傷且怨矣。矧同游者之心乎。僕也貧不
知春。病不逮會。諸公以異日徵文之籍。不獲辭焉。所以敘
作者之意。共歎春未去而公去。故其思也同。
緱山道中五詠詩序
仲春之節。洛帥還近郊。亞尹尚書郎御史元公李公韋公。
將事如軍。賞心百里。予時有所繫。不克與偕。三君子賦嵩
峯漢陵維源竹澗仙壇五篇。遺我居者。善乎詩之時用也。
如繪出其芳。鏡涵㣥象。翬呈鮮彩。琴韻雅音。俛仰吟詠之
間。若在春原之上。晴峯之下。境移眾目。勝集我心。詩之時
用也如此。否則一時得之。人與閒雲並散。興與夕陽俱盡。
春與殘花共謝。游者居者。等無及焉。他日屬和之聲。洛陽
為之動。既編次盈什。則不可不紀其所以然。
蝗旱詩序
甲子歲秋大旱。螽蝗生。其為異也。聽如疾風。視如飛雨。仰
如陰雲。俯如流水。乃至天降其高。地增其厚。明為之昏。其
災也。如農夫薙草。繁霜凋木。烈火燎原。嗚呼甚矣。矧夫既
枯之稼。僅遺之粒。其可望也。余時從師於東周。居鎮之府。
僚友霍總賦蝗旱詩一章七十有二句。其指兵生蝗。蝗生
和。和生瑞。猶夫空谷之響。立表之影。以其類至必然。若乃
春秋書災紀異之法。詩人風化美刺之義。備閱章句。則知
其文。余味之深。敘以為引。
送興平鄭少府歸上都覲省序
凡我東周之遊。誰非君子之門吏。子之至也惠。㣥公之思。
且惜其去之速。子有別墅。我為甘棠。富清溪翠竹。豐流鸎
密樹。比而遐。幽而曠。美而不華。野而不陋。用厥㣥勝。甲於
東溪。四月之節。其芳始茂。葉成清陰。花結朱實。中林惟籜。
碧玉呈鮮。麥風之秋。與輕暑偕至。二三子春醪夏服。於是
乎宜之。陟則在處。降則在舟。湍泠竹韻。合如簫管。時有山
鳥。雜乎其間。㣥籟同音。俱以留客。而嚴城暮日。與林泉意
殊。奪我當歡。趣子命駕。諸公以為他日過庭之問。次詩禮
者。其惟吾黨與東溪乎。屬事徵詞。實假會文之友。况吾子
以言以立。可久可大。作者之意。不惟系召南之什。宜用緇
衣之美副焉。
新修漕河石斗門記
分洛為漕。斗門在都城東南中橋之右。舊制喉不深。口不
朿。其流隨之。水斯溢。旱斯涸。東有斜堰。俾其來往。終歲不
修輒壞。修則水積高而迤南北。北傷則洛亘邙趾。南傷則
魚遊井[:#AS-9761:⿰⿸厂墨⻏]。不修則漕復於陸。且其地與岸。皆寘薪焉。不再
閏不一易。每歲繕塞斜堰。洎南北隄橋之費。相與盈萬。其
斗門之功不計。蓋其弊者也。安平公治三川之暇。顧念於
此之疾未去。且曰。水之性。導無不順。壅無不害。善為水者。
唯其所趣。使若自然。其要在於不與之競而已。是用浚斗
門之下。以量其入。庳斜堰之上。以歸其餘。庶乎饒不為增。
傷不為減。盈萬之費。歲收於公。而通海之波。率土之運。東
西交騖。合朝宗之義焉。中橋之旁有古堰。廢石沈於泥沙。
公乃發而轉之。以代寘薪之制。省於自他山而致者。蓋百
之一。猶懼剛之不勝柔。岸化於水。乃授規矩。俾之追琢。如
斧斯銳。以分其衝。如月斯仰。以折其勢。積石山鬭。中流湯
湯。南鄰鑿龍。永代無愧。上濟行邁。是為通橋。歲三月興作。
四月畢事。人不見始而覩其終。埒其功用。不足於常歲之
數。而不朽之利。與皇都洛水。垂之無窮焉。嗚呼。物之至柔
者水。不得其理。甚者懷山襄陵。其次决隄防。隤城邑。夫惟
不爭之力。然後勝之。天下之理一理也。制天下之至強者。
其唯不爭乎。於水也見公之政。於政也見公之德。異日觀
易簡久大之業。此非其一隅哉。公以為成公之志者實肄
其勤。命以名氏刻於岸石。仍俾末吏謹而書之。貞元四年
四月丁亥日記。
繡西方大慈大悲阿彌陀佛記
儒之執喪也。極其哀止於毀。其於既往也。則無及焉。西方
聖人以大慈大悲為功。追護往生為誓。凡爾銜䘏靡至。克
窮罔極。如有求而不獲者。何末由斯而洩之。貞元八年百
一旬有六日。我伯姊前烏程令宏農楊萃故夫人之喪再
周。先是哀子泰衡嵩復觀。洎女子相與號曰。我之生也。自
親之生。今我報親。幾何而既。何先王制禮不即人心。何羲
和迅節不恤余慕。於是合哀僝聖。誠而禱之。男冥其心。女
集其指。迨茲日而阿彌陀佛現。嗚呼。西方之教。念焉斯至。
矧是像也。一縷一哀。一哀一聖。凡億萬縷。為億萬聖。億萬
大慈大悲。一之乎爾願。其為追護也可訾量哉。泰等毀傷
見者之神。號墮鄰人之淚。是月之慕。有逾其初。舅氏員撫
而廣之曰。親之於子也。生三年而免於懷。子之於親也。喪
三年而免於服。是則服之終也。豈哀之終乎。記所謂君子
有終身之憂。蓋哀之終也。此又哀之終也。豈孝之終乎。經
曰。立身揚名。以顯於後世。夙興夜寐。無忝爾所生。此孝之
終也。若然者。爾之孝。爾之哀。偕爾身。齊爾性。於是始孝。何
痛夫終焉。員悲不能文。強為之記。
畫千手千眼大悲菩薩記
貞元七年孟夏月再旬有六日。我伯姊宏農楊氏夫人之
喪期。女祕書省正字河東裴求已妻。痛夫四序往而還。萬
化周而始。慈顏復覩。終天無期。伏念身體髮膚。重於所受。
不敢以毀生為報。其發於一號者。則昊穹可聞。泉壤可徹。
恭西方之教。有追護之功。崇建是像。庶乎有及。吾聞之。古
之泣血。不必以血為淚。痛之至者。如泣血焉。是像也。起爾
一心。成千手千眼。自素為繢。自繢為相。自相為聖。自聖為
福。所以復於爾所生者。庸非爾之血乎。希微窅冥之間。惟
至可至之至者。孰至於哀哀爾思。舅氏員。自以一虧而不
可復續者。骨肉之謂。泣撫其事。從而記之。
尊勝幢記
我生同氣者七人。先五後二。兄姊弟妹半之。不弔天降割
于我。今年春夏。次妹安國寺大德尼伯姊前烏程令宏農
楊夫人逾月繼酷。先是兩兄郴州刺史贊前右補闕貶連
州司馬質從官於遠。員洎弟妹前監察御史河東裴某妻。
痛支體一斷。終天不續。乃相與鬻衣庀直。揭茲靈幢。願得
輕風微塵。洎日月度影之所及也。深茲至念。慘與之俱。然
則巍巍永永。斯乎風土日月。相無極焉。是幢也。實表安國
之㙮伯姊之隧。貞元六年秋七月七日。前侍御史穆員記。
東都龍興寺鎮國般舟道場均上人功德記
按經文。我以神力供養。不如以身供養。故曰若能燃手指
乃至足指者。是名第一之施。蓋菩薩之行也。今我上人以
兩臂為爐。爇香千度。用夫苾芻蕭之義。以簡萬望。夫以百
福莊嚴之重。千度焚燒之苦。與夫一指之功。不為多乎。又
刺體之血。以嚴經像。若素為塗。若繪為綵。若寫為墨。凡成
就阿彌陀佛一軀。觀音勢至二善二菩薩各二事。經千卷。
經以皮為紙。以血為墨。書寫經戒。亦菩薩之行也。曷若加
之圖像。三十二相。八十種好。盡取諸身乎。上人姓王氏。東
周河南人。七歲喪所恃。十一喪所怙。童蒙孤子。無兄弟之
親。自毀其生。用集封樹。己而嘆立身揚名。無逮既往。乃發
大宏誓。以報罔極。大歷五年。始居龍興寺鎮國般舟道場。
爾來足不踰閾者垂三十載。其為業也。形不住心。夜不息
晝。外不舍百刻之一。中不遷萬化之二。勞其形與天健。精
其志與日新。蹈極樂於自竭之操。前後以一月有一旬。旬
有九日為一息者。不記百數。其願以本尊本。以願為願。其
病以眾生之病為我病。我生未已。我病曷袪。我病未袪。我
願曷已。然則大慈大悲之誓竟。我願云竟。無邊生生之苦
盡。我病云盡。我生有滅。我願與生生俱生。我形或勞。我心
與極樂無極。巍巍乎可思量哉。員太夫人河東郡太夫人。
性合真如。業通禪寂。嘗謂學者千萬。達者二三。苟未至於
心離有無。跡超生滅。則苦行為難為。至誠格諸天。念嚮㣥
望。亦足使見聞聳善。遠邇歸心。况乎嗤嗤迴向之徒。聞道
甚稀。睹相且眾。則上人所以持本教。濟眾生。與夫禪門諸
祖。迭為舟梁。可無愧矣。又懼夫物之尢者。見異於類。行之
殊者。或疑於常。申命小子。以紀精苦之能。所以題之於此。
貞元十年五月二十五日。前侍御史河南穆員記。
新安谷記
京洛佳賞。盡走乎闕塞。次則東城。以桃李繁華相高。北山
瀍陽。有崖谷豁洞之勝。蓋天然疏鑿。以遺來者。而人不之
爭。我公懸車之三年。探得其最。凡遠於國門邇於闕塞者。
四之一買之。直減於東城之貴者亦如之。連岡謺磴。中斷
夾鬭。為其拱跱。如狀如意。翠竹茂樹。縈環森羅。為其緣飾。
如績如織。泉出山腹。釀而為池。釃而為派。帶於竹樹葱籠
之間。池可行舟。派能流響。果園蔬圃。用以為溉。其餘與瀍
水合於山下。臨玩之美。耳潺潺。目磷磷。不俟潄浥而煩襟
如洗。於是卜瀍之上。泉之側。周竒顧盼擁抱之勢。作為新
亭。春之日。百花流鶯。笑語滿谷。迭相為主。待人為賓。始至
也。若讌賞之之疎。將去也。若怨棄之之速。夏之日。清風入
林。徘徊不散。若為繁暑。與之竟夕。而流泉娛客。亦奏雅音。
秋之日。霜凄氣肅。萬象畢清。亭中一望。超忽天外。而片雲
行鴈。又似與賞心遠目。相期於前。冬之日。木落天迥。遙山
入戶。可愛之景。照於陽坡。遲遲為人。人散而斂。凡四時暇
日。公與大夫從甥姪子孫。攜琴[:#AS-82F9:⿰罇]翰墨。游於斯。燕於斯。慈
顏怡。天和熙。一觴舉。萬福隨。穆穆雍雍。翼翼夔夔。中外具
慶。如塤如箎。公曰。人生知足為富。當時為貴。奚俟外獎。則
此地足以忘年。何必陸賈擊鮮。疎廣散金。然後為適與。王
氏之少長咸集。潘家之兒童稚齒。吾之適也。爾㣥子識之。
謹按春秋之義。地從主人。今我公開國新安。則家谷宜以
新安為稱。新安之為解也。既所以旌新之安。亦所以祝吾
家之慶。與茲山之賞。日月新而永永安安之謂也。又江南
有新安者。山水之異。絕於中國。維其似之。是以命之第三
子員受命紀石。且若從者名位。列之於陰也。
新修漕河石斗門亭記
斗門卒事之月。安平公罷尹。杜公實來。明日。公會杜公觀
厥成績。即得洗心遠目之所盡。一覽四時之美。乃授中制。
剏為此亭。有若嵩高二室。萬安闕塞。實簷前之山。清洛麗
都。類夫河漢。實砌下之池。春流夏雲。露風霜月。殊狀異態。
同歸於勝。實座中之器。修橋曳虹。左右扶翼。層樓飛鳳。前
後擁抱。實四楹之飾。而顥氣清風。徘徊旦暮。若有所為。凝
為清陰。不唯待羊公之登眺。李膺之臨汎。使忘機倦俗之
客。得人人而私之。或曰。二公之來也。境與耳目共清其心。
心為事源。政得於靜。有以助清靜之理。可無述乎。刊諸珉
石之陰。是為亭記。
繡地藏菩薩讚(并序)
今年天之不佑我也甚矣。春三月。謫我以次妹安國寺律
師之喪。夏四月。繼以伯姊楊氏夫人之酷。季妹前監察御
史裴氏妻泣曰。人皆有姊妹。而我獨亡。所以發於骨髓者
深。宜格於神明之聽。先是太夫人嘗為安國繡地藏菩薩。
逮卒哭而就。是夜季妹夢伯姊謂之曰。嘗知是像。追護於
我。是用鬻衣充直。緘淚僝工。亦逮卒哭而就。嗚呼。萬聖一
致乎。慈悲莫大於救苦。苦有生死之異。聖者亦隨之而殊。
如周之六官。分天地四時之職。蓋同歸於理。而各有典司。
若乃拔三塗。證六道。紓有生追往之慟。則菩薩超㣥聖焉。
時貞元六年孟秋初七日也。將以謹功之始。既月而日之。
且系之以讚曰。
維我素履景福崇。嗟爾至聖元感通。有赫大士願力同。五
綵萬縷相好備。一心十指聖靈萃。振幽冥兮如髣髴。
畫釋迦牟尼佛讚(并序)
貞元八年九月二十八日。員傷神之慟。至是而期。外姑故
河南令裴君夫人鄭氏。雅有天性之愛。加人一等。而疾視
之勤。喪慼之甚。則又加焉。至哉母之於子也。想其方娠。想
其既育。想其乳抱。想其稚戲。想其習教。想其有行。生十九
年而夭。歲一周矣。無一日不同其十九年之愛。見其遺跡。
見其同類。見其所從。見其所嗜。則哀與之新。訴於神明而
不聞。禱之寤寐而莫睹。索於太虛而無像。追之往事而日
遠。乃求大聖之旨。裂素點絢。丹青睟容。願以己之深慈。託
於佛之巨力。且曰。吾子之生也。以至仁為性。積善為行。二
者之報。同期於福。今也夭。而不深慈託福施。不在於生。不
在於後。宜在於既往。矧聖者以巍巍赫赫。從而振之。然則
是像也。金蓮之品。安知非爾往生乎。讚曰。
生如花兮夭如花。先笑後號鍾我家。喪有殺兮悼無涯。哀
慈母兮晝夜哭。歲一期兮聲相續。懇元聖兮降冥福。
繡藥師佛觀世音菩薩讚(并序)
萬聖本願。同歸乎慈。一致乎至。有若東方藥師琉璃光佛。
洎大悲觀世音菩薩。其威神德力。最著於㣥生。倬然於人
間者也。我季妹是用圖厥晬容。永以成功。其發念也。淚逐
聲盡。福隨響至。其成功也。靈以指集。慶將縷延。如其經文。
則曰火不焚。水不溺。鬼不災。祅不厲。矧乃無妄之疾。有生
之害。何從而來哉。且聖功元化。陰[:#AS-84EC:⿰⻖⿱步馬]潛護。宜於自然。動亨
元吉。彼解焚拯溺。禳災祓厲之功。又安得而施之。讚曰。
伊聖力。溥如天。吾何願。壽百年。
繡西方阿彌陀佛讚(并序)
唐故監察御史河東裴府君捐館舍。二十五月而祥。貞元
乙亥歲仲秋再旬有七日。其孀。員季妹也。號曰。吾觀天道。
日昃月虧。幾何而追。吾觀四時。寒來暑往。往來如奔。吾觀
萬物。秋落春榮。榮落相續。吾觀人事。禍福倚伏。則維其常。
何天道人事。四時萬物。同歸於復。其運如環。而逝者棄於。
川流日遠。未亡之酷。終於此生。恭聞西方之教。有三塗報
應之事。大聖拯護之功。是用發念髣髴有無之間。躬現是
像。嗚呼。若聖功則亦無幽冥之苦。蓋魂氣無不之也。其返
於太初乎。苟有三塗。則聖者之力。唯誠是據。宜乎罪消一
念。福積萬指。可思量耶。讚曰。
嚴哉有赫自爾誠。晬容巨力於是并。能使往生生彼國。餘
及未亡無終極。
繡救苦觀世音菩薩讚(并序)
惟元精之和。惟元聖之功。惟善之報。惟人之心。順之則冥
感之所契。蓋善積而福會。心至而靈應。類夫有開必先之
義。存乎恍惚杳冥之間。天不言。神無像。發於寤寐者。其昭
昭歟。我裴氏弱妹。疇昔之夜夢老僧。意夫聖者。祈太夫人
之福懇懇焉。聖者復之曰。當繡若繪救苦觀世音菩薩。且
視其形則如是。覺而念之。誠矣未果。越旬朔。嗣夢如初。是
用心冥聖功。指集晬容。圓光具發。朝日曈曨。歲八旬有六
日。我慈親生之辰也。願於是畢。工於是終。聖於是興。福於
是始。同氣不類。神明我遺。禎夢靡臻。斯文敢闕。讚曰。
猗經文兮頌聖德。非知知兮焉識識。我夢願兮永符巨力。
如四維虛空兮夫何有極。
繡藥師琉璃光佛讚(并序)
東方藥師琉璃光佛事具本經。今我季妹裴氏嚴是像也。
誠而禱之。其嚴之何。裂素點絢。攢針緝縷。以五采章成三
十二相。八十種好。意夫十二上願從之。其祝之何。况我太
夫人福如上願。而壽如縷數。夫以大聖之力。加於積善。而
赴於精誠。宜乎其至也如歸。其答也如響。其久大無極而
不可思量也。如東方虛空。抑經之有偈。所以啟迪誓願。發
揚聖德者也。苟以至誠為用。員敢讓於文乎。讚曰。
上天報應。為福為極。有赫大聖。與天同力。而我景行。與聖
同德。存存如山。念念如川。大聖拯護。同符自然。十二願我
之事。億萬縷我之年。
畫元始天尊釋迦牟尼佛讚(并序)
聖人之教有三。儒之先師曰。孝者德之本。教之所由生。又
曰。立身揚名。以顯父母。孝之終也。若乃崇樹景福。追護既
往。有無上無邊之力。非智智識識之功。則道釋二宗。其用
一致。記曰。君子有終身之憂。忌日之謂也。歲孟秋晦。我王
母太原郡夫人棄養之辰。我公霜露永懷。發是上願。謂夙
夜種德。以無忝為念。裕蠱垂範。立家開國。不足以為顯。鼎
鼐之豐。蘋蘩之潔。不足以為饗。蓼莪罔極。石窌啟封。不足
以為報。且曰。元始天尊。大道之原也。釋迦牟尼佛。萬聖之
祖也。以五綵繪圖二晬容。及此辰而就。眷命小子。贊揚聖
功。其詞曰。
嚴哉煥乎。觀者迴向。有類夫朝日初昇。圓月始望。又若二
聖現於空中。髣髴乎不知其像。我公孝思。福應如響。於戲
聖力。巍巍蕩蕩。
鮑防碑
有唐尚書東海宣公姓鮑。春秋六十九。公從三十六載致
政二(一作三)年。歷官二十五。凡居達官之長十二。領四嶽十
三。州牧之寄三。貞元六年秋八月景申。薨於洛陽私第。冬
十月旬有七日。從先公於北邙南原。(一作郊)詔贈太子少保。
給鹵簿鼓吹旌其卒。葬後三年。嗣子宗由。惟中古封樹之
制。且曰。邱壠與年代相推。幾何而平。松柏霜露相薄。幾何
而盡。將令百代之後。遊九原者。徘徊不朽之烈。歎息可作
之美。其惟金石刻乎。是用建碑墓。以揚先懿。公諱防字子
慎。河南洛陽人。其先蓋夏禹之苗裔。春秋時。杞公子有仕
齊者。食采於鮑。因以命氏。曾祖標。(一作諲)皇隴州汧陽令。祖
仁爽。雅州飛越尉。贈眉州刺史。父思溫。彭州唐昌丞。贈工
部尚書。皆盛德下位。發祥於公。天寶中。天下尚文。其曰聞
人。則重侔有德。貴齒高位。公賦感遇十七章。以古之正(一
作名)法。刺譏時病。麗而有則。屬詩者宗而誦之。舉進士高
第。調太子正字。中州兵興。全德違難。辭永王。去來瑱。為李
光弼所致。光弼上將薛兼訓授專征之命於越。輟公介之。
始兼訓之奉光弼也。以順命為忠。不及於義。公知光弼之
不終也。諭而絕焉。東越仍師旅饑饉之後。三分其人。兵盜
半之。公之佐兼訓也。令必公口。事必公手。兵兼於農。盜復
於人。自中原多故。賢士大夫以三江五湖為家。登會稽者
如鱗介之集淵藪。以公故也。徵尚書郎。優游公卿間。執政
者以代言之司見屬。無何。薛兼訓寢疾太原。上以北門寄
重。軫念於薛。思所以貳而代之者。莫與公比。召對勞賜。寵
而遣之。公之至也。人不知其帥之疾。帥不自知其疾。及其
代也。由亞尹中丞洎居守專征之倅。各遷其任。(一作各還
其長)兵自勇厲至於輯睦。人自安業至於移風。政自無闕
至於有典。代宗嘉歎之不足。圖寫公形。列於別殿。蓋麟閣
名臣之次
也。三載朝覲。屬今上嗣位。惟新大政。授公紀律。俾作典刑。
拜御史大夫。旋以文武之柄。方鎮為大。南國萬里。俾之師
長。統閩越。轉江南。公之撫人也。以家勤之。以子愛之。利用
用之。厚生生之。詔加銀青光祿大夫右散騎常侍。紀成績
也。真拜右常侍。扈從巡狩。轉禮部侍郎。上還鎬京。展謝郊
廟。公預太常折無文之禮。進封東海公。詔徵賢良。求其讜
言。時薦(一作員)仲兄不敢違詔承詔。(原注絕句)實蒼生利之。宰臣
病之。與公並命考第者。以為異日故事。言或有犯。投之不
疑焉。公曰。使上聞所未聞。聖朝之瑞也。擢居甲第。每歲貢
士。充於王庭。心為靈龜。事絕請托。京師仍歲蝗旱。務殷人
耗。拜京兆尹。詔下風行。令宣政舉。威革難理。惠周無告。既
而痿痺生疾。陳乞遂閒。上置上將軍員以待功臣。先用文
儒耆耄。以寵其選。拜右武衛上將軍。厥疾加劇。優詔授工
部尚書致仕。徙家東周。富天祿。貴天(一作人)爵。樂天命。順天
和。以終夫天年。嗚呼賢哉。公德本於孝。才歸於用。從王牧
人。即戎臨事。大略以忠肅慈惠沈毅莊敏為稱。喜善怒惡。
不必為已。論交任人。必惟其終。入為羽儀。出作藩翰。夔夔
然以家人嚴君之義。屬於長兄。蓋仆卿之祿。千乘之賦。一
以奉之。四時賓客之事。車服器用之費。一以禀之。公與夫
人視諸孤㣥從唯所授。公不敢以禮秩異。夫人不敢以居
有私。而敬公和樂之道。於是乎久。御史中丞武威賈全。公
之甥也。少長於我。登朝異門。教切義方。慈均天性。故全之
報也稱天下。甥舅加禮焉。(一作加愛焉)鄭滑節度使隴西李融。
公之吏也。推以腹心。齊厥憂寵。歷佐三道。其間如一。故融
之報也類天下。賓主加歡焉。於全也見公之內。如融也見
公之外。然則公之行已與人可知矣。夫人蘭陵郡夫人蕭
氏。始佐公賢。終成公貴。及公既沒。清風如同。二孤前左衛
兵曹參軍殿中省進馬宗參。以文學世公之業。孝友繼公
之志。猶曰不足以抒夫罔極。於是發揚垂裕之義。作為銘
曰。
穆穆宣公。為王藎臣。終始明哲。優游寵勛。在昔理平。逢時
尚文。高唱寡和。長才不㣥。星河麗天。卉木榮春。羽翰方陸。
雲雷構屯。乃佐戎師。名屈道伸。乃登天朝。盛美惟新。茫茫
南國。赫赫北門。股肱王室。父母生人。執憲承式。尹京作則。
春官主文。宗(一作常)伯尚德。出捍牧圉。入趨宸極。望實攸并。
謀猷允塞。賢宜翼聖。道厄於命。方叔元(一作員)老。冉耕所病。
明明天子。禮優致政。曳履散金。頤真保性。良辰何遽。厚夜
何長。歸全故邱。(一作邙)鞏洛之陽。貞石是勒。德音孔彰。於戲
宣公。百世不忘。
