欽定全唐文卷十八
睿宗皇帝
帝諱旦。高宗第八子。龍朔二年生。封殷王。乾封元年徙封
豫王。總章二年徙封冀王。初名旭輪。改名輪。上元三年徙
封相王。永淳二年又封豫。改今名。嗣聖元年二月即位。武
后臨朝。天授元年降為皇嗣。仍名輪。聖歷元年又封相。復
今名。神龍二年改封安國相王。唐隆元年六月復辟。延和
元年八月傳位元宗。在位三年。年五十五。諡曰大聖貞皇
帝。廟號睿宗。加尊元真大聖大興孝皇帝。集十卷。
受禪制
門下。朕聞自古帝王。光膺圖籙。則尊尊親親之義。著於典
謨。諒在至公。蓋非獲巳。我大唐乘時撫運。累聖重光。當四
海之樂推。受三靈之眷命。大行皇帝奄棄㝢縣。痛結仇讎。
朕志掃巨逆。保寧嗣主。今皇帝哀煢在疚。託於朕躬。勤懇
再三。願成茲意。朕以不德。猥承丕緒。念今追昔。載感於懷。
若涉大川。罔知攸濟。思荷宗祧之業。屬此惟新。式揚渙汗
之恩。與之更始。可大赦天下。
誡諭天下制
頃屬昊穹降禍。雲馭上僊。外戚成挾主之謀。奸臣起移國
之計。皇太子隆基。見危而起。補天立極。朕方息肩朱邸。拭
目清時。幸太平之無事。期小山之自逸。溫王以推崇叔父。
固禪萬機。隆基以克獎帝圖。進登儲貳。此則明有日月。幽
有鬼神。朕不敢執私而廢公。違衆而專意也。今君臣既定。
天下巳安。欽奉鴻業。思臻至理。推心兆人之上。畢至千秋
之下。猶望始終一德。無有貳心。人其視余。天實知我。如聞
在外尚有浮言。睥睨朝廷。窺測閒隟。或云朕意欲脫屣宸
居。或云東宮乃主器非長。嗚呼無識。曾莫之思。昔唐堯。帝
摯之弟也。昇於帝位。王季。太伯之少也。立為太子。能明俊
德。光啟邦家。(闕四字)屢有流言。潛圖廢立。止以為中宗之時。
吾乃一王耳。憂危不暇。今靜禍難。安社稷。天下利之。所謂
非常之事。不可以常禮議之。
成王千里還舊官制
地有二南。載懷敦睦。罪非七國。奄隔休明。故左金吾衞大
將軍兼益州都督上柱國成王千里。懿親賢德。高才重器。
強力幹事。獨冠等倫。保國乂人。克成忠義。願除凶醜。翻陷
誅夷。永言淪沒。良深痛悼。俾復舊班。用加新寵。可還舊官。
贈甯嘉勗永和縣令制
甯嘉勗能重明節。事高欒向。幽塗巳往。生氣凜然。靜言忠
義。追崇襃寵。可贈永和縣令。
定刑法制
門下。朕聞唐虞膺錄。畫象而人知禁。夏商御圖。設刑而罪
不息。周秦以降。沿革罕同。漢魏而還。條流浸廣。雖或輕或
重。一弛一張。義在於訓人。事期於肅物。然則刑辟勿用。見
稱於昔典。法令滋章。貽譏於前哲。朕情在愛育。志切哀矜。
疎網恢恢。實素懷之所尚。苛政察察。良夙心之所鄙。方冀
化致無為。業先刑措。近見所司進律令格式。一一自觀。至
於經國成務之規。訓俗懲違之範。萬目咸舉。一事無遺。但
能奉以周旋。守而勿失。自可懸諸日月。播之黎庶。何事不
理。何化不成。先聖憂勤萬務。省念庶績。或慮須有弛張。所
以迅令刪定。今既綱維備舉。法制宏通。理在不刊。義歸無
改。豈可更有異同。別加撰削。必年月久遠。於時用不便。當
廣延㣥議。與公卿等謀之。今未有疑。無容措筆。其先律令
格式之本。宜早宣布。凡厥在職。務須遵奉。輒造異端。妄踰
軌躅者。咸禁除之。庶用刑符於畫一。守法在於無二。內外
寮寀。知朕意焉。
加鎮國太平公主實封制
門下。功定宗社者。可以高邁等夷。事超縑者。故能永昭
徽烈。鎮國太平公主。若華分景。穠李流芳。以同氣之親。鍾
先朝之愛。忠孝行己。仁明絕倫。才無不周。識無不綜。頃夷
國難。爰戴朕躬。大義動天。懇誠貫日。氛祲巳廓。每聽鳴謙
之詞。井田未優。復聞辭貴之請。朕方至公被物。豈以小節
從人。宜增土宇。更傳帶礪。可加實封一千戶。
贈太子重俊諡節愍制
朕聞曾氏之孝也。慈親惑於疑聽。趙虜之族也。明主哀而
望思。歷考前聞。率由舊典。重俊。大行之子。元良守器。往罹
搆閒。困於讒嫉。莫顧鈇鉞。輕盜甲兵。有此誅夷。無不悲惋。
今四凶咸服。十起何追。方申赤暈之冤。以紓黃泉之痛。可
贈皇太子。諡曰節愍。陪葬定陵。
贈裴炎益州大都督制
慎終追遠。斯乃舊章。表德旌賢。有光常策。故中書令裴炎。
含和稟粹。履信居貞。望重國華。才稱人秀。唯幾成務。績宣
於代工。偶居無猜。義深於奉上。文明之際。王室多虞。保乂
朕躬。實著誠節。而危疑起釁。倉卒罹災。歲月屢遷。邱封莫
樹。永言先正。感悼良多。宜追賁於九原。俾增榮於萬古。可
贈益州大都督。
以崔日用參知機務制
門下。才為於時。以宣可大之業。精貫於日。以定非常之勛。
古稱王佐。今乃人傑。太中大夫守兵部侍郎兼知雍州長
史修文館學士騎都尉安平縣開國子崔日用。果行育德。
修辭立誠。孝則揚親。忠於事主。堂堂乎貌。暢君子之風。諤
諤其言。蘊大臣之節。故能書讀萬卷。文窮四始。高步登朝。
平心待物。日者醜孽未殄。嘉謀潛斷。臨危不顧。見義而作。
是用底績。實所繄賴。師兵戢矣。京兆晏如。宜緝台階之政。
式拜掖垣之寵。可銀青光祿大夫行黃門侍郎參知機務
學士。勳封如故。主者施行。
授蘇[:#AS-9061:⿰王褱]左僕射制
尚書右僕射同中書門下三品監修國史許國公蘇[:#AS-9061:⿰王褱]。自
周旋近密。損益樞機。謨猷有成。弼贊無怠。頃者遺恩顧託。
先意昭明。奸回動搖。內外危逼。獨申讜議。實挫邪謀。況藩
邸寮屬。念殷惟舊。無德不報。抑惟令典。可尚書左僕射。
禮葬韋后安樂公主制
皇后公主。既尊且親。有遷幽之義。無戮辱之典。倉卒之時。
亂兵所及。致不以禮。深用憮然。宜矜罪戾。且慰泉壤。韋氏
可一品禮葬。悖逆庶人可二品禮葬。所司準式。
贈薛季昹左御史大夫制
故儋州司馬薛季昹。剛幹義烈。早承先顧。驅策中外。績譽
昭宣。有張湯之推舉。同汲黯之強直。屬醜正操衡。除其異
巳。橫加竄責。卒至殂亡。言念忠冤。有懷嘉悼。可贈左御史
大夫。仍同敬暉等例。與一子官。
追贈燕欽融諫議大夫制
故許州司戶參軍燕欽融。先陳忠讜。頗列章奏。雖干非其
位。而進不顧身。永言奄亡。誠所傷悼。方開諫路。宜慰窀穸。
可贈諫議大夫。仍令備禮改葬。特授一子官。
追贈蘇安恒諫議大夫制
故蘇安恒。文學基身。鯁直成操。往年抗䟽。忠讜可嘉。屬回
邪擅搆。奄從非命。興言軫悼。用惻於懷。宜贈寵章。式旌徽
烈。可贈諫議大夫。
追贈張柬之中書令制
襃德紀功。事華典冊。飾終追遠。理光名教。吏部尚書張柬
之。翼戴興運。謨明帝道。經綸謇諤。風範猶存。往屬回邪。搆
成釁咎。無辜放逐。淪沒荒遐。言念勳賢。良深軫悼。宜加寵
贈。式賁幽泉。可贈中書令。封漢陽郡公。
襃長安令李朝隱制
夫不吐剛而諂上。不茹柔而黷下者。君子之事也。踐霤必
繩。登車無屈者。正人之務也。中大夫行長安縣令李朝隱。
見義不回。強直自遂。亟聞嘉政。累著能名。近者品官入縣。
有乖儀式。遂能責之以禮。繩之以愆。但閹豎之流。多有憑
恃。柔寬之代。必弄威權。每觀載籍。常所歎息。朕規誡前古。
勤求典憲。能副朕意。實賴斯人。昔虞延持皇后之客。梅陶
鞭太子之傅。古稱遺直。復見於今。思欲旌其美行。遷以重
職。為時屬閱戶。政在養人。宜加一階。用表剛烈。可太中大
夫。特賜中上考。兼絹百匹。
追復李多祚官制
以忠報國。典冊所稱。感義捐軀。名節斯在。故右羽林大將
軍上柱國遼陽郡王李多祚。三韓貴種。百戰餘雄。席寵禁
營。廼心王室。仗茲誠信。翻陷誅夷。賴彼神明。重清姦慝。永
言徽烈。深合襃崇。宜追歿後之榮。以復生前之命。可還舊
官。仍宥其妻子。
貶趙彥昭歸州刺史制
潞州刺史趙彥昭。交結回邪。諂附凶孽。輿金輦貨。冒寵祈
榮。可歸州刺史。
勘責授官制
建官惟賢。典誥丕訓。任人以器。先王令圖。蓋欲庶政和平。
萬邦祗乂。朕以寡昧。克纉休業。求衣側席。無忘寤寐。頃屬
奸回擅權。撓亂綱紀。互相引進。遞為比周。點汙清朝。實繇
於此。遂使玉石無辨。涇渭莫分。其制勅授官。宜令所司勘
責。不因別功。遂越賞授。先有負犯。罔冒得官。並量事處分。
彰善癉惡。異等區分。梟鸞不接羽。蒿蘭不同類。宣示中外。
知朕意焉。
令西城昌隆公主入道制
元元皇帝。朕之始祖。無為所庇。不亦遠乎。第八女西城公
主。第九女昌隆公主。性安虛白。神融皎昧。並令入道。奉為
天皇天后。宜於京城右造觀。仍以來年正月令二公主入
道。
令所司舉人制
才生於代。必以經邦。官得其人。故能理物。朕恭膺大寶。慎
擇庶僚。延佇思英。無忘終食。思欲蕭艾咸採。葑菲不遺。而
商山幽曠。渭濱寂寞。夫以貴耳賤目。殊通方之論。捨近謀
遠。非應務之術。今四方選舉。㣥才輻湊。操斧伐柯。求之不
遠。其有能明三經。通大義者。能綜一史。知本末者。通三教
宗旨。究精微者。善六書文字。辨聲象者。度雅曲。和六律五
音者。習韜略。學孫吳。識天時人事者。暢於詞氣。聰於受領。
善敷奏吐納者。咸令所司。博採明試。朕親覽焉。
命皇太子監國制
惟天生人。牧以元后。維皇立國。副以儲君。將以保綏家邦。
安固後嗣者也。朕纂承洪業。欽奉寶圖。夜分不寢。日昃忘
倦。茫茫四海。懼一人之未周。蒸蒸萬姓。恐一物之失所。雖
卿士竭誠。守宰宣化。緬懷庶域。仍未小康。是以求下人之
變風。遵先朝之故事。皇太子隆基。仁孝因心。溫恭成德。深
達理體。能辨皇猷。宜令監國。俾爾為政。其六品巳下除授。
及徒罪巳下。並取太子處分。
令僧道並行制
朕聞釋及元宗。理均迹異。拯人救俗。教別功齊。豈於中閒。
妄生彼我。不遵善下之旨。相高無上之法。有殊聖教。頗失
彝章。自今每緣法事集會。僧尼道士女冠等。宜令齊行並
進。
韋安石等罷相制
自頃以來。政教尤闕。時或水旱。人多困弊。府庫益竭。寮吏
日滋。僶俛政途。罔然如失。雖繇朕之薄德。固亦輔佐非才。
安石可尚書左僕射東都留守。元振可吏部尚書。懷貞可
左御史大夫。說可尚書左丞。並停知政事。
郊禋大赦制
朕以眇身。紹膺鴻緒。紫機夙讓。黃屋非尊。屬天衢未亨。王
室多難。載迫公卿之議。遂膺歷數之重。凜乎馭朽。慄若涉
泉。自臨萬邦。斯為三載。頃者居遏密之際。莫議郊禋之禮。
霜露之思。日月增深。今三元告辰。萬物伊始。假於清廟。昇
彼圜丘。躬耕祈穀。率禮斯備。太官視膳而牲潔。奉常陳樂
而邕和。爰自降制之始。迄於禮畢之際。祥風律。瑞日揚
光。卿雲紛集於壇場。甘露傍流於郊甸。非常之慶。豈獨在
予。宜因天地之心。式覃雷雨之澤。可大赦天下。
禁請仗下奏事制
設官分職。本期致理。惟賢是任。匪私親昵。若使才勝其任。
望重於時。一日累遷。固未為速。如或化工無取。考績非明。
十年不調。豈應論屈。頃者官失其序。僥倖路開。人不務德。
惟速是視。在職無幾。妄希遷陟。又每謁見之時。多請仗下
奏事。不聞公議。惟乞榮班。王爵與能。豈繇干請。朕雖遠慙
聖哲。多媿大明。自臨寰宇。斯焉兩載。卿士人材。皆所知悉。
不被昇擢。蓋自取之。當務責躬。何宜往訴。且難進而易退。
君子格言。後己而先人。往哲明訓。周文多士。虞舜舉才。克
讓滿朝。故稱為理。今位參臺省。階列通班。唯務趨競。餘何
足紀。朕方欲大革澆浮。俾歸淳俗。自今巳後。謁見之日。若
更有干冒祈榮者。雖地處親勳。才稱俊秀。皆當格之清議。
一從屏黜。崇廉恥之節。洽昇平之化。
襃恤魏元忠制
故左僕射齊國公魏元忠。代協人望。時稱國良。歷事三朝。
俱展誠效。晚年遷謫。頗非其罪。宜特還其子著作郎晃實
封一百戶。
訪察官司請託制
王道至公。所以承於天地。臣心一德。所以固於邦家。朕紹
膺丕業。務存惠。冀有恥且格。無侵于刑。如聞百司非常
寬縱。凡是與奪。公然囑請。及其不遂。即生謗鑠。御史縱知。
亦不彈糾。文昌會府。衆務所歸。御史憲司。繩劾斯舉。自今
巳後。王公朝士有囑請者。所繇官密奏聞。若苟相容隱。御
史訪察彈糾。
頒新格式制
朕聞措刑由於用刑。去殺存乎必殺。明罰峻典。自古而然。
立制齊人。於是乎在。自我朝建國。僅將百年。天下和平。其
來巳久。往承隋季。守法頗專。比襲時安。持綱日緩。況朕薄
德。甚莫逮先。惟人難理。遠不如昔。粵從守位。三載於茲。庶
務煩勞。不損晷景。嘗謂自我作則。感而成化。痛乎迷俗忘
返。不威罔懲。將至純風。先歸重典。比者贓賄不息。偷濫公
行。放心未寧。禁犯無懼。此焉暫革。期於永平。遂割小慈。以
崇大體。自今巳後。造偽頭首者斬。仍沒一房資財。同用廕
者並停。奪非頭首者絞。其承前造偽人。限十日內首。使盡
官典。主司枉法受贓。一匹以上。先決杖一百。其緣贓及惡
狀被解及與替者。非選時不得輒入京城。縱家貫在京。不
得輒至朝堂。妄有披訴。如有此色。並決杖。仍加貶斥。其先
在京城者。限三日內勒還。上下官僚。輒緣私情相囑者。其
受囑人宜封狀奏聞。成器巳下。朕自決罰。其餘王公巳下。
並解見任官。三五年閒。不須齒錄。其進狀人別加襃賞。御
史宜令分察諸司。若有罪過不能糾獲者。貶與外官。
加邠王守禮實封制
門下。疇庸懋賞。允屬親賢。利建䟽封。式固藩屏。光祿勳兼
左金吾衞大將軍邠王守禮。器資文武。節蘊忠貞。容範霞
軒。孝友天至。豈如服儒歸美。諒以樂善稱仁。載叶推恩。增
其井賦。作夫屏翰。誓以山河。
加宣城公主實封制
門下。敦教睦親。事光彝典。分形共氣。理冠恒倫。宣城公主
慶聯霄極。榮開邸館。柔(闕)應圖。婉順為範。義歸從子。榮匪
求郎。國難初平。朝獎思及。宜加井賦。式崇優寵。可加實封
五百戶。
贈吉頊御史大夫詔
故吏部侍郎同中書門下平章事吉頊。體識宏遠。風規久
大。嘗以經術之才。允膺匡佐之委。曩時王命中圯。人謀未
輯。首陳反正之議。克創祈天之業。永懷忠烈。寧忘厥勳。可
贈御史大夫。
立平王為皇太子詔
門下。舜去四凶而功格天地。武有七德而戡定黎人。故知
有大勳者。必受神明之福。仗高義者。必為匕鬯之主。朕恭
臨寶位。亭育寰區。以萬物之心為心。以兆人之命為命。雖
承繼之道。咸以冢嫡居尊。而無私之懷。必推功業為首。然
後可保安社稷。永奉宗祧。第三子平王隆基。孝而克忠。義
而能勇。比以朕居藩邸。虔守國彝。貴戚中人。都無引接。㣥
邪害正。兇黨實繁。利口工言。讒說罔極。韋溫延秀。朋徒競
起。晉卿楚客。交搆其閒。潛結回邪。排擠端善。居人集木。君
子阽危。愒日視陰。朝不保夕。擁羽林萬騎。率左右屯營。先
害朕躬。并及太平公主。中外良士。咸擬剿屠。隆基密聞其
期。先難奮發。挺身鞠旅。衆應如歸。呼吸之閒。凶渠殄滅。安
七廟於幾墜。濟㣥生於將殞。方舜之功過四。比武之德逾
七。靈祇望德。昆弟樂推。一人元良。萬邦以定。為副君者。非
此而誰。可立為皇太子。有司擇日。備禮冊命。
葬譙王重福詔
集州刺史譙王重福。幼則兇頑。長而險詖。幸託體於先聖。
嘗通交於巨逆。不臣不子。自絕於天。有國有家。莫容於代。
往者頗不含忍。長令幽縶。自大行晏駕。韋氏臨朝。將肆屠
滅。尤加防衞。洎天有成命。集於朕躬。永懷猶子之情。庶叶
先親之義。所以開置寮屬。任隆刺舉。冀其悛改。以怙恩榮。
而詿誤有徒。狂狡未息。便即私出均州。詐乘驛騎。至於都
下。遂逞其謀。先犯屯兵。次燒左掖。計窮力屈。投河而斃。雖
人所共棄。邦有常刑。我非不慈。爾自招咎。具聞其故。有惻
於懷。昔劉長既沒。楚英遂殞。以禮收葬。抑惟舊章。屈法申
恩。宜仍舊寵。可以三品禮葬。
揀擇刺史詔
朕聞彰善癉惡。有國之常典。糾寬濟猛。為政之通規。朕以
薄德。濫膺明命。瞻言賞罰。未適時宜。至使忠良未進。小人
未退。貪吏未懲。流亡未安。賢良者未歸。懷冤者未理。在予
之責。有愧良深。不能致君於堯舜者。亦㣥公㣥士之所恥
也。卿等將何規補。使致咸亨。各以狀聞。朕當親覽。其才望
兼優。公清特著。可以宣風道俗者。具以名聞。但百司承寬。
共為苟且。事多[:#AS-8FBB:●]咎。無復紀綱。令各本司長官。審善惡才
識。限十日進狀。
命皇太子釋奠太學詔
庠序之興。教自元子。禮經之最。奠始先師。中古迄今。斯道
無替。皇太子天資聖敬。日就文明。絃誦之業巳高。元良之
德斯茂。自昇儲博望。主器承華。執經之問雖勤。用幣之意
未展。今仲丁獻吉。有事兩塾。備禮三尊。宜遵舊章。俾緝徽
典。
停修金仙玉真兩觀詔
營建創造。必有所因。豈欲勞人。蓋不獲己。朕頃居諒闇。煢
疚於懷。奉為則天皇后東都建荷澤寺。西都建荷恩寺。及
金仙玉真公主出家。京中造觀。報先慈也。豈願廣事營構。
虛殫力役。朕每卑宮菲食。夕惕宵衣。惟木從繩。虛心啟沃。
所欲修營兩觀。外議不識朕心。書奏頻繁。將為公主所置。
其造兩觀並停。其地便充金仙玉真公主邑司。令竇懷貞
檢校。所有錢物瓦木一事。以付公主邑司收掌。諸處供兩
觀用作調度。限日送納邑司。朕當別處創造。終不勞煩百
姓。此度修葺。公私無損。若有干忤。當寘于刑。
付史館紀皇太子等勸進詔
朕聞御宸極。握靈圖。為天下之尊。居域中之大者。上以奉
宗廟。下以育黎元。迹宜彰於編。事須聞於朝野。朕高宗
少子。特蒙慈愛。顧復之至。禮絕諸王。運屬上仙。時遭家難。
中宗出藩。大聖天后臨朝。以權立朕為嗣。朕自惟虛薄。固
讓中宗。誠願上從。用寧社稷。比居藩邸。深嘉清閑。不意景
龍之閒。先帝暴棄天下。凶族潛計。謀覆邦家。高祖之業。幾
墜於地。皇太子隆基。忠孝天感。仗義行誅。一夕之閒。戡定
禍難。朕當宿夕。初不聞知。及見事平。且悲且慰。方與四海
同奉嗣君。子溫王幼沖。頻屬艱疚。因發驚悸。日夜啼號。因
以先聖立朕為太弟之意。令鎮國太平長公主諫議大夫
薛稷等奉承先旨。朕固誠請。至於再三。乃使中書舍人蘇
頲奉表陳乞。襄王便不肯視事。避於別宮。中外皇皇。莫知
所向。隆基鎮國太平長公主成器範業薛稷劉幽求麻嗣
宗等。以為宗廟不可無主。萬幾不可暫曠。且從人望。因定
策禁中。朕又固辭。僉謀卿士。得蕭至忠崔湜韋嗣立趙彥
昭麻嗣宗薛儆鄭萬均唐晙等同辭勸進。以為幼主之心。
既不可奪。先聖之旨。固不可違。事不獲巳。乃順衆望。要盟
之言。其文猶在。朕纂承洪業。於今三年。謂宗廟郊天。大禮
斯備。永惟所以獲奉宗禋臨兆人者。蓋非朕之本心。實乃
鎮國太平長公主皇太子諸王郡公之意也。雖禺禺之誠。
四海同望。然因時致力。在此數人。巳依西漢舊章。各酬其
德。董狐執筆。闕而未書。宜勅左右。編於史冊。
答皇太子讓禪位表詔
汝為孝友。須遵朕命。用陟元后。無宜固辭。汝為季俗多虞。
淳風未洽。欲朕回慮。兼理萬幾。昔舜之禪禹。猶躬行巡狩。
況朕授汝。豈忘家國。其軍國大務。及授三品巳上。并重刑
獄。當兼省之。
復劉幽求官爵詔
劉幽求風雲元感。川嶽萃靈。學綜九流。文窮三變。義以臨
事。精能貫日。忠以成謀。用若投水。茂勳立艱難之際。嘉謨
盈啟沃之初。存讜直以不顧。為姦邪之所忌。釁萌頗露。譖
端潛發。元宰見逐。讒人孔多。既殄㣥凶。方宣大化。期問政
於經始。載登賢於夢卜。可依舊金紫光祿大夫守尚書左
僕射知軍國事監修國史上柱國徐國公。仍依舊還封七
百戶。并賜錦衣一襲。
