欽定全唐文卷一百六十八
裴炎
炎字子隆。絳州聞喜人。第明經。累遷黃門侍郎。調露二年
同中書門下三品。進侍中中書令。封永清縣男。進爵河東
縣侯。徐敬業興兵。后議討之。炎請太后歸政。后捕炎送獄。
斬於都亭驛。睿宗立。贈太尉益州大都督。諡曰忠。
猩猩銘(并序)
酈元長水經注云。武平封谿縣有獸曰猩猩。猨形人面。顏
容端正。學人語。若與交言。聞者無不欷歔。其肉食之。窮年
無厭。可以辟穀。淮南子曰。猩猩知往而不知來。謂知人家
往事。及祖父名位。阮汧云。曾使封谿。見邑人云。猩猩在山
谷行。常有數百為㣥。里人以酒幷糟。設於路側。又愛著屐。
里人織草為屐。更相連結。猩猩見酒及屐。知里人設張。則
知張者祖先姓字。及呼名駡云。奴欲張我。捨爾而去。復自
再三相謂曰。試共嘗酒。及飲其味。逮乎醉。因取屐而著之。
乃為人之所擒。皆獲。輒無遺者。遂置檻中。隨其所欲而飲
之。將烹。里人索其肥者。乃自推託。泣而遣之。左太沖吳都
賦曰。猩猩啼而就烹。里人以餉封谿令。曰何物。曰猩猩。惟
與酒。兼之以屐。可以就擒爾。西國胡人取其血染毳罽。色
鮮不黯。或曰。若刺其血。問之。爾與我幾許。猩猩曰二升。果
足其數。若加之鞭捶而問之。則隨所加而得。至於一斗。弗
如此。未肯頓輸。張薦孝廉。好古之士。於笥中出此圖相示
賓客。客覽之曰。悲哉此獸。何其愚也。有僧去塵在座。謂諸
賓客曰。彼獸獸也。夫何足云。竊見人而似之。曾無悟矣。四
座引而問之。曰。夫財色名利。溺人也。曷若猩猩好酒乎。爵
賞祿位。羈人也。曷若猩猩愛屐乎。饕餮致禍。飾辭覬免者。
曷若猩猩推肥乎。蘊利生孼。死而無悔者。曷若猩猩含血
乎。子奚獨悲此。諸賓矍然改容而歎曰。大哉高人之言也。
豈趨世利汨沒名務者之所聞乎。敬篆斯言。以為座右銘。
其銘曰。
爾形惟猨。爾面惟人。言不忝面。智不踰身。淮陰佐漢。李斯
相秦。曷若箕山。以全吾真。
魏元同
元同字和初。定州鼓城人。第進士。上元初累拜吏部侍郎。
永淳元年詔與中書門下同承受進止平章事。封鉅鹿男。
宏道初拜文昌左丞鸞臺侍郎同鳳閣鸞臺三品。遷地官
尚書撿挍納言。河陽令周興誣元同言太后老宜復皇嗣。
后怒。賜死於家。年七十三。
請吏部各擇寮屬疏
臣聞制器者必擇匠以材。為國者必求賢以[:#AS-93FA:⿱艹泣]官。匠之不
良。無以成其工。官之非賢。無以致其理。君者所以牧人也。
臣者所以佐君也。君不養人。失君道矣。臣不輔君。失臣任
矣。任人者。誠國家之基本。百姓之安危也。方今人不加富。
盜賊不衰。訟獄未清。禮義猶闕者何也。下吏不稱職。庶官
非其才也。官之不得其材者。取人之道有所未盡也。臣又
聞傅說曰。明王奉若天道。建邦設都。樹后王君公。承以大
夫師長。不惟逸豫。惟以理人。昔之都國。今之州縣。土有常
君。人有定主。自求臣佐。各選英賢。其大臣乃命於王朝。自
秦幷天下。罷侯置守。漢氏因之。有沿有革。諸侯得自置吏
四百石以下。其傅相大官。則漢為置之。州郡掾吏督郵從
事。悉任之於牧守。爰自魏晉。始歸吏部。遞相祖襲。以迄於
今。用刀筆以量才。案簿書而察行。命官之弊。其來日久。蓋
君子重因循而憚改作。其有不得已者。亦當運獨見之明。
定卓然之議。如今選司所行者。非上皇之令典。乃近代
之權道。所宜遷革。實為至要。何以言之。夫尺寸之量。所及
者蓋短。鍾庾之器。所積者寧多。非其所及。焉能度之。非其
所受。何以容之。况天下之大。士人之衆。而可委之數人之
手乎。假使平如權衡。明如水鏡。力有所極。照有所窮。銓綜
既多。紊失斯廣。又以比居此任。時有非人。豈直媿彼清通。
昧於甄察。亦將竭其庸妄。糅彼棼絲。情故既行。何所不至。
贓私一啟。以及萬端。至乃為人擇官。為身擇利。顧親疎而
下筆。看勢要以措情。悠悠風塵。此焉奔競。擾擾宦遊。同乎
市井。加以厚貌深衷。險如谿壑。擇言觀行。猶懼不周。今使
百行九能。折之於一面。具寮庶品。專斷於一司。不亦難矣。
且魏人應運。所據者乃三分。晉氏播遷。所臨者非一統。逮
乎齊宋。以及周隋。戰爭之日多。安泰之時少。瓜分瓦裂。各
在一方。隋氏平陳。十餘年耳。接以兵禍。繼以饑饉。既德業
之不逮。或時事所未遑。非謂是今而非古也。武德貞觀。與
今亦異。皇運之初。庶事草創。豈惟日不暇給。亦乃人物尚
稀。天祚大聖。享國永年。比屋可封。異人間出。咸以為有道
恥賤。得時無怠。諸色入流。歲以千計。㣥司列位。無復新加。
官有常員。人無定限。選集之始。霧積雲屯。擢敘於終。十不
收一。淄澠混雜。玉石難分。用捨去留。得失相半。撫即事之
為弊。知及後之滋甚。夫夏殷以前。制度多闕。周監二代。煥
乎可觀。蓋諸侯之臣。不皆命於天子。王朝庶官。亦不專於
一職。故周穆王以伯冏為太僕正。命之曰。慎乃僚。無以巧
言令色便辟側媚。其惟吉士。此則令其自擇下吏之文也。
太僕正。中大夫耳。尚以僚屬委之。則三公九卿。亦必然矣。
周禮。太宰內使。並掌爵祿廢置。司徒司馬。別掌興賢詔事。
當時分任於㣥司。而統之以數職。各自求其小者。而王命
其大者焉。夫委命責成。君之體也。所委者當。所用者精。故
能得濟濟之多士。盛芃芃之棫樸。裴子野有言曰。官人之
難。先正言之尚矣。居家觀其孝友。鄉黨服其誠信。出入觀
其志義。憂難取其智謀。煩之以事以觀其能。臨之以利以
察其廉。周禮始於學校。論之州里。告諸六事。而後貢之王
庭。其在漢家。尚猶然矣。州郡積其功能。然後為五府所辟。
五府舉其掾屬而昇於朝。三公參得除署尚書奏之天子。
一人之身。所關者衆。一士之進。所課也詳。故能官得其人。
鮮有敗事。魏晉反是。所失宏多。子野所論。蓋區區之宋朝
耳。猶謂不勝其弊。而况於當今乎。又夫從政莅官。不可
以無學。故書曰。學古入官。議事以制。傳曰。我聞學以從政。
不聞以政入學。故貴戚子弟。例早取官。或齠齔之年。已腰
銀艾。或童丱之歲。已襲朱紫。宏文崇賢之生。羽林期門之
類。課試既淺。藝能亦薄。而門閥有素。資望自高。夫象賢繼
父。古之道也。所謂冑子。必裁諸學。修六禮以節其性。明七
教以興其德。齊八政以防其淫。舉上賢以崇其德。不肖以
黜其惡。少則受業。長而出仕。並由德進。必以才昇。然後可
以利用賓王。移家事國。少仕則廢學。輕試則無才。於此一
流。良足惜也。又勳官三衞流外之徒。不待州縣之舉。直取
之於書判。恐非先德而後言才之義也。臣又以為國之用
人。有似人之用財。貧者厭糟糠。思短褐。富者餘粱肉。衣輕
裘。然則當衰弊乏賢之時。則可磨策朽鈍而乘馭之。在太
平多士之日。亦宜妙選髦俊而任使之。詩云。翹翹錯薪。言
刈其楚。楚荊也。在薪之翹翹者。方之用才。禮亦當爾。選人
幸多。尤宜練。臣竊見制書。每令三品五品薦士。下至九品。
亦令舉人。此聖朝側席旁求之意也。但以襃貶不甚明。得
失無大隔。故人上不憂黜責。下不盡搜揚。苟以應命。莫慎
所舉。且惟賢知賢。聖人篤論。伊臯既舉。不仁咸遠。復
患階秩雖同。人才異等。身且濫進。鑒豈知人。今欲務得實
才。兼宜擇其舉主。清流以源潔。影端由表正。不詳舉主之
行能。而責舉人之庸濫。不可得已。漢書云。張耳陳餘之賓
客厮役。皆天下俊傑。彼之蕞爾。猶能若斯。况以神皇之聖
明。國家之德業。而不建長久之策。為無窮之基。盡得賢取
士之術。而但顧望魏晉之遺風。留意周隋之末事。臣竊惑
之。伏願稍迴聖慮。特採芻言。略依周漢之規。以分吏部之
選。即望所用精詳。鮮有差失。
元萬頃
萬頃。洛陽人。起家通事舍人。拜著作郎。武后諷高宗召諸
儒論撰。萬頃與其選。朝廷疑議及百司表疏。皆密令參決。
以分宰相之權。時人謂之北門學士。武后臨朝。遷鳳閣舍
人。尋擢侍郎。永昌元年為酷吏所陷。流嶺南死。
郊丘明堂等嚴配議
伏惟高祖神堯皇帝鑿乾構象。闢宇開基。太宗文武聖皇
帝紹統披元。循機闡極。高宗天皇大帝宏祖宗之大業。廓
文武之宏規。三聖重光。千年接旦。神功叡德。罄圖牒而難
稱。盛烈鴻猷。超古今而莫擬。豈徒錙銖堯舜。糠粃殷周而
已哉。謹按見行禮。昊天上帝等祠五所。咸奉高祖神堯皇
帝太宗文武聖皇帝兼配。今議者引祭法周易孝經之文。
雖近稽古之辭。殊失因心之旨。但子之事父。臣之事君。孝
以承志。忠而順美。竊惟兼配之禮。特稟先聖之懷。爰取訓
於通規。遂申情於大孝。詩云。昊天有成命。二后受之。易曰。
殷薦之上帝。以配祖考。敬尋厥旨。本合斯義。今若遠摭遺
文。近乖成典。拘常不變。守滯莫通。便是臣黜於君。遽易郊
丘之位。下非於上。靡遵弓劒之心。豈所以申太后哀感之
誠。徇皇帝孝思之德。慎終追遠。良謂非宜。嚴父配天。寧當
若是。伏據見行禮。高祖神堯皇帝太宗文武聖皇帝今既
先配五祠。理當依舊無改。高宗天皇大帝齊尊耀魄。等邃
含樞。闡三葉之宏謨。開萬代之鴻業。重規疊矩。在功烈而
無差。享地郊天。豈祀配之有別。請奉高宗天皇大帝歷配
五祠。以申典禮。謹議。
明堂大饗議
謹按明堂大饗。惟祀五方帝。故月令季秋令云。是月也大
饗帝。則典禮所云。大饗不問卜。鄭元注云。謂徧祭五帝於
明堂。莫適卜是也。又按祭法云。祖文王而宗武王。鄭元注
云。祭五帝五神於明堂。曰祖宗。故孝經曰。宗祀文王於明
堂。以配上帝。據此諸文。明堂正禮。唯祀五帝。配以祖宗及
五帝五官神等。自外餘神。並不合預。伏惟陛下追遠情深。
崇禋志切。故於明堂饗祀。加昊天上帝皇地祇。重之以先
帝先后配饗。此乃補前王之闕典。宏嚴配之虔誠。往以神
都郊壇未建。乃於明堂之下。廣祭衆神。蓋義出權時。非不
刊之禮也。謹按禮經。其內官中官等五嶽四瀆諸神。並合
從祀於二至。明堂總奠。事乃不經。然則宗祀配天之親。雜
與小神同薦於嚴配之壇。理有不安。望請每歲元旦。唯祀
天地大神。配以帝后。其五嶽以下。請依禮於冬夏二至。從
祀方丘圜丘。庶不煩黷。謹議。
郭正一
正一。定州彭城人。貞觀中進士。累轉中書舍人宏文館學
士。永隆二年遷祕書少監中書侍郎同中書門下平章事。
武后臨朝。轉國子祭酒。罷知政事。歷麟臺監。永昌元年為
酷吏所陷。流死嶺南。
對鄽肆策
對。鄽肆之興。用存交易。山澤之利。事屬貿遷。是以先王因
井而制居。往聖觀爻而立義。將以致茲百族。通彼萬商。羅
肆巨千。廣充上積之貨。旗亭五里。俯映星繁之珍。是使蹀
馬迴轅。歷闤闠而流溢。往商來賈。候朝夕以盈途。豈唯灼
蓍蔡以觀貞。旁臨季主之肆。泛萍蟻而開宴。近對文君之
壚。詎比夫齊宮七市。女閭連閉。殷室九君。姬屋成列。但負
販之徒。異業趣競。刺繡謝其倚門。多財歸其善賈。由此聶
政屠養。無辭屈辱。平仲有求。終甘湫隘。故知析毫之子。不
可責以兦機。徇利之夫。難以徵其重義。况墆翳之侶。本異
夷齊。貨殖之徒。率同猗白。若通其小利。諒無擁於四人。限
以淳心。恐有乖於一物。誠可除茲濫賄。禁彼邪贏。則姦黨
自銷。不待曹參之令。市無二價。詎止黃軒之風。謹對。
裴守真
守真。絳州稷山人。舉進士。應八科舉。永淳初授太常博士。
天授中為司府丞。武后令推詔獄。以仁恕不合旨。出為汴
州司錄。(新書作司馬)累轉成州刺史。徙寧州。長安中卒。贈戶部
尚書。
請重耕織表
夫穀帛者。非造化不育。非人力不成。一夫之耕。纔兼數口。
一婦之織。不贍一家。賦調所資。軍國之急。煩徭細役。並出
其中。黠吏因公以貪求。豪強恃私而逼掠。以此取濟。民無
以堪。又以征戍闊遠。土木興作。丁匠疲於往來。餉饋勞於
轉運。微有水旱。道路遑遑。豈不以課稅殷繁。素無儲積故
也。夫太府積天下之財。而國用有缺。少府聚天下之伎。而
造作不息。司農治天下之粟。而倉庾不充。太僕掌天下之
馬。而中廏不足。此數司者。役人有萬數。費捐無限極。調廣
人竭。用多獻少。奸偽由此而生。黎庶緣斯而苦。此有國之
大患也。
封禪射牲議
據周禮及國語。郊祀天地。天子自射其牲。漢武惟封泰山。
令侍中謁者射牛行事。至於餘祀。亦無射牲之文。但親舂
射牲。雖是古禮。久從廢省。難以施行。據封禪禮。祀日未明
十五刻。宰人以鑾刀割牲。質明而行事。比鑾駕至祠所。牢
牲總畢。天皇(一作陛下)惟奠玉獻酌而已。若今祀前一日射牲。
事即傷早。祀日方始射牲。事又傷晚。若依漢武故事。即非
親射之儀。事貴隨時。不可行用。請從減罷。謹議。
論立對破陣善慶二舞議
竊惟二舞肇興。謳吟攸屬。贊九功之茂烈。叶萬國之歡心。
義均韶夏。用兼賓祭。皆祖宗盛德。而子孫享之。詳覽傳記。
未有皇王立觀之禮。况升中大事。華夷畢集。九服仰垂拱
之安。百蠻懷率舞之慶。甄陶化育。莫匪神功。豈於樂舞。別
申嚴敬。臣等詳議。每奏二舞時。天皇不合起立。謹議。
徐齊耼
齊耼。湖州長城人。高宗時累遷蘭臺舍人。以漏言左授蘇
州司馬。又坐事流欽州。咸亨中卒。睿宗立。追錄舊恩。累贈
禮部尚書。
請修齊獻公廟奏
齊獻公即陛下外氏。雖子孫有犯。不合上延於祖。今周忠
孝公廟甚修崇。而齊獻公廟毀壞。不審陛下將何以垂示
海內。以彰孝理之風。
諫突厥酋長子弟給事東宮疏
昔姬誦與伯禽同業。晉儲以師曠為友。匪唯專賴師資。固
亦詳觀近習。皇太子自可招集園綺。寤寐應劉。階闥小臣。
必採於端士。驅馳所任。並歸於正人。方流好善之風。永播
崇賢之美。今乃使氈裘之子。解辮而侍春闈。冒頓之苗。削
袵而陪望苑。在於道義。臣竊有疑。詩云。敬慎威儀。以近有
德。書曰。任官惟賢才。左右惟其人。蓋殷勤於此。防微之至
也。
柳宣
宣。永徽時太常博士。
檄譯經僧衆書
昔能仁示現王宮。假歿雙樹。微言既暢。至理亦宏。剎土蒙
攝受之恩。懷生霑昭蘇之惠。自佛樹西蔭。塔影東臨。漢魏
實為濫觴。符姚盛其風采。自是名僧間出。賢達連鑣。慧日
長懸。法輪恒馭。開鑿之功。始自騰顯。宏闡之力。仍資什安。
別有單開遠適羅浮。圖澄近視趙魏。粗言圭角。未可縷陳。
莫不談空有於一乘。論苦集於四諦。假銓明有。終未離於
有為。息言明道。方契證於凝寂。猶執元以求元。是元非元。
理因元以忘元。或是元義。雖冥會幽途。事理絕於言象。然
攝生歸寂。終藉筌諦。亦既立言。是非鋒起。如彼戰爭。干戈
競發。負者屏氣。勝者先鳴。故尚降魔。制諸外道。自非辯才
無畏。答難有方。則物輩喧張。我等恥辱。是故專心適道。一
意總持。建立法幢。祇植法鼓。旗鼓既正。則敵者殘摧。法輪
既轉。能威不伏。若使望風旗靡。對難含膠。而能闡宏三寶。
無有是處。尚藥呂奉御。入空有之門。馳正見之路。聞持擬
於昔賢。洞微侔於往哲。其辭辯。其義明。其德真。其行著。已
沐八解之流。又悟七覺之分。影響成教。若淨名之詣菴園。
聞道必求。猶波崘之歸無竭。意在宏宣佛教。立破因明之
疏。若其是也。必須然其所長。如其非也。理合指其所短。今
見僧徒雲集。並是採石他山。朝野俱聞呂君請益。莫不測
聽瀉水。皆望蕩滌悼悔之源。銷屏疑忿之聚。有太史令李
淳風者。聞而進曰。僕心懷正路。行屬歸依。以實慧為大覺
元軀。無為是調御法體。然皎日麗天。實助上元運用。賢僧
闡法。實裨天師妙道。是所信受。是所安心。但不敢以黃葉
為金。山雞成鳳。南郭濫吹。淄澠混流耳。或有異議。豈僕心
哉。豈僕心哉。然鶴林已後。歲將二千。正法既萎。末法初踐。
元理鬱而不彰。覺道浸將湮落。元奘法師頭陀法界。遠達
迦維。目擊道樹金流。仍覩七處八會。毗城鷲嶺。身入彼邦。
娑羅寶階。仍驗虛實。至於歷覽王舍檀特恒河。如斯等輩。
未易具言也。加之西域名僧。莫不面論波若。東國疑義。悉
皆質之彼師。毗尼之藏。既奉持而不捨。毗曇明義。亦洞觀
而為常。蘇柘路既得之於聲明。耨多羅亦剖斷於疑滯。法
無大小。莫不韞之胷懷。理無深淺。悉能決之敏慮。故三藏
之名。在震旦之所推定。摩訶之號。乃羅衞之所共稱。名實
之際。何可稱道。然呂君學識該博。義理精通。言行樞機。是
所詳悉。至於陀羅佛法。稟自生知。無礙辯才。寧由伏習。但
以因明義隱。所說不同。觸象各得其形。共器飯有異色。呂
君既已執情道俗。企望指定。秋霜已降。側聽鍾鳴。法雲既
敷。雷震希發。但龍象蹴蹋。非驢所堪。猶緇服壼奧。白衣不
踐。脫如龍種抗設。無垢釋疑。則苾芻悉曇。亦優婆能盡。輒
附微志。請不為煩。若有滯疑。望諮三藏裁決。以所承稟。傳
示四衆。則正道克昌。覆障永絕。紹隆三寶。其在茲乎。過此
已往。非復所悉。弟子柳宣白。
薛景宣
景宣。永徽時雍州參軍。
上修築羅郭及楊正道詐死封事
漢惠帝城長安後。尋即殂落。今者營築。必有災咎。又楊正
道有隋之孼。流竄北蕃。隨突屈歸化。便即詐死。今日猶存。
有人隱藏。猶未彰露。
上官靈芝
靈芝。顯慶時人。
王居士塼塔銘
居士諱公字孝寬。太原晉陽人也。英宗穎邁。遠冑隆周。茂
緒遐昌。鬱冠後魏。樂府歌其載德。天下挹其家聲。具詳圖
牒。豈煩覼縷。居士早標先覺。本遺名利。徧覽典墳。備窮義
窟。觀老莊如糟粕。視孔墨猶灰塵。得給園之說。罄求彼岸
之路。勵精七覺。仰十地而克勤。旰食一麻。欣六年之顦顇。
方期拔除煩惱。永離蓋纏。何悟積善始基。處悲生滅。以顯
慶元年十一月廿九日。寢疾終於京第。春秋七十有三。即
以三年十月十二日收骸。起靈塔於終南山楩梓谷。風吟
邃潤。寶鐸和鳴。雲散危峯。金盤吐曜。道長運短。迹往名留。
不刊介石。孰播徽猷。吁其嗟焉。乃為銘曰。
懿矣居士。明哉悟真。幽鑒彼岸。妙道問津。苦節無撓。貞心
剋勤。顧邈三有。超修十輪。俄隨怛化。遽此遷神。巋然靈塔。
長欽後人。
孫處約
處約始名道茂。汝州郟城人。貞觀朝為齊王祐記室。祐多
過失。上書切諫。帝嘉之。擢中書舍人。高宗立。遷司禮少常
伯。麟德元年以西臺侍郎同東西臺三品為少司成。致仕
卒。
請改服制奏
准令。諸臣九章服。君臣冕服。章數雖殊。飾龍名袞。尊卑相
亂。望請諸臣九章衣。以雲及麟代龍。升山為上。改名為冕。
又依舊令。六品七品著綠。八品九品著青。青深亂紫。非卑
品所服。望請依舊六品七品著綠。八品九品著碧。朝參之
處。並依此制。非常朝參處。聽兼服黃。
楊德裔
德裔。龍朔時司憲大夫。
劾奏鄭仁泰薛仁貴逗留失機狀
臣聞師出以律。煥乎青史。殺降不祥。紀諸彝訓。是以分閫
作將。杖鉞專征。苟或乖違。明法斯在。謹按鐵勒道大總管
右武衞大將軍鄭仁泰等。猥以非才。謬荷拔擢。或名參列
位。或職典禁戎。屬北狄孤恩。皇威遠振。遂得擁旄瀚海。問
罪天山。理應虔奉廟筭。恭行天罰。而褊心無謀。短懷愎諫。
不肅將帥。靡愛戎士。無心體國。有意徇私。鐵勒思結歹臘
葛等。雖鹿走趨險。蓋緣懼死。鳥窮思入。虛懷可張。仁泰等
情冀勳庸。志希貨賄。不聞存慰。必寘誅夷。乃肆凶殘。恣行
殺戮。向若大軍初到。明喻天旨。撫納前降。招來後伏。則鐵
勒反善。不日斯平。仁泰素闕遠圖。莫曉機事。師徒無紀。軍
令不明。遂使稽顙屈膝者先被塗原之誅。懼死懷生者因
成絕漠之計。鐵勒逃散。猶未梟懸。屢擾干戈。實由於此。加
以沙塞綿邈。風霜嚴凝。不量士馬疲疴。不計糧食多少。乃
令班師凍餒。征夫殞斃。骼胔委積。刳剔縱橫。暴骨交衢。下
實泉壤。可悼成規不守。乃明典刑所誅。况且士卒殲兦。戈
甲拋棄。彌山徧野。並資戎狄。自聖朝削平天下。廓清㝢縣。
東征西怨。後舞前歌。未有如仁泰此行損威挫銳之甚。又
仁貴動戎遠征不捷。貪殘有素。平允乖方。既曰監臨。豈宜
交涉。存沒枉濫。從此而生。娶妾雖作逗留。准法便須離正。
雖或事有從赦。然而敗累過多。縱矜所得。不補所喪。豈可
並恣誣罔。不寘準繩。撫悼存兦。理宜懲肅。其仁泰等及諸
軍故殺降人飢殺兵士並軍中罪大失應須勘當及改正
者。並請付法推科。以申典憲。
鄭惟忠
惟忠。宋州宋城人。第進士。補井陘尉。轉湯陰尉。天授中以
制舉召見。擢左司禦冑曹參軍。累遷水部員外郎。武后還
長安。召為待制。遷鳳閣舍人。中宗立。擢黃門侍郎。進大理
卿。拜御史大夫。加銀青光祿大夫。封滎陽縣男。開元初為
禮部尚書。轉太子賓客。十年卒。贈太子少保。
古石賦
博望侯周流天下。歷覽山川。尋長河於異域。得美石而獻
焉。漢武帝未之奇也。東方朔見而喟然曰。此石英輝潤密。
秀色明爛。舊枕昆吾之谿。曾臨歸美之岸。玉雉飛而激矢。
金雞鳴而縱彈。至如天台始裂。地乳初分。丹青孕彩。隱起
成文。盈尺則內含明月。膚寸則外吐浮雲。別有兩楹分竦。
雙闕相向。依依識啟母之形。亭亭表望夫之狀。鼓迎桴而
若動。帆映舟而似颺。此並流膏曲澗。滴髓危峯。據谷成虎。
臨池作龍。鋪英九節。連葉千重。若乃泗水之上。岐山之側。
撫之則磬動奇音。被之則錦開新色。匠石見而驚駭。師涓
聞而歎息。於是琢磨成狀。雕瑩生輝。似龜則負圖盤峙。如
鵲則緘印騫飛。在地者佳人擣練。登天者織女支機。及其
火烈崑墟。星流宋國。被隕形碎。遭焚影黑。碑沈郢路之東。
柱折陽關之北。昔之開壇竹聳。抱劒松抽。礎應山雲之潤。
橋通海水之流。柳谷岸崩之馬。鬱林泥落之牛。莫不歲月
彫訛。邱陵蕪沒。顛墜坑穽。枕倚巖窟。據洞口而嵯峨。出泉
心而硉矹。徒見新排理坼。舊蹙文迴。圓分者雹散。方裂者
冰開。既藏瑕而被蘚。又抱穴以侵苔。豈如寫鏡能明。磨鋒
可利。擊拊充帝庭之樂。關和覩王府之器。總五色而補天。
含九光而鎮地者矣。辭未畢。帝乃顧而言曰。楚王見璞。棄
之山阿。不有卞氏。其如玉何。抽琴命操。為古石之歌。歌曰。
江東藏瑞簡。濟北蘊兵書。若非平固湖中雁。定是昆明池
裏魚。歌響既終。神儀有懌。左右驚視。符彩傍射。使玉人而
攻之。果得連城之璧。
泥賦(幷序)
語曰。等級懸隔。有似雲泥。然雲高則高矣。如其不義。猶為
夫子所輕。故曰於我如浮雲。泥卑則卑矣。苟不可棄。且見
莊生所重。故曰曳尾於塗中。吾少也嘗覽左太沖詩云。賤
者雖自賤。重之若千鈞。感斯言之有徵。故為泥賦。
嘉洪鑪之造化。物無象而不甄。惟茲泥之為質。諒稟之於
自然。雖體潤性柔。而名卑質賤。不同塵以苟出。必感澤而
斯見。信厚地之所生。匪膏雨而不變。同賢良之韞匵。候聖
明而方薦。若乃花水行落。莢雨將餘。交衢蓄潦。曲浦含淤。
望之疑實。即之也虛。動而為有。靜而為無。苟具形之所蹠。
必觸類而圖諸。託龜文而成印。寫鳥跡以為書。蹤發追風
之馬。轍閉流水之車。於是陶鈞賦象。刻削成器。因應用之
無方。任良工之所肄。順規矩而畫一。循制度而無二。裁無
不成。擬無不類。以土為質。以水為位。位去質沈。復歸乎地。
彼木偶之漂泊。萍流之自恣。推移兮莫識其始終。汎濫兮
莫知其所至。若乃蘊彫草於閒館。含芳樹於禁闈。不緇白
玉之彩。徒混明珠之輝。帶晴牛而暫落。逐春燕而還飛。何
茲物之無識。亦應命以知機。本乎形而入用。乃委質以合
所。塗城則疎勒解圍。封關則崤函致阻。及其見棄。形晦跡
淪。無勞切玉之劒。自落成風之斤。體伊泥之應變。時可同
乎人志。類明鏡之受物。若洪鐘之虛已。既懸絕於白雲。徒
隱淪於綠水。伊吾人之菲賤。竊亦有感於斯矣。
蘇[:#AS-9061:⿰王褱]
[:#AS-9061:⿰王褱]字昌容。京兆武功
人。弱冠舉進士。補恒州參軍。累遷揚州大都督府長史。徙
同州刺史。神龍初入為尚書右丞。再
遷戶部尚書。加侍中。充西京留守。遷吏部尚書。景龍三年
拜右僕射同中書門下三品。進封許國公。監修國史。景雲
元年轉太子少傅。卒年七十二。贈司空荊州大都督。諡曰
文貞。開元四年加贈司徒。
與宋璟同諫元宗疏
陛下頻降德音。勤恤人影。令徒以下刑。盡責保准放。流死
等色。則情不可寬。此古人所以慎赦也。恐言事者直以月
蝕修刑。日蝕修德。或云分野應災祥。冀合上旨。臣以為君
子道長。小人道消。女謁不行。讒夫漸遠。此所謂修德。囹圄
不擾。甲兵不黷。理官不以深苛。將軍不以輕進。此所謂修
刑也。若陛下常以此留念。縱日月盈虧。將因此而致福。又
何患乎。且君子恥言浮於行。故曰予欲無言。又曰天何言
哉。四時行焉。百物生焉。要以至誠動天。不在制書頻下。
中樞龜鏡
宰相者。上佐天子。下理陰陽。萬物之司命也。居司命之位。
苟不以道應命。翺翔自處。上則阻天地之交泰。中則絕性
命之至理。下則阻生物之阜植。苟安一日。是稽陰誅。况久
之乎。臨大事。斷大議。正道以當之。若不能。即速退。中樞之
地。非偷安之所。平心以應物。無生妄慮。似覺非正。則速回
之。使久而不失正也。敷奏宜直勿婉。應對無常。速機可以
回小事。沈機可以成大計。同列之間。隨器以應之。則彼自
容矣。容則自峻其道以示之。無令庸者其來浼我也。賢者
親而狎之。無過狎而失敬。則事無不舉矣。舉一官一職一
將一帥。須其材德者。聽衆議以命之。公是非即無爽矣。人
不可盡賢盡愚。汝惟器之。與正人言。則其道堅實而不渝。
材人可以責成辦事。辦事不可與議。與之議則失根本。歸
權道也。常貢外妄進獻者。小人也。抑之。審姦吏。辭煩而忘
親者。去之。崇儒則篤敬。侈靡之風不作。不作則平和。平和
則自臻理道矣。刺史縣令。久次以居之。不能者立除之。無
奸柄施恩。交馳道路。既失為官之意。受弊者隨之矣。欲庶
而富。在乎久安。不教而戰。是謂棄之。佐理在乎謹守制度。
俾邊將嚴兵修斥堠。使封疆不侵。不必務廣。徒費中國。事
無益也。古者用刑。輕中重之三典。各有攸處。方今為政之
道。在乎中典。謹而守之。無為人之所貳。無請數赦。以開倖
門。勿畏強禦。而損制度。教令少而確守之。則民情膠固矣。
勿大剛以臨人。事慮不盡。臣不密則失身。非所議者。勿與
之言。勤思慮。不以小事而忽機。管財無多蓄。計有三年之
用。外散之親族。多蓄甚害義。令人心不寧。不寧則理事不
當矣。清身檢下。無使邪隙微開。而貨流於外矣。遠妻族。無
使揚私於外。仍須先自戒。謹檢子弟。無令開戶牖。毋以親
屬撓有司。一挾私。則無以提綱在上矣。子弟壻居官。隨器
自任。調之勿過其器。而居人之右。子弟車馬服用。無令越
衆。則保家。則能治國。居第在乎潔。不在華。無令稍過。以荒
厥心。
李寬
寬。京兆萬年人。高宗朝為太常卿。封隴西公。
僧道拜君親議狀
夫出家之徒。名曰離俗。教戒之法。謙下是先。既達苦空。理
捐人我。(彈曰不敬之來自持真教豈緣在我而不拜乎)况君父尊重。敬比於天。拜
伏之儀。事無疑惑。但以因循往代。敬其衣戒使然。(事同司
宰寺議中彈)止可君父不受其拜。何得自為尊重。且像法末教。
委以國王。(事如內府監議中彈)國王示以尊卑。未爽一乘之道。謹議。
