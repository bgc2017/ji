欽定全唐文卷五百二十九
顧况(二)
江西觀察宴度支張侍郎南亭花林序
右洞庭。左彭蠡。公所臨也。先庚式武。後甲徵文。公所總也。
夫以清淨和平之德。下施於民。猶之不理。既當其樂。不觀
其華。不在吐曜騰光。自開自落而已。欣戚之氣。實棲其閒。
繡衣使者詞客張君。相閤之賢從事。于公疆理。一曰均賦。
二曰省徭。三曰主文能中質。茲亭之樂。其可節乎。蓋取之
明離麗君子健應之象。
宴韋庶子宅序
昔洛下鄴中。蘭亭峴首。文雅之盛。風流之事。蓋一方耳。今
席有芳樽。庭有嘉木。飲酒賦詩。皆大國聖朝㣥龍振鷺握
蘭佩玉者也。在古其有陋乎。在今其有榮乎。終宴一夕。寄
懷千載。是時也。暮春駘蕩。孟夏恢台之交耳。
送朱拾遺序
楚天暮秋。衰草多霜。我送朱兄。置酒寒塘。他方有遺名之
人。語出世之事。昔我大師居毗耶離方丈之室。以虛空量。
納諸㣥有。為法而來。難於酬對。兄辯才者。精於語默。雪山
有草。可生醍醐。上賢不自豐。故貧也。上智不任數。故樂也。
言出以機。在心為咎。故慎也。和平發中。金玉鏗鏘。如秋水
之溢塘。殊不知長松倚空。遠鶴孤唳。如兄也。將刀畫水。水
中不斷。以道親人。人何有別。何山不可以為家。何水不可
以泛舟。我送朱兄。浮於亂流。主明不在諫。故諫臣在瀾漫
之遊。
陪江西李大夫東湖賦詩送宣武軍趙判官還使序
相國大司徒統戎於汴。汴之介者。有長鬣廣顙。乘遽四方。
交驩諸侯。以利軍實。我大夫待以加等。問其所欲。蓋相國
於其君。義疎而後有誡。誡存而後有別。此敬相國而及子。
其告復。乃賦平字之什以寵之。春秋之義。凡君子之嘉一
善接一士。皆欲有所用。必相其宜而比之。昔代之阿鄄。燕
侵河上。晏相之薦穰苴。文能附眾。武能威敵。果却燕晉之
師。
送韋處士適東陽序
珠玉在淵。蘭在深林。士不定方而處。東陽佳地。樓上隱侯
之八詠。溪中康樂之贈答。韋生翺翔。若復故都。會予放逐。
相逢姑蔑之山。所裁新詩。婉而有意。凡遊山水。苦無卷軸。
復無幽人攜手。一何異飛鳥一翼。行車隻輪。眼界孤矣。放
言自遣。以貺處士乎哉。
送張鳴謙適越序
晉司空十四代梁尚書左僕射纘。五代孫曰鳴謙。問行於
我。我對曰。迺祖蹈道隱黃鵠山。乃先敦德隱朝陽山。今子
洽聞。繼修先好。是一門而三隱矣。臺仲之處也。雲翔冥廓。
亦復何礙。又將嫁於四方。余常適越。東至剡。南登天姥。天
姥而西即東陽。太末姑蔑之地。盤桓乎弋陽。其山霞錦。其
水紺碧。其鳥好音。其草芳葩。奪人眼睛。猶未麗也。仙人城
在其上。可以汰神。可以建文。可以棲(闕一字)子獨不見錯誅
而回樂乎。感隙駟之末光。事塗龜之修齡。觀萬化之始終。
道訓曰。處其厚不處其薄。丈夫之事。予亦從此逝矣。適人
之適。孰與自適其適乎。
送宣歙李衙推八郎使東都序
傳稱公侯子孫必大也。天寶末。安祿山反。天子去蜀。多士
奔吳為人海。帝命乃祖掌乎春官。介珪建侯。統江表四十
餘郡。雷行蟄動。時况搖筆獲登龍門。斷乎禮部。訖乎吏部。
陳謀沃論五十載。感恩懷故。今復得子。蓋天贊予。不奪前
好。鋪耀光列。慶鍾於後。相如植文。文以澡行。行以宣業。業
盛而罔有不安。身安而後坦慮。坦慮而後造適臻其平。我
恢拓尋度。不在職之小大。祿之厚薄。在蠱乃事也。十連之
方。九層之霄也。使乎東洛。盡族而來之謂何。夫宣洞邑險
而棲盜。古不偃兵。今則不然。革其土。樂其民。安其俗。阜其
業。客有乘堅策肥。緩步闊視者。張厥羽翰。待風而振。予見
子之達也。雅之略曰。有華皇皇。公所以寵大夫也。
仙遊記
溫州人李庭等。大歷六年。入山斫樹。迷不知路。逢見漈水。
漈水者。東越方言以挂泉為漈。中有人煙雞犬之候。尋聲
渡水。忽到一處。約在甌閩之閒。云古莽然之墟。有好田泉
竹果藥。連棟架險。三百餘家。四面高山。迴還深映。有象耕
雁耘。人甚知禮。野鳥名鴝。飛行似鶴。人舍中唯祭得殺。無
故不得殺之。殺則地震。有一老人。為眾所伏。容貌甚和。歲
收數百匹布。以備寒暑。乍見外人。亦甚驚異。問所從來。袁
眺賊平未。時政何若。具以實告。因曰。願來就居得否。云此
閒地窄。不足以容。為致飲食。申以主敬。既而辭行。斫樹記
道。還家。及復前蹤。㣥山萬首。不可尋省。
宋州刺史廳壁記
商邱之地。辰火之宿。孟諸之湄。閼伯所遷。微子所封之國
也。厥貢絺紵。厥篚纖纊。有蒙盧二門。有雎渙二水。炊骨易
子。隕星退鶂。仲尼之伐樹。子罕之棄甲。皆此地焉。梁孝王
時。四方遊士鄒生枚叟相如之徒。朝夕晏處。更唱迭和。天
寒水凍。酒作詩滴。是有文雅之臺。清泠之地。鴈鶩之所棲
集。園苑三百餘里。制度法於長安。漢末始置為雎陽郡。皇
家大臣房梁公嘗牧此州。今相國彭城劉公勛德有光。亦
典此郡。前破李靈曜。後破李希烈。為梁開路。而東方諸侯。
井賦鹽泉。所入歲約三千萬緡。商在其外。明年。西朝天子。
天子嘉之。俾平水土。乃拜司空。俾敷五教。乃拜司徒。入參
大政。出曜威武。范陽君以智略佐之。由御史中丞行軍司
馬節度留後而領於是邦。幕府得人。於斯為盛。下車之日。
無土不殖。桑麥翳野。舟艫織川。城高以堅。士選以飽。詩所
謂誰謂宋遠。誰謂河廣者矣。自貞觀以來。列名氏者。以房
梁公為首。存乎東壁。大歷之後。繼聲躅者。宜司徒公為首。
遂刊於座右。貞元五年四月十九日記。
湖州刺史廳壁記
江表大郡。吳興為一。夏屬揚州。秦屬會稽。漢屬吳郡。吳為
吳興郡。其野星紀。其藪具區。其貢橘柚纖縞茶紵。其英靈
所誕。山澤所通。舟車所會。物土所產。雄於楚越。雖臨淄之
富不若也。其冠簪之盛。漢晉以來。敵天下三分之一。其刺
史沿革不同。或稱太守。或稱內史。或稱都督。他州或否。如
魯史晉乘。侯牧一也。其鴻名大德。在晉則顧府君祕祕子
眾陸玩陸納謝安謝萬王羲之坦之獻之。在宋則謝莊張
永褚彥回。在齊則王僧虔。在梁則柳惲張謖。在陳則吳明
徹。在隋則李德林。國朝則周擇從令聞也。顏魯公忠烈也。
袁給事高讜正也。劉員外全白文翰也。洎于頔大夫作塘
貯水。溉田三千頃。今使君詞。唐景皇帝七代之孫。先公尚
書先公大夫奕葉之勛。有功於民。公實嗣之。孔悝銘鼎。天
下重器。天王裦拔于公陟襄陽節度。李公陟當道觀察。統
諸道鹽鐵轉運。二牧既陟。唯公盤桓。鴻鵠不飛。飛即摩漢。
其逋者復。其危者安。其憂者泰。所謂善緝。於是拓郛耰萊。
就便除害。政之餘力。作消暑樓於南端。復亭署於白蘋洲。
聿興廢土。光明敞豁。湧出溪谷。其舊記吏部李侍郎紓撰。
其圖經竟陵陸鴻漸撰。使君命况總兩家之說。俶落晉宋。
訖於我唐。凡一百九十七人。及歷代良二千石。儀形略也。
鋪張屋壁。設作存勸。竦神告人。春秋不朽之義也。貞元十
有五年十二月哉生魄。華陽山人顧况述。
嘉興監記
正德利用。阜財足食。國之本也。天寶末。天下兵起。乾元初。
上司奏議。宜以鹽鐵之職。總以社稷之臣。斡乎山海之利。
以富人也。淮海閩駱。其監十焉。嘉興為首。朝廷以是蠲貸
恒賦。實乎大內。大臣奉法。為事選人。拔其賢幹。昇於憲署。
以宣原隰光華之寵。趨其署者。如好鳥之棲茂林。相國劉
公。嘗以大監小州不相若也。故其職員不忝乎爵秩。其刀
布必倍於租入。渤海高君日倫。世以勛烈。緩步闊視。胷襟
洞開。中有方略。不循進級。故一廷評。於茲二紀。傾酒定交。
擲金巿義。不餌不仁之粟。前使張侍郎滂王尚書緯。總其
卜式宏羊之計。遂有採山煮海之役。十年六監。興課特優。
至是未期。從百萬至三百萬。鹽(一作監)人賈人。各得其所。故
端介之節。風彩自高。繼夫漕運。波委陸溢。此天下之利器
也。可示人乎。夫以步光莫耶。切玉如泥。刜鐘無聲。不以一
割均其銛鈍。君子以知人則哲。無德不酬。鴻飛九霄。驥騁
千里。前祕書省著作佐郎顧况。美使臣之得人。貞元十七
年歲在辛巳正月朔記。
華亭縣令延陵包公壁記
陶氏之隱誥云。張李二君。勤行仁義。異代同德。慶鍾包君。
鮑靚通靈之士。秦有包邱。漢有包咸。世為學官。隨晉南渡。
今為延陵人也。隋書儒林傳。包愷包愉兄弟。皆治漢書。從
子弟千餘人。樹碑紀德。惟皇六葉。鴻臚宣力於王室。著作
垂名於當代。起居祭酒。聲隱都野。與翰林供奉晁析其流
派。君辟秀才。以文字自附。嘗夢入冥府。浹時而蘇。根於修
短有開之兆。言地下之法。峻於人閒。頗符干寶搜神之事。
隨難奉天。重圍暗解。上撫其背。而春官亦以賓禮待之。及
為華亭。有闢田增戶均賦愛人之政。語曰。千室之邑。百乘
之家。由也可使治其賦。而君實有之。舊章壁記。記其官敘。
野史之流也。平原之谷水崑山。鱸魚蓴菜。海錯陸產。彼何
人而不知。今記其異。庶有補於化耳。
宛陵公署記
博陵崔公端。憲臺出九江。涉吳換虢。三牧作乂。仁聲上騰。
上裦之以宣歙等州團練觀察採石軍使。內棲茂行。外傳
純德。德鋪生人。生人受賜。所部無事。緝乎井屋。高棟大廡。
樓傳高亭。署以崇牙。虔君命也。略五千架。圬墁赭堊。燭乎
一川。竹釘木㞕。皆適所用。前鎮未之有也。其辟一士。未嘗
不當其任。其裁一。未嘗不以憂人為心。兵馬使南陽張伯
陽。承公指揮。應接不暇。廣而不費。華而中儉。堡有嚴柝。封
有巨防。巢洞之寇。化為平民。銅官戰馬牛渚姑熟之隘。籠
波絡谷。莫不帖焉。夫宣戶五十萬。一戶二丁。不待募於旁
郡。而宣男之半。已五十萬矣。蹠勁弩。耀雄戟。吞敵如脯。戎
心不啟。其或有啟戎心。備銳而襲之。淮海之援。過賓之寵。
亦所以補凡例也。庚辰年正月下旬日。前祕書著作郎顧
况記。
王氏廣陵散記
眾樂。琴之臣妾也。廣陵散。曲之師長也。琅邪王淹兄女。未
笄忽彈此曲。不從地出。不從天降。如有宗師存焉。曲有日
宮散月宮散歸雲引華嶽引。意者虛寂之中。有宰察之神。
司其妙有。以授王女。於戲。天地鄙恡而絕。神明倜儻而授。
中散沒而王女生。(一作傳)其閒寂寥五六百年。先王作樂。殷
薦上帝。有不得而聞者。鼓鐘時動。敢告於太師。
陰陽不測之謂神論
皇帝建立甲子。考定星歷。於是有天地神人之官。少昊既
衰。神人雜擾。顓命羲和。以司天地。三苗九黎。不復亂逆。周
室既壞。君不告朔。漢道隆興。方定餘閏。世時昭昧。君平季
主。張衡索紞。陳訓韓友。卜珝京房。管輅郭璞。干寶樂房。班
固云。陰陽多拘忌。以為無益。嗟乎。古論陰陽。以和神人。以
順風雨。以播稼穡。以除災害。後之學者。但張恢譎。不自戒
慎。不固親疎之道。不精逆順之理。不達性命之分。而裁衣
拜官。沐浴翦爪。徵於歷日。豈不悖哉。左道亂政。先王無赦。
往見術者序卜筮之書。及諸家祕訣。七曜九宮六壬三五
復返十精飛鳥天目地耳計神。漢以天赦母倉為吉。朔歷
以雲漢密莫為吉。各生異氣。天竺律法。復與大衍有差。吾
誰歸矣。又以姓配音。以音配墓。以墓配殺。此莊惠以荒唐
舛駮之論。且黃帝二十五子。得其姓者十三人。或以地為
姓。或以官為姓。或以諡為姓。或以王父字為姓。士會在虞
為陶唐氏。在夏為御龍氏。在商為豕韋氏。在周為唐杜。在
晉為范宣子。在隨為隨武子。在秦為劉氏。女嫁欒黶為
祁氏焉。此一人之身。改姓三。改氏五。范蠡在陶為朱公。在
齊為鴟夷子。范雎稱張祿先生。第五倫王伯齊鮑永本姓
包。京房本姓李。張良之後為留氏。田橫之後為王氏。姓有
兩字三字四字五字。孰先孰後。孰是孰非。長平同坑。南陽
同封。時日或同。吉凶或異。行年本命。其事安在。周時玉尺。
漢代黃鐘。河汾鼎氣。沈埋自久。不可仰則。其道多門。行則
無盡不如也。是故文字非上學。上學神聽。原其性也。集解
非宗師。宗師授受。扶於理也。端心靜一。神明將至。黃帝遺
元珠。象罔得之。漢主心動獲貫高。襄子心動得豫讓。披髮
祭野。野人之遺魂。非有陰陽算術之功。涉津無涯。安濟所
届。釋氏五蔭。輪為四生。或居人中。以為鬼神。唯代有佛法。
獨能究竟。白雲依山。出入自得。飛鳥以滅。虛空不礙。清明
在躬。志氣如神。陰陽不測。唯佛而已。
文論
周語之略曰。孝敬忠信仁義智勇教惠讓。皆文也。天有六
氣。地有五行。此十一者。經緯天地。叶和神人。名之為文。其
實行也。文顧行。行顧文。文行相顧。謂之君子之文。為龍為
光。上古云。言之無文。行之不遠。堯之為君。聰明文思。文王
既沒。文不在茲乎。文王之代。草木鳥獸皆樂。文王之沼曰
靈沼。文王之臺曰靈臺。虞芮不識文王。入文王里。所見耕
者讓畔。行者讓路。班白不提挈。自相謂曰。吾黨之小子。不
可治於君子之庭。詩人美之云。文王斷虞芮之訟。晉文與
楚子戰而霸。諡曰文公。夫以伏羲之文造書契。黃帝之文
垂衣裳。重華之文除四凶舉八元。周公之文布法於象魏。
夫子之文木鐸徇路。此其所以理文也。伊尹之文放太甲。
霍光之文廢昌邑。呂尚之文殺華士。穰苴之文斬莊賈。毛
遂之文定楚從。藺相如之文奪趙璧。西門豹之文引漳水
沈女巫。建安正始。洛下鄴中。吟咏風月。此其所以亂文也。
夫以文求士。十致八九。理亂由之。君臣則之。舜堯禹湯有
文。桀紂幽厲無文。太顛閎夭有文。飛廉惡來無文。昔霍去
病辭第曰。匈奴未滅。無以家為。於國如此。不得謂之無文。
范蔚宗著後漢書。其妻不勝珠翠。其母唯薪樵一廚。於家
如此。不得謂之有文。且夫日月麗乎天。草木麗乎地。風雅
亦麗於人。是故不可廢。廢文則廢天。莫可法也。廢天則廢
地莫可理也。廢地則廢人。莫可象也。郁郁乎文哉。法天理
地象人者也。周易贊乾曰。大哉乾元。萬物資始。贊坤曰。至
哉坤元。萬物資生。唯大者配乾。至者配坤。幽者賾鬼神。明
者賾禮樂。不失於正。謂之為文。
如意輪畫讚(并序)
金剛記寶頂記花三昧頂輪三昧等經云。蘇迷盧南有俱
露州。州西南面夷羅國俱尸那城。南去八千由旬。至於雪
山。茲山純白。厥草肥膩。高六十由旬。周二千二百。拔提河
在左。長仙園在右。清熱惱海在南。跋陀海在北。善法堂在
上。瞽龍洞在下。日月迴泊在俱物羅奢。半空脇是龍居。此
洞地堅牢。恒沙諸佛成道諸所如意輪於此山閒。佛言毗
勒那鉢奢。無忘無心是。離那奢多。性本空是。祗彌物都思。
觀身實相是。悉那鉢多彌。觀佛亦然是。又問何者是陀羅
尼相貌。佛言空觀心。無為心。廣大心。常住心。不變異心。無
無心。無無心是恒沙諸佛諸佛摩頂密語也。言在身中。恐
人輕教。諸佛不許。內外雙立。非賢不轉。如意輪本名少足
少法也。其法滿足。謂之少足。與夫圓滿滿願廣大大悲等
慈慈觀智網寶手千手眼得無畏清淨光除業道破諸暗
無障礙無等等。與夫普明慈明千光王佛十億之號。猶為
至略。淨華宿王智佛時所立名記普門願行。此應見聞。隨
方說法。法同而名異。固云賢劫中千佛助化此為一佛。二
尊不並。願為侍者。寶德佛時名庶命仙人。定光佛時名安
忍童子。請願之後。名如意輪大悲菩薩是。愚於蔭界。畫彼
真形。法華經云。一華獻畫像。漸見無量佛。讚曰。
同體如來所說總持法。內外雙建為普門。大悲廣運無邊
際。已渡塵沙生滅海。圓滿滿足各如意。破除業暗發光彩。
玉笥山書堂石傘峯銘
亭亭石傘。有物有名。如蓋若傾。如芝一莖。又如搖袂。拂著
上清。俯踏不平。仰捫雲行。石傘山東。山銜日宮。石傘山西。
山銜月宮。南巒北阜。首出屹雄。千里在掌。五更見日。我來
豫疾。毛竪汗出。齊侯賁趾。以隱為榮。往往洞穴。聞金奏聲。
橡栗褭險。猨猴相爭。喬木千尋。凡人幾生。芳樹洌泉。懵夫
惶愡。螺旋錦沓。鶴鳴山空。杳兮神乎。不宰其功。
釋祀篇
龍在甲寅。永嘉大水。損鹽田。溫人曰。雨潦不止。請陳牲豆。
備嘉樂。祀海龍。揀辰告廟。拜如常度。况曰。不可。夫天雨若。
其冥數也。天苟不已。龍曷能已。先王經物。祀典有常。今海
為川長。龍為介長。不應祀而祀之。非禮也。動不合禮。祀猶
不典。頹典毀教。辠之大者也。夫溫夷越雜居。役斂煩多。皆
有遠志。宜昭賞刑。謹吏則。勤而不懈。猶恐罔從。而淫神貪
福。海盜亦將亂。溫人其不免乎。昔三王祭川。先河後海。而
諸侯祭其疆。季氏旅於梁甫。孔子譏之。今海廟在溫。溫人
其可祭乎。神禍慢祉虔。醜回嘉直者也。驅迫窮氓。索罄南
邑。罔其神以縱。毋乃不可乎。三代之祈甘雨也。則納稷契。
其除水害也。則流共工。其愛人勝祀。翼日雨止。鹽人復本。
泉貨充府。
