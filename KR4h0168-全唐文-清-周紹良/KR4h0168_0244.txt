欽定全唐文卷二百四十四
李嶠(三)
為王方慶讓鳳閣侍郎表
臣某言。伏奉恩制。以臣為鳳閣侍郎同鳳閣鸞臺平章事。
恩寵光臨。獎飾踰分。虔荷明命。營魂失守。臣某中謝。臣學
非儒墨。術異商韓。文乏斧藻。藝慚刀筆。屬乾坤貞觀。日月
光輝。飛龍在天而庶物咸覩。仙兔離畢而㣥萌皆潤。遂得
封植樗散。謬齒於翹薪。翦拂駑駘。濫陪於逸驥。驟荷私遇。
頻階榮擢。入參丹閣。出擁彤騶。爰自海邦。遂升河輦。佩若
若之綬。騖轔轔之轂。叨恩竊幸。空變星霜。尸祿妨官。曾微
報效。宜受素飡之責。翻成黃閣之榮。夕拜瑣闈。朝陪禁省。
敢希任先淑睿之美。每憂王歆謬誤之失。而天慈逾渥。聖
澤無涯。爰迴斗極之暉。更寵掖垣之授。下神畿而入仙禁。
未變葭灰。自鸞渚而遊鳳池。僅彫蓂葉。荀侯之十旬累命。
未可為儔。車公之同日九遷。曾無足比。既超倫而邁等。實
負愧而承羞。臣亦何人。敢叨非據。況樞祕之重。絲綸是職。
言參元化。步入紫微。臣蒲柳既秋。桑榆漸迫。耄期云及。衰
疾徂侵。以日昳之歌。當夜行之罪。招愆獲謗。非為身謀。敗
駕傾餗。將貽國負。蓋力周於用。則輕重咸宜。任過其材。知
巨細同躓。伏願察臣知止之分。矜臣自量之情。杲乎出日。
迴三舍之光。油然作雲。垂九霄之澤。曲收過謬。改命才賢。
則維鵜之譏。不起於輿誦。振鷺之詠。復聞於朝序。無任悚
懼之至。謹詣朝堂奉表以聞。所讓人別狀封進。臣某誠惶
誠恐頓首頓首死罪死罪。謹言。
第二表
臣某言。臣由衷之祈。巳具前奏。而不次之澤。仍垂後恩。俯
仰慚懼。莫知啟處。臣某誠惶誠恐頓首頓首死罪死罪。臣
爰從壯齒。不逮儕流。況在耄期。曾何志力。嗟負鼎之無術。
患挈瓶而屢空。徒以慶雲垂津。枯槁蒙澤。杲日流煦。嚴霜
不凋。貪及聖明之辰。願從簪屨之列。僶俛榮祿。推遷歲時。
豈忘陳力之言。方致乞骸之請。不謂聖慈迴睠。天造曲成。
東膠尚賢。未始澄汰。西伯養老。更垂優渥。拔跡囂滓之曹。
假寵神仙之署。二離齊景。八舍連芳。款段涉千里之途。輪
囷為萬乘之器。龍池沐髮。始暢前榮。鳳沼躍鱗。旋叨後命。
顧茲疲朽。理絕琢磨。在方圓而罕施。顧長短而無取。豈可
以仍塵帝載。累紊國經。使身貽鼎覆之憂。朝失棟隆之舉。
是用內慙外懼。夕惕晨興。輕薦本誠。敢謝非飾。伏乞矜臣
難奪之志。體臣不移之愚。特停過恩。改命賢哲。則濟濟之
詠。復聞於聖朝。洋洋之美。不專於曩載。無任慚懼之至。謹
重詣朝堂奉表以聞。
為楊執柔讓同鳳閣鸞臺平章事表
臣某言。伏奉恩制。命臣同鳳閣鸞臺平章事。受命祗懼。載
驚魂爽。臣執柔誠惶誠恐頓首頓首死罪死罪。臣聞任官
擇人。哲王之所不易。陳力審分。忠臣之所宜守。固當使寵
私路絕。公直道行。然後能謗讟不興。緝熙有寄。臣材非上
達。地則外姻。攀日月之末光。承雨露之餘渥。遂得持衡天
闕。攝職斗樞。塵八座之政本。忝三軍之戎務。高秩厚位。徒
辱於庸虛。弱霧輕埃。竟微於荅效。盤桓寵祿。僶俛歲時。甘
受維鵜之刺。寧懷振鷺之舉。而聖慈無巳。天造彌隆。復使
參掌國鈞。預聞執政。撫已慚悸。捫心震越。夫以衡石萬機。
鹽梅三鉉。參翕闢之元造。輔丹青之景化。自非媵莘占渭。
出昴乘箕。安可寅亮帝圖。弼諧邦教。臣之蒙蔽。久塵聽覽。
豈足以傍允物情。上迴天鑒。承舟檝之遠託。當股肱之重
寄。伏願暫停旒纊。俯擇芻蕘。搜訪才良。用平分之道。屏絕
私昵。收曲成之惠。則域中多幸。天下至公。豈惟匪服免譏。
臣無器滿之懼。固亦得賢斯在。朝有棟隆之吉。無任慚悚
之至。謹詣朝堂奉表以聞。
讓知政事表
臣某言。伏奉恩旨。令臣同鳳閣鸞臺平章事。有命自天。光
寵踰量。如集於木。啟處失圖。臣嶠誠惶誠恐頓首頓首死
罪死罪。臣聞賢任能。百揆所以時敘。謬官失職。九流於是
咸曠。隆替所寄。義不可輕。臣才實凡庸。志無遠大。叨預[:#AS-9BD1:⿱竹替]
履。遂升臺閣。踐金門而遊石室。掌狐史而參鳳綸。被蜉蝣
之衣。徒竊榮寵。接鴛鷺之羽。久慙尸曠。甘受妨賢之責。忽
承非次之恩。仍使參預機衡。獻替帷幄。持濟巨之舟楫。味
和羹之醯醢。以挈瓶之智。陪負鼎之遊。將何以祗奉帝難。
弼亮皇極。況丹青所運。鼓舞通於四時。鑪錘所裁。綱紀行
於萬俗。動關政體。豈易其人。臣才闕行疎。藝殫術淺。同子
房之多病。異吳漢之強力。策支離之杖。未振其軀。資擁腫
之材。豈勝其任。將恐貽災傾餗。取辱敗軍。喪實虧名。夫豈
足惜。害公撓法。茲焉是懼。敢緣陳力之義。輕布由衷之請。
伏冀九霄垂澤。三舍迴光。體臣不移之愚。矜臣難奪之
志。特停過謬。改命才賢。則器滿之凶。不累於凡鄙。棟隆之
吉。永光於聖代。無任慚懼屏營之至。謹詣朝堂奉表陳讓
以聞。
讓鸞臺侍郎表
臣某言。伏奉恩制。以臣為鸞臺侍郎依舊同鸞臺鳳閣平
章事兼修國史。仰祗聖澤。退揆愚衷。周章失圖。怵惕惟厲。
臣某誠惶誠恐頓首頓首死罪死罪。臣聞疇德而援。則尸
曠之譏絕。推恩而舉。則緝熙之道廢。臣志狹量淺。業空理
疎。揆才異言行之科。入仕非廉高之選。邀屬時幸。累叨榮
級。石渠麟閣。司典籍之林。金門鳳池。參廟堂之議。以小才
而居大任。用近智而恢遠略。緣鶴之鼎。既失於鹽梅。濡鵜
之衣。實慚於紱冕。甘待素飡之責。忽承非次之恩。夫以瑣
闥崇嚴。玉堂祕近。職參持蓋。位亞掌壺。子雲以善屬文詞。
始應夕拜。李真以妙通經術。方陪旦講。臣之愚陋。實畏友
朋。豈足以奉帷幄之昌言。聯名賢之逸軌。且短才不齒。未
減雙鳬之數。豐秩妄加。必喪㣥龍之績。陛下經緯品物。搜
揚管庫。方使道風德範。遠出帝先。豈令敗政妨官。近自臣
始。伏願俯收人望。顧惜朝班。特迴寵光。改命賢俊。則百工
寅亮。長無鼎覆之憂。二階底平。自有棟隆之吉。無任感戴
屏營之至。謹詣朝堂奉表陳請以聞。其所讓人。具如別狀。
臣某誠惶誠恐頓首頓首死罪死罪。謹言。
為張令讓麟臺監封國公表
臣某言。臣短辭易窮。愚意難達。雖由衷之訴。累黷於清規。
而臨下之明。未照於丹懇。伏奉還旨。更優前命。心魂交悸。
啟處失圖。臣某誠惶誠恐頓首頓首死罪死罪。竊惟服勤
致用。事主之名節。推誠納忠。為臣之職分。凡列衣冠之序。
忝升教義之筵。立身揚名。孰不由此。況臣沐浴盛化。被服
隆恩。陪萬乘之旌旃。列四臣之禦侮。犬馬立效。雖未堪申
防代勞。鷹鸇有情。豈敢忘除兇弭慝。論削蒲之釁逆。舉觸
瑟之祅變。蓋惟恒事。豈足言功。陛下錄臣謏才。收臣薄藝。
以某纓組舊業。頗聞於義方。山林遠情。粗閑於道術。訪其
隱仙之訣。求其詩禮之對。不行而至。坐辭麋鹿之㣥。無翼
而飛。遂接鴛鴻之侶。久慙粉米之飾。欲辭稻粱之惠。日來
月往。猶戀於軒墀。雨施雲行。亟迴於印綬。今復更申殊獎。
追敘微庸。以臣子之恒情。辱公卿之顯位。等威齊乎四履。
名器光於五臺。縟禮崇徽。頓榮於非據。深憂巨惕。更切於
如臨。夫不失賞刑。先王所以撫中外。大明黜陟。前典所以
正邦家。中麋豹之侯。僅堪封爵。乏羔羊之節。無階流品。乃
賢哲之所慎。豈庸微之敢安。是用仰辭渥恩。俯誓肌骨。寧
甘於犯違朝憲。不可以虧損帝難。固守不移之愚。庶全難
奪之志。伏冀南離迴耀。微察於傾心。北斗垂芒。稍矜於走
魄。特停過謬。曲賜優容。使官謗不諠。工歌有序。則無私之
覆。彌大於九元。至公之途。永隆於萬國。無任忝竊慙懼屏
營之至。謹重詣朝堂奉表固請以聞。
為第二舅讓江州刺史表
臣某言。伏奉恩制。以臣為江州刺史。寵命載臨。憂惕若厲。
臣某誠惶誠恐頓首頓首死罪死罪。臣行疎道缺。學淺藝
空。百里絃歌。尠蒲密之化。六條贊貳。乏海沂之績。幸屬乾
坤改旦。堯舜為君。下邑多淳朴之氓。太平無峻切之政。遂
得逾安高秩。未抵直繩。尚且叨價藩庭。竊譽人口。挂二星
之光彩。達九皐於霄漢。畫餅虛名。孰云可錄。素餐厚責。猶
懼未弭。不謂聖恩旁暢。天造曲成。錫大官之印綬。剖專城
之符竹。飲冰懷炭。內慙外悚。況夏首西浮。水陸交湊。荊門
東會。舳艫相接。是謂九江之府。實殷三楚之郊。旋顧庸虛。
本慙斡理。將何以階浮獸之政術。奉錫龜之職貢。負乘之
累。豈但於身災。敗駕之憂。慮虧於國重。臣雖貪冒。苟且進
趨。至於上負帝難。下速官謗。猶知恐懼。不敢寢默。伏願迴
光三舍。收霈九天。徵漢濱之翹楚。罷燕宮之緹襲。則共理
之寄。無蹇於外臺。得賢之什。復聞於中扆。無任悚慙之至。
謹詣朝堂奉表以聞。謹言。
為武嗣宗讓陝州刺史表
臣某言。臣謬延殊獎。改牧大藩。由中之訴。已薦於宸扆。恤
下之鑒。未迴於霄極。祗奉還命。啟處失圖。臣某誠惶誠恐
頓首頓首死罪死罪。臣地則葭莩。質惟樗散。實慙淮南好
古之意。有謝東平為善之樂。徒以攀光日月。藉慶雲霄。遂
得升降玉除。珮服金璽。四科取士。本異賢良。五等建侯。自
緣恩澤。常懼貽累宗室。取笑衣冠。上缺麟趾之風。下招鵜
翼之刺。不謂聖慈愈厚。天造彌隆。收其十舍之才。委以六
條之任。雖臻榮益觀。竊抃於如絲。而謬職妨賢。顧慙於匪
服。況神皐名岳。天府上腴。是殷帝畿。實始王化。東則二南
作頌。有周召之餘風。西則三輔式歌。望趙張之遺跡。顧循
庸昧。本慙政理。將何以肅應殊典。崇藩屏之位。繼踵前良。
致京師之福。不能者止。竊銘於夙心。非據必危。敢忘於大
誡。伏願暫紆聖鑒。俯收愚款。永懷至公之道。特寢曲私之
澤。則符竹有寄。長無尸素之譏。槱薪得才。不失朝廷之序。
無任慙懼之至。謹重詣朝堂奉表陳請以聞。
為竇孝諶讓潤州刺史表
臣某言。伏奉恩制。以臣為潤州刺史。祗奉寵榮。俯仰慙惕。
臣某誠惶誠恐頓首頓首死罪死罪。臣尺澤輕生。斗筲淺
品。行非三德。藝乏四科。屬雲雨曲成。山川廣納。遂得差肩
冕笏。簉羽鴛鷺。自兼司天地。副象河海。空陪九卿之末。詎
達三禮之源。柏梁賦詩。徒述鍾磬。槐市講藝。更慙几杖。當
曰妨賢獲罪。豈以稱職為功。而皇矣高臨。霈然降澤。乃為
棘寺。還剖竹符。入奉千乘之尊。出當六條之寄。叨恩竊幸。
自初洎末。夫以下邑樹風。是惟政本。外臺驅傳。實總人極。
薛宣以理劇有才。滿歲加授。龔遂以撥繁無效。數月召還。
歷選前猷。實資共理。安可使赤紱虛忝。素餐高詠。伏願敦
名器之實。絕過謬之私。更良才。言刈其楚。則山谷耆老。方
懷樹李之觀。江湖吏人。不起伐檀之刺。無任悚懼之至。謹
詣朝堂奉表以聞。臣所讓人。具如別狀。臣某誠惶誠恐
頓首頓首死罪死罪。謹言。
為李景諶讓天官尚書表
臣景諶言。伏奉恩制。以臣為天官尚書。寵命載臨。震悸交
集。鞠躬自靦。屏營無措。臣景諶誠惶誠恐頓首頓首死罪
死罪。臣聞俊乂在官。百揆所以時敘。名器妄假。九流於是
咸曠。事關隆替。義難忝越。臣才疎行缺。學淺智空。十舍無
千里之資。一經乏三冬之敏。徒以遭逢昌運。因藉時來。幸
雨露之曲成。遇山川之廣納。遂得差肩冕笏。比跡流品。出
入臺省。周旋階闥。鏘金鳴王。坐榮枯朽。擊水摶風。顧慙腹
背。自忝司衡鏡。亟易星灰。雖智力巳窮。而清通未效。朱紫
多紊。涇渭莫辯。宜其抵罪觸網。稍清官謗。翻乃假寵增服。
更垂天獎。是用荷恩內訟。以榮為憂。且夫八座位隆。五曹
望重。典南宮之喉舌。象北斗之樞機。式資藻鑑。奚綜賓實。
自非孝先亮直。彥輔公忠。山濤之靜篤素。顧譚之心精體
密。何以對揚天哲。厭塞人望。顧斯政本。實總國彝。豈臣庸
愚。所堪尸忝。伏願迴光寢照。返汗收恩。察臣由衷之請。矜
臣陳力之議。則朝端允穆。天下至公。四始輟在梁之譏。六
爻無負乘之累矣。無任慙懼之至。謹詣朝堂奉表以聞。
其所讓人。具如別狀。臣景諶誠惶誠恐頓首頓首死罪死
罪。謹言。
讓地官尚書表
臣某言。伏奉制旨。以臣為地官尚書。無涯之恩。忽降霄極。
非據之惕。坐驚魂宇。臣某誠惶誠恐頓首頓首死罪死罪。
臣少無奇志。長乏異能。短步非疾於驊騮。翾飛自同於燕
雀。逢聖神之再造。屬天地之兼容。鄭璞齊竽。竊混聲價。秦
冠漢綬。叨踐名級。步鴛池之清切。陟鸞渚之便蕃。出入五
臺。周旋三閣。行膺負璽之任。遂服專車之寵。萬機損益。蔽
於庸陋之心。百揆謨猷。滯於膏肓之疾。爰發皇揆。特留宸
眷。假優閑之秩。雖入杏壇。參翊亮之謀。尚和梅鼎。徒延舟
檝之舉。竟微股肱之效。挈瓶之智。患在於空虛。瞰室之災。
懼深於盈滿。方陳骸骨之情。遽荷雲霄之命。負乘之責。前
謗未除。忝越之譏。後恩仍及。還振蜉蝣之羽。欲參龍鳳之
行。赤紱妨賢。物知不可。素食得位。臣亦胡顏。況八座樞機。
五曹要劇。上儀七星之象。旁理萬邦之教。自非元凱之明
允忠肅。陳韓之敦樸淳深。將何以釐正版圖。擾安邦國。臣
之淺狹。誠則貪叨。朝有典章。敢叨(疑)非望。伏乞迴乾坤之
曲澤。收雨露之殊私。廣訪訏謨。詳求棫樸。更引食場之彥。
俾臨均土之司。則受任得才。無愆振鷺之美。官方有序。不
失貫魚之次。無任慙悚之至。謹詣朝堂奉表陳請以聞。臣
所讓人。別狀封進。臣某誠惶誠恐頓首頓首。謹言。
為歐陽通讓夏官尚書表
臣通言。伏奉恩制。以臣為夏官尚書。非常之恩。忽萃庸朽。
顧匪服而增靦。奉如絲而自失。臣通中謝。臣聞思皇多士。
必求於俊乂。惟帝念功。不寄於庸保。臣識量凡淺。志業空
廢。乏刀筆之吏能。無俎豆之經術。徒以積勞為忝。久宦成
資。承日月之末光。霑雨露之宏貸。丈二之組。每慙於假竊。
尺一之制。更獎於庸微。俛仰慙惶。屏營反側。夫以天臺峻
密。帝猷殷曠。端揆隆於八座。樞衡總於萬機。非夫賢才。孰
能綜理。況周官司馬。有甲兵之職。漢服珥貂。兼喉舌之任。
歷觀前載。此選尤難。安可以樗櫟散才。瓶筲小器。比德陳
劍。差蹤鄭履。豈無慙於謬寵。實有懼於妨官。今聖歷惟新。
王化資始。天工其代。帝難所急。伏願特寢過恩。旁求實用。
塞多幸之路。開至公之道。則巨鱗縱壑。朝有得賢之頌。惟
鵜在梁。臣無濫官之責。無任慙懼之至。謹詣朝闕奉表陳
請以聞。
為楊執柔讓夏官尚書表
臣執柔言。伏奉恩制。以臣為夏官尚書。光寵載臨。震悸交
集。臣某誠惶誠恐頓首頓首死罪死罪。臣學無所成。志不
及遠。徒以憑託霄漢。接南陽之近親。感會風雲。附西京之
外戚。遂得叨恩藉幸。服冕乘軒。將燕雀而同化。共鸞鳳而
並翼。自升榮軒闥。接武卿士。徒參河海之象。竟乏涓塵之
效。竊位妨賢。自甘屏黜。循涯揣分。敢希超獎。而聖造不貲。
天波累洽。仍降非常之澤。更申踰等之命。豈非連芳八座。
上比七星。固亦分職五曹。專司九法。昔虞登百揆。命喉舌
之官。晉庶僚。崇元凱之秩。自時厥後。此選尤難。自非宿望
通才。高賢舊德。何以別邦國之大典。膺腹心之重寄。臣尸
忝無成。實彰於既往。朽劣不逮。難冀於將來。雖輸報有心。
而勉勵無術。寧敢自安時謗。屢玷國猷。陛下綜理機衡。搜
擇才俊。而至公之道。未廣於翹薪。則哲之明。近謬於庸菲。
恐人物解體。衣冠失望。伏乞暫迴沖鑒。俯絕過恩。更宏尚
德之舉。不失能官之授。則濟濟庶寮。自有悅於多士。區區
庸鄙。儻無譏於人。不任慙懼之至。謹詣朝堂奉表以
聞。謹言。
為歐陽通讓司禮卿第二表
臣通言。臣受恩怖懼。巳薦款誠。而還旨綢繆。未垂矜亮。俯
仰跼蹐。心魂震蕩。臣通誠惶誠恐頓首頓首死罪死罪。臣
學藝雙缺。心迹兩蕪。顧常接言友朋。而信未盈缶。陳力官
守。而智罕挈瓶。徒以沐道康衢。飡和休歷。四方無事。逢聖
后之垂衣。百度已貞。得庸夫之高枕。幸承寬大。遂安忝竊。
本將榮利求達。不以廉隅自修。厚祿尊官。雅是所溺。陳辭
抗䟽。豈敢為高。誠以理苟未安。義則不可。何者。器有劑限。
物有局量。當其才則事或能濟。踰其分則力所不堪。是以
枯木朽株。不荷棟梁之任。謏聞曲學。不為廊廟之資。臣妨
賢自久。竊位非今。然自承乏具寮。叨榮散職。雖云尸忝。未
甚隳廢。至於典司邦禮。出納王言。徒飭躬而自強。終絕臏
而無力。汝作霖雨。既非庸妄所堪。臣為股肱。必致陰陽之
失。虧名損實。匪顧身疵。蠹政傷風。將辱朝鑒。誠為貪冒。豈
敢自安。伏願迴日月之明。收雲霄之澤。察臣由衷之請。矜
臣知止之分。則周廟之器。無懼於盈滿。曹人之衣。或免於
譏刺。無任慙懼屏營之至。謹詣朝堂奉表以聞。臣通誠惶
誠恐頓首頓首死罪死罪。
為武重規讓司禮卿表
臣重規言。伏奉今月十五日制書。加臣中大夫兼司禮卿。
寵命光臨。心靈隕越。臣重規中謝。臣聞量能而官。往聖垂
範。無德而祿。昔賢有誡。陛下施物之平。不私毫髮。知人之
鑒。獨謬庸虛。但禮秩之職。歷選所難。苟非得賢。於何求化。
西京置一十二列。首貫金吾。東漢有三十九人。多遷玉鉉。
妙擇時望。將以洽神祇。博採列侯。所謂重宗廟。桓榮之經
學。始展今恩。孫通之禮儀。方膺此命。在臣無取。遠謝古人。
將何以載元冕之七旒。驅素車之十乘。臣之慊慊。非欲自
保其身。臣之慺慺。深慮上塵於國。伏乞聖恩容納。皇澤霑
濡。深惟得人。傍授能者。則天官無曠。庶績其凝。謹封所讓
人狀如前。不任慙懼屏營之至。
為崔神基讓司賓卿表
臣神基言。伏奉恩制。以臣為司賓卿。芝渙曲臨。獎飾踰分。
蓬心迴蕩。冰炭交集。臣神基誠惶誠恐頓首頓首死罪死
罪。臣才實凡庸。志無遠大。徒以命偶時來。飡和飲澤。累叨
恩遇。浸成榮顯。遂得出擁朱軒。入陪紫蓋。被服珪組。周旋
階闥。自謬司六尚。承乏九賓。星琯驟移。塵露無紀。每懷忌
滿之誡。實負曠官之責。寧可以更奉殊徽。重叨非據。當象
河之顯列。處惟月之崇班。陛下刻象琱金。焚山牓道。維駒
在詠。異人並出。無容使芳蕙為[:#AS-9B65:⿱艹舀]。(疑)康瓠成寶。伏乞天哲。
改擇人望。則尚德之舉。無累於翹薪。匪服之譏。不塵於列
棘。無任慙悚之至。謹詣朝堂奉表以聞。
為宗楚客讓營繕大監第三表
臣某言。臣叨承睿澤。冒陳愚懇。而九重再達。三舍不迴。鞠
躬慙惶。莫知啟處。臣誠惶誠恐頓首頓首死罪死罪。臣自
惟寡薄。何階榮遇。徒以山林舊籍。有感聖慈。葭莩末戚。特
延宸獎。遂得升朝列位。服冕乘軒。平視公卿。奄同七貴。坐
登霄漢。非因六翮。自兼司喉舌。副掌樞衡。百姓不親。徒承
在寬之訓。萬機都曠。終替責成之舉。期獲戾於妨官。敢邀
榮於賜秩。而甘露時雨。不遺於溥汎。尊官厚祿。更集於庸
虛。仍令入總巨卿。出毗藩牧。顧匪材於樗櫟。空媿梓人。方
假職於襜帷。多慚竹使。夫以渚宮作鎮。旁兼水陸。營室致
功。上儀星象。自非馬延年之勤苦。羊叔子之恩惠。何以撫
茲千里。按彼百工。陛下義不斷恩。遂忘濯龍之誡。微臣寵
深增懼。敢冒濡鵜之譏。況今天地開元。聖神改物。四方拭
目而觀化。九流褰裳而願仕。而則哲之鑒。未獎於翹薪。至
公之心。近謬於凡菲。將恐開親昵之多幸。失衣冠之雅望。
小人淺見。偶識自量。匹夫雖微。敢守難奪。伏乞俯停過謬。
更擇良能。則出門同人。更釋于宗之吝。側席思彥。不乏登
壇之寶。無任慙懼之至。謹重詣朝堂奉表以聞。謹言。
為王遺恕讓殿中少監表
臣遺恕言。伏奉恩制。以臣為殿中少監。奉命荒越。不知啟
處。臣某中謝。臣行忤神祇。身積釁咎。偷延苫枲。自甘隕越。
陛下忘其尪陋。牽以縶維。仰號上昊。俯蹐下土。精誠無感。
三舍不迴。志節莫修。九泉未即。遂復肅膺紫紱。權就墨縗。
俛首官寺。靦顏朝序。自攝職天臺。慙要之目。徙秩京輦。乏
仁明之政。銓管無滯。多謝昔賢。枹鼓不鳴。實愧前烈。空尸
厚祿。坐積時謗。不謂天光下濟。聖慈曲覽。重延殊獎。更超
顯位。司六尚之嚴凝。望九重之清切。懷恩揆拙。既懼且慚。
但臣下棄情禮。上虧荅效。孝不足稱。忠無可紀。永惟家國。
實負君親。將何以安其尸忝。暴之視聽。伏乞暫迴沖戀。少
察懇誠。不虧聖朝之鑒。無重愚臣之罪。則涵育有方。官
序無替。無任哀悚之至。謹詣朝堂奉表以聞。
為第十舅讓殿中監兼仗內閑廏表
臣某言。伏奉恩制。以臣為殿中監兼檢校仗內諸閑廏。逾
涯之恩。忽降霄極。非據之惕。坐驚魂宇。臣某誠惶誠恐頓
首頓首死罪死罪。臣本乏才藝。素無操植。徒因緒業。獲齒
簪裾。屬兩曜重光。三靈再造。登山捧日。始會於風雲。涉海
窺天。遂攀於星漢。位非德進。榮以恩昇。出捧鸞鑣。驂玉輿
之式道。入陪鳳扆。預金門之通籍。扈清切之嚴衞。接綢繆
之宴私。邱山之恩。徒謝成貸。絲髮之效。竟知無補。加以兼
烏竊幸。假鳳連棲。兄弟分侍於閫闈。甥舅齊跡於樞祕。光
榮被於九族。寵遇傾於百寮。是以常誡滿盈。亟慚尸素。叔
寶之遇武子。雖願輸忠。正禮之對公山。惟憂曠職。常思高
明之瞰室。無懼平路之傾輈。豈謂天道不貲。聖慈逾厚。仍
降非常之澤。重紆加等之命。妨賢受任。多慚於鴛鷺之㣥。
匪服叨榮。實愧於蜉蝣之羽。竊惟先王慎擇。不進於凡庸。
明主虛求。務延於才俊。伏乞傍羅杞梓。更詢棫樸。必取九
能秀傑。方為御府之臣。無使五技輕姿。謬處七閑之任。自
然六尚增價。七騶無忝。納於百揆。終無廢事之譏。賓於四
門。必有得人之頌。無任慙懼屏營之至。謹詣朝堂奉表陳
謝以聞。謹言。
讓麟臺少監表
臣嶠言。伏奉制書。以臣為麟臺少監。依舊兼修國史。仍知
鳳閣舍人制閣事。仰戴私恩。退揆愚陋。手足知舞。心魂載
惕。臣嶠誠惶誠恐頓首頓首死罪死罪。臣一經莫守。五技
不成。宮牆易窺。俎豆無術。陽和布德。枯朽同榮。雷霆發音。
閉蟄俱起。用叨時幸。遂歷清階。含香握蘭。惟塵於兩鳬之
署。切問近對。匪服於雙鸞之沼。西垣載筆。五字非工。東觀
屬詞。兩班難嗣。空抱支離之疾。坐招尸素之譏。惟此挈瓶。
有同畫餅。豈足以比肩良史。參領祕文。猶陪二子之行。尚
忝四郎之末。網羅帝籍。既佇英才。出納王言。寧容妄處。陛
下搜賢擇善。責實循名。程才畢入於準繩。適用不差於輪
桷。伏願特迴鑒揆。俯察愚蒙。深惟帝難。妙人才。則尚德之
舉。寧謬於鴛池。妨賢之談。不起於麟閣。無任忝竊慚悚之
至。謹詣朝堂奉表陳請以聞。臣所讓人。別狀封進。臣嶠誠
惶誠恐頓首頓首死罪死罪。謹言。
讓成均祭酒表
臣嶠言。伏奉恩制。以臣為成均祭酒。對揚鴻休。揣摩褊量。
獎飾踰分。周惶增惕。臣誠惶誠恐頓首頓首死罪死罪。臣
才不應務。命實偶時。非親非賢。奉帷幄之侍。無藝無術。備
鹽梅之臣。排金門而上玉堂。步鴛閣而遊鸞沼。抱支離之
沈涸。曠密勿之繁機。六翮不任。但慚於腹背。四支巳頓。空
請於骸體。分辭榮於瑣闥。仍藉寵於環林。顧非席上之珍。
敢辱淹中之賞。況東序蟻學。稱為教化之宮。西膠虎門。實
應文章之宿。論姬孔之制度。談夏商之損益。方期遺典墜
業。有可發明。豈伊曲學謏聞。所堪尸忝。伏望俯停庸瘵。改
命耆儒。則授几肆筵。還知入廟之禮。襃衣博帶。不濡在梁
之翼。無任忝竊慚惶之至。謹詣朝堂奉表陳讓以聞。臣所
讓人。具如別狀。臣嶠誠惶誠恐頓首頓首死罪死罪。謹言。
自內史再讓成均祭酒表
臣嶠言。伏奉今月二十四日制書。除臣成均祭酒同鳳閣
鸞臺三品。餘並如故。列星皦日。曲垂鑒揆。膏雨油雲。傍灑
渥澤。承命如失。負恩不勝。臣嶠中謝。臣本諸生。階緣常調。
幼趨詩禮。纔學修身。長習文章。罕能經國。徒以淹年曠日。
積勤累勞。無翼而偶摩霄。不材而參構厦。往逢人乏。濫荷
天聽。預聞政事。莫近主益。尋而犬馬私疾。頗至虛羸。螻蟻
殘生。俯蒙含育。矜其不逮。備以閑司。臣獲從容。稍似強健。
復屬皇慈不巳。聖獎彌勤。始接貂蟬。更追龍鳳。機務填委。
昏情戰兢。風勞霧氣。曉迫宵煎。因此疲羸。慮成廢曠。所以
每求清閑。輒事陳乞。竊望優游散輩。沐浴淳源。豈晤大造
弗遺。殊榮累及。玷代天之列。躡教冑之行。且祭酒之榮。有
道之選。往年巳知不可。今者何宜重遊。伏乞特寢嚴汗。改
命長才。非敢欲逃身責。深恐有紊國經。由衷精誠。惟聖矜
納。無任懇迫慙荷之至。謹詣朝堂奉表陳讓以聞。其所讓
人。別狀封進。
為武攸暨讓官封表
臣某言。臣頻布款誠。庶蒙矜遂。而由衷之請。空竭於肝膽。
臨下之鑒。未察於庸愚。集木非兢。臨泉罔懼。臣某誠惶誠
恐頓首頓首死罪死罪。臣歷窺前志。詳考舊聞。莫不以有
道興邦家。不才替社稷。漢武帝網羅㣥士。惟佇俊賢。周成
王訓迪庶官。不求庸保。臣行能近淺。識性凡陋。難化之質。
非八音所陶。不移之愚。豈六藝能飾。往緣戚屬。叨奉恩私。
遂得地列齊封。門開魯館。承敦敘於九族。被徽章於五等。
今光華始旦。品物維新。三代典章。理遵於舊式。二京恩澤。
宜革於權制。方就散秩之輩。幸沾朝請之流。寧可以冒踐
槐庭。更增茅土。況班彝錫瑞。執揆提衡。法垂象於三台。視
隆班於四瀆。實司邦教。是曰藩維。豈臣餘喘殘生。所合尸
忝。非臣荒情菲質。所宜叨據。陛下懸旌訪逸。刻象求才。朝
有白駒之賢。野無黃犢之彥。方使思皇多士。必明於至公。
豈令棫樸能官。近廢於親昵。臣自審量。實所不堪。蔀屋之
災。豈惟於身咎。折鼎之責。方貽於國患。伏冀回光斂靄。寢
紱收綸。察臣不移之心。矜臣非飾之請。特停過誤。改命才
良。則白馬丹書。不慚於異姓。和羹作礪。不逮於凡庸。無任
慚懼屏營之至。謹重詣朝堂奉表陳請以聞。
為武攸暨讓兼知司禮寺事表
臣攸暨言。伏奉恩制。命臣兼知司禮寺事。臣本無操履。素
乏藝能。憑藉葭莩。遂叨冕笏。畫龍刻鵠。非有天才。簪犀紐
龜。但因地勢。鑒空虛微眇之質。騐庸闇不逮之姿。素神衷。
豈勞銓敘。幸得攀光日月。藉寵侯王。祿比萬鍾。爵窮五等。
備梁園之車服。司周室之典經。朝夕起居。出入陪奉。在生
多幸。於臣巳足。豈可重叨非據。更竊隆班。上虧國章。下
速身謗。昔漢疇稷嗣。將冠九響。虞昇伯夷。實掌三禮。奉蒸
嘗祈祀之典。有匏土笙鏞之節。匪徒移風易俗。兼且尊天
事神。豈於凡庸。所可參議。況此司禮分職。見有二卿。並在
官聯。事且無缺。更參駑蹇之足。徒亂鴛鴻之序。伏乞聖慈
迴鑒。天造曲成。矜其慊切之心。念其尸曠之責。怡然俯察。
霈乎垂許。則至公之道。實宏於聖朝。多幸之災。不累於凡
識。無任慚懼屏營之至。謹詣朝堂奉表以聞。
