欽定全唐文卷八百八十五
徐鉉(八)
唐故德勝軍節度使檢校太保同中書門下平章事扶風馬匡公神道碑銘
夫道被萬物。處其中者是曰賢人。功濟橫流。讓其先者方
稱君子。施之則開物成務。興廣業而同歸。卷之則保族宜
家。垂令名於必大。是以長沙吳芮。繁祉邁於三雄。南陽賈
復。賁寵隆於四七。歷代以降。靡不由之。迄於我朝。則扶風
公其人矣。公諱仁裕。字德寬。其先扶風人。子孫或從官於
徐方。今為彭城人也。粵若萬邦作乂。益有佐禹之功。因封
受氏。奢有却秦之績。公侯必復。關西靡孟起之威。文武未
墜。南郡被季長之德。存乎譜牒。無俟闡揚。曾祖某。祖某。皆
以鹵莽之氣。當屯蒙之運。不履王侯之事。歸全父母之邦。
考某。少負雄名。為武寧軍裨將。才高位下。厥用弗彰。累贈
尚書右僕射。傳曰。有明德而不顯當代。後必有興者。故其
餘慶。集於我公。惟公克稟粹靈。夙彰奇應。方娠而神貺協
夢。既生而異氣充庭。宗族相驚。閭里交慶。識者謂之曰。不
意英物。復鍾此兒。天將啟之。馬氏為不朽矣。長而爽邁。輔
以博聞。善無常師。器以虛受。乃皇圖中否。赤縣淪災。戰國
縱橫。爭求策士。孔門堂奧。半作家臣。公負先見之明。審擇
君之義。舉旗沛澤。即授中涓。定難京城。仍參主簿。而上方
從歷試。允懋臣功。經綸草昧。諮訪遺闕。公親侍左右。日奉
謨猷。能知四國之為。且掌賓客之禮。勞無伐善。夙夜不離
於公。美則歸君。論議莫窺其際。出入二紀。懋肩一心。車服
以庸。寵祿來假。乃升朝序。乃掌禁師。以左領軍將軍兼總
丞相之兵衞。申令惟一。任眾惟睦。推以恩信。先之勤勞。周
廬既嚴。軍事以簡。考績稱最。帝用嘉之。遷檢校司徒。遙兼
宿州刺史。夫千騎之長。可以圖功。百城之權。可以觀政。中
外迭處。仰惟舊章。即授楚州刺史本州團練使。甸服之際。
邦賦是繁。長淮之衝。戎寄為急。公奉揚王略。遵舉詔條。人
不易方。計日而治。徵為右衞大將軍。復領舊兵。以衞相府。
董齊之略。有踰於初。明年改右金吾大將軍。以扶風縣三
百戶為封邑。執金之職。歷代雄重。綿祀虛位。公首居之。內
訓却非之士。外察苛留之禁。熊羆宣力。輦轂無塵。及上允
膺內禪。光啟建業。寺府軍衞。半存舊京。委公留臺右師。俾
率東夏。即遷檢校太保。改右天威副統軍。進爵為伯。陜服
從入。公有力焉。及參告類之儀。益光求舊之舉。寵開幕府。
遙領徐方。進封侯郡。定食千戶。左輔之地。王業所基。藩屏
京師。惟公攸賴。乃移使節。往鎮京口。公慈惠著於郡國。威
德洽於士心。由是齊人向風。期年報政。加同中書門下平
章事廬州節度觀察等使。自南北分隔。戎華交馳。合淝之
郊。常制衝要。故有台階之命。以增外閫之威。公於是謹斥
堠。審號令。習組練之士。則聲如飇馳。嚴堡障之備。則勢若
山立。虜不敢犯。邊是以寧。而察俗之方。如南徐之理。方當
矢謨帷扆。薄伐關河。渡江之誓既陳。泝渭之舟已具。嗚呼。
良圖未展。早命不融。春秋六十有三。昇元六年閏三月五
日。薨於廬州公署。上省奏震悼。廢朝三日。即用元甲之數。
式擬鐵山之功。給於官司。臨以中使。奉常以視履考祥之
義。循貞心大度之美。詳協公論。易名曰匡。即以其年四月
七日。備鹵簿儀衞。葬於廬州合淝縣鄉里。禮也。公娶同郡
萊氏。封彭城郡君。麗穠李之華。親采蘩之職。理內協鵲巢
之詠。從貴有魚軒之華。某年月日。先公而逝。嗣子右弓箭
庫使光庭。東頭供奉官光祚。閤門承旨光紹。皆稟義方。無
忝遺烈。家承膏粱之後。而恭順克修。職在紈綺之間。而雅
素自若。君子謂扶風公其有後乎。夫碑頌之設。有自來矣。
琬炎之細。既垂於苕華。盤盂之微。又參於警戒。若乃道合
天眷。忠存王家。累輔翼之功。而鐘鼎之報罔間。享將相之
賞。而帶礪之誓弗渝。時無間言。沒有餘位。故其宗廟之紀。
金石之銘。昭示來茲。不可誣也。小臣不學。奉旨刊文。庶使
計功稱德。代遠而愈信。披文相質。事久而彌芬。峴首之懷
靡盡。昆吾之烈長存。嗚乎哀哉。其銘曰。
益作朕虞。實曰元凱。崇基締業。明德攸在。維趙于蕃。封移
族改。祚實刊山。源長巨海。因枝別代。[:#AS-886C:⿰瓜見]渭來遷。道德絳帳。
勤王跕鳶。流光襲祉。暎後昭前。懷黃結紫。著簡成編。誕發
材英。肇惟明懿。鼎角膺奇。龜文履異。博容汎愛。入孝出悌。
運有屯蒙。器無凝滯。爰初發迹。雲從潛泉。濯纓職幟。拊翼
中涓。良驥處服。忘歸在絃。樞機言行。無競維賢。繾綣從君。
匪依履屐。勤毖前殳。周旋陛戟。居國必聞。在身無擇。帝爰
允諧。胙乃丕績。惟彼淮泗。疆以獯夷。維此京浙。纘以邦畿。
封淮表浙。惟惠惟威。椒蘭在俗。轅轍興思。㣥舒待理。獫狁
孔棘。帝謂侯氏。纘服新息。式固爾猷。惠此廬國。乃陟台階。
俾藩于北。龍旆四牡。鉤膺鏤鍚。命服有煒。光聲載揚。獷狄
弭耳。蚩甿嚮方。上儀象物。下謐飛蝗。梁木或顛。通川有逝。
長城既嚴。哲人永瘁。像著雲臺。風存遐裔。輟舂盡思。瞻山
隕淚。信結殊俗。悲深上旻。丹碑既刻。列鼎書勳。祁連不泯。
庸器長存。丕顯百代。惟子有臣。
唐故道門威儀元博大師貞素先生王君碑
原夫至道之先。邈哉希矣。書契以降。可得而云。黃帝堯舜
澄其源。故垂衣恭已。在宥天下。伯陽仲尼道其用。故建言
立德。憲章無窮。赤松羨門。神而明之。故輕舉上賓。留侯商
皓。變而通之。故解景滅迹。順是而下。莫不由之。故有縉紳
端委。利萬物於廟堂之上。葛巾蕙帶。全陰功於塵埃之外。
隱顯殊志。趨舍同歸。其人有終。其魄不死。閬風元圃。㣥帝
之密都。赤城華陽。仙聖之治所。光靈肸蠁。若在左右。仁人
君子。往往至焉。見之於貞素先生王君矣。君諱棲霞。字元
隱。華宗繼世。積德所鍾。生於齊得泱泱之風。長於魯習恂
恂之教。七歲神童及第。十五博綜經史。闕黨童子。靡敢並
行。東方諸侯。為之前席。而仙才靈氣。稟於自然。塵纓世網。
不可拘繫。每名山獨往。神契感通。奇怪恍惚。眾莫能測。天
祐丁卯歲。避亂南渡。至於壽春。感四海之分崩。想八公之
遺跡。於是解巾名路。委質元門。問政先生聶君師道。見而
奇之。授以法籙。是日有綵雲皓鶴。翔舞久之。既而窮若士
之遨遊。得東鄉之勝境。道無不在。善豈常師。又從威儀鄧
君起遐受大洞真法。元科祕旨。動以諮詢。福地仙源。因而
棲託。誅茅穿徑。枕石潄流。身既隱而名愈彰。道既寂而節
彌苦。桑田自改。桂樹長留。烈祖孝高皇帝方在賓門。實來
作鎮。紫㤅表真人之應。青雲符好道之占。君鶴書被徵。褐
衣來見。談天人之際。講道德之原。靡勞牧馬之迷。自契順
風之問。因從敦請。來止建康。有元貞觀者。陳宣帝為臧矜
先生之所作也。殿堂岑寂。水木清華。游焉息焉。以遂其好。
每竹宮望拜。玉牒祕詞。叩寂求真。必君是賴。嘉祥靈應。世
莫得聞。聖歷中興。恩禮殊重。加金印紫綬。號元博大師。烈
祖嘗從容謂君曰。吾不貪四海之富。惟以蒼生為念。君對
曰。夫古之聖人。修其身而後及天下。天下待一人安而後
乂安。今天子勤勞萬幾。忘寢與食。身且不能自治。豈能治
蒼生哉。帝善其言。以百金為之壽。其識度諒直。又如此焉。
今上嗣清淨之基。尊元默之化。諮諏賓敬。有踰於前。而君
茅嶺夙心。老而彌篤。比年抗表。請歸舊山。優詔惜之。又加
貞素先生之號。既而玉棺有命。紫素告期。葛洪見留。不成
大藥。少君捨去。先夢繡衣。保大壬子歲夏四月甲寅。隱化
於元貞觀。春秋六十有二。恩旨痛惜。賻錢二十萬。道俗嗟
慕。會葬數百人。初君之處茅山也。即良常洞之前。相雷平
山之下。披榛翦穢。面壑臨流。除地為壇。表朝真之位。因邱
設隧。卜安神之室。至是歸葬。符夙願焉。六月丙申。發自京
師。泝淮而上。時畿內久旱。川塗可揭。是日大雨洪注。騰波
郤流。驀長堤。踰重堰。飄然利涉。人不知勞。昔周王有欒水
之朝。宣尼有泗水之應。校靈比德。其殆庶乎。君傳法度人。
數逾累百。有若元貞觀主朱懷德。名先入室。道極嚴師。首
座孫仲之。章表大德劉德光。參受經法。豫聞元祕。永懷在
三之義。願垂不朽之風。威儀王可德。首座陳希聲。並仰高
山。共刊貞石。鉉也不佞。夙承教義。雖復仙凡異迹。靜躁殊
途。而誠心所感。素交斯在。徘徊祠宇。邈若山河。敬書峴首
之悲。以伺遼城之歎。其詞曰。
於鑠子晉。上賓於天。亦有令孫。窮神體元。昔我來思。世稱
其賢。今我往矣。人謂之仙。至道希夷。孰知其然。華陽洞府。
句曲風煙。林芳橘葉。地即芝田。披文相質。億萬斯年。
唐故左諫議大夫翰林學士江公墓誌銘
公諱文蔚。字君章。其先濟陽考城人也。昔高陽恢若水之
靈。光有萬國。伯益獲箕山之護。克成夏功。故其子孫。延祚
丕顯。茅土錫允。圭組流光。在漢者為孝子。在宋者為忠臣。
在梁者為烈將。在陳者為詞臣。長城既封。淮水亦絕。辭周
粟而遠騖。避嬴亂而深藏。徙籍建安。世為大姓。至於我王
考毗考秦。皆以隱德清操。垂為門風。惟公嗣奕葉之賢。負
生知之異。幼挺奇表。夙韜殊量。殫儒墨之祕奧。窮文史之
菁英。閭里歸仁。宗黨稱孝。於時天下未一。遐方不寧。公鄙
尺鷃之為。從黃鵠之舉。類延州之觀樂。同太史之探書。升
名俊造。從事河洛。衰俗難佐。天壤不支。我烈祖孝高皇帝
王業始於江東。仁風被於四裔。公杖策高蹈。款闕來儀。府
朝肅以生風。臺閣藹其增氣。署宣州觀察巡官。試祕書郎。
遷水部員外郎。賜緋魚袋。王國初建。改比部員外郎知制
誥。於時天人協應。獄訟攸歸。舜禹相與言。游夏不能措。潤
色之任。我則無慙。既受禪。遷主客郎中。知制誥如故。俄而
真拜。仍賜金紫。今上嗣位。大禮聿修。徙公為給事中。判太
常卿事。時同軌胥會。有司失職。公與司門郎中蕭公儼博
士韓君熙載協力建議。周行翕然。由是祖功宗德之位定。
大行昭名之義允。功著高廟。與天無窮。明年拜御史中丞。
矯枉持平。無所顧憚。坐庭劾宰相。其言深切。貶江州司士
參軍。初國朝自王義之後。曠數百年。憲署之間。舉無廢職。
然未有危言激論。如此之彰灼者也。故權右振竦。朝野喧
騰。傳寫彈文。為之紙貴。人心既爾。天鑑亦迴。前所劾者。或
免或黜。公就加江州營田副使。頃之徵為衞尉卿。俄拜右
諫議大夫。充翰林學士。權知貢舉。出納密命。樞機靡失。登
進造士。衡鑑無私。聳禁署之清風。著春官之故事。薦賢之
賞。行及於台司。曳杖之期。奄先於朝露。春秋五十有二。保
大十年八月二日。卒於京師官舍。皇上痛惜。為之廢朝。送
死恤孤。一從公賜。有司考行。易名曰簡。即以其年九月十
三日。葬於某縣某里之原。禮也。長子翥。祕書省正字。次子
騫。皆早卒。今以從子翹為嗣。嗚乎哀哉。公心平氣和。貌古
神正。雅好元理。有方外之期。尢善詞賦。得國風之體。去華
簡禮。不以位望驕人。憐才誘善。不以威名傲物。操履堅正。
靡得動搖。襟懷坦夷。初無蒂芥。謫居江楚。恬然自足。孜孜
色養。烝烝孝心。嘗為詩云。屈平若遇高堂在。應不懷沙獨
葬魚。此其心也。江州節度使賈公崇。以武立功。以剛肅物。
事公如師傅。親公如兄弟。時皆服公之重名。而賢賈之樂
善也。既歸京。寓居公廨。無以家為。二子繼亡。一慟而已。齊
生死於夢覺。遺寵辱於錙銖。古之達者。何以過此。嗚乎。凡
我僚舊。均哀共戚。入黔婁之門閫。覽伯喈之經籍。睇落日
以流慟。愬秋風而沾臆。企景行於高山。勒哀詞於樂石。其
詞曰。
高陽之裔。伯益之孫。展矣君子。載大其門。爰翔爰集。樂我
樹檀。彯纓幕府。振藻西垣。禮儀卒獲。風憲攸端。道行在時。
業隆自我。英英若人。見義必果。直指烈烈。宮鄰瑣瑣。死生
以之。何適不可。允矣天鑒。明哉主恩。乃還宣室。乃入修門。
從容禁署。密勿王言。得才為盛。知人則難。求尸宗伯。載善
其官。人必有終。古無不死。嗟嗟若人。風流永已。徐庶有母。
鄧攸無子。闕里諸生。荊州故吏。謂之何哉。啜其泣矣。秋風
落木。逝水成川。昨朝飛蓋。今日荒阡。一邱殘照。萬古愁烟。
素車自返。寶劍高懸。高才兮直道。共盡兮何言。
大唐故中散大夫檢校司徒使持節泰州諸軍事兼泰州刺史御史大夫洛陽縣開國子賈宣公
墓誌銘
公諱潭。字孟澤。洛陽人也。周先同姓。即列國之諸侯。漢得
名臣。乃洛陽之才子。攀鱗河北。豈須方面之功。借筯譙都。
自有良平之策。源長派遠。德厚流光。史不絕書。後將必大。
當先天之內禪也。我七代祖黃門侍郎平陽公曾實演丕
命。及至德之中興也。我六代祖黃門侍郎晉國公至實贊
大猷。曠古已還。一家而已。五代祖蓀。衡州刺史。高祖穜。司
門員外郎。曾祖昶。太子司議郎。祖琛。河南密令。皆有韜世
之量。濟眾之仁。大位不躋。餘慶斯洽。考翃。以經術擢太常
第。以才用為諸侯卿。捍寇輸粟。有勞王室。於是佩金紫。升
朝廷。上疏論邠寧節度王行瑜恃功恣橫。坐貶愛州掾。及
行瑜就戮。優詔徵還。復出常州刺史鹽鐵江淮留後。屬宗
社中絕。官司解弛。計吏未上。哲人其萎。公有世德之資。負
夙成之器。風神爽邁。智術通明。景福二年。以學究一經。射
策高第。釋褐京兆府參軍事。遷祕書郎。侍從南遷。進修不
懈。天祐丁卯歲。居先君憂。服喪過哀。宗黨稱孝。楚泗郡守。
宣城廉使。虛左交辟。三府馳名。俄丁內艱。慼憂如禮。義祖
武帝創基分陜。側席求才。素與公周旋。即加禮命。奏記書
檄。一以委之。內贊謨猷。外為詞令。出應盟會。入陪樽俎。霸
功光赫。公有力焉。十有餘年。任用無間。既而楚雲告變。穆
醴不陳。已酬國士之知。亦得退人之禮。改宣池觀察判官。
烈祖高皇帝受命中興。不忘舊德。徵拜祕書少監。充儀禮
副使。遷中書舍人崇英翰林學士。周慎密命。潤色王言。公
望無渝。朝獎彌厚。保大嗣統。拜兵部侍郎。知制誥學士如
故。充永陵儀禮副使。同軌胥會。大禮無違。遷兵部尚書。修
國史。考定郊廟之樂。裦貶歸正。擊拊允諧。會六夷南侵。天
眷北顧。命公持節使於契丹。宣大國之威神。得諸戎之要
領。及軺軒還軫。而控弦出塞矣。報命稱旨。時論具瞻。於是
避寵台衡。就安關輔。除泰州刺史。視事數月。丕變土風。遘
疾還京。保大六年九月二十有一日。卒於江寧永安里官
舍。享年六十有八。皇上軫悼。再不視朝。飾終之禮。務從加
等。太常考行。賜諡曰宣。以某年月日。葬於某所。與夫人楊
氏合祔焉。禮也。長子朝散大夫行大理司直彬次子泰州
司倉參軍穆少子修等。咸負當世之才。皆為保家之主。種
德垂範。未易可量。長女用文。適水部員外郎楊元鼎。不幸
早世。次曰用柔。適膳部員外郎知制誥張緯。次曰用光。適
進士姜某。少曰季芳。尚幼。惟公事業富壽。昭映一時。族望
婚姻。熏灼當代。自非天監與善。孰能若斯。雖大用未光。而
能事畢矣。鉉以世親之舊。執隨行之敬。服義承教。惟公在
焉。刊勒論譔。蓋感遇之萬一也。其銘曰。
於維茂族。實有世德。七葉繼軌。嘉猷允塞。亶矣君子。其儀
不忒。修辭立誠。以匡王國。言以文行。兵由威克。東畿之政。
為邦之則。天地長在。春秋代遷。今朝喪善。何日生賢。蒿里
誰地。佳城許年。永安舊里。門館依然。寢邱傳邑。京兆開阡。
勒名泉石。以配青編。
唐故泰州刺史陶公墓誌銘
公諱敬宣。字文裦。其先潯陽人。因官徙籍。今為合淝人也。
西京作相。開國侯於是貽孫。南國主盟。長沙公茲焉不朽。
籬邊黃菊。解縣印以言歸。嶺上白雲。挂朝衣而不返。光靈
攸屬。固無得稱之。丹青所存。可略而言也。高祖復。右監門
衞將軍。曾祖琳。建州錄事參軍。祖晟。青州博昌縣令。皆天
縱其能。世濟其美。[:#AS-8BD7:⿰⾱未]韋君子。屈迹於驍遊。縉紳先生。折腰
於州縣。積善餘慶。明德後興。考雅。武昌軍節度使。贈太師
楚惠公。雲雷搆屯。龍虎冥會。橫琱戈而蕩寇。功冠一時。裂
鶉尾以疏封。禮優萬戶。公即太師第四子也。幼而岐嶷。長
而俊茂。非禮勿動。時然後言。天祐中。門廕起家太子校書。
遷至府長史。賜緋魚袋。丁先公憂。時年十四。孝心昭感。喪
禮無違。釋服。除都官郎中。賜紫金魚袋。改大理少卿。青縑
寓直。時推伏閤之勤。丹筆持平。人絕署門之歎。俄遷江都
少尹。趙張治劇。由來表則之司。淮海分疆。自昔輕揚之地。
公處之貞固。行以廉平。愛民則忠。事長以順。一圻欣賴。三
載有成。遷大理卿。仍兼尹事。烈祖孝高皇帝允釐百揆。實
總六師。爰求鄭國之良。以貳楚人之廣。奏請君判左右軍
事。丁酉歲。堯咨文禪。禹迹中興。徵舊德於角犀。考官成於
喉舌。拜工部尚書。今上嗣位。加金紫光祿大夫檢校太保。
會閩人作梗。王旅欲南。聲實所資。豫章為急。故輟公副總
判軍府。及羽檄四出。芻輓相尋。民以悅而忘勞。事有備而
無患。嶺表既定。洪人亦康。復移宛陵。仍兼棣州刺史海陵
郡守。海陵為膏腴之地。邦賦最優。歲比不登。民用胥怨。公
以清淨為理。仁恕積中。視吏民其如傷。守法令而畫一。餘
糧棲畝。無庚癸之呼。白駒過隙。感辰巳之歲。春秋五十有
二。保大八年夏四月十有八日。卒於位。上省奏傷悼。輟朝
兩日。有司考行。賜諡曰順。即於其年月日。權窆於東都。明
年某月日。葬於江都府縣里。與前夫人合祔焉。禮也。惟公
沖和體質。仁孝為基。立身有常。與物無忤。尢善聲律。聞音
而知樂。頗好篇詠。下筆而成章。身後不留餘財。所任必有
遺愛。求之作者。斯亦難能。嗣子泰州司倉參軍崇鼎崇諒
崇倫等。皆勤修令名。夙奉成訓。君恩靡替。家法如初。鉉昔
在朝行。實惟舊好。今從左宦。仰繄東道。痛死生之已矣。感
意氣以何報。延陵掛劍。願保於不欺。峴首刊碑。終慙於絕
妙。銘曰。
淮淝之靈。衡霍之精。必有賢傑。為時而生。乃伯乃仲。乃侯
乃卿。望冠六事。風馳百城。人生有涯。大命夙傾。不見君子。
猶存政聲。遠日既吉。靈輀既行。寂寞公館。蕭條古坰。哀哀
郡人。泣涕沾襟。嗚乎彼蒼。不知福善之胡明。
唐故金紫光祿大夫檢校司徒行少府監河南方公墓誌銘
公諱訥。字希仁。其先河南人也。後世從官。徙籍新安。支派
繁衍。遂為郡之著姓。迨公數世。皆以儒雅退讓。播為門風。
曾祖禺。登州文登縣令。祖亮。左武衞兵曹參軍。考轂。榮王
府司馬。母聶氏。追封河南縣太君。問政先生師道之長女
也。公承積善之慶。負夙成之智。砥節礪行。好學能文。時然
後言。非禮勿動。鄉曲之黨。翕然稱之。太師陶公。來守新安。
撫納人士。署為郡吏。委以典籤。恪恭詳敏。甚稱所職。歷事
累政。其志如初。烈祖肇基王業。元宗實綜軍政。管記之任。
勤擇其人。聞公之名。召致幕府。王國初建。署寧國軍節度
館驛巡官。掌都統表奏。皇室再造。慶賞遂行。擢拜虞部員
外郎。掌元帥表奏。數歲。以皇孫就傅。命公侍讀。講道贊德。
勵裨益之誠。端已直躬。盡表微之節。俄遷水部郎中。明年。
皇孫封南昌王東都留守。以公為留守判官。遷主客郎中。
參贊政務。事無違者。改司農少卿。依前充職。明年。王移任
宣潤二州大都督。復以公為浙西營田副使。通判軍府。六
載匪懈。庶職交修。懋官之賞。詔命謺委。累遷至金紫光祿
大夫檢校司徒。封河南縣男。俄拜泰州刺史。充本州屯田
監院使。正身而令。悉心為理。公無遺利。民自從風。屬強敵
深侵。東京失守。而州兵盡出。人心大搖。於是士庶老幼。盡
室南渡。公自歸闕下。坐是除名。數年。除歙州團練判官。上
曰。戰爭之際。吾豈以武勇責書生哉。軍法不得不爾。即召
拜太子右諭德。今上嗣位。遷少府監。丙寅歲正月十六日。
卒於京師美仁坊官舍。享年七十七。上為之廢朝一日。賜
諡曰定。以某年某月日。葬於某所。禮也。前夫人謝氏。早亡。
繼室施氏。封沛縣君。長子前宣州寧國縣主簿。次子志饒
州文學。公以名教為樂。以矩[:#AS-97E7:⿱艹⿰矢隻]自任。行必中立。居無惰容。
縉紳之間。推為純行。公之外祖。得道之士。故公頗以朝禮
修養為務。雞鳴而起。孜孜不倦。年俯悼耄。體常康強。及屬
纊之晨。無伏枕之疾。斯亦力行之報也。鉉也不佞。早辱交
契。昔先君從事黟歙。公適仕本部。及公策名郎署。鉉亦忝
官聯。既熟其素履。願垂於不朽。附於史氏。以永令猷。其銘
曰。
聖人四教。文行忠信。惟公似之。光有令聞。秉筆贊畫。登朝
典郡。寵至若驚。道喪無悶。年俯中壽。官參列卿。歸全委順。
終吉永貞。宰樹長在。高臺自傾。用刊圓石。閟此佳城。
唐故客省使壽昌殿承宣金紫光祿大夫檢校太保使持節筠州諸軍事筠州刺史本州團練使汝南縣開國男周公墓誌銘
君諱廷構。字正材。洛陽人也。岐山至德。綿瓜瓞者萬邦。洛
宅舊都。守枌榆者百世。簪組相繼。譜牒存焉。曾祖侃。太常
博士。祖潛。深州樂壽縣令。避亂南徙。因家廣陵。考延禧。明
經擢第。有吳之霸。受辟為淮南巡官。累官至戶部郎中。與
殷文公游貞公同掌文翰。無祿早世。故大位不躋。君即戶
部第四子也。幼而岐嶷。長而篤厚。躬行孝弟。餘力學文。以
蔭釋褐補宏文館校書。試吏為池州司戶參軍。改宣州寧
國縣尉。烈祖在藩。乃睠舊族。聞君修謹。復有吏能。因表為
黃州長史。寵以朱紱。置之府朝。及受禪。遷通事舍人。鴻業
肇興。王澤遐布。贊導之任。實寄司聰。護戎修聘。觀風按獄。
受命而出。動罔不臧。歷事兩朝。任遇彌厚。賞賜既數。階勳
累遷。而通事之任如故。蓋惜其能也。保大七年轉將作少
監。判四方館事。浩穰之地。尹正為難。復以本官判江寧府
事。其間監諸侯之典者十。通四方之命者三。攝州府之政
者六。按枉撓之獄者四。或敷惠於新附之俗。或投身於危
亂之地。本於忠而後動。忘其生而後存。元宗嘉之。以為客
省使。今上嗣位。深惟舊勞。特加金紫光祿大夫台州刺史。
常御壽昌殿視事。中外之人。咸得引見。又以君為壽昌殿
承宣。出為忠義軍監軍泉南等州宣諭使。還遷筠州刺史
本州團練使。仍充客省使。君以備嘗艱危。復逼遲暮。懇辭
繁劇。恩旨不從。丙寅歲十月二十二日。終於京師某里之
官舍。春秋六十有六。詔廢朝一日。賜諡曰某。明年正月日。
葬於某所。禮也。夫人天水縣君姜氏。輔佐之勤。率由婦禮。
訓誨諸子。備有義方。子大理評事崇儉太常寺奉禮郎崇
素及崇順崇信等。皆有儒謹。能不墜其先。鉉家世通舊。嘗
接姻婭。淡成之分。終始不渝。何以寘懷。是用刊德。其銘曰。
猗嗟周君。世濟其名。展如之人。克嗣厥聲。受任幹蠱。臨難
忘身。居中處約。全和保真。與物皆化。萬古同塵。松楸勿伐。
蘭菊惟新。刊石表墓。吁嗟善人。
