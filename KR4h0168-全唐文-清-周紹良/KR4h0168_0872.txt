欽定全唐文卷八百七十二
薛文美
文美。南唐保大時官寧國軍節度推官知錄鎮事朝議郎
檢校尚書主客郎中。
涇縣小廳記
余自出周行。來治斯邑。竊觀圖籍。亦覩風土。歷代屢為郡。
復改縣。隸豫章焉。爾後割龍門鄉為太平縣。沙城鄉為旌
德縣。石埭鄉為石埭縣。可知古封疆遠近爾。太和中。裴明
府銲惜其山勢雄峭。溪帶奔傾。翠鎖居人。煙和公舍。聞奏。
依萬年縣廨宇制置。縣署之後。池塘迂折。半里有餘。雖水
涸草侵。波瀾不見。而斜灣曲岸。景致宛然。別有亭基五所。
古木修篁。交蔭若蓋。覩斯遺址。甚鬱於懷。然則民病未除。
官方到任。不可追往。有害於今。終伺豐穰。以續故事。庚戌
歲中秋。始剏高亭一閒兩厦。風來入面。目達四方。危儗鼇
頭。靜同天籟。乃命曰齊雲亭。小廳者。乃縣之古廳也。不記
年代。屢曾增修。柱木傾斜。風雨不蔽。頹毀既甚。坐立非安。
議始重興。量功採斫。先有洪水漂出巨材。久在溪壖。謂其
蠧朽。試請少府邢公楷監工人往視。得直木數條。㳂泝而
來。如神所惠。爰運斤斧。遄就公廳。榱桷端堅。棟梁宏壯。威
儀百里。花煥一方。復於廳後蓋廊屋三間。水閣三間。重梁
續柱。架嶮飛空。簷影照波。荷香入檻。曰來風閣。東北隅茅
亭一所。花卉藂雜。果實枝繁。翠色長在。嵐光不散。亦重修
飾。別是幽奇。曰烟鎖亭。因記小廳。乃得總述。非衒功積。要
載歲時。大唐保大十一年歲次癸丑七月二十六日。寧國
軍節度推官知錄鎮事朝議郎檢校尚書主客郎中賜紫
金魚袋薛文美記。
張洎
洎字師黯。改字偕仁。滁州全椒人。南唐進士。累遷中書舍
人清輝殿學士。入宋。歷官參知政事。卒年六十四。贈刑部
尚書。
張司業詩集序
司業諱籍。字文昌。蘇州吳人也。(一作和州烏江人)貞元十五年丞
相渤海公下及第。歷官太祝祕書郎國子博士水部員外
郎國子司業。公為古風最善。自李杜之後。風雅道喪。繼其
美者。惟公一人。故白太傅讀公集曰。張公何為者。業文三
十春。尤工樂府詞。舉代少其倫。又姚祕監嘗贈公詩云。妙
絕江南曲。凄涼怨女詩。古風無手敵。新語是人知。其為當
時文士推服也如此。元和中。公及元丞相白樂天孟東野
歌詞。天下宗匠。謂之元和體。又長於今體律詩。貞元已前。
作者閒出。大抵互相祖尚。拘於常態。迨公一變。而章句之
妙。冠於流品矣。自唐末多故。洊經離亂。公之遺集。十不存
一。予自丙午歲迨至乙丑歲。相次緝綴。僅得四百餘篇。藏
諸篋笥。餘則更俟博訪。以廣其遺闕云耳。
任光
光。南唐乾德四年進士第一。任將仕郎縣尉。
唐臨川府崇仁縣地藏普安禪院碑銘
夫真覺了然。離諸名相。橫大千而非有。等虛無以非空。譬
夫色映琉璃。覩之則元黃斯在。月涵止水。為之則游泳徒
勞。自四大相摩。六根競熾。認賊作子。以幻為真。情塵逾於
峻極。愛流深乎浩杳。然後因病而須藥。以渡而假筏。故我
竺乾先生唱以無緣之慈。不盡有無之法。化分萬行。教立
三乘。隨彼性根。次第啟迪。則造幢造像。施力施財。皆福報
之大端。迴向之廣途也。地藏普安禪院者。邑人右軍牙將
充昭武軍客司引客虞候鄧進與弟亮弟逵等之所建置
也。地居爽塏。境占幽奇。法宇禪堂。洞然虛白。金容寶像。煥
若莊嚴。清溪經其前。崇林映其後。入座而風傳爽籟。開軒
而雲吐凝嵐。蓋禪那宴寂之場。大士棲真之所也。初邑中
無禪剎。或毳侶經遊。則投足無地。往往止於白衣之家。甲
子年中。有守勳和尚者。法門之柱石也。振衣而來。覩斯衋
然。謂鄧生曰。聞君豪富特達。好事然諾。老僧欲構一禪齋。
以待南北。乃此方未曾有之勝事也。吾子其可為乎。鄧生
聞之。忻然炷香禮拜曰。若和尚能此駐錫。則弟子敢不發
心。遂於縣西南巴水之陰。得此福地。剏是道場。故曰地藏
者。因廢額也。普安者。表新意也。自誅茅翦棘。從基作構。咸
諮其規度。無有限量。一物已上。靡不完整。凡有緡數百萬
焉。彼優填作像。須達布金。比諸信施。可謂至矣。土木既畢。
會勳公從鄱陽法眷造先師亭之請。且曰。功成不居。古人
之道也。矧往畢吾師之遺懿乎。固畱不諾而去。監院僧惠
崇。理心淳熟。練行精明。識中之智慧熒煌。塵外之空花零
落。隨緣利物。有感必通。勳公既去。鄧生眷其德業。懇請而
來。以為欲闡真宗。慮食輪之將柅。或難周給。雖海會以疇
依。盍置田園。用計悠久。鄧生曰然。即捨附郭田三千把入
常住。俾夫金繩既耀。香積彌芬。二時既獲於坐豐。四衆攸
加於景附。夫飯一僧。圖一像。猶獲大利益。况斯邑之地。前
瞻何玉。旁即曹山寺。達疎山諸祖道場多由此出。或摩尼
在握。或窮子垂歸。使至是者皆洗足而居。開盂以食。於此
津涉。自我權輿。可謂未嘗有之勝事也。蓋有以知鄧氏之
善因。信無量矣。鄧氏之福報。信無量矣。予比佐是邑。屬時
和歲豐。居多暇日。與明府扶風公每遊斯院。而崇公以予
早因薄伎。嘗竊高科。繕錄所因。以碑見請。適苦多病。辭之
未能。秋九月。承詔命歸京師。即路有期。前請愈確。勉書事
實。有媿斐然。銘曰。
至哉空王。妙道無方。失在揀擇。得非思量。風寂水定。塵銷
鏡光。本來無物。是謂真常。真常甚夷。金言不欺。愛見所縛。
衆生莫知。三乘引拔。六度針醫。不有權變。疇將救之。良田
如金。不種何穫。巨福如海。不勸何作。惟彼上人。能先斧鑿。
惟此信士。能應彫斵。巴水之陰。肇興禪室。壯若神運。巧同
化出。永茂空林。長光佛日。巍巍福田。與道相畢。
李徵古
徵古。袁州宜春人。南唐昇元末第進士。事齊王景達為宮
官。改樞密副使。後坐宋齊邱黨削奪官爵。置洪州賜死。
廬江宴集記
江南山水。天下無與爭也。匡廬落星。江南無與爭也。奇峯
秀壑。穹嵓邃室。簡素極辭華之贍。不能紀其一二。圖畫盡
丹青之妙。何常狀其髣髴。乾貞己酉歲。予旅遊及此。得國
朝四門博士庭筠書堂故基。背五乳之峯。帶遷鶯之谷。瀑
布在右。分一派以走白。彭蠡在前。凝萬頃以含虛。斯又匡
廬閒無與爭也。予方肄業。乃結廬而止。俄而長樂從弟兄
洎親友十餘人繼至。明年。予倚金印峯。復營小堂以自居。
遊焉息焉。無復四方之志。當是時。烈祖皇帝猶秉吳政。築
大防以壅才俊。張宏網以罟英賢。近悅遠來。雲附影從。予
雖不佞。中於一目。繇是歷祕閣。登郎署。曳裾齊邸。記室在
闥。領樞近之任。拒此已二十年矣。今春以疾免職。獲自銓
曹郎中出典宜春。之任南去。稅駕言歸。駐旌旆於江上。攜
賓僚於林下。薙蓁莽以俯仰。濃陰認手植之木。登嶙峋以
嘯傲。清音識舊流之泉。谷鳥山鐘。江雲潭月。稱心豁耳。一
如曩昔。追懷同志。或在或亡。金章之身。徒皆貴仕。霜華入
鬢。已失少年。聖上睿武英文。康濟南服。重湖略定。曾參帷
幄之謀。五嶺未通。方荷折衝之寄。王事靡盬。受命忘家。支
頹補隳。繕治舊室。因磨翠琬。聊記斯來。巨唐保大十稔太
歲壬子三月十日。銀青光祿大夫檢校司徒使持節袁州
諸軍事守袁州刺史兼御史大夫柱國李徵古記。
張居詠
居詠仕吳。累官至門下侍郎。入南唐。昇元元年為中書侍
郎同平章事。表請先主復姓。進左僕射兼門下侍郎。嗣主
立。罷為鎮海軍節度使卒。賜號順天翼運功臣。特贈守太
子太傅上柱國清河郡開國公。諡曰懿。
郊祀議
孔子云。郊祀后稷以配天。宗祀文王於明堂以配上帝。此
萬世不易之法也。昔長孫無忌請祀高祖於圜丘以配昊
天上帝。祀太宗於明堂以配上帝。義為得之。今國家嗣興
唐祚。追尊孝德。而以堯舜為肇祀之祖。宜以神堯配天於
圜丘。孝德皇帝配上帝於明堂。禮也。其服物制度。古有常
儀。願罷一切偽飾。
沈彬
彬字子文。洪州高安人。唐末應進士不第。仕南唐為祕書
郎。尋以吏部郎中致仕。年八十餘。
方等寺經藏記
古者伏羲氏之王天下也。始畫八卦。造書契。由是文籍生
焉。而以三墳五典載其前。以鳥官雲紀紀其後。則周文王
於羑里而演易。孔宣父於東魯以刪詩。以明古今國家之
所為。顯君臣父子之所作。由是吾道逐世而盛。斯文得口
而行。則四夷慕中夏禮教而來。聖典緣中土敬信而到。始
則周昭王知佛生於中國。後則漢明帝夢佛見於寢時。由
緒於今。史冊斯在。具司馬遷錄古老之語入於正史。郭景
純采謠俗之志而以為書。尚勤萬代博古之賢。討尋懿行。
忙六合(闕三字)餘之學。探賾異聞。而又周柱史以道德為經。
本無為而自化。以清淨而自正。體虛無而通元言。杳冥中
而有精。以無欲而觀妙。上助皇王之大化。次歸純樸於輿
人。其中華之教。有斯史籍。備之載矣。而後以西方釋氏之
教。爰到同化人。僅二千餘年。以諸佛之大說因緣。救衆生
之漸深苦惱。以方便之言譬喻。以化度之力慈悲。若非調
御丈夫。出廣長舌相。或在給孤園內。或於耆闍崛山。集大
衆則此界他地俱來。說大乘則小法邪見頓悟。名為法寶。
誌於佛言。以五百四函總三乘十二分教。兼此經文讚誦。
付諸國王大臣。約僧以齋戒精勤。化俗無驕奢放逸。復以
先朝白馬。嘗負真詮。梵本既來。翻譯相繼。求諸聞見。異代
同歸。有土皆行。無君不敬。於以傳真偈於神州海島。啟金
文於朝磬暮香。萬方生死之徒。動念者報應堪驗。六道輪
迴之類。歸心者超拔無疑。感空王之化誘多門。使㣥生之
歸向有路。遂大和五年六月。則有管內都監長講律大德
宏機尊宿律大德延壽與都勸首韋廣安羅環等。共為議
焉。乃曰。塵世大空。浮生一夢。論古人則傷心墳塚。看浮俗
則彈指風燈。以為言有四夷。難生中國。上以天人福盡。暫
來作富貴英豪。奚知凡世罪多。又去入畜生餓鬼。驗諸佛
而既無誑語。修諸善而忍不同心。乃召居縣邑之信仁。住
寺院之上德。散請化緣之士。遐招書寫之人。一境共緣。十
年告畢。喜經論入衆函而俱滿。念工匠裝寶藏以共成。以
金仙居於中心。以風鐸鳴諸四角。言勝絕則如地湧出。觀
元妙則自天降來。若使共為護持。則牢度大神現寶珠於
頭上。更以同為讚歎。則信相菩薩鳴金鼓於夢中。功德此
圓。僧俗相賀。莫不松門白晝。竹牖良宵。梵音引讀於金文。
燈焰延開於寶帙。遂使開禪毳客。入探貝葉之元。停口輪
師。來味蓮花之妙。是以一句一偈。聞之者涕淚堪垂。若女
若男。信受者歡喜皆大。狀渴鹿而口臨福海。如窮子而手
入寶山。使剛強者不煩王法而和柔。令罪業者不經地獄
而解脫。噫。人生須臾歲月。[:#AS-8BE1:●]忽死生。既貪身衒聰明。共好
心先警悟。慳貪作而貧窮是報。人我起而嗔恚復生。手來
而空手俱來。身去而空身共去。是人眼見。舉世心迷。預修
此日橋梁。何止一生福利。覩斯勝作。善莫大焉。彬八十餘
生。三教在念。今幸覩(闕)家再造。禮教重新。先唐允聖於江
南。上帝儲休於域內。崇君臣忠敬之道。修寢廟配享之嚴。
覩虛空之吉祥雲。報清泰之再中瑞。以遠到者。人自蠻船
虜帳。以求貨者。物乃蚌寶蛟綃。化被八方。慶流萬福。寰區
有是。士庶幸焉。時乃秋掃陣雲。波澄鯨海。蓮清淨而朝涵
玉露。松偃蹇而夜喝金風。雁有翼以辭寒。僧無心而入妙。
幸於是日。聊以述焉。時唐保大二年八月十五日記。
孟賓子
賓于字國儀。連州人。晉天福中進士。楚文昭王馬希範辟
為零陵從事。及恭孝王希萼入金陵。賓于歸南唐。累遷滏
陽令。致仕隱玉笥山。自號㣥玉峯叟。復起為水部員外郎。
歸老連州。年八十七卒。
碧雲集序
昔者仲尼刪三百篇。梁太子選十九首。厥後沿朝垂名者
不少。苦志者彌多。入室升堂。有其數矣。然六藝之旨。二南
之風。後來未甚窮目。沈淪者怨刺傷多。取事者雅頌一貫。
亂後江南鄭都官王貞白。用情創志。不共轍。不同塗。俱不
及矣。今覩淦陽宰隴西李中字有中。緣情入妙。麗則可知。
出示金編。備多奇句。祗如乾坤一夕雨。草木萬方春。此乃
王澤所均。春風廣扇。姑蘇懷古云。歌舞一場夢。煙波千古
愁。因想繁華之日。引成興歎之詞。書王秀才壁句。貧來賣
書劍。病起憶江湖。詩人興歎。時政如何。聽鄭道士琴。秋月
空山寂。淳風一夜生。乃景清虛。真風迴返。徐司徒池亭句。
扶疎皆竹樹。冷澹似瀟湘。心匠所到。景致尤疎。落花句。酷
恨西園雨。生憎南陌風。阻公子歡。動旅人感。寒江莫泊寄
左偃云。煙火人家遠。汀州莫雨寒。詩人之作。客況淒然。秋
雨句。秋聲在梧葉。潤氣逼書幃。廬山句。谷春攢錦繡。石潤
疊瓊琳。比興之言。搜羅尤異。江行夜泊句。半夜風雷過。一
天星斗寒。恐怖一場。虛明徹曉。寄劉鈞云。閒花半落處。幽
客未來時。得故人消息句。夢歸殘月曉。信到落花時。肺腸
難述。懷想可知。訪龍光謙上人云。相畱看山雪。盡日論風
騷。見請道之相於。望寒山之不舍。又七言宿廬山白雲峯
重道者院句。雲開碧落星河近。月出滄溟世界秋。又海上
從事秋日書懷句。千里夢隨殘月斷。一聲蟬送早秋來。又
夜泊寄友詩。魚龍不動澄江遠。煙霧皆收皎月高。東林寺
遠大師句。杉檜已依靈塔老。煙霞空鏁影堂深。登毗陵青
山樓有感句。千里吳山青不斷。一邊遼海浸無窮。訪洞仙
宮不遇邵道者句。羽客不知何處去。洞前花落立多時。憶
溪居句。杜若菰蒲煙雨歇。一溪春色屬何人。又六言句。半
落銅臺月曉。亂飄金谷風多。客中春思云。又聽黃鳥綿蠻。
目斷家鄉未還。春水引將客夢。悠悠繞遍關山。賦泉句。誰
當秋霽後。獨聽月明中。柴司徒亭前假山句。螢影夜攢疑
燒起。茶煙朝出認雲歸。衆目所觀。他心不到。春莫懷故人
句。池館寂寥三月莫。落花重疊蓋莓菭。惜春眷戀不忍掃。
感物心情無計開。贈王道士云。槎流海上波濤闊。酒滿壺
中天地春。論元酒太羹。常徒肯愛。述神龍真虎。賢者則知。
負勤苦。值干戈。從軍之後。受命以來。上表中朝。乞歸故國。
以同氣沒世。二親在堂。棄一宰於淮西。獲安家於都邑。公
之忠孝彰矣。賢彥稱之。載被朱衣。猶思丹桂。乃為言曰。且
名隨牓上者衆。藝逐雲高者稀。今之人祗儔方干處士。賈
島長江。何須第一者哉。公理淦民。飲淦水。清白著矣。歌詠
興焉。況今賢為寶。以禮示人。必當閨籍將書。清庭即踐。愚
生於邂逅。得遂披承。時也素月流天。澄江如練。對滄州而
援筆。乏麗藻以當仁。以公五七言兼六言二百篇。目曰碧
雲集。癸酉年八月五日序。
張紹
紹。南唐人。
武夷山沖佑宮碑
夫鴻濛未兆。凝一氣於幽原。混沌無形。接萬靈於空洞。逮
夫二儀開闢。六合權輿。清濁分流。元黃異色。乾綱既紐。麗
乎上者日月星辰。坤軸斯維。鎮乎下者川瀆山岳。[:#AS-8867:⿳士冖䂞]籥宇
宙。陶冶陰陽。調四氣以運五行。育三才而生萬物。當其九
皇御宇。五紀乘時。真璞無瑕。元珠絕纇。輦鳳驂龍之主。鶉
居鷇食之人。性與道俱。心將神會。惟清惟靜。齊含太上之
真。無慮無營。盡類華胥之俗。洎乎大道既隱。上德寖衰。嗜
欲之源開。知覺之路闢。禮樂弛而忠信薄。智慧出而詐偽
生。澆俗滔天。元風掃地。是以聖人塵籠下土。芻狗蒸民。千
里麒麟。慙同跛鼈。九霄鴻鵠。媿雜壤蟲。指異境以飄纓。望
靈區而稅駕。安期東去。高步蓬邱。老氏西遊。遐趨崑頂。周
家子晉。乘獨鶴以凌霄。漢室劉安。隨八公而度世。其如十
洲三島。四極八荒。七靈既駐於鶱林。五老亦棲於方丈。商
徼流精之闕。金母攸居。滄湄暘谷之宮。童君是宅。青田紫
蓋。玉溜丹霞。三十六洞天。並號神仙之府。七十二福地。俱
為靈異之鄉。武夷山者。按葛洪傳。即第十六昇化真元之
洞天也。又陸鴻漸記昔有神人。自稱武夷君。曰吾為此境
地官。因以名焉。下有仙祠。其來久矣。盤根地表。積翠天中。
狀維嶽峻拔之形。聳太華削成之勢。紅巖紫壁。接雲漢以
流輝。邃宇幽房。映松蘿而逗影。靈源下發。南施化劒之津。
聖蹟傍臨。北望遺弓之野。筠貞嶰谷。木鬱鄧林。芝秀五明。
光搖絕頂。草芳十結。香滿迴溪。其間人去瓊樓。骨藏金鏁。
望佳城於碧岫。指夏屋於丹厓。王子喬之玉棺。乃從天降。
桓司馬之石槨。詎假人營。陵遷無欲墮之虞。刦盡靡不修
之歎。至於秋中好景。物外真遊。會靈族於山椒。列雕盤於
天際。金鳳花絞之屋。高敞雲亭。銀龍彩蔓之旛。輕搖日觀。
瓊精泛雪。石髓凝霜。調素瑟之和音。風雲動色。吐清商之
妙唱。鸞鶴沈聲。乃神人化理之區。實仙子盤遊之地。曩以
皇靈中否。神器屢遷。九野飛塵。四郊多壘。元都紫府。與胡
越以同乖。玉樹芝田。將黍禾而並秀。我國家鴻基再造。景
命惟新。受河洛之圖書。法唐虞之揖讓。會塗山之玉帛。莫
有後期。興牧野之干戈。諒多慚德。聖上運膺下武。聖紹先
天。應千載之休期。執萬年之神契。齊乾坤而覆載。配日月
以照臨。庶彙咸亨。萬方胥悅。向以閩荒未乂。蠻徼多虞。爰
徵不戰之言。順彼來蘇之望。漢將未踰於五嶺。百越從風。
舜干纔舞於兩階。三湘獻款。九州畏伏。八表懷歸。南暨龍
編。北踰雁塞。東極扶桑之野。西窮弱水之鄉。架險船深。稽
首而請命。馳煙驛霧。蹷角而來賓。可謂威震華戎。功格天
地。而猶日慎一日。雖休勿休。宵旰忘勞。雍熙在念。峒山駐
想。軒皇之問道猶賒。金闕凝情。周穆之省方未遂。乃眷東
顧。況屬多艱。永念靈區。鞠為茂草。特命出內庫中金。宣付
建州觀察使王崇文。俾乃舊址。更剏新居。再擬丹邱。重換
絳闕。胥臣十除(疑)薙氏芟除。命王爾以行繩。令解飛而操
斧。分月中之仙桂。以作宏材。並海上之神山。將為巨鎮。虬
堂對峙。鷃閣連翹。聳勾曲之石樓。狀天台之玉室。梁橫螮
蝀。對霽景以增輝。瓦疊鴛鴦。望晨風而欲遡。霜凝皓壁。霞
彩文楹。懸素魄於蕙櫋。植紅葩於藻井。金鋪月照。門闈流
熠燿之光。珠箔風搖。軒楹蹙漪漣之影。壇高砌玉。樹密攢
瓊。邃室斯崇。真容載穆。仙官在列。羽客來庭。樓殿玲瓏。髣
髴天中之物境。岡巒掩映。依稀洞裏之山川。爰精集聖之
區。別錫會仙之嶺。神功聖力。無得而稱。臣識類夏蟲。學疏
喻馬。嵇中散常悲俗骨。魯司寇但媿醯雞。色絲黃絹之文。
聲華素乏。玉闕丹臺之事。紀述何能。恭禀宸嚴。勉旌福地。
雖六天成燒。與皇極以長存。八極飛塵。將斯文而不墜。頌
曰。
大始未形。混沌無際。上元開運。乾坤定位。日月麗天。山川
鎮地。萬彙猶屯。三才始備。肇有(一作肇開)神化。初生蒸民。上惟
立德。下無私親。皇風蕩蕩。黔首淳淳。天下有道。誰非聖人。
嗜慾源開。澆漓俗盛。賢者避世。真人革命。八極神鄉。十洲
異境。翠阜丹邱。潛靈宅聖。惟彼武夷。實曰洞天。峯巒黛染。
巖岫霞鮮。金房玉室。羽蓋雲軿。葬因風雨。會有神仙。國步
多艱。(一作聖道湮微)皇綱中絕。四海九州。[:#AS-9376:●]分幅裂。稔禍陬隅。阻
兵甌越。寂寞元風。荒涼綘闕。赫赫烈祖。再造丕基。拱揖高
讓。神人樂推。明明我后。允協昌基。功崇下武。德茂重熙。睿
哲英斷。雄略神智。拓土開疆。經天緯地。五嶺來庭。三湘請
吏。四海震威。(一作澄瀾)㣥生懷惠。猶勞宵旰。猶混車書。貪狼俟
靜。害馬方除。淹畱駿馭。想像鶉居。(一作仙居)心懸空同。夢到華
胥。乃眷名山。追惟聖迹。內庫頒金。元侯奉職。三境求規。五
靈(一作九靈)取則。跨谷彌岡。張霄架極。珠宮寶殿。璇臺玉堂。鳳
翔高甍。龍轉迴廊。錯落金碧。玲瓏璧璫。雲生柱礎。電繞藩
牆。七聖斯嚴。三君如在。八景靈輿。九華神蓋。清霄莫匹。明
霜匪對。彷彿壺中。依稀物外。(一作象外)衆真之宇。擬之無倫。會
仙之觀。名之維新。高峯為壑。區谷成坰。(一作高岸為谷巨
壑成塵)皇猷頌聲。永絕緇磷。
張泌
泌事南唐。官句容縣尉。
上後主書
我大唐之有天下也。造功自高祖。重熙於太宗。聖子神孫。
歷載三百。丕祚中否。烈祖紹興。大勳未集。肆我大行嗣之。
德則休明。降年不永。襲唐祚者。非陛下而誰。臣聞昔漢文
帝承高祖之後。天下一家。已三十年。德教被於物也久矣。
而又封建子弟。委用將相。合朱虛東牟之力。陳平周勃之
謀。宋昌之忠。諸侯之助。由中子而入立。可謂正矣。及即位。
戒慎謙讓。服勤政事。躬行節約。思治平。舉賢良。賑鰥寡。除
收孥相坐之法。去誹謗妖言之令。不貴難得之貨。不作無
益之費。其屈已愛人也如此。晁錯賈誼賈山馮唐之徒。猶
上書進諫。言必激切。至於痛哭流涕者。蓋懼靡不有初。鮮
克有終也。而文帝優容不咈。聖德充塞。幾至刑措。今陛下
當數歲大兵之後。鄰封襲利之日。國用匱竭。民力罷勞。而
野無劉章興居之人。朝無綘侯曲逆之佐。可謂危矣。試使
漢文帝之才。處今日之勢。何止於寒心消志而已也。臣惟
國家今日之急務。一曰舉簡大以行君道。二曰略繁小以
責臣職。三曰明賞罰以彰勸善懲惡。四曰慎名器以杜作
威擅權。五曰詢言行以擇忠良。六曰均賦役以恤黎庶。七
曰納諫諍以容正直。八曰究毀譽以遠讒佞。九曰節用以
行克儉。十曰克已以固舊好。亦在審先代之治亂。考前載
之襃貶。纖芥之惡必去。毫釐之善必為。密取與之機。濟寬
猛之政。進經學之士。退掊克之吏。察邇言以廣視聽。好下
問以開閉塞。斥無用之物。罷不急之務。此而不治。臣不信
矣。詩曰。敬之敬之。天維顯思。書曰。儆戒無虞。罔失法度。易
曰。其亡其亡。繫于苞桑。言君人者。必懼天之明威。遵古之
令典。作事謀始。居安慮危也。臣觀今日下民。期陛下之致
治。如百穀之仰膏雨。願陛下勉強行之。無俾文帝專美於
漢。臣死罪死罪。謹言。
