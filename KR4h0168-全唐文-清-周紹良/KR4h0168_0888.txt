欽定全唐文卷八百八十八
徐鍇
鍇字楚金。與兄鉉齊名。事南唐嗣主。為祕書郎。授右拾遺
集賢殿直學士。忤權要。以祕書郎分司東都。復召為虞部
員外郎。後主立。遷屯田郎知制誥集賢殿學士。及貶制度。
改拜右內史舍人兼兵吏部選事。開寶七年卒。年五十五。
贈禮部侍郎。諡曰文。
奉和送鄧王二十六弟牧宣城詩序
敦牂御歲。蓐收宰時。鄧王受詔。鎮於宣城之地。離宴既畢。
推轂將行。時也宵露未晞。凉月幾望。苑柳殘暑。宮槐半晴。
滄波起乎掖池。零雨被於秋草。皇上以敦睦之至。聽政之
餘。逍遙大庭。顧望川陸。理化風物。詠謝安高興之詩。登山
臨水。嗟騷人送歸之景。暫軔征軸。宴於西清。蓋所以申棣
萼之至恩。徵文章之盛會也。絲簧輟奏。惟擲地之鏘然。組
繡不陳。見麗天之煥若。將使宗英臨務。知理俗之以文。朝
宰承恩。識太平之多暇。然則明明作則。敦敘之德無疆。濟
濟維藩。夾輔之功何已。有詔在席。進敘及詩。下臣不敏。職
當奉詔。謹賦詩如左。
曲臺奏議集序
三代之文既遠。兩漢之風不振。懷芬敷者聯袂。韻音響者
比肩。子虛文麗用寡。而末世學者。以為稱首。兩京文過其
心。後之才士。企而望之。嗟夫。為文而造情。汚準而粉顙。若
夫有斐君子。含章可正。和順積中。而英華發外。周旋俯仰。
金石之度彰。摛簡下筆。鸞鳳之文奮。必有其質。乃為之文。
其積習歟。何其寡也。有能一日用其本者。文遠乎哉。我欲
仁。斯仁至矣。潁川陳表用。今為晉安人也。徧讀七經。尢明
三禮。蟠極造化之說。升降損益之文。徙之不煩於輜車。蓄
之殫盈於腹笥。發為詞令。文之本歟。昔之自遠而至者。陸
機以詞章言。譙秀以隱論顯。况以禮律者動足之蹊徑。幹
局者為政之權衡。自入朝為太常博士八年。動而不阿。靜
以有守。議之所及。書辭無頗。禮者所疑。援經以對。酌於古
而無悖。施於今而易行。君雖急賢。位未充量。道有悠久。豈
終否哉。觀其條奏簡墨之文。探索比詳之說。證古者不訐。
救時者不諛。簡而周。約而舉。信守官之善作。伸道之名言。
知余直筆。訪余為序。保大丙辰歲六月一日。於集賢序之。
屯田郎中知制誥徐鍇述。
陳氏書堂記
古之學者。家有塾。黨有庠。術有序。國有學。此繫乎人者也。
聖王之處士也就閒燕。孟母之訓子也擇鄰居。元豹隱南
山而成文章。成連適東海而移情性。此繫乎地者也。然則
稽合同異。別是與非者。地不如人。陶鈞氣質。漸潤心靈者。
人不若地。學者察此。可以有意於居矣。潯陽廬山之陽。有
陳氏書樓。其先蓋陳宜都王叔明之後曰兼。為祕書少監。
生京。給事中。以從子褒為嗣。至鹽官令。生瓘。至高安縣丞。
其孫避難於泉州之仙遊。生伯宣。著史記。今行於世。昔馬
總嘗左遷泉州。與之友善。總移南康。伯宣因來居廬山。遂
占籍於德安之太平鄉常樂里。合族同處。迨今千人。室無
私財。廚無異爨。長幼男女。以屬會食。日出從事。不畜僕夫
隸馬。大順中。崇為江州長史。乾寧中。崇弟勛為蒲圻令。次
弟玫。本縣令。能嗣其業。如是百年。勛從子袞。本州曹掾。我
唐烈祖中興之際。詔復除而表揭之。旌其義也。遂以為族
既庶矣。居既睦矣。當禮樂以固之。詩書以文之。遂於居之
左二十里曰東佳。因勝據奇。是卜是築。為書樓堂廡數十
間。聚書數千卷。田二十頃。以為游學之資。子弟之秀者。弱
冠以上。皆就學焉。自龍紀以降。崇之子蛻從子渤族子乘
登進士第。近有蔚文尢出焉。曰遜曰範。皆隨計矣。四方遊
學者。自是宦成而名立。蓋有之。於戲。文如麻菽。求焉斯至。
道如江海。酌焉滿腹。學如不及。仁遠乎哉。昔北海有邴鄭
之風。離騷有江山之助者。皆古也。門生前進士章谷。嘗所
肄業。筆而見告。思為之碣。會陳氏之令子曰恭。自南昌掾
入仕至都下。因來告別。援翰以授之。時太歲己巳十一月
九日記。
先聖廟記
昔夫子禀天地之靈。膺期運之數。體山岳之成形。合堯禹
之宏度。跨三五以傑出。邈千載而高步。豈惟民哉。泰山之
於邱垤。鳳凰之於飛鳥也。然而日月有薄蝕之運。生民有
淪胥之期。老耼已逝。蹈流沙而不返。文王既沒。顧天下而
誰宗。是以則天以化民。屈已以濟物。使夫子志在於為君
也。則當假道百里。因基一成。受祿以有民。逆取而順守。然
後革命創物。錫土苴茅。布子姓於九州。班正朔於四裔。因
王法以行禮。假號令以濟人。然而不屑意者。以為堯湯既
遠。武有慚德。樂則有司失其傳。禮則孟孫病其儀。風俗崩
弛。皇綱解散。是以周流天下。遑遑列國。一車二豎。(疑)訪萇
宏而觀周廟。四科十哲。昭日月而播微言。假陪臣以尊周
公。修春秋而正王室。匡輔元精。陶冶情性。因國風而正樂。
順人情而定禮。萬物既治。我無位焉。此則夫子所受老子
之元言。老子所以釋負而去之之義也。至夫載贄諸境。濡
足當時。止璠璵而救季孫。斬侏儒而存魯國。故令君臣懸
解。井樹不刊。而地靡立錐。權輕飛羽。諭醯雞於道室。譬喪
狗於東門。野餫弗糝。門徒菜色。坐席不煖。炊突不黔。其利
物也甚豐。其為巳也至約。是以子貢有言。夫子賢於堯舜
遠矣。豈不謂然乎。夫近道者道亦近之。遠道者道亦遠之。
是以七國冰解。嬴秦灰滅。所以夫子欲見於衞妃。諸生發
憤於陳涉。有由然矣。漢高甚武。心涵帝度。為舊君而袒哭。
望魯國而輟攻。受天明命。將半周室。其遺言祠祀也。則自
闕里而徧寰區。出壁中而寶東序。蓋帝王之崛起。大數之
中興焉。夫子非求祀於人。而人皆祀之。非衒書於人。而人
爭售之。自非大庇生民。其孰能至於此。聖歷中否。㣥雄大
馳。衣冠禮樂。不絕如綫。聖皇紹祚。文思累洽。掃大學之煨
燼。編羽陵之蠧簡。濟濟焉。煌煌焉。民德歸厚矣。猶慮隈隅
未潤。蓬艾未光。慎彼觀風。敬茲有土。保大壬子歲。以樞密
院副使兼尚書吏部郎中李君徵古有幃幄之效。克定之
謀。俾守於袁。下車視事。解甲息兵。巡省農功。周行廬室。以
為導化有本。振葉由枝。而孔廟頽替。誦堂風雨。顧禮器而
赩恧。振儒衣而凄泫。於是攷圖牒。徵碑版。蓋天寶中太守
房公琯始立廟於州城北門之外五十步。乾元中太守鄭
公審始移之。會昌中又遷於州東。大中中復於房公之卜。
不常厥所。於今四遷。乃永奠陔次。大興力役。糞牆俱墁。非
宰我之難杇。壞屋可炊。知顏生之不惑。迴廊月照。接武雲
征。洞戶靜深。重簷奄靄。徵兩楹而正坐。儼四科而列侍。如
嘗不寢。似欲無言。植以美材。綷以藻泳。靈衣兮披披。華蘂
兮蘘蘘。黍稷令芳。籩豆暜淖。解危冠於季路。見繪事於卜
商。足以目擊而道存。不言而心喻矣。昔魯恭壞宅於舊國。
廬陵伐木於孔門。金石為鳴。父老歎息。然則夫子之道。得
其人而後行。文翁之風。感於心而自化。是以袁江之上。袁
山之阿。朝為崆峒。夕成洙泗。用此道也。若夫敷孔業而無
祠宇。是猶棄筌蹄而待貌。叩寂寞而求音。盛趨翔而無至
心。是猶依猨狙為周公。假詩禮而發冢也。是以李君炳筠
川之靈。錫鍾陵之秀。行出鄉里。名聞京師。題橋以起途。懷
綬而返國。昔之去國而衣錦者。蘇秦無守土之實。終軍無
表里之名。君之兼總。其稽古之謂。故分符之際。勅改君筠
州萬載縣所居高侯鄉高城里曰懷舊鄉孕秀里。君又以
私財百萬。代其鄉輸稅。增閭里之氣。為儒者之華。功成不
居。無待刊紀。而庠序之作。所以聳善懲惡。託予敘述吾師
也。故為之記。至其遏寇虐。浚溝湟。則有底績之司。書勳之
府焉。唐保大癸丑歲正月二十日廟成之日也。
義興周將軍廟記
君字子隱。義興陽羨人。晉鄱陽太守魴之子。少而跅弛。任
俠自處。不護細行。鄉人以為暴焉。嘗感父老之言。以南山
之虎。長橋之蛟。幷巳為三害。於是入山殺獸。既而搏蛟。浮
沈三日。竟斷之而出。初里人以為君之沒也。室家相慶。既
出。始知人患巳之深也。乃入吳。尋二陸而師之。學成義立。
以忠烈自處。朞年而州府交辟。嗟夫。觀過知仁。則向之所
為。非巨惡矣。吳末為無難督。及王渾平吳。置酒高會。調吳
人曰。諸君亡國之餘。得無戚乎。君曰。漢室分崩。三方鼎足。
魏滅於前。吳亡於後。亡國之戚。豈獨一人。渾有慚色。荊楚
之烈。氣淩太原。兵滅之餘。折而不撓。及為廣平太守。積紀
滯訟。決之一朝。君之果也。於從政乎何有。以母疾罷歸。為
楚內史。徵拜散騎常侍。君曰。古人辭大不辭小。乃先之楚。
化行俗易。然後從徵。及居近侍。多所規諷。遷御史中丞。糾
劾不避寵戚。梁王肜違法。君深文按之。齊萬年反。權臣惡
君之強直。以君討之。移孝於忠。有死無二。賊策之曰。周君
才兼文武。若專斷而來。不可當也。如受制於人。此成擒耳。
嗚乎。盜有道焉。其知之矣。及六陌之役。梁王為帥。軍人未
食。肜促令進。而絕其後繼。君自知必敗。賦詩曰。去去世事
已。策馬觀西戎。藜藿甘粱黍。期之克令終。言畢而戰。自旦
至暮。斬首萬計。弦絕矢盡。而援不至。左右勸之退。君以為
鑿門而出。義不旋踵。遂歿焉。夫梁王以宗戚之貴。義兼家
邦。非不知良材為國之所憑。蓋利欲之誘深。而愛國之情
淺也。而况悠悠㣥品。安足言哉。由是而言。君之所按。非深
文也。夫奸臣之與直士。其不合有三。佞直不同。嗜好亦異。
一也。邪正相形。才望相絕。雖欲企尚。不能效之。撫心內愧。
遂成讎惡。二也。以小人之性。度君子之心。以為善人之進。
必來排已。三也。有此三者。至於反兵。賢人既殞。遂及於國。
夫剖巢破卵。鳳凰不翔。殺犨損犢。聖人亦逝。將軍既歿。此
西晉之所以淪胥也。二子繼德。此東晉之所以光啟也。君
既除害。鄉里稱之。又嘗著陽羨風土記。則精靈所留。遊盼
有在矣。鍇以癸亥奉詔為祠官。東禱山嶽。歷將軍之廟貌。
想先賢之高風。周旋徜徉。欲去不忍。惟君之見危授命。當
官必理。雖百代之王者。願以為臣焉。郡縣既以時致祀。敢
即其圖像而為頌曰。
深山大澤。實生龍蛇。左湖右瀆。君子之家。烈烈周君。國之
爪牙。梁摧國圯。命也如何。越在童齔。所游非類。見善則遷。
過而無遂。眈眈白額。擇肉朱殷。矯矯長蛟。噴沫飛涎。摧斑
碎掌。潤草丹川。無文曷行。不學將落。裹足時彥。見機而作。
學成德備。敭我王庭。所居成政。所歷傳名。敏而應敵。正以
持傾。亦既霜臺。糾斯強禦。自親及疎。何吐何茹。翩彼權倖。
假國之威。妒賢醜正。言遂其私。取彼賢人。委之豺虎。君實
致身。曾無二慮。恭聞仙誥。惟忠是與。仰料將軍。解形而去。
遼東千歲。歸鶴來翔。威加四海。魂魄還鄉。矧茲蘋藻。在渚
之陽。斯文曷補。實德無疆。
茅山道門威儀鄧先生碑
原夫性與天道。夫子祕而不言。神之格思。詩人謂之難度。
况乎窮幽極奧。鍊氣陶形。而庸庸之徒。交臂於遺金。爽口
於緣鵠。涂窮於缺甃。智極於轉丸。奔馳莫逢。視聽莫見。真
人隱而下士笑者。又焉足怪乎。宏之在人。可得而言矣。故
茅山道門威儀鄧君啟霞。字雲叟。其先南陽人。今為丹陽
金壇人也。開元時有鄧天師者。道上聖。屈乎下風。光國垂
勛。隱景遁化。君即其後也。祖諱文。考諱章。皆不仕。君性理
和敬。神識宏深。咸通元年。始詣茅山太平觀柏尊師道泉
為弟子。方羇丱。六年乃披度為道士。十二年詣龍虎山。十
九代天師參授都功正一法籙。乾符三年。詣本觀三洞法
師何先生元通進授中盟上清法籙。何即桃源黃先生洞
元之弟子也。與瞿仙童為同學之友焉。其源流隱顯。著自
前聞。固非末學所能談悉。天祐四年。吳太祖旌別元異。始
加署。尋為本山道副。九年為山門威儀。再賜紫服。華陽洞
天仙聖游集太平觀。即太宗文皇帝為昇真先生之所立
也。雖神真所處。杳以靜深。而外迹繫時。與之崇替。中和之
際。寇盜星馳。人力所為。翦焉將燼。世之後學。無所式瞻。君
誓高日月。誠貫金石。周流勸諭。力與志幷。人物感其
精誠。神明助其尋度。荊棘隕蘀。並為芝丹。鴟梟革音。復見
鸞鶴。像設嚴毖。垣楹輪奐。其所經始。三百餘間。山樓所須。
田疇帑庾。什器等率皆稱是。夫紫蓋兆於建業。茅山連於
金陵。君之纘修。靈境光復。而有唐中興之業。亦自此而基。
神理幽通。不期而會者矣。義祖武皇帝作鎮江表。特加禮
異。至誠所啟。罔有不從。是以力役復蠲。樵蘇有禁。梁懷王
藩屏淛右。親圖寫其像焉。君既拱此元珠。輕其尺璧。內以
宏道。外以成人。貞素先生王君。理解清深。牆宇高嶷。未嘗
不攝齊捧袂。虛往實歸。舒其憤悱。致於夷曠。偏得其道。以
居京師。君於世學。多所精詣。體此敏博。沖而用之。既居其
實而去其華。養其內而遺其外。故不復為稱矣。夫流光迅
馳。道俗同在。若竝轡半嶺。而升降則殊。及夫百齡有窮。萬
物將蛻。眾自此淪厭。君自此躋升。真俗之間。由是而判。幽
冥恍惚。昧者不知。春秋八十有五。太和四年歲在壬辰。解
化於山門。君所傳經籙。昭顯於時。則故元博大師真素先
生王君棲霞。惠和大師康君可久。茅山威儀王君敬真。麻
姑山威儀王君體仁。表歎大德賜紫安君光美。左街焚修
大德張混成。廬山道副重安寂。竝被國寵。翊於道風。入室
弟子故太平觀都監陳修一陳守一今茅山都監主教門
事表歎大德鄧棲一監觀倪宏一等。竝隨其性習。間參道
要。山門教宇。棲一有其勞。君遺世雖遙。貞石猶缺。真迹未
勒。門人懼焉。鍇之蒙淺。雖晚聞道。昔嘗逮奉貞素伏申之
敬。貞素之上清門人今右街章表大德劉君德光。為啟霞
之友。鄧君棲一因而見托。故鍇不為讓焉。其銘曰。
大道汎兮。物無不在。人代有敝。真風無改。於鑠鄧君。情遺
所宰。惟道是求。惟道是采。脫落畎畝。超登雲海。天作茅峯。
人作㙗壘。君始從師。逸而功倍。教法遙邈。君能復之。一匡
輪迹。允洽昌期。君既往矣。誰能嗣之。弟子棲一。承茲道基。
敬仰高風。刻石為碑。俾爾後學。高山仰之。
樂史
史字子正。撫州宜黃人。仕南唐。官祕書郎。入宋。太平興國
五年復登進士。歷水部員外郎。使兩浙巡撫判西京留司
御史臺卒。
僊鵝池祈真觀記
崇仁縣古巴陵之府。隋開皇中降為縣。縣之西北有祈真
觀者。山水迴合。實列仙之攸館。歲月電謝。碑石罹於兵火。
置觀之由。不吾知也。其所聞者。耳目相接。傳云太和年中。
住持道士杜仙興。嚼玉蕤。[:#AS-84CB:●]金髓。燒五色藥。望三素雲。本
郡杜使君師仁聞其名。就觀修黃籙齋。忽有仙鵝七隻。下
門外池中。因是名曰仙鵝池。逮仙興羽化。僊磬響沈。玉宇
琳房。鞠為茂草。至保大初。有道士劉道肱者。亦精嚴法籙
之流耳。言慕幽迹。賁然來思。繇是斤斧雲峯。放出杉松。曾
不崇朝。化為靈宮。紫篁清節。一皆新之。噫。能拂凄凉之地。
重為朝禮之庭。若非修道之輩。孰至是哉。悲夫。自太和中
至乾德初。約四百十載。而仙鵝一去。池樹毿毿。晴山似畫。
著水如藍。非靈羽有不願之心。蓋人世無至誠之感。乾德
元年歲終癸亥四月。彭城劉司直元載字能。好奇之名士
也。製錦是邑。詢故事得仙鵝之實。翌日焚香。覬靈禽之來。
願言之抱。如影隨形。是月十八日。有仙鵝二百餘隻。萃於
觀之松篁。一鵝殊偉。若蜂蟻之有王。皆玉衿絳趾。丹觜霜
翎。不飲不啄。宿而後飛。二之年四月二十三日。三之年四
月二十八日。有百餘隻而至。於時五月初二。忽㣥飛於縣
邑。盤旋久之。如留戀焉。是歲劉君自南宮承制。經於舊邑。
稅駕祈真東之佛舍。明日。有仙鵝五十隻於池南。自茲
一去。又隔三年。迨開寶三載。歲在庚午四月十九日。有仙
鵝三十隻現於池北。於當月二十五日。又百餘隻過於郊
郭。時扶風馬司空憲絃歌此邑。馬君湘潭玉葉。好事之君
子也。亦嘗命駕祈真。祈禱真迹。果一月中仙禽兩現。余家
於邑中。熟諳本末。已曾為能撰仙鵝記。甚得詳悉。今請告
南歸。道肱又以觀記見請。不可不重道仙鵝之來去矣。昔
杜師住之日仙鵝少。今劉師住之日仙鵝多。由此而論。劉
之道緣。優於杜也。又念巴水之地。名迹實繁。自觀之東抵
縣。縣有景雲觀。則蕭子雲侍郎書牌額之所。觀東北接五
峯山。山前有百鳥湯。觀之北近高富山。山前有過至孝墓。
予惜其少於傳記。恐隙駟不留。將來之人。不得知矣。今染
翰之次。得以叢而附焉。甚愧不文。直書其事云耳。
唐景雲觀碑
景雲觀者。皇唐景雲年中所建也。在崇仁縣西北隅。巴山
翠其檻。巴水潄其門。山水周遮。松蘿堆摐。士君子賞為神
仙之勝跡。斯言不誣矣。予家於觀之北。童稚時聞耆老傳
云。往時觀碑額故。將新之。因中元節。眾道士推能書者。明
日染翰。是日晚。有一道士。形容羸。衣褐荒。栖栖焉。人皆不
物色。自言攻篆隸。請書之。眾口囅然而阻截。迨夜參半。其
道士於堂中張燈火。動筆硯。大書門扉上景雲觀三字。有
未睡者潛觀焉。遲明。觀其筆力遒健。光彩射人目。於時令
佐至。嘆訝者數四。雖覺異人。發問未暇。請於新碑更書之。
而辭不能也。齋罷告行。行至三門。令佐暨諸道士隨而且
留。自言曰。吾是蕭子雲。眾拜之。舉首不見。於是坼其門扉。
緣飾為碑。至危太傅全諷為川將。時人移於黃田寨上失
之。得非神仙之物。容易而難留。子雲者。梁黃門侍郎。於玉
笥山得仙矣。先有大鐘一。牌額離後。一夕風雨亡。異時捕
魚人見在觀南溪潭中。取之不獲。今有小鐘一存。上題開
元二十七年鑄。又有香爐一。上題許真君名號。傳云真君
化身來捨。歲月將永。事不可尋。今雖已亡。又不可不存其
梗㮣。觀之屋宇。自黃巢攘臂之際。已赴灰燼。今堂殿樓臺。
尚殘基址。因知昔時締構。壯麗不無。洎後雖曾完葺。具體
而微。一片衡茅。四時風雨。王孫之草。幾犯於階庭。金母之
桃。半歸於樵採。顯德年中。彭城劉司直元載。慕道之高士
也。宰是邑。惜其名迹。無人尸之。乃召請道士蔣道元者住
持。道元門傳金籙。力學玉書。不以艱難破其心。不以荒凉
役其意。一味焚修。俟其振發。予昨自班行南歸故園。每行
樂於觀之溪岸。道元以觀中元無碑記。便以斯文見請。且
曰。恐神仙之蹤跡。不聞於後人矣。予聞斯言。意甚嘉賞。况
居近仙館。素欲揮翰。今既會宿心。得以直書其事。乃為銘
曰。
巴山四瞰。巴水東流。景雲觀者。在巴水頭。景雲年立。仙境
最尢。有蕭子雲。本梁公侯。把琉璃盌。上鳳麟洲。鳳麟為駕。
駕言出遊。觀額將故。道士云修。遇我蕭侯。書蹤夜留。組繡
光動。龍蛇勢浮。鳥啼花落。歲月悠悠。僊人銀鈎。罹亂誰收。
空餘古觀。松蘿一邱。松風瀏瀏。松雨颼颼。古鐘尚存。仙爐
亦休。道士好事。恐墮其由。請我揮翰。金石千秋。
