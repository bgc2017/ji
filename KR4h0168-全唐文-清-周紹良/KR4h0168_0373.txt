欽定全唐文卷三百七十三
陳兼
兼。祕書少監京父。官右補闕翰林學士。
陳留郡文宣王廟堂碑(并序)
唐天寶十有一載。歲次壽星。陳留改文宣王宮。郡守河南
道採訪處置使元公彥沖所以崇德樹風。敬教勸學也。初
公以三務之隙。分命有司。修廢功。舉墜禮。而此堂也。舊規
偪陋。下宇將壞。我是以有經始之制。冬十月丙午。新宮成。
凡天下有道。則文教大洽。為政者克廣舊典。以尊先聖。禮
也。浚儀令河東裴勝。叶恭大猷。祗奉成績。乃立石於廟廷。
以旌盛德所庇云。
有三才然後有剛柔。剛柔交而利害作乎其中。於是橫目
蚩蚩。天不能節。黃帝堯舜氏始以仁義拯溺其流。及乎夏
商而周監二代。有明堂之禮樂。教之首也。逮周德下衰。王
室卑而五霸起。彝倫墜而六學缺。天將持其木鐸以授後
聖。繇是周公沒五百歲而夫子生。雲從龍。風從虎。大道既
作。天下化成。故夫子修詩書以酌虞夏殷周之損益。而國
風帝典備。約魯史記以書二百四十二年之廢興。而亂臣
賊子懼。嗚呼。不有大壞。何以見聖人之全功乎。粵若中都
之制。立民極也。以匡頹風。防不為曲。兩觀之法。用重典也。
以去奸宄。政不為苛。夾谷之會。誅無禮也。以尊兩君。刑不
為僭。三預是邦之政。而魯至於道。向使鳳鳥來。河圖出。東
周之化。其在魯乎。嗚呼。明王未興。亢龍無輔。運匪我與。德
兮何衰。蓋宏其教以救物。處其順以安時。行藏屈伸。與化
推移。其世衰也。揭仁義於天下。其世平也。啟土宇於身後。
出入百代。波流萬方。孰不日用聖猷。欽若祀典。然後知素
王之德。與天地並。或曰。夫子栖栖於魯衞陳蔡之閒。或者
其未智歟。君子曰。是智也。聖人與時消息。同彼憂患。不有
匡蒲之難。麟鳳之感。何以戒苟合。安蒙求。使達者順時。窮
者知命。然則卷舒之迹。其可究乎。奕奕新廟。庶人成之。有
以建誕敷之德。勿亟之化。蓋黝堊其楹。元端其服。加釁器
之等。正當宁之位。王命所以寵舊章也。兩楹之下。四科以
班。[:#AS-8862:⿱亠兊]公東序西向。費侯鄂(一作酇)侯薛侯徐侯衞侯齊侯黎
侯吳侯魏侯西序東向。其餘未入室者。畫衣冠于四(一作
西)墉配祭。所以辨等威也。議者謂我邦君。於是乎建宏規
而播新命。修令典而崇明祀。講義以度功。懋功以從時。訓
人
以成德。昭德以合禮。六者禮之善物。而時有遷。邑有改。不
銘考父之鼎。紀奚斯之功。是廢名也。何以示後嗣。遂命客
卿前封邱縣丞泗上陳兼志之。
陳章甫
章甫。開元中進士。
與吏部孫員外書
某叩頭伏地。上書吏部員外孫公階[:#AS-89F3:⿰戶己]。伏惟拔英苗而佐
明主。奉盛德而居要路。亦光天衢樹桃李之秋也。僕非敢
隱籍名實。昨聞戶部檢報。似有參差。嗚呼。雖有周孔之才。
無所施也。矧茲虛陋。能勿非乎。但僕一臥嵩邱。二十餘載。
既不能學許由巢父務光伯成。終至青雲。高謝堯禹。而乃
棄藜杖。脫草衣。薦頌雲壇。陪科岳牧。此已孤負芝桂。損辱
高風矣。若緣籍有誤。蒙袂而歸。亦何面目垂見巢由舊邱。
光成隱路耳。公言泉百氏。腹笥九經。前古取人。應所多見。
至於傅說無姓。殷后致鹽梅之地。屠羊隱名。楚王延三旌
之位。未聞徵籍也。范睢折脅於魏。改名為張祿先生。秦用
之為相。張良報仇。變名姓而亡。漢祖因之。實取天下。何必
考名也。是知善收賢者。不以小瑕棄大美。今若以籍名有
誤。便廢其人。僕恐蔽賢之議。在有司矣。夫籍者。所以編戶
口計租稅耳。本防㣥小。不約賢路。若人有大才。不可以籍
棄。苟亡其德。雖籍何為。謹按周禮鄉大夫職曰。國中自七
尺以及六十。皆征之。其捨者。為賢也貴也。服公事也。注。捨
謂若今復除其計耳。所以優賢能也。三歲則考其德行道
藝。㣥吏獻賢能之書於王。王再拜而受之。登於天府。鄭司
農云。若舉孝廉茂才。由此觀之。乃舉賢之餘事爾。比來天
下此道都喪。無論賢貴。宜被籍書。所以風俗不淳。賢能不
勸。由此故也。公為官擇才。務協於治典。進賢輔政。何拘於
版圖。且古之招賢。降蒲輪束帛。卑辭厚禮。猶恐不來。今乃
坐徵籍書。務在駮放。此所謂嫉賢也。若將古不足法。謂時
無賢才。經邦致治。非籍勿用。於是僕也。鞭骨自悔。裹足而
亡。雖分國如錙銖。終不敢望於臣仕也。
亳州糾曹廳壁記
漢官儀。郡主簿秩四百石。綱紀一郡。糾整不法。岳牧無政。
蒼生有瘼。則天子責我。汙吏侵人。姦聲載路。則使臣責我。
吏不述職。曹有留事。則二千石責我。役奪人時。官有虐典。
則黎元怨我。由此觀之。錄事參軍。待責之府也。所以天官
署吏。獨難其人。觸邪外臺。禮隆其秩。由斯賞拔。多至重官。
譙亳都上應星火。禹貢屬徐州分野。隴西李公。負王佐之
才。所以顧盼廳壁。歎曰。官猶四序。功成者去。屋壁無記。吾
將安仰。始編舊政。令余敘之。天寶九載七月十日記。
梅先生碑
漢成帝時。綱紀頹壞。先生以書諫天子者再三。夫火政雖
去。而劒履閒健者猶數百位。尚不能為國家出力以斷佞
臣頭。復何南昌故吏憤憤於其下。得非南昌遠地也。尉下
寮也。苟觸天子網。突倖臣牙。止於殛一狂人。噬一單族而
已。彼公卿大臣。有生殺喜怒之任。有朋黨蕃衍之大。出一
言。作一事。必與妻子謀。苟不便其家。雖妾人婢子。亦攖挽
相制。而況親戚乎。況骨月乎。雖有憂社稷心。亦噤而不吐
也。嗚呼。寵祿所以勸功。而立大者不語朝廷事。是知天下
有道。則正人在上。無道。則正人在下。余讀先生書。未嘗不
為漢朝公卿恨。今南游。復過先生里。吁。何以為道之多也。
遂碑。
庾光先
光先。鄧州新野人。官御史。遷吏部員外郎。安祿山之亂。不
受偽署遁去。後事肅宗。官至吏部侍郎。
對兩貫判
甲先有兩貫一延州一屬鄯州為定甲訴云先屬延州
國正封略。甿編邑閭。定要荒之制。莫非王土。開版圖之職。
司於封人。甲唯常流。迹齒編庶。居先零之地。早及戎風。近
燒當之俗。久覃宏化。既因流寓。終是播遷。失延州之故鄉。
隸鄯部之外郡。亦猶宰嚭辭宋。陶朱去越。蓬飄萍轉。曾何
足以少留。維桑及梓。固不忘於祗載。省司既定。誠合三緘。
甲且有詞。須分二里。至若軍落關右。地闊流沙。總六郡之
兵馬。當三邊之要害。戎羯時抄。邊人屢聳。事資捍禦。安可
輒移。如或身列榮班。苟非規免。情有深於懷土。人何繫於
匏瓜。叩其兩端。宜不然矣。
毋煚
煚。右率府冑曹參軍。開元時。被詔與馬懷素等校正祕籍。
對申公杜門判
申公杜門不出聚遠方眾百餘人里中興訟
達士尊德。至人榮道。金圖玉。自勤鄒壁之書。綠綬青章。
不樂漢庭之貴。申公括囊墳史。養道衡門。洞曹曾之書倉。
擬任永之經苑。知尚仁乎跡重。任吾德以逾高。聞里俗之
事乖。杜茲門而不出。仲舒之帷屢下。太邱之眾增多。適光
闡於邦儒。遽辭興於里訟。況詩宗傳府。馬鄭之徒。鴻儒碩
生。游夏之黨。周人紀律。不覩於前科。鄭國鑄書。未彰乎舊
法。庶惟先哲。謂合通方。
對小吏歡言判
景與小吏歡言倨見功曹將黜不伏
聲同律和。氣合形比。度遼捨雁門之守。獨揖書生。中郎捐
座客之談。方迎處士。吁惟小吏。職在含香。光逸有著於美
名。李斯果昇乎列位。神期暗許。能紆長者之歡。精義其同。
何廢達人之話。功曹望慙樂廣。才謝范滂。空嫌倨見之輕。
遂啟黜賢之責。不省諸已。翻欲退人。巡覆再三。匪聞其可。
磁石非曲鍼之取。武魄無俯芥之收。捨凡就能。幸從其議。
對歸胙判
甲監享以胙歸父餕而祭
宗廟崇儀。禴嘗明祀。先王有以尊祖考。歷代所由追饗敬。
惟甲趨名。奠奉烝羞。與於蜡賓。非喟然之有歎。侍於邦祭。
聞立者之無跛。接神旌而下御。來盡肅恭。送靈驛而方行。
去昇微滅。眇威儀之奕奕。期降福之穰穰。已而往辟云除。
笙鏞則闕。罷儀於國。休事於家。致胙以歸。奉其親乎則可。
既餘為餕。因設祭而何乖。永言禮經。瞻彼祀典。匪伊天降。
寧惟地出。有誤於事。貽謗何逭。
撰集四部經籍序略
竊以經墳浩廣。史圖紛博。尋覽者莫之能徧。司總者常苦
不多。何暇重屋複牀。更繁其說。若先王有闕典。上聖有遺
事。邦政所急。儒訓是先。宜垂教以作程。當闡規而開典。則
不遑啟處。何獲宴寧。曩之所修。誠惟此義。然體有未愜。追
怨良深。於時祕書省經書實多亡闕。諸司墳籍。不暇討論。
此則事有未周。一也。其後周覽人閒。頗覩闕文。新集記貞
觀之前。永徽已來不取。近書採長安之上。神龍已來未錄。
此則理有未宏。二也。書閱不徧。事復未周。或不詳名氏。或
未知部伍。此則體有未通。三也。書多闕目。空張第數。既無
篇題。實乖標牓。此則例有所虧。四也。所用書序。咸取魏文
貞。所分書類。皆據隋經籍志。理有未允。體有不通。此則事
實未安。五也。昔馬談作史記。班彪作漢書。皆兩葉而僅成。
劉歆作七略。王儉作七志。踰二紀而方就。孰有四萬卷目。
二千部書。名目首尾。三年便令終竟。欲求精悉。不其難乎。
所以常有遺恨。竊思追雪。乃與類同契。積思潛心。審正舊
疑。詳開新制。永徽新集。神龍近書。則釋而附也。未詳名氏。
不知部伍。則論而補也。空張之目。則檢獲便增。未允之序。
則詳宜別作。紕繆咸正。混雜必刊。改舊傳之失者三百餘
條。加新書之目者六千餘卷。凡經錄十二家。五百七十五
部六千二百四十一卷。史錄十三家。八百四十部一萬七
千九百四十六卷。子錄十七家。七百五十三部一萬五千
六百三十七卷。集錄三家。八百九十二部一萬二千二十
八卷。凡四部之錄。四十五家。都管三千六十部五萬一千
八百五十二卷。成書錄四十卷。其外有釋氏經律論疏道
家經戒符籙。凡二千五百餘部九千五百餘卷。亦具翻譯
名氏。序述指歸。又勒成目錄十卷。名曰開元內外經錄。若
夫先王祕傳。列代奧文。自古之粹籍靈符。絕域之神經怪
牒。盡載於此二書矣。夫經籍者。開物成務。垂教作程。聖哲
之能事。帝王之達典。而去聖已久。開鑿遂多。苟不剖判條
源。甄明科部。則先賢遺事。有卒代而不聞。大國經書。遂終
年而空泯。使學者孤舟泳海。弱羽憑天。銜石填溟。倚杖追
日。莫聞名目。豈詳家代。不亦勞乎。不亦弊乎。將使書千帙
於掌眸。披萬函於年祀。覽錄而知旨。觀目而悉詞。經墳之
精術盡探。聖哲之睿思咸識。不見古人之面。而見古人之
心。以傳後來。不愈其已。
代茶餘序略
釋滯銷壅。一日之利暫佳。瘠氣侵精。終身之累斯大。獲益
則歸功茶力。貽患則不為茶災。豈非福近易知。禍遠難見。
李玭
玭。蘄州黃梅人。開元中。元宗夢神人自稱廬山使者。因為
立廟。下詔所在學士製碑文。作者六百八十一人。獨玭文
合旨。召不赴。
太平官九天使者廟碑
伏稽諸大易曰。一陰一陽之謂道。陰陽不測之謂神。惟道
也。生三混成。洞微於變化。惟神也。得一而妙。蓄祕於恬冥。
欽若太元。遐徵妙有。運陶甄之極。不獨尊歟。后唐累聖光
華。大明終始。陟曦陽之午。廓照瑤京。操元命之符。銘昌鼎
算。白雲孤峙。時望嵩邱。紫㤅千齡。日飛函谷。我開元神武
皇帝圓靈受睠。方輿寵祕。握元珠之妙。捐可寶之珍。演至
道於希。刊雜法之凝滯。乃聖一也。於穆祀典。清廟皦皦。孝
友光明。天地冥洽。乃神二也。劒戟之器。返於三農。弧矢之
威。神斷六合。乃武三也。察時變者。觀乎天文。人習凡庸。無
階測聖。乃文四也。故沖精象外。高視鴻名。昴薦河圖。靈朝
海若。堯心攝照。顧言筌於几蘧。軒目司明。屈旌乘於茨隗。
所以虞環益地。夏玉從天。納殊賮於西王。展告成於東后。
五龍推紀。邁梁甫之高曾。八駿巡遊。陋崑墟之轍跡。昭回
上轉。山嶽下騰。列聖攸居。通仙福會。文皇質義。武帝佩圖。
至道之興。其來尚矣。自華封獻壽。聖德祈年。金格傳書。珠
鎏味液。公主以天慈入道。挹化芙蓉。祕監以王子出家。調
芳芝朮。北方著列仙之籍。南州希至學之因。聖緒無為。斯
其有作。乃睠㣥嶽。真君道府。光啟祠室。幽贊神宗。青城廬
嶽二山者。佐命㣥峰之望也。丈人仙籙。祕諦真君。使者靈
司。孔昭冥察。名書五法。舉亞三魔。滀洩崇巒。冀弗騫於物
阜。寒暑穹谷。將必順於人時。開元十九年八月二十一日。
降明旨曰。青城山丈人廟。廬山使者廟。宜準五嶽真君廟
例。抽德行道士五人。焚修供養。仍委所管揀擇灼然道
行者安置。具年名申所由。敕置廟使內供奉將使者真圖。
建立祠廟。并章醮行道。設齋使大宏道觀法師張平公。粵
自秦京。宣猷江服。煥丹青之節。賜元牡之儀。驛傳光臨。雲
巖皎色。使持節江州諸軍事守江州刺史獨孤禎。重鎮柴
桑。孚謠枳棘。時觀武庫。代服文雄。經始干城。全摹益厲。崇
規逸麗。壯思逾分。朝散大夫行長史楊楚玉行司馬皇甫
楚玉潯陽縣令魏昌等。恭惟聖善。式議靈場。道俗虔精。冥
休推異。爰初築土。則雨霾烟嶂。俄頃佇立。而色霽霞標。寶
龜奠臬之辰。金虬驛程之際。陰濛洊密。黮晦遄交。注想元
空。肅思皇道。芬芳載潔。章醮翹襟。六虛窈冥。一夕融朗。半
空之上。忽吐神輝。綴灼九徼。熲揚千仞。寮寀率抃。人吏並
觀。昔天靈降周。以雲門舞奏。神光燭漢。以太乙登禋。然北
陸氣交。南州燠變。物委霜霰。人嗟沍寒。使法師恬懇仙庭。
憑威國命。故元冬易煖。朱景敷暉。暢於幽明。優乎力役。並
利攸往。咸欣子來。使茲勝郊。遂臻靈域。騰赬桂嶺。鬱翠松
巖。召斲郢門。僝材荊岫。疏峻墄。繚長垣。紅壁列錢。丹楹繡
礎。三閒四表。炳繪文[:#AS-8F57:●]。八維九隅。懸鎪鏤檻。虹梁亘欂。風
牖承楣。冽井蕖鮮。芳壇竹埽。銀鋪月曉。瑤簴霜開。至若聖
理全幽。真容罕測。夫其祕狀。遠降使司。蓋考三仙之圖。不
於九牧之鼎。皦姿粉堊。備質光妍。符彩冥標。侔靈瑞表。工
徒罄想。殊思感通。齋室盟祠。既優如在。霓旌霞旆。時颺羽
儀。列冠名山。禮均行潦。覃薰紫極。供養黃冠。玉釜常煎。金
罏永。牲牷革享。鸞鳳于飛。露挹神翁。星臨婺女。清吹洞唱。
天注匏瓜之津。匹水仙宮。海曲蓬萊之島。龍驤鳳翥。飄亶[:#AS-FBED:●
]羽淨戒之庭。師子辟邪。趯躍精思之地。珠幡衞筤。瓊蓋
擁輿。法供大廚。六時朝念。真經雲帙。萬劫精修。弗翦茅茨。
明代久彰於克儉。經營梓匠。神理邈尊於寵光。聖渥堂闈。
靈棲窟宅。朅來禔福。不亦宜乎。冬十有二月。司存式命。畢
鉤繩也。元門道士章沖寂等。挹教五千。齊懽億兆。歷仙階
而仰止。攀睿算以驤誠。天使願奉於雕鐫。心存魏闕。法眾
希憑於苕琬。道在吳岑。春水桃花。迷源遂遠。幽林杏塢。勝
地非遙。伏荷天休。敢述頌曰。
道祕重冥。神幽福庭。三景運極。五嶽棲靈。其真有物。厥妙
無形。理則怳惚。功惟泰寧。於赫皇極。昭融亭造。睿握元珠。
祥丕大寶。蒼垠集貺。紫雲宗道。致享百神。探因五老。乃睠
崇山。嶽靈之祕。三象浮精。十華仙使。威畜雲雨。神存天地。
法象昭凝。真圖炳粹。幸明德之嘉運。降幽祠之寵章。扈仙
儀兮肅肅。煜瑞彩兮煌煌。爍琳宮之夕照。拂琪木之神光。
雕輝兮翠輦。玉釜兮調香。擷五芝於秀崿。搴八桂於飛梁。
龍吟鳳舞天路長。青雲衣兮白霓裳。節空歌於瑤磬。臻羽
旆於瓊漿。冥激兮福宇。飄眇兮神極。牽匹水之布流。睨香
鑪之綺色。留鶴語於千載。翥鸞[:#AS-88E3:●]兮一息。絳河真母將易
逢。碧海仙姑淼難測。恭至道兮三五。奉休符兮萬億。紀貞
石於名山。壯洪規於帝力。
蘇源明
源明。京兆武功人。初名預。字弱夫。天寶中進士。更試集賢
院。累遷太子諭德。出為東平太守。召拜國子司業。安祿山
陷京師。以病不受偽署。肅宗復兩京。擢考功郎中知制誥。
終祕書少監。
自舉表
草莽臣某言。臣實陋微。素乏才業。將遂長往。守此無用。天
鑒孔明。澤覃幽僻。伏奉今年正月五日制。詣闕自舉。不次
之私。無限於物。豈伊庸菲。所當膺荷。伏惟開元神武皇帝
陛下道密旒扆。德孚天地。忝在草木。幸均雷雨。朝夕微命。
虛受臣生。偃臥窮藪。詎知帝力。展義介邱。肆覲㣥后。得列
庶人之閒。不在役夫之上。王者能事。邦家烈光。耳未前聞。
目所畢覩。載懷涵育。無答造化。孰謂聖恩。曲貸巖壑。顧慚
庸近。何階對敭。臣聞明主臨下也。務求才以自輔。賢臣事
上也。當量能以自進。臣才非令問。譽寂鄉黨。志尚庸寡。理
絕聞知。縣令臣柳國狀臣於編戶之中。刺史臣柳絳諭臣
以明制之意。且臣山東一布衣耳。在昇平之時。徵求之日。
非自察者。難審其可。苟欲避嚴令。發困蒙。心靈震越。寢寐
驚悸。無任承恩喜躍之至。
諫幸東京疏
臣等今月四日及七日上言車駕幸東京不便。籲天而訴。
稽首而祈。竭誠不精。留中不下。臣等自咎自毒。若惛若狂。
以為雨淫孟冬。霖積季秋。道路且泥。甚不可一也。從春大
旱。方始秋苗。田農之閒。十已耗半。方且斂穫。猶未收入。先
之以清道之役。申之以祗頓之苦。水欲澄而撓之。人欲靜
而棼之。甚不可二也。臣等每立廊下。竊見旌旗之下。盡是
餓夫。執殳仆于行門者。日見一二。市井之中。半是餒人。或
求食死於路傍者。日見四五。甚不可三也。姦人連牆。盜兒
接棟。磨礪以須陛下出爾。前麾凌於灞上。兇人肆於城中。
御史大夫必不能愊而禦之。甚不可四也。臣等伏料之。殷
鑒不遠。近在天寶十五載季夏爾。聖皇巡蜀後。大都內府
財貨。朝臣富民資產。盡在道路之手。有乘馬駛驢入宣政
紫宸殿者。擾亂如此。一至於是。況陛下復二都有四海日
淺。錢穀滿蓄不及曩時者。必為利而行。此賊臣作計誘掖
陛下而已。詩曰。三星在罶。臣不勝嗚咽。為陛下痛之。宜速
下詔書罷東幸。不然。窮隸樂禍。已扼腕爾。甚不可五也。方
今犯王畿者。河洛驛騷。侮侯服者。江湖叛渙。詩曰。中原有
菽。庶人采之。彼思明康楚元者。采菽之庶人也。陛下何遽
輕萬乘而媒孼速成之邪。甚不可六也。自河南北盡為盜
境。淮東江西又見修阻。王公已下。未給廩祿。將士已來。且
支日月。陛下中官冗食。不減往年。梨園雜伎。有盛今日。陛
下未得穆然高枕。用此奚為。中官指使太常正樂外。一切
放歸。仍給長牒。勿事待郎。五六年後。隨事進退。今聚而仰
給。甚不可七也。司空李光弻能拔河陽。尚書王思禮應下
晉原。中丞衞伯玉勁卒接焉耆。過析支。不日且至。御史大
夫王元志壓巫閭。臨幽都。汝州刺史田南金乘闕口。遏二
室。揚州長史鄧景山凌長淮。餼梁汴。然而狂賊失身蹙於
緱氏山。北不敢逾孟津。東不敢過甖子。只待反接耳。陛下
不坐而受之。而欲親征。徇一朝之怒。甚不可八也。王者於
天地神祇。第付之有司。享之牲幣則已。夫何求哉。記曰。不
祈土地。今方士憃愚。巫祝淫瀆。妄有閑說。甚不可九也。天
子順動。人皆幸之之謂幸。人皆病之之謂不幸。不幸之謂
虐。臣等見陛下否而弗聽。聯伏赤墀之下。頓顙流涕而出。
陛下或容而免之。或毀而罪之。凡百之臣。如昌言於朝。有
萬之口。必錯謗於外。甚不可十也。臣聞子不諫於父。且焉
得為孝乎。臣不諍於君。又焉得為忠乎。不孝不忠。而苟榮
冒祿。圈牢之物不若也。臣等至賤。不能委身圈牢之中。使
樵夫共指而笑之。不勝大願。陛下留神元微。養和淡泊。天
下幸甚。
元包首傳
傳曰。理亂相糺。質文相化。亂極則先乎太易。文弊則從乎
巨包。聖人以遺也。賢人以發也。易始乎乾。文之昭也以行。
包起於坤。質之用也以靖。行者所以動天下之務。靖者所
以默天下之機。太陰太陽。潛相貞也。少陰少陽。潛相成也。
巟[:#AS-FEED:●]
[:#AS-FBEC:●]廾莫默。地之輿也。顛[:#AS-FEF6:●]
[:#AS-FED0:●]盈。天之冒也。仍而通之。
極乎三十六。全而劘之。窮乎六十四。其旨微。其體正。語其
義。則矗然而不誣。觀其辭。則夽然而不及。棿一以布氣。藏
萬以植言。斯道君子之幾也夫。至誠君之為也夫。於戲。流
於睿監。講於太學。伏而惟之。使自怡之。深而極之。使自測
之。歸人於至和。示人以太璞已矣。
元包五行傳
傳曰。五行者。陰陽之精氣。造化之本源。德贊三才。功濟萬
物。在乎天也。謂之五星。據乎地也。謂之五嶽行於人也。謂
之五材。若天無五星。則辰宿錯滅。地無五嶽。則山澤崩竭。
人無五材。則性命勦絕。故知天以五星為政。地以五嶽為
鎮。人以五材為用。三正之立。五行所成也。人者。上稟五星
之氣。下居五嶽之分。中受五材之助。故天地之閒。惟人最
靈。則知人者五行之瑞。五行之秀。是以包五藏。蘊五神。全
五體。備五事。合而行之。有五德。皆本於五行。然則色不以
五行。雖有離婁之明。不能定其文彩。聲不以五行。雖有師
曠之聰。不能定其音律。味不以五行。雖有俞跗之術。不能
定其性命。氣不以五行。雖有老耼之道。不能定其噓吸。言
不以五行。雖有尼父之德。不能定其詞理。歷數不以五行。
雖有重黎之算。不能守其敘。陰陽不以五行。雖有犧炎之
聖。不能定其吉凶。萬物無不由五行以定。包者定也。定之
為義博矣哉。夫不定而眎。則五色亂於目矣。不定而聽。則
五音亂於耳矣。不定而食。則五味亂於口矣。故五色令人
目盲。五音令人耳聾。五味令人口爽。鼻不定而吸。則不能
理五氣。心不定而語。則不能敷五教。志不定而行。則不能
修五德。身不定而動。則不能用五事。夫有一不定。則人不
畏。有一不定。則人不信。是以君子定其目而後視。定其耳
而後聽。定其味而後食。定其氣而後吸。定其心而後語。定
其志而後行。定其身而後動。定其數而後算。定其意而後
占。故無失矣。夫至人不占者。何以其定也。占者所以定美
惡。至人無惡。占者所以定吉凶。至人無凶。占者所以定休
咎。至人無咎。占者所以定嫌疑。至人無疑。夫惟定矣。又何
假於占哉。
元包說源
在昔哲王受明命。皆能變文質。順陰陽。大矣哉。此帝王之
能事也。古者天生人而未樹之以君。上下交雜。品位紛錯。
陰陽初分。文質未作。庖犧之王天下也。畫八卦定三才而
一之。質斯尚文之代也。自黃帝暨乎堯舜。垂衣裳而天下
理。蓋取諸乾。則尚文也。取諸坤。則尚質也。通其變而使民
不倦。神而化之。使人宜之。是以自天祐之。吉無不利。後夏
有連山。殷有歸藏。周有周易。皆卦次不同。而算術各異。斯
文質之更變也。仲尼有言。其或繼周者。雖百世可知也。斯
則百王不易之道明矣。自茲以降。代歷千禩。人非一性。窮
奢極麗。飫欲厭心。不能正本澄源。反文歸質。若河傾海覆。
汎濫平陸。流盪無依。迄至今日而莫之變也。夫王者之有
天下。必改正朔。易服色。以其既往者廢。將來者興。是以三
皇之王。五帝之理。樂不相沿。禮不相襲。且物極則反。理有
固然。文質之體。其將變矣。喆人觀象立言。垂範作則。將以
究索厥理。匡贊皇極。推吉凶於卦象。陳理亂於邦家。廣論
易道。冀裨帝業。蓋時尚質之書也。嗚呼。采世人之訂。述作
者之意焉爾。
魏顥
顥。開元中進士。
李翰林集序
自盤古畫天地。天地之氣艮於西南。劒門上斷。橫江下絕。
岷峩之曲。別為錦川。蜀之人無聞則已。聞則傑出是生。相
如君平王裦揚雄。降有陳子昂李白。皆五百年矣。白本隴
西。乃放形因家於綿。身既生蜀。則江山英秀。伏羲造書契
後。文章濫觴者六經。六經糟粕離騷。離騷糠粃建安七子。
七子至白。中有蘭芳。情理宛約。詞句妍麗。白與古人爭長。
三字九言。鬼出神入。瞠若乎後耳。白久居峩眉。與丹邱因
持盈法師達。白亦因之入翰林。名動京師。大鵬賦時家藏
一本。故賓客賀公奇白風骨。呼為謫仙子。由是朝廷作歌
數百篇。上皇豫游召白。白時為貴門邀飲。比至半醉。令製
出師詔。不草而成。許中書舍人。以張垍讒逐。游海岱閒。年
五十餘。尚無祿位。祿位拘常人。橫海鵾。負天鵬。豈池籠榮
之。顥始名萬。次名炎。萬之日。不遠命駕。江東訪白。遊天台。
還廣陵見之。眸子炯然。哆如餓虎。或時束帶。風流醞籍。曾
受道籙於齊。有青綺冠帔一副。少任俠。手刃數人。與友自
荊徂揚。路亡。權窆迴棹。方暑。亡友麋潰。白收其骨。江路而
舟。又長揖韓荊州。荊州延飲。白誤拜。韓讓之。白曰。酒以成
禮。荊州大悅。白始娶於許。生一女二男。曰明月奴。女既嫁
而卒。又合於劉。劉訣。次合於魯。一婦人生子曰頗黎。終娶
於宋。閒攜昭陽金陵之妓。迹類謝康樂。世號為李東山。駿
馬美妾。所適二千石郊迎。飲數斗。醉則奴丹砂撫青海波。
滿堂不樂。白宰酒則樂。顥生平自負。人或為狂。白相見泯
合。有贈之作。謂余爾後必著大名於天下。無忘老夫與明
月奴。因盡出其文。命顥為集。顥今登第。豈符言耶。解攜明
年。四海大盜。宗室有潭者。白陷焉。謫居夜郎。罪不至此。屢
經昭洗。朝廷忍白久為長沙汨羅之儔。路遠不存。否極則
泰。白宜自寬。吾觀白之文義。有濟代命。然千鈞之弩。魏王
大瓠。用之有時。議者奈何以白有叔夜之短。儻黃祖過禰。
晉帝罪阮。古無其賢。所謂仲尼不假蓋於子夏。經亂離。白
章句蕩盡。上元末。顥於絳偶然得之。沈吟累年。一字不下。
今日懷舊。援筆成序。首以贈顥作顥酬白詩。不忘故人也。
次以大鵬賦古樂府諸篇。積薪而錄。文有差互者兩舉之。
白未絕筆。吾其再刊。付男平津子掌。其他事跡。存於後序。
