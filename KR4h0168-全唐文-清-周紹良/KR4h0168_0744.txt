欽定全唐文卷七百四十四
蕭俶
俶。大中時為[:#AS-8862:⿱亠兊]海節度使。
請旌表鄭神佐室女奏
當道先差赴慶州行營陣歿押官鄭神佐在室女。年二十
四。先亡父未行營已前許嫁與右驍雄將官健李元慶。並
未受財禮。阿鄭知父神佐陣歿。遂與李元慶休親。截髮壞
形。自往慶州北淮安鎮收亡父遺骸。到[:#AS-8862:⿱亠兊]州瑕邱縣。與亡
母合葬訖。便於塋內廬墓。手植松栢。誓不適人。伏以閭里
之中。罕知禮教。女子之性。猶昧義方。阿鄭痛結窮泉。哀深
陟岵。投身砂磧。收父遺骸。遠自邊陲。得還閭里。感蓼莪以
起恨。侍邱墓以誓心。此皆陛下孝理宏深。德風煦被。遂變
獷野之性。潛知禮義之方。求之古人。斯為烈女。臣俶忝廉
察。敢不上聞。伏望天恩宣下有司。特賜旌表。仍放本戶兩
稅。以彰至行。
鄭貞女贊
政教隆平。男忠女貞。禮以自防。義不苟生。彤管有煒。蘭閨
振聲。關雎合雅。始號文明。
李漢
漢字南紀。擢進士第。文宗朝為屯田員外郎知制誥。遷御
史中丞吏部侍郎。出為汾州刺史。改州司馬。徙絳州長史。
大中時召拜宗正卿卒。
僕射不當受中丞侍郎拜議
左右僕射初上。受左右丞諸曹侍郎諸司四品及御史中
丞已下拜。謹按開元禮及六典。並無此儀注。不知所起之
由。或以為僕射師長百僚。此語亦無證據。惟有曹魏時賈
詡讓官表中一句語耳。且尚書令是正長。尚無受拜之文。
故事與御史中丞司隸校尉號三獨坐。伏以朝廷比肩。同
事聖主。南面受拜。臣下何安。縱有明文。尚須釐革。故禮記
曰。君於士不答拜。非其臣則答之。况御史中丞殿中御史
是供奉官。尤為不可。儀制令雖有隔品之文。不知便是受
拜否。及御史大夫亦曾受御史已下拜。今並不行。蓋以禮
數僭逼。非人臣所安。元和六年七月詔崔邠段平仲與當
時禮官王涇韋公肅等同議其事。理甚精詳。今請舉而行
之。庶為折衷。
唐吏部侍郎昌黎先生諱愈文集序
文者貫道之器也。不深於斯道。有至焉者不也。易繇爻象。
春秋書事。詩詠歌。書禮剔其偽。皆深矣乎。秦漢以前。其氣
渾然。迨乎司馬遷相如董生揚雄劉向之徒。尤所謂傑然
者也。至後漢曹魏。氣象萎繭。司馬氏已來。規模蕩盡。悉謂
易已下為古文。剽掠僭竊為工耳。文與道蓁塞。固然莫知
也。先生生於大歷戊申。幼孤。隨兄播遷韶嶺。兄卒。鞠於嫂
氏。辛勤來歸。自知讀書為文。日記數千百言。比壯。經書通
念曉析。酷排釋氏。諸史百子。皆搜抉無隱。汗瀾卓踔。奫泫
澄深。詭然而蛟龍翔。蔚然而虎鳳躍。鏘然而韶鈞鳴。日光
玉潔。周情孔思。千態萬貌。卒澤於道德仁義。炳如也。洞視
萬古。愍惻當世。遂大拯頹風。教人自為。時人始而驚。中而
笑且排。先生志益堅。其終人亦翕然。而隨以定。嗚呼。先生
於文。摧陷廓清之功。比於武事。可謂雄偉不常者矣。長慶
四年冬。先生歿。門人隴西李漢。辱知最厚且親。遂收拾遺
文。無所失墜。得賦四。古詩二百五。聯句十。律詩一百七十
三。雜著六十四。書啟序八十六。哀辭祭文三十八。碑誌七
十六。筆硯鱷魚文三。表狀四十七。總七百。幷目錄合為四
十一卷。目為昌黎先生集。傳於代。又有注論語十卷。傳學
者。順宗實錄五卷。列於史書。不在集中。先生諱愈。字退之。
官至吏部侍郎。餘在國史本傳。
李欵
欵。文宗朝官侍御史。歷倉部吏部左司員外郎。
彈鄭注奏
注內通敕使。外連朝官。兩地往來。卜射財貨。晝伏夜動。干
竊化權。人不敢言。道路以目。請付法司。推劾情欵。
薛元賞
元賞。太和時累遷司農卿京兆尹。出為武寧節度使。徙邠
寧。會昌中進工部尚書。領諸道鹽鐵轉運使。宣宗立。下除
袁王傅。拜昭義節度使卒。
東都神主議
伏以建中時。公卿奏請修建東都太廟。當時之議。大旨有
三。其一曰。必有其廟。備立其主。時饗之日。以他官攝行。二
曰。建廟立主。存而不祭。皇輿時巡。則就饗焉。三曰。存其廟。
瘞其主。臣等立其三議。參酌禮經。理宜存廟。不合置主。謹
按禮祭義曰。建國之神位。右社稷而左宗廟。禮記云。君子
將營宮室。宗廟為先。是知王者建邦設都。必先宗廟社稷。
况周武受命。始都于豐。成王相宅。又卜于洛。烝祭歲於新
邑。冊周公于太室。故書曰。戊辰王在新邑。烝祭歲。王入太
室稞。成王厥後復立于豐。雖成洛邑。未嘗久處。逮于平王。
始定東遷。則周之豐鎬。皆有宗廟明矣。又按曾子問廟有
二主。夫子對以天無二日。土無二王。嘗禘郊社。尊無二上。
未知其為禮者。昔齊桓公作二主。夫子譏之。以為偽主。是
知二主不可並設亦明矣。夫聖王建社以厚本。立廟以尊
祖。所以京邑必有宗社。今國家定周秦之兩地。為東西之
兩宅。闢九衢而立宮闕。設百司而嚴拱衞。取法元象。號為
京師。既嚴帝宅。難虛神位。若無宗廟。何謂皇都。然依人者
神。在誠者祀。誠非外至。必由中出。理合親敬。用交神明。位
宜存於兩都。廟可偕立。誠難專於二祭。主不並設。或以禮
云七廟五廟無虛主。是謂不可無主。所以天子巡狩。亦有
所尊尚。飾齋車。載遷主以行。今若修廟瘞主。則東都太廟。
九室皆虛。既違於經。須徵其說。臣復探賾禮意。因得盡而
論之。所云七廟五廟無虛主。是謂見饗之廟。不可虛也。今
之兩都。雖各有廟。禘祫饗獻。斯皆親奉於上京。神主几筵。
不可虛陳於東廟。且禮云。唯聖人為能饗帝。孝子為能饗
親。昔漢韋元成議廢郡國祀。亦曰立廟京師。躬親承事。四
海之內。各以其職來祭。人情禮意。如此較然。二室既不並
居。二廟豈可偕祔。但所都之國。見饗之廟。既無虛室。則叶
通經。議者又欲置主不饗。以俟巡幸。昔魯作僖公之主。不
於虞練之時。春秋書而譏之。合祔之主。作非其時。尚為所
譏。今若置不合祔之主。不因時而作。違經越禮。莫甚於此。
豈有九室合饗之主。而有置而不饗之文。兩廟始創於周
公。二主獲譏於夫子。自古制作。皆範周孔。舊典猶在。足可
明徵。臣所以言東都廟則合存。主不合置。今將修建廟宇。
誠不虧於典禮。其見在太微宮中六主。請待東都建修太
廟畢。具禮迎至於西夾室。閟而不饗。式彰陛下嚴祀之敬。
以明聖朝尊祖之義。
李郃
郃字子元。舉太和二年賢良方正能直言極諫科。調河南
府參軍。歷賀州刺史。
乞旌劉蕡直言疏
陛下御正殿。求直言。使人得自奮。臣才智懦劣。不能質今
古是非。使陛下聞未聞之言。行未行之事。忽忽內思。愧羞
神明。今蕡所對。敢空臆盡言。至皇上之成敗。陛下所防閑。
時政之安危。不私所料。又引春秋為據。漢魏以來。無與蕡
比。有司以言涉訐忤不敢聞。自詔書下。萬口籍籍。歎其誠
鯁。至於垂泣。謂蕡指切左右。畏近臣銜怒。變興非常。朝野
惴息。誠恐忠良道窮。綱紀遂絕。季漢之亂。復興於今。以陛
下仁聖。近臣故無害忠良之謀。以宗廟威嚴。近臣故無速
敗亡之禍。指事取騐。何懼直言。且陛下以直言召天下士。
蕡以直言副陛下所問。雖訐必容。雖過當獎。壽於史策。千
古光明。使萬有一。蕡不幸死。天下必曰陛下陰殺讜直。結
讐海內。忠義之士。皆憚誅夷。人心一搖。無以自解。况臣所
對。不及蕡遠甚。內懷愧恥。自謂賢良。奈人言何。乞回臣所
授。以旌蕡直。臣逃苟且之慙。朝有公正之路。陛下免天下
之疑。顧不美哉。
王釗
釗。武宗朝官洺州刺史。檢校刑部尚書兼左金吾衞大將
軍御史大夫。充左衞使。封太原郡王。除皇城留守。
對字詁判
甲書字詁所由計功不及日請科罪不伏訴云
紙類不同
人之從事。則有司存。率由舊章。乃無厥咎。甲以九流賤職。
工寫為務。理宜不[:#AS-8FBB:●]于素。欽乃攸司。何得慢其所守。越我
王度。挈瓶猶且不假。落簡安得有乖。致使魚魯闕辨於當
時。鉛黃莫施於學校。罪自掇也。刑則何逃。然而紙類以難
易論功。時日以短長命課。事無準定。或須加減。不伐有詞。
理從哀矜。待測淺深之量。方申大小之辜。
崔戎
戎字可大。舉明經。累擢諫議大夫。拜給事中。出為華州刺
史。徙[:#AS-8862:⿱亠兊]海沂密觀察使。卒年五十五。贈禮部尚書。
請勒停雜稅奏
准詔旨。制置劍南西川兩稅。舊納見錢。今令一半納見錢。
一半納當土所在雜物。仍于時估之外。每貫加饒三五百
文。依元估充送省及留州留使支用者。今臣與郭釗商量。
當道兩稅。並納見錢。軍中支用及將士官吏俸。依賜並以
見錢給付。今若一半折納。則將士請受。折損較多。今請兩
稅錢數內。三分二分納見錢。一分納疋段及雜物。准詔每
貫加饒五百文。計優饒百姓一十三萬四千二百四十二
貫文。成都府及諸縣幷邙雅黎等州蠻寇所經處。賦稅三
分蠲放一分。其不經賊處。亦量減放。共計減放一萬七千
六百二十貫文。伏緣兩稅先徵見錢。今三分已一分折納
雜物。計優饒百姓一十三萬餘貫文。西川稅科。舊有青苗
如茄子薑芋之類。每畝或至七八百文。徵斂不時。煩擾頗
甚。今令並省稅名目。一切勒停。盡依諸處為兩限。有青苗
約立等第。頒給戶帖。兩稅之外。餘名一切勒停。今臣與郭
釗商量。得報稱已是徵夏稅之時。改法未得。先已奏請以
今年已後。每年冬于本色苗本額稅中。並減一半訖。計減
放四萬二千五百四十四貫文。臣奉使日。伏蒙處置如前。
柳璟
璟字德輝。右散騎常侍冕子。寶歷初進士。開成初官庫部
員外郎知制誥。以本官充翰林學士。拜中書舍人。會昌時
轉禮部侍郎。貶信州司馬。終郴州刺史。
郊廟告祭請準開元元和勑例差官奏
準開元二十三年勑。宗廟大祠。宜差左右丞相嗣王特進
少保少傅尚書賓客御史大夫。又二十五年勑。太廟五享。
差丞相師傅尚書嗣郡王通攝。餘司不在差限。又元和四
年勑。太廟告祭。攝官太尉以宰相充。其攝司空司徒以僕
射尚書師傅充。餘司不在差限。比來吏部因循。不守前後
勑文。用人稍輕。請自今年冬季。勒吏部準開元元和敕例
差官。
請續修圖譜奏
今月十二日面奉進止。以臣先祖所撰皇宗永泰新譜。事
頗精詳。令臣自德宗皇帝陛下御極已來。依舊式修續。伏
請宣付宰臣。
盧求
求。范陽人。寶歷初進士。應諸府辟召。位終郡守。
成都記序
蜀國自秦始通。秦遺蜀王五美女。蜀亦遣五丁迎之。到梓
潼。見一大蛇入山穴中。一人覽其尾不能得。五人相助。大
呼拽之。山遂崩。五丁及秦女皆死。惠王遂遣張儀司馬錯
從石牛道滅蜀。因封公子通國為蜀侯。以陳壯為相。置巴
蜀郡。遷秦人萬家實之。民始能秦言。以蜀令張若為太守。
前時蜀土開明尚納美女為妃。蓋武都山之精也。及死。葬
于城西北。遣五丁擔其本山之土以為塚。今有二石尚在。
古老言五丁擔云。陳壯既為秦公子相數年。遂謀反。殺秦
公子。秦伐蜀。誅壯。封子惲為蜀侯。惲後母誣惲有罪。賜劍
自殺。蜀人以其冤。因為立祠。又封子綰為蜀侯。後復疑綰
反誅死。自此但置守而已。後以李冰為蜀守。冰始鑿三江。
引水以行舟楫。岷山多梓柏大竹。坐致材木。又溉水開稻
田。于是沃野千里。號為陸海。置綿洛二水。用便溉灌。作石
犀五。以壓毒蛟。命曰犀牛里。後更為耕牛二。又作三石人
立水中。冰非常人也。與江神約曰。水竭不至足。盛不沒肩。
大鑿巖崖。通沬水道。江之龍大怒。冰乃持刀入水與龍鬭。
龍死。遂無水害。迄今蒙利。蜀人稱郫繁為膏腴。綿洛為浸
沃。昭襄王時。又曰白虎為患。意廩君之魂也。歷四郡。傷千
二百人。王乃募能殺之者。邑萬家。金帛稱是。巴夷朐忍廖
中藥何謝作白竹弩於高樓。瞰而射之死。王嫌其夷人。乃
刻石復田。頃田不租。十妻不算。傷人不論。殺人不死。與之
盟曰。秦人犯夷。輸黃龍一雙。夷人犯秦。償清酒一鐘。其人
安之。遂號曰武夷。其族又有濮賨賨。尤武勇。居渝水。夾水
以居。為漢高祖前鋒。陷陣善舞。巴與蜀代為仇讐。蜀嘗封
弟葭萌於漢中。號苴侯。命其邑曰葭萌。至漢高祖六年。始
分置廣漢郡。高后城[:#AS-8475:⿱⿰束束火]道。開青衣。文帝末。以廬江文翁為
郡守。穿湔江口。溉田千七百頃。立文學。選吏子弟皆就學。
令俊乂之士張叔等十八人。東詣博士受七經。還以教授。
於是岷絡之地。學比齊魯。孝景帝嘉歎。遣天下郡國皆立
文學。自文翁始也。文翁明天文灾異。後以博士徵。至侍中
揚州刺史。孝武帝置四郡都尉。俾立十八郭。於是郡縣多
城觀矣。又分牂牁置益州。是為南益州。宣帝地節三年。穿
臨卭蒲江鹽井二十。置鹽鐵官。自漢興至哀平。牧守仁賢。
宣德立教。英偉命代之士。其出如林。璽書束帛。交馳於梁
益之地矣。雖魯之洙泗。齊之稷下。未足多也。且漢徵八士。
蜀預其四。高帝分蜀郡北鄙置廣漢。武帝分南鄙為犍為。
遂有三蜀之號。王莽改郡守為帥正。以蜀郡為導江。公孫
述為帥正。治臨卭。述僭號。後漢光武帝滅述。還為蜀郡。順
帝即位。復為益州。郡名依舊。州治大城。郡治小城。靈帝末。
以劉焉為牧。及卒。子璋為嗣。建安十九年。璋迎漢左將軍
劉備至。遂滅璋。稱帝繼漢。號先主。治成都。魏末。司馬昭平
蜀。復為益州。晉受魏禪。以州領郡。武帝末。以成都為國。封
子穎為王。其後賨人李雄僭稱王。晉穆帝永和初。遣桓溫
擊滅之。復為蜀郡。譙縱反。安帝命朱齡石討平之。至梁分
益州。更置南北二益州。以武陵王紀為刺史。紀僭帝號。領
兵東下。為湘王所殺。後魏廢帝前二年。尉遲迥定益州。置
總管。後迥舉義旗不受代。為隋王堅所戮。隋開皇元年。廢
總管。置行臺。以蜀王修為西南道行臺尚書令。三年。復為
總管。大業元年。廢總管為州。又改州為郡。聖唐武德元年。
復為總管。三年。置行臺。改為益州。以太尉秦王為益州道
行臺總管。又改為宋大都督府。天后析益州。置彭蜀漢二
州。開元二年。始以齊景冑為劍南節度營田兼姚巂等州
處置兵馬使。自此始有節度使也。八年。以李濬為使。去兵
馬使。章仇兼瓊兼山南西道採訪使。其後或兼或否。亦無
定制。上元二年。始分為東西川。廣德二年。復合為一。大歷
二年。又分為兩川。至今不改。天寶三載。復為大都督府。十
四載。元宗皇帝巡幸。車駕留五月。至德二年。改為成都府。
置尹。比東西二京。號南都。後復停。大凡今之推名鎮為天
下第一者。曰揚益。以揚為首。蓋聲勢也。人物繁盛。悉皆土
著。江山之秀。羅錦之麗。管絃歌舞之多。伎巧百工之富。其
人勇且讓。其地腴以善。熟較其要妙。揚不足以侔其半。况
赤府畿縣。與秦洛並。故非上將賢相。殊勳重德。望實為人
所歸伏者。則不得居此。况控帶蠻落。阨戎限羌。非文武寬
猛。包羅法度之君子。則不能得中庸。以是聖庭慎擇。尤難
其任。使號有三。曰節度觀察安撫。先時南蠻六部。不相臣
服。天子每有恩賞。各頒一詔。呼六詔。開元末。節度使王昱
受賄。上奏合六為一。乃封大酋帥越國公蒙歸義為雲南
王。始獨稱南詔。至楊國忠遙領蜀郡太守兼採訪使。遂擾
邊閫。希立功伐。乃有瀘南不利之變。貞元中。韋令公臯為
節帥。招復雲南。背蕃歸漢。十一月八日。置使安撫。兼統押
西山八國近界羌蠻等使。是為三使。韋令公本以奇勳秉
旄鉞。思立邊效。又在鎮且歲久。南詔為其用。拓地甚遠。公
既卒。劉闢繼公後。以兵守險。為不順。誅死。家籍沒。後京兆
公為節帥。酷易軍政。殊不以封域為念。戍卒罔代。邊蠻積
忿。至太和三年十二月。蒙[:#AS-984B:⿱竹差]巔遂以兵剽掠至城下。杜公
填門不敢與爭。會監軍使矯詔宣諭。蠻人遂退。工巧散失。
良民殲殄。其耗半矣。列政補完。尚不克稱。大中六年四月。
詔以丞相太原公有驅制羌戎之成績。由邠寧節度拜司
徒同平章事鎮蜀。蜀為奧壤。領州十四。縣七十一。戶百萬。
兵士五萬。外疆接兩蕃。人性勁勇。易化以道。難誣以智。公
至。以儉約帥之。以謹廉不伐臨之。以刑賞法制平治之。人
歡且舞。旦夕詠公之德矣。先是西蜀圖經甚備。朝野之士
多寄聲寫錄。主茲務者。不勝其煩。遂盡削而潛焚之。長吏
至。即據顯者集為一軸以獻。繇是百不書一。大中八年。戶
曹參軍藺宏宗甚好學。且目覩司徒相國之異績。願付以
傳示于後。然不以文自任。翦截疎長。蕪言不略。相國乃屬
于小子。令刊益之。且曰。不以淹徐疾速。歸於流布。以為不
朽之事。求受命震怖。又不欲以圖經為目。乃搜訪編簡。目
為成都記五卷。經與圖之附益。願終宏宗之職。庶以此為
助也。大中九年八月五日叙。
殷侔
侔。太和中官魏州書佐。
竇建德碑
雲雷方屯。龍戰伊始。有天命焉。有豪傑焉。不得受命。而命
歸聖人。於是元黃之禍成。霸圖之業廢矣。隋大業末。主昏
時亂。四海之內。兵革咸起。夏王建德。以耕甿崛興。河北山
東。皆所奄有。築宮金城。立國布號。岳峙虎踞。赫赫乎當時
之雄也。是時李密在黎陽。世充據東都。蕭銑王楚薛舉擅
秦。然視其剏割之跡。觀其模略之大。皆未有及建德者也。
唯夏氏為國。知義而尚仁。貴忠而愛賢。無暴虐及民。無淫
凶於已。故兵所加而勝。令所到而服。與夫世充銑密等。甚
不同矣。行軍有律。而身兼勇武。聽諫有道。而人無拒拂。斯
蓋豪傑所以勃興。而定霸一朝。拓疆千里者哉。或以建德
方項羽之在前世。竊謂不然。羽暴而嗜殺。建德寬容御眾。
得其歸附。語不可同日。跡其英分雄分。指盼備顯。庶幾孫
長沙流亞乎。唯天有所勿屬。唯命有所獨歸。故使失計於
救鄰。致敗於臨敵。雲散雨覆。亡也忽然。嗟夫。此亦莫之為
而為者歟。向令運未有統。時仍割分。則太宗龍行乎中原。
建德虎視於河北。相持相支。勝負豈須臾辨哉。自建德亡。
距今已久遠。山東河北之人。或尚談其事。且為之祀。知其
名不可滅。而及人者存也。聖唐太和三年。魏州書佐殷侔
過其廟下。見父老㣥祭。駿奔有儀。夏王之稱。猶紹於昔。感
豪傑之興奮。弔經營之勿終。始知天命之莫干。惜霸略之
旋隕。激於其文。遂碑。
周太元
太元。太和時人。
彈義成軍節度使李聽疏
臣聞賞罰不明。無以示天下。是非一貫。無能建大中。臣竊
見義成軍節度使李聽。位極寵榮。心無報效。朝廷資其承
籍。委以統戎。俾代憲誠。付之雄鎮。總三萬貔貅之眾。兼兩
藩節制之權。冀其俯安危疑。上副恩遇。况陛下授以神算。
假以天威。入魏之期。[:#AS-8864:⿺克寸]日先定。而李聽擁旄觀望。按甲遷
延。熒惑人事。逗撓軍政。遂使憲誠陷於屠戮。亂眾肆其姦
兇。由是六郡無依。全師喪敗。委貝州而不守。燒刦無遺。望
棧口而疾馳。狼狽就道。自圖苟免。不憚包羞。蔑棄朝章。有
同兒戲。魏州之亂。職聽之由。論其負恩。萬死猶幸。伏以封
常清河南失律。斬於關門。高霞寓唐鄧破傷。投諸遐裔。渾
鎬節制易定。苦戰而兵力不支。袁滋逗留西川。欲進而兇
渠尚在。或親當矢石。或躬履艱危。勢屈賊鋒。竟申朝典。未
嘗貸法。必振皇威。今李聽罪惡流聞。中外憤惋。比之常清
等輩。萬萬過之。若陛下猶視含宏。不寘極法。臣等恐憲章
墜地。天下寒心。伏望付之法司。以正刑典。
陳齊之
齊之。太和時人。
故右內率府兵曹鄭君墓誌銘
昔鄭桓公為王卿士。始受鄭於周。因封命氏。漢魏以降。其
族滋大。有唐以來。(闕一字)華(闕一字)軌君其裔也。曾王父璿。河
南少尹。王父溥。尚書右部郎中。歷青邢相衞(闕一字)幽懷七
州刺史。入為左庶子。皇考華。駕部郎中吉州刺史。仕濟其
美。時與其能。君即吉州之少子也。隱不違世。顯而成晦。於
所與以義。於取入以(闕一字)以(闕一字)遊江湖而無所為累也。
君諱準。字(闕一字)道。其先滎陽人。有憲也之貧。(闕三字)之貴。人
之於此。皆不堪其憂。君之於此。未嘗滑其(闕四字)為知命也。
太和四年正月二日。遘疾終于蘇州華亭縣白砂鄉徐浦
場之官舍。享年六十有三。有子五人。嗣曰宗儒。次曰宗韞。
次曰宗慶。次曰宗遜。皆銜恤茹哀。克奉先訓。又一子奉釋
氏教。端殼清淨。修無生忍。名曰宏直。嗟乎。伯仲叔季。於執
喪之禮。皆得順變。即以其年秋八月廿五日。權葬于義興
縣洞庭鄉震澤里下朱村原。從宜也。有女三人。皆在冲幼。
五子以余有往年之舊。請余於文。銘曰。
其生也天。其死也天。死生皆天兮。何適非然。嗚呼。苟不達
於此。哀何勝焉。
