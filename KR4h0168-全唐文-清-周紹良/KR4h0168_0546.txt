欽定全唐文卷五百四十六
裴肅
肅。貞元時官國子司業。出為浙東觀察使。
請進士兼習爾雅老子奏
爾雅為六經文字之楷模。老子是聖人元微之奧旨。請勒
天下明經進士五經及明一經進士五經及諸科舉人。依
前習道德經者。宜準天寶元年勅處分。應合習爾雅者。並
準舊式。
王履貞
履貞。貞元七年進士。
辟雍賦(以王者風教之本為韻)
辟雍之裁。教化之方。辟者象旋圓而不極。雍者以流轉而
有常。行於歷代。創自前王。崇此乃理。廢之斯亡。革斁剗澆。
何莫由之而克著。化人成俗。靡不因茲而允臧。公宮之南。
靈臺之下。赫巍峨以層構。規制度於眾寡。區別遠采於虞
庠。經始不差於周雅。闡揚學校。旁求儒者。溫良恭敬之士。
資於父以事師。俊造茂異之倫。必自朝而逮野。尊卑有秩。
禮教是崇。取乎年均式序。不以地高為雄。隨其局貴賤之
義自別。尚乎齒少長之儀有融。然可以闡皇化。彰國風。允
叶扣鐘之教。克成琢玉之功。寧止夫聞天者比於鳴鶴。居
陸者喻夫漸鴻而已。爾其學習以時。詩書興教。惟司成是
典。惟古則是效。詔夏弦春誦。俾民不僣。養三老五更。俾民
知孝。惟冑也太子齒矣。惟學也元后視之。合語於此。釋菜
有時。以崇其道。以尊其師。俾百工允理。庶績咸熙。抑前古
之是賴。伊茲禮之是持。德貞行芳。達其名以取譬。泉流波
注。立其義而在茲。由是金革可偃。淳樸斯返。所謂深其流
者濬其源。茂其末者固其本。至矣哉。辟雍之旨也大。辟雍
之教也遠。可同乎不騫不崩。豈俾夫損之又損。
冰池照寒月賦(以寒淨光潔瑩心目為韻)
至矣哉。元冬之季。茲池可觀。臨方塘而霜容既肅。照圓月
而素色兼寒。凝為水碧。潔若琅玕。迫而窺乍驚飛於繞鵲。
俯而察寧失顧於迴鸞。若乃日暮雲晴。蒼然色正。冰彩旁
射。蟾輝下映。的皪兮地布明璫。曈曨兮天垂朗鏡。則雖隨
侯之珠皎而潔。和氏之璧光且淨。曷比夫動資文士之興。
載悅吾人之性。觀夫寒空若晝。清漏且長。透珠簾而庭戶
增媚。浮玉樹而園林借芳。攬之則無。誠偶形於顧兔。視之
若有。徒積素於飛霜。故能潔通宵之寒氣。凝徹底之清光。
既而空色相鮮。餘華昭晰。嚴風吹而不散。沍陰生而轉潔。
偏使閨婦增思。征人愴別。望隴上之嬋娟。怨池中之凜冽。
又能使空門禪客。除昏滌暝。對之而虛白生襟。觀之而神
形自瑩。嗟乎。時之革物。物感人心。俾閒放者取而適性。勤
苦者對以愁吟。則知冰月之宜靡極。沿變之趣彌深。原夫
幽院添池。晴峯繞竹。幾處堪賞。千般寓目。加之以清冰素
魄。復何媿深山窮谷。佇月令之必賦。冀同出乎西陸。
國子丞廳連理樹賦
靈臺崇崇兮洞轇轕以[:#AS-92F9:⿰帛⿱丿糸]延。中有珍木兮鬱森森以芊芊。
始殊形以分聳。終共理而連拳。始信德以被物。初應聖而
效焉。且學為教原。丞為糾局。生於學者。表王化之大同。植
於廳者。知官政而無曲。亦所以據於德而遠於俗也。樂我
皇道。彰我聖年。謂為交柯。乃尋本而無末。謂為別榦。能已
離而復連。依君仁義之圃。對君翰墨之筵。俾為我師者。如
斯木之一德。為我曹者。如斯木之相全。故瑞不虛然。從化
而止。化不在遠。行之由已。有善必應。詎云草木之無知。惟
德是親。奚問陰陽之至理。可以載美青史。可以表慶皇家。
人各有心。我則合而為一。物曲有利。我則不避其邪。夫如
是。則造化之理易尋。天地之情可測。順之則生瑞。逆之則
成慝。故曰禍淫湎。福正直。諒物情之效祥。由人君之布德。
故得托根講肄之宇。垂陰夫子之牆。雜庭槐以為列。偶仙
杏而成行。逢聖而生。匪由乎日月以翼。取端為寶。孰尚夫
金玉其相。所謂光乎泰階。允臻靈貺。不然者。則徒聞其說。
孰究其狀。至矣哉。觀一樹之攸同。知四夷之內向。
太學剏置石經賦
我國家學校崇崇。剏石經於其中。用啟千年之聖。將遺萬
古之風。元化式敷。厥德既彰於有截。聲詩再闡。斯文庶表
於無窮。既而招學苑之徒。命他山之役。陳滿笥之文雅。結
峻天之遠碧。且曰道自人宏。教由時易。若不考深旨。勒貞
石。布落落於廣庭。陳巖巖於千尺。則何以表吾道之不騫。
見伊唐之有赫者哉。由是雕搜之功備矣。文質之義昭然。
鑿寒光而嶄嶄迭映。駢古色而字字相宣。儼彼貞規。韞玉
之姿益壯。窮諸墨妙。崩雲之勢彌堅。事既叶於造微。理乃
符於摭實。削成豈勞於執。壁立更逾於散帙。旁分鳥跡。且
非精衞之銜來。遠映天光。有若媧皇之補出。可謂洙泗
之風不墜。而教化之道益敦。鑽仰苟同於深奧。咫尺可見
於微言。五色參差。夫子之文章盡在。丹楹俯瞰。聖人之閫
閾斯存。豈非吾君秉茲一德。修文臨極。堅貞為庶士之規。
考禮作百王之式。既而辯舛錯而定魯魚。然後二三子是
效是則。
太學壁經賦(以六經典法刊正文字為韻)
國家誕敷文命。建學崇政。置六經於屋壁。作㣥儒之龜鏡。
翦遺文以辨謬。俾雅誥以詳正。是以儒業益敷。皇風載盛。
斆學既闡。廓宇斯分。飾素壁而照月。構丹樑而結雲。於是
集青衿之侶。延鴻儒之㣥。貞八索。起三墳。採典謨之淪翳。
次編之繽紛。稽古至今。從百家之正義。歸真背偽。俾四海
之同文。於是博考㣥臣。宣明舊典。既科斗之互缺。亦魚魯
之相舛。依鳥跡而難從。訪蛇形而莫辨。定茲金。規程邈之
隸書。遵彼古文。參史籀之大篆。然後命鍾張之藝。詔文學
之官。界四壁以繩直。揮五色之毫端。粲爾其彩。昭然可觀。
雖一勞之克定。乃千載之不刊。錯綜既備。班列有次。欲昭
明於六書。先裦貶於一字。俾去顛訛之惑。用全述作之意。
苟不絕於韋編。將永齊於石記。至於止戈為武。反正
為乏。將為後生之式。必憲先王之法。爰及垂露懸鍼。鶴頭
蚊足。酌前修之楷模。為後來之軌躅。瞻彼垣牆。代茲牘。篇
章煥炳。文雅照燭。正以先王之修。則曲禮三千。習以孔門
之徒。則冠者五六。所謂一人作則。萬國儀刑。光我廊廟。異
彼丹青。示人範於古訓。正國常於典經。既文明乎天下。宜
遠域而來庭。
目無全牛賦(以虛心通明暗與理會為韻)
著絕藝者。積功而成。窮物理者。因心而明。觀彼庖丁之游
刃。合夫天道之至情。運心術於妙用。得元技於惟精。相彼
牛兮。雖完體斯在。於我目也。而折俎已呈。豈不以因功之
深。為志所使。揮無厚以合度。投有閒之中軌。積就之妙。既
由乎月將。操割之微。亦依乎天理。若動不導窾。任非由已。
則必授夫力劬。孰能免夫目視。始吾於牛也。膚革未充。筋
骸靡窮。心無所措其利。手無所施其功。惑臂臑之原本。迷
脈腠之要終。動既多悔。勤而未通。逮三載以積用。乃一朝
而發蒙。今吾於牛也。察其博碩。考其小大。不俟刃解。自將
神會。定貴賤之骨。若委地而在前。視血膋之膏。雖表革而
無外。信功著而理貫。乃道成而情泰。遂得不遵蓮鍔。不合
桑林。騂騂之軀。折如應手。角[:#AS-FBED:●]戢角[:#AS-FBED:●]戢之角。割若愜心。
此乃變化斯探。視聽靡濫。美候明而咸見。雖處幽而無暗。
夫人之修業。頗亦象諸。能元通而理達。則疑釋而誤虛。別
有技業目牛。得同碩鼠。取勢行止。喻義庠序。竊學見賢思
齊。敢望惟仁是與。儻王庖之可待。願發硎而延佇。
六街鼓賦(以動心駭耳防非之道為韻)
惟道路兮。此有其紀綱。在昏曉兮。用警於行藏。設彼鼓節。
以為人防。俾守度而知禁。咸順時而嚮方。觀其四門洞達。
九逵攸長。不有司扃。則政或以荒。不有式遏。則人或以襄[:#AS-FBED:●
]
[:#AS-FBA2:●]。粵惟聖唐。作法茲始。岐
路分職。里閈對峙。萬井如棋。三條若砥。樹鼉鼓也。罔不式
遵。命武賁焉。各慎所履。日入於酉。俾於行者止。斗回於天。
警夫居者起。惟其度數。自合銅龍之漏。節其晝夜。不失金
烏之晷。豈比夫繁於手。盈於耳。而悅彼姝者子乎。每司晨
而不[:#AS-8FBB:●]。必候時而後動。聲坎坎而旁殷遐邇。氣雄雄而中
遏煩偬。通塗廣陌。萬戶千扉。晨應雞鳴。夕催人歸。牛羊下
時。迎暮煙而斯發。河漢云沒。伴曉色而漸微。此乃守常有
則。守矩不違。一厥人兮人懷其信。齊厥政兮政絕其非。不
然者。則是或見訛。下無所楷。使六
歷時謬。萬夫聽駭。是知街之設也。所以通達幽深。鼓之懸
也。所以發揚聲音。豈獨警其當路。亦用革其非心。職是司
者。爾罔不欽。無先天兮以欲敗度。無後天兮則人匪忱。別
有養蒙以居。惜陰為寶。遊藝鄒魯。觀光咸鎬。每聽喤喤之
聲。實樂平平之道。敢課虛而進牘。聊體物而摛藻。
林藻
藻字緯乾。莆田人。貞元七年進士。官嶺南節度副使。
冰池照寒月賦(以寒淨光潔瑩心目為韻)
瑤池洞澈兮堅冰始攢。元天皎皛兮皓月初圓。冰含虛以
凄冷。月委照而光寒。既合體以凝質。故清輝而可觀。爾其
氣肅而勁。色虛而淨。俯視則湛若玉壺。仰觀則爛如金鏡。
履之者可以慎其矩步。翫之者可以滌其情性。嘉乎清熒
旁達。曈曨交映。閒樓臺則素色彌分。出河漢則清光寥夐。
良吏觀我以思飲。墨客覽我以興詠。懿夫鑒照無隱。盈積
有方。纖埃翳而必見。眾象照而難藏。晃兮奕奕。耀兮彰彰。
奪銀河之曉色。掩水鏡之秋光。於時㣥動已息。寒夜未央。
微雲度月以澹蕩。細柳拂池而悠揚。晶耀兮環林之際。朗
練兮孤亭之旁。月周天兮有虧。池擁冰兮難決。月在則光
瑩。月沈則光滅。彼冰也。非無自然之色。我取映月而增潔。
此月也。非無自然之光。我取籠冰而加澈。斯乃以淨臨淨。
不瑩自瑩。精氣交而上浮。光彩融而入暝。夫如是。至人遇
之而暢襟。貪夫對之以勵心。豈徒皎皎然罔象。炯炯爾照
臨而已哉。向若月隱西峯。冰藏深谷。焉得解吾人之昏滯。
悅志士之心目。
喬彝
彝。京兆府副解。
立走馬賦
元戎帳外兮何者雄。躡絕電。踏追風。於是千旗已合。萬馬
既匝。槍壘環迴。轅門洞開。紛熒熒以照雪。殷嶫嶫以隨雷。
嚴鼓齊。蒼山破。一夫唱。萬人和。寒笳既鳴。攢騎無聲。左右
交入。奔騰迸集。鴻洞戢孴。陰森嶷岌。揮鐵騎以突空。上金
鞍而屹立。輪寶刀以直視。拔長劒而端揖。奔鯨絕海。旋巨
浪以尚遲。餓鶻翻身。寫長風而未急。於是神仙惝怳。鬼怪
呼吸。擺金甲而乍寒。噴玉花而半濕。膂力既剛。雄風莫當。
擲紅旗以顛倒。按白刃以熒煌。霍火[:#AS-FBED:●]蒦滅沒。離披頡䀪。
引山河之奔走。隨波蕩以低昂。訝夫臲卼累跡。從容自適。
互辟
易。沸霹靂。豁千重以萬重。迺左射而右射。餘(疑)掉青絲。繫
練影。叫天閽。揮落景。雲旗一簸。翻古塞而半飛。畫戟雙盤。
寫長風而自冷。况復騰勇氣。耀紅塵。倚精誠而張膽。仗忠
信以扶身。妙能傑出。其大絕倫。感平生之顧遇。睹性命之
逡巡。既見知於挺特。寧有力於依因。得逢堯舜之代。以備
爪牙之臣。恨武場之尚狹。跼高步而難伸。皆曰若更渡交
河。絕大漠。藏鐵羽。銷金錯。橫穿馬邑。雷鼓出於地中。直上
龍城。將軍忽如天落。引皇風之披靡。蕩殺氣以澄廓。不離
旗旆。長隨衞霍。鞭八方之戎羯。豁萬里而開拓。騁輕趫之
俊藝。突沙塞以取樂。壯觀呈。肅然清。揚大旆。入舊營。
幽蘭賦(以遠芳襲人終古無絕為韻)
蘭之生兮。不以無人而不芳。被廣澤。森回塘。和寡調高。未
儷郢中之曲。神符夢叶。終傳鄭國之香。贈靈修於南浦。襲
嘉慶於北堂。於是芊眠茂宛。靡迤秋坂。紉而為佩。騷人之
意已深。閒以在衿。楚客之情何遠。薄秋風而香盈十步。汎
皓露則花飛九畹。豈眾草之敢陵。幸移根之未晚。若乃吳
山清兮天氣新。湘水碧兮楓岸春。煙轉綠蕙。波搖白蘋。榮
曲沼之初蓮。遺天涯之美人。離別經時。歎孤芳於秀質。艷
陽可惜。悵獨立於良辰。復有映金砌。羅玉戶。分竹宮。疏蕙
圃。因風而起。不隨彼茁之蓬。擇地以生。能殊有杕之杜。宜
其比同心於先哲。冠美名於前古。蘭在幽兮其芳滿叢。士
守業兮其道未通。入提攜固在於高賞。播酷烈當跂於下
風。寧使凋急景於散地。迫嚴凝於歲終。况復光陰慘烈。冰
霰淒切。靜而處順。不得近於階墀。長未當門。獨遣冒於霜
雪。豔歇紅暗。莖萎紫折。懼鶗鴂之先鳴。掩氛氳而頓絕。於
戲。蘭與艾兮異味。薰與蕕兮殊途。一室之人。雖當執我之
契。十年之臭。尚可攘公之羭。囂然此道。何有何無。嗟乎。蘭
無薰兮搴擷之所不及。士無文兮聲華之所不立。儻一借
於韶光。庶餘香之可襲。
渥洼馬賦
域中之寶。生乎天涯。天子之馬。產乎渥洼。澤出騰黃。獨降
精於太乙。神開滇壑。固不涉於流沙。目散電兮彪駮。喙含
丹而虎呀。躡紅雲而噴玉。霑赤汗以攢花。望兮以久。來何
晚耶。應圖合牒。光我帝業。星通兩瞳。月貼雙頰。四蹄曳練。
飜瀚海之霜華。一噴生風。下胡山之木葉。然後絡以金羈。
拂於鱗鬐。睛射紫燄。梢垂綠絲。凝驕欲嘶。嚼淒鏘之玉勒。
謺影不顧。紛偃蹇之朱旗。皇矣帝徹。漢綱斯闕。憑百萬之
精勁。倚四夷之磔裂。屠蒲梢而亘大漠。指貳師而求汗血。
謂滅沒之未來。竟羈縻而不絕。有生必感。有感必通。通也
不極。環之無窮。彼潢汙之斗水。乃幽贊於神功。然後豗沙
卷浪於馮夷之宮。謺足側身於奫淪之中。星精降兮河嶽
動。天駟入兮駑駘空。嗟武皇之英特。而牽其惑。欲能敗度。
侈多涼德。夏后九代。越天地之紀。穆皇八駿。荒帝王之則。
而况金通月支。價及疎勒。悉復馳去。終無所得。此余吾之
降生。解倒懸於中國。祈招愔愔。式昭德音。感激萬古。淒涼
至今。願以求馬之人為求賢之使。待馬之意為待賢之心。
李遜
遜字友道。趙郡人。客居荊州。第進士。元和中累除京兆尹。
改國子祭酒。檢校禮部尚書。為忠武軍節度使。長慶元年
進檢校吏部尚書。徙鳳翔。入為刑部尚書。三年卒。年六十
三。贈尚書右僕射。諡曰貞。
遊妙喜寺記
越州好山水。峯嶺重謺。邐迤皆見。鑑湖平淺。微風有波。山
轉遠轉高。水轉深轉清。故謝安與許詢支道林王羲之常
為越中山水遊侶。以安之清機。詢道林之高逸。羲之之知
止。雖生知者思過已半。烏知其又不因外獎。積成精絜邪。
妙喜寺去郭二十里而近。通舟而到。積水四滿。樓臺在中。
觀其林叟漁者。小艇短楫。求贏而來。得志而返。濯足擊汰。
聲滿山谷。又有丹素佳禽。弄吭清流。劈波投空。一一遠去。
時從事四五人。天氣清爽。同登共覽。因思羊叔子在襄陽。
好風景。出鈴閤。罷漁獵。登峴山。今古在懷。獨立無對。存有
令德。歿有令名。君子哉。遜賴聖時欽明。寰海無波。進無若
人之才。退獲若人之逸。登山望水。思泯幽寂。雲霞草樹。橫
在一目。非敢追蹤羊公。亦復長揖王謝矣。時有從事李翺
僧靈徹請紀。故琢於片石云。時元和八月十五日記。
陳羽
羽。江東人。貞元八年進士第二人。歷官樂宮尉佐。
明水賦(以元化無宰至精感通為韻)
彼美明水。含精自天。孤影流輝。乃凝空作潤。萬靈來享。故
為酒稱元。所以貴新滌慮。殷薦告虔。水本涵清。表至深之
心著。明以比德。惟馨香之義全。想夫含氣遙空。成形永夜。
出陰鑒則凝清自美。對明燭則搖光相借。至誠所感。同就
濕而流。大饗是資。若待神而化。斯可謂至精無眹。明誠有
孚。泛清月而乍融乍結。洗輕煙而若有若無。潤而鮮。見湛
露之濡金鏡。皛兮潔。類清冰之在玉壺。至若高天委秋。皎
月分彩。氤氳既合。精粹斯在。方昭德以降神。異趨下而歸
海。是知嚴而敬者其德大。潔而祀者其福倍。繄景命之不
渝。豈成功之不宰。原夫明水之初化也。天子齋心。司烜蕆
事。望靈月。露陰燧。皎皛浮光。清泠在器。自無而有。知靈化
之不測。應感而來。知神物之斯至。其或崇國祀。設方明。備
禮樂。潔粢盛。用陶匏之器。薦繭栗之牲。秩神祗而配坐。望
天地之含精。匪明水而神不降。無明水則祀不誠。是以明
處作離。水居為坎。諒明水之潛化。本陰陽之所感。其名也
合五行之德。其用也冠三酒之功。泊爾味淡。凝然色融。至
馨無臭。至潔含空。則是水也。與靈物幽通。
張嗣初
嗣初。貞元八年進士。
鄉老獻賢能書賦(以行藝昭洽可升王庭為韻)
皇上尊教本。旌藝能。徵鄉舉里選之人則哲。俾含光抱素
之用必稱。故講信修睦之徒。坦然宏大。謙光素履之士。赫
爾昭升。時乃正月初吉。鄉老旁戾。奉牘之詞詣闕。傾葵藿
之心獻歲。且曰君不可以獨理。必敷求以兼濟。賢不可以
失時。故修已而獻藝。惟古訓之是式。叶周官之舊制。自家
刑國。率是道而克明。選賢與能。誠致遠之不泥。逖覽虞舜。
稽古唐堯。明揚側陋。惠訪庶僚。由是金鏡朗。玉燭調。禮崇
儉約。樂奏咸韶。致王道之易易。啟賢路之昭昭。豈不以道
不遠人。宏之在我。察言行之枝葉。執禮義為韁鎖。惟仁是
與。諒俾善以交修。在邦必聞。非據德而孰可。斯實義光前
古。道冠百王。德政者介爾以昭進。學殖者闇然而日彰。賤
不遐遺。邦教以順乎九有。下無沈抑。聖謨猶洎於萬方。矧
乎職有司存。令申先甲。能自上而下下。誠德優而化洽。是
以敦育德。禮窮經。激浮惰以食力。耨甫田於拾青。片善罔
遺。君子何辭於在野。芻言式眾。多士必見其盈庭。吾君於
是納遠謀。守至正。欽若前典。申錫時命。曰酌爾之素德。竭
爾之文行。俾敷奏沃余一人。而聲教加乎萬姓。是亦尊賢
以崇德。致君而齊聖。丕休哉揭捍之道。成君人之大柄。
陸復禮
復禮。貞元八年宏詞第一人。
珠還合浦賦(以不貪為寶神物自還為韻)
珠行藏兮。與道為鄰。政善惡兮。感物生神。私以務貪。必去
土而匿耀。光之崇儉。則還浦而歸淳。我政無累。匪求而至。
宛若中流。昭然明媚。對三光而分色。契一德而潛致。盈虛
無眹。不隨月魄以哉生。往返有孚。殊異奔星之出使。徒見
其表跡。罔知其奚自。覩映水之新規。謂沈泉之初棄。為人
利也。且一貫以稱珍。與眾共之。雖十斛而不匱。然知此珠
之感。惟政是隨。當政至而則至。偶俗離而則離。人而無道
兮不去何以。人而有德兮不復何為。止舊浦而可採。同暗
投而在斯。質若纍纍。疑點綴於霄漢。色仍皎皎。終炫燿乎
漣漪。且夫彼邦政悖。我則為不居之物。彼邦政閑。我則能
應道而還。豈專巨蚌是剖。實惟無脛而走。將不貪以共存。
非甚愛之能守。浦之不吝。任變化以往還。珠之員來。辯政
理之姦不。誠可以孚。明可以久。處沙泥而有光。知進退而
不苟。利用溥博。何必取之於龍頷。報德宏多。奚由得之於
蛇口。其來也所以輔正。其去也所以戒貪。警循良之夕惕。
俾傲很以知慙。勿以珠為蘊蓄。勿以珠為珍好。且還浦而
難期。且離邦而難寶。將守之而勿失。在閑邪以存道。
鈞天樂賦(以上天無聲昭錫有道為韻)
何上天之默默。有鈞天之可名。蓋德至而則至。從無聲而
有聲。和樂發音。與夢寐而潛契。精誠自感。何耳目之能營。
懿乎元德升聞。天降靈貺。匪同乎搏拊之和。豈在乎雲霄
之上。感夫心志。達乎肌膚。却萬物而有喜。聞九奏而可娛。
其靜也寂寂。其動也于于。異霜天之鐘應。同漢日之山呼。
肸蠁兮乍有。杳冥兮若無。表穆公之休烈。為子之祥符。以
遨以遊。實我心之獨得。不考不擊。豈他人之是愉。惟茲至
樂。信夫元造。非天私於二君。惟天饗於有道。不然。何融融
洩洩。發於自然。萬籟不雜。八音相宣。且降歡以入夢。知惟
德之動天。實深乎骨髓之內。豈專於視聽之前。惟寤語之
有說。何言辭之能全。至哉。無金石之迭代。無宮商之先後。
忽變化於合漠。韻鏗鏘於妙有。既登不死之福庭。自諧保
生之仁壽。則知夫天可通兮道可守。自感應之無差。知影
響之不苟。降鑒匪遙。德音孔昭。鄙未善之周武。甚盡美之
虞韶。豈獨聆之兮四肢酣暢。感之兮心神洗滌。將使道德
之不昧。必受如斯之殊錫者也。
崔教
教。貞元中官陜虢都防禦判官。監察御史裏行。
邵伯祠碑記
有周氏歷數既歸。誕革商政。皇皇后帝。授元老於新邦。惟
邵康公。欽若昊天。弻成周道。疑而無象。用而無方。輝動於
幽陰。明光於上下。總三才之懿德。弔萬姓之毒痡。在昔鳳
鳥鳴山。鱗蟲躍舟。大人經綸賢智。為之請命。是故朝文王
於酆邑。翊武王於孟津。與公旦夾輔成王。紹綏祖業。二后
陟配。而修太平。當其嗣君幼立。㣥弟稱亂。冢宰遘流言之
謗。太保形不悅之辭。賦鴟鴞而未歸。感狼跋而旋悟。稽神
謀而不私蔡叔。聽天命而不惑姬公。嗚呼。棄稷之道方盛。
烈文之孫迪哲。貽謺慶以寧亂。儆微艱於後土。誰為不臣。
我實有主。故書曰。二公寅亮。分正邦國。王在鎬。所以殿茲
陜西。自桃林抵流沙。盡神州之右地。六服㣥辟。會於京師。
華戎稽首。咸聽其訓。不玩遠物。而賓鬼方。允王保之。肆於
時夏。萬邦倚相。九命作伯。載以龍旂。執以桓圭。泱泱景風。
自北而南。皇化有本。生人定性。貫以一德。革其二心。由是
播為國經。聚作家道。施於夫妻。夫妻不敢不順。行於父子。
父子不敢不親。睦於諸侯。諸侯述職。柔於百姓。百姓康乂。
時無害氣。律無競風。蒙以慶雲。潤以膏雨。然後相洛邑。考
清廟。翹有客以助祭。闡先王之大孝。故得周公受其龜食。
仲尼稱其麟趾。堯舜既沒。淳源下衰。湯也不能止鳴條之
師。武也不能無甲子之陣。生二代之末。而恥夏殷之事。出
五兵之後。而懷揖讓之風。則尚父阿衡。宜有慙色。啟金縢
以定變。歸嘉禾於東征。惟周公執德不回。平其叛國。惟召
伯誠明其道。克正孝孫。邦之延長。必有其自。向非布以愷
悌。臻乎中庸。則不能期逾七百。祚邁三十。元命無紀。上天
無功。權而代之。我制其數。王乃班寶玉以授瑞。冊子孫而
就封。為燕太伯。奄有遼碣。元牡秬鬯。與周始終。聖唐纘禹
舊服。丕應天統。皇帝睿文韜武。光宅海隅。思二南而永懷
故壤。禮十亂而修及廢祀。貞元九年。龍集癸酉。連率姚公
南仲宣風於陜。戒豐宮而新乎茇舍。慎聽訟而樹彼甘棠。
齊爨既位。門階有數。被以華蟲之服。羞以陸海之葅。其或
吹豳雅。擊土鼓。歌鵲巢。舞行露。羶香徹達。悉窣煙雨。合樂
六變。神可得而接矣。神實姬姓。卜其族以為尸。典有秩宗。
設其官以為主。陜縣令李晉肅。虔奉新政。恭惟昔賢。請刻
石書。以慰餘俗。徵士家於太史。採奭命於古文。教雖不敏。
敢作頌曰。
相維宗周。王業既成。天命文王。召公乃生。遂佐文王。潛翊
夷明。事紂得禮。伐崇有名。虐不得縱。禍不得萌。西土率順。
東鄰傾。武王翦商。克集丕祚。惟公秉文。亦贊其武。乃放牛
馬。乃櫜干櫓。戎功告成。變化下土。三監淮夷。不率不循。叔
旦徂征。王家遘屯。幼主蠱惑。王疑不信。王謂太保。誨予沖
人。遂歸周公。反風乃振。王謂二公。董正圻封。疆理天下。至
於海邦。自陜而西。自陜而東。乃左乃右。一其庸功。惟德牧
人。在周其召。武亂皆坐。君臣同道。惟棠有陰。惟梅有摽。悠
悠蒼生。各稟其教。陜野莓莓。燕郊浩浩。二千餘載。管磬在
廟。草靡德風。山呼頌聲。我思康公。勒石祠庭。
烏重允
重允字保君。少為潞州牙將。累遷河陽節度使。封張掖郡
公。以討吳元濟功加檢校尚書右僕射。轉司空。進邠國公。
長慶末同中書門下平章事。文宗初自天平軍節度移鎮[:#AS-8862:⿱亠兊
]海。加太子太師。兼領滄景。卒年六十七。贈太尉。諡曰慤。
請德棣景三州歸刺史收管奏
臣以河朔能抗拒朝命者。其大略可見。蓋刺史失其職。反
使鎮將領兵事。若刺史各得職分。又有鎮兵。則節將雖有
祿山思明之姦。豈能一州為叛哉。據所以河朔六十年能
拒朝命者。祗以奪刺史縣令之職。自作威福故也。臣所管
德棣景三州。已舉公牒各還刺史職事訖。應在州兵。並令
刺史收管。又景州本是弓高縣。請却廢為縣。歸化縣本是
草市。請廢縣。依舊屬德州。
崔韶
韶。憲宗朝官戶部員外郎。與韋貫之善。貫之罷相。坐貶州
刺史。
重定贈工部尚書馬暢諡議
馬暢承藉故業。歷居通顯。家富於財。以奢縱自處。不能撫
安嫂姪。使之離析。其干進也。赴利如轉圜。其居家也。操下
如束濕。故時論鄙之。謹按國史。宇文士及居家侈縱。諡為
縱。暢之行已。同於士及。請以縱為諡。
