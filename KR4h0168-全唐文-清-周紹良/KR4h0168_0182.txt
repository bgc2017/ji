欽定全唐文卷一百八十二
王勃(六)
秋夜於綿州㣥官席別薛昇華序
夫神明所貴者道也。天地所寶者才也。故雖陰陽同功。宇
宙戮力。山川崩騰以作氣。星象磊落以降精。終不能五百
年而生兩賢也。故曰才難。不其然乎。今之㣥公。並受奇彩。
各仗異氣。或江海其量。或林泉其識。或簪裾其跡。或雲漢
其志。不可雙得也。今並集此矣。豈英靈之道長。而造化之
功倍乎。然僕之區區。常以為人之百年。猶如一瞬。非不知
風月不足懷也。琴樽不足戀也。事有切而未能忘。情有深
而未能遣。故僕射㣥公。相知非不深也。相期非不厚也。然
義有四海之重。而無同方之感。分有一面之深。而非累葉
之契。故與夫昇華者其異乎。嗟乎。積潘楊之遠好。同河汾
之靈液。目置良友。相依窮路。是月秋也。於時夕也。他鄉怨
而白露寒。故人去而青山迥。不其悲乎。盍各賦詩云爾。
秋晚入洛於畢公宅別道王宴序
下官才不曠俗。寵不動時。充帝王之萬姓。預乾坤之一物。
早師周禮。偶愛儒宗。晚讀老莊。動諧真性。進非干物。自疎
朝市之機。退不邀榮。誰識王侯之貴。散琴樽於北阜。喜耕
鑿於東陂。野老披荷。暫辭幽澗。山人賣藥。忽至神州。驚帝
室之威靈。偉皇居之壯麗。朝遊魏闕。見軒冕於南宮。暮宿
靈臺。聞絃歌於北里。交情獨放。已厭人間。野性時違。少留
都下。道王以天孫之重。分曲阜之新基。畢公以帝室之華。
擁平陽之舊館。迹塵鐘鼎。思在江湖。居榮命於中朝。接風
期於下士。綠縢朱紱。且混以蘿裳。列榭崇軒。坐均於蓬戶。
賓主由其莫辨。語默於是同歸。終大王之樂善。備將軍之
揖客。是日也。雲繁雨驟。氣爽風馳。高秋九月。王畿千里。高
扃向術。似元禮之龍門。甲第臨衢。有當時之驛騎。英王入
座。牢醴還陳。高士臨筵。樵蘇不爨。是非雙遣。自然天地之
間。榮賤兩忘。何必山林之下。元談清論。泉石縱橫。雄筆壯
詞。烟霞照灼。既而神馳象外。宴洽寰中。白露下而南亭虛。
蒼烟生而北林晚。鶢鶋始望。不及牲牢。麋鹿長懷。非忘林
藪。先生負局。倦城市之塵埃。遊子橫琴。憶汀洲之杜若。况
乎迹不皆遂。時不再來。屬宸駕之方旋。值㣥公之畢從。洛
城風景。此會無期。戚里笙竽。浮驩易盡。仰雲霞而道意。捨
塵事而論心。夏仲御之浮舟。願乘春水。張季鷹之命駕。思
動秋風。策藜杖而非遙。整柴車之有日。青溪數曲。幽人長
往。白雲萬里。帝鄉難見。安貞抱朴。已甘心於下走。全忠履
道。是所望於㣥公。倘心迹克諧。去留咸遂。廟堂多暇。返身
滄海之隅。軒冕所辭。迴首箕山之路。尋赤松而見及。泛黃
菊以相從。雖源水桃花。時時失路。而幽山桂樹。往往逢人。
庶公子之來遊。幸王孫之畢至。茅君待客。自有金壇。王烈
迎賓。還開石架。維恐一邱風月。侶山水而忘年。三徑蓬蒿。
待公卿之來日。對光陰之易晚。惜雲霧之難披。㣥公葉縣
鳧飛。入朝廷而不出。下走遼州鶴去。謝城闕而依然。敢抒
重襟。爰疏短引。式命離前之筆。希存別後之資。凡我故人。
其辭云爾。
送白七序
天地所以間南北。山川所以別風雲。陽舒陰慘。覺造化之
為勞。日運星迴。恨良辰之不定。白七官天台傑氣。地乳奇
精。當益友之龍頭。處通侯之燕頷。靈珠耀掌。是琴酒之文
人。長劍橫腰。即風雲之烈士。屬天象掩峻。帝道徵奇。吐詞
場之珠玉。作朝廷之鸞鳳。寰中握手。得希代之英靈。天下
傾心。盡當年之意氣。整秋駕。駐春裝。背橫溪之七曲。對長
亭之十里。中情易感。下調多愁。送君當東陸之前。逢我在
北風之別。嗟乎。良友不追。神交已遠。同人者少。方見阮籍
之眼青。知我者稀。不學馮唐之首白。唯當遜遊絕壑。旅思
空山。幽桂一叢。賞古人之明月。長松百尺。對君子之清風。
既而花鳥爭飛。烟霞競集。青山高而望遠。白雲深而路遙。
貴余以道。誰能著後五千言。贈子以言。空有離前四十韻。
還冀州別洛下知已序
東西南北。某也何從。寒暑陰陽。時哉不與。河陽古樹。無復
殘花。合浦寒烟。空驚墜葉。王生賣藥。入天子之中都。夏統
乘舟。屬㣥公之大會。風烟匝地。車馬如龍。鐘鼓沸天。美人
似玉。芳筵交映。旁徵豹象之胎。華饌重開。直抉蛟龍之髓。
季鷹之思吳命駕。果為秋風。伯鸞之適越登山。以求淥水。
辭故友。謝時人。登鄂坂而迂迴。入邙山而北走。何年風月。
三山滄海之春。何處風花。一曲青溪之路。賓鴻逐暖。孤飛
萬里之中。仙鶴隨雲。直去千年之後。悲夫。光陰難再。子卿
殷勤於少卿。風景不殊。趙北相望於洛北。鴛鴦雅什。俱為
贈別之資。鸚鵡奇杯。其盡忘憂之酒。
冬日羈游汾陰送韋少府入洛序
游汾勝壤。樓船高漢帝之詞。卜洛名都。城邑辨周公之跡。
仰天文而窺日月。雖共光華。憑地理而考山川。即殊南北。
韋少府玉山四照。珠胎一色。縱橫振鋒穎之才。吐納積江
湖之量。子雲筆札。擁鸞鳳於行間。孫楚文詞。列宮商於調
下。牽絲一命。披林野而隨班。考績三年。指蘭臺而赴選。移
征駕。背長亭。地隔風烟。人離歲月。寒原冠蓋。既同斟桂之
歡。歧路風塵。即斷驚蓬之思。下官詩書拓落。羽翮摧頹。朝
廷無立錐之處。邱園有括囊之所。山中事業。暫到漁樵。天
下棲遲。少留城闕。忽逢萍水。對雲雨以無聊。倍切窮途。撫
形骸而何託。於時冰霜裂地。星象迴天。朔風動而關塞寒。
明月下而樓臺曙。各題一字。傳之兩鄉云爾。
江寧吳少府宅餞宴序
蔣山南望。長江北流。伍胥用而三吳盛。孫權困而九州裂。
遺墟舊壤。數萬里之皇城。虎踞龍盤。三百年之帝國。關連
石塞。地實金陵。霸氣盡而江山空。皇風清而市朝改。昔時
地險。實為建業之雄都。今日太平。即是江寧之小邑。吳生
俊寀。輔佐烹鮮。我輩良遊。方馳去鷁。梁伯鸞之遠逝。自有
長謠。閔仲叔之遐征。仍逢厚禮。臨別浦。枕離亭。陣雲四面。
洪濤千里。簾帷後闢。竹樹映而秋烟生。棟宇前臨。波潮驚
而朔風動。嗣宗高嘯。綠軫方調。文舉清談。芳[:#AS-82F9:⿰罇]自滿。想衣
冠於舊國。便值三秋。憶風景於新亭。俄傷萬古。情窮興洽。
樂極悲來。愴零雨於中軒。動流波於下席。嗟乎。九江為別。
帝里隔於雲端。五嶺方踰。交州在於天際。方嚴去舳。且對
窮途。玉露下而蒼山空。他鄉悲而故人別。請開文囿。共瀉
詞源。人賦一言。俱題四韻。
釋迦如來成道記
觀夫釋迦如來之垂迹也。淨法界身。本無出沒。大悲願力。
示現受生。洎兜率陀天。為護明菩薩。降迦毘羅國。號一切
義成。金團天子選其家。白淨飯王為其父。玉象乘日。示來
於大術胎中。金輪作王。創誕於無憂村下。八十種隨形之
妙好。粲若芬花。三十二大士之相儀。皎如圓月。四方而各
行七步。九水而共沐一身。現優曇花。作獅子吼。言胎分之
已盡。早證常身。為度生以還來。今垂化迹。於是還羇襁褓。
示貌嬰兒。為占相也。悲悵於阿私陀仙。往郊祀也。驚起於
大自在廟。或為童子。或學聲名。為講武也。箭塔箭井猶存。
為角力也。象迹象坑仍在。受欲樂於十歲。現遊觀於四門。
樂沙門身。厭老病死。於是作瓶天子。以警覺彰伎女之醜
容。淨居天王。以捧持躍車匿而嚴駕。逾春城於八夜。栖雪
嶺於六年。人辭愴戀主之心。馬舐落連珠之淚。揮寶刀而
落紺髮。塔起天宮。將袞服以貿皮衣。形參山鹿。叩林仙之
所得。了世定之非真。食麥食酥。降苦降樂。且瑤琴奏曲。必
自中而曲成。佛果圓因。亦假中而果滿。由是擇其處也過
龍窟。浴其身也入連河。示其食也受難陀之乳糜。示其座
也受吉祥之茅草。以最後之勝體。詣菩提之道場。圓解脫
之深因。登金剛之寶座。一百四十功德。不共二乘。八萬四
千法門。高超十地。由是魔軍威懾於慈力。愁怖旋歸。媚女
敗毒於定心。女[:#AS-FBED:●]
[:#AS-FDBF:●]羸變質。於是堅牢地神。
踴躍而作證。虛空天子。展轉而報知。類蓮花而出水。赫煥
無方。若桂月以懸空。光明洞徹。經七日受提謂之蜜麨。警
以少小之言。垂一音授賈客之代歸。賜與人天之福。既成
佛已。觀所化緣。悲二仙而不遇雷音。喜五人而堪從法化。
然以塵根昧劣。聖智淵深。順其法則法不應根。順其根則
根不達法。莫不為愛河之長溺。緣癡樂之所盲。苟不利於
當聞。仍假言於入滅。於是忉利帝釋。雲驅於三十三天。堪
忍界王。霧擁於一
十八梵。頭面作禮。致敬專精。請轉法輪。勸隨宜說。如來尋
念。善逝通規。順古佛之嘉謨。應㣥機之鄙欲。於是十方佛
現。同興讚美之辭。一法乘分。共創塵勞之域。由是起道樹。
詣鹿園。三月調根。五人得度。憍陳如悟慈尊之首唱。剏解
標名。舍利弗逢馬勝以傳言。於途見諦。探菽氏繼踵以師
事。率門屬以同歸。迦葉氏彙迹以降心。領火徒而迴席。莫
不甘露洪澍。摩泥普應。天界人界。鸚林尸林。或鷺池。或鷲
嶺。或海殿。或庵園。或獼猴池。或火龍窟。或住波羅奈。或居
摩竭提。或依堅固林。或止音樂樹。或海濱楞伽頂。或山際
補陀巖。或迦蘭陁竹園。或舍衞國金地。或應念而空現。或
沒山而出宮。或說法假於六方。或化身變為三尺。或掌覆
而指變。或光流而佛來。或一身並普集於眾身。或此界便
明於他界。或變淨而以淨覆穢。或隨俗而即俗明真。若空
谷之荅響。洪鐘之待扣矣。其間所說。阿含四有。般若八空。
密嚴華嚴。佛藏地藏。思益天之請問。楞伽山之語心。萬行
首楞嚴。一乘無量義。大悲芬陁利。法炬陁羅尼。無垢稱之
說經。須達拏之瑞應。本事本生之別。諷頌重頌之殊。象馬
兔之三獸渡河。羊鹿牛之三車出宅。或謂之有空守中也。
或
謂之無轉照持也。或謂之頓也漸也。或謂之半也滿也。或
無說而常說。或不聞而恒聞。或保任而可憑。或加被而不
忘。無小而不大。無邊而不中。三乘同入一佛乘。三性同歸
一法性。真可謂父母孩孺。導師險夷。懸日月於幽宵。布舟
航於幻海。為雲為雨。使枯槁以還滋。為救為歸。指窮途於
壽域。暨乎所作已辦。功成不居。將返本以還源。類薪盡而
火滅。由是指力地。詣金河。光流面門。相驚塵剎。山搖地動。
俱興苦痛之聲。異類變容。同現奢花之血。受純陀之後供。
納毘夜之密言。唱四德以顯三伊。指萬有而歸一性。酬多
羅迦葉四十二。請問已周。度須跂陁羅八十一。化緣將畢。
破十仙之橫計。使獲朝聞。建四塔之崇規。遐滋末葉。將欲
明有為之有滅。表無相以無生。上升金剛身。往復虛空界。
日月其猶墜落。螢光如何久留。誡有常身。使無放逸。於是
還登玉座。首臥鶴林。遍遊三昧之門。將復一真之性。逆入
順入。全超半超。依四禪之等持。湛三點之圓寂。是時也。人
天呌躃。鳥獸哀號。飄風驟雲。山吼波逆。案輪王之古式。方
俟葬儀。命力士以捧持。竟無能動。由是金棺自舉。遶拘尸
之大城。寶炬不然。駐闍維之盛禮。莫不生怨在於王舍。創
結夢於十號。慈尊大迦葉遠下雞峯。獲瞻禮於千輻輪足
畢。以兜羅緻㲲。聖火自焚。爇王眾旃檀之薪。注帝釋全瓶
之水。彼願力猶在。悲心尚熏。碎金剛之勝身。為舍利之遺
骨。於是八國嚴衞。四岳肅容。各自持於金壜。競歸興於寶
塔。於是若牙若髮。迦葉婆禮於忉利天宮。或炭或灰。無憂
王建於贍部洲界。若乃金言道在。塵劫法存。象王去而象
子隨。一燈滅而一燈續。莫不大迦葉雲迎千眾。阿難陀雷
吼三輪。商那表定於未來。毛[:#AS-FBEE:●]匊多化籌而盈室。始自壞
梁之感。終乎流乳之徵。缾器異而水必同。燈點殊而光終
一。是以大乘之真空妙有。文殊彌勒異其宗。小乘而分㲲
㭊金。上座大衆元其部。或十支宏闡。或千部鬱興。馬鳴龍
樹繼其宗。無著天親播其美。或提婆鑿眸而作器。陳那吼
石以飛聲。或百偈齊祛於外宗。或十師翊贊於遺頌。或聞
經而夜升兜率。或待佛而窟寄修羅。或劍誓首以要期。或
象䭾金而請釋。或賞能而食邑。或得勝而建幢。或論般若
之理也名燈。或究俱舍之非也名雹。莫不殊途異轍。終會
一源。自有及空。咸歸萬液。自商周見虹貫。炎漢夢金人。教
及神州。聲流華夏。勃叨生季世。獲奉真譚。維陸續而以敘
金言。
在飄零而不逢玉相。見聞盡爾。宗致昭然。蓋委遺文。不復
備而言也。乃為銘曰。
化起從本源。功成應賢刦。萬行顯真宗。三祇積鴻業。為法
出於世。降靈示分脇。眉橫天帝弓。目帶青蓮葉。仙師相垂
淚。天神爭捧接。灌頂當在宮。飛輪化彌帖。宗承天日貴。象
貫師子頰。善教誰與傳。抨彈獨豪俠。遊觀驚老死。逾城棄
臣妾。落髮親寶刀。貿衣遇㣥獵。寄跡狎麋鹿。苦身示羸怯。
食糜人盡知。坐草魔方懾。潔若蓮出水。明逾鏡開匣。山海
類高深。雲雷等辭捷。三時教彌闡。萬類根自愜。四問聊欲
酬。十仙度相躡。補處記慈氏。遺文囑迦葉。臥樹徒再春。香
薪已焚㲲。悲心及綿遠。舍利光郁烈。獨我生後時。餘渡幸
霑涉。
八卦大演論
昔者聖人之作易也。始畫八卦。以通神明之德。以類萬物
之情。以為分太極者兩儀也。分四象者八卦也。成八卦者
十六將也。司八卦者十二月也。分十六將者三十二候也。
分十二月者二十四氣也。分三十二候者六十四卦也。司
二十四氣者三十六旬也。進退於三百六十六日。屈伸於
三百八十四爻。往來飛伏之理盡矣。孤虛消息之端極矣。
三才之道。不可不及也。五行之義。不能復過也。翕之以幽
明。張之以寒暑。會之以生死。申之以去就。禍福生焉。吉凶
著焉。成敗行焉。逆順興焉。賢者識其大者遠者。不賢者識
其小者近者。奉之者則順。背之者則[:#AS-8FBB:●]。圓立者稱聖。偏據
者號賢。嘗試論之曰。三才者。易之門戶也。八卦者。易之徑
路也。引而伸之。終於六十四卦。天下之能事畢矣。陳而別
之。極於三百八十四爻。天下之微理罄矣。夫陰陽之道。一
向一背。天地之道。一升一降。故明暗相隨。寒暑相因。剛柔
相形。高下相傾。動靜相乘。出入相藉。泯之者神也。形之者
道也。可以一理徵也。可以一端驗也。故天尊則地卑矣。水
濕則火燥矣。山盈則澤虛矣。雷動則風適矣。是以天下有
風。可以姤矣。則地中有雷。可以復矣。天下有山。可以遯矣。
則地上於澤。可以臨矣。天地不交。可以否矣。則天地既交。
可以泰矣。風行地上。可以觀矣。則雷行天上。可以大壯矣。
山附地上。可以剝矣。則火附天上。可以大有矣。風行水上。
可謂渙矣。則水在地上。可以比矣。雷出地奮。可以豫矣。則
風行天上。可以小畜矣。雷之與水。可作解矣。則風之與火。
可以家人矣。雷在風上。可以恒矣。則風在雷上。可以益矣。
風在地下。可以升矣。則雷在天下。可以無妄矣。風在水下。
可以井矣。則雷在火下。可以噬嗑矣。風在澤下。可謂大過
矣。則雷在山下。可為頤矣。雷在澤下。可以隨矣。則風在山
下。可為蠱矣。澤上有水。可為節矣。則山上有火。可為旅矣。
雷在水下。可為屯矣。則風在火下。可為鼎矣。水在火上。可
為既濟矣。則火在水上。可為未濟矣。澤中有火。可以革矣。
則山下有水。可為蒙矣。火在地下。可以明夷矣。則水在天
下。可為訟矣。地下有水。可為師矣。則山下有火。可為賁矣。
澤上於天。可為夬矣。則澤下有水。可為困矣。山下有天。可
以為大畜矣。則澤下有地。可以為萃矣。山在澤上。可為損
矣。則澤在山上。可為咸矣。澤上有火。可為暌矣。則山上有
水。可為蹇矣。上天下澤。可為履矣。則地下有山。可為謙矣。
澤上有風。可為中孚矣。則山上有雷。可為小過矣。山上有
風。可為漸矣。則澤上有雷。可以歸妹矣。此天地以對成之
義。陰陽反合之理。故卦相次。則反爻以成義。易之八卦是
也。八八相生。則錯卦以興理。因而重之是也。故聖人之道。
可縱焉。可橫焉。可合焉。可離焉。逆而陳之。未嘗逆焉。順而
別之。未嘗順焉。三畫以變。雖天地之數。可無韜也。九六相
推。雖萬二千五百之浩蕩。不能踰於三百八十四。三百八
十四之糾紛。不能踰於六十四。重之以六十四。不能過於
八卦。張之於八卦。不能過四象。紀之兩儀。兩儀之理達。而
太極得矣。故古往今來。寒進暑退。死生亂動。是非縢結。未
嘗非兩儀也。而未嘗離太極也。故曰有寒有暑。則兩儀不
廢也。無思無為。則太極未嘗遠也。見之則動儀。忘之則太
極。夫然。故不捨二求一。未嘗離動以求靜。未嘗離動以達
靜也。有可有不可。非聖人之謂也。無可無不可。是夫子之
心也。然天下之理。不可窮也。天下之性。不可盡也。有窮盡
之地者。其唯聖心乎。有窮盡之路者。其唯聖言乎。故據滄
海而觀眾水。則江河之會歸可見也。登泰山而覽㣥嶽。則
岡巒之本末可知也。是以貞一德之極。權六爻之變。振三
才之柄。尋萬方之動。又何往而不通乎。又何疑而不釋乎。
故孔子曰。必也正名乎。名者義之本也。非聖人孰能正之
哉。若抑末執本。研精覃思。非聖人之書。則不讀也。非聖人
之言。則不取也。庶幾乎神明之德可通乎。萬物之情可類
乎。未之思也。夫何遠之有。君子可不務乎哉。
平臺祕略論十首孝行一
論曰。昔之列桐珪建茅土者。非一君焉。至於孝思可稱。仁
風茂著。存乎緗牒。十一而已。豈非生於深宮之中。長於婦
人之手。膏肓積乎驕慢。情奔淪乎嗜慾。鳴呼。有國有家者。
可不誡乎。
貞修二
論曰。美哉貞修之至也。或抗情激操。杖清剛而勵俗。或理
韻和神。抱直方而守道。或旌奇表善。擢才於不次之階。或
剖滯申嫌。措辭於難犯之地。並能以禮升降。與時舒卷。既
明且哲。以保其身。盛矣哉。原夫御俗裁風。變彝倫者寄乎
直。全身遠害。得隨時者存乎變。夫然。故進不違義。退不傷
生。清貞靜一保其道。委迤屈伸合其度。易曰。君子或出或
處。或默或語。天下何思何慮。同歸而殊途。百慮而一致。此
之謂也。
文藝三
論曰。易稱觀乎天文。以察時變。傳稱言而無文。行之不遠。
故文章經國之大業。不朽之能事。而君子所役心勞神。宜
於大者遠者。非緣情體物。雕蟲小技而已。是故思王抗言
詞訟。恥為君子。武皇裁出篇章。僅稱往事。不其然乎。至若
身處魏闕之下。心存江湖之上。詩以見志。文宣王有焉。
忠武四
論曰。陰陽代興。剛柔合運。威恩參用以成化。文武相資以
定業。况乎康侯自我。宗子維城者乎。城陽之權略明决。卒
摧呂氏之變。任城之志意剛斷。實啟有魏之業。蓋有助焉。
陳思雅懷忠勇。義形家國。表奏永昌。洞曉兵數。績著疆場。
長沙武陵。亦足云也。
善政五
論曰。東平以盛德匡時。大興禮樂。齊獻以至親統物。光濟
中外。淮陽安定。峻必行之典。安陸扶風。深受遺之泣。能義
形家國。理極忠貞。使黃河如帶。垂芳不朽。盛矣乎。守方雅
以調蕃政。用公直而掌朝論。昂然直上。凜有生氣。衡陽太
原。亦足云也。
尊師六
論曰。前史稱良藥苦口。而利於病。忠言逆耳。而利於行。豈
非士情竭於不顧。主色期於難犯。中人以下。罕免斯累。其
有抗辭必盡。忠烈橫匪石之心。聞善若驚。君王動順風之
請。相須之際。良可詠也。清河之恭慎真懇。雅為辭益。上引
聖朝。下託師傅。和矣哉。
褎客七
論曰。原夫重藝尊師。登奇佇逸。道存萬里。神交一面。故有
推輪擁篲。寡人忘千乘之榮。越席分庭。上才當四海之禮。
斯實蕃邸之盛事。間平之用心也。而有矯情役智。蕩逸名
利之間。室隙蹈瑕。乾沒英翹之地。便僻脂韋飾其迹。甘言
巧辭運其辯。假君王之顧盼。用君王之威福。傳曰。好善而
不擇人。則前代有以之傾矣。至於興諧文雅。賞盡烟霞。月
庭廣闢。風閨洞敞。西園故事。下蘭坂而宵歌。東苑遺塵。坐
槐庭而曉賦。折旋書藝之園。翺翔儛詠之隙。洋洋乎亦為
樂之一方也。
幼俊八
論曰。夫濫觴懸米。翻浮天動地之源。寸株尺糵。擢捎雲蔽
景之幹。豈非積微成大。陟遐自邇。易曰。山下有泉蒙。君子
以果行育德。故考其前事。備之於篇。
規諷九
論曰。夫陵谷好遷。乾坤忌滿。哀樂不同而不遠。吉凶相反
而相襲。故有全中卒行。用心於不爭之場。杜漸防微。投迹
於知幾之地。昔之善持滿者。用此者也。諺曰。禍不入慎家
之門。前代有以之興矣。至若中山激難。重存親禮。武陵變
色。復延情愛。子建之陳辭貢憤。長沙之發對因機。雖亦各
達其心。未若洪慶之希聲也。
慎終十
論曰。詩云。靡不有初。鮮克有終。若夫東平之奉憲遵約。耿
介原陵之奏。中山之見賢思齊。慇懃濮陽之託。庶幾乎可
謂慎終矣。至子塵之奉行文處(疑)中尉之遠述河間。陳思
克已。並未易誣也。
三國論
論曰。漢自順桓之間。國統屢絕。奸回竊位。閹宦滿朝。士之
蹈忠義履冰霜者。居顯列則陷犯忤之誅。伏閭巷則嬰黨
錮之戮。當是時也。天下之君子。掃地將盡。雖九伊周十稷
契。不能振已絕之綱。舉土崩之勢明矣。熹平中。大黃星見
楚宋之分。遼東殷馗曰。其有真人起於譙沛之間。以知曹
孟德不為人下。事之明驗也。先時秦帝東遊。亦云金陵當
有王者興。董扶求出。又曰益州有天子氣。從茲而言。則長
江劍閣。作吳蜀之限。天道人謀。有三分之兆。其來尚矣。然
廢興有際。崇替迭來。每覽其書。曷能不臨卷而永懷。撫事
而伊鬱也。嘗試論之曰。向使何進納公業之言而不追董
卓。傕汜棄文和之策而不報王允。則東京焚如之禍。關右
亂麻之屍。何由而興哉。至使乘輿蒙塵於河上。天子露宿
於曹陽。百官饑死於牆壁。六宮流離於道路。蓋由何公之
不明。賈詡之言過也。於是劉岱喬瑁張超孔伷之徒。舉義
兵而天下響應。英雄者騁其驍悍。運其謀能。海內囂然。於
茲大亂矣。袁本初據四州之地。南向爭衡。劉景升擁十萬
之師。坐觀成敗。區區公路。欲居列郡之尊。瑣瑣伯珪。謂保
易京之業。瓚既窘斃。術亦憂終。譚尚離心。琮琦失守。其故
何哉。有大賢而不能用。覩長策而不能施。便謂力濟九區。
智周萬物。天下可指麾而定。宇宙可大呼而致也。鳴呼悲
夫。余觀三國之君。咸能推誠樂士。忍垢藏疾。從善如不及。
聞諫如轉規。其割裂山河鼎足而王宜哉。孫仲謀承父兄
之餘事。委瑜肅之良圖。泣周泰之痍。請呂蒙之命。惜休穆
之才不加其罪。賢子布之諫而造其門。用能南開交趾。驅
五嶺之卒。東界海隅。兼百越之眾。地方五千里。帶甲數十
萬。若令登不早卒。休以永年。神器不移於暴酷。則彭蠡衡
陽。未可圖也。以先主之寬仁得眾。張飛關羽萬人之敵。諸
葛孔明管樂之儔。左提右挈。以取天下。庶幾有濟矣。然而
喪師失律。敗不旋踵。奔波謙瓚之間。羈旅袁曹之手。豈拙
於用武。將遇非常敵乎。初備之南也。樊鄧之士。其從如雲。
比到當陽。眾十萬餘。操以五千之卒。及長坂縱兵大擊。廓
然霧散。脫身奔走。方欲遠竄用魯肅之謀。然投身夏口。於
時諸葛適在軍中。向令帷幄有謀。軍容宿練。包左車之計。
運田單之奇。操懸軍數千。夜行三百。輜重不相繼。聲援不
相聞。可不一戰而擒也。坐以十萬之眾。而無一矢之備。何
異驅犬羊之㣥。餌豺虎之口。固知應變將略。非武侯所長。
斯言近矣。周瑜方嚴兵取蜀。會物故於巴邱。若其人尚存。
恐玉壘銅梁。非劉氏有也。然備數困敗而意不折。終能大
啟西土者。其惟雅度最優乎。武侯既沒。劉禪舉而棄之。覩
譙周之懦詞。則忿憤而忘食。聞姜維之立事。又慷慨而言
憙。惜其功垂成而智不濟。豈伊時喪。抑亦人兦。乃知德之
不修。棧道靈關。不足恃也。魏武用兵。髣髴孫吳。臨敵制奇。
鮮有喪敗。故能東擒狡布。北走強袁。破黃巾於壽張。斬眭
固於射犬。援戈北指。蹋頓懸顱。擁旆南臨。劉琮束手。振威
烈而清中夏。挾天子以令諸侯。信超然之雄傑矣。而弊於
褊刻。失於猜詐。孔融荀彧。終罹其災。孝先季珪。卒不能免。
愚知操之不懷柔巴蜀。砥定東南。必然之理也。文帝富於
春秋。光膺禪讓。臨朝恭儉。博覽墳籍。文質彬彬。庶幾君子
者矣。不能恢崇萬代之業。利建七百之基。骨肉齊於匹夫。
衡樞委乎他姓。遠求珠翠。廢禮諒闇之中。近抱辛毗。取笑
婦人之口。明帝嗣位。繼以奢淫。征夫困於兵革。人力殫於
臺榭。高貴鄉公明决有餘。而深沈不足。其雄才大略。經緯
遠圖。求之數君。並無取焉。山陽公之墳土未乾。陳留王之
賓館已啟。天之報施。何其速哉。故粗而論之。式備勸戒。俾
夫來者有以監諸焉。
