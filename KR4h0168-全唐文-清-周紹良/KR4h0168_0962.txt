欽定全唐文卷九百六十二
闕名(三)
元圃園講頌(并序)
竊以寶山峻極。駘足未窺。惠海遙波。輕舟誰泛。故以探沙
亂(一作詩元)妙。類杵迷形。百代同昏。千年誰啟。皇上託應金輪。
均符玉鏡。俯矜若習。續照慈燈。鶴禁還春。龍泉更曉。元水
躍祥。丹陵寫電。功韜火宅。德覆昏衢。智惠之光。猶初日照。
忍辱之力。如明月珠。天成地平。遐肅邇穆。澤漏無底。化行
靡外。滄河鏡淥。碧海調氛。停瑞氣於三辰。汎祥煙於五節。
鱗羽被解罹之澤。黎元沐至仁之道。正化潛通。法輪常轉。
類空鏡之傳虛。猶懸河之寫澗。儲君德彰妙象。體睿春瓊。
視膳閑辰。遨遊心法。搦管摛章。既便娟錦縟。清談論辮。亦
參差玉照。夏啟愧德。周誦慙風。乃於元圃園。棲聚德心(一
作懋)之英。並命陳徐之士。謳談永日。講道終朝。賓從無聲。
芳香動氣。七辯懸流。雙因(一作林)俱啟。情遊彼岸。理愜祇園。
靈塔將涌。天花乍落。于時藏秋仲節。麗景妍辰。氣冷(一作
含)金扉。霜浮玉宇。聖慈冲邃。獨幸朱堂玉砌。碧水銀沙。鳥
弄翅(一作鳩)於瓊音。樹葳(一作藏)蕤于妙葉。液水穿流。蓬山寫
狀。風
生月殿。日照槐烟。網叨籍殊寵。陪奉末塵。預入寶樓。竊窺
妙簡。鳬藻喜抃。獨營心靈。敢作頌云。
皇儀就日。帝道昌雲。化隆垂拱。德曼鴻芬。機乘八解。道照
三墳。巍巍蕩蕩。萬代一君。重離照景。玉潤舒華。七淨標美。
三善稱嘉。降茲法雨。普洽生牙。漣漪義水。照曜文花。芳園
靉靆。天宮類寶。析論冥空。元機入道。密宇浮清。(一作清幽)重關(
一作檐)相藻。日映金根。(一作雲)風搖銀(一作瑞)草。肩隨接武。握寶
靈珠。皆抽四照。並按九衢。顧惟多。徒奉瑛瑜。終如燕石。更
似齊竽。
造石浮圖頌
大唐(闕二字)九載歲次庚寅十月景辰朔十八日癸酉。(闕二
字)斯亡(闕三字)原夫超三界越四生者。非至真至聖。其能勉(
闕二字)至真如何。無微不著。至聖如何。無求不救。是故欲拔
苦紛。當憑真正。仗有為之相。功德是修。究無為之體。理默
虛運。粵有處士薛待伊者。望河東汾陰人。門盈組綬。冠冕
相輝。雄氣過人。志節逾眾。承家孝友。奉公懇誠。故言[:#AS-FBED:●]口(
闕一字)如之境如危(闕一字)難久緬祖德之餘訓。懷父母之鞠
育。思報恩昊天無極。遂獨深願。敬造七級石浮圖一(闕二
字)見存父
母乘福善齊眉百齡。嘉祐日新。永招餘慶。為亡(闕六字)氏樂
安(闕三字)功德願(闕一字)冥杖永拔三塗。長昇五(闕二字)前外內
眷屬等。同茲(闕三字)負乃材極崑岷。匠窮異術。方如珪者。為
彫(闕一字)級緻如形者。(闕三字)信莫不瞻仰發念。頂禮消[:#AS-8FBB:●]。不
日云(闕四字)果恐浮(闕六字)勒頌貞碣。以表將來。其詞曰。
至真(闕一字)象浮圖示形。(闕三字)華鈴韻(闕二字)瞻禮(闕一字)影。泉
壤拔靈。含化(闕一字)仰。通幽洞冥。(其一)至人真(闕二字)心遠盈。[:#AS-8BD4:●]
而無緇。(闕一字)濁能清。倜儻博物。(闕二字)孔明一(闕二字)勝埒(闕
一字)鈞(闕一字其二)
授武三思鴻臚卿制
門下。典於屬國。列彼正卿。班秩既崇。寵光斯在。金紫光祿
大夫行國子監祭酒武三思。延恩戚里。效職公朝。能勵恭
勤。以修名檢。頃在膠序。頗淹星歲。度材而用。舉類而遷。宜
增三揖之榮。俾正九賓之禮。可行鴻臚卿。散官如故。(謹案
此制文苑英華誤為孫逖作考逖知制誥在開元二十四
年時武三思久被誅且新舊唐書亦不載三思宮鴻臚卿
題與撰人必有一誤今存疑編入闕名)
擬中書侍郎平章事制
門下。四輔齊耀。眾星拱於北辰。百職分官。萬物歸於西掖。
翺翔鳳閣。泛泳龍池。報我祖宗。格於上帝。今獲良弼。天實
賚予。
屯田郎中李景進可工部郎中制
勅。某官李景進。昔漢館陶公主為子求郎而不得。何者。非
其人也。今汝景進。亦吾外戚。而謹愿儒雅。好學善言。久為
臺郎。頗副時望。故均慶澤。擢轉名曹。彼漢推公。而吾獎善。
兩得其道。不亦宜乎。
除王寓黃翼度支郎官制
辭不正則名數亂於昏踰。非不禁則儲蓄蠧於姦慝。理財
之義。繫斯二者。今天下之金穀調度萃於戶部。而度支實
司其會計出納之繁。則非知古理財之要。莫能補察。以佐
其長。以爾寓服職書館。㣥居是儁。而能以文學精深。秀發
其間。試諸繁使。其必有可觀矣。以爾翼丞於都水。非閒職
也。而器能有裕。濟登無遺。究其所知。何紛不理。進膺劇選。
益觀事功。
授李燧平盧軍節度使制
門下。跨千里之山河。察五城之風俗。海物惟錯。民庶實繁。
作我藩侯。斯為重寄。膺是任選。其惟信臣。通議大夫檢校
工部尚書兼少府監充內中尚使上柱國襲岐國公食邑
三千戶實封三百七十戶賜紫金魚袋李燧。鐘鼎垂休。勳
庸襲慶。擅文武之全致。蘊公忠之大經。用富機權。學贍韜
略。智足成務。詞能飾身。屢更惟月之曹。亟踐執金之貴。嶠
南著招撫之績。涇上垂訓齊之名。英烈之門。爾實為冠。於
戲。乃祖乃父。克成元勳。惟子惟孫。合異常寵。是用擢爾於
優散之地。復爾於節制之雄。擁我朱旗。往鎮青社。爾其敷
我雨露。修我政刑。竭丹款以事君。推赤誠以御眾。虛已接
士。傾心禮賢。勿恃貴以自驕。罔厚斂而虐下。使精銳之號。
益振於三軍。愁歎之音。不興於百姓。優崇之典。吾何愛焉。
俾遷秩於秋卿。仍兼榮於弄印。勉懋休績。克終令圖。可檢
校刑部尚書兼青州刺史御史大夫充平盧軍節度使登
萊棣州觀察處置等使。散官勳封如故。主者施行。
授王安實天雄軍節度使制
門下。虜無南牧。漢高魏尚之功。地霸西戎。秦用孟明之力。
平襄舊壤。成紀雄軍。控壓外夷。保障中夏。請兵出塞。非幢
節無以取威。謀帥因時。非傑材不足授任。安邊制勝。移孝
為忠。俾膺紅旆之榮。且用墨縗之典。正議大夫前守右金
吾將軍上柱國太原縣開國男食邑三百戶賜紫金魚袋
王安實。韜鈐宿將。勳閥名門。家傳淮水之靈。神授圯橋之
略。堅剛不拔。捷勇欲飛。訓武旅以衛宸嚴。握兵符而參禁
近。匪躬奉上。宣力任公。剖竹淄川。克茂藩條之政。執金緹
騎。彌昭夙夜之勤。朕以七萃屯師。三秦繕塞。屬山西之氣
俗。扼隴首之咽喉。地要而城孤。野豐而兵勁。張其羽翼。可
以捍此疆陲。壯彼金革。無辭戒於鼙鼓。息(疑)專城之舊制。
築命將之新壇。揆務與能。選材伸用。苴麻順變。聞命登塗。
載仗出車之令。佇揚鎮遠之聲。總輯師徒。撫寧蕃部。無邀
功以生事。勿慢政以啟戎。俾老少安懷。郊坰靜一。假南臺
之憲印。分北落之朝班。勉樹嘉庸。以固吾圉。可起復忠武
將軍守金吾衞將軍兼秦州刺史御史大夫充天雄軍節
度秦城河渭等州營田觀察處置押蕃落等使。散官勳封
賜如故。主者施行。
授韋有翼劒南東川節度使制
門下。授律中權。分憂外閫。制彼短長之命。握予生殺之機。
境壓賨渝。封含要害。克膺委屬。必在忠賢。朝散大夫守尚
書兵部侍郎兼御史大夫充諸道鹽鐵轉運等使上柱國
賜紫金魚袋韋有翼。蘊德無隅。藏鋒向晦。行滋蘭畹。志茂
松心。當官澄止水之明。臨事出龍泉之利。早升台閤。備歷
清華。陳藥石於諫曹。司黃素於右掖。長纓得俊。美價自騰。
左輔施河潤之功。右陝繼召南之愛。佐於三典。麗刑多哀
敬之心。貳彼五兵。整武得弛張之道。委茲榷管。制以重輕。
才識變通。法均寬猛。今以劒外之封疆夐邈。東蜀之輿賦
殷繁。慎簡難能。俾承重寄。是舉報功之典。庶協易祿之文。
於戲。荊州思叔子之仁。蜀郡愛文翁之化。壤界相錯。風謠
尚存。罔使潼川。獨無賢守。題劒重登壇之貴。持綱增攬轡
之威。往圖嘉庸。對我休命。可檢校工部尚書使持節梓州
諸軍事兼梓州刺史御史大夫充劒南東川節度副大使
知節度事管內觀察處置等使。散官勳封如故。主者施行。
南華經策問
問。安時處順。泊然懸解。至人之心也。故曰材全而德不形。
又曰休影息跡。與夫五漿先饋。履滿戶外者。固不侔矣。然
則以紀渻之養雞。痀僂之承蜩。匠石之運斤。梓慶之削鐻。
用志不分。移於教化。則萬物之相刃相靡者。悠然而順。闇
然而和。奚在於與無趾無服之徒。支離形德。然後為德耶。
願聞其說。
謝奉聖製隆國寺碑表(顯慶元年三月)
跪發天華。觀河宗之奇寶。虔開祕篆。聆雲英之麗曲。包萬
葉之鴻規。籠千祀之殊觀。相趨慶抃。莫知所限。竊以慧日
西照。朗巨夜而開冥。法流東徙。洽凍荄而挺秀。無方之化
不一。應物之理同歸。歷代迄茲。咸崇斯典。伏惟皇帝陛下
垂衣截海。作鏡中區。錫類之道彌光。出要之津尤重。開給
園於勝境。咸稱首以閒居。地穹輪奐。人標龍象。重茲濬發
沖旨。爰製豐碑。妙思難涯。元襟獨王。義超繫表。理邃環中。
臣等夙敬真宗。幸窺天藻。以坳堂之量。揣靈鼇之浚壑。蜉
蝣之情。議仙驥之遐壽。式歌且舞。咸誦在心。循覽周遑。不
勝欣躍。
老君降壇賀表(儀鳳三年)
元元皇帝見於廟所。金相玉毫。彩奪夜明之景。白駒丹鬣。
跡留天驥之衢。青童曉引。應瓊鐘而降節。紫雲宵布。籠銀
漢而高昇。固以克昌厥緒。惟新景命。恢我皇度。光乎兆人。
所以道冠百王。慶隆萬葉。永綏寶祚。克享無期者也。
為王相公請改六書表(武后時)
臣某言。臣聞兩儀定位。法象必在於區分。百物正名。稱謂
不可以相奪。然則當至公之運。勿用於權。處太朴之辰。宜
循其本。臣竊見周官。保氏教國子六書。一曰指事。二曰象
形。三曰諧聲。四曰會意。五曰轉注。六曰假借。夫假借者。謂
本無其字。假用音者也。昔伏羲氏仰觀法於天。俯觀法於
地。爰造書契。是生文籍。夫書者著也。篆者傳也。所以昭著
誓言。傳之不朽。推義結字。斷天下之疑。垂萌示象。紀天下
之德。安可穿鑿音韻。假溢言詞者哉。自史籀篇亡。李斯簡
脫。古文有數。物類難周。雖魯恭王壞孔子之宅。河內女子
毀老聃之家。而屋壁之餘。門庭蓋尠。敬侯所寫。凋訛於正
始之間。汲冢所開。散落於太原之際。由是後儒晚學。苦音
訓之繁。耆生故老。嗟異同之雜。下兼案牘。旁洎質劑。聽受
施行。莫能見曉。規模典憲。於何取則。不有釐改。孰導㣥疑。
當今受神冊。鑄寶鼎。封禪之隆。固將九皇比德。文章之盛。
豈直三代同風。百官以理。萬民以察。臣伏見御筆前後所
製新字等。神功開合。天地盤旋於筆端。元造運行。日月相
望於紙上。玉牒石記。無以校其幽深。河圖洛書。不能方其
麗則。臣幸承皇訓。親沐聖猷。窺東國一札之文。奉西京七
言之詠。劉德之陳雅樂。雖未澄心。劉儻之學史書。頗嘗遊
目。輒欲循環睿旨。罄竭蒙情。凡所借音。並加新字。將令分
有一定。無汨於源流。理或萬殊。各隨其事業。以此化俗。佇
微益於毫釐。以此教人。儻不虧於影響。伏乞上元卑聽。至
道曲成。矜此庸愚。霈然聽許。臣即望以類撰綴。隨了進呈。
輕觸冕旒。不勝惶惕之至。
請加開元神武尊號表(先天二年十一月)
臣聞元化不宰。是有強名。聖德彰聞。必崇大號。伏惟陛下
首出千古。體元獨斷。掃氛祲於軒宮。闡文明於宸極。皇綱
絕而復正。神器危而重安。聖達神祇。功齊天地。若無尊號。
臣下何稱。易曰陰陽不測之謂神。傳曰保大定功之謂武。
陛下斷大事於容易。見成形於未兆。故一蓍呈祥。千里傳
慶。斯所謂不測也。興王業於多難。安生靈於反側。故百神
奉職。四夷納貢。斯可謂定功也。故臣等敢上尊號曰開元
神武皇帝。伏惟從之。
為劉幽州請致仕表(開元時)
臣某言。臣海圻陋品。業尚罕稱。斂袵衡泌之間。角巾山野
之際。夙安環堵之室。罔知榮進之階。屬天步方難。霸圖資
始。遂偶飛龍之會。預參汗馬之期。既而慶集私門。恩被昆
弟。歷載內外。備蒙選擢。承乏三朝。於茲三十餘載。竟微塵
髮之效。空負亭育之私。加以鐘漏已殫。齒歷云暮。杖國之
年斯及。夜行之懼載深。若勉茲衰遲。久玷刺舉。既取紊於
官曹。抑貽誚於通識。當今天地休明。賢能方軌。豈可以策
駑懷祿。茹怍昧榮。是以量力陳辭。料能寫實。天鑒凝遠。特
希憫照。昔廣德休老。方開漢室之恩。陽元請骸。空表晉朝
之惠。微臣竊景前懿。敢祈今澤。反初服於東臯。沐薰風於
窮巷。倘高舂少駐。敝蓋未陳。庶乎瑤池之曲。延望白雲之
宴。仙閭之阿。載奉翠華之謁。犬馬之志。實百恒心。臨表鯁
戀。辭意懇結。
為盧從愿請替東都留守表(開元時)
臣某言。臣才輕位重。效淺恩深。鑾駕西巡。猥忝居守。違離
罕異。進退門闌。感戀惟深。負乘是懼。臣某中謝。臣初辭之
日。伏奉德音。限以周年。許遵舊例。推遷荏苒。星歲再環。夕
惕屏營。日月以冀。葵藿傾葉。豈望迴光。犬馬有心。常懷戀
主。顧循卑鄙。未敢上聞。伏承今孟冬有事陵廟。慶章覃於
四海。國禮盛於百王。伏念漢臣。彌嗟留滯。預逢舜后。願侍
宗禋。瞻望之情。倍百恒品。且三川朝市。四塞關河。論都抗
於西賓。作鎮雄於東夏。倉儲猶在。邦政孔殷。臣亦何人。久
斯重任。不勝控款兢惶之至。謹奉表附驛以聞。伏乞俯矜
誠請。更擇親賢。不棄草茅之微。終奉綸綍之委。
西河大破吐蕃賀表(天寶元年十二月中書門下)
臣等自今月以來。累見隴右奏大破吐蕃大嶺青海等軍
捷書。前至日因奏事。陛下謂臣等曰。吐蕃背恩。神人共棄。
豈惟隴右頻勝。三數日間。河西當有大捷。今日王倕果奏。
大破吐蕃魚海及遊奕等軍。擒生斬級。并虜獲羊馬。不可
勝計。竊觀前後克捷。皆是特稟聖謀。密練驍雄。深討兇寇。
以寡擊衆。所向無前。天心與睿德合符。士卒與神兵叶契。
九重制勝。動必有成。萬里知來。見於未兆。一月三捷。千古
未聞。品物同歡。何況臣等。伏望宣示朝野。編於史冊。
賀元元皇帝靈應表(天寶四載二月中書門下)
臣等昨十二日因奏事。親奉德音。朕以正月甲子日為萬
姓祈福。初登壇時。疾風甚勁。及行事之際。則恬然清謐。又
朕親撰黃素文。置壇所案上。竭誠陳請。須臾騰空。飛上空
中。復聞有言。報朕休徵。論蒼生福慶。及行禮事畢。又風起
如初。朕近於嵩山所鍊藥成。其時亦置於壇側。及夜。左右
方欲收藥。又空中聞語。諸靈官雖已赴大同殿。其藥且未
須收。此自監守。言聲甚厲。其左右祗承及道士等。聞者莫
不驚悚。以達曙之後。乃收其藥。朕為蒼生祈福。有此殊應。
與卿等同慶者。臣聞上天之載。雖曰無聲。聖人所感。必將
有應。陛下精誠契道。深仁被物。親祈介福。用濟㣥生。法事
既陳。疾風旋止。聖詞上告。祕錄騰飛。遂降神言。屢呈昭應。
始則孚佑下土。報黔庶之和平。終乃垂護靈丹。表皇期於
萬億。人聽所接。神休莫踰。希微之地。屢有昌言。感應之功。
不唯幽贊。殊祥特異。振古未聞。諒天意之合符。豈山聲之
足比。無疆之慶。萬國同歡。況在微臣。實倍常品。伏望編諸
簡策。宣示中外。
請加應道尊號表(天寶七載五月)
臣聞道之應也。萬姓叶心。德之至也。百靈表貺。是以帝王
從天。以受休命。臣子奉主。以薦尊名。下戴上為至忠。上納
下為大順。伏惟陛下垂衣而端拱。司契而乘時。御辨而氣。
和。提象而物覩。臣等上稽儀極。下考前訓。旁求史氏。明徵
道書。皆可以配至極之崇高。建大號之美稱。陛下宗師懸
解。挾五帝之常道。恬愉自得。陋三王之仁義。同符帝典。振
古莫儔。靈寶經曰。大寶君者。大洞之尊神。玉皇之正氣。陛
下經高上之至理。復帝先之淳源。九㤅生真。二合成德。殊
休應道。已契靈文。景命楊符。宿彰仙籙。則知聖祖以大道
授陛下久矣。當以應道答之。苟人望洽而固違。則㣥情抑
而不副。是以公卿宗子。懇誠於內。緇黃艾耋。瀝款於外。宜
蒙納許。以昭介福。伏惟陛下承上元乃顧之意。順普天翊
戴之情。伏以端午良辰。萬壽來應。昌圖與兩儀配永。寶運
與三景俱長。欽若鴻名。克彰厚慶。聿陳大禮。式茂元和。臣
等謹竭愚誠。冒死請加尊號。期於成遂。以叶衆心。
賀寫道德五本表(天寶十載六月中書門下)
臣等昨於勤政樓下敘立。恭聞德音。今日又道門威儀王
虛真奉宣聖意。伏承陛下奉為五聖寫一切道德經五本。
於太清宮興唐東明龍興觀各置一本。仍各賜絹五百匹。
以申齋慶。臣等伏以至理本乎無為。乃隱言以演教。孝思
存乎追遠。必精意以報親。陛下欽崇道元。虔奉先聖。更抒
睿思。刊定真經。玉軸瓊輪。既懸之於日月。元宗奧旨。方下
濟於雲霄。罔極之情。因心知至。無疆之福。有感必通。式明
孝經之誠。更闡上皇之化。即知北極之字。期悟俗於㣥迷。
南薰之風。思濟人於壽域。凡在士庶。孰不歡欣。臣等謬列
台司。幸叨宮使。感悅之極。實萬常情。無任忭躍之至。望宣
示朝廷。編諸史冊。
賀大同殿鐘鳴表(天寶十載六月中書門下)
臣等今日因奏事。伏承昨日辰時。大同殿前鐘樓上忽聞
鐘聲。其殿院常扃閉。內更無人。即令檢覆。其鐘樓門及殿
院門皆閉。須臾其鐘又鳴。如此者三度。聞鐘聲響六十下。
其聲清徹。但異人間。左右侍臣及女道士等皆聞。伏以至
順通微。蘊虛無以為用。虔誠上達。應精感以交符。陛下端
拱清穆。欽崇道寶。尊玉皇之象。未明而朝謁。寫㣥經之字。
乙夜而元覽。雖高居於紫極。常屬念於㣥生。故得契協希
夷。跡多靈異。雖仙樓未啟。而神鐘自鳴。不俟鯨魚之擊。徹
響於雲漢。宛同鸞鳳之音。諧韻於金石。實表㣥仙效祉。元
祖呈祥。徧圖牒而罕傳。貫古今而未有。臣等幸參近侍。竊
聽休徵。欣躍之誠。實萬常品。無任慶忭之至。謹奉狀陳賀
以聞。仍請宣示中外。編諸史冊。
賀宮內柑子結實表(天寶十載九月中書門下)
臣等今日因奏事。承德音。聞江南為橘。江北為枳。蓋以地
氣有殊。物性因變。朕近宮內種柑子樹數株。今秋以來。結
實一百五顆。乃與江南及蜀道所進無別。亦可謂稍異者。
伏以自天所育者。不能改有常之性。曠古所無者。乃可為
非常之感。是知聖人御物。以元氣布和。大道乘時。則殊方
叶致。且橘柚所植。南北異名。實造化之有功。匪陰陽之所
革。陛下元風真紀。六合一家。雨露所均。混天區齊被。草木
有性。憑地氣而潛通。故茲江外之珍果。為禁中之花實。綠
蒂含霜。芳流綺殿。金衣爛日。色麗彤庭。豈比乎搖木移根。
俟風而實。若榴傳種。因石為名。理非自於人謀。事實關於
神化。圖牒未有。耳目攸新。臣等忝侍軒墀。恭聞殊應喜慶
交集。倍萬常情。仍望宣示朝廷。光諸史冊。
謝許常參官追勝宴樂表(天寶十四載三月)
伏奉恩勅。令臣等三月已來。分日入朝。逐便尋勝。伏以聖
政和平。景光韶麗。道風淳被。朝野歡娛。陛下均惠澤而不
遺。俾簪纓其共賞。因其無事。許以番休。草木加春。沉翔益
暢。生成之德。報效何階。復以宮闕增修。子來云就。軍麾告
捷。飲至初行。臣等無汗馬之勞。空霑分器。懷賀鷰之志。敢
效獻芹。伏請進錢一千貫文。以充宴樂。願接順陽之慶。得
伸就日之懇。
上老君瑞象表(天寶中)
老君越在皇世。驟表休祥。皇帝陛下垂裳多暇。鍾想妙門。
遂乃申模聖像。託構崇椒。騫鳳甍於鳥路。抗虯簷於雲表。
茲焉鑿牖。爰申上祥。俾夫柱下靈姿。散奇光於壇宇。棟間
仙侍。流異景於階庭。允應至誠。宜符睿德楊七廟之遐慶。
保億載之宏規。豈可與虞致榮光。漢延嘉氣。靈禽降祀。膚
葉興封者。同年而語哉。
河陽陝東破賊賀表(乾元三年正月)
伏見元帥行營露布。伏承官軍大破逆賊二千餘衆。兼燒
浮橋柵壘等。悉皆蕩盡。陝東大破凶徒。斬級生擒甚衆。又
見中書門下稱。河陽橋頃因河淩衝突。連艦偏斜。昨一軍
吏夜聞橋下鬧。見有神人云。我是毗沙門天王。為國家正
此橋柱。及平明。橋忽正。又勝州已北百姓數千人。忽見兵
馬極眾。喚百姓索食。其中有人云。我是張韓公及王忠嗣。
領此兵馬為國家討賊。不日當太平。百姓陳祭訖。須臾不
見。此皆聖德所感。人神合符。靈應昭然。古今未有者。臣聞
聖人者。與天地合德。日月齊明。神祇告休。山川輸貺。雖五
兵暫阻。而七德肇修。伏惟乾元大聖先天文武孝感皇帝
陛下眷德昭融。文思光被。道沖元漠。德同淵明。三靈貢珍。
百神效職。頃者兇徒未殄。侵軼京師。東郊不開。尚稽大討。
幽明增憤。動植未康。固得天祇護梁。神兵啟陣。喧聲夜發。
狀若搆於黿鼉。靈契昭然。威德清於蚊蚋。三軍盡覩。百姓
咸觀。此實止戈之先兆也。及師出交懷。一戎而㣥凶塗地。
兵臨分陝。再戰而餘孽殄殲。擒元惡而詰彼兇殘。焚賊橋
而斷其歸路。莫不覩兵勢以懾竄。聞軍聲而畏威。撲滅之
期。於斯見矣。此則天時人事。斷在目前。睿算神功。致之度
內。皆經籍未載。古今蔑聞者也。
賀萬年縣甘露表(寶應二年)
臣某言。今日中使吳永清宣示臣萬年縣靖恭坊南街柳
樹上降甘露者。臣聞元元皇帝有言曰。天地相合。以降甘
露。伏惟寶應元聖文武皇帝陛下事天明。事地察。所以受
三靈之景貺。叶萬國之歡心。其在陽不晞。被葉增固。且泫
且潔。如脂如飴。神明有以告祥。蒼翠因而不改。則顥元之
氣。下浹於人。軒轅之精。不愛其寶。裨太平之瑞。呈上陌之
中。況地即萬年。時當子月。不[:#AS-8FBB:●]寒沍。實表靈長。禎符薦臻。
壽域何遠。以之興運。在陶唐而則然。特用紀元。於大漢而
無愧。伏望宣付史館。永播休徵。臣謬承雨露之恩。愧無滴
涓之至。
賀僕固懷恩死并諸道破賊表(永泰元年十月)
臣某等言。臣伏聞逆賊僕固懷恩以去月九日死於靈州
鳴沙縣。又見成德軍節度使李寶臣露布。斬逆賊蔚州刺
史曹楚王。并破黨項部落。收諸蕃漢軍兵(一作健)及百姓等
三萬餘眾。又邠寧節度使白孝德破僕固琡下兵馬及吐
蕃。斬首三千級。生擒一百五十九人。獲馬八百匹。兼鳳翔
等節度使李抱玉亦破吐蕃羌渾等三千餘眾。收其軍資
器械不可勝數者。臣聞積德者天之所啟。反道者鬼得而
誅逆賊懷恩者。氊裘雜種。出身微賤。陛下以其久經驅策。
嘗立功勳。任以樞機。(一作中樞)升之上將。而豺狼其性。梟獍其(
一作為)心。連結西蕃。因依北虜。大為人患。二年於茲。謂旅拒
可以偷生。猖狂可以集事。曾不知逆天暴物。其惡貫盈。故
王師未加。而元兇自斃。又曹楚玉去順效逆。與之連衡。更
唱迭和。同為不道。李寶臣恭行天罰。遂戮鯨鯢。其餘吐蕃
之兵。羌渾之旅。或敺役邠土。或陵逼鳳翔。白孝德陷之於
前。李抱玉破之於後。既以剪其兩翼。方且覆其全軍。信宿(
一作聞非)之間。數道皆捷。彼進無所入。退無所從。殄掃妖㣥。
指日非遠。臣歷考近事。因知天意。自祿山開釁。思明亂常。
迄於懷恩。三凶繼跡。始雖俶擾。旋見敗亡。社稷危而復安。
天地否而重泰。足明皇穹保佑。歷數延長。卜年之慶。永代
無極。臣等幸逢昌運。忝列朝行。慶躍之誠。倍萬恒品。無任
歡忭之至。
為裴令公舉裴冕表
臣某言。聞忠邪不可以並立。善惡不可以同道。吳任宰噽
而伍胥誅夷。楚任靳尚而屈平放逐。遠惟前事。孰不痛心。
伏見灃州刺史裴冕。忠肅明允。道高德厚。匪躬無怠。有蹇
諤之風。道佐先帝。驅馳靈武。贊雲雷之業。成社稷之勳。程
元振忌其直方。遂加誣構。投謫荒裔。天下稱冤。空懷醞正
之悲。莫雪增嫌之恥。今姦邪屏退。聖政大明。百度惟貞。四
門以穆。寰海之內。元元之人。莫不延首德音。思聞至化。願
特令追冕。列在天朝。俾之端揆庶寮。平章百姓。處詢謀之
任。當燮理之權。必能協和萬邦。致君堯舜。臣位兼將相。職
忝股肱。思進賢傑。共熙帝載。臣無任懇願之至。
賀雙鵲補天尊殿隙壞表(大歷三年四月宰臣)
臣聞孝至於天。則祥發陵邑。德被於物。則化及鳥獸。伏惟
陛下因心廣教。宏道極和。時因霜露之恩。流行雲雨之澤。
故前聖垂裕。歆於明誠。皇天報貺。賜以嘉應。異鵲來感。翔
集可窺。跡比人謀。事歸神化。伏望宣示中外。編諸史冊。
賀文單國進馴象表(大歷六年十一月宰臣)
臣聞春秋二百四十年。不紀祥瑞。而載異國之朝。其在周
書。亦美西旅之獻。蓋重其德化及遠。天下大同也。伏惟寶
應元聖文武皇帝陛下以至敬事天地。以至孝奉宗祀。武
功以定大難。文德以懷遠人。故舊史未載之邦。前王不賓
之長。聲教所隔。言語莫通。悠颺南溟。幾千萬里。瞻望中國。
知有聖人。踰海而來。歷年方至。[:#AS-92F9:⿰帛⿱丿糸]邈重阻。奔波載馳。黃金
飾冠。白璫充耳。服柔㣥象。牽致闕前。低徊馴擾。稽顙屈膝。
隨萬國而來庭。與百獸而率舞。如知禮樂之節。益盛羽儀
之容。有以彰仁化元通。醇源溥暢。至和大順。以兆昌期。事
軼於軒皇。迹超於漢代矣。臣等謬塵樞近。獲覩洪休。伏請
宣付史官。光昭簡冊。
皇帝一發連二兔請付史官表(大歷七年十月宰臣)
聞王者有日官。動而必書。事無虛美。用成善終之義。觀乎
君舉之明。體合忠直。輔宣法教。斯良史之任也。帝者盛美。
紀於一時。闕登雅頌。彰示國家。斯君子之罪也。昔漢武有
獲蛟之歌。魏祖有南皮之事。皆盛其殊能。敘列前載。元宗
開元中蒐於岐陽。親御弧矢。陳九軍之禮。有百中之捷。煥
耀圖史。布昭詠歌。今陛下以豐歲皆秋。農郊始隙。因依時
令。習用戎事。遊涉靈囿。經於上蘭。以一發之神。連三窟之
狡。弦匪再控。騎無角逐。進異前禽之失。舉明不合之圍。事
過舊聞。妙歸天縱。足以重威四海。高視千古。恩賜之後。榮
慶中朝。公卿庶尹。動色相賀。垂於簡牘。允叶禮經。若聖情
沖深。過於謙讓。則史臣曠職。後代無稱。凡在庶位。罔知所
出。伏願特迴聖慈。俯遂誠情。
賀瑞禾成文表(大歷十二年五月宰臣)
頃者賊臣兇狡。敢蔽聰明。陛下以時發覺。咸就誅放。與人
更始。在物惟新。浹辰之間。果獲佳應。至德之化。光賁草木。
太平之時。遂形文字。伏望藏於祕閣。宣付史館。
為李懷光讓起復表(大歷十二年)
草土臣某言。伏奉某月日制書。起復授臣某官兼某使。捧
對恩命。哀號失圖。微臣夙遭凶舋。幼集荼毒。亡母鞠育。驟
歷暄寒。三十年間。勤勞備至。俾臣習武。教臣觀書。丁寧懇
切。僅至成立。自逢昌歷。累辱驅馳。待罪朝行。或申微效。皆
母之訓。以及於斯。凡在輩列。莫不知委。而久從王事。靡有
定居。晨昏屢違。甘旨多闕。則臣之於母。所負實深。扣地呼
天。萬恨何極。伏願察臣哀迫。許臣終喪。少申子道。無乖企
及。無任迷謬崩迫之至。
為李懷光讓起復第二表
草土臣某言。一昨具陳哀懇。冀蒙諒察。旋奉墨制。有阻微
誠。精魄震蕩。五內分裂。中謝。臣為學至淺。昧於禮經。今冒
死上聞。實私情懇迫。臣年未弱冠。即罹閔凶。終鮮兄弟。惟
臣與母。零丁孤苦。繼以屢貧。衣食所資。悉資紡績。比臣從
戎朔漠。漸列軍行。適遇艱難。累經戰陣。北出恒趙。西趣鳳
翔。或往鄴下。或留河上。臣母別臣。積憂成疾。禪誦之外。泣
涕終日。形貌支離。殆於骨立。及兩京既復。九方既同。臣在
邠寧。粗申力養。豈謂無狀速禍。殃罰所鍾。深顧起復之恩。
永負劬勞之報。興言及此。摧心痛骨。則臣母於臣。異於常
母。臣之於母。不逮常人。誠合服縗廬墓。以終餘齒。豈可忘
哀徇祿。所務從權。此則天地不容。名教所棄。伏乞納臣窮
款。矜臣血誠。俯遂愚衷。許終喪紀。儻殘生未泯。子道獲全。
必當竭力他年。以答元造。雖復捐身鋒鏑。死且無恨。無任
荒迫之至。
代宣王誦讓皇太子表(建中元年正月)
臣誦言。臣自奉明命。累表陳乞。懇誠無感。聖慈未迴。進退
兢惶。如履冰谷。臣誦誠惶誠恐頓首頓首。臣聞少陽之重。
嗣守宗祧。故傳曰。年均擇賢。義均以卜。為國之本。繼奉休
明。臣質惟愚蒙。未經師傅。問安侍膳。夙乖奉養之規。秋籥
夏弦。昧於齒冑之訓。無以上承匕鬯。展敬粢盛。內省多慙。
豈敢飾讓。未蒙諒察。惶怖失圖。臣所以累獻封章。備陳丹
懇。伏望俯迴天眷。曲遂愚衷。臣無任懇款之至。
為吉州太守賀赦表(興元元年正月)
臣某言。伏奉今月日詔書。大赦天下。禹湯罪已。霑澤既同。
羿浞負恩。姦謀自蹶。中賀。伏惟陛下以天聖匡難。宏慈御
物。而賊臣棄義。乘亂(一作舋)敗常。爰幸近郊。方勤遠略。改元
更始。統歷惟新。猶復惕厲懷柔。誠明引咎。務好生之德。恩
覃萬類。遵泣辜之典。罪止元兇。振廢滯而片善無遺。安反
側而㣥邪革慮。損去徽號。帝堯之克讓也。貶徹服御。大禹
之師儉也。罷搉筦之利。征賦就恒。正封略之侵。干戈繼息。
辟賢致理。疏爵報功。減冗官而祿秩有倫。優死事而存歿
知感。喜氣充於六合。仁風被於八荒。孰非昭蘇。罔不率俾。
自然假息之孽。輿櫬就誅。改轍之徒。束身請命。八龍旋軫。
萬國來庭。不勞王者之師。重集康哉之化。臣忝守藩維。不
獲稱慶闕庭。忭躍之至。倍萬恒品云云。
謝勅書賜臘日口脂等表(貞元七年)
臣某言。中使某至。伏奉某月日勅書。并手詔勞勉臣等。兼
賜臣衣一副。臘日口脂紅雪一合。中和尺一。貞元八年歷
日一通。陛下道邁古先。德動天地。凡於一物。必寄聖慈。欲
臣襦暖惸嫠。故衣裳是賜。欲臣除去人患。改良藥下霑。欲
臣永駐衰容。故馨香流潤。新歷方啟。慶昌運之無窮。彝尺
辨才。審度量而不昧。力微賜重。捧戴兢惶。臣無任。
謝勅書賜臘日口脂等表(貞元八年)
臣某言。中使郭昕至。伏奉手詔。并賜臘日口脂紅雪貞元
九年歷日等。拜受怔營。不知所措。臣某中謝。伏以玉散降
於仙宮。金膏流於祕藏。含芳咀味。覺六府之和。潤骨凝膚。
改三年之觀。況復惟新聖歷。受朔齊人。稱慶戴恩。倍萬恒
品。不勝踴躍之至。
謝勅書賜臘日口脂等表(貞元十四年)
臣某言。中使吳千金至。伏奉十一月九日賜勅書手詔。存
問臣及將吏百姓等。自天渙汗。隨地涵濡。徧施稚孺。普及
纖細。歡呼未暇。聖念再加。老幼奉恩。感動肌骨。又以臘日
將及。賜臣紅雪口脂各一合。貞元十五年歷日一通。跪啟
緘封。榮抃相集。伏以方傳上仙。藥成中禁。却老除患。妙絕
如神。嘗所聞知。豈期親授。況階蓂候朔。晷度不差。蒲柳微
生。又膺天歷恩波逾重。蹐跼難勝。不任感恩荷聖踴躍之
至。
為河東副元帥馬司徒請刻御製箴銘碑表(德宗)
臣燧言。臣前竊睹御製賜靈鹽節度使杜希全君臣箴一
篇。輒請刻石於太原興王之都。與元宗所製起義堂頌碑
並列。垂訓後代。光示萬邦。伏奉批表及賜臣等手詔。俯蒙
允許。仍賜臣一本。又賜臣御製宸扆台衡銘二首并敘。精
義微言。深於羲文之旨。明訓大誡。叶於舜禹之謩。涵周詩
而軼商頌。準天地而懸日月。五彩彰施而溢目。八音均調
以動心。至於上下咸和。君臣交儆。僻邪無自而入。猜虐不
萌於中。鬱堙底伏之氣宣。強悍讒諛之說泯。授申甫以作
誡。紹唐虞而追蹤。誠文教之極。而至治之本也。臣餘生陋
質。材朽功微。陛下獎勵過深。寵錫逾厚。使得獲覩殊觀。接
聞至音。目以勳賢。稱其威武。跪拜捧震駭。顧循悚怍。實願
周旋奉戴。內以為子孫藏。恢演昭宣。外以垂金石刻。今者
琢磨已就。刊勒方施。至於次序篇章。論載年月。未敢即定。
謹令圖畫進上。仍請於碑首正面。刻作御製箴銘四字。其
下刻年號月日字建。箴銘二首并序。其碑首陰面。伏請準
起義堂頌碑例。刻年號月日字建。其下刻臣所上表疏伏
蒙批表勅語及所賜臣手詔。庶使後之觀者。尋其并連。究
其本末。以知盛德之事。懿鑠丕顯。游揚無極。臣之所願也。
不勝忻懼悃懇之至。謹遣某官臣某奉表以聞。臣誠懽誠
喜頓首頓首。謹言。
為趙侍郎乞歸河中侍兄表
臣某言。臣私門積釁。幼集荼蓼。賴諸兄訓育。得漸有成。比
登官序。各限中外。聚居則少。離別則多。兄薰頃任河中少
尹。先因風痺成疾。手足不理。於今累年。中間迎到上都。臣
自躬親方藥。兄以枌榆松檟。盡在河東。懷土之心。暫來輒
去。近從數月。頗益沉[:#AS-92F9:⿰帛⿱丿糸]。形貌支離。言詞蹇[:#AS-8DBB:⿰⺡⿱止⿰]。甥姪數輩。年
盡兒童。雖在左右。未能侍養。欲重迎至此。在兄則羸瘵難
堪。將馳往近關。顧臣為官守所繫。魂銷氣索。志往形留。百
憂攢心。動失次第。伏以聖慈涵育。至德潛通。肖翹之倫。各
遂其性。特乞罷臣所職。許以還鄉。儻得數歲侍兄。必冀沉
疴有間。然後星言匍匐。稽首闕庭。臣之至願。於斯萬足。無
任懇願迫切之至。
