欽定全唐文卷六百三十四
李翺
翺字習之。涼武昭王之後。貞元十四年進士。元和末累官
廬州刺使。大和時歷刑戶二部侍郎。拜山南東道節度使。
會昌中卒。諡曰文。
感知巳賦(并序)
貞元九年。翺始就州府之貢舉人事。其九月。執文章一通。
謁於右補闕安定梁君。是時梁君之譽塞天下。屬詞求進
之士。奉文章造梁君門下者。蓋無虛日。梁君知人之過也。
亦既相見。遂於翺有相知之道焉。謂翺得古人之遺風。期
翺之名不朽於無窮。許翺以拂拭吹噓。翺初謂面相進也。
亦未幸甚。十一月。梁君遘疾而歿。翱漸遊於朋友公卿間。
往往皆曰。吾久籍子姓名於補闕梁君也。翺乃知非面相
進也。當時意謂先進者遇人特達。皆合有是心。亦未謂知
巳之難得也。梁君歿於茲五年。翺學聖人經籍教訓文句
之旨。而為文將數萬言。愈昔年見於梁君之文。弗啻數倍。
雖不敢同德於古人。然亦常無怍於中心。每歲試於禮部。
連以文章罷黜。聲光晦昧於時俗。人皆謂之固宜。然後知
先進者遇人特達。亦不皆有是心也。方知知巳之難得也。
夫見善而不能知。雖善何為。知而不能譽。則如勿知。譽而
不能深。則如勿譽。深而不能久。則如弗深。久而不能終。則
如勿久。翺雖不肖。幸辱於梁君所知。君為之言於人。豈非
譽歟。謂其有古人之風。豈非深歟。譽而逮夫終身。豈非久
歟。不幸梁君短命遽歿。是以翺未能有成也。其誰能相繼
梁君之志而成之歟。巳焉哉。天之遽喪梁君也。是使翺之
命久迍邅厄窮也。遂賦感知巳以自傷。其言怨而不亂。蓋
小雅騷人之餘風也。其辭曰。
戚戚之愁苦兮。思釋去之無端。彼眾人之容易兮。乃志士
之所難。伊自古皆嗟兮。又何怨乎茲之世。獨厄窮而不達
兮。悼知音之永逝。紛予生之多故兮。愧特於世之誰知。撫
聖人教化之旨兮。洵合古而乖時。誠自負其中心兮。嗟與
俗而相違。趨一名之五稔兮。尚無成而淹此路岐。昔聖賢
之遑遑兮。極屈辱之驅馳。擇中庸之難蹈兮。雖困頓而終
不改其所為。苟天地之無私兮。曷不鑒照於神祇。心勁直
於松栢兮。淪霜雪而不衰。知我者忽然逝兮。豈吾道之巳
而。
幽懷賦(并序)
朋友有相歎者。賦幽懷以答之。其辭曰。
眾囂囂而雜處兮。咸嗟老而羞卑。視予心之不然兮。慮行
道之猶非。儻中懷之自得兮。終老死其何悲。昔孔門之多
賢兮。惟回也為庶幾。超㣥情以獨去兮。指聖域而高追。固
簞食與瓢飲兮。寧服輕而駕肥。望若人其如何兮。慙吾德
之纖微。躬不田而飽食兮。妻不織而豐衣。援聖賢而比度
兮。何僥倖之能希。念所懷之未展兮。非悼巳而陳私。自祿
山之始兵兮。歲周甲而未夷。何神堯之郡縣兮。乃家傳而
自持。稅生人而育卒兮。列高城以相維。何茲世之可久兮。
宜永念而遐思。有三苗之逆命兮。舞干羽以來之。惟刑德
之既修兮。無遠邇而咸歸。當高祖之初起兮。提一旅之羸
師。能順天而用眾兮。竟掃寇而戡隋。况天子之神明兮。有
烈祖之前規。剗弊政而還本兮。如反掌之易為。苟廟堂之
治得兮。何下邑之能違。哀予生之賤遠兮。包深懷而告誰。
嗟此誠之不達兮。惜此道而無遺。獨中夜以潛歎兮。匪吾
憂之所宜。
釋懷賦(并序)
讀黨錮傳。哀直道之多尢不容。作釋懷賦。其辭曰。
懷夫人之鬱鬱兮。歷悔吝而不離。吾心直以無差兮。惟上
天其能知。邪何德而必好兮。忠何尢而被疑。彼陳辭之多
人兮。胡不去眾而訊之。進藎言而不信兮。退遠去而不獲。
弗驗實而考省兮。固予道之所厄。昔師商之規聖兮。德既
均而行革。惟肝腸之有殊兮。守不同其何責。願披懷而竭
聞兮。道既塞而巳行。路非險而不通兮。人忌我而異情。王
章直而獄死兮。李固忠而陷刑。自古世之所悲兮。矧末俗
之衰誠。哀貞心之潔白兮。疾苗莠之紛生。令農夫以手鋤
兮。反剪去乎嘉莖。豈不指穢而語之兮。佯瞪矒而不肯聽。
歎釋去而不忍兮。終留滯亦何成。當晨旦而步立兮。仰白
日而自明。處一世而若流兮。何久永而傷情。樂此言而內
抑兮。壯大觀於莊生。拔馨香之茝蘭兮。樹蒿蔚以羅列。斥
通道而使蕪兮。戀棘徑之中絕。置春秋而詢心兮。羌與此
其奚別。昔誓詞而約交兮。期共死而皆居。嗟所守之既異
兮。乃汗漫而遺初。心皓白而不容兮。非市直而望利。忠不
顧而立忘兮。交不同而行棄。悲夫。不徇巳而必仇兮。諒非
水火其何畏。獨吾行之不然兮。直愧心而懼義。嘉山松之
蒼蒼兮。歲苦寒而亦悴。吾固樂其貞剛兮。夫何尢乎小異。
欲靜默而絕聲兮。豈不悼厥初之所志。抑此懷而不可兮。
終永夜以噓唏。
進士策問二道
問。初定兩稅時。錢直卑而粟帛貴。粟一斗價盈百。帛一匹
價盈二千。稅戶之歲供千百者。不過粟五十石。帛二十有
餘匹而充矣。故國用皆足。而百姓未以為病。其法弗更。及
茲三十年。百姓土田為有力者所併。三分踰一其初矣。其
輸錢數如故。錢直日高。粟帛日卑。粟一斗價不出二十。帛
一匹價不出八百。稅戶之歲供千百者。粟至二百石。帛至
八十匹然後可。為錢數不加。而其稅以一為四。百姓日蹙
而散為商以遊。十三四矣。四年春。天子哀之。詔天下守土
臣定留州使額錢。其正料米如故。其餘估高下如上供。百
姓賴之。以比兩稅之初。輕重猶未相似。有何術可使國用
富而百姓不虛。遊人盡歸於農而皆樂。有力所併者稅之
如戶。而士兵不怨。夫豈無策而臻於是耶。吾子盍悉懷以
來告。
問。吐蕃之為中國憂也久矣。和親賂遺之。皆不足以來好
息師。信其甘言而與之詛盟耶。於是深懷陰邪。乘我之去
兵。而欺神虐人。係虜卿士大夫。至茲為羞。備禦之耶。則暴
天下數十萬之兵。或悲號其父母妻子。且煩饋餫衣食之
勞。百姓以虛。弗備禦之耶。必將伺我之間。攻陷城邑。掠玉
帛子女。殺其老弱。係累其丁壯以歸。自古帝王豈無誅夷
狄之成策耶。何邊境未安若斯之甚耶。二三子其將亦有
說乎。
百官行狀奏
右。臣等無能。謬得秉筆史館。以記注為職。夫勸善懲惡。正
言直筆。紀聖朝功德。述忠臣賢士事業。載奸臣佞人醜行。
以傳無窮者。史官之任也。伏以陛下即位十五年矣。乃元
年平夏州。二年平蜀斬闢。三年平江東。斬錡張茂昭。遂得
易定。五年擒史憲誠。得澤潞邢洺。七年田宏正以魏博六
州來受常貢。十二年平淮西。斬元濟。十三年王承宗獻德
棣入稅租。滄景除吏部。十四年平淄青。斬師道。得十二州。
神斷武功。自古中興之君。莫有及者。而自元和以來。未著
實錄。盛德大功。史氏未紀。忠臣賢士名德。甚有可為法者。
逆臣賊人醜行。亦有可為誡者。史氏皆闕而未書。臣實懼
焉。故不自量。輒欲勉強而修之。凡人之事迹。非大善大惡。
則眾人無由知之。故舊例皆訪問於人。又取行狀諡議。以
為一據。今之作行狀者。非其門生。即其故吏。莫不虛加仁
義禮智。妄言忠肅惠和。或言盛德大業。遠而愈光。或云直
道正言。歿而不朽。曾不直叙其事。故善惡混然不可明。至
如許敬宗李義府李林甫。國朝之奸臣也。其使門生故吏
作行狀。既不指其事實。虛稱道忠信以加之。則可以移之
於房元齡魏徵裴炎徐有功矣。此不惟其處心不實。苟欲
虛美於所受恩之地而巳。蓋亦為文者又非游夏遷雄之
列。務於華而忘其實。溺於辭而棄其理。故為文則失六經
之古風。記事則非史遷之實錄。不如此。則辭句鄙陋。不能
自成其文矣。由是事失其本。文害於理。而行狀不足以取
信。若使指事書實。不飾虛言。則必有人知其真偽不然者。
縱使門生故吏為之。亦不可以謬作德善之事而加之矣。
臣今請作行狀者。不要虛說仁義禮智。忠肅惠和。盛德大
業。正言直道。蕪穢冊。不可取信。但指事說實。直載其詞。則
善惡功跡。皆據事足以自見矣。假令傳魏徵。但記其諫爭
之詞。足以為正直矣。如傳叚秀實。但記其倒用司農寺
印以追逆兵。又以象笏擊朱泚。自足以為忠烈矣。今之為
行狀者。都不指其事。率以虛詞稱之。故無魏徵之諫爭。而
加之以正直。無秀實之義勇。而加之以忠烈者。皆是也。其
何足以為據。若考功視行狀之不依此者不得受。依此者
乃下太常。并牒史館。太常定諡。牒送史館。則行狀之言。縱
未可一一皆信。與其虛加妄言都無事實者。猶山澤高下
之不同也。史氏記錄。須得本末。苟憑往例。皆是空言。則使
史館何所為據。伏乞下臣此奏。使考功守行善惡之詞。雖
故吏門生。亦不能虛作而加之矣。臣等要知事實。輒敢陳
論。輕黷天威。無任戰越。謹奏。
論事疏表
臣翺言。臣素陋。幸得守職史官。以記錄是非為事。夫通前
古治亂安危之大本者。實史臣之任也。臣雖愚。敢懷畏罪
之心。而不修其職。竊見陛下即位以來。招懷不廷之臣。誅
寇賊十餘事。刷五聖之憤恥。為後代之根本。自古中興之
盛。孰有及者。自臣得奉詔朝謁以來。親見聖德之所不可
及。亦巳多矣。至如淄青生口夏侯澄等四十七人。皆所宜
誅斬者也。陛下知其逆賊所逼脅。質其父母妻子而驅之
使戰。其陷惡逆。非其本心。赦而不誅。因詔田宏正隨材任
使。其欲歸妻子父母者。縱而不禁。臣竊聞夏侯澄等既得
生歸。淄青賊兵聞之。莫不懷陛下好生寬惠之德。而遂無
拒戰官兵之心矣。劉悟所以能一夕而擒斬師道者。以三
軍之心。皆以苦師道而思陛下之德。故能不費日而成大
功也。此聖德之所不可及者一也。今歲關中。夏麥甚盛。陛
下哀民之窮困。特下明詔。放夏稅約十萬石。朝臣相顧。皆
有喜色。百姓歌樂。遍於草野。此聖德之所不可及者二也。
韓宏獻女樂。陛下不受。却而賜之。昔者魯用孔子。齊人恐
懼。遺之女樂。季桓子受之。君臣共觀。而三日不朝。故孔子
去魯。陛下超然獨見。遂以歸之。此聖德之所不可及者三
也。出李宗奭妻女於掖廷。以莊宅却賜沈遵師。聖朝寬恕。
億兆欣感者。不可備紀。若下詔出令。一一皆類於此。武德
貞觀不難及。太平可反掌而致矣。臣以為定禍亂者。武功
也。能復制度興太平者。文德也。非武功不能以定禍亂。非
文德不能以致太平。今陛下既以武功平禍亂。定海內。能
為其難者矣。若革去弊事。復高祖太宗之舊制。用忠正而
不疑。屏邪佞而不近。改稅法不督錢而納布帛。絕進獻以
寬百姓稅租之重。厚邊兵以息蕃戎侵掠之患。數引見待
制官。問以時事。以通壅蔽之路。故用忠正而不疑。則功德
成。屏邪佞而不近。則視聽聰明。改稅法不督錢而納布帛。
則百姓足。絕進獻以寬百姓租稅之重。則下不困。厚邊兵
以息蕃戎侵掠之患。則天下安。數引見待制官。問以時事。
以通壅蔽之路。則下情達。凡此六者。政之根本。太平之所
以興。陛下既巳能行其難者矣。又何惜不速其易為者乎。
以臣伏覩陛下。上聖之姿也。如不惑近習容悅之詞。選用
骨鯁正直之臣。與之修復故事而行之。以興太平。可不勞
而功成也。若一日不以為事。臣恐大功之後。易生逸樂。而
㣥臣進言者。必曰天下既巳太平矣。陛下可以高枕而為
宴樂矣。若如此。則高祖太宗之制度。不可以復矣。制度不
復。則太平未可以遽至矣。臣竊惜陛下聖質。當可興之時。
而尚謙讓未為也。臣謹條疏興復太平大略六事。別白於
後。若行此六者。五年不變。臣必知百姓樂康。蕃虜入侍。天
垂景星。地湧醴泉。鳳凰鳴於山林。麒麟遊於苑囿。此無他。
和氣之所感也。詩曰。先人有言。詢於芻蕘。伏惟陛下明聖。
思博聞天下之事以助政理。故臣敢忘其懦愚而盡忠焉。
無任感恩激切之至。謹奉表以聞。臣誠惶誠恐頓首頓首。
謹言。
疏用忠正
臣聞國之所以興者。主能信任大臣。臣能以忠正輔主。故
忠正者。百行之宗也。大臣忠正。則小臣莫敢不為正矣。小
臣莫敢不為正。則天下後進之士皆樂忠正之道矣。後進
之士皆樂行忠正之道。是王化之本。太平之事也。今之語
者必曰。知人邪正。是堯舜之所難也。焉得知忠正之人而
用之耶。臣以為察忠正之人。蓋有術焉。能盡言憂國。而不
希恩容者。此忠正之徒也。夫忠正之人。亦各自有黨類。邪
臣嫉而讒之。必且以為相朋黨矣。夫舜禹稷契之相稱贊
也。不為朋。顏閔之相往來也。不為黨。皆在於講道德仁義
而巳。邪人嫉而讒之。且以為朋黨。用以惑時主之聽。從古
以來。皆有之矣。故蕭望之周堪劉向謀退許史。竟為邪臣
所勝。漢元帝不能辨。而終任用邪臣。漢室之衰。始於元帝。
此不可不察也。故聽其言能數逆於耳者。忠正之臣也。雖
任之。雜以邪佞之臣。則太平必不能成矣。文宣王曰。十室
之邑。必有忠信如某者焉。故忠信之人不難有也。在陛下
辨而用之。各以類進之而巳。臣故曰用忠正而不疑。則功
德成。
疏屏奸佞
臣聞孔子遠佞人。言不可以共為國也。凡自古奸佞之人
可辨也。皆不知大體。不懷遠慮。務於利巳。貪富貴。固榮寵
而巳矣。必好甘言諂辭。以希人主之欲。主之所貴。因而賢
之。主之所怒。因而罪之。主好利。則獻蓄聚斂剝之計。主好
聲色。則開妖艷鄭衞之路。主好神仙。則通燒鍊變化之術。
望主之色。希主之意。順主之言。而奉承之。人主悅其不違
於巳。因而親之。以至於事失怨生而不聞也。若事失怨生
而不聞。其危也深矣。自古奸邪之人。未有不如此者也。然
則雖堯舜為君。稷契為臣。而雜之以奸邪之人。則太平必
不可興。而危事潛生矣。所謂奸邪之臣者。榮夷公費無極
太宰噽王子蘭王鳳張禹許敬宗楊再思李義府李林甫
盧裴延齡之比是也。奸佞之臣信用。大則亡國。小則壞法
度而亂生矣。今之語者必曰。知人邪正。是堯舜之所難也。
焉得知其邪佞而去之耶。臣以為察奸佞之人。亦有術焉。
主之所欲。皆順不違。又從而承奉先後之者。此奸佞之
臣也。不去之。雖用稷契為相。不能以致太平矣。故人主之
任奸佞。則耳目壅蔽。耳目壅蔽。則過不聞而忠正不進矣。
臣故曰屏奸佞而不近。則視聽聰明。
疏改稅法
臣以為自建中元年初定兩稅。至今四十年矣。當時絹一
匹為錢四千。米一斗為錢二百。稅戶之輸十千者。為絹二
匹半而足矣。今稅額如故。而粟帛日賤。錢益加重。絹一匹
價不過八百。米一斗不過五十。稅戶之輸十千者。為絹十
有二匹然後可。况又督其錢使之賤賣者耶。假令官雜虛
估以受之。尚猶為絹八匹。乃僅可滿十千之數。是為比建
中之初。為稅加三倍矣。雖明詔屢下。哀恤元元。不改其法。
終無所救。然物極宜變。正當斯時。推本弊。乃錢重而督之
於百姓之所生也。錢者官司所鑄。粟帛者農之所出。今乃
使農人賤賣粟帛。易錢入官。是豈非顛倒而取其無者耶。
由是豪家大商。皆多積錢以逐輕重。故農人日困。末業日
增。一年水旱。百姓菜色。家無滿歲之食。况有三年之蓄乎。
百姓無三年之積。而望太平之興。亦未可也。今若詔天下。
不問遠近。一切令不督見錢。皆納布帛。凡官司出納。以布
帛為准。幅廣不得過一尺九寸。長不過四十尺。比兩稅之
初。猶為重加一尺。然百姓自重得輕。必樂而易輸。不敢復
望如建中之初矣。行之三五年。臣必知農人漸有蓄積。雖
遇一年水旱。未有菜色。父母夫婦。能相保矣。若稅法如舊。
不速更改。雖神農后稷復生。教人耕織。勤不失時。亦不能
躋於充足矣。故臣曰改稅法不督錢而納布帛。則百姓足。
疏絕進獻
臣以為自建中以來。稅法不更。百姓之困。巳備於前篇矣。
今節度觀察使之進獻。必曰軍府羨餘。不取於百姓。且供
軍及留州錢。各有定額。若非兵士闕數不填。及減刻所給。
則錢帛非天之所雨也。非如泉之可涌而生也。不取於百
姓。將安取之哉。故有作官店以居商賈者。有釀酒而官沽
者。其他雜率。巧設名號。是皆奪百姓之利。虧三代之法。公
託進獻。因得自成其私。甚非太平之事也。比年天下皆厚
留度支錢蓄兵士者。以中原之有寇賊也。今吳元濟李師
道皆梟斬矣。中原無虞。而蓄兵如故。以耗百姓。臣以為非
是也。若選通達吏事之臣三五人往諸道。與其節度使團
練使言。每道要留兵數。以備鎮守。責其兵士見在實數。因
使其逃亡不補。自可以每年十銷一矣。告之以中原無事。
蕃夷可虞。每道宜配兵若干。取其衣糧。以賜邊兵。而召戰
士。使邊兵實。則蕃夷不足慮也。夫錢帛皆國家之錢帛也。
宜作明法以取之是也。若使通達吏事之臣往使焉。雖其
將帥之不盡誠者。亦不敢有所隱矣。今受進獻。則節度使
團練使皆多方刻下為蓄聚。其自為私者三分。其所進獻
者一分也。是豈非兩稅之外。又加稅焉。百姓之所不樂其
業。而父子夫婦或有不能相養矣。父子夫婦不能相養。而
望太平之興。雖婦人女子皆知其未可也。臣故曰絕進獻
以寬百姓稅租之重。則下不困。
疏厚邊兵
臣以為方今中原無事。其慮者蕃戎與北虜而巳。議者以
為邊備尚虛。皆可憂矣。兵法有之曰。不恃敵之不來。恃此
之不可勝。今國家威武達於四夷。其不敢犯邊為寇。雖巳
明矣。然蕃戎如犬羊也。安識禮義。而必其不為寇哉。且去
歲犯邊。足以明矣。臣以為使緣邊諸節度使特共召戰士
十萬人。每歲不過費錢一百萬貫。則邊備實矣。邊上有召
戰之聲。達於四夷。四夷心服。不敢為盜矣。四夷不敢為盜。
邊鄙之人得無兵戰之苦。則京師可高枕而視矣。
與本使李中丞論陸巡官狀
古人有言。君之視臣如犬馬。則臣之視君如國人。君之視
臣如土芥。則臣之視君如仇讐。上之所以禮我者厚。則我
之所以報者重。故豫讓以眾人報范中行。而漆身吞炭以
復趙襄子之讐。其所以待之。各不同也。閣下既嘗罰推官
直矣。又將請巡官狀矣。不識閣下將欲為能吏哉。將欲為
盛德哉。若欲為能吏。即故江西李尚書之在江西是也。閣
下如此行之。不為過矣。若欲為盛德。亦惟不惜聽九九之
說。或冀少以裨萬一。閣下既罰推官直。又請陸巡官狀。獨
不慮判官輩有如穆生者。見醴酒不設。遂相顧而行乎。陸
巡官處分所由。不得於使院責狀科決。而於宅中決地界
虞候。是初仕之未適中也。閣下既與之為知巳矣。召而教
之可也。不從。退之可也。若判令通狀。但恐閣下之所失者。
無乃大於陸巡官乎。翺受恩於閣下也深。而與陸巡官之
交尚淺。其所深者。誠欲閣下之為全德也。若信其所言。即
伏望使人收取元判。召而語之。闔府賓寮。孰不幸甚。如以
為小生之言。不足聽也。我富貴人也。何為而不可哉。即敢
不惟公命。翺再拜。
與本使楊尚書請停率修寺觀錢狀
伏見修寺疏。閣下出錢十萬。令使院共出十萬。以造石門
大雲寺佛殿。翺性本愚。聞道晚。竊不諭。閣下以為斂錢造
寺必是耶。翺雖貧。願竭家財以助閣下成。如以為未必是
耶。閣下官尊望重。凡所舉措。宜與後生為法式。安可舉一
事而不中聖賢之道。以為無害於理耶。天下之人。以佛理
證心者寡矣。惟土木銅鐵。周於四海。殘害生人。為逋逃之
藪澤。閣下以為如有周公仲尼興立一王制度。天下寺觀
僧道。其將興之乎。其將廢之乎。若將興之。是符融梁武皆
為仲尼周公也。若將廢之。閣下又何患其尚寡。而復率其
屬合力建置之也。院中判官。雖副知巳之命。然利祿遠仕。
亦不以貪也。豈無羈孤親友由未能力及賙之歟。何暇出
錢以興有損無益之務。眾情不厭。但奉閣下之命而為耳。
拳拳下情。深所未曉。伏惟憫其拙淺。不惜教誨。若閣下所
為竟是。翺亦安敢守初心以從而不為也。若其所言有合
於道。伏望不重改成之事。而輕為後生之所議論。意盡辭
直。無任戰越。
再請停率修寺觀錢狀
率修寺觀錢事。前後已兩度咨聞。伏請停罷。前奉處分云。
要與換寺觀家人院蒲葵屋。以為火備。此後任停。既巳計
料支給訖。後奉處分又云。且更待一兩月者。伏以前件錢
於公家無補。但實置稅名。公議所非。為日固久。不厭尚實。
但苟思壯麗城池。開化源孰大於此。若閣下尚不改易。則
弊終無巳。何特愛於此。因循未革。自仲尼既歿。異學塞途。
孟子辭而闢之。然後廓如也。佛法害人。甚於楊墨。論心術
雖不異於中土。考教迹實有蠧於生靈。浸溺人情。莫此之
甚。為人上者。所宜抑焉。閣下去年考制策。其論釋氏之害
於人者。尚列為高等。冀感悟聖明。豈不欲發明化源。抑絕
小道。何至事皆在巳。而所守遂殊。知之不難。行乃為貴。况
使司稅額。悉以正名。幸當職司。敢不備舉。伏見朝廷故事。
一人所見。或不足以定是非者。即下都省眾議。則物情獲
申。眾務皆理。倘翺見解凡淺。或未允從。院中㣥公。皆是材
彥。伏乞令使院詳議。惟當是從。理屈則伏。不敢徇巳。實下
情所望。屢有塵黷。無任戰慄。翺再拜。
論故度支李尚書事狀
故度支李尚書之出妻也。續有勑停官。及薨。亦無追贈。當
時將謂去妻之狀不直。明白無可疑者。故及此。近見當使
采石副使劉侍御。說朝廷公議。皆云李尚書性猜忌。甚於
李益。而出其妻。若不緣身病。即合左降。翺嘗從事滑州一
年有餘。李尚書具能詳熟。李尚書在滑州時。收一善歌婦
人陶芳。於中門外處之。於後陶芳與主鑰廳子有過。既發。
李尚書召問廳子。既實。告之曰。吾從若父所將若來。故不
能杖若。吾非怒而不留。若既犯此。即自於軍中不便。若遠
歸父所。慎無他往。遂斥陶芳於家。而不罪也。當時翺為觀
察判官。盧侍御憲曰。此事在眾人。必怒而罪之。在中道。即
罪之而不怒。大夫雖未足以為教。然亦可謂難能也。推此
以言。即性猜忌。不甚於河南李少尹詳矣。劉侍御又說朝
廷公議云。李尚書之在滑州也。故多畜媵。遂斷送其妻入
京。以遂所欲。翺又能明其不然。李尚書有二子仕於京師。
奏請至滑納妻。德宗皇帝勅奏事將軍張璀曰。與卿本使
無外。往告卿本使。可令妻及新婦家來就上都為婚。亦有
手詔。李尚書遂發二新婦及妻入京以奉詔。二男既成婚。
其妻遂歸滑州。自陶芳之外。更無妾媵。况李尚書將畜媵
女。不假令妻入京。推此以言。即與朝廷公議之不同也如
此。翺以為古人之逐其臣也。必可使復事君。去其妻也。必
可使復嫁。雖有大罪。猶不忍彰明。必為可辭以去之也。故
曾參之去妻也。以蒸梨不熟。孟子之去妻也。以惡敗。鮑永
之去妻也。以叱狗姑前。此皆以事辭而去之也。李尚書於
此二事外。猶有他過。即非翺所知也。若公議所責。祗如劉
侍御之傳。則翺據所目見而辨也。章然如前所陳矣。凡人
家中門內事。外人不可周知。偏信一黨親族之言。以為公
議。即不知是議之果為公耶私耶。未可知也。以閣下所聞。
倘猶有加於是者。不惜示及。如或祗如前兩說。伏望不重
改既往之論。而明之於朝廷。使非實之謗。罷傳說於人間。
既歿之魂。不銜冤於泉下。幸甚幸甚。翺於李尚書。初受顧
惠。及其去選也。客主之義。亦不得如初歡矣。茲所陳者。但
樂明人之屈而正之耳。伏冀不以為黨。謹狀。
代李尚書進畫馬屏風狀
右。臣近得前件馬樣。以其圖寫。諸家稍殊。試為短屏。備以
文采。觀其體閑色浮。氣逸神駿。練影吳浦。指山川而不搖。
花攢上林。若雨露之新洗。或屈膝千里。或長鳴九霄。昔以
負圖為寶。今願捍蔽成功。形影不殊。效用何別。謹裁成十
二扇。隨狀奉進。若以時從啟閉。猶足靖於塵埃。倘將用以
馳驅。庶可效其筋力。輒敢輕冒。戰懼伏深。
陵廟日時朔祭議
徵事郎守國子博士史館修撰臣李翺等謹獻議曰。國語
曰。王者日祭。禮記曰。王立七廟。皆月祭之。周禮不載日祭
月祭。惟四時之祭。禴祠蒸嘗。漢朝皆雜而用之。蓋遭秦火。
詩書禮經燼滅。編殘缺。漢乃求之。先儒穿鑿。各伸巳見。皆
託古聖賢之名。以信其語。故其所記。各不同也。古者廟有
寢而不墓祭。秦漢始建寢廟於園陵而上食焉。國家因之
而不改。貞觀開元禮。並無宗廟日祭月祭之禮。蓋以日祭
月祭既巳行於陵寢矣。故太廟之中。每歲五享六告而巳。
不然者。房元齡魏徵之輩。皆一代名臣。窮極經史。豈不見
國語禮記有日祭月祭之辭乎。斯足以明矣。伏以太廟之
享。籩豆牲牢。三代之通禮。是貴誠之義也。園寢之奠。改用
常饌。秦漢之權制。乃食味之道也。今朔望上食於陵寢。修
秦漢故事。斯為可矣。若朔望上食於太廟。豈非用常褻味
而貴多品乎。且非禮所謂至敬不享味而貴氣臭之義
也。傳稱屈到嗜芰。有疾。召其宗老而屬之曰。祭我必以芰。
及祭薦芰。屈建命去芰。而用羊饋籩豆脯醢。君子是之。言
事祖考之義。當以禮為重。不以其生存所嗜為獻。蓋明非
食味也。然則薦常饌於太廟。無乃與薦芰為比乎。且非三
代聖王之所行也。况祭器不設俎豆。祭官不命三公。執事
者惟宮闈令宗正卿而巳。謂之上食可也。安得以為祭乎。
且時享於太廟。有司攝事。祝文曰。孝曾孫皇帝臣某。謹遣
太尉臣名。敢昭告於高祖神堯皇帝祖妣太穆皇后竇氏。
時維孟春。永懷罔極。謹以一元大武柔毛剛鬣明粢薌萁
嘉蔬醴齊。敬修嘉薦時享。以申追慕。尚饗。此祝詞也。前享
七日質明。太尉誓百官於尚書省曰。某日時享於太廟。各
揚其職。不供其事。國有常刑。凡陪享之官。散齋四日。致齋
三日。然後乃可以為祭也。宗廟之禮。非敢擅議。雖有知者。
其誰敢言。故六十餘年。行之不廢。今聖朝以弓矢既櫜。禮
樂為大。故下百僚。使得詳議。臣等以為貞觀開元禮並無
太廟上食之文。以禮節情。罷之可也。至若陵寢上食。采國
語禮記日祭月祭之詞。因秦漢之制。修而存之。以廣孝道
可也。如此則經義可據。故事不遺。大禮既明。永息異論。可
以繼二帝三王而為萬代法。與其黷禮越古。貴因循而憚
改作。猶天地之相遠也。謹議。
斷僧相打判
夫說法則不曾敷座而坐。相打則偏袒右肩領。來向佛前。
而作偈言。各笞小杖十五。以勵三千大千。
斷僧通狀判
七歲童子。二十受戒。君王不朝。父母不拜。口稱貧道。有錢
放債。量決十下。牒出東界。
