欽定全唐文卷七百九十六
皮日休(一)
日休字襲美。一字逸少。居鹿門山。自號間氣布衣。咸通八
年登進士。授著作佐郎。遷太常博士。乾符中為毘陵副使。
黃巢之亂。陷賊中。偽署學士。使為讖文。疑其譏巳。遂害之。(
謹按宋尹師魯作皮子良墓誌云曾祖日休避廣明之難
徙籍會稽依錢氏官太常博士贈禮部尚書與該聞錄文
獻通考諸書所載不同)
霍山賦(并序)
臣日休以文為命士。所至州縣山川。未嘗不求其風謠。以
頌以文。幸上發輶軒使。得採以聞。六年。至壽之駢邑曰霍
山。山故岳也。邑贅於阯。至之二日。離邑一舍。望乎嶽。將頌
之文也。及見之。則目乎戇。手乎嚲。心乎聳。神乎瞀。始欲狂
其文。寫其狀。如丹青之不差也。頌其風。文其謠。如金石之
永播也。既而其精怯然搏敵。躁然械囚。紛然棼絲。怳然墮
空。浩然涉溟。幽然久疹。則知才智之劣。如髦而加疾。將杖
而奔者。於戲。霍山之靈哉。霍山之靈哉。將閼於神而愚之
邪。抑有所達而托之邪。其辰既浹。其精忽渝。怯然而勝。躁
然而適。紛然而靜。怳然而安。浩然而濟。幽然而愈。如壯而
能決。將陣而敵者。於是狂其文。寫其狀。其詞曰。
太始之氣。有清有濁。結濁為山。峻清為岳。其山厥臣。其岳
惟君。惟南之鎮。曰霍為尊。岳之大。與地角壯。與天勍勢。荊
豫華嵩。青沂兗岱。如垤而秀。如塊而銳。岳之高。千仞萬仞。
蒼蒼茫茫。日月相避其光。望之數百里外。為天棟梁。岳之
尊。端然御極。聳然正位。靜然而聽。凝然而視。其體當中。如
君之毅。其屬者如駢其拇。如枝其指。若卑其儀。若肅其位。
岳之氣。其秀如春。其清若秋。其翠如雲。雲不能麗。其色如
烟。烟不能鮮。若雨收氣爽。丹青滿天。岳之靈。其神不眹。其
報如響。若雨用[:#AS-886A:●]。岳能霽之。若歲用旱。岳能澤之。岳之德。
生之育之。煦之和之。開蘤染卉。萋萋迷迷。藻繪數百里。岳
之形。有雲騖騖。其勃如怒。有泉烈烈。其來如決。叱豐隆。奔
列缺。轟然霹靂。天地俱裂。岳之異狀。其勢如危。或不可支。
若不可維。或仰而呀。有如吮空。或俯而拔。有如攫地。其曉
而東。有如冠日。其暮而西。有如孕月。有水而脉。有石而骨。
有洞而腹。有堮而節。或銳而勵。或斷而截。或迴而馳。或低
而折。其經之怪之。祥之詭之。千種萬類。繄不可得而詳記。
因神狂不能自主。殆而寐。夢一人絳衣朱冕。怪貌魁形。曰
余祝融之相也。夫霍山。余君之故治也。爾賦之。誠形矣勝
矣。怪矣典矣。然義有不備。帝俾余莅。夫古有五岳。霍居其
一。所以五岳相邇者。唐虞之帝。五載一巡狩。一載而徧。上
以覲侯。下以存民。侯有治者陟。不治者黜。民有冤者平。窮
者濟。洎唐虞以降。皆燔柴於霍。我帝用饗其禮。至周旦策
而命我。與諸岳星列中國。自漢之後。乃易我號。而歸於衡。
故祝融遷都。命余守霍。今聖天子越唐邁虞。而廢巡罷狩。
余之封內。有可陟可黜可平可濟者。是聖天子無由知之。
爾能以文請於執事之達者。易衡之號。以歸於我。請天子
復唐虞陟黜之義。故爾之將賦。余閉遏爾懷。而不爾文。帝
曰有衡既遠。有狩必勞。惟霍之邇。斯號可復。賦者能言。胡
不俾傳。帝俾命爾。錫爾文。爾無忘也。臣曰。惟請神貺。既覺
而書。嗚呼異哉。
憂賦(并序)
草茅臣日休見南蠻不賓。天下徵發。民力將斃。乃為賦以
見其志。詞曰。
上有太古。粵有民族。顓若混命。愚如視肉。當斯時也。雖三
王之道不能化。五帝之澤不能沐。迨乎混沌欻起。覘視騞
分。其形也有精有神。其心也有偽有真。既凋其質。又秀其
純。有智有機。有義有仁。有怨有懟。有悲有辛。居人靈府者。
總屬於神。神之生也。攝爽孕精。胎意嬰情。不迹不眹。無臭
無聲。不居於愚。不侵於嬰。先物而動。先人而行。不注而溢。
不絲而縈。神之居也。填胸塞臆。冥冥默默。靜如寐魔。將語
不得。其遇如噎。其飲如食。其輕者膌。其重者殛。神之行也。
其居幽幽。其行悠悠。來不可抑。去不可留。其情如剸。其緒
如抽。其剛為憤。其弱為羞。其子為恨。其孫為愁。入人之心
也。如毒如螫。如虔如劉。不綸而漁。不兵而蒐。其堅也龍泉
不能割。其痛也萆荔不能瘳。入人之懷也。倘倘佯佯。隱隱
遑遑。牢然不勝。悒若有亡。威能制佚。力可摧剛。乖人之性。
反天之常。不喪而戚。不役而忙。不觸而醉。不馳而狂。是知
食鯈魚者不能巳。樹萱草者不可忘。倘懷如嚄唶者。其人
立傷。入人之神也。昧人之精。爍人之英。癡然而作。如病宿
酲。雖有王澄之色必俛。樂廣之神不清。入人之首也。欻從
內熱。鬱而上結。不勞膏沐。自清其髮。有久而釋者。則其人
也。冠絲簪雪。入人之眉也。於悒摧頹。思不自裁。動如葭灰。
飛上眉來。顰然無力。自落金杯。有積而未巳者。雙眉之翠
如一月不開。入人之目也。端坐日晏。凝然忘倦。注睫直視。
外象不遍。雖有斧藻之繡。毛嬙驪姬到於前。昏如有事。入
人之耳也。希希夷夷。俯而不思。殷然滿耳。其身如尸。雖師
曠之善聽。苟入之也。迅雷烈風。亦不聞之。入人之齒也。噤
其齒牙。淡其含咀。悲嗟既巳。哆如餓虎。雖有膹炙餫[:#AS-FE6E:●]
[:#AS-FBED:●]修堆其前。糲不可茹。入
人四枝也。如縶如維。如勞如疲。其力如柳。弱不可支。苟甚
者。消骨枯髓。奪色削肌。其人也立不勝衣。噫嘻嗚呼。憂之
甚也如斯。向其入之也。臣皆有之。然猶未憂。何實為師。既
憂其身。須憂其時。苟肉食者謀失。而藿食者殃罹。可不憂
歟。可不憂歟。夫於政而疲。於祿而尸。王道不宣。皇綱不維。
元惡作矣。大盜乘之。是臣憂也。后之際。陰教規矩。夏德塗
山。周贊文母。牝鷄無晨。中饋有主。苟奇衺而不黜。乃神器
之可取。宮掖紊亂。姦邪麀聚。文信為相而私后。董偃作庸
而尚主。其甚也。漢成母以國循姓。周宣后將權授父。是臣
憂也。儲后之選。實賢與良。少海增潤。重離益光。輔導不至。
乃為猖狂。歎戾園之思子。嗟臨江之憫王。斯愛是即。惡乃
易彰。其甚者。愍懷死而晉亂。房陵易而隋亡。是臣憂也。封
宗王嫡。所以貴親。茅土足以繼其後。
印綬足以飾其身。至乃割域中之土宇。半天下之黎民。王
猶未足。亂以遄臻。其甚者。篡則王倫孫秀。殺則清河萬人。
是臣憂也。輔之而王。在忠與良。致叔父於折木。取太公於
釣璜。寵之極也。其化為權。權之極也。其化為強。其甚者。曹
操以兵而上殿。高澄抑帝而勸觴。是臣憂也。內豎之臣。乃
寵而綏。豎刁亂齊之日。伊戾禍宋之時。西漢則中令扇迹。
東京則鄛卿構基。舉手天轉。切齒國危。其甚者。陳蕃以賢
而陷矣。何進用忠而僇之。是臣憂也。賈誼愛時。仕止於國
傅。桓譚非讖。官止於郡丞。是臣憂也。將在於軍。君命不復。
知魏絳之法行。見條侯之令肅。郭開受諫。李牧就誅。范睢
一言。武安被僇。是臣憂也。王臣蹇蹇。言須逆耳。治亂終書。
善惡必紀。趙盾終屈於董狐。崔杼竟書於太史。至有陳象
極言以族滅。李雲上書而身死。是臣憂也。懸官待賄。命相
取資。崔烈作司徒之日。曹嵩為太尉之時。未搜巖穴。莫訪
茅茨。秦繆既誅於五羖。桓魋將退於仲尼。是臣憂也。法令
如網。隨而補之。肺石之上。落人涕洟。公孫鞅恢令之法。嚴
延年掃墓之期。是臣憂也。命將興師。夸力四夷。既侵嶺徼。
又定邊陲。以無用之沙漠。竭有限之民資。是以先王謂之
荒服。後嗣謂之羈縻。豈可使親帥武旅。躬揮戰陣。故漢高
有白登之辱。隋煬有鴈門之圍。是臣憂也。出警入蹕。以示
嚴肅。非有事於名山。即展義於㣥牧。故昭王遊漢水以無
歸。宣帝幸中山而不復。是臣憂也。功作非宜。奪民農時。我
簠不粢。我黍阻飢。傾宮既作。阿房又施。人既怨矣。鬼其泣
之。是臣憂也。頭會箕斂。關征市賦。民之胥怨。無所赴愬。人
厭進修。家為積聚。卜式出於富人。宏羊拔於賈豎。是臣憂
也。外戚之貴。上公是列。西漢則王根為玉山。東京則郭况
製金穴。國步將移。天澤未歇。不師殷鑒。尚遵覆轍。是臣憂
也。大樂既沒。淫聲是起。宋都已改。行人貪賄。如斯陳國一
時雄。玉樹後庭花至死。是臣憂也。先之而昌。後之而亡。先
之者堯興唐。舜興虞。後之者癸喪夏。辛喪商。故王之憂國
者而日旰不食。士之憂位者而載贄出疆。鶉居[:#AS-8766:●]食者何
汲汲。孔席墨突者何遑遑。故臣之憂也。盡此而巳矣。願陛
下憂之。治可致樂康。道可躋羲皇。則天下幸甚。
河橋賦(并序)
咸通癸巳歲。日休遊河橋。觀橋之利。不檝而濟。美其事。著
河橋賦。其辭曰。
西荒之外。有崑崙山。帝都之下。豐隆在焉。其表無際。其高
破天。河漢極北。昭回相連。分其坎德。遂有河源。其出綿綿。
其流涓涓。如帶是也。濫觴信然。始礐石以作注。終裂地以
成川。迨乎放勛之世。重華之年。其水懷山。其波浸天。鼇怒
則蹴翻五嶽。鯨激則掉破百川。迅澓欻而似曝。湧湍濆而
若煎。漬地軸以摧矣。爛天輪而缺然。草木則尾閭之外。日
月則沃焦之巔。人民死而為介。倮蟲化而為蠙。有桑不績。
有麻不田。此則乘塏望萬里之淵。且夫天地之前。有河生
焉。則盤石之神。不能導而使歸海。朴父之力。不能疏而使
為川。豈非元命未降。抑自上元。大聖未出。大功未宣。天之
作矣。抑有由焉。於是堯之心。惻然惘然。咨其四岳。舉爾所
賢。天之元命。不自於鯀。鯀雖作矣。其功不全。果殛於山。其
罪昭然。天之元命。降而自禹。禹既作矣。其功如天。於是禹
之心。憂然勞然。股既無胈。過不入門。以已為下。以物為先。
既乘橇以即檋。又隨山而濬川。導自積石。至於龍門。裂岝[:#AS-93B8:⿰山客
]以風響。斬嶄巖而晝昏。破靈怪窟。斷天地根。分其注使
不可潰。修其流使不可吞。然後千巖萬壑。雷吼電奔。抉逆
流而並瀉。入渤海以猶渾。天下安流。昏墊無憂。禹功既大。
舜禪克修。其功也與天優優。其績也與河悠悠。兆庶其安。
九河如箭。濁不可鑒。嶮不可見。渦若驚風。浪如狂電。若此
帝媯之世。則其流也如絲如綫。在昔典午之世也。其君實
良。其臣孔臧。念濟者之太勞。乃致功而去航。子產之濟也
不足比。充國之奏也胡可方。於是督斤斧於梓匠。下材幹
於豫章。造其舟也。乃絙乃杠。乃輿乃梁。功既奪於利涉。力
可侔於巨防。如禦黿鼉者以妖為德。聚魚鼈者以怪為祥。
觀其步高於空。履險於深。其形也若劒倚天外。其狀也若
龍橫水心。其高也若大虹之貫天。風吹不動。其壯也若巨
鼇之壓海。浪泛不沈。曙色霍開。濟者相排。如川失水。一物
時來。蹄響如雨。車音若雷。有賢有俊。有隸有臺有貧有窶。
有貨有財。噫。前王之道。深有旨哉。在水則河橋曉濟。在陸
則四關盡開。水之與陸。一貫而來所以大同其軌。廣納其
材。豈梁之防乎。抑聞三代之橋也。不斤不斧。不徒不杠。以
道為水。以賢為梁。濟民者民不病溺。濟世者世不頹綱。開
之也通仁流義。閉之也關[:#AS-886A:●]限荒。夏之梁也曰湯。殷之梁
也曰昌。周之梁也曰旦。漢之梁也曰光。自漢之季。國竊主
折。為水者以洚以強。及隋之世。為梁者唐。故能濟民於萬
方。同軌於八荒。是知河橋之義也。可以獻於天王。
桃花賦(并序)
余嘗慕宋廣平之為相。貞姿勁質。剛態毅狀。疑其鐵腸石
心。不解吐婉媚辭。然睹其文而有梅花賦。清便富豔。得南
朝徐庾體。殊不類其為人也。後蘇相公味道得而稱之。廣
平之名遂振。嗚呼。夫廣平之才。未為是賦。則蘇公果暇知
其人哉。將廣平困於窮。厄於躓。然強為是文邪。日休於文
尚矣。狀花卉。體風物。非有所諷。輒抑而不發。因感廣平之
所作。復為桃花賦。其辭曰。
伊祁氏之作春也。有豔外之豔。華中之華。衆木不得。融為
桃花。厥花伊何。其美實多。儓隸衆芳。緣飾陽和。開破嫩[:#AS-9478:⿳艹口咢]。
壓低柔柯。其色則不淡不深。若素練輕茜。玉顏半。若夫美
景妍時。春含曉滋。密如不幹。繁若無枝。妦妦婉婉。夭夭怡
怡。或俛者若想。或閒者如癡。或向者若步。或倚者如疲。或
溫黁而可薰。或婑媠而莫持。或幽柔而旁午。或撦冶而倒
披。或翹矣如望。或凝然若思。或奕偞而作態。或窈窕而騁
姿。日將明兮似喜。天將慘兮若悲。近榆錢兮籹翠靨。映楊
柳兮顰愁眉。輕紅拖裳。動則裊香。宛若鄭袖。初見吳王。
夜景皎潔。鬨然秀發。又若常娥。欲犇明月。蝶散蜂寂。當閨
脉脉。又若妲巳。未聞裂帛。或開故楚。艷艷春曙。又若息媯。
含情不語。或臨金塘。或交綺井。又若西子。浣紗見影。玉露
厭浥。妖紅墜濕。又若驪姬。將譖而泣。或在水濱。或臨江浦。
又若神女。見鄭交甫。或臨廣筵。或當高會。又若韓娥。將歌
斂態。微動輕風。婆娑暖紅。又若飛䴏。舞於掌中。半霑斜吹。
或動或止。又若文姬。將賦而思。丰茸旖旎。互交遞倚。又若
麗華。侍宴初醉。狂風猛雨。一陣紅去。又若褒姒。初隨戎虜。
滿地春色。階前砌側。又若戚姬。死於鞠域。花品之中。此花
最異。以衆為繁。以多見鄙。自是物情。非關春意。若氏族之
斥素流。品秩之卑寒士。他目則目。他耳則耳。或以昵而稱
珍。或以疎而見貴。或有實而華乖。或有花而實悴。其花可
以暢君之心目。其實可以充君之口腹。匪乎茲花。他則碌
碌。我將修花品以此花為第一。懼俗情之橫議。我曰不然。
為之則巳。我目吾目。我耳吾耳。妍蚩決於心。取捨斷於志。
豈於草木之品獨然。信為國兮如此。
陵母頌
孔父稱惟小人與女子為難養也。夫女子之忠貞義烈。或
聞於一時。小人之奸詐暴亂。不忘於一息。使千百女子如
小人奸詐暴亂者。有矣。使千百小人如女子忠貞義烈者。
未之有也。則安國侯之母也。不以項強而劉弱。俾子事項。
不以子背君別事。而有忿色。對暴君而抗大節。捨其生而
踐死地。嗚呼。春秋書解揚致晉君之命。漢史稱周苛拒項
籍之爵。方諸陵母。誠未為忠。何者。男子少服教。壯行忠貞
義烈。雖死不辱。鼎鑊在前而不懼。鑕笮被體而無怨。乃男
子之常事也。至夫女子。少隱帷薄。壯執箕箒。豈嘗熟於忠
貞義烈哉。是女子之有是者。由百物之有瑞者矣。豈易為
哉。豈易為哉。
白門表
三年秋。徐卒無狀。叛兵逐其帥。不再日。剽公私財析盡。異
時卒有不平者。至是皆門抗之。監戎者以聞。上赫然大怒。
命大將職正其罪。卒有首叛者。前後累劫其將曰銀刀。至
是命皆僇之無。赦。將至。先令徐裨將曰。銀刀族無老幼。強
者斬之。弱者幽之。及徐之枝邑派聚。捕銀刀族且盡。或僇
而梟者。或拲而送者。不浹日。其族無餘。或有詐弱懼僇。皆
論幽於牢。迨六七百人。且俟大將命業兵之。居無何。上愍
徐卒盡死中。或有不干其謀者偕僇。降內貴人於徐。詔曰。
銀刀族。詔至未死者貰之。六七百人分屬數郡。未至屬所。
途亡為盜。四年夏。盜推其率。鼓而徐入。火里舍。將縣令。誅
制使。係虜民輜而掠貨。徐守閉中城。竟不命偏將禦之。盜
得志徐去。四年秋。進士皮日休之白門。道逢徐民之耄者。
泣曰。翁世富於徐。子孫嗣其業。祈二百年。前日以徐卒亂。
翁之資已竭劫於兵矣。獨存者居第。而已為殘燼。翁以為
天子命將盡殺之。且銀刀族無三千人耳。遇聖天子在上。
四境無征伐。重糧其屬。厚衣其身。有餔兒啜孫。至死手不
執干戈。體不被鎧甲者。上於徐卒厚矣。今乃忘上恩。叛主
帥。逐天子命將。殘天子兆民。如此逆之甚也。上又活其半。
今反盜而寇徐。前日翁之亡。獨賄與產耳。今子孫為賊隸。
妻女為賊室。餘骸殘齒。溘然無取。嗚呼。皇天仁於數百人。
反不仁於一郡。豈得言者過耶。且兵者。聖王不能免其征。
仁帝不能無其伐。是以逆者必殺。順者必生。所以示天下
不私也。往年數萬之卒。逐天子命將。自樹其便者。國家以
不忍盡殺。因聽之。皆賊而不貢。兵而不從。死而輒代。名為
列藩。實一州之主也。故春秋譏世卿得專公祿者。以春秋
小國。尚貶而不空。况今聖天子在上。百執事稱職。萬方雀
息以無虞。四夷駿奔而入貢哉。前日徐卒幸活。而為盜於
民。特苦國家無辱。或不盡僇而赦之。則自樹其便者。日休
曰。翁其力之賢者耶。吾知夫今之食其食者。未必有翁之
是心也。幸以文貢。而未得入上言列。固不合陳便宜事。因
採翁之說為表。庶天子召直言極諫者。得以遺之。
移元徵君書
徵君足下。行奇操峻。捨明天子賢宰相。退隱於陵陽。踞見
青山。傲視白雲。得喪不可搖其心。榮辱不能動其志。桎拲
冠冕。泥滓祿位。甚善甚善。苟與足下同道者。必汲汲自退。
名惟恐聞。行惟恐顯。老死為山谷人矣。或名欲遺千載。利
欲及當今者。聞足下之道。可以不進其說耶。日休聞古之
聖賢。無不欲有意於民也。苟或退者。是時弊不可正。主惛
不可曉。進則禍。退則安。斯或隱矣。有是者。世不可知其名。
俗不能得其教。尚懼來世聖人責乎無意於民故也。此謂
之道隱。其次者。行不端於巳。名不聞於人。欲乎仕則懼禍。
欲乎退則思進。必為怪行以動俗。詼言以矯物。上則邀天
子再三之命。下則取諸侯殷勤之禮。甚有百世之風。次有
當時之譽。此之謂名隱。其次者。行有過僻。志有深傲。飾身
不由乎禮樂。行巳不在乎是非。入其室者惟清風。昇其牖
者惟明月。木石然。糜鹿然。期夫道家之用。以全彼生。此之
謂性隱。然而道隱者賢人也。名隱者小人也。性隱者野人
也。有夫堯舜救世湯禹拯亂之心者。視道隱之人。由夫樵
蘇之民耳。况名與性哉。今天下雖無事。河湟有黠虜之患。
嶺徼有逋蠻之虞。主上焦心灼思。晏詢夜謀。宰相戰慄於
巖廊。百執事奔走於朝右。然尚未復貞觀開元之大治。有
致君於唐虞。躋民於仁壽者。其人則鮮。其求則勤。元纁之
聘。屢降於山林。少微之星。但明於霄漢。此真足下之所高
視也。嗚呼。斯時也。山林之間。宜倒衣以接禮。重趼以應命。
赴明天子千年之運。成大丈夫萬世之業。勳銘於鐘鼎。德
著於竹帛。可不盛哉。夫主上知足下之道久矣。加以郡守
薦之。宰相譽之。雖錫命屢頒。而高風轉固。接物日簡。入山
益深。且足下將為道隱乎。則道隱者世不可知其名。俗不
能得其尚。足下之名尚矣。丹青於世矣。豈謂道隱哉。將為
名隱乎。則名隱者以怪行動俗。以詼言矯物。足下之道。伸
之而伊夔。屈之而夷齊。豈謂名隱哉。將為性隱乎。則性隱
者飾身不由乎禮樂。行巳不在乎是非。足下頃薦名於有
司。客位於侯伯。豈所謂性隱乎。然三隱者。足下皆出其表。
復何為而高臥哉。如終臥陵陽而不起。是廢乎古人之道
者也。仲尼曰。素隱行怪。後世有述焉。吾弗為之也。君子遵
道而行。半途而廢。吾弗能巳矣。君子依乎中庸。遯世不見
知而不悔。夫前二者。聖人之所不為。足下之學楊墨乎。申
韓乎。何其悖於道也。如遯世不見知而不悔。則舜不為高
蹈也。舜不為真隱也。足下其亦有意乎。如納僕之言。翻然
而起。醒然而用。朝庭必處足下於大諫。次用足下於宰輔。
其在大諫也。以直氣吹日月之翳。以正道立天地之根。先
黜陟於朝廷。次按察於侯國。其在宰輔也。外以道寧四夷。
內以法提百揆。俾天地反妖為瑞。使陰陽易愆為穰。然後
以元菟樂浪為持節之州。崑崙崦嵫作駐蹕之地。又不知
房杜姚宋何人也。果行是道。罄南山之竹。不足以書足下
之功。窮百谷之波。不足以注足下之善。以足下之風。可以
知僕之志。以僕之道。可以發足下之文。故不遠千里。授書
於御者。用以吐僕臆中之奇貯也。僕之取舍。自有方寸。異
時無望於足下。發函之後。但起無疑。不宣。日休再拜。
請韓文公配饗太學書
於戲。聖人之道。不過乎求用。用於生前。則一時可知也。用
於死後。則百世可知也。故孔子之封賞。自漢至隋。其爵不
過乎公侯。至於吾唐。乃策王號。七十子之爵命。自漢至隋。
或卿大夫。至於吾唐。乃封公侯。曾參之孝道。動天地。感鬼
神。自漢至隋。不過乎諸子。至於吾唐。乃旌入十哲。噫。天地
久否。忽泰則平。日月久昏。忽開則明。雷霆久息。忽震則驚。
雲霧久欝。忽廓則清。仲尼之道。否於周秦而昏於漢魏。息
於晉宋而欝於陳隋。遇於吾唐。萬世之憤一朝而釋。倘死
者可作。其志可知也。今有人。身行聖人之道。口吐聖人之
言。行如顏閔。文若游夏。死不得配食於夫子之側。愚又不
知尊先聖之道也。夫孟子荀卿。翼傳孔道。以至於文中子。
文中子之末。降及貞觀開元。其傳者醨。其繼者淺。或引刑
名以為文。或援縱橫以為理。或作詞賦以為雅。文中之道。
曠百世而得室授者。惟昌黎文公焉。公之文。蹴楊墨於不
毛之地。蹂釋老於無人之境。故得孔道巍然而自正。夫今
之文人千百世之作。釋其卷。觀其詞。無不裨造化。補時政。
繄公之力也。公之文曰。僕自度若世無孔子。僕不當在弟
子之列。設使公生孔子之世。公未必不在四科焉。國家以
二十二賢者代用其書。垂於國胄。並配享於孔聖廟堂。其
為典禮也大矣美矣。苟以代用其書。不能以釋聖人之辭。
箋聖人之義哉。况有身行其道。口傳其文。吾唐以來。一人
而巳死反不得在二十二賢之列。則未聞乎典禮為備。伏
請命有司定其配享之位。則自茲以後。天下以文化。未必
不由夫是也。
請孟子為學科書
臣聞聖人之道。不過乎經。經之降者。不過乎史。史之降者。
不過乎子。子不異乎道者。孟子也。捨是子者。必戾乎經史。
又率於子者。則聖人之盜也。夫孟子之文。粲若經傳。天惜
其道。不燼於秦。自漢氏得其書。常置博士以專其學。故其
文繼乎六藝。光乎百氏。真聖人之微旨也。若然者。何其道
奕奕於前。而其書沒沒於後。得非道拘乎正。文極乎奧。有
好邪者憚正而不舉。嗜淺者鄙奧而無稱耶。蓋仲尼愛文
王嗜昌歜以取味。後之人將愛仲尼者。其嗜在孟子矣。嗚
呼。古之士以湯武為逆取者。其不讀孟子乎。以楊墨為達
智者。其不讀孟子乎。由是觀之。孟子之功利於人。亦不輕
矣。今有司除茂才明經外。其次有熟莊周列子書者。亦登
於科。其誘善也雖深。而懸科也未正。夫莊列之文。荒唐之
文也。讀之可以為方外之士。習之可以為鴻荒之民。安有
能汲汲以救時補教為志哉。伏請命有司去莊列之書。以
孟子為主。有能精通其義者。其科選視明經。苟若是也。不
謝漢之博士矣。既遂之。如儒道不行。聖化無補。則可刑其
言者。
移成均博士書
夫居位而愧道者。上則荒其業。下則偷其言。業而可荒。文
弊也。言而可偷。訓薄也。故聖人懼是。寖移其化。上自天子。
下至子男。必立庠以化之。設序以教之。猶歉然不足。士有
業高訓深。必詘禮以延之。越爵以貴之。俾庠聲序音。玲瓏
以珩珮。鏘訇於金石。此聖人之至治也。今國家立成均之
業。其禮盛於周。其品廣於漢。其詘禮越爵。又甚於前世。而
未免乎愧道者何哉。夫聖人之為文也。為經約乎史。贊易
近乎象。詩書止乎刪。禮樂止乎定。春秋止乎修。然六籍儀
刑乎千萬世。百王更命迭號。莫不由是大也。其幽幽於鬼
神。其妙妙於元造。後之人苟不能行決句釋者。猶萬物但
被元造之化者耶。故萬物但化而巳。不知元造之源也。六
藝於人。又何異於是。故詩得毛公。書得伏生。易得楊何。禮
得二戴。周官得鄭康成。摫其微言。釽其大義。幽者明於日
月。奧者廓於天地。然則今之講習之功與決釋之功。不啻
半矣。其文得不弊乎。其訓得不薄乎。嗚呼。西域氏之教。其
徒日以講習決釋其法為事。視吾之太學。又足為西域氏
之羞矣。足下出文閫生學世。業精前古。言高當今。洸洸乎。
洋洋乎。為諸生之蓍龜。作後來之[:#AS-92F9:⿰帛⿱丿糸]蕝。得不思居其位者
不愧其道。處於職者不墮其業乎。否則市大易負乘之譏。
招詩人伐檀之刺矣。奚不日誡其屬。月勵其徒。年持六籍。
日決百氏。俾諸生於盛典也。洞知大曉。猶駕車者必知康
莊。操舟者必知河海。既若是矣。執其業者。精者進而墮者
退。公者得而私者失。非惟大發於儒風。抑亦不苟於祿位。
足下之道被於太學也。其利可知矣。果行是說。則太華之
石。峨峨於成均之門者。吾不頌於他人矣。足下聽之無忽。
日休再拜。
法言後序
法言孝至之篇曰。周公以來。未有漢公之懿者。說者以為
楊子遜偽新之美。又以為稱其居攝之前云。嗚呼。日月豈
卒能遜莽乎。未若無阿衡之稱也。噫。既有其文。不能無其
論。吾得之矣。在美新之文乎。則雄之道於茲疵也。
松陵集序
詩有六藝。其一曰比。比者。定物之情狀也。則必謂之才。才
之備者。於聖為六藝。於賢為聲詩。噫。春秋之後。頌聲亡寢。
降及漢氏。詩道洊作。然二雅之風。委而不興矣。在詩有三
言四言五言六言七言之作。三言者。曰振振鷺鷺于飛是
也。五言者。曰誰謂雀無角何以穿我屋是也。六言者。我姑
酌彼金罍是也。七言者。交交黃鳥止於桑是也。九言者。曰
泂酌彼行潦挹彼注茲是也。蓋古詩率以四言為本。而漢
氏方以五言七言為之也。其句亦出於周詩。五言者。李陵
曰攜手上河梁是也。七言者。漢武曰日月星辰和四時是
也。爾後盛於建安以降。江左君臣。得其浮艷。然詩之六藝
微矣。逮及吾唐開元之世。易其體為律焉。始切於儷偶。拘
於聲勢。詩云。覯閔既多。受侮不少。其對也工矣。堯典曰。聲
依永。律和聲。其為律也甚矣。由漢及唐。詩之道盡矣。吾又
不知千祀之後。詩之道止於斯而巳。即後有變而作者。不
得以知之。夫才之備者。猶天地之氣乎。氣者止乎一也。分
而為四時。其為春。則煦枯發枿。如棄如濩。百物融洽。酣人
肌骨。其為夏。則赫曦朝升。天地如窰。草焦木暍。若燎毛髮。
其為秋。則涼颸高瞥。若露天骨。景爽夕清。神不蔽形。其為
冬。則霜陣一淒。萬物皆瘁。雲沮日慘。若憚天責。夫如是。豈
拘於一哉。亦變之而已。人之有才者。不變則已。苟變之。豈
異於是乎。故才之用也。廣之為滄溟。細之為溝竇。高之為
山嶽。碎之為[:#AS-8BE7:⿱一⿻九冫]礫。美之為西子。惡之為敦洽。壯之為武賁。
弱之為處女。大則八荒之外不可窮。小則一毫之末不可
見。苟其才如是。復能善用之。則庖丁之牛。扁之輪。郢之斤。
不足謂神解也。噫。古之士窮達必形於歌詠。苟欲見乎志。
非文不能宣也。於是為其詞。詞之作。固不能獨善。必須人
以成之。昔周公為詩以遺成王。吉甫作誦以贈申伯。詩之
酬贈。其來尚矣。後每為詩。必多(闕二字)為(闕一字)咸通七年。今
兵部令狐員外在淮南。今中書舍人(闕二字)公守毘陵。日休
皆以詞獲幸。悉蒙以所製命之和。各(闕二字)軸亦有名其守
者。十年。大司諫清河公出牧於吳。日休為郡籨事。居一月。
有進士陸龜蒙字魯望者。以其業見造凡數編。其才之變。
真天地之氣也。近代稱溫飛卿李義山為之最。俾生參之。
未知其孰為之後先也。
添漁具詩序
天隨子為漁具詩十五首以遺余。凡有䱷以來。術之與器。
莫不盡於是也。噫。古之人或有溺於漁者。行其術而不能
言。用其器而不能狀。此與澤沮之䱷者又何異哉。如吟魯
望之詩。想其致。則江風海雨。槭槭生齒牙間。真世外漁者
之才也。余昔之漁所。在浻上則為庵以守之。居峴下則占
磯以待之。江漢間時候率多雨。唯以籉笠自庇。每伺魚必
多俯。籉笠不能庇其上。由是織蓬以障之。上抱而下仰。字
之曰背蓬。今觀魯望之十五篇。未有是作。因次而詠之。用
以補其遺者。漁家生具。獲足於吾屬之文也。
文藪序
咸通丙戌中。日休射策不上第。退歸州來別墅。編次其文。
復將貢於有司。登篋叢萃。繁如藪澤。因名其書曰文藪焉。
比見元次山納文編於有司。侍郎楊公浚見文編歎曰。上
第污元子耳。斯文也。不敢希楊公之歎。希當時作者一知
耳。賦者古詩之流也。傷前王太佚。作憂賦。慮民道難濟。作
河橋賦。念下情不達。作霍山賦。憫寒士道壅。作桃花賦。離
騷者文之菁英者。傷於宏奧。今也不顯離騷。作九諷。文貴
窮理。理貴原情。作十原。大樂既亡。至音不嗣。作補周禮九
夏歌。兩漢庸儒。賤我左氏。作春秋決疑。其餘碑銘讚頌。論
議書序。皆上剝遠非。下補近失。非空言也。較其道。可在古
人之後矣。古風詩編之文末。俾視之粗俊於口也。亦由食
魚遇鯖。持肉偶。皮子世錄著之於後。亦太史公自序之意
也。凡二百篇。為十卷。覽者無誚矣。
續酒具詩序
子暇日曾作酒具詩三十首。有引曰。咸通中。皮襲美著酒
中十詠。其自序云。夫聖人之誡酒禍也深矣。在書為沉湎。
在詩為童羖。在禮為豢豕。在史為狂藥。余飲至酣。徒以為
融肌柔神。消沮迷喪。頹然無思。以天地大順為隄封。傲然
不恃。以洪荒至化為爵賞。抑無懷氏之民乎。葛天氏之臣
乎。噫。天之不全余也多矣。獨以麴糵全之。於是徵其具。悉
為之詠。以繼東臯子酒譜之後。而有酒星酒泉酒篘酒牀
酒爐酒樓酒旗酒樽酒城酒鄉之詠。以示吳中陸魯望。魯
望和之。且曰。昔人之於酒。有注為池而飲之者。有象為龍
而吐之者。親盜甕間而臥。將實舟中而浮者。徐景山有酒
鎗。嵇叔夜有酒杯。皆傳於世。故復添六詠。予覽之。慨然歎
曰。予亦嗜酒而好詩者也。昔退之有言送王含曰。少時讀
醉鄉記。私怪隱居者無所累於其世。而猶有是言。豈誠旨
於味耶。及讀阮籍陶潛詩。然後知彼雖偃蹇不欲與世接。
然猶未能平其心。或為事物是非相感發。於是有託而逃
焉者也。雖然。尚未有盡者。中古之時。未知麴糵。杜康肇造。
爰作酒醴。可名酒后。近世以來。人徒酣酗。李白一斗。為詩
百篇。自名酒仙。酈食其辨士也。初見沛公。稱高陽酒徒。杜
根賢者也。逃難宜城。為酒家傭保。鄭廣文貧而好飲。蘇司
業送酒錢。杜子美無錢賒酒。而詩言酒債。周官有酒正。則
掌之者必有其人。以法式授酒材。則醞之者必有其物。翰
林詩曰。鸕鷀杓。鸚鵡杯。夫杓者勺也。勺酒而錯之杯中者
也。杜工部詩曰。莫笑田家老[:#AS-8BE7:⿱一⿻九冫]盆。自籨盛酒長兒孫。夫盆
者槃也。載酒而寘之座中也。韓奕詩云。顯父餞之。清酒百
壺。壺便提挈。故陶令掛之於車上。呂公負之於仗頭。遇興
則傾之。鴟夷之異名者耳。詩云。兕觥其觩。旨酒思柔。觥為
爵罰。而于定國飲至一石不亂。劉伯倫既醉。以五斗解酲。
快飲痛嚼則用之。蓋觚角之出者耳。注云。觚受二升。觶三
升。角四升。散五升。而觥七升。又兕角為之。形器特異。於是
更作酒后酒仙酒徒酒保酒錢酒債酒正酒材酒勺酒盆
酒壺酒觥一十二詩。而附益之。庶古今同志而始終相成
之義耶。
