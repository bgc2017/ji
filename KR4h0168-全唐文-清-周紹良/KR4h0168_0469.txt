欽定全唐文卷四百六十九
陸贄(十)
奉天論尊號加字狀
右。冀寧奉宣聖旨。往年百官請上尊號曰聖神文武皇帝。
今緣經此寇難。諸事並宜改變。眾議欲得於朕舊號之中。
更加一兩字。卿宜商量事體穩便得否者。伏以睿德神功。
參天配地。巍巍蕩蕩。無得而名。臣子之心。務崇美號。雖或
增累盈百。猶恐稱述未周。陛下既越常情。俯稽至理。愚衷
未諭。安敢不言。竊以尊號之興。本非古制。行於安泰之日。
已累謙沖。襲乎喪亂之時。尤傷事體。今者鑾輿播越。未復
宮闈。宗祏震驚。尚愆禋祀。中區多梗。大憝猶存。此乃人情
向背之秋。天意去就之際。陛下誠宜深自懲勵。以收攬㣥
心。痛自貶損。以答謝靈譴。豈可近從末議。重益美名。既虧
追咎之誠。必累中興之業。以臣庸蔽。未見其宜。乞更詳思。
不為兇孽所幸。此臣之至願也。謹奏。
重論尊號狀
右。冀寧奉宣聖旨。卿所商量加尊號事。雖則理體甚切。然
時運必須小有改變。亦不可執滯不信。卿宜為朕更審思
量。應亦無妨者。臣聞德合天者謂之皇。德合地者謂之帝。
德合人者謂之王。父天母地以養人理物各得其宜者謂
之天子。是皆至尊之殊號。極美之大名。雖欲變更。無踰於
此。故伏羲神農黃帝堯舜。自生人已來。君德之最神聖者。
天下尊之美之。亦已至矣。而其指以為號者。或曰皇。或曰
帝。唯目一字。且猶不兼。禹湯繼興。莫匪大聖。尚自菲薄。降
號為王。嬴秦德衰於殷周。而名竊於羲皞。兼皇與帝。始總
稱之。流及後代。昏僻之君。乃有聖劉天元之號。是知人主
輕重。不在名稱。崇其號無補於徽猷。損其名不傷於德美。
然而損之有謙光稽古之善。崇之獲矜能納諂之譏。得失
不侔。居然可辯。況今時遭屯否。事屬艱難。尤宜懼思。以自
貶抑。必也俯稽術數。須有變更。與其增美稱而失人心。不
若黜舊號以祇天戒。天時人事。理必相扶。人既好謙。天亦
助順。陛下誠能斷自宸鑒。渙發德音。引咎降名。深自[:#AS-8864:⿺克寸]責。
惟謙與順。一舉而二美從之。外可以收物情。內可以應元
運。上可以高德於夐古。下可以垂法於無窮。興廢典。矯舊
失。至明也。損虛飾。收美利。大智也。前聖之所以永保鴻名。
常為稱首者。達於茲義而已矣。陛下何恡而不革。反欲加
冗號以受實患哉。元元道德經曰。王侯自謂孤寡不穀。以
賤為本也。周襄王遭亂出居于鄭。告于諸侯曰。不穀不德。
鄙在鄭地。春秋禮之。以其能降名也。漢光武詔令上書者
不得言聖。史冊稱之。以其能損已也。臣顧以賤微。獲承訪
議。伊尹恥其君不如堯舜。臣亦恥之。是以誠發於中。不復
防慮忌諱。赦其愚而鑒其理。惟明主行焉。謹奏。
奏天論赦書事條狀
右。隱朝奉宣聖旨。并以中書所撰赦文示臣。令臣審看可
否。如有須改張處。及事宜不盡。條錄奏來者。臣謹如詔旨。
詳省再三。猶懼所見不周。兼與諸學士等參考得失。僉以
為綱條麤舉。文理亦通。事多循常。辭不失舊。用於平昔。頗
亦可行。施之當今。則恐未稱。何則。履非常之危者。不可以
常道安。解非常之紛者。不可以常語諭。自陛下嗣承大寶。
志壹中區。窮用甲兵。竭取財賦。甿庶未達於暫勞之旨。而
怨咨已深。昊穹不假以悔禍之期。而患難繼起。復以刑謫
太峻。禁防傷嚴。上下不親。情志多壅。乃至變生都輦。盜據
宮闈。九廟鞠陷於匪人。六師出次於郊邑。奔逼憂厄。言之
痛心。自古禍亂所鍾。罕有若此之暴。今重圍雖解。逋寇尚
存。裂土假王者四兇。滔天僭帝者二豎。又有顧瞻懷貳。叛
援黨姦。其流實繁。不可悉數。皇輿未復。國柄未歸。勞者未
獲休。功者未及賞。困窮者未暇恤。滯抑者未克伸。將欲紓
多難而收㣥心。唯在赦令誠言而已。安危所屬。其可忽諸。
動人以言。所感已淺。言又不切。人誰肯懷。昔成湯遇灾而
禱于桑野。躬自矒剔以為犧牲。古人所謂割髮宜及膚。翦
爪宜侵體。良以誠不至者物不感。損不極者益不臻。今茲
德音。亦類於是。悔過之意。不得不深。引咎之辭。不得不盡。
招延不可以不廣。潤澤不可以不宏。宣暢鬱堙。不可不洞
開襟抱。洗刷疵垢。不可不盪去瘢痕。使天下聞之。廓然一
變。若披重昏而覩朗曜。人人得其所欲。則何有不從者乎。
應須改革事條。謹具別狀同進。除此之外。尚有所虞。竊以
知過非難。改過為難。言善非難。行善為難。假使赦文至精。
止於知過言善。猶願聖慮。更思所難。易曰。聖人感人心而
天下和平。夫感者。誠發於心。而形於事。人或未諭。而宣之
以言。言必顧心。心必副事。三者符合。不相越踰。本於至誠。
乃可求感。事或未致。則如勿言。一虧其誠。終莫之信。伏惟
陛下先斷厥志。乃施於辭。度其可行而宣之。其不可者措
之。無苟於言。以重其悔。言克誠而人心必感。人心既感而
天下必平。事何可不詳。言何可不務。罄輸愚懇。伏聽聖裁。
謹奏。
奉天論擬與翰林學士改轉狀
右。冀寧奉宣敕旨。卿及諸學士名銜。宜並鈔錄進來。冀寧
又向臣說云。聖意以臣等自到奉天。書詔填委。欲與改轉。
以獎勤勞者。承命竦恧。顧慙非宜。進退徬徨。不知所措。臣
謬以儒學。選居翰林。雖職異訏謀。而恩參近侍。當陛下用
兵之會。乏決勝之籌。從陛下避狄之遊。靡出奇之計。見危
闕授命之節。知難無伏死之爭。事君大猷。臣則皆曠。屑屑
供職。曾何足云。夫君之有臣。以濟理也。理不失道。亂何由
生。亂之浸興。由理乖也。君之及難。實臣罪也。是以主憂則
臣辱。主辱則臣死。今陛下躬罹逼脅。露處郊畿。園廟震驚。
斯謂辱矣。寇讎密邇。亦云憂矣。臣竊謂凡今在位。任重者
其罪大。職近者其責深。臣之職司。頗亦為近。是宜當責。安
可增榮。又聞初到奉天。已頒詔命。應是扈從將吏。一例並
加兩階。今若翰林之中。獨蒙改轉。乃是行賞不類。命官以
私。錄微勞則臣等遷位過優。勸來者則從官加階太薄。先
後失次。輕重不倫。凡百具寮。誰不解體。夫行罰先貴近而
後卑遠。則令不犯。行賞先卑遠而後貴近。則功不遺。至如
徇主忘家。固是臣子常分。追陪輦蹕。曷足甄稱。陛下必以
朝官之中。有來有否。事須旌別。以儆不從。則望先錄大勞。
次徧㣥品。然後以例均被。臣亦何敢獨辭。殊渥曲臨。實傷
大體。不任靦懼之至。謹奉狀以聞。謹奏。
奉天請罷瓊林大盈二庫狀
右。臣聞作法於涼。其弊猶貪。作法於貪。弊將安救。示人以
義。其患猶私。示人以私。患必難弭。故聖人之立教也。賤貨
而尊讓。遠利而尚廉。天子不問有無。諸侯不言多少。百乘
之室。不畜聚斂之臣。夫豈皆能忘其欲賄之心哉。誠懼賄
之生人心而開禍端。傷風教而亂邦家耳。是以務鳩斂而
厚其帑櫝之積者。匹夫之富也。務散發而收其兆庶之心
者。天子之富也。天子所作。與天同方。生之長之。而不恃其
為。成之收之。而不私其有。付物以道。混然忘情。取之不為
貪。散之不為費。以言乎體則博大。以言乎術則精微。亦何
必撓廢公方。崇聚私貨。降至尊而代有司之守。辱萬乘以
效匹夫之藏。虧法失人。誘姦聚怨。以斯制事。豈不過哉。今
之瓊林大盈。自古悉無其制。傳諸耆舊之說。皆云創自開
元。貴臣貪權。飾巧求媚。乃言郡邑貢賦所用。盍各區分。稅
賦當委之有司。以給經用。貢獻宜歸乎天子。以奉私求。元
宗悅之。新是二庫。蕩心侈欲。萌柢於茲。迨乎失邦。終以餌
寇。記曰。貨悖而入。必悖而出。豈非其明效歟。陛下嗣位之
初。務遵理道。敦行約儉。斥遠貪饕。雖內庫舊藏。未歸太府。
而諸方曲獻。不入禁闈。清風肅然。海內丕變。議者咸謂漢
文[:#AS-9BF8:⿰去⻏]馬。晉武焚裘之事。復見於當今矣。近以寇逆亂常。鑾
輿外幸。既屬憂危之運。宜增儆勵之誠。臣昨奉使軍營。出
遊行殿。忽覩右廊之下。牓列二庫之名。戄然若驚。不識所
以。何則。天衢尚梗。師旅方殷。瘡痛呻吟之聲。噢咻未息。忠(
一作辛)勤戰守之效。賞賚未行。而諸道貢珍。遽私別庫。萬目
所視。孰能忘懷。竊揣軍情。或生觖望。試詢候館之吏。兼採
道路之言。果如所虞。積憾已甚。或忿形謗讟。或醜肆謳謠。
頗含思亂之情。亦有悔忠之意。是知甿俗昏鄙。識昧高卑。
不可以尊極臨。而可以誠義感。頃者六師初降。百物無儲。
外扞兇徒。內防危堞。晝夜不息。迨將五旬。凍餒交侵。死傷
相枕。畢命同力。竟夷大艱。良以陛下不厚其身。不私其欲。
絕甘以同卒伍。輟食以啗功勞。無猛制而人不攜。懷所感
也。無厚賞而人不怨。悉所無也。今者攻圍已解。衣食已豐。
而謠讟方興。軍情稍阻。豈不以勇夫恒性。嗜貨矜功。其患
難既與之同憂。而好樂不與之同利。苟異恬默。能無怨咨。
此理之常。固不足怪。記曰。財散則民聚。財聚則民散。豈非
其殷鑒歟。眾怒難任。蓄怨終泄。其患豈徒人散而已。亦將
慮有構姦鼓亂。干紀而強取者焉。夫國家作事。以公共為
心者。人必樂而從之。以私奉為心者。人必咈而叛之。故燕
昭築金臺。天下稱其賢。殷紂作玉杯。百代傳其惡。蓋為人
與為己殊也。周文之囿百里。時患其尚小。齊宣之囿四十
里。時病其太大。蓋同利與專利異也。為人上者。當辨察茲
理。洒濯其心。奉三無私。以壹有眾。人或不率。於是用刑。然
則宣其利而禁其私。天子所恃以理天下之具也。捨此不
務。而壅利行私。欲人無貪。不可得已。今茲二庫。珍幣所歸。
不領度支。是行私也。不給經費。非宣利也。物情離怨。不亦
宜乎。智者因危而建安。明者矯失而成德。以陛下天姿英
聖。儻加之見善必遷。是將化蓄怨為銜恩。反過差為至當。
促殄遺孽。永垂鴻名。易如轉規。指顧可致。然事有未可知
者。但在陛下行與否耳。能則安。否則危。能則成德。否則失
道。此乃必定之理也。願陛下慎之惜之。陛下誠能近想重
圍之殷憂。追戒平居之專欲。器用取給。不在過豐。衣食所
安。必以分下。凡在二庫貨賄。盡令出賜有功。坦然布懷。與
眾同欲。是後納貢。必歸有司。每獲珍華。先給軍賞。[:#AS-9061:⿰王褱]異纖
麗。一無上供。推赤心於其腹中。降殊恩於其望外。將卒慕
陛下必信之賞。人思建功。兆庶悅陛下改過之誠。孰不歸
德。如此則亂必靖。賊必平。徐駕六龍。旋復都邑。興行墜典。
整緝棼綱。乘輿有舊儀。郡國有恒賦。天子之貴。豈當憂貧。
是乃散其小儲而成其大儲也。損其小寶而固其大寶也。
舉一事而眾美具。行之又何疑焉。恡少失多。廉賈不處。溺
近迷遠。中人所非。況乎大聖應機。固當不俟終日。不勝管
窺願效之至。謹陳冒以聞。謹奏。
奉天論解蕭復狀
右。冀寧奉宣聖旨。緣國家賦稅。多出江淮。既未收復京城。
恐遠路傳說過甚。所以欲得遣一大臣。往彼宣慰。以安遠
近之情。初欲簡擇此使。並先共宰相商量。皆云蕭復久任
江外刺史。諳彼事宜。又就宰相之中。名望最重。令其往彼
宣慰。人必望風悅服。其時蕭復亦自見此商議。更無異同。
朕猶不能自斷。遂喚諸朝士般次對見。一一親向說宣慰
之意。問其穩便與否。皆云至要。並無異辭。朕所以更不疑
惑。已與擇得發日。及其臨行。從一等却論奏。欲得且留蕭
復。又頻有朝官上封事。亦與從一等意同。朕忽見此翻覆。
非常悵恨。數日思量。不測其故。意者必是蕭復計會。遣其
論奏。蕭復又有何事。苦欲得住。其意深不可會。卿比來諳
此人性行否。兼與朕子細思料。若不肯去。其意何在者。蕭
復往年曾任常州刺史。臣其時寄住常州。首尾二年。閱其
理行。及到京邑。多與往來。歲月滋深。情意相得。復之志性。
臣則備諳。本是貴門。又聯戚屬。痛自修勵。慕為清貞。矯枉
太深。時或過當。論經義則以守死善道執心不回為本。議
人物則以魏元忠宋璟為師。己之所行。皆欲盡善。故涉好
名之累。亦無應變之才。用雖不周。行則可保。至如二三爽
德。翻覆挾姦。復之為人。必不至是。安有親承計議。退自變
渝。私誘官僚。曲令干說。是同兒戲。非近人情。雖甚狂愚。猶
應不敢。若稍恭慎。固當不為。況乃見稱名流。獲踐清貫。備
股肱之任。承渥澤之私。何心何顏。忍至於此。假令蕭復之
意。或欲逗留。在於從一之徒。寧肯附會。臣緣自到行在。常
居禁中。向外事情。視聽都絕。忽承顧問。莫測端由。陛下必
欲研窮斯理。不為難察。初舉蕭復充使。本是從一等商量。
後請蕭復不行。又是從一等論奏。一矛一楯。理必有歸。或
遣或留。意將安在。但垂睿詰。孰敢面謾。蕭復若相屬求。則
從一等何容為隱。從一等儻自迴互。則蕭復不當受疑。陛
下奚憚而不辯明。乃直為此悵恨也。夫明則罔惑。辯則罔
冤。惑莫甚於逆詐而不與明。冤莫痛於見疑而不獲辯。是
使情偽相糅。忠邪靡分。茲實居上御下之要樞。惟陛下留
意幸察。謹奏。
奉天薦袁高等狀
袁高。楊頊。(已上二人並曾任御史中丞)裴諝。(曾任金吾將軍)孫咸。(曾任京兆少
尹)周皓。(曾任丹延都團練觀察使)裴冑。(曾任宣州刺史)崔造。殷亮。李舟(以上並
任郎官)何士幹。姚南仲。陸淳。沈既濟。(已上曾任補闕拾遺)右。臣近因奏
對。言及任人。陛下累歎乏才。惘然憂見於色。臣退而思省。
且喜且慙。所喜者樂陛下急於求賢。明君致理之資也。所
慙者恥近侍不能薦士。微臣竊位之罪也。輒自揣擇。思舉
所知。猶懼鑒識不明。品藻非當。反覆參校。未果上聞。昨蒙
宣示。中書進
擬量移官。令臣審看可否者。因悟貶降之輩。其中甚有可
稱。臣以素所諳知。兼聞公議。此狀之內。僅得十人。狀所不
該。又有三四。或因連累左黜。或遭讒忌外遷。互有行能。咸
著名跡。寘之清列。皆謂良材。若但準例量移。及令仍舊出
守。固非陛下愛賢之意。亦乖海內望理之心。儻蒙特恩。追
赴行在。試垂訪接。必有可觀。錄用棄瑕。既符德號。振淹求
舊。亦闡大猷。謹錄薦陳。庶備採擇。其餘差序遠近。並具別
狀以聞。謹奏。
奉天論李晟所管兵馬狀
右。賊泚稽誅。保聚宮苑。勢窮援絕。引日偷生。懷光總仗順
之師。乘制勝之氣。鼓行芟翦。易若摧枯。而乃寇奔不追。師
老不用。諸帥每欲進取。懷光輒沮其謀。據茲事情。殊不可
解。陛下意在全後。委曲聽從。觀其所為。亦未知感。若不別
務規略。漸相制持。唯以姑息求安。終恐變故難測。此誠事
機危迫之秋也。固不可以尋常容易處之。今李晟奏請移
軍。適遇臣銜命宣慰懷光。偶論此事。臣遂訊問所宜。懷光
乃云。李晟既欲別行。某亦都不要藉。臣猶慮有翻覆。因美
其軍盛強。懷光大自矜誇。轉有輕晟之意。臣又從容問云。
昨發行在之日。未知有此商量。今者從此却迴。或恐聖旨
顧問。事之可否。決定何如。懷光已肆輕言。不可中變。遂云。
恩命許去。事亦無妨。要約再三。非不詳審。雖欲追悔。固難
為辭。伏望即以李晟表出付中書。敕下依奏。別賜懷光手
詔。示以移軍事由。其手詔之大意云。昨得李晟奏。請移軍
城東。以分賊勢。朕緣未知利害。本欲委卿商量。適會陸贄
從彼宣慰迴。奏云見卿論敘軍情。語及於此。仍言許去。事
亦無妨。遂敕本軍。允其所請。卿宜授以謀略。分路夾攻。務
使叶齊[:#AS-8864:⿺克寸]平寇孽。如此則詞婉而直。理順而明。雖蓄異端。
何由起怨。臣初奉使諭旨。本緣糧賜不均。偶屬移軍。事相
諧會。又幸懷光詭對。且無阻絕之言。機宜合并。若有幽贊。
一失其便。後悔何追。伏望聖聰。速垂裁斷。謹奏。
奉天奏李建徽楊惠元兩節度兵馬狀
右。懷光當管師徒。足以獨制兇寇。逗留未進。抑有他由。所
患太強。不資傍助。比者又遣李晟李建徽楊惠元三節度
之眾。附麗其營。無益成功。秪足生事。何則。四軍接壘。㣥帥
異心。論勢力則懸絕高卑據。職名則不相統屬。懷光輕晟
等兵微位下。而忿其制不從心。晟等疑懷光養寇蓄姦。而
怨其事多淩已。端居則互防飛謗。欲戰則遞恐分功。齟齬
不和。嫌釁遂構。俾之同處。必不兩全。強者惡積而後亡。弱
者勢危而先覆。覆亡之禍。翹足可期。舊寇未平。新患方起。
憂歎危切。實堪疚心。太上消慝於未萌。其次救失於始兆。
況乎事情已露。禍難垂成。委而不謀。何以寧亂。李晟見機
慮變。先請移軍就東。建徽惠元。勢轉孤弱。為其吞噬。理在
必然。他日雖有良圖。亦恐不能自拔。拯其危急。唯在此時。
今因李晟願行。便遣合軍同往。託言晟兵素少。慮為賊泚
所邀。藉此兩軍。迭為犄角。仍先諭旨。密使促裝。詔書至營。
即日進路。懷光意雖不欲。然亦計無所施。是謂先聲(一作
人)有奪人之心。疾雷不及掩耳者也。夫制軍馭將。所貴見
情。離合疾徐。各有宜適。當離者合之則召亂。當合者離之
則寡功。當疾而徐則失機。當徐而疾則漏策。得其要。契其
時。然後舉無敗謀。措無危勢。今者屯兵而不肯為用。聚將
而罔能叶心。自為鯨鯢。變在朝夕。留之不足以相制。徒長
厲階。析之各競於擅能。或建勳績。事有必應。斷無可疑。解
鬭不可以不離。救焚不可以不疾。理盡於此。惟陛下圖之。
以前件事宜。臣昨晚自行營迴。面奉進止。以臣所商量。
許李晟移就城東。灼然穩便。但慮懷光不免悵望。因此生
詞。轉難調息。則不如不去。令臣更審細思量奏來者。臣以
事機得失。所繫安危。千慮百思。通夕忘寐。誠以貪因循而
不能矯失者。終有大患。處臲卼而不思出險者。必無久安。
罄陳芻蕘。惟所省擇。謹奏。
駕幸梁州論進獻瓜果人擬官狀
右。欽漵奉宣聖旨。自發洋州已來。累路百姓進獻果子胡
瓜等。雖甚微細。且有此心。今擬各與散試官。卿宜商量可
否者。伏以爵位者。天下之公器。而國之大柄也。唯功勳才
德。所宜處之。非此二途。不在賞典。恒宜慎惜。理不可輕。若
輕用之。則是壞其公器。而失其大柄也。器壞則人將不重。
柄失則國無所恃。起端雖微。流弊必大。緣路所獻瓜果。蓋
是野人微情。有之不足光聖猷。無之不足虧至化。量以錢
帛為賜。足彰行幸之恩。因饋酬官。恐非令典。謹奏。
又論進瓜果人擬官狀
右。欽漵齎中書所與進瓜果人擬官狀示臣。仍奉宣聖旨。
朕所到處。欲得人心喜悅。試官虛名。無損於事。宰臣已商
量進擬。與亦無妨者。臣愚以為信賞必罰。霸王之資。輕爵
褻刑。衰亂之漸。信賞在功無不報。必罸在罪無不懲。非功
而獲爵則爵輕。非罪而肆刑則刑褻。爵賞刑罰。國之大綱。
一綱或棼。萬目皆弛。雖有善理。末如之何。天寶季年。嬖倖
傾國。爵以情授。賞以寵加。天下蕩然。紀綱始紊。逆羯乘釁。
遂亂中原。防戍歲增。策勳日廣。財賦不足以供賜。而職官
之賞興焉。職員不足以容功。而散試之號行焉。青朱雜沓
於胥徒。金紫普施於輿皂。薰蕕無辨。涇渭不分。二紀于茲。
莫之能整。當今所病。方在爵輕。設法貴之。猶恐不重。若又
自棄。將何勸人。聖旨以為試官虛名。無損於事。臣伏恐陛
下思之未熟。偶有是言。儻或謂之信然。臣竊以為過矣。夫
立國之道。惟義與權。誘人之方。惟名與利。名近虛而於教
為重。利近實而於德為輕。凡所以裁是非立法制者。則存
乎其義。至於參虛實。揣輕重。並行而不傷。迭用而不悖。因
眾之欲。度時之宜。消息盈虛。使人不倦者。則存乎其權。專
實利而不濟之以虛名。則耗匱而物力不給。專虛名而不
副之以實利。則誕謾而人情不趨。故國家之制賞典。錫貨
財。賦秩廩。所以彰實也。差品列。異服章。所以飾虛也。居上
者必明其義。達其變。相須以為表裏。使人日用而不知。則
為國之權得矣。謹按命秩之載于甲令者。有職事官焉。有
散官焉。有勳官焉。有爵號焉。雖以類而分。其流有四。然其
掌務而授俸者。唯繫於職事之一官。以序才能。以位賢德。
此所謂施實利而寓之虛名者也。其勳散爵號三者所繫。
大抵止於服色資蔭而已。以馭崇貴。以甄功勞。此所謂假
虛名以佐其實利者也。虛實交相養。故人不瀆賞。輕重互
相制。故國不廢權。今之員外試官。頗同勳散爵號。雖則授
無費祿。受不占員。然而突銛鋒排患難者。則以是賞之。竭
筋力展勤效者。又以是酬之。其為用也。可謂重矣。今或捧
瓜一器。挈果一盛。亦授試官。以酬所獻。則彼突銛鋒而竭
筋力者。必相謂曰。吾以忘軀命而獲官。此以進瓜果而獲
官。是乃國家以吾之軀命同於瓜果矣。瓜果草木也。視人
如草木。誰復為用哉。且員外試官。無俸祿之資。無攝管之
柄。無見敬之貴。無免役之優。唯假空名。以籠浮俗。浮俗所
以若存若亡而未甚厭棄者。徒以上之所惜耳。今陛下若
又輕用之。以為無損於事。人寤斯旨。復何賴焉。後之立功。
曷用為賞。陛下若欲賞之以職事。則官員有限。而勳伐無
窮。固不勝其用矣。陛下若欲賞之以貨財。則人力已殫。而
帑藏皆匱。固不充其費矣。既未有實利以敦勸。又不重虛
名而濫施。人無藉焉。何以為國。且植瓜樹果。多是野人貧
者。所資唯在衣食。假以冗號。亦奚用焉。必欲使之歡欣。不
如厚賞錢帛。人不失利。國不失權。各得所宜。兩全其寶。何
有不可。顧傷大猷。願留睿思。更少詳度。謹奏。
