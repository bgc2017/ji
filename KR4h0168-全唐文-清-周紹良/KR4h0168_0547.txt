欽定全唐文卷五百四十七
韓愈(一)
愈字退之。鄧州南陽人。貞元八年進士。憲宗朝累官刑部
侍郎。貶潮州刺史。移袁州。徵為國子祭酒。遷京兆尹兼御
史大夫。拜吏部侍郎。長慶四年卒。年五十七。贈禮部尚書。
諡曰文。
感二鳥賦(并序)
貞元十一年五月戊辰。愈東歸。癸酉。自潼關出息於河之
陰。時始去京師。有不遇時之歎。見行有籠白烏白鸜鵒而
西者。號於道曰。某土之守某官使使者進於天子。東西行
者皆避路。莫敢正目焉。因竊自悲。幸生天下無事時。承先
人之遺業。不識干戈耒耜攻守耕穫之勤。讀書著文。自七
歲至今。凡二十二年。其行已不敢有愧於道。其閒居思念
前古當今之故。亦僅志其一二大者焉。選舉於有司。與百
十人偕進退。曾不得名薦書。齒下士於朝。以仰望天子之
光明。今是鳥也。惟以羽毛之異。非有道德智謀承顧問贊
教化者。乃反得蒙採擢薦進。光耀如此。故為賦以自悼。且
明夫遭時者。雖小善必達。不遭時者。累善無所容焉。其辭
曰。
吾何歸乎。吾將既行而後思。誠不足以自存。苟有食其從
之。出國門而東騖。觸白日之隆景。時返顧以流涕。念西路
之羌永。過潼關而坐息。窺黃流之奔猛。感二鳥之無知。方
蒙恩而入幸。惟進退之殊異。增余懷之耿耿。彼中心之何
嘉。徒外飾焉是逞。余生命之湮阨。曾二鳥之不如。汨東西
與南北。恒十年而不居。辱飽食其有數。况策名於薦書。時
所好之為賢。庸有謂余之非愚。昔殷之高宗。得良弻於宵
寐。孰左右者為之先。信天同而神比。及時運之未來。或兩
求而莫致。雖家到而戶說。祗以招尤而速累。蓋上天之生
余。亦有期於下地。盍求配於古人。獨怊悵於無位。惟得之
而不能。乃鬼神之所戲。幸年歲之未暮。庶無羨於斯類。
復志賦(并序)
愈既從隴西公平汴州。其明年七月。有負薪之疾。退休於
居。作復志賦。其辭曰。
居悒悒之無解兮。獨長思而永歎。豈朝食之不飽兮。寧冬
裘之不完。昔余之既有知兮。誠坎軻而艱難。當歲行之未
復兮。從伯氏以南遷。凌大江之驚波兮。過洞庭之漫漫。至
曲江而乃息兮。逾南紀之連山。嗟日月其幾何兮。攜孤嫠
而北旋。值中原之有事兮。將就食於江之南。始專專於講
習兮。非古訓為無所用其心。窺前靈之逸迹兮。超孤舉而
幽尋。既識路又疾驅兮。孰知余力之不任。考古人之所佩
兮。閱時俗之所服。忽忘身之不肖兮。謂青紫其可拾。自知
者為明兮。故吾之所以為惑。擇吉日余西征兮。亦既造夫
京師。君之門不可逕而入兮。遂從試於有司。惟名利之都
府兮。羌眾人之所馳。競乘時而附勢兮。紛變化其難推。全
純愚以靖處兮。將與彼而異宜。欲奔走以及事兮。顧初心
而自非。朝騁騖乎書林兮。夕翺翔乎藝苑。諒却步以圖前
兮。不浸近而逾遠。哀白日之不與吾謀兮。至今十年其猶
初。豈不登名於一科兮。曾不補其遺餘。進既不獲其志願
兮。退將遁而窮居。排國門而東出兮。慨余行之舒舒。時憑
高以迴顧兮。涕泣下之交如。戾洛師而悵望兮。聊浮游以
躊蹰。假大龜以視兆兮。求幽貞之所廬。甘潛伏以老死兮。
不顯著其名譽。非夫子之洵美兮。吾何為乎浚之都。小人
之懷惠兮。猶知獻其至愚。固余異於牛馬兮。寧止乎飲水
而求芻。伏門下而默默兮。竟歲年以康娛。時乘閒以獲進
兮。顏垂歡而愉愉。仰盛德以安窮兮。又何忠之能輸。昔余
之約吾心兮。誰無施而有獲。疾貪佞之洿濁兮。曰吾其既
勞而後食。懲此志之不修兮。愛此言之不可忘。情怊悵以
自失兮。心無歸之茫茫。苟不內得其如斯兮。孰與不食而
高翔。抱關之阨陋兮。有肆志之揚揚。伊尹之樂於[:#AS-FB55:●]
[:#AS-FBED:●]犬畝兮。焉富貴之能當。
恐誓言之不固兮。斯自訟以成章。往者不可復兮。冀來今
之可望。
閔已賦
余悲不及古之人兮。伊時勢而則然。獨閔閔其曷已兮。憑
文章以自宣。昔顏氏之庶幾兮。在隱約而平寬。固哲人之
細事兮。夫子乃嗟歎其賢。惡飲食乎陋巷兮。亦足以頤神
而保年。有至聖而為之依歸兮。又何不自得於艱難。曰余
昏昏其無類兮。望夫人其已遠。行舟檝而不識四方兮。涉
大水之漫漫。勤祖先之所貽兮。勉汲汲於前修之言。雖舉
足以蹈道兮。哀與我者為誰。眾皆捨而已用兮。忽自惑其
是非。下土茫茫其廣大兮。余壹不知其可懷。就水草以休
息兮。恒未安而既危。久拳拳其何故兮。亦天命之本宜。惟
否泰之相極兮。咸一得而一違。君子有失其所兮。小人有
得其時。聊固守以靜俟兮。誠不及古之人兮其焉悲。
別知賦(送楊儀之)
余取友於天下。將歲行之兩周。下何深之不即。上何高之
不求。紛擾擾其既多。咸喜能而好修。寧安顯而獨裕。顧阨
窮而共愁。惟知心之難得。斯百一而為收。歲癸未而遷逐。
侶蟲蛇於海陬。遇夫人之來使。闢公館而羅羞。索微言於
亂志。發孤笑於㣥憂。物何深而不鏡。理何隱而不抽。始參
差以異序。卒爛漫而同流。何此歡之不可恃。遂駕馬而迴
輈。山磝磝其相軋。樹蓊蓊其相摎。雨浪浪其不止。雲浩浩
其常浮。知來者之不可以數。哀去此而無由。倚郭郛而掩
涕。空盡日以遲留。
明水賦(以元化無宰至精感通為韻)
古者聖人之制祭祀也。必主忠敬。崇吉蠲。不貴其豐。乃或
薦之以水。不可以黷。斯用致之於天。其事信美。其義惟元。
月實水精。故求其本也。明為君德。因取以名焉。於是命烜
氏。候清夜。或將祀圓丘於元冬。或將祭方澤於朱夏。持鑑
而精氣旁射。照月而陰靈潛下。視而不見。謂合道於希夷。
挹之則盈。方同功於造化。應於有。生於無。形象未分。徒騁
離婁之目。光華暗至。如還合浦之珠。既齊芳於酒醴。詎比
賤於潢汚。明德惟馨。元功不宰。於以表誠潔。於以戒荒怠。
苟失其道。殺牛之祭何為。如得其宜。明水之薦斯在。不引
而自致。不行而善至。雖辭麴糵之名。實處[:#AS-82F9:⿰罇]罍之器。降於
圓魄。殊匪金莖之露。出自方諸。乍似鮫人之淚。將以贊於
陰德。配夫陽燧。夜寂天清。煙消氣明。桂華吐耀。兔影騰精。
聊設監以取水。伊不注而能盈。霏然而象。的爾而呈。始漠
漠而霜積。漸微微而浪生。豈不以德協於坎。同類則感。形
藏在空。氣應則通。鶴鳴在陰之理不謬。武嘯於谷之義可
崇。足以驗聖賢之無黨。知天地之至公。竊比太羹之遺味。
幸希薦於廟中。
伯夷頌
士之特立獨行。適於義而已。不顧人之是非。皆豪傑之士。
信道篤而自知明者也。一家非之。力行而不惑者。寡矣。至
於一國一州非之。力行而不惑者。蓋天下一人而已矣。若
至於舉世非之。力行而不惑者。則千百年乃一人而已耳。
若伯夷者。窮天地亘萬世而不顧者也。昭乎日月不足為
明。崒乎泰山不足為高。巍乎天地不足為容也。當殷之亡。
周之興。微子賢也。抱祭器而去之。武王周公聖也。從天下
之賢士。與天下之諸侯。而往攻之。未嘗聞有非之者也。彼
伯夷叔齊者。乃獨以為不可。殷既滅矣。天下宗周。彼二子
乃獨恥食其粟。餓死而不顧。繇是而言。夫豈有求而為哉。
信道篤而自知明也。今世之所謂士者。一凡人譽之。則自
以為有餘。一凡人沮之。則自以為不足。彼獨非聖人而自
是如此。夫聖人乃萬世之標準也。余故曰。若伯夷者。特立
獨行。窮天地亘萬世而不顧者也。雖然。微二子。亂臣賊子。
接跡於後世矣。
子產不毀鄉校頌
我思古人。伊鄭之僑。以禮相國。人未安其教。游於鄉之校。
眾口囂囂。或謂子產。毀鄉校則止。曰何患焉。可以成美。夫
豈多言。亦各其志。善也吾行。不善吾避。維善維否。我於此
視。川不可防。言不可弭。下塞上聾。邦其傾矣。既鄉校不毀。
而鄭國以理。在周之興。養老乞言。及其已衰。謗者使監。成
敗之迹。昭哉可觀。維是子產。執政之式。維其不遇。化止一
國。誠率是道。相天下君。交暢旁達。施及無垠。於虖。四海所
以不理。有君無臣。誰其嗣之。我思古人。
河中府連理木頌
司空咸寧王尹蒲之七年。木連理生於河之東邑。野夫來
告。且曰。吾不知古。殆氣之交暢也。維吾王之德。交暢者有
五。是其應乎。訓戎奮威。蕩戮凶回。舉政宣和。人則寧嘉。入
踐台階。庶尹克司。來帥熊羆。四方作儀。閔仁鰥寡。不寧燕
息。人樂王德。祝年萬億。府有㣥吏。王有從事。異體同心。歸
民於理。天子是嘉。俾錫勞王。王拜稽首。天子之光。庶德昭
融。神斯降祥。殊本連理之柯。同榮異壟之禾。吾徯之產茲
土也久矣。今欲明於大君。紀於策書。王抑余也。冶金伐石。
垂耀無極。王余抑也。奮肆姁媮。不知所如。願托頌詞。長言
之於康衢。頌曰。
木何為兮此祥。洵厥美兮在吾王。願封植兮永固。俾斯人
兮不忘。
除崔㣥戶部侍郎制
勅。地官之職。邦教是先。必選國華。以從人望。具官崔㣥。體
道履仁。外和內敏。清而容物。善不近名。從容禮樂之閒。特
達珪璋之表。比參密命。宏益既多。及貳儀曹。升擢惟允。邁
茲令德。藹然休聲。選賢與能。於今雖重。擇才均賦。自古尤
難。往慎乃司。以服嘉命。
進士策問十三首
問。書稱汝則有大疑。謀及乃心。謀及卿士。以至於庶人。龜
筮考其從違。以審吉凶。則是聖人之舉事興為。無不與人
共之者也。於易則又曰。君不密。則失臣。臣不密。則失身。幾
事不密。則害成。而春秋亦有譏漏言之詞。如是則又似不
與人共之而獨運者。書與易春秋經也。聖人於是乎盡其
心焉耳矣。今其文相戾悖如此。欲人之無疑。不可得已。是
二說者。其信有是非乎。抑所指各殊。而學者不之能察也。
諒非深考古訓。讀聖人之書者。其何能辨之。此固吾子之
所宜無讓者。願承教焉。
問。古之人有云。夏之政尚忠。殷之政尚敬。而周之政尚文。
是三者。相循環終始。若五行之與四時焉。原其所以為心。
皆非故立殊而求異也。各適於時。救其弊而已矣。夏殷之
書存者可見矣。至周之典籍咸在。考其文章。其所尚若不
相遠然。焉所謂三者之異云乎。抑其道深微。不可究歟。將
其詞隱而難知也。不然。則是說為謬矣。周之後秦漢蜀吳
魏晉之興與霸。亦有尚乎無也。觀其所為。其亦有意云爾。
循環之說安在。吾子其無所隱焉。
問。夫子之序帝王之書。而繫以秦魯。及次列國之風。而宋
魯獨稱頌焉。秦穆之德。不踰於二霸。宋魯之君。不賢乎齊
晉。其位等。其德同。升黜取舍如是之相遠。亦將有由乎。願
聞所以辨之之說。
問。夫子既沒。聖人之道不明。蓋有楊墨者。始侵而亂之。其
時天下咸化而從焉。孟子辭而闢之。則既廓如也。今其書
尚有存者。其道可推而知不可乎。其所守者何事。其不合
於道者幾何。孟子之所以辭而闢之者何說。今之學者。有
學於彼者乎。有近於彼者乎。其已無傳乎。其無乃化而不
自知乎。其無傳也則善矣。如其尚在。將何以救之乎。諸生
學聖人之道。必有能言是者。其無所為讓。
問。所貴乎道者。不以其便於人而得於己乎。當周之衰。管
夷吾以其君霸。九合諸侯。一匡天下。戎狄以微。京師以尊。
四海之內。無不受其賜者。天下諸侯。奔走其政令之不暇。
而誰與為敵。此豈非便於人而得於已乎。秦用商君之法。
人以富。國以強。諸侯不敢抗。及七君而天下為秦。使天下
為秦者。商君也。而後代之稱道者。咸羞言管商氏。何哉。庸
非求其名而不責其實歟。願與諸生論之。無惑於舊說。
問。夫子之言。盍各言爾志。又曰。居則曰不吾知也。如或知
爾。則何以哉。今之舉者。不本於鄉。不序於庠。一朝而㣥至
乎有司。有司之不之知也宜矣。今將自州縣始。請各誦所
懷。聊以觀諸生之志。死者可作。其誰與歸。事其大夫之賢
者。友其士之仁者。敢問諸生之所事而友者為誰乎。所謂
賢而仁者。其事如何哉。言及之而不言。亦君子之所不為
也。
問。春秋之時。百有餘國。皆有大夫士。詳於傳者。無國無賢
人焉。其餘皆足以充其位。不聞有無其人而闕其官者。春
秋之後。其書尤詳。以至於吳蜀魏。下及晉氏之亂。國分如
錙銖。讀其書。亦皆有人焉。今天下九州四海。其為土地大
矣。國家之舉士。內有明經進士。外有方維大臣之薦。其餘
以門地勳力進者。又有倍於是。其為門戶多矣。而自御史
臺尚書省。以至於中書門下省。咸不足其官。豈今之人不
及於古之人邪。何求而不得也。夫子之言曰。十室之邑。必
有忠信如某者焉。誠得忠信如聖人者。而委之以大臣宰
相之事。有不可乎。况於百執事之微者哉。古之十室。必有
任宰相大臣者。今之天下。而不足士大夫於朝。其亦有說
乎。
問。夫子曰。潔淨精微。易教也。今習其書。不識四者之所謂。
盍舉其義而陳其數焉。
問。易之說曰。乾健也。今考乾之爻。在初者曰潛龍勿用。在
三者曰夕惕若厲無咎。在四者亦曰無咎。在上曰有悔。卦
六位。一勿用。二苟得無咎。一有悔。安在其為健乎。又曰乾
以易知。坤以能。乾之四位。既不為易矣。坤之爻。又曰龍戰
於野。戰之於事。其足為乎。易六經也。學者之所宜用心。願
施其詞。陳其義焉。
問。人之仰而生者穀帛。穀帛豐。無饑寒之患。然後可以行
之於仁義之途。措之於安平之地。此愚智所同識也。今天
下穀愈多。而帛愈賤。人愈困者。何也。耕者不多而穀有餘。
蠶者不多而帛有餘。有餘宜足。而反不足。此其故又何也。
將以救之。其說如何。
問。夫子言堯舜垂衣裳而天下理。又曰無為而理者。其舜
也歟。書之說堯曰親九族。又曰平章百姓。又曰協和萬邦。
又曰歷象日月星辰。敬授人時。又曰洪水懷山襄陵。下人
其咨。夫親九族。平百姓。和萬邦。則天道。授人時。愁水禍。非
無事也。而其言曰垂衣裳而天下理者。何也。於舜則曰慎
五典。又曰敘百揆。又曰賓四門。又曰齊七政。又曰類上帝。
禋六宗。望山川。徧㣥神。又曰協時月正日。同律度量衡。五
載一巡狩。又曰分十二州。封山濬川。恤五刑。典三禮。彰施
五色。出納五言。於虖。其何勤且煩如是。而其言曰無為而
理者。何也。將亦有深辭隱義不可曉邪。抑其年代已遠。失
其傳邪。二三子其辯焉。
問。古之學者必有師。所以通其業。成就其道德者也。由漢
氏已來。師道日微。然猶時有授經傳業者。及於今。則無聞
矣。德行若顏回。言語若子貢。政事若子路。文學若子游。猶
且有師。非獨如此。雖孔子亦有師。問禮於老耼。問樂於萇
宏是也。今之人不及孔子顏回遠矣。而且無師。然其不聞
有業不通而道德不成者。何也。
問。食粟衣帛。服仁行義。以竢死者。二帝三王之所守。聖人
未之有改焉者也。今之說者。有神仙不死之道。不食粟。不
衣帛。薄仁義以為不足為。是誠何道邪。聖人之於人。猶父
母之於子。有其道而不以教之。不仁。其道雖有而未之知。
不智。仁與智且不能。又烏足為聖人乎。不然。則說神仙者
妄矣。
為韋相公讓官表
臣某言。伏奉今日制命。以臣為尚書右丞同中書門下平
章事。非常之寵。忽降於上天。不次之恩。遽屬於庸品。承命
震駭。心神靡寧。顧已慚靦。手足失措。臣某誠惶誠恐頓首
頓首。臣本非長才。又乏敏識。學不能通達經訓。文不足緣
飾吏事。徒知立志廉謹。絕朋勢之交。處官恪恭。免請託之
累。因緣資序。驟歷臺閣。蒙生成於天地。無裨補於涓塵。忝
冒以居。涯分遂極。常以盈滿自誡。方思退處里閭。何意恩
澤益深。猥令超參鼎鉉。竊自惟度。實不堪任。臣某誠惶誠
恐頓首頓首。臣聞宰相者。上熙陛下覆幬之恩。下遂㣥生
性命之理。以正百度。以和四時。澄其源而清其流。統於一
而應於萬。毫釐之差。或致弊於寰海。晷刻之誤。或遺患於
歷年。固宜旁求隱士。必得能者。然後授之。不可輕以付臣。
使人失望。上累聖主知人之哲。下乖微臣量已之義。無補
於理。有妨於賢。况今俊乂至多。耆碩咸在。苟以登用。皆踰
於臣。伏乞特迴所授。以示至公之道。天下幸甚。
為宰相賀雪表
臣某言。臣伏以去歲冬閒。雨雪頗少。今年春首。宿麥未滋。
陛下深念黎甿。屢形詞旨。神監昭達。皇情感通。春雲始繁。
時雪遂降。實豐穰之嘉瑞。銷癘疫於新年。東作可期。南畝
有望。此皆陛下與天合德。視人如傷。每發聖言。則獲靈貺。
見天人之相應。知朝野之同歡。臣等職在爕和。慚無效用。
覩斯慶澤。實荷鴻休。
進順宗皇帝實錄表狀二首
臣愈言。今之所以知古。後之所以知今。不可口傳。必憑諸
史。自雖二帝三王之盛。若不存紀錄。則名氏年代。不聞於
茲。功德事業。無可稱道焉。順宗皇帝以上聖之姿。早處儲
副。晨昏進見。必有所陳。二十餘年。未嘗懈倦。陰功隱德。利
及四海。及嗣守大位。行其所聞。順天從人。傳授聖嗣。陛下
欽承先志。紹致太平。原大推功。實資撰次。去八年十一月。
臣在史職。監修李吉甫授臣以前史官韋處厚所撰先帝
實錄三卷。云未周悉。令臣重修。臣與修撰左拾遺沈傳師
直館京兆府咸陽縣尉宇文籍等。共加採訪。并尋檢詔勅。
修成順宗皇帝實錄五卷。削去常事。著其繫於政者。比之
舊錄。十益六七。忠良姦佞。莫不備書。苟關於時。無所不錄。
吉甫慎重其事。欲更研討。比及身沒。尚未加功。臣於吉甫
宅取得舊本。自冬及夏。刊正方畢。文字鄙陋。實懼塵玷。謹
隨表獻上。臣愈誠惶誠恐頓首頓首。謹言。
右。臣去月二十九日。進前件實錄。今月四日。宰臣宣進止。
其閒有錯誤。令臣改畢。却進舊本者。臣當修撰之時。史官
沈傳師等。採事得於傳聞。詮次不精。致有差誤。聖明所鑒。
毫髮無遺。恕臣不逮。重令刊正。今並添改訖。其奉天功烈。
更加尋訪。已據所聞。載於首卷。儻所論著。尚未周詳。臣所
未知。乞賜宣示。庶獲編錄。永傳無窮。謹錄奏聞。謹奏。
