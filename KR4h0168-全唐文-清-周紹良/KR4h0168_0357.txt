欽定全唐文卷三百五十七
梁昇卿
昇卿。開元中為奉天尉。擢侍御史內供奉。遷祠部員外郎
戶部郎中。出為廣州都督。
古義士伯夷叔齊二公碑(并序)
二公諱伯夷叔齊。昔有殷時遼東孤竹君之子也。自歷載
所記。有國以來。事之美者。莫先於讓。是故君老於位。命立
叔齊。齊固辭以請伯。伯固辭以不嗣。遂相與義退。遁逃西
周。當是時也。帝殷不臧。用錯天紀。人棄莫保。以戴於周。周
武王秉白旄。仗黃鉞。經綸所以撥亂。威略所以龔罰。雷震
萬國。風行六師。二公於時推忠臣之誠。明死君之節。伏車
而諫。慷慨瀝血。且夫大運不以時曠。達節不以義距。黔首
焉得以厭毒。鬼神焉得以無主。於是討罪於商。為天下王。
二公以立志貞也。檢身操也。建侯戡難。不可以闕也。以臣
伐君。不可以訓也。相於國莫非其土。異於事不食其粟。乃
西上首陽之山。歌采薇而死。蓋天下義感之始也。及孔子
生東周之季。演中興法。游夏之徒。皆誨納於教。未嘗敘仁
人烈士。不先於二公者焉。謂不辱其身。不降其志矣。若乃
紛綸茂德。載在策府。則泰伯之道。子臧之仁也。上思附義。
退曰能賢。則宋穆之言。延陵之行也。道無不貴。志不苟合。
則許由之節。伯成之高也。慮必中清。廢能中權。則虞仲之
居。夷佚之放也。聲垂事載。功存業廣。則范蠡之去。魯連之
辭也。此數公者。至於黜榮保讓。亦以盛矣。兼之固君臣之
分。以愛其節。曷可以同議也。所謂繼之者忠矣。杖之者義
矣。施之者誠矣。用之者確矣。昭矣至矣。韙矣允矣。上古無
以加。百代為之憲。越大梁歲。行於是邦。遇縣宰太原王公。
惠工訓農。勸學敬教。㣥業頓以繫賴。四方咨於作則。邑臨
未周。人悅有化。以為二公廟德不祀。實甚懼焉。復何以圖
不朽示來者而已。遂因閒力。考餘時。經始是圖。敦崇舊規。
厥構棘翼。自公尸之。然則表前載。揚懿烈。使俊光熊熊。彰
紀事也。以吾學乎舊史氏。請隲其文。固不佞。乃作銘曰。
大道混混。或險夷兮。殷實荒德。莫業於主。人神疑兮。帝用
克商。大運期兮。天下爭利。而獨奔義。貞名垂兮。神農虞夏
氏已沒。曷所歸兮。斵石千秋。聞風規兮。
高適
適字達夫。滄洲渤海人。舉有道科中第。累拜左拾遺。轉監
察御史。元宗西狩。適閒道及帝於河池。遷御史。擢諫議大
夫。累除成都尹劍南西川節度使。廣德元年召為刑部侍
郎。轉散騎常侍。封渤海縣侯。永泰元年卒。贈禮部尚書。諡
曰忠。
蒼鷹賦
坤靈繁毓。萬象周流。綜㣥物之眾夥。懿羽族之齊侔。俱含
識與哺啄。終愧容於爽鳩。散以瑤光之彩。來自鍾巖之邱。
周官以司寇比德。漢氏以將軍作儔。鉤成利觜。電轉奇眸。
蒼姿謺色。元距聯韝。至於長楊大獵。雲夢時蒐。寒光送曉。
霜氣橫秋。頓平原而亘弋。截洞壑以張罘。野霧初霽。朝陽
尚早。於是排空漢。飛絕島。奮之鼓之。載擊載討。凌紫氣而
蔽日。下平皋而覆草。歸鴻失四飛之路。狡兔亡三窟之道。
夫品彙之功。用之非器。至於表德。頗亦丰致。仙莫過龍。駿
莫過驥。鵬垂天以圖南。劍斷甲以稱利。夫其庶類之呈能。
未若茲禽之為鷙。固得緗牒再演。史臣攸記。逐彼鳥雀。然
明之對國僑。擊於殿上。要離之讐慶忌。且般樂之遊。君子
未適。禽荒是戒。哲王盛績。太康洛汭之表。已驚不還。李斯
上蔡之門。情何更溺。覽二君之喪道。每觀事其如惕。幸免
射於高墉。願摶風而上擊。
奉和李泰和鶻賦(有序)
天寶初。有自滑臺奉太守李公鶻賦以垂示。適越在草野。
才無能為。尚懷知音。遂作鶻賦。其辭曰。
夫何鶻之為用。置之則已。縱之無匹。懷果斷之沈潛。任情
性之敏疾。頭小而銳。氣雄而逸。貌耿介以凌霜。目精明而
點漆。想像遼遠。孤貞深密。將必取而乃迴。若受詞而無失。
當白帝之用事。下青霄而委質。乃順節而勃然。因指縱而
挺出。嚴冬欲雪。蔓草初焚。野莽蕩而風緊。天崢嶸而日曛。
忿頑兔之狡伏。恥高鳥之成㣥。始滅沒而略地。忽升騰而
篲雲。翻決裂以電擊。皆披靡而星分。奔走者折脇而絕脰。
鳴噪者血灑而毛紛。雖百中而自我。終一呼而在君。夫其
左右更進。縱橫發跡。埽窟穴之凌兢。振荊榛之淅瀝。翕六
翮以直上。交雙指以迅擊。合連弩之應機。類鳴[:#AS-98E5:⿰骨孝]之破的。
豁爾胷臆。伊何凌厲以爽朗。曾莫蠆芥。豈虞夷險之怵惕。
觀其獲多不有。得用非媒。歷閶闔以肅穆。翊鉤陳以環回。
幸耀光於蒐狩。承翦拂於樓臺。望鳳沼而輕舉。紛羽族以
驚猜。路杳杳而何向。雲茫茫而不開。鶯出谷而徒爾。鶴乘
軒而何哉。彼懷毅勇轗軻而棄置。胡不效其閒關而徘徊。
爾乃顧恩有地。戀主多情。念層空而不去。託虛室而無驚。
雅節表於能讓。義心激於效誠。勢愈高而下急。體彌重而
飛輕。戢羽翼以受命。若肝膽之必呈。嗟日月之云邁。猶羈
縻而見嬰。別有橫大海而徑度。順長風而一寫。投足眇於
巖巔。脫身逸於弋者。冰落落以凝閉。雪皚皚而飄灑。諒堅
銳之時然。寧苦寒以求捨。匪聚食以祈滿。聊擊㣥以自假。
比元豹之潛形。同幽人之在野。矧其升巢絕壁。獨立危條。
心倏忽於萬里。思超遙於九霄。豈外物之能慕。曷凡禽之
見邀。未知鴛鷺之所以。孰與夫鵬鷃之逍遙云爾哉。
東征賦
歲在甲申。秋窮季月。高子遊梁復久。方適楚以超忽。望君
門之悠哉。微先容以效拙。姑不隱而不仕。宜漂淪而播越。
出東苑而遂行。沿濁河而茲始。感隋皇之敗德。劃平原而
為此。西馳洛汭。東並淮涘。地豁山開。川流波委。六宮景從。
千官邐迤。龍舟錦帆。照耀乎數千里。大駕將去。㣥盜日起。
尸位者卷舌而偷生。直諫者解頤而後死。寄腹心於梟獍。
任手足於蛇虺。既垂弒於匹夫。尚興疑於愛子。豈不為窮
力役於征戰。務淫逸於奢侈。六軍悲牧野之師。萬姓哭遼
陽之鬼。嗟顛覆於曩日。指年代於流水。唯見長亭之烟火。
悲曠野之荊杞。至酇縣之舊邑。懷蕭相之高風。既屈節於
主吏。每歸誠於沛公。始俱起於天下。乃從定於關中。推金
帛於他人。挹圖籍於我躬。按山川之險阻。救天地於屯蒙。
嘉盈俸以增邑。方指縱而建功。納邵平以防患。舉曹參而
告終。經洛城而永望。想譙郡而銷憂。慨魏武之雄圖。終大
濟於橫流。用兵戈以威四海。挾天子而令諸侯。乃擅命以
誅伏。徒矯跡以安劉。吾始未知夫逆順。胡寧比於殷周。下
符離之西偏。臨彭城之高岸。連山鬱其漭蕩。分大澤乎渺
漫。憶昔天未厭禍。項氏叛渙。解齊歸楚。自蕭擊漢。天地無
色。風雲潰亂。憫君王之坎軻。混士卒以奔散。苟炎運之克
昌。豈人生之塗炭。次靈壁之逆旅。面垓下之遺墟。嗟魯公
之慷慨。聞楚聲而悒於。歌拔山以涕洟。竊霸圖而莫居。擯
亞父之何甚。悲虞姬之有餘。出重圍而狼狽。至陰陵以躊
躇。顧天亡以自負。雖身死兮焉如。登夏邱以寓目。對蒲隧
而愁予。聞取慮之斯在。微長直而舍諸。宿徐縣之迴津。惟
偃王之舊域。方以小而事大。豈無位而有德。彼皆昏暴以
喪邦。伊何仁義而亡國。高延陵之挂劍。慕班彪之述職。緬
沛水之悠悠。俯婁林之紆直。即日河滸。依然泗上。山川土
地。耳目清曠。眺睢源之呀豁。倚楚關之雄壯。挂輕席於中
流。順長風以破浪。過盱眙之邑屋。傷義帝之波蕩。歎三戶
之亡秦。知萬人以離項。越龜山而訪泊。入漁浦而待潮。鴻
鴈飛兮木葉下。楚歌悲兮雨瀟瀟。霜封野樹。冰凍寒苗。岸
草無色。蘆花自飄。幸息肩於人事。願投跡於漁樵。思魏闕
而天遠。向秦川而路遙。候鳴雞以進帆。趨亂流以爭迅。縱
孤舟於浩大。撫垂堂以誡慎。遵枉渚於淮陰。徵昔賢於韓
信。哀王孫之寄食。嘉漂母之無慍。鄙亭長之不仁。乃晨炊
而嗇恡。忽從龍以獲騁。遂擒豹以自奮。破全趙有奇謀。稱
假齊以益振。幸辭通以感惠。俄結豨而謀釁。當處約而心
亨。曷持盈而不順。陵赤岸之迢遞。棹白浪之紆餘。歷山陽
之村野。投襄賁之邑居。人多耆艾。俗喜觀漁。連葭葦於郊
甸。雜汀洲於里閭。感百川之朝宗。彌結念於歸歟。日杲杲
以麗天。雲飄飄以卷舒。魯放情而蹈海。孔永歎於乘桴。遇
坎則止。吾今不知其所如。
謝封邱縣尉表
臣適言。臣田野賤品。生逢聖時。得與昆蟲。俱霑雨露。常謂
老死林藪。不識闕庭。豈期巖穴久空。弓旌未已。賢才畢用。
搜訪仍勤。見堯舜之為心。荷乾坤之善貸。臣藝業無取。謬
當推薦。自天有命。追赴上京。曾未浹旬。又拜臣職。顧慙虛
受。實懼曠官。捧日無階。戴天何報。臣已於正衙辭訖。即以
今日赴官。無任犬馬之志。謹奉表陳謝以聞。臣適誠惶誠
恐頓首頓首。
謝上彭州刺史表
臣某言。伏奉聖恩。授臣彭州刺史。寵光自天。喜懼交集。臣
某誠惶誠恐頓首頓首死罪死罪。臣本野人。匪求名達。始
自一尉。曾未十年。北使河湟。南出江漢。奉上皇非常之遇。
蒙陛下特達之恩。累登諫司。頻歷憲府。比逆亂侵軼。淮楚
震驚。遂兼節制之權。空忝腹心之寄。銜命感激。思效駑駘。
敢竭公忠。動無迴避。而智不周物。才難適時。俄塵聖聽。果
速官謗。實謂斧鉞可待。流竄在茲。陛下宏覆載之恩。明日
月之鑒。始拜宮尹。今列藩條。雨露之恩。更霑枯朽。陽和之
氣。忽振沈埋。天高聽卑。臣獨何幸。臣某誠惶誠恐頓首頓
首死罪死罪。臣聞忠臣事君。雖死無貳。臣今未死。敢忘至
公。伏惟陛下哀臣愚蒙。矜臣方直。臣雖在遠。若近天顏。臣
以今月七日到所部上訖。宣布德音。草木增氣。敷陳睿澤。
黎庶昭蘇。無任悃屏營之至。謹附驛奉表陳謝以聞。臣某
誠惶誠恐死罪死罪。謹言。
謝上劍南節度使表
臣某言。受脤登壇。必先禮樂。剖符攬轡。是委腹心。方將總
領諸侯。整訓戎旅。分二南之名器。創七德之籌謀。君無虛
授。臣無虛受。授受之際。任用匪輕。況全蜀奧區。非賢勿守。
方面重寄。擇善而從。顧臣庸愚。豈合祗拜。遠奉恩制。不敢
逡巡。即以二月二日上訖。天威在顏。風俗思變。飲冰食櫱。
策朽磨鉛。臣往在淮陽。已無展效。出臨彭蜀。又乏循良。雖
聖恩不移。而微臣益懼。謹當宣揚皇化。鎮撫蕃蠻。訓率吏
兵。翦除夷獠。庶冀毫髮。增益山邱。陛下慎擇任人。朝廷多
士。伏願更徵英彥。俾付西南。許臣暮年。歸侍丹闕。臣子之
懇。君父之慈。天高聽卑。下情上達。軍府多事。稅賦方殷。臣
今逐便指撝。乘閒式遏。救蒼生之疲弊。寬陛下之憂勤。乃
臣丹誠。縷縷於夙夜。無任悾之至。謹遣洋州司馬攝參謀
臣路球謹奉表陳謝以聞。
謝上淮南節度使表
流布聖澤。江淮益深。扇揚皇風。草木增色。伏惟陛下大明
照臨。純孝撫御。漢主事親之日。爰總六師。軒后垂衣之辰。
再清四海。猶以京華尚阻。國步暫艱。運黃石之神謀。推赤
心於人腹。臣器非管樂。殊孔明之自比。識謝孫吳。異山濤
之暗合。豈意聖私超等。榮寵薦臻。拔自周行。重寄方面。以
時危而注意。竊愧非才。因國難以捐軀。顧為定分。即當訓
練將卒。緝綏黎甿。外以平賊為心。內以安人為務。庶使殄
滅兇醜。舞咏時邕。報明主知臣之恩。成微臣許國之節。
賀安祿山死表
臣某言。臣得河南道及諸州牒。皆言逆賊安祿山苦痛而
死。手足俱落。眼鼻殘壞。臣聞負天者天誅。負神者神怒。其
道甚著。今乃克彰。臣某誠懽誠喜頓首頓首。逆賊孤負聖
朝。造作氛祲。嘯聚吠堯之犬。倚賴射天之矢。殘酷生靈。斯
亦至矣。臣恨不得血賊於萬戟。肉賊於三軍。空隨率土之
懽。遠奉九霄之慶。即當總統將士。憑恃威靈。驅未盡之犬
羊。覆已亡之巢穴。無任踴躍慶快之至。謹遣攝判官李翥
奉表陳賀以聞。
賀收城表
臣某言。閏正月十六日。中使郭羅至。伏奉勅書。示臣聖略。
收復洛。掃殄兇徒。臣某手之足之。載欣載躍。臣聞天不假
易。將而必誅。守在四夷。難逃一面。頃者逆胡稔惡。竊據中
都。欲驅犬羊。敢肆蠆毒。碎首於雷霆之下。竄跡於城社之
中。猶貯殘魂。擬收餘燼。陛下澤深覆載。功濟艱難。神武必
止於干戈。寰區大拯於塗炭。好生惡殺。誠屢發於宸心。走
獸奔禽。盡已罹於網目。使風雲一變。日月增輝。巨海絕其
揚波。妖氛化為和氣。臣忝司戎律。累奉德音。昭宣睿謀。底
寧縣道。天下幸甚。豈獨方隅。無任慶快之至。謹遣洋州司
馬員外同正員攝參謀臣路球奉表陳賀以聞。臣某言。
賀斬逆賊徐知道表
臣某言。臣聞人臣無將。將必誅之。逆賊前成都少尹兼侍
御史偽稱成都尹兼侍御史中丞劍南節度使徐知道。中
官攜養。莫知姓族。熒惑主司。叨竊憲臺。不能輸瀝肝膽。以
答休明。而懷挾奸邪。嘯聚同惡。傾竭府庫。塗炭黎甿。遂為
欃槍。恣行蠆毒。杜塞劍道。擁遏朝經。部署兇殘。統領州縣。
曾未數日。蕩壞一隅。郊原已空。市井如掃。臣與卭南隣境。
左右叶心。積聚軍糧。應接師旅。以今月二十三日大破賊
眾。同惡翻然。共殺知道。大軍慶快。雲物改容。百姓欣懽。景
色相賀。此皆社稷昭應。神靈保持。伏惟皇帝陛下一德動
天。無遠不屆。兵戈向戢。華夏克寧。布蕭王之赤心。竭臣子
之丹。妖氛聚而皆盡。郡國危而更安。高視百王。能事斯畢。
臣忝守藩翰。罹此艱虞。覩天地之廓清。與飛動之咸若。無
任踴躍之至。謹奉表陳賀以聞。
請入奏表
右。自徐知道作亂。軍府略空。救弊扶傷。事資安輯。臣夙夜
陳力。起處不遑。伏以二陵攀號。臣未修壤奠。萬方有主。臣
未覩天顏。犬馬之誠。不勝懇。候士卒稍練。蕃夷漸寧。特望
聖恩。許臣入奏。謹錄奏聞。伏聽勅旨。謹奏。
為東平薛太守進王氏瑞詩表
臣某言。符瑞之興。實由王政。歌詩之作。本自國風。伏見范
陽盧某母瑯琊王氏。性合希夷。體於靜默。精微道本。馳騖
元關。旁通天地之心。豫紀休徵之盛。去景龍二載。撰天寶
迴文詩。凡八百一十二字。循環有數。若寒暑之遞遷。應變
無窮。謂陰陽之莫測。誡其子曰。吾沒之後。爾密記之。當逢
大道之朝。必遇非常之主。則真圖之製。便可上言。君親之
義不違。犬馬之誠斯在。臣早識其子。常與臣言。星霜屢移。
書奏仍闕。以歲月悠遠。旨趣幽微。沈吟取耳目之前。倏忽
應禎祥之後。伏惟皇帝陛下乘道御極。至聖興化。參日月
之並明。一乾坤而同德。梯航萬里。爭飲淳和之風。臣妾四
夷。盡歸仁壽之域。今陛下務於道。道可盡乎。法於天。天實
長久。是知與道齊運。比天同休。無疆之休。乃在茲矣。則王
氏之美。其可替乎。章句粲然。所謂沒而不朽者也。臣某誠
惶誠恐頓首頓首。昔漢幸甘泉。且昧神君之語。周窮轍跡。
徒稱王母之謠。豈若迥出名言。高懸響像。應皇王之丕命。
運宮商於景福。且夫靈芝嘉禾。草木之瑞者。黃龍丹雀。禽
獸之瑞者。猶能光揚帝載。標榜頌聲。方之真圖。彼未為得。
特望編之史策。列在樂章。則陛下先於天而聽於人也。臣
才術淺劣。謬忝藩垣。曾微涓塵。以答萬一。恒馳北極。每切
子牟之戀。遙奉南山。願效封人之祝。
陳潼關敗亡形勢疏
僕射哥舒翰。忠義感激。臣頗知之。然疾病沈頓。智力俱竭。
監軍李大宜。與將士約為香火。使倡婦彈箜篌琵琶。以相
娛樂。樗蒲飲酒。不恤軍務。蕃軍及秦隴武士。盛夏五六月。
於赤日之中。食倉米飯。且猶不足。欲其勇戰。安可得乎。故
有望敵散亡。臨陣翻動。萬全之地。一朝而失。南陽之軍。魯
炅何履光趙國珍各皆持節。監軍等數人更相用事。寧有
是戰。而能必勝哉。臣與國忠固爭。終不見納。陛下因此履
巴山劍閣之險。西幸蜀中。避其蠆毒。未足為恥也。
請罷東川節度使疏
劍南雖名東西兩川。其實一道。自卭關黎雅。界於南蠻也。
茂州而西。經羌中。至平戎數城。界於吐蕃也。臨邊小郡。各
舉軍戎。並取給於劍南。其運糧戍。以全蜀之力。兼山南佐
之。而猶不舉。今梓遂果閬等八州。分為東川節度。歲月之
計。西川不可得而參也。而嘉陵比為夷獠所陷。今雖小定。
瘡痍未平。又一年已來。耕織都廢。而衣食之業。皆貨易於
成都。則其人不可得而役明矣。今可稅賦者。成都彭蜀漢
州也。又以四州殘敝。當他十州之重役。其於終久。不亦至
艱。又言利者穿鑿萬端。皆取之百姓。應差科者。自朝至暮。
案牘千重。官吏相承。懼干罪譴。或責之於鄰保。或威之以
杖罰。督促不已。逋逃益滋。欲無流亡。理不可得。比日關中
米貴。而衣冠士庶。頗亦出城。山南劍南。道路相望。村坊巿
肆。與蜀人雜居。其升合㪷儲。皆求於蜀人矣。且田土疆界。
蓋亦有涯。賦稅差科。乃無涯矣。為蜀人之計。不亦難哉。今
所界吐蕃城堡。而疲於蜀人。不過平戎已西數城矣。邈在
窮山之巔。垂於險絕之末。運糧於束馬之路。坐甲於無人
之鄉。以戎狄言之。不足以利戎狄。以國家言之。不足以廣
土宇。奈何以險阻彈丸之地。而困於全蜀太平之人哉。恐
非今日之急務也。國家若將已戍之地不可廢。已鎮之兵
不可收。當宜却停東川。併力從事。猶恐狼狽。安可仰於成
都彭蜀漢四州哉。慮乖聖朝洗盪關東掃清逆亂之意也。
儻蜀人復擾。豈不貽陛下之憂。昔公孫宏願罷西南夷臨
海專事朔方。賈捐之請棄珠厓以寧中土。儻言政本。匪一
朝一夕。臣愚望罷東川節度以一劍南。西山不急之城。稍
以減削。則事無窮頓。庶免倒懸。陛下若以微臣所陳。有裨
萬一。下宰相廷議。降公忠大臣。定其損益。與劍南節度終
始處置。
後漢賊臣董卓廟議
昔漢祚陵夷。桓靈棄德。宦官用事。國步多艱。宗社有綴旒
之危。宰臣非補衮之具。董卓地兼形勝。手握兵鈐。顛而不
扶。禍則先唱。興晉陽之甲。君側未除。入洛陽之宮。臣節如
掃。至乃發掘園寢。逼辱妃嬪。太后之崩。豈稱天命。宏農之
廢。孰謂人心。敢諷朝廷。以自尊貴。大肆剽虜。以極誅求。焚
燒都邑。馳突放橫。衣冠凍餒。倚死牆壁之閒。兆庶困窮。生
塗草莽之上。於是天地憤怒。鬼神號哭。而山東義旗。攘袂
爭起。連州跨郡。皆以誅卓為名。故兵挫於孫堅。氣奪於袁
紹。僭擬輿服。黨助奸邪。驅蹙東人。脅帝西幸。淫刑以逞。有
湯鑊之甚。要之糜爛。刳剔異端。乃謂漢鼎可移。郿塢方盛。
殊不知禍盈惡稔。未或不亡。故神贊允誠。天假布手。母妻
屠戮。種族無留。懸首燃臍。遺臭萬代。骨肉灰燼。不其快哉。
今狄道之人。不慙卓之不臣。而務其為鬼。苟斯鬼足尚。則
漢莽可得而神。晉敦可得而廟。桓元父子。可享於江鄉。爾
朱弟兄。可祀於朔上。嗟乎。仁賢之魄。寂寞於邱陵。義烈之
魂。沈埋於泉壤。何馨香之氣。而用於暴悖之鬼哉。適竊奉
吹噓。庇身戎幕。每承餘論。飽識公忠之言。不遠下風。盡知
仁義之本。昨忝高會。敬受德音。今具賊臣之事。悉以條上。
謹按尚書。王者望秩天地之神祇。諸侯祭境內之山川。亂
臣不言。淫祀無取。則董卓之廟。義當焚毀。
送竇侍御知河西和糴還京序
天子務西州之實。歲糴億計。何始於貴取。而終以耗稱。俾
邊兵受寒。戰馬多瘦。輓域中之稅。鑄海上之山。江淮之人。
蓋奔命矣。豈財賦之地。抑以從來。將利害之鄉。猶有所闕。
廟堂精思其故。表竇公自憲闈而董之。開釋叢脞之病。發
揮鹵莽之極。政之大者。不其然與。今農夫力於必登。廉賈
知夫踊賤。鳴戲。若惟斯之義。以見天下之兵。我幕府涼公
勤勞王家。常用此道。干戈所適。戎狄相弔。宜哉。八月既望。
公於是領錢穀之要。歸奏朝廷。副節制郎中裴公。軍司馬
員外李公。追臺閣之舊遊。惜軒車之遠別。席樓船於池上。
泛雲物於城下。胡琴羌笛。繚繞隈隩。儛羅袨裝。映帶洲渚。
醉後歡甚。東日遐瞻。(一作東林日高)語歧路於樽前。指京華於天
杪。有若司直崔公之逸韻。嘉其廷評數賢之閒作。適忝斯
人之後。敢拜首而序云。
皇甫冉集序
皇甫冉補闕自擢桂禮闈。遂為高格。往以世道艱虞。避地
江外。每文章一到朝廷。作者變色。於詞場為先輩。推錢郎
為伯仲。誰家勝負。或逐鹿中原。如果熟任霜封。籬疎從水
度。又裛露收新稼。迎寒葺舊廬。又燕知社日辭巢去。菊為
重陽冒雨開。可以雄視潘張。平揖沈謝。又巫山詩終篇皆
麗。自晉宋齊梁陳周隋已來。採掇者無數。而補闕獨獲驪
珠。使前賢失步。後輩却立。自非天假。何以迨斯。恨長轡未
騁。而芳蘭早凋。悲夫。
陳留郡上源新驛記
周官。行夫掌邦國傳遽之事。施於政者。蓋有章焉。皇唐之
興。盛於古制。自京師四極。經啟十道。道列以亭。亭實以駟。
而亭惟三十里。駟有上中下。豐屋美食。供億是為。人跡所
窮。帝命流洽。用之遠者。莫若於斯矣。伊陳留雄稱山東。聲
英海內。昌大囂庶。有梁魏之遺跡。風煙兩河之眇。襟帶九
州之半。洎皇華軺傳。夷使駿奔。出關而馳。南向北戶。山川
水陸之役。兆於是矣。故上源所置。與其難哉。居里之衝。瀕
河之陽。地形湫隘。館次卑狹。巽在堤下。面於劇旁。走庭以
隅。建步終坎。車靡方駕。騎無並鞭。其鬱閉有如此者。壬辰
歲。太守元公連率河南之三載也。堯治四岳而神人理。漢
詔八使而風俗清。舉德推賢。事高典策。革已成之弊。持獨
斷之明。迨茲郵亭。俯視頹朽。何逼側蹇淺。不稱其聲。將圖
鼎新。豈曰仍舊。顧謂長史李公曰。夫開釋故實。發揮制度。
不有攸居者。誰其允協。今奏計闕前。先甲而往。小大之務。
公其領之。申命錄事參軍馮元掌曰。維操繩墨者蓋用於
正。蘊廉慎者俾臨於財。公以正身。用財均力。紀綱相佐。善
莫大焉。復命浚儀令裴勝曰。公之為縣也。易於理。訓迪其
源。秉清白之一門。據忠信之餘地。夫忠以創物。清而守官。
立言有程。指使而可。於是北吞里室。人以利遷也。南豁路
旅。事無苟免也。合土以峻墉。攻木以高戶。棟宇相翼。㣥材
如生。茲所謂動乃有經。徐而不費。於戲。久於否者。宜以改
作。本於功者。終乎永貞。則亭之成焉。我方訪王公澄清之
初也。公時膺邁德。天與大才。屬梁宋不登。朝廷旰食。求瘼
之重。不其然歟。用能官去粃政。人無菜色。百城偃於迅風。
萬象納於明鏡。乃因寮吏。慨然於茲亭曰。且夫木石之新
者。而猶可觀。況人而自新。孰不觀者。又曰。傳不云乎。啟塞
從時。用之善者。而今而後。吾以無事為事焉。君子是以知
郵亭之可嘉。而我公之清淨無窮也。末吏不敏。紀於貞石
云。
樊少府廳師子贊
百獸至猛。莫如師子。紺眼星懸。赤尾焰起。銅爪鐵甲。鋸牙
鑿齒。顧犀象則百隊山跧。看熊羆則千㣥野死。以此言威。
威可知矣。仙尉樊公。寫其象於中廳。崑崙却捽而屋壁欲
動。虎豹膽懾而訟庭已空。稜稜兮隔簾飛霜颯颯兮滿院
生風。於是乎師子為百獸之長。遂識樊公為百夫之雄。
繡阿育王像讚(并序)
阿育王繡像。竇氏女奉為亡妣太夫人蘇氏所建也。嗚呼。
有以蓬首操行。柴立孝思。仰昊天之茫茫。對高堂而泣血。
女之孝矣。將感於神明。婦之義矣。可施於王化。故能塵垢
明鏡。住持青蓮。永明宿因。獨見諸淨。以為霜雪風雨之思。
胡寧以報親。功德莊嚴之深。冀以益吾親矣。乃自方丈之
室。沛然廣大之願。綵翠鮮秀。光華可掬。運夫心眼之靈。盡
如相好之美。瞻仰圍繞。涕淚是悲。俾像教之勿墜。如佛身
之有在。夫莫大者孝也。不泯者善也。惟孝與善。可以導達
幽冥。則我太夫人宜歸淨土矣。嗚呼。孝之至也。感人無窮。
乃為讚曰。
佛不可見兮法亦難知。惟我莊嚴兮本乎孝思。儻幽冥兮
昭乎景福。彼淨土者可得而歸之。
還京次睢陽祭張巡許遠文
維乾元元年五月日。太子詹事御史中丞高適。謹以清酌
之奠。敬祭於故御史中丞張許二公之靈。中丞體質貞正。
才掩㣥豪。詩書自負。州縣徒勞。惆悵雄筆。辛勤寶刀。時平
位下。世亂節高。賊臣通逆。國步驚騷。兩河震恐。千里嗷嗷。
投袂灑泣。據鞍鬱陶。全譙入宋。收梓捍曹。心繫魏闕。志清
武牢。帝曰嗟爾。龍光豹韜。憲台戎幕。持斧擁旄。嗚呼。予亦
忝竊。統茲介冑。俄奉短書。至夔狂寇。裹糧訓卒。達曙通晝。
軍乃促程。書亦封奏。遂發趫勇。俾驅鳥獸。將無止心。兵亦
死鬭。賊黨頻蹙。我師旋漏。十城相望。百里不捄。紜紜嘯聚。
兵鋒亦湊。積薪為梁。決岸成竇。嗚呼。當此虎敵。豈無強鄰。
常時肝膽。今日越秦。堅守半歲。絕糧數旬。柹椽秣馬。煑紙
飼人。病不暇拯。歿無全身。煎熬甲冑。啄嚙膠筋。慷慨艱險。
淒涼苦辛。嗚呼。我辭淮楚。將赴伊洛。途出茲邦。悲纏舊郭。
邑里灰燼。城池墟落。何九拒之崢嶸。皆二賢之制作。聲蓋
天壤。氣橫遼廓。讓死爭先。臨危靡却。嗚呼。(闕)天亦難論。萬
夫開壁。一旅纔存。衰羸既竭。力弱相吞。陷阱織路。梯衝棧
門。土壕水合。木柵雲屯。居即其敵。突無其奔。烟雲劍戟。逼
側紛昏。與求生而害義。寧抗節以埋魂。嗚呼。悖逆殲潰。干
戈將止。海岳澄清。朝廷郅理。封功列爵。懷黃拖紫。傷哉二
賢。不預於此。嗚呼孀婦。伶俜愛子。追贈方榮。賞延茲始。寂
寂梁苑。悠悠睢水。黃蒿連接。白骨填委。思壯志於冥寞。問
遺形於荊杞。列祭空城。一悲永矣。
皇甫惟明
惟明。天寶元年官隴右節度使。
上龍馬奏
龍支縣人庫狄孝義。有馬生龍駒。經九旬有九日。身有鱗
而不生毛。臣就視。時有慶雲五色。遙覆馬上。久而不散。伏
望宣付史官。以光實錄。
