欽定全唐文卷九百八
元楷
元楷。永徽中沙門慧可弟子。
陀羅尼集經翻譯序
若夫陀羅尼印壇法門者。斯乃眾經之心髓。引萬行之導
首。宗深祕密。非淺識之所議。義趣沖元。匪思慮之能測。密
中更密。無得稱焉。有高德沙門厥號阿地瞿多。(此云無極
高也)是中天竺人也。法師聰慧超㣥。德邁過人。弱冠慕道。
歷五竺而尋友。低心躍步而諮法要。故能精練五明。妙通
諸部。意欲運西域之法水。潤東夏之渴仰。拌身許於險難。
務存宏道之心。拔山巖而不疲。涉流沙而無倦。頂戴尊經。
向斯漢地。永徽二年正月。屆於長安。奉勅住慈門寺。但法
師含珠未吐。人莫別於懷珍。雅辨既宣。方知有寶。故能決
眾疑。言皆當理。然則經律論業。傳者非一。惟此法門。未興
斯土。所以叮嚀三請。方許談法。三月上旬。赴慧日寺浮圖
院內。法師自作暜集會壇。大乘琮等一十六人。爰及英公
鄂公等一十二人。助成壇供。同願皇基永固。常臨萬國。庶
類同沾。皆成大益。其中靈繁不述。(別在傳注)余慶逢此法。不勝
欣躍。躬
詣翻經所。希翻廣本。屢值事閙。不及陳請。恐幻質遷謝。失
於大利。便請法師於慧日寺宣譯梵本。且翻要抄一十四
卷。豎興國之宏基。存隆民之祕寶歟。從四年三月十四日
起首。至永徽五年歲次甲寅四月十五日畢。以後頻頻勅
追法師入內。邂逅之間。無暇復校。此經出金剛大道場經。
大明呪藏分之少分也。今此略抄擬勘詳定。奏請流通天
下暜聞焉。
明濬
明濬俗姓孫氏。齊人。出家住京師宏福寺。永徽二年卒。
答柳博士書
頃於望表預矚歸敬之詞。覽其雄文。煥乎何偉麗也。詳其
雅致。誠哉豈不然歟。悲夫。愛海滔天。邪山㮣日。封人我者。
顛墜其何已。恃慢結者。沈淪而不窮。故六十二見。爭蘙薈
而自處。九十五道。競扶伏以忘歸。如來以本願大悲。亡緣
俯應。內圓四智。外顯六通。運十力以伏天魔。飛七辨而摧
外道。竭茲愛海。濟稟識於三空。殄彼邪山。驅肖形於八正。
指因示果。返本還源。大矣哉。悲智妙用。無得而言焉。昔道
樹登庸。被聲教於百億。雙林寢迹。振遺烈於三千。自佛日
西傾。餘光東照。周感夜明之瑞。漢通宵夢之徵。騰蘭爇慧
炬於前。澄什嗣傳燈於後。其於譯經宏法。神異濟時。高論
摧邪。安禪肅物。緝頽綱者接武。繼絕紐者肩隨。莫不夷夏
欽風。幽明翼化。聯華靡替。可略而詳。惟今三藏法師。蘊靈
秀出。含章而體一味。瓶瀉以贍五乘。悲去聖之逾遠。憫來
教之多闕。緬思圓義。許道以身。心口自謀。形影相弔。振衣
擎錫。討本尋源。出玉關而遠遊。指金河而一息。稽疑梵宇。
探幽洞微。旋化神州。揚真殄謬。遺詮闕典。大備茲辰。方等
圓宗。彌廣前烈。所明勝義。妙絕寰中之中。真性真空。極踰
方外之外。以有取也。有取喪其真。就無求之。無求蠧其實。
拂二邊之迹。忘中道之相。則累遣未易洎其深。重空何以
臻其極。要矣妙矣。至哉大哉。契之於心。然後以之為法。在
心為法。形言為教。法有自相共相。教乃遮詮表詮。粹旨沖
宗。豈造次所能覼縷。法師凝神役志。詳本正末。緝熙元籍。
大啟幽關。祕希聲應扣擊之大小。廓義海納朝宗之巨細。
於是殊方碩德。異域高僧。服膺問途。蓄疑請益。固已飲河
滿腹。莫測其淺深。聆音駭聽。孰知其遠邇。至於因明小道。
現比蓋微。斯乃指初學之方隅。舉立論之標幟。至若靈樞
祕鍵。妙本成功。備諸奧冊。非此所云也。呂奉御以風神爽
拔。早擅多能。器宇該通。夙彰博物。弋獵開墳之典。鈎深壞
壁之書。觸類而長。窮諸數術。振風飇於辨囿。摛光華於翰
林。驤首雲中。先鳴日下。五行資其筆削。六位佇其高談。一
覽太元。應問便釋。再尋言象。立試即成。實晉代茂先。漢朝
曼倩。方今蔑如也。既而翺翔㣥略。綽有餘功。而能敬慕大
乘。夙敦誠信。比因友生戲爾。忽復屬想因明。不以師資。率
已穿鑿。比決諸疏。指斥求非。諠議於朝。形於造次。考其志
也。固已難加。覈其知也。誠為可惑。此論以一卷成部。五紙
成卷。研幾三疏。向已一周。舉非四十。自無一是。自既無是。
而能言是。疏本無非。而能言非。言非不非。言是不是。言是
不是。是是而恒非。言非不非。非非而恒是。非非恒是。不為
非所非。是是恒非。不為是所是。以茲貶失。致或病諸。且據
生因了因。執一體而亡二義。能了所了。封一名而惑二體。
又以宗依宗體。留依去體以為宗。喻體喻依。去體留依而
為喻。緣斯兩系。妄起多疑。迷極一成。謬生七難。但以鑽窮
二論。師己一心。滯文句於上下。誤音字之平去。復以數論
為聲論。舉生成為滅成。豈惟差離合之宗因。蓋亦違倒順
之前後。又採鄙俚訛韻。以擬梵本囀音。雖復廣援七種。而
只當彼一囀。然非彼七所目。乃是第八呼聲。舛雜乖訛。何
從而至。又案勝論。立常極微。數乃無窮。體唯極小。後漸和
合生諸子。微數則倍減於常。微體又倍增於父母。迄乎終
已。體遍大千。究其所窮。數唯是一。呂公所引易繫詞云。太
極生兩儀。兩儀生四象。四象生八卦。八卦生萬物。云此與
彼。言異義同。今案太極無形。肇生有象。元資一氣。終成萬
物。豈得以多生一。而例一生多。引類欲顯博聞。義乖復何
所託。設引大例。生義似同。若釋同於邪見。深累如何自免。
豈得苟要時譽。混正同邪。非身之讎。奚至於此。凡所紕紊。
胡可勝言。特由率已。致斯狼狽。根既不正。枝葉自傾。逐誤
生疑。隨疑設難。曲形直影。其可得乎。試舉二三。冀詳大意。
深疵繁緒。委答如別。夫呂公達鑑。豈孟浪而至此哉。示顯
真俗雲泥。難易楚越。因彰佛教宏遠。正法凝深。譬洪鑪非
掬雪所投。渤澥豈膠舟能越也。太史令李君。居忠履孝。靈
府沈祕。襟期邈遠。專精九數。綜涉六爻。博考墳圖。瞻觀雲
物。鄙衞宏之失度。陋裨竈之未工。神無滯用。望實斯在。既
屬呂公餘論。復致問言。以實際為大覺元軀。無為是調御
法體。此乃信熏修容有分證。稟自然約不可成。良恐言似
而意違。詞近而旨遠。天師妙道。幸以再思。且寇氏天師。崔
君特薦。共貽伊咎。夫復何言。雖不混於淄澠。蓋以自覽於
金鍮耳。唯公逸宇寥廓。學殫墳索。庇身以仁義。應物以樞
機。肅肅焉。汪汪焉。擢勁節以干雲。湛清瀾而鎮地。騰芳文
苑。職處儒林。捃摭九疇之宗。研詳二載之說。至於經禮三
百。曲禮三千。莫不義符指掌。事如俯拾。[:#AS-82F9:⿰罇]俎咸推其准的。
法度皆待其雌黃。遂令相鼠之詩。絕聞於野。魚麗之詠。盈
耳於朝。惟名與實。盡善盡美。而誠敬之重。稟自夙成。宏護
之心。實唯素蓄。屬斯諠義。同恥疚懷。故能投刺含膠。允光
大義。非夫才兼內外。照實鄰幾。豈能激揚清濁。濟俗匡真
者耶。昔什公門下。服道者三千。今此會中。同德者如市。貧
道猥以庸陋。叨厠末筵。雖慶朝聞。終慚夕惕。詳以造疏三
德。竝是貫達五乘。牆仞罕窺。詞峯難仰。既屬商羊鼓舞。而
霈澤必霑。疾雷迅發。恐無暇掩耳。僉議古人云。一枝可以
戢羽。何繁乎鄧林。潢洿足以沈鱗。豈俟於滄海。故不以愚
懦。垂逼課虛。辭弗獲免。粗陳梗概。雖文不足取。而義或可
觀。顧已庸疎。彌增悚恧。指述還答。餘無所申。釋明濬白。
神昉
神昉。永徽中法海寺沙門。
大乘大集地藏十輪經序
昔者旭照高山。天宮御一乘之駕。流暉原隰。鹿苑轉四諦
之輪。雖復發軫分逵。而塗無亂轍。一雲暜洽。而卉木各茂。
自鶴林變色。慧日寢光。達學電謝以息肩。真人長往而寂
滅。且前賢述聖。難令各解。後進孤陋。更異親承。况乎正法
既往。久當像末。定慧與福德異時。醇化與澆風殊運。然則
一乘三乘之駕。安可以同其轍哉。若識時來在數。藥性勿
違。然後可以清沈痼之宿疾。體權實之同歸矣。十輪經者。
則此土末法之教也。何以明之。佛以末法惡時。去聖浸遠。
敗根比之壞器。空見借喻生盲。沈醉五欲。類石田之不苗。
放肆十惡。似臭身之垢穢。故此經能濯臭身。開盲目。陶壞
器。沃石田。是以菩薩示聲聞之形。象王敬出家之服。以此
憧相。化彼無慚。顯二事之護持。成三乘之道果。故經曰。為
令此土。三寶種性。威德熾盛。久住世故。又曰。摧滅一切。諸
眾生類。猶如金剛。堅固煩惱。然則三寶久住。顯教傳於末
法。金剛煩惱。驗障異乎一乘。尋舊經之來。年代蓋久。但譜
第遺目。傳人失記。翻譯之主既往。來茲之日罕聞。同我者
失魄於真彩。異我者大笑於淡味。謬以千里。能勿悲乎。夫
極曜文天。或蔽虧於薄霧。至言範物。時淪滯於邪辯。鍼石
一違。有死生之巨痛。纖毫錯學。有昇墜之異塗。其可易乎。
屬有三藏元奘法師者。始則學駕東朝。末乃訪道西域。輕
一生之性命。涉數萬之艱難。果能竭溟渤以索亡珠。蹈龍
宮而窮祕藏。吞法流於智海。瓶瀉無遺。受道氣於檀林。香
風更馥。至於因明三量。聲論八音。莫不究立破之原。窮字
轉之本。如來所說。菩薩所傳。已來未來。一朝備集。昉以薄
業不偶。(闕一字)真應幸。達聖制亂於未兆。後賢傳燈於既夕。
遂使定死餘命。冀返魂於法藥。昏野迷方。期還轅於覺道。
於是染翰操紙。杜絕外慮。務詳至教。釋彼紛執。疇咨法主。
重啟梵文。粵以永徽二年歲次辛亥正月乙未。盡其年十
二月甲寅。翻譯始畢。凡八品十卷。以今所翻。比諸舊本。舊
本已有。今更詳明。舊本所無。斯文具載。於是處座抗談者。
響法雷而吐辯。靜慮通微者。鏡元波而照心。頂火暴腹之
徒。戢螢暉於慧日。喜足謙懷之侶。談高節於清風矣。前佛
既往。後佛未興。庶此教常懸。永濟來者。宏道之士。如何勿
思。
法融
法融俗姓韋氏。潤州延陵人。年十九入茅山。依炅法師出
家。貞觀十七年住金陵牛頭山幽棲寺。是為牛頭初祖。顯
慶二年卒。年六十四。
心銘
心性不生。何須知見。本無一法。誰論薰鍊。往返無端。追尋
不見。一切莫作。明寂自現。前際如空。知處迷宗。分明照鏡。
隨照冥蒙。一心有滯。諸法不通。去來自邇。胡假推窮。生無
生相。生照一同。欲得心淨。無心用功。縱橫無照。最為微妙。
知法無知。無知知要。將心守靜。猶未離病。生死忘懷。即是
本性。至理無詮。非解非纏。靈通應物。常在目前。目前無物。
無物宛然。不勞智鑒。體自虛元。念起念滅。前後無別。後念
不生。前念自滅。三世無物。無心無佛。眾生無心。依無心出。
分別凡聖。煩惱轉盛。計較乖常。求真背正。雙泯對治。湛然
明淨。不須功巧。守嬰兒行。惺惺了知。見網轉迷。寂寂無見。
暗室不移。惺惺無妄。寂寂明亮。萬物常真。森羅一相。去來
坐立。一切莫執。決定無方。誰為出入。無合無散。不遲不疾。
明寂自然。不可言及。心無異心。不斷貪淫。性空自離。任運
浮沈。非清非濁。非淺非深。本來非古。見在非今。見在無往。
見在本心。本來不存。本來即今。菩提本有。不須用守。煩惱
本無。不須用除。靈知自照。萬法歸如。無歸無受。絕觀忘守。
四德不生。三身本有。六根對境。分別非識。一心無妄。萬緣
調直。心性本齊。同居不攜。無生順物。隨處幽棲。覺由不覺。
即覺無覺。得失兩邊。誰論好惡。一切有為。本無造作。知心
不心。無病無藥。迷時捨事。悟罷非異。本無可取。今何用棄。
謂有魔興。言空象備。莫滅凡情。惟教息意。意無心滅。心無
行絕。不用證空。自然明徹。滅盡生死。冥心入理。開目見相。
心隨境起。心處無境。境處無心。將心滅境。彼此由侵。心寂
境如。不遣不拘。境隨心滅。心隨境無。兩處不生。寂靜虛明。
菩提影現。心水常清。德性如愚。不立親疎。寵辱不變。不擇
所居。諸緣頓息。一切不憶。永日如夜。永夜如日。外似頑囂。
內心虛真。對境不動。有力大人。無人無見。無見常現。通達
一切。未嘗不徧。思惟轉昏。汨亂精魂。將心止動。轉止轉奔。
萬法無所。惟有一門。不入不出。非靜非喧。聲聞緣覺。智不
能論。實無一物。妙智獨存。本際虛沖。非心所窮。正覺無覺。
真空不空。三世諸佛。皆乘此宗。此宗毫末。沙界含容。一切
莫顧。安心無處。無處安心。處明自露。寂靜不生。放曠縱橫。
所作無滯。去住皆平。慧日寂寂。定光明明。照無相苑。朗涅
槃城。諸緣忘畢。詮神定質。不起法坐。安眠虛室。樂道恬然。
優游真實。無為無得。依無自出。四等六度。同一乘路。心若
不生。法無差互。知生無生。現前常住。智者方知。非言詮悟。
威秀
威秀。龍朔中大莊嚴寺沙門。
議拜君親狀
伏奉明詔。令僧拜跪君父。義當依行。理無抗旨。但以儒釋
明教。咸陳正諫之文。列化恢張。俱進芻蕘之道。僧等荷國
重恩。開以方外之禮。安居率土。得宏出俗之心。所以自古
帝王。齊遵其度。敬其變俗之儀。全其抗禮之迹。遂使經教
斯廣。代代漸多。宗匠悠遠。時時間發。自漢及隋。行人重阻。
靈鷲之風猶鬱。仙苑之化尚疎。未若皇運肇興。提封海外。
天竺與五嶽同鎮。神州將大夏齊文。皇華之命載隆。輶軒
之塗接軫。莫不欽斯聖迹。興樹遺蹤。故得梵侶來儀。相從
不絕。今若反拜君父。乖異㣥經。便證警俗之譽。或陳輕毀
之望。昔晉成幼沖。庾冰矯詔。桓楚飾詐。王謐抗言。及宋武
晚年。將隆虐政。制僧拜主。尋還停息。良由事非經國之典。
理越天常之儀。雖曰流言。終纏顯議。况乃夏勃勅拜。納上
天之怒。魏燾行誅。肆下厲之責。斯途久列。備舉見聞。僧等
奉佩慞惶。投庇失厝。恐絲綸一發。萬國通行。必使寰海望
風。方宏失禮之譽。悠哉後代。或接效尢之傳。伏惟陛下中
興三寶。慈攝四生。親承咐囑之旨。用勵學徒之寄。僧等內
遵正教。固絕跪拜之容。外奉明詔。令從儒禮之敬。俯仰惟
咎。慚懼實深。如不陳請。有乖臣子之喻。或掩佛化。便陷罔
君之罪。謹列眾經不拜俗文。輕用上簡。伏願天慈。賜垂照
鑒。則朝議斯穆。終遵途於晉臣。委略常談。畢歸度於齊后。
塵黷威嚴。惟深戰戢。謹言。龍朔二年四月二十一日上。
上請不拜父母表
謹錄佛經出家沙門不合跪拜父母有損無益文如左。一
梵網云。出家人不向國王父母禮拜。一順正理論云。國君
不求比邱禮拜。元教東漸。六百餘年。上代皇王。無不依經
敬仰。洎乎聖帝遵奉。誠教彌隆。故得列剎相望。精廬峙接。
人知慕善。家曉思愆。僧等忝在生靈。詎忘忠孝。明詔頒下。
率土咸遵。恐直筆史臣。書乖佛教。萬代之後。蕪穢皇風。竊
聞真俗異區。桑門割有生之戀。幽顯殊服。田衣無拜首之
容。理固越情。道仍乖物。况挺形戒律。鎔念津梁。酬恩不以
形骸。致養期於福善。而令儀不改釋。拜必同儒。在僧有越
戒之愆。居親有損福之累。臣子之慮。敢不盡言。伏惟陛下
匡振遠猷。提獎幽㮣。既已崇之於國。亦乞正之於家。足使
捨俗無習俗之儀。出家絕家人之敬。護法斯在。禔福莫先。
自然教有可甄。人知自勉。不勝誠懇之至。謹奉表以聞。塵
黷扆旒。伏增戰越。謹言。八月二十一日。
元則
元則。龍朔中洛州天宮寺沙門。
禪林妙記前集序
一切諸佛。皆有三身。一者法身。謂圓心所證。二者報身。謂
萬善所感。三者化身。謂隨緣所現。今釋迦牟尼佛者。法身
久證。報身久成。今之出現。蓋化身耳。謂於過去釋迦佛。所
發菩提心。願同其號。故今成佛。亦號釋迦。三無數劫。修菩
薩行。一一劫中。事無量佛。中間續遇定光如來。以髮布泥
金華奉上。尋蒙授記。得無生忍。然一切佛。將成佛時。必經
百劫。修相好業。其釋迦發心。在彌勒後。當以逢遇。弗涉如
來。七日翹仰。新新偈讚。遂超九劫。在前成道。將欲成時。生
兜率天。號暜明菩薩。盡彼天壽。下閻浮提。現乘白象。入母
右脇。其母摩耶。夢懷白象。梵仙占曰。若夢日明。當生國王。
若夢白象。必生聖子。母從此後。調靜安泰。慈辯日異。菩薩
初生。大地震動。身紫金色。三十二相。八十種好。圓光一尋
生已。四方各行七步。為降魔梵。發誠實語。天上天下。唯我
獨尊。抱入天祠。天像悉起。阿私陀仙合掌歎曰。相好明了。
必為法王。自恨當死。不得見佛。斯則淨飯國王之太子也。
字悉達多。祖號師子頰。父名淨飯。母曰摩耶。代代為輪王。
姓瞿曇氏。復因能事。別姓釋迦。朗悟自然。藝術天備。雖居
五欲。不受欲塵。遊國四門。見老病死。及一沙門。還入宮中。
深生厭離。忽於夜半。天神扶警。遂騰寶馬。踰城出家。苦行
六年。知其非道。便依正觀。以取菩提。時有牧牛女人。煮乳
作糜。其沸高踊。牧女驚異。以奉菩薩。菩薩食之。氣力充實。
入河洗浴。將登岸時。樹自低枝。引菩薩上。菩薩從此。受吉
祥草。坐菩提樹。惡魔見已。生瞋惱心。云此人者。欲空我界。
即率官屬十八億萬。持諸苦來怖菩薩。促令急起。受五欲
樂。又遣妙意天女三人。來惑菩薩。爾時入勝意慈定。生憐
愍心。魔軍自然。墮落退散。三妙天女。化為癭鬼。降魔軍已。
於二月八日。明相出時。而成正覺。既成佛己。觀眾生根。知
其樂小。未堪大法。即趣波羅柰國。度憍陳如等五人。轉四
諦法輪。此則三寶出現之始也。其後說法度人之數。大集
菩薩之會。甚深無相之談。神通示現之力。經文具之矣。又
於一時。升切利天。九旬安居。為母說法。時優闐國王及波
斯匿王。思慕佛德。刻檀畫[:#AS-9148:⿰⿱叒宜毛]。以寫佛形於後。佛從忉利天
下。其所造像。皆起避席。佛摩其頂曰。汝於未來。善為佛事。
佛像之興。始於此矣。化緣將畢。時徒厭怠。佛便告眾。却後
三月。吾當涅槃。復記後事。如經具說。然如來實身。常在不
滅。故法華云。常在靈鷲山。及餘諸住處。今生滅者。是佛化
身。為欲汲引。現同其類。所以受生。復欲令知。有為必遷。所
以示滅。又眾生根熟。所以現眾生。眾生感盡。所以現滅。佛
涅槃後。人天供養。起諸寶塔。又大迦葉。召千羅漢。結集法
藏阿難。從鍊鬚入。誦出佛經。一無遺漏。如瓶瀉水。置之異
器。一百年有鐵輪王。字阿輸柯。亦名阿育。役御鬼神。於一
日中。天上人間。造八萬四千舍利寶塔。其佛遺物。衣鉢杖
等。及諸舍利。神變非一。逮漢明感夢金軀。日佩丈六之容。
一如釋迦本狀。又吳主孫權。燒椎舍利。無所變壞。爰及浮
江石像。汎海瑞容。般若冥力。觀音密念。別記具之。事不多
錄。
禪林妙記後集序
竊聞象分庖卦。克讚神明之德。訓啟箕疇。載穆彝倫之敘。
自茲已降。述者尢多。莫不叶璿政而增輝。仞金閨而聳價。
矧乎真乘上智。津萬有以興言。祕藏圓音。警百靈而暢旨。
燭迷均於麗景。清神比於甘露。自非六瓔踐位。四輪飛德。
豈能探賾至真。研機妙本。是知茂於道者。其教孔修。昌於
業者。其文伊煥。伏惟皇帝陛下徇齊纂極。聖敬凝旒。十善
揚仁。化柔蟠竁之表。四等調俗。風高胥燧之前。猶且峻元
範而摛詞。藻常源而衍鑒。霈垂汗綍。畱思給園。遂以匠物
之餘。親迂睿旨。正名之末。特繕嘉題。僧等荷鎔施之恩。緘
紹隆之澤。爰初肅召。載惕中襟。伏以聖旨難晞。元津罕涉。
空思測管。嗟混沌之未開。實賴叫閽。時象罔其如得。蘭臺
太史兼左侍極應山縣開國侯某。獎鑒弗疲。閱覽無滯。乃
相與搴恕林之英萼。繳耆山之迅羽。搜八藏之殊珍。控三
點之靈液。用成一部。勒為十卷。較其精詣。事絕稱言。然以
教海既中。法門猶廣。雖要妙之旨。已具前修。而博贍之文。
終資別錄。竊以登荊山者。思有獻於連城。遊楚濱者。願納
貢於包匭。况龍宮逸寶。照爛於情田。鹿苑遺芳。芬葩於字
葉。苟懷貞藹。孰忘薦奉。加以成貸有循。明規在屬。方肆披
簡。則琳琅畢炫。擬之區別。則蘭菊自分。有導斯來。譬東瀛
之畎澮。各歸所應。類南籥之宮徵。以義相屬凡建十章。章
分上下。成二十卷。經尋一千五百餘軸。義列三百六十餘
條。所建十章。輒成四例。初二立真俗之境。次雙明染淨之
由。中四坦修證之塗。後兩垂汲引之範。相次為敘。各隸多
目。俾大義粲然。至言罔墜。曖千門之列敞。侈百隧之兼儲。
同夫曉宿編珠。誠不倫而磊落。春叢綴錦。諒非工而彬布。
實由元覽深契。故使奧旨冥歸。伊其不紊。抑有憑矣。然則
一毛可以知鳳彩。故所錄未多。雙飛不足罄鳧洲。故餘美
難極。既限金口之誨。良無玉屑之譏。其間剞削毫芒。斟酌
去取。恐貽謬於千里。每加審於三復。粵以龍朔三年五月
十七日。首奉綸言。迄今麟德元年五月四日。前後二部。汗
青畢具。前則簡而能暢。後則博而無雜。庶可以振釋網之
宏綱。總法門之要鍵。開息心之勝躅。備多聞之靈囿。伏願
醍醐上味。永沃神衷。般若明珠。長輝睿握。斯文不墜。真宗
與日月俱懸。茲福無量。寶祚將穹壤齊固云爾。
元範
元範。龍朔中普光寺沙門。著有別集二十卷。
議拜君親狀
沙門元範。敢致狀於中臺王公侯伯㣥僚等。但元範雖不
班預議例。而竊有所聞。前古大德廬山法師。遭時數運。遂
造沙門不敬王者論五篇。理致幽微。問答元妙。將欲簡白。
乍尋難曉。今略述內外典記。明證不敬之理。謹以狀上。請
懲應拜之議也。夫天雖至元。必著日月之明。地雖至寂。必
固山川之化。聖者雖聲通冥運。亦必假賢俊蕃輔。子於百
姓者也。君既使臣以禮。臣須事君以忠。若不廷爭於未然。
則恐機發於已矣。但佛法是區域之外。逾四大之尊。超寰
㝢之表。越在三之義。唱無緣之慈。宏不言之化。冥功潛運。
故曰沐而悠漸。但中庸之人。以為無益者。良不悟其所舍
也。故先朝聖教序云。陰陽之妙難窮者。以其無形也。佛道
崇虛。乘幽控寂。宏濟萬品。典御十方者乎。今既慧日潛暉。
像教冥運。秉法和敬。非僧而誰。故佛告信相菩薩曰。我說
三寶。唯是一體。無有別相。斯像法傳持。當於是矣。若阿恕
伽之禮小僧。諭邪臣以貿眾首。豈非體道之可尚乎。今欲
令僧尼鞠躬於禮儀。劬勞於拜揖。是致佛以拜人。非人者
以奉法。如弁舄翻加於首足。實迴換惑亂之甚矣。且王有
常不臣者三。暫不臣者五。不名者四。不臣者一。尚書曰。虞
賓在位。舜不臣朱。詩曰。有客有客。亦白其馬。此承二王之
後。帝者尚所不臣。况僧當大聖之允。奚足致敬君主。國之
賓序。胡豫失儀。而以不輕禮於四眾。用配敬於一人。此蓋
菩薩比邱。情亡物我。况今尊卑位別。殊非媲偶。又舉淨名
而取稽首。引知法而招恭敬。昔函丈於新學。不觀機而授
藥。以中忘此意。宗半字焉。既宴寂於正念。發宿生而示悟。
還得本心。崇滿字矣。於是以亡相稽首。無想接足。乃混緇
素於一時。泯性相於萬古。斯並大士權誠。未可小機暜准。
故涅槃經云。我為菩薩說如此偈。今以聲聞持戒臘之至。
執威儀之切。非以重傲慢悖君親。良欲崇國家利臣人者
也。又順正理論云。諸天神眾不敢希求受五戒者禮。如國
君主亦不求比邱禮拜。以懼損功德及壽命。故今欲行之
以周孔之教。抑之以從俗之禮。竊為仁者不取也。又僧尼
族非蕃類。性簡戎蠻。稟中國而法四夷。承剔割而紹三寶。
據其教則有拜君親為損。修其法以資家國有益。恐匿聖
言。禍鍾自犯。四分律云。使恭敬耆年不應禮拜白衣者。正
以弗縻於爵祿。異俗網於典誨矣。王制曰。宗廟有不順者
黜以爵。山川有神祇而不舉者削以地。况僧尼索鬼神之
敬。反父母之禮。若使正教淪胥。於是汙鄙。恐神明所不交
泰。福慶所不流潤。災害幾生。禍亂幾作。而含靈廢成俗之
化。冑子闕啟蒙之訓。率土臣人。順風載靡。不可自新於師
戒。有助國於教化者也。梵網經云。不拜君親。鬼神明矣。且
濡霑不拜。為容節之失。矧乃割截非束帶之儀。矒削無稽
首之飾。於庠序之風範。朝宰之變怪也。佛是絕域異俗之
化。靡中和順動之氣。存亡之際。實寄於人矣。大傳曰。正朔
所不加。即君子所不臣。未若福其所訓。利其所稟。便其勞
動而用之。乘其利安而事之。故得百姓之歡心。即一人有
慶者也。又介冑不拜。慮折其威。師帝不臣。恐損其道。况衣
忍鎧。摜祖甲。伏龍怖以袈裟。懾魔威於抖擻。逃隸出家。王
親降禮。波離入道。父王致拜。故知道在則貴。不以人為輕
重。是以道破宏人。人蓋宏道者信矣。今遺法所以付於王
者。委護持仗流通也。以四眾之微弱。恐三寶之廢壞。藉王
者以威伏。假王者以勢逼。今使攝衣屈膝。握拳稽顙。則連
河之化。於茲闕矣。詩云。王赫斯怒。爰整其旅。僧等戰戰兢
兢。誠惶誠恐。懼虧遺教之本意。辱同功之法服。一拜之勞。
不必加眾僧之損。一拜之敬。不必加萬乘之尊。頃僧等孜
孜而不安其業者。非所以苟為庸庸之軀。深存靡靡之化
矣。恐煥然之美。無潤色於盛代。異國之求。豈聞於當今者
歟。必以經像為蕪穢。不足以崇仰。僧尼為臭腐。不足為福
田。覩教籍者目焦。修揖拜者變傴。襲緇服則轉筋。談典禮
而齒齲。於是嫌而棄之。變天竺之風。暢中華之禮。以萬物
為更始。策三大而自新。則取善之基。徒使修立。不若隔教
網於區外。改容儀於物表。臣而子之。足盡忠孝之節也。即
如史傳不必為長夜。經子未必為太陽。司成雖學而無倦。
猶將闕焉於大訓。况助國之美。無聞亂矣。不繁禁而獲安。
不革情而得志。雖文王至聖也。猶學於虢叔。孔子至明也。
尚師於郯子。王者至尊也。猶父事三老。兄事五更。及其釋
奠。躬執爵而跪之曰。穆穆焉。恂恂焉。雖至孝之事嚴親。罔
以加也。是以大易蠱爻不事王侯。大禮儒行不臣天子。故
知道以貴之為貴。不以輕貶為輕。伏想僚寀。談誚正士。為
之蠧害。將生螟蟘。而議為拜者。非朝廷之上策也。原夫正
法西基。迄於茲日。已過千載。有太平焉。自大教東流。方七
百歲。雖歷變市朝。隆之莫替。其中聖主賢臣。計餘可數。未
嘗拘檢意况。銑削僧尼。信知闊達之資。為日久矣。間者有
執權少主。謀篡微君。私佞自媚。陷墜家國。又一二蕃小。雄
雌互舉。雖暫誅除。尋革前弊。夫若此者。可以攘袂鼓肘。怒
目切齒。大視而叱之。豈不忠烈之壯觀也。今我大唐應九
五之期。四三皇之位。八紘共軌。四海同文。百辟守法度於
有司。三寶暢微言於汲引。則道俗資勳。家國延祚。可不盛
歟。可不盛歟。勅以宋朝暫革此風。少選還遵舊貫。良為爽
其恒情。議在不失常理。幸儼而思之。宏而護之。家國之政
若隆。忠孝之誠必著。冥功潛潤。根條槃蔚。好爵自縻。祿秩
優寵。華萼繼允。蘭菊緒榮。感福慶之內資。思宏益而外護。
豈不居生勿墜。常保勝期者歟。今謹疏內外典禮。請循照
察。沙門釋範敬白。龍朔二年五月五日上。
崇拔
崇拔。龍朔中襄州禪居寺沙門。
議拜父母狀
沙門崇拔言。拔聞道俗憲章。形心異革。形則不拜君父。用
顯出處之儀。心則敬通三大。以遵資養之重。近奉恩勅。令
僧不拜君王。而令拜其父母。斯則隆於敬愛之禮。闕於經
典之教。僧寶存而見輕。歸戒沒而長隱。豈有君開高尚之
迹。不悖佛言。臣取下拜之儀。面違聖旨。可謂放子為求其
福。受拜仍獲其辜。一化致疑。二理矛惑。伏願請從君敬之
禮。以通臣下之儀。輕黷扆旒。彌增隕越。謹言。七月二十五
日上。
宣業
宣業。龍朔時司成寺沙門。
議拜君親狀
臣聞至道沖虛。般若元寂。在人則人尊。在處則處貴。故河
上仙老。降劉后之高。雞岫名僧。屈輪王之重。是知斯風久
扇。千載同尊。謹案梵網等出家人法。不向國王父母禮拜。
至如傳儒業者。尚與君王分庭抗禮。孫為祖尸。嫡允冠阼。
父母猶拜其子。為傳重也。當今聖主法唐虞之揖讓。任巢
許之不臣。超漢帝之寬仁。從四皓於方外。豈况受付宏宣。
闡揚元教。既許出家。理宜隔俗。况遣朝拜。誠所驚疑。用人
廢法。愚謂未可。且禮云介者不拜。為其失容節也。去俗之
人。身被忍鎧。今同俗跪。翻貶朝儀。上庠謬參賢館。沐恩既
重。敢罄諛聞。謹議。
