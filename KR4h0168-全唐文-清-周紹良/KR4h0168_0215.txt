欽定全唐文卷二百十五
陳子昂(七)
梓州射洪縣武東山故居士陳君碑
君諱嗣。字宏嗣。其先陳國人也。漢末淪喪。八代祖祗。自汝
南仕蜀為尚書令。其後蜀為晉所滅。子孫避晉不仕。居涪
南武東山。與唐胡白趙五姓置立新城郡。剖制二縣。而四
姓宗之。代為郡長。蕭齊之末。有太平者。兄弟三人。為郡豪
傑。梁武帝受禪。網羅英豪。拜太平為新城郡守。尋加本州
別駕。弟太樂太蒙。蒙為黎州長史都督護南梁二郡太守。
樂為本郡司馬。即君之高祖父也。生曾祖方慶。好道。不樂
為仕。得墨子五行祕書。而隱於武東山。生烈祖湯。湯仕郡
為主簿。遇梁季喪亂。避時不仕。生皇考廣迥。迥早卒。君即
迥之第二子也。少孤而有純德。恭己飾行。一日三省。家代
本以清白崇德。迨君之孤。素業空矣。君有仁兄。養母以孝。
君克順至行。同勤苦節。夏不避暑。冬不避寒。蒸蒸服事。行
年四十有五。入則孝。出則弟。謹而信。汎愛衆而親仁。無餘
力也。以是不憂於道。逮親終歿。春秋巳高。從事不可以養
矣。乃輟干祿之學。修養生之道。山壑高居。農野永歲。雅聞
漢有王丹者。放居不仕。家累千金以自奉。田稼勤者。載酒
肴從之。鄉里承化。以相懲沮。乃歎曰。彼王丹者。是為政矣。
奚其為政也。由是始攷林澤。闢良田。習山書。務農政。天道
時變。地道化成。邱陵泉藪。星歲雲物。靡不用心也。原田莓
莓。黍稷漠漠。汶陽之稼如雲矣。春日載華。歲聿其秋。白露
時降。百穀收熟。君常乘肩轝。省農夫。饋田畯。刑以肅惰。悅
以勞勤。若孫吳之用兵。鷙鳥之搏擊也。卓彼甫田。歲取十
千。倉庫實。崇禮節。恤[:#AS-FBEF:●]
[:#AS-9C65:⿰丨⺊]
[:#AS-FBED:●](旬[:#AS-FBEC:●]分)[:#AS-FBF0:●]寡。賑窮乏。九族
以親之。鄉黨以歡之。居十餘年。家累千金矣。其鄰國有媮
衣食。帶刀劍。推埋胠篋之類。鬭雞走狗之豪。莫不靡下風。
馴素節。曰里有仁焉。吾何從之也。遂頓浮窳之節。肅恭儉
之規。修孝悌。飾廉恥。將欲效君之素業也。君時年巳耳順。
素無經世之情。林園遺老。元默忘歲。遂保先君武東山之
故居。行不由徑。非公事未嘗至於州縣也。昔襄陽有龐德
公。谷口有鄭子真。東海王霸。西山蜀才。皆避人養德。退耕
求志。軒冕不可得而羇。憂患不可得而累。逮於我君。作者
五人矣。於戲。古者至人。不利苟得。不務近貴。量腹而食。度
身而衣。非其道。萬鍾不足豐也。非其榮。五鼎不足飪也。躬
勤耕稼。植其杖而
耘。不荅子路之問者。豈我君之徒與。[:#AS-92F9:⿰帛⿱丿糸]
[:#AS-92F9:⿰帛⿱丿糸]羅網。冥冥高
鴻。趯趯竹竿。穆穆幽龍。其與禍敗之遼絕如胡越哉。然則
兩龔不免於蘭焚。二老不免於薇歎。其近貴利邪。夫上無
憂悔。下無飢寒。含道以制嗜慾。達命以順生死。仁以愛身。
智以養德。俾爾耆而艾。俾爾昌而熾。君子保之。以永壽考。
非我君者乎。享年八十有五。太歲壬辰五月十三日。考終
厥命。臨終戒曰。啟子足。啟子手。吾聞古人有言。珠玉而瘞
之。是暴骸於中原也。古者不封不樹。後代聖人易之以棺
槨。吾不敢違聖人。可具棺槨而已。斂以常服。墳無邱隴。吾
將庶幾以奉先人之清業也。有子某等。皆能祗奉遺訓。聿
從先志。長壽二年龍集癸巳某月某朔日。元月載踰。卜兆
時吉。始啟殯昭告。奉遷於舊塋武東山之陽。禮也。鄉里會
葬者千餘人。皆涕泣號慕。悲純德之不見。咸曰。君子沒矣。
仁何以名。陵谷不朽。匪唯頌聲。小子不敏。謹述鄉人之教。
其詞曰。
肅肅我祖。國始於陳。中裔淪喪。洎此江濱。山川隆鬱。旂鼎
氛氳。生我君子。於鑠元真。惟孝肅悌。惟仁善鄰。樂我耕稼。
忘我搢紳。茫茫田藪。歲也其春。農人肅事。君子犒勤。孰為
夫子。植杖而耘。弋者何慕。鴻飛高雲。楚狂懼殆。夷叔求仁。
良時(一作圖)終矣。不考於身。我異於是。非隱非淪。撫化隨運。
安排屈伸。大年既沒。長夜何辰。聖達不免。宇宙同塵。桐棺
三寸。豈我窶貧。自古有死。吾從聖人。嗟爾百代。子子孫孫。
驕奢自咎。天道無親。思我松柏。恭儉是遵。
臨邛縣令封君遺愛碑
敘曰。蒼生蚩蚩。其動也直。蓋顓蒙乎。聖人顥顥。其汲也教。
務皇中乎。則時至其理。樹之君公弼其機馭之師之(疑)非
能駿尊上帝。保乂黎元。誰則荷天之寵。析人之爵。行其禮
樂。驟覩於中和。裕其廉平。載聞於謠誦。我之遺愛者。不從
事於是邪。嘗試論之。公名某。字某。渤海蓨人也。昔后稷有
德於邰。文王受圖於鎬。珍符冊命。始自於西周。珪社建侯。
奄荒於東土。裘鼎軒冕。有家代焉。曾祖子繡。齊潁川渤海
二郡太守霍州刺史。隋通直郎通州刺史。榮分麾蓋。道邁
循良。時雨洽於齊陳。惠風被於唐楚。祖德於。北齊著作郎。
隋扶風郡南陽縣令。芸扃(一作編)覩奧。見天下之圖。石桂聞
琴。知君子之化。父安壽。皇朝尚衣直長懷州司馬豪(一作
濠)州刺史湖州刺史。良二千石。聞乎共理之尊。肇十二州。
榮
多刺舉之首。公則使君第某子也。沖和誕命。光大含章。實
公侯之子孫。有山河之氣象。明不外飾。默昭於元機。敏實
內融。養蒙於用晦。故其廉不直物。恕不由衷。崇善足以利
仁。自彊足以從事。有朋友之信焉。有閨門之肅焉。非夫恭
人。其孰能景行行之者也。年始若干。為國子生。言從太學
之遊。以觀先王之道。某年以明經擢第。解褐守恒州參軍。
秩滿。補許州司法參軍。許惟舊國。陳實多巫。君子豐明。利
用乎獄。載以課最。累加秩焉。又轉洺州司兵參軍。叢臺袨
服。一旦成市。非利器者。政以多荒。公實佐之。官無留事。信
矣乎。能其理者有其任。濟其業者享其功。我豈蒙求。物思
其理。某年選補臨邛縣令。夫蜀都天府之國。金城鐵冶。而
俗以財雄。弋獵田池。而士多豪侈。此邦之政。舊難其人。公
按轡清途。下車而宰。覽其謠俗。永歎於良圖。想其風流。慨
然於惠化。以為太上之理。因人者也。通變之機。隨時者也。
必使無訟。不亦由吾。用乎利貞。夫何在物。於是謀其教令。
肅其儀刑。敬其事以順其人。正其文以利其義。以為昔者
聖人之務本也。在乎稼穡。有稼穡然後可以養人。故公之
勸人也。用天之道。分地之利。以為昔者聖人之利用也。實
在財貨。有財貨然後可以聚人。故公之化居也。貿遷有無。
和其衆寡。以為昔者聖人之事生也。謹其制度。然後可以
富。故公之節用。飲食有節。車服有數。以為昔者聖人之事
死也。慎其喪祭。有喪祭然後可以睦人。故公之送死也。葬
之以禮。祭之以禮。以為昔者聖人之用獄也。崇其法制。有
法制然後可以禁人。故公之恤刑也。唯齊非齊。有倫有要。
夫如是者。豈苟其利哉。唯欲潔乎其源。正乎其本。慎之於
謀始。要之於用終。將使敓襄[:#AS-FBED:●]攵矯虔而是以息。孤寡不
穀而是以寧者哉。夫然後磨之以仁。琢之以義。使男女異
路。班白不提。熙乎其若春。肅乎其若神。然後文以禮樂。幾
乎以淳樸。道豈遠乎。嗚呼。昊天不悅。降此荼毒。某年以太
夫人憂去職。於時公之莅。始逾年矣。然三載考績。是用未
成。百姓哀惶。人吏嗟咨。咸云我父去矣。而人悴矣。鄉望老
人前某官等五百餘人。或金隄之秀。玉宇之英。並服美於
寬允。嚴祗於教義。遂走之州府。訴之上官。冀奪其哀。摧禮
終秩。不謀而同者日有百數。司馬元公。帝王之裔也。康歌
協化。盛德在人。憫烝庶之求思。嘉我君之懿績。以為古之
借寇者何以踰是哉。遂用疇咨舊章。允懷甿誦。奪之公禮。
上之
於文昌臺。非將協贊天工。慰彼黎庶。君子之教。而日見之
哉。班白之老。胥吏之徒。又以天子在宸。勤毖孝理。我君云
邁。誰其嗣之。千餘人復連表詣闕投匭。乞君以墨縗從事。
遑遑焉若有望而未至也。鬱陶增思。寤寐永歎。將欲思慕
不朽。想見懿德。乃相與言曰。昔者君子思其人而愛其樹。
蒙其澤則歌其詩。封君之仁。我無金石乎。又述其行狀。訪
余以銘勒之事。縣丞等有弼諧之美。刀筆之能。永思清風。
歎息仁化。尉安定梁慎盈。知名之士也。墨妙幾於草聖。文
義總於辭雄。昔仕京畿。左遷此職。自以為贊封君之化有
日矣。承封君之德有年矣。夫其忠信之教。寬猛之機。古之
官人。君其殆庶乎。父老之請允矣。余朅來舊國。傳據其實。
恭聞其去思。而親覩其遺愛。余所備者。敢述斯文。猶懼後
生有言。以為口實。河東薛稷。隋內史公之孫也。文章之伯。
而時所宗。故憑其實錄。寄之為頌。其詞曰。
天地之閒。有渤海焉。伯宗伯谷。神山在焉。精氣飛騰。生良
宰焉。良宰實生。代祿代卿。君達好道。風雲上征。武興察孝。
州郡有聲。陳其弓冶。戴其簪纓。筮仕斯邑。我龜觀貞。深期
高悟。絕策遠明。既至肅肅。其來英英。臨事若祭。視人如嬰。
三農慜困。折獄以情。輕重共用。穀貨以平。我裳既襲。我簋
斯盈。於惟我君。張仲孝友。家膺五福。堂享三壽。溫凊不違。
喜懼兼守。枯魚銜索。疾風過牖。匪降自天。誰執其咎。棘心
劬勞。匪莪伊蒿。彼蒼不弔。惟其永號。借寇為請。惠此嗷嗷。
曾是奔告。謂天蓋高。昇仙橋下。赤車使者。客於臨邛。文雅
雍容。觀風萬里。謁帝九重。嗟嗟其舊。椎牛擊鍾。門於君墨。
借翰雕龍。專思君兮不返。伐石登山。山高兮望遠。懷車馬
於言告。欲絃歌於言偃。人實去思。我無愧詞。
九隴縣獨孤丞遺愛碑
彭州九隴縣丞獨孤君。有恭懿之行。柔毅之才。臨官以莊。
敬事而信。清白苦節。勤恪厚躬。廉而不矜。利以不浼。有特
立之操焉。在位四年。無一日自倦精。專力務澤。潛氣通天。
彭之人陶然大化。居秩歲滿。單車告歸。邦思其仁。國詠遺
愛。乃樹碑刻石。追崇厥庸。既頌歎之。又思福之。以金仙世
尊慈善萬物。遂貢金鑄像。祈祉冥休。悠悠之人。至今稱賴。
夫官不必貴。政惟其才。獨孤丞上迫宰君。下雜㣥尉。文墨
教令。不專在躬。然力行務仁。推誠愛物。謳吟者不歌其宰。
頌議者必歸於丞。豈欺也哉。吾每聞一言可以永寧天下
者。在能官人而已。苟謬其任。綱維以穨。感獨孤丞智效一
鄉。惠孚百里。況其大者乎。於戲。官人哉。乃作頌曰。
於維國家。建官以理。得人則盛。匪人則。英英我君。清節素
履。恭寬敏惠。將順其美。禮實在躬。人以知恥。歲秩其暮。薄
言歸止。祁祁吏人。何嗟及矣。涕戀沱若。遺愛罔巳。瞻德樹
碑。造真祈祉。不有其惠。孰能享此。悠悠彭門。千載有紀。
漢州雒縣令張君吏人頌德碑
至哉天子。在穆清之中。端元默之化。萬國日見。百姓以親。
誰其昭宣。令長其任也。然則國有小大。政有污隆。遭其和
平。則循理之功易。值其凋瘵。則革弊之業難。況罹乎薦瘥。
救其塗炭。力倍於中。而功不半之。利盡其仁。而澤未全洽。
則我府君當欽明之世。承苛慝之燼。緝穨靡之餘。遂能撫
寧矜殘。淳耀敦懿。改制立憲。昭德顯仁。竒跡光乎曩賢。惠
風穆於茲日。我行千里。而得一賢。傳曰。夫用我者。而豈徒
哉。府君姓張氏。名知古。蓋漢少傅留侯之裔也。昔留侯得
滄海力士。東報於秦。遇黃石老人。西歸於漢。山河鍾鼎。子
孫保之。代在關中。今為宜州人也。高祖藝。周恒州司馬。曾
祖歡。隋許州司馬。祖雄。唐并州榆次令。考琳。原州平原令。
皆稟瑚璉之器。著經濟之才。大位不躋。元德滋茂。其昭祉
復襲於我府君。府君體英竒之姿。沖希默之量。齊敏內肅。
端外融。夫其孝友睦婣。研幾成務。深斷守節之固。撥煩要
之能。在於家邦。聞其政矣。起家補同州朝邑尉。歷太州鄭
縣尉左金吾衞倉曹參軍洛州洛陽主簿。黃圖左翊。豪俠
所湊。赤墀佐理。實賴其能。又遷雍州明堂縣丞。時皇帝恭
默明臺。清問下吏。西南矜寡有詞上官曰。刺史沓貪而苛。
縣令威施而忍。奸宄因舋。㣥行敓襄[:#AS-FBED:●]攵。哀哉甿黎。顛在
荼毒。朝廷憫之。帝曰俞。允哉。乃用勅撫此荒邑。噫嘻。昔者
苛政未作。封境保安。茲都衝要。衿帶全蜀。百濮兼錯。萬裔
之泉。寶利珍貨。盡四海矣。迨殘猛聿至。蟊賊內訌。始於碩
鼠之侵。終屠餓狼之喙。杼軸既盡。郛邑殆空。悲夫仲尼云。
苛政虐於猛虎。豈猛虎而已哉。我府君殷然始宣皇明。恭
職事。巡省黃髮。周爰令圖。所以綏亡固存。蠲虐去暴。與百
姓更始者。輿人斐然。乃作誦曰。我有聖帝撫令君。遭暴昏
椓[:#AS-FBEF:●]
[:#AS-9C65:⿰丨⺊]
[:#AS-FBED:●](旬[:#AS-FBEC:●]分)[:#AS-FBF0:●]寡紛。民戶流散
日月曛。君去來兮惠我仁。百姓蘇矣見陽春。然不躬不親。
庶民不信。於是府君知人散久矣。黷於詐罔。巳曰未遂。躬
六曹之務。先五美之訓。下官斂手。牟
食革心。人始翕如也。初官戶在版圖者萬有五千餘家。歷
政侵殘。逃者過半。歲月永久。廬井湮蕪。蠨蛸在堂。蟋蟀空
歎。先是有勅。天下逃人歸復舊業者。免當年租庸。公以柔
遠能邇。政之大端。乃下令曰。於戲。天子誠憫斯人。是用命
我。其訖有濟。若逋不及惠。幽不能明。吾之罪人。部內有逃
越他境。能相率歸者。免一歲租及征徭。若[:#AS-FBEF:●]
[:#AS-9C65:⿰丨⺊]
[:#AS-FBED:●](旬[:#AS-FBEC:●]分)[:#AS-FBF0:●]嫠貧窶不能自
濟者。當別議優之。其長正耆老。可明喻此誠。使被幽谷。令
既下。克己示信。或有逃者。引首而歸。公親循寧慰。贍理其
業。於是小大悅賚。遠近承風。四封諸通。一朝景附。夫負妻
戴子。荷蓑提笠。首尾郊郭者。凡七千餘家。熙乎若鴻鴈之
得春也。既至矣。則勞來之。既止矣。則安輯之。或三年。或十
年。舊館已無。喬木猶在。公緝屋塗室。薙陌開阡。為其并疆。
人得其居矣。田畯失業。農野榛荒。此邦膏腴。利在江浸。有
金鴈白魚二水。是其朝雲。澤麓無虞。溝畛填塞。公濬其塗
洫。川澮始通。人得就畊矣。流亡初復。貧鞠兼半。食不餬口。
力未贍農。公又假富資貧。耦耕分種。助其銍刈。歲以有年。
人得其食矣。曩者征稅橫敓。商旅不行。貿遷有無。廛肆半
絕。公阜其貨財。交易復通。日中噬嗑。人得其利矣。乃種
樹畜牧。蠶漁工賈。什伯之器。車服之庸。婚姻之時。喪祭之
禮。莫不盡為度數。制其權衡。征賦既均。千室如一。於是百
姓允賴。鼓舞而歌。其歌詩凡六章。題曰逃還樂。其首章蓋
言天子之德也。其二章憫前政之虐也。其三章喜公惠之
至也。其四章言逃還之樂也。其五章美公化行而奸慝不
興也。其六章善政令均平賦斂不淫也。時日月會於龍[:#AS-FE7A:●]
[:#AS-FBED:●]尨。歲功成平。孟冬。百嘉
備蒸。品物咸乂。府君乃稽版籍。攷幽明。親巡乎邦廬。存問
乎鰥耄。黃耇稚齒。山原之民。乃接手賡歌。迎擁馬首。累乎
道路者以百千輩。晝肆酒。夜聯燭。㣥舞蹈詠。迎途餞郊。皆
歌前六章。慶公惠也。是以封內歡康。境外萌動。企公德美。
有若神明。府君嘗因公事至成都。成都之民。駕肩相矚。蓋
籍甚其異也。封人有喪者廬於墓側。鞠然在疚。負土成墳。
公親從寮吏。弔其苫蓆。自是禮讓行焉。學校興焉。長史河
南竇公。旌別尚賢。廉居政。以公甄理穨弊。躋美中和。歷政
逋亡。一朝狎至。遂表其狀。奏之於闕庭。屬獯鬻孔亟。戎車
未暇。郊壘既夷。邦憲清穆。刺史南陽張公。幨幃臥理。寬猛
以濟。儒術兼優。吏畏獨坐。人歌來暮。甄綜品鑒。物無遺才。
又以公保邦乂民。勝殘去殺。重理
前秩。昇聞宸扆。夫昇聞者。豈循良而已哉。蓋激清勵貪。聳
善懲惡。祈元嘉命。優公寵章。於是鄉旄邦彥。華髮杼首。或
名淹玉壘。家擅銅山。如王宏馬靖等若干人。皆以政洽仁
顯功著頌宣揚。金帛嘉止。不日而至。至則國肥矣。去則民
瘠矣。況我邦族。其將疇依。兄弟睦親。不可以從往也。筐篚
玉帛。不足以永貺也。隔千里而不昧。與百姓而長存。非刻
金石。列圖象。揚宏懿。崇耿光。則喁然衆情。孰克慰滿。於是
乃從旅鑿巉巖。自金水之山。得玉玫之石。農夫田婦。擔扛
力運。皆懼公往。遺像莫瞻。共琢之磨之。議之謀之。子昂時
因歸寧。采藥岐領。父老乃載酒邀諸途。論府君之深仁。訪
生祠之故事。永我以典禮。博我以文章。夫千里一賢。義者
所貴。今百城一理。公獨有之。不熙其烈光。以示當世。則孱
弱者胡以激節。貪垢者曷以悛心。敢因此義。乃甿謠而作
頌曰。(頌缺)
續唐故中岳體元先生潘尊師碑頌
尊師業尚沖密。勤毖幽深。理心事天。所寶惟嗇。絕聖棄智。
不耀其光。故真感冥期。珍圖祕學。性與天道。不可得而聞
也。若乃崇標曠迹。遐情遠思。志摩青雲。蓬視紫闥。高宗每
降鑾輦。親詣精廬。尊師身不下堂。接手而已。每歎曰。大丈
夫業於道。不能投身霄嶺。滅景雲林。而疲痾此山。以煩時
主。吾之過也。遂欲東求蓬萊。孤舟入海。屬天皇敦篤斯道。
祈款逾深。踟蹰山隅。絕策未往。既而金革(一作格)有命。鑣轡
遺區。於戲。昔姑射有神人。堯輕天下。崆峒有至道。軒屈順
風。元真高蹤。萬古同德。何其盛哉。尊師有弟子十人。並仙
階之秀。然鸞姿鳳骨。眇愛雲松者。惟潁川韓法昭河內司
馬子微。皆稟訓(一作命)瑤庭。密受瓊室。專太清之業。遺下仙
之儔。谷汲芝耕。服勤於我。蓋歷歲紀也。始尊師受籙於茅
山昇元王君。王君受道於華陽隱居陶公。陶公至子微。二
百歲矣。而元標僊骨。雅似華陽。夫階真蹈冥。鍊景遊化者。
其必有類乎。法昭等永惟尊師靈跡洞業。高深邁古。而棄
代往矣。其若之何。乃斵石幽山。申頌元德。其頌曰。
觀元化兮求古之列仙。得瑤圖與金鼎。信元符之自然。神
與道而為一。天與人兮相連。苟精守以專密。必駕景而淩
烟。丹邱不死兮羨門子。黃宮度世兮吾體元。體元至德兮
洵淑美。沖心養和保元始。初學茅山濟江水。乃入華陽洞
天裏。道逢真人昇元子。授以寶書青台旨。令守嵩陽玉女
峯。雲棲窮林今五紀。聖人以萬機為貴。而我以天下為累。
聖人以大寶為尊。而我以天下為煩。是以冥居於㟪山[:#AS-FBED:●]
累。寄遺跡於軒轅。有唐高宗兮天子之光。好道樂仙兮思
彼雲鄉。千旌萬騎兮翠鳳凰。遨遊汝海兮箕山陽。朝拜白
茅夕紫房。齋心潔意緬相望。祈問玉真及玉皇。何以得之
受天昌。黃庭中人在子身。窅窅冥冥精甚真。去汝驕氣與
淫神。勤能思之道自親。遂解形而遺世。乘白雲而上賓。弟
子不知其所往。乃刻石以思其人。
昭夷子趙氏碣頌
昭夷子諱元亮。(一無亮字)字貞固。汲人也。本居河閒。代為大儒。
至祖掞。尤博雅耽道。隋徵八學士。與同郡劉焯俱至京師。
補黎陽郡長。始居汲焉。有二子。禮輿禮轅。輿官至臨潁縣
丞。轅為校書郎。並著名當代。昭夷即禮輿季子也。元精沖
懿。有英雄之姿。學不常師。志在遐遠。年二十七。褐衣遊洛
陽。天下名流。翕然宗仰。㣥蒙以初筮求我。昭夷以元轂發
機。故蓬居窮巷。軒冕結轍。時代議迫阨。不容其高。乃屈身
泥蟠。求祿下位。為幽州宜祿縣尉。到職逾歲。默然無言。唯
採藥彈琴詠堯舜而已。州將郡守。穆然承風。君之道標浩
如也。因巡田入隴山。見烏支丹穴。密有潛遁之意。蒼龍甲(
一作丙)申歲。在大梁遭命不造。發痟疾而卒。時四(一作三)十九。
嗚呼哀哉。天下士人聞之。知與不知。莫不為之垂涕。蓋傷
其有濟時之量。而無長駐之年。夫上德道全。器無不順。中
庸以降。才好則偏。有張也之莊。無展也之道。好由也之勇。
緬回也之仁。侈宰予之言。遺澹臺之行。務端木之智。忘寗
武之愚。或正而不竒。或達而過雜。君獨五味足。六氣和。通
衆賢之不兼。暢㣥才之大適。雖不至於聖。道其殆庶乎。故
人無閒言。物飽其義。吾嘗論人事有十。君得其九。一不至
者。命也夫。於戲。名聞天下。而不達於堂上。智周萬物。而不
適乎一人也。其時歟。其事歟。君故人雲居沙門釋法成嵩
山道士河內司馬子微終南山人范陽盧藏用御史中丞
鉅鹿魏元忠監察御史吳郡陸餘慶秦州長史平昌孟詵
雍州司功太原王適洛州參軍西河宋之問安定主簿博
陵崔璩。咸痛君中夭。鼎飪不實。百代祀德。故老或云。以為
名者德之表。諡者行之迹。君囊括代道。位屯時艱。困乎臲
卼。光景不耀。乃共稽隲舊行。考諡定名。問於元蓍。象曰明
夷于昭夷。昔歎才位不兼。大運有數。嘗哀時命。而作頌云。
諸公以余從君之遊最久。故秉翰參議。其頌曰。
天道宏運兮物各有時。匪時不生。匪運不成。昔者元精回
潏。陽九滔災。大人感生。堯禹恢能。陰陽既和。元帝傳家。五
百數終。桀驁暴邪。子乙提運。水火革明。匪賢不昌。尹乃阿
衡。六百運徂。受始淫狂。西伯考元。歷在躬昌。匪雄不決。匪
謀不臧。姜牙皓眉。實逢其良。投釣指麾。奄有八荒。周有天
下。七百餘年。太公之後。不聞大賢。豈無仲尼。負道周旋。無
勢一挈。無土一廛。然則大運之所來。時哉時哉。時隘業隘。
運巨功巨。苟非其時。草木為伍。昭夷作頌云爾。又嘗著汲
人嚜記。言變化之事。且曰請爾靈龜。永晏息乎浩初。
唐故循州司馬申國公高君墓誌
君諱某。字某。渤海蓨人也。昔周天子命我太公。受封東海。
鍾鼎寶玉。七百餘年。故其公侯。代有國祀。曾祖勵。字敬德。
北齊朔州大行臺僕射。襲爵清河王。改封樂安王。周授開
府。隋授楊楚洮三州刺史。我唐有命。崇寵典章。貞觀初贈
恒定并趙四州刺史。垂拱中又贈特進。非明德上公。孰享
之哉。祖宗儉。字士廉。皇朝太子太傅上柱國申國公。食邑
三千戶。贈司徒并州刺史。永徽初贈太尉。配享太宗文皇
帝廟庭。諡曰文獻。昔帝光天下。公實佐之。至是元勛。克配
清廟。父慜。字履行。秦府軍直千牛滑州刺史將作大匠金
紫光祿大夫太常卿洪州都督上柱國申國公。尚東陽長
公主駙馬都尉。衣冠禮樂。盡在是矣。故帝乙歸妹。尚于中
行。公則駙馬之元子也。含章丹穴。籍寵黃扉。承禮訓於公
庭。盡儀刑於士則。年若干。嗣封申國公。十四解巾。授干牛
備身。趍奉紫璋。已有光矣。秩滿。補海監府左果毅都尉。再
遷遊擊將軍右師府郎將。遂昇榮禁衞。承寵司階。千廬之
務式遵。八舍之榮攸襲。又授朝散大夫尚輦奉御。再遷尚
衣奉御。屬扆宮搆難。巫蠱禍興。坐堂弟岐左遷循州司馬。
蒼梧南極。桂海東浮。是唯篁竹之區。而有山夷之患。永隆
二年。有盜攻南海。廣州邊鄙被其災。皇帝哀洛越之人罹
其凶害。以公名家之子。才足理戎。廼命專征。且令招慰。公
奉天子威令。以喻越人。越人來蘇。日有千計。公乃惟南蠻
不討之日久矣。國有大命。將布遠方。欲巡禦象林。觀兵海
裔。彼蒼不弔。夭我良圖。因追寇至廣州。遇疾薨於南海之
旅次。時年若干。嗚呼哀哉。珠鼎之秀。邦國之光。負才能。重
書劍。方將克崇舊業。祗寵前人。降年不長。永墜厥緒。嗚呼
哀哉。夫人京兆韋氏。銀青光祿大夫太子詹事武陽侯琨
之第某女也。有淑慎之德。窈窕之賢。長於公宮。少習婦道。
年十六歸於申國。鳳臺尊閟。鵲巢斯在。雖珠玉翡翠。職是
其儀。而澣濯蘋蘩。不改其操。故我君子琴瑟友之。年三十。
儀鳳二年先公而歿。其年權殯先塋。嗚呼哀哉。始公之適
南裔也。夫人逝矣。死生言別。永懷燕越之悲。旌旐同歸。終
淪松柏之路。先是公有命合葬。宏道歲靈櫬自南海還。嗣
子紹等。追惟永終。仰遵先志。粵載初元年歲在攝提格。始
昭啟亡靈。改卜遷祔。某月日。遂合葬於少陵原。禮也。嗚呼
哀哉。霸山南望。秦川滿目。紫臺鍾鼓。方對於青春。白楊邱
陵。獨悲於元夜。紹等以東西之人。懼岡陵之變。古不樹。今
則墳焉。
申州司馬王府君墓誌
君諱某。字某。其先太原人也。昔周文王有聖人之德。甲子
受圖。至我靈王。誕膺丕顯。太子晉得鳳凰之瑞。恭揖㣥后。
上為帝賓。[:#AS-92F9:⿰帛⿱丿糸]
[:#AS-92F9:⿰帛⿱丿糸]生人。作我王
氏。迨秦有賁翦。并吞諸侯。晉有渾祥。功格帝室。魏至慧龍。
為貴種矣。十二代祖卓。晉常山公主子也。始公主湯沐邑
在汾陽。永嘉淪夷。不及南度。
因樹枌檟而結廬焉。卒葬於長壽原。至今鄉有太原之號
也。曾祖亮。周開府儀同上大將軍。隋信州刺史。樽俎之師
也。祖儉。隋離石郡守唐石州刺史。贈岳州總管廣武烈侯。
社稷之器也。父諶。唐虞部郎中荊州大都督司馬商壁鄜
許冀五州刺史加銀青光祿大夫瀘州都督金水敏侯上
柱國。廊廟之才也。敏侯有功於國。始賜土田。白茅苴之。在
鄠之曲。因食菜。今為雍州人。君即敏侯之元子。炳靈珍粹。
輝采幽黃。愿而以恭。寬而以栗。青衿聞道。已光大矣。天子
立太學。所以養賢。公子齒上庠。所以觀國。君休烈泉塞。志
業雲翔。年若干為國子生。其中射策甲科。解褐補吳王府
參軍事。時吳王帝之愛子。國選英寮。君三德允章。六行既
穆。與某郡劉孝孫首光此舉。誦詩三百。和淑其仁。而醴酒
不恭。楚筵亦廢。坐除滑州錄事參軍。又轉隴州錄事參軍。
時樂成公劉仁軌以宰相之貴。持節此州。曖然推中主諾
責。下君提綱。未幾。㣥轄載孚。劉公坐嘯。以為能也。舉遷汾
州平遙縣令。其地有臺駘之怪。蟋蟀之人。君黃鼎分中。鳴
琴不下。鐘鼓既考。風俗允和。帝曰良哉。而格我政。加朝散
大夫。遷岐州扶風縣令。昔尹翁歸以文武之幹。緝熙此邦。
黃圖雖寧。赤丸未乂。君以先庚斷甲。設距投鉤。赭裾始繩。
堊面咸革。丁我敏侯艱。遂茹哀苫廬。銜恤終祀。是歲申國
不理。元寮佇才。制加朝請大夫。授申州司馬。屬太夫人有
羸老之疾。去官不之。白華增勤。綵衣是慕。至於朝盥夕膳。
色承歡。夔夔齋慄。蒸蒸不匱。有若楚老萊子之為嬰兒也。
嗚呼。昊天不弔。降我鞠凶。太夫人以眉壽薨。時君年已七
十二矣。禮以飲酒。而君絕漿。虞以降哀。而君泣血。煢煢在
疚。欒棘其心。新穀未升。匪莪以殞。以某年青龍癸巳。薨於
某里第之正寢。孝之終也。嗚呼哀哉。昔聖人五十而慕。先
子謂之至德。今君七十二而盡其哀。非敦篤允元深仁淑
德者。疇能離此哉。夫人宏農楊氏。隋內史侍郎丹川公演
之孫女也。幼有淑德。而美令儀。採蘩昭華。穠荷比秀。至於
內嚴閫訓。外匡君子。麟趾以穆。雞鳴有章。誠可道暎公宮。
事宣彤管。晚年以儒因未究。冥業惟深。遂揭無生之筌。將
遺有漏之屣。顓潔道行。受蓮花經。理極翻三。心滅不二。形
亡緣盡。歸真化冥。歲在丁酉。處順而往。始我府君以懸車
之歲。從負米之勤。夫人亦能肅恭晨昏。嚴祗左右。夫至行
莫大於孝。崇義莫顯乎忠。君克勤於家。盡力於國。刑於
妻子。至於朝廷。夫矜而不與。物或有違。廣而無適。義所以
比。君好謙達禮。研幾成務。摹其法器無不馴。從其事政無
不理。夫用我者。而豈徒哉。嗟夫。矜而能廉。利而不浼。百行
允備。三事不階。臧文仲其竊位與。柳下惠其直道與。有子
四人。長曰某。官至武連縣令。先公而卒。次子某等。皆肅奉
嚴訓。景行高山。達於家邦。光於禮樂。永號罔極。泣血旻天。
始府君臨終。遺令薄葬。墨龜未食。青烏不封。權殯於某所。
需吉兆也。龍集己亥。律躔應鍾。金雞鳴。玉狗吠。黃腸密啟。
丹旐徐飛。始遷神於某原之陽。禮也。青龍在左。朱鳳居前。
雙衾共封。二室同宛。珠玉不瘞。邱隴誰傳。刻此金石。以旌
後賢。
