欽定全唐文卷七百四十五
舒元褒
元褒。宰相元輿之弟。登進士。又擢賢良方正。終司封員外
郎。
論溫造疏
國朝故事。供奉官街中除宰相外。無所迴避。溫造蔑朝廷
典禮。凌陛下侍臣。恣行胸臆。曾無畏忌。凡事有小而關分
理者。不可失也。分理一失。亂由之生。遺補官秩雖卑。陛下
侍臣也。中丞雖高。法吏也。侍臣見凌。是不廣敬。法吏壞法。
何以持繩。前時中書舍人李虞仲與造相逢。造乃曳去引
馬。知制誥崔咸與造相逢。造又捉其從人。當時緣不上聞。
所以暴犯益甚。臣聞元和長慶中。中丞行李不過半坊。今
乃遠至兩坊。謂之籠街喝道。但以崇高自大。不思僭擬之
嫌。若不糾繩。實虧彝典。
對賢良方正直言極諫策
問。皇帝曰。朕恭守憲祖中興之運。穆宗紹寧之業。寅畏兢
翼。亦免荒墜。諸侯忠上而奉職。卿士循法而恪官。四夷內
向。兆人休息。至於屬統垂文。程示後代。終有致人之意。未
有理人之術。古人云。希顏之徒。亦顏之流也。又曰。舜何人
也。予何人也。予竊不讓。欲追蹤乎三代。俯視乎二漢。陶今
俗于至道。躋兆人于泰和。子大夫皆蘊器應薦。憤憤悱悱。
思所以奮者。於日久矣。當竭其慮。開予鬱滯。夫禮樂刑政。
理之具也。禮樂非謂威儀升降。鏗鏘拊擊也。將務乎阜天
時。節地利。和神人。齊風俗也。刑政非謂科條章令。繁文申
約也。將務乎愧心格恥。設防消微也。必有其論。何方致之。
四人混處。遷於異(一作費)物。歷代已降。皆所共患。士本於儒。
而有詭道之行。農尚篤固。而多損本之心。工繕用物。而作
雕磨之器。商通有無。而賫難得之貨。思矯其獘。必有其術。
漢高之基稱蕭曹。孝宣之興稱丙魏。朕觀其書。燦焉盡在。
我國家之盛。其紀年則曰貞觀開元。其輔相則曰房杜姚
宋。朕觀其書。則拔㣥絕類者。不能相遠。然兩朝之盛。四子
之能。不可誣也。將與元化合德。謨謀而無際歟。為史官詞
志。不能久於其事(詔令作其事業)歟。口食至多。而墾闢者惰。供億
至眾。而財官是空。官無闕員。而家食者告困。德澤仍臻。而
鰥弱者未贍。必有其旨。何以辨之。無泛無略。無游說。無隱
情。以副虛求。朕將親覽。
對。臣久訝今之天道運行。地力負載。生生滋息。皆與堯舜
禹湯之時不異。及言其理亂安危。則邈然數千里而遠。臣
因靜索其源。蓋由時君之所致也。在禹以夏王。桀以夏亡。
在湯以殷王。紂以殷亡。是古今有異耶。直人事而已矣。臣
嘗病之。願抱血誠。而寫置於天子之前。天路甚高。無由上
達。所以卒歲於悒。如抱沈痼。天意似知臣有移時之術。而
能懇懇不已。幸使臣不為霜露所薄。而無犬馬之疾。得遭
遇陛下嗣位之日。首以直言極諫。徵夫賢良方正之士。而
虛心以問之。此乃五帝三王之所難行。而一朝陛下盡能
行之。所謂天地交泰之時也。臣不敢懼避。願就湯鑊之誅。
願盡吐成敗利害之根。願解天下元元倒懸之急也。亦不
枝蔓藻飾以為言。上緣聖問。下切人情。度陛下必能行之
者而後言之。伏惟陛下察其忠而諒其直。實天下幸甚。謹
昧死上言。制策曰。古人云。希顏之徒。亦顏之流。又曰。舜何
人也。予何人也。予竊不讓。願追蹤乎三代。俯視乎二漢。陶
今俗於至道。躋兆人於泰和。子大夫皆蘊器膺薦。憤憤悱
悱。思所以奮者。於日久矣。當極其慮。開予鬱滯者。陛下首
問及此。有以見聖人思慮之深也。臣聞揚雄有希賢之言。
顏淵有慕聖之語。皆謂生雖異代。但行其道。即其人也。今
陛下蘊上聖之姿。執大寶以御乎人夫。寒暄發於咳唾。生
死繫於喜怒。其力與天地爭大。其財與泉源不窮。臣竊謂
以此之力。提五岳而塞乎四海也。今賜策曰。予竊不讓。欲
追蹤乎三代。俯視乎二漢。此乃陛下謙光之至也。微臣敢
不拜舞稱賀。條列而言乎。臣聞三代之理。以義化天下。其
猶天地之無不覆載。日月之無不照臨。雖負至聖之姿。常
若不足。在求賢以輔。張諫以規。憂天下之憂。樂天下之樂。
未嘗枉一物而私其功也。三代以後。亦求其所理之門。何
者足以立功而親人。此道苟失。在未嘗有思天下之苦。既
不知其苦。必輕用其人。所謂輕用者。非謂日殺不辜。蓋以
天下之力既困。而上之用無節。上之用無節。則有轉死溝
壑之患。生於無節。足以為生人之刀鋸也。又有甚於此者。
則爵祿遍於輿臺。威福生於左右。刑罰不中。法令不行。天
下昏亂。猶不知覺。自以為萬代之安。此以求理。何異緣木
而求魚哉。今陛下欲追蹤乎三代。則莫若用三代之理。何
者。伏望陛下以其德理天下。則思求賢以廣其覆載。以貞
明並日月。則思納諫以助其照臨。察逆耳之言。則知其為
端士而進用之。聞悅心之語。則辨其為邪諂而斥遠之。御
一膳思天下之饑。披一裘思天下之凍。覽國史思祖宗創
業之艱難。覩貢賦思黎氓耕織之勤苦。居宮殿思採伐之
勤勞。視嬪嬙思離曠之怨恨。聲色遊宴。悟伐性之言。馳騁
畋獵。念垂堂之戒。戢六軍無令恃寵。抑近習無縱威權。無
使有求恩之名。無使有得幸之號。無使內干外政。無使中
奪外權。無垂飾喜之賞。無行遷怒之罰。無求悅耳之華。無
好蕩心之巧。此乃三代明王理天下之術也。陛下誠能慕
之。則宜法而行之。行之不已。自然遠超於三代矣。况俯視
二漢乎。此則陶今俗於至道。躋兆人於泰和。又豈勞聖慮
哉。制策曰。夫禮樂刑政。理之具也。禮樂非謂威儀升降。鏗
鏘拊擊也。將務乎阜天時。節地利。和神人。齊風俗也。刑政
非謂科條章令。繁文申約也。將務乎愧心格恥。設防銷微
也。必有其論。何方致之者。臣聞禮樂刑政。天下之本也。三
代之理。未始不先於禮。禮明。則君臣父子長幼尊卑識其
分。而人倫之序正矣。人倫之序正。則和順孝慈之慶感於
上。所以阜天時也。貴賤之位別於內。則奢侈耗蠹之獘息
於外。此所以節地利也。自然上下交泰。而天下之心悅。
天下之心悅。因可以達於樂。樂達。則神人自然和矣。神人
和。則風俗自然齊矣。仲尼曰。安上理人。莫善於禮。移風易
俗。莫善於樂。此之謂乎。固非謂夫威儀升降。鏗鏘拊擊也。
伏惟陛下舉三代禮樂而行之。而不以形聲之為貴。則可
以阜天時而節地利。和神人而齊風俗。刑政者。國家之大
典。臣聞貞觀之理。刑政甚明。夫刑者期於無刑。政者期於
無政。蓋以一人而齊天下。能用之者則理。不能用之者則
亂。刑設而不犯。畫一之謂也。政立而不易。必行之理也。然
後能去奸宄。懲暴亂。而養育黎人也。然其患在於任情好
惡。遠近雷同。雖堯舜不可為理也。况今人人自為強禦。欲
其愧心格恥。設防銷微。無由得也。何以言之。今軍伍之人。
陛下之人也。府縣之人。亦陛下之人也。既皆陛下之人。則
刑政所宜共守。今有惰游無賴之人。不修本業。輸貨榷酤。
苟求微利。一入北軍。張影附勢。憑託附籍。恣行兇頑。執憲
與尹京者。持陛下刑政以繩其罪。主者則云。彼越局而挫
我也。遂夸其威權以固護之。持刑政者無由而禁。徒有城
狐社鼠之歎耳。此陛下刑政不行於轂下。况其遠者乎。其
外則守土之臣。或多自開戶牖。征徭役稅。不本制條。刑罪
重輕。率於胸臆。此陛下刑政不行於內地。况其遠者乎。伏
惟陛下明於用刑。則可與期於無刑矣。豈止於愧心格恥
乎。率力為政。則可與期於無政矣。豈止於設防銷微乎。伏
惟陛下徵貞觀刑政而行之。則天下之人有恥且格矣。制
策曰。四人混處。遷於異物。歷代以降。皆所共患。士本於儒。
而有詭道之行。農尚篤固。而多捐本之心。工繕用物。而作
雕磨之器。商通有無。而賫難得之貨。思矯其獘。必有其術
者。臣聞明君在上。制四人之業。不使為異物所遷。今士之
為儒。非不強學。而有詭道之行者。其獘自陛下親巧諛而
疏骨鯁也。農人之業。非不篤固。而多捐本之心者。其獘自
陛下嗜珍味而惡菲薄也。工人之藝非不專。而作雕磨之
器者。其獘自陛下厭朴素而尚淫巧也。商人之利非不多。
而賫難得之貨者。其獘自陛下貴珠玉而賤布帛也。伏惟
陛下斥巧諛。則士無詭道之行矣。絕珍味。則農無棄本之
心矣。碎淫巧。則工無雕磨之器矣。賤珠玉。則商無難得之
貨矣。矯獘之術。其在此乎。夫矯獘在先原其本。然後責其
末。何者。制士人之祿使稍優。寬農人之稅使加薄。酬工人
之傭使當直。來商人之貨使其通。如此自然各修其業矣。
復敢有為異物所遷。則陛下之政刑存焉。制策曰。漢高之
基稱蕭曹。孝宣之興稱丙魏。朕觀其書。燦焉盡在。我國家
之盛。其紀年則曰貞觀開元。其輔相則曰房杜姚宋。朕觀
其書。則拔㣥絕類者。不能相遠。然兩朝之盛。四子之能。不
可誣也。將與元化合德。謨謀而無際歟者。臣聞元首以輔
弼興理。自古王者。期建非常之業。則必有非常之人以佐
之。漢之高祖資蕭曹。孝宣憑丙魏。一則以創業。一則以中
興。其道可得而知也。漢祖起於布衣。以有天下。大敵未滅。
日月持久。蕭曹匡輔。謀計居多。所以覺其功業盛也。孝宣
起於人閒。霍光歿後。方親政事。然霍光雖乘時之功。不通
經術。非王者之佐。政獘尤多。丙魏乘獘之餘。以竭股肱之
任。卒致中興。所以覺其輔佐之勞也。我太宗元宗。明聖之
資。海內從化。而房杜姚宋。當至理之代。皆盡啟沃之力。咸
有匡輔之道。主聖臣賢。君臣道合。是以貞觀開元。與漢之
功臣有異。而兩朝功德事業。光乎史冊。陛下以拔㣥絕類
之不相遠者。臣嚮所謂主聖臣賢。道合交泰。正史氏無德
而稱焉。制策曰。食口至多。而懇闢者惰。供億至眾。而財官
是空。官無闕員。而家食者告困。德澤仍臻。而鰥弱者未贍。
必有其旨。何以辨之。毋泛毋略。毋游說。毋隱情。以副虛求。
朕將親覽。陛下終問及此。有以見聖心憂勤之至也。微臣
敢有所隱而不盡言乎。陛下以口食至多。而墾闢者惰。供
億至眾。而財官是空。非上失勤儉之化。而下棄其本不務
乎。夫欲墾闢多而財賦足者。莫若勸人之務本。務本在百
姓樂其業。而墾土以穀。樹桑以絲。此皆取之厚地。厚地之
出。如泉源焉。豈有窮竭耶。今捨此不務。而欲墾闢之不惰。
不可得也。今陛下宮室池臺之盛。則人務採伐。而輒趨斧
斤之利。此耕夫十去其一也。後宮羅紈鉛紅(一作錦綺)者數千
人。日費數千金。此耕夫十去其一也。尚食之饌。窮海陸之
珍。以充圓方。一飯之資。亦中人百家之產。此耕夫十去其
一也。廄馬與鷹犬之多。皆使厮養之。其芻粟梁肉之供。一
物之命。有甚於人。此耕夫十去其一也。車輿服玩。皆錯以
兼金。鎪以美玉。或文犀[:#AS-827B:●]瑁。大貝明珠。齒革羽毛。窮異極
奇。採之者或航溟海。梯崇山。力盡不回。繼之以死。此耕夫
十去其一也。有假於浮屠。削髮惑眾。而建立寺宇。刻雕像
形。度天下之多。不下數十萬。此耕夫十去其一也。姦吏理
人。苟以應辦為先。急徵其租。厚剝其賦。以媚於左右。此耕。
夫十去其一也。上好珍奇。則商通無用之貨。上好伎巧。則
工作無用之器。器與貨皆出於人力。乃委於無用之地。此
耕夫十去其一也。此數者。乃困生人之力。而竭國用之甚
者。陛下誠能慕乎茅茨之化。繩浮屠惑眾之教。抑奸吏賦
斂之心。閉工商無用之事。則百姓皆歸本而墾闢矣。何慮
乎口食至多哉。陛下誠能節嬪嬙之侍。斥犬馬之繁。減海
陸之溢。省車輿服玩之珍。則賦自然足。何慮乎供億之眾
哉。故語有曰。百姓足。君孰與不足。使伊傅復生。為陛下計
者。不能易此也。陛下以官無闕員。而家食者告困。豈非擇
才授任之不明歟。遷轉課績之不覈歟。今自三事及㣥有
司。皆有其官。官有其祿。考成在於歲滿則轉。不知陛下何
以選而致之哉。臣聞詩曰。濟濟多士。文王以寧。言內外各
用其人為理。而天下安寧也。今多士盈朝。而使陛下憂勞
若此。雖無闕員。將何用哉。其(一作甚)失文王以寧之謂也。陛
下何不各於其局而考其課績。有其效者則升之。無其效
者則退之。如此則尸素充員者鮮。何憂乎家食而告因哉。
陛下以德澤屢降。而鰥弱者未贍。豈非方鎮之臣。為壅遏
其恩者耶。竊見今守土之臣與聚斂之臣。巧計萬端。割剝
生人膏血。兩稅之外。徵率雜科。以為非時之進。富貴(疑)陛
下恩澤。於是有月進時進。朝賀之進。羨餘之進。當進之時。
表章上言。皆云臣自方圓。不擾陛下百姓。舉此一節。則明
其欺詐甚矣。今長吏節度觀察刺史之家。其奢者家僮數
百人。其儉者不下百人。以其祿俸自給。尚且不足。必欲重
斂於人以繼之。則明知其所進非祿俸也。既非祿俸。而云
不擾百姓。將何得哉。所以兩稅之外。常有誅求。鹽鐵榷酤。
重[:#AS-8178:●]籠稅。託為進奏。般次相運。水陸轉輸。半入私家。今天
下之人。流離棄業。日益困矣。而陛下無由知之。雖仍降德
澤。德澤不流。則鰥弱從何而贍。陛下聞之。得不為少軫聖
慮。少動聖心。臣竊料陛下將不忍聞也。陛下倘察臣之言。
特回聖意。一為思之。勅有司薄天下舊定之租賦。禁奸臣
非法之誅求。減鹽鐵榷酤之繁稅。絕天下無端之進奉。如
此則德澤自降。天下之人。自獲蘇息。富而庶矣。豈慮乎鰥
弱之不贍哉。然清問所及。皆當今之切者。微臣上言。亦已
盡矣。陛下察而行之。在陛下畱心庶政。而法其兢兢業業
而已。何者。陛下春秋鼎盛。上荷十二聖之重搆。自即位以
來。嘗日旰不視朝。大臣憂懼。百辟惴慄。進諫者詞旨懇切。
陛下既嘉其忠。亦允其請。然宰相卿士。未有轉時之對。則
萬幾之重。其缺幾時。加之千門之深。羽衞之隔。則堂上之
遠。豈止於千里哉。雖陛下雄傑聰明。極思慮而憂天下。何
由而得。雖曰徵賢臣為直諫。又何益於理。故傳曰。其身正。
不令而行。其身不正。雖令不從。推是而言。則天下理亂。不
由陛下而致。其由誰乎。臣所謂畱心庶政。而法其兢兢業
業者。蓋由此也。况今大獘未去。其可忽之耶。臣所謂大獘
者。在法吏之舞文。權臣之弄柄。朋黨連結。貨賄公行。以中
外重位。出入迭居。名器輕於糞土。公侯徧於頑駑。恣行威
福。苛傷暴殘。諫官不敢論。御史不敢糾。雖陛下有天下之
名。而此輩乃害天下之實。此獘不去。生人未安。陛下必欲
去其獘者。拔其根本。斥諛佞。進忠賢。早朝而晏退。引宰相
公卿。詢訪天下之利病。至於㣥有司。皆使鯁直列侍。而親
决萬幾之務。此乃聖帝明王理天下之術也。伏惟陛下畱
神獨聽。無惑於左右。則四海九州幸甚。微臣敢愛一身之
死而不直言乎。謹對。
李輔
輔。太和時人。
魏州開元寺琉璃戒壇碑
正覺出乎道。而道以支。或得其儒。或得其佛。儒曰仁。佛亦
曰仁。儒曰義。佛亦曰義。而佛之云戒義者。禁人為非者也。
且事得其宜。故將祭將征。必設壇為墠。以重宗戒者。豈亦
禁人為非者耶。將事亦壇亦場。以傃其限。原筮者何來。自
前教祇園之初。位序以立。其徒從之流我中原。喻者既蹈
而孚。迷者不知其所界。以其眾視而歸。達者存而不習。其
徒亦無不利。我僕射廬江何公。在藩之達者也。功名既有。
四履來安。述職之餘。岌然無事。此寺住僧會恩。法門之津
梁也。於寺殊構。久以莊嚴。去太和七年四月十九日。因公
行寺。自有琉璃壇法。請公為地。公曰然。其用安在。會恩言
釋徒無住而有住相。住相之歸。戒壇為本。金剛以不壞悠
久。琉璃取至淨為光。持戒堅固。洗心清明。有如此也。若夫
壇場之原。乃與刦石而長存。比邱之功。非法無以入善。非
趾無以出俗。出俗歸真。此其趾也。故崇登頓。以攝威儀。威
儀既明。定惠斯了。居凡非造。履達方遊。在昔三聖有言。後
生傳法。莫不以為四生路廣。人天業殊。炎赫清涼。所乘異
境。先迷後得。無患乎悔。從倀倀而行聖人惻隱。慈者用是
興悲。義者於焉外護。外護之仁。非大君大臣。不能以有施。
解極之理。要道斯存。伊釋命微。罔能宏綽。公曰然。定惠之
深。吾所未及。惻隱之際。儒釋何殊。且或利用生成。戒亦導
人之理。因令除地約界。俾築壇其心。命曰莊嚴之度。締構
之工。一以予之。度立工懸告。公乃捐其真俸。以成梓陶之
具。俾會恩錄之。一歲而壇上下俱構。賁以琉璃。艧之丹漆。
謺午文房。張軒達戶。如龍之蟠。如鳳之騫。㸌縮撐廅。觀者
洞然。神寘其隅。珠內其頂。重級頒平。大光輝映。剏於東序。
擬議東方。法生於東。我願無已。寺僧又言。前有三門。旁有
二樓。二樓三門。可以加飾。公曰然。其亦琉璃。壇之畢。會恩
請事。公遂奏置義壇。以資法侶。行者不囊一錢。居者不輸
一毫。樵疏絲穀。仰公私廪。先治一日。有瘖僧就筵。後法一
日。而瘖僧遂口。寺者以為祥感之應。其然豈不然耶。輔植
業於儒。異門釋氏。其閒等級尚較。故希有歎揚之聲。今此
抽毫。以公有命。且序釋氏來告之文。非有準繩。非多要賾。
亦蓋之而已矣。在書有序。在物有容。事立功成。宜論篆刻。
述者敢廢斯文。銘曰。
崇維祇園。在藩之東。爰立其壇。有隆有豐。賁以琉璃。覆之
穹窿。上高下厚。中焉有融。有融伊何。鑑彼威儀。實繁茲構。
童童耆耆。在昔初法。築之締之。及今大輅。琢斯礱斯。妙取
天巧。固擬神保。論是禨祥。永茲壽考。無此端本。定惠不生。
無我明公。追琢不成。郁茲介福。肅彼緇英。涉級東方。永載
厥名。
叔孫矩
矩。河南人。鄉貢進士。
大唐揚州六合縣靈居寺碑
觀乎範圍之大者。莫廓落於乾坤。著明之高者。無輝映於
日月。迴斡不已者。莫變化於陰陽。然而造諸數極。未嘗不
幾乎息矣。曷若兆朕於胚渾之前。昭臨於曦舒之表。運化
俾陰陽不測。巍巍蕩蕩。無得而稱者。其惟我西方聖人歟。
洎玉象降於率陀。金仙誕於剎利。萬靈翊衞。百福莊嚴。遂
奄有大千。纂承正覺。乃誕膺灌頂。作大法王。茂績鴻勳。歷
僧祇不朽。乃神乃聖。隨感應無差。不然。何以儀形中天。俾
是則是效。列剎東土。而作福作威者哉。靈居寺者。肇自齊
天統元年創也。蓋珠標榜。為古伽藍。綿周歷隋。或興或廢。
暨有唐高宗御宇之代。上元元年。特降天書。賜題寺額。增
我聖教。煜然有光。至若捨宅布金。傾財施樹。前志磨滅。不
可復知。故闕如也。古老云。其居地靈。有如地肺。環廣澤。惟
下潦懷山自浮。不知有力者負之然耶。將為福地自爾耶。
我等策名。實由斯得。其石[:#AS-FBED:●]庶也(闕一字)厚地。距崇墉。右挾
雞岑。左帶烏阜。蔭牛宿。藩麝山。壓華沛之上源。龍纏紺菀。
吞漕口以流惡股。引清滁。壯矣哉。難得而具論矣。詳其占
龜食墨。揆景端星。徵杼匠子來。感福財輻輳。而後喻筏隘
海。[:#AS-9061:⿰王褱]材積山。乃運神工。攄妙思。繩以正木。斤以成風。高殿
巖巖。列三尊而儼若。端門奕奕。容雙駕而豁然。步廡鸞舒。
飛樓蜃湧。窣迴合以雲矗。崒凌兢而星倚。朱柱離立。若內
地龍昇。修鯢載鏗。疑中天雷落。將欲宏盡飾道。補梵居闕。
不只蔭釋侶警泥牛而已。入自門右。開淨土坊。芬華臺。敷
葉座。揖九品聖。禮無量尊。挂寶鐸吟風。引金繩界道。念佛
念法。見水鳥樹林。若天若人。獻香花仙樂。忽如斷百億國
土於陶家輪上。又何以十萬八千里為遠而。入自門左。闢
僧伽院。從頗黎地。湧窣堵波。焚牛頭旃檀。普薰五濁。儲福
祥休佑。大庇四生。凡所投誠。其應如響。覃不思議救護力。
良可與覆載校優劣乎。當大殿後。厥搆講堂。森浮柱以星
懸。抗
雄梁而虹翥。層覆雲勃。重檐翼張。綽文軒洞開。疏綺寮虛
豁。至誕一佛日。設八齋辰。瑞表優曇。馧傳薝蔔。于以考大
法鼓。吹大法螺。禮天神師。昇師子座。八部倏睒以雲會。四
眾繽紛而雨集。我大法師方凭曲几。撝談柄。辨騰電策。音
撲海潮。狻猊吼而香象魄消。霹靂震而樵種甲拆。地神贔
屭以捧足。天仙嫖姚而雨花。一建勝幢。不惟動於六種。再
見舌相。寧只覆於大千。故知灑醍醐。澍甘露。無不長茲善
根力者也。次講堂後。式建天廚。百味飶芬。八珍芍藥。萐脯
不扇而清暑。蔗漿不肅而凄寒。善吉持盂。免造乎無垢。菩
薩捧鉢。不上於諸天。覬食肥膩牛。無妨施乳。業工巧子。有
時獻供焉。廚西序列賓客省。廚東序陳香積庫。廚乾維啟
倉廩地。廚艮背廣臧獲院。次淨土坊後。式創律堂。下壓放
生之池。坐觀水族。上臨簨業之閣。時聽風鏞。懿夫肅草。繫
楫護鵝。保浮囊無虧。持油鉢不墜。韞行六萬。習儀三千者。
允昇于此堂焉。且源至清。流必長。地至靈。人必傑。我寺昔
大德法師禺公者。童真出家。洞明三藏。講涅槃法華淨名
等經。各至數百。聲振八表。名蓋五都。實梵宇棟梁。天人領
袖。賢禪師者。滄州人也。於至德元載。隸名此寺。德超鴦窟。
學最鵬耆。達一乘心。宜紹佛種。攝無量眾。有過蜂王。積衣
鉢餘。崇常住業。置雞籠墅肥地庄。山原連延。亘數十頃。誠
功績大者。亮福田不貲。光禪師者。越州人也。自永泰元年。
飛錫戾止。氣稟稽山之粹。量涵鏡水之清。死生一盂。寒暑
一衲。口雖縱辯。非道不言。身雖任緣。非律不動。以禪念餘
力。營建舊帳下西行廊焉。泗州開元寺大僧正明遠者。譙
郡酇人也。於元和八年。來憩茲寺。略見隳廢。良用憮然。思
效補天之功。遂假建瓴之力。乃請前縣大夫鄭繼。戮力合
謀。相與經始。仍於泗上迎僧伽大師真身。幷移廚置庫。遷
淨人院。刱常住倉。客省營。律堂設。功用大備。實有可觀。上
人戒德侵冰。神儀耀玉。韻含律呂。學究天人。加之扇道飇。
均法雨。演毗尼藏。傳木义燈。北暨兩河。南被五嶺。莫不高
山仰止。望景趨風。連帥稽首以傳香。諸侯接足而施祿者
矣。時同(闕一字)葺僧常演少良法空志遠(闕一字)遵惠興如筠
道通南約等。稟僧正成規。受緇俗禮請。乃悉心締構。期著
厥功。至九年。起檀度門。剖方便法。大致資貨。遂收復常住
舊典賃田三千餘頃。鑄大粥鑊。寫大香鑪。矻矻然盡力惟
持。迄今未已。我太和皇帝陛下纂元元。登紫極。炳煥日月。
恢拓寰宇。銅雀鳴而九有清。玉燭調而八紘泰。將宏十善
之化。是闡大仙之教。揚州大都督府也史京兆公。列宿降
靈。為唐國楨。入踐台庭。贊一人之慶。出分符竹。播二南之
風。不然。何能作炎天霖。為旱歲穀也。朝散郎守令崔儇。代
襲珪組。聲高聞望。清逾照膽。(闕一字)劇佩韋。馴雉舞鸞。我無
忝於先哲。蘭風長雨。爾何彰乎灌壇。知袁伯仁鍾離意不
得專美於茲邑也。矧乃崇信釋教。頓了性宗。(闕一字)清境於
六虛。凝白雲之一點。何獨蓋纏之內。湧沒自由哉。且權見
宰官。終次補金粟。故我釋士。繄賴良多。主簿錢文尉史公
素尉杜珣。並瓊林青翠。鸞鷟羽儀。佐製錦。材揮蒨。練霜刃。
贊鳴琴。化牽的皪。朱絲必當。鼓翅九霄。噴沫千里。豈嬰梅
福滯仇香而已乎。鎮遏兵馬使趙君誠。慶演鑿門。勳崇受
鉞。力宣虎旅。煞敵旄頭。白虹摽貫日之誠。黑槊得彼軍之
號。故能為江山彈壓。呈相府爪牙也。上座大沙門道孚。風
骨卓然。神韻遒拔。戒輪高據。非八法可搖。律鏡沈明。何㣥
妖敢見。寧惟提振綱領。抑揚人物者歟。寺主大苾芻道通。
識度格物。風道期人。處煩指水月為心。厲行以冰霜表節。
都維那僧令宗。佛乘表準。道品軌儀。擕撫緇徒。博延寮寀。
內庫典座僧令翛。以歷落為心。風雲滿抱。南庫典座僧省
幽。以沈默適性。謙沖在懷。悉能重德好賢。進退有度。繼(闕
一字)修葺。星劫是期。邑客前徐州蘄縣丞趙曾士林館(闕
一字)知官同十將王從一邑人處士呂鑑前杭州富陽(闕
一字)主簿呂康武前試左衞率府兵曹參軍胡復言(闕二
字)嘉王府主簿胡正言齊州錄事參軍胡審言等。(闕一字)
[:#AS-9061:⿰王褱]意琦。當代乏偶。德
行高敏。與日而昇。或委質(闕二字)奉身牽彼。或放心雲水。滌
性疎神。匪塵霧可嬰。指松筠見節。方之人物。稟茂高土風。
校以詞華。得承叔儒雅。悉捨諸縛著。迴向菩提。樹福田良
緣。為檀那上首。矩詞淺意陋。學不常師。將整思含毫。若神
解虛質。孚公不以蹇才曲藝。謬辱見知。爾猶清風寄韻於
修篁。白日呈規於淺瀨。既不我棄。敢無詞乎。略舉一端。以
為斯說。彼日月既有。庶徽猷不泯。幸請銀鈎。揮灑翠埦。擬
諸亂曰。而作偈言。其詞曰。
一氣混茫。是稱大易。三才爰兆。兩儀將闢。有物妙萬。藏神
至賾。寂然不動。動而常寂。與化推移。未嘗今昔。粵無上士。
應運來覿。德證泥洹。道超光宅。功充幽爽。業攝元白。體一
如來。大千藉藉。金言寶偈。布在方冊。大哉真人。煥矣垂迹。
重輝謺慶。蟬聯舄奕。代御金輪。功懸玉策。宏闡象教。永昌
皇歷。於惟地居。普賴天澤。惟唐建剎。因齊舊蹟。鬱興臺殿。
造化開拆。下控安流。上侵凝碧。懿諸龍象。繼武籌畫。天意
昭宣。鳥篆光額。惟揚大都。地望雄極。輟我宰輔。建旟邦伯。
化被中和。妖氛蕩滌。彼美縣尹。才哉政績。由今况古。綽有
宏益。馮蜂臺之九重。望龍剎之百尺。想文物以儲思。疑世
界之來擲。庶福門之悠久。任揚塵於朝夕。寄神工而刊刻。
永流芳於金石。
楊元凑
元凑。太和中封酅國公。
請京兆府揚州給守陵丁人奏
臣先祖隋文帝等四陵。一所在鳳翔。一所在揚州。兩所在
京兆府。準去年四月九日勅。二王後介國公先祖陵例。每
陵每月合給看守丁三人。鳳翔府已蒙給丁。其京兆府及
揚州未蒙準(下闕)
孫革
革。憲宗朝官監察御史。長慶時遷刑部員外郎。拜刑部侍
郎。太和時為左庶子。
減罪奏
準京兆府申。雲陽縣人張莅。欠羽林官騎康憲錢米。憲徵
之。莅乘醉拉憲。氣息將絕。憲男買得。年十四。將救其父。以
莅角觝力人。不敢撝解。遂持木鍤擊莅之首見血。後三日
致死者。準律。父為人所毆。子往救。擊其人折傷。減凡鬭三
等。至死者。依常律。則買得合當死刑。伏以律令者用防兇
暴。孝行者以開教化。今買得救父難。是性孝非暴。擊張莅。
是心切非兇。以髫丱之歲。正父子之親。若非聖化所加。童
子安能及此。王制稱五刑之理。必原父子之情以權之。慎
測淺深之量以別之。春秋之義。原心定罪。周書所訓。諸罰
有權。今買得生被皇風。幼符至孝。哀矜之情。伏在聖慈。臣
職當讞刑。合分善惡。謹先具事由陳奏。伏冀下中書門下
商量。
請諸局郎勿用流外人疏
當司典膳等五局郎。伏以青宮列局。護翼元良。必用卿相
子弟。先擇文學端士。國朝不忘慎選。冀得其人。或揚歷清
資。或致位丞相。今以年月浸久。漸至訛替。緣其俸祿稍厚。
近年時有流外出身者。倖求授任。稽諸故事。未嘗聞流外
得厠此官。若不約絕。實玷流品。當司有司經局校書正字
品秩至卑。而文學之人競趨求者。蓋以必取其人無有塵
雜故也。今五局郎資序本是清品。若使流外不已。則此司
官屬。漸成蕪蔓。伏請自今以後。吏部不得更注擬流外人。
其見任官中有流外者。許臣具名銜牒吏部。至注官日注
替。
請置王府寮吏公署狀
伏見諸王府本在宣平坊東南角。摧毀多年。因循不修。至
元和十三年七月十三日。莊宅使收管。其年八月二十五
日。賣與邠寧節度使高霞㝢。伏以在城百官。皆有曹局。惟
王府寮吏。獨無公署。每聖恩除授。無處禮上。胥徒散居。難
於管轄。遂使下吏因茲弛慢。王官為眾所輕。雖蒙列在官
班。皆為偷安散秩。伏以府因王制。官列府中。府既不存。官
司虛設。伏乞賜官宅一區。俾諸府合而共局。庶寮會而異
處。如此則人吏可令衙集。案牘可見存亡。都城無廢闕之
曹。道路息是非之論。
陳夷行
夷行字周道。世客潁川。第進士。累遷工部侍郎。開成二年
同中書門下平章事。罷為吏部尚書。出為華州刺史。武宗
立。召為御史大夫。復知政事。進尚書左僕射。罷為太子太
保檢校司空河中節度使。
條覆館驛事宜疏
奉中書門下牒狀。準今年正月二十八日宣。應館驛近日
因循。多致敗闕。郵遞馬畜。每事闕供。蕃客往來。皆有論奏。
委中書門下與夷行同商量。條流聞奏。所置舘驛鞍馬什
物。幷作人多少。及功價資課。每年破用。取何色錢物。添修
支遣。其驛馬數。勘每驛見欠多少。速具分析奏來者。臣今
商量。請準勅先牒諸州府。勘鞍馬什物作人工價糧課。幷
每年緣館驛占畱錢數。諸色破用。及使料粟麥。遞馬草料。
待諸州府報到。續具聞奏。今具簡前後勅文行用相當者。
參立新格。逐意條流。除館驛弊事。
