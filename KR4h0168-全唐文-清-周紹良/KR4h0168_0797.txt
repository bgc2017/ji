欽定全唐文卷七百九十七
皮日休(二)
襄州孔子廟學記
天地吾知其至廣也。以其無所不覆載。日月吾知其至明
也。以其無所不照臨。江海吾知其至大也。以其無所不容
納。料廣以寸管。測景以尺圭。航大以一葦。廣不能逃其數。
明不能私其質。大不能忘其險。偉哉夫子。後天地而生。知
天地之始。先天地而沒。知天地之終。非日非月。光之所及
者遠。不江不海。浸之所及者溥。三代禮樂。吾知其損益。百
王憲章。吾知其消息。君臣以位。父子以親。家國以肥。鬼神
以享。道未可詮其有物。釋未可證其無生。一以貫之。我先
師夫子聖人也。帝之聖者曰堯。王之聖者曰禹。師之聖者
曰夫子。堯之德有時而息。禹之功有時而窮。夫子之道。久
而彌芳。遠而彌光。用之則昌。舍之則亡。昔否於周。今泰於
唐。不然。何被袞而垂裳。冕旒而王者哉。
通元子棲賓亭記
距彭澤東十里。有仙邃源奧處。號曰富陽。文士李中白隱
焉。五年冬別中白。歲且翅。再自淝陵之江左。因訪於是。至
其門。驂不暇緤。而目爽神王。怳怳然迨若入於異境矣。愬
別苦外。不復游一詞。且樂其得也。木秀於芝。泉甘於飴。霽
峰倚空。如碧毫掃粉障。色正鮮溫。鳴谿潀潀。源內[:#AS-8867:⿳士冖䂞]籥。韝
出琉璃液。石有怪者。驍然闖然。若將為人者。禽有異者。嘐
嘐然若將天馴耶。每空齋寥寥。寒月方午。松竹交韻。其正
聲雅音。笙師之吹竿。邠人之鼓籥。不能過也。况延白雲為
昇堂之侶。結清風為入室之賓。其為趣則生而未覩矣。中
白所尚皆古。以時不合己。故隱是境。將至老。嗚呼。世有用
君子之道隱者乎。有則是境不足留吾中白也。昔余與中
白有俱隱湘衡之志。中白以時不合己。果償本心。余以尋
求計吏。不諧夙念。今至是境。語及名利。則芒刺在背矣。夫
賓之來也。不逾於邑。(謂彭澤縣)邑距是十里。至是者不為易矣。
其延之。旦不晡乎。晡不夕乎。則俟賓之所。果不可低庳。於
是鉅其寢。西向百步。則築賓亭焉。兩其室而一其廈。且曰。
賓將病暑。吾則敞其檐。賓將病寒。吾則奧其牖。自竟是功。
則鱻薧之饋。罍樽之費。縱倍於前矣。其功始於咸通二年
秋八月。後五年五月。中白館余於是。且禱其記而名之者。
累月讓不獲。因曰。古者有高隱殊逸。未被爵命。敬之者以
其德業號而稱之。元德元晏是也。夫學高行遠謂之通。志
深道大謂之元。男子通稱謂之子。謂請以通元子為其號。
請以棲賓為亭名。噫。知我者不謂我為佞友矣。五年五月
朔日記。
破山龍堂記
禮。山林川谷邱陵。能出雲為風雨見怪物。皆曰神。若然者。
龍亦能為風雨見怪物。則其澤之在民厚矣。神而祀之又
宜矣。常熟。澤國也。風雨怪物。日作於民。在有其地者。苟祀
之至。民被其利。祀之不至。民受其禍。汝南周君為令之初
年。夏且旱。禜其神於破山之潭上。果雨以應。君曰。受其賜。
徒禜以報。不可也。於是命工以土木介其象。為寶宮以蔭
之。著之於典。以潔其祀。於是風雨時。怪物止。水旱不為厲。
民經大荒。連歲以穰。其神之澤乎。君之祀乎。凡雩者。春秋
之道皆書之。勤民之祀也。君為其祠已。乞文其事。日休佳
君之為志在民。故從之。咸通十三年二月十九日。襄陽皮
日休記。
郢州孟亭記
明皇世。章句之風大得建安體。論者推李翰林杜工部為
尤。介其間能不媿者。惟吾鄉之孟先生也。先生之作。遇景
入詠。不拘奇抉異。令齷齪束人口者。涵涵然有干霄之興。
若公輸氏當巧而不巧者也。北齊美蕭慤芙蓉露下落。楊
柳月中疎。先生則有微雲澹河漢。疎雨滴梧桐。樂府美王
融日霽沙嶼明。風動甘泉濁。先生則有氣蒸雲夢澤。波撼
岳陽城。謝眺之詩句精者。有露溼寒塘草。月映清淮流。先
生則有荷風送香氣。竹露滴清響。此與古人爭勝於釐毫
間也。他稱是者衆。不可悉數。嗚乎。先生之道。復何言耶。謂
乎貧。則天爵於身。謂乎死。則不朽於文。為士之道。亦以至
乎。先生襄陽人也。日休襄陽人也。既慕其名。亦覩其貌。蓋
仲尼思文王則嗜昌歜。七十子思仲尼則師有若。吾於先
生見之矣。說者曰。王右丞筆先生貌於郢之亭。每有觀型
之志。四年。榮陽鄭公誠刺是州。余將抵江南。[:#AS-99D1:⿰舟羲]舟而詣之。
果以文見貴。則先生之貌縱視矣。先是亭之名取先生之
諱。公曰。焉有賢者名。為趨廝走養朝夕言於刺史前耶。命
易之以先生姓。日休時在宴。因曰。春秋書紀季公子友仲
孫湫字者。貴之也。故書名曰貶。書字曰貴。况以賢者名署
於亭乎。君子是以知公樂善之深也。百祀之弊。一朝而去。
則民之弊也去之可知矣。見善不書。非聖人之志。宴豆既
徹。立而為文。咸通四年四月三日記。
晉文公不合取陽樊論
三代之賞臣下以爵。不以地。不以器。迨夫後世君弱臣強。
撥去古法。能立一功者。先伺君地焉。能立一勳者。先窺君
器焉。由是於魯有三桓。於齊有田常。於楚有白公。是賞過
有僭生焉。甚者奪主。從來尚矣。且姬之列侯。守其本封。勝
其主爵。錫之以鈇鉞。分之以鐘彝。休慼其民。生殺於國。其
貴已極矣。遇天下無事。則行其德化。奉其貢職。居則待乎
巡狩。行則赴於會同。遇天下有事。則申之以鐘鼓。行之以
征伐。上以定王室。下以正諸侯。真侯伯之職業也。是常節
也。苟周天子有賜。宜以德讓之。豈當更受其地也。苟讓不
獲聽。受之者其爵可也。其器可也。且天子之地方千里。不
千里則不足以待諸侯。諸侯之地既侵天子之甸。猶削枝
者必及乎幹。剸肉者必至乎骨。何者。勢使之然也。如晉文
既定襄王於郟鄏。王勞之以地。陽人不服。晉侯圍之。乃辱
其宗祊。苦其人民。虐其甥舅。嗚乎。其亦不仁矣。是晉文雖
有入天子之功。而有凌天子之威也。當王之賜。宜讓曰。臣
重耳以眇眇之德。處專征之任。遇翟寇肆虐。天王少違宗
廟。臣敢興下國之師。殺兇臣。定王室。乃臣之常也。不足賞
也。苟天王特念小伐。不寘諸刑。列唐叔之祚。獲臣有奉。為
賞厚矣。苟以畿內之地為臣之邑。是上濫其賜。下僭其受
也。雖天王之薦寵臣。其若宗廟之靈百姓之心後世之罪
何。而晉文曾不是讓。又請隧焉。豈內輕衰周之凌遲。外恃
諸侯之強盛而為耶。殊不知周王之尚守乎典禮也。且王
曰。昔我先王之有天下也。規方萬里焉。以為甸服。以供上
帝山川百神之祀。以備百姓兆民之用。且王之所賜田。皆
在周甸也。王明知在甸內。與乎晉者。是力不足制晉也。如
力足制晉。肯以規方千里之內地與夫諸侯哉。是王之語
晉侯以規方千里者。譏其受地也。文公不悟。卒而受之。嗚
乎。文公之霸也。有召君之譏。請隧之僭。不為甚矣。甚者在
陽樊也。
秦穆諡繆論
聖人務安民。不先置不仁。以見其仁焉。不先用不德。以見
其德焉。苟如是。是見危者已墜而欲援。觀鬭者將死而方
救。噫。其亦不仁矣。以高辛之仁化用一摯。摯之不善。天下
之民輔堯以為君。以唐堯之仁化用一鯀。鯀之不績。天下
之民譟禹以為功。夫如是。摯之與鯀。是高辛唐堯誠用之
也。非先置也。推其誠而用之。人民尚倍之如是。况先置者
耶。當晉獻驪姬之亂後。奚齊卓子之死餘。重耳在翟。夷吾
居秦。以秦穆之力。制翟而安晉。其能必矣。夫重耳之賢也。
天下知之。又其從者足以相人國。如先立之。必能誅亂公
子。去暴大夫。翼德於成周。宣化於汾晉。而穆公反取公子
縶之言。乃先置夷吾。是為惠公。公之入也。背內外之賂。誅
本立之臣。烝先父之室。故生民興誦。死者無報。卒身獲於
秦。而子殺於晉。嗚乎。致是也。非晉人之罪。秦人之罪也。夫
摯立八年。不善而去。鯀用三載。弗績而誅。况晉惠公之在
位。作宗廟之蠧蠍。為社稷之稂莠。一立十五年。其為害也
大矣。今之學者以秦穆為繆。尚疑其諡。得斯文也。可以諡
繆為定。
漢斬丁公論
忠之為稱也。蓋欲委身以事主。不以猜悞貳其心。不以辯
說貳其心。不以疑懼貳其心者也。上有過。諍於公。不揚名
於私。豈猜悞之足入乎。上有忌愈乎進。不愈乎退。豈辯說
之足入乎。上有間。懼乎心。不懼乎事。豈疑懼之足入乎。夫
苟祿恡生而仕者。上有過。言未息而懼乎誅。諫未再而去
乎位。自以得古人三諫不從之義。然幸其生。貪其祿。是猜
悞而貳其心也。上有忌。必姦於心機。媚於聲氣。不思己之
不聰。而謂上之受謗。不思道有未可。而謂辯之足從。必從
辯而去。是辯說貳其心者也。上有間。必佞彼愛。取乎厚也。
必諂彼倖。求其捨也。有愛不可佞。倖不可諂。即苟而已矣。
是疑懼貳其心者也。嗚乎。劉項之作也。淮陰不以猜悞而
去項乎。淮南不以疑懼而去項乎。曲逆不以辯說而去項
乎。去彼而就彼。果謂忠乎。果謂不忠乎。是利則存。不利則
亡者也。則丁公臨敵。捨敵無殺。誠惻隱之仁者。豈有猜悞
辯說疑懼者耶。有利則存不利則亡者耶。與其不忠。則彼
三侯者未可免鼎鑊之誅。刀鋸之刑也。是高祖斬之。果不
為當。噫。漢之初立。未為無人。丁公就刑。未聞有上言而戾
者。將固之命也。悲夫。
周昌相趙論
夫剛柔之分在乎性。得失之機繫乎用。苟剛暴則勝柔。柔
久則勝剛。物之常理也。或用之以剛處柔。以柔處剛。其機
必得矣如以剛處剛。以柔處柔。其機必失矣。周昌之性剛
也。呂后之性剛也。漢祖以百歲後以趙王如意為憂。故輟
昌相趙。嗚乎。漢高之意。非逞志於一時納慮於一諫而相
昌乎。不然。何其用之失也。如以昌之剛。足固趙國。則趙之
兵甲。能當漢乎。是不可一也。如以昌之剛。足固趙王。則呂
氏之徵王。特一郵夫之力耳。不可二也。如以昌之節。足以
存趙。不過乎死。死則趙王就徵耳。是不可三也。卒使百歲
之後。如意冤僇。周昌憤死。惜哉。漢祖未崩前。以周勃統南
軍。以昌領北軍。以陳平為謀主。則呂后之令。產祿之謀。不
能當臨大難而不迴秉大節而不墜者也。苟使握軍政。執
相權。昌必能之。其奈何悞用。
非沈約齊紀論
沈約作齊紀論云。太廟四時之祭。各以生平所嗜饗之。漢
明帝夢光烈皇后。明旦車駕至廟。躬拂帷幄。親易粉澤。前
史以為美談。此亦先代之舊典也。日休曰。薦饗之儀。籩豆
之數。聖人之制定矣。苟非通如周孔不相沿襲者。謂時有
人乎。無其人制之。謂乎非也宜矣。修其書。不正而反贊之。
謂乎妄也又宜矣。夫屈到嗜芰。屈建薦之。為乎合禮。曾晢
嗜羊棗。曾子不食。謂乎不忍。一隅之國。禮文不備。宜哉。約
以方之漢明大孝。過矣。
正沈約評詩論
周詩曰。駟騵彭彭。注曰。馬白腹曰騵。議者言上周下殷。沈
約又云。騵者蓋三家之色相勝。又示周殷相代也。日休曰。
天之命也。必以二德。則文王自信矣。何為不受殷禪哉。詩
曰。文王受命作周。又曰。文王有明德。俾其率天下之義師。
取一隅之凶主。南面於殷。其能昭昭矣。然非人事不可也。
天時未可也。豈不可謂殷之賢人尚衆。冀匡紂而易政也。
豈能以駟騵之色示乎代殷哉。嗚乎。禪代之事。符於天命。
必不可以駟騵之色勝之也。謂堯之運為火歟。則車服一
當從其色。則堯不當乘白馬冠黃收衣純衣也。故聖人繼
運以德。受禪以仁。如以馬之色示於代殷。則吾以聖人用
於左道矣。或曰。若然者奚著。曰。毛公悞箋。沈約過釋。
論白居易薦徐凝屈張枯
祐元和中作宮體詩。詞曲豔發。當時輕薄之流重其才。合
譟得譽。及老大。稍闚建安風格。誦樂府錄。知作者本意。講
諷怨譎。時與六義相左右。此為才之最也。祜初得名。乃作
樂府豔發之詞。其不羈之狀。往往間見。凝之操履不見於
史。然方干學詩於凝。贈之詩曰。吟得新詩草裏論。戲反其
詞。謂朴裏老也。方干世所謂古者。且能譏凝。則凝之朴略
椎魯。從可知矣。樂天方以實行求才。薦凝而抑祜。其在當
時。理其然也。令狐楚以祜詩三百篇上之。元稹曰。雕蟲小
技。或獎激之。恐害風教。祜在元白時。其譽不甚持重。杜牧
之刺池州。祜且老矣。詩益高。名益重。然牧之少年所為。亦
近於祜。為祜恨白。理亦有之。余嘗謂文章之難。在發源之
難也。元白之心。本乎立教。乃寓意於樂府。雍容宛轉之詞。
謂之諷諭。謂之閒適。既持是取大名。時士翕然從之。師其
詞。失其旨。凡言之浮靡豔麗者。謂之元白體。二子規規攘
臂解辯。而習俗既深。牢不可破。非二子之心也。所以發源
者非也。可不戒哉。
新城三老董公讚(并序)
洛陽新城三老董公說高祖為義帝發喪。在漢之取天下
也。三傑而已矣。蕭何苦民力以給兵輸。韓信殺民命以騁
戰功。留侯設詭策以離秦項。當其時。未聞以仁義說於君
者。而董公乃諭之以喪義帝。至使天下宗漢者。為其喪義
帝也。夫高祖以曹參雖有攻城野戰之功。不如蕭何也。信
矣。焉至於苦民力殺民命設詭策。反不若董公之功也哉。
如高祖為天子。以公為師友。行其道於時。其利可知矣。公
之道已行於漢。而不覩封賞之體。又當時史氏無一字以
裦者。因為讚以旌之。
項氏狂攘。賊我懷王。天命未的。孰存與亡。皤皤董公。一言
漢昌。一人弒君。天下皆傷。一人哭君。天下皆喪。項由是弱。
漢由是強。扶義而征。可至軒黃。唱仁而戰。可至武湯。用於
天道。折彼雄鋩。繄公之道。與漢而光。
易商君列傳讚(并序)
商君者。用於孝公。制其法而秦給。御其謀而魏敗。封邑未
居。轘刑以及。嗚乎。商君之匡秦。雖不必盡是。然亦至矣。太
史貶之過實。非以欺公子卭刑公孫虔拒杜摯之說者乎。
然有一事。亦足救斯非也。余悲商君忠而受刑。因重述其
行事以讚曰。
商君之於孝公也一二見。孝公不悟其說。非皇王之道行
之難不及其身者乎。斯公之罪也。在商君有心於是道。不
亦多乎。當商君一二說孝公行之。商君必為阿衡矣。嗚乎。
卒以苛令特用。自蒙於僇。悲夫。
六箴(并序)
皮子嘗謂心為己帝。耳目為輔相。四支為諸侯。己帝苟不
德。則輔相叛。諸侯亂。古之人失天下喪家國者。良由是也。
帝身且不德。能帝天下乎。能主家國乎。因為心口耳目手
足箴。書之於紳。安不忘危。慎不忘節。窮不忘操。貴不忘道。
行古人之事有如符節者。其在六箴乎。
心箴
大化之精。孕之曰人。大純之靈。形之曰心。心由是君。身由
是臣。中既齟齬。外乃紛綸。耳厭聞義。目惡覩仁。手持亂柄。
足踐禍門。舜為天子。舜不得尊。其不尊者。與心為臣。紂為
天子。紂乃得尊。其得尊者。與心為君。天子之外。復有尊者。
乃舜之心。將舜之身。天子之外。復有卑者。乃紂之心。將紂
之身。危乎惕哉。臣之諫君。輔相不明。諸侯不賓。君為穢壤。
臣為賊塵。未及於斯。良可自勤。嗚乎吾君。無忽茲文。
口箴
古銘金人。謂無多言。忽有所發。不可不論。既有所論。復謂
多言。中庸之士。由茲保身。吾謂斯銘。未足以珍。出為忠臣。
言則及君。入為孝子。言則及親。非君與親。則宜默云。謗訕
之言。出如奫淪。一息之波。流於無垠。猜毀之言。出如鈞天。
鈞天之樂。聞於無聞。佞媚之言。出如絲棼。一入於人。治亂
不分。間諜之言。出如鷹鸇。鷹鸇之迅。一舉凌天。無嗜於酒。
酒能亂國。無嗜於味。味能敗德。以道為飲。以文為食。成我
之名。繄乃勉力。
耳箴
聽於無聽。默默元性。聞於無聞。洋洋化源。勿恃己善。不服
人仁。勿矜己藝。不敬人文。勿耽鄭聲。其亂乃神。勿信美談。
其殛乃身。聽悞多害。聽妄多敗。近賢則聰。近愚則瞶。堯居
九重。聽在民耳。故得大舜。授彼神器。勿聽他富。熒惑乃志。
勿聞他貴。墮壞乃義。慎正今非。慎明古是。捨是何適。古樂
而已。
目箴
媿爾瞭然。為吾所視。高覩古人。有如鄰里。勿分秋毫。分於
邦里。勿視邦祿。視於人紀。惟書有色。豔於西子。惟文有華。
秀於百卉。見彼之倨。污甚塗炭。見彼之賢。[:#AS-92F9:⿰帛⿱丿糸]甚葛藟。勿顧
厲階。紊吾大志。勿視怨府。損吾高義。入吾明者。何人而已。
古之忠臣。古之孝子。上立大業。中光信史。苟不善是。蚿蝝
之類。
手箴
惟爾之指。屈伸由已。勿執亂權。勿樹賊子。勿秉非道。勿持
非理。勿擠孤危。勿援姦宄。慎握吾操。俾直於矢。慎杖我心。
俾平如砥。翦惡如草。颺姦如粃。為而不矜。作而不恃。智如
公倕。勿為小巧。機如偃師。勿為奇伎。身高道端。毫直國史。
敬之戒之。俟為天吏。
足箴
惟爾跰跰。為吾所先。居必擇地。行必依賢。勿踐亂階。勿履
利門。勿蹈怨府。勿躡禍源。鳳凰乃禽。不棲凡木。騶虞乃獸。
不踐生物。唯爾棲踐。保茲無忽。
動箴
動生於欲。行生於為。欲則不妄。為則不疑。吾道未喪。於何
不之。勿生季世。有爵必危。勿居亂國。有祿必尸。往無市怨。
去無取[:#AS-9777:⿰口⿱厶虫]。迹無顯露。名勿求知。聲無取猜。譽無致疑。坦道
如砥。履過蒺藜。四海如家。去劇縶維。日慎一日。言茲在茲。
靜箴
冥冥默默。惟道之域。處不違仁。居無悖德。勿欺孩孺。衣冠
失則。不慢皂隸。語言成隙。深山雖樂。豺狼爾殛。深林雖安。
虺蜴爾螫。居不必野。唯性之寂。止不必廣。惟心之適。勿傲
乎名。要乎聘帛。勿矯乎節。取乎祿食。躬雖已安。若敵鋒鏑。
味雖以甘。若含冰蘗。成吾高風。惟靜之力。
酒箴(并序)
皮子性嗜酒。雖行止窮泰。非酒不能適。居襄陽之鹿門山。
以山稅之餘。繼日而釀。終年荒醉。自戲曰醉士。居襄陽之
洞湖。以舶舟[:#AS-FBED:●]宿載醇酎一甔。往來湖上。遇興將酌。因自
諧曰醉民。於戲。吾性至荒。而嗜於此。其亦為聖哲之罪人
也。又自戲曰醉士。自諧曰醉民。將天地至廣。不能容醉士
醉民哉。又何必廁絲竹之筵。粉黛之坐也。襄陽元侯。聞醉
士醉民之稱。訂皮子曰。子耽飲之性。於喧靜豈異耶。皮子
曰。酒之道。豈止於充口腹樂悲歡而已哉。甚則化上為淫
溺。化下為酗禍。是以聖人節之以酬酢。諭之以誥訓。然尚
有上為淫溺所化。化為亡國。下為酗禍所化。化為殺身。且
不見前世之飲禍耶。路酆舒有五罪。其一嗜酒。為晉所殺。
慶封易內而耽飲。則國朝遷。鄭伯有窟室而耽飲。終犇於
駟氏
之甲。欒高嗜酒而信內。卒敗於陳鮑氏。衞侯飲於籍圃。卒
為大夫所惡。嗚乎。吾不賢者。性實嗜酒。尚懼為酆舒之僇。
過此吾不為也。又焉能俾喧為靜乎。俾靜為喧乎。不為靜
中淫溺乎。不為酗禍之波乎。既淫溺酗禍作於心。得不為
慶封乎。鄭伯有乎。欒高乎。衞侯乎。蓋中性不能自節。因箴
以自符。箴曰。
酒之所樂。樂其全真。寧能我醉。不醉於人。
食箴(并序)
皮子少且賤。至於食。自甘粢糲而已。未嘗食於鄉里。食於
親戚。食於州鄙。有鄧邑大夫。嚮皮子之名。曾未相贄。具厚
羞以賓之。皮子辭。大夫訂之曰。子自甘粢糲則可矣。於鄉
里親戚州鄙何有。皮子曰。一杯之食至鮮矣。苟專其味。必
不能自抑。既不能自抑。日須豐其羞。既日須豐其羞。則貧
也不能無不足。因是妄求苟欲之心生。窮貪極嗜之名生。
且大夫不見前世之味禍乎。故羊斟不及。華元受其謀。黿
羹不均。子家肆其禍。熊蹯不熟。殺宰夫而趙盾弒。雙雞易
鶩。饋子雅而慶舍死。嗚乎。吾不仁者乎。誠賴其用。所欲不
可求。所嗜不可得。方自甘粢糲而已。使我生於鐘鼎之家。
膏梁之門。日縱異嗜。年成奇欲。未必不為御者之犇華元
也。子家之伐靈公也。晉霛之殺宰夫也。盧蒲癸之殺慶舍
也。此猶之禽獸欲爭食而死者矣。故食於天子者則死其
天下。食於諸侯者則死其國。食於大夫者則死其邑。食於
士者則死其家。又焉能以鄉里親戚州鄙為讓乎。大夫曰
善。自惟食之性不能自節。亦猶酒之性也。復箴以自符。箴
曰。
寧能我食。不食於人。復食於人。是食其身。
藍田關銘(并序)
六年。皮子副諸侯貢士之薦入京。程至藍田關。覩山形關
勢。迴抱於天。秀欲染眸。危將驚魄。噫。將造物者心是而加
力耶。不然者。何壯觀若斯之盛也。易曰。王公設險以守其
國。信矣哉。若為天下之樞機。萬世之閫閾者。非茲關而莫
守也。因陳其規。是為藍田關銘曰。
天輔唐業。地造唐關。千巖作鏁。萬嶂為拴。難圖其形。莫壯
其秀。雙扉未開。天地如斗。軋然畫啟。人流如濟。似畫秦圖。
鋪於馬底。嶮不可侵。惟王之心。矧夫茲關。獨可規臨。
隋鼎銘
隋氏有鼎。其器非古。以詐為金。以賊為鑄。以虐火煎四海。
以毒氣蒸九土。天假唐力。扛之仁地。以澤撲虐火。以德銷
毒氣。既折其足。又齧其耳。噫戲聖王。無畜茲器。
汴河銘
夫垂後以德者。當時逸而後時美。垂後以功者。當時勞而
後時利。若然者。守道之主。惟恐德不美後時逸於己民也。
夸力之主。惟恐功不及當時勞於己民也。故天下事。不逸
不足守。不勞不可去。致其利害。生於賢愚之主。自古然耶。
則隋之疏淇汴鑿太行。在隋之民不勝其害也。在唐之民
不勝其利也。今自九河外。復有淇汴。北通涿郡之漁商。南
運江都之轉輸。其為利也博哉。不勞一夫之荷畚。一卒之
鑿險。而先功巍巍。得非天假暴隋。成我大利哉。尚恐國家
有淇汴太行之役。因獻纖誡。是為汴河銘。
汴河濔濔。循禹之軌。厥有暴隋。鑿通淮泗。晝泣疲民。夜哭
溺鬼。似赭流川。如松貫地。龍舟未故。江都已弒。陳迹空存。
逝波不止。在隋則害。在唐則利。嗚乎聖王。守舊而已。
