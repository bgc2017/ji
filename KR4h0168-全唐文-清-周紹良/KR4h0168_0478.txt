欽定全唐文卷四百七十八
崔縱
縱以蔭補協律郎累拜御史大夫。貞元元年加吏部侍郎
檢校禮部尚書。授河南尹。徵拜太常卿。封常山縣公。七年
卒。年六十二。贈吏部尚書。諡曰忠。
請諸王母封號奏
謹按司封令及六典。王母為太妃。高祖宇文昭儀生韓王
元嘉。後為韓國太妃。太宗燕妃生越王貞。後為越國太妃。
今諸王母未有封號。請遵典故。
停減吏員奏議
伏以兵戎未息。仕進頗多。在官者既合序遷。有功者又頒
裦賞。比來每至選集。不免據闕留人。嘗歎遺才。仍招怨望。
況有恩詔。甄錄功勞。諸道敘優。人數甚廣。見須處置。不可
稽留。今若停減吏員。實恐未便於事。非但承優者無官可
授。抑又敘進者無路可容。本冀便人。飜成斂怨。事仍舊貫。
以適時宜。更待事平。然後輕度。
杜黃裳
黃裳字遵素。京兆萬年人。第進士。又中宏詞科。累遷侍御
史。貞元末拜太常卿。憲宗為皇太子監國。拜門下侍郎同
中書門下平章事。元和二年以檢校司空為河中晉絳節
度使。封邠國公。三年卒。年七十一。贈司徒。諡曰宣。
請制內遇祭輟樂制外用樂奏
禮云。喪三年不祭。唯天地社稷。周禮黃鐘之均六變。天神
皆降。林鐘之均八變。地祇咸出。不廢天地之祭。不敢以卑
廢尊禮也。樂者所以降神也。不以樂。則祭不成。今遵遺詔
行易月之制。請制內遇祭輟樂。制外用樂。
請遷高宗神主於西夾室議
自漢魏已降。沿革不同。古者祖有功。宗有德。皆不毀之名
也。自東漢魏晉。迄於陳隋。漸違經意。子孫以推美為先。光
武已下。皆有祖宗之號。故至於迭毀。親盡禮亦迭遷。國家
九廟之尊。皆法周制。伏以太祖景皇帝受命於天。始封元
本。德同周之后稷也。高祖神堯皇帝國朝首祚。萬葉所承。
德同周之文王也。太宗文皇帝應天靖亂。垂統立極。德同
周之武王也。周人郊后稷而祖文王宗武王。聖唐郊景皇
帝祖高祖而宗太宗。皆在不遷之典。高宗皇帝今在三昭
三穆之外。謂之親盡。新主入廟。禮合迭遷。藏於從西第一
夾室。每至禘祫之月。合食如常。
東都留守顧公神道碑
昔康王以成周之眾。命畢公保釐東郊。承二后之業。周禮
以天官卿為冢宰。漢以大司馬為將相。國朝以尚書僕射
師長百揆。此四者。人臣之極。公盡更之。有不至。追而命之。
公之德盛矣。公諱少連。字夷仲。吳郡人也。夏后少康以禹
葬會稽。次子為越王以主祀。漢封其裔孫為顧侯。纘禹之
緒。厥後蘞蔓。世居河南。中原戰爭。復徙吳會。自晉司空和
洎梁給事中耀。至公十三代矣。衣冠禮樂。為江左著族。曾
王父諱君卿。晉朝柳州司馬。大父諱克忠。縉雲郡司倉參
軍。贈邠州刺史。烈考諱望。贈祕書監。祕書府君慕梁伯鸞
於陵仲子。安貞履道。不辱其身。該通六經。旁貫百代。究天
人之際。盡性命之端。公蘊山岳粹靈。承祖考休慶。[:#AS-9061:⿰王褱]姿偉
度。識達行方。志存遠大。道契先覺。每躬率耕稼。厲精墳典。
齒列上庠。升堂覩奧。時小宗伯薛公邕。深所歎異。以為東
南之美盡在。廊廟之器不孤。擢進士甲科。猶謝詩人錯薪
之義。丁祕書府君憂。居喪柴毀。殆至滅性。既祥而哀未忘
也。久之。以書判高第典校祕文。秩滿授登封主簿。時議以
皇居在鎬。砥名之士登近甸者。俗不為東畿。殊不知樂嵩
少之遊。奮鴻鵠之翼。先是邑有暴虎。公以為天道可以誠
感。猛鷙可以仁服。乃堙塞陷穽。移檄靈岳。於是人安其居。
獸不為害。其通理遂性也如是。及休告東洛。居守鄭公叔
則辟為從事。非其所好。終以疾辭。其明年。書判超絕登第。
亞相于公頎推義行。詔拜監察御史。京師內亂。鑾輅時巡。
公節見艱危。步至行在。陳少康滅澆之計。墨翟設拒之宜。
帝納其忠。拜水部員外郎翰林學士。隨難南梁。遷禮部郎
中。加朱紱銀綬。學士如故。贊絲綸之密命。參帷幄之謀猷。
屢獻嘉言。克昌大業。乘輿反正。酬勞計功。退保謙沖。口不
言祿。以東吳播越。叶於方墓。表求遷奉。辭志哀懇。德宗以
公職在近署。重違其請。乃命長男主喪。中使監護。水陸縣
道斂禭之飾。悉令仰給。葬於偃師縣高邑鄉邙山之趾。澤
漏泉壤。哀榮莫儔。尋以本官知制誥。賜金印紫綬。遷中書
舍人。公在翰林。僅將一紀。富平以周密自制。萬石以謹審
見稱。故造辟而言。詭辭而出。讜言碩畫。人莫得聞。帝深嘉
之。方將大任。以文昌理本。歷試其能。凡三踐列曹。再登八
座。一為散騎常侍。一為左丞。雖分職各殊。領者數矣。公之
在地官也。辨土地之名物。稽夫家之眾寡。四人不瀆。五教
允敷。斂施以時。貴賤以節。所以法通制而濟經費也。公在
秩宗。明典禮以正威儀。變樂府而和上下。錯綜經術。辨論
俊造。黜浮偽而尚敦素。所以觀人文而化天下也。公在天
官。綜六典以佐邦理。糾八柄以馭㣥司。登降庸勳。權衡流
品。抑貪冒而進賢能。所以代天工而立人極也。珥貂騎省。
以直方備顧問。以謇諤處朋儕。時有權臣怙寵。人多附麗。
公面折其短。數而絕之。㣥臣為危。正色不撓。旋持左轄。旁
總機曹之事。凡三典賓貢。三掌銓衡。藻鑑表於知人。清通
播於令問。萬邦輻輳。五都浩穰。命公尹京兆。以為設鈎距。
塗赭衣。前人之所為。不足以為四海式。於是布和平。尚簡
易。始務仁人之惠。無取赫赫之名。政宏大體。去有餘慕。遷
吏部尚書。復行太宰之職。轉兵部尚書兼御史大夫東都
留守。處納言之位。儀亞相之府。行二南之化。申九伐之威。
以洛苑間田。汝墳曠土。乞田積粟。務穡勸分。貞我律師。載
清東夏。孟元陽有激水之功。為當時所揜。公密薦於先帝。
言雖不成。識者美之。嗚呼。昭假其功。馨香其德。宜升玉鉉
而底太階。天不憗遺。梁木斯壞。以貞元癸未年十月四日。
薨於洛陽崇讓里之私第。春秋六十三。都人罷市而洒泣。
皇上廢朝以興悼。乃命有司。葬日給鹵簿簫鼓。追贈尚書
右僕射。飾終之義備矣。太常考行。諡曰敬。夫人同郡陸氏。
常州司馬綺之女也。蘊中饋內弼之美。女儀之德。宜配君
子。光我閨門。石窌未封。先公而謝。有子曰師閔。克家光烈。
早歲繼明。以拔萃甲科歷咸陽尉。次曰師安。太常寺太祝。
次曰宗彧宗憲。志文好學。不墜先業。凱風之思。有感人聲。
師閔等考卜先遠。以明年二月十五日。奉公洎夫人之裳
帷合葬於亳邑。附先塋。禮也。以黃裳陪南宮之班列。接西
掖之周行。忝於史官。頗知系錄。敘事詢于故老。銘德存于
碩儒。追琢豐碑。永播徽烈。
盧徵
徵。范陽人。歷殿中侍御史度支員外郎信州長史。遷給事
中。出為同州刺史。徙華州。
請赴任官以到任日起支課料奏
內外官應直京百司及禁軍并因親勒留官等。若敕出便
帶職事及勒留。京官即合以敕出為上日。外官以敕到為
上日。如今司未經奏聞。即合同赴任者例。準貞元六年二
月二十四日敕。待甲出後省符到任日支給俸料者。若甲
出未帶勒留官簽符。先下州府支替理例。未免喧爭。伏請
起今以後。並須挾名勒留敕到任。方為上日。支給課錢。其
附甲官有給脚依前勒留直諸司者。待附甲後簽符到州
為上日。支給課料。冀塞僥求。庶絕論訴。
楊憑
憑字虛受。一字嗣仁。虢州宏農人。第進士。累官太常少卿
湖南江西觀察使。入為左散騎常侍。遷刑部侍郎京兆尹。
貶臨賀縣尉。
賀老人星見表
臣某言。伏奉太史奏。昨八月十五日夜壽星見。奉敕宜付
所司者。伏以三光在天。垂象以昭德。一人御宇。應運以發
祥。將後天而奉時。遂瞻星而稱壽。九星納慶。萬福同歡。中
賀。臣聞聖人握乾以繼統。輔德以垂休。則必焜燿耿光。昭
宣景福。歷考圖牒。皦然明徵。謹按孫氏瑞應圖云。老人星
見。人主壽昌。陛下丕承寶歷。光宅天下。恢宏聖烈。允執大
中。化成而天道不遠。感至而星精介祉。是以去歲已出。今
秋又見。光靜而明。當井絡之端。色黃而潤。叶中方之位。降
茲靈貺。實契福庭。帝圖表無疆之休。史冊傳萬祀之慶。臣
生逢聖代。幸覩昌期。限以藩鎮守土。不獲奔詣闕庭稱賀。
北望宸極。倍萬恒情。
唐廬州刺史本州團練使羅珦德政碑
王者法天地之治。贊其化育者。其惟循吏乎。羅公牧廬江
七年。政洽化淳。遷領壽陽。州之耋老韋挺等。永惟州尊鞠
我覆我之德。若非搢紳先生之言。刊他山之石。令一郡之
人。入則瞻之。出則望之。則何以塞戀慕之思邪。於是同心
上請。遂降中詔。謂憑嘗載筆右史。請述徽烈。公珪璋秀特。
奕葉蟬冕。曾祖彥榮。皇朝同州長史。王父思崇。韶睦常三
州刺史。烈考懷操。桂州興安縣令。世以文學政事。揚歷清
貫。淮海之郡。廬為大。封略闊而土田瘠。人產寒薄。井賦尤
重。公由奉先令而牧是邦。性嚴而不殘。和而不流。仁可以
育物得眾。智可以豐財成務。勇可以蕩邪去暴。寢處冉季
之政。馳騁游夏之藝。廬江之俗。不好學而酷信淫祀。豪家
廣占田而不耕。人稀而病於吏眾。藝桑鮮而布帛疎濫。有
札瘥夭傷。則損敗生業。捨藥物而乞靈於鬼神。公則禁其
聽神。頒以良藥。為求十全之術以救活之。令春無瘧寒。夏
無痟首之疾。又命鄉塾黨庠。緝其牆室。鄉先生總童冠子
弟。以淹中之禮。田何之易。上代帝王遺書。與魯春秋及百
王之言以教之。圓冠方屨者不補吏。不及數歲。俊造之秀
升於宗伯者僅四十人。又命有不耕之田。有能興耒耜者
聽耕之。所耕之田。因為之主。墾田滋多。歲以大穰。每里置
里胥一人而止。餘悉罷之。至定賦之際。集人正坐。眾議其
重輕。里胥書于籍。而無得措一辭焉。是以賦均而無銖兩
之差。勸之藝桑。以行賞罰。數年之後。環廬映陌。如雲翳日。
易其機杼。教令縝密。精麄中數。廣狹中量。鬻之闤闠而得
善價。人以不困。郡至每歲四時。呈課屬邑之聯事。定其遲
速美惡而殿最之。務繁勞。人無寧止。權寵之黨。因而強丐。
公命縣大夫守清靜之化。四時無得離邑。唯歲終一至郡
計事。人樂易簡之理。咸思自言。澤國沮洳。水澇不時。郡城
崩剝。勞於版築。百堵興役。則竭作齊人。公命州兵食公之
糗糧者。度其力役多少。加給僦功緡錢。尋尺摧闕。隨補隙
壞。不聞鼛鼓。而百雉常峻。三代盛王。曾不遺年。聖朝立制。
高年者給侍丁。以遵前古養老之道。長吏不能遵行。令典
以垂空文。公因班春行部。宣明詔旨。當侍白髮者。捨其百
役。齯齒知感。荷其生成。軍興以來。賦役差重。錢貴貨賤。罷
甿不堪。悉輸緡帛。黔首重困。公命一郡所出之貨。人皆得
而輸之。其上者貢于王府。其中者入于方帥。其下者以充
郡守㣥吏之稍食焉。人人自便。吏無侵害。其厚風俗。去疵
癘。勤力愛人。興利除害。不至於嚴。而人從化。故有生說於
其下。和氣應於其上。則有靈芝瑞雀。無情而產。重葩三秀。
煌煌可愛。丹喙皓質。其儀可喜。宜其超賜金增秩之寵。以
備公卿之闕。所以擢階品第五。書考課第一。徽章命服之
美。恩錫叢至。天子以壽春右郡。淮海內屏。地雄人富。東南
樞轄。有介馬數百。徒兵萬人。詔公為壽州刺史本州團練
使。轅門洞開。貔虎洸洸。朱綅貝冑。金龜紫艾。銀鐺寵荷。恩
視方伯。壽春抵廬江三百里。公嘗牧茲郡。壽人望而愛之。
赤幃即露。壽人自理。俄有詔曰。壽州刺史羅珦。前為廬江。
政事居最。惠養贍助。一邦阜安。中司執法。外督州部。可兼
御史中丞。其宰奉先也。封畿千里。斯邑為大。墾田之數二
萬頃。每歲引芻粟之車九千兩。公布政有條。事皆肅給。邑
有園寢。多充奉之勞。中貴人率常旁午。有怙勢憑寵之吏。
侮慢公法。公箠殺之。強家惡子。散落他邑。政成四稔。去而
見思。邑人姚芝等相與詣闕。請刊金石。公之佐嗣曹王臯
也。荊門漢上之理。和門之政。軍司馬馬彝主之。郡邑之政。
而公主之。征南日登峴首。命賓友。有成[:#AS-89E3:●]坐嘯之逸。言理
行者。甲于他邦。其後屬帥歿兵亂。人胥大恐。公從容指揮。
熸其同惡。軍壘和靜。不知有兵。在奉先日。天子聞公樊漢
丕績。理邑殊化。召入明廷。咫尺慰勉。其任理官吏京縣尉
甸服也。咸有勤績。稱於官司。可謂終始不回。宜享榮號者
矣。頌曰。
公未至止。郡無典刑。賦集役煩。人豈樂生。有里不居。有田
不畊。法禁廢弛。游人縱橫。鄉有疾癘。乞靈捨藥。邑有黨庠。
不學將落。貧人稅重。豪家賦薄。田稀翳桑。猛虎為虐。自公
來思。經教大開。墾彼荊榛。化為莓苔。隘關溢廛。萬商俱來。
罷吏息人。老安少懷。提封之內。邑無曠土。游手滅跡。藝桑[:#AS-FB55:●
]
[:#AS-FBED:●]犬畝。青衿圓冠。宛若鄒
魯。貧均富斂。祛其疾苦。時或札瘥。害及于人。頒以良藥。絕
其聽神。網寬禁疎。有制有倫。出入阡陌。心勞體勤。有獸不
搏。由公服馴。皇奪良牧。彼肥之曲。遷臨壽春。朱英暢轂。撫
我何儉。舍我何速。願公壽考。享有百祿。瞻是豐碑。慰彼惸
獨。
鄭餘慶
餘慶字居業。鄭州滎陽人。大歷中進士。貞元中拜中書侍
郎同中書門下平章事。貶郴州司馬。順宗立。以尚書左丞
召。憲宗朝復以本官知政事。罷為太子賓客。累除太子少
師。封滎陽郡公。穆宗立。進位檢校司徒。卒年七十五。贈太
保。諡曰貞。
請抽京外官俸料修孔子廟堂奏
請京見任文官一品以下。九品以上。及外使兼京正員官
者。每月所請料錢。請率計每貫抽一十文。以充國子監修
造先師廟。及諸室宇繕壁。經公廨雜用之餘。益充本錢。諸
色隨便宜處置。臣以為歷事文吏。無非孔徒。所取至微。足
以資學。教化之根本。人倫之綱紀。陛下文德武功。勘亂除
暴。事超歷代。道貫百王。國學毀壞荒蕪。蓋以兵戎日久。而
修葺未暇也。今寇難滌蕩。天下砥平。爰俾耆臣。叨領儒職。
臣兢於受命。敢不肅恭。伏念旬時。莫過於此。伏望天恩。便
賜允許。仍令戶部每月據數。並以實錢付國子監。其東都
留司京官。亦準數率錢。便充東都國子監修理。
請定五六品官祭服奏
內外官服朝服入祭服者。其中五品。多有疑悞。約執事宜。
自今已後。其執事官是五品者。雖帶六品已下散官。即有
劒珮綬。其六品以下職事官。縱有五品已下散官。並不得
服劒珮綬。
左僕射賈耽神道碑
公諱耽。字敦詩。其先長樂人也。七代祖元楷。因葛榮之亂
避地。始徙家於浮陽。隋開皇中。改浮陽為清池。今為清池
人也。烈祖遠則。皇德州長河尉。祖知義。皇沁州沁源主簿。
贈揚州大都督。考炎之。贈尚書左僕射。皆才光道溢。器位
非偶。積善有遂。鍾於魏公。公天寶十載明經高第。乾元中
授貝州臨清尉。州縣之職。與公非宜。兵戈甫興。時不韜才。
公詣闕獻書。授絳州太平尉。太原節度王思禮察公器重
識高。涵泳萬頃。署度支判官。轉試左驍衞兵曹。試大理司
直監察殿中侍御史。職並如故。遂遷檢校繕部員外郎兼
太原少尹侍御史北都副留守。仍賜金章紫綬。就加檢校
禮部郎中。凡歷數使。賓待益重。奇才愈茂。宏器日彰。天下
士君子推公為棟梁。遷汾州刺史。在郡七年。憯怛之愛。忠
利之教。序四器。導五常。百姓日用而不知。熙然致於仁壽。
烏足語其瑣細歟。徵拜鴻臚卿兼左右威遠營使。通夷狄
之情。序賓客之位。其有素矣。是歲拜梁州刺史兼御史中
丞山南西道節度觀察度支營田等使。加朝議大夫。封廣
川男。時守臣梁崇義。恃漢水峴山之險。負固倔強。公受詔
領麾下沿江東討。降均州。屯穀城。所向皆捷。以功加銀青
光祿大夫。上以慎理軍旅。以信夷夏。邊封謐清。而百姓宴
安。是時故山南西道節度使相國鄖公震洎邠寧節度使
張僕射獻甫。或為部刺史。或為都將。皆雄毅宏達。常流不
及。忌能飛語。危疑是懼。軍帥之例。罕有全度。公前推信誠。
中發坦蕩。咸以事曉。加之慰薦。竟垂忠勳。兼佩將相。引張
推轂受脤。微公之恢朗洞識。二人曷能臻歟。在鎮三年。遷
檢校工部尚書襄州刺史御史大夫山南東道節度觀察
使。會李希烈亂常。朝廷致誅。詔公為司徒梁公勉招討副
使。以公懿德[:#AS-9061:⿰王褱]姿。不宜為副。寇難未平。徵拜工部尚書。職
崇喉舌。望允台鼎。俄以本官兼御史大夫東都留守。判東
都尚書省事。充東都畿汝州都防禦使。又加東都畿唐汝
鄧州都防禦觀察使。舊例居守不出王城。公以射藝絕倫。
氣橫秋霜。德宗知公信在言前。優詔特許薄狩郊甸。允所
謂珪璋特達之德也。遷檢校尚書右僕射。充義成軍節度
鄭滑等州觀察處置等使。屬有鄰師。戍兵護邊。魚服鶡冠。
異軍三千。公弛柝罷警。門闥洞開。慮其未安。重延廊廡。坦
易信誠。挺出今古。海渟山峙。茫茫屹屹。培塿畎澮。安得不
服其洪濤峻嶠歟。凡更四鎮。踐履如一。尋以風疾。懇形封
章。御札名方與十全之醫馳賜。不允陳讓。俄而獲瘳。貞元
九年入覲。拜尚書右僕射同中書門下平章事。朝廷為之
寶。巖廊為之重。天下以之信向。蠻夷以之懷來。加金紫光
祿大夫。轉左僕射。依前平章事。遷檢校司空。依前左僕射
平章事。遂嬰風疾。四表陳讓。不俞朝旨。御醫盈門。中使填
路。嗚呼。有盛衰也。有晝夜也。聚散之理常也。死生之變大
也。愚智同塵。賢不肖共轍。孰能究之哉。公為御史。先府君
追贈太子中允。先夫人鞠氏贈東萊縣太君。歸本郡遷葬。
鄉邦榮之。先府君累贈尚書左僕射。鞠太君贈齊國太夫
人。祖贈揚州大都督。祖妣崔氏累贈博陵郡太夫人。廟貌
觀德。豐碑紀烈。奉君親而載劬。啟手足而免夫。始卒之道。
侯其韙而。以永貞元年十月一日。薨于長安光福里之私
第。享年七十六。輟朝四日。再贈太傅。詔鴻臚卿渾鍊持節。
備賻絹一千匹。米粟一千石。詔葬長安高陽原。夫人贈扶
風郡夫人武功蘇氏。駕部郎中守忠之孫。處士珣之女。先
公二十五年而歿。至是而合葬焉。秉周禮也。長子疇。太常
寺協律郎。凋于青春。次子疄。太子議郎。少子㽥。京兆府參
軍。公好古。在汾州時。於戒行尼寺家童院得晉西河王司
馬斌碑。太康中尚書郎索靖八分書。翳薈蕪薉之下。字可
辨者猶存大半。有割太原四縣以為邦邑之語。公再建於
寺殿之前。為尚書時。魏懷鄭汴。軍聲未輯。詔公宣遏。而兩
家之難解。抑推君命。且曰服寬信也。公翫習經籍。老而不
倦。九流百氏。靡不該覽。通夷裔之風俗。盡山川之險易。歷
代沿革之自。百王廢置之由。關塞通塞之因。牧圉盛衰之
異。道程疎密之準。要荒享獻之數。聚米畫沙。成於指掌。矧
夫丹青神化。縑緗纂述。數十年來。西戎陷我河湟。其圖籍
志錄。泯絕散落。非公強力精專。蹂[:#AS-9D52:⿰足蘭]貫穿。靡書不探。雖賤
必訪。則自汧龍而西。傳疑唱謬。紛紛不已。已化為草昧。天
意若曰降公之聰達精博。拯厥將墜歟。興元元年。詔公譔
國圖。貞元十四年。先獻關中隴右及山南九州等圖。又譔
別錄六卷。吐蕃黃河錄共四卷。優詔裦異。賜馬一匹。銀器
數事。錦綵三百匹。十四年冬。撰海內華夷圖成。并撰古今
郡國縣道四夷述四十卷。貞元十道錄四卷。賜馬兩匹。銀
器數事。錦綵五百匹。又內出銀榼二。蓋殊渥也。於戲。渤海
左涌。洪河前激。泱漭其地氣。必將有以孕育哲聖。謨明盛
時。為紀為綱。為棟為梁。體貳為仁。萬夫之望。豈特河海地
理云乎哉。亦將上動昭回。下降星精。為忠為孝。為聰為明。
為君子為宏器。公有大度容物也。浩無津涯。而恪慎競畏。
不有怠也。有明哲保身也。孰云肯綮。而端方肅祗。未嘗離
也。公奉親以孝。事主以忠。待天下以信。博識以強力。廉隅
以砥礪。居台座十三年。秉戎律四鎮垂十五年。產不過中
人。日給有不暇之意。非夫脫落塵機。翺翔青冥。孰能然哉。
夫郤縠之說禮樂敦詩書。祭遵雖在軍旅不忘俎豆。邴吉
之不過汙丞相車茵。劉寬之無爛汝手。叔度之涯涘。元陽
之不伐。衞玠之理遣情恕。公咸頡頏恢博。得其兼備者已。
公考求六藝。張弓挾矢。允謂殊倫。連墮冥冥之羽。雙貫五
采之翬。殪豶豖之獸。圖畫歌詠。噫嘻君子多乎哉。文章之
製。博達而清約。盛矣。著述有未就者。歿有遺恨。疄等知公
與餘慶有忘年之眷。見託紀徽烈。俾鴻伐芬芳不歇。表唐
得賢臣之目焉。銘曰。
圓方既明。淪渾粹精。辰耀騰溢。降為賢英。郁郁魏公。薰然
淑清。脫落瑣細。胷吞長鯨。天寶之季。北塵薦起。懷策上謁。
言塵可止。少年下位。事不行矣。命官絳臺。渥澤伊始。車騎
開府。司空晉陽。萃賢揚幕。優游抑揚。惟公聳然。落落堂堂。
㣥議乃曰。允膺巖廊。剖竹西河。眾蘇情結。風俗丕變。載欣
載悅。六鈞服猛。雙鴻一發。式是威武。洸洸烈烈。入掌九賓。
羽儀清都。四夷荒職。貢畫地圖。帝曰漢中。實惟爾區。廷授
龍節。雙旌碩儒。推轂漢南。乃司冬官。保釐成周。白馬登壇。
更踐數鎮。撫人以寬。或三四年。遂成勝殘。徵弼中樞。朝廷
為實。謀不外揚。功宣造膝。與物宥過。意工言質。天下日用。
曷由窺室。知命兮死生齊。松楸列兮埏成蹊。海胷兮渾渾
浩浩。一指兮天和倪。謬知言之重顧。銘樂石兮悽悽。萬物
或幾乎息兮。惟公德兮竟隮。
祭杜佑太保文
維元和八年歲次癸巳四月癸未朔九日辛卯。銀青光祿
大夫守太子太保兼判太常寺事鄭餘慶銀青光祿大夫
守兵部尚書王昭銀青光祿大夫吏部侍郎楊於陵中大
夫守戶部侍郎判度支盧坦朝議大夫守刑部侍郎充諸
道鹽鐵轉運使王播朝議大夫權知禮部侍郎韋貫之等。
謹以清酌之奠。敬祭于故太保贈太傅杜公之靈。伏惟嶽
峙毓德。台符炳靈。實啟邦傑。佐時文明。厚仁保和。待物推
誠。夷道不隔。直心無營。允釐㣥官。參歷庶務。周旋四朝。出
入三署。顧言慎行。道在忠恕。絓組外身。江河比度。始從郎
位。職典邦賦。重人惜費。惠恕周布。建中之初。受命分符。報
政長川。擁節番禺。越俗蠻陬。是訓是濡。既撫淮楚。遂荒隋
都。時當徐方。俶優為虞。截河鏁流。擁滯邦輸。統以威重。簡
于帝俞。鎮寧二境。並建雙旟。十萬貙虎。指揮風趨。任兼文
武。志尚詩書。兵賦著典。郡政來蘇。學該地理。識究元機。天
寵載加。時問逾積。聿來登庸。作弼邦國。邦計攸掌。國機畢
畫。永貞之際。宮闈秘隔。順皇沉疾。奸臣竊職。公聽㣥位。總
已夕惕。躬宣詔旨。捧授金冊。一人出震。㣥邪蕩滌。崇秩屢
增。湛恩備錫。朝登劒履。樂侔金石。沐澣良辰。宴慰親客。朱
輪紫綬。富盛赫奕。戒足思退。居高不危。國有大計。猶將來
咨。才實不器。用皆適時。位極元老。守逾謙卑。靈壽方賜。懸
車忽辭。冀期頤以遐保。遽樂往而哀隨。餘慶等早忝班行。
嘗承顧盼。仰台庭以增欷。臨素車而申奠。嗚呼哀哉。伏惟
尚饗。
