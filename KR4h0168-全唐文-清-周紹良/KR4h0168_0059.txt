欽定全唐文卷五十九
憲宗(四)
命胡証充京西京北巡邊使制
周禮政官之屬。掌導王志。以巡天下之邦國。六郡統臨。二
庭[:#AS-92F9:⿰帛⿱丿糸]邈。居必申儆。動當懾懷。頃自東夏有虞。近郊多壘。沙
朔之外。翦為寇戎。亭障烽櫓之嚴。遐張塞下。使譯道途之
要。遠屬湟中。今妖氛甫清。師旅方息。思欲肅關隴之右地。
制昆夷於盛秋。而慮師無見糧。卒有虛籍。乏守禦之全備。
積愁歎之餘音。臨軒永懷。宜俾宣導。非夫忠良練達。文武
兼資。信厚足以得人心。恪恭足以奉王事。則何以膺茲選
任。布我憂勞。至於問戍役之勤。詳山澤之要。稽軍實之名
數。計餽餉之盈虛。宿弊有未除。衆情有未達。兵機虜態。一
以上聞。冀在此行。所至循拊。宜令左金吾衞大將軍兼御
史大夫胡証充京西京北巡邊使。所經過州鎮。與節度防
禦使刺史審量利害。具事實聞奏。
授令狐楚中書侍郎平章事制
門下。贊天工而成光濟。叶帝力以致昇平。非中和稟氣。不
能將燮調之道。非誠明在躬。何以膺弼亮之位。況今積祆
巳弭。而邊鄙猶虞。大化方行。而里閭未泰。將欲舉百度。甄
羣材。外撫四夷。內輯諸夏。納之壽域。被以仁風。代予之勤。
其孰克任。眷求斯得。是用命之。河陽三城懷州節度使朝
議郎使持節懷州諸軍事守懷州刺史兼御史大夫賜紫
金魚袋令狐楚。根於粹厚。著以端明。表山立之莊容。洞泉
渟之精識。文高雄富。學茂該通。自頃揮翰掖垣。持囊禁署。
嘗延造膝。屢竭沃心。發言有誠。臨事無惑。藹是公望。居然
國楨。及剖符近郊。兼暢牧人之術。仗節分閫。尤深馭衆之
方。可謂器適中外。郊宣文武。宜展舟楫之用。式登鼎鉉之
司。管於中樞。持我大柄。於戲。輔翼之任。人臣極崇。未至而
衆議有歸。既處而其名罕副。萬務攸託。朕何賴焉。爾其敬
聽此言。深思其道。行致君之志。始終勿渝。以報國為期。夙
夜益勵。無俾厥后。有慙知臣。可朝議大夫守中書侍郎同
中書門下平章事。
加韓宏中書令制
納大忠。樹嘉績。為臣所以明極節。錫殊寵。進高秩。有國所
以待元臣。況乎邦教誕敷。王言總會。百辟攸憲。四方式瞻。
永念於懷。久虛其位。載揚成命。僉曰休哉。宣武軍節度副
大使知節度事汴宋亳潁等州觀察處置等使開府儀同
三司守司徒兼侍中使持節汴州諸軍事汴州刺史上柱
國許國公食邑三千戶韓宏。降神挺材。積厚成器。中蘊深
宏之量。外標嚴重之姿。有匡國濟時之心。推誠不耀。有夷
兇禁暴之略。仗義益彰。自鎮浚郊。二十餘載。師徒稟訓而
咸肅。吏士奉法而愈明。俗臻和平。人用庶富。威聲之重。隱
若山崇。屬者淮濆濯征。命統羣帥。克殄殘孽。惟乃有指縱
之功。及齊境興妖。分師進討。遂梟元惡。惟乃有略地之效。
既聞旋旆。俄請執珪。深陳魏闕之誠。遠繼韓侯之志。朝大
有慶。湛露方濃。又抗表章。固辭戎旅。三加敦諭。所守彌堅。
于蕃于宣。諒切於注意。我弼我輔。難違其衷懇。式遂良願。
載兼上司。論道之崇。因之以齊八政。中樞之長。昇之以贊
萬務。元衮赤舄。備於寵光。不有其人。孰膺斯任。於戲。出總
兵柄。入參廟謨。家國之慶盈門。君臣之道交泰。為我柱石。
古今曷儔。服而滋恭。以佑乃辟。可依前守司徒兼中書令。
散官勳封如故。主者施行。
加田宏正侍中制
古之所謂有功諸侯。出征不庭。入覲王室。既展述職之義。
必加錫命之恩。彤弓所以表其威。元衮所以榮其服。然後
勳烈炤焯。寵章榮崇。臨於一方。示彼四國。風雅所載。不其
美歟。我思忠臣。是有茲命。魏博等州節度觀察處置等使
光祿大夫檢校司徒同中書門下平章事兼魏州大都督
府長史上柱國沂國公食邑三千戶田宏正。受天地之正
性。明君臣之大節。才貫文武。識探古今。熙百志以立身。堅
一心而奉主。積誠自久。遇事乃彰。曉於羣情。率以大順。遂
提六郡之地。首革兩河之風。及負海阻兵。徵師問罪。又能
長驅義旅。直抵虜城。一鼓而兇徒禠魄。再戰而元惡傳首。
永清氛沴。功實卓然。自秉珪來朝。鳴玉入侍。察其器度。詢
以謨猷。每聞匡國之術。彌見致君之道。而懇陳戀闕。不願
守藩。朕以將相之權。中外一體。苟意有攸往。則誠難遽從。
況彼邦之人。皆願其至。師徒久便其訓令。黎庶咸思其惠
和。鎮方之安。倚賴攸切。是用命爾。式遄其歸。且兼八舍之
營。俾仍五教之重。又實其井賦。益以土田。襃賞之典。勸忠
斯在。往[:#AS-93FA:⿱艹泣]乃服。厥惟懋哉。可檢校司徒兼侍中依前魏州
大都督府長史充魏博等州節度觀察處置等使。仍賜食
實封三百戶。
貶崔羣潭州刺史制
致君之道。爰在輔臣。發揮政經。端理教化。或彝倫未敘。公
議不明。免其所職。蓋常典也。正議大夫守中書侍郎同中
書門下平章事上柱國賜紫金魚袋崔羣。根於溫恭。發以
詞彩。踐履臺閣。潤色絲綸。嘗以敏才。列於宥密。考能觀行。
益表謙勤。擢處鈞衡。用參大政。緝熙之績。每竭其謀猷。翊
贊之心。亦彰於夙夜。朕旰食思理。注於話言。善而可行。無
不虛受。而顧問之際。謂近於至公。詳聽之閒。或違於事實。
將何以同底於道。化洽萬方。宜罷印於中樞。俾報政於外
服。優以顯秩。爾其勉之。可使持節都督潭州諸軍事守潭
州刺史兼御史大夫充湖南都團練觀察處置等使。勳賜
如故。
貶令狐楚宣州刺史制
朕聞為政以德。必推誠而任人。為君以道。必存體以立國。
況乎位崇元輔。職總庶寮。衆方具瞻。時以輕重。得不明進
退之禮。全終始之恩。太中大夫守門下侍郎同中書門下
平章事上輕車都尉賜紫金魚袋令狐楚。夙擅懿文。累階
清貫。先朝特加寵命。獎擢內廷。出擁旌旄。入居鼎鉉。朕祗
膺寶位。注意舊臣。方屬奉陵之時。委以復土之務。是宜竭
心徇慮。使下不欺。而頗聞工徒之訴。累彰官吏之罪。遽有
章表。固求退閒。宜歸相印之權。往授使符之命。仍兼勞於
司憲。俾奉法以惠人。勉率乃心。思予洪覆。可使持節宣州
諸軍事宣州刺史兼御史大夫宣歙池等州都團練觀察
處置使。勳賜如故。
改封永昌公主制
門下。普寧公主天泉浴德。崇蘭發彩。纂組之華。每工於經
目。保阿之訓。深得於稚年。容禮必叶。言行無閒。從容珩璜
之韻。婉娩柔嘉之儀。而封䟽舊邦。禮宜改避。是擇美邑。再
申異恩。可改封永昌公主。主者施行。
禁奏祥瑞及進奇禽異獸詔
朕以寡昧。纂承丕業。永思理本。所寶惟賢。至如嘉禾神芝。
奇禽異獸。蓋王化之虛美也。所以光武形於詔令。春秋不
書祥瑞。朕誠薄德。思及前人。自今巳後。所有祥瑞。但令準
式申報。有司不得上聞。其奇禽異獸。亦宜停進。宣示天下。
知朕意焉。
遣使宣慰江淮詔
理天下者。先修其國。國命之重。寄在方鎮。方鎮共理。實惟
列城。列城為政。繫乎屬縣。然則匹夫之耕。匹婦之織。積微
成著。以供國計。永念蒸庶。厥惟艱哉。頃年以江淮租賦。爰
及榷稅。委在藩服。使其平均。太上皇君臨之初。務從省便。
遂令使府。歸在中朝。或恐巡院既多。職因交替。新制未立。
舊綱巳紊。況河汴而東。瀕海之右。名都奧壤。疆里接連。如
或征賦不均。徵輸難濟。物輕貨重。法弊人勞。又聞江淮數
道。比愆時雨。深憂黎庶之不足。軍國之闕供。政有所不宣。
事有所未便。牧宰有課績。官吏有否臧。爰遣使臣。申我休
命。宜令度支及諸道鹽鐵轉運副使戶部侍郎兼御史大
夫潘孟陽專往宣諭。慰安疲甿。詢訪便宜。蠲除疾苦。安人
利國。稱朕意焉。
甄錄諸道節度使團練經略防禦等將士詔
諸道節度使團練經略防禦等將士。久執干戈。式遏封略。
勤勞王室。深用嘉之。據其優勞。並與甄錄。各委本軍本使
即具名銜奏聞。
遣使宣慰申光蔡等州詔
申光蔡及陳許兩道將卒百姓等。比遭旱損。多缺糧儲。特
宜賑給。令其有濟。申光蔡等州宜賜米十萬石。陳許等州
賜米五萬石。仍令刑部員外郎薛舟充宣慰使。專往存問。
招諭劒南諸州詔
門下。朕聞皇祖元元之誡曰。兵者凶器也。不得巳而用之。
恭惟聖謨。常所祗股。故雖文誥有所不至。誠信有所未孚。
姑務安人。必能忍恥。朕之此志。亦可明徵。近者德宗皇帝
舉柔遠之規。授宰衡之傑。宏我廟勝。遂康巴庸。故得南詔
入貢。西戎寢患。成績始著。元臣喪亡。劉闢乘此變故。坐邀
符節。朕以枉成命者。雖乖於理體。從權變者。所冀於輯寧。
竟違卿士之謀。遂允僥求之志。朕之於闢。恩亦宏矣。曾不
知負牛羊之力。飽則逾凶。畜梟獍之心。馴之益悖。誑惑士
伍。圍逼梓州。誘陷戎臣。塞絕劒路。師徒所至。燒掠無遺。干
紀之辜。擢髮難數。朕為人司牧。育彼黎元。如闢之罪。非朕
敢舍。是用叶羣率之謀。除百姓之害。永清妖孽。底定一方。
伐罪弔人。於是乎在。其逆賊劉闢在身官爵。並宜削除。今
王師鼓行。尋濟天險。梓潼城守。巳解攻圍。壓卵注螢。坐看
撲滅。其西川將士。如有乘此聲勢。翻然改圖。梟斬凶魁。以
效誠節者。必當特加爵秩。高位重賞。朕無愛焉。其餘將吏
等。但能去逆效順。以所領歸降者。超三資授官。以一身降
者。亦與改轉。長行官健歸順者。並與敘錄。仍加賞給。其西
川管內刺史等。當其阻亂。孰克靜戈。雖章表未通。而衷誠
可見。今能歸款。亦仍舊職。如或乘機立效。因事建功。並特
加酬賞。務極優厚。夫皇王之道。弔伐所加。義在除殘。情非
樂戰。故脅從罔理。必誡於徂征。焚溺是哀。但興於徯怨。禁
暴止亂。其在茲乎。況有跡陷凶徒。心非黨惡。歸我無路。遂
至淪胥。言念斯流。尤深軫惻。所以明諭將帥。罪止渠魁。其
餘染汙。一切勿問。布告遐邇。咸懷朕意。
處分及第舉人詔
搆大廈者。必總於羣材。成大川者。必資於百谷。故思理之
主。求賢罔遺。所以昭宣令圖。廣大前緒。觀文緝化。其在茲
乎。朕以寡昧。獲奉丕業。虛己問政。實始於茲。考言求益。敢
不祗若。故命左右輔弼。洎有位之臣。會於中臺。必究其論。
閒密以獻。省自朕躬。果獲賢能。副於饑渴。才識兼茂明於
體用科人第三次等元稹韋惇第四等獨孤郁白居易曹
京伯韋慶復第四次等崔韶羅讓崔護元修薛存慶韋珩
第五上等蕭俛李蟠沈傳師柴宿達於吏理可使從政科
第五上等陳岵等。咸以待問之美。觀光而來。詢以三道之
要。復於九變之選。得失之監。粲然可觀。宜膺德茂之異。式
叶言揚之舉。其第三次等人。委中書門下優與處分。第四
等第四次等第五上等。中書門下即與處分。
平劉闢詔
朕聞去天下之害者。受天下之利。故陳諸原野。非為樂戰。
法彼震曜。本乎愛人。五材不聞於去兵。七德必先於禁暴。
皇王之道。豈不然歟。逆賊劉闢。時之妖孽。處肖形之內。罔
識君親。同人代之閒。別為梟獍。因元臣之蓄聚。恃庸蜀之
江山。誘誤生靈。扇充桀逆。朕荷祖宗之丕業。執邦國之大
經。人之亂常。法所不捨。乘茲衆憤。爰戒徂征。興戈矛於關
西。發介馬於并郡。五營禁旅。七萃神兵。合貔武之雄。授鷹
揚之帥。守無絕險。進靡堅營。麾城而壁壘皆空。接刃而欃
槍盡掃。瓦解冰冸。渙焉無餘。微盧彭濮。從茲底定。蕩三蜀
之流患。除一方之大殘。豈予寡德。能致於此。斯皆宗社降
祐。啟無疆之休。將帥叶謀。成永康之福。祗若靈睠。嘉乃衆
心。予懷惕然。若蹈冰谷。其收復成都諸大將並擒獲劉闢
軍將等。委崇文與都監軍使俱文珍條流等第聞奏。即有
甄升。其賞物等。委崇文等節級分賜。務令優厚。投降將士。
亦委崇文文珍條流聞奏。西川諸州鎮刺史大將及參伍
官吏將健百姓等。一應被彼脅從補署職掌。一切不問。西
川百姓。久陷兇逆。不免傷殘。其兩稅錢等。委本道觀察使
量事矜減。其東川州縣及山南西道。當兇徒焚劫之後。王
師攻取之辰。發輓饋軍。繕完補缺。一日之費。豈止千金。三
軍所資。盡出百姓。永言勞弊。朕所軫懷。其東川元和三年
上供錢糧並放。留州留使錢委觀察使量事矜減。仍具數
奏聞。山南西道元和二年上供錢糧放一半。官軍陣亡將
士等。並委崇文監軍審勘。具名銜事跡申奏。即與襃贈。家
口等並委本軍優賞。五年不停衣糧。並委所在州縣速為
收葬。仍量事致祭。陷在賊中官吏百姓等。應有節義著明
無辜受戮者。並委節度使具名迹奏聞。當與追贈。仍優給
其家。又分疆設都。蓋資共理。䟽域制壤。亦在稍均。將懲難
以銷萌。在立防而不紊。故賈生之議。以楚益梁。宋氏之規。
割荊易郢。酌於前事。宜有變通。其西川資陵榮昌瀘等
六州。宜割屬東川。於戲。制理經邦。必垂意於未亂。而養災
蓄患。固難禁於巳然。撲彼燎原。至於用鉞。永言迷復。載軫
俱焚。咨爾多士。體予深志。布告天下。咸使聞知。
誅劉闢等詔
劉闢生於世族。敢蓄梟心。驅劫蜀人。拒扞王命。肆其狂逆。
詿誤一州。俾我黎元。肝腦塗地。賊將崔綱等。同惡相扇。至
死不迴。咸宜伏辜。以正刑典。劉闢男超郎。豺狼醜類。難議
生全。務盡之刑。同類九人。並宜處斬。
答杜佑表請致仕詔
卿量包久大。器茂中和。事君推一德之誠。與物全四時之
信。登於臺閣。則萬事問於胡公。守在方隅。則四國宗於申
伯。舉其實行。是可專徽。頃者殷憂在辰。總錄攸重。金甌作
鎮。羣情穆然。玉鉉是司。庶官咸事。朕涉理猶淺。惟賢是圖。
遽陳請老之章。將輟弼予之道。一一省覽。良為憮然。用舍
之閒。慎重斯在。謂雅志之難奪。豈余衷之可移。是用徵尚
德之前經。酌優賢之故實。去煩就。免以職業之勤。置几
乘車。優其筋力之體。卿宜起今巳後。每月之內。常三兩度
入朝。便至中書。商量軍國事務。亦冀延於內殿。沃朕虛心。
如此。則居多暇辰。退可以吐納頤志。入參大政。進可以偃
息藩寮。靈壽將置於上庠。桑梓豈違於下杜。卿仍以朕此
意。宣示百寮。庶乎君臣作合之期。乾坤交泰之義。無媿前
列。永貽後昆。致仕之詞。即宜斷表。
授蘇繫等官詔
朕惟承累聖之業。追先正之勞。濟於艱難。代有勳烈。既而
本根巳遠。枝葉稍零。詔書屢勤於襃飾。有司不忘於遴簡。
一命宰輔。載宏搜揚。錄其先功。果復良嗣。蘇繫等咸以茂
學懿行。勗於前修。皆人之領袖。族之狐趙。類能而舉。各命
以官。或任以糾繩。或參於問列。庶乎旌太傅之德。將擬南
城之封。紹酇侯之裔。不俟東門之感。忠義獲寵。古今同之。
贈袁高禮部尚書詔
王者旌表。通乎異代。況音徽未遠。名迹可尋。風流所傳。弊
俗興起。舉其遺直。足勸事君。故朝議大夫守給事中襲南
陽郡公袁高。茂功之後。清德冠時。貞元初職在論駮。常執
讜議。封還詔書。居平蹈常。則汎然而無忤。會節有立。皆卓
爾而難踰。故能望重明端。行滿天下。未踰大任。遽歿中身。
德之不忘。久而彌著。朕方宏景化。寤寐前良。用旌尚德之
懷。俾申加等之贈。哀榮所被。勸獎斯存。可贈禮部尚書。
討李錡詔
朕聞好生者。天地之仁。不在乎肅殺。止戈者帝王之武。不
尚乎誅鋤。恭惟至言。可謂明誡。朕祗荷前訓。纉承丕圖。每
思道以自宏。豈佳兵而為念。雖朔陲阻命。有戡亂之征。蜀
部興妖。獻夷兇之捷。而所傷皆及於百姓。所費寧止於千
金。靜言思之。往往興歎。非不得巳。豈復用師。李錡屬列宗
支。任居方伯。窮赫奕之貴。飽綢繆之恩。待以親賢。報之以
逆節。授以師旅。用之以亂常。肖圓首方足之形。無五常百
行之性。頃者累陳章䟽。勤請會朝。姦態不形。偽言甚懇。朕
頗謂誠志。久方允從。乃降詔書。俾修覲禮。示以後命。委其
深心。而梟音驟呼。虺毒橫厲。初則詐疾。後仍縱兵。寮屬以
獻規受屠。使臣以傳命見脅。朕務於含垢。未忍明言。累降
中人。令遵前旨。無軺車之戒路。有沴氣之滔天。加以日逞
淫刑。冤痛者無告。日興暴賦。杼軸者皆空。赤子咸罄於餱
糧。白刃屢膏於頸血。朕為人父母。聞甚惻然。罪人無狀。却
有常刑。顧惟紀綱。豈敢廢墜。其討伐之師。並巳有處分。剋
期齊進。其李錡在身官爵階勳等。並宜削除。仍令宗正寺
削一房屬籍。其兩都及諸州府應有李錡莊宅錢物等。並
委所繇官簿錄聞奏。浙西將士。素非同惡。朕所深知。迫於
兇威。不能自達。但王師進討。因事立功。梟斬渠魁。以效誠
節。必當特加爵秩。超異等倫。其將吏等以所領歸降者。超
三資官。以一身降者。亦超資改轉。官健歸順者。厚加賞給。
仍與敘錄。明諭將士。罪止一夫。其餘染汙。一切不問。
禁厚葬詔
厚葬傷生。明勅設禁。但官司慢法。久不申明。愚下相循。遂
至違越。其違制賃葬車人六人。各決四十。
禁採銀坑戶令採銅助鑄詔
泉貨之法。義在通流。若錢有所壅。貨當益賤。故藏錢者得
乘人之急。居貨者必損己之資。趨利之徒。豈知國計。斯弊
未革。人將不堪。今欲著錢令以出滯藏。加鼓鑄以資流布。
使商旅知禁。農桑獲安。義切救時。情非欲利。若革之無漸。
恐人或相驚。己日之孚。在乎消息。應天下商賈先蓄見錢
者。委所在長吏。分明曉諭。令收市貨物。官中不得輒有程
限。逼迫商人。任其貨易。以求便利。計周歲之後。此法遍行。
朕當別立新規。設蓄錢之禁。所以先有告示。許其方圓。意
在他時。行法不貸。朕志久定。固無二言。又天下有銀之山。
必有銅鑛。銅者有資於鼓鑄。銀者無益於生人。適開翫好
之端。豈救饑寒之患。況欲加鑄。理須併功。得不權其重輕。
使務專一。其天下自五嶺以北。見採銀坑。並宜禁斷。恐所
在坑戶。不免失業。各委本州府長吏勸課。令其採銅。助官
中鑄作。仍委鹽鐵使即作法優賞。條流聞奏。於戲。人之求
利。厥路固殊。斯道炳然。言之不惑。凡百有位。明悉朕懷。
