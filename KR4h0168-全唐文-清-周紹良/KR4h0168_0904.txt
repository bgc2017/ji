欽定全唐文卷九百四
明㮣
明㮣。貞觀初沙門。
決對傅奕廢佛僧事表
僧明㮣言。㮣聞三皇統天。五帝御㝢。道含宏而遠大。德暜
覆而平均。敷善教以訓民。布慈心而育物。逮乎中古。其道
弗虧。故漢武欽明。見善而弗及。顯宗睿哲。體道而弗多。遂
能紆屈尊儀。甘泉禮金人之瑞。翹想夢寐。德陽降銅像之
徵。於是秦景西遊。越流沙而訪道。摩騰東入。跨葱嶺而傳
真。遂得化漸漢朝。寺興白馬之號。道流晉世。剎建青龍之
名。其間盛寫尊儀。競崇寺塔。騰慧雲於落仞。涌法水於窮
源。驅有識於福林。登蒼生於善地。開闡佛法。昭化愚矇。故
得永平季年。嘉瑞臻集。慶雲流潤。湛露凝甘。澤馬騰驤。神
雀翔集。朱英吐合穎之秀。紫葩生連理之枝。可謂不世之
奇徵。非常之嘉瑞者也。於是西域入侍。南越歸仁。偃革休
兵。銷金罷刃。豈不由感聖降靈。奉戒行善。精誠昭著。貫達
幽明者哉。故書云。天生神物。以祚聖人。無德斯隱。有道則
見。著之惇史。可得而詳。惟我大唐。膺期啟運。握機御歷。誕
命建家。初起義則道叶百靈。始登圖則威加萬國。故世充
化及。授首於東都。建德武周。櫬身於北朔。荊吳剋定。秦隴
廓清。方應駕七寶而飛行。導千輪而輕舉。巍巍弗與。蕩蕩
誰名。功既成焉。事亦畢矣。加以畱心佛法。眷言匡護。故莊
嚴總持。再興九級。沙門釋子。更度千人。像化彌盛於前朝。
寺塔更興於聖世。方頂戴三寶。宏護四依。合掌低頭。忘帝
王之貴。斂心屈膝。盡至敬之誠。㮣自慶遭逢。屬此嘉運。方
願息心淨剎。畢志元門。懍厲六時。以酬聖世之德。翹勤五
體。用報罔極之恩。而奕忽肆狂言。上聞朝聽。輕辭蔑聖。利
口謗賢。出語醜於梟音。發聲毒於鴆響。專欲破滅佛法。毀
廢眾僧。割斷衣糧。減省寺塔。其故何也。奕曾為道士。惡妒
居懷。故毀聖劣凡。讚愚勝智。以下誇上。用短加長。違理悖
情。一至於此。但讒言害德。偏聽傷賢。故宋受子罕之言。囚
於墨翟。魯信季孫之說。逐於尼邱。二子之賢。弗能自免。八
條之謗。或累於人。然以主上欽明。弗容讒慝。縱其三至。寧
致一疑。但浮雲在天。白日有時虧照。遊翳拂日。陽精為之
不明。而傅奕浮辭。迷於視聽。情理眩惑。言語混淆。弗可專
聽。豈應偏信。請共決對。存毀分甘。㮣忝在緇徒。預參法侶。
忽聞誹謗。寧不深傷。縱迴刃刳心。未以為痛。抽刀斮髓。詎
以為殘。謗讟之深。傷酷甚此。經云。亡身護法。沒命宏道。此
其時也。方抽腸瀝膽。報邪逆之仇讐。申表獻誠。雪師父之
謗辱。冒昧忤聽。追用驚惶。謹言。
靈潤
靈潤俗姓梁氏。河東虞鄉人。隋仁壽中出家太嶽靈巖寺。
貞觀八年住京師宏福寺。
報京邑門人書
吾今東行。累有三益。一酬往譴。二順厭生。三成大行。吾有
宿累。蒙天慈責。今得見酬。則業累轉滅。唯加心悅。何所憂
也。愚夫癡愛。隨處興著。正智不爾。厭不重生。夫淨穢兩境。
同號大空。凡聖有情。咸推覺性。覺空平等。何所著也。自度
度人。俱利之道。舉人出家。依道利物。願在三有暜濟。四生
常無退轉。三益如是。汝等宜知。各調淨根業。興善而住。吾
無慮矣。
元琬
元琬俗姓楊氏。宏農華陰人。事曇延法師為師。貞觀初勅
住暜光寺。十年卒。
上遺封表
元琬聞真容晦迹。像教陵遲。無不假緇素以住持。設內外
而為護。遂得法雲再潤。慧日重輝。光協萬乘。紹隆千載。竊
尋住持之理。義有多門。宏護之方。教乃非一。若不依佛取
捨。仍恐賞罰乖宗。如其准教驗時。是則簡徑當理。伏以僧
尼等不依戒律。致犯刑章。聞徹闕庭。塵瀆聽覽。琬等僧徒。
無任慚懼。但恐餘年昏朽。疾苦相仍。弱命不存。洪恩未答。
遂於經中撰佛教後代國王賞罰三寶法及安養蒼生論
并三德論各一卷。伏願聖躬。親降披覽。陛下廣開上書之
路。冀納芻蕘之言。謹獻祕要之經。詳金口之教。但琬忝當
傳法。庶無匿教之[:#AS-8FBB:●]。扶劣署封。以酬終後之事。不勝戀仰。
謹奉經以聞。
致皇太子書
元正告始。景福維新。伏維殿下膺時納祜。罄無不宜。但琬
夙縈沈疴。不獲奉慶。蒙降逮問。無任荷戢。感顧恩隆。罔知
攸厝。今略經中要務。即可詳行者四條。畱意尋檢。永綏寶
祚。初勸行慈。引涅槃梵行之文。令起含養之心。存兼濟之
教也。二減殺者。引儒禮無故不殺牛羊者。皆重其生。去其
濫逸也。又云。王者修其教不易其俗。齊其政不易其宜。見
其生不忍其死。聞其聲不食其肉。此即上帝悼損害之失。
樹止殺之漸也。故佛經有恕己之喻。誡之以殺打諸事也。
琬聞東宮常膳。日多烹宰。審如所承。誠有大損。殿下以一
身之料。遍擬㣥僚。及至斷命所由。莫不皆推殿下。所以長
懷夕惕。望崇慈恕。自今已往。請少殺生。東宮內外。咸減肉
料。則歷長命久。仁育斯隆。三順氣者。如經不殺曰仁。仁主
肝。肝者木也。春陽之時。萬物盡生。宜育㣥品。用答冥造。如
其有殺。是不順氣。殿下位處少陽。福居春月。行慈以和正
氣。施惠以保天齡。請年別春季。斷肉停殺。慜彼含育。順此
陽和。四奉齋者。如經年三月六齋。能潔六根。便資五福。伏
願遵行。受持齋戒。何者。今享此重位。咸資往因。復能進德
崇善。用成其美。則善知識者。是大因緣。元琬道德疎微。曲
蒙顧盼。謹率聞見。敢塵聽覽。
慧賾
慧賾俗姓李氏。荊州江陵人。九歲投本邑隱法師出家。隋
開皇中住江陵寺。後勅住清禪寺。大業末卜居終南高冠
嶺。貞觀初勅召翻譯新經。十年卒。年五十七。
般若燈論序
般若燈論者。一名中論。本有五百偈。龍樹菩薩之所作也。
借燈為名者。無分別智有寂照之功也。舉中標目者。鑑亡
緣觀等離二邊也。然則燈本無心。智也亡照。法性平等。中
義在斯。故寄論以明之也。若夫尋詮滯旨。執俗迷真。顛沛
斷常之間。造次有無之內。守名喪實。攀葉亡根者。豈欲尒
哉。蓋有由矣。請試陳之。若乃構分別之因。招虛妄之果。惑
業熏其內識。惡友結其外緣。致令慢聳崇山。見深滄海。恚
火難觸。詞鋒罕當。聞說有而快心。聽談空而起謗。六種偏
執。各謂非偏。五百論師。爭興異論。或將邪亂正。或以偽齊
真。識以悟而翻迷。教雖通而更壅。可謂捐珠翫石。棄寶負
薪。觀畫怖龍。尋蹟怯象。愛好如此。良可悲夫。龍樹菩薩。救
世挺生。訶嗜欲而發心。閱深經而自鄙。蒙獨尊之懸記。然
法炬於閻浮。且其地越初依。功超伏位。既窮一實。且究二
能。佩兩印而定百家。混三空而齊萬物。點塵劫數。歷試諸
難。悼彼㣥迷。故作斯論。文元旨妙。破巧申工。被之鈍根。多
生怯退。有分別明菩薩者。大乘法將。體道居衷。遐覽真言。
為其釋論。開祕密藏。賜如意珠。略廣相成。師資互顯。至若
自乘異執。鬱起千端。外道殊計。紛然萬緒。驢乘競馳於駕
駟。螢火爭耀於龍燭。莫不標其品類。顯厥師宗。玉石既分。
元黃亦判。西域染翰。乃有數家。考實析微。此為精詣。若含
通本末。有六千偈。梵文如此。翻則減之。我皇帝神道邁於
羲農。陶鑄侔於造化。包六合而貫三才。攝四生而宏十善。
崇本息末。無為太平。守母存子。不言而治。偏復畱心釋典。
遐想至真。以為聖教東流。年淹數百。而億象所負。闕者猶
多。希聞未聞。勞於寤寐。中天竺國三藏法師波頗蜜多羅。
唐言朋友。學兼半滿。博綜㣥詮。喪我怡神。搜元養性。遊方
在念。利物為懷。故能附筏傳身。舉煙召伴。冒冰霜而越葱
嶺。犯風熱而度沙河。時積五年。塗經四萬。以大唐貞觀元
年歲次娵訾十一月二十日。頂戴梵文。至止京輦。昔秦徵
童壽。苦用戎兵。漢請摩騰。遠勞蕃使。詎可方茲感應。道契
冥符。家國休祥。德人爰降。有司奏見。殊悅帝心。其年有勅
安置大興善寺。仍請譯出寶星經一部。四年六月。移住勝
光。乃召義學沙門慧乘慧朗法常曇藏智首慧明道岳僧[:#AS-9855:●
]僧珍智解文順法琳靈佳。慧賾慧淨等。傳譯沙門元謨
僧伽及三藏同學崛多律師等。同作證明。對翻此論。尚書
左僕射邠國公房元齡太子詹事杜正倫禮部尚書趙郡
王李孝恭等。並是翊聖賢臣。佐時匡濟。盡忠貞而事主。外
形骸以求法。自聖君肇慮。竟此宏宣。利深益厚。實資開發。
鑒譯勅使右光祿大夫太府卿蘭陵蕭璟。信根篤始。慧力
要終。寂慮尋真。虛心慕道。贊揚影響。勸助無輟。其諸德僧。
夙興匪懈。研覈幽旨。去華存實。目擊則欣其會理。函丈則
究其是非。文雖定而覆詳。義乃明而重審。歲次壽星十月
十七日。檢勘畢了。其為論也。觀明中道。而存中矣。觀空顯
第一。而得一乘空。然則司南之車。本示迷者。照膽之鏡。為
鑒邪人。無邪則鏡無所施。不迷則車不為用。斯論被申。其
由此矣。雖復斥內遮外。盡妄窮真。而存乎妙存。破如可破。
蕩蕩焉。恢恢焉。迎之靡測其源。順之罔知其末。信是瑩心
神之砥礪。越溟險之舟輿。駭昏識之雷霆。照幽塗之日月
者矣。此土先有中論四卷本偈。大同賓頭盧伽為其注解。
晦其部執。學者昧焉。此論既興。可為明鏡。庶悟元君子。詳
而味之也。
志寬
志寬俗姓姚氏。蒲州河東人。隋青州刺史任予。自幼出家。
大業中以事流西蜀。貞觀初還鄉里。十七年卒於仁壽寺。
年七十八。
慰神素書
等同幻境。俱稟泡形。不意之情。非復言像。素法師俗風清
美。道器沖深。包總義門。研機至實。但正業久成。必之淨土。
此方薄運。頓失所歸。老病之僧。早應先去。罪重福微。猶守
餘報耳。法師不遺故舊。昨二十五日夜降神共聚。同臥一
牀。通夕言議。至曉方別。情猶今昔。事即存亡。冥感之誠。未
可陳述。
元覽
元覽俗姓李氏。趙州房子人。年十三。至汾州就超禪師出
家。貞觀初入京師。住宏福寺。十八年。捨身渭陰洪陂坊。
臨終遺文
敬白十方三世諸佛。弟子元覽。自出家來。一十二夏。雖霑
僧數。大業未成。今欲修行檀波羅蜜。如薩埵投身。尸毘割
股。魚王肉山。經文具載。請從前聖。敢附後塵。衣物眾具。任
依佛教。臨終之人。多不周委。
慧淨
慧淨俗姓房氏。常山真定人。隋國子博士徽遠猶子。年十
四出家。貞觀二年新經至。勅淨譯釋。十三年延為暜光寺
主。仍知紀國上座。十九年卒。年六十八。
辭謝皇儲令知暜光寺任啟
伏奉恩令。以慧淨為暜光寺主。仍知本寺上座事。奉旨驚
惶。罔知攸措。但慧淨不揆庸短。少專經論。用心過分。因搆
沈疴。暨犬馬齒隆。衰弊日盛。甚賴全生納養。僅時敷說。磨
鈍策蹇。濫被吹噓。至於提頓綱維。由來未悟。整齊僧眾。素
所不閑。恩遣曳此庸衰。總彼殷務。竊悲魚鹿易處。失燥溼
之宜。方圓改質。乖任物之性。既情不逮事。實迫於心。撫躬
驚惕。不遑啟處。然恩旨隆渥。罔敢辭讓。謹以謝聞。伏增戰
慄。
重上皇儲令知暜光寺任謝啟
重蒙令旨。恩渥載隆。追深悚怍。但慧淨學慚照雪。解愧傳
燈。濫叨榮幸。坐致非望。復蒙垂茲神翰。播斯宏誘。文麗辰
象。調諧金石。加以恩兼道俗。澤總存亡。獎進高深。譬超山
海。循環百遍。悲喜交加。徒知銘感。豈陳螢露。頻煩曲降。顧
已多慚。謹以狀聞。用增怵惕。
析疑論
披覽高論。博究精微。旨贍文華。驚心眩目。辯超炙輠。理跨
聯環。幽難勃以縱橫。掞藻紛其駱驛。非夫哲士。誰其溢心。
瞻彼上人。固難與對。輕持不敏。寧酬客難。來論云。一音演
說。各隨類解。蠕動眾生。皆有佛性。然則佛陀之與先覺。語
從俗異。智慧之與般若。義本元同。習知覺若非勝因。念佛
慧豈登妙果。答曰。大哉斯舉也。深固幽遠。理涉嫌疑。今當
為子。略陳梗概。若乃問同答異。文郁郁於孔書。名一義乖。
理明明於釋典。若名同不許義異。則問一不得答殊。此例
既昇。彼竝自沒。如有未喻。更為提撕。夫以住無所住。萬善
所以兼修。為無不為。一音所以齊應。豈止絕聖棄智。抱一
守雌。泠然獨善。義無兼濟。較言優劣。其可倫乎。二宗既辯。
百難斯滯。論云。彼此名言。遂可分別。一音各解。乃翫空談。
答曰。誠如來旨。亦須分別。竊以逍遙一也。鵬鷃不可齊乎
九萬。榮枯同也。椿菌不可齊乎八千。而况爝火之侔日月。
浸灌之方時雨。寧有分同明潤。而遂均其曜澤哉。至若山
豪一其大小。彭殤均其壽夭。莛楹亂其橫豎。施厲混其妍
媸。斯由相待不定。相奪可忘。莊生所以絕其有封。非於未
始無物。斯則以余分別。攻子分別。子亡分別。即余亡分別
矣。君子劇談。幸無謔論。一言易失。駟馬難追。斯文誡矣。深
可慎哉。論云。諸行無常。觸類緣起。復心有待。資氣涉求。然
則我淨受於熏修。慧定成於繕剋。答曰。無常者故吾去也。
緣起者新吾來也。故吾去矣。吾豈常乎。新吾來矣吾豈斷
乎。新故相待。假熏修以成靜。美惡更代。非繕剋而難功。是
則生滅破彼斷常。因果顯其中觀。斯實莊釋元同。東西理
會。而吾子去彼取此。得無謬乎。論云。續鳧截鶴。庸詎真如。
蟲化蜂飛。何居弱喪。答曰。夫自然者報分也。熏修者業理
也。報分已定。二鳥不羨於短長。業理資緣。兩蟲有待而飛
化。然則字象易疑。沈冥難曉。幽求之士。淪惑罔息。乃道緣
四果。尚昧衣珠。位隆十地。猶昏羅縠。聖賢固其若此。而况
庸庸者乎。自非鑑鏡三明。雄飛七辯。安能妙契元極。敷究
幽微。貧道藉以受業。家門朋徒是寄。希能擇善。敢進芻蕘。
如或鏗然。願詳金牒。
慧斌
慧斌俗姓和氏。兗州人。年十九為州助教。年二十三出家
臺山。年三十四住泰山梁父甑山存道寺。後徵為京師宏
福寺主。貞觀十九年卒。年七十二。
義井碑銘
哀哀父母。載生載育。亦既弄璋。我顧我復。一朝棄予。山川
滿目。雲掩重關。風驚大谷。愛敬之道。天倫在茲。殷憂暮齒。
見子無期。鑿井通給。託事興詞。百年幾日。對此長悲。玉檢
之南。嶧陽之北。獲麟之野。秉禮之國。居有美政。俗多儒墨。
玉井洞開。高碑斯勒。
海雲
海雲。貞觀時沙門。
大法師行記
夫聖生西域。影示現於東川。教被當(闕一字)流波蓋於萬代。
故如來滅後。千年之中。廿有四聖人法師(闕一字)傳法也。千
年之後。次有凡夫法師。亦傳法也。暨大魏太和廿二年。(闕
一字)天竺優迦城有大法師名勒那麼提(闕二字)寶意兼(闕
二字)乘備照五明。求道精勤。聖賢未簡。而悲矜苦海。志存
傳化。遂從彼中(闕一字)持十地論。振斯東夏。授此土沙(闕二
字)光禪師其(闕五字)教授瓶寫水不失一滴。其光律師俗姓
楊盧奴(闕四字)弟子名振齊魏。十有餘人。謂(闕五字)詢(闕五字)師
此等十
德。皆有別傳。若大乘筌旨。深會取舍之方。祕教隨機。洞照
卷(闕三字)有其唯道憑法師之一人也。(闕十字)人也(闕一字)成弟
子廿餘人。苦十地祕論。固本垂綱。而傳燈(闕七字)法師之一
人也蓋明法師(闕十二字)中(闕一字)當千地之後之上首也。又是
光律師之孫。憑法師之(闕八字)八秋中涉學學且散矣。薄言
從宅巡衢野。望繁霜滿(闕五字)怖(闕二字)猛倚樹歎息。拭(闕十
三字)命也忠情既發。畱者誰乎。不計危亡。專投隱覺。於臘(
闕九字)此日而受出家(闕十三字)穀歲已向周有人言曰。此非佛
法矣。求仙之念。從是(闕十一字)而兼餌誦(闕十四字)念(闕一字)吾當學
問於閻浮提中。作最大法師。若(闕一字)不爾(闕十一字)伴難逢踟(
闕十四字)舀到已(闕一字)奉大法師聽十地地持其法師也道
諱道(闕十一字)年在從(闕十六字)之威巍巍自住。薄有四王之德。師
於夏日輒患曰(闕十二字)此(闕十六字)還向定州而受具戒。受已。連
翩復返上原。年廿(闕二十八字)亦訖年廿六從隱律師也業想
清高(闕三十字)年廿九向彼白鹿李潛下寺首尾一周時造十
時疏(闕二十九字)更還鄴更訪名醫。又患求師栖勤之苦。遂披(
闕一字)九(闕二十九字)壽(闕二字)一首大法師記德碑文一首。年卅
一更(闕二十七字。)疏兩卷。集勝髣(疑)䟽一卷。集菩薩戒本一卷。(
闕一字)集
(闕二十七字)策論師聽雜何毘曇四有餘遍兩遍既周私鈔(
闕三十字)肇世四齊天保元年冬。在鄴京講十地論。(闕三十
字)旨(闕一字)一卷合十三卷矣。年卌三。聊講華嚴。時有檀(闕
三十三字)一(闕一字)
[:#AS-FEE4:●]
[:#AS-FBEE:●]束覆牀而已於[:#AS-FEE4:●]
[:#AS-FBEE:●]束丁隨力撰制謂集(闕
三十一字)集央掘魔羅疏一卷。集無量壽經疏一卷。集(闕三
十一字)卷集溫室疏一卷。集遺教論疏一卷。集眾經宗(闕三
十二字)信三寶論一卷。集食鷇雞卵成煞有罪論一卷。(闕二
十九字)生(闕一字)成林矣。年卌七。赴請范陽。隨宜闡說。三智博
流。時遇(闕一字)德(闕二十四字)齊祚靡頹。聖駕在運。三寶頓壞。殘
僧驚竄。逃趣無於有俗弟子將太清(闕二十二字)茲(闕一字)想作
十慈頌十志頌十首作齊已消(闕一字)頌廿七首作觸事申(
闕一字)頌(闕十九字)集滅法云記一卷集老集莊紀一卷。集五兆
書一卷。華嚴(闕一字)華(闕二十二字)遏奉得舍利世尊一粒六返
迹洺州於俗弟子廬永幹遏奉得辟(闕二十二字)集四分戒本
疏一卷。般若論疏一卷。集破寺報(闕二字)卷(闕一字)尊世(闕一
字)中(闕二十一字)世雄頌一卷年七十。文皇帝命入咸陽。策杖(
闕三字)往(闕二字)已後還相(闕二十一字。)佛法東行譯經法集上首
邨衆法一卷。集(闕三字)義記一卷。集寒陵山(闕二十二字)二日終
於(闕一字)寺。哀哉慧日。此時歿
矣。(闕三字)衣懸絕矣其志(闕二十一字)老而不惓。勤講(闕一字)方止
講經講論護法為(闕三字)奉(闕三字)為意敬聖敬(闕十九字)唯上補
衣麄食(闕一字)婦女及尼交遊迹絕骨向親聖往來(闕二十
六字)厭俗愛道。本非(闕一字)事省不求繁務。雖居邑(闕一字)郭
每樂山(闕六字)風來(闕一字)中心(闕二字)弱水(闕一字)至(闕十字)物其
講也聲(闕一字)緩而終急華嚴經講九口十六遍(闕七字)百餘(
闕九字)經磨(闕七字)戒(闕二字)磨(闕二字)槃經講一(闕二字)然解(闕九
字)旨(闕十六字)兩(闕一字)論(闕一字)之開(闕三字)夜別一人僧欠差長
極(闕二字)五臘(闕七字)時惟使大(闕二字)遣(闕一字)彌(闕一字)眾(闕十
六字)受菩薩戒後(闕)化大隋(闕十一字)高餘於(闕三字)上而短下
細而不(闕十六字)閻一所聖賢不憚吾(闕十字)東土傳化起於漢
明麼騰迦(闕一字)來此於(闕十一字)中天之地城名優迦法(闕十
一字)悲風內鼓遊茲洛邑。專宏大乘。精成難(闕十字)龍舄遞
出法輪相繼(闕一字)人(闕十二字)師時十八家求學造此結門(闕
十四字)二十有一南遊鄴京大師(闕十一字)三十有四講說住持
如龍處雲雨(闕十三字)其間譔結內外俱駕八十有(闕十字)哀(闕
一字)哉法雨此時雲滅來世蒼生傳名麼
