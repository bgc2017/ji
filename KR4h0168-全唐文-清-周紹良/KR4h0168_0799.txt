欽定全唐文卷七百九十九
皮日休(四)
春秋決疑十篇
夫趙盾弒君。莒僕弒父。春秋顯書其過。何則楚公子圍弒
其君郊敖。子駟弒其君僖公。齊人弒其君悼公。各以疾赴。
春秋皆書曰卒。評曰。人之生也。上有天地。次有君父。君父
可弒。是無天地也。乃生人之大惡。有識之宏恥。亦由漢書
云律母妻母之文。聖人所不書是也。且趙盾反不討賊。董
狐謂為弒君。莒僕以其寶來奔。里革謂其弒父。斯二者罪
名以彰。仲尼承彰而書耳。斯三逆者弒君以疾赴。仲尼非
可誣也。據赴而書者。不忍也。故不忍也者。恥在其中焉。懲
在其中焉。夫春秋弒君三十六。其餘之逆。亦據赴而書耳。
夫趙孟以無辭伐國。伯以夷禮來朝。春秋皆貶之曰人曰
子。何至其罪大者為之隱。其過小者必以書之。曰伐國無
辭。專君之命也。君而可專。孰有其國得不貶之乎。若罪大
者為之隱。推亡也。其罪小者必以書。固存之也。
夫齊荼野幕之弒。事起陽生。楚靈乾谿之縊。禍因常壽。而
春秋歸罪於陳乞公子比者。不其遠乎。曰。野幕之弒。罪歸
陳乞。陽生之罪可知矣。乾谿之縊。罪歸子比。常壽之罪可
知矣。春秋之旨。譬酷吏決獄。矒鉗之刑。尚猶不捨。刀鋸之
戮。何自而逃。
夫齊桓救衞。不書狄滅。晉文召王。而云狩於河陽。曰。狄實
滅衞。因桓救而獲全。斯不滅矣。文實召王。因王來而稱狩。
斯不召矣。苟桓不能救衞。文不能匡王。必書狄滅衞。晉人
召天王於河陽矣。故春秋之時。滅人國者衆。救人國者鮮。
仲尼旌其卹患也。背周者衆。朝周者鮮。仲尼旌其勤王也。
夫哀八年(不書盟恥吳夷)及十三年。(盟不書諸侯恥之故不錄也)公再與吳盟。
皆不書。桓二年。公及戎盟於唐。則書。吳實華族。其道夷也。
以強要盟。不曰夷乎。戎實夷族。其道華也。以道好盟。不曰
華乎。故恥而不書。懲也。以戎而書。勸也。
夫桓二年書曰。宋華督弒其君與夷及其大夫孔父。僖十
年又書。里克弒其君卓及其大夫荀息。夫君稱弒也。而云
及者。是君臣無別也。弒之者。罪臣下也。夫孔父以奪室見
弒。荀息以立言被誅。是無辜之怨。是以及裦之者何。自臣
及君也。蓋貶華父與里克也。俾孔父之死如與夷之死。荀
息之死如卓子之死。及之者。貴之也。
夫姜氏淫奔。子般夭酷。魯之醜也。諱之可也。至如公送晉
葬。為齊所止。為邾所敗。皆諱之者何也。曰。周之有葬。魯送
可也。如晉以盟主而臣魯。諱之者。諱乎以諸侯而事諸侯
也。諸侯有過則削地。有逆則夷宗。齊魯一體。諱之者。諱乎
以諸侯而止於諸侯也。夫天下有道。小國事大國。邾小國
也。而魯諱之者。諱乎以大國而敗於小國也。
夫定六年鄭滅許。以許男歸。而哀元年又書許男與楚圍
蔡。曰。鄭實滅許。而後或復之。當復之時。其赴不至於魯。故
不書耳。凡國有來赴者。雖小必書。宋之六鷁退飛是也。無
來赴。雖大亦闕。晉之滅耿滅魏是也。夫楚實滅陳。後復封
之。狄實滅衞。後復全之。斯亦許之類是也。
夫春秋之旨。獲君曰止。誅臣曰刺殺其大夫。執我行人。鄭
棄其師。隕石宋五。若斯者。即古史之全文也。奚在其筆削
乎。曰。仲尼因魯史而修春秋。是明不誣於人也。又曰。知吾
者亦以春秋。罪我者亦以春秋。其是之謂乎。若楊子之草
元。其數則易。其文則元是也。
夫宋襄執滕子而誣之以得罪。春秋則承赴而書。何至魯
之君也。弒者五。逐者二。並闕而不書。苟如是。懲惡勸善。何
以為的。亂臣賊子。何以知懼。曰。夫仲尼修春秋。而依微其
旨。固有俟爾。苟無邱明發決其奧。廓通其元。亦赴來而責
實也。非可誣也。如自書其魯之弒逐者。則魯人攘羊。仲尼
證之也。
補泓戰語
宋襄公伐鄭。楚伐宋而救鄭。與楚會泓戰。既濟未陣。司馬
子魚請擊之。公不以戰。卒敗而退。公羊氏以為文王之戰。
亦不過此。日休補其文曰。聖人制民。患其力不可禁也。設
法以刑之。患刑之不可止也。用武以兵之。兵之既出也。民
秉之為格殺。執之為攻殘。故聖人施金鼓以節之。用羽旄
以飾之。為蒐狩以教之。自三代以降。春秋之時。禮樂之征
弛。掩襲之弊廣。窮其力者。譬角觝者爭其勝負。並驅者競
其先後。胡為仁讓哉。文王聖人之至也。雖以德化。未聞不
兵而獲者。然則伐犬夷。征密須。敗耆國。伐崇侯虎。襄公始
戰齊而納孝公。次及於泓。則云不禽二毛。不以阻隘。夫聖
人之愛民也。班白不提挈。又云一夫不獲其所。豈能區區
於死地決其勝於人命哉。較其戰也。文王不為也。噫。公羊
氏違邱明之旨。為文王之戰。亦不過於此。罪也。
獨行
士有潔其處介其止於世者。行以古聖人。止以古聖人。不
顧今之是非。不隨衆之毀譽。雖必不合於祿利。適乎道而
已矣。要以今是我之非。我非今之是。彼知於我者聞毀適
足譽。不知我者聞譽適足毀。昧然不顧其是非毀譽者用
之。嗚呼。士之道。得不顧其是非毀譽者用之。則天下之治。
不啻半於淳古矣。今之所譽者。處以古聖人。以今達者。聞
是則進。聞非則退。有愛者。聞毀而疎之。有不合者。聞譽而
洽之。故道不加於世。業鮮異於衆。則其人貿貿於祿利。蚩
蚩於朝廷。望天下之治不啻於淳古也。難矣哉。
讀司馬法
古之取天下也以民心。今之取天下也以民命。唐虞尚仁。
天下之民從而帝之。不曰取天下以民心者乎。漢魏尚權。
驅赤子於利刃之下。爭寸土於百戰之內。由士為諸侯。由
諸侯為天子。非兵不能威。非戰不能服。不曰取天下以民
命者乎。由是編之為術。(謂太公六韜也)術愈精而殺人愈多。法益
切而害物益甚。嗚呼。其亦不仁矣。蚩蚩之類不敢惜死者。
上懼乎刑。次貪乎賞。民之於君猶子也。何異乎父欲殺其
子。先紿以威。後㗖以利哉。孟子曰。我善為陳。我善為戰。大
罪也。使後之君於民有是者。雖不得士。吾以為猶士也。
請行周典
周禮載師之職曰。宅不毛者有里布。田不耕者出屋粟。凡
民無職事者出夫家之征。日休曰。征稅者。非以率民而奉
君。亦將以勵民而成其業也。今之宅。樹花卉猶恐不奇。減
征賦惟恐不至。苟樹桑者。必門嗤戶笑。有能以不毛而稅
者哉。如曰必也居不樹桑。雖勢家亦出里布。則途無祼丐
之民矣。今之田。貧者不足於耕耨。轉而輸於富者。富者利
廣占。不利廣耕。如曰必也田不耕者。雖勢家亦出屋粟。則
途無餒斃之民矣。今之民。善者少。不肖者多。苟無世守之
業。必鬭鷄走狗。格簺擊鞠。以取飡於游閒。太史公曰。刺繡
文。不如倚市門。是也。如曰必也凡民無職事者出夫家之
征。則世無游隋之民矣。此三者。民之最急者也。有國有家
者可不務乎。周公聖人也。周典聖人之制也。未有依聖制
而天下不治者。執事者以為何如。
相解
今之相工言人相者。必曰某相類龍。某相類鳳。某相類牛
馬。某至公侯。某至卿相。是其相類禽獸。則富貴也。噫。立形
於天地。分性於萬物。其貴者不過人乎。人有真人形而賤
貧。類禽獸而富貴哉。將今之人。言其貌類禽獸則喜。真人
形則怒。言其行類禽獸則怒。真人心則喜。夫以鳳為禽耶。
鳳則仁義之禽也。以騶虞為獸耶。則騶虞仁義之獸也。今
之人也。仁義能符是哉。是行又不若於禽獸也。宜矣。或曰。
相者有乎哉。曰。上善出於性。大惡亦出於性。中庸之人。善
惡在其化者也。上善出於性。若文王在母不憂。夷吾弱不
好弄。是也。大惡亦出於性。若商臣之蜂目豺聲。必殺其父。
叔魚之虎目豕心。以賄死。是也。中庸之人。善惡在其化者。
若大舜設化而有苗格。仲尼垂諭而子路服。是也。是從善
而化者也。若齊桓。管仲輔之則霸。䜿貂輔之則亂。是從惡
而化者也。故舜相於堯而天下平。禹相於舜而大災弭。咎
繇相禹。斯謂相見者。見人知其賢愚。見國知其治亂。亦相
也。或曰。賢愚者。見行事而知也。敢問聖人之相人。知其有
位哉。曰。堯之於舜。任之以天下。知其有位也。舜之於四凶。
投之於四裔。知其無位也。曰。苟若是。聖人之能相人也。是
必賢者得其位。不肖者不立朝。三苗九黎焉得以侯。飛廉
惡來焉得以爵。曰。有是者。其君不能相也。將其國之是滅。
豈相人而用哉。是則三苗九黎。未聞不滅。飛廉惡來。未聞
不誅。嗚呼。聖人之相人也。不差忽微。不失累黍。言其善必
善。言其惡必惡。言其勝任必勝任。今之人不以是術行。其
區區求子卿唐舉之術。居其窮。處其困。不思以道達。不能
以德進。言其有位。必翻然自負。坐白屋有公侯之姿。食藜
羹有卿相之色。蓋不能自相其心者。或有士居窮處困。望
一金之助已。有沒齒之難。有誕妄之人。自稱精子卿唐舉
之術。取其金則易於反掌矣。有能以聖賢之道自相其心
哉。嗚呼。舉世從之。吾獨戾也。其不勝明矣。
惑雷刑
彭澤縣鄉曰黃花。有農戶曰逢氏。田甚廣。巳牛不能備耕。
嘗僦他牛以兼其力。逢氏之猾惡。為一鄉之師焉。得他牛。
則晝役夕歸。箠耕於烈景。笞耨於晦冥。未嘗一息容其殆
忽。一日。猝雷發山。逢氏震死。日休曰。逢氏之猾惡。天假雷
刑絕其命。信矣。夫生民之基。不過乎稼穡之功。皆不為是
畜之力哉。則天之保牛。齊民命也。宜矣。今逢氏苦其力。天
則震死。如燕趙無賴少年。椎之以私享。烹之以市貨。法不
可戢。刑不可威。則天之保牛。皆不降於雷刑哉。則逢氏之
死。吾不知是天地也。
悲摯獸
匯澤之場。農夫持弓矢行。其稼穡之側有苕。頃為農夫息
其傍。未久。苕花紛然。不吹而飛。若有物娭。視之虎也。跳踉
哮㘚。視其狀。若有所獲。負不勝其喜之態也。農夫謂虎見
已。將遇食而喜者。乃挺矢匿形。伺其重娭。發貫其腋。雷然
而踣。及視之。枕死麕而斃矣。意者謂獲其麕。將食而娭。將
娭而害。日休曰。噫。古之士獲一名受一位。如已不足於名
位而已。豈有喜於富貴。娭於權勢哉。然反是者。獲一名不
勝其驕也。受一位不勝其傲也。驕傲未足於心。而刑禍已
滅其屬。其不勝任。與夫獲死麕者幾希。悲夫。吾以名位為
死麕。以刑禍為農夫。庶乎免於今世矣。
誚莊生
莊生免范蠡之子死。至矣夫。范蠡子復取其金則怒。乃言
於楚王死之。嗚呼。夫交者以義合。至死不離也。以利合者。
全於利前者鮮矣。况利死之後哉。則莊生謂畢事而歸金。
其言信矣。至其取金。則復言而死之。焉有夫歸金之心也
哉。是莊生與范蠡果曰利合也。或曰。莊生非利金而渝言。
是范蠡之子利金而渝言也。曰。夫赦者楚之常法也。范蠡
不謂乎赦謂楚之常法。以其兄自合不死。非莊生之力也。
故取夫金。是愚豎之纖鄙也。何足責哉。如莊生與范蠡義
合。則取金之信。以易乎人命也哉。是果曰利合。兼不全於
利前者也。
旌王宇
王莽竊弄漢柄。擅斥帝族。當其時。有名臣名士身被漢祿
者。闔朝皆然也。莫不迴忠作佞。變直為邪。曾不敢一忤莽
色。以平帝得親乎外氏者也。而宇乃以為謀。事泄受禍。日
休旌之曰。若宇之道。真忠烈之士哉。不以其父得天下為
利。以反道為慮。不以已將為天子之子為貴。以愆咎為戒。
嗚呼。宇之道。大不負天地。幽不慚鬼神。貞不愧金石。明不
讓日月。於臣子之義備矣。而班氏忘讚。皮子旌之。悲夫。
斥胡建
古者將在軍。君命有所不受。若穰苴之斬莊賈。孫武之僇
宮嬪。魏絳之辱楊干。是也。如建者。為軍正丞。設御史有奸。
在建職當以狀聞。自有天子之刑名。如擅斬者。乃一夫之
暴賊上吏者也。以辱國威。國威者。軍刑者也。夫軍正之職。
當申明其法於軍師。亦不可擅行誅殺也。正且不可。况又
丞哉。嗚呼。漢不以是僇建以正其罪。反以詔命賞之。嘻妄
矣。過直近乎暴物。過訐近乎擅命。有之不戢。在家為賊子。
在國為亂臣。其建之謂矣。
無項託
符朗著符子。言項託詆訿夫子之意者。以吾道將不勝於
黃老。嗚呼。孔子門唯稱少。故仲尼曰。顏氏之子。其殆庶幾
乎。又曰。賢哉回也。歎其道與已促。固不足夫蔽之也。如託
之年與回少遠矣。託之智與回又遠矣。豈仲尼不稱之於
其時耶。夫四科之外有七十子。七十子外有三千之徒。其
人也有一善。仲尼未嘗不稱之。豈於項氏獨掩其賢哉。必
不然也。嗚呼。項氏之有無。亦如乎莊周稱盜跖漁父也。墨
子之稱墨尸[:#AS-FBEE:●]木娟嬋也。豈足然哉。豈足然哉。
正尸祭
聖人知生不足其事。事之死。死不足其思。制之生。生象其
死。窮其思也。尸象其生。極其敬也。夫禮者。足以守不以加。
加則弊。足以加不以闕。闕則怠。足以闕不以廢。廢則亂。故
祀享立尸於廟。王則迎。有拜有酳有酢。所以立象生之敬
也。今視唐禮。皇帝神降而拜象乎妥尸。受福於神象乎酢
尸。嗚呼。唐有天下。化平三百年。其禮典赫然。可以蠛漢蠓
魏。豈不能守周孔禮制哉。故曰不以加。加則弊。禮無匜盥
之文。漢魏以來加之是也。以加不以闕者。周官射人祭祀
則贊射牲。王親射也。自漢魏以來。惟以毛血為薦是也。足
以闕不以廢。古者屈到嗜芰。屈建薦之。謂乎非禮。梁氏祀
以蔬食是也。嗚呼。讀漢魏及梁書。代無其人。忍使其禮弊
怠廢闕相接至此耶。豈天使之然。俟吾唐之人補其逸典
哉。是宗廟祭尸。不當廢也已。
題同官縣壁
余行邑過此。偶無令長。遂寄榻縣宇。步履後圃。荒蕪不治。
獨有四小柏。鬱然於草莽間。與菅茅並處。良可歎者。後之
來者。當有瘦馬長官。定能為四柏主人。幸無忽此語也。中
和三年三月望日。日休書。
皮子世錄
皮子之先。蓋鄭公之苗裔賢大夫子皮之後。在戰國及秦
時。無譜牒可考。自漢至唐。其英雄賢俊在位者。往往有焉。
前漢時名容者以善為容官至大夫。後漢時名巡者為太
醫令。三國時無聞焉。晉朝名初者為襄陽太守。名京者為
賢處士。宋朝名熙祖者與徐廣論議。苻王世名審者為堅
侍郎。後魏世名豹子者為魏名將。子道明襲爵。弟喜為使
持節侍中都督秦雍梁益諸軍事大將軍仇池鎮將假公
如故。喜以戰守之功。累加勳爵。後轉散騎常侍安南將軍
豫州刺史。卒於天宗爵。喜弟雙仁冠軍將軍仇池鎮將。北
齊時名景和者以功大官封王。名延宗者為黃門侍郎。隋
朝名子信者為刺史。至於吾唐。汨汨於民間。無能以文取
位。惟從祖翁諱瑕叔舉進士有名。以剛柔不合時。受蜀聘
為幕府。累官至刺史。從翁諱行修明經及第。累官至項城
令。以盜不發貶州掾卒。時日休之世。以遠祖襄陽太守。子
孫因家襄陽之竟陵。世世為襄陽人。自有唐以來。或農竟
陵。或隱鹿門。皆不拘冠冕。以至皮子。嗚呼。聖賢命世。世不
賤不足以立志。地不卑不足以立名。是知老子產於厲鄉。
仲尼生於闕里。苟使李乾早胎。老子豈降。叔梁早嗣。仲尼
不生。賢既家有不足。為立大功致大化振大名者。其在斯
乎。
讀韓詩外傳
韓詩外傳曰。韶用干戚。非至樂也。舜兼二女。非達禮也。封
黃帝之子十九。非法義也。往田號泣。未盡命也。日休曰。甚
哉韓詩之文。悖夫大教。夫堯舜之世。但務以道化天下。天
下嘻嘻如一家室。其化雖至。其制未備。豈可罪以越禮哉。
如以韶用干戚非至樂。則顓頊之八風。高辛之六筮。不可
作矣。如以舜兼二女非達禮也。則堯之世其禮未定。不當
責也又宜矣。以封黃帝之子非法義也。則丹朱商君無封
邑。是庶人也。傳曰。賢者子孫必有土。又曰。公侯之子孫必
復其始。夫賢者與公侯。其子孫尚不廢。况有熊氏道冠於
五帝。化施於千世哉。如以往田號泣未盡命也。則舜之孝。
匪天也。其誰知之。不號泣。則吾恐舜之命不及於堯用。嗚
呼。韓氏之書。抑百家崇吾道至矣。夫是者。吾將闕然。
題叔孫通傳
古之所謂禮不相襲。樂不相㳂者何哉。非乎彼聖人也。此
聖人也。不相襲者。角其功利之深淺爾。不相㳂者。明其文
武之優劣爾。故三王迭作。五帝更制。夏殷易置。文武遞述。
其禮文昭昭然。若兩曜爭明。百川之注瀆者矣。然猶周公
刊之。仲尼正之。以周公之才美。謂後世無其人乎。乃有仲
尼。仲尼之後。迄今望其道如顏閔文如游夏者鮮矣。况聖
人哉。是後之制禮作樂。宜取周書孔策為標準也。漢氏受
命。禮壞文毀。時無聖人。苟措其儀立其禮。不㳂襲於聖制
者妄也。夫國之大祭。不過乎郊祀宗廟也。漢之既命。其郊
祀止於五畤之祀者。禮不曰兆五帝之郊者乎。止於昭靈
之園者。禮不曰天子七廟者乎。而叔孫生不為之正郊祀。
立宗廟。去秦時之非制。議昭靈之非禮。汲汲於朝會之儀。
俾漢天子為高祖。身不得郊見。享不及七廟。噫。生其制物
刊厥式。非不標準於聖人乎。將以漢新去水火。方弭兵械。
難為改作乎。將不明壇墠之位。禘祫之義者乎。若然者。湯
伐桀。周伐紂。其制可知也。嗚呼。不明於古制。樂通於時變。
君子不由也。其叔孫生之謂矣。
題安昌侯傳
安昌侯禹見時變異。若上體不安。常擇日潔齊。露蓍於星
宿。正衣冠。筮得吉卦。則獻其占。如有不吉。禹為感慟。日休
讀漢史至是。未嘗不為之動心。因書曰。夫宰相之節。以巳
道輔上。天地平則致於君。夷狄服則致於君。風教行則致
於君。苟天地有災。則歸於已。兵戈屢動。則歸於已。萬物有
妖。則歸於已。時政有弊。則歸於已。此真大宰輔之職也。禹
也為漢名相。居師傅之尊。處輔弻之位。見災異屢發。上不
能匡於君。下不能稱其職。孜孜稱其於筮為事。斯不足以
為賢相之業也。嗚呼。當漢帝之重禹。禹之有言。如師訓門
人。未有門人可違師之旨也。依違在位。竟無所發。誠伊周
之罪之也。大凡國有災異。與禬禳占筮之事。自有司存。(占
人太祝之官)為夫宰相者。當提大政之綱。振百司之領。握天下
之樞而已。不空以處斯位也。以直論之近乎佞。以誠論之
近乎偽。偽宰相其名儒之恥耶。嗚呼。漢之尊禹。崇師道也。
禹若此者。即非崇師道之過矣。
文中子碑
天不能言。陰[:#AS-84EC:⿰⻖⿱步馬]乎民。民不可縱。是生聖人。聖人之道德與
命符。是為堯舜。性與命乖。是為孔顏。噫。仲尼之化。不及於
一國。而被於天下。不治於一時。而霈於萬世。非刪詩書定
禮樂贊周易修春秋者乎。故孟子疊踵孔聖。而贊其道。夐
出千世。而可繼孟氏者。復何人哉。文中子王氏。諱通字仲
淹。生於陳隋之間。以亂世不仕。退於汾晉。序述六經。敷為
中說。以行教於門人。夫仲尼刪詩書定禮樂贊周易修春
秋。先生則有禮論二十五篇。續詩三百六十篇。元經三十
一篇。易贊七十篇。孟子之門人有高第弟子公孫丑萬章
焉。先生則有薛收李靖魏徵李勣杜如晦房元齡。孟子之
門人鬱鬱於亂世。先生之門人赫赫於盛時。較其道與孔
孟。豈徒然哉。設先生生於孔聖之世。余恐不在游夏之亞
也。况七十子歟。惜乎德與命乖。不及䖟吾唐受命而歿。苟
唐得而用之。貞觀之治。不在於房杜褚魏矣。後先生二百
五十餘歲生日休。嗜先生道。業先生文。因讀先生後序。尚
闕於贊述。想先生封隧所在。因為銘曰。
大道不明。天地淪精。俟聖暢教。乃出先生。百氏黜迹。六藝
騰英。道符真宰。用失阿衡。先生門人。為唐之楨。差肩明哲。
接武名卿。未逾一紀。致我太平。先生之功。莫之與京。
咎繇碑
噫。諄諄之命。必歸於德盛者。出不徒然。上應運。次命代。苟
非相者。數十祀翼出於一時者。其運與命。彼失此得。彼得
此失。咸在乎諄諄之命焉。奚在歸乎德也。夫帝摯之德。不
盛於堯。堯而得焉。十六族之德。不盛於舜。舜而得焉。至於
咎繇。德齊於舜禹。道超乎稷啟。禹薦於天。不命而歿。則諄
諄之命奚歸乎。嗚呼。天何為哉。不付咎繇之命者。將欲空
授天下哉。未必獨死咎繇也。設咎繇得天下。其暮必薦益。
益得天下。其暮之薦。必有其人。自咎繇之降。空授之主。其
暴民黷天者。可忍言也哉。太史公曰。禹封咎繇之後於英
六。五年春。日休自淝陵之江左。道出英六城下。因求遺實。
厥祀存焉。乃絓馬於古木。再拜於廟庭。退而碑之。請樅陽
小尹刊於壁。銘曰。
惟天降聖。不錫厥命。一篇帝謨。百王之鏡。禹有奚遏。薦之
不定。啟有令德。受之而正。已矣何傷。明德逾盛。
首陽山碑
天必從道。道不由天。其曰人乎哉。大聖應千百年之運。仁
發於祥。義發於瑞。上聖帝也。次素王也。莫不應乎天地。亘
乎日月。動乎鬼神。或有守道以介死。秉志以窮生。確然金
石。不足為貞。澹然冰玉。不足為潔。非其上古聖人。不以動
其心。况當世富貴之士哉。斯其自信乎道。則天地不可得
而應者也。嗚呼。夷齊之志。當以神農虞夏形於言。由是觀
之。豈有意於文武者哉。然跡其歸周不從諫而死。彼當求
西伯也。而得武王。不曰得仁乎。既得其仁而不取其諫。則
夷齊之死宜矣。太史公以其餓死責乎天道。嗚呼。若夷齊
之行。可謂道不由天者乎。如不得仁而餓死。天可責也。苟
夷齊以殷亂可去。而臣於周。則周召之列矣。奚有首陽之
阨乎。若夷齊者自信其道。天不可得而應者也。天尚不可
應。况於人乎。况於鬼神乎。
春申君碑
士以知巳委用於人。報其用者術。苟不王。要在強其國尊
其君也。上可以霸略。次可以忠烈。無王術而有霸略者。可
以勝人國。無霸略而有忠烈者。亦足以勝人國。春申君之
道復何如哉。憂荊不勝。以身市奇計。不曰忠乎。荊太子既
去。歇孤在秦。其俟刑待禍。若自屠以當餒虎。不曰烈乎。然
徙都於壽春。失鄧塞之固。去方城之險。捨江漢之利。其為
謀已下矣。猶死以吳為宮室。以魯為封疆。春申之力哉。當
斯時也。苟任荀卿之儒術。廣聖深道。用之期月。荊可王矣。
然卒以猜去士。以謗免賢。於戲。儒術之道。其奧藏天地。其
明燭鬼神。春申且不悟。况李園之陰謀。豈易悟哉。豈易悟
哉。
劉棗強碑
歌詩之風。蕩來久矣。大抵喪於南朝。壞於陳叔寶。然今之
業是者。苟不能求古於建安。即江左矣。苟不能求麗於江
左。即南朝矣。或過為豔傷麗病者。即南朝之罪人也。吾唐
來有是業者。言出天地外。思出鬼神表。讀之則神馳八極。
測之則心懷四溟。磊磊落落。直非世間語者。有李太白。百
歲有是業者。彫金篆玉。牢奇籠怪。百鍜為字。千練成句。雖
不追躅太白。亦後來之佳作也。有與李賀同時。有劉棗強
焉。先生姓劉氏名言。史不詳其鄉里。所有歌詩千首。其美
麗恢贍。自賀外世莫得比。王武俊之節制鎮冀也。先生造
之。武俊性雄健。頗好詞藝。一見先生。遂見異敬。將署之賓
位。先生辭免。武俊善騎射。載先生以貳乘。逞其藝如野。武
俊先騎驚雙鴨起於蒲稗間。武俊控弦不再發。雙鴨聯斃
於地。武俊歡甚。命先生曰。某之伎如是。先生之詞如是。可
謂文武之會矣。何不出一言以讚邪。先生由是馬上草射
鴨歌以示武俊。議者以為禰正平鸚鵡賦之類也。武俊益
重先生。由是奏請官先生。詔授棗強縣令。先生辭疾不就。
世重之曰劉棗強。亦如范萊蕪之類焉。故相國隴西公夷
簡之節度漢南也。少與先生游。且思相見。命列將以襄之
髹器千事賂武俊。以請先生。武俊許之。先生由是為漢南
相府賓冠。隴西公日與之為笔宴。其獻酬之歌詩。大播於
當時。隴西公從事或曰。以某下走之才。誠不足污辱重地。
劉棗強至重。必以公賓劉於幕吏之上。何抑之如是。公曰。
愚非惜幕間一足地不容劉也。然視其狀有不足稱者。諸
公視某與劉分豈有間然哉。反為之惜其壽爾。後不得已
問先生所欲為。先生曰。司功椽甚閒。或可承闕。相國由是
椽之。雖居官曹。宴見與從事儀埒。後從事又曰。劉棗強縱
不容在賓署。承乏於掾曹。詘矣。奚不疏整其秩。相國不得
已而表奏焉。詔下之日。先生不恙而卒。相國哀之慟曰。果
然止椽曹。然吾愛客。葬之有加等。墳去襄陽郭五里。曰柳
子關。後先生數十歲。日休始以鄙文稱於襄陽。襄陽邑人
劉永。高士也。嘗述先生之道業。常詠先生之歌詩。且歎曰。
襄之人只知有孟浩然墓。不知有先生墓。恐百歲之後。埋
滅而不聞。與荊棘凡骨溷。吾子之文。吾當刊焉。日休曰。存
既摭實。錄之何愧。嗚呼。先生之官卑不稱其德。宜加私諡。
然棗強之號。世已美矣。故不加焉。是為劉棗強碑。銘曰。
巳夫先生。祿不厚矣。彼蒼不誠。位既過於趙壹兮。才又逾
於禰衡。既當時之有道兮。非歿世而無名。嗚呼。襄陽之西。
墳高三尺而不樹者。其先生之故塋。
狄梁公祠碑
嗚呼。天后革大命。垂二十年。天下晏如。不讓貞觀之世。是
遵何道哉。非以敬任公乎。不然者。來俊臣之酷不能誣。諸
武之猜不能害。房齡之諫不能逆。(闕)進士皮日休游江左
至彭澤。當河東公觀察之四年。贊皇公刺史之二年。(下闕)其
詞曰。
惟唐中否。帝室如燬。(闕一字)后持權。式人端委。書誡牝雞。易
稱羸豕。大樹得蘬。崇臺欲墜。便藩諸武。作我蜴虺。泉深兮
東宮已矣(闕)北極綰我神璽。媧皇肇命。呂君函紀。周德方
木。秦運為水。杜(闕)與化宮闕致治。天將啟唐。載誕忠良(闕)
為道如勃木強。乃寫大辯。對彼明颺。一言苟悖。視死如鄉。
少海既闊。少陽既光。五公始昌。共交玉堂。(闕)
趙女傳
趙氏女。山陽之鹽山人。其父貿鹽。盜出其息。不納有司賦。
官捕得。法當死。簿已伏。就刑有日矣。趙氏女求見鹽鐵官。
泣愬於庭曰。某七歲而母亡。蒙父私盜官利。衣食某身。為
生厚矣。今父罪根露。某當隨坐。法若不可。官能原乎。原之
不能。請隨坐之。法官清河崔璩義之。因為減死論。趙氏大
泣曰。某之身前則父所育。今則官所賜。願去髮學釋氏。以
報官德。自以女子之言難信。因出利刃於懷。力截其耳。以
盟必然。崔益義之。竟全其父命。趙氏侍父刑疾愈。因決歸
浮屠氏舍。日休曰。古之救危拯禍。必先示信。至夫家全國
完。則隨而乖其盟。如趙氏一乳臭女子耳。繼死請父命。孝
也。自刑以盟言。信也。秉孝植性。高蹈於世。潔乎瑾瑜。不足
為其真。芬乎茞蘭。不足為其秀。與夫救危拯禍者遠矣。今
之士。見難不立其節。見安不償其信者。其趙女之刑人乎。
噫。後之修女史者。幸無忘耶。
何武傳
何武者。壽之驍卒也。故為步卒將。戍鄰霍岳。岳生名荈。有
負其販者。多強暴民。民不便。必愬於將。武之至也。責其強
暴者。盡擒而械之。俟簿圓。將申壽守請殺之。強暴之黨懼
且死。乃誣愬武於壽守。且曰。不順守命。擅生殺於外。壽之
守嚴悍不可犯。苟聞不便於民。雖劇寮貴吏。皆得辱殺之。
至是聞武罪。如乳虎遇觸。怒蝮遭傷。其將害也可知。乃命
功卒將命。拲武至府。武巳知理可申。不柰守嚴悍。必當受
枉刑。乃樂而俟死矣。至則守怒而責武以其過。武善媚對。
又肢體魁然。乃投石狀枉之事。守雅愛是類。翻然釋之。黜
其職一級。武曰。吾今日不歸地下。真守之賜也。請得以命
報。居未久。壽之指邑曰樅陽。野寇四起。其邑將危。武請於
守曰。此真某畢命之秋也。守壯之。復其故職。奉命為貳將。
領偏師自間道入樅陽。不意伏盜發於叢翳間。兵盡駭逃。
武獨鬭死。日休曰。武之受謗。不當其刑。况其死乎。如非武
心者。縱免死。其心不能無憤也。况感分用命哉。嗚呼。古之
士事上遇謗。當職遭辱。苟其君免之。必以憤報。破家亡國
者。可勝道哉。春秋弒其君三十六。其中未必不由是而致
者也。武一卒也。獨有是心。嗚呼。今之士事上當職。苟遇謗
遭辱無是心者。吾又不知武一卒也。
