欽定全唐文卷二百七十四
劉子元
子元本名知幾。以避元宗嫌名改。舉進士。長安中擢拜鳳
閣舍人。景龍初封居巢縣子。景雲中遷太子左庶子兼崇
文館學士。加銀青光祿大夫。開元初遷左散騎常侍。坐子
貺累貶安州別駕。卒年六十一。贈工部尚書。諡曰文。
思慎賦(并序)
賦形天地。受氣陰陽。生樂死哀。進榮退辱。此人倫之大分
也。然歷觀自古。以迄於今。其有才位見稱。功名取貴。非命
者衆。克全者寡。大則覆宗絕祀。堙沒無遺。小則繫獄下室。
僅而獲免。速者敗不旋踵。寬者憂在子孫。至若保令名以
沒齒。傳貽厥於後允。求之歷代。得十一於千百。某嘗迹其
行事。略而論之。至如望夷篡奪。鴻溝戰爭。包燕蓋之異志。
踐恭顯之邪迹。或干紀亂常。或窺窬僥倖。此而獲罪。固其
宜也。爭二城而相殺。期五鼎以就烹。獻魚炙以交鈹。舞雞
鳴而伏鑕。或幸災樂禍。或甘死徇生。求而得之。又何怨也。
降茲以外。有異於是。莫不重七尺於泰山。恡一毛於尺璧。
徒惡其死。而不知救死之有方。但惜其生。而未識衞生之
有術。何者。地居流俗之境。身當名利之路。皆物之相物。我
之自我。當仁不讓。思倍萬以孤標。唯利是視。願半千而秀
出。行高於人。衆必非之。官大於國。主必惡之。而名譽娛其
耳。光榮炫其目。口甘腴豢。嗤鈎吻之腐腸。身安棟宇。誡垂
堂之折足。自謂長無六疾。永固百齡。巋然可與金石齊堅。
松喬比壽者矣。殊不知關張以傲誕為將。桑霍以滿盈居
職。晁錯削國以獻忠。伯宗匡朝而好直。處父則純剛立性。
張溫則太明為識。見之者為之寒心。聞之者為之變色。亦
猶臥於積薪之上。而不知火之將然。巢於折苕之末。而不
悟風之已至。既而惡稔釁盈。道窮數極。黃沙在縶。懷上蔡
而無追。白刃臨頸。揮廣陵而長歎。猶以為禍出不虞。災非
素漸。以茲自卜。奚其謬歟。假有舉一反三。麤分菽麥。知豐
屋之不誡。悟覆車之足尤。而皆宴安鴆毒。遲疑猶豫。交戰
未勝。而禍機先發。不杜之於欲萌。方悔之於既兆。用使茂
先將戮。顧諍子而多慙。安仁已收。負慈親而永訣。嗚呼。自
古所以多殺身亡族者。職由於此也。因斯而言。則知禍福
無門。惟人自召。自貽伊戚。匪降於天。而謂之不幸。未之聞
也。昔夫子有云。仁遠乎哉。我欲仁。斯仁至矣。竊以仁為百
行之首。大聖其猶病諸。然必以中才之人。企勉而行。猶或
可及。況其慎者。蓋不過慎言語。節飲食。知止足。避嫌疑。若
斯而已矣。非有朝聞夕死。去食存信之難也。違之則為凶
人。蹈之則成吉士。其為宏益多矣。而世人罕能修身厲已。
自求多福。方更越禮過度。坐致覆亡。此宣尼所以譏鮑莊
子之智不如葵。而孫叔敖譬以螳螂伺蟬。不知黃雀在後。
余早遊墳素。晚仕流俗。觀古今之人物極矣。見吉凶之成
敗衆矣。夫貴不如賤。動不如靜。嘗聞其語。而未信其事。及
身更之。方覺斯言之徵矣。加以守愚養拙。怯進勇退。每思
才輕任重之誡。智小謀大之憂。觀止足於居常。絕覬覦於
不次。是以度身而衣。量腹而食。進受代耕之祿。退居負郭
之田。庶幾全父母之髮膚。保先人之邱墓。一生之願。於是
足矣。但才非上智。習以性成。猶恐覩芳餌而貪生。處鮑肆
而神化。苟或靜退之心日弛。則馳競之慾日增。顛沛以之。
嗟何及矣。常思列銘几杖。取配韋弦。刻心骨而不忘。傳諷
誦而無斁。蓋語曰。明鏡可以覽形。往古可以知今。是用尋
往哲之遺事。驗古人之得失。寄彼形言。存諸炯誡。列之座
右。題其賦云。
吾嘗終日不食。三省吾身。覺昨非而今是。庶舍舊而謀新。
原夫天地之大德曰生。聖人之大寶曰位。生也者。賢愚定
其美惡。位也者。朝市總其名利。七情由其不等。百行以之
咸異。儻無心以自謀。良局途其必躓。何者。得不思失。雄獨
忘雌。耽人爵以健羨。窮代路之險巇。是則平衡而登九折。
直轡而踐三危。干戈生於肘腋。胡越起於藩籬。假使履獸
尾而不咥。探龍頷以獲奇。省僥倖以適願。非仁者之所為
也。借如幽室鑿坯。窮居負郭。二頃樵採。一廛耕穫。困沈名
於抱關。志充詘於懸箔。俄拔跡於羊豕。[:#AS-8BE1:●]摶飛於燕雀。金
紫照其陸離。銀黃煥其沃若。彼滿盈之難守。伊榮茂之易
落。朝結駟而乘軒。暮齒劒而膏鑊。方思上蔡之犬。追念華
亭之鶴。奚一身而足怪。廼九族其惟索。爾其寂寞無事。殷
憂不平。恥當年而功不立。疾沒世而名不成。懷書訪道。學
古言兵。擅雲閒之美譽。馳日下之休聲。夫鐸穴由於足響。
膏爍起於多明。趙國從而蘇裂。齊城下而酈烹。吹律誅於
西漢。獻寶刖於南荊。逐懷沙於楚塞。囚說難於秦庭。李仕
登朝而就戮。嵇道超代而逢刑。苟才智之為患。雖語默而
同傾。若乃猛將出師。謀臣獻策。鱗翼攀附。風雲感激。開黃
閣與朱門。樹高幡及長戟。恃龍蛇之舊恩。望鳥兔之盡獲。
思擅寵於邦家。誓傳名於竹帛。蜀既平而艾檻。吳已霸而
胥溺。黜淮陰以斃韓。遷杜郵而死白。彼功成而不退。俄寵
謝而招隙。何追憶於布衣。翻興思於下澤。各入門而自媚。
徒弔閭其何益。亦有爵非才舉。榮因寵遷。吮癰求愛。舐痔
逢憐。朝承恩而袖斷。夜託夢而衣穿。嗤弦直之死道。喜邪
徑之敗田。氣噓霜而吸露。力轉日而迴天。自謂方江湖而
共永。比嵩岱而齊堅。一朝失據。萬古凄然。至於申侯逼迫
而辭楚。盧綰披猖以去燕。彼丁傅之崇貴。將梅茹之威權。
疇一姓其或在。覆五宗而不全。次有跡鄙衡門。情娛俠窟。
出入田竇。往來平勃。歌無魚以自媒。獻文蛇而請謁。疑臥
薪之可久。謂巢葦之恒安。烈火照其潛燎。衝風歘其上摶。
曹門傾而夭鄧。賈室壞而夷潘。班坐刑於黨竇。殷取戮於
臣桓。顧噬臍而不及。知觸藩之為難。夫化赤漸乎鄰丹。為
黔資於邇墨。生於麻者既革其操。染於藍者亦變其色。交
非鮑叔。遊異田蘇。忘臭肆之不惡。持甘醴以為娛。餘推誠
而狎耳。蕭結契而連朱。始刎頸以交約。終反噬而相屠。王
綢繆於魏諷。石嫌疑於州吁。孫秀與趙倫齊貫。石顯將牢
梁並驅。汙無禮以自及。蹈不義而同誅。別有直若史魚。正
如伯厚。飾智驚物。露才不偶。持瑾瑜而指瑕。鑒冰鏡而求
垢。彼獨潔之為雅。固㣥醉之所醜。況乃誹謗朝廷。擯斥朋
友。方搢紳以豚犢。延冠蓋以雞狗。符結怨於晉台。彭肆言
於蜀后。禰悲號於座上。庾嘲謔於行後。揆榮辱之在身。猶
樞機之發口。儻一言其靡慎。奚四大之能守。然則禮無微
而不警。怨無小而不讎。察關張之同敗。審韋弦之所由。豈
直君子不可罔。而小人獨可仇。倜儻英跱。昂藏遠邁。覩厮
隸其如萍。觀輿臺其若芥。本無猜於螻蟻。寧有忌於蜂蠆。
安知鵝炙輟授。七尺由其喪亡。羊羹匪均。三軍以之覆敗。
苟有怨其必復。諒無所而不誡。於是考茲出處。稽彼行藏。
咸知進而不知退。知存而不知亡。惑多言之必敗。迷暴貴
之不祥。彼有足而䍐衞。行立身而靡防。猶乘車之去軌。若
涉海之無航。既百慮而一致。故異術而同喪。唯夫明達高
人。賢良智士。知滿損而謙益。驗弱生而強死。無為福先。無
為禍始。節其飲食。謹其容止。聚而能散。為而不恃。潔其心
而穢其跡。濁其表而易其裏。範闇室而整冠。循覆車而易
軌。以道德為介冑。忠貞為劍履。愛髮膚而不傷。保家室以
不恥。若乃詢木鴈於園吏。訪光塵於柱史。萬石守慎以全
榮。二疏既滿而辭仕。袁不及於憎愛。柳忘情於慍喜。漢先
主之立誡。莫尚中庸。衞大夫之所羞。獨為君子。余雖不佞。
嘗從事於斯矣。重曰。夫含靈稟質。異品殊倫。生何如而弗
貴。命何如而弗珍。鴈含枚以避繳。狐聽冰而涉津。葵傾心
以衞足。櫟不材而謝斤。彼草樹之無識。惟禽獸之不仁。猶
稱能以遠害。尚假智以全真。矧百行之君子。廼三才之令
人。何自輕於養性。何自忽於周身。儻狂歌之可採。伊輿誦
之可詢。敢刊銘以勒座。遂援翰而書紳。
韋弦賦(以君子佩之用規性情為韻)
趙魏君子。跡著明文。有韋弦之淑慎。在躁靜以區分。於以
誡德在我。於以表正事君。稟剛以宣其志。守柔以播其勳。
動靜有恒。得樞機於要道。佩服無斁。合規矩於典墳。昔董
安于事趙子。虛心固節。收目反視。由一國之具瞻。在四德
之為美。誡孜孜於不怠。諒勤勤於所履。觀其弦之勁姿。可
以勵其攸止。式標其道。於焉克已。所謂惕禍以垂休。故以
善終而令始。且其天道何常。順之無悔。察是非之倚伏。節
行藏於進退。守而取則。在剛柔以為箴。動必可觀。比玉
劍之為佩。鄴令乃曰躁用乖於正性。故安卑以從時。靜既
恭於五德。故不暴以為師。命韋帶之閒緩。體君子之舒遲。
惟器可象。惟賢則之。佩蘭則殊於楚客。象環有慕於宣尼。
信建物之表意。實善之人之所資。故知欲不可縱。儉以足
用。德或可移。中以成規。識君子之容止。見淑人之表儀。周
旋之中。寧假於宮徵。內外相制。亦合乎壎篪。大哉景行。剛
柔異性。緩之於韋用和。急之於弦表正。既守道而恒佩。因
履端而不競。懿夫。式彰茂德。分意表情。禮節既備。敬慎孔
明。參衣冠而振序。列簪紱以齊榮。猗二子之垂誡。與千古
之揚名。
京兆試慎所好賦(以重譯獻珍信非寶也為韻)
君子嚴其牆仞。戒以心胸。知躭味之易入。俾回邪而不容。
其慎德也。白圭是聞其三復。其好賢也。緇衣必薦其九重。
自然契巳坦蕩。清心肅雍。玩喪志而何有。欲敗度兮何從。
昔如王者三朝。遠人重譯。執贄山委。獻琛雲積。豈不知納
寶庫為子孫之藏。映玉墀嘉戎夷之績。蓋以難得之貨有
損。不貪之寶無斁。獲狼而荒服不臻。却馬而漢皇受益。嗤
虞公受玉之敗。美晉帝焚裘之迹。匪騁欲而適願。將去奢
而無怨。滿堂足戒。黃金寧慎其四知。連城不求。白璧何勞
於三獻。所愛者禮。所懷者仁。君由之而乂國。士用之以防
身。衣服有常。非敢玩於千襲。飲食不溽。寧專美於八珍。其
愛才也。必擇能而得儶。其慕友也。亦資忠而履信。將辭直
而不違。知言甘而有吝。是窒其欲。無忽於微。五色足躭。審
之則朱紫不奪。八音可樂。慢之則鄭雅同歸。思禁邪而制
放。慮今是而昨非。上則宣風。下同偃草。將還淳而復樸。在
躭德而味道。蒐田失度。則念虞人之箴。慈儉或虧。必思老
氏之寶。至矣哉。好之者儒。以多聞為潤屋。立義為分社。孝
既慕於參乎。學願從於回也。孜孜屑屑。束修問寡。如此。人
所以銘座而弗忘。書紳而不舍。
應制表陳四事
皇業權輿。天地開闢。嗣君即位。黎元更始。時則藉非常之
慶。以申再造之恩。今六合清晏。而赦令不息。近則一年再
降。遠則再歲無遺。至於違法悖禮之徒。無賴不仁之輩。編
戶則寇攘為業。當官則贓賄是求。而元日之朝。指期天澤。
重陽之節。佇降皇恩。如其忖度。咸樂釋免。或有名垂結正。
罪將斷決。竊行貨賄。方便規求。故致稽延。畢霑寬宥。用使
俗多頑悖。時罕廉隅。為善者不預恩光。作惡者獨承徼倖。
若乃方正直言之士。守善嫉惡之夫。每欲攬轡埋輪。效鷹
鸇而報國。褰帷露冕。去蝥賊以安人。而遇赦無以效其功。
閱恩無所施其巧。古語曰。小人之幸。君子之不幸。斯之謂
也。望陛下而今而後。頗節於赦。使黎民知禁。姦宄肅清。海
內具僚。九品以上。每歲逢赦。必賜階勳。至於朝野宴集。公
私聚會。緋服衆於青衣。象板多於木笏。皆榮非德舉。位䍐
才升。不知何者為妍蚩。何者為美惡。臣望自今以後。稍息
私恩。使有善者逾效忠勤。無才者咸知勉勵。
昔有唐御歷。列職命官。國多刓印之譏。人有積薪之歎。自
陛下臨朝。頓革此風。然矯枉過正。以為甚矣。至如六品以
下。職事清官。遂乃方之土芥。比之砂礫。其有行無聞於十
室。即厠朝流。識不反於三隅。俄登仕伍。斯固比肩咸是。舉
目皆然。罕聞翹楚之歌。惟見伐檀之刺。今尸祿謬官。其流
非一。若遂不加沙汰。誠恐有累皇風。
臣聞漢宣帝云。與我共理天下。其惟良二千石乎。二千石
者。今之刺史也。移風易俗。其寄不輕。求瘼字人。僉屬斯在。
然則歷觀兩漢已降。迄乎魏晉之年。方伯岳牧。臨州按部。
或十年不易。或一紀仍留。莫不盡其化下之方。責以理人
之術。既而日就月將。風加草靡。故能化行千里。恩漸百城。
今之牧伯。有異於是。倏來忽往。蓬轉萍流。近則日月仍遷。
遠則踰年必徙。待廳事為逆旅。以下車為傳舍。或云來歲
入朝。必應改職。或道今茲會計。必是移藩。既懷苟且之謀。
何暇循良之績。用使百城千邑。無聞廉杜之歌。萬國九州。
䍐見趙張之政。臣願自今以後。刺史非三歲以上。不可遷
官。仍以明察功過。精甄賞罰。冀宏共理之風。以贊垂衣之
化。
衣冠乘馬議
伏以古者。爰自大夫以上皆乘車。而以馬為騑服。魏晉以
降。迄於隋代。朝士又駕牛車。歷代經史。具有其事。不可一
二而言也。至如李廣北征。解鞍憩息。馬援南伐。據鞍顧眄。
斯則鞍馬之設。行於軍旅。戎服所乘。貴於便習者也。按江
左官至尚書郎。而輒輕乘馬。則為御史所彈。又顏延之罷
官後。好騎馬出入閭里。當代稱其放誕。此則專車憑軾。可
擐朝衣。單馬御鞍。宜從褻服。求之近古。灼然之明驗也。自
皇家撫運。沿革隨時。至如陵廟巡謁。王公冊命。則盛服冠
履。乘彼路車。其士庶有衣冠親迎者。亦時以服箱充馭。在
於他事。無復乘車。貴賤所行。通用鞍馬而已。臣伏見比者
鸞輿出幸。法駕首途。左右侍臣。皆以朝服乘馬。夫冠履而
出。止可配車而行。今乘車既停。而冠履不易。可謂唯知其
一。而未知其二也。何者。襃衣博帶。革履高冠。本非馬上所
施。自是車中之服。必也[:#AS-90EE:●]而升鐙。跣以乘鞍。非惟不師古
道。亦自取驚今俗。求諸折中。進退無準。且長裾廣袖。翼如
襜如。鳴佩紆組。鏘鏘奕奕。馳驟於風塵之內。出入於旌棨
之閒。儻馬有驚逸。人從顛墜。遂使屬車之右。遺履不收。清
道之傍。絓驂相續。固以受嗤行路。有損威儀。今議者皆云。
祕閣有梁武帝南郊圖。多有衣冠乘馬者。此則近代故事。
不得謂無其文。臣案此圖。是後人所為。非當時所撰。且觀
民閒有古今圖畫者多矣。如張僧繇畫㣥公祖二疏。而兵
士有著芒屩者。閻立本畫昭君入匈奴。而婦人有著帷帽
者。夫芒屩出於水鄉。非京華所有。帷帽創於隋代。非漢宮
所作。議者豈可徵此二畫。以為故實者乎。由斯而言。則梁
氏南郊之圖。義同於此。又傳稱政宜因俗。禮貴緣情。殷輅
周冕。規模不一。秦冠漢佩。用捨無恒。況我國家道軼百王。
功高萬古。事有不便。理資變通。其乘馬衣冠。竊謂宜從省
廢。臣懷此異議。其來自久。日不暇給。未及搉揚。今屬殿下
親從齒冑。將臨國學。凡有衣冠乘馬。皆憚此行。所以輙進
狂言。用申鄙見。
孝經老子注易傳議
謹按今俗所傳孝經。題曰鄭氏注。爰在近古。皆云鄭注即
康成。而魏晉之朝。無有此說。至江左晉穆帝永和十一年。
及孝武帝太元元年。再聚㣥臣。共論經義。有荀茂祖者。撰
集孝經諸說。始以鄭氏為宗。自齊梁以來。多有異論。陸澄
以為非元所注。請不藏於祕省。王儉不依其請。遂得見傳
於時。魏齊則立於學官。著在律令。蓋由膚俗無識。故致斯
訛舛。然則孝經非元所注。其驗十有二條。據鄭君自序云。
遭黨錮之事。逃難注禮。黨錮事解。注古文尚書毛詩論語。
為袁譚所逼。來至元城。乃注周易。都無注孝經之文。其驗
一也。鄭君卒後。其弟子追論師注所述。及應對時人。謂之
鄭志。其言鄭所注者。唯有毛詩三禮尚書周易。都不言孝
經。其驗二也。又鄭志目錄記鄭之所注。五經之外。有中候
書傳七政論乾象歷六藝論毛詩譜荅臨碩難禮駮許慎
異義發墨守鍼膏肓及荅甄子然等書。寸紙片言。莫不悉
載。若有孝經之注。無容匿而不言。其驗三也。鄭之弟子。分
授門徒。各述師言。更相問荅。編錄其語。謂之鄭記。唯載詩
書禮易論語。其言不及孝經。其驗四也。趙商作鄭先生碑
銘。具稱諸所注箋駮論。亦不言注孝經。晉中經簿周易尚
書尚書中候尚書大傳毛詩周禮儀禮禮記論語凡九書。
皆云鄭氏注名元。至於孝經。則稱鄭氏解。無名元二字。其
驗五也。春秋緯演孔圖云。康成注三禮詩易尚書論語。其
春秋孝經則有評論。宋均詩緯序云。我先師北海鄭司農。
則均是元之傳業弟子也。師所注述。無容不知。而云春秋
孝經唯有評論。非元之所注。於此特明。其驗六也。又宋均
孝經緯注。引鄭六藝論敘孝經云。元又為之注。司農論如
是。而均無聞焉。有義無辭。令予昏惑。舉鄭之語。而云無聞。
其驗七也。宋均春秋緯注云。元為春秋孝經略說。則非注
之謂。所言元又為之注者。汎辭耳。非事實。其序春秋亦云。
元又為之注也。寧可復責以實注春秋乎。其驗八也。後漢
史書存於代者。有謝承薛瑩司馬彪袁山松等。其為鄭元
傳者。載其所注。皆無孝經。其驗九也。王肅孝經傳首有司
馬宣王之奏云。奉詔令諸儒注述孝經。以肅說為長。若先
有鄭注。亦應言及。而都不言鄭。其驗十也。王肅著書。發揚
鄭短。凡有小失。皆在聖證。若孝經此注亦出鄭氏。被肅攻
擊。最應煩多。而肅無言。其驗十一也。魏晉朝賢。論辨時事。
鄭氏諸注。無不撮引。未有一言引孝經之注。其驗十二也。
凡此證驗。易為討覈。而代之學者。不覺其非。乘彼謬說。競
相推舉。諸解不立學官。此注獨行於代。觀夫言語鄙陋。義
理乖疎。固不可以示彼後來。傳諸不朽。至古文孝經孔傳。
本出孔氏壁中。語其詳正。無俟商搉。而曠代亡逸。不復流
行。至隋開皇十四年。校書學士王孝逸於京市陳人處買
得一本。送與著作郎王邵。邵以示河閒劉炫。仍令校定。而
此書更無兼本。難可憑依。炫輙以所見。率意刊改。因著古
文孝經稽疑一篇。邵以為此書經文盡正。傳義甚美。而歷
代未嘗置於學官。良可惜也。然則孔鄭二家。雲泥致隔。今
綸旨發問。校其短長。愚謂行孔廢鄭。於義為允。又今俗所
行老子。是河上公注。其序云。河上公者。漢文帝時人。結草
庵於河曲。仍以為號。以所注老子授文帝。因沖空上天。此
乃不經之鄙言。流俗之虛語。按漢書藝文志。注老子者有
三家。河上所釋無聞焉爾。豈非注者欲神其事。故假造其
說耶。其言鄙陋。其理乖訛。雖使纔別朱紫。粗分菽麥。亦皆
嗤其過謬。而況有識者乎。豈如王弻英才雋識。探賾索隱。
考其所注。義旨為優。必黜河上公。昇王輔嗣。在於學者。實
得其宜。又按漢書藝文志。易有十二家。而無子夏作傳者。
至梁阮氏七錄。始有子夏易六卷。或云韓嬰作。或云丁寬。
作。然據漢書藝文志。韓易有十二篇。丁易有八篇。求其符
會。則事殊隳刺者矣。夫以東魯伏膺。文學與子游齊列。西
河告老。名行將夫子連蹤。而歲越千齡。時經百代。其所著
述。沈翳不行。豈非後來。假憑先哲。亦猶石崇謬稱阮籍。鄭
璞濫名周寶。必欲行用。深以為疑。臣竊以鄭氏孝經河上
公老子二書。舛訛不足流行。孔王兩家。實堪師授。每懷此
意。其願莫從。伏見前勅令所司詳定四書得失。具狀聞奏。
臣尋草議。請行王孔二書。牒禮部訖。如將為允。請即頒行。
謹議。
重論孝經老子注議
臣才雖下劣。而學實優長。竊自不遜。以為近古已來。未之
有也。當以鄭氏孝經河上公老子二書。訛舛不足流行。孔
王兩家。實堪師授。每懷此意。其願莫從。伏見去月十日勅。
令所司詳定四書得失。具狀聞奏。臣草議請行孔王二書。
牒禮部訖。但今庸儒淺識。聞見不周。可與共成。難與慮始。
蓋孔父有言曰。行夏之時。乘殷之輅。服周之冕。此則今古
循環。愚智往復。豈前者必是。而後者獨非乎。是以老篇莊
子。興於晉代。公羊穀梁。寢於魏日。春秋左氏。因元凱而方
著。尚書孔傳。至光伯而始行。斯皆尚好不同。晚乃覺悟。承
習既久。近輒弛張。伏惟開元皇帝陛下。嘗以九重餘隙。窮
覽文藝。百氏詳觀。游心經典。爰降綸綍。俯逮芻蕘。臣輒以
愚識。上符睿旨。伏望明恩。曲垂炤察。如將為允。請即班行。
不可使隨流腐儒。參論其義。
上蕭至忠論史書
僕幼聞詩禮。長涉藝文。至於史氏之言。尤所躭悅。尋夫左
史右史。是曰春秋尚書。素王素臣。斯稱微婉志晦。兩京三
國。班謝陳習闡其謩。六朝江左。王陸干孫紀其歷。劉石僭
號。方策委於和張。宋齊膺籙。惇史歸於蕭沈。亦有汲塚古
篆。禹穴殘編。孟堅所亡。葛洪傳其雜記。休文所缺。謝綽裁
其拾遺。凡此諸家。其流蓋廣。莫不賾彼泉藪。尋其枝葉。原
始要終。備知之矣。若乃劉峻作傳。自述長於論才。范氏為
書。盛言務其贊體。斯又當仁不讓。庶幾前哲者焉。然自策
名士伍。待罪朝列。三為史臣。再入東觀。終不能勒成國典。
貽彼後來者何哉。靜言思之。其不可有五故也。何者。古之
國史。皆出自一家。如魯漢之邱明子長。晉齊之董狐南史。
咸能立言不朽。藏之名山。未聞藉以衆功。方云絕筆。惟後
漢東觀。大集㣥儒。著述無主。條章靡立。由是伯度譏其不
實。公理以為可焚。張蔡二子。糾之於當代。傳范兩家。嗤之
於後葉。今者史司取士。有倍東京。人自以為荀袁。家自稱
為政駿。每欲書一事。載一言。皆閣筆相視。含毫不斷。故首
白可期。而汗青無日。其不可一也。前漢郡國計書。先上太
史。副上丞相。後漢公卿所撰。始集公府。乃上蘭臺。由是史
官所修。載書為博。爰自近古。此道不行。史臣編錄。唯自詢
採。而左右二史。闕注起居。衣冠百家。罕通行狀。求風俗於
州郡。視聽不該。訪㳂革於臺閣。簿籍難見。雖使尼父再出。
猶且成其管窺。況僕限以中才。安能遂其博物。其不可二
也。昔董狐之書法也。以示於朝。南史之書弒也。執以往。而
近代史局。皆通籍禁門。幽居九重。欲人不見。尋其義者。
蓋由杜彼顏面。防諸請謁故也。然今館中作者。多士如林。
皆願長喙。無聞䶦舌。儻有五始初成。一字加貶。言未絕口。
而朝野具知。筆未栖毫。而縉紳咸誦。夫孫盛實錄。取嫉權
門。王韶直書。見讎貴族。人之情也。能無畏乎。其不可三也。
古者刊定一史。纂成一家。體統各殊。指歸咸別。夫尚書之
教也。以疏通知遠為主。春秋之義也。以懲惡勸善為先。史
記則退處士而進奸雄。漢書則抑忠臣而飾主闕。斯並曩
賢得失之列。良史是非之準。作者言之詳矣。頃史官注記。
多取稟監修。楊令公則云必須直詞。宗尚書則云宜多隱
惡。十羊九牧。其命難行。一國三公。適從安在。其不可四也。
竊以史置監修。雖古無式。尋其名號。可得而言。夫言監者。
蓋總領之義耳。如創紀編年。則年有斷限。草傳敘事。則事
有豐約。或可略而不略。或應書而不書。此刊削之務也。屬
詞比事。勞逸宜均。揮鉛奮槧。勤惰須等。某帙某篇。付之此
職。某紀某傳。歸之彼官。此銓配之理也。斯並宜明立科條。
審定區域。儻人思自勉。則書可立成。今監之者既不指授。
修之者又無遵奉。用使爭學苟且。務相推避。坐變炎涼。徒
延歲月。其不可五也。凡此不可。其流實多。一言以蔽。三隅
自反。而時談物議。烏得笑僕編次無聞者哉。比者伏見明
公。每汲汲於勸誘。勤勤於課責。或云墳籍事重。努力用心。
或云歲序已淹。何時輟手。竊以綱維不正。而督課徒勤。雖
威以刺骨之刑。勗以懸金之賞。終不可得也。語曰。陳力就
列。不能則止。僕所以比者布心知已。歷抵㣥公。屢辭載筆
之官。願罷記言之職者。正為此耳。抑又有所未諭。聊復一
二言之。比奉高命。令隸名修史。而其職非一。如張尚書崔
岑二吏部鄭太常等。既迫以吏道。不可拘之史任。以僕曹
務多閑。勒令專知下筆。夫以惟寂惟寞。乃使記事記言。苟
如其例。則柳常侍劉祕監徐禮部等。並門可張羅。府無堆
案。何事置之度外。而使各無羈束乎。必謂諸賢載削。非其
所長。以僕鎗鎗鉸鉸。故推為首最。就如斯理。亦有其說。何
者。僕少小從仕。早躡通班。當皇上初臨萬邦。未親庶務。而
以守茲今直。不附姦回。遂使官若土牛。棄同芻狗。逮鑾輿
西幸。百寮畢從。自惟官曹務。求以留後居臺。常謂朝廷不
知。國家於我已矣。豈謂一旦。忽承恩旨。州司臨門。使者結
轍。既而驅駟馬。入函關。排千門。謁天子。引賈生於宣室。雖
歎其才。召季布於河東。反增其媿。明公既位居端揆。望
重台衡。飛沈屬其顧眄。榮辱由其俛仰。曾不上祈宸極。申
之以寵光。僉議搢紳。縻我以好爵。其相見也。直云史筆闕
書。為日巳久。石渠掃第。思子為勞。今之仰追。唯此而已。抑
明公足下獨不聞劉炫蜀王之說乎。昔劉炫仕隋。為蜀王
侍讀。尚書牛宏嘗問之曰。君王遇子。其禮如何。曰。相期高
於周孔。見待下於奴僕。宏不悟其言。請聞其義。炫曰。吾王
每有所疑。必先見訪。是相期高於周孔。酒食左右皆饜。而
我餘瀝不霑。是見待下於奴僕也。僕亦竊不自揆。輙敢方
於鄙宗。何者。求史才則千里降追。語宦途則十年不進。意
者得非相期高於班馬。見待下於兵卒乎。又人之品藻。貴
識其性。明公視僕於名利何如哉。當其坐嘯洛城。非隱非
吏。惟以守愚自得。寧以充詘攖心。但今者僶勉從事。攣拘
就役。朝廷厚用其才。竟不薄加其禮。求諸隗始。其義安施。
儻使士有澹雅若嚴君平。清廉如段干木。與僕易地而處。
亦將彈鋏告勞。積薪為恨。況僕未能免俗。能不蔕芥於心
者乎。當今朝號得人。國稱多士。蓬山之下。良直差肩。芸閣
之中。英奇接武。僕既功虧刻鵠。筆未絕麟。徒殫太官之膳。
虛索長安之米。乞以本職。還其舊居。多謝書。請避賢路。
惟明公足下哀而許之。
荅鄭惟忠史才論
史才須有三長。世無其人。故史才少也。三長謂才也學也
識也。夫有學而無才。亦猶有良田百頃。黃金滿籯。而使愚
者營生。終不能致於貨殖者矣。如有才而無學。亦猶思兼
匠石。巧若公輸。而家無楩柟斧斤。終不果成其宮室者矣。
猶須好是正直。善惡必書。使驕主賊臣。所以知懼。此則為
虎傅翼。善無可加。所向無敵者矣。脫苟非其才。不可叨居
史任。自夐古以來。能應斯目者。罕見其人。
史通序錄
長安二年。余以著作佐郎兼修國史。尋遷左史。於門下撰
起居注。會轉中書舍人。暫停史任。俄兼領其職。今上即位。
除著作郎太子中允率更令。其修史皆如故。又屬大駕還
京。以留後在都。無幾驛徵入京。專知史事。仍遷祕書少監。
自惟歷事二主。從官兩京。遍居司籍之曹。久處載言之職。
昔馬融三入東觀。漢代稱榮。張華再典史官。晉朝稱美。嗟
予小子。兼而有之。是用職思其憂。不遑啟處。嘗以載削餘
暇。商搉史篇。下筆不休。遂盈筐篋。於是區分類聚。編而次
之。昔漢世諸儒。集論經傳。定之於白虎閣。因名曰白虎通。
予既在史館。而成此書。故便以史通為目。且漢求司馬遷
後封為史通子。是知史之稱通。其來自久。博采衆議。爰定
茲名。凡為廿卷。列之如左。合若干言。於時歲次庚戌景龍
四年仲春之月也。
自敘
予幼奉庭訓。早遊文學。年在紈綺。便受古文尚書。每苦其
辭艱瑣。難為諷讀。雖屢逢捶撻。而其業不成。嘗聞家君為
諸兄講春秋左氏傳。每廢書而聽。逮講畢。即為諸兄說之。
因竊歎曰。若使書皆如此。吾不復怠矣。先君奇其意。於是
始授以左氏。期年而講誦都畢。於時年甫十有二矣。所講
雖未能深解。而大義略舉。父兄欲令博觀義疏。精此一經。
辭以獲麟已後。未見其事。乞且觀餘部。以廣異聞。次又讀
史漢三國志。既欲知古今沿革。歷數相承。於是觸類而觀。
不假師訓。自漢中興以降。迄乎皇家實錄。年十有七。而窺
覽略周。其所讀書。多因假賃。雖部帙殘缺。篇第有遺。至於
敘事之紀綱。立言之梗概。亦粗知之矣。但於時將求仕進。
兼習揣摩。至於專心諸史。我則未暇。洎年登弱冠。射策登
朝。於是思有餘閑。獲遂本願。旅遊京洛。頗積歲年。公私借
書。恣情披閱。至如一代之史。分為數家。其閒雜記小書。又
競為異說。莫不鑽研穿鑿。盡其利害。加以自小觀書。喜談
名理。其所悟者。皆得諸衿腑。非由染習。故始在總角。讀班
謝兩漢。便怪前書不應有古今人表。後書宜為更始立紀。
當時聞者。共責以童子何知。而敢輕議前哲。於是赧然自
失。無辭以對。其後見張衡范日[:#AS-FBED:●]昱集。果以二史為非。其
有暗合於古人者。蓋不可勝紀。始知流俗之士。難與之言。
凡有異同。蓄諸方寸。及年已過立。言悟日多。常恨時無同
好。可與言者。維東海徐堅。晚與之遇。相得甚歡。雖古者伯
牙之識鍾期。管仲之知鮑叔。不是過也。復有永城朱敬則。
沛國劉允濟。吳興薛謙光。河南元行沖。陳留吳兢。壽春裴
懷古。亦以言議見許。道術相知。所有揚搉。得盡懷抱。每云
德不孤。必有鄰。四海之內。知我者不過數子而已矣。昔仲
尼以睿聖明哲。天縱多能。覩史籍之繁文。懼覽之者不一。
刪詩為三百篇。約史記以修春秋。讚易道以黜八索。述職
方以除九邱。討論墳典。斷自唐虞。以迄於周。其文不刊。為
後王法。自茲厥後。史籍逾多。苟非命世大才。孰能刊正其
失。嗟
予小子。敢當此任。其於史傳也。嘗欲自班馬以降。迄於姚
李令狐顏孔諸書。莫不因其舊義。普加釐革。但以無夫子
之名。而輙行夫子之事。將恐致驚愚俗。取咎時人。徒有其
勞。而莫之見賞。所以每握管。嘆息遲回者久之。非欲之而
不能。實能之而不敢也。既朝廷有知意者。遂以載筆見推。
由是三為史臣。再入東觀。每惟皇家受命。多歷年所。史官
所編。粗為紀錄。至於紀傳及志。則皆未有其書。長安中年。
會奉詔預修唐史。及今上即位。又勅撰則天大聖皇后實
錄。凡所著述。常欲行其舊議。而當時同作諸士。及監修貴
臣。每與其鑿枘相違。齟齬難入。故其所載削。皆與俗浮沈。
雖自謂依違苟從。然猶大為史官所嫉。嗟乎。雖任當其職。
而吾道不行。見用於時。而美志不遂。鬱怏孤憤。無以寄懷。
必寢而不言。嘿而無述。又恐沒世之後。誰知予者。故退而
私撰史通。以見其志。昔漢世劉安著書。號曰淮南子。其書
牢籠天地。博及古今。上自太公。下至商鞅。其錯綜經緯。自
謂兼於數家。無遺力矣。然自淮南以後。作者無絕。必商搉
而言。則其流又衆。蓋仲尼既沒。微言不行。史公著書。是非
多謬。由是百家諸子。詭說異辭。務為小辨。破彼大道。故揚
雄法言生焉。儒者之書。博而寡要。得其糟粕。失其菁華。而
流俗鄙夫。貴遠賤近。傳茲牴牾。自相欺惑。故王充論衡生
焉。民者冥也。冥然罔覺。率彼愚蒙。牆面而視。或訛音鄙句。
莫究本源。或守株膠柱。動多拘忌。故應邵風俗通生焉。五
常異稟。百行殊軌。能有兼偏。知有長短。苟隨才而任使。則
片善不遺。必求備而後用。則舉世莫可。故劉邵人物志生
焉。夫開國承家。立身立事。一文一武。或出或處。雖賢愚壤
隔。善惡區分。苟時無品藻。則理難銓綜。故陸景典語生焉。
詞人屬文。其體非一。譬甘辛殊味。丹素異彩。後來祖述。識
昧圓通。家有詆訶。人相掎摭。故劉勰文心生焉。若史通之
為書也。蓋傷當時載筆之士。其義不純。思欲辨其指歸。殫
其體統。夫其書雖以史為主。而餘波所及。上窮王道。下掞
人倫。總括萬殊。包吞千有。自法言以降。迄於文心而往。固
以納諸胸中。曾不蔕芥者矣。夫其為義也。有與奪焉。有襃
貶焉。有鑒誡焉。有諷刺焉。其為貫穿者深矣。其為網羅者
密矣。其所商略者遠矣。其所發明者多矣。蓋談經者惡聞
服杜之嗤。論史者憎言班馬之失。而此書多譏往哲。喜述
前非。獲罪於時。固其宜矣。猶冀知音君子。時有觀焉。尼父
有云。罪我者春秋。知我者春秋。抑斯之謂也。昔梁徵士劉
孝標作敘傳。其自比於馮敬通者有三。而予輙不自揆。亦
竊比於揚子雲者有四焉。何者。揚雄嘗好雕蟲小伎。老而
悔其少作。子幼喜詩賦。而壯都不為。恥以文士得名。期以
述者自命。其似一也。揚雄草元。累年不就。當時聞者。莫不
哂其徒勞。余撰史通。亦屢移寒暑。悠悠塵俗。共以為愚。其
似二也。揚雄撰法言。時人競尤其妄。故作解嘲以詶之。余
著史通。見者亦互言其短。故作釋蒙以拒之。其似三也。揚
雄少為范踆劉歆所重。及聞其撰太元經。則嘲以恐蓋醬
瓿。然劉范之重雄者。蓋貴其文彩。若長楊羽獵之流耳。如
太元深奧。難以探賾。既絕窺踰。故加譏誚。余初好文筆。頗
獲譽於當時。晚談史傳。遂減價於知已。其似四也。夫才唯
下劣。而跡類先賢。是用銘之於心。持以自慰。抑猶有遺恨。
懼不似揚雄者有一焉。何者。雄之元經始成。雖為當時所
賤。而桓譚以為數百年外。其書必傳。其後張衡陸績。果以
為絕倫參聖。夫以史通方諸太元。今之君山。即徐朱等數
君是也。後來張陸。則未之知耳。嗟乎。儻使平子不出。公紀
不生。將恐此書與糞土同捐。烟燼俱滅。後之識者。無得而
觀。此予所以撫卷漣洏。淚盡而繼之以血也。
昭成皇太后哀冊文
維開元四年歲次景辰秋八月甲辰朔十七日庚申。昭成
皇太后梓宮啟自靖陵。將遷祔於橋陵。皇帝乃使某官姓
名設祖於行宮。禮也。丹旐既舒。元宮載闢。俶龍轀而命駕。
指鮒隅而卜宅。哀子嗣皇帝諱。瞻蓼莪而罔極。感芣苢而
增傷。嗟鏡奩之不御。痛珠匣之沈光。緬考前烈。旁稽舊史。
顧西陵以永懷。託東觀而書美。其詞曰。
觀津鍾祉。平陵誕靈。作嬪西漢。為母東京。地專戚里。門承
后族。重覩玉衣。再開金屋。爰初笄總。實負才賢。學殫詩禮。
工極紘綖。方松等勁。比菊齊妍。慶膺懷月。祥兆捫天。膠東
胙土。濟南開國。邦媛思才。河魴佇德。柔閑植性。婉順成則。
六行畢彰。四訓無忒。粵自朱邸。來昇紫微。政成閫闥。化穆
閨闈。孕毓三母。牢籠二妃。桃夭闡譽。葛藟增徽。五福多爽。
百齡過隙。地裂方祇。天傾圓魄。歸神蒿里。滅彩椒掖。德音
若存。儀形遽隔。嗚呼哀哉。痛鍾宸扆。禮極哀榮。諡踰光烈。
儀比功成。尋周闕之先夢。奉堯門之舊名。撫遺鏡而增咽。
攬賜衣而疚情。嗚呼哀哉。龜兆協謀。龍輴戒轍。指黃山以
徐轉。背青門而永訣。挽鐸鏘其競喧。旒旐儼其齊列。萬國
慘而潛怛。六宮悲而慟絕。嗚呼哀哉。入松徑。園歸穀林。見
寒山之月苦。聞拱樹之風吟。玉座空兮壽宮寂。金釭閉兮
泉戶深。想清徽之不昧。寄彤管以流音。嗚呼哀哉。
