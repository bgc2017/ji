欽定全唐文卷一百三十七
房元齡
元齡字喬。齊州臨淄人。隋時本州舉進士。授羽騎尉。太宗
徇地渭北。元齡杖策軍門。授秦王府記室。封臨淄侯。貞觀
元年官中書令。爵邢國公。進尚書左僕射。改封魏。拜司空。
圖形淩烟閣。加太子太傅。二十三年薨。年七十。冊贈太尉
并州都督。諡曰文昭。
諫伐高麗表
臣聞兵惡不戢。武貴止戈。當今聖化所覃。無遠不屆。洎上
古所不臣者。陛下皆能臣之。所不制者。皆能制之。詳觀古
今為中國患害。無過突厥。遂能坐運神策。不下殿堂。大小
可汗。相次束手。分典禁衞。執戟行閒。其後延陁鴟張。尋就
夷滅。鐵勒慕義。請置州縣。沙漠以北。萬里無塵。至如高昌
叛渙於流沙。吐渾首鼠於積石。偏師薄伐。俱從平蕩。如高
麗者。歷代逋誅。莫能討伐。陛下責其逆亂。弒主虐人。親總
六軍。問罪遼碣。未經旬日。即拔遼東。前後虜獲。數十萬計。
分配諸州。無處不滿。雪往代之宿恥。掩崤陵之枯骨。比功
較德。萬倍前王。此聖主之所自知。微臣安敢備說。且陛下
仁風被於率土。孝德彰乎配天。覩夷狄之將亡。則指期數
歲。授將帥之節度。則決機萬里。屈指而候驛。視景而望書。
符應若神。算無遺策。擢將於行伍之中。取士於凡庸之末。
遠夷單使。一見不忘。小臣之名。未嘗再問。箭穿七札。弓貫
六鈞。加以留情墳典。屬意篇什。筆邁鍾張。辭窮班馬。文鋒
既振。則宮徵自諧。輕翰暫飛。則花蘤競發。撫萬姓以慈。遇
㣥臣以禮。襃秋毫之善。解吞舟之網。逆耳之諫必聽。膚受
之愬斯絕。好生之德。禁障塞於江湖。惡殺之仁。息鼓刀於
屠肆。鳧鶴荷稻梁之惠。犬馬蒙帷蓋之恩。降乘吮思摩之
瘡。登堂臨魏徵之柩。哭戰亡之卒。則哀動六軍。負填道之
薪。則精感天地。重黔黎之大命。特盡心於庶獄。臣心識昏
憒。豈足論聖功之深遠。談天德之高大哉。陛下兼衆美而
有之。靡不備至。微臣深為陛下惜之重之。愛之寶之。周易
曰。知進而不知退。知存而不知亡。知得而不知喪。又曰。知
進退存亡。不失其正者。惟聖人乎。由此言之。進有退之義。
存有亡之機。得有喪之理。老臣所以為陛下惜之者。蓋此
謂也。老子曰。知足不辱。知止不殆。臣謂陛下威名功德。亦
可足矣。拓地開疆。亦可止矣。彼高麗者。邊夷賤類。不足待
以仁義。不可責以常禮。古來以魚鼈畜之。宜從闊略。若必
欲絕其種類。深恐獸窮則搏。且陛下每決一死囚。必令三
覆五奏進素食停音樂者。蓋以人命所重。感動聖慈也。況
今兵士之徒。無一罪戾。無故驅之於行陣之閒。委之於鋒
刃之下。使肝腦塗地。魂魄無歸。令其老父孤兒。寡妻慈母。
望轊車而掩泣。抱枯骨以摧心。足以變動陰陽。感傷和氣。
實天下之冤痛也。且兵者凶器。戰者危事。不得已而用之。
向使高麗違失臣節。而陛下誅之可也。侵擾百姓。而陛下
滅之可也。久長能為中國患。而陛下除之可也。有一於此。
雖日殺萬夫。不足為愧。今無此三條。坐煩中國。內為舊主
雪恥。外為新羅報讎。豈非所存者小。所損者大。願陛下遵
皇祖老子止足之誡。以保萬代巍巍之名。發霈然之恩。降
寬大之詔。順陽春以布澤。許高麗以自新。焚淩波之船。罷
應募之衆。自然華夷慶賴。遠肅邇安。臣老病三公。旦夕入
地。所恨竟無塵露。微增海嶽。謹罄殘魂餘息。預代結草之
誠。儻蒙錄此哀鳴。即臣死且不朽。
公平正直對
臣聞理國要道。實在公平正直。故尚書云。無偏無黨。王道
蕩蕩。無黨無偏。王道平平。又孔子稱。舉直錯諸枉。則民服。
今聖慮所尚。誠足以極政教之源。盡至公之要。囊括區宇。
化成天下。
緩討高麗對
臣聞古之列國。無不強陵弱。衆暴寡。今陛下撫養蒼生。將
士勇銳。力有餘而不取之。所謂止戈為武者也。昔漢武帝
屢伐匈奴。隋後主三征遼左。人貧國敗。實此之由。惟陛下
詳察。
請尊孔子為先聖議
武德中。詔釋奠於太學。以周公為先聖。孔子配享。臣以周
公尼父。俱稱聖人。庠序置奠。本緣夫子。故晉宋梁陳及隋
大業故事。皆以孔某為先聖。顏回為先師。歷代所行。古今
通允。伏請停祭周公。升夫子為先聖。以顏回配享。
山陵制度議
謹按高祖長陵高九丈。光武陵高六丈。漢文魏文並不封
不樹。因山為陵。竊以長陵制度。過為宏侈。二丈立規。又傷
矯俗。光武中興。明主多依典故。遵為成式。實謂攸宜。伏願
仰尊顧命。俯順禮經。
蜡祭議
按月令。蜡法唯祭天宗。近代蜡五天帝五人帝五地祇。皆
非古典。今並除之。季冬寅日。蜡祭百神於南郊。大明用犢
二。籩豆各四。簋簠㽅俎各一。神農及伊耆氏各用少牢一。
籩豆等與大明同。后稷及五方十二次五官五方田畯五
嶽四鎮四海四瀆以下。方別各用少牢一。其日祭井泉於
川澤之下。用羊一。卯日祭社稷於社宮。二十八宿五方之
山林川澤邱陵墳衍原隰鱗羽贏毛介水墉坊郵表畷貓
虎及龍鱗朱鳥白虎元武。方別各用少牢一。每座籩豆各
二。簋簠㽅俎各一。蜡祭凡百八十七座。當方年穀不登。則
闕其祀。蜡之明日。又祭社稷於社宮。如春秋二仲之禮。
封禪議
封禪者。本以功成。告於上帝。天道崇質。義取醇素。故藉用
藳秸。[:#AS-82F9:⿰罇]以瓦甒。又按梁甫。是謂梁陰。近代設禮壇於山上。
乃乖處陰之義。今定壇位於山北。
封禪昊天上帝壇議
將封先祭。義在告神。且備謁敬之儀。方展慶成之禮。固當
於壇下阯。預申齊潔。贊饗巳畢。然後登封。既表重慎之深。
兼示行事有漸。今請祭於泰山下。設壇以祀上帝。以景皇
帝配享。壇長一十二丈。高一丈二尺。
請禪社首議
梁甫去泰山七十里。又在東南。至於行事。未為穩便。社首
去泰山五里。是周家禪處。臣等參詳。請禪社首。
玉牒議
金玉重寶。質性貞堅。宗祀郊禋。皆充器幣。豈嫌華美。實貴
精確。況乎三神壯觀。萬代鴻名。禮極殷崇。事資藻縟。玉牒
玉檢。式韞靈奇。傳之無窮。永存不朽。今請玉牒長一尺三
寸。廣厚各五寸。玉檢厚二寸。長短闊狹。一如玉牒。其印函
請隨璽大小。仍纏以金繩五周。
玉策議
封禪之祭。嚴配作主。皆奠玉策。肅奉虔誠。今玉策四枚。各
長一尺三寸。廣一寸五分。厚五分。每策五。俱以金編。其一
奠上帝。一奠太祖座。一奠皇地祇。一奠高祖座。
金匱議
登配之策。盛以金匱。歸格藝祖之廟室。今請長短令容玉
策。高廣各六寸。形制如今之表函。纏以金繩。封以金泥。印
以受命璽。
方石再累議
舊藏玉牒。止用石函。亦猶盛書篋笥。所以或呼石篋。今請
方石三枚。以為再累。(一作冊累)其十枚石檢。刻方石四邊而立
之。纏以金繩。封以石泥。印以受命璽。
泰山上圜壇議
四出開道。壇場通義。南面八升。於事為允。今請介邱上圜
壇廣五丈。高九尺。用五色土加之。四面各設一階。御位在
壇南。升自南階而就。上封玉牒。
圜丘上土封議
凡言封者。皆是積土之名。利建分封。亦以班社立號。謂之
封禪。厥義可知。今請於圜壇之上。安置方石。璽緘既畢。加
土築以為封。高一丈二尺。而廣二丈。以五色土益封。玉牒
書藏於內。祀禪之土。其封制亦同此。
玉璽議
謹詳前載方石緘封。玉檢金泥。必資印璽。以為祕固。今請
依令用受命璽以封石檢。其玉檢既與石檢大小不同。請
更造璽一枚。方一寸二分。文同受命璽。以封玉牒。石檢形
制。依漢建武故事。
立碑議
勒石紀號。垂裔後昆。美盛德之形容。闡后王之休烈。其義
遠矣。陛下聲暢九垓。威橫八極。靈祇不愛其寶。兆庶無得
而稱。但當贊述希夷。以攄臣下之志。其登封及禪。并肆覲
之壇。並請刻頌立碑。顯揚功業。
設告至壇議
既至山下。禮行告至。柴於東方上帝。望秩遍禮㣥神。今請
其壇方八十一尺。高三尺。陛仍四出。其禪方壇及自餘儀
式。請從今禮。仍請柴祭望秩。同時行事。
廢石闕及大小距石議
距石之設。意取牢固。本資實用。豈云雕飾。既積土厚封。足
令與天長地久。其大小距環壇石闕迴建。事非經誥。無益
禮義。煩而非要。請從減省。
兄弟緣坐配流議
案禮。孫為王父尸。案令。祖有蔭孫之義。然則祖孫親重。而
兄弟屬輕。蔭重反流。合輕翻死。據禮論情。深為未愜。請定
律。祖孫與兄弟緣坐俱配流。其以惡言犯法。不能為害者。
情狀稍輕。兄弟免死。配流為允。
杜如晦
如晦字克明。京兆杜陵人。隋大業中。以常調預選補滏陽
尉。尋棄官歸唐。初為秦王府兵曹參軍。太宗即位。遷兵部
尚書。封蔡國公。進尚書右僕射。與房元齡共掌朝政。談良
相者稱房杜焉。貞觀四年薨。年四十六。贈司空。徙封萊。圖
形淩烟閣。諡曰成。
虞世基罪當死論
天子有爭臣。雖無道。不失其天下。仲尼稱直哉史魚。邦有
道如矢。邦無道如矢。世基豈得以煬帝無道。不納諫諍。遂
杜口無言。偷安重位。又不能解職請退。則與箕子佯狂而
去。事理不同。昔晉惠帝賈后將廢愍懷太子。司空張華竟
不能苦爭。阿意苟免。及趙王倫舉兵廢后。使讓張華。華曰。
將廢太子日。非是無言。當時不被納用。其使曰。公為三公。
太子無罪被廢。言既不從。何不引身而退。華無詞以答。遂
斬之。夷其三族。古人有云。危而不持。顛而不扶。則將焉用
彼相。故君子臨大節而不可奪也。張華既抗直不能成節。
遜言不足全身。王臣之節。固巳墜矣。虞世基位居宰輔。在
得言之地。竟無一言諫爭。誠亦合死。
溫彥博
彥博字大臨。黎國公大雅弟。隋開皇末授文林郎。復事羅
蓺贊歸唐。武德中為中書侍郎。貞觀初累官中書令。封虞
國公。遷尚書右僕射。十一年薨。年六十四。贈特進。諡曰恭。
安置突厥議
請準漢建武時置降匈奴於五原塞下。全其部落。得為捍
蔽。又不離其土俗。因而撫之。一則實空虛之地。二則示無
猜之心。若遣向河南。則乖物性。故非含育之道也。
又議
天子之於物也。如天地覆載。有歸我者。則必養之。今突厥
破滅之餘。歸心降附。陛下不加憐愍。棄而不納。非天地之
道。阻四夷之意。臣愚甚謂不可。遣居河南。亦無所患。所謂
死而生之。亡而存之。懷我德惠。終無叛逆。
又議
臣聞聖人之道。無所不通。古先哲王。有教無類。突厥餘醜。
以命歸降。我援護之。使居內地。我指麾之。教以禮法。數載
之後。盡為農人。選其酋首。遣居宿衞。畏威懷德。何患之有。
且光武有南單于。居內郡為漢藩翰。終乎一代。不有叛逆。
令狐德棻
德棻。宜州華原人。武德中官祕書丞。貞觀中封彭城子。累
除祕書少監。高宗朝遷國子祭酒。進爵為公。乾封元年卒。
年八十四。諡曰憲。
請修近史奏
竊見近代巳來。多無正史。梁陳及齊。猶有文籍。至周隋遭
大業離亂。多有遺闕。當今耳目猶接。尚有可憑。如更十數
年後。恐事跡湮沒。陛下既受禪於隋。復承周氏歷數。國家
二祖。功業並在周時。如文史不存。何以貽鑑千古。如臣愚
見。並請修之。
議沙門不應拜俗狀
竊以釋老二教。慈敬宏深。有國因循。遂開崇尚。既久其法。
須從其道。竊謂拜俗。理恐未通。何者。削髮異冠帶之儀。持
鉢豈樽俎之禮。申恩方祈定慧。無勞拜跪嚴親。報德有冀
真如。何必屈腰慈后。山林既往。非復廊廟之賓。朝野裁殊。
理宜高尚其事。今使責以名教。有虧其旨。臣等愚暗。請從
不拜為宜。謹議。(謹按此篇從藏經采出廣宏明集所載與
此不同今並存之)
議沙門不應拜俗狀
竊以凡百在位。咸隆奉上之道。當其為師。尚有不臣之義。
況佛之垂法。事越常規。剔髮同於毀傷。振錫異乎簪紱。出
家非色養之境。離塵豈榮名之地。功深濟度。道極崇高。何
必破彼元門。牽斯儒轍。披法服而為俗拜。踐孔門而行釋
禮。存其教而毀其道。求其福而屈其身。詳稽理要。恐有未
愜。又道之為範。雖全髮膚。出家超俗。其歸一揆。加以遠標
天構。大啟皇基。義籍尊嚴。式符高尚。惟此二教。相沿自久。
爰暨我唐。徽風益扇。雖王猷遐暢。實賴天功。而聖輪常轉。
式資冥助。今儻一朝改舊。無益將來。於恒沙之劫。起毫塵。
之累。則普天率土。灰身粉骨。何以塞有隱之責。蠲不忠之
罪。與其失於改創。不若謬於修文。孔子曰。因人所利而利
之。老子曰。聖人無常心。以百姓心為心。二教所利。宏益多
矣。百姓之心。歸信衆矣。革其所利。非因利之道。乖其本心。
非無心之謂。請遵故實。不拜為允。伏惟陛下德掩上皇。業
光下問。君親崇敬。雖啟神衷。道法難虧。還留睿想。既奉詢
芻之旨。敢罄塵嶽之誠。懼不折衷。追深戰惕。謹議。
大唐故柱國燕國公于君碑銘(并序)
(上闕)出(闕)其(闕)金(闕)避難(闕)慶靈(闕)英賢(闕)南(闕)川(闕)亦(
闕)傳太宗(闕二字)三(闕三字)公贈(闕三字)恒等(闕一字)州諸(闕十四
字)績茂(闕二字)功(闕三字)跨(闕二字)之十亂邁炎靈之三傑。祖義。
隋上柱國[:#AS-9376:●]
(闕三字)四州刺史(闕七字)公(闕十五字)重簪纓器名瑚璉。位登上
列。政洽藩維。父宣道。隋車騎將軍上(闕十六字)開國(闕四字)孫殫
身浴德。既揮翰於鳳沼。亦拊翼於龍樓。(闕七字)光(闕十三字)沙五
州諸軍事(闕一字)州刺史(闕一字)日(闕一字)漢(闕一字)欽無忌之(闕
三字)重中郎之德。以今望古。何以(闕四字)章(闕三字)德降生稟(
闕六字)英靈於嶽瀆。亦猶嵩華峻極。梓之所(闕一字)叢䟽閬仙
宮。[:#AS-9061:⿰王褱]產於焉孕育。(闕九字)琢(闕九字)媿其(闕五字)其該博延(闕一
字)曲臺之(闕一字)金(闕一字)玉之書冊府(闕二字)石渠(闕一字)要莫(
闕五字)探賾鉤深。辯漢陵之竹。識楚江之萍實。同陳室之未
掃。若董園之不窺。韞廊廟之宏材。懷佐(闕一字)之(闕一字)略(闕
二字)而(闕一字)梁(闕九字)之(闕四字)重之曰斯(闕一字)隋仁壽之末。
調為(闕二字)挽郎(闕一字)拜朝請郎(闕一字)班例(闕二字)而隋德不
競。政紊朝昏。公藏器待時。逍遙文史。恐以偃仰貽誚。方就
末班。大業十年。拜清河縣長。爰屈上才(闕二字)下(闕一字)所(闕
二十五字)宅心拯滄海之橫流。撲崑峯之烈火。(闕四字)覺(闕一
字)
乃時(闕二字)
[:#AS-8949:⿱廾]彼離心。叶茲同德。若
公孫之歸漢。似文若之違袁。(闕六字)賜以乘馬。即拜銀青光
祿大夫。太宗文皇帝(闕十一字)率(闕一字)旅(闕三字)中幕府初開。俊
賢翹首。辟書既下。以公為渭北道(闕一字)軍敦煌(闕十七字)軍(闕
三字)羽(闕三字)公運比(闕五字)算(闕三字)之足樂。異孔璋之(闕一
字)富。豈唯參預帷幄。抑亦儀表人倫。義寧元年。代平(闕一
字)師勳加授左光祿。太宗進封趙公。府寮亦並隨改。及遷(
闕一字)仕夏朝政惟新。太宗胙土八川。分封百二。公復策名(
闕一字)府。仍司管記(闕四字)大(闕二字)討(闕九字)崇勳行賞(闕一字)授
上柱國。武德元年九月。拜秦王(闕一字)曳裾碣館。躡履平臺。
邁(闕一字)輔之(闕二字)繼祖仁之徽烈。薛舉因隋末喪亂。命儔
嘯侶。竊據汧隴。毒害黎元。聖朝愍茲塗炭。龔行天罰。乃詔
太宗為(闕一字)討行軍元帥。公復以(闕十字)皇基草創(闕一字)夏
未賓(闕三字)分陜(闕一字)征以(闕五字)大行臺總維衆務。公以本
任兼度支郎中。尋檢校行臺左丞。並知膳部郎中事。復奉
勅為華州團割使。仍授騎官軍副。公厲兵秣馬。明賞慎罰。(
闕十四字)公(闕十四字)薛舉破劉闥擒(闕三字)拒(闕二字)賊等勳封黎
陽縣開國子。邑三百戶。并賚(闕一字)及馬。又以劉闥重擾河
北。命公為河南道支度軍糧使。明
年。又從太宗討楊幹於涇州。拒匈奴於北地。奉教判天策
府從事中郎。尋進爵為伯。邑五百戶。前後賞物七百段。及
乎(闕十六字)之(闕三字)衞尉少卿。進爵為侯。邑七百戶。貞觀元年。
拜御史府長史。高視首席。匡贊(闕一字)藩。無勞露居之請。自
諧匡正之寄。三年。進中書侍郎。密勿(闕六字)同范甯之宏益。(
闕二字)若孔演之多識。(闕一字)意尋(闕二字)部侍郎(闕五字)左庶子
加散騎常侍。以(闕二字)宮多所(闕一字)益賜黃(闕一字)一斤。賜絹
百匹。太子(闕三字)侍春坊多(闕二字)歲既(闕一字)宏益宜加優賞。
七年。檢校蒲州刺史。尋(闕一字)調護寄(闕二字)舉(闕四字)綸(闕四
字)部十年。進爵為公。邑一千戶。(闕三字)太宗墨勅答曰。忽省
來表。讜言周備。若非至誠於國。誰能披露迺心。如斯情常
然。傅(闕二字)釣何以過也。卿(闕四字)無(闕二十字)禮(闕四字)一(闕一字)實
亦(闕四字)未及拜制即詔授本職。公(闕二字)陳情勅令中書侍
郎岑文本就家喻旨云。忠孝不並。我兒須人輔弼。卿宜抑
割。豈可徇以私情。公固陳哀苦。竟被奪情。以公(闕三字)札令(
闕三字)公(闕七字)奉勅既而(闕一字)氏失德昵(闕一字)奸(闕五字)歸竭
誠已(闕七字)以進(闕一字)規遂漸相䟽斥。潛謀毒害。厚賂凶人。
密相要劫。賴公積善。幸免路隅。及釁咎彰聞。遂至廢黜。春
宮
官屬。皆羅(闕一字)譴。以公(闕八字)及(闕一字)華(闕三字)求(闕三字)公(闕
一字)在帝心。復拜左庶子。加銀青光祿於(闕四字)翼鶴(闕一
字)飛(闕一字)邁(闕二字)之清塵。跨應徐之勝跡。十八年。拜金紫
光祿大夫。行衞尉卿。判太常卿事。五禮任隆。八屯寄重。兼
而歸我。僉論無違。又以本(闕四字)列(闕一字)廿一年。遷禮部尚
書。八(闕一字)清華五曹樞要官(闕一字)北斗名重南宮。竭訏謀
以佐時。宏損益(闕四字)厲(闕一字)其明允(闕二字)稱其博聞。廿三
年。以本官兼太子左庶子。因謝。上謂之曰。以卿恭厚長直。
為朝廷所知。在府日共令田一種。故重(闕二字)職尊奉(闕二
字)遷(闕一字)侍(闕一字)今上(闕一字)元憂勞億兆。公勵誠(闕一字)節(
闕一字)往(闕二字)庶績咸(闕一字)彝倫攸敘。永徽元年。加授光祿
大夫。進(闕一字)燕國公。邑三千戶。大開茅社。廣列山河。榮命
既隆。朝望斯重。二年八月。拜尚書左僕射。(闕一字)本(闕二字)端(
闕一字)望重自非(闕三字)緯(闕一字)經(闕一字)安(闕十五字)務復以本官
兼太子少師。尋而肇建中宮。以公兼司徒。持節(闕一字)命副
君初臨甲館。重道尊賢。公既翊正春宮。綱維禮閣。參贊百
揆。陪侍兩宮。朝野仰其風猷。搢紳欽其雅望。俄進位太子
太傅。餘並如前。鄧(闕一字)華(闕七字)職(闕三字)當代名(闕一字)方諧
僉議以
今方古。差可同年。公(闕一字)以(闕一字)當朝政。恒懼盈(闕一字)頻
表(闕一字)奏請收止足皇上弗許。乃令中書令來濟宣旨喻
懷云。公以永徽巳來。即當樞要。藉公材用。為朕股肱耳目。
公以年事衰(闕一字)抗表辭(闕四字)人(闕二字)深可(闕一字)尚然朕
今欲巡(闕二字)鎮宗廟社稷付公一(闕一字)亦知公(闕一字)人疢(
闕一字)即遣與立(闕一字)一員(闕一字)官不須辭退也。及鑾駕東
巡。留公居守。駕還之後。屢更陳聞。自此踰年。方蒙恩許。乃
高謝左執遷太子太師。同中書門下參(闕六字)事(闕三字)榮州
刺史公(闕一字)言(闕二字)待罪鞠躬俄有恩詔。遷岐州刺史。考
績入(闕二字)除華州(闕四字)為政頻莅近畿。忠信既孚。鈎距勿
用。屢辭老病。詔許懸車。仍降殊恩。聽朝朔朢。將欲參奉華
蓋。陪侍登封。(闕一字)行至於洛(闕二字)疾(闕三字)屢(闕四字)竟無(闕
一字)於膏肓。以麟德二年十月廿日。薨於東都安衆里之
第。春秋七十有八。皇情(闕一字)悼。頻(闕一字)綸言。喪葬所須。並
蒙官給。各令京官五品檢校將送。並給靈轝車乘。言旋京
宅。追贈使持節都督幽易媯檀平燕六州諸軍事幽州刺
史(闕十字)石(闕一字)以乾封元年歲次景寅十一月癸亥朔(闕
一字)二(闕一字)甲申。葬於雍州三原縣萬壽鄉清池里。奉常
考行。
諡曰定公。禮也。惟公局量宏遠。識度淹通。空谷無私。虛舟
不忤。雖復孔墻數仞。無以測其高深。黃陂萬頃。不足方其
涯涘。(闕一字)喜慍於(闕一字)色。絕(闕二字)於胸衿。(闕五字)終如始。加
以(闕一字)悅墳典。崇尚(闕二字)備百行而無擇。恥一(闕四字)緣情
極綺靡之能。體物窮瀏亮之趣。雕龍謝其輝煥。吐鳳慙其
符彩。所著文集。勒成七十卷。兼復情敦孝悌。愛結州親。因
心竭(闕一字)義之(闕十二字)亦(闕一字)依仁既隔宅以恤孤。亦指囷
以周給。及乎彈冠筮仕。釋褐登(闕一字)屬隋鼎之巳(闕一字)逢
區㝢之(闕一字)裂。公乃(闕二字)下邑。屏跡邱園。避亂政之昏凶。
俟真人而(闕一字)用。太宗(闕一字)居上(闕十二字)夙陪鳳邸。君王分
庭待士。築館欽賢。邁稷下之清風。軼平臺之勝軌。鄒枚慕
義。樂劇來賓。(闕四字)八(闕一字)公(闕三字)貞觀之後。名位斯隆。(闕
二字)巳來。(闕一字)任尤重。丹青帝載。粉黛王猷。(闕一字)務(闕一
字)亨(闕三字)允加以(闕十三字)不可(闕三字)在(闕七字)重(闕一字)居心數
服馬而方對。既而監修國史實錄。(闕一字)五代史等才兼(闕
六字)尋即(闕三字)諸祕(闕三字)賜物二百段。再加封(闕五字)監撰
新禮類文(闕一字)定(闕四字)五經正義復蒙厚錫。車駕(闕一字)有
行幸即令公於宮城居守。(闕一字)留臺事正(闕一字)朝賀(闕一
字)羽儀車
服焉。又於東西二京萬年宮各(闕一字)田宅其內(闕三字)寶器
服物等前後(闕一字)賜不可勝載。委任恩遇。莫之與京。及易
簀之辰。遺令薄葬。盟器下帳一(闕四字)載以柳車飾之以素
其子(闕一字)奉不敢違越。斯實人倫之師表。朝廷之羽儀者
歟。夫人宏農劉氏。曾祖延魏太子中庶子散騎常侍周(闕
一字)持節左光祿大夫都(闕一字)驃騎大將軍(闕十一字)宮(闕一
字)隋使持節(闕一字)州刺史梁靈二州總管洛陽(闕一字)公偉
之孫。隋左千牛建節尉州武之長女也。珪璋比質。蘭菊齊
芳。嬪則聿修。母儀式序。從夫有秩。拜宏農夫人燕國夫人。
積善(闕一字)徵(闕三字)夜。昔歡(闕二字)之榮。今悲(闕二字)之禮。(闕二
字)尚(闕二字)部郎中國子司業太子率更令使持節渠虢二
州刺史(闕三字)卿上護軍立政有至性。善居喪。感風樹而增
哀。攀橋枝而殞慟。但佳城之下。滕公有見日之期。萬山之
顛。元凱懷沈江之慮。敢因斯義。敬託雕鐫。金紫光祿大夫
大司(闕六字)監修國史護軍彭陽公敦煌(闕三字)棻藉(闕一字)楊
之舊睦投(闕四字)分爰自青襟。便申莫逆。契闊談宴。逝將六
紀。分財謀事。子實我知。諒直多聞。余蒙其益。豈謂後事之
託。竟屬元常。先逝之悲。遂(闕一字)公達。絕(闕一字)之歎。巳矣如
何。乃為
銘曰。
流分若水。祚始周原。決曹仁恕。廷尉平反。邁種弗已。靈慶
斯繁。望隆華轂。譽重高門。金行失御。王事靡盬。言違苛政。
適茲樂土。運屬興王。位隆台輔。(闕七字)組堂堂(闕二字)是(闕一
字)宗臣。寄深(闕三字)署經綸。剛公體道。都督依仁。化(闕三字)名
高搢紳。英靈允集。降生王佐。碩量夙成。芳猷遠播。言無可
擇。行無貳過。牆仞罕窺。唱高寡和。資忠於孝。釋褐登朝。以
茲上德。爰膺下寮。鶴志斯遠。驥足方超。運(闕一字)舟覆。時逢
道銷。(闕一字)人鬱(闕五字)從(闕一字)文房。參陪戎律。代藩曳履。梁
園珥筆。雅說解頤。清文(闕一字)疾。下武膺運。赫赫明明。首席
藩邸。貳職春卿。鳳沼揮翰。龍樓振纓。忠勤表節。諒直馳名。
既莅宮端。復臨政本。職惟參乘。寄深補衮。德重禮(闕一字)道
光儲(闕一字)在(闕一字)思(闕四字)損吉凶(闕一字)域。否泰(闕一字)依。(闕
一字)簪朝列。(闕一字)冕王畿。互施寬猛。(闕一字)舉(闕二字)貪殘屏
迹。惸獨知歸。遐壽未窮。逝川遽閱。易簀遺誡。既明且哲。(闕
三字)重芻靈靡設。善終令始。蹈名全節。將歸郭北。驅車上
東。贈行(闕二字)詔(闕二字)隆。(闕八字)高(闕三字)徽烈無窮。
隋故(闕八字)桂州總管武康郡開國公令狐使君碑
銘(并序)
蓋聞濟巨川者。(闕二字)舟檝之用(闕六字)梁(闕三字)是以(闕九字)所
以(闕十字)百姓叶和萬邦(闕三字)象南(闕三字)東觀勒功(闕一字)樹
稱(闕二字)楹(闕一字)茂實於當年播(闕一字)聲(闕二字)俗(闕四字)之(闕
四字)之(闕四字)公諱熙。字長熙。燉煌(闕二字)人也。(闕一字)大夫(闕
二字)之後(闕六字)食邑(闕八字)居攝將遷(闕二字)遠祖邁。為建威
將軍。與翟義連謀。為莽所害。子孫避(闕三十字)魏武威太守並(
闕十九字)來葉祖虬。魏龍驤將軍[:#AS-9376:●]郢二州刺史燉煌太守。
鶉陰縣開(闕三十四字)二州刺史(闕十四字)破(闕一字)之庸績。膺設壇
之顯榮。遺(闕一字)被於萌黎。功烈書於王府。公早承(闕三十
二字)皆當代名流(闕五字)以(闕十字)明三禮。工騎射。解音律。嘉
聲(闕一字)譽。獨步當時。周武成之初。始入國(闕十四字)刺史(闕一
字)上士(闕八字)上士尋遷夏官府都上士(闕十七字)埋案(闕三字)階
處斷若流。神無滯用。尋以內憂去任。哀毀過禮。(闕六字)大孝
安親。義不絕嗣。吾今(闕十六字)公乃(闕六字)昏(闕五字)少有節(闕四
字)哀號骨立。(闕二字)不起雖(闕二字)至性。無以過之。周武帝將
有河陰之師。詔公墨縗從事。(闕一字)還(闕一字)職方下大夫。襲
爵彭陽公。邑二千一百戶。建德五年六月。(闕二字)留知夏官
府事(闕一字)還(闕一字)
留守功增邑六百戶。加授儀同大將軍。宣政元年。遷司勳。(
闕一字)大(闕一字)俄轉吏部。公筮仕之始。即在選曹。其時吏部
臨淄公唐(闕一字)雅量高材。望(闕一字)德重。欽公識度。每(闕一
字)與同席。公以長幼(闕一字)隔。辭不敢當。(闕一字)謂公曰。吾子(
闕七字)至此坐。先後之閒。何足形迹。(闕一字)此(闕一字)三(闕二字)踐
其位。當時談者。咸所嘉尚。公之弱歲。本以鑒悟見稱。及處
銓衡。大收時譽。有(闕三字)柴燎太壇。詔公行納言事。開皇元
年。拜司徒左長史。加上儀同大將軍。進封河南郡開國公。
于時景命惟新。教府初立。從容處物。雅允具瞻。吐谷渾竊
據西陲。敢窺王略。朝廷出車薄伐。以公為元帥府長史。公
受命忘身。先登斬級。所乘之馬。(闕一字)箭而斃。(闕一字)此力戰
遂(闕一字)破(闕一字)蜀王以(闕一字)幼之年遠鎮巴蜀。弼諧之寄。
僉議攸歸。乃以公為益府長史。屬(闕一字)行未反。竟不述職。
二年。敘破渾之功。加上開府儀同三司。俄授使持節滄州
諸軍事滄州刺史。州(闕二字)海(闕二字)舊稱(闕八字)流亡獄以賄
成。官由貨進。公下車之始。詞訟盈庭。銳情案察。姦無所隱。
未及期月。化(闕一字)訟息。(闕一字)造州門者(闕四字)脫有諍訟。俗
以(闕二字)公莅(闕一字)之初。戶惟四萬。綏撫(闕十字)乃(闕一字)十萬(
闕二)
(字)洛陽公朝行所。闔州士庶。謂公更有升(闕一字)遠于將
送。悲不自勝。及公還也。老幼相攜。出境迎(闕十九字)八年(闕一
字)河北道行臺度支尚書百姓追思。立碑頌德。改行臺為
并州總管府。即授并府司馬。十一年。轉雍州別駕。尋改為
長史。公勵精剖斷。威惠兼施。(闕三字)其(闕四字)十二(闕二字)鴻臚
卿以本官兼吏部尚書(闕十二字)許以(闕二字)及車駕(闕一字)以公(
闕一字)侍從。又判禮部度支兵部刑部工部尚書及祕書監
事。高祖鑒觀四方求人之(闕二十五字)寺卿(闕十六字)獄輕重無冤。
凡在官僚。莫不欽仰。鑾駕旋軫。行次汴州。郭下有蔡汴二
渠。商侶所(闕一字)游子(闕三字)所(闕十五字)存(闕三字)以(闕四字)朝賢(闕
一字)公(闕一字)在乃授使持節汴州諸軍事汴州刺史。於是
下車布政。(闕一字)帷(闕一字)部括遊惰。抑工商。斷向街門。禁巷
市者。船客停於郭外。行侶(闕三字)留孤材(闕五字)居(闕一字)令歸
本令行禁止。莫敢有(闕十五字)朝宗以公聽政為天下之最。賜
帛三百匹。仍勅諸州考使。咸取則焉。十六年。除使持節總
管桂交尹籐(闕一字)黃(闕一字)越愛德明利賀靜象東(闕一字)十
七州諸軍事桂州刺史(闕十五字)於律令(闕一字)斟酌管內人皆(
闕一字)土人(闕一字)授刺史有闕擬訖奏聞。二佐以下。即令述
職。賜
絹五百匹。(闕六字)汴州軍(闕一字)五百人以充(闕二字)公以(闕四
字)上表聞(闕十五字)以文德分(闕四字)言喻(闕二字)獠感恩咸來參
謁。先雖有州縣之名(闕三字)居之所公(闕一字)
(闕一字)望(闕一字)拔才(闕二字)以職(闕七字)生(闕一字)之(闕一字)累代
不(闕二字)所(闕十三字)立(闕三字)營(闕三字)開建庠序。(闕一字)致文儒。勸
喻(闕一字)姓。令其就業。期歲之後。頓革(闕二字)自(闕四字)未之有
也。(闕二字)位(闕二字)以疾固辭。(闕一字)旨不許。(闕二字)以藥(闕七字)砭
石(闕四字)二年八月十五日(闕一字)於位。春秋六十有三。即以
其年十二月(闕二字)於京城之(闕一字)以大唐貞觀十一年十
一月五日歸葬於(闕一字)州華原縣之(闕十六字)幽(闕十八字)之風臨
下布仁明之德。及於入居省閣。出撫藩維。憓愛洽於惸(闕
二字)擇隆於管庫。去思結戀。來暮興謠。望重朝(闕三十七
字)敦士素之交忘(闕二字)之貴(闕一字)成(闕一字)立光國榮家者
矣。夫人同郡氾氏。周甘州刺史慶之女(闕二十四字)之(闕十五
字)女也。初拜(闕一字)原郡君。(闕一字)遷河南(闕一字)夫人。(闕一字)以
淑德仁明。幽閒婉順。(闕五十四字)學士監修國史護軍彭陽縣(
闕一字)國公德棻陪侍膝下。夙趍教義。(闕十一字)不(闕五字)承(闕三
字)以(闕十一字)言(闕二十字)欲報厚恩。昊天罔極。陟平原(闕七字)式敘
家風。雖才(闕十字)斯(闕八十八字)
(闕)風猷無競。賢達繼蹤。(闕二字)鼎盛龍驤體道履信居忠
襄公感會懋德(闕五十四字)弱冠歌纓。忠能入仕。斷割馳名。既(
闕二字)要實綜銓衡。銀鉛不雜。(闕五十二字)仁(闕一字)既洽禮讓攸
興。功成秩滿。朝命斯膺。莅職陜東。攝官京縣。政成(闕五十
三字)蘇(闕二字)三湘褰帷五嶺。雜種繁熾。(闕一字)隅荒梗。我君
訓俗。以寬濟猛。(闕五十三字)長(闕四字)鐫勒庶垂不朽。盛範鴻名。
不愆於後。
