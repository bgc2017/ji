欽定全唐文卷四百五十四
李子卿
子卿。大歷中進士。
興唐寺聖容瑞光賦(以天地澄霽高相輝燭為韻)
中國之至聖兮。西方之大仙。凝旒為出代之日。立極是分
身之年。不然者。何以垂其拱而鏡清四海。建其像而燭耀
三天。故知有相無相而雙合。前聖後聖而兩全。不儀刑乎。
何以表三身之義。不鎔範乎。何以塞萬人之意。乃命鳧氏
立法。冬官蕆事。寫真於會玉之庭。鼓鑄於布金之地。炎帝
司火。飛廉扇吹。九天下觀。百神旁伺。聲激射。氣憑凌。殷爾
而風雷怒。囂然而雲霧蒸。波旬下。回祿昇。爍寶剎。炘金繩。
忽星透而泉噴。遂煙消而氣澄。圓相鏡開。謂太陽新吐。真
質山立。乃胚渾初凝。怡然花臺。耀此金髻。睟容若動。慈眼
如睇。清淨而青蓮始春。圓明而白月新霽。光然照夜。瑞有
應於周王。像乃見時。夢豈慚於漢帝。既營珠額。仍輝玉毫。
見之者宜知極樂之近。仰之者誰識須彌之高。心遂得於
真正。身豈有於塵勞。乘流者於焉舍筏。滯縛者於此操刀。
夫其發靈光。凝瑞相。異色傍射。晴暉遠暢。陽烏自耀於暘
谷之中。燭龍滅燄於鐘山之上。自有頂而咸覩。歷恒山而
遠望。赤光照室而多慚。紫氣度關而應讓。於是百辟奔走。
萬姓知歸。拂塵而香雲自徧。著人而花雨如飛。莫不請施
瓔珞。願解寶衣。期誓心於相好。聿求福於光輝。由是我皇
之作也。與聖同軌。與道合躅。降其象使天下有所觀。播其
光使天下有所燭。不言而人化。不欲而人足。泛兮墊溺之
濟巨川。煥乎重昏之照初旭。至矣哉法王之教。將萬代而
嗣續。
駕幸九成宮賦(以順時出豫觀風展義為韻)
皇帝握靈符之三載也。天地穆清。星日耀潤。野訪遺賢。朝
登傑雋。化則垂拱而成。令則不言而信。時巡之儀展。秋獮
之禮順。思訪俗而觀人。若乘乾而出震。右輔伊邇。離宮在
茲。前瞻鳴鳳之岫。傍指神雞之祠。渭水煙波。接苑中之洲
渚。岐山雲物。落禁裏之軒墀。俄而迴鑾輅。載羽旗。為宴鎬
之樂。動橫汾之詞。況不勞於百姓。而有務於三時者哉。由
是叶清秋。練吉日。乘石洗。皇輿出。七騶按隊。千乘扈蹕。戈
矛林森。士馬比櫛。始地嶪而天旋。終電馳而飈疾。翻然而
八駿騫騰。霍濩而六龍奔逸。雷公轉轂。風伯按馭。朱旗列
而秋野生春。金甲照而暮川增曙。陋漢帝之遊衍。哂秦皇
之逸豫。祥烟不散。近飛槍壘之間。瑞草常開。併拂車宮之
處。廣陌鳴鑾。異彼遊盤。訪百年之疾苦。知五稼之艱難。成
王之蒐由是問。古公之政有以觀。翠華來兮野老喜。屬車
至兮國人歡。詎比夫隴塞回中。妄開行幸之路。泰郊畤上。
虛立禮神之壇。穆然深宮。駐蹕其中。樓枕嶺而倒影。殿當
川而抱虹。閟邃而寒暑隔。岧嶢而雲霧通。前視八水。傍臨
九嵕。所以明四目。達四聰。凝睿想。播元風。比遊心於汗漫。
侔得道於崆峒。亦既下輦。於是端冕。補闕政。修墜典。大風
之歌作。湛露之恩展。於是振旅建旄。迴鑾返轡。百蠻懼威
武。萬姓知教義。若臣者。巖穴久伏。邱園來賁。未有燭於皇
明。竊以覩於人瑞。敢獻揚雄之賦。庶獲有司之議。
功成作樂賦
夫九功不成。八音不會。所以功成作樂。乃知樂之為大。上
帝以亭育道周。故鈞天慇懃。軒轅以創業功成。故雲門砰
礚。不才狂智之士。敢議聖唐之樂。我高祖神堯皇帝歷數
在躬。鈞樞初握。撥亂反正。戮諸夏之鯨鯢。枯楊生荑。掃中
原之霜雹。太宗以電擊肅慎。洗白刃於遼水。高宗以風行
營邱。颺青烟於太岳。二宗一祖。功高道邈。我開元神武皇
帝夷內難。纂前緒。皇綱弛而更張。帝典墜而還舉。俾萬人
之從欲。安一物之失所。頃年祀后土。夜吐神光。中歲燎皇
天。晝聞山語。曠[:#AS-92F9:⿰帛⿱丿糸]古而未覿。非軒頊而誰與。宜樂功成。當
崇簨簴。貞觀草創。已模五莖六英。開元增修。更叶黃鐘大
呂。命夔典事。大制宮懸。鳴絲則文動。奏金則武宣。羽旄含
其春露。干戚耀其秋天。慶雲既同於舜日。大風無異於漢
年。於是八音具奏。六樂斯備。工無奪倫。守不假器。伏羲之
瑟琴有序。女媧之笙簧畢萃。乘逸韻於伯牙。得遺音於師
摯。窮搏拊之深術。盡戛擊之幽致。動角則寒谷花明。扣商
則春林葉墜。聲無誤曲。周郎之顧何施。調有雅音。季子之
聽應異。初舞而魚躍龍騰。終曲而鶴翔鳳至。誠可以克諧
神人。交暢天地者矣。且述者彰於有聖。作者表於有功。徵
乎正始。繫彼國風。聲邪則道澆俗弊。調雅則人和年豐。當
今八風通。六律同。其音正。其氣雄。文昭德而那對。武盡美
而未工。聆響皆清。比無聲而無臭。聞風自悅。何自西而自
東。誠宜播在金石。永永無窮。有龐眉垂白之老。擊壤而歌
曰。功成作樂兮帝力則那。樂正崇德兮雅頌則多。雲門之
典兮大呂之歌。金石節奏兮絲竹駢羅。天地已正兮神人
以和。雨階舞羽兮三邊止戈。擊壤鼓腹兮不識其他。客有
獻成功之頌。九重深兮其若何。
作樂崇德賦(以王者順動殷薦趨時為韻)
我皇以合天為德。神化為勳。鄙銘功於彝器。思播德於樂
文。由是播大章大夏。表克長克君。美韶者舜。慚濩惟殷。未
足方其至美。而且讓其樂云。於是俗泰時康。近服遠信。聲
諧六律。事從百順。樂府爰闢。宮懸始震。樹干羽而駢羅。列
鏞鼓而充牣。八佾之疾徐無失。九成之洪殺克慎。惉懘不
生。子諒咸進。洋洋元化。流於筦磬之中。泱泱大風。發於絲
竹之韻。觀夫崇德之祭也。郊上帝。祀方祗。配祖列位。崇壇
奉犧。六代明備。千官肅祇。殷薦咸若。嘉肴孔時。聲音上聞。
同韶之盡美。戩穀下降。知神之格思。於時曙色初分。祥風
微扇。肅肅嚴配。陰陰嘉薦。聲明動於皇天。文物驚於赤縣。
至矣哉。德不崇無以表金石之娛。樂不作無以表天地之
符。樂作而萬方草偃。德表而八裔風趨。昔先王之薦也。或
中和罔紀。鏗鏘罔假。徒載考而載擊。非大者而遠者。孰若
奮至聖之光。薦明德之香。陋咸池於堯帝。笑舞象於周王。
秦穆之鈞天遠設。軒皇之廣樂空張。聖上猶兢自持。非禮
勿動。鄭衞斯斥。溺音是恐。客有聞至德之音。知我皇之所
以垂拱。
山公啟事賦(以平上去入為韻)
天官所以管轄多士。藻鑒時英。奉帝俞者。實在於德。為右
司者。必資於明。於是懸鏡之照。主衡之平。照之無私也。自
分妍之與醜。平之有準也。不失重之與輕。賢以此達。政以
此成。伊晉室之妙智。得山公之令名。淵矣深量。直哉惟清。
當為政之時。九流式序。及沒世之後。千古流聲。原夫啟事
之端。得賢為上。振淹滯於管庫。升側陋於草莽。人則洊歸。
士無長往。朝必舉賢。羅幽人之貞吉。官必有能。見君子之
道長。退李祐(一作允)而聖主僉謀。薦羊祜而國人所仰。碔砆
懸識。自有卞和之鑒。騏驎不遺。無慚伯樂之賞。由是大張
明試。廣示勸助。惟才者不悔其來。無德者亦得其去。王戎
簡要。何所能名。裴楷清通。於茲寡譽。九原可作。思文子之
與歸。千載儻交。望叔夜之何處。當今有司明遺政。緝隱逸。
吉人時薦。多士歲入。高衢以騁。若積水之奮鱗。幽谷必登。
比初雷之啟蟄。實薰蕕之有間。固青紫而可拾。客有希山
公之密啟。庶場苗之維縶。
飲至賦(以破敵有功為韻)
皇矣聖主。賢哉良佐。廟謨克諧。武烈斯播。鑿門而上將初
出。屈指而西戎已破。既執訊而獲俘。遂策勳而類課。覩沙
漠之旗偃。見邊庭之鼓臥。蓋所以示王師之有征。識天兵
之不挫者矣。振旅而還。軍容畢覿。其出也諧六月之功。其
入也叶三年之績。庭實既備。皇歡是式。醉百壺而軍聲愷
康。獻萬壽而喜氣[:#AS-92F9:⿰帛⿱丿糸]羃。茂勳彰於㝢縣。盛禮陳於宗祏。知
我功之不宰。知我武之無敵。六師於是乎張皇。百蠻於是
乎怵惕。然後勇爵高設。元功克受。搴旗斬將者其錫蕃。攻
城拓土者其賞厚。築京觀而無謂。銘鼎彝而可久。蒲海長
清。匈奴已聞於斷臂。槀街初列。戎王正見於懸首。舞干且
在於舜階。挾纊更聞於堯酒。此乃征而不戰。為而不有者
也。由是遐荒必通。飲化向風。息去病之深入。罷張騫之鑿
空。從此止戈。不勞乎四伐五伐。因茲解辮。無限乎自西自
東。非我皇明四目。達四聰。上讓下兢。君明臣忠。則何以建
無大之元功。
六瑞賦(以儉故能廣被褐懷玉為韻)
昔先王之朝列位也。宴以示慈惠。享以訓恭儉。故六瑞之
等差。為百寮之形檢。將以守官有序。而亦在瑕無掩。其質
不昧。特明乎等威。其義則深。兼管乎裦貶。然而珪璧列布。
方圓為度。煥彼憲章。請徵其故。且五節之制。以瑞為恒。美
王者有逮下之德。而鎮圭是增。庶存乎可大可久。仍契乎
不騫不崩。追琢斯成。伊桓伊信。會朝是執。惟股惟肱。伯寘
躬以式禮。子揖穀以旌能。況不闕一於蒲璧。固知夫六瑞
之道斯宏。若乃伯禹塗山。千載攸仰。率土肆覲。普天歸往。
獻替之道。若木從繩。朝宗之心。猶風召響。棣棣之威儀是
浹。愔愔之德音克廣。徵嘉會之有倫。信斯瑞之所獎。洎夫
道德浸微。君臣失義。或求車棄禮。或舉烽成偽。出而非正。
為邱明所羞。召之河陽。則文宣興刺。九服自失其序。四海
莫由光被。徒以彼翟為好仇。豈用我珪為嘉瑞。丕休哉。否
不可終。道窮斯達。我國家崇儀式禮。敦本棄末。三起衣荷。
再徵被褐。執玉既翼其左右。班瑞仍霑於造闕。美其四時
展禮。百神允懷。奉珪以拜(闕四字)亦授鎮之力。孰云祈年而
諧。則知禮之所貴。莫先於玉。發六瑞於周典。冠二生於舜
錄。其難致也。恥應連城之價。不易知焉。甘刖三獻之足。儻
未逢至鑑之所珍。誰辨混沙以雌伏者哉。
昆明池石鯨賦
漢武帝將恢厥功。闢厥土。使近必伏。遠必取。乃象滇河以
為池。法昆明而教武。於是水物備。石鯨吐。茸鱗鏤甲。欲動
於漣漪。掉尾連鬐。必隨於風雨。殘文沙白。古色苔蒼。若噴
沫而生浪。狀銜珠而有光。質惟其堅。豈有時而泐。感則斯
應。蓋動惟其常。方將協靈德。薦禎祥。豈泥沉而沙臥。與地
久而天長者哉。至若漢苑風霽。秦渚流春。輕搖澹泞。稍動
奫淪。載沉載浮。百尺且規於頒首。若明若滅。兩崖猶認於
文鱗。對牛女而光動。映樓船而色新。誇大豈慚於海客。遇
屯空笑於波臣。及乎雷隱南山。雲生北斗。鼓怒波擊。崩騰
水走。勢則洶洶。有類陽侯之振。聲乃虩虩。宛是蒲牢之吼。
若此則非不知靈之所憑。神之所有者也。且石之為質也。
磨而不磷。魚之為物也。動而必順。豈比夫為犀蜀郡。浦際
空沉。作燕湘川。雨中方振。色映乎崖渚。性合乎風雷。非任
子之釣得。儻琴高之御來。幸見處於河漢。亦何辭於劫灰。
客有感而言曰。今失流無虞。鏗鐘何託。請為不轉之志。以
就觀濠之樂。儻南溟之可圖。吾固知夫後時之可以潛躍
也。
紅觜烏賦(以新飛羽未調為韻)
殊方之烏兮。丹觜黑身。異性特立兮。既孝且仁。勁毳非日
黔而得黑。快吻豈研硃而益新。不頡頏以干物。常翩翻而
狎人。非越鳥之思歸。羡海鷗之多機。謂富屋之堪止。謂芳
枝而可依。其來也狀銜花未下。其去也疑帶火初飛。何必
將雛。聲已傳於綠綺。如能反哺。遊更狎於綵衣。嗷嗷其音。
泄泄其羽。常飲啄於軒砌。每棲翔於牖戶。凌美翼之鵷雛。
掩能言之鸚鵡。朝食芳餌。全忘攫肉之心。夜宿雕籠。何有
啼城之苦。顧弱質而誰貴。誠主人之厚意。非九子之是思。
仰三足而多愧。鳴躍既安。摶扶尚未。鶯何德而遷喬。鶴何
功而在位。稻粱已飽兮羽翼將調。霜臺可宿兮雲漢非遙。
倘不使余尾之譙譙。余音之嘵嘵。為君一舉凌丹霄。
水螢賦
水螢惟蟲。惟蟲能天。彼何為而化草。此何事而居泉。腹可
自持。故無取於蟹。足能自運。亦曷憐於蚿。其形也蠢爾。其
光也炯然。色動波間。狀珠還於合浦。影懸潭下。若星聚於
潁川。明不可以並時。故當晝而潛曜。暗不可以同德。故候
夜而開照。近而察之。若海底之陰火。遠而望也。辟山邊之
寒燎。潛伏類於全真。無欲均於觀妙。質未為用。是脫豫且
之網。餌且不貪。高視任公之釣。徒觀夫困坎而止。隨萍則
流。任晦明而隱見。與風水而沉浮。自得井蛙之樂。何虞轍
鮒之憂。倘欲觀書。固不惜於餘照。如將按劍。非有意於暗
投。火為象兮。取於時而去其熱。水為宅兮。質其潤而得其
潔。且混迹於泥沙。詎等夷於魚鼈。同至人之樂道。類君子
之甘節。覽於心乃止水之常淨。燭於物靡傳薪之無絕。由
此而言。覺吾道之滅裂。
聽秋蟲賦
時不與兮歲不畱。一葉落兮天地秋。況白露之夜遙。聽陰
蟲之啾啾。且鳴因夜急。思以秋苦。始趯趯而緣階。轉喓喓
而入戶。輕颺颯而韻合。殘溜泠而響聚。隴水咽而應然。峽
猿啼而何取。由是知悲秋者自此生興。感物者因茲為主。
則有三年逐臣。千里遠客。鄉路何處。君門且隔。吟澤畔之
風秋。臥江臯之烟夕。逆旅愁聽。鳴蛩四壁。欲解寒衣。蕭然
淚滴。婕妤恩薄。義猶辭輦。永巷秋深。層城夜淺。凉月斜照。
明河近轉。塵滿瓊鈎。珠簾不捲。秋聲四入。曼睩雙泫。長樂
歌鐘。悲來莫辨。香衢甲第。趙李經過。霞擁繡軸。風調玉珂。
高堂引滿。醉舞婆娑。永夕之樂。孰知其他。清露醒後。遶砌
聲多。瞪視凝聽。傷如之何。去歲良人。遠征絕域。錦書欲寄。
翩翩雁翼。不語朝紡。含嚬夜織。其那空閨。悲鳴亂逼。欲夢
翻驚。方愁更憶。腸絕聲聲。門前月色。貧士失職。寂寞下帷。
蘭葉風敗。苔痕雨滋。覽鏡而元髮將白。拂塵而素衣已緇。
柴門日暝。響拂茅茨。展轉孤枕。偏驚故時。念懸鶉之正弊。
恨躍馬之將遲。何必葉落。自長年悲。且蟲之聲也無端。人
之聽也多緒。亦由心羈者多感激。志苦者易悽楚。苟有任
於行藏。亦何嗟於寒暑。水之積也鱗斯奮。風之厚也翼斯
舉。彼數蟲兮何知。且逍遙以容與。
府試授衣賦(以霜降此時女工云就為韻)
九月肅霜。山靜風落。天高氣凉。蟋蟀入兮堂戶近。鴻雁飛
兮天路長。欲備歲之無衣無褐。始禦冬而載元載黃。命婦
女事。為公子裳。若乃田畯入室。居人在巷。警殺氣之秋殞。
切嚴霜其夜降。物藏於時。人感於是。雖懷有稔而及節。亦
念無衣而在此。績我絲麻。具爾紈綺。將備服之纁素。豈徒
事夫紅紫。則知王者之德。聖人之思。禮法在矣。古今以之。
事陳王業。功當天時。澤及周王之道。歌得豳人之詩。既而
滌場。穹窒熏鼠。乘其農間。以入室處。爰邀載績之功。始命
縫裳之女。摻摻柔腕。札札鳴杼。天寒夜靜。既閱西鄰之光。
月明更深。齊度南軒之杵。夫如是。事合其制。禮亦有序。物
嚮政方。人知義所。將前規不昧。故斯事必舉。資爾績而卒
歲是裳。授余衣而窮冬可禦。方今四隩既宅。九州攸同。人
悅物茂。時和年豐。男勤耕於稼穡。女務績於蠶工。雖悅當
今之化。亦猶行古之風。於是彼其之子。各稱其服。此生之
物。咸得其㣥。念彼及此。務穡勸分。雖非後作。抑有前云。豈
上帝之私我。實下人之戴君。客有聞而歌曰。天之高兮無
不覆。君之大兮無不祐。生人殖物。既庶且富。爾在於時。爾
茅於晝。霜始降兮女工就。歲時窮兮寒衣授。
夜聞山寺鐘賦(時宿嵩山少林寺)
寒月山空。蕭蕭遠風。有客靜聽。雙林之中。鷲嶺深兮夜分
後。龍宮隱兮洪鐘扣。蒲牢鬭兮獅子吼。魍魎懾兮魑魅走。
搏泉頂兮隤谷口。入有間兮出無有。其發地也。眾竅怒兮
㣥籟起。既聾山兮復噎水。石鼓震於四荒。雲雷飛於百里。
其在空也。漫兮浩浩。殷兮雄雄。若陽臺之散雨。似溟海之
生風。其稍絕也。小不窕兮細不緊。斷還連兮遠而近。著迴
風而欲散。值輕吹而更引。寂兮寥兮。忽不知其所盡。或有
宴坐真境。觀空禪林。將泯萬法。是資一音。惟其來無所見
其跡。察其去不可得而尋。繁焉則應。應而無心。葉繭曾是
而聞縛。驚猿因斯而受擒。別有道翼隱淪。學傳文囿。鏗爾
而作。賈勇在於橫撞。洞然而來。含毫思於一扣。嶺上曈曨。
星漢移松。楓颯颯。風(闕二字)吾欲不書山鐘之狀何。歌於斯。
詠於斯。
聚雪為小山賦
皓色旁射兮清虛上騰。閒階之下兮聚雪崚嶒。歎此雪兮。
具知其有興有滅。故為山也。庶期乎不騫不崩。始也散而
從風。類元氣之無象。今也結而為阜。若胚渾之初凝。五嶺
高標。三峰遠蹠。昔則心往。斯焉目擊。千里之勢。存乎袤丈。
萬仞之容。見乎盈尺。皜曜起乎岑嶂。曈曨生乎樹石。峽裏
則秋月長懸。封中則曉雲猶白。夫其以近則遠。以遠則親。
玉林不夜。瑤草先春。照寒景而逾潔。拂朝霞而更新。嶺上
⻂[:#AS-FBED:●]林襂。作緱氏之仙鶴。巖中綽約。寫姑射之神人。樵傍
壑而疎影。徑臨崖而絕鄰。至若霽日生暖。融風變朔。危容
半頹。
倘遇嵇康之醉。片影初墜。謂入郄詵之幄。因降高而就卑。
遂散雕而為樸。沍寒始勁。猶可持而斲。見晛則消。不可繫
而握。因知夫色不久鮮。物無常堅。始則有於無有。今乃然
於自然。觀陵谷之推易。信人世之徂遷。亦何必怪桑田之
變海。都邑之成川。
對國公嘉禮判
國公有嘉禮謁者不示儀式科之云非五品已上仰處分
國著建封。禮存嘉好。蓋隆殺之有數。何等威之不忒。惟彼
國公。列在王制。當享賓之日。且欲媵羞。於合好之時。仍將
委幣。顧茲謁者。今則謂何。拜辱拜嘉。薎無聞於紹相。三揖
三讓。會不節於周旋。五馬初來。見使君之佇立。三星已下。
於粲者之未逢。慢禮自宜抵罪。闕事於何逃責。遊詞所及。
雖委援於五品。薄訴徒為。祇取慚於一握。俾投棘署。無聽
莠言。
