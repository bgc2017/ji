欽定全唐文卷三百五
徐安貞
安貞初名楚璧。信安龍邱人。應制舉。一歲三擢甲科。開元
中為中書舍人集賢院學士。累遷中書侍郎。封東海縣子。
天寶初卒。
奉和聖製喜雨賦
惟大君之執象。襲先帝之重元。體至精而御物。用明德而
動天。自乘春兮當暑。洎三時而不雨。何陰陽而併隔。瞻雲
漢以延佇。而雍州之積高。乃神明之舊府。君告有司。無作
淫祠。圖應龍兮何召。望愚婦兮何期。禦[:#AS-8FBB:●]伏之六沴。唯蕩
蕩之上帝。信天道之悠哉。固人事之所制。爾其圜壇方墠。
環以禁林。拂瑤席兮列神座。藉白茅兮推聖心。却華蓋而
特立。當赫曦之正臨。幽應如響。明徵在今。油然作雲。鬱山
川之氣。淒兮為雨。變天地之陰。乘空離合。烟霏霧雜。散影
微微。清神不稀。無雷電之相迫。但蕭條而自飛。迴颯灑於
天聽。襲清涼於御衣。如泰嶽之朝下。似陽臺之暮歸。林籞
增飾。城池共色。八水青田。千門紫極。洗原隰於龍鱗。拂甍
標於鳳翼。伊萬物之同潤。況油油之黍稷。匝寰海而為期。
指咸霖而一息。吾君乃升玉堂。闢金殿。既滌炎暑。是開清
宴。聽金石之克諧。知神人之合忭。濟濟三事。稽首而言。效
靈夔之鼓舞。聯振鷺而飛翻。欣復夏王之膳。無邀漢后之
恩。微臣束紳國史。秉筆階戺。仰宸儀之法度。聞天韻之宮
徵。大舜之慶雲已發。武帝之秋風莫比。欽豐歲之餘裕。賾
先天之至理。陋星斗之占。冠靈臺之紀。猶誡奢靡之事。信
明明天子。
除韋嗣立鳳閣侍郎平章事制
鸞臺。鳳池清切。鸞渚便蕃。出納兩闈。允資一德。中散大夫
守天官侍郎韋嗣立。當朝人傑。奕代相門。道周性全。才高
識遠。誠以待物。寬而容眾。往司綸翰。五字見推。洎處提衡。
九流式序。懷宗廟之掌。有社禝之能。宜竭忠賢。翊宣政化。
可守鳳閣侍郎同鳳閣鸞臺平章事。散官如故。主者施行。
除裴耀卿黃門侍郎張九齡中書侍郎同平章事制
敕。風雲之感。必生王佐。廊廟之任。爰在柱臣。中大夫守京
兆尹護軍借紫金魚袋裴耀卿。含元精之休。體度宏遠。正
議大夫前檢校中書侍郎集賢院學士仍副知院事上柱
國賜紫金魚袋曲江縣開國男張九齡。挺生人之秀。器識
通明。並風望素高。人倫是仰。可以叶彼寅亮。當茲啟沃。幹
時待士。既資鼎實之和。為國急賢。寧惟金革之事。耀卿可
黃門侍郎同中書門下平章事宏文館學士。散官勳如故。
張九齡可起復中書侍郎同中書門下平章事兼修國史。
餘如故。主者施行。
授席豫尚書右丞等制
門下。朝散大夫使持節鄭州諸軍事守鄭州刺史上柱國
席豫等。早升清近。備經推擇。或政成大郡。或績佇中朝。可
以秉於樞轄。正之僕御。副於內府。亞以尹京。各恭迺職。允
茲休命。可依前件。
授王翼殿中侍御史等制
敕。朝議郎行監察御史王翼五從弟朝請郎行監察御史
級等。咸以貞固。爰司察視。驟聞舉直。亦既懲姦。歲月增深。
昇遷有序。並可殿中侍御史。
對習星歷判
得甲稱人有習星歷屬會吉凶有司劾以為妖款云天文志所載不伏
大君有位。北辰列象。庶官分職。南正司天。和玉燭而調四
時。制銅儀而稽六合。是則官修其業。物有其方。彼何人斯。
而言歷數。假使道高王朔。學富唐都。徒取衒於人間。故無
聞於代掌。多識前載。方期為已。役成稱賤。寧是潤身。眷彼
司存。行聞糾慝。語其察變。應援石氏之經。會以吉凶。合引
班生之志。誡其偏習。宜肅正刑。
對太室擇嗣判
甲於太室而擇嗣先幼者或非之稱神所命
欽若古訓。奉遵遺典。禮崇繼體。政重承邦。苟冢嫡之或遺。
諒昭穆之無取。眷言於甲。誠乎擇嗣。殊無忌之不才。讓德
於韓宣。異延陵之守節。歸義於諸樊。既而龜其知乎。類石
祁之合兆。神所命也。同楚平之當璧。且德均則卜。罕見前
非。年均擇賢。曾無昔譴。先乎幼者。誠合通規。人或非之。孰
云其可。
對舉嘉遁第判
嚴虛應嘉遁科舉試策及第選曹為非時進擬經臺有喧訴選司以虛名乖實貶第
嚴虛草澤賢才。蒲輪辟命。玉臺對命。既則登科。仙署縻爵。
誠宜利用。抑同選調。詎曰非常。坐見淪塞。行招往訴。然則
晦其跡也。事等鑿坯。行其道焉。何論負鼎。諒出處之有異。
豈名實之相乖。義在優賢。理無貶第。興言舉主。誠則知人。
賞先茅之地。非無故實。奪閒田之祿。未之前聞。循彼功曹。
以為直筆。
唐元覽法師碑
師姓褚氏。名覽。兄無量舒公也。為開元侍講。歸觀鄉國。太
夫人年迫期頤。法師昆季。晨昏之地。說法而已。銘曰。法遠
乎哉。興或共住。得自先覺。亦曰(句)文不在茲。教有真傳。宏
是像法。能詣實趣。伊人謂何。聞道則多。如海廣大。如山峩
峩。心猿既伏。隙駟云過。惟徒是頌。焉知其他。
正議大夫使持節易州諸軍事守易州刺史兼高陽軍使賞紫金魚袋上柱國田公德政之碑(并序)
聞之經國濟理。長物生人者。則必委成郡邑。而擇其良吏。
然守文則溺於牽俗。更法則弊於專任。寬恕則失於容奸。
強毅則陷於傷善。建用皇極。難乎其人。若夫剛不為虐。簡
而能斷。布政優優。化人成俗者。見於田易州焉。公名琬。字
正勤。其先敬仲適齊。因陳為族。周齊聲近。遂氏於田。五代
其昌。罷秦人之西帝。七雄方鬭。朝泗上之諸侯。自國滅淄
上。族遷關右。武安以戚屬為丞相。司農以建議封陽城。吾
能言之。公其後也。不殄厥問。幽而復光。曾祖君紓。隋甘州
刺史。祖越。西州長史。父思成州同谷尉。名雖必聞。官不求
達。累濟純嘏。克生忠良。公應天景星。含道元氣。和五味以
正性。備百行以資身。況言談者仁之文。孝悌者德之本。取
與者事之會。恬淡者道之符。弱冠遊太學。尋師授韓詩曲
禮。以為小雅傷於怨刺。大戴失於奢侈。功業宜先於濟理。
章句非急於適時。因讀孫吳兵法衞霍別傳。遂仗劒從軍。
以功授合黎府別將。歷果毅。轉折衝。累拜郎將中郎將。尋
除安北都護。稍遷威衞將軍。每拜命。必銜一官。兼一使。非
其幹理。疇克保釐。由是所向皆通。眾善咸集。戶部尚書王
晙。國之楨幹。人之具瞻。太子太師蕭嵩。惟嶽出雲。生甫翊
聖。王之總管朔方也。帳下之畫。一以詢公。蕭之節度河(闕
一字)也。閫外之事。不裁於已。公貌無矜色。口無伐辭。出則
推美於人。入則盡慮於事。議者以為王能信善。蕭能任賢。
居二者之間。非周才孰可。尋以將軍兼靈州刺史朔方軍
節
度副使押渾部落仍檢校豐安定遠及十將兵馬使。會遭
家艱。奔喪州里。扶杖未起。粥嗌不入。古之純孝。何以尚茲。
明年。林胡寇邊。天子震怒。起公除易州刺史。鎮北邊也。公
聞命驚殞。以死讓請。情既難奪。恩為中停。廿四年禮終。復
除易州刺史兼高陽軍使。此邦之人。舊稱勇悍。凜然尚荊
卿之風。慕燕丹之義。其俗易使也。其人可用也。而地接邊
鄙。郡參軍鎮。嗟哉。杼軸空矣。征役勤矣。用非所養。力盡猶
求。摧節義之明心。就逋逃之下請。公深悲其故。大返其源。
阜其財求。致其忠愛。居者既逸。去者知歸。星歲未周。襁負
咸至。豈非寬明以恕。恩結其心者歟。時出桑野。奄觀銍刈。
責其惰者。則為之怛慼。如遇其敗子焉。勉其勤者。則喜形
顏色。若遇其良子焉。故人感而懷之。莫敢暇逸。霑體塗足。
唯農是務。所以家粟流衍。而餘糧棲畝。管子曰。倉廩實。知
禮節。則公之德政信然也。歲或大旱。憂心如熏。如惔如焚。
如焚其身。曾是勤人。達於鬼神。及有事山川。宜乎冢土。祝
始告而雲合。俎未徹而雨降。氣有并隔。災變為蝗。自西徂
東。風至雨集。其高也蔽日。其下也被地。遂能辨其疆界。犬
牙不入。非神鑒其德。有所底之。其孰能與於此。夫市者。利
之所聚。人之所爭。強或肆奪。不忌於上。吏取於人。謂為官
市。交易不得其所。朝夕為之皆虛。公撫御多方。非止扑罰。
家僮門客。莫出城寺。通商服賈。日以填湊。更為一都之會
也。公之下車。將大變其俗。其有酣歌劍舞者。彈弦跕屐者。
懾其雄而息其競。疏其穢而復於禮。以為不積其德。無以
服人也。不正其身。無以出令也。故視無旋。聽無聳。其動也
可效。其靜也可法。四隣以是嘉其致而歸其高。百姓以是
服其德而樂其行。故自郡邑至乎鄉鄙。莫不競者讓。暴者
仁。毅者溫。懦者立。其惟不言而化。已過半矣。於是詢耆舊。
察人俗。入而靜謀。出而周視。高者抑之。弛者張之。人之所
惡者去之。人之所欲者濟之。老有歸。幼有長。至於疾苦。莫
不躬親。為之一年。而下無艱急。而亦無殄病矣。比及三年。
則有成也。盡知方也。洎農隙廵撫。煦愉溫顏。易水變其寒
風。燕谷增其暖氣。由是刑罰不用。而君亦(闕一字)之。使無訟
乎。見於今日矣。故化行乎近郡。而譽達乎京師。公夙昭武
烈。而善於文史。將以漢主憂邊。故投其筆硯。晉侯擇帥。更
悅其詩書。不然。何有執繁弱之弓。杖雍狐之戟。而能緣飾
吏事。擿發如神。窮物之理。盡人之性。若此之至也。廿七年。
公次會計。朝於京師。廿八年春二月。制攝御史中丞。遷安
西都護。詔書至郡。郡之人吏。若有所兦。或號門衢。或悲里
室。曰。自我公至。吾黨其蘇。今我公往。吾黨其痡。詣闕陳情。
則長安地遠。邀道攀戀。而西域路絕。既借寇不可。則令名
宜存。詞曰。
卓爾有立。時惟田侯。清標遠映。高月垂秋。其武也剛。其文
則柔。孰是師旅。能牧於州。靡不夙夜。思皇厥中。綢繆庶政。
亦以訓戎。天子曰俞。爰嘉爾功。俾守易土。而和其風。北燕
之南。全趙之北。歲有軍事。人用不足。從而搖之。是謂苛慝。
惟君莅止。高明柔克。柔克伊何。撫如嬰孩。蝗不入境。旱不
為災。既庶能富。逋兦歸來。非德之致。其誰有哉。水積則流。
德積則揚。化自下國。聲馳遐方。允矣君子。如珪如璋。刻石
頌之。令問不忘。
讓皇帝哀冊文
維開元二十九年歲次辛己十一月戊申朔二十四日辛
未。寧王薨於西京之邸第。旋殯於寢門之西階。翌日有制。
冊王為讓皇帝。蓋景龍歲先帝即位。王嫡長。將立為皇太
子。讓大功於我皇。洎薨落讓存。有追崇之義。粵若天寶元
年夏五月乙巳朔十七日辛酉。將遷座於惠陵。禮也。龜策
先遠。龍輴此時。嗚呼哀哉。皇帝遣金紫光祿大夫守尚書
左僕射攝太尉上柱國許平縣開國侯耀卿奉宵載奠祖
筵。以申天倫之憾也。乃命詞臣。序之典冊。其詞曰。
昔真人之述作。表高節於讓王。太伯聞乎有周。皇昆昭於
聖唐。古往今來。身退業昌。歿而不朽。揚乎耿光。元祖錫慶。
重熙累盛。茲冢嗣之謙德。迨遺靈而受命。童儒之辰。初王
壽春。開國方大。進封於蔡。以委親賢。是兼中外。奄有於宋。
復遷於寧。正疇庸於地理。配明德於天星。或建符節。言歸
闕庭。既睦天愛。承歡帝樂。東扈溫泉。西侍平樂。風雅屬和。
論思辨博。晨超北上。謁紫殿於蓬萊。夕息南歸。對瓊樓於
花[:#AS-9478:⿳艹口咢]。莫匪恩遇。周爰咨度。坐而論道。實惟三公。登太尉。兼
儀同。拜司徒。命司空。儀刑作孚。宣和國風。稽以前事。緬懷
逝者。五王同日。曜大君之一龍。萬國來朝。無梁王之駟馬。
讓則有之。崇名可追。踰周盟之禮。會七月之期。太史造時。
遣奠於茲。自藩王之邸第。建天子之旌旗。度春明而春盡。
下長樂而長辭。經灞川與渭川。慘容衞兮遲遲。當苑門之
宮觀。攀宇宙而無追。仰音顏以纏慕。更吾君兮望思。嗚呼
哀哉。瀛區有變。天注終飛。懷蒼梧而日遠。望白雲而不歸。
沈沈隴樹。漠漠泉闈。竭(闕一字)音而載筆。藹千祀而騰徽。嗚
呼哀哉。高寢林間。陰堂晝閒。代謝今昔。神之往還。列昭穆
兮斯在。奉忠孝於橋山。嗚呼哀哉。
貞順皇后哀冊文
維開元二十五年歲次丁丑十二月庚子朔七日丙午。惠
妃武氏薨於興慶宮之前院。移殯春宮麗正殿之西階。粵
翌日。乃命有司持節冊諡曰貞順皇后。以旌德飾終也。洎
明年春二月己亥朔二十二日庚申。將遷座於敬陵。禮也。
啟攢塗於春禁。候重門於初旭。轉靈衞於金根。緬哀懷於
上國。亦既有命。銘於貞王。其詞曰。
風之始者。(闕二字)備內。職選才淑。政兼翊戴。化錫丕祉。繁華
鍾美。我天后之從孫。周桓王之季子。於渭之涘。重開戚里。
鵷鸞飛翔。珮玉鏘鏘。自婕妤而三命。乃率先於鴈行。出言
有章。彤管有光。孝慈之心。諒自天啟。鞠育孫幼。恩流愷悌。
七子既均。六宮有禮。貴主三分於外館。賢王兩闢於朱邸。
彼陰教兮惟微。承日月之光輝。輔聖人之至德。故動用而
無違。驪谷湯泉。天行暮律。屬車之內。陪遊之日。孰謂蕩邪。
茲焉遇疾。(闕)焚香山以邀元吉。却屆重城。彌留永畢。思勿
藥之有喜。痛還年之無術。嗚呼哀哉。覽舊館兮洞開。踐芳
塵兮徘徊。指甘泉之畫像。謂德容之在哉。自昔層城之宮。
椒風之殿。獲遇明主。是矜邦媛。有平生之渥恩。無淪沒之
餘眷。況貞順之寵錫。伊往古而莫見。卜兆考常。三龜既良。
園陵蒼蒼。在國之陽。傍芙蓉而左轉。怨桃李之春芳。風卷
旌旆。繁笳委咽。中使護道。懿親辭訣。山藏玉衣。地留金穴。
惟清灞之永矣。流國風而不竭。嗚呼哀哉。
厙狄履溫
履溫。元宗朝官尚書員外郎。兼充節度判官。攝御史。為勸
農判官。
讓起復表
草土臣履溫言。臣行迕神明。禍歸先父。日月未幾。苴麻未
變。伏奉恩敕。授臣駕部員外郎。充朔方軍判官。詔書臨門。
匍匐廬次。捧跪驚駭。號纏痛疾。氣殘毀容。臣今殞越。伏以
滅性非教。逃天莫由。敢祈孝理。少察哀訴。臣門緒單賤。本
無兄弟。惟臣一人。鞠育鍾愛。幼在隴畝。輟臣讀書。家貧本
無僕役。柴水為資。臣在師氏。父常有勞。束脩資費。母亦勤
績。訓誨之漸。明時忝官。唯資以榮。過此無報。豈謂祿飬纔
及。殃釁已深。所侍老母。風氣仍積。每臣崩摧。撫對增病。臣
稍用割哀就禮。間哭承顏。臣若暫離。母亦難保。且祠祀無
主。几筵何依。臣之憂酷。特為尤甚。逮及秋季。始至小祥。苫
廬尚新。墳土猶溼。聖情何忍。令其輟情。顧惟形骸。實污冠
冕。臣又近染風疾。似因哀瘵。語事便忘。居常輒驚。以此從
戎。必不堪命。伏乞憫臣艱疾。察臣孤獨。卒臣喪服。矜臣母
老。則生人之本。盡於哀敬。國家淳風。載激流俗。無任荒懇。
對春不脩鑑判
丁掌頒不頒於命士春不脩鑑而輒秋刷
開國承家。建官分職。品彙斯布。卑高已陳。故禮設六官。必
在所掌。司分九命。且均其職。眷彼淩人。頗忝班位。惟茲命
士。實厠周行。雖和平在時。終無天昏之理。而炎涼失節。或
生疾疫之事。備預之道。寧失國經。頒賜之儀。豈乖常禮。且
深溪寂寂。方委積於大冬。虛室寥寥。遂收藏於小吏。春風
已解。不聞脩飾之功。秋露未圓。方事刷清之業。當其時而
不作。已表非勤。應合給而缺供。尢彰失守。不應之罰。從此
自貽。慢令之科。宜以為始。
梁高望
高望。元宗時官易州遂成縣書助教。
雲居寺石浮屠銘
夫至道潛運。不言而化成。大象孕靈。不宰之功速。斯則神
元妙賾。雖日用而莫知。況耳目不該。豈視聽之能識。由是
給園多士。並赴緇林。方丈比邱。咸歸奈苑。有想非想。住法
非常樂之宗。色空即空。生滅豈菩提之果。於是清信士易
州新安府折衝都尉李文安。遊心正覺。妙達苦空。知勞生
之有涯。設津梁於彼岸。迺於范陽縣西雲居寺。為兦妻河
東郡君[:#AS-87ED:⿱艹⿰⻖辛]氏敬造石浮屠一所。旁求琬璧。[:#AS-FEED:●]
[:#AS-FBEC:●]形岫為之獻琛。遠召良
工。班輸以之呈巧。盤螭隱伏。與雲峰而相交。靈鳳將翔。共
陽烏而接翼。飛空七級。狀多寶之移來。騰虛四迴。疑眾仙
之涌出。兼以山含萬象。地蘊靈奇。蓮沼澄光。似猴池之浴
日。松枝引籟。若祗樹之吟風。眾妙難名。約敷厥美。冀同拂
石。万刧茲山。銘曰。
麗哉宏璧。出以崑山。磨礱不日。神儀婉然。停停淨域。峩峩
給園。光浮十界。色照三天。眾妙功德。莫惟斯重。鏤鳳傍矯。
雕龍上聳。買地有菓。福田無種。利益潛通。存歿偕奉。
崔希逸
希逸。開元中為散騎常侍河西節度使。遷河南尹。
對藏冰不固判
所司藏冰不固訴云採冰戶不依尺樣
寒暑遞遷。四時有凝陰之節。宗廟致敬。五禮標陳薦之儀。
徵萬古而莫遷。雖百王而不易。洎乎歲伏元陸。日短星昴。
天寒地閉。風凄雨霖。積水成冰。與銀牀而等潔。冱陰鑿井。
映玉甃以生光。既有峩峩之姿。須備沖沖之禮。苟虧六尺
之樣。遂闕三冬之備。祭供有罷。職司其憂。向若尺樣頓乖。
納時不應緘默。自緣蓋藏不謹。今日方事推詢。玉毀櫝中。
是誰之過。掌人自合當罪。採戶未可論辜。
孫翌
翌字季良。河南偃師人。開元中為左拾遺集賢院直學士。
蘇州常熟縣令孝子太原郭府君墓誌銘(并序)
夫孝者。百行之本。故詩美張仲。傳稱穎叔。所以軌物而前
乎人用者也。悠悠千古。誰其似之。實我府君能錫類矣。公
諱思謨。太原平陽人。其先出自有周。虢叔之允。史諜詳之
矣。爾其隗以奇策立。丹以志業聞。泰以人倫稱。象以文學
著。隤祉積慶。代不隕德。曾王父昪。周朝平東將軍上黨郡
守。大父則。隋銀青光祿大夫尚書度支郎中淮陵郡守隴
右廵農使。邊鄙不聳。實資介冑之雄。儲偫已均。方知會計
之力。專城無警。奉使有光矣。嚴考敬同。皇幽素舉高第。養
親不仕。易曰幽人貞吉。又曰素履無咎。幽素之義。其大矣
哉。幽素府君有子。其季曰我公。俱仁孝絕倫。感通天地。太
夫人嘗有疾。(闕一字)羊宍。時禁屠宰。犯者加刑。日號泣於昊
天。而不知其所出。忽有慈烏銜宍。置之階上。故得以馨潔
其膳。猶疑其儻然。他時憶菴蘿果。屬觱發之辰。有類求芙
蓉於木末。不可得也。兄弟仰天而歎。庭樹為之犯雪霜。華
而實矣。公取以充養。且獻之北闕。於時天后造周。驚歎者
久矣。命史臣裦贊。特加旌表。無幾何。憶新笋。復如向時之
菀結。又無告焉。後園叢篁。忽苞而出。所居從善里。其竹樹
存焉。異乎哉。書傳所闕者。今見之矣。公始以孝子徵。解褐
拜定州安平縣丞。下車未幾。而東胡作孼。虔劉我士卒。撓
亂我邊陲。恆代之間。亭候無守。河決非覆簣能制。原燎豈
負甕可加。而公之小邑。亦受屠矣。身被囚虜。命懸鋒鏑。出
於萬死之中。興其一切之計。大殺寇盜。載完郛郭。雖田單
之復齊城。曹沫之歸魯地。薨以過也。招慰使奏。加公朱紱。
撝讓不受。屬內憂。服闋。轉江陽縣丞。又應廉讓舉。擢武功
尉。秩滿。遷常熟令。凡佐三邑而宰一縣。所居必化。所在必
理。專務於德。夫何不臧。公(闕一字)二昆。長曰思誨。易州司馬
次曰思訓。大理司直。不永介福。俱已先世。遺孤凡十有三
人。或在髫齔。或居襁褓。公撫之育之。出入腹之。子漸乎義
方。女嬪於他族。人不知其諸父。蓋孝悌之至也。稟命不融。
春秋五十九。開元九年正月二日。寢疾終於官舍。以其年
十一月甲辰朔十七日庚申。祔葬洛陽東門平川。禮也。初
公取於彭城劉氏。無子而卒。再娶河南元氏。有二女。亦先
朝露矣。琴瑟不可以終徹。享祀不可以無繼。又婚清河張
氏。故江州刺史嘉言之孫。奉禮郎慎思之女。作配君子。休
有烈光。彼蒼如何。殲我良人。有子曰[:#AS-FEF6:●]
[:#AS-FBEC:●]上[:#AS-FBEC:●]
[:#AS-FDF8:●]曰寀。伶俜幼冲。未知飾
終追遠之禮。易州府君冢嫡宇。採他山之石。昭銘景行。其
詞曰。
循陔者子兮行通神明。家邦必達兮休矣清聲。天難忱斯
兮胡不永齡。哀哀㣥稚兮泣盡孤塋。
高延福墓誌銘(并序)
夫勞息之理。達人一之。然時當大明。職近皇位。父子併肩
而事主。君臣同體而多歡。而萬石之慶。一朝無怙。可不悲
矣。府君諱福。字延福。渤海人也。啟土受氏。明諸典冊。曾祖
權。祖祖。父護。并砎如石焉。厥有全操。安時處順。憂患不能
入。懲忿窒慾。軒冕莫之榮。且彖貴隨時。雅明尊祖。我府君
始議從政。有光前烈。傳曰。九變復貫。知言之選。此之謂矣。
府君幼而晦明。長而藏用。體敬仲之慎。兼伯楚之忠。解褐
拜文林郎。守奚官丞。秩滿。遷本局令。稍轉宮闈令兼謁者
監。竊以聖人之教。父因子貴。府君之寵嗣曰力士。我大君
之信臣也。頃國步多艱。而守謀立順。以功拜右監門大將
軍。兼食本邑。盡力王室。志存匡輔。元勳爛然。天眷攸屬。府
君以大將軍之故。特拜朝議大夫。守內侍員外置。尋遷中
大夫。正除本官。出入四代。凡更六職。行不違仁。言必合禮。
由是無黜擯。無怨尢。恭而能和。簡而且肅。德著乎宮掖。名
成乎寮友。而稟命不融。識者欷歔。以開元十一年十二月
二十五日。終於來庭里之私第。春秋六十有三。大斂之日。
天王遣中使臨弔。賵絹三百匹。明年太歲在甲子正月壬
戌朔廿一日壬午。遷窆於京兆府白鹿原之西隅。禮也。緣
喪事儀衞。并皆官給。可見哀榮始終。禮洎泉壤。初府君旁
通物情。往往造極。以為生者神之主。死者神之歸。歸乎本
真。曷足懷也。乃謀龜筮。相川原。經兆域。畚封。自為安神之
所。而松檟蒼然矣。君子謂高公於是乎知命。府君自公之
餘。存乎上善。每持專一之行。深入不二之門。範聖容。寫真
偈。雖衣食所窘。此心不易。斯又迴嚮之能事也。將軍茹荼
長號。哀述舊德。竊慙不敏。敢讓其詞。銘曰。
佳城一閉兮三千年。棘人欒欒兮(闕一字)窮泉。出郭門而一
望兮。見隴樹之生烟。君寧見賓御之惻默。皆撫墳而涕漣。
