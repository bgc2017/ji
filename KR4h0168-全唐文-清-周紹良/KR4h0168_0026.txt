欽定全唐文卷二十六
元宗(七)
禁屠殺雞犬詔
犬以守禦。雞以司晨。有用於人。不同常畜。好生之德。徧宜
令及。自今並不得屠殺。
誡勵宗室詔
朕奉天明命。虔受睿圖。而皇室子弟。未能稱職。堂姪餘慶
承煦紹宗行淹祚洽再從弟璲志謙等。不能謹身奉法。而
乃輕侮國章。擯斥邊隅。未為塞責。朕憫其愚昧。屈法申恩。
並追赴京。令於國子監安置讀書。如悔過自新。克復先訓。
所司條奏。當議其官。皇宗親更有左貶嶺南邊遠州。非惡
逆緣坐等色。亦宜準此。其有見任別駕。年齒尚幼。未堪理
百姓者。宜委中書門下及新興郡王晉李思訓等擇追赴
京。其祿俸一事巳上。並委本州勾當。每季附送入京給付。其
餘慶等本州祿亦準此。宗親中有才行灼然為衆推挹者。
按察使具名以聞。朕當擢以不次。自今後有犯贓私違禮
經者。準法科處。刑茲無捨。庶敦睦之情。必聞於九族。自家
刑國。允洽於㣥心。宜各勉勵。以識朕意。
禁州縣嚴酷詔
法憲之設。期於無私。本以救人。蓋非獲巳。故得情存於勿
喜。折獄貴於哀矜。至如斷決諸罪。皆著科條。若守而不失。
自為良吏。如聞近日州縣。罕習章程。率情嚴酷。或致殞殂。
假令事應重辟。固當明啟刑書。豈可輒因夏楚。輕絕人命。
太上皇仁覃萬㝢。澤被㣥生。子愛黎甿。慎恤刑罰。予恭承天
訓。虔奉睿圖。旰食載勤。納隍兢慮。凡厥長吏。宜達此懷。務
遵法式。勿仍前弊。如或有違。當寘嚴法。宣示黔庶。咸使聞
知。
緩修大明宮詔
卑宮致美。愛人之力。靈臺罷營。重費之廣。景彼前烈。吾無
閒然。頃以所居殿院。素非宏敞。時方暑雨。頗有蒸鬱。上稟
聖慈。式遵時令。將修別寢。順彼高居。雖復庀徒所須。止於
蕃匠。補葺所擬。無煩外力。然以麥秋爰及。農務方勤。維夏
在辰。執役為弊。營之則衆物有勞。而一身逸。罷之則我躬
未泰。而萌庶安。夫生人樹君。將利之也。勞人自奉。予所不
為。其修大明宮。宜即待閒月。方使畢功。宣示具寮。使知予意。
所有先役工匠。即優還價值。勿令懸欠。仍即放散。
命諸州舉賢才詔
致化之道。必於求賢。得人之要。在於徵實。頃雖屢存賁帛。
無輟翹車。而駿骨空珍。真龍罕覯。豈才之難遇。將舉或未
精。且人匪易知。取不求備。瑰琦失於俗譽。韜晦嘆於後時。
宜其博詢州里。明敭幽側。使管庫無遺。楃[:#AS-FBEE:●]萵軸咸舉。其諸
州有抱器懷才不求聞達者。命所在長官訪名奏聞。武勇
者具言謀略。文學者指陳藝業。務求實用。以副予懷。
復薛崇官爵詔
太平公主子薛崇。執心奉國。勵節忘私。早辯忠邪。每有規
諫。因被嫌嫉。加以鞭笞。事不見從。忠實可紀。宜甄逆順。復其
官爵。仍賜姓李。
賜乳母竇氏俸料準三品詔
燕國夫人竇氏。慈慧和順。掌執禮經。女憲母師。獨高柔則。
朕在孩幼。躬勞乳養。遠惟恩義。寧忘夙昔。瞻既往而莫追。
見如存而永慕。撫渭城之事。未足為言。視南陽之書。益增
其感。俾錫朝寵。微申朕懷。俸料祿課等。一準職事三品給。
宣示亳州瑞木詔
瑞木表靈。奇文自現。用彰大慶。以福洪圖。配五德於易經。
迎萬葉於休運。宣誠告謝。仍付史官。其檜片藏於內庫。兼
賜諸王宰輔及道衆。
答崔日用手詔
夫詩者。動天地。感鬼神。厚於人。美於教矣。朕志之所尚。思
與之齊。庶乎採詩之官。補朕之闕。且古者封禪。升中告成。
朕以菲德。未明於至道。竦然以聽。頗壯相如之詞。惕然載
懷。復慙夷吾之語。卿洽聞殫見。溫故知新。建此發揮。益彰
忠懇。豈非討蓬山之籍。心不忘於起予。因蘭殿之祥。言固
深於啟沃。朕循環覽諷。用慰於懷。今賜卿衣裳一副。物五
十段。以示無言不酬之信也。
答張說進白烏賦詔
得所進白烏。符彩明媚。助日揚輝。白羽翩翻。淩霜比色。況
乎反哺斯重。能仁是高。對之有觀。情不能巳。又覽所進。放
言體物。詞藻瀏亮。尋繹研味。披翫無厭。所謂文苑菁華。詞
場警策也。今賞卿金五挺。銀十挺。
祈雨詔
朕聞諸易曰。先天而天不違。後天而奉天時。天且弗違。況
於人乎。因斯而言。則君事於天。養於人。行月令。順時物也。
朕以不德。恭膺斯運。靜言詢政。每用憂勞。屬獻歲發春。東
風解凍。土膏脉散。草樹自樂。而天久不雨。元元何辜。孰可
以授農事。拯彼饑者。豈布德利。施慶惠。尚不及歟。豈掩骼
埋胔。無麛無卵。尚不及歟。豈名山大川。修祭命祀。尚不及
歟。欽若令典。惟增所懼。緬懷大猷。思補其闕。有司可稽春
令。以稱朕心。其有直諫昌言。宏益政理者。朕將親覽。罔或
隱避。不急之務。一切停息。見禁囚徒。速令處置。宜從寬大。勿
使稱冤。本州本軍刺史軍將境內。所有名山大川。能興雲
致雨者。並宜祈祭。其有僵屍暴骸。無主收歛者。亦仰埋掩。
量致祭訖。各具狀奏聞。應須酒脯。宜用官物。古者雪冤婦
於東海。問刑人於北寺。則以旱之故。應時如響。至於山不
童。澤不竭。使霈然以降。興而致之。復何遠也。將達精誠。務
修蠲潔。俾幽坎遂性。飛走從宜。則冀天之愛人。月離于畢。
禺禺之望。感而遂通。布告遐邇。令知此意。
禁濫借魚袋詔
章服所施。貴賤攸別。苟容僭越。未為獎勸。承前諸軍人多
有借緋及魚袋者。軍中卑品。此色甚多。無功賞借。深非道
理。宜勅諸軍鎮。但是從京借魚袋。及無灼然功軍中權借
者。並委州軍長官。勅到並即收取。待立功日。據功合得。即
將巳上者委軍將先借後奏。其靈武和戎大武幽州鎮軍。
赤水河源瀚海安西定遠等軍。即臨賊衝。事藉懸賞。量軍
大小。各封賞金魚袋五十枚。並委軍將臨時行賞。
貶韋安石等詔
青州刺史韋安石太子賓客韋嗣立刑部尚書趙彥昭等。
往在先朝。曲蒙厚賞。因緣幸會。久在廟堂。朋黨比周。聞於
行路。景龍之末。長蛇縱禍。倉卒之閒。人神憤怨。未聞捨生
取義。直道昌言。遂削太上皇輔政之辭。用韋氏臨朝之策。
比常隱忍。復以崇班。將期愧畏。稍懲前惡。而尚款回邪。苟
安榮寵。宜從謫官之典。以勵事君之節。安石可沔州別駕。
嗣立可岳州別駕。彥昭可袁州別駕。並員外置。
停諸陵供奉鷹狗詔
園陵之地。衣冠所遊。凡厥有司。罔不祗事。禮存則先王是
訓。禮失則後代何觀。欽若永圖。敢忘舊典。頃者別致鷹狗。
供奉山陵。至於料度。極多費損。況昔誡禽荒。既非尋常所
用。遠惟龍馭。每以仁愛為心。彼耕象與耘鳥。且增哀慕。豈
飛蒼而走黃。更備畋獵。有乖儀式。無益崇嚴。載懷虧紊。良
深悚惕。諸陵所有供奉鷹狗等。並宜即停。
停鵝鴨坊米粟詔
朕聞鵝鴨坊比供米粟。恨不早知。久令虛費。今百姓饑阻。
未能周給。鳥享人食。是何理焉。其料宜即停。并雞坊亦準
此。
令舉實才詔
古之學士。始入小學見小節。入大學見大節。知父子長幼
之序。君臣上下之位。然後師逸功倍。化人成俗。莫不由之。
子不云乎。遠而有光者飾也。近而逾明者學也。故道行於
上。祿在其中。所謂貴於速成。不唯於遲達。自頃州里所薦。
公卿之緒。門人衆矣。孰嗣子音。國冑禺然。未臻吾道。至使
鑽仰之地。寂寥厥風。貴於責實。務於求仕。將去聖滋遠。尚
㳂澆薄。為敦儒未宏。不行勸沮。朕承百王之末。居四海之尊。
惟懷永圖。思革前弊。何以發後生之智慮。垂先王之法則。
朕甚懼之。敢忘於是。天下有業擅專門。學優重席。堪師授
者。所在具以名聞。自今以後。貢舉人等。宜加勗勉。須獲實
才。如有義䟽未詳。習讀未遍。輒充舉送。以希僥倖。所由官
並寘彝憲。有司更申明條例。稱朕意焉。
量減員外官詔
今歲諸州。多非善軌。及京師每勞轉運。員外等官。人數倍
廣。俸祿之輩。何以克周。諸色員外試檢校官。除皇親諸親。
及五品以上。並戰陣要籍內侍省以外。一切總停。至冬放
選。量狀迹書判。與正員外官。其未經考者。先與處分。仍不拘
選格聽集。自今以後。除戰功以外。非別勅。不得輒注擬員
外等官。
放還諸蕃宿衞子弟詔
我國家統一寰宇。歷年滋多。九夷同文。四隩來暨。夫其襲
冠帶。奉正朔。禺禺然嚮風而慕化。列於天朝。編於屬國者。
蓋亦衆矣。我則潤之以時雨。炤之以春陽。淳德以柔之。中
孚以信之。元風既同。㣥物茲遂。莫不自天壤。窮海域。厥角
以請吏。執贄以來庭。皇唐之德。於此為盛。今外蕃侍子。久
在京國。雖威畏之及。自遠畢歸。而羈旅之志。重遷斯在。宜
命所司勘會諸蕃充質宿衞子弟等。量放還國。契丹及奚
延通質子。並即停追。前令還蕃首領等。至幽州且住。交替者
即旋去。朕欲以鳥獸咸若。華戎俱泰。來則納其朝謁之禮。
去則隨其生育之心。推我至誠。崇彼大順。含宏之施。德
莫厚焉。
飭尚書諸司詔
尚書禮閣。國之政本。郎官之選。實藉良才。如聞諸司郎中
員外郎。怠於理煩。業唯養望。凡厥案牘。每多停擁。容縱典
吏。仍有貨賕。欲使四方。何以取則。事資先令。義貴能改。宜
令當司官長慇懃示諭。并委左右丞勾當。其有與奪不當。
及稽滯稍多者。各以狀聞。
敘錄薛訥等征吐蕃功詔
吐蕃小寇。僻處大荒。先朝外撫。許其內屬。結以和戎之好。
優以外臣之禮。野心易動。朝獎遄忘。不度德以量力。敢窺
邊而犯塞。薛訥等擁旌為將。按節持兵。驅之逐之。指期殄
滅。使苞桑莫繫。破竹無遺。實賴宗廟之靈。兼資將士之力。
比來酬敘。多歷歲年。命賞逾時。有乖勸善。巳令紫微舍人倪
若水就軍敘錄。即有處分。
禁坊市鑄佛寫經詔
佛教者。在於清淨。存乎利益。今兩京城內。寺宇相望。凡欲
歸依。足申禮敬。下人淺近。不悟精微。覩菜希金。逐燄思水。
浸以流蕩。頗成蠧弊。如聞坊巷之內。開鋪寫經。公然鑄佛。
口食酒肉。手漫羶腥。尊敬之道既虧。慢狎之心斯起。百姓
等或緣求福。因致饑寒。言念愚蒙。深用嗟悼。殊不知佛非
在外。法本居心。近取諸身。道則不遠。溺於積習。實藉申明。
自今巳後。禁坊市等不得輒更鑄佛寫經為業。須瞻仰尊
容者。任就寺拜禮。須經典讀誦者。勒於寺取讀。如經本少。僧
為寫供。諸州寺觀並準此。
禁用珠玉錦繡詔
雕文刻鏤。衣紈履絲。習俗相誇。殊塗競爽。傷風敗俗。為弊
良久。珠玉錦繡。㮣令禁斷。準式三品以上飾以玉。四品以
上飾以金。五品以上飾以銀者。宜於腰帶及御鐙酒杯杓
依式。自外悉鑄為鋌。婦人衣服。各隨其夫子。其巳有錦繡
衣服。聽染為皂。成段者官為市取。天下更不得採取珠玉。
刻鏤器玩。造作錦繡珠繩織成帖縚二色綾綺羅作龍鳳
禽獸等異文字及堅撊錦文者。決杖一百。受雇工匠降一
等科之。兩京及諸州舊有官織錦坊悉停。
襃楚國公姜皎詔
朕聞士之生代。始於事親。中於事君。終於立身。此其本也。
若乃移孝成忠。策名委質。命有泰山之重。義徇則為輕。草
有疾風之力。節全則知勁。況君臣之相遇。而故舊之不遺
乎。銀青光祿大夫殿中監楚國公姜皎。簪紱聯華。珪璋特
秀。寬厚為量。體靜而安仁。精微用心。理和而專直。往居藩
邸。潛款風雲。亦由彭祖之同書。子陵之共學。朕常遊幸於
外。至長楊鄠社之閒。皎於此時。與之累宿。私謂朕曰。太上
皇即登九五。王必為儲副。凡如此者數四。朕叱而後止。寧
知非僕。雖玩於鄧晨。可收護軍。遂訶於朱祐。皎復言於朕
兄弟及諸駙馬等。因聞徹太上皇。太上皇遽奏於中宗孝
和皇帝。尋遣嗣虢王邕等鞫問。皎保護無怠。辭意轉堅。李
通之讖記不言。田叔之矒鉗罔憚。乃為宗楚客紀處訥等
密奏。謫皎炎荒。中宗特降恩私。左遷潤州長史。讒邪每構。忠
懇逾深。戴於朕躬。憂存王室。以為天且有命。豫睹成龍之
徵。人而無禮。常懷逐鳥之志。游辭枉陷。旋罹貶斥。嚴憲將
及。殆見誅夷。履危本於初心。遭險期於不貳。雖禍福之際。
昭然可圖。而艱難之中。是所繄賴。洎朕祗膺寶位。又共翦
姦臣。拜以寵光。不忘撝挹。敬愛之極。神明所知。造膝則曾
莫詭隨。匪躬則動多規諫。補朕之闕。斯人孔臧。而悠悠之
談。嗷嗷妄作。醜正惡直。竊生於謗。考言詢事。益亮其誠。
昔漢昭帝之保霍光。魏太祖之明程昱。朕之不德。庶幾於
此。矧夫否當其悔。則滅宗毀族。朕負之必深。泰至其亨。則如
山如河。朕酬之未補。豈流言之足聽。而厚德之遂忘。謀始
有之。圖終可也。宜告示中外。咸令知悉。
出宮人詔
古者三夫人九嬪二十七世婦八十一御女。以備內職焉。
朕恭膺大寶。頗修舊號。而六宮曠位。未副於周禮。八月算
人。不行於漢法。至於姜后進諫。永巷脫簪。袁絲有言。上林
引席。此則朕之所慕。未曾忘也。頃者人頗諠嘩。聞於道路。
以為朕求聲色。選備掖庭。豈予志之未孚。何斯言之妄作。
往緣太平公主輒進人入宮。朕以事須順從。未能拒抑。見
不賢莫若內省。欲止謗莫若自修。改而更張。損之可也。妃
嬪以下。朕當擇。使還其家。宜令所司將車牛。今月十二日赴
崇明門待進止。
宴勞勇士詔
朕光宅四海。撫御百蠻。屬疆場未寧。軍國多費。每欲指揮
方略。親率軍師。故召募爾等。擬從朕行。知爾等材力冠㣥。
藝能拔萃。但以不教人戰。豈知金鼓之聲。授以兵律。方辨
干戈之勢。所以且遣薛訥等於隴右防禦使。令教習爾等。
既練韜鈐。須明隊伍。使投石拔劒。以勵威鋒。裹糧坐甲。待
清逋寇。若能因機立效。遇敵邀勳。酬以官榮。必超格例。然
後陪朕輿駕。從戎塞垣。俾爾先驅。敬聽後命。今宴勞爾等。
并賜錢三千貫。可節級領取。即宜好去。
免崔滌從坐詔
明王垂訓。則罪不相及。善人懼罰。則刑不可濫。由是母嘗
有言。豈坐趙括。魚既從戮。寧遺叔向。古之道也。朕所務焉。
衞尉少卿崔滌。竭誠奉國。忘軀事君。曾同下杜之遊。頗寄
中陽之舊。誠表於先覺。節全於後凋。其兄湜。素蓄異圖。交
結兇黨。滌雖懷在原之急。深憂闔室之刑。動靜則聞。始終
必盡。為臣無隱。惟滌有之。言念厥功。曷云從坐。況老父就殞。
諸兄繼歿。搖落變衰。有聞矜憫。賞罰勸懲。宜判忠邪。滌家
除兄湜一房外。餘並不須為累。
賜高年几杖詔
古之為政。先於尚老。居則致養。禮傳三代。行則就見。制問
百年。蓋皇王之勸人。教黎庶之為子。朕寅奉休歷。祗膺聖
謨。因秋歸而歲成。屬星見於郊祀。念其將至。尤重乞言。俾
伸恩於几杖。期布惠於鄉國。九十以上。宜賜几杖。八十以
上。宜賜鳩杖。所司準式。天下諸州侍老。宜令州縣逐穩便
設酒食。一準京城賜几杖。其婦人則送几杖於其家。
收瘞吐蕃戰沒人詔
乞力徐等。天迷神怒。背義忘恩。憫其下人。制在凶帥。積骸
暴露。潤草塗原。言念於茲。豈忘惻隱。其吐蕃戰死人等。宜
令所在州縣。速與瘞埋。俾有申於弔拯。庶無隔於華裔。
追賜蘇[:#AS-9061:⿰王褱]實封詔
疇庸賞善。百王攸先。追遠飾終。千載同德。故尚書左丞相
太子少傅贈司空荊州大都督許國文貞公[:#AS-9061:⿰王褱]。履正體道。
外方內直。悉心奉上。卑身率禮。協贊帷幄。三朝有鹽梅之
任。燮諧台衮。九命為社稷之臣。先朝晏駕。釁起宮掖。國擅
稱制之姦。人懷綴旒之懼。兇威孔熾。宗祀幾傾。顧命遺恩。太
皇輔政。逆臣刊削。韋氏臨朝。遂能首發昌言。侃然正色。列
諸視聽。暴於朝野。松檟巳遠。風烈猶存。緬懷誠節。良深耿
歎。可賜實封一百戶。
練兵詔
比來緣邊鎮軍。每年更代。兵不識將。將不識兵。豈惟緣路
疲人。蓋是以卒與敵。其以西北軍鎮宜加兵數。先以側近
兵人充。並精加擇。其有勞考等色。所司具以條例奏聞。戰
兵別為隊伍。專令教練。不得輒有使役。仍令兵部侍郎裴
漼大常少卿姜皎往軍州計會。便支配。有見集後軍兵。宜
令兵部侍郎韋抗紫微舍人王珽即擇以聞。
幸鳳泉湯詔
陳詩展義。問俗觀風。乃王者之所務也。頃屬農事皆隙。歲
功有成。近歷酆鎬。左連岐雍。見江山秀麗。溝塍綺錯。長楊
鄠杜之閒。竹林園果之富。相望於道。家給人足。謂之時邁。
頗慰予懷。思所以問耆老。恤淹滯。舉逸人。旌賢士。庶協巡
遊之典。以符行在之恩。駕所過之縣見禁囚。徒以下咸宜
放免。流以上罪具犯狀奏聽進止。古者親問百年。存養耆老。
年九十以上并篤疾各賜物四段。綿布各一束。
宣慰突厥降戶詔
北戎為患。南牧是膺。叛而伐之。服而捨之。春秋格言。是謂
通典。葛邏祿陰山都督部落。驕天縱毒。月為妖。桀驁之心
久矣。脅從之禍深矣。而冒其攜阻。思我恩化。來七旬而就
格。逾萬里而歸誠。稽顙邊陲。披肝塞下。宜令左散騎常
侍解琬攝御史大夫持節往北庭。宣慰突厥部落緣邊降
戶。要在便宜處分。
賑河南河北詔
君以人為本。人以食為天。雖水旱蟲螟。代則常有。有一於
此。胡寧不恤。閒者河北河南災蝗水澇之處。聞其困弊。未
獲安存。念之憮然。不忘寤寐。宜令禮部尚書鄭惟忠持節
河南道宣撫百姓。工部尚書劉知柔持節河北道安撫百
姓。其被蝗水之州。量事賑貸。務安其俗。稱朕意焉。
再賑河南河北詔
河南河北。去年不熟。今歲亢旱。全無麥苗。雖令賑給。未能
周贍。所在饑弊。特異尋常。如聞至今猶未得雨。事須存問。
以慰其心。從此發使。又恐勞擾。宜降恩制。令本道按察使
安撫。其有不收麥處。更量賑恤。使及秋收。仍令勸課種黍稌
及旱穀等。使得接糧。應有事急要者。宜委使人量停。事有
不便於人。須有釐革者。準此。
禁私役兵士詔
古者名將在乎養兵。故疾則吮癰。渴不先飲。撫循慰藉。恩
義感激。所以奮不顧身。戰無完陣。如聞諸將總管巳下。不
遵師律。多役兵士。帳中厭梁肉之娛。麾下罹勤瘁之色。人
既勞力。軍亦挫氣。豈孫吳養士之方。韜鈐用兵之法。春秋
責帥。典憲斯在。自今巳後。總管以下私使兵士計庸。以受
所監臨財物論。頒下諸軍。咸使知悉。
清釐滯獄詔
無知之徒。自罹刑憲。一遭縲絏。坐變星琯。長吏依違。不時
䟽決。過成滯獄。豈曰當官。況三陽在辰。德澤思布。一物失
所。勤恤是殷。惟懷永圖。俾申幽枉。其所在見禁囚未斷決
者。令所在長官親加按理。仍令御史及按察使訪察。隨事
糾繩。
賜北庭都護郭虔瓘手詔
默啜殘凶。倔強邊徼。吐蕃小醜。孤負聖恩。我國家豫在懷
柔。未遑弔伐。而乃敢肆蜂蠆。屢犯疆陲。虔瓘心蘊六奇。折衝
千里。追奔邁於三搜。受降逾於萬計。建功若此。朕實嘉之。
禁創造寺觀詔
天下寺觀。屋宇先成。自今巳後。更不得創造。若有破壞。事
須條理。任經所繇陳牒驗。然後聽許。
命薛訥等討吐蕃詔
命彼太師。聞乎周頌。安得猛士。欽若漢圖。朕懷柔百蠻。茂
育萬姓。綏之則教人息戰。靖之則去兵不用。故獯戎是逐。
前史嘗載。夷狄為亂。先王必征。所以罰其浸驕。徵其即敘。
朔方軍壘。接太原之備胡。右地城池。控張掖之遮虜。是用
誡於師旅。揚我兵威。誰其任之。肅此將命。右羽林軍大將
軍上柱國河東郡開國公薛訥左衞大將軍上柱國太原郡
開國公郭虔瓘等。既明且哲。緯武經文。登壇有大將之容。
辭第有忠臣之志。或斬其愛子。掃塵而清北風。或俘其名
王。却地而盡西海。故可以率如羆之勇。當非熊之寄。然則
井陘之閒。昔不成列。河源之路。舊多鑿空。設險而張遠謀。
總戎而獻長策。俾爾之效。在于斯舉。固當殲其種落。告成
于王。豈為完我甲兵。逸而待寇。而巳。訥可持節充涼州鎮
軍大總管。赤水建康河源及緣邊州軍並受節度。仍與郭
虔瓘張知運杜賓客相知。共為表裏。夙設方略。虔瓘可持
節充朔州鎮大總管。和戎大武及并州以北緣邊州軍並
受節度。仍與張知運甄道一相知。共為犄角。勿失權宜。訥便
特於涼州住。涼州都督楊執一為副大總管。虔瓘於
并州住。并州長史王晙為副大總管。宜排比兵馬。精加教
練。幽州有事。即令虔瓘將和戎兵馬。從常山土門與甄道
一計會。共討凶逆。其同華等兵。及精騎健兒并鞍馬等。依
三月十五日制。仍令遠探。量事續遣。
