欽定全唐文卷一百四十七
褚亮
亮字希明。杭州錢塘人。初授秦王文學。預十八學士之列。
貞觀初為宏文館學士。拜通直郎散騎常侍。十六年封陽
翟縣侯。卒年八十八。贈太常卿。諡曰康。
聖製故司空魏徵挽歌詞表
臣亮言。伏見聖製故司空鄭國公挽詞十首。詞窮清曲。理
備哀傷。漢武北管之書。更慙追遠。魏文南皮之歎。取愧悼[●
]。與辰緯而相暉。隨鍾石而俱振。魏徵早逢興運。譽美當
朝。為聖主之賢臣。預能官於多士。出納通顯。憑藉寵私。忠
誠所到。心力同盡。而逝水不追。清徽永謝。樹碑荒壠。已叨
相質之文。哀歌泉路。復降高堂之曲。事重一時。榮流千載。
臣趨侍學林。竊觀睿藻。不入玉山。屢逢盈尺。如遊珠水。常
覩照車。慶抃之深。唯知舞蹈。不任下情。
諫獵表
臣亮言。臣聞堯鼓納諫。舜木求箴。茂克昌之風。致升平之
道。伏惟陛下應千祀之期。捄百王之弊。平壹天下。劬勞帝
業。旰食思理。廢寢憂民。用農隙之餘。遵冬狩之禮。軨車之
所遊踐。虞旗之所涉歷。網唯一面。禽止三驅。縱廣成之獵
士。觀上林之手搏。迴玉鑾而藉豐草。引金陣而滿平原。盡
心目之娛。翫罝罘之樂。發彫弓而迫狡兔。飛勁矢而摧高
鳥。斯固畋弋之恒規。而皇王之壯觀。至於親逼猛獸。臣竊
惑之。何者。筋力驍悍。爪牙輕捷。強弩一發。未必挫其凶心。
長戟纔撝。不能當其憤氣。雖復孟賁在左。夏育居前。卒然
驚竄。事生慮表。如或近赴林藂。未填坑谷。駭屬車之後乘。
犯宮騎之清塵。小臣怯懦。私懷戰慄。陛下以至聖之姿。垂
將來之教。降情納下。無隔直言。臣叨逢明代。遊宦藩邸。身
漸榮渥。日用不知。敢緣天造。冒陳丹懇。上觸宸嚴。伏增戰
越。
對建國判
典同置臬晝參諸日中之景夜考之極星或告其越司
視事詞云知無不為判
定之方中。作為宮室。紫微夜視。考太乙之常居。黃道晝參。
取羲和之亭午。於是審曲面勢。置臬懸衡。各有典司。乃無
詢於梓匠。越其樽俎。翻見作於同律。晉雖不競。楚勿與知。
侵官有刑。罪將安捨。不司宗伯之事。妄為荀息之詞。人亦
有言。自貽伊咎。
與暹律師等書
竊伏下風。久揖高義。有懷靡託。於邑良深。春暮清和。道體
休納。弟子植生多幸。早預法緣。近於華嶽。創立僧宇。此山
蘊蓄奇祕。控接烟霞。削峰累仞。靈泉百丈。神仙以為勝地。
賢哲之所同歸。結構雖淹。禪誦猶寡。厥道興廢。宏之在人。
且棟樑三寶。必資龍象之力。羽儀四眾。尤待鴛鷺之㣥。法
師等學洞經典。譽宣真俗。實宜共化蒼生。升於彼岸。且遠
人屈已。存乎應物。大德忘名。唯在伸教。理必宏濟。無隔遐
邇。仰願俯從微請。降迹來儀。則釋遠禪居。遙蹤可擬。王珣
精舍。清塵不沫。是所願也。是所願也。
金剛般若經注序
若夫大塊均形。役智從物。情因習改。性與慮遷。然則達鑒
窮覽。皎乎先覺。照慧炬以出重昏。拔愛河而升彼岸。與夫
輪轉萬刧。蓋染六塵。流遁以徇無涯。蹐駮而趨捷徑。豈同
日而言也。潁川庾初孩。早宏篤信。以為般若所明。歸於正
道。顯大乘之名相。標不住之宗極。出乎心慮之表。絕於言
象之外。是以結髮受持。多歷年所。雖妙音演說。成誦不虧。
而靈源邃湛。或有未悟。嗟迷方之弗遠。睠砥途而太息。屬
有慧淨法師。博通奥義。辯同炙輠。理究連環。庾生入室研
幾。伏膺善誘。乘此誓願。仍求註述。法師懸鏡忘疲。衢樽自
滿。上憑神應之道。傍盡心機之用。敷暢微言。宣揚至理。曩
日舊疑。渙焉冰釋。今茲妙義。朗若霞開。為象法之梁棟。變
㣥生之耳目。詞鋒秀上。映鷲嶽而相高。言泉激壯。赴龍宮
而競遠。且夫釋教西興。道源東注。世閱賢智。才兼優洽。精
該睿旨。罕見其人。今則沙門重闡。籍甚當世。想此元宗。鬱
為稱首。歲惟閹茂。始創懷袖。月[:#AS-8850:⿰足⿸厂⿱田坴]仲呂。爰茲絕筆。緇俗攸
仰。軒蓋成陰。扣鐘隨其小大。鳴劍發其光彩。一時學侶。專
門受業。同涉波瀾。遞相傳授。方且顧蔑琳遠。俯視安生。獨
步高衢。對揚正法。遼東真本。望懸金而不刊。指南所寄。藏
㣥玉而無朽。豈不盛哉。豈不盛哉。
十八學士讚
大行臺司勳郎中杜如晦
建平文雅。休有烈光。懷忠履義。(一作抱義)身立名揚。
記室考功郎中房元齡
才兼藻翰。思入機神。當官勵節。奉上忘身。
記室考功郎中于志寧
古稱益友。允光斯職。蘊此文辭。懷茲諒直。
軍諮祭酒蘇世長
軍諮諧噱。超然辨悟。正色于庭。匪躬之故。
文學禇亮
道高業峻。神氣清遠。學總書林。文兼翰苑。
文學姚思廉
志古精勤。紀言實錄。臨名殉義。餘風勵俗。
太學博士陸德明
儒術為貴。元風可師。儔學非遠。離經在茲。
太學博士孔穎達
道充列第。風傳闕里。精義霞開。掞辭飈起。
主簿李元道
李侯鑒遠。雅量淹通。清言析理。妙藻推工。
天策倉曹李守素
賢哉博識。穆爾清風。游情文苑。高步談叢。
記室參軍虞世南
篤行揚聲。雕文絕世。網羅百世。並包六藝。
參軍事蔡允恭
猗與達學。蔚有斯文。冰霜比映。蘭桂同芬。
參軍事顏相時
六文科籀。三冬經史。家擅學林。人游書史。
著作佐郎攝記室許敬宗
槐市騰聲。蘭宮游道。抑揚辭令。縱橫才藻。
著作佐郎薛元敬
薛生履操。昭哉德音。辭奔健筆。思逸清襟。
太學助教蓋文達
言超理窟。辯折談風。蒲輪遠聘。稷契連蹤。
軍諮典籤蘇勗
業敏游藝。躬勤帶經。書傳竹帛。畫美丹青。
虞州錄事參軍劉孝孫
劉君直道。存交守信。雅度難追。清文遠振。
顏師古(一)
師古字籀。雍州萬年人。高祖朝授中書舍人。專掌機密。太
宗即位。拜中書侍郎。封琅邪縣子。遷祕書監宏文館學士。
貞觀十九年卒。年六十五。諡曰戴。
幽蘭賦
惟奇卉之靈德。稟國香於自然。儷嘉言而擅美。擬貞操以
稱賢。詠秀質於楚賦。騰芳聲於漢篇。冠庶卉而超絕。歷終
古而彌傳。若乃浮雲卷岫。明月澄天。光風細轉。清露微懸。
紫莖膏潤。綠葉水鮮。若翠羽之㣥集。譬彤霞之競然。感羈
旅之招恨。狎寓客之流連。既不遇於擥採。信無憂乎剪伐。
魚始陟以先萌。鶗雖鳴而未歇。願擢穎於金陛。思結蔭乎
玉池。泛旨酒之十醞。耀華燈於百枝。
聖德頌
緬尋遐代。詳觀往冊。五勝質文。三正沿革。亂多化尠。明寡
晦積。炎精既淪。大運斯斁。茫茫率土。黯焉已夕。皇矣大聖。
誕受天符。雲飛九域。電擊八區。共工慝斃。鹿妖除。枝換斯
撤。欃槍靡餘。建武戢刃。偃伯衅車。蠲苛削密。求瘼恤隱。琴
瑟更張。銜策俱盡。滿堂已樂。聲誦猶軫。扇暍垂仁。泣辜流
憫。吏勉端潔。民歸愿謹。肅恭禋祀。祇事上天。永惟孝享。式
備吉蠲。外崇耆耋。內睦親婣。歲時縑纊。春秋醴饘。煢嫠是
恤。痾瘵斯痊。閭閻外戶。馬牛內[:#AS-92F3:⿸广既]。畎畝相移。康莊交讓。勿
用桴鼓。無虞亭障。賮納鮫人。朔班狼望。至誠感慶。休氣
致祥。馴擾一角。棲集五章。華平挺幹。朱草曜芳。良耜畟畟。
多稌穰穰。國儲億庾。家登萬箱。旄彼髦彥。任仗忠力。光被
心膂。列居槐棘。如砥之平。如矢之直。淑慎微務。精明品式。
菁菁者莪。芃芃彼棫。修容禮闈。翺翔書圃。談極五際。翫慕
三古。杳眇義窟。恢台學府。儒墨兼陳。申韓迭去。豈資伯亮。
寧勞封鉅。德音高朗。絲言昭普。黃竹麗章。柏梁清引。沈鬱
淡雅。疎通敏迅。抽演闕文。網羅遺韻。孰登奥室。罕窺牆仞。
妙心洞達。神筆允從。磥硌新勢。奮發奇鋒。珪稷鈎婉。露散
煙濃。竦同企鶴。蔚若據龍。豈唯於趙。信乃過鍾。道惟天縱。
藝兼人術。用而不知。速而不疾。至德無象。微言罕術。玉裕
桂宮。金植蘭室。禮極敬愛。行歸忠一。天下文明。日月貞觀。
百神受職。三靈叶贊。泰階既平。光華常煥。超軒跨昊。騰周
軼漢。萬壽無疆。永延遐算。
策賢良問五道
第一道
問。天生蒸庶。樹之司牧。立化成俗。闡教宏風。譬璽印之抑
塗。若盤盂之置水。汙隆各隨所齒。方圓在其所制。夏后尚
忠之政。固以率服萬邦。殷人先敬之道。亦足儀型百姓。亟
從革變。靡定沿襲。所貴雖殊。同歸於乂。先聖設法。將不徒
然。厥意如何。佇問詮釋。
第二道
問。夫雜用霸道。不純德教。是非稽古。何以稱強。權宜一切。
寧可垂訓。其理隱微。其說安取。且設官分職。非賢不任。知
人則哲。惟帝難之。良由言行相違。名實乖舛。情態難覩。蘭
艾莫分。藻鏡銓衡。若其混糅。如何審綜。察茲優劣。八觀之
術。往彥所陳。七繆之郵。非無前說。澄汰糠粃。其可必陳。何
謂七繆。宜具條錄。勿致闕遺。又西京課吏。其法何以。鄴洛
考功。眾議孰得。且公卿巳下。員祿素定。量其閒劇。職務纔
舉。而散官一色。多乏器幹。縱非鄙弱。則有疵瑕。至於銜命
諸方。承旨出使。按察撫勞。絡繹相趨。若差職事之人。則於
官曹闕廢。如其專遣冗散。又致前塗虧失。彼此難周。未能
通允。欲施何法。使得兼濟。又二代寮寀。大數幾何。用官詳
備。遣人可觀。準望聖朝。繁省何若。自秦及漢。掌外使者何
人。當塗典午。出邦畿者何職。書傳所說。可得而言。職達化
方。久應商略。既無礙滯。悉俟敷陳。
第三道
問。潔已以進。陳諸往冊。平康正直。彰乎前訓。修身勵操。俱
曰可稱。攝職當官。何者尤切。必能兼善。其利溥哉。互有所
長。宜甄先後。今既舉茲二事。欲委共康。廣扇清風。大矯流
俗。施行條教。可用率下。使人懷冰玉之心。家有素絲之節。
軌物昭範。佇觀表儀。若在姬周。號稱多士。嬴氏居位。亦有
賢人。誰修廉潔之道。孰當正直之舉。爰及兩漢魏晉已來。
歷載遐長。廉直眾矣。其間尤異。凡有幾人。必須具列姓名。
分條事迹。無或非當。意狀殊違。先古有言。惟德作乂。既充
廉潔之選。又應正直之科。誠宜追蹤曩人。尚想同志。並驅
前烈。誠可比肩。仰企高山。誰者弗逮。當仁不讓。寧假撝謙。
近取諸身。豈或涯分。無而為有。是則非廉。虛美雷同。又乖
正直。兼茲學植。理必該通。原始要終。當盡宏博。
第四道
問。學以從政。昔賢令則。博文強識。君子所尚。結髮升朝。敷
袵受職。開物成務。率由茲道。是以登高能賦。可列大夫。試
諷籀篇。乃得為史。然而算祀悠邈。載籍實繁。鑽仰雖多。罕
能擇練。今將少論古昔。庶異見聞。勿用浮辭。當陳指要。九
流七略。題目何施。八體六書。名義焉在。三皇五帝。諸說不
同。列次分區。誰者為允。翠媯元扈。臨之而安得。綠純黃玉。
所表其奚事。陰康驪畜。行序孰當。封鉅大填。胡寧游處。彤
魚昌僕。出何典誥。窮蟬聲望。厥類惟何。管仲文錦。既醜何
貴。子產深鍊。實厚何俾。周鼎所存。識者幾物。齊鐘所釁。卒
用何牲。罷絀諸侯。何名三十六都。褎貶將相。何謂三十二
人。至如象葉之精乎棄日。木雞之巧乎異端。著於簡牒。何
所沮勸。學綜古今。想宜究悉。一二顯析。無憚米鹽。
第五道
問。八政所先。食貨居首。萬商之業。市井為利。菽粟稻粱。饑
饉足以充口。布帛絲纊。寒暑足以蔽形。生靈所資。莫此為
急。爰及室宇器械。同出五材。皆稟造化之功。取者得供其
用。而龜貝之屬。何故為寶。競取而多。誰所創意。錢幣之作。
本以何施。億兆賴其何功。政教得其何助。若夫九府之法。
於何貿遷。三官所統。又何典掌。未知乘時趨利。濟益深淺。
起偽生姦。有何虧敗。九府之名。欲知其九。三官之號。何等
為三。宜各指陳。務令可曉。子紺稱貴。文飾何如。赤仄殊形。
以何間錯。又賣穀極賤。則農夫劬勞而不給。糴價翔踴。則
工商窘乏而難振。為政之道。患在不均。設法籌算。去其太
甚。使夫荷鍤擁耒。阡陌之用獲饒。作工通財。倉廩之儲不
匱。又糴三舍一。起自何人。以母權子。云誰所建。各申何法。
厥利焉如。今欲修之。孰可孰不可。亦宜辨說。不可曖昧。佐
時經國。此亦一隅。既膺斯舉。何所興讓。聊動翰墨。豈申餘
勇。
為留守㣥官謝恩詔表
臣某等言。守太常少卿崔敦禮至京師。俯降神筆。曲垂誨
奬。祗奉欣戴。伏深抃躍。臣等詳觀史策。歷選前王。損益相
承。質文遞變。遺風餘烈。昭然可觀。自堯舜之後。殷周已降。
政道踳雜。淳風斯寢。干戈日用。喪亂宏多。悠悠千載。莫能
澄廓。况乎有隋失德。區宇分離。九鼎[:#AS-FE57:●]
[:#AS-FBEE:●]几飛。八紘魚爛。圓首方
足。俱委骸於原野。蹠實排虛。同取斃於兇毒。亂極則治。命
實有歸。河清啟期。天祚攸底。陛下獨運神武。援手濡足。陶
甄庶類。屈已忘勞。日月之所照臨。天地之所覆載。皆受更
生之賜。俱荷裁成之力。加以留情庶政。昧旦丕顯。掃滌煩
苛。澄清禮樂。遠邁開闢之功。牢籠帝王之表。時和歲稔。玉
燭遐被。嘉祉靈貺。金英自臻。朱明炎暑。聊因多暇。暫迴鸞
蹕。巡幸甘泉。伏承攝衞攸宜。聖躬萬福。下情慶幸。率土
咸賴。臣等材質康陋。謬荷超擢。俯循薄劣。懼不克堪。謹當
夙夜戰兢。自相勗勵。竭心罄力。以酬鴻造。使百僚率職。仰
副天心。四方祇勉。俱稱慈澤。臣無任。
論薛子雲等表
臣師古言。伏見宣勅。別將薛子雲竇善衞二人。釋禁引見。
此實陛下聖德寬仁。垂恩宥過。固非愚慮。所能測量。然臣
之區區。竊有管見。犬馬微志。不敢隱默。臣聞殺生威權。帝
王之所執。而憲章法律。臣下之所奉。子雲等身居五品。足
知禁令。捕獲罪人。已就拘執。計其本犯。又非死刑。遂乃違
法恣心。擅行殺戮。是無憚也。詐云格殺。表奏求賞。是罔冒
也。陛下付法司推窮。事須歸實。而遞相枝蔓。希冀恩澤。挾
偽干真。是要君也。自古節義之人。亦有讓死之事。皆為臨
危遇厄。事不獲已。愛敬君親。兦身棄命。豈如子雲等明白
故犯。懷詐藏姦。朋黨比周。違經亂法。於義無所取。於禮無
所勸。其罪不可恕。其源不可開。且法司之體。職當察獄。義
無縱濫。不得阿容。二人雖則讓辜。王司須定實罪。不言殺
人之道。何者合坐。專述相讓之辭。以為盛美。亦非守職務
據正法也。若使二人皆承。則不知罪之所在。如其二人並
諱。復欲何以斷之。臣聞愚者之言。聖人擇焉。脫有可採。伏
願許察。輕塵聽覽。伏增戰慄。
論封建表
臣師古言。臣伏聞前年陛下親發聖慮。將降明勅。博問卿
士。議欲封建。斯誠天機獨悟。妙策深遠。既合事宜。實惟治
要。然而議者不一。各執異端。或欲追法殷周。遠遵上古。天
下之地。盡為封國。庶姓㣥官。皆錫茅社。或云凋弊之後。人
稀土曠。封建之事。並未可行。此皆不臻至理。兩失其中。何
者。今古異俗。文質不同。不可空採虛名。以乖實效。若即廢
罷州縣。分為列國。無功而受封爵。庶姓而專臣吏。非直於
理不合。亦自制度難成。至於磐石之基。實資藩屏。皇枝帝
子。維城是寄。伏以漢祖撥亂。懲艾前失。大啟九國。雜行霸
道。規模宏遠。歷祚延長。近代澆浮。不樹宗子。雖有王侯之
號。了無藩輔之實。故易為傾動。顛而不扶。前哲往賢。論之
已備。臣愚以為當今之要。莫如量其遠近。分置王國。均其
戶邑。強弱相濟。畫野分疆。不得過大。間以州縣。雜錯而居。
互相維持。永無傾奪。使各守其境。而不能為非。協力同心。
則足扶京室。陛下然後命分諸子。各就封之。為置官僚。皆
一省選用。法令之外。不得擅作威刑。朝貢禮儀。具為條式。
一定此制。萬世永久。則狂狡絕暴慢之心。本朝無怵惕之
慮。臣輒獻愚管。伏聽採擇。塵黷非宜。退增戰懼。惶恐謹言。
議明堂制度表
明堂之制。陛下已發德音。久令詳議。但以學者專固。人人
異言。損益不同。是非莫定。臣愚以為五帝之後。兩漢以前。
高下方圓。皆不相襲。惟在陛下聖情創造。即為大唐明堂。
足以傳於萬代。何必論戶牖之多少。疑階庭之廣狹。若恣
儒者互說一端。久無斷決。徒稽盛禮。昔漢武欲草封禪儀。
博望諸生。所說不同。莫知孰是。惟御史大夫倪寬勸上自
定制度。遂成登封之禮。臣之愚誠。亦望陛下斟酌繁省。自
為節文。不可謙讓。以淹大典。
請撰王會圖奏
昔周武王之時。天下太平。遠國歸款。周史乃集其事。為王
會篇。今萬國來朝。至如此輩章服。實可圖寫。今請撰為王
會圖。
封禪議
將封先祭。義在告神。且備款謁之儀。方展慶成之禮。固當
為壇下阯。預申齋潔。贊饗已畢。然後登封。既表重慎之深。
兼示行事有漸。今請察於山下。封於山上。四出開道。壇場
通儀。南面入升。於事為允。今請山上圜壇廣五尺。高九尺。
用五色土為之。四面各設一陛。御位在壇前。升自南陛。而
就行事。舊藏玉牒。止用石函。亦用書盛篋笥。所以或呼為
石篋。然其形大質重。轉徙非易。岱宗儻無此石。皆應取自
他山。所以不為混成。累輯而作。大要在於周固。藉其縝密。
而近代儀注。更名石䃭。䃭非稽古之文。本無義訓可尋。贏
縮之間。貴在折中。不煩紛議。更增疑惑。今請方石三枚。以
為再累。其十枚石檢。刻方石四邊而立之。纏以金繩。用備
檢約。凡言封者。皆是積土之名。利建分封。亦以班社立號。
謂之封禪。厥義可知。今若置牒壇上。止因累石。不加繕築。
即以為封。匪唯嚴祕之道。有如簡率。亦乃名實不副。理恐
乖爽。今請於圜壇之上。安置方石。封印既訖。加五色土。築
以為封。高一丈二尺。而廣二丈。金玉重寶。質性堅貞。宗祀
嚴禋。皆充器幣。豈嫌華靡。實貴精確。况乎三神壯觀。萬代
鴻名。禮極殷崇。事資藻縟。玉牒玉檢。式韞靈琦。傳之無窮。
永存不朽。至於廣袤之數。足以載文辭。緘束之方。務在申
膠固。今宜立制。隨時損益。豐功厚德。既以跨躡前蹤。盛典
宏規。無勞一遵曩式。今請玉牒長一尺八寸。廣厚各五寸。
玉檢厚二寸。其印齒疎密。隨印大小。距石之設。意取牢固。
本資實用。豈云巧飾。今既積土厚封。更無差動。天長地久。
寧假支持。斜設橫安。請並弗置。勒石紀號。垂裕後昆。美盛
德之形容。闡后王之休烈。其義遠矣。其事尚焉。我皇聲暢
九垓。威橫八極。靈祇不愛其寶。兆庶無得而稽。但當贊述
希夷。以攄臣下之至。具祭壇之例。登封之所。肆覲萬國。受
記百神。固宜刻頌。顯揚功業。至如小距環壇。石闕別樹。事
非經據。無益禮儀。煩而非要。請從減省。神靈璽寶而弗用。
由來無所施行。其六璽雖以封書。莫不披於㣥下。受命之
璽。登封則用。昭事上元。表茲介福。休徵緯兆。豈因常貫。又
封檢之璽。分寸不同。即事而言。請並更造。既順肅虔之理。
永垂創制之名。禪壇制度。請從新禮。行事儀式。亦並依之。
自外委細不載於文者。職在所司。隨事量定。議曰。
謹率愚管。具錄如前。庸疑之言。不足觀采。但封禪大禮。舊
典不存。秦漢以來。頗有遺跡。闕而不備。難可甄詳。昔在元
封。倪寬專贊其決。逮乎光武。梁松獨尸其事。搢紳雜議。不
知所裁。至如流俗傳聞。記注臆說。未嘗從事。徒有空言。乖
殊不一。曷足云也。且夫沿革不同。著之前誥。自君作古。聞
諸往冊。方今台鉉佐時。遠超風后。秩宗典職。追邁伯夷。究
六經之妙旨。畢天下之能事。納於聖德。稟自宸衷。果斷而
行。文質斯允。(文苑英華載別本同異詔旨集公卿及儒
生學士議登封事謹依訪聞具件如右但封禪大禮舊典
不存秦漢以來頗有遺跡闕而不備難可甄詳昔在元封
時主博採㣥論建武有司亦稟成規至如記注近書委巷
浮說不足憑據無所取材且夫沿革不同著於往冊自君
作古實惟令範聖朝丕業方貽萬載臣下庸蔽不敢專決
請垂鑒察克斷宸哀謹錄奏聞伏聽裁擇謹議)
定宗廟樂議
近奉德音。俾令革。嘉名創立。實宜允副。伏惟聖祖宏農府
君宣簡公懿王。並積德累仁。重光襲軌。化覃行葦。慶崇瓜
瓞。詩云。濬哲維商。長發其祥。言殷之先祖。久有深德。虞夏
二代。發禎祥也。三廟之樂。請同奏長發之舞。其登歌則各
為辭。太祖景皇帝迹肇漆沮。教新豳岐。胥宇之志既勤。靈
臺之萌始附。詩云。君子萬年。永錫祚允。今遐遠之期。惟天
所命。以長福祚。流於子孫也。廟樂請奏永錫之舞。代祖元
皇帝丕承鴻緒。克紹宏猷。實啟蕃昌。用集寶命。易大有彖
曰。其德剛健而文明。應乎天而時行。言德應天道。行不
失時。剛健靡滯。文明不犯也。廟樂請奏大有之舞。高祖太
武皇帝膺期馭歷。揖讓受終。奄有四方。仰齊七政。介以景
福。申茲多祜。式崇勿替。誕保無疆。易曰。大明終始。六位時
成。謂其終始之道。皆能大明。故不失時成六位也。詩有大
明之篇。稱文王有明德。廟樂請奏大明之舞。文德皇后厚
德載物。凝輝麗天。易曰。含宏光大。品物咸亨。言坤道至靜。
柔順利貞。資生庶類。皆暢達也。廟樂請奏光大之舞。謹議。
太原寢廟議
伏承詔旨。欲太原立高祖寢廟。博達卿士詳悉以議聞。伏
惟聖情感切。永懷纏慕。思廣蒸嘗。事深追遠。但究觀祭典。
考驗禮經。宗廟皆在京師。不欲下土別置。至若周之豐鎬。
並為遷都。乃是因事便營。非云一時別立。其郡國造廟。爰
起漢初。率意而行。事不稽古。源流漸廣。大違典制。是以貢
禹韋元成匡衡等。招聚儒學。博詢廷議。據禮陳奏。遂從廢
毀。自斯以後。彌歷年代。輟而弗為。迄今永久。按禮記曰。祭
不欲瀆。瀆則不敬。書云。禮煩則亂。事神則難。斯並睿哲之
格言。皇王之通訓。况復導揚素志。實昭懿則。俾遵儉約。無
取豐殷。今若增立寢廟。別安主祏。有乖先旨。靡率舊章。垂
裕後昆。理謂不可。誠以天衷不遺。至性罔極。固宜勉割深
衷。俯從大禮。則刑于四海。式光萬代。列採搢紳。僉曰惟允。
謹議。
明堂議
竊以明堂之制。爰自古昔。求諸簡牘。全文莫覩。起自黃帝。
降及唐虞。彌歷夏殷。迄於周代。各立名號。別創規模。衆說
舛駁。互執所見。鉅儒碩學。莫有詳通。斐然成章。不知裁斷。
究其指要。實布政之宮也。徒以戰國從橫。典籍廢棄。暴秦
酷烈。經禮湮兦。今之所存。傳記雜說。用為準的。理實蕪昧。
然周書之敘明堂。記其四面。則有應庫雉門。據此一堂。固
是王者之常居耳。其青陽總章。元堂太廟。及左个右个。與
月令四時之次相同。則路寢之義。足為木[:#AS-FBED:●]
[:#AS-FBB3:●]括。又云王居明堂之篇。
載帶以弓韣。於祠高禖下。九門磔禳。禦止疾疫。置梁除道。
以利農夫。令國為酒。以合三族。凡此等事。皆合月令之文。
觀其所班。皆在路寢者也。戴禮。昔者周公朝諸侯於明堂
之位。天子負斧扆。南鄉而立。明堂也者。明諸侯之尊卑也。
周官又云。周人明堂。度九尺之筵。東西九筵。堂一筵。據其
制度。即太寢也。尸子亦曰。黃帝曰合宮。有虞氏曰
總章。殷曰陽館。周曰明堂。斯皆路寢之徵。知非別處。大戴
所說。初有近郊之言。後稱文王之廟。進退無據。自為矛盾。
原夫負扆受朝。常居出令。既在皋庫之內。亦何云於郊野
哉。孝經傳曰。在國之陽。又無里數。漢武有懷創造。廣集搢
紳。言論紛紛。終以不定。乃立於汶水之上。而宗祀焉。明其
不拘遠近。無擇方面。孝成之代。表行城南。雖有其文。厥功
靡立。平帝元始四年。大議營起。孔牢等乃以為明堂辟雍
大學。其實一也。而有三名。金褎等又稱經傳無明文。不能
分別同異。中興之後。蔡邕作論。復云明堂太廟。一物二名。
鄭元則曰。在國之陽。三里之外。淳于澄又云。三里之外。七
里之內。景已之地。穎容釋例亦曰。明堂太廟。凡有七名。其
體一也。苟立同異。競為巧說。並出自胷懷。曾無師祖。審夫
功成作樂。治定制禮。草創從宜。質文遞變。旌旗冠冕。古今
不同。律度權衡。前後莫一。隨時之義。斷可知矣。聖上大啟
崇基。光膺寶運。功高開闢之後。德邁邃古之初。鳳紀龍官。
譬畎澮於溟渤。隨山鍊石。慙培塿於方壺。大樂與天地同
和。豈奏曩時之韶夏。大禮與天地同節。寧踵前代之膠庠。
天縱多能。睿喆宏覽。總五行之秀氣。抱六義之菁華。秩宗
茂典。皆取必於宸極。共工妙術。咸禀訓於深衷。隱顯無違。
洪纖必應。百神受職。萬物斯覩。將建明堂。爰降絲綍。規矩
之度。久已蓄於聖懷。遠近之宜。實不惑於僉議。假如姬旦
舊章。猶當擇其可否。宣尼彝則。尚或補其闕漏。况乎鄭氏
臆說。淳于謏聞。匪異守株。何殊膠柱。昔漢謹封禪。博召諸
生。則乖戾多端。事乃依違累載。惟倪寬先覺。獻奏昌言。獨
斷之於天子。於是制詔始下。決策施行。紹列辟之鴻明。成
天下之壯觀。今既時和歲稔。俗阜萌安。兆庶子來。鈎繩庀
具。揆景置臬。良其會也。愚謂不出墉雉。邇接宮闥。實允事
宜。諒無所惑。但當上遵天時。祇奉德音。作皇代之典彝。永
貽則於來葉。區區碎議。皆可略而不論。悠悠常談。不足循
其軌轍。謹議。
功臣配饗議
竊以肅恭禋祀。經邦彝訓。追遠念功。歷代鴻典。故當立文
定制。適事從宜。垂裕後昆。永貽憲則。聖皇馭㝢。元化醇深。
錯綜遺文。苞括舊藝。於穆清廟。備孝享於吉蠲。股肱良哉。
豫銘常之配侑。爰發明詔。俾命率由。秩宗致請。博謀僚列。
淺聞寡見。無足觀採。但禮經殘缺。年載遐深。傳習各殊。執
見靡一。爾雅說祀禘為大祭。公羊義大事為祫。何休所釋。
又異鄭元。然皆一配之文。曾無重祝之證。是非眾論。雖曰
踳駮。隆殺二端。厥趨可覩。謹按祫者合食。禘乃禘祭。禘小
於祫。理則非疑。商書稱從與於大享。周禮著祭於大烝。是
知小祀不及功臣。其事又無可惑。魏晉以降。莫不通行。中
間雖經差失。梁朝又已矯正。有齊立號。朝宗河朔。周氏命
歷。卜食咸陽。修定禮義。皆有憑據。同遵此典。未嘗革。今欲
更改。實謂非宜。六經莫見斯文。三雍不顯其跡。悠悠之論。
蔑足云也。且夫無豐於眤。昔賢著誡。黷則不敬。祀典明文。
徒見異端。假從臆說。煩而非當。於義無取。又尋古之配祭。
皆在於冬。據其時月。益明非禘。况乎臣之立功。各因所奉。
享祀之日。從主升配。禘之為祭。自於本室。廟未毀者。不至
太祖之庭。君既不來。而臣獨當祀列。對揚尊極。乃非所事。
豈容山河之誓。務乎殷重。霜露之感。從於簡略。論情即理。
孰曰可安。今請祫配功臣。禘則不豫。依經合義。進退為允。
謹議。
嫂叔舅服議
原夫服紀之制。異統同歸。或本恩情。或申教義。所以慎終
追遠。敦風厲俗。輕重各順其適。名實不可相違。喪過乎哀。
承象之明訓。其易寧戚。聖道之遺旨。所議兩條。實為舛駁。
特降絲綍。俾革遺謬。歷代之所不寤。儒者於是未詳。超然
元覽。獨昭深致。竊以舊館脫驂。尚云出涕。鄰里有殯。且輟
巷歌。况乎昆弟之妻。嚴親是奉。夫之昆弟。貲業本同。遂乃
均諸百姓。絕於五服。當其喪沒。闔門縞素。已獨晏然。元黃
莫改。靜言至理。殊非宏通。無益關防。實開淪薄。相為制服。
孰謂非宜。在昔子思。宣尼之冑。為位哭嫂。事著禮文。哭既
施位。明其慘怛。苟避凶服。豈曰稱情。又外氏之親。俱緣於
母。母舅一列。等屬齊尊。姨既小功。舅乃緦服。曲生異議。茲
亦未安。秦康孝思。見舅如母。語其崇重。寧非密戚。三月輕
服。靡副本心。愚情為昆弟之妻。服當五月。夫之昆弟。咸亦
如之。為舅小功。同於姨服。則親疎中節。名數有倫。帷薄之
制更嚴。內外之序增睦。至如舅姑為婦。其服太輕。冡婦止
於大功。眾婦小功而已。但著代之重。事義特隆。饋奠之重。
誠愛兼極。略其恩禮。有虧慈惠。猶子之婦。並服大功。已子
之妻。翻其減降。又是厚薄乖衷。義理相形。以類而言。未為
允協。今請冢婦朞服。眾婦大功。既表授室之親。又答執筓
之養。叔仲之後。諸婦齊同。則周洽平均。更無窒礙矣。謹議。
安置突厥議
突厥鐵勒。皆上古所不能臣。陛下既得而臣之。請皆置之
河北。分立酋長。領其部落。則永永無患矣。
