欽定全唐文卷五百三十六
崔殷
殷。尚書左丞倫弟。官明州刺史。
對毀壞壓死判
乙有所毀壞而誤死人科其備慮不謹訴合所由為罪
九州既滌。是資築護。庶役斯起。於以僝工。俾湍悍不生。而
安居作乂。彼已之乙。謂為何人。率作而毀。豈增修而蕆事。
壞乃致害。仍推過於所由。言則飾文。慮實無備。然壓溺不
弔。酌戴禮而何傷。而殺人者死。在蕭章而難忘。論以故傷。
闕則是減。稱其誤殺。科其不應。爾徒有詞。吾從丕弊。
純德真君廟碣銘
後漢至行董君。諱黯。字叔達。句章人也。依乎中庸。率性純
白。少孤獨立。事親不匱。歠菽以盡其歡。柔色以溫其省。高
堂登壽。慈顏裦如。以和肥家。安不擇地。其徙居也。庭出寒
泉。其執喪也。林集祥鳥。明誠必感。厥德惟懋。施及千載。橫
於四海。其大孝也歟。夫大道未隱。不獨親親。逮德下衰。乃
有慈孝。行以名蕩。情以禮飾。季武矯而服縗。子春強而過
禮。此離道以善。非天性之孝也。子云無違。參則直養。素冠
有諷。和琴不成。此禮經之孝也。文舉棄子。士游出妻。動非
先意。何以觀式。雖曰可紀。或近沽名。此非教之孝也。夫子
一與之質。道與之和。生於東溟。介居夷島。俗遠詩禮。性復
著存。無貽一日之憂。終報共天之怨。負土成壟。枕干不言。
卒斬東鄰。祭於中野。所謂生知而上。成心以隨。欲蓋而彰。
強名曰孝。加於古之君子數等矣。和帝聞其異行。特舍專。
殺之罪。召拜郎中。不起。竟以壽終。夫受命於時。惟松柏也。
冬夏青青。稟靈於天。惟夫子也。能全正性。六代祖仲舒。漢
中大夫。嗣孫子春。領盧江太守。世為郡中名族。故以董孝
名鄉。慈溪署縣。貿江之族。薰然遺風。皇唐大歷八載。余分
竹茲郡。訊古欽賢。環堵已蕪。遺記將落。徘徊故邑。尚想餘
範。則夫子之行。可以德類於人。葺宇崇祠。昭銘垂代。豈不
務矣。銘曰。
白刃可蹈。仁鮮能存。黃金可鑠。德無間言。道喪於季。賢生
復古。知禮近夷。變風於魯。豈曰無衣。寒燠以寧。豈曰無魚。
泉流在庭。黃鳥哀音。下感棘心。器無常聲。洒血盈襟。江水
蕩蕩。東注窮越。夫子德音。與之不絕。
韋武
武。安息道行軍大總管待價曾孫。從德宗幸梁州。除殿中
侍御史。轉刑部員外郎。出為絳州剌史。憲宗時拜京兆尹。
卒贈吏部尚書。
祧獻懿二祖議
凡三年一祫。五年一禘。祫則㣥廟大合。禘則各序其祧。謂
主遷彌遠。祧室既修。當祫之歲。當以獻祖居於東嚮。而懿
祖序其昭穆。以極所親。若行禘禮。則太祖復延於西。以眾
主列其左右。是則於太祖不為降屈。於獻祖無所厭卑。考
禮酌情。謂當行此為勝。
王栩
栩。貞元九年官福建觀察使福州剌史。
請停執刀資糧奏
諸州並設軍額。防虞役使。更置執刀。甚為煩費。既乖簡要。
又給資糧。况臣本道。頻遇水旱。百姓艱乏。職貢或闕。臣自
到官已訖。乞停其管諸州。並請停罷其資糧等。望借臣充
當管軍資所要。待年豐人戶歸復。即收送度支。以裨國用。
張友正
友正。貞元時人。
八使出巡賦(以彰善貶惡黜陟幽明為韻)
明明漢皇。文物昭彰。順帝以化。俾人從康。將欲敷聖政。舉
皇綱。乃分國之八使。而宣命於四方。八使伊何。朝中之善。
將假其權。尤難其選。稱直指而獨立。歌皇華而分遣。繡衣
既盛於新儀。四牡載光於古典。當官而行。受命無忝。善微
毫而必舉。惡纖芥而必貶。舉善兮必尋其清流之源。貶惡
兮必去其阿諛之諂。或負宮闕之厚援。不顧城社之微托。
無懼薰燒。不驚矰繳。肆豺狼之毒。懷梟獍之惡。徑持斧而
前進。歘下鞲而直搏。誓將去大族而拔盤根。安問狐狸之
與鳥雀。其有銳志公私。翟[:#AS-FBED:●]力力王室。知賢才而能進。察
奸佞而能黜。必將上聞於天子。寧俟於終日。道之不僭。人
亦焉廋。操利劒而剸其固。懸明鏡而燭其幽。使乎使乎。萬
方觀德。天下之治也。賢者當其權。天下之亂也。不肖居其
職。求訛偽之訟。採妖豔之色。方直者於以退藏。阿諛者由
是登陟。若謂之治也歟。適足以亂其國。我國家統紀有經。
超古作程。采虞典之考績。法漢家之分行。舉八元而普天
輯睦。按十道而攬轡澄清。泰階既平。君聖臣明。豈待久於
其道。
而後天下化成。
請長纓賦(以謀果氣雄繫束強虜為韻)
昔漢武志闢中原。謀綏遠裔。選使者之招撫。得終軍之雄
厲。握瑞節將彼俗斯懷。請長纓必其王是繫。惟越之王。南
方之強。擁百城而竊位。扼五嶺而為防。隔上國之正朔。弄
先王之憲章。子雲乃奉辭象魏。銜命要荒。因壯志以中憤。
遂雄謀而外揚。蕞爾小國。又非內屬。締交火鼠之鄉。連結
雕題之俗。地遠人曠。山重暑溽。不可以師旅加。不可以威
刑束。請今流聖澤以旁浸。引皇明而遐燭。雖百越難羈。而
長纓可足。何者。欲以請長纓之容。欲以革斷髮之風。使有
執珪以展敬。庶無鳴鏑以稱雄。既而化被越裳。威行南土。
解椎髻而襲冠冕。舍卉服而垂纓組。其合浦之明珠。與炎
州之翠羽。咸奔走於外域。共充盈於內府。緩頰來九譯之
朝。一言敵兩階之舞。是知纓以長為美。士以才為主。當其
時也。爰陳敢請之辭。於以繫焉。果致未羈之虜。觀其興言
無愧。適足無畏。有以見四方之氣。功諧所籌。事愜所求。有
以見千金之謀。士之處代。貴乎排難解紛。扞災攘禍。重立
信於金石。急成仁於水火。儻見授於長纓。願輕生而致果。
射已之鵠賦(以審諸巳而後能中為韻)
習射之妙。惟精惟審。其審也。在無偏無頗。其精也。在不食
不寢。是則動之不虛。由巳求諸。三侯張而六鈞始彀。一鵠
中而百發如初。月滿指掌。星飛庭除。已因鵠修。其德惟積。
鵠為巳任。其射寧疎。志氣中敘。威儀外舒。正其身而有則
有準。合其奏而匪疾匪徐。原夫彼鵠。父射為父。子射為子。
並列其名。各承其美。假以成績。修之在已。射不應而有善
誰觀。藝不臻而有時奚俟。專功繹志。每歎於流年。時中成
人。敢忘其寸晷。以此懷之。常憂殆而。日月既往。弧矢既持。
心超超兮有歲。魂怳怳兮無時。非不慎乎規矩。逮恐失於
毫釐。周旋可托。進退維茲。鏃破的兮流光散出。弦應手兮
飛羽相追。實此鵠之是念。惟彼侯之敢思。立則惟心。成因
在手。且一控而一發。亦何先而何後。舍意雖脫。和容已久。
喜滿勢而暫維。媿直弦之屢受。若乃旌竿並舉。侯狀皆升。
曉露中滴。晴光上凝。觀武於茲。可明七德之要。取才於彼。
亦彰一藝之能。以其獨弄。旁觀者眾。豈比夫啼猿散繞。飛
鴈雙中。儻射已鵠之可稱。冀鳴弦而再控。
釣鼇賦(以一舉而連六鼇為韻)
東海有三山。山有六巨鼇。鼇則偃蹇以戴山。下橫乎大壑。
山則穹崇以壓海。迥出乎洪濤。哂鯨鯢兮瑣細。視嵩華兮
秋毫。此則鼇之所以為大。山之所以為高。乃有龍伯之國。
巨人攸處。謂天生之神物。可以充乎鼎俎。壯圖方啟。高足
云舉。曾移十步之餘。已淹五山之所。於是載揭長竿。別綸
巨緇。俯滄溟其流如帶。垂芳餌有肉如坻。既投之以潛下。
果食之而不疑。其肉未入於口。而鈎已貫於頤。爭心既憤。
勇氣相持。崩騰渤澥。磅礡嵎夷。蹵天柱。裂地維。地雖廣兮
振矣。天雖高而殆而。欲出不出。騰躍非一。萬川倒流。八氣
旁溢。血吞瓊田之草。波陷鮫人之室。輕共工之觸山。小夸
父之逐日。豈長蛇趨閬風之足數。大鵬徙天池而可匹。爾
其駭百神。奔萬族。波臣蕩而失水。海若迸而登陸。以鼇之
靈。憑帝之福。謂優遊以無窮。何瞬息而連六。猶將灼其骨。
豈惟離其肉。於以洎之。幾竭東海之水。於以燔之。足盡南
山之木。㣥仙於焉以墊溺。三山由是而淪覆。且山之峩然。
若與天連。鼇以首戴之。里數不知其幾千。彼大人兮。併之
於背。負之而顛。斯其為大也。胡可得言而稱天。恃其人人
有所不及。恃於力力有所不全。若使以陰陽為網。以道德
為筌。以信智為機於其上。以仁義為餌於其前。則所為獲
物者。其為鼇也大焉。
黃鍾管賦(以一陽既生三元克序為韻)
黃帝稽六氣。正三光。頒命於伶倫之職。伐竹於嶰谷之鄉。
創管籥於方寸。審制度於毫芒。為十二之首律。導初九之
潛陽。伺青陸之功。微而可紀。察黃鍾之氣。闇然而彰。所以
位定於初。道生於一。將啟四分之歷。潛運三重之室。取厚
竅而均者。當分至而藏密。統緹幔以依辰。布葭灰以候律。
經天順地。察晷度而有常。陰伏陽迴。知萌芽而溥出。超土
圭之至理。得銅渾之妙術。在沍涸之窮冬。引發生之遲日。
既而推萬物之道。統三正之元。清濁既分於上下。躔次不
愆於晝昏。是日也。百辟稱賀。萬邦以則。垂元化於本始。體
高明於柔克。一氣潛應。定立均於數源。七曜旋行。酌至神
於物極。變化之道。周流可測。人事尚暗於先春。天統已彰
於陽德。由是平之以六。紀之惟三。仰經綸之祕奧。終視聽
之所覃。單穆不獨稱其美。周景抑亦懷其慙。故以鳳為名
也。於盡善而稱未。以律為候也。實用之而不既。振潛伏以
蒙泉。贊元微以通氣。靜室無聲。微風不驚。吹灰於中。八音
由是乎卒獲。動穀於口。五聲以是乎相生。國家上法黃軒。
推衡律呂。覘一律之動靜。俾四時而式序。彼唐堯敬授。羲
和欽若。未曰窮於寒暑者哉。
律移寒谷賦(以至人感音能變生植為韻)
惟北有谷。純陰之位。無溫煦以生成。失膏腴之美利。是吹
孤竹之管。將變不毛之地。聲能叶候。期四序以平分。氣乃
應時。見三陽之總至。伊彼鄒衍。仰師伶倫。窮雅韻於條暢。
得和聲於厚均。爾乃循窈窱。傍嶙峋。有薰風以舒物。敷順
氣以和人。一奏而層冰以解。再揚而槁木驚春。是知道契
至精。事符元覽。谷居陰靜。宜陰慘之莫舒。律屬陽方。因陽
和而相感。且陳夾鐘之管。召清角之音。聲之所涵者博。志
之所達者深。律氣旁通於陽氣。人心上導於天心。夫乾德
無隔。土宜有恒。南無嚴凝。北無鬱蒸。若變寒為燠。昊穹所
未必能。以荒為稔。后稷所不足徵。將祁寒之恒若。諒大化
之何稱。爾乃天下盛陽。此谷飛霰。日中方晝。此谷見晛。豈
無三光。曾照臨之不徧。雖有四氣。曾沍寒而莫變。寧知至
人爰來。陽律斯扇。清音未發。猶萬壑之荒凉。和風方流。忽
千林之蔥蒨。故谷得陽以盈。陽因律以生。田疇以之沃衍。
節氣以之和平。我墟既耕。我黍既成。耦十千而南東其畝。
廛三百而庾廩如京。實無窮之嘉績。與造化而爭衡。別有
處幽谷而思遷。待暄風而撫翼。空勞苦寒之詠。獨厲後凋
之色。儻一借於吹噓。願均榮於動植。
歙州披雲亭記
處高明所以蕩陰滯。臨顯敞所以窮遠睇。故有岳峙九層。
雲峩百里。極元功以壯址。殫山林於崇構者。人力也。今則
排層空。架重峯。高出星漢之上。坐馳寰區之表者。天造也。
州之陽漸乎水。木之陰攢乎山。山有佛寺。而迴廊翼旋。飛
閣雲褰。萬家井邑。在我宇下。實一方之勝槩也。柱史魏公。
將命駕遊焉。公徘徊賞味。情有餘致。每美其峯(闕一字)聳絕。
靈氣紛郁。乃竦勁策。躍輕屐。縋蔓梯崖。逕造夫巔焉。高哉
曠乎。果天下之絕境也。乃命剷巉嵒。夷蘙薈。心匠密構。亭
形虛無。而賓從莫之窺也。然後跨峻谷。掖修木。謺石為趺。
無尋常之地。其崇卑廣袤。與斲樸杇塗之節稱焉。峩峩絕
頂。一上千仞。未幾營之。屹而冠焉。屬東風敷和。春物爛山。
公乃敞層軒。披晴空。憑九霄以高視。周八極而遐觀。塊如
眾山。杯分百川。籠吳楚之封境。領江湖之氣象。有足廓虛
懷而攄。曠抱矣。眺覽未既。壺觴云舉。瞽史陳藝。笙簧合奏。
仁風洋洋。下俚同歡。而吳哇褭空。楚舞嬌春。隨天籟以遠
去。映花林而半出。仰之者有若子喬方平。弄玉飛瓊。相與
樂㣥仙於上清。自公之暇理於茲。撫傷夷。懷流離。流離旋
矣。傷夷痊矣。而猶阜俗康民之志慊如也。今巿囂在耳。村
煙在目。可以廉風俗之趨尚。省農桑之豐耗。况又暢四肢。
攄七情。神完氣全。宣為太和。自當渟源普洽。上下交澤。况
有襦袴謠乎。公問俗之來。四序分矣。蓮府將復。星軒莫留。
人之情也。步武所及。有一物契於素懷者。雖細必錄。况目
經心攝。獲千古之遺勝者。愛而不書。得無寤寐思之乎。然
歙人被公之仁化也深。思異日攀公之轅。不及瞻此亭也。
友正家在此山之下。獲遊此亭之上。思刊懋績。輙課庸詞。
若莛扣鍾而蠡挹海。蓬渤之音。溟茫之波。可得而希也。又
茲峯之高棲天宇。上簉雲族。朝薈蔚而暮氤氳。亭無處所。
晴景一照。夐焉標空。今建名披雲。義在此也。其潤色寺宇。
輝華郡郭。增東南之巨麗者。無終極乎。貞元壬午夏四月。
大火南次之七日記。
朱灣
灣字巨川。西蜀人。自號滄洲子。貞元元和間。李勉帥永平。
辟為從事。
別湖州崔使君書
灣聞蓬萊之山。藏杳冥之中。行可到。貴人之門。無媒而通。
不可到。驪龍之珠。潛於瀇滉之中。或可識。貴人之顏。無因
而前。不可識。某自假道路。問津主人。一身孤雲。兩度圓月。
凡載請執事。三趨戟門。門人謂某曰。子私來耶。公來耶。若
言公。小子實非公。若言私。公庭無私。不得入。以茲交戰。彷
徨於今。信知庭之與堂。不啻千里。况寄食漂母。夜眠漁舟。
門如龍而難登。食如玉而難得。食如玉之粟。登如龍之門。
如龍之門轉深。如玉之粟轉貴。實無機心。翻成機事。漢陰
丈人聞之。豈不大笑。屬谿上風便。囊中金貧。望甘棠而歎。
自引分而退。灣白。
唐伸
伸舉寶歷元年賢良方正。直言極諫科第三等。
澧州藥山故惟儼大師碑銘(并序)
上嗣位明年。澧陽郡藥山釋氏大師。以十二月六日終於
修心之所。後八歲。門人持先師之行。西來京師。告於崇敬
寺大德。求所以發揮先師之耿光。垂於不朽。崇敬寺大德。
於余為從母兄也。嘗參徑山。得其心要。自興善寬敬示滅
之後。四方從道之人。將質疑傳妙。罔不詣崇敬者。嘗謂伸
曰。吾道之明於藥山。猶爾教之闡於洙泗。智炬雖滅。法雷
猶響。豈可使明德不照。至行湮沒哉。惟大師生南康信豐
縣。自為兒童時。未嘗處㣥子戲弄之中。往往獨坐。如思如
念。年十七。即南度大庾。抵潮之西山。得惠照禪師。乃落髮
服緇。執禮以事。大歷八年。受具於衡嶽希琛律師。釋禮矩
儀。動如宿習。一朝乃言曰。大丈夫當離法自靜。焉能屑屑
事細行於衣巾耶。是時南嶽有遷。江西有寂。中嶽有洪。皆
悟心契。乃知大圭之質。豈俟磨礱。照乘之珍。難晦符彩。自
是寂以大乘法聞四方學徒。至於指心傳要。眾所不能達
者。師必默識懸解。不違如愚。居寂之室。垂二十年。寂曰。爾
之所得。可謂浹於心術。布於四體。欲益而無所益。欲知而
無所知。渾然天和。合於大無。吾無有以教矣。佛法以開示
㣥盲為大功。度滅眾惡為大德。爾當以功德。普濟迷途。宜
作祶航。無久滯此。由是陟羅浮。涉清涼。歷三峽。游九江。貞
元初。因憩藥山。喟然嘆曰。吾生寄世。若萍蓬耳。又何效其
飄轉耶。既披榛結菴。纔庇趺坐。鄉人知者。因賫攜飲饌。奔
走而往。師曰。吾無德於人。吾何以勞人乎哉。並謝而不受。
鄉人跪曰。願聞日費之具。曰米一升足矣。自是常以山蔬
數本佐食。一食訖就座。轉法華華嚴湼槃經。晝夜若一。始
終如是。殆三十年矣。遊方求益之徒。知教之在此。後數歲
而僧徒葺居。禪室接棟鱗差。其眾不可勝數。至於沃煩正
覆。導源成流。有以見寂公先知之明矣。忽一旦。謂其徒曰。
乘郵而行。及暮而息。未有久行而不息者。我至所詣矣。吾
將有以息矣。靈源自清。混之者相。能滅諸相。是無二色。窮
本絕外。爾其悉之。語畢。隱几而化。春秋八十四。僧臘六十
夏。後二十日。入室弟子冲虛等遷座建塔於禪居之東。遵
本教也。始師嘗以大練布為衣。以竹器為蹻。自薙其髮。自
具其食。雖門人百數。童侍甚廣。未嘗易其力。珍羞百品。鮮
果駢羅。未嘗易其食。冬裘重燠。暑服輕疎。未嘗易其衣。華
室淨深。香榻嚴潔。未嘗易其處。麋鹿環繞。猛獸伏前。未嘗
易其觀。貴賤迭來。頂謁牀下。未嘗易其禮。非夫罄萬有。契
真空。離攀援之病。本性清淨乎物表。焉能遺形骸。忘嗜慾。
久而如一者耶。其他碩臣重官。歸依修禮於師之道。未有
及其門閫者。故不列之於篇。銘曰。
一物在中。觸境而搖。我示其元。不境不跳。西方聖人。實言
道要。道要既得。何言惟妙。我源自濟。我真自靈。大包萬有。
細出無形。曹溪所傳。徒藏於密。身世俱空。曾何有物。自見
曰明。是謂至精。出沒在我。誰曰死生。刻之琬玉。立此巖岫。
作碑者伸。期於不朽。
李奕
奕。隴西姑臧人。姑臧穆侯承十世孫。秘書少監益之子。
登科記序
選士命官。有國之大典。察言考行。先王之舊規。古者命於
鄉而升諸學。俾大樂正論造士之秀者而升諸司馬。曰進
士。進士者。謂可進而授之爵祿也。然則前(一作歷)代選士。其
科不一。洎聖(一作暨有)唐高祖。以神武而靜天下。用文教而鎮
萬姓。武德五年。帝詔有司。特以進士為選士之目。仍古道
也。自鄉升縣。縣升州。州升府。皆歷試行藝。秋會貢於文昌。
咸達(一作造)帝庭。以光王國。然後會㣥后。謁先師。備牲牢。奏
金石。尊儒教也。若明試其業。主張其文。覈(一作覆)能否於聽
覽之間。定取捨於筆削之下。職在考功郎。後至元宗開元
二十五年。重難其事。更命春官小宗伯主之。而業文志學
之士勸矣。於是獻藝輸能。擅場中的者。牓第揭出。萬人觀
之。未浹旬而名達四方矣。近者佐使外藩。司言中禁。彈(一
作峩)冠憲府。起草粉闈。由此與能。十恒七八。至於能登台
階參密命者。亦繁有徒。所謂選才授爵之高科。求仕濫觴
之捷徑也。不其然歟。粵自武德。逮乎貞元。閱崔氏本記前
後嗣續者。在吾宗為多焉。顧惟寡昧。獲與斯文。因濡翰而
為之序。貞元七年春三月丁亥序。
李濯
濯。趙州別駕。李惟岳叛。濯與剌史康日知盟。挈州歸朝廷。
廣達樓賦(以珠簾無隔露為韻)
聖人定天保。據皇圖。法乾坤之正位。當河洛而建都。閟宸
居於斗極。立象魏於天衢。明堂㨖雲。可以恭祖考之配。土
圭測景。可以騐盈縮之符。蓋將以同光日月。比德唐虞。以
為損之又損。不可取則觀象。不壯不麗。安可威戎耀胡。乃
蕆匠石。命班輸。審曲之官必萃。明中之士載驅。建崇樓於
闕下。聳飛閣於城隅。諒維新以樸斲。蓋仍舊之規模。因子
來而悅使。豈殫力以為娛。材露桐柏。階駢碔砆。應龍蜿蟺
以驤宇。猛獸贔屭以乘桴。明璫藻耀於懸井。朱鳥鶱翻於
薄櫨。璇題景曜。銀牓霞鋪。及麗譙而崛起。謺井榦以相扶。
月透榱璧。星懸網珠。莫不功侔造化。妙盡洪纖。雉堞相望
而闇連宮闕。門闈廣達而俯接閭閻。德陽傍倚。少室前瞻。
散春光於玉戶。擁佳氣於珠簾。桂棟連雲。巢儀彩鳳。蓂枝
擢秀。影伴初蟾。若乃皇輿戾止。羽衞龍趨。召西園之花萼。
奏北里之笙竽。湛堯樽而百辟和暢。皦舜樂而四海歡愉。
窮歡浹日。宴樂成需。下金屋之仙伎。出瓊樓之豔姝。飛曼
唱則眾類斯洽。激清聲則煩憂自無。皇情穆然。聖慮夕惕。
數路必達。四門廣闢。撤懸損膳。捐金抵璧。懼侈心之有萌。
恐澆俗之未革。乃延直史。引詞客。正八音。稽六籍。以為深
居內視。不足以觀政化。是用發號施令。將欲以省力役。慮
一物之乖所。念九重而斯隔。故坐衢室以觀謗。登總章而
側席。乃命遒人以勸農。宣木鐸以徇路。求大隗之至道。示
赫胥之太素。樂俗安居者皤皤而鼓腹。啜粟飲水者熙熙
而含哺。撫薰風。歌湛露。開罪洛陽之獄。望氣大庭之庫。象
乎帝先。廓我鼎祚。巍巍乎應天地之變通。蕩蕩乎作皇王
之軌度。
內人馬伎賦(以文彩節奏發揚蹈厲為韻)
皇帝順時觀武。乘暇會㣥。百蠻在庭。如蟻慕於羶附。干官
翊聖。類星拱之垂文。於是時也。嚴霜翦木。晴空滅雲。都人
士女。雜沓繽紛。或側肩以馳見。或奔躍以樂聞。眾觀迭改。
㣥心如待。於是渥洼神驥。齊逸足以翩翩。宮禁名姝。耀雜
妝之彩彩。莫不游纓寶校。玉珂金玦。挾刃明霜。衣金被鐵。
搴旗命伍。抽戈按節。侔三邊之挑戰。壯六軍之校閱。翹趾
金鞍之上。電去而都閑。委身玉鐙之傍。風驚而詭譎。人矜
綽約之貌。馬走流離之血。始爭鋒於校場。遽寫鞚於金埒。
若乃楊葉既指。琱弓斯彀。百步應的。七札皆透。天顏微怡。
雷鼓訇奏。由羿忸於手拙。幽并慚於伎陋。於是髳戎羯。氊
裘辮髮。心目[:#AS-8A63:⿰⺖⿱吅⿻丂一]眙。形神隕越。屈膝天庭。稽首魏闕。荷臣子
之欣戴。咨譯人以啟發。曰天臨有唐。撫綏萬方。文德廣洽。
武義大揚。且柔婦之克妙。矧驍夫之可量。於是王公卿士。
手舞足蹈。歌湛露之既浹。詠天保之攸報。乃言曰。斯伎也。
義同七德。名冠六藝。惟便習之至精。在教理之發厲。是知
物無不學。學無不濟。我皇豈不曰非婦人之職任。蓋欲以
激君子之磨銳。
李君房
君房。貞元時人。
獻繭賦(以將以給宗廟之服為韻)
冠六宮六職者。公桑而已矣。既卒蠶於世婦。乃奠繭於天
子。稽諸祭典實可重。考諸女工斯為美。信率土而在茲。亦
奉先而是以。當其令布明堂。時更青陽。蠶事既卒。女工式
臧。然後衣禮服。出牆。奉茲珍繭。盈彼懿筐。纍纍乎如將薦
卵。皎皎乎有類凝霜。既依於后。亦獻於王。所以伸課績之
勞止。展威儀之孔將。遂繰三盆。修六服。或黼或黻。或朱或
綠。期有事於王公。庶無勞於杼柚。侯其禕而。實足尚之。享
廟之容克備。展敬之禮允釐。斯蓋夫人之畏慎。王者之肅
祗。不然者。賦有織紝之筐。貢有畎岱之絲。海人奉冰蠶至
止。園客將絲緒來茲。冠冕之服可成。祭祀之儀可輯。可以
重其珍美。可以揚其裼襲。何必桑壇而世婦斯復。繭館而
夫人乃入。俾來者既殫。恒日不暇給。蓋欲輸於勤苦。表我
敬恭。厚禮奉於先祖。躬勤勸乃農功。使三宮之有序。斯百
代之攸崇。是以獻繭之道。治國之要。將取[:#AS-8AE4:●]於三推。明至
誠於九廟。
清濟貫濁河賦(以與濁同流清源自別為韻)
濟有瀾兮。清泠不窮。以清激濁兮。洪河之中。迤靈長而委
注。忽荐至而爭雄。懼淈乎泥。我則貫而愈淨。將合於道。我
則和而不同。徒觀其虛明皎潔。秀色澄澈。漾清泚以遐分。
界飛濤而劃絕。始騁迅以中瀉。載流謙而東洩。德惟靜。自
澄之於本源。體雖柔。豈混之於派別。懿夫貞不受汙。清非
可混。噴中流而激射。劈巨浪之崩奔。狀浮雲決開。晴天之
灑空碧。若輕埃乍歛。明鏡之洗蒙昏。遠而望之。孤煙橫於
曲渚。迫而察也。霜練引於靈源。是知夫道惡比周。物莫相
與。彼流濕之為類。尚沿源而異處。非泥沙之可雜。豈湍洑
之能阻。越洪濤之浮浮。駛清浪之悠悠。不學淄澠之難辨。
且殊涇渭之同流。於以用之。甘見和之醴。就其深矣。欣可
泛乎舟。狀盤渦之瀺灂不染乎濁。湔跳沫之飛驚不傷夫
清。均上善以清美。含至虛而體平。度龍堂而愈灑。洗貝闕
而增明。何必溱洧之陽。然後濯其髮。寧俟滄浪之畔。然後
澡其纓。截河而流。所以為異。導沔而注。明乎所自。釃濁波
而迴逗。沛驚湍以自致。庶彌久而不渝。鑑妍女[:#AS-FBED:●]
[:#AS-FDC3:●]兮無媿。
白獸樽賦(以言必有章酌而飲焉為韻)
酒以養德。則盛於樽。樽之用獸。可得而言。若乃王春會朝。
初正元吉。穆穆嚴宸。濟濟良弻。元化凝以垂衣。讜詞進於
造膝。則從繩之義斯正。投水之言自必。是以白獸在司。樽
彝舉酒。攫地空象夫髬髟[:#AS-FBEC:●]而。揚睛欲聞乎哮吼。信履尾
而不咥。雖編鬚而何有。俾夫嘉話允臧。睟容有光。樽則雲
飛而山峙。獸乃白質而黑章。物盛其容。若耽耽而視。君能
納諫。遂諤諤而昌。嘉言既藥。用舉夫爵。所以展其威儀。匪
空留乎斟酌。獸之為樽。用舍有時。獸之喻人。猛毅在茲。懼
威則君之設謬矣。忘諫則臣之節殆而。酌之伊何。惟器所
稟。禮殊百拜。味珍干品。皇恩既錫。且同夫湛湛露斯。君德
不回。寧比夫厭厭夜飲。彼美觩然。泰階之前。與諫鼓而齊
設。比撲滿而能全。斯期箴闕。用以旌賢。將同衢樽之道。幸
注焉而酌焉。
海人獻文錦賦(以珍物時來以應君德為韻)
彼潛織兮。泉室之人。曳文綃兮結冰縷。灼錦彩兮照花新。
背窮海以入貢。望君門而效珍。於以獻之。爰彰至德。非同
㡛氏之練。更異仙家之織。臨風始啟。全含琪樹之芳。向闕
爰開。遙寫蜃樓之色。固奇工之所就。豈常情之可識。當其
彩縷方織。鳴梭靜聞。絢霞光於陰火。綴縟藻於卿雲。舞鳳
翔鸞。乍徘徊而撫翼。重葩疊葉。紛宛轉以成文。疑映地之
花折。似飲渚之虹分。弄杼斯成。既呈妍於泉客。垂衣可仰。
欣有奉於明君。啟瑤緘而駭視。方霧縠而難擬。離披耀彩。
臨玉砌以蓮舒。燦爛生姿。映金門而霞起。固將保其所異。
孰能識其所以。投熾焰而靡燎為灰。濯清流而不濡於水。
原夫獻琛方至。捧篋員來。臨虛庭而障倚。俯洞戶以屏開。
蝶翩翻而誤起。鳥眄睞以驚迴。物無情而自感。化有孚而
斯應。以文為貴。寧同巷伯之詩。表德方來。且異美人之贈。
非同禹貢。不謝堯時。對天庭而照燭。向麗景而葳蕤。皎潔
凝光。爰識冰蠶之緒。霏微發色。不惟園客之絲。既而煥彼
文章。作為黼黻。方可重於遠人。寧有譏於翫物。
獨繭綸賦(以心專慮寧方盡釣道為韻)
維絲伊緡。體道之要。繭之緒可以為垂釣之綸。綸之微可
以精用釣之妙。綿聯輕竿之上。荏弱深泉之徼。裊長風而
若絕。度晴空而引耀。剖粒為餌。寧取乎五十之牛。懸縷為
綸。奚期夫三百之釣。觀夫其釣不釣。元之又元。在河之涘。
期道為筌。且夫綸細如忽。魚潛在泉。振而不絕。則其動也
直。深而能致。是其靜也專。隨驚波而乍緊。逐潛流而曳引。
時髣髴而如見。忽漂搖而將盡。其細雖爾。其用彌深。三尋
豈勞於人手。百丈自發於泉心。神之凝不覺魚之得。綸之
細亦隨釣而沈。美茲綸之裊裊。浮長川之浩浩。疑空外之
游絲。[:#AS-9B62:⿳罒厶月]波中之弱藻。斯綸也。異園客之功。斯釣也。得詹何
之道。釣術既臧。惟道能方。其竿不撓。其餌非芳。中之者功
多於金鏁。引之者道叶於玉璜。信可以投於濮水。信可以
泛彼滄浪。必釣乎深。先定乎慮。得象以契於忘筌。得魚斯
謂之冥助。魚既得兮心亦冥。收纖縷兮旋迴汀。將大釣於
方國。冀滄流之大寧。
天子劒賦(以天生神物聖君用之為韻)
物之利者稱乎劒。人之尊者稱乎天。固一人之所執。諒四
海之攸先。必當曜武德。靜氛煙。舉之無上。揮之莫前。獨立
而光連日月。橫行而氣壓山川。請詳其功。夫莫之盛。偉夫
至寶。克符元聖。東溟之大。不足淬其鋒。北斗之高。乍若迴
其柄。信元功之不宰。曷凶德之能競。足令六合靜。三光正。
佩服而寰中康。指撝而天下定。夫然則鄙歐冶。掩平津。賤
鏌鎁。棄純鈞。彼勇不過於匹士。我威方御於兆人。偶聖斯
呈。天地感通之謂道。逢昏是去。陰陽不測之謂神。豈比高
祖提之而起沛。始皇按之而王秦。為斯劒之等倫哉。原其
始也。吹氣毌。鍊元精。為爐而九土開闢。鼓[:#AS-8867:⿳士冖䂞]而八風克生。
應以六律。制以五行。帶之以恒山渤海。鋒之以燕谿石城。
故能所向無敵。莫之與京。既而徵三度。亦以正三統。劃宇
宙以元通。宰乾坤而利用。彼蓮花發色。玉貝騰文。揮大野
之中。疾如雷電。倚長天之外。上決浮雲。爭能擊剌。較勢繽
紛。所謂一夫之勇。非為四海之君。如是則犀不足剸。鍾不
足刜。繄以聖功。配茲神物。我皇應昌期。恢盛時。不耀兵鋒。
設道德以為固。不先武力。抗仁義以為師。人神協贊。遐邇
清夷。真所謂天子之劒也。敢繼莊生而賦之。
