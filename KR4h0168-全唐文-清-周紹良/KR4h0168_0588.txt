欽定全唐文卷五百八十八
柳宗元(二十)
唐相國房公德銘之陰
天子之三公稱公。王者之後稱公。諸侯之入為王卿士。亦
曰公。有土封。其臣稱之曰公。尊其道而師之。稱曰公。楚之
僭。凡為縣者皆曰公。古之人通謂年之長老曰公。故言三
公若周公召公。王者之後若宋公。為王卿士若衞武公虢
文公鄭桓公。其臣稱之。則列國皆然。師之尊若太公。楚之
為縣者若葉公白公。年之長老若毛公申培公。而大臣罕
能以姓配公者。雖近有之。然不能著也。唐之大臣以姓配
公最著者曰房公。房公相元宗。有勞於蜀。人咸服其節。相
肅宗。作訓於岐。人咸尊其道。惟正直慈愛以成於德。用是
進退。所居而事理辯。所去而人哀號。理袁人。袁人不勝其
懷。為文士趙郡李華銘公之德。亂故不克立。今刺史太原
王涯嘉公之道。猶在乎人。袁人不忘公之道。為之刻石。且
曰。州之南有亭曰需宴亭。公之為也。人之思也。乃增飾棟
宇。即而立焉。州人大悅。咸會。隕涕言曰。昔公以周召之德。
微子之仁。有土封以為卿士。道為三公。德為國師。年為元
老。嘗為縣。縣懷其化。至於州。州濡其澤。凡我子孫。罔不戴
慕。盛德之詞。文而不刻。更刺史數十。莫克興起。乃卒歸於
王公。王公嘗以機密匡天子於禁中。承公之道。刺於我邦。
由公之理。又能尊公之德。起遺文以昭前烈。則其入為卿
士三公也。孰曰不宜。吾懼其去我也遽。願書於銘之陰。用
永表於邦之良政。
故御史周君碣
有唐貞臣汝南周氏。諱某字某。以諫死。葬於某。貞元十二
年。柳宗元立碣於其墓左。在天寶年。有以諂諛至相位。賢
臣放退。公為御史。抗言以白其事。得死於墀下。史臣書之。
公死而佞者始畏公議。於虖。古之不得其死者眾矣。若公
之死。志匡王國。氣震姦佞。動獲其所。斯蓋得其死者與。公
之德之才。洽於傳聞。卒以不試。而獨申其節。猶能奮百代
之上以為世軌者也。若令生於定哀之間。則孔子不曰未
見剛者。出於秦楚之後。則漢祖不曰安得猛士。而存不及
興王之用。沒不遭聖人之歎。誠立志者之所悼也。故為之
銘。銘曰。
忠為美。道是履。諫而死。佞者止。史之志。石以紀。為臣軌兮。
國子司業陽城遺愛碣(并序)
四年五月。皇帝以銀印赤紱。即隱所起陽公為諫議大夫。
後七年。廷諍懇至。累日不解。帝尤嘉異。遷為國子司業。旌
直優賢。道光師儒。又四年九月己巳。出拜道州刺史。太學
生魯郡季儻廬江何蕃等百六十人。投業奔走。稽首闕下。
叫閽籲天。願乞復舊。朝廷重更其事。如己巳詔。翌日。會徒
北嚮如初。行至延喜門。公使追奪其章。遮道願罷。遂不果
獻。生徒嗷嗷。顧盼徘徊。昔公之來。仁風扇揚。暴慠革面。柔
輭有立。聽聞嘉言。樂甚鐘鼓。瞻仰德宇。高逾嵩岱。及公當
職施政。示人準程。良士勇善。偽夫去飾。惰者益勤。誕者益
恭。沈酗腆酒。斥逐郊遂。違親三歲。罷退鄉黨。令未及下。乞
歸就養者二十餘人。禮順克彰。孝弟以興。則又講貫經籍。
俾達奧義。簡習孝秀。俾極儒業。冠屨裳衣。由公而嚴。進退
揖讓。由公而儀。公征甚遐。吾黨誰師。遂相與咨度署吏。布
告諸儒。願立貞珉。侔高狀明。乃訪於學古之士。紀公名字。
垂憲於後。公名城。字亢宗。家於北平。隱於條山。惟公端粹
沖和。高嶷懿醇。道德仁明。孝愛友悌。薰襲里閈。布聞天下。
守節貞固。患難不能遷其心。怡性坦厚。榮位不足動其神。
為司諫。義震於周行。為司業。愛加於生徒。宜乎立石。俾後
是憲。其詞曰。
惟茲陽公。履道葆醇。爰初隱聲。覆簣基仁。德充而形。乃作
諫臣。抗志勵義。直道是陳。帝求師儒。貳我成均。開朗蒙滯。
宣明德教。太和潛布。元機密照。㣥生聞禮。後學知孝。進退
作則。動言是傚。匪公之軌。人用奚蹈。麤厲貪淩。待公順之。
欺偽譎詐。待公信之。少年申申。咸適其宜。榎楚廢弛。尊嚴
而威。公褒其良。俾升於堂。癯者既肥。榮如衮衣。公棄不用。
懲咎內訟。既訟於內。猶公之誨。匪仁孰親。匪德孰尊。今公
於征。孰表儒門。生徒上言。稽首帝閽。謂天蓋高。曾莫我聞。
青衿涕濡。闐街盈衢。遠送於南。望慕踟蹰。立石書德。用揚
懿則。嗚呼斯文。遺愛罔極。
唐故給事中皇太子侍讀陸文通先生墓表
孔子作春秋千五百年。以名為傳者五家。今用其三焉。秉
觚牘。焦思慮。以為論注疏說者。百千人矣。攻訐狠怒。以詞
氣相擊排冒沒者。其為書。處則充棟宇。出則汗牛馬。或合
而隱。或乖而顯。後之學者。窮老盡氣。左視右顧。莫得而本。
則專其所學。以訾其所異。黨枯竹。護朽骨。以至於父子傷
夷。君臣詆悖者。前世多有之。甚矣聖人之難知也。有吳郡
人陸先生質。與其師友天水啖助洎趙匡。能知聖人之旨。
故春秋之言。及是而光明。使庸人小童。皆可積學以入聖
人之道。傳聖人之教。是其德豈不侈大矣哉。先生字某。既
讀書。得制作之本。而獲其師友。於是合古今。散同異。聯之
以言。累之以文。蓋講道者二十年。書而志之者又十餘年。
其事大備。為春秋集注十篇。辯疑七篇。微指二篇。明章大
中。發露公器。其道以聖人為主。以堯舜為的。包羅旁魄。膠
轕下上。而不出於正。其法以文武為首。以周公為翼。揖讓
升降。好惡喜怒。而不過乎物。既成。以授世之聰明之士。使
陳而明之。故其書出焉。而先生為巨儒。用是為天子諍臣
尚書郎國子博士給事中皇太子侍讀。皆得其道。刺二州。
守人知仁。永貞年侍東宮。言其所學。為古君臣圖以獻。而
道達乎上。是歲。嗣天子踐阼而理。尊優師儒。先生以疾聞。
臨問加禮。某月日。終於京師。某月日。葬於某郡某里。嗚呼
先生。道之存也以書。不及施於政。道之行也以言。不及覩
其理。門人世儒。是以增慟。將葬。以先生為能文聖人之書。
通於後世。遂相與諡曰文通先生。後若干祀。有學其書者。
過其墓。哀其道之所由。乃作石以表碣。
先侍御史府君神道表
嗚呼。先君之墓。仲父殿中君誌焉。孤宗元不敢稱道先德。
然而無以昭於外者。用敢悉取仲父之所陳。而繫其辭。刻
茲石表。先君諱鎮。字某。六代祖諱慶。後魏侍中平齊公。五
代祖諱旦。周中書侍郎濟陰公。高祖諱楷。隋刺濟房蘭廓
四州。曾伯祖諱奭。字子燕。唐中書令。曾祖諱子夏。徐州長
史。祖諱從裕。滄州清池令。皇考諱察躬。湖州德清令。世德
廉孝。颺於河滸。士之稱家風者歸焉。先君之道。得詩之㣥。
書之政。易之直方大。春秋之懲勸。以植於內而文於外。垂
聲當時。天寶末經術高第。遇亂。奉德清君夫人載家書隱
王屋山。間行以求食。深處以修業。作避暑賦。合㣥從弟子
姪講春秋左氏易王氏。衎衎無倦。以忘其憂。德清君喜曰。
茲謂遯世無悶矣。亂有間。舉族如吳。無以為食。先君獨乘
驢無僮御以出。求仁者冀以給食。嘗經山澗。水卒至。流抵
大壑。得以無苦。被濡塗以行無慍容。觀者哀悼而致禮加
焉。季王父六合君忤貴臣。死於吏舍。猶鞫其狀。先君改服
徒行逾四千里。告於上。由是貸其問。既而以為天子平大
難。發大號。且致太平。人罹兵戎。農去耒耜。宜以時興太學。
勸耦耕。作三老五更議耤田書。齋沐以獻。道不果用。授左
衞率府兵曹參軍。尚父汾陽王居朔方。備禮延望。授左金
吾衛倉曹參軍。為節度推官。專掌書奏。進大理評事。以為
刑法者軍旅之楨幹。斥候者邊鄙之視聽。不可以不具。作
晉文公三罪議守邊論。議事確直。世不能容。表為晉州錄
事參軍。晉之守。故將也。少文而悍。酣嗜殺戮。吏莫敢與之
爭。先君獨抗以理。無辜將死。常以身扞笞箠。拒不受命。守
大怒。投几折簀。而無以奪焉。以為自下繩上。其勢將殆。作
泉竭木摧詩。終秉直以免於恥。調長安主簿。居德清君之
喪。哀有過而禮不逾。為士者咸服。服既除。常吏部命為太
常博士。先君固曰。有尊老孤弱在吳。願為宣城令。三辭而
後獲徙為宣城。四年作閿鄉令。考績皆最。吏人懷思。立石
頌德。遷殿中侍御史。為鄂岳沔都團練判官。元戎大攘狡
虜。增地進律。作夏口破虜頌。後數年。登朝為真。會宰相與
憲府比周。誣陷正士。以校私讐。有擊登聞鼓以聞於上。上
命先君總三司以聽理。至則平反之。為相者不敢恃威以
濟欲。為長者不敢懷私以請間。㣥冤獲宥。邪黨側目。封章
密獻。歸命天子。遂莫敢言。逾年。卒中以他事。貶夔州司馬。
作鷹鸇詩。居三年。醜類就殛。拜侍御史。制書曰。守正為心。
疾惡不懼。先君捧以流涕曰。吾惟一子。愛甚。方謫去至藍
田。訣曰。吾目無涕。今而不知衣之濡也。抑有當我哉。作喜
霽之歌。副職持憲。以正經紀。貞元九年。宗元得進士第。上
問有司曰。得無以朝士子冒進者乎。有司以聞。上曰。是故
抗奸臣竇參者耶。吾知其不為子求舉矣。是歲五月十七
日。終於親仁里第。享年五十五。七月某日。葬於萬年縣棲
鳳原。後十一年。宗元由御史為尚書郎。天子行慶於下。申
命崇贈。而有司草創頗緩。會宗元得罪。遂寢不行。太夫人
范陽盧氏。某官某之女。實有全德。為九族宗師。用柔明勤
儉以行其志。用圖史箴誡以施其教。故二女之歸他姓。咸
為表式。太夫人既授封河東縣太君。會冊太上皇后於興
慶宮。既乃宗元貶秩為永州司馬。奉侍溫凊。未嘗見憂。元
和元年五月十五日。終於州之佛寺。享年六十八。嗚呼。宗
元不謹先君之教。以陷大禍。幸而緩於死。既不克成先君
之寵贈。又無以寧太夫人之飲食。天殛薦酷。名在刑書。不
得手開元堂以奉安祔。罪惡益大。世無所容。尚顧嗣續。不
敢即死。支綴氣息。以嚴邦刑。大懼祭祀之無主。以忝盛德。
敢用特牲。昭告神道。號叫萬里。以畢其辭云。
先君石表陰先友記
袁高。河南人。以給事中敢諫爭。貞直忠蹇。舉無與比。能使
所居官大。再贈至禮部尚書。
姜公輔。為內學士。以奇策取相位。好諫諍免。後以罪貶為
復州刺史卒。
齊映。南陽人。為相。以文敏顯用。
嚴郢。河南人。剛厲好殺。號忠能。為京兆河南尹御史大夫。
善舉職。為邪險構扇。以貶死。
元全柔。河南人。氣象甚偉。好以德報怨。恢然者也。為大官。
有土地。入為太子賓客。
杜黃裳。京兆人。宏大人也。善言體要。為相。有墻仞不佞。以
謀克蜀。加司空。出為河中節度。
劉公濟。河間人。厚寬碩大。與物無忤。為渭北節度。入為工
部尚書卒。
楊氏兄弟者。宏農人。皆孝友有文章。憑由江南西道入為
散騎常侍。凝以兵部郎中卒。凌以大理評事卒。最善文。
穆氏兄弟者。河南人。皆強毅仁孝。贊為御史中丞。捍佞倖
得貶。後至宣池歙處置使卒。質為尚書郎。以侍御史內供
奉卒。最善文。
皇甫政。河南人。有威儀。由浙東廉使為太子賓客。
裴樞。同郡人。為御史。天子以隱罪誅吏。樞頓首願白其狀。
以故貶。後為尚書郎。
李舟。隴西人。有文學俊辨。高志氣。以尚書郎使危疑反側
者再。不辱命。其道大顯。被讒妬。出為刺史。癈痼卒。
李鄘。江夏人。果檢自負嶷然。善為官。為御史中丞京兆尹
鳳翔節度。
梁肅。安定人。最能為文。以補闕修史。侍皇太子。卒贈禮部
郎中。
陳京。泗上人。始為諫官。數諫諍。有內行。文多詁訓。為給事
中。上方以為相。會惑疾自刃。癈痼卒。
韓會。昌黎人。善清言。有文章。名最高。然以故多謗。至起居
郎。貶官卒。弟愈。文益奇。
許孟容。吳人。讀書為文口辯。為給事中。嘗論事。由太常少
卿為刑部侍郎。
李覿。隴西人。行義甚修。至刑部郎中卒。故與先君為三司
者也。其大理者曰楊瑀。瑀無可言。猶以獄直為御史。
宇文邈。河南人。有文。謹愨人也。為御史中丞。齪齪自守。然
以直免官。復為刺史卒。
袁滋。陳郡人。善篆書。文敏不競。為相。出使辱命。貶刺史。復
為義成軍節度卒。
盧㣥。范陽人。雜博多所許與。使反側之地。天子以為任事。
為義成軍節度卒。
崔損。清河人。畏慎為相。無所發明。然不害物。天子獨愛幸。
以損為長者。
鄭餘慶。滎陽人。再為相。始天下皆以為長者。及為大官。名
益少。今為尚書河南尹。無恙。
鄭利用。餘慶從父兄也。真長者。由大理少卿為御史中丞。
復由中丞為大理少卿。
李益。隴西姑臧人。風流有文詞。少有僻疾。以故不得用。年
老。常望仕。非其志。復為尚書郎。
王紓。其弟紹。太原人。紹得幸德宗為尚書。在宰相之右。今
為徐泗節度。紓有學術。魯直。為尚書郎。
路泌。河南人。以尚書郎使西戎。畱戎中。度今已年八十餘。
既和戎。十五年不得歸。無為言者。
虞當。會稽人。為郭尚父從事。終沔州刺史。以信聞。
賈弇。長樂人。善士也。為校書郎卒。弟全。至御史中丞。
趙需。天水人。哻哻儒士也。有名。至兵部郎中卒。
張式。南陽人。
張莒。常山人。
張惟儉。宣城當塗人。皆善言謔。式至河南尹。莒鄧州刺史。
惟儉和州刺史。
奚陟。江都人。柔敏至吏部侍郎。世謂陟善宦。然其智足以
自處也。
盧景亮。涿人。有志義。多所激發。為諫官。奏書如水赴壑。坐
貶廢棄甚久。至順宗時為尚書郎。升中書舍人卒。
楊於陵。宏農人。善吏敏秀者也。為中書舍人京兆尹。
張因。某人。舉詔策為長安尉。願去官為道士。甚有名。以其
弟回降封州。曰。吾老矣。必死回也。哭而行。遂死封州。
高郢。渤海人。有文章規矩自立者。不干貴幸。以太常為相。
罷居尚書。
唐次。北海人。有文章學行義甚高。以尚書郎出為刺史屏
棄。永貞中。召以為中書舍人。道病。去長安七十里。死傳舍。
苗拯。上黨人。有學術。峭直。以諫議大夫漏泄省中語。貶萬
州卒。
柳氏兄弟者。先君族兄弟也。最大并。字百存。為文學。至御
史。病瞽遂廢。次中庸中行。皆名有文。咸為官早死。
柳登柳冕者。族子也。自其父芳善文史。與冕並居集賢書
府。冕文學益健。頗躁。自吏部郎中出為刺史。至福建廉使
卒。登晚仕至尚書郎祕書少監。
薛丹。同郡人。至尚書郎。
呂牧。東平人。由尚書郎刺澤州卒。
崔禎。清河人。至檢校郎官。子㣥。為右補闕。贈給事中。
房啟。河南人。善清言。由萬年令為容州經略。
于申。河南人。至尚書郎。
常仲孺。河南人。今為諫議大夫。
蘇弁。武功人。好聚書。至三萬卷。與先君通書。以戶部侍郎
貶。復為刺史。
崔芃。博陵人。善言名理。為御史尚書郎。
鄭元均。滎陽人。強抗少所推讓。然以此多怨。困不得位。
辛惲。隴西人。有史學。
韓衡。昌黎人。善士。
陳眾甫。梓潼人。高志氣。
薛伯高。同郡人。好讀書。號為長者。後至尚書卒。
張宣力。清河人。儒善。後表其名去力但為宣。自元均至宣
力。皆沒沒無顯仕者。
孤宗元曰。先君之所與友。凡天下善士舉集焉。信讓而大
顯。道博而無雜。今之世言交者以為端。敢悉書所尤厚者。
附茲石以銘於背如右。
故殿中侍御史柳公墓表
唐貞元十二年二月庚寅。葬我殿中侍御史河東柳公於
萬年縣之少陵原。公諱某。字某。邑居於虞鄉。曾王父某官。
王父某官。皇考某官。奕世餘慶。叢而未稔。濟德流祉。其後
宜大。秀而不實。為善者惑。嗚呼哀哉。惟公敦柔峻清。恪慎
端莊。進止威儀。動有恆常。英風超倫。孤厲貞方。居室孝悌。
與人信讓。當職強毅。游刃立斷。自少耽學。頗工為文。既窮
日力。又繼以夜。鄉里推擇。敦迫上道。乃與計偕。來游京師。
觀藝靈臺。貢文有司。射策合程。遂冠首科。休有令問。㣥士
羨慕。居數年。授河南府文學。教勵生徒。選擇貢士。儒黨相
賀。庶人觀禮。秩滿。渭北節度使延為參佐。總齊軍政。甚獲
能稱。加太常寺協律郎。既喪主帥。罷歸私室。方將脫遺紛
埃。退與道俱。沖漠保神。優柔隸儒。四方聞風。交馳鵠書。載
筆乘軺。乃作參謀。出入朔方。陪佐戎車。遷大理評事。又加
章綬。朱裳銀印。宗黨有耀。權略密勿。潛機埋照。完彼亭堡。
時其講教。實從我謀。鄰國是傚。改度支判官。轉大理司直。
出納府庫。頒給軍食。下無讎斂。黔首休息。月校歲會。莫不
如畫。庫豐財羨。制成計得。又遷殿中侍御史度支營田副
使。分閫之寄。參制其半。柔以仁撫。剛以義斷。戎臣坐嘯。公
堂無事。朝端延首。方待以位。既而祿不及伐冰。政不獲專
達。以其年正月九日。遇疾終於私館。享年五十。嗚呼痛哉。
奔驥騁力。中途踠足。高鴻輕舉。在雲墜翼。凡我所知。哀慟
無極。本道節度尚書朔寧王張公。震悼涕慕。不任於懷。臨
遣牙將試殿中監李輔忠監備凶禮。賵賻甚厚。行軍司馬
侍御史韋重規等。匍匐救助。事用無闕。丹旐素車。歸於上
京。撰期定宅。莫有愆素。故友諸生。宗人外姻。號慟會葬。哀
禮咸申。克窆元堂。掩坎廣輪。顧盼無依。徘徊增哀。願勒休
聲。延垂後賢。於是汝南周君巢等。相與琢石書德。用圖不
朽。文曰。
抱元淳。稟粹和。既強毅。又柔嘉。登儀曹。耀文章。司學徒。儒
風揚。自渭北。佐朔方。戎政閑。黔首康。冠惠文。垂朱裳。才不
施。天茫茫。刊樂石。篆遺德。延休烈。垂憲則。於萬年。長無極。
故宏農令柳府君墳前石表辭
少陵原柳氏之大墓。唐貞元十九年某月日。孤某奉其先
府君洎夫人之喪祔於其位。由新墓而南若干步。曰高祖
王父蘭州府君諱某字某之墓。又東若干步。曰曾祖王父
邠州府君諱某之墓。西若干步。曰祖王父司議郎府君諱
某之墓。咸異兆而相望。昭穆之有位序。壤樹之有豐殺。皆
如律令。府君諱某。字某。由父任為太廟齋郎。更許昌陽武
伊闕華原尉王屋丞汝陰令。為宏農二年。推其誠心。裕於
其人。闢土生穀。若有天相之道。衣食給足。故人不札夭。教
厲明具。故俗不爭奪。遂以洽於太和。事理克彰。刺史盧杞
加禮褒旌。考績絕尤。推君之政。風於下邑。命為吏部尚書
郎。庾河南受命黜陟。狀君理績殊異。宜升天朝。帝有歎焉。
方圖優昇。命用不長。年五十五。建中二年某月日。卒於官。
以其素廉。家之蓄不足以充凶事。遂殯於是邑。仍會危難。
至於今乃克返葬。孤某。嘗為黔州錄事參軍。今無祿仕。而
志不敢緩。初公娶司農少卿京兆韋山之孫。涇陽主簿迴
智之女。德容溫良。大歷二年某月日。卒於越而假葬焉。孤
某。徒行自越舉夫人之喪至於虢。舉宏農君之喪。咸至於
墓窆焉。既窆。立石表於墳前。示後之人以無忘孝敬。嗚呼。
世有難仕於外而葬其族者鮮矣。孝子之心。有待駟馬五
鼎而卒不至者焉。若今之殺衣黜食。寒妻子。飢僕御。終身
由之。而志益不懈。為旅人徒跣萬里。以厄困終事。孝之難
者歟。五十而慕者舜也。祿千鍾而悲者曾子也。聖且賢難
之若是。今之人有由其道者。得不立於世乎。
亡友故祕書省校書郎獨孤君墓碣
嗚呼。有唐仁人獨孤君之墓。祔於其父太子舍人諱助之
墓之後。自其祖贈太子少保諱問俗而上。其墓皆在灞水
之左。今王父營陵於其側。故再世在此。嗚呼。在獨孤君之
道和而純。其用端而明。內之為孝。外之為仁。默而智。言而
信。其窮也不憂。其樂也不淫。讀書推孔子之道。必求諸其
中。其為文深而厚。尤慕古雅。善賦頌。其要咸歸於道。昔孔
子之世。有顏回者。能得於孔子。後之仰其賢者。譬之如日
月。而莫有議者焉。嗚呼。獨孤君之明且仁。如遭孔子。是有
兩顏氏也。今之世有知其然者。其信於天下乎。使夫人也
夭而不嗣。世之惑者。猶曰尚有天道。噫乎甚邪。君諱申叔。
字子重。年二十二舉進士。又二年用博學宏詞為校書郎。
又三年居父喪。未練而沒。蓋貞元十八年四月五日也。是
年七月十日而葬。鄉曰某鄉。原曰某原。嗚呼。君短命。行道
之日未久。故其道信於其友。而未信於天下。今記其知君
者於墓。韓泰安平。南陽人。李行諶元固。其弟行敏中明。趙
郡贊皇人。柳宗元。河東解人。崔廣略。清河人。韓愈退之。昌
黎人。王涯廣津。太原人。呂溫和叔。東平人。崔㣥敦詩。清河
人。劉禹錫夢得。中山人。李景儉致用。隴西人。嚴休復元錫。
馮翊人。韋詞致用。京兆杜陵人。
唐故萬年令裴府君墓碣
公諱墐。字封叔。河東聞喜人。太尉公諱行儉。實高祖。侍中
公諱光庭。實曾祖。刑部員外郎府君諱稹。實祖。大理卿府
君諱儆。實父。公由進士上第。校書崇文館。飭館事。修整左
春坊。由是立署局。後參京兆軍事。桉覆校巡。大尹恆得以
取直。為太常主簿。搜剔疑互。探抉遯隱。宿工老師。不得伏
匿。皆來會堂下。耆股肱。役喉喙。以集樂事。作坐立二部伎
圖。卿奇其績。奏超以為丞。司空杜公聯奉崇陵豐陵禮儀。
再以為佐。離紛厖。導滯塞。關百執事。條直顯遂。司空拱手
以成。自開元制禮。諱去國恤章。累聖陵寢。皆因事擥綴。取
一切乃已。有司卒無所徵。公乃撰二陵集禮。藏之南閣。轉
殿中侍御史。仍拜尚書比部員外郎。會校成要。期歲畢具。
刺金州。決高㢮隟。去人水禍。渚茭原茅。闢成稻粱。陟萬年
令。叢劇辨肅。談宴終日。人視之若居冗官然。會金州猾吏
來。揚言恐喝。以煩褻事。曰。不得三十萬。吾能為禍。公大怒。
召罵之。恣所為。吏巧以聞。御史桉章具獄。再謫道州循州
為佐掾。會赦。量移吉州長史。元和十二年七月日。病痁泄
卒。始公以唯諾聞長安中。奔人危急。輕出財力。如索水火。
性開蕩。進交大官。不視齒類。挾同列。收下輩。細大畢歡。喜
博奕。知聲音。飲酒甚少。而工於糺謫謠舞擊咢。纖屑促密。
皆曲中節度。而終身不以酒氣加人。晝接人事。夜讀書考
禮。收捃策牘。未嘗釋手。以是重諸公間。初娶范陽盧氏。無
子。後夫人柳氏。德為九族冠。生三男子。喪其二焉。貞元十
六年某月日卒。祔於長安御宿之北原。冢子銑。奉柩以明
年月日克葬於墓。銑以文書來柳州。告其叔舅宗元。願碣
於墓左。則涕為之銘。其辭曰。
有鬱其馨。惟裴之卿。世服大僚。仍耀烈名。封叔申之。實惟
其英。讎書宮闈。佐職於京。太常命吏。以能增秩。相儀考禮。
大弁斯畢。鳩工展伎。爰備聲律。或圖或書。藏之府室。史於
柱下。郎於會司。徼循以周。大比是宜。作牧於金。金人允懷。
溝防漢滸。墊沃卒移。增我歲食。易其芋魁。游手閒民。相顧
聚來。徵為萬年。治劇於都。百務敘成。談宴以娛。誰恤誰恃。
不忍悍吏。胡巧其辭。桉章以遂。由道斥循。施施三年。更赦
進資。廬陵是遷。人曰世德。宜慶於延。又曰良能。宜力之宣。
朝有大賚。期賜其還。鬼神不享。命隕在前。長原有墓。高曾
祖父。淑靈是祔。封叔爰歸。左右惟具。孤銑磨石。祈辭海陬。
遂升其趺。於道之周。
唐故兵部郎中楊君墓碣
貞元十九年正月某日。守尚書兵部郎中楊君卒。某年月
日。葬於奉先縣某原。既葬。其子姪洎家老。謀立石以表於
墓。葬令曰。凡五品以上為碑。龜趺螭首。降五品為碣。方趺
圓首。其高四尺。桉郎中品第五。以其秩不克偕。降而從碣
之制。其世系則紀於大墓。君諱凝。字懋功。與季弟凌生同
日。不周月而孤。伯兄憑。翦髮為童。家居於吳。太夫人母道
尊愛。教飭謹備。君之昆弟。孝敬出於其性。禮範奉於其舊。
克有成德。輯其休光。東薄海岱。南極衡巫。文學者皆知誦
其詞。而以為模準。進修者率用歌其行。而有所矜式。君既
舉進士。以校書郎為書記。毗贊元侯。於漢之陰。式徙荊州。
由協律郎三轉御史。元戎出師。用顯厥謀。遂入王庭為起
居郎。書事不回。著垂國典。又為尚書司封員外郎。革正封
邑。申明嫡媵。事連權右。斥退勿憚。直聲彰聞。仍參選部。以
馭㣥吏。姦臣席勢。威福自已。他人求附離而不可得者。公
則郤之。私以胥吏求署。一皆罷遣。曰。吾不以三尺法為己
利害。居喪致哀。內盡其志。外盡其物。而無有不得於心者。
服除為右司郎中。危言直已。以致其誠。然卒中於詖辭。不
得朝請。以檢校吏部郎中為宣武軍節度判官。亳人缺守。
往莅其政。孤老撫安。強猾戮死。墾鑿墝鹵。芟艾榛荒。作爰
田以贍人食。濬決潢汙。築復堤防。為落渠以定水禍。理不
半歲。利垂千祀。會朝復命。次於汴郊。帥喪卒亂。不可以入。
遂西走闕下。璽書迎門。勞徠甚備。以疾居家三年。復登於
朝。遐邇咏歌。仍遇痼疾。天子致問。逾三月不賜告。幸其愈
而用之。遂卒。天下文行之士。為之悲哀。嗚呼。君有深淳之
行。有強毅之志。內以和於親戚。正於族屬。外以信於朋友。
施於政事。故身之進退。人之喜戚繫焉。凡其昆弟。申明於
朝。制書咸曰孝友。君子謂楊氏其仁義之府。君之文若干
什。皆可以傳於世。若某者。以姻舊獲愛。不腆之文。君實知
之。惟車馬幣玉。無可以稱其德。用君之所以知者酬焉。
