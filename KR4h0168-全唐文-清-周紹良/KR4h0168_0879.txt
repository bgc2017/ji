欽定全唐文卷八百七十九
徐鉉(二)
左司郎中陳繼善可工部侍郎制
勅。國有六職。百工與其一焉。我朝已來。其選尤重。矧自尚
書郎而擢拜者。不其鮮歟。某官陳某。以幹蠱之才。克構之
美。亟更庶尹。遂歷省垣。委之以繁雜之務而事益明。兼之
以榷筦之司而利不匱。宏羊心計。亦莫加焉。屬朕出震嗣
圖。施令布慶。二卿之任。頗難其人。今以繼善為之。爾其可
以稱職。噫。大僚之體。存乎簡易。興利之要。在乎廉平。無渝
乃誠。以撓吾法。可。
馬在貴加官制
門下。盡忠於國者其報深。有勞於事者其澤厚。方切念功
之義。仍當均慶之初。不有寵章。孰先懋典。馬某深沉有勇。
質重寡言。少推學劍之能。早識擇君之舉。自策名旗鼓。受
任疆場。履險身先。有功不伐。向分符竹。實制要衝。化行於
富庶之時。節著於艱難之際。純誠懿績。時論多之。入總禁
營。遂成優秩。富壽之福無闕。敬慎之風愈高。予惟汝嘉。思
有以勸。屬此推恩之際。俾升掌武之資。噫。忠勳既明。寵祿
亦至。終始之義。古今所高。勉揚令猷。以享元吉。
游簡言左僕射平章事制
門下。昔在明王。膺圖嗣統。雖復格天光表。繼文下武。猶曰
實相以濟。又曰克艱厥臣。矧惟寡昧。疇咨庶尹。若乃承弼
之重。毗倚之隆。詢於具瞻。敢或經授。游某世濟文雅。挺生
公器。中興之始。即為辭臣。重熙在運。亟更近署。忠為令德。
實浮於名。藹然直聲。允洽時望。先皇帝省方展義。分命㣥
司。藉爾重臣。輔予小子。直躬無避。正辭不諂。翊從行闕。克
申其勞。至於受命交兵之間。抗節履危之際。繇義以濟。知
無不為。此皆古之所以為艱。予之所以為尚者也。間歲出
於獨斷。命長南宮。議者但高其盡公之誠。未許其理劇之
用。遂能正身而令。當官不迴。厲風霜之威以紏其慢。堅夙
夜之節以率其勤。請託不行。紀綱自舉。㣥議由是咸伏。六
職以之孔修。風雨不渝。始終一致。實為國器。想見古人。而
躬親簿領之間。遽成勞勩。從容廟堂之上。未盡謀猷。酬庸
之典。予所多愧。是用命作左相。陟茲鸞臺。進金紫之崇階。
典圖書之祕府。勳爵井賦。併示寵名。於戲。釋細務足以導
節宣之和。恭大政足以暢彌綸之業。繄爾致君之效。成我
知臣之明。往維欽哉。無假多訓。可。
李匡明御史大夫等制
勅。御史所職。實為紀綱。百官之邪。得以歸正。衆目不理。得
以舉明。使朝廷凜然。罔懈於位。茲朕之攸賴而和庶政也。
向者治刑不暇。官業靡申。遂用省其訊鞫之煩。委以澄清
之寄。庶循理本。諒在得人。通議大夫守吏部尚書柱國賜
紫金魚袋隴西縣開國子食邑五百戶李匡明。學術優深。
德望清重。可副丞相。以鎮時風。中散大夫守右常侍判御
史臺事柱國賜紫金魚袋趙丕。自掌憲司。克勤於職。而侍
從之列。朝夕論思。期於弼違。宜在專任。令以庶獄。移從理
官。可歸騎省。以備顧問。各踐乃位。允期懋功。匡明可御史
大夫。丕可守本官罷判臺事。
宋齊邱知尚書省制
勅。兩掖南官。樞密之地也。元台上公。股肱之寄也。况親賢
在位。中外具瞻。式敘彝倫。爰申明命。夫真宰之重。大政咸
歸。出納王言。固當綜錄。侍中壽王某。向兼南省。未叶舊章。
宜罷判尚書省。便領中書門下兩省事。太保齊邱。雖道在
經邦。方資納誨。而事殷會府。兼藉允釐。可知尚書省事。大
元帥齊王。總納百揆。以貞萬邦。凡曰謨猷。悉關獻替。其三
省事。並取齊王參決。朕允思恭巳。以荷景靈。用一國之才。
敢辭則哲。成天下之務。庶叶無為。方俟以沃心。豈勞多訓。
劉崇俊等起復制
勅。匡時啟運功臣威邊將軍濠州都團練觀察處置等使
光祿大夫檢校太傅使持節濠州諸軍事守濠州刺史渦
口兩城使兼御史大夫上柱國彭城縣開國子食邑五百
戶劉崇俊。濠上觀風。克昭祖服。光祿大夫檢校太保持節
常州諸軍事守常州刺史兼御史大夫上柱國劉佑。晉陵
守土。允茂政經。而皆夙練軍聲。習知邊要。方深朝寄。遽屬
內艱。永言護塞之權。宜舉墨縗之制。俾加寵命。改授階資。
勉抑孝心。以從王事。並可起復雲麾將軍。餘如故。
馮延魯江都少尹制
勅。朝議郎行尚書虞部員外郎武騎尉賜緋魚袋馮延魯。
頃者尹縣畱都。首變田制。克勤於事。以利於人。自歸朝行。
已踰周歲。如聞衆庶。未甚樂成。矧彼浩穰。所宜均一。是用
假爾亞尹。往畢舊功。其在條理得中。厚薄無撓。俾乃比屋。
咸遂所安。止於刑讞之繁。亦以公平為用。務令稱職。無忝
加恩。可以本官判江都少尹公事。
王彥儔加階制
勅。王者旌董戎之功。重殿邦之任。疏寵之命。因事有加。所
以勸能而佇效也。佐時衞聖功臣建威將軍康化軍節度
池州觀察處置等使起復雲麾將軍檢校太尉兼侍中使
持節池州諸軍事池州刺史上柱國太原郡開國侯食邑
二千戶王彥儔。作鎮方隅。克揚威信。師謀不撓。庶政有常。
肅爾先聲。宣我朝命。向者起於哀制。授以崇階。禮適就於
變除。寄方隆於藩屏。俾從增邑。式示推恩。勉揚令圖。無替
丕績。可光祿大夫加食邑一千戶。餘如故。
李匡明舒州刺史制
勅。通議大夫守御史大夫柱國賜紫金魚袋隴西縣開國
子食邑五百戶李匡明。向緣時望。命長憲臺。既歷歲時。亦
聞敬慎。方佇茂績。以光大猷。遽覩拜章。固辭重位。俾全寵
遇。宜輟準繩。尚賴分憂。無忘守節。可檢校司徒兼御史大
夫使持節舒州諸軍事守舒州刺史充本州團練使。餘散
官賜邑如故。
趙丕御史中丞制
勅。朕以御史未理。庶政靡清。思得良臣。副吾慎選。中散大
夫守右散騎常侍柱國賜紫金魚袋天水縣開國子食邑
五百戶趙丕。再履憲署。欽若攸司。迭為侍臣。匡予不及。俾
授格心之寄。宜膺獨坐之權。夫才識兼通。然後能得大體。
公正無黨。然後能肅百司。糾正失中。則紀綱撓。顧避不言。
則職業隳。爾其欽哉。無辱朕命。可御史中丞。餘官勳賜爵
邑如故。
陳襃衞尉卿制
勅。出身事主。忠之效也。以年致政。古之制也。淳風將振。斯
道復行。朕用嘉焉。宜示優寵。宣徽使某官陳襃。以敬慎之
操。俊乂之才。輔予潛九之初。叶我司總之寄。出納惟允。佐
佑盡規。勤勞王家。數紀於是。永念耆德。方注虛懷。遽從知
退之言。亟有懸車之請。雖面諭難抑。豈舊功可忘。而司衞
列卿。秩崇務簡。俾退辭近侍。猶在立朝。勉迴高尚之心。式
重君臣之義。可衞尉卿。
杜昌業江州制
勅。十連之帥。百城之長。藩屏王室。其揆一也。隨時省置。何
常之有焉。朕祗荷慶基。懋循古訓。迭用舊德。以頒詔條。交
修予違。踐更爾位。肆因大慶。式舉朝章。金紫光祿大夫上
柱國京兆縣開國子食邑五百戶杜昌業。始以明敏肅恭。
服勞近密。出納惟允。固慎無違。先帝用能。委之邦政。明九
伐以恢王略。堅一心以迪大猷。六事允諧。時乃之用。將圖
爾效。且盡其才。朕以中流之寄。九江為重。控五嶺之衝要。
鎮百蠻之驛騷。屬予相臣。入總樞務。惟爾公望。克嗣其勳。
是用輟夏官之崇。膺外臺之職。尚虛使節。以便理戎。其往
慎乃終。遵我成憲。簡易以申令。恩信以即師。惟惠惟忠。無
忝朕命。依前檢校太保兼御史大夫使持節江州諸軍事
江州刺史本州團練觀察使。散官勳如故。
招討妖賊制
朕聞先王之靜人也。四夷咸賓。尚先慎德之誡。一夫不獲。
則軫納隍之心。是故導以仁聲。浹之惠澤。猶不可化。遂威
有刑。昨者嶺表遺甿。聚為寇盜。違其上命。犯彼戰鋒。而敢
乘我國哀。伺我邊隟。侵迭我封部。誘惑我黔黎。保據谿山。
肆為剽掠。朕以肇膺丕業。先洽德音。矧彼狂徒。皆吾赤子。
弗忍盡殺。冀其自新。所以雖命師徒。且令招撫。而兇愚不
革。結聚愈忝。暴害吏民。攻圍縣邑。一至於此。其能久乎。國
有常刑。吾又何愛。仍聞衆軍致討。累有殺傷。平人無辜。暴
骨於野。興言及此。永惻朕心。况常賦及期。三農失業。特申
矜恤。更示懷來。處州今年應屬省租稅。並可放免。仍委諸
縣長吏。安存編戶。宣示國恩。防護警巡。勿令擾動。妖賊張
茂賢。首為刦盜。罪在難容。若能束身歸降。亦與洗滌收錄。
如聞命之後。因循未賓。即令招撫諸軍。分路進討。如所在
百姓及徒黨中有能擒斬茂賢者。不計有官無官。並賜三
品。賞錢一萬貫。莊一區。并已分產業。並永放苗稅差役。傳
之子孫。此恩不改。若能同心計畫。及數內或擒獲得稱王
稱統軍軍使之屬。并次第首級止於一隊一寨頭領者。即
約此例等降優賞。放免苗稅差役。或能自出身歸投。有田
畝者各令歸業。仍放三年賦租。無田者委本道錄奏。各與
逐便優穩安排。及重加賞賚。如兇惡不回。為諸軍擒獲者。
不問人數。即便處斬。明申威信。汝自擇焉。諸軍將士。有能
斬獲茂賢。殺戮反黨。官賞之制。並越常規。予不食言。爾宜
自勵。朕永惟止殺。許彼悛心。且妖賊等燒毀倉儲。蹂踐禾
稼。聚食則資糧立盡。外取則穀實不收。進則大軍扼其前。
退則領兵掎其後。況烏合之衆。本不同心。緩則苟避征租。
急則各圖恩賞。函首來獻。翹足可期。咨爾㣥黨等。自保家
鄉。共思寧息。與其碎身於鋒刃。孰若樂業於閭里。咨爾將
士等。各奮驍雄。早成功績。與其暴師於境上。孰若受賞於
轅門。體我深懷。速清邊徼。布告本道。咸使聞知。
魏王宣州大都督制
勅。惟先王體國經野。建邦設都。並立懿親。以藩王室。當畿
服之地。則任輔翌之重。有戎昭之績。乃增督護之威。是以
王略恢而諸侯和矣。宣城重鎮。陪京之南。制天險之津梁。
據三楚之襟帶。境環千里。邑聚萬民。我朝以來。戎寄尤切。
太師魏王。受鉞先帝。建牙是邦。宣導皇風。董齊師律。生植
茂遂。禮讓興行。時惟懋功。叶此時論。粵朕小子。懼德弗堪。
允孚大猷。其在叔父。雖師保之命。已迪茂章。而刺舉之名。
未極公望。宜升大府。式壯中權。於戲。立愛之恩。予不敢怠。
敬保之義。王其謂何。勉啟乃心。以底於道。可升宣州為大
都督府。以魏王為宣州大都督府長史。餘並如故。仍編入
冊命宣降。
王崇文劉仁贍張鈞並本州觀察使制
勅。守邊之要。在乎崇垣翰而重威令也。任能之方。在乎因
善政而加寵秩也。懋迪斯道。時惟令猷。金紫光祿大夫檢
校太傅使持節吉州諸軍事守吉州刺史兼御史大夫上
柱國太原縣開國男食邑三百戶王崇文。儒雅飾身。威猛
宣用。入奉旅賁之列。出申刺舉之能。光祿大夫檢校太傅
使持節袁州諸軍事守袁州刺史兼御史大夫上柱國劉
仁贍。沉厚有謀。明斷能理。護塞之略。歷任弗遷。光祿大夫
檢校太傅使持節歙州諸軍事守歙州刺史兼御史大夫
上柱國清河縣開國子食邑五百戶張鈞。踐履班行。昭著
聲問。守土之效。一心靡違。而皆克嗣乃勳。誕揚我武。協比
成績。勤勞王家。朕以眇躬。欽承鴻業。實賴良將。綏爰四方。
肆於布慶之辰。而有加等之命。就升使職。並駕兼車。仍崇
馭貴之封。增立將軍之號。併申寵寄。尚示克終。無懈乃誠。
以底於理。陟明有典。予不敢忘。崇文可光祿大夫依前檢
校太傅使持節吉州諸軍事守吉州刺史兼御史大夫充
本路都團練觀察處置等使。進封開國子。食邑五百戶。仍
賜號威勇將軍。散官勳如故。仁贍可依前檢校太傅使持
節袁州諸軍事袁州刺史兼御史大夫充本州都團練觀
察處置等使。封彭城縣開國男。食邑三百戶。仍賜號貞威
將軍。散官勳如故。鈞可依前檢校太傅使持節歙州諸軍
事守歙州刺史兼御史大夫充本州都團練觀察處置等
使。進封開國伯。食邑七百戶。仍賜號武威將軍。散官勳如
故。
高逸休壽州司馬制
勅。朝議郎行袁州司馬賜緋魚袋高逸休。立身謹行。聞於
朝廷。負才好謙。老於州縣。先皇獎異。錫以銀章。優秩自居。
十數年矣。其子焴。秉乃直筆。為吾史臣。適當均慶之初。先
有腰金之命。而愛敬之切。發於中誠。乞循迴授之文。庶遂
顯親之義。辭旨懇激。覽之惻然。俾允所陳。且成其美。仍加
寵秩。以就懸車。噫。望族舊人。唯爾而已。覩本朝之恢復。拖
紫綬以優游。孝子克家。耆年致養。茲惟盛事。足慰爾心。可
檢校尚書水部員外郎壽州都督府司馬致仕。賜紫金魚
袋。
宣州營田副使兼馬步都指揮使李[:#AS-9478:⿳艹口咢]可節度副使罷軍職制
勅。王者官人之旨。必襃賢能而均勞逸也。列辟垂憲。予弗
之忘。某官李[:#AS-9478:⿳艹口咢]。夙負壯圖。少為裨將。餘勇可賈。有勞不矜。
泗水剖符。邊候寧晏。宣城從帥。連營輯和。而將領之權。久
煩耆德。毗贊之任。未極初筵。俾援尚齒之文。就疏加等之
命。勉承朝獎。無替忠誠。可。
駕部郎中馮延巳兼起居郎屯田郎中閻居常兼起居舍人制
勅。朕凝旒端冕。以臨萬邦。而左右史臣。執簡近侍。言動得
失。注記無回。故布政罔不臧。承化罔不若。惟聖攸賴。慎簡
難虛。某官馮延巳。君子之儒。多聞為富。發之為直氣。播之
為雄文。某官閻居常。行顧樞機。學臻精博。得廷臣之體。多
長者之言。而皆踐彼周行。奉予元子。或奏記有翩翩之譽。
或[:#AS-82F9:⿰罇]罍多亹亹之談。藹然清風。叶此時望。是宜兼領郎署。
咸躋掖垣。於戲。君舉必書。朕敢忘於恭已。無德不報。爾勿
怠於懋官。各振公才。副茲多訓。可。
馮倜可祕書省正字制
勅。五品子馮倜。蘭臺圖書之府。起家而預之。自非有才。孰
克處此。以爾早服嚴訓。實揚令名。勵學檢身。如恐不及。成
爾嘉器。富我士林。俾授初資。以漸清貫。無忘詩禮之學。以
益刊正之勤。可。
侍御史王仲連可起居舍人監察米崇楷可右補闕制
勅。朕嘗思古先哲王。所以致理區中。垂憲萬祀者。蓋有史
臣以記其過。有諫官以弼其違。或面諍於庭。或舉書於冊。
故政令所及。罔不化成。而怠惰之心。無自入矣。將振斯典。
必求其人。某官王仲連。爰藉才能。亟參秩序。正已而率下。
盡節而向公。某官米崇楷。早負時名。尋升閨籍。佩韋以臨
事。慎獨以修身。而並服豸冠。或司綱憲。或立朝多按劾之
奏。或典刑有欽恤之心。叶我懋章。宜升右掖。勉修官業。以
副簡求。直筆正言。無有所諱。可。
水部員外郎判刑部查文徽可侍御史知雜制
勅。秦漢以御史掌四方之記。我朝以雜端正百官之邪。其
名則同。所職實重。副是慎選。其惟通才。某官查文徽。克負
美名。早從交辟。尋陟郎署。升為王臣。法讞之難。俾其參決。
而察情無不當。持議無不平。俾上絕濫刑。下知恥格。率是
幹用。使持憲綱。在能振舉霜威。肅清朝序。爾其直躬而處
衆。正已以當官。糾謬繩愆。無或顧避。陟明有典。可不懋哉。
可。
左常侍張義方可勤政殿學士制
夫珥金貂直騎省以備顧問。非不重也。而文學之選。宜又
加焉。某是號名儒。久登華貫。臺閣踐歷。聲實相符。侍極以
來。當官無撓。朕祗奉先烈。勤求大中。諮訪闕疑。藉爾稽古。
特加近職。以示開懷。順美弼違。無忘讜直。
楚州刺史劉彥貞可本州觀察使制
勅。懋官之旨。非增秩不足以示寵。行邊之任。非進號不足
以申威。施之其人。是為令典。某寬厚得衆。深沉有謀。克荷
家聲。累膺朝寄。百城觀政。三郡底寧。而長淮上游。地雄師
衆。刺舉之職。未極當官。廉問之楷。實諧僉議。因是敷寵。更
佇厥成。噫。千里之長。三軍之帥。任遇斯重。勳庸是圖。爾其
敬哉。無隳乃力。可。
外祖母追封某國夫人制
勅。昔帝欽明。義先敦序。九族既睦。萬邦以懷。矧乃推自葉
之恩。疏漏泉之澤。有光茂典。式表孝心。外祖母李氏。麗德
坤儀。垂訓內則。儲慶漸生民之什。顯魂開石窌之田。庶予
眇躬。弗忘祗凜。而嗣膺鴻業。若涉大川。奉長樂以自寧。過
躍龍而軫念。追遠之數。宜有加焉。是用進啟大邦。載崇懿
號。昭示戚里。知予永懷。可。
大理卿判戶部刁紹可工部尚書制
勅。周禮六卿皆有軍政。漢制尚書奏事禁中。歷代親重也
如是。今予有命。亦屬其才。某官刁紹。始以幹能。屢恭繁劇。
向由卿寺。踐歷省垣。制國用而無違。登生齒而有羨。丕顯
成績。是為才臣。今朕祗嗣丕圖。永懷司會。俾率諸吏。表於
南宮。爰陟冬卿。式申慶澤。爾其欽承彝訓。修舉官司。無忘
克終。以忝殊渥。可。
兵部侍郎張義方可左常侍制
勅。某珥貂服冕。侍從獻替。騎省之任也。必以儒學大僚。端
方名士。入膺茲選。允叶懋章。而爾義方。可謂能矣。踐歷臺
省。抑揚聲實。純誠直道。造次靡忘。今予眇躬。嗣守丕訓。弗
惠厥德。思聞讜言。乃均慶恩。命為常侍。從容左右。敬佇嘉
猷。爾其念哉。無渝乃節。可。
太常少卿李貽業可宗正卿制
勅。先王睦親九族。必求宗正之賢者。朝行之名臣。為之表
儀。序其昭穆。今我有命。時惟舊章。某官貽業。學以潤身。文
以行禮。貞以幹蠱。直以事君。有一於此。是可嘉尚。矧備四
者。非所謂名賢乎。今朕嗣續丕基。敷遵慶澤。是用選於掌
樂。為我司屬。使吾宗室有信厚之風。非貽業而誰。勉修厥
官。無忝多訓。可。
水部郎中判刑部蕭儼可祠部郎中賜紫制
勅。某官蕭儼。夫王者之為政也。任能舉直。理刑懋功。如斯
而已矣。今秋官卿佐皆闕。爾儼實專其司。定法察情。克舉
攸職。切言直氣。屢聞於朝。靡私厥躬。何其愛朕之深也。方
將圖效。適屬均恩。是用就升名曹。仍加命服。俾擢省闥。時
予寵章。爾其念哉。無易乃心。無回乃行。決獄以寬簡。當官
以公平。一心克終。予慎嘉汝。可。
屯田郎中李景進可工部郎中制
勅。某官李景進。昔漢館陶公主為子求郎而不得。何者。非
其人也。今汝景進。亦吾外戚。而謹愿儒雅。好學善言。久為
臺閣。頗副時望。故均慶澤。擢轉名曹。彼漢推公。而吾獎善。
兩得其道。不亦宜乎。
大府卿張援可司農卿兼大理寺事制
書曰任官惟人。又曰惟刑之恤。朕服斯道。因舉而行。某官
張援。為性端方。處衆和雅。貞亮足以幹事。哀矜足以得情。
亟更攸司。弗易時用。因予有慶。期爾盡才。命為大農。俾掌
廷尉。於戲。庶獄之慎。不可忘也。單辭而行。不可為也。平反
伏念。夜思晝行。尚於措刑。體我求理。敬之哉。
權知江都令李潯正授制
勅。四京令之重也。其選惟一。是必試可以進之。均慶以寵
之。蓋欲慎厥官而安其政也。某官李潯。屢為長吏。綽有能
名。東夏之理。不易其操。事簡俗便。予甚多之。爰用加恩。俾
從真授。勉欽朝獎。無懈乃心。可。
和州司馬潘處常可金部郎中制
勅。先王之制官刑也。過無所隱。其肆大眚也。善靡有違。無
私之義。於是乎在。某早服時望。亟更臺郎。予在東朝。列於
賓席。旋貳廷尉。實奉邦刑。偶違伏念之言。遽貽一黜之命。
今朕祗嗣丕業。誕敷慶恩。豈以職事之愆。遂忘[:#AS-82F9:⿰罇]俎之舊。
是用召自近郡。陟於南宮。勉承寵光。以永無咎。可。
浙西判官高越可檢校水部郎中賜紫制
勅。王者之建藩輔也。必命重臣以臨之。又擇賢士以佐之。
政成當遷。畱而增秩。古之制也。高越以儒學淹雅。見稱於
時。頃自南宮。直於東觀。筆削之言方勵。弓旌之禮是求。從
事大邦。率多婉畫。有嘉令望。爰屬慶恩。俾假正郎。仍紆紫
綬。服我加等之命。無懈盡規之心。
安陸郡公景逵檢校司空太府少卿制
勅。夫太上立德。其次親親。能兼之者鮮矣。惟是具美。屬於
我朝。某孝友資身。貞幹為質。守樞機而無悔。居富貴而不
驕。藹然善聲。成此嘉器。朕肇襲丕業。廣覃慶恩。矧有名臣。
近在宗屬。是用假以空上。列於亞卿。仍進崇階。併示優寵。
於戲。行為民則。爾其忽忘。愛克厥威。朕不敢尚。服我多訓。
永揚令圖。
保定郡公景迪可朝散大夫檢校左僕射賜紫制
勅。朕歷選列辟。見其睦親。名器之難。必當慎簡。信不可私
於其屬也。故我疏寵。務先推公。保定郡公景迪。靜惟端方。
動必孝敬。佩師友之訓。成信厚之風。宗室之間。聞望尤著。
屬我嗣服之始。叶於立慶之恩。爾其率循令猷。惠迪前烈。
勿驕勿惰。以永乃成。
右拾遺鄭延樞可清江縣令賜緋制
勅。夫邑令之有聲者。入奉清列。諫官之滿歲者。出宰百里。
蓋朝廷憂民立政之意也。某官早歷宦緒。無廢官常。擢參
禁垣。克服彝憲。而南楚大邑。長吏尤難。命自周行。往宣朝
旨。仍加朱紱。以示殊恩。無易乃心。勉修所職。
浙西判官艾筠可江都少尹制
勅。天下之大。建親分陝以尹之。東夏之重。選能設貳以維
之。茲用安民而政舉也。某官艾筠。識量純素。學術通明。奉
我東朝。周知其善。輟借侯幕。載揚令名。海隅之康。筠有其
力。夫以亞尹之難如彼。而有適用之才若此。俾膺慎選。不
亦宜乎。勉勵公方。更施勤績。
閻度可江寧府參軍制
勅。鄉貢明經閻度。士子起家而預清級者。蓋亦有之。自非
才地兼茂。則不能光朝命而叶時論矣。以爾名父之子。自
強不息。學業履行。實浮於名。屬予出震之初。成我多士之
世。俾掾天府。以漸亨衢。無忘益恭。更揚令問。
