欽定全唐文卷四百九
崔祐甫
祐甫字貽孫。太子賓客沔子。舉進士。累遷中書舍人。德宗
朝貶河南少尹。召拜門下侍郎同中書門下平章事。改中
書侍郎。年六十薨。贈太傅。諡文貞。
請召對待制官奏
伏以先天二年令。㣥臣直日待制。以備顧問。自今以後。准
元勅文官一品以下。更直待制。待奏事官盡退。然後趨出。
便於兩廊賜食。待進止。至酉時後放。陛下閒暇之際。時有
召問。庶或上裨聖政。
奏貓鼠議
右。今月日。中使吳承倩宣進止。以籠盛貓鼠示百寮。臣聞
天生萬物。剛柔有性。聖人因之。垂訓作則。禮記郊特牲篇
曰。迎貓。為其食田鼠也。然則貓之食鼠。載在祀典。以其除
害利人。雖微必錄。今此貓對鼠不食。仁則仁矣。無乃失於
性乎。鼠之為物。晝伏夜動。詩人賦之曰。相鼠有體。人而無
禮。又曰。碩鼠碩鼠。無食我黍。其序曰。貪而畏人。若大鼠也。
臣旋觀之。雖云動物。異於麋鹿[:#AS-8F62:⿱鹿君]兔。彼皆以時殺獲。為國
家用。此鼠有害。亦何愛而曲全之。貓受人畜養。棄職不修。
亦何異於法吏不勤觸邪。疆吏不勤捍敵。又按禮部式具
列三瑞。無貓不食鼠之目。以此稱慶。臣所未詳。伏以國家
化洽理平。天符荐至。紛綸雜沓。史不絕書。今茲貓鼠。不可
濫厠。若以劉向五行傳論之。恐須申命憲司。察視貪吏。誡
諸邊候。無失徼巡。則貓能致功。鼠不為害。臣忝樞近。職司
聰明。不揆狂愚。輒獻公議。謹議。
廣喪朋友議
殿中侍御史安定皇甫政。字公理。故尚書左丞之子。文行
兼茂。不忝前烈。雅度精識。其儔蓋寡。祐甫昔年嘗為左丞
使介。而公理又余之族甥。故狎焉。大歷七年。余寓滁。而公
理寓楚。適有來訊。示余以所著喪朋友議。余美其重禮義。
有古之遺範。瞻望德門。軌躅無替。亦感思者之所慰幸也。
公理又諗余曰。政自從事於文。舅氏未嘗以一言見誨。豈
所望哉。盍示今議之利病。猗歟公理。年未四十。班在赤墀。
簪筆持簡。為王近臣。頃又佐廉問。董淮海之部。名遂矣。權
厚矣。固當緩步闊視。光車美服。為貴為達而已矣。乃不遺
我謏狹。不略我衰憊。念噬膚之戚。收門吏之舊。周爰諮詢。
以師道見待。吾亦何有。但美子之求益不倦。雖一勺而進。
可以浸天壤。一卷之多。可以鎮方域。況其渺瀰既廣。嶄崒
已峻。增之廓之。於成名乎必矣。皇甫氏有子哉。因覽斯議。
忽憶永泰中於穆鄂州寧會客席。與故湖南觀察韋大夫
之晉同宴。適值有發遠書者。知鄭郴州炅知龐歙州濬。或
以疾而歿。或遇戕於盜。韋氏出涕沱若而言曰。二刺史之
晉之交友也。於是斂匕箸。離筵席。因歸於所次而哭之三
日。人來弔之者。韋則盡哀長號。不徒戚容而已。又間歲。祐
甫佐江南西道連帥魏尚書。時屬幕中之參佐有加官者。
聚合樂餌。卜日為宴。宴前行人至。知團練副使考功邢郎
中宇捐館於荊南。邢與魏鄉國接近。且邢郎中則諸魏之
出。於尚書為內外昆弟。適受朝命。為尚書倅。僕感杜簣規
平公之事。將入言於府主。請罷宴。若不可。則請徹樂卒事。
而同列之士。惡我者嗤鄙之。詞充牣於聽。謂我樵夫農叟
之智也。好我者顰戚而相誨曰。慎無以方枘施圓鑿。自取
辱焉。諄諄如不能已。僕懦夫也。因是而自悔。乃其宴也。大
庖具酒車。傾鄭衞之女。列於賓席之末。俳優侏儒。設於公
堂之下。晝日不足。繼之以燭。使膳夫歘來酌曰。曠飲斯。必
當見輿曳之無算。又焉得終其詞哉。使我不言。適其宜也。
今者追想。韋湖南猶孔門之訓。其他則吾不知。因縱言之。
以報公理。示之義當矣。又何以規。議既成。客謂祐甫曰。韋
湖南魏江西二觀察。頗嘗知其風味。公直簡諒。魏則先之。
飾情強仁。韋之志也。今吾子之論。無乃剝魏而附韋乎。且
子魏之上介也。論議不隱。恐非春秋內魯故宋之義。盍辨
焉。祐甫應之曰。噫。寧以他規我。是論也。吾復之熟之有日
矣。韋湖南之晉飾情強仁。誠如來議。禮不云乎。先王制禮。
賢者俯而就之。不肖者企而及之。子張曰。先王制禮。不敢
不至焉。韋氏之喪朋友。縱不由衷。亦與夫二者之義合矣。
吾雖欲不與。其可得哉。至於故府公魏尚書。公直簡諒。清
身敬職。郡人戴於下。朝聽滿於上。狼籍甚盛。豈造次之所
盡哉。但於邢副使之喪。若忍悲而就宴。可謂哀樂失其節。
乃左氏傳所載樂祈告人曰。君與叔孫。其皆死乎。及子招
樂憂之謂也。若情不至焉。率而為宴。則禮經所謂直情而
徑行者。戎狄之道也。吾雖欲勿議。又不可得也。且吾之所
論者。因皇甫公理所著喪朋友議。故縱言及之。非敢定二
觀察之裦貶。韋湖南吾取節焉而已矣。來議又以吾嘗為
魏公使介。今茲著論。異於春秋隱魯故宋者。茲又近而非
中也。僕才雖不腆。中臺之劇曹郎。且兼柱下史。有名於著
定矣。受命為尚書介。彌縫潤色之職事。安可見責以敬故
君之禮。嗚呼。晉悼公魏絳之君也。絳戮悼公之弟。韓厥趙
宣之所任也。厥戮宣子之僕。及其終也。悼公謝魏絳曰。無
重寡人之過。宣子曰。可賀我矣。而絳厥無罪焉。豈不慎重
當公正之世。論議之與刑罰。當豈異哉。子何見過深也。嗚
呼。天下有至公。有至當。知賢而舉用之。至公也。臨事而平
處之。至當也。各守其分。復何尤哉。自漢徐孺子於故舉主
之喪。徒步千里。而行一祭。厚則厚矣。其於傳繼非可也。歷
代莫之非也。近日張荊州九齡又刻石而美之。於是後來
之受舉為參佐者。報恩之分。往往過當。或撓我王憲。捨其
親戚之罪負。舉其不令子孫。以竊名位。背公私黨。茲或近
之。時論從而與之。通人又不救。遂往而不返。徐生徐生。得
非失中之履霜也。常積憤懣。因而書之。
為皇甫中丞上永王諫移鎮牋
某惶恐叩頭。昔臧孫辰之詞曰。賢者急病而讓夷。然則當
禦侮之權。必居衝要。受分憂之任。不務懷安。伏見判官李
翥稱。有教。幕府移鎮江寧。聞命瞿然。不識其故。何者。逆賊
安祿山稱兵犯順。竊據二京。王師四臨。久未撲滅。自河淮
右轉。關隴東馳。詔命所傳。貢賦所集。必由之徑。實在荊襄。
朝廷以大王鎮之。重矣。自麾旌至止。政令所覃。嶺嶠華夷。
吳楚城邑。公私遠邇。罔有不寧。賊庭震懾。莫敢南望。儻左
右有司。謀慮未熟。輕舉旄鉞。僻處下流。既失居要害之津。
且出封疆之外。專命之責。大王何以任之。或啟寇讐之心。
來爭形勝之地。則行李坐隔。侵軼滋多。安危大端。不可不
慎。既往之失。將且無追。上皇天帝巡狩成都。皇帝駐驆靈
武。臣子之戀。大王兼之。詠棠棣之詩。講晨昏之禮。其地逾
遠。胡寧以安。假使別奉絲綸。猶當執奏。一則逆胡間諜。矯
詐須防。二則國步艱難。折衝宜近。就閒樂土。恐非良圖。伏
惟大王天縱仁明。苞含光大。某所以敢申讜議。輕犯威嚴。
伏望廣延正人。俯垂考覈。芻蕘之論。萬一可收。不勝憂憤
悃迫之至。謹奉牋。惶恐惶恐叩頭。
上宰相牋
祐甫惶恐惶恐叩頭。昔諸葛孔明有言曰。使一夫有尤。亮
之罪也。嗚呼。孔明以分崩離析之時。事要荒割據之主。尚
能恢宏王度。克廣德心。魚鼈咸若。引為已任。千載之下。以
茲美談。伏惟相公乘時間生。略不世出。光輔興運。致於冡
宰。自明兩作離。帝出於震。發號施令。無幽不達。鼎新之業。
公實贊之。煦嫗昭蘇。孰不有望。況祐甫當遺簪墜履之列。
懷救蛇養雀之惠。雖報恩之分。誓以終身。而受庇之期。亦
望卒歲。豈可不盡誠款。使匹夫不獲。而相公有孔明之憾
哉。祐甫天倫十人。身處其季。夙遭險釁。幾不聞存沒。左右
提攜。仰於兄姊。頃屬中夏覆沒。舉家南遷。內外相從。百有
餘口。長兄宰豐城。間歲遭罹不淑。仲姊寓吉郡。周年繼以
鞠凶。呱呱孤甥。斬焉在疚。宗兄著作。自蜀來吳。萬里歸復。
羈孤之日。斯所依焉。豈期積善之人。昊天不弔。門緒淪替。
山頹梁折。今茲夏末。宗兄辭代。顧眇眇之身。巋然獨在。寡
弱嬰孺。前悲後泣。一門之中。髮首相弔。捨之而去。必填溝
壑。昔者建寅初吉。麾蓋將西。猥承嘉話。曲全之施。不略微
生。許其待年。致身徇國。豈惟寮屬斯在。山川鬼神。實亦聞
之。今者相公大秉化源。而小人拘牽於前命。進於朝無一
塵一露之益。顧於家有死如棄如之患。撫心自憐。淚盡成
血。儻相公以天下為一堂也。忍其向隅而傷和氣哉。所以
遲迴周道。欲行中止。解懸之望。屬在仁明。藏之而不言。小
人之罪也。一物失所。伏惟相公圖之。孟秋尚熱。伏惟相公
尊體起居萬福。謹因洪州奏事官沁水府果毅徐冕奉牋。
塵黷清襟。伏深戰灼。祐甫惶恐叩頭叩頭。
齊昭公崔府君集序
天以日月經緯為文。地以邱陵山川為文。剛柔雜也。其施
於人也。鐘磬笙竽文其樂。九章三贄文其禮。典謨詠歌文
其言。國之大臣。業參政本。發揮皇王之道。必由於文。故虞
有臯陶洎益稷以嘉言啟迪。舜禹以降。伊傅周召。訓命策
誥。並時而興。秦之李斯。著事而僻。自茲厥後。蜀丞相孔明
有出師表。晉司空茂先有鷦鷯賦。皆輔臣之文也。財成陶
冶。於是見焉。我族叔父齊昭公諱日用。佐命中朝。光照千
里。玉山雲海。迥然昭曠。德宇道源。深入其極。弱冠鄉貢進
士擢第。周歷臺署。振耀雄名。元宗之在臨淄邸也。公常遭
逢於路。先幾洞鑒。式瞻異表。還避而拜。契合雲龍。及唐元
夷內難。參謀輔翊。天推大寶。事協經綸。入為將相。燮諧戡
靜。道應元臣。其大才明識如是。公薨五十載。嗣孫起居舍
人儒。以文事主便蕃禁闥。追懷前烈。思有以發揚垂裕。奉
昭公之文集以請焉。伏覽碑頌誌論章表贊序。凡五十餘
首。詩幾三百篇。卓爾孤標。氣高調遠。若雅琴度曲。衆音無
味。則我遠祖長岑濟北雕龍之美。昭公能纘承矣。公嗣子
宗之。學通古訓。詞高典冊。才氣聲華。邁時獨步。仕於開元
中為起居郎。再為尚書禮部員外郎。遷本司郎中。時文國
禮。十年三月。終於右司郎中。年位不充。海內歎息。儒即右
司之子。有瓊瑩之質。鸞鳳之章。國家之寶也。重名清貫。三
代於茲。昭公之後其大矣。祐甫先君左僕射與昭公道藝
敦睦。故贈答詩云。棣華襲韡萼。桂樹連芳根。又接閈共懷
鉛。齊年俱賁玉。祐甫之生也後。不及昭公之當代。儒曰。叔
父當代敘。故敘焉。
汾河義橋記
絳人有成橋於稷山縣南汾河水上。入境稱曰孝子。詢之。
三十喪父母。五十猶縗麻。故其鄉黨捨氏不名。貴之也。初
茲縣有具舟之役。鄰邑有官修之梁。自太原西河上黨平
陽。至於絳。達於雍。繇卒迫程。賈人射利。濟舟為捷。渡口如
肆。孝子川上喟然歎曰。夫來者如斯。其可勝紀。欲速不達。
式在茲乎。見義不為。非勇也。臨難不濟。非義也。迺願棄家。
乞諸他郡。枯槁籃縷。日恒歲積。自河間而東。陶唐儉風。食
貨艱難。閭里褊小。率令遠邇。馳驟饋餉。耆耋喻美於編戶。
丁男捨耒而攻木。義聲感也。汾流湯湯。河滸牽引。潰沙徙
岸。呀呷轉騰。畚築於激射之旁。根柱於沸渭之下。是慮是
圖。功就其十八九矣。其年秋七月。天作霪雨。湍悍襄陵。噫。
大水不仁。前功蕩矣。邑老鄉人。涕泗而弔之曰。力竭於子。
天不恤是。而今已矣。顧而不應。且有後圖。徵詩人之嘉謀。
參作者之遠慮。曳索辮篾。縶舟戾舸。白露下而謀始。止於
凌凘壯。春冰解而興功。止於水潦降。一夫不可奪志。三年
其有成功。廣可方軌。平可轉轂。去其飾。成無丹雘。取其固。
勢異虹蜺。僉義於孝子之功也。故曰義橋。昔周王以懿戚
封建。吳札美盛德遺人。西臨孟津。北對姑射。山河風土。其
肯徒然。所以義表專門。功烈鄰境。難其一善。矧乃兼之。由
是縣人誌之於石。
穆氏四子講藝記
檢校祕書少監兼和州刺史侍御史河南穆寧字子寧。以
正直登朝。以嚴明作牧。斯歷陽之人。弗惟奉承侍御史之
符候。持三尺律。期於禁暴懲姦而已。迺能廣吾君之德。靖
人於教化。教化之興。始於家庭。延於邦國。事之體大。且非
謏聞者之所及也。請言其家之教化焉。使君有四子。曰贊
曰質曰賡曰賞。聳秀之姿。若瑤林植庭。雪羽馴廡。克岐克
嶷。突而偕弁。方欲以六經百氏。播禮樂。務忠孝。正名器。導
人倫。如蘭有芳心。泉有清源。兆德之階。於是乎始。使君曰。
昔陳亢喜聞詩聞禮。聞君子之遠其子於孔鯉。今茲贊之
儕也。其年或成人。或幾成人。學詩學禮。則亦既戒。遠子之
節。吾事可不務哉。於是考州之東四十里。因僧居之外。階
庭戶牖。芳草拳石。近而幽。遠而曠。澶漫平田。觱沸溫泉。可
以步而適。可以濯而蠲。謂爾㣥子。息焉遊焉。贊質暨賡賞
拜手稽首。曰應惟惠施之車。仲舒之帷。蘇秦之錐。三物畢
具。而郡廷溫凊所在。今也改晨昏為旬朔。夫豈不懷。家人
有嚴君焉。惟命之受。曰俾爾斵。俾爾茨。俾爾負。則使君之
材。使君之堂。使君之薪。成且美矣。安在其習定省之近儀
哉。抑又嘗聞迺祖安陽府君。傳洪範九疇。究天人之際。贊
等祇荷嚴訓。述修祖德。穆氏之門欲不大。不可得也。祐甫
不腆。幸與使君有郎省之舊。考槃在阿。歲聿云莫。誰謂相
遠。駕言出遊。既覿邦君。又適諸子之館。使君第三子字紹
古。於伯季之間。肄文史。考故實。甚精而成。因見謂曰。丈人
吾父之友也。從事於游夏之門久矣。盍以文見誨。如賡也。
宜何文也。祐甫應之曰。僕朴人也。徒有志於文。知文之阡
陌。而不知其精粹。請道其所見。而紹古自執焉。欲以文經
邦者宜董賈。欲以文動俗者宜揚馬。言偃之文。鬱而不見。
卜商有詩序。其體近六經。屈原宋玉怨刺比興之詞。深而
失中。近於子夏。所謂哀以思。刻石銘座者取崔蔡。論都及
政者宗班張。飛書走檄者徵陳琳。曹劉之氣奮以舉。潘陸
之詞縟而麗。過此以往。未之或知。宋齊以降。年代未遠。有
文之士。冑系皆存。議其優劣。其詞未易。故闕焉。紹古曰。盍
書之。因命筆而記之。大歷七年十一月十八日。檢校尚書
吏部郎中博陵崔祐甫之辭也。
滑亭新驛碑陰記
古之君子。約已而裕人。知龢而勤禮。接賓以愿。務施於豐。
鄭公孫僑論晉文襄之霸也。宮室卑庳。無觀臺榭。而崇大
諸侯之館。故來者如歸。今我連帥尚書汧公。為國垣翰於
東土。軍禮肅。人謠興。新其亭傳。以待賓客。謀之有程。設之
有所。力肆於悅。巧悛於淫。勿亟而成。得其時制。博敞高明。
倬然其閈閎。沈深奧密。杳然其堂室。論者謂華之普德。虢
之閿鄉。自昔為郵亭之甲。今茲白馬。可以抗衡。汧公仁以
愛衆。儉以化下。陋居室而恢賓館。節豐華而廣蔭庥。稱時
計功。永代為憲。方操八柄。揉此萬邦。於以庇人。其德宏大。
於是舉也。見其端焉。夫其去故就新之議。屬徒揆日之制。
作而示後。公實書之。蓋聞傳春秋序風雅者。邱明卜商之
事也。下吏敢亦庶幾。
衞尉卿洪州都督張公遺愛碑頌(并序)
今天子終諒闇易月之期。不言既言之日。詢於師保輔弻
之臣曰。將以國之明燭震下土。俾兆人康乂。有道哉。四臣
曰。莫如擇賢而司牧之。雖欲不理。不可得也。上曰。用賢何
先。曰。莫先於幽遠蠻貊之邦為急也。即日命王人。遽以制
書就拜衞尉卿兼洪州都督張公為御史中丞廣州刺史
嶺南節度經略觀察等使。踰月而遽廟於洪。洪之耆老嫠
惸。商販漁釣。百類千品。周聲奪魄。於野於廛。咸曰。寧取我
裳而裂之。寧取我廩而焚之。父也天只。胡為奪我之君。中
丞受命而南。舟不及汎。馬不及秣。國人懷慕之罔極。曰。清
塵遠矣。君不顧矣。鬱陶之思何用哉。盍用於揚名頌德乎。
故吏兵曹參軍張擢法曹參軍豫章縣令鄭鋒建昌縣令
盧惟瑾新吳縣令鄔賁州人東冶府果毅劉容耆壽喻乾
相等討論之。衆僉謂允。於心曰。自昔為政者。知清之可以
長人也。而清者稀。豈不欲清。欲牽之也。欲之所行。不廉不
儉為之舟輿也。清之不立。肆奢崇貨為之鑽鑿也。於是撤
其帷帳薦蓐之具。便於身悅於目者二百餘物。歸之有司。
減其俸錢稍食月幾十萬貫於軍府。此皆前政之所督責
而封已者。我則推而遠之。於是公儀之義申。平仲之規見
矣。二之日謀於衆曰。昔曹參去齊。以獄市為寄。以為擾於
獄者。輕重人之命。煩於市者。耗斁人之生。苟鞭笞桁楊之
無度。侵牟肆奪之不改。是國家以章綬印璽毒蒼生也。豈
致理哉。於是平百貨之貴賤。議刑罰之等差。使其貪不下
殘。忿不私逞。韓子求環而不可。使人袒背而無傷。夫然。噬
嗑之象成。行葦之恩溥矣。三之日謀於野曰。不稼不穡。民
天安仰。載馳載驅。王命所急。吾觀是邦。農野未闢。傳置未
脩。豈不以使役無期。供億失序。倘野有餓殍。賓不如歸。亦
諸侯之恥也。於是減承城吏卒幾三千。歸之隴畝。而擊柝
之守無闕焉。賦豪富墆財數百萬。賙於館餼。而含糗之徒
不知也。其卒也。不公之吏。留以為厮。其財也。不法之臣。受
以潤屋。我皆用之於愛人活國也。於是阜蕃之望崇。多大
之儀備矣。從政三月。州人愛之如父母。承之如松柏。夫婦
耕織之暇無他懼。惟懼公速遷。其餘煦嫗孕育。發於中而
形於言。損其身而益於物。可以激頹俗慰窮甿者。豈勝道
哉。祐甫山東鄙人。不好妄飾。凡所聞見。務存實錄。故採拾
而書之。公名休。字祥。幽州范陽縣人。有晉司空茂先之遠
裔也。曾祖汲。易州長史。祖選。幽州固安縣丞。考價。贈齊州
司馬。公起家石亭別將。自是為縣令軍司馬州長史各一。
入為天子友儲君臣。雖假以寵名。而跡實戎索。受命為范
陽節度安祿山判官。祿山以大權大寵。外示忠而內謀逆。
太上皇推赤心而勿疑。敢有聞之者死。蹈虎尾。犯龍鱗。公
密言其戎狄豺狼。不可厭也。當是時也。視鼎鑊如歸焉。神
之聽之。是與正直。周旋鋒鏑之下。出入寇讐之間。而能終
保元吉。漸於貴仕。進退存亡。而不失其正。其惟張公乎。又
牧濠舒潤三州而及此。昔張黃門庭珪牧此州。甚得人譽。
張丞相九齡次之。迨府君又有裕焉。故邦人有三張之目。
頌者美盛德之形容。非魯僖公仲山甫不之獲。今茲頌曰。
昔為豫章。今有循良。黃門之善。於今不忘。爰及丞相。亦有
烈光。我君戾止。是為三張。立廉寶儉。無怨無傷。郵亭之下。
賓旅其康。四封之內。望歲千箱。自春徂夏兮人相慶。慶未
畢兮聞後命。朱幡玉節兮向番禺。彼願適兮我望孤。君乎
君乎。若歲大旱。其誰見濡。
故常州刺史獨孤公神道碑銘(并序)
昔劉向稱賈誼言三代與秦亂之意。其論甚美。達於國體。
雖古之伊呂。未能遠過。又稱董仲舒有王佐之才。雖伊呂
無以加。管晏之屬。殆不及也。於戲。二君以偉才當盛漢之
崇。而位止於下國二千石。祐甫聞於先君僕射曰。主恩非
臣下之所圖。天命豈生人之所制。有唐碩量深識之士曰
獨孤常州。諱及字至之。河南洛陽人。皇朝左千牛元慶之
曾孫。蔡州長史思暕之孫。殿中侍御史贈祕書監通理之
第四子。仕而遭時。鵠立於朝。建旟東夏。三著嘉績。嗚呼痛
乎。奄忽捐館。其時也。大歷十二年夏四月二十九日。其地
也。常州之路寢。其壽也。五十有三年。中朝名公素見知者。
後進之士聞義嚮風者。洎濠舒常三州之百姓。莫不填膺
流眥。不宴不相。浹辰彌月。厚而惜之者。往往失聲。出涕沱
若。公有子朗郁等。年未齠齔。厥兄檢校水部員外郎兼侍
御史氾。方佐浙河東帥。聞喪來奔。半旬而至。惋毒之甚。如
不欲生。既受吏人賓客之弔。乃忍哀謀事。以六月六日。引
使君之柩去常州歸洛陽。其年歲次丁巳十月朔七日。葬
我使君於河南府壽安縣某原先祕監之塋。以夫人博陵
縣君崔氏祔焉。禮也。水部曰。天之降割於我家。仲叔季盡
矣。吾將老矣。吾弟常州之子未立。今不刻石表墓。則常州
之令名何以傳於後。乃託我故人敘而銘之。常州稟元和
以生。幼有成人之量。祕監府君親授以孝經。常州一覽成
誦。祕監問曰。汝志於何句。對曰。立身行道。揚名於後世。是
所尚也。自是徧覽五經。觀其大義。不為章句學。成童丁祕
監憂。勺飲不入口者累日。先夫人同郡長孫氏。諭以不可
滅性之義。由是微進饘粥。杖而後起。既免喪。加於人一等。
鄉族稱其孝焉。長孫夫人高行明識。訓導甚至。常州漸教
成器。卓然有立。著延陵論。君子謂其評議之精。在古人右。
天寶末。以洞曉元經對策上第。詔拜華陰縣尉。著古函谷
關仙掌二銘。格高理精。當代詞人。無不畏服。俄屬中原兵
亂。避地於越。丁太夫人憂。毀瘠過禮。既外除。江淮都督使
戶部尚書李峘奏為掌書記。授左金吾衞兵曹參軍。軍旅
之事。非其所好。未幾。返初服。今上即位。下詔收俊茂。舉淹
滯。政之大者。以公為左拾遺。凡所諫諍。直而不訐。婉而不
撓。削藳詭辭。不傳於外。遷太常博士。時新平大長公主之
子裴倣尚永清公主。初以太子少傅裴遵慶為婚主。將行
五禮。公實相焉。中使口宣詔旨。易以大長公主後夫姜慶
初。常州曰。婚姻之禮。王化之階。以異姓之人主之。不可甚
矣。某不奉詔。中書令汾陽王時為五禮使。從焉。又百官薨
卒定諡之際。綜覈名實。皆居其當。與嚴河南郢詶荅呂荊
州諲諡議。博而正。當時韙之。遷尚書禮部員外郎。受詔考
第吏部選人詞翰。旌別淑慝。朝廷稱正。上方大卹黎庶。精
選牧守。以公為濠州刺史。平其徭賦。恤其冤弱。課績聞上。
加朝散大夫。遷舒州刺史。舒境瀕江傍山。㣥盜所聚。或蟠
結林藪。或趦趄城市。公惠以柔之。武以讋之。釋矛服耒。盡
為良俗。其他如在濠之政。居一年。璽書勞問。就加尚書司
封郎中。錫以金章紫綬。屬淮南旱歉。比境之人。流移甚衆。
公悉心以撫。舒獨完安。天子聞而休之。擢拜常州刺史。常
州當全吳之中。據名城沃土。兵興之後。中華翦覆。吳中州
府。此焉稱大。故朝之選牧。恒屬意焉。公宣中和平易之教。
務振人毓德之體。百姓蒙化遷善。不知所以安而安之。吏
不忍欺。路不拾遺。餘糧棲畝。膏露降庭。公平生聞人之善。
必揄揚之。氣盡與之。不啻若身得之。後進有才而業未就
者。教誨誘掖之。惟日不足。公之文章。大抵以立憲誡世褎
賢遏惡為用。故論議最長。其或列於碑頌。流於歌咏。峻如
嵩華。盛如江河。清如秋風過物。邈不可逮。公有集二十卷。
行於代。若夫贊堯舜禹湯文武之命。為誥為典。為謨為訓。
人皆許之。而不吾試。論道之位。宜而不陟。前是公之仲兄
季弟伯姊。三年之間繼歿。執天倫之喪。如荼如蓼。竟以無
祿。天何不仁。然則賈與董名位不盡其才。吾先君之歎主
恩天命。斯見矣。其銘曰。
常州之德。孝行為大。烝烝翼翼。以敬以愛。友於兄弟。如捧
如戴。常州之義。篤於朋友。用之有恒。行之可久。扶危拯溺。
爾身我手。常州之才。施於有政。撫柔三部。謙以為柄。龔遂
國僑。千古迭映。常州之文。究其元本。質取其深。艷從其損。
在星之緯。在衣之衮。常州之年。止於中身。去昭昭之盛世。
與萬鬼而為鄰。白馬江上。青烏洛濱。脊鴒在原。嗟爾元昆。
縗絰霑血。長號訴冤。纂述遺美。謂予不諼。我見之子。將二
十年。相投藥石。胡疹不痊。譬我於池。子為之泉。譬我於桐。
子為之絃。榮不獨遂。難不隻全。如何淑明。摧馥碎堅。廞衣
楚挽。徘徊墓田。望之不見。赴之無緣。貍首班如。女手拳拳。
如天如天。泣涕漣漣。
代宗睿文皇帝哀冊文
維大歷十四年歲次巳未夏五月二十二日。寶應元聖文
武皇帝崩於大明宮蓬萊殿。遷座於大內。二十六日景寅。
殯於太極殿之西階。有司即南郊定儀。上尊諡曰睿文孝
武皇帝。其年十月丁酉朔四日庚子。將遷幸於元陵。禮也。
東方啟明。繁霜猶落。風物淒於宮樹。號啼隘於殷幕。哀子
嗣皇帝諱。襲縗慼若。泣血漣如。感備物之如在。索明靈於
太虛。聆哀挽之急節。懼靈駕之將引。捧玉斝之歔欷。望龍
輴而不忍。恭惟大孝。終揚盛名。爰命司籍。光昭德聲。其詞
曰。
於休我皇。長發其祥。咎繇翊舜。種德四方。元元去周。闡流
道光。土實受命。其牙則黃。炎漢之後。南北披攘。天厭衆閏。
掃隋興唐。有唐不煜。帝命不叶。豐融葳蕤。盛於八葉。其盛
伊何。聰明徇齊。誕實匍匐。聖敬日躋。無幽不洞。無遠不稽。
孝友濬哲。聲達㣥黎。天寶季歲。竟天長彗。[:#AS-854F:●]騰犬瘈。以螫
以噬。皇輿南巡。帝出朔裔。君父命我。爰整六師。驅駕熊羆。
左右蠻夷。逆徒螘聚。言刈其旂。一鼓冰碎。日未改時。席卷
酆邑。風清洛師。天開地廓。萬物斯睹。安輿自蜀。復於中土。
龍躍岐山。正於九五。帝子之孝。軼邁千古。子則戴親。孫能
敬祖。乃登儲位。問安三至。一有元良。儀形克類。繼文纂緒。
道格元穹。大明方中。萬㝢發蒙。豈無桀驁。化而為忠。豈無
羿浞。如燎遇蓬。刑清政修。遐邇懷柔。王度如玉。德音海流。
四靈皆擾。三脊洊羞。方輯㣥瑞。登於介邱。華封祝堯使聖
人壽。厭代何速。奄捐九有。天裂其高。地傾其厚。嗷嗷萬姓。
泣慕元首。創鉅痛深。寧丁我后。嗚呼哀哉。肅肅正殿。自炎
徂涼。漏滴盡兮夏日永。燭華凝兮秋夜長。階有苔兮委積。
庭有草兮芸黃。嗚呼哀哉。七月之期。同軌畢至。匝野筮壤。
因山開隧。捨清禁而不留。指平原而出次。嘉德兮啟闈。承
天兮敞扉。抵廟門兮駐嚴蹕。順孝心兮傷永違。嗚呼哀哉。
出朱雀兮度青門。恨六龍之若奔。傾萬邦而會九族。送吾
皇兮歸壽原。風颼飀而簫鼓慘。日曀昧兮郊野昏。植柏兮
青青。彌岡兮亘山[:#AS-FBED:●]巠。俯杳杳兮重壤。想森森之萬靈。偶
嬪嫁兮像閽寺。捧廞衣兮拱下庭。嗟備物之偕列。奉元堂
兮永寧。嗚呼哀哉。仙馭兮何之。九虞兮有期。總千官兮萬
騎。返城闕兮如疑。功高舜典。美冠周詩。於億萬載。昭昭有
辭。嗚呼哀哉。
祭董大使文
維寶應元年歲次壬寅月日。祭於隴西董府君之靈曰。秋
日淒淒。百卉具腓。城寺無主。人焉適歸。矧蓄廕庥之望。飜
遇死喪之威。弔隨慶集。事與心違。良知與主。昨是今非。嗚
呼哀哉。追惟曩歲。永豐之遊。清川倚棹。廣路停輈。道路契
闊。燕言綢繆。倏焉陳迹。曾不少留。幾成海變。何啻星周。勁
翮翺翔。上陵蒼蒼。俯憐燕雀。畏逼藩牆。議以銜羽。將貽稻
粱。望國駿奔。初念褚中之惠。及門問故。俄增掛劒之傷。嗚
呼哀哉。干旐棨戟。撤而不見。繐蒙戶而風悲。葦繞庭而靈
泣。邦人輟舂。殲良何速。屬吏霑襟。於何從祿。永無像於形
儀。庶有憑於軌躅。羞匏葉而為薦。比隻雞而可續。嗚呼哀
哉。尚享。
祭獨孤常州文
維大歷十二年歲次月日。外從祖舅朝散大夫權知中書
舍人賜紫金魚袋崔祐甫。遣表妷前鄧州南陽縣尉李綜。
以清酌之奠。祭於從外孫甥常州獨孤使君至之之靈。往
矣至之。此時何時。空原拱木。荊榛狐貍。林風月露。以子增
悲。子之往也。高格遠量。秀氣茂姿。亡兮何若。有兮誰對。豈
流蘇寓馬。從之已而。嗚呼哀哉。王事適我。政事一埤益我。
在籠而不能求其釋。獨有懷君之淚。臨秋風而自滴。平生
相期。聊復一敘。一以豁胷中之憤氣。二以明靈而晤語。吾
與至之。思宏道義。自家刑國。張維舉墜。吾與至之。思敦交
好。平居琢磨。遇死赴蹈。吾與至之。思邁純德。言為士準。動
有時則。吾與至之。思全高節。風雨如晦。嘐嘐不輟。吾與至
之。思闡斯文。不俾皋契。獨謨華勛。吾與至之。談空覈元。夢
蝶喻筏。去之蕭然。吾與至之。期諸晚歲。偃臥山樊。同披薜
荔。舉其大較。良難名數。念我交情。千枝萬縷。霜風掃葉。或
散或聚。萬化紛然。同歸野土。向之所務。孰云其主。嗚呼哀
哉。爛然澄酤。平昔共歡。如何此奠。取象於觀。我思此飫。子
必吾劇。目想道周。暫留徒御。所可懷者。徐生之絮。
裴士淹
士淹。開元時官侍御史。再遷司勳郎中。代宗朝禮部尚書
禮儀使。坐善魚朝恩貶官。
對大夫祭判
有五品祭寢不祭廟饌用索牛御史劾於寢則以陋於饌則以泰訴云禮令無違
命分九等。以庸制爵。禮有五經。莫重於祭。先王所以致理。
孝子為能饗親。乃如之人。茲率厥典。敬無忘於如在。道有
孚於不黷。黍稷惟馨。籩豆有楚。哀樂相半。必覩僾然之容。
軒裳已登。非復傷哉之歎。且禮或豐殺。法從沿革。無廟於
寢。在今令而則然。求牲而饌。徵古訓而奚失。嗟夫御史所
劾。恐傷曾孫是宜。
對不供夷盤判
三品喪事夷盤不供司儀云時所不要
凌人掌冰。以待邦事。深山窮谷。居仲冬而益堅。獻羔祭韭。
事司寒而方出。且云一日二日。亦惟秋刷夏頒。在用捨而
有時。於出納而惟允。嗟此三品。俄嬰六極。金章罷去。玉襚
方開。具廞衣於庭中。設夷盤於牀下。國之老疾。猶或不遺。
朝之榮貴。理宜從給。徒以氣則分乎寒暑。用則期乎折衷。
司儀所告。省括之道雖勤。主者定詞。挈瓶之智斯得。
內侍陳忠盛神道碑
夫北辰垂象。南面居尊。紫禁崇嚴。彤庭奧密。靜言近侍。允
屬能賢。其誰見稱。則有我陳府君矣。公諱忠盛。字懷泰。潁
川許昌人也。其先出自帝舜。至閼父為周陶正。受封於陳。
子孫因以為氏。粵若尚書孝德。頒賜聞乎題劒。太守高義。
禮賢為之下榻。代襲堅貞。門承軒冕。因從官京邑。今遂家
於長安。曾祖(闕二字)正議大夫內給事。祖守節。正議大夫內
常侍。父文叔。銀青光祿大夫內常侍。或肅或乂。克寬克仁。
好古而探墳籍。懋官而紆青紫。公幼懷端慤。夙著嘉聞。飾
躬以筮仕。服勤以成業。先天歲解褐。補內侍省掖庭局監。
尋轉內僕丞內僕令。秩滿。遷內侍伯內謁者監。加朝散大
夫。恪居官次。夙夜惟寅。爰被丹霄之澤。載延朱紱之慶。典
新樂之絲桐。名與公偕。勤亦至矣。騁高衢而方遠。何景命
之不融。以天寶十三年五月二日。遘疾薨於輔興里之私
第。春秋六十有五。惟公黃中多可。素履居貞。宅心知訓。執
事有恪。至若怡神以全道。體命以適時。義以拯物。禮以從
政。故能奉絲言而無失。馳驛騎而有光。俄拜內給事內常
侍。尋除朝議大夫守內侍。秩序斯崇。恩華轉茂。位益高而
心益下。德逾邁而氣逾和。且以幹能。尤膺任寄。前後奉使
者十有三焉。至乃夢三清於太極之府。是修功德。志五樂
於無何之鄉。式瞻神異。崇茲真廟。獲彼靈符。邁侯甸而訪
仙經。歷名山而隨羽客。然後稽少陽之必舉。懷令圖而允
臧。豈惟藝足侍書。材優參乘。巷伯刺讒之什。史游忠益之
規。固可謂無競伊人。溫恭淑慎者已。以其年閏十一月之
九日。葬於長安縣承平鄉之原。夫人上谷縣君成氏。四德
無虧。三從罔失。先天十四年正月二十九日。後君而亡。以
乾元三年五月七日。合葬於舊阡。禮也。長子仙鶴。昭武校
尉左衞豐浩府折衝。次子仙鳳。振威校尉行右金吾衞左
中候。仙甫。才惟博達。職在春官。今上御極釋褐。特賜銀章
朱紱。拜內謁者監。仙賢仙管等。太邱父子。荀氏弟兄。事國
以忠。奉先惟孝。感寒泉而增慕。卜幽宅而罔艱。懼遷陵谷。
式揚碑版。銘曰。
帝舜洪冑。胡公令名。三恪惟甫。八代至成。本仁祖義。國史
家聲。椒聊之實。莫我與京。懿範彌昌。宏材益振。果行育德。
履信思順。執心有恒。改過不恡。政符省括。理必遊刃。陟遐
自邇。休有烈光。飜飛省闥。翊侍巖廊。導宣國命。輝耀銀璫。
丹誠每竭。朱紱斯皇。乘遽周流。奚往非適。瑞徵桃塞。藥獻
梁益。新廟真容。名山靈迹。爰典樂正。爰稽市籍。昊穹不憗。
殲我惟賢。四星猶列。一德空傳。慘風雲於故里。樹松檟於
新阡。載刊乎貞石。永賁於幽泉。
肅宗大宣孝皇帝哀冊文
維寶應元年歲次壬寅四月庚戌朔十八日丁卯。大行文
明武德大聖大宣孝皇帝崩於長生殿。旋殯於兩儀殿之
西階。粵二年三月二十七日庚午。將遷座於建陵。禮也。燭
列瑤宮。河低象闕。檐擁宵霧。庭微曙月。森鷺翿以成行。儼
龍轀而將發。哀子嗣皇帝諱。充窮感慕。躃踊傷摧。奠元扆
而增肅。瞻白雲而不迴。雨泗噎兮千官泣。天仗搖兮萬國
陪。懿業方永。神暉潛翳。迺詔有司。騰芳後裔。其詞曰。
高邱演慶。元牝開祥。寶系攸重。靈源自長。文昭武穆。累聖
重光。七葉增睿。時惟我皇。天帝褰裳。全真養正。窅然姑射。
欽哉有命。謂禹知子。踵堯傳舜。伊昔休應。虹流電驚。猗蘭
養德。叢桂疏榮。徇齊純孝。宏裕欽明。光含玉理。秀發珠衡。
辨日多悟。朝雲更輕。尊師樂業。問寢揚名。三善克舉。萬邦
以貞。叶契斷金。觀書㣥玉。性與兼愛。道存濡足。詢事考言。
登庸受籙。運符提象。輝同偶燭。景星耀芒。大風成曲。戎羯
緣間。書稱猾夏。轉旆秦川。連兵朔野。水靈潛衞。山祇鬷嘏。
順時徙邑。聿來岐下。用翦修[:#AS-854F:●]。匪勤戎馬。輯寧黎庶。保乂
宗社。赫矣天府。於皇樂都。瑤壇饗帝。璧沼崇儒。進善求瘼。
明刑恤辜。丹巖藏銑。綠浦捐珠。容成啟路。王母獻圖。功宣
祀夏。道洽歌虞。物莫疵癘。人用昭蘇。櫟陽先惠。棣華增睦。
冠帶麟洲。賓延鳥服。招諫懸鼓。誓師推轂。禮備樂和。遠安
邇肅。恩猶覆燾。義涵亭毒。露臺愛費。茅宇蠲奢。北薦舂寶。
南牧若華。卿雲聳蓋。潏露垂葩。畝秀同穎。階榮指邪。滌慮
高居。凝神下濟。遠探仙訣。深入真諦。穆穆頌聲。溫溫愷悌。
榮鍾三古。牢籠八裔。才生之亹爰集。良已之文莫繼。佇襄
野而來巡。怨祁宮而興沴。嗚呼哀哉。序分宏璧。庭臨綴衣。
如天落構。象曰徂輝。棄璇㝢而奚速。啟金縢而遂違。鳥冊
龍圖之瑞。青邱丹浦之威。瞻脫屣兮如在。痛攀髯兮不歸。
巖岫晦兮愁雲積。郊原空兮落景微。嗚呼哀哉。環瀛縞素。
鞮譯凝慕。龜謀協吉。象耕遐赴。珠玉重而不藏。襲稱廉而
有數。靜鉤陳於塋所。閉閶闔於應路。靡營南紀之廛。空望
西陵之樹。嗚呼哀哉。蒼旻浩然。緹律亟遷。既深悲於寒霰。
俄隕涕於韶煙。背鳳城而紆鬱。援蜃紼而聯翩。息輿駕於
懸圃。聞鐘磬於廣川。神理冥其造物。皇情邈以終天。嗚呼
哀哉。三光猶變。九丹非術。蛩隧蒼茫。鮒隅蕭瑟。渡清渭而
徐轉。指甘泉而半出。薤曲嘶管以臨風。松門倚巖而蔽日。
嗚呼哀哉。式敭末命。戒茲㣥后。至德神功。天長地久。邁千
祀之騰茂。居百王之冠首。俾下武而欽承。彰典謨而不朽。
嗚呼哀哉。
章敬皇后哀冊文
維寶應二年歲次癸卯閏正月乙巳朔五日巳酉。大行章
敬皇后啟自先殯。十六日庚申。膺冊禮於行宮。粵三月二
十七日庚午。將遷祔於建陵。禮也。素帟遐敞。彝[:#AS-82F9:⿰罇]曉薦。風
藹椒塗。月虛蘭殿。哀子嗣皇帝諱。悲深元夜。慟切聖慈。爰
講六服之禮。允迪二南之詩。示寰區以壼則。恭典冊以台
司。鸞旆曳音。蜃輅遷轍。辭臣奉詔。敢揚徽烈。其詞曰。
圓方配德。耀魄齊明。王化之本。國風以清。於穆宗盟。貽謀
先覺。太伯崇讓。延陵聽樂。蘊夫純嘏。施及繁昌。斗維儲慶。
軒緯流祥。入懷夢月。滿室騰光。蘋藻無替。紘綖有章。待年
祕景。率禮含芳。象服是宜。造舟成詠。顧史垂則。稱詩展敬。
啟迪四聰。誕敷六行。蘭芬桂郁。霜皎冰靜。鷰集瑤筐。鸞迴
金鏡。化光葛藟。務先穜稑。載靡震驚。宵淪朓朒。柔明既進。
陰教惟肅。必戒浮華。遠登才淑。寧觀戲馬。嘗往濯龍。堯門
協慶。莘野聯蹤。褘襢凝彩。璁珩有容。志循易。體備肅雍。維
德之行。令問不已。繡輪羽蓋。玉階金戺。式昭範於人倫。竟
韜華於地紀。六宮揮涕於清禁。萬㝢銜冤於神理。嗚呼哀
哉。宗祧永固。濬哲膺期。仁涵動植。慶浹華夷。捧鏡奩而增
欷。臨甲觀而纏悲。望松楸兮逾遠。感霜露兮何追。湘川有
君。漢陵宜⻂[:#AS-FBED:●]付。容衞攸崇。禮章加數。瑞雲呈紫而轉妍。
廞服變黃而無蠧。想層城於北闕。背壽原於東路。應門寂
寂以長閉。同軌轔轔而畢赴。嗚呼哀哉。閟泉闈兮有侐。引
池紼兮方昭。吟古木於靈囿。遡悲風於渭橋。繁笳凝而凄
切。輕旆轉而蕭條。衣潛覆兮猶在。香遠聞而不消。嗚呼哀
哉。鳴雞奏而夙興。服馬嚴而曉發。慘河山之淑氣。怨桃李
之嘉月。雖立極與觀圖。繫馳光而禋設。猗彤管兮有煒。贊
徽音兮無歇。嗚呼哀哉。
