欽定全唐文卷六百九十六
李德裕
德裕字文饒。趙郡人。宰相吉甫子。文宗朝拜兵部尚書。以
本官同平章事。封贊皇伯。為中書侍郎集賢殿大學士。罷
為興元節度使。徙鎮海軍。武宗立。召授門下侍郎同平章
事兼左僕射。守司徒。進太尉。封衞國公。宣宗立。以太子少
保分司東都。再貶潮州司馬。又貶崖州司馬。卒年六十三。
黃冶賦(幷序)
蜀道有青城峩眉山。皆隱淪所託。辛亥歲。有以鑄金術干
余者。竊嘆劉向累世懿德。為漢儒宗。其所述作。根於聖道。
猶愛信鴻寶。幾嬰時僇。况流俗之士。能無惑於此乎。因作
賦以正之。
漢武帝遭世承平。百蠻以寧。自謂德成堯禹。功高湯武。聞
升龍於鼎湖。乃甘心於斯語。有方士李少君。譎詐丕誕。乘
邪進取。盛稱化丹砂為黃金。可以登青霄而輕舉。時董大
夫侍側。帝曰。子知其術乎。仲舒進曰。臣惟聞天地變化。聖
人鎔範。方士之言。臣以為諂。至如圓方為爐。造化為冶。鼓
風為[:#AS-8867:⿳士冖䂞]。熾陽為火。元黃之氣。絪縕和粹。禀而生者。為仁為
智。是以生寶實繁。終古不匱。天地之鎔範鼓鑄也如是。及
夫堯舜之化。大道為爐。中和為冶。聲教為[:#AS-8867:⿳士冖䂞]。文明為火。以
法天為造。以得賢為寶。是以得其鴻名。後天難老。至於仲
尼無位。大莫能致。猶鑄顏與冉。底於極智。聖人之鎔鑄也
取類。若乃不務德業。營信秘籙。祈年永久。以極嗜欲。斯則
不由於正道。無益於景福。帝曰善。乃罷方士而去之。故得
漢道隆盛。令名不虧。
畫桐花鳳扇賦(幷序)
成都夾岷江。磯岸多植紫桐。每至暮春。有靈禽五色。小於
元鳥。來集桐花。以飲朝露。及華落。則烟飛雨散。不知其所。
往有名工。繪於素扇。以賚稚子。余因作小賦。書於扇上。
桐始華兮綠江曙。粲鮮葩兮泫朝露。樹煜煜兮霞舒。鳥爛
爛兮星布。彼嘉桐兮貞且猗。當暮春兮發英蕤。豈鵷雛之
珍族。又棲託乎瓊枝。被零露兮甘且白。涵曉月兮灑鮮澤。
豈青鳥之靈儔。常飲吮乎玉液。有嘉穀而不啄。有喬松而
不適。獨美露而愛桐。非人間之羽翮。逮花落而春歸。忽雨
散而川寂。悵丹穴之何遠。想瑤池而已隔。爰有妙工。圖其
麗容。宛宛兮若餐珠於芳蘂。飄飄兮疑振羽於光風。感班
姬之素扇。空皎潔兮如霰。亦有美人。增華點絢。雀伺蟬而
輕騖。(原註南朝畫扇尤重蟬雀)女乘鸞而微眄。未若繪斯禽於珍箑。動
凉風於羅薦。非欲發長袂之清香。掩高歌之孤囀。庶玉女
之提擕。列崑墟之瑤宴。乃為歌曰。青春晚兮芳節闌。敷紫
華兮蔭碧湍。美斯鳥兮類鵷鸞。具體微兮容色丹。彼飛翔
於霄漢。此藻繪於冰紈。雖清秋之已至。常愛玩而忘餐。
通犀帶賦(幷序)
客有以通犀帶示予者。嘉其珍物。古人未有詞賦。因抒此
作。蓋盡其美焉。
君子以良玉比德。豈不以溫潤而近人。惟駭雞之至寶。亦
含章而可珍。包黃中之粹色。發奇彩之彬彬。芝草繞葩而
獵葉。烟霞異狀而輪囷。雖復孕元兔於月魄。隱青鸞於鏡
塵。顧霄漢之悠遠。悵工人之弗真。匠者以其靈可禦邪。光
能遠燭。剪截本末。發揮藻縟。砥若礪金。剸如切玉。析以為
帶。加之盛服。御之則祔(一作附)身。褫之則韞櫝。似達人之卷
舒。不專玩乎掌握。矧乎白璧雖美。尚不掩瑕。何茲物之無
玷。豈待瑩而增華。溫兮如玉氣舒虹。粲兮若晨光爍霞。彼
廓落之繁飾。諒無足以稱嗟。若乃名山岑寂。珍圖譎詭。柳
谷則麟馬粲然。扶風則魚龍隱起。徒有象而無施。故雖奇
而莫擬。然則美服珍玩。近於禍機。虞公滅而垂棘返。壯武
殘而龍劍飛。先哲所以聞象則服。防患則微。經侯委珮而
去。宣子辭環以歸。
鼓吹賦(幷序)
鼓吹本軒皇因出師而作。前代將相。有功則假之。今藩閫
皆備此樂。余往歲剖符金陵。有童子六七人。皆於此藝特
妙。每曲宴奏之。及再至江南。並逾弱冠。悲流年之倏忽。憶
前歡而悽愴。乃為此賦。
追昔吳會之年。思為衞霍之將。懷瀚海而發憤。想狼居而
在望。厭桑濮之遺音。感簫鼓之悲壯。每聞茲樂。心焉猶尚。
爰有侲童。(原註出西京賦)㯋秀含聰。思慮未敢。專和發中。繁會曲
折。變態不窮。交簻爍電。揮手成風。或累發而碎隱。或徐弁
而從容。管孤引以嘒嘒。鼓輕投而逢逢。若乃清景妍和。嘉
客來萃。登高臺而互動。對芳樹而並吹。見鵬鶚之爭厲。聳
壯士之憤氣。(原註鵬鶚爭壯士怒皆鼓吹曲名)忽疑翔雁呌於寒烟。胡沙
蔽於天地。其始也。若伐木丁丁。響連青冥。喧禽萬族。聲應
崖谷。其縱也。狠羊鬭角。奔兕相觸。轉石振於崩溪。燎野焚
於寒竹。其終也。如風飈暫息。萬籟皆肅。天地霽而雷霆收。
川波靜而魚龍伏。昔我往矣。子衿青青。我今來思。突而弁
兮。諒昔人之多感。覩移柳而興悽。惜歲年之易往。歎親好
之常暌。於是勉其成人。再命迭作。念所思而不見。慨悲翁
之蕭索。(原註所思悲翁並曲名)音豈殊於今昔。情自有於哀樂。乃知
孔將比於鳴蛙。陸反思於唳鶴。彼衰退於憂傷。並榮華之
昭灼。
白芙蓉賦(幷序)
金陵城西池有白芙蓉。素[:#AS-9478:⿳艹口咢]盈尺。皎如霜雪。江南梅雨麥
秋後。風景甚清。漾舟綠潭。不覺隆暑。與嘉客泛玩。終夕忘
疲。古人惟賦紅蕖。未有斯作。因以抒思。庶得其彷彿焉。朱
明夕霽。佳木凝陰。蘭未歇其秀色。鳥尚流其好音。泛回塘
兮清景暮。環修渚兮碧流(一作雲)深。誠有感於逝節。思更新
於賞心。是時黛葉已繁。瓊英始發。搖瑞彩於波上。挺纖莖
於蘋末。忽疑巨蜯濯(一作捧)漪。暫覩其明月。復似處子映松。
遙覿其冰雪。煥列宿於長河。耀良玉於方折。點白露於葭
菼。散飛鴻於林樾。余乃鼓輕枻。入澄[:#AS-8DF6:●]。(原註楚詞曰楚人
呼池澤中曰[:#AS-8DF6:●]
)度柳杞。(一作杞柳)越蘭蘅。徘徊容與。放志遺榮。近汀洲而菱
密。出蓮徑而潭平。飛鸂[:#AS-99E9:⿲⺡勅鳥]。起鵁鶄。揮水珠而濺葉。動波紋
而抗莖。傳羽卮而適性。合金絲而寫情。管度風而音遠。歌
臨流而轉清。既而稍憩(一作出)川陰。暫遊霄外。極望漪瀾。靜
無夕靄。又如遊女解珮於漢曲。宓採蓮(一作芝)於湍瀨。舒薀
藻以為席。倚立荷以為蓋。發巧笑之芬芳。感嘉期之來會。
嗟夫。楚澤之中。無蓮不紅。惟斯華以素為絢。猶美人以禮
防躬。銀輝光而流燭。玉精氣而舒虹。雖有貴其符采。且未
匹其華容。由是南國之姝。以為麗觀。延華頸於沼沚。曳羅
裾於磯岸。且謂降元實於瑤池。徙靈根於天漢。悵霄路兮
永絕。與時芳兮共玩。聽高柳之早蟬。悲此歲之過半。彼妍
姿之昭灼。待風雨而消散。乃為歌曰。秋水闊兮秋露濃。盛
華落兮嘆芙蓉。菖花紫兮君不識。萍實丹兮君不逢。想佳
人兮密靜處。顏如玉兮無冶容。
重臺芙蓉賦(幷序)
吳興郡南白蘋亭有重臺芙蓉。本生於長城章后舊居之
側。移植蘋洲。至今滋茂。余頃歲徙根於金陵桂亭。奇秀芬
芳。非世間之物。因為此賦。以代美人託意焉。
昔柳惲為吳興太守。顧座客而嘆曰。遊汀洲以採蘋。憶瀟
湘之故人。悲白日之已晚。惜青春之不返。且欲拾瓊蘂於
桂山。折瑤華於蘭畹。客乃稱曰。彼有清川。爰生瑞蓮。紅葩
煒而日[:#AS-FBED:●]昱日[:#AS-FBED:●]昱。翠葉小而田田。(原註此花大於常蓮
而葉小於眾荷)願得薦佳名於君子。悅麗色於當年。於是縱蘭
棹。泛淪漣。吟朱鷺於篴(一作簫)管。鳴鵾鷄於瑟絃。臨漪瀾以
遠望。嘆華艷之何鮮。是日際海澄廓。微風不起。涵麗景於
碧湍。爛朝霞於清沚。鮮膚秀㯋。攢立叢倚。疑西子之顏酡。
自館娃而戾止。遠以意之。若珠闕玲瓏。[:#AS-8178:●]映崑峯。粲玉女
之光色。抗霓旗以相從。迫而察之。若桂裳重複。鬱撓丹谷。
思江之窈窕。發紅羅之紛郁。爾其映蘭芷。出蘋萍。掩萋萋
之眾色。挺嫋嫋之修莖。泫清露以擢秀。流鮮飇而發精。雖
草木之無情。亦獨立而傾城。若乃行潦既收。秋光始靜。見
凉野之夕陰。悵回塘之餘景。思摘芳以贈遠。更臨流而引
領。翡翠失其輝鮮。珠璣奪其光㯋。惟斯物之特麗。宜獨秀
於寥天。在靈境而何降。居下澤而何偏。有繁華而不實。嗟
淑類而莫傳。念莊姜之無子。非巧笑之未妍。彼天意之所
屬。諒難得而知焉。(原註此花無實徙根又不三數年故人
間罕有)乃為歌曰。吳山秀兮煙景媚。因淑女兮感斯瑞。蓮雖
多兮無厥類。蘭徒芳兮何足貴。人已去兮
代不留。獨含情兮託茲地。
山鳳凰賦(幷序)
仰山在郡之坤隅。高松翳景。名翬所集。有麗鳥殊色。(原註
殊色出應瑞鸚鵡賦)文如縟綉。邑人呼為山鳳凰。愛其毛羽。重於
身命。雖遭矰繳。終不奮飛。比夫雄雞斷尾。則殊知異心矣。
余感而賦之。以貽親友。
懿靈山之岑寂。實珍禽之可依。何文章之英麗。信羽族之
所稀。混赤霄而一色。與白日而增輝。煥若玉女擕宓。凌丹
壑兮遊翠微。振桂裳兮垂組綬。騰鑣駕兮曳鸞旗。粲若夭
桃發兮山已春。朝霞爛兮露欲晞。或飲於澗。或集於磯。糅
芙蕖之絳采。掩虹霓之夕霏。既而衡網高懸。虞人合圍。身
挂纖繳。足履駭機。畏采毛之摧落。不凌厲而奮飛。乃知玉
之敗也。以致其瓊弁。翠之焚也。猶襲其寶衣。何異夫懷祿
躭寵。樂而忘歸。玩軒冕而不去。惜印綬而無時。嗟乎乘君
子之器。與茲鳥而同譏。
孔雀尾賦(幷序)
故人以孔雀見遺。死於中途。將命者提挈(一作擕)空籠。與翠
尾皆至。余憫而為賦。
感君子之嘉惠。意未忘於所知。擕珍禽以贈余。諒有貴乎
羽儀。去舊國之岑寂。歷三湘之嶮巇。念未飛之眾雛。懷獨
宿之羈雌。忽哀鳴而望絕。遂委翼而長辭。異黃鵠之高翔。
揭空籠而載馳。想綷羽而不見。覩修尾而增悲。蘭色芊鬱。
金華陸離。垂之兮疑拖綠盭。(音戾綬名)舉之兮如飛翠緌。嗟紱
冕之寄身。與鍛翮而一概。雖暫榮而可樂。終以飾而賈害。
况復德輶如毛而鮮舉。福輕乎羽而莫載。何必負斯尾之
翹翹。冒長途而效愛。
智囊賦(幷序)
余嘗感漢晁錯魏桓範。皆號為智囊。不能全身。竟罹大患。
揚子稱或問多以智殺身。雄對曰。臯陶以其智為帝謨。箕
子以其智為武王陳洪範。殺身者遠矣。余久欲賦之。比屬
逾紀總戎。願言不暇。今俟罪江徼。徬徨歲深。筐篋之中。典
籍皆闕。聊以所記古今興敗。粗成此賦。
夫天之清氣為人。而人之清氣為智。苟虛心而冲用。必窮
神而索至。况恬養以保身。豈憂患之能累。何與敗之相詭。
乃躁靜而殊致。或明遠而無疵。或馳騖而役思。故由於彼
而入聖門。出於此而爭利器。若乃淡然元默。應變無方。韜
隨和而不耀。匣干越而寶藏。雖不止如炙輠。猶淵然如括
囊。君子所以有斯號者。蓋欲保無咎於末光。夫智可以養
生。乃能周物。道無夷險。用有工拙。得於身也。祭以免而荀
以全。失於邦也。臧不容而湯不沒。彼前軌之昭然。曾未戒
於危轍。嗟乎。水濟舟以致遠。亦覆舟於畏途。智排患以解
紛。亦有患於不虞。將不殆於無涯。信莫尚於冥樞。或有好
學務敏。擇仁乃廬。斯先哲之所履。亦庶幾於不渝。然則天
智閑閑。不嬰世故。舉始終而後入。先奔沉而預慮。或衞足
之無術。故離形而盡去。呂易宗於奇貨。疾知來於武庫。雖
乘勢與億中。非淑人之所務。鴟夷子喟然嘆曰。昔我經世。
徒聞智憂。索遺珠而不得。復明燭其焉求。與萬物而道夭。
又何謨於大猷。今我所謂智者。乘五湖之浩蕩。永終老於
扁舟。
積薪賦(幷序)
此郡巖壑重複。榛林鬱盛。樵採之子。未嘗輟音。往往㳂流
而下。詣余求售。余因積薪於庭。竊有所嘆。乃為積薪賦。賦
曰。
邈巖居之幽遠。有楚澤之放臣。方絕學以自爨。誠未暇於
披榛。悲顏子之飯煤。感萊蕪之生塵。時束蘊(一作縕)以請火。
訪蓬茨於善鄰。乃遇樵客。維舟水濱。余訊之曰。樵採賤業。
常棲隱淪。詩既嘉於刈楚。傳亦嘆於析薪。爾豈延瀨之客。
不取金而且貧。又豈叔敖之子。以好廉而苦辛。何乃負擔
不已。其生實勤。客顧余而嘆曰。貴則近禍。富多不仁。寄迹
於此。以養吾真。善大雅之知言。信芻蕘之可詢。既而交加
累積。高下齊均。矗若井幹。[:#AS-8178:●]似龍鱗。避氿泉而無浸。先曲
突以斯陳。苟知防患之術。終無焦爛之賓。嗟長孺之昧道。
常喻此而求伸。雖後來而高處。亦居上而先焚。使薪為能
言之物。豈容入爨而揚芬。未若生幽崖之側。糾芳桂之輪。
不近野田之燎。免罹匠者之斤。冒霰雪以終歲。齊天年於
大椿。
欹器賦(幷序)
癸丑歲。余時在中樞。丞相路公見遺欹器。贈以古人之物。
永懷君子之心。嘗欲報以詞賦。屬力小(一作少)任重。朝夕盡
瘁。固未暇於體物。今者公已歿世。余又放(一作旋)逐。忽覩茲
器。悽然懷舊。因追為此賦。置公靈筵。詞曰。
昔周道砥平。既安且寧。赫赫公旦。配德阿衡。謂難守者成。
難持者盈。始作茲器。告於神明。至仲尼憲文武之道。思周
公之德。入太廟而觀器。覩(一作見)遺法而嘆息。且曰。月滿而
虧。日中(一作盈)則昃。彼天道而常然。欲久盛而焉得。乃沃水
於器。微(一作俯)察要終。挹彼注茲。受(一作授)之若沖。虛則臲卼。
似君子之困蒙。中則端平。若君子之中庸。既滿則跌。(一作
滿則傾跌)霆流電發。器如坻隤。水若河決。非神鼎之自盈。異
衢樽之不竭。蓋欲表人道之隆替。明百事之有節。然茲器
也。不以中而自藏。不以跌而自傷。其過也如彼薄蝕。其更
也浸發輝光。得其道者。居則念於豐蔀。動乃思於謙受。顏
既復而不遠。惠屢黜而何咎。知任重之必及。悟物盈之難
久。雖神道之無形。常參然於前後。昔與君子。同秉國鈞。公
得之為賢相。余失之為放臣。覩遺物之猶在。懷舊好而悲
辛。思欲克巳以復禮。永報德於仁人。
蚍蜉賦(幷序)
此郡多蚍蜉。余所居臨流。實繁其類。或聚於袵席。或入於
盤盂。終日厭苦。而不知可禦之術。因戲為此賦。令稚子煜
和之。
惟江潭之下國。况幽居於澤畔。何螻蟻之微物。亦有徒而
凌亂。或泮散於經笥。或夤緣於食案。余乃戲而問之曰。爾
能居厚地而漏山阿。無乃處吾身而為大患。蟻不能言。辭
以意宣。其旨曰。我稟形於造化。亦一氣之所甄。嘗濟齊師
之乏。亦聞媯德之羶。覩封穴而知雨。驗寸壤而得泉。出以
時而不息。故學者得而稱焉。戴粒而遊。若巨鼇之冠神岳。
繞磨而行。若日月之麗清天。若乃依垤緣壁。[:#AS-886A:●]
[:#AS-886A:●]奕奕。其聚無聲。其行無
迹。值晏溫而出遊。當祁寒而入隙。迅雷作而不駭。微雨灑
而自適。生雖瑣細。亦有行藏。止若㣥羊之聚。進加旅雁之
翔。乘其便也。雖鱣鯨而可制。無其勢也。雖蛭蟥而不傷。今
願悔過。戢於垣墻。豈同青蠅之點白。汙君子之衣裳。
振鷺賦(幷序)
此郡帶江緣嶺。野竹成林。每向夕。有白鷺㣥飛。集於林杪。
今所居在峯岑之上。臨眺一川。翫其往來。有以自適。因為
此賦。
日之夕矣。川陸載陰。有㣥飛之振鷺。顧儔匹而弄音。始遵
渚以亂下。若濤起於清潯。俄矯翼以歸來。疑霰集於平林。
爾其遊止有度。不徐不疾。散雪彩於江烟。皎霜容於寒日。
映楓葉而暫見。入蘆花而還失。嘆美羽之翩翻。感余生之
憂慄。若乃不為鷁退。常與鴻冥。乍回合兮如練。忽寥落兮
如星。陋汀葭之靡靡。棲岸竹之青青。又似素旄陳於曠野。
白筆森於廣庭。悲夫。綠篠枝弱。巢非所據。既蕭瑟而多風。
亦扶疎而受露。豈不知陂澤可宿。荊榛易固。惡下流而不
居。恐摶獸之當路。逮乎天清潦收。獨立漣漪。意態閒暇。羽
毛襂襹。或暫往而得遊鯈。或終夕而守空陂。隱青沙以延
佇。若田父之輟菑。重曰。振鷺于飛。于彼滄洲。聊自適於遐
曠。本無心於去留。思有客於微子。愧植羽於宛邱。信茲禽
之可玩。何必從海上之㣥鷗。
問泉途賦(幷序)
問泉途。思沈侯也。(原註沈使傳師也)余與沈侯同侍禁林。俱守藩
翰。出入光寵。垂二十年。君性樂山水。尤好絲竹。良辰美景。
不廢賞心。常嘆人世險艱。多言可畏。固未得盡其所懷也。
昔尚子平稱吾已知富不如貧。貴不如賤。未知存亡何如
耳。陶靖節亦稱人生實難。生如之何。今作賦以問之。
昔我與子。同升玉堂。回先帝之英盼。被霄漢之輝光。君聳
駕於長沙。余建旆於朱方。且欲極山水之臨泛。盡人生之
樂康。謝既好於絲竹。陶亦間於壺觴。雖爵服之已貴。何憂
思之未忘。寶瑟獨奏於門庭。玉顏不畜(一作出)於洞房。今則
逝矣。前榮可傷。於是託意宵夢。久而乃寐。問冥昧於故人。
求神道之髣髴。或曰生特在於行樂。死何用於虛諡。或言
唯令名之不泯。非苦節而安致。彼終古之茫茫。竟斯言之
誰是。又曰君有瑤席。尚可陳兮。君有清香。尚可焚兮。昔之
艷姬。復得見兮。昔之哀歌。復得聞兮。誰為朋友。展戲謔兮。
豈有樽酒。接殷勤兮。余聞神之清者。上為列星。德之粹者。
復為賢人。萬化轉續。如在鎔鈞。或壽或夭。或鄙或仁。亦受
氣於蠻貊。仍託形於介鱗。獨讒人沒於泉下。不得同於物
化。懷君子之素風。方俟命於昊穹。無乃困武叔而見宏石。
迫無極而值充躬。有明龍而害正。有儀尚之蔽忠。苟不罹
於此患。固無傷於道窮。
傷年賦(幷序)
余茲年五十。久嬰沉痼。楚澤卑濕。杳無歸期。恐田園將蕪。
不遂懸車之適。乃為此賦。
五十已至。生涯可知。在安樂而猶嘆。况形神之支離。傷壽
有賈生之痛。招魂無宋玉之詞。邈故園之寥遠。念歸途之
未期。顧稚子而悽惻。想田廬而涕洟。有客戾止。問我何悲。
仲尼晚而喜易。郤縠老而敦詩。(原註國語公問元帥於趙
衰對曰郤縠可行年五十矣守學彌篤)苟朝聞於聖道。雖年往而未衰。余乃
對曰。心之憂矣。子豈知之。嗟世路之險隘。矧駑駘之已疲。
法先哲以行止。經險阻而勿違。陽息駕於折坂。思保身於
不危。文飛轡於崤道。若遺風(一作大風)而載馳。幸回車之未晚。
與此路而長辭。嗟乎。亢必有悔。盈難久持。李躭寵而忘返。
豈黃犬之可思。種嬰患而且(一作乃)寤。渺滄波而莫追。雋畏
勢(一作畏形勢)而自引。非罻罹之所羈。宜見險而高舉。顧軒冕
其如遺。雖高華之難企。在哲人之所為。何必求季主之盡
性。訪詹尹而決疑。商有山兮逶迤。從園公兮採芝。湘有水
兮漣漪。繼漁父兮維絲。既已覺於今是。豈遑遑於路歧。
懷鴞賦(幷序)
荊楚多飛鴞。余所居在岑壑之中。蓋茲鳥族類所託。不足
嘆其蕃也。天寶末。韋郇公謫守蘄春。時李鄴公亦以處士
放逐。嘗中夜同宴。屢聞鴞音。郇公執爵流涕嘆曰。長沙下
國。鄴公曰。此鳥之聲。人以為惡。此好音聽之。則無足悲矣。
請飲酒。不聞鴞音者。浮以大白。坐客皆企其聲。終夕不厭。
余因其夜鳴不已。感前賢亦罹其患。乃為此賦。
我樂遐深。幽居北岑。積杉松之翠靄。蔽箘簵之清陰。風氣
常合。頹陽易沉。何飛鴞之茂族。盡棲息乎繁林。余以修短
委命。行藏縱心。既無情於忌鵬。非有嘆於巢[:#AS-856C:⿰亻鳿]。初未嘗張
羅於叢薄。射宿於川潯。誠不忍於思炙。惟載懷於革音。嗟
夫。天地之間。禽有萬類。彼鵷(一作鶵)鳳之靈姿。故特稟於間
氣。標靜素於鴻鵠。賦妍華於孔翠。獨茲鳥之可傷。無一美
而自庇。或曰人之所處。不宜來萃。故聞其音而凄慘。覩其
貌而眙。由是翔集無所。摧頽逼威。晝戢翼於蒙籠。夜相鳴
而悲思。余乃嘆曰。天有定命。聖不能知。彼冥數之未兆。非
畏之而可移。梟集牙而戰勝。[:#AS-854F:●]入笥而福綏。(一作復綏)造化默
以潛運。倚伏難以預祈。(一作期)况乎愛子及室。恩斯勤斯。齊
萬物以遂性。豈美惡而異宜。至人入鳥而不亂。至治層巢
而不窺。我若不容於深谷。使其伏竄而何之。
觀釣賦(幷序)
余所居在江流之上。每值清景。必杖策獨遊。見蘆人漁子。
則樂而忘返。莊生稱就藪澤。樂閒曠。釣魚閑處。此江湖之
士。避世之人也。班嗣亦稱漁釣一壑。則萬物不奸其志。是
知古之賢人。皆樂於此。彼之垂釣者。未可量焉。因為觀釣
賦。
臨江臯以四望。愛春水以悠悠。赴滄海以東會。引清湘而
北流。(原註此水北流)想鴟夷而可覿。冀漁父之出遊。將欲訪行止
於二子。永棲遲於一邱。徘徊春渚。忽值釣舟。奏小海之悲
曲。發阿激之櫂謳。觀其垂綸川上。或縱或收。悟直鍼之莫
致。(原註直鍼楚詞)察芳餌之自求。追感夫子。遑遑歲暮。麟鳳不來。
弦歌誰愬。客有皓髮。愕而招路。問孔氏之何治。獨危真而
未悟。悲聞道之已晚。乃引舟而遠去。子寂聽其拏音。季授
綏而不顧。逮乎屈平既放。飄爾南征。不汎汎以隨波。或皎
皎而揚清。漁父嘆其違俗。大夫甘其徇名。遂鼓枻而孤往。
猶放歌乎濯纓。若乃川霧始收。秋光向夕。蘭露泫而風清。
竹烟散而潭碧。映微月於湍瀨。嚮哀猿於巖壁。喜良夜而
不歸。更鳴桹而遠適。或有略小務大。邈乎難量。任公期年
而釣鰲。呂望何時而得璜。且夫一竿之說。所貴不綱。九罭
未具。難希鱒魴。顧余情之無欲。彼大小而皆忘。雖餌食而
不取。思寄適於濠梁。
斑竹筆管賦(幷序)
余寓居郊外精舍。有湘中守贈以斑竹筆管。奇彩爛然。愛
玩不足。因為小賦以報之。
山合沓兮瀟湘曲。水潺湲兮出幽谷。緣層嶺兮茂奇篠。夾
澄瀾兮聳修竹。鷓鴣起兮鈎輈。白猿悲兮斷續。實璀璨兮
來鳳。根連延兮倚鹿。往者二不從。獨處茲岑。望蒼梧以日
遠。撫瑤琴兮怨深。灑思淚兮珠已盡。染翠莖兮苔更侵。何
精誠之感物。遂散漫於幽林。爰有良牧。採之巖址。表貞節
於苦寒。見虛心於君子。始裁(一作操)截以成管。因天資而具
美。疑貝錦之濯波。似餘霞之散綺。自我放逐。塊然巖中。泰
初憂而絕筆。殷浩默而書空。忽有客以贈鯉。遂起予以雕
蟲。念楚人之所賦。實周詩之變風。昔漢代之方侈。增其炳
煥。綴明璣以為柙。飾文犀以為玩。(原註傅子曰漢末一筆
之柙雕以黃金飾以和璧綴以隨珠[:#AS-88E3:●]以翡翠此筆非文
犀之飾必象牙之管也)徒有貴於繁華。竟何資於藻翰。曾不知擇美
於江潭。訪奇於湘岸。况乃彤管有煒。列於詩人。周得之以
操牘。張得之以書紳。維茲物之日用。與造化之齊均。方資
此以終老。永躬耕於典墳。
柳柏賦(幷序)
夫受天地之正者。惟松柏而已。故聖人稱其有心。美其後
凋。豈無他木。莫可儔匹。予嘗嘆柏之為物。貞苦有餘。而姿
華不足。徒植於精舍。列於幽庭。不得處園池之中。與松竹
相映。獨此郡有柳柏。風姿濯濯。宛然荑楊。而冒霜停雪。四
時不改。斯得為之具美矣。惜其生而遐遠。人罕知之。偶為
此賦。以貽親友。
惟天地之生物。均覆載而不私。雖草木之殊性。皆榮落之
有時。感松柏兮(一作之)得真。(一作自得)經隆冬而乃知。常集霰於
窮節。終秉心而不移。觀夫竹嬋娟以挺秀。松英茂以含滋。
可蔭蔚於臺榭。故封植於園池。嗟綠柏之貞苦。爰自託於
幽崖。或森森於寒壠。或肅肅於江(一作神)祠。何炎徼之僻陋。
或珍木而在茲。齊蓊蔚於蘭若。儷芬芳(一作貞姿)於桂枝。遠而
象之。聳幹參差。疑翠旌之陸離。迫而玩之。布葉低垂。若羽(
一作孔)蓋之威蕤。又似翠列巢以㣥棲。鸞奮翼而來儀。含輕
煙於夕景。泣零露於朝曦。待(一作逮)秋實之繁衍。綴青珠以
纍纍。嗟乎。材不可備。人亦如斯。子張之容雖盛。柳惠之貞
則虧。有長孺之正色。無思曼之風姿。嘆此物之具美。以幽
深而見遺。非欲企瓊林於塵外。方玉樹於前墀。望舊國兮
無際。思故人兮未期。曾不得倚樹而(一作瓊樹)泛瑤瑟。攀條而
獻蘭芝。慨路遠而莫致。抑毫端而孔悲。顧謂稚子煜。起為
謠曰。楚山側兮湘水源。美斯柏兮託幽根。條總翠兮冬轉
茂。實垂珠兮秋始繁。彼變化兮不測。焉知非張緒之精魂。
白猿賦(幷序)
此郡多白猿。其性馴而仁愛。所止榛林不瘁。果熟乃取。不
敢與猴相狎。猴亦畏而避之。昔傅休奕有猿猴賦。但悅其
變態似優。以為戲玩。且不言二物殊性。余今作賦以辨之
爾。賦曰。
昔周穆之南邁。將奮旅於湘沅。既隻輪而無返。化君子以
為猿。嗟物變而何常。故族類而始蕃。或哀吟於永夜。或清
嘯於朝暾。峯合沓以連響。水潺湲而共喧。矧三聲之未絕。
感行客之銷魂。觀其雖為異物。而猶善處。動不為暴。止皆
擇所。檉松鬱而不殘。楂梨熟而後取。顧狖鼯與猱狿。信莫
得而儔侶。若乃靈變難測。神通有知。(原註淮南子稱有神
曰猿)女試劍而方接。舉修簻而止馳。養矯矢而未發。眄喬
柯而已悲。凌峻壑而電耀。掛長蘿而匏垂。避側足而不履。
尚有畏於阽危。施於射。則李控弦而盈貫。用於道。則華養
形而不衰。(原討華陀五禽戲中有戲猿也)彼沐猴之佻巧。雖貌同而心異。
既貪婪而鮮
讓。亦躁動而不忌。嗟斯物之既馴。有仁愛而可畏。故鄧生
以違性興感。齊后以望恩掩泪。嗟乎。人之化也。實可悲辛。
或少貴而老賤。或始富而終貧。中行之後。困於[:#AS-FB55:●]
[:#AS-FBED:●]犬畝。叔敖之子。疲於負
薪。何止鯀化熊而為厲。哀成虎而不仁。變欽鴞於瑤席。鳴
杜魄於巴岷。乃知人世之可厭。不足控摶而自珍。
