欽定全唐文卷八百八十
徐鉉(三)
舒州司馬李景述可虞部郎中制
勅。王者用士。其要惟公。苟得其才。近親何避。某官李景述。
承茂勳之後。秉素士之風。頗有美名。聞於戚里。郡丞之任
為久。臺郎之位為宜。俾䟽慶恩。改授清級。無忘師友之訓。
以奉朝廷之儀。
江州判官趙丕可司農卿制
勅。王者之正百官也。黜其有過。其肆大眚也。許以自新。則
邦典行而朝恩浹矣。某官趙丕。謹行以處衆。克勤以在公。
臺省踐更。誠心不替。故先皇獎用。寄以準繩。而靡達官常。
自罹常憲。朕纘承鴻業。廣布慶恩。以其久列班行。偶因迷
謬。特申渥澤。俾授正卿。勉勵乃心。佇揚令望。
江西推官成幼文可主客員外郎制
勅。諸侯之佐命於朝廷。而治績有勞。奏課稱最者。則當升
閨籍。補為省郎。蓋勸能取士之旨也。某從事大鎮。於茲累
年。本以誠明。濟之通敏。論不阿諂。政無頗邪。一方允釐。爾
實有力。今予寵爾以立朝之位。命爾以司藩之官。爾其敬
哉。無忝我陟明之典。
洪州判官袁特可浙西判官制
勅。袁特。朕以關輔之大。控制要津。出保傅之重。鎮之以屏
王室。擇賓從之賢。佐之以齊政經。而特尹縣神州。理甚簡
便。運籌盛府。言必端詳。叶於簡求。宜授斯任。夫潤之民固
與洪無異。而爾之操當與初不渝。則官業允釐。而朝獎無
替矣。敬服斯訓。往勵乃司。可。
洪州掌書記喬匡舜可浙西掌書記賜紫制
勅。喬匡舜。朕以師傅之重。敬而不違。式遂便安。俾臨關輔。
而軍旅之事。不可無佐。奏記之任。不可非才。聞匡舜以高
文受知。以直道從事。歷歲斯久。宏益居多。故因其賓席之
資。加以紫綬之貴。改轅東適。從吾上公。無替初心。以忝朝
命。
知雜御史查文徽可起居郎樞密副使制
勅。秉記言之筆。以侍左右。受司聰之寄。以典出納。並居二
職。其可非才。某官查文徽。儒雅表文。忠厚成質。早踐華貫。
時為名臣。以南宮清望之資。當憲府雄極之任。提綱有序。
而衆目以理。正身自處。而周行以清。物論與之。予用嘉尚。
居中理極。不亦可乎。噫。為朕腹心。注人耳目。執節一懈。悔
咎隨之。爾其慎之。無忝吾命。可。
潤州丹徒令顧彥回可浙西推官制
勅。長人之吏。親職為勞。觀風之佐。坐籌為異。均其所任。是
曰優恩。某官顧彥回。以清節士風。嘗恭王府。以耆年篤行。
出字齊民。課績尤異。自當優寵。驅馳州縣。非為所宜。俾陟
賓階。奉我元老。優游盛府。足以光華。
撫州刺史周宏祚可池州刺史制
朕以將復淳風。務先理道。思得良二千石。以安吾民。倘副
簡求。迭受大郡。斯蓋布政懋官之旨也。某官周宏祚。勳臣
之子。雅有父風。自服佩恩華。踐更事任。訓齊武力。能得士
心。綏懷邊戎。克壯兵略。俗阜秩滿。序勞當遷。朕觀其才。可
謂良矣。青陽名郡。控制中流。前所任者。咸屬重望。今以授
爾。爾其欽哉。進爵升階。式示兼寵。苟勤節弗易。池人來蘇。
考績策勳。吾有彝典。
吉州判官鮑濤可虔州判官制
敕。虔之為鎮。俗雜地廣。化不可一。時生寇攘。萑苻既平。閭
井思乂。可以佐吾良帥而寧吾齊民者亡聞。某官鮑濤。久
倅列郡。克舉官常。從政以和。理劇無滯。况虔吉鄰郡。聲績
素彰。便道之官。率舊為用。副茲慎選。誰曰不然。爾其敬承。
無忝明訓。
給事中閻居常可金紫檢校司空充廬州節度副使制
勅。王者推念舊之心。申優賢之旨。官序出處。從其所安。諒
不可滯於一方也。某官閻居常。執心沖粹。為學精博。修賢
人之業。多長者之言。粵予纂承。實重舊德。俾掌駮議。直於
瑣闈。而無妄之疾未痊。貞退之請彌切。重違誠願。抑此朝
恩。俾佐藩方。式便頤養。金印紫綬。邦土憲司。併申寵光。以
示優渥。陟明之典。當俟有瘳。可。
虞部員外郎史館修撰韓熙載可大常博士制
勅。某官韓熙載。朕以因心之感。同軌有期。嚴恭禋祀。仍從
此始。求所以節豐儉而振廢闕者。屬於禮官。慎選其人。必
在時彥。以熙載學問精贍。辭氣亮直。本以通識。濟之奇文。
惟名與實。咸副是命。故輟自東觀。列於曲臺。使代稱禮樂
之盛。吾實有望於爾。勉之哉。
虞部員外郎史館修撰張緯可句容令制
勅。為政之要。在乎安民。長人之吏。在乎慎選。故吾用古道。
擇尚書郎而命之。某官張緯。學問該通。辭藝精絕。自東朝
載筆。石室抽文。朝論藹然。以為名士。矧又洞識理體。周知
物情。是為通才。何適不可。王畿大邑。既庶而富。藉爾敏惠。
為吾教之。仍假臺郎。以申朝獎。苟聞報政。豈恡加恩。可。
浙西判官高越可水部郎中制
勅。多士之世。副臺郎之選者。前代謂之賢。乃知三署之屬。
例無輕授。某官高越。早踐朝序。嘗為史臣。當官有聲。聚學
不倦。頃屬上將出臨大藩。輟參入幕之資。備觀理劇之用。
府罷赴闕。時名益高。司川之秩。俾從真授。無忘職業。以荷
朝恩。
左監門將軍趙仁澤可寧國軍都虞侯制
勅。南藩之寄。宣城為最。師勁而衆。地近而雄。故朝命列授。
以貳軍事。所以重其威令也。某官趙仁澤。名將之子。頗有
父風。在軍積年。武略精練。出宰大邑。歸預禁營。副予簡求。
俾隸宣部。往綏乃績。無替前勞。
左司郎中高弼可元帥府書記制
勅。某官高弼。王者之用師也。必先以文告之命。訓誓之辭。
故戎車之往。記室為重。而朕前委愛弟。實司邦政。今命汝
弼。使典軍書。任才責功。其意斯在。矧弼嘗參西掖。尋履南
省。所歷之任。藉藉有聲。今能奮雄辭而塞慎選。陟明之典。
予豈忘哉。
左領軍將軍孔昌祚可泗州刺史制
勅。左領軍衞將軍甲仗宮城營造等使孔昌祚。朕以長淮
北偏。隔閡戎夏。惟彼泗口。實當要衝。凡為守臣。罔不慎選。
而昌祚以貞幹事。以勤懋德。周廬巡徼之政。宮禁繁劇之
司。董齊典理。靡有違者。歷歲且久。秉心不渝。朕觀其才。可
為邊將。授以符竹。付之臨淮。爾其揚我武威。修乃郡政。登
於考功之籍。以塞任能之恩。可。
水部郎中方訥可主客郎中東都畱守判官制
勅。某官方訥。朕以分陜之任。非親賢不可。故迭用子弟以
居守。復以佩觽之齒。唯訓導是務。故慎選名德以從行。而
朕在東朝。先皇命爾訥列我賓席。恭慎文雅。挹其風度。將
順規諷。揖其忠誠。尋又奉予愛子。益固是道。今所授任。非
訥而誰。客曹正郎。畱臺幕職。往示兼寵。爾其敬哉。乃心不
渝。懋典寧忘。
祕書郎田霖可東都畱守巡官制
勅。某官田霖。朕命愛子。表正東夏。管記之任。[:#AS-82F9:⿰罇]俎之間。唯
才與行。乃可是選。而朕在儲貳。則嘗知霖。文藝直心。綽有
餘裕。累參載筆之任。近登祕籍之司。列於王宮。頗叶時望。
故授以畱臺之職。副茲託乘之求。爾往敬哉。無忝予命。
前山陽縣尉張師古可祕書省校書郎制
勅。王者之行慶也。獎能振滯。赦過責功。如斯而已矣。某前
為縣佐。以公事罷免。而聞其立身修已。有足多者。故從其
滌瑕之命。升諸祕籍之司。往服乃官。勿重而悔。
江州錄事參軍王崇昭可江西觀察衙推制
勅。某官王崇昭。西南大藩。庶政繁會。獄訟之理。欽恤是先。
重輕一隳。手足無措。必得朝士。以典掌之。而聞崇昭。可當
斯任。往莅乃職。無忘益恭。
前舒州錄事參軍沈翺可大理司直制
勅。某蔭藉從仕。以儒術資身。蓬閣曳裾。早揚聲問。侯藩載
筆。亦懋勤勞。向事圭符。實司經紀。州縣之職。非其所長。既
失儀刑。遂從罷秩。今慶賞斯浹。一眚咸矜。復爾名籍。俾參
寺。吾不記過。爾其自修。
前舒州刺史李匡明可中書侍郎制
勅。朕以不德。恭承丕基。思聞獻替之言。以自開悟。故於侍
從之列。尤用簡求。矧乃職奉詔命。地參公輔。歷代精選。可
虛授乎。某以風度爽邁。克嗣遺允。以文章宏雅。累踐清途。
先皇器之。任遇尤重。故其冠翰苑。掌天官。長憲臺。肅千里。
靖恭於位。績用有成。舒人既康。執壁來覲。宜加疏等之命。
擢為鳳閣侍郎。敬之哉。夫出為諸侯。非不貴也。入首三品。
非無位也。持重足以鎮物。納忠足以報我。匡正不逮。予有
望焉。
歙州觀察推官翟延祚可水部員外郎制
勅。某。以外諸侯吏入為尚書郎者。非推恩酬勞。何以臻此。
聞爾宰百里。佐廉車。皆有政能。宜當選任。往祗乃事。無忝
予恩。
大理司直唐顥可監察御史制
勅。某。夫御史之列。皆一時之清選。而貴仕所由漸也。聞爾
執心有常。從事以直。持刑甚平允。當官有勤勞。故升諸朝
廷。俾之察視。爾其懋乃才用。修我紀綱。無傾側糾訐以為
能。依阿顧避以自守。勿貽爾悔。以忝予恩。
禮部員外郎馮延魯可中書舍人勤政殿學士制
勅。侍從無職。總同清要。若乃參書殿之列。備切問之重。使
如綸之命。式光人文。無詢之言。不入吾耳。所寄若是。其選
可知。某惟望與才。皆副是任。况東畿亞府。有理劇之用。南
宮禮典。多伏奏之勤。俾膺簡求。必叶虛佇。夫前言往行。爾
所祗服。正辭讜論。予之嘉聞。無從非彝。以忝多訓。
筠州刺史林廷皓責授制
勅。恥過作非。言不顧行。為臣如此。在法難容。某頃自歸朝。
頗推有勇。俾之為將。所以圖功。及封疆多難之時。車徒四
出之際。遂能激揚壯節。措之師旅。付以圭符。而畏懦屢聞。
遁逃不暇。震驚城守。詿誤軍謀。當此之時。已宜行法。予以
義深罪已。功在止戈。既屈身以弭兵。乃含垢而務德。復移
郡寄。仍綰使權。苟奏課之有聞。亦在人而何棄。未終考績。
爰掇訟辭。猶且累上素章。屢言搆陷。洎遣制使。明徵其辭。
乃自滁陽罷郡已來。筠州移郡之後。侵漁公帑。積數且多。
干犯詔條。為罪不一。證據明具。詞理並窮。殊不省非。更為
文過。謂競厮養為恥。以對獄官為羞。欲蓋彌彰。侮我何甚。
其武勇也既如彼。其誠心也又如此。倘猶宏恕。何以律人。
尚以君臣之間。務全終始。特從薄貶。庶克自新。勉荷寬恩。
無重而悔。
封保寧王冊
維保大元年八月丁未朔某日。皇帝若曰。稽古夷庚。祗叶
皇極。建侯樹屏。保乂王家。用能乘運會昌。歷世重光。先哲
所以啟後。列辟所以時憲者也。我思立愛。宜有加焉。咨爾
二十弟某。中和萃靈。寬裕成德。戲必俎豆之禮。學無城闕
之游。聰明仁智。仰遵前訓。孝友姻睦。率由生知。昭此玉音。
應於麟趾。朕以不德。澟乎丕承。文武之功。期無獨享。契龜
胙土。抑為舊章。今使某官某持節冊爾為保寧王。食邑二
千戶。敬之哉。昔我文考對越上帝。敷佑下民。克儉於家。無
縱於逸。再造之業。與世無窮。予以爾有邦。膺受繁祉。今爾
尚迪遺烈。保終令圖。無從非彝。無狎非正。耉老是聽。訓典
是師。綏寧乃封。以永元吉。
蔣莊武帝冊
維年日月。皇帝若曰。稽古皇極。訓民事神。詔大號以崇正
直之威。垂大名以紀昭明之德。牲幣有數。典禮不愆。政是
以和。神降之福。莫不由斯者已。若乃以死勤事。沒而不朽。
流光儲祉。蔣帝有焉。惟帝冥符靈氣。孕毓元造。嘉猷雄略。
昭映前人。在昔潛耀大川。躍鱗下邑。著艱難之節。所以事
君。彰變化之神。所以顯俗。惟德是輔。感而遂通。建福會昌。
以戡時難。豐功厚德。以享帝郊。史臣執簡於無窮。工祝正
辭於不絕。顧惟寡昧。祗嗣龐鴻。敢忘人謀。以叶靈貺。瞻言
神岳。作鎮皇州。興運維新。[:#AS-91AB:●]符丕顯。而位極於炎昊。名謝
於康惠。墜典未舉。予用慊焉。濮陽諸姬。實纂服之舊邦。[:#AS-8864:⿺克寸]
亂除害。乃庇人之盛業。合為縟禮。申告祠庭。今使使某官
持節奉冊追謚曰莊武帝。嗚呼。丹青懿烈。光光如彼。簡冊
廟貌。昭昭如此。永為民正。無乏神主之望焉。
追封安王冊
維年月日。國主若曰。稽古大猷。啟迪來裔。籓翰之寄重事
也。不以親屬為嫌。寶玉之分盛典也。不以死生易節。昔在
有魏。蒼舒早世。降及我唐。子雲無祿。咸用追啟王社。飾於
泉扄。垂為憲章。肆予遵舉。咨爾某。稟信厚之德。持謙下之
資。在傅不勤。為善最樂。烝烝敬孝之性。恂恂友悌之風。及
苴茅北藩。授仕殿省。別六尚之名物。參九伐之政令。行以
正直。持之公平。諸御知方。㣥校競勸。職修事舉。朕甚多之。
爵止極於公封。位未登於六事。流光不待。時望慊焉。申予
有慟之懷。加爾飾終之禮。冬卿峻秩。楚澤全封。丕舉茂章。
永光餘烈。今命使某持節冊贈工部尚書。封安王。嗚呼。延
吳之懷。予用多愧。間平之德。人其識諸。簡冊無虧。丹青不
泯。昭昭後魄。亦克知之。
追封豐王冊
維年月日。國主若曰。名器之重。典冊之崇。不以親疎為嫌。
至公之舉也。不以生死易節。歸厚之道也。先哲彝訓。我儀
行之。咨爾某。挺岐嶷之咨。稟山河之秀。亦既就傅。時惟老
成。迪祖宗之猷。不愆不忘。奉詩禮之學。惟幾惟勤。公室所
推。藩屏攸寄。秀而不實。彫此妙齡。天性所鍾。永悼何已。真
王異數。護塞雄藩。舉為寵章。飾彼幽壤。今使使云云。嗚呼。
分以寶玉。苴以白茅。弗及圖功。猶足表德。尚爾不昧。知予
此心。
衞王劉仁贍改封越王冊
維年月日。國主若曰。忠臣之事君也。歿且不朽。王者之念
功也。久而弗忘。故賢哲應期。風烈所及。千載之下。若旦暮
焉。矧先朝舊臣。藩方賢帥。雄名大節。震耀區中。粵予纂承。
敢忘襃寵。咨爾故某。命世英傑。奕葉勳庸。便藩寵遇。茂著
聲實。間者輟自離衞。鎮於壽春。導德申威。罔不率俾。國步
中梗。邊烽載驚。介然孤城。橫制險地。威略所奮。以戰則靡
亢。恩信所加。以守則彌固。社稷是衞。豈惟封疆。嗚呼。壯圖
中奪。而英氣動於二國。奇表長謝。而中規流於百代。肆我
文考。爰極寵章。崇為帝師。建以王社。大名備物。無不及焉。
咨予小子。敬想先正。聞鼙之感斯極。飾壤之禮未行。是用
越於彝章。再光贈典。山陰大國。會稽遺墟。申畫四封。永旌
懿烈。今遣使某官持節改封越王。嗚呼。忘身徇國。其至如
彼。慎終追遠。其厚如此。永錫繁祉。子孫保之。
慶王進封陳王贈太尉冊
維年月日。國在若曰。古稱王者之貴。必有先也。豈不以在
原之助。義切於邦家。陟岡之恩。情均於存歿。自非贈飾之
寵。寧申敦敘之懷。稽迪前經。式揚盛典。咨爾某。受天正氣。
為國宗英。器量川停。機神秀出。縱橫之智。發為事業。儒雅
之度。播為文辭。自錫壤侯藩。調兵蘭錡。行令惟一。撫下惟
仁。周廬不驚。宸極甘寢。天覆形於鍾愛。時望極於維城。景
命不融。儀表長謝。壯圖大略。嗟時運之難并。遺文餘烈。綿
歲序而常存。粵予小子。祗荷丕緒。奉慈訓於長樂。頒分器
於懿親。友于之恩。追懷何已。是用修嚴縟禮。申告九原。以
王有文雅之稱。故改封於陳社。以王有重厚之器。故建號
於上公。光昭令猷。永垂不朽。今命使某云云。噫。花[:#AS-9478:⿳艹口咢]之游。
宛成今昔。寶玉之數。遂隔平生。尚想明靈。鑒茲永悼。
追贈劉(一作畱)從效父冊
維年月日。國主若曰。立身揚名。君子所以顯父母也。慎終
追遠。王者所以厚風俗也。政之大者。其可忘乎。咨爾清源
軍節度使劉某父贈鄜州都督彥雄。行當於躬。量韜於世。
修誠明而應物。積善慶以流光。實啟高門。誕生賢嗣。建節
風雲之會。致身藩翰之權。清寧一方。表率㣥后。歲勤職貢。
恭守朝經。位崇帝師。勳在王府。向非稟訓有自。應期而生。
則功勳所昭。何以及此。雖襃贈之典。已賁於九原。而督護
之名。未比於大府。俾加縟禮。薦洽朝章。今遣使云云持節
冊贈爾為潞州大都督。嗚呼。節鉞之貴。命屈於生前。典冊
之崇。禮符於不朽。既足以光爾之有後。亦所以表予之。推
恩。昭昭有靈。知我斯意。
追封許國太妃冊
維保大三年太歲乙巳七月乙未朔某日。皇帝若曰。昔在
徂后。法象天明。旁求淑女。式敷陰教。並建內職。以麗外朝。
故其先德之舉。顯魂之命。比爰庶尹。無不及焉。蓋敬終貽
後之旨也。咨爾故汝南郡君周氏。恭儉執中。明智資性。頃
諧法相。入奉先朝。紘綖之勤。夙著於彤史。湯沐之寵。竟飾
於泉扄。粵予纂承。祗稟茲訓。家道既正。國風以理。仰蹈成
式。永懷舊人。是用釐舉闕遺。追崇名數。昆吾舊宅。太岳全
邦。申畫四封。以光懿德。今使某官持冊封許國太妃。嗚呼。
令問不忘。盛典無替。昭昭復魄。聞予此言。
