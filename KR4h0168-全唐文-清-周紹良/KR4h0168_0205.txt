欽定全唐文卷二百五
謝壽
壽。龍朔中官右春坊主事。
議沙門不應拜俗狀
一。勅云。君親之義。在三之訓為重。愛敬之道。凡百之行攸
先者。此實先王之要道也。今請申其禮。竊尋教有外教內
教之別。人有在家出家之異。在家則依乎外教。服先王之
法服。順先王之法言。上有敬親事君之禮。下有妻子官榮
之戀。此則恭孝之躅。理叶儒津。出家則依乎內教。服諸佛
之法服。行諸佛之法行。上捨君親愛敬之重。下割妻子官
榮之戀。以禮誦之善。自資父母。行道之福。以報國恩。既許
不以毀形易服為過。豈其責以敬親事君之禮。異乎孔老
之教。所以理絕常境。不抑拜禮。無損於國也。
一。勅云。宋朝暫革此風。少選還依舊貫者。自佛法東流。六
百餘載。帝代相次。向有百王。莫不敬崇佛法。樹福僧田者。
故以染衣剃髮。同諸佛之容儀。割親辭榮。異衆人之愛戀。
天龍敬重。號為福田。故佛告憍曇彌。莫供養我。當供養僧。
此則大聖誠言。理不可棄。如其佛語可棄。請總除廢。豈容
存之欲求其福。辱之而責其拜禮也。伏惟太宗文皇帝聖
智則無所不達。神威則無所不伏。於時僧衆。豈不易令跪
拜。故以佛法可敬。長其容善。又恥好異亂常之迹。故不為
也。但願近依先朝聖化之道。遠棄晉宋邊鄙之法。則萬古
不怪。道俗心安矣。
一。勅云。朕稟天經以揚孝。資地義而宣禮者。比見普天之
下。俱行孝道。親在則盡心色養。親歿則追思遺跡者。皆稟
陛下至孝之道也。今忽改棄先朝正淳之軌。遠慕晉宋矯
異之風。今僧等雖復暗昧。竊為陛下不取也。伏願追思先
迹。還依貞觀之法。此則至孝之道。不化而自行矣。
一。勅云。連河之化。付以國王。裁制之由。諒歸斯矣。臣竊尋
付囑之意。恐不如此。何者。佛以像法末年。淳心漸薄。邪見
增長。正法衰替。四部之衆。無力宏宣。是以付囑國王。令王
擁護。如其王者不護。法當衰沒自壞。豈勞付囑。令王毀壞。
今僧徒雖復凡鄙。而容儀似佛。使之跪拜。還如佛拜。
一至於此。(疑)則存之無益。且夫去好異順大同者。君子之
道也。故先朝云。以人從欲。亂於大道。君子所恥。此風未遠。
伏願依行。
人或問曰。經中既說新學比邱禮維摩詰足。不輕菩薩亦
致敬於慢衆。况今聖主。示為白衣。神德則不謝於維摩。立
行則不同於慢衆。今使僧拜。正合其宜。更有何辭。敢不從
順。答。不可以一人別行。而亂於大教。若以比邱頂禮於居
士。則令五衆設拜於君親。俗人有居母喪而不哀。豈使天
下喪親而不哭。至如莊周對婦屍而歌樂。知存歿如四時。
孟孫居母喪而不戚。達死生乎一貫。此皆體道勝軌。何不
令天下俱行。若以體道之情。不可施於國法者。彼亦證理
之行。豈得施於大化之議(疑)風也。夫議者蓋欲取其大理。
以成畫一之法。三教之法。即國王法。其法既成。終天不易。
若不行用。則須除廢。若行用之。必須述其教跡。昔聞帝王
禮佛。未見佛禮帝王。所以帝王敬法服者。以先勝國王受
佛付囑。歷代尊承佛教故也。父母敬其袈裟。不可屈其佛
衣。招父母之過。自古帝王度人出家。去其鬚髮。與其佛衣。
不拘常俗。令作導師。敷演法教。而作福田。若令其禮拜。則
屈其尊服。付囑之義安在。今欲改變。恐昧理之流。心有疑
惑。因生其過。譬由敬泥龕木像。以其圖寫佛容。若不覩相
欽承。泥木一何可貴。泥木尚假佛儀。僧尼還託法服。無假
無託。舋伐誰伐。如愚所見。望請循舊。不拜為定。謹議。
王千石
千石。龍朔中官詳刑寺丞。
議沙門不應拜俗狀
竊惟君臣契重。忠孝之義本隆。父子恩深。愛敬之情攸切。
存日用之理。荷生成之大。受其蔭者豈有忘其德。餐其惠
者寧有闕其禮。斯固在三隆訓。盡一垂範。乃理叶神衷。義
符聖詔。然而域內之法。與老釋殊制。方外之軌。共堯孔異
轍。筌蹄不能喻。性相兩忘。小大所不拘。天地齊一。不以色
養為孝。不以棄親為疑。神道經久。此而莫止。尋其要旨。亦
有助化。故詭服無點彝章。毀形不傷教義。超然出塵之表。
紛然不羈之賓。沖而無替。嶷爾圓湛。雖因果難了。至理窅
冥。若存若兦。因循自昔。往者釋遠著論。晉庾息談。與其慢
也。寧崇其敬。今若尊其道而毀其法。要其福而屈其身。是
使鳴錫趨劍佩之容。捧鑪端簪笏之理。緇衣並列。敬弛雙
行。斯則袈裟忸金翅之威。盋盂慚呪龍之術。其為教也。安
所施乎。遜等預忝芻蕘。言非可擇。輒申愚管。伏深戰懼。謹
議。
劉慶道
慶道。龍朔中官奉常寺丞。
議沙門不應拜俗狀
夫孝養所以事親。髮膚為立孝之始。敬忠所以奉上。跪拜
申資敬之容。此固仰究天經。俯窮人理。至夫真如寂滅。言
行俱盡。元妙希夷。窅冥難測。陛下恢宏正道。闡闢妙門。興
彼法徒。膺茲冥祐。然而教非域中之政。形乃方外之儀。衣
異國容。身無首飾。何以參搢紳於下拜。厠筓總而長跪。愚
謂紹法象賢。可以朝不屈節。毀形自絕。可以家無降禮。且
同巢許之流。有異勛華之盛。付囑之託。因循為善。既奉明
勅。敢陳正議。謹議。
鄭欽泰
欽泰。龍朔中官司戎太常伯護軍。
議沙門不應拜俗狀
臣聞三災變火。六度逾凝。二字為經。百成攸緬。是以白毫
著相。闡一乘於萬劫。紫氣浮影。混萬殊於一致。爰有儒津。
復軔殊軫。秀天地陰陽之稟。禮君臣父子之穆。故知循名
責實。矩跡端形。則教先於闕里。齊心力行。修來悔往。則化
漸於連河。釋為內防。雅有制於魏闕。儒為外檢。不能括其
靈臺。別有元宗素範。振蕩風物。翾鵬逸鷃。促椿遼菌。無為
無事。何得何失。然則道佛二教。俱為三寶。佛以佛法僧為
旨。道以道經師為義。豈真攝生有托。陶性通資。信亦為政
是基。裨聲濃化。而比邱未喻。先生多僻。恃出俗而浮逸。以
矜傲為誇誕。處匹夫之賤。直形骸於萬乘。忘子育之恩。不
降屈於三大。固君父所宜革。乃臣子所知非。遂降綸璽。是
攻其弊。雖履孝居忠。昌言改轍。而稽古愛道。參酌㣥情。懷
響者谷不銷聲。撫塵者山無隔細。必備輿人之頌。以貢芻
蕘之說。何則。柱史西浮。千有餘祀。法流東漸。六百許年。雖
歷變市朝。而事無損益。惟庾冰責沙門之拜。桓元議比邱
之禮。幸有何充進奏。慧遠陳書。事竟不行。道終不墜。是以
大易經綸三聖。蠱象不事王侯。大禮充牣兩儀。儒行不臣
天子。亦有嚴陵踞謁光武。亞夫長揖漢文。介冑豈曰觸鱗。
故人不為嬰網。惟舊詎先師道。法侶何後戎昭。上則九天
真皇。十地菩薩。下則南山四皓。淮南八公。或順風而禮謁。
或御風而游處。一以貫之。靡得而屈。十室忠信。亦豈無其
人哉。五刑之設。關三木者不拜。豈五德之具。居三服者拜
之。罪之不責恭肅。德之誠足容養。然則含識之類。懷生之
流。莫不致身以輸忠。彼則不忠王者。莫不竭力而遵孝。彼
則不敬其親。雖約弛三章。律輕三尺。有一於此。三千其大。
而不被以嚴誅。寘於臣責者。豈不以道釋與堯孔殊制。傷
毀與禮教正乖。蓮花非結綬之色。貝葉異削珪之旨。人以
束帶為儀章。道則冠而不帶。人以束髮為華飾。釋則落而
不容。去國不為不忠。辭家不為不孝。出塵滓割愛於君親。
奪嗜欲棄情於妻子。理乃區分於物類。不可涯撿於常途。
生莫重於父母。子則不謝。施莫厚於天地。物則不答。君親
之恩。事絕名像。豈稽首拜手。可酬萬分之一者歟。出家之
與君父。豈曰全無輸報。一念必以人天為願首。四諦則於
父母為宏益。方袪塵劫。永離死生。豈與夫屈膝為盡忠。色
養為純孝而巳矣。必包之俗境。處之儒肆。屈其容。降其禮。
則不孝莫過於絕嗣。何不制以婚姻。不忠莫大於不臣。何
不令稱臣妾。以袈裟為朝服。稱貧道而趨拜。儀範兩失。名
稱兼乖。深恐一跪之益。不加萬乘之尊。一拜之勞。式彰三
服之墜。則所不可。而豈然乎。王者無父事三老。無兄事五
更。君人之尊。亦有所敬。法服之敬。不敬其人。若屈其數。則
卑其道。數而可卑。道則云缺矣。豈若存敬於巳。存道於物。
敬存則巳適。道在則物尊。尊道所以敬於物。敬於物所以
尊於巳也。况復形猶身也。道若影焉。身既如聲。道亦如響。
形動則影隨。聲揚則響應。道崇則身寵。身替則道息。豈可
使居身之道。屈於道外之身。豈可使方外之人。存於身中
之敬。又彼守一居道。不離塵俗。若可拜之。是謂俗之。道而
可俗。俗又參道。則一當有二。而道不專行矣。安可以區道
之常域。保專一之至誠哉。據僧祇律。敬袈裟如敬佛塔。謂
袈裟為福田衣。衣名銷瘦。取能銷瘦煩惱。鎧名忍辱。取能
降伏魔軍。亦喻蓮花不染泥滓。亦為諸佛之所幢相。則袈
裟之為義。其至矣夫。若損茲佛塔。壞彼幢相。將輕忍辱。更
貶福田。甚用危疑。終迷去取。解服而拜。則越俗非章甫之
儀。整服而趨。則緇衣異朝宗之典。故闡幽舍衞之境。步屏
高門之地。理絕朝請。事乖榮謁。豈不謂我崇其道。所以彼
請其來。請而卑之。復何為者。廬山為道德所居。不在搜簡
之例。甘棠為聽訟所息。或致弗翦之恩。山與樹之無心。且
以德而存物。法與道之有裕。豈崇道而遺人。語曰。人能宏
道。則道亦須人而行也。王人雖微。位在諸侯之上。行道之
輩。焉復可卑其禮。若謂兩為欺詭。則可以而寢之。寢之之
道。則芟薙之之謂。是則所奪者多。何止降屈而巳。若謂兩
為濃助。則宜崇之。崇之之道。則尊貴之之謂。豈可尊貴其
道。而使其恭敬哉。假以金翠為真儀。不以金翠而增肅。假
以芻狗而尊像。不以芻狗而加輕。肅敬終寄於道。輕重不
係於物。物之不能遷道。亦猶道之恒隨於物矣。沙門橫服
於巳。資法服而為貴。莫不敬其法服。而豈係於人乎。不拜
之典。義高經律。法付國王。事資持護。法為常也。常行不易。
一隅可隔。千門或爽。通有護法之資。塞有墜法之慮。與其
墜之。曷若護之。何必屈折於僧容。盤辟於法服。使萬國歸
依者。居蒂芥於其間哉。語曰。人因所利而利之。則利之之
術。亦可因其精詣而為利矣。洎乎日光上照。皇運攸宗。海
接天潢。枝連寶構。藉無上之道。闡無疆之業。別氏他族。敬
猶崇往。神基靈派。道豈偽今。此為甚不可一也。月氏東國。
寶祚斯俟。定水元波。法雲彩潤。高解脫之慶。演常住之福。
王前帝昔。尚或攸遵。主聖臣良。胡寧此變。臣愚千慮。萬不
一得。儻緣斯創造。無益將來。於恒河沙劫。有豪釐之累。雖
率土碎首。㣥生粉骨。何以塞有隱之責。蠲不忠之罪。此為
甚不可二也。臣所以汲汲其事。區區其誠。搔首捫心。隳肝
瀝膽。伏願聖朝。重興至教。恒春柰苑。永轉法輪。心歡錄其
人百。祚遠光於帝業。則雖死猶生。朝夕可矣。竊惟詔旨微
婉。義難適莫。天情畫一。則可使由之。睿想旁求。則誰不竭
慮。臣以庸昧。何足寓言。以兩教為無。則崇於聖運。聖而崇
之。則非無矣。以兩教為有。則筆削明時。時而削之。恐非有
矣。斯所以歧路裵回。兩端交戰。道宜存跡。理未厭心。管豈
窺天。蛙焉測海。理絕庶幾之外。事超智識之表。自懷鉛閣
筆。扣寂銷聲。而欲鳥處程言。竽中竊吹。將聾聽而齊俗。舉
瞽視而均叟。雖有罄於心靈。終不詣於聞見也。直以八風
迥扇。萬籟咸貢其音。兩曜昇暉。千形不匿其影。茲焉企景。
是庶轉規。就日心葵。輸涓驛露。而靦顏漿夏。履薄冰春兢
惕巳甚。赧畏交集。謹議。
王泉
泉。龍朔中官內侍監給事。
議沙門不應拜俗狀
竊以耆山闡化。泛幽津而鼓檝。碧落垂訓。趣真境而揚言。
德總四天。挺教殊乎俗檢。義均一指。資敬異乎常倫。故致
禮堅林。至理與恒情別統。屈身河上。元功共即事巳乖。是
知緇服黃冠。非闕廷之飾。禪林洞府。豈臣子之榮。至於功
深利益。道備宏誘。列三乘之旨。則理極四生。示五千之文。
則言包萬象。執慧刀而割煩惱。棄有欲而習無為。存歿仰
其舟航。動植資其含養。性相非研機所盡。希夷豈探賾所
窮。況乃轉法輪以翼帝功。則功濟塵劫。浮真氣而基聖道。
則道冠混元。蕩乎大乎。固無得而稱矣。今欲奬同名教。令
依俗禮。綸言既降。誰曰不宜。竊恐高尚之風。因斯遂往。元
妙之理。流蕩忘歸。伏惟陛下愛敬隆於百王。德教敷於四
海。凝神體物。宏道為心。何必約此二門。混同真俗之路。限
茲兩教。亂彼默語之途。戒律既異於恒科。跪拜豈通於常
禮。因循之跡。請依恒軌。謹議。
源誠心
誠心。龍朔中官萬年縣令。
議沙門不應拜俗狀
竊以老釋之教。雖曰沖元。君父之尊。終資嚴敬。况所行化。
不出寰中。義屬在三。須遵孔禮。但為落髮不可加冠。法衣
不可加帶。無冠無帶。拜伏失儀。如愚管窺。依舊為允。謹議。
王隱客
隱客字少微。太原人。贈太子少保琚從父。官鳳閣侍郎。
議沙門不應拜俗狀
若夫雞渾起一。龍聖開三。飛羲畫而踰繩。泛軒文而越契。
端宸肅扆。題尊玉宇之中。斑屣彯琚。光佐璿逵之右。洪猷
僅於禮樂。秀業止於仁義。亦有棲月籠霞之儁。乘黿控鯉
之英。窒欲蟺姿。茹丹菌於祕洞。休糧蛻影。吸青露於神邱。
終驚迅節之期。徒侈浮歡之會。豈若能仁撫運。梵典開宗。
撰妙輪而曾擊。俶寶騎而高引。無生之生。究生生於至賾。
不滅之滅。窮滅滅於幽源。大千通智炬之輝。盡億曳法蠡
之響。繁[:#AS-8861:⿳冖八且]弛網。邁三咒於湯年。苦浪堙洪。軼四乘於夏序。
浸㣥方而演澤。濟悠劫而凝勳。襲其儀者便屈紫皇之敬。
入其道者乃標黔首之尊。為愛習之良資。作塵勞之依止。
洎乎星潯禠照。日夢飛光。東徙休屠之像。西漸罽賓之化。
高人響係。敷妙說於琅函。茂德肩隨。暢真詞於貝牒。列辟
以之崇奉。[:#AS-92F9:⿰帛⿱丿糸]代以之欽尚。故苻秦肅念。紆翠輦而同嬉。劉
漢虔誠。下緗輿而致禮。唯有牛圖晚運。慧星曖而還明。龍
緒衰辰。德水凝而復渙。我大唐澄飛日海。撲燎霞崐。延喜
流禎。昭華獻吉。財成紫宙。葳蕤改粒之勳。大比蒼黎。茵靄
遷裳之業。皇帝乘雷震極。鑠電離宮。驅九駮以曾馳。駕八
驥而橫厲。希風崛岫。啟鶴苑於神畿。仰化連河。構蜂臺於
勝壤。敷攝誘之徽範。敦愛敬之洪模。而以控國必俟於忠。
裝家實資於孝。爰命僧尼之輩。將申跪拜之儀。則裕凝懷。
誶通規於會府。因心在念。捨輿頌於英寮。雖囂議相攻。各
言其志。而宸襟歷選。遂率於常。特懷顧復之恩。仍致升堂
之拜。悰上人沖宇淹穆。秀器韶雅。迥韻道通。峻詞閑綽。身
城浪謐。飛寶仞以衝天。意樹紛披。聳珍翹而拂漢。既洽九
儒之要。還探三藏之微。緇徒擅其姱節。素侶挹其徽望。固
巳偶迹乘杯。侔聲飛錫者矣。將恐迷生曲學。近識孤聞。以
適俗之權。為會真之實。叩鳳閽而莫遂。叫鸞掖而無從。爰
興護念之心。載啟發揮之作。粵自晉氏。迄於聖代。凡其議
拜事。並集而錄之。總合三篇。分成六卷。為之贊論。格以通
途。縟旨含鏘。雕文振彩。信所以激昂幽致。刷盪冥津者也。
隱客業寡才疎。名蕪槩淺。坐煙郊而晦迹。泊風戶以棲神。
徒以早尚華編。深崇葉篆。欣茲盛事。綴而序之。秋虫[:#AS-FBED:●]粦
輕光。匪助奔羲之曜。春蛙陋響。寧裨大樂之音。聊以宣情。
詎云
摛藻。與我同志。幸無誚焉。
沈元明
元明。龍朔中官左威衞錄事。
成唯識論後序
原夫覺海澂圓。涵萬流而濬宗極。神機闡妙。被衆象而凝
至真。明慧日而鏡六幽。洩慈雲而沛八㝢。演一音而懸解。
逸三乘以遐騖。體陳如之牛器。津有有於鹿園。照善現之
滿機。繹空空於鷲嶺。雖絕塵於常斷。詎遺筌於有空。顯無
上之靈宗。凝中道於茲教。逮金河滅景。派淳源而不追。玉
牒霏華。緒澆風而競扇。於是二十八見。迷喪應於五天。一
十六師。亂牛雲於四主。半千將聖。茲惟世親。實賢劫之應
真。悔生知以提化。飛光毓彩。誕暎資靈。曜常明於八蘊。藻
初情於六足。秀談芝於俱舍。摽說有之餘宗。攝元波於大
乘。賁研空之至理。化方昇而照極。湛沖一於斯頌。唯識三
十偈者。世親歸根之遺制也。理韜囦海。泛浮境於榮河。義
鬱烟飈。麗虹章於元圃。言舍萬象。字苞千訓。妙旨天逸。邃
彩星華。幽緒未宣。冥神絕境。孤明歛暎。祕思潛津。後有護
法安慧等十大菩薩。韞元珠於八藏。聳層搆於四圍。宅照
二因。樓清三觀。升暉十地。澄智水以潤賢林。鄰幾七覺。皎
行月而開重夜。優柔芳烈。景躅前修。箭涌泉言。風飛寶思。
咸觀本頌。各裁斯釋。名曰成唯識論。或名淨唯識論。空心
外之二取。息滯有之迷塗。有識內之一心。遣歸空之妄執。
晦斯心境。苦海所以長淪。悟彼有空。覺岸於焉高蹈。九十
外道。亂風轍而靡星旗。十八小乘。軔羬軒而扶龍轂。窮神
體妙。詣賾探機。精貫十枝。洞該九分。顧十翼而搏仙羽。頫
九流以濬瓊波。盡邃理之希徽。闡法王之奧典。稱謂雙絕。
筌象兼忘。曜靈景於西申。閟虹光於震旦。濟物宏道。眇歸
宗德。粵若大和尚三藏法師元奘。體睿含真。履仁翔慧。九
門禪晏。證靜於融山。八萬元津。騰流於委海。疊金牆而月
曜。峻玉宇而遐騫。軼芳粹於澄蘭。孕風華於龍翼。悼微言
之匿彩。嗟大義之淪暉。用啟誓言。肆茲遙踐。泳祥河之輟
水。攀寶樹之低枝。循鏤杠以神遊。躪霙峰而安步。昇紫階
而證道。瞰元影以嚴因。採奧觀奇。徙蒼龍於二紀。緘檀篆
具。旋白馬於三秦。我大唐慶表金輪。禎資樞電。奄大千而
光宅。御六辨以天飛。神化潛通。九仙賮寶。元猷旁闡。百靈
聳職。凝旒邃拱。杳通夢於霄暉。掞組摛華。煥騰文以幽贊。
元奉綸旨。溥令翻譯。敕尚書左僕射燕國公于志寧中書
令高陽公許敬宗等潤色。沙門釋神泰等證義。沙門釋靖
邁等質文。肇自貞觀十九年。終於顯慶之末。部將六十。卷
出一千。韜軼蓬萊。池湟環渤。載隆法寶。大啟㣥迷。頌德序
經。並紆宸藻。元風之盛。未之前聞。粵以顯慶四年。龍棲叶
洽。元英應序。厥閏惟陽。糅茲十釋四千五百頌。彙聚㣥分。
各遵其本。合為一部。勒成十卷。月窮於紀。銓綜云畢。精括
詁訓。研詳夷夏。調驚韶律。藻掞天庭。白鳳甄奇。紫微呈瑞。
遂使文同義異。若一師之製焉。斯則古聖今賢。其揆一也。
三藏弟子基。鼎族高門。玉田華冑。壯年味道。綺日參元。業
峻林遠。識清雲鏡。閑儀玉瑩。淩道邃而澄明。逸韻蘭芳。掩
法汰而飛辨。緒仙音於八梵。舞霄鶴以翔禎。摛麗範於九
章。影桐鸞而絢藻。昇光譯侶。俯潛叡而融暉。登彩義徒。顧
猷暢而高視。秀初昕之璇景。晉燭元儒。矯彌天之絕車[:#AS-FBED:●]
翕。騰邁真俗。親而四辨。言奬三明。疏發戶牖。掖導津涉。績
功資素。通理寄神。綜其綱領。甄其品第。兼撰義疏。傳之後
學。教蟠黃陸。跨合璧於龜疇。祥浮紫宮。掩連珠於麟籀。式
罄庸謏。叙其宗致云。
郭震
震字元振。以字顯。魏州貴鄉人。舉進士。授通泉尉。唐休璟
破吐番。元振參預其謀。以功拜主客郎中。睿宗景雲二年
累官至同中書門下三品。封館陶縣男。以誅太平公主功
進封代國公兼御史大夫。持節為朔方道大總管。未行。元
宗於驪山講武。坐軍容不整流新州。尋以舊功起為饒州
司馬。道病卒。開元十年追贈太子少保。
劾趙彥昭韋嗣立韋安石奏
彥昭以女巫趙五娘左道亂常。託為諸姑。潛相影援。既因
提挈。乃踐台階。或驅車造門。著婦人之服。或攜妻就謁。申
猶子之情。於時南憲直臣。劾以霜憲。暫加微貶。旋登寵秩。
同惡相濟。一至於此。又張易之兄弟勢傾朝野。嗣立此際
結為甥舅。神龍之初。巳合誅死。天網疎漏。腰領誤全。安石
託附阿韋。編諸屬籍。中宗晏駕。削大皇輔政之制。定阿韋
臨朝之策。此時朝野危懼。人神怨憤。乾坤交泰。宇宙再清。
不加貶削。法將安措。臣忝司清憲。敢不糾彈。請付紫微黃
門準法處分。
論去四鎮兵疏
臣聞利或生害。害亦生利。國家奄有天下。園囿八荒。而萬
機百揆之中。最難消息。唯吐蕃與默啜受命。是將大利於
中國。若圖之不審。則害亦隨之。如防害有方。則利亦隨之。
今欽陵所論。唯分裂十姓地界。抽去四鎮兵防。此是欽陵
切論者。若以為可允。則當分明斷決之。若以為不可允。則
當設策以羈縻之。終不可直拒絕以阻其意。使興邊患也。
臣竊料此事。關隴動靜之機。豈可輕舉措哉。使彼和望未
絕。則其惡意亦不得頓生。請借人事為比。設如人家遭盜。
一則攻其內室。一則寇其外落。主人必不先於外寇而憂
在內室矣。何則。以內患近而外患遠也。今國之外患者十
姓四鎮是。內患者甘涼瓜肅是。復關隴之人事。屯田向三
十年。臣料其力用久竭弊矣。脫一朝甘涼有不虞。此中豈
堪廣調發耶。臣實病之。不知朝廷以為何如。夫善為國者。
當先料內以敵外。不貪外以害內。今議事者。捨近患而靡
恤。務遠患而是貪。臣愚駑。罔識厥策。必以四鎮殷重。事不
可依。何不言事以答之。如欽陵云。四鎮諸部與蕃界接。懼
漢密近蘭鄯。比為漢患。實在茲輩。斯亦國家之所要者。今
宜報欽陵云。國家非恡四鎮。本置此以扼蕃國之尾。分蕃
國之力。使不得幷兵東侵。今若頓委之於蕃。恐蕃力強。易
為東擾。必實無東意。則宜還漢吐渾諸部。及青海故地。即
俟斤部落。當以與蕃。如此。足塞欽陵口。而和事未全絕。如
後小有乖。則曲在彼。兼西邊諸國。款附歲久。論其情義。豈
與吐蕃同日而言。今未知其利害。未審其情實。逕有分裂。
亦恐傷諸國之意。非制馭之筭。待籌損益。知其利便。續以
有報。如此。則亦和未為絕。更使彼蕃懸情上國。是亦誘人
之方。伏願省擇。使無遺筭。以惠百姓也。
離間欽陵疏
臣揣吐蕃百姓倦傜戌久矣。咸願早和。其大將論欽陵欲
分四鎮境。統兵專制。故不欲歸款。若國家每歲發和親使。
而欽陵常不從命。則彼蕃之人。怨欽陵日深。望國恩日甚。
設欲廣舉醜徒。固亦難矣。斯亦離間之漸。必可使其上下。
俱懷猜阻。
論闕啜忠節疏
往者吐蕃所爭。唯論十姓四鎮。國家不能捨與。所以不得
通和。今吐蕃不相侵擾者。不是顧國家和信不來。直是其
國中諸豪。及泥婆羅門等屬國。自有攜貳。故贊普躬往南
征。身殞寇庭。國中大亂。嫡庶競立。將相爭權。自相屠滅。兼
以人畜疲癘。財力困窮。人事天時。俱未稱愜。所以屈志且
共漢和。非是本心能忘情於十姓四鎮也。如國力殷足之
後。則必爭小事。方便絕和。縱其醜徒。來相吞擾。此必然之
計也。今忠節乃不論國家大計。直欲公為吐蕃作鄉導主
人。四鎮危機。恐從此啟。頃緣默啜憑陵所應處。兼四鎮兵
士歲久貧羸。其勢未能得為忠節經略。非是憐突騎施也。
忠節不體國家中外之意。而別求吐蕃。吐蕃得志。則忠節
在其掌握。若為復得事漢。往年吐蕃於國。非有恩有力。猶
欲爭十姓四鎮。今若效力樹恩之後。或請分于闐疎勒。不
知欲以何理抑之。又其國中諸蠻。及婆羅門等國。見今攜
背。忽請漢兵助其除討。亦不知欲以何詞拒之。是以古之
賢人。皆不願夷狄妄惠。非是不欲其力。懼後求請無厭。益
生中國之事。故臣愚以為用吐蕃之力。實為非便。又請阿
史那獻者。豈不以獻等並可汗子孫。來即可以招脅十姓。
但獻父元慶叔僕羅兄倭子。幷斛瑟羅及懷道。豈不俱是
可汗子孫。往四鎮以他匐十姓不安。請冊元慶為可汗。竟
不能招脅得十姓。却令元慶沒賊。四鎮盡淪。頃年忠節請
斛瑟羅及懷道俱為可汗。亦不能招脅得十姓。却遣碎葉
數年被圍。兵士饑餒。又吐蕃頃年亦冊倭子及僕羅幷拔
布相次為可汗。亦不能招得十姓。皆自磨滅。何則。此等子
孫。非有惠下之才。恩義素絕。故人心不歸。來者既不能招
攜。唯與四鎮。却生瘡痏。則知冊可汗子孫。亦未獲招脅十
姓之算也。今料獻之恩義。又隔遠於其父兄。向來既未樹
立威恩。亦何由即遣人心懸附。若自舉兵力勢能取。則可
招脅十姓。不必要須得可汗子孫也。又欲令郭虔瓘入拔
汗那。稅甲稅馬。以充軍用者。但往年虔瓘巳曾與忠節擅
入拔汗那。稅甲脫馬。臣在疏勒。其訪不聞得一甲入軍。拔
漢那胡不勝侵擾。南勾吐蕃。即將倭子重擾四鎮。又虔瓘
往入之際。拔汗那四面無賊可勾。恣意侵吞。如獨行無人
之境。猶引倭子為蔽。今此有娑葛強寇。知虔瓘等西行。必
請相救。胡人則內堅城壘。突厥則外伺邀遮。必知虔瓘等
不能更如往年。得恣其吞噬。內外受敵。自陷危道。徒與賊
結隟。令四鎮不安。臣愚揣之。以為非計。
上安置降吐谷渾狀
臣昨見唐休璟張錫等衆議商量。其吐谷渾部落。或擬移
就秦(原注今天水郡)隴。(原注今汧陽郡)或欲移近豐(原注今九原郡)靈。(原注今靈
武郡)貴令漸去邊隅。使居內地。用為防閑之要。冀免背叛
之虞。臣以為並是偏見之一端。未為長久之深策。若近秦
隴。則與監牧雜居。如在豐靈。復與默啜甫邇。必以慮其翻
覆。須有遷移。縱至中土。安可易其本性。至如躭爾乙句貴。
往年王孝傑奏請。自河源軍徙居靈州。用為愜便。及其逃
叛之日。穿監牧。掠馬㣥。所在傷夷。大損州縣。是則遷居中
土。無益之明驗矣。往者素和貴雖背聖化。只從當所居地
叛走。其於中國。無所損傷。但是失少許吐渾耳。豈與句貴
之為害同日而語哉。今吐谷渾之降者。非驅略而來。皆是
渴慕聖化。衝鋒突刃。棄吐蕃而至者也。臣謂宜當循其情
以為制。勿驚擾之。使其情地稍安。則其系戀心亦日厚。當
涼州降者。(原注今武威郡)則宜於涼州左側安置之。當甘州(原注
今張掖郡)肅州降者。(原注今酒泉郡)則宜於甘肅州左側安置之。當
瓜(原注今晉昌郡)沙降者。(原注今燉煌郡)則宜於瓜沙左側安置之。但吐
渾所降之處。皆是其舊居之地。斯輩既投此地。實有戀本
之情。若因其所投。而便居之。其情易安。因數州而磔裂之。
則其勢自分。順其情。分其勢。而不擾於人。可謂善奪戎狄
之權矣。何必
要纂聚一處如一國。使情通意合如一家。脫有異志。則一
時盡去。傷害州縣。為患慮深。何如分置諸州。使每州皆得
吐渾使役。欲有他懷。必不能遠相連結總去。臣愚輒以為
勝策。如允臣此見。其所置之處。仍請簡取當處強明官人。
於當處鎮遏之。則小小為非。亦易杜絕。兼每使達蕃情識
利害者。共宣超兄弟一人。歲往巡按。以撫護之。無使侵削。
其生業日就。樂戀自亦深矣。如此。臣實以為羈縻戎狄之
良策。設使後有去就。不過邊州失少許吐渾。終無傷於中
國。今此輩心悠揚而無主。未知所安。必在早定安置之計。
無令驚擾。速生邊患。
