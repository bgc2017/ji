欽定全唐文卷七百七十三
李商隱(三)
為滎陽公謝賜冬衣狀
右。中使某至。奉宣恩旨。賜臣冬衣一副。大將衣四副。兼賜
臣手詔一通者。八行帝語。窅降于重霄。一襲天衣。俯迴于
窮節。臣當時準詔給散訖。臣叨蒙重寄。適控遐陬。地雖五
鎮之衝。氣得四時之正。每元冥應律。顓頊司辰。當二日之
鑿冰。則殊豳野。及兩楹之飛雪。無異朔山。重以賨布少溫。
蠻[:#AS-92F9:⿰帛⿱丿糸]乏暖。方求麗密。以禦嚴凝。豈望司服頒衣。貴臣傳詔。
綾裁飛鵠。絮裛仙蠶。白分椒壁之光。紫奪蘭牙之色。巳均
下將。仍逮連營。晏子狐裘。故弊何彰于國儉。王恭鶴氅。風
流不自于君恩。被服有輝。負戴無力。謹當上宣殊渥。下拊
多寒。均大袑于瑯琊。變無襦于蜀郡。麤令康泰。以塞貪叨。
臣與大將等無任望闕感恩抃舞屏營之至。
為中丞滎陽公謝借飛龍馬送至府界狀
右。中使某奉宣恩旨。以臣赴任。特借飛龍馬一匹并鞭轡
等。送至京兆府界者。臣謬奉恩榮。出叨廉問。豈期蹇步。深
軫皇慈。特命內臣。俾騰上駟。梁懸蜀鐙。几覆吳鞍。每多曳
練之疑。不假著鞭之力。倏踰秦甸。將復周閑。照地迴光。瞻
天送影。長亭欲別。未期東道而來。雙闕尚嘶。願附北風之
思。無任感恩戀闕雪涕屏營之至。
為滎陽公端午謝賜物狀
右。中使某至。奉宣恩旨。賜臣端午紫衣一副。百索一軸。銀
器二事。大將衣三副。并賜臣手詔一通者。伏以五神定位。
祝融司長養之功。六律鈞和。蕤賓有酬酢之義。故節推戴
禮。日著漢儀。彼艾人遠具于歲時。角黍近標于風土。乃耆
舊傳聞之末。亦君親慶賜之原。伏惟皇帝陛下克協樂章。
允符時訓。恩霑近戚。惠浹元寮。臣守介蠻圻。程遙鳳闕。敢
希瘴嶠。特降乾文。輕縞染衣。真金備器。海綃掩麗。渠盌藏
珍。拜受若驚。跪捧如失。常衣國僑之紵。被服多慚。久攜顏
氏之瓢。捧持未慣。當晝而不假文扇。向日而惟宜飲冰。况
又將以綵絲。縈諸畫軸。用禳故㤅。兼續修齡。爰自微臣。頗
流諸校。鞠躬被寵。全踰錫帶之榮。覩物傳輝。實動請纓之
思。唯當仰成帝力。麤舉藩條。誓相率於明時。庶同登于壽
域。臣與大將等無任望闕感恩抃舞屏營之至。
為中丞滎陽公赴桂州長樂驛謝敕設饌狀
右。今月某日。中使某奉宣進止。就長樂驛賜臣及將吏等
設饌者。將承藩寄。尚忝朝恩。絡繹八珍。芬芳九醞。臣階緣
薄伎。塵辱修塗。揚執戟之讀書。雖無非聖。董大中之對策。
何補清時。忽委廉車。乍離閨籍。誠欣列土。實耿辭天。然猶
食指告祥。朵頤有慶。爰于近驛。式降貴臣。酒自堯[:#AS-82F9:⿰罇]。饌分
殷鼎。下霑將校。旁耀路岐。况臣平生。本實孤賤。懷書奉役。
久無黔突之謀。入國展儀。且懵殽烝之禮。飽期滿腹。醉更
憂心。終虞負乘之災。無報雲天之施。臣與將吏等無任望
闕感恩結戀屏營之至。
為滎陽公進賀正銀狀
伏以運當聖日。節在王春。近則入金門而排玉堂。歡于上
壽。遠則梯重山而浮漲海。務以獻琛。臣受國恩深。守藩地
阻。明珠大貝。南異于百蠻。翠羽犀皮。北殊于三楚。前件銀
出非大冶。貨在中金。敢以元正。式陳方賄。望闕憶銀臺之
嶠。尚隔仙寮。瞻天仰銀漢之流。莫階霄露。馳心獻祝。因物
達誠。干冒宸嚴。不任兢越。
為滎陽公赴桂州在道進賀端午銀狀
右。臣伏以握丕圖而御物。必相見於離。推小正以辨時。則
盛德在夏。故著為令節。稽以舊章。通修任土之宜。仰續後
天之壽。臣方乘傳置。未至藩維。前件銀巳及中塗。實從前
政。拜章獻祝。雖令尹以告新。納賮展儀。欲長府之仍舊。謹
以前觀察使楊漢公封印進上。千春屬慶。億載儲休。繫以
藩條。闕覲丹墀之下。徵諸貨志。且媿白金為中。干冒宸嚴。
無任兢越。
為滎陽公進賀壽昌節銀零陵香麂靴竹靴狀
右。臣伏聞烈山神井。開農皇降聖之時。南頓嘉禾。茂漢后
誕祥之日。伏惟皇帝陛下系傳太素。瑞掩前朝。資南訛致
育之功。演北極居尊之慶。臣方叨廉察。巳去班行。莫階貢
重之儀。徒切維禖之禮。前件物等或潔凝圭錫。芳厠蘭蕪。
可傳御器之間。儻助薰風之末。其餘則攻皮合巧。截竹呈
能。豈納職于屨人。願永康于天步。干冒陳進。兢越無任。
為滎陽公進賀冬銀等狀
右。臣伏以黃鍾應候。白琯舒和。近訪晉儀。禮同元日。遐觀
魯史。事重朔朝。伏惟皇帝陛下與天同休。如日之盛。將融
漢道。兼舉周正。臣方賀廉車。闕稱壽酒。心懸土炭。空循太
史之書。身遠江湖。徒積子牟之戀。苟無納贐。曷慶履長。前
件銀等禀和于天地之爐。擢粹于神仙之府。豈為方賄。且
自地征。對三品之金。庶陪白璧。厠一丸之藥。請暎元霜。私
白身等雖長在遐鄉。而生知望闕。比從訓示。堪備指呼。冀
因物以達誠。竊先時而效祝。七百年之卜。願過成周。八千
歲為春。敢徵蒙叟。干冒陳進。兢越無任。
為懷州剌史舉人自代狀
右。臣伏准建中元年正月五日敕。內外文武官到任三日
舉一人自代者。臣伏見前件官汾陽啟冑。沙麓遺芳。佩觿
之辰。平居不戲。加冠巳後。出言成章。本以詩書。綽有機斷。
奉陰郭之良躅。御馬鄧之成規。臣與其祖禰以來。蕃宣相
接。雲臺高議。同承鐘鼎之餘。麟閣舊圖。共著河山之誓。交
深志見。年齊道均。今河內名邦。覃懷巨郡。南蕃鳳闕。平分
晉鄭之交。北控羊腸。方有干戈之役。推讓雖循于故事。薦
聞實切于私誠。伏乞聖恩。特允臣志。無任感恩推賢之至。
謹錄奏聞。伏聽敕旨。
為尚書渤海公舉人自代狀
某官周墀
右。臣伏准某年月日敕。內外文武官上後舉一人自代者。
伏以京邑為四方之極。咸秦乃天下之樞。必命英髦。以居
尹正。臣謬蒙抽擢。素乏材能。將何以風采章臺。羽儀華省。
况又方營咸鎬。肇建園陵。苟推擇之不先。則顛覆而斯在。
前件官莊栗以裕。簡嚴而寬。玉無寒溫。松有霜雪。頃居內
署。實事文皇。引裾而外朝莫知。視草而中言罔漏。洎分符
近甸。廉印雄藩。不徇物以沽名。善推誠而立斷。渾若全器。
宜乎在庭。儻召以急宣。被之眷渥。必能明張條目。峻立隄
防。肅千里之封畿。總五都之貨殖。軒臺禹穴。無虧充奉之
儀。漢苑秦陵。盡絕椎埋之黨。特乞俯迴宸斷。用授當仁。免
今日之叨恩。冀他時之上賞。干冒陳薦。兢越殊深。
某官崔龜從
伏以內史故事。例帶銀青。尹正舊儀。平揖令僕。必資髦碩。
方備次遷。臣特以鯫儒。猥丁昌運。位崇八座。官紹三王。况
駕有上僊。車當晏出。務煩[:#AS-92F3:⿸广既]置。役重津途。儻讓爵之不思。
則敗官而斯疚。前件官荊岑挺價。赤堇揚鋒。禀松筠四序
之榮。包金石一定之調。由中及外。自誠而明。昨者故鄣利
遷。朝臺受律。隱之清節。無媿于投香。江革歸資。唯聞于單
舸。必能集同軌之會。奉因山之儀。使桴鼓稀鳴。建瓴流化。
伏乞特迴鳳詔。以命龜從。成聖朝棫樸之詩。減微臣維鵜
之刺。干黷旒扆。伏用兢惶。
為鹽州剌史奏舉李孚判官狀
某官李孚
右件官克生公族。早履宦途。器實幹時。辯能專對。加之夙
明韜略。久逐旌旃。頃為知巳。屈從吏議。許文休之流浪。萬
里非賒。王仲宣之播遷。三年未遇。儉而不懟。困且能通。雖
何恤于無家。良可悲其絕籍。去歲以維新之命。大洽鴻私。
亦既旋還。合從敘用。開成五年十一月十三日。吏曹巳注
右威衛倉曹參軍。授官未謝。又蒙挾名除替。初云牽復。仍
迫屢空。京口劉生。方思鵝炙。洛陽蘇子。巳弊貂裘。方今崇
帝堯敦厚之恩。推魏文榮樂之旨。豈令棄良材于散地。化
王孫為旅人。臣素乏器能。叨膺任使。控綠池之要地。守清
澤之堅城。將以宣布威靈。彈壓氛祲。苟咨謀失所。佐理非
材。豈惟衂此軍聲。兼且傷于朝寄。臣深自計。孚實當仁。况
又得於諸宗。且兼通舊。諸葛均有因依之分。龐士元多鑒
裁之恩。是敢輙黷宸階。乞榮賓席。使得盡其風力。佐彼邊
陲。錐處平原之囊。必將脫㯋。劒拭華陰之土。麤雪幽沈。請
依資賜授一官。充臣防禦判官。干冒宸旒。無任戰越。
為楊贊善奏請東都灑埽狀
右。臣先臣贈太保某塋。在河南縣界。臣自終喪紀。便參朝
倫。三年贊道於宮庭。千里違離於墳墓。竊惟令式。合許芟
除。追遠興情。敢希榮于陸煜。報恩未死。寧自誓于羲之。伏
乞聖慈。特從丹懇。
為閑[:#AS-92F3:⿸广既]使奏判官韓勵改名狀
右。前件官名與再從叔故媯州參軍自勵向下一字同。伏
以韓自勵頃因宦遊。歿于幽朔。羈孤未返。親黨莫知。近始
言歸。因之合族。雖為子之道。則慎更名于巳孤。而諸父之
來。固難舉諱于其側。伏請改名融。謹錄奏聞。伏聽勅旨。
為彭陽公上鳳翔李司徒狀
某謬蒙朝委。實異時才。先憂素餐。有負疲俗。司徒道光纂
服。功著干城。朝廷慮切河湟。每難節制。非洞知軍志。夙練
武經。則無以完輯師人。撫安戎落。自承鎮定。大治聲謠。雲
臺議功。烟閣畫像。必留殊渥。以俟元勳。伏惟為國自愛。某
方祇遠役。未獲拜塵。瞻戀之誠。翰墨無喻。到任續更有狀。
為安平公賀皇躬痊復上門下狀
右。今月得本州進奏官狀報。今月十二日。皇躬痊復。相公
躬率百寮。奉見奉賀訖。伏以聖上祇膺大寶。虔奉睿圖。務
此憂勤。稍虧頤攝。相公輔宣元首。翊贊靈猷。戴宗廟之垂
休。慰黔黎之允望。金縢玉檢。惡藏請代之書。黃屋丹墀。每
進先嘗之藥。至誠斯著。休問旋臻。然後率百辟以雲趨。導
九重之日朗。百蠻傾耳。萬國企心。某愧守關河。忝分符竹。
不得少塵班列。共展懽呼。對熊軾以自悲。淚如雨墜。望鳳
池而結戀。心逐雲飛。無任抃賀攀戀之至。
為汝南公上淮南李相公狀
某初到京即附狀。伏計上達。某幼嘗困學。晚亦獻書。自履
宦途。常依德宇。果蒙陶冶。遂至顯榮。無陸賈籍甚之名。遂
王華富貴之願。然實脂膏不潤。冰蘖居懷。頃在藩方。常憂
典憲。請田五輩。遠戒于貪夫。投香一斤。近追于廉士。及移
邊鄙。屢易星霜。魏尚莫計于收租。李牧不聞于捕虜。獲修
覲禮。復忝卿曹。位重大農。榮兼右揆。當金穀之任。為后稷
之官。供億既切于堯厨。主掌實關于周庾。諒非巧宦。亦異
當仁。相公顧遇特深。音徽遠降。存十年之長。垂一字以褒。
雖蕭何之自下周昌。曾難比數。仲尼之兄事子產。莫可等
夷。捧緘悸魂。伸紙流汗。方縈職署。獨曠門墻。仰望恩輝。伏
馳魂夢。
為汝南公上淮南李相公狀
伏承恩詔。榮徵聖上。肇自漢藩。顯當殷鼎。必先求舊。以謹
惟新。夫昭貴族而理近官。為邦之遠算。險不懟而怨不怒。
事君之大忠。相公受寄累朝。允懷明德。傅巖克申三命。未
盡嘉謀。晉室更作五軍。尚慚多讓。喜慍罔形于用捨。是非
無撓于去留。簡素騰輝。鍾彝溢美。而又志唯逃富。道惡多
藏。鬭尹之糗一筐。皆因君賜。江氏之田半頃。豈為孫謀。固
合長在廟庭。永光帝載。使庶政絕貪婪之患。大朝無黨比
之憂。况今者時逼藏弓。禮當輔主。元侯功大。獨申攀送之
哀。伯父位尊。使率駿奔之列。移寒在律。鼓物須雷。凡在含
靈。莫不延頸。某早蒙恩異。獲奉輝光。蔣琬牛頭。省占佳夢。
謝安麈尾。屢聽清談。果得叨忝圭符。留連旗鼓。捫心自愧。
沒齒難忘。竊計軒車。巳臻伊洛。佇見方明展事。庭燎陳儀。
雨將至而柱礎先知。風欲來而巢居盡識。下情無任欣抃
踴躍之至。伏惟特賜恩察。
為汝南公上淮南李相公狀
不審自跋涉道路。尊體何如。伏計不失調護。昔周文纘十
五王之緒。顯正舊邦。襄孫總十一德之基。方寧故國。今惟
新之歷。始叶卜于姬公。作輔之臣。又徵言于單子。以今况
古。千載一時。某竊思章武皇帝之朝。元和六年之事。鎮南
建議。初召羊公。征北求人。先咨謝傅。故得齊刳封豕。蔡剔
長鯨。伏惟相公清白傳資。馨香襲慶。始自辛卯。至于庚申。
雖號歷四朝。而歲纔三紀。淮王堂構。既高大壯之規。漢相
家聲。復有急徵之詔。桂苑之舊賓未老。金縢之遺事猶新。
爕理雖繫于陰陽。怵惕固深于霜露。且廣陵奧壤。江都巨
邦。爰在頃時。亦經蕪政。風移猒劾。俗變侵凌。家多紛若之
巫。戶絕孌兮之女。相公必寘于理。大為其防。鄴中隳河伯
之祠。蜀郡破水靈之廟。然後教之厚俗。喻以有行。用榛栗
棗脩。遠父母兄弟。隱形吐火。知非鬼不祭之文。抱布貿絲。
識為嫁曰歸之旨。化高方岳。威動列城。陳於太史之詩。列
在諸侯之史。今者重持政柄。復注皇情。便當佐禹陳謨。輔
堯考績。鄉誅下比。朝舉養廉。中臺奬枕杫之郎。外郡表斬
芻之婦。然後司成立學。謁者求書。大講廢官。咸修闕政。致
于仁壽。煦以和平。凡在生靈。孰不欣望。某早塵下顧。曾奉
指蹤。江左單衣。每留夢寐。柳城素几。行覩尊顏。伏限守官。
莫由迎謁。空知忭賀。不可奮飛。下情無任瞻望踴躍之至。
為汝南公與蘄州李郎中狀
某本無宦業。過沐朝恩。罷護六戎。歸塵九署。以任兼金穀。
時逼園陵。有媿交親。未遑簡問。解攜稍久。諸趣如何。山公
醉時。謝守吟罷。茗芽含露。䪥簟迎風。遠想音容。杳動心素。
惟珍重珍重。
為濮陽公皇太子薨慰宰相狀
右。今月日得本道進奏院狀報。今月日皇太子奄違儲貳。
伏以皇太子道著武闈。位高象輅。方將傳輝蘭殿。積慶桂
宮。花枕畫轓。永綏福履。銅扉銀牓。克懋溫文。豈謂釁結洊
雷。禍[:#AS-8563:⿰⺯⿸厂⿱田坴]重海。商山羽翼。嗟綺季之俱還。緱嶺雲霞。與浮邱
而莫返。相公恩深銘釜。地屬持衡。攀東序以心傷。望春坊
而目斷。某忝蒙委寄。常竊寵榮。不獲齒列班行。奔波慰敘。
下情無任悲咽遑迫之至。
為濮陽公官後上中書門下狀
右。今月日當道押衙劉石回。伏蒙天恩重賜。加授檢校兵
部尚書官告。不許更陳讓者。某幸承餘慶。遂會昌期。早慕
修途。獻書試吏。晚存遠略。傳劒論兵。自擁節旄。頻移星歲。
常虞尸曠。或抵彝章。往在番禺。巳分風憲。及臨安定。又假
冬卿。善政蔑聞。奇勳莫建。而有不循階陛。超授班資。且周
禮設官。邦政莫先乎司馬。漢史解誥。士貴無過于尚書。外
顧輩流。內量涯分。遜而不免。居亦何安。蔡氏歷遷。楊公累
代。方茲尊顯。殊曰寂寥。此皆相公假借軍聲。贊揚聖澤。感
而益懼。榮以宏憂。謹當切誡滿盈。遙加率勵。古者不辭于
三仕。必願致身。昔人雖取于十官。終期無罪。麤申報效。以
謝貪叨。苟遺此言。是不能享。鎮守有限。不獲奔走陳謝。伏
增惶悚之至。
為濮陽公許州請判官上中書狀
韓琮段環裴蘧夏侯曈。右件官等或斷金舊友。或傾蓋新
知。既有藉于賓榮。敢自輕于主擇。輒以具狀奏請訖。伏乞
相公曲贊殊恩。盡允私懇。使免孤鄭驛。不辱燕臺。謹錄狀
上。
為濮陽公上李太尉狀
伏見除書。伏承光膺新命。伏惟感慰。四海事畢。兩階遇隆。
式光謙慤之誠。克見隆崇之寵。今者長君惟睿。元子有文。
當深慮之所關。必殊勳而是賴。山濤則曰禱天下之選。張
秩則曰用天下之賢。西漢之命元成。以相門才子。東都之
昇鄧禹。因先帝舊臣。休哉二公。叶我一德。雖曰曠代。乃若
合符。伏惟慎保起居。俯鎮風俗。俟金縢之有見。俾玉鉉之
重光。某竊憶春初。曾蒙簡賜。故欲琴樽嵩嶺。魚釣平泉。豈
貪行意之言。便阻具瞻之懇。伏惟少以家國為念也。方抵
藩任。未即門闈。攀戀恩光。不任輸罄。伏惟特賜恩察。
為濮陽公上楊相公狀
伏見今月某日制書。伏承相公由大司徒之率屬。掌中祕
書之樞務。寵延注意。榮叶沃心。凡備生靈。莫非陶冶。伊昔
帝賚良弼。岳降名神。夢出傅巖。高宗才得于胥靡。卜從渭
水。西伯止逢于釣翁。豈若相公涵泳天池。翺翔雲路。然後
光膺爰立。顯副僉諧。接庾亮之分曹。必資孔演。列王濛之
對掌。宜屬劉恢。允契同昇。果聞並命。祇神塞望。華夏式瞻。
某夙奉恩光。今叨任使。守朝那之右地。鎮安定之遺封。不
獲趨賀黑轓。拜伏金印。空知踴躍。莫可奮飛。下情云云。
為濮陽公上華州陳相公狀
伏蒙榮賜手筆。某揣摩莫效。躭翫無聞。不過功曹。平生素
分。願為小相。曩昔殊榮。而幸遇清朝。遂階貴仕。玉門關外。
何成異域之功。灞水亭邊。徒有舊時之號。此皆頃在邊上
日。相公方調殷鼎。正運漢籌。不復軍租。仍寬虜級。巳得入
叨九扈。克罷再麾。恩顧未酬。音徽仍繼。禮踰名品。事越等
倫。望星宿于三台。背惟浹汗。感春秋之一字。心不容銘。仰
望旌門。恨無羽翼。下情云云。
為濮陽公上陳相公狀
伏見今月某日制書。奉承相公顯由起部。光踐黃樞。唯彼
秦宮。必加漢相。是能超絕庶尹。冠映㣥倫。昔荀悅榮登。止
通左氏。張華寵拜。空對建章。豈若相公翊贊皇猷。發揮清
問。恥君不及堯舜。欲人盡若胥庭。式叶具瞻。爰從正位。馮
參帷幄。式展于矜嚴。杜恕紀綱。不資于交援。曠百千歲。無
三四人。某忝沐陶甄。謬居藩服。心懸廊廟。同邊馬之嘶鳴。
身繫節旄。羡塞鴻之騫翥。無由拜賀。伏用兢惶。
為濮陽公上陳相公狀
某少乏能名。長無清譽。書非十上。劍敵一人。而命與時偕。
道將運會。南踰祝髮。西扼狄鞮。分起部而未淹。遷司戎而
何速。飛章雖達。丹款尚稽。顧此尸承。實為塵忝。相公上宏
信及。仰贊恩覃。優柔列藩。容易好爵。得雖有自。居亦甚危。
銘在座隅。鏤之心骨。唯當策無妄舉。令有必行。慮以前茅。
馭之長轡。克成戎律。以奉廟謨。伏惟始終恩察。
為濮陽公上陳相公狀
某當道行軍司馬崔璫朝奏在城。今月十七日得狀云。今
月十二日于太清宮齋宿處獲謁見相公。伏承首座相公
特論某所請不許吐番交馬。事合大體。當時魏謩起居備
錄其事者。伏以本道與鳳翔。節制雖殊。封疆相接。俱當料
敵。同切成謀。蕞爾寇戎。不循盟誓。稽留重使。侮易大朝。既
以非時。又稱繼好。深慮得請。便有乘機。遂敢竊獻情誠。屢
陳牋疏。言雖當病。事且侵官。加以思惟。方憂罪責。不謂相
公更因敷奏。深賜褒稱。使賈誼上書。達于天聽。山濤立論。
著在史官。榮冠一時。名留百古。顧茲非望。皆有所因。仰戴
恩輝。略踰涯分。謹當坐以待旦。居無求安。墾叔子之田疇。
修李興之政具。忽承後命。有以先登。麤異驅馳。用為報效。
伏惟始終恩賜知察。
為尚書濮陽公賀鄭相公狀
右。伏見今月某日制書。以相公累請退閒。特從休澣。式崇
階級。無廢平章。元老道尊。必用三王之禮。中樞務重。猶當
五日為期。伏惟相公德契昭融。言成啟沃。太邱家法。若守
官司。京兆門風。宜書甲令。仰攀日月。高拱星辰。為堯闢四
聰。禹來五諫。始者以舋生鼎飪。禍接藩維。前殿朝迴。莫收
金印。凶門師出。空委油幢。當是非擾攘之間。即內外危疑
之際。相公克凝庶績。顯執大權。為易于難。制動以靜。皂襜
斯入。無聞鮑永之兵。黃閣洞開。例醉曹參之酒。然後澄清
流品。提挈紀綱。補吏盡去刻深。用人不由黨援。咸有一德。
于今三年。深惟逃責之規。載切避榮之旨。削藳章數。免冠
請頻。張良[:#AS-9BF8:⿰去⻏]粒之懷。錙銖軒冕。范蠡扁舟之志。夢想江湖。
異代結交。殊時合志。果當渥澤。爰峻等威。祇奉青宮。監臨
東觀。教溫文于漢字。總端揆于秦官。百辟之劍佩以隨。六
館之生徒是屬。手扶帝座。身帶天光。何澄闕朝。寧妨理事。
杜夷就第。無曠執經。煥發丹青。光昭簡素。乾惕無咎。謙尊
以光。某謬奉詔條。嘗承廟算。慙指蹤而未曾獲兔。仰儀刑
而徒歎登龍。亦冀終遂息肩。永當褫帶。地遊蒙穀。更趨方
外之神人。洞入華陽。猶詔山中之宰相。羈牽尚爾。抃賀無
期。瞻望輝光。伏增攀戀。
為濮陽公上賓客李相公狀
不審近日尊體何如。相公踐履道樞。優游天爵。功無與讓。
故勇于退。能不自伐。故葆其光。自罷理陰陽。就安調護。鳳
池來者。守咎繇之矢謨。雞樹後生。奉蕭何之畫一。用而無
喜。成則不居。求諸古今。實煥緗素。某早蒙恩顧。累忝藩方。
本冀征轅。得由東洛。伏以延英奉辭之日。宰臣俟對之時。
止得便奏發期。不敢更求枉路。限于流例。莫獲起居。瞻望
恩光。不任攀戀。倘蒙知其丹赤。賜以始終。則雖間山川。若
在軒屏。伏惟時賜恩察。
為濮陽公上賓客李相公狀
不審近日尊體何如。此方地控淮徐。氣連荊楚。不惟土薄。
兼亦冬溫。維揚居萬國之中。得四方之正。或聞今歲。亦不
甚寒。相公百祿所綏。五福攸集。伏料調護。常保康寧。從古
以來。大賢所處。未有不功高而去。德盛而謙。以烟水為歸
塗。指神仙而投分。名高百古。事冠一時。然而內難外憂。不
常而起。深謀密畫。須有所歸。則呂望老于渭濱。始持兵柄。
周公還于洛邑。復秉國鈞。亦不草芥軒車。埃塵祿位。不關
通介。蓋屬安危。相公昔在先朝。實康大政。當君子信讒之
日。禀達人大觀之規。據梧但歌。反袂無歎。及為賓望苑。分
務洛師。徐勉園中。唯餘卉木。陶公嶺上。空有白雲。小竹帛
之所傳。鄙鼎彝而不問。夫以行藏定分。用捨通方。當遭時
復生之前。立功立業者甚易。及受簡被疑之後。不怨不怒
者至難。遠則狼畏跋胡。鴟憂毀室。近則越蠡扁舟而獨往。
漢良却粒以辭榮。雖同畏危機。亦不得中道。仰惟閫奧。實
冠品流。今寶歷既初。聖政茲始。將安丕祚。必屬宗臣。凡在
隱微。莫不祠禱。某早蒙奬拔。得被寵榮。番禺將去之時。獲
醉上樽之酒。許下出征之日。猶蒙尺素之書。便道是拘。登
門莫遂。向風弭節。掩泣裁牋。思幄戀軒。不勝丹款。伏惟終
始恩照。謹狀。
為濮陽公與丁學士狀
近頻附狀。伏計相次達上。自學士罷領南臺。復還內署。朝
委攸重。時論愈歸。夫一時效功。逐惡者鷹隼。千年呈瑞。應
聖者鸞皇。擊搏殊能。翺翔異品。當在紫庭無事。應韶濩以
來儀。豈復白野有求。與雲羅而並出。唯聽後命。爰副具瞻。
某才謝適時。仕無明略。久乘亭障。長奉鼓鼙。猿臂漸衰。燕
頷相誤。弊廬仍在。白首未歸。顧臯壤以興嗟。念路歧而增
歎。當依餘眷。庶愜後圖。仰望音徽。不勝丹赤。
為濮陽公與度支周侍郎狀
伏見除書。伏以小司馬掌邦計。伏惟感慰。侍郎致君業廣。
圖國功深。頃在內朝。則裨大政。昭獻御極。名高侍從之臣。
昭肅握圖。迹在循良之傳。今上講求㣥辟。深念大藩。以自
江之西。雖豫章為奧壤。而居河之上。推白馬為要津。爰陟
廉車。以登將席。長城萬里。大國三軍。雪諸儒之懦名。盡將
軍之威令。果承紫詔。來駕墨車。向闕馳心。敭廷識貌。清秋
一鶚。碧海孤峯。天子動容。㣥僚服美。便合入居台鉉。以慰
華夷。然以天下之賦輿。海內之財幣。是資經費。宜屬成謀。
苟失當仁。則乖大計。故晉室有鬻練之乏。漢臣興造幣之
端。是不得人。何以為國。仰惟餘地。巳不同年。矧又秩貳夏
官。任毗司馬。昔祈父爪士。未有兼官。方朔侍郎。不聞釐務。
倚之為相。今也其時。某伏限守藩。莫由申賀。山河百二。巳
抱歸心。風水五干。况兼離戀。瞻望門宇。不任懇誠。
為中丞滎陽公桂州上後上中書門下狀
右。某自解北闕。出守南荒。嘗犯露以脂車。無侵星而擁棹。
即以今月日到任上訖。桂陽始至。荔浦初臨。警宵鐘而尚
誤晨趨。聞暮鼓而由斯夕拜。仰瞻鑪冶。實隔烟雲。唯當恭
守詔條。欽承廟算。寬其竭馬。任其鞭羊。襦袴麤及于疲人。
禮樂必資于君子。伏惟俯賜恩察。
為滎陽公賀幽州破奚寇上中書狀
右。得進奏院狀報。幽州張相公大破奚寇。斬馘剌史巳下。
並焚燒驅獲車帳器械牛羊等。伏以近歲以來。北番微擾。
奚寇恣其狗盜。頗復鴟張。相公鈎格傳能。崆峒禀氣。克揚
戎略。式靖邦讐。姑用火攻。未加湯沃。剌睢盱之面。貫聾瞶
之耳。帳幕如掃。干矛盡熸。聚輪轂于戌樓。出羊牛于塞草。
此皆相公授其軍令。雄此邊聲。願崇九伐之威。且舉一隅
而示。昔越平吳國。實立賀臺。楚勝晉軍。將為京觀。固不可
銘山示績。畫閣傳勳。盡良相之廟謀。豈將軍之天幸。某謬
蒙任使。竊慶翦除。伏恨守藩。闕陪賀列。無任抃躍攀戀之
至。
為滎陽公請不敘將士上中書狀
右。某當管將士本一千五百人。有北境兩度行營。有西京
十鎮防戌。既部伍皆更招收。數額則轉增加。糧料不經申
破。留州自備。累政相成。况近年不甚登穰。亦經水澇。挐舟
負弩。尚嘆于征途。穭穀神蠶。未豐于下舍。今縱仰承渥澤。
合進勳階。將徵簡禮之資。盡有囊裝之許。雖祁寒暑雨。小
民不識于天時。而露冕褰帷。長吏合宣其人願。輒以具狀
奏聞訖。伏乞相公俯推近例。許且權停。干冒尊嚴。無任戰
灼之至。
為滎陽公謝集賢韋相公狀
花犀腰帶一條。右。伏蒙仁恩。俯寵行邁。駭鷄等貴。畫隼增
輝。徒勤萬里之肺肝。愧乏十圍之腰腹。仰從台衮。來飾藩
垣。縱拜賜而有期。懼立朝而無取。謹依處分捧領訖。下情
無任戴荷之至。
為滎陽公上集賢韋相公狀
某行役以今月二十八日達潭州訖。囊裝簡薄。賓御單輕。
但承霖雨之功。免值風波之阻。計塗非遠。到任有期。方積
懼于貪叨。豈暇懷于啟處。當道適臨遐徼。奉遠宸居。輒亦
導以簡書。頒之詔旨。省迎新之費。謀即舊而安。匪務先聲。
實行素志。其于脂膏有戒。冰蘖自規。不唯禀以廟謀。固欲
誓于神道。冀傾駑蹇。用副恩憐。苟渝斯言。是不能享。伏惟
終賜恩察。俯揚征棹。仰望台庭。敢階開閤之賓。唯羡吐茵
之吏。下情無任結戀感激之至。
為滎陽公上集賢韋相公狀
某素乏異能。驟蒙殊寵。實幸藩宣之日。得承陶冶之餘。不
敢遑安。以須至止。即以今月某日到任上訖。數屬城之地。
半雜遠夷。稽守器之人。多非命士。雖欲麤修理行。終憂不
致殊尢。唯當惠撫疲甿。智籠獷俗。則蒲盧之善養。冀桑椹
以懷音。兼宏獄市之規。以奉巖廊之化。伏惟特賜恩察。
為滎陽公上集賢韋相公狀
伏見制書。伏承加集賢殿大學士。恩極台階。榮兼秘殿。通
鳳池于冊府。擢雞樹于書林。中外具瞻。遐邇增慰。相公黃
中禀氣。素尚資仁。片玉一枝。巳光于昔日。前籌五鼎。果慶
于茲辰。况又高步瀛洲。領官仙掖。佇見亡書必復。墜簡重
編。使三千之徒。並受其義。俾百家之說。各有所安。芟翦繁
蕪。整綴差謬。某早承重奬。今守遐藩。雖榮廉問之權。實羡
校讐之吏。仰瞻門闥。俯抱肺肝。陳賀末由。伏深感戀。
為滎陽公上宏文崔相公狀
某行役以今月二十八日達潭州訖。波恬風止。帆駛舟輕。
遠承殷檝之餘。利濟熊湘之水。况茲樂土。嘗扇仁風。式訪
顛毛。兼詢憩樹。吏皆攀轅之士。民皆遮道之人。[:#AS-92F9:⿰帛⿱丿糸]以歲時。
深在肌骨。何武以[:#AS-8862:⿱亠兊]州之政。黃霸以潁川之能。或入作尹
京。或登為國相。向若非相公清門重德。士範詞宗。則安能
侔[:#AS-8862:⿱亠兊]潁之佳聲。兼何黃之盛拜。况運當惟睿。聽屬虛襟。仰
贊治平。固在朞月。伏惟善保尊體。以副沃心。某實乏異能。
叨當問俗。未識褰帷之後。何酬大冶之恩。唯當務以躬親。
蠲其疾瘼。煩宣詔旨。諮禀廟謨。冀免尢違。庶可避辟。伏惟
遠賜恩察。
為滎陽公上宏文崔相公狀
伏見制書。伏承天恩榮加崇文館大學士。某竊尋舊史。常
仰清門。魏齊以來。閥閱相繼。皆當代才子。翰林主人。相公
傳慶降祥。重規疊矩。漢籌殷鼎。巳慶于台階。玉軸芸籤。重
光于冊府。仰惟成命。實屬當仁。某過沐恩光。末由陳賀。感
激瞻戀。不任下情。
為滎陽公上宏文崔相公狀
得進奏院狀報。伏承尋達上京。賢相還朝。元侯入覲。皇闈
曉闢。朱旗將金印同歸。碧落宵清。台座與將星俱耀。事光
聞聽。道合休明。况相公瑞玉揚輝。貞金抱質。冠明舜日。袖
舉堯風。挺山立之奇姿。鬱鼎角之殊相。固巳表儀朝列。傾
注宸襟。鳳澡刷其前池。鸞翺翔于故闕。淺深魏邴。陟降蕭
曹。凡在含靈。莫不增抃。况某忝當寵寄。曾奉恩光。伏想嚴
道來儀。方明展事。漢營前箸。張子房不讓成功。齊井新柴。
管敬仲豈辭殊禮。限縈廉察。闕備班行。且未卜於登門。徒
有賀於華國。抃躍攀戀。伏深下情。
為滎陽公上河中崔相公狀
某因緣薄伎。獲奉休期。左掖中臺。巳踰厥任。廉車憲印。轉
過其材。即以今月七日赴任。相公早於寮故。俯察孤愚。寄
以夙期。霑之好款。今者辭違稍遠。拜謁末由。捨魯首燕。不
勝私懇。河中帶朔方之兵甲。為皇都之股肱。竊思宸襟。嘗
注碩德。下車敷化。期月有成。則必復還廟堂。重執時柄。雖
欲固讓。如蒼生何。伏惟俯為明時。善加保重。到任當差專
使起居。諸續陳啟。
為滎陽公上河中崔相公狀
天恩刑部相公登庸。伏惟感慰。刑部相公盛烏衣之遊。相
公禀青雲之秀。更歷股肱之郡。咸登鼎鼐之司。凡在生靈。
不任欣慶。昔疎廣家榮兩傅。止當儲護之朝。王儉門有二
台。不在休明之運。將煩擬議。又豈同塗。某方守藩條。闕陪
賀客。唯願蕃昌姜姓。恢大崔門。永令阮巷之間。迭奉堯階
之化。伏惟特賜恩察。
