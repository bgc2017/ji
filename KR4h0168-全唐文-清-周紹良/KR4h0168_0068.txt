欽定全唐文卷六十八
敬宗皇帝
帝諱湛。穆宗長子。元和四年生。長慶元年三月封鄂王。徙
封景王。二年十二月立為皇太子。四年正月即位。寶歷元
年四月。上尊號曰文武大聖廣孝皇帝在位三年。年十八。
諡曰睿武昭愍孝皇帝。廟號敬宗。
授李程平章事制
理多務者。必資經遠之能。總衆材者。實在選舊而任。疇咨
輿議。參詢廟廷。果獲誠臣。副予虛位。正議大夫尚書吏部
侍郎上柱國渭源縣開國男食邑三百戶賜紫金魚袋李
程。文含鍾律。器挺珪璋。行巳蹈常。與物無吝。早以詞翰。密
侍帷幄。開宏顧問。發揮訓謨。周旋臺閣。閱歷中外。秀造稱
其得俊。衡鏡表於無私。卑牧難踰。深藏不耀。朕荷負重構。
祗守大業。自顧寡昧。動遵先規。委成台司。不操匠斲。自居
無悔之地。以馳至正之途。而元輔披陳。勇於進類。常思任
人與自任。不若因賢以求賢。命之僉求。以名列上。而程為
舉首。是必至公。爾宜謹繩墨以示諸侯。平好惡以待多士。
秉彝倫以澄躁競。覈名實以鎮浮虛。協睦乃僚。無替朕命。
爰因銓品之鑒。載佇烹飪之功。可尚書吏部侍郎同中書
門下平章事。散官勳賜如故。
授竇易直平章事制
昔周宣王漢宣帝思宏祖業。克紹先搆。用申甫邴魏為相。
然後周道重熙。漢德累洽。朕以沖眇。託於億兆之上。緬惟
文祖元宗之理。若涉大水。浩無津涯。詢於巖廊。俾舉髦碩。
果得才傑。副予虛求。必惟其人。乃命以位。朝議郎守尚書
戶部侍郎兼御史大夫判度支上柱國賜紫金魚袋竇易
直。端厚靜慤。直方廉。氣深而和。識敏而達。每去華而務
實。不為善以近名。早以器能。揚歷中外。司憲著紀綱之績。
廉俗重惻隱之仁。輟於天官。掌我邦計。底慎財貨。均節委
輸。賙給不窮。贍清皆足。國有大柄。屬於全才。況朕親臨寶
圖。萬物資始。審象而授。其代予言。爾尚弼予一人。用底於
道。且漢以丞相調兵食。周以冢宰質歲成。我國家雜用古
制。以重其事也。爾往欽哉。無忝我成命。可朝散大夫守尚
書戶部侍郎同中書門下平章事判度支。
授牛僧孺集賢殿大學士監修國史制
門下。寅亮天工。弼諧庶務。宏我一德。撫綏萬邦。佐予沖人。
以底於理。將推恩於天下。必首自於輔臣。是用極其襃崇。
增其命數。訓正圖書之府。裁成義例之條。銀青之階。光於
七命。茲所以賞勞而馭貴也。正議大夫守中書侍郎同中
書門下平章事上柱國奇章縣開國子食邑三百戶賜紫
金魚袋牛僧孺。大玉不琢。喬松挺姿。文探典謨。學貫流略。
自綸閣掌誥。會府貳卿。聲實彰華。人德歸厚。先朝嘉其器
業。爰命奮庸。秉事君之小心。蘊難奪之大節。往以聖體違
豫。潛心保和。乃能畫一持平。守而不失。朕自膺寶歷。深仗
股肱。每申勇退之懷。用廣進賢之路。損而招益。謙乃彌光。
實朕心。克諧僉論。必能刊魚魯於往籍。垂襃貶於國書。
可門下平章事兼集賢殿大學士監修國史。
授牛僧孺武昌軍節度使制
門下。朕恭承大統。屬當平寧。方委心輔臣。釐齊法度。垂茂
績於百代。建休風於一時。有深畏滿盈。雅懷止足。體陰陽
迭敘之旨。全進退居正之心。抗詞不回。秉志難奪。得不處
之安郡。益以榮名。是用建新軍以統武昌。佩相印而兼齊
斧。文武二柄。付於全才。金紫光祿大夫中書舍人侍郎同
中書門下平章事兼集賢殿大學士監修國史牛僧孺。貞
方而和裕。慎密而坦夷。秀乎文華。篤於行實。以直策悟憲
宗。以忠啟奉先朝。積有信誠。擢於廊廟。法無越制。官無及
私。門無託賓。道無偏倚。逮茲旬歲。亟聞昌言。朕嘗惕然。虛
己以聽。既終園寢之重。克修郊廟之儀。前志彌堅。陳懇益
固。吾方涉學。宏濟斯人。耒耜戈矛。仁壽鄙夭。予懷者。非
爾而誰。是用輟中樞圖史之閒。開夏口油幢之府。典型八
座。廉問七州。往惟休哉。無替厥服。可檢校禮部尚書同中
書門下平章事鄂州刺史武昌軍節度使。
處分賢良方正等科舉人制
朕深居法宮。高處宸極。嘗慮天下多務。壅於上聞。朝廷大
猷。闕於中典。至於伏陛叩顙。造膝犯顏。皆驟遷顯榮。寵以
優錫。尤思物不得茂遂。道有所鬱堙。是用虛衷訪賢。側席
前殿。緘密以獻。閱自朕躬。切弼予違。無所回忌。第於上下。
揚於正朝。吾之不。亦可謂信於海內矣。賢良方正能直
言極諫科舉人第三等唐伸韋端符舒元襃第四等蕭敞
楊魯士楊儉來擇趙柷裴惲第四次等韋繇李昌實嚴荊
田鬯崔璜第五上等李滻蕭夷中馮球元晦。詳閑吏理達
於教化科第五上等韋正貫。軍謀宏遠材任邊將科第三
等裴儔第四次等侯雲章。咸以讜言正詞。兵符教本。應問
如響。不窮如泉。著之於篇。爛然盡在。宜膺中鵠之選。用叶
縻爵之經。在第三等人。委中書門下優與處分。第四等第
四次等第五上等。中書門下即與處分。
封皇子普為晉王制
門下。昔周室之興也。藩戚並建。式資於維城。漢氏之制也。
皇子畢封。用固於磐石。斯所以載宏丕緒。惟懷永圖。且茂
德於本支。遂推恩於嗣息。況祗荷眷祐。屬當長賢。宜承寵
章。允膺舊典。長男普。幼稟異質夙應嘉祥。既表岐嶷之資。
日慕恭良之性。朕以寡昧。虔奉宗祧。庶明父子之親。以及
君臣之義。命以樂國。錫其介珪。用敷可久之基。爰叶至公
之道。可封晉王。宜令有司擇日。備儀冊命。主者施行。
授裴度司空平章事制
朕周觀帝王之道。春秋富則倚附舊老。享歷久則擢俊
髦。故我元宗開元之始。任宋璟姚元崇之輩以調陰陽。東
封之後。乃用李元紘張九齡之儔以承法度。洎予恭守大
位。於今二年。巖廊藩封。逮於左右前後。皆皇祖聖父之人。
罔有易置。況勳望冠代。器業絕倫。副予揣論。贊此休運。凡
百有位。敬而聽之。山南西道節度觀察處置等使光祿大
夫守中書門下平章事兼興元尹上柱國晉國公裴度。以
忘家捍患。協於憲宗。以匪躬不撓。佐於先帝。十拜相詔。四
登帥壇。接士猶布衣之心。悲時急戀闕之思。價重乎內外。
名殷乎華夷。藉是風猷。俾參大柄。且滿吾志。亦用僉聞。於
戲。君臣合符。不可多得。千載一遇。猶為比肩。爾宜援古以
自強。垂後以居重。文終之畫一。平陽之并容。諸葛持衡之
公。相如引車之意。率彼四子。足為成人。服茲昌言。往踐乃
位。可守司空同中書門下平章事。仍令所司擇日。備禮冊
命。
停郢州刺史馮定官制
馮定經使臣推問。無入己贓私。所告罰錢。又皆公用。然長
吏之體。頗涉無儀。刑賞或乖。宴遊不節。緣經恩赦。難更科
書。猶持郡符。公議不可。宜停見任。
流劉伉雷州制
劉伉所犯贓私。其數至廣。恣為貪猾。固抵刑章。若據本條。
合當極法。以其大父。於國有勞。特為矜量。俾從寬宥。宜除
名。流雷州。
賜將士錢絹詔
朕以寡昧。祗膺寶位。載懷悼懼。豈所克堪。而羽衞爪牙。禁
營師旅。晝巡夜警。協力悉心。自始銜哀。至於踐祚。忠勤匪
懈。誠節用彰。將圖錫賚。務欲豐厚。屬頻年旱薄。御府空虛。
如聞邊上將士。至今未給衣賜。永言軫慮。深切寤懷。霑卹
之時。所期均濟。兩軍官健。各宜賜綵十匹。錢十千。畿內諸
鎮。各賜絹十匹。錢五千。軍吏及城內諸軍。賞物節級有等。
仍於內庫更出綾絹共二百萬匹度支充邊軍春衣。并天
下州府賦稅如要蠲放者。并委所司約此數均勘取濟。凡
百將士。宜悉朕懷。
令京兆府平糶詔
京城米穀翔貴。百姓乏食者多。夏麥未登。須有救卹。宜出
太倉陳粟四十萬石。委度支京兆府類會。減時價於東西
街置場出糶。其價錢仍司府收貯。至秋收糴。
䟽決囚徒詔
近者夏麥垂熟。霖雨稍多。雖不甚損傷。亦是陰陽小沴。必
慮囚徒之中。或有冤濫。宜令御史中丞刑部侍郎大理卿
同䟽理。決遣訖聞奏。其在內諸軍使囚徒。亦委本司䟽決
聞奏。
令市耕牛詔
農功所切。實在耕牛。疲甿乏此。理須給賜。宜委度支於東
鎮武靈鹽夏州分市耕牛萬頭。交付京兆尹。均給畿內貧
下百姓。其價以戶部綾絹充。
清理庶獄詔
近日京城。雖巳得雨。畿甸之內。霑灑未周。災歉是虞。黎元
重困。救旱之備。深所注懷。宜令京兆府各勒諸縣令長。䟽
理見禁囚徒。除首罪外。餘支證並責保放出。其有法不得
原。情有可恕者。府司一一條舉。當為蠲免。御史臺大理寺。
亦委本司長官親自覆視。準前處分。炎熾方甚。狴牢可矜。
京城及畿內諸獄。亦宜並與除放。冀得存活。
試制舉人勅
朕聞心術順道。天下可一言而興。聰明壅途。堂上有千里
之遠。故唐虞而降。則考試觀俗。漢魏之際。則詔策求賢。朕
纉紹丕圖。撫臨方夏。實懼誠有所偏信。鑒有所未周。乃前
歲詔六官九卿方岳尹正有位之士。逮於庶僚。高懸四科。
博薦羣彥。將訪衆政之闕。酌至論之中。子大夫庭列儼然。
各應其品。是用宵興前殿。永日渴求。條列坦明。咸本經史。
固子大夫之所講磨矣。當竭誠慮。無有蘊藏。宜坐食訖就
試。
優恤客戶勅
黔首如有願於所在編附籍帳者。宜令州縣優恤。給與閑
地。二周年不得差遣。
減奉先縣租役勅
奉先一縣。獨奉八陵。供辦支持。實為繁併。眷言物力。須議
優矜。宜委京兆府減一半租。并雜色役等。令諸縣均出。
賜義成軍節度使高承立德政碑勅
得守義奏。當道將吏等請為卿立德政碑。卿位崇庶僚。寄
殷東夏。扼洪河之險束。當白馬之要津。制機於事先。銷萌
於慮表。而能文武參用。農戰兼修。人俗載安。軍政斯理。緇
黃遂性。耆耉樂生。瀝懇陳誠。飛章上請。延覽休績。欣然注
心。今令翰林侍講學士崔郾與卿撰碑文。庶使龔黃之美。
無愧於前修。羊杜之風。豈慚於後代。卿有緝綏之美。朕成
委寄之功。不朽之名。上下同有。眷言嘉歎。無以過茲。想宜
知悉。春寒。卿比平安好。遣書。指不多及。
賜高承勅
勅承。卿家傳韜略。門襲麾幢。累受藩邦。皆著勞績。黎元
安集。師旅和寧。忠效章明。聲猷暢洽。頃得守義奏云。官吏
將校。耆老緇黃。同請立碑。紀卿德政。非公方達於事任。惠
化感於人心。豈能致其懇誠。固求篆刻。眷言嘉歎。寤寐在
懷。昨遣翰林侍講學士崔郾撰述。翰林待詔徐幼文書。德
以庇人。政能利物。觀其辭理。亦頗周詳。將垂不朽之名。用
播一時之美。無慚峴首。何愧色絲。其碑本故今賜往。想宜
知悉。春暄。卿比平安好。遣書。指不多及。
罰李方現俸勅
李方現不自謹身。有此喧競。假如品官淩忽。只合具實奏
聞。輒肆狂䟽。恣行毆擊。傷人見血。理在難容。但以父有勤
勞。身叨宗屬。特從輕典。粗以繩違。宜量罰兩月俸。
光陵禮成優勞德音
朕孤藐罹疾。慈嚴早違。靡日不懷。終天無逮。將欲躬護園
寢。哀達神明。而公卿庶寮。瀝懇伏奏。迫以重義。奪予至情。
是賴一二鼎臣。凡百執事。咸懷嚴奉。各表哀敬。百靈拱衞。
六合會同。終始四時。無爽違之憾。往復千里。免塗潦之虞。
感歎盈懷。是申勞典。既加恩以頒錫。遂流澤以蠲租。山陵
使禮儀使兼陵所攝太尉行事官各與一子七品正員官。
仍特加一階。山陵副使按行使並賜爵一級。各與一子出
身。橋道置頓使賜爵一級。與一子官出身。內山陵使兼修
橋道使賜絹一百五十匹。銀器二事。特加一階。修築使賜
絹七十匹。特加一階。按行使賜絹五十匹。特加一階。修築
副使賜絹三十匹。加一階。鹵簿使儀仗使並賜爵一級。各
與一子出身。橋道置頓副使各加兩階。舁梓宮官三品五
品賜爵一級。六品以下各加一階。神策六軍修築官健。及
檢校軍使陵所造作押當官吏及中使等。并諸司諸使應
緣山陵修道造作及專知執當工匠等。賜物加階爵減選
有差。吉凶儀使諸色行從官等。五品以上各加一階。如巳
至三品五品未合敘者賜爵一級。六品以下各加一階。撰
哀冊書寶讀冊官等。五品以上賜爵一級。六品以下各加
一階。舁寶冊官及橋道置頓官儀仗鹵簿使判官等。各賜
階級勳改選減有差。其挽郎放出身後。七選許集。南郊及
太尉侍中告諭冊諡寶靈座前進諡寶奏外辨奠玉幣酌
獻等。各賜爵兩級。餘減勞考有差。其數處職掌。任所便從
一司處分。奉先縣營奉力役。勞敝極深。來年夏青苗錢。宜
令放免。櫟陽美原高陵富平。來年夏青苗錢。每貫放二百
文。不滿貫者每百放二十文。仍委逢吉與府司計科。便以
山陵用不盡錢與填所放錢數。其近道鄉村坊市屋宇什
物田苗等。有被毀損。并近陵百姓。偏有役使。理宜節級優
賞。並委京兆府審勘聞奏。
御丹鳳樓大赦文
自長慶四年三月二日昧爽以前。大辟罪巳下。罪無輕重。
常赦所不原者。咸赦除之。左降官縱元勅云終身不齒者。
亦與收錄。諸色得罪人。先有勅云縱逢恩赦不在免限。並
別勅安置者。亦放還。京畿諸縣應今年夏青苗錢。並宜放
免。秋青苗錢并河南府夏苗錢。每貫放二百文。其京兆府
路所放青苗錢外。更放錢五萬貫。斛㪷五萬石。河南府除
所放青苗錢外。亦更量放錢三萬貫。斛㪷三萬石。其天下
常貢之外。更不得別有進獻。縱節度觀察使入朝。亦不得
進奉。諸道監軍。自今後。在本道并入奏。並不得進。天下所
貢奇綾異錦。雕文刻鏤。一事巳上。有涉踰制者悉斷。至於
喪葬嫁娶。車馬衣服。事關制度。不合踰越。委中書門下明
立科條。頒示天下。有不守者。御史臺及出使郎官御史。嚴
加訪察。節級科處。其六宅十宅諸王女。宜令每年於選人
中擇端良者降嫁。老宮人及殘病不堪使役。並有父母羸
老疾病者。並委所司選擇放出。鷹犬之類。本備蒐狩。委所
司量留多少。其餘并解放。仍勒州府更不得進來。宮禁經
費及乘輿服膳。委所司起今年。三分其本色物價及水陸
脚價。一半委度支收管。一半便任本州收。充助貧下戶闕
額稅錢。其元和巳來兩河節度使全家歸闕者。如張茂昭
王承元程權劉總田宏正等五家。在本道日所有債務。并
有異於法制之事。被人言訴者。一切不得為理。仍各與一
子正員官。天下州府財物有餘羨者。委觀察使及所管州
郡。約舊事費用者條件。繇中書門下便差官類例。詳定可
留可去者聞奏。務從寬濟。勿使難守。其餘羨錢。非兩稅外
徵率。並不用勘問。自今巳後。州府所申戶帳及墾田頃畝。
宜據見徵稅案為定。後與戶部類會。具單數聞奏。仍勒五
年一定稅。如有逃亡死損。州縣須隨事均補。亦仰年終申
戶部。如有隱漏。委御史臺及所巡院察訪聞奏。天下兩稅
及諸色榷糧稅等。錢幣重輕。須有損益。亦委中書門下條
䟽聞奏。諸道除正勅率稅外。不得擅有諸色榷稅。涉擾人
並宜禁斷。其軍屯營種。有侵占丁田課役稅戶者。宜委御
史臺切加訪察。仍限勅到一月內。每道各具所還州縣頃
畝。分析聞奏。其諸軍先擒獲吐蕃生口配在諸處者。宜委
本道資給。放還本國。天下諸州府縣官吏。應行鞭捶。本罪
不致死者。假以責情。致令殞斃。每念於此。良增惻然。宜委
御史臺及出使郎官御史等。切加察訪。仍具事由聞奏。天
下諸色人中。有賢良方正能直言極諫。經術優深可為人
師。詳閑吏理達於教化。軍謀宏遠堪任邊將者。委常參官
並諸道節度觀察使諸州刺史各舉所知。限來年正月到
上都。其所在淫祠不合禮經者。並委長吏禁斷。
南郊赦文
門下。朕以眇薄。纂承洪構。祗見九廟。肇祀二儀。外飾備物。
中惟盡敬。昆蟲草木之實。致豐於蠲潔。哀樂和愉之感。庶
交乎神明。四海駿奔。衆祗受職。冀下觀而化。皆內誠乎心。
百王之禮樂在陳。列聖之聲詩合奏。敬極嚴配。道備饗親。
虔奉成式。惕然惴懼。而今而後。不敢滿假。庶無大悔。以貽
祖考之羞。因體元以統歷。遂頒恩而大宥。可大赦天下。改
長慶五年為寶歷元年。自寶歷元年正月七日昧爽巳前。
大辟罪巳下。罪無輕重。巳發覺未發覺。巳結正未結正。繫
囚見徒常赦所不原者。咸赦除之。其官典犯贓。不在免限。
左降官自長慶四年三月三日制後未經量移者。與量移
近處。巳經量移者。更與量移。如復資者。即任依常調選。丁
憂去任。服闋日亦與量移。如有親故在上都。任於所司陳
狀。便與處分。不必更待本州府申請。別勅因責授降資正
員官未經改轉者。亦與進改。亡官失爵放歸不齒者。量加
收敘。縱元勅云終身不齒者。亦量與收敘。流人未到所在。
及巳到者。量移近處。如巳收敘者。量才敘用。并僧尼道士
移隷者。亦與量移近處。得罪人巳亡歿。家口未許歸家者。
一切放歸。如自情願住者亦任。諸色得罪人中。如先有勅
云縱逢恩赦不在免限者。并別勅安置者。亦并宜委中書
門下量事狀輕重。節級處分。左降官及流人先有官者。如
巳亡歿。各還本官。流貶人所在身亡。任其親故收以歸葬。
仍仰州縣量給棺櫬。優當發遣。諸色人中有痕累禁錮。及
反逆緣坐等。一切並與洗滌。常參官及諸州刺史。有先因
停替。及因病假解官。並終制未授官者。委中書門下量才
進錄。勿令稽滯。致仕官未經改轉者。量改官依前致仕。諸
軍先擒獲吐蕃生口配在諸處者。宜委本道資給。放還本
國。毋許因循所在停住。國家與吐蕃舅甥之好。彼此無虞。
自今巳後。邊上不得受納投降人。並擒獲生口等。天下諸
州府縣官。應行鞭捶。本罪不至死者。假以責情。致令殞斃。
每念於此。良增惻然。宜委御史臺及出使郎官御史等切
加覺察。仍具事由聞奏。澄清教化。莫尚乎太學。惣治心術。
必本乎六經。天下諸色人中。有能精通一經。堪為師法者。
委國子祭酒選擇。具以名奏。天下州縣。各委刺史縣令招
延儒學。明加訓誘。名登科第。即免征徭。刑罰不清。不足以
言理。職官不重。不足以棲賢。開出入之文。束上下之手。必
資慎選。庶叶詳平。大理寺官屬。比來吏部所授。多非其才。
宜令精選有志行文學。兼詳明法律者注擬。其有課績特
殊。堪在朝獎者。臺省有闕。宜先選擢。一夫不獲。時予之辜。
苟有向隅之悲。遂軫納溝之慮。如聞去冬吏部三銓選人。
駮放者衆。或文狀粟錯。或書判差池。主司守文。不得不爾。
既施惠澤。亦在霑恩。其長名及雜駮放選人。如有未離京
城者。委吏部今月內檢勘畢。除涉踰濫者。餘并却收。以地
遠殘闕。量才注擬。如不情願受地遠官。亦不可強之。仍速
處分。不得出選限內。比者法令懸科。彰示大信。法既無守。
人何適從。赦令不行。因循成俗。誕告四方為虛設。開施庶
政為虛文。豈吾德之未明。為有司之見負。永言歎息。中夜
疚懷。朕即位之初。巳有赦令。至如捐徹服御。止絕地獻。限
喪葬以息淫費。禁奇靡以專女工。隱實版圖。謹守儲備。及
從他徭擅賦。閉糴禁錢。吏行姦欺。人冒依庇。僧道踰濫。流
貶重輕。錢幣利害。軍屯侵占。車馬衣服之制度。公私入己
之贓私。悉令條䟽。貴欲該備。頒宣未幾。廢格巳多。或職司
墮慢。而不能將明。或誥命纔行。而下巳不守。以此求理。不
亦難乎。其元和巳來詔書。並長慶四年三月三日赦令。委
廢不行。事在朕躬者。諫官極言得失。無有所隱。其系臺閣
者。左右丞據詔條司額。重加分配。勿容推倚。若因循寢廢。
無所申明。及雖曾宣下。不能提舉者。具事由聞奏。量加沙
汰。其在有司州郡者。委御史臺及分察使出使郎官御史
度支鹽鐵巡院。準前後詔勅。切加訪察。各具犯狀移勘奏
聞。其本判官及刺史巳下。必加貶責。用懲不恪。如舉察之
司。循默自守。事狀泄露者。亦據容庇。量加殿黜。仍並委中
書門下。重有舉明。去年三月三日赦令及今年赦文。一事
巳上。切加懲督。責據時限。量官吏勤惰。具科殿輕重聞奏。
京西京北邊上諸軍州鎮。自今年巳後。如有中使及郎官
御史。奉使到所管。並不得與人事物。應天下典人莊園店
地。便合祗承戶稅。本主贖日。不得更引令式。云依私契徵
理。組織貧人。虞氏建官。必明黜陟。漢朝置吏。皆長子孫。政
成用。咸登右職。近代遷除過速。資給轉繁。扇為時風。莫
有固志。親人之職。為弊尤深。甿俗土宜。未及周悉。迎新送
故。巳聞代換。更易雖遽。資望如初。善否不分。升降莫驗。徒
為煩擾。無益公私。自今巳後。刺史縣令。若無所犯。非滿三
周年。不得除替。如理行尤異。但議就加。其有才宜他職。灼
然要籍者。中書門下先具事由。及授上年月。奏聽進止。滿
歲遷代。無闕敗者。即與進改。磐石維城。義深麟趾。穠華下
嫁。禮次椒塗。縉紳文武之良才。執事恪居之奉職。克參祼
獻。載叶肅雍。亞獻嘉王運終獻循王遹等各賜物一百匹。
夾侍正衣進珪捧珪各賜五十匹。亞獻終獻正衣各賜物
四十匹。大長公主嗣王郡主縣主各有賜物。內外文武見
任及致仕官。三品巳上賜爵一級。四品巳下加一階。合入
三品五品欠考未合敘者。待考足日聽敘。斯文未墜。降聖
克昌。道逾三代之英。化立百王之範。象賢崇德。垂裔作賓。
教儀斯崇。憲章無改。文宣王二王三恪各與一子官。其祠
廟委所司量加修飾。堯稱敦敘。周述本枝。收族是先。睦親
斯在。皇五等巳上親。三品巳上賜爵一級。五品巳上加一
階。六品巳上及前資常選散官。選日優與處分。未有出
身陪位者。每家放一人出身。應陪位者皇儲五等巳上親。
及太皇太后皇太后三等巳上親。三品巳上賜爵一級。四
品巳下加一階。諸親四等及諸州賀正官並諸色陪位官
等。五品巳上加一階。六品巳下及白身人並賜勳兩轉。其
前資及有出身者各減一選。締構興王。弼成昌運。勳藏冊
府。烈冠史編。九原推可作之風。百代凜如生之氣。載懷丕
績。何日敢忘。武德以來配饗功臣及將相。名節尤著。長慶
四年三月三日制未霑甄敘者。委中書門下條䟽聞奏。量
加優獎。故尚父汾陽王贈太師晟贈太尉秀實子孫中未
曾經甄獎者。每家與一人正員官。元和巳來有因戰伐死
於王事。其名節顯著未有優贈者。各委本道節度使條錄
聞奏。如勘覆詣實。當有處分。其有骸骨暴露者。宜令所在
埋瘞。宏教愛之典。爰命推恩。念追遠之懷。用頒徽贈。常參
官及諸州府長官。父母見存未有官封者。並量與五品致
仕官及階并邑號。父母亡歿未經追贈者。量與贈官及邑
號。巳經追贈者更與改贈。如贈官巳至一品邑號巳至國
夫人者。不在此限。中書門下及節度使帶平章事者。宜與
一子正員七品官。祖父母父母先亡歿。各與追贈。經追贈
者更與改贈。官巳至一品邑號巳至國夫人者。不在此限。
節度使與一子正員八品官。東都留守度支鹽鐵使觀察
處置都團練都防禦經略招討等使。及神策金吾六軍將
軍大將軍上將軍統軍威遠鎮國軍等使皇城留守。各與
一子正員九品官。京兆尹特加一階。父母先亡歿未經追
贈者各與追贈。職修祀事。禮奉嚴禋。既洽殊恩。宜加異等。
應郊廟升壇升殿行事官。普恩之外。宜更加一級。如合入
三品五品者。任待考足日聽敘。尚書省三品四品巳上。中
書門下五品巳上。特加一階。便蕃殿省。給事郊丘。顧以忠
勤。是宜甄獎。內行事官三品巳上更賜爵一級。四品巳下
更加一階。內侍省及內侍省內坊官。四品巳上各賜勳五
轉。五品巳下各賜勳三轉。應從駕至郊廟者。普恩之外。三
品巳上賜爵一級。四品巳下各加一階。品官白身賜勳兩
轉。環列師營。服勞扞衞。申威攸屬。敷惠是膺。神策六軍金
吾威遠皇城及諸道將士等。三品巳上賜爵一級。四品巳
下加一階。無官者賜勳三轉。在城神策六軍威遠營左右
金吾及皇城將士。應大禮移仗宿衞御樓立仗等。普恩之
外。三品巳上賜爵一級。四品巳下加一階。仍準舊制賜物
有差。其神衞將士。賜加一階。仍準舊例賜物有差。神策將
士應在京畿諸縣者。亦各有賜物。應緣大禮職掌行事官
并修撰儀注及留守副留守倉庫卿等。普恩之外。三品巳
上賜爵一級。四品巳下各加一階。虔奉職貢。載觀致仕官
及郊禋。俾覃錫賚之恩。用廣懷來之義。鴻臚禮賓院應在
城內蕃客等。各有賜物。翰林待詔供奉及諸色直見任及
前資并員外試官。三品巳上賜爵一級。四品巳下各加一
階。無官者賜勳兩轉。導藩服之誠。承帝庭之命。忠勤既著。
勳賞宜周。諸道知上都進奏院官在城者各賜勳兩轉。應
緣大禮四方進表䟽及賀正官各賜勳三轉。敬承禋祀。贊
執豆籩。列庶位以觀光。酌多儀而中矩。誠在儼肅。理叶襃
升。郊廟行事齋郎減二年勞。室長掌座禮生贊者減一年
勞。無勞可減者便放出身。崇元館行事學生及齋郎禮生。
番考巳滿。所司緣大禮却追入行事。各減一選。國子監學
生陪位者賜勳一轉。中書門下儀制官各特賜一階。應緣
祗供作官直司長上諸州行綱考典兩縣耆壽諸色番役
當上在城并量留十二月番者各賜勳兩轉。飛龍閑廄宮
苑典引掌扇內園總監栽接少府將作內中尚武德軍器
內外弓箭庫等諸司諸使下白身人及無品直司定額長
上雜匠巧兒黃衣長上監門直長雜使三衞七色引駕細
引執扇角手弩手彍騎武士天文觀生歷生漏生典鼓典
鐘工人樂人主衣主膳主酪典食胡食手宰手掌閑幕士
御士醫士獸醫門僕藥僮御書手楷書手典書流外行署
等各賜勳兩轉。尚年貴老。所以教孝也。聳義嘉節。所以貞
俗也。天下百姓高年者。上縣以上每縣十人。中縣五人。下
縣三人。並以縣界年最高者充數。并孝子順孫。義夫節婦。
先經旌表。行義不虧者。人各賜米三石。絹兩匹。仍版授上
佐縣君。並委令長賚粟帛就家宣賜訖。具名本道。一時聞
奏。其米及絹。仍令上供數內申報。神配峻極。德稱靈長。秩
既升於王公。禮合加於牲幣。五嶽四瀆。宜委本州府長吏
備禮致祭。當極豐潔。以副如在之誠。書稱望秩。禮著不封。
仰堯舜之聰明。慕文武於方冊。遐想忠貞之跡。緬懷義烈
之風。能禦大災。咸申祀典。名山大川及自古聖帝明王忠
臣烈士。各令所在以禮致祭。亡命山澤。挾藏軍器。百日不
首。復罪如初。赦書有所不該者。所司具作條例聞奏。敢以
赦前事相告言者。以其罪罪之。赦書日行五百里。布告天
下。咸使聞知。主者施行。
受尊號赦文
門下。朕聞奉天地之大統。必酌於人心。荷宗祖之成訓。必
參於國典。顧惟眇身。守任重器。道未能被物。德不足蓄身。
賴於宗工碩老。輔導丞弼。享祧主鬯。熏燎告元。履歷正元。
敷施大號。庶方咸若。四表穆然。皇祖披攘之基。列聖焦勞
之業。恬焉而有。泰焉而居。晝以度心。夜以省己。其何德以
堪之。方將法乾以行健。體咸而致和。執沖以固高。守約以
持滿。而文武百辟。章奏四上。以為人心不可以曲讓。國典
不可以矯違。亦用慰於太皇太后皇太后之意。屈而後俞。
諒非獲巳。豈不以予非生知。欲以徽稱懿號誘掖勸慕之
乎。將使循名而勉其實。力實而應其名乎。然則予方且以
為韋弦。方且以為箴誥楙於皇極。庶無尤違。是宜與物同
利。惟新大澤。可大赦天下。自寶歷元年四月二十二日昧
爽巳前。大辟罪巳下。巳發覺未發覺。巳結正未結正。繫囚
見徒。罪無輕重。咸赦除之。惟故殺人及官典犯贓。不在此
限。應左降官未經量移者。宜與量移近處。丁憂去任。服闋
日亦與量移。如準前制巳合量移。有司未注擬者。並任累
敘。流人未到所在。及巳到未經量移者。並與量移近處。僧
尼道士移隷未經量移者。亦與量移近處。中外前資見任
官。頃因延累。未及用才。并左降官中有事情可恕。名跡素
聞者。宜委中書門下量加獎用。勿使屈滯。授田制祿。歲久
而弊深。留獄要囚。期舒而濫廣隱冒啟逃姦之漸。倍稱成
豪奪之源。亟舉舊章。猶循宿蠹。永言謀始。必俟申明。在京
百司職田。散在畿內諸縣。舊制配地出子。逐畝平攤。比量
舊制。孰為久便。宜委京兆府與屯田審計會。條䟽奏聞。如
聞京城諸司。捕繫推鞫。動經旬時。每季御史巡囚。罕能察
訪舉劾。積成冤滯。為弊頗深。宜委御史臺重舉用長慶元
年七月十八日赦文條件聞奏。京畿百姓。多屬諸軍諸使。
或戶內一人在軍。其父兄子弟不受府縣差役。頃者頻有
制勅處分。如聞尚未遵行。宜委京兆府重舉用長慶元年
七月十八日赦文條䟽聞奏。應京城內有私債。經十年巳
上。曾出利過本兩倍。本主及原保人死亡。並無家產者。宜
令臺府勿為徵理。應天下典貼得人莊田園店等。便合祗
承戶稅。本主收贖之日。不得引令式及言私契。組織貧人。
令煩而政撓。積習而弊生。欲其適宜。須有釐革。使人不倦。
必在變通。今年正月七日制勅處分條目中。有未經施行
者。委御史臺令提舉。仍條錄聞奏。宜委百司官長。各具條
䟽當司利病奏聞。擇其善者。當議改更。宏文崇文館生及
齋郎三衞。所用資蔭。踰濫頗多。澄源清流。切在釐革。宜委
禮部兵部侍郎條䟽。以久遠可行用者。兼每蔭別限年限
朔作條例聞奏。懋官述職。禦侮宣威。暨於庶僚。咸竭乃力。
峻其爵秩。以極封崇。內外文武見任及致仕官。三品巳上
賜爵一級。四品巳下加一階。仍賜勳兩轉。神策六軍金吾
威遠皇城將士。普恩之外。各賜勳兩轉。列虞賓之位。崇襃
聖之允。所以闡德教而昭前烈也。二王三恪及文宣公各
賜物三十匹。朕上奉兩宮。下臨九有。庶幾廣愛之道。以行
教化之風。太皇太后皇太后二等巳上親。委中書門下約
舊例量加優賞。二廣分營。六師環衞。梯航貢奉。玉帛會同。
既勤勞而可嘉。亦懷來之所尚。神策及六軍金吾威遠皇
城等諸軍。將軍統軍以下。各有賜給。其將士等長行立仗
者。并守本軍本營者。各賜物有差。鴻臚禮賓院應在城內
蕃客等。並節級有賜物。宣贊盛禮。潤色鴻徽。爰錫寵於崇
階。亦推恩於任子。攝侍中讀寶官門下侍郎平章事竇易
直。攝中書令讀冊官中書侍郎平章事李程。各賜一子出
身。撰冊文官左僕射平章事李逢吉。宜依舊例賜一子出
身正員官。奉冊奉寶綬官書玉冊官書寶官。各加兩階。進
寶綬進冊中嚴外辦理儀贊導押冊押寶綬舉舁寶冊官
各加一階。合入三品者。待考足日聽敘。合選人減一選。其
餘應職掌行事官及寫制書官太常修撰儀注禮官并宮
內行事官。三品巳上賜爵一級。四品巳下加一階。仍并賜
勳一轉。造玉冊并填金字造寶裝官各賜五十匹。前王之
令政。未有遺年。先哲之格言。實先顧行。義存忠厚。教裕家
邦。天下百姓。九十巳上。委所在長吏量加存問。孝子順孫。
義夫節婦。旌表門閭。終身勿事。先巳旌表者。亦量加優卹。
生甫炳靈。出圖表異。故能發洩雲雨。蓄涵風雷。望秩之儀。
必資蠲潔。五嶽四瀆。宜委本州府長吏備禮致祭。名山大
川及自古聖帝明王忠臣烈士。令所在以禮致祭。亡命山
澤。挾藏軍器。百日不首。復罪如初。赦書有所不該者。所司
具作條例聞奏。敢以赦前事相告言者。以其罪罪之。赦書
日行五日里。布告天下。咸使聞知。
