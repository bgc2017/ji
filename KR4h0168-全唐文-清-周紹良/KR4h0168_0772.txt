欽定全唐文卷七百七十二
李商隱(二)
為滎陽公賀老人星見表
臣某言。臣得本道進奏院狀報。司天監李景亮奏。八月六
日寅時。老人星見於南極。其色黃明潤大者。聖惟合德。神
實效祥。必垂有爛之文。以表無疆之祚。臣某中賀。臣聞元
象示人。昊穹凝命。曜為經而宿為緯。則有常名。斗挹酒而
牛服箱。或標虛號。未若候時而出。有道則彰。居五福之先。
在三辰之列。伏惟皇帝陛下昭明老契。游泳莊寰。式是中
秋。呈茲上瑞。况見於午位。又屬寅時。仰考元符。乃有深意。
自南耀彩。將宏解慍之心。近曉流光。欲助無私之日。皇心
載裕。靈鑒孔昭。况居率土之濱。皆慶後天之壽。臣誤蒙重
寄。實遠清光。送元鷰於梁間。傷時自切。望白榆於天上。厥
路無由。賀聖戀恩。無任蹈舞屏營之至。
為中丞滎陽公赴桂州至湖南勅書慰諭表
臣某言。今月八日。宣告使某官某至湖南觀察府。賫賜臣
勅書一通。并慰諭臣所部將吏僧道耆老等。乾文昭錫。兌
澤旁流。雖聞訃以銜哀。亦感恩而竊忭。臣某中謝。臣伏聞
積慶太后爰初遘疾。皇帝陛下即不視朝。慮切宸襟。時連
煇暑。載想大庭之養。實懸萬國之心。乃運屬歸真。書留具
位。陛下又能咨宰輔酌中之請。稟聖賢推遠之懷。始率義
以致憂。終據經而順變。獲情理兼修之旨。成古今莫易之
文。伏讀綸言。實榮藩守。伏以時逢積水。行滯長沙。擁皂蓋
而久留。載青旌而莫濟。未獲宣傳童艾。號召蠻夷。謹具當
時宣示所將兵吏及迎候將校訖。唯冀下車巳後。食蘖自
規。仰憑垂露之文。麤守宣風之職。臣與將吏等無任感恩
望闕屏營之至。
為滎陽公至湖南賀聽政表
臣某言。臣得本道進奏院狀報。月日。宰臣某等懇悃上言。
請從聽斷。特降優旨。俯賜依從。普天率土。莫不慶幸。臣某
中謝。臣聞道唯應變。合變則道昭。禮貴酌情。踰情則禮廢。
苟非至德。曷取大中。伏惟皇帝陛下孝德兼躋。聖猷允塞。
日兄稟義。邱㛐延恩。始自爽和。遂停庶政。絕臣僚之陛見。
奉藥膳於宮朝。及真宅言歸。寢園將祔。喪紀既聞於約禮。
克奉巳布於成規。遵大臣陳義之方。得王者自家之化。臣
方叨廉問。猶在道塗。雖清攬轡之心。且阻執圭之覲。湘波
附奏。嶺嶠含誠。敢思璅闥之前榮。實慕金閨之舊籍。無任
望闕瞻天結戀屏營之至。
為滎陽公桂州謝上表
臣某言。臣奉違禁掖。祇役遐陬。雖懸就日之誠。懼曠宣風
之寄。柔轡載揚於永路。輕舠利濟於大川。即以今月九日
到任上訖。臣某中謝。臣系承儒訓。生屬昌期。初掛弁髦。即
親筐篋。嘉樹無忘於封殖。青氊不落於寇偷。再擢詞科。一
登冊府。徂遷歲律。浮泛軍裝。忽彯華纓。俄列通籍。極望郎
於南省。備給事於左曹。中間帖掌臺綱。分修國史。旋值孽
童拒詔。狂虜亂華。副中憲以急宣。佐維城而遙護。督晉氏
遷延之役。絕戎人偵邏之姦。敢伐善以攘羭。固盡誠於養
棟。伏惟皇帝陛下武推時夏。文號欽明。方將虔奉紫泥。恭
拜青。豈意遽分專席。叨賜再麾。首南服以稱藩。控西原而
遏寇。褰帷廉部。猶恐墜於斯文。橫槊令軍。實致憂於不武。
雖期竭力。終懼敗官。况俗雜華夷。地兼縣道。文身椎髻。漸
尉佗南越之餘。叩鼓鳴鐘。傳士爕交州之態。網疎則魚漏。
繩急則[:#AS-8F62:⿱鹿君]驚。欲經緯以合宜。顧韋弦而匪易。伏願陛下務
修儉德。廣扇廉風。拾翠採珠。不勤異物。驅犀逐象。用示
深仁。始於問俗之時。便獲稱君之美。臣亦當求規水䪥。取
戒脂膏。冀少息於㣥黎。庶免拘於司敗。三梁路阻。九嶠山
遙。浮江遇楚澤之萍。望國隔番禺之桂。遐思白鳥。鎮颺音
於周囿之中。遠羡仙蓂。永固本於堯階之上。無任感恩望
闕結戀屏營之至。
為滎陽公賀幽州破奚寇表
臣某言。臣得本道進奏官某狀報。某月日。幽州節度使張
仲武奏破奚北部落及諸山奚。除舊奚王匿舍朗所管外。
殺戮首領丁壯老幼。并殺戮羊牛焚燒車帳器械等。計二
十萬。剌史巳下面皮一百具。耳二百隻。奚車五百乘。羊一
萬口。牛一千五百頭者。天聲遠疊。廟略遐宣。白虜獲于寧
臺。赤夷浮於燕路。臣某中賀。臣竊窺舊史。逖聽前朝。有天
子憂邊。清宵輟寐。將軍出塞。白首言歸。至乃或勝或奔。一
彼一此。竟困塞郊之柝。那停絕漠之烽。猶欲敘烈旂常。告
功祧廟。用其暫勝。謂曰難能。况幽朔巨都。全燕重地。薦臻
奚寇。猾亂華人。田豫之護鮮卑。莫能深入。祭彤之軍遼水。
惟遣相攻。近歲以來。為患滋甚。走單于偵邏之路。懷駒支
漏泄之姦。張仲武重感國恩。習知邊事。同三師而肄楚。侔
五餌以間戎。乘其囂惰之時。俄得翦除之便。燕犀密掛。冀
馬潛羈。超距投石者。動過千㣥。戟手科頭者。略踰萬計。坎
三鼓而河流自却。聲六校而屋瓦皆飛。自是鴞懼喪林。兔
忙迷穴。無舟掬指。有地僵尸。未驚紫陌之烏。前軍巳蹙。不
唳淮山之鶴。後隊仍窮。遂分袁尚之頭顱。仍裂蚩尤之肩
髀。穹廬落燼。同甲揚灰。山積雲屯。大收其車乘。角羸耳濕。
盡獲其牛羊。柳水載澄。桑河無事。爰施吉語。入解皇威。此
皆皇帝陛下功格上元。運膺下武。授茲成算。於彼當仁。震
肅九圍。歡呼萬國。昔艱難云始。胡塵首起於盧龍。今開泰
有期。漢將先清於鹿。人謀允若。靈貺昭然。固巳上慶祖宗。
下光編策。錄圖洪範。競三古之殊尢。玉檢金泥。有百神之
靈祐。臣雖當防遏。不介邊陲。空增氣於懦夫。實叨榮於下
將。日圍千里。天蓋九重。奉一月之捷書。唯知抃蹈。獻萬年
之壽酒。尚隔班行。念風水於遐藩。寄夢寐於宣室。無任望
闕結戀之至。
為滎陽公奉慰積慶太后上諡表
臣某言。臣得禮部牒。奉六月二日勅。大行積慶太后冊上
尊號曰貞獻皇后者。慶屬堯門。諡遵周道。兔罝考義。蠒館
流輝。臣某中謝。臣聞刑于寡妻。文王之令德。怨及邱㛐。漢
后之深非。詩傳所存。褒貶斯在。伏惟皇帝陛下用周典訓。
滌漢瑕疵。報皇后友愛之仁。如文宗引進之念。積慶太后
始蒙敬養。終受崇名。掩沙麓以傳祥。軼河洲而抒美。天長
地久。式崇清廟之尊彝。萬歲千秋。永慰光陵之牀帳。天下
臣子。不勝感抃。限以守藩江嶺。不獲奉慰闕庭。無任惶恐
屏營之至。
為令狐博士緒補闕綯謝宣祭表
草土臣某言。今月某日。中使某至。奉宣恩旨。致祭臣亡父
贈司空臣某者。存沒願終。哀榮禮備。荒迷觸地。號呌瞻天。
臣某中謝。臣先臣某。生遇昌期。早司國柄。沒留懿德。上惻
宸襟。特降王人。迂臨私第。陳其醆爵。潔之豆豋。招遺魂於
幽陰。旋歸莫睹。視殘生於晷刻。報效無期。臣等無任戴恩
荒殞之至。謹附中使某奉表陳謝以聞。
為柳州鄭郎中謝上表
臣某言。臣伏奉某月日制書。授臣某官者。即以今月日到
任上訖。臣某中謝。臣緒承舊族。師事通儒。萬里成功。雖無
壯志。九夷不陋。庶慕前蹤。二紀蠻陬。三提郡印。唯貞苦節。
以奉休辰。牙管一雙。未嘗關慮。竹書兼兩。何敢經懷。渭水
之陰。敝廬斯托。每還初服。常慊上農。今者又即殊方。復臨
雜俗。固蒙聲教。終遠文明。謹當宣舉詔書。撫安縣道。媒官
學舍。畢納於人倫。畜蠱帶牛。盡移於地利。至於因遐弄法。
挾遠生情。縱漏嚴科。必貽陰責。山兼象縣。江帶龍城。撫巳
跼天。敢忘元造。舉頭見日。何處皇居。憑宵夢以銜誠。託歸
飛而結懇。無任瞻天戀闕之至。
為懷州李中丞謝上表
臣某言。臣伏奉某月日制書。授臣某官者。天旨下臨。星言
東騖。即以今月某日到任上訖。臣某中謝。臣聞漢分剌舉
之條。三河最重。唐制郊圻之數。二宅惟均。况蘇公舊田。懷
侯故邑。太行會險。德水通津。在申畫之時。素為清地。語翕
張之勢。號曰要區。自河上置軍。以幕中分理。地雖密邇。事
異躬親。伏惟神聖文武至仁大孝皇帝陛下神以運機。聖
而制變。將鎮頑梗。更務恢張。由是開三壘之新規。復數朝
之故事。齋壇將節。重加廉郡之雄。皂蓋朱轓。各有為州之
貴。遙徵三紀。間有兩人。陶某以吏理當財。鄭某以名家正
授。清塵不遠。餘烈猶存。頒條之寄。繼組為難。若臣者。品以
勳昇。官由賞達。徒慕益恭之美。以承猶宥之恩。過奬在朝。
承乏充使。將聖代懷柔之德。率昆夷畏慕之心。萬里以遙。
三時而復。副介不離於痼疾。故人免嘆於凋零。敢矜跋涉
之勞。自被生成之賜。豈謂皇帝陛下謂能專對。遽委牧人。
仍其栢署之雄。賜以竹符之重。遂使霍氏固辭之第。早建
雙旌。于公必大之門。更屯五馬。賢無所象。分可自量。入祖
廟而歘驚。瞻父堂而益懼。况潞潛逆孽。許出全師。繄此州
兵。橫制賊境。兼聲勢之任。有資屝之頒。謹當懋舉詔書。聽
求人瘼。思理行之第一。誠媿昔賢。奉忠孝於在三。亦惟先
訓。苟[:#AS-8FBB:●]素誓。則有神明。伏遠雲天。巳逾旬朔。獻封人富壽
之祝。未卜其時。懸子牟江海之思。莫知其極。無任感恩攀
戀闕庭之至。
為河南盧尹賀上尊號表
臣某言。臣得本道進奏院狀。知宰臣某等奉上尊號。以光
洪休。耀列聖之睿圖。表三宮之義訓。凡在生物。孰不歡心。
臣某中賀。臣聞善言天者。必推功於廣覆。善言日者。必詠
德於大明。然後物仰元穹。人知景曜。皇王擬象。今古同規。
伏惟仁聖文武章天成功神德明道大孝皇帝陛下體天
垂蔭。法日流輝。宏上德以纘戎。啟下武而膺運。頃從臨御。
旋致治平。雨塊風條。時推順適。苗螟葉蟘。坐致銷亡。是以
銀甕石碑。非煙浪井。神而告瑞。史不絕書。且獯鬻為災。周
秦乏策。金行火運。不絕於侵陵。瀚海陰山。幾渝於約誓。而
敢乘衰運。來犯昌朝。陛下乃赫以天威。授之宏略。一伐而
單于僅免。三鼓而貴主來還。滅大邦之仇讐。攄累聖之忿
憤。及晉陽逐帥。代馬新羈。陛下又濬發宸襟。委諸廟畫。浹
辰而前軍就路。踰月而元惡膏碪。靜豐沛之遺疆。舉陶唐
之故俗。蕞爾潞子。復生孽童。脫縗冀恩。上柩拒詔。據九折
之險。有五州之人。藪澤逋逃。糞土租稅。陛下又遠揚神斷。
深詔徂征。合鎮魏之強藩。出韓彭之銳將。夷其巢窟。去彼
根株。清明皇之舊宮。復金橋之故地。曾非曠歲。集此丕功。
固巳至化潛融。事光于玉版。元機獨運。理溢于瑤編。况又
志切希夷。道存沖漠。慕遺蹤于姑射。載動堯心。思順請于
崆峒。欲勞軒拜。遠揚聖祖。載佇神孫。俾異法皆祛。多門就
掩。麟殿正元元之座。鳳書招黃老之徒。將以休有萬齡。臨
茲兆衆。使咸踐壽昌之域。俱游富庶之鄉。巍乎煥乎。盛矣
美矣。故得人祇協欲。華夏均懷。願加尊顯之稱。以報財成
之美。宰臣等果能陳大義。允建鴻名。伊尹暨湯。咸有一德。
咎繇謨禹。克纘九功。述盡善於王猷。標具美於帝籙。南山
稱壽。北辰降光。永終無極之年。長奉上清之號。臣幸丁昌
運。方守洛京。空深戀闕之誠。不在稱觴之列。舉頭見日。雖
悲千里之遙。側管窺天。且慶百年之幸。無任徘徊望闕蹈
舞踴躍之至。
為王侍御瓘謝宣弔并賻贈表
草土臣瓘言。今月某日。某官呂述某官任疇等至。奉將聖
旨。以臣父某官某亡歿。賜弔臣等。并賻贈臣亡父布帛三
百匹。米粟三百石者。大夜銜輝。窮泉漏澤。以隕以越。終哀
且榮。臣某中謝。臣先臣某。託體元侯。榮名任子。象賢傳劒。
餘力攻書。歷七廟而在公。秉二道而非墜。一昨氛興赤狄。
兵聚晉城。先臣受律臨戎。忘家徇衆。士卒均食。罔愧于前
修。廊廡散金。遠齊乎舊說。上憑玉略。下振軍威。旬月之間。
慶捷相繼。並親桴三鼓。躬運九章。如臣弟兄。皆冒矢石。豈
意竒功垂立。大願莫從。傳飡失時。衉血成疾。奄至凋落。長
違盛明。此皆由臣等抱釁既深。就養無素。遂延家難。仰惻
宸襟。止偷生于晷刻。亦何顏於天地。伏惟皇帝陛下悼深
撫几。悲軫聞鞞。降憫惻於上公。厚賻禮於遺體。昔魏優死
事。止分食邑之餘。漢養孤兒。但有羽林之聚。方於今日。惟
媿推恩。呌號失容。戴履無所。軍前結草。必自於幽靈。石上
澆松。敢忘於遺訓。無任感恩荒殞之至。
為安平公謝端午賜物狀
右。今月某日。中使某至。奉宣恩旨。賜臣手詔一通。兼前件
端午紫衣銀器百索并大將衣者。乾文昭融。睿賜稠疊。恩
生望外。榮積懼中。臣巳當時宣布給散訖。伏以正陽令月。
端午佳辰。渥澤合止於勳賢。錫賚宜先於戚屬。臣遠臨東
魯。久去上京。豈望仁時。同躋壽域。八行明詔。伏讀而不啻
千鈞。一襲輕衣。跪捧而若無三伏。况又綵縷出仙蠶之蠒。
貞金凝姹女之魂。持可戒盈。帶堪延算。豈微臣獨忝。在列
校不遺。華楚成行。永願千春而奉聖。[:#AS-92F9:⿰帛⿱丿糸]長共保。常期五日
以霑恩。臣與大將等無任感激懇悃之至。
為大夫安平公華州進賀皇躬痊復物狀
右。臣聞藩方舊德。臣子私懷。將稱慶於天朝。必展儀于土
貢。伏惟皇帝陛下道苞乾象。德總坤靈。肇自元正。載康福
履。九廟不忘于繼志。兩宮無闕于問安。鼓舞萬靈。波濤四
國。驗推測則咸如周卜。聽祝辭而皆若華封。臣坐擁伏熊。
行驅畫隼。值一人之有慶。當春日之載陽。心但葵傾。跡猶
匏繫。伏蒲之覲謁未果。獻芹之誠懇空深。况又地邇宸居。
俗薰儉德。更無玉帛。以率梯航。前件石器等。瑞匪土硎。珍
慚甗磬。並取諸地產。皆勒以工名。茯苓茯神等。品載仙經。
竒標藥錄。通靈祛疾。不惟色若凝脂。延壽安神。豈是心如
枯木。干冒陳進。無任兢惶云云。
為安平公[:#AS-8862:⿱亠兊]州奏杜勝等四人充判官狀
杜勝
右件官流慶相門。策名詞苑。當仁罕讓。見義敢為。符彩極
高。涯涘難挹。臣前任巳奏為判官。臨事而每見公方。與語
而每相宏益。今臣寄分團結。任切訓齊。將奉廟謨。實在賓
彥。伏請賜守本官充臣團練判官。
趙皙
右件官洛下名生。山東茂族。仁實堪富。天爵極高。妙選文
場。亟仕侯國。珪璋特達。蘭杜芬馨。今臣廉問大藩。澄清列
部。藉其謨畫。共讚朝經。伏請賜守本官充臣觀察判官。
李藩
右件官文囿馳聲。賓階擅美。口含言瑞。身出禮門。前任巳
奏為判官。馭下而和易不流。臨事而貞方有執。今臣移參
國用。務切軍需。實假平均。以同計畫。伏請賜守本官充臣
觀察支使。
盧涇
右件官博涉典經。該核流略。自魯壁所壞。汲冡之藏。三篋
能知。五車盡究。加之文采。兼以器能。前者為臣屬寮。常在
州推獄。明斷而不容吏黠。哀矜而莫有人冤。今者團練之
司。稽巡是切。直思奬效。非敢用情。伏請依資賜授法官。充
臣部團練巡官。
以前件狀如前。伏以長人者必以吏分勞逸。開幕者亦用
士為輕重。若不樹人。何以報國。况臣素無勳效。謬竊寵榮。
至於賢才。敢恡筐篚。前件官並推賓彥。堪贊藩條。伏希殊
私。盡允誠請。謹錄奏聞。伏聽敕旨。
為安平公赴[:#AS-8862:⿱亠兊]海在道進賀端午馬狀
右。臣伏以浴蘭令節。採艾嘉辰。百辟合祝於堯年。萬方宜
修於禹貢。臣方夙駕之部。馳傳出關。欲獻琛而未識土宜。
願祝壽而巳悲日遠。前件馬伏櫪斯久。著鞭亦多。麤覺柔
馴。未嘗奔逸。雖非龍孫驥子。邈一舉以絕塵。願陪月駟雲
螭。慶千嘶於扈蹕。千冒宸扆。無任兢惕之至。
為汝南公賀元日朝會上中書狀
右。得本道進奏院狀報。今月日。皇帝御宣政殿。受冊尊號
為仁聖文武至神大孝皇帝。禮畢御丹鳳樓。大赦天下者。
當時集軍州官吏等丁寧宣示訖。鴻名有赫。慶澤無偏。上
光宗廟之明靈。下慰蒸黎之欽屬。功勞必表。逋負咸蠲。出
縲繫於狴牢。復流竄於魑魅。撫安鰥寡。存省耄期。有國之
闕政咸修。前代之遺文必舉。此皆相公富皋夔之事業。秉
伊說之材謀。協贊神功。導宣睿化。符瑞沓至。天人允咸。慶
雲非煙。浪井不鑿。然後率多士。陳大儀。致君於堯舜之前。
驅俗於勛軒之上。四維仰化。萬國承流。况某忝典州兵。嘗
聞廟算。雖阻陪班列。亦遠接歡呼。鳳闕雙標。應開天上。雞
竿百尺。想在日邊。顧奮飛而不能。亦攀望而何及。無任抃
躍之至。
為侍郎汝南公華州謝加階狀
右。臣伏奉今月某日制書。加賜臣階朝散大夫者。榮從日
下。恩自天中。臣聞周室設官。實重大夫之號。漢臣異禮。則
加朝請之名。若臣者。辨乏談天。文非擲地。貪叨華顯。[:#AS-92F9:⿰帛⿱丿糸]歷
光陰。當陛下御極之初。分陛下憂人之寄。金章紫綬。巳塵
求瘼之榮。崇級清階。更切昇高之望。循揣斯久。怔忪莫寧。
惟當勤奉詔條。所希麤贖官謗。誠深感勵。情切違離。犬戀
主而空深。蚉負山而何力。無任感恩望闕結戀屏營之至。
為京兆公乞留瀘州剌史洗宗禮狀
臣得當管瀘州官吏百姓李繼等及瀘州所管五縣百姓
張思忠等并羈縻州土剌史韋文賞等狀稱。前件官到任
巳來。勵精為理。多方以蘇疲病。况郡連戎僰。地接巴黔。作
業多仰於茗茶。務本不同於秀麥。宗禮(闕十二字)貊之邦。麤識
囷倉之積。伏冀宸嚴。俯哀縣道。特許量留宗禮更一二年。
為濮陽公附送官告申使回狀
右。今月某日。中使某至。奉宣恩旨。賜臣前件勅書手詔官
告者。巳准詔旨示軍吏僧道耆老等。其官告巳差押衙某
奉表陳讓訖。臣才謝適時。知非周物。承私門有後之慶。當
大朝猶宥之恩。頡頑漸高。騰凌必遠。雕蟲可恥。揚子雲不
以為文。跨馬莫能。杜元凱于何稱武。遂叨旗鼓。及建麾幢。
南犯瘴烟。遠提龍戶。西當爟火。密控犬戎。臨長萬人。董齊
千乘。可以專殺。未嘗負租。况又榮假冬卿。顯分霜憲。軍前
列秦時御史。幕下辟漢日郎官。碧落仰瞻。巳參星象。丹霄
迴望。了別塵泥。滿盈之戒是虞。富貴之願斯足。而九國未
至。六戎尚存。闕懸藳街。阻作飲器。礙白環之貢獻。隔青鳥
之神仙。閱軍實而眥裂兵符。視戰格而髮衝武弁。苟拘司
敗。巳漏嚴科。豈可授列五兵。任兼八座。詔開垂露。降自天
家。中使飛星。來從日域。紫泥猶濕。黃紙未乾。宣傳而誰則
懦夫。感激而孰非死士。固不合更稽成命。重曠殊恩。竊以
君人者在度材而命官。臣下者宜論功而受賞。易憂且乘。
詩戒斯亡。上斁彝倫。下招顛隕。實關國柄。非止臣身。是敢
輒黷冕旒。亟陳章疏。言之必可。顓孫寧忘於書紳。汗出而
收。漢祖何妨於銷印。伏惟皇帝陛下深迴睿鑒。曲被鴻慈。
從國僑讓邑之言。奬成季辭卿之志。俾無賞(疑)僭。以激當
官。倘麤得揚威。稍能陳力。恢復河右。收禹貢之地圖。蕩定
隴西。雪皇唐之祖業。則亦不敢更辭竹帛。復拒鼎彝。明神
所知。丹慊具在。臣不勝感恩陳乞悃款屏營之至。
為濮陽公奏臨涇平涼等鎮准式十月一日起燒賊路野草狀
右。臣當道最近寇戎。實多蹊隧。每當寒凍。須有隄防。今纔
畢秋收。未甚霜降。井泉不合。草木猶滋。雖巳及時。未宜縱
火。臣巳散帖諸鎮訖。候皆黃落。即議焚除。稍越舊規。不敢
不奏。謹錄狀奏。
為濮陽公涇原謝冬衣狀
右。某月日。中使某至。奉宣聖旨。賜臣及大將兼諸鎮防秋
兵馬等前件敕書手詔并冬衣者。臣並巳准詔旨宣示給
散訖。恩極解衣。榮加降璽。戴山未重。負日非暄。臣謬領藩
垣。適當戎狄。唯憑廟算。麤振軍威。絕漠獵迴。幸無警急。高
烽火過。但報平安。直以地勢多陰。川形稍背。三伏常。聞於
屏箑。九秋尋訝於垂繒。代馬暫嘶。隴山無葉。燕鴻未過。涇
水先冰。是以每降王臣。仍迂御筆。緘封垂露。寵錫禦冬。非
玉女裁成。即仙人織出。徒驚在笥。莫匪因鍼。始顧孱微。深
懼不勝冠帶。旋蒙被服。便如能執干戈。遍逮軍前。歷霑麾
下。達喜氣而陳根復秀。動歡聲而蟄戶潛開。華楚成行。曳
婁塞路。其山南宣歙三道大將等。雖久居炎燠。不慣嚴凝。
亦既更衣。皆忘易地。賈餘勇而例思盡敵。感鴻私而咸願
殺身。各限征行。不獲陳謝。臣與大將等無任瞻天戀闕感
恩屏營之至。
為濮陽公謝罰俸狀
右。臣伏准御史臺牒。奉恩旨。以臣不先覺察妖賊賀蘭進
興等。宜罰兩月俸料者。伏以霧市微妖。潢池小寇。有乖先
覺。上黷宸聰。昔漢以捕盜不嚴。猶加黜削。晉以發姦無狀。
亦峻科條。豈若皇帝陛下恩極好生。德惟宥過。與其漏網。
止以罰金。臣與寮屬等無任戴恩宥罪屏營之至。
為濮陽公陳許舉人自代狀
某官崔蠡
右。臣伏准某年月日敕。內外文武上後三日舉一人自代
者。臣伏見前件官欒郤舊族。鄒魯名儒。鏡納無私。山高不
讓。而又循墻戒切。銘座規深。蘭省辭榮。竹符出守。漢悲來
暮。晉有去思。晦而轉彰。浼而尢白。既還綸閣。復掌禮闈。人
驚吞鳳之才。士切登龍之望。及司版籍。以副地官。比按西
羌。孤忠靡失。居然國器。實暎朝倫。今沔水無兵。武昌非險。
用為廉問。尚鬱廟謀。臣所部乃秦韓戰代之鄉。周鄭交圻
之邑。軍踰千乘。地控三州。若以代臣。必為名將。敢希睿澤。
曲遂愚衷。俾寬竊位之譏。冀獲進賢之賞。干冒陳薦。無任
兢越。謹錄奏聞。伏聽勅旨。
為濮陽公陳許奏韓琮等四人充判官狀
韓琮
右件官早中殊科。榮推雅度。弦柔以直。濟伏而清。頃佐憲
臺。且丁家難。當喪而齒未嘗見。既祥而琴不成聲。逮此變
除。未蒙抽擢。臣頃居鎮守。琮巳列賓僚。謀之既臧。剛亦不
吐。願稽中選。榮借外藩。伏請依資賜授憲官。充臣節度判
官。
叚環
右件官言思無邪。學就有道。屢為從事。常佐正人。加以富
有文辭。精於草隸。儶而且檢。通亦不流。臣所部稍遠京都。
每繁章奏。敢茲上請。乞以自隨。伏請依資賜授憲官。充臣
節度掌書記。
裴蘧
右件官魯國名儒。鄉右族。松寒更翠。馬老不迷。臣昔忝鑿
門。辟為記室。屬辭而宿構無異。論兵而故校多歸。委以前
籌。見其餘地。伏以前任大理評事。巳三十三箇月。比於流
輩。巳是滯淹。伏請特授憲官。充臣觀察支使。
夏侯曈
右件官藏器於身。為仁由巳。齊莊難犯。勁挺不搖。臣任切
拊循。務繁稽勾。思留仙尉。以重賓階。伏請依資改授一官。
充臣節度巡官。
以前件狀如前。臣四朝受任。三鎮叨榮。慕碣石之築宮。廣
延儒雅。效西河之擁篲。樂得賢才。韓琮等並無所因依。不
由請託。久諳才地。堪列幕庭。伏希殊私。盡允誠請。謹錄奏
聞。伏聽敕旨。
為滎陽公桂州舉人自代狀
某官裴俅
右。臣伏准某年某月日敕。內外文武官上後舉一人自代
者。伏見前件官鄉茂族。洛下名生。處家國以必聞。善兄弟
而無瘉。而又南翬輝彩。東箭含筠。身先較藝之場。首出觀
光之籍。從外府而允稱賢佐。立中臺而克號清郎。洎時急
昌言。官登大諫。楊阜常規於法服。陳㣥盡削其封章。實於
不咈之朝。能守勿欺之旨。臣所部俗分蠻徼。地控越城。藉
威略以靖封隅。資簡惠而安疲瘵。願迴殊渥。以授當仁。豈
微敬仲之才。兼有伯游之長。俯從牢讓。克免曠官。特冀
宸嚴。曲垂矜許。干冒陳請。惶越無任。
為滎陽公謝除盧副使等官狀
新授某官盧戡新授某官任繕
右。臣得進奏官某狀報。臣所奏盧某等二人。奉某月日勅
旨。賜授前件官充職者。臣謬當廉印。合啟幕庭。撫魚罩以
興懷。懼羖皮之廢禮。盧戡與臣同年登第。少日論交。學富
文雄。氣孤志逸。玉清越而為樂。女舒脫以求媒。實懷難進
之規。不起後時之歎。任繕幼學孝悌。潔靜精微。得君子之
時中。友鄉人之善者。匪因請託。實自諳知。皇帝陛下俯照
遠藩。咸加命秩。南臺貼職。延閣分班。使戡有紆朱之榮。繕
無衣白之見。巳經聖鑒。可謂國華。冀收規畫之功。共奉澄
清之寄。不勝感恩荷聖之至。
為滎陽公舉王克明等充縣令主簿狀
以前件狀如前。伏以臣所部控聯谿洞。參錯蠻髦。水接重
湖。山當五嶺。縱有天官注擬。多緣地理幽遐。或不出上京。
巳發徒勞之歎。或暫來屬邑。即聞歸去之辭。既經久而不
謀。亦柔良而曷寄。臣謬膺廉部。慮在曠官。儻旬朔以無言。
則賦輿而必闕。前件官或膏梁遺冑。或英俊下寮。雖寓遐
陬。久從試吏。假之銅墨。有意於鳴琴。委以簿書。不羞其棲
棘。既聞績用。合有甄昇。一則復遠俗之凋殘。一則輕微臣
之憂責。苟事因請託。跡涉貪殘。將有負於斯人。豈敢逃於
舉主。伏希卑聽。咸賜即真。千冒宸嚴。無任兢越。
為滎陽公論安南行營將士月糧狀
使當道先准詔發遣行安南行營將士五百人。其月糧錢
米。並當道自般運供送者。右。臣當道繫勅額兵數只一千
五百人。內一千人散於西原防遏。三百人扭在邕管行營。
入界內分捉津橋。專知鎮戌。計其抽用。略無孑遺。至於堅
守城池。備禦倉庫。供丞職掌。傳遞文書。並是當使方圓衣
糧。招收驅使。其安南行營將士。皆是勅額外人。又當管去
安南三千餘里。去年五月十五日發遣。八月二十日至海
門。遭惡風漂溺官健一十三人。沉失器械一千五百餘事。
其年十二月六日。差綱某等般送醬菜錢米。今年五月八
日至鳥雷。又遭風。打損船三隻。沉失米五百餘石。見錢九
十貫。其月十八日至崑崙灘。又遭風。損船一隻。沉失米一
百五十石。至今姜士贄等尚未報到安南。臣到任巳來。為
日雖淺。懸軍在遠。經費為虞。竊檢尋見在行營將士
等。從去年六月巳後。至今年六月巳前。從發赴安南。用夫
船程糧及船米賞設。并每月醬菜等。一年約用錢六千二
百六十餘貫。米[:#AS-8456:⿺麥丏]等七千四百三十餘石。大數雖破上供。
餘用悉資當府。不唯匱。且以遐遙。有搬灘過海之勞。多巨
浪風之患。須資便信。動失程期。臣忝守戎行。不勝憂結。伏
以裴元裕既開邊隙。又乏武經。抽三道之見兵。備一方之
致寇。曾無戎捷。徒曜軍容。昔者淮陰驅市井之人。尚能破
敵。晉伯假紀綱之僕。亦不常留。苟元裕能均食散金。絕甘
分少。便可收功於故校。豈資別立於新家。側聞容廣守臣。
亦欲飛章上請。臣緣乍到。未敢抗論。巳牒韋厪李玭。并牒
元裕。請詳物理。續具奏聞。伏惟皇帝陛下道邁羲勛。盛加
華夏。南蠻以茲脆弱。宜慕聲猷。伏乞特詔元裕。使廣布仁
聲。遠揚朝旨。無邀功以生事。勿耗國以進兵。庶令此境之
人。無擁思鄉之念。唯茲裁照。實屬皇明。今前綱姜士贄等。
沉失至多。遲留未達。復須遣使。以續見糧。雖欲無言。懼不
集事。儻未蒙恩允。特賜抽還。則長慶二年安南有奏請借
便當軍糧米五千石。經略使王承業請一二年內勸課輸
填。頻有文符。並未支送。伏乞天恩憫其州鄉闕乏。哀
以海路漂淪。且新(疑)安南併還欠米。庶行營將士等。得存
宿飽。無乏晨炊。臣所守藩方。粗獲通濟。謹錄奏聞。伏聽勅
旨。
為滎陽公奏請不敘錄將士狀
使當道將士及管內昭賀等州軍士共二千一百二十六
人。準去年五月五日制。敘勳階使司去。今年四月二十五
日。具將士姓名及甲授年月日申省訖。右。臣當道將士等。
遠當戎寄。式控遐陬。乘解慍之和。寧親矢石。望拱辰之列。
實隔煙波。近者朝廷奄靖北方。惟荒東道。當陰山之哭虜。
靡效纖埃。及天井之摧凶。不橫寸草。徒以皇帝陛下非煙
結彩。瀼露流光。向明纔及於鳳樓。布澤遠霑於蠻徼。固合
同成國慶。共稟朝榮。伏以當管近無豐年。亦經小水。海上
有分屯之卒。邕南有未返之師。歉冗食於居人。困裹糧於
戎士。臣初叨廉問。方切拊循。雖拾綴升階。各思受寵。而濡
毫執簡。無以為資。仰慮後期。敢忘積懼。伏見比者諸道有
物力未足者。聖恩洪貸。許且權未敘錄。竊緣往例。冒此上
陳。伏冀天慈曲垂矜許。臣與將士等無任感激冒昧戰越
之至。
