欽定全唐文卷三百七十九
岑勛
勛。南陽人。
西京千福寺多寶佛塔感應碑
粵妙法蓮華。諸佛之祕藏也。多寶佛塔。證經之踴現也。發
明資乎十力。宏建在於四依。有禪師法號楚金。姓程。廣平
人也。祖父並信著釋門。慶歸法允。母高氏。久而無姙。夜夢
諸佛。覺而有娠。是生龍象之徵。無取熊羆之兆。誕彌厥月。
炳然殊相。岐嶷絕於葷茹。齠齔不為童遊。道樹萌芽。聳豫
章之楨幹。禪池[:#AS-FB55:●]
[:#AS-FBED:●]犬澮。涵巨海之波濤。年
甫七歲。居然厭俗。自誓出家。禮藏探經。法華在手。宿命潛
悟。如識金環。總持不遺。若注瓶水。九歲落髮。住西京龍興
寺。從僧籙也。進具之年。昇坐講法。頓收珍藏。異窮子之疾
走。直詣寶山。無化城而可息。爾後因靜夜持誦。至多寶塔
品。身心泊然。如入禪定。忽見寶塔。宛在目前。釋迦分身。遍
滿空界。行勤聖現。業淨感深。悲生悟中。淚下如雨。遂布衣
一食。不出戶庭。期滿六年。誓建茲塔。既而許王瓘及居士
趙崇信女普意善來稽首咸捨珍財。禪師以為輯莊嚴之
因。資爽塏之地。利
見千福。默議於心。時千福有懷忍禪師。忽於中夜。見一水
發源龍興。流注千福。清澄泛灔。中有方舟。又見寶塔自空
而下。久之乃滅。即今建塔處也。寺內淨人名法相。先於其
地。復見燈光。遠望則明。近尋即滅。竊以水流開於法性。舟
泛表於慈航。塔現兆於有成。燈明示於無盡。非至德精感。
其孰能與於此。及禪師建言。雜然歡愜。負畚荷鍤。于橐于
囊。登登憑憑。是板是築。灑以香水。隱以金鎚。我能竭誠。工
乃用壯。禪師每夜於築階所。懇志誦經。勵精行道。眾聞天
樂。咸嗅異香。喜歎之音。聖凡相半。至天寶元載。創構材木。
肇安相輪。禪師理會佛心。感通帝夢。七月十三日。勅內侍
趙思偘求諸寶坊。驗以所夢。入寺見塔。禮問禪師。聖夢有
孚。法名惟肖。其日賜錢五十萬。絹千匹。助建修也。則知精
一之行。雖先天而不違。純如之心。當後佛之授記。昔漢明
永平之日。大化初流。我皇天寶之年。寶塔斯建。同符千古。
昭有烈光。於時道俗景附。檀施山積。庀徒度財。功百其倍
矣。至二載。勅中使楊順景宣旨。令禪師於花萼樓下迎多
寶塔額。遂總僧事。備法儀。宸睠俯臨。額書下降。又賜絹百
匹。聖札飛毫。動雲龍之氣象。天文挂塔。駐日月之光輝。至
四載。塔事將就。表請慶齋。歸功帝力。時僧道四部。會逾萬
人。有五色雲。團轉塔頂。眾盡瞻覩。莫不崩悅。大哉觀佛之
光。利用賓於法王。禪師謂同學曰。鵬運滄溟。非雲羅之可
頓。心遊寂滅。豈愛網之能加。精進法門。菩薩以自強不息。
本期同行。復遂宿心。鑿井見泥。去水不遠。鑽木未熱。得火
何階。凡我七僧。聿懷一志。晝夜塔下。誦持法華。香烟不斷。
經聲遞續。炯以為常。沒身不替。自三載每春秋二時。集同
行大德四十九人。行法華三昧。尋奉恩旨。許為恒式。前後
道場所感舍利凡三千七十粒。至六載。欲葬舍利。豫嚴道
場又降一百八粒。畫普賢變。於筆鋒上聯得一十九粒。莫
不圓體自動。浮光瑩然。禪師無我觀身。了空求法。先刺血
寫法華經一部。菩薩戒一卷。觀普賢行經一卷。乃取舍利
三千粒。盛以石函。兼造自身石影。跪而戴之。同置塔下。表
至敬也。使夫舟遷夜壑。無變度門。劫算墨塵。永垂貞範。又
奉為主上及蒼生寫妙法蓮華經一千部。金字三十六部。
用鎮寶塔。又寫一千部。散施受持。靈應既多。具如本傳。其
載勅內侍吳懷實賜金銅香鑪高一丈五尺。奉表陳謝。手
詔批云。師宏濟之願。感達人天。莊嚴之心。義成因果。則法
施財施。信所宜先也。主上握至道之靈符。受如來之法印。
非禪師大慧超悟。無以感於宸衷。非主上至聖文明。無以
鑒於誠願。倬彼寶塔。為章梵宮。經始之功。真僧是葺。克成
之業。聖主斯崇。爾其為狀也。則岳聳蓮披。雲垂蓋偃。下欻
崛以踴地。上亭盈而媚空。中晻晻其靜深。旁赫赫以宏敞。
碝磩承陛。琅玕綷檻。玉瑱居楹。銀黃拂戶。重簷謺於畫栱。
反宇環其璧璫。坤靈贔屭以負砌。天祇儼雅而翊戶。或復
肩加[:#AS-FBEC:●]手鷙鳥。肘擐修蛇。冠盤巨龍。帽抱猛獸。勃如戰色。
有奭其容。窮繪事之筆精。選朝英之偈贊。若乃開扃璚。窺
奧祕。二尊分座。疑對鷲山。千帙發題。若觀龍藏。金碧炅晃。
環珮葳蕤。至於列三乘。分八部。聖徒翕習。佛事森羅。方寸
千名。盈尺萬象。大身現小。廣座能卑。須彌之容。欻入芥子。
寶蓋之狀。頓覆三千。昔衡岳思大禪師。以法華三昧。傳悟
天台智者。爾乃寂寥。罕契真要。法不可以久廢。生我禪師。
克嗣其業。繼明二祖。相望百年。夫其法華之教也。開元關
於一念。照圓鏡於十方。指陰界為妙門。驅塵勞為法侶。聚
沙能成佛道。合掌已入聖流。三乘教門。總而歸一。八萬法
藏。我為最雄。譬猶滿月麗天。螢光列宿。山王映海。蟻垤㣥
峯。嗟
乎。三界之沈寐久矣。佛以法華為木鐸。惟我禪師。超然深
悟。其貌也。岳瀆之秀。冰雪之姿。果脣貝齒。蓮目月面。望之
厲。即之溫。覩相未言。而降伏之心。已過半矣。同行禪師。抱
玉飛錫。襲衡台之祕躅。傳止觀之精義。或名高帝選。或行
密眾師。共宏開示之宗。盡契圓常之理。門人苾芻如巖靈
悟淨真真空法濟等。以定慧為文質。以戒忍為剛柔。含朴
玉之光輝。等旃檀之圍繞。夫發行者因。因圓則福廣。起因
者相。相遣則慧深。求無為於有為。通解脫於文字。舉事徵
理。含毫強名。偈曰。
佛有妙法。比象蓮花。圓頓深入。真靜無瑕。慧通法界。福利
恒沙。直至寶所。俱乘大車。(其一)於戲上士。發行正勤。緬想寶
塔。思宏勝因。圓階已就。層覆初陳。乃昭帝夢。福應天人。(其
二)輪奐斯崇。為章靜域。真僧草創。聖主增飾。中座眈眈。飛
簷翼翼。荐臻靈感。歸我帝力。(其三)念彼後學。心滯迷封。昏衢
未曉。中道難逢。常驚夜杌。還懼真龍。不有禪伯。誰明大宗。(
其四)大海吞流。崇山納壤。教門稱頓。慈力能廣。功起聚沙。
德成合掌。開佛知見。法為無上。(其五)情塵雖雜。性海無漏。定
養聖胎。染生迷鷇。斷常起縛。空色同謬。薝蔔現前。餘香何
嗅。(其六)
彤彤法宇。繄我四依。事該理暢。玉粹金輝。慧鏡無垢。慈燈
照微。空王可託。本願同歸。(其七)
歸崇敬
崇敬字正禮。蘇州吳郡人。擢明經。調四門助教。天寶中舉
博通墳典科高第。累遷膳部郎中。大歷中為國子司業兼
集賢學士。貶饒州司馬。建中時累授光祿大夫。加特進檢
校戶部尚書。改兵部致仕。貞元十五年卒。年八十八。贈左
僕射。諡曰宣。
請定皇太子釋奠儀注奏
準制。皇太子時幸太學。行齒冑之禮者。伏請每至春秋國
學釋奠之時。所司先奏聽進止。其釋奠齒冑之禮。如開元
禮。或有未盡。請委禮儀使更以古議詳定聞奏。
東都太廟不合置木主疏
東都太廟。不合置木主。謹按典禮。虞主用桑。練主用栗。重
作栗主。則瘞桑主。所以神無二主。猶天無二日。土無二王
也。今東都太廟。是則天皇后所建。以置武氏木主。中宗去
其主而存其廟。蓋將以備行幸遷都之所也。且殷人屢遷。
前八後五。前後遷都一十三度。不可每都而別立神主也。
議者或云。東都神主已曾虔奉而禮之。豈可以一朝廢之
乎。且虞祭則立桑主而虔祀。練祭則立栗主而埋桑主。豈
桑主不曾虔祀而乃埋之。又所闕之主。不可更作。作之不
時。恐非禮也。
駮巨彭祖請四季郊祀天地議
按舊禮。立春之日。迎春於東郊。祭青帝。立夏之日。迎夏於
南郊。祭赤帝。先立秋十八日。迎黃靈於中地。祀黃帝。秋冬
各於其方。黃帝於五行為土王。在四季生於火。故火用事
之末而祭之。三季則否。漢魏周隋。共行此禮。國家土德乘
時。亦以每歲六月土王之日。祀黃帝於南郊。以后土配。所
謂合禮。今彭祖請用四季祠祀。多憑緯候之說。且據陰陽
之說。事涉不經。恐難行用。又議祭五人帝不稱臣。云太昊
五帝人帝也。於國家即為前後之禮。無君臣之義。若於人
帝而稱臣。則於天帝復何稱也。議者或云。五人帝列於月
令。分配五時。則五神五音五祀五蟲五臭五穀皆備。以備
其時之色數。非謂別有尊崇也。
辟雍議
禮記王制曰。天子學曰辟雍。又五經通義云。辟雍。養老教
學之所也。以形制言之。雍壅也。辟璧也。壅水環之。圓如璧
形。以義理言之。辟明也。雍和也。言以禮樂明和天下。禮記
亦謂之澤宮。射義云。天子將祭。必先習射於澤宮。故前代
文士亦呼云璧池。亦曰璧沼。亦謂之學省。後漢光武立明
堂辟雍靈臺。謂之三雍宮。至明帝躬行養老於其中。晉武
帝亦作明堂辟雍靈臺。親臨辟雍。行鄉飲酒之禮。又別立
國子學。以殊士庶。永嘉南遷。唯有國子學。不立辟雍。北齊
立國子寺。隋初亦然。至煬帝大業十三年。改為國子監。今
國家富有四海。聲明文物之盛。唯辟雍獨闕。伏請改國子
監為辟雍省。又祭酒之名。非學官所宜。按周禮。師氏掌以
美詔王。教國子。請改祭酒為太師氏。位正三品。又司業者。
義在禮記云。樂正司業。正長也。言樂官之長。司主此業。爾
雅云。大板謂之業。按詩周頌。設業設簴。崇牙樹羽。則業是
懸鐘磬之栒簴也。今太學既不教樂。於義則無所取。請改
司業一為左師。一為右師。位正四品上。又五經六籍。古先
哲王致理之式也。國家創業。制取賢之法。立明經。發微言。
於眾學釋回增美。選賢與能。自艱難已來。取人頗易。考試
不求其文義。及第先取於帖經。遂使專門業廢。請益無從。
師資禮虧。傳受義絕。今請以禮記左傳為大經。周禮儀禮
毛詩為中經。尚書周易為小經。各置博士一員。其公羊穀
梁文疏既少。請共準一中經。通置博士一員。所擇博士。兼
通孝經論語。依憑章疏。講解分明。注引旁通。問十得九。兼
德行純潔。文詞雅正。儀刑規範。可為師表者。令四品以上
各舉所知。在外者給驛。年七十以上者蒲輪。其國子太學
四門三館。各立五經博士。品秩上下。生徒之數各有差。其
舊博士助教直講經及直律館算館助教。請皆罷省。其教
授之法。學生至監謁同業師。其所執贄。脯修一束。清酒一
壺。衫布一段。其色隨師所服。師出中門。延入與坐。割修斟
酒。三爵而止。乃發篋出經。摳衣前請。師為依經辨理。略舉
一隅。然後就室。每朝晡二時請益。師亦二時居講堂。說釋
道義。發明大體。兼教以文行忠信之道。示以孝悌睦友之
義。旬省月試。時考歲貢。以生徒及第多少。為博士考課上
下。其有不率教者。則檟楚扑之。國子之不率教者。則申禮
部。移為太學生。太學之不變者。移之四門。四門之不變者。
歸本州之學。州學之不變者。復本役。終身不齒。雖率教九
年。而學不成者。亦歸之州學。其禮部考試之法。請無帖經。
但於所習經中問大義二十。得十八為通。兼論語孝經。各
問十得八。兼讀所問文注義疏。必令通熟者為一通。又於
本經問時務策三道。通二為及第。其中有孝行聞於鄉閭
者。舉解具言於習業之下。省試之日。觀其所實。義少兩道。
亦請兼收。其天下鄉貢亦如之。習業考試。並以明經為名。
得第者授官之資。與進士同。若此。則教義日深而禮讓興。
禮讓興則強不犯弱。眾不暴寡。此由太學中來者也。
李抱玉
抱玉。本安興貴曾孫。世居河西。始名重璋。乾元初。李光弻
引為裨校。天寶末。元宗以戰河西有功。改今名。至德二載。
上言恥與逆臣共宗。詔賜姓李。徙居京兆。進右羽林大將
軍。攝御史中丞陳鄭潁亳節度使。佐李光弻破史思明。功
第一。封欒城縣公。代宗立。以功授兵部尚書武威郡王。懇
辭王爵。徙涼國公。進司徒。廣德中以尚書左僕射同中書
門下平章事河西隴右副元帥。大歷中加山南西道副元
帥兼節度使。十二年卒。贈太保。諡昭武。
讓副元帥及山南節度使表
臣志誠有涯。寄任過分。嘗懼覆敗。自貽譴責。且授其旄節。
扞彼蕃戎。所掌之兵。須自訓練。如臂使指。若網在綱。則人
有固心。前無彊敵。今以臣守在西鄙。兼統漢中。撫循實難。
威令不及。況自隴坻達於扶文。綿亘邊陲。二千餘里。雖山
谷險阻。足為藩蔽。其中賊路不一。皆要防虞。加之夷狄無
厭。憑陵滋甚。去年既侵右地。復擾西山。倘至前秋。兩道俱
下。臣若固其汧隴。則不救梁岷。若進兵扶文。恐患逼關輔。
首尾不應。進退無從。伏惟陛下居安慮危。圖難於易。其前
件使及梁州刺史。伏請別擇能者。悉以委之。令臣西備隴
關。竭其誠節。國家大計。敢不上陳。
錢起
起。吳興人。天寶十年進士。釋褐祕書省校書郎。大歷中官
司勳員外郎司封郎中。終考功郎中。
千秋節勤政樓下觀舞馬賦(以態有餘妍貌無停趣為韻)
惟大唐之握乾符。聲諧六律。化廣三無。能使乘黃服皂。龍
馬負圖。必將登高率舞。豈獨載馳載驅。歲八月也。一聖之
生。千秋之首。舉天慶丹陵之會。率土獻南山之壽。上乃御
層軒。臨九有。張葛天氏之樂。醉陶唐氏之酒。感百獸之來
儀。即八駿之孔阜。於是陳金石。儼簪裾。廣場天近。彩仗晴
初。有騢有驈。有驔有魚。雲聚日下。花明露餘。帝曰司僕。舞
我騏馵。可以敷張皇樂。可以啟迪歡趣。須臾。金鼓奏。玉管
傳。忽兮龍踞。愕爾鴻翻。頓纓而電落朱鬣。驤首而星流白
顛。動容合雅。度曲遺妍。盡庶能於意外。期一顧於君前。噴
玉生風。呈奇變態。雖燕王市駿骨。貳師馳絕塞。豈比夫舞
皇衢。娛聖代。表吾君之善貸。向使垂耳長坂。翹足遠坰。天
驥之才莫用。鹽車之役不停。安得播天樂。輝皇靈。服御惟
允。簫韶是聽。則知絕㣥稱德。殊藝逸貌。足之舞之。莫匪聖
人之教。則陳力者願驅策而是效。
朝元閣賦(以高抗山頂升覽清遠為韻)
上將恢帝宇。壯神皋。斷景山之松。用而有節。感子來之眾。
役不告勞。成仙閣之宏敞。配紫極之崇高。先是徵規模。宏
大壯。經始聖迹。責成梓匠。當桂戶而八水悠遠。植玉階而
千巖相抗。升陽烏於赤霄之表。棲玉兔於翠微之上。可以
吞貝闕。壓崑閬。盛矣哉。亦神明之化也。不可得而稱狀。觀
乎儉以示德。高即因山。虹梁天近。丹陛雲還。漢武求仙。望
蓬萊於海上。吾君有道。致方士於人閒。厥構既崇。其寧惟
永。正色深沈於木末。浮光嶙亂於山頂。如翬斯飛。獨出於
熲。農務暇。霜氣澄。天門闢。龍輅升。俯人烟於萬井。小雲樹
於五陵。天臨宇宙。日照黎蒸。是時也。靈仙響集。品物交感。
因高載著於人風。有象寧遺於睿覽。聖人垂化。稽古上清。
彼會昌之構宇。得朝元之美名。不奪穡地。知庶心胥悅。高
標靈阜。表聖壽長亨。襟懷動植。指掌寰瀛。將九圍載廣。與
三光克明。斯乃棟宇之大也。雖前史莫之與京。夫如是。古
之濬城隍。飭宮苑。孰比我君居高而致遠。
西海雙白龍見賦(以天下安樂龍見于海為韻)
唐六葉。嘉祉降。皇威宣。師出以律。將有事於金天。赫矣神
武。感通上元。雙龍呈瑞。一色皎然。惟白也。昭素秋誕聖。惟
龍也。主殺氣清邊。不爾者。寧出乎海。不躍於泉。穆乎白龍
之為物也。潛依水德。利用天下。精異冥通。騰驤神假。苟非
君行其道。物有其官。則鬱湮不育。潢汙而蟠。隱見罔知其
旨。窅冥孰見其端。故我君宣八風之惠化。澄四海之波瀾。
覆幬斯極。生靈以安。惟此上瑞。灼然可觀。其始見也。精光
暠耀。溟漲清廓。曳冰雪於半空。晏雷霆於萬壑。若長雲帶
水而不散。雙劒倚天而中落。忽虹立而電迴。其儀不可彌
度。表其祥同乘黃之偶運。處其度掩嘉魚之有樂。偉夫鱗
介之族。莫智於龍。苟靈應無兆。豈休明再逢。昔軒以負圖
為景福。舜以入壇為神變。殊旨同歸。千載一見。是以天祚
明德。幽贊貞符。彼二龍之萃止。合一聖之有孚。皓爾其真。
異葉公之藻繪。超然將舉。同正禮之友于。是時也。西戎駭
目。莫不感化而風趨。夫如是。則在宥之理足徵。無疆之休
可待。洋洋歌頌。日聞於四海者也。
蓋地圖賦(以聖德感通靈仙降獻為韻)
有虞氏提地。享天命。光啟九有。緝熙八政。能使坤德以寧。
祥符錫慶。神矣王母。通靈感聖。獻爾寶圖。昌爾金鏡。嗣堯
之美。於斯為盛。固知冥貺有則。休明無極。非天私我有虞。
惟神歸於至德。必將永其歷數。寧惟錫彼封域。俾皇鑒之
昭昭。豈神明之默默。諒可耀寰宇。盛邦國。蓋地如何。匪茲
不克。懿此圖籙。實昭應感。廣豎亥之遐步。資重華之睿覽。
規方遠近。微妙元通。致蠻貊於度內。出山川於卷中。可以
明四目。達四聰。易曰。不出戶。知天下。何莫假此神功。徒稽
其囊括也。吞八極。盡四溟。霜露所墜。日月所經。莫不總天
目。入帝庭。嗤秦政得燕圖以拓境。小穆公夢鶉首以稱靈。
亦有周王御天。漢君求仙。窮人力於宇宙。遍轍迹於山
川。孰與夫高居深視。探微洞元。得地理於冥契。擁神休以
永年。則知明德在茲。景福是降。播頌聲以洋溢。洎寰海與
里巷。美矣哉。歷選列辟。符瑞鉅萬。雖元珪告成。白環入獻。
曷若斯圖之用也。九土宏而庶績建。
泰階六符賦(以元亨利貞為韻)
考星象之躔次。探瑞氣之奧源。得泰階於前史。總六符以
為言。既出沒以候君德。有熒煌以麗乾元。元德升聞。慶一
人而祥發。白雲夜卷。映九霄而色繁。爾其祥德而發。觀瑞
而明。德正則正。俗平則平。何君王之播理。俾品物以咸亨。
股肱掩於稷契。輔翼賢於阿衡。人迹其卑。憑至誠而上感。
天象守默。因列宿而下呈。配兩曜以齊美。非眾宿之敢爭。
豈比夫聚彼德星。潁上賢人所感。託於箕尾。巖閒傳說之
精而已哉。故符之燦兮有明義。符之爛兮有深意。其形昭
晰。其理奧祕。朝發於天。而應於地。向夜月而滅沒。拂曙光
而蒼翠。上通其象。分三台而為六。下應於人。感一德之不
二。皆英主之所有。匪常君之能致。原其所出。將表上帝之
心。考其所歸。實惟天子之利。爾其臨大國。懸太清。德之所
感。符乃無情。既依高以託質。亦以數而為名。與物無競。避
太陽之光色。相時而作。表明王之利貞。火映元天。似燭龍
之銜吐。珠沈漢水。無巨蚌之虧盈。豈光輝之足異。亦感應
之可驚。忝觀光於上國。仰霄漢以屏營。
圖畫功臣賦(以立定爾功惟克永代為韻)
先帝之革隋也。應歸運而大義舉。獲仁人而鴻業集。及乎
計伐錄功。日不暇給。寶玉不足以勸賞。故茅土是封。鐘鼎
不足以昭宣。故圖贊是緝。傳厥象於繪事。壯崇臺於天邑。
貔武之臣。忽披雲而鶚視。股肱之任。乃捧日而山立。何惟
肖而斯在。皆凜然而可挹。初庶賢遇聖。神器未定。天有彗
兮歷象昏。雲從龍兮川谷應。帝曰隋失厥御。國將頹弛。人
心如惔。王室如燬。膺圖受籙。明徵在予。保大定功。克成伊
爾。由是十亂輔主。三傑制戎。敢揚休命。克贊聖功。埽乾坤
之墋黷。濟品物之屯蒙。闢天關而七曜再朗。迴地軸而萬
㝢來同。暨王道清夷。乃念茲而在茲。既艱難是毗。亦四方
是維。享其勳力。嘉彼令德。懿我武之雄成。賴爾謀之剛克。
宜其藏勳庸於盟府。圖冠劒於紫極。則是繪也。其麗不億。
倬哉㣥彥。丹青彪炳。列盛服之暉華。儼高居之祕靜。斜月
在壁。疑假寐以將朝。頹陽半軒。同處陰而休影。胡像設之
既固。將山河而惟永。則知我唐大賚。光掩前載。功高賜履。
追呂望於周年。鳥盡藏弓。異韓信於漢代。盛矣哉。容貌方
崇。光靈不昧。
象環賦(以謙德無事循轉為韻)
聖有制作。人具爾瞻。是環也。用之撝謙。成乎其規。故有典
有則。全乎其素。故匪彫匪刻。動法天旋。溫如玉色。可以觀
象見意。可以取文昭德。終日佩之。其儀不忒。懿夫圖通既
固。雅麗且殊。皓質中澈。騰光外敷。守其明也。處暗室而不
昧。偕其道也。映素服而如無。鄙南容之圭。貞而猶玷。嗤卞
氏之璧。瑾而不瑜。升諸組綬。不亦宜乎。或有黃雀酬恩。鄭
商所利。其名則一。其實則異。皆浮俗之所珍。乃老氏之遐
棄。寧若斯為美也。將君子而比義。文而不華。垂之如墜。循
環無極。參日月之在躬。佩服有常。於韋弦而戒事。固知宣
尼之旨。有要有倫。於此表禮創物。乃將卑服謙身。是以成
形而不受其彩。散璞而不失其真。瑩爾情性。潔白惟純。導
爾情性。貞明日新。捨之則禮容若缺。用之則法度是循。物
既合權。古稱其善。常虛心以隨運。雖匪石而可轉。覩妙用
之昭宣。知前哲之舒卷。
豹舄賦(以兩遍用四聲為韻)
麗哉豹舄。文彩彬彬。豹則雕虎齊價。舄與君子同身。故得
飛聲入楚。見賜留秦。曩者胡為隱霧而不下。今復何幸對
雪而迎賓。蓋因虞者之獲。成於匠者之手。苟當時以為用。
雖殺身而何有。於以履之。美且無度。既居下以禦濕。亦迎
前而啟路。花映香塵。光生玉步。借使登朝廷。列臺閣。規矩
不改。會同自若。投其跡必陟鴛鷺之行。取其文不改犬羊
之鞹。詩人歌其事。春秋美其名。舍則止。用則行。拂漢齊飛。
遙分鄴令之術。入朝曳響。近雜尚書之聲。彼糾糾葛屨。珊
珊珠履。一則固窮。一則僭起。制度首出。憲章俱美。嘗試殫
論。其茲舄而已。士或覽之而言曰。象以齒而焚。龜以骨而
斃。況之豹也。憑巖穴以逞欲。以爪牙而自衞。而有用於人。
竟以皮而戾。一朝寢處。成此新偉。夫斑文散渙。毳毛蒙密。
映鶴氅以凝暉。臨翠被以曜質。於斯時也。不可談悉。亦有
刻意。未參卑秩。東郭之曳履長穿。王生之結韤何日。思蔚
然而一變。歌豹舄以自畢。
豹舄賦(以兩遍用四聲為韻)
豹何為兮。鬱矣其文。材賈害兮。用之楚君。用之則那。為舄
几几。雖工興其飾。亦天鍾厥美。奢以則之。眾目所視。異哉
惟雜。爾巧有詭。其制也。青蔥掩其真。赤繶慙其麗。動容而
彩射金屋。舉趾而聲傳玉砌。諒服玩之惟奇。知侈靡之無
藝。徵夫至理也。匪威儀不忒。匪古訓是則。甚葛屨之失禮。
同鷸冠之敗德。何役智以宣驕。乃自躬而刑國。噫。先王立
極。念茲在茲。服有常度。行無越思。何爾舄之豹飾。雜珠綺
與文貍。若昭其泰。無乃彝。是舄也。君子歎之。觀乎異狀斑
然。復周蹙霞起。煥爾文質。當其踐履。知我者謂我惡居下
流。不知我者謂我親承玉趾。則知物有所歸。天之冥數。惟
豹作舄。殺身思遇。惜其有美而來。亦以禦寒之故。雖雨雪
而盈尺。俾陽和而在步。不然者寧踐於斯路。客有感而言。
其文也何麗。其用也何薄。當思步武之閒。徒異犬羊之鞹。
飾被已慙於翡翠。為裘更羨於狐貉。別南山之霧以奉進
趨。同鄴縣之鳧願翔寥廓。
洞庭張樂賦(以八音克諧天地充滿為韻)
洋洋乎軒轅之作也。陶元化以發生。運神武之不殺。張至
樂之淳備。播皇風之坱圠。舉端於素。得太始之自然。克成
於和。蕩生靈之夭札。何必管聲為五。羽數惟八。然後合夫
大戛。請言斯樂也。不振而其聽博。不眩而其意深。大而不
摦。樂而不淫。將使儉者得中和之紀。奢者已醉飽之心。君
子曰。是樂也。不朽之德音。於是一僨一起。于彼南國。真聲
暢。和氣塞。其靜也洞庭安波。其清也楚山霽色。百蠻以之
神化。六狄由斯仰德。是樂也。乃不朽之德音。於是柔克。可
以上享天心。可以蕃屏人則。知武也美而未盡。濩矣猶有
慙德。觀其妙矣。則天地盛而氣不乖。陰陽感而六律諧。惟
精惟一。嗤萬舞之奕奕。無荒無怠。見鐘鼓之喈喈。觀其皦
矣。則合於自然。施之無邊。揮綽發越。行流散遷。事高太古。
功儷鈞天。其曲直。其音至。飾諸喜以平諸心。極乎天而蟠
乎地。率是樂也。何享而不利。原夫樂之契道也。在心而心
正。在聽而聽聰。故至人定和而守一。合愛而流通。必以濟
刑政之理。行山川之風。豈徒耳目是翫。情性克充而已哉。
當是時也。太虛遏雲。寒谷生暖。三光昭晰。八極充滿。何淳
風之泱泱。諒千古之纂纂。吹伶倫之律。惜彼時移。繼炎氏
之頌。媿茲才短。
潢汙賦(有序)
潢汙。水之微也。汲引之際。人皆舍諸。惟有德者知之。薦鬼
神以昭忠信。則百川雖廣。莫逮其用焉。喻士先沈後升(一
作伸)於知已也。辭云。
潢汙之水。天實降之。雲散雨絕。淵然在茲。胡稟柔而成性。
能處下以任時。善乎濁而徐清。貯之將綠。棄捐池沼之外。
隱翳林皋之曲。接九派而何勞。方一勺之自足。至若雲霽
地表。霞開水陰。乾天可鑒。物象是臨。山曉映而色近。雲高
淨而影深。險阻不行。芥舟寧覆。盈滿知節。鴻毛匪沈。產蘋
蘩同南㵎之有藻。聚飛動異舊井之無禽。斯其善利也。乃
至人之用心。且夫出山者泉。歸海者川。汲引無絕。隄防在
焉。彼苞蕭屢浸。束楚不傳。惟潢汙也。獨此晏然。其明若昧。
其壅若退。竭而自中。盈不侵外。天資其潔。德維貫神明。人
棄爾微。道不行[:#AS-FB55:●]
[:#AS-FBED:●]犬澮。夫事有小而可廣。
運有塞而必通。當休明之聖代。徵泂酌之古風。彼湛然以
虛淨。盍薦之於王公。俾爾忠信。昭明有融。俾爾嘗祀。景福
延洪。斯則椒漿與桂酒。可以比美而同功。
尺波賦(以水澹幽色風初起波為韻)
瀲灩駭水。奫淪始波。引分寸之餘。方從一勺。激尋常之內。
無爽盈科。勢將坌涌。迹異盤渦。蹙跬步以無數。蕩分陰而
自多。觀其日色遙臨。風生未已。圓規可驗。疑沈璧之舊痕。
前後相侔。若浮書而競起。跡謺相近。萍縈有餘。促漣漪之
散漫。擁跳沫以虛徐。流脈中移。類蠖影求伸之際。浮光上
透。若雪花呈瑞之初。湧以回回。馳乎澹澹。始㣥分而下瀨。
將積少以習坎。生而有準。動必若浮。如投石以花散。等覆
杯而迹幽。影不過於布指。光遽溢乎寸眸。洶洶安翔。似欲
將乎斗注。沺沺增繞。如潛運以環周。無驚川后。未發陽侯。
當澹以成之。寧同瀑怒。謂小為貴也。爰進涓流。淺漾風光。
輕蟠水力。寸長所及。知文在其中。方折是回。見動不過則。
散或往之浮彩。轉初盈之淨色。將潛甯戚之鯉。半未能容。
若流張協之薪。重而纔得。汾溫若沖。溶潏相通。未合流於
曲岸。方鼎沸於分風。礐石愈蹙。淪池不融。是將寬其泓量。
誠有重於泉蒙。濩也如委。淪然可視。茲延袤以上騰。匪徒
旋於中沚。翠瀲交映。璿源共紀。將不退於大成。固在乎有
便於風水。
晴皋鶴唳賦(以警露清野高飛唳天為韻)
迥野遠色。寒空繁聲。眺莫媚於雨霽。聆何長於鶴鳴。孤飛
而天宇澄曠。獨立而霜皋砥平。對明景之逾秀。遡晨風而
自清。炯爾體空。泠然響遞。疑磬發而珮搖。若霜標而雪麗。
林鷴之皓色難比。雲雁之清音罕繼。雖居下而在幽。亦高
聞而遠唳。或引或罷。以遊以遨。顧塵寰而不雜。仰天路而
飛高。懿夫秉心清迥。稟質貞素。偶影思侶。矜容舉步。忘機
遂性。豈思寵於乘軒。遠害全軀。每勞心於警露。聽閒兮易
感。聲怨兮難度。非陸氏之無聞。想王生之可慕。原其翔集
元圃。騰鶱翠微。睨蓬壺而易感。冒江海而懸飛。情慕必止。
心徂匪違。或㣥翔而反顧。或孤賞而忘歸。厭仙府而舉華
亭。思鳴皋而適綠野。爰捧日以遐騖。遂凌烟而獨下。晴皋
曙兮邈矣靜。皓鶴鳴兮杳何永。俄度曲於㵎瀨。乍迷影於
雲景。聞幽而音響清越。觀麗而羽儀閒整。何霽野之無人。
獨仙禽之虛警。
