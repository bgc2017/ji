欽定全唐文卷九百六十五
闕名(六)
減冗員奏(元和六年六月中書門下)
官省則事省。事省則人清。官煩則事煩。事煩則人濁。清濁
之由。在官之煩省。國家自天寶已後。中原宿兵。見在軍士
可使者八十餘萬。其餘浮為商販。度為僧道。雜人色役。不
歸農桑者。又十有五六。則是天下常以三分勞筋苦骨之
人。奉七分坐衣待食之輩。今內外官給俸料者。不下一萬
餘員。其間有職出異名。奉離本局。府寺曠廢。簪組因循者
甚衆。況斂財日寡。而授祿至多。設官有限。而入色無數。九
流安得不雜。萬物安得不煩。漢初置郡。不過六十。文景醲
化。百王莫先。則官少不必政紊。郡多不必事理。今天下三
百郡一千四百縣。故有一邑之地。虛設㣥司。一鄉之甿。徒
分縣職。所費至廣。所制全輕。伏請勅吏兵部侍郎郎中給
事中中書舍人各一人。錯綜利病。詳定廢置。吏員可併省
者併省之。州縣可併合者併合之。每年入仕者可停減者
停減之。此則利廣而易求。官少而易理。稍減冗食。足寬疲
甿。又國家舊章。依品制俸。官一品月俸三十千。其餘職田
祿米。大約不過千石。自一品以下。多少可知。艱難已來。禁
網漸弛。於是增置使額。厚請俸錢。故大歷中。權臣月俸有
至九十貫者。列郡刺史。無大小給皆千貫。常衮為相。始立
限約。至李泌又量其閑劇。隨事增加。時謂通濟。理難減削。
然猶有名存職廢。額去俸存。閑劇之間。厚薄頓異。將為永
式。須立常規。
請減比遠州縣選數奏(元和八年十二月吏部)
比遠州縣官請量減。四選五選六選請減一選。七選八選
九選各請減兩選。十選十一選十二選各減三選。伏以比
遠處都七十五州。選人試後懼不及限者。即伏請注擬。雖
有此例。每年不過一百餘人。其比遠州縣。皆是開元天寶
中仁風樂土。今者或以俸錢減少。或以地在遠方。凡是平
流。從前不注。至若勸課耕種。歸懷逃亡。其所擇才。急於近
地。有司若不注授。所在唯聞假攝。編甿益困。田土益荒。請
減前件選。
勾當食利本錢奏(元和十年三月京兆府)
祕書省等三十二司。除疎理外。見在食利本錢應見徵納。
及續舉放所收利錢。准勅並充添修當司廨宇什物及令
史驅使官厨料等用。准元和九年十二月二十九日勅。仍
委御史臺勾當。每至年終。勘會處分。其諸司疎理外。見在
本錢。據額不得破用。如有欠失。即便勒主掌官典所繇等
填陪者。其諸司食利本錢。疎理外合徵收者。請改案額為
元和十年新收置公廨本錢應緣添修廨宇什物及令史
府史等厨並用。勒本司據見在戶名錢數。各置案歷。三官
通押。逐委造帳。印訖入案。仍不得侵用本錢。如人戶辦納
本利錢。縱都數未足。亦勒據數與納。召主別置案歷。准前
通押。如至年終勘會。欠少本利。官典諸節級准法處分。如
主掌官典改移。亦勒造帳交付承後官典。具單帳報臺。交
割分明。即給前官典牒知。公驗如欠少本利。送臺勘責。具
事由聞奏。所冀官錢。免至散失。年額既定。勾當有憑。
酌定放免兩稅奏(元和十年三月京兆府)
恩勅蠲放百姓兩稅及諸色逋懸等。伏以聖慈憂軫疲氓。
屢蠲逋賦。將行久遠。實在均平。有依倚權豪。因循觀望。忽
逢恩貸。全免征繇。至於孤弱貧人。里胥敦迫。及期輸納。不
敢稽違。曠蕩之恩。翻不霑及。亦有奸猾之輩。僥倖為心。時
雨稍愆。已生覬望。競相誘扇。因致逋懸。若無綱條。實恐滋
弊。自今後忽逢不稔。或有恩蕩。伏請每貫每石內分數放
免。輸納已畢者准數折免來年租稅。則恩澤所加。強弱普
及。人知分限。自絕奸欺。
請停散官敘封奏(元和十一年二月司封)
文武官五品以上。請准式敘母妻邑號。乖濫稍多。或國(疑)
敘軍功。妄參勳籍。或偶逢慶澤。冒引詔條。今請應在城諸
軍衞官未至將軍使。在外未至都知兵馬使押衙都虞候。
縱有散官與勅旨文相當者。並不許敘封。其流外官諸司
諸吏職務并伎術等官。跡涉雜類。並請不在封限。
禁代納匹段奏(元和十一年六月京兆府)
今年諸縣夏稅折納綾絹絁細絲[:#AS-92F9:⿰帛⿱丿糸]等。並請依本縣時價。
只定上中下等。每匹加饒二百文。[:#AS-92F9:⿰帛⿱丿糸]每兩加饒十五文。絲
每兩加饒二十文。其下等物不在納限。小戶本錢不足。任
納絲[:#AS-92F9:⿰帛⿱丿糸]斛斗。須是本戶。如非本戶。輒合集買成匹段代納
者。所由決十五。枷項令衆。
定皇太后稱號奏(元和十一年七月禮儀使)
自秦漢以來。天子之后稱皇后。母稱皇太后。祖母稱太皇
太后。加太字者。所以加尊稱也。國朝典禮。皆稱舊制。開元
六年正月。太常奏昭成皇太后諡號。已牒禮部。禮部以太
字非之。太常報曰。入廟稱后。義係於夫。在朝稱太后。義係
於子。並載在史策。垂之不朽。今百司文牒及奏狀。參詳典
故。恐不合除太字。如諡冊入陵。神主入廟。即當去之。
請裁減食利本錢奏(元和十一年九月東都御史臺)
當臺食利本錢。從貞元十一年至元和十一年。息利十倍
以上者二十五戶。從貞元十六年至元和十一年。息利七
倍以上者一百五十六戶。從貞元二十年至元和十一年。
息利四倍以上者一百六十八戶。伏見去年京畿諸司本
錢。並條流甄免。其東都未蒙該及者。竊以淮寇未平。供饋
尚切。人力小弊。衣食屢空。及納息利年深。正身既沒。子孫
又盡。移徵親族旁食。無支族散徵諸保。保人逃死。或所繇
代納。縱有嫠老孤獨。仰無所依。立限踰年。虛繫錢數。公食
屢闕。人戶不堪。伏乞天恩同京諸司例。特甄減裁下。
請申明舉主事例奏(元和十一年九月中書門下)
字人之官。從古所重。遂許論薦。冀得循良。其或不依節文。
虛指事跡。既開謬舉之路。是長倖求之風。望自今已後。所
舉人事迹與節文不同。及簡勘無據。并到官後不稱職。及
有負犯等事。並請量輕重坐其舉主。輕則削奪。重則貶謫。
伏以前後勅文。雖有條約。比來銓覈。多務因循。今重申明。
所期畫一。其舉人到省後。所簡勘如與節文不同。仰具事
由並舉主名銜申中書門下。如所司鹵莽。便與判成。察知
事狀違越。則所司舉主同坐。
請集百官讀皇后諡議奏(元和十一年禮院)
謹按曾子問。賤不誄貴。幼不誄長。禮也。古者天子稱天以
誄之。皇后之諡。則請於廟。江都集禮引白虎通曰。皇后何
所諡之。諡之於廟。又曰。皇后無外事。無為於郊。傳曰。故雖
天子。必有尊也。准禮。賤不得誄貴。子不得爵母。所以必諡
於廟者。諡宜受成於宗廟。故天子諡成於郊。皇后諡成於
廟。今請准禮集百官連署諡狀訖。讀於太廟。然後上諡於
兩儀殿。既符故事。允合禮經。
請改定御史班位奏(元和十二年九月御史臺)
御史同制除官。承前名字高下為班位先後。為名在前。身
在外。到却在舊人上。後先有紊。勞逸不均。今請以上日為
先後。未上不得計月數。
請宣示申光蔡三州貢物奏(元和十二年十二月戶部)
西夷虺蜴攸居。歷年貢賦不入。有司羞之。今則化被齊民。
便為善地。其申光蔡等州今所貢鸂鶒綾生石斛等。並同
日到。其諸道貢物。舊例至今月十五日已進納訖。臣今便
欲取申光蔡貢物。以元日陳於樂懸之南示中外。禮畢請
准式送納。
請定錢數出入條制奏(元和十三年十月中書門下)
戶部度支鹽鐵三司錢物。皆繫國用。至於給納。事合分明。
比來因循。都不剖析。歲終會司。無以準繩。蓋緣根本未有
綱條。所以名數易為盈縮。伏請起自今以後。每年終各令
其本司。每年正月一日至十二月三十日。所入錢數及所
用數。分為兩狀入來年二月內聞奏。併牒中書門下。其錢
如用不盡。須具言用外餘若干見在。如用盡及日侵用來
年錢并收關。並須一一具言。其鹽鐵使所收議列具一年
都收數。并已支用及送到左藏庫欠錢數。其所欠亦具監
院額。緣某事欠未送到。戶部出納。亦約此為例。條制既定。
亦絕隱欠。如可施行。望為常典。
議錢貨輕重奏(元和十五年八月中書門下)
伏准今年閏正月十七日勅。令百寮議錢貨輕重者。今據
㣥官楊於陵等議。伏請天下兩稅榷鹽酒利等。悉以布帛
絲[:#AS-92F9:⿰帛⿱丿糸]任土所產物充稅。並不徵見錢。則物漸重。錢漸輕。農
人且免賤賣匹帛者。伏以㣥臣所議。事皆至當。深刊公私。
請商量付度支。據諸州府應徵兩稅供上都及留州留使
舊額。起元和十六年已後。並改配端匹斤兩之物為稅額。
如大歷已前租庸課調。不計錢令其折納。使人知定制。供
辦有常。仍約元和十五年徵納布帛等估價。其舊納虛估
物與依虛估物迴計。如舊納實估物并見錢。即於端匹斤
兩上量加估價迴計。變法在長其物價。價長則永利公私。
初雖微有加饒。法行即當就實。比舊給用。固利而不害。仍
作條件處置。編入旨符。其監鹽利酒利。本以榷率計錢。有
殊兩稅之名。不可除去錢額。但舊額中有令納見錢者。亦
請令折納時估匹段。上既不專以錢為稅。人得以所產輸
官。錢貨必均其重輕。隴畝自廣於蠶織。便時惠下。庶得其
宜。其土乏絲麻。或地連邊塞。風俗更異。賦入不同。亦請商
量。委所司裁酌。隨便宜處置。
祀風師奏(元和十五年太常禮院)
來年正月三日。皇帝有事於南郊。同日立春後丑祀風師。
按周禮大宗伯。以槱燎祀風師。鄭元云。風箕星也。故今禮
立春後丑。於城東北就箕星之位。為壇祭之。開元禮。祀吴
天上帝於圜丘。百神咸秩。箕星從祀之位。在壇之第三等。
伏以皇帝有事南郊。徧祭之義。百神咸在。其五方帝并日
月神州以下。緣對昊天上帝皇地祇。尊不得申。並為從祀。
悉無上公行事并御署祝版之儀。風師既是星神。厭降之
儀。便當陪祭。如非遇郊祀。其時祭祀如常儀。
請獎班肅奏(長慶元年正月宰臣)
將欲清風俗。必在厚人倫。竊見皇甫鎛權位盛時。班行之
中。多所親附。及得罪後。議論立變。憎嫉如讐。俗之衰薄。一
至於此。惟班肅以曾為郎官。判度支案。終始如一。獨送出
城。周行之間。多美其事。今郡秩已罷。望授一省官。以表其
行。
平河北諸道請告廟奏(長慶元年四月中書門下)
伏以太宗平突厥。高宗平高麗。皆告陵廟。蓋以高祖嘗蓄
憤於北虜。太宗亦銳氣於東夷。武功未終。後聖繼志。亦既
平盪。所宜啟告。伏以鎮冀一道。弔伐再加。幽薊八州。兵戎
數起。陛下仁聖臨御。皆使自效忠誠。不勞干戈。盡復區宇。
祖宗宿憤。霧廓烟消。兵力所致。功實相萬。豈必獻俘函首。
方告清廟。詩曰。維天之命。太平告文王也。考之經典。義亦
相符。望下禮官撰儀。擇日薦告太廟。以彰陛下纘服之業。
上慰聖靈。
請令諸道年終勾帳奏(長慶元年六月比部)
准制。諸道年終勾帳。宜依承前勅例。如聞近日刺史留州
數內。妄有減削非理破使者。委觀察使聞風按舉。必重加
科貶。以誡削減者。其諸州府仍請各委錄事參軍。每年據
留州定額錢物數破使去處及支使外。餘剩見在錢物。各
具色目。分明造帳。依格限申。比部准常限。每限五月三十
日都結奏。旨下之後。更送戶部。若違限及隱漏不申。錄事
參軍及本判官並牒吏部使(闕)
請盟吐番不告廟奏(長慶元年九月太常禮院)
謹按肅宗代宗故事。與吐番會盟。并不告廟。惟德宗建中
末。與吐番會盟於延平門。欲重其誠信。特令告廟。至貞元
三年。會於平涼。亦無告廟之文。伏以事出一時。又非經制。
求之典禮。亦無其文。今謹參詳。恐不合告。
定臨刑稱冤奏(長慶元年十月御史臺)
應十惡及殺人鬭毆。官典犯贓。并詐偽訴良。劫盜竊盜。及
府縣推斷訖重論訴人等。皆是姦惡之徒。推鞫之時。盡皆
伏罪。臨刑之次。即又稱冤。或冀有動搖。或貴延日月。每度
稱屈。皆須重推。遂使知證平人。嘗被追擾。經涉時歲。獄具
無期。一姦人自犯刑章。數十家因緣破散。若無懲革。為弊
實深。伏請自今已後。有此色賊臺及府縣并外州縣。但通
計二度推官不同。人皆有伏款。及經三度斷結者。更有論
訴。一切不在重推問限。其中縱有進狀勅下。如是已經三
度結斷者。亦請受勅處聞奏執論。庶得公務肅清。姦源杜
絕。如是告本推官典受賄賂。推斷不平。及有冤濫事狀。言
訖便可立驗者。即請與重推。如所告及稱冤。推勘又虛妄。
及依前無理者。除本犯是死刑外。餘罪於本條更加一等
科罪。如官典取受有實者。亦請於本罪更加一等。如有冤
屈不虛者。其第三度推官典。伏請本法外更加一等貶責。
其第二度官典。亦請節級科處。冀使下無冤人。上無濫法。
請減迴避例奏(長慶二年十月中書門下)
諸司要官密戚周親見任府縣官。伏以所立隄防。正緣權
要。今諸卿監保傳三少詹事祭酒王傳西班將校等。亦無
威力敢冒典章。一概防閑。事誠太過。自今已後。應宰臣及
左右僕射御史大夫中丞給事舍人左右丞諸司尚書侍
郎度支鹽鐵使在京城者。并諸王駙馬朞周以上親。并女
婿親外甥。請准廣德二年三月十一日及貞元二年二月
十三日勅。不得任京兆府判司次赤及畿令長安萬年丞
簿尉。其餘一切。並不在此限。冀典法易遵。㣥情大愜。
遷廟奏(長慶四年五月禮儀使)
謹按周禮。天子七廟。三昭三穆。與太祖之廟而七。荀卿子
曰。有天下者祭七代。有一國者祭五代。則知天子上祭七
廟。典籍通規。祖功宗德。不在其數。國朝九廟之制。法周之
文。太祖景皇帝始為唐公。肇基天命。義同周之后稷。高祖
神堯皇帝創業經始。化隋為唐。義同周之文王。太宗文皇
帝神武應期。造有區夏。義同周之武王。其下三昭。三穆之
外。是親盡之祖。雖有功德。禮合祧遷。禘祫之歲。則從合食。
修聖政紀奏(長慶四年中書門下)
伏以堯舜之政。二典存焉。君臣之間。都俞之旨。罔不備載。
厥後雖代有史官。多出於追書。所以其事或紀。其言蓋略。
太宗文皇帝躬勤庶政。朝多良臣。論思獻替。動可紀錄。故
能遠繼堯舜。煥乎其文章。國朝舊制。每正衙奏事。史官載
筆於玉階之下。所有議論政事。悉得聞之。及永徽以後。仗
下便退。宰臣謀議。外莫得聞。長壽二年。宰相姚璹以為帝
王謨訓。不可闕於紀述。史官疎遠。無因得書。請自今已後。
所論軍國政要。委宰相一人撰錄。號為時政紀。此事久廢。
史官不復得聞。惟寫誥詞記除授而已。臣等常竊憤悱。大
懼皇猷未有以光揚於天下。伏望天恩許臣等。每坐日所
有謀議。事關政事者。便日撰錄。號為聖政紀。書紀緘封。至
歲末則付史官。永為常式。庶得睿謀所載。如日月高懸。聖
政惟新。與天地廣運。臣等不勝大願。
請停奏補奏(寶歷二年十二月吏部)
伏以吏部每年集人及定留放。至於注擬。皆約闕員。近者
入仕歲增。申闕日少。實由諸道州府所奏悉行。致令選司
士子無闕。貧乏者凍餒滋甚。留滯者喧訴益繁。至有待選
十餘年。裹糧千餘里。累駁之後。方敢望官。注擬之時。別遇
勅授。私惠行於外府。怨謗歸於有司。特望明立節文。令自
今已後。諸司諸使天下州府。選限內不得奏六品已下官。
請嚴山陵諸減選例奏(太和元年正月山陵使)
伏以景陵光陵以來。諸司諸使所差補押當及雜職掌等
官。皆據舊例。合得減選。其中有無選可減者。便放非時選。
吏曹緣是承優放選。例多判成。有過格年深。身名踰濫。赴
常選不得者。多求減選職掌。圖得非時集。因緣優勅。成此
倖門。其吏曹為弊頗甚。今請應差前資官充職掌。並不得
取選數已過格人。庶絕奸冒。
量放宗子出身條例奏(太和元年四月宗正寺)
今年二月十三日應赴御樓陪位宗子前資見任及常選
未出身宗子。據狀共三千二百八十九人。前件陪位宗子
等。准赦書節文。仍據始封每王後與一人出身。委宗正卿
詳圖譜。取一房最沉翳者充數。具名聞奏者。伏以所赴陪
位宗子。緣遇參選時。遠方臻集。并京畿之內。人數至多。若
據赦書節文。所放全少。始封王後只有四十八房。今請條
流。從長慶元年四年寶歷元年三度遇恩。並未霑及者。伏
請准寶歷元年正月七日赦書節文。每戶下放一人出身。
其從寶歷元年已前三度受恩。已曾放出身。檢勘三代名
同者。並不在此限。伏冀沉翳。適霑恩澤。遠房孤弱。盡獲出
身。
請減山陵挽郎選數奏(太和元年五月禮部)
山陵挽郎。准光陵合補二百二十人。伏以近者仕進多門。
身名轉濫。苟循往例。為弊滋深。取前宏文崇文館生及已
考滿太廟齋郎充。如人數不足。兼取前明經充。其中有未
過者。請放冬集。仍減兩選。已定各集者減二選。
請敬宗廟祝文罷稱孝弟奏(太和元年七月太常禮院)
敬宗廟祝文。皇帝稱孝弟。臣審詳孝字。載考禮文。義本主
於子孫。理難施於兄弟。按禮記卜虞之文。子孫曰哀。兄弟
曰某。然則虞之稱哀。與祭之稱孝。其義一也。於祖禰則理
宜稱孝。於伯仲則止於稱名。又東晉溫嶠議宗廟祝辭。以
為非子者不得稱旁親。直言敢告。當時朝儀。咸以為宜。今
臣上考禮經。無兄弟稱孝之據。下徵晉史。有不稱旁親之
文。臣謂饗敬宗廟。宜去孝弟兩字。
覆輟朝例奏(太和元年七月中書門下)
古有當祭告喪。義在申情同體。過時及哭。於理稍乖。禮院
所請合輟朝者。若以聞喪之來日請依。餘約太常所奏。別
具品列輕重進定。謹按儀制令。百官正一品官喪。皇帝不
視朝一日。又准官品令。自一品至三品以上薨歿。通有輟
朝之制。伏以君臣之間。情理所及。事必繫於委遇。官則與
時重輕。一用舊儀。或乖中道。臣等參酌。其留守節察防禦
經略等使及京輔刺史。並請各據所兼憲官為例。
請定諸道奏補及致仕章服等例奏(太和元年九月中書門下)
諸道應奏州縣官銜散試官及無出身人幕府遷授致仕
官。諸京司奏流外諸道進奏官等。兩畿及諸道奏長馬縣
令錄事參軍簿尉等。兩京及諸道州府六品已下官。除初
授外。並合是吏部注擬。近日優勞資蔭。入仕轉多。每年選
集。無闕可授。若容濫請。是啟倖門。遂使平人。不無受屈。今
請並停。淮山南三川硤內及諸道比遠。雖吏部注擬。不情
願赴任者。及元不注擬者。其縣令參軍。長吏倚賴。義不容
私。如有才術優長。假攝勞效。特許前資見任及有出身人
中奏請。每道不得過三五人。如諸道縣令錄事參軍。政事
異能決疑。及緝理殘破。若須旌賞者。許所在奏論。然須指
事而言。在選限內。亦請准寶歷二年十二月七日勅處分。
京諸司流外官並每年繫部闕員。今並不許奏請致仕。酌
法循舊。頗越典章。自今請自常參官五品以外官及四品
者許致仕。餘停。又幕府遷授章服。貞元元和之間。使府奏
職至侍御史。然後兼省官。至於章服。皆獎時效。人思勤勉。
克已慕名。近日奏殿中及戎卒。便請朱紫。數事俱行。其中
著綠腰金。皆非典故。請自侍御史後年月足後。便始與省
官。至於朱紫。許於本使府有事跡尤異為衆所知者。然許
奏請。唯副使行軍奏職時。如先著綠。便許著緋。餘不在此
限。又諸道進奏官舊例皆不奏正官。近既奏請。仍於別道
占請有俸祿處。頗乖典制。今量請奏當道官。如資歷已至
五品考滿日已前者。望許至考滿日。
請定科目選官事例奏(太和元年十月中書門下)
應禮部諸色貢舉人及吏部諸色科目選人等。凡未有出
身未有官。如有文學。只合於禮部應舉。有出身有官。合於
吏部赴科目選。近年以來。格文差互。多有白身及用散試
官並稱鄉貢者。並赴科目選。及注擬之時。即妄論資次。曾
無格例。有司不知所守。其宏詞拔萃。學究一經。則有定制。
然亦請不在用散試官限。其三禮三傳一史三史明習律
令等。如白身。並令國子監及州府同明經進士薦送。如考
試及第。明習律令同明經。一史三禮三傳同進士。三史當
年關送吏部。便授第二任官。如有出身及有正員官。本是
吏部常選人。則任於吏部不限選數應科目選。三史則超
一資授官。如制舉人既諸色人中皆得選試。則無出身官
人並可以請不用散試官。
請令有司勿進祥瑞奏(太和元年十一月)
伏以陛下勤求治本。澄清化源。不以靈芝白鴈為瑞應。方
將時安人和為嘉祥。宸翰昭宣。睿情斯屬。伏請自今已後。
祥瑞俱申有司。更不令進獻。
請添賜尚食局本錢奏(太和元年十二月殿中省)
尚食局新舊本錢總九百八十貫文。伏以尚食貧虛。更無
羨餘添給。伏乞聖慈更賜添本錢二千貫文。許臣別條流
方圓諸色改換。收利支用。庶得不失公事。
