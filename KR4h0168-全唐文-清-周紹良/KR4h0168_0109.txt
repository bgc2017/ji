欽定全唐文卷一百九
後唐明宗(四)
禁新授官託故請假勅
設官分職。有國宏圖。授才任能。前王重事。凡繫惟行之命。
須遵不易之規。朕以猥紹丕基。務宏至理。臨萬國則每勤
聽政。任庶官則切在得人。貴內外之叶和。俾華夷之帖泰。
頃自本朝多難。雅道中微。皆尚浮華。罕持廉讓。其有除官
蘭省。命秩柏臺。或以人事相疎。或以私讎見訝。稍乖敬奉。
遽致棄捐。蓋司長之振威。處君恩於何地。緬思積弊。深所
疚懷。方當大定之期。特示維新之制。今後應新授官員。朝
謝後可準列隨處上事。司長不得輒以私事阻滯。其所授
官仍不得因遭抑挫。託故請假。庶使孤弱遂昇遷之路。朝
廷無滯壅之端。凡爾羣官。體予深旨。
推恩節度使子弟勅
朕以握圖御宇。應運承祧。副億兆之歡心。賴英雄之叶力。
雖疇庸之命。巳徧及於勳賢。而延賞之恩。宜更加於骨肉。
應諸道節度使男及親嫡骨肉未霑恩命者。特許上聞。
襃答任圜勅
任圜方秉國權。仍專邦計。公家之利。知無不為。當景運之
中興。舉皇朝之政事。不獨資其經費。亦冀便於貢輸。載閱
敷陳。允叶事體。宜依所奏。乃置監牧。委三司使別具制置
奏聞。
禁屠牛勅
訪聞京城坊市軍營。有故犯條流。殺牛賣肉者。仰府縣軍
巡嚴加糾察。如得所犯人。準條科斷。如自死牛。即令貨賣。
其肉斤不得過五錢。鄉村死牛。但報本村節級。然後準例
納皮。曉示天下州府。準此處分。
令諸道交聘不必奏聞勅
諸道州府所有專差人持禮往來。皆具申奏。況列藩交聘。
諸侯結歡。乃自古之通規。亦明朝之舊事。近日皆宣章奏。
稟命朝廷。既旌敦好之風。兼表睦隣之好。且道非越境。何
勞上聞。今令徧降勅命指揮諸道州府。自今後應是諸道
差人持禮來去。並令不要申奏。
加恩臣寮父母勅
朕自恭承景運。祗荷丕圖。念寰海生靈。錄勳賢骨肉。承家
莫尚於孝。報國莫大於忠。忠孝兩全。古今所重。在朝文武
臣寮并諸道節度刺史等有父母者。宜徧加恩澤。使天下
為人父者知感。為人子者知恩。競揚家國之風。顯著君臣
之道。
答李鏻請朝官舉賢勅
興國之方。養民為本。衣不可一歲不製。食不可一日不充。
其或桑柘少而望衣充。耒耜閒而求食足。雖千堯萬舜。聖
知神功。不能致也。然則樹疎禽少。山廣獸多。百川淺則海
不深。萬姓貧而國不富。富庶之要。根源可知。故王者深居
九重。奄有四海。不可家至而日見。只在德盛而教尊。千載
一時。古猶今也。李鏻情專奉上。務在任人。藉官吏當才。為
國朝布化。實以知人則哲。惟帝其難。肯舉者可嘉。堪舉者
可重。必須愛而知其惡。憎而知其美。內舉不避親。外舉不
避讎。凡事無私。何憂不理。李鏻所奏。宜即施行。其所舉人。
仍於官告內顯隷所舉姓名。赴任之後。臨事可觀。或有不
公。當累舉主。兼三品巳上有舊諳行止堪充節度觀察兩
使判官者。亦各據才業上聞。即當委任。庶朝廷立制。長施
勸善之恩。臣下推公。永絕蔽賢之路。
高宏超減死勅
忠孝之道。乃治國之大柄。典刑之要。在誅意之深文。差若
毫釐。繫之理道。昔紀信替主赴難。何青史之永刊。今高宏
超為父報冤。即丹書之不尚。人倫至孝。法網宜矜。減死一
等。
申嚴覆勘獄囚勅(節文)
今後指揮諸道州府。凡有推鞫囚獄。案成後逐處委觀察
防禦團練軍事判官。引所勘囚人面前錄問。如有異同。即
移司別勘。若見其本情。其前推勘官吏。量罪科責。如無異
同。即於案後別連一狀。云所錄問囚人無疑案。同轉上本
處觀察團練使。刺史有案牘未經錄問。不得便令詳斷。如
防禦團練刺史州有合申節使公案。亦仰本處錄問過。即
得申送。
答西京請決刑覆奏勅
昨六月二十日所降勅文。祗為應在洛京有犯極刑者覆
奏。其諸道巳降旨。命準舊例施行。今詳西京所奏。尚未明
近勅。兼慮諸道有此疑惑。故令曉諭。
宥過勅
刑故無小。義絕惠姦。罪疑惟輕。事全誅意。聖賢明訓。今古
通規。非法無以振其威。非恩無以流其澤。故有功不奬。何
以激盡忠。有罪不刑。何以戒為惡。二者無失。庶務有成。朕
統華夷。不求奢侈。臨食慮兵師之餒。授衣思黎庶之寒。仗
中外勳賢。壯國家基址。熒惑應犯而自退。太陽暫蝕而復
圓。百果無不熟之方。五穀無不豐之處。顧惟寡德。何稱嘉
祥。況保義軍節度使石敬瑭晉州留後安崇阮洺州刺史
張進耀州團練使孫岳寧州刺史高允[:#AS-9061:⿰王褱]等。杜絕誅求。尋
加奬諭。陶[:#AS-8F79:●]輒為聚歛。自掇愆尤。功過既分。黜陟有異。在
朝備見。列國皆知。不貪者轉更無私。有過者必應自省。四
方侯伯。皆朕忠臣。萬國人民。皆朕愛子。慘舒是繫。賞罰齊
行。務德者雅合古賢。效尤者自干朝典。除鄧州見取責情
罪諸色官員及亳州李鄴外。其諸道州府。如八月巳前。或
有偶違條制干國章者。諸色人並不得更有託訴。若或此
後有違。許人上告。當勘情罪。必舉刑書。
藩鎮幕寮不準兼職勅
近聞藩鎮幕職內。或有帶錄事參軍。兼鄴都管內諸州錄
事參軍。從前並兼防禦判官。設官分職。激濁揚清。若網在
綱。各司其局。督郵從事。兼處尤難。沒階則賓主之道虧。下
榻則軍州之禮失。須從改革。式振紀綱。宜令今後諸州府
錄事參軍不得兼職。如或才堪佐幕。節度使須具聞奏。不
得兼錄事參軍。鄴都管內刺史州不合有防禦判官之職。
今後改為軍事判官。如刺史帶防禦團練使額。即得奏署
防禦團練判官。仍不得兼錄事參軍。如此。則珠履玳簪。全
歸客禮。提綱振領。不紊公途。仍付所司。
令選人先納三代親族狀勅
選門官吏。訛濫者多。自今後並令各錄三代家狀。鄉里骨
肉。在朝親情。先於南曹印署納。吏部中書門下三庫各一
本。得判印狀。即許所司給付新簽告。兼本任官處及鄉
里。亦具一本。納逐州縣。
二月後州縣不得受狀勅
率土黎甿。並輸王稅。逐年生計。祗在春時。深虞所在之方。
無知之輩。不自增修產業。輒便攪擾鄉隣。既撓公門。須嚴
定制。自今後凡關論認桑土。二月一日後。州縣不得受狀。
十月務閒。方許論對準格。據理斷割。
昭雪洛陽令羅貫勅
河南縣是神州赤縣。縣令乃明庭籍臣。未審罪名。便當極
法。不削不貶。不案不彰。困枯木於廣衢。抱沈冤而至死。衆
人具見。有耳皆聞。何澤對宰洛陽。委其實狀。今此伸屈。直
貢表章。請雪吞聲。以旌幽壤。遂其冥冥下士。非元恩以不
知。蕩蕩無私。俾輿情而共感。宜加昭雪。兼賜贈官。其子彧。
文行可稱。便許錄用。
復兩川節度使職名勅
頃因用本朝親王遙領方鎮。其在鎮者。遂云副大使知節
度事。但年代巳深。相沿未改。今天下侯伯。並正節旄。惟東
西兩川。未落副大使字。宜令今後祗言節度使。
贈臣寮父母勅
凡居臣下。盡抱公忠。共為朝廷。各榮家族。具慶者繼頒恩
渥。俾耀晨昏。既亡者宜澤泉扃。以光封樹。應中外羣臣及
諸道節度防禦團練刺史等父母亡歿者。並與追贈加封。
起劉訓守右龍武大將軍勅
朕聞為賢諱過。含垢匿瑕。而皆載在春秋。顯其懲勸。是以
孟明不懈。遂霸西戎。曹沫有謀。克寧東魯。列國之臣尚爾。
爾何異焉。責授檀州刺史劉訓。早負變通。咸推忠壯。自隰
川而向化。繼領竹符。平汶上以立功。遂分茅社。去春以荊
門叛逆。須議討除。將戮賊臣。俾司戎律。攻城稍滯。略地未
前。屬炎熇以班師。責逗留而削爵。自居遠郡。俄換流年。亟
聞惕厲以自新。宜降恩華而求舊。使昇環列。取象鉤陳。可
守右龍武大將軍。
詞狀策條皆須務實勅
設官分職。比委仗於公才。詢事考言。務恢宏於理道。朕自
祗膺大寶。俯育羣生。四門無塞其聰明。百辟咸專於諫諍。
凡閱事務。各有職司。儻踰越於規繩。必申明於典憲。其有
凶頑之輩。遊惰之夫。藝不度於荒唐。心每懷於僥倖。或妄
陳條策。覽尋而多是訛言。或但務訟論。按驗而却招情罪。
不遵格令。輒冒乘輿。若無止絕之文。何戒因循之弊。今後
凡有詞狀。並須各於所司部據理陳論。如未盡情。或有阿
曲。即許經御史臺。臺司不理。則詣匭投狀。若有進獻策條。
則須審明利害。有益公私。然後投匭。朕當選擇施行。不得
容易接駕。如敢故違。當行嚴典。
予朝臣及諸道節度妻室封號勅
自家刑國。內平外成。夫子立言。備有關睢之樂。春秋垂訓。
非無石窌之封。況夫尊於朝。妻貴於室。所宜從爵。各顯家
肥。朝臣及諸道節度使妻室未有稱號者。宜各加恩。
答王建立陳急務勅
皇王宣政。侯伯分憂。薄賦輕徭。方為濟物。迎新送故。必恐
擾人。徵賦以不虐黎庶為先。銜命以不辱朝廷為貴。乃至
藩方職列。無非勠力奉公。各有區別。不令踰越。朕自臨大
寶。每尚淳風。動不疑人。靜惟恭己。中外無閒。上下相勸。建
立既列台司。兼權邦計。所述否臧之事。皆窮利病之源。情
切參裨。理當俞允。宣準往例。州縣官三十月為限。刺史以
二十五月為限。仍以到任日為數。其節度使以山河是託。
與牧宰有殊。繫自朕懷。難拘常限。若頻有除替。何暇輯綏。
仍舊。餘依所奏。
文武官加勳依舊制勅
近代巳來。文武官階稍高。便授柱國。歲月未深。便轉上柱
國。武資初官。便授上柱國。官爵非無次第。階勳備有等差。
宜自此時重修舊制。今後加勳。先自武騎尉。經一十二轉。
仍永為常式。
據告赤授官勅
先準同光二年十二月勅。北京及河北諸道攝官內。有御
署一任牒分明前銜先有正官告身者。便與據正官資
敘。依資授一任官。其無正官告赤者與黃衣。初任官與兩
任巳上牒分明兼有正官告赤者。特與超資授一任官。
其無正官告赤。亦只有兩任三任牒者。與據從黃衣第
二任官。從各領取近罷攝任處州府文解任詐非特赴選
者。前件攝官等。當任使之際。共副憂勤。及開泰之期。豈宜
升降。凡有先皇帝御署。兼朕署攝牒。每一任同一任同
官。赴任日依資注擬。宜令諸道州府知委。餘準元勅處分。
禁興造寺院勅
應天下大寺及勅賜名額院宇。兼有功德堂殿樓閣巳成
就者。各勒住持。其餘小小占射。或施捨及置買。目下屋宇
雖多。未有佛像者。並須量事估價。一時任公私收買。其住
持僧。便委功德使及隨處長吏均配於大寺安止。如院在
僻靜之處。舍宇無多。不堪人承買者。便仰毀拆。其材木給
付本僧。田地任人請射。仍限勅到後十日內。並須通勘。騰
併了絕。如敢遷延。及有故違。其所犯僧徒二年。尼杖七十。
並勒還俗。若有形勢借庇。當移不移。誑惑官中。更求院額。
既達聽聞。所知之人。不係官位高低。並行朝典。如要增修
福利。則任於合留寺院內興功。
答蕭希甫請禁府州推委刑獄勅
昔虞舜以恤刑安萬國。賴十六相熙帝圖。漢高以約法定
八方。致四百年享天祿。故法無常則官有倖。刑不濫則民
無冤。千古同風。百王齊致。況今朝廷致理。中外同心。近者
無偏。遠者不閒。慮於聽訟。或有惠姦。其頻具奏聞。所在不
勤決斷。則諸道侯伯。未至盡心。兩使賓寮。亦非稱職。蕭希
甫位兼三事。務贊萬機。更激藩方。共裨庶政。自此凡有爭
訟。委隨處官吏據罪詳斷。如事有不可裁斷者。則結案聞
奏。
貶成景宏綏州司戶勅
成景宏位列百城。秩膺八命。在旌旃而甚至。於委任以非
輕。所宜均我詔條。副予優寄。而乃罔遵彝憲。輒至貪求。差
廩吏以非公。取貨財而潤已。纔行鞫勘。果伏罪尤。宜行竄
逐之文。以示澄清之道。可貶綏州司戶參軍。
貢舉人先委本道觀察使考試及不得假冒鄉貫
勅
宜令今後諸色舉人。委逐道觀察使慎擇有詞藝及通經
官員。各據所業考試。及格者即與給解。仍具所試詩賦經
帖通粗數一一申省。未及格者不得徇私發解。兼承前諸
道舉人。多於京兆府寄應。例以洪固鄉冑貴里為戶。一時
不實。久遠難明。自此各於本道請解。具言本州縣某鄉某
里為戶。如或寄應。須具本貫屬入狀。不得效洪固冑貴之
例。文解到省後。據所稱貫屬州府戶籍內。如是無名。本人
並給解處官吏。必加罪責。京百司發解就試。準前指揮。兼
下貢院。具本朝舊格諸色舉人。每年各放幾人及第。到日
續更詳酌處分。
策對重時務勅
應將來三傳三禮三史開元禮學究等考試。本業畢後。引
試對策時。宜令主司須於時務中採取要當策題。精詳考
校。不必拘於對屬。須有文章。但能詞理周通。文字典切。即
放及第。如不及此格。雖本業精通。亦須黜落。應九經五經
明經帖書及格後。引試對義時。宜令主司於大經汎出問
義五通。於簾下書於試紙。令隔簾逐段解說。但要不失䟽
注義理。通二通三。然後便令念䟽。如是熟卷。並須全通。仍
無失錯。始得入策。亦須於時務中選策題。精當考較。如粗
於筆硯留意者。則任以四六對。仍須理有指歸。言關體要。
如不曾於筆硯致功。則許直書其事。不得錯使文字。只在
明於利害。其問義念䟽對策。逐件須有去留。
嚴定童子科場勅
近年諸道解送童子。皆越常規。或年齒漸高。或精神非俊。
或道字頗多訛舛。或念書不合格文。主司若不去留。貢部
積成乖弊。自此後應諸道州府。如公然濫發文解。略不考
選藝能。其逐處判官及試官並加責罰。仍下貢院。將來諸
道應解送到童子。委主司精專考較。須是年顏不高。念書
合格。道字分明。兼無蹷失。即放及第。仍依天成三年例。主
司未出院閒。便引就試。與諸科舉人同日牓。不得前却。
襃允盧詹所奏勅
盧詹職居近侍。懇述大綱。案州縣之規程。重國家之恩命。
既為允當。須示聽從。
翰林學士承旨班在學士上勅
掌綸之任。擢才以居。或自初命而升。或自顯秩而授。蓋重
厥職。靡繫其官。雖事分皆同。而行綴或異。誠由往日未有
定規。議官位則上下不常。論職次則後先為敘。宜行顯命。
當正近班。今後翰林學士入院。並以先後為定。惟承旨一
員。出自朕意。不計官資先後。並在學士之上。仍編入翰林
志。
令州府長吏每年考課縣令勅
縣令化洽一同。位居百里。在專勸課。撫育疲羸。苟或因循。
是孤委任。宜令隨處州府長吏。逐縣每年考課。如增添得
戶稅最多者。具名申奏。與加章服酬奬。如稍酷虐。輒恣誅
求。減落稅額者。並具奏聞。當行朝典。其縣令仍勒州司批
給解由歷子之時。具初到任所交得戶口至得替增減數
額。分時批鑿。將來除官及參選。委中書門下併銓曹磨勘。
宜令三京及諸道州府準此。
嚴斷不孝勅
萬物之中。人曹為貴。百行之內。孝道為先。凡戴北辰。並遵
皇化。備聞南國。多爽時風。皆傾事鬼之心。不守敬親之道。
於父母如此無行。披日月何以立身。弊久積於鄉閭。化全
繇於長吏。昔西門豹一縣令耳。尚能投巫百姓。保女子之
愛。絕河伯之虞。斷自一時。傳於千古。況位居侯伯。化洽封
巡。豈不能宣北闕之風。變南方之俗。宜令逐處觀察使刺
史丁寧曉告。自今巳後。父母骨肉有疾者。並須日夕專切。
不離左右看侍。使子奉其父母。婦侍其舅姑。弟不慢於諸
兄。姪不怠於諸父。如或不移故態。老者臥病。少者不勤事
奉。子女弟姪。並加嚴斷。出嫁女父母有疾不令知者。當罪
其夫及其舅姑。
廢戶部蠲紙勅
日月流行之處。至人億萬之家。既絕煩苛。無濫力役。唯忠
孝二柄。可以旌表戶門。若廣給蠲符。深為弊事。昨日所為
地圖方域。逐閏重曡上供。州郡之中。皆須厚歛。而猶尋降
誡勅。並勒廢停。今此倖端。豈合更啟。逐年蠲紙。宜令削去。
用刑日不舉樂勅
古之治民者。勸賞而畏刑。恤民而不倦。賞以春夏。刑以秋
冬。是以將賞為之加膳。此以知其賞勸世。將刑為之不舉。
此以知其刑懲世。惟賞以春夏。刑以秋冬。見聖哲之用心。
合天地而行事。今朕以切於禁暴。樂在勸能。其或秋後有
功。不可待冰泮而行賞。春時有罪。不可俟霜降而加刑。漸
尚太平。方行古道。況賞不愆典。則立功者轉多。刑不濫施。
則犯法者漸少。其在京或遇行極法日。宜不舉樂。朕減常
膳。諸州使遇行極法日。亦禁聲樂。
賜孟昇自盡勅
朕以允從人望。嗣守帝圖。政必究於化源。道每從於德本。
貴全國法。以正人倫。孟昇身被儒冠。職居賓幕。比資籌畫。
以贊盤維。而乃都昧操修。但貪榮祿。匿母喪而不舉。為人
子以何堪。瀆汚時風。敗傷名教。五刑是重。十惡難寬。雖遣
投荒。無如去世。孟昇賜自盡。觀察使觀察判官錄事參軍
失其糾察。各有殿罰。
禁滯獄勅
朕以握圖纉位。端已臨民。每於刑獄之閒。倍軫憂勤之念。
慮多淹滯。累降指揮。儻一物以銜冤。撫萬機而是愧。近聆
數處申奏。囚人獄內身殂。事既不明。理難取證。將絕欺罔
之弊。須頒條理之文。宜令今後。凡有刑獄。切依前準勅命
施行。斷遣不宜淹停。如有賊徒推尋反證。斷遣未聞。在獄
疾病。委隨處官吏當面錄問。令醫人看。無致推司官吏
別啟倖門。
孔知鄴罰俸勅
大駕巡省。六師屯聚。覽有司所奏。慮軍食稍虧。須議轉移。
然後供贍。事非獲巳。理在權行。而濮州地里匪遙。戶民不
少。纔承旨命。廣奏逋逃。及降條流。却申齊足。頗驚聞聽。猶
涉因循。蓋撫馭之無方。致黎民之暫惑。既乖體國。何以濟
時。尚緣裝發巳齊。轉納將畢。聊從薄罰。以誡衆多。孔知鄴
罰一月俸。
禁稱試銜勅
名官之榮。其求甚重。試攝之任。所得非輕。徐究根源。亦關
治道。自亂離巳來。天下州府。例是攝官。皆給試銜。或因勘
窮。便關詐假。巳前或有稱試銜者。一切不問。此後並宜禁
止。
放免元年秋稅勅
會計之司。租賦為本。州縣之職。徵科是常。儻不切整齊。必
漸滋僥倖。今聆舉奏。果有逋懸。非朝廷之立法不嚴。蓋官
吏之慢公頗甚。緣當獻歲。未欲加刑。宜顯示於新條。貴永
除於積弊。其天成元年應欠秋稅。特與據數放免。
李琪上表誤用真定罰俸勅
契丹即為凶黨。真定不是逆城。蓋闕審詳。有茲差誤。李琪
罰一月俸。
曉諭夏州將吏百姓勅
近據西北藩鎮聞奏。定難軍節度使李仁福薨變。朕以仁
福自分戎閫。遠鎮塞垣。威惠俱行。忠孝兼著。當本朝播越
之後。及先皇興創之初。或大剿凶徒。或遙尊聖主。夙夜每
勤於規救。始終罔怠於傾輸。爰令眇躬。益全大節。協和羣
虜。惠養蒸民。致朕端拱無為。修文偃武。賴彼統臨有術。遠
肅邇安。委仗方深。凋殞何早。忽窺所奏。深愴予懷。不朽之
功。既存於社稷。有餘之慶。宜及於子孫。但以彼藩地處窮
邊。每資經略。厥子年纔弱冠。未歷艱難。或虧御駕之方。定
啟姦邪之便。此令嗣襲。貴示優恩。必若踐彼危機。不如置
之安地。其李彝超巳除延州節度觀察留後。前延州節度
使安從進却除夏州節度留後。各降宣命。指揮使勒赴任。
但夏銀綏宥等州。最居邊遠。久屬亂離。多染夷狄之風。少
識朝廷之命。既乍當於移易。宜普示於渥恩。應夏銀綏宥
等州管內。罪無輕重。常赦所不原者。並公私債負。殘欠稅
物。一切並放。兼自刺史巳下。指揮使押衙巳下。皆勒仍舊
勾當。及與各轉官資。宜令安從進到日。倍加安撫。連具名
銜。分析聞奏。朕自總萬機。勤宏一德。內安華夏。外撫夷狄。
先既懷之以恩。後必示之以信。且如李從[:#AS-FBED:目嚴]之守岐隴。疆
土極寬。高允韜之鎮鄜延。甲兵亦衆。咸能識時知變。舉族
來朝。從[:#AS-FBED:目嚴]則見領大梁。允韜則尋除鉅鹿。次其昆仲。並建
節麾。下至將寮。悉分符竹。又若王都之貪上谷。李賓之吝
朔方。或則結搆契丹。偷延旦夕。或則依憑党項。竊據山河。
罔稟除移。唯謀依拒。比及朝廷差命良將。徵發銳師。謀悉
萬全。戰皆百勝。纔興討伐。巳見覆亡。數萬騎之契丹。隻輪
莫返。幾千族之党項。一鼓俄平。尋拔孤城。盡誅羣黨。無遠
無近。悉見悉聞。何必廣引古今。方明利害。只陳近事。聊諭
將來。彼或要覆族之殃。則王都李賓足為鑒戒。彼或要全
身之福。則允韜從[:#AS-FBED:目嚴]可作規繩。朕設兩途。爾宜自擇。無貽
後悔。有玷前修。今以天命初行。人情未定。或慮將校之內。
親要之閒。幸彼幼沖。恣其熒惑。遂成騷動。致累人靈。今特
差邠州節度使樂彥稠部領馬步兵士五萬人騎。送安從
進赴任。兼以別降宣命。嚴切指揮。安從進等委以訓戒師
徒。參詳事理。從命者秋毫勿犯。違命者全族必誅。先令後
行。有犯無赦。更慮孤恩之輩。樂禍之徒。居安則廣造異端。
貴令擾亂。臨難則却謀相害。自要功勳。宜令李彝超體認
朕懷。宣諭彼衆。無聽邪說。有落奸機。宣布丁寧。咸令知悉。
放免鄴都等州諸色差配勅
王都負國。命將除凶。攻伐之勞。朕所常憫。般運之苦。朕實
備知。近自收城。方期罷役。宜加矜恤。徧示優饒。其鄴都幽
鎮滄邢易定等州管內百姓。除正稅外。免諸免差配。庶令
生聚。並獲舒蘇。
令諸道使相直省追還中書勅
諸道節度使帶平章事兼侍中中書令。在京則中書差直
省一員引接。及赴鎮。擬合追還。緣使相在京。百官請謁。須
差直省引接。兼侍衞出入。或恐朝列誤衝。及到本道。自有
客司通引官引接。其從厚從榮。雖為皇子。職本侯王。王建
立孔循。曾掌樞衡。見居藩鎮。況諸道使相無直省者甚多。
其到東青許州先將去直省。並宜追還中書。
廨宇不得摧毀勅
大壯之觀。標於易象。不莊之戒。著在禮經。況乎地列山河。
貴為侯伯。至於邑宰。皆肅公庭。須整臣之威儀。以重民之
父母。頃當世亂。固無暇於修新。今既時安。誰不思於補故。
況一日必葺。三年有成。凡居祿位之流。聞此聖賢之語。今
後諸州諸吏。凡於廨宇。並須專切增修。不得信令摧毀。凡
所置辦。亦令勒其年月。編於帳籍。受代之際。各明交領。亦
不得託於廨署。接便擾人。
禁諸州使論請新恩勅
自天成纉紹之初。曾降勅。應隨駕並內外將校職員。許奏
名銜。當議遷陟。俾行賞舊之恩。以報維新之命。自後累據
奏薦。人數極多。巳經數載。尚有奏陳。既是論乞新恩。豈宜
積年申奏。兼恐有後來補署。纔改職名。更望官員。妄爭爵
命。若無止絕。慮啟倖門。此後諸州諸使。不得更有論請新
恩。如是顯立功勞。要行酬奬。即委本處長吏特具奏聞。酌
其續效。當議施行。
故平盧軍節度使霍彥威以三公禮葬勅
故平盧軍節度使霍彥威。勳名顯著。宅兆巳營。爰遵定諡
之規。俾議送終之制。宜以三公禮葬。
諭諸司寺監勅
諸司寺監。凡有文簿施行奏覆。司長須與逐司官員同籤
署申發。不得司長獨有指揮。其主印官或請假差使。印須
依輪次主掌。不得踰越。
宣示夏魯奇進嘉禾勅
三秀靈芝。標仙籍而罔資世務。九莖嘉穀。按地牒而實表
豐年。既呈殊異之祥。雅叶治平之運。宜付史館編記。
定將相署名勅
朝廷每有將相恩命。準往例諸道節度使帶平章事兼侍
中中書令。并列銜於勅牒後側書使字。今兩浙節度使錢
鏐。是元帥尚父。與使相名殊。承前列銜。久未改正。湖南節
度使馬殷。先兼中書令之時。理宜齒於相位。今守太師尚
書令。是南省官資。不合列署勅尾。今後每署將相勅牒。宜
落下錢鏐馬殷官位。仍永為常式。
準田敏請藏冰頒冰勅
藏冰之制。載在前經。獻廟之儀。廢於近代。既朝臣之特舉。
按典禮之宜行。田敏所奏祭司寒獻羔事宜依。其桃弧棘
矢巳下。事久不行。理難備創。其諸侯亦宜準往制任藏冰。
升濟陰縣奉園陵勅
昭宣光烈孝皇帝曾居寶位。久抱幽冤。近始追崇。方安寢
廟。宜升縣邑。以奉園陵。宜升曹州濟陰縣為次赤。以本縣
令兼陵令。
州縣告身不要進納勅
應諸道州府令錄等官告勅牒。元是中書進納。入內令閣
門宣賜。其判司主簿官告。舊是所司發遣。受恩命後赴本
任。地里遠近。各有程限。比進納。恐有停滯。況綾紙褾軸
價錢。近巳官破。今後所除州縣官告身勅牒。宜令中書門
下指揮。不要進納。並委宰臣當面給付。貴無留滯。兼免住
京破費。
令造上清宮牌額勅
尊崇聖祖。修飾道宮。既復其名。固難無額。宜令所司依舊
造上清宮牌額。
誅西平令李商勅
李商招愆。俱在案款。大理定罪。備引格條。然亦事有所未
圖。理有所未盡。古之立法。意在惜人。況自列聖相承。溥天
無事。人皆知禁。刑遂從輕。喪亂巳來。廉恥者少。朕一臨寰
海。四換星辰。常宣無外之風。每革從前之弊。勤修一德。深
念五刑。寬則不威。暴則無惠。唯期不濫。皆守無私。李商不
務養民。專謀潤已。初聞告不公之事件。決彼狀頭。又為奪
有主之莊田。撻其本戶。國家給州縣篆印。只為行遣公文。
而乃將印歷下鄉。從人戶取物。據茲行事。何以當官。今王
饒所告。李商並招實罪。宜奪歷任官。重杖一頓處死。元論
人王饒四人並宜放。仍令所在長吏。徧示衆多。居高者不
得貪以陵卑。在下者不得驕而訕上。體泣罪之意。聽祝網
之言。各守公途。共資王道。
奬夏魯奇勅
魯奇宣力兩朝。統戎三鎮。居富庶之地。無奢侈之心。上為
國家。下安生聚。每行公道。全塞倖門。儻非大洽人情。詎致
遠聞余聽。有茲為作。宜示襃稱。仍下諸州。令各知悉。
給安重誨假勅
重誨位重禁庭。日親機務。與羣官之有異。在常式以難拘。
宜自初聞日共給七日。
