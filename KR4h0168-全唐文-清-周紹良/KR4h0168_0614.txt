欽定全唐文卷六百十四
鄭澣
澣。宰相餘慶子。本名涵。避文宗故名改。貞元十年進士。長
慶中累遷中書舍人。文宗朝拜刑部尚書。充山南西道節
度使。大和四年以戶部尚書徵。未拜卒。年六十四。贈尚書
右僕射。諡曰宣。
敕修應聖公祠堂碑
伊昔隋氏不綱。海水㣥飛。必有真人。乘弊而起。我高祖太
宗。提劍義動。謐寧亂略。釐天緯。紐地維。叱咤而日月貞。風
雲動。壹戎而帝道光。將材出。神祇奔讋。不復後符命。謳歌
盼響。所以叶嗜欲。元合岐陽之蒐。高捐盟津之會。墜塗炭
者戡定。塞壺漿者勞徠。煌煌乎天人之表。以蘇品彙。或哲
而謀。或幽而明。陶埏陰[:#AS-84EC:⿰⻖⿱步馬]。用啟眷佑。矧草昧之中。睿作已
張。化而為大猷。而布後嗣。意者廓天統。扶土德。神功不能
戢其貺。靈鑒不得遁其形。理可明徵。道邁先覺。時則霖沴
方作。饋餫不給。曠若彗掃。霅然鏡開。華髮逶迤。告語濟師。
佳里社鳴。濁河清。秦星聚。素靈出。擬諸斯瑞。不是過也。噫。
桀有昏德。三苗亂常。逮於逐蚩尤。掃攙搶。幽贊不違。咸是
物也。故能吉蠲之明祀。視諸侯之徽數。赫赫天寶。於以報
功。澣曩時官謬紫微郎。將命大鹵。霍鎮之下。壽宮不騫。敢
鏤菲詞。以恢王業。其銘曰。
崇山巖巖。晉分所瞻。唐風泱泱。景祚悠長。俯僂白衣。契幽
洞微。揭日無私。我建義旗。昔告趙符。今導六龍。干戈之兆。
脫劍之幾。勒諸崢嶸。以永光輝。
樊陽源
陽源。貞元中進士。
江漢朝宗賦(以百川會流必歸於海為韻)
江漢之流。始滔滔乎楚澤。雖導源而則異。必朝宗而來格。
故能吞別派而且千。壅細流而累百。初謂發岷山之濺濺。
出嶓冢而涓涓。忽洊至以盈坎。遂同歸於巨川。洋洋不窮。
驅迅波以來注。浩浩何足。走驚浪而方前。沸渭迸瀨。崩奔
爭會。過東陵而更長。歷南國而彌大。引汲清濁。并包畎澮。
始逶迤於域中。終委輸於區外。雙流淼淼。並鶩悠悠。滈汙
乎萬里。經營乎數州。靜委極深。且無驚於海若。潛盈巨壑。
亦何怒於陽侯。彼宏納之無際。信為長於百流。爾其揭厲
莫從。深淺無必。絕地脈於飆駛。透天池而箭疾。善下以潔
乎龍堂。流謙更清乎鮫室。就其深矣。誰識濫觴之源。不可
方思。空想觸舟之實。終始齊赴。周流不違。似有待而俱進。
何經始之相依。演漾紆餘。必遠分而邇合。洄澓激射。雖異
出而同歸。則知海之為量也。虛而有餘。水之趨本也。道亦
相於。二派既朝於滄海。眾星如拱於辰居。漢之廣兮。明委
積之有所。江之永矣。表靈長之在諸。是俾涵虛之狀益深。
浮天之容斯在。苟歸塘之不息。諒納汙而惟倍。大矣哉誰
究其廣深。空有望於靈海。
虛舟賦(以浩然任觸君子之心為韻)
元理可得。真宗可尋。惟虛舟之不繫。同大道之無心。每悠
悠而去住。恆泛泛而浮沈。寂慮為徒。必澄淡而方息。在物
無競。信風濤而莫侵。體合道樞。來憑積水。本流謙以處順。
寧遇坎而斯止。類善行之無跡。似至人之虛己。或沿或沂。
非假功於檝師。載沈載浮。亦奚勞於舟子。若乃景絕遊氛。
川息波文。蕩漾無阻。逍遙不㣥。則鼓枻者未足與議。摧撞
者不得而云。故曰動以貞勝。而靜為躁君。觀其浮廣川之
洋洋。混長瀾之浩浩。不拘同放曠之懷。無著體希夷之道。
殊青翰之見重。等元珠之為寶。惟斯道全。誰曰不然。任東
西之漂蕩。隨風水之推遷。中含虛而自若。外守正以無偏。
逢流則行。靡驚黿鼉之穴。安波自往。空思李郭之僊。動息
靡常。去留不禁。以虛而受。殊乎小器易盈。可濟不通。非曰
不勝其任。處靜安卑。乘流任時。浩然獨逝。邈矣誰追。想好
風於曲岸。避巨浪於中坻。且沒跡於寂寥。檝棹何從喧矣。
是無爭於觸擊。紼纚焉得維之。是則虛其舟川得以寧。虛
其心人寡於欲。既與道而合契。亦無情於相觸。苟思理之
未忘。諒無驚於寵辱。
眾水歸海賦(以納眾流以成深廣為韻)
大矣哉。海浩漾。尋之無際。望之無象。利萬物以成德。總㣥
川而為長。柔能善下。稟巨壑以包涵。挹而朝宗。覩眾流之
歸往。是以臨不測者未足言其濟深。思利涉者孰可詠其
河廣。究其所由。得之在柔。濫觴之初。因一勺而畎澮。循環
無際。想三歲之周流。伊昔洪水方割。夏禹是理。既濬崑崙
之輸。爰標南國之紀。故導之逾遠。非壅之可止。將虛受之
為德。諒成大而有以。且明乎避高之義。自得乎潤下之旨。
始將就濕。想浩浩而其來。終類沃焦。見滔滔之未巳。原夫
水反於壑。海不厭深。其有也靡患夫泛濫。其細也不逆於
浸淫。是知眾流同歸。異源將合。注而不竭。但見乎川流。滿
而不盈。更因乎海納。廣哉巨瀛。莫之與京。萬里波委。四時
砥平。灌以涇不能混其濁。注以渭不能溢其清。不涌浪而
跳沫。獨持盈而守成。故得萬穴爭赴。九河自同。類夫雲之
從龍。鳥之附鳳。又似一人立國。萬方入貢。願以含垢之體。
為納汙之諷。因知夫海為川谷之王。以寬而得眾。
襄華貫洪河賦(以崇嶺橫斷靈瀆長注為韻)
太極經始。純坤傾東。勢以嶽鎮。氣以川融。於是靈闢襄華。
象開鴻濛。橫大野以中豁。夾洪河而北崇。爾其沓嶂無際。
連波方永。噴激萬里。迴合千嶺。總崤函之氣象。壓秦晉之
封境。山以河潤。上騰雲雨之祥。水與時清。下倒巖巒之影。
若乃騁遠望。馮層城。秋爽元氣。朝昇大明。偉連天之浩汗。
壯發地之崢嶸。翠岫屏擁。澄瀾砥平。疑白虹飲壑而半隱。
似寒雲抱塞而初撗。及夫俯臨迫察。詭麗雄悍。峻勢危而
不騫。靈源注而常滿。積陰騰氣。與嵐色而相鮮。爍日生霞。
連榮光而不斷。觀其畜含精秀。孕育風霆。應會昌運。發揚
炳靈。茂賢傑於間出。翊邦家而永寧。况乎山積鴻休。川流
景福。明徵祥瑞。幽贊化育。此其所以配乾坤。此其所以稱
嶽瀆。豈徒翫夫縈帶委注。蓮開翼張。巍巍峩峩。滔滔湯湯。
干天之峻極。赴海之靈長而已。士有圭竇強學。金門獻賦。
困陶侃之無津。恥孫宏之不遇。覽襟帶而增氣。追聖賢而
遐慕。想劉公之歎。微禹其魚。感吳子之言。在德為固。義由
景行。仰高山而自慙。志切朝宗。與大海而同注。儻餘潤之
波及。期變化於雲路。
范傳正
傳正字西老。南陽順陽人。舉進士博學宏詞。書判皆登甲
科。累擢宣歙觀察使。憲宗朝改光祿卿。以風恙卒。贈左散
騎常侍。
進善旌賦(以設之通衢俾人進善為韻)
為君者莫大乎求賢。審賢者莫先乎進善。不立表以取則。
何勗人於自勉。故我后纂唐。德酌堯典。爰揭旌以建標。若
懸鑑而攸選。其制惟新。難乎所陳。寘於朝。懼來而有阻。樹
於野。慮獻之無因。於是施之五達之陌。以招四遠之人。乃
折羽上插。綴旄傍委。映旭日之曈曈。隨長風而靡靡。孤標
迥出。中立無倚。將舉事以舉言。在率土而率俾。儀神都。聳
康衢。或斂衽以下過。或峩冠以來趨。善或可聞。豈持之而
有怍。德苟未進。敢欺之而自誣。旌因名而助順。士修業以
求進。小人斯遠。實曰不怒而威。君子必臻。可謂不言而信。
瞻之者其行勵。仰之者其心慎。非表善之為崇。亦懲惡而
能峻。故得有善者不壅。無媒者自通。所以導人之志。達帝
之聰。豈比夫舞干兩階。徒有格苗之用。繁纓七就。何旌進
善之功。亭亭不撓。奕奕斯設。招一善而百善知歸。納一人
而萬人胥悅。諒厥裁之為美。與恆用而有別。施之行馬。豈
得耀於朱門。授乃元戎。何貴偶夫全節。藏器以待時。與斯
而若期。惟事匪細。惟賢是司。儻片善可錄。至公不疑。願佇
立於旌下。幸因茲而進之。
風過簫賦(以無為斯化有感潛應為韻)
風為氣兮溥暢。簫在物而虛受。何相會於自然。合無情於
妙有。泠泠斯韻。習習能久。如聞松蓋之巔。寧比土囊之口。
颯爾而至。鏘然輒隨。響纔度以俄遠。聲成文而不虧。其虛
其實。是可披襟而納。以條以暢。何煩鼓腹之吹。彼孔雀下
降。鳳凰來儀。雖見美於格物。豈不慚於有為。彼簫之韻。惟
風所借。或激越於清曉。或淒涼於永夜。寂寞之內。爰生不
考之音。希夷之間。是合不言而化。謂越客乍流其遺響。謂
秦女遙度其僊駕。散彼寥夐。復於沈潛。被治國之風。以安
以樂。在敬心所感。乃真乃廉。動有輕重。應無洪纖。解慍且
和。可並鼓琴之唱。不姦而順。亦具從律之占。若乃聽其所
以。察其所感。蓋有符於元漠。豈惟契於閒澹。籟之所之。智
之所知。誠萬殊之舛錯。終一貫而逶迤。風從虎兮飄忽。簫
象鳳兮參差。何體異之如彼。而音同之若斯。豈不以宮商
所合。唱和為稱。類霜鐘之暗叩。同灰管之潛應。時然後起。
風匪躁求。激而乃揚。簫為靜勝。彼鈞天之音肸蠁。洞庭之
樂虛無。豈比風簫之感召。亦由律呂之相須。異搜奇於蔡
笛。鄙濫吹於齊竽。徵顏成南郭之言。浩然難究。擬宋玉王
襃之賦。庶或同塗。
廣祐英惠王父子碑銘
天一濬靈。多原於西。岷山導江。禹績可稽。民生之初。惟水
利賴。夫既利之。胡忍貽害。運有推遷。事有因革。保制安危。
神實任責。於穆英惠。藩屏坤維。於赫仁祐。駿烈四馳。自秦
徂漢。禩以千計。維王父子。蜀境是庇。江源自蜀。王鑿其阻。
蜀溉餘波。厥施乃溥。江趨而東。勢通蜀山。春夏暴漲。橫潰
是閑。既遏其沖。又決其支。以漫以灌。惟堰是資。昔王受命。
司我芻牧。為茲惠利。以阜我蜀。今我蜀民。作堰歲勞。殫智
疲力。以扞江濤。僉憲有謀。將息斯患。王實誘之。肯遺以難。
吏籲於王。願受指教。王繇之詞。繼導之珓。詢謀允孚。百役
以興。厥志無二。惟土之憑。象鼻之漲。茫無津涯。涌為淺瀨。
有藥有沙。匠陟彼巘。言鑿其堅。山夜發洪。穴不待穿。匠取
彼石。既磊既砢。撝椎運斤。惟右惟左。蜀山不雲。蜀日且出。
涉冬屆春。民就愛日。彼犍彼菑。昔水今石。其崇言言。永固
爾墌。民聽鼕鼓。追思往年。富民醵錢。耕者廢田。今茲永逸。
孰究我圖。顯允二神。作我蜀郛。聖神在御。懷柔百神。封章
來上。亟命詞臣。錫以徽稱。華以晝命。以旌王功。以致朕敬。
渙號於庭。揭虔於詞。朕命不褻。神惟顯思。登瀛有臣。復請
誄賜。俞音自天。寵命薦至。嗟彼嬴民。百郡列署。惟茲蜀守。
勳烈昭著。異趨殊歸。惟德與力。王初庇民。顧盡乃職。豈謂
異世。猶濯厥靈。俾王初至。炳乎丹青。王不恃力。務德是勤。
有偉斯績。益光前聞。詞臣作歌。守吏視刻。江流沄沄。昭彼
無極。
贈左拾遺翰林學士李公新墓碑
騏驥筋力成。意在萬里外。歷塊一蹶。斃於空谷。唯餘駿骨。
價重千金。大鵬羽翼張。勢欲摩穹昊。天風不來。海波不起。
塌翅別島。空留大名。人亦有之。故左拾遺翰林學士李公
之謂矣。公名白。字太白。其先隴西成紀人。絕嗣之家。難求
譜諜。公之孫女搜於箱篋中。得公之亡子伯禽手疏十數
行。紙壞字缺。不能詳備。約而計之。涼武昭王九代孫也。隋
末多難。一房被竄於碎葉。流離散落。隱易姓名。故自國朝
已來。漏於屬籍。神龍初潛還廣漢。因僑為郡人。父客。以逋
其邑。遂以客為名。高臥雲林。不求祿仕。公之生也。先府君
指天枝以復姓。先夫人夢長庚而告祥。名之與字。咸所取
象。受五行之剛氣。叔夜心高。挺三蜀之雄才。相如文逸。[:#AS-9061:⿰王褱]
奇宏廓。拔俗無類。少以俠自任。而門多長者車。常欲一鳴
驚人。一飛沖天。彼漸陸遷喬。皆不能也。由是慷慨自負。不
拘常調。器度宏大。聲聞於天。天寶初召見於金鑾殿。元宗
明皇帝降輦步迎。如見園綺。論當世務。草答蕃書。辯如懸
河。筆不停綴。元宗嘉之。以寶牀方丈。賜食於前。御手和羹。
德音襃美。褐衣恩遇。前無比儔。遂直翰林。專掌密命。將處
司言之任。多陪侍從之遊。他日泛白蓮池。公不在宴。皇歡
既洽。召公作序。時公已被酒於翰苑中。仍命高將軍扶以
登舟。優寵如是。布衣之遇。前所未聞。公自量疎遠之懷。難
久於密侍。候間上疏。請還舊山。元宗甚愛其才。或慮乘醉
出入省中。不能不言溫室樹。恐掇後患。惜而遂之。公以為
千鈞之弩。一發不中。則當摧撞折牙。而永息機用。安能傚
碌碌者蘇而復上哉。脫屣軒冕。釋羈韁鏁。因肆情性。大放
於宇宙間。飲酒非嗜其酣樂。取其昏以自豪。作詩非事於
文律。取其吟以自適。好神仙非慕其輕舉。將以不可求之
事求之。其意欲耗壯心。遣餘年也。在長安時。祕書監賀知
章號公為謫僊人。吟公烏栖曲云。此詩可以哭鬼神矣。時
人又以公及賀監汝陽王崔宗之裴周南等八人為酒中
八僊。朝列賦謫僊歌百餘首。俄屬戎馬生郊。遠身海上。往
來於斗牛之分。優游沒身。偶乘扁舟。一日千里。或遇勝境。
終年不移。時長江遠山。一泉一石。無往而不自得也。晚歲
度牛渚磯。至姑熟。悅謝家青山。有終焉之志。盤桓庀居。竟
卒於此。其生也。聖朝之高士。其死也。當塗之旅人。代宗之
初。搜羅俊逸。拜公左拾遺。制下於彤庭。禮降於元壤。生不
及祿。歿而稱官。嗚呼命歟。傳正共生唐代。甲子相懸。常於
先大夫文字中。見與公有潯陽夜宴詩。則知與公有通家
之舊。早於人間得公遺篇逸句。吟詠在口。無何。叨蒙恩獎。
廉問宣池。桉圖得公之墳墓。在當塗邑。因令禁樵采。備洒
掃。訪公之子孫。將申慰薦。凡三四年。乃獲孫女二人。一為
陳雲之室。一乃劉勸之妻。皆編戶甿也。因召至郡庭相見。
與語。衣服村落。形容朴野。而進退閒雅。應對詳諦。且祖德
如在。儒風宛然。問其所以。則曰父伯禽。以貞元八年不祿
而卒。有兄一人。出遊一十二年。不知所在。父存無官。父歿
為民。有兄不相保。為天下之窮人。無桑以自蠶。非不知機
杼。無田以自力。非不知稼穡。况婦人不任。布裙糲食。何所
仰給。儷於農夫。救死而已。久不敢聞於縣官。懼辱祖考。鄉
閭逼迫。忍[:#AS-8342:●]來告。言訖淚下。余亦對之泫然。因云。先祖志
在青山。遺言宅兆。頃屬多故。殯於龍山東麓。地近而非本
意。墳高三尺。日益摧圯。力所不及。知如之何。聞之憫然。將
遂其請。因當塗令諸葛縱會計在州。得諭其事。縱亦好事
者。學為歌詩。樂聞其語。便道還縣。躬相地形。卜新宅於青
山之陽。以元和十二年正月二十三日。遷神於此。遂公之
志也。西去舊墳六里。南抵驛路三百步。北倚謝公山。即青
山也。天寶十二載敕改名焉。因告二女。將改適於士族。皆
曰。夫妻之道命也。亦分也。在孤窮既失身於下俚。仗威力
乃求援於他門。生縱偷安。死何面目見大父於地下。欲敗
其類。所不忍聞。余亦嘉之。不奪其志。復井稅免徭役而已。
今士大夫之葬。必誌於墓。有勳庸道德之家。兼樹碑於道。
余才術貧虛。不能兩致。今作新墓銘。輒刊二石。一寘於泉
扃。一表於道路。亦峴首漢川之義也。庶芳聲之不泯焉。文
集二十卷。或得之於時之文士。或得之於公之宗族。編緝
斷簡。以行於代。銘曰。
嵩嶽降神。是生輔臣。蓬萊譴真。斯為逸人。晉有七賢。唐稱
八僊。應彼星象。惟公一焉。晦以麴糵。暢於文篇。萬象奔走
乎筆端。萬慮泯滅乎[:#AS-82F9:⿰罇]前。臥必酒甕。行惟酒船。吟風詠月。
席地幕天。但貴乎適其所適。不知夫所以然而然。至今尚
疑其醉在千日。寧審乎壽終百年。謝家山兮公之墓。異代
詩流同此路。舊墳卑庳風雨侵。新宅爽塏松柏林。故鄉萬
里且無嗣。二女從民永於此。猗歟琢石為二碑。一藏幽隧
一臨歧。岸深谷高變化時。一存一毀名不虧。
元明
明。德宗時人。
為寧王謝亡兄贈太子太師表
臣琳言。伏奉今月七日制書。贈亡兄特進汝陽郡王太子
太師。澤下天中。寵被哀次。昭告且畢。摧絕失圖。臣某中謝。
臣自掇咎釁。復此悲苦。更蒙飾終之恩。倍盈先遠之痛。無
任屏營猥塞之至。
崔敖
敖。建中二年進士。官太常博士。
大唐河東鹽池靈慶公神祠碑
地絡之紀。莫宗於河。陰潛之功。光啟於匯。既略太華。浸淫
中條。嶽瀆宣精。融為巨。肇有元命。元珪告成。惟其潤下。乃
生舄鹵。鹽池之數有九。七在幽朔。二陂河東。皇穹陰[:#AS-84EC:⿰⻖⿱步馬]兆
人。眷祐中土。因飲食以致其味。節和齊以調其心。溟溟天
池。實曰鹽澤。幅員百里。澄澈萬頃。元極積數。太鹹為鹺。其
墟實沈。其宿畢昴。其漕砥柱。其關巔軨。后祗寶之。設以重
險。謙順成量。澗溪攸鍾。涵風蓄雷。終古不息。漫若山外。連
為海門。所以帝乙建社而臨之。王豹遷都而據之。執其重
輕。以曜富有。在昔山澤。委於虞衡。周制無征。漢方盡幹。務
其尊穡。蓋用抑商。少府所尸。均其權量。㣥族自占。築廬
環之。業傳祖考。田有上下。旱理其埤。水營其高。五夫為塍。
塍有渠。十井為溝。溝有路。臬之為畦。釃之為門。漬以渾流。
灌以殊源。陰陽相蒸。清濁相孕。動物潛舄。蠢為陶工。⺡[:#AS-FBED:●]
曶孚而凝。莫見其眹。雪野霜地。積如連山。羨漫區域。歸於
塗潦。泉貨之廣。沒於齊人。皇家不賦。百三十載。元宗御國。
四十三年。姦(闕)葪邱。爟火通鎬。嗣聖受命。以兵靜之。擊鼓
崤洛。封屍燕趙。[:#AS-9BF8:⿰去⻏]獫狁於絕漠。走昆夷於窮荒。亶其宸威。
風動八極。調發之費。仰於有司。雖田征益加。而軍實不足。
遂收鹽鐵之算。置榷酤之官。以權合經。以貨聚眾。畫野摽
禁。壍川為壕。西籠解梁。左繚安邑。乃滌場圃。乃完廥倉。畢
其場功。以謹秋備。度土定食。止於中州。濟於橫汾。爰距隴
坂。東下京鄭。而抵於宛。艘連其檣。輦擊其轂。終歲所入。二
百千萬。供塞垣盡敵之賞。減天下大半之租。然後傳於甸
人。納於醢人。有形有散。以宴以祀。每仲夏初吉。為墠而饗
之。懿夫明徵。厥有前誌。中宗反政。崇朝而復醎。大歷窮霖。
巨漲而不淡。誠宜命袟。視彼封君。先皇帝薦靈慶以號神。
索氤氳而建廟。拖諸侯之法服。鏘泮懸之清樂。籍二郡之
版六百。隸於司池。故得浮榮光。結顥氣。沖其德。正其味。粒
重英
以表稔。花四出而呈瑞。陳陳相因。非秭載可能計矣。貞元
九年冬。天子親祀明堂。大裘而郊。孝道升聞。百蠻頓首。粟
帛之賚。及於鰥惸。庶政惟和。達於遐邇。戶部尚書裴公延
齡。奠三壤之差。九州之賦。鐵鼓之貢。林鹽之饒。凡晉人是
輸。以河中為會府。遂表職方郎中兼侍御史馮公興。推其
全材。委以大計。詔曰俞。興往哉汝諧。乃駐車蒲城。以馭㣥
吏。分命前永樂縣丞張巨源前鄭縣丞蕭曾率屬而臨之。
洎十一年秋九月。裴公薨。今戶部侍郎蘇公弁繼之。以馮
公成績有聞。禮任如舊。度支又以前詹事府司直陸位知
解縣池。前大理評事韋縱知安邑池。惟職方領地官之外
權。惟評直守制使之成算。姦氣不作。阜財有經。十三年四
月五日。兩池官吏及畦戶等。請勒豐碑。揚茲利澤。感和羹
之訓。心游傅氏之巖。稽近盬之詞。氣對郇瑕之邑。微臣作
頌。式贊新宮。頌曰。
浩浩靈池。冠於水行。蒼茫太陰。滲漉純精。惟澤在(闕)與時
為程。禍貪而竭。福儉而盈。巨唐君臨。坤順乾貞。冥勤其官。
坎德效靈。海眼通波。河源伏脈。千里一氣。瀦為廣[:#AS-FBE8:●]。雲漢
照臨。玉繩下直。曰雨曰風。以凝以積。自我天產。惟其口食。
斯皇元后。乃聖乃神。既潔浮沈。亦修明禋。大禮畢舉。大樂
畢陳。馮公員來。克諧神人。登牲廟壖。瘞幣池瀕。既醉既飽。
馮公則欣。蕭張行優。陸韋德鄰。有(闕)有屬。伊馮之賓。仰彼
元造。垂於無垠。皇運天長。頌聲日新。
王叔平
叔平官盧龍節度掌書記監察御史。
唐故監察御史裏行太原王公墓誌銘(并序)
公諱仲堪。字仲堪。其先太原人也。奕世珪鼎。紛綸葳蕤。國
史家譜。詳之備矣。十九代祖西晉京陵公渾。位極台司。功
格帝室。冑允枝散。遍於九州。五代祖沖。徙居幽州安次縣。
子孫家焉。今則又為邑人也。為郡右族。繼生才賢。曾祖掞
王父幹。儒墨傳家。以孝悌自任。故時君不得而官之矣。皇
考令僊。蘊孫吳之術。好立奇功。累以勳伐。稍遷大理評事。
公即評事府君之元子。生而岐嶷。體備剛柔。越在齠年。便
志於學。逮乎弱冠。乃為燕趙聞人。經史該通。詞藻艷發。本
道廉察使賢而薦之。自鄉賦西遊太學。㣥公卿士。聆其聲
而交之。所居結轍。名動京邑。大歷七年進士擢第。稽古之
力。自致青雲。所謂拔乎其萃。為山九仞者也。解褐授太原
府參軍事。居無何。丁太夫人憂。服闋。本道節使奏授幽州
大都督府戶曹參軍。以能轉兵曹參軍事。雍容府寮。名檢
摽舉。局無留事。庭宇生風。節使嘉之。俟其碩畫。乃奏充節
度參謀。拜監察御史。盧諶本郡。未足稱榮。買臣居鄉。豈云
顯達。我相國彭城王方任以參佐。宏贊廟謀。略邁韓彭。幕
繼袁伏矣。以為諸侯聘問。歲惟其常。妙選行人。以通兩君
之好。十二年冬十一月。公奉使於蒲。春二月旋車。自蒲經
途遙遙。旅次雲鄙。以貞元十三年二月三日。不幸暴殂於
望巖之傳舍。享年六十有四。嗚呼哀哉。自古有死。人誰不
終。公有厚德。而壽不永。公有全材。而位不高。則梁竦悲乎
州縣。馮唐老於郎署。可以言命矣。以貞元十三年二月十
七日。殯於薊東之別墅。從權也。以其年四月六日。遷神於
薊縣燕夏鄉甘棠原。禮也。不祔舊塋。從先志也。次弟仲坰
季弟僧法源等。悲摧鴈序。痛折連枝。嗣子存。次子較。方在
幼童。茹慼過禮。子壻前鄉貢明經清河張存。義感於情。眷
深國士。慮絕故老。永遺志業。刊石紀德。銘而旌之。所謂沒
而不朽者矣。銘曰。
易水湯湯兮燕山崇崇。有斐君子兮穆如清風。簪筆拽裾
兮佐我上公。直哉惟清兮允執厥中。奉使於蒲兮自西徂
東。天胡不仁兮如何道終。丹旐戾止兮啟茲元宮。青松森
列兮永翳我宗。悲壯圖兮已矣。惟芳名兮不窮。
陳諷
諷。貞元十年進士。歷官金部吏部司勛郎中。
進善旌賦(以設之通衢俾人進善為韻)
惟哲王儲精庶務。示人降衷。冀一善之咸覩。俾㣥情而大
同。抗以高旌。式觀於五達。萃茲多士。以聞乎四聰。是用去
疵厲而達幽仄。和上下而宣德風。邦有道而無隱。善如流
而必通。原夫創自堯心。變昭漢列。參夫析羽之制。有類干
旄之設。名既匪於司常。用有殊於掌節。多通達之要會。集
寰海之賢哲。每聞致主之言。時得興邦之說。足以見王臣
之謇謇。聖德之孜孜。示人有作。虛已無私。旌非善而罔進。
國非賢而不釐。遵道員來。懋德音而親問。擇陰斯止。備獻
替以陳詞。敷一德而見答。俾兆人而賴之。徒美夫因事立
名。教人示信。略孤表以遙集。掩㣥才而得雋。無勞負笈而
來。豈必繫轅而進。於以光啟帝道。輝映天衢。陋燕昭之尊
隗。小齊景之招虞。正以居中。表宏道之在我。直而端本。知
立德之不孤。於是野絕遺賢。朝無闕典。仰崇標而勸義。臨
廣術而來善。豈比夫周聆木鐸之謠。漢尚石渠之選。方今
酌憲前古。肇康有人。將葑菲而並采。俾弓旌而是陳。故野
無逃名之士。朝有俾象之臣。舉善陟明。振遺芳於虞帝。率
心敗德。矯覆轍於嬴秦。然則庶績交修。遐邇率俾。儻片善
之可錄。庶無疑於室邇。
連理樹賦
惟薰風之生物。有穠李之表禎。合連枝於異榦。符一姓於
嘉名。交影齊密。均和共榮。諒全德之通感。豈元和之曲成。
族堅附離。訝生植之異氣。質殊合體。識天地之幽清。考彼
祥經。珍茲善價。昭一人之有慶。表四夷之嚮化。體符通理。
黃中之象攸存。義用成蹊。不言之道斯備。蓋夫靈根得地。
聳質齊芳。分條表異。合榦呈祥。膚含玉潤。文蔚龍章。雲交
翼比。影附枝強。庇本根於僊族。挺孤秀於仁鄉。始則分形。
謂陰陽之偶數。終而一貫。表遐邇之通方。是知元本靈種。
暗符神用。諒翦伐之為重。合拱連條。允孚歌謠。固耳目之
所昭。並甘棠而價掩。比叢桂之香遙。則知瑞以感生。祥由
仁致。覩政分而脈會。契人事與天意。將德茂而精通。故駢
疎而合異。於以昭化警俗。示人不二。豈比夫草生堯砌。空
有紀於歷官。芝產漢宮。徒用彰於祀事。洎夫元律發春。東
風薦臻。齊敷連萼之影。共沐陽和之津。想雙枝於棠棣。感
合體於君臣。四海為家。豈必移根於上苑。五色敬用。固亦
發瑞於仁人。彼晉得華林。漢生廣殿。諒崇功而間出。豈謙
德而來見。願棲託之見容。恐光陰之不薦。
新築峨和城賦(以遠夷歸化邊候肅清為韻)
元侯以制敵之雄略。期方隅之永清。得奔衝之故地。創備
守之新城。四合分形。見岡巒之表裏。百堵定制。變勝負之
虛盈。崒雲屯而霞起。忽虎踞而龍行。倚蒼壁以中絕。粘頳
壤而外明。將伐謀伐力。制敵投兵。馭亭障於振策。摧氐羌
於矯衡。是知地利攸歸。兵家大福。我有巨防。師無遺鏃。神
謀洞啟而機張。天險載興而板築。於以巒披岡削。嶺門崖
谷。雉堞霜皜。麗譙雲矗。連山上捧。鬭士以之增威。峭壁初
嚴。戎王於焉慟哭。矧夫勢雄形固。師嚴令肅。數萬落於屈
指。睇連營於寸目。何暫費於經營。永無虞於敗覆。故能功
圖彀內。智出謀先。高厚不愆乎上命。規模必合於中權。俾
夫登埤荷戟。憑墉控弦。虜魄暗褫。漢烽不然。仰峻隅而已
僨。望懸門而不前。懼摧鋒於百勝。敢踏伏於三邊者哉。是
知奇功不詐。俾殊俗而向化。善守以威。即死士而知歸。不
然者。戎輕無常。獸困猶鬭。安能使犬羊埽跡。烽柝寢候。仰
新壘以投戈。覆故巢而罷寇。是知威服德綏。不獨遠夷。彼
或不讋。我則成城以耀武。彼能懷惠。我則蹈道以貞師。庶
扃鐍而惟永。顧咽喉而在茲。彼周城朔方。漢得赤坂。無制
勝之明術。徒疲人以勤遠。豈比夫修武備。清文苑。將鳳沼
以酬勳。佇靈臺之伯偃。
王申伯
申伯官司勛員外郎。遷司封郎中。
唐故內供奉翻經義解講律論法師[:#AS-9855:●]空和上塔銘
天地之德至大。非風雷日月之用。不能贊其化育。而致生
乎萬物。釋氏之教至精。非聰達惠覺之士。不能揚其妙道。
而化度乎㣥疑。天生法師。克契斯義。用安一世。以垂化後
云。法師諱[:#AS-9855:●]空。姓任氏。弱而神清。幼而不㣥。年八歲。心已
嚮佛。誠請既行。緣愛自去。遂授經於惠雲(闕一字)學景鸞耳
所一聞。亦既懸解。目所一覽。又若夙習。跪陳精奧。師皆歎
異。知(闕一字)其法。非天縱之。孰能與斯。法師常謂弟子曰。我
靜觀眾生。或瞽或聾。嗷嗷嗤嗤。溺於狂妄。若智者不能扷。
仁者不之慈。雖獨揭厲於清源。則大聖之教。又將安施。於
是張善惡報應。驅僻邪於中正。導真如之理。解拘縛之勞。
登高抗音。化所不化。侍代宗則聲仁王之文。言發而歸於
大中。理貫而合於至正。故君聞而仁。臣聞而忠。推而廣之。
夙化斯變。詔法師與天竺三藏譯六波羅密經。功畢上獻。
天子感歎。錫賚有加。雖異方之奉斯學者。知有所本矣。由
是人教揚溢於海內。惠風漸漬於人心。朝廷垂衣。刑措於
下。其或有助乎。嗚呼。時將不幸。人其無依。以貞元十年正
月十五日。告行於興唐寺。報年六十一。弟子惠見等。與俗
侶白衣會葬。服纕者千人。以其年二月四日。弟子智誠等
共起塔於畢原高岡。既相與號慕不逮。自諮鄙人。刊銘於
石。述其妙道。用慰永懷。銘曰。
佛有妙法。使皆清淨。世界罕聞。色塵皆盛。(其一)心逐於(闕一
字)情亂於性。扇為頹風。蕩然莫正。(其二)大哉我師。降厥慈悲。
開示寂樂。破摧昏疑。(其三)法相既圓。色空自離。千萬大眾。歎
泣而隨。(其四)大教既揚。威德(闕一字)光。除彼煩(闕一字)化為清涼。(
其五)
功成身去。自契自藏。銘於塔石。與天俱極。(其六)
