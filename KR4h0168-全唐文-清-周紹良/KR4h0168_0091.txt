欽定全唐文卷九十一
昭宗(二)
修葺國學詔
有國之規。無先學校。理官之要。莫尚儒宗。故前王設塾庠。
陳齒冑。所以敷揚至道。宏闡大猷者也。國學自朝廷喪亂
巳來。棟宇摧殘之後。歲月斯久。榛蕪可知。宜令諸道觀察
使刺史與賓幕州縣文吏等。同於俸料內量力分抽。以助
修葺。
復陳敬瑄官爵詔
大海所以長百川者。下流必納。大地所以載萬物者。有質
皆容。哲后體之。事無常勢。弔人拯溺。則龔發王師。錄舊棄
瑕。則大開法網。斷自朕志。又何愧焉。陳敬瑄發跡禁軍。遂
居大鎮。因緣遭遇。窮極寵榮。先皇帝頃屬艱難。遂至巡狩。
敬瑄當鎮都會。頗罄忠誠。大則有天下赴難之師。皆求宿
衞。次則有官司奔走之吏。重創朝廷。玉帛波輸。梯航露集。
實竭勇智。備極經營。度支日費。而未省告勞。供饋星煩。而
竟無橫斂。全由盡節。果叶中興。朕初奉宗祧。未熟政理。遽
忘前績。俄至興師。責楚子之包茅。爾雖曠職。忘公孫之豆
粥。予亦無恩。致我勞臣。莫明素志。近者視朝無事。乙夜觀
書。則盧綰之在四夷。尚堅宿衞。周勃之居一縣。足表厚誣。
前史具存。殷鑒何遠。矧朕沖眇。敢忘勳勞。相印兵符。高爵
顯位。既從昭雪。寵宜如初。勉思禍福之門。重契君臣之分。
抑人情而遵天道。既巳無疑。思福善而誡禍盈。便當自省。
王建顧彥朗等。久屯師旅。頗罄忠勤。盡懷頗牧之謀。俱奉
及[:#AS-9376:●]之戍。眷言勳效。常所歎嘉。今則大布寬仁。永安詿誤。
在稟垂櫜之令。勿辜偃革之恩。便令部領師徒。各歸所任。
其迴戈將士等。仰彥朗王建以奉本道上供錢物量事優
賞訖奏。兼聞楊晟等深知逆順。首率歸投。陳勁草之心。備
輿櫬之禮。書之信史。永播忠規。敬瑄重作藩侯。列牧復為
州將。勉思和叶。以保初終。無搆厲階。重貽伊戚。敬瑄可開
府儀同三司太師兼中書令成都尹上柱國潁川郡王食
邑四千戶食實封八百戶充劒南西川節度副大使知節
度事管內觀察處置統押近界諸蠻及西山八國雲南安
撫制置營田供軍糧料等使。於戲。刻舟求劒。取笑古人。膠
柱調瑟。故難忘理。茲以通變。冀息干戈。苟有利於蒼生。又
何辭乎改作。布告遐邇。咸使聞知。
誅杜讓能宣示天下詔
夫賞有功而刑有罪。饗國明規。邪務去而任無私。君人大
節。其有顯犯典憲。謀危宗祧。難貸大刑。式謝四海。崖州流
人李周潼驩州流人段詡儋州流人西門君遂雷州司戶
參軍杜讓能等。結為奸黨。請發禁軍。假言防託山南。心乃
攻伐近鎮。傾危宗社。讒搆忠良。包藏禍心。附會狂計。昊穹
降監。宗廟炳靈。大臣繼有封章。列藩瀝懇論奏。朕親鞫問。
罪狀顯然。須行憲章。諒非獲巳。於戲。朕以沖眇。嗣膺丕圖。
任用之閒。固無疑事。而讓能一居台鼎。八換星霜。必謂能
罄忠誠。不辜所仗。殊不知手操國柄。身作亂階。政以賄行。
化由財進。舉枉錯直。愛憎繫於一時。鬻爵賣官。聚斂逾於
巨萬。仍復舉倍息之利。恣兼并之心。市肆貨財。曰歸私第。
隣伍店宅。旋入所居。政事決於胥吏。奢華縱於婦女。邱某
一家杖殺。曾不奏聞。湖外二年兵戈。曾(闕)敗(闕)或以(闕)益
藏或以狂誤交通。朕以久務含宏。未能決謫。一旦彰露。萬
口咨嗟。君遂等始終同謀。表裏相濟。納貨則更相問遺。謀
人即放還(闕)至於烟塵四郊。紛被九陌。擁兵而固請巡幸。
差人而縱火宮中。頃刻之閒。警蹕無禁。綴旒累卵。未足為
危。四罪既誅。中禁立定。國法斯在。朕何敢私。尚慮道途傳
聞。遠近誤謬。四海之內。未委事端。故降命書。明示天下。凡
在臣庶。宜體朕懷。
賜李克用詔
朕以景宣全瓘行實繼鵬為表裏之奸謀。縱干戈於雙闕。
烟塵倏忽。劫殺縱橫。朕偶脫鋒鋩。遂移輦輅。所為巡幸。止
在近郊。蓋知卿統領雄師。駐臨蒲坂。累飛書詔。繼遣使人。
期卿以社稷為憂。君親在念。必思響應。速議龔行。豈謂將
涉兩旬。未有來表。憂虞是切。寢食不遑。豈忠義不切疚懷。
而道途或有阻滯。今則專令親信。懇託勳賢。故遣延王戒
丕丹王允與供奉官王魯紆等宣示。卿宜便董貔貅。徑臨
邠鳳。蕩平妖穴。以拯阽危。是所望也。
答李克用請車駕還宮詔
昨延王迴言。卿憂時體國。執禮輸忠。接遇之閒。周旋盡節。
備知肺腑。識我恩榮。靜惟尊主之心。果契知臣之分。朕欲
取今月二十四日卻復都城。冀寧兆庶。倚我勳德。有若長
城。速伸翦盪之謀。以慰黔黎之望。
賜邠州行營都統詔
邠州節度副使崔鋋。破城之時。勿令漏網。鋌與崔昭緯去
年朋黨交結。王行瑜搆合禍胎。原繇此賊。付四面行營知
悉。
誅崔昭緯詔
朕猥以眇身。恭臨大寶。修前王之法度。奉列聖之紀綱。未
嘗以喜怒之心行其賞罰。唯務以誠信之道示於寰區。有
功有勞。既不恡於爵祿。負恩負法。寧可貸其誅夷。是謂至
公。庶臻理道。左降官崔昭緯。頃居內署。粗著微勞。擢於侍
從之司。委以燮調之任。不能忠貞報國。端慎處身。潛交結
於姦臣。致漏泄於機事。星霜累換。匡輔蔑聞。其罪一也。又
快其私仇。輒恣陰謀。託崔鋋之險巇。連行瑜之計畫。遂至
稱兵向闕。怙衆脅君。故宰臣韋昭度李谿。並以無辜見害。
幾危宗社。顯辱君親。其罪二也。及行瑜敗滅。京國甫安。而
乃自懼欺誣。別謀託附。又於藩閫。潛請薦論。不唯苟免罪
愆。兼亦再希任用。貪榮冒寵。僭濫無厭。敗俗傷風。賢愚共
鄙。其罪三也。又將厚賂。欲結諸王。輕侮我憲章。玷瀆我骨
肉。貨財之數。文字具存。賴諸王作朕腹心。嫉其蠹害。盡將
昭緯情款。兼其親吏姓名。直具奏聞。拒其求託。昭緯曾居
宰輔。久歷清崇。但欲逞其回邪。都不顧其事體。觀其識見。
實駭聽聞。其罪四也。自姦邪既露。情狀難容。尚示寬恩。未
行嚴憲。投於荒裔。冀其自新。而不能退省過尤。恭承制命。
速赴貶所。用守常規。而猶自務宴安。尋聞所在留駐。攪擾
藩鎮。侮慢朝章。曾無懍畏之心。可驗包藏之計。罔知[:#AS-8FBB:●]咎。
唯謗朝廷。其罪五也。朕以恩澤者帝王之雨露。刑法者邦
國之雷霆。無雨露則庶物不榮。無雷霆則萬邦不肅。體天
道以化育。遵王度以澄清。罪既昭彰。理難含垢。凡百多士。
宜體予懷。其崔昭緯宜差使往所在賜自盡。
答韓建表請車駕幸華州詔
鎮國軍節度使韓建。忠貫雪霜。義堅金石。十陳章表。備竭
憂國之誠。一詣行宮。愈驗愛君之志。況華州城壘牢固。糧
儲贍豐。兵士又免遠行。車輿且絕他慮。
賜韓建詔
卿武抱七德。瑞應四靈。挺生德門。佐我丕祚。綵衣就養。深
知百行之原。布被奉家。不以三公之貴。朕聞卿高節。獎卿
崇勳。遷幸巳來。社稷是託。卿宜每關朝政。莫惜揣摩。既位
列大臣。亦不為越分。至於道路警。晨夜隄防。皆佇良籌。
用致高枕。無令奔軼。以慰焦勞。諸道節度使知卿至忠。服
卿威望。卿宜各移書檄。告以安危。使有兵者陳勤王赴難
之謀。豐財者展急病上供之效。合成忠孝。同濟艱難。啟我
中興。允屬上將。山河為誓。不在他人。
答韓建讓封昌黎郡王詔
卿始以勤儉鎮關輔。為列嶽準繩。近以忠赤扈和鑾。立大
朝綱紀。誠恪備盡。豐省中規。下有慰於孝思。上無累於供
億。創行廟之功也。羣后在廷。盛典咸舉。復累朝之廢墜。崇
萬代之本根。建儲宮之效也。而又請散兵甲。大斥奸邪。忠
言屢聞。成績可數。以身許國。其心動天。雖仲尼興微管之
言。漢祖有必勃之謂。方用經濟。殊曰寂寥。永言茂恩。詎非
異數。但念成人之美。君子所先。執德不回。格言斯尚。是用
寢美號重封之澤。就謙光崇讓之規。足以警勵貪夫。教化
疲俗。巳議依允。尤切歎嘉。
答韓建讓兼輔國軍節度使長春宮使詔
卿才本濟時。道惟師古。致君不欺於辱市。憂國每至於忘
家。自朕薄狩近關。倏踰周歲。備見忠勤之效。莫非傾盡之
必。允謂良臣。宜膺重寄。會同州元戎失職。軍旅不安。況接
行朝。尤思得帥。是用資爾兼領。鎮乎危邦。冀疲瘵之漸蘇。
而烟塵之徹警。何乃遽陳章表。過有撝沖。方藉當仁。豈宜
多讓。固難依允。無至再三。
貶崔允工部尚書詔
食君之祿。合務於盡忠。秉國之鈞。宜思於致理。其有謺膺
異渥。繼執重權。遽萌狂悖之心。忽構傾危之計。人知不可。
天固難容。扶危定亂致理功臣開府儀同三司守司空兼
門下侍郎同平章事充太清宮使宏文館大學士延資庫
使諸道鹽鐵轉運等使判度支上柱國魏國公食邑五千
戶崔允。奕葉公台。蟬聯珪組。冠歲名升於甲乙。壯年位列
於公卿。趣向有聞。行藏可尚。朕採於羣議。詢彼輿情。有冀
小康。遂登大用。殊不知漏巵難滿。小器易盈。曾無報國之
心。但作危邦之計。四居極位。一無可稱。豈有都城。合聚兵
甲。暗養死士。將亂國經。聚貔武以保其一坊。致刁斗遠連
於右輔。始則將京兆府官錢。委元規召卒。後則用度支使
榷利。令陳班聚兵。事去公朝。權歸私室。百辟休戚。由其顧
盼之閒。四方是非。繫彼指呼之際。令狐渙姦纖有素。操守
無堪。用作腹心。共張聲勢。遂令濫居深密。日在禁闈。罔惑
朕躬。偽行書詔。致茲播越。職爾之由。豈有權重位崇。恩深
獎厚。曾無惕厲。轉恣睢盱。顯構外兵。將圖不軌。朕以士庶
流散。兵革繁多。遂命宰臣。與之商議。五降內使。一貢表章。
堅臥不來。拒召如此。況又拘留庶吏。廢闕晨趨。人既奔驚。
朕須巡幸。果見兵纏輦轂。火照宮闈。烟塵漲天。干戈匝野。
致朕奔迫。及於岐陽。翠輦未安。鐵騎旋至。圍逼行在。焚燒
屋廬。覩此阽危。咎將誰執。近省全忠章表。兼遣幕吏敷陳。
言宰臣繼飛密緘。促其兵士西上。靜詳構扇。熟測包藏。無
功及人。為國生事。於戲。君人之道。委之宰衡。庶務殷繁。豈
能親理。盡將機事。付爾主張。負我何多。構亂至此。仍存大
體。不謂無恩。可責授朝散大夫守工部尚書。
誅宦官詔
宦官之興。肇於秦漢。趙高閻樂。竟滅嬴宗。張讓段珪。遂傾
劉祚。肆其志則國必受禍。悟其事則運可延長。朕所以斷
在不疑。祈天永命者也。先皇帝嗣位之始。年在幼沖。羣豎
相推。奄專大政。於是毒流宇內。兵起山東。遷幸三川。幾淪
神器。迴鑾之始。率土思安。而田令孜妒能忌功。遷搖近鎮。
陳倉播越。患難相仍。洎朕纂承。益相侮慢。復恭重遂逞其
禍。道弼季述繼其凶。幽辱朕躬。淩脅孺子。天復返正。罪己
求安。兩軍內樞。一切假借。韓全誨等每懷憤惋。曾務報讐。
視將相若血仇。輕君上如木偶。未周星歲。竟致播遷。及在
岐陽。過於羈紲。上憂宗社傾墜。下痛人庶流離。茫然孤居。
無所控告。全忠位兼二柄。深識朕心。駐兵近及於三年。獨
斷方誅於元惡。今謝罪郊廟。即宅宮闈。正刑當在於事初。
除惡宜絕其根本。先朝及朕。五致播遷。王畿之甿。減耗太
半。父不能庇子。夫不能妻室。言念於茲。痛深骨髓。其誰之
罪。爾輩之由。帝王之為治也。內有宰輔卿士。外有藩翰大
臣。豈可令刑餘之人。參預大政。況此輩皆朕之家臣也。比
於人臣之家。則奴隷之流。恣橫如此。罪惡貫盈。天命誅之。
罪豈能捨。橫屍伏法。固不足矜。含容久之。亦所多愧。其第
五可範巳下。宜並賜死。其在畿甸同華河中。並盡底處置
訖。諸道監軍使巳下。及管內經過。并居停內使。勅到並仰
隨處誅夷訖聞奏。巳令準國朝故事量留三十人。各賜黃
絹衫一領。以備宮內指使。仍不得輒有養男。其左右神策軍。
並令停廢。
賜王建詔
朕以眇身。託於人上。皇天不佑。寇難薦興。外無桓文。內無
平勃。每一念至。芒刺在懷。卿忠義貫日。至誠許國。三川不
寧。一麾巳定。清淨中原。再造我國家。朕有望於卿也。
賜王建詔
朕去年在鳳翔。與茂貞熟計。誅韓全誨等以謝全忠。崔允
固請廢兩軍。盡去北司。朕止欲誅有罪之人。全忠允必欲
盡殺。朕方危迫。不得不從。而允與鄭元規朋助全忠。閒諜
誘惑。欲起兵收鳳翔。次及西川。天人助順。崔鄭就誅。昨正
月二十日。朕御樓撫慰軍氓。具告允等罪狀。宰臣裴樞等
受全忠密旨。亟奏鳳翔川軍巳及咸陽。脅朕遷洛。後二日。
東兵擁朕出長安。朕與后妃宗室吏人。匍匐就道。艱苦萬
狀。六軍偕廢。朕益孤危。再賜茂貞密詔。使告卿糾合諸鎮。
共迎朕西歸。偵知全忠遷朕至洛。盡斥內外侍衞。雖有書
詔。不可復通。藩鎮諸侯。或信偽詔。彊者歸之。則賊勢轉盛。
卿自先帝時立功。數助朕征討。受賊誣構。寧不冤憤。計此
賊必先討鳳翔。次及卿與河東。然後取天下。卿安忍負高
祖太宗三百年德澤。而束手黃巢餘黨。宜亟告茂貞繼徵
克用行密。及襄幽鎮魏。同舉勤王之師。迎朕還京。朕兵盡
力窮。危及宗社。臨軒西望。灑血告卿。
遺詔
我國家化隋為唐。奄有天下。三百年之盛業。十八葉之耿
光。朕自纉丕圖。垂將二紀。雖恭勤無怠。屬運數多艱。致寰
宇之未寧。覩兵戈之屢起。賴勳賢協力。宗社再安。豈意宮
闈之閒。禍亂忽作。昭儀李漸榮。河東夫人裴貞一。潛懷逆
節。輒肆狂謀。傷疻既深。巳及危革。萬機不可以久曠。四海
不可以乏君。神鼎所歸。須有纉繼。輝王祚。幼彰岐嶷。長實
端良。裒然不羣。予所鍾愛。必能克奉丕訓。以安兆人。宜立
為皇太子。仍改名柷。監軍國事。於戲。孝愛可以承九廟。恭
儉可以安萬邦。無樂逸遊。志康寰宇。百辟卿士。佑茲沖人。
載揚我高祖太宗之休烈。
授張實段逸兼御史中丞勅
張實等忠勇冠時。韜鈐出衆。俊輕鵰鶚。氣激風雲。六奇之
妙術難偕。三略之英謀有素。拔山背水。曾不遜於昔賢。左
馬右人。巳無慙於今日。但以中興啟運。舉善從宜。將激勸
於功庸。合甄陞於義烈。豈可尚淹憲省。未副陟明。宜進霜
威。勉承光寵。更觀後效。勿替前勞。
賜錢鏐勅
朕惟兵興以來。人情厭苦。苟有預備。多免侵傷。錢鏐能於
本鄉建築城壘。況聞不擾蒸庶。盡出軍行。省閱奏章。良用
嘉歎。宜依所奏者。
賜錢鏐安衆營額勅
未息兵戈。須依營寨。錢鏐安人撫衆。爰建危牆。累有奏陳。
須賜營額。宜以安衆為務。仍不致妨耕農。牒至準勅者。
平楊守亮等勅
夫勝殘去殺。古聖之格言。阜俗安人。前王之令典。逆賊楊
守亮楊復恭楊守信等。結於黨援。聚作奸邪。謂天可欺。謂
神可罔。言惟訕上。既騐於無君。動即謀人。非因其有道。枉
殺元舅。沈溺一家。(闕)節旄阻留恩命。隔西川之貢奉。絕數
鎮之綱商。欲使朝廷支費不充。又遣藩方資糧有闕。擢髮
不足以數罪。糜軀未足以當辜。萬姓脂膏。苛斂作奉身之
具。一方丁壯。盡驅為不軌之兵。以至夫不得耕。婦不得織。
愁歎尋盈於道路。瘡痍僅遍於鄉閭。每切焦勞。不忘頃刻。
昨者幸賴股肱重寄。心膂元臣。共興貔武之師。盡破豺狼
之窟。今則烟塵頓息。戈甲以寧。成(闕)堵之期用遂息肩之
泰。得不去其前弊。示以新恩。爰興惻隱之心。乃降優宏之
命。應興元界內及洋州金商等州。兵火傷殘之後。各委長
吏切加安存。至於賦稅。並宜酌量矜減。其雜色差役。悉仰
權停。如有百姓軍人。前資見任。凡百詿誤。一切不問。其京
畿界內有兵馬屯駐之處。亦委京兆府量宜蠲免。俾令通
濟。無令重傷疲瘵。其鳳翔邠寧秦州東川華商等道將士
等。二年于役。苦戰摧凶。竟於蕩平。寧忘酬獎。應立功大將
節級等。各委本道節度使定其功狀。具名銜聞奏。當議處
分。又飛輓之勞。宴賞之費。盡出方面。不在朝廷。誠曰嘉謀。
亦由協力。應用軍巳來本判官并主掌官吏。各仰分析奏
聞。各與獎拔。於戲。王者為心。不忍一物失所。君人御宇。豈
忘四海為家。全資有土之臣。共廣無私之化。布告中外。咸
使聞知。
答錢鏐奏進安衆營圖勅
錢鏐押衙王高至。省所進版築茆山安衆營圖一面事具
悉。卿茂績勤王。功深守土。動惟有備。居必思危。以數邑之
地里稍遙。慮外寇之窺覦為患。爰興版築。式固金湯。況力
役自盡於介夫。勞擾豈問於黔首。尋則隣封充斥。果使衆
庶保安。既彰先見之明。復有及人之利。閱其繪事。實驗長
才。豈惟列在縑緗。固可垂於素。嘉歎之極。寐興不忘。想
宜知悉。冬寒。卿比平安否。遣書。指不多及。
賜新及第進士勅
高宗夢傅說。周文遇子牙。列位則三公。弼諧則四輔。朕纂
承鴻緒。克紹寶圖。思致理平。未臻至化。今大朝方興文物。
須擇賢良。冀於僉選之閒。以觀廊廟之器。今年新及第進
士張貽憲等二十五人。並指揮取今月九日於武德殿祗。
委中書門下準此處分。仍付所司。
覆試進士勅
朕自君臨寰海。八載於茲。夢寐英賢。物色巖野。思名實相
符之士。藝文具美之人。用立於朝。庶裨於理。且令每歲鄉
里貢士。考覈求才。必在學貫典墳。詞窮教化。然後升於賢
良之籍。登諸俊造之科。如聞近年巳來。茲道寖壞。鷃多披
於隼翼。羊或服於武皮。未聞一卷之師。巳在遷喬之列。永
言其弊。得不以懲。昨者崔凝所考定進士張貽憲等二十
五人。觀其所進文書。雖合程度。必慮或容請託。莫致精研。
朕是以召至前軒。觀其實藝。爰於經史。自擇篇題。今則比
南郭之竽音。果分一一。慕西漢之辭彩。無愧彬彬。既鑒妍
媸。須有升黜。其趙觀文程晏崔賞崔仁寶等四人。才藻優
贍。義理昭宣。深窮體物之能。曲盡緣情之妙。所試詩賦。辭
藝精通。皆合本意。其盧贍韋說封渭韋希震張蠙黃滔盧
鼎王貞白沈崧陳曉李龜禎等十一人。所試詩賦。義理精
通。用振儒風。且躡異級。其趙觀文等四人并盧贍等十一
人。並與及第。其張貽憲孫溥李光序李樞李途等五人。所
試詩賦。不副題目。兼句稍次。且令落下。許後再舉。其崔礪
蘇楷杜承昭鄭稼等四人。詩賦最下。不及格式。蕪纇頗甚。
曾無學業。敢竊科名。浼我至公。難從濫進。宜令所司落下。
不令再舉。其崔凝爵秩巳崇。委寄殊重。司吾取士之柄。且
乖慎選之圖。辜朕明恩。自貽伊咎。委中書門下行勅處分
奏來。其進士張貽憲等二十四人名。準此處分。賜陸扆馮
渥銀器分物。其落下舉人。並賜絹三匹。
貶崔凝合州刺史勅
國家文學之科。以革隋弊。歲登俊造。委之春官。蓋欲華實
相符。為第一用。近寖訛謬。虛聲相高。朕所以思得貞正之
儒。以掌其事。而聞刑部尚書知貢舉崔凝。百行有常。中年
無黨。學窺典奧。文贍菁英。洎遍踐清華。多歷年數。累更顯
重。積為休聲。遂輟其憲綱。任之文柄。宜求精當。稍異平常。
朕昨者以聽政之餘。偶思觀閱。臨軒比試。冀盡其才。及覽
成文。頗多蕪纇。豈宜假我公器。成彼私榮。既觀一一之吹。
盡乏彬彬之美。且乖朕志。宜示朝章。尚遵含垢之恩。俾就
專城之任。勉加自省。勿謂無恩。可貶合州刺史。
升華州為興德府勅
有虞氏之為君。始言省狩。周襄王之告難。乃曰出居。或肆
覲於他邦。或播遷於近服。然則地圖之內。車轍所臨。備庶
官而取象拱辰。入九貢而以時述職。是云守宇。皆可建都。
昔者德祖省方。平戎服國。升漢中之列郡。同諸府以正名。
藩翰之光。典章實重。朕越在關輔。屢經歲時。苟寬失馭之
憂。蓋獲視朝之所。鎮國軍節度使韓建。始者星馳感憤。雪
涕奉迎。邀天力以來同。激人情而共固。以茲駐蹕。安類覆
盂。邑無夜犬之驚。野有春耕之樂。今則元龜告吉。六馬將
還。望山河而信是金湯。顧宮室而若無風雨眷言至此。我
實懷之。俾慰衆心。爰遵故事。宜改為興德府。其所置官員
資望。一切與五府同。鄭縣升為次赤。諸縣為次畿。其將校
等並賜華州安蹕功臣。
賜鎮東軍押衙樂仁厚勅
鎮東軍節度使左押衙充明州都押衙銀青光祿大夫檢
校刑部尚書兼御史大夫上柱國持節辯州軍事樂仁厚。
居總大藩之萬里。出揚阜俗之雙旌。況辯州昭五嶺之衝。
南浦控三峽之要。俾爾勳忠。列於奏薦。隼飛萬里。熊耀雙
旛。右副爾知。同安疆域。故勅。
答錢鏐奏重修天柱觀勅
省所奏。進重修建天柱觀圖一面事具悉。我國家襲慶仙
源。遊神道域。普天之下。靈跡甚多。然自兵革薦興。基址多
毀。況茲幽邃。豈暇修營。卿考一境圖經。知列聖崇奉。親臨
勝概。重葺仙居。仍選精慤之流。虔備焚修之禮。冀承元貺。
來佑昌期。豈惟觀好事之方。抑亦驗愛君之節。既陳章奏。
披翫再三。嘉歎無巳。想宜知悉。冬寒卿比平安好。遣書。指
不多及。
誅王摶勅
王摶材類蕭葦。器劣瓶筲。秉鈞無數於時情。畜志常多於
姦計。結朋豎黨。蠹物害公。包聚貨財。肥濃私室。管領官職。
贍濟一門。雖行降黜之寬恩。未塞衆心之忿怨。須歸極典。
方正朝章。宜令所在賜自盡。
