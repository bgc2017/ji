欽定全唐文卷四百三十一
李翰(二)
漢祖呂后五等論
或稱漢祖建五等。封異姓。其計得乎。高后立四王。非劉氏。
其事順乎。嘗試論之曰。夫思治惡亂。體國之常理。去危就
安。宅生之大域。然而制業圖遠。隨化會機。是非較於毫。得
失差於興滅。可不謂然乎。揆夫高祖造漢。殷鑒亡秦。宗族
無尺土之封。子弟立空虛之地。故眾枝莫助。而孤根易拔。
封建之心。肇於此矣。又為大業可以力取。神器推於命歸。
思得攬四海以獨富。舉百郡而從欲。而外誘異端。內疑成
計。及見㣥心交阻。偶語閒興。適悟天下不可獨理。專欲不
能蓋眾。分利推恩。先封雍齒。然後將士斂手。不懷反覆。豪
俊息意。知難搖動。五等之制。於是行焉。既而鑾輅龍旗。皆
王室穆昭。黼衣朱黻。即功臣子孫。君利世祚。人安定主。上
敦子愛之情。下結體信之志。㣥后固犬牙之勢。匹夫絕烏
合之舉。此所以為計之是也。何創五等之議。不遵三代之
典。境土踰溢。隄防漏下。權敵上都。制方偶國。過當啟陵僭
之端。怙強速交爭之兆。賈誼痛其將亂。晁錯憂其必危。
卒使諸侯失節。朝廷忿忌。此所以為計之非也。且夫中興
之主。不讓肇基之勳。成務之臣。有高佐命之力。故禮樂大
備。取維新之格言。琴瑟不調。除仍舊之獘法。觀乎孝惠既
崩。高后稱制。侯王諸呂。何不可哉。當若早署祿產之位。宜
序親疎之節。小其國以圖全。薄其勢以遠害。而陳平周勃。
亦分茅錫土。將相之後。誓同山河。舅甥之國。穆若唇齒。預
閉覬覦之心。不踐嫌猜之路。克復明辟。決自我躬。高謝壽
陵。不負先帝。安有齊兵之觀變。代邸之危疑哉。此所以為
計之得也。神害久盈。物無兩大。以呂氏之盛。跨漢朝之權。
專禁兵以候疑。秉大政以速謗。趦趄異姓。畜奸俟隙。刺促
大臣。側目相視。自投機穽。實履憂虞。此所以為計之失也。
嗚呼。物有益之而損。損之而益。凡人臨事多惑。視往則明。
向使高祖呂后觀既往之勢。折當時之疑。斷必全之策。杜
未萌之禍。則惠文之閒。無劉呂之難。哀平之末。有晉鄭是
依。况復周陳諸家。休戚連漢。黎獻思德。謳歌未改。雖天命
興廢。孰能明之。然人謀叶密。必無悔矣。
三名臣論(管樂諸葛)
或問於翰曰。昔諸葛亮擁膝南陽。為梁甫吟。自比管仲樂
毅。州平元直以為信然。雖涯量罕窺。而遺跡可見。夫此三
名臣者。亦有優劣乎。願聞其說。翰辭不敢對。至於再三。問
者固請。不得已而應之曰。豈易言乎。豈易言乎。夫目小者
不足以論大。體近者不足以量遠。奈何泛議大賢。然執律
管者可以候四時之徵。測日晷者可以知千里之度。察微
觀著。由虛考實。儻容寄言象於斯矣。如僕所揣。則管不逮
樂。孔明其伯仲之閒與。問者曰。何為其然也。昔管仲相桓
公。九合諸侯。一匡天下。興齊定霸。尊周勤王。功其懋哉。仁
亦至矣。孔明收荊州散敗之餘。建策通吳。合從破魏。奉先
主西入劍門。下車而三分天下。翊戴後嗣。纘修舊勳。刑政
孚於偏方。威德振于中夏。雖短祚中否。而王業殆成。樂生
一為燕將。纔勝齊師。挫衂於二城之閒。狼狽於兩國之際。
軍不振旅。身卒奔亡。子獨推而崇之。冠於二賢之首。誠所
未喻。其有說耶。翰應之曰。子之所問者末與。語功則信然。
語才則不爾。夫才生於代。功與運成。固有才優而功微。運
合而才劣。先當格以道德。合於終始。審其邪正。觀其去就。
然後事可明也。夷吾當既亂之時。輔有過之主。功濟諸夏。
澤被生人。信為美矣。然邀功事讎。務入之情速矣。肆奢越
禮。盈量之意見焉。故仲尼雖稱其仁。終小其器。止於霸者
之佐。殆非王臣之良。孔明從容。三顧後起。籌畫必當。締搆
必成。事屯而業亨。主闇而國治。兵弱而強鄰畏服。功大而
本朝不疑。斯亦難矣。然窺其軍令。跡其用法。必俟中原克
復。然後厚賞寬刑。元德常稱馬謖言過其實。不可大用。卒
致喪敗。斯所謂濟于事而未全於道。得諸已而未審於人。
樂生一戰舉齊。二城未下。待之以德。收之以禮。捨權變於
攻取之際。行王道於軍旅之閒。事雖不成。業亦宏矣。向使
昭王不死。惠王不疑。則其功未可量也。夏侯太初論之詳
矣。及其逃燕之責。亡而奔趙。趙王問以圖燕之策。樂生流
涕而對曰。臣昔之事燕昭王。猶今日之事大王也。千秋萬
歲之後。尚不敢侵其僕隸。而况謀子孫乎。因棄祿宵遁。善
夫長者之言。可謂懷祿不屑其榮。周身不違於道。比諸二
子。不亦優乎。主恩非臣下之所圖。天命豈生人之所制。安
可以功業之成敗。斷才能之長短耶。且夫運有通塞。命有
修短。蓋天意也。豈人事乎。昔韓信將伐魏。問得不以周叔
為將乎。聞不用。迺大喜。向使魏人用之。則漢師不敢濟河
矣。然則周叔之才。亦韓信流亞也。終湮滅而無聞焉。古之
大才而功不著者。亦何可勝道哉。翰長兄御史君。體純至
之德。負經遠之才。常感憤於周韓之閒。嘯咏於管樂之際。
守之以忠信。文之以禮樂。蘊弻諧之大略。以康濟為已任。
進逢國難。謀猷不行。退有家艱。哀毀過禮。官纔元士。命止
中年。位不登於廟堂。名不書於史冊。斯才也。斯運也。誰見
三分九合之優劣。辭燕對趙之去就哉。由此觀之。斷可知
矣。問者嘆息而退。
難進論
賓有囊錦握蘭。韜劍懷玉。介然獨立。默而無言。主人怪而
問之曰。僕觀今之士君子。所求速進。體必盡飾。而足下望
門若有疑。造庭若有懼。隱文采。匿芬芳。掩光輝。潛穎利。此
何謂也。豈有以哉。客曰。夫順時而動。嘉會不可以智求。藏
器於身。知已不可以力致。有道足輔天地。而不用於人。行
足應神明。而不信於俗。僕所以候寬和之色。伺清宴之閒。
願因左右。思待擯介。或沒齒不遇。豈直斯須之頃與。主人
曰。僕方運思量深。游精絕遠。巨蚌潛於溟海。剖而探其珠。
靈龜巢於嘉林。灼而訪其兆。而況同聲相應。同氣相求者
乎。蟋蟀候秋而吟。蜉蝣乘陰而出。豈借援於左右。求容於
擯介哉。而足下牽流議於俗。忽常道之要。豈安彼詭隨。昧
而不察茲理。將有所感激。憤而為此言者乎。客曰。主人可
謂知其一未知其二。夫察言觀行。下之所以上達。言有邪
正。百慮糾紛。行有是非。萬變舛錯。憂虞不可以一逕驗。悔
恡不可以一理徵。士固有上不援。下無黨。禮義以為干櫓。
忠信以為甲冑。見利不虧其分。見害不更其守。仗必然之
畫。恥干節而進。復有從俗浮沈。與物厚薄。潔其衣服。矜其
車徒。俯仰權貴之門。逶迤富利之室。人玩其飾。孰察其心。
然則矩步規行。不如由徑之速達。一辭三讓。不如苟合之
易親。據邀乘邪。是有先鳴之勢。難進易退。但積後時之悲。
此主人所宜察者一也。士固有履敦懿。佩禮文。漸漬德教
之泉。栖息道素之域。然而委身草莽。沈跡蓬茨。位末名卑。
譽不聞於左右。含光蓄銳。價不動於當時。雖折節求容。毀
譽取合。行衰於寡黨。才蔽於世人。復有養交釣名之徒。勳
餘戚裔之位。歷元闕。排朱門。䴏翼鳳翔。乞言鄒枚之口。虎
皮羊質。假論崔馬之譚。而悠悠者莫不望景星奔。藉響風
靡。夫向聲背實。人之常情。索隱探微。代所希及。田父獲玉。
驚輝廡之暉。靈蛇獻珠。貽按劍之怒。然則遵古人懿業。類
芻狗之已陳。道先王法言。比屠龍而莫用。此主人所宜察
者二也。士固有聚精會神。盡智畢議。謀於未兆。慮於未形。
探元妙之源。養浩然之氣。冥立㣥情之表。獨與大道為鄰。
復有騁變效奇。(闕)談詭論。文彫琢之辨。縱煒煜之詞。不思
作則垂訓。期於動聽駭目。夫繁聲奪雅。令色惑真。綆短不
可以汲深。楮小不可以懷大。曲彌高而和寡。技逾下而賞
多。此主人之所宜察者三也。士有作矜莊之色。厲耿介之
辭。披苦懷。揚憤思。悉精銳。貢中誠。矯枉推直。深言切詳。宏
其體防。翦其淫侈。復有事無可否。順之如流。言無是非。應
之如響。博訪遠引。不綜成敗之幾。虛美飾非。但以苟容為
度。夫吉人之辭寡。躁人之辭多。頌德紀功。易以藻飾。閑邪
介疾。或犯忌諱。逆耳之談。容之者少。利口之說。悅之者多。
然則辯佞進而登庸。忠謇退而獲戾。此主人之所宜察者
四也。士固有懷經濟之略。蘊弻諧之才。而擬非其倫。履失
其位。皆屑屑聚論者。騰喧咋之辭。連袂並驅者。效趨走之
技。龍驥捕鼠。非所騁其逸足。牛鼎烹雞。豈復殊於常器。然
則含章秀發。秘思混而不分。默識元通。幽旨隱而莫啟。此
主人之所宜察者五也。士固有當理之言。由方以進。而關
梁非所。鑿枘異宜。或以小人所長。乘於君子所短。或以已
所未達。不信人所能然。則道源蔽而不通。心境曠而不接。
辨雖博萬物。不能釋其疑辭。智雖絡天地。不能效其長策。
故語曰。誰能為之。孰令聽之。此主人之所宜察者六也。且
夫春樹桃李。秋收其實。春樹棘茨。夏蒙其刺。生實未成。同
為后土所生。俱沐陽和之施。不殖不藝。終歲闕甘旨之豐。
不芟不耘。毫末成尋拱之患。亮明才智之士。匡時尊主之
臣。可不熟計其吉凶。深究其得失乎。而或安于近禁。玩於
浮名。忘至理而悅侈言。貴辨偽而惡切直。外恃位以陵物。
內自負而輕士。譬猶廢東作而待歲。馳北轅而適越。是以
宏獎之意未嘗異。取舍之要未嘗同。徒有好賢之名。終無
用賢之實。亦良可悲矣。安在其進乎。主人曰。若然者。行不
必達。言不必揚。賢人沉抑以為常。良士無登進之理。將何
以革此獘而求其通乎。賓曰。何為其然也。夫揚振風以扇
物。清濁必效其響。懸明鏡以鑑形。美惡無隱其象。苟能坦
其量。清其心。先公而後私。捨名而責實。得意而忘象。遠佞
而納忠。則君子可知。不仁者遠。於是循夷途以招絕跡。總
修林以刈翹楚。則何才不舉。何藝不揚。是知行藏有宜。取
捨有分。為仁由已。芝蘭雖幽而自芳。子苟好之。珠玉無脛
而自至。審此要也。夫何問焉。主人矍然。謝賓而退。齋居三
日。罷鐘鼓。遠宴私。執謙下之心。去驕伐之色。夢想正士。饑
渴直言。然後備禮延賓。升堂而訪焉。言行計從。于是家安
而國治矣。
鳳閣王侍郎傳論贊(并序)
論曰。王氏之先。蓋出於有周。自后稷公劉。迨乎太王王季。
以至文武成康。累聖重光。以成王業。故能卜世三十。卜年
七百。天所命也。下及靈王。厥德雖衰。而天命未改。有太子
晉者。登仙於伊洛之閒。其後代子孫。遂稱為王氏。考其綿
系。不亦遠乎。既而姬氏運窮。戰國蜂起。有錯為魏將。翦為
秦將。咸以武功。翊扶霸業。宏謀遠略。二國賴焉。自秦至漢。
有吉有駿。為漢代名賢。自漢至晉。有覽有祥。為晉室公輔。
時徐州刺史呂虔。檄祥為別駕。虔有佩刀。工者相之。以為
三公之器。虔謂祥曰。苟非其人。刀或為害。卿有公輔之量。
故以相與。祥固辭不獲。而後受之。祥在魏為司空太尉。封
睢陵侯。晉武帝踐阼。拜太保。爵為公。年八十餘。賜几杖不
朝。為國元老。祥臨薨。以佩刀授其弟覽曰。汝後必興。足稱
此刀。覽拜光祿大夫。封即邱子。門施行馬。覽生撫軍長史
裁。裁生丞相始興文獻公導。匡輔中興。遷都建業。元帝倚
以宰衡之任。而王氏盛於江左矣。其正緒也。則悅洽珣珉。
以宏雅清亮重於時。其旁枝也。則渾戎衍經。以曠達易坦
高於物。若乃器宇崇邈。風鑑昭朗。則宋侍中左光祿大夫
開府儀同三司特進豫寧文侯其人也。忠肅恭懿。宣慈惠
和。則宋侍中金紫光祿大夫開府豫寧忠敏侯其人也。開
物成務。緯地經天。則齊中書監尚書令太尉南昌文獻公
其人也。廉正澄絜。恬虛潤。則梁侍中金紫光祿大夫中書
令南昌安侯其人也。美幹英姿。通機敏藝。則梁侍中金紫
光祿大夫五兵尚書南昌章侯其人也。博學高才。鴻筆麗
藻。則周內史太子太保驃騎將軍開府儀同三司司空司
徒石泉康公其人也。有典有則。如珪如璋。則隋安都郡太
守石泉侯其人也。道韻清穆。德徽光劭。則太子舍人荊王
府司馬皇朝贈魏州刺史其人也。其餘枝分葉散。岳峙川
流。孝範忠規。仁聲義烈。女嬪帝子。男尚王姬。公侯保輔之
尊。令僕卿尹之貴。紐龜鳴玉。紫蓋朱軒。赫奕蟬聯。繽紛菴
藹。市朝亟改而無替。舟壑驟遷而不易。衣冠禮樂。百代
傳之而比肩。人物風流。四海望之而延頸。豈不美哉。雖復
魯三桓之子孫。鄭七穆之宗族。晉之欒范。齊之國高。張氏
之七葉貂蟬。楊家之四世台衮。石奮石慶。恭慎重規。胡質
胡威。清廉謺軌。父子儒學。桓榮與桓郁相承。兄弟文章。陸
機與陸雲齊舉。未足以延茲家範。麗我門輝。所謂積善之
家。必有餘慶。盛德必有百世之祀者也。善乎郭景純之言。
淮水絕。王氏滅。此非其效與。石泉公承積德之基。挺舉和
之氣。髫齔之歲。便能竭力以事親。其性純篤。率由而至。精
神朗悟。特異常童。好學讀書。略無懈倦。常研味經史。雖寢
食有所不遑。纔及成童。已為博達。朋侶推薦。朿髮而就列
焉。歷仕州郡。咸以材能底績。既以賢良文學舉。又以夙行
公方進。遂乃升臺府。拜卿僕。三典名嶽。一佐神州。始學之。
今得而行之。以明察禦姦豪。以慈和撫孤弱。以謹靖成公
務。以清白杜私求。珠玉非所寶。脂膏不能潤。故能所廣者
紀。不令而行。千里應其言。百姓歸其德。所謂愷悌君子。人
之父母者也。及其翔鳳池。執螭劍。出納王命。弻諧帝猷。理
在將順。怡然而奉旨。事當進色。偘然而犯鱗。常欲興禮制
樂。刑寬政。獎儒術。抑吏道。正風俗。厚人倫。乃蘧瑗之忠
誠。史魚之端操。孟公綽之不欲。季文子之無私。羊興祖之
衣惟葛袍。公孫宏之食惟粟飯。陳寵之奏藳咸削。孔光之
溫樹不言。我之行事立名。殆出於數公之右矣。由是特為
上所親倚。常以忠賢許之。其好古博雅。述作無倦。遊心於
千載之表。騁思於九流之域。雖堆案盈几。積訟充庭。汗懷
鉛。晷刻無捨。所莅之職。由中及外。或考其事。或相厥土。博
採前志。旁求故實。輒加撰錄。無或闕遺。至以祖德家聲。前
言往行。追述編紀。動成部帙。有忠孝之道焉。有禮義之規
焉。有經邦之則焉。有正家之訓焉。固可以貽厥孫謀。播乎
長世者也。易曰。君子體仁足以長人。嘉會足以合禮。利物
足以和義。貞固足以幹事。又曰。君子進德修業。忠信所以
進德也。修辭立其誠。所以居業也。又曰。君子學以聚之。問
以辨之。寬以居之。仁以行之。詩曰。瑟兮僩兮。赫兮喧兮。有
斐君子。終不可諠兮。道盛德至。善人所不能忘也。又曰。樂
只君子。邦家之基。又曰。嘉樂君子。顯顯令德。宜民宜人。受
祿於天。若石泉公者。可謂備君子之德矣。其為聖朝輔佐。
受天之祿也。宜哉。贊曰。
仙緒山賓。靈液流津。積德累仁。生賢清神。孝以事親。忠以
為臣。履道正身。秉國之鈞。君子哉若人。尚德哉若人。
裴將軍昊射虎圖贊(并序)
世稱裴將軍射虎。而不及見。駕部郎中兼侍御史滎陽鄭
公。博物好古。旌能尚藝。於裴氏子得其先人射虎圖。傳以
示予。壯哉。古今之未有倫也。夫弧矢之用。所以服猛除暴。
而威戎狄。故士生則以蓬矢射四方。君立則以五侯選諸
侯。五侯之正。皆飾以熊虎猛獸之皮。象而射之也。昭除暴
不若也。周官曰。張五侯則遠國屬。射而中之。威不庭也。昭
昭乎除暴威遠之義。蓋射之大端。若殺不加有罪。威不及
不庭。雖有百中之功。而無一發之矢。彀弓鳥下。捨矢猿號。
工則工矣。是射之末節。開元中。山戎寇邊。元宗命將軍守
北平州。且充龍苑軍使。以捍薊之北門。公嘗率偏軍。橫絕
漠。策匹馬。陷重圍。搖轆轤而百萬洞開。驅[:#AS-8867:⿳士冖䂞]駞而沙場一
掃。聲振北狄。氣慴東胡。稜威大矣。而北平連山廣野。地實
多虎。擇肉於人。如有飛翼。薦食邊鄙。甚於戎夷。㣥老憂而
請焉。公於是屏車徒。去矛鎩。曰。賈予餘勇。挺身以餌之。耽
耽甝[:#AS-FBEF:●]虎[:#AS-FBEE:●]([:#AS-FEF7:●]九)[:#AS-FBF0:●]。烈烈騰逝。當其威怒也。百獸以伏。萬夫
莫亢。而公馳單騎。彀白羽。挑之使來。翼之而迴。從容返視。
咫尺旋翫。
心即其度。手張其機。左射右拂。縈三謺四。中皆沒羽。倒必
應弦。毛紛血灑。腋洞心穿。或叱之而餌伏。或箠之而卻走。
將威有所勝。氣有所全。精專於中。志正於內。故能以一人
之力。戰㣥虎之命。使鋸牙鉤爪。戢而莫措。雷聲電視。消而
不揚。猛摧於柔。眾怯於獨。其為易也。若獵狐兔。聯鶖鶬。雖
有矯牙冠㣥。亦垂頭搨尾。應鏑而斃。如此者幾三十有一
矣。其餘竄匿。不敢復出。大漠之南。千里罷扃。鳥獸咸若。山
川以寧。胡人服藝畏威。不敢南牧。願充麾下者五百餘人。
茲所謂剛猛除暴。而戎夷格。昔漢飛將軍亦為北平守。擊
胡有困辱之事。射虎有騰傷之患。其與將軍神勇。非為侔
矣。鄭公既寫其圖。俾予贊之。詞曰。
憬彼山戎。噬我封略。有㣥者虎。載肆騰搏。邊氓懍懍。若崩
厥角。將軍出塞。屏黜車騎。進馬前當。挺身以餌。威有所服。
精有所聚。氣全以雄。力果而取。震驚矍矍。虎反如鼠。威武
桓桓。人反如虎。勁弓雷霹。長矢電激。中口穿胸。貫心洞腋。
視如空皮。劃若破的。應發連斃。紛紜枕籍。據鞍遙叱。揮箠
逆擊。閉目沈冥。喪精擗易。三軍駭呼。萬靈動魄。海波為騰。
塞草皆赤。卞莊俟鬭。方聞兩獲。漢將如飛。幾為所扼。將軍
神勇。冠世超昔。號猿未工。飲羽非敵。弧矢之設。以威四方。
㣥虎既夷。狄人來降。收闥罷扃。山川以寧。至今北荒。猶畏
其靈。
殷太師比干碑
太宗文皇帝既一海內。明君臣之義。貞觀十九年。東征島
夷。師次殷墟。乃下詔追贈殷少師比干為太師。諡曰忠烈
公。遣大臣持節弔贈。申命郡縣。封墓葺祠。置守塚五家。以
少牢時享。著於令甲。刻於金石。故比干之忠益彰。臣子得
以述其志也。昔商王受毒痡於四海。德悖於三正。肆厥淫
虐。下罔敢諫。於是微子去之。箕子囚之。而公獨死之。非捐
生之難。處死之難。非處死之難。得死之難。故不可死而死
之。是輕其生。非孝也。得其死而不死。是重其死。非忠也。王
之叔父。親莫至焉。國之元臣。位莫崇焉。崇高不可以觀其
危。親昵不可以忘其祖。則我成湯之業。將墜於泉。商王之
命。將絕於天。整扶其顛。遂諫而死。剖心非痛。殷亡是痛。公
之忠烈也。其若是乎。故能獨立危邦。橫抗興運。周武以三
分之業。有諸侯之師。資十亂之謀。總一心之眾。當公之存
也。則戢彼西土。及公之喪也。乃觀於孟津。公存而殷存。公
喪而殷喪。興亡所繫。豈不重歟。且聖人立教。懲惡勸善而
已矣。人倫大統。父子君臣而已矣。太師存則正其統。歿則
垂其教。奮乎千古之上。行乎百王之末。俾夫淫者懼。佞者
慚。睿者思。忠者勸。其為式也。不亦大哉。而夫子稱殷有三
仁。豈無微旨。嘗敢頌之曰。存其身。存其宗。固仁也。存其名。
存其祀。亦仁也。亡其身。存其國。亦仁也。若進死者。退生者。
狂狷之士。將奔走焉。裦生者。貶死者。宴安之人。將寘力焉。
故同歸諸仁。各順其志。殊途而一揆。異行而齊致。俾後之
人。優游而自得焉。蓋春秋微婉之義也。必將建皇極。敘彝
倫。宏在三之規。垂不二之訓。以昭於世。則夫人臣者。既移
孝於親。而致之於君。焉有聞親失而不爭。覩親危而不救。
從容安地。而稱得禮。甚不然矣。夫孝於其親者。人之親皆
願其為子。忠於其君者。人之君皆欲其為臣。故歷代帝王。
莫不旌顯。周武下車而封其墓。魏氏南遷而創其祠。我太
宗有天下。禋百神而盛其禮。追贈太師。諡曰忠烈。申命郡
縣。封墓葺祠。致守塚五家。以少牢時享。著於令甲。刻於金
石。鳴呼。哀傷列辟。主食舊封。德為神明。秩視㣥望。身滅而
名益大。世絕而祀愈長。然後知忠烈之道。其感激天人深
矣。天寶十祀。余尉於衞。拜乎祠堂。魄感精動。而廟在鄰邑。
官非式閭。刊石銘表。以志丕烈。詞曰。
糜軀非仁。蹈難非智。死於其死。然後為義。忠無二體。烈有
餘氣。正直聰明。至今猶視。咨爾來代。為臣不易。(謹按此文
亦見李白集今據圖書集成及唐文粹為李翰作)
