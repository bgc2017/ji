欽定全唐文卷七百十八
金獻貞
獻貞。元和時官衛尉卿。
海東故神行禪師之碑(幷序)
夫法之體也。非名非相。則盲聾智者莫能觀其趣。心之性
也。若存若亡。則童蒙理者焉可測其源。故有學無學。纔嘗
香鉢之飯。二乘三乘。寧得藥樹之果。言禪[:#AS-8BB1:⿰冉⻖]者。即末還本
之妙門。因心階道之元路。歸之者銷沙劫之罪。念之者獲
塵剎之德。况乎經年累代。積行成功。深之又深。其極致歟。
粵若位登五七。聲亘三千。紹佛種。傳法燈。即我神行禪師
受其記焉。禪師俗姓金氏。東京御里人也。級干常勤之子。
先師安宏之兄曾孫。積善薰心。曩因感性。年方壯室。趣於
非家。奉事運精律師。五綴一網。苦練二年。更聞法朗禪師
在[:#AS-FEBA:●]
[:#AS-FBED:●]胡踞山。傳智慧燈。則詣
其所。頓受奧旨。未經七日。試問之曲直微言。冥應以即心
無心。和上歎曰。善哉。心燈之法。盡在於汝矣。勤求三歲。禪
伯登真。慟哭粉身。戀慕[:#AS-8BB1:⿰冉⻖]極。遂以知生風燭。解滅水泡。遠
涉大陽。專求佛慧。乘危碧浪。不動安心之念。對險滄州。逾
策護戒之情。誓願堅固。承佛神
威。孤帆直指。得到彼岸。時屬凶荒。盜賊亂邊。勅諸州府。切
令捉搦。吏人遇而詰之。禪師怡然而對曰。貧道生緣海東。
因求法而至耳。吏不得自放。撿繫其身。廿有四旬矣。於是
同侶俟其無人時。說桎梏而息焉。僉語之曰。汝盍如此耶。
答言吁。我於往昔造罪業。故今見罹苦。甘心受之。竟不脫
休。斯則忍辱納汙之迹。和光匿耀之事也。事解。遂就于志
空和上。和上即大照禪師之入室。朝夕鑽仰。已過三年。始
開靈府。授以元珠。不壞微塵。便撮大千經卷。非舒方寸。遍
遊百億佛剎。常游泳於性海之深源。恒翺翔乎真空之幽
際。洎於和上欲滅度時。灌頂授記曰。往欽哉。汝今歸本。曉
悟迷津。激揚覺海。(闕)已歸寂。應時豁爾。得未曾有。挑慧燈
於虛室。凝定水於禪河。故遠近見聞。尊重瞻仰。不可殫載
矣。然後還到鷄林。倡導㣥蒙。為道根者。誨以看心一言。為
熟器者。示以方便多門。通一代之祕典。傳三昧之明燈。實
可謂佛日再杲自暘谷。法雲更起率扶桑。設欲括三達。罩
十方。書其迹。寫其功庸。詎能記一分之德耳。所冀道身地
久。慧命天長。於戲。能感已盡。所應方移。此則導師隱顯。理
必然故。生平七十有六。大歷十四年十月廿一日。終於南
岳斷俗之寺。是日也。圓穹黯黲。三光為之晦冥。方祇振動。
萬物因茲零落。甘泉忽竭。魚龍驚躍其中。直木先摧。猿鳥
悲鳴其下。於時素緇飲化。遐邇同聲。或聞異香。飛錫空而
電奔。或觀瑞雲。乘杯流而雨驟。泣血焚身。盡心葬骨。殆三
紀矣。其處則懸崖萬丈。流水千尋。逃名洗耳之隱居。拋世
遁迹之幽棲。定沼泓澄。深藏慧日之光。空林蕭索。長引禪
風之響。北倚獨立之高岡。西隣三藏之迥谷。挂煙月於山
頭。捐金玉於淵底。豈惟地理之崔崒。復乃靈神之洞窟也。
記云。雞足石室。摩訶迦葉守法衣。待慈氏。豈非是歟。世世
稱巖。今見在茲。成蹤自爾。其狀如門。門闢之期。未知幾許。
如是聖跡。其數孔多。難可詳悉耳。今我三輪禪師者。宿殖
衆妙。本有三身。心無自性。悟不由他。同修道業。互作師資。
於時安禪餘暇。熟慮寰中。謂言無形之理。不建像而莫覩。
離言之法。非著文以靡傳。悲夫慈父懷玉而歸。窮子得寶
幾日。是以招名匠。畫神影。造浮圖。存舍利。燒戒香。洒定水。
致懇惻於先聖。將龜鏡於季葉焉。有若大隱明朝之賢。棲
心道境之士。策念韋提之貴。亞迹圓寂之徒。相顧誓言。我
等數人。共承沙佛。齊念塵僧。由是稟紫氣於桂菀。挺玉葉
於金枝。分鸞鑣。驅鳳駕。休沐清河之上。泛舟檝於巨川。蹈
舞黃屋之下。作棟梁乎大厦。世上可觀。於斯為盛。盛必有
衰。古人所傳。哀哉人世。生也獨自以來。死亦共誰而去。欻
爾未知過隟。俛仰無有是非。若欲出火宅而登露地。截三
有以歸一如者。教網多端。不如三覺。助道非一。隨喜為最。
故命忠直之吏。勸潔淨之僧。將茲有限之財。造彼無窮之
福。於是取石名山。伐木幽谷。刊翠炎。搆紺宇。庶幾標萬古
之景跡。歷千秋而不雕。所謂人能宏道。豈虛言哉。善逝遺
法。付囑國家。良有以也。僕以狂簡無材。忸怩有愧。欲贊元
化。輒錄短懷。未淨一心之地。詎升三學之堂。冀將螢火之
爝。竊助明景之暉。前識早計。焉可以攦指求月。剖卵責晨
也哉。惟願天池有涸。願海無涯。水旱燋浸。碑銘固存。然後
汒汒有識。蠢蠢含靈。灌法水於神器。長道牙於心田。永出
愛欲之泥。齊登湼盤之岸云爾。其詞曰。
深哉覺海。量等虛空。無名無相。寂寂融融。就中最勝。三學
為宗。心心傳祖。言語難通。初因佛起。來詣溟東。誰能神解。
則我禪公。辭親捨室。超出樊籠。入山求道。踰海尋蹤。韜光
被苦。策念成功。師資每遇。目擊相逢。凝神壁觀。獨步唐中。
還歸日域。引導㣥蒙。逗機應物。授藥無窮。茲緣已畢。化彼
天宮。遺形空谷。脫影雲峯。同聲輻凑。擗踊摧胸。慈光已滅。
追戀何終。有一真僧。親承法要。神會一如。心藏眾妙。非言
非默。即寂即照。出定暫憶。偏哀淺識。彩畫神影。容儀不忒。
更造浮圖。再修功德。萬古千年。傳燈軌則。金城鼎族。紫府
親皇。一心若海。百谷為王。前修激發。結願平章。齊沾法雨。
同遇佛光。清河舟檝。黃屋棟梁。寰中所望。以此為昌。儻來
若夢。榮落無常。湼槃迢遰。何不貯糧。勸僧潔行。選士忠良。
刻銘雕石。卜地成堂。山崩海竭。此欲無央。日居月諸。茲文
久彰。上從有(闕二字)至金剛。四生蠢蠢。三界汒汒。飧禪悅食。
飲解脫漿。咸臻覺道。速詣真場。
吳武陵
武陵。信州人。元和初進士。官太學博士。出為韶州刺史。以
贓貶播州司戶參軍。
上韓舍人行軍書
朝廷命將。自數十百年。未有此重。然始命之重。而終責之
固重矣。今丞相主也。刑部以宣慰為名。乘生殺之機。制善
敗之略。獨在閤下。閤下可使諸侯盡附。餘寇必誅。以快天
子之心哉。若曰我獨主降者與其縣邑耳。則是一王官之
事。又非相國與朝之大賢所宜降也。若曰吾將以法令齊
之。則是韓宏之法令。嚴肅已過。不可加也。若曰吾以闕庭
之威劫之。俾諸將懼而前鬭。則在下數行之語决行之耳。
又不必躡踵而推。捽項而驅也。若曰吾親視其師。有不用
命者。則奪其符而易置幕府。則宜有素定。不可臨事而待
聞也。若曰吾將將彼三將。督進六萬以誅寇。則其軍各從
其帥。帥之命也。吾未嘗撫循其人。又將何以結其心而求
其死哉。獨曰賊重吾德義必來降。此蓋萬一也。脫不如旨。
其將何圖。嗚呼。國之理亂。在此行矣。得其畫。則兩河不足
平。河湟不足復。失其策。則天下之事。自此繁矣。豈不惜哉。
丞相尊重。素狎武陵之言。輕而不能盡行。時益恐不盡。願
梗概其旨於閤下。夫兵機若神。應事立斷。千里之外。必待
奏聞而後行。事亦變矣。誠願丞相宜密請勅旨。事無巨細。
行而後聞。又宜奏取中人嘗所不快者為監軍以一之。即
歸素所快者於內為吾地。則用陰符五賊之術以傾諸侯。
即復出絹八九十萬以賞結士大夫。誠然矣。則孰不為丞
相之人。既獲腰領。則以朝命命三將為三陣。既定。則明斥
候。擊牛高會。潛授緣邊諸將以實期。又公以三期紿賊。令
辯士持一函書。賜元濟及其將士以全活。彼必降矣。適不
如料。則一日快進。必次於城下。此大略也。夫臨機制變。又
何可數。昔司馬宣王征孟達。則八道急攻。征公孫文懿。則
捨其銳而趨其虛緩以撓。各從其利也。夫禽之制在氣。顧
吾之法令何如耳。昔蕭王以千人。劉牢之以八百人。高隆
以三千五百人。謝元以五千人。劉裕以二千五百人。是皆
立鴻勳成大業矣。夫就世務者在結人心。結人心者在吾
所以張其形勢也。方聞紀綱之僕者三百人。軍令苟行。亦
足以塞諸侯之望。奪㣥寇之心。歸六萬人之志矣。使賊不
為則已。為則必决死於一戰。以延其命。願閤下無事迫速。
慎出令拔奇士而已。昔先主所以分蜀而帝者。獨以長短
之權傾曹公耳。誠使諸侯以嚴暴。吾以厚收之。諸侯以殺
戮。吾以禮義懷之。彼有所短。吾見其長。彼有所乏。吾施其
餘。則事何不濟。功何不成。書不可盡。尋當面策。
上崔相公書
月日。謹白書相公閣下。昔者獲侍坐於東掖。竊聞餘論。吾
之行已。略無遺事。獨未能舉賢士大夫於朝為恨耳。武陵
誠愚不覺竊抃。以為明哲之達。必將與人同。然猶恨爾時
相公未得行其志。今者鎔鑄生人。鼓簧㣥物。九牧之士。傾
耳而聽。拭目而視。以為舉善黜惡。大堯之功。相公亦塞其
望乎。昔者管夷吾致隰朋寗戚東郭牙賓胥無王子成於
桓公。分職其務。且曰。欲理國者。則五子存焉。如將霸王。則
夷吾在焉。蓋不欲專其能也。先相國居位旬朔。而所舉者
亦數十百人。今不知相公所舉阿誰。所黜阿誰。自秋徂春。
非特旬朔。豈天地無其人邪。將相公有所待邪。或則曰。明
主春秋鼎盛。方有所好。升平之畫。未可為也。此又常人之
論。無足徵者。夫人君病無所好。苟有所好。何為不可。假若
主好畋獵。則正人其無畋獵者乎。主好晏遊。正人其無蹙
踘拔河者乎。因好而致。事將潛化。或以謌謠進。或以烹餁
來。相公詎謂不然乎。今兩河餘寇。條貫未得。北虜踞慢。西
戎猖獗。三關可收。五城可理。河壖可田。運漕可罷。相公豈
獨遺此而優遊廊廟。更以歲月取賢相之位。然後旄鉞而
出鎮乎。生人可憐。勳業可惜。伏惟相公越㣥士之胸臆。姑
為躊躇。天下幸甚。始從北來。得邊隅之事。謹條別狀。輕凟
嚴重。武陵再拜。
遺吳元濟書
夫勢有不必得。事有不必疑。徒取暴逆之名。而殄物敗俗。
不可謂智。一日破亡。平生親愛。連頭就戮。不可謂仁。支屬
繁衍。因緣磨滅。先魂傷餒。不可謂孝。數百里之內。拘若檻
穽。常疑死於左右手。低回姑息。不可謂明。且三皇以來。數
千萬載。何有悖理亂常。而能自畢者哉。貞元時。德宗以函
容御天下。河北諸鎮。專地不臣。朝廷資以爵號。桀黠者自
謂得計。以反為利。於是楊惠琳劉闢李錡盧從史等又亂。
皇帝即位。赫然命偏師討之。盡伏其辜。所謂時也。日者張
太尉厭垣捍之勤。謝易定為國老。田尚書知慮絕俗。又以
魏博來歸。幽檀滄景。皆為信臣。然而與足下者。獨齊趙耳。
夫齊安可為恃哉。徐壓其首。梁薄其翼。魏斮其脛。滑鍼其
腹。淮南承其衝。分兵不足相救。全舉則曹魯東平非其有
也。彼何苦而自棄哉。若趙則固子耳。前王主上以澤潞為
之導。既斥從史。姑赦罪復爵祿之。天下之人欲討者十八。
無何殘丞相御史。朝廷以足下故。未加斧鉞也。然則中山
薄藳城之險。太原乘井陘之隘。燕徇樂壽。邢扼臨城。清河
絕其南。弓高斷其北。孤雛腐鼠。求責不暇。又曷以救人
哉。二鎮不敢動亦明矣。足下何待而窮處耶。昔僕之師裴
道明嘗言。唐家二百載。有中興主。當其時。佷傲者盡滅。河
湟之地復矣。今天子英武任賢。同符太宗。仁厚物。有元宗
之度。罸無貸罪。賞無遺功。諸侯豢齊趙以稔其釁。㣥帥築
室厲兵。進窺房蔡。屯田繼漕。前鋒扼喉。後陣撫背。左排右
掖。其幾何而不踣邪。足下勿謂部曲勿我欺。人心與足下
一也。足下反天子。人亦欲反足下。易地而論。則嬰兇橫之
命。不若奉大君官守矣。枕戈持矛。死不得地。不若坐兼爵
命而保允嗣也。足下苟能挺知巳之烈。莫若發一介。籍士
馬土疆。歸之有司。上以覆載之仁。必保納足下。滌垢洗瑕。
以倡四海。將校官屬不失寵且貴。何哉。為國者不以纖惡
蓋大善也。且貳而伐。服而捨。寵辱可厚。骨肉可保。何獨不
為哉。三州至狹也。萬國至廣也。力不相侔。判然可知。假使
官軍百敗。而行陣未嘗乏。足下一敗。則成禽矣。夫一壯士
不能當十夫者。以其左右前後咸敵也。矧以一卒欲當百
人哉。昏迷不返。諸侯之師集城下。環壘刳塹。灌以流潦。主
將怨攜。士卒崩離。田儋呂興。發於肘腋。屍不得裹。宗不得
祀。臣僕以為誡。子孫所不祖。生為暗愎之人。沒為憂幽
之鬼。何其痛哉。
遺孟書
古稱一世三十年。子厚之斥十二年。殆半世矣。霆砰電射。
天怒也。不能終朝。聖人在上。安有畢世而怒人臣邪。且程
劉二韓。皆已拔拭。或處大州劇職。獨子厚與猿鳥為伍。誠
恐霧露所嬰。則柳氏無後矣。
諫竇易直
今緣邊膏壤。鞠為榛。父母妻子不相活。前在朔方。度支米
價四十。而無踰月積。皆先取商人而後求牒。還都受錢。脫
有寇薄城。不三旬便當餓死。何所取財而云和糴哉。天下
不治。病權不歸有司也。鹽鐵度支。一戶部郎事。今三分其
務。吏萬員。財賦日蹙。西北邊院官。皆御史員外郎為之。始
命若責可信。今又加使權其務。是御史員外久於事。返不
可信也。今更旬月。又將以郎中之為不可信。即更時歲。明
公之為亦又不可信。上下相阻。一國交疑。誰為可信者。况
一使之建。胥役走卒殆百輩。督責騰呼。數千里為不寧。誠
欲邊隅完實。獨募浮民。徙罪人。發沃土。何必加使而增吏
也。
新開隱山記
入則維化。出則寧物。物寧而後志適。乃有西坰之賞。始一
日。命騎西出。出門里餘。得小山。山下得伏流。顧曰。石秀水
清。葱葱乎其韜怪物耶。乃釋騎蹈履。北上四十步得石門。
左右劍立。矍然若神物特之。自石門西行二十步得北峒。
坦平如室。室內清縹若繪。積乳旁溜。凝如壯士。上負橫石。
奮怒若活。乘高西上。有石窗。凌窗下望。千山如指。自石室
東迴三步得石巖。巖下有水泓然。疑虬螭之所宅。水色墨
淥。其濬三丈。載舟千石。舟上坐數十人。羅絲竹歌舞。飄然
若乘仙。巖之南壁有石磴。可列樂工十六人。其東若畎澮。
石流去不知所止。北壁半穴如懸門枚[:#AS-FBEE:●]育。外容小舟。出
門有潭。袤三十步。潭有芰荷。潭北十步得溪。溪橫五里。徑
二百步。可以走方舟。可以汎畫鷁。渺然有江海趣。魚龍瀺
灂。鷗鷺如養。溪潭之間。有地丈餘。其色正赤。歷石門東南
越小嶺。石林危嶠。夾聳左右。自嶺下十步得東巖。自巖口
直下二十步。有水闊三尺許。淺沙若畫。細草如織。南望有
結乳如薰籠。其白擁雪。自巖西南上。陟飛梯四十級。有碧
石盆。二乳竇滴。下可以酌飲。又梯九級。得白石盆。盆色如
玉。盆
間有水無源。香甘自然。可以飲數十人不竭。還自石盆東
北上。又陟飛梯十二級。得石堂。足坐三十人。乳穗駢垂。擊
之鏗然金玉聲。堂間有石。方如棋局。即界之以弈。翛然不
知柯之爛矣。自堂北出四步。直西二筵。南入小峽。過峽得
內峒。東有石室。妙如刻畫。頂上方井。弱翠輕淥。便如藻繡。
自峒南下。仰矚東崖。有凝乳如樓如閣。如人形。如獸狀。闇
然不知造物者之所變化也。自樓閣斗下七步次石渠。渠
深七十尺。渠上為梁。曲折繚繞。三百步遠。日月所不能燭
矣。左右列炬而後敢進。自渠直南抵絕壁。斗下為飛梯。飛
梯九盤而後及水。水北涯有石閣。峭甚。資以欄檻。適可宴
息。水通魚船。東出朝陽。西隅黝墨。方谷如鑿。以石下投。波
聲響應。山寒氣薄人。往往畏恐。自石閣還上絕壁。西去十
步。又得小峒。俯行三十步。左右壁有鍾乳。或垂或滴。其極
有石室。正如禪庵。多白蝙蝠。出小峒北上二十步。又得列
石。色猶西峒。東西壁下有石數十枚。其面砥平。間有凹鐏
琴薦。厥狀甚怪。游人列坐。肅若冰霰。其東有便房。桁櫨栱
梲。枝撐環合。猶國工之椎琢也。峒北七步臨西石門。石門
西去三十九步得西峒。峒深九十尺。北崖有道。可容一軌。
崖南有水。水容若鏡。纖鱗微甲。悉可數識。東過小石門。門
東頫行三十步。詰屈幽邃。道絕窮崖。崖之右明爽閡。渾成
水閣。崖下閣勝九人。閣下水闊三十尺。伏流崖南。亦達朝
陽。自西峒口南去一矢得南峒。峒西壁可讌數十人。其東
有水。輕風徐來。微波蕩漾。琴高遇之。當不返矣。北上山頂。
盤曲五百步。石狀如牛如馬。如熊如羆。劍者鼓者。笙竽者。
壎箎者。不可名狀。石路四周。而松蘿萃於西北。公曰。茲山
之始。與天地並。而無能知者。揭于人寰。淪夫翳薈。又將與
天地終。豈不以其內妍而外樸耶。君子所以進夫心達也。
吾又捨去。是竟不得知於人矣。乃伐棘導泉。目山曰隱山。
泉曰蒙泉。溪曰蒙溪。潭曰金龜。峒曰北牖。曰朝陽。曰南華。
曰夕陽。曰雲戶。曰白蝙蝠。嘉蓮生曰嘉蓮。白雀來曰白雀。
石渠寒深若蟠蛟蜃。特曰蛟渠。或取其方。或因其瑞。幾焯
乎一圖諜也。於是節稍稟。儲羡積。度材育功。為亭於山頂。
不采不雘。倏然而成。馮軒四望。目極千里。高禽鷙獸。蚊翔
蟻走。恍然令人心欲狂。又作亭於比牖之北。夾溪潭之間。
軒然鵬飛。矯若虹據。左右翼為為廊。為歌臺。為舞榭。環植
竹樹。夐脫囂滓。邦人士女。咸取宴適。或景晴氣和。蕭
然獨往。聽詞於其下。嗟乎。我俗既同。我風既調。茲亭茲山。
又與人物共之。則不知古之甘棠。其類是耶。其差是耶。他
日會新亭之下。辱命紀事。奉筆遽題於北榮。曰成紀公字
濬之。不名重也。內則為伊周。外則為方召。疏山。發隱也。決
泉。啟蒙也。作亭。子來也。三者其異乎四賢之志乎。不異也。
故書。寶歷元年八月三日記。
陽朔縣廳壁題名
㣥山發海嶠。頓伏騰走數千里而北。又發衡巫。千餘里而
南。咸會於陽朔。朔經四百里。孤崖絕巘。森聳駢植。類三峰
九疑。析成天柱者。凡數百里。如樓通天。如闕凌霄。如修竿。
如高旗。如人而怒。如馬而驩。如陣將合。如戰將散。難乎其
狀也。而又灕江荔水。羅織其下。蛇龜猿鶴。焯燿萬怪。縣界
山間。其土壤方百里。其勢險。其形蹙。千人守之。十萬不能
攻。東制邕容交廣之衝。南挹賓巒巖象之隘。一日有盜。則
吾搤其吭而制其變。皆由善命理者常選於地。縣治西七
步有石渠。其浚十仞。渠之下有洞。洞有水。水深百尺。上有
亭。可以宴樂遊處。肆在亭西。廩在肆西。士宦胥吏。黎民商
賈。夾川而宅。基置山足。山多大木。可以堂。可以室。其花四
時紅紫。望之森然。猶珊瑚瓊玖。予又不知夫崑崙崆峒。其
名安取而勝茲。籍戶五千。其稅緍錢千萬。於桂為大。俗獷
人狡。尤難於正。寶歷元年。正大夫有事罷。渤海李湜以能
賢補其闕。浹時而俗咸變。斯又以見吾宰之官人也。明年
春。予使番禺。湜因謁於亭。予視其吏肅然。視其亭修然。無
諠譁之異。惟城無隍。予勉之鑿。曰諾。惟門無臺。予勉之修。
曰諾。惟廨宇之傾圯。予勉之葺。曰諾。其應響然如轉圜。是
其材不啻為是縣邑矣。思薦天下士以補其大小之任。可
為滕薛。舍是何稱。遂書其垣曰陽朔攝令廳壁記。以旌湜
勤。縣在吳為始安。在隋而易之。更二百年以前名氏。予不
得聞。彼奇偉倜儻之難。有若人也如此。故記。後之從政者。
可不倣哉。
崔蠡
蠡字越卿。元和五年進士。文宗朝拜禮部侍郎。轉戶部。出
為華州刺史鎮國軍等使。歷平盧軍節度使。終尚書左丞。
請停國忌行香奏
臣伏以國忌行香。事不師古。聖心求治。動法典章。臣頃於
延英奏陳。願有釐革。陛下令史官尋討。起置無文。昨日閣
中再求顧問。雖因循未變。亦無損于盛朝。而除去不經。冀
流芳於異日。
劾李聽疏
臣聞賞罸不立。無以示天下。是非一貫。莫能建大中。竊見
義成軍節度使李聽。昨者資其承藉。委以統戎。俾代憲誠。
付之雄鎮。揔二萬虎貔之旅。位極寵榮。兼兩藩節制之權。
心無報效。况陛下授以神算。假以天威。入魏之期。剋日先
定。而聽擁旄觀望。按甲遷延。熒惑人心。逗撓軍政。遂使憲
誠陷於屠戮。亂衆肆其奸凶。失六郡於垂成。固危巢於已
覆。委貝州而不守。燒劫無遺。望淺口而疾驅。狼狽就道。自
圖苟免。不恡包羞。蔑棄朝章。有同兒戲。魏州之亂。職聽之
由。論其負恩。萬死猶幸。伏以封常清河南失律。斬於關門。
高霞寓唐鄧破傷。投諸遐裔。渾縞節制易定。將戰而兵力
不支。袁滋逗留西川。欲進而兇渠尚在。或親當矢石。或躬
歷艱危。勢屈賊鋒。竟申朝典。未曾貸法。必震皇威。今李聽
罪狀夙聞。中外憤惋。比之常清等輩。萬萬過之。若陛下猶
示含宏。不寘極法。臣等恐憲章墜地。天下寒心。伏請付法。
義激
長安里中多空舍。有婦人傭以居者。始來。主人問其姓。則
曰。生三歲長於人。及長。聞父母逢歲饑。不能育。棄之塗。故
姓不自知。視其貌。常人也。視其服。又常人也。歸主人居傭
無有闕。亦常傭居之婦人也。旦暮多閉關。雖居如無人。居
且久。又無有稱宗族故舊來訊問者。故未自道。終莫有知
其實者焉。凡為左右前後隣者。皆疑其為他。且窺見其飲
食動息。又與里中無有異。唯是織絍緘繲。婦人當工者。皆
不為。罕有得與言語者。其色莊。其氣顓。莊顓之聲四馳。雖
里中男子狂而少壯者。無敢侮。居一歲。懼人之大我異也。
遂歸於同里人。其夫問所自。其云如對主人之詞。觀其付
夫之意。似沒身不敢貳者。其夫自謂得妻也。所付亦如婦
人付之之意。既生一子。謂婦人所付愈固。而不萌異慮。是
後則忽有所如往。宵漏半而去。未辨色來歸。於再於三。其
夫疑有以動其心者。怒願去之。以有其子。子又乳也。尚依
違焉。婦人前志不衰。他夜既歸。色甚喜。若有得者。及詰之。
乃舉先置人首於囊者。撤其囊。面如生。其夫大恐。恚且走。
婦人即卑下辭氣。和貌怡色。言且前曰。我生於蜀。長於蜀。
父為蜀小吏。有罪。非死罪也。法當笞。遇在位而酷者。陰以
非法繩之。卒棄市。當幼。力不任其心。未果殺。今長矣。果殺
之。力符其心者也。願無駭。又執其子曰。爾漸長。人心漸賤
爾。曰其母殺人。其子必無狀。既生之。使其賤之。非勇也。不
如殺而絕。遂殺其子。而謝其夫曰。勉仁與義也。無先已而
後人也。異時子遇難。必有以報者。辭已。與其夫決。既出戶。
望其疾如翼而飛云。按蜀婦人求復父仇有年矣。卒如心。
又殺其子。捐其夫。子不得為恩。夫不得為累。推之於孝斯
孝已。推之於義斯義已。孝且義已。孝婦人也。自國初到於
今。僅二百年。忠義孝烈婦人女子。其事能使千萬歲無以
過。孝有高愍女庚義婦揚烈婦。今蜀婦人宜與三婦人齒。
前以隴西李端言始異之作傳。傳備。博陵崔蠡又作文。目
其題曰義激。將與端言共激諸義而感激者。蜀婦人在長
安凡三年。來於貞元二十年。嫁於二十一年。去於元和初。
韋慶復
慶復。蘇州刺史應物子。
鳳翔鼓角樓記
十月成樓。記時也。自聖人觀象立制。則重門擊柝。以待暴
客。故天下都邑。大崇建之。凡千乘之君。其外者郛。其內者
城。郛之門所以苞納州聚。城之門。所以嚴護師長。故諸侯
國多以內城門。於中軍為最近。率皆樓於斯。飾於斯。建鼓
角於斯。先是此府無內城。無重門。廳事之階。才隱內屏。旌
門之次。迫於通道。大將軍鼓角置於郛。宴然而安。積有歲
矣。今我江夏公。七月下車。首乎謀。八月慮事。鳩乎材。九月
恩洽。得乎眾。十月勞農。興乎役。然後下令。葺簣相土。命毀
削舊宇。坦平新途。迴環翼張。絢潔冰靜。既而版榦具。畚築
興。山虞納材。梓人準繩。雕琢切磨。丁丁登登。重楹疊戶。霞
起雲蒸。如翬斯升。勢將騫騰。如山斯層。崔嵬凌兢。君子曰。
大哉斯樓之作。上可以陳列鼙鼓。下可以禁限中外。近可
以張皇斯眾。遠可以戒勵大軍。稽晷度不失於方中。審山
川乃得其面勢。眾心多樂成之助。工徒有悅使之勸。非大
君子淵慮宏謀。則茲樓何從而興也。或者以為前之闕政。
公能補之。愚則不然。夫舉一事。建一功。不量其小大。苟能
迥拔人表。獨得殊見。則無非天假之才得之。縱有賢方伯
比肩於前。欲責其人表之見。無乃過歟。然則斯樓曠之於
前宜也。成之於今亦宜也。奚所謂稱補其闕哉。樓成二日。
我公與護軍中貴人洎賓僚偕登而閱之。慶復仰而歎曰。
公之政教。見於斯樓盡矣。且棟之梁之。小大攸宜。材不遺
也。壁壘完堅。圬塗縝密。人不偷也。繩墨修整。苦窳不用。法
至行也。丹雘鋪彩。光輝燭人。照至明也。舉是署以福我境
內之人。德澤甚厚。豈土木云乎哉。元和二年十二月十七
日記。
