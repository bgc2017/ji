欽定全唐文卷四百十九
常袞(十)
故四鎮北庭行營節度使扶風郡王贈司徒馬公神道碑銘
皇帝使常侍以故征西扶風郡王臣璘功行之錄。詔門下
侍郎平章事臣袞曰。古諸侯大夫。計功稱伐。書於太常。勒
之彝器。德勳高故其文懿。事業實故其言遠。有國之大經
也。納忠於王室。豈裦紀之禮闕歟。宜文其頌聲。以昭示承
休於豐碑焉。臣謹按司勳之戎籍。史官之年表。而敘之云。
聖人稽黃虞之道。以武功文德。統御天下。赫赫明明。罔不
率俾。唯犬戎自擅。寇於我西土。而猶懷以威德。久而浸驕。
時乃大稽命將。考之令典。惟三年夏六月。庶邦百辟。洎侯
王列將。咸會於明廷。乃大誥於爾在位。有能興我西師。僉
曰璘哉。是用詔以鷹揚之命。於夏有鸞旂琱戈之賜。公拜
手稽首。不敢辭難。遂帥師朝那。弭節涇流。恢耀武威。以臨
於戎狄。既至。乃以戎服立於軍門之外。奉敭天子之威命。
而訓於將軍列校六正五吏三軍之大夫曰。惟昔盛明。必
有憂難。其在殷高宗也。有鬼方之征。其在周文祖也。有昆
夷之患。秦以安定北地戎狄內侮。漢以金城隴西氐羌入
寇。故遣率以守衞中國。修戰而高尚武力。國家道德盛於
殷周。甲兵雄於秦漢。亦有邊患。尚勞睿謀。則疆臣之罪也。
將何以塞責誓將。上奉神武之算。下憑戎士之力。鼓行而
前。殄殲㣥慝。詞情抗厲。風雲動色。於是舉軍法以誓之。令
而一。衆畏而服。雖嚄唶老將。聞而悚然。乃周覽其山川。以
備其戰守。有若犀兕其威。貙豻其勇。屹立而不動者。持重
之將統焉。禦於水硤之衝。蒙輪超乘。縵胡突鬢。眈盼而橫
奮者。雄毅之將董焉。捍於瓦亭之陰。輕軒飛翰。闐闐桓桓。
隸於射聲校尉。以出松谷。百夫之特。萬人之敵。屬於車師
後部。以殿銅城。火渠門之旗。舒於大回川。雷密須之鼓。殷
於都廬山。周之以木樵校聯。布之以藺石渠答。部勒既定。
天地肅然。遂使魁健氣索。猛鷙魂駭。卻略引去。不敢近塞。
故八年之間。再寇而已。此皆親稟睿略。協用武經。前後獻
功。悉如宸旨。方將大復流沙。遠收故地。奪我良將。罔卒西
事。以大歷十一年月日。薨於戎府。春秋五十六。天子廢朝
而歎曰。安得雄邊威敵之臣如扶風乎。遣中命以迎喪。顧
近侍而流涕。其至第也。百官會弔。其遣奠也。五校啟行。
賵以車馬。含有貝玉。所以裦大勳也。初公自二庭統甲士
三千。赴鳳翔行在。遂陳滅胡之策。先皇帝奇之曰。吾無憂
於東方也。遂戰青渠。陣灃水。收二陝。復三川。衞南以百騎
破五千。河陽以一旅摧十萬。史朝義悉師自將。大戰邙山。
國家以天下勁兵。夾攻未動。公獨率所部。不陣而馳。偃旗
先登。闞如虓虎。鬭酣披靡。橫貫而出。迴戈奮擊。虜陣始破。
交突數合。轟然大潰。時副元帥太尉光弻壯之曰。吾用兵
三十年。未見以少擊衆。雄捷之若此。每有征伐大計。悉咨
訪焉。斯亦㣥帥之傑。既而移軍右輔。疾援河西。固已離之
心。存將棄之地。及聞僕固懷恩之變。即日旋師。萬類千㣥。
延蔓山谷。輕行轉鬭。虜殺而歸。屆於岐都。寇已四合。公乃
持滿外嚮。坌入懸門。未及解甲。背城出戰。戎師北走。數騎
前追。眥血橫灑。朱殷金甲。楇戟而墜。應弦而倒者。數千萬
人。可謂三軍之絕也。至於理鄭國。撫潁封。化郇邠。寧上郡。
勤於藩職。惠於長人。勞徠流庸。贍恤孤老。縑綜綿纊。工於
織紝。入而有制。故大東之刺不作。禾麻菽麥。業於播藝。用
之有節。故自北之化可懷。此又列郡之率化也。公字某。扶
風人也。自秦漢至於國朝。公卿大將軍通侯二千石。踵武
王室。休有烈光。曾祖昭。朝散大夫新豐縣令。祖正會。右威
衞將軍扶風郡公。贈光祿卿。父晟。左司禦率府兵曹參軍。
贈太子少保。忠孝在門。文武繼代。宦婚之盛。士族有耀。惟
公勳冑華茂。雄姿高爽。少有四方之志。以才氣自任。擺落
凡格。不嬰細微。故弋獵畋漁。嘯咤川澤。年二十。讀伏波傳。
至大丈夫當於邊野以馬革裹屍而還。慨然而歎曰。豈使
吾祖勳業。墜於地乎。由是愾憤邊戎。徘徊孤劒。遂西至絕
域。以奇功累授裨將。歷金吾將軍殿中監太保御史中丞。
遷御史大夫。領北庭行軍使邠州刺史。加工部尚書節制
涇原。以鄭潁二州隸之。尋拜右僕射知省事。階至儀同。進
封異姓。副軍以降。略而不書。以英明之識。遇聖明之運。故
得竭其智謀。極其任遇。抗大節以激危難。攄洪仁以庇傷
殘。公之理軍也。以穰苴兵法孫子十三篇。先以正合。終以
奇勝。閒廓深邃。應變無端。與之安。與之危。故可合不可離。
同其敗。同其成。故樂死不樂生。至於木罌濟河。登山拔幟。
解鞍而臥。鞭馬而馳。兼之有餘。亦不差異。嘗以家財二百
萬贍三軍。與其散已食於行伍。陳賜金於廊廡。何相去之
遠哉。公之事君也。奉之以實。納之以忠。造厀前籌。詞理明
順。檢身無過。恭謹畏慎。祿賜所加。則受小辭大。任使所及。
則履險讓夷。以忠材而親重。有絳侯之遇也。以質而倚愛。
有吳漢之信也。所謂國之神將。朝之藎臣。終慶於家。永於
福祚。鐘石享於祖考。帶礪傳於子孫。宜哉。嗣子旰等。重族
之盛。隸業承家。哀哀執喪。痛結天壤。萬家葬地。能誡昔賢。
十里邱封。亦非遺志。獲承君命。欽率朝經。請諡嘉名。謂之
合禮。銘曰。
峩峩雍城。積高氣靈。氣主金行。良將乃生。琅琅司徒。雄略
縱橫。眈眈其視。震震厥聲。四方靜難。二紀操兵。初奮厥武。
車師戎府。鐵馬蛇矛。大黃白羽。天山瀚海。歕薄風雨。驍騎
三千。披荊謁主。從我撫軍。擊胡滅虜。迴戈涼野。解敵岐下。
烈烈英風。橫飛西土。遂佩珩璜。分雄棨戟。寵臨方鎮。迺蔚
迺赫。洪稜遐振。虜氣外折。惠化滂流。人心內結。昆夷先零。
白旆至涇。受算宸扆。朱旗撫征。密陰前塞。義渠故城。邱巒
陵谷。遠近相屬。澶漫傾合。紆餘迴復。野戰高秋。金羈馳逐。
左揮右射。虎捷神速。番渠愕視。百姓推伏。國於扶風。祚爾
嘉庸。位長庶僚。雁行三公。王用蕃錫。我有鼓鐘。叔父昆弟。
燕私邕邕。功成身歿。寵厚厥終。周漢二宣。皆有勞臣。北征
西討。出車轔轔。今我司徒。實同厥勳。勳在王室。光昭後昆。
承天皇帝哀冊文
維大歷十三年歲在戊午四月丁未朔六日庚子。故齊王
諡曰承天皇帝。興信公主季女諡曰恭順皇后。初天寶十
五載。會有國難。王首建大議。扈先帝於朔陲。以其年八月。
薨於行在。某年某月。追封齊王。今上親親念切。冊贈大號。
以大歷十三年六月。遷座於咸陽。銀棨傳曙。金根在馭。出
仙禁兮逶迤。指橫橋兮西去。乃詔禮儀使工部尚書祖奠
於行宮。禮也。聖慈友愛。痛結天倫。爰命作冊。授之儒臣。其
詞曰。
天祚我唐。帝系其昌。鴻明皇皇。子孫保光。長發其祥。倬生
賢王。英華外揚。五色含章。聰敏明粹。孝友純至。文麗春華。
神清顥氣。所全者德。不有其貴。昔在開元。錫羨其蕃。儲后
愛子。天皇弄孫。勝衣趨拜。即啟東藩。山委慶賚。雲翔渥恩。
紫殿丹臺兮相屬。臨洞窅窅兮沈沈。聯日光以金支。煒芳
萼於瑤林。甲觀宴兮承顏數。寢門侍兮鐘愛深。既閑詳於
占對。亦自守於沖退。忘外事之嬰拂。服前言之箴誨。謂歡
娛之未更。何艱否之相會。雲雷遘屯。關洛陽塵。乘輿南幸。
定議北巡。上戴君父。協於天人。中興之業。實賴經綸。如何
上元。不假之年。丹誤金鼎。尊空玳筵。軫於震慟。澤漏重泉。
東負蒼海。錫其土田。顧謀始之言博。謂飾終之恩薄。崇章
大號。自我天作。賜梁國之旌旗。用魯侯之禮樂。備物宮庭。
巍巍寵靈。寶符玉牒。照曜青瑩。仙駕帝儀。上升紫冥。邦媛
之妹。婦道不踰。遽辭金屋。久閉珠襦。錫以象服。合於鮒隅。
嗚呼哀哉。出國門兮蒼山轉。辭白日兮長安遠。驚飇落於
桂宮。零露霑於蘭坂。建翠鳳兮葳蕤。瞻輅馬兮遲遲。壽宮
閉兮與天畢。玉座深兮無曉時。嬪嬙儼兮侍新寢。鳬雁遊
兮非故池。戢神輝之杳靄。結吾君之眷思。唯鴻勳之不泯。
渺然終古兮同斯。
貞懿皇后哀冊文
維大歷十年歲在乙卯十月辛酉朔六日丙寅。貴妃獨孤
氏薨。粵明日。追諡曰貞懿皇后。殯於內殿之西階。十三年
十月癸酉。乃命門下侍郎同平章事常袞持節冊命。以其
月二十五日丁酉。遷座於莊陵。禮也。素紗列位。黼帟周庭。
輅升玉綴。軒珠欞。皇帝悼鸞掖以追懷。感麟趾而增慟。備
百禮以殷遣。命六宮而哀送。宗祝薦告。司儀降收。爰詔
侍臣。紀垂鴻休。其辭曰。
祚祉悠久。寵靈誕受。元魏戚藩。周隋帝后。五侯迭興。七貴
居右。肇啟皇運。光膺文母。纘女是因。以綱大倫。生知陰教。
育我蒸人。瑞雲呈彩。瑤星降神。聰明睿知。婉麗貞仁。惟昔
天監。搜求才淑。龍德在田。葛覃于谷。周姜胥宇。漢后推轂。
王業惟艱。嬪風已穆。繼文傳聖。嗣徽克令。不曜其光。乃終
有慶。祗奉園寢。肅恭靈命。越在哀煢。聿追孝敬。文織絲組。
朱綠元黃。上供祭服。以祀明堂。法度有節。不待珩璜。篇訓
之制。自盈縑緗。敘我邦族。風於天下。始於憂勤。協成王化。
慈厚諸女。寵臨下嫁。登進賢才。勞謙日夜。服繒示儉。脫簪
申誡。訪問後言。讌遊夙退。內和㣥娣。動有矜誨。外睦諸親。
泣辭封拜。闕翟有日。親蠶俟時。忽歸清漢。言復方祇。萬乘
悼懷。㣥臣慕思。玉衣追慶。金鈿同儀。嗚呼哀哉。去昭陽兮
窅然。乘雲駕兮何在。人代宛兮如舊。炎涼倏兮已改。翠葆
森以成列。素旗儼而相待。言從王兆之貞。永閟瑤華之彩。
別長秋之西苑。過望春兮南登。招帝子於北渚。從母后於
東陵。下土清兮動金翠。外無像兮中有馮。合簫挽以攢咽。
結雲雨之淒凝。吾君感於幽期。俯層亭而望思。慘嬪媛以
延竚。極容衞以盡時。搖巾袂兮遠訣。隔軒檻兮㣥悲。不復
見兮迴御輦。傷如何兮軫睿慈。下蘭皋兮背芷陽。旌悠悠
兮野蒼蒼。帶白花兮掩淚。衣元帉兮斷腸。當盛明兮共樂。
忽幽處兮獨傷。去故廷兮日遠。即新宮兮夜長。襚無文繡
之飾。器無珠貝之藏。蓋自我之立制。刑有國之大方。嗚呼
哀哉。見送往之空歸。歎終焉之如此。方士神兮是與非。甘
泉畫兮疑復似。遺音在於玉瑱。陳迹留於金戺。獻萬壽兮
無期。存二南之餘美。嗚呼哀哉。
冊諡承天皇帝文
維大歷四年歲次已酉五月甲辰朔十二日乙卯。皇帝遣
使某官某乙持節冊命曰。於戲。稽於古典。考於諡法。戚藩
升號。禮或闕文。爰自先朝。特追尊諡。蓋以長而教順。豈私
親而立制。合之殊禮。允屬元勳。天下至公。不可廢也。爾故
齊王某。慶稟霄極。氣陶元和。孝彰純行。忠表令德。學師申
穆。文友徐陳。(闕)東平之詔。尤推達禮。辨南陽之牘。可謂知
微。靜而有謀。敏亦能斷。往以王室多故。翠華西巡。緬懷家
邦。首建大義。上戴君父。紹開中興。會五原之兵車。復四海
之疆宇。懋此徽烈。屈於流運。愛深同氣。痛結中腸。頃雖裦
揚。猶未僉允。言念經啟之功。載加飾終之數。爰革舊典。追
崇大名。是用冊王曰承天皇帝。改置園邑。從饗清廟。贈以
黃屋左纛。龍旂九旒。必備王者之儀。用極送哀之禮。庶榮
厚穸。有歉於懷。嗚呼明靈。尚服休命。
故開府儀同三司上柱國贈太傅信王墓誌銘
昔周以仁厚之化。睦於宗戚。而武王之弟。有國者三。無官
者五。漢家雖皇子畢王。而猶各守疆土。不在京師。我唐以
孝理萬國。周親並建。至元宗儀制益重。寵以留邸。罷其歸
藩。大第連乎北宮。高臺接乎雙闕。今舊典不易。特恩有加。
所以廣親親之道。洽骨肉之愛也。王諱瑝。字某。元宗至道
大聖大明孝皇帝第某子也。母曰盧賢妃。性與其貞。氣合
於純。君親之際止於孝。伯仲之間止於弟。重以師傅之教。
資其賢淑之能。實大雅之明哲。高陽之恭懿也。在開元時。
則帝子之寵。紫殿溫凊。彤庭趨拜。鳳姿秀發。麟趾光華。祚
於海邦。藩我王室。在至德時。則皇弟之貴。駟馬之迎。深於
友愛。三雍之獻。益用親禮。故詩有行葦勿踐。所以昭忠厚
也。我皇既受命。則叔父之尊。安平望高。淮南屬長。其朝會
也。不在贊拜之列。其宴私也。特加壽觴之敬。故書有分玉
展親。所以美敦敘也。至於綠池朱閣。素月清風。兄弟俱來。
子孫列侍。偃蹇叢桂。淹留芳草。內饔分膳。賜藥在庭。杳然
蓬瀛之外。自適天人之樂。斯非聖君尊寵之所尚。賢王福
履之所宜也。以大歷九年十月庚午。寢疾薨於上京。春秋
五十。皇帝設位哀慟。輟朝三日。乃命中貴人襄事於內邸。
宗室屬籍。哭於外次。既殯。又詔司儀備物。典策追諡。命太
傅光祿勳持節弔祭。京兆尹監護喪事。以其年十一月庚
申。葬於細柳原。妃范陽盧氏祔焉。禮也。嗣子某郡王某官
某乙等。孝極其至。喪如不勝。故事藩王墓銘。別詔論譔。微
臣惶恐。謹而誌之。詞曰。
玉瓚黃流。文祖受命。金璽綠綬。賢王分慶。惟此賢王。令德
孝恭。尊事天子。翼翼邕邕。天子敬異。優其賜與。大輅之旂。
元袞及黼。如何不永。誰察誰補。葬我叔父。於渭之傍。曉下
蘭坂。夕臨芷陽。百官會送。五校啟行。鼓吹悽咽。郊原淒涼。
御津門外。遠睇連岡。懷德增慟。迴輿更傷。
奉天皇帝長子新平郡王墓誌銘
維永泰元年歲次乙巳二月十七日。新平郡王薨於西京
之內邸。春秋四十一。粵以其年五月七日。遷窆於萬年縣
龜川鄉細柳原。禮也。王諱嚴。字伯莊。睿宗之曾孫。元宗之
孫。奉天皇帝之長子也。幼而溫良。夙乃碩茂。動皆執禮。言
必稱詩。皇孫之中。德行推美。周邦右戚。漢典開封。代繼讓
王之尊。親承太伯之嗣。先朝友愛。奕葉追崇。常佳南楚之
風。每翫西園之月。仁者不壽。遘疾而終。皇上軫棠棣之悲。
懷雁行之慘。輟朝震悼。義切天倫。鷰云封。龜占從吉。俄辭
舊邸。言向佳城。近灞陵之高原。當細柳之吉地。丹旐將引。
元甲啟行。器備飾終。禮有異等。嗣子年在童幼。執喪而哀。
詔葬之儀。悲深先遠。豐碑之窆。詞在刊銘。銘曰。
文昭武穆。天孫帝子。好古推賢。樂善歸美。親承太伯。業繼
賢王。漢屏斯重。周卿有光。人閱於水。夜遷於壑。長坂蘭摧。
小山桂落。細柳之地。灞陵之川。泉扃一閉。幽隧千年。
信王第七子贈太常卿鄴國公墓誌銘
維永泰元年歲在乙巳四月壬戌朔十一日壬申。有唐信
王第七子儔終於西京之內邸。春秋一十有八。嗚呼哀哉。
詔贈太常卿。粵翌日。追封鄴國公。以其年五月三十日。葬
於細柳原。禮也。公系承霄極。慶襲藩維。忠肅立身。孝恭成
性。早聯華於武穆。能有裕於文孫。令範韶閒。良才美秀。敦
以友悌。絕其交遊。器適四科。術通六藝。宏此素尚。暢於黃
中。宜其壽昌。胡不秀實。方固盤石。遽凋本枝。皇上義切友
于。情深悼往。睦親軫念。懷德增悲。寵贈太常卿。特優恒數。
仍錫苴茅之命。用追棣萼之榮。日月有時。卜云其吉。送終
灞岸。載慟津門。爰命侍臣。碑刊貞石。銘曰。
元宗之孫。信王之子。性與聰悟。天姿韶美。始能趨拜。即異
幼沖。觀書魯壁。習樂雍宮。韞此器能。方期光大。一朝短折。
萬事冥昧。皇恩寵贈。友愛惟深。幽扃永閉。長夜沈沈。
華州刺史李公墓誌銘
天垂將星。著在三象。國有武柄。寧於四方。授鉞其難。止戈
斯重。定封豕長蛇之孼。致攀龍附鳳之功。朱戟在門。黃金
橫帶。命掌師旅。化成公侯。時有汧國公其人也。公諱懷讓。
字某。蓋漢將軍陵之後。自五將失道。家留隴山。千年於茲。
因引貴族。戎帳之下。華風在焉。奕葉相乘。久雄朔北。本枝
必復。終茂隴西公。則成紀人也。曾祖廣。壯武將軍右武衞
將軍。祖忠。雲麾將軍左金吾大將軍。贈銀青光祿大夫太
僕卿。父俱。定遠將軍右驍衞將軍。贈銀青光祿大夫秦府
都督。積其勳望。休有令名。上將虎符。延於三代。列卿犀節。
榮及九原。後嗣其昌。吾門益大。公生於陝右。少以勇聞。重
懸弧四方之事。有長劒三軍之志。去病籌略。不學兵書。賈
逵兒童。即陳部伍。人許封侯之相。時歸拜將之望。以安危
為已任。取富貴於掌上。一日千里。豈徒然哉。以良家子選
羽林郎。騎射絕倫。材官入侍。射熊舊館。戲馬前臺。百步應
弦。兩驂如舞。便蕃左右。趨奉階闥。秺侯篤慎。漢帝裦嘉。屬
皇室艱難。王師巡狩。侍執羈靮。扈陪鸞輿。節見時危。捧六
龍於岐下。口陳天命。從五馬於回中。披荊榛而執殳。冒風
雨而持蓋。中原行在。實掌禁戎。領護鉤陳。典司環列。出入
警蹕。肅清扞掫。羽衞甚嚴。軍容益振。夜合槍纍。曉開旌門。
擁嘉氣於月營。橫大風於天仗。始自靈武。至於扶風。險阻
屯蒙。未嘗離上。削平休泰。終契興王。從收軍師。首列勳舊。
於是出鎮左輔。建牙近關。扼天下之樞。走山東之盜。三秦
巨防。萬里長城。闢屯田於斥鹵。強士馬於撫弊。仁以理軍。
不聞半菽。知能料敵。豈在前茅。兼牧人御衆之才。得憂國
奉公之禮。竹符兼剖。鈴閣長閑。百城歌之。政有經矣。公始
自一命。驟更顯秩。舉其大者。不可備書。歷臨彰府折衝射
生供奉。後以佐命功特授鎮國大將軍左羽林軍大將軍
知左神武軍事。加特進兼鴻臚卿左神武軍大將軍。封汧
國公。又加開府儀同三司。充潼關鎮國軍使同華等州節
度使華州刺史。又兼御史中丞試殿中丞。尋拜御史大夫
檢校工部尚書。並兼舊務。雲從龍。風從虎。以雄毅之略。遇
聖明之主。事與時並。名與功偕。位極文武。權分中外。勳書
甲令。象列雲臺。大丈夫特達。有如此者。不知者壽。謂之何
哉。廣德元年九月三日。薨於華州軍府。春秋若干。天子聞
之。輟朝興歎。特優命數。寵贈司空。詔發輤車。即日迎柩。列
辟卿士。咸會喪焉。贈賻襚含。有加故事。京兆尹監護。內謁
者致以詞。即以其年十月四日。陪葬建陵。旌勳臣也。將軍
鹵薄。司空法駕。鉦車介士。前後鼓吹。觀者稱榮。懦夫增氣。
百官臨弔。畢集孔光之門。五校送喪。直至鄧宏之墓。君臣
之義。厚莫重焉。有子四人。前光祿少卿林光等。孝因天性。
哀過禮經。克紹臧孫之後。咸稱文氏之子。史臣奉詔。謹而
誌之。銘曰。
有唐上將。佐命通侯。降神太白。稟氣清秋。弓落飛雁。劒衝
斗牛。少年戴鶡。上陌鳴騶。繡衣朱襮。越戟吳鉤。入隨夜警。
出從春蒐。運屬艱難。謀參締構。善行無迹。大勇不鬭。三輔
功名。五原恩舊。家榮鼎食。廟列金奏。翠羽在庭。紫騮填廏。
寵私之盛。誰出其右。命所不與。人之云亡。萬乘震悼。三軍
悲涼。謁者歸賵。㣥公會喪。特陪元闕。永祔黃腸。禮優同等。
恩茂舊章。碑題蟲篆。用紀龍驤。
滑州匡城縣令楊君墓誌銘
嘗讀東觀漢記。至楊公四世太尉。咸有清德。泱泱乎鄒魯
之風。盡在丞相府矣。百有餘年。論道王室。宜哉。自後卿大
夫洎二千石。史不絕書。以及於公。公諱靈崱。字靈崱。宏農
華陰人也。高祖兵部尚書高都公尚希。尚希生宜州別駕
丹川公壽旻。壽旻生司農少卿徵。徵生正議大夫漢州金
堂縣令務道。光昭先君之懿範。其有後於關西乎。公金堂
第二子也。幼以五經上第。參卿博陵。貳職郿隖。孫楚長揖。
桓譚不樂。一錄州事。會稽稱之。再領縣尹。自范至匡。化行
衞濮。公易直子諒之心根於始矣。加以好學。止於蓋棺。德
行孝悌。溫良博愛。故宗族稱其仁。朋友稱其信。鄉黨稱其
敬。蓋君子之道歟。及長從吏。以寬服人。官刑不行。職事益
辦。及與之邑。亦克用乂。和氣充塞於百里。頌聲洋洋乎至
今。其良吏之政歟。赤紱在股。下大夫事。知止足之分。有終
焉之志。懸車告老。飾巾待期。浮雲身世。脫屣軒冕。追先生
於彭澤。繼徵士於太邱。斯達者之流歟。天寶十四年十二
月十日。寢疾於匡城縣歸休之私第。春秋七十有三。屬賊
臣以山東叛。乃公歿之明日也。且告車來甚衆。允子少。殯
故有闕。在邑南鄙。於堂西序。啟足牖下。土周於身。十年於
茲。百戰之所。折棟餘燼。荒墳茂草。柱下史能季武。公之嘉
客。袞之姻友。廣德元年夏四月。本詣河外。假道於匡。訪郗
公之舊邑。歸戴侯於故里。以其年十月一日。合祔少陵原。
禮也。夫人河東縣君辥氏。婦道母儀。六姻取則。于我歸處。
葛之覃兮。及公而終。木已拱矣。子環在外。不及主喪。其誰
尸之。曰有三女。無天何戴。無地何履。誓合泉壤。感通神明。
終還營邱。竟同防墓。空悲蔡女之孝。有媿潘郎之詞。銘曰。
夫物芸芸。各復其根。事有必至。理有固然。少陵古原。京兆
新阡。匡城夫人。河東小君。同居此地。豈恨重泉。誌於方石。
庸有賢人。
