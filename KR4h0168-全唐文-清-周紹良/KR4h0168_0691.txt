欽定全唐文卷六百九十一
符載(四)
荊州城東天皇寺道悟禪師碑
師姓張氏。婺州東陽人。十四出家。依明州大德祝髮。二十
五受戒於杭州竹林寺。初參國一。服勤五年。大歷十一年
隱於大梅山。建中初謁江西馬祖。二年參石頭。乃大悟。遂
隱當陽紫陵山。後於荊南。城東有天皇寺。頃因火廢。僧靈
鑒將謀修復。乃曰。苟得悟禪師為化主。必能福我。時江陵
尹右僕射裴公稽首問法。致禮迎至。師素不迎送客。無貴
賤皆坐而揖之。裴愈加敬。石頭之道。殆盛於此。師患背痛。
臨終。大眾問疾。師驀召典座近前。師曰。會麼。對曰。不會。師
拈枕子拋於地上。即便告寂。壽六十。坐三十五夏法。嗣三
世。曰惠真。曰幽閒。曰文賁。實元和二年四月十三日也。
廬山故女道士梁洞微石碣銘
有形必盡。至精不死。默默順道。歸根復始。靈龜或昏。鮮得
造彼。仙師獨覺。閉跡山水。巖巖廬峯。上承太空。紫雲深處。
石室在中。靈以靜生。境因圓融。形氣無眹。與天渾同。道昭
成毀。時則代謝。人皆惡遷。我不拒化。鶴飛塵外。壇寄松下。
唯餘天風。蕭瑟晨夜。
廬山元德先生碣銘
五帝已遠。道則浸微。真氣蕭索。淳風不歸。愛惡糾訐。遂成
妍媸。鑽鑿正性。潰為瘡痍。邈哉先生。體尚無為。爰自東岱。
汎然來茲。宴坐空山。照本冥思。萬慮去矣。視身如遺。時時
輔和。醇酒一卮。谿聲松籟。盡為塤篪。天有晦明。形亦遷移。
頹然委順。與化相推。元德素風。敦薄扶衰。瞻望廬岳。烟霧
凄其。勒銘巖頂。與山並垂。
賀州刺史武府君墓誌銘
武氏之得姓遠矣。府君之世家貴矣。左右僕射司徒太尉
尚書令楚僖王士讓之元孫。九江王宏度之曾孫。納言司
徒同中書門下平章事定王攸暨之孫。尚書膳部員外郎
徐州刺史勝之子。外祖母為元宗皇帝之姑。皇妣為肅宗
之姨。豫章之根大。天津之流廣。穠華靈潤。鍾於府君焉。府
君諱充。字虛受。墻岸魁峙。操履堅峻。蘊之文武。辯有口才。
喜立名跡。以排難拯時為事業。始以高蔭補兩館生。解褐
授洪州南昌尉。操利刃也。次授潤州江寧尉。馳驥足也。自
廣州司士掾轉陳州錄事參軍。甲子歲。蔡賊希烈叛。猛用
兇器。逆師至於襄城。遣裨將鄭貴以精卒一萬來。逼我城
焉。刺史薛寶任公如臂指。憑公如金湯。顧盼成邱陵。呼嘯
為矛戟。寇用懾息。不得攻取。井邑完固。我之力焉。俄而大
梁陷。茲地孤險。實慮吞奪。遂馳謁劉宣武。不免介冑而說
之。換兵鬭騎。動如響答。保安究竟。我功綽焉。劉司徒嘉其
威毅。咨其策畫。延至幕府。以為賓榮。是時希烈赫然。東平
勢雄。或相寵亂。以膏濟火。公復驅皇華之車。投之以心膂。
諭之以逆順。張之以禍福。示之以機宜。秘謀飛辯。得轉丸
反掌之勢。由是淄青致寧陵之師。解陳州之圍。合匡君之
力。摧兇邪之氣。破堅陣。擒宿將。平姦隙。結歡好。誅逆將。在
茲一舉。得不謂三寸之舌。賢於百萬之師乎。司徒表其勳
績。亟聞乎闕下。累遷尚書虞部員外郎。報功也。無幾何。丞
相府除。退歸鄭郊。五六年間。居易食貧。雖四方禮辟。日至
其戶。不苟其所從也。適值有土者懟其不答。或用陰訕。遂
有臨賀之拜焉。至郡。教民以慈愛。易俗以禮讓。達其志意。
通其嗜慾。曾未朞歲。大用治理。嗚呼。南方氣炎。春秋稍高。
冀遷元土。養護餘齡。居任凡六霜。竟困於足痺。年六十九。
以貞元十八年夏五月丙戌。卒於官舍。遺孤扶護。以十九
年秋七月戊子。葬於滎澤之廣武原。禮也。嗚呼。才與命二
者難幷。今古其猶病諸。上帝實司之。為之奈何。以公之行
業誠信。宏才敏識。宜躋上位。利及庶物。而纔止尚書郎二
千石。牢落遠地。竟至於殂。纓紱之士。愁憤慨思。可勝道哉。
夫人隴西李氏。朝散大夫秘書丞相光之女。母儀陰教。輝
華士族。先公數歲而歿。至是而合祔焉。嗣子曰異曰典。溫
厚謹良。奉承家風。茹荼毀瘠。動中於禮。從子沇。貳其窀穸
之事。以余為舅之友也。見托為銘曰。
悠哉悠哉。位不勝才。一郡褊小。六年徘徊。逸翮徒張。高風
不來。炎徼隕落。搢紳悲哀。舊檟新墳。滎澤之隈。冥冥鸞鳳。
同棲夜臺。
犀浦縣令楊府君墓誌銘
唐益州犀浦縣令宏農楊府君。春秋三十九。以大歷十四
年冬十月。卒於郫縣之私第。且迫多故。權窆於是縣之近
郊。有才子衡。進士擢第。官曰左金吾衞倉曹參軍。為桂陽
部從事。以貞元十五年十月某日。啟護於成都。以十六年
春二月某日。歸葬於鳳翔之陳倉某鄉某原。從先塋也。府
君諱鷗。字叔儀。漢太尉次子復之裔。羽林衞大將軍襲觀
國公之曾孫。金吾衞大將軍漢潤夔濮等六州刺史令深
之孫。朝請大夫絳州司馬昭獻之子。發緒洪流。丕承和粹。
世嗣厥德。休有光耀。府君涵五氣之英華。挺九流之上才。
端睦孝慈。勇義而文。年甫弱冠。儔朋推揖。鄉里舉秀士。未
果銓試。遭司馬捐館。崩迫歸絳營邱。三年服除。承順遺命。
再射羿彀。以制科登第。補修前績。怏怏有遺意也。解褐授
隴州隴縣尉。會大盜入國。上皇南巡。地衝賊要。方急完禦。
公以一尉之柄。推挽令長。驅徒走吏。摧沮橫猾。用張我師。
天子聞而嘉之。詔授大理評事。參佐汾陽公幕府。謩猷碩
畫。實詢我焉。是時公年未三十。聲華隱發。青萍出匣。霜鋩
照人。人既心畏。我復自負。繇是有貝錦之詩焉。遂除成都
府戶曹參軍事。太夫人在堂。公養志氣。奉遺體。動無違顏。
唯疾之憂。故州閭稱其孝也。孤寡稚弱。族居百口。饘褐齊
一。莫間我爾。故朋友尚其義也。有從祖父。誤淪罪網。家為
奴隷。宗屬顧視。咄嗟而已。公破鬻田產。露坐佛寺。不計旦
夕。悉以貲贖。世母與太夫人重聯娣姒之歡。眇焉室妹。奮
出泥滓。嘉耦於吉士。故鄉黨服其仁也。於風流興詠。高標
夐遠。妻嫂姑姊妹㣥從子弟。又雅為文。每良辰美景。指
烟月。眄琴酒。未嘗不操觚拂硯。搜拾奇麗。不出庭戶。璨如
瓊瑤。亦一門之盛。永泰三載。蜀將亂。迫公。不從之。築塞門
戶。視死不應。相國杜公鴻漸景行操履。奏授犀浦縣令。函
牛之鼎。用烹小鮮。一邑之理。固不待歌頌而知矣。時視僚
友杜員外甫岑郎中參郗舍人昂。聞公風聲。望公飛翔。謂
青冥寥廓。舉翼而至。不幸殞落。鄰乎短祚。遠邇承風。失聲
咨嗟。與善降祥。其安在哉。夫人李氏。趙郡之望族也。祖崇。
饒州司馬。考譔。成都府法曹。夫人貞懿文淑。風度明茂。奉
上撫下。閨門穆然。天寶十四載。春秋十七而歸於我。在蜀
前公二歲而歿。故至是而合祔焉。倉曹少孤露。始在齠孺。
荼蓼辛螫。厚自砥礪。攻文種譽。樹身須時。克荷家聲。君子
以為孝嗣矣。某與倉曹為山林之友二十年矣。迢遞萬里。
見托為誌。故得備采風烈。銜恤為銘。刻於墓門之石。銘曰。
寶鷄古地。鬱穹崇兮。高山大澤。氣所鍾兮。神歸卜宅。安其
中兮。延休發祉。方未窮兮。
尚書比部郎中蕭府君墓誌銘
嗚呼。蘭陵蕭君。蘊賢人之業。藏佐世之德。大君未盡其力。
生人未享其福。鍾厲遘痾。殞靈休時。哀哉。君諱存。字成性。
梁武帝季子鄱陽王恢之裔。五世祖唐刑部尚書生雅州
都督。都督生左衞長史元恭。長史生密州莒縣主簿旻。主
簿生揚州府功曹穎士。穎士字茂挺。特達聰明。業於上才。
以詩書禮樂皇帝王霸之術為己任。開元中進士擢第。靈
鳳神龍。煥乎文章。高價風馳。撼動八荒。是時禺禺昂昂。賢
雋之士。揖涯岸。趨聞望。如百川之委溟海。㣥山之仰嵩岱。
君即功曹之子也。稟乾坤清粹之氣。聚而為德義。散而為
識度。行可以輔教。才可以拯時。大抵根儒術。尚名理。喜言
人之善。鋤人之惡。其餘九流百氏。質文沿革。雖千古夐絕。
如以眸子視左右掌也。大歷初。與昌黎韓愈天水趙贊博
陵崔造素友善齊名。李大夫棲筠領浙西。掇華刈楚。遂奏
授蘇州常熟縣主簿。顏太師真卿典吳興。纂文編韻。延納
以修術(疑)之任。宰相劉公晏司轉運。與能咨畫。奏授左金
吾衞兵曹參軍。明年遷廷尉評。建中包諫議佶掌鹽鐵。聆
風欽舊。奏授監察御史。明年轉殿中侍御史。自貞元元年
夏至十年春。凡再為侍御史。四為尚書郎。初御史大夫張
滂董戎。天子之俾君畱務於上國。時主計者張權侵官。交
關有司。君不阿撓。庭辯可否。哆南箕。燭光芒。繇是愁憤。乞
守外職。竟罷歸潯陽。君有草堂在廬山下紫霄峯。晚節學
無生。得禪悅之味。每天氣寥朗。神有所詣。輒駕紫騮。擕酒
壺學業。同紫府之客。恣遊其上。弄泉坐石。不記早暮。無幾
何。登黃石巖之絕巔。谷飇風[:#AS-FBEE:●]劉。丁毒腑臟。右體麻痺不
仁。雖藥膳充席。(疑)岐和疊跡。不得施其力焉。春秋六十二。
十五年冬十月五日遘疾。十六年冬十月五日。卒於潯陽
湓城之私第。遂以是年十一月十二日。權窆於承仙之西
岡。未克葬於臨汝故也。凡纓紱之倫。痛環璧之破碎。悲豫
章之摧拔。莫不驚惋憯怛。嚮風凄欷焉。夫人河東裴氏。王
父璡。越州倉曹參軍事。皇考光輔。蘇州吳縣丞。資淑和之
氣。承禮義之訓。陰範內則。璨然有光。有子四人。曰夐曰東
曰愿曰奐。咸端素溫良。克荷家聲。吞茹荼蓼。若絕生理。今
相國齊公抗。河南尹張式。給事許孟容。鄭郢州正則。兵部
楊郎中憑。憑弟吏部郎中凝。盧輔闕景亮。陸殿中澧。投分
許與。期於莫逆。眾君子振鱗奮翼。日薄霄漢。君未中壽。獨
歸泉壤。匣有豪曹。櫪有飛黃。不發不馳。埋骨摧鋩。可哀也
哉。可哀也哉。相國於君有死生之交情。至於葬舊鄉。撫嵇
紹。蓋餘力也。足以慰其精靈焉。載後學小子。日遊於藩。故
遺芳
盛烈。備得詳悉。見託誌錄。銜酸為銘。銘曰。
崇山鬱鬱連西岡。青龍白虎為壽堂。靈其少安樂且康。旄
頭不明歸舊鄉。
為劉尚書祭韋太尉文
維年月日。某官某。祭於某官之靈。乾坤瑞氣。蓊鬱淳精。誕
生碩臣。為才為英。其體軒昂。其神清明。大包九德。全貫五
行。聞望昭宣。勳榮崢嶸。靜專動直。淵默雷聲。甲子之歲。宗
社震驚。塵飛四野。人弄五兵。公在隴州。保捍孤城。師徒顦
顇。凶孽縱橫。一發沈機。萬夫掃平。天維地軸。為之不傾。天
子報功。夫何超越。全蜀千里。虎旗龍節。堅完卒乘。延納賢
傑。武事雄稜。文華昭晰。西戎夭矯。南詔夐絕。德惠震威。投
心象闕。激揚風教。提擕義烈。二十年間。沱江澄澈。爰有獷
人。驃國彌臣。化所未洽。古之不馴。飲我大誠。沛然來賓。遂
使皇澤。播其無垠。奉聖功成。樂府聲新。一時事業。萬古紛
綸。實冀昊穹。福善與人。何豫章之磅礡。奄摧落乎青春。嗚
呼。曩者危疑之際。邪臣交搆。獨秉精誠。飛章上奏。忠同折
檻。詞近及霤。昏霧忽清。太陽乃晝。凄凉陳跡。惋毒中壽。志
未展於生前。寵徒光於身後。於戲。某以薄劣。獲事旌旃。猥
承國士之顧。謬居㣥彥之先。徬徨授署。昧懵機權。顧無能
於布政。懼取譏於大賢。蕭條歧路。眇默風烟。諒祖奠之無
路。瞻壽堂而澘然。
為賈常侍祭韋太尉文
至道之世。君臣聖明。必有賢才。為之挺生。昭昭我公。得一
居貞。窺神靈之壺奧。涵天地之淳精。胸襟洞達。方略縱橫。
文房啟而風雅斯在。武庫開而禍亂乃平。甲子之歲。逆泚
變節。河海沸騰。宗社阢隉。孤軍隴上。勢窮援絕。激臨危之
肝肺。成曠世之勳烈。帝有寵命。擁旄蜀川。威聲烜赫。德禮
昭宣。家有美政。人無兀賢。熙熙穆穆。二十餘年。機謀內發。
英明獨照。頓挫西戎。經營南詔。通驃國之幽阻。導彌臣之
呌窱。咸屈膝於君王。信萬古之榮耀。方期驅兵率乘。覲謁
帝庭。承汪濊之殊澤。陳訏謨之大經。如何尊重。遘茲殞靈。
地偃喬岳。天沈輔星。昨者疾瘳之日。咸望再起。頻造屏內。
候公動止。憂國慷慨。請立太子。事苟未行。歿而後已。今上
嗣位。人神交喜。哀傷大賢。不見如此。某謬以菲薄。監臨此
軍。參蕭曹之議論。覩伊霍之功勳。凄凉門館。顧慕風雲。非
百身之可贖。寄一慟於斯文。
為西川幕府祭韋太尉文
維年月日。祭於某官之靈。聖歷應數。今古同風。五百年間。
運屬我公。長河噴射。太華穹崇。鬱起生人之表。獨棲顥氣
之中。往者鯨鯢蕩海。波濤洶洶。京洛風塵。人神震恐。公遂
屹立。天授智勇。斬刈師徒。扶持隴。逆黨顦顇。心摧計擁。繇
是安危。繫之輕重。天子報功。禮數乃殊。既握龍節。亦執金
吾。國之西南。實曰成都。夷夏混合。山川盤紆。苟非哲人。莫
啟令圖。咨我賢達。付之方隅。公乃厭坤維之厚德。注㣥生
以和氣。應變參乎杳冥。布政歸乎簡易。剗風俗之姦窳。平
人心之險陂。肅貔虎以雲屯。禮英髦而[:#AS-8F62:⿱鹿君]至。蠲萬痾於藥
草。新百貨於[:#AS-9761:⿰⿸厂墨⻏]肆。綢繆賓客之歡。肅穆鬼神之祀。補前人
之漏略。極當時之能事。道尊而獷俗承風。聲烜而殊鄰慕
義。狺狺犬戎。背約報仇。疆場蠆毒。大邦寇讐。公動機權。控
扼咽喉。闢其陬落。係其魁酋。峨和窣雲。大渡橫流。伏不敢
動。垂二十秋。伊昔南蠻嚮化。虔奉朝旨。將率非良。撫綏失
禮。興兵戰伐。深入邊鄙。十萬之師。蕩為厲鬼。公以誠往。彼
由感起。拜新詔於皇都。歸舊封於越雋。提擕椎髻之類。簉
列青衿之齒。驃國之與彌臣。伏聯蹤而疊軌。臣製樂以
奉聖。裁文以敘美。考一德之輝光。諒有唐而已矣。方期五
福之壽。享九命之尊。至雍熙於宇內。相玉帛於天門。何至
業之堙鬱。逢逝水之迅奔。竭涸滄海。摧頹崑崙。精靈一去。
徽烈空存。嗚呼哀哉。錦城秋暮。北郊長路。寂寞山川。蕭疎
草樹。雖蘋藻之屢薦。終轜車而不駐。慟軍府之悲涼。增煙
霞之思慕。某等俱以孱鈍。獲事旌旄。庇蓮府之光彩。無汗
馬之勳勞。戴恩愧厚。顧位慙高。問沈痛之何有。與三江之
滔滔。
為劉尚書祭張中丞文
維年月日。祭於某官之靈。惟靈和粹在躬。行方而通。瀟灑
囂塵之外。翺翔禮樂之中。與物大信。推之至公。落落賢人
之慶。恢恢長者之風。學有餘力。備攻眾藝。環璧文章。龍蛇
草隷。江湖之地。東西無際。獨負高名。聞乎早歲。赫赫太師。
光鎮此川。大啟幕府。盡心招延。運籌帷幄之內。折衝樽俎
之前。鬱然時論。謂蜀得賢。某也不才。接武隨肩。緬茂三益。
周旋十年。或朝遊古寺。或夜接華筵。歡呼醆斝。嘯傲風煙。
神理無狀。忽鍾沈疾。顧侶無悰。懷仁若失。陰深府舍。寥落
煙日。雖道義不間於同心。而笑語每乖乎促席。何士林之
凋瘵。碎金相與玉質。某以懦劣。謬司戎律。方屬理兵。未遑
造室。眷言襟契。何啻膠漆。一面有乖。百齡俄集。舊鄉迢遞。
素帷蕭瑟。望精爽以申哀。誠不知涕洟之所出。
祭張中丞文
惟靈總四科之要。推六藝之先。襟懷灑散。文翰聯翩。寄情
琴酒。長嘯風煙。有名當世。三十餘年。誠謂羽翼中朝。潤色
王度。翔鸞彩鳳。翅翼雲路。荏苒江海。蹉跎晚暮。道乃光華。
疾成沈痼。崇巖絕壑。松摧桂蠧。哀茲下泉。永寐不寤。某頃
同舍。周旋後塵。肺腸見許。筆硯相親。顧以孱虛。每慕仁人。
實冀鄙志。於茲大伸。奈何昭時。奄落窮塵。永懷道義。臨風
酸辛。畫翣柳車。白日青春。鄉關樹老。岷蜀塋新。戎事見羈。
執紼無因。具[:#AS-82F9:⿰罇]罍以寫意。聊寄恨於江濱。
為劉尚書祭王員外文
維年月日。祭於某官之靈。惟靈行業端簡。襟期高朗。類彼
雲霄。萬夫是仰。根蟠一德。冥入㣥象。和自中來。道非外獎。
風儀峻峙。神氣森爽。清濟橫流。蓮峯直上。爛爛文章。早歲
擅場。鏘金扣玉。折桂穿楊。昔在太師。作鎮坤方。大啟幕府。
聿求賢良。君赴招延。價重珪璋。賓主之際。赫然有光。余復
繼來。厠接周行。契侔金石。韻擬笙簧。並几聯曹。擁闥環廊。
紛紜笑謔。爛漫壺觴。昨者象緯成災。禍丁故使。門庭倉卒。
軍旅沸渭。猥蒙遺令。俾司畱事。顧此孱虛。實憂殞墜。東川
無狀。橫相猜忌。破表焚牋。封山掠騎。因得討罪。誅其不義。
屢犯鋒鋩。幾經憂畏。天子明察。龍旌旋至。何事謏才。忽膺
重寄。告語未接。潰瘍已熾。晷刻小暌。音容永閟。如何昊蒼。
負此沈意。危迫是同。歡榮乃異。嗚呼哀哉。賓寮分切。親懿
情偏。念家道之霜藐。若肺腸之焦然。位不過郎署。壽纔及
中年。彼禍淫與福善。吾將仰首而呼天。一[:#AS-82F9:⿰罇]酌奠。百慮纏
綿。維撫孤之感躅。庶幾誠之在焉。
為杜相公祭崔中丞文
嗚呼。子有四教。文行忠信。惟公佩服。終身不磷。惠慈敦厚。
溫恭淑慎。趨善如流。惟賢是進。公方可與。利用無眹。騄驥
絕塵。青萍淬刃。累參戎府。九牧大郡。教化諏謀。作程垂訓。
不躋高位。丁此巨釁。茫茫上天。殲我賢俊。嗚呼。佑自弱齡。
實奉周旋。綢繆出處。四十餘年。昔佐此府。周行接聯。佑忝
末介。公總中權。朝整金鑣。夕同綺筵。揮動醆斝。沈吟風烟。
對博干場。春日秋天。氣振耳熱。勝負爭前。今也冥冥。音容
藐然。沈思永痛。涕泣纏綿。嗚呼。世且多故。權窆茲地。苟安
其宅。豈靈之意。悠悠羸疾。浩浩官吏。無因執紼。遠送幽隧。
天寒景淑。雲愁雁思。傾一卮以寫誠。痛百年之永異。
祭何大夫文
巖巖泰山。㣥嶽攸宗。公有盛德。與之比崇。高朗沈深。神超
氣融。禮樂方外。粹和積中。禺禺昂昂。大人之容。天高起鶴。
泉深見龍。早張雄詞。扣玉鏗鏦。文場一戰。陷敵摧鋒。結綬
玉畿。部局生風。拾遺丹階。危言匪躬。公嘗從事。浙西盛府。
咨籌畫略。輝光賓主。皇帝順狩。褒梁重阻。納貢匍匐。達行
在所。帝曰首至。西方惟汝。建社擁旄。於鄂之渚。自公之來。
法舉令行。鋤姦翦暴。振獨蘇惸。疆理封域。繕完甲兵。十五
餘年。夏水潦清。德宇宏曠。威容光明。日冀休時。調鼎和羹。
嗟此梁棟。奈何頹傾。位竟不來。負我蒼生。嗚呼。載有蓬戶。
廬山之曲。接連人郡。沿迴往復。早獲請謁。許布心腹。掩過
與能。情優禮縟。想公振揚。清風無鄰。律呂翰墨。龜龍搢紳。
遺我細微。合我嘉姻。永言感慟。破骨傷神。嗚呼哀哉。去歲
春暮。旌旗滿路。眄睞風煙。畱連草樹。前日東亭。天光曉晴。
金[:#AS-82F9:⿰罇]玉管。芳樹流鶯。誰謂累夕。幽明遽隔。瞬目交臂。遂成
古昔。心敬無飾。詞哀必激。寫慟絕於江千。疑精靈之可覿。
為楊廷評祭何大夫文
伏惟尊靈涵清明之氣。秉中庸之德。事業存乎教化。忠厚
形於家國。文章根風雅之奧。議論探元聖之域。虎視犀額。
山立玉色。惟公昔年。聲譽赫然。拾遺補闕。丹陛之前。天子
思理。垂意藩外。聿來沔鄂。十五餘載。浩浩茲邑。民繁境大。
通至信於豚魚。被深仁於幼艾。秋霜可畏。春日可愛。卷風
波於夏水。失險阻於西塞。嗚呼。地有四海。候公而清。天有
三階。望公而平。昊穹謂何。殲我賢明。小人君子。號呼震驚。
嗚呼。賓主之道。人倫之義。情禮所加。殺身有地。如朗小子。
孱愚下位。無絕俗之姿。寡卓然之異。猥辱提引。叨居賢次。
顧侶之榮。撫心多愧。頃將重命。驅車遠使。不憚山川。敢告
顦顇。昔我往矣。寵節煌煌。今我來思。丹旐悠揚。慟哭江干。
若摧肺腸。儻神靈之昭鑒。殊辛酸之未央。
為江西李常侍祭顗和尚文
大方浩浩。天高地厚。彼上人者。空門稱首。塵埃三界。揮斥
萬有。如淨蓮花。出泥離垢。早歲蜀中。師事全公。一言悟解。
了得真空。靈境內虛。妄境外融。寶山見月。性海無風。某謬
以菲薄。投心依止。周旋瞻仰。年踰一紀。東洛之濱。湘江之
涘。晨朝後夜。談元析理。破壞結縛。我則用喜。甘露洗心。簫
韶洞耳。一昨猥受朝寄。聿來此方。撫俗未幾。懷仁不忘。師
雖無心。應物則深。尺素紆屈。千里相尋。纏綿舊故。啟迪塵
襟。窮弊邑之風物。暢平生之登臨。嗚呼。風火扇災。遽成沈
疾。暌累旬之晤語。謝百靈之形質。雖真性之湛然。愴尊容
之已失。荒郊野塔。秋晨曉日。幡蓋飄蕩。香花蕭瑟。寄慘怛
於斯文。諒悲懷之不一。
祭處士李君文
良友三人。來自蜀川。身棲廬嶽。氣屬雲天。至寶多脆。靈芝
不堅。君與王生。早落窮泉。當時食貧。窆禮從權。殯宮蕭索。
二十餘年。在風塵中。觸故牽纏。每懷曩昔。深衷惻然。頃亦
有意。祗承付託。訪君姻族。獲歸京洛。賢舅緇褐。外弟罷弱。
實恐歲時。遂移舟壑。神本尚簡。禮貴適時。即其故地。而窀
穸之。衞玠短命。伯道無兒。千秋拱樹。我心傷悲。嗚呼。我李
處士。已而已而。
祭樊司空文
天有神氣。地有山川。交感絪縕。實生大賢。聰明惠和。忠厚
塞淵。體剛法健。動直靜專。在昔安卑。屈宰堯山。聿來射策。
遽登紫垣。異日從容。危冠上前。以手畫地。慷慨論邊。道合
時來。舜日堯年。纏綿三接。奮發九遷。帝念和戎。公駕軺軒。
詞危氣激。張威懾蕃。擁旄襄漢。建旆荊蠻。卒乘完勁。勳庸
昭宣。征南當陽。芳若蘭荃。我有令問。與之周旋。嗚呼。仁人
在上。安危所屬。世且多難。奪公何速。溘然朝露。壞乎梁木。
望缺三台。壽虧五福。大誠至信。漸人被俗。擁杵輟舂。鄉號
里哭。嗚呼。載本諸生。器識孱愚。猥辱拂拭。化珉為瑜。昔歲
渚宮。灌涸濡枯。前年南擁。顧重禮殊。將致賓僚。將貢國都。
感念厚意。使人捐軀。漢水之陽。峴山之隅。千乘煜煜。旦夕
陪趨。秋景沈寥。春華芳敷。爛漫醆斝。淒鏘笙竽。拜首節旄。
將去踟蹰。吟嘯敘什。丁寧匡廬。星霜未周。幽顯異途。神歸
蒼昊。魄散黃壚。明明知音。今也其孤。仰天涕下。被臆交襦。
嗚呼。舊山之下。石田疎惡。智昧經營。食無藜藿。歲時淹久。
情禮漏略。瞻望壽堂。脾酸肺削。驅策輿隷。匍匐宛洛。清酒
隻鷄。申哀獻恪。凉風白露。帷帳蕭索。門戟朝開。井梧夜落。
生芻一束。意不為薄。寫慟絕於精靈。冀斯文之可託。
祭外舅房州李使君文
波澗濬廣。根柢深長。沃日淮海。捎雲豫章。氣韻孤高。鴛鴻
翺翔。高行端簡。秉心直方。在天寶中。族大且光。一門六姻。
鳴玉琅琅。作宰藍田。政聳民康。棲遲半刺。亦振芬芳。才盛
位卑。屈聲昭彰。遂登侯牧。答時之望。雨洩雲蒸。虬螭騰驤。
浩路方騁。羽鱗摧傷。嗚呼。昔公典郡。歸江之涘。小子旋蜀。
道途舍此。扁舟旋泊。弱植殘鄙。公辱車馬。晤言則喜。與能
獎善。感慨知己。意敵周親。禮成半子。迫切寧覲。不遑畱止。
爰方浹旬。遽征千里。縈紆巖嶂。浩蕩雲水。惠愛纏綿。簡書
填委。食貧多故。淹歷周祀。遠侍板輿。敬符深旨。嗚呼哀哉。
歲暮朐䏰。積雪皚皚。旅館蕭條。凶訃亦來。望風一號。使人
甚哀。心腸結塞。彌旬不開。公嘗好古。服膺儒藝。擅美素琴。
騰芳草隷。洎拜靈座。清塵四蔽。札蠧徽銷。空知灑涕。嗚呼。
公用中孚。納人於誠。人負長者。薄塵頌聲。道孤無鄰。怨抑
不平。逝景潛晦。崇山忽傾。孀稚冤號。自硤徂荊。霜降露濡。
毒漬中情。今則虔恭。歸厝先塋。靈有安宅。道無弛程。泬寥
之晨。萬象悽清。野曠鴻斷。天色光明。煌煌素車。翩翩銘旌。
出祖荒逵。惋慟交幷。聞諸格言。黍稷非馨。意有所欽。生芻
豈輕。湛彼[:#AS-82F9:⿰罇]罍。冀降明靈。儻精爽之如在。庶哀詞之是聽。
祭妻李氏文
坤道尚順。婦德尚柔。於維夫人。璨璨寡仇。玉樹易摧。慶雲
不畱。零落當年。職此之由。禮云牉合。意不為薄。矧余於子。
既和且樂。一朝已矣。百端無託。穆穆中闈。從茲寂寞。常日
和鳴。尚為邈然。此別如何。遂欲終天。夏木蓋庭。新陰芊眠。
美景如舊。孤魂不還。同穴相從。乃曰義全。斯言旦旦。神無
懵焉。
為崔氏妹祭大夫何郎文
嗚呼。莫莫女蘿。縈紆葛藟。我有弱妹。克配君子。關睢之化。
夫婦之始。禮奉籩豆。義濟生死。常恐寡訓。昧章懵理。夙夜
箴規。庶無愧恥。結褵成婚。垂三十春。樂踰鼓瑟。敬越如賓。
才盛道貴。為唐碩臣。擁旄樹羽。夏水之濱。鼎食錦衣。長戟
朱輪。宗族百口。庇公清塵。浩浩陂池。常為無津。坊崩水涸。
哀此窮鱗。嗚呼。序當仲姊。自慚疎昧。用禮過恭。豐家甚泰。
良辰美景。長幼高會。錯落圓方。抑揚眄睞。神理如何。杳杳
茫茫。朝榮夕落。使人摧傷。言自漢江。將歸洛陽。喪旗旅櫬。
新墳舊鄉。苟可薦誠。蘋藻馨香。感深恩而何報。寄沈痛於
孤孀。
為錢侍御太夫人祭新婦文
嗚呼。婦姑之間。尊嚴而已。情苟不至。兩城千里。吁嗟新婦。
德禮具美。心之所親。如臂有指。齒髮衰暮。方用依倚。天降
鞠凶。骨驚心死。新婦門緒薰華。派流深遠。貞淑端一。聰明
婉娩。奉余以敬。待夫有則。舉案得如賓之禮。均養實鳴鳩
之德。勤勞絲枲。吉蠲酒食。自中閨之與外姻。莫不盡其心
力。嗚呼。爾之事我。善非一端。柔聲順色。迎意承歡。晨雞初
鳴。風高露寒。環佩至止。我心則安。今也年高。人間意闌。爾
復捨我。窮泉杳漫。房帷空虛。孤稚摧殘。深沈注視。焦然肺
肝。嗚呼。鄉關迢遞。道路乖阻。權厝茲地。非為永處。壽堂猶
近。如聞晤語。靈其慰安。無或羈旅。撫棺永訣。持觴奠醑。寫
一慟於高秋。望素車以延佇。
為杜相公祭易棣張相公太夫人文
熊羆之門。將大而榮。必有令母。贊成家聲。於維尊儀。涵懿
稟靈。德補陰教。言為婦經。輔助司空。淑茂芳馨。大君有命。
啟封於邢。宜保攸長。既休且寧。鞠凶何謂。鍾我天齡。英英
冡子。少年仗鉞。身靜邊烽。世間忠節。孟子賢聖。陶侃勳烈。
實由二母。卜鄰截髮。端揆承訓。事君禮竭。知與古人。異時
同轍。杯圈猶澤。扇枕永訣。創鉅痛深。茹荼泣血。某以拙薄。
叨鎮藩維。偕分天子之茅土。共列太常之旌旗。歲月崩迫。
窀穸有期。拘以戎事。無因載馳。風景蕭索。山川逶迤。遣蘋
藻以寫慟。瞻壽堂而凄其。
