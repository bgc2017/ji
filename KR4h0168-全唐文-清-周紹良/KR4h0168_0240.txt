欽定全唐文卷二百四十
宋之問
之問字延清。一名少連。虢州宏農人。武后朝與楊炯分直
內教授洛州參軍。累轉尚方監丞左奉宸內供奉。坐諂附
張易之兄弟左遷隴州參軍。未幾逃還。匿洛陽人張仲之
家。仲之與駙馬都尉王同皎謀殺武三思。之問發其事。起
為鴻臚主簿。景龍中再轉考功員外郎。中宗增置修文館
學士。之問首膺其選。尋轉越州長史。睿宗立。以舊附張武
配徙欽州。先天中賜死。
太平公主山池賦
粵若公主誕生。皇家太平。徵郡國以選號。叶時雍之美名。
孕靈娥之秀彩。輝婺女之淳精。虹美電熠。蘭香玉清。稟金
后之元訓。係列聖之聰明。厭綺羅與絲竹。愛瑤池及赤城。
搆仙山兮既畢。侔造化之神術。其為狀也。攅怪石而岑崟。
其為異也。含清氣而蕭瑟。列海岸而爭聳。分水亭而對出。
其東則峯崖刻劃。洞穴縈迴。乍若風飄雨灑兮移鬱島。又
似波沈浪息兮見蓬萊。圖萬重于積石。匿千嶺于天台。荊
門揭起兮壁峻。少室叢生兮劍開。削成秀絕。蓮華之覆高
掌。獨立窈窕。神女之戲陽臺。爾其樵溪釣浦。茅堂菌閣。祕
仙洞之瑤膏。隱山家之場藿。煙岑水涯。繚繞逶迤。翠蓮瑤
草。的爍紛披。映江潯而爛爛。浮海上而纍纍。廼之罘與衡
霍。豈吾人之所為。向背重複。參差反覆。翳薈蒙蘢。含青吐
紅。陽崖奪錦。陰壑生風。奇樹抱石。新花灌叢。向若天長地
久兮苔蘚合。古往今來兮林㵎空。始燕秦而開徑。訪靈藥
乎其中。其西則翠屏嶄巖。山路詰曲。高閣翔雲。丹巖吐綠。
惚兮恍。涉弱水兮至崑崙。杳兮冥。乘龍梁兮向巴蜀。壯岷
嶓兮連屬。鬱氛氳兮斷續。巖虛兮谷峻。藏清兮蓄韻。含珠
兮蘊玉。衆彩兮明潤。芳園暮兮白日沈。爽氣浮兮黛壑深。
風泉活活兮鳴石。葛藟青青兮蔓岑。羅八方之奇獸。聚六
合之珍禽。別有複道三襲。平臺四注。跨渚兮交林。蒸雲兮
起霧。鴛鴦水兮鳳凰樓。文虹橋兮彩鷁舟。山池成兮帝子
遊。試一望兮消人憂。召七賢。集五侯。棹浦曲。席巖幽。鳴玉
佩兮登降。列金觴兮獻酬。未窮觀而極覽。忽雲散而風流。
於是乎上客既旋。重扃嚴閉。榜童儼而齊發。綵女分而為
衞。牽水葉兮張水嬉。摘山花兮詠山圻。燕姬荊艷兮代所
稀。鳳舞鸞歌兮儼欲飛。披煙弄月兮宵未歸。桂枝清霧兮
濕羅衣。奕奕濟濟。夜旋玉邸。隱隱崇崇。朝趨帝宮。銀鑪翕
習。烟生霧集。絳節繽紛。揚光吐文。行軒節水。去馬騰雲。鏘
鏘翼翼兮馳丹闕。超超遙遙兮向紫氛。寵極兮慈掌。情勤
兮幽賞。戀宸扆兮出入。憶幽山兮來往。採朱萼兮山之側。
步蘭庭兮候顏色。掇綠蘋兮於㵎潦。宜室家兮叶仇好。既
而貞心內潔。淑則遠傳。詼談者聞之而必勸。薄者聞之而
凜然。況復淮王招隱。秦主隨僊。弄紫房之琴瑟。馳碧落之
風烟。賓屈宋於珠履。引鄰枚於玳筵。秋葉飛兮散紅樹。春
苔生兮覆綠泉。春秋寒暑兮歲榮落。林巒沼沚兮日芳鮮。
吾君永保南山壽。車騎往來千萬年。
秋蓮賦(有序)
天授元年。勅學士楊炯與之問分直於洛城西入閤。每雞
鳴後。至羽林仗。閽人奏名請龜契。佇命拱立于御橋之西。
玉池清泠。紅蕖菡萏。謬履扃闥。自春徂秋。見其生。視其長。
覩其盛。惜其衰。得終天年而無夭折者。良以隔礙仙禁。人
莫由窺。向若生於瀟湘洞庭。溱洧淇澳。即有吳姬越客。鄭
女衞童。芳心未成。採擷都盡。今委以白露。順以涼風。榮落
有期。私分畢矣。斐然願歌其事。久之乃述秋蓮賦焉。
若夫西城祕掖。北禁仙流。見白露之先降。悲紅蕖之巳秋。
昔之菡萏齊秀。芬敷競發。君門閟兮九重。兵衞儼兮千列。
綠葉青枝。緣溝覆池。映連旗以搖艷。輝長劍兮陸離。疏瀍
兮裂穀。交流兮相沃。四繞兮丹禁。三匝兮承明。曉而望之。
若霓裳宛轉朝玉京。夕而察之。若霞標灼爍散赤城。既如
秦女艷日兮鳳鳴。又如洛妃拾翠兮鴻驚。足使瑤草罷色。
芳樹無情。複道兮詰曲。離宮兮相屬。飛閣兮周廬。金鋪兮
璧除。君之駕兮旖旎。蓮之葉兮扶疎。萬乘顧兮駐綵騎。六
宮喜兮停羅裾。仰仙遊而德澤。縱元覽而神虛。豈與夫溪
㵎兮沼沚。自生兮自死。海圻兮江沱。萬里兮烟波。泛漢女。
遊湘娥。佩鳴玉。戲清渦。中流欲渡兮木蘭楫。幽泉一曲兮
採蓮歌。江南兮峴北。汀洲兮不極。既有芳兮莎城。長無依
兮水國。豈知移植天泉。飄香列仙。嬌紫臺之月露。含玉宇
之風煙。雜葩兮照燭。衆彩兮相宣。鳥翡翠兮舟青翰。樹珊
瑚兮林碧鮮。夫其生也。春風晝蕩。爍日相煎。夭桃盡兮穠
李滅。出大堤兮艷欲然。夫其謝也。秋灰度琯。金氣騰天。宮
槐疎兮井桐變。搖寒波兮風颯然。歸根息艷兮八九月。乘
化無窮兮千萬年。越人望兮長巳矣。鄭女採兮無由緣。何
深蔕之能固。何穠香之獨全。別有待制揚雄。悲秋宋玉。夏
之來兮翫早紅。秋之暮兮悲餘綠。禮盛燕臺。人非楚材。雲
霧圖兮蘭為閣。金銀酒兮蓮作杯。落英兮俳徊。風轉兮衰
穨。入黃扉兮灑錦石。縈白蘋兮覆綠苔。寒暑茫茫兮代謝。
故葉新花兮往來。何秋日之可哀。託芙蓉以為媒。
為楊許州讓右羽林將軍表
臣某言。伏奉今月二日制書。除臣忠武將軍守右羽林將
軍。五色無主。如驚葉縣之龍。千秋來歸。似對遼門之鶴。中
謝。臣聞為官擇人。先辟之成務。陳力就列。古人之用心。臣
家本關西。衣冠河曲。素業將墜。莫嗣英靈。朱輪載輝。謬承
恩渥。未盈一紀。連刺九州。西涼本六部之樞。南荊乃九州
之會。蒲藩關左之重鎮。魏郡山東之奧區。宣城襟帶於吳
郊。許昌密邇於周室。每恥政逾期月。乏來暮之歌。候易星
霜。無去思之詠。隼旟迴復。日忝恩榮。熊軾往還。多慚道路。
出居岳牧。負尸祿之譏。入計河都。待曠官之責。不意天私
俯宥。睿獎曲成。擢之以心膂之官。賜之在爪牙之地。非常
之澤。捧戴失圖。天衞凝嚴。北軍清切。風霜劍騎。頓元武之
僊闈。龍鳥旌旗。環紫微之帝座。掌斯嚴祕。必屬親賢。臣也
何顏。敢膺殊寵。當今鵷鴻接翼。文武周身。咸皆實已過名。
位未充量。臣內求諸巳。外愧妨賢。若使愚臣苟安於私懷。
聖授不允於清議。陶鈞雖廣。無路自容。懼實由衷。讓非飾
跡。伏乞垂收渙汗。更授[:#AS-9061:⿰王褱]材。軍司得人。臣謂報國。無任傾
幸媿負之極。謹詣朝堂上表陳讓以聞。
為皇甫懷州讓官表
臣某言。伏奉今月一日制書。除臣使持節懷州諸軍事守
懷州刺史。成命俯臨。兢魂自失。妨賢不退。無德而升。恩屢
錫而知慙。祿彌高而轉懼。中謝。臣聞國經選士。有一善而
不遺。天爵與能。從九徵而可試。臣薄遊憲府。累踐禮闈。衣
繡無執之才。起草愧含香之列。移官望苑。日月其除。驂駕
梁園。涓埃莫效。剖符南峴。既恧民謠。作鎮西河。未寬人隱。
二邦為政。撫熊軾而無功。八使迴軒。同鶴鳴而有薦。遂乃
謬霑束帛。猥賜襃揚。頓掩前瑕。更延今寵。山陽大郡。河內
名區。桑竹映淇水之西。井田雜邙山之北。將何以潤通京
邑。化接神州。雖勉三載之勤。何補一年之借。封畿之要。歷
選稱難。臣也胡顏。敢膺斯寄。伏乞再求遺玉。更網潛珠。庶
使賢才申共理之心。聖主得分憂之地。無任叨竊之至。
謹詣朝堂奉表陳讓以聞。臣所讓人。別狀封進。
為田歸道讓殿中監表
臣某言。伏奉今月二十二日制。除臣殿中監依舊押干騎。
特降鴻私。超加等數。足臨鯨壑。未偕聞寵之憂。首抃鼇山。
豈踰承恩之重。臣某中謝。臣聞欲成大厦。必寄於[:#AS-9061:⿰王褱]材。將
適遠途。理歸於駿足。未有闕公輸之巧。輒事揮斤。無良樂
之能。謬令市骨。臣藝術無取。名檢莫聞。叨承任遇。遂階通
顯。再趨武禁。誠恪未聞。三入文昌。涓埃莫效。剖符為郡。山
東無勿翦之謠。握節和戎。北漠有不賓之虜。而制書涵育。
猥錫襃揚。天造曲成。更延今授。臣知不可。清議難容。推賢
讓能。列聖之明範。量力審分。先覺之讜言。當今運屬昇平。
朝多俊乂。伏乞精求稱職。以代不能。遂愚臣由衷之詞。全
聖王至公之道。授受無失。臣免妨賢。無任悚懼忝竊之至。
謹詣朝堂奉表陳讓以聞。臣所讓人。別狀封進。謹言。
為梁王武三思妃讓封表
妾言。妾聞天與才多。地居外戚。理乖謙益。患在寵盈。妾亡
夫三思。頗讀聖賢之書。夙知止足之分。在先朝錫漢藩之
社。位亞上台。陛下流渭陽之思。室嬪愛主。常恐官高祿厚。
福極禍來。閨門之談。顛覆存戒。但以願施塵露之效。尚鬱
山林之遊。詎謂吳楚指有寵為名。父子以無辜同枉。良以
崇高取忌。退讓未形。事雖噬臍。言猶在耳。妾夫埋黃壤。子
夭青春。唯知哀訴神明。號泣天地。妾之殘命。稱曰未亡。更
何心顏。享茲豐厚。況三思久謀謙退。人所未知。實恐士庶
遊談。是非相半。既未能辨明高義。豈復忍貪吝餘資。雖則
伯宗已亡。獻誡者聞乎奸盜。尚冀黔婁宿意。見知者因乎
寡妻。今墳土未乾。繐帷猶設。妾所以廢寢忘飱。瀝款披誠。
未允前祈。更陳後請。伏願俯矜賤妾。遠念幽魂。收彼白茅
之封。表其赤松之節。光陛下有任賢之德。明三思無冒寵
之譏。妾之區區。意盡於此。無任感切之至。謹遣某詣朝堂
上表以聞。再黷威嚴。伏深戰越。妾死罪。謹言。
為定王武攸暨請降王位表
臣攸暨言。臣聞力微任重。無德者履之必危。功薄賞隆。有
識者陋其非據。臣地因外戚。器實中庸。顧慙蓬艾之姿。謬
忝葭莩之末。則天大聖皇后敦睦九族。崇念六姻。曲申猶
子之情。爰垂降主之澤。禮優築館。恩洽錫珪。拔自堂姪之
流。光以親王之位。臣嘗再瀝誠懇。已蒙賜等諸昆。今陛下
龍德嗣興。鴻基紹復。㣥萬物而改旦。宅千齡而配永。洛讖
河圖。允叶純深之義。雲行雨施。載流寬大之恩。追奉先慈。
將覃後命。外家諸子。降等猶誓於山河。主第增榮。在臣更
超於等數。陛下雖渭陽情重。沁水恩多。凡是封冊王公。終
須憲章堯舜。以濯龍之戚。今乃方於五侯。緣駙馬之姻。古
未封於四履。私親越禮。聖人之孝理載光。冒寵延災。微臣
之官謗斯久。又以班參禁內。秩比侍中。自非德邁應璩。識
侔慶忌。將何以對揚顧問。規獻文章。況臣位以恩升。寵非
才進。無脛而至。凡姿簉於珠玉。無翼而飛。睿澤借其毛羽。
未貽身譴。幸庇容光。臣亡兄攸寧。循榮增懼。以臣叨鳬繹
之貴。日夕魂兢。負鼇抃之恩。歲時力盡。屬纊之夕。再受懇
言。憂臣愚蒙。令臣退讓。倘陛下俯遂勤請。照察冥心。納臣
揆分之言。置臣獲全之地。去茲王號。降以公名。爰食封邑。
同諸兄弟。賜改散職。即望參朝。實冀家福惟新。朝章咸序。
天德更逾於造化。神理不責於滿盈。臣無任懇款靦懼之
至。
第二表
臣聞富貴者。易象謂之崇高。滿盈者。至人誡其顛覆。臣在
非次。久冒殊恩。所以輟寢思危。廢飱懷懼。嫌疑之極。載陳
前表。備瀝中誠之訴。實非外飾之詞。而聖鑒未迴。寵章仍
舊。戴岳之重。何憚力疲。阽原之隍。日憂身墜。臣某中謝。臣
雖學慚敦史。而塗聽前言。尸位者必會短期。冒榮者難為
長守。豈有外戚尚主。異姓封王。男皆公侯。女食郡縣。佩服
五等。輝耀一門。湯沐山河。家踰萬戶。耕夫織婦。凡有幾人。
役彼有勞之人。供臣無億之用。縱蒙聖心垂假。其如神理
不容。自先后臨朝。攀榮巳久。聖皇纂極。沐澤惟新。自古迄
今。如臣流輩。苟進者速禍。勇退者獲全。且王者所以強幹
弱枝。為藩作屏。封必李氏。無闕漢章。伏乞陛下降河渚之
姻。感渭陽之族。賜臣軀命。永守蒸嘗。得同昆季之流。望捨
郡王之號。臣以日為歲。以榮為憂。希迴三舍之光。允臣萬
死之請。無任靦冒之至。
為東都僧等請留駕表
臣僧某等言。臣伏見某日月勅。以今月十九日。將幸長安。
東都道俗。不勝攀戀。伏惟應天皇帝陛下重興靈命。再造
黎元。域中懷三聖之恩。天下識吾君之子。關西帝宅。渭北
神皐。思切園塋。未謁長陵之樹。貴為天子。不歷咸陽之宮。
宜應萬乘巡遊。展鎬池之新慶。三秦故老。覩漢家之舊儀。
率土喁喁。孰不欣躍。但以先后神寢。夏首方成。太子仙墳。
秋中未畢。王主倍奉。更促工徒。雖力以子來。而頗妨農事。
倘千官扈輦。同費太倉之粟。萬國來庭。共索長安之米。將
何給用。以濟公私。且東都有河朔之饒。食江淮之利。九年
之儲已積。四方之賦攸均。誠宜宅幸三川。寬徭八水。稍登
稔歲。方事歸鑾。以欲從人。孰不幸甚。則天皇后久成佛果。
俯應輪王。冀發無邊之巨願。光有為之妙福。經始大像。年
籥滋深。愧緇流之淨財。念蒼生之苦力。俯從㣥議。莫遂聖
情。陛下孝感旁通。沖襟獨斷。追成先志。上合天人。故得蓮
礎未施。為停風雨。梅梁鬱起。若有神明。施其力者萬殊。莫
分龍鬼。捨其財者干計。豈辨人祇。岌已干雲。程之匪日。實
冀金輿近幸。玉輅親臨。禮如來之大身。畢先聖之遺旨。然
後載詣京輔。馳謁山陵。即付囑無違。情禮兼極。無任懇款
戀慕之至。
為洛下諸僧請法事迎秀禪師表
僧某等言。某聞住持真教。先憑帝力。導誘將來。遠屬能者。
伏見月日勅。遣使迎玉泉寺僧道秀。陛下載宏佛事。夢寐
斯人。語程指期。朝夕詣闕。此僧契無生至理。傳東山妙法。
開室巖居。年過九十。形彩日茂。宏益愈深。兩京學徒。㣥方
信士。不遠千里。同赴五門。衣鈸魚頡於草堂。菴廬鴈行於
邱阜。雲集霧委。虛往實歸。隱三楚之窮林。繼一佛而揚化。
栖山好遠。久在荊南。與國有緣。今還豫北。九江道俗。戀之
如父母。三河士女。仰之猶山嶽。謂宜緇徒野宿。法事郊迎。
若使輕來赴都。遐邇失望。威儀俗尚。道秀所忘。崇敬異人。
和衆之願。倘得焚香以遵法王。散花而入道場。則四部銜
恩。萬人生喜。無任懇款之至。謹詣闕奉表。請與都城徒衆
將法事往龍門迎道秀以聞。輕觸天威。伏深戰越。
為文武百寮等請造神武頌碑表
臣某等聞行至公者。莫先於發揮茂實。垂不朽者。不若於
刊紀鴻名。伏惟應天神聖皇帝陛下一德披圖。五精乘運。
先天地而利用。依鬼神以制法。無思不服。有感必通。日者
變起心膂。禍生肘腋。弄兵指闕。敢忘下濟之恩。犯門斬關。
遂激上靈之憤。陛下近幸元武。傍顧紫微。鳳翔而梟獍失
圖。龍見而鯨鯢就戮。順天翊聖皇后配乾積德。從帝居尊。
佐莫大之英猷。參非常之妙略。親紆寶思。式頌元猷。椒掖
之文。久垂河漢。甘泉之石。已入京都。伏惟陛下卑奉聖躬。
謙保神器。惜其國用。念彼人艱。有命且停。含靈失望。臣等
容光壽域。竊位明朝。不蠶而衣。無裨塵露。不耕而食。有負
靈祇。陛下寢有道之豐碑。臣等享無功之厚載。亭育雖廣。
何所自容。且天惠不可以闕書。神功不可以久寂。臣等請
各減所俸。以勒殊休。庶同子來。成之匪日。無任光開垂裕
之至。
為長安馬明府亡母請邑號狀
臣亡母屬在外戚。夙忝末姻。不蔭慶雲。早先朝露。臣髮膚
遺體。是亡母所生。金紫通班。乃聖朝所賜。臣每服一輕妙。
嘗一甘鮮。何曾不遠媿劬勞。近慚榮寵。又見同列有太君
拜邑。命婦入朝。臣早孤偏。不勝感羨。母因子貴。幸者何多。
祿不及親。臣獨含恨。明年某月。改葬有期。私門大事。莫逾
於此。臣內寡材術。謬忝朝恩。外無愆尤。夙承母訓。郡縣之
號。翻及臣妻。哀榮之禮。不霑臣母。臣生不侍養。歿未追榮。
若懼不敢祈恩。偷生以安厚祿。儻歸泉壤。何對慈顏。臣死
罪死罪。臣準某年月日制令加一階。伏乞迴臣此階。追贈
亡母。又臣身死之後。合有鼓駕出郊。在臣何顏。存歿叨僣。
亦許臣亡母用臣威儀。臣身當以蘧蒢。存榮死足。所祈越
禮。罪實干誅。伏惟陛下孝理寰瀛。仁及草木。皇室之戚。軒
冕盛於前朝。太后之親。恩澤踰於曩日。臣幸遇非常之主。
敢祈不次之恩。伏乞陛下少念葭莩。垂哀犬馬。回臣休寵。
以慰營魂。則今日以前。報恩於亡母。自茲以後。盡命於聖
朝。無任慊懇悲慕之極。謹進狀陳請以聞。
在桂州與修史學士吳兢書
拙自謀衞。降黜炎荒。杳尋魑魅之途。遠在雕題之國。風搖
木。饑鼬宵鳴。毒瘴橫天。悲鳶晝落。心憑神理。實冀生還。關
號鬼門。常憂死別。事未瞑目。豈在微身。先君業粹中和。才
光文武。志道游藝。名動京師。出谷入朝。事多宏益。雖崇班
去巳。而陰德被人。清議所尊。何減驃騎。恐耆舊咸謝。竹帛
儻遺。使盛烈湮沈。下情感痛。自昔逸㣥之器。曠俗之才。譽
雖冠于人倫。祿不躋于卿士。南史之筆。漏美不書。東岱之
魂。與名俱滅。故史遷述許由云。不遇青雲之士。焉足道哉。
惟君侯禮樂山高。文華海闊。古一千歲。聞聖人之書。今五
百年。知作者之運。山甫拾遺於中路。時謂得賢。蔡邕揮翰
於詞林。誰其不許。往送家狀。蒙啟至公之恩。希果實言。
深蓄自私之感。下官久辭榮擢。夙慎禍胎。內無負於明祇。
外冀申於知已。豈謂一人相毀。衆口爭喧。遂以虛聲。乃加
真罪。賴皇明昭宥。腰領賜全。空荷再生。無階上荅。恃子以
松竹之操。期子以金石之堅。幸無雷同。懸納謗議。見危不
易。是所望焉。遠識古人之懷。敢申窮鳥之請。如季布之諾。
乃重於黃金。延陵之許。竟懸於寶劍。生負食花之惠。死效
結草之誠。刺血為書。萬不抒一。往年恩貸許惠為看起居
注實錄江融別錄。使不錯漏國史。及高明所撰唐史春秋
等六處。並乞逸遺事跡。不翳聲塵。代業有光。實在吾子。遠
佇來札。以當招魂。秋冬凝寒。惟動履休勝。青時至。願想窮
愁。白雲遙來。希訪生死。珍重珍重。
