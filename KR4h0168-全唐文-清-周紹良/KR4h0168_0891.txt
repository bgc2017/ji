欽定全唐文卷八百九十一
徐光溥
光溥。蜀人。仕後蜀為觀察判官。進翰林學士。後主時兼兵
部侍郎。廣政十一年改中書侍郎兼禮部尚書同平章事。
尋罷相卒。
上後蜀高祖請行墨制疏
我蜀被山帶江。足食足兵。實天下之強國也。我公本仁祖
義。允武允文。乃天下之賢主也。以我公之賢。拓土開封。取
威定霸。固得其宜矣。而况內則有紅蓮上客。參帷幄之謀。
外則仗細柳將軍。專斧鉞之任。率土之內。足可保磐石之
固。泰山之安。顧惟冗賤。何補高明。但念智者百慮。必有一
失。愚者百慮。必有一得。狂夫之言。聖人擇之。樵童之歌。哲
王聽焉。竊以惟賞與刑。國之利器。懲惡勸善。君之要權。不
可偏行。尢須具舉。歷觀往典。備考前規。或王命而不通。或
公室以多難。列國率聞於專制。諸侯或可以從權。苟有利
於生靈。又何辭於通變。昔來歙鄧禹。擅命於征伐之間。蜀
主岐王。承制於隔絕之問。事俱非已。實欲安人。昨鄰近諸
藩。間諜上國。有虎視狼貪之意。阻君臣魚水之歡。添益兵
師。動搖生聚。况我公恒修貢職。不虧楚子之茅。遽搆讒邪。
竟擲曾參之杼。以至兩川歃血。合從連橫。列校齊心。奉辭
伐罪。今則旋平狖穴。漸拓鴻基。立功者悉望昇榮。向化者
皆思敘進。方屬路途有阻。恩信未通。二星不見於雲霄。三
蜀久[:#AS-8FBB:●]於雨雪。將期勸善。切在報功。酬庸合議於策勳。列
爵宜遵於故事。自今以後。若且行墨制。以布鴻恩。式副㣥
情。無虧大體。先宜曉諭。後可施行。所冀設爵待功。免授逾
時之賞。允協稱霸之宜。
賈鶚
鶚。青社人。仕後蜀為御史。明德元年為彭州倅。權刺史事。
判彭州人請歸醋頭僧狀
出家長頭。未除煩惱。為衣挂像。豈敬慈尊。向禪室以邪淫。
發妖言而惑眾。妄裁歷數。上侮朝廷。謾述災殃。下迷聾俗。
况今有漏。未證無生。將修功德以為名。積聚私財而作賈。
但以正人息事。君子含宏。未議剪除。致茲猖熾。所嗟鄙俚。
競言妖稱。列狀詣衙。欲希迎請。須行嚴令。以絕風情。所由
入界把捉。候到決脊。
歐陽彬
彬字齊美。衡州衡山人。仕蜀為翰林學士。王氏亡。復仕後
蜀。廣政初累官尚書左丞。出為寧江軍節度使。十三年卒。
哀帝降表
臣聞滄海澄波。納百谷朝宗之水。皇風扇物。來萬邦向化
之人。蓋由負罪不誅。銜冤獲免。鄭伯沐焚棺之惠。許男荷
解縳之仁。得不頂戴穹旻。仰祈渥澤。恭惟皇帝陛下承乾
啟運。握鏡開圖。發機而上應天心。恤物而下從民欲。斷十
八祚崇隆之德。高步泰階。應一千年挺特之風。廣施王道。
混車書於天下。走聲教於域中。而臣僻在遐方。遠居蜀部。
承先父經營之業。為巴人主者之司。但荒聾瞽之迷。罔顧
危亡之患。玉帛既乖於正朔。包茅是闕於薦羞。殊不知唐
德惟新。元功再造。致王師之遠辱。勞雄武以遐臨。太陽出
而冰雪自消。睿澤敷而黔黎盡泰。而臣自知罪釁。不敢逭
逃。命戎士以倒戈。挈壺漿而塞路。遂即舁棺麾下。朿手馬
前。向丹闕以馳魂。掩黃沙而聽命。豈謂魏王布惠。真宰垂
仁。入臣境無犯纖毫。問臣罪不加一二。推陛下好生之旨。
闡堯天宥惡之文。釋殘生於撲蛾之燈。全必死於戲魚之
鼎。使肌骨重生於聖日。燋枯再沐於天波。然則盡節輸誠。
安足以贖臣之罪。塗肝碎膽。不足以報君之恩。幸得捧日
傾心。歸明向化。積懼而鋒鋩聚背。推忠而丹赤貫心。今則
已遠龜城。將趨鳳闕。雖亡家國。喜歸有道之朝。縱別鄉園。
幸在太平之化。臣以正月二日與母親并姨舅兄弟骨肉
等發離當道。奔赴京師。攀望聖慈。無任瞻天仰德惶懼戰
越死罪之至。
田淳
淳。成都人。後蜀廣政中官龍游令。
諫用兵疏
伏見三年以來。民頗怨嗟。謂陛下求賢失道。為政不平。重
纂組。奪女工。貴雕鎪。損農事。法令不信。賞罰無誠。納諫之
心。微自滿假。馭朽之念。漸乖始卒。載舟覆舟。不可不懼。而
况北有大敵。方藉支禦。若失人心。其何以濟。臣又見頻發
士卒。遠戍邊庭。人心動搖。莫測其故。家搆異議。如臨湯火。
人且憂駭。將何撫寧。若夫舉眾興師。須明利害。况關大事。
豈可容易。必若金鼓一鳴。前鋒稍接。一敗一成。疾如反掌。
願陛下先事而計。無貽後患。今之動靜。頗涉因循。臣不知
所發之兵。為防邊乎。為赴敵乎。若云防邊。不當驟有徵發。
若云赴敵。則須先決便宜。師出無名。三軍必怨。三軍既怨。
何以成功。以我朝之甲兵。擬柴氏之士馬。以我朝之將領。
比柴氏之師帥。以我朝之帑藏。比柴氏之囷廩。至於法律
刑名。聲明文物。彼長此大。差等不同。須用權竒。以謀拒捍。
若二國交鬭。恐未十全。况我天府之邦。用武之地。一夫守
隘。萬旅無前。假使柴師能於野戰。攻城奪壘。利在平川。儻
入隘途。如無手足。願陛下以短兵自固。扼塞要衝。分布腹
心。把斷細徑。精加號令。老彼敵師。縱柴氏親來。未敢便謀
深入。以日繼月。以月繼年。敵勢自羸。我師彌銳。不折一戟。
不失一卒。而柴氏自疲。信所謂彼竭我盈。以逸待困。此為
上計。符合天機。
諫蜀後主疏
今甲子欲交。陰陽變動。天運人事。合有改更。如采厚斂之
末議。必亂經國之大倫。此犯天意者一也。太乙所行。將離
分野。初來為福。末去為譴。轉災作福。是宜早圖。若更倍賦
加租。則將有不測之禍。此犯天意者二也。四海財貨。盡屬
至尊。散在民間。積為資產。或有科索。誰敢抵拒。陛下何不
舍其小畜。以成大有乎。此損君道者一也。夫百姓。六軍之
主也。百姓足。則軍莫不足。百姓不足。軍孰與足。務奪百姓。
專贍六軍。此其損君道者二也。
韋縠
縠仕後蜀。累遷監察御史戶部尚書。
才調集序
余少博㣥言。常取得志。雖秋螢之照不遠。而雕蟲之見自
佳。古人云。自聽之謂聰。內視之謂明也。又安可受誚於愚
鹵。取譏於書廚者哉。暇日因閱李杜集元白詩。其間天海
混茫。風流挺特。遂採摭奧妙。幷諸賢達章句。不可備錄。各
有編次。或閑窗展卷。或月榭行吟。韻高而桂魄爭光。詞麗
而春色鬭美。但貴自樂所好。豈敢垂諸後昆。今纂諸家詩
歌。共一千首。每一百首成卷。分之為十。目曰才調集。庶幾
來者。不謂多言。他代有人。無嗤薄鑒云爾。
歐陽炯
炯。蜀人。仕後蜀。歷官武德軍判官翰林學士中書舍人。
花間集序
鏤玉雕瓊。擬化工而迴巧。裁花剪葉。奪春豔以爭鮮。是以
唱雲謠則金母詞清。挹霞醴則穆王心醉。名高白雪。聲聲
而自合鸞歌。響遏青雲。字字而偏諧鳳律。楊柳大堤之句。
樂府相傳。芙蓉曲渚之篇。豪家自製。莫不爭高門下。三千
玳瑁之簪。競富樽前。數十珊瑚之樹。則有綺筵公子。繡幌
佳人。遞葉葉之花牋。文抽麗錦。舉纖纖之玉指。拍按香檀。
不無清絕之辭。用助嬌嬈之態。自南朝之宮體。扇北里之
倡風。何止言之不文。所謂秀而不實。有唐已降。率土之濱。
家家之香徑春風。寧尋越艷。處處之紅樓夜月。自鎖常娥。
在明皇朝則有李太白應制清平樂詞四首。近代溫飛卿
復有金筌集。邇來作者。無愧前人。今衞尉少卿趙崇祚。以
拾翠洲邊。自得羽毛之異。織綃泉底。獨殊機杼之功。廣會
眾賓。時延佳論。因集近來詩客曲子詞五百首。分為十卷。
以炯麤預知音。辱請命題。仍為序引。乃命曰花間集。將使
西園英哲。用資羽蓋之歡。南國嬋娟。休唱蓮舟之引。
張武
武。石照人。仕蜀。累遷峽路應援招討使。入後蜀。加秩侍中。
統飛棹諸營。為峽路行營招收討伐使。卒年八十餘歲。
靈石碑
夫禎祥應見。事著前聞。期至聖之效徵。為有年之先兆。備
傳故實。預保時康。武唐大順已酉歲。以伐叛勤王之忠。忝
專城剖竹之寄。時茲石出焉。去夏復領魚符。再莅巴蜀。值
岷涪澄徹。瑞應重覩。內循薄德。寧契殊祥。但荷天休。遂刻
貞石。
彭曉
曉字秀川。永康人。後蜀廣政初授朝散郎。守尚書祠部員
外郎。善修煉養生之道。別號真一子。
周易參同契分章通真義敘
按神仙傳。真人魏伯陽者。會稽上虞人也。世襲簪裾。惟公
不仕。修真潛默。養志虛無。博贍文詞。通諸緯候。恬淡守素。
唯道是從。每視軒裳。如糠粃焉。不知師授誰氏。得古文龍
虎經。盡獲妙旨。乃約周易撰參同契三篇。又云未盡纖微。
復作補塞遺脫一篇。繼演丹經之元奧。所述多以寓言借
事。隱顯異文。密示青州徐從事。徐乃隱名而註之。至後漢
孝桓帝時。公復傳授與同郡淳于叔通。遂行于世。公撰參
同契者。謂修丹與天地造化同途。故託易象而論之。莫不
假借君臣。以彰內外。敘其離坎。直指汞鉛。列以乾坤。奠量
鼎器。明之父母。係以始終。合以夫婦。拘其交媾。譬諸男女。
顯以滋生。析其陰陽。導之反復。示之晦朔。通以降騰。配以
卦爻。形於變化。隨之斗柄。取以周星。分為晨昏。昭諸刻漏。
故以乾坤為鼎器。以陰陽為隄防。以水火為化機。以五行
為輔助。以真鉛為藥祖。以元精為丹基。以離坎為夫妻。以
天地為父母。互施八卦。驅役四時。分三百八十四爻循行
火候。運五星二十八宿環列鼎中。乃得水虎潛形。寄庚辛
而西轉。火龍伏體。逐甲乙以東旋。易曰。聖人有以見天下
之賾。而擬諸其形容。象其物宜。公因取象焉。非天下之至
通。其孰能與於此哉。乃見鑿開混沌。擘裂鴻蒙。徑指天地
之靈根。將為藥祖。明視陰陽之聖母。用作丹基。泄一氣變
化之元。漏大冶生成之本。非天下之至達。其孰能與於此
哉。其或定刻漏。分晷時。簇陰陽。走神鬼。蹙三千六百之正
氣。回七十二候之要津。運六十四卦之陰符。天關在掌。鼓
二十四氣之陽火。地軸由心。天地不能匿造化之機。陰陽
不能藏亭育之本。致使神變無方。化生純粹。非天下之至
明。其孰能與於此哉。契云。混沌金鼎。白黑相符。龍馬降精。
牝牡襲氣。如霜馬齒。如玉犬牙。水銀與姹女同名。朱汞共
嬰兒合體。明分藥質。細露丹形。盡周已化之潛功。大顯未
萌之眹兆。非天下之至神。其孰能與於此哉。其有假借爻
象。寓此事端。不敢漏泄天機。未忍祕藏元理。是以鋪舒不
已。覼縷再三。欲罷不能。遂成篇軸。蓋欲指陳要道。汲引將
來。痛彼有生之身。竟作全陰之鬼。非天下之至仁。其孰能
與於此哉。復有通德三光。游精八極。服金砂而化形質。餌
火汞以鍊精魂。故得體變純陽。神生真宅。落三尸而超三
界。朝上清而登上仙。非天下之至真。其孰能與於此哉。曉
所分真契為章義者。蓋以假借為宗。上下無準。文泛而道
正。事顯而言微。後世議之。各取所見。或則分字而義。或則
合句而牋。不無畎澮殊流。因有妍媸互起。末學尋究。難便
洞明。既首尾之議論不同。在取舍而是非無的。今乃分章
定句。所貴道理相黏。合義正文。及冀藥門附就。故以四篇。
統分三卷。為九十章。以應陽九之數。名曰分章通真義。復
以朱書正文。黑書旁義。而顯然可覽也。上卷分四十章。中
卷分三十八章。下卷分十二章。內有歌鼎器一篇。謂其詞
理勾連。字句零碎。分章不得。故獨存焉。以應水一之數。喻
丹道陰陽之數備矣。復自依約真契。撰明鏡圖訣一篇。附
於下卷之末。將以重啟真契之戶牖也。曉因師傳授。歲久
畱心。不敢隱蔽元文。是用課成真義。庶希萬一。貽及後人
也。昌利化飛鶴山真一子彭曉敘。
參同契通真義後序
參同契者。參雜也。同通也。契合也。謂與諸丹經理通而契
合也。凡修金液還丹。先尋天地混元之根。次究陰陽分擘
之象。明水火相克。復為夫妻。認金水相生。反為父子。故有
男兼女體。則鉛內產砂。女混男形。則砂中生汞。日者陽也。
日中有烏。陽含陰也。月者陰也。月中有兔。陰含陽也。此天
地顯垂真象。令達者則之。可謂真陰陽也。復有陰陽反復
之道。水火相須之理。造化生成之徑。既知其徑。須原其根。
根者則天地混元之根也。既得其根。須取其象。象者則陰
陽分擘之象也。既得其象。須循動靜。既循動靜。須知其數。
既知其數。須依刻漏。既依刻漏。須明進退。既明進退。須分
龍虎。既分龍虎。則南北之界定矣。金木之形全矣。大道之
丹成矣。復有內外法象內外水火。有壇竈焉。有鼎室胞胎
焉。有爻象焉。有水火之候焉。有抽添之則焉。有擣駕之模
範。有離合之形體。此皆頭頭俱備。闕一不可。志士又須徹
聲色。去嗜慾。棄名利。投靈山。絕常交。結仙友。隱密曹溪。盡
夜無怠。方可期望。或不如是。則虛勞勤爾。故陰真君曰。莫
辭得失。一志而修。還丹可冀也。時孟蜀廣政十年歲次丁
未九月初八日。昌利化飛鶴山真一子彭曉敘。
李昊
昊字穹佐。自言唐相紳之後。少隨父籍關中。昭宗時以亂
流寓新平。蜀武信軍節度使劉知俊署為從事。後主時歷
翰林學士。蜀亡入後唐。授檢校兵部郎中。奉詔偕趙季良
至蜀。後蜀主辟為觀察推官。遷掌書記。及開國。擢禮部侍
郎翰林學士。後主立。領漢州刺史。累拜門下侍郎兼戶部
尚書同平章事。封趙國公。加司空。領武信軍節度使。國亡
入宋。拜工部尚書。卒年七十五。贈右僕射。
代後蜀主孟昶降表
臣生自并門。長於蜀土。幸以先臣之基構。得從幼歲以纂
承。只知四序之推移。不識三靈之改卜。伏自皇帝陛下大
明出震。聖德居尊。聲教被於遐荒。慶澤流於中夏。當凝旒
正殿。虧以小事大之儀。及告類圜丘。廣執贄奉琛之禮。蓋
蜀地居遐僻。路阻闕庭。已慙先見之明。因有後時之責。今
則皇威電赫。聖略風馳。干戈所指而無前。鼙鼓纔臨而自
潰。山河郡縣。半入於提封。將卒倉儲。盡歸於圖籍。但念臣
中外骨肉二百餘人。高堂有親。七十非遠。弱齡侍奉。只在
庭闈。日承訓撫之恩。粗勤孝養之道。實願克終甘旨。保此
衰年。其次得子孫之團圓。守血食之祭祀。伏乞皇帝陛下
容之如地。蓋之如天。特軫仁慈。以寬危辱。臣復輒徵故事。
上黷嚴聰。竊念劉禪有安樂之封。叔寶有長城之號。皆因
歸欵。盡獲全生。顧眇昧之餘魂。得保家而為幸。庶使先臣
寢廟。不為樵採之場。老母庭除。尚有問安之所。見今保全
府庫。巡遏軍城。不使毀傷。將期臨照。臣昶謹率文武見任
官望闕上表歸命。
上皇太子稱呼疏
按漢書。諸侯王上疏稱陛下。應劭釋云。陛者升堂之陛。王
者必有執兵陳於陛階之側。㣥臣與至尊言。不敢指斥。故
呼在陛下者而告之。因卑以達尊之意。若今呼殿下閣下
侍者足下執事之類是也。臣等以為凡上牋皇太子。合連
殿下呼之。若等候起居。祇合稱皇太子萬福。其前導者亦
祇呼皇太子來。不宜呼殿下來。詳殿下陛下之稱。顯是指
陛殿之下他人也。今若言殿下來。即是他人來。請百官起
居祇稱皇太子萬福。前導者呼皇太子來。
為孟知祥答唐明宗奏狀
伏以故東川節度使董璋。與臣為鄰。從初不睦。常厚誣於
表疏。每深間於朝廷。欲竊兵權。來并土宇。及審聖聽不惑。
物論難從。臣合此時奮激驍雄。誅殛奸宄。尋屬陛下翠華
外駐。黃屋未安。捨亦何傷。剋之不武。用是益勞宵旰。因議
寢停。雖隱忍以累年。且參商而終日。其後故臣安重晦。特
承君寵。恣弄國權。窺劍外之有萌。示寰中之無畏。(闕一字)料
聖君之意。必推亡以固存。其如倖臣之言。恐怒眾而難犯。
臣與董璋。愛以暫合。和而不同。雖玉帛之交馳。豈心貌之
相類。誠知蘊蓄。且務包容。儻敢飛颺。必當掃殄。其董璋至
今年四月二十八日。暴興兵甲。五月一日。驟入漢州。臣其
日先差昭武軍節度兵馬留後兼左廂步軍都指揮使趙
廷隱。總領三萬人騎。發次新都。臣自統領衙內親軍二萬
人騎繼之。俱列營於彌牟鎮北。至三日詰旦。結其大陣。俟
勦元兇。其董璋至午時。敢領妖徒。來當鋒銳。臣則親驅戈
甲。趙廷隱手奮鼓旗。一擊而魚潰鳥離。四合而豕分蛇斷。
斬首一萬餘級。執俘八千餘人。生擒賊中都指揮使元瑰
衙內副都指揮使董光演。及以下指揮使都頭八十餘員。
奪下甲馬五百餘匹。收獲衣甲器械十萬餘事。其餘逆漏
之徒。尋令搜捉幷盡。其董璋只與親男衙內都指揮使董
光嗣幷從騎二人。罄馬而奔。棄甲而遁。撫隻輪而掩泣。視
亂轍以咸哀。烏江之死所不遙。赤壁之慙顏更厚。臣幸以
疾雷之勢。破其急電之機。臣便統領大軍。壓背追襲。其董
璋至四日巳時。走入東川。至午時。有前陵州刺史王暉。知
窠巢之已傾。驗城池之不守。梟斬董璋父子首級。相次迎
獻軍門。徑進師徒。收下城壘。平定一方之眾。止於四日之
間。莫不遐仗皇威。戡除隣穢。臣方以自違君命。未達臣誠。
捷音雖審其風馳。奏疏未遑於羽插。豈謂皇帝陛下才聆
動靜。遽軫憂勞。遄降使臣。特頒明詔。諭董璋之奸罪。勉微
臣以削平。仍勅軍前。俾施掎角。並得暗合方略。顯應神機。
更無脣齒之虞。永荷股肱之寄。
創築羊馬城記
粵若蠶叢啟國。魚鳧羽化於湔山。望帝開基。鼈靈復生於
岷水。然則疏鑿巫峽。管鑰成都。而猶樹木柵於西州。跨土
田於南越。其後兼幷梁漢。睥睨巴賨。獵騎奔馳。會秦王於
裦谷。石牛來去。闢蜀路於劍門。空驚化玉之微。寧獲糞金
之利。爰自朔分秦歷。聲接華風。代有雄豪。迭為侯伯。運當
奇特。子陽乘虎踞之機。時遇非常。元德負龍蟠之勢。若迺
張儀之經營版築。役滿九年。楊秀之壯觀崇墉。功加一簣。
洎我唐臨御。聖德昭融。武威雷駭於百王。文德日輝於四
海。惟茲益部。扼彼卭關。蒙王肆猾夏之心。坦綽苞亂華之
志。時或窺吾臥鼓。覘我韜戎。彎弧學射之山。飲馬沈犀之
水。玉帛子女。漂流鑿齒之鄉。珠翠綺羅。散失雕題之域。累
朝是忘逸樂。深軫殷憂。夢卜良臣。控彈巨屏。南康王以儒
術柔服。教習詩書。燕國公以將略威懷。淬磨斧鉞。息波瀾
於錦水。剏制度於羅城。踰百雉之恒規。補一隅之闕事。有
備無患。庇蜀人以金墉。避狄蒙塵。安僖皇之玉輦。雲蠻稽
顙。遣使來朝。航滇河以獻珍。越沈黎而納款。當廟社阽危
之際。鑾輿出狩之秋。坐制南荒。終無北寇。乃燕公之力也。
往以元穹告變。天祿中微。夷門方轉其斗魁。王氏遂分其
鼎足。既而莊宗繼絕。皇祚中興。靈旗西指於巴庸。蜀主東
朝於伊洛。先帝以初復地土。方懷遠人。須仗權謀。迺睠勳
戚。於是詔飛丹鳳。召何晏於幷門。節立蒼龍。封杜悰於井
絡。即我太尉侍中平原公分茅金闕。受瑞彤廷。帳移竹馬
之邦。輪輾木牛之路。星馳十乘。霧廓三川。宣皇風於上事
之初。慰人望於下車之日。且以城邑自經剋復。勢尚搔搖。
公來如太華之安。帝寄得磐石之固。益民多福。而遇賢侯。
公曠度涵空。英風曠古。襲門冑則重侯累將。保勳榮則帶
河礪山。會族而象簡盈牀。奕葉而貂冠滿座。其為盛也。無
得名焉。頃者以龍戰元黃。虎爭區夏。殺氣晝昏於日月。陣
雲宵蔽於星辰。天柱傾欹。海波動蕩。鼓鼙未息。干戈日尋。
公是時斡運璇樞。端持瑤鏡。贊神謀於不測。斷人事以無
疑。獻替經綸。折衝樽俎。決勝廟堂之上。制敵掌握之間。借
筯為籌。舉無遺算。內則翊戴天子。外則承寧諸侯。言正色
莊。有犯無隱。成少康祀夏之德。弻光武興炎之功。再造巨
唐。削平新室。歷數允集。神器知歸。皆由公協和元勳。光輔
洪業。是知取威定霸。崇文教以興隆。安上治民。修理容而
鎮靜。足以神交旦奭。士撫平參。力致大同。宜亨廣運。以之
首揚紅旆。式遏錦川。古有遺機。待乎作者。公臨鎮之始年。
中興之四載也。歲在丙戌春正月十有一日。杖鉞而至。無
何期月。逆帥康延孝。自普安竊兵叛亂。矯詔窺覦。犯我鹿
頭營於雒縣。勢將率眾。必寇近郊。公白。清野待敵。於民何
罪。堅壁而守。謂我無謀。况城雖大而弗嚴。隍已平而可涉。
眾情憂恟。公意晏如。飛羽檄以會兵。伐林木而立柵。森然
棨戟。密爾橫簫。環以深溝。屹如斷岸。五日之內。四面尋周。
民一其心。士百其勇。於是精選將領。分部熊羆。電激妖巢。
火熏狡窟。一鼓而元兇氣喪。載攻而同惡疲頹。擒鄧艾於
轞中。斬龐涓於樹下。長蛇碎首。封豕析骸。獻捷功於王廷。
掃逋穢於侯甸。一除芽蘖。大定疆陲。公於是提振紀綱。恢
宏典法。六條已正。七德兼修。言出令行。家至日見。未幾。先
皇厭世。今上纂圖。聖政惟新。睿思求舊。不改山河之寄。永
繄社稷之臣。一年而加珥貂。再歲而昇掌武。將軍幕下。列
虎豹之爪牙。丞相府中。排鴻鵠之腹背。猶且爵盈而不飲。
肴乾而不食。診療生靈。討論獄訟。固以忠為令德。孝出因
心。力奉國家。勤修職貢。賝賮縈紆於劍棧。包茅旁午於玉
京。史不絕書。府無虛月。閱其庭實。標出㣥芳。推晉文尊獎
之誠。詔齊桓糾合之業。天子得以居南面之貴。銷西顧之
憂。萬里長城。岌然存矣。公一旦謂諸將吏曰。夫華陽舊國。
宇內奧區。地稱陸海之珍。民有沃野之利。郛郭則樓臺謺
映。珠碧鮮輝。江山則襟帶牽連。物華秀麗。閭閻碁布。鄽陌
駢羅。不戒嚴陴。是輕武備耳。亂臣賊子。何嘗不窺。南詔西
羌。會聞入寇。將沮豺狼之意。須營羊馬之城。吾已揣之。衆
宜協力。封章上奏。揆日量工。分界繩基。辨方畫址。百城酋
壯。呼之響答以雲來。十萬貔貅。令之風行以霧集。杵聲雷
震。版緣雲排。王猛鬻畚於城隅。傅說飛鍫於巖下。公間日
巡撫。役者忘疲。周給米鹽。均頒牢酒。如效五丁之力。纔踰
三旬而成。克就厥功。不[:#AS-8FBB:●]於素。遠而望也。象眾山之迆邐。
俯而瞰也。若峭壁之斗懸。掘大壕以連延。增長隄而固護。
鷙鳥搏兮可越。武夫勇兮莫干。摩壘者諒之摧心。守陴者
由之示暇。舊城崢嶸而後竦。新城崨嶪以前蹲。勢而言之。
若泰嶽之與梁甫。亞而稱矣。若夫子之與顏回。重門開而
洞深。危樓亘而翼展。至若八月之江澄寒碧。七星之橋架
晴虹。偉乎津梁。成茲壯麗。公以羅城雖設。智有所虧。重築
大敵鎮於四角。嶔岑挂兔。突屼栖烏。儼樓櫓於泬寥。懸刁
斗於天表。其東南也。直分象耳。迥眺蛾眉。雲霞斂吳楚之
天。煙水送黔夔之棹。其西南也。旁連玉壘。平視金隄。宵瞻
火井之光。曉望峰之彩。其東北也。樹遙雲頂。氣鬱金堂。
雨收而疊嶂屏新。靄薄而重巒晝暗。其西北也。襟袖廣漢。
肘腋天彭。魚龍躍萬歲之池。鸞鶴舞陽平之化。其或碧雞
啼曉。金馬嘶風。擁旄戟以登臨。覩山川之形勝。有以見公
心同軒鏡。竄讋鬼神。手秉漢鈞。錙銖造化。能於昭代。樹此
豐功。鄙金甌為漏卮。小鐵甕為凡器。其興也已當農隙。其
罷也不害農時。帝旨咨嗟。王綸獎錄。詔書勅知祥。省所奏。
重修葺當府城池。已取十二月一日興功。事具悉。卿寵分
玉節。榮鎮錦城。守富貴以無疆。慕功名於不朽。特峻金湯
之固。以威蠻貊之邦。况屬年豐。復當農隙。既暫勞而永逸。
尤豫備於不虞。益見廟謀。允符朝寄。省閱陳奏。嘉歎殊深。
公猶歸善於君。讓功於下。諸軍馬步軍都指揮使光祿大
夫檢校太保守彭州刺史上柱國李仁罕左廂馬步軍都
指揮使金紫光祿大夫檢校司空守漢州刺史上柱國趙
廷隱右廂馬步軍都指揮使金紫光祿大夫檢校司空守
州刺史上柱國張知業等。家傳義烈。世襲丕勳。拓弓而霹
靂聲乾。揮劒而魚麗陣破。曹景宗鼻頭火出。薛延陀髭尾
煙生。英毅無儔。智謀咸博。左都押衙金紫光祿大夫檢校
司空守蜀州刺史上柱國潘在迎等。或鼎鐘盛族。或書
劒名門。佩鞬執弭以從戎。憑軾搴帷布佐理。至於華皓。不
墜忠勞。是能領袖雄藩。表儀會府。而皆躬臨卒列。統攝庶
工。無揚干之亂行。絕趙羅之辭役。明興晦息。日就月將。巨
績告母。㣥才叶贊。自天成二年丁亥歲十二月一日起工
版築。至三年正月八日畢手。公再飛章上奏。詔曰。敕知祥。
省所奏。修治城壕畢功。事具悉。百堵皆興。四旬而畢。亘羅
城而雲矗。引錦水以環流。外禦蠻夷。中權帷幄。公家之事。
相業可觀。備覽奏陳。殊深嘉獎。於以表綸綍裦揚之寵。知
朝廷倚注之恩。其新城周圍凡四十二里。竦一丈七尺。基
闊二丈二尺。其上闊一丈七尺。別築陴四尺。鑿壕一重。其
深淺闊狹。隨其地勢。自卸版日構覆城白露舍四千九百
五十七間。內門樓九所。計五十四間。至三月二十五日停
運斧斤。其版築採造軍民。共役三百九十八萬工。其執事
餱糧。及役罷賞賚。斗支秤給。緡貫囊裝。其數凡費一百二
十萬。其諸將大校。出良駒於皂棧。解重帶於腰圍。選其纖
柔。釋其好玩。曾無顧愛。一以頒酬。其縣大夫及寮佐已下。
或賞之器帛。或給以緡錢。咸有等差。無不均普。公卻奢從
儉。節事省財。馬如羊而不入私門。金如粟而不藏私橐。悉
肆公家之利。盡充王事之資。圖有謂之功。非無度之費也。
公誠欲為而不載。樸而無文。衆意未然。牆進固請。四民喧
闐於衙閫。萬口號沸於階墀。父老曰。公侯政洽神明。慈如
父母。前年定延孝之亂。今歲防蠻蜑之虞。盡力城隍。務安
井邑。遂使我等保家庇族。養老寧沖。如是者功德在民。憂
勤報國。安可不敘述休烈。雕篆貞珉。豈不美歟。何容辭也。
公謂諸賓佐曰。抑聞乘人之約。義士猶或不為。貪天之功。
智者宜然不取。所修邊備。式耀國威。將欲罄臣節於一時。
彰帝猷於萬古。殊非已力。難遏人情。誰當游夏之才。請紀
見聞之事。昊相門牢落。堂構蕭條。翁歸文武之材。明時待
問。荀息忠貞之志。暗室不欺。寐酣而白鳳昂藏。染翰而墨
龍夭矯。嗟乎。鄧禹秉鈞之歲。雖慶承家。陛機赴洛之年。不
堪觀國。空餘壯節。退卜良知。驅車幸返於故園。提筆謬登
於華館。金臺玉帳。敢差俊彥之肩。綠水紅蓮。獲繼鵷鸞之
踵。酷慙薄技。莫贊雄猷。杜征南以矜大平吳。沈碑漢水。竇
車騎以章明出塞。勒碣燕山。猶能炳著簡書。發撝功業。寧
偕巨制。永固坤維。尚乏黃絹之辭。孰拂白珪之玷。受恩稟
命。紀事表年。巍巍乎不騫不崩。何患於為陵為谷。
幸寅遜
寅遜。夔州雲安監人。仕後蜀後主。起家茂州錄事。累遷翰
林學士。加工部侍郎。判吏部三銓事。領簡州刺史。國亡入
宋。授右庶子。開寶五年為鎮國軍行軍司馬。罷職。年九十
餘卒。
諫孟昶擊毬馳騁疏
臣聞諸召公曰。玩人喪德。玩物喪志。不作無益害有益。功
乃成。不貴異物賤用物。民乃足。又曰。不寶遠物。則遠人格。
所寶惟賢。則邇人安。夫心猶火也。縱則自焚。故文王命周
公召公太公畢公輔相太子發。太子嗜鮑魚。太公不進。曰。
鮑魚不登於俎豆。豈可以非禮養太子哉。由此觀之。飲食
必遵禮。况起居玩好乎。高祖皇帝節衣儉食。惠養黎元。化
家為國。傳之陛下。陛下宜親賢俊。去壬佞。視前代書傳。究
歷世興廢。選端良之士。置於左右。訪時政得失。天下利病。
奈何博戲擊鞠。妨怠政事。奔車躍馬。輕宗廟社稷。昔陶侃
藩臣。猶投摴蒱於江。况萬乘之主乎。前蜀王氏。覆車不遠
矣。臣又聞食君之祿。懷君之憂。臣雖為外官。每聞陛下賞
一功誅一罪。未嘗不振衣踴躍。以為再覩有唐貞觀之風
也。今復聞陛下或採戲打毬。雖宮禁無事。止於釋悶。亦可
一兩月時為之。臣慮積習生常。不唯勞倦聖體。復且妨於
庶務。諸司申覆。因之淹滯。其次奔蹄失馭。奄有驚蹶。陛下
雖自輕。奈宗廟社稷何。
