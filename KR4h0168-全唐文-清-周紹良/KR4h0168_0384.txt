欽定全唐文卷三百八十四
獨孤及(一)
及字至之。河南洛陽人。天寶末以道舉高第。補華陰尉。代
宗立。以左拾遺召。遷禮部員外郎。歷濠舒二州刺史。加檢
校司封郎中。徙常州刺史。卒年五十三。諡曰憲。著有毘陵
集。
夢遠遊賦(并序)
老氏稱吾所以有大患者。為吾有身。大哉聖人之知微乎。
夫生者。一氣之暫聚耳。有天地之和。自然之力。以運其行
止。節其夭壽。非智力之所能扶明矣。而舉世矻矻。莫不保
持形骸。謂為已有。特執迷妄。往而不返。小者攘禮樂竊忠
信以賈譽。大者盜天地之權。至於忘身。道德之衰。皆此物
也。余生於浮而長於妄。汨沒當世。與㣥動俱。智不能逃形
於名聲之韁鎖。脫屣於冠冕之籠檻。及其世界顛倒。萬物
反覆。始返照收視。以觀身世。然後知一生之患假合。豈直
芻狗土苴熱燄聚沫而已。則我之身也。與百憂偕長。況重
險之中乎。思欲沖三清。出五濁。乘凌虛極。與造物者為伍。
莫有由矣。嘗中夜夢飛昇太空。若有以名跡見誚者。覺而
自失。乃為賦以狀遠遊。且旌悟道之晚也。其詞曰。仰太素
兮。觀元精之烟熅。孰官司乎物物兮。得流形而為人。太皞
遺吾八卦。藏天地於文字。黼而黻之。為聖為智。裦衣之徒
相與擊建鼓而揭日月兮。奔孝慈而走仁義。其弊也古是
而今非。身賤而名貴。驂驔馺遝兮。道路屯雲而奔波。絢煥
轇轕兮。玉帛鐘鼓之駢羅。霍火[:#AS-FBED:●]蒦(一作夔)兮心懸天地而
火馳。蒼黃兮得未終也而失已。繼之百骸與日月并走。五
藏與哀樂交戰。羲和未及弭轡。榮枯紛而萬變。何生涯之
侘傺兮。蹇吾降此中州。憑世道以上下若涉水而迷津兮。
與吹萬同其波流。況世緒坱軋兮。如棼絲之相樛。見辰極
之低昂兮。知杞人之殷憂。顧兔呀以蝕月兮。天地閉而雲
愁。鳳凰焚其故巢兮。遶舊國以失儔。埃火[:#AS-FBED:●]翁以上薄兮。
虞羅紛其四周。吾始未知夫六合湫隘之若此。孰與吾兮
遠遊。豈無太清之路兮。夫何漫漫而迢遞。望帝鄉之低徊
兮。微白雲之與偕逝。澄予神於遙夜。與顥氣期於無垠。真
境沕穆以傍感。精誠薰然而來親。欻乘夢以奮飛。博至靈
以上賓。望見碧落。天地如掌。洞開八門。別有萬象。亭亭物
外。乘化直上。身世雙遣。(一作遺)獨與道往。其往也。泛兮若游
魚振鱗而泳清川。冏兮若翔雁得順風而緣秋天。忽不知
予誰之身。夫何為者。深(本集作冞)入空界。七曜在下。問予津於
混茫兮。蹇徜徉以延佇。若有人兮縹緲。指人間以唁予。曰
鳳兮鳳兮。何德之暌。天固桎若以禮義。梏若以機事。盍支
離其德。而超乎物累。使逸翮可得而籠樊兮。孰云夫吾毛
之自異。天運地載。剛柔生焉。千變萬化。如環無端。彼興廢
與往復。同大壑之波瀾。將令歸根。明徵其源。則吾與若皆
幻也。又奚睢盱於其間。幻未始有封。物未始有疆。成則虧。
進則傷。無汨而和。無易而方。山立其中央。善汝行。密汝藏。
道將自光。吾在大羅之上。元都之所。乾坤為家。日月為宇。
噓吸元氣。大虛之下。(音戶)尚一乃心。勿謂道阻。游乎無窮。吾
顧見汝。奉真告以自省兮。五情惄其增熱。哀攀龍之無階
兮。思過天之曷月。未知去下方幾萬億兮。退將返遵吾歸
轍。修玉虛以下降。濟銀漢以中歇。憑東井以俯視。識故國
之城闕。千門萬戶。遙如蟻穴。百川綺分。五嶽羅列。覓舊山
與喬木。纔依希而明滅。見伊川大道。鞠為戎狄。歷陽故人。
半作魚鼈。曩之奔命於市朝者。如紛紜飛馳。囁囁嗤嗤。䠥
躃蹁躚。肖翹陸離。若蟣虱之聚壞絮。蜘蛛之乘遊絲。吾乃
今日識㣥動之變態兮。莞然倚長空而[:#AS-FEDD:●]
[:#AS-FBEC:●]犮之。亦既自得。周覽未
畢。惕焉形開。萬象如失。㣥有儼以偕作。百慮繽其來歸。乃
夙昔之人寰。始故時之喧卑。向之俯仰忻戚。無非妄者。然
後知我之生也。與妄皆生。邪氣乘之。萬緣合并。為憂為患。
為虧為盈。彼君子方碌碌然自以為覺。猶飾妄以賈名。安
知聖人不以世界為重狴。死生為大夢。視變化與品類。亦
猶神交飛動。與遺物以顧身兮。悟生浮而質陋。以一氣之
倏忽。與萬化而紛糅。自視俄(本集作羽[:#AS-FBED:●]戈)然。寄形宇宙。尚何能
濡首於榮辱之境。甘心於哀樂之圃。鷦鷯于飛。載翩載翻。
君子至止。栖息化元。獨立道樞。怡神[:#AS-96C8:●]渾。萬物轉薄。吾真
長存。止水不波。浮雲無根。與時盈虛。委質乾坤。倚伏相軋。
吉凶同源。物各自爾。予欲無言。優哉游哉。聊以窮年。
漢光武渡滹沱冰合賦(以上天無親惟德是輔為韻)
昔漢光武收河北之年。馳馬將進。滹沱在前。為敵所迫。當
冰不堅。及軍裝隱轔以登岸。殺氣崢嶸而塞川。意者欲定
神器於茲日。彰聖人之動天。若非使不道者喪。有德者王。
則水不能以造次而結。冰不能以斯須而壯。變浩浩之流。
為峩峩之狀。擁高旌以進。雷長轂以上。及企路以全軍。又
迎風而破浪。於時進隔關於長津。顧邀遮其後塵。患勢莫
之敵。沒不可振。求一徑而莫遂。惟㣥臣之不親。賴王霸至
誠之力。協光武至聖之德。人從悅已之詐。天贊勤王之直。
故得舟楫不設。衣裳不濡。避地以往。乘冰以趨。一水之上。
兩軍相殊。使後人視水則有。求冰則無。望飛塵而惆悵。對
寒流而踟蹰。由是知天人之合發。與神祇而相符。不然。則
何以延十二之祚。總四七之輔。滅新室流毒之日。作漢氏
中興之主。受命之瑞也。亦何異元女降於軒轅。白魚躍於
周武。燕趙之間。清流瀰瀰。高風以遠。遺躅於是。
慶鴻名頌(并序)
唐興百三十有八載。皇帝在宥。天下鑄五兵為農器。栖萬
姓於壽域。道證德洽。神人以和。春正月。冢臣上將。卿士庶
尹。洎三老五更。公侯伯子男。相與揭厲皇猷。請增明號。上
撝謙而未許也。僉曰。陛下孝達神明。道超先帝。以德則符
廣運。以時則復大樸。以功則保定丕業。格於上下。而尊稱
猶淺。鴻名未光。億兆之心何戴。神祇之望何塞。天子南嚮
而讓者九。不得已而俞之。乃命有司。具昭告之禮。二月乙
酉。備法駕。朝太清宮。勅宮神以灑掃。詔月將使警蹕。雲動
天旋。至於靈壇。報功乎三清。祈禠乎上元。景戌。享太廟。用
明水越席玉豆彫篹之禮。焫蕭以合薌。灌鬯以報魄。神休
擁而萬靈接。精意陳而六幽感。丁亥。朝㣥臣於蓬萊前殿。
於是四方人大和會。命太尉班五瑞。合六樂。遂展禮奉策。
虔受大號。曰開元天地大寶聖文神武證道孝德皇帝。是
日也。解商野之三網。受塗山之萬玉。大赦天下。與人更始。
協時月。同度量。贊俊傑。書雲物。恤高年。禮大祇。接天瑞。受
地釐。撫柔萬邦。存省其安危。遂迎日推筴。布慶行賜。扇薰
風。調元氣。拓千歲之大統。操三皇之遺珠。垂其衣裳。與天
地合符。樂遍禮崇。乘輿乃入。然後屏椒房而徹黃屋。徜徉
乎大庭氏之館。泊兮凝神。怳兮存真。想洪崖廣成之倫。披
霓裳而下鳳闕。蹁躚左右。上千萬壽。凡遭逢昌運。沐浴聖
涯。而不能頌烝人賦江漢。吉甫仍叔之罪也。臣敢有二事。
乃作頌曰。
穆穆閟宮。敷時繹思。天有成命。孝孫受之。鋪衍下土。報功
神祇。我瑞如山。我福孔夷。聖敬攸感。上元豈私。誕受鴻名。
載揚緝熙。風動雲行。雨飛露垂。昆蟲昭蘇。草木阜滋。恭已
南面。無為之師。柏皇尊盧。萬代一時。昭假遲遲。上帝是祗。
永錫多祜。萬壽無期。
阮公嘯臺頌(并序)
按晉陽秋。阮公諱籍。字嗣宗。陳留尉氏人也。夫雲蒸於山。
不擇時而出。故公以全德生於衰世。於時中州多故。大道
浸(闕)缺於用者知膏火自鑠。逃於累者懼木雁兩傷。公由
是內張道機。外隳天彀。土梗聖智。粃糠軒冕。遂登廣武以
覽古。望梁臺而寓詞。埋照於竹林。放神於蓬池。德充也爾。
其興懷昔遊。故為東平相。怡情善釀。故受步兵校尉。弛張
蘧甯之際。出處夷惠之表。否泰莫得介於靈府。名實不足
汨其沖氣。螭蟠龍臥。與道偕隱。所以沈吟志全。慷慨神王。
獨立長嘯。遺榮此臺。當其寓興也。蓋將豪視泰山。囊括浩
氣。頹然自得。與造化者為友。故卷其用而懷之。世莫得而
窺也。其外物所感。則寄之翰墨焉。謂道莫至於專氣抱一。
於是著釋老論。哀莫大於矯時死名。於是有弔比干文。情
動於中而形於言。賦咏懷詩。問道蘇門。[:#AS-FEDD:●]
[:#AS-FBEC:●]犮而不答。作大人先生
傳。歲在元黓。余登大梁之墟。墟中之人方誦公遺塵。歎元
風蕪沒。議樂石以旌朽壤。余採其故事之存於糟粕者。勒
而為嘯臺頌。頌曰。
天下多故。賢人穀恥。隱於沈飲。以俟傾否。越禮逃用。晦德
忘已。不知我者。為我狂且。長嘯懷人。詠古著書。感時而慟。
非必窮途。沔彼汴水。東流無返。跡是人非。荒臺可踐。升高
延佇。想見青眼。道烏乎在。日逝日遠。(一本作五運相錯三
徵交戾天地之氣有時而閉居子迷陽亦既懸解萬象離
境一杯韜世大辯不言至清無徒泠然長嘯味道之樞神
和天倪跡寄窮途物我兩忘獨與化俱湯湯汴河東流不
返之子已往德音日遠荒臺未傾嘉樹勿翦升高延佇思
見青眼山有萊隰有薇逝者不作吾誰與歸望古刻石永
昭清徽)
勅與吐蕃贊普書
勅吐蕃贊普外甥。朕共贊普。代為與國。自我元宗至道大
明孝皇帝與生(一作甥)贊普和親結好。將六十年。仰思當時
之約。豈為一朝之故。實欲相恤災患。永同休戚。使代代子
孫。為兄弟甥舅。如手足之相衞。脣齒之相依。自爾便息戍
罷兵。二境無征戰之苦。金玉綺繡。問遺往來。道路相望。歡
好不絕。贊普寧忘之乎。自我國家有安祿山史思明之難。
朕謂言贊普必有恤隣救患之意。豈知乘我之舋。恣其侵
軼。煞略河湟之人。爭奪汧隴之地。又與朕叛臣僕固懷恩
共扇誘回紇等諸蕃。同惡相濟。犯我都邑。三年之間。三至
城下。此實贊普苟窺分寸之利。自棄一家之信。不念婚姻
之好。忍絕甥舅之歡。累代親鄰。一朝併棄。有目有耳者。皆
為贊普羞之。夫以小國伐大國。且勞師襲遠。而助叛臣。有
是三者。神宜悔怒。果然懷恩自斃。回紇來降。羌渾諸蕃。內
難外散。天實有眼。心可負乎。朕頃以背盟不祥。絕親不義。
寧人負我。我不負人。所以含垢數年。未忍致討。既不得已。
方思用師。正欲悉天下精兵。長驅西向。弔人問罪。然後凱
旋。上以雪宗廟之讎恥。下以釋將士之憤怒。自料以德征
暴。以大攻小。以信討詐。以義伐不義。當如沸湯沃雪。猛火
焚枯。人神同力。何往不濟。籌議之次。適會彼國使來。云願
修前好。復如舊日。覽書見意。良用憮然。欲不許則人來歸
我。欲許則信不可恃。是以遣御史中丞楊濟往諭朕意。且
探誠款。九月。濟與彼國宰相某乙等同到。得所寄書。然後
知事皆由衷。言無虛謬。再披來旨。朕甚嘉之。何者。自非聖
哲。人誰無過。過而能改。亦古人之所善。追思六十年之舅
甥。有先祖先贊普之誓約。言在史冊。信結天地。豈以小不
忍而隳大體。使百姓疲於甲兵。兩主遂為仇讎。貳過遷怒。
朕所不取。敬依來請。彼此結和。而今而後。不復念惡。已令
內外屯戍。罷柝解嚴。凡我二國。洗瑕遷善。經略封疆。素有
分地。各守土宇。爾無有侵。永為親好。復如開元中故事。昊
天上帝。山川鬼神。實聞朕言。無謂不信。冬寒。贊普外甥比
平安。遣書指不多及。
策賢良問
問。天六地五。經緯斯列。內和外順。禮樂攸興。體也備而後
成。履也踐而乃立。厥語則興導諷誦。厥德則祇庸孝友。而
大道之行。本無制作。忠信之薄。翻為亂首。終以六君子繇
此振三代之英。四豪士違之嬰五伯之罪。焉往可以還厚
反樸。何適可以持盈守成。郁乎文哉。周監二代。網羅奔放。
沿革多端。至若緇布纁裳。夏腒冬雉。弓矢詢於五物。嚌啐
正於三命。示惠而加折節。訓恭而置房烝。間問殷聘。搢三
挾一。詩懷祝嘏。絲紑尸賓。抗木虞筐。桑匰蒩館。然⻂[:#AS-FBED:●]冥
鷖總。盎涗瓢齎。苟敬之儀。甫竁之節。此等之物。各為何興。
用之安所。捨之何從。經邦之略。焉假設施。別白書之。無或
曖昧。
策宰相科問
問。聖人握天下之圖。居域中之大。莫不仗㣥材而康庶績。
資多士以牧黎元。夢想傅巖之野。佇思磻溪之上。遂得乘
箕入相。就三命而作鹽梅。投餌昇朝。封四履而稱師父。故
知英靈間出。千載一賢。皇化軌躅。殊途共貫。我大唐道冠
犧軒。功高媧燧。長楚必割。翹木無遺。虛席旌賢。宵衣納善。
降賢良之制。下徵辟之書。子等并藏器待時。懸瓢俟扣。深
識宰相之體。妙達經邦之術。欲使陰陽調六律。風雨應四
時。一百姓之心。平九州之利。餘糧棲畝。外戶不扃。亭障無
虞。關河罷戍。漁者虛湍瀨。田者讓肥腴。路不拾遺。市無二
價。眷言於此。何道以臻。至如九儀八座之指歸。四師六典
之題目。并馭人之大體。撫俗之良規。幸陳名義之端。無致
疎遺之對。
策秀才問三道
問。儒有安身以全德。有殺身以成仁。有徇名以行已。有忘
名以救物。雖俱出於儒墨。而用之不同。聖人立言。豈其無
操持歟。夫魏顆違命。申生受賜。伍尚赴郢。伍胥如吳。四者
孰孝。比干死之。微子去之。太公投竿。伯夷采薇。四者孰義。
石戶竄於海上。伯陽隱於柱下。范蠡汎舟於越。三者孰潔。
今欲考其本末。度長以挈大。較其去就。合異以為同。渴聞
貫之之道。辯之之說。
問。黃帝氏以無為為政。垂衣裳而天下順。周人三千其儀。
亦克用乂。舜誅四罪。天下咸服。而成康恭已。刑措不用。致
化之本。豈不同源。而文質殊貫。損益相反。以古範今。何去
何就。孔子用鉞兩觀。而魯至於道。而宓子賤鳴琴愔愔。單
父亦化。寬猛之際。大小不侔。比權量實。其義焉在。敷暢厥
旨。敬佇嘉言。
問。傳曰。其君齋明精潔。則神饗人聽。故明神降之。夫天地
絪縕。沖氣為人。神何由降。明何由出。至於晉祟實沈。崧生
申甫。編傳穀城之老。言發魏榆之石。檮杌杜伯。與商周而
存亡。黃熊白毛。將晉虢而興敗。是何祥也。根本焉在。二三
子賁然來思。宜究乎天人之終始。其悉數以對。
對洞曉元經策
問。大象無體。元功陰隲。雖稟生之類萬殊。而含道之原一
致。是以至人垂訓。將以微言。演為真宗。貽厥後學。包括六
藝。周流八表。或因事以立言。或寓言以詮意。至如交樂於
天。交食於地。不相與為事。不期與為謀。善無所私。惡無所
棄。施之於教。何以勸勉。經曰。不爭善勝。不言善應。正直如
繩。平易如水。常務斯道。何往不臻。又曰。善建不拔。善抱不
脫。子孫以祭祀不輟。斯言信矣。昔放勳欽明。光宅天下。人
歌擊壤。政叶雍熙。可謂善乎建抱。善乎拔脫。宜其帝緒蕃
遠。貽厥孫謀。綿綿瓜瓞。邁德垂裕。何丹朱之不嗣。而祭祀
輟乎。又天無二日。民無二主。若以天下觀。天下豈有二君
乎。夫君為元首。臣為股肱。君無賢臣。誰與共理。粵若舜舉
八元。致垂拱之化。漢用三傑。成霸王之業。夏殷之末。任佞
去賢。宗社淪亡。為無匡輔。經稱不尚賢者。其旨何也。聖人
立教。專氣致柔。故形不欲勞。性不欲竭。深根固蔕。可以常
存。則有朝穆肆任。勞逸過度。促齡損性。却以為然。又有惟
靜惟清。守貞守樸。二經之說。何取則焉。又聞善攝生者。動
與吉會。武不措爪。兵難容刃。單豹嵓居水飲。身代俱損。壽
永色孺。不免噬搏。何衞生之不異。而利害之頓殊。子既洞
曉元經。探微索隱。矛盾若此。何以會明。側席虛心。佇聞啟
沃。
對。臣聞道之為物。無名無形。蓋聖人酌而用之。推而宏之。
取其精以修身。用其麤以救物。從本降跡。散樸為器。於是
有可道之道。忘言之言。其大略雖以沖寂為宗。虛極為體。
然妙用無眹。故不可致詰。今陛下詰其體。探其宗。豈不欲
因言演教。於教奚有。夫長風吹而眾竅號。則大無不動。細
無不應。況陛下用大道為風。以鼓㣥有。臣則吹萬之一音
也。敢不唱於眾竅之末。臣謹按天有施。地有利。用天之施。
以處其和。謂之交樂。分地之利。以養其正。謂之交食。夫相
與生於有為。有為生於有事。有事則謀名存矣。善惡生於
公私。公私生於用。用則棄名立矣。然聖人有為不為焉。有
事無事焉。有謀不謀焉。有善無善焉。有惡無惡焉。泯善惡
於一致。合異同於萬殊。則妙門可存。教父斯在。臣又按道
德經云。天網恢恢。疎而不失。常有司殺者殺之。此不爭善
勝之應也。文宣王稱天何言哉。四時行焉。百物生焉。此不
言善應之驗也。周書云。無偏無黨。王道蕩蕩。此正直如繩
之效也。經又云。居善地。心善泉。與善仁。言善信。此平易如
水之證也。陛下宏其言。挹其道。以為天下式。三十有二載
矣。且復推功外名。不有不恃。考言詢事。若沖若缺。詔臣等
曰。常務斯道。曷往不臻。臣鯫生也。焉知其辨。雖然。有一於
此。願陛下守而勿失。與神為一。使神不遠於人。人不遠於
天。天人合并。如影響交應。則甚夷之道。焉往而不臻。夫有
國者。必善建皇極。善抱至道。道之不存。傾其宗遷其社之
謂拔。桀放南巢。受死牧野是也。極之不建。失其器亡其國
之謂脫。太康去洛汭。幽王敗驪山。厲王流彘是也。至如堯
知天歷在躬。故以至公官天下。天下戴之而不辭。知丹朱
不肖。又以至公禪天下。天下去之而不怨。可謂邁德矣。其
後裔更霸迭王。重之以御龍唐杜之代祿。可謂垂裕矣。陛
下興廢繼絕。立五帝祠。即春秋備其祭典。亦可謂祭祀不
輟矣。方之拔脫。臣謂不同。經曰。不尚賢。使民不爭。大哉聖
人之知微知彰乎。夫尚賢者。國家之所當先。然古先聖人
曰。雖求賢審官。其用未始不無為也。而聖人能無為於求
賢。不能使無為無迹存。則有為者尚之以為利。於是有飾
智以驚愚。修身以明汙。其漸起於一時之名。其弊存乎千
載之後。不尚賢者。非謂廢股肱之任。絕匡輔之力也。蓋欲
因時致功。功成則遣而遺之。因義立事。事遂則有而無之。
無之則跡滅。跡滅則爭息。爭息則於為無為。於事無事。雖
八元以翼唐弻虞。三傑之戡秦滅項。其無為無事一也。若
夫齊天地。冥萬物。莫大於全真。專氣致柔。全真之本也。惟
清惟靜。全真之中也。各然其所然。各可其所可。全真之末
也。設教者三合其道。一以貫之。雖逍遙與道養殊途。然性
情與力命同轍。苟因其合而較其分。則子產不得不勞於
刑政。朝穆不得不逸於肆任。若矯其肆任之性。以徇刑政
之端。是續鳧截鶴。虧其全矣。故聖人以大猷御六氣之辨。
以大方合二經之旨。明應變無方。立言不一。學者宜忘言
以究其體統。不可執言以滯其筌蹄。經不云乎。反者道之
動。惟動而常靜。靜可以取則。權足以合義。義無反經。凡養
生者。以本為精。以物為麤。閉其外。慎其內。迹不踐凶危之
境。故兵不能容其刃。心不居馮暴之地。故武安得措其爪。
苟守其精而遺其麤。故得於內而喪其外。外內無以持其
分。則衞生之經悖矣。謂之不異。臣竊異之。至如希微大體。
徼妙元鍵。陛下得黃帝之遺珠久矣。雖廣成無所陳其至
精。傳說無所用其舟楫。啟沃之問。豈臣及之。有黷睿謀。懼
殞越於下。謹對。
代文武百官賀芝草表
臣某言。臣等伏見開府儀同三司魚朝恩奏。含暉殿及白
華亭院內并芝草生者。臣等謹披圖按牒。竊考前志。蓋王
者以道莅天下。而德及庶物。則有神木靈草。儲祥效異。陛
下賢聖恭儉。慈仁愛人。開闡學校。尊教勸德。將以五經。根
本庶政。風化斯浹。神人以和。和氣旁感。蒸而為瑞。不然。豈
靈芝菌蠢。異處同植。不產他宇。必於宸居。輝輝九葩之蓋。
煌煌三秀之質。蓋表陛下之欽明光宅。以人文成化。靈根
碩茂。萬葉無疆。神應炳然。天意如答。臣等獲忝朝列。幸覩
禎祥。臣無任喜慶之至。
賀擒周智光表
臣等言。臣聞征而無戰。王者之師也。將而必誅。春秋之義
也。臣伏見周智光傲很頑虐。昏迷猖狂。敢專生殺之威。以
慢王度。崇飾奸慝之志。自干天誅。陛下謂罪在已躬。視人
如子。永言式遏之義。不得已而用師。而將纔受鉞。兵未血
刃。已梟元惡之首。載安舊汚之俗。昔漢征黥布。望陣而憂。
殷伐鬼方。積年乃克。豈若今日陛下朝命將帥。夕殲渠魁。
制勝神速。從古未有。臣無任慶快之至。
賀袁傪破賊表
臣某等言。臣等伏見河南副元帥行軍司馬太子右庶子
兼御史中丞袁傪露布奏。今年五月十七日破石埭城賊
方清。并降烏石山賊陳[:#AS-FE5D:●]
[:#AS-FBEE:●]土等徒黨二萬五千五
百人者。臣閒聖人之生。不能使大盜不起。故唐虞之代。時
則有三苗之師。奸宄草竊。為患舊矣。山賊方清等。蕞爾狂
狡。敢干天
誅。聚椎剽之徒。謂險遠可恃。作為蛇豕。以薦食勾吳。乃有
跨據大江。吞噬東土之計。七州之地。人罷耕織。百姓業業。
全活無所。陛下方銳志於偃武。不得已而用兵。乃命將受
略。使先勝後戰。故傪等役不再舉。而師有成績。巢窟皆傾。
俾無遺類。詿誤之輩。得返故業。汚俗更始。流人汔康。此三
代之舉也。非陛下齊聖格天。文思柔遠。豈能底綏盜亂。如
此其速。臣等幸覩成功。不勝大慶。臣無任抃躍之至。
請降誕日置天興節表
臣某等言。臣聞天有春秋冬夏之氣。時也。時有分至啟閉
之候。節也。至若寒食上已。端午重陽。或因人崇尚。亦播為
風俗。況歷運光啟。聖人降生。固宜紀載震之辰。與八節同
號。故元宗生日命曰天長節。肅宗生日命曰天平地成節。
并以飲食宴樂。布慶萬方。使賜及同軌。風流異代。陛下纂
祖宗純懿。與天地同德。禮樂克修。憲章咸備。而聖誕之日。
未有嘉名。將何以表出震之期。慶流虹之瑞。率土延企。思
扇舊風。是以臣等禺禺。不勝大願。願以十月十三日為天
興節。其王公士庶。上壽作樂。悉如開元乾元故事。上以殷
薦。崇先天不違之德。下以布澤。錫萬代無疆之休。使鳳鳴
河清。實在茲日。臣無任。
賀櫟陽縣醴泉表
臣等言。伏見京兆尹李勉奏。櫟陽縣有醴泉湧出。飲之者
痼疾皆愈。臣聞王者澤周庶類。則神降百祥。天地之心。去
人不遠。陛下厚德載物。與坤同符。以善利人。如水潤下。故
后土獻瑞。湧泉療疾。靈源酌而不竭。沈痼飲而皆痊。勿藥
之喜。萬人是賴。仰窺天意。豈不以是彰陛下之德施乎。不
然。何眾庶禺禺。強名聖水。彼丹井朱草。白麟赤雁。徒稱太
平之瑞。未聞功施於人。方之聖泉。豈踰神異。臣等無任喜
慶之至。
賀太陽當虧不虧表
臣某等言。伏見今月一日雲物陰晦。太陽當虧不虧者。臣
聞殷太戊宋景公。皆修德立言。而妖變為福。陛下以日月
薄蝕。勞謙惕厲。而灾不勝德。雲為垂陰。若天降衷。使其謫
收不見。易象曰。既憂之咎不長也。臣等無任欣戴之至。
賀潞州芝草嘉禾表
臣某等言。臣伏見陳鄭澤潞隴右節度使奏。潞州使院行
軍司馬裴政廳事柱上生紫芝草七莖。長子縣厚載鄉生
嘉禾兩莖同一穗者。臣聞靈芝嘉禾。太平之瑞。昔在周漢。
嘗表休徵。當時福應。疾如影響。今庶政方乂。而二瑞薦臻。
是天降殊祥。用彰有德。豈非陛下寶持慈儉。輯柔遠邇。克
俾天下和平。當如周漢之盛乎。神祇景貺。實甚昭晰。彼唐
叔之獻。與齋房之歌。明德所感。古今同契。臣無任。
直諫表
臣等言。伏見陛下屢發德音。招延獻納。使左右侍臣。得直
言極諫。忠謇者無不聽。狂訐者無不容。又辛丑詔書。詔裴
冕崔渙等十有三人并集賢殿待制。以備詢事考言之問。
此五帝之盛德也。而臣以目覩。生則幸矣。然頃者陛下雖
容其直。而不用其言。進匭上封者。大抵皆事寢不報。書留
不下。但有容諫之名。竟無聽諫之實。遂使諫者稍稍自引。
鉗口就列。飽食偷安。相招為祿仕。此忠鯁之士所以竊歎。
而臣亦恥之。十室之邑。必有忠信如孔某者。況以朝廷之
大。卿大夫之眾。而陛下選受之精與。假令不能如文王之
多士。堯舜之比屋。其中豈不有溫故知新。可使懋陳政要。
而億則屢中者乎。陛下唯虛存其儀。令條奏不曠。及議政
之際。曾不採其一說。堯之疇咨。禹之昌言。豈若是耶。昔堯
設謗木於五達之衢。孔子亦曰以能問於不能。以多問於
寡。又曰某也幸。苟有過。人必知之。然則多聞闕疑。不恥下
問。聖人之心也。臣不勝大願。願陛下試以堯孔之心為心。
日降清問。啟其宏議。不可者罷之。可者議之於朝。與執事
者共之。使知之必言。言之必行。行之必公。則君臣無私論。
朝廷無私政。天下無私是。陛下以此辨可否於獻替。而建
太平之階可也。況國體乎。自師興不息十年矣。萬姓之生
產空於杼軸。擁兵者第館亘街陌。奴婢厭酒肉。而貧人羸
餓就役。剝膚及髓。長安城中。白晝椎剽。京兆尹不敢詰。加
以官亂職廢。將惰卒暴。百揆隳刺。如紛麻沸粥。百姓不敢
訴於有司。有司不敢聞於天聽。士庶茹毒飲痛。窮而無告。
今其心禺禺。獨恃於麥。麥不登。則易子齩骨。可跂而待。眠
於焚薪之上。豈危於此。陛下不以此時軫薄冰朽索之念。
勵精更始。思所以救之之術。忍令宗廟有累卵之危。萬姓
悼心而失圖。臣實懼焉。去歲十二月丁已。夜中星隕如雨。
昨者清明降霜。三月苦熱。寒暑氣候。錯繆顛倒。沴莫大焉。
豈下凌上替。怨讟之氣焰以取之耶。不然。天意之丁寧譴
誡。以此儆陛下。宜反躬罪已。旁求賢良者而師友之。黜棄
貪佞不肖而竊位者。下哀痛之詔。去天下所疾苦。廢無用
之官。罷不急之費。禁止暴兵。節用愛人。罔使宦官亂國政。
佞言敗厥度。兢兢乾乾。以徼福於上下。必能使天諴感而
神心應。反妖災以為和氣。彼太戊桑穀。宋景熒惑。焉足為
陛下道哉。臣一昨陳奏。請減江淮山南等諸道兵馬。以贍
國用。陛下初不以臣言為愚妄。許即施行。然及今竟未有
沛然之詔。臣竊遲之。今天下唯朔方隴西有吐蕃僕固之
虞。邠涇鳳翔等兵。足當之矣。自此而往。東洎海南至番禺。
西盡巴蜀。萬里無鼠竊之盜。已積歲矣。而兵不為之解。傾
天下之貨。竭天下之穀。以給不用之軍。而為無端之費。臣
不知其故。假令居安思危。用備不虞。自可於阨要之地。少
置屯禦。餘悉休之。以其糧儲屝屨之資。充疲人貢賦。歲可
減國賦之半。陛下豈遲疑於改作。逡巡於舊貫。使大議有
所壅。而率土之患。日甚一日。是益其弊而厚其疾也。臣竊
惑焉。夫療癰者。必決之使潰。今兵之為患猶癰也。不以漸
戢之。其害滋大。大而圖之。必力倍而功寡。豈周易不俟終
日之義與。伏惟圖其始而要其終。天下幸甚。臣無任懇款
之至。
為李給事讓起復尚書左丞兼御史大夫第二表
草土臣某言。臣昨以哀瘵愚懇。昧死上陳。冀回日月之光。
曲念螻蟻之志。伏奉丁酉詔。未蒙矜允。捧讀聖旨。五情殞
裂。臣某中謝。伏以適四方宣王命之任。必擇職位素貴。聞
望炳著。學能專對。才有餘力者。以充其選。臣以宗室未屬。
妄荷寵命。惟才與智。俱不如人。況今衰羸殘喘。加以病苦。
支離沈瘵。歷夏及秋。終日不過一食。不杖不能自起。自料
若力疾祇命。適數千里。雖欲自強。必中道委頓。璽書詔旨。
廢失是憂。臣伏見廣德二年七月赦書。罷天下起復之官。
許終喪禮。此陛下孝德過於兩漢。然渙汗之發。率土霑霈。
豈獨令臣。隔在赦外。又尚書右丞。會府之樞轄。御史大夫。
天下之繩墨。宣慰巡檢。朝廷之大寄。今臣受此三職。而以
起復為名。因臣過舉。破陛下法令。使百寮師師。何以取則。
臣夙遭不造。備生人之艱。官始一命。先臣棄背。慈母鞠育。
至於成立。遭罹二京覆沒。弱弟以宗室見害。臣惸然茹痛。
獨侍板輿。備嘗險阻。冀及榮養。纔擢掖垣。慈顏違代。罔極
之痛。終天莫追。今靈筵未塵。墳土尚濕。遽令臣荷金印之
寵。處黃華之榮。使繐帷廓然。奠祭無主。此恒情之所不忍
也。陛下其忍之乎。伏乞以聖慈曲臨。皇明下照。矜臣尫瘵。
察臣不逮。更擇時彥。授之使職。許臣得以羸骸。終其喪紀。
實天地之施。鍾於臣身。倘殘魂未滅。朽質可委。誓當摩頂
至踵。以答聖造。臣無任哀瘵懇迫之至。
第三表
草土臣某言。臣再以微誠。伏闕請命。綸言累降。天聽未回。
仰戴聖情。俯循哀慼。悲懼交迫。悼心失圖。臣某中謝。臣才
能不及中人。且未嘗有毫髮勳效。陛下不以臣不肖。特降
殊私。授以驅馳之任。賜以親賢之目。臣且匍匐奉詔。戮力
將命。寧敢矯禮為名。以讓自飾。顧臣羸瘵奄奄。行步支離。
力有所不任。用有所不逮。風憲重任也。宣撫大典也。誠恐
以疾墜王命。隳使職。負陛下所舉。以重臣之罪。方今濟濟
多士。盈於朝列。陛下舍而不用。而拔臣於苫廬之中。必以
臣智識為小有可採。臣之他日。猶不如人。況今尫薾餘息。
方寸紊矣。焉能為陛下振揚休命。覽觀風俗。竊自惟忖。知
不勝任。是以拳然寸丹。猶冀識察。陛下仁聖孝德。錫類海
內。豈令善貸。不霑臣身。敢希殊造。俯遂微懇。則死之日。生
之年也。臣無任哀懼之至。
第四表
臣某言。一昨臣以哀瘵。叨奉恩私。封章三上。不蒙矜允。猥
以羸薾之質。謬銜出疆之命。賴陛下威靈。免貽咎責。復得
待罪朝闕。許守几筵。仰荷天慈。俯慙靈祐。臣某中謝。頃陛
下不以臣駑蹇。特加寵渥者。豈非知臣屬辱忝宗盟。曾奉
使河朔。謂能闡揚天旨。懷柔遠方。而尚書省材賢如林。庶
政必舉。陛下垂拱。㣥臣守職。固不假臣以區區之力。重尸
省闈明矣。今將命既復。本職未解。敢恃皇眷。輒復陳乞。臣
煢然在疚。獨無兄弟。荼毒日淺。創鉅痛甚。且又疹病。四體
支離。重寄榮遇。人之所欲。力有不任。名敢虛受。此臣所由
拳拳不已。有望於陛下也。臣伏以三年之喪。未足申罔極
之恩。先王制禮。以節人情。臣在喪未逾一年。奉使已歷三
月。若又假國家名器。食陛下祿俸。是臣亡母於臣有終身
之愛。而臣於亡母無數月之報。先聖以孝感為號。陛下以
孝德格天。錫類之恩。宜及海內。今寵命一降。使臣有不孝
之目。子而不孝。如臣不忠。不孝不忠。人所當棄。是又豈足
為陛下操持綱轄。彌綸憲章。臣之頑固。猶知不可。况天下
僉論。朝廷公議乎。伏願許臣免冠。遂臣私志。倘終喪紀。尚
有餘息。誓當摩頂粉骨。以答殊恩。臣無任。
第五表
臣某言。臣去年十一月某日。又詣銀臺門下上表陳情。至
今積旬。未奉恩旨。屏營無地。哀惶疚心。臣某中謝。臣蕞爾
朽質。叨奉明恩。違天固辭。豈不知罪。實由恃陛下蒸蒸之
德。故敢守臣子區區之意。伏以忠孝之道。禮生於情。資親
事君。愛敬同等。臣生處聖代。齒力未衰。致身日長。效節途
遠。獨慈親違棄。永往莫追。先王制禮。居喪之紀有限。昊天
不弔。欲報之德罔極。而今茹痛緘哀。冒寵干責。雖欲僶俛
從事。使臣何以為心。蓋三年之喪。金革無避。自魯公伯禽
晉襄公始也。實以徐戎秦師之役。有為為之。非是則否。故
孔子對子夏問曰。以三年之喪從利者。吾不知也。今朝無
徐秦之難。臣非金革之任。竊陛下名器。是從利於喪也。食
稻衣錦之責。捨臣誰歸。凡曲全萬物。使不失性。天地之仁
也。鞠育煦嫗。知寒熱疾痛。父母之慈也。兼而有之。明君之
惠也。臣是以又持悃款。昧死上言。竊希天父之恩。不奪臣
子之志。泣血待命。惟陛下省察。臣無任。
第六表
臣頃頓首昧死詣闕。累陳情狀肝膽。悉以披露懇誠。冀蒙
識察。於今浹辰。德音不下。實由臣詞淺意陋。無以動天。哀
惶失圖。跼蹐無地。臣某中謝。臣雖親忝葭莩。才實駑鈍。位
忽過望。恩亦加等。宜竭精力。仰酬造化。豈敢飾讓自言。企
禮顧望。嘗聞上有至仁之君。下無失性之人。陛下以蒸蒸
聖德。格於上下。故哀哀孝思。敢辭榮祿。陛下豈忍抑其微
誠。假令臣損情變禮。陳力就列。亦猶雙鳧乘雁。何補江海。
況敢貪不次之寵。遺罔極之報。因喪從利。以哀為榮。此臣
所以屢瀆天威。望回宸聽。懇至之願。形於累表。拳然待命。
惟聖慈察之。臣無任。
第七表
臣某言。伏奉某月日批勅。矜臣荒謬之情。許以殘喘終喪。
使奉几筵。獲展哀報。陛下誕敷五教。惇敘九族。以臣屬忝
枝葉。哀[:#AS-8563:⿰⺯⿸厂⿱田坴]蓼莪。恤以皇慈。使及於禮。天地之意。曲全人欲。
日月迴照。下及苫廬。伏讀詔書。感懼交集。仰戴聖造。若蚉
負山。屏營瞻奉。惶懼隕越。臣無任哀戴之至。
為譙郡唐太守賀赦表
臣某言。伏奉二月五日制書。大赦天下。喜氣動天。榮光被
物。百神踊躍。眾庶悅豫。臣某誠歡誠喜頓首頓首。臣聞大
道所寶。莫先於慈。聖人之德。無以加孝。陛下執大象以御
物。不得已而用兵。假一戎之威。為萬物戡難。再造區宇。以
康黎元。慈之至也。纂服配天。不失舊物。然後增鴻名以嚴
父。正榮號以恭已。元元本本。尊尊親親。孝之大也。猶慮物
有不遂其性。政有不阜於俗。宏肆眚之恩。與天下更始。滌
瑕蕩穢。燭幽及微。風行物表。鏡照海內。雷作而萬戶蟄振。
網開而三面鳥飛。陽春無私。品物何幸。臣位忝郡守。預沐
渥恩。績考勳微。徒沾潤澤。臣無任抃躍之至。謹奉表陳賀
以聞。
