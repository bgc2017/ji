欽定全唐文卷八百四十八
李疇
疇。後唐長興元年官宗正丞。
請禁陵封內開掘奏
京畿內列聖園陵。自兵亂後。來人戶多於陵封內開掘燒
磚窰竈。掘斷岡阜。驚動神靈。此後請嚴切禁止。奉陵州縣。
凡有封內窰竈。並宜修塞。
李崇遇
崇遇。後唐長興元年官尚舍奉卿。
請四品以下官准賻贈奏
竊見文武百官。一品己上薨謝者。皆有賻贈。自四品己下。
無例施行。請特定事例。以表無偏。
王澄
澄。後唐長興二年官大理少卿。
梓材賦(以理材為器如政之術為韻)
猗嗟掄材者梓。必將有以。掄者動不妄施。材者用之為美。
塗其丹雘之色。契乃斵雕之理。成乎器用。孰不勤止。則知
能者軌物。其利博哉。達於道必獲乎象。酌於事實在乎材。
材罔不奇。戒乎不知。應時可重。匪飾胡為。須度長而絜大。
諒方矩而圓規。役是司者。勉矣厥宜。亦猶德必輔人。材不
假器。人失德而奚取。器非材而奚利。材濫則過於梓人。德
乖則失乎爾位。其有取非輪桷。性實散樗。以不材而見棄。
思入用其焉如。豈比山有之亦修短惟準。工度也而削理
有餘。既罕節而抱直。成大厦之厥居者哉。夫如是。則工以
理材為難。國以教人為聖。聖體材而存道。材象道而成政。
宏之在人。慎乃出令。藏器俟時。人罔越思。達乎至極。欽哉
有司。惟試可矣。以材校之。守而弗失。其德秩秩。以人觀材。
以材觀實。非獨陳伊周之宏義。將以翊我唐之政術。儻小
材之不遺。願雕煥於茲日。
請禁不務農桑奏
陛下御極以來。大稔於此。時無水旱。歲有豐登。所以民去
農桑。士思遊情。或機巧以趨利。或宴樂以棄時。且一夫不
耕。或受其飢。一婦不織。或受其寒者。而況鄉閭之內。城郭
之中。競削錐刀。罔知本末。或鼓舞於村落。或謳歌於市㕓。
實繁有徒。觸類而長。若非禁止。漸恐滋彰。
孔莊
莊。後唐明宗朝官刑部員外郎。
請擇郡守疏
臣聞漢宣帝云。與朕共治天下者。其唯良二千石乎。今國
家每擇郡牧。唯賞軍功。慮於治民。未盡其旨。為人求瘼。責
在參佐。則庶幾近理。願畱天睠。俾慎揀焉。
趙和
和。後唐明宗朝為西川雲州使。
對縣令不修橋判
長安萬年縣坐去歲霖雨不修城內橋被推桉訴云各有司存不伏科罪
中京帝宅。上洛星橋。宮城俯臨。九重密邇。康莊或斷。一切
停畱。架海黿鼉。誰看往迹。填河烏鵲。不見新營。冠蓋相喧。
遏紅塵而不度。車徒競擁。駐白日而移陰。修搆既在科須。
差遣誠歸正典。事合屬於將作。不可責以親人。訴者有詞。
請停推劾。
對私僱船渡人判
洛水中橋破絕往來渡縣令楊忠以為時屬嚴寒未可修造遂私僱船舫於津所渡人百姓杜
威等連狀舉忠將為幹濟廉使以忠懦弱不舉職事以邀
名欲科不伏
上洛飛湍。中橋施搆。參差危柱。若星影之全開。斷絕浮梁。
似虹光之半起。望九衢之車馬。未見川流。瞻兩岸之風煙。
更疑波委。楊忠宣風帝輦。作宰神州。以修造之辰。當沍寒
之節。私雇船舫。公然來往。論惠雖是恤人。語事更非濟物。
且雨畢理道。水涸成梁。莫不率由舊章。抑亦編諸甲令。故
違憲法。自寘刑科。廉使以懦弱繩愆。正符厥理。杜威以幹
濟連狀。未識其宜。
王鬱
鬱。後唐明宗朝官大理少卿。
請定覆奏決囚奏
准貞觀五年八月二十一日勅。極刑雖令即決。仍三覆奏。
在京五覆奏。決前三奏。次日兩奏。惟犯惡逆者一覆奏。著
於格令。又准建中三年十一月十四日勅。應決大辟罪在
京者。宜令行決之司三覆奏。決前兩次。決日一奏。又謹桉
斷獄律。諸死罪囚。不得覆奏報下而決者。流二千里。即奏
報應決者。聽三日乃行刑。若限未滿而行刑者。徒一年。伏
以人命至重。死不再生。近年以來。全不覆奏。或蒙赦宥。己
被誅夷。伏乞勅下所司。應在京有犯極刑者。令決前決日
各一覆奏。聽進止。有凶逆犯軍令者。亦許臨時一覆奏。應
諸州府。乞別降勅指揮。
請令諸司各詳令式奏
伏自廣明辛丑之後。天祐甲子已來。官壞政荒。因循未補。
此蓋諸司滅喪人吏。曹局亡失簿書。至令官僚中。有不知
所掌之事者。伏准文明元年四月十四日勅。律令格式。為
政之本。內外官員。退食之暇。各宜披覽。仍以當司令式。書
於廳事之壁。俯仰觀瞻。使免遺忘。虔尋茲制。實繫化源。請
下內外文武百司。如本司闕令式者。許就三館抄六典內
本司所掌名目。各粉壁書寫。
呂朋龜
朋龜。後唐天成中官太常博士。
少帝諡號議
謹桉禮經。臣不誄君。稱天以諡之。是以本朝故事。命太尉
率百僚奉諡冊。告天於圓丘。迴讀於靈座前。並在七月之
內。諡冊入陵。若追尊定諡。命太尉讀諡冊於太廟。藏冊於
本廟。伏以景宗皇帝頃負沈冤。歲月深遠。園陵己修。不祔
於廟。則景宗皇帝親在七廟之外。今聖朝申冤。追尊定諡。
重新帝號。須撰禮儀。又禮云。君不逾年。不入宗廟。且漢之
殤沖質。君臣己成。晉之惠懷愍。俱負艱難。皆不列廟食。止
祀於園寢。臣等切詳故實。欲請立景宗皇帝廟於園所。命
使奉冊書寶綬。上諡於廟。便奉太牢祀之。其四時委守令
奉薦。請下尚書省。集三省官。詳議施行。
段禺
禺。後唐明宗朝官太常博士。
請定五廟奏
伏以宗廟之制。歷代為難。須按禮經。旁求故實。又緣禮貴
隨時。損益不定。今參詳歷代故事。立高曾祖禰四廟。更上
追遠祖光武皇帝為始祖百代不遷之廟。居東向之廟。供
為五廟。庶符往例。又合禮經。
冊秦王儀注議
據開元禮。臨軒冊禮。命諸王大臣其日受冊者。朝服從第
鹵簿。與百官俱集朝堂。就次受冊訖。通事舍人引。不載謁
朝還第之儀。自開元以後。冊拜諸王。皆正衙命使詣延英
進冊。皇帝御內殿。高品引王入。立於位。高品宣制讀冊。王
受冊訖歸院。亦無乘輅謁朝之禮。臣按五禮精義云。古者
皆因禘嘗而頒爵祿。所以示無自專。稟之於祖宗也。今雖
冊命不在烝嘗。然拜大官封大邑。必至殿廷。敬慎之道也。
今當司欲準開元禮。其日秦王服朝服。自理所乘輅車。備
鹵簿。與㣥臣俱集朝堂。就次受冊訖。至應天門外。奉冊置
於載冊之車。秦王升輅。出謁太廟訖。歸理所。儀仗鹵簿如
來時之儀。
劉虔膺
虔膺。後唐長興二年官遼州和順縣令。
上時務奏
里俗有父母在而析財別居。又宗族之間。或有不義凌其
孤弱者。請行止絕。
周知微
知微。後唐長興二年官刑部郎中。
請復議典奏
開元刑法格。有後格破前格之載。無後勅破前律之文。今
雖以律定罪。以格禁違。復有八議之條。廢來斯久。請准舊
制。令居八議之條。有犯死罪者。令所司准法先奏請行議
典。
請除落正罪外科決輕贓奏
臣每詳覆案文。靜究贓罪條件。或有因緣勘鞫。滋漫告陳。
雖廣訟論。漸異根本。其間有物關獻遺。事同情異。或果實
紙筆之徒。或絲履茶藥之類。逐色目計錢不及三二百。聚
都數不過四五千。為案牘之微贓。傷朝廷之大體。引律二
罪俱發。以重者論。不累輕以加重。請非正論事條外。定贓
之時。並許除落。
請令州郡抄法書奏
請藩方州郡。皆令抄寫法書。每遇詳刑。須憑條格。既無失
入。自絕銜冤。
請明商賈開驗奏
近年關防商賈。不憑司門公驗。關禁之設。國有舊章。請諸
司舉行之。
請禁官曹被刑疏
竊以唐有天下。垂三百年。聖帝明君。覽宏綱而御極。忠臣
賢佐。法古道以贊時。兩漢已還。歷代罕比。雖國有中否之
數。人無厭德之言。果致陛下紹開中興。纘承大業。將欲永
光帝載。而猶動守典刑。伏見州縣官僚。被人論訟。始行追
取。未辨是非。稱呼不去其官曹。枷鎖已拘於道路。所以上
無恥格。下絕恭敬。有玷盛明。實駭觀聽。此後凡有官緒可
稱。所訟罪名未正。伏請祇令監守。皆在法司。俟曲直稍分。
即荷校無憚。所貴坐法者知國章有節。司刑者表守律無
踰。
請禁告訐疏
竊覩近勅。慮有官吏割剝下人。許百姓陳告。民之愚下。罔
認宸衷。或捃摭纖微。或受人驅駕。事多憑虛。適足為亂。有
過者固合當辜。誣罔者請議刑憲。庶或知止。免瀆風化。
曹允昇
允昇。後唐長興三年官太常丞。
請禁府郡以僕使代書判奏
使府郡牧。例以隨身僕使為中門代判通呈等。名目極多。
皆恃勢誅求。不勝其弊。伏請特行止絕。如藩侯郡守不能
書札。請委本判官代押。其職務監臨。請差本處衙院官吏。
庶得漸除踰濫。兼使州奏薦判官。多非才行。或以賄賂求
進。今後奏薦。請令本人隨表至京。令所司比驗。
蔡同文
同文。後唐長興三年官國子博士。
請增七十二賢酒脯奏
伏見每年春秋二仲月上丁。釋奠於文宣王。以[:#AS-8862:⿱亠兊]國公顏
子配坐。以閔子騫等為十哲排祭奠。其七十二賢圖形於
四壁。面前皆無酒脯。自今後。乞准本朝舊規。文宣王四壁
諸英賢畫像面前。請各設一豆一爵祠饗。
盧華
華。後唐長興四年官刑部員外郎。
請旌賞外官能理冤獄奏
臣竊以欽恤者。聖人之大德。畏慎者。臣下之小心。倘不怠
於交修。庶自叶於理道。伏遇陛下靜符元化。動修至仁。八
紘無幽枉之人。四海有昇平之望。但以人非誘勸。事罕專
精。將欲仰副憂勤。實願再明條制。伏見本朝故事。凡內外
官司。有能辨雪冤獄。活得人命者。特書殊考。非時命官。多
難已來。此道漸廢。既隳賞典。難得公心。伏乞明降勅文。顯
示中外。自此不繫正攝官吏。能辨雪冤獄。全活人命。斷割
纔訖。旋具奏聞。考較不虛。時與超轉。如或滯畱不具申奏。
及虛妄冀希恩澤。其所任司長本判官。並請重加殿罰。
蕭希甫
希甫。宋州人。少舉進士。為梁開封尹袁象先掌書記。後唐
同光初為駕部郎中。遷諫議大夫兼匭函使。以希旨誣殺
豆盧革。拜左散騎常侍。後告密事發。貶嵐州司戶參軍。長
興中卒於貶所。
請求言選吏以消災沴表
臣聞天地助順。神理福謙。既物性之則宜。何虛心之致誤。
伏惟陛下自統臨四海。勤恤萬方。每崇恭儉之風。嘗布仁
慈之德。即合陰陽無爽。災沴不生。百穀豐盈。五兵偃息。今
乃川瀆決溢。水旱愆違。必恐是調燮未乖。祭祀未潔。軫吾
君宵旰之慮。負陛下覆育之恩。臣實痛心。誰迴愧色。伏乞
特頒明詔。下訪有司。詢其消遣之方。採彼妖祥之本。應是
前王古帝。往哲先賢。或有遺祠。但存舊址。在祀典者。咸加
嚴勅。稟靈通者。盡略修崇。悉遵虔肅之誠。無惰精祈之懇。
然後別宣長吏。側聽庶民。稍關疾苦之由。須罄撫循之策。
冀其昭感。仰贊昇平。
請條流縣令刺史得專斷獄奏
四方刑獄。動皆上聞。不獨有紊於公朝。兼且淹延其獄訟。
伏乞條流縣令。凡死罪已下得專之。刺史部內。有一吏一
民犯罪得專之。觀察使部內。有犯罪五人已下得專之。如
此則朝廷事簡。見萬乘之尊矣。
請釋天成以前罪人奏
臣叨蒙擢任。官忝諫司。所職重難。兼知匭院。但有關於至
理。即欲合於無私。冀竭丹誠。仰裨元造。臣伏見自同光元
年十月九日先朝收下汴州後。至今年四月一日已前。兵
革盛興。亂離斯極。典章幾壞。刑政莫施。每於紛擾之間。甚
有殺傷之苦。非惟州縣長吏。或濫誅夷。直至鄉里居民。互
為殘戮。挾私怨者。公行白刃。將快忿心。怙強力者。豈聞丹
書。惟欣得志。掠妻女以轉賣。劫財貨以平分。如此之流。應
遍天下。伏惟皇帝陛下薦恢帝載。光啟鴻圖。伏思自陛下
臨御以來。皇綱漸正。有功者盡賞。有罪者咸誅。閫外將清。
朝中無事。今則匭函己再修整。欲具進呈。必恐撎出。外邊
施行己後。遠近披訢。受狀至多。但慮京國諸司。囚禁便憂
填委。則至上虧皇化。有玷國風。其次更慮勳貴親賢。或關
對訟。便煩讞議。或礙刑書。若今事有否臧。即便政移曲直。
以臣愚見。欲自元年四月二十八日昧爽己前。罪無輕重。
應大辟己下罪。一切釋而不問。庶得刑清俗泰。國富民康。
咸欽不宰之功。永奉維新之化。
請禁州府推委刑獄奏
府州官吏。不務守官。咸思避事。每覩微小刑獄。皆是聞天。
不惟有紊朝綱。實恐淹延刑獄。
請置明律科奏
臣聞禁暴亂者。莫先於刑律。勤禮義者。無切於詩書。刑律
明則人不敢為非。禮義行則時自然無事。今詩書之教。則
業必有官。刑律之科。則世皆莫曉。近者大理正宋昇。請置
律學生徒。雖獲上聞。未蒙申舉。伏乞特頒詔旨。下付國庠。
令再設此科。許其歲貢。仍委諸州。各薦送一兩人。就京習
學。候至業成。便放出身。兼許以卑官。卻還本處。則率土之
內。盡會刑書。免禍觸於金科。冀咸遵於皇化。
崔琮
琮。後唐長興中官濮州錄事參軍。
鳳翔李業河東李拭並加招討使制
門下。邊境未寧。固資於選帥。輪轅適用。必在乎與能。無煩
易地之勞。各副長城之委。鳳翔節度使檢校刑部尚書李
業。生自將門。久知虜態。悅詩書而不倦。索韜鈐而甚精。河
東節度使檢校禮部尚書李拭。早膺儒冠。克擅文場。幼挺
瑚璉之姿。尤通冉季之政。並累更重任。必播能名。或居劇
塞而練卒討羌。或領北門而剋己訓士。皆勤勞備著。功效
居多。朕以右輔之新拓土疆。是資綏緝。大鹵之連控戎落。
尤藉隄防。或更戶封之崇。或仍舊貫之美。各膺新命。無替
前勞。
請置病囚院疏
諸道獄囚。恐不依法考掠。或不勝致斃。翻以病聞。請置病
囚院。兼加醫藥。
路航
航。後唐長興四年太常博士。
詳斷張延雍等奏
准格。詐為制勅。偽行符印。罪當絞。其令史吳知己。准格重
杖一頓處死。本司官祠部郎中王承弁。初不精詳。致彼罔
冒。准詐偽律。合杖九十。如己去官。則減等。今王承弁己別
除官。據格放罪。門下令史陳延祐。雖不與吳知己同情。有
涉屬託。准律杖一百放堂。後官何康初言屬託不至瑕疵。
准律杖罪。呂道昭李玩呂圖事雖關連。別無深罪。准格並
合釋放。諫議大夫張延雍。補蔭自有格文。催促失於事體。
言苛剋之語。雖是見人。據引驗之詞。蓋亦虛指。伏候勅處
分。
申嚴祀典議
比來小祠已上。公卿皆著祭服行事。近日惟郊廟太微宮
具祭服。五郊迎氣日月諸祠。並祇常服行事。兼本司執事
人等。皆著隨事衣裝。狼籍鞋履。便隨公卿升降於壇墠。按
祠部令。中祠己上。應齋郎等升壇行事者。並給潔服。事畢
收納。今後中祠己上。公卿請具祭服。執事升壇人並著具
緋衣幘子。今臣檢禮閣新儀。太微宮使卯時行事。近年依
諸郊廟例。五更初便行事。今後請依舊以卯時。
李光憲
光憲。後唐明宗朝官太子賓客。以禮部尚書致仕。應順元
年卒。
請置郊壇齋屋奏
臣聞國之重事。惟祀與戎。四時薦享之儀。合以敬恭備禮。
每祭。三公具列。御史監臨。行事㣥官。皆宿壇廟。或屋宇不
庇風雨。或止泊投寄村園。無戶牖以防虞。無薦席以藉地。
苟傷棲旅。難責精虔。禮或不周。福將安望。乞今量事添置。
庶保肅恭。
請復常參官上任舉人自代例疏
將垂帝範。在守於舊章。欲敘彝倫。合循於典故。實大朝之
理本。蓋有國之常規。臣嘗覽列聖實錄。伏見建中元年正
月五日勅旨。應內外常參官。後三日舉一人自代者。編諸
簡冊。冀拔賢良。是資教化之方。以盛簪裾之列。爰於近歲。
稍易舊規。臣請明下勅文。許行建中故事。所冀振纓在位。
咸懷舉善之心。棫樸興歌。漸致得賢之美。
李愚
愚字子晦。自稱趙郡平棘西祖之後。初名晏平。舉進士。又
登宏詞科。授河南府參軍。梁末帝嗣位。累擢司勳員外郎。
入後唐為翰林學士。同光三年。魏王繼岌征蜀。請為都統
判官。蜀平。就拜中書舍人。改兵部侍郎。長興初拜中書侍
郎平章事兼吏部尚書。閔帝嗣位。進位左僕射。清泰初加
特進太微宮使宏文館大學士。後罷相。守本官。二年卒。
唐末帝即位冊書
維應順元年歲次甲午四月庚午朔六日乙亥。文武百寮
特進守司空兼門下侍郎同中書門下平章事充太微宮
使宏文館大學士上柱國始平郡公食邑二千五百戶臣
馮道等九千五百九十三人上言。帝皇興運。天地同符。河
出圖而洛出書。雲從龍而風從虎。莫不恢張八表。覆育兆
民。立大定之基。保無疆之祚。人謠再洽。天命顯歸。須登宸
極之尊。以奉祖宗之祀。伏惟皇帝陛下天資神智。神助機
權。奉莊宗於多難之時。從先帝於四征之際。凡當決勝。無
不成功。洎正皇綱。每嚴師律。為國家之志大。守臣子之道
全。自泣遺弓。常悲易月。欲期同軌。親赴因山。而自鄂王承
祧。奸臣擅命。致神祇之乏饗。激朝野以歸心。使屈者伸。令
否者泰。人情大順。天象至明。聚東井以呈祥。拱北辰而應
運。由是文武百辟。岳牧㣥賢。至於比屋之倫。盡祝當陽之
位。今則承太后慈旨。守先朝遠圖。撫四海九州。享千齡萬
祀。臣等不勝大願。謹上寶冊。稟太后令。奉皇帝踐祚。臣等
誠慶誠忭。謹言。
請以降誕日為千春節奏
臣覽國史。開元十七年。宰臣張說源乾曜奏。改朔體元。固
聖主之能事。良辰嘉會。亦俗化之大端。蓋周人有合宴之
儀。漢代有賜酺之律。所以歌詠皇德。啟迪人情。至若泛菊
高堂。遂號重陽之節。流杯曲水。永為上己之游。在昔偶行。
於今不改。豈足比君臨四海。運應千年。畫璿圖而敬授民
時。秉玉燭而節宣和氣。身為律度。德合乾坤。仰為樞電之
祥。最是寰區之樂。願從人欲。特創節名。封函尋示於允俞。
自此永編於令式。舊章斯在。列聖嘗行。將有擬倫。預慚膚
淺。伏惟皇帝陛下動遵典法。克叶祖宗。方今玉鏡高懸。璿
樞廣運。告成功於朝社。正大禮於宮闈。是以舞干率服於
三苖。班瑞雍熙於萬國。臣等以獻歲元正之月。是猗蘭降
聖之辰。梅花映雪於上林。椒酒迎春於祕殿。江邊野老。願
鑾輅之時巡。陌上遊童。醉堯樽而獻祝。請於是月。特舉節
名。副與人共樂之言。致率土交歡之義。臣等謹按元宗皇
帝以八月五日載誕。張說等請以其日為千秋節。臣等不
揆庸暗。輒體憲章。請以來年正月降聖日為千春節。
勸韓建討賊書
僕關東一布衣耳。幸讀書為文。每見父子君臣之際。有傷
教害義。恨不得肆之市朝。明公居近關重鎮。君父幽辱月
餘。坐視凶逆。而忘勤王之舉。僕所未諭也。僕竊計中朝輔
弼。雖有志而無權。外鎮諸侯。雖有權而無志。惟明公忠義。
社稷是依。往年車輅播遷。號泣奉迎。累歲供饋。再復廟朝。
義感人心。至今歌詠。此時事勢。尤異前日。明公地處要衝。
位兼將相。自宮闈變故。己涉旬時。若不號令率先。以圖反
正。遲疑未決。一朝山東侯伯。唱義連衡。鼓行而西。明公求
欲自安。其可得乎。此必然之勢也。不如馳檄四方。諭以逆
順。軍聲一振。則元凶破膽。旬浹之間。二豎之首。傳於天下。
計無便於此者。
