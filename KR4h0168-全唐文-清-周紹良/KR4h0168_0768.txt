欽定全唐文卷七百六十八
盧肇
肇字子發。袁州宜春人。會昌三年進士第一。除著作郎。遷
倉部員外郎。充集賢院直學士。咸通中出為歙州剌史。歷
宣池吉三州卒。
如石投水賦(以聖獎忠直從諫如流為韻)
石比臣心。水猶君德。誠見投而不阻。如從諫而無極。蓋所
以作仁聖。思正直。清逾萬頃。能容落落之姿。操或一拳。以
造沉沉之色。惟我聖后。啟乎宸聰。每以淡然之德。能取確
爾之功。言乎水也。逾漢祖之虛受。稱乎石也。遇留侯之盡
忠。是以王事竭誠。㣥臣報政。具懷鑿鑿之美。允納洋洋之
聖。君心潤下。已覃滂沛之恩。臣志補天。願表堅貞之性。故
得朝廷肅穆。上下交慶。小伊傅以輸忠。配唐虞而比盛者
也。當其欲進嘉謀。心懷隱憂。思衮職而有補。隨諫鼓以來
投。於是咸趨丹陛。若蹈洪流。且推誠而上達。亦虛心而下
求。既乃契皇情。承天奬。介然允臻乎浹洽。渙若盡納其忠
讜。一言初進。開龍顏而似激圓波。萬國皆聞。入宸心而若
流清響。乃知窺日月之光。有虧必諫。震雷霆之怒。有諫必
從。雖磊落以難進。乃廣大而見容。既無悔以無尤。子產徒
言於狎水。那將恐而將懼。韓非奚患於攖龍。且夫瓊瑤為
報而匪珍。夜光處暗而多患。未若我喻水於盛德。比投於
納諫。允當上善之求。勿謂下流之訕。遂用握金鏡。臨玉除。
忠言得進以無隱。聖慮每徵於往初。如是則祥符出。惠澤
舒。將無事而無諫。見寰瀛之晏如。
海潮賦(有序)
夫潮之生。因乎日也。其盈其虛。繫乎月也。古君子所未究
之。將為之辭。猶憚人有所未通者。故先序以盡之。肇始窺
堯典。見歷象日月以定四時。乃知聖人之心。蓋行乎渾天
矣。渾天之法著。陰陽之運不差。陰陽之運不差。萬物之理
皆得。萬物之理皆得。其海潮之出入。欲不盡著。將安適乎。
近代言潮者。皆驗其及時而絕。過朔乃興。月弦乃小嬴。月
朢乃大至。以為水為陰類。牽於月而高下隨之也。遂為濤
志。定其朝夕。以為萬古之式。莫之逾也。殊不知月之與海
同物也。物之同。能相激乎。易曰。天地暌而其事同也。男女
暌而其志通也。夫物之形相暌。而後震動焉。生植焉。譬猶
烹飪。置水盈鼎。而不爨之。欲望膳羞之熟。成五味之美。其
可得乎。潮亦然也。天之行健。晝夜復焉。日傅於天。天右旋
入海。而日隨之。日之至也。水其可以附之乎。故因其灼激
而退焉。退於彼。盈於此。則潮之往來。不足怪也。其小大之
期。則制之於月。大小不常。必有遲有速。故盈虧之勢。與月
同體。何以然。日月合朔之際。則潮殆微絕。以其至陰之物。
邇於至陽。是以陽之威不得肆焉。陰之輝不得明焉。陰陽
敵。故無進無退。無進無退。乃適平焉。是以月之與潮。皆隱
乎晦。此潮生之實驗也。其朒其朓。則潮亦隨之。乃知日激
水而潮生。月離日而潮大。斯不刊之理也。古之人或以日
如平地執燭。遠則不見。何甚謬乎。夫日之入海。其必然之
理乎。且自朔之後。月入不盡。晝常見焉。以至於朢。自朢之
後。月出不盡。晝常見焉。以至於晦。見於晝者。未嘗有光。必
待日入於海。隔以映之。受光多少。隨日遠近。近則光少。遠
則光多。至近則甚虧。至遠則大滿。此理又足證夫日至於
海。水退於潮。尤較然也。肇適得其旨。以潮之理。未始著於
經籍間。以類言之。猶乾坤立。則易行乎其中。易行乎其中。
則物有象焉。物有象而後有辭。此聖人之教也。肇觀乎日
月之運。乃識海潮之道。識海潮之道。亦欲推潮之象。得其
象亦欲為之辭。非敢衒於學者。蓋欲請示千萬祀。知聖代
有苦心之士如肇者焉。賦曰。
開圓靈於混沌。包四極以永貞。赩至陽之元精。作寒暑與
晦明。截穹崇以高步。涉浩漾而下征。迴龜鳥於兩至。曾不
愆乎度程。其出也。天光來而氣曙。其入也。海水退而潮生。
何古人之守惑。謂茲濤之不測。安有夫虞泉之鄉。沃焦之
域。棲悲谷以成暝。浴濛汜而改色。巨鰌隱見以作規。介人
呼吸而為式。陽侯玩威於鬼工。伍胥洩怒乎忠力。是以納
人於聾昧。遺羞乎後代。曾未知海潮之生兮自日。而太陰
裁其小大也。今將考之以不惑之理。著之於不刊之辭。陳
其本則晝夜之運可見其影響。言其徵則朔朢之候不爽
乎毫。豈不謂乎有耳目之疾。而㸌將判乎神醫者也。粤若
太極。分陰分陽。陽為日。故節之以分至啟閉。陰為水。故霏
之以雨露雪霜。雖至賾而可見。雖至大而可量。豈謂居其
中而不察乎渺漠。亡其外而不考其茫洋者哉。故水者陰
之母。日者陽之祖。陽不下而昏曉之望不得成。陰不升而
雲雨之施不得覩。因上下之交泰。識洪濤之所鼓。胡為乎
歷象取其枝葉而迷其本根也。策其涓滴而喪其泉源
也。於是欲抉其所迷而論之。採其所長而存之。光乎廓乎。
汨磅礡乎。差瀴溟之無際。曷鴻濛而可以盡度乎。乃知夫
言潮之初。心遊六虛。索蜿蜒乎乾龍。駕轇轕乎坤輿。知六
合之外。洪波無所洩。識四海之內。至精有所儲。不然。何以
使百川赴之而不溢。萬古揆之而靡餘也。是乃察乎濤之
所由生也。駭乎哉。彼其為廣也。視之而盪盪矣。彼其為壯
也。欱乎其沆沆矣。其增其嬴。其難為狀矣。當夫巨浸所稽。
視無巔倪。洶涌澒洞。窮東極西。浮厚地也體定。半圓天而
勢齊。謂無物可以激其至大。故有識而皆迷。及其碧落右
轉。陽精西入。抗雄威之獨燥。卻衆柔之繁濕。高浪瀑以旁
飛。駭水洶而外集。霏細碎以霧散。屹奔騰以山立。巨泡邱
浮而迭起。飛沬電烻以驚急。且其日之為體也。若熾堅金。
圓徑千里。土石去之。稍邇而必焚。魚龍就之。雖遠而皆靡。
何海水之能逼。而不澎濞沸渭以四起。故其所以凌鑠。其
所以薄激者。莫不魄落焯爍。如爨巨鑊。赩兮不可探乎蓅
蓅之內。呀焉若天地之有齦齶。其始也。漏光迸射。虹截㝢
縣。拂長庚而尚隱。帶餘霞而未殄。其漸沒豸[:#AS-FBED:●]句兮。若后
羿之時。平林載馳。驅貙虎與兕象。懾千熊及萬羆。呀偃蹇
而矍
鑠。忽劃礫而齒[:#AS-FBED:●]差齒[:#AS-FBED:●]宜。其少進也。若兆人繽紛。填城
溢郭。蹄相蹂蹙。轂相摩錯。閧闉澶漫。凌彊侮弱。[:#AS-8BE1:●]皇輿之
前蹕。孰不奔走而揮霍。及其勢之將極也。涾兮若牧野之
師。昆陽之衆。定足不得。駭然來奔。騰千壓萬。蹴搏沸亂。雄
稜後閼。懦勢前判。懾仁兵而自僵。[:#AS-8BE1:●]谷呀而巘斷。此者皆
海濤遇日之形。聞者可以識其畔岸也。賦未畢。有知元先
生諷之曰。斯義也。古人未言。吾將揮乎文墨之場。以貽永
久。為天下稱揚。爰有博聞之士。駭潮之義。始盱衡而抵掌。
俄禁[:#AS-FBED:●]頁齘而[:#AS-8A63:⿰⺖⿱吅⿻丂一]眙。擥衣下席。蹈足掀臂。將欲致詰。領畫
天地。久之而乃謂先生曰。伊潮之源。先賢未言。枚乘循涯
而止記其極。木華指近而未考其垠。焉有末學後塵。遽荒
唐而敢論。先生矍然而疑。乃因其後。推車捧席。執腒伺顏。
言之少間。請見徵之所如。客乃曰。人所不知而不言。不謂
之訥。人所未識而不道。不謂之愚。彼亦何敢擅談天之美。
斡究地之羭。指溢漭之難悟。欲蠱聽於㣥儒。今將盡索乎
彼潮之至理。何得與日月而相符。且大章所步。東西有極。
容成叩元。陰陽巳測。陽秀受乎江政。元冥佐乎水德。莫不
窮海運。稽日域。及周公之為政也。則土圭致晷。周髀作則。
裨竈窮情乎天
象。子雲贊數於幽默。張衡考動以鑄儀。淳風述時而建式。
彼皆凝神於經緯之間。極思乎圓方之壼。胡不立一辭於
茲潮。以明乎繫日之根本也。先生苟竒之。胡不思之。先生
將寶之。胡不考之。苟由日升。當若準若繩。何春夏差小。而
秋冬勃興。其逾朔也當少進。何遽激而斗增。其過朢也當
少退。何積日而馮陵。晝何常微。夜何常大。何錢塘洶然以
獨起。殊百川之進退。何仲秋忽爾而自興。異三時之霶霈。
日之赫焉。猶火之烈。火至水中。其威乃絕。入洪溟以深漬。
何日光而不滅。潮之往來。既云因日。日惟一沉。潮何再出。
萬流之多。匪江匪河。發自畎澮。往成天波。終古不極。盍沉
四國。何成彼潮。而小大一式。為潮之外。水歸何域。又云水
實浮地。在海之心。日潛其下。而逢彼太陰。且其土厚石重。
山峻川深。投塊置水。靡有不沉。豈同其芥葉。而泛以蹄涔。
繄坱圠之至大。何水力之能任。吾聞之。天地噫氣。有吸有
呼。晝夜成候。潮乃不踰。豈由日月之所運。作誇誕以相誣
者哉。先生閱賦之初。深通厥旨。及聞客論。訢然啟齒。於是
謂客徐坐。善聽厥辭。蓋聞南越無頒冰之禮。鄭人有市璞
之嗤。常桎梏於獨見。終沉溺於㣥疑。既別白而不悟。爰提
耳而告之。然事有至理。無爭無勝。猶權衡之在懸。審錙銖
而必應。稽海潮之奧旨。諒余心之足證。當為子窮幽而洞
冥。豈止於揆物而稱哉。夫日北而燠。陽生於復。離南斗而
景長。邇中都而夜促。當是時也。氣蒸川源。潤歸草木。既作
雲而洩雨。乃襄陵而溢谷。魚龍發坼於胎卵。鳥獸含滋於
孕育。且水生之數一。而得土之數六。不測者雖能作於溟
渤。苟窮之當無羡於升掬。其散也為萬物之腴。其聚也歸
四海之腹。歸則視之而有餘。散則察之而不足。春夏當氣
散之時。故潮差而小也。及其日南而凉。陰生於姤。退東井
而延夕。遠神州而減晝。當是時也。草木辭榮。風霜入候。水
泉閉而土涸。滋液歸而下凑。瘁萬物以如燖。運大澤而若
漏。縮於此者盈於彼。信吾理之非謬。秋冬當氣聚之時。故
潮差而大也。兩曜之形。大小唯敵。既當朔以制威。陽雖盛
而難廹。其離若爭。其合如擊。始交綏而並鬭。終摩壘而先
釋。日沮其雄。水凝其液。既冒威於一朝。信畜怒乎再夕。且
潮之所恃者月。所畏者日。月違日以漸遙。水畏威而乃溢。
亦猶㣥后納職。來造王門。獲命以出。望宁而奔。引百寮而
盡退。何一跡之敢存。此潮象之所以逾朔二日而斗增也。
黃道所遵。遐邇巳均。肆極陽而不礙。故積水而皆振。自朔
而退。退為順式。自望而進。進為干德。伊坎精之既全。將就
晦而見逼。勢由朢而積壯。故信宿而乃極。此潮之所以後
朢二日而方盛也。自曉至昏。潮終復始。陽光一潛。水復迸
起。復來中州。逾八萬里。其勢涵澹。無物能弭。分晝於戌。作
夜於子。子之前日下而陰滋。子之後日上而陽隨。滋於陰
者。故鑠之於水而不能甚振。隨於陽者。故廹之為潮而莫
肯少衰。此潮之所以夜大而晝稍微也。嘗信彼東遊。亦聞
其揆。賦之者究物理。盡人謀。水無遠而不識。地無大而不
搜。觀古者立名而可驗。何天之造物而難籌。且浙者折也。
蓋取其潮出海屈折而倒流也。夫其地形也。則右蟠吳而
大江覃其腹。左挾越而巨澤灌其喉。獨茲水也。夾㣥山而
遠入。射一帶而中投。夫潮以平來。百川皆就。浙入既深。激
而為鬭。此一覽而可知。又何索於詳究。㣥陰既歸。水與天
違。當宵分之際。避至烈之輝。因圓光之既對。引大海以㣥
飛。夫秋之中而陰盛。亦猶春之半而陽肥。事苟稽於已著。
理必辨於猶微。故濤生於八月之朢者。尤岌岌而巍巍也。
萬物之中。分日之熱。叩琢鑽研。其火乃烈。吹煙得燄。傳薪
就爇。附於堅則難消。焚於槁則易絕。所依無定。遇水乃滅。
太陽之精。火非其匹。至威無燄。至精無質。入四海而水不
敢濡。照八紘而物莫能屈。就之者咸得其光輝。仰之者不
知其何物。其體若是。豈比夫寒灰死炭。遇濕而同漂汨哉。
方輿之下。陽祖所迴。歷亥子而右盛。逾丑寅而左來。右激
之遠兮遠為朝。左激之遠兮遠為夕。既因月而大小成。亦
隨時而前後隔。此日之所以一沉。而潮之所以兩析也。天
地一氣也。陰陽一致也。其虛其盈。隨日之經。界寒暑之二
道。將無差於萬齡。故小大可法。而乾坤永寧也。若夫雲者
雨者。風者霧者。為雪為霜者。為雹為露者。雷之所鼓者。龍
之所赴者。㣥生之所賦者。萬物之所附者。彼皆與日而推
移。所以就其衰而成其茂也。然後九圍無餘。而萬流為之
長輔。談未竟。客又勦而言曰。若乃寒暑定而風雨均也。吾
聞之洪範云。豫常燠。急常寒。狂乃陰雨為沴。僭則陽氣來
干。苟日月之躔一定。又何遠於王政之大端。彼有後問。姑
紓前言。夫三才者。其德之必同。天以陽為主。地以陰為宗。
參二儀之道。在一人之功。一人行之。三才皆協。德順時則
雨霽均。行逾常則凶荒接。僭慢所以犯陽德也。故暴尫莫
之哀。狂急所以犯陰德也。故離畢為之災。此則為政之所
致。非可以常度而剸裁也。客曰唯。其餘如何。復從而解之
曰。惟坤與乾。余常究焉。清者浮於上。濁者積於淵。濁以載
物為德。清以不極為元。載物者以積鹵負其大。不極者以
上規奠其圓。故知鹵不積則其地不能載。元不運則其氣
無以宣。夫如是。山嶽雖大。地載之而不知其重。華夷雖廣。
鹵承之而不知其然也。氣之輕者。其升乃高。故積雲如嶽。
不駐鴻毛。輕而清也。而物莫能勞。及其干霄勢窮。霏然下
墜。隨㘭壑而虛受。任畎澮之疏潰。著則重也。故舟檝可以
浮寄。至夫離九天。堙九地。作重陰之膠固。自堅冰以馴致。
固可以乘鴻溟以自安。受萬有而不圯者也。聽茲言。較茲
道。定一陽之所宗。何衆理之難考。且合昏知暮。而翰音司
晨。安有懷五常之美。預率土之濱。苟無諒乎此旨。亦何足
齒於吾人。子以天地之中。元氣噫噦。為夕為朝。且登且沒。
泛辭波而甚雄。處童蒙而未發。孰觀地喙乎深泉之涯。孰
指天吭乎巨海之窟。既無究於茲源。寧有因其呼吸而騰
勃者哉。客謝曰。辭既已矣。欲入壼奧。願申一問。先生幸以
所聞教之。嘗居海裔。覿潮之勢。或久往而方來。或合沓而
相際。曷舛互之若斯。今幸指乎所制。先生撰屨旁眄。亦窮
其變。吾因訊夫墨客。當大索其所見。彼亦告於余曰。日往
月來。氣迴天轉。其激也大。則體甚而相疎。其作也小。則勢
接而相踐。惟體勢之可準。故合沓而有羡。其何怪焉。客乃[:#AS-856A:⿰⻊⿱巳心
]軀歛色。交袂而辭。彼圓元方賾。古惑今疑。歎載籍之不
具。恨象數之尚遺。方盡迷於閫域。非先生親得於學者。而
孰肯論之。於是乎若卵判雛生。鼓擊聲隨。雷電至而幽蟄
起。蛟龍升而雲雨滋。形開夢去醒至酲離。既手之舞之。足
之蹈之。乃避席而稱詩為賀。演知元先生之辭。辭曰。噫哉
古人。迷潮源兮。刓編齾翰。曾未言兮。羅虛列怪。無藩垣兮。
名儒幽討。理可尊兮。高駕日域。窺天門兮。潮疑一釋。永立
言兮。若和與扁。袪吾惛兮。昔之論者。何其繁兮。意摩心揣。
祇為讙兮。陰陽數定。水長存兮。進退與日。遊混元兮。一升
一降兮寒暑成。下凝濁兮上浮清。隨盈任縮兮浮四溟。釜
鎘蒸爨兮擬厥形。願揚此辭兮顯為經。高誇百氏兮貽億
齡。先生曰。彼能賦之。子能演之。非文鋒之破鏑。何以解乎
㣥疑。客乃酣然自得。由然而退也。
湖南觀雙柘枝舞賦
瀟湘二姬。桃花玉姿。獻柘枝之妙舞。佐清宴於良時。始其
金罍欲陳。象筵宿設。考清音於絃管之部。選麗質於綺羅
之列。何彼姝之婉孌。媚戎服之豪俠。司樂以魚符發詠。侍
兒以蘭膏薦潔。華燈張。翠被徹。聽銅壼之刻漏。瞻銀漢之
明滅。佇新詞以潛習。隱含具而纔閱。恐急節之將差。撫柔
荑而不絕。及夫陽烏浴彩。寒鷄早晨。登妝臺而鸞鳳比翼。
對寶鏡而菡[:#AS-9B65:⿱艹舀]爭春。袿裳馥以彩翠。玉指皓以嶙峋。互飾
鉛華。畏濃澹之殊態。共聽金管。恐高低之不均。須臾饔正
奉羞。司尊舉酌。左肴兮右胾。兕觥兮玉爵。朱題赩以垂虹。
素幕翩以騰鶴。羅異果之芬芳。映雕盤之錯落。時也㣥工
合奏。絃悲管清。升歌闋。賓禮成。於是乎[:#AS-FEEF:●]
[:#AS-FBED:●]壘鼉鼓。啾鳳笙。雲駢四
座。花芬兩楹。舞師巧誨於蹈厲。諧優飾辨以縱橫。且曰不
巾不櫛。匪鐸匪舌。古也郅支之伎。今也柘枝之名。因清角
之繁奏。見韶華之並榮。佳人乃整金蟬。收玉燕。襲舞衫。突
舞弁。珠彩熒煌。鈐光炫轉。外寶帶以連玉。中丹裾而疊蒨。
則有鞶鑑逶迤。瓊瑰四垂。靴瑞錦以雲匝。袍蹙金而雁欹。
將翺將翔。惟鴛惟鴦。稍隨緩節。步出東廂。始再拜以離立。
俄側身而相望。思東南之美兮清風甚長。凝情頃刻
兮靜對鏗鏘。再撫華裾。巧襞修袂。將勻玉顏。若抗瓊珶。懷
要妙以盈心。望深思而滿背。彼工也以初奏迎。我舞也以
次旅呈。乍折旋以赴節。復宛約而含情。突如其來。翼爾而
進。每當節而必改。乍慘舒而復振。驚顧兮若嚴。進退兮若
慎。或迎兮如流。即避兮如恡。傍睨兮如慵。俛視兮如引。風
褭兮弱柳。煙羃兮春松。縹緲兮翔鳳。婉轉兮游龍。相邇兮
如借。相遠兮如謝。忽抗足而相跐。復和容而若射。勢雖窘
於趨走。態終守乎閒暇。飛飇忽旋。鸞鶴聯翩。撼帝子之瑤
珮。觸仙池之玉蓮。擁驚波與急雪。捲祥雲及瑞煙。詞方重
陳。鼓亦再歇。俄舉袂以容曳。忽吐音而清越。一曲曲兮春
恨深。一聲聲兮邊思發。傷心兮隴首秋雲。斷腸兮戍樓孤
月。歌扇兮纔斂。鳴鼙兮更催。將騰躍之激電。赴迅疾之驚
雷。忽如厭乎揮霍。戢餘勢以徘徊。屹而立。若雙鸞之窺石
鏡。專而望。似孤雲之駐蓬萊。輕攢翠蛾。稍拂香汗。暫爾安
逸。復騁陵亂。抽軋軋於蕙心。耀纖纖之玉腕。躊躇曠望。若
戀虞以南馳。俯僂迴旋。非為劉而左袒。拾華衽以雙舉。露
輕裾之一半。花灼灼。鼓逢逢。帽瑩隨蛇。熠熠芝蘭之露。裾
翻莊蝶。翩翩獵蕙之風。來復來兮飛燕。去復去兮驚鴻。善
睞睢盱。偃師之招周伎。輕軀動盪。蔡姬之讋齊公。則有拂
菻妖姿。西河別部。自與乎金石絲竹之聲。成文乎雲韶咸
夏之數。然後能使燕趙慙妍。威嬙掩嫮。我之服也。非妹喜
之牝雞。我之容也。非木蘭之雄兔。既多妙以多能。亦再羞
而再顧。鼓絕而曲既終。倏雲朝而雨暮。
鸜鵒舞賦(以屈伸俯仰傍若無人為韻)
謝尚以小節不拘。曲藝可俯。願狎鴛鴦之侶。因為鸜鵒之
舞。於是褫貂裘。岸章甫。在容止可觀之際。方見翼如。當管
絃互奏之時。俄逞退旅。伊昔王導。延為上賓。陪謁者讓登
之處。遇㣥賢式燕之辰。俎豆在列。尊卑且倫。始服膺於末
席。方酬賞於主人。導曰。久慕德音。衆皆傾想。願覩傞傞之
態。用答嚶嚶之響。非敢玩人以喪德。庶使棲遲而偃仰。徒
欲見長觜利距之能。豈比乎弋林釣渚之賞。公乃正色洋
洋。若欲飛翔。避席俯傴。摳衣頡頏。宛修襟而乍疑雌伏。赴
繁節而忽若鷹揚。由是見多能之妙。出萬舞之傍。若乃三
歎未終。五音鏗作。頷若燕而蹙頻。德如毛而矍鑠。衆客振
衣而跂望。滿堂擊節而稱樂。且喤喤之奏未終。而洩洩之
容自若。於是媿飲啄。盡歡娛。聽式歌而調兼吐鳳。觀屢起
而勢若將雛。以樂慆憂。既醉者於焉巳矣。手舞足蹈。囅然
者豈得而無。是知因此名聞。那辭跡屈。同漁陽之慷慨。鄙
五原之噎鬱。將美其率爾不矯。怡然任真。自動容於知巳。
非受侮以求伸。况乃意綽步蹲。然後知鴻鵠之志。不與俗
態而同塵。
天河賦(以天空色際寧見浮槎為韻)
惟天有河。是生水德。凌浩渺之元氣。挂崢嶸之遠色。所以
正辰極。奠南北。其清莫挹。濯星斗以滋上元。其惡可流。蕩
雲霓以臨下國。赫赫融融。自西自東。沿大象而其源不竭。
橫中古而其運無窮。磅礡九霄。浸潤豈沾於土宇。輕清一
氣。波瀾寧動於天風。匪湯湯而就下。但耿耿而浮空。處晝
則潛。由昏則見。俟良夜之延矚。故高明而自擅。光連月窟。
何慙媚以懷珠。影照天津。豈愧淨而如練。至若白榆風勁。
析木煙秋。吹玉葉而將落。泛金波而共流。皎晶無際。闌干
自浮。渡蟾魄之孤輪。不聞濡軌。漲鵲橋之遠岸。詎見操舟。
莫議高深。孰能揭厲。演漾必滋於若木。氛氳更襲於丹桂。
映蒼山而漸出。想積石於河源。拂遠樹以將低。誤一葦於
天際。遙思濯手。遠憶乘槎。流合璧之輝。幾疑沉玉。映散金
之氣。或類披沙。辨牛豈見其津涘。聞雞遽隱於雲霞。是宜
以河之名。居天之大。閣道蛇橫於曲渚。驪珠蚌剖乎淺瀨。
源流自遠。清無可羡之魚。分野甚明。皎若誓封之帶。鑿自
太古。疏於圓靈。奔注肯隨於川瀆。高明自貫於日星。夫其
濟黃道。決青冥。蔭地軸。灑天經。悠矣久矣。配吾君之永寧。
上王僕射書
天不自明。垂之以日月。聖人不自理。付之以公卿。日月所
以成天之文者。無私照故也。公卿所以成人之文者。無私
心故也。為天之明。行帝之德。是公卿與日月同體者也。然
日月未嘗私。晝夜以序。明晦以時。人生而戴之。固無驚懪
耳目延頸企踵而望之也。及碩人重德。恢宏綱於將絕。時
人莫不拭眥假聽傒其聲明矣。如是。則又雖與日月同體
與。人望之心過之也。伏以文物之勢。嶪乎將頹。聖上一旦
惕然思高祖太宗經天緯地之勤。基美於千萬世。其術祇
在乎人文之中。人文之中。則不踰擇士之賢否也。故度天
下之德。莫重於僕射。計天下之學。莫深於僕射。觀天下文
章。莫富於僕射。兼是三美。然後詢於廟堂之上。使諮於僕
射。俯而莅之。其實不啻若移太山之重以鎮之也。夫如是。
則預於貢士者。何敢造次而進哉。某本孤淺。生江湖間。自
知書巳來。竊有微尚。窺奧索幽。久而不疲。垂二十年。以窮
苦自勵。伏念當太平之辰。不預兵役。農商之伍。得盡其志。
則將欲發其身。大其家。盡心於明時。以竟其歲也。乃志望
士林之中。及來輦下。再試皆黜。觀望於時而揆於事。至於
得之者未必盡賢。失之者未必盡愚。意謂隨天下貢士。且
進且退。可以無咎。今乃不意遇聖君賢相。以僕射為日月。
照臨多士。莫不屏氣攝息。人之自咎。若抱罪戾。其在王門
公族。少讀文學。尚為憂惕。啟僕射之德。振於文機。其必得
天下苦心之人而進之。然後優游盛明。為臯為伊。以茂生
植者也。不然。豈至於是。逾二十載。復匡之乎。是知天啟德
於僕射。在此時也。某於此時。若不得循牆以窺。則是終身
無竊望之分也。敢布愚拙。伏惟特以文之光明而俯燭之。
幸甚幸甚。并獻拙賦一首。塵冒尊嚴。無任悸慄之至。
海潮賦後序
夫以璿樞顯視。周四七而成文。玉琯潛聆。載十二而分統。
肇有憑翼。生乎象先。雖迷放屬之源。終識踆[:#AS-8850:⿰足⿸厂⿱田坴]之數。是以
迎推洞乎三合。分至貞乎四禽。既測洪荒。瞭分清濁。於是
九圍所沓。必揆於靈臺。萬古無差。可徵於幽贊。且彤車白
馬。先命羲和。紫極黃龍。次分甘石。雖東流不溢。天問猶疑。
而北戶承陽。地維何隱。稽乎儒氏之業也。莫不咸思蟻轉。
盡愧雞如。安可命曰三靈。或至迷其二大。愚以始聞方數。
側揆元黃。亦嘗以大竇酬嘲。敢云早慧。既不用蛉膠習戲。
自鄙童心。及竊譽里中。拘塵長者。執經堂奧。避席嚴師。自
悟牖間。愧非胡廣。頻依廡下。虛感伯通。而日月居諸。榆槐
屢改。管窺之心妄切。瞽史之學難修。而又爛額焦頭。方思
馬褐。捉襟見肘。久困牛衣。颯垂領以若驚。顧生髀而增歎。
信天人之際。難可究思。考經緯之文。固有宗旨。竊以海潮
之事。代或迷之。今於賦中。盡抉疑滯。輒依洛下閎張平子
何承天等以渾天為法。水與地居其半。日月繞乎其下。以
證夫激而成潮之理。并納華夷郡國。環以二十八宿。黃道
所交及。立北極為上規。南極為下規。以正乎日月之所由
升降。其理昭然可辨。謂之潮圖。施諸粉繢。庶將無闕。緬螢
囊之已久。撫魚網而多慙。敢避識者之譏。固受不知之罪
云耳。
日至海成潮入圖法
八月之朢。日在翼軫之間。此時潮最大。今立此朢之夕。日
入初於時在戌。見潮初生之候。
渾天載地及水法
地浮於水。天在水外。天道右轉。七政左旋。日入則晚潮激
于左。日出則早潮激于右。潮之小大。則隨于月。月近則小。
月遠則大。
右。此賦中具論之矣。
新定海潮集解渾天古今正法圖。自古說天有六。
一曰渾天。(張衡所述)二曰蓋天。(周髀以為法)三曰宣夜。(無師法)四曰安
天。(虞喜作)五曰昕天。(姚信作)六曰穹天。(虞聳作自蓋天以下並
好竒徇異之說非至說也先儒亦不重其術也)
右。經撰賦及圖。定取渾天為法。其增立渾天之術。自張平
子始言天地狀如雞子。天包於地。周旋無端。其形渾渾。故
曰渾天也。
渾天法
晉葛洪謂天形如雞子。地如雞子之黃。周天三百六十五
度四分度之一。半覆地上。半繞地下。二十八宿半隱半見。
宋何承天云。廼觀渾儀。研求天意。乃悟天形正圓。水居其
半。中高外卑。水周其下。梁祖晅云。渾天之形。內圓如彈丸。
其半出地上。半隱地下。
右。今撰圖正用此法。但諸家能言天形。而未知日之激水
而成潮也。又按周易。離為日。坤為地。日出地上。於卦在晉。
日入地下。卦為明夷。乾為天。坎為水。天右旋入水為夕。則
天在水下。於卦為需。天左旋昇出為潮。於卦在訟。又離為
日。坎為水。日出水上。卦為未濟。濟之言涉也。日東出而未
西涉水。此其象也。日入水下。卦為既濟。言日右隨天入。已
涉于海。則周易之象。其事較然。
右。今撰潮圖。探於周易。合乎渾天。推于爻象。故賦指復姤
二卦。以定陰陽。
言不及渾天而乖誕者凡五家。莊子(逍遙篇)元中記王仲任
論衡(言日不入地)山經釋氏言四天。(乙巳占具解訖)
右。並無證騐。不可究尋。王仲任徒肆談天。失之極遠。桓君
山攻之已破。此不復云。莊生則假物為喻。以論真宗。而學
者多誤。故列之為難信之首。元中山經。一無可取。釋氏俱
舍。乃自立心法。非可以表測而度量也。又按吳王蕃法云。
余因周禮鄭衆鄭元之言。用勾股之術。以求天之里數。夏
至之日。以八尺之表。求晷於陽城。表南得影一尺五寸。南
至日南。下無影。則日南去陽城一萬五千里。立八十而旁
十五。則日高八萬里。日南邪去。以勾股法得八萬一千二
百九十四里有竒。蓋天頂至地之數也。倍之得十六萬二
千五百八十八里有竒。即天徑之數也。以周徑之法乘得
五十一萬三千六百八十七里有竒。即周天之數也。
右。肇始學渾天法於度支推官監察御史太原王軒。軒以
王蕃之術授焉。自後因演而成圖。既知夫天地之薄厚。則
日月之行。寒暑之候。皆由自得之。遂用覃思巨溟稽萬流
之昇降。果見潮生之候。由是博考㣥言。以證遇晦。而自得
之旨。無所疑焉。
渾儀之制。渾儀法。肇得自虞舜以琁璣玉衡以齊七政。鄭
康成云。其轉運者為璣。其止息者為衡。皆玉為之。七政者。
日月五星也。則渾儀之本法。晉侍中劉智云。顓頊造渾儀。
黃帝為蓋天。則此二器。皆古聖王之制作也。但學者失其
用耳。說者乃云。始自張衡。今考其事。張乃巧述其法而揆
之。非始造者也。虞喜又云。洛下閎為漢武帝於地中轉渾
天定時。修太初歷。又知此術在張平子前也。後漢左中郎
將賈逵以永元十五年造黃道渾儀。張衡以延熹七年更
造銅儀。以四分為度。于密室中。以漏水轉之。令伺者閉戶
而唱。以告司天者云。琁璣所加。某星已中。某星今沒。皆如
合符契。其後吳王蕃修之。如陸績及後魏太史令晁崇隋
河間劉焯。皆修渾儀之法。李淳風因為遊儀。蓋與靈憲同
也。
右。以物象天。謂之渾儀。則日月四海。在渾儀之內。日月盈
縮之度可察。而獨迷潮水生來之候。豈古人未之思乎。肇
秪於此術。究而得之。不為怪誕無據之說。猶恐時之學者。
尚有所疑。故以著之。
閱城君廟記
吁。天地之至賾。天地之元精。升降變化。因時而發者。惟聖
人焉。惟神物焉。聖人理乎陽。神物理乎陰。故能靈浹乎寰
區。功濟乎動植。君大道而不屈。運元德於無窮者。天之為
也。夫能知天之為者。必探乎坤輿之涯。必有司宰。當夫萬
物不振。百姓不親。虎豹虺蝮。搏齧騰觸。骨月冰泮。害毒草
靡。於斯時也。天地既否。雲電將屯。則有軒毓乎繞樞。商生
乎元乙。姜嫄履歆而后稷誕。慶都夢龍而伊祁興。五精在
天。迭降於代。是三才不理。乃生聖人也。聖人既生。品物既
盛。德刑政事。克傳克修。其或山冡崒崩。高岸為谷。道隱乎
功。德隱乎奢。貪敗生災。風雨不若。於斯時也。草木失滋。胎
卵殈殰。則有至精下降。乃生神物。既坼既堛。光明蜿蟺。則
溫姥之毓龍。義斯在矣。昔者秦毒天下。神鬼乏主。英精怪
質。潛躍失次。故龍遁乎漲海之涯。托乎嫠姥之室。圓苞不
陣。霞錦相光。鱗鬣未生。風雨如晦。姥既躭之在手。覆之以
衣。一夕。威靈欲震。雷電皆至。龍遂育焉。厥後姥以母。龍以
子。提護縈繞。如乳如嬉。或遊於泉。或躍於滸。姥方朝膳。必
薦鮮鱗。他年。姥斮鱗於溪。龍遊於刃下。而尾觸銛鋒。姥駭
視之。則墮數尺矣。因泳去。於是盤天乘風。出幽入冥。惚恍
變化。潛乎乾。戰乎坤。不知其往矣。姥恨其誤傷。竟不復至。
而姥亦逾乎鮐鯢。克慎厥化。姥無姻戚。閱城人葬之水涯。
惟龍乃寓形於人。衰杖如瘵。洟苫涕塊。哀呼浹日。謂人曰。
藏我母卑矣。他日潮水齧之。非葬之所也。其將假爾牛馬
為役。以遷於顯爽。一夕。風雷大至。明日視之。則姥之封若
覆夏屋矣。在於山巔。里之中牛馬皆殆不飲齕。齊衰者亦
亡所在。閱城人立姥及龍之像。以禮祠之。既而龍降於祠
堂。形類虺。徙日而不見。其趾尾端之枿。突而圓焉。其大小
長短。視無常質。人或誠禮之。則飲巵酒。循衣繞軀。玩狎如
喜。其能司人禍福。若有權衡度量焉。自秦至於聖唐。千六
百餘歲。其靈不泯。今乃有龍伯龍叔龍季焉。伯則舊也。叔
季不知何代相踵而來也。今皆在閱城。元和中。故宜春縣
令盧府君嘗遊宦南越。乞靈於龍。契乎其旨。嘗夢龍伯謂
之曰。君將宰邑江西。其致我焉。許之。及太和五年。歲在壬
子。府君來宜春。遂立祠於邑東昌山津右。府君諱㟧。舉孝
廉。三遷為宜春令。始至。遇邑大饑。令豪族以陳積周賦貧
民。故得不佻不病。不橫不流。民從其化矣。夫神物莅乎陰。
府君之美政。微龍之輔乎。予於府君為宗姪。予為兒而府
君多之曰。乃異日其聞乎。故予始終龍姥之事。及載府君
置祠之旨焉。姥溫姓。閱城人也。閱城為秦南越邑。代謂之
曰龍母。龍母古矣。其言甚質。吾思以文之。追書姥為閱城
君焉。刻銘於祠之闑西云。天地何寶。聖人之道。天有五精。
惟聖迭生。聖道未弭。百靈奉祉。惟周之湮。稔毒於秦。龍迷
所奉。棲於越人。伊姥何慈。惟龍克孝。如持天綱。示越人教。
涕洟封樹。有禮有容。豈惟神物。是謂孝龍。孝龍之靈。宜崇
宜薦。巖巖此祠。君子攸建。有雲在山。有水在川。龍德永永。
為民有年。惟蘭斯叢。惟芷斯茂。龍德馥馥。作為民祐。鳴鳩
之飛。在于灌木。彼哺者鳥。亦讙其族。龍有孝思。俾民敦睦。[:#AS-9376:●
]紹惟瓞。麥秀其歧。龍錫民福。子孫嗣之。逐逐蹄輪。汔汔
檣檝。龍靈可依。且不爾愜。惟龍之祠。涖于此津。千萬其祀。
福于袁人。
進海潮賦狀
右。臣聞神農立極。先定乾坤。軒后統天。始宏歷象。蓋以大
聖有作。而大法乃明。必自臣子之所為。克成君父之至德。
只如陳韶奏夏。允諧聖帝之音。而伐鼓鏗鐘。元在工人之
手。業雖成於微賤。事乃表於皇王。臣今所陳。竊用此道。伏
惟睿文明聖孝德皇帝陛下德邁伊媯。道包覆載。垂衣而
九有無外。執契而萬國來庭。日月貞明。天地交泰。珍圖瑞
物。允膺得一之符。伯益臯繇。共佐千年之聖。臣實陋賤。亦
忝方州。而微臣始自知書。志在稽古。或觀天地之道。得於
經史之間。既察置圭。亦聞測管。究黃鍾於玉律。窺碧落於
璿樞。伏念司馬遷則書載天官。張平子則儀鈞地動。臣仰
遵前哲。輒揆圓虛。偶識海潮。深符易象。理皆摭實。事盡揣
摩。既當鳳紀之朝。願陳蠡測之見。臣肇誠惶誠恐頓首頓
首。臣又聞天垂象而六合成。道生一而三才具。皆由日月
運乎陰陽。是謂神明分乎晝夜。伏知此道。盡在陛下睿鑒
之中。故不俟微臣因此別白。然自古以來。莫不以地厚難
測。日既入而人不見其行。海大無涯。潮潛生而人不知其
候。上古聖人則之於八卦。學者演之成六家。而有講論未
明。根本不圖。天垂大法。假乎微臣。獲在聖朝。彰此愚見。臣
門地衰薄。生長江湖。志在為儒。弱不好弄。研求近代寒苦。
莫甚於斯。臣伏念為業之初。家空四壁。夜無脂燭。則爇薪
蘇。曉恨頑冥。亦嘗懸剌。在名場則最為孤立。於多士則時
負獨知。累竊皇恩。遽變白屋。臣於會昌三年應進士舉。故
山南節度使同中書門下平章事王起擢臣為進士狀頭。
筮仕之初。故鄂岳節度使盧商自中書出鎮。辟臣為從事。
自後故江陵節度使贈太尉裴休。故太原節度使贈左僕
射盧簡求。皆將相重臣。知臣苦心。謂臣有立。全無親黨。不
能吹噓。悉賞微才。奏署門吏。臣前年二月。蒙恩自潼關防
禦判官除秘書省著作郎。其年八月。又蒙恩。除倉部員外
郎充集賢院直學士。去年五月。又蒙恩除歙州剌史。臣謹
行陛下法令。常懼[:#AS-8B70:⿰⺅⿱⿰夭夭心]違。理郡周星。未有政績。潛被百姓詣
闕。以臣粗能緝理。求欲留臣。奉七月二十二日敕。又蒙聖
恩賜臣金紫。臣素無強近之援。不異草澤之人。忽荷寵光。
及此叨忝。臣不以平生志業。上奏於宸慈。實懼犬馬之微。
忽先於溝壑。則臣積年無所闡揚。非唯自負片心。實亦上
辜聖代。是敢竊以所撰前件潮賦并圖進上。臣為此賦以
二十餘年。前後詳參。實符象數。願潢汚之水。輒赴溟渤之
流。而雕蟲所為。刻鵠難肖。塵冒天聽。罪當鼎鑊。今差軍事
押衙盧師。洎隨狀奉進。上凟宸嚴。敢期睿覽。臣肇無任惶
懼戰越屏營之至。謹錄奏以聞。伏俟誅責。
震山巖記
宜春郡東五里有山。望之正若冠冕。同麓而異峰。四首相
屬。兩仰成形。况在東方。如畫震卦。郡人名之曰呼崗。意者
亦謂其若長幼相呼。同在一處。其義不顯。予無取焉。其西
北有石室。臨游溪之涘。邑人彭先生嘗釣此巖下。先生諱
搆雲。善黃老言。寶應中。詔以玉帛召先生不至。時太守命
其鄉曰徵君鄉。巖曰徵君釣臺。咸通七年。予罷新安守。以
俸錢易負郭二頃。在震山之西。又得楓樹之林於溪南。日
與郡守高公遊其下。公名厚。衣纓之茂士也。為政嚴簡。民
悉安之。咸瞻仰之。而以震山易呼岡之名白公。公喜。命刊
其事於巖下。予既得西林。而羅鳥罝兔。挾彈走馬於其間。
亦請命其林曰盧氏弋林。以對其東彭氏釣渚也。因謂高
公。使郡人無得樵漁於是。林之檀欒杉檜。不日豐茂。以冠
於郡。主帥高公因戒吏以丹書貽盧氏。使西疇之人世世
掌之。時郡民相率言曰。二剌史俱好事者。吾儕幸寓目焉。
遂以刊之。是歲景戌十一月二十三日謹記。
宣州新興寺碑銘(并序)
至哉。邃古已來。天之永錫正命者。其惟帝唐乎。聖祖神宗。
光啟土宇。垂億萬祀。克承休嘉。莫不以禮樂先兆人。以慈
儉任天下。仁居惠往。營魄離者。而其施猶存。揭淺厲深。心
跡泯者。而厥功亦在。常善救人。常善救物。非至德誰能普
行之。故鬼神受祉。黎元樂康。寶祚延洪。率由此道也。於是
表大覺為靈根。與㣥生共有。叩真空而不壞。惟聖者獨知。
非崇夫金輪氏之教。則焉得窮理盡性。齊萬法於物我哉。
是以沉善惡於洗妄之泉。擢枝莖乎植性之囿。嘗令學者。
崇飾精廬。顯有堂皇。亦如庠序。郡國分理。必付元臣。將俾
㣥生。罔不開悟。且夫斯干秩秩。止在周邦。靈宮彤彤。唯居
魯國。曷有列剎映乎霄顥。飛甍麗乎陽光。瞻彼玉毫。儼然
金地。翬軒鵰晥。岫聳雲攢。遍於州郡。若斯之美與。若夫宣
城新興寺者。會昌四年既毀。大中二祀。故相國太尉裴公
之所立也。公諱休。字公美。河東聞喜人。代濟文德。洎公彌
大。擢進士甲科。登直言制首。未三十。由拾遺遷殿內。鴻名
偉望。迭處清雄。入奉絲綸。出省風俗。拜春官則齊驅驥騄。
視民部則克阜生齒。至於調入王府。貨出水衡。洎陟台司。
亦勞厥事。凡三拜廉察。五授節旄。孫先生有愧知兵。山巨
源當慙視史。揆路既長乎百辟。荊門復平乎水土。公降由
辛未。歸以甲申。為唐碩臣。作佛大士。光珉顯竹。此不復書。
所至之邦。必興修淨行。大中二年拜宣城。常與名緇會難。
有設疑以試公者曰。三界虛妄。㣥生顛倒。可有修行。能解[:#AS-8563:⿰⺯⿸厂⿱田坴
]縛。孰為智慧。可化凡愚。胡為乎公之區區。徒自撓耳。公
曰噫嘻。珠玉在櫝。啟之則見其珍。聖賢有門。行之則踐其
閾。分塗而往。惟善惡焉。善惡如東西耳。趣之不已。則至其
所焉。在乎推心於不染。馭馬於無塗也。如是三界信真實。
㣥生非顛倒。但學者不能窒慾攘貪。遺名去利。弗捨有漏。
而思住無為耳。然捨之自我。取不由人。非用智慧。解彼[:#AS-8563:⿰⺯⿸厂⿱田坴]
縛。如此則了無一物。以撓吾真也。他日。門人有謂公曰。敢
問三界之言未立。人不知修行。不知因果。畏陰隲者不為
之多。介景福者不為之少。理亂增損。繫乎其時。洎斯教也。
行乎諸華。愚人畏罪以損其惡。賢者望福以增其善。增之
不已。則至今當盡善矣。損之不已。亦至今宜無惡矣。何昏
迷暴虐。無減於秦漢之前。福慧聰明。不增於魏晉之後。歸
之者殊塗輻湊。立之者萬法雲興。稽諸天不見其文。求諸
古莫有其法。號為大聖。作天人師。是宜使吾人盡升覺路。
不宜使蚩蚩庶類。由古迄今。若斯之迷者也。設使像法至
今未行。將盡墮惡道。為鬼為蜮乎。夫法未始有。今而有之。
希聖之徒。可存而知之也。其由之之固。庸非溺乎。公笑謂
之曰。大昭肇啟。法不齊備。聖人繼作。代天為工。結繩畫卦。
質文滋變。一聖立。一法生。天道人事。顯若符契。夫燧人氏
之未為火也。則天無火星。人無火食。龜無火兆。物無火災
必矣。少昊氏之未理金也。則天亦無金星。人亦無金用。龜
亦無金兆。物亦無金災必矣。及聖人攻木出火。鍜石取金。
於是乎精芒主宰。騰變上下。則知世法時事。隨聖而立。佛
聖人也。考精神之原。窮性命之表。作大方便。護於㣥生。㣥
生受之而不知。蓋由天道運行。物以生茂。皆謂自已。孰知
其然也。於是問者廓然。自得佛味。武宗時毀寺。而宣之新
興。故有崇基廣厦。文甓雕甍。鞠為土梗。唯喬柯灌木。森聳
澗澞。祥煙翠靄。交覆巖麓耳。及宣宗詔許立寺。宣之四人
相鼓以力。請先立之於宣郛。公獨不許。遂命苾芻上首元
敬謂之曰。吾聞之新興寺。大歷初有禪師巨偉。南宗之上
士也。與北宗昭禪師論大慧綱明實相際於此。始作此山
道場。後有浩禪師作草堂於道場西北。其旁有藻律師居
之。律師去世。門人立塔院。貞元中。巨偉之門人靈翹始請
於太守。合三院而為寺。彼皆智慧傑出。親啟山林。今之立
寺。無以易此也。議定。郡東故有妙覺寺。寺雖毀而杉檜多
大十圍。一旦有二龍鬭谷中。拔大樹三十二。視之皆殿宇
之材也。公嘆曰。將立寺而龍拔巨樹。天其有意乎。遂用之。
於是霜斤沐楹。玉砂瑩礎。上下其響。音中桑林。不朞年而
雲攢四榮。風搖寶鐸。蟉拏六扇。月照金鋪。勝紀一源。繚牆
百雉。繕修多羅為攝受。置無盡藏為莊嚴。䆗窱幽邃。輪奐
博敞。蓋江南之首出也。初奉詔隸僧三十人。今其存者大
半。搆殿立門。有軒有廡。則律師元敬法華道延首其事。編
經立藏。不遺句偈。則維摩從省禪門真會著其功。善集檀
施。備修房廊。學於三時。旁窺六義。則金剛清越服其勤。而
法華遂言湼槃明則洎法林超度。皆以禪學為宗。律師道
隨。宜春人。幼植淨行。得泥丸妙旨。一日。以披文相質之事。
造余於新安。余既許之。道隨復言。繼二十人者皆苦修持。
能遺物累。則有應元友恭道幽仁寶懷賁從儉惟恭文明
師迴師宗思靜常政文暢宏暢契蒙景先法進惟勤志宏
元操。與前輩又為三十人矣。而太尉所立。有殿內千佛。有
地藏院。有上方石盆院。又以俸錢入膏腴之墅。為地藏香
火。定中之謀。始於太尉。太尉作之。門人述之。有作有述。誰
曰不然。乃為銘曰。
奕奕新興。敬亭南麓。鉅構崇基。崢嶸煜煜。伊昔既毀。神愁
鬼毒。洎將再營。天人合福。赩有逴龍。其怒則觸。助作棟楹。
拔此巨木。雨運風移。騰川跨陸。神怪戮力。老幼同心。蚨翼
飛貨。龍鱗布金。揭立赫奕。化成嶔崟。玉礎方丈。花臺百尋。
日明香剎。雲生寶林。太尉裴公。聳其學者。宏以戒光。甘露
披灑。示厥有為。取彼難捨。必有精靈。扶持大厦。小儒刻石。
有慙史野。永言歌之。庶近風雅。
林韞
韞。咸通末為州刑掾。
撥鐙序
韞咸通末為州刑掾。時盧陵盧肇罷南浦太守歸宜春。公
之文翰。海內知名。韞竊慕小學。因師于盧公子弟安期。歲
餘。盧公忽相謂曰。子學吾書。但求其力爾。殊不知用筆之
方。不在於力。用於力。筆死矣。虛掌實指。指不入掌。東西上
下。何所關焉。常人云永字八法。乃點畫爾。拘於一字。何異
守株。翰林禁經云。筆貴饒左。書尚遲鈍。此君臣之道也。大
凡點畫。不在拘之長短遠近。但勿遏其勢。俾令筋骨相連。
意在筆前。然後作字。若平直相似。狀如算子。此畫爾。非書
法也。吾昔授教於韓吏部。其法曰撥鐙。今將受子。子勿妄
傳。推拖撚拽是也。訣盡於此。子其旨而味乎。韞加以久罹
戎事。筆硯多亡。終不能窮其妙。亦猶古人有得不死之術
者。人將從學焉。未至。得術者物故。歎恨不極。人或議之曰。
彼尚不能自免。何恨之有耶。客曰。昔有善算術者。臨終傳
於子。終不能曉。乃傳於人。他人盡其妙。彼何妨得而不能
演哉。愚雖受盧公之命。既不能自益其要妙。敢恡復傳於
智者。
