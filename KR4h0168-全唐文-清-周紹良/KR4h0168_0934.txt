欽定全唐文卷九百三十四
杜光庭(六)
麻姑洞記
繁陽山麻姑洞。即三十四化之第一。陽平之別名也。在繁
水之陽。因以為名。本際經云。天師張道陵所遊太上說經
之處。在成都府新都縣南陵江十五里。眾山連接。孤峯特
起是也。神武皇帝潛龍之時。光化二年己未五月四日丙
申。山土摧落。洞門自開。縣吏時康鄉所由楊靖道士張守
真等以事申府云。自洞門開後。每日有百姓往來者。府差
縣典楊澤畫工任從同往檢覆。畫圖申上。稱把燈燭入洞
看檢。其第一門對北。高二尺。闊三尺五寸。入至第二門。約
五尺以來。第二洞門方一尺六寸。入內竝是黑處。長一丈
二尺。闊六尺。有石窟兩處。在東畔竝西南有洞門兩路。南
畔一路。圓闊一尺六寸。入內長一丈二尺。闊一丈。高四尺。
南畔有窟三處。西畔兩路。入內通繞門。圓闊一丈七尺。內
各闊五尺。高六尺以來。門相去一丈。門屋一所。高五尺。闊
四尺。從內往來。有刻枓栱甬[:#AS-FBED:●]瓦瓦。約山作石日月。兼作
日字月字。隔子房一所。闊二尺五寸。高一尺五寸。刻枓栱
甬[:#AS-FBED:●]瓦瓦。
石竈一所。高一尺。闊一尺五寸。門闊五寸。石窟三處。各闊
七尺。又西入洞門。圓闊一尺七寸。彎曲入。向南門屋一所。
高六尺。闊四尺。從內往來。有石枓栱甬[:#AS-FBED:●]瓦瓦。又有竈模
兩所。共一牀。高一尺。闊二尺三寸。門闊八尺。有石枓栱。西
北角又有一門。方一尺六寸。四方二丈以來。南畔西畔北
畔各窟一所。南角又有一洞。圓闊一尺六寸以來。將燈燭
近前。有黑氣出。燈火即滅。更入不得。其洞連接繁陽本山。
相去三里以來。其山據諸鄉張生張贇等狀稱。繁陽是古
跡山。每准勅祭祀。其洞亦是元有。往往閉塞。元和中。南康
王韋皋莅蜀。洞忽開。時人咸云。洞門開。即年豐物賤。尋又
閉塞。至是復開。其後果豐稔。其洞本名麻姑洞。側有麻姑
宅基。蓋修道之所也。
豆圌山記
[:#AS-92F9:⿰帛⿱丿糸]州昌明縣豆
圌山。真人豆子明修道之所也。西接長岡。猶通車馬。東臨
峭壁。陡絕一隅。自西壁至東峯。石笋如圌。兩崖中斷。相去
百餘丈。躋攀險絕。人所不到。其頂有天尊古宮。不知所製
年月。古仙曾作繩橋。以通登覽。而緪笮朽絕已久。里中有
言曰。欲知修續者。脚下自生毛。相傳如此。
咸通中。山下有毛意歡者。幼而為道。常持誦五千言。著敝
布褐。於市乞酒。醉而登山。攀緣峭險。以絕道為橋。山頂多
白松樹。繫之繩。橫亘中頂。布板緣繩上。善男女隨而度焉。
數年。繩朽橋壞。無復緝者。咸通歲。令與賓客醮山於西峯。
時展禮毛師。他遊人謂令曰。此峯之側。有小徑抱崖。纔通
人跡。無所攀援。意歡常遊此而去。逾旬不出。令疑其隱在
穴中。座內有廣陵郭頭陀者。令請由此徑往探求之。頭陀
驚眙不能語。久之而後言曰。此徑去約三十餘丈。然到一
穴口。纔三五尺。下去平地猶數百尺。穴內可坐十餘人。中
有巨木櫃。緘鎖極固。意歡讀經處石面平滑。有足膝之痕。
而經卷在焉。不知意歡之所。其家有一妻一女而已。凝其
得道者也。意歡每多持燈椀度繩橋。山側居人視之。以為
常矣。山多毒蛇猛虎。里中人莫敢獨往。意歡夜歸。亦無所
畏焉。常有二鴉。客將至。必飛鳴。意歡整飾。賓階坐榻。未畢。
客果至矣。
天壇王屋山聖迹記
蓋聞天元設象。運日月以璇衡。地道綱維。布山河而列政。
有王屋山者。在洛陽京北百餘里。黃河之北。勢雄氣壯。岡
阜相連。高聳太虛。倚懸列宿。西接於崐邱。東連於滄海。謹
按龜山白玉上經曰。洞天周迴萬里。山水之源。圖經曰。上
則接於崐邱。下即侵於蓬島。最高者首名天壇山也。黃帝
內傳云。為之瓊林臺。真誥云。瓊林者。即清虛小有之別天
也。其下即生泡濟之水。中有水芝。人得服者長生耳。昔黃
帝上臺。見一級高可及二丈許。下石二級。高可七十尺許。
四方壁立。皆造化融成。黃帝於此告天。遂感九天元女西
王母。降授九鼎神丹經陰符策。遂迺。克伏蚩尢之黨。自此
天壇之始也。其上多石。可生草木。實為五嶽四瀆十大洞
天三十六小洞天神仙朝會之所。每至三月十八日及諸
元會日。五更之初。天氣清明。輒聞仙鐘從遠洞中發。寥寥
之聲。清宛可入耳。將日出。則日氣炯炯。可以見生死之情
狀。觀天地之變化。當曉時分別之際。則聞仙雞報曉。往往
飛棲下地。象小於家雞。其毛如雪。又壇心有石燈臺。四門。
中高可丈餘。製造甚奇。鎮於洞天。諸元會日。靈山真聖皆
朝會壇所。考校學仙之人。及世間善惡籍籙之案。是日往
往則陰雲蔽固。竟日方散。是日有道之士。學修仙之人。投
簡奏詞。醮謝其下。壇隅有造石燈臺小碣記云。天寶八年。
新安尉公使內使宮圍令符筵喜因為國為民醮壇置。碣
陰刻盧仝高常嚴固。至太和五年。凡字缺損。壇心高突。秀
出㣥峯。每日初出。影西度。掩西方山脊。亦可及千餘里。上
無飛鳥。風若松聲。太虛中孤危而四面無礙。人立於上。沖
和血氣。狀如勇心直脛而立。目視歷歷。亦可自辨其形影。
似憑高眺遠。飛越崖谷。長天未曉。身若浮萍。又如精氣所
乘。飇不得落。此果乃真仙遊行之所也。心若不志。銷爍其
精魂耳。似有怖懼。凡有道之士。身若輕舉。天明日朗。則夜
聞人語笑之聲。或簫鼓奏於其上。又壇西有懸泉。名曰太
一泉。其水味甘如醴。其泉水流如線。落在石㪷中。深可數
尺。千人飲之不耗。經年不汲如故。次西一石巖。名曰黑龍
洞。洞上半崖。高數十丈。有一洞。深二丈許。正射西北天門。
名曰按雲庵。舊有葛梯。人蹬躡可到。昔太乙元君修道於
此。其太一泉水。伏流其下。東為濟水。其泉次南有一巖。曰
紫金堂。昔軒轅黃帝駕憩於此。沿堂側其道徑甚嶮。至一
石門。側身可上。乃止壇頂。其門名曰東天門。門東有換衣
亭。壇頂上有三清殿。東西有廊廡。壇畔有四角亭。臨崖百
尺。凭闌四望。南視嵩峯少室。大河如帶。西有王附山。東北
有王母三洞。壇東北隅有一石。長丈餘。闊尺許。突出崖頭。
下深百丈。登壇人供侍香火。朝拜王母三洞。心有恐怖者
不敢上。石名曰定心石。北望析城山。東北望太行。東觀日
出。如生滄海。四面瞻視。㣥山卑如邱阜。方顯洞天之獨尊。
高表神仙之聖跡。壇東一峯甚秀。名曰日精峯。壇西峯名
曰月華峯。峯南一平嶺。號曰躡雲嶠。下有一澗。名曰避秦
溝。西南下十八盤。次南曰仙人橋。東有伏龍嶺。南一小峯。
名曰雞子峯。次下仰天池。次南路有歇息亭。自壇頂至上
方院八里。又曰中巖臺。乃司馬子微修行遊息之所。前下
紫微溪。至陽臺觀八里。中有仙貓洞不老泉。觀東有燕真
人洗耳井仍存。在陽臺觀東北百餘步。俗呼燕家泉。其觀
前分八岡。名曰八仙岡。昔司馬承禎天師。河內溫城人也。
乃西晉司馬宣王之後。今溫縣西二十里招賢城是也。尚
有晉三帝墳在焉。唐睿宗皇帝女玉真公主好道。師司馬
天師。天師住天台山紫霄峯。後睿宗宣詔住上方院。其司
馬初師嵩嶽潘師正。師正師茅山王昇真。昇真師華陽隱
居陶仙翁。其四世不失正道。唐明皇即位。於開元十二年
勅修陽臺觀。明皇御書寥陽。殿榜。內塑五老仙像。陽臺有
鐘一口。上篆六十四卦。曰萬象鐘。有壇曰法象壇。有鐘樓
名曰氣象樓。殿西北有道院。名曰白雲道院。司馬號白雲
先生。有亭曰松亭。有先生廟堂。先生撰文一部。曰白雲記。
篆書別為一體。號曰金翦刀。流行於世。先生未神化時。注
太上昇元經及坐忘論。亦行於世。至開元十五年八月十
五日。有雙鶴繞壇西北而去。彼時白雲自堂中出。聞簫韶
之聲。此先生顯化之驗也。王屋縣宰崔日用聞奏。明皇異
之。先生神化時年八十有九。諡贈銀青光祿大夫。諡白雲
先生。堂西壁上畫先生遊行。乘駕黃犢車。白雲步步相隨。
觀西有山神廟。即王屋山神也。天寶年。其神用陰兵助郭
子儀破安祿山。後明皇封為總靈明神天王。仍勅修其廟。
觀南有太山廟。南王屋縣去西八里有藏花洞。其水春綠
夏赤。秋白冬紫。水味甘美。壇東南附山名青羅峯。下有青
羅仙人觀碑存焉。壇北有五斗峯。通蔴籠藥櫃二山。王屋
山中有洞。深不可入。洞中如王者之宮。故名曰王屋也。藥
櫃山次東有趙老[:#AS-8563:⿰⺯⿸厂⿱田坴]。昔趙真人修道於此。及四真人煉丹
於此。有石室二十餘間。霍仙人修煉於此。名霍師堂。壇東
南有山名齊嶺。下有山名垂簪峯。又側有清虛小有洞。洞
內周遊萬里。昔唐建三清殿及清虛觀。其洞內有因兵火。
居民避亂。穢氣所觸。民出洞後。有石落。塞合洞門。真誥云。
其洞中日月。晝夜光明輝映。朗接太虛。與外日月無異。此
乃為日月伏根也。日曰神精。月白陰精。明照在洞天之中。
天亦高大。星宿雲氣。無草木萬類。洞宮之中。有金玉之殿。
及多寶貝黃金。瑠璃瓊璧。不可名狀。有五闕五山。加於五
嶽。上生紫林方華。星髓金津。碧毫朱靈。夜粲細實。竝壺中
洞天之所生也。人得食之。乃長生神仙矣。洞主王君。掌校
仙籍。善惡之錄。處事其中矣。太素三元上道君遣青真左
夫人郭靈蓋右夫人楊玉華。賫神策玉璽見授王君。為太
素清虛真人。領清虛小有洞天。王分主四司。左保上公治
王屋山。洞天之中。給金童玉女各三百人。掌上清玉章太
素。寶元祕籍。上品九仙靈文。山海妙經。盡掌之焉。又總洞
中明景三天寶錄。得乘龍跨虎。金輦瓊輪。八景飛輿。出入
上清。受事太素。寢宴太極也。小有洞天者。乃十大洞天三
十六小洞天七十二福地之宗首也。仙都所宗。太上所保。
故重其任。以委㣥真矣。元始天王曰。夫小有洞天者。是十
大洞天之首。三十六小洞天之總首也。齊嶺東一山。名曰
玉陽山。山東次南有瀑水如練。長百尺。落半崖。澗下有深
潭。名曰攛鐘浤。其山名西玉陽山。靈靈都宮東北有山名
東玉陽山。山有洞深百尺。國家時投金龍於此。洞旁有一
憩鶴亭。高數丈。上有鶴跡存焉。昔因周靈王太子王子晉
與師浮邱公遊天壇回。憩鶴於此。天壇四面附山。峯巒澗
嶺。泉谷勝跡。總目於石。頌曰。
王屋天壇福地元。清虛小有洞天仙。無窮勝境於人物。有
感神通今古傳。
東西女學洞記
長安富平縣北定陵後通關鄉。入谷二十餘里。有二洞。一
名東女學。一名西女學。其東女學崖壁懸絕。洞門在崖面。
躋攀不及。夜往往聞讀書之聲。其西女學約山有路。可到
洞門。近門一石室。可容一二十人。其洞門時有人秉燭可
入。行一二十里。兩面有五門。皆各有題記。或云通蓬萊及
諸仙境。近年有石摧下。遮閉洞門。不通人入。又山頂有一
天井。直下深二丈許。有自然橫石旁出。石下天井亦可二
丈餘。可通人過。其底傍有崖龕。梯磴而上。曲屈甚廣。龕內
有道經數萬卷。皆置於柏木板牀之上。有一石人。俯首凭
案而坐。形如生人。天井之底。有道門所投之簡。委積朽爛。
不知其數。其大順年中。富平奉道人姓徐第七。曾於洞內
取養生經。出外傳寫。却送山洞中。又向北行二十餘里。有
三泉山谷。中有石山嵌。可容二三百人。當谷內有三石盆。
其盆各廣丈餘。制度光滑。殆非人功。三盆湧出。泉水常滿。
餘水流出山外。故老云。時有仙人浴此盆。大都此山有人
觸犯。即立致雷雹。傷損苗稼。由是鄉里多隱蔽蹤跡。難於
尋訪。山上有仙人鬭聖蹤跡極多。東女學山前有神鵰一
窠。常護洞門。人或侵犯者。神鵰擊之。立致隕斃。古有道流
刻五石人。置於山上。民有鋤禾者。為鵰所驚。走避於石人
之下。置笠於石人頭上。鵰即擊之。石人頭隕。於今見在。其
山下通關鄉多姓公孫賈家。山上石保村多姓呂氏麻氏。
迎定光菩薩祈雨文
亢旱自天。豈容私禱。急難告佛。實出微誠。恭惟定光菩薩
智海難量。便門廣闢。不辜眾生之願。肯辭千里之遙。靉靆
慈雲。既無心而出岫。滂沱法雨。端有意於為霖。
隸書解
世人多以隸書始於秦時程邈者。非也。隸書之興。興於周
代。何以知之。按左傳。史趙筭絳縣人年曰。亥有二首六身。
是其物也。士文伯曰。然則二萬六千六百有六旬也。蓋以
亥字之形。似布筭之狀。按古文亥作亢。全無其狀。雖春秋
之時。文字體別。而言亥字有二首六身。則是今之亥字。下
其首之二畫。豎置身傍亥作豕。此則二萬六千六百之數。
據此亥文。則春秋之時有隸書矣。又酈善長水經注云。臨
淄人有發古冡者。得銅棺。棺外隱起為文。言齊太公六代
孫胡公之棺也。惟三字古文。餘同今書。此胡公又在春秋
之前。即隸書興於周代明矣。當時未全行。猶與古文相參。
自秦程邈已來。乃廢古文。全行隸體。故程邈等擅其名。非
創造也。
戶部張相公修遷拔明真齋詞
臣聞太上開圖。元皇演教。三籙定金明之典。功被人天。九
幽懸玉匱之科。惠周存沒。竊尋經旨。遵按元文。仰祈遷拔
之恩。輒備懺陳之懇。今月二十五日。是臣先妣唐楚國夫
人蜀追封宋國太夫人劉氏忌辰。今月三十日。是臣先考
唐丞相太子太師致仕蜀追贈太尉忌辰。謹賫油燭香花
供養之具。於成都府玉局化北帝院。奉修靈寶明真道場
一晝一夜。道士一十四人。三時行道。三時轉經。對乾象以
披心。馳香龍而上奏。伏惟高尊憫鑒。眾聖垂光。暜告四司。
關明三界。降九龍符命。開長夜寒庭。鍊沐形魂。遷拔神爽。
出元陰之府。入洞陽之宮。罪咎蠲消。冤讐解釋。落名地簡。
列籍道階。輪轉福鄉。克登仙品。九元幽識。咸遂超昇。誓勤
修奉之心。上答真靈之澤。
張氏國太夫人就宅修黃籙齋詞
伏以妙道元功。濟時佐國。真經祕旨。拯物救人。肇宏規於
億劫之前。宏大化於萬天之內。宗之者儲祥納祐。修之者
駕景登晨。披究古今。昭彰典誥。張氏克承禎貺。運偶聖明。
被沐天光。輝華帝澤。循懷顧分。常抱兢憂。省已修躬。每為
炯戒。實恐往世之積瑕米懺。此生之累釁將深。幽陰有注
誦之書。冥漠有考延之籍。又張氏今年天符臨於木墓。之
位。暗曜住於飛化之年。火星照於身宮。仍當剋之性分。大
運逢王金之上。火力稍微。小運值生金之鄉。木氣已薄。緬
思厄會。倍用憂虞。竊惟大道無方。施恩暜洽。式申虔祝。必
介休祥。是用蠲潔丹心。修崇黃籙。像瑤壇而肅列。按瓊韞
以敷陳。質信諸天。燭蘭缸於午夜。告明三界。飄檀蕙於九
時。露懇馳誠。希恩悔過。伏惟高尊太上。萬聖千真。憫鑒叩
祈。昭宣渥澤。勅天司地府。命陰職陽寮。黑簿落名。青宮著
籙。和平債訟。消解冤讐。北都除執對之篇。年齡增遠。南極
定延長之紀。祿祚尢宜。五行祛災滯之文。九曜息照臨之
咎。常歡舜日。永廕堯天。眷屬樂康。子孫忠孝。九元七祖。往
逝先亡。或拘滯昏衢。未超福路。願承道力。便遂往生。利佑
見存。允蒙貞吉。其有三塗六趣。夜府寒鄉。亦因懺滌之緣。
盡獲逍遙之果。陰陽將吏。宅宇龍神。長悅豫以安寧。俾凶
衰而殄息。上願皇圖遐廣。聖壽延洪。卜年克大於姬周。享
祚更隆於炎漢。寰瀛一統。書軌混同。共傾捧日之心。咸沐
自天之祐。
奉化宗祐侍中黃籙齋詞
伏聞道本無為。降元精而生二象。象而後數。羅五緯而備
㣥形。維地麗天。無違於律歷。陽舒陰慘。咸繫於裁成。由是
善惡循環。吉凶倚伏。乾剛坤載。不能排九六之期。蟾魄烏
輪。不能革盈虧之勢。况乎二儀稟質。三命定生。未超變化
之機。固有推遷之理。是宜兢懷省己。審過知非。常加策勵
之心。冀動真靈之鑒。臣夙承元廕。早沐洪休。運偶睿明。身
叨寵任。推忠陳力。未申匡濟之勞。翊聖扶天。累荷超逾之
渥。將壇相印。委遇益隆。蒼佩行師。徽榮彌厚。戒滿盈而徒
切。報君父以何階。尚恐動靜行藏。有乖於素分。屬心舉念。
有忤於神明。或在公有失於賞刑。統眾有愆於裁斷。或往
世之尢違未解。或積生之冤債未祛。有一於斯。皆宜懺滌。
又今年二運俱逢於墓位。飛天仍直於火星。雖居華蓋祿
德之方。恐有刑剋照臨之數。以茲兢懼。倍切懇誠。徐氏年
運之中。亦有災滯。大小二運。金火氣微。飛宮遇於計都。天
符臨於生月。恐為災滯。志在懺祈。是敢恭備信儀。虔申齋
潔。按元都品格。修黃籙道場。嚴香花於二日六時。召真聖
於諸天諸地。凝神注念。瀝懇披心。伏惟萬聖迴光。眾真流
鑒。憫其丹款。錫以休祥。赦已往之罪瑕。息將來之厄滯。明
星暗曜。無臨照之凶。三命五行。除衝妨之會。冤仇和釋。債
訟消平。嗣允繁昌。壽祿延益。九元蒙福。幽夜開光。眷屬康
寧。龍神安豫。上願聖躬萬壽。大業永昌。布聲教於九圍。咸
歡舜澤。混車書於八極。共樂堯仁。百穀豐盈。六氣均暢。誓
傾忠孝。上酬英睿之慈。克勵精誠。仰副真靈之祐。
上官子榮黃籙齋詞
伏以大道元功。至真妙感。隨方流貺。應念垂慈。佐國濟人。
恩周於動植。祛災降福。惠及於幽明。凡所啟祈。必蒙昭鑒。
某氏以今年大小行運之內。恐三命衰微。陰陽宿曜之中。
恐五星臨照。致成災厄。無所告祈。竊聞黃籙妙齋。功德廣
大。無災不解。無厄不禳。輒罄丹誠。冀蒙元祐。謹依科法。開
置壇場。三日香燈。九時懺謝。至真冥應。有感必通。伏願三
境諸天。高真眾聖。降無涯之澤。垂廣覆之恩。為某氏解除
積世罪瑕。多生冤債。隨懺消平。應時除蕩。眷屬安貞。公私
和泰。誓傾忠孝。永奉聖朝。
飛龍唐裔僕射受正一籙詞
伏聞冥寂之初。混元之首。道生一氣。分彼兩儀。陰陽有昇
降之殊。清濁有仙凡之異。是則紫清金闕。高居太妙之庭。
黃軸風關。下鎮窮泉之域。隨機染惑。因生進退之疑。委跡
沈浮。遂有飄零之痛。既非先覺。必在指迷。元元大帝當東
漢之季年。啟南宮之寶笈。首傳真籙。大拯㣥生。修之則駕
景沖虛。行之則濟人佐國。或蕩平氛沴。或懲革凶妖。正日
月之天綱。風雲叶候。靜災邪於地紀。生植無愆。歷代所尊。
垂休靡極。臣夙承道廕。獲奉皇慈。功輕而渥澤愈隆。力薄
而君親未報。常思稟窺祕籙。宗受靈文。勤旦夕之香燈。勵
精虔而禱祝。所冀家國。同納禎祥。今則嚴備信儀。恭開壇
墠。通宵懺滌。稽首歸依。蘭燈夜燭於九冥。檀炷晨飛於三
境。恭馳懇款。冀達尊靈。伏惟太上三尊。元元大帝。十方眾
聖。三洞威神。鑒丹懇之誠。賜通感之應。靈官真氣。咸賜授
傳。使內保身安。外袪災沴。名臻道籍。罪滅陰曹。九元離積
夜之香。永棲長樂。舉族享無涯之善。常奉休明。算壽遐延。
公私清泰。上願龍圖悠久。鳳歷延洪。增聖壽於無疆。乾坤
共永。布皇恩於有截。海岳咸安。同為至道之風。共暢無為
之化。
皇太子青城山修齋詞
臣聞靈寶陳規。齋戒感希夷之兆。真文設教。行藏通修鍊
之功。莫不啟之於心。宏之於道。上可以虔祈穹昊。昭達元
微。次可以宣布精誠。祇延福祐。永言奉信。敢薦虔恭。伏以
皇帝劃地開基。法天垂覆。定禍亂而爰承土德。闡真明而
克應金行。翼翼小心。宏朽索薄冰之懼。朝乾夕惕。有櫛風
沐雨之勞。備歷歲時。益勤祇敬。是致年豐歲稔。國富兵強。
定蜀漢之疆圻。扼黔巫之襟帶。允文允武。咸序彝倫。至公
至平。式崇治本。四方慕義。萬里歸仁。梯航無隔於高深。書
軌盡同於風教。蓋九霄之靈蔭。信大道之冥扶。用啟帝圖。
聿昌宸算。永言戴仰。彌切兢持。近者以星象畱行。稍掩時
景。分野觀矚。實資禱祈。是用潔志清心。忘機滌慮。召十洲
之法侶。約三洞之元科。敬設清齋。仍啟大醮。伏願上真降
鑒。眾聖宣慈。迴機軸於元關。啟輝光於丹道。凡言災沴。竝
獲消除。但有吉祥。皆承應感。增聖壽於千秋之外。播皇猷
於萬宇之中。壽山罙峻於五山。福海更深於八海。與乾坤
而齊固。共日月而合明。叶華戎推奉之情。遂臣子依憑之
懇。盡繄至教。俯契微衷。冒瀆真仙。無任兢惶戒懼激切屏
營之至。謹遣得一大師賜紫張茂卿等一十四人。虔修法
事。願鑒丹誠。
暜康諸公主為皇帝修金籙齋詞
伏聞道運虛無。泮元黃為九元之始。象疑恍惚。標化育為
獨化之源。於是覆載以乾坤。照臨以日月。三才共道。剛柔
之用迭興。品彙攸生。善惡之端遂列。然後降之以君父。佐
之以股肱。法高皇不宰之慈。體大帝無言之煦。宏安疆域。
大庇黎甿。伏惟皇帝陛下出震臨人。承乾御歷。稟樞機之
精耀。含嶽瀆之靈源。明契三辰。運符四序。當天人之允屬。
表讖瑞之咸臻。因念陵夷。遂康烝庶。鎮寧郡國。割裂江山。
辛勤侔大禹之功。化洽[:#AS-8AE4:●]成周之德。豈忘宵旰。莫憚焦勞。
是用和平。永期清泰。某等今以時當端月。節遇正陽。屬二
氣之將交。處午位之炎景。恩宏百福。用薦千齡。啟金籙之
靈壇。造玉京之勝地。伏願皇帝明齊月桂。壽比天榆。握金
鏡以御寰瀛。致衢樽而歡億兆。垂旒問道。覩元凱之忠貞。
負扆調元。獲夔龍而翊贊。四三皇而共固。一六合以無虞。
仰奉虛皇。俯垂元造。冀納虔祈之志。共申懇禱之誠。
皇太子為皇帝修金籙齋詞
伏以浩邈無涯。育乾坤者至道。彌綸莫極。運造化者元功。
凝一氣以生三才。周六虛而吹萬有。所以春皇秋帝。雲紀
火官。承妙用以御寰瀛。體無為而統天地。曷嘗不含和韞
粹。端拱穆清。執大象以臨人。乘飛龍而布化。雖流金爍石。
湯德彌光。懷山襄陵。堯風益扇。皇帝應圖負扆。握鏡開基。
慕元元慈儉之宗。仰黃帝華胥之躅。日慎一日。雖休勿休。
故得聲教旁敷。京坁積稔。俗臻暇豫。民樂雍熙。交歡自洽
於鄰封。賝贐爭來於絕域。倍增寅畏。祇荷穹旻。昨以垂象
飛芒。天文炯戒。躔次雖殊於分野。禱祈勵切於焚修。恭啟
皇壇。敢希鴻福。仰玉清之元化。稽首知歸。開金籙之道場。
齋心發願。所貴者達誠碧落。薦壽皇躬。與日與月之同明。
共天共地之咸久。青詞奏御。俾金慧以韜光。丹表通真。致
珠囊之叶度。災躔永息。禎瑞常臻。鳳歷克調。狼烟不警。政
隆三五。祚越億千。位忝儲宮。實欽仙境。輒傾素懇。仰望元
慈。
