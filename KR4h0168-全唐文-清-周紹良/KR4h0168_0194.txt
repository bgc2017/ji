欽定全唐文卷一百九十四
楊炯(五)
唐贈荊州刺史成公神道碑
成氏之先。有周之後。姬文受命。三十八王。郕伯象賢。二十
一代。漢之少府。國家維城。晉之廣楊。王室藩屏。公諱知禮。
其先上谷人也。子孫避地徙於某。曾祖休寧。後魏汾州刺
史。齊特進左右衛大將軍。宇文朝江州刺史。隋成陽郡公。
諡曰武。勳格皇天。澤充區域。該備寵榮。兼包命賜。祖少遐。
北齊民曹郎中。宇文朝地官上士。襲成陽公。建國之屬。以
訓五品。以親百姓。父綽。隋金紫光祿大夫。唐深州刺史上
柱國。天子大夫。金章紫綬。天王使者。皂蓋朱輪。公誕保靈
和。受茲介福。講之以學。合之以和。純粹以積其中。文明以
宣其外。出於口者。必是先王之言。萌於心者。莫非君子之
德。戒慎乎其所不覩。恐懼乎其所不聞。時止時行。左宮右
徵。在朝濟濟。在家雍雍。祇服宏業。克丕堂構。襲成陽公。歷
箕州平城洛州邯鄲二縣令。武鄉里閈。榆社隄封。公宰平
城。日宣三德。悲歌相聚。袨服成㣥。公宰邯鄲。雷震百里。儀
刑嘉誨。範乎人倫。令問廣譽。塞乎天壤。將蹈九列。平三階。
豈意太和交薄。而天道難諶。降年不永。春秋若干。以某年
月日。終於某所。夫人宜城縣主。聖神皇帝之堂姊。王姬外
館之長女。夫人道峻於閨房。名輝於邦國。我大周敘洪範。
作武成。大賚而萬姓悅。垂拱而天下理。法號惟舊。制贈荊
州刺史。生則唐堯不用。沒則周武追封。為龍為光。有始有
卒。立名於後。以顯其親。反葬於周。不忘其本。以某年月日。
歸葬於某原。碣石恒山。燕南趙北。禮儀光被。宗族相臨。大
夫弔桓子之喪。天子歸惠公之賵。蘧瑗之葬。不害良田。孔
邱之塋。不生荊棘。長子司衞少卿兼檢校魏州刺史大辨
中子左鷹揚將軍大方少子朝議大夫行司漢主簿大琬
等。門承四代。德盛三賢。有終身之憂。盡生人之本。璽冊裒
贈。宜宣無窮。景鍾勒銘。若古有訓。嗚呼哀哉。其銘曰。神岳
之英。大川之精。如山之峻。如流之清。行之斯立。言之斯成。
登車發耀。在邦有聲。傳於舊國。舊國惟平。宰於二縣。二縣
惟寧。余聞舊說。天鑒孔明。誰謂靈誕。喪落淑貞。永錫不匱。
克揚其名。冊書光寵。沒有餘榮。系曰。列星垂象兮炳天光。
白露為霜兮沾人裳。彼蒼天兮殲我良。列星垂象兮炳天
暉。白露為霜兮沾人衣。九原可作兮吾與歸。
唐上騎都尉高君神道碑
南方火德。陽精赫雷電之威。西陸金行。秋令毒風霜之氣。
達其變。聖人所以定天下之文。象其宜。聖人所以觀天下
之變。或衣裳六合。舞干戚而掃虔劉。或鐘鼓八紘。用甲兵
而誅暴亂。若夫皇天失紀。彗孛飛流。后土不綱。山河崩竭。
蚩尤食石。災害於生人。項羽拔山。憑陵於上國。天子聞鼓
鼙之響。思將帥以龔行。將軍屬甲冑之容。攬英雄而決勝。
則風雲潛感。豪傑挺生。得七星之武曲破軍。受五運之金
多木少。四時繁弱。射連尹於嶅山。萬辟太阿。殺顏良於官
渡。然後達人知足。徒興白髮之歌。烈士徇名。不受黃金之
賞。與夫棄其筆墨。漢家封萬里之侯。稱爾戈矛。周王命百
夫之長。豈可同年而語哉。君諱則。字宏規。其先渤海人也。
後代因官。遂家於涇州之安定縣。神房阿閣。泰山橫日觀
之峰。金闕銀臺。滄海蔽天虛之岸。風土形勝。關河表裏。三
分六州之大業。師尚父贊其經綸。一匡九合之元勳。齊桓
公拓其疆場。高柴至德。藉東魯之聲名。高鳳沈研。盛西京
之學校。英才磊落而秀發。人物蟬聯而間起。三光不墜。察
高星於太紫之宮。八柱無疆。奠高嶽於中黃之域。曾祖沖。
北齊鷹揚郎將。周左屯衞清宮府別將。成軍夜火。教戰秋
風。九天揚後一之兵。六合擁前三之陣。張良入漢。行觀滅
楚之徵。微子奔周。坐見兦殷之兆。祖赦。周襃郡南和縣長。
陶元亮攝官於彭澤。道契羲皇。陳仲弓歷職於太邱。德符
星緯。飄風驟雨。不入灌壇之鄉。暴虎蒼鷹。潛出瑕邱之境。
考才。朝議郎上開府。孫子荊之天骨。亮拔不㣥。王夷甫之
道心。神鋒太峻。議郎清秩。懸符處士之星。開府崇班。上接
台階之位。君雄心獨斷。猛氣無前。用兵書六甲於自然。知
射法三篇於性道。早圖星象。管公明懷察變之心。幼識旌
旗。陶恭祖有行師之略。屬隋人板蕩。天下崩離。朱陽夾飛
鳥之雲。紫極現雄雞之象。陳兵爭戰。窺玉策於中州。姚石
壇場。竊金符於㝢縣。我高祖黃雲大帝。白水真人。風雷海
嶽之純精。天地陰陽之正氣。媧皇受命。殺黑龍而定水災。
漢祖乘機。斬白蛇而開火運。君夜觀乾象。晝察人情。審熒
惑之謌謠。驗嵩山之讖記。關中王氣。不勞甘德之言。沛國
真星。無待殷馗之說。賊薛舉豺狼梟獍。檮杌窮奇。守幽隴
以行災。負關河而作孽。天王按劒。出軍於玉帳之前。猛將
分麾。受律於金壇之下。以義寧二年王師薄伐。趙國公長
孫無忌精兵若獸。利器如霜。問君以帷幄之謀。待君以心
腹之寄。營當月暈。因八門之死生。陣法天星。乘五將之關
格。蔭華蓋。歷明堂。以我和而制其離。以我直而摧其曲。敗
楚師於柏舉。未足權衡。執秦俘於崤陵。無階等級。此實君
之功也。其年詔授朝散大夫。賜物三百段。排患而釋滯。功
成而不居。比疏傅而辭榮。追留侯以高蹈。三靈革故。君子
於焉待時。四海清平。謀臣以之歸第。自太王基命。成康隆
玉版之圖。高帝受終。文武盛金刀之業。家給人足。天成地
平。猶勞水旱之餘。尚想京坻之積。咸亨三年春。奉勅於河
陽檢校水運使。搜粟都尉。河堤使者。銅橈鐵舳。蒼鷹白鶴
之船。竹箭桃花。貝闕龍堂之水。引紅粟於淮海。汎歸舟於
秦晉。遂使齊臣獻納。先陳不涸之名。漢后絲綸。即有常平
之號。望千石之氣。可以療飢。開萬箱之儲。自然知禮。此又
君之功也。其年詔賜上騎都尉。嗟夫。河流曲直。天道盈虛。
鬼神莫之要。聖賢莫能預。高臺下泣。孟嘗君之惻愴可知。
梁木興謌。孔宣父之平生巳矣。上元三年春三月日。終於
樂邑里之私第。享年七十六。惟君魁梧動俗。符彩驚人。忠
孝天資。溫良日用。一門兄弟。盡同鍾毓之車。千里賓朋。時
命嵇康之駕。每至白雲生海。素月流天。未嘗不顧盼山河。
抑揚琴酒。馮異之大樹。對諸將而無言。子夏之名山。謝時
人以長往。四林遊刃。八水忘筌。能袪有漏之因。早得無生
之法。雖十年俱盡。陸士衡之長歎有徵。而千戴猶生。藺相
如之壯心恒在。即以冬十月丁酉。葬於安定東南二十里
之平原。禮也。陶公相宅。郭璞占墳。面丹鳳而背元龜。兆青
烏而徵白馬。三百篇之後。卜筮何從。二千石之榮。子孫無
替。長男仁叡中男仁楷少男仁護仁昉等。或體窮三變。潘
陸不足以昇堂。或力敵萬夫。關張不足以扶轂。有元方季
方之長幼。傳學詩學禮之門風。金友玉昆。忠臣孝子。窮號
積於心髓。創鉅纏於肌骨。星辰巳變。昊天無報德之期。霜
露潛移。君子有終身之感。葬之以禮。垂制度於三王。思之
以時。別蒸嘗於四季。然後按韋賢之舊德。敘潘岳之家風。
戴逵銘北海之文。張昶刻西山之石。若使鄧將軍之一見。
自得嘉名。魏太祖之來觀。懸知絕唱。其詞曰。
金闕千仞。銀宮百常。發揮雷雨。震動陰陽。山水形勝。人神
會昌。九州霸業。賜履勤王。樂只君子。邦家之光。驚雷氣候。
大昴徵祥。運屬飛海。時逢吸霜。中原逐鹿。西嶽兦羊。漢起
高帝。周興太王。乃披荊棘。即奉壇場。國步猶阻。黎元未康。
將軍不拜。使者相望。陣合星斗。兵符玉璜。殲夷叛逆。刷滌
邊荒。化穆三代。時清九皇。猶思禮節。尚試堯湯。漕通淮海。
水泛舟航。蒼鷹鷁軸。紫貝龍堂。功立身退。懸車杖鄉。百年
俄頃。萬緒悲涼。昔時華屋。今日元房。平天慘慘。半月蒼蒼。
地謂西郭。山言北邙。曲池無處。松檟成行。
唐昭武校尉曹君神道碑
君諱通。字某。其先沛國譙人也。近代因官。遂居於瓜州之
長樂縣。故今為縣人焉。顓頊高陽之子孫。曹叔振鐸之苗
裔。山河白馬。漢丞相開一代之基。譙沛黃龍。魏武帝定三
分之業。承家䘏允。岳峙星羅。居雍州之西境。斷匈奴之右
臂。門容駟馬。旌旗玉塞之雄。坐列三貂。人物金行之秀。祖
某。隱居不仕。父顯。盪寇將軍。河庭寶玉。廣都鸞鳳。或閭閻
之內。禮敵於諸侯。或枹鼓之間。威振於千里。功則可大。以
官族而為官。德亦不孤。惟將門而有將。君天才卓越。雄略
縱橫。陶謙性好於幡旗。王濬志在於長戟。東方諫議口誦
孫吳。諸葛武侯坐吟梁甫。屬有隋之末。四海分崩。皇運之
初。三光草昧。五星同聚。田橫猶在於海中。九代飛榮。隗囂
尚屯於隴右。賀拔盛操符誓衆。斬木稱兵。以被髮左袵之
餘。負檮杌窮奇之號。遂欲驅馳我塞北。撓亂我河西。天子
不懌於廟堂。鼓其雷電。使者相望於道路。申其弔伐。武德
元年。乃詔侍中楊仁恭出使。先之以德義。陳之以兵甲。七
旬干羽。不藉有苗之師。萬國侯王。坐見防風之戮。君深知
逆順。獨斷胷懷。去危即安。轉禍為福。非如馬援遨遊二帝
之都。不學竇融自保三分之重。勅授昭武校尉。鮮卑醜類。
慕容殘孽。遷於大棘之城。止於小蘭之介。雖謂其㣥下。願
聞禮於上京。而拜於將軍。遂誇大於諸國。貞觀八年。詔特
進代國公李靖為行軍大總管。登壇拜將。授鉞行師。開太
一之三門。閉陰符之六甲。決勝於俎豆。然後折衝萬里。信
賢如腹心。故能匡正八極。君當仁不讓。聞義則行。從王粲
之戎旅。棄班超之筆研。係單于之頸。有類長沙。斬樓蘭之
王。更加平樂。詔除上騎都尉。車師舊國。俯枕前庭。戊巳遺
墟。斜連後壁。負天山而板蕩。擁蒲海而虔劉。聖人之德。非
欲窮兵黷武。王者之師。蓋為夷凶靖亂。十四年。詔兵部尚
書侯君集為行軍大總管。軍營玉帳。武略珠韜。旌旗蔽於
日月。金鼓聞於天地。安人保大。實憑帷幄之謀。斬將搴旗。
咸藉武夫之力。君緬懷高義。思報國恩。從來六郡之子。是
為萬人之敵。梯衝所及。披靡堅城。矛戟所臨。野無橫陣。一
舉而清海外。再戰而滌河源。飲至策勳。抑惟恒授。詔除上
柱國。君備嘗艱阻。頻有戰功。天子聞之。累加徵辟。慕田疇
之節。羞賣盧龍之塞。高魯連之義。請從滄海之遊。遂乃散
髮鄉亭。拂衣邱壑。為趙魏之老。在羲皇之年。關內諸公。深
知郭解。洛陽人物。高談劇孟。家僮有禮。皆使拜賓。門客多
才。咸能市義。南宮養老。坐聞鳩杖之榮。東岳遊魂。俄見鶴
書之召。以龍朔元年某月某日。終於里第。嗚呼哀哉。夫人
某官之女也。沅湘降祉。河洛騰休。符玉石之堅貞。貫風霜
之慘烈。鏡飛天上。窺祥鳳於銀臺。劒動星文。秘蛟龍於玉
匣。以某年某月日終。越某年月日。合葬於某原。君孝實因
心。忠為令德。鮮花匝樹。盡兄弟之歡娛。好鳥鳴林。展交遊
之宴喜。太初朗月。俯照金鞍。叔夜清風。來生寶劒。故能戰
必勝。攻必取。西零種族。遙憚武臣。北漠酋豪。見稱飛將。雖
死之日。猶生之年。園令獨慕於相如。漢帝長懷於李牧。長
子遊擊將軍和政府右果毅都尉上柱國永雄次子朝散
郎行西州柳中縣主簿上騎都尉知君等。三餘廣學。百戰
雄才。就養之方。兼申愛敬。慎終之道。不忘哀戚。雖雨崩防
墓。無孔子之格言。而水齧前和。有文王之故事。即以某年
月日。改葬於木城之平原。長婦某氏。即永雄之妻也。某官
之女。柔風淑譽。習禮聞詩。上奉舅姑。[:#AS-9AF5:⿱亠⿹勹方]睦娣姒。溫家之婦。
方歡白玉之臺。盧氏之妻。空對黃金之椀。先以永淳元年
某月日終。至是即陪窆於塋內。右翊衞宏軌。兵圖日用。劒
術天知。六郡許其良家。三川養其聲利。思宏祖德。願敘家
風。託無愧之銘。跋涉載勞於千仞。訪他山之石。東西向踰
於萬里。炯效官昌運。負譴明時。始以東宮學士。出為梓州
司法。傾蓋相逢。當仁不讓。庶使見曹娥之碣。楊修歎其好
詞。讀元壽之文。高祖稱其佳作。其詞曰。
大矣丞相。天地寅亮。烝哉王侯。子孫蕃昌。條分葉散。源濬
流長。金城北峙。玉關西侯。山澤駢羅。衣冠輻凑。降神生德。
興賢誕秀。曰萬人英。材標國楨。髫年學劒。丱歲論兵。以身
許國。東討西征。皇家啟聖。撥亂反正。逆賊遊魂。不恭王命。
亦既授首。河西大定。蕞爾湟中。車書未同。帝赫斯怒。攢其
英雄。風行電轉。谷靜山空。二庭遺孽。交河路絕。天子聞鼙。
元戎按節。王師無戰。海外有截。歸我田廬。功成不居。歲云
秋矣。日月其除。壽非金石。命也何如。孝乎兄弟。葬之以禮。
蓼蓼者莪。人生苦多。言猶在耳。邈若山河。
益州溫江縣令任君神道碑
漢丞相之尊官大位。乘輪滿於十人。齊景公之利用厚生。
有馬盈於千駟。羽旄冠劒。摐金鳴玉疊其前。苑囿池臺。清
歌妙舞喧其後。崇高在於寵祿。大欲存於食貨。義然後取。
橫玉帶以當仁。道不虛行。坐鹽梅而自得。若乃時之不與。
數之不通。貴賤任於天。窮通由於命。左太冲之詠史。下僚
實英俊之場。嵇叔夜之著書。賤職為老莊之地。雖復勢力
以高下相懸。尊卑以商周不敵。孔宣父中都之小宰。幽厲
多謝於陪臣。陳仲弓太邱之一官。公卿有慚於縣長。是以
德成者上。道在斯尊。陶潛則安枕北窗。言偃則鳴弦東武。
抑揚足以儀四海。顧盼足以破三軍。代有人焉。斯為盛矣。
公諱晃。樂安博昌人也。其後因官。遂家蒲州之永樂。天子
令德。軒皇為誕姓之源。諸侯計功。薛國在宗盟之後。西京
執法。則有御史大夫。東漢循良。則有會稽都尉。任光鄉里
之忠厚。任隗朝臣之鯁直。益州從事。術數知名。臨海真人。
清貞克巳。况乎東西海岱。強齊九合之都。表裏山河。全晉
三分之國。車馬雷駭。衣冠鼎盛。盟書百代。可謂功臣。遷徙
邱陵。實惟豪族。曾祖顯。祖熙。考憬。並策名天爵。獨步人師。
懷素履之幽貞。保黃裳之元吉。張家碑碣。荊州有七代孝
廉。荀氏鄉亭。潁川有八人才子。君外資剛健。內育文明。合
千載聖賢之間。鍾五行金木之秀。王恭濯濯。春柳懷風。和
嶠森森。寒松列景。有曾參之孝。有史魚之直。有子夏之文。
有冉求之藝。先王德行。固名言而在茲。大聖溫良。亦顛沛
而於是。當朝一見。許其王佐之才。行路相逢。加以美人之
贈。解褐為家令寺主簿。天王太子之位。赫赫前星。天地長
男之宮。巖巖左闕。出身事主。元良永固於萬邦。束髮登朝。
匕鬯不驚於百里。秩滿。授將作監主簿。千門萬戶。張華窮
壯麗之圖。東主西賓。班固盡謳謠之致。職掌宮觀。是名將
作。大司馬桓溫之府。績用在於元琳。大將軍竇憲之曹。文
章寄於亭伯。累遷右衞長史。南京左掖。上將陪藩。北落師
門。天軍列衞。東觀漢記。梁統有清白之名。中興晉書。薛兼
有恪勤之譽。詔遷朝散大夫。行益州溫江縣令。華陽西極。
漢水東流。背面通秦越之鄉。左右夾巴涼之城。風煙可接。
懸車束馬之山。雲物潛通。織女牽牛之象。神仙所宅。則有
二十四居。途路所經。則有五千餘里。金城石郭。還聞上代
之風。國富人安。時聽中和之樂。於是乎龍泉獨斷。龜兆[:#AS-9AF5:⿱亠⿹勹方]
求。品命千名。封疆萬戶。暫過亭長。乘軒之望可知。且詣中
軍。理劇之才有屬。旌孝悌。勸農桑。省徭役。恤鰥寡。所以一
縣稱平。所以百城尤最。蕭育是杜陵男子。不入後曹。黃浮
非鄉里所知。不寬同歲。洛陽行馬。門士無心。齊國池魚。權
家絕望。鄭文公邵陵之縣。但稱男子之名。師尚父灌壇之
鄉。唯有神人之哭。實謂樞機八座。上下三階。豈惟縛柱鞭
絲。操刀製錦。巫馬期之任力。弊起乘星。鍾離意之悅人。災
生解土。享年五十有九。以儀鳳二年六月二十五日。卒於
官第。夫人姚氏。徵士神俊之女也。壽邱僊葉。媯水靈苗。定
姚信之璣衡。審姚光之術藝。明星燄燄。不臨太邱之前。暮
雨沈沈。不散巫山之曲。婦人謂嫁。女子有行。織絍組紃。棗
脩榛栗。南斗千齡之匣。忽愴沈江。北方三代之儀。終悲其
穴。先以咸亨三年七月二日。終於西京翊善里之私第。越
儀鳳三年冬十一月一日。歸祔於永樂縣歷山之平原。卜
虞芮之閒田。帶關河之設險。居人致祭。桐鄉有朱邑之祠。
怪石成墳。葉縣有王喬之墓。君燕趙奇士。神仙中人。容貌
魁梧。衣冠甚偉。揚子雲之窮巷。好事來遊。段干木之閭居。
通侯展敬。自陳力就列。居家可移。妾本絕於織蒲。馬無聞
於食粟。原子思之厚秩。徧給鄉人。孔文舉之中[:#AS-82F9:⿰罇]。延留坐
客。加以備觀圖史。尤精釋教。夢幻泡電。知一切之皆空。園
林貨財。見三陽之巳淨。遭時屯坎。浮生蹇剝。佳人不再。荀
奉倩之傷神。赤子無期。潘安仁之慘慟。天乎到此。命也如
何。及其瞑目少城。歸魂舊壤。平原古樹。唯餘孺子之墳。春
露秋霜。非復皋陶之祀。於是鄉鄰作主。朋友加麻。撰德銘
之於素常。披文刻之於翠石。魯哀公作仲尼之誄。天不憗
遺。蔡伯喈為有道之碑。人無媿色。其銘曰。
軒帝之族。漢朝之臣。西州智士。東海真人。豪傑天縱。衣冠
日新。實生其德。必有其鄰。道在為貴。知幾則神。氣衝南斗。
價直西秦。大蒙之信。太平之仁。辨窮非馬。學究成麟。孝友
為政。觀光利賓。重明比德。少海為春。宮室之象。南斗北辰。
甲兵之衞。閶闔鈎陳。山控金馬。江迴玉輪。天文井絡。地紀
梁岷。庭前置水。甑內生塵。園蠶有績。野雉來馴。時命屯蹇。
生涯苦辛。寶[:#AS-8465:⿰金义]虛贈。玉樹長淪。輔德無輔。親仁不親。百年
夭枉。一旦歸真。雷鳴之下。長河之濱。旌旃委鬱。徒御逡巡。
悲風汨起。血下霑巾。死而可贖。人百其身。
原州百泉縣令李君神道碑
金城裂地之災。玉弩驚天之禍。蹴崑崙以西倒。蹋泰山而
東覆。三微歷數。盡薰歇以聲沈。萬國衣裳。咸土崩而瓦散。
是故殷憂啟聖。聖人騰海岳之符。草昧興王。王者受風雷
之祉。則有思窮圖讖。潛觀赤伏之萌。識洞禨祥。暗察黃星
之兆。天懸兩日。詢去就於河宗。地震三川。考興兦於柱史。
危邦不入。亂邦不居。翦荊而叩天門。臨壇場而對休命。及
其元黃再造。日月重輪。功成而不居。名遂而身退。南華吾
師也。親居賤職。東方達人也。安乎卑位。然後武城絃唱。優
游禮樂之中。彭澤琴樽。散誕羲皇之表。雖杜當陽之文武。
蘭菊猶存。而薛孟嘗之池臺。風煙遂歇。悲夫。死生命也。貴
賤時也。用之則行。舍之則藏。出處者君子之恒務。左右者
君子之攸宜。吾聞其語矣。今見其人也。君諱楚才。衞州衞
縣人也。昔繞樞神電。軒轅氏之馭百靈。貫斗祥星。顓頊氏
之臨四海。金科作範。商邱有帝系之雲。玉札披圖。幽谷有
貞人之氣。由是公侯策命。歷千載而彌昌。鐘鼎歡娛。經百
王而不替。豈直將軍列位。孫吳暗合之兵。協律當官。天
地冥符之樂。若斯而巳矣。曾祖裕。後魏東宮舍人太子洗
馬使持節徐州諸軍事徐州刺史燉煌郡開國公。贈[:#AS-8862:⿱亠兊]豫
二州刺史。直城西望。高闕東臨。非無置驛之歡。實有前驅
之寵。琅琊負海。八門都督之榮。玉漳瀕河。百代封侯之貴。
大父昌。北齊彭城王府中兵參軍事。隋濟陰郡守。襲封燉
煌公。文場筆海。炤爛等於星辰。辯囿談叢。鏗鏘協於風雅。
九千里之丹鳳。始踐王門。七十日之黃龍。初階郡職。考孝
友。隋晉州岳陽縣令。顏回稱太平王佐。月角殊姿。仲由稱
禮義霸臣。星衡詭狀。唐都晉野。有恒山太嶽之風。墨綬銅
章。有錯節盤根之化。若夫于公之宅。駟馬爭驅。辛氏之門。
五龍齊駕。英靈不巳。還當命代之期。將相有徵。克保承家
之業。東郊競日。探祕跡於璣衡。西蜀談元。測靈心於造化。
雄才壯思。首九奏而和八音。廣見洽聞。披五車而誦三篋。
加以興居禮樂。出入孝忠。簡於一人。備於萬物。弓旌疊湊。
始命賢良。幣帛交馳。載徵巖穴。從微至著。濫觴萌括地之
波。積小成高。覆簣漸排雲之構。隋大業十二年補謁者臺
散從員外郎。非其好也。屬三千否運。百六災年。諸侯窺玉
鼎之尊。天子厭金陵之氣。蚩尤則命風召雨。桀黠於中州。
共工則折柱傾維。崩騰於海縣。能扶天下之危者。必據天
下之安。能除天下之憂者。必享天下之樂。我高祖神堯皇
帝所以從人望。宅靈心。鎮天關。迴地軸。鼓聲雷駭。親張霹
靂之威。旌羽星懸。手握招搖之柄。君沖情索隱。妙筭知來。
候東井而考前聞。裂西河而尊故事。上略中略。奏山石之
奇謀。文韜武韜。奉川璜之祕訣。義寧二年授車騎將軍。累
加開府。武德五年遷右衞二十四府右車騎將軍。仍於卭
州鎮守。皇階甫闢。猶勞尉候之虛。天步初夷。尚有風塵之
警。示之以文德。陳之以武功。所以外戶不扄。所以重門罷
析。六年轉中山府左列。南州舊俗。淫其白獸之祠。西僰餘
甿。背我黃龍之約。王師直進。陵劒棧以長驅。廟略遐宣。指
銅邱而決勝。七年詔君討襲。楓天棗地。金門玉帳之營。方
卦圓蓍。剡木弦弓之射。以此衆戰。誰能敵之。以此攻城。何
城不克。雷出而星曜。龍騰而鳳飛。一鼓而擒四姓。三戰而
平百濮。大夫耆老。非唯二十七人。拓土開疆。豈直五千餘
里。返行飲至。舍爵策勳焉。禮也。其年加上大將軍。賞口十
六人。幷良馬一匹。而俄以爭功得罪。游俠從軍。特降王綸。
遐遷騰府。通塞有命。潘安仁之緒言。富貴在天。卜子夏之
餘論。無階封禪。空嘆息於周南。絕望夏臺。竟棲遲於漢北。
太宗文武聖皇帝承聖皇之大寶。奉天帝之休期。雷雨八
瀛。光華四極。旌賢赦過。維新之命屢覃。念功簡勞。惟舊之
恩累洽。貞觀元年授長樂監。仍命於北門供奉。宜春禁苑。
太液神池。浸石菌而揚波。擢金莖而挹露。南經丹徼。恒陪
萬乘之遊。北繞黃山。再奉三驅之禮。當是時也。穆穆焉。皇
皇焉。濟濟焉。鏘鏘焉。一陰一陽而有序。自南自北而無外。
猶復中宵不寐。殷勤多士之林。昃景忘疲。渙汗非常之辟。
十四年應詔四科舉。射策登甲第。明於國家之大體。達於
人事之始終。可謂宰相之璞。可謂皇居之寶。洛陽才子。一
承宣室之談。魯國儒生。行踐中都之邑。尋授靈州嗚沙縣
令。累遷原州百泉縣令。科通紫徼。印負黃州。涼秋九月。寒
沙四面。平雲匝隴。處處而秋陰。圓魄低關。蒼蒼而夜色。君
乘輜演教。佩紱臨人。德被三城。風移五縣。抽琴命操。還臨
單父之堂。繫石飛鳴。即對李泉之學。明以御下。將水鏡而
通輝。清以立身。共水壺而合照。神行有感。方登玉鉉之階。
靈化無方。獨歎瓊棺之墓。春秋七十有一。以顯慶元年十
二月八日。終於官舍。君年十一丁內艱。朋友相哀。家人不
識。昔稱曾閔。今曰荀何。近古以來。未之有也。隋郡東曹掾
江溢見而歎曰。此真可謂保家緯化。嗟尚者久之。大業末
年。皇綱漸紊。不掃一室。自懷包括之心。獨守太元。且忘名
利之境。於時魏特進房僕射杜相州等。並以江海相期。煙
霞相許。付同心之雅會。訖刎頸之良遊。或閉戶讀書。累月
不出。或登山涉水。經日忘歸。斯賢達之素交。蓋千年而一
遇。洎塵埋五岳。海沒三山。辭殷而奉周。背楚而歸漢。深謀
遠慮。即良平無以加也。行軍用兵。則韓彭不能尚焉。數奇
命蹇。遂無望於高門。日往月來。竟銷聲於下邑。情均寵辱。
則萬象同歸。跡混彭殤。則百齡俱盡。浮生若寄。大漸彌留。
遺誨子孫。庶幾薄葬。等梁鴻之宅兆。邈矣他鄉。符祭仲之
高居。依然新鄭。唯仁與達。君其有焉。存榮歿哀。此之謂也。
即以某年月日。葬於某原。夫人廣平宋氏。齊尚書左丞士
順之曾孫。隋建安郡司法長文之季女。霜淒月瑩。菊艷苕
華。淑問秀於閨房。柔風洽於詩禮。琴前鏡裏。孤鸞別鶴之
哀。竹死城崩。婦湘之怨。長子金河府校尉上柱國輔仁等。
十輪方駕。萬石駢衡。窺上帝之兵鈐。入先王之冊府。指蒼
天而永訴。血下霑襟。對白日以長號。悲來填臆。於是
緦麻執友。素蓋賓朋。傳祖德於高陽。考豐碑於太學。庶使
城隍一變。猶知鄧艾之名。陵谷三遷。尚識鍾繇之字。其銘
曰。
玉斗之英。瑤光之精。巡河幷洛。握紀提衡。柱史論道。將軍
用兵。陸離簪紱。奕葉公卿。岳牧騰譽。弦歌有聲。階蘭疊影。
巖桂增榮。山澤通氣。風雲表靈。凝脂點漆。月角珠庭。白玉
無玷。黃金滿籯。忠為令德。孝實天經。朋友千里。烟霞百靈。
琴尊野尚。松竹山情。數屬郡海。時逢鬭星。黃龍電震。白騎
雷驚。赫矣高祖。元亨利貞。聖人有作。天下文明。自此提劒。
因茲間行。攀鱗北海。附翼南溟。水火之陣。孤虛之營。左提
右挈。東討西征。巨猾斯斬。元兇載清。功符衞霍。知若良平。
自滿知損。居中忌盈。蕭條異縣。坎[:#AS-85F3:⿰土禀]浮生。降以中旨。賓於
上京。陳書詣闕。對問揚庭。山連鴈塞。野接龍坰。朞月而巳。
三年有成。波瀾不息。箭刻無停。梁木其壞。高臺巳傾。關雲
斷絕。隴鴈飛鳴。頓雙鳧於葉縣。跼四馬於滕城。
唐右將軍魏哲神道碑
經天緯地之帝。求制禮作樂之才。撥亂反正之君。資拔山
超海之力。繼韶夏而崇諡號。非無陣戰之風。披皇圖而稽
文武。或用干戈之道。故能彌綸宗廟。彈壓山川。苞四海以
為家。一六合而光宅。是以二十八宿。懸列將而察休徵。三
十五星。聚天軍而赫符彩。呂望垂竿於渭涘。道峻匡周。張
良授策於圯橋。功崇佐漢。乃有心如鐵石。氣若風雲。洛讖
書名。河圖祕象。青絲電燭。歷大塊以三休。碧羽霜淒。倚渾
天而一息。岑彭許允。征南鎮北之名。馮異王昌。大樹中軍
之號。杜太行而泥函谷。猛氣無前。戮封豕而斬長鯨。雄圖
不測。元戎十乘。驅衞霍於前軍。甲士三千。列孫吳於後殿。
秋風白露。執金鼓而齊六軍。泰山黃河。折銅符而光百代。
建廟堂之策。為社稷之臣。孰能與於此乎。在我右將軍矣。
公諱哲。字知人。鉅鹿陽曲人也。七代祖靖非。前秦征北大
將軍。鎮北地上郡。其後子孫因居於寧州襄陽縣。開國承
家之始。誕姓命氏之源。大名發於本支。當塗峻於層構。三
辰鬱鬱。天街分畢昴之都。九野茫茫。地險列山河之境。丞
相以萬機論道。匡大運以震威嚴。尚書以八座當官。贊金
行而標領袖。文昭武穆。方駕齊驅。公子王孫。朱輪華轂。大
鵬垂翰。馭風伯而指南溟。天馬騰姿。偶雲師而集東道。祖
唐。隋天水郡丞河陽都尉。瑤林瓊樹。擢標格以千尋。圓折
方流。委波濤而萬頃。雄飛有望。豈惟京兆之丞。陰德不[:#AS-8FBB:●]。
何直丹陽之尉。父寶。皇朝通議大夫總管府司兵參軍事。
東家孔子。至德生於上天。南國申侯。明靈誕於中岳。君朝
翊贊。道先王之法言。公府弻諧。對上天之休命。若夫聖人
作而萬物覩。元首明而庶事康。日月粲其光華。山川鬱其
雲雨。則有英靈間出。丹陵諧白獸之祥。符瑞庭生。黑帝感
蒼龍之傑。隋珠一寸。魏后揚眉。和璧千金。秦王動色。顏生
殆庶。聞於竹馬之年。揚子參元。發自銅車之歲。建情峯而
直上。疏筆海以橫流。彫牆則百堵皆興。峻宇則千門並列。
可大可久。無忘簡易之途。為子為臣。率由忠孝之境。郭林
宗之披霧。豈敢名言。孔文舉之欽風。每相推荐。若乃五材
並用。誰能去兵。七德兼施。止戈為武。出師於九天之上。暗
合兵書。取睽於十日之前。懸符射法。固以文武之道。揄揚
滿於域中。將相之才。籍甚聞於海內。貞觀十五年起家補
國子博士。喬林掃日。驚白鳳於詞條。璧水澄天。駭雕龍於
義壑。班超慷慨。常懷萬里之心。季路平生。每負三軍之氣。
十六年勅授左翊衞北門長上。祿賜同京官。仍令為飛騎
等講禮。鄧司徒之舊事。馬上讀書。祭征虜之前聞。營中習
禮。宮花如錦。還臨拜將之壇。槐葉成帷。復對閱軍之市。自
皇王眷命。大帝應期。運璇衡而制八方。調玉燭而臨四極。
元兔白狼之野。來奉衣簪。蟠桃析木之鄉。尚迷聲教。太宗
文皇帝操斗極。把鈎陳。因百姓之心。問三韓之罪。勝殘去
殺。上憑宗廟之威。禁暴戢姦。下藉熊羆之用。公丹心白刃。
本自輕生。六郡三河。由來重氣。烏江討逆。剖項籍於五侯。
鹿野懲奸。磔蚩尤於四宰。二十年詔除游擊將軍右武候。
信義府右果毅都尉。長上如故。顯慶二年以內憂解職。痛
深吳隱。哀極顏丁。蹐厚地以崩魂。訴高天而泣血。紫泥垂
渙。頻降璽書。墨縗臨戎。遂從金革。三年詔除左衞清宮府
左果毅都尉。尋圉谷府折衝都尉。並長上如故。又以應詔
舉對策甲科遷左騎衞郎將。於時長榆歷歷。烽火猶驚。高
柳依依。邊風尚急。關山夜月。遂為丹徼之秋。西北浮雲。翻
作穹廬之景。四年詔公為鐵勒道行軍總管。陳兵玉塞。按
節金微。學常山之蛇。擬麗譙之鶴。鐘鼓嘈囋。上聞於天。旌
旗繽紛。下蟠於地。伏尸百萬。因瀚海而藏舟。闢地數千。即
燕山而築觀。武臣雄略。氣慴西零。神將宏圖。威加北狄。武
德元年詔遷左驍騎中郎將。尋檢校右監門左武衞將軍。
本官如故。昔者封禪陟云亭之後。七十二君。圖書出河洛
以還。三千餘歲。振兵釋旅。方崇薦帝之儀。道洽功成。必致
禋天之禮。粵以皇家闢統之五十年。今上開基之十七載。
登封告禪。玉牒金繩。建顯號而施尊名。揚英聲而騰茂實。
華夷輯睦。皆承萬歲之恩。朝野歡娛。咸奉千年之慶。乾封
元年詔加明威將軍。本官如故。大風遺孽。叛渙青邱。小水
殘魂。憑陵碧海。率百官於文祖。尚興彭蠡之師。會萬國於
塗山。猶有防風之戮。是歲也。詔公為遼東道行軍總管。軍
營對日。兵氣橫天。開玉堂而按部。坐金城而勒陣。闕鞏之
甲。犀兕七重。艅艎之船。舳艫千里。駕鼉梁於聖海。秦皇息
鞭石之威。泛鼇釣於仙洲。愚叟罷移山之力。然後風行電
卷。斬將屠城。塞丹浦之遙源。伐黑林之奧本。王孫公子。名
霑皂隸之臣。深谷大山。境入樵漁之囿。二年詔加上柱國。
仍檢校安東都護。導之以德。齊之以刑。威振六官。風揚五
部。兵戈載戢。無勞尉候之虞。桴鼓希聞。寧有穿窬之盜。仰
太陽而晞湛露。方預四朝。臨逝水而急寒風。俄悲一去。齊
孟嘗之下淚。高榭曲池。魯司寇之悲歌。頹山壞木。長安杳
杳。還符日近之言。京兆悠悠。竟絕天高之問。玉關生入。自
判無期。繡服晨還。竟知何日。總章二年三月十六日。遘疾
薨於府第。春秋五十有四。嗚乎哀哉。詔贈左監門將軍。禮
也。唯公被服忠孝。周旋禮樂。仁者見之謂之仁。智者見之
謂之智。研幾冊府。金縢玉版之書。索隱兵鈐。元女黃公之
法。每建旟推轂。三令五申。躬擐甲冑。親當矢石。軍井未建。
如臨盜水之源。軍竈未炊。似對嗟來之食。由是南馳北走。
東討西征。運之無旁。按之無下。戴筐宮裏。遙登大將之壇。
飛閣星邊。獨列中軍之位。雖龍泉匿字。薰歇光沈。而鱗閣
飛名。天長地久。夫人扶風馬氏。隋濠州刺史圓之孫也。五
松春艷。牽少女之祥風。八桂秋榮。降仙娥之寶魄。謝家之
子。歌柳絮而知慚。劉氏之妻。頌椒花而自恥。三從按禮。無
虧內則之風。四德揚蕤。載闡中閨之訓。宿盤龍於月鏡。早
沒鸞牀。矯飛翼於霞樓。先沈鳳穴。珠星璧月。終陪季子之
階。金鼎銀[:#AS-82F9:⿰罇]。竟列齊侯之寢。以貞觀十五年五月五日。終
於某所。越咸亨元年某月日。祔於某原。長子瓜州司倉擇
木次子右衞親衞元封等。門傳萬石。庭列雙珠。花萼爭榮。
芝蘭藹秀。天經地義。欽承避席之談。日就月將。虔奉趨庭
之教。變槐檀而瀝膽。木石悲酸。代霜露以崩心。幽明感動。
葬之以禮。祭之以時。生人之本盡矣。死生之義備矣。孝子
之事親終矣。於是門生故吏。共緝家聲。才子文人。思傳盛
德。庶使藺相如之生氣。歷千載而猶存。隨武子之餘風。盡
九原而可作。其詞曰。
文王受命。畢公餘慶。玉樹連芳。金枝疊映。三分並列。七雄
齊競。建國承家。重熙累盛。功宣蹈舞。德流歌詠。河洛垂文。
山川出雲。驪珠育照。虹玉呈文。直立孤聳。天然不㣥。棲遲
膠塾。悅懌邱墳。恥為儒者。自許將軍。伊祁不懌。軒轅討逆。
陣擁遼河。兵屯碣石。班超投翰。揚雄執戟。弓合三材。刀長
四尺。爰清尉候。載澄疆埸。得人者昌。失人者兦。皇恩俾乂。
帝曰明敭。幽桂含馥。滋蘭吐芳。承天待詔。觀國賓王。茂績
斯遠。英聲克彰。鵬池淼漫。鷄山禍亂。出閫辭家。夷兇靜難。
金微瓦解。玉亭冰泮。扈駕天門。陪祠日觀。萬邦胥悅。千齡
啟旦。斗骨危城。占蹄舉兵。丸山霧塞。渤海波驚。帝赫斯怒。
王師有征。虔劉北貊。戡翦東明。導以文[:#AS-8C53:⿰車丸]。宣其德刑。太微
上將。文昌貴相。非熊非羆。令聞令望。寵踰軍幕。榮參武帳。
本謂來朝。何期返葬。原野蕭瑟。風烟悽愴。天道如何。吞恨
者多。松風夜響。薤露晨歌。秋月如練。春雲似羅。榮華滅後。
寒暑經過。青烏邱壠。白馬山河。
