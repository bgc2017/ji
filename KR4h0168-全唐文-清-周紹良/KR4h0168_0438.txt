欽定全唐文卷四百三十八
徐承嗣
承嗣。廣德二年官司天臺夏正官。
奏歲星太白同[:#AS-8850:⿰足⿸厂⿱田坴]不犯狀
木處仁君。恩於養也。金全義德。體其政也。今月四日。臣伺
候。屬輕濛隱映。光迹暫明。位指東西。不盈南北。勢凌密近。
切慮相干。陛下展禮齋宮。陰騰又蔽。星擬土錯。不露其瑕。
及廟宿精誠。天容若鏡。今太白避歲。審之二尺有餘。昔熒
惑守心之明。三退無謬。加以禋祀。五帝敬告。百神是憑。法
象呈休。蒼生致福。偃兵歸馬。不遠來期。孝理行歌。起於茲
景。事殊古典。應美前書。望付史館。兼示中外。
陳甫
甫。右拾遺子昂孫。官御史。
宣州開元以來良吏記
君子所貴乎德積於中。而化行於外。大可以篆鍾鼎。次可
以備謳歌。所謂古人遺愛。沒而不朽者也。宣州秦故郡之
地。阻以重山。緣以大江。封方數百里。而銅陵鐵冶。繁阜乎
其中。故其俗佻而侈。其人勁而悍。屬鞬揭鈠者。習以為恒。
易於寇襄[:#AS-FBED:●]攵。昔號難治。武德中。天下既定。唯茲後附。自
是朝廷艱厥官。非勳賢崇茂者。文明中正者。清貞孤拔者。
法令峻整者。無以刻符為邑焉。先天之前。人物紛綸矣。自
開元距今。惠化浹物。清修邁倫。故事傳於府中。淑問存諸
故老。得之數公焉。有若裴耀卿者。蘊公輔之器。受分憂之
任。以為立政在於樹本。樹本在於設教。設教在於率身。乃
潔其源。舉其端。削煩苛。布惠。易得而庶務修。愷悌行而㣥
心化。赭衣堊面者知禁。鄉校黨序者胥勸。自是宣人始服
教矣。開元癸酉歲。國家以天下久平。四海繁富。慮吏之不
率。人之不康。乃詔分十道。署廉察以督之。此州統江南之
西。包潭衡十有六州。而班公景倩始受命焉。公清廉以飾
躬。苦節以從政。以為法者國之柄。天下之評。則阿。阿則公
室之權削矣。急則刻。刻則下民之怨生矣。江右荒服。政紊
俗訛。濟之以猛。弛張在我。乃布甲令。舉直繩。恤人之疾苦。
除吏之貪暴。踰年。坐賄削免者百有餘輩。澄清之政。於是
乎得矣。有若竹公承構。特高孤貞。行懿直方。秉法以馭下。
去邪以為治。鰥惸於是乎康。豪奸於是乎息矣。代班之政。
不易其舊。閱歲而屬城放黜者幾乎前焉。初上以遐方
罔迪邦禁。思文法之臣。而二公繼莅於茲。政斯清。人斯寧。
俾吾楚之俗不[:#AS-8FBB:●]於度者。二公是賴。豈比夫延年有掃墓
之稱。郅都垂蒼鷹之號。彼皆刻深。而我不濫。可同年而語
哉。有若裴公敦復者。繼班竹之餘。承法理之極。變而通之。
使人不倦。推而廣之。使人知化。振綱而㣥目張。舉大而細
故削。破觚為圓。齊變為魯。澆俗由是觀於義矣。有若涇大
夫李偁者。行溫而恭。政清而。不矯激以干譽。不嚴厲以臨
下。反躬而令行。存誠而化達。天寶初。自太平長遷於涇。涇
與太平。壤距而俗二。洊為二邑。僅盈十稔。蓋久於其道。而
惠和之德。漸於人之氣血矣。故溢於去思。夥於歌謠。後卒
此州長史。以桐鄉之愛。歸竁於涇。而家因寓焉。廣德初。㣥
盜蜂軼。連陷縣邑。人士罹難者比肩。而李公之閭獨完。由
㣥盜聚而保之。且曰。無忘公德也。於戲。召公之化。勿翦其
棠。柳季之仁。不薪其墓。豈若凶寇懷惠。束手侵掠。又難於
古之人矣。招討使給事中袁公異而上聞。詔贈宣州刺史。
旌善也。有若司功掾張邈者。清而廉。謹而信。非自公無以
舉。非祿稍無以入。私謁杜於居官。饋贈絕於故吏。肅肅然
有寒松貞玉之操焉。由是累辟使車。令奉丹墀。青冥之
階。其在茲也。昔在漢世。黃霸課最於潁川。魯恭化流於中
牟。皆異時齊芳。高映牒。曷若一州之政。年未三紀。而循良
者六人歟。大歷初。兼御史中丞陳公總方鎮臨此州。想前
哲。徵諸輿誦。以為旌賢者所以崇德。作頌者所以垂勸。以
數君之美。霈乎在人。而不播絃歌。傳於竹素。逶迤頹靡。與
尋常者共貫。則何以激清風教。發揮盛業歟。以小子學乎
春秋。世於文翰。爰命操。用紀餘烈。其里氏族望。則世家存
焉。故不書。大歷已酉歲三月二十五日記。
盧邁
邁字子元。范陽人。明經第。補太子正字。累遷尚書右丞。貞
元九年以本官同中書門下平章事。遷中書侍郎。以疾乞
休。除太子賓客。十四年卒。年六十。贈太子太傅。
議元亘不受誓誡狀
臣按禮記。大夫士將祭於公。既視濯而父母死。猶奉祭。又
按唐禮。散齋有大功之喪。致齋有周親喪。齋中疾病。即還
家不奉祭事。皆無忌日不受誓誡之文。雖假寧令忌日給
假一日。春秋之義。不以家事辭王事。今亘以假寧常式。而
違攝祭新命。酌其輕重。誓誡則祀事之嚴。校其禮式。忌日
乃尋常之制。詳求典據。事緣薦獻。不宜以忌日為辭。
甯齡先
齡先。廣德二年鎮南副都護。
合浦珠還狀
合浦縣海內珠池。自天寶元年以來。官吏無政。珠逃不見。
二十年閒。闕於進奉。今年二月十五日。珠還舊浦。臣按南
越志云。國步清。合浦珠生。此實國家寶瑞。其地元敕封禁。
臣請採進。
趙宗儒
宗儒字秉文。鄧州穰人。第進士。累授翰林學士。建中時歷
屯田司門司勛員外郎。貞元中進考功郎中。遷給事中。以
本官同中書門下平章事。罷為太子右庶子。遷吏部侍郎。
元和朝拜吏部尚書。穆宗立。檢校右僕射。守太常卿。拜太
子少師。寶歷初遷太子太保。太和六年以司空致仕。卒年
八十七。贈司徒。
請權罷應制奏
準今月十五日敕。比者先朝徵集應制人等。已及時限。恐
皆來自遠方。難於久住。酌宜審事。遂委有司定日就試。如
聞所集之人。多已分散。須知審的。然後裁定。宜令所司商
量聞奏者。伏以制科所設。本在親臨。南省試人。亦非舊典。
今覃恩既畢。庶政惟新。況山陵日近。公務繁迫。待問之士。
就試非多。臣等商量。恐須權罷。
順宗至德大聖大安孝皇帝哀冊文
維元和元年歲次丙戌正月一日丙寅朔十九日甲申。大
行太上皇崩於興慶宮之咸寧殿。旋殯於大內太極殿之
西階。粵以其年七月壬申朔十一日壬午。將遷座於豐陵。
禮也。龍轀將進。魚帷已拂。庭引廞儀。衢陳備物。哀子嗣皇
帝諱。孝思罔極。昭感人神。痛天儀之永閟。攀德音而靡聞。
盡哀誠於祖奠。徹永慕於顥旻。欽惟宸範。宜光典冊。乃詔
魯臣。纘揚聖績。其詞曰。
太陽麗天。朗曜清懸。元后統位。至化光被。洪惟我唐。紹興
哲王。德宣風土。法化乾綱。為政本仁。寶系攸長。積習和氣。
變為禎祥。矩範相纘。巍巍煌煌。十葉丕慶。膺茲駿命。稟乎
聰明。生知孝敬。秉文成訓。惟睿作聖。祚歷攸歸。天保斯定。
厥初錫壤。啟彼維城。及升上嗣。萬邦以貞。道邁儲訓。業茂
繼明。總於至妙。御乎至精。天休廣運。播茲清問。緯武經文。
金鏗玉振。不絕馳道。有過茲慎。莫見于微。曷窺其朕。六律
諧度。四時齊信。庠筵齒冑。望苑招賢。學閫奧海。詞峰峻天。
深工八體。尤洞三元。秉志樂善。銳思討研。敬老尊道。優游
文囿。至賾必精。微言咸究。不習而知。莫非天授。建中季祀。
邦都盜起。皇輿出狩。幸於郊壘。逆祲晝霾。衝發如燬。扈蹕
之辰。從曰撫軍。每躬誓眾。能感師人。竟掃兇孽。於昭大勳。
惟謀靜難。惟孝安親。出震御圖。如運璿樞。慮宏拯物。情窮
泣辜。深仁降感。至澤旁敷。洋溢汪濊。格于天區。寬刑恤隱。
省賦蠲逋。斥絕奇貢。歸還戎俘。出中宮之音妓。愍戎塞之
勤夫。有命焚鴆。永光典謨。元風大扇。庶類忻愉。疾瘵皆愈。
荑蕤發枯。理臻至道。我得元珠。垂裳負扆。懷茲寅畏。美利
天下。雲行雨施。人自遷善。時稱不諱。覆育之恩。無不茂遂。
含靈逢幸。澡濯聖政。泰元降祉。媼神薦慶。猛獸皆仁。翾昆
遂性。憬夷慕化。向風翹聽。八表無塵。一時之盛。方播金石。
流于舞詠。爰降沖志。稱于倦勤。褰裳釋位。思保怡神。惟聖
禪聖。光于君臨。傳萬葉之丕構。浹四海之歡心。付託之際。
人祗感深。棄代昌期。興運本枝。遇乾坤之交泰。見堯舜之
同時。尊名崇於聖壽。至道體於希夷。嗣皇帝(闕三字)德。永裔
垂則。資敬問安。乾乾翼翼。一人事親。化行邦國。沖舉何早。
栖靈物表。聖慕極於充窮。人悲集於荼蓼。嗚呼哀哉。葆翿
儼陳。招搖初轉。背紫禁而歸壽陵。出青門而臨下苑。金鼓
聲兮二儀震。煙雲慘而百里遠。寶馬局步於逶遲。縞士揚
音於楚挽。嗚呼哀哉。瞻彼重峰。中起靈宮。眾山朝衞。鬱鬱
崇崇。積凝巖之崇靄。聚浩野之悲風。睇長天而怨不極。指
流水而恨無窮。嗚呼哀哉。萬方臣子。心崩以摧。會七月之
畢至。望九疑而增哀。攀龍髯而何及。泣鸞輅之空迴。嗚呼
哀哉。崇茲嚴寢。邈矣終天。獸方護闕。鳥亦耘田。閉虛儀於
宸宇。響夜漏於青川。嗚呼哀哉。五雲之上。六龍以飛。難攀
真駕。空覩游衣。寥廓一往。曷其有歸。惟英謩與睿範。傳萬
代之洪徽。嗚呼哀哉。
竇從直
從直。元和中官殿中侍御史內供奉。
進善旌賦(以設之通衢俾人進善為韻)
邈矣帝德。至哉聖謨。廢置殊時。古今合符。孑孑之狀可觀。
將從五達。孜孜之道斯表。克協三無。是以聳彼㣥彥。致之
康衢。願揚美以歸厚。思獻忠而效孚。故得繼以此信。言由
是進。明揚既達。且自殊於表閭。謇諤必陳。豈可同夫先俊。
觀其悠揚廣衝。旖旎從風。諒賢愚以咸覿。固朝野而必同。
式委垂而下俯埃。乍直指而上映晴空。過之而凜然生敬。
仰止而卓爾在中。苟厥志之有立。當其誠以遂通。俾其不
進不止。豈徒自西自東已哉。俟爾貞烈。自非虛設。既異詩
人之干旄。非同叔孫之[:#AS-92F9:⿰帛⿱丿糸]蕞。匪善奚取。惟賢是謁。彼謗木
焉得而比矣。諫鼓胡可而儔之。苟匡救之惟徵。我無爾詐。
而旌別之有制。爾無我欺。則賢既樂只。人將率俾。不獨翻
曉日以搖搖。獵輕風而靡靡。至仁斯被。至化為淳。何必改
舊。然後為新。矯前王之令德。酌古典之攸遵。雖謨訓以克
備。尚芻蕘之是詢。萬國欽風。巖廊盡英髦之士。百蠻向化。
版築無屠釣之人。故知至德在於求賢。救世資乎擇善。則
設旌之道也。為皇王之盛典。
唐故河南府司錄盧公夫人崔氏墓誌銘
元和甲午歲。有夫人崔氏。粵華宗令人。德門賢婦。以首秋
再旬旬外五日。終于東都正俗里之私第。享年六十九。嗚
呼。母儀厚德。婦道宏訓。令問如在。誰其嗣之。夫人諱績。號
尊德性。博陵安平人也。東漢魏晉。延燿不息。迨至本朝。宜
昌而熾。曾大父通。許州司馬。王父知愻。祕書丞。贈國子祭
酒。父倫。代宗朝以前御史中丞使吐蕃。拜尚書左丞。歿諡
敬公。伯曰譚。左司郎中。伯曰榮。右補闕。叔曰殷。衡州刺史。
而皆以禮自持。用榮為誡。善慶所及。夫人益光。夫人即敬
公之季女也。年十有一。歸于范陽盧公。惟公人倫碩德。冠
冕良材。往踐王畿。滯登臺閣。器業尤重。紀綱洛川。貞元已
卯。先夫人而屈於命。夫人晝哭捐軀。未忘誓志。無違撫育。
不易慈仁。剋已成家。樹立餘業。過此則修學大悲。一切解
脫。夫人元昆衍。德宗朝以御史大夫觀察宣歙池三州。歿
諡懿公。夫人與公孝慈以類。告終歲月。十稔而同。同氣之
言。於斯可驗矣。夫人有男一人。女二人。女則組紃稟訓。婉
娩承華。結褵從夫。榮耀他族。男曰從雅。頃歲辟召。制有成
命。參佐戎律。換萬戶尉。終養不虧。十年向晦。丁艱筮宅。竊
疚其懷。初司錄府君先卜梓柏谷(闕)因而祔焉。至是問從
祔于蓍龜不剋。問改祔于蓍龜襲吉。君子曰。傳無不之。今
則何遠。乃歲十月六日。奉夫人輤裧。啟府君東北九里合
防以虞陵谷。順也。嗣子謂從直忝懿公顧盻。又備末姻。尚
戴恩光。早詳勳閥。託之琬玉。貽厥彤人。銘曰。
夫人之生。榮耀勳華。鳴環適人。慶彼夫家。姻族惠懷。靡不
稱嗟。溫玉貞松。保厥終始。母儀婦道。遺範已矣。雪涕鮮原。
反覆孝子。
孫廣
廣。永泰中官大理寺評事。
嘯旨序
夫氣激於喉中而濁謂之言。激於舌端而清謂之嘯。言之
濁。可以通人事。達情性。嘯之清。可以滅鬼神。致不死。蓋出
其言善。千里應之。出其嘯善。萬靈受職。斯古之學道者哉。
故太上老君授南極真人。南極真人授廣成子。廣成子授
風后。風后授務光。務光授舜。演之為琴以授禹。自後或廢
或續。晉太行仙人孫公能以嘯得道。而無所授。阮嗣宗所
得少分。其後不復聞矣。
馬燧
燧字洵美。汝州郟城人。大歷中為河陽三城使。汴將李靈
曜反。燧擊破之。遷河東節度使。又以破田悅功加同中書
門下平章事魏州大都督府長史兼魏博貝四州節度觀
察招討使。興元元年檢校司徒。封北平郡王。討平李懷光。
遷光祿大夫兼侍中。與吐蕃盟平涼。為蕃軍所劫。奪兵柄。
守司徒。貞元五年圖形凌烟閣。十一年薨。年七十。贈太尉。
諡莊武。
諭晉隰慈州檄
興元元年八月某日。河東保寧奉誠軍行營副元帥北平
郡王燧。檄告晉州要君廷珍隰州毛君朝敭慈州鄭君杭
及將士吏等。蓋聞率土莫非臣。盍念在三之訓。明王伐不
敬。有嚴討貳之刑。義士不求生以害仁。智者能轉禍而為
福。其畢棄咎。咸與惟新。國家幾葉繼明。億年凝命。天保以
上。采薇以下。內撫外從。濮鉛以北。祝栗以南。德洋風普。神
旌遞列。窫窳咸誅。堯治時雍。猶有青邱之梗。舜仁天幬。未
誅丹浦之凶。李懷光奮渤海之俘。授蒲津之節。始謂狙詐
之足使。不虞鷹犬之易颺。犇命醴泉。粗展勤王之績。請朝
行闕。輒衷犯上之謀。猶念前勳。屢縻好爵。張萌芽於霜雹。
悖木水之本原。升鸞之謀肆行。巢父之使弗返。奮二軍而
殲良將。剽三老而翦近畿。豕心莫悛。鴞音不革。已復漢京
之日月。載揚周旅之雷霆。幕府承命齊壇。建牙列鎮。正正
之旗。堂堂之陳。莫我敢承。赫赫厥聲。濯濯厥靈。有征無戰。
渾侍中率同陝之士。韓僕射統邠寧之師。唐節度虎視鄜
坊。駱將軍熊跱鎮國。風雲助氣。草木為兵。詔參伐以清氛。
命招旌而繕怒。不竢前茅之遏。坐成獨柳之誅。惟爾三州
之士夫。夙被累朝之德澤。嶠從處仲。適受逆汙。遵事隗囂。
豈為賊守。鼎魚假息。穴兔阽危。犯大義者眾必攜。作不善
者神弗赦。歷數古今所記。未聞叛逆獲全。惟岳阻兵。汔膏
齊斧。朱泚竊號。亦梟藳街。矧茲狄孥。敢干天罰。犬馬猶有
主。覆載不容。鱷鯢取以封。脅從罔治。聖上禹湯罪已。文武
行仁。凡鳴狐假王之妖。首鼠觀釁之將。莫不匿瑕宥戾。磢
垢滌汚。雖三子猶存蓬艾之閒。豈太陽不回葵藿之照。尚
式王命。共惟帝臣。勿相依於輔車。以俱焚於玉石。倘能洗
心效順。解甲來歸。績獻關東。疏封帶礪。融全河右。紀烈旂
常。若迷復怙終。猶豫不斷。蹈干顯戮。諡為至愚。豈惟敷虐
多方。亦將遺臭千載。請擇二者。永肩一心。耆定爾功。復見
弓櫜而戈戢。式化厥訓。庶幾世變以風移。檄到如章。書不
盡意。
李訥
訥字敦止。第進士。累遷中書舍人。出為浙東觀察使。貶朗
州刺史。召為河南尹。凡三為華州刺史。歷兵部尚書。終太
子太保。
授盧宏正韋讓等徐滑節度使制
門下。彭城故壤。南據長淮。滑臺重鎮。西疆巖邑。建牙謀帥。
於是攸難。合得全才。式光並命。義成軍節度使盧宏正。識
略圓明。襟靈倜儻。行有枝葉。文耀菁華。扣洪鐘而自韻宮
商。挺鋩刃而前無根節。檢校左散騎常侍駙馬都尉韋讓。
機謀通敏。誠性端和。族茂簪纓。望兼賢戚。鄙籝金而必專
詩禮。挺玉質而不雜風塵。並稟粹元精。宜符景運。或發聲
文囿。攘臂吏途。休功流美於劇權。理行推高於良翰。經武
著安人之略。事君堅許國之心。或早踐通班。騰芳懿行。職
守交修于列寺。出納無愧於有司。操刀呈剸割之能。馭黠
有神明之稱。徊翔中外。迭振徽聲。自予心。膺茲閫寄。總齊
邦事。節制王師。朕以徐方一軍。義勇素著。帥臣無狀。戎府
不寧。爾其便道持行。著安闔境。推誠宜先乎必信。開懷以
勗其後圖。使軍城保晏開之安。邑居絕夜吠之警。然後昭
宣號令。折衷恩威。務壯其猷。以清厥憝。將俾望風而理。豈
期朞月有成。屬在新規。注意彌切。於戲。訓戎撫俗。節用
厚生。政苟有經。人自知禁。為邦之道。豈易於斯。並進秩於
六官。仍亞榮於三事。往踐乃職。爾惟戒哉。可檢校戶部尚
書工部尚書各兼節度使。
授薛元賞昭義軍節度使制
門下。上黨古今之重地也。束山東之襟要。控河內之封壤。
擇我良帥。屬在全才。銀青光祿大夫袁王傅薛元賞。性含
宏厚。智識圓方。秉忠孝以立身。參文武而為用。早備器使。
雅聞公才。誠明與人。寬大懷物。再尹京邑。威名甚高。寇攘
之徒。相視束手。旋以長轂。臨于彭城。嚴而不苛。通則有守。
移旆巨野。益恢壯猷。將材吏師。首出藩服。洎總牢盆之任。
頗多贍國之能。薦分竹符。理行居最。常慕子文之道。爰從
賈誼之徽。恬然自居。物論歸重。是用擢於傅導。命以土田。
解長裾於戚藩。樹高牙於戎閫。爾宜貞厥師律。劭其農功。
訓齊撫綏。無墮前志。右職分五兵之重。南臺膺副相之榮。
謺處寵光。俟乃成效。
授陳君從鄜州節度使塞門行營使制
門下。洛水交波。鄜城舊畤。地當寇壘。界接王畿。外為襟帶
之邦。中有賦輿之實。屬者黠羌未戢。燔燧猶虞。置將或乖。
征師向老。思得頗牧。付之邊疆。擢吾材臣。式昭奇策。邠州
刺史陳君從。學啟玉鈴。志昭甲令。機符天與。信愿生知。浸
染於勳伐之門。奮發為英謀之士。特稟雄氣。魁然壯猷。窮
黃石之三編。笑長沙之五餌。久服戎旅。益通武經。遂升外
臺。俾守栒邑。歌繻袴而苛慝不作。提卒乘而障塞不驚。而
又累陳表章。願展材效。雖遵條共理。仁風見重於朱轓。而
授脤分麾。將星宜明於紫塞。既申引[:#AS-8462:⿰扌叐]。寧繫班資。爰思鼓
鼙。乃錫鈇鉞。秉列部察廉之務。佐兵車招討之名。首戴附
蟬之冠。位長集烏之府。總制師旅。振揚軍聲。往圖休庸。勉
答殊寵。於戲。玉關迢遞。定遠收功。先零猖狂。營平善計。建
此勳者。彼何人哉。宜堅盡敵之心。以固請纓之志。無令直
筆。有愧前修。
紀崔侍御遺事
李尚書夜登越城樓。聞歌曰。雁門山上雁初飛。其聲激切。
召至。曰去籍之妓盛小叢也。汝歌何善乎。曰。小叢是黎園
供奉南不嫌女甥也。所唱之音。乃不嫌之授也。今老且廢
矣。時察院崔侍御自府幕而拜。李公連夕餞崔君於鏡湖
之光候亭。屢命小叢歌餞。在座各為賦一絕句贈送之。亞
相為之首唱。崔下句云。獨向柏臺為老吏。皆曰。侍御鳳閣
中書即其程也。何以老於柏臺。眾請改之。崔曰。某但止於
此任。寧望九遷乎。是年秋。崔君鞫獄於譙中而終。
東林寺舍利塔銘(并序)
設位貞觀。莫大於乾坤。懸象著明。孰踰于日月。而世閒智
識。強推廣大之名。繫表機深。莫究窈冥之類。是以法身利
見。無為之寂風偃。化跡分軀。不盡之靈雲李(疑)竺乾清淨
之教。始自他方。菩薩慈悲之法。聿行中土。猶是元關幽鍵。
委積龍宮。紺髮青眸。光暉鴈塔。驅八紘于忍域。置萬物於
仁寰。非般若之蘊乎。孰能臻于此也。東林寺上坊舍利塔
者。有宋佛䭾跋佗羅禪師之所立也。爾其一經地理。接化
鳥之南圖。一緯天文。承斗牛之北次。崗巒出沒。下積風雲。
洲島縈迴。旁羅井邑。割東林之淨壤。揆西域之神模。瀑水
周軒。鑪峯對霤。丹楹翠栱。標迴日月之宮。寶綴珠櫳。影出
雲霓之路。禪師先持舍利五粒。隨身供養。於是貯以石函。
藏之珍塔。屬陳隋代謝。陵谷貿遷。雖入神之作。而有扶助。
而必壞之相。終從雕朽。爰有沙門上座曇傑等。柴桑盛緒。
蘭菃香名。早悟三明。深知二諦。感禪師無生之業。遠酌規
模。覩禪師莫泯之蹤。願言興葺。昔景龍之歲。御史清河房
光庭。歎其荒毀。盡留征[:#AS-8867:⿳士冖䂞]。蘇州司馬王弼。紹其成績。更脫
僑裝。鶖鷺肇于前。鵷鴻嗣其後。軒疏若舊。藻繢惟新。如鳥
之甍。入烟霄而重翥。盤龍之桷。得風雨而還飛。復增舍利
一十有四。更以金銀鐵為棺槨。同寶聚之爭分。似珠囊之
交映。遊區果者。覺地位之超昇。覩光華者。喜身心之快樂。
非聖圖之冥感。何公緒之速成耶。跋佗羅禪師者。迦維羅
衞國人。漢言賢。甘露梵王之苗裔。少孤。為外氏所養。從祖
鳩摩羅剎聞其聰異。乃迎還度之。年十七。與同學業習。眾
皆一月。賢一日覽焉。其師曰。賢一夫敵三十人也。及受其
戒。國以禪律宗之。禪師自西洎東。數見神變。允謂知變化
之道者。其知神之所為乎。至長安。常與鳩摩羅什剖析幽
旨。什每屈焉。秦主姚興。大弛末法。禪師退藏於密。猶嬰謗
議。乃拂衣東顧。杖錫南騫。益修無住之業。即事遊方之化。
因指廬岳。而慧遠法師在焉。遠公以禪師名稱特高。義諦
攸出。慶殊鄰之會面。得營道之同心。乃招入香庭。中分蘭
若。規于塔後。[:#AS-90BD:⿱艹⿱一友]草而禪。亦居不求安也。宋武帝深加禮敬。
固請還都。止道場寺。先是沙門於于闐得華嚴前分三萬
六千偈。未有宣譯。至是屈禪師會通華戎。錯綜文義。故道
場寺至今有華嚴堂焉。皇帝自躍至飛。答中興之命。先郊
後岳。修太平之舉。步自開元。今龍集攝提格七月丁丑朔
二十八日甲辰。凡一紀而有二載矣。若夫鼓天下之動者。
存乎文辭。傳不朽之跡者。存乎事業。此寺營建。六代于茲。
求其刊勒。兩碑而已。遠法師高談色相。欲求寂滅之源。謝
康樂初入妙微。不書立言之意。訥才非半古。命不偶時。頃
自庫部郎中出為此州刺史。剖符淹歲。奉計臨歧。傑師以
琬玉圖文。俯詢巴曲。下走以蘭荃有興。因奏楚辭。駐楫抽
毫。乃為銘曰。
大道既隱兮世運陵遲。法雄利見兮光啟導師。曲阜以夜
明為初日。休屠以天際為末時。七覺來晚。三明樂推。詮其
不住之法。唱以無緣之慈。爰有上人。挺生迦衞。信美東土。
我違西裔。遇澄什于關中。披林遠于江澨。密句不可以無
說。奉宣譯于瑤緘。神物不可以終否。寶光暉於銑函。建神
模于岝峉。聳層臺于嶃嵒。物壯期於必朽。色空在于無滅。
其增舊也。見白黑之彌綸。其取新也。有丹青之秀發。惟精
惟微兮。等般若而無竭。
馮伉
伉。本魏州元城人。徙京兆。大歷初登五經秀才科。授祕書
郎。建中四年又登博學三史科。三遷尚書膳部員外郎。歷
給事中。順宗立。進兵部侍郎。拜左散騎常侍。元和四年卒。
年六十六。贈禮部尚書。
科處應解補學生奏
應解補學生等。國家崇儒。本於勸學。既居庠序。宜在交修。
其有藝業不勤。遊處非類。樗蒲六博。酗酒喧爭。凌慢有司。
不修法度。有一於此。並請解退。又有文章帖義。不及格限。
頻經五年。不堪申送者。亦請解退。其禮部所補學生。到日
亦請準格帖試。然後給厨。後每月一度試。經年等第不進
者停厨。庶以止姦。示其激勸。又準格。九年不及第者。即出
監。訪聞比來多改名却入。起今已後。如有此類。請送法司
準式科處。
路季登
季登。陽平寇氏人。大歷六年進士。累辟使府。升朝為尚書
郎。終左諫議大夫。
皇帝冬狩一箭射雙兔賦(以題上六字為韻)
大矣哉我唐之盛兮。七葉重光。襲文明以為德。表武烈而
稱皇。于是行冬令。稽舊章。當清風之戒節。建元律之司方。
時因展狩。禮備肅將。信不差于王道。豈取樂于禽荒者哉。
若乃整鉤陳。嚴羽衞。星旄燭野。雲旗拂曀。周長楊而為阹。
屬甘泉以為綴。騁六龍而電發。顧雙兔而飇逝。性毚狡而
不恭。足輕迅而靡制。爰從聖射。乃觀神藝。鑾鑣卻轉。引柘
月而隨圓。金鏃斜飛。謺霜毫而俱斃。既絕系而達臆。亦洞
胷而裂眥。岐陽之美。不獨稱于周王。上林之雄。未可論于
漢帝。觀夫歲聿暮。時既冬。采吉日。詠車攻。或備鮮于乾豆。
或薦芬于祖宗。匪合圍而縱獲。諒閱武而觀農。且箭協陽
爻。兔唯陰獸。柔而不犯。信爾類之可全。強以多猜。信我網
之不漏。伊省括而一發。紛應絃而雙仆。所以彰聖武于無
窮。表靈誅于薄狩。至如馳騕褭。跨深密。追捷蹤。騰勁質。飄
勇氣于蒼昊。抗稜威于白日。激流電而指顧。躡奔星而迅
疾。疊穿兮彼兔則雙。舍拔兮我矢惟一。足使百蠻膽喪。萬
人股慄。遐哉邈乎。不可談悉。彼更嬴之絕藝。蒲且之妙術。
曾何足以擬議焉。于是殺氣肅。英風扇。信合美于三驅。實
挺奇于一箭。然後迴雕輦。御金殿。或台階。或歸鼎膳。乃
知我皇之盛德。眇萬古之罕所聞見者也。
韋夏卿
夏卿字雲客。京兆萬年人。大歷中賢良方正高等。累遷吏
部侍郎。轉京兆尹太子賓客檢校工部尚書東都畱守。辭
疾改太子少保。卒年六十四。贈尚書左僕射。諡曰獻。
東山記
自江之南。號為水鄉。日月掩藹。陂湖蕩漾。游有魚鼈。翔有
鳧鴈。涉之或風波之懼。望之多煙雲之思。自朱方達于震
澤。三百里而遙。惟毘陵地高。林麓相望。邱陵塠阜。隱嶙蟬
聯。雖有崖㟧之形。終無峻極之狀。封域之內。罕名山焉。有
唐良二千石獨孤公之莅是邦也。人安俗阜。三稔於茲。文
為宗師。政號清靜。有仁智山水之樂。有風流遐曠之懷。如
獨鶴唳天。孤雲出岫。想見其人也。公嘗言謝公東山。亦非
名岳。苟林巒興遠。邱壑意深。則一拳之多。數仞為廣矣。由
是於近郊傳舍之東。得崇邱浚壑之地。密林修竹。森蔚其
閒。白雲丹霞。照曜其上。使登臨者能賞。遊覽者忘歸。我是
以東山定號。始於中峯之頂。建茅茨焉。出雲木之高標。視
湖山如屏障。城市非遠。幽聞鳥聲。軒車每來。靜見水色。復
有南池西館。宛如方丈瀛洲。秋發芰荷。春生蘋藻。晨光烱
曜。夕月澄虛。信可以曠高士之襟懷。發詩人之詠歌也。自
公之往。清風寂寥。野獸恒遊。山禽咸萃。不轉之石斯固。勿
伐之木惟喬。而繼守數公。實皆朝彥。雖下車必理。或周月
而遷。志在葺修。時則未暇。貞元八年。余出守是邦。迨今四
載。政成訟。民用小康。永懷前賢。屢陟茲阜。芟薈蘙而松桂
出。夷坎穴[:#AS-FBEC:●]臼而溪谷通。不改池臺。惟雜風月。東山之賞。
實中興哉。於是加置四亭。合為五所。瞰野望山者位正。背
林面水者勢高。籩斝區陳。賓寮有位。琴碁閒作。簫管時聞。
從我之遊者。咸遇其勝也。嘗以水通舟檝。陸阻車徒。端徑
術於通津。翦樛蕪於迥野。凡五六里。抵于亭之南。植山松
以作門。樹官柳以界道。蟠旄麾於原上。騁騏驥於途中。又
有塞門隴坂之意也。懿乎創物垂名。俾傳來者。登山臨水。
每想古人。亦何謝石門林泉。峴首風景而已矣。為文斵石。
于彼山阿。時貞元十一年歲在乙亥九月九日記。
東都留守顧公神道碑銘
洪維哲人。含道研幾。大方不器。正得思惟。磅礡山立。危昂
鳳姿。耽耽廣厦。浩浩澄陂。元化及物。聖主為時。嘉猷式贊。
密誥是司。十餘年閒。造膝詭辭。顯仁藏用。孰得而知。天地
有公。輔相其宜。綜綱清轄。揭禮高闈。貂蟬峩峩。親侍玉墀。
帝思其人。則曰汝為。乃齊九賦。乃張四維。清濁是分。集於
靈龜。祈祈名士。天下觀頤。正直摧剛。誠明滅私。孰云強禦。
視若嬰兒。量人氣折。觸角用羸。因智圖難。尹正邦畿。無念
鰥寡。克宣明夷。尼父有言。栽者培之。於赫斗樞。迭為官師。
重光疊耀。近古攸希。分政於東。宏訓保。方俟元宰。聿來膺
斯。嗚呼不淑。棟幹其萎。神昧於仁。胡可度思。寵贈端右。恩
覃澤垂。元宇深邃。龍光逶迤。德音孔昭。視我豐碑。
