欽定全唐文卷四百二十九
于卲(七)
漢源縣令廳壁記
周克殷。列爵惟五。實分子男之位。洎秦漢以降。或令或長。
雖小有差。其揆一也。皆銅印墨綬。秩六百石。非理道之君。
愛人如子。則不能為官擇人矣。國家坐進此道。至於憂勤。
爰增祿秩。以勸能者。皇帝觀兵朔方之歲。始上祿縣更名
漢源。將復禹舊績。以從人欲。其山川形勢。土地風俗。近鎬
千里。華風不閒。多乎哉。蓋小國以聚大國之義也。且夫南
呀蜀門。東豁雍畤。西走連磧。北逾大漠。四郊憧憧者。於是
乎終。故有獄市之煩。供億之費。上咨郡府。下用臨恤。非貞
固不足以幹事。非廉慎不足以率人。清靜則可乎不擾。忠
恕則可乎求瘼。時謂京兆韋子。當公府之選。推而有之。至
于今。人易受賜。邑則稱理。聞之見之。政參乎前。從事雖疲
於改易。用舉自多於㯋脫。我則無貳。不其難乎。嗟乎。絆驥
已久。及瓜將代。顧此屋壁。何其寥寂。前芳無聞。後進奚覩。
記者史家之流也。亦所以發揮廳事。啟迪人物。又知韋公
授受之始。其或繼之者。從而記之。前後相映。光采洽人。乾
元三年孟夏之日記。開元中。有柴希言自滏陽縣尉拜。以
清白名聞。遷洛水縣令。天寶中。有郭瞻自永康縣尉拜。甚
有能事。秩滿遊河朔。遇亂未知所適。至德中。有郭伯陽自
某官拜。恂恂如也。遷洋州司馬。其餘日月某通名氏失之。
不得次于公之列耳。
京兆府司錄加秩記
司錄之職。雅有前志。著乎屋壁舊矣。自乾元元年四月。皇
帝郊于上元。用柴禮。以報功也。施惠行慶。大庇于生人。厥
有條目。其一在天下糺曹而加秩。以為此官郡府之樞轄。
政之小大。自我裦貶。若網之在綱。猶衣之有領。會人存政
舉。所益者多。蓋聖人之新意。為國之大體。由此作者。時論
宜之。副相李公。兼領京兆。祇奉明詔。深難其選。自中及外。
心必參之。趙郡李侯春。自監察御史出行虞鄉令。到官九
十日。表之而還。則向來之言。無所闕矣。上布此令。下乃宏
是舉。咸有一德。庶乎賡歌。凡厥能事。此非所載。猶恐遞遷
之後。混而無別。不務首題。孰為夫子。愚以李侯同聲之故。
見副舉善之方。謹而志之。敢以專達。如後之觀者。將辨乎
始事。覽此中記。非公誰歟。
劍門山記
易曰。艮為山。為徑路。為門闕。梁山之有劍閣也。厥象備焉。
首以峨嵋。足以荊巫。前裦斜而後靈關。橫亘乎數千里之
閒。孕川含陸。以作全蜀。趨蜀之路。必由是山。連峰戛天。上
絕飛鳥。極於此也。峭壁中斷。兩崖相嶔。如門斯闢。如劍斯
植。辨徑術之可從於彼也。於戲。上古聖人之宅於九囿也。
必因山川之固。為設堡障以安之。恐其自絕於一方也。雖
有高深之阻。必啟行路通之。是故天下書同文。教同體。梯
航內向。而禍亂不作。觀乎劍閣。見聖人之德焉。偉夫抉連
山。開積阻。剖盤石。擘崇巒。呀然洞裂。斗絕千仞。遠迹奇伏。
神靈怪異。謂之天造之資。則有攻鑿之形矣。謂之人力之
用。則無掎拔之勢矣。豈五丁為役歟。泯泯茫茫。不可得而
詳也。若乃迫隘之所容。邅迴而後通。翕巴漢之萬轍。總岷
嶓之重險。一夫而禦之。則三軍無所施其勇。覆簣而防之。
則逸足不能踰其阻。故漢高因焉。以定楚項之難。元宗幸
焉。以銷陽九之變。蜀王無道。惠文伐之。公孫僭號。光武滅
之。由是而言。則劍門之險。所以助順。不以興亂。所以輔中
州。不以限荒服。苟戎夷議侵軼。狂愚懷割據。逆天反道。必
覆敗隨之。皇帝諒闇之初。歲在已未。漁陽公作鎮之一紀
也。蠻夷之眾寡。君長之情偽。道途之險易。攻守之利病。皆
暗得於胷中。不差於毫髮矣。而犬戎承我遏密。犯我亭障。
以其控弦十萬。與㣥蠻之師。出沉黎。出火井。出[:#AS-8475:⿱⿰束束火]道。出仇
池。邊兵禦之不勝。歊然有北閉劍關而拒我後援。西入蜀
都而全其地。時西州伯朝覲京師。寇出不虞。㣥情大駭。朝
廷固已知漁陽公舉無遺策。仍發禁衞貔貅之旅。俾受律
於公。公元合廟算。分軍守隘。且度其能來而不能用。可取
而不可迫。命諸營堅壁勿得戰。收軍入閣道。示之以無人。
賊見諸壁不可攻。而劍門不設備。果疑有伏。莫敢前窺。公
曰。彼悉銳而來。謂所行無却。今頓軍數日。其氣已衰。且入
我既深。多而不整。可以擊之矣。乃夜出精卒。擣其前營。㣥
兇震擾。駭若隄潰。棄其矛甲者。十有四五。顛於坑谷者。不
可勝計。公命緩逐。勿遏其歸。既而又破之于龍安。不二旬。
緣邊千里之寇。悉燒營遁去。危邦載合。天府載寧。州閭以
出溺相存。父子以厥初相歡。自蕃戎為梗。未有若茲歲之
甚。惟中權制勝。未有若是役之大。天子聞而嘉之焉。即下
詔書勞之。略曰。微公戮力王室。蜀其左衽矣。德音裦倚也
如此。於戲。仁者由劍門。以之為福。不仁者由劍門。以之生
禍。獨漁陽公之克戎於是也。配乾功之可久。與坤德而同
順。革戎心于永代。揚天聲于無極。昭昭焉難乎其與京矣。
昔班孟堅勒銘燕然。紀竇耿勳業。夫燕然無[:#AS-9061:⿰王褱]異之迹。徒
以書其片石。見載前錄。人到於今稱之。而劍門井絡垂芒。
坤維蘊靈。漁陽得其形便。輝灼藩翰。語乎山則有畫象之
奧。語乎人則有蓋代之績。而頌聲不著於燕然。英名不加
於竇耿。抑當時之所取。而吾黨之所病。昔予剖符列郡。祗
服元侯。耳目所得。稱傳罕備。雖言之不逮。其可已乎。是用
纂述。為劍門記。
蓍龜論
卜筮生靈之縕耶。必遵以信時日。畏法令。決嫌疑。定猶豫
者也。自伏羲畫卦。周公制禮。率先斯道。以惠其人。故立筮
人建卜曰卜職。或掌三易以辯乎九筮。或開四兆以作乎
八命。俾吉不相習。假爾有常。叶乎乾坤。調彼昭昧。占兆審
卦。異位同功。不其然歟。夫以原始要終。鉤深索隱。則象事
知器。占事知來。蓍辯吉凶。則圓神而方知。龜窮禍福。乃戴
陽而履陰。繇得蒺藜。終驗齊莊之難。兆聞鳴鳳。便興敬仲
之宗。然則筮短龜長。嘗聞其語。義之何著。今試論之。且其
兆體。百有二十。夫其頌聲。千有二百。由是其尚也。夫龜者。
著性命之理。有好惡之情。善出入之端。存生死之變。冠㣥
甲之長。居四靈之閒。上高法天。下平象地。壽三千歲。而遊
於蓮葉之上。吸以沆瀣之精。蓋通其聖也。何彼叢薄之下。
蘙會之中。生而無靈。長而無識。奉大衍之數而為準。求元
亨之義而為用。探賾而知其變。審爻而據其辭。豈與夫灼
而專達。居然獨見。同年而語矣。史偏以之佐昌。此其效也。
墨以之從長。又其效也。衞人以龜為有知。漆雕以為善對。
又其效也。至如管輅卜鄰之火。孔愉反顧之鑄。蓋小之也。
則知靈德感應。觸類而長矣。故朔望則灼。孟冬命舋。蓋先
王之重者。萬事之階也。信矣夫。
阿彌陀石像贊(并序)
石龕之作。司馬楊公福謙。室無他贏。蓋損已以蕆事。憑厥
底績。資于有家。聖無不通。必與此合。况西方之樂。大會之
地。鳥獸草木長皆為梵聲。我心既降。彼應潛速。故喜施願
往者。率多於諸方。廷尉平于卲。聞而贊曰。
倬現睟容。蒼然高岑。上非道隔。下不塵侵。自此中逵。發彼
狂心。往來既護。我福攸深。右轉清㵎。前瞻布金。獨園對境。
雙樹齊陰。石泉潺潺。山木森森。詎知奇物。未識珍禽。西方
之因。妙樂傳音。維是設像。毫光載臨。去聖何遠。茲焉可尋。
觀世音菩薩畫像贊(并序)
佛功德所以俾福也。如鄭童之福。得無俾乎。閒者門闔卒
廢。僨于童上。絕倒不寤。久之而蘇。收在懷抱。氣則奄奄。心
如旁懼。口不能言。遂啟手足以全告。審視聽以示舊。膝下
之愛。辟咡而詔。舉以善攝。悉能自強。父之寮于卲。目而奇
之曰。不有此慧。安有此令。鄭氏其興乎。奇童名自此而始。
然則菩薩者利益。故觀音者觀世。是用繢事。發于童心。相
好已具。大圓既照。天衣若飛。楊柳疑拂。以是憑福。信無有
邊。贊曰。
奇童奇童兮厄于門。門雖廢兮童其存。菩薩觀音兮破諸
昏。丹青相好兮人中尊。福我奇童兮永無垠。
觀世音像贊(并序)
孟冬十月旬有三日。我皇帝降誕之辰也。百靈會祉。萬方
集慶。於是檢校刑部尚書左羽林大將軍紀國公臣高昇。
與一二軍吏稽首言曰。竊稽首窅冥。賾乎至精。道本無二。
聖惟歸一。超於物則拯拔㣥迷。現於時則亭育眾品。電繞
之與夜明也。豈其俶歟。惟聖表聖。唐哉皇哉。請以真如之
像。延景洪福。粹容留霍。神變燭耀。四天周迴。八部圍遶。信
足以上旌至德。下攄至誠。臣哉鄰哉。敢為贊曰。
道本一兮聖無二。靈相炳兮我身是。狀至聖兮昭至尊。叩
帝閽兮羾天門。福穰穰兮委如山。
楊侍御寫真贊
仙狀秀出。丹青寫似。亭亭玉立。峩峩嶽峙。野鶴無㣥。天鵬
擊水。英華閒發。真素相擬。銳上當侯。豐下有子。環林既搆。
鐵柱茲始。風騰雲會。一日千里。相者何為。贊之而已。
秦州都督吳公寫真贊
英姿一絕。自出常倫。揮毫得妙。又全其真。真不失舊。舊有
彌新。挺如鶚立。婉似虹伸。當封在骨。得正從神。綠車協相。
白馬稱珍。吳侯吳侯。翻然收秦。愛而不見。見似思人。
吳使君廳鄭華原壁畫松樹贊
貴之者真。得之者難。松有勁質。匠乎筆端。森疎空倚。挺拔
上干。如出絕壑。若生大寒。枝蟠龍變。皮拆龜攢。青蘿若挂。
白鷺愁看。美華原之墨妙。能入室而思禪。願主人之比壽。
從君子之靜觀。
詞場箴
惟士立德。必先修詞。學猶殖也。問以辨之。古有明訓。守而
弗失。質豈勝文。文其猶質。近古以降。末學非倫。友無求已。
進欲干人。鐘鼓在堂。和聲遠至。金玉無質。良工以器。良工
謂何。如琢如磨。唯善克舉。不知其他。文之為大。言不可已。
上應天光。下符地理。彼其之子。云胡不知。見豺則戰。惟武
之皮。坦坦履道。自強不息。粲然可觀。何命與力。耽耽公府。
秩秩德音。文苑重式。詞場以箴。側陳芻議。敢告翰林。
唐檢校右散騎常侍容州刺史李公去思頌(并序)
維貞元二年秋八月。天子以郡國二千石之高第者。曰隴
西李某字某。利澤施於裔土。美化被乎遐甿。是用遵虞書
陟明之義。參周官進律之典。俾之由檢校右散騎常侍兼
御史中丞容州刺史本管經略守捉招討處置等使為御
史大夫嶺南節度經略觀察處置等使。實授兵符。加擁使
節。某月。自合浦如南海。於是縣道谿谷。鰥寡孤老。洎于士
吏。相與懷思。隱然不去乎心。森然不離乎目。願所以昭明
其德。光示于後。嶺南經略使判官權知容州留後事監察
御史裏行同郡李牢。始以文學居辟選之首。遂參帷席。復
以謀能當器任之重。留總軍府。美公之政大備。感公之禮
有加。因其人之請而上之。上可其奏。夫其郡之四封。濱于
百越。外則有山寇海孽比境雜處之虞。內則有勤戍勞師
流散轉死之弊。親帥其下。以撫吾人。慰薦傷夷。安集疲耗。
懼貨貢之闕。至助之以家財。憫徭事之繁。至代之以私屬。
選武藝。歸老疾。罷減塞卒四千餘人。以趨農事。率浮墮。闢
汙萊。開置屯田五百餘頃。以足軍實。舍寇賊之為縲囚者。
釋而遣之。以除其怨。而狙獷以順。禁人民之相虜賣者。執
而誅之。以去其害。而童昏以安。常歲有災。濫炎而連燒于
廬舍。公創制以禦其鬱攸。而邑居以葺。舊俗多怨。睚眦而
致毒于飲食。公立防以解其悁忿。而鄉黨以和。樹板幹而
啟閉畢脩。列亭燧而呃害斯控。差重輕以行徵。令無不均
之譏。量遠近以納貢。職無不供之責。人用富庶。家有儲峙。
敦之以禮。懷之以仁。潔已而不汚。未嘗有貰貸。勤身而不
怠。未嘗有懈弛。明足以照遁情隱慝而不為察。威足以制
猾人暴吏而不為苛。古之良能。何以加此。其人之獻狀云。
爾惟公。我有唐宗室枝屬之選。鹽州刺史諱孝詵府君之
曾孫。宏農郡太守諱璟府君之孫。太子太傅贈司徒諱齊
物府君之子。洪緒丕績之餘裕。宏休純懿之下鍾。寬博而
柔良。高明而疎達。根於經義。飾以藝文。故其仕王畿。宰京
邑。累執憲。且登軺車。備重臣賓介之職。居大府紀綱之任。
三亞京尹。兼中司之貴。復為宮相。在常伯之位。歷饒州刺
史而後至於是州。恩結於人。功加於物。必聞理效。而興頌
聲。且夫有美焉。有刺焉。詩人之義也。善善而裦之。惡惡而
絀之。春秋之事也。使賢士大夫之事業。不沒於後。太史公
之制也。以余之嘗修史記而為訓辭。緣人之懷心。而頌之
曰。
帝念南方。迫於蠻夷。人新被寇。歲或勞師。屬之於公。俾養
牧之。匪直勤身。亦帥其屬。贍我貧匱。字我惸獨。息人便農。
墾田積粟。修其教化。被以威德。賊害既除。禍災斯息。完我
廬舍。親我骨肉。咸保其生。且易其俗。蚩蚩㣥族。孰不蒙福。
播為頌聲。公受百祿。彤弓玈矢。以長諸侯。人之懷德。刊石
垂休。
內侍省內常侍孫常楷神道碑
易之繫云。君子之道。或出或處。其出也。為國藎臣。銘勳彝
鼎。其處也。保家燕居。谷神齊物。蓋舒卷在我。不違其正而
已。今得之於孫常侍歟。公姓孫氏。諱常楷。京兆涇陽人也。
有魁岸之姿。有沉毅之略。年甫羈丱。而筮仕焉。委質四朝。
咸著聲績。在元宗朝。拔乎㣥萃之中。始受賞。九層之構。兆
於此矣。在肅宗朝。特見寵遇。其時襄陽易師。滑臺命將。屬
安羯史盜作亂之後。兩軍未戢。王命或壅。以公有奉使專
對之才。俾受節鉞。將我詔旨。襄峴嚮風。河滑朝宗。皆公之
力也。在代宗朝。僕固懷恩擁眾汾上。仍以姦子。作亂外邑。
北窺大鹵之地。南侵蒲坂之封。蟻聚鴟張。關輔震駭。公以
單車之使。仗節直進。誕敷威德。陰攜黨與。元惡奔潰。狡童
折首。猶以餘眾。嘯聚朔陲。公乃通和獯戎。俾發義師。與郭
汾陽等諸軍犄角。姦兇敗績。萬國底寧。斯又公之勞也。前
此急宣藩維。會計大務。必能盡瘁。以奉投艱。明明三后。稱
歎多矣。事今上也。每侍帷幄。且曰求舊。嘉謀讜詞。入陳出
祕。扈避狄也。著奔問之勤。從省方也。有執羈之效。逮法駕
還宮。特加裦獎。斯又公之忠也。其後晦明生疾。屢在長告。
是能閉朱門。蔽華屋。不屑塵事。隱几頤神。惟清淨為師。惟
友愛是篤。物我俱喪。不知老之將至云爾。本其族姓。則春
秋時在衞世卿。三國時有吳稱帝。魏晉而下。代生明哲。至
大父。孝廉擢第。烈考庭玉。右金吾衞中侯。贈[:#AS-8862:⿱亠兊]州刺史。或
高尚不仕。或大用靡臻。第其揚歷。則四進散官。五遷近職。
釋褐內寺伯。遷文林郎內謁者監。賜緋魚袋。轉朝議郎內
給事上柱國。特加朝散大夫。更名常楷。擢受內常侍修功
德使。夫積善之家。其後必大。故長兄嘉賓。黃州別駕贈大
理少卿。仲兄知古。故開府儀同三司魏國公。公與開府宣
力王家。首冠貂璫。腰垂銀艾。便繁禁闥。炳燿聯華。四紀于
茲。亦云盛矣。貞元五年七月二十三日。卒于廣化里之私
第。享年六十一。明年十二月五日。葬于涇陽縣高平原先
塋之側。次亡兄之兆。蓋不違親而得族葬之制也。夫人魏
郡邵氏祔焉。用周公之典也。初開府當肅宗朝。以直諫忤
旨。配流費州。及代宗踐祚。公屢建勳伐。密勿之際。陳懇友
于。即日詔追。仍復官爵。既至矣。特上封章。請割衣食之費。
於涇陽縣卜爽塏之地。建立伽藍。上報皇慈覆燾之恩。次
展天屬怙恃之功。優詔嘉許。錫名曰寶應。眾善計費維億。
繄公是職。君子曰。開府創之。公能就之。豈非忠於國。孝於
家。嗚呼。吾見夫二公報主之心昭矣。顯親之道終矣。異時
歲或大祲。人有菜色。公常設粥以食餓殍。斯不曰仁乎。公
植性慈惠。尤深象教。靡茹葷血。務施緇徒。斯不曰善乎。故
歸全之日。恍如先知。乃召㣥子。載授理命。尸坐自若。奄然
而終。談者以為報施明徵矣。有子良斌。朝議郎前行原王
府錄事參軍上柱國。賜緋魚袋。克奉前修。雅有令問。進可
事國。退可幹家。先公而亡矣。猶子正議大夫行彭王府諮
議系朝議大夫內侍省內給事上柱國充慶州監軍榮義
朝議郎內典引上柱國僧法航法律等。奉引進之恩。深泣
血之感。窀穸哀送。必虔必信。以卲嘗備史官。見託銘述。蓋
春秋裦善之義。敢不承之。銘曰。
兵諫雖忠。不可以訓。賦詩而對。亦奚足徇。猗我孫公。不緇
不磷。以道而退。以禮而進。摭實去華。履剛能順。策名四后。
克昭忠藎。宣諭反側。以安觀釁。悖叛是殘。迺和獫狁。迺復
天倫。(闕四字)忠焉孝焉。家邦必聞。移病歸休。從吾所尚。道心
中接。塵機外喪。繇是歸真。不嬰無妄。高平之原。于以卜葬。
後人與歸。觀銘是諒。
田司馬傳
司馬姓田氏。名某字某。其先蓋自齊諸田之裔。遠代仕漢。
徙家於秦。世為京兆茂陵人也。生而岐嶷。七歲能誦詩。遂
通諸經。齒太學。數歲不上第。因左常侍王倕受鉞西河之
地。乃喟然而歎。謂同舍生曰。大丈夫立身致位。不在於此。
徒索長安米耳。遂投刺王公。見而奇之。數日酬對。以為必
可用也。遂表隨軍要籍。從事耳目。甚有裨補。居無何。公罷
將軍下勢。祿乃不及。亦無慍色。御史大夫哥舒翰兼統五
原。雅知其人。得之甚喜。表清勝府別將。非其好也。人皆歎
屈。獨不以介意。驟改永平府左果毅長松府折衝。雖從例
敘。亦不出牙幢之內矣。天寶中。士馬殷富。國用仰給。哥舒
公得黷武於河隴之閒。橫行青海河收九曲。西拓蕃境數
千里。置亭侯郡邑。創鄯城郡於河源軍。又隸臨蕃縣。由是
選舉能吏。以充員位者。見善如不及。臨蕃介在大府。尤難
其人。所被斟酌者。蓋百餘輩。人人自以為得令。而哥舒公
決策取之。招輯新附。承上接下。罔有不悅。其聲洋洋。播於
遠近。會安祿山以范陽叛。潼關失守。有詔御史中丞郭英
乂專制隴右。未及下車。表渭州隴西縣令。實資舊跡。撫我
凋甿。曾未浹年。風俗大變。郭公嘗按部至邑。見其治理。裦
歎久之。不以禮物為隔。時為公道見合。下榻宴慰。累日方
還。今閬州刺史馬雄。參謀軍事。亦幕之良也。時有序述。滿
歲。鳳翔尹李鼎復兼隴右。以秦渭臨洮餉饋不繼。發漢陽
之賦以資之。遂舉知長道縣事。仍表請起拜清要。固謝不
獲。隨牒員來。在公之勤。歲寒不易。嘉聲美政。益震於曩時。
自是日慎一日。謙而致讓者。至於數四。時特進鴻臚卿兼
刺史太原王公。勞於取人。逸於用人。前後裦貶。無有不當。
田公雖讓德有餘。而王公渴日不足。遂舉攝司馬。仍知縣
事。聊以為喻。且俟後命。書曰。靡不有初。鮮克有終。田公有
焉。詩曰。惟其有之。是以似之。王公有焉。故人歌之曰。二公
更事。闔境之庇。二公其休。誰其為嗣。君子聞之曰。漢陽之
郊。政有經矣。昔有巫宓卓魯。亦由今之視昔。雲霄之望。豈
徒然哉。卲忝春秋之徒。實採輿人之誦。執以往。為之傳云。
