欽定全唐文卷三百九十二
獨孤及(九)
唐故尚書庫部郎中滎陽鄭公墓誌銘
永泰元年六月四日。尚書庫部郎中鄭公卒。春秋四十有
九。知舊茹痛。行路嗟悼。謂公口無擇言。身無擇行。得乾之
貞固。損之元吉。坎之常德。明夷之正志。宜荷福履。俾如山
阜。而秩止於三百石。年不及知天命。明神豈子欺乎。嗣子
正。藐然始孩。孤窮何怙。八月四日。葬於先塋。宗人家老。於
是乎以果行實錄賁於豐石。禮也。公諱寵。字若驚。滎陽開
封人也。其先建國命氏。有鄭世家言之矣。大王父某。澧州
司馬。贈衞州刺史。衞州生襄陽令某。襄陽生臨汾令某。臨
汾生郎中。純懿休祉之所叢也。貞亮忠厚。仁讓孝敬。融明
而溫。性與道并。二十舉明經高第。解褐鄴尉。太尉房公之
由鄴郡而為右扶風也。表公茂才。擢虢縣令。虢土狹而人
窳。公用教化漬之。謂任力不及任人。聽訟不及使無訟。故
以直宏道。以信齊政。以禮肅墮。以讓息競。莅止一歲。虢人
恥格。至德二年拜監察御史。徙太原戶曹。領平遙令。真拜
太谷。其在晉如在虢也。詔書勞之。錫以命服。遷華原令。拜
尚書工部員外郎。而唐人晉人。猶歌咏盛德。願得公常居
其邦。莫有由也。太原守上其狀。詔遷太原少尹。未行。轉庫
部郎中。凡歷十官。宰四縣。一持斧而再起草。其政先道德
而後刑法。內精辨而外若訥。戮力事上。吐誠率下。罔曲物
而直已。罔咈百姓以干名聲。惟畏清之知。善之彰。飲其教
者。忻然樂康。而不知其惠之所由生也。與公遊者。靡親靡
疎。悉飽醇德。而莫見其天機之弛張也。其學而知者。惟濟
南之書。淹中之禮。田何之易。胡毋之春秋。酌其微言。以治
其身。身之治移於閨門。閨門之治移於官。官之治可移於
國。而壽不可踰於域。故位量未半。良史無述焉。自古有死。
彭殤同途。獨有其身歿而其名存乎故老之口。此之謂不
朽。不可以不識。其詞曰。
剛德干時。道家所忌。抑抑鄭公。直溫柔毅。衆人缺缺。鄭公
見朴。衆人昭昭。鄭公若濁。布政四邑。四邑和樂。雷震風偃。
物亦允若。御史執法。郎官草奏。鄭公莅止。德音是茂。於以
經術。潤色王度。宗族敘惇。鄉黨歸仁。孝謹之風。萬石之門。
兄也弟也。夭夭申申。善則無報。天地不仁。抑抑鄭公。執德
之中。生不近其名。歿不隤其聲。吁嗟乎鄭公。
唐故吏部郎中贈給事中韋公墓誌銘
郎中諱元魯。字㯋叔。司農少卿德敏之孫。衢州刺史魯縣
康公璆之子。天寶五載。解褐尉邠州新平。其後參佐使臣
者五。入御史府者三。一居專城。六為尚書郎。大歷二年十
二月乙酉。以吏部郎中終於京師靜恭里之故宅。春秋五
十有五。啟手足之日。朋從僚吏。親者疎者。匍匐雨泣。奔之
如不及。惟郎中寬靜博厚。孝友貞儉。朴而愿。達而好禮。氣
和以中。而博之以文。好惡嗜欲。發皆中節。以誠待人。不務
智巧。雅尚儉慎。臨事則虛已應物。與道弛張。性若疎緩。赴
急則慘怛之仁。形於顛沛。誦詩三百。不以文自衒。在官必
聞。未嘗近名。尤樂閑曠。每以邱壑為已任。機事嬰之。而未
遑也。則公之歿也。跡負其志。壽違其德。官屈其量。君子以
是三者。思其人而哀其命。公無允子。以兄子某為嗣。大歷
三年正月癸酉。卜竁於舊塋。初執事者議三府高選。欲以
給事黃門待公。既而弗及。僉以為恨。至是詔贈給事中。以
褎美之。且復其言也。嗚呼。渭水東注。時與之俱。音容緬然。
何嗟及矣。公之從父兄曰元甫。與公友愛之外。有知已之
道焉。故天倫之戚。加於人一等。謂及忝仲氏之舅。故使為
誌云。
言罕兼德。勇不必仁。文行忠信。獨鍾於身。凡厥正人。既富
方穀。(闕)叶於極。命故不淑。結志方遠。為郎未老。孰與若木。
先秋而槁。變化誰宰。天地何物。目不容瞬。盛德如失。昨日
容徽。今如夢焉。採君遺塵。誌君新阡。
唐故范陽郡倉曹參軍京兆韋公墓誌銘
永泰二年五月七日。有唐故衢州刺史魯縣子京兆韋璆
第三子范陽郡倉曹參軍諱元誠葬於少陵原先塋。夫人
范陽盧氏祔焉。從周禮也。公少時為坊州參軍。歷襄州司
法。試守棗陽縣令。真授蒙城令。凡五遷至范陽倉曹。初安
祿山以范陽叛。劫脅元元。以殺整衆。士之因官因居而困
窘顛躓墮圍中者數千計。凶威所及。不死則污。公掾吏也。
在偽署伍中。溷跡佯狂。冀以病免。盜憎之。乃加害焉。春秋
若干。夫陽九厄會。天地鞠凶。燎火炎岡。玉石何訴。是歲天
寶十五年也。嗚呼。人皆筮仕。必以廉平公幹稱於州里。人
誰無死。死則名不辱。志不奪。不嚥盜哺以易其生。生且不
苟。其事親事君之禮。不待史氏而自明矣。在官必聞。則居
家正身。與朋友臨財之節可知矣。有子曰彤。龍鍾崎嶇於
險阻之中。十年不克返葬。哀有何極。歲在乙已冬某月。始
跋涉太行恒山之路。以公之喪至自某郡。公季弟吏部郎
中元曾既得吉卜。痛天倫之歡莫之追也。願以兄之忠於
君恪於官友於家之德之美。以播後嗣。庶幾陵岸遷而德
音不磨。謬以及為習於禮者。故使之為誌。其詞云。
天地橫隤。二象霾兮。梟獍擇肉。鸑鷟懼兮。明夷于飛。罹其
故兮。美玉寧折。質不汚兮。子子孫孫。荷餘裕兮。
唐故左(一作右)金吾衞將軍河南閻公墓誌銘
公諱用之。遠祖曰文。周昭王瑕之後也。生而手有文曰閻。
康王奇之。命封閻城。文四十五代孫滿。仕後魏太祖。為諸
曹大夫。自馬邑家河南。其裔孫慶。在隋為少司空。慶生毘。
毘生立本立德。唐永徽中。立本為中書令。立德為工部尚
書。立德生元邃。以司空尚書之餘裕也。官至澤州刺史。邃
生巨源。常宰射洪。有仁政。射洪人咏歌之。公射洪第二子
也。溫毅遜直。廉恪寬信。讀論語老子周易。被服其教。初仕
彭州參軍。常攝督郵。一日糾案本州[:#AS-8B70:⿰⺅⿱⿰夭夭心]謬不法數十事。太
守徐知人以為材。後有詔擇舍人。以公魁偉爽悟有醞藉。
乃登其選。會戎侵我。天子方愛人息戰。將以辭讓屈之。詔
公使西域。以王命諭禍福。戎人頓首請罪。介馬不汗。戈鋋
不用。而虜軍却。遷右衞郎將。知引駕仗。金吾將軍李質上
殿不解佩刀。公呵下殿陛。請按以法。左右皆震悚。自是環
衞加肅。先是有司以三衞執扇登殿引蹕。公奏曰。三衞皆
趫悍有材力。不當升階陛邇御座。請以宦者代。上曰可。遂
為故事。天寶二年。冊拜公長女為王子義王玭妃。加公左
驍衞將軍。遷榮王傅。初元宗懲諸侯王之國任事。率多驕
蹇不奉法度。而人受其害。故開元之後。皇子皇孫雖荷封
建之命。未嘗離阿保之手。悉無出宮閤任卿大夫者。公以
為王居深宮。則傅相職廢。上疏陳古義。請諸王申輔導之
禮。議雖廢格。上以為忠。公已白首。位為將軍諸侯傅。太夫
人尚無恙。以銀印赤紱侍朝夕膳。色難無違。時人榮之。太
夫人捐館舍。禮五十不毀。公泣血死孝。既免喪。天子復目
以端士。俾傅壽王。加朝散大夫。上幸溫泉。經時未還宮。京
師人望屬車。咸懷怨思。公獻四言詩十二章諷諫。優詔裦
歎。後遷左金吾將軍。天寶十五載。二京覆沒。公為虜所獲。
明年。戎師奔。然後以初服歸。至德二年十二月。終於京師。
春秋五十九。夫人雍州司倉參軍博陵崔眘言之女。專靜
沖懿。慈惠而明。用德禮以佐君子。有古風烈。亦天鍾其仁。
不遠其算。年若干。月日。歿於私第。歿六載而公薨。俱權窆
少陵原。有四子。寧寀宰宣。以家之不造。世故之無寧歲也。
銜恤茹血。不克喪事者九載。廣德中。寀以監察御史領高
陵令。明年辭職。始卜葬於故原吉。乃歲在丙午十一月日。
遷兆合祔焉。嗚呼。惟音形事業。悉如化往。獨陳迹與邱墓
存焉。非金石則無以示久遠。故表而銘之。孝子之志也。其
詞云。
郁郁金吾。洵美且溫。事君之忠。資於愛親。以德資身。其祉
宜繁。彼美輔佐。儀刑閨門。禮樂是悅。孝慈是敦。百歲之後。
合德九原。獨以令軌。垂諸後昆。
唐故商州錄事參軍鄭府君墓誌銘
公諱密。字慎微。滎陽開封人也。初韓哀侯滅鄭。㣥公子奔
陳宋間。始以國為氏。惟桓公武公之德盛。故國除而其姓
彌大。歷漢魏晉迄於今。冠冕婚姻。世莫與京。公其裔也。齊
中書監南兗州刺史諡曰平諱述祖。公之六代祖。國朝衞
州刺史府君諱某。公之大王父也。博州刺史府君諱某。晉
州臨汾令贈太常少卿府君諱某。公之祖禰也。公貞方介
直。勤而愛人。初仕趙州柏鄉尉。所涖不過一扃。而政行一
邑。廉使省風俗至趙。趙父老率吏人數千。遮道稱公之能。
識者韙公材且得衆。滿歲。歸洛陽。家於鳴皋山。南趣深險。
以避安祿山之亂。親故數百家。攜老幼往依之。公悉發竇
窖。無親疎皆仰給。餓者窘者。得公全活。先是累歲力耕。致
粟至千斛。至是而盡。談者稱公之義。二京返正。天子選賢
守相令長。將蘇瘡痍之人。殿中侍御史王政以公充賦。拜
商州洛南令。數月。訟平賦均。監察御史李椅殿中侍御史
王延昌御史中丞元公載並表言其狀。詔書裦稱。加公壽
王府戶曹參軍。洛南如故。無何。遷上津令。專知轉運水陸
漕輓。邦都移用。賴公而濟。徙大理評事。商州刺史盧浦以
公前後課績條奏。遂以本官兼商州錄事參軍。御史中丞
王延昌表公才任御史。奏未下。會疾終於位。春秋五十。是
歲廣德元年八月七日也。其年權窆於商州。夫人清河崔
氏某之女。生子雅弟幹。大歷九年歲次甲寅十一月某日。
返葬於洛陽北邙山某原。禮也。公世業尚文。伯仲皆才。公
尤深於詩。言合麗則。究緣情之美。天性孝悌。檢身端方。居
官廉。恪其家道。足以勸所不至者。位止於中士。壽不過知
天命。命矣夫。公母弟尚書刑部郎中宣祕書省著作郎寶。
以其兄之德善。授牘於及。及跪讀三復。敢以實錄刻石。其
辭曰。
緇衣之宜。敝予改為。蔚彼明德。蔭此本支。乃公乃侯。典則
是貽。藂祉於公。實生令儀。試吏柏仁。嶷然忠規。清不奪節。
剛不干時。以道蒙難。處險若夷。臨財務施。依者如歸。匪愛
千鍾。仁為吾師。亂已運開。乃從縶維。先禮後刑。以牧煢嫠。
商於之人。家肥俗移。督郵廷評。九仞之資。曷云不淑。命天
功虧。明略未申。貽痛所知。吉凶匪忱。今古同悲。桐鄉之愛。
懷縣之詩。令聞禺禺。子孫承之。
唐故虢州宏農縣令天水趙府君墓誌
府君諱令則。字某。天水人也。其先造父。實佐周穆。有平徐
偃王之勳。因封命氏。至晉而大。以成季宣孟之慶。故化家
為國。及武靈而稱王。語在太史公趙世家。秦滅諸侯。使趙
王嘉子公輔主西戎。戎人懷之。子孫因家隴西。世為天水
著姓。其源遠矣。曾祖元楷。隋殿中監工部尚書淮安公。祖
崇基。國朝岐州郿縣令符璽郎右衞長史。烈考慶逸。正議
大夫許州長史。府君長史第二子也。好古博學。涉獵百家
之言。善屬文。尤注意詩賦。外剛毅峭直。內溫良而仁。率由
天性。果於行已。起家幽州薊縣尉。敏給強濟。聞於河朔。以
直道事人。忤幽州刺史張守珪。貶封州開建縣尉。遇赦。遷
建州建安縣丞。稍移湖州安吉縣丞。天寶九載。選授虢州
宏農縣令。宏農甸服也。地邇賦殷。號為難治。府君治之如
治家。刑以肅淫怠。德以哀鰥寡。為政期年。邑民知方。三年
績成。人無不均不安之患。虢人頌之。解龜後。貧無餘資。因
遊方河朔。會天寶十五載。幽都為戎。薦瘥鍾運。明夷垂翼。
至德二載某月日。遇疾終於某州。春秋若干。嗚呼。民莫不
穀。我獨百罹。才如府君。胡不朋三壽綏百祿。而生世坎[:#AS-85F3:⿰土禀]。
歿身喪亂。若之何不弔。命矣夫。夫人河南獨孤氏。朝議大
夫汝南郡長史府君之孫。武功縣丞府君之女。明哲柔懿。
實天生德。結帨宜室。四十有四載。內修法度。輔佐君子。躬
勤慈儉。以化閨門。趙氏之家肥族睦。繄夫人是賴。有子若
干人。訓以義方。咸能被服文藝。幹父之蠱。使有德者必壽。
夫人宜登期頤。奈何不淑。遽奪長算。天實不信。人烏徼福。
大歷十年五月二日。寢疾終於郿縣官舍。春秋六十有七。
嗚呼哀哉。長子湖州安吉縣丞琪。琪弟某官瓘。蘇州嘉興
縣丞璒。太子舍人兼京兆府郿縣令玗。晉州臨汾縣尉珮。
臨晉縣尉珦。珦弟[:#AS-8F79:●]。是歲秋八月某日。奉府君夫人之喪
合祔於京兆某原。禮也。府君有集若干卷。遐邇之志。見於
詞矣。若言行才業。官族歲月。非銘無以示後裔也。故著於
石。
唐故天水趙琚墓誌銘
琚字遙憐。宏農令府君第五子。厥生之初。會府君先有封
州之役。契闊萬里。愛而不見。故遙以字之。太夫人顧之復
之。訓視加等。及長。溫厚孝謹。文敏好學。美姿儀。有材藝。戊
戌歲十月。以櫛縰筓總。從府君涉河。十一月。卒於深州。嗚
呼。未壻未祿。天夭是絕。不見其成。六姻所痛。大歷五年八
月某日。葬於洛陽先府君塋之次。禮也。乃為之銘曰。
彭氏殤子。其壽未易。歎子之往。死生艱躓。末如之何。刻石
以記。
唐故給事中贈吏部侍郎蕭公墓誌銘
公諱直。字正仲。梁長沙王懿七代孫。有唐御史中丞臨汝
郡守諒之孟子。聰秀英達。忠敏孝敬。志強體和。才方而圓。
果於從政。當斷不惑。有妙用明識。足以濟衆利物。與朋友
重然諾。見於一貴一賤之際。十歲能屬文工書。十三遊上
庠。十七舉明經上第。名冠太學。二十餘以書記參朔方軍
事。中丞府君之遇讒謫居也。公亦播遷漢東。移尉穀熟。至
德二年。乃由廷尉評授監察御史。歷河南府戶曹京兆府
司錄參軍。其後驟升尚書戶部庫部司勳吏部四曹郎。自
殿中進兼侍御史中丞徐州刺史。廣德元年中。一歲四遷。
更七職。朝廷難奉使之選。謂非公莫可故也。永泰元年拜
太子左庶子。大歷三年授給事中。前後居官二十。辟書記
支使判官副使行軍司馬貳使臣之車者八。出入冠柱後
惠文冠者六。所從之主。則朔方元帥張懷欽汴州刺史李
彥允揚州刺史李成式戶部尚書李公峘故相國今戶部
侍郎第五公琦今相國黃門侍郎王公縉中書侍郎元公
載其人也。當乾元上元中。大憝未靜。王室之安危。惟方面
藩鎮是瞻。公所佐之府。必以忠力主畫。疑謀危事。談笑而
決。刀筆之所加。應機成務。談者稱其多才。初公居先公夫
人之喪。外除猶毀。其後母弟立卒。公期不絕哭。再期懸不
樂。食不肉。談者高其孝友。人有緩急大小之請。必儲必副。
內姻外姻與所知之喪。必匍匐而救之。賵含加於人一等。
談者服其仁愛。其為庶子。(一作至是以為庶子)給事黃門。出入兩宮。
優游三公間。皆得其歡心。方謂六卿九伯之位。可坐而拾。
命不我與。天孤人望。歲在丁酉二月二日。終於靜安里正
寢。春秋四十六。談者歎其名與位與才與時。四者皆并。獨
壽不至。時輩以為痛。三月二十五日。詔贈吏部侍郎。嗣子
策密莒。羸然銜哀。奉喪來歸。冬十月甲午。卜葬於洛陽龍
門岡先中丞塋之左。禮也。先其期。論譔功烈。以墓銘乞其
父友。孝也。余欲塞其孝思之誠。故錄其實。以志其大節。不
欲華其文也。銘曰。
天地氣和。靈芝吐葩。德善下鍾。才子承家。為言為行。是構
是荷。天子謂公。濟美忠文。駱馬鐵冠。俾佐使臣。周爰海隅。
撫循斯民。往踐諸曹。亦倅戎車。一麾出守。言隼其旟。乃推(
大典作擢)銅樓。復登明廬。竹花梧葉。棲食茲始。曷云不淑。今
也遄已。萬里可到。中途而止。逝者如斯。化往莫留。瑤林瓊
樹。零落山邱。匪石之貞。曷紀德休。
唐故銀青光祿大夫太子左庶子嚴公墓誌銘
皇唐太子左庶子河內縣子馮翊嚴公諱損之。故都督洮
州諸軍事洮州刺史協之孫。贈太常少卿方約季子。中書
侍郎挺之母弟。家之慶。天之休。鍾於公躬。故其德備。少仕
昌世。遇權臣惡直官。不登三臺。晚值多難。安貞不競。故位
不過郡守宮尹。前後佐兩衞。參四府。領二縣。典七州。再入
石渠。三升龍樓。凡處任十八。享年七十六。未嘗以利苟合。
違道從欲。用之則行。見機不俟。動靜允迪。勞謙有光。廣德
二年六月二十五日。終於襄陽。是歲八月。權窆楚山西原。
冡子曰式。官至江陵少尹。不幸道夭。仲子曰士元。由殿中
侍御史為尚書虞部員外郎。少子曰士良。領祕書著作郎。
悉能裕父蠱。懿文德取公器。他日獨立。訓所至也。大歷三
年歲在戊申五月二十九日。返葬洛陽先塋。禮之至也。宗
人故太常卿向。嘗狀公往行。貽諸有司。謂公外寬內剛。廉
正篤敬。溫而不厲。直而不訐。學究原本。行有枝葉。故其適
道求友。莅職任事。覈其實。不居其華。初公宰氾水也。以莊
明慈惠為政。氾水人不敢欺。而戶口增倍。獄訟衰止。御史
中丞蕭隱之以狀聞。公是以有著作郎之拜。其後歷太原
上谷弋陽餘杭丹陽。雖風俗殊異。治效如一。不曰才乎。公
在清池。會安祿山與當國者交惡。公曰。難作矣。遂移疾請
告。奸黨惡之。是以有弋陽之貶。貶之明年。河北為戎。不曰
智乎。涉患難不辱身。踐祿位不徇名。居義處順。動罔違吉。
不曰貞乎。嗚呼。榮問素業。與時皆逝。可稱也。而不可追也。
今採其實錄。刻石示後。蓋欲報罔極者之志也。其辭曰。
君子之道。容民畜衆。公宰二邑。二邑無訟。與國共理。惟二
千石。公七剖符。七著成績。乃師國子。司成望苑。考藝較德。
以弻三善。中和其心。正直是踐。道亞羽翼。名掩春華。忠以
事君。孝施於家。粲粲令子。鮮侔晨葩。若何不弔。盛德既喪。
音徽永沬。士友孤望。千載九原。遊者悽愴。
唐故浙江東道節度掌書記越州剡縣主簿獨孤丕墓誌
皇唐故潁川郡長史贈祕書監河南獨孤公遷宅兆於壽
安縣甘泉鄉之原。公第五子丕陪葬於塋之西序。第三兄
憕墳在右。第六弟萬墳在左。三穴齊列。如平生侍立之序。
禮也。丕字山甫。少聰明有志操。好學博古。年十五能屬文。
祖述典謨。實而不華。有古人風采。至若探綜圖緯。推步六
甲昊天歷象太乙之奧。悉究其趣。尤好黃老之道。與脈藏
榮衞之數。奉之以為衞生之經。每餌藥煉氣。謂丹砂可學。
乾元二年。從季父峻為御史中丞都督江東軍事。盛選僚
佐。表為剡縣主簿。軍書羽檄。悉以諮訪。觀其志氣遐遠。沖
然有騁長途致青雲之勢。不幸短命。臥疾累旬。卒於會稽。
春秋纔二十有三。位不過部從事。其宏識明略。真氣妙用。
藏於身而未行。世無得而稱之矣。嗚呼哀哉。是歲乾元三
年歲在已亥秋九月也。臨歿歎曰。孝道以冀全真。策名期
於顯親。未中道。二志俱棄。命也夫。是月也。殯於雷門之南
先夫人壽宮之傍。行已十年。反葬此宮。無兒可以主祭。悲
孰甚焉。故月而日之。以備朽壤。灑淚紀德。哀罔有極。
舒州山谷寺上方禪門第三祖璨大師塔銘
右。淮南節度觀察使揚州大都督府長史兼御史大夫張
延賞狀。得舒州刺史獨孤及狀。得僧湛然等狀稱。大師遷
滅。將二百年。心法次第。天下宗仰。秀和尚寂和尚傳其遺
言。先朝猶特建靈塔。且加塔冊諡。大師為聖賢衣鉢。為法
門津梁。至今分骨之地。未霑易名之禮。伏恐尊道敬教。盛
典猶闕。今因肅宗文明武德大聖大宣孝皇帝齋忌。伏乞
准開元中追裦大照等禪師例。特加諡號。兼賜塔額。諸寺
抽大德僧一七人。灑掃供養。冀以功德。追福聖靈。中書門
下牒淮南觀察使。牒奉勅。宜賜諡號鏡智禪師。其塔餘依。
牒至准勅故牒。大歷七年四月二十二日牒。中書侍郎平
章事元載。門下侍郎平章事王縉。兵部尚書平章事李使
司徒兼中書令使
唐故潁川郡長史贈祕書監獨孤公第六子萬墓誌
萬。潁川長史府君第六子。性專靜內敏。有幹局。多才藝。嗜
學好古。誦老子莊子之書。究其大略。罹於多難。未遑筮仕。
乾元三年夏六月。與昆弟同侍板輿。將如吳。遇疾。歿於楚
州。春秋二十九。七月。殯於廣陵山光南之西。大歷四年五
月。詔贈潁川府君祕書監。是歲七月壬午。奉遷神座。令祔
於壽安縣甘泉鄉之原。先是萬之喪至自廣陵。是日陪葬
於塋西隅。禮也。夫維夭壽之數。雖聖智所無奈何。今刻石
志美。亦以冀其名之悠久也。
