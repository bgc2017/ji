欽定全唐文卷九百二十
宗密
宗密俗姓何氏。果州西充縣人。元和二年依遂州道圓禪
師出家。住終南山草堂寺。太和三年賜紫。會昌元年卒於
興福塔院。年六十二。諡定慧禪師。
答溫尚書書
一切眾生。無不具覺靈空寂。與佛無殊。但以無始劫來。未
曾了悟。妄執身為我相。故生愛惡等情。隨情造業。隨業受
報。生老病死。長劫輪迴。然身中覺性。未曾生死。如夢被驅
使。身本安閑。如水作冰。而溫性不異。若能悟此意。即是法
身。本曰無生。何有寄託。靈靈不昧。了了常知。無所從來。亦
無所去。然多生習妄。執以性成。喜怒哀樂。微細流注。其理
雖然頓違。此情難以卒除。須長覺察。損之又損。如風頓止。
波浪漸停。豈可一身所修。便同佛用。但可以空寂為自身。
勿認色身。以真知為自心。勿認妄念。妄念若起。都不隨之。
即臨命終時。自然業不能繫。雖有中陰。所向自由。天上人
間。隨意寄託。若愛惡之念已泯。不受分段之身。自然易短
為長。易麄為妙。若微細流注。一切寂滅。圓覺大智。朗然獨
存。即隨現千百億身。度有緣眾生。名之曰佛。
盂蘭盆經疏序
始於混沌。塞乎天地。通人神。貫貴賤。儒釋皆宗之。其惟孝
道矣。應孝子之懇誠。救二親之苦厄。酬昊天恩德。其惟盂
蘭盆之教焉。宗密罪釁。早年喪親。每履雪霜之悲。永懷風
樹之恨。竊以終身墳壟。卒世烝嘗。雖展孝思。不資神道。遂
搜索聖賢之教。虔求追薦之方。得此法門。實為妙行。年年
僧自咨白四事。供養三尊。宗密依之修崇。已歷多載。兼講
其誥。用示未開。今因歸鄉。依日開設。(闕一字)俗耆艾。悲喜遵
行。異口同音。請製新疏。心在松柏。豈慢鄉閭。式允來情。發
揮要道。
金剛般若經疏論纂要序
鏡心未淨。像色元空。夢識無初。物境成有。由是惑業襲習。
報應綸輪。塵沙劫波。莫之遏絕。故我滿淨覺者。現相人中。
先說生滅因緣。今悟苦集滅道。既除我執。未達法空。欲盡
病根。方談般若。心境齊泯。即是真心。垢淨雙亡。一切清淨。
三千瑞煥。十六會彰。今之所傳。即第九分。句偈隱略。旨趣
深微。慧徹三空。檀含萬行。住一十八處。密示階差。斷二十
七疑。潛通血脈。不先遣遣。曷契如如。故雖策修。始終無相。
由斯教理皆密。行果俱元。致使口諷牛毛。心通麟角。或配
入名相。著事乖宗。或但云一真。望源迷派。其餘胷談臆注。
不足論矣。河沙珍寶。三時身命。喻所不及。豈徒然哉。且天
親無著。師補處尊。後學何疑。或添或棄。故今所述。不攻異
端。疏是論文。乳非城內。纂要名意。及經題目。次下即釋。無
煩豫云。
大方廣圓覺修多羅了義經略疏序
元亨利貞。乾之德也。始於一氣。常樂我淨。佛之德也。本乎
一心。專一氣而致柔。修一心而成道。心也者。沖虛妙粹。炳
煥靈明。無去無來。冥通三際。非中非外。洞徹十方。不滅不
生。豈四山之可害。離性離相。奚五色之能盲。處生死流。驪
珠獨耀於滄海。踞涅槃岸。桂輪孤朗於碧天。大矣哉。萬法
資始也。萬法虛偽。緣會而生。生法本無。一切惟識。識如幻
夢。但是一心。心寂而知。目之圓覺。彌滿清淨。中不容他。故
德用無邊。皆同一性。性起為相。境智歷然相得。性融身心
廓爾。方之海印。越彼太虛。恢恢焉。晃晃焉。迥出思議之表
也。我佛證此。愍物迷之。再歎奇哉。三思大事。既全十力。能
摧樹下魔軍。爰起四心。欲示宅中寶藏。然迷頭捨父。悟有
易難。故仙苑覺場。教興頓漸。漸設五時之異。空有迭彰。頓
無二諦之殊。幽靈絕待。今此經者。頓之類歟。故如來入寂
光土。凡聖一源。現受用身。主伴同會。曼殊大士。創問本起
之因。簿伽至尊。首提究竟之果。照斯真體。滅彼夢形。知無
我人。誰受輪轉。種種幻化。生於覺心。幻盡覺圓。心通法徧。
心本是佛。由念起而漂沈。岸實不移。因舟行而騖驟。頓除
妄宰。空不生華。漸竭愛源。金無重鑛。理絕修證。智是階差。
覺前前非。名後後位。况妄忘起滅。德等圓明者焉。然出廄
良駒。已搖鞭影。埋塵大寶。須設治方。故三觀澄明。真假俱
入。諸輪綺互。單復圓修。四相潛神。非覺違拒。四病出體。心
華發明。復令長中下期。克念攝念而加行。別徧互習。業障
惑障而消亡。成就慧身。靜極覺徧。百千世界。佛境現前。是
以聞五種名。超剎寶施福。說半偈義。勝河沙小乘。實由無
法不持。無機不被者也。噫。巴歌和眾。似量騰於猿心。雪曲
應稀。了義匿於龍藏。宗密髫專魯誥。冠討竺墳。俱溺筌蹄。
惟味糟粕。幸於涪上。針芥相投。禪遇南宗。教逢斯典。一言
之下。心地開通。一軸之中。義天朗耀。頃以道非常道。諸行
無常。今知心是佛心。定當作佛。然佛稱種智。修假多聞。故
復行詣百城。坐探㣥籍。講雖濫泰。學且師安。叨沐猶吾之
納。謬當真子之印。再逢親友。彌感佛恩。久慨孤貧。將陳法
施。採集般若。綸貫華嚴。提挈毘尼。發明惟識。然醫方萬品。
宜選對治。海寶千般。先求如意。觀夫文富義博。誠讓雜華。
指體投機。無階圓覺。故參詳諸論。反復百家。以利其器。方
為疏解。冥心聖旨。極思研精。義備性相。禪兼頓漸。勒成三
卷。以傳強學。然上中下品。根欲性殊。今將法彼曲成。從其
易簡。更搜精要。直註本經。庶即事即心。日益日損者矣。
華嚴原人論序
萬靈蠢蠢。皆有其本。萬物芸芸。各歸其根。未有無根本而
有枝末者也。况三才中之最靈。而無本源乎。且知人者智。
自知者明。我今稟得人身。而不自知所從來。曷能知他世
所趣乎。曷能知天下古今人事乎。故數十年中。學無常師。
博考內外。以原自身。原之不已。果得其本。然今習儒道者。
祗知近則乃祖乃父。傳體相續。受得此身。遠則混沌一氣。
剖為陰陽之二。二生天地人三。三生萬物。萬物與人。皆氣
為本。習佛法者。但云近則前生造業。隨業受報。得此人身。
遠則業又從惑。展轉乃至阿賴耶識。為身根本。皆為已窮
其理。而實未也。然孔老釋迦。皆是至聖。隨時應物。設教殊
途。內外相資。共利㣥庶。策勤萬行。明因果始終。推究萬法。
彰生起本末。雖皆聖意。而有實有權。二教惟權。佛兼權實。
策萬行。懲惡勸善。同歸於治。則三教皆可遵行。推萬法。窮
理盡性。至於本源。則佛教方為決了。然當今學士。各執一
宗。就師佛者。仍迷實義。故於天地人物。不能原之至源。余
今還依內外教理。推窮萬法。初從淺至深。於習權教者。斥
滯令通。而極其本。後依了教。顯示展轉生起之義。會偏令
圓。而至於末。文有四篇。名原人也。
示學徒文
一從別後。相憶是常。未審朝暮用心。在何境界。得背塵合
覺否。外境內心。覺了不相關否。定慧輕安適悅否。修行若
忘失菩提心。知之總是魔業否。數數覺察。勤勤觀照。習氣
若起。當處即休。輒莫隨之。亦莫滅之。何以故。陽燄之水不
應趁故。不應滅故。不應趁故。免落凡夫縱情。不應滅故。免
墮二乘調伏。圓宗頓教。畢竟如斯。但與本性相應。覺智自
然無間。長時之事。難可具書。略標大分。自須努力。不多述
也。
義叶
義叶。會昌中沙門。
重修大像寺記
太和乙卯歲。潁川郡陳公為左神策將軍。以其誅暴息亂。
宸衷親付之右地。公上酬天造。忠奉國恩。內戢三軍。外安
百姓。擁二州之地。霧卷波澄。寧萬乘之心。雲銷烟滅。冀恢
宏乎至道。實匡贊我有唐。至開成戊午歲。公因觀地無遺
利。農則有秋。遂謁(闕一字)元以告清慎。拜大像以請鴻福。方
歎鳩鴿巢頂。荊棘掩砌。廊宇霖漏。樓殿欹傾。寺無居僧。爰
詰耆舊。曰。頃者莊田典賣於鄉里。林木摧毀於樵童。賴(闕)
舊地出清俸以收贖。因茲請僧。重復其業。然耕耘菑穫。未
有倫次焉。尚書乃命僧藏乂為赴知已者。時不歷二祀。裝
慈尊以金(闕一字)飾(闕一字)殿以丹雘。而眾事云畢。至於儲蓄
車乘。與生生之具。兼頃畝年代。竝錄之於寺記碑陰。以示
鄰里鄉黨。為免侵奪不朽之驗。凡百君子。敬而聽之。
元楚
元楚。大中時江夏沙門。
廬山東林寺觀音方丈記
觀音之於諸先覺。猶孔門之有亞聖。其悲智應用。鴻纖毫
億剎。常如示諸掌。是以郢川屈殳。因伯兄宗厚上人為空
王入室弟子。手足相愛。嘗得聞斯語。遂捨二十萬。於新殿
東南。造觀音方丈。一間四厦。西嚮。峻棟嵒嵒。間出廊廡。又
以香泥。伏暜門功德。克類端莊。天飾梵儀。如語如嘿。危冠
百寶。風容動搖。式繄拳拳。靈貺斯在。俾愚菲薄。旌寘堅貞。
愚無文。苟欲贊其播植善稼。於斯而已矣。噫。茲寺也。自晉
至唐。五百餘歲。以土木有壞。因而造之者數也。真風未弭。
因而復之者時也。由是前九江太守給事中博陵公。奉詔
指撝之。舊龍象三十人。經營建立之。方三四年。基構宏壯。
特新前象。遂得鑪峰增色。圖牒再張。車蓋貴遊。結轍林下。
逢迎相賀。輝動巖軒。挹虎溪之波瀾。清塵尾之風韻。閱繹
故事。飽飫前生。從容吟嘯而去。若是則安知來者之無柴
桑乎。往者之無雁門乎。矧馨香庭實。千花雪明。重修白社。
期在旦夕矣。愚江干宿齒。常夢寐舊岑。力抒肺腸。遠謝泉
石。亦厚公之惠也。以唐十六葉聖宣皇帝大中六年壬申
春二月十五日。江夏僧元楚記。
清越
清越。大中時敬亭。山沙門。
新興寺佛殿石階記
十三年秋。嗣天子用舊制安天下釋像。明年二月。茲寺鉅
殿石砌。果而成功。維時冠祠剎尊貌。踞極敞千戶。比其在
階陛。得無堅強耶。始台傑河東公定而崇之。儼然峻峙。既
像素壁。繪座嚴侍列。中瞻環眩。千一煥若。乃丹其甍。乃赭
其楹。林池谷壑。煜爚煇變。遂以修甓。務周其功。不六七年。
蒿張蔓植。圮缺大半。盱者傷目。咸不為然。始十年秋。徒聚
文議。以為祇敬有本。不類他構。言其石也。於器堅永。能百
千萬歲天地日月而終始者。餘無如之。因擇其善。俾化於
俗。鳩贐悉偳。易而牢之。寺有耆德惟恭。行苦心真。亟欲俾
壯。惟竢勝樂。聞其善犁。晨遽征詢道之俗。雖祈寒暑燠。衣
壞履宂。不暇修歇。晝思夕慮。惟殿之陛。如是凡五年而完
之。其為利則深矣。為功則永矣。信夫根斯而施也。覽㣥施
而無儔焉。故始末之知。人多不與。殆知之則裊生師內。萬
室皆空。艱於化緣。肯綮難就。不有勁志。孰能修之。且不固
其根。不理其源。豈高棟大廡。徒得輒而處之耶。抑初召工
選石。他嶠內懷糾纏。不洩於抱。及就礱琢。曲折勢狀。自新
於心目。皆奇之。陛級鏤飾。若本天匠。則陰沴浸徵。陽火蒸
鑠。信無變泐。以隳其初。余謂庶幾乎。既而甓翼廊楯。前廡
材石交結(闕)硎鐵好上符稱氣增名藍。繇是賓車日來。僉
共嗟敬。譽極樂者。又何云乎。噫。大道汨而像設見。彼誙誙
然不知所歸。汲不以茲耶。其或嘻嘻族居。不能以毫益。豈
慈聖之徒耶。必為而忘之。神不茲泥。則遊外者亦何以誚。
余謂後五百歲嗣佛子作佛事如恭者。人無間然。大中十
四年二月二十一日。敬亭僧清越記。
正言
正言。大中時沙門。安國寺大達法師弟子。
病中上寺主疏
正言自小入道。謬列(一作烈)緇倫。陪行伍。今緣身嬰風疾。恐
僧務多有。故用悟用三寶聖言。所有罪障。不敢覆皆消滅。
有少許貝[:#AS-FBED:●]親利。充眾僧外。請將自出錢。買得廢安所在
萬年縣滻川鄉竝先莊。竝院內家具什物。兼莊內若外若
輕若重。竝囑授內供奉報聖寺三教談論首座答製賜紫
大德兼當寺主。有手下弟子李自遷竝付。莊悉是自出錢
物買
得。盡不竝諸同學等事。竝皆無分。今法師為主。一捨永捨。
生死綱維。和上老宿大德徒明謹疏。
高閑
高閑。湖州烏程人。出家開元寺。後入長安。住薦福西明等
寺。大中朝賜紫。加號十望大德。後歸鄉里。卒於本寺。
此齋帖
此齋破除京中所得物猶未盡。豈得更受相助錢物。勞送
此意。便令却還。本請檢納。六日高閑白。
延昭
延昭俗姓劉氏。餘杭人。咸通中鎮州保壽寺沙門。
臨濟慧照禪師塔記
師諱義元。曹州南華人也。俗姓邢氏。幼而穎異。長以孝聞。
及落髮受具。居於講肆。精究毘尼。博賾經論。俄而歎曰。此
濟世之醫方也。非教外別傳之旨。即更衣遊方。首參黃檗。
次謁大愚。其機緣語句。載於行錄。既受黃檗印可。尋抵河
北鎮州城東南隅臨滹沱河側小院住持。其臨濟因地得
名。時暜化先在彼。佯狂混眾。聖凡莫測。師至。即佐之師正
旺化。暜化全身脫去。乃符仰山小釋迦之懸記也。適丁兵
革。師即棄去。太尉默君和於城中捨宅為寺。亦以臨濟為
額。迎師居焉。後拂衣南邁至河府。府主王常侍延以師禮。
住未幾。即來大名府與化寺。居於東堂。師無疾。忽一日攝
衣據坐。與三聖問答畢。寂然而逝。時唐咸通八年丁亥孟
陬月十日也。門人以師全身建塔於大名府西北隅。勅諡
慧照禪師。塔號澄靈。合掌稽首。記師大略。住鎮州保壽嗣
法小師延昭謹書。
知宗
知宗。咸通中沙門。
盤山上方道宗大師遺行碑
師諱道宗。俗姓田。唐千牛將軍賓庭之後。元和九秋。師年
弱冠。於燕庭金閣寺受戒。禮志敬寺如琳為師。後至永泰
大師所。與師契合。謂師曰。薊門舊里田盤靈山。可搆淨居。
師蒙指教。驚喜難名。太和二年。屆盤山峯頂。多逢獸跡。莫
面人蹤。境類虎谿。地蟠龍腹。師止棲處所。如在四禪。柏茶
半斤。稻米數斗。二年所食。一半猶存。皎月銀河。借為燈燭。
松風石溜。指作笙簧。息煩焰於塵塗。瑩戒珠於巖岫。曾遊
絕嶽。墜地無傷。山現蓮池。龍降香水。猛虎每蹲於坐側。巨
蛇長遶於階前。一上雲嶺。兩更歲華。偶因樵采之夫。始見
住持之跡。初傳鄉里。漸達州邦。千里風聞。四眾雲集。方伯
太尉相國清河張公仲武。遙瞻道德。渴想音徽。專飛簡章。
特有招辟。師以松蘿誓節。雲水堅懷。三十九年。不下棲隱。
侍中清河張公允伸。大闡釋風。遠欽道行。頻馳清奉。累降
尺書。命建豐碑。以崇盛德。於是沙門知宗撰文。節度判官
梁知至書石。咸通七年暮春之月。師化緣時畢。說偈整衣。
悄然靈脫。至咸通九年。茶毘於靈壇。獲舍利數千。塔於寺
之東南隅。
詞浩
詞浩。乾符中京左街永報寺沙門。
牛頭寺經幢讚
妙覺出興。廣宏利濟。教演多途。開聾除翳。惟其尊勝。三世
佛心。能慈能惠。惟密惟深。其力(闕一字)大。其功頗徵。塵沾影
覆。盡獲超昇。今之建置。斯有所為。資先考靈。冥途永離。神
棲浮剎。(闕二字)花(闕一字)三惡道閉。七寶路通。真空永入。幻有
長袪。豈勞歷劫。便獲無餘。
文貞
文貞。中和時興禪寺上座。
善化寺記
大德以唐宣宗大中十二年春來燕。選名寺以憩畱。嚮德
者盈途。青松節峻。白雲志高。侍中張公崇敬。別卜禪居於
遵化坊吉地。闢開梵宇。儼似蓮宮。奉請賜額為善化。
登輝
登輝。悟達國師門人。昭宗龍紀時內殿講德。賜紫。
護聖寺鐘銘
滅六趣業。震十方界。既笵以考。法響無礙。惟唐龍紀元年
十月十七日。梓州三軍官吏百姓等。以節度吳郡顧公。繕
甲治兵。扈僖皇帝有功。授鉞典我邦稱禮。以監軍使樂安
孫公。輟自親侍撫吏民。以法家財施。命其季漢州刺史彥
暉叔僧棲讓鑄重五百鈞。以十一月二十六日懸像殿之
右。
南敘
南敘。景福中左街內殿講論。兼應制大德沙門。
憫忠寺重藏舍利記
茲舍利者。昔隋文帝潛龍日。有梵僧自印土至。授舍利一
瓶曰。此釋迦佛遺形耳。檀越可為主。洎登寶位。年號開皇。
至廿年改仁壽。至仁壽二年壬戌正月。勅天下大州一百
處建舍利塔。時幽州節制竇抗。創造五層大木塔。飾以金
碧。扃舍利於其下。至大唐文宗皇帝太和八年甲寅。經二
百卅三年。天火焚塔。邇後五六年間。武皇迺(闕一字)釋教。至
宣宗初登寶位。歲在丙寅。勅修廢藍。將興畚(闕一字)得石函
於故基下。時旌麾清河公。曉示人天。溥令供施。遷藏於憫
忠寺多寶塔下。復經卅三載。中和二年歲在壬寅。又值火
災延憫忠寺。樓臺俱燼。旋遇燕(闕一字)陶汰空侶。不期年。隴
西令公大王大庇生靈。巨崇像設。捨已祿俸。造觀音閣。橫
壯妙麗。逾於舊貫。寺僧復嚴。陳力化導。塑觀音像。當景福
壬子年。僉欲遷舍利於閣內。乃陳辭上瀆。請發封壤。上許
之。即是年六月。徒侶雲萃。各竭其誠。塵壒曜靈。香坌人手。
未淹食頃。俄逢巨函。縫印香泥。記鐫貞石。繇是撤其蓋。發
其緘。舍利光芒。異香郁烈。尋錄狀捧金函詣子東門上獻。
旌幢中權後營。皆澡(闕一字)沐心。通宵瞻禮。重沓儭施。復還
本寺。顯示城隍道俗。(闕一字)黃金瓶如麰麥量。內藏一粒。仁
壽舍利也。二粒在塔(闕一字)內。又二粒在小金合子內。又九
十粒如銀粟狀。在琉璃瓶內。玉環二髮七綜金銅棺槨異
香[:#AS-8465:⿰金义]釧等。今又有二粒舍利。光彩甚瑩。在銀結條琉璃瓶
內。即故臨壇大德明鑒。平昔隨身供養。臨終授弟子拪忍。
今同收函內。矧夫聖日久歿。遺形尚畱。為福人天。堅固不
壞。幸遇王臣信重。正法興隆。同於寶坊。載禮金骨。而今而
後。何年更逢。匪獨人心澆醨。抑亦時侵末法。重閟於此。觀
音象前。谷變陵摧。猶憑刊石。記曰。
大燕城內。地東南隅。有憫忠寺。門臨康衢。中有寶閣。橫雲
嶪虛。閣有巨象。觀音聖軀。當象之前。緘於舍利。外石函封。
內金函閟。填以異香。雜以珍器。用記歲年。景福壬子。
亞棲
亞棲。洛陽人。善書。光化中賜紫。
論書
凡書通即變。王變白雲體。歐變右軍體。柳變歐陽體。永禪
師褚遂良顏真卿李邕虞世南等。竝得書中法。後皆自變
其體。以傳後世。俱得垂名。若執法不變。縱能入石三分。亦
被號為書奴。終非自立之體。是書家之大要。
澄玉
澄玉。天祐時中嶽沙門。
疎山白雲禪院記
且夫疎山者。貫造化之工。為而有矣。分地鏡而插天心。用
之則圓蓋方輿。共為覆載。攝之則橫河石阜。饒借其形。嶷
峙堞而吹浮雲。列澎流而走洪浪。龍渦鳳翼。萬象含虛。牛
首蛇岡。千峯簇翠。昔是周迪王分霸之場。畚鍤基壘。尚在
連漪。巴徼控截郡城。襟帶七閩。奇分五嶺。自大中之初。有
儒士何仙舟。棄爵藏名。隱乎此地。釣臺書榭。基址篔簹。有
猛獸時來。樵人懼矣。荒榛之後。立為道觀。觀將圯墜。延至
僧居。僧則未詳其字也。道孤性靜。茅室草菴。獨而住矣。時
遇白丁攘辟。鯨鰐相吞。四海沸騰。諸藩蟻聚。郡無苛政。民
絕憀生。至中和之初。攙搶方定。隨土所立。為主帥矣。掌領
郡印。貴在安民。上貢不停。乃有勅下封官。寵優其爵。令知
郡矣。即汝南危公也。(曰諷)公乃寬而得眾。強而有謀。一鎮臨
川。三十餘載。銷劍戟而為短耜。化箭鏃而作長鑪。賦稅薄
施。俗無饑色。至大順元年。我大師領徒而至。太守危公見
而深加敬仰。乃令都押衙前江州刺史曾公。(曰徒)於阜郭山
林僉居。曾公遂驟駟而巡。到茲山迴。對曰。去此六十里有
山曰書山。是周迪王匡霸之地。古儒讀書之場。因而俗號
也。極而勝概。堪作禪居。汝南危公堅請而住。大師允而居
焉。後改為疎山也。師則廬陵郡淦陽人也。俗隴西李氏。其
父在仕。師自誕生之時。紫胞異瑞。龍章鳳質。頗峻靈儀。凡
是俗茹。不愜其情。年至八歲。乃於一日而告親曰。且夫雲
羅霧縠。癡愛著身。銀箭金壺。生死之本。安能解脫矣。乃往
投於政禪師出家。禪師則薯山大師上足弟子也。師為立
號匡仁。自剃度給侍。三五年間。凡是教文。深達其理。後年
登(闕)品至於東都鉢塔院。集毘尼藏三年。觀其文義。洞達
指歸。乃嘆曰。吾聞先德云。離文字學。吾今何滯乎。遂以布
毳芒鞋。巡遊請益。乃聞高安之西有山曰洞。即新豐是也。
有大善知識眾五六百。而可往之。師以言險路峻。凡有問
者。失其機矣。我大師此時遂扣之。故知道合符契。一聞十
悟。得大總持。譬如兩鏡對明。終無異照。鋒鋩相㰌。彼亦何
虧。乃駐泊法筵。累經炎燠。至咸通十有一載。方乃出山。南
造大潙。又成淹泊。至乾符歲屬庚子。聞廬陵有山號嚴田。
遂往開闢。時禪侶相依。乃告檀越李公曰。眾既聚而山又
薄。居必難乎。吾聞巴山聳峻。貫屬臨川。可往而遊乎。至中
和三年。方開巴山白雲禪院。檀越朱公為遏邊使。師又告
曰。山深地冷。時植不收。僧眾漸多。難為供饋。遂出山見太
守危公。公乃延請而住茲山矣。師退而讓之。公曰。佛尚不
違眾生之願。師何得讓乎。乃允而住焉遂以芟薙蒿蕪。基
平峙瀆。翦擎雲之梓。斫嶰谷之琅玕。重簷將鳳翅而齊飛
謺石與龍頭而竝舉。崢嶸寶殿。疑從兜率飛來。精粹金容。
真似天宮降下。窗連碧岫。時跨虹蜺。門枕郵亭。日明螮蝀。
宵扃戶牖。聞疎磬之三聲。曉卷簾櫳。見長江之一帶。奇分
閬苑。壯若蓬壺。麻姑之仙鶴時來。乳洞之靈香不散。名花
異草。四季長存。高節禪流。五湖併集。汲用既廣。事有闕緣。
水磨山泉。久銷人力。眾議取備。乃就其工。鵝管流通。走歸
皂棧。靈材築險。勢截秋江。鏗輷而斗轉輪飛。岌嶪而雷奔
電卷。桄榔(闕)色不異蘇山。諸緣且置。饘饋尚微。師曰。秋稼
如雲。自乏東皋之分。故知水月相映。啐啄同時。乾寧甲寅
歲春。乃有上饒郡太守汝南危公。(曰昌)公即臨川刺史之季
子也。隼旟(闕)筆盡掌虎符。乃心捨祿下水田莊一所。竝火
幕牛犢等。永充常住。為供眾僧之齋粥矣。師曰。如來出世。
道蓋恒沙。吾今資生。未聞帝耳。時有京堂後官虞公。武
夷人也。自閩迴歸京朝覲。因假道歇駕。而來禮敬師焉。公
尋便結駟而辭曰。師之所住。院額何無。師曰。茅屋草菴。逐
時難擬。公曰。到京之日。專為奏置焉。後乃有勅下賜。為疎
山白雲禪院額。并隸僧一七人。住持貴在焚修。寶剎轉正
法輪。沐浴皇風。永延國祚。師曰。人無心於物。萬物未嘗無
符契之緣。自然而已。時有袁州牧鍾公。(曰時)即洪州廉使之
子也。公以懷善心在。求因於佛。乃捨洪鐘一口入院。莫不
鏦錚簨簴。振海上之清音。蹻躩蛟龍。(闕)天邊之落月。又潯
陽太守潁川陳公。(曰卓)公以身居王務。無暇禮延。乃素幅寫
師真。用飾瞻敬。竝捨俸祿之財。於江之西南隅。去院各十
里。置莊兩所。一曰西莊。南號佐俄是也。後以風俗所譚。聞
而益敬。乃有軍事押衙李勛。常來請問師曰。凡俗進修。且
以福智二嚴。得為釋梵報矣。後忽言。弟子有小莊。近院之
北。願捨入常住。師乃受矣。無何。否泰不時。星臨郡壁。秣馬
利兵之眾。強敵而來。師嘗欲遊山。果[:#AS-FED7:●]
[:#AS-FBED:●]
[:#AS-FB50:●]行止。此時遂往福船。南
連嶺界。漸遠舊址。聲徹閩城。廉使琅琊王公。(曰知)望風而敬。
乃以差僧三人。賫持牋疏虔請。眾欲就而師曰。臨川太守
危公。特遣軍將。隨行侍衞。又安能就請矣。天祐五年
春。師却返故山。綠蘿青靄。早拂簷楹。禪徑苔陰。欲平履跡。
至天祐六年。淮海統兵收復當郡。危公公既陷而軍將散
矣。師端居丈室。不欲離雲。左右侍眾。堅舁而去。師曰。且釋
迦遇金鏘馬麥之難。復何往乎。乃憫眾而出曰。數半旬便
回歸院矣。自郡城部屬淮南。除替官資不停。周至孫。孫至
劉。劉至隴西李公。盡申虔敬。竝為外護檀主。李公曰德誠。
捨俸祿之財。於山之東。置莊一所。永充常住之齋粥矣。師
其年七十有三。化緣將盛。僧匡七百眾矣。其有扣敵者如
攘芥投鋒。承機者若澄油瀉鋌。其有所主張院事。盡是挺
持之人。前替後來。無非強幹。眾多德行。不可一一標名。時
有僧可珪。杖錫離雲。循環梁苑。旋之東洛。謁見前建州刺
史隴西李公。(曰肅)公乃建安人也。以文華居身。進士及第。累
遷官品。勅與郡符。公不副任。後轉為檢校司空。知租庸發
運使矣。公聞師道化。如蜂聚王。乃問僧可珪曰。山門事力。
有何闕乎。對曰。知識所居。山記塔銘。二俱未備。公曰。願為
置矣。遂捨帑藏之財。與僧歸山而置之矣。師令余為文。澄
玉才非刻鶴。藝拙雕龍。無瘉頭五十紙之書。乏洗眼一千
行之頌。所冀年移代寖。勒為不朽之工。烏日元霜。永鎮蓮
宮之界。乃為記矣。
