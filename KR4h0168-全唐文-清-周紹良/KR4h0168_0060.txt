欽定全唐文卷六十
憲宗(五)
令覆奏決囚詔
自今以後。在京諸司。應決死囚者。不承正勅。並不在行決
之限。如事迹凶險。須速決遣。并特勅處分者。宜令一度覆
奏。
立鄧王為皇太子詔
朕聞君天下者。纉承統業。何嘗不樹建儲貳。安固邦家。況
長子有主器之義。元良貞立國之本。上以嚴宗社之重。下
以順恒久之宜。歷考前載。率由斯道。鄧王寧。性與忠敬。生
知孝友。秉寬明之度。體慈愛之心。學師訓謨。詞尚經雅。動
皆中禮。慮不違仁。稽以舊章。允膺上嗣。朕獲纉丕緒。夙夜
虔恭。常懼神明未歆。政理多闕。曠茲茂典。亟涉歲時。今屬
方隅甫寧。品物咸遂。覽皇王之制。詢卿士之謀。時瞻大猷。
莫此為重。是用授之匕鬯。位以青宮。欽惟永圖。俾服休命。
宜冊為皇太子。仍令有司擇日。備禮冊命。主者施行。
貶楊憑臨賀縣尉詔
楊憑頃在先朝。委以藩鎮。累更選用。位列大官。近者憲司
奏劾。暴揚前事。計錢累萬。曾不報聞。蒙蔽之罪。於何逃責。
又營建居室。制度過差。侈靡之風。傷我儉德。以其自尹京
邑。人頗懷之。將議刑書。是加愍惻。宜從遐譴。以誡百僚。可
守賀州臨賀縣尉同正。仍馳驛發遣。
命裴冕配享肅宗李晟段秀實配享德宗廟庭詔
朕聞昔之佐時制物者。咸有大功。是惟五官。以配五帝。自
時厥後。有國家者。莫不以輔弼之寄。社稷之勳。名登大蒸
陪享清廟。苟非茂德。孰允盛儀。贈太尉冕。望重巖廊。為時
貞幹。靈武艱阻。首贊經綸。宣力股肱。平心鼎鉉。任戡定之
成業。推翼戴之嘉猷。贈太師晟。識精韜鈐。神假雄武。建中
寇孽。躬踐憂虞。垂餌虎狼。致威樽俎。刷宮廟之塵穢。迴日
月之光輝。贈太尉秀實。氣全剛柔。節固金石。凶渠僭逆。潛
蹶根萌。矯命還師。衷刃決死。紓阽危於怵迫。挫狂狡之奸
謀。並材為時生。用當國否。感雲龍而應變。炳辰象以降靈。
光復寰區。振揚風㮣。勳庸藏於盟府。寵飾備於前朝。光陰
不追。盛烈如在。朕頃因郊祀。爰舉典常。俾差茂勳。以配殷
祭。惟咸有一德。允屬乎三臣。庶昭示於將來。式崇恩於既
往。冕宜配享肅宗廟庭。晟秀實宜配享德宗廟庭。
賑貸淮南浙西詔
淮南揚楚滁三州。浙西潤蘇常三州。今年旱歉尤甚。米價
殊高。言念困窮。豈忘存卹。宜以江西湖南鄂岳荊南等使
折糴米三十萬石賑貸淮南道三州。三十萬石貸浙西道
三州。恐此米來遲。不救所切。宜委淮南浙西觀察使。且各
以當道軍糧米據數給旱損人等。節級作條件賑貸。淮南
李吉甫浙西韓皐躬親部署。令刺史縣令切加勾當。使此
米必及饑人。以副朕意。如賑貸三州之外。可及諸州。亦聽
量便宜處置。待江西等道折糴和糴米到。各處依數收管。
存撫鎮州百姓詔
鎮冀管內諸州百姓等。莫匪王人。皆同赤子。蓋戀生業。遂
迫凶威。暴賦急征。既嗟於無告。冒鋒觸刃。又慮其俱焚。言
念於茲。良深憫惻。其應討伐鎮州諸軍。所到之處。宜先存
撫百姓。使安其業。勿令虜掠傷害。以副朕心。
停戶部尚書李元素官詔
李元素病中上表。懇切披陳。云妻王氏。禮義殊乖。願從離
絕。初謂素有醜行。不能顯言。以大官之家。所以令自處置。
訪聞不曾告報妻族。亦無明過可書。蓋是中情不和。遂至
於此。脅以王命。當日遣歸。給送之閒。又至單薄。豈惟王氏
受辱。實亦朝情盡驚。如此理家。合當懲責。宜停官。仍令與
王氏錢物。通所奏數滿五千貫。
襃裴垍等進德宗實錄詔
朕獲纉丕緒。憲章成式。永維皇祖之訓。巍乎一代之典。爰
俾撰錄。垂之無窮。以卿台輔元臣。清直正氣。博貫程制。該
通古今。載筆之司。遂命監領。果諧朕志。克就厥功。縑緗永
存。風烈盡在。祗若遺範。感慰良深。眷乃勤勞。增用嘉歎。所
進知。
停明年耕耤詔
朕以東郊耤田。禮之重者。爰擇吉亥。用祀先農。上以供粢
盛。下以勸稼穡。式展三推之義。敢辭四體之勤。亦既草儀。
方將肅事。載思理本。旁采衆詞。以江淮水旱之餘。河朔師
旅之後。宜寬物力。以濟烝元。況當三農休息之時。百司供
具之費。道塗灑掃。暴露勤勞。惕然在懷。是用中止。雖前有
成命。皆巳施行。而重煩吾民。則無固必。其來年正月十六
日耤田禮宜停。於戲。夫聖人無心。以徇百姓。朕亦虛己。用
圖大中。苟事有未宜。則改而求當。凡百卿士。期悉朕懷。
置兩稅使詔
兩稅之法。悉委郡國。初極便人。但緣約法之時。不定物估。
今度支鹽鐵。泉貨是司。各有分巡。置於都會。爰命帖職。周
視四方。而易從。庶叶權便。政有所弊。事有所宜。皆得舉
聞。副我憂寄。
旌前集賢殿校書郎丁公著詔
丁公著辭官侍親。不顧榮利。高行至性。人倫所稱。今執喪
致毀。又聞過禮。其所請旌表門閭宜依。仍委本州刺史親
自慰問并量給粟帛。
令百官職田權充度支詔
百官職田。其數甚廣。今緣水潦諸處。道路不通。宜令所在
貯錢。充度支支用。百官却令據數。於太倉請受。
停河南陝府水陸運及潤州等使額詔
朕於百執事。羣有司。方澄源流。以責實效。轉運重務。專委
使臣。每道有院。分督其任。今陝路漕引。悉歸中都。而尹守
職名。尚仍舊貫。又諸道都團練使。足修武備。以靖一方。而
別置軍額。因加吏祿。亦既虛設。頗為浮費。思去煩以循本。
期省事以便人。其河南水陸運陝府陸運潤州鎮海軍宣
州采石軍越州義勝軍洪州南昌軍福州寧海軍等使額
並宜停。所收使已下俸料。一事已來。委本道充代百姓闕
額兩稅。仍具數奏聞。如聞河南陝府兩處。比來所給。皆是
置本利息。不破正錢。勒便添充兩飧錢雜給。不要更徵。庶
我愛人之心。不止於惜費。立制之意。必在於正名。
勸種桑詔
農桑切務。衣食所資。如聞閭里之閒。蠶織猶寡。所宜勸課。
以利於人。諸道州府有田戶無桑處。每檢一畝。令種桑兩
根。勒縣令專勾當。每至年終。委所在長吏檢察。量其功具
殿最奏聞。兼令兩稅使同訪察。其桑仍切禁採伐。犯者委
長吏重加責科。
立遂王為皇太子詔
門下。承廟祧之尊。固邦家之本。重其緒業。貞以元良。斯今
古之通制也。乃者春宮曠位。已涉歲時。祼獻缺主鬯之儀。
膠庠虛齒學之道。其何以億寧方夏。彰示教源。稽諸往冊。
用舉彝典。遂王宥。孝敬忠肅。寬明惠和。遵保傅之言。佩經
訓之旨。友于兄弟。睦于宗親。博愛而恕己以誠。慎行而飭
躬以禮。載觀所履。克茂厥猷。宜升儲闈。以對休命。朕祗若
承憲。惟懷永圖。法三王垂統之規。紹十聖重光之烈。致嚴
禋配。俾奉粢盛。式昭上嗣之崇。庶叶明離之吉。宜冊為皇
太子。改名恒。仍令有司擇日。備禮冊命。主者施行。
禁餉遺人口詔
比聞嶺南五管并福建黔中等道。多以南口餉遺。及於諸
處博易。骨肉離析。良賤難分。念茲遠人。受抑無告。所以去
歲處分諸道。不令進獻。近因賂遺事覺。方驗詔旨不行。雖
量輕重。各正刑典。猶慮未降明勅。尚有因循。自今嶺南諸
道。輒不得以口餉遺。及將諸處博易。又有求利之徒。以口
博易。關鎮人吏。容縱頗多。並勒所在長吏。嚴加捉搦。如更
違犯。必重科懲。如長吏不存勾當。委御史臺察訪聞奏。
定戍邊遠近詔
減死戍邊。前代美政。量其遠邇。亦有便宜。自今已後。兩京
及關內河南河東河北淮南山南東西道州府。有犯罪繫
囚。除大逆及殺人外。其餘應入死罪。並免死配流天德五
城諸鎮。有妻兒者。亦任自隨。又緣頃年以來。所有配隷。或
非重辟。便至遠遷。有司上陳。又煩年限。向後如有輕犯。更
不得配流五城。
貶路恕田景度等詔
光祿大夫行太子詹事路恕。正議大夫泗州刺史田景度。
僥求非類。意望賄成。迹既涉於邪佞。罪難逃於憲典。恕可
吉州刺史。景度可虔州刺史。右武衞將軍薛昌期。惑於誑
誘。通是貨財。可丹王府長史。右衞將軍趙良金。莫能修簡。
妄有交通。可撫州刺史。
授李渤祕書省著作郎詔
前左拾遺內供奉李渤。隱居求志。殫見洽聞。嘗致弓旌之
招。尚懷林壑之戀。如聞肄其素業。成此新書。詞章典雅。謀
議深遠。獻於闕下。良所嘉焉。故洽今恩。用清舊議。可授祕
書省著作郎。
貶李位建州司馬詔
信州刺史李位。心希祕術。跡狎匪人。謂捕景之可求。乃先
風之是黜。名教之內。本無異端。典刑之中。豈容僻好。可守
建州司馬。
命渾瑊配享德宗廟庭詔
旌勸是先。允協念功之義。薦修爰舉。聿追配享之儀。贈太
師瑊。鍾秀誕靈。逢時翼聖。銘鏤金石。帶礪山河。績既著於
先朝。業宜光於後裔。俾之陪祀。用光遺勳。宜配享德宗廟
室。
復置宥州詔
天寶中。宥州寄理於經略軍。寶應已來。因循遂廢。由是昆
夷屢擾。党項靡依。蕃部之人。撫懷莫及。朕方宏遠略。思復
舊規。宜於經略軍置宥州。仍為上州。於郭下置延恩縣。為
上縣。屬夏綏銀觀察使。
錄李洧等子孫詔
建中以來。州軍及軍國歸人李洧李再春田昂李士真康
日知李澄楊政義符璘李惠登薛翼蘇清沔等。王者報功。
義惟過厚。存則加其殊秩。歿則恤其遺孤。然後忠不徒施。
人知所勸。故徐州觀察使李洧等。頃逢艱阻。各著款誠。或
以地來歸。或率徒效順。名迹昭顯。史冊具存。先朝念功。皆
極封賞。歲月稍久。湮沒日多。再有甄明。用申激勸。宜委中
書門下即訪其子孫。量材敘用。
授康志寧等官詔
君臣運合。故徇國以毀家。勸賞義明。故襃功而顯節。存則
酬其爵祿。歿則錄其子孫。然後忠義不遺。典章斯在。故慈
晉隰等州觀察使檢校兵部尚書康日知故徐州刺史兼
御史大夫李洧等一十家。皆有茂功。藏於盟府。故命搜訪
后嗣。光賁前人。今志寧等或服戎著績。或從官有成。或投
迹軍府之中。或滯才州縣之職。咸加甄錄。各茂官榮。庶乎
受祿者無忘於聿修。懷忠者使知其必報。勉膺寵渥。無替
前勞。
禁捕狐兔詔
如聞比來京兆府每及臘日。府縣捕養狐兔。以充進獻。深
乖道理。既違天性。又勞人力。自今已後宜並停。
令御史臺勘覆諸司食料錢詔
諸司食料錢。緣初令戶部出放已久。散失頗多。須有變通。
使其均濟。其中書門下兩省及尚書省御史臺。或務總樞
機。或職司彈糾。而倍稱息利。於體尤乖。宜以戶部除陌錢
每貫先收二十文。數外更加五文。委戶部別收貯。計其所
費。逐處支給。其本利錢先出放者。宜各委本司勘會聞奏。
其合徵收者。便充當司公廨什物添修等用。其諸司食利。
亦準此勘會。其合徵錢。便充飯錢。若數少不充。以其前件
除陌五文錢。量所欠添本出放。其所收五文錢。每歲不闕。
添本之外。合有所餘。諸司廨宇破壞者。便充修補。緣諸司
人吏。轉遷不常。新舊之閒。因緣乾沒。諸稱走失。職此之繇。
向後須令本判官勾當。勒令一一交割者遞相公付。仍委
御史臺一人專知勘覆。仍先具條流聞奏。
貶潘高陽均王府長史詔
河南少尹潘高陽。頃以母老兄患。懇求寧覲。覽其章奏。用
遂私情。而乃自求宴安。致茲淹緩。理裝踰月。即路涉旬。既
乖人情。頗致物議。憲司舉劾。宜有薄懲。可均王府長史。
捕殺武元衡盜詔
朕以不德。君臨萬邦。不敢自逸。每懷兢惕。而凶狡竊發。殲
我股肱。是用當宁廢朝。通宵忘寐。永懷良輔。何痛如之。宜
極搜擒。以攄憤毒。天下之惡。天下共誅。念茲臣庶。固同憤
嘆。宜令京城及諸道所在同捕逐。有能獲賊者。賜錢一萬
貫。仍與五品官。有官超授。如本雖同謀。或曾停止。但能糾
告。當舍其罪。仍同此科。敢有藏匿。全家誅戮。布告遠近。使
明知之。
禁捕盜煩擾僧人詔
近緣東都盜賊。事連僧徒。因此所繇遂有覺察。今既各有
名籍。不得恐動。其已出城者。所在安存。其外國僧。亦任隨
便居止。
嚴犯贓罪詔
凡在職司。必當廉慎。苟懷貪汙。實紊政經。為理之先。固在
懲誡。其犯贓官。本據律文。刑名甚重。頃者多從寬宥。不足
懲奸。切在申明。使其知懼。自今以後。如錢穀稍多。及情狀
難恕者。宜杖決配流。餘並比類。節級科處。如有此色。所在
長吏及觀察使不能糾察。事發之後。並據所犯輕重加責
罰。庶警貪吏。以惠疲人。
諭鎮州官吏將士詔
門下。天地以大德煦物。而高秋勵肅殺之威。帝王以至道
育人。而前王設誅討之典。於是乎有阪泉之役。有丹浦之
師。情豈佳兵。義存禁暴。朕嗣膺寶歷。於茲五年。以惕厲居
於人上。以仁恕撫於天下。恭惟文祖之訓。敢以武功為先。
昨者吳蜀興妖。師徒獻捷。朕每念陳原野之衆。行鈇鉞之
刑。雖舉彝章。頗懷慚德。蓋不獲已。豈樂於斯。王承宗頃在
苫廬。潛窺戎鎮。而內外以事君之禮。將而必誅。分土之儀。
專則有辟。朕念其先祖。常有茂勳。貸以私恩。抑於公議。使
臣旁午以告諭。孽童俯伏以陳誠。願獻兩州。期無二事。朕
亦欲收其後效。用以曲全。授節制於舊疆。齒勳賢於列位。
況德棣本非成德所管。昌朝又是承宗懿親。俾撫近隣。斯
誠厚澤。外雖兩鎮。中實一家。而承宗象恭懷奸。宵貌稔禍。
欺裴武於得位之後。縲昌朝於受命之中。豺狼之心。飽之
而愈發。梟獍之性。養之而益生。加以表䟽之閒。悖慢斯甚。
神祇所不捨。天地所不容。智士所以奮懷。義夫所以興憤。
式遏亂略。期於無刑。龔行天誅。示於有制。其諸道諸軍進
討兵馬。已從別勅處分。王承宗在身官爵。並宜削奪。其鎮
州管下將士官吏等。久在戎行。未知朝典。或陷於邪說。或
迫以凶威。雖有忠誠。無由自達。但能效順。即是王人。豈止
惟新。當加寵渥。其有能回戈殄寇。因事立功。特有襃崇。不
拘資次。貴爵厚祿。設之而高懸。實封名藩。待之以懋賞。其
以一州歸順者。便與當州刺史。仍賜實封二百戶。如先是
刺史。以州歸順者。超三資與官。仍賜實封三百戶。如以一
縣歸順者。超兩資與官。賜實封一百戶。其長行官健歸順
者。當與優厚襃賞。如將校內有翻然改圖。梟斬元惡者。授
以不次之位。寵以殊常之封。王承宗如能革心悔過。束身
歸朝。待之如初。一切不問。仍舊賜官爵。別加寵授。於戲。王
者之師。蓋除於暴亂。止戈之武。豈願於傷殘。而承宗不能
負荷舊勳。祗承新命。自貽其咎。寧怨於天。亟此興戎。至於
用鉞。固非素意。用歎於懷。百辟萬方。宜諒朕意。宣示中外。
咸使聞知。
令楊元卿優恤淮蔡歸順百姓詔
淮蔡近郊。久隔皇化。本殲凶虐。在拯生靈。況今賊黨攜離。
相繼效順。思俾阽危之俗。盡霑養牧之恩。勞倈招綏。今之
所切。其新除蔡州刺史楊元卿。宜令與李愬商量計會。且
於唐州東界。選擇要便。權置行蔡州。如百姓官健有歸順
者。便準勅優䘏存撫。令知國恩。必使全活。
令刺史言事詔
列位選能。切於守土。分憂求瘼。諒在親人。言念疲黎。載深
注意。自今已後。刺史如有利病可言者。不限時節。申報節
度觀察使。
封吳秀琳濮陽郡王詔
刑賞大信。國令必行。義勇深誠。旌答斯在。西文城柵歸降
都將吳秀琳。堅拒逆之計。結勤王之心。翻然令圖。竟效前
款。高秩厚賜。宜酬爾勞。可試祕書監兼御史中丞。封濮陽
郡王。賜實封二百戶。賞錢萬貫。仍令李愬署以重職。以獎
忠臣。
封鄧懷金新平郡王詔
見機效節。誠固於危途。秉義懷忠。福生於死地。挈其全邑。
誓彼萬心。事且超於等倫。賞豈限於班次。郾城降將殿中
監鄧懷金。自王師壓境。詔命先施。識祝網之深恩。感投身
之有地。縲俘以列。介士無譁。披於凶墟。造我營部。聆之者
響振。慕之者風趨。銷遏亂源。導迎善氣。固可勒功王府。播
美天衢。拜爵當時。傳封後裔。可檢校太子賓客兼御史大
夫封新平郡王。并賜實封二百戶。賞錢一萬貫。
令定州入粟助邊詔
入粟助邊。古今通制。如聞定州側近。秋稼多登。屬以軍府
虛貧。未任收糴。將設權宜之制。以成儲畜之資。念切救人。
不同常例。有人能於定州納粟五百石。放同承優出身。仍
減三選聽集。納粟一千石者。使授解褐官。有官者依資授
官。納粟二千石者。超兩資授官。如先有出身及官情願減
選者。每納三百石以減一選。
却還處州刺史進助軍錢絹等詔
天下成賦。固有常規。刺史進錢。實非舊典。恐為後例。弊及
疲民。言念於茲。義在惻隱。其苗稷所進助軍錢絹。共二萬
六千匹端。麻鞋一萬量。宜却還本州。苗稷將代貧下戶差
稅箭一萬隻。令付本道都團練使收管。
誅吳元濟詔
吳元濟豺狼醜類。敢悖天常。不知覆露之恩。輒肆猖狂之
計。拒捍成命。焚劫鄰封。詿誤我平人。殘傷我赤子。縣邑黎
庶。號呼屢聞。朕為人父母。得不興愧。亦嘗告諭。曾靡悛心。
稔慝挻災。日滋月甚。所以命貔貅之旅。致原野之誅。雷霆
所當。巢穴盡覆。獲此凶豎。正其刑書。與衆棄之。茲為國典。
宜準法處斬。其餘支黨。並從別勅處分。
赦王承宗詔
帝者承天子人。下臨萬國。觀乾坤覆載之施。常務其曲全。
用德刑撫御之方。每先有宏貸。叛則必伐。服而捨之。倣於
典謨。亦尚斯道。朕祗符前訓。纉嗣丕圖。底寧方隅。蕩滌氛
祲。上以攄祖宗之宿憤。下以致黎庶之阜康。思厚者生。務
去者殺。至於包荒藏慝。屈法伸恩。苟衷誠之可矜。則宥過
而無大。王承宗頃居喪紀。見賣於鄰封。後領藩城。受疑於
朝野。國恩雖厚。時憲不容。戚實自貽。寵非我絕。百辟卿士。
昌言在廷。四方諸侯。飛奏盈篋。競請致討。爭先出軍。尚復
廣示招懷。務存容納。至於動衆。事豈願然。開境愍罹其殺
傷。退舍為休其士伍。取陷救溺。能無慘嗟。以其先祖武俊。
有勞王室。書於甲令。銘在景鍾。雖載駕王師。再從人欲。而
十代之宥。常切朕懷。近以三朝稱慶。八表流澤。廣此鴻霈。
開其自新。而承宗果能翻然改圖。披露忠懇。遠遣二子。進
陳表章。緘圖印以上聞。獻德棣之名部。發囷奉粟。並竈貢
鹽。地願帥於職方。物請歸於司會。且天子所臨。莫非王土。
析茲舊服。將表爾誠。諒申效順之心。悉見納忠之志。抑而
不撫。何以示懷。朕念此方。亦猶赤子。一物失所。寢興靡寧。
忍驅樂土之人。竟就陳原之戮。既克翦暴。常思止戈。予之
此心。天地臨鑒。況常山師旅。舊有功勞。將改往以修來。誓
酬恩而遷善。鑒精誠之俱切。俾渙汗而再敷。曠滌乃愆。斷
於朕志。復此殊渥。常懷永圖。其承宗所有瑕釁。特宜洗雪。
可依前守銀青光祿大夫檢校吏部尚書鎮州大都督府
長史御史大夫上柱國充成德軍管內支度營田鎮冀深
趙等州觀察處置等使。應成德軍將士官爵實封等。一切
仍舊。待之如初。其管內四州百姓。委承宗厚加安慰。令
守生業。官吏以下。各守職分。於戲。禍福無門。善敗由己。所鑒
既因於克念。易轍因獲其就安。行之維艱。守在勿失。凡百
庶士。宜知朕懷。
罷諸道節度使兼支度營田使詔
事關軍旅。並屬節制。務係州縣。悉歸廉察。二使所領。實曰
管轄。諸道支度營田。承前各置使。自艱虞以後。名制因循。
方鎮除授之時。或有兼帶此職。遂令綱目。所在各殊。今日
務修舊章。思一法度。去煩就理。衆心為宜。唯別勅置營田
處置使。且令仍舊。其忠武鳳翔武寧魏博山南東道橫海
邠寧義成河陽等道支度營田使及淮南度支。近已停省。
其餘諸道。並準此處分。
