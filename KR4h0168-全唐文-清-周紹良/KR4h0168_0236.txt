欽定全唐文卷二百三十六
韋嗣立
嗣立字延構。贈祕書監承慶異母弟。第進士。累補雙流令。
累官鳳閣侍郎同鳳閣鸞臺平章事。會李嶠唐休璟請臺
閣。分典大州。乃以嗣立帶本官檢校汴州刺史。景龍三年
轉兵部尚書同中書門下三品。嗣立與韋庶人宗屬䟽遠。
特詔編入屬籍。封逍遙公。睿宗立。拜中書令。開元初為太
子賓客。坐宗楚客等削遺制事不能執正貶岳州別駕。再
徙陳州刺史。七年卒。年六十六。贈兵部尚書。諡曰孝。
省刑罰䟽
臣竊嘗聞之。在堯舜之日。畫其衣冠。當文景之時。幾致刑
措。歷茲千載。以為美談。臣伏惟陛下濬哲欽明。窮神知化。
自軒昊以降。莫之與京。獨有往之論法。或未盡善。皆由主
司姦兇。惑亂視聽。尋而陛下聖察。具詳之矣。然竟未能明
其本源。察其前事。令天下萬姓識陛下本心。尚使四海多
銜冤之人。九泉有抱痛之鬼。臣誠愚昧不識大綱。請為陛
下始末而言其事。揚豫之後。刑獄漸興。用法之伍。務於窮
竟。連坐相牽。數年不絕。遂使巨姦大猾。伺隙乘閒。內包豺
狼之心。外示鷹鸇之跡。陰圖潛結。共相影會。構似是之言。
成不赦之罪。皆深為巧詆。恣行楚毒。人不勝痛。便乞自誣。
公卿士庶。連頸受戮。道路藉藉。雖知非辜。而鍛鍊巳成。辯
占皆合。縱皐陶為理。于公定刑。則謂汙宮毀柩。猶未塞責。
雖陛下仁慈哀念。恤獄緩死。及覽辭狀。便巳周密。皆謂勘
鞫得情。是其實犯。雖欲寬捨。其如法何。於是小乃身誅。大
則族滅。相緣共坐者。不可勝言。此豈宿搆讎嫌。將申報復。
皆圖苟成功效。自求官賞。當時稱傳。謂為羅織。其中陷刑
得罪者。雖有敏識通才。被告言者。便遭枉抑。心徒痛其冤
酷。口莫能以自明。或受誅夷。或遭殛竄。並甘心引分。赴之
如歸。故知弄法侮文。傷人實甚。賴陛下特迴聖察。昭然詳
究。周興邱勣之類。宏義俊臣之徒。皆相次伏誅。事暴遐邇。
而朝野慶泰。若再覩陽和。且如仁傑元忠。俱罹枉陷。被勘
鞫之際。亦皆巳自誣。向非陛下至明。垂心省察。則葅醢之
戮。巳及其身。欲望輸忠聖代。安可復得。陛下擢而升之。各
為良輔。國之棟幹。稱此二人。何乃前非而後是哉。誠由枉
陷與甄明耳。臣但恐往之得罪者多。並皆此流。則向時之
冤者。其數甚衆。昔殺一孝婦。尚或降災。而濫者蓋多。寧無
怨氣。怨氣上達。則水旱所興。欲望歲登。不可得也。陛下儻
宏天地之大德。施雷雨之深仁。歸罪於削刻之徒。降恩於
枉濫之伍。自垂拱巳來。大辟罪巳下。常赦所不原者。罪無
輕重。一皆原洗。被以昭蘇。伏法之輩。追還官爵。緣累之徒。
普沾恩造。如此。則天下皆知比所陷罪。元非陛下之意。咸
是虐吏之辜。幽明歡欣。則感通和氣。和氣下降。則風雨以
時。風雨以時。則五穀豐稔。歲既稔矣。人亦安矣。太平之美。
亦何遠哉。伏願陛下深察。
請崇學校䟽
臣伏聞古先哲王立學官。所以掌教國子以六德六行六
藝。三教備而人道畢矣。禮記曰。化民成俗。必由學乎。學之
於人。其用蓋博。故立太學以教於國。設小學以化於邑。王
之諸子。卿大夫士之子。及國之俊選皆造焉。八歲入小學。
十五入大學。春秋教以禮樂。冬夏教以詩書。是以教洽而
化流。行成而不悖。故自天子至於庶人。未有不須學而成
者也。國家自永淳巳來。二十餘載。國學廢散。冑子衰缺。時
輕儒學之官。莫存章句之選。貴門後進。競以僥倖昇班。寒
族常流。復因陵替弛業。考試之際。秀茂䍐登。驅之臨人。何
以從政。又垂拱之後。文明在辰。盛典鴻休。日書月至。因籍
際會。入仕尤多。加以讒邪兇黨來俊臣之屬。妄執威權。恣
行枉陷。正直之伍。死亡為憂。道路以目。人無固志。䍐有執
不撓之懷。徇至公之節。偷安苟免。聊以卒歲。遂使綱領不
振。請託公行。選舉之曹。彌長踰濫。隨班少經術之士。攝職
多庸瑣之才。徒以猛暴相誇。䍐能清惠自勗。使海內黔首。
騷然不安。賴陛下憂勞。頻有處分。然革弊斯近。此風尚餘。
州縣官寮。貪鄙未息。而望事必循理。俗致康寧。求之於今。
不可得也。陛下誠能下明制。發德音。廣開庠序。大敦學校。
三館生徒。即令追集。王公巳下子弟。不容別求仕進。皆入
國學。服膺訓典。崇飾館廟。尊尚儒師。盛陳奠菜之儀。宏敷
講說之會。使士庶觀聽。有所發揚。宏弊道德。於是乎在。則
四海之內。靡然向風。延頸舉足。咸知所向。然後審持衡鏡。
妙擇良能。以之臨人。寄之調俗。則官無侵暴之政。人有安
樂之心。居人則相與樂業。百姓則皆戀桑梓。豈復憂其逃
散而貧窶哉。今天下戶口。亡逃過半。租調減耗。國用不足。
理人之急。尤切於茲。故知務學之源。豈惟潤身進德而巳。
將以安人利國。安可不務之哉。
諫濫官䟽
臣聞設官分職。量才擇吏。此本於理人而務安之也。故書
曰。在知人。在安民。知人則哲。能官人安民則惠。黎甿懷之。
能哲而惠。何憂乎驩兜。何畏乎有苗者也。是明官得其人。
而天下自理矣。古者取人。必先採鄉曲之譽。然後辟於州
郡。州郡有聲。然後辟於五府。才著五府。然後昇之天朝。此
則用一人所擇者甚悉。擢一士所歷者甚深。孔子曰。譬有
美錦。不可使人學製。此明用人不可不審擇也。用得其才
則理。非其才則亂。理亂所繫。焉可不深擇之哉。今之取人。
有異此道。多未甚試效。即頓至遷擢。夫趨競者人之常情。
僥倖者人之所趣。而今務進不避。僥倖者接踵比肩。布於
文武之列。有文者用理內外。則有回邪贓汚上下敗亂之
憂。有武者用將軍戎。則有庸懦怯弱師旅喪亡之患。補授
無限。員闕不供。遂至員外置官。數倍正闕。曹署典吏。困於
祗承。府庫倉儲。竭於資奉。國家大事。豈甚於此。古者懸爵
待士。惟有才者得之。若任以無才。則有才之路塞。賢人君
子。所以遁跡銷聲。常懷歎恨者也。且賢人君子。守於正直
之道。遠於僥倖之門。若僥倖開。則賢者不可復出矣。賢者
遂退。若欲求人安俗化。復不可得也。人若不安。國將危矣。
陛下安可不深慮乎。又刺史縣令。理人之首。近年巳來。不
存擇。京官有犯及聲望下者。方遣牧州。吏部選人暮年無
手筆者。方擬縣令。此風久扇。上下同知。將此理人。何以率
化。今歲非豐稔。戶口流亡。國用空虛。租調減削。陛下不以
此留念。將何以理國乎。臣望下明制。具論前事。使有司改
換擇。天下刺史縣令。皆取才能有稱望者充。自今以往。應
有遷除諸曹侍郎兩省兩臺。及五品巳上清望官。先於刺
史內取。刺史無人。然後餘官中求。其御史員外郎等諸清
要六品巳上官。先於縣令中取。制中明言如是。則人爭就
刺史縣令矣。得令天下大理。萬姓欣然。豈非太平樂事哉。
唯陛下詳擇。
請減濫食封邑䟽
臣聞國無九年之儲。家無三年之蓄。家非其家。國非其國
也。故知立國立家。皆資於儲蓄矣。夫水旱之災。關之陰陽
運數。非人智力所能及也。堯遭大水。湯遭大旱。則知仁聖
之君。亦所不免。當此時。百姓不至於困弊者。有積也。今陛
下倉庫之內。比稍空竭。尋常用度。不支一年。倘有水旱。人
須賑給。徵發時動。兵要資裝。則將何以備之。其緣倉庫不
實。妨於政化者。觸類而是。臣竊見比者營造寺觀。其數極
多。皆務取宏博。競崇[:#AS-9061:⿰王褱]麗。大則費耗百十萬。小則尚用三
五萬餘。略計都用資財。動至千萬巳上。轉運木石。人牛不
停。廢人功。害農務。事既非急。時多怨咨。故書曰。不作無益
害有益。功乃成。不貴異物賤用物。民乃足。誠哉此言。非虛
設也。且元旨祕妙。歸於空寂。苟非修心定慧。諸法皆涉有
為。至如土木雕刻等功。唯是殫竭人力。但學相誇壯麗。豈
關降伏身心。且凡所興工。皆須掘鑿。蟄蟲在土。種類實多。
每日殺傷。動盈萬計。連年如此。損害可知。聖人慈悲為心。
豈有須行此事。不然之理。皎在目前。世俗衆僧。未通其旨。
不慮府庫空竭。不思聖人憂勞。謂廣樹福田。即是增修法
教。儻水旱為災。人至饑餒。夷狄作梗。兵無資糧。陛下雖有
龍象如雲。伽藍概日。豈能裨萬分之一。救元元之苦哉。於
道法既有乖。在生人極為損。陛下豈可不深思之。臣竊見
食封之家。其數甚衆。昨略問戶部。云用六十餘萬丁。一丁
兩匹。即是一百二十萬巳上匹。臣頃在太府。知每年庸調
絹數。多不過百萬。少則七八十萬巳來。比諸封家所入全
少。倘有蟲霜旱潦。曾不半在。國家支供。何以取給。臣聞自
古封茅土裂山河。皆須業著經綸。功申草昧。然後配宗廟
之享。承帶礪之恩。皇運之初。功臣共定天下。當時食封。纔
祗三二十家。今以尋常特恩。遂至百家巳上。國家租賦。大
半私門。私門則資用有餘。國家則支計不足。有餘則或致
奢僭。不足則坐致憂危。制國之方。豈謂為得。封戶之物。諸
家自徵。或是官典。或是奴僕。多挾勢逞威。陵突州縣。凡是
封戶。不勝侵漁。或輸物多索裹頭。或相知要取中物。百姓
怨歎。遠近共知。復有因將貨易。轉更生釁。徵打紛紛。曾不
寧息。貧乏百姓。何以克堪。若必限丁物送太府。封家但於
左藏請受。不得輒自徵催。則必免侵漁。人冀蘇息。
姜晞
晞。贈岷州都督謩曾孫。永隆元年進士。官工部侍郎。襲封
郕國公。
姜遐碑
(上闕)望(闕二字)規規之流(闕一字)閒閒之智亦衆矣。咸欲(闕一
字)英攀景。躡賢飛光。則負鼎者絕臏(闕)子之薄於德而厚
於位(闕一字)里閭之美其貌而空其腹。復何取焉。其(闕一字)王
元
之一日千里(闕)於魯(闕一字)公之有焉。公諱遐。字柔遠。代為
天水著姓。惟先肇於炎農氏。大(闕一字)配於(闕)之芳聲(闕一
字)國命於晉年四徵君之稱首。天祚休祉。代不虛賢。曾祖
景。周使持節驃騎(闕)元(闕一字)緒(闕一字)克象山岳繼代二千
石。賢期五百年。祖謩。唐起義相國府員外賓曹參軍(闕)父
行本。唐起義(闕一字)部兵部郎中(闕一字)為將作少匠殿中監
左屯衞大將軍贈左(闕)旗鼓(闕三字)壁公殷盛德雍熙之風。
稟靈岳逍遙之氣。(闕一字)五秀以會質。(闕一字)六行以崇心。(闕)
之以孝友。(闕一字)之以仁賢。時謂(闕一字)室顏回。張家曾子矣。
故伯父太子僕嘗指公而謂人(闕)第宗黨(闕一字)其(闕二字)邦
國以為(闕一字)談。又奉制授東宮通事舍人。時春闈肇建。妙
選寮寀。(闕)通事舍人公賦形瑰偉。明晤如神。彥輔雲天。披
覩瑩目。太初日月。懷袖(闕)矣(闕三字)象方(闕一字)俯仰之容。(闕
一字)韶九成。(闕二字)鏗鏘之韻。夷夏以為殊觀。朝廷莫不駭
矚。昔(闕)授(闕一字)任(闕一字)公(闕一字)無以易故久於其職。頃之。
遷左衞翊府郎將。肅鉤陳以警衞。奉閶闔(闕)古難其選。(闕
三字)網以取俊採時秀以旌奇。雖則荏苒有年。(闕一字)無以
上膺成命。尋又制(闕)來儀喻鹿眼(闕一字)解箭矣。尋檢校光
祿少卿。
明試以功。滿歲為正。四至九列。有美昔人。七侍(闕)左衞將
軍。此後十年不進轉。後來者多昇上位。時論殊以為屈。公
處之怡然。未始以細(闕)權考洛州及諸縣官屬。公神無滯
識。明有餘鑒。正之以黜陟。飾之以文理。自午及未。考(闕)地
官侍郎餘如故。修六禮以節人性。明七教以興人德。天工
人代。公實崇之。至若囂競(闕)以無聲。自是雲(闕三字)豈直風
生臺閣。時恩勅賜絹百匹。以彰才用之效也。又奉(闕)故授
斯任。以國慶累封(闕三字)俄丁內憂去職。哀貶柴毀。莫能俯
就。尋奪禮起為左豹(闕)典憲每勅公與執事參議焉。或降
中使。頻延厚錫。公雖祗奉恩奬。而毀疚彌侵。(闕)十有二遺
命務令薄葬。歸於舊塋。冕旒興悼。斂日賜朝服一襲。賵贈
有加。哀榮以備。(闕)史即以天授二年十月十日。同合葬於
昭陵神迹鄉之舊塋。禮也。惟(闕)生以道潤身。恥名浮行。詣
微索隱。搴枝葉於(闕一字)經。原始要終。求聖賢於黃卷。性堅
正以靜(闕)檢訓子姪。不交異類。(闕一字)無操行。不入(闕字)殷
之門。人(闕一字)通家。豈造李膺之室。自喪妻後。不復再(闕)於
窮蹙每有(闕一字)濟。則終始(闕一字)之。加以博聞強識。備殫諸
藝。尤善草隷。超冠一時。雅好山水。(闕)白之良會雖家尚清
素。恒戒滿盈。至於奉親也。則罄無方之養。故(闕一字)女伎歌
舞之娛加洞精(闕)通率有逾焉。爾(闕二字)之(闕一字)未嘗不操
翰紀(闕一字)文詠翩翩。諒以繼(闕一字)風雅矣。時中書令薛元(
闕)抱創巨於泉壤。瘞明(闕一字)於(闕一字)邱長子銀青光祿大
夫太常卿楚國公皎。次子兵部侍郎晦(闕)贈公吏部尚書。
贈太夫人為(闕一字)國夫人。永昭(闕一字)靈。以(闕一字)罔極。痛百
身兮無(闕一字)思萬古(闕)以親奉風規(闕一字)假(闕四字)意將申
而氣(闕一字)言欲敘而心摧。遂為銘曰。
(闕)標奇倜儻(闕一字)冰內潔。瓊峯外朗。心醉逢咸。雲披遇
廣。行必可則。言歸於讜。括囊衆藝。該(闕)敷天憲光(闕一字)帝
宇北(闕一字)重寄西(闕一字)掌武珪(闕一字)赫奕謙恭傴僂。神理
昧昧。天道茫(下闕)
趙顗
顗。武后時人。
浮圖銘
夫以陰魄陽魂。如風似燭。歎浮泡之易盡。(闕三字)之難(闕一
字)預啟津梁。不憂生滅。高託蓮花之上。遙歸柰苑之中。美
矣哉。不可得而言也。況乎鷄鳴遠系。郎署遙基。門德早通。
時
英不絕。曾祖諱忠。祖諱推父。瓊琳玉。俱抽撲漢之陰。驥子
龍文。並蹀追風之影。父諱敬。夫人沈氏。或碎珠驪頷。貽誡
將來。或斷織蛟梭。遐吞故事。既侵蒲柳。早歸松柏。孤子善
廓等。哀纏露蓼。痛軫風林。追念二親。願從三寶。所冀先靈
納祐。遊定水之津梁。後嗣承恩。入慈門之戶牖。以大周萬
歲通天二年歲次景申肆月景寅朔拾肆日已卯。遂造浮
圖一所。石像(闕一字)區。爾其元石謺重。雜烟雲之氣色。紫金
圓滿。含日月之光輝。對喬木之隱天。即為龍樹。俯通波之
括地。聊當猴池。雖則事畢功成。然恐山移海變。須垂不朽。
敢作銘云。
前代後代。非一代兮。前身後身。非一身兮。精進禮拜。得超
界兮。歸依念因。能出塵兮。迴向功德生淨域。心緒清勤離
苦津。長遊滿月之地。永挹飛天之人。
任知古
知古。朝議郎。行麟臺郎。
寧義寺經藏碑
原夫大德曰生。體二儀而合道。至德曰孝。備百行以成功。
故跡發歷山。媯泉標其茂實。業(闕一字)泗水。闕里播其嘉名。
(闕二字)承驩。聞偉行於聘楚。躍魚繼美。兆峻節於臨沂。斯
蓋丈夫餘事。自淩軼於前古。未有婦人蹤迹。獨(闕一字)暎於
當今。屬茹蓼銜哀。餐荼側息。虞風難靜。傷屺岵之無依。滕
日易沈。懼陵谷之將改。而復翹襟淨域。銳想福林。瞻鷲山
而仰止。顧龍池而利涉。誕敷聖教。其在茲乎。青州壽光縣
寧義寺經藏者。有唐至孝此寺比邱奉孝之所立也。法師
俗姓任氏。樂安苗裔。壽光舊隷樂安郡。郡廢縣名猶存。法
師即樂安壽光人也。昔祚啟陞陑。匡殷隆其左相。源分命
薛。朝魯讓其宗盟。開國惟敖。肅丹毫於御殿。承家曰隗。敞
黃第於司空。翼翼昭先。標魏朝之淑慎。昂昂元裔。掌晉代
之銓衡。迄乎江左。大小雙名。既淩南而守郡。亦翔西而尹
京。莫不蘭芬桂戫。玉潤金貞。用能駿發緒餘。丕膺復始。書
云克諧以孝。易云不事王侯。總二美在躬。萃一門而高視
者。其惟吾宗達人乎。法師父惻。昔在隋季。遭家不造。周烏
爰止。則白騎彌山。秦鹿尚驚。則黃巾蔽野。將恐將懼。泛蓱
水而無歸。自西自東。寓蓬阡而靡託。與弟軌安乎膝下。就
養無方。勁笋含青。巳抽冬曖。崇蘭孕紫。將被春除。及國步
初康。言旋舊里。樂簞瓢而日用。肆耕鑿而年徂。貞觀初。太
夫
人奄隨風過。(闕一字)榆(闕二字)斷機之訓以乖。淚柏全枯。倚廬
之望奚設。至若去瑟送終之禮。承衾追遠之情。則通人故
屯田郎中京兆韋山甫製其碑。從伯左右武衞長史處權
為之頌。清芬懿迹。可得而詳也。法師稟訓母儀。承規女憲。
旌淩霜之苦行。表犯雪之貞心。松操不虧。冒歲寒而轉勁。
蕙苗自遠。乘獻春而逾馥。年十九出家。於是練識歸真。儲
精詣道。赴三歸之勝轍。泳波若津。排六趣之迷塗。踐菩提
境。釋鉛粉。御緇衣。不以婉淑擾其懷。唯以貞靜凝其慮。龍
朔之歲。丁乎內憂。無幾。父又遷化。號天靡愬。擗地何追。水
漿絕於口者。遽經七日。負土而成墳者。奄至三年。爰捨伽
籃。結廬垗域。青烏啟隧。環削杖而輸哀。白鶴䟽塋。撫惡笄
而瀝欷。鄰里潸而罷相。市㙻黯以同悲。服屏繒綺。味資蔬
菽。日居月諸。迄今廿有七年矣。前後州將皇叔祖贈司徒
虢[:#AS-FE5D:●]
[:#AS-FBEC:●]土王鳳司空舒王無名。
明德茂親。建旟作牧。武陵公北平陽文瓘。通儒碩學。海內
具瞻。並歲時致問。親詣其所。先是父於墓左別建精舍。筆
精墨妙。廣事招延。寫一切經。厥功垂畢。法師聿遵前志。草
創後圖。經之營之。復廿有三年矣。遂於寺院設經藏以貯
焉。玉字霄開。因毫發相。金聲曉
振。自口流音。婉婉乘龍。似覿淩雲之藻。亭亭顧鵲。疑觀垂
露之書。爾其飛檐四注。順陰陽以開闔。曾軒八襲。積寒暑
而來往。前縈德水。宛如舍衞之中。却枕香山。即是山[:#AS-FBED:●]耆
闍之外。朱柰為苑。其實也玲瓏。青蓮作池。其花兮菡卄[:#AS-FBEC:●]
欿。地則川原謺暎。煥淄壤以成都。人則忠孝連蹤。肅任童
而濟美。千里可照。杜魏乘以無辭。萬卷可師。揖馬樓而有
歎。所謂英靈閒出。震耀邦家者焉。於時歲在泉獻。大唐之
握寶圖七十餘祀。皇太后紹隆景化。發揮洪烈。練石光其
元極。韜金清其赤縣。神嶽披蓮。暵龍鱗而動色。靈阿孤竹。
澡馬頰以浮光。總衆妙於情機。仙猋迅發。導㣥迷於意網。(
闕一字)景飛昇。廣命宗枝。屏藩王室。使持節青州諸軍事青
州刺史司徒雍王。亦今上之叔祖也。粹府沖曠。英姿爽澈。
凝神獻易。潔靜洞其靈關。澡慮元詩。溫柔甄其思匠。光流
佛若。竹園將日館相暉。吹動生蘋。蘭坂與風臺交暎。長史
司馬。聲孚展(闕二字)贊彤襜。壽光縣令。譽浹翔翬。俯臨墨綬。
咸能翼宣調御。光輔時省。法師以舊譯諸經。繕寫云備。新
翻衆論。流傳未遠。故躡屩西遊。言過洛邑。曾不旬日。復得
一千餘卷。豈非天經懇至。地義聿修之所致哉。余素奉(闕
二字)實居茲
壤。有懷敬梓。微願莫從。儻血食未淪。(闕二字)族(闕一字)則盛德
必祀。非其效歟。法師又欲余為文礭乎(闕十二字)裁之。其詞云
爾。
(闕二字)太始肇有(闕二字)蟾光啟夕。鷄唱移晨。時遷否泰。運
革澆淳。心猨匪寂。意馬(闕二字其闕八一字)赫矣能仁。誕敷慧力。遽
撤疑綱。旋超淨域。色即是空。空即是色。(其二)亭亭鴈塔。翼翼
蜂臺。香匳熛上。寶鐸風來。杏壇左列。松畎斜開。(闕二字)顯異
彼美良材。(其三)朝魯讓滕。匡周胙[:#AS-87ED:⿱艹⿰⻖辛]。廣阿夐祉。信都曾烈。地
稟賢蹤。門承孝轍。結廬墓在。餘芬靡竭。(其四)挺生媛淑。實惟
貞固。翥想十口[:#AS-FBEE:●]土。騫容六度。亦既鍾罰。循還孺慕。吹警
揚風。光晞韰露。(其五)欲報之德。哀哀我思。歸誠梵宇。罄節仁
祠。爰創經室。繡栭雲楣。鸞迴聳態。鵲顧凝姿。(其六)日閱寶函。
手披仙軸。衣則麻枲。食惟蔬菽。露液春滋。霜明冬肅。何以
取喻。寄之松竹。(其七)河楚藩屏。海岱奧區。建旟(闕一字)鑒。周禮
是敷。道光辭玉。化穆還珠。式閭標敬。清徽不渝。(其八)屯田彥
緒。武陵英允。德音孔碩。風流坐鎮。或振詞藻。或彰恩信。詎
測波瀾。孰窺牆仞。(其九)
[:#AS-92F9:⿰帛⿱丿糸]
[:#AS-92F9:⿰帛⿱丿糸]
[:#AS-9376:●]瓞。系自吾宗。孝乎惟孝。
必敬必恭。貞猷矩謺。茂績規重。勒茲琬玉。永播笙鏞。(其十)
房晉
晉。武后光宅元年登第。
對詞標文苑科策
問。朕聞北辰端扆。佇衆彥以經邦。南面居尊。俟㣥材而偉
俗。是知九官分職。薰風之詠載敷。八元匡朝。就日之規方
遠。歷選列辟。遐考前修。並建明敭之躅。式廣旁求之義。故
康衢扣角。授相越於齊班。海上牧羊。封侯超於漢秩。洎乎
淳風陵替。雅道湮沈。仕必因基。官非材進。官雖備職。位匪
得人。遂使七輔之材。銷聲於巖穴。六佐之彥。晦跡於邱園。
寤寐以之。載勞虛佇。今欲革因循之弊。躡稽古之蹤。此志
雖勤。其途未遂。為是旌賁爽於前代。英傑寡於今晨。佇爾
昌言。朕將親覽。
對。惟德動天。文雲開其五色。惟賢濟俗。大運符其半千。是
知廣厦將崇。必佇㣥材之用。巨川方濟。良資舟楫之功。俾
作股肱。方之羽翼。自風姜御辯之始。樹以后王君公。雲鳥
分司之初。承以大夫師長。莫不投竿入相。捨築稱師。五臣
光就日之朝。八凱翊薰風之代。陰陽由其燮理。百姓用以
平康。善俗必藉於賢臣。輔國或佇於良佐。國家旁求俊乂。
束帛之禮荐陳。物色異人。邱園之彥咸萃。登壇對楚。連城
之寶不足稱。置館求燕。照乘之珍無以貴。多士邁隆周之
日。得人光炎漢之朝。猶以為官匪材升。仕因基進。顯革因
循之弊。用追稽古之風。誠願察彼山苗之詞。求夫縱壑之
論。材或可紀。超升於槐棘之班。德或可襃。擢任於公卿之
位。開其上賞之路。頌以中和之詩。則淳于矒之進賢。一朝
而見七士。許子將之舉德。少選而收二俊。自然詞人闊步。
才子長鳴。公理息昌言之篇。節信罷潛夫之作。謹對。
李朝隱
朝隱字光國。京兆三原人。明法中第。開元時累官大理卿。
封金城伯。拜御史大夫。進太常卿。出為嶺南採訪處置使
兼判廣州。二十八年卒。年七十。贈吏部尚書。諡曰貞。
執奏裴景仙獄表
臣某言。伏見武強縣令裴景仙。犯乞取贓至五千匹。事發
逃走。奉勅令集衆決殺。伏以景仙緣乞取犯贓。罪不至死。
又其曾祖故司空寂。往屬締構。首預元勳。載初年中。家陷
非罪。凡有兄弟。皆被誅夷。惟景仙獨存。今見承嗣。據贓未
當死坐。準犯猶入請條。十代宥賢。功實宜錄。一門絕祀。情
或可哀。願寬暴市之刑。俾就投荒之役。則舊勳不棄。平典
斯允。
第二表
臣某言。臣伏以有斷自天。處之極法。生殺之柄。人主合專。
輕重有條。臣下當守。枉法者枉理而取。十五匹便抵死刑。
乞取者因乞為贓。數千匹止當流坐。今若乞取得罪。便處
斬刑。後有枉法當科。欲加何辟。所以為國惜法。期守律文。
非敢以法隨人。曲矜仙命。射兔魏苑。驚馬漢橋。初震皇赫。
竟從廷議。豈威不能制。而法貴有恒。又仙曾祖寂。草昧忠
節。定為元勳。位至台司。恩倍常數。載初之際。枉被破家。諸
子各陷非辜。惟仙孑然猶在。且又承嫡。繼封主祀。若寂勳
都棄。仙罪特加。則叔向之賢。何足稱者。若敖之鬼。不其餒
而。捨罪念功。乞垂天聽。況應勅決杖。及有犯配流。近發德
音。普標殊澤。杖者既聽減數。流者仍許給程。天下容容。孰
不幸甚。瞻彼四海。巳被深思。豈於一人。獨峻恒典。伏乞採
臣之議。致仙於法。則國典有常。率土幸甚幸甚。
讓揚州長史起復表
草土臣某言。奉親無狀。禍降私門。窮衰殘喘。不自殞滅。朝
夕苫塊。纔經半年。伏奉四月十八日勅書俯臨。奪情制授
臣揚州長史。荒情震怖。悼心失圖。臣某中謝。臣險釁不滅。
才術無紀。往因叨遇。頻升榮秩。猥忝青紫。䍐裨塵露。今乃
寄以維揚。位超列岳。非常睿渥。忽霑朽瘵。尚敢冒哀陳款。
實以私志未終。且臣亡母在日。猶蒙曲澤。憫其羸老抱疾。
不任隨臣之官。有命自天。數令歸覲。受恩未幾。此禍俄鍾。
上既不盡天慈。下則末由就養。今復號哭無位。奠酧莫親。
有倍哀情。重增摧苦。況臣之在疚。尚未小祥。遽此復官。殆
無其例。臣今扶力自曳。哀惶詣闕。伏乞賜停權奪。許以終
哀。則微命偷生。終期報國。倚廬過隙。少荅允懷。無任窮懇
之至。
第二表
草土臣某言。臣在艱疚。遽蒙榮奬。曳體陳款。冀遂荒誠。天
貺綢繆。未蒙哀許。進退狼狽。悲惶殞絕。臣某中謝。今臣窮
噎。豈暇多喻。所不殫言。敢以陳冒。臣自少不幸。先臣早逝。
亡母養訓。謹能成立。昔處微秩。甘旨不充。及忝大官。臣親
巳老。從官或遠。不任扶輿。十數年來。每違左右。以臣長子。
常恨不見。積此憂憶。遂成沈痼。是臣不孝。莫慰母心。追惟
及此。五月[:#AS-FBED:●]臧隳裂。且母尚憶臣以成病。臣豈可變縗以
就榮。新穀未升。便起如故。則臣何力以負斯咎。何心以忍
此痛。何庸以承孝理。何面以對吏人。又臣先患風緩。頃加
心疾。觸事迷錯。鮮能行步。臣平日無釁。猶不如人。今尫疾
轉侵。朝不保夕。仍令處事。恐辱所委。徒紊藩條。必不勝任。
以是冒昧不測。仰天重請。望輟前恩。以全餘息。忽不聽臣。
血淚俱盡。死亡無日。無任荒迫之至。
第三表
草土臣某言。昨再犯宸嚴。亟陳哀懇。荒辭謬理。不足感天。
恩貺如初。又令斷表。臣知萬死。豈合觸冒。誓畢窮命。更披
肝血。匍匐下迷。悚懼失據。逼迫碎首。不知所陳。中謝。臣既
自傷早孤。墳塋未立。母因臣成疾。以至於亡。殺身何瘳。昊
天罔極。母終日近。遷祔猶闕。成病危殘。懼不克葬。故欲偷
生忍死。冀遂本情。服勤墓側。以畢封樹。不謂殊私忽降。委
臣藩岳。累有懇誠。天恩未許。事君違命。罪在殊刑。喪親靡
終。期不覆載。去就無屆。幽明受責。雖大和所容。而莫知所
擇。且臣先患風緩。今巳積年。往年任大理卿。於朝堂悶倒。
困殆良久。朝臣共見。自爾巳來。數數發動。又丁艱酷。此疹
彌加。每常一發。累日不起。心緒煩迷。若喪若失。更令處劇。
形必不支。窀穸闕營。葬則倍苦。心形俱極。死可立至。若不
具陳實理。便成欺罔聖恩。送終莫從。郡務不舉。無益於國。
兩罪何逃。殘氣泯焉。誰執其咎。特望哀其巨痛。救其將死。
知臣無他。直以衰病。惜臣微喘。使延晷刻。嚴命少輟。情理
得終。非臣蕞爾。所能上荅。臣今哀辭窮極。莫可告訴。皇天
后土。實鑒臣心。前後所上。無非至切。敢有片言假託。詭露
虛妄。天地鬼神。當共夷滅臣身。以謝陛下恩遇之重。魂爽
震越。不知所忌。無任懇苦之至。
