欽定全唐文卷一百六十一
朱桃椎
桃椎。益州成都人。澹泊絕俗。結廬山中。嘗織十屨置道上。
見者曰。居士屨也。為鬻米茗易之。置其處。輒去。終不與人
接。高士廉為長史。遣人存問。見輒走林草自匿云。
茅茨賦
若夫虛寂之士。不以世務為榮。隱遁之流。乃以閑尸[:#AS-FBEE:●]立
為樂。故孔子達士。仍遭桀溺之譏。叔夜高人。迺被孫登之
笑。况復尋山翫水。散志娛神。隱臥茅茨之間。志想青雲之
外。逸世上之無為。亦處物之高致。若乃覩余庵室。終諸陋
質。野外孤標。山旁迥出。壁則崩剝而通風。檐則摧頹而寫
日。是時閒居晚思。景媚青春。逃斯澗谷。委此心神。削野藜
而作杖。卷竹葉而為巾。不以聲名為貴。不以珠玉為珍。風
前引嘯。月下高眠。庭惟三徑。琴置一絃。散誕池臺之上。逍
遙巖谷之間。逍遙兮無所托。志意兮還自樂。枕明月而彈
琴。對清風而緩酌。望嶺上之青松。聽雲間之白鶴。用山水
而為心。翫琴書而取樂。谷裏偏覺鳥聲高。鳥聲高韻盡相
調。見許毛衣真亂錦。聽渠聲韻宛如歌。調絃乍緩急。向我
茅茨
集。時逢雙燕來。屢值遊蜂入。冰開綠水更應流。草長階前
還復濕。吾意不欲世人交。我意不欲功名立。功名立也不
須高。總知世事盡徒勞。未會昔時三箇士。無故將身殞二
桃。
王福畤
福畤。高宗時雍州司功參軍。坐子勃殺官奴曹達左遷交
阯令。
許敬宗諡議
諡者。飾終之稱也。得失一朝。榮辱千載。若使嫌隟是實。即
合據法推繩。如其不虧直道。義不可奪。官不可侵。二三其
德。何以言禮。福畤忝當官守。匪躬之故。若順風阿意。背直
從曲。更是甲令虛設。將謂禮院無人。何以激揚雅道。顧視
同列。請依思古諡議為定。
錄東皋子答陳尚書書略
東皋先生諱績。字無功。文中子之季弟也。棄官不仕。耕於
東皋。自號東皋子。貞觀初。仲父太原府君為監察御史。彈
侯君集。事連長孫太尉。由是獲罪。時杜淹為御史大夫。密
奏仲父直言非辜。於是太尉與杜公有隙。而王氏兄弟皆
抑而不用矣。季父與陳尚書叔達相善。陳公方撰隋史。季
父持文中子世家與陳公編之。陳公亦避太尉之權。藏而
未出。重重作書遺季父。深言懃懇。季父答書。其略曰。兦兄
昔與諸公遊。其言皇王之道至矣。僕與仲兄侍側。頗聞大
義。兦兄曰。吾周之後也。世習禮樂。子孫當遇王者。得申其
道。則儒業不墜。其天乎。其天乎。時魏文公對曰。夫子有後
矣。天將啟之。徵也儻逢明王。願翼其道。無敢忘之。及仲兄
出胡蘇令。杜大夫嘗於上前言其樸忠。太尉聞之怒。而魏
公適入奏事。見太尉。魏公曰。君集之事果虛耶。御史當反
其坐。果實耶。太尉何疑焉。於是意稍解。然杜與仲父抗志
不屈。魏公亦退朝默然。其後君集果誅。且吾家豈不幸而
多言見窮乎。抑天實未啟其道乎。僕今耕於野有年矣。無
一言以裨於時。無一勢以託其迹。沒齒東皋。醉醒自適而
已。然念先文中之述作。門人傳受。升堂者半在廊廟。續經
及中說。未及講求而行。嗟乎。足下知心者。顧僕何為哉。願
記兦兄之言。庶幾不墜足矣。謹錄世家寄去。餘在福郊面
悉其意。幸甚幸甚。
王氏家書雜錄
太原府君諱凝。字叔恬。文中子亞弟也。貞觀初。君子道亨。
我先君門人。布在廊廟。將播厥師訓。施於王道。遂求其書
於仲父。仲父以編未就。不之出。故六經之義。代莫得聞。仲
父釋褐為監察御史。時御史大夫杜淹謂仲父曰。子聖賢
之弟也。有異聞乎。仲父曰。凝忝同氣。昔二兄講道河汾。亦
嘗預於斯。然六經之外。無所聞也。淹曰。昔門人咸有記焉。
蓋薛收姚義綴而名之。曰中說。茲書天下之昌言也。微而
顯。曲而當。旁貫大義。宏闡教源。門人請問之端。文中行事
之迹。則備矣。子盍求諸家。仲父曰。凝以喪亂已來。未遑及
也。退而求之。得中說一百餘紙。大抵雜記。不著篇目。首卷
及序。則蠧絕磨滅。未能詮次。會仲父出為胡蘇令。歎曰。文
中子之教。不可不宣也。日月逝矣。歲不我與。乃解印而歸。
大考六經之目。而繕錄焉。禮論樂論。各兦其五篇。續詩續
書。各兦小序。惟元經讚易具存焉。得六百六十五篇。勒成
七十五卷。分為六部。號曰王氏六經。仲父謂諸子曰。大哉
兄之述也。以言乎皇綱帝道。則大明矣。以言乎天地之間。
則無不至焉。自春秋以來。未有若斯之述也。又謂門人曰。
不可使文中之後不達於茲也。乃召諸子而授焉。貞觀十
六年。余二十一歲。受六經之義。三年。頗通大略。嗚乎。小子
何足以知之。而有志焉。十九年。仲父被起為洛州錄事。又
以中說授余曰。先兄之緒言也。余再拜。曰。中說之為教也。
務約致深。言寡理大。其比方論語之記乎。孺子奉之。無使
失墜。余因而辨類分宗。編為十篇。勒成十卷。其門人弟子
姓氏本末。訪諸紀牒。列於外傳。以備宗本焉。且六經中說。
于以觀先君之事業。建義明道。垂則立訓。知文中之所為
者。其天乎。年序寖遠。朝廷事異。同志淪殂。帝閽攸邈。文中
子之教。抑而未行。吁可悲哉。空傳子孫。以為素業云爾。時
貞觀二十三年正月序。
錄唐太宗與房魏論禮樂事
太宗龍飛。宇內樂業。文中子之教。未行於時。後進君子。鮮
克知之。貞觀中。魏文公有疾。仲父太原府君問候焉。留宿
宴語。中夜而歎。太原府君曰。何歎也。魏公曰。大業之際。徵
也嘗與諸賢侍。文中子謂徵及杜房等曰。先輩雖聰明特
達。然非董薛程仇之比。雖逢明王。必愧禮樂。徵於時有不
平之色。文中子笑曰。久久臨事。當自知之。及貞觀之始。諸
賢皆兦。而徵也房李溫杜。獲攀龍鱗。朝廷大議。未嘗不參
預焉。上臨軒。謂㣥臣曰。朕自處藩邸。及當宸極。卿等每進
諫正色。咸云嘉言良策。患人主不行。若行之。則三皇不足
四。五帝不足六。朕誠虛薄。然獨斷亦審矣。雖德非徇齊。明
謝濬哲。至於聞義則服。庶幾乎古人矣。諸公若有長久之
策。一一陳之。無有所隱。房杜等奉詔舞蹈。讚揚帝德。上曰
止。引㣥公內宴。酒方行。上曰。設法施化。貴在經久。秦漢已
下。不足襲也。三代損益。何者為當。卿等悉心以對。不患不
行。是時㣥公無敢對者。徵在下坐。為房杜所目。因越席而
對曰。夏殷之禮。既不可詳。忠敬之化。空聞其說。孔子曰。周
監於二代。郁郁乎文哉。吾從周。周禮公旦所裁。詩書仲尼
所述。雖綱紀頹缺。而節制具焉。荀孟陳之於前。董賈伸之
於後。遺談餘義。可舉而行。若陛下重張皇墳。更造帝典。則
非駑劣所能議及也。若擇前代憲章。發明王道。則臣請以
周典。唯所施行。上大悅。翌日。又召杜房及徵俱入。上曰。朕
昨夜讀周禮。真聖作也。首篇云。惟王建國。辨方正位。體國
經野。設官分職。以為人極。誠哉深乎。良久。謂徵曰。朕思之。
不井田。不封建。不肉刑。而欲行周公之道。不可得也。大易
之義。隨時順人。周任有言。陳力就列。若能一一行之。誠朕
所願。如或不及。強希大道。畫虎不成。為將來所笑。公等可
盡慮之。因詔宿中書省。會議數日。卒不能定。而徵尋請退。
上雖不復揚言。而閑宴之次。謂徵曰。禮壞樂崩。朕甚憫之。
昔漢章帝眷眷於張純。今朕急急於卿等。有志不就。古人
攸悲。徵跪奏曰。非陛下不能行。蓋臣等無素業爾。何愧如
之。然漢文以清靜富邦家。孝宣以章程練名實。光武責成
委吏。功臣獲全。肅宗重學尊師。儒風大舉。陛下明德獨茂。
兼而有焉。雖未冠三代。亦千載一時。惟陛下雖休勿休。則
禮樂度數。徐思其宜。教化之行。何慮晚也。上曰。時難得而
易失。朕所以遑遑也。卿退。無有後言。徵與房杜等並慙慄。
再拜而出。房謂徵曰。元齡與公。竭力輔國。然言及禮樂。則
非命世大才。不足以望陛下清光矣。昔文中子不以禮樂
賜予。良有以也。向使董薛在。適不至此。噫。有元首。無股肱。
不無可歎也。十七年。魏公薨。太原府君哭之慟。十九年。授
余以中說。又以魏公之言告子。因敘其事。時貞觀二十年
九月記。
錄關子明事
關朗。字子明。河東解人也。有經濟大器。妙極占筭。浮沈鄉
里。不求宦達。太和末。余五代祖穆公封晉陽尚書。署朗為
公府記室。穆公與談易。各相歎服。穆公謂曰。足下奇才也。
不可使天子不識。入言於孝文帝。帝曰。張彝郭祚嘗言之。
朕以卜筭小道。不之見爾。穆公曰。此人道微言深。殆非彝
祚能盡識也。詔見之。帝問老易。朗寄發明元宗。實陳王道。
諷帝慈儉為本。飾之以刑政禮樂。帝嘉歎。謂穆公曰。先生
知人矣。昨見子明。管樂之器。豈占筭而已。穆公再拜對曰。
昔伊尹負鼎於成湯。今子明假占筭以謁陛下。臣主感遇。
自有所因。後宜任之。帝曰。且與卿就成筮論。既而頻日引
見。際暮而出。會帝有烏丸之役。勑子明隨穆公出鎮幷州。
軍國大議。馳驛而聞。故穆公易筮。往往如神。先是穆公之
在江左也。不平袁粲之死。恥食齊粟。故蕭氏受禪。而穆公
北奔。即齊建元元年魏太和三年也。時穆公春秋五十二
矣。奏事曰。大安四載。微臣始生。蓋宋大明二年也。既北遊
河東。人莫之知。惟盧陽烏深奇之曰。王佐才也。太和八年。
徵為秘書郎。遷給事黃門侍郎。以謂孝文有康世之意。而
經制不立。從容閒宴。多所奏議。帝虛心納之。遷都洛邑。進
用王肅。由穆公之潛策也。又薦關子明。帝亦敬服。謂穆公
曰。嘉謀長策。勿慮不行。朕南征還日。當共論道。以究治體。
穆公與朗欣然相賀曰。千載一時也。俄帝崩。穆公歸洛。踰
年而薨。朗遂不仕。同州府君師之。受春秋及易。共隱臨汾
山。景明四年。同州府君服闋援琴。切切然有憂時之思。子
明聞之曰。何聲之悲乎。府君曰。彥誠悲先君與先生有志
不就也。子明曰。樂則行之。憂則違之。府君曰。彥聞治亂損
益。各以數至。苟推其運。百世可知。願先生以筮一為決之。
何如。子明曰。占筭幽微。多則有惑。請命蓍卦。以百年為斷。
府君曰。諾。於是揲蓍布卦。遇夬之革。捨蓍而歎曰。當今大
運。不過一再傳爾。從今甲申二十四歲戊申大亂。而禍始
宮掖。有蕃臣秉政。世伏其強。若用之以道。則桓文之舉也。
如其不道。臣主俱屠地。府君曰。其人安出。朗曰。參代之墟。
有異氣焉。若出。其在幷之郊乎。府君曰。此人不振。蒼生何
屬。子曰。當有二雄舉而中原分。府君曰。各能成乎。朗曰。我
隙彼動。能無成乎。若無賢人扶之。恐不能成。府君曰。請刻
其歲。朗曰。始於甲寅。卒於庚子。天之數也。府君曰。何國先[●
]。朗曰。不載德而用詐權。則舊者先兦也。府君曰。其後如
何。朗曰。辛丑之歲。有恭儉之主。起布衣而[:#AS-8149:⿰亻併]六合。府君曰。
其東南乎。朗曰。必在西北。平大亂者。未可以文治。必須武
定。且西北用武之國也。東南之俗。其獘也剽。西北之俗。其
興也勃。又况東南。中國之舊主也。中國之廢久矣。天之所
廢。誰能興之。府君曰。東南之歲可刻乎。朗曰。東南運歷。不
出三百。大聖大賢。不可卒遇。能終其運。所幸多矣。且辛丑
明王當興。定天下者。不出九載。已酉江東其危乎。府君曰。
明王既興。其道若何。朗曰。設有始有卒。五帝三皇之化復
矣。若非其道。則終驕冗。而晚節末路。有桀紂之主出焉。先
王之道。墜地久矣。苛化虐政。其窮必酷。故曰大軍之後。必
有凶年。大亂之後。必有凶主。理當然也。府君曰。先王之道
竟兦乎。朗曰。何謂兦也。夫明王久曠。必有達者生焉。行其
典禮。此三才五常之所繫也。孔子曰。文王既沒。文不在茲
乎。故王道不能兦也。府君曰。請推其數。朗曰。乾坤之策。陰
陽之數。推而行之。不過三百六十六。引而伸之。不過三百
八十四。天之道也。噫。朗聞之。先聖與卦象相契。自魏已降。
天下無真主。故黃初元年庚子。至今八十四年。更八十二
年丙午。百六十六年矣。達者當生。更十八年甲子。其與王
者合乎。用之則王道振。不用洙泗之教修矣。府君曰。其人
安出。朗曰。其唐晉之郊乎。昔殷後不王。而仲尼生周。周後
不王。則斯人生晉。夫生於周者。周公之餘烈也。生於晉者。
陶唐之遺風也。天地冥契。其數自然。府君曰。厥後何如。朗
曰。自甲申至甲子。正百年矣。過此未或知也。府君曰。先生
說卦。皆持二端。朗曰。何謂也。府君曰。先生每及興兦之際。
必曰用之以道。輔之以賢。未可量也。是非二端乎。朗曰。夫
象生有定數。吉凶有前期。變而能通。故治亂有可易之理。
是以君子之於易。動則觀其變而玩其占。問之而後行。考
之而後舉。欲令天下順時而進。知難而退。此占筭所以見
重於先王也。故曰危者使平。易者使傾。善人少。惡人多。暗
主衆。明君寡。堯舜繼禪。歷代不逢。伊周復辟。近古亦絕。非
運之不可變也。化之不可行也。道悠世促。求才實難。或有
臣而無君。或有君而無臣。故全之者鮮矣。仲尼曰。如有用
我者。吾其為東周乎。此有臣而無君也。章帝曰。堯作大章。
一夔足矣。此有君而無臣也。是以文武之業。遂淪於仲尼。
禮樂之美。不行於章帝。治亂之漸。必有厥由。而興廢之成。
終罕所遇。易曰。功業見乎變。此之謂也。何謂無二端。府君
曰。周公定鼎於郟鄏。卜世三十。卜年八百。豈亦二端乎。朗
曰。聖人輔相天地。準繩陰陽。恢皇綱。立人極。脩策迥馭。長
羅遠羈。昭治亂於未然。筭成敗於無兆。固有不易之數。不
定之期。假使庸主守之。賊臣犯之。終不促已成之期於未
衰之運。故曰周德雖衰。天命未改。聖人知明王賢相。不可
必遇。聖謀睿策。有時而弊。故考之典禮。稽之龜策。即人事
以申天命。懸歷數以示將來。或有已盛而更衰。或有過筭
而不及。是故聖人之法。所可貴也。向使明王繼及。良佐踵
武。則當億萬斯年。與天無極。豈止三十世八百年而巳哉。
過筭餘年者。非先王之功。即桓文之力也。天意人事。豈徒
然哉。府君曰。龜策不出聖謀乎。朗曰。聖謀定將來之基。龜
策告未來之事。遞相表裏。安有異同。府君曰。大哉人謀。朗
曰。人謀所以安天下也。夫天下大器也。置之安地則安。置
之危地則危。是以路平安車。狂夫審乎難覆。乘奔馭朽。童
子知其必危。豈有周禮既行。歷數不延乎八百。秦法既立。
宗祧能踰乎二世。噫。天命人事。其同歸乎。府君曰。先生所
刻治亂興廢。果何道也。朗曰。文質遞用。勢運相乘。稽損益
以驗其時。百代無隱。考龜策而研其慮。千載可知。未之思
歟。夫何遠之有。府君蹶然驚起。因書策而藏之。退而學易。
蓋王氏易道。宗於朗焉。其後宣武正始元年。歲次甲申。至
孝文永安元年二十四歲戊申。而胡后作亂。爾朱榮起幷
州。君臣相殘。繼踵屠地。及周齊分霸。卒[:#AS-8149:⿰亻併]於西。始於甲寅。
終於庚子。皆如其言。明年辛丑歲。隋高祖受禪。果以恭儉
定天下。開皇元年。安康獻公老於家。謂銅川府君曰。關生
殆聖矣。其言未來。若合符契。開皇四年。銅川夫人經山梁
履巨石而有娠。既而生文中子。先丙午之期者二載爾。獻
公筮之曰。此子當之矣。開皇六年丙午。文中子知書矣。厥
聲載路。九年己酉。江東平。高祖之政始怠。仁壽四年甲子。
文中子謁見高祖。而道不行。大業之政。甚於桀紂。於是文
中子曰。不可以有為矣。遂居汾陽。續詩書。論禮樂。江都失
守。文中子寢疾。歎曰。天將啟堯舜之運。而吾不遇焉。嗚乎。
此關先生所言皆驗也。
張昌齡
昌齡。冀州南宮人。第進士。貞觀中補長安尉。出為襄州司
戶。後為北門修撰。乾封元年卒。
對刑獄用捨策
問。元默垂拱。理歸上德。法令滋彰。事鍾澆季。是以唐虞畫
象。四罪而咸服。姬夏訓刑。三千而愈擾。故知勝殘去殺。必
在於宏仁。反樸還淳。不務於多辟。方知削茲三尺。專循五
禮。幸陳用捨之宜。以適當時之要。
對。兩儀亭育。聚嚴刑於積陰。四氣平分。降明罰於秋序。是
知觀象設教。聖人所以勝殘。因物造端。懿后由其立辟。故
媯川受命。士師陳九德之歌。瑤山載刑。呂侯訓百鍰之典。
然則激揚神化。鼓舞皇階。資粉澤而宏風。俟德刑而振俗。
是故六轡在御。飛龍之駕可期。九罭不施。奔鯨之害斯兆。
縱使業優卷領。道邁曾巢。齊飲啄於鶉居。絕往來於犬吠。
猶未可長懸三禮。永擯五刑。削茲噬嗑之科。專行忠信之
薄。况今時推纂聖。運屬升皇。猶勞丹浦之誅。尚漏青邱之
罪。伯夷典禮。與猾夏而同科。司寇詳刑。共春官而聯事。自
可遠稽九伐。近命三驅。釋刀鋸於凶魁。休甲兵於原野。然
後施威象闕。展事天宗。繼美媧黃。追風火燧。渠魁未滅。豈
得輒議寢刑。中嶽既封。自可專循大禮。謹對。
對高潔之士策
問。惟堯則天。全潁陽之節。惟禹奠川。遂滄州之美。然則高
潔之士。出於盛明。廉恥之賓。不生澆季。自皇唐受命。驅駕
前古。貞遁不聞。風軌莫繼。豈端操之範。獨祕於往辰。將奔
競之徒。頓騁於茲日。緬懷長往。有懵深衷。貯聽離賢。以袪
心疚。
對。則天分命。箕山多長往之賓。濬畝劬勞。滄州有肥遁之
客。是以北荒孤竹。甘草澤而輕周。南岳紫芝。翫林泉而恥
漢。此蓋為匹夫小節。未達汾陽之旨。獨行幽姿。寧動少微
之宿。豈若大風在夢。飛熊入兆。下箕尾而稱師。委旄頭而
作傅。自大君有命。遠頓天紘。盡岩穴之英奇。總濠梁之薖
軸。脫荷裳而襲朱紱。解薜蘿而綰青綬。五尺童子。羞稱荷
蓧。三事大夫。恥觀瓢飲。將使鄭君谷口。擅不言之謠。曹相
府門。多清淨之化。方知聖人在上。真隱不獲全其高。淳風
所偃。幽貞不能固其節。麛卵時性。鱗鳳所以呈姿。山林不
夭。風雲以之通氣。物既稟和而適變。士亦感類而相從。調
餁自可怡神。烹鮮足堪養性。猶謂寒泉獨善。未臻援手之
仁。薪槱兼濟。有助興王之道。謹對。
崔知悌
知悌。許州鄢陵人。貞觀朝官中書侍郎。遷尚書左丞。佐裴
行儉平突厥有功。終戶部尚書。
灸骨蒸方圖序
夫含靈受氣。稟之於五行。攝生乖理。降之以六疾。至若岐
黃廣記。蔚有舊經。攻灸兼行。顯著斯術。骨蒸病者。亦名傳
屍。亦謂殗歹[:#AS-FBED:●]
[:#AS-FD71:●]。亦稱復連。亦曰無辜。丈
夫以癖氣為根。婦人以血氣為本。無問少長。多染此疾。嬰
孺之流。傳注更苦。其為狀也。髮乾而聳。或聚或分。或腹中
有塊。或腦後近下兩邊有小核。多者乃至五六。或夜臥盜
汗。夢與鬼交。雖目視分明。而四肢無力。或上氣食少。漸就
尫羸。縱延時日。終於歹[:#AS-FBED:●]盍盡。予昔忝洛州司馬。嘗三十
日灸活一十三人。前後差者。數踰二百。至於狸骨獺肝。徒
聞曩說。金牙銅鼻。罕見其能。未若此方。扶危拯急。非止單
攻骨蒸。又別療氣療風。或瘴或勞。或邪或癖。患狀既廣。救
愈亦多。不可具錄。略陳梗㮣。又恐傳授訛謬。以誤將來。今
故具圖形狀。庶令覽者易悉。使所在流布。頗用家藏。未暇
外請名醫。傍求上藥。還魂返魄。何難之有。遇斯疾者。可不
務乎。
賈敦頤
敦頤。曹州冤句人。貞觀中為滄州瀛州刺史。永徽五年轉
洛州。卒。
謝參法師戒法書
竊聞身非欲食。如來受純陀之供。法無所求。淨名遂善德
之請。皆為顯至理之常恒。示凡聖之無二。又是因機以接
物。假相而宏道。為之者表重法之誠。受之者為行檀之福。
豈曰心緣於彼此。情染於名利者哉。仰惟宿植德本。非於
三四五佛。深達法相。善識十二部經。獨悟真宗。遠尋聖迹。
遊崛山之淨土。浴恒水之清流。入深法界。求善知識。收至
文於百代之後。探元旨於千載之前。津梁庶品。不皦不昧。
等施一切。無先無後。頤等識蔽二空。業淪三界。猶蠶絲之
自纏。如井輪之不息。雖復順教生信。隨緣悟解。頂禮歸依。
受持四句。隱身而為宴坐。厭苦而求常樂。而遠滯無明。近
昏至理。未能悟佛性之在身。知境界之唯識。心非去取。義
涉有無。不能即八邪而入八正。行非道而通佛道。譬涉海
而無津。猶面牆而靡見。昨因事隙。遂得參奉。曲蒙接引。授
菩薩戒。施以未曾有法。發其無上道心。一念破於無邊。四
心盡於來際。菩提之種。起自塵勞。火中生蓮。曷作為喻。始
知如來之性。即是世間。[:#AS-8BD4:●]槃之際。不殊生死。行於般若。便
是不行。得彼菩提。翻為無得。忽以小機。預聞大教。頂受尋
思。無量歡喜。然夫檀義攝六。法施為優。尊位有三。師居其
一。宏慈利物。雖類日月之無心。仰照懷恩。竊同葵藿之知
感。大士聞法捐軀。非所企及。童子見佛奉土。輒敢庶幾。謹
送片物表心。具如別疏。所願照其誠懇。生其福田。受茲微
施。隨意所在。使夫墜露添海。將渤澥而俱深。飛塵集岳。與
須彌而永固。可久可大。幸甚幸甚。春寒尚重。願重止休宜。
謹遣白書。諸無所具。賈敦頤等和南。
王義方
義方。泗州漣水人。舉明經。貞觀時授晉王府參軍。直宏文
館。累擢著作佐郎。顯慶時遷侍御史。坐劾李義府左遷萊
州司戶參軍。秩滿。家於昌樂。遂不復仕進。總章二年卒。年
五十五。
劾李義府疏
臣聞附下罔上。聖主之所宜誅。心狠貌恭。明君之所必罰。
是以隱賊掩義。不容唐帝之朝。竊幸秉權。終齒漢皇之劍。
中書侍郎參知政事李義府。善柔成性。佞媚為姿。昔事馬
周。分桃見寵。後交劉洎。割袖承恩。生其羽翼。長其光價。因
緣際會。遂階通顯。不能盡忠端節。對揚王休。策蹇勵駕。祇
奉皇眷。而反憑附城社。蔽虧日月。請託公行。交游㣥下。貪
冶容之好。原有罪之淳于。恐漏洩其謀。殞無辜之正義。雖
挾山超海之力。望此猶輕。迴天轉日之威。方斯更劣。此而
可恕。孰不可容。金風戒節。玉露啟途。霜簡與秋典共清。忠
臣將鷹鸇並擊。請除君側。少答鴻私。碎首玉階。庶明臣節。
伏請付法推斷。以申典憲。
請重勘李義府致死畢正義奏
臣聞春鶯鳴於獻歲。蟋蟀鳴於始秋。物有微而應時。人有
賤而言忠。臣今年歲首。自雲陽縣丞蒙擢授著作佐郎。極
文學之清選。未幾。又拜侍御史。濫膺憲臺之雄職。顧視踰
涯。殞首非報。雅欲有犯無隱。以廣天聽。今李義府擅殺寺
丞。陛下雖巳釋放。臣不應更有鞫問。然天子置三公九卿
二十七大夫八十一元士。本欲水火相繼。鹽梅相成。然後
庶績咸熙。風雨交泰。則知人主不得獨是獨非。皆由聖旨。
昔唐堯至聖。失之於四凶。漢祖深仁。失之於逢萌。魏武勇
略英雄。失之於張邈。此並英傑之主。莫不失之於前。得之
於後。陛下繼聖。撫有萬邦。蠻陬夷落。猶懼刑網。况輦轂咫
尺。姦臣肆虐。殺一六品寺臣。足使忠臣抗憤。義士扼腕。縱
令正義自取絞縊。此事彌不可容。便是畏義府之權勢。能
殺身以滅口。此則生殺之威。上非主出。賞罰之柄。下移姦
佞。臣恐履霜堅冰。積小成大。請乞重勘。審正義致死之由。
雪冤氣於幽泉。誅姦臣於白日。
祭海文
思帝鄉而北顧。望海浦而南浮。必也行愆諸已。義負前修。
長鯨擊水。天吳覆舟。如因忠獲戾。以孝見尤。四維霧廓。千
里安流。靈應如響。無作神羞。
