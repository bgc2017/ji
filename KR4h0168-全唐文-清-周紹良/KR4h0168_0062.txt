欽定全唐文卷六十二
憲宗(七)
置遂平縣勅
勅。文城柵將士百姓等。脅汙之中。同心效順。率此危疑之
俗。盡為忠義之人。言念乃誠。思加獎異。爰圖改邑之制。用
表移風之美。其蔡州行吳房縣宜改為遂平縣。仍於文城
柵南新城內置。便為上縣。權隷唐州。
平泉貨勅
泉貨之設。故有常規。將使重輕得宜。是資斂散有節。必通
其變以利於人。今繒帛轉賤。公私俱弊。宜出見錢五十萬
貫。令京兆府揀擇要便處開場。依市價交易。選清強官吏
切加勾當。仍各委本司先作處置。條件聞奏。必使事堪經
久。法可通行。
禁私貯見錢勅
近日布帛轉輕。見錢漸少。皆緣所在壅塞。不得通流。宜令
京城內文武官寮。不問品秩高下。並公郡縣主中使等。下
至士庶商旅等。寺觀坊市。所有私貯見錢。並不得過五千
貫。如有過此。許從勅出後。限一月內。任將別物收貯。如錢
數較多。處置未了。任便於限內於地界州縣陳狀更請限。
縱有此色。亦不得過兩月。若一家內別有宅舍店鋪等。所
貯錢並須計用此數。其兄弟本來異居曾經分析者。不在
此限。如限滿後有違犯者。白身人等。宜付所司痛杖一頓
處死。其文武官及公主等。並委有司聞奏。當重科貶。戚屬
中使。亦具名銜聞奏。其賸貯錢。不限多少。並勒納官。數內
五分取一分充賞錢數。其賞錢止於五千貫。此外察獲及
有人論告。亦重科處。並量給告者。
定量移左降官勅
左降官等考滿量移。先有勅命。因循日久。都不舉行。遂使
幽遐之中。恩澤不及。自今以後。左降官及量移未復資官。
亦宜準此處分。如是本犯十惡五逆。及指斥乘輿。妖言不
順。假託休咎。反逆緣累。及贓賄數多。情狀稍重者。宜具事
申奏聞。其曾任刺史都督郎官御史。并五品以上常參官。
刑部檢勘。具所犯事由聞奏。並申中書門下。商量處分。如
未滿五考以前遇恩者。準當時節文處分。其復資度數。準
元和二年六月二十七日勅文處分。
停諸司道進奉勅
勅。伐叛興師。久勞於外。饋軍給費。固巳為煩。獻賀之儀。諒
非朕志。務從約。式表憂勤。其今年冬至。及來年元日。諸
司諸道進奉宜停。
令史館紀時政勅
記事記言。史官是職。昭其法誡。著在典常。如聞近者難得
詳實。思有釐改。用存舊章。舉而必書。朕所深望。自今以後。
每坐日宰臣及諸司對後。如有事可備勸誡合紀述者。委
其日承旨宰相宣示左右起居。令其綴錄。仍準舊例每季
送史館。以為常例。
安置崔祝康州勅
崔祝抵犯刑章。宜加貶逐。緣其身居憂服。未可授官。宜且
於康州安置。待服滿日處分。其贓充進助者。仍令度支收
管。本道觀察使覺察不早。特宜釋放。
令百僚議征李師道勅
李師道潛包禍心。偽布誠懇。緣自淮西用兵巳後。愆釁屢
彰。累有䟽陳。請捨兇逆。當道租稅。頻年不送。陰通信使。數
致帛書。又逆黨訾嘉珍等。蓄聚兇徒。謀燒洛邑。所圖不軌。
臨發事彰。又使其徒燒劫河陰庫倉。沮國大計。中使李重
秀宣諭到本道。又縱官健淩暴。況又元和十年六月傷害
宰相。事之端本。實啟潛謀。凡此罪名。皆當不赦。朝廷以新
平淮寇。貴且息人。素為含容。令其獻效。師道自知過咎。難
掩羣言。累遣崔承寵王元同自將表陳。請令長子入侍。兼
獻沂密海三州。林英續來。又獻三州圖印。并奏其男發日。
國家每務宏貸。屈法招綏。今忽翻然。盡變前意。應所陳列。
無非妄言。其師道并軍將健兒表共三道。詞頗悖慢。宜出
示百寮。議可征可捨以聞。
同司官非連判勾官不必避嫌勅
應同司官有大功巳上親者。但非連判及勾之官並官
長。則不在迴避改授之限。況國朝故事。不少勅令。明文具
存。其官署同職異司。雖父子兄弟。亦無所嫌。起今巳後。宜
準天寶二年七月六日勅處分。
宥淄青將士勅
勅。魏博及義成軍節度送到擒獲逆賊李師道下都知兵
馬使夏侯澄兵馬使朱澄等共四十七人。附麗兇黨。拒抗
王師。國有常刑。悉合誅戮。朕以其久居污俗。皆被脅從。況
討伐以來。時日未幾。縱懷轉禍之計。未有效款之由。情似
可矜。朕不忍殺。況三軍百姓。孰匪吾人。詔令頒行。罪止師
道。方欲拯於塗炭。是用活其性命。誠為屈法。庶使知恩。並
宜特從釋放。仍令却遞送至魏博及義成軍。各委節度收
管驅使。如緣父母血屬猶在賊中。或羸老疾病。情切歸還
者。仍量事優賞放去。務相全貸。何所疑留。
討淄青禁諸軍擾民勅
寇孽背恩。自取誅翦。黎元不幸。久陷凶殘。王師有征。義先
拯物。苟加殘暴。諒匪予懷。況諸軍討伐巳來。百姓歸投相
繼。既足嘉恤。尤宜撫存。時屬春陽。各務農業。陶我惠化。當
令便安。其淄青四面諸道兵馬。應入賊界收城邑。所至百
姓。明加曉諭。任其營生。輒不得妄行傷殺。及有拘繫。焚燒
廬舍掠奪資產開發墳墓等事。並宜禁斷。詔下之後。巳有
處分。今更申勅。切在遵行。
賜王承宗物勅
王承宗與三軍將士。輸忠效力。叶志同心。恭守典章。誓除
寇虜。俗化丕變。風猷特高。如聞水旱之餘。供費未贍。務令
優濟。保洽恩和。宜賜綾絹布共萬端匹。
禁官吏替代取置莊宅破除正額勅
如聞諸道州府長吏等。或有本任得替後。於當處置百姓
莊園舍宅。或因替代情庇。便破除正額兩稅。不出差科。自
今巳後。有此色。並勒依元額為定。
放免京兆府夏稅大麥等勅
京畿之內。供億所叢。雖年穀比登。而人食尚寡。俾其存濟。
實在優矜。其京兆府及諸縣今年夏稅大麥等。共九萬四
千六百九十四石。並宜放免。
令孟計會水道勅
江漢分流。各有港路兩界。但合論此。不合勞人築隄。今水
潦為虞。則慮先及低下。其鸕鷀港宜令孟即與決開。其
師子港塞來年月深久。更委兩道計會。詳盡本末事理。
放四蕃歸國勅
劉闢招誘外蕃。用資叛亂。四蕃顧盟。竟無助逆。雖使在其
閒。而義無所失。其吐蕃並分散。送赴本界。以其寒沍涉遠。
各給衣物糧食發遣。
貶嚴纂雷州勅
淄青營田副使兼齊州剌史嚴纂。頃在賊中。頗聞惡迹。比
於流類。自合加刑。況昔歲赴官。便道潛竄。凶狂之狀。物議
不容。投彼遐荒。尚謂宏貸。除名。配流雷州。
答宰臣請上尊號表批
伏以高祖太宗接千載之統。垂無疆之休。太上皇承九聖
之烈。傳莫大之慶。嗣德纉業允文允武。宏帝堯之欽明。宗
元元之清淨。付朕天下。頤神保和。至道光於唐虞。至仁合
於天地。卿等虔述休德。祗獻鴻名。循省再三。允符朕意。朕
獲守寶位。丕承睿訓。雖虔恭寅畏。不敢怠遑。而澤未洽於
羣生。理未臻於皇極。遽言徽號。何以當之。雖嘉乃誠。難遂
來請。其上獻太上皇尊號。宜依所奏。凡百卿士。當體至懷。
答宰臣請上尊號第三表批
省表具知。朕獲承丕緒。以撫萬邦。照臨無日月之明。膏潤
無江漢之浸。常恐吉蠲雖備。未享於天心。教道雖勤。未諧
於人欲。諒慙匪德。敢議鴻名。而宰臣羣公。宗后庶尹。上引
祖宗之丕矩。下述黎獻之誠心。誡予以處泰而思勞。告予
以愛名而務實。陳以懇迫。至於再三。先典不可以固違。羣
情不可以屢阻。與其牢讓而繁飾。不若納規而徇公遽抑
至懷。勉從來請。顧惟不稱。兢惕殊深。
答宰相等賀忠諫屏風批
朕以負荷至大。惕厲每深。常所憂勤。豈敢暇逸。雖卿等竭
忠獻替。匡救之益既多。而朕亦追想聖明。諫諍之規是渴。
所以列其事迹。文以丹青。嘉乎匪躬。凜然在目。庶以發揮
寡昧。辨察正邪。置之坐隅。所期於外獎。示於卿等。但表於
衷懷。詠之清風。企以從政。豈惟斯美。得在前人。卿等道極
致君。才周濟物。弼違義激於金石。成務功格於神祇。事合
公忠。言形將順。周省陳敘。深覽誠明。所賀知。
答宰臣請上尊號第四表批
省表具知。建崇名。加大號。必自盛德。而因全功。苟非其時。
難以擬議。朕紹十聖之統緒。尊百代之憲章。冕而事天。憂
慄不暇。乃者忠臣敦化。良將策勳。有寇難而必殄必平。用
兵戈而不蝗不旱。此乃多士叶力。成茲小康。豈予一人。獨
運而致。卿等四陳章疏。每瀝肺肝。同士庶之誠心徵朝廷
之故實。願飾虛美。皆為過談。諭而復來。勢不可止。雖重煩
典禮。殊不自安。而深念奏陳。亦當從欲。勉依所請。良用愧
懷。
豐陵禮成優勞德音
朕聞王者大孝。本於無違。故由於禮則不替。慎於終則歸
厚。國有大事。付予沖人。永言營奉。哀惶靡措。雖仰遵先旨。
巳從儉於因山。而俯徇度荒。實載勤於復土。況七月之會。
萬方畢臻。有供億之繁。有車騎之雜。賴上天垂祐庶務肅
成。文物盡哀敬之容。道路無風雨之氣。粵自遷座。至於返
虞。人之叶從。禮無違者。此皆一二輔弼。洎左右之臣。至於
庶寮。罔不盡力。朕所嘉歎。不忘於懷。宜酬厥庸。以序功次。
其山陵使宜與一子七品正員官。山陵禮儀使及陵所攝
太尉行事官與一子八品正員官。山陵副使兵部侍郎判
度支李選禮部侍郎崔頒按行山陵地使並賜一級。挽郎
代哭諸司職掌工巧雜設人夫車牛。並詢其勞績。秩以等
級。賜官及出身賜勳爵進階減勞選各有差。
平李錡德音
天地之德。佐助者忠良。鬼神之靈。斃踣者盈貫。故有無狀
之釁。顛越以敗常。則有不奪之誠。感慨以明節。易所謂功
業見乎變。書所謂不善降百殃。積惡必至於滅身。見幾寧
俟於終日。應若影響。昭然著明。李錡受恩三朝。授任千里。
勺水拳石。以至高深。潤草塗原。豈酬亭毒。而棄我厚德。稔
其姦心。滔天以肆其逆謀。擢髮未窮其醜行。乃者式舉戎
旆。申嚴國刑。將鼓雷霆之威。以誅梟獍之罪。鎮海軍左廂
兵馬使兼御史中丞子良等。外宏智慮。內激精忠。擐甲執
兵。取兇人之柄。瀝肝嘗膽。懷勁草之風。迥戈以掩其羽毛。
竟夕遂擒其魁首。天府無一金之費。巳靜江流。王師無一
戰之勞。巳除人害。莫大之節。卓然無倫。非常之功。斯謂不
朽。高位重賞。予何愛焉。殊加榮寵。用顯旌勸。其張子良等
超異酬賞。並從別勅處分。其立功將士等。並準平西川節
度例優賞甄敘。其左廂官健等。素聞效順。亦宜霑賞。並從
別勅處分。王澹趙錡等。仗節死義。殺身成仁。無罪罹辜。受
茲殘酷。所宜襃表。並勸忠貞。即加追贈。仍令州縣致祭收
葬。其王澹如有子弟。服滿日與一子八品正員官。如更無
辜受戮。及脫身效順者。亦委元素具事聞奏。當有襃贈。及
加甄錄。如受戮之中。有長行官健。勿停糧賜。優給其家。浙
西管內官吏及職掌人。若被逼脅驅使者。但情非同惡。一
切不問。每念疲甿。久羅虐政。而又迫於逆命。驅以饋軍。攫
斂則灌以漏巵。傷殘則烈於猛火。永言於此。如納諸隍。宜
申蠲貸之恩。冀息呻吟之苦。其潤州今年秋稅未徵納者。
一切放免。其管內諸州縣。如李錡作亂之後。橫加徵剝。委
元素審加勘責。具色目聞奏。其榷酒錢亦宜處置聞奏。應
討伐之師。如未出本界者。委本道量加賞給。如巳出界者。
仰具聞奏。朕惟前王之訓。欽慎典刑。今為惡者就誅。而建
勳者巳錄。庶將橐弓偃革。遂物之生成。力穡勸功。致人於
富壽。覆車垂永鑒之轍。端扆扇無為之風。咨爾萬方。宜知
朕意。
亢旱撫恤百姓德音
承天理物。莫尚於愛人。謝譴弭災。必先於咎己。朕臨御萬
國。逮今五年。亦常勵精。罔敢暇逸。誠雖勤而未妥於事。澤
雖布而未浹於人。吳蜀建功。關輔屢稔。羣生咸若。荒服會
同。將何以答昊穹之顧懷。承宗社之眷祐。固宜示以災眚。
警予增修。自去冬以來。時雪微降。及此春暮。積為[:#AS-8FBB:●]陽宿
麥不滋。首種未入。東作慮違於農。西成何望於歲儲。為
人父母。甚可憂憫。況江淮之閒。歉饉相屬。物力疲耗。人心
無聊。雖存救之術巳行。而凋傷之弊猶切。是用輟食而嘆。
中夜以興。得非刑獄之冤滯未申。貨財之聚斂未息。忠鯁
之言未盡達。不急之務未盡除。有一於茲。即傷和氣。居高
莫喻。愧悼是懷。爰命禱祠。豈答神祇之望。空勤惕厲。豈為
恤隱之方。莫若側身推誠。循政務實。法乾坤易之理。贊
天地茂育之仁。將以塞違。庶孚於道。屬陽和之序。品彙敷
榮。俯念繫絏。俾從寬減。其京城內見禁囚徒。犯死罪非殺
人降從流。流巳下罪遞減一等。鹽鐵使下諸鹽院。舊招商
所由欠貞元二年四月巳前鹽稅錢。及永貞元年變法後
新鹽利經貨折估錢。共二十八萬七千七百五十六貫文。
並宜放免。除此錢外。諸色所由人戶及保人。有積欠錢物。
或資產蕩盡。未免禁身。或身巳死亡。繫其妻子。雖始於冒
沒。而終可哀矜。宜委鹽鐵轉運使即據狀事疎理。具可徵
可放免數聞奏。度支京西京北諸院榷鹽使。并畿內在城
諸色所由人戶欠負。從貞元十一年以後至貞元十五年
終。主保逃亡。攤徵保人。并保人又逃亡。及身在貧窮。非家
業見存姦滑延引者。所欠錢物斛斗柴草等項。亦宜放免。
亦委度支續具合放數聞奏。諸道兩稅外據榷率。比來創
制勅處分。非不丁寧。如聞或未遵行。尚有此弊。永言奉法。
事豈當然。申勅長吏。明加禁斷。如剌史承使牒擅於界內
榷率者。先加懲責。仍委御史臺及出使郎官御史察訪聞
奏。夫制事立程。必根源本。未有上敦節儉。而下有困窮。上
好豐盈。而下獲安輯。顧財用之所出。念耕織之為勞。自中
原宿兵。調賦尤廣。更修無名之貢獻。必有無藝之徵求。或
稱出於羨餘。或稱不破正稅。相因慕效。寖以成風。革弊立
防。何切於此。其諸道進獻。除降誕端午冬至元正。任以土
貢修其慶賀。其餘雜進。除旨條所供。及犬馬鷹隼時新滋
味之外。一切勒停。如違越者。所進物送納藏庫。仍委御史
臺具名聞奏。如諸道停進奉後。尚務因循。或有聚斂。亦委
出使郎官御史察訪聞奏。政理之本。在於約。由內及外。
以示率先。昨者六宮內人。量巳放出。猶慮內[:#AS-8D74:⿸广既]之馬。其數
稍多。委飛龍使等(詔令作郎)條流減省。續具聞奏。嶺南黔中福
建等道百姓。雖處遐俗。莫非吾人。多罹掠奪之虞。豈無親
愛之戀。以茲興念。良用憫然。應緣公私買賣奴婢。宜令所
在長吏切加捉搦。并審細勘責。委知非良人百姓。然許交
關。有違犯者。準法條處分。朕理國濟人。以義為利。務於當
者必舉。詢其弊者必除。其在卿士叶心。方岳宣力。勉修爾
職。以惠黎元。慎守彝章。咸悉朕意。
賑恤百姓德音
勅。王者本憂人之心。有順時之令。故及發生之。必宏利
澤之規。以此惠人。期於阜俗。今三陽布和。萬物遂性。惟人
之窮乏者。或不能自存。朕所以愍然省憂。議所賑救。如聞
京畿之內。緣舊穀巳盡。宿麥未登。尚不足於食陳。豈有餘
於播種。勸其耕植。固在及時。念彼徵求。尤資寬貸。京兆府
宜以常平義倉粟二十四萬石貸借百姓。其諸道州府有
乏少糧種處。亦委所在官長用常平倉米借貸。淮南浙西
宣歙等三道。元和四年賑貸米並宜停徵。容至豐年。然後
填納。編戶之徵。既有藝極。字甿之要。當恤有無。苟徵歉之
不時。則困弊之無日。近緣諸州送使錢物回充上供。合送
使者。使司又立程限。所以每至歲首。給用無資。不免量抽
夏稅。新陳未接。營辦尤難。委觀察使宜以供軍錢方圖借
便。輒不得量抽百姓夏種。夏貢有差。先乎任土。周幣殊等。
實在便人。近日所徵布帛。並先定物樣。一例作中估受納。
精粗不等。退換者多。轉將貨賣皆致損折。其諸道留使留
州錢數內絹帛等。但有可用處。隨其高下。約中估物價。優
饒與納。則私無棄物。官靡逋財。其所納見錢。仍許五分之
中。量徵二分。餘三分兼納實估匹段。錢以準貨。本約重輕。
制之不均。遂權百物。由是競為蓄聚。漸爽流通。粟帛轉賤。
農桑益廢。若無釐革。其弊難堪。公私交易。十貫錢巳上。即
須兼用匹段。委度支鹽鐵使及京兆尹即具作分數。條流
聞奏。茶商等公私便換見錢。亦須禁斷。自定兩稅以來。刺
史以戶口增減為其殿最。故有折戶以張虛數。或分產以
繫戶名。兼招引浮寄。用為增益。至於稅額。一無所加。徒使
人心易搖。土著者寡。觀察使嚴加訪察。必令詣實。朕嗣守
丕圖。於茲七稔。每念萬方所奉。唯在一人。百姓未康。豈安
終食。故所以賑贍優貸。思致乂安。方鎮牧守。誠宜遵奉。如
有違越。委御史臺及出使郎官御史訪察以聞。宣示中外。
明悉朕意。
莊憲皇太后升祔山陵優勞德音
孝本因心。自天子而下達。禮當從祔。由聖人而設範。朕以
寡祐。夙罹憫凶。追攀弓劒。閉橋山而未幾。永慕褘翟。合源
陵於此時。昊天罔極。追感無盡。俾竭誠敬。用申哀懷。而冢
臣大僚。庶尹羣吏。靡不夙夜。展其勤勞。備物之容既陳。嚴
奉之敬斯在。始終罔替。差次宜勞。式舉彝章。俾新渥澤。山
陵所攝太尉行事官與一子七品正員官。山陵禮儀使與
一子八品正員官。山陵副使賜爵一級。其下優賜各有差。
園陵所供役為勞。憫茲充奉之勤。宜頒施舍之令。其富平
縣今年夏稅。除折諸色價及巳徵納青苗錢除捐外。並宜
放免。
平吳元濟德音
朕聞天地之於萬物也。道深煦育。而雷電震曜。時警其不
庭。帝王之臨九有也。德尚撫綏。而原野陳師。必加於有罪。
是以將伐而捨。義在止奸。禍召由人。孽固難逭。朕嗣膺寶
歷。恭守丕圖。自靖亂巴庸。除妖海浙。戡翦羣慝。將期理平。
全保太和。非欲生事。逆賊元濟。蓄奸稔惡。憑固阻兵。擅釋
父喪。悖違君命。行虧天性。義絕人倫。厲殘忍之聲。豺狼是
類。忘生成之德。梟獍為心。大告屢加。逆謀轉甚。是用宜社。
至於出軍。猶宏弔伐之方。必兼討諭之命。元臣統護。授幃
幄之深謀。上宰專征。運廟堂之成算。羣帥畢力。萬旅一心。
戰以力摧。襲由奇勝。李愬全師直進，堅壁洞開。兇徒就執
於城池。餘孽奔降於草莽。霧廓冰泮。淮濆水清。斯皆宗社
垂休。人神協贊。仰荷靈睠。俯嘉衆誠。共協勤勞。予用惕然
衷懷。載益之厲。頒爵授賞。予何愛焉。其收蔡州擒吳元濟
節度及諸大將等。宜從別勅處分。諸立功將士等。委韓宏
裴度行營諸道節度使速條流等第聞奏。即有甄升。其賞
物等。巳令節級優厚支遣。具別勅處分。其投降將士。亦委
韓宏裴度與諸道節度使計會。條流聞奏。其中有是親差
百姓子弟兵。便放歸營農。仍具數聞奏。其淮西諸州縣官
吏將健等。雖被脅汙。皆非本心。除同惡巨蠹者。一切不問。
其淮西百姓等。陷此兇逆。久罹殘傷。莫匪吾人。寧忘優恤。
宜準元勅。給復二年。仍委州縣長吏設法安撫。其近賊四
州。自王師問罪。供億實繁。頻有優矜。放其稅賦。尚慮人多
困極。務俾昭蘇。其來年夏稅。亦宜放免。比來諸州府供行
營。勞役尤甚。宜令放免。委有司條流聞奏。即議優䘏。自經
戰伐。所有傷痍。至於徇國捐軀。效忠立節。每加憫歎。寤寐
是懷。官軍陣亡將士。並委韓宏裴度與諸軍審勘。具名銜
事跡申奏。即與襃贈。其家口等。並委本軍優賞。仍五年不
停衣糧。并所在州縣。速為收葬。仍量事致祭於其家。將士
有因戰陣傷損。以致殘廢者。各委本軍厚致優䘏。仍勿停
衣糧。其陷在賊中官吏將士百姓等。應有節義著明。無辜
受戮者。宜令州縣府長吏致祭收葬。仍委節度使具名跡
聞奏。當有襃贈。仍優賞其家。先巳襃贈者。委長吏訪其子
孫聞奏。當與甄錄。其家亦準例優賞。於戲。制理垂規。每思
去殺。而亂常作逆。多自干誅。爰念興師。至於殄寇。累年之
內。徵役靡寧。除害雖本於愛人。敷化終慙於用鉞。宵衣永
歎。良所愧焉。咨爾萬方。宜諒予志。
平李師道德音
門下。朕聞三光下燭。懷忠秉義者其節必彰。四海有君。作
逆崇奸者其禍必大。況乎恩有負於覆載。禮自悖於君親。
罪盈而神怒既加。惡稔而人謀乃發。衆所共棄。誅何可逃。
逆賊李師道。苞慝稔兇。背德蔑義。動皆干紀。言必欺天。固
海岳之山川。為蛇豕之窟宅。忘寵祿於累代。恣殘忍於一
方。阽亂自至於滅身。冒戮難窮於擢髮。朕祗臨寶位。仰奉
丕圖。除暴本務於好生。用武尚慙於耀德。肆命羣帥。會兵
龜蒙。旗鼓相望。城壘連下。淄青都知兵馬使金紫光祿大
夫試殿中監兼監察御史劉悟。義勇中激。沈謀外通。攄三
軍嚮順之誠。申列郡受汙之憤。迥戈首唱。萬旅響從。渠魁
就殲。梟獍同戮。載馳(闕)馹函首上聞。氛祲廓清。方隅底定。
功有卓異。理當優崇。旌善勸能。用昭必信。其劉悟所酬官
賞。並從別勅處分。其同立功將士等賞物。巳處分支遣。委
宣撫使楊於陵與本道計會。速條流功效等第聞奏。續加
甄獎。魏博以全軍濟河。俯壓賊壘。摧攝兇狡。導致良(闕)叶
謀祚為保授既翦逆豎。宜甄茂勳。諸道行營。咸盡忠力。至
於攻取。[:#AS-8864:⿺克寸]捷既聞。應緣討伐將還之際。合有宴勞賞賜等。
並從別勅處分。委各本道條流有功將士聞奏。當議甄錄。
其淄青管內州縣官吏軍鎮將健。及諸色職掌人等。久罹
脅污。自拔無由。撫事量情。亦可矜恕。除同惡巨蠹者。其餘
一切不問。其淄青道百姓等。陷此兇逆。久被殘傷。昨因阻
兵。尤肆暴虐。吾人是念。豈忘優矜。宜給復一年。仍委本道
州縣長吏設法撫綏。其管內有高年廢疾。并鰥寡惸獨貧
弱尤甚者。委觀察到日差官存問。並量與粟帛。訪聞比者
賊中。應有百姓㪷斛。皆被收納。今春農時。貧乏者衆。恐不
辨耕桑。失生業者。宜令存問。如有此色。取所舊貯斛㪷。量
事給與。令充種食。俾得存濟。其賊中雜差點子弟夫役。便
放還本處。其中有不能自存者。量事優䘏。百姓商旅諸色
人中。有被分外無名賦斂者。並當勒停。自興討伐。言念傷
痍。扞患捐軀。納忠徇國。良深隱憫。寧捨寤懷。其官軍有陣
亡將士等。委本軍審勘。具名銜事跡申奏。即與襃贈。仍令
本軍優賞其家。三年不停衣糧。并委所在州縣速與收葬。
量事致祭。其將士有因戰陣傷損尤甚。以致殘廢者。各委
本軍厚加優䘏。仍勿停解。其陷在賊中官吏百姓等。應有
節義著明無辜受戮者。宜令州府長吏致祭收葬。仍委節
度使到日具名跡聞奏。當有襃贈。仍優賞。其淄青封域。歷
稔氛昏。管內名山大川在祀典者。宜令宣撫使與本鎮計
會。差官備禮致祭。其祠廟中應緣陳設器服等物。是賊中
所置者。並宜廢撤。特加修換。用致虔誠。於戲。朕恭已嚮明。
撫御九有。推情以恕。出令在寬。而叛逆反常。自貽天討。迷
於告諭。速彼誅鋤。轉禍必有忠臣。為亂同於覆轍。既除逋
寇。庶洽大和。偃戢干戈。諒從此始。布告遐邇。咸使聞知。主
者施行。
