欽定全唐文卷十一
高宗皇帝
帝諱治。太宗第九子。貞觀二年生。五年封晉王。十七年四
月冊為皇太子。二十三年六月即位。年二十二。咸亨五年
八月稱天皇。在位三十四年。年五十六。諡曰天皇大帝。廟
號高宗。追尊天皇大聖大宏孝皇帝。集八十六卷。
大唐紀功頌(并序)
若夫元功攸宰。丕業光於帝先。神用斯沖。峻道輝於象外。
至於炯誡千祀。昭訓百王。則有彫金揚不朽之基。鏤玉啟
無疆之迹。而阪泉師律。旌德之範未章。疇野兵鈐。銘徽之
典猶闕。乘巢革夏。恧先覺於丹碑。濟鮪戡殷。媿生知於翠
碣。惟睿之失。其大者歟。自否運辭炎。墊㝢之災梗極。餘靈
泣素。稽霄之浸滔天。風夏癸以昏初。則忠良既逐。政殷辛
之虐往。則邦國斯悴。縠霏黃而霧地。下黷方祇。繩亂赤而
雨天。上墋圓象。人怨神怒。語亡之兆遽彰。衆叛親離。規存
之謀遂爽。月弓宵而空桂。則蝕屢金波。星箭夕而奔榆。則
妖飛玉弩。塵埋五岳。見陵谷之遷移。水竭百川。覩江湖之
騰沸。鼎巳問於輕重。裂周網者七雄。德遂寢於休明。絕秦
綱者幾國。天工是代。紫庭無享覜之賓。神道克恭。元冕乏
郊禋之辟。故以鄒瀛眇眇。同結向隅之悲。亥跡茫茫。共軫
推溝之怨。妖精紊象。寶庫延災。萃綠林者煙霏。屯黑山者
霧合。戰龍于野。則亂起干戈。飛鴻在陸。則害生戎馬。先文
皇帝憫黎元之巳燎。救焚洪燄之爐。悼品物之將淪。拯溺
橫流之澨。握寶符於代北。肇建丹旗。剖神珠於漢東。方撝
白羽。運五材而杖順。陰陽未測。懸兩耀而龔行。幽明叶契。
而武關先入。楚猴之暴未誅。漸臺雖覆。蜀鼃之聲猶振。王
充盜移鳳扆。詿誤伊瀍。竇德假署龍官。虔劉趙魏。同惡相
濟。共為脣齒。先帝威(闕一字)有截。思入無方。窮幽測神。研幾
作聖。薛公三策。明出下科。陳相六奇。懸符上略。親御姬鉞。
問罪晉京。墨守屢殫。般攻益贍。鑿脩(闕一字)之壤。舉覆匱而
成山。引曲洛之波。沃濫觴而為沼。飛衝業業。降臨負戶之
危。長隧悠悠。上窺析骸之急。奔鯨之穴。染鍔非遙。封狶之
林。倒戈斯在。建德驅白波之衆。濟馬頰之津。據青犢之資。
踐牛口之谷。吞沙石而賈勇。召風雨而成梟。圖解鄴城之
圍。規降上黨之守。蜂飛萬旅。.⺨[:#AS-FBED:●]胃起千㣥。竭汜水之洪流。褫
岯山之崇堵。羽書狎至。馹遽交馳。夕照趙烽。晨驚魯柝。於
時謀臣鉗口。息其請箸之談。猛將含牙。弭其穿札之氣。或
請退師函谷。以避前鋒。或請反旆崤陵。以圖後舉。先帝乃
謂諸將曰。本欲先定瀍東。次平河朔。今既遠投天網。自取
膏原。建德若擒。王充必敗。虢亡虞滅。理有固然。韓并魏從。
義無或爽。天實贊我。不可失乎。兵道尚奇。屬斯舉也。牽裾
之議。踐幕庭而局影。斷鞅之規。望轅門而(闕一字)息。獨決神
衷。總排輿誦。留偏裨之將。分拒王城。引趫武之師。移和制
邑。滎波遠派。遙䟽官渡之濱。廣武斜臨。迥據成臯之險。嚴
闉概日。巨防陵雲。寰中逐鹿之郊。㝢內(闕二字)之地。興亡之
道。楚漢之迹猶存。得喪之途。曹袁之基未泯。以代藩之貴。
均士伍之勞。處唐侯之尊。等更徭之膳。越醪霑惠。赴白刃
以求仁。楚纊銜恩。捐蒼璧而取義。廼率數百騎。入其境五
十餘里。觀其部列。摩壘而旋。於是醜類相奔。凶渠競進。短
兵交戰。長圍亟合。望柘弧而盡殪。類棋布於中原。應蕭斧
而咸摧。若星羅於平隰。僅而獲反。(闕一字)無一焉。(闕一字)夫趙
主入秦昭之關。事從權免。晉后察王敦之壘。道以詐全。業
蹈往辰。功優昔載。自是鋒芒遂衂。鉦鼓載衰。奪林父之心。
破姜維之膽。退歸漳滏。恐天討之乘奔。遠(闕一字)轘轅。懼王
師之兼弱。深溝板渚。歛轡車關。數十罪而不驚。示三驅而
未款。乃休牛洛汭。暫息桃林之墟。牧馬河陽。聊駕襄城之
野。樵蘇巳遠。虛月壘以招兵。雉堞不修。偃日羽而延寇。建
德深然楚閒。不疑秦諜。空峭壁以徑前。沈輕舟而直進。先
帝勒兵背水。列騎依山。光流闕鞏之甲。聲振武安之瓦。神
規嶽鎮。未許代御之辭。聖略川凝。無受致師之請。欲戰不
可。求反無路。肇自霞初。迄於景晏。湯風爛石。溽暑流金。贏
糧不從。壺漿莫繼。思仇餉於葛野。想蠲渴於梅林。齊侯絕
華泉之遊。楚將無穀陽之飲。窮魚失水。望清漢而摧鱗。暍
烏傾巢。仰曾天而折翮。先帝別命旌麾。以乘其背。親當矢
石。以擊其心。表裏夾攻。遠邇同至。始見開行跡鴈。分彼陣
以弱其鋒。終乃合勢形蛇。離敵衆而孤其力。冀馬追風彩
桃花而翼路。燕犀奪日輝若枝而鏡野。摐金憤關隴之氣。
淩險若夷。浴鐵惋熊羆之心。陷堅如朽。應龍畫角。百川為
之震蕩。靈鼉制鼓。九鎮所以傾頹。投石蒙輪。霜暎彫戈之
末。翹關拔距。電流文劒之端。舉長篲以布新。卷崩雲以袪
祲。攻虛匪實。塵靡藉於曳柴。擊衆以寡。火無勞於結燧。俘
虜十餘萬。斬首三千級。生擒建德。徇於城下。靦顏流汗。曾
無解揚之言。懷德畏威。翻有蒯通之說。然後操袂(闕二字)伏
鑕旗亭。臍燃董卓之膏。頭飲智瑤之器。王充牽羊請服。刑
馬求盟。開定鼎之郊。獻測圭之邑。義貞白水。信縟丹書。赦
其縲櫬之辜。宥其挻埴之命。情安共主。忘鯁氣於田橫。怨
切周天。忍終凶於魏豹。於時沴卷東浸。鏡萬里而河清。妖
歛西氛。陣千重而雲散。昔高宗鬼方致伐。遠克三年。周武
牧野陳師。尚勞再駕。未有胷吞宇宙。掌握乾坤。正西北之
傾天。軸東南之毀地。英謀一振。功成晷刻之閒。勍敵雙擒。
業茂須臾之頃。故能基大寶於王業。錫祉元珪。掃元凶於
天步。臻祥綠錯。國八紘而績禹。功邁敘倫。家六合而心勛。
德超則大。犧皇語聖。既桀往而堯今。農帝方神。遂昏前而
(闕二字)奇謀沖祕。非假書於黃石。雄斷縱橫。詎窺符於元女。
近以五載巡初。省方伊洛。九冬狩晚。講戎許鄭。舉鸞旗而
遐指。飛翠蓋以長驅。垣壘肅而未遷。山川儼而無改。徘徊
丹浦。事求聞禮之辰。顧步青邱。情異撫軍之日。波瞻舊漵。
水變沈沙之奇。堞望前墉。城餘拔幟之所。是以飡哀霜露。
攀日月而不追。茹痛風枝。懷天地而莫報。金墀在御。方九
仞以悲深。玉案升珍。擬萬鍾而(闕一字)切。麟圖(闕一字)範。義百
楹書。鳳篆留規。道千裘冶。虔守天位。憂輟峻於洪基。肅奉
帝猷。誡虧光於寶祚。屬辭抽思。實無覬於揚名。相質披文。
庶有裨於紀德。乃為頌曰。
乾綱肇絕。神鼎初飛。妖淩三季。兵纏九圍。元功孰纂。神器
無歸。瞻烏逐變。即鹿乘機。穆穆聖祖。桓桓神武。電擊河汾。
雲飛京宇。克清龍戰。載安鼇柱。禮叶禋宗。樂諧率舞。漳濱
⺨[:#AS-FBED:●]胃起。洛汭鴟張。荐驚權(闕一字)亟犯封疆。裂冠稱帝。犯蹕圖
王。豈知吳滅。未辯虞亡。睿后生知。謀絕㣥彥。雲輣西伐。霜
戈東戰。元惡懸首。凶渠革面。一縱(闕一字)擒。義多昔卞。冰銷
日域。霧歛星區。龍庭受吏。鳳穴來蘇。虔奉天祿。恭膺帝圖。
陶甄太素。亭育尊盧。啟光夏政。誦恢周道。濫以菲躬。聿承
大寶。宅侔宇宙。業均犧昊。豈(闕一字)英明。實資衡保。載省王
風。順驅月駟。津由漂鹵。途經絕轡。思動則天。慕纏因地。敬
愛攸屬。明發奚洎。寒移暑謝。律變星迴。陣雲先滅。月壘猶
開。毀垣殘柳。塞井荒苔。水侵(闕一字)石。燧掩飛灰。泗水詞班。
濟陽紀蔡。式傳經略。敢竭虛昧。坤紐方輿。乾張圓蓋。騰實
萬古。飛英百代。
監國求賢令
仰惟聖訓。奉以周旋。虛想異人。共康神化。式遵曩軌。分騖
翹車。企覿英靈。欽聞政道。宜頒下州郡。妙賢良。其有理
識清通。執心貞固。才高位下。德重任輕。或孝弟力田。素行
高於州里。或鴻筆麗藻。美譽陳於天庭。或學術該通。博聞
千載。或政事明允。才為時新。如斯之倫。並堪經務。而韜光
勿用。仕進無階。委身蓬蓽。深為可歎。所在官僚。精加訪採。
庶使垂綸必察。操築無遺。一善弓旌。咸宜舉送。
為攝太傅高儉設榻令
攝太傅申國公士廉。朝望國華。儀型攸屬。寡人忝膺監守。
實資訓導。比日聽政。常屈同榻。庶因諮白。少袪蒙滯。但據
案奉對。情所未安。近巳約吏。不許更進。太傅誨諭深至。使
遵常式。辭不獲免。輒復敬從。所司亦宜別以一案供太傅。
為文德聖皇后薦福令
寡人不造。咎譴所鍾。年在未識。慈顏棄背。終身之憂。貫心
滋甚。風樹之切。刻骨冥深。每以龍忌之辰。歲時興感。空懷
陟屺之望。益疚寒泉之心。既而笙歌遂遠。瞻奉無逮。徒思
昊天之報。罔寄烏鳥之情。竊以覺道洪慈。實資冥福。冀申
孺慕。是用歸依。宜令所司。於京城內舊廢寺妙選一所。奉
為文德聖皇后即營僧寺。寺成之日。當別度僧。仍令映帶
林泉。務盡形勝。仰規忉利之果。副此罔極之懷。
建大慈恩寺令
營慈恩寺。漸冀向功。輪奐將成。僧徒尚闕。伏奉勅旨。度三
百僧。別請五十大德。同奉神居。降臨行道。其新建道場。宜
名大慈恩寺。別造翻經院。虹梁藻井。丹青雲氣。瓊礎銅沓。
金環花鋪。並加殊麗。令法師移就翻譯。仍綱維寺任。
諭普光寺僧衆令
蓋聞正法沒於西域。像教被於東華。古往今來。多歷年所。
而難陀迦葉。馬鳴龍樹。既同瓶瀉。有若燈傳。故得妙旨微
言。垂文見意。是以三十二相。遍滿人天。十二部經。敷揚剎
土。由其路者。則高騁四衢之上。迷其途者。則輪迴六趣之
中。理窟法門。元宗祕藏。非天下之至賾。孰能與於此乎。皇
帝以神道設教。利益㣥生。故普建仁祠。紹隆正覺。卜茲勝
地。立此伽藍。請赤縣之名僧。徵帝城之上首。山林之士。擁
錫來遊。朝廷之賓。摳衣趨座。義筵濟濟。法侶詵詵。實聚落
之福田。黔黎之壽域。加以叢楹疊檊。寶塔華臺。洪鐘扣而
弗諠。清梵唱而逾靜。若夫盧毗那佛坐普光。法堂靈相。葳
蕤肹蠁。以今方古。闇與冥符。名器之閒。豈容虛立。然僧徒
結集。須有綱紀。詢諸大衆。罕值其人。積日搜揚。頗有僉議。
咸云紀國寺上座慧淨。自性清淨。本來有之。風神秀徹。非
適今也。至於龍宮寶藏。象力尊經。皆挺自生知。無師獨悟。
豈止四諦一乘之說。七處八會之談。要其指歸。得其真趣
而巳。固亦滌除元覽。老氏之至言。潔淨精微。宣尼之妙義。
莫不窮理盡性。尋根討源。其德行也如彼。其學業也如此。
今請為普光寺主。仍知本寺事。法師比者逡巡靜退。不肯
降重。殷勤苦請。方始克從。但菩薩之家。體尚和合。若得無
諍三昧。自然永離十纏。亦願合寺諸師。共宏此意。其迎請
之禮。任依僧法。
答沙門慧淨辭知普光寺任令
忽辱來書。甚以傾慰。三復之後。自覺欣然。竊聞如來。雖迹
起人閒。而道籠天外。神功妙力。不可思議。寂爾無為。則言
語道斷。湛然常在。則心行處滅。但為衆生煩惱。漂沒愛河。
得不大拯橫流。令登彼岸。故出入三界。昇降六天。經營十
方。良為於此。若夫鹿園福地。鷲嶺靈山。灑甘露於禪林。轉
法輪於淨域。付囑菩薩。濟拔黔黎。然後放光面門。滅影雙
樹。寶船雖沒。遺教猶存。即是如來法身。無有異也。然人宏
道。非道宏人。遠有彌勒文殊。親承音旨。近則圖澄羅什。發
明經教。五百一賢。信非徒說。千里一遇。蓋非虛言。法師昔
在俗緣。門稱通德。飛纓東序。鳴玉上庠。故得垂裕後昆。傳
芳猶子。嘗以詩稱三百。不離於苦空。曲禮三千。未免於生
滅。故發宏誓願。迴向菩提。落彼兩髦。披茲三服。至如大乘
小乘之偈。廣說略說之文。十誦僧祗。八部般若。天親無著
之論。法門句義之談。皆剖判胷懷。激揚清濁。至於光臨講
座。開置法筵。精義入神。隨類俱解。寫懸河之辯。動連環之
辭。碧鷄譽於漢臣。白馬稱於傲吏。以今倣古。彼復何人。所
以仰請法師為普光寺主。兼知紀國寺上座事。又聞若獨
善之心有限。則濟物之理不宏。彼我之意未忘。則他自之
情不坦。且普光紀國。俱是道場。舊住新居。有何差別。法師
來狀云。魚鹿易處。失燥濕之宜。斯乃意在謙虛。假稱珍怪。
昔聞流水長者。遂能救十千之魚。曠野獵師。豈得害三歸
之鹿。但使筌蹄不用。則言象自忘。
答張行成因旱請致仕表手制
密雲不雨。遂淹旬月。此朕之寡德。非宰臣咎。實甘萬方之
責。用陳六事之過。策免之科。義乖罪己。今勅斷表。勿復為
辭。
加潞王周王上柱國別食實封制
門下。維城道峻。理恢於邑壤。分社寄隆。義先於榮秩。雍州
牧潞王賢。潞州牧周王顯。瑤坡挺禎。璇源發彩。令聞彰於
詩禮。英徽表於岐嶷。戎章之寵。宜允於具瞻。膏腴之恩。式
遵於故事。並可上柱國。各加別食實封一千戶。餘如故。
定樂舞制
國家平定天下。革命創制。紀功旌德。久被樂章。今郊祀四
懸。猶用干戚之舞。先朝作樂。韜而未伸。其郊廟享宴等所
奏宮懸。文舞宜用功成慶善之樂。皆著履執拂。依舊服袴
褶童子冠。其武舞宜用神功破陣之樂。皆被甲持戟。其執
纛之人。亦著金甲。人數並依八佾。仍量加簫笛歌鼓等。並
於懸南列坐。若舞。即與宮懸合奏。其宴樂內二色舞者。仍
依舊別設。
改封禪器物制
古今典制。文質不同。至於制度。隨代沿革。唯祀天地。獨不
改張。斯乃自處於厚。奉天以薄。又今封禪。即用玉牒金繩。
器物之閒。復有瓦[:#AS-82F9:⿰罇]秸席。一時行禮。文質頓乖。駁而不倫。
深為未愜。其封祀降禪壇所設上帝后土位。先設稾秸瓦
甒瓢杯等物。並宜改用裀褥罍爵。每事從文。其諸郊祀。亦
宜準此。
申理冤屈制
門下。大帝降鑒。無幽不燭。下人上訴。在屈必申。將使處巖
廊者。戶牖絕千里之蔽。仰億兆者。門庭無九重之隔。故堯
推心以撫俗。業濟天下。湯克己以察冤。惠孚海內。朕祗膺
寶歷。寅奉璇圖。常居安以戒危。每在得而思失。慮一夫之
不獲。憂萬方之有罪。以為承平既久。區宇至曠。州邑相望。
衆庶殷阜。事繁則詐起。法弊則奸生。念茲冤滯。深懷惻隱。
是以頻發詔書。庶幾息訟。比命申理。未副朕懷。百姓雖事
披論。官司不能正斷。及於三司陳訴。不為究尋。向省告言。
又卻付州縣。至有財物相侵。婚田交爭。或為判官受囑。有
理者不申。或以按主取錢。合得者被奪。或積嫌累載。橫誣
非罪。或肆忿一朝。枉加殺害。或頻經行陣。竟無優賞。或不
當矢石。便獲勳庸。改換文簿。更相替奪。或於所部。憑倩織
作。少付絲麻。多收絹布。或營造器物。耕事田疇。役即伍功。
雇無半直。又境內市買。無所畏憚。虛立賤價。抑取貴物。實
貪利以侵人。乃據估以防罪。或進退丁戶等色。多有請求。
或解補省佐之流。專納賄賂。或徵科賦役。差點兵防。無錢
則貧弱先行。有貨則富強獲免。亦有鄉邑豪強。容其造請。
或酒食交往。或妻子去還。假託威恩。公行侵暴。凡如此事。
固非一緒。經歷臺省。往來州縣。動淹年歲。曾無與奪。欲使
元元。何所控告。見在京訴訟人。宜令朝散大夫守御史中
丞崔謐朝散大夫守給事中劉景先朝請郎守中書舍人
裴敬彝等。於南牙門下外省共理冤屈。屬戶所有訴訟。隨
狀為其勘當。有理者速即奏聞。無理亦示語發遣。其有虛
相搆架。浪擾官方。若經處分。喧訴不絕者。宜即科決。使知
懲厲。仍限今年十二月內使了。其在外州縣。所有訴說冤
滯文案。見未斷絕者。並令當處速為。盡理勘斷。務使甘伏。
勿使淹滯。若處斷不平。所司糾察得實者。所由官人。隨即
科附。可布告遐邇。使知朕意。主者施行。
頒行新令制
門下。蓋上帝臨下。覆幬之德彰焉。聖人在上。財成之跡著
焉。然則統天理運。微政令不能通其道。經國訓人。非渙汗
無以宣其化。故羲爻演繇。后以施命誥四方。虞典記言。帝
乃敷文被九域。豈惟遒人振鐸。理存乎闡教。象闕懸書。義
在於垂法。雖時分步驟。必循先甲之規。代變驪騵。無革達
名之軌。既而淳源巳往。澆風漸扇。奸宄於是萌生。譎詐以
之飇起。相彼㣥俗。頗乖於信義。顧茲庶尹。罕嗣於忠勤。尺
一交馳。徒有書亭之弊。五條閒出。猶招挂壁之譏。非所謂
光闡帝圖。作為人極者也。由此綠綈爰降。尤慎於繁冗。黃
素所施。彌崇於喻曉。皇家創業。抑揚前古。粵在貞觀。大啟
憲章。浹聲教於幽遐。燭文明於區宇。鴻池衍誥。統理詳密。
螭鈕騰文。規模宏遠。固以貽厥將來。懸諸日月。朕祗肅鴻
業。恭臨寶位。握千載之禎符。承百王之末緒。凝神閑館。託
軒夢以憂人。採誦康衢。用堯心而拯物。然以萬機事總。恐
聽覽之或遺。四海務殷。慮緝訪之多闕。南宮故事。綜覈巳
殫。內史舊章。搜羅殆盡。自御宸扆。每懷冰谷。身雖處於巖
廊。情實係於億兆。比者在外州府。數陳表䟽。京下諸司。亦
多奏請。朕以為帝命多緒。範圍之旨載宏。王言如絲。彌綸
之道斯洽。前後處分。因事立文。歲序既淹。條流遂積。覽之
者滋惑。行之者愈怠。但政貴有恒。辭務體要。道廣則難備。
事則易從。故自永徽以來。詔勅總令沙汰。詳稽得失。甄
別異同。原始要終。捐華摭實。其有在俗非便。事縱省而悉
除。於時適宜。文雖煩而必錄。隨義刪定。以類區分。上稟先
規。下齊庶政。導生靈之耳目。闢風化之戶牖。俾夫施之萬
祀。周知訓夏之方。布之八埏。共識司南之路。仍令所司編
次。具為卷帙施行。此外並停。自今以後。諸有表奏。事非要
切。並準勅令。各申所司。可頒示普天。使知朕意。主者施行。
免岐王珍為庶人制
經國之制。貳則有辟。為臣之道。將則必誅。況親則宗枝。義
兼家國。敢懷逆節。自桎嚴刑。銀青光祿大夫宗正卿員外
置同正員嗣岐王珍。志在傾邪。行惟險薄。頃以寇迹未殄。
軍國多虞。因集不逞之徒。潛為亂常之計。乃欲遠通叛虜。
搆此兇謀。以有上封。備聞其狀。猶以戚屬。初亦致疑。遂令
推按。具自承伏。且王者立法。百代所遵。稽彼常科。罪當殊
死。以其可諱。不忍加刑。俾從放黜。以申寬典。宜免為庶人。
仍於溱州安置。至彼捉搦。勿許東西。其同謀左武衞將軍
竇如玢試都水使者崔昌右羽林軍使劉從諫蔚州長塞
鎮將朱融右衞將軍胡列直司天臺通元院高抱素右衞
率魏兆內侍省內謁者監王道成等九人。特宜斬決。試太
子洗馬兼知司天臺冬官正趙非熊陳王府長史陳閑楚
州司馬張昂左武衞兵曹參軍焦自榮前鳳翔府郡縣主
簿李岊國子監館進士張奐等六人。特宜決殺。駙馬都尉
薛履謙同逆謀。宜賜自盡。
置乾封明堂縣制
東臺。元天著象於紫微。厚地區域於赤縣。外崇四岳。伊帝
闡其宏規。旁別九州。元王邵其丕績。所以料茲物土。畫野
分疆。相彼人事。觀時濟俗。開物成務。理則由然。高祖皇帝
誕膺靈命。肇開景業。囊括軒頊。孕育胥庭。太宗文皇帝大
聖登期。自天縱哲。撲崑岑之猛燎。拯滄海之飛流。巍巍蕩
蕩。無得而名焉。朕以虛薄。夙奉瑤圖。承累德之鴻猷。履會
昌之嘉運。中外禔福。遠邇乂安。仰薦成功。升禋岱巘。緬維
嚴配。祗建合宮。感事開元。聿光先德。俾我黎獻。永賴隆平。
寧濟之方。實資寬。鑒寐凝想。思致厥塗。以為翼翼上京。
率土攸仰。翦華抗堞。貫渭䟽瀾。城闕崇嚴。都邑夷敞。戶口
盈積。市獄殷繁。東西兩縣。官曹尚少。在於撫字。事或難周。
至於詞訟。綜理時闕。須分所職。各使兼濟。其長安縣宜置
乾封縣。萬年縣析置明堂縣。並於京城內近南安置。其戶
口即於兩縣逐便割隸。應須官寮并公廨等。一事以上。並
準長安萬年兩縣。各令所司處分奏聞。庶使憂勤之懷。獨
映於前古。建元之慶。長垂於後葉。
封周王顯制
昔周武垂則。汾邑啟維城之固。漢文承統。睢陽樹磐石之
基。所以作鎮邦家。克隆景業。第七子顯。毓粹雲峯。分輝日
觀。風儀秀舉。神識沖和。挺玉質而含章。振金聲而發彩。夙
遵教於詩禮。方導德於閒平。既表岐嶷之姿。宜申珪社之
貺。可封周王。食邑一萬戶。
賜諡皇太子宏孝敬皇帝制
朕肅承鴻緒。無忘馭朽之懷。虔奉聖謨。每切臨深之懼。幸
以穹昊垂祐。宗社降靈。公卿盡叶贊之謀。黎庶遂懷生之
望。故得乾坤交泰。日月休徵。垂衣而晏九瀛。端拱而家六
合。方將迴鑾峒岫。體高尚於軒皇。脫屣汾川。追逸軌於伊
后。成功弗處。思遵象帝之規。守器斯傳。用申知子之授。皇
太子宏。生知誕質。惟幾毓性。直城趨駕。肅敬著於三朝。中
寢問安。仁孝聞於四海。若使負荷宗廟。寧濟家邦。必能永
保昌圖。克延景歷。豈謂遽嬰霧露。遂至彌留。顧惟輝掌之
珍。特切鍾心之念。庶其痊復。以禪鴻名。及腠理微和。將遜
於位。而宏天資仁厚。孝心純確。既承朕命。掩欷不言。因茲
感結。舊疾增甚。億兆攸係。方崇下武之基。五福無徵。俄速
上賓之駕。昔周文至愛。遂延慶於九齡。朕之不慈。遽永訣
於千古。天性之重。追懷哽咽。宜申往命。加以尊名。夫諡者
行之迹也。號者事之表也。慈惠愛親曰孝。死不忘君曰敬。
可諡為孝敬皇帝。仍遵典故。式備徽章。布告遐邇。使知朕
意。
即位大赦詔
大行皇帝奄棄普天。痛貫心靈。若寘湯火。思遵大孝。不敢
滅身。永慕長號。將何逮及。粵以孤眇。屬當元嗣。荷搆乾儀。
若臨冰谷。思勵虛薄。康濟黎元。敬順唯新。仰昭先德。宜布
凱澤。被乎億兆。可大赦天下。內外文武賜勳官一級。諸年
八十以上賚以粟帛。雍州及諸州比年供軍勞役尤甚之處。
並給復一年。
令京司長官上都督府諸州舉人詔
殷宗邁德。化致升平。周王顯仁。政稱刑揩。太宗文皇帝神
明配德。靈武兼資。掃欃槍而王區夏。混陰陽而作天地。以
此大業。留屬微躬。雖復琯變星霜。而心嬰荼毒。州郡之長。
能修厥職。禮義興行。姦回自屏。刑憲不苛。孤惸是賴。有司
詢訪。宜以名聞。有一於此。當超不次。其有經明行修。談講
精熟。具此嚴才。堪膺教冑者。志節高妙。識用清通。博聞彊
正。終堪卿輔者。遊情文藻。下筆成章。援心處事。端平可紀
者。疾惡揚善。依忠履義。執持典憲。終然不移者。京司長官
上都督府及上州各舉二人。中下州刺史各舉一人。前代
忠鯁。身死王門。子孫才堪任官。而留滯停移者。既想遺風。
尤宜旌舉。
改元永徽詔
比者恭膺寶位。乃叶天時。繼奉休命。必因正朔。太宗文皇
帝龔行天罰。寧一區夏。宏功無外。盛烈難名。攀望徽猷。哀
盈園寢。朕以寡德。守茲神器。仰憑堂構。俯暢生靈。酌彼彝
倫。道兼文武。方今孟陬獻蔀。常儀佇歷。三元首事。萬國來
庭。宜遵經國之典。以叶陽和之義。可改貞觀二十四年為
永徽元年。
衞士等聽終制三年詔
通喪下達。聖哲彝訓。緯俗經邦。咸率茲道。至於嬰蓼莪之
巨痛。懷顧復之深慈。得自天經。含生罔極者也。爰自周衰。
七雄交爭。逮乎漢末。三方競峙。金革亟動。鉦鼓日聞。先王
典章。掃地將盡。遂令三邊武猛。墨絰而扈戎麾。七萃驍雄。
素冠而事巡警。亦有內無繼體。傍闕同氣。几筵安寄。奠酹
不親。廼睠於斯。載深驚歎。朕膺茲景命。君臨九野。中區富
教。外俗永規。宜有解張。以勵風俗。衞士掌閑幕士等。遭喪
合期年上者。宜聽終制三年。
補授儒官詔
昔勛華肇政。仁義居先。殷周創基。教學成本。朕嗣立鴻基。
裁成丕緒。如臨於海。罔知攸濟。思得學徒。用康庶績。而頃
歲所敦。先諸聖教。青襟方領。未達至懷。唯欲思轅固以加
班。想高堂以授秩。斯文寥落。去之彌遠。深加發慮。稱朕意
焉。儒官員闕。即宜補授。其館博士助教。節級賜物。三館學
士。有業科高第景行淳良者。所司試。俱以名聞。
流蕭齡之嶺南詔
華州刺史蕭齡之。粵以常才。累叨非據。入參九列。出總六
條。番禺重鎮。控攝遐遠。心如谿壑。聚歛無厭。不憚典章。唯
利是視。豪門富室。必與交通。受納金銀二千餘兩。乞取奴
婢一十九人。赦後之贓。數猶極廣。㣥僚議罪。請處極刑。奏
決再三。即合從戮。但人命至重。每存審慎。又其驅策自久。
桑榆漸迫。諸子號叫。伏闕求恩。哀矜之心。發自懷抱。宜免
腰領之誅。投身瘴癘之地。可除名。配流嶺南遠處。庶存鑒
誡。頒示天下。
賑雍同二州詔
朕寅畏三靈。憂勤萬類。分宵軫慮。昃晷忘飡。跡在巖廊。心
遍天下。懼八政之或舛。憂一物之未安。欲使菽粟積於京
坻。禮讓興於萌俗。而德不被遠。誠未動天。政道有虧。咎徵
斯應。去歲三輔之地。頗弊蝗螟。天下諸州。或遭水旱。百姓
之閒。致有罄乏。此繇朕之不德。兆庶何辜。矜物罪己。載深
憂惕。今獻歲肇春。東作方始。糧廩或空。事資賑給。其遭蟲
水處。量以義倉。賑貸貧乏。雍同二州。各遣郎中一人。充使
巡問。務盡哀矜之旨。副朕繾綣之心。
詳定刑名詔
門下。朕聞大德曰生。肖天地而為貴。大寶曰位。體宸極以
居貞。所以經緯三才。彌綸萬物。順人心以敷化。因天討而
立刑。易稱明罰。哀矜之志愈遠。書云肆眚。惠之道斯崇。
故能象服畫冠。化隆上葉。道德齊禮。刑清中代。暨乎大道
既隱。淳風巳衰。元首司契。徇驕奢以臨下。股肱贊道。用深
刻為奉公。罪名積於書。滋章被於率土。姬訓夏法。峻網
備於三千。秦革周科。深文加於九族。漢祖約法。後嗣不勝
其弊。晉武蠲刑。末流竟致其酷。遂使茫茫區㝢。圄犴所以
實繁。蠢蠢黔黎。手足為之無措。自斯以降。禁網愈密。歎深
袁準之書。事切劉宏之奏。太宗文皇帝至道難名。元功不
測。撥亂反正。恤獄慎刑。杜澆弊之餘源。削繁苛之峻法。道
臻刑措。二十餘年。恥格之義斯隆。惻隱之懷猶切。玉几遺
訓。重令刊改。瞻奉隆規。興言感咽。朕以虛寡。夙嗣寶圖。寅
畏上元。憂勤庶類。乘奔履薄。懼一物之未安。旰食宵衣。慮
萬方之多罪。雖解網之德。有慙列聖。而好生之惠。無愧伊
心。於是仰遵先旨。旁求故實。詔太尉揚州都督監修國史
上柱國趙國公無忌開府儀同三司上柱國英國公勣尚
書左僕射監修國史上柱國燕國公志寧尚書右僕射監
修國史上護軍北平縣開國公行成光祿大夫侍中監修
國史上護軍[:#AS-945B:⿱艹修]縣開國公高季輔銀青光祿大夫行黃門
侍郎平昌縣開國公宇文節中書侍郎柳奭右丞段寶元
太常少卿令狐德棻吏部侍郎高敬言刑部侍郎劉燕客
給事中趙文恪中書舍人李友益少府丞張行實大理丞
元紹太府丞王文端刑部郎中賈敏行等。爰逮朝賢。詳定
法律。酌前王之令典。考列辟之舊章。適其輕重之宜。採其
寬猛之要。使夫畫一之制。而易從。約法之文。(一作章)疎而
不漏。再移期月。方乃撰(一作始勒)成。宜班下普天。垂之來葉。庶
設而不犯。均被皇恩。(一作均彼上皇)凡在㣥司。(一作臣)逮於列岳。其
務在審慎。稱朕意焉。
禁獻鷹犬詔
弋獵畋游。素非所好。嘗謂此志布於遠近。而蕃夷有獻鷹
犬者。慮阻來遠之情。時復為受。示以不違其意。其諸州及
京官。仍有訪求狗馬鷹鶻之類來進。深非道理。自今後更
有進者。必加罪責。
恩宥囚徒詔
去秋少雨。冬來無雪。今陽和在辰。春作方始。膏澤未降。良
疇廢業。或恐獄訟之閒。尚有淫濫。含冤未達。弗辜致罪。百
姓有過。責深在予。宜順彼發生。申茲恩宥。在京及天下囚
徒。死罪宜降從流。流巳下放免。鰥寡惸獨及篤疾之徒。量
加賑恤。務令得所。
流劉大器峯州詔
窺窬圖讖。必以亡身滅族。斯皆先賢設教。歷代舊章。今大
器乃與妖人往還。虛占禍福。矯託天命。包藏逆心。非意自
彰。巳歸嚴憲。今屈法免死者。繇朕寡德所致故也。去春遺
愛等逆起於前。今冬大器禍彰於後。一歲之內。再有此釁。
朕宵興自思。非無深愧。
幸萬年宮詔
朕恭膺寶命。嗣奉瑤圖。居萬乘之尊。當四海之貴。遐觀往
烈。詳求前古。每希蹤於哲后。常勞心於庶務。兢懼弗寧。憂
勤若厲。屬天下無事。區宇有截。仰高風於汾射。暫清暑於
林泉。朕昔在震宮。侍遊茲壤。山川如舊。歲月不追。今既俗
阜年和。華夷胥悅。緬懷徽範。情兼感慰。宜遵省方之義。且
順陽和之序。曲申惠澤。式彰寬宥。行幸所經諸縣。及岐州
囚徒。行人犯罪者。流降徒。徒巳下並免之。
旌表楊紹宗妻王氏詔
故楊紹宗妻王氏。因心為孝。率性成道。年迫桑榆。筋力衰
謝。以往在隋朝。父歿遼左。招魂遷葬。負土成墳。又葬其祖
父母等。竭此老年。親加版築。痛結晨昏。哀感行路。永言志
行。嘉尚良深。宜標其門閭。用旌敏德。賜物三十段。粟五十
石。
曲赦醴泉縣詔
朕恭膺大寶。嗣隆景業。虔奉成則。光闡宏猷。昧旦兢懷。宵
分動慮。蒼昊垂祐。宗社降靈。順黎元之心。藉忠賢之力。俗
登仁壽。道暨升平。遠肅邇安。時康俗阜。履端受節。陽和肇
氣。親率庶僚。奉謁陵寢。遺弓永慕。切終身之憂。撫鏡纏悲。
興寒泉之思。敬深如在。哀隆罔極。薦享既畢。精禋獲申。式
表因心。宜宏愷澤。可曲赦醴泉縣。并行從人。大辟罪以下。
皆赦除之。百姓宜免今年租調。右監門員外將軍常基在
此宿衞。進爵一等。陵令陵丞各加一階。并節級賜物。
立武昭儀為皇后詔
武氏門著勳庸。地華纓黻。往以才行。選入後庭。譽重椒闈。
德光蘭掖。朕昔在儲貳。特荷先慈。常得侍從。弗離朝夕。宮
壺之內。恒自飭躬。嬪嬙之閒。未嘗迕目。聖情鑒悉。每垂賞
歎。遂以武氏賜朕。事同政君。可立為皇后。
停進珠玉詔
少府監非軍國。所需宗廟之用。並不須飾以珠玉。諸州常
貢珠寶者。並宜停進。其市肆閒。不得更為彫鏤。及貨鬻珠
寶及金銀等物。
禁酷刑及匿名書詔
朕聞小大以情。義重前誥。哀矜勿喜。道光遐冊。朕恭膺寶
業。嗣臨億兆。留心聽斷。劬勞日昃。一物乖方。納隍軫慮。今
既科格咸備。憲制久行。鞫訊之法。律條具載。深文之吏。猶
未遵奉。肆行慘虐。曾靡人心。在含氣之倫。稟柔脆之質。乃
有懸枷著樹。經日不解。脫衣迥立。連宵忍凍。動轉有碍。食
飲乖節。殘酷之事。非復一途。楚痛切身。何求不得。言念及
此。深以矜懷。又挾匿名書。國有常禁。凡厥寮庶。咸應具述。
近遂有人。向朝廷之側。投書於地。隱其姓名。誣人之罪。朕
察其所陳。皆極虛妄。此風若扇。為蠧方深。自今以後。內外
法司。及別勅推事宜。並依律文。勿更別為酷法。其匿名書。
亦宜準律處分。庶使泣辜之情。遠覃於四海。卹刑之旨。長
垂於萬葉。
賜蕭鈞手詔
朕聞防禍未萌。先賢所重。宮闈之禁。其可漸歟。昔如姬竊
符。朕用為永鑒。不欲今茲自彰其過。所搦憲章。想非濫也。
但朕翹心紫禁。思覿引裾。側席朱楹。冀旌折檻。今乃喜得
其言。特免四通等死。遠處配流。
