欽定全唐文卷八百六十一
孫忌
忌本名鳳。一名晟。高密人。少為道士。謁後唐莊宗於鎮州。
授祕書省著作佐郎。天成初。朱守殷叛。忌為幕客。贊成其
事。朱氏誅。匿跡入淮。吳人以偽官授之。周顯德三年署偽
司空。奉貢行在。以所言失實。收下獄誅之。
佛窟寺碑
是山也。兩峯連峙。狀似牛頭。昔天紀之初。西峯圯裂。中有
比邱。閉目跌坐。軀貌偉大。形質枯槁。時諸沙門皆往禮拜。
議曰。得非道者入滅定耶。於是灌蘇油以滋澤。擊槌磬而
驚悟。豁然開目高視曰。汝等何人。形狀卑小。而披法服。沙
門曰。比邱也。又問曰。我師迦葉在否。對曰。入湼槃矣。良久
起昇虛空。
劉崇遠
崇遠仕南唐。官大理司直。著有金華子新編三卷。
金華子新編序
金華子者。河南劉生。少慕赤松子兄弟能釋羈勒於放牧
間。讀其書。想其人。恍若遊於金華之境。因自號焉。生自童
蒙歲。便解愛人博學。暨乎鬢髮焦禿。而無所成名。凡為文
章。略知宗旨。最嗜吟咏。而所得亦不出流輩。年逾壯室。方
莅官於畿甸。繼宰二邑。共換二十餘寒暑。唯知趦趄畏慎。
不能磊落經濟。罷秩歸京。得畱綴班。家貧窶。在闕三四年。
甚窘困。稍暇猶綴吟不困倦。縱情任興。一聯一句。亦時有
合於清奇。顧於食玉燃桂。不無撓懷。纔緩紆斯須。則嘯傲
自若。或遇盛友良會。聞人語話及興亡理亂。猶耳聰意悅。
未嘗不周旋觀察。冀或湊會警戒。庶幾助於理道者。必慷
慨反復。至於逾晷不息。時皇上憂勤大寶。宵衣旰食。致治
之切。無愧前代。命有司張皇公道。掄擇材雋。科第取士。鬱
然反古。時有以春闈策問舉子對義見示者。覩強國富民
之論。今古得失之理。則愧惕雀息。往往汗流。何者。以坐遇
明盛時。而抱名稱不聞於世。何疾復甚於斯矣。因念為童
時。侍立長者左右。或於冬宵漏永。秋階月瑩。尊年省睡。率
皆話舊時經由。多至深夜不寐。始則承平事實矣。爰及亂
離。於故基跡。或歎或泣。悽咽僕隸。自念髫齔之後。甚能記
聽。今雖稚齒變老。耄亡失憶。十可一二。猶存乎心耳。并成
人宦遊之後。其間耳目諳詳。公私變易。知聞傳載。可繫鉛
槧者。漸恐年代寖遠。知者已疎。更慮積新沉故。遺絕堪惜。
宜編序者。即隨而釋之云爾。
新開宴石山記
蓋聞住非聲而去非色。無滅無生。視不見而聽不聞。而(闕
一字)有(闕二字)三空俄顯。一德爰彰。善念必通。勤行可學。明
明宗旨。歷歷程途。實有路以堪躋。(闕二字)門而可入。自是心
源不透。智筏未征。達彼岸以何由。湊元關而莫迨。崇遠自
親禁掖。厚忝渥恩。凡覩靈蹤。悉虔俗志。冀精勤於一善。上
報答於九重。宴石山者。在白州博白縣之西鄉。與馬門灘
伏波公之祠鄰近。圖經云。昔有神人稱陳越王。今有古宮
基址。見在廉州合浦。(闕三字)曾宴於此山。故以為名焉。其山
也。西枕清波。南連翠(闕一字)曉則輕雲簇白。晝則遠樹攢青。
石罅泉噴。點點而斜飛皓雪。(闕二字)花秀。菉菉而密綴紅(闕
一字)左紆右迴。前龜後鶴。蔬足菓足。松寒竹寒。昔曾有人
臨水(闕二字)作佛像約高五丈餘。未窮其年代者矣。(闕一字)有
壬向石室一所。唐咸通中。高祖座(闕一字)統十道兵師。禦八
蠻疆境。經行之際。於此(闕一字)塑造佛像。今以(闕二字)崇遠因
監製運。遂切經營。乃命良工闢為精舍。一山迥矗。兩室相
鄰。(闕一)
(字)是以黑金鑄釋迦瑞像。設於東室。又鑄釋迦牟尼佛
一座。兼別鑄五百阿羅漢(闕二字)羅漢設於西室。其次有石
引廊齋堂僧房等在於室外。請僧師肇道志惟敏惟忠住
持焚修。(闕一字)則飛章聞奏。皇澤爰頒。賜額號於(闕二字)今為
覺果之禪院(闕一字)謂覺乃大覺之(闕一字)果乃勝果之門。覺
與果齊。果因覺集。(闕三字)外天鑒洞臨。致去石嵐。永為勝地。
又別有東峯石山一座。中有東西南北四室。嵬峨若畫。礧
磈如鐫。直疑乎造化剜開。又恐是神仙斲出。多景多致。惟
煙惟霞。亦以黑金鑄玉皇道君老君天地水三官。並塑左
空右元真人玉童玉女左右龍虎君元中大法師。設於室
內。卓爾威儀。森然侍衛。請道士廖德崇劉守清盧守和等
別建道院住持焚修。以乾和十五年丁己歲八月二十三
日起建。迄於大寶元年戊午歲十二月二十七日畢功。建
置道場。設齋慶讚訖。莫不青蓮金柱。如忉利以初來。錦舌
蒼肝。似蘂珠而乍降。繇是命乎緇侶。招彼羽人。金鑪曉炷
以香[:#AS-FBED:●]分馧。銀炬宵燃而炫燿。用全因果。上贊休明。(闕一
字)來四海之朝宗。盡類衆星而拱極。功既畢矣。願且周焉。
可以齊嵩華之堅。可以並江河之永。靈基勝跡。萬古千秋。
時大漢大
寶二年太歲已未九月癸卯朔二十四日丙寅記。
師頌
頌。大名內黃人。少篤學。與弟頏齊名。五代末官祕書省著
作佐郎。
宿伯曾點贊
百行之本。教學以慈。曾氏有子。其殆庶幾。倚門而歌。季孫
受嗤。舞雩詠道。聖人稱之。
李穀
穀字惟珍。潁州汝陰人。舉進士。連辟華泰二州從事。晉天
福中累擢樞密直學士。加給事中。改三司副使。開運二年
出為磁州刺史北面水陸轉運使。契丹入汴。署給事中。漢
初拜左散騎常侍。遷工部侍郎。周廣順初加戶部侍郎。拜
中書侍郎平章事。顯德初加右僕射集賢殿大學士。進位
司空門下侍郎。四年罷相。守司空。恭帝即位。加開府儀同
三司。進封趙國公。入宋。建隆元年卒。
請以政事封付史官疏
竊以自古王者。咸建史官。君臣獻替之謀。皆須備載。家國
安危之道。得以直書。歷代已來。其名不一。人君言動。則起
居注創於累朝。輔相經綸。則時政記興於前代。然後採其
事實。編作史書。蓋緣聞見之間。須有來處。紀錄之際。得以
審詳。今之左右起居郎。即古之左右史也。唐文宗朝命其
官執筆立於殿階螭頭之下。以紀政事。後則明宗朝命端
明殿及樞密直學士皆輪修日歷。旋送史官。以備纂修。及
近朝此事皆廢。史官惟憑百司報狀。館司但取兩省制書。
此外雖有訪聞。例非端的。伏自先皇帝創開昌運。及皇帝
陛下纘嗣丕基。其聖德武功。神謀睿略。而皆萬幾宥密。丹
禁深嚴。非外臣之所知。豈庶僚之可訪。此後欲望以諮詢
之事。裁制之規。別命近臣。旋具抄錄。每當修撰日歷。即令
封副史臣。庶國事無漏略之文。職業免疎遺之咎。
趙遠
遠字上交。范陽人。避漢祖諱以字行。仕後唐。歷涇秦二鎮
節度判官。晉初召為左司郎中。累遷刑部侍郎。轉戶部侍
郎。拜御史中丞。契丹入汴。立明宗幼子許王從益為帝。以
遠為右丞相。漢祖即位。授檢校禮部尚書太僕卿。遷祕書
監。周廣順初拜禮部侍郎。轉戶部。改太子詹事。顯德初遷
賓客。二年拜吏部侍郎。尋免官。入宋。建隆二年卒。
請超選朝官能活冤獄奏
臣伏覩長興四年五月二十三日勅。州縣官在任日。有覆
推刑獄公事。雪得冤獄。活人性命者。准長興元年二月二
十一日南郊赦書節文。便許非時參選。特與超資注官。仍
賜章服者。宜令諸道州府。凡有雪活冤獄州縣官等。依元
勅點簡。給付公憑。本官自齎赴刑部投狀。委刑部據狀追
取本道雪活公案參驗。如事理合得元勅。便仰給付優牒。
此蓋道宏激勸。務絕罔欺。在酬獎以甚優。期刑殺而無濫。
臣詳元勅。只言州縣官員所許加恩。未該內外職掌。臣又
詳前後請給優牒人等文案。若繫雪冤屈。本道尋合奏聞。
例過五年十月。本人方來論請。須卻尋追文案。勞擾公方。
於事難明。於理未當。伏惟皇帝陛下體堯仁而御㝢。敷舜
德以臨民。大闡化條。克修刑政。旁詢闕典。用整宏綱。功必
賞而罪必誅。善者進而能者勸。起今後。但能雪活冤獄。功
必限在朝職司。亦乞量加旌賞。應關諸道州縣官員。雪活
冤獄不虛。委逐處長吏抄略指實案節。先具奏聞。所付本
人憑由。官滿到京。便於刑部投狀。不得隔越年歲。方可論
訴功勞。庶內外以皆同。使期程而有守。廣亭毒好生之道。
盡
高低察獄之明者。
李濤
濤字信臣。京兆萬年人。仕梁補河陽令。後唐天成初舉進
士甲科。累遷起居舍人。入晉歷中書舍人。漢祖入汴。為翰
林學士。拜中書侍郎兼戶部尚書平章事。隱帝即位。罷相。
周初起為太子賓客。歷刑部戶部二尚書。恭帝即位。封莒
國公。入宋。建隆二年卒。
顏噲贊
顏氏之族。咸為子弟。亞聖次之。升堂者矣。學無不通。道無
不備。昔稱賢達。今列圖史。
顏衎
衎字祖德。[:#AS-8862:⿱亠兊]州曲阜人。梁龍德中擢第。官臨濟令。後唐長
興初召拜太常博士。入晉累拜御史中丞。改戶部侍郎。周
廣順初為尚書右丞。充端明殿學士。權知開封。罷守兵部
侍郎。顯德初以工部尚書致仕。入宋。建隆三年卒。
請定內外官制
纔除御史者。旋授外藩賓佐。復有以私故細事。求假外拜。
州郡無參謁之儀。出入失風憲之體。漸恐四方得以輕易。
百辟無所準繩。請自今藩鎮幕僚。勿得任臺官。雖親王宰
相出鎮。亦不得奏充賓佐。非奉制勘事。勿得出京。自餘不
令出釐雜務。
劇可久
可久字尚賢。州范陽人。仕後唐。累遷著作郎。入晉歷大理
卿。周廣順初改太僕卿。分司西京。顯德五年復拜大理卿。
入宋。建隆三年卒。
請改定推勘盜賊奏
開成格。應盜賊須得本贓。然後科決。如有推勘因而致死
者。以故殺罪論。臣詳此理未便。且云無持贓待捕之賊。或
偷生隱諱。所司又須訊拷。死反償命。實恐惠姦。起今後。如
因而致死者。如無故則請減一等。別增患病而死者。從辜
限正賊減本罪五等。
請賞罰理刑等官疏
臣曾披法律。深究臧否。州縣令律之中。具存條格。軍鎮案
推之吏。未載明文。事若不均。何以示勸。其三京軍巡使諸
州府馬步都虞候有精於推劾。雪活冤濫者。請量事超擢。
如按鞫偏私。故入人罪者。亦刑之無赦。
許中孚
中孚。周顯德時鄉貢進士。
勅畱啟母少姨廟記
宗周嗣位之二葉也。命授神宗。德符昊穹。寢被武功。復乎
淳風。皇聲於是遐通。車書以之混同。異域咸賓。遠邱格白
環之贄。嘉祥自兆。阿閣巢丹穴之禽。曷覆燾之洪均。致蒸
黎之雍穆。古由今也。不其偉歟。時有縣尹外郎彭城劉公
名渙字廣澤。故丞相譙國公之元子也。鼎鼐名家。公台令
族。奇姿碩德。為時所稱。莫不宏其學以開之。高其才以文
之。崇其禮以節之。敦其信以成之。臥錦為郎。立事於文昌
宮裏。握簡就列。馳芳於建禮門中。洎以清白不容。權政所
忌。賈誼賢而見謪。屈平忠而自遷。諒州縣之徒勞。實銅墨
之非貴。有以見拘驥騄之足。淹社稷之才也。先蒞伊陽。次
宰斯邑。未嘗不稽力任以資賦庾。敷德惠以董逋逃。除暴
慢以恤惸黎。示好惡以平獄訟。下車而民受其賜。涖事而
吏伏其明。三年之政化大行。百里之煩苛盡去。屬我皇帝
翼翼萬機。孜孜庶政。為下民之革弊。慮昏厲之作災。用止
訛風。乃頒明詔。日當聰明正直以福及人者。則可以靡息
宗禋。或妖回魑魅以禍苟人者。則可以特加翦伐。式絕淫
祀。永作恒規。粵是邑皇甫村有古祠者。即啟母少姨之神
也。夫勝事芳猷。神通靈應。備於嵩少二室。本廟碑表載之
也。斯不復書。又有濟瀆神宇一所祔焉。誠彩仗之行宮。復
雲駕之別館。欒櫨穹崇而特立。丹雘照灼以相鮮。杳邈虹
梁。聳若龍驤之狀。徘徊雉堞。高侔矢立之形。風來而蕙帳
香生。雨霽而晴軒翠滿。巋然妙績。迴跨神皋。輪焉奐焉。不
可得而論也。廟貌嚴肅。明靈暗通。望之者敬由是興。祈之
者福由是集。稻梁黍稷。春秋而遂布時羞。絲竹陶匏。庭砌
而遽陳商角。是得歲時序。風雨順。生植暢。田疇開。人獲囷
阜之豐。里有謳謠之韻。以作景福。以助太和。猗歟人之禱
既如斯。神之應又如此。於是下以利之事達於上。上以畱
之義令於下。班基且廓。魯壤弗加。等靈光之獨存。同甘泉
之但闢。獲永薦奠。得壯祠宮。潔以祈恩。馳特牲而可進。固
夫層搆。任迅景以頻移。邑人牛敬贇等。欲示後生。宜刊貞
石。乃為見託。俾述斯文。中孚學不逮於古人。詞莫窮於前
事。徒抽馬卿之思。強濡王粲之豪。豈敢繁言。庶存實錄。時
顯德五年歲在戊午七月十二日記。
李澣
澣字日新。仕後唐。歷集賢校理。入晉累遷中書舍人。契丹
入汴。陷塞北。宋建隆三年卒於契丹。
謝周太祖賜詔書
田重霸至。伏蒙聖慈。特頒明詔。降日中之文字。慰天外之
流離。別述宸慈。俾傳家信。如見骨肉。倍感君親。
陳陰事奏
昨田重霸至。為無與蕭海真詔勅。祇有兄濤家書。不敢將
出。方欲遣田重霸卻回。至五月四日。海真差中門使趙佩
傳語臣云。昨據差人齎絹書上南朝皇帝。請發兵來。兼取
得姚漢英等奏狀。所貴聽信。其絹文印押了未封。被趙佩
懷內遺失交下憂怕不知所為。臣既認實心。遂喚趙佩通
事李解里來。呈與書詔。當時聞於海真。極喜。引臣竊謝。尋
喚重霸於私宅相見。至五月二十六日。又喚重霸於衙內
一宿。今月四日。令趙佩將銀十兩。令與重霸。兼傳語與臣
云。我心如鐵石。令此人且迴。諸事宿時說與一一。已令口
奏。候南朝有文字來。則別差人去。今因奏陳。皆據目前所
得。至於機事兵勢權謀。非臣愚為敢陳鄙款。伏乞妙延良
弼。周訪嘉謀。斷於宸衷。用叶廟勝。
與兄濤言契丹述律事書
今王驕騃。唯好擊鞠。耽於內寵。固無四方之志。觀其事勢。
不同已前。親密貴臣。尚懷異志。即微弱可知。不敢備奏。一
則煩文。一則恐涉為身計。大好乘其亂弱之時。計亦易和。
若辦得來討唯速。若且和亦唯速。將來必不能力為可東
也。
王易簡
易簡字國寶。京兆萬年人。梁乾化中進士。歷鄧州節度推
官。入後唐。累遷中書舍人。晉初判宏文館史館事。拜御史
中丞。周廣順初遷禮部尚書。改刑部。顯德四年以太子少
保致仕。入宋。建隆四年卒。
請頒示文解板樣奏
伏以選門格勅條件。具存藩府。官僚該詳蓋寡。所以凡給
文解。莫曉規程。以致選人自詣京都。親求解樣。往來既苦。
己堪憫傷。傳寫偶差。更當駮放。伏見禮部貢院逐年先書
板榜。高立省門。用示舉人。俾知狀樣。臣欲請選人文解。委
南曹詳定解樣。兼備錄長定格。取解條例。各下諸州。如禮
部貢院板樣書寫。立在州縣門。每遇選人取解之時。各准
條件遵行。仍依板樣給解。
漸治論
臣聞天地之道起於漸。天以天之高。畜雷霆之威。雨露之
惠。覆於萬物。必從漸而生。以地之厚。負江海之慈。淮濟之
潤。載於萬物。亦從漸而長。況人者。無天之功。乏地之力。勞
方寸之心。豈可急速而治天下也。惟我后膺圖履運。握鏡
臨人。蘊勤儉之風。秉宏厚之德。內無耽翫。外絕奢華。信任
股肱。委仗將帥。自有仰成之化。固多定亂之功。今者所以
尚撓聖懷。親勞御札者何。直以庫藏稍虛。士卒微惰。使天
威之莫震。令王化之未敷。此則非臣下之無謀。豈君上之
有過。蓋承偽廷之困弊。遇數歲之亂離。今國家宜靜以圖
功。不可躁而取失。或欲急徵暴斂。則百姓愈逃。或以峻法
嚴刑。則三軍益叛。莫若制治於未亂。求安於未危者也。凡
止亂危者。應上元則以好生惡殺為心。接諸侯則以含垢
匿瑕為念。夫如是。即水旱無繇而興。干戈何門而動也。考
諸政教。則禮樂咸在。刑賞具存。任四輔提其綱。遣百司舉
其目。必見梯航常貢。士馬日精。所謂強其幹而弱其枝。深
其根而固其蔕。於是天地有清和之氣。星辰無謫見之災。
可以薄賦恤萬民。足以虛懷馭㣥后。或思正名於中夏。問
罪於殊方。人皆同心。兵必戮力。寰區既定。帝道自隆。躋元
首為睿聖之君。列四輔作賢明之相。主則社稷無患。臣則
子孫永安。此則顯漸之功。見治之驗矣。
張鑄
鑄字司化。河南洛陽人。梁貞明三年舉進士。歷殿中侍御
史。仕後唐。累遷考功郎中。晉開運二年改祕書監。轉右庶
子。分司西京。周廣順初入為左諫議大夫給事中。顯德三
年授檢校禮部尚書。入宋。建隆四年卒。
請災異依故事奏
欽若天道。聞諸堯舜之朝。敬授人時。乃自殷周之代。能消
災異而致福祥。自兵興以來。多失本朝故事。不拘典法。有
誤修禳。承前日月薄蝕。百官皆合守司。星象有差。九重亦
當避殿。以明減損。式示恭虔。信守國經。何虧聖德。自此或
乾象謫見。凡關災異。請依故實。令百官守司。陛下御便殿。
減常膳。准令式遵行。
請省新戶科徭奏
臣聞國家以務農是本。勸課為先。用廣田疇。乃資倉(闕二
字)竊見所在鄉村。浮居人戶。方思懇闢。正切耕耘。種木未
滿於十年。樹穀未臻於三頃。似成產業。微有生涯。便被縣
司繫名。定作鄉村色役。懼其重斂。畏以嚴刑。遂捨所居。卻
思他適。覩茲阻隔。何以舒蘇。既乖撫䘏之門。徒有招攜之
令。伏乞皇帝陛下明示州府。特降條流。應所在無主空間
荒地。一任百姓開耕。候及五頃已上。三年外即許縣司量
戶科徭。如未及五頃已上者。不在搔擾之限。則致荒蓁漸
少。賦稅增多。非唯下益蒸黎。實亦上資邦國。
邊歸讜
歸讜字安正。幽州薊人。仕晉。累遷右散騎常侍。漢初歷禮
部刑部二侍郎。周廣順初遷兵部戶部二侍郎。擢尚書右
丞樞密直學士。轉左丞。尋為御史中丞。入宋。乾德二年卒。
請禁使臣騷擾館驛奏
臣近以宣達絲綸。經過州縣。切見使臣。於券料外。別要供
侍。以紊紀綱。亂索人驢。自遞行李。挾命為勢。凌下作威。或
付應稍遲。即便恣行打棒。既遭屈辱。寧免怨嗟。天聽未聞。
無處披訴。伏乞潛令察訪。兼便明降指揮。官吏衹供。亦須
精細。使臣取索。嚴示戒懲。庶息煩苛。漸期開泰者。
請諸道舉精加考試不得濫送奏
臣切見每年貢舉人數甚衆。動應五舉六舉。多至二千三
千。既事業不精。即人文何取。請勅三京鄴都。就道州府長
官合發諸色貢舉人文解者。並須精加考較。事業精研。即
得解送。不得濫有舉送。冀塞濫進之門。開興能之路。
請禁無名文書疏
臣伏見諸處有人拋無名文書。及言風聞訪聞之事。不委
根苗。接便追擾。既非責實。多是搆虛。窮理本之有傷。瀆化
源之無益。遂使貪吏狡吏。蓄私憾以讐人。讒夫佞夫。扇狂
言而害物。請明行條制。庶絕罔誣。其受納獄訟。直須顯有
披論。具陳名姓。即據理詳按。無縱舞文。其無名文書及風
聞訪聞。並望止絕。不得施行。俾存欽䘏之風。不失含宏之
體。
