欽定全唐文卷五百四十二
令狐楚(四)
為鄭尚書賀冊皇太子狀
臣聞於宣政殿冊皇太子訖。伏以建崇儲位。光啟春闈。萬
方以貞。九服同慶。伏惟皇帝陛下誕敷聖訓。光啟天慈。咸
元貞於國經。鍾福慶於邦本。皇太子溫恭表德。仁孝因心。
方毓質於龍樓。肇增輝於望苑。臣戎守有限。不及蹈舞稱
賀。
賀韓僕射充招討使狀
右。中使臣希倩至。伏奉詔書。吳少誠比令招討。都不悛心。
今以韓全義充蔡州行營招討處置等使。臣當軍兵馬。令
取全義指揮。上官說充招討副使。令臣使人詣行營所撫
慰將士。仍令激勵。臣伏見逆賊吳少誠。殘喘微生。驟飛賤
品。敢違帝命。來即靈誅。陛下天覆為心。雲行其德。念日月
所照。九州攸同。哀陷穽之中。一夫不獲。懸申詔旨。開賜生
全。而長惡未悛。執迷不復。凶逾殛鯀。聲極吠堯。今既慎選
武臣。盡驅猛士。威聲先路。實勵於震霆。翦滅剋期。必同於
沃雪。欣歡奮激。倍百恒情。當道應行營將士等。悉懷感怒。
畜力候奮。指蹤示處。既以得人。致命捐軀。必應無敵。臣即
準詔差人專往慰諭。仍切加激勵。冀申微效。用答深恩。不
任悃款之至。
賀破賊兼優䘏將士狀
右。中使臣希倩至。伏奉詔書。得全義總率諸軍。已入賊界。
四月二十七日大破賊徒。并擒斬生級。如有身死王事者。
已委全義並給棺櫬。送歸本道。令臣五年莫停衣糧者。吳
少誠畎澮下流。不朝於海。根荄弱質。自絕於天。狴牢之中。
鳴吠未已。今霜鋒雲集。月羽風馳。既壓賊軍。纔聞儳鼓。將
摩寇壘。已見靡旗。實廟堂知先勝之形。校隊陳爭登之力。
誅鋤有次。蔑殺無難。凡在方隅。不勝欣抃。臣伏以雖忠不
烈。戰士所羞。視死如歸。武夫之志。伏惟陛下宏天覆幬。為
日照臨。載激怒肝。爰收膚骨。漢世徒頒其槥櫝。義闕送終。
周詩縱裹其餱糧。賞延非嗣。以今觀古。奮一當千。臣獲守
邊陲。叨居將帥。無任感激之至。
賀行營破賊狀
右。臣得當道行營兵馬使李黯狀報。諸軍兵馬。四月十七
日從臨潁縣三道齊進。二十七日過[:#AS-89C8:⿰⺡殷]水縣張村下營。問
探知桑林中有賊。遂與接戰。大破賊軍。擒生斬級。不知其
數者。臣伏以天道無親。助其效順。人生有欲。患在不安。今
逆賊吳少誠。深入禍門。自沈罝罟。執迷不復。謂暴無傷。去
至安而即甚危。棄大順而為巨逆。避日月之照。干雷霆之
誅。尚假息於寸陰。敢偷生於數刻。今者將從天落。兵若山
行。濟[:#AS-89C8:⿰⺡殷]水而不濡。隔偃城而欲斷。長蛇之首尾如截。應接
自難。狡兔之窟穴已焚。死亡無所。方當破竹。猶繫苞桑。剩
銳氣以長驅。抗威稜而直指。困雖猶鬭。亂不能軍。既摧眾
惡之鋒。必喪元兇之膽。以愚籌度。不日埽清。臣忝守戎旃。
無任抃躍憤激之至。
賀行營破賊狀
右。臣得當道行營兵馬使李黯狀報。今月十三日。於故信
州城下破賊三千人。斬首七百餘級者。臣伏以舉趾或高。
則無所措。退藏多密。罔或不亡。逆賊吳少誠。用已之愚。劫
人為惡。唯日不足。謂天可逃。自韓全義稟受廟謀。總齊力
士。橫行於境。深入其郛。兵才交鋒。寇已亂轍。以羸師之骸。
罣[:#AS-9B62:⿳罒厶月]穢草而腥林。疲馬之命。委離裝壕而咽塹。實由奪其
信幟。拔彼懸門。遂使戰野者不知所歸。守陴者無從而出。
凶徒風散。叛卒星分。亦足以快帝怒於高天。宣皇威於下
土。况臣任當旄鉞。誓埽氛祲。慶抃之情。實萬恒品。所守有
限。不獲稱賀闕庭。無任屏營之至。
為人作薦昭州刺史張愻狀
右。臣伏準貞元六年十一月八日勅旨。自今以後。諸州刺
史縣令以肆考。如理術尤異。實效可稱。考滿日委觀察使
錄事跡以聞。特加獎擢者。前件官守文惟謹。持法甚精。清
廉有餘。貞固無比。臣伏見嶺南。風俗惰懶。苟避征徭。易成
逋竄。張愻憂人若已。理郡如家。勸課農桑。置立保社。移風
為敦厚之境。徵賦無慘急之名。周旋六年。其道一致。臣猥
司廉察。忝守方隅。以所見聞。懇須甄錄。
為人作薦劉孟修狀
右。前件業傳忠厚。雅尚文儒。貞白居心。公勤守職。累曾試
用。皆著清廉。頃崔漢衡在晉州日。奏授殿中侍御史。充都
防禦判官。直道不回。正詞無隱。賓僚之內。裨益甚多。知是
公才。豈為參佐。屢詳疑獄。心盡哀矜。嘗判劇曹。事無留滯。
臣是以錄其勞效。奏請改官。伏蒙聖恩特授前件官。今赴
闕下。奉詔旨不敢乞留。臣伏以孟修自有幹能。誠堪任使。
所知微分。輒敢薦聞。干冒宸嚴。伏增戰越。
為人作奏薛芳充支使狀
右件官蘊蓄公才。精勤吏道。文章史傳。無不該通。大歷末
則與臣及徐泗節度使張建封同事故馬燧作判官。建中
三年。曾以公事直言。不合其意。遂被奏授交城縣令。及有
政績褎然。疲羸悉安。征賦皆辦。臣以其四居畿令。兩任法
官。有學有才。堪為賓佐。委令推斷。無不詳平。與之籌畫。多
所裨益。相諳相識。二十餘年。滯屈最深。實希榮獎。伏望天
恩特賜改官。充臣觀察支使。
元日進馬并鞍轡狀
右。臣伏以元日開歲。東風發春。人神大和。天地交泰。伏惟
皇帝陛下鴻猷更始。寶祚惟新。協三朝之會同。受萬國之
歸慶。臣某職當分閫。屬忝維城。未聳翼於丹霄。空馳心於
皇極。前件馬并鞍轡等。馳驅有度。雕鏤初成。願將行地之
功。以奉如山之壽。干煩宸嚴。伏增戰汗。
第二狀
右。臣伏以五始混成。歲為元吉。四時分理。春實發生。伏以
陛下嗣帝鴻名。受天成命。百神降福。願等於山河。萬國歸
仁。思陳其玉帛。臣限從戎役。闕奉朝行。又及新年。皆承覆
露。每瞻初日。如奉聖明。前件鞍馬等。稍似馴良。並非淫巧。
冀充庭實。用達邊情。干冒陳獻。伏增戰越。
端午進鞍馬等狀
右。臣伏以五者天之成數。夏者天之仁時。伏以陛下用仁
時而長養㣥生。舉成數而陶甄品物。是以百蠻委瑞。萬國
歸誠。同瞻日月之光。共奉乾坤之壽。臣方從邊役。未在周
行。謬宣力於清朝。竊馳心於令節。前件馬等。柔馴既久。雕
飾初成。敢因五日之良。以續千年之慶。千冒陳獻。伏用兢
惶。
第二狀
右。伏以月旅蕤賓。節惟端午。天人效祉。朝野交歡。伏惟陛
下宸極尊嚴。大明光耀。擁純陽之元吉。保眉壽之康寧。風
俗既和。人倫以厚。前件鞍馬器物等。雕鐫始就。服習初成。
輒因五日之良。以續千秋之慶。干冒宸扆。伏增戰越。
第三狀
右。伏以月維仲夏。時屬純陽。當五日之良辰。慶千年之聖
壽。華夷修貢。走玉帛於寰中。朝野飛歡。均金石於天上。臣
方從戎役。夙奉皇慈。願竭微誠。慙無遠物。前件鞍馬等。久
令馴致。稱以柔良。干冒宸嚴。伏增戰越。
又進銀器物并行鞋等狀
右。伏以月維正陽。日次南午。千官拜稱觴之慶。萬國陳執
珪之禮。將以嗣續聖壽。延洪昌期。蓋朝廷之舊儀。乃臣子
之常事。前件銀器等。或便於用。正當其時。慙經萬里之遙。
願獻九天之上。塵黷宸鑒。無任戰懼。
賀冬至進鞍馬弓劒香囊等狀
右。臣伏以建子實三微之宗。黃鐘為六律之本。冬氣方至。
壁星正中。伏惟皇帝陛下統馭天正。發生陽數。壽等南山
之固。萬姓具瞻。恩均東海之波。百川皆赴。臣某限(一作猥)從
外役。叨奉殊私。秉戎律以輸誠。望宸居而積戀。前件鞍馬
等。非追風照地之駿麗。無切玉穿札之堅強。用愧含香。名
慙承露。輒備祝堯之禮。願申朝禹之心。干冒宸嚴。無任戰
越。
第二狀
右。伏以四海無外。三冬正中。伏以陛下大明燭幽。鴻化御
極。居元堂而布政。登觀臺以視朔。受萬國之慶。擁百神之
休。臣守在邊陲。職司戎旅。朝天之路。由限於山川。向日之
心。增勤於草木。前件物等。皆生其地。並考於工。願奉如山
之壽。敢修任土之貢。干冒陳獻。伏增戰越。
又進鞍馬器械等狀
右。伏以迎日良辰。書雲令節。始生一陽之數。首出三統之
正。華裔交歡。天人同慶。臣某名班將帥。守在封疆。阻羅拜
於彤墀。空注誠於紫闕。前件鞍馬器械等。雖無犀利。稍似
馴良。恭陳遠路之心。願備廣庭之實。干冒宸扆。伏增戰越。
謹遣某官隨狀奉進。
又進銀器唾盂等狀
右件銀物等。非有可觀。甚無所直。以其方圓不礙。斟挹酒
漿。潔白自持。宜承咳唾。敢因長日。願獻上天。干冒宸嚴。無
任戰越。
降誕日進銀器物及零陵香等狀
右。伏以千年元命之符。四月正陽之氣。出震吉日。繼乾良
辰。黃河再清。冠中古之表德。恒星不見。掩西方之誕聖。前
件器物。或堅白無玷。或馨香有聞。敢同率土之心。以續如
天之壽。干冒宸扆。伏增戰越。
降誕日進鞍馬等狀
右。臣伏以繞樞之電。曾委瑞於軒皇。照室之光。昔呈祥於
漢后。伏惟皇帝陛下貴從天下。明在日中。當四月之正陽。
值千秋之聖運。人神叶慶。朝野同歡。臣任重戎旃。路遙北
闕。歡呼萬歲。如聞山嶽之聲。傾竭一心。庶均葵藿之志。前
件馬等。誠非珍異。頗似柔馴。干冒宸嚴。伏增戰越。
第二狀
右。伏以月維首夏。氣叶正陽。一人慶誕之辰。萬國樂康之
日。臣某屬連枝葉。守在邊陲。覩河水之既清。知冬松之益
茂。前件馬并鞍轡等。安其馴教。考以精誠。敢緣九族之恩。
願續萬年之壽。干冒宸扆。無任戰越。
第三狀
右。臣伏以大電繞樞之辰。普天咸慶。神光照室之夜。匝地
同歡。臣限守邊陲。未朝雲闕。尚想河清之色。如聞里社之
聲。前件馬鞍等。久似柔馴。皆經考教。任土作貢。慙述職於
微臣。如日之昇。願并明於聖主。干冒陳獻。伏增戰越。
第四狀
右。臣伏以里社既鳴。斗樞爰電。誕生元聖。允叶純陽。實萬
國同歡之時。而千齡兆慶之日。臣某限從邊役。違奉天慈。
飲河每挹於清瀾。向闕遙瞻於紫氣。前件鞍馬等。駿非金
骨。麗乏錦韉。慙無照地之光。願獻呼嵩之壽。干冒陳獻。伏
增戰越。
降誕日為楊大夫奏修功德并進馬狀
右。臣伏以居至道之尊。其唯元命。助無疆之祚。亦在勝因。
是以千年為慶誕之期。百福有莊嚴之義。伏惟皇帝陛下
以文武道。為天人師。降生於純陽之月。纘承於大寶之位。
效祉而四夷奔走。流歡而萬國謳歌。臣某職在監司。土無
珍異。恨無以拜上元之慶。酬厚載之仁。敢伏普通。轉修經
戒。仰申誠懇。以就有為之功。上為聖神。庶資無量之壽。其
馬久令教習。頗似柔馴。願承內廄之恩。以備屬車之駕。干
冒塵瀆。不任戰汗之至。
進憲宗哀冊文狀
右。奉勅令臣撰者。臣今撰了。謹連如後。竊以揚先帝無疆
之德。薦陛下罔極之恩。宜擇能者。永垂不朽。聖意以臣備
位相府。策名文場。忘其庸虛。賜以撰述。頃自哀迷重謺。心
緒摧落。雖磨鉛雕朽。已竭其精誠。捧日窺天。難窮其高遠。
干冒封進。無任悲躍屏營之至。
進金花銀櫻桃籠等狀
右。伏以首夏清和。含桃香熟。每聞採擷。須有提攜。以其鮮
紅。宜此潔白。前件銀籠並煎茶具慶等。羨餘舊物。銷鍊新
成。願承薦寢之羞。敢效梯山之獻。其通犀[:#AS-827B:●]瑁上藥等。買
並依價。採皆及時。誠非珍奇。恐要聚蓄。勤奉丹款。不敢不
進。
進白蕉狀
右。伏以半夏欲生。正陽初王。將勝時熱。在新其衣。前件白
蕉。先時織成。依價巿得。光雖讓雪。疎不礙風。願充當暑之
服。爰申任土之貢。干冒宸聰。無任戰汗。
進異馬駒狀
右。臣得征馬使穆材狀。謹具毛色如前者。臣伏以行地之
用。莫神於馬。擅華名者則眾。效奇質者甚稀。伏惟陛下廣
大際天。高明配日。殊祥競發。休祉荐臻。前件馬稟天駟之
精。體坤元之德。毛拳惟細。鬣赤而高。尾掉肉而蜿蟺。額帶
星而倜儻。臣謹差虞候辛峻專往覆視。俱如前列。峻云雙
瞳有耀。四蹄如削。宛然天產。定是龍媒。允協建午之辰。光
昭太乙之貺。臣見今就太原府養調旬月。稍任行步。即專
陳獻。謹差某官聞奏。
為太原李說尚書進白兔狀
右。臣得嵐州刺史趙挺六月二十九日狀稱。嵐州合河縣
太平鄉大慶村收獲前件白兔。差行官李希林送到者。臣
謹按瑞應圖曰。白兔壽千年。滿五百則色白。又曰。王者恩
加耆老。則白兔見。臣伏以白惟正色。兔實仁獸。來皆有為。
出必以時。伏惟陛下聖壽無疆。神功不宰。是故太陰精魄。
降以為瑞。皓質玉立。素毛霜垂。清明不讓於殷狼。皎潔可
齊於周鹿。况村為大慶。鄉號太平。無為而成。不索而獲。協
元符之一氣。彰皇德於千齡。雖標中瑞之科。實應太廟之
曲。(一作典)臣忝守藩(一作方)鎮。覩茲休祥。無任抃躍歡慶之至。
第二狀
右。貞元十二年六月。嵐州刺史於州界太平鄉獲白兔一
隻。臣已并圖進獻。斃於中路。惜其誕生靈質。不達明庭。誠
意所求。禎祥荐至。今又得狀。宜芳縣孝義鄉百姓王貞收
得前件白兔送到者。臣謹按瑞應圖云。王者仁及鳥獸。則
白兔見。臣伏以兔之為獸。毚狡者多。獸之有毛。龐雜者眾。
臣觀前件兔。皓然養素。恬爾守柔。處㣥萃以自殊。抱貞明
而不污。皎如謺雪。燦若凝霜。克生孝義之鄉。實表中和之
化。伏惟皇帝陛下恩覃動物。澤及毛㣥。方宏三面之仁。果
應千齡之瑞。若非上天慈惠。下土清平。則安得四年之中。
再見其地。信可以摛皇上之懿德。薦臣子之明誠。昭彰可
徵。肹蠁如答。臣覩茲潔朗。宛在封疆。踴躍欣歡。實倍恒品。
謹遣某官某并圖隨狀奉進。
進異鷹狀
右。臣所管採捕得前件鷹。兩翅齊肩。雙翎對[:#AS-8D60:⿰⺖雙]。雖非神俊。
稍似瑰奇。以臣微誠。輒敢陳獻。風霜之後。儻或得用於三
驅。鳥雀之中。曾冀成名於一擲。干冒宸扆。無任戰越。
奏太原府資望及官吏選數狀
右。臣得司錄參軍李旦等狀稱。前件府名三都。望同兩府。
吏曹近日稍易舊規。格限之中。增加選數。特乞奏聞者。謹
檢開元十一年正月二十八日勅。置北都。府縣資望。並準
京兆府河南府。中閒吏曹暫有降下。前使王縉薛兼訓馬
燧李說并有舉奏。尋蒙復舊。今準三月十五日勅。停減諸
州府雙曹司錄判司及甲曹參軍。特蒙勅旨。京兆河南太
原三府不在減限。伏以太原府龍興盛業。天啟雄藩。有義
旗起建之堂。為仙駕留遊之地。官標留守。驛署都亭。典章
甚明。制度咸在。數年來吏部選格。不同京兆河南兩府。官
資稍下。選數則深。掾吏諸臣。懇有披訴。儻徇從權之義。恐
乖仍舊之規。伏乞聖慈特勅吏部。準元勅與京兆河南一
例處分。
奏教習長鎗及弓弩狀
右。淮泗寇猶或未除。天下人臣。皆思奮擊。臣伏以射渠魁
之目。勁弩為先。舂大憝之心。長鎗是切。比雖兼習。多不專
精。臣今選定前件官健。取八月四日於城東起教。不敢不
奏。
奏排比第二般差撥兵馬狀
右。臣伏以逆賊吳少誠。孤負聖明。作為奸亂。尚延晷刻之
命。未即雷霆之誅。天下人臣。皆同憤激。况臣任當旄鉞。誓
埽煙塵。割肌肉以資軍。亦無所苦。執干戈而衞國。惟恐不
堪。况將士等忠義居心。堅剛挺質。勇於戰陣。樂此征行。臣
謹差前件兵馬如前。其資裝器械。一事已上。並無所闕。續
具發日聞奏。仗其忠順。兵氣自雄。諭以功名。眾心皆勵。矧
茲窮寇。非足勞師。伏望天恩。不至憂軫。
奏教當道兵馬狀
右。臣伏以不教視成。為國之蠧政。有備無患。前王之格言。
今吳少誠叛渙汝南。憑陵淮右。雖烏鳶嘯聚。見彈已驚。而
枳棘萌生。須鋤其本。昨臣所陳章奏。願往討平。及奉詔書。
但令排比。在軍中之百事。誠有舊規。以麾下之萬人。要知
新令。謹取今月二十五日於東城準勅教習。至二十九日。
大設後各勒歸本鎮。不敢不奏。
奏差兵馬赴許州救援并謝宣慰狀
右。中使臣希倩至。伏奉詔書。兼宣恩旨。慰問臣今差前件
兵馬者。臣伏以吳少誠內懷奸詐。上負聖明。因幸鄰喪。遂
虧臣節。提攜逆黨。逼迫孤城。凡在忠良。不勝憤切。况臣謬
居方鎮。便合討平。伏蒙陛下委曲照臨。丁寧誨諭。感槩而
毛髮盡勁。憤啟而肺腸皆激。諸軍會合。計日翦除。當道兵
馬差定訖。已具列狀奏聞。
奏百姓王士昊割股狀
右。臣得太原府牒。前件人為母阿張患病。割股奉母。其母
所得疾漸損者。臣伏以登於大孝。在禮為難。忍其甚痛。於
人不易。王士昊長於市井。利在錐刀。誓以誠明之心。療其
羸老之疾。割肉於股。饋羹於堂。信可以感通神明。風變人
俗。某猥司廉察。獲守方隅。以此至性。恐須旌表。
奏榆次縣馮秀誠割股奉母狀
右。臣得太原府牒。前件人為母久患。割股奉母。所疾漸損
者。臣差當縣主簿劉戡檢驗得狀。具如前申者。臣伏以縱
螫及膚。口猶難忍。援刀刺骨。心豈易安。前件人出於[:#AS-FB55:●]
[:#AS-FBED:●]犬畝之中。長在草茅之
下。天生仁孝。日用元和。忘甚痛於已軀。期有瘳於親疾。人
倫共感。名教所宗。斯實陛下仁奄周王。孝逾虞帝。陶蒸動
物之性。啟迪仁人之心。况臣守在方隅。職司廉察。據其至
行。恐合裦稱。
為人作奏貶晉陽縣主簿姜鉥狀
右。臣劉氏堂外生。即故硤州刺史伯華嫡孫。左補闕某第
三女。是臣亡叔庶子絳州刺史勛外孫。父身早亡。臣妹多
病。遺孤寡婦。無所依投。及臣總戎。來相依止。臣見其長成。
須有從歸。其姜鉥久在太原。曾任主簿。誠非匹敵。誤與㛰
姻。豈料如獸之心。同人之面。縱橫凶悖。舉止顛狂。旬月之
閒。豪橫備極。惡言醜語。所不忍聞。有忝祖宗。難施面目。臣
以為夫婦之道。無義則離。因遣作書。遂令告絕。矜其愚下。
擬許生全。而將校等二十三人。播進於庭。確論其事。具如
前列。請以上聞。雖忍孤兒可欺。其如眾怒難息。特希竄謫。
以雪冤疑。干冒宸扆。伏增戰越之至。
為人作請行軍司馬及少尹狀
右。臣適蒙恩獎。獲守方隅。力小任大。常憂敗累。伏以行軍
司馬相副之職。知府少尹共理之官。未得其人。久空此位。
每平均征賦。繕理邊陲。實藉通材。以分重寄。伏惟陛下察
臣心之懇款。知軍務之殷繁。選於中外。為此副貳。陛下所
用。即臣所知。苟獲同心。庶無闕事。謹遣某官奉狀奏請。
奏節度使等帶器仗就尚書省參辭狀
諸道新授方鎮節度使等。具弩抹帶器仗。就尚書省兵部
參辭。伏以軍國異容。古今定制。若不繇舊。斯為改常。未聞
省閤之門。忽入弓刀之器。鄭注外蒙恩寵。內蓄凶狂。首創
奸謀。將興亂兆。遂致王璠郭行餘之輩。敢驅將吏。直詣闕
庭。震驚乘輿。騷動京國。血濺朝路。屍僵禁街。史冊未書。人
神共憤。既往不咎。其源尚開。前件事宜。伏乞聖恩速令停
罷。如須參謝。即具公服。
