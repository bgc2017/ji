欽定全唐文卷四百八十二
黎逢
逢。大歷十二年進士。
象魏賦(以雙闕似雲浮為韻)
王者施令。善人為邦。法制惟明。伊典章而有六。象魏攸設。
信高闕之以雙。故其政坦蕩。其教敦龐。亦既懸之。四方取
則。及乎瞻也。㣥心自降。觀夫立如建標。旁異懸钀。俯明庭
之若砥。夾馳道其如髮。將欲朝百蠻之酋帥。集九命之簪
笏。豈徒競崑閬之瑤臺。象河宮之貝闕。高齊嵩華。勢比恒
碣。聚北斗之瑞雲。挂西山之落月。令者政之端。春者歲之
始。非遒人之徇路。陋秦伯之懸市。取象則金牓為奢。指字
則銀鈎可似。建中於下。無或不美。六官有成。萬姓允理。惟
精惟一。道深黃帝之書。不削不刊。義合素王之史。客有鄒
魯之徒。為之頌曰。巖巖雙闕。上干青雲。明於著令。煥乎成
文。萬人承式。九有來君。彼駟牧與露寢。曾何足以稱云。夫
象者制法之流。魏者大名之尤。合二美以成德。懸千古而
為儔。四門穆焉。少正之誅何有。大道行矣。仲尼之嘆焉求。
豈唯興禮讓息澆浮而已哉。
貢士謁文宣王賦(以題為韻)
聖人沒而教在。明王興而道宣。命上公以陳信。展大禮以
登賢。觴酒豆肉。金鏞筦懸。致克禋以如在。當質明而不愆。
祁祁諸生。必恭敬止。廓廣庭以容眾。峩高冠以修已。臨奠
獻之筵。肅造秀之士。階間儼以成列。槐陰布以如市。將備
禮於先師。遂儲精於祝史。於以致君。恢復王化。宏闡人文。
磬音繼於夜杵。燭影迎於朝雲。見曲暢於和易。知具歆於
苾芬。肅肅階戺。陰陰門闕。喬木棲於暮煙。前軒滿於行月。
㣥士沓而歲至。庶工齊而曉謁。上元酒以清滌。間朱絃而
疎越。齊百王於建號。歷千古而未歇。蓋以教侔天地而不
朽。功格宇宙而不伐。不朽故可貴。不伐故彌彰。仰而不及。
融然有光。實橫被於歷代。獨崇輝於帝唐。德教不輟。王猷
有昌。日尊師於廟。歲求士於鄉。教之於右塾。登之於上庠。
知本末之可務。亦師師而不忘。將歷試於宗伯。必先謁於
素王。古先哲君。任土以作貢。洪惟我后。嘉善而容眾。猶冀
獲師於卜。獲相於夢。時哉康哉。宜阿閣之巢鳳。
貢舉人見於含元殿賦(以題中字為韻)
國家開文學之科。旁求英彥。爰將貢於禮闈。命先參於秘
殿。欲使懷才抱器。自此鷹揚。當令較伎逞能。從茲豹變。是
以儒風益振。睿澤惟新。設薦舉為教化之本。致朝見為榮
貴之因。庶使八紘碧嶂。絕臥雲之士。遂令萬歲彤庭。觀獻
賦之人。莫不張文柄以旁羅。詔諸侯而上貢。俾離邦去里。
若攀龍附鳳。或稟間生之瑞。出則驚人。或懷希代之珍。來
皆動眾。期美祿必取。期殊科必中。莫不遠湊天闕。爭趨帝
閽。曹劉[:#AS-8F62:⿱鹿君]至。賈馬雲屯。當仲冬月。候丹禁門。於時銅壺尚
滴。粉壁猶昏。驪駒波躍。蠟炬星繁。俄而鐘斷長樂。殿啟含
元。中使森而鶴立。諸生凜以駿奔。進抑退揚。儼裦衣而設
禮。左旋右折。俯丹陛以陳言。曰臣等才非可升。德非可舉。
幸以辭乎海上。達彼君所。今則凝神注目。無非繡戶金鋪。
接踵比肩。盡是鴻儔鶴侶。歡聲數四。周覽再三。散漫而龍
池霧起。參差而宮樹烟含。既而中貴遙宣。勞卿遠見。咸精
筆陣。勉赴文戰。時康俗泰。終有待於英髦。擇善搜賢。本無
遺於寒賤。諸生乃退行列。整簪裾。瞻鳳扆。獻玉除。俟青春
而變化有望。當聖意而光輝有餘。集鴻都而固難比矣。會
虎觀而未可加歟。則唐之盛也。堯舜不如。
人不學不知道賦(以學然後知不足為韻)
君子之為道也。敦詩書。說禮樂。俾其潤身而浴德。克巳而
志學。亦猶嘉肴在器。良玉抱璞。肴之知味。既因於嘗。玉之
成功。必由於琢。物既肖旃。士亦宜然。知此道者。必勤學焉。
若夫即其講肆。齒以冑筵。儒風是習。素業斯傳。以三墳五
典為本。以八索九邱為先。存乎博奧。究其精研。漁獵乎六
籍之內。牢籠乎百氏之前。得用而行。將陳力於休明之代。
自彊不息。必苦節於少壯之年。於是慎擇其師。審取其友。
師之嚴則尊敬而靡懈。友之直則切磋而可久。志有所立。
言無所苟。講道德必探其本原。進禮樂必盡其先後。故業
就而青紫可拾。器成而瑚璉自負。
觀風臺賦(以曾構重屋以觀八風為韻)
我天子德廣虞夏。業傳高曾。展義之心攸克。觀風之禮必
登。故臺之用也斯建。臺之名也是宏。然後度材比德。奢而
不盈。興功俾役。儉而不陋。萬物是集。百工是湊。從繩罔愆。
運斤以鬭。歘以山立。揭焉雲構。豈不謂鴻休叶贊。元德時
雍。錯綜之典不革。經始之道克從。闢以九戶。聳以千重。接
祥光於溫液。納瑞氣於驪峰。觀乎大厦耽耽。飛檐穆穆。殊
形詭制。㣥品異族。或霞駮而電開。或龍蟠而獸伏。皓飾彰
盛。洞文潛蓄。既藻井以垂珠。亦丹墀而布玉。晴天反照。垂
螮蝀於雕梁。霽色澄明。挂蟾光於重屋。混合元麗。巍峩特
起。入窈窱兮不知其所之。視[:#AS-9061:⿰王褱]譎兮不知其所以。及夫西
成罷務。北陸將寒。霜封原隰。雲蔽峰巒。金輿斯御。綵仗初
攢。寧侈心以攸往。必風俗之所觀。設教陳詩。事必彰於禮
備。承天統物。政本在於人安。至如庭宴薰薰。衣冠察察。其
樂將萬。其儀用八。奏金石兮匪疾匪徐。命鼓琴兮載擊載
戛。既而若登仙景。若奪神功。度宏規兮其外。動變態乎其
中。傍眺六合。遠視八風。吐元和而納純懿。詠仁洽而歌道
豐。則魏之所造。漢之所崇。伊制作而靡及。豈古今而遽同。
客有觀乎順動。審彼始終。因厥誠兮受慶。宜永永兮無窮。
測景臺賦(以設在天中端景垂則為韻)
瞻彼古臺。揆日爰設。載徵經始之旨。將測運行之節。天地
之心可見。風雨之交既別。玉律匪先。土圭是揭。以徵陰陽
之短長。以察浮驂之晷轍。不然者。焉可以酌其數於高空。
建天中而有截。詳厥周典。詢諸日官。以寒暑為候。以陰陽
為端。且俯接神州。迥當嵩嶺。憑累土之增構。運孤標之直
影。矧因高以垂範。異尋虛而捕景。分至有度。知王者之迎
長。盈縮不[:#AS-8FBB:●]。念志士之思永。山[:#AS-FBED:●]蹇嵼峭聳。昭明有融。九
層一驗。萬㝢攸同。彰宣精而示下。表無私而得中。況復圭
植於臺。日生於海。當呈象以委照。必澄霞而賦彩。兩童之
辨猶惑。太史之占斯在。上千里而是馳。下寸晷而未改。嗟
夫。悠也久也。元之又元。昇大明而赫矣。顧崇址而巋然。是
以分北陸。識南[:#AS-8479:⿰足⿸厂墨]。審以作程。定此而會期率土。中以舉正。
因茲而仰辨均天。惟彼元德。我后是則。普觀端景。知立表
於天中。潛測末光。思勞躬於日昃。至若視朔興紀。書雲立
規。浮箭司辰。且於室內。建木滅影。或在天垂。豈比夫茲臺
之特立。平四氣而正兩儀。
石硯賦(以山水輝映墨妙筆精為韻)
有子墨客卿。從事於筆硯之間。學舊史之暇日。得美石於
他山。琢而磨之。其滑如砥。欲精研而染墨。在虛中而貯水。
水隨暈而環周。墨浮光而黛起。明而未融。是以為用。久而
不渝。故以為美。器成上吉。徵闕里之素王。匠法增華。參會
稽之內史。且王言惟一。道心惟微。於以幽贊。由之發揮。從
人之欲。委質莫違。代若遐棄。文將疇依。肅觀光而霧集。賴
設色而煙霏。實將振文而為邦。豈惟韞玉而山輝者哉。君
無謂一拳之石取其堅。君無謂一勺之水取其淨。君其遂
取。我有成性。苟有輔於敷閱。固無辭於蘊映。惟聖人有大
寶。昊天有成命。莫不因我以載形。以我而施令。志前王之
事業。作後人之龜鏡。夫物遷其常。天運不息。水有涸兮石
有泐。代貴其不磷。我則愛其白。代貴其不染。我則愛其黑。
象山下之泉。為天下之式。因碌碌於俗間。類栖栖於孔墨。
嗚呼。辭尚體要。文當絕妙。雖濡翰其不疲。無繁文以取誚。
爰貢君子。以其勁質。或升之堂。或入之室。對此大匠。厠諸
鴻筆。見珍於殺青之辰。為用於草元之日。夫氣結為石。物
之至精。攻之為硯。因用為名。事若可久。代將作程。斯器也。
不獨堅之為貴。諒於人之有成。
水化為鹽賦(以天之美利變化無窮為韻)
翕然乎造化。能變而窮。且其為水也。有上善之稱。其化為
鹽也。有美玉之崇。豈其清泠之水。動變若神。為代之寶。致
邦之豐。伊昔煑海為鹽。以稟乎天。君以和羹之用。商以賈
賣而遷。是知水化之利可貴。哲匠之謀可研。若也代人所
貴。此貴為美。恒濟古今。應乎遐邇。求之者豈倦乎疲勞。功
崇者可不由乎此致。夫以水同君子。有流通之利。或涓涓
乎而處於藪泉。或浩浩乎而徧乎淮泗。或在河而則淡。或
混海而則鹹。國有鹽而且榮。家有鹽而不匱。條山一竇。萬
邑之滋。使[:#AS-FD72:●]
[:#AS-FBED:●]⻏成者將貢於玉闕。俾
犖碌者使我域求之。東西負重。南北奔馳。豈不因潤下作
鹹。在乎一變。鼎爼既徹。長筵美饌。五味廢之而忘餐。廣座
得之為珍膳。況水為柔德。能乎神化。皎皎如霜。依依照夜。
莫不因水而生。遇水而吒。恨久處於冰泉。思工人之一假。
且天然此物。成化特殊。匠之所變。絕代稱無。豈伊水因匠。
是乃能窮乎變化。況乎人得媒。寧肯守乎一途。或金門獻
策。或積代英儒。感物而賦。在乎覬覦。仰鹽梅之美用。思窮
達於高衢。
通天臺賦(以洪臺獨存浮景在下為韻)
行人徘徊。登秦原而遊目。見漢右之荒臺。清風穆其尚在。
翠華歸而不迴。對古情至。臨高思來。拔蔓草以遐想。覩離
宮而興哀。試問薪者。乃秦人也。云漢之興。茲臺之下。馳道
通乎中禁。周牆繞於平野。經逝川而不息。撫環堵而殊寡。
昔漢皇帝。幸甘泉宮。肆目將遠。築臺其中。高居物外。若與
天通。祈列仙之戾止。致聖壽之延洪。繹繹憑雲。蹲蹲捧日。
干元氣以直上。倚長空而迴出。危檻岧嶢。迴塗鬱律。植承
露之盤。開肅神之室。將以接上元。朝太一。乘大君之登降。
訪總真之摭實。於戲。郊祀之義。志而可採。鴻紛之狀。望而
已改。哀壯麗之都失。想威靈其如在。徒野鳥之飛來。何真
人之可待。且白日可以精貫。元珠難乎力求。雖崇臺。山[:#AS-FBED:●]
蹇嵼。磴道周流。泰畤乎西面。齊宮乎上頭。仰通蒼昊。俯瞰
皇州。寧不死之可致。諒其生也若浮。我國家立太平。尚清
靜。儼宸居以自整。絕仙臺之望幸。雖丹檻栖於列宿。飛梁
歷於倒景。有唐虞之允恭。無漢武之遊騁。化由其衷。居慎
其獨。有儀可象。無思不服。自然為域中之大。獲天下之福。
等南山之不騫。何高臺之是築。
許季同
季同。贈太子少保孟容弟。始拜監察御史。再遷兵部郎中。
徙京兆少尹。終宣歙觀察使。
白鹿夾輈賦(以行春布和瑞獸來格為韻)
政洽於下。物惟表神。彼奔走之絕類。忽馴擾而歸仁。爾來
於輈。豈陳力以效感。我行其野。將勸農以務春。眷芳林之
躍躍。偶大車之轔轔。觀其煩足高步。迴還左顧。參熊軾而
左右分光。望隼旟而疾徐有度。惟德是擇。惟賢是輔。觀皓
影之來儀。諒和風之克布。暠皛真明。霜濃雪輕。標玉質。貫
金精。始呦呦而雙止。終麌麌而偕行。載馳載驅。軼輕塵於
後乘。乍騰乍倚。驚逸騖於前旌。映丹帷之輝煥。陪露冕之
光榮。懷仁於衛君之轂。忘味於食野之苹。則福履攸綏。神
休是格。翼戴高駕。徜徉廣陌。不驚不懼。彰爾性之閒和。克
皎克明。契我躬之潔白。躑躅徘徊。飲化而來。政言可矣。人
詠康哉。表靈慶而有同神鳳。狎馴養而不異龍媒。懿彼僊
都。誕茲靈獸。勁角昭勇。鮮光挺秀。行而擇地。恒町疃於道
塗。出或以明。靡棲息於園囿。老之御徒迷。王母之乘何陋。
剪去煩苛。敷陳惠和。蝗出境而奚爾。珠還浦而其何。曷若
茲鹿。擾於明義。覈其理而莫窮。求其類而罕譬。無心而應
感。不言而表瑞。豈止其效於賤微。樂馳驅於仁智而已。
林蘊
蘊字復夢。泉州莆田人。累遷禮部員外郎。出為邵州刺史。
坐杖人死流儋州。卒。
上安邑李相公安邊書
愚嘗十分天下之事。知其弊者大半。二年冬。輒獻書。思相
公正而行之。嗟乎。無位而言輕。相公猶未為行其切者。國
家有西土。猶右臂也。臂之附體。豈不固歟。臂之不存。體將
安舒。愚以此輒敢重陳利病。思相公念而行之。當昔漢室。
彼為內府。囊賝走馬。曾不虛日。咫尺萬里。烟塵不動。是以
司馬遷班固得弄刀筆。夸大漢功德。炳然與三代同風。洎
房杜佐太宗文皇帝。剗革凶孽。天下廓清。姚宋佐元宗明
皇帝。聲明文物。照耀殊俗。後之輔弼。不能嗣守。故我疆我
理。陷於犬羊。嗚呼。今所踐者。惟北抵豳郊。西極汧隴。不數
百里。則為外域。可不痛哉。可不惜哉。且馭馬者。必右執策。
左執綏。恐其有非常之患也。儻若臂不勝力。體不安坐。則
踶齧立至。豈惟泛駕乎。此事雖小。可以喻大。相公得不念
之乎。愚嘗出國。西抵於涇原。歷鳳翔。過邠寧。此三鎮得不
為右臂之大藩乎。自畫藩維擁旄鉞者。殆數十百人。惟故
李司空抱玉曾封章上聞。請復河湟。事亦旋寢。功竟不立。
爾來因循。誰復尸之。故朝受命而夕寢行。日貴富而月驕
慢。跨廣衢而羅甲第。指長河而固允嗣。士卒窮年不離饑
寒。以月繫時。力供主將。死則已矣。賞終不及。如棄鳥獸。附
於藪壤。故死者飲恨於地下。生者吞聲於邊上。五十餘年
無收尺土之功者。豈朝廷不以為慮乎。命將不得其人乎。
愚以此竊知不惟土地未可復。且慮犬戎馳突。不一日二
日。則彼三鎮。強者閉壘自守。弱者棄壁而逸。豈暇為國家
以郤戎虜乎。愚所謂臂之不存。體將安舒。今刁斗不聞。烟
塵不飛。蓋宗社之靈也。豈禦守者之有功乎。且食租則可
以備饑。衣稅則可以禦寒。衣食足然後可以教攻戰。朝廷
既切念邊軍不遑。終夕飛芻輓粟。常恐後期。然而荷戈負
戟者。終歲而餓。其來已久。時莫能更。雖度支有兼知之名。
節度有營田之目。皆以貨利相誘。彼[:#AS-8DFD:●]公之賓寮。悉皆和
糴斗粟。必欺於丈素一言可致。其籝金如此。則士卒不得
不饑寒。將帥不得不奢侈。欲其攻戰。其可得乎。此所謂借
寇兵而齎盜糧也。其可謂之禦戎乎。伏料相公亦已垂意
矣。愚竊謂為弊既久矣。可革而化之。化之之術。在相公暫
迴頃刻之慮思之。思之得人。則如班超之儔。不難得也。相
公必命將取其封錫已榮者。則封錫已榮矣。彼復何求。以
此戰不[:#AS-8864:⿺克寸]。攻不得。何莫不由斯人之徒歟。因此言之。則又
不唯安邊之未得人也。相公必以為人不易知。儻斷然有
一介之士。敢露肺肝。相公復能特達獎拔。俾為千夫之長。
得以自置於秦隴之外。接彼犬戎之域。三歲考績。能則優
獎。否則孥戮已乎。此賈生終童感激於前跡。其慷慨不為
不至。蓋時之不見信也。不知相公以愚此言為率爾乎。以
其斷然一介之士。亦能成功立事乎。且天下巖居谷隱之
人。悉皆有心。但用與不用耳。假如登奉常之第者。未必盡
能文章。為牙門之將者。未必盡能威敵。況漢之為漢。多有
異材。豈唐之為唐。獨無奇士也。伏惟圖之。
上宰相元衡宏靖論兵書
陸賈有言。天下有事屬在將。天下無事屬在相。伏惟相公
兼將相之重任。執生殺之大柄。蘊以竊被教化。忝在陶鈞
之內。四海安平。某則與歌虞贊魯之人為儔。苟有妖孽。某
安敢不隳裂肝膽。為相公之腹心乎。愚者千慮。或有一得。
伏願相公少賜採擇焉。道路云云。以為淮西兇黨。侵犯疆
鄙。某伏料相公制置。如在諸掌矣。然則舜有天下。闢四門。
明四目。達四聰。欲天下之誠畢見矣。平津侯開東閣以延
天下士。欲天下之美惡畢知之矣。伏惟相公抱赫赫濟時
之略。佐明明聖上之朝。某切願相公以平津之德。致聖上
廣帝舜之道。使天下之事可重而實諸掌。則淮西之寇。不
足為患矣。某幼讀書。不求甚解。但見古人之有建功立事
者。心則慕之。以是十試藝於春闈。竟不成名。今為河朔一
從事耳。苟不自言。其誰為言於相公乎。且人生天地之間。
必合達天地之性。苟違天地之性者。是天地之棄物也。今
淮西兇黨。是天地已棄之物。相公誠順天而誅。可不偉歟。
某竊聆議者謂淮西兵強。不與恒鄆兩軍犄角相應。此皆
腐儒䜿子之言。不足與相公計大事。何者。自兵興已來。僅
六十年。人皆尚武。各思功業。彼或有逆。此則有順。以順討
逆。往無不[:#AS-8864:⿺克寸]。爰自國初。垂二百年。時有悖逆。孰為存者。今
天下藩鎮六十。甲士百萬。雖有依違未盡化者。不四三所
耳。議者若以為申說。言淮蔡必強。則陳許安得而弱乎。況
以人敵人。彼亦人也。以兵刃敵兵刃。彼亦兵刃也。或示其
弱。則過不在士卒。伏計此事已經相公心矣。某請徵四年
冬出師討恒陽之事明之。初王承宗阻兵。盧從史潛應。天
兵欲進。賊必知之。況內邱與臨城祗二十里。北為賊境。南
是天兵。兩處傍山。俱置死地。堯山與高邑共據一川。若盧
從史必議引兵直進。則趙州高邑。立可屠之。此既不備。彼
又得計。豈得賊勢彊而天兵弱邪。德宗朝韓全義統師。自
取退恧。蓋緣淄青諸道悉會用兵。所謂闇齎盜糧。不得不
敗。且兵以售死為效。國以厚錫為誠。某竊知比者行營。師
徒苦役。錫賚納於將帥。饑寒加於士卒。欲其破虜。其可得
乎。又朝廷獎用。多藉舊人。蓋取官崇。或言望重。殊不料彼
已崇重。更復何求。以此取人。往往皆失。某輒賀相公昨者
制置已得其人。則陳許李光顏安州李聽唐州田秀誠切
忠的立。(疑)某亦素諳。伏願相公任之不疑。各委兵柄。但絕
常鄆兩處。莫許知聞。其餘連城。惟在感激。人一其性。豈不
易圖。如此則相公之功。不後郭尚父李令公之功也。豈佐
商輔周之德。獨專美於前歟。議者若以為恒冀強梁。相公
則有魏博澤潞制之矣。淄青暴慢。相公則有梁宋徐泗制
之矣。以天下無限之勇士。破淮西有數之兇賊。孰謂不可。
然則某又切願相公用其勇敢之士。分巡諸道。將帥有不
用命者。許以軍法按之。士卒有被饑寒者。以其赤子保之。
如此則忠勇奮起。姦謀自殄。倒戈脫劍。不日可期。某久歷
險難。多見成敗。比被劉闢欲殺。無人薦論。本使程僕射入
朝之時。再三邀請。某以謂已出萬死。故求一伸。窮困蹉跎。
竟無知者。程僕射禮惠逾厚。某又愛彼功名。至元和十六
年方受奏請。既奉恩詔。兼授憲官。心期佐戎。必擬立事。自
到河北。首末四年。㣥情所難。某意獨易。蓋以朝廷興法。率
而行之。道路皆知。無不驚駭。況留家口。並不將去。今年八
月內。蒙程僕射薦歸闕庭。幾欲半年。未蒙公論。伏以西南
東北兩處從軍。自執庸愚。不失誠節。今當相公舉直之日。
是某幸得盡言之秋。仰望陶鈞。置諸倫品。柔遠之道。此為
事先。不宣。某再拜。
路隨
隨字南式。陽平人。舉明經。累轉司勛員外郎。穆宗朝拜諫
議大夫。敬宗立。歷中書舍人翰林學士。文宗大和二年拜
中書侍郎同中書門下平章事。七年冊拜太子太師。出為
鎮海軍節度使。卒年六十。贈太保。諡曰貞。
上憲宗實錄表
臣聞古者左史記言。右史記事。事為春秋。言為尚書。遠自
軒皇。近惟列聖。其間睿哲文明之德。格天濟物之功。實賴
記述。傳諸不朽。伏以憲宗皇帝承十一葉之基運。盪六十
年之妖氛。神功燀於無外。元化光於有截。語儉德則漸澣
濯以垂訓。言憂勤則躬日昃而忘倦。廣聰明則惟恐其不
聞。納忠諫則咸許其自達。㣥臣荷裕之德。黔首飽慈惠
之仁。今之舉盛烈者。貞觀開元元和而已。誠宜垂諸簡牒。
煥彼縑緗。長慶二年。詔監修宰臣杜元㯋。命翰林侍講學
士臣處厚臣趙暨史官沈傳師鄭瀚宇文籍等分年編次
實錄。屬中外多故。筆削未遑。或職秩遽移。判綴莫就。陛下
丕承鴻緒。思宏祖德。前詔處厚。繼命臣隨。比因奏對。促令
纂勒。臣今採處厚等所錄。又與見在史官蘇景裔等博訪
遺逸。精加研覈。以畢其功。逮茲周歲。錯綜方就。謹撰憲宗
皇帝實錄為四十卷。目錄一卷。謹隨表奉獻。雖刓精極思。
徒效其勤勞。而測海窺天。豈知其萬一。無任悚惕兢慙之
至。謹詣光順門奉進以聞。
修定順宗實錄錯誤奏
臣昨面奉聖旨。以順宗實錄頗非詳實。委臣等重加刊正。
畢日聞奏。臣自奉宣旨。尋取史本。欲加筆削。近伏見衛尉
卿周居巢諫議大夫王彥威給事中李固言史官蘇景允
等各上章疏。具陳刊改。非甚便宜。又聞班行如此議論頗
眾。臣伏以史冊之作。勸誡所存。事有當書。理宜歸實。匹夫
美惡。尚不可誣。人君得失。無容虛載。聖旨以前件實錄記
貞元末數事。稍非摭實。蓋出傳聞。審知差舛。便令刊正。頃
因坐日。屢形聖言。通計前後。至於數四。臣及宗閔僧孺亦
以永貞以來。歲月至近。禁中行事。在外固難詳知。陛下所
言。皆是接於耳目。既聞乖謬。因述古今。引前史直不疑盜
嫂之言。及第五倫撾婦公之說。皆多此比類。難盡信書。所
冀睿鑒詳於聽言。深宮慎於行事。持此比類。上開聰明。特
蒙降察。稍恕前謬。由是近垂宣命。令有改修。臣等伏以貞
觀已來累朝實錄。有經重撰。不敢固辭。但欲粗刪深悞。亦
固盡存諸說。宗閔僧孺相與商量。緣此書成於韓愈。今史
官李漢蔣係皆愈之子壻。若遣參撰。或致私嫌。以臣既職
監修。盍令詳正。及經奏請。事遂施行。今者庶僚競言。不知
本起。表章交奏。似有他疑。臣雖至昧。容非自請。既迫㣥議。
輒冒上聞。縱臣果獲修成。必懼終為時累。且韓愈所書。亦
非已出。元和之後。已是相循。縱其密親。豈害公理。使歸本
職。實謂正名。其實錄伏望條示舊記最錯誤者。宣付史官。
委之修定。則冀聖祖垂休。永無慚於傳信。下臣非據。獲減
戾於侵官。彰清朝立政之方。表公器不私之義。流言自弭。
時論攸宜。
不載元韶事迹議
凡功臣不足以垂後。而善惡不足以為誡者。雖富貴人。第
書其卒而已。陶青劉舍許昌薛澤莊青翟趙周皆為漢相。
爵列通侯。而良史以為齷齪廉謹。備員而已。無能發明功
名者。皆不立傳。伯夷叔齊莊周墨翟魯連王符徐稚郭泰
皆終身匹夫。或讓國立節。或養德著書。或出奇排難。或守
道避禍。而傳與周邵管晏同列。故富貴者有所屈。貧賤者
有所伸。孔子曰。齊景公有馬千駟。死之日。人無得而稱焉。
伯夷叔齊餓於首陽之下。人到於今稱之。然則志士之欲
以光耀於後者。何待於爵位哉。富貴之人。排肩而立。卒不
能自垂於後者。德不修而輕義重利故也。自古及今。可勝
數乎。
裴虬
虬字深原。天寶中官永嘉尉。終諫議大夫。
怡亭銘
怡亭。裴鶠卜而亭之。李陽冰名而篆之。裴虬美而銘之曰。
崢嶸怡亭。磐礡江汀。勢壓西塞。氣涵東溟。風雲自生。日月
所經。眾木成幄。㣥山作屏。顧余逃世。於此忘形。
韋宏景
宏景。京兆人。貞元中進士。為汴州浙東從事。元和時累拜
給事中。穆宗朝拜尚書左丞。遷禮部尚書東都留守。大和
五年卒。年六十六。贈左僕射。
封還劉士涇授太僕卿詔疏
臣等伏觀制書。授前件太僕卿者。伏以司僕正卿。位居九
列。在周之命。伯冏其人。所以惟月膺名。象河稱重。漢朝亦
以石慶之謹愿。陳萬年之行潔。皆踐斯職。謂之大僚。今士
涇戚里常人。班叙散秩。徒以父任將帥。家富貲財。聲名不
在於士林。行義無聞於朝野。忽長卿寺。有瀆官常。況以親
則人物未賢。以勳則寵待常厚。今更顯任。誠謂謬官。傳曰。
唯名與器。不可假人。蓋士涇之謂。臣等職司違失。實在守
官。其劉士涇新除太僕卿敕。不敢行下。謹隨狀封進。
韓方明
方明。貞元時人。與褚長文俱受書法於清河崔邈。
授筆要說
昔歲學書。專求筆法。貞元十五年授法於東海徐公璹。十
七年授法於清河崔公邈。由來遠矣。自伯英以前。未有真
行草書之法。姚思廉奉詔論書云。王僧虔答竟陵王書云。
張芝韋誕鍾會索靖二衞。並得名書。古今無以辨其優劣。
惟見筆力驚絕耳。時有羅暉趙襲。並善書。與張芝冋著名。
而張矜巧自許。眾頗惑之。嘗與大僕朱寬書云。上比崔杜
不足。下方羅趙有餘。今言自古能書。皆云鍾張。按張自矜
巧為眾所惑。今言筆法。亦不言自張芝。芝自云比崔杜不
足。即可信乎筆法起自崔瑗子玉明矣。清河公雖云傳筆
法於張旭長史。世之所傳得長史法者。惟有得永字八法。
次有五執筆。已下並未之有前聞者乎。方明傳之於清河
公。問八法起於隸字之始。後漢崔子玉歷鍾王以下。傳授
至於永禪師。而至張旭。始宏八法。次演五勢。更備九用。則
萬字無不該於此。墨道之妙。無不由之以成也。夫把筆有
五種。大凡筆管長不過五六寸。貴用易便也。第一執管。夫
書之妙。在於執管。既以雙指苞管。亦當五指共執。其要實
指虛掌。鉤擫衂送。亦曰抵送。以備口傳手授之說也。世俗
皆以單指苞之。則力不足而無神氣。每作一畫點。雖有解
法。亦當使用不成。曰平腕雙苞。虛掌實指。妙無所加也。第
二[:#AS-FEEF:●]
[:#AS-FBED:●]族管。亦名拙管。謂五指
共[:#AS-FEEF:●]
[:#AS-FBED:●]族其管末。弔筆急疾。無
體之書。或起藳草用之。今世俗多用五指[:#AS-FEEF:●]
[:#AS-FBED:●]族管書。則全無筋骨。
慎不可效也。第三撮管。謂以五指撮其管末。惟大草書或
書圖障用之。亦與拙管同也。第四握管。謂捻拳握管於掌
中。懸腕以肘助力書之。或云起自諸葛誕倚柱書。時雷霹
柱裂。書亦不輟。當用壯氣。率以此握管書之。非書家流所
用也。後王僧虔用此法。蓋以異於人。故非本為也。近有張
從申郎中拙然而為。實為世笑也。第五搦管。謂從頭指至
小指。以管於第一二指節中搦之。亦是效握管。小異所為。
有好異之輩。竊為流俗書圖障用之。或以示凡淺時。提轉
甚為怪異。此又非書家之事也。東海公璹曰。置筆於大指。
中節前居。動轉之際。以頭指齊中指。兼助為力。指自然實。
掌自然虛。雖執之使齊。必須用之自在。今人皆置筆當節。
礙其轉動。拳指塞掌。絕其力勢。況執之愈急。愈滯不通。縱
用之規矩。無以施為也。又云。執筆在乎便穩。用筆在乎輕
健。故輕則須沈。便則須[:#AS-8DBB:⿰⺡⿱止⿰]。謂藏鋒也。不[:#AS-8DBB:⿰⺡⿱止⿰]則儉勁之狀無
由而生也。太流則便成浮滑。浮滑則是為俗也。故每點畫。
須依筆法。然後書同古人之迹而合於作者。又曰。欲書當
先看所書。一紙之中。是何詞句。言語多少。及紙色目相稱。
以何等書令與書體相合。或真或行或草。與紙相當。意在
筆前。筆居心後。皆須存用筆法。想有難書之字。預於心中
布置。然後下筆。自然容與徘徊。意態雄逸。不可臨時無法。
任筆所成。則非謂能解也。
