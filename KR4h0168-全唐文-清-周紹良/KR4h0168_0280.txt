欽定全唐文卷二百八十
蕭至忠
至忠。沂州丞人。神龍初。以附武三思自吏部員外擢御史
中丞。遷吏部侍郎中書侍郎兼中書令。轉黃門侍郎同中
書門下平章事。拜侍中。景雲初。坐韋后黨出為晉州刺史。
召拜刑部尚書。轉吏部。先天二年復為中書令。封酇國公。
以太平公主黨伏誅。
陳時政疏
臣聞王者列職分司。為人求理。求理之道。必在用賢。得其
人則公務克修。非其才則厥官如曠。官曠則事廢。事廢則
人殘。漸至陵遲。率由於此。頃者選曹授職。政事官人。或異
才昇。多非德進。皆因依貴要。互為粉飾。苟得是務。曾無遠
圖。上下相蒙。誰肯言及。臣聞官爵者公器也。恩倖者私惠
也。只可金帛富之。粱肉食之。以存私澤也。若以公器而為
私用。則公議不行。而勞人解體。以小私而妨至公。則私謁
門開。而正言路塞。憸人遞進。君子道消。日削月朘。卒見凋
弊者。為官非其人也。昔漢館陶公主為子求郎。明帝謂曰。
郎官上應列宿。出宰百里。苟非其人。則人受其殃。賜錢十
萬而已。此即至公之道不虧。恩私之情無替。良史直筆。將
為美談。於今稱之。不輟於口者也。臣又聞唐虞之時。建官
惟百。秦漢之後。命爵逾多。故官衆則事繁。人撓則偽起。當
今列位已廣。冗員倍多。希求未厭。日月增數。陛下降不訾
之澤。近戚有無涯之請。賣官利已。鬻法徇私。臺寺之內。朱
紫盈滿。官秩益輕。朝綱日壞。憸利之輩。冒進而莫識廉隅。
方雅之流。知難而斂分邱壟。則才者莫用。用者不才。二者
相形。十有其五。故人不效力。而官為匪人。欲求其理。寔亦
難遂。臣竊見宰臣貴戚及近侍要官。子弟親眷。多居美爵。
忽事則不存職務。恃勢則公違憲章。徒忝官曹。無益時政。
陛下若因循往轍。不革前非。為弊已成。返改難及。惟陛下
詳參之。詩云。東人之子。職勞不來。西人之子。粲粲衣服。私
人之子。百寮是試。或以其酒。不以其漿。鞙鞙佩璲。不以其
長。此言王政不平。衆官廢職。私人之子。列試於榮班。苟非
其才。徒長其佩飾。無德而祿。有類素餐。而詩人之言。多存
諷刺。因國風之有暢。冀王道之不偏。前人之所譏。後王之
所戒。願陛下想居安慮危之義。行改絃易張之道。貴惜爵
賞。審量材識。官無虛授。人必為官。進大德於樞近。退小人
於閒僻。法令惟一。威恩以信。私不害公。情無撓法。則天下
幸甚。臣伏見貞觀永徽故事。宰相子弟。多居外職。此蓋為
勢要親戚。䍐有才藝。遞相囑託。虛踐官榮。伏願陛下遠稽
古典。近遵先聖。特降明勅。令宰相已下。下及諸司長官。各
通內外緦麻以上。見任京官九品已上。精加檢擇。每家量
勒一人在兩京。餘並改授外官。庶望分職四方。共寧百姓。
表裏相統。遐邇乂安。非直抑強宗。分大族。亦以退不肖。進
賢才。雖言之稍難。而行之甚易。其外官有行能久著。淪滯
未申者。望令巡使察名以聞。即加進用。冀四海之內。無復
遺才。八埏之中。同歌聖德。
崔湜
湜字澄瀾。閭州刺史仁師子。第進士。神龍初累擢考功員
外郎。桓彥範當國。引湜使伺武三思姦謀。湜反以彥範計
告三思。驟遷中書舍人。景龍二年拜中書侍郎同中書門
下平章事。為李尚隱所劾。貶襄州刺史。韋氏稱制。復為中
書侍郎同中書門下三品。先天元年拜中書令。元宗將誅
蕭至忠。召湜對問。失旨。徙海外。宮人元氏稱嘗與湜密謀
進酖。乃追湜賜死。年四十三。
野燎賦(并序)
先天二年十月。僕客於郢山之胡氏。胡氏之子體道之(疑)
命。與僕有忘年之厚焉。常以暇日。登高縱觀。見火燎於野。
壯而偉之。因謂僕曰。吾讀文多矣。未嘗見有賦於是者。試
為吾賦之。僕時負譴。觸物多興。援毫斐然。豈近聲律。其詞
曰。
郢國東走。楚藩南極。江關蒼茫。千里一色。在季月之窮會。
方短辰之驟匿。霜皚皚而夜途。霰淅淅而朝逼。百草同死。
萬木皆枯。瞻彼灌莽。鞠為榛蕪。葉煩拏而積蔓。根擁腫而
盤株。既攘壑以擢阜。亦纍塍而冒塗。及乎農聚告畢。澤虞
縱燎。遠靡不焚。近無不燒。灼地而山川卷色。炎天而日月
穨照。固玉石以俱銷。何芝蘭之不燋。豈害物以利獲。將順
時而通教。沃我公田之饒。遂及我私之效。盧城之曲客遊
者。聞之訊之。其足觀也。乃命我賓僕。束吾征馬。登於高岡。
一瞰平野。是時牧童樵䜿。匍匐交馳。提爝秉炬。斯焉取斯。
爾其薙崇蘊。縮茅始吹。殘芳未爇。短炬猶羸。或蠢蠕蓊勃。
或宛延冶迤。晶翳翳而莫振。力[:#AS-92F9:⿰帛⿱丿糸]
[:#AS-92F9:⿰帛⿱丿糸]而可羈。不利
進而求退。每違高而趨卑。狀君子之攝勇。同哲人之守雌。
及乎
旭日照爛。晴風蕭索。憑燥鼓威。倏忽而作。光赩赩而傍翥。
氣曈曈而上薄。翻紫燄於半天。迸紅星而四落。騞爾電烈。
雄然雷奔。泉汨飇飃。沙騰霧昏。其始也。杳然若六氣含象
開混元。其少進也。赫焉若十日揚光登天門。迫而察之。既
似乎驚鑣失轂駭平原。遠而望也。又似乎列羽攢旗馳塞
垣。於是走熾狂迕。衝烟怒擊。咆林吼叢。欱谷歕壁。或霍濩
以燐亂。乍轟嗃而揊拍。風[:#AS-FBED:●]肅如萬壑之崖崩。拉若千巖
之石坼。經雪窟而歊靄。突冰凌而沸液。棲禽失竄以驚嘷。
伏獸迷奔而墮蹶。應接不既。吁其可畏。能使烈士賈勇。懦
夫增氣。開耳目之溷濁。蕩胸襟之滯欷。登農山之嶺。既瑣
瑣焉。觀廣陵之濤。亦復何謂。及乎炎盛亢極。途窮勢摧。赫
赫埽地。滅成煙煨。何倏興而忽歇。何有往而不來。無介推
之生氣。見韓安之死灰。僕乃愀然歎息而謂胡公曰。夫物
忌太甚。火亦如之。得茲在茲。失茲在茲。徒觀其進德并命。
策名逢時。三階式踐。六柄初持。方望會於朝論。亦謀明乎
帝思。居則擊鐘陳鼎。出則長戟幡旗。咄嗟而嚴霜夏落。顧
盼而腐草冬滋。道路多望塵而拜。朝廷以轉日相期。及乎
過進受傷。滿盈致缺。或身辱名替。或氣隳心折。或朝失卿
相之
權。或暮為匹夫之列。客稍引而多去。友雖求而巳絕。高門
翳羅雀之叢。曲池淪涸魚之轍。伊燄燄而不禁。固炎炎而
就滅。聊假興於斯文。庶投鑒於來哲。
御史臺精舍碑銘
易曰。吉凶悔吝。生乎動也。傳曰。禍福無門。惟人所取。則蹈
網罟。嬰徽纏。聯桁楊。貫桎梧。可怨天尤人哉。左臺精舍者。
諸御史導㣥愚之所作也。蓋先王用刑。所以彰善癉惡。聖
人明罰。是以小懲大誡。故崇崇清憲。以糾以繩。而檮杌頑
嚚。罔知攸畏。冒於貨賄。貪於飲食。荓蜂不歌。猘犬自噬。棼
棼泯泯而陷於茲者。歲以千計。㣥公等目而慼之。乃言曰。
天孽可逃。自咎難逭。夫能度壹切苦厄者。其惟世尊乎。所
以僉捨衆貲。議立斯宇。欲令見者勇發道慧。勤探妙根。悟
有漏之緣。證波羅之果。纓珞為施。菩薩之導引衆生。塔廟
有成。天人之護持正法。不有善者。人焉賴哉。長安初。湜始
自左補闕拜殿中侍御史。至止之日。其構適就。遊於斯。詠
於斯。稽首於斯。咨夫衆寶嚴身。非如來之意。方丈為室。蓋
維摩之心。故立像不務於珍華。度堂罔圖其豐壯。至若丹
雘並棄。剞劂都捐。則歸依之心。或未多也。君子之作。其得
中焉。觀其椓之橐之。是尋是尺。掎徂徠之松。攻荊藍之石。
疊櫨駢栱。規欑榘亘。錯盤螭以頓梲。鏤蹲[:#AS-FBEF:●](武[:#AS-FBED:●]虎)[:#AS-FBEC:●]貝[:#AS-FBF0:●]
以銜鋪。綠窗黕烟。丹柱皜日。香泉數曲。環繞琉璃之地。靈
草百品。藂蒔黃金之階。信可滌慮洗心。逃殃寘福。為利甚
博。獲報無量。㣥公以予忝文儒之林。固以碑表相託。辭不
獲已。而作銘曰。
惟佛之國。黃金界道。吁嗟下人。誓不相好。胡不歸命以自
保。惟佛之土。白銀為臺。吁嗟下人。為惡不迴。胡不稽首以
逭災。彼君子兮。福所履兮。是度揆兮。不日成兮。若神營兮。
利㣥生兮。
故吏部侍郎元公碑
良玉吐曜。非媚荊人之斵。幽蘭懷芳。豈珍楚客之奏。若夫
克抱厥德。不揭其明。四海順風以宏道。萬乘渴日而致用。
見於元公矣。公諱希聲。字某。河南洛陽人也。蓋顓頊之裔。
十三代祖魏昭成帝。勳格皇天。惠孚庶物。駿啟靈命。大昌
於後。故我曾大父隋尚書左丞宏。尊賢愛人。開物成務。我
大父隋南郡司法義恭。禮樂是蹈。詩書是好。我皇考黃州
刺史孝節。政以禮成。名以德舉。奕代集禮。以洎於公。公含
真蘊靈。幼有成量。承顏善對。實譚實訏。母氏鞠育。備於典
訓。三歲便善草隸書。客有聞而謬之者。公援毫立就。動有
楷則。故當時目曰神童焉。七歲屬文。邈有高致。十四通五
經大旨。百家之言。先儒未諭。一覽冰釋。四方儒墨之士。由
是嚮風矣。雅尚沖漠。脫落人事。鼎鐘黼黻。罔汨其志。妙於
鼓琴。尤工幽居綠水之操。常抵傲縱恣。不求聞達。兄通理。
以其聲華太高。諭其從事。不得已舉進士。授相州內黃主
簿。臨下以。人用宜之。黃州府君薨。浹旬不怠。朞而不懈。至
性之酷。異類同傷。於是昆弟胥命。纍互勉。負畚荷鍤。躬自
成墳。故族稱元氏之孝。服闋。調補校書郎。轉右金吾兵曹
萬年主簿。公之始至萬年也。河洛肇基於天邑。崤函分守
於懿親。鄎國公武攸望。地在維翰。寄深鎮撫。以公文吏之
美。僉為判官。凡有牋疏。皆自公出。朝廷嘉焉。徵拜司禮博
士。則天大聖皇后萬幾之餘。屬想經籍。思欲撮㣥書之要。
成一家之美。廣集文儒。以筆以削。目為三教珠英。蓋一千
二百卷。公首膺嘉命。議者榮之。書成。克厭帝旨。遷太子文
學主客考功二員外。賞勤也。皇帝纘膺大業。擢中書舍人。
是時天地初復。中外多務。章奏交馳。文誥疊委。公操
斧則伐。懸衡不欺。至於獻納。多所施用。然而不樂處煩。屢
乞外補。上優而不許。轉太常少卿。無何。吏部缺。公雖虬蟠
不奮。欲固其節。而鶴鳴有聞。終迫其用。乃拜吏部侍郎。實
能考才施以諗所立。振幽滯以器所用。而能通。清而不介。
輪桷畢舉。衆論休之。天錫不永。清羸遘疾。春秋四十有六。
景龍元年某月。終於某。天子悼焉。賻以粟帛含襚之事。即
以景龍三年某月。歸葬於某。禮也。懿交暱友。平生詞賦之
客。聚泣而評曰。公事寡嫂撫孤姪以義聞。居閨門接昆弟
以禮著。黃州之酷。昭其行也。鄎國之徵。表其才也。太常之
舉。見其高也。吏部之僉。彰其用也。況乎體道之要。心無疵
瑕。包身之防。口絕臧否。非夫全德具美。自天離祉。曷能臻
此。君子患道之不立。不患壽之不永。公道行矣。奚其多傷
而已哉。有文集三十卷。行於世。嗣子寄。童齔之子。嬰兒之
慕。夫人李氏。故亳州刺史某之女。今主客郎中禺之從父
妹也。華首喪天。帷堂哭晝。藐視孤疚。哀感草木。託詞於我
故人。庶以紀百代之盛。余與公一遇相得。二紀同遊。聯光
粉闈。接袂華禁。容範之好。宛猶在目。宴謔之言。未忘於耳。
追慨疇曩。援毫涕集。公執交兵部侍郎南陽張說。吏部
侍郎范陽盧藏用。當代英秀。文華冠時。而盧兼有臨池之
妙。故張述銘。盧篆石。天下稱是碑有二美焉。
嚴挺之
挺之名浚。以字行。華州華陰人。舉進士。并擢制科。開元中
累官至尚書左丞。出為洛州刺史。徙絳州。元宗欲大用。為
李林甫所擠。言其老病。乃授員外詹事。令詣東京就醫。鬱
鬱成疾。自為墓志。與浮屠惠義善。卒葬其塔左。
諫安福門酺宴疏
臣浚言。微臣竊惟陛下應天順人。發號施令。躬親大禮。昭
布鴻澤。孜孜庶政。業業萬幾。蓋以天下心為心。深戒安危
之理。此誠堯舜禹湯之德教也。奈何親御城門。以觀大酺。
累日兼夜。臣愚竊所未諭。夫酺者。因人所利。合醵為歡。無
相奪倫。不致糜弊。且臣卜其晝。史冊攸傳。君舉必書。帝王
重慎。今乃暴衣冠於上路。羅伎樂於中宵。雜鄭衞之音。縱
倡優之樂。陛下還淳復古。宵衣旰食。不矜細行。恐非聖德
所宜。臣以為一不可也。誰何警夜。伐鼓通晨。以備非常。古
之善教。今陛下不深惟戒慎。輕違動息。重門弛禁。巨猾多
徒。儻有躍馬奔車。厲聲駭叫。一塵聽覽。有軫宸衷。臣以為
二不可也。且一人向隅。滿堂不樂。一物失所。納隍增慮。陛
下以北宮多暇。西墉暫陟。青春日長。已積塵埃之弊。紫微
漏永。重窮歌舞之樂。儻令有司跛倚。下人饑倦。以陛下近
猶不恤。而況於遠乎。聖情攸聞。豈不凜然祗畏。臣以為三
不可也。且元正首祚。大禮頻光。百姓喁喁。咸謂業盛配天。
功垂曠代。今陛下恩似薄於衆望。酺即過於往年。王公貴
人。各承微旨。州縣坊曲。競為課稅。吁嗟道路。貨易家產。損
萬人之力。勞百戲之資。適欲同其歡。而乃遺其患。復令兼
夜。人何以堪。臣以為四不可也。書曰。罔咈百姓。以從已之
欲。況自去夏淫霖。經冬亢旱。農乏收成。市有騰貴。損其實。
崇其虛。馳不急之務。擾方春之業。前代聖主明王。忽於微
細而成過患者多矣。陛下豈可效之哉。伏望晝盡歡娛。暮
令休息。要令兼夜。恐無益於聖朝。惟陛下裁擇。
大智禪師碑銘(并序)
夫聖人以仁德育物者。則醴泉潛應而湧。嘉禾不播而植。
神功以不宰寧運者。則元宗會境而立。正法由因而備。然
則有靈允荅。爰九疇而式敘。無為克成。超萬象而宏濟。暨
今上文明。大開淨業。溥福利真慈之澤。闢權智衆善之門。
精求覺藏。汲引僧寶。往必與親。念則隨應。張皇通達之路。
騰演元亨之衢者。其惟我大智禪師乎。禪師諱義福。上黨
銅鞮人也。俗姓姜氏。系本於齊。官因於潞。載鴻休於邦牒。
踐貞軌於家範。曾祖鴈門令。大父烈考。並棲尚衡門。禪師
始能言已見聰哲。稍有識便離貪取。先慈矜異。遺訓出家。
年甫十五。遊於衞。觀藝於鄴。雖在白衣。已奉持沙門清淨
律行。始為鄴衞之松柏矣。乃遠迹尋詣。探極冥搜。至汝南
中流山靈泉寺。讀法華維摩等經。勤力不倦。時月遍誦。略
無所遺。後於夜分。端唱經偈。忽聞庭際若風雨聲。視之。乃
空中落舍利數百粒。又於都福先寺師事朏法師。廣習大
乘經論。區析理義。多所通括。以為未臻元極。深求典奧。時
嵩嶽大師法如。演不思議要用。特生信重。夕惕不遑。既至
而如公遷謝。悵然悲憤。追踐經行者久之。載初歲。遂落髮。
具戒律。行貞苦。自爾分衞。一食而已。聞荊州玉泉道場大
通禪師以禪惠兼化。加刻意誓行。苦身勵節。將投勝緣。則
席不暇暖。願依慈救。故遊不滯方。既謁大師。率呈操業。一
面盡敬。以為真吾師也。大師乃應根會識。垢散惱除。既而
攝念慮。棲榛林。練五門。入七淨。毀譽不關於視聽。榮辱豈
繫於人我。或處雪霜。衣食罄匱。未嘗見於顏色。有厭苦之
容。積年鑽求。確然大悟。造微而內外無寄。適用而威儀不
捨。大師乃授以空藏。印以總持。周旋十年。不失一念。雖大
法未備。其超步之迹。固以遠矣。後大師應召至東都。天宮
寺現疾。因廣明有身之患。惟禪師親在左右。密有傳付。人
莫能知。後聖僧萬迴遇見禪師。謂衆人曰。宏通正法。必此
人也。神龍歲。自嵩山嶽寺為㣥公所請。邀至京師。遊於終
南化感寺。棲置法堂。濱際林水。外示離俗。內得安神。宴居
寥廓廿年所。時有息心貞信之士。抗迹隱淪之輩。雖負才
藉貴。鴻名碩德。皆割棄愛欲。洗心清淨。齋莊肅敬。供施無
方。或請發菩提。或參扣禪契。有好慕而求進修者。有厭苦
而求利益者。莫不懇誓專一。披露塵惱。禪師由是開演先
師之業。懋宣至聖之教。語則無像。應不以情。規濟方圓。各
以其器。陶津緣性。必詣其實。廣燎明哲之燈。洞鑒昏沈之
路。心無所伏。故物無不伏。功不自已。乃功無不成。迷識者
以悟日新。愛形者由化能革。不遠千里。曾未旬時。騰湊道
場。延袤山谷。所謂旃檀移植。異類同薰。摩尼迴曜。衆珍自
積。其若是乎。如來以四諦法濟三乘衆生。以八正道示一
切迷惑。其或繼之者善。成之者性。非夫行可與真靜齊致。
道可與法身同體者。固難議於斯。開元十年。長安道俗請
禪師住京城慈恩寺。十三年。皇帝東巡河洛。特令赴都。居
福先寺。十五年。放還京師。廿一年。恩旨復令入都。至南龍
興寺。曰。此人境之靜也。遂留憩焉。沙門四輩。靡然向風者。
日有千數。其因環里市絕葷茹而歸向者。不可勝計。廿三
年秋八月。始現衰疾。閉關晦養。不接人事。誡諸門徒曰。吾
聞道在心不在事。法由已非由人。當自勤力。以濟神用。衆
以為付屬之萌也。明年夏五月。加疾減膳。廿四日申酉之
閒。有白虹十餘道。通亘輝映。久而不滅。廿五日際晚。攝念
開顏。謂近侍數人云。本師釋迦。示現受生。七十有九。乃般[:#AS-8BD4:●
]槃。吾今得佛之同年。更何所住。又云。臥去坐去。亦何差
別。便右脅枕手。壘足而臥。此則知身非實。處疾不亂。奄忽
棄世。無覺知者。皇帝降中使特加慰賵。尋策諡號曰大智
禪師。即大智本行。皆悉成就。以禪師能備此本行也。禪師
法輪。始自天竺達摩。大教東派。三百餘年。獨稱東山學門
也。自可璨信忍至大通。遞相印屬。大通之傳付者。河東普
寂與禪師二人。即東山繼德。七代於茲矣。禪師性篤仁厚。
天姿通。取舍自在。深淨無邊。苦已任真。曠心濟物。居道訓
俗。不忘於忠孝。虛往實歸。尤見其囦默。有無不足定其體。
名數安能極其稱。元波難挹。高棟云摧。既離形器之表。當
會神通之域。粵七月六日。遷神於龍門奉先寺之北岡。威
儀法事。盡令官給。搢紳縞素者數百人。士庶喪服者有萬
計。自鼎門至於塔所。雲絕雷慟。信宿不絕。棺將臨壙。有五
色祥雲。白鶴數十。雲光鶴影。皆臨棺上。鬱靄徘徊。掩而散。
近古歸墓靈相。未有如斯之盛也。禪師之季曰道深。力方
墳而心靜。弟子莊濟等。營豐碑而志勤。伊余識昧。昔嘗面
稟。非以文詞取拙。將為剋慕在懷。覽江夏立銘。涕增橫墜。
覩太原成論。悲甚慨然。攀緣苦集。願望都斷。有太僕卿濮
陽杜昱者。與余法利同事。共集禪師衆所知見實錄。其餘
傳聞。不必盡記。且離生滅是究竟無餘。鏤盤盂乃古今難
沫。顧才不稱物。短綆汲深。猶昔人稽首東向。獻心廬嶽者。
以為懇慕之極。況鐫刻永世。不猶愈乎。其銘曰。
契真慈者。道為物先。靈力幽授。降劫生賢。爰茲大士。寂照
宏宣。惠超三業。心空四禪。德溥甘露。言感清泉。翱軒宗極。
念護無邊。猶彼檀施兮福未嘗有。如彼戒瓶兮物無不受。
石無磷兮白不[:#AS-8BD4:●]。柏耐霜兮竹亭雪。今將離世兮無有量。
永離蓋纏兮辭生滅。門人法侶兮無歸仰。刻石琱金兮狀
高節。望廬山兮摧慕。瞻朗谷兮悲絕。
自撰墓誌
天寶元年。嚴挺之自絳郡太守抗疏陳乞。天恩允請。許養
疾歸閑。兼授太子詹事。前後歷任二十五官。每承聖恩。嘗
忝獎擢。不盡驅策駑蹇。何階仰荅鴻造。春秋七十。無所展
用。為人士所悲。其年九月寢疾。終於洛陽某里之私第。十
一月。葬於大照和尚塔次西原。禮也。盡忠事君。叨載國史。
勉拙從仕。或布人謠。陵谷可以自紀。文章焉用飾為。遺文
薄葬。斂以時服。
王琚
琚。懷州河內人。甫冠。與駙馬都尉王同皎謀刺武三思。事
洩亡命。傭揚州富商家。識其非庸人。以女嫁之。厚給以貲。
元宗為太子。獵韋杜閒。輒止其家。太子巳平內難。琚說太
子除太平公主。累授太子舍人兼諫議大夫。常豫祕謀。太
子受內禪。擢中書侍郎。公主謀亂益急。琚請帝決策除之。
事平。進戶部尚書。封趙國公。眷委特異。豫大政事。號內宰
相。歷拜九刺史。琚性豪侈。右相李林甫恨琚恃功使氣。使
人發其宿贓。貶江華員外司馬。又使羅希奭按其罪。琚懼
仰藥。未及死。希奭縊殺之。寶應元年贈太子少保。
教射經上篇
凡射。必中席而坐。一膝正當垜。一膝橫順席。執弓必中。在
把之中。且欲當其弦心也。以弓當左膝前䜿接席。稍吐下
弰向前。微令上傾向右。然後取箭。覆其手微拳。令指第二
節齊平。以三指捻箭三分之一。加於弓亦三分之一。以左
手頭指受之。則轉弓。令弦稍離身就箭。即以右手尋箭羽。
下至闊。以頭指第二指節當闊約弦。徐徐送之。令衆差池
如鳳翮。使當於心。又令當闊羽向上。弓弦既離身。即易見
箭之高下。取其平直。然後撎弓離席。目睨其的。接手頤下
引之令滿。其持弓手與控指及右膊肘平如水准。令其射
可措杯水。故曰端身如幹。直臂如枝。直臂者。非初直也。架
弦畢。便引之。比及滿。使臂直是也。引弓不得急。急則失威
儀而不主皮。不得緩。緩則力難為而箭去遲。惟善者能之。
箭與弓把齊為滿。地平之中為盈。貫信美而術難成。要令
大指知鏃至然後發箭。故曰鏃不上指。必無中矢。指不知
鏃。同於無目。試之至也。或以目視鏃馬上與暗中則乖。此
為無術矣。故矢在弓右。視在弓左。箭發則靡其弰。厭其肘。
仰其腕。目以注之。手以駐之。心以趣之。其不中何為也。
教射經下篇
矢量其弓。弓量其力。無動容。無作色。和其支體。調其氣息。
一其心志。謂之楷式。知此五者為上德。故曰莫患弓軟。服
當自遠。莫患力羸。恒當引之。但力勝其弓。則容貌和。發無
不中。故始學者。先學持滿。須能制其弓。定其體。後乃射之。
然其的必始於一丈。百發百中。寸以加之。漸至於百步。亦
百發百中。乃為之術成。或升其的於高山。或致其的於深
谷。或曳之。或擲之。使其的縱橫前却。所以射禽獸與敵也。
凡弓惡右傾。箭惡其襦。頤惡傍引。頸惡却垂。胷惡前亞。背
惡後偃。皆射之體髓疾也。故身前竦為猛武方騰。額前臨
為封兕欲鬭。出弓弰為懷中吐月。平箭闊為弦上縣衡。此
皆有威容之稱也。又曰。凡控弦有二法。無名指壘小指。中
指壓大指。頭指當弦直䜿。中國法也。屈大指。以頭指壓勾
指。此胡法也。此外皆不入術。胡法力少。利馬上。漢法力多。
利步用。然其持妙在頭指閒。世人皆以其指末齪弦。則致
箭曲又傷羽。但令指面隨弦直䜿。即脆而易中。其致遠乃
過常數十步。古人以為神而祕之。胡法不使大指過頭指。
亦為妙爾。其執弓欲使把前入扼。把後當四指本節平。其
大指承鏃。却其頭指。使不得(闕)則和美有聲而俊快也。射
之道備矣。
