欽定全唐文卷一百八十一
王勃(五)
別盧主簿序
林慮主簿。清靈士也。達於藝。明乎道。詮柱下之理。駁河上
之義。撮其綱統。成其卷軸。吾儕服其精博。時議稱其典要。
可謂賢人師古。老氏不死矣。夫靈芝既秀。蘭蕙同薰。仙鳳
于飛。鵷鸞舞翼。何則。物類之相感也。况乎同得此義。目擊
道存。此僕所以望風投款。披襟請益。展轉於寤寐。殷勤於
左右。詩不云乎。中心藏之。何日忘之。然變動之不居。乃聚
散之恒理。琴樽暫離。山川有別。惟高明之捧檄。屬吾人之
解帶。王事靡盬。良時易失。盍陳雅志。各敘幽懷。人賦一言。
同疏四韻云爾。
送劼赴太學序
今之游太學者多矣。咸一切欲速。百端進取。故夫膚受末
學者因利乘便。經明行修者華存實爽。至於振骨鯁之風
標。服賢聖之言。懷遠大之舉。蓋有之矣。未之見也。可以深
慕哉。且吾家以儒輔仁述作存者八代矣。未有不久於其
道而求苟出者也。故能立經陳訓。刪書定禮。揚魁梧之風。
樹清白之業。使吾徒子孫有所取也。大雅不云無念爾祖。
易不云幹父之蠱。書不云惟孝友于。詩不云不如友生。四
者備矣。加之執德宏。信道篤。心則口誦。廢食忘寢。渙然有
所成。望然有所伏。然後可以託教義。編人倫。彰風聲。議出
處。若意不感慨。行不卓絕。輕進苟動。見利忘義。雖上一階
履半級。何足恃哉。終見棄於高人。但自溺於下流矣。吾被
服家業。霑濡庭訓。切磋琢磨戰兢惕厲者二十餘載矣。幸
以薄伎。獲蠲戎役。嘗恥道未成而受祿。恨不得如古君子
四十強而仕也。而房族多孤。飦粥不繼。逼父兄之命。覩饑
寒之切。解巾捧檄。扶老攜幼。今既至於斯矣。不蠶而衣。不
耕而食。吾何德以當哉。至於竭小人之心。申猶子之道。飲
食衣服。晨昏左右。庶幾乎令汝無反顧憂也。行矣自愛。游
必有方。離別咫尺。未足耿耿。嗟乎。不有居者。誰展色養之
心。不有行者。孰就揚名之業。籩豆有踐。菽水盡心。盍各賦
詩。敘離道意云爾。
感興奉送王少府序
八十有遇。共太公晚宦未遲。七歲神童。與顏回早死何益。
僕一代丈夫。四海男子。衫襟緩帶。擬貯鳴琴。衣袖闊裁。用
安書卷。貧窮無有種。富貴不選人。高樹易來風。幽松難見
日。羽翼未備。獨居草澤之間。翅翮若齊。即在雲霄之上。鳥
眾多而無辨鳳。馬㣥雜而不分龍。荊山看刖足之夫。湘水
聞離騷之客。人貧材富。罔窺卿相之門。貌弱骨剛。豈入王
侯之宅。王少府北辭伊闕。南登湎山。過我貧居。飲我清酒。
一談經史。亞比孔先生。再讀詞章。何如曹子建。山岳藏其
跡。川澤隱其形。一旦覩風雲。千年想光景。孔夫子何須頻
刪其詩書。焉知來者不如今。鄭康成何須浪注其經史。豈
覺今之不如古。王少府乃可畏後生。學問人也。各為四韻。
共寫別懷。
越州永興李明府宅送蕭三還齊州序
嗟乎。不游天下者。安知四海之交。不涉河梁者。豈識別離
之恨。薜衣松杖。琴樽為得意之親。臨遠登高。煙霞是賞心
之事。有梁孝王之下客。僕是河南之南。孟嘗君之上賓。子
在北山之北。幸屬一人。作寰中之主。翛然四皓。為方外之
臣。俱游萬物之間。相遇三江之表。許元度之清風朗月。時
慰相思。王逸少之修竹茂林。屢陪歡宴。加以惠而好我。攜
手同行。或登吳會而聽越吟。或下宛委而觀禹穴。良談落
落。金石絲竹之音輝。雅致飄飄。松柏風雲之氣狀。當此時
也。嘗謂連璧無異鄉之別。斷金有好親之契。生平於張范
之年。齊物於惠莊之歲。三光迴薄。未殫投分之情。四序循
環。詎盡忘言之道。豈期我留子往。樂去悲來。橫咽水而東
西。緒愁雲於南北。况乎泣窮途於白首。白首非臨別之秋。
嗟歧路於他鄉。他鄉豈送歸之地。蓐收戒序。少昊司辰。清
風起而城闕寒。白露下而江山遠。徘徊去鶴。將別蓋而同
飛。斷續來鴻。共離舟而俱泛。古人道別。動便經年。今我言
離。會當何日。山巨源之風猷令望。善佐朝廷。嵇叔夜之潦
倒粗疎。甘從草澤。行當山中攀桂。往往思仁。野外紉蘭。時
時佩德。人非桃李。豈得無言。子是簫韶。當思振響。勉酌傷
離之酒。具陳感別之詞。各賦一言。俱題六韻。
三月上已祓禊序
觀夫天下四方。以宇宙為城池。人生百年。用林泉為窟宅。
雖朝野殊致。出處異途。莫不擁冠蓋於烟霞。披薜蘿於山
水。况乎山陰舊地。王逸少之池亭。永興新交。許元度之風
月。琴臺寥落。猶停隱遯之賓。釀渚荒凉。尚有過逢之客。仙
舟溶裔。若海上之槎來。羽蓋參差。似遼東之鶴舉。或昂昂
騏驥。或泛泛飛鳧。俱安名利之場。各得逍遙之地。而上屬
無為之道。下棲元邈之風。永淳二年。暮春三月。修祓禊於
獻之山亭也。遲遲風景。出沒媚於郊原。片片仙雲。遠近生
於林薄。雜花爭發。非止桃蹊。㣥鳥亂飛。有踰鸚谷。王孫春
草。處處爭鮮。仲統芳園。家家並翠。於是攜旨酒。列芳筵。先
祓禊於長洲。[:#AS-9BF8:⿰去⻏]申交於促席。良談吐玉。長江與斜漢爭流。
清歌遶梁。白雲將紅塵並落。他鄉易感。增悽愴於茲辰。羇
客何情。更歡娛於此日。加以今之視昔。已非昔日之歡。後
之視今。豈復今時之會。人之情也。能不悲乎。且題姓字。以
表襟懷。使夫會稽竹箭。則推我於東南。崐阜琳琅。亦歸予
於西北。
上已浮江宴序
吾之生也有極。時之過也多緒。若夫遭主后之聖明。屬天
地之貞觀。得[:#AS-FB55:●]
[:#AS-FBED:●]犬畝之相保。以農桑為
業。而託形宇宙者幸矣。况乃偃泊山水。遨遊風月。樽酒於
其外。文墨於其間。則造化之於我得矣。太平之縱我多矣。
茲以上已芳節。雲開勝地。大江浩曠。㣥山紛糾。出重城而
振策。下長浦而方舟。林壑清其顧盼。風雲蕩其懷抱。於時
序[:#AS-8850:⿰足⿸厂⿱田坴]清律。運啟朱明。
輕荑秀而郊戍青。落花盡而亭皋晚。丹鸎紫蝶。候芳晷而
騰姿。早鷰歸鴻。俟迅風而弄影。巖暄蕙密。野淑蘭滋。弱荷
抽紫。疎萍泛綠。於是儼松舲於石㠗。停桂檝於璇潭。指林
岸而長懷。出河州而極睇。妍妝袨服。香驚北渚之風。翠幕
元帷。彩綴南津之霧。若乃尋曲渚。歷迴溪。榜謳齊引。漁歌
互起。飛沙濺石。湍流百勢。翠嶮丹崖。岡巒萬色。亦有銀鉤
犯浪。掛赬翼於文竿。瓊舸乘波。耀錦鱗於畫網。鍾期在聽。
元雲白雪之琴。阮籍同歸。紫桂蒼梧之醴。既而遊盤興遠。
景促時淹。野日照晴。山烟送晚。方披襟朗詠。餞斜光於碧
岫之前。散髮高吟。對明月於青溪之下。客懷既暢。遊思遄
征。視泉石而如歸。佇雲霞而有自。昔周川故事。初傳曲路
之悲。江甸名流。始命山陰之筆。盍遵清轍。共抒幽襟。俾後
之視今。亦猶今之視昔。一言均賦。六韻齊疏。誰知後來者
難。輒以先成為次。
春日孫學士宅宴序
若夫懷放曠寥廓之心。非江山不能宣其氣。負鬱怏不平
之思。非琴酒不能洩其情。則林泉為進退之場。樽罍是言
談之地。白衣送酒。青陽在節。鳧雁亂而江湖春。梅柳開而
庭院晚。楚屈平之瞻望。放於何之。王仲宣之登臨。魂兮往
矣。俠客時有。且傾鸚鵡之杯。文人代興。聊舉麒麟之筆。人
采一字。四韻成篇。
春日桑泉別王少府序
下官以窮途萬里。動脂轄以長驅。王公以傾餞百壺。別芳
筵而促興。是以青陽半序。明月中宵。離亭擁花草之芳。別
館積琴歌之思。去留歡盡。動息悲來。惜投分之幾何。恨知
音之忽間。他鄉握手。自傷關塞之春。異縣分襟。意切悽惶
之路。既而星河漸落。烟霧仍開。高林靜而霜鳥飛。長路曉
而征驂動。含情不拜。空佇聽於南昌。揮涕無言。請投文於
西候。因探一字。四韻成篇。
與員四等宴序
自嵇阮寂寥。尹班超忽。高筵不嗣。中宵誰賞。古今惜芳辰
者停鶴軫於風衢。懷幽契者佇鸞觴於月徑。已矣哉。林壑
遂喪。煙霞少對。良會不恒。神交復幾。請沃非常之思。但宣
絕代之遊。託同志於百齡。求知已於千載。道之存矣。無乃
然乎。人賦一言。俱裁四韻。
送李十五序
夫人生百齡。促膝是忘言之契。丈夫四海。交頤非贈別之
資。然乃想山川之遽遙。送歸將遠。惜歲年之不待。行樂無
時。於是輟征驂以少留。敞幽亭之多暇。山芳襲吹。坐疑蘭
室之中。水樹含香。宛似楓江之上。加以御溝新溜。近入離
絃。賓館餘花。遙催別酒。既而滎波東注。灞岸南登。浮蟻傾
而高宴終。踆烏落而離言促。雖相思有贈。終結想於華滋。
而素賞無暌。盍申情於麗藻。人為四韻。各賦一篇。
夏日宴宋五官宅觀畫障序
宋五官芝庭襲譽。盛文史於三冬。桂幄凝歡。照綺羅於九
夏。樽浮綠蟻。每披仙霧之文。障列青牛。更寫行雲之態。爾
其龍編繡質。貝錦分花。隱映樓臺。比窗簾之在旦。參差花
葉。若桃李之恒春。楚媛調絃。韓娥對酒。虹橋度幔。鵲鏡臨
妝。佩引琅玕。詎動懷風之韻。鞍迴玳瑁。唯奔逐日之姿。魚
鳥冷而相親。泉石紛而在翫。宋家斯近。難別謝於登垣。秦
氏未遙。自堪留於駐馬。驚鴻擅美。丹青貴近質之奇。吐鳳
標華。宮徵得緣情之趣。遞揚筆妙。式暢辭端。
夏日登韓城門樓寓望序
下官狂走不調。東西南北之人也。流離歲月。羇旅山川。輟
仙駕於殊鄉。遇良朋於異縣。面勝地。陟危樓。放曠懷抱。驅
馳耳目。韓原奧壤。昔時開戰鬭之場。秦塞雄都。今日列山
河之郡。池臺左右。覺風雲之助人。林麓周迴。觀巖泉之入
興。則有驚花亂下。戲鳥平飛。荷葉滋而曉霧繁。竹院靜而
炎氛息。賞歡文酒。思挽雲霄。人賦一言。庶旌六韻云爾。
夏日登龍門樓寓望序
夫益者三友。則道術可存。同心三人。則金蘭可裕。况乎詩
書舊好。披樂廣之高天。鄉黨新知。掃顏回之陋巷。尋勝地。
敘清蕪。脫野客之荷衣。入幽人之桂座。榴花浮酌。對文舉
而無憂。葛蔓調絃。撫鍾期而有遇。既而南方夏晚。北牖晴
開。中園之弱柳含烟。曠野之陰雲蔽日。低虹飲水。向溪谷
而全斜。戲鳥淩空。狎林亭而半度。興酣情逸。共敦行役之
期。搦管含毫。獨對當仁之序。
夏日宴張二林亭序
張二官松駕乘閒。桂筵追賞。引簪裾之勝侶。狎邱壑之神
交。辯縱於解頤。道深於喻指。香杯濁醴。是河朔之平生。雄
筆清詞。得高陽之意氣。林亭曠望。季倫調伎之園。泉石周
游。子晉登仙之浦。舟浮葉影。簟積花文。黃鵲度而飈驚。丹
烏傾而日晚。出處之情一致。筌蹄之義兩忘。沈轄留驤。眺
乘羊於衞玉。揮毫可作。明擲地於孫金。共題橫吹之篇。用
記茲辰之樂。人採一字。四韻成篇。
夏日諸公見尋訪詩序
天地不仁。造化無力。授僕以幽憂孤憤之性。稟僕以耿介
不平之氣。頓忘山岳。坎坷於唐堯之朝。傲想烟霞。顦顇於
聖明之代。情可知矣。賴乎神交勝友。得山澤之虬龍。隱路
幽居。降雲霄之鸞鳳。楊公沈公。行之者仁義禮智。用之也
乾元亨利。元經苦而白鳳翔。素牒開而紫鱗降。金門待詔。
謁天子於朝廷。石室尋真。訪下走於邱壑。幽人待士。非無
北壁之書。隱士迎賓。自有西山之饌。席門蓬巷。佇高士之
來游。叢桂幽蘭。喜王孫之相對。山南花圃。澗北松林。黃雀
至而清風生。白鶴飛而蒼雲起。停琴綠水。仲長統之歡娛。
置酒青山。郭子期之賓客。人探一字。四韻成篇。
仲氏宅宴序
僕不幸。在流俗而嗜烟霞。恨林泉不比德。而嵇阮不同時。
處良辰而鬱怏。仰高風而杼柚者多矣。豈夫司馬卿之車
騎。上客盈門。仲長統之園林。㣥英在席。坐臥南郭。蕭條東
野。江波浩曠。晴山紛積。嘉鴛鸞之接翼。曜江漢之多才。顧
斜景而危心。瞻火雲而變色。思傳勝餞。敢振文鋒。蓋同席
者高人薛曜等耳。盍各賦詩。放懷敘志。俾山川獲申於知
已。烟霞受制於吾徒也。
餞宇文明府序
昔者王烈登山。林泉動色。嵇康入座。左右生光。豈非仙表
足以感神。真姿可以錯物。况我巨山之稟孤出。昇華之麗
清峙。㣥公之好善。下官之惡俗。接霓裳於勝席。陪鶴轡於
中軒。俱持拔塵之標。各仗專門之氣。烟霞用足。江海情多。
言泉共秋水同流。詞峯與夏雲爭長。雖揚亭載酒。方趨好
事之游。而樂肆含毫。請命昇僊之筆。同抽藻思。共寫離懷。
越州秋日宴山亭序
昔王子敬瑯琊之名士。常懷習氏之園。阮嗣宗陳留之俊
人。直至山陽之坐。豈非琴樽遠契。必兆眹於佳辰。風月高
情。每留連於勝地。是以東山可望。林泉生謝客之文。南國
多才。江山助屈平之氣。况乎揚子雲之故地。巖壑依然。宓
子賤之芳猷。絃歌在屬。紅蘭翠菊。俯映砂亭。黛柏蒼松。深
環玉砌。參差夕樹。烟侵橘柚之園。的歷秋荷。月照芙蓉之
水。既而星迴漢轉。露下風高。銀燭摛華。瑤觴抒興。一時仙
馭。方深擯俗之懷。五際飛文。時動緣情之作。人分一字。四
韻成篇。
秋日宴季處士宅序
若夫爭名於朝廷者。則冠蓋相趨。遯迹於邱園者。則林泉
見託。雖語默非一。物我不同。而逍遙皆得性之場。動息匪
自然之地。故有季處士者。遠辭濠上。來遊境中。披白雲以
開筵。俯青溪而命酌。昔時西北。則我地之琳琅。今日東南。
乃他鄉之竹箭。又此夜乘槎之客。猶對仙家。坐菊之賓。尚
臨清賞。既而依稀舊識。歡吳鄭之班荊。樂莫新交。申孔程
之傾蓋。向時朱夏。俄涉素秋。金風生而景物清。白露下而
光陰晚。庭前柳葉。纔聽蟬鳴。野外蘆花。行看鷗上。數人之
內。幾度琴樽。百年之中。少時風月。蘭亭有昔時之會。竹林
無今日之歡。丈夫不縱志於生平。何屈節於名利。人之情
矣。豈曰不然。人賦一言。各申其志。使夫千載之下。四海之
中。後之視今。知我咏懷抱於茲日。
秋日遊蓮池序
人間齷齪。抱風雲者幾人。庶俗紛紜。得英奇者何有。烟霞
召我。相望道術之門。文酒起子。放浪沈潛之地。少留逸客。
塞雁飛鳴。北斗橫而天地秋。西金用而風露降。幽居少事。
野性多閒。登石岸而鋪筵。坐沙場而列席。琳瑯觸目。朗月
清風之俊人。珠玉在傍。鸞鳳虬龍之君子。汀洲地遠。波濤
濺日月之輝。人野路殊。原隰擁神仙之氣。平郊樹直。曲浦
蓮肥。隱士泥清。仙人水綠。越林亭而極望。生死都捐。出宇
宙以長懷。心靈若喪。悲夫。秋者愁也。酌濁酒以蕩幽襟。志
之所之。用清文而銷積恨。我之懷矣。能無情乎。
秋日宴洛陽序
夫以東京勝地。南呂高秋。三塗鎮而九派分。白露下而清
風肅。或出或處。人多朝野之歡。以嬉以遊。時極登臨之所。
征衣流寓。切下走之蓬襟。解榻邀期。屬上賓之桂席。於是
齊道實。款琴樽。倜儻論心。留連促膝。但有潘楊之密戚。得
無管鮑之深知。簪組盛而車馬喧。庭宇虛而管絃亮。近臨
銅陌。斜控銀墟。菊照新花。泛輕香於遠次。荷凋晚葉。翻翠
影於長波。聽矚方窮。獻酬逾洽。年忘小大。傲天地於平生。
志混榮枯。得林泉之意氣。願長繩以繫日。幾近光陰。思短
札以淩雲。或陳歌咏。人採古韻。成者先呈。
綿州北亭㣥公宴序
下官人間獨傲。海內少徒。志不屈於王侯。身不絕於塵俗。
孤吟五嶽。長嘯三山。昔往東吳。已有梁鴻之志。今來西蜀。
非無張載之懷。况乎踐名場。攜勝友。風月無幾。琴酒俄乖。
半面十年。一別千里。何少府故人攀桂。撫金石而論心。韓
法曹新識班荊。臨江湖而執手。離亭北望。烟霞生故國之
悲。別館南開。風雨積他鄉之思。於時蒼雲寡色。白日無光。
沙塵起而桂浦昏。鳧雁下而蘆洲晚。傍鄰蒼野。霜風橘柚
之園。斜枕碧潭。夜月芙蓉之水。既而登臨惜別。驂駕少留。
季札何人。親逢贈縞。子荊不敏。思掛傾城。惆悵北梁。揖琴
臺而漸間。徘徊東道。思錦署以行遙。嗟乎。人事乖矣。江山
遠矣。請命離前之筆。為題別後之資。五際飛文。想㣥公之
不讓。一言有贈。知下筆之有神。
宇文德陽宅秋夜山亭宴序
若夫龍津宴喜。地切登仙。鳳閣元虛。門稱好事。亦有登山
臨水。長想巨源。明月清風。每思元度。未有能星馳一介。留
美跡於芳亭。雲委八行。抒勞思於彩筆。遂令啟瑤緘者。攀
勝集而長懷。披瓊翰者。仰高筵而不暇。王子猷之獨興。不
覺浮舟。嵇叔夜之相知。欣然命駕。琴樽佳賞。始詣臨卭。口
腹良遊。未辭安邑。乃知兩鄉投分。林泉可攘袂而遊。千里
同心。煙霞可傳檄而定。友人河南宇文嶠。清虛君子。中山
郎餘令。風流名士。或三秋意契。闢林院而開襟。或一面新
交。敘風雲而倒屣。彭澤陶潛之菊。影泛仙樽。河陽潘岳之
花。光懸妙理。巖巖思壁。家藏虹岫之珍。淼淼言河。各探驪
泉之寶。偶同金碧。暫照詞場。巴漢英靈。潛光翰院。亹亹焉。
蕭蕭焉。信天下之奇託也。於時白藏開序。青女御律。金風
高而林野動。玉露下而江山清。琴亭酒榭。磊落乘烟。竹徑
松扉。參差向月。魚鱗積磴。還昇蘭桂之峯。鴛翼分橋。即映
芙蓉之水。亦有紅蘋綠荇。亘渚連翹。玉帶瑤華。分楹間植。
池簾夕敞。香牽十步之風。岫幌宵褰。氣襲三危之露。縱沖
衿於俗表。留逸契於人間。東山之賞在焉。南澗之情不遠。
夫以中牟馴雉。猶嬰觸網之悲。單父歌魚。罕繼鳴琴之趣。
俾夫一同詩酒。不撓於牽絲。千載巖溪。無慚於景燭云爾。
晚秋遊武擔山寺序
若夫武邱仙鎮。吳王殉歿之墟。驪嶠崇基。秦帝升遐之宅。
雖珠衣玉匣。下賁窮泉。而廣岫長林。終成勝境。亦有霍將
軍之大隧。迴寫祁連。樗里子之孤墳。竟開長樂。豈如武擔
靈嶽。開明故地。蜀夫人之葬迹。任文公之死所。岡巒隱隱。
化為闍崛之峯。松柏蒼蒼。即入祇園之樹。引星垣於沓障。
下布金沙。棲日觀於長崖。傍臨石鏡。瑤臺玉甃。尚控霞宮。
寶剎香壇。猶芬仙闕。琱櫳接映。臺凝夢渚之雲。璧題相暉。
殿寫長門之月。美人虹影。下綴虬幡。少女風吟。遙喧鳳鐸。
㣥公以玉律豐暇。傃林壑而延情。錦署多閒。想巖泉而結
興。於是披桂幌。歷松扉。梵筵霞屬。禪扃煙敞。雞林俊賞。蕭
蕭鷲嶺之居。鹿苑仙談。亹亹龍宮之偈。於時金方啟序。玉
律驚秋。朔風四面。寒雲千里。層軒迴霧。齊萬物於三休。綺
席乘雲。窮九垓於一息。碧雞靈宇。山川極望。石兕長江。汀
洲在目。龍鑣翠轄。駢闐上路之遊。列榭崇闉。磊落名都之
氣。渺渺焉。洋洋焉。信三蜀之奇觀也。昔者升高能賦。勝事
仍存。登嶽長謠。清標未遠。敢攀盛烈。下揆幽襟。庶旌西土
之遊。遠嗣東平之唱云爾。
守歲序
歲月易盡。光陰難駐。春秋冬夏。錯四序之凉炎。甲乙丙丁。
紀三朝之歷數。十二月之陰氣。玉律窮年。一萬歲之休禎。
金觴獻壽。鼖鼓雷動。烟火星流。侲子黃童。統鉤陳而驅赤
疫。諸王等集。陳玉帛而朝諸侯。京兆天中。竦樓臺而徹漢。
長安路上。亂車馬而飛塵。王丞相之登臨。行將在目。戴侍
中之重席。忽爾明朝。槐火滅而寒氣消。蘆灰用而春風起。
魚鱗布葉。爛五色而翻光。鳳腦吐花。燦百枝而引照。悲夫。
年華將晚。志事寥落。公孫宏之甲第。天子未知。王仲宣之
文章。公卿不識。對他鄉之風景。憶故里之琴歌。柏葉為銘。
未泛新年之酒。椒花入頌。先開獻歲之詞。作者七人。同為
六韻。
遊山廟序
吾之有生。二十載矣。雅厭城闕。酷嗜江海。常學仙經。博涉
道記。知軒冕可以理隔。鸞凰可以術待。而事親多衣食之
虞。登朝有聲利之迫。清識滯於煩城。仙骨摧於俗境。嗚呼。
阮籍意疎。嵇康體放。有自來矣。常恐運促風火。身非金石。
遂令林壑交喪。烟霞板蕩。此僕所以懷泉塗而惴恐。臨山
河而歎息者也。粵以勝友良暇。相與遊於元武西山廟。蓋
蜀郡三靈峯也。山東有道君廟。古者相傳以名焉爾。其丹
壑藂倚。元崖糾合。俯臨萬仞。平視重元。乘杳冥之絕境。屬
芬華之暮節。玉房跨霄而懸居。瓊臺出雲而高峙。亦有野
獸㣥狎。山鶯互囀。崇松埒巨柏爭陰。積瀨與幽湍合響。眇
眇焉。逌逌焉。王孫何以不歸。羽人何以長往。其元都紫微
之事耶。方歛手鐘鼎。息肩巖石。絕視聽於寰中。置形骸於
度外。不其然乎。時預乎斯者。濟陰鹿宏允安陽邵令遠耳。
蓋詩以言志。不以韻數裁焉。
秋日登洪府滕王閣餞別序
南昌故郡。洪都新府。星分翼軫。地接衡廬。襟三江而帶五
湖。控蠻荊而引甌越。物華天寶。龍光射牛斗之墟。人傑地
靈。徐孺下陳蕃之榻。雄州霧列。俊彩星馳。臺隍枕夷夏之
交。賓主盡東南之美。都督閻公之雅望。棨戟遙臨。宇文新
州之懿範。襜帷暫駐。十旬休暇。勝友如雲。千里逢迎。高朋
滿座。騰蛟起鳳。孟學士之詞宗。紫電青霜。王將軍之武庫。
家君作宰。路出名區。童子何知。躬逢勝餞。時維九月。序屬
三秋。潦水盡而寒潭清。烟光凝而暮山紫。儼驂騑於上路。
訪風景於崇阿。臨帝子之長洲。得仙人之舊館。層臺聳翠。
上出重霄。飛閣流丹。下臨無地。鶴汀鳧渚。窮島嶼之縈迴。
桂殿蘭宮。列岡巒之體勢。披繡闥。俯雕甍。山原曠其盈視。
川澤紆其駭矚。閭閻撲地。鐘鳴鼎食之家。舸艦彌津。青雀
黃龍之舳。虹消雨霽。彩徹雲衢。落霞與孤鶩齊飛。秋水共
長天一色。漁舟唱晚。響窮彭蠡之濱。雁陣驚寒。聲斷衡陽
之浦。遙吟俯暢。逸興遄飛。爽籟發而清風生。纖歌凝而白
雲遏。睢園綠竹。氣淩彭澤之[:#AS-82F9:⿰罇]。鄴水朱華。光照臨川之筆。
四美具。二難幷。窮睇盼於中天。極娛遊於暇日。天高地迥。
覺宇宙之無窮。興盡悲來。識盈虛之有數。望長安於日下。
指吳會於雲間。地勢極而南溟深。天柱高而北辰遠。關山
難越。誰悲失路之人。萍水相逢。盡是他鄉之客。懷帝閽而
不見。奉宣室以何年。嗟乎。時運不齊。命途多舛。馮唐易老。
李廣難封。屈賈誼於長沙。非無聖主。竄梁鴻於海曲。豈乏
明時。所賴君子安貧。達人知命。老當益壯。寧知白首之心。
窮且益堅。不墜青雲之志。酌貪泉而覺爽。處涸轍而猶懽。
北海雖賒。扶搖可接。東隅已逝。桑榆非晚。孟嘗高潔。空懷
報國之情。阮籍猖狂。豈效窮途之哭。勃三尺微命。一介書
生。無路請纓。等終軍之弱冠。有懷投筆。慕宗慤之長風。捨
簪笏於百齡。奉晨昏於萬里。非謝家之寶樹。接孟氏之芳
鄰。他日趨庭。叨陪鯉對。今辰捧袂。喜托龍門。楊意不逢。撫
淩雲而自惜。鍾期既遇。奏流水以何慚。嗚呼。勝地不常。盛
筵難再。蘭亭已矣。梓澤邱墟。臨別贈言。幸承恩於偉餞。登
高作賦。是所望於㣥公。敢竭鄙懷。恭疏短引。一言均賦。四
韻俱成。請灑潘江。各傾陸海云爾。
秋日楚州郝司戶宅餞崔使君序
上元二載。高秋八月。人多汴北。地實淮南。海氣近而蒼山
陰。天光秋而白雲晚。川塗所亘。郢路極於崤潼。風壤所交。
荊門洎於吳越。憑勝地。列雄州。城池當要害之衝。寮寀盡
鵷鸞之選。昌亭旅食。悲下走之窮愁。山曲淹留。屬㣥公之
宴喜。披鶴霧。陟龍門。故人握手。新知滿目。飲崔公之盛德。
果遇攀輪。慕郝氏之高風。還逢解榻。接衣簪於坐右。駐旌
棨於城隅。臨風雲而解帶。盼江山以揮涕。巖楹左峙。俯映
元潭。野徑斜開。傍連翠渚。青萍布葉。亂荷芰而動秋風。朱
草垂榮。雜芝蘭而涵晚液。艤仙舟於石岸。薦綺席於沙場。
賓友盛而芳[:#AS-82F9:⿰罇]滿。林塘清而上筵肅。琴歌迭起。俎豆駢羅。
烟霞充耳目之翫。魚鳥盡江湖之賞。情盤樂極。日暮途遙。
思染翰以淩雲。願麾戈以留景。嗟乎。素交為重。覺老幼之
同歸。朱紱儻來。豈榮枯之足道。且欣風物。共悅濠梁。齊天
地於一指。混飛沈於一貫。嗟乎。此歡難再。慇懃北海之筵。
相見何時。惆悵南溟之路。請揚文筆。共記良遊。人賦一言。
俱成四韻云爾。
秋日餞別序
黯然別之銷魂。悲哉秋之為氣。人之情也。傷如之何。極野
蒼茫。白露涼風之八月。窮途蕭瑟。青山白雲之萬里。奏鳴
琴則離鵾別鶴。驚歧路之悲心。來勝地則時雨涼風。助他
鄉之旅思。琴書人物。冀北關西。去馬歸軒。雲間日下。楊學
士天璞自然。地靈無對。二十八宿稟太微之一星。六十四
爻受乾坤之兩卦。論其器宇。滄海添江漢之波。序其文章。
元圃積烟霞之氣。幾神之外。猶是卿雲。陶鑄之餘。尚同嵇
阮。接光儀於促席。直觀明月生天。響詞辯於中筵。但覺清
風滿室。悠哉天地。含靈有喜慍之容。邱也東西。悵望積別
離之恨。煙霞直視。蛇龍去而泉石空。文酒求朋。賢俊散而
琴歌斷。門生餞別。如北海之郡前。高士將歸。似東都之門
外。研精麝墨。運思龍章。希存宿昔之資。共啟相思之詠。
