欽定全唐文卷二百九十八
王晙
晙。滄州景城人。徙家洛陽。弱冠明經擢第。景龍末充朔方
軍副大總管兼安北大都護隴右㣥牧使。開元十年拜太
子詹事。累封中山郡公。十一年同中書門下三品。充朔方
軍節度大使。二十年卒。年七十餘。贈尚書左丞相。諡曰忠
烈。
賀拜南郊表
臣晙言。臣聞鴻勳大猷。必崇昭饗。至德廣運。莫先郊禋。伏
惟陛下紹皇開圖。纂聖興業。舉昭祀之典。尊嚴配之儀。伏
以長至陽升。用書雲物。元穹有事。祐福無窮。畿嶽會同。卉
木咸悅。臣獨擐甲朔野。履冰(一作理兵)河外。不獲躬陪玉(一作
大)輅。預奉圜壇。屏營塞垣。抃躍何巳。無任翹翹鳬藻之至。
賀拜南郊表
臣某言。臣伏承陛下親拜南郊。恭禋上帝。竭孝誠於殷薦。
示彝訓於兆人。寰海無虞。元穹啟祐。百靈效職。九服駿奔。
燔燎洞合於神光。日月共禎於瑞色。乾坤交泰。動植歡榮。
臣限以守職在藩。不獲趨陪大禮。無任慶躍屏營之至。
賀饗太廟拜南郊表
臣某言。臣得度支鹽鐵轉運副使戶部侍郎潘孟陽狀報。
伏承皇帝陛下以來年正月四日謁元元宮。五日饗太廟。
六日拜南郊。制命施行。中外慶抃。臣某誠歡誠抃頓首頓
首。臣聞四氣首時。履端為貴。六經重祭。報本是先。伏惟皇
帝陛下光啟睿圖。纂承寶歷。功格宇宙。德冠勳華。以建寅
之吉辰。備用辛之大禮。祗事宮(一作宗)廟。克禋烈祖之嚴。對
越天地。聿修孝孫之敬。萬靈從祀以肸蠁。四夷率職而駿
奔。樂奏九成。神降百福。臣幸逢昌運。外守藩條。不及侍蒼
輅之後塵。仰泰壇之盛典。心馳魏闕。目極漢儀。踴躍海隅。
倍萬恆品。
謝追赴大禮表
臣晙言。直省王容至。伏奉恩敕。朔方無事。且赴大禮者。臣
肅承寵命。喜躍交并。臣某中謝。臣實不才。累承恩奬。入參
喉舌。叨居國相之榮。出總旌麾。謬忝元戎之寄。常願俯陳
螢爝。寧有益於曦舒。思竭涓塵。何以裨於海岳。每憂折鼎
負乘。碎首糜軀。何階答於照臨。撫已增於悚息。伏以禋宗
大享。禮備郊天。特垂綸綍之私。聽同玉帛之會。馳心輦蹕。
不遑俟駕。跼影塞垣。迫於遵守。以慶以懼。戰汗兼深。今長
河始冰。大漠初雪。邊亭有賊。今正其時。事不可期。兵難預
度。倘驚塵忽起。禍出不虞。臣進不之京。退不及事。微軀塞
責。無益於軍。誠願陪扈屬車。仰望雲漢。顧惟軍旅之重。正
當預備之辰。不敢釋此嚴防。馳赴恩命。惟當利兵訓卒。息
烽候於三邊。耀武懷荒。宣皇威於萬里。無任悚荷屏營之
至。
請移突厥降人於南中安置䟽
突厥時屬亂離。所以塞降附。其與部落。非有讎嫌。情異北
風。理固明矣。養成其釁。雖悔何追。今者河曲之中。安置降
虜。此輩生梗。實難處置。日月漸久。姦詐逾深。窺邊間隙。必
為患難。今有降者部落。不受軍州進止。輒動兵馬。屢有傷
殺。詢問勝州左側。被損五百餘人。私置烽鋪。潛為抗拒。公
私行李。頗實危懼。北虜如或南牧。降戶必與連衡。臣問沒
蕃歸人云。却逃者甚衆。南北信使。委曲通傳。此輩降人。翻
成細作。儻收合餘燼。來逼軍州。虜騎憑陵。胡兵應接。表裏
有敵。進退無援。雖復韓彭之勇。孫吳之策。令其制勝。其可
必乎。望至秋冬之際。令朔方軍盛陳兵馬。告其禍福。啗
以繒帛之利。示以麋鹿之饒。說其魚米之鄉。陳其畜牧之
地。並分配淮南河南寬鄉安置。仍給程糧。送至配所。雖復
一時勞弊。必得久長安穩。二十年外。漸染淳風。持以銳兵。
皆為勁卒。若以北狄降者。不可南中安置。則高麗俘虜。置
之沙漠之曲。西域編甿。散在青徐之右。唯利是視。務安疆
場。何獨降胡。不可移徙。近者在邊將士。爰及安蕃使人。多
作諛辭。不為實對。或言北虜破滅。或言降戶安靜。志欲自
言功效。非有以徇邦家。伏願察斯利口。行茲遠慮。邊荒清
晏。黎元幸甚。臣料留住之議。謀者云遵故事。必言降戶之
輩。舊置河曲之中。昔年既得康寧。今日還應穩便。但時異
事變。先典攸傳。往者頡利破兦。邊境寧謐。降戶之輩。無復
他心。所以多歷歲年。此類皆無動靜。今虜見未破滅。降戶
私使往來。或畏北虜之威。或懷北虜之惠。又是北虜戚屬。
夫豈不識親疏。將比昔年。安可同日。臣料其中。頗有三策。
若盛陳兵馬。散令分配。內獲精兵之實。外祛黠虜之謀。暫
勞永安。此上策也。若多屯士卒。廣為備擬。亭障之地。蕃漢
相參。費甚人勞。此下策也。若置之朔塞。任之來往。通傳信
息。結成禍胎。此無策也。伏願察斯三者。詳其善惡。利害之
狀。長短可尋。縱因遷移。或致逃叛。但有移得之者。即是今
日良圖。留待河冰。恐即有變。臣蒙天澤。叨居重鎮。逆耳利
行。敢不盡言。
吳兢
兢。汴州浚儀人。以史才薦拜右拾遺內供奉直史館。開元
中拜諫議大夫兼修文館學士。歷台洪饒蘄四州刺史。加
銀青光祿大夫。封長垣縣子。天寶初入為恆王傅。八年卒。
年八十餘。
乞典郡表
臣自掌史東觀。十有七年。歲序徒淹。勤勞莫著。不能勒成
大典。垂誡將來。顧省微躬。久妨賢路。乞罷今職。別就他官。
至於理人之政。在兢尤所詳曉。望令試典一郡。刺舉外臺。
必當效績循良。不負朝寄。又兢父致仕巳來。俸料斯絕。所
冀祿秩稍厚。甘脆有資。烏鳥之誠。幸垂矜察。
讓奪禮表
草土臣兢言。伏奉去年八月十日恩敕。追臣赴京。起復尚
書水部郎中。依舊兼判刑部郎中知國史事。聞命驚號。心
手無措。臣兢中謝。臣行負幽明。禍延所怙。銜哀茹血。五情
崩潰。卜隣之訓。永慕不追。陟岵之感。窮冤已及。但心同木
石。未能自死。豈悟皇明。旋加辟命。且臣聞在家稱孝。居國
必忠。苟違斯理。實虧禮教。焉有躬嬰荼毒。而跡忝南史。首
伏苫廬。而名叨東觀。將何以發揮帝典。褎貶人倫。定一代
之是非。為百王之準的。臣不敢遠喻前古。廣飾浮辭。自近
歲以來起復者。則有御史大夫解琬黃門侍郎張說工部
侍郎蘇頲。皆訴哀陳。特蒙矜遂。此實成例。竊敢庶幾。伏願
陛下敦孝理之風。全通喪之典。追收綸渙。俯納懇誠。許其
畢疚私庭。終服凶次。獲申負土之禮。用展攀栢之悲。則雖
死之年。猶生之日。無任荒迫之至。謹遣臣大學生終奉表
陳乞以聞。
第二表
草土臣兢言。頻表乞哀。誠辭已罄。未蒙矜亮。獎喻彌切。鞠
躬周章。倍增號震。臣聞自昔墨縗。本因兵革。權宜變禮。不
為文儒。後來浮薄。罕存喪紀。事匪軍容。亦從權奪。陛下休
明撫運。景業惟新。伏望革近代之澆漓。復先王之至德。況
史官之任。為代準的。若苟虧情理。輒徇恩榮。靦目強顏。操
書事。適足玷聖朝之孝理。何以樹終古之風聲。特乞天
慈。少加矜察。使畢情苫。少申悲露。則天地之恩。實為至厚。
臣子之道。幸此克全。無任懇迫之至。謹詣朝堂路左奉表
乞哀以聞。
第三表
草土臣兢言。臣去秋九月一日冒死哀訴。冀得終服私門。
天睠猶邈。未垂哀察。跼影窮號。罔知自寘。又奉十一月二
日敕。史館要才。須從權奪。宜令州縣敦諭發遣者。伏對崩
號。觸緒屠裂。臣某中謝。臣孝虧誠感。奄遘憫凶。瀝膽銜荼。
崩心茹棘。尪骸殘喘。豈冀生全。天澤曲私。屢加奪命。令居
史閣。是掌記言。臣昔忝此官。十有餘載。才輕寄重。答效無
施。未能褎貶有章。使人倫知勸。典謩大訓。與日月俱懸。即
微臣平日。其曠職如此。今心形隕越。荒疾失圖。寧可重處
南董之司。頻叨班馬之列。實貽貪祿之咎。更招廢禮之辜。
顧視等夷。何施面目。且三年之制。貴賤同遵。四時之悲。几
筵是託。乞歸身苫。趨侍松塋。既不負素心。亦不玷皇化。干
黷已屢。伏待刑書。無任崩迫之至。謹詣朝堂路左奉表乞
哀以聞。
為桓侍郎讓侍中表
臣彥範言。伏奉恩制。除臣侍中。光大之命。忽降望表。顛越
之懼。頓積心涯。臣某聞君子樹功。心在利物。義夫建策。口
不言賞。故田疇以責塞為(闕十六字)趾達於閭里筮仕本祈於
州縣。屬天道貞觀。功能咸錄。曾未一紀。殆將十遷。二入憲
司。莫禁奸宄。再升會府。寧裨準繩。掌棘木之刑。訟聲詎弭。
受羽林之寄。軍容未肅。循省知懼。寢興弗遑。頃逆豎等潛
搆禍端。竊窺神器。外結凶黨。陰懷密圖。則天大聖皇帝天
縱睿明。察之於將兆。陛下性命神武。擒之於發機。臣職統
士卒。受命梟斬。此宗社之福也。陛下之明也。臣何力之有
焉。金紫佩腰。已虧於曩節。貂蟬冠首。胡顏於後命。不出旬
朔。頓越等倫。臣知不可。物議誰塞。臣又聞暴進者罹咎。知
止者無辱。詩有匪服之議。易著折足之誡。歷考前載。益用
惶惑。且賞罰之柄。國之大典。罰一罪使天下革心。賞一人
使天下知勸。今皇極肇建。明命初基。惠化始覃。而賞勸失
中。此臣所以固讓也。況此官出納帝命。喉舌王言。政之理
亂。實所攸繫。豈可以微蚋之力。能負邱山。一葦之航。克濟
溟渤。伏願覽任官惟賢之旨。察量能受職之義。寢巳施之
澤。鑒不奪之誠。幸甚幸甚。
諫畋獵表
臣兢言。伏見明制。來年五月五日幸東都。道路皆以陛下
至長春宮及沙苑。當有畋獵之事。今東土耆艾。關河士女。
莫不欣躍舞忭。翹望帝車。延頸企踵。所思者德。伏願陛下
舉無失禮。動則有章。詩云。敬慎威儀。惟人之則。愚臣以山
陵始畢。甫及逾年。陛下縗服雖除。心喪未巳。四海之內。八
音尚遏。豈可遽將犬馬為娛。鷹隼是務。必或如此。則恐傷
人子之道。虧天地之經。欲令萬方。何所取則。況禮經云。三
年之喪。自天子達之。陛下既俯順當時之請。唯行易月之
制。奈何更盤于遊畋。以徇從禽之樂。豈可謂明王之孝理
天下乎。而望德教加於百姓。必不可得也。昔魯侯觀魚于
棠。春秋尚列其戒。陛下若既葬而獵。後代豈不為刺。且馳
騖山澤之間。經過林薄之下。水谷之危未遠。銜策之變不
恆。伏願陛下重慎防微。須為社稷自愛。老子曰。我無為而
人自化。我無欲而人自朴。詩云。爾之教矣。人胥效矣。由是
觀之。居上者必慎所好。愚臣職居待問。兼掌史筆。竊以君
舉必書。位在無隱。既聞衆所流議。實恐有玷聖猷。區區之
誠。唯在於此。輒敢[:#AS-FD55:●]死上陳。伏願留神省察。恕此狂斐之
罪。
諫十銓試人表
臣聞易稱君子思不出其位。言各止其所。不侵官也。此實
百王準的。伏見敕旨。令韋抗等十人分掌吏部銓選。及試
判將畢。遞召入禁中決定。雖有吏部尚書及侍郎。皆不得
參其事。議者皆以陛下曲受讒言。不信於有司也。然則居
上臨人之道。經邦緯俗之規。必在推誠。方能感物。抑又聞
用天下之智力者。莫若使天下信之。故漢光武置赤心於
人腹。良有旨哉。昔魏明帝嘗卒至尚書省。尚書令陳矯跪
問曰。陛下欲何之。帝曰。欲按行省司文簿。矯曰。此是臣之
職分。陛下非所宜臨。若臣不稱職。則就黜退。陛下宜即還
宮。帝慙而返。又陳平丙吉者。漢家之宰相也。尚不對錢穀
之數。不問路死之人。故上自天子。至於卿士。守其職分。而
不可輒有侵越也。況我大唐萬乘之君。卓絕千古之上。豈
得下行選事。頓取怪於朝野乎。凡是選人書判。並請委之
有司。仍停此十銓分選。復以三銓還有司。
上貞觀政要表
臣兢言。臣愚比嘗見朝野士庶。有論及國家政教者。咸云
若陛下之聖明。克遵太宗之故事。則不假遠求上古之術。
必致太宗之業。故知天下蒼生所望於陛下者。誠亦厚矣。
易曰。聖人感人心而天下和平。今聖德所感。可謂深矣。竊
惟太宗文武皇帝之政化。自曠古而來。未有如此之盛者
也。雖唐堯虞舜。夏禹殷湯。周之文武。漢之文景。皆所不逮
也。至如用賢納諫之美。垂代立教之規。可以宏闡大猷。增
崇至道者。並煥乎國籍。作鑒來葉。微臣以早居史職。莫不
成誦在心。其有委質策名。立功樹德。正詞鯁義。志在匡君
者。並隨事載錄。用備勸戒。撰成一帙十卷。合四十篇。仍以
貞觀政要為目。謹隨表奉進。望紆天鑒。擇善而行。引而伸
之。觸類而長之。易不云乎。聖人久于其道。而天下化成。伏
願行之而有恆。思之而不倦。則貞觀巍巍之化。可得而致
矣。昔殷湯不如堯舜。伊尹恥之。陛下儻不修祖業。微臣亦
恥之。詩云。念我皇祖。陟降庭止。又云。無忝爾祖。聿修厥德。
此誠欽奉祖先之義也。惟陛下念之哉。則萬方幸甚。不勝
誠懇之至。謹奉表以聞。謹言。
請總成國史奏
臣往者長安景龍之歲。以左拾遺起居郎兼修國史。時有
武三思張易之昌宗紀處訥宗楚客韋溫等。相次監領其
職。三思等立性邪佞。不修憲章。苟飾虛詞。殊非直筆。臣愚
以為國史之作。在乎善惡必書。遂潛心積思。別撰唐書九
十八卷。唐春秋三十卷。用藏於私室。雖[:#AS-92F9:⿰帛⿱丿糸]歷二十餘年。尚
刊削未就。但微臣私門凶釁。頃歲以丁憂去官。自此便停
知史事。竊惟帝載王言。所書至重。儻有廢絕。實深憂懼。於
是彌綸舊紀。重加刪輯。雖文則不工。而事皆從實。斷自隋
大業十三年。迄乎開元十四年春三月。即皇家一代之典。
盡在於斯矣。既撰將成此書於私家。不敢不奏。又卷軸稍
廣。繕寫甚難。特望給臣楷書手三數人。并紙墨等。至絕筆
之日。當送上史館。
上中宗皇帝疏
今聞道路云云。皆言賊臣等竊議。以安國相王連謀於重
俊。共加羅織。將欲寘於法。臣既忝職諫曹。安敢不奏。臣聞
庶物不可以自生。陰陽以之亭育。大寶不可以獨守。子弟
成其藩翰。昔武王聖主也。成王賢嗣也。然封建魯衞。以扶
社稷。所以龜鼎相傳。七百餘載。始皇絕昭襄之業。承戰爭
之弊。忽先王之典制。比宗親於黔首。孤立無輔。二代而兦。
及諸呂用權。將傾劉氏。朱虛為其心腹。絳侯作其爪牙。劉
氏復安。豈非宗子之力歟。國之安危。在于藩屏。故設官分
職。先親後疏。詩云宗子維城。書云九族既睦。自文明之後。
皇運中衰。國之祚裔。不絕如綫。洎陛下龍興。恩被骨肉。搜
謫竄於炎障。復衣冠于庭闕。萬國歡心。孰不慶幸。且安國
相王實陛下之同氣。六合至廣。親莫加焉。但賊臣等日夜
同謀。必欲寘於極法。此則禍亂之漸。不可不察。夫相王之
仁孝。幽明共知。頃遭荼苦。哀毀過制。以陛下為性命。亦陛
下之手足。大孝於父母。而惡於兄弟者。未之有也。若信任
邪佞。委之於法。必傷陛下之恩。失天下之望。所謂芟刈股
肱。獨任胷臆。方涉江漢。棄其舟檝。可為寒心。可為慟哭。自
昔翦伐枝幹。委權異族者。未有不喪其宗社也。何以明之。
秦任趙高。卒致傾敗。漢委王莽。遂成篡逆。晉家以自相魚
肉。寰瀛鼎沸。隋皇以猜忌子弟。海縣塵飛。驗之覆車。安可
重跡。是以任之以權。雖疎必重。奪之以勢。雖親必輕。臣又
聞之。根朽則木枯。源涸則流竭。子弟者國之根源。豈可使
其朽竭哉。先王所以廣封樹。存親親。使謀孫翼子。柯葉碩
茂。況皇家枝幹。零落無幾。方之先朝。十不存一。自陛下登
極。于今四紀。一子以弄兵被誅。一子以愆失遠任。惟此一
弟。朝夕左右。斗粟尺布之刺。可不慎焉。蒼蠅之詩。誠可畏
也。昔者謗書盈篋。難明於主君。讒言三至。見疑於慈母。伏
願陛下降明制。曉㣥邪。使忠臣孝子。知友于之愛。姦佞庸
回。執讒慝之口。下全棠棣之美。上慰罔極之心。德教加於
兆人。風化流於千載。則㣥生幸甚。臣本布衣。匪求官達。聖
明過聽。拔齒諍臣。不勝受恩之甚。謹昧死讜言。輕瀆天威。
伏增戰汗。
上元宗皇帝納諫疏
自古人臣。不諫則國危。諫則身危。臣愚食陛下祿。不敢避
身危之禍。比見上封事者。言有可采。但賜束帛而巳。未嘗
蒙召見。被拔擢。其忤旨。則朝堂決杖。傳送本州。或死於流
貶。由是臣下不敢進諫。古者設誹謗木。欲聞已過。今封事
謗木比也。使所言是。有益於國。使所言非。無累於朝。陛下
何遽加斥逐。以杜塞直言。道路流傳。相視怪愕。夫漢高帝
赦周昌桀紂之對。晉武帝受劉毅桓靈之譏。況陛下豁達
大度。不能容此狂直耶。夫人主居尊極之位。顓生殺之權。
其為威嚴峻矣。開情抱。納諫諍。下猶懼不敢盡。奈何以為
罪。且上有所失。下必知之。故鄭人欲毀鄉校。而子產不聽
也。陛下初即位。猶有禇無量張廷珪韓思復辛替否柳澤
袁楚客數上疏爭時政得失。自頃上封事。往往得罪。諫者
頓少。是鵲巢覆而鳳不至。理之然也。臣誠恐天下骨鯁士。
以讜言為戒。撓直就曲。斲方為刓。偷合苟容。不復能盡節
忘身。納君於道矣。夫帝王之德。莫盛於納諫。故曰。木從繩
則正。后從諫則聖。又曰。朝有諷諫。猶髮之有梳。猛虎在山
林。藜藿為之不采。忠諫之有益如此。自古上聖之君。恐不
聞已過。故堯設諫鼓。禹拜昌言。不肖之主。自謂聖智。拒諫
害忠。桀殺關龍逄而滅於湯。紂殺王子比干而滅於周。此
其驗也。夫與理同道罔不興。與亂同道罔不兦。人將疾。必
先不甘魚肉之味。國將兦。必先不甘忠諫之說。嗚呼。惟陛
下深鑒於茲哉。隋煬帝驕矜自負。以為堯舜莫巳若。而諱[●
]憎諫。乃曰。有諫我者。當時不殺。後必殺之。大臣蘇威欲
開一言不敢發。因五月五日獻古文尚書。帝以為訕巳。即
除名。蕭瑀諫無伐遼。出為河池郡守。董純諫無幸江都。就
獄賜死。自是蹇諤之士。去而不顧。外雖有變。朝臣鉗口。帝
不知也。身死人手。子孫勦絕。為天下笑。太宗皇帝好悅至
言。時有魏徵王珪虞世南李大亮岑文本劉洎馬周褚遂
良杜正倫高季輔。咸以切諫。引居要職。嘗謂宰相曰。自知
者為難。如文人巧工。自謂已長。若使達者大匠。詆訶商略。
則蕪辭拙跡見矣。天下萬機。一人聽斷。雖甚憂勞。不能盡
善。今魏徵隨事諫正。多中朕失。如明鑑照形。美惡畢見。當
是時。有上書益於政者。皆黏寢殿之壁。坐望臥觀。雖狂瞽
逆意。終不以為忤。故外事必聞。刑戮幾措。禮義大行。陛下
何不遵此道。與聖祖繼美乎。夫以一人之意。綜萬方之政。
明有所不燭。智有所不周。上心未諭於下。下情未達於上。
伏惟以虛受人。博覽兼聽。使深者不隱。遠者不塞。所謂闢
四門明四目也。其能直言正諫。不避死兦之誅者。特加寵
榮。待以不次。則失之東隅。冀得之桑榆矣。
大風陳得失疏
自春以來。亢陽不雨。乃六月戊午。大風拔樹。壞居人廬舍。
傳曰。欲德不用。厥災旱。上下蔽隔。庶位踰節。陰侵於陽。則
旱災應。又曰。政悖德隱。厥風發屋壞木。陰類大臣之象。恐
陛下左右。有姦臣擅權。懷謀上之心。臣聞百王之失。皆由
權移於下。故曰人主與人權。猶倒持太阿。授之以柄。夫天
降災異。欲人主感悟。願深察天變。杜絕其萌。且陛下承天
后和帝之亂。府庫未充。冗員尚繁。戶口流散。法出多門。賕
謁大行。趨競彌廣。此弊未革。實陛下庶政之闕也。臣不勝
惓惓。願斥屏㣥小。不為慢遊。出不御之女。減不急之馬。明
選舉。慎刑罰。杜僥倖。存至公。雖有旱風之變。不足累聖德
矣。
諫東封不宜射獵疏
陛下爰自雒邑。將告禪岱宗。行經數州。屢以畋獵為事。伏
恐外荒之攸漸成。非致理之所致。況陳封告成。禮容甚大。
伏願罷此遊畋之事。克備文物之儀。又貞觀時。太宗文皇
帝凡有巡幸。則博選識達古今之士。以在左右。每至前代
興兦之地。皆問其所繇。用為鑒誡。伏願陛下遵而行之。則
與夫騁奔馬於澗谷。要狡獸於叢林。不慎垂堂之危。不思
馭朽之變。安可同年而較其優劣。
貞觀政要序
有唐良相。曰侍中安陽公中書令河東公。以時逢聖明。位
居宰輔。寅亮帝道。弻諧王政。恐一物之乖所。慮四維之不
張。每克已勵精。緬懷故實。未嘗有乏。太宗時政化。良足可
觀。振古而來。未之有也。至於垂代立教之美。典謨諫奏之
詞。可以宏闡大猷。增崇至道者。爰命不才。備加甄錄。體制
大略。咸發成規。於是綴集所聞。參詳舊史。撮其指要。舉其
宏綱。詞兼質文。義在懲勸。人倫之紀備矣。軍國之政存焉。
凡一帙一十卷。合四十篇。名曰貞觀政要。庶乎有國有家。
克遵前軌。擇善而從。則可久之業益彰矣。可大之功尤著
矣。豈必祖述堯舜。憲章文武而巳哉。其篇目次第。列之於
左。
楊瑒
瑒字瑤光。華州華陰人。開元中歷遷國子祭酒。再遷大理
卿。拜左散騎常侍。卒年六十八。贈戶部尚書。諡曰貞。
請定帖經奏
今之舉明經者。主司不詳其述作之意。每至帖試。必取年
頭月尾。孤經絕句。自今已後。考試者盡帖平文。以存大典。
今之明經。習左氏者十無一二。恐左氏之學廢。又周禮儀
禮公羊穀梁。亦請量加優獎。
諫限約明經進士疏
太學者。教人務禮樂敦詩書也。古制。卿大夫子弟。及諸侯
歲貢小學之異者咸造焉。故曰。十五入太學。學先聖禮樂。
而朝廷君臣之禮。班以品類。分以師長。三德以訓之。四教
以睦之。人既知勸。且務通經。學成業著。然後爵命加焉。以
之效職。則知禮節。以之莅人。使識廉讓。則棫樸之咏興也。
伏聞承前之例。監司每年應舉者。嘗有千數。簡試取其尤
精。上者不過二三百人。省司重試。但經明行修。即與擢第。
不限其數。自數年以來。省司定限。天下明經進士及第。每
年不過百人。兩監惟得一二十人。若常以此數而取。臣恐
三千學徒。虛廢官廩。兩監博士。濫縻天祿。臣竊見流外入
仕。諸色出身。每歲尚二千餘人。方於明經進士。多十餘倍。
則是服勤道業之士。不及胥吏浮虛之徒。以其效官。豈識
於先王之禮義。國家大啟庠序。廣置教道。厚之以政始。訓
之以士先。豈徒然哉。將有以也。陛下設學校。務以勸進之。
有司為限約。務以黜退之。臣之微誠。實所未曉。臣伏見承
前以來。制舉遁迹邱園孝弟力田者。或試時務策一道。或
通一經。粗明文義。即放出身。亦有與官者。此國家恐其遺
才。至於明經進士。服道日久。請益無倦。經策既廣。文辭極
難。監司課試。十巳退其八九。考功及第。十又不收其一二。
若長以為限。恐儒風漸墜。小道將興。若以出身人多。應須
諸色都減。豈在獨抑明經進士也。
柳渙
渙。蒲州解人。河北道推勾租庸使兼復囚使判官衞州司
功參軍。開元初為中書舍人。
請還葬伯祖奭表
臣堂伯祖奭。去顯慶三年。與褚遂良等五家同被譴戮。雖
蒙遺制盪雪。而子孫兦沒並盡。唯有曾孫無忝。見貫龔州。
蒙雪多年。猶同遠竄。陛下自臨㝢縣。優政必被。鴻恩及於
泉壤。大造加於兦絕。先天巳後。頻降絲綸。曾任宰相之家。
並許收其淪滯。況臣伯祖往叨執政。無犯受誅。藳窆尚隔
故鄉。後嗣遂編蠻服。臣不申號訴。義所難安。伏乞許臣伯
祖還葬鄉里。其曾孫無忝放歸本貫。
趙郡洨河石橋銘
於繹工妙。沖訊靈若。架海維河。浮黿役鵲。伊制或微。茲模
蓋略。析堅合異。超涯截壑。支堂勿動。觀龍是躍。信梁而奇。
在啟為博。北走燕薊。南馳溫洛。騑騑壯轅。殷殷雷薄。攜斧
拖繡。騫驄視鶴。藝入侔天。財豐頌閣。斲輪見嗟。錯石惟作。
並固良球。人斯瞿目[:#AS-FBED:●]郭。
馮紹正
紹正。福州長樂人。開元中官少府監守殿中丞。累遷戶部
侍郎。封安昌縣開國男。
賀雨表
自夏以來。時稍微旱。昨令臣畫龍刻魚。聖躬親用祈禱。先
天不違。油雲鬱興。甘澤滂降。百穀豐就。萬物滋成。臣忝有
司。實荷殊慶。請宣付史館。以闡皇猷。
