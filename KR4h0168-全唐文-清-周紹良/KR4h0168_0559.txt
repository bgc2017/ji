欽定全唐文卷五百五十九
韓愈(十三)
愛直贈李君房別
左右前後皆正人也。欲其身之不正。烏可得邪。吾觀李生
在南陽公之側。有所不知。知之未嘗不為之思。有所不疑。
疑之未嘗不為之言。勇不動於氣。義不陳乎色。南陽公舉
措施為。不失其宜。天下之所以窺觀稱道洋洋者。抑亦左
右前後有其人乎。凡在此趨公之庭。議公之事者。吾既從
而游矣。言而公信之者。謀而公從之者。四方之人。則既聞
而知之矣。李生。南陽公之甥也。人不知者。將曰李生之託
㛰於貴富之家。將以充其所求而止耳。故吾樂為天下道
其為人焉。今之從事於彼也。吾為南陽公愛之。又未知人
之舉李生於彼者何辭。彼之所以待李生者何道。舉不失
辭。待不失道。雖失之此足愛惜。而得之彼為歡忻。於李生。
道猶若也。舉之不以吾所稱。待之不以吾所期。李生之言。
不可出諸其口矣。吾重為天下惜之。
釋言
元和元年六月十日。愈自江陵法曹詔拜國子博士。始進
見今相國鄭公。公賜之坐。且曰。吾見子某詩。吾時在翰林。
職親而地禁。不敢相聞。今為我寫子詩書為一通以來。愈
再拜謝。退錄詩書若干篇。擇日時以獻。於後之數月。有來
謂愈者曰。子獻相國詩書乎。曰然。曰有為讒於相國之座
者曰。韓愈曰相國徵余文。余不敢匿。相國豈知我哉。子其
慎之。愈應之曰。愈為御史。得罪德宗朝。同遷於南者凡三
人。獨愈為先收用。相國之賜大矣。百官之進見相國者。或
立語以退。而愈辱賜坐語。相國之禮過矣。四海九州之人。
自百官以下。欲以其業徹相國左右者多矣。皆憚而莫之
敢。獨愈辱先索。相國之知至矣。賜之大。禮之過。知之至。是
三者於敵以下受之。宜以何報。况在天子之宰乎。人莫不
自知。凡適於用之謂才。堪其事之謂力。愈於二者。雖日勉
焉而不近。束帶執笏。立士大夫之行。不見斥以不肖。幸矣。
其何敢敖於言乎。夫敖雖凶德。必有恃而敢行。愈之族親
鮮少。無扳聯之勢於今。不善交人。無相先相死之友於朝。
無宿資蓄貨以釣聲勢。弱於才而腐於力。不能奔走乘機
抵巇以要權利。夫何恃而敖。若夫狂惑喪心之人。蹈河而
入火。妄言而罵詈者。則有之矣。而愈人知其無是疾也。雖
有讒者百人。相國將不信之矣。愈何懼而慎歟。既累月。又
有來謂愈曰。有讒子於翰林舍人李公與裴公者。子其慎
歟。愈曰。二公者。吾君朝夕訪焉。以為政於天下。而階太平
之治。居則與天子為心膂。出則與天子為股肱。四海九州
之人。自百官以下。其孰不願忠而望賜。愈也不狂不愚。不
蹈河而入火。病風而妄罵。不當有如讒者之說也。雖有讒
者百人。二公將不信之矣。愈何懼而慎。既以語應客。夜歸。
私自尤曰。咄。市有虎而曾參殺人。讒者之效也。詩曰。取彼
讒人。投豺虎。豺虎不食。投有北。有北不受。投有昊。傷於讒
疾而甚之之辭也。又曰。亂之初生。僭始既涵。亂之又生。君
子信讒。始疑而終信之之謂也。孔子曰。遠佞人。夫佞人不
能遠。則有時而信之矣。今我恃直而不戒。禍其至哉。徐又
自解之曰。市有虎。聽者庸也。曾參殺人。以愛惑聰也。巷伯
之傷。亂世是逢也。今三賢方與天子謀所以施政於天下。
而階太平之治。聽聰而視明。公正而敦大。夫聰明則聽視
不惑。公正則不邇讒邪。敦大則有以容而思。彼讒人者。孰
敢進而為讒哉。雖進而為之。亦莫之聽矣。我何懼而慎。既
累月。上命李公相。客謂愈曰。子前被言於一相。今
李公又相。子其危哉。愈曰。前之謗我於宰相者。翰林不知
也。後之謗我於翰林者。宰相不知也。今二公合處而會。言
若及愈。必曰韓愈亦人耳。彼敖宰相。又敖翰林。其將何求。
必不然。吾乃今知免矣。既而讒言果不行。
行難
或問行孰難。曰捨我之矜。從爾之稱。孰能之。曰陸先生參
何如。曰先生之賢聞天下。是是而非非。貞元中自越州徵
拜祠部員外郎。京師之人日造焉。閉門而拒之滿街。愈嘗
往閒客席。先生矜語其客曰。某胥也。某商也。其生某任之。
其死某誄之。某與某何人也。任與誄也非罪歟。皆曰然。愈
曰。某之胥。某之商。其得任與誄也有由乎。抑有罪不足任
而誄之邪。先生曰否。吾惡其初。不然。任與誄也何尤。愈曰。
苟如是。先生之言過矣。昔者管敬子取盜二人為大夫於
公。趙文子舉管庫之士七十有餘家。夫惡求其初。先生曰
不然。彼之取者賢也。愈曰。先生之所謂賢者。大賢歟。抑賢
於人之賢歟。齊也晉也。且有二與七十。而可謂今之天下
無其人邪。先生之選人也已詳。先生曰然。愈曰。聖人不世
出。賢人不時出。千百歲之閒儻有焉。不幸而有出於胥商
之族者。先生之說傳。吾不忍赤子之不得乳於其母也。先
生曰然。他日又往坐焉。先生曰。今之用人也不詳。位乎朝
者。吾取某與某而已。在下者多於朝。凡吾與者若干人。愈
曰。先生之與者。盡於此乎。其皆賢乎。抑猶有舉其多而缺
其少乎。先生曰。固然。吾敢求其全。愈曰。由宰相至百執事
凡幾位。由一方至一州凡幾位。先生之得者。無乃不足充
其位邪。不早圖之。一朝而舉焉。今雖詳。其後用也必粗。先
生曰然。子之言。孟軻不如。
對禹問
或問曰。堯舜傳諸賢。禹傳諸子。信乎。曰然。然則禹之賢。不
及於堯與舜也歟。曰不然。堯舜之傳賢也。欲天下之得其
所也。禹之傳子也。憂後世爭之之亂也。堯舜之利民也大。
禹之慮民也深。曰。然則堯舜何以不憂後世。曰。舜如堯。堯
傳之。禹如舜。舜傳之。得其人而傳之。堯舜也。無其人。慮其
患而不傳者。禹也。舜不能以傳禹。堯為不知人。禹不能以
傳子。舜為不知人。堯以傳舜為憂後世。禹以傳子為慮後
世。曰。禹之慮也則深矣。傳之子而當不淑。則奈何。曰。時益
以難理。傳之人則爭。未前定也。傳之子則不爭。前定也。前
定雖不當賢。猶可以守法。不前定而不遇賢。則爭且亂。天
之生大聖也不數。其生大惡也亦不數。傳諸人得大聖。然
後人莫敢爭。傳諸子得大惡。然後人受其亂。禹之後四百
年。然後得桀。亦四百年。然後得湯與伊尹。湯與伊尹不可
待而傳也。與其傳不得聖人而爭且亂。孰若傳諸子。雖不
得賢。猶可守法。曰。孟子之所謂天與賢則與賢。天與子則
與子者何也。曰。孟子之心。以為聖人不苟私於其子以害
天下。求其說而不得。從而為之辭。
鄠人對
鄠有以孝為旌門者。乃本其自於鄠人。曰彼自剔股以奉
母疾瘳。大夫以聞其令尹。令尹以聞其上。上俾聚土以旌
其門。使勿輸賦。以為後勸。鄠大夫常曰。他邑有是人乎。愈
曰。母疾。則止於烹粉藥石以為是。未聞毀傷支體以為養。
在教未聞有如此者。苟不傷於義。則聖賢當先眾而為之
也。是不幸因而致死。則毀傷滅絕之罪有歸矣。其為不孝。
得無甚乎。苟有合孝之道。又不當旌門。蓋生人之所宜為。
曷足為異乎。既以一家為孝。是辨一邑里皆無孝矣。以一
身為孝。是辨其祖父皆無孝矣。然或陷於危難。能固其忠
孝。而不苟生之逆亂。以是而死者。乃旌表門閭。爵祿其子
孫。斯為為勸已。矧非是而希免輸者乎。曾不以毀傷為罪。
滅絕為憂。不腰於市而已黷於政。况復旌其門。
讀荀
始吾讀孟軻書。然後知孔子之道尊。聖人之道易行。王易
王。霸易霸也。以為孔子之徒沒。尊聖人者。孟氏而已。晚得
揚雄書。益尊信孟氏。因雄書而孟氏益尊。則雄者亦聖人
之徒歟。聖人之道不傳於世。周之衰。好事者各以其說干
時君。紛紛藉藉相亂。六經與百家之說錯雜。然老師大儒
猶在。火於秦。黃老於漢。其存而醇者。孟軻氏而止耳。揚雄
氏而止耳。及得荀氏書。於是又知有荀氏者也。考其辭。時
若不粹。要其歸與孔子異者鮮矣。抑猶在軻雄之閒乎。孔
子刪詩書。筆削春秋。合於道者著之。離於道者黜去之。故
詩書春秋無疵。余欲削荀氏之不合者。附於聖人之籍。亦
孔子之志歟。孟氏醇乎醇者也。荀與揚大醇而小疵。
讀鶡冠子
鶡冠子十有九篇。其詞雜黃老刑名。其博選篇四稽五至
之說當矣。使其人遇時。援其道而施於國家。功德豈少哉。
學問篇稱賤生於無所用。中流失船。一壺千金者。余三讀
其詞而悲之。文字脫謬。為之正三十有五字。乙者三。滅者
二十有二。注十有二字云。
讀儀禮
余嘗苦儀禮難讀。又其行於今者蓋寡。沿襲不同。復之無
由。考於今。誠無所用之。然文王周公之法制。粗在於是。孔
子曰吾從周。謂其文章之盛也。古書之存者希矣。百氏雜
家。尚有可取。况聖人之制度邪。於是掇其大要奇辭奧旨
著於篇。學者可觀焉。惜乎吾不及其時進退揖讓於其閒。
嗚呼盛哉。
讀墨子
儒譏墨以上同兼愛上賢明鬼。而孔子畏大人。居是邦不
非其大夫。春秋譏專臣。不上同哉。孔子泛愛親仁。以博施
濟眾為聖。不兼愛哉。孔子賢賢。以四科進裦弟子。疾歿世
而名不稱。不上賢哉。孔子祭如在。譏祭如不祭者。曰我祭
則受福。不明鬼哉。儒墨同是堯舜。同非桀紂。同修身正心
以治天下國家。奚不相悅如是哉。余以為辯生於末學。各
務售其師之說。非二師之道本然也。孔子必用墨子。墨子
必用孔子。不相用。不足為孔墨。
本政
周之政文。既其弊也。後世不知其承。大敷古先。遂一時之
術。以明示民。民始惑教。百氏之說以興。其言曰。天下可為
也。彼之政仁矣。反於誼。此之政敬矣。戾於忠。何居。我其周
從乎。曰周不及殷。其殷從乎。曰夏曰虞曰陶唐曰三皇氏。
曰遂古之初。暴孽情。飾淫志。枝辭琢正。紛紊糾射。以僻民
和。以導民亂。嗚呼。道之去世。其終不復矣乎。長民者發一
號。施一令。民莫不悱然非矣。謂不可守。遽變而從之。譬將
適千里。及門而復。後雖矻矻。决不可暨。原其始。固有啟之
者也。聞於師曰。古之君天下者化之。不示其所以化之之
道。及其弊也易之。不示其所以易之之道。政以是得。民以
是淳。其有作者。知教化之所繇廢。抑詭怪而暢皇極。伏文
貌而尚忠質。茫乎天運。窅爾神化。道之行也。其庶已乎。
守戒
詩曰。大邦維翰。書曰。以藩王室。諸侯之於天子。不惟守土
地奉職貢而已。固將有以翰藩之也。今人有宅於山者。知
猛獸之為害。則必高其柴楥。而外施窞穽以待之。宅於都
者。知穿窬之為盜。則必峻其垣牆。而內固扃鐍以防之。此
野人鄙夫之所及。非有過人之智而後能也。今之通都大
邑。介於倔強之閒。而不知為之備。噫。亦惑矣。野人鄙夫能
之。而王公大人反不能焉。豈材力為有不足歟。蓋以謂不
足為而不為耳。天下之禍。莫大於不足為。材力不足者次
之。不足為者。敵至而不知。材力不足者。先事而思。則其於
禍也有閒矣。彼之倔強者。帶甲荷戈。不知其多少。其[:#AS-92F9:⿰帛⿱丿糸]地
則千里。而與我壤地相錯。無有邱陵江河洞庭孟門之關
其閒。又自知其不得與天下齒。朝夕舉踵引頸。冀天下之
有事。以乘吾之便。此其暴於猛獸穿窬也甚矣。嗚呼。胡知
而不為之備乎哉。賁育之不戒。童子之不抗。魯雞之不期。
蜀雞之不支。今夫鹿之於豹。非不巍然大矣。然而卒為之
禽者。爪牙之材不同。猛怯之資殊也。曰然則如之何而備
之。曰在得人。
貓相乳
司徒北平王家。貓有生子同日者。其一死焉。有二子飲於
死母。母且死。其鳴吚吚。其一方乳其子。若聞之。起而若聽
之。走而若救之。銜其一置於其棲。又往如之。反而乳之。若
其子然。噫。亦異之大者也。夫貓。人畜也。非性於仁義者也。
其感於所畜者乎哉。北平王牧人以康。伐罪以平。理陰陽
以得其宜。國事既畢。家道乃行。父父子子。兄兄弟弟。雍雍
如也。愉愉如也。視外猶視中。一家猶一人。夫如是。其所感
應召致。其亦可知矣。易曰信及豚魚。非此類也夫。愈時獲
幸於北平王。客有問王之德者。愈以是對。客曰。夫祿位貴
富。人之所大欲也。得之之難。未若持之之難也。得之於功。
或失於德。得之於身。或失於子孫。今夫功德如是。祥祉如
是。其善持之也可知已。既已。因敘之為貓相乳說云。
題李生壁
余始得李生於河中。今相遇於下邳。自始及今。十四年矣。
始相見。吾與之皆未冠。未通人事。追思多有可笑者。與生
皆然也。今者相遇。皆有妻子。昔時無度量之心。寧復可有。
是生之為交。何其近古人也。是來也。余黜於徐州。將西居
於洛陽。汎舟於清泠池。泊於文雅臺下。西望商邱。東望修
竹園。入微子廟。求鄒陽枚叔司馬相如之故文。久立於廟
陛閒。悲那頌之不作於是者已久。隴西李翺太原王涯上
谷侯喜實同與焉。貞元十六年五月十四日。昌黎韓愈書。
訟風伯
維茲之旱兮。其誰之由。我知其端兮。風伯是尤。山升雲兮
澤上氣。雷鞭車兮電搖幟。雨寖寖兮將墜。風伯怒兮雲不
得止。暘烏之仁兮念此下民。閟其光兮不鬭其神。嗟風伯
兮其獨謂何。我於爾兮豈有其他。求其時兮修祀事。羊甚
肥兮酒甚旨。食足飽兮飲足醉。風伯之怒兮誰使。雲屏屏
兮吹使醨之。氣將交兮吹使離之。鑠之使氣不得化。寒之
使雲不得施。嗟爾風伯兮。欲逃其罪又何辭。上天孔明兮
有紀有綱。我今上訟兮其罪誰當。天誅加兮不可悔。風伯
雖死兮人誰汝傷。
長安慈恩塔題名
韓愈退之李翺翔之孟郊東野柳宗元子厚石洪濬川同
登。
洛北惠林寺題名
韓愈李景興侯喜尉遲汾。貞元十七年七月二十二日。魚
於溫洛。宿此而歸。昌黎韓愈書。
謁少室李渤題名
愈同樊宗師盧仝謁少室李拾遺。
福先塔寺題名
處士石洪濬川。吏部員外王仲舒宏中。水部員外鄭楚相
叔敖。洛陽縣令潘宿陽乾明。國子博士韓愈退之。前試左
武衞冑曹李演廣文。前杭州錢塘縣尉鄭紘文明。元和三
年十月九日同遊。
嵩山天封官題名
元和四年三月二十六日。與著作佐郎樊宗師處士盧仝
自洛中至少室謁李徵君渤。樊次玉泉寺。疾作歸。明日。遂
與李盧道士韋濛僧榮並少室而東。抵眾寺。上太室中峯。
宿封禪壇下石室。遂自龍泉寺釣龍潭水遇雷。明日。觀啟
母石。入此觀。與道士趙元遇。乃歸。閏月三日。國子博士韓
愈題。
迓杜兼題名
河南尹水陸運使杜兼。尚書都官員外郎韓愈。水陸運判
官洛陽縣尉李宗閔。水陸運判官伊闕縣尉牛僧孺。前同
州韓城縣尉鄭伯義。元和四年九月二十二日。大尹給事
奉詔祠濟瀆回。愈與二判官於此迎候。遂陪遊宿。愈題。
華嶽題名
淮西宣慰處置使門下侍郎平章事裴度。副使刑部侍郎
兼御史大夫馬總。行軍司馬太子右庶子兼御史中丞韓
愈。判官司勳員外郎兼侍御史李正封。都官員外郎兼侍
御史馮宿。掌書記禮部員外郎兼侍御史李宗閔。都知兵
馬使左驍衞將軍威遠軍使兼御史大夫李文悅。左廂都
押衙兼都虞候左衞將軍兼御史中丞密國公高承。元和
十一年八月。丞相奉詔平淮右。八日。東過華陰。禮於嶽廟。
總等八人。實備將佐以從。
