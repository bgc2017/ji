欽定全唐文卷五百二十二
梁肅(六)
外王父贈祕書少監東平呂公神道表銘
公之先出自姜姓。太公之允也。唐虞之際。佐治洪水有功。
以能為禹股肱心膂。命曰呂氏。洎太公誓蒼兕。平商牧。桓
公責包茅。匡周道。傳國七百。列於春秋。漢興。以勳戚在侯
服者二十人。臨泗侯之孫通封於東平。其後國除。為郡著
族。元魏末有汶陽公思禮者。扶翼周文。開霸關右。歷行臺
右丞兵部尚書。時魏分為東西。中夏擁隔。遂居於河東。今
為蒲人也。從尚書四葉生璡。皇朝晉陽令。贈郴州刺史。郴
州之嗣曰仁誨。以文學稱。以從父兄太一俱用射策科。太
一歷御史尚書郎中書舍人戶部侍郎右庶子。仁誨由成
王文學轉岐王府屬。累遷右庶子金吾中郎將資州刺史。
除許州。未拜而薨。以孝行聞。仕至太僕丞。加朝散大夫。太
僕生公。公諱某。字某。少淳茂有志行。居太僕府君憂。泣血
三年。鄉黨稱之。制終。治古文尚書左氏春秋。二十舉孝廉。
補博昌主簿。歷任營邱文安二丞。宣勞使以清白薦。試守
洺水令。公為政務仁恕。去苛察。密化旁流。邑中移風。再歲
正除。加朝散大夫。公性退。不以善自名。且不樂為吏。秩未
滿。移疾罷去。居於濟源王屋山之陽。常言君子之道。不從
俗。不離㣥。幼安抗跡而傲世。慈明濡足以救民。曷若中行
以全吾真。由是逍遙樂道。以漆園鶡冠之言為師。時閱歷
代史。究興敗治亂之端。參以立身行道之義。著書十餘卷。
號續呂氏春秋。草藁未就。屬寢疾捐館。享年若干。時開元
二十五年也。永泰中。嗣子某位朝散大夫右贊善兼陳州
刺史。尋遷檢校祕書少監兼徐州別駕。因詣闕拜章。乞迴
所授賜命於先人。詔追贈公太子中允。謝恩之際。又以公
所著書上聞。遂改贈祕書少監。後十有三載。歲在某辰某
月日。龜蓍襲吉。始安宅於某鄉里之原。江夏郡夫人黃氏
祔焉。夫人漢太尉琬之裔孫。皇朝大將軍懷州都督虢國
公君漢之孫。沂王府長史虢國公承源之女。洪州刺史京
兆韋同之甥。有溫仁孝愛之德。勸義垂訓之美。後公七歲
而終。公之追命。於是有江夏之贈。嗣子祕書痛先君先夫
人厭世寖遠。音徽將昧。常欲立貞石。傳德風。蓄誠未申。先
是徂謝。小子再拜受命於太夫人。且成伯舅之志。恭論外
祖之烈。以示後嗣。楊惲傳太史之書。久慙庸陋。韓康感
中軍之愛。空想生平。道在茲乎。以表墓。文曰。
赫赫有呂。肇發於姜。既協大禹。亦亮武王。營邱門地。東平
傳嗣。書之勳冊。有焯名位。中郎伯仲。允迪斯貴。實生祕書。
含道蘊粹。仁為己任。孝亦天至。論經八覽。文參六義。三邑
之佐。清恭廉貞。鳴絃作宰。休有清聲。退謀於道。爰晦其明。
體順保和。遺榮入冥。春闈中允。蓬山二職。運往時來。退榮
隱德。振彼江夏。光敷內則。不及象服。空垂燕翼。太行之右。
清濟之北。外孫紀辭。以志兆域。
朝散大夫使持節常州諸軍事守常州刺史賜紫金魚袋獨孤公行狀
仲尼述易道。於坤曰。君子敬以直內。義以方外。詩三百。一
言以蔽之。曰思無邪。公天生懿德。外方內直。氣茂才全。發
為詩文。得大易之中。詩人之正。邈乎其不可及己。七歲誦
孝經。先祕書異其聰敏。問曰。汝志於何尚。公曰。立身行道。
揚名於後。是所尚也。後博究五經。舉其大略。而不為章句
學。確然有可大之業。知者益器之。十五祕書捐館。公茹血
在疚。踰時而後杖。由是鄉黨稱孝。二十餘以文章遊梁宋
閒。通人潁川陳兼長樂賈至渤海高適。見公皆色授心服。
約子孫之契。天寶十三載應詔至京師。時元宗以道莅天
下。故黃老教列於學官。公以洞曉元經。對策高第。解褐拜
華陰尉。故相國房琯方貳憲部。請公相見。公因論三代之
質文。問六經之指歸。王政之根源。憲部大駭曰。非常之才
也。趙郡李華扶風蘇源明並稱公為詞宗。由是翰林風動。
名振天下。及函洛寇擾。公違難於江南。上元初授左金吾
兵曹。掌都統江淮節度書記。非其好也。未幾。徵拜右拾遺。
因上疏陳便宜。及方鎮有冒於貨賄。舉直錯枉。大者十餘
事。不行。皆焚其藁。時大盜之後。百度草創。而太常典故。尤
所壞缺。公為博士。祗考古道。酌沿革之中。凡有損益。莫不
悉當。新平公主之子裴倣。尚永清公主。公實相禮。初以裴
僕射遵慶主㛰。中詔長主後夫姜慶代焉。公奏曰。㛰姻人
道之大。使異姓主之。非禮也。且無以示天下。臣不敢奉詔。
上從之。又議定諡法。公以為諡者。蓋跡其事業邪正而襃
貶之。舉一字可使賢不肖皆勸。故其議呂諲盧弈郭知運
等諡。皆參用典禮。約夫子之旨。其事覈。其文高。學者傳示
以為式。時有上議謂景皇帝未升尊位。不宜為太祖。詔下
百寮。公按禮經。以為王者禘其祖之所自出。而以其祖配
之。故三代皆以受命始封之君配昊天上帝。唯漢氏崛起
豐沛。豐公太公皆無位無功德。不可為祖宗。故以高帝為
太祖。若景帝肇啟王業。建封於唐。高祖因之。遂以有天下
之號。天所命也。宜百代不遷。因具故事條奏。從之。於是郊
廟之禮遂定。踰月。拜公尚書禮部員外郎。遷吏部。每歲以
書判試多士。而朝列有以文學稱者。必參校辨論。定其甲
乙丙科。至是公分其任。求為郡守。以行其道。除濠州剌史。
公下車。以淮士輕剽。承兵革之後。率多不法。長吏不能制。
遂先董之以威。格之以政。然後用愷悌寬厚。漸漬其俗。三
年而闔境大化。優詔襃美。移拜舒州刺史。又以理行聞。璽
書就加朝散大夫檢校司封郎中。賜金印紫綬。其明年。吳
楚大旱。餓夫聚於萑蒲者十七八。唯舒安阜近者悅。遠者
來。犬牙之境。草竊不入。上聞之。詔曰。斷獄歲減。流庸日歸。
以人俗之豐給。當淮湖之災旱。爾守之力也。擢拜常州刺
史本州都團練使。常州為江左大郡。兵食之所資。財賦之
所出。公家之所給。歲以萬計。公削其煩苛。均其眾寡。物有
制。事有倫。刑罰罕用。頗類自息。公又謂安人之道。清而靜
之則定。為而察之則擾。故寬以居之。仁以行之。一變而百
姓不知其理。又一變。知其理而不知理之所由。比及三年。
吏不忍欺。路不舉遺。年穀屢熟。災害不作。甲辰歲冬十月
二十日。甘露降於庭樹。二十七夕乃止。嗚呼。公庇斯人。人
方仰公。彼天不惠。降此大厲。為郡之四載。大歷十二年四
月壬寅晦。暴疾薨於位。行路慟哭。罷市者相弔踰月。又吁
嗟之聲相聞。自寮屬相吏。下逮鄉老里尹。皆率以備齋祭。
及葬之日。緦衰送葬者數千人。唯公體黃老之清淨。包大
雅之明哲。尊賢容眾。而交不諂瀆。本仁祖義。而文以禮樂。
乃至溫良能斷。應用不滯。達識足以表微。厚德足以載物。
善而不伐。光而不耀。內不機巧。外無緇磷。隤然中立。豁若
虛受。其長人也。先教愛而後法禁。不遷怒以臨下。故威而
不猛。不私己以欺人。故易而無備。其茂學博文。不讀非聖
之書。非法之言。不出諸口。非設教垂訓之事。不行於文字。
而達言發辭。若山嶽之峻極。江海之波瀾。故天下謂之文
伯。有集二十卷行於代。若藝文之士。遭公發揚盛名。比肩
於朝廷。則有故中書舍人吳郡朱巨川。中書舍人渤海高
參。今尚書左丞天水趙璟。職方員外郎知制誥博陵崔元
翰。考功員外郎潁川陳京。禮部員外郎北海唐次。蘇州刺
史高陽齊抗。其章章者也。其睦親與善。自內姻及朋友所
知之家。振窮分災。恤孤哀喪。頒祿歸賵。必加於常人一等。
故啟手足之日。室無餘財。惟待賜然後乃斂。議者於是謂
公有文子之清。子產之仁。史魚之直。平仲之與人。賈生之
行義。文翁之政事。叔子之遺愛。而不躋巖廊。不享期頤。闕
致君論道之美。以遺史冊。故凡百以為痛。在昔孔文子以
敏而好學為文。公叔發以恤衞國凶饑為惠。矧公功存於
人。言垂於代。有文有質。不忝前烈者與。易名之禮。請從令
典。謹狀尚書考功。伏以裦德尚賢。設教之崇軌。加諡易名。
飾終之令典。謹按故朝散大夫使持節常州諸軍事守常
州刺史賜紫金魚袋獨孤某。蘊黃裳之服。協中庸之德。正
詞復禮。施化為邦。清風存乎省寺。遺愛結於黎庶。具美之
道。何以尚茲。窀穸既安。音徽日遠。請追公叔之諡。式播臧
孫之烈。謹上。
為常州獨孤使君祭李員外文
維大歷元年五月日。朝散大夫守常州刺史賜紫金魚袋
獨孤某。謹以清酌之奠。祭於故尚書吏部郎趙郡李遐叔
三兄之靈。嗚呼。疇昔之年。接兄討論。倚伏之數。或尋其源。
嘗謂仁人。百祿滋蕃。如何於兄。斯道莫存。嗚呼哀哉。惟兄
孝友仁恕。高明寬裕。何德之茂。何才之富。粹氣積中。暢於
四肢。發為斯文。郁郁耀輝。自五百年。風雅陵夷。假手於兄。
鬱為宗師。乃登憲闈。直以舉之。乃列諫臣。闕則補之。元宗
季年。戎狄內侮。兄方就養。拘在豺虎。氛霧濛濛。薄汙我躬。
雷雨作解。遠身於東。帝曰孝哉。可移於忠。名彰右掖。跡踐
南宮。邱明有恥。元晏方病。清漳閑臥。樂道推命。哀於大賢。
不嚮大年。人之不幸。天亦何言。在昔賈生。見惡絳灌。王佐
之用。不展於漢。我之方行。遭世紛亂。時塞道塞。古今一貫。
嗚呼哀哉。某以蒙蔽。夙承眷惠。義均伯仲。合若符。博約乎
文章之閒。優游乎性命之際。謂得攜手。相期卒歲。天其喪
予。兄則先逝。嗚呼哀哉。曩自朝列。出持使節。十年離別。一
旦存沒。吳楚迢遞。江山阻越。不及歸賵。仍乖執紼。寢門一
哀。魂斷心絕。恭承嘉命。來牧於常。繐帳所在。哀何可忘。鞠
然二孤。訴彼穹蒼。孰謂遐叔。與天茫茫。魂兮歸來。臨此一
觴。嗚呼哀哉。尚饗。
為獨孤常州祭福建李大夫文
年月日。具官某。謹以清酌之奠。敬祭於故福建都團練使
李公之靈。嗚呼。宗祏儲祉。元純降氣。炳靈於公。才全德充。
寬仁愿恭。高朗昭融。文學政事。儀刑王風。帝謂叔父。閩實
下國。出作侯伯。導之以德。內撫罷人。外攘劇賊。文武為憲。
柔嘉是則。我教用宣。我民既安。佇登巖廊。為國羽翰。彼高
者天。胡莫祐賢。人之云亡。曾不永年。嗚呼哀哉。某往忝諫
臣。在公下列。周旋獻納。以日繼月。海運方遠。摶風未歇。不
慮不圖。音徽已沫。暮律嚴苦。降霜肅殺。臨歧一觴。以抒慘
怛。嗚呼哀哉。尚饗。
為獨孤郎中祭皇甫大夫文
年月日。具官某。謹以清酌之奠。敬祭於故浙西東觀察使
皇甫公之靈。古人有言。智仁及勇。是謂達德。大夫蹈之。以
衞王國。乃昔天步未夷。六師徂征。嘗扞牧圉。戡彼醜虜。勇
也。及夫宦豎擁兵。窺伺樞密。公沈謀內斷。輔德不穢。智也。
分陜牧越。統戎鎮俗。承其風者。莫不寧息。仁也。議者謂公。
方為國翰垣。為人父母。宜錫難老。荷茲介福。命之倚伏。曾
是不淑。豈夫天所奪。人所欲。大旆長轂。東征不復。如彼魯
侯。往歌來哭。嗚呼哀哉。某頃與公。相遇於斯。今也言歸。投
弔於斯。泛泛方舟。旋載裳帷。晏晏言笑。今成涕洟。道路遠
而。音塵絕而。旨酒一觴。惟靈享思。嗚呼哀哉。
祭獨孤常州文
大歷十二年歲次丁巳五月朔日。門生安定梁肅。謹以清
酌庶羞之奠。敬祭於故常州刺史河南獨孤公之靈。嗚呼。
閒氣炳靈。降生哲人。何辜今人。而喪斯文。豈上天不仁。道
之將廢。奚盛德之淳懿。忽中年而下世。蹈得仁之機。顏子
不幸。負王佐之才。賈生屏外。其明尚晦。其用未大。藏舟遽
移。梁木斯壞。嗚呼哀哉。追惟哲人。應運而生。行在五常。志
在六經。博厚溫良。直方而明。天縱多才。蔚為時英。孔門四
科。洪範三德。總於公躬。率履不忒。頌聲既微。鄭衞橫塞。或
游或僻。時萬時億。公當其時。載振其維。憲章典謨。為學者
元龜。文哉郁乎。文實在茲。伊昔策名東堂。作尉西華。銘仙
掌與函谷。馳休聲於天下。逮乎拾遺君前。考禮太常。獻可
之詞。直而含章。建言削藁。故海內莫揚。旋議廟祧。乃正諡
法。享帝之禮。終焉允洽。名正言順。事深體合。垂後可大。賢
人之業。起草剖符。出臨濠舒。二邦之民。傒我而蘇。愷悌之
化。風行露濡。蘭陵之郊。人散政弛。清淨之德。下車則治。比
迹召父。視人如子。闔境熙怡。有禮知恥。朝思黃霸。人仰安
石。霄漢在目。巖廊咫尺。不留不處。坐而遐舉。不慮不圖。忽
焉傾徂。遐邇震駭。士民號呼。罷巿輟舂。相弔路隅。嗚呼哀
哉。顧惟小子。慕學文史。公初來思。拜遇梅里。如舊相識。綢
繆慰止。更居恤貧。四稔於此。嘗謂肅曰。為學在勤。為文在
經。勤則能深。經則可行。吾斯願言。勉子有成。又曰。文章可
以假道。道德可以長保。華而不實。君子所醜。敬服斯言。敢
忘永久。若乃室中函丈之席。林下清觴之醼。陪李膺之泛
洛。從叔子之登峴。亟承國士之遇。又忝公車之薦。奉明誡
以周旋。盡深衷於眷盼。惟吉凶之倚伏。若糾紛之相纏。追
弔服[:#AS-FBED:●]鳥之占日。應康成之夢年。不云坐奠。不暇撤懸。秦
醫匪救。孔禱徒然。瞬息之閒。音容莫傳。痛心驚骨。不可問
天。嗚呼哀哉。平居所好。修竹芳草。暇日之娛。左琴右書。微
言雅典。斷而不續。高齋已空。蘭蕙猶馥。門人行慟。稚子抱
哭。語言在耳。悽慘滿目。嗚呼哀哉。覽遺編以流淚。痛明德
以無還。撫諸孤之尚藐。庶盛烈之斯存。鄉路千里。歸期九
原。寄觴豆以寫心。見平生之厚恩。嗚呼哀哉。
祭李祭酒文
年月日。守右補闕安定梁肅。謹以清酌嘉蔬之奠。敬祭於
故國子監祭酒贈戶部尚書李公之靈。惟公之德。柔嘉維
則。敬義且直。惟公之才。文武是該。不矯不回。剖符七郡。風
行雨潤。有禮有訓。連撫二藩。如江如漢。之屏之翰。敷聞帝
庭。爰用陟明。乃拜司成。是勤是行。時則不幸。遘茲大病。薨
於道路。孰識天命。嗚呼哀哉。追想曩昔。大歷之中。獲見君
子。吳江之東。靡適不隨。無會不同。於山於水。於野於寺。提
攜宴喜。荏苒半紀。公鎮南方。奄征江黃。乖離兩鄉。道阻且
長。惠而好我。牘相望。於囊於箱。厚意是將。淑人君子。懷允
不忘。繆繫纓組。列於朝序。望公之來。寤寐斯佇。方期款遇。
爰笑爰語。豈意長往。終焉莫睹。寢門一慟。意折神沮。誰云
少別。便是今古。嗚呼哀哉。古人所稱。曰仁與誼。君子之道。
在功與事。邦憲之雄。元侯之貴。存有盛美。歿有遺懿。所恨
伊何。壽猶未至。所悲伊何。人失其庇。嗚呼哀哉。九原連連。
乃在三原。日月有時。兆宅攸安。某近職是拘。執紼無緣。寄
陳薄酹。有慟何言。嗚呼哀哉。尚饗。
為雷使君祭孟尚書文
年月日。具官某。謹以清酌之奠。敬祭於故福建觀察使兵
部尚書贈右僕射孟公之靈。嗚呼。上天不仁。公薨於位。岳
鎮傾。士林殄瘁。追論茂德。忠敏恭懿。仰惟盛才。文學政事。
昔在天寶。濫觴登朝。爰自中興。鴻飛乃高。入覲京師。出司
藩條。便蕃中外。聞望光昭。我后統天。式張百揆。公居右轄。
實總聯事。推轂西郊。兵符攸寄。俄被蟬冕。為王近侍。無諸
舊城。人窳地僻。詔曰爾諧。出作侯伯。敷求民瘼。宣布王澤。
嶺表海壖。夷風載革。天下謂公。耆德盛名。宜登巖廊。為國
老更。方朋三壽。忽夢兩楹。天實不遺。人誰仰成。爰自七閩。
歸於九京。當時大旆。今也明旌。嗚呼哀哉。某自宦學。則趨
明哲。邦憲府庭。再參下列。周旋惠好。以日繫月。不慮不圖。
有存有歿。皇恩軫悼。寵贈昭晰。邦人怨思。祖奠悽噎。談笑
如昨。音徽永昧。臨歧一觴。以抒慘怛。嗚呼哀哉。尚饗。
為杜尚書祭侍御史文
惟公天挺貞淳。肅恭溫仁。以禮立志。以道藩身。惟靜惟動。
克儉克勤。正直自立。邦家必聞。久侍禁闈。嘉名益振。上曰
爾才。監戎於閩。身許九重。禮達三軍。軍中協睦。罔或不親。
朱紱煌煌。映於銀章。方期奏報。歸侍天王。外迫炎瘴。內纏
膏肓。不永斯年。今也則亡。浮江涉淮。遠窀舊疆。丹旐翩翩。
言過維揚。某早接公遊。乃弔公喪。追懷宿昔。感涕沾裳。秋
日淒淒。浮雲無光。敬陳薄奠。悲塞中腸。嗚呼哀哉。伏惟尚
饗。
祭李處州文
年月日。淮南節度掌書記殿中侍御史內供奉梁肅。謹以
清酌庶羞之奠。敬祭於故處州刺史隴西李公之靈。和氣
訢合。乃生靈芝。乃流醴泉。降於人倫。是為俊賢。猗歟李公。
有德有言。煌煌九葩。澹澹一源。弱歲含章。典教宏文。聞喜
太邱。遺愛斯存。於越於宣。先在西藩。名高蘭臺。風動輶軒。
濯纓歸朝。再踐郎官。鴻鵠入冥。白雲在天。或謂盛才。宜管
絲綸。潤色謨訓。以垂後昆。官無中人。吾道不興。留滯周南。
退守恭陵。剖符於處。美化斯宏。雲油露濡。山靜江澄。解印
歸來。考槃是卜。龍沙遊衍。餘干耕鑿。與道為徒。以農代祿。
河洛讖緯。桓譚不學。草元法言。揚雄有作。志一窮通。身安
淡薄。遇酒便醉。工文且博。脫遺形骸。奄就冥漠。士友殄瘁。
翰林凋落。嚶鳴既合。久要乃申。四海兄弟。如公幾人。公去
南州。角巾衡門。予集艱棘。哀惸苦辛。眷恤何深。弔問慇懃。
江湖然。書札相因。方期歲暮。以德為鄰。今也則亡。吾誰與
親。鄧攸無嗣。桑扈反真。天道茫昧。誰云與仁。嗚呼哀哉。
我圖其室。得公之出。相維茂族。于以納吉。眷彼三星。成之
不日。魂而不亡。知此親昵。嗚呼哀哉。季奉裳帷。九原是歸。
葬於洛表。路出淮夷。平生歡愛。一慟申悲。已矣夫子。忽乎
何之。旨酒盈樽。幽明此辭。尚饗。
為杜東都祭竇廬州文
年月日。具官某。謹以清酌之奠。祭於故廬州刺史扶風竇
公之靈。嗚呼。惟天難諶。惟命罕言。倚伏同域。吉凶一門。公
之茂行。廉直而溫。公之達才。卓爾不㣥。保身以正。為政以
仁。宜錫難老。以庇斯民。如何降凶。奄忽反真。伊昔登朝。厥
猷則茂。柱下執法。南宮草奏。赤縣浩穰。四方輻輳。惟公下
車。善政俄報。廬江曠守。人或未康。惠君既來。美化洋洋。治
而有禮。俾人知方。予忝廉問。實知循良。將以上聞。冀殊寵
章。命之不淑。曾是隕喪。嗚呼哀哉。追想曩昔。接公周旋。惠
好斯存。如蘭如荃。閒者暌闊。東西累年。會遇於茲。談笑依
然。別未數旬。遽歸九原。孰為福善。殲此仁賢。官守所羈。祖
奠無緣。寄誠薄酹。有恨何言。嗚呼哀哉。尚饗。
為人祭柳侍御史文
年月日。具官某。謹以清酌庶羞之奠。敬祭於故侍御史柳
公之靈。惟公以孝友承家。以直方從政。以溫厚行已。以敬
讓與人。作掾大邦。有親信之稱。典司通邑。著循吏之名。冠
惠文。佐廉問。輶軒所指。吏肅風變。列郡攸攝。斯人以寧。方
將荷餘慶而介景福。播令名而延大耋。天不與善。命也有
終。士林怛駭。親友欷歎。嗚呼哀哉。某等獲與公游。聯職戎
司。適云少別。俄見凶歸。于以設奠。出乎郊歧。魂也何之。幽
明此辭。嗚呼哀哉。尚饗。
為杜尚書祭歿將文
年月日。某使某。謹以清酌之奠。敬祭於壽州鎮遏十將何
鄭江某官三士之靈。嗚呼。勤身奉主之謂忠。臨敵致果之
謂勇。以死成名之謂節。惟此三士。具茲三美。昨者封境不
靜。寇竊斯興。各領軍行。以當扞守。山谷積阻。矢石相陵。謀
無所用。志必有死。遂使勇氣挫於小醜。雄心屈於短兵。人
之云亡。斯害也已。嗚呼哀哉。我居藩鎮。不能守在四鄰。爾
有忠勳。遂乃歿於一戰。且憤且歎。激於中腸。知以今辰。旋
歸壽陽。爰遣奠酹。用申悲凉。加爾贈賻。䘏爾孤孀。魂而有
知。知予不忘。人誰不終。所貴名揚。已矣三士。俱為國殤。嗚
呼哀哉。尚饗。
