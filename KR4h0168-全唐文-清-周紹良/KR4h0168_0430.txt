欽定全唐文卷四百三十
李翰(一)
翰字子羽。第進士。上元中官衞縣尉。入為侍御史。累遷左
補闕翰林學士。大歷中卒。
蘇州嘉興屯田紀績頌(并序)
禹平水土。溝洫之功大。棄粒蒸人。稼穡之務重。自古有國
家。未嘗不率由斯道。底慎其業。故登平足以厚生殖。禍難
足以定凶災。未有易此而能理者。自羯戎亂常。天步多艱。
兵連不解。十有四年。因之以饑饉。重之以夭札。死者暴露。
亡者惰游。編版之戶。三耕其二。歸耕之人。百無其一。將多
於官吏。卒眾於農人。古者八家為鄰。一家從軍。七家從之。
猶曰興師十萬。內外騷動。不得操農桑者七十萬家。今乃
以一夫家食一伍。一餘子衣一卒。師將不立。人將不堪。此
聖上所以旰食宵興。求古今令典。可以濟斯難者。莫出乎
屯田。廣德初。乃命相國元公倡其謨。分命諸道節度觀察
都團練使統其事。擇封內閒田荒壤。人所不耕者為之屯。
求天下良材善政。以食為首者掌其務。屯有都知。㣥士為
之。都知有治。即邑為之官府。官府既建。吏胥備設。田有官。
官有徒。野有夫。夫有任。上下相維如郡縣。吉凶相恤如鄉
黨。有誅賞之政馭其眾。有教令之法頒於時。此其所以為
屯也。雖天子命之。股肱贊之。至於宣上命。齊下力。經地域。
制地事。辨土宜。均土法。穡器。修稼政。陳三省之種而敬其
始。考九農之要而成其終。則都知之職。專達其事焉。詎可
以非其人哉。浙西觀察都團練使御史中丞兼吳郡守贊
皇公。經國大賢。憂公如家。慎擇厥官。以對明命。浙西有三
屯。嘉禾為大。乃以大理評事朱自勉主之。且揚州在九州
之地最廣。全吳在揚州之域最大。嘉禾在全吳之壤最腴。
故嘉禾一穰。江淮為之康。嘉禾一歉。江淮為之儉。公首選
於眾。獨當其任。有寬惠和之德。知艱難勤儉之事。政達乎
本。智通乎時。仁愛足以結下。機權足以成務。嘉禾土田二
十七屯。廣輪曲折千有餘里。公畫為封疆屬於海。濬其畎
澮達於川。求遂氏治野之法。修稻人稼穡之政。芟以殄草。
剔以除木。風以布種。雨以附根。頒其法也。冬耕春種。夏耘
秋穫。朝巡夕課。日考旬會。趨其時也。勤者勞之。惰者勗之。
合耦助之。移田救之。宣其力也。下稽功事。達之於上。上制
祿食。復之於下。敘其勞也。至若義感於內。誠動於中。
徇國忘家。恤人猶已。野次露宿。簞食瓢漿。盡四體之勤。趨
一時之役。大寒栗烈。而猶執鼖鼓。盛暑赫曦。而不傳車蓋。
如登高去梯。與之死生。投醪均味。忘其饑渴。然後知仁義
之政。必見於耕穫。井田之法。可施於甲兵。夫如是。人將竭
其力。地將盡其利。天將與其時。自贊皇為郡無凶年。自朱
公為屯無下歲。元年冬。收入若干斛。數與浙西六州租稅
埒。朝嘉厥庸。授廷尉評。公又稽氣授時。如前代法。有白雀
集於高豐屯廩。蓋大穰之徵也。屯官某乙等。聚而稱曰。初
公為屯。人有二懼焉。邑人懼其暴。屯人懼其擾。今溝封犬
牙。而不相侵。疆場日履。而人不知。方舟而上。以饋師旅。此
功及於國也。登量而入。以寬征稅。此德加於人也。古者智
效一官。政修一鄉。猶歌之咏之。手之足之。况朱公之績。如
此其大者乎。遂相與斵琬玉。表阡陌。南陽太守。豈專刻石
之功。桐鄉嗇夫。終踐大農之位。其辭曰。
茫茫九區。陽九[:#AS-8850:⿰足⿸厂⿱田坴]災。兵荒瘥札。田卒汙萊。天步未移。連師
滿野。不耕不穫。仰食於下。嗷嗷遺人。餬口饋軍。帝曰予憂。
爰立其屯。且戰且耕。古之善經。辟師肅祗。王命是將。嘉禾
之田。際海茫茫。取彼榛荒。畫為封疆。朱公莅之。展器授方。
田事既飭。黎人則康。我屯之稼。如雲漠漠。夫伍棋布。溝封
綺錯。朱公履之。勸耨趨穫。稂莠不生。螟蝥不作。歲登億計。
征寬稅薄。息我蒸人。遂其耕鑿。我屯之庾。如京如坻。嘉量
是登。方舟是維。贊皇獻之。達於京師。飽我六軍。肅將天威。
畎距於溝。溝達於川。故道既湮。變溝為田。朱公濬之。執用
以先。浩浩其流。乃與湖連。上則有塗。中亦有船。旱則溉之。
水則泄焉。曰雨曰霽。以溝為天。俾我公私。永無饑年。公田
翼翼。私田嶷嶷。不侵其畔。不犯其穡。我倉既盈。爾廩維億。
屯人熙熙。邑人怡怡。不擾其務。不干其時。我無爾暴。爾無
我欺。我有官屬。朱公訓之。我有徒侶。朱公恤之。我有眾役。
朱公率之。我有微功。朱公序之。起於田中。印綬纍纍。何以
况之。福祿如茨。何以久之。刻篆於碑。
進張巡中丞傳表
臣聞聖主裦死難之士。育死事之孤。或親推轜車。或追建
封邑。厚死有以慰生。撫存有以答亡。然後君臣之義。貫以
生死。激勸之道。著於存亡。君所以不遺於臣。臣所以不背
其君。君恩臣節。于是乎立。伏見故御史中丞贈揚州大都
督張巡。生於昌時。少習儒訓。屬逆胡搆亂。凶虐滔天。挺身
下位。忠勇奮發。率烏合之眾。當漁陽之鋒。賊時竊據洛陽。
控引幽朔。驅其猛銳。吞噬河南。巡前守雍邱。潰其心腹。及
魯炅以十萬之師。棄甲於宛葉。哥舒以天下之眾。敗績於
潼關。兩宮出居。萬國波蕩。賊遂僭盜神器。鴟峙兩京。南臨
漢江。西逼岐雍。㣥師遷延而不進。列郡望風而出奔。而巡
獨守孤城。不為之卻。賊乃遶出巡後。議圖江淮。巡退軍睢
陽。扼其咽頷。前後拒守。自春徂冬。大戰數十。小戰數百。以
少擊眾。以弱制強。出奇無窮。制勝如神。殺其凶醜。凡九十
餘萬。賊所以不敢越睢陽而取江淮。江淮所以保全者。巡
之力也。孤城糧盡。外救不至。猶奮羸起病。摧鋒陷堅。俾三
軍之士。噉膚而食。知死不叛。及城陷見執。終無撓詞。顧叱
兇徒。精貫白日。雖古之忠烈。何以加焉。伏以光天文武大
聖孝皇帝陛下聰明文思。睿哲神武。提一旅之眾。復配天
之業。賞功裦節。大賚㣥臣。遂贈揚州。官及其子。此誠陛下
發德音之美也。而議者或罪巡以食人。愚巡以守死。臣竊
痛之。今特詳其本末。以辨巡過。以塞眾口。惟聖聰鑒焉。臣
聞人稟教以立身。刑原情而定罪。故事有虧教。則人道不
列。刑有非罪。則王法不加。忠者臣之教。恕者法之情。今巡
握節而死。非虧教也。析骸而爨。非本情也。春秋之義。以功
覆過。咎繇之典。容過宥刑。故大易之戒。遏惡揚善。為國之
體。錄用棄瑕。今眾議巡罪。是廢君臣之教。絀忠義之節。不
以功掩過。不以刑恕情。善遏惡揚。錄瑕棄用。非所以獎人
倫。明勸戒也。且逆胡背德。人鬼所仇。朝廷衣冠。沐恩累代。
大臣將相。從逆比肩。而巡朝廷不登。坐宴不與。不階一伍
之眾。不假一節之權。感肅義旅。奮身死節。此巡之忠大矣。
賊勢憑陵。連兵百萬。巡以數千之眾。橫而制之。若無巡則
無睢陽。無睢陽則無江淮。賊若因江淮之資。兵彌廣。財彌
積。根結盤據。西向以拒王師。雖終於殲夷。而曠日持久。國
家以六師震其西。巡以堅壘扼其東。故陝鄢一戰。而犬羊
北走。王師因之而制勝。聲勢纔接而城陷。此天意使巡保
江淮。以待陛下之師。師至而巡死也。此巡之功大矣。古者
列國諸侯。或相侵伐。猶有分災救患之義。况諸將同受國
恩。奉辭伐罪乎。巡所以固守者。非惟懷獨克之志。亦以恃
諸軍之救。救不至而食盡。食既盡而及人。乖其本圖。非其
素志。則巡之情可求矣。設使巡守城之初。已有食人之計。
損數百之眾。以全天下。臣猶曰功過相掩。况非其素志乎。
在周典之三宥。其一曰宥過失。故語巡之忠。則可以敦世
教。議巡之功。則可以繫中興。原巡之情。則可以宥過失。昔
夫子作春秋。明裦貶。齊桓公將封禪。略而不書。晉文公召
王河陽。書而諱之。蓋以匡戴之功大。可以掩僭禪之過也。
今巡蒼黃之罪。輕於僭禪。興復之功。過於匡戴。罪疑惟輕。
功疑惟重。聖人之訓。昭然可徵。臣故謂巡者足可以為訓
矣。臣又聞罰不及嗣。賞延於世。此三代所以直道而行。今
巡子亞夫。雖受一官。不免饑寒之患。江淮既巡所保。戶口
充完。臣謂宜封以百戶。俾食其子。臣又聞強死為厲。游魂
為變。有所歸往。則不為災。巡既身首支離。將士等骸骼不
掩。臣謂宜於睢陽城北。擇一高原。招魂葬送巡并將士。大
作一墓而葬。使九泉之魂。猶思效命。三軍之眾。有以輕生。
既感幽明。且無冤厲。亦國家志過旌善。垂戒百世之義也。
臣少與巡游。巡之生平。臣所悉知。今巡死大難。不覩休明。
惟期令名。是其榮祿。若不時紀錄。日月寢悠。或掩而不傳。
或傳而不實。而巡生死不遇。誠可悲焉。臣敢採所聞。得其
親覩。撰傳一卷。昧死獻上。伏惟陛下大明在上。廣運臨下。
仁遐之德。洽於艱難。有善必紀。無微不錄。儻以臣所撰。編
列史官。雖退死邱壑。骨而不朽。臣翰誠惶誠恐頓首頓首
死罪死罪。
通典序
儒家者流。博而寡要。勞而少功。何哉。其患在於習之不精。
知之不明。入而不得其門。行而不由其道。何以徵之。夫五
經㣥史之書。大不過本天地。設君臣。明十倫五教之義。陳
政刑賞罰之柄。述禮樂制度之統。究理亂興亡之由。立邦
之道。盡於此矣。非此典者。謂之無益世教。則聖人不書。學
者不覽。懼人冥煩而無所從也。先師宣尼。祖述堯舜。憲章
文武。七十子之徒。常宣明大義。三代之道。百代可師。而諸
子云云。猥復制作。由其門則其教已備。反其道則其人可
誅。而學者以多閱為廣見。以異端為博聞。是非紛然。塞胸
滿腹。鴻洞茫昧。而無條貫。或舉其中不知其本。原其始不
要其終。高談有餘。待問則泥。雖馳驅百家。日誦萬字。學彌
廣而志彌惑。聞愈多而識愈疑。此所以勤苦而難成。殆非
君子進德修業之意也。今通典之作。昭昭乎其警覺㣥迷
歟。以為君子致用在乎經邦。經邦在乎立事。立事在乎師
古。師古在乎隨時。必參今古之宜。窮終始之妙。始可以度
其終。古可以行於今。問而辨之。端如貫珠。舉而行之。審如
中鵠。夫然。故施於文學。可為通儒。施於政事。可建皇極。故
採五經㣥史。上自黃帝。至於我唐天寶之末。每事以類相
從。舉其終始。歷代沿革廢置。及當時㣥生論議得失。靡不
條載。附之於事。如人支脈。散綴其體。凡有八門。勒成二百
卷。號曰通典。非聖之書。乖聖人微旨。不取焉。惡煩雜也。事
非經世緯俗程制。亦所不錄。棄無益也。若使學者得而觀
之。不出戶。知天下。未從政。達人情。罕更事。知時變。為功易
而速。為學精而要。其道甚直而不徑。其文甚詳而不煩。推
而通。放而準。語備而理盡。例明而事中。舉而措之。如指諸
掌。不假從師聚學。而區以別矣。非聰明獨見之士。孰能修
之。淮南元戎之佐曰尚書主客郎京兆杜公君卿。雅有遠
度。志於興邦。篤於好古。生而知之。以大歷之始。實纂斯典。
累紀而成。杜公亦自為序引。各冠篇首。或前史有闕。申高
見發明。以示勸誡。用存景行。近代學士。多有撰集。其最著
者。御覽藝文玉燭之類。網羅古今。博則博矣。然率多文章
之事。記問之學。至於刊列百度。緝熙王猷。至精至粹。其道
不雜。比於通典。非其倫也。嗚呼。今之人賤近而遺遠。昧微
而觀著。得之者甚鮮。知之者至稀。可以歎息也。翰與杜公
數旬探討。故頗詳旨趣。而為之序。
崔公山池後集序
崔公吏于華。葉再黃矣。士之才也。天高其興。益之以小山
焉。山臨清池。峭絕孤踊。岑無一仞。波無一勺。而洲嶼縈帶。
巒崖盤鬱。則巫廬衡霍。不出於庭閒矣。若其琴幌朝開。書
堂晚清。綠筠森疏。下見松雪。登蕙蘭之徑。諷瓊瑤之章。則
雍雍詠歌。盡在丹壁。又與一二文士。以吟以賦。謂之後集
焉。
河中鸛鵲樓集序
後周大冢宰宇文護軍鎮河外之地。築為層樓。遐標碧空。
影倒洪流。二百餘載。獨立乎中州。以其佳氣在下。代為勝
槩。四方雋秀有登者。悠然遠心。如思龍門。若望崑崙。河南
尹趙公。受帝新命。宣風三晉。右賢好事。遊人若歸。小子承
連帥之眷。列在下客。八月天高。獲登茲樓。乃復俯視舜城。
傍窺秦塞。紫氣度關而西入。黃河觸華而東匯。龍據虎視。
下臨八州。前輩暢諸。題詩上層。名播前後。山川景象。備於
一言。上客有前美原尉宇文邈。前櫟陽郡鄭鯤。文行光達。
名重當時。吳興姚係。長樂馮曾。清河崔邠。鴻筆佳什。聲聞
遠方。將刷羽青天。追飛太清。相與言詩。以繼暢生之作。命
予紀事。書於前軒。
尉遲長史草堂記
吾友晉陵郡丞河南尉遲緒。節闊達。志遐遠。含和而不假
修。推誠而不詭行。外若可渾。其中甚清。外如可雜。其中甚
靜。夫求賢達之趣。當考其中。若然。夫子其達者歟。而境或
超詣。心或獨得。飄飄然不知冠冕之在已。浩浩然不知天
地之為大。其冥機慎道。跡繫心曠。人或未覩。吾能知之。大
歷四年夏。乃以俸錢搆草堂於郡城之南。求其志也。材不
斵。全其樸。墻不彫。分其素。然而規制宏敞。清冷含風。可以
却暑而生白矣。後有小山曲池。窈窕幽徑。枕倚於高墉。前
有芳樹珍卉。嬋娟修竹。隔閡於中屏。由外而入。宛若壺中。
由內而出。始若人閒。其幽邃有如此者。夫子又有雄辭奧
學。潤色其事。階上何有。有㣥書萬卷。階下何有。有空林一
瓢。非道統名儒。不登此堂。非素琴香茗。不入茲室。是知草
堂之貴。夫子之靜。天下茫茫。人未易悉。吾與夫子。昔同賓
賦。三十四年於茲矣。吾則棄於世矣。歎夫子下位。每求其
故。而有疑焉。今觀夫子之志。乃鄰於道。寥寥草堂。自致之
資。書於壁。微吾奚俟。其歲秋八月乙丑朔記。
淮南節度行軍司馬廳壁記
司馬蓋元武之官號。周官大司馬。掌王之六軍。將皆命卿。
諸侯大國三軍。次國二軍。小國一軍。將亦命卿。軍有司馬。
見於古矣。周衰。惟晉秉禮尊主。屢因大蒐。以正三軍。鄢陵
之役。韓厥為司馬。雞澤之會。魏絳為司馬。絳將新軍。張老
代之。蓋今之行軍司馬。出於周制矣。秦罷侯。鑠天下之兵。
列郡不復有軍。軍司馬由此廢矣。漢制將軍不常置。四夷
背誕。則命將征之。趙充國以軍司馬從貳師。班超以軍司
馬從竇固。討虜皆其職也。自魏至周。南北分王。建置不同。
時方戰爭。眾軍恒設。凡將軍杖節鎮仍開府者。以將軍開
府居刺史者。皆有其官。隨將廢置。隋開皇混一天下。省罷
眾軍。司馬之官。不專武事。廢為州吏員矣。國家修唐虞大
同之化。庭周漢不賓之俗。邊雖有防。示不久設。軍出於內
謂之將。鎮於外謂之使。佐其職者謂之行軍司馬。行軍司
馬之職。弻戎政。掌武事。居常習蒐狩之禮。有役申戰陣之
法。凡軍之攻。戰之備。列於器械者。辨其賢良。凡軍之材。食
之用。頒於卒乘者。均其賜予。合其軍書契之要。比其軍符
籍之伍。賞罰得議。號令得聞。三軍以之。聲氣行之哉。雖主
武。蓋文之職也。舊制朱衣銅印墨綬。開元故事多選臺郎
為之。淮南節度行軍司馬尚書戶部郎中兼侍御史王公。
以經邦緯俗之才。佐淮夷方面之寄。敦詩說禮之學。當節
府大賢之舉。政協乎邦要。慮通乎事微。奉中權之旗鼓。戒
㣥帥之鐃鐲。師律既和。軍容丕肅。淮南之府。有功宣王室。
身佩侯印。將門良家。藩國貴種。以禮綏之則恭。淮南之眾。
有吳楚銳士。燕韓勁卒。奇材劍客。猿臂虬鬚。以恩撫之則
順。淮南之地。提封千里。徵令百役。稅以足食。賦以足兵。以
寬征之則安。淮南之衝。南走閩越。北通幽朔。關梁不閉。朝
聘相望。以歡交之則固。自韋公統戎旅。王公翼戎行。威加
於大。則將不驕。惠及於細。則卒不惰。減役輕斂。則人不困。
待賓省旅。則境不危。堂堂然混一體以為力。雄雄然鼓眾
心以為氣。封疆之外。隱如敵國。封疆之內。不知有軍。古人
云。懸勢於上。而下自定。置器於平。而物自安者。蓋用是也。
茲所謂銷患於未形。制危於未萌。伐謀之功。大於積甲山
齊。攻心之術。強於虎賁百萬。彼善師不陣。未戰先勝。却軍
於談笑之際。折衝於樽俎之閒。今古一時也。夫舉善人以
行其教。大則四海服。小則邦國寧。舜舉皋陶。蠻夷率服。帝
王之事也。秦任百里奚。巴戎致貢。諸侯之舉也。國僑為政。
乃子皮之功。晉侯勤王。信魏絳之力。任賢用善。合契同德。
盛府有焉。翰獲庇於有禮之俗。遂安於無虞之境。書績示
後。豈待命乎。揚州本大都督府。親王居中。長史理人。有府
號而無兵甲。至德初。羯胡難作。始以長史為節度。而有行
軍司馬。古者敬其事。則命以始。乃自初置。列敘之於壁云。
大歷五祀夏五月丁丑記。
