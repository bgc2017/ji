欽定全唐文卷六百六十七
白居易(十二)
初授拾遺獻書
五月八日。翰林學士將仕郎守左拾遺臣白居易頓首頓
首謹昧死奉書於旒扆之下。臣伏奉前月二十八日恩制。
除授臣左拾遺前充翰林院學士者。臣與崔㣥同狀陳謝。
但言忝冒。未吐衷誠。今者再黷宸嚴。伏惟重賜詳覽。臣按
六典。左右拾遺掌供奉諷諫。凡發令舉事有不便於時不
合於道者。小則上封。大則廷諍。其選甚重。其秩甚卑。所以
然者。抑有由也。大凡人之情。位高則惜其位。身貴則愛其
身。惜位則偷合而不言。愛身則苟容而不諫。此必然之理
也。故拾遺之置。所以卑其秩者。使位未足惜。身未足愛也。
所以重其選者。使上不忍負恩。下不負忍心也。夫位不足
惜。恩不忍負。然後能有闕必規。有違必諫。朝廷得失無不
察。天下利病無不言。此國朝置拾遺之本意也。由是而言。
豈小臣愚劣闇懦所宜居之哉。况臣本鄉里豎儒。府縣走
吏。委心泥滓。絕望煙霄。豈意聖慈。擢居近職。每宴飫無不
先及。每慶賜無不先霑。中廄之馬代其勞。內廚之膳給其
食。朝慙夕惕。己逾半年。塵曠漸深。憂愧彌劇。未伸微效。又
擢清班。臣所以授官已來。僅將十日。食不知味。寢不遑安。
唯思粉身。以答殊寵。但未獲粉身之所耳。今陛下肇建皇
極。初受鴻名。夙夜憂勤。以求致理。每施一政舉一事。無不
合於道便於時。故天下之心。禺禺然日有望於太平也。然
今後萬一事有不便於時者。陛下豈不欲聞之乎。萬一政
有不合於道者。陛下豈不欲革之乎。倘陛下言動之際。詔
令之間。小有遺闕。稍關損益。臣必密陳所見。潛獻所聞。但
在聖心裁斷而已。臣又職在中禁。不同外司。欲竭愚衷。合
先陳露。伏希天鑒深察赤誠。無任感恩欲報懇款屏營之
至。謹言。
論制科人狀
近日內外官除改及制科人等事宜
右。臣伏見內外官近日除改。人心甚警。遠近之情。不無憂
懼。喧喧道路。異口同音。皆云制舉人牛僧孺等三人以直
言時事。恩獎登科。被落第人怨謗加誣。惑亂中外。謂為誑
妄。斥而逐之。故竝出為關外官。楊於陵以考策敢收直言
者。故出為廣府節度。韋貫之同所坐。故出為果州刺史。裴
垍以覆策又不退直言者。故免內職除戶部侍郎。王涯同
所坐。出為虢州司馬。盧坦以數舉事為人所惡。因其彈奏
小誤。得以為名。故黜為左庶子。王播同之。亦停知雜。臣伏
以裴垍王涯盧坦韋貫之等。皆公忠正直。內外咸知。所宜
授以要權。致之近地。故比來眾情私相謂曰。此數人者。皆
人之望也。若數人進。則必君子之道長。若數人退。則必小
人之道行。欲卜時事之否臧。在數人之進退也。則數人者。
自陛下嗣位以來。竝蒙獎用。或任之耳目。或委以腹心。天
下人情。日望致理。今忽一旦悉疎棄之。或降於散班。或斥
於遠郡。設令有過。猶可優容。况且無瑕。豈宜黜退。所以前
月以來。上自朝廷。下至衢路。眾心洶洶。驚懼不安。直道者
疚心。直言者杜口。不審陛下得知之否。凡此除改。傳者紛
然。皆云裴垍等不能委曲順時。或以正直忤物。為人之所
媒孽。本非聖意罪之。不審陛下得聞之否。臣未知此說虛
實。但獻所聞。所聞皆虛。陛下得不明辯之乎。所聞皆實。陛
下得不深慮之乎。虛之與實。皆恐陛下要知。臣若不言。誰
當言者。臣今言出身戮。亦所甘心。何者。臣之命至輕。朝廷
之事至大故也。臣又聞君聖則臣忠。上明則下直。故堯之
聖也。天下已太平矣。尚求誹謗。以廣聰明。漢文之明也。海
內已理矣。賈誼猶比之倒懸。可為痛哭。二君皆容納之。所
以得稱聖明也。今陛下明下詔令。徵求直言。反以為罪。此
臣所以未喻也。陛下視今日之理。何如堯與漢文之時乎。
若以為及之。則誹謗痛哭。尚合容而納之。况徵之直言。索
之極諫乎。若以為未及。則僧孺等之言。固宜然也。陛下縱
未能推而行之。又何忍罪而斥之乎。此臣所以為陛下流
涕而痛惜也。德宗皇帝初即位年。亦徵天下直言極諫之
士。親自臨試。問以天旱。穆質對以兩漢故事。三公當免。卜
式著議。宏羊可烹。此皆指言當時在權位而有恩寵者。德
宗深嘉之。自第四等拔為第三等。自畿尉擢為左補闕。書
之國史。以示子孫。今僧孺等對策之中。切直指陳之言。亦
未過於穆質。而遽斥之。臣恐非嗣祖宗承耿光之道也。書
諸史策。後嗣何觀焉。陛下得不再三省之乎。臣昨在院與
裴垍王涯等覆策之時。日奉宣令。臣等精意考覆。臣上不
敢負恩。下不忍負心。唯秉至公。以為取捨。雖有讐怨。不敢
棄之。雖有親故。不敢避之。唯求直言。以副聖意。故皇甫湜
雖是王涯外甥。以其言直合取。涯亦不敢以私嫌自避。當
時有狀。具以陳奏。不意㣥心嗷嗷。構成禍端。聖心以此察
之。則或可悟矣。儻陛下察臣肝膽。知臣精誠。以臣此言可
以聽採。則乞俯迴聖覽。特示寬恩。僧孺等准往例與官。裴
垍等依舊職獎用。使內外人意。歡然再安。若以臣此言理
非允當。以臣覆策事涉乖宜。則臣等見在四人。亦宜各加
黜責。豈可六人同事。唯罪兩人。雖聖造優容。且過朝夕。在
臣懼惕。豈可苟安。敢不自陳。以待罪戾。臣今職為學士。官
是拾遺。日草詔書。月請諫紙。臣若默默。惜身不言。豈惟上
孤聖恩。實亦下負人道。所以密緘手疏。潛吐血誠。苟合天
心。雖死無恨。無任憂懼激切之至。
論于頔裴均狀
于頔裴均欲入朝事宜
右。臣聞諸道路。皆云于頔裴均累有進奉。竝請入朝。伏聞
聖恩已似允許。臣側聽時議。內酌事情。為陛下謀。恐非穩
便。晝夜思慮。不敢不言。伏見貞元以來。天下節將。握兵守
土。少肯入朝。自陛下刑服三兇。威加四海。是得諸道節度
使三二年來朝廷。追則追。替則替。奔走道路。懼承命之不
暇。斯則聖德皇威。大被於四方矣。夫謀宜可久。事貴得中。
當難制之時。則貴欲令其朝覲。及可制之日。則不必使之
盡來。何則。安眾心。收眾望。在調馭之得其宜也。臣伏見近
日節度使。或替或追。稍似煩數。今又許于頔等入奏。或慮
便畱在朝。臣細思之。有三不可。何者。竊見外使入奏。不問
賢愚。皆欲仰希聖恩。傍結權貴。上須進奉。下須人事。莫不
減削軍府。割剝疲人。每一入朝。甚於兩稅。又聞于頔裴均
等數有進奉。若又許來。荊襄之人。必重困於剝削矣。奪軍
府疲人之不足。奉君上權貴之有餘。伏料聖心知之。深所
不忍。此不可一也。臣又竊聞時議云。近日諸道節度使。或
以進奉希旨。或以貨賄藩身。謂恩澤可圖。謂權位可取。以
入覲為請。以戀闕為名。須來即來。須住即住。要重位即得
重位。要大權即得大權。進退周旋。無求不得。天下節度使
盡萌此心。不審聖聰聞此議否。今于頔等以入覲為請。若
又許之。豈非須來即來乎。既來必以戀闕為名。若又許之。
豈非須住即住乎。則重位自然合加。况必求之乎。大權不
得不與。况必圖之乎。重位大權。人誰不愛。于頔既得。則茂
昭求之。臣聞茂昭又欲入朝。己謀行計。茂昭亦宰相也。亦
國親也。若引于頔為例。獨不可乎。若盡與之。則陛下重位
大權。是以人情假人也。授之可乎。若獨與彼不與此。則忿
爭怨望之端。自此而作。今倖門己開矣。速杜之。又令于頔
等開之。臣必恐聖心有時而悔矣。其不可二也。臣又竊見
自古及今。君臣之際。權太重則下不得所。勢太逼則上不
甚安。今于頔任兼將相。來則總朝廷之權。家通國親。入則
連戚里之勢。勢親則疎者不敢諫。權重則㣥下不敢言。臣
慮于頔未來之間。內外迎附之者。其勢已赫赫炎炎矣。况
其已來乎。臣恐于頔未到之間。內外合言者。已不敢言矣。
况其已到乎。脫或至此。陛下有術以制馭之耶。若用術制
之。不如不制之安也。若又無術。將如之何。且于頔身是大
臣。子為駙馬。性靈事迹。陛下素諳。一朝到來。權兼內外。若
繩以規制。則必失君臣之心。若縱其作為。則必敗朝廷之
度。進退思慮。恐貽聖憂。其不可三也。凡此三不可。事實不
細。伏乞聖覽。再三思之。今臣所言。皆君臣之密機。安危之
大計。伏望祕藏此狀。不令左右得知。况臣以疎議親。以賤
論貴。語無方便。動有悔尢。言出身危。非不知耳。但以職居
近密。身被恩榮。苟有聞知。即合陳露。儻言而得罪。亦臣所
甘心。若默而負恩。則臣所不忍。伏希聖鑒俯察愚誠。謹具
奏聞。謹奏。
論和糴狀
今年和糴折糴利害事宜
右。臣伏見有司以今年豐熟。請令畿內及諸處和糴。令收
錢穀。以利農人。以臣所觀。有害無利。何者。凡曰和糴者。官
出錢。人出穀。兩和商量。然後交易也。比來和糴。事有不然。
但令府縣散配戶人。促立程限。嚴加徵催。苟有稽遲。則被
追捉。迫蹙鞭撻。甚於稅賦。號為和糴。其實害人。儻依前而
行。臣故曰有害無利也。今若有司出錢。開場自糴。比於時
價。稍有優饒。利之誘人。人必情願。且本請和糴。只圖利人。
人若有利。自然願來。利害之間。可以此辨。今若除前之弊。
行此之便。是真得和糴利人之道也。二端取捨。伏惟聖旨
裁之。必不得已。則不如折糴。折糴者。折青苗稅錢。使納斛
斗。免令賤糶。別納見錢。在於農人。亦甚為利。况度支比來
所支和糴價錢。多是雜色匹段。百姓又須轉賣。然後將納
稅錢。至於給付不免侵偷。貨易不免折損。所失過本。其弊
可知。今若量折稅錢。使納斛斗。既無賤糶麥粟之費。又無
轉賣匹段之勞。利歸於人。美歸於上。則折糴之便。豈不昭
然。由是而論。則配戶不如開場。和糴不如折糴。亦甚明矣。
臣久處村閭。曾為和糴之戶。親被迫蹙。實不堪命。臣近為
畿尉。曾領和糴之司。親自鞭撻。所不忍覩。臣頃者常欲疏
此人病。聞於天聰。疎遠賤微。無由上達。今幸擢居禁職。列
在諫官。苟有他聞。猶合陳獻。况備諳此事。深知此弊。臣若
緘默。隱而不言。不惟上孤聖恩。實亦內負夙願。猶慮愚誠
不至。聖鑒未迴。即望試令左右可親信者一人。潛問鄉村
百姓。和糴之與折糴。孰利而孰害乎。則知臣言不敢苟耳。
或慮陛下以勅命已下。難於改移。以臣所見。事又不然。夫
聖人之舉事也。唯務便人。唯求利物。若損益相半。則不必
遷移。若利害相懸。則事須追改。不獨於此。其他亦然。伏望
宸衷。審賜詳察。謹具奏聞。謹奏。
論太原事狀三件
嚴綬輔光
右。嚴綬輔光太原事迹。其間不可。遠近具知。臣前日對時。
已仔細面奏。今奉宣。輔光已替。嚴綬續追。此皆聖鑒至明。
左右不能惑聽。合於公議。斷自宸衷。內外人心。甚為愜當。
其嚴綬早須與替。不可更遲。緣與輔光久相交結。軍中補
署職掌。比來盡由輔光。今見別除監軍。小人乍失依託。或
恐嚴綬相黨。曲為妄陳軍情。事宜之間。須過防慮。伏望聖
恩速令貞亮赴本道。便許嚴綬入朝。
貞亮
右。貞亮原是舊人。曾任重職。陛下以太原事弊。使替輔光。
然臣伏聞貞亮先充汴州監軍日。自置親兵數千。又任三
川都監日。專殺李康兩節度使。事迹深為不可。違性自用。
所在專權。若貞亮處事依前。即太原却受其弊。雖將追改。
難以成功。其貞亮發赴本道之時。恐須以承前事切加約
束。令其戒懼。此事至要。伏惟聖心不忘。
范希朝
右。范希朝前在振武。威令大行。至今蕃戎。望風畏伏。况又
勤儉信實。所在士卒歸心。今若太原要人。無出希朝之右。
伏恐聖意慮其有年。臣又訪聞希朝筋力。猶堪驅使。但且
令鎮撫。必愜軍情。待其一二年間。威制成立。然後擇能者。
則必易守成規。則雖老年。事須且用。其靈武比太原雖小。
亦是要鎮。如納臣愚見。伏望便須擇人與希朝相代。謹具
奏聞。
奏請加德音中節目二件
緣今時旱請更減放江淮旱損州縣百姓今年租稅
右。伏以聖心憂軫。重降德音。欲令實惠及人。無如減放租
稅。昨正月中所降德音。量放去年錢米。伏聞所放數內。已
有納者。縱未納者。多是逃亡。假令不放。亦徵不得。况旱損
州縣至多。所放錢米至少。百姓未經豐熟。又納今年租稅。
疲乏之中。重此徵迫。人力困苦。莫甚於斯。却是今年。伏望
聖恩更與宰臣及有司商量。江淮先旱損州。作分數更量
放今年租稅。當疲困之際。降惻隱之恩。感動人情。無出於
此。敢竭愚見。以副聖心。
請揀放後宮內人
右。伏見大歷已來四十餘歲。宮中人數。積久漸多。伏慮驅
使之餘。其數猶廣。上則屢給衣食。有供億縻費之煩。下則
離隔親族。有幽閉怨曠之苦。事宜省費。物貴遂情。頃者已
蒙聖恩。量有揀放。聞諸道路。所出不多。臣伏見自太宗元
宗以來。每遇災旱。多有揀放。書在國史。天下稱之。伏望聖
慈再加處分。則盛明之德。可動天心。感悅之情。必致和氣。
光垂史冊。美繼祖宗。貞觀開元之風。復見於今日矣。非小
臣愚懇。不能發此言。非陛下英明。不能行此事。如蒙允許。
便請以德音中次第處分。謹具奏聞。伏待聖旨。謹奏。
論于頔所進歌舞人事宜狀
右。臣三五日來聞于時議云。前件所進者。並是于頔愛妾。
被普寧公主闇欲選進。今于頔所進。事非獲巳者。臣未知
此說虛之與實。再三思之。皆為不可。何則。于頔自入朝來。
陛下待之。深得其所。存其大體。故厚加寵位。知其性惡。故
不與威權。中外人情。以為至當。在於于頔。亦自甘心。今因
普寧奪其愛妾。眾人既有流議。于頔得以為詞。臣恐此事。
不益聖德。在臣愚見。豈敢不言。伏見陛下數月以來。分別
邪正。所有制斷。所有處置。無不合於公論。無不愜於人情。
惟此一事。實乖時體。關於損益。臣實惜之。今道路云云。皆
有此說。是于頔自進。亦恐外人不知。去就之間。恐須却賜
于頔。內足以辨明聖意。外足以止息浮詞。又令于頔有所
感戴。臣所聞所見如此。伏恐陛下要知。輒敢密陳。庶裨萬
一。謹具奏聞。謹奏。
論魏徵舊宅狀
李師道奏請出私財收贖魏徵舊宅事宜
右。今日守謙宣令。撰與師道詔。所請收贖魏徵宅。還與其
子。甚合朕心。允依來奏者。臣伏以魏徵是太宗朝宰相。盡
忠輔佐。以致太平。在於子孫。合加優卹。今緣子孫窮賤。舊
宅典賣與人。師道請出私財收贖。却還其後嗣。事關激勸。
合出朝廷。師道何人。輒掠此美。依宣便許。臣知非宜。况魏
徵宅內舊堂。本是宮中小殿。太宗特賜。以表殊恩。既又與
諸家不同。尤不宜使師道與贖。計其典賣。其價非多。伏望
明勅有司。特以官錢收贖。使還後嗣。以勸忠臣。則事出皇
恩。美歸聖德。臣苟有所見。不敢不陳。其與師道詔。未敢依
宣便撰。伏待聖旨。謹具奏聞。謹奏。
論王鍔欲除官事宜狀
右。臣竊聞王鍔見欲除平章事。未知何故有此商量。臣伏
以宰相者。人臣極位。天下具瞻。非有清望大功。不合輕授。
王鍔既非清望。又無大功。若加此官。深為不可。昨日裴均
除平章事。內外之議。早已紛然。今王鍔若除。則如王鍔之
輩。皆生冀望之心矣。若盡與。則典章大壞。又未感恩。若不
與。則厚薄有殊。或生怨望。倖門一啟。無可奈何。臣又聞王
鍔在鎮日。不卹凋殘。唯務差稅。淮南百姓。日夜無憀。五年
誅求。百計侵削。錢物既足。部領入朝。號為羨餘。親自進奉。
凡有耳者。無不知之。今若授同平章事。臣恐四方聞之。皆
謂陛下得王鍔進奉而與宰相也。臣又恐諸道節度使今
日已後。皆割剝生人。營求宰相。私相謂曰。誰不如王鍔邪。
故臣以為深不可也。其王鍔歸鎮與在朝。伏望竝不除宰
相。臣尚未知所聞信否。貴欲先事而言。或恐萬一已行。即
言之無及。伏惟聖鑒俯察愚衷。謹具奏聞。謹奏。
論裴均進奉銀器狀
右。臣伏聞向外傳說云。裴均前月二十六日於銀臺進奉
前件銀器。雖未審知虛實。然而物議喧然。既有所聞。不敢
不奏。伏以陛下昨因時旱。念及疲人。特降德音。停罷進奉。
天意如感。雨澤應期。巷舞途歌。咸呼萬歲。伏自德音降後。
天下禺望遵行。未經旬月之間。裴均便先進銀器。誠有此
事。深損聖德。臣或慮有人云。裴均所進銀器。發在德音之
前。遂勸聖恩不妨受納。以臣所見。事固不然。臣聞眾議皆
云。裴均性本貪殘。動多邪巧。每假進奉。廣有誅求。料其深
心。不願停罷。必恐即日修表。倍程進來。欲試朝廷。嘗其可
否。何者。前月三日降德音。准諸道進奏院報事例。不過四
五日。即裴均合知。至二十六日進物方到。以此詳察。足見
姦情。今若便容。果落邪計。况一處如此。則遠近皆知。臣恐
諸道依前。從此不守法度。則是陛下明降制旨。又自棄之。
何以制馭四方。何以取信天下。臣反覆思慮。深為陛下惜
之。伏准德音節文。除四節及旨條外。有違越進奉者。其物
送納左藏庫。仍委御史臺具名聞奏。若此事果實。則御史
臺必准制彈奏。諫官必諫。宰相必論。天下知之。何裨聖政。
以臣所見。伏望明宣云。裴均所進銀器。雖在德音之前。恐
四方不知。宜送左藏庫收納。如此則海內悅服。天下歡心。
事出宸衷。美歸聖德。又免至御史諫官奏論之。然後有處
置。在於事體。深以為宜。伏願聖心速賜裁斷。謹具奏聞。謹
奏。
論孫璹張輔(一作奉)國狀
孫璹
右。伏以鳳翔右輔之地。控壓隴蜀。又近國門。最為重鎮。承
前以來。多擇有功勳德望者為之節度使。昨者孫璹忽除
此官。臣緣素未諳知。不敢輕議可否。及制下之後。甚不愜
人心。孫璹雖久從軍。不聞有大功效。自居禁衞。亦無可稱。
至於姓名。眾未知有。縱有才略堪任將帥。猶宜且試於小
鎮。不合便授此重藩。豈唯公議之間。以為過當。亦恐同類
之內。皆生倖心。况今聖政日明。朝綱日舉。每命一官一職。
人皆側耳聽之。則除授之間。深宜重慎。今孫璹己受成命。
未可遽又改移。待到鳳翔。觀其可否。以後不可不審。伏恐
聖聰要知。
張輔國
右。輔國當徐州用兵之時。已有殊效。及李錡作亂之日。又
立大功。忠節赤誠。海內推服。近來將校。少有比倫。已蒙聖
恩授金吾大將軍。以示獎勵。以臣所見。更宜與一方鎮。以
感動天下忠臣之志。以摧攝天下姦臣之心。何者。輔國之
事。無人不知。方鎮之榮。無人不愛。若輔國更得節度使。天
下聞知。人皆為貪寵榮。誰不爭效忠順。萬一若一方有事。
一帥負恩。則麾下偏裨。競為輔國。亂臣賊子。不敢不息。一
則明勸忠貞。二則闇銷禍亂。聖人機柄。正在於斯。今輔國
聞己有年。亦宜速用。事不可失。臣深惜之。然以輔國未曾
為理人官。恐未可便授大鎮。若近邊次節度有要替處。與
輔國最為得宜。謹具奏聞。謹奏。
論元稹第三狀
監察御史元稹貶江陵府士曹參軍
右。伏緣元稹左降事宜。昨李絳崔㣥等再己奏聞。至今未
蒙宣報。伏恐愚誠未懇。聖慮未迴。臣更細思。事有不可。所
以塵黷。至於再三。臣內察事情。外聽眾議。元稹左降。不可
者三。何者。元稹守官正直。人所共知。自授御史已來。舉奏
不避權勢。只如奏李公佐等之事。多是朝廷親情。人誰無
私。因以挾恨。或假公議。將報私嫌。遂使誣謗之聲。上聞天
聽。臣恐元稹左降已後。凡在位者每欲舉事。必先以元稹
為戒。無人肯為陛下當官執法。無人肯為陛下嫉惡繩愆。
內外權貴。親黨縱橫。有大過大罪者。必相容隱而已。陛下
從此無由得知。此其不可者一也。昨者元稹所追勘房式
之事。心雖奉公。事稍過當。既從重罰。足以懲違。况經謝恩。
旋又左降。雖引前事以為責詞。然外議諠諠。皆以為元稹
與中使劉士元爭廳。自此得罪。至於爭廳事理。已具前狀
奏陳。况聞劉士元蹋破驛門。奪將鞍馬。仍索弓箭。嚇辱朝
官。承前己來。未有此事。今中官有罪。未見處置。御史無過。
却先貶官。遠近聞知。實損聖德。臣恐從今已後。中官出使。
縱暴益甚。朝官受辱。必不敢言。縱有被凌辱毆打者。亦以
元稹為戒。但吞聲而已。陛下從此無由得聞。此其不可者
二也。臣又訪聞元稹自去年以來。舉奏嚴礪在東川日枉
法收沒入平人資產八十餘家。又奏王紹違法給券。令監
軍押柩及家口入驛。又奏裴玢違勅旨徵百姓草。又奏韓
皋使軍將封杖打殺縣令。如此之事。前後甚多。屬朝廷法
行。悉有懲罰。計天下方鎮。皆怒元稹守官。今貶為江陵判
司。即是送與方鎮。從此方鎮報怨。朝廷何由得知。臣伏聞
德宗時。有崔善貞密告李錡必反。德宗不信。送與李錡。李
錡大怒。遂掘坑縱火。燒殺崔善貞。未數年。李錡果反。至今
天下為之痛心。臣恐元稹左降後。方鎮有過。無人敢言。皆
欲惜身。永以元稹為戒。如此則天下有不軌不法之事。陛
下無由得知。此其不可者三也。若無此三不可。假如朝廷
誤左降一御史。蓋是小事。臣何敢煩黷聖聽。至於再三乎。
誠以所損者深。所關者大。以此思慮。敢不極言。陛下若以
臣此言為忠。又未能別有處置。必不得已。則伏望且令追
制。改與一京師閒官。免令元稹却事方鎮。此乃上裨聖政。
下愜人情。伏望細察事情。斷在聖意。謹具奏聞。謹奏。
請罷兵第二狀
請罷恒州兵事宜
右。緣討伐恒州事宜。前者已具奏聞。此事至大至切。臣不
合一奏便休。伏願聖聰再賜詳省。臣伏以河北事體。本不
合用兵。既已用兵。亦希萬一。所以人意或望成功。今看事
勢。保必無望。何者。陛下本用兵之初。第一倚望承璀。第二
准擬希朝茂昭。今承璀自去以來。未敢苦戰。已喪大將。先
挫軍威。至今與從史兩軍入賊界下營未得。從史雖經接
戰。與賊勝負略均。况奏報之間。又事恐非實。遷延進退。貴
引日時。不唯意在逗遛。兼是力難支敵。希朝茂昭。數月以
來方入賊界。據所奏到賊新市城。一鎮便過不得。又奏深
澤縣今却被賊打破。則其進討之勢。想亦可知。劉濟親領
全軍。分圍樂壽。又奏賊城堅守。卒不易攻。師道季安。元不
可保。今看情狀。似相計會。各收一縣。便不進軍。如此事由。
陛下具見。據其去就。豈有成功。未審聖心何如更有所望。
以臣愚見。速須罷兵。若又遲疑。其害有四。可為陛下痛惜
者二。可為陛下深憂者二。何則。若果有成功。即不論用度
多少。既的知不可。即不合虛費貲糧。悟而後行。事亦非晚。
今遲校一日有一日之費。更延旬月。所費滋多。終須罷兵。
何如早罷。臣伏見陛下比來愛人省用。發自深心。至於聖
躬。每事節儉。今以府庫錢帛。百姓脂膏。資助河北諸侯。轉
令富貴強大。臣每念此。不勝憤歎。此其為陛下痛惜者一
也。臣伏恐河北諸將。見吳少陽已受制命。必引事例輕重。
同詞請雪承宗。若章表繼來。即議無不許。請而後捨。模樣
可知。轉令承宗膠固同類。如此則與奪皆由隣道。恩信不
出朝廷。實恐威權盡歸河北。臣每念此。實所疚心。此其為
陛下痛惜者二也。今天時已熱。兵氣相蒸。至於饑渴疲勞。
疫疾暴露。衣甲暑濕。弓箭瘡痍。上有赤日。前有白刃。驅以
就戰。人何以堪。縱不惜身。亦難忍苦。况神策官健。又最烏
雜。以城市之人。例皆不慣如此。忽思生路。或有奔逃。一人
若逃。百人相扇。一軍若散。諸軍必搖。事忽至此。悔將何及。
此其為陛下深憂者一也。臣伏聞回鶻吐蕃。皆有細作。中
國之事。小大盡知。今聚天下之兵。唯討承宗一賊。自冬及
夏。都未立功。則兵力之強弱。資費之多少。豈宜使西戎北
虜一一知之。忽見利生心。乘虛入寇。以今日之勢力。可能
救其首尾哉。兵連禍生。何事不有。萬一及此。實關安危。臣
每思之。憂入骨髓。此其為陛下深憂者二也。伏惟詳臣此
狀。察臣此心。審賜裁量。速有處分。如此則是陛下社稷宗
廟之福。不獨天下幸甚。謹具奏聞。
請罷兵第三狀
請罷恒州兵馬事宜
右。臣所請罷兵。前後己頻陳奏。今日事勢。又更不同。比來
日月漸深。憂惶轉甚。若不極慮。若不切言。是臣懼罪惜身。
上負陛下。伏希聖鑒憐察血誠。知臣心如此。更詳此狀。臣
伏以行營近日事體。陛下一一具知。師道令收棣州。至今
竟未奉詔。至於表章詞意。近者亦甚乖宜。季安等心元不
可測。與賊計會。各收一空縣而已。相顧拱手便休。聞昨者
澤潞潰散健兒。其間有入魏博却投邢州者。季安追捉。竝
按軍令。昨所與詔。都不禀承。據此情狀。略無形迹。但恐今
日以後。此輩無不辦為。又比來所望有功。只在南北兩道。
今師道希朝等屯軍向欲半年。過新市一鎮未得。茂昭又
稱兵少。特地方請加兵。則南道勢力。今亦可見。北道承璀。
竟未立功。元陽新到邢州。又奏兵數至少。請諸軍兵馬。議
不可抽。假使承璀等竭力盡忠。終恐不副聖意。據此事勢。
萬無成功。陛下猶未罷兵。不知更有何所待。臣伏恐劉濟
近日。情似盡忠。今忽罷兵。慮傷其意。以臣所見。理固不然。
劉濟大姦。過於㣥輩。外雖似順。中不可知。有功無功。進退
獲利。初聞罷討。或可有詞。見雪恒州。必私懷喜。何則。於承
宗本末之勢同也。假令劉濟實忠實藎。陛下難阻其心。猶
須計量重輕。捨小圖大。豈緣劉濟一人惆悵。而不顧天下
遠圖。况今事情。又不至此。伏望聖意斷之不疑。臣昨日以
軍久無功。時又漸熱。人不堪命。慮有奔逃。前狀之中。已具
陳奏。今果聞神策所管徐泗鄭滑兩道兵馬。各有言語。似
少不安。臣自聞之。不勝憂切。一軍若不寧貼。必扇諸軍之
心。自此動搖。何慮不有。事忽至於此者。則陛下求不罷討
得乎。一種罷兵。何如早罷。必待事不得已。然後罷之。只使
陛下威權轉銷。天下模樣更惡。如此事勢。皆在目前。只合
逆防。不合追悔。今盧從史已歸罪左降。王承宗又乞雪表
來。元陽方再整本軍。劉濟且引兵欲進。因此事勢。正可罷
兵。赦既有名。罷亦有勢。若又此時不罷。臣實不測聖心。臣
伏料陛下去年初銳意用兵之時。必謂討承宗如討劉闢
李錡。兵合之後。坐見誅擒。豈料遷延經年如此。然則始謀
必剋。猶不可知。後事轉難。更何所望。至於竭府庫以富河
北諸將。虛中國以使戎狄生心。可為深憂。可為痛惜。已具
前奏。不敢再陳。况今日已前。所惜者威權財用。今日已後。
所憂者治亂安危。國家有天下二百年。陛下承宗社十一
葉。豈得以小忿而忘國家大計。豈得以小恥而忘宗社遠
圖。伏願聖心以此為慮。臣前後已獻三狀。不啻千言。詞既
繁多。語亦懇切。陛下若以臣所見非是。所言非忠。况以塵
黷不休。臣即合便得罪。若以臣所見為是。所言為忠。則陛
下何忍知是不從。知忠不納。不然。則臣合得罪。不然。則陛
下罷兵。伏望讀臣此狀一二十遍。斷其可否。速賜處分。臣
不勝負憂待罪懇迫兢惶之至。謹奏。
