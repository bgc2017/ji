欽定全唐文卷一百八十三
王勃(七)
平臺祕略讚十首
孝行第一
受訓椒殿。承輝桂閾。資父事君。自家刑國。孝惟忠本。忠隨
孝得。履薄臨深。惟王之則。
貞修第二
列藩好德。清修互起。峻局剛情。中孚素履。道契元極。芳圖
青史。為善不同。同歸於美。
藝文第三
榮分上邸。業盛文場。爭開寶札。競聳雕章。氣淩雲漢。字挾
風霜。後之來者。其在君王。
忠武第四(原闕)
善政第五
榮開社稷。業照旂常。是恢藩化。或固朝章。功成道洽。身沒
名揚。唯忠與孝。千載生光。
尊師第六
奔霆易駭。巨壑難遊。主明臣直。撫類相求。道行言用。性逸
神休。吁嗟盛軌。從善如流。
褎客第七
功惟應物。業貴逢時。君王樂道。上客含詞。情起月肆。興入
煙逵。文林辯囿。何代無之。
幼俊第八
列后雲騰。英童霧躍。年妙識遠。理豐詞約。寵照玉旗。文先
銅爵。勿疎小善。方恢大略。
規諷第九
寵榮有極。恭沖是守。軸碎㣥毛。金銷眾口。全忠衞國。順時
藏垢。周之宗盟。異姓為後。
慎終第十
具覽藩猷。遐窺國篆。罕兼百行。多褎一善。履忠存性。慎終
思遠。生榮死哀。身沒名顯。
益州夫子廟碑
述夫帝車南指。遁七曜於中階。華蓋西臨。藏五雲於太甲。
雖復星辰蕩越。三元之軌躅可尋。雷雨沸騰。六氣之經綸
有序。然則撫銅渾而觀變化。則萬象之動不足多也。握瑤
鏡而臨事業。則萬機之湊不足大也。故知功有所服。龜龍
不能謝鱗介之尊。器有所歸。江漢不能竊朝宗之柄。是以
朱陽登而九有照。紫泉清而萬物覩。粵若皇靈草昧。風驪
受河洛之圖。帝象權輿。雲鳳錫乾坤之瑞。高辛堯舜氏沒。
大夏殷周氏作。達其變遂成天下之文。極其數遂定天下
之象。衣冠度律。隨鼎器而重光。玉帛謳歌。反宗禋而大備。
洎乎三川失御。九服蒙塵。俎豆喪而王澤竭。鐘鼓衰而頌
聲寢。召陵高會。諸侯輕漢水之威。踐土同盟。天子窘河陽
之召。三微制度。乘戰道而橫流。千載英華。與王風而掃地。
大業不可以終喪。彝倫不可以遂絕。由是山河眹兆。素王
開受命之符。天地氤氳。元聖舉乘時之策。興九圍之廢典。
振六合之頹綱。有道存焉。斯文備矣。夫子姓孔氏。諱邱。字
仲尼。魯國鄒人也。帝天乙之靈苗。宋微子之洪緒。自元禽
翦夏。俘寶玉於南巢。白馬朝周。載旌旗於北面。五遷神器。
琮璜高列帝之榮。三命雄圖。鍾鼎冠承家之禮。商邱誕睿。
下屬於防山。泗水載靈。遙馳於汶上。禮樂由其委輸。人儀
所以來蘇。排禍亂而搆乾元。掃荒屯而樹真宰。聖人之大
業也。若乃承百王之丕運。總千聖之殊姿。人靈昭有作之
期。嶽瀆降非常之表。珠衡玉斗。徵象緯於天經。虎踞龍蹲。
集風雲於地紀。亦猶三階瞰月。恒星知太紫之宮。八柱衝
霄。㣥嶺辨中黃之宅。聖人之至象也。若乃順時而動。用晦
而明。紆聖哲於常師。混波流於下問。太陽亭午。收爝火於
丹衡。滄浪浮天。控涓涔於翠渚。西周捧袂。仙公留紫氣之
書。東海摳衣。郯子敘青雲之秩。接輿非聖。詢去就於狂歌。
童子何知。屈炎涼於詭問。聖人之降跡也。若乃參神揆訓。
錄道和倪。辱太白於中都。絆乘黃於下邑。湛無為之跡而
眾務同幷。馳不言之化而㣥方取則。雖復霓旌羽旆。齊人
張夾谷之威。八佾三雍。桓氏逼公宮之制。洎乎歷階而進。
宣武備而斬俳優。推義而行。肅刑書而誅正卯。用能使四
方知罪。爭歸舊好之田。三家變色。願執陪臣之禮。聖人之
成務也。若乃乘機動用。歷聘棲遑。神經幽顯。志大宇宙。東
西南北。推心於暴亂之朝。恭儉溫良。授手於危兦之國。道
之將行也命。道之將廢也命。歸齊去魯。發浩歎於衰周。厄
宋圍陳。奏悲歌於下蔡。聖人之救時也。若乃筐篚六藝。笙
簧五典。折旋洙泗之間。探賾唐虞之際。三千弟子。攀睿化
而升堂。七十門人。奉洪規而入室。從周定禮。憲章知損益
之源。反魯裁詩。雅頌得絃歌之旨。備物而存道。下學而上
達。援神敘教。降赤製於南宮。運斗陳經。動元符於北洛。聖
人之立教也。若乃觀象設教。法三百八十四爻四十有九。
窮神知化。應萬一千二百五十策五十有五。成變化而行
鬼神。觀陰陽而倚天地。以鼓天下之動。以定天下之疑。索
眾妙於重元。纂㣥微於太素。聖人之讚易也。若乃靈襟不
測。睿視無涯。石砮昭集隼之庭。土缶驗羵羊之井。稽山南
望。識皓骨於封禺。蠡澤東浮。考丹萍於夢渚。麟圖鑒遠。金
編題佐漢之符。鳳德鉤深。玉策筮兦秦之兆。聖人之觀化
也。時義遠矣。能事畢矣。然後拂衣方外。脫屣人間。奠楹興
夕夢之災。負杖起晨歌之跡。撓虹梁於大厦。物莫能宗。摧
日觀於魯邱。吾將安仰。明均兩曜。不能遷代謝之期。序合
四時。不能革盈虛之數。適來夫子時也。適去夫子順也。為
而不有。用九五而長驅。成而勿居。撫雲霓而高視。聖人之
應化也。自四教遠而微言絕。十哲喪而大義乖。九師爭大
易之門。五傳列春秋之輻。六體分於楚晉。四始派於齊韓。
淹中之妙鍵不追。稷下之高風代起。百家騰躍。攀戶牖而
同歸。萬匹驅馳。仰陶鈞而共貫。猶使絲簧金石。長懸闕里
之堂。荊棘蓬蒿。不入昌平之墓。聖人之遺風也。導揚十聖。
光被六虛。乘素履而保安貞。垂黃裳而獲元吉。故能貴而
無位。履端於太極之初。高而無名。布政於皇王之首。千秋
所不能易。百代所不能移。萬乘資以興衰。四海由其輕重。
雖復質文交映。瞻禴祀而長存。金火遞遷。奉琴書而罔絕。
蓋易曰。觀乎人文。以化成天下。又云。聖人以神道設教。而
萬物服焉。豈古之聰明睿智神武而不殺者夫。國家襲宇
宙之淳精。據明靈之寶位。高祖武皇帝以黃旗問罪。杖金
策以勞華夷。太宗文皇帝以朱翟承天。穆玉衡而正區宇。
皇上宣祖宗之累洽。奉文武之重光。稽歷數而坐明堂。陳
禮容而謁太廟。八神齊饗。停旒太史之宮。六辯同和。駐蹕
華胥之野。文物隱地。聲名動天。樂繁九俗。禮盛三古。冠帶
混幷之所。書軌八紘。閭閻兼匝之鄉。煙火四極。竭河追日。
夸父力盡於楹間。越海陵山。豎亥塗窮於廡下。薰腴廣被。
景貺潛周。乾象著而常文清。坤靈滋而眾寶用。溢金膏於
紫洞。雨露均華。栖玉燭於元都。風雷順軌。丹蓂翠菌。藻繪
軒庭。鳳彩龍姿。激揚池籞。殊徵肸蠁。不召而自至。茂祉昭
彰。無幽而不洽。雖復帝臣南面。降衢室而無為。岱畎東臨。
陟名山而有事。靈命不可以辭也。大典不可以推也。由是
六戎宵警。橫紫殿而摐金。五校晨驅。蹴元雲而噴玉。星羅
海運。嶽鎮川渟。登碧墠而會神祗。御元壇而禮天地。金箱
玉冊。益睿算於無疆。玳檢銀繩。著靈機於不竭。功既成矣。
道既貞矣。歷先王之舊國。懷列聖之遺塵。翔赤驥而下云
亭。吟翠虬而望鄒魯。泗濱休駕。杳疑汾水之陽。尼岫凝鑾。
暫似峒山之典。迺下詔曰。可追贈太師。託鹽梅於異代。鼎
路生光。寄舟楫於同時。泉塗改照。咸亨元年。又下詔曰。宣
尼有縱自天。體膺上哲。合兩儀之簡易。為億載之師表。顧
唯寢廟。義在欽崇。如聞諸州縣孔子廟堂及學館有破壞。
幷向來未造。生徒無肄業之所。先師闕奠祭之儀。久致飄
零。深非敬本。宜令諸州縣官司。速加營葺。成都縣學廟堂
者。大唐龍朔三年鄉人之所建也。爾其州分化鳥。境屬蹲
鴟。縈錦室於中區。託銅梁於古地。玉輪斜界。神龍蟠沮澤
之雲。石鏡遙臨。寶馬蹀禺山之影。天帝會昌之國。上照乾
維。英靈秀出之鄉。傍清地絡。庠序由其糾合。纓弁所以會
同。文翁之景化不渝。智士之風猷自遠。於是雙川舊老。攀
帝獎而翹心。三蜀名儒。想成均而變色。探周規於舊宅。詢
漢制於新都。開基於四會之[:#AS-8850:⿰足⿸厂⿱田坴]。授矩於三農之隙。土階無
級。就擊壤於新懽。茅茨不翦。易層巢於故事。莊壇文杏。即
架椽欒。夾谷幽蘭。爰疏戶牖。儀形莞爾。似聞沂水之歌。列
侍誾如。若奉農山之對。緇帷曉闢。橫紺帶於西河。絳帳宵
懸。聚青衿於北海。雖秋禮冬詩之化。已洽於齊人。而宣風
觀俗之規。實歸於上宰。銀青光祿大夫譙國公諱崇義。大
武皇帝之支孫。河間大王之長子。高秋九月。振玉贙於唐
邱。寶算干齡。躍璇虯於太渚。我國家靈命。東朝抗裘冕之
尊。宗子維城。南面襲軒裳之重。析元元之允緒。擁朱虛之
祿位。拜玉節於秦京。輝金章於蜀郡。元機應物。潛消水怪
之災。丹筆申冤。俯絕山精之訟。魏文侯之擁篲。道在而謙
尊。董相國之垂帷。風行而俗易。司馬宇文公諱純。河南洛
陽人也。皇根帝緒。列五鼎於三朝。青瑣丹梯。跨千尋於十
紀。仲舉澄清之轡。未極夷塗。士元卿相之材。先登上佐。冰
壺精鑒。遙清玉壘之郊。霜鏡懸明。下映金城之域。縣令柳
公諱明。字太易。河東人也。梁岳之英。長河之靈。沐雲漢之
精粹。荷天衢之元亨。旌旗赫奕於中古。珪組陸離於下葉。
鳳巖抽律。擢層秀於龍門。驪穴騰姿。吐榮光於貝闕。自朱
絲就列。光膺令宰之榮。墨綬馳芬。高踐郎官之右。仙鳧旦
舉。影入銅章。乳翟朝飛。聲含玉軫。臨卭客位。自高文雅之
庭。彭澤賓門。猶主壺觴之境。曠懷足以御物。長策足以服
人。重泉之惠訓大行。單父之謳謠遂遠。猶為夏絃春誦。俗
化之樞機。西序東膠。政刑之根本。上衹朝憲。下奉藩維。爰
搜複廟之儀。載闡重櫩之制。三門四表。煥矣惟新。上哲師
宗。肅焉如在。將使圓冠方領。再行鄒魯之風。銳氣英聲。一
變賨渝之俗。於是侍郎幽思。摛鳳藻於[:#AS-9061:⿰王褱]材。丞相高材。排
龍姿於璧沼。遺榮處士。開簾詮孝悌之機。頌德賢臣。持節
聽中和之樂。其為政也可久。其為志也可大。方當變化台
極。儀刑萬宇。豈徒偃仰聽事。風教一同而已哉。勃幼乏逸
才。少有奇志。虛舟獨泛。乘學海之波瀾。直轡高驅。踐詞場
之閫閾。觀質文之否泰眾矣。考聖賢之去就多矣。自生人
以來。未有如夫子者也。嗟乎。今古代絕。江湖路遠。恨不親
承妙旨。攝齊於游夏之間。躬奉德音。攘袂於天人之際。撫
聲名而永悼。瞻棟宇而長懷。嗚呼哀哉。敢為銘曰。
五帝既沒。三王不歸。天地震動。陰陽亂飛。山崩海竭。月缺
星圍。禮樂無主。宗禋遂微。(其一)大哉神聖。與時迴薄。應運而
生。繼天而作。龍躍浩蕩。鵬飛寥廓。奄有人宗。遂荒天爵。(其
二)
尼山降彩。泗濱騰氣。志匡六合。神經萬類。夾谷登庸。中都
歷試。睿情貫一。元猷絕四。(其三)栖遑教跡。寂寞河圖。違齊出
宋。歷楚辭吳。風衰俗壞。禮去朝蕪。麟書巳卷。鳳德終孤。(其
四)杳杳靈命。茫茫天秩。吾道難行。斯文易失。式宣六藝。裁
成四術。虛往實歸。外堂內室。(其五)邈矣能仁。悠哉化主。力制
㣥辟。權傾終古。陸離彩粲。蟬聯茅土。涉海輕河。登山小魯。(
其六)皇家載造。神風四極。檢玉題祥。繩金署德。聿懷聖跡。
同享天則。迺眷台庭。爰升袞職。(其七)玉津同派。金堤茂版。智
士高風。文翁澤遠。甿淳壤沃。聲和俗愿。載啟仁祠。遂光儒
苑。(其八)沈沈壺奧。肅肅扃除。靈儀若在。列配如初。槐新市密。
杏古壇疎。楹疑置奠。壁似藏書。(其九)泛泛寰中。悠悠天下。徇
名則眾。知音蓋寡。碝石參瓊。迷風亂雅。仲尼既沒。夫何為
者。(其十)
益州[:#AS-92F9:⿰帛⿱丿糸]竹縣武都山淨慧寺碑
原夫帝機寥廓。雲雷驅妙有之功。正氣洪荒。清濁構乾元
之象。融而為川瀆。結而為山岳。五城韜海。接崑閬於大都。
八洞藏雲。冠瀛洲於巨闕。造化之所偃薄。靈谷之所啟處。
極緹油而縱觀。詠頌寧殫。出宇宙而高尋。風烟罕測。是知
玉巵無當。遐荒非視聽之津。金牓所存。城闕盡江湖之致。
何必九虯齊騖。直訪銀宮。八駿長驅。遙臨石室。武都山淨
慧寺者。梁太清年中之所建也。名山列岳之舊。仙都福地
之湊。黃龍負匣。著寶籍於山經。紫鳳銜書。蔭榮光於井絡。
須彌峯頂。仍開梵帝之宮。如意山中。即有經行之地。爾其
盤基跨險。列嶂憑霄。日月之所竄伏。烟霞之所枕倚。飛泉
瀑溜。蕩滌峯崖。綠樹元藤。網羅邱壑。飛廉作氣。被萬吹於
中巖。帝頊司寒。宅千霜於北谷。丹梯碧洞。杳冥林岫之間。
桂廡松楹。寂寞風塵之表。是稱英鎮。實瞰崇岡。閭閻當四
會之街。城邑辨三分之地。[:#AS-92F9:⿰帛⿱丿糸]溪錦瀆。下浸重巒。玉阜銅陵。
旁分絕磴。山川絡繹。崩騰宇宙之心。原隰縱橫。隱軫亭皋
之勢。頃以黃旗夜徙。紫蓋晨傾。九服失圖。三靈在疚。姦臣
躍馬。據折坂而吟雲。壯士聞雞。擁陽關而嘯雨。岷峨失險。
化為鋒鏑之場。江漢橫流。非復朝宗之國。禪宇由其覆沒。
法眾是以凋淪。國家奄有帝圖。削平天釁。紫宸反照。皇階
即敘。萬國順。百靈朝。幽顯再立。華戎一揆。燭龍韜景。避堯
日於幽都。雲鵬歛翼。候虞風於晏海。以為軒階具美。功窮
望祲之臺。漢道兼宏。力盡祈年之觀。爰經寶地。大啟祥宮。
撫香象而高視。鳴法螺而再唱。龍垣淨土。連帝道而重光。
鶴苑崇基。脫皇居而首出。况乎山精舊壤。下鎮偏隅。天帝
遺墟。上干[:#AS-8850:⿰足⿸厂⿱田坴]次。王舍城之宮闕。白玉猶存。給孤獨之園林。
黃金尚在。法物由其大備。盛德所以相尋。株兵奉天藏之
圖。泉女獻山祇之籍。離亭合榭。因岸谷之高低。謺觀連房。
就岡巒之曲直。丹崖反照。畫栱相臨。綠嶂斜烟。雕簷間出。
豐隆曉震。次複霤而悽皇。列缺晨奔。望崇軒而眙愕。千香
寶樹。自起風烟。九乳仙鐘。獨鳴霜雪。銀龕佛影。遙承雁塔
之花。石壁經文。下映龍宮之葉。虹生北澗。即掛新幡。鳳下
東岑。還栖舊剎。若乃尋曲岫。歷崇隈。周行數里。直上千仞。
蒼松蓄吹。臨絕逕而疏寒。黛篠防烟。繞迴疆而結蔭。春巖
橘柚。影入山堂。秋壑芙蓉。光浮水殿。亦有山童採葛。入丹
竇而忘歸。野老紆花。向青溪而不返。山神獻果。送出菴園。
天女持花。來遊淨國。實杳冥之祕訣。託幽深之逸境。豈直
淮南桂樹。暫得仙家。江左桃源。終迷故老而已。爰有寬闍
黎者。俗姓楊氏。其先華陰人也。因官徙地。家於[:#AS-92F9:⿰帛⿱丿糸]竹。山分
太華。水帶長汾。川岳會同。風雲感召。元經素論。侍郎居八
俊之英。綠綬黃軒。太尉列三台之首。法師玉函降彩。金瓶
探色。振八解之遙源。踐三明之廣路。靈機入證。窮象載於
初髫。妙諦因心。釋羊車於弱冠。三千法界。由廣位而出無
明。十二因緣。自普濟而登彼岸。宏宣誓願。大振沈黎。揮覺
劍而破邪山。揚智燈而照昏室。彌綸所被。白馬盡於禺同。
權漸所開。黃牛至於嶓冡。虔誠樂土。憩影茲峯。迺以貞觀
九年。於寺西院立七佛堂一僧舍。星毫動牖。月面分階。彩
鳳銜旒。神龍負塔。飛烟湧座。龕龕忉利之天。香霧成臺。樹
樹菩提之果。朝散大夫行縣令清河張楚。親承妙業。俯刊
貞珉。林宗有道。伯喈無愧。法師夙機少晤。應變多奇。玉山
中斷。瓊林下雜。支道林之好事。語默方融。釋慧遠之高居。
風埃遂隔。洎乎坐忘遺照。返寂歸真。城肆䬃然若遺。空山
黯而無色。豈直巖枝泣血。磵戶摧梁而已哉。縣令劉照。彭
城人也。自碭山仗劍。綰鳳歷於雲臺。春郊授鉞。嗣龍圖於
白水。玉壘三分之冑。下雜公門。金陵一霸之基。旁參帝緒。
翠緌丹紱。歷今古而先鳴。人傑地靈。冠山川而得雋。君膺
岳瀆之秀。挺風雲之會。昆溪劍鍔。直照胷襟。楚澤珪璋。潛
周履行。魯恭明德。方昇漢輔之階。潘岳能文。且職河陽之
縣。仁徽可被。闔境仰其風猷。威德所加。百城謺其霜彩。尚
迺康莊妙域。光開不捨之壇。舟檝愛河。昭暢無生之業。痛
鷲林之殄瘁。悲象教之榛蕪。爰命緝興。式光泉藪。虎蹊龍
澗。近分廬岳之圖。金闕瑤臺。更計瀛洲之記。銘曰。武都仙
鎮。龍墟奧域。邑動香城。山開淨國。澗流百道。峯雲五色。谷
暗藤斜。山高樹逼。千楣鶴列。萬栱星懸。分林構址。接磴開
廛。臨階竹樹。遶棟風烟。龕前怪石。塔下秋泉。綠崖疏逕。青
岑拒室。霧道相縈。烟房互出。葉濃磎淨。花深嶂密。鳥度難
尋。猨驚易失。簷分石竇。地絡金沙。丹邱抗月。碧洞棲霞。松
開野路。桂列仙家。仙鑪柏葉。寶座蓮花。砌因巖曲。橋隨峯
返。果出天廚。香來仙苑。玉鑰啟曙。金鐺照晚。谷思鍾張。山
悲鐸遠。閭閻踐勝。銅墨高情。聲飛別邑。望動專城。懸金道
肆。刻石山楹。千載之後。吁嗟令名。
益州德陽縣善寂寺碑
若夫玉繩高曜。分寶歷於皇階。金榜洞開。導璸暉於帝幄。
雖復蒼梧北望。湖湘盈舜后之歌。綠荇西浮。江漢積文妃
之頌。未有激揚煩蔭。栖妙果於香城。揮發蓋纏。樹冥基於
淨域。則紫房丹室。猶居燬室之間。朱紱瑤筐。未出塵籠之
際。我國家鳳翔元氣。駕黃幄而層飛。龍躍太虛。絕蒼根而
止傃。文皇帝以八才御宇。光昇岱野之榮。文德后以十亂
乘時。恭贊塗山之業。握仁王之寶鏡。日月重光。驅梵帝之
金輪。雷霆靜祲。[:#AS-8BD4:●]槃甘露。承眷而宵流。般若靈音。雜祥以
晝引。蛟臺蜃閣。俄交震旦之墟。月面星毫。坐照毘邪之國。
善寂者。蓋舊寺之餘趾。梁武帝之所建也。爾其碧雞仙宇。
分絕障於金堤。石兔遙源。控長江於玉峽。封畿四會。龍坰
舍衞之壇。里閈三分。鹿野經行之地。洎蒼鵝上擊。銅馬交
馳。祗園興板蕩之悲。沙界積淪胥之痛。火炎崑岳。高臺與
雁塔同平。水浸天街。曲岸與猴池共盡。山川隱嶙。空傳鷲
嶺之基。灌莽蕭條。非復鶯林之樹。武德伊始。君子道亨。正
皇極而撫寰中。登太階而臨天下。函關雲物。更逢真聖之
期。井絡星辰。重集會昌之運。雖開基撥亂。獄訟知歸。而繼
絕興兦。經綸未暇。先皇統業。貞觀御宸。奉文物於三天。布
聲名於十地。參羅上下。充[:#AS-8867:⿳士冖䂞]籥於襟懷。八部神祇。薦圖書
於掌握。皇寶降。地符昇。含生無昏墊之虞。法眾有來蘇之
望。俄而後庭搆厲。椒房穆卜。六宮震恐。三靈愕眙。馳瑤展
幣。有事於㣥宗。碧劑元針。無徵於眾術。帝迺降監迴慮。屏
璧與珪。追勝迹於靈關。事良緣於福地。爰紆聖綍。重啟禪
宮。峙璇刹於將傾。鎮銀繩於巳絕。絲綸既洽。棟宇行周。坤
德用寧。陰儀載朗。於是林衡授矩。周官詮揆日之工。梓匠
揮斤。荊客鍊成風之巧。重楹畫栱。坐出天霄。複樹文閨。俛
臨霓宇。顯慶中。縣令蕭君道宏。理鉤繩於日用。憑藻繢於
天成。仙宮之妙匠可尋。盧舍之神模不墜。琱甍鶴翥。曳珠
網於星津。繡桷虬伸。吐璿璫於月徑。綠房丹鎖。彩綴晴霞。
紫閣青疏。光含薄霧。春風瓊樹。香飄席上之蘭。秋水銀塘。
影數軒中之芰。晨光轉卉。翻寶宇之龍花。溽露低枝。蕩真
文於貝葉。天童潤色。黃珉碧玉之壇。海聖彌縫。師子龍王
之會。建靈幢於厚夜。珠飾年深。懸法鼓於迷津。規模歲遠。
時又於佛堂東壁。畫二聖僧。丹青未畢。大啟神光。鄰玉塵
之崇輝。發金龕之實相。朱軒夕朗。似遊明月之宮。紺宇晨
融。若對流霞之闕。由是岷英蜀秀。攀講序以雲趨。帶燕裙
鸞。仰齊庭而霧合。貪機大阻。淨施旁流。綺羅分解佩之因。
軒蓋得捐金之所。靈妃翳日。捨翠幄於香筵。仙客停雲。落
霓裳於寶地。自非沖姿密契。景應潛周。豈能昭義祉於氤
氳。動元機於肸蠁者也。爰有上座宏一等。節並沈研。性符
隱括。凝妙律於神珠。肅靈椒於寶印。大昊奉檝。截苦海而
橫流。風伯扶輪。歷邪山而效駕。騰燭龍於慧炬。俯鏡重昏。
奏鳴鳳於天歌。下清㣥籟。摩珍在握。遙臨七寶之宮。正覺
為心。俯闢三乘之路。湛衢[:#AS-82F9:⿰罇]於忍地。品藻雞園。推水砥於
言河。扶持象化。縣令宇文某。河南人也。帝隋尚書之元孫。
皇唐侍中之令子。爾其虹旗萬里。御六氣而鵬飛。霜戟千
㣥。擁三州而鶚視。帝葉皇枝之重。對越乾坤。金縢石匱之
功。光華宇宙。公上流提慶。中和毓祉。見鍾鼎於南鄰。奉軒
裳於北闕。雲姿月步。下瑤澤而追風。雪羽霞翎。麗珠田而
矯霧。芳蘭公子。即以地業高人。幽桂王孫。即以琴樽待物。
敘徽猷於禮樂。則俎豆縱橫。談賞契於林泉。則烟霞咫尺。
自裁聲百里。揆化雙川。收武城之故事。擇中牟之令典。仁
風易狎。候丹翟於春坰。惠化難經。佇青鸞於曉隊。山巨源
之遠量。嘯傲行藏。謝太傅之高風。從容語默。縣丞王敬。衣
簪舊族。孝友名家。白虹緘抵鵲之光。紫電蓄衝牛之氣。七
年高秀。拂層漢以非遙。六月雄圖。擊長波而未遠。鄉望等
少承榮緒。中區勝族。門稱東別之標。地接西隅之嚮。嚴君
平之履道。盛德家傳。秦子整之談天。風流代襲。咸以為妙
圖真諦。事出於無名。翠玉元碑。道凝於不朽。弇州北跨。猶
疏騄驥之名。文石東區。尚勒元龜之頌。况乎玉衣流慶。事
屬於仙幃。金屋延祥。福纏於梵宇。爰求勝筆。載記芳謠。下
官弱植少徒。薄遊多暇。薜蘿人事。空餘江海之心。筆札神
交。尚有淵雲之氣。相如謝病。訪詩酒於臨卭。邱也棲遲。聽
絃歌於單父。㣥公以道之存矣。思傳記德之書。下官以文
在茲乎。願展當仁之筆。其詞曰。
蜀嶺東漸。岷山西積。月峽星橋。騰金孕碧。肸蠁靈兆。邱墟
梵迹。雁塔推基。鹿苑遺跡。肅肅黃運。英英文母。配乾垂慶。
儀坤握矩。寵照香城。仁沾淨土。爰光大壯。聿求多祚。青牛
福地。白鶴禪林。重扃霧敞。複殿雲深。龕雕翠玉。剎樹黃金。
龜鏡夕照。鳳鐸晨吟。慧樓彌望。化臺出沒。棟列長虹。窗虛
明月。果脣周暎。蓮眸間發。雨霽猴池。烟生龍窟。肅穆禪眾。
優游令宰。方駕康衢。連舟性海。鷲嶺增飾。雞林潤彩。藻繪
相尋。丹青盡在。我今懷矣。窮路何歧。承風詠德。展義陳詞。
百年心事。千載風期。東西南北。栖遑幾時。
