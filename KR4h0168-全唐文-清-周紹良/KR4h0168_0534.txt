欽定全唐文卷五百三十四
李觀(三)
上賈僕射書
觀江東一布衣耳。客遊長安五年。以文藝求容。而無特達
之操。籍甚之名。固不當以干王侯大人。言天下之事也。然
竊聞閤下光大含宏。博采兼覽。隤然淵乎。焯爍今古。言仁
義則天下莫不宗之。道權謀則天下莫不先之。若禮智忠
信溫良易簡之德。天下莫不稱焉。誠哉閤下生人之傑者
也。若閤下憂國忘家安人君。宏道遺物。與時不爭。則天下
一人而已。誠哉閤下戴盛名負盛德者也。然閤下于藩之
事。則既聞之矣。來朝之事。則如何哉。陳何利宜。以補天下。
進何計謀。以光朝廷。閤下此來。其有意乎。不然。何人望之
不淺也。今天下不為不安矣。朝廷不為不盛矣。君臣不為
不和矣。運命不為不樂矣。是知將諫者難其說。將計者難
其詞。自非方伯元侯及三公純仁碩德之臣。從容對敭。終
朝移時。則何能發其深慮。規其長圖於人君哉。今天下所
務所勞所費者。在邊在兵在食也。為憂也。為患也。弗可弗
慮。思之於危。則無所及巳。知謀始固終。斯為時也。且夫守
邊。要在乎兵。所以養兵。要在乎財。所以生財。要在乎民。所
以養民。要在乎政。然則政為民之命。民為財之資。則財為
兵之府。兵為邊之守。其相藉如此之大也。其可忽邪。閤下
之至以來。亦常與人君語及此乎。不可不思也。何者。以閤
下方鎮大臣。入覲於王。上下勤望。思有所助也。今則罔聞。
即以已乎。伏惟閤下慮之。且今軍食重務。安危至道。君臣
計謀。天下性命。惟居大官享大祿之臣所得共之也。閤下
豈不謀哉。夫貧賤固陋之士。尚日夜齊咨。思有所計。則閤
下去就。豈容易哉。今底寧東方。屬在閤下。朝廷去就。則已
明矣。伏惟閤下必有所計而後已也。孰敢不幸。觀方欲進
謁旌麾。申露心款。厥路無由。日懼未察。輙先以短書。藉以
為便。若有可嘉。庶垂引遇。企踵窮居。伏竢還命。
上梁補闕薦孟郊崔宏禮書
觀辭違盛德。曠阻拜跪。自始及今。三改其時。方寸之心。戴
慕何窮。但以久寓之身。無所取資。故或丏於北。或游於南。
秋夏逍遙。途極還東。業不增舊。文不加新。將往拜見。愧無
所容。終乃因循。懼日至疎。執事方擅名於時。出入兩宮。上
悅對問。外內公卿無疑議。無間言。斯乃前漢賈誼王褒之
徒弗及也。豈復能思觀之在天下竊竊哉。然觀嘗以未成
名前。高見揄揚。遠邇之人。以觀為執事門生。然作公門生。
當人此言。豈曰易乎。豈曰蕩乎。誠敢望耶。誠不敢望耶。然
每思念士有勝己者。而上薦之執事。以恃知德之深也。常
用為心。今有孟郊者。有崔宏禮者。俱在舉場。靜而無徒。各
以累舉。可嗟甚焉。孟之詩。五言高處。在古無二。其有平處。
下顧兩謝。崔之文。鴻健宏深。度中文質。言之他時。必得老
成。言之今日。粲然出倫。執事導之輩流。於觀日深矣。故得
言。今輙以二子之文布之下風。執事豈以為黨乎。蓋良匠
之明。有所無由而見者。二子之美。有所無從而求者。蓋以
慕舉爾所知遺其友之言。慕之多。以至不量力也。其孟子
之文奇。其行貞。其崔子為文。如適所陳。為行則磊落不常。
俱非苟取是之人也。特惟哲匠執而匠之。引而塗之。未若
觀之愚也。嘗望處分維摩詰贊。初若不安。應命乃遲。方今
勵精。上或可觀。
八駿圖序
予嘗聞周穆王八駿之說。乃今獲覽厥圖。雄凌趫騰。彪虎
文螭之流。與今馬高絕懸異矣。其名盜驪蜚黃騕褭白羲
之屬也。視矯首則若排雲。視舉足則若乘風。有待馭之狀。
有矜㣥之姿。若日月之所不足至。若天地之所不足周。軒
軒然。嶷嶷然。言其真也。實星降之精。思其發也。猶神扶其
魄。軾者如仙。御者如夢。將變化何別哉。世說周穆王駕八
駿。日會王母於瑤池。從㣥仙而遊。按山海經云。崑崙山去
中國三萬里。乃非虛說也。而不知其所從得之。厥神是生
為之用歟。何古無其匹歟。圖之首有禇公遂良題云。秦漢
傳之。降於梁隋。至於皇唐。不泯厥跡。卓爾昭然。奇哉信乎。
苟今考之於古。則人大笑矣。求之於時。則曠世矣。由是知
物有同者不必良。有異者不必否。或慮觀之者昧。故為序
以表焉。
浙西觀察判官廳壁記
觀聞國朝置觀察判官故事於今之老成人。則曰邇乎哉。
乃本而言之。厥自兵興。上憂天下列郡無綱紀文章。是用
命忠臣登車為觀察使。而鎮撫其民人。今來亦三紀於茲。
古者所謂出連城守。今則大者或十數城。或七八城。小者
或四五城。觀其所以。察其所由。使亂不得長。使理不得渝。
猶川之有防。猶戶之有樞。其繫厚矣。其臨高矣。其下賓佐。
實有常任。其大者曰觀察判官一人。謀以濟美。佐以成能。
必求賢者。禮而居之。無則闕如。不苟其人。允矣乎浙右之
疆。包流山川。控帶六州。天下之盛府也。國之盈虛。於是乎
在。太原王公廉察之七年。署監察御史李公士舉為觀察
判官。公從事浙右。十有餘年。能事備乎游章。光烈灼乎簡
書。始從韓公。多辨疑獄。多釋冤囚。疑似得昭。糾紛得寧。四
方翕然。籍甚於公。後從王公。盛德日新。六州人殷。姦宄易
容。民不淳良。吏不廉清。無日無之。公乘軺車。日往月還。剖
斷善惡。明白可觀。六州之士。為頌作歌。天下名賢。罕不咨
嗟。九年冬。蘇州刺史有丁憂去官。連城命公來撫吳。德化
憸人。如春之和。吳人樂康。嗟乎。夫有其任。無其事。十有八
九。豈虛耳哉。非其任。有其事。如公之作者。百無一二焉。議
者以為視公之為佐。可謂忠於佐矣。視公之斷獄。可謂敏
於獄矣。視公之理人。可謂達於理矣。諒哉。有以頌連城之
表賢。有以見吳人之多幸。有以見李公之攸宜矣。從姪觀
拜命而書。愧為公羞。九年十一月十四日記。
常州軍事判官廳壁記
常州列郡也。天下有緊。我居其一焉。軍事亟務也。天下有
三。我備其屬焉。於是求厥人。任厥事。觀厥能。不亦難乎。則
汝南袁德師。今在選焉。夫三軍稱帥。萬夫之望。誠不若也。
其於輯睦。亦何貳焉。夫大臣開幕。多士委質。誠不若也。其
於裨補。亦何貳焉。袁生恢恢然。晢晢然。寬而有紀。明而無
鄰。行飾以貞。言飾以溫。始韋公以給事匪躬之故。出釐是
邦。生方尉於義興。裦然見嘉。乃殊常寮。軍事之機。議之堂
上。軍事之宜。開之府中。誠舊制也。韋公答其人以禮。盛其
居以華。揚其智以文。美焉哉。韋公遇生以善。生報韋公以
誠。某嘗聞生南陽公之孫也。夫維嵩之於天下。非常之山
也。黃河之於地中。非常之川也。南陽之於時。非常之人也。
嵩以喬天蓋之。河以流地載之。南陽大忠。以子孫嗣之。六
年冬。皇帝郊昊天。理百神。修廢繼絕。求舊惟新。生以尋南
陽之孫。一命茲官。九年冬。復命襲爵南陽公。某以為古人
曰。賞延於世。又曰。善人雖十世。猶將宥之。其是之謂也。是
年十一月。某赴京師。自蘇州至常州。會袁生引廳前軒。如
翬斯飛。植竹新欄。如鳳斯食。乃白府公留為記。韋公驩然
不見逆。且自天下稱兵。三四十年間。擁旄曰使持節。曰州
使。曰節度。曰團練。有副使判官。大歷中。宰臣常公以為費。
不能去其大。而去其細。乃罷團練。今之軍判官猶是也。命
某記書其事。實始於今。請以生之官氏冠乎將來。非以媚
生也。願以光乎非常之人之後也。記之年月。在乎記中。
道士劉宏山院壁記
新定劉法師。大漢之遐裔也。老氏間氣。性識冲厚。體貌魁
岸。弱齡味道。雄節邁古。淮海勝景。無不綿歷。內蘊研精茹
术。歷載三紀。雖形存方內。而神泊太素。天機不淺。積學所
運也。可與董奉抵掌。葛洪拍肩。先生以至德三載。束身制
度。配住茲觀。巋然端居。煙霞排空。松桂滿目。抗出塵之想。
秉超世之操。無何。大歷之初。綠林狂寇。作禍斯邑。居人萬
戶。冰裂瓦解。暴骸骨於郊野。注膏血於邱壑。桃源化為戰
地。羽客倏以蓬轉。先生乃披霓裳(闕一字)丹訣。將適南岳。途
經鄱陽。先相國第五琦時左遷鄱陽守。其人廊廟之柱石。
帝王之股肱。波澄萬頃。壁立千仞。先生於是植杖以請謁。
一見而斂衽。再見而倒屣。忘言相契。志意偶合。於時先生
法播南楚。聲動人㣥。故江西連帥路嗣恭。其人寥廓之勁
翮。銛鋼之利器。忠信亞前史。文武表前代。雖受年不永。可
與三傑並騖。復雅重黃老。尊崇虛無。始聞先生。望風委質。
先詢以簡禮。後聘以車乘。服門人之禮。約方外之遊。如是
未幾。路公歸朝。先生汛若不繫之舟。亦厭凡境。大歷十三
年。旋此舊跡。未盈數歲。陵谷殊狀。親戚耆宿。淪喪略盡。所
止堂宇。荊棘生焉。閴其儀像。埃塵磨滅。寒葉墜於灌木。山
鬼聚於叢薄。先生頓足而四顧。攬涕而興歎。惜馳光於過
隙。念往事於餘燼。乃假村閭丁壯。戮力芟翦。板築頹址。掃
除崩榛。構長廡以梓漆。飾危殿以赬素。激引元旨。招攜道
流。先生乃於其觀西南隅獨立高堂。智者與議。良工操斤。
憑山建基。鑿石開戶。墾磽确以植靈苗。撥崢嶸以樹修竹。
苔駮竹徑。風吟步虛。巖生夏雲。林散秋色。先生方據梧長
嘯。煮茗留客。且我所貴者隱。隱所貴者道。道以隱而含耀。
隱以道而無悶。翫是幽處。得非仙府。不必瀛洲方丈。乃為
絕境。先生自然以得真。依真以養生。瀟灑無事機。恬淡無
戚容。高談能離堅。放意能了空。噫嚱。老莊之微言。先生決
之如叩鐘。人間榮位與多財。先生視之如浮雲。是以天子
不得臣。諸侯不得友。或所與遇者。其唯縱古之士。遁俗之
人在乎。昔元宗之有天下。得道之統。垂五十載。億庶輯睦。
四夷亦寧。自後國家多故。皇帝旰食。二教稍弭。兵符競趨。
深慮是法不可振。茲二教者。三界之根柢。㣥生之雨露。使
匹夫取捨。亦有損益。用之於上。其可廢乎。竊悲大塊勞我
以聲色。要我以名利。未果握先生之手。登先生之堂。然不
死之術。願與共有。臨壁抽思。以旌善人。某年月日記。
邠寧慶三州節度饗軍記
朗寧郡王張公。擁七尺之節。臨三州之師。牧我邠荒。藩我
雍疆。德邁乎龔黃。聲稱乎四鄰。戎無南侵。國無西憂。師嚴
民釐。封守晏如。聖上聞之。曷嘗不負扆而咨之。因乃寵以
彤弓。嘉以墨書。乃慰乃止。曷日而無哉。於是仗鉞總戎之
臣。咸望公而懽。懼無能稱。於維朗寧之卒。已仗誠而言曰。
獲拜錫之光。聖上之寵崇朗寧。足以勵不戮力之臣。然斯
事也。君臣之殊尤。敢不述之而已焉哉。越春王二月。河澌
未流。東風始湊。優柔委蛇。被公軍容。公曩奉詔親率師。備
胡乘虛。君命未復。不自議還。雖閫外得專。亦大有所不專
也。於是軍吏之職事者。進復於戲下曰。舊以是月賞功息
勤。惠老及疾。哀死及孤。厥死無怨。厥生而愉。所以數軍實。
賚師徒。實舊典也。違之不孚。公從之。乃練令辰。豁連城。鼓
於四門。旆於四墉。日既登。塵不騰。窮陰閉。淑氣升。軍聲歡
康。儲輿靁硠。翕乎萬民。湊乎氐羌。空山之木春。近塞之草
芳。朗寧乃鳩文武之吏。列而為行。東面向闕而再拜。如蒙
上之命命之。然後申號而惠周。升堂而澤溥。賁育之倫。列
於軍之宇。校師之士。次於軍之堂。進如風行。坐如雲屯。旌
旗蔽日。刀戟交光。公於是眾食而食。眾安而安。士盡感之。
優用醉飽。而御酒餚。是日饗軍。無[:#AS-886A:●]樂。無亂音。右金鼓。左
羽旄。所以奮武之烈。壯軍之容。其餘管磬之歡。絃匏之繁。
罔不合奏節。諧雅音。俾三軍之士。毅其氣。和其心。㣥羌之
長。釋我俘。歸我侵。少壯重銳。老疾謳吟。祲化為祥。虜趨為
擒。洪矣偉矣。朗寧之理。明德遐被者乎。乃知夫致饗者不
止乎味。張樂者不止乎聲。仁可以碩其膚。和可以齊其情。
故朗寧之饗士。兼以仁和被之。豈以羶腥猗之哉。武有七
德。朗寧其由二三焉。於時歲紀協洽。國家郊祀之明年。觀
布衣來遊。賓公之筵。宗盟兄侍御史益。有文行忠信。而從
朗寧之軍。惡㣥小之日取媚也。故不自書。命觀書之曰。子
之文直。長於記事。益知之。乃題曰邠寧節度饗軍記。
晁錯論
觀讀漢史。見景帝殺御史大夫晁錯。以姑息吳王濞。痛非
其罪也。故直筆以議。按錯潁川人。起於諸生。事文帝為太
常掌故。以英詞射策。累擢為中大夫。及景帝即位。極言獻
替。未嘗不忠於心。乃命副丞相。錯所以推心不顧。思永漢
室。而患諸侯侈大。上書請削其土。是用翦其葉而固其本
也。度錯之志。豈有負漢哉。原吳濞之反誠有由。然間人骨
肉而塞小忿。自非上達。能不生怨。怨端既立。臣節安附。欲
無為逆。終不可得已。蓋以南方富殖。而諸夏初乂。狂夫為
計。料勝一舉。遂搖長舌。交搆七國。借誅錯為名。景帝無非
常之見。而聽亂臣一說。乃斬錯不問。冀在紓難。而七國之
兵。曾不少減。足以察其來不為錯明矣。且袁盎與錯。宿不
相善。况景帝豈不知二臣之不叶。而聽偏議。是為臣報隙
也。若宗社何。及鄧公吳還。乃歔欷長悲。益為天子之羞爾。
始高帝封濞於吳。以誡東南之必亂。於時豈有錯削地之
議。蓋天之歷數有理亂也。脫使無梁國以絕其道。無條侯
以耀其武。則秦之鹿復駭。盎之肉可食。初錯介然孤立。指
畫高議。大臣疾。小臣怖。人人束約。各欲倳刃。其父知其必
戮也。而深病之。錯曰。所以尊君上。安宗廟。父曰。劉氏安。晁
氏危矣。吾不忍見禍及。先禍死矣。噫。史臣責錯之父不逮
趙括母。何其鄙也。夫趙括持必敗之勢。而母言於趙王。不
可使將。及括失律。母以先見獲宥。晁錯用至忠之略。與必
敗之勢異也。其父雖懼禍至。奈其子所籌。國之大事也。且
使括母言之。足稱明婦人也。使錯父言之。是沮其子為忠
也。孰可擬議。或人有復言。錯忠則有矣。而智不足。愚則不
爾。夫忠所以補君。智所以濟身。苟圖濟身。則忠有不遂。忠
有不遂。是臣不臣。亦何生為。賊由袁盎。昧在景帝。非智之
短。時不與也。古云直木先伐。愚智何足道哉。
辨曾參不為孔門十哲論
論曰。客有言曰。仲尼聖人也。曾參孝子也。十哲皆仲尼門
人也。察其能孝於家。能忠於君。能友於兄弟。能信於友朋。
可以臨事。可以成章。故加其美目也。而曾參雖不聞兼此
數者。乃其近者小者。而仲尼區別四科。前後十哲。曾參不
與者何也。主人對之曰。噫。非仲尼於此異也。四科十哲之
名。乃一時之言也。非燕居之時。門人盡在而言也。於時仲
尼圍於陳。畏於匡。曾參不在從行之中。故仲尼言在左右
者。揚其德行言語政事文學。皆可邀時之遇。行己之材不
得者。是以美而類之。傷而歎之。非曾參不當此數子也。使
曾子於時得與數子從行。則仲尼之聖。不遺參之孝。不後
冉伯牛仲弓之目也必矣。客於是稱謝而退。或者止之曰。
客之問。知其一未知其二。主人對。得其細未得其大。且仲
尼抱至聖之德。值多難之代。周遊棲遲。不遇天下。仕魯不
終聘。過宋伐樹。之衞不用。適楚逢患。而四科之徒。未嘗離
其起居。闕其絃誦。不以師道窮而曰妨已之進。不以身之
私而越去。終日溫溫孜孜。提攜負荷。從其行止。如手足羽
翼。時仲尼有仁思德慮未言者。顏回輒發之。故謂之德行
矣。仲尼言有所陳未達。而端木賜輒達之。故謂之言語矣。
子路勇毅果正之士也。侍仲尼而不善之道不得入焉。故
謂之政事矣。子游子夏之文。春秋之外。得與仲尼論之。故
謂之文學矣。故數子居則講仲尼之道。行役則任仲尼之
事。而曾參安則在焉。患難則未嘗有用焉。且夫孝者。人性
常然也。不至者非人也。參苟至之。乃得為人矣。夫何異也。
且十哲之徒。孰有非孝乎。而曾參獨以有孝之名。加其數
子之長。故不得與之同目也。何謂不在從行之中而遺之
也。夫孝者不止於家也。事君慎其事。忠其命。乃孝也。事師
聘其道。敬其事。乃孝也。不去危即安。不冒利背誼。乃孝也。
而參不敬其事矣。不能冒義背利矣。乃孝其孝矣。非孝也。
子從儒守學。宜識所言。何言之介也。主人拊几而起曰。爾
之辨則辨矣。如何。斯可謂攻乎異端。斯害也巳。
謁夫子廟文
世載儒訓者。隴西李氏子觀。正詞為潔。執潔為奠。恪以上
薦。桓撥之十有三祀。孟秋之月朔。修冕帶。問廟而入。再拜
兩柱之下。乃退伏而稱曰。於皇夫子之道之德。與天地同
施。與日月並明。乃聖乃神。炳乎典謨。惟王者得之以事神
使民。庶人得之以不失其死生。諸侯得之以事天子。卿大
夫得之以保祿位。怨災不及其身。四時得之而序行。天下
得之而大同。然則天地神人之事昭乎。夫子之道之德也
至矣。何小子之所竊歎焉。斯嘆也。其惟來學乎。其惟乞靈
乎。曰。某不敢然也。且夫禮樂浹於明。夫子之善道也。斯可
謂以學矣。鬼神瞰於幽。夫子之明靈也。斯可謂以敬矣。孰
敢捨道而來學。黷敬而乞靈者乎。於是再拜而起。徊翔而
觀。章施足徵。像設無諠。我廟俎豆。我王衣冠。夫子得之。亦
無愧言。七十之徒。亦公亦侯。外如君臣。內實討論。烝烝小
子。思得其門。夫子聖人。天錫元精。其未生也。若超然神遊。
與兩氣俱存。其既生也。遇三季之會。飄颻湮淪。絃歌之音。
拊而不和。仁義之圖。卷而靡陳。及相魯而有喜色。去宋而
曰桓魋其如予何。聖人之窮。乃有如是也耶。噫。俾夫子生
於堯之代。堯必後舜而先夫子。生於舜之代。舜必先夫子
而後禹。聖人得時化可知也。如舜禹生於夫子之年。則不
過守於畎畝之中。安有夫子之教。垂於無窮。若今日之澶
漫者乎。惟夫子生實陪臣。歿乃王爵。有聖德也。惟紂生實
殷辟。死曰獨夫。有逆德也。惟爵諡在德。惟德有聖有逆。惟
聖逆在人。不在於尊。嗚呼夫子。聖人之極歟。鳳鳥不至。無
其時也。秦人燒書。文之衰也。唐帝爵王。德之興也。惟夫子
之德。洎唐之德。永而能安。古而更新。降康下民。夐有烈光。
訖無間然。小子忡忡慄慄。拜奠而出。匪作匪述。
涇州王將軍文
有涇人告我曰。虜侵涇州。去城六十里。涇軍陷圍。固無藩
籬。脫有走飛。有王將軍。雖實涇師。別戍而來。奮少擊眾。提
急赴危。身先其兵。兵後其私。張旗為風。伐鼓為雷。風雷之
威。壯哉鼓旗。全涇軍如雲迴。破虜陣如山開。然後創痛還
奔。戎醜殘摧。將軍猶殺敵不窮。駭怒疾馳。遂沒於沙埃。吁。
少卿生降。蘇武老歸。竇憲出師。曷如將軍之亡哉。主上聞
之。贈官汾州。賞則厚矣。我竊悲焉。悲賞出死後。用失生前。
天下之有。用不得聞。故多敗歿。上之執賞。死而加之。利為
空名。繇是將軍之倫。何嘗勸焉。涇州之師。何嘗保焉。苟聖
人用人。一如將軍。斧鉞之雄。征鎮之類。則將軍無僨屍。涇
州無陷圍。亦可知矣。惜昔兵微用卑。以至於是焉。於戲傷
哉。
斬白蛇劒贊
吁。審厥劒。在昔天地之靈器也。而莫我敢知。漢皇得之初。
其天成乎。其神造乎。其人為乎。何乃出而逢經綸。用而會
大人。斬白帝於澤。升赤龍於雲。然後安繹騷乎荒屯。作之
臣。作之君。豐雄倜儻。若斯之不測耶。亮惟天地革而大人
用。靈器化成。肆能前人而謀。先鬼而靈。託三尺之質。扶堪
輿之傾。非楚金工之能名天討聖作也。亶乎哉。夫周之衰
也。天子孤。外臣強。而不有用之者。時不可匡也。周之末也。
天下哀恫。磔為七雄。而不有獲之者。人不足與也。秦皇帝
鯨鯢㣥豪。噬嗑六合。而不得寶之者。德不足終也。逮秦上
瀆於神。下毒於民。人神興妖。上下軋秦。是劒將翼大人而
運天下也。宜其如虎貔。如蛟螭。或嘯在谷。或飛在涯。故漢
皇卒然攘袂而得之。於是仗之而行。嚮之而威。日月照臨。
星辰發揮。楚之以負。秦之以危。是日月天地之靈器。所以
嬴項授之倒持哉。後代寶之。歷中興魏晉已還。無德於民。
靈器不能久安。張茂先見飛而去。或以為龍。於是絕矣。有
知言者非之曰。夫人事有窮。神物無方。曷知非得於此。失
於彼。漢皇所以昌。齊宋梁魏所以亡也。然數國者。享年不
長。其劒亟去卻。猶三代之鼎。九州之險。不可以昏亂而守。
况窮化極靈。而隱見計之乎。然苟以至神推之。則未嘗遺
於聖人矣。繇是黃帝得之誅蚩尤。周武得之戮殷辛。漢得
之而斬白蛇。唐得之而革隋亂。則是器也。神而應用。用靡
王。非刑刑之謂也。其惟聖人而已。
妄動箴
動出乎妄。靜以制之。靜不可終。終違其時。顧道非遠。妄動
則遠。道以處我。我孰能反。利往則施。無庸則卷。合於一致。
何妄能損。天一地二。三光飄颻。無恒流行。萬物則妖。大化
孕人。人有成性。動牽於妄。妄亦斯競。惟天之大。而世作鏡。
下頤人心。如環無端。食其遊詞。共叔自殘。劉殲英韓。楚滅
子干。五者實妄。不妄必完。妄由動生。動以妄姦。能以義勝。
動歸乎安。晉文教戰。一戰民悅。勾踐泣讐。再戰讐雪。知幾
不殆。妄動斯折。二國尚然。况一夫節。
