欽定全唐文卷四百二十八
于卲(六)
送盧判官之梧州鄭判官之昭州序
中朝有蕭牆之變。王宮不開。夫莠尚在。我憂未弭。都人共
駭。遠服多虞。大唐思汔可之安。率土獲將來之祐。詔下哀
痛。恩覃動植。天地更張乎範圍。日月復次於黃道。人既受
賜其官。爰議其能。非其能則我命用隳。奪其賜則彼甿何
戴。授之二者。至於勤斯。桂管都防禦經略觀察使范陽盧
公。道千乘之國。齊百蠻之化。敬事而信。視人如傷。頃者嶺
外諸守。除書中絕。內無合契之符。外闕分憂之寄。望吳隱
而莫至。希士燮以實難。是用舉所知。延幕客。盧與鄭。二郡
有光。凡官材定論。物格知至。今之抑與。誰曰不然。必能發
準的於彀中。化陋夷於度內。上以奉知巳。下以拯黎元。力
行近仁。於斯為美。何必秉鈞當軸。方及於人哉。桂林陽亭
南越之勝。雙旌啟路。舉棹茲始。諸公惜別。宿設戒期。雲岫
座中。烟花雨後。愛時景之可共。悵高帆之不畱。遷客于卲
書其事。
初冬餞崔司直赴京都選集序
大官大邑。唯賢者主之。臨安大邑也。而崔公兼領。浹年之
閒。輿人致誦。雖更化有命。居之無何。然與人休息。行難為
繼矣。屬太夫人在堂。閨門之敬。舊家於漢上。張仲孝友。行
思板輿。譚公維私。式歌弄印。崩波沿泝。重阻謺里。亦既至
止。稱歡壽觴。前彭州司馬。公之元昆。所遊有方。嘉此良會。
皆才膺開物。刃有餘地。從士大夫遊。必先曲禮。二龍方騁。
未可量也。國有衡鏡。人歸品藻。十月良日。駕言北遊。當山
公持刈楚之鍔。信多士發長鳴之日也。以彼前慶。續茲高
選。雖欲勿用。其若才何。雖古人捧檄。在此行也。因同人惜
離。出餞于野。遠山四合。長空泬寥。望青林而不盡。看白日
而將暮。忝座右之末。陪難孫之行。不腆斯文。俾專序別。蓋
讓之不可。遂冠於首篇。
送楊兵曹太祝兄弟序
天寶中。謬掌鉛槧。領卿大夫門子。出於龍樓。以鼓篋為事。
是時與楊氏兄弟相見。於今十年矣。曾不以薄劣移意。克
全乎相知。不出樓數年。各以才進。果行敏德。依仁據義。焜
煌而金玉交映。肅穆而風塵不雜。入其門。森森然。是所謂
難矣。屬中原多故。荊棘未翦。竄身郊山。復與合疇昔之好。
實獲我心。今年春。青羌白氐。相率為虐。震我郡邑。毒痡生
人。而楊公侍親。日有憂色。擇地以養。告別遂行。是以二王
趙蕭。四族偕往。懿親密友。義切同舟。並駕而逸足相追。拔
茅而彙征斯吉。方將導黑水以合漢。適樂土而中權。豈止
奔波雲山。悵望歧路而已哉。蓋隨之為義也大矣。巴防楚
塞。猨聲千里。東出桐柏。南距荊州。三江五湖。可以利涉。心
斷卬否。薄送於郊。非斯人之為別。吾誰為賦矣。
送康兵曹入蜀序
與兵曹公敵惠。於今三世矣。然則子之大人。某當肩隨之
日。雖中年隔別。而榮問不輟。不虞康子來涉吾境。見父之
執。果於覲親。可謂達也。况風骨爽秀。機會駿發。約之以禮。
博我以文。青雲之姿。於是乎見矣。以日迫諸寇。家君在蜀。
乘閒赴覲。靡遑底寧。曾未信宿。駕言于邁。以此道別。無如
之何。副相嚴公。總統江劍。東西郡邑。蓋以百數。皆風靡波
偃。奔走乎大府。威名之下。誰不心注。且鳥擇高梧。人歸如
水。吾子之往。矧有舊乎。郊坰之南。于以送遠。楊柳雖綠。我
意悲春。喬梓有方。君心是慶。白華之美者。故歌而道之。幕
中有行軍馬公判官張公書記崔公。高副時選。相期郢匠。
執子之手。幸謝故人。
送韋兵曹赴上都序
韋公顯名三蜀。出入東西川。垂二十年矣。至於是邦。必聞
其政。蓋禮者德之幹。利者義之和。由之不失其道也。噫。夫
克有具美。而抑與之。徒淹歲月。未上霄漢。俾其知已者慙
而已。雖多亦奚補於時議哉。有以知君子不見而彰。義然
後取。信吾寶也。杜陵鄉曲。千里而近。楚王壇上。瞻望仍遙。
鴈隨陽而昨夜初過。木落山而寒霜始白。今日何日。江干
送歸。豈無樽酒。可以畱餞。國家開設會府。綜覈九流。衡懸
而不欺輕重。論定而必先遠大。之子之往。求善價而沽諸。
孚愛惟允。將美利而利物。夫然。則家之肥而國又肥也。南
山之山。日復羈齒。時因便風。無金玉爾音。千里韋生。跂予
何日。
送孟司戶赴山南序
今之天府。急賢為事者多矣。然則中丞張公。賢而佐之。公
總統巴檄。蓋郡邑百數。皆夙興夜寐。奔走乎梁州。一方無
虞。千里坐嘯。何寇盜之敢暴。不澄清而彌肅。所以賢與不
肖有別。而孟戶曹應辟焉。非夫學究精微。德含光大。貞幹
克副於公望。勤勞可著乎王家。豈中丞之與能。而幕府之
英選。能致於此。閏四月。告軷指途。出郊相餞。昨夜殘雨。朝
烟稍霽。黃鳥上下。綠陰若浮。此時送君。微我無酒。况東郊
西郊。鼓鼙猶作。征軸之弊。又急乎安人。勉旃孟侯。無以自
媚。
送穆司法赴劍州序二首
決曹掾穆侯。理行歸於劍。十月寒矣。艱哉是行。休於嘉陵
之陽。日與樵牧為伍。而吾子言涉江水。至於室廬。告軷之
期。不遠千里。然則取諸羽翮。擊彼風水。時之來也。鳴可驚
人。而愛親之道。敬養為切。安得擇仕而以三語為屈哉。東
江劍門。又足助興。地氣初閉。河風稍嚴。青冥為空。黃落向
盡。感物論別者。庶存乎歌詩。
其二
人謂穆子。通於理者也。裒然作掾。榮問所致。自隴之下。清
風可挹。人能盡歡。卲真知勉矣。頃以令弟仕於劍。太夫人
就養適乎遠。雖迫王事。心馳倚閭。朝辭府庭。夕次郊郭。不
俟高駕。拂衣而南。㣥公錫類。詎敢留心。各以壺酒。垂楊好
陰。金秋始交。火雲猶赫。指日獻壽。在原增光。送君遂行。千
萬無盡。
初夏陸萬年廳送奉化陸長官之任序
予籍奉化君之猷甚矣。今也何幸。辱與萬年君遊。而獲展
禮焉。公有入室之清行。有專門之奧學。加之理要。飾以藝
文。三十年中。猶宰一邑。是何奇偶之所不倫乎。先是公由
外署嘗攝行此職。未拜真而復罷。人到於今思之。豈彼人
之幸猶多。而資公之政為理。不然。奚十年之外。復與此合
耶。况今年吏曹。尤難其選。天子申明乎詔令。宰輔論定乎
官材。天官卿孜孜於取捨。膺此舉也。授受者安易為力哉。
拜恩前殿。隨牒上道。萬年君軫陟岡之歎。愴異縣之違。敘
離公堂。言具旨酒。二三親好。獻酢有章。既敬而兄。又悅而
弟。上友下悌。何其韡歟。鶉尾之會。火雲初飛。前春花木。是
日仍茂。感而惜分。於是為切。夫以卿士大夫之會。未嘗不
引詩人之興。以宣其志。萬年君所以進牘抽翰。邀文屬辭。
蓋合斯義。將用貺別云爾。
送金壇韋明府序
將理大國。若烹小鮮。不敢撓之故也。况子男之為邑。庸可
撓乎。方今兵薄四海。師老十年。罄人之耕桑。窮人之術數。
勤以奉中國。翦以賜諸軍。軍興猶艱。國議尚乏。非夫表微
物外。洞鑒人間。曷能除其災害。拯彼塗炭。於戲。天官氏得
之於韋金壇矣。公文以藻身。行以勵俗。道必孚於損益。名
可達於家邦。醇粹居中。而英華發外。且三辟大府。連衡者
人皆奪容。一登廷評。獨行者我無慍色。樂天知命。君子攸
難。偶爾墮銓序之勞。超然在甲科之列。豈無清切之地。竟
迫親人之選。飛鳬此去。逸驥何施。然則其崩角所不容。悼
心而無告者。我實行矣。爾何對焉。鍾茅之閒。化可見矣。厚
地始坼。寒山盡空。同雲不開。積雪增沍。折楊追餞。蔣亭愈
邈。心乎愛矣。何日忘之。今之送君。感別而已。
送河南王少府還任序
王公秀出士林。香傳國譽。玉立增映。金聲自遠。故弱冠之
後。代為文人。不四三年。而交辟如契。豈惟鴻鵠。志在千里。
自是鳳雛。生而五色。今大夫當弄印之貴。積蒼生之望。立
程朝端。舉正天下。少府公晨昏之際。戀深獨立。爰自東洛。
達於上京。且因王命。得及私覲。喬梓之慶。實為時榮。然則
赤縣多務。不遑久留。素琴在御。匹馬云邁。清風霽景。隨我
佳興。又足名也。頃忝臺憲。出於門闌。遂使小子知名。敢忘
國士之遇。心乎愛矣。此別何言。前郊一葉。凉風已半。金吹
淅瀝。淒然欲寒。兵部員外郎王公。以從父之仁。敦北阮之
好。猥顧同舍。謂余知音。相期都門。方以送遠。才子東矣。得
無斯文。
送陳留李少府歸上都序
天寶年中。以公持刈楚之柄。言采其華。將拔其俗。蓋良馬
逐逐。在公之伯仲乎。忝嘗齊衡。永以為好。迨茲二紀。相逢
蜀遊。不虞斯來。復與前合。况總括六藝。又擢一枝。青春之
年。黃綬標映。瑩若玉立。蹌然鶴峙。長空無倪。可以直上。人
之望也。今諫議大夫崔公。冀國之貴介弟。於公為外舅焉。
以兄弟之子猶子也。冰玉不閒。潘楊載睦。始君之來。拜乎
姻婭。由君之美。加乎愛矣。東林表郄公遠鑒。南宮實夫子
知賢。光昭好逑。能以德選。自中形外。論者休之。實沈之會。
言旋上國。蜀多名園。載酒交餞。雪冰初下。同雲始飛。寒暄
正中。跋涉無苦。予亦羈齒。久而越吟。曷為歸期。十月良日。
方將尋鮑子之舊。復田蘇之遊。若君此行。不歎卬否。尚書
兵部郎趙公謀以貺別。尚書虞部李公作為新題。㣥公僉
同。各以位敘云。
送家令祁丞序
祁丞公表微造理之士也。嘗精其思而深於詩。警其神而
存乎象。深於詩者。得之於風雅。存乎象者。受之於丹青。非
奇峰絕壑。則不能運其機。非緣情體物。則不能動其興。機
興之作為。達者多之。去年八月。閩越納貢。而吾子實董斯
役。水陸萬里。寒暄浹年。三江五湖。夐然復遊。遠與為別。故
人何情。虞部郎中岑公贈詩一篇。情言兼至。當時之絕也。
凡敘所以廣意。既先見我。又何載焉。送君都門。舉手千萬。
送趙晏歸江東序
判官擢天府一枝之秀。居十二年而先其文章。用譽聲馳
寰海內。行修潔正為人言。故王公卿士。願見顏色。皆延以
座右。挹以上樽。結平生之至驩。聽傳習之餘論。翕然而風
靡矣。自隨牒吳楚。諸府交辟。有車轔轔。無一日而止。故驟
遷於維荊。仍假治書。亦既達矣。今上觀兵鳳翔之歲。公以
錫貢會於闕庭。舉朝延首。以望真拜。屬多難之際。蒼黃易
誣。斬馬未聞於去佞。宏羊且偏於用法。是有流沙之譴。不
及旬日。至於五原。犬戎合圍。我在堅壁。以功復為詞曹外
掾。雖雷雨作解。而風塵未厭。流離辛苦。又屆乎漢陽。雲天
路長。骨肉為念。將欲出三峽。浮三江。漸達於吳會。接行鴈
於舊地。問伯魚之他日。蓋生死骨肉之會。豈勝言哉。大寒
之歲。眾木皆死。相彼松柏。雖復小凋。而貞心勁節。不改柯
易葉。實君子之大端也。持此貺別。不知其他。
送賈九歸鳴水序
賈生深於義者也。又能保和天資。強學不倦。甘禦寇之執
爨。處原憲之非病。行於林泉。蓋數周矣。實沈之會。賁然來
思。南郭之下。言尋舊好。顧州縣而不為道屈。齊得失而介
茲福利。實君子之大端也。知我者鮮。謂予知之。朝夕之驩。
經時不去。式歌且賦。嘗至於夜分。不知天下之秋。颯然而
至。咏采薇以獨往。始班荊而送別。南指蜀路。江山四蔽。苟
吾道之可存。居鳴水而何陋。是為不侵不叛之地。得以長
處約矣。乃知全謀決策。可以遠馭。青溪白雲。時復助興。二
三子豈知樂在其中乎。出郊之時。論別而已。
送從叔南遊序
叔父乃相國東海公猶子之慶裔。今少師郢國公外王父
之介弟也。生於台庭。長於儒門。修先王之典禮。操作者之
文律。斯亦叔父立身之道宏矣。屬時艱難。流離辛苦。田園
蕪沒。族黨淪謝。斯又叔父厚生之道窮矣。三十年閒。為東
西人。豈無常科。亦有世路。道之不由。吾其與也。得非恢達
自是。處之無悶耶。况郢公和義以仁。如存展敬。居常館給。
不度以年。因得造寢席。問起居。不敢墜睦親之禮久矣。夫
不羈之才。若不繫之舟。不然。則何以泛其流而析其滯歟。
既而將登商顏。尋綺季翼儲之顯晦。進浮滄浪。追漁父遁
代之始終。或經九嶷。或入五嶺。探靈感。廣異聞。崇朝命駕。
來告于邁。不懌者結遐方之離思。所賀者從諸侯之勝遊。
敬奉觴以祖軷。遂贈言於慎夏云。
送從舅赴陽翟序
昔者秦賦渭陽之詩。蓋孟公子之出祖也。綿歷千祀。頌聲
不泯。幼失慈愛。於斯為苦。未嘗不廢卷撫膺。書紳自勉。以
為罔極之報。祭在如存之禮。不其然歟。自幽燕稱亂。伊洛
內覆。爰我舅黨。舉族東遷。祏室無祀。名園何在。永懷展敬。
渴日無緣。叔舅十年過江。三命作吏。慶垂必復。休有令聞。
使車斯來。輒不自意。陽翟駿選。天書寵光。思同晝遊有日
矣。伯舅京劇先鳴。曷遊偕往。小子江華罷守。未離繫滯。指
途惜別。卜勝初筵。當獻歲之方春。對上林之晴雪。興酣景
晏。欲罷不能。則叔舅之慈惠鍾於我也。良可知矣。望鈞臺
舊都。返伊川故里。出鄢郢長道。控河淮要衝。於焉馳名。於
以在我。况清白以世業留遺。貞幹以天資自許。鴻鵠之舉。
雲霄可期。慙無酷似。拜命之辱。敘離道念。庸不喻乎。司勳
員外郎鄭昌締。卲同等也。實為首倡。其或繼之者。則以多
為貴爾。
送楊倓南遊序
宏農楊倓。世以文藝登甲乙科。而倓克構前烈。復修儒行。
升高作賦。正始言詩。期於拾青。今也被褐。蓋未遇云爾。桂
林之遊。我何憂哉。在幕則副使韋公存乎舊。判官韋公置
乎客。其外則韓萬州為知。舊則倓不孤。客則倓有託。知則
倓可遊。予亦子之舊也。見其來則撫之。憂則樂之。命諸子
以同之。其他則不如二三子之強大。嘗所愧焉。忽有餘興。
言將南邁。尋桂江之遠近。度疑山之險易。適諸侯之館。披
三越之圖。並蒼梧以右轉。觀象地之發跡。亦何謝泛五湖。
探禹穴。而暢其孤憤哉。扁舟一葉。風濤千里。於所適復何
危乎。吾當俟子於壽星之會。而復祗命。所在念此無忽。興
元之元。季夏之望。河南于卲詞。
送厙狄縱入蜀序
夫以禮樂為用。檢身若不及者。嘗聞其語矣。今見厙狄子。
雅而有之。况心氣爽練。尤於妙理。原憲非病。黔婁自安。沽
之哉。吾待價也。漢陽之禾。人食如玉。有妻子以宜家。無饘
粥以餬口。余承艱否。又不能救。夏四月。告余以行。舉家杖
藜。將赴於蜀。蜀多奇士。吾道其南。風水之便。宜未量也。隴
俗春晚。梅花始發。言送山路。蕭然雨寒。四郊多虞。舉手千
萬。
送盛卿序
老夫負累炎方。僻處南館。東阻高岸。西臨通衢。衡門寂寥。
誰與為晤。數日之後。而得比鄰盛卿者。睠道以閒。處約以
靜。詩禮日訓。柴荊晝關。嘗思急病之用。載勤稽古之力。每
接以三餘。時復一見。來不飲酒。去無可欲。儒之敬慎。有如
此者。春三月。叩門告別。且曰。本剡中人也。家於錢塘。一入
桂林。十周星矣。慚走長安之道。將尋吳會之事。乘其波流。
聊以自適。僕老者病者。以憂以悒。留之則難。別又不易。子
之不飲。不可以斗酒歡。我以窮途。無得以束修贈。執手分
別。傷如之何。雲雨一散。江山萬里。東西南北。其有會乎。遷
客于卲贈言而已。
送朱秀才歸上都序
嘗喜南中之遇墨客者甚矣。今又得會稽朱因卿焉。序而
字之。蓋美之爾。况其學也博。其文也精。凡作為篇章。皆可
興咏。處之於代。則詩人之選也。卲故東西南北。願與修好。
從可知矣。始至之日。贄見於我府公。府公答之以客禮。亦
既館給。終焉宴私。高枕延國士之風。開門多長者之轍。義
非苟合。道不虛行。叩清徵而況我知音。執禮容而許我先
達。歡於老夫接。辱與允子遊。風雨如晦。孰云其已。而北走
長安萬里。帝王居治所也。賢關啟鑰。哲匠見焉。鵬摶鳳翥。
造次於是。彼美因卿。在斯一舉。餘勇可賈。矧爾彀中。瀟湘
悠悠。鄢郢阻修。商峴衡嶷。白雲閒之。登山臨水。楚人之重
別也。人涉卬否。衞詩之歎異也。雖欲勿歎。得無歎乎。
送陳秀才序
秀才以我府公有元昆同官之舊。邂逅不見。於今三年。故
不遠數千里。泝瀟湘踰零桂而循來。上謁府公。府公嘉是
來也。館有加籩之餼。讌有承筐之禮。上下交好。州人悅之。
既而盈卷新文。惠予佳句。[:#AS-99D1:⿰舟羲]舟將往。咨我緒言。夫閉門循
來者。遷客之心也。窮巷迂轍者。達士之情也。以達士之情
眷。索遷客不腆之作。雖處憂危。得無承乎。多謝之仁。行矣
自愛。
送冷秀才東歸序
昔泰卿賦多與太學英達為之遊。二十年閒。學者逃難。石
渠遂閉。鼓篋無聞。近三四年。復與士合。每歲以故事選實
而流頌聲。則江寧冷侯。由此擢秀。今乏與比。前或少雙。是
以中朝宗文。當代秉義者。蓋嚮風矣。不復相鄙。愚無閒然。
得為田蘇之遊。不負金石之契。亦既多矣。吳會之地。慈親
倚門。冷侯言歸。心切攸往。白鴈初過。青冥轉高。駕言東遊。
雲雨惜別。卲亦是日理裝也。始同末異。愴此歧路。冷侯深
於詩也。祕監韋公敘焉。其為歌詩以出餞。皆漢廷顯達。士
林精妙。各附爵里。為一時之榮。卲何言哉。貺別而已。
送竇秀才序
曩歲忝西掖舍人。與秀才同官遊。朝赴玉墀。夕下金闕。於
今二十年矣。今復左遷僻地。羈旅信安。不期東遊。邂逅相
遇。而能倍年下禮。論舊加敬。實高標雅裁。為邦家之光。故
懷袖雄文。予得興咏。長途逸足。予將企望。而殿中侍御史
范陽盧公。聿來監州。持我文柄。解書之畏。當翰林主人。來
者飲德。挹之不竭。嘯歌攸同。迨茲中冬。將盡厚意。不虞作
別。况予之與名輩者乎。如何選舟。告我行邁。羅郭之下。縠
川可厲。枯桑槭而不知有風。暮天晻而且欲飛雪。此時以
長年。其悲懷哉。曷日相會哉。
送蔡秀才序
蔡氏之子曰虛舟。以十月良日旅次於信安。謂余老於文
者。展後進之禮。清晨來思。贈余舊文。凡數十篇。與之討論。
導以無倦。蔡子乃盱衡而納焉。夫如是。則何患乎名不揚。
道不行。春官卿復將示諸掌乎。佻兮達兮。亦以永日。言飲
之酒。時無閒焉。客非滯者。遊有常者。言告言歸。明日遂行。
雖江南地暖。於景度短急。張帆便風。猶可及遠。蔡子其將
邁乎。常山公于卲敘別。
送通上人之南海便赴上都序
通公。釋門之秀者也。生本達節。出修梵行。表之以威儀。文
之以外教。始具戒於衡山之下。瀟湘之閒。嘗以律人。法雖
可住。而相不可住。是以杖飛錫。入五嶺。將遠舉於羅浮。尋
跡於現靈。為矯其因而集乎緣。遊其方而廣乎志。洪惟通
公之為心也。其至矣夫。猶復歷天柱。訪爐峰。背淮淝。即嵩
潁。翺翔乎中國。以及乎上京。上京聖君布政之所也。公觀
夫宮闕。則曷若西方之諸天。公接彼龍象。則曷若西方之
眾聖。加以探密藏。傳意珠。發揮象法。啟迪來學。在此行也。
扁舟而南。溟漲茫茫。要荒積阻。動千萬里。歲月不之計。歧
路不之悲。曠哉釋子。不可得而攀也。
送銳上人遊羅浮山序
釋氏之有出家。猶儒門之務行道。既得其道。則思其通。過
去諸佛。以故能聖。則出證於無生。歸於等觀。安可倪乎。有
乘精於斯。勤於斯。乃至旋頂無苦。剜身為樂。赴湯蹈火。而
不捨晝夜者。是夫銳公。天縱明惠。學究多聞。誦詩三百。而
言思無邪。閱部十二。而義心自了。寄文章為語默。任施捨
為行藏。內修為法律。外習為祕苑。予則不敏。人皆仰之。前
年背自瀟湘。登桂嶺。大人君子。延方丈之室。與論實相。下
士齊人。奉次第之食。為說皆空。習靜而外郛永安。得朋而
西山有寺。青蓮宮裏。日月宵中。雖法侶常遊。而吾儕不閒。
嘗憶浮山是蓬萊一島。浮來與羅峰合秀。寶房瑤室。七十
有二。松閣石樓。千百其數。麻姑舞鳳之地。葛仙蟬蛻之所。
將欲導殊勝。廣異聞。銳公此行。天下莫二矣。十月良月。晴
天愛景。密葉彌茂。繁花不寒。㣥山壁立而合沓百蠻。長江
海連而澎湃萬里。搜奇索異。可駐行舟。懷哉勝遊。不愧相
送。迨春之冰泮。期我於荊峴之閒乎。
河南于氏家譜後序
序曰。卲高叔祖皇朝尚書左僕射侍中太子太師燕國定
公諱志寧。博學多聞。徇忠秉直。為秦府十八學士。其左右
庶子不道。嘗撰諫苑三十篇諷之。凡有文集若干卷於代。
又述作之外。修集家譜。其受姓封邑。衣冠婚嫁。著之譜序。
亦既備矣。歷一百七十餘年。家藏一本。人人遵守。未嘗失
墜。洎天寶末。幽寇叛亂。今三十七年。頃屬中原失守。族類
逃難。不南馳吳越。則北走沙朔。或轉死溝壑。其誰與知。或
因兵禍縱橫。吊魂無所。或道路阻塞。不由我歸。或田園淹
沒。無可迴顧。所以舊譜散落無餘。將期會同。考集不齊。奚
為修集。實難有待。今且從卲一房。自為數例。有若九祖長
房今太子少保譙國公頎。與卲同升於朝。股肱四聖。為國
元老。卲之弟也。有若九祖第三房今襄王府錄事參軍載。
與卲同在京列。保家履道。為宗室長。卲之兄也。各引才識
子弟。參定其宜。從而審之。誰曰不可。又以子孫漸多。昭穆
編次。紙幅有量。須變前規。亦春秋之新意也。今請每房分
為兩卷。其上卷自九祖某公至元孫止。其下卷自父考及
身已降。迭相補注。即令卲以皇考工部尚書為下卷之首。
此其例也。且諸房昭穆既同。尋而繹之。可以明矣。後能代
習家法。述作相因。從子及孫。從孫及子。孫孫子子。興復宗
祧。豈唯兩卷乎。將十部而彌盛矣。其文公第四子安平公
房此建平公已上三房衣冠人物全少。今與文公第五子
齊國公文公第六子葉陽公文公第七子平恩公文公第
八子襄陽公文公第九子桓州刺史併以六房。同為一卷。
就中第五卷已下。子孫皆名位不揚。婚姻無地。湮沈斷絕。
寂爾無聞。但存舊卷而已。後有遇之者知之者。以時書之。
其五祖九祖分今敘在三卷。並錄之於後。時貞元八年歲
在壬申八月朔日。金紫光祿大夫太子賓客上柱國襲恒
山郡開國公于卲述。
