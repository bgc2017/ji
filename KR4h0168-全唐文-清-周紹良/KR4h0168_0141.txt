欽定全唐文卷一百四十一
魏徵(三)
明堂議
明堂之作。其所由來遠矣。爰自軒唐。逮乎秦漢。有損有益。
或同或異。記述參差。莫能詳究。今稽諸古訓。參以舊圖。其
上圓下方。複廟重屋。百慮一致。異軫齊歸。暨當塗膺籙。未
遑斯禮。典午聿興。無所取則。裴頠以諸儒持論。異端蜂起。
是非舛互。靡所適從。遂乃以人廢言。止為一殿。宋齊則仍
其舊。梁陳遵而不改。雖嚴配有所。祭饗不匱。求之典則。道
實未宏。何者。夏禹哲王。致美於祭服。周公大孝。備物於宗
祀。聖人設教。夫豈徒哉。然則身處卑宮。神居重屋。斯豈苟
求壯麗。崇飾華侈。固亦致孝尊親之道。因高事天之義。求
其遠趣。非無深旨。蓋以神本虛元。無聲無臭。視之不見。聽
之不聞。既杳冥而莫測。故廣袤之度罔知。夫孝因心生。禮
緣情立。心不可極。故備物以表其誠。情無以盡。故飾宮以
廣其敬。宣尼美歎。意在茲乎。自五帝迄今。代有損益。宮室
制度。每越舊章。重屋規模。獨虧前典。文祖過土階之儉。世
宗踰卑宮之陋。配天致極。理必未安。伏惟陛下以上聖之
英靈。承皇天之眷命。一六合而光宅。得萬國之懽心。九譯
之貢既承。明堂之位仍闕。永言殷薦。誠感自中。臣等親奉
德音。預參大議。思竭塵露。增崇山海。凡聖人有作。義重隨
時。萬物斯覩。事資通變。若據蔡邕之說。則至理失於文繁。
若依裴頠所為。則大體傷於質略。求之情理。未臻厥中。今
之所議。非無用捨。請為五室重屋。上圓下方。既體有則象。
又事多故實。下室備布政之居。上堂為祭天之所。人神不
雜。禮亦宜之。其高下廣袤之規。几筵尺丈之度。則並隨時
立法。因事制宜。自我而作。不必師古。圖像備陳。決之聖慮。
廓千載之疑議。為百王之懿範。不使泰山之下。惟聞黃帝
之法。汶水之上。獨稱漢武之圖。則通乎神明。庶幾可俟。子
來經始。成之不日。謹議。
朝臣被推劾朞以上親不宜停侍衞入內議
竊以刑辟之設。世輕世重。防奸慮禍。異代同歸。傳曰。舜之
誅也殛鯀。其舉也興禹。書云。父子兄弟。罪不相及。此乃哲
王盛德。稱之自遠。爰逮近古。漸為深防。刑人不在君側。雖
著禮經。子孫緣於父祖。猶無定式。故張湯伏辜。安世為漢
朝名相。嵇康就戮。延祖為晉室忠臣。是知君有刑臣之道。
下無讐天之義。至於子孫。方之昆弟。愛敬不同。非無等級。
考之刑憲。參詳古今。科條既殊。節文又異。量輕重以原情。
因親疎以定制。疎而不漏。而易從。示無私之心。坦至公之
路。論德則可大。為法則可久。不失理。不害義。因循弗革。切
為未允。至若被推劾者。期以上親不許入內。此由罪狀初
發。君怒未怠。父子兄弟。義不自安。上展睿聖之心。下申恐
懼之意。且不聽入。未為失理。依舊不改。亦非乖謬。謹議。
嫂叔舅服議
臣竊聞之。禮所以決嫌疑。定猶豫。別同異。明是非者也。非
從天降。非從地出。在人情而已矣。人道所先。在乎敦睦九
族。九族敦睦。由乎親親。以近及遠。親屬有等差。故喪紀有
降殺。親疎有九。服術有六。隨恩以薄厚。稱情以立文。舅之
與姨。雖為同氣。推之於母。輕重相懸。何則。舅為母之本宗。
姨乃外戚他族。求之母族。姨不預焉。考之經文。舅誠為重。
故周王念齊。每稱舅甥之國。秦伯懷晉。實切渭陽之詩。今
在舅服止一時。為姨居喪五月。徇名喪實。逐末棄本。此古
人之情。或有未達。今之損益。實在茲乎。記曰。兄弟之子猶
子也。蓋引而進之也。嫂叔之無服。蓋推而遠之也。禮。繼父
同居者。則為之期。未嘗同居。則不為服。從母之夫。舅之妻。
二人相為服。或曰。同爨緦。然則繼父之徒。並非骨肉。則服
重由乎同爨。恩輕在乎異居。故知制服雖繫於名文。蓋亦
緣恩之厚薄者也。或有長年之嫂。遇孩童之叔。劬勞鞠養。
恩若所生。分饑共寒。契闊偕老。譬同居之繼父。方他人之
同爨。情義之深淺。寧可同日而言哉。在其生也。愛之同於
骨肉。及其死也。則曰推而遠之。求之本原。深所未喻。若推
而遠之為是。則不可生而共居。生而共居為是。則不可死
同行路。重其生而輕其死。厚其始而薄其終。稱情立文。其
義安在。且事嫂見稱。載籍非一。鄭仲虞則恩禮甚篤。顏宏
都則竭誠致感。馬援則見之必冠。孔伋則哭之為位。此並
躬踐教義。仁深孝友。察其所行之旨。豈非先覺者乎。但於
其時。上無哲王。禮非下之所議。遂使深情鬱於千載。至禮
藏於萬古。其來久矣。豈不惜哉。今屬欽明御宇。光華再旦。
五禮詳洽。一物無遺。猶且永念慎終。凝神遠想。以為尊卑
之敘。雖煥乎大備。喪紀之制。或情理未除。爰命秩宗。詳議
損益。臣等奉遵明旨。觸類旁求。採摭㣥經。討論傳記。或損
其有餘。益其不足。使無文之禮咸秩。敦睦之情畢舉。變薄
俗於既往。垂篤義於將來。信六籍所不能談。超百王而獨
得者也。其損益之事。備陳如左。謹按高祖父母舊服齊衰
三月。請加為齊衰五月。適子婦舊服大功。請加為期。眾子
婦舊服小功。今請與兄弟子同為大功九月。嫂叔舊無服。
今請服小功五月。服其弟妻及夫兄。亦小功五月。舅舊服
緦麻。請與從母同服小功五月。謹議。
象古建侯未可議
臣聞三代之利建藩屏。保乂皇家。兩漢之大啟山河。同奬
王室。故楚國不恭。齊桓有召陵之師。諸呂稱難。朱虛奮北
軍之謀。九鼎絕而復安。諸侯傲而還肅。比夫秦之孤立。子
弟為匹夫。魏氏虛名。藩捍若囹圄。豈可同年而語哉。至於
同憂共樂之談。百不一存。始蒙聖帝敷至仁以流宏澤。沐
春風而沾夏雨。一朝棄之。為諸侯之隸。眾心未定。或致逃兦
。其未可一也。既立諸侯。當建社廟。禮樂文物。儀衞左右。
頓闕則理必不安。粗修則事在未暇。其未可二也。大夫卿
士。咸資祿俸。薄賦則官府困窮。厚斂則人不堪命。其未可
三也。王畿千里。征稅不多。至於貢賦所資。在於侯甸之外。
今並分為國邑。京師府藏必虛。諸侯朝宗。無所取給。其未
可四也。今燕秦趙代。俱帶蕃夷。黠羌旅拒。匈奴未滅。追兵
內地。遠赴邊庭。不堪其勞。將有他變。難安易動。悔或不追。
其未可五也。原夫聖人舉事。貴在相時。時或未可。理資通
變。敢進芻蕘之議。惟明主擇焉。謹議。
賞舊左右議
昔晉文反國。爰議從兦之賞。漢皇定鼎。先說入蜀之功。太
宗兆協大橫。未忘代邸之舊。光武符膺赤伏。猶念潁川之
勤。此一霸三王。名高前代。豈溺情於近習。曲私於一物哉。
蓋理有必然。義不得巳也。書曰。人惟求舊。左右等攀附鱗
翼。多歷歲年。入參社稷之守。出為羈絏之僕。冒犯鋒鏑。契
闊險難。或力盡鞍甲。恩澤莫沾。或身沒戰場。子孫未錄。㣥
議不息。實由於此。今時來有運。天門已開。故攀柱之懽未
絕。積薪之歎尚深。若不申此大通。(疑)考之㣥望。介之推高
潔。猶未免言。臣等慮不及遠。輒申狂瞽。伏惟深察。悚慄謹
議。
與徐世勣書
自隋末亂離。㣥雄競逐。跨州連郡。不可勝數。魏公起自叛
徒。奮臂大呼。四方響應。萬里風馳。雲合霧聚。眾數十萬。威
之所被。將半天下。破世充于洛口。摧化及於黎山。方欲西
蹈咸陽。北陵元闕。揚旌瀚海。飲馬渭川。翻以百勝之威。敗
於奔兦之虜。固知神器之重。自有所歸。不可以力爭。是以
魏公思皇天之乃睠。入函谷而不疑。公生於擾攘之時。感
知已之遇。根本已拔。確乎不動。鳩合遺散。據守一隅。世充
以乘勝餘勇。息其東略。建德因侮兦之勢。不敢南謀。公之
英聲。足以振於今古。然誰無善始。終之慮難。去就之機。安
危大節。若策名得地。則九族蔭其餘輝。委質非人。則一身
不能自保。殷鑒不遠。公所聞見。孟賁猶豫。童子先之。知幾
其神。不俟終日。今公處必爭之地。乘宜速之機。更事遲疑。
坐觀成敗。恐凶狡之輩。先人生心。則公之事去矣。
諸王善惡錄序
觀夫膺期受命。握圖御宇。咸建懿親。藩屏王室。布在方策。
可得而言。自軒分二十五子。舜舉十六族。爰歷周漢。以逮
陳隋。分裂山河。大啟磐石者眾矣。保乂王家。與時升降。或
失其土宇。不祀忽諸。然考其盛衰。察其興滅。功成名立。咸
資始封之君。國喪身兦。多因繼體之后。其故何哉。始封之
君。時逢草昧。見王業之艱阻。知父兄之憂勤。是以在上不
驕。夙夜匪懈。或設醴以求賢。或吐飧而接士。故甘忠言之
逆耳。得百姓之歡心。樹至德於生前。流遺愛於身後。暨乎
子孫繼體。多屬隆平。生自深宮之中。長居婦人之手。不以
高危為憂懼。豈知稼穡之艱難。昵近小人。疎遠君子。綢繆
哲婦。傲很明德。犯義悖禮。淫荒無度。不尊典憲。僭差越等。
恃一顧之權寵。便懷匹嫡之心。矜一事之微勞。遂有無厭
之望。棄忠貞之正路。蹈奸宄之迷途。愎諫違卜。往而不返。
雖梁孝齊同之勳庸。淮南河東之才俊。摧摩霄之逸翮。成
窮轍之涸鱗。棄桓文之大功。就梁董之顯戮。垂為明戒。可
不惜乎。皇帝以聖哲之姿。拯傾危之運。耀七德以清六合。
總萬國而朝百靈。懷柔四荒。親睦九族。念華萼於棠棣。寄
維城於宗子。心乎愛矣。靡日不思。爰命下臣。考覽載籍。博
求鑒鏡。貽厥孫謀。臣輒竭愚淺。稽諸前訓。凡為藩為翰有
國有家者。其興也必由於積善。其兦也皆在於積惡。故知
善不積不足以成名。惡不積不足以滅身。然則禍福無門。
吉凶由已。惟人所召。豈徒然哉。今錄自古諸王行事得失。
分為善惡。各為一篇。名曰諸王善惡錄。欲使見善思齊。足
以揚名不朽。聞惡能改。庶得免乎太過。從善則有譽。改過
則無咎。興兦是係。可不勉與。
㣥書治要序
竊惟載籍之興。其來尚矣。左史右史。記事記言。皆所以昭
德塞違。勸善懲惡。故作而可紀。薰風揚乎百代。動而不法。
炯戒垂乎千祀。是以歷觀前聖。撫運膺期。莫不懍乎御朽。
自強不息。朝乾夕惕。義在茲乎。近古皇王。時有撰述。並皆
包括天地。牢籠㣥有。競採浮豔之詞。爭馳迂誕之說。騁末
學之傳聞。飾雕蟲之小技。流蕩忘反。殊塗同致。雖辯周萬
物。愈失司契之源。術總百端。彌乖得一之旨。皇上以天縱
之多才。運生知之睿思。性與道合。動妙幾神。元德潛通。化
前王之所未化。損已利物。行列聖所不能行。瀚海龍庭之
野。並為郡國。扶桑若木之域。咸襲纓冕。天地成平。外內禔
福。猶且為而不恃。雖休勿休。俯協堯舜。式遵稽古。不察貌
乎止水。將取鑒乎哲人。以為六籍紛綸。百家蹖駮。窮理盡
性。則勞而少功。周覽汛觀。則博而寡要。故爰命臣等。採摭
㣥書。翦截浮放。光昭訓典。聖思所存。務乎政術。綴敘大略。
咸發神衷。雅致鉤深。規摹宏遠。網羅政體。事非一日。若乃
欽明之后。屈已以救時。無道之君。樂身以兦國。或臨難而
知懼。在危而獲安。或得志而驕居。業成以致敗者。莫不備
其得失。以著為君之難。其委質策名。立功樹惠。貞心直道。[●
]軀殉國。身殞百年之中。聲馳千載之後。或大奸巨猾。轉
日迴天。社鼠城狐。反白作黑。忠良由其放逐。邦國因以危[●
]者。咸亦述其終始。以顯為臣不易。其立德立言。作訓垂
範。為綱為紀。經天緯地。金聲玉振。騰實飛英。雅論徽猷。嘉
言美事。可以宏奬名教。崇太平之基者。固亦片善不遺。將
以丕顯皇極。至於母儀嬪則。懿后良。參徽猷于十亂。著深
誡于辭輦。或傾城哲婦。兦國艷妻。候晨雞以先鳴。待舉烽
而後笑者。時有所存。以備勸戒。爰自六經。訖乎諸子。上始
古帝。下盡晉年。凡為五袠。合五十卷。本求治要。故以治要
為名。但皇覽遍略。隨方類聚。名目互顯。首尾淆亂。文義斷
絕。尋究為難。今之所撰。異乎先作。總立新名。各全舊體。欲
令見本知末。原始要終。並棄彼春華。採茲秋實。一書之內。
牙角無遺。一事之中。羽毛咸盡。用之當今。足以殷鑒前古。
傳之來葉。可以貽厥孫謀。引而申之。觸類而長。蓋亦言之
者無罪。聞之者足以戒。庶宏茲九德。而易從。觀彼百王。不
疾而速。崇巍巍之盛業。開蕩蕩之王道。可久可大之
功。並天地之貞觀。日用日新之德。將金鏡以長懸矣。其目
錄次第。編之如左。
為李密檄滎陽守郇王慶文
早挹芳猷。未諧披展。甚為翹佇。興寢增勞。寒勢轉嚴。比得
清吉。及處危城。無乃憂悴。自猜狂嗣位。多歷歲年。剝削黔
黎。塗毒天下。瓊室瑤臺之麗。未極驕奢。糟邱酒池之荒。非
為淫亂。加以違忠臣之諫。從婦人之言。殺戮忠良。科稅無
巳。是以蝟毛而起。豹變其文。共舉義旗。同翦凶虐。今者屯
營鞏洛。開發太倉。賑恤饑羸。或從充健。吳戈電照。隸首算
而無窮。冀馬雲屯。宏羊計而難盡。是以八方並湊。萬里俱
來。莫不期入關以兦秦。爭渡河而滅紂。東窮海岱。南洎江
淮。凡厥遺黎。承風慕義。唐公起兵黎(疑作晉)陽。軍臨灞岸。三
秦父老。千里犒師。協義同心。共為犄角。元寶藏武陽興義。
即取黎陽。燕趙之郊。來蘇成詠。唯滎陽一郡。仍獨守迷。爰
以宗盟。尚疑銜璧。敬陳鍼藥。冀愈膏肓。夫微子紂之長兄。
親實為重。項伯籍之季父。戚乃非疎。然其去朝歌而處周。
背西楚而歸漢。豈不眷戀宗祊。留連骨肉。但為識寶鼎之
遷移。知神器之先改。河決不可壅。樹顛不可維。所謂元覽
通人。明鑒君子者矣。而王之先代。家住山東。本姓郭氏。乃
非楊族。只為宿與隋朝。頗有勳舊。遂得預沾磐石。名在葭
莩。婁敬之與漢高。殊非血允。呂布之於董卓。良異天親。芝
焚蕙歎。事不同此。又王之昏主。心若豺狼。儲忿同胞。乃甚
沈閼。惟勇及諒。咸罄甸師。魏文之毒任城。漢武之鴆河獻。
假使宗祧是一。疎不間親。况乃族類為非。有何疑阻。王之
為臣。無所獻納。不能曲突徙薪。除煩去惑。致令四海鼎沸。
百姓亂麻。高壘深溝。自固而巳。藩屏之寄。豈若是乎。欲免
大責。其可得也。為王計者。莫若舉城從義。開門送款。識幾
知變。足為美談。乃至子孫。長守富貴。今王世充屢被摧破。
偷存漏刻。段達等東都窘迫。自救無聊。世充朝兦。彼便夕
死。又江都荒酣酒色。流湎忘歸。內外崩離。人情怨憤。上江
米船。皆被抄截。士卒飢餒。半粟不充。事切析骸。義均煮弩。
舉烽火於驪山。諸侯莫至。浮膠船於漢水。還日未期。近得
朱粲啟詞。銳師百萬。已破襄陽。總帥熊羆。沿流東下。[:#AS-8864:⿺克寸]期
指日。定滅江都。分項籍於五侯。切王莽於千段。王獨守孤
城。援絕千里。餱糧之計。僅有月餘。弊卒之多。才盈數百。何
以恃賴。欲相抗拒。求枯魚於市肆。即事未遙。因歸雁以運
糧。竟知何日。然城中豪傑。王之腹心。思殺長吏。將為內應。
只恐禍生匕首。釁起蕭牆。枉以七尺之形。徒償千金之購。
可為寒心。可為酸鼻者也。今貔貅百萬。馬首欲東。惟待王
世充破了。鼓行東邁。梯衝亂舞。鼓角潛鳴。笑虢叔之死焉。
悲襄陽之噍類。南陽守齮。封侯之事杳然。東門逐獵。臨刑
之歎何晚。深相愛惜。裂帛裁書。幸可三思。自求多福。
砥柱山銘
仰臨砥柱。北望龍門。茫茫禹跡。浩浩長春。
九成宮醴泉碑銘
維貞觀六年孟夏之月。皇帝避暑於九成之宮。此則隋之
仁壽宮也。冠山抗殿。絕壑為池。跨水架楹。分巖竦闕。高閣
周建。長廊四起。棟宇膠葛。臺榭參差。仰視則楃[:#AS-FBEE:●]苕楃[:#AS-FBEE:●]
蔕百尋。下臨則崢嶸千仞。珠璧交映。金碧相輝。照灼雲霞。
蔽虧日月。觀其移山迴澗。窮泰極侈。以人從欲。良足深尤。
至於炎景流金。無鬱蒸之氣。微風徐動。有淒清之涼。信安
體之佳所。誠養神之勝地。漢之甘泉。不能尚也。皇帝爰在
弱冠。經營四方。逮乎立年。撫臨億兆。始以武功一海內。終
以文德懷遠人。東越青邱。南踰丹徼。皆獻琛奉贄。重譯來
王。西暨輪
臺。北拒元闕。並地列州縣。人充編戶。氣淑年和。邇安遠肅。
㣥生咸遂。靈貺畢臻。雖藉二儀之功。終資一人之慮。遺身
利物。櫛風沐雨。百姓為心。憂勞成疾。同堯肌之如腊。甚禹
足之腁胝。針石屢加。腠理猶滯。爰居京室。每弊炎暑。㣥下
請建離宮。庶可怡神養性。聖上愛一夫之力。惜十家之產。
深門[:#AS-FBEE:●]下固拒。未肯俯從。以為隋氏舊宮。營於曩代。棄之
則可惜。毀之則重勞。事貴因循。何必改作。於是斵彫為樸。
損之又損。去其太甚。葺其頹壞。雜丹墀以砂礫。間粉壁以
塗泥。玉砌接於土階。茅茨續於瓊室。仰觀壯麗。可作鑒於
既往。俯察卑儉。足垂訓於後昆。此所謂至人無為。大聖不
作。彼竭其力。我享其功者也。然昔之池沼。咸引谷澗。宮城
之內。本乏水源。求而無之。在乎一物。既非人力所致。聖心
懷之不忘。粵以四月甲申朔旬有六日已亥。上及中宮。歷
覽臺觀。閒步西城之陰。躊躇高閣之下。俯察厥土。微覺有
潤。因而以杖導之。有泉隨而湧出。乃承以石檻。引為一渠。
其清若鏡。味甘如醴。南注丹霄之右。東流度於雙闕。貫穿
青瑣。縈帶紫房。激楊清波。滌蕩瑕穢。可以導養正性。可以
澂瑩心神。鑒映㣥形。潤生萬物。同湛恩之不竭。將元澤之
常流。
匪惟乾象之精。蓋亦坤靈之寶。謹按禮緯云。王者刑殺當
罪。賞錫當功。得禮之宜。則醴泉出於闕庭。鶡冠子曰。聖人
之德。上及太清。下及太寧。中及萬靈。則醴泉出。瑞應圖曰。
王者純和。飲食不貢獻。則醴泉出。飲之令人壽。東觀漢紀
曰。光武中元元年。醴泉出於京師。飲之者痼疾皆愈。然則
神物之來。實扶明聖。既可蠲茲沈痼。又將延彼遐齡。是以
百辟卿士。相趨動色。我后固懷撝挹。推而弗有。雖休勿休。
不徒聞於往昔。以祥為懼。實取騐於當今。斯乃上帝元符。
天子令德。豈臣之末學。所能丕顯。但職在記言。屬茲書事。
不可使國之盛美。有遺典策。敢陳實錄。爰勒斯銘。其詞曰。
惟皇撫運。奄壹寰宇。千載應期。萬物斯覩。功高大舜。勤深
伯禹。絕後光前。登三邁五。握機蹈矩。乃聖乃神。武克禍亂。
文懷遠人。書契未紀。開闢不臣。冠冕並襲。琛贄咸陳。大道
無名。上德不德。元功潛運。幾深莫測。鑿井而飲。耕田而食。
靡謝天功。安知帝力。上天之載。無臭無聲。萬類資始。品物
流形。隨感變質。應德效靈。介焉如響。赫赫明明。雜遝景福。
葳蕤繁祉。雲氏龍官。龜圖鳳紀。日舍五色。烏呈三趾。頌不
輟工。筆無停史。上善降祥。上智斯悅。流謙潤下。潺湲皎潔。
蓱旨醴甘。冰凝鏡澈。用之日新。挹之無竭。道隨時泰。慶與
泉流。我后夕惕。雖休勿休。居崇茅宇。樂不般遊。黃屋非貴。
天下為憂。人玩其華。我取其實。還淳反本。代文以質。居高
思墜。持滿戒溢。念茲在茲。永保貞吉。
唐故邢國公李密墓誌銘
觀乎天造草昧之初。有聖經綸之始。原鹿逐而猶走。瞻烏
飛而未定。必有異人間出。命世挺生。負問鼎之雄圖。鬱拔
山之壯氣。控御英傑。鞭撻區㝢。志逸風飇。勢傾海岳。或一
丸請封函谷。或八千以割鴻溝。夏殷資以興兦。楚漢由其
輕重。懋功隳乎既立。奇策敗於垂成。仰龍門以摧鱗。望天
池而墜翼。求之前載。豈代有其人者哉。公諱密。字元邃。隴
西成紀人。自種德降祉。宏道垂風。導碧海之長瀾。竦閬峯
之遙構。家傳餘慶。明哲繼軌。論文德則弻諧舜禹。語武功
則經綸秦漢。其餘令聞令望。且公且侯。垂翠緌拖鳴玉者。
蓋亦耆舊未得盡傳。良史莫能詳載矣。曾祖弻。周太師上
柱國衞公。祖曜。周太保魏公。父寬。隋上柱國大將軍涼州
總管蒲山郡公。並匡周之美。呂望愧其嘉謀。平吳之功。杜
預慙其遠略。公渥洼龍種。丹穴鳳雛。降列象之元精。稟成
形之秀氣。雲生五色。一日千里。起家左親衞府東宮千牛
備身。趨馳武帳。暉映廊廡。出入龍樓。光生道路。隋文帝精
華已竭。義不斷恩。始開陵長之源。將致覆宗之禍。公見機
而作。謝病言歸。優游經史。晦明藏用。風塵靡雜。賓友簡通。
交必一時之俊。談必霸王之略。尚書令景武公楊素。崖岸
峻峙。天資宏亮。壁立千仞。直上萬尋。嗣關西之孔子。追陜
東之姬旦。深謀遠鑒。獨步當時。公年甫弱冠。時人未許。景
武一見風神。稱其傑出。乃命諸子。從而友焉。並結以始終
之期。申以死生之分。暨有隋二世。肆虐黔首。三象霧塞。五
岳塵飛。妖災所臻。匪唯血落星隕。怨讟所動。寧止石言鬼
哭。轍迹遍於天下。徭戍窮於海外。冤魂塞宇宙。白骨蔽原
野。墳壟發掘。城郭邱墟。萬里蕭條。人烟斷絕。公與楚公協
契。共拯橫流。未息溟海之波。幾及昆岡之火。兦自道中。竄
身草澤。奮臂大呼。㣥雄嚮起。豹變梁楚。鳳翔鞏洛。據敖庾
而塞轘轅。登太行而臨白馬。九服諸侯。四方豪傑。或跨州
連郡。或稱帝圖王。合從締交。爭兦秦族者。莫不驅茲青犢。
背彼黑山。擊長轂以雷奔。望高旗而電集。不期而會者以
百千數。遂大開幕府。肇啟霸圖。敷七德以宣威。掩八紘而
取俊。鱗羽畢萃。草澤無遺。於是發人文以化之。播仁義以
乘之。應時機以鼓之。總㣥策以決之。九野風馳。六合雷駭。
彈壓趙燕。振驚江漢。世充甚昆陽之敗。煬帝同望夷之禍。
化及師殲於黎陽。建德稽顙於河朔。七國之地。四為我有。
五都之所。三在域中。胡騎千㣥。長戟百萬。餘馬則河洛可
竭。作氣則嵩華自飛。近無不懷。遠無不肅。聲溢寰宇。威懾
華夷。屬人神乏主。以天下為已任。荒裔佇來蘇之望。遺黎
有息肩之所。雖實下民伊賴。然非上帝所臨。壯志展於人
謀。雄圖屈於天命。始先鳴於大樹。終垂翅於㣥孽。乃眷西
顧。舉茲東夏。載驅周道。來謁承明。帝曰念功。降茲休命上
柱國邢國公。拜光祿卿。公威雖未振。主自為謀。蓋當世舊
部先附。多出其右。故吏後來。或居其上。懷漁陽之憤憤。[:#AS-8342:●]
從吳耿後列。同淮陰之怏怏。羞與絳灌為伍。負其智勇。頗
不自安。俄屬元帥秦王。經營洛。亦親承祕策。率卒先行。既
出雞鳴之關。方次休牛之塞。詔命施號。更盡嘉謀。公想雲
夢之偽遊。慮青衣之詐反。心辭魏闕之下。志在江湖之上。
慕范蠡之高蹈。追赤松之遠遊。熊耳峯危。羊腸路險。降吳
不可。歸蜀無路。短兵既接。修途已窮。陰陵失道。詎展拔
山之力。騅馬不逝。徒切虞兮之歌。臨陣喪元。時年三十有
七。故吏上柱國黎陽總管曹國公徐世勣等表請收葬。有
詔許焉。公體質貞明。機神警悟。五行一覽。半面十年。雅善
書劍。尤精文史。輕一夫之勇。學萬人之敵。至於三令五申
之法。七縱七擒之功。出天入地之奇。拔幟擁沙之策。莫不
動如神化。應變無窮。負縱橫之才。遇風雲之會。望紫氣以
驤首。淩扶搖而振翮。總不召之眾。問獨夫之罪。從我如流。
三分將二。遂有囊括四海之志。併吞六合之心。既而神器
有歸。朝宗天闕。率從義之旅。為勤王之師。更以名重自疑。
功高是懼。將遠遊以避難。翻途窮而及禍。惜乎高鳥未盡。
良弓遽折。敵國猶梗。謀臣已喪。天子過細柳以興嗟。聞鼓
鼙而軫慮。雅重事人之節。方申詔葬之禮。粵以武德二年
某月日。葬於黎陽山西南五里之平原。禮也。故吏徐世勣
等。或同嬰世網。共涉艱難。感意氣於一言。託風雲於千載。
所恨並發唐代。不列元凱之功。俱為漢臣。獨漏山河之誓。
是以慟深欒布。悲甚向雄。慮陵谷之推移。勒斯銘於泉戶。
庶使神遊楚國。無慙項羽之臣。魂往齊都。不愧田橫之冡。
乃為銘曰。
如馬唐臣。猶龍周史。宏道百世。邁德千祀。帶地深源。極天
峻峙。玉種逾潤。蘭芳不已。成形騰氣。成象降精。餘慶鍾美。
惟公挺生。少表奇智。早擅美聲。符采發越。志略縱橫。隋道
方衰。始開陵長。覩茲兆亂。緬然長想。閉關晦迹。招弓莫往。
盤桓利居。不嬰世網。運居道消。時逢改卜。朱旗爰止。素靈
已哭。野戰㣥龍。馳走原鹿。競窺周鼎。爭兦秦族。時遭蠖屈。
運偶鳳翔。劬勞百戰。經營四方。振蕩六合。牢籠八荒。始聞
楚霸。終基漢王。㣥雄並起。莫恢王度。聖人既作。皇天乃顧。
爰自東夏。言遵西路。來擬竇融。寵逾英布。爵窮五等。位登
九棘。帷幄參謀。高衢騁力。海運方遠。圖南未極。縱壑摧鱗。
摩天墜翼。熊耳失路。新安殞身。長男喪楚。少女留秦。驚魂
靡託。反葬何因。列樹松檟。唯餘故人。
