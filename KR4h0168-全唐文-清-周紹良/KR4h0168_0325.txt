欽定全唐文卷三百二十五
王維(二)
對官門誤不下鍵判
安上門應閉主者誤不下鍵
設險守國。金城九重。迎賓遠方。朱門四闢。將以晝通阡陌。
宵禁姦非。眷彼閽人。實司是職。當使秦王宮裏。不失狐白
之裘。漢后廏中。惟通赭馬之跡。而乃不施金鍵。空下鐵關。
將謂堯人可封。固無狗盜之侶。王者無外。有輕魚鑰之心。
過自慢生。陷茲詿誤。而抱關為事。空欲望於侯嬴。或犯門
有人。將何禦於臧紇。固當無疑。必寘嚴科。
與工部李侍郎書
一昨出後。伏承令從官將軍車騎至陋巷見命。恨不得隨
使者詣舍下謁。才非張載。枉傅元以車相迎。德謝侯生。辱
信陵虛左見待。古人有此。今也未聞。所以竦踊惕息。通夕
不寢。維自結髮。即枉眷顧。侍郎素風。維知之矣。宿昔貴公
子常下交布衣。盡禮髦士。絕甘分少。致醴以飯。汲汲於當
世之士。常如不及。故夙著聞望。為孟嘗平原之儔。及乎晚
歲時危。益見臣節。草莽之中。乘輿播越。列郡或棄車走林。
畏賊顧望。貢獻不至。莫有鬭心。侍郎慨然。枕戈泣血。奮不
顧命。捍衞聖主。楊奉之以兵奉迎。蕭何之運糧致饋。曹洪
之以良馬濟。趙衰之以壺飧從。收合兦騎。繕治兵甲。喻以
大義。慰而勉之。然後以劒率卒。執戈前驅。浹旬之間。六軍
響振。以成興復之業。豈非侍郎忠節蓋世。義貫白日。垂名
竹帛。為一代宗臣。誠可愛也。或曰。宗子與國同休。不得不
爾也。夫仁弱自愛者。且奔竄伏匿。偷延晷刻。窮蹙既至。即
匹夫匹婦自經於溝瀆。安能決命爭首。慷慨大節。死生以
之乎。而能不邀寵於上。不干功於下。不怠邦政。不受私謁。
時與風流儒雅之士。置酒高會。唫咏先王遺風。翛然有東
山之志。善矣。維雖老賤。沈跡無狀。豈不知有忠義之士乎。
亦常延頸企踵。嚮風慕義無窮也。然不敢自列於下執事
者。以為賤貴有倫。等威有序。以閒人持不急之務。朝夕倚
門窺戶。抑亦侍郎之所惡也。而猥不見遺。思曹公命吳質。
將何以塞知已之望。報厚顧之恩。內省空虛。流汗而已。輒
先馳狀。候涼時即躬詣門下奉謝。王維頓首。
山中與裴迪秀才書
近臘月下。景氣和暢。故山殊可過。足下方溫經。猥不敢相
煩。輒便往山中。憩感配寺。與山僧飯訖而去。北涉元灞。清
月暎郭。夜登華子岡。輞水淪漣。與月上下。寒山遠火。明滅
林外。深巷寒犬。吠聲如豹。村墟夜舂。復與疎鐘相間。此時
獨坐。僮僕靜默。多思曩昔。攜手賦詩。步仄逕。臨清流也。當
待春中。草木蔓發。春山可望。輕鯈出水。白鷗矯翼。露溼青
皋。麥隴朝雊。斯之不遠。儻能從我遊乎。非子天機清妙者。
豈能以此不急之務相邀。然是中有深趣矣。無忽。因䭾黃
櫱人往。不一。山中人王維白。
與魏居士書
足下太師之後。世有明德。宜其四代五公。克復舊業。而伯
仲諸昆。頃或早世。唯有壽光。復遭播越。幼生弱姪。藐然諸
孤。布衣徒步。降在皂隸。足下不忍其親。杖策入關。降志屈
體。託於所知。身不衣帛。而於六親孝慈。終日一飯。而以百
口為累。攻苦食淡。流汗[:#AS-84FD:●]霂。為之驅馳。僕見足下裂裳毀
冕。二十餘年。山棲谷飲。高居深視。造次不違於仁。舉止必
由於道。高世之德。欲蓋而彰。又屬聖主搜揚仄陋。束帛加
璧。被於巖穴。相國急賢。以副旁求。朝聞夕拜。片善一能。垂
章拖組。況足下崇德茂緒。清節冠世。風高於黔婁善卷。行
獨於石門荷蓧。朝廷所以超拜右史。思其入踐赤墀。執牘
珥筆。羽儀當朝。為天子文明。且又祿及其室養。昆弟免於
負薪。樵蘇晚爨。柴門閉於積雪。藜牀穿而未起。若有稱職。
上有致君之盛。下有厚俗之化。亦何顧影跼步。行歌採薇。
是懷寶迷邦。愛身賤物也。豈謂足下利鍾釜之祿。榮數尺
之綬。雖方丈盈前。而蔬食菜羹。雖高門甲第。而畢竟空寂。
人莫不相愛。而觀身如聚沫。人莫不自厚。而視財若浮雲。
於足下實何有哉。聖人知身不足有也。故曰欲潔其身而
亂大倫。知名無所著也。故曰欲使如來名聲普聞。故離身
而返屈其身。知名空而返不避其名也。古之高者曰許由。
挂瓢於樹。風吹瓢。惡而去之。聞堯讓。臨水而洗其耳。耳非
駐聲之地。聲無染耳之跡。惡外者垢內。病物者自我。此尚
不能至於曠士。豈入道者之門歟。降及嵇康。亦云頓纓狂
顧。逾思長林而憶豐草。頓纓狂顧。豈與俛受維縶有異乎。
長林豐草。豈與官署門闌有異乎。異見起而正性隱。色事
礙而慧用微。豈等同虛空。無所不遍。光明遍照。知見獨存
之旨邪。此又足下之所知也。近有陶潛。不肯把板屈腰見
督郵。解印綬棄官去。後貧乞食詩云。叩門拙言詞。是屢乞
而多慚也。嘗一見督郵。安食公田數頃。一慙之不忍。而終
身慙乎。此亦人我攻中。忘大守小。不(闕)其後之累也。孔宣
父云。我則異於是。無可無不可。可者適意。不可者不適意
也。君子以布仁施義活國濟人為適意。縱其道不行。亦無
意為不適意也。苟身心相離。理事俱如。則何往而不適。此
近於不易。願足下思可不可之旨。以種類俱生。無行作以
為大依。無守嘿以為絕塵。以不動為出世也。僕年且六十。
足力不強。上不能原本理體。裨補國朝。下不能殖貨聚穀。
博施窮窘。偷祿苟活。誠罪人也。然才不出眾。德在人下。存[●
]去就。如九牛一毛耳。實非欲引尸祝以自助。求分謗於
高賢也。略陳起予。惟審圖之。維白。
招素上人彈琴簡
僕乍脫塵鞅。來就泉石。左右墳史。時自舒卷。頗覺思慮斗
然一清。禺俟揮絃。寫我佳況。
兵部起請露布文
天地之心。無不覆載。鳥鼠之性。自私巢穴。國家非徒疆理
其地。臣妾其人。思欲一車書。混聲教。變毒螫之俗。為理義
之鄉。伏惟皇帝陛下大道先天。至德冠古。武功則我有七
德。文教則舞於兩階。億兆廣堯封之時。郡縣加禹服之外。
而犬戎小醜。蝸角偷安。動搖遠邊。遮漢使之路。脅從小國。
絕藩臣之禮。四鎮節度使高仙芝等。虔奉聖策。肅將天誅。
因識匿之且憎。尋勃律之舊好。暨諸胡國。悉會王師。萬里
風馳。六軍電掃。氊裘之長。思嚮風以無階。毳幕之人。惟塗
地而可獲。遂通重譯。罔不來庭。實賴聖謀。曷惟帝力。無攻
不克。百蠻皆歸於計中。無遠不賓。萬方若在於宇下。臣等
不勝喜慶之至。
暮春太師左右丞相諸公於韋氏逍遙谷讌集序
山有姑射。人蓋方外。海有蓬瀛。地非宇下。逍遙谷天都近
者。王官有之。不廢大倫。存乎小隱。跡崆峒而身拖朱紱。朝
承明而暮宿青靄。故可尚也。先天之君。俾人在宥。歡心格
於上帝。喜氣降為陽春。時則有若太子太師徐國公。左丞
相稷山公。右丞相始興公。少師宜陽公。少保崔公。特進鄧
公。吏部尚書武都公。禮部尚書杜公。賓客王公。黼衣方領。
垂璫珥筆。詔有不名。命無下拜。熙天工者。坐而論道。典邦
教者。官司其方。相與察天地之和。人神之泰。聽於朝則雅
頌矣。問於野則賡歌矣。迺曰。猗哉至理之代也。吾徒可以
酒合讌樂。考擊鐘鼓。退於彤庭。撰辰擇地。右班劒。驂六騶。
畫輪載轂。羽幢先路。以詣夫逍遙谷焉。神皋藉其綠草。驪
山啟於朱戶。渭之美竹。魯之嘉樹。雲出於棟。水環其室。灞
陵下連乎菜地。新豐半入於冢林。館層巔。檻側逕。師古節
儉。惟新丹堊。巖谷先曙。羲和不能信其時。芳卉(一作卉木)後春。
勾芒不能一其令。桃(一作花)逕窈窕。蘅皋漣漪。(一作超忽)驂御延
佇於叢薄。珮玉升降於蒼翠。於是外僕告次。獸人獻鮮。樽
以大罍。烹用五鼎。木器擁腫。即天姿以為飾。沼毛蘋蘩。在
山羞而可薦。伶人在位。曼姬始縠。齊瑟慷慨於座右。趙舞
裵回於白雲。衮旒松風。珠翠烟露。日在濛氾。㣥山夕嵐。猶
且濯纓清歌。據梧高詠。與松喬為伍。是羲皇上人。且三代
之後而其君帝舜。九服之內而其俗華胥。上客則冠冕巢
由。主人則弟兄元愷。是四美同乎一時。廢而不書。罪在司
禮。竊思(一作賢)楚傅。常詣茅堂之居。仰謝右軍。忽序蘭亭之
事。蓋不獲命。豈曰能賢。
洛陽鄭少府與兩省遺補宴韋司戶南亭序
惟帝克辟。惟股肱克左右。庶績允釐。有司多暇。舉無違德。
孰獻其可。雖列侍丹陛。而罕伏青蒲。攄懷致館。灞陵南望。
曲江左轉。登一級而鄠杜如近。盡三休而天地始大。凝氣
向晦。蒼蒼寒木。式與汝歌。多酌我酒。墨客既序。親當獸炭。
膳夫交馳。屢奏鮮食。夫含德之厚。與時偕化。拂衣為放。則
野人於小隱之中。束帶而朝。則君子於大夫之後。何軌轍
一境。是非外物哉。且騎有羈紲。(一作勒)徒有次舍。可以永日。
可以繼夜。客非詩人之徒歟。奚其嘿也。
送高判官從軍赴河西序
今上合大道以撫荒外。振長策以馭宇內。故左言返踵。穿
胸沸脣。膺騰白波。驟輸碧砮之貢。腹阻赤坂。傳致紫琥之
琛。辮髮名王。養馬於下廏。魋結去帝。獻珠於小臣。而犬戎
不識。蝸角自大。偷安九服之外。謂天誅罕及。自絕所國之
後。而王祭不供。天子按劒。謀臣切齒。思以赤山為城。青海
為塹。盡平其地。悉虜其人。而上將有哥舒大夫者。名蓋四
方。身長八尺。眼如紫石棱。鬚如蝟毛磔。指撝而百蠻不守。
叱咤而萬人俱廢。髟[:#AS-FBEC:●]不髟[:#AS-FBEC:●]而奮髯。哮吼如虎。裂眥大
怒。磨牙欲吞。不待成師。固將身先士卒。常思盡敵。不以賊
遺君父。矢集月窟。劒斬天驕。蹴崑崙使西倒。縛呼韓令北
面。豈直趙人祭其東門。匈奴不敢南牧而已。開府之日。辟
書始下。以
為踴躍用兵。健將之事。意氣跨馬。俠少之能。蓋欲謀夫起
予。哲士俾我。殲黠虜以無類。舉外國如拾遺。待夷門而不
食。置廣武於上座。始得我高子焉。高子讀書五車。運籌百
勝。慷慨謀議。折天口之是非。指畫山川。知地形之要害。嘗
著七發。曹王慕義。每奏一篇。漢文稱善。緣情之製。獨步當
時。主人橫挑而有餘。墨客仰攻而不下。公卿籍甚。遍交歡
於五侯。孫吳暗合。將建功於萬里。徵以露版。召見甘泉。衣
短後之衣。帶櫑具之劒。象弧彫服。鞭弭橐鞬。目無先零。氣
射西旅。蒼頭宿將。持漢節以臨戎。白面書生。坐胡床而破
賊。然孤峰遠戍。黃雲千里。嚴城落日而閉。鐵騎升山而出。
胡笳咽於塞下。畫角發於軍中。亦可悲也。遲子之獻凱雲
臺。奏事宣室。紫綬曳地。金印如斗。列居東第。位為通侯。舊
友拜塵。㣥公書幣。祁大夫老矣。武安侯問乎。
送李補闕充河西支度營田判官序
漢張右掖。以備左袵。西遮孔道。北護居延。然犬戎夜獵於
山外。匈奴射鵰於塞下。歲或有之。我散騎常侍曰王公。勇
能盡敵。禮可用兵。讀黃石書。殺白馬將。入備顧問。載以乘
輿副車。出命專征。賜以內棧文馬。將軍幕府。請命介於本
朝。天子瑣闈。輟諫官以從事。補闕李公。家世龍門。詞場虎
步。五經在笥。一言蔽詩。廣屯田之蓄。度長府之羡。以贍邊
人。以弱敵國。然後馳檄識匿。略地崑崙。使麾下騎。刃樓蘭
之腹。發外國兵。繫郅支之頸。五單于遁逃於漠北。雜種羌
不近於隴上。子之行也。不謂是乎。拜首漢庭。驅傳而出。窮
塞沙磧以西極。黃河混沌而東注。胡風動地。朔雁成行。拔
劒登車。慷慨而別。
送懷州杜參軍赴京選集序
國自有初。以節守西門者。得自召吏選客。故我常侍崔公。
以貳車迎杜侯於杜陵而咨之矣。舍之門下。衣儒者之服。
立於軍門。說諸侯之劒。猗元帥之理也。行有賁育。鐵馬成
㣥。而雄戟罕耀。角弓載櫜。秉王者師。不邀奇功。樓庭籍甚。
高冠長劒。拜命雲臺。在是行也。㣥公自出轅門。驂騑滿路。
置酒欲飲。高歌自悽。寂寥孤城。惆愴朔管。飛雪蔽野。長河
始冰。吾子勉之。慷慨而別。
送鄆州須昌馮少府赴任序
少年明經。試出補吏。學通大義。政習前典。本之於德。輔之
以才。大官大邑可也。不惟是歟。予昔仕魯。蓋嘗之鄆。書社
萬室。帶以魚山濟水。旗亭千隧。雜以鄭商周客。有鄒人之
風以厚俗。有汶陽之田以富農。齊紈在笥。河魴登俎。一都
會也。子其不寶貨。不躭樂。不弄法。不慢官。無侮老成人。無
虐孤與幼。上官奏課。輶軒以聞。則繡衣方領。垂璫珥筆。子
所得也。誰敢有之。予病且憊。歲晚彌獨。窮巷衡門。落日秋
草。趙服過我。且東其轅。促飯中。子不可以蔬食。送車出郭。
吾不可以徒行。屨以及門。拜於宇下。猶且抱杖延頸。送之
以目。城迴樹轉。悲其馬嘶云。
送鄭五赴任新都序
邠人前京兆。右扶風。居上谷間。與寢園接。七月之什。蕩無
遺風。五陵之豪。雜居其地。故有黠吏惡少。犯命干紀。政寬
則以姦病人。操急則以事中吏。鄭子為邑也。絃歌之化。洋
溢四封。雷霆之威。燀赫百里。下車按捕。盡致法焉。繡衣下
帷。風俗之治。苟以文墨抵罪。除名為人。削跡於野。杜陵解
印。時賣故侯之[:#AS-9376:●]。彭澤無官。詎有公田之黍。牽衣肘見。步
雪履穿。獲戾由中。是貧非病。屬聖朝龍旂鑾輅。登封告成
之事畢。蒼玉黃琮。郊天祀地之禮備。天下無事。海內乂安。
盡登仁壽之域。猶下哀憐之詔。萬方有罪。與之更新。百寮
失職。使復其位。降邑宰為輿尉。從館墨而解褐。龍星始見。
馬首欲西。搢紳先生。居多結友。諸曹列署。且有同時。時工
部侍郎蕭公。詞翰之宗。德義之府。弱年筮仕。一命聯官於
奉常。幾日左遷。六人同罪於外郡。籯金盛業。克傳丞相文
儒。萬石高風。彌重故人賓客。賦詩寵別。贈言誡行。騎登棧
道。館於板屋。劒門中斷。蜀國滿於二川。銅梁下臨。巴江入
於萬井。黃鸝欲語。夏木成陰。悲哉此時。相送千里。
送從弟惟祥宰海陵序
天子若曰。咨爾三事百辟。寇賊姦宄。震驚朕師。其舉吏二
千石至墨綬。予將大命於朝。以撫方夏。㣥從曰惟祥。舊有
令聞。克奉成憲。往踐迺職。無恫於人。獄貨非寶。農食滋碩。
浮于淮泗。浩然天波。海潮噴於乾坤。江城入於泱漭。彼有
美錦。爾嘗操刀。學古入官。倚法為吏。上官奏課。國將大選
爾勞。勉哉行乎。唱予和汝。
薦福寺光師房花藥詩序
心舍於有無。眼界於色空。皆幻也。離亦幻也。至人者。不捨
幻。而過於色空有無之際。故目可塵也。而心未始同。心不
世也。而身未嘗物。物方酌我於無垠之域。亦已殆矣。上人
順陰陽之動。與勞侶而作。在雙樹之道場。以眾花為佛事。
天上海外。異卉奇藥。齊諧未識。伯益未知者。地始載於茲。
人始聞於我。瓊蕤滋蔓。侵迴階而欲上。寶庭盡蕪。當露井
而不合。㣥艷耀日。眾香同風。開敷次第。連九冬之月。種類
若干。多四天所雨。至用楊枝。已開貝葉。高閣聞鐘。升堂覲
佛。右繞七匝。卻坐一面。則流芳忽起。雜英亂飛。焚香不俟
於栴檀。散花奚取於優鉢。漆園傲吏。著書以稊稗為言。蓮
座大仙。說法開藥草之品。道無不在。物何足忘。故歌之詠
之者。吾愈見其嘿也。
冬笋記
會心者行。表行者祥。故行藏於密。而祥發於外。欲人不知。
不可得也。夫孝於人為和德。其應為陽氣。笋陽物也。而以
陰出。斯其效歟。重冰閉地。密雪滔天。而綠籜包生。不日盈
尺。公之家執德庇人。仗義藩國。忘身於王室。不家於朱戶。
公世載盛德。人文冠冕。又天姿大賢。庭訓括羽之日。諸季
式亦克用訓。我爾身也。共被為疎。禮庇身焉。禦侮無所。花
萼煜煜。爛其盈門。兄弟怡怡。穆然映女。且孝有上和下睦
之難。尊賢容眾之難。厚人薄己之難。自家刑國之難。加行
之以忠信。文之以禮樂。斯其大者遠者。況承順顏色乎。況
溫凊枕席乎。如是。故天高聽卑。神鑒孔明。不然。笋曷為出
哉。視諸故府。則昔之人亦以孝致斯瑞也。
讚佛文
竊以真如妙宰。具十方而無成。涅般至功。滿四生而不度。
故無邊大照。不照得空有之深。萬法偕行。無行為滿足之
地。惟茲化佛。即具三身。不捨凡夫。本無五蘊。實藉津梁法
相。脫落塵容。始於度門。漸於空舍。然後金剛道後。為三界
太師。王毫光相。得一生補處。左散騎常侍攝御史中丞崔
公第十五娘子。於多劫來。植眾德本。以般若力。生菩提家。
含哺則外葷羶。勝衣而斥珠翠。教從半字。便會聖言。戲則
翦花。而為佛事。常侍公頃以入朝天闕。上簡帝心。雖功在
於生人。深辭拜命。願賞延於愛女。密啟出家。白法宿修。紫
書方降。即令某月日。敬對三世諸佛。十方賢聖。稽首合掌。
奉詔落髮。久清三業。素成菩薩之心。新下雙鬟。如見如來
之頂。綺襦方解。樹神獻無價之衣。香飯當消。天王持眾寶
之鉢。惟娘子舍諸珍寶。塗彼戒香。在微塵中。見億佛剎。如
獻珠頃。具六神通。伏願以度人設齋功德。上奉皇帝聖壽
無疆。記椿樹以為年。土宇無垠。包蓮花而為界。又用莊嚴。
常侍公出為法將。入拜台臣。身在百官之中。心超十地之
上。夫人以文殊智。本是法王。在普賢心。長為佛母。郎君娘
子等。住誡性為孝順。用(闕)德為道場。將遍眾生之慈。迴同
一子之想。又願普同法界。盡及有情。共此勝因。俱登聖果。
西方淨土變畫讚(并序)
法身無對。非東西也。淨土無所。離空有也。若依佛慧。既洗
滌於六塵。未捨法求。厭如幻於三有。故大雄以不思議力。
開方便門。我心猶疑。未認寶藏。商人既倦。且息化城。究境
達於無生。因地從於有相。西方淨土變者。左常侍攝御史
中丞崔公夫人李氏奉為兦考故某官中祥之所作也。夫
人門為士族之先。道為梵行之首。大師繼踵。望塵而理印。
命婦盈朝。聞風而素履。心王自在。萬有皆如。頂法真空。一
乘不立。以示見故。菩薩為勝鬘夫人。同解脫因。天女讚維
摩長者。陟岵何至。哀哀縗絰。順有漏法。泣血以居。念罔極
恩。滅性非報。惟茲十力所護。豈與百身之贖。不寶纓絡。資
於繪素。圖極樂國。象無上樂。法王安詳。聖眾圍繞。湛然不
動。疑過於往來。寂爾無聞。若離於言說。林分寶樹。七重遶
於香城。衣奉天花。六時散於金地。迦陵欲語。曼陁未落。眾
善普會。諸相具美。於是竭誠稽首。隕涕焚香。願立功德。以
備梯航。得彼佛身。常以慈悲為女。存乎法性。還在菩提之
家。偈曰。
稽首十方大導師。能於一法見多法。以種種相導㣥生。其
心本來無所動。稽首無邊法性海。功德無量不思議。於已
不色等無礙。不住有無亦不捨。我今深達真實空。知此色
相體清淨。願以西方為導首。往生極樂性自在。
繡如意輪像讚(并序)
寂等於空。非心量德。如則不動。離意識界。實無所住。常遍
㣥生。不捨有為。懸超萬行。法性如是。豈可說邪。如意輪者。
觀世音菩薩陀羅尼三昧門。現方便於幻眼。六臂色身。以
究竟為佛心。一體真相。隨念即藏。乃無緣之慈。應度而來。
斯不共之力。眾生如意。菩薩何心。崇通寺尼無疑道登等。
貴族出家。梵筵上首。久積淨業。三世皆空。長在道場。一乘
自立。兦兄故河南少尹。雖明世典。深達實相。以不二法。處
於百(一作上)官。花萼相連。恩深女弟。栴檀舊繞。望絕仁兄。雖
曰如夢。寧喪我。煩惱性淨。示有同凡之悲。菩提路空。強
為助道之相。選伎惟潔。底功加敬。針鋒線縷。日就月將。五
彩相宣。千光欲發。金蓮捧足。寶珠垂髻。原夫審像於淨心。
成形於纖手。珊瑚掌內。疑現不動如來。頻婆口中。同乎無
法可說。焚香讚歎。散花瞻仰。有情苦業。滅而不生。無上法
輪。轉而恆寂。願以此福。冥用莊嚴。乃為偈曰。
菩薩神力不思議。能以一身遍一切。常轉法輪無所轉。眾
生隨念得解脫。色即是空非空有。是故以色像觀音。願以
淨斯六趣福。迴向過去不可得。
給事中竇紹為兦弟故駙馬都尉於孝義寺浮圖畫西方阿彌陀變讚(并序)
易曰遊魂為變。傳曰魂氣則無不之。固知神明更生矣。輔
之以道。則變為妙身之於樂土。大覺曰聖。離妄曰性。克修
其業。以正其命。得無法者。即六塵為淨域。繫有相者。憑十
念以往生。西方變者。給事中竇紹敬為兦弟故駙馬都尉
某官之所畫也。天倫之愛。加人數等。悲讓佞而無所。痛殞
身而莫贖。(闕)傾無長之工。不平分於我生。將厚貸於泉路。
尚茲繪事。滌彼染業。寶樹成列。金砂自映。迦陵欲語。曼陀
未落。墜此中年。登乎上品。池蓮寶座。將踰棠棣之榮。水鳥
法音。當悟鶺鴒之力。讚曰。
生因妄念。沒有遺識。憑化而遷。轉身不息。將免六趣。惟茲
十力。哀此仁兄。友于後生。不知世界。畢意經營。傍熏獲悟。
自性當成。
為相國王公紫芝木瓜讚(并序)
孝悌之至。通於神明。天為之降和。地為之嘉植。發書占之。
推理可得。何者。人心本於元氣。元氣被於造物。心善者氣
應。氣應者物美。故呈祥於魚鳥。或發揮於草木。示神明之
陰[:#AS-84EC:⿰⻖⿱步馬]。與天地之嘉會。今中書侍郎相公先生左丞府君。沈
潛上德。遐尚絕軌。江海漭沆。嬰孩杏壇。高門長軌。隱几含
素。蓋鳳凰之高逝。薄龍虎之逶迤。積有淳德。誕敷餘慶。而
我相公生而英姿。河目海口。量與太素。而無端倪。應會神
速。動若發括。事遣理盡。澹然虛空。亦猶太清。雲無處所。重
元之旨。達而有餘奧。太白之明。漫而不及理。文可以經邦
訓俗。武可以保大定功。故天子咨之。以布元化。昔者高堂
既。扇枕無所。嘔血長號。禮不能制其哭泣之度。終身巨痛。
時無以加其霜露之惕。攻苦食淡。寢苫枕塊。淚少於血。骨
餘於形。風唳起而裂其心。鳥悲鳴而感其哭。俄而紫芝
生棟。葉若(一作華成)仙人之蓋。色奪齊侯之衣。又有木[:#AS-9376:●]在林。
味若楚王之萍。大如安期之棗。枯木無生物之理。而布濩
滋蔓。時果有常分之形。而碩大殊尤。鄰里駭之。郡縣聞之。
公泣而不敢言。州司遽表以獻。或曰。因心而致。人之祥也。
或曰。率土所生。國之瑞也。有識君子曰。至孝所感。物為人
之祥。大賢佐時。人為國之瑞。二物者。雖感曩時之純至。亦
符今日之崇高也。公尤不敢當。歸美於今上。以為震位先
兆。孝德動天。至乾元二年。乃畫圖以進。詔報曰。芝草者。延
壽之徵也。木[:#AS-9376:●]者。投報之應也。蓋至誠所感。有開必先。朕
與卿道契雲龍。義同水石。位崇台衮。寄重股肱。故得嘉瑞
薦臻。靈物昭格。君臣同德。區宇克寧。覽其進圖。可為嘉應。
請宣付史館者。既依史策。亦藏書府。讚曰。
紫芝三秀。則生於梁。木[:#AS-9376:●]一實。其大盈筐。嘉應薦至。其故
何祥。哀哀孝思。漣漣泣血。終身致毀。每慟將絕。雲為裵回。
風為慘切。依仁據德。移孝為忠。經目盡理。任心便公。其道
橐籥。虛而不窮。公位先兆。聖人斯覩。賜以詔書。藏之祕府。
邦家之光。哀榮終古。
皇甫岳寫真讚
有道者古。其神則清。雙眸朗暢。四氣和平。長江月影。太華
松聲。周而不器。獨也難名。且未婚嫁。猶寄簪纓。燒丹藥就。
辟穀將成。雲溪之下。法本無生。
裴右丞寫真讚
澹爾清德。居然素風。氣和容眾。心靜如空。智以窮理。才包
至公。大盜振駭。㣥臣困蒙。忘身徇節。歷險能通。仁者之勇。
義無失忠。凝情取象。惟雅則同。粉繪不及。清明在躬。麟閣
之上。其誰比崇。
奉和聖製聖劄賜宰臣連珠詞五首應制
臣聞大明馭㝢。天地同符。間氣佐時。君臣協德。故千年聖
主。唐帝撫其寶圖。七德諸侯。周公為之元老。
臣聞有其才者效其職。重其任者竭其能。故樂播大風。乃
能調四氣。身騎列宿。於是運三光。
臣聞先天不違。德合於上。事君盡力。功濟於下。故君臣同
體於大道。庶人以康。億兆宅心於至仁。萬邦乃固。
臣聞形之端者。影必隨焉。聲之善者。響必應焉。故偃武修
文。皇天降之善氣。薄賦省役。后土報以豐年。
臣聞宣至理者文。懸之於日月。表聖言者字。動之以烟雲。
故虞舜作歌。徒施於典策。伏羲畫卦。未類於昭回。
