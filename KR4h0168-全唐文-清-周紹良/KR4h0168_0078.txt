欽定全唐文卷七十八
武宗(三)
即位赦文
朕粵自藩邸。來握乾符。銜哀受遺。當宁興感。永惟我高祖
太宗。艱難創業。其後列聖。奕葉重光。英睿相繼。洎於先帝。
秉文之德。光闡皇猷。將洽理平。甫臻仁壽。顧予沖昧。叨承
大統。祗命若臨於泉谷。思理未詳於政刑。空懷濟物之心。
將纉巳成之業。所尚者節儉。所寶者忠良。肆眚法解網之
仁。厚生敷流澤之惠。上憑靈祉。下便物情。期中外以叶心。
冀遐邇而咸入。爰遵典訓。特沛鴻恩。諒表政於惟新。敢忘
憂於馭朽。可大赦天下。自開成五年二月八日昧爽巳前。
大辟罪巳下。罪無輕重。咸赦除之。惟十惡叛逆故殺人官
典犯贓。不在此限。
南郊改元赦文
門下。古之令主。肇建皇極。莫不嚴禋郊廟。統和神人。將以
承上天之眷命。告下土之率服。恪有令典。留為後法。是以
太陽施光。調無私之臨照。和風扇物。樂有截之生靈。明察
為先。誠敬攸屬。斯道不遠。宏之在予。朕以寡昧。入奉丕構。
應三靈之協慶。祗一德以咸美。代邸樂推。賴元臣忠力。虞
琴方鼓。冀萬國歡心。顧以涉道多(闕)惕若馭朽。凜如蹈冰。
納隍勤誡勵之懷。置器審安危之地。苟一物失所。時予之
深辜。粵以獻歲吉辰。禋祀上帝。烟燎既達。牲幣克修。百神
受職而敬恭。六合承休而霈洽。禮成而退。慶孰大焉。思與
公卿大夫。內外臣庶。導迎善氣。同我休嘉。變生人之耳目。
振大化之綱紀。立號垂統。自中形外。延八表之洪福。敬五
始之惟新。事天之禮。既因高以薦誠。及物之恩。宜順時以
布澤。可大赦天下。改開成六年為會昌元年。
加尊號赦文
門下。昔我高祖太宗。始造區夏。闢乾坤以覆載。揭日月以
照臨。盛德耿光。格於上下。昊天有成命。我二后受之。列聖
丕圖。克大其緒。文綏武靖。奕葉連枝。逮予纉修。罔敢失墜。
誠欲追蹤在昔。貽範將來。陶末俗於至和。返大樸於巳散。
而道不足以居域中之大。文不足以成天下之化。恭己南
面。夙興夕惕。遐思理古。歉然於懷。至於嗣歲豐穰。寰海康
靜。祆沴滅息。華夷大同。茲實監祐自天。匡救在下。諒非己
出。安敢自多。而三台百辟。陳忠瀝懇。加我大號。其何以堪。
謂予守文。宜述先志。抑而不行者三請。確而不拔者羣誠。
豈貪在己之名。姑念從人之欲。祗膺典冊。良深惕勵。於戲。
顏子匹夫也。猶曰舜何人哉。矧有其位行其教化。而不思
齊其道也。尚念交修。俾克用乂。今維夏長養之時。動植之
物。莫不自遂。思有以導迎和氣。生活吾人。是用稽犧經之
作解。法虞書之肆赦。推恩宥過。思與同休。可大赦天下。自
會昌二年四月二十三日昧爽巳前。大辟罪巳下。巳發覺
未發覺。巳結正未結正。繫囚見徒。罪無輕重。咸赦除之。惟
犯十惡叛逆巳上故殺人及官典犯贓。不在此限。應左降
官恩赦後未經量移者。與量移近處。丁憂去任。服闋日亦
與量移。如準前制巳合量移。有司未注擬者。速與處分。流
人未到所在及巳到未經量移者。並與量移近處。僧尼道
士移隷未經量移者。亦與量移近處。中外前資見任官。頃
因延累。未及用才。并左降官中有事情可恕。名跡素聞者。
宜委中書門下量加獎用。勿使屈滯。俗未臻於富庶。念每
切於黎元。衣食寡充。旰昃興歎。百司田疇。地有高低。歲有
善惡。傷於水潦。則低田不稔。稍遇亢旱。即高處無苗。近聞
州縣長吏。掩其災損。務求辦集。惟於熟苗上加徵。將填欠
數。致使黎元重困。惠養全乖。自今後州縣百姓。有遭水旱
苗稼不收處。檢驗不虛。便準前後勅文破免。不得加徵熟
田人戶。令本配額外重出斛斗。商通百貸。士奉公程。俾無
行旅之虞。在去萑蒲之聚。應州郡連帶江湖。常多寇盜。結
搆羣黨。潛蓄弓劒。殘害平人。剽劫財物。道途商賈。常患不
安。方今海內無虞。所宜普湊。委諸道節度防禦使。如界內
帶江山淮海處。切加警備。仍差巡檢。更於要害處加置軍
鎮捉搦。擇有機略軍將。鎮守遊奕。明立賞罰。如能設計擒
獲賊黨二十人巳上。并獲贓物。推問行劫蹤跡分明者。量
其功績。節級優賞。仍與遷職。如界內有劫殺不能捉獲者。
亦節級重加懲責。仍委出使郎官御史及所在巡檢院切
加察訪。不得更使因循。邊戍禦扞戎夷。士卒衣糧。最為切
事。如聞逃亡浸廣。營壘多虛。又供給公私。皆率官健。妻孥
困乏。不免饑寒。委本道節度使與監軍使躬親點閱。據逃
死欠闕人數。便取軍中少壯有武藝子弟填替。不得遣有
虛名。其見在將士衣糧。皆須及時給付正身。不得輒有減
刻。別將支用。令其凍餒。仍委出使郎官訪察聞奏。有違當
案覆科貶。抑強扶弱。實王道所先。賦役以均。則窮人靡怨。
度支鹽鐵戶部諸色所由茶油鹽商人。準勅例條免戶內
差役。天下州縣豪宿之家。皆名屬倉場鹽院。以避徭役。或
有違犯條法。州縣不敢追呼。以此富屋皆趨倖門。貧者偏
當使役。其中亦有影庇。真偽難分。自今巳後。委本司條䟽。
應屬三司及茶鹽商人。各據所在場鹽正額人名。牒報本
貫州縣。準勅文處分。其茶鹽商。仍定觔石多少。以為限約。
其有冒名接腳。短販零少者。不在此限。其小鋪所由主人
牙郎火夫牛戶。父兄子弟并在。任州縣依例使例。所冀勞
逸稍均。疲人蘇息。給事郊廟之服。奉繭稱絲之稅。蠶桑是
繫。封植攸資。宜設科條。用絕違犯。勤課種桑。比有勅令。每
年奏聞。如聞都不遵行。恣為翦伐。列於市肆。鬻為柴薪。州
縣宜禁斷。不得輒許更賣。犯者科違勅罪。理貴便人。事存
可久。苟非摭實。則昧適時。州府兩稅物斛斗。每年各有定
額。徵科之日。皆申省司。除上供之外。留後留州。任於額內
方圖給用。縱有餘羨。亦許州使留備水旱。其留使錢物。更
令諸道分析。破用去處。所立文帳。皆是搆虛文。百姓墾田。
承前巳申頃畝及斛斗單數。近年又令其人戶稅錢等第
墾田水陸頃畝。挾縣鄉分析。徒為繁弊。無益政途。今年巳
後。並宜停送。州縣攝官。假名求食。尚懷苟且。不卹疲人。其
闕少官員處。並委本州刺史於當州諸縣見任官中。量閒
劇分配公事勾當。如官員數少力實不逮處。即於前資官
中選擇清謹幹用者差攝。不得取散試官充職。制祿授田。
著於定制。貪猾利己。不修舊章。應畿內在京百司職田。方
聞本地多被狡吏及豪強平直隱蔽迴換。遙指荒閒塉薄
田地。即配與浮客佃食。免被豪吏欺隱。如或因循不存勾
當。官吏等必當節級處分。使命經行。供備夫役。既隳額例。
事頗姦欺。須議舉明。以全物力。江淮兩浙每驛供使水夫
價錢。舊例約十五千巳來。使過元額。須別供船夫。近日相
承。取索無度。從蘇常巳南。每驛便供四十餘千。或界內或
四五驛。往來須破四五百千。宜依往例。不得數外妄供。如
更有違。長吏巳下節級書罪。立政之本。所務均平。設法之
源。在絕僥倖。京畿諸縣太常樂人及金吾角子。皆是富饒
之戶。其數至多。今一身屬太常金吾。一門盡免雜差役。今
日巳後。只放正身一人差使。其家下並不在影庇限。涉歷
吏事。蓋崇理本。自因近制。卻啟倖門。太和九年十二月十
八日勅。進士初合格。並令授諸州府參軍及緊縣簿尉。未
經兩考。不許奏職。蓋以科第之人。必宏理化。黎元之弊。欲
使諳詳。非惟可塞倖門。實亦用懲澆俗。近者諸州長吏。漸
不遵承。雖注縣僚。多縻使職。苟從知己。不顧蒸人。流例寖
成。侵費不少。況去年選格。更改新條。許本郡奏官。便當府
充職。一人從事。兩請料錢。虛占吏曹正員。不親本任公事。
其進士宜至合選年。諸道依資奏授州縣官。即不在兼職
之限。武官選用。本求才藝。近日入仕多門。虛偽轉甚。就中
兵部武選。其弊尤深。都無本根。妄兼甲歷。但求遷轉。莫可
討尋。其武選且停。見任武官即仰依前守職。仍差官量與
修甲歷。得甲歷定。然後許前資赴集。輦轂之下。諸色人中。
非吏非商。閒行遊手。總名趁事。潛得容奸。自今後有自謀
職任。私用貨財。詭計多端。經過朝貴者。委御史臺京兆府
嚴加察訪捉搦。畿甸賦繁。園陵至重。先事立制。冀免虛勞。
親陵柏栽。每歲添補。約力計費。役用至多。歲久而不見其
功。人勞而未除其弊。蓋由栽植動土。須先奏聞。待勅下有
司。及擇日到縣。巳過期限。豈盡施功。空閱數以計傭。皆朝
種而夕朽。自今巳後。每至歲首。委有司於正月二月三月
八月四箇月內。擇動土利便之日。先下奉陵諸縣。分明榜
示百姓。至時與設法栽植。畢月。縣司與守管使同點檢。據
數牒報。與折本戶稅錢。高秩峻級。榮蔭子孫。蓋寵勞能。著
存令式。近者漸寡廉樸。多補名身。不獨假蔭近房。兼有規
求厚利。選曹既闕磨勘。長吏不聞糾繩。此弊公行。吏途太
濫。自今後並須準格用蔭。人數年限。不得逾越。委吏部及
御史臺嚴加覺察。據其選授官到本道本州。須審磨勘。稍
疑踰濫。及察知冒賣資蔭。便收禁牒報有司。懋官述職。禦
侮申威。暨於庶僚。咸竭乃力。峻其爵級。以極封崇。內外文
武見任及致仕官。三品巳上賜爵一級。四品巳下加一階。
仍賜勳兩轉。神策六軍金吾威遠皇城將士。普恩之外。各
賜勳兩轉。位列虞賓。冑崇襃聖。所以闡德教而昭前烈也。
二王三恪及文宣公各賜物五十匹。二廣拱辰。五營列衞。
明庭執玉。航海會朝。念申力以賞勞。示懷柔而優寵。神策
及六軍金吾威遠皇城等諸軍。將軍統軍巳下。各賜物有
差。鴻臚禮賓院應在城內蕃客等。并節級有賜物。光贊典
冊。發揮鴻名。實賴重臣。共揚休烈。爰推恩以廣愛。亦峻給
以崇階。攝侍中讀寶官中書侍郎平章事李紳攝中書令
讀冊官右僕射兼中書侍郎平章事崔珙各賜一子出身。
撰冊文官司空兼門下侍郎平章事李德裕賜一子出身。
正員官奉寶綬官書玉冊官書寶官各加兩階。進寶綬進
中嚴外辦禮儀贊導押寶冊官各加一階。其應職掌行事
官三品及寫制官太常修儀注禮官并內行事官。三品巳
上賜爵一級。四品巳下加一階。仍并賜勳一轉。鐫造寶冊
并填金字造寶裝玉冊官各賜物五十段。養老引年。旌閭
表行。冀宏忠厚之俗。以振節義之風。天下百姓年九十巳
上。委所在長吏量加存問。孝子順孫。義夫節婦。旌表門閭。
終身勿事。先巳旌表者。亦量加優卹。降神表峻。出寶應圖。
秩視公侯。德禳災患。式崇明祀。咸薦吉蠲。五岳四瀆。宜委
本州長吏備禮致祭。名山大川。自古聖帝明王忠臣烈士。
各令所在以禮致祭。亡命山澤。挾藏軍器。百日不首。復罪
如初。赦書有所不該者。所司具作條例奏聞。敢以赦前事
相告言者。以其罪罪之。赦書日行五百里。布告天下。咸使
聞知。主者施行。
加尊號後郊天赦文
門下。王者事帝。必嚴禋祀之容。臣下歸功。爰極推崇之義。
既膺鴻號。式展盛儀。因時布和。順歲更始。前聖垂範。後人
是遵。矧以眇身。幸逢昌運。雖履冰惟懼。而涉道未周。繄我
輔臣。洎茲列岳。內盡交修之志。外分共理之憂。乃者虜衆
乖離。部族欵附。救帝子於氊裘之所。致名王為冠帶之臣。
堅昆來朝。不遠萬里。夷貊嚮化。克同九州。重以上黨狂童。
竊襲叛跡。問罪之師既集。元凶之首遂梟。廓清亂風。洗滌
汙俗。翦逆弁而故都底定。竄摩尼而壞法永除。由是退惡
進賢。化行令舉。刑姦贓之吏。破黷貨之家。此皆宗社降靈。
助成時政。豈朕涼德。獨擅厥功。而中外誠臣。文武多士。累
陳懇䟽。再舉鴻名。辭不獲從。被此虛美。是用虔告清廟。明
禋上元。烟燎所升。靈貺如答。既展郊禮。重申國經。宜因行
慶之辰。誕布惟新之令。同我景福。永孚於休。可大赦天下。
自會昌五年正月三日昧爽巳前。大辟罪巳下。罪無輕重。
巳發覺未發覺。巳結正未結正。繫囚見徒常赦所不原者。
咸赦除之。惟犯十惡反逆巳上。及故殺人。官典犯入己贓。
持仗行劫。縱不殺人。並不在免限。左降官量移近處。巳經
量移者更與量移。如巳在近處。未復資者。有司別條聞奏。
如復資者。五品巳上中書門下速與處分。六品巳下依常
調選。丁憂去任。服闋日亦與量移。如有親故在上都。任於
所司陳狀。便與處分。不必更待本州府申請。從九月二十
九日降郊禮勅後。流貶人不在此例。兼比來與劉稹楊弁
同謀惡逆配流及伏法身死。有父兄子弟及諸親族等配
流者。並不在放還及量移之限。別勅因責授降資正員官。
未經轉者。量與進改。亡官失爵放歸不齒者。量加收敘。縱
元勅云終身不齒者。亦量與收敘。流人未到所在及巳到
者並放還。惟降死從流者與移近地。如收敘者。量才錄用。
并僧尼道士移隷者亦放還。其情狀難容者。不在量移及
放還之限。得罪人巳亡歿。家口未許歸者。一切放歸。如自
情願住者亦任。諸色得罪人中。如先有勅云縱逢恩赦不
在免限者。并別勅安置者。亦委中書門下量事狀輕重。節
級處分。左降官及流人先有官者。如巳亡歿。各還本官。流
貶及諸色等罪人。所有在任身亡。任其親故收以歸葬。仍
仰州縣量給棺櫬。優當發遣。近年將相及任事之臣。如因
事貶降。身巳淪沒。情理屈者。並量與追贈。諸色人中。有痕
累禁錮及逃匿者。一切並與洗滌。應昭義逆黨親族。除巳
處置外。其他素不同謀者。並一切不問。常參官及諸色刺
史。先因停替。及以病解免。終制未授官者。委中書門下量
才進擬。勿令稽遲。國家與吐蕃。甥舅之好。彼此無虞。自今
後邊上不得受納投降人。並擒捉生口。功蓋本朝。賞延後
嗣。是加恩禮。用勸臣心。故尚父汾陽王贈太師晟贈太尉
秀實贈司徒顏杲卿贈太師顏真卿許遠張巡南霽雲子
孫中未經甄獎者。每家與一人出身。耕桑豐約。上應徵租。
泉貨輕重。宜均物力。丁徭若絕其影占。組織又去其纖奇。
則農桑無荒。女工斯勸。京畿百姓應兩稅及青苗地頭納
見錢等。充給府縣官吏及諸色支用。今天下諸州所納兩
稅。皆據分數納見錢。除納省估匹段給用之日錢貨並行。
其京畿應納諸色錢等。許納諸州及本土上色絹。每匹與
折八百文。充官吏料錢及諸色給用。京畿今年夏稅麥數
內每斗放五勝。京兆府諸縣應欠開成五年終巳前青苗
榷酒秋夏品送府倉正稅地租百官職田資百姓種糧戶
部和糴變色粟驛蓄科稈草[:#AS-FBED:麥屑]䴬並放免。畿內條稅百姓。
準元和二年八月二十五日勅及會昌元年正月九日赦
節文。計戶內丁數多少。充諸司盡稱子弟。致令鄉縣所由。
無人差役。各委諸軍諸使司準前後勅文收補。仍具姓名
奏聞。勅下京兆府重磨勘。如有人戶違越妄託。屬諸軍諸
使不準勅文影占收補者。並準前後勅文處分。諸使諸軍
諸司人。在鄉村及坊市店舍經紀。準前後赦文收與百姓
一例差科。不得妄有影占。應屬官莊宅使司人戶。在店內
及店門外經紀求利。承前不復隨百姓例差科者。從今後
並與諸軍諸使一例準百姓例供應差科。畿內諸縣百姓。
租佃百官職田地。訪聞其中有承虛名配佃多時。縣司但
據額徵收租子。或無本地。及被形勢莊園將塉薄田地迴
換。令人戶虛頭納子。歲月既久。無因申明。各委縣令子細
磨勘。別立簿書。具明段四至申報。仍委當司審(闕一字)勘會。
分析奏聞。畿內諸縣鄉村及城內坊市人戶。不是正額食
糧官健。及非工巧之徒。假以他名。諸司諸使影占納課。其
數至多。各本司釐革。凡是納課人戶。並停解送歸本縣。收
入色役。京畿內近日足陌用錢。惟益富室。匹帛苦賤。反害
疲人。宜卻令依前行墊陌錢。每墊八十文。其公私交關五
貫巳上。令一半折用匹帛。武功既暢。經術是修。宜闡儒風。
以宏教化。應公卿百僚子弟及京畿內土人寄客修明經
進士業者。並隷名太學。每一季一度。據名籍分番於國子
監試帖。三度帖經全通者。即是經藝巳熟。向後更不用帖
試。如三度全不通。及三度託事故不就試者。便落下名籍。
至貢舉時不在送省之限。其外寄居及土著人修進士明
經業者。並隷名所在官學。仍委長吏於見任官及本土著
學行人中。選一人充試官。亦委每季一試。餘並準前處分。
如無經藝。雖有文章。不在送省之限。所冀人皆嚮道。學務
通經。職局官常。各宜歸正。詳刑決獄。豈可容姦。在京諸司
典吏。考滿合赴選者。官成後皆作計勾留。不肯赴任。今日
巳後。官成後便勒赴任。本司不至各令本司釐正。不得奏
請勾留。如一年選不成者。且勒依舊執行文案。至二年選
不成者。勒停守選。諸州府有遣攝官及職掌人推案刑獄。
比及刑部詳斷。其閒或節目不盡。或予奪用情。將有勘尋。
便稱停罷。向後諸州府推事。並須差見任官仍在兩考內
者。其刑部大理法直。並以明法出身人充。據律巳去任者。
公罪流巳下勿論。公罪之條。情有輕重。苟涉欺詐。豈得勿
論。向後公罪有情狀難恕者。並不在勿論之限。上柱國前
代烈勳。謂之八柱。品居第一。宜峻寵章。向後非特恩。不在
累敘之限。近日諸道奏官。其數至廣。非惟有侵選部。實亦
頗啟倖門。向後淮南兩浙宣鄂洪潭荊襄等道。並不得更
有奏請。其三川邊鎮河南北地遠官。無選人肯去闕員稍
多處。即任量要切奏請。仍每道一歲不得過七員。應諸道
軍將。昨緣酬獎戰功。多授正秩。今日巳後。非因戰功。不得
請正官。其巳有正官者。或因停替。亦須待三五年後。方得
奏請。比來山劒湖嶺閒剌史。多居周行散位。日久而選縣
佐。率是諸曹胥徒。年滿則授。生人舒慘。屬在此流。朝廷典
章。罕能具舉。自今巳後。每除湖嶺山劒南閒剌史。取其流
品稍高。兼曾歷三四任巳上州官者。如有政績。委本道觀
察使具以名聞。其遠處縣邑。多是中下縣。其縣丞簿尉等。
例是入流令史。苟求自利。豈知官業。其中下縣丞中縣簿
等。自今巳後。有衣冠士流。經業出身。經五選如願授者。每
年便許吏部投牒。依當選人例。下文書磨勘注擬。如到任
清白幹能。剌史申本道觀察使。每年至終。使司都為一狀
申中書門下。得替巳後。許使上縣簿尉選數赴選。與第二
任好官。三衙官中名本於宿衞。當番就役。其事甚徵。(疑)每
年兵部選時。號為文。合選之數。全淺於明經齋郎。注擬
之時。爭先於諸親宗子。其於踰濫。莫甚於斯。入仕之門。此
途最弊。自今巳後。但令武。其文並停。宗子每因恩澤。
皆賜出身。自幼授官。多不求學。未詳典法。頗有愆違。委宗
正寺收補明經。每年許參三十人出身。同兩館例與補。各
搜圖籍。精驗源流。明為保舉。不得容有踰濫。仍一季一度
試帖經。餘並進士明經條例處分。京師佛剎相望。其數巳
多。既臨康莊。足壯都邑。近緣䟽理僧尼。訪聞大寺房院。半
巳空閒。其坊內小寺。或產業素貧。或殿宇摧毀。僧數既少。
不足住持。併合同居。事從當。委功德使條䟽。各具去著
名額奏聞。其所拆寺僧尼。如行迹非違不守佛之禁戒者。
亦宜揀選。勒令還俗。仍依前勅處分。兼具數聞奏。其餘僧
尼。即令移入側近大寺有房院居住。又京城諸市。亦不盡
有產業。就中即有富寺。今既䟽理僧尼。兼停修造。所入厚
利。恐皆枉破。委功德使檢責富寺邸店多處。除計料供常
住外。賸者便勒貨賣。不得廣占求利。侵奪疲人。所去不均
之患。冀合裒多之義。又諸州府所申還俗僧尼。巳有定額。
若無私度。日當減耗。諸道每至年終。各具見在僧尼數申
省。其續有死亡及犯事還俗。并分析申報本司。磨勘奏聞。
如聞兩浙宣鄂潭洪福三川等道。緣地稍僻。姑務寬容。僧
尼之中。尚多踰濫。委長吏更加揀。其有年少無戒行者。雖
先在保內。亦須沙汰。古者受祿之家。食祿而巳。不與人爭
業。然後利可均布。人可家足。如聞朝列衣冠。或代承華冑。
或在清途。私置質庫樓店。與人爭利。今日巳後並禁斷。仍
委御史臺察訪聞奏。如聞兩川稅租。盡納見錢。蓋緣人多
伎巧。物皆纖麗。凡所織作。不任軍資。所以人轉困窮。俗增
侈靡。然以風土所習。頓革稍難。委剌史與縣令商量勸課。
有機杼之家。依果閬州且織重絹。仍與作三等估。上估一
貫一百。下估九百。待此法行後。每年兩稅。一半與折納重
絹。即冀人少蘇息。軍用不虧。或因宦遊。遂輕土著。戶籍既
減。征徭難均。江淮客戶及逃移規避戶稅等人。比來皆係
兩稅。並無差役。或本州百姓。子弟纔霑一官。及官滿後移
住隣州。兼於諸軍諸使假職。便稱衣冠戶。廣置資產。輸稅
全輕。便免諸色差役。其本鄉家業。漸自典賣。以破戶籍。所
以正稅百姓日減。州縣色役漸少。從今巳後。江淮百姓。非
前進士及登科有名聞者。縱因官罷職。居別州寄住。亦不
稱為衣冠戶。其差科色役。並同當處百姓流例處分。除盜
懲姦。在去其枝葉。校功責課。必削其根本。如聞江淮諸道。
私鹽賊盜。多結羣黨。兼持兵仗劫盜。及販賣私鹽。因緣便
為大劫。江賊有仗者。雖未殺人。不在該恩之限。又逃還復
業戶。雖先有格令。近來多因剌史縣令務虛名者招攜逃
戶。侵奪巳成產業。轉令居者不安。姦人得計。苟求非時考
課。虛申招復逃亡。及至定稅徵科。依前逃散稅錢。緣巳申
省使。即須攤配疲人。從今巳後。應諸州縣逃戶。經二百日
不歸復者。其桑產居業。便招收承佃戶輸納。其逃戶縱歸
復者。不在論理之限。其有稱未逃之時典貼錢數未當本
價者。便於所典買人戶下據戶加稅。亦不在卻收索及徵
錢之限。義重維城。慶流多葉。敘睦之道。寵渥惟宜。中外羣
僚。文武多士。或郊禋奉職。或局署業官。各洽恩波。以類申
典。亞獻撫王紘等各賜物一百匹。夾侍正衣進珪捧珪各
賜物五十匹。亞獻終獻正衣各賜物四十匹。大長公主公
主嗣王郡主縣主各有賜物。內外文武見任及致仕官。三
品巳上賜爵一級。四品巳下加一階。合入三品五品欠考
未合敘者。待考足日聽敘。孔氏行教。折中於百王。虞賓展
敬。不廢於千古。敢怠咨稟。爰用襃明。文宣王之後及二王
三恪與一子出身。各賜物五十匹。其祠廟委所司量加修
飾。堯稱睦族。漢貴推恩。在明廣敬之義。式展奉親之孝。太
皇太后二等巳上親。皇三等巳上親。委中書門下各擇有
才行者。量與改官。如無堪獎用者。即不必與改。皇五等巳
下親。及三品巳上賜爵一級。五品巳上加一階。六品巳下
及前資常選散官。選日優與處分。應陪位皇五等巳上
親。及太皇太后皇太后三等巳上親。三品巳上賜爵一級。
四品巳下加一階。四等五等親并諸色陪位官。五品巳上
加一階。六品巳下及白身。並賜勳兩轉。其前資及有出身
各減一選。前聖立言。教人以孝。慶覃存沒。禮洽閨門。俾奉
高堂之榮。用霑漏泉之澤。常參官及諸州府長官。父母見
存未有官封者。並量與三品致仕官及階并邑號。如巳有
官封者。並量與進改。如官巳至五品巳上者。即與五品階。
父母巳歿。未經追贈者。量與贈官及邑號。公台輔弼。柱石
列藩。俾宏追飾之恩。仍昭賞延之典。加於存沒。用洽寵章。
中書門下及節度使帶平章事者。宜與一子正員八品官。
祖父母先亡歿。各與追贈。巳經贈者。更與改贈。破迴鶻及
攻討昭義立功節度使不帶平章事者。及劉沔李思忠。各
與一子正員九品官。節度使東都留守度支鹽鐵觀察處
置諸防禦經略招討使。及神策金吾六軍將大將軍威遠
鎮國等使皇城留守。各與一子出身。父母先亡歿。未經追
贈者。各與追贈。禮儀使京兆尹。各與一子出身。寅奉典冊。
肅恭明禋。或勤贊相之義。或專扈從之禮。時當慶澤。豈恡
恩華。應郊廟升壇升殿行事官。普恩之外。中書門下尚書
省御史臺。三品巳上特加一階。四品巳下各賜一階。如合
入三品者量減三考。入五品者量減二考。仍待考足日聽
敘。其合選人與減一選。內行事官。三品巳上更賜爵一級。
四品巳下更加一階。內侍省及內坊官。四品巳上各賜勳
五轉。應從駕至郊廟者。普恩之外。三品巳上賜爵一級。四
品巳下各加一階。白身賜勳兩轉。攝侍中讀寶官攝中書
令讀冊官各賜一子出身。撰冊文官賜一子正員官。奉冊
奉寶綬官書玉冊官書寶官各加二階。進寶綬進冊進中
嚴外辦禮儀贊導押冊押寶綬舉舁寶冊官各加一階。合
選人減一選。其餘應職掌行事官及寫制書官太常修撰
儀注禮官并內行事官。三品巳上賜爵一級。四品巳下加
一階。仍并賜勳一轉。鐫造玉冊并填金字造裝玉冊官各
賜物五十段。禁營軍師。信宿警衞。宜頒慶賚。以獎勳勞。神
策六軍威遠營左右金吾及皇城將士應緣大禮儀仗宿
衞御樓立仗等。普恩之外。三品巳上賜爵一級。四品巳下
加一階。仍準舊例。賜物有差。其神策將士應在京畿諸縣
者。亦各有賜。應緣大禮職掌行事官并修撰儀注及留守副留守
守倉庫卿等。普恩之外。三品巳上賜爵一級。四品
巳下各加一階。梯航奔走。慕化在庭。藩岳奏陳。不虧奉職。
勤勞禁署。巳積歲時。鴻臚禮賓院應在城內蕃客等各有
賜物。諸道知上都進奏院官在城者各賜勳三轉。應緣大
禮四方進表䟽及賀正官各賜勳三轉。翰林待詔供奉并
諸色直見任及前資并員外試官。三品巳上賜爵一級。四
品巳下各加一階。無官者賜勳兩轉。祠薦展儀掌贊供事。
恪勤無怠。甄獎宜申。郊廟行事齋郎減兩年勞。至室長掌
座禮生贊者便放出身。崇元館行事學生及齋郎禮生。番
考巳滿。所司緣大禮卻追入行事。各減一選。國子監學生
陪位者賜勳一轉。中書門下專知儀制官各特加一階。應
緣祗供作官直司長上諸州行綱考典兩縣耆壽諸色番
役當上在城并量留十二月番者各賜勳兩轉。飛龍閑廄
宮苑典引掌扇內園總監栽接少府將作內中尚武德軍
器內外弓箭庫等諸司諸使下白身及無品直司定額長
上雜匠巧兒黃衣長上監門直長雜仗三衞七色引駕細
引執扇手角手弩手纊騎武士天文觀生漏生典鼓典鐘
工人樂人主衣主膳主酪典食胡食手宰手掌閑幕士御
士醫工獸醫門僕藥僮御書手楷書手典書外行署等各
賜勳一轉。耆老加惠。著在前經。節義所襃。用明古道。天下
百姓年九十巳上。委所在長吏以留州物量加存恤。孝子
順孫。義夫節婦。旌表門閭。終身勿事。先巳旌表者。亦量加
優恤。公卿視秩。靈瑞降祥。生植所資。導利庶物。五岳四瀆。
宜委本州府長吏備禮獻祭。助宣和氣。福我黎人。將達精
誠。在嚴祀事。名山大川。及自古聖帝明王忠臣烈士。各令
所在以禮致祭。亡命山澤。挾藏軍器。百日不首。復罪如初。
赦書有所不該者。所司具條例聞奏。敢以赦前事相告言
者。以其罪罪之。赦書日行五百里。布告天下。咸使聞知。主
者施行。
九天生神保命齋詞
維大唐會昌五年歲次乙丑十月乙亥朔十四日戊子。仁
聖文武章天成功神德明道大孝皇帝臣某謹稽首再拜。
虔誠上啟至真無極大道元始天尊太上大道玉晨君大
聖祖高上大道金闕元元天皇大帝太上老君玉清大有
天寶君上清元妙靈寶君太清太極神寶君三寶尊神三
寶丈人元都紫微九天太帝君東華南極西靈北真四天
君三十六天帝三十二天君十方靈寶至極天尊五老上
帝三景君道德衆聖三元君太帝天帝天師君元洞至極
明皇道君三十六部尊經元中大法師三光衆聖八景靈
君三十六地嶽瀆正神河海川澤名洞靈山諸化福地得
道神仙三界應感一切真靈。臣聞萬化之初。總之者妙道。
羣靈之表。冠之者至真。剖判元黃。裁成品彙。幽明既辨。主
宰有倫。九皇司牧以無為。八帝統臨而有度。洎乎清源斯
壅。元澤不流。舜禹違揖讓之風。湯武起干戈之役。禮樂隳
於大樸。俎豆矜其小成。玉帛徒美於爭馳。世道亦悲於交
喪。斯所謂時君忘本。至理莫追。悠悠含生。步然何怙。是知
凝旒負扆。非道無以寧。至理垂裳。非德無以立。我國家元
元錫祐。仙李標華。承德明興聖之基。紹高祖太宗之業。庭
除六合。簷廡九圍。扇之以薰和。沐之以渥澤。致之以聲教。
正之以詩書。惠露洽於幽陰。百神咸秩。仁照周於萌蘗。大
樂同和。越二百年。一臻於道。顧惟涼德。祗嗣洪圖。思宏清
淨之規。以布寰瀛之福。冥心丹。屬想元經。披太上九天
之文。得元洞生神之旨。將膺寶籙。首備齋壇。錦幣華繒。金
龍白璧。普萬天而展禮。極三境而告虔。所期肸蠁咸通。昭
彰會祉。鶼林鰈水。咸歸仁壽之鄉。海外域中。一變華胥之
俗。豈使燕昭臺上。獨寧三素之雲。漢武殿前。嘗降九靈之
駕。蓋保綏於億兆。非企慕於騫騰。列聖衆真。鑒茲沖懇。謹
遣道士東嶽先生修九天寶齋三日四夜。稽首以聞。謹詞。
