欽定全唐文卷五百九十二
柳宗元(二十四)
劉叟傳
魯有劉叟者。嘗以御龍術進於魯公云云。劉叟曰。歲不雨。
無以出。終無以入。民枯然視天。卿士大夫絕智謀。山川禱
神祇以祈。咸不應。臣投是龍於尺池之內。不踰晷。雷孚上
下。電孚東西。於是先之以風。騰之以雲。從之以雨。如君之
意。欲一邑足之。欲一國足之。欲天下足之。魯公曰。斯龍也。
其神乎。是則寡人之國非敢用。劉叟曰。臣聞避風雨。禦寒
暑。當在未寒暑乎。是故事至而後求。曷若未至而先備。於
是魯公止劉叟而內龍。明年。果大旱。命劉叟出龍。果大雨。
宋清傳
宋清。長安西部藥市人也。居善藥。有自山澤來者。必歸宋
清氏。清優主之。長安醫工得清藥輔其方。輒易讎。咸譽清。
疾病疕瘍者。亦皆樂就清求藥。冀速已。清皆樂然響應。雖
不持錢者。皆與善藥。積券如山。未嘗詣取直。或不識遙與
券。清不為辭。歲終。度不能報。輒焚券。終不復言。市人以其
異。皆笑之曰。清蚩妄人也。或曰。清其有道者歟。清聞之曰。
清逐利以活妻子耳。非有道也。然謂我蚩妄者亦謬。清居
藥四十年。所焚券者百數十人。或至大官。或連數州。受俸
博。其餽遺清者。相屬於戶。雖不能立報而以賒死者千百。
不害清之為富也。清之取利遠。遠故大。豈若小市人哉。一
不得直。則怫然怒。再則罵而仇耳。彼之為利。不亦翦翦乎。
吾見蚩之有在也。清誠以是得大利。又不為妄。執其道不
廢。卒以富。求者益眾。其應益廣。或斥棄沈廢。親與交視之
落然者。清不以怠遇其人。必與善藥如故。一旦復柄用。益
厚報清。其遠取利皆類此。吾觀今之交乎人者。炎而附。寒
而棄。鮮有能類清之為者。世之言徒曰市道交。嗚呼。清市
人也。今之交有能望報如清之遠者乎。幸而庶幾。則天下
之窮困廢辱得不死亡者眾矣。市道交豈可以少耶。或曰。
清非市道人也。柳先生曰。清居市不為市之道。然而居朝
廷居官府居庠塾鄉黨以士大夫自名者。反爭為之不已。
悲夫。然則清非獨異於市人也。
種樹郭[:#AS-8867:⿳士冖䂞]駞傳
郭[:#AS-8867:⿳士冖䂞]駞不知始自何名。病僂。癃然伏行。有類[:#AS-8867:⿳士冖䂞]駞者。故鄉
人號之駞。駞聞之曰。甚善。名我固當。因捨其名。亦自謂[:#AS-8867:⿳士冖䂞]
駞云。其鄉曰豐樂鄉。在長安西。駞業種樹。凡長安豪富人
為觀游及賣果者。皆爭迎取養。視駞所種樹。或移徙無不
活。且碩茂蚤實以蕃。他植者雖窺伺傚慕。莫能如也。有問
之。對曰。[:#AS-8867:⿳士冖䂞]駞非能使木之壽且孳也。以能順木之天。以致
其性焉耳。凡植木之性。其本欲舒。其培欲平。其土欲故。其
築欲密。既然已。勿動勿慮。去不復顧。其蒔也若子。其置也
若棄。則其天者全。而其性得矣。故吾不害其長而已。非有
能碩而茂之也。不抑耗其實而已。非有能蚤而蕃之也。他
植者則不然。根拳而土易。其培之也。若不過焉則不及。苟
有能反是者。則又愛之太恩。憂之太勤。旦視而暮撫。已去
而復顧。甚者爪其膚以驗其生枯。搖其本以觀其疎密。而
木之性日以離矣。雖曰愛之。其實害之。雖曰憂之。其實讎
之。故不我若也。吾又何能為矣哉。問者曰。以子之道。移之
官理可乎。駞曰。我知種樹而已。理非吾業也。然吾居鄉。見
長人者好煩其令。若甚憐焉。而卒以禍。旦暮吏來而呼曰。
官命促爾耕。勖爾植。督爾穫。蚤繰而緒。蚤織而縷。字而幼
孩。遂而雞豚。鳴鼓而聚之。擊木而召之。吾小人具飱餐以
勞吏。且不得暇。又何以蕃吾生安吾性耶。故病且怠。若是
則與吾業者其亦有類乎。問者曰。嘻。不亦善夫。吾問養樹。
得養人術。傳其事。以為官戒也。
童區寄傳
柳先生曰。越人少恩。生男女。以貨視之。自毀齒以上。父兄
鬻賣。以覬其利。不足。則盜取他室。束縛鉗梏之。至有鬚鬣
者。力不勝。皆屈為僮。當道相賊殺以為俗。幸得壯大。則縛
取么弱者。漢官因以為己利。苟得僮。恣所為不問。以是越
中戶口滋耗。少得自脫。惟童區寄以十一歲勝。斯亦奇矣。
桂部從事杜周士為余言之。童區寄者。郴州蕘牧兒也。行
牧且蕘。二豪賊劫持反接。布囊其口。去逾四十里之虛所
賣之。寄偽兒啼。恐慄為兒恆狀。賊易之。對飲酒醉。一人去
為市。一人臥。植刃道上。童微伺其睡。以縛背刃。力下上得
絕。因取刃殺之。逃未及遠。市者還。得童大駭。將殺之。童遽
曰。為兩郎僮。孰若為一郎僮耶。彼不我恩也。郎誠見完與
恩。無所不可。市者良久計曰。與其殺是童。孰若賣之。與其
賣而分。孰若吾得專焉。幸而殺彼。甚善。即藏其尸。持童抵
主人所。愈束縛牢甚。夜半。童自轉以縛即爐火燒絕之。雖
瘡手勿憚。復取刃殺市者。因大號。一虛皆驚。童曰。我區氏
兒也。不當為僮。賊二人得我。我幸皆殺之矣。願以聞於官。
虛吏白州。州白大府。大府召視兒。幼愿耳。刺史顏証奇之。
畱為小吏。不肯。與衣裳。吏護還之鄉。鄉之行劫縛者。側目
莫敢過其門。皆曰。是兒少秦武陽二歲。而計殺二豪。豈可
近耶。
梓人傳
裴封叔之第在光德里。有梓人款其門。願傭隟宇而處焉。
所職尋引規矩繩墨。家不居礱斲之器。問其能。曰。吾善度
材。視棟宇之制。高深圓方短長之宜。吾指使而㣥工役焉。
捨我。眾莫能就一宇。故食於官府。吾受祿三倍。作於私家。
吾收其直大半焉。他日。入其室。其牀闕足而不能理。曰。將
求他工。余甚笑之。謂其無能而貪祿嗜貨者。其後京兆尹
將飾官署。余往過焉。委㣥材。會眾工。或執斧斤。或執刀鋸。
皆環立嚮之。梓人左持引右執杖而中處焉。量棟宇之任。
視木之能舉。揮其杖曰斧。彼執斧者奔而右。顧而指曰鋸。
彼執鋸者趨而左。俄而斤者斵。刀者削。皆視其色。俟其言。
莫敢自斷者。其不勝任者。怒而退之。亦莫敢慍焉。畫宮於
堵盈尺。而曲盡其制。計其毫釐而構大廈。無進退焉。既成。
書於上棟曰。某年某月某日某建。則其姓字也。凡執用之
工不在列。余圜視大駭。然後知其術之工大矣。繼而嘆曰。
彼將捨其手藝。專其心智。而能知體要者歟。吾聞勞心者
役人。勞力者役於人。彼其勞心者歟。能者用而智者謀。彼
其智者歟。是足為佐天子相天下法矣。物莫近乎此也。彼
為天下者本於人。其執役者。為徒隸。為鄉師里胥。其上為
下士。又其上為中士。為上士。又其上為大夫。為卿為公。離
而為六職。判而為百役。外薄四海。有方伯連率。郡有守。邑
有宰。皆有佐政。其下有胥吏。又其下皆有嗇夫版尹。以就
役焉。猶眾工之各有執伎以食力也。彼佐天子相天下者。
舉而加焉。指而使焉。條其綱紀而盈縮焉。齊其法制而整
頓焉。猶梓人之有規矩繩墨以定制也。擇天下之士。使稱
其職。居天下之人。使安其業。視都知野。視野知國。視國知
天下。其遠邇細大。可手據其圖而究焉。猶梓人畫宮於堵
而績於成也。能者進而由之。使無所德。不能者退而休之。
亦莫敢慍。不衒能。不矜名。不親小勞。不侵眾官。日與天下
之英才討論其大經。猶梓人之善運眾工而不伐藝也。夫
然後相道得而萬國理矣。相道既得。萬國既理。天下舉首
而望曰。吾相之功也。後之人循跡而慕曰。彼相之才也。士
或談殷周之理者。曰伊傅周召。其百執事之勞勤。而不得
紀焉。猶梓人自名其功。而執用者不列也。大哉相乎。通是
道者。所謂相而已矣。其不知體要者反此。以恪勤為功。以
簿書為尊。衒能矜名。親小勞。侵眾官。竊取六職百役之事。
听听於府庭。而遺其大者遠者焉。所謂不通是道者也。猶
梓人而不知繩墨之曲直。規矩之方圓。尋引之短長。姑奪
眾工之斧斤刀鋸以佐其藝。又不能備其工。以至敗績。用
而無所成也。不亦謬歟。或曰。彼主為室者。儻或發其私智。
牽制梓人之慮。奪其世守。而道謀是用。雖不能成功。豈其
罪耶。亦在任之而已。余曰。不然。夫繩墨誠陳。規矩誠設。高
者不可抑而下也。狹者不可張而廣也。由我則固。不由我
則圮。彼將樂去固而就圮也。則卷其術。默其智。悠爾而去。
不屈吾道。是誠良梓人耳。其或嗜其貨利。忍而不能捨也。
喪其制量。屈而不能守也。棟橈屋壞。則曰非我罪也。可乎
哉。可乎哉。余謂梓人之道類於相。故書而藏之。梓人蓋古
之審曲面勢者。今謂之都料匠云。余所遇者。楊氏。潛其名。
李赤傳
李赤。江湖浪人也。嘗曰。吾善為歌詩。詩類李白。故自號曰
李赤。遊宣州。州人館之。其友與俱遊者有姻焉。間累日。乃
從之館。赤方與婦人言。其友戲之。赤曰。是媒我也。吾將娶
乎是。友大駭曰。足下妻固無恙。太夫人在堂。安得有是。豈
狂易病惑耶。取絳雪餌之。赤不肯。有間。婦人至。又與赤言。
即取巾經其脰。赤兩手助之。舌盡出。其友號而救之。婦人
解其巾走去。赤怒曰。汝無道。吾將從吾妻。汝何為者。赤乃
就牖間為書。輾而圓封之。又為書。博而封之訖。如廁久。其
友從之。見赤軒廁抱甕。詭笑而側視。勢且下入。乃倒曳得
之。又大怒曰。吾已升堂面吾妻。吾妻之容。世固無有。堂宇
之飾。宏大富麗。椒蘭之氣。油然而起。顧視汝之世猶溷廁
也。而吾妻之居。與帝居鈞天清都無以異。若何苦余至此
哉。然後其友知赤之所遭乃廁鬼也。聚僕謀曰。亟去是廁。
遂行宿三十里。夜。赤又如廁久。從之。且復入矣。持出。洗其
汙。眾環之以至旦。去抵他縣。縣之吏方宴。赤拜揖跪起無
異者。酒行。友未及言。飲已而顧赤。則已去矣。走從之。赤入
廁。舉其牀捍門。門堅不可入。其友叫且言之。眾發墻以入。
赤之面陷不潔者半矣。又出洗之。縣之吏更召巫師善呪
術者守赤。赤自若也。夜半。守者怠。皆睡。及覺。更呼而求之。
見其足於廁外。赤死久矣。獨得尸歸其家。取其所封書讀
之。蓋與其母妻訣。其言辭猶人也。柳先生曰。李赤之傳不
誣矣。是其病心而為是耶。抑故有廁鬼也。赤之名聞江湖
間。其始為士。無以異於人也。一惑於怪。而所為若是。乃反
以世為溷。溷為帝居清都。其屬意明白。今世皆知笑赤之
惑也。及至是非取與向背決不為赤者。幾何人耶。反修而
身。無以欲利好惡遷其神而不返。則幸耳。又何暇赤之笑
哉。
蝜蝂傳
蝜蝂者。善負小蟲也。行遇物。輒持取。卬其首負之。背愈重。
雖困劇不止也。其背甚澀。物積因不散。卒躓仆不能起。人
或憐之。為去其負。苟能行。又持取如故。又好上高。極其力
不已。至墜地死。今世之嗜取者。遇貨不避。以厚其室。不知
為己累也。唯恐其不積。及其怠而躓也。黜棄之。遷徙之。亦
已病矣。苟能起。又不艾。日思高其位。大其祿。而貪取滋甚。
以近於危墜。觀前之死亡不知戒。雖其形魁然大者也。其
名人也。而智則小蟲也。亦足哀夫。
虞鳴鶴誄(并序)
維某年月日。前進士虞九皋字鳴鶴。終於長安親仁里。既
克葬於高陽原。二三友生皆至於墓。哀其行之不昭於世。
追列遺懿。求諸后土。申薦嘉名。實曰恭甫。乃作誄曰。吳虞
之分。爰宅大陽。其後優游。在越為鄉。延詡輔漢。恢定封疆。
東徙之賢。時惟仲翔。曰預曰喜。在晉克彰。義篤斯文。有苾
其芳。祕書多能。垂耀於唐。洎於漢陽。世德以昌。毗贊尚父。
休徽用揚。惟我先君。並時翺翔。洽主記室。蔚其耀光。實契
伯仲。永永不忘。漢陽元子。實紹其美。傳襲儒風。彪炳文史。
克恭以孝。惟禮是履。譽洽於鄉。論為秀士。百郡之選。叢於
京師。昧沒騰藉。乘淩蔽欺。生之始至。則奮其儀。退默以謙。
人悅而隨。名卿是挈。先進咸推。方出㣥類。振耀於時。禍丁
舅氏。漂淪海沂。捧訃號呼。匍匐增悲。喪有幼主。禮或多遺。
孰徇於名。而不是思。投袂就道。乘艱若夷。竭誠喪具。申敬
裳帷。萬里來復。祗祔於墓。遽不淩節。儉而有度。由其溫恭。
守以貞固。行道咨嗟。觀禮興慕。復從鄉賦。煥發其華。克不
再舉。聞於邦家。倚閭千里。歡咏斯多。姻族盈門。載笑且歌。
君之不淑。名立志阻。慶歸其鄉。身終逆旅。生死已間。
壽觴方舉。賀書在途。委骨歸土。哀歡易地。弔慶交戶。神胡
不仁。降比大苦。嗚呼哀哉。惟昔夏首。羈貫相親。通家修好。
講道為鄰。既冠於阼。思致其身。升於司徒。及爾繼年。交歡
二紀。莫間斯言。愉乎其和。確爾其堅。更為砥礪。咸去韋弦。
今則遽已。吾其缺然。嗚呼哀哉。誄行謀諡。惟古之道。生而
無位。沒有其號。惟是友生。徘徊顧悼。爰用壹惠。幽明是告。
溫溫其恭。惟德之經。先民有作。今也是旌。嗚呼恭甫。欽此
嘉名。
衡州刺史東平呂君誄
維唐元和六年八月日。衡州刺史東平呂君卒。爰用十月
二十四日。藳葬於江陵之野。嗚呼。君有智勇孝仁。惟其能
可用康天下。惟其志。可用經百世。不克而死。世亦無由知
焉。君由道州以陟為衡州。君之卒。二州之人哭者逾月。湖
南人重社鄉飲酒。是月上戊。不酒去樂。會哭於神所而歸。
余居永州。在二州中。聞其哀聲交於南北。舟船之下上。必
呱呱然。蓋嘗聞於古而觀於今也。君之志與能。不施於生
人。知之者又不過十人。世徒讀君之文章。歌君之理行。不
知二者之於君其末也。嗚呼。君之文章。宜傳於百世。今其
存者。非君之極言也。獨其詞耳。君之理行。宜及於天下。今
其聞者。非君之盡力也。獨其跡耳。萬不試而一出焉。猶為
當世甚重。若使幸得出其什二三。巍然為偉人。與世無窮。
其可涯也。君所居官為第三品。宜得諡於太常。余懼州吏
之逸其辭也。私為之誄。以志其行。其詞曰。
麟死魯郊。其靈不施。濯濯夫子。故潔其儀。冠仁服義。干櫓
書詩。忠貞繼佩。智勇承綦。跨騰商周。堯舜是師。道不勝禍。
天固余欺。鬼神齊怒。妖孼咸疑。何付之德。而奪其時。嗚呼
哀哉。命姓為呂。勤唐以力。輔寧萬邦。受胙爾國。維師元聖。
周以降德。世征五侯。伊祖之則。嗣濟厥武。前書是式。至於
化光。爰耀其特。春秋之元。儒者咸惑。君達其道。卓焉孔直。
聖人有心。由我而得。敷施變化。動無不克。推理惟公。舒文
以翼。宣於事業。與古同極。道不苟用。資仕乃揚。進於禮司。
奮藻含章。決科聯中。休問用張。署讎百氏。錯綜逾光。超都
諫列。屢皂其囊。帝殊爾能。人服其智。戎悔厥禍。款邊求侍。
盛選邦良。難乎始使。君登御史。贊命承事。風動海壖。皇威
以致。來總徵賦。甲茲郎吏。制用經邦。時推重器。諸臣之復。
周官匪易。漢課牋奏。鮮云能備。君自他曹。載出其技。筆削
自任。㣥儒革議。正郎司刑。邦憲為貳。糺佞肅邪。諂諛具畏。
遷理於道。民服休嘉。恩疎若昵。惕邇如遐。實閉其閣。而撫
於家。載其愉樂。申以舞歌。賦無吏迫。威不刑加。浩然順風。
從令無譁。絲蠶外邑。我繭盈車。雜耕鄰邦。我黍之華。既字
其畜。亦藝其麻。鼛鼓斯屏。人喜則多。始富中教。興良廢邪。
考績既成。王用興嗟。陟於嶽濱。言進其律。號呼南竭。謳謠
北溢。欺吏悍民。先聲如失。逋租匿役。歸誠自出。兼并既息。
罷羸乃逸。惟昔舉善。盜奔於鄰。今我興仁。化為齊人。惟昔
富人。或賑之粟。今我厚生。不竭而足。邦思其弻。人戴惟父。
善胡召災。仁胡罹咎。俾民伊祜。而君不壽。矯矯貪淩。乃康
乃茂。嗚呼哀哉。廩不餘食。藏無積帛。內厚族姻。外賙賓客。
恆是懸磬。逮茲易簀。僮無兇服。葬非舊陌。嗚呼哀哉。君昔
與余。講德討儒。時中之奧。希聖為徒。志存致君。笑詠唐虞。
揭茲日月。以耀㣥愚。疑生所怪。怒起特殊。齒舌嗷嗷。雷動
風驅。良辰不偶。卒與禍俱。直道莫試。嘉言罔敷。王佐之器。
窮以郡符。秩在三品。宜諡王都。諸生㣥吏。尚擁良圖。故友
咨懷。累行陳謨。是旌是告。永永不渝。嗚呼哀哉。
弔萇宏文
有周之羸兮。邦國異圖。臣乘君則兮。王易為侯。威強逆制
兮。鬱命轉幽。疹蠱膠密兮。肝膽為尤。奸權蒙貨兮。忠勇以
劉。伊時云幸兮。大夫之羞。嗚呼危哉。河渭潰溢兮。橫軀以
抑。嵩高坼陊兮。舉手排直。壓溺之不慮兮。堅剛以為式。知
死不可撓兮。明章人極。夫何大夫之炳烈兮。王不寤夫讒
賊。卒施快於剽狡兮。怛就制乎強國。松柏之斬刈兮。蓊茸
欣植。盜驪折足兮。罷駑抗臆。鷙鳥之高翔兮。孼狐惴而不
食。竊畏忌以㣥朋兮。夫孰病百而伸一。挺寡以校眾兮。古
聖人之所難。矧援羸以威慠兮。茲固蹈殆而違安。殺身之
匪予戚兮。閔宗周之不完。豈成城以夸功兮。哀清廟之將
殘。嫉彪子之肆誕兮。彌皇覽以為謾。姑舍道以從世兮。焉
用夫考古而登賢。指白日以致憤兮。卒頹幽而不烈。版上
帝以飛精兮。黮寥廓而殄絕。朅馮雲以羾愬兮。終冥冥以
鬱結。欲登山以號辭兮。愈洋洋以超忽。心沍涸其不化兮。
形凝冰而自慄。圖始而慮末兮。非大夫之操。陷瑕委厄兮。
固衰世之道。知不可而愈進兮。誓不偷以自好。陳誠以定
命兮。侔貞臣以為友。比干之以仁義類兮。緬遼絕以不㣥。
伯夷殉潔以莫怨兮。孰克軌其遺塵。苟端誠之內虧兮。雖
耆老其誰珍。古固有一死兮。賢者樂得其所。大夫死忠兮。
君子所與。嗚呼哀哉。敬弔忠甫。
弔屈原文
後先生蓋千祀兮。余再逐而浮湘。求先生之汨羅兮。擥蘅
若以薦芳。願荒忽之顧懷兮。冀陳辭而有光。先生之不從
世兮。惟道是就。支離搶攘兮。遭世孔疚。華蟲薦壤兮。進御
羔袖。牝雞咿嚘兮。孤雄束咮。哇咬環觀兮。蒙耳大呂。堇喙
以為羞兮。焚棄稷黍。岸獄之不知避兮。宮庭之不處。陷塗
藉穢兮。榮若繡黼。榱折火烈兮。娛娛笑舞。讒巧之嘵嘵兮。
惑以為咸池。便媚鞠恧兮。美逾西施。謂謨言之怪誕兮。反
寘瑱而遠違。匿重痼以諱避兮。進俞緩之不可為。何先生
之凜凜兮。厲鍼石而從之。但仲尼之去魯兮。曰吾行之遲
遲。柳下惠之直道兮。又焉往而可施。今夫世之議夫子兮。
曰胡隱忍而懷斯。惟達人之卓軌兮。固僻陋之所疑。委故
都以從利兮。吾知先生之不忍。立而視其覆墜兮。又非先
生之所志。窮與達固不渝兮。夫惟服道以守義。矧先生之
悃愊兮。蹈大故而不貳。沈璜瘞佩兮。孰幽而不光。荃蕙蔽
匿兮。胡久而不芳。先生之貌不可得兮。猶髣髴其文章。託
遺編而歎喟兮。渙余涕之盈眶。呵星辰而驅詭怪兮。夫孰
救於崩亡。何揮霍夫雷電兮。苟為是之荒茫。耀姱辭之矘
朗兮。世果以是之為狂。哀余衷之坎坎兮。獨蘊憤而增傷。
諒先生之不言兮。後之人又何望。忠誠之既內激兮。抑銜
忍而不長。芊為屈之幾何兮。胡獨焚其中腸。吾哀今之為
仕兮。庸有慮時之否臧。食君之祿畏不厚兮。悼爾位之不
昌。退自服以默默兮。曰吾言之不行。既媮風之不可去兮。
懷先生之可忘。
弔樂毅文
許縱自燕來。曰燕之南有墓焉。其誌曰樂生之墓。余聞而
哀之。其返也。與之文。使弔焉。
大廈之騫兮。風雨萃之。車亡其軸兮。乘者棄之。嗚呼夫子
兮。不幸類之。尚何為哉。昭不可畱兮。道不可常。畏死疾走
兮。狂顧徬徨。燕復為齊兮。東海洋洋。嗟夫子之專直兮。不
慮後而為防。胡去規而就矩兮。卒陷滯以流亡。惜功美之
不就兮。俾愚昧之周章。豈夫子之不能兮。無亦惡是之遑
遑。仁夫對趙之悃款兮。誠不忍其故邦。君子之容與兮。彌
億載而愈光。諒遭時之不然兮。匪謀慮之不長。跽陳辭以
隕涕兮。仰視天之茫茫。苟偷世之謂何兮。言余心之不臧。
