欽定全唐文卷三十一
元宗(十二)
放諸鎮兵募詔
王者經略。以正區夏。武夫干城。式固封域。將以戢兵禁暴。
安國庇人。朕所以選擇忠良。鎮守疆埸。念踐更之役。有徭
戍之勤。備以武守。示之威惠。故得夷狄款附。靡然順風。九
有晏如。四方無事。雖備豫之誡。不可暫闕。而鰥煢之徒。思
有矜憫。其天下諸州鎮兵募及健兒等。或年月巳久。頗亦
辛勤。或老疾尫羸。或單弱貧窶。或親老孤獨。致闕晨昏。言
念於斯。深用矜嘆。宜委節度使及軍州擇。有如此色。一切
放還。咸宜精審。以稱朕意。
條制考試明經進士詔
致理興化。必在得賢。強識博聞。可以從政。且今之明經進
士。則古之孝廉秀才。近日以來。殊乖本意。進士以聲韻為學。
多昧古今。明經以帖誦為功。罕窮旨趣。安得為敦本復古。
經明行修。以此登科。非選士取賢之道也。其明經自今巳
後。每經宜帖十。取通五巳上。免舊試一帖。仍案問大義十
條。取通六巳上。免試經策十條。令答時務策三首。取粗
有文性者與及第。其進士宜停小經。準明經例。帖大經十
帖。取通四巳上。然後準例試雜文及策。考通與及第。其明
經中有明五經以上。試無不通者。進士中兼有精通一史。
能試策十條。得六巳上者。委所司奏聽進止。其應試進士
等唱第訖。具所試雜文及策。送中書門下詳覆。其所問明
經大義日。仍須對同舉人考試。庶能否共知。取舍無媿。有
功者達。可不勉與。
貶盧怡詔
宰輔之任。在朕心。亦既同德。是為一體。其有惡直醜正。以
私害公。結搆讒慝。圖議離閒。隳我軌度。莫甚於斯。御史中
丞盧怡。累登清密。爰委繩準。宜遵國典。以正朝綱。而乃妄
起猜嫌。輒為朋黨。交通小吏。傾側大臣。潛求罔極之言。欲陷
無辜之善。雖浸潤之譖。縱盈篋而不疑。而回邪之端。若燎
火而難近。宜從遠貶。以戒具寮。可潮州司馬員外置。且清
淨者政之本。和平者國之福。朝多君子。可不務乎。如或妄
動以干時。矯舉以違道。遞相好惡。便作比周。斯為亂常。必
有明罰。凡厥在位。知朕意焉。
免鄂王瑤妃韋氏罪詔
鄂王瑤妃韋氏。時標令德。作配藩邸。夫義巳薄。婦道惟勤。規誡之言。無繇見納。輔佐之道。空竭乃誠。但恭肅以奉上。每柔明以撫下。周旋禮度。固所未聞。不有家風。何至於此。今因罪累。例如本族。有善不紀。何以勸下。其韋氏不須為累。
命諸道節度使募取丁壯詔
自天下一統。方隅底平。交趾西界於庸岷。流沙東洎於遼
碣。烽亭既廣。徭戍轉增。朕永念征夫。無忘旰食。是用懷柔
悍俗。賓禮戎臣。降子女以適其氈裘。捐繒玉以申其惠好。
二十五年於茲矣。而情周萬㝢。信結㣥蠻。羌狄為父子之
邦。甌貊成冠帶之國。海內無事。邊方底寧。加以志道而一
理得。清心而庶務。和氣來應。穰歲以臻。㣥生樂業而自怡。
有司措刑而不用。今欲小康戎旅。大致昇平。減停征徭。與
人休息。諸方將相。三事公卿。宜協朕心。勉成良算。宜令中
書門下與諸道節度使。各量軍鎮閒劇。審利害。計兵防健
兒等作定額。委節度使放諸色征行人內及客戶中召募。取
丁壯情願充健兒長任邊軍者。每歲加於常例。給田地屋
宅。務加優恤。便得存濟。每年逐季。本使具數報中書
門下。至年終一時錄奏。長駕遠馭。事藉經久。無害始慮之
謀。以規苟且之利。
飭諸軍不得輒賞借緋紫詔
緋紫之服。班命所崇。以賞有功。不得踰濫。如聞諸軍賞借。
人數甚多。曾無甄別。是何道理。自今巳後。除灼然有戰功。
餘不得輒賞。
括諸軍兵募詔
近聞諸軍兵募。逃喪者多。儻或臨戎。如何破敵。自今巳後。
每致交兵之時。令御史分住諸軍。與節度使計議。括奏聞。
隨事襃貶。以存勸戒。
選宗子授臺省京縣等官詔
至公之用。本無偏黨。唯善所在。豈隔親疎。四從叔知政等。
咸有才名。見推公族。秉惟清之操。兼致遠之資。朕每慮同
盟。不勤於德。嘗懸右職。以勸其徒。先委宗卿。精為內舉。量能
考行。歷載踰時。名數則多。升聞蓋寡。光膺是選。諒在得人。
固可擢以清要。遷於臺閣。將觀志於七子。冀齊名於八人。
宜各悉行。佇聞成績。書不云乎。九族既睦。平章百姓。冀繇
內而理外。必自近而及遠。凡今懿戚。可不慎歟。違道慢
常。義無私於王法。修身效節。恩豈薄於他人。期於率先。勵
我風俗。深宜自勉。以副明言。
答李林甫請宣示御製訓誡手詔
周公聖人。攝行王政。誡伯禽曰。無以魯國驕人。朕方聖雖
慙。豈忘誡子。聊示廷訓。何足以宣布中外耶。
諭河南河北租米折留本州詔
大河南北。人戶殷繁。衣食之原。租賦尤廣。頃年水旱。廒庾
尚虛。今歲屬和平。時遇豐稔。而租米所入。水陸運漕。緣脚
錢雜。必甚傷農。務在優饒。惠彼黎庶。息其轉輸。大實倉儲。
今年河南河北應送含嘉太原等倉租米。宜折粟留納本
州。
停今年漕運詔
河東陝運兩使。每年常運一百八十萬石米送京。近巳減
八十萬石訖。今據太倉米數。支計有舒。務在息人。不欲勞弊。
其今年所運一百萬石亦宜停。
禁取同華人充兵防詔
同華兩州。精兵所出。地資輦轂。不合外支。自今巳後。更不
得取同華人充兵防。
答李適之手詔
卿文勒石。誠為可重。故令兒子題額及陰。何所發揮。而勞
致謝。毬場宴樂。咸睦深慈。豈伊斐然。少能申寫。卿為宗子。
欲名教有歸。記之史冊。亦隨卿意。
襃賜鄭少微等詔
官之為法。法有其官。寄以深仁。能行禁令。日者叢棘之地。
烏鵲來巢。今結諸刑名。纔逾五十。雖化源自遠。亦欽慎使
然。其鄭少微等一十七人。各賜一中上考。仍兼賜少物。以存
勸賞。
定屯官敘功詔
屯官敘功。以歲豐凶為上下。鎮戍地可耕者。人給十畝以
供糧。方春。令屯官巡行。謫作不時者。
答牛仙客等表賀吐蕃安戎城得泉手詔
城之還我。乃復其初。天意神心。自常幽贊。克濟軍旅。湧出
雙泉。不假梅林。有過䟽勒。編諸竹帛。任卿意焉。
答朝集使蔣欽緒等上尊號詔
禮貴正名。法無虛美。朕以薄德。嗣守丕圖。常恐不逮。安敢
自足。今㣥岳稱引衆善。勞加榮號。聞之增惕。奚可當仁。惟
聖與文。焉得輕議。況太宗睿宗。俱稱聖諡。予末小子。安敢
同之。宜斷來表。
禁卜筮惑人詔
古之聖王。先禁左道。為其蠧政。犯必加刑。至如占相吉凶。
妄談休咎。假託卜筮。幻惑閭閻。矜彼愚蒙。多受欺誑。宜申
明法令。使有懲革。自今巳後。緣婚禮喪葬卜擇者聽。自餘
一切禁斷。
追諡孔子十哲并升曾子四科詔
宏我王化。在乎儒術。能發揮此道。啟迪含靈。則生人以來。
未有如夫子者也。所謂自天攸縱。將聖多能。德配乾坤。身
揭日月。故能立天下之大本。成天下之大經。美政教。移風
俗。君君臣臣。父父子子。人到於今受其賜。不其猗歟。於戲。
楚王莫封。魯公不用。俾夫大聖。才列陪臣。棲遲旅人。固可知
矣。年祀寖遠。光靈益彰。雖代有襃稱。而未為崇峻。不副於
實。人其謂何。朕以薄德。祗膺寶命。思闡文明。廣被華夏。時
則異於今古。情每重於師資。既行其教。合旌厥德。爰申盛
禮。載表徽猷。夫子既稱先聖。可追諡為文宣王。宜令三公
持節冊命。其文宣王陵並舊宅廟。量加人灑掃。用展誠
敬。其後嗣襃聖侯。宜改為文宣公。至如辨方正位。著自禮
經。苟非得所。何以示則。昔緣周公南面。夫子西坐。今位既
有殊。坐豈依舊。宜補其墜典。永作成式。自今巳後。兩京國
子監。夫子皆南面坐。十哲等東西列侍。天下諸州亦準此。
且門人三千。見稱十哲。包夫衆美。實越等夷。暢元聖之風
規。發人倫之耳目。並宜襃贈。以寵賢明。顏子既云亞聖。須
優其秩。可贈[:#AS-8862:⿱亠兊]公。閔子騫可贈費侯。冉伯牛可贈鄆侯。冉仲
弓可贈薛侯。冉子有可贈徐侯。仲子路可贈衞侯。宰子我
可贈齊侯。端木子貢可贈黎侯。言子游可贈吳侯。卜子夏
可贈魏侯。又夫子格言。參也稱魯。雖居七十之數。不載四
科之目。頃雖參於十哲。終未殊於等倫。允稽先旨。俾循舊位。
庶乎禮得其序。人焉式瞻。宗洙泗之丕烈。重膠庠之雅範。
布告中外。咸使知聞。
追贈曾參等六十七人詔
道可襃崇。豈限今古。追贈之典。旌德存焉。夫子弟子十哲
之外。曾參等六十七人。同升孔門。博習儒術。子之四教。爾
實行之。親奉微言。式揚大義。是稱達者。不其盛歟。欽若古
風。載崇元聖。至於十哲。亦被寵章。而曾子之倫。未有稱謂。
宜亞四科之士。以䟽五等之封。俾與先師。咸膺盛禮。
答牛仙客等請宣付元元皇帝靈應手詔
頃欲渭北近遊。夢中有命。神不守職。事不可行。出必有名。
何容易也。賴元聖垂告。靈應果然。朕夙夜驚懷。福慶斯在。春
秋記異。況在此乎。所請宜依。
為元元皇帝設像詔
不離於精。不離於真。以天為宗。以道為門。兆於變化。謂之
聖人。吾祖也太上元元皇帝嘗從事於斯矣。惟穹昊厥初。
則配神明。饗天地。育萬物。惟皇受命。則師列辟。熙以大一。
利澤施於四海。不言所利。德教加乎萬姓。不稱其德。將晦
迹也。安乎守藏柱下。將行道也。適乎流沙罽賓。所謂神無
方而道無體。沖用可見矣。流長者慎其源。蔕固者深其根。
猗歟那歟。克開厥後。翳我列祖。光啟大中。豈元元私乎有
唐。惟元元邁乎種德。豈元元式受唐命。惟元元存乎其人。
是以累聖緝熙。重光纉茂。大化漸被乎八表。淳德殷流乎萬
國。則與天地有與立焉。惟小子多於前功。夙夜敬止。上承
祖宗之餘慶。下膺侯王之樂推。惕然深居。凜若馭朽。以為
道德者百家之首。清淨者萬化之源。務本者立極之要。
無為者太和之門。恭承垂裕之業。敢忘燕翼之訓。故詳延
博達。講諷精微。求所以理國理身。思至乎上行下效。亦云
久矣。夫使天下萬姓。飲淳德。食太和。靡然迴心而向道。豈
予寡薄。獨能致此。蓋凡百在位。所以咸熙。書曰。元首康哉。
股肱良哉。又曰。股肱惟人。良臣惟聖。斯一德而共理也。豈
至於今盭乎。昔長纓紫衣。猶聞慕向。廣眉高髻。且云變俗。何
至道之難明。而元珠之久喪。古人有云。王者之於天下。猶
一堂之上也。蓋謂同心同德。化流四裔。是誠在乎擊豕垂
踵之惑。革面向隅之哀。故往年布令。各家藏道德。冀德立
而風靡。道存而日用。則朕之承祖業。尚家書。出門同人。無
媿於天下矣。易曰。象也者。像此者也。經曰。窈冥中有精。則
窈冥之精。可以尋象求。不可以名言得也。故考圖史。凡聖
祖降代出處之迹。敢立象以盡其意焉。將自家而刑國。由
中而及外也。庶乎知道者盈量而歸。迷方者不遠而復云。
嚴禁左道詔
蠧政之深。左道為甚。所以先王設教。犯者必誅。去其害㣥。
蓋非獲己。自今巳後。輒有託稱佛法。因肆妖言。妄談休咎
專行誑惑。諸如此類。法實難容。宜令所在長官。嚴加捉搦。
答牛仙客表賀紫宸殿烏巢手詔
所聞不如所見。故引卿等觀之。頒示寰中。俯依來請。
答牛仙客表賀宣政殿烏巢手詔
兩殿巢禽。其義一也。但有慙德。深謝仁慈。頒示四方。隨卿
所請。
給復徐泗等州詔
如聞徐泗之閒。絲蠶不熟。雖庸課巳納。慮百姓艱辛。今年
地稅。特宜放免。
釋奠令攝三公行禮詔
先聖文宣王春秋釋奠。宜令攝三公行禮。著之常式。
禁喪葬違禮及士人干利詔
古之送終。所尚乎儉。比來習俗。漸至於奢。苟炫燿於衢路。
復何益於泉壤。又凡庶之中。情理多闕。每因送葬。或酣飲
而歸。及寒食上墓之時。亦便為宴樂。在於風俗。豈成禮教。
自今巳後。其緣葬事有不依禮法者。委所由州縣并左右街
使嚴加捉搦。一切禁斷。其有犯者。官人殿黜。白身人所在
決一頓。凡士庶人。不兼二業。或有衣冠之內。寡於廉隅。
專以貨殖為心。商賈為利。須革其弊。以清品流。有犯者。委
京都御史臺及諸道採訪使具以狀聞。當別處分。宣布中
外。咸使知聞。
令內外官薦親伯叔及弟兄子姪堪任刺史縣令詔
朕所求才。待之若渴。既旌於巖穴。亦賁於邱園。片善必收。
冀無遺逸。然士人藏器。衆何以知。豈若父子之閒。自相推
薦。昔祁奚之舉祁午。謝安之任謝元。良史書之。咸以為美。
賢彥之士。何代無人。寧限嫌疑。致有拘忌。其內外官有親伯
叔及弟兄并子姪中。灼然有才術異能。風標節行。通閑政
理。據資歷堪充刺史縣令者。各任以名薦。其卑官所舉人。
聽於所繇長官處通狀。一時錄奏。其考試通人任用之後。
如後有虧犯典憲。名實不相副者。所舉之人。與其同罰。如
政績著聞。終始廉謹。為衆所知者。其所舉人。與其同賞。
答宰臣賀元元皇帝玉像手詔
夢之正者。是謂通神。於惟聖容。果以誠應。豈朕德所及。而
大道是興。再省神靈。言猶在耳。將貽福業。代紀彌多。初告
以行宮。乃置於內殿。兼之大慶。允屬朕躬。稽之道經。以茲
為寶。當慈育萬姓。永答神明。卿等宗臣。宜同朕意。願揚嘉
應。安敢讓焉。
命兩京諸路各置元元皇帝廟詔
三皇之時。兆庶淳朴。蓋由其上。以道化人。自茲厥後。為政
各異。我烈祖元元皇帝。稟大聖之德。蘊至道之精。著五千
文。用矯時弊。可以理國家。超夫象繫之表。出彼明言之外。
朕有處分。令家習此書。庶乎人用向方。政成不宰。慮茲下
士。未達微言。是以重有發明。俾之開悟。期弱喪而知復。宏
善貸於無窮。兩京及諸州。各置元元皇帝廟一所。每年依
道法齋醮。兼置崇元學。生徒於當州縣學生數內均融量
置。令習道德經及莊子文子列子。待習業成。每年準明經
舉送至省。置助教一人。委所由州長官。於諸色人內精加訪
擇補授。仍稍加優獎。
令寫元元皇帝真容分送諸道并推恩詔
大道混成。乃先於天地。聖人至教。用明其宗極。故能發揮
妙品。宏濟生靈。使秉志者悟往。迷方者知復。以此救物。故
無棄人。其孰當之。莫若我烈祖元元皇帝矣。朕纂承寶業。
重闡元猷。自臨御以來。罔不夙夜。每滌慮凝想。齋心服形。
禮謁於尊容。未明而畢事。將三十載矣。蓋為天下蒼生。以
祈多福。不謂微誠上達。睿祖垂鑒。頃因假寐。忽夢真容。既
覺之後。昭焉以觀。瞻奉踰時。殊相自然。與夢相協。誠謂密
降仙府。永鎮人寰。告我以無疆之休。德音在聽。表我以非常
之慶。靈貺有期。乃昊穹幽贊。宗社儲休。豈朕虛薄。能致茲
事。若使寢之。乃乖祗敬。宜令所司。即寫真容。分送諸道採
訪使。令當道州轉送開元觀安置。所在道士女冠等。皆具
威儀法事迎。像到。七日夜設齋行道。仍各賜錢。用充齋慶
之費。自今巳後。常令講習道德經。以暢微旨。所置道學。須
倍加敦勸。使有成益。是知真理深遠。宏之在人。不有激揚。
何由勵俗。諸色人等。有能明道德經及莊列文子者。委所
由長官訪擇。具以名聞。朕當親試。別加甄獎。至如道有三
寶。慈居一焉。欽若至言。爰茲宥過。天下見禁囚徒。其十惡
罪者。及造偽頭首。并謀殺故殺祆訛宿宵人等。特宜免死配
嶺南。官人犯贓。據情狀輕重事貶降。餘一切免。且夫愛人
之義。長之育之。務存清淨。合於易。至如州縣造籍之年。因
團定戶。皆據資產。以為升降。其有小葺園廬。粗致儲蓄。多
相糾訐。便被加等。朕情為敦本。義在勸農。欲使
野絕游人。國無曠土。安可得也。自今歲巳後。且三五年閒。
未須定戶。其中或有家資破散。檢覆非虛。不可循舊差科。
須量事與降。今者真容應見。古所未聞。福雖始於邦家。慶
宜均於士庶。其親王公主郡縣主及內外文武官等。並量
賜錢。至休假之辰。宜以素飡。用伸慶樂。諸道節度使及將
士等。亦宜準此。其兩京及諸州父老。亦量賜錢。同此歡宴。
其錢以當處官物充。伊爾公卿。逮乎黎獻。宜勉崇元化。共
復淳源。宣布遐邇。明知朕意。
遣使分巡天下詔
三載考績。以鑒吏能。八使觀風。因求人瘼。茲事體大。致理
之繇。朕受命昊穹。臨御寰夏。慮乎一物。有所不安。徧於萬
方。無忘軫念。而宇宙之內。官吏至多。倘有政失其宜。即萬人
受弊。崔翹等或文學有稱。或貞白流譽。通於理道。勵是公
心。俾爾澄清。或當委寄。至於黜陟之道。國之所務。苟有不
當。將何勸人。頃年使臣。例皆通狀。其盡善者以多有請託。
求選調之資。不善者以凡碎見輕。貴奏課之數。若此銜命。
豈副虛懷。卿等所到之州。宜具宣朕意。其百姓閒事。或有
須釐革者。宜與所繇長官。商量處置。回日聞奏。其官吏
中。有貪冒贓私。干犯名教。或衰老疾病無政理者。刺史巳
下。宜停務奏聞。其守職公清。為政尤異。事堪激勸。遠近知
者。具以名聞。其諸道有遭損下人。應須賑給。先頻有處分。
猶慮艱弊。豈忘矜恤。亦宜審與州縣商量。務令周濟。又聞
河堤穿決。致有漂流。諒繇州縣寬疎。不時修塞。亦便行處
置。勿使更然。其天下道學。固巳有置者。并鄉學等。此並切
於生人。比來興置。蓋為教導。各宜敦勸。使有成益。其征鎮
之閒。或有單貧老弱不自存濟者。宜令所繇。倍加優賞。其
浮寄逃戶等。亦頻處分。頃來招攜。未有長策。又江淮之閒。
有深居山洞。多不屬州縣。自謂莫徭。何得因循。致使如此。
並與州縣商量處置。一時錄奏。卿等既當巡按。受委非輕。是
宜勉爾良圖。以副朝選。無或致有迴避。不竭公忠。朕之責
成。深宜自效。
長流盧暉富州詔
暉素是妄庸。幸承資地。早升清列。爰典大藩。不能勵彼公
心。少申答效。而恣其鄙識。莫顧廉隅。黷貨無厭。蠧政斯甚。
或增加賦歛。或減截官錢。入己之贓。六百餘貫。自外所犯。
數倍於茲。況又役使人工。殆三十萬。復有何要。輒作為勞。
慢法徇私。觸類非一。朕志存撫育。情切好生。特寬斧鑕之
誅。俾從放流之典。可長流富州為百姓。與朕共理。伊爾列
城。自頃以來。每加優異。凡在遠近。固合周知。豈有受恩。而不
盡節。照鑒若此。咸宜勉之。無或效尤。自投於網。
停水驛詔
先置陸驛。以通使命。苟無闕事。雅適其宜。如聞河南江淮。
兼有水驛。損人之費。驛甚覺勞也。且使臣受命。速赴程期。
豈有自求閒安。故為勞擾。其應置水驛宜並停。
放還老病軍士詔
諸軍行人。皆遠離鄉貫。扞彼疆場。動即逾年。言念艱勞。豈
忘優恤。有疾病老弱不堪鬭戰者。委節度揀擇放還。
合祭天地詔
凡所祭享。必在躬親。朕不親祭。禮將有闕。其皇地祇。宜就
南郊乾坤合祭。
令葬埋暴骨詔
移風易俗。王化之大猷。掩骼埋胔。時令之通典。如聞江左
百姓之閒。或家遭疾疫。因而致死。皆棄之中野。無復安葬。情
理都闕。一至於斯。習以為常。乃成其弊。自今巳後。宜委
郡縣長吏。嚴加誡約。俾其知禁。勿使更然。其先未葬者。即
勒本家收葬。如或無親族。及行客身亡者。仰所在村隣。相
共埋瘞。無使暴露。庶叶禮經。諸道有此同者。亦宜準此。
分道德為上下經詔
化之原者曰道。道之用者為德。其義至大。非聖人孰能章
之。昔有周季年。代與道喪。我烈祖元元皇帝乃發明妙本。
汲引生靈。遂著元經五千言。用救時弊。義高象繫。理貫希
夷。非萬代之能儔。豈六經之所擬。承習前業人等。以其卷
數非多。列在小經之目。微言奧旨。稱謂殊乖。自今巳後。天
下應舉。除崇元學生外。其餘所試道德經宜並停。仍令所
司。更詳擇一小經代之。其道經為上經。德經為下經。庶乎
道尊德貴。是崇是奉。凡在遐邇。知朕意焉。
命李彥允等入宗正籍詔
古之宗盟。異姓為後。王者設教。莫遺其親。殿中侍御史李
彥允等奏稱。與朕同承涼武昭王後。請甄敘者。源流實同。
譜牒猶著。雖子孫千億。各散於一方。而本枝百代。何殊於
近屬。況有陳請。所宜敦敘。自今巳後。涼武昭王孫寶巳下。
絳郡姑臧燉煌武陽等四房子孫。並宜隸入宗正。編諸屬
籍。以明尊本之道。用廣親親之化。
禁止生徒問難不經詔
古之教人。蓋有彝訓。必在勸學。使其知方。故每月釋菜之
時。常開講座。用以發明聖旨。啟迪生徒。待問者應而不窮。
懷疑者質而無惑。宏益之致。不其然歟。或有凡流。矜於小
辯。初雖論難。終雜詼諧。出言不經。積習成弊。自今巳後。除
問難經典之外。不得輒請。宜令本司長官嚴加禁止。仍委
御史糾察。
令天下諸觀仍轉本際經詔
善利萬物。莫先乎大道。孚佑兆庶。實賴於尊經。朕每念黎
庶。無忘惠養。嘗冀盡登富壽之域。永無凍餒之虞。所以去
年。具有處分。令天下諸觀。轉本際仙經。逮至今秋。果聞有
歲。自非大聖昭應。孰臻於此。宜令天下道士及女道士等。待
至今歲轉經訖。各於當觀設齋慶讃。仍取來年正月一日
至年終巳來。依前轉本際經。兼令講說。其所設齋度慶。亦
宜準此。庶使遠近蒙福。知朕意焉。
