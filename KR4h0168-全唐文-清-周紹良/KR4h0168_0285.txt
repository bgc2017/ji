欽定全唐文卷二百八十五
張九齡(三)
敕投降奚等書
敕新來投降奚等。汝本小蕃。不自存立。頃年依我。稍得安
全。而常持兩端。遽即背叛。忘恩負義。豈是人心。今者聞汝
復歸。亦應知過。仍緣困蹙。未免嫌疑。汝若誠能洗心。永以
寄命。便令處置汝等。當須一一聽從。即捨往愆。更期來效。
官賞諸事。皆如舊日。各宜自勉。勿不知恩。比嚴寒。汝等部
落百姓並平安好。遣書指不多及。
敕契丹王據埒可突于等書
敕契丹王據埒及衙官可突于蜀活刺史鬱捷等。順道則
吉。惟智能圖。逆節即凶。豈愚所覺。如卿頃年背誕。實養禍
胎。今而知之。亦猶未晚。因是轉災為福。因敗而成。去百死
之危。保萬全之計。則昔者之去。何其悖也。今茲復來。又何
智也。皆是卿素有籌略。本於忠誠。率先種人。拔於死地。自
爾之後。更有何憂。朕於諸蕃。未嘗負約。況於卿等。更有舊
恩。聞卿此來。豁然慰意。一則兵革都息。二則君臣如初。百
姓之閒。不失耕種。豐草美水。畜牧隨之。更無外虞。且知上
策。人生自奉。誰不求安。保此永年。一無他慮。在卿所見。何
假朕言。部落初歸。應須安置。可與守珪審定。務依蕃部所
欲。想其沃饒之所。適彼寒暑之便。無令下人有所不愜也。
冬末寒甚。卿與衙官軍吏刺史已下及部落百姓並平安
好。遣書指不多及。
敕契丹都督泥禮書
敕契丹都督泥禮。往者屈烈突于凶惡。無心憂矜百姓。背
叛於我。終日自防。丁壯不得耕耘。牛馬不得生養。及依附
突厥。而課稅又多。部落吁嗟。卿所見也。李過折因眾人之
忿。誅頑凶之徒。諸部酋豪。相率歸我。巳令隨事賞賜。亦云
且得安寧。過折封王。豈直賞功而已。亦為百姓眾意。賴其
撫存。不知近日巳來。若為非理。亦聞殺害無罪。棒打又多。
眾情不安。遂致非命。然卿彼之蕃法。多無義於君長。自昔
如此。朕亦知之。然是卿蕃王。有惡徑殺。為此王者。不亦難
乎。但恐卿今為王後。人亦常不自保。誰願作王。卿雖蕃人。
是當土豪傑。亦須防慮後事。豈取快志目前。過折既亡。卿
初知都督。百姓諸處分。復得安寧以否。張守珪先擬往彼。
亦即令便就處置。卿應有官賞。即有處分。夏中甚熱。卿及
首領百姓並平安好。今賜卿錦衣一副。並細腰帶七事。至
宜領取。遣書指不多及。
敕幽州節度張守珪書
敕幽州節度副大使兼御史大夫張守珪。近有降人云。虜
騎東下。其數稍眾。固宜有以待之。仍聞兩蕃。亦有應接。當
是妄語。終須審觀。若保無他。便可信任也。至於兵馬權略。
決在一時。卿自審量。不可懸料。然虜騎馳突。難與爭鋒。會
是乘其氣衰。然後邀擊。一戰取滅。或在此舉。頃者泥禮自
擅。雖以義責。而未有名位。恐其不安。卿可宣示朝旨。使知
無他也。並便處置訖奏聞。朕當即有處分。比秋熱。卿及將
士已下並平安好。今令趙惠琮一一口具。遣書指不多及。
敕奚都督李歸國書
敕李歸國。近得守珪表稱。奚衙官耨雲輒構異謀。攜閒部
落。兼藏突厥。仍欲圖卿。知卿忠義一心。糾逖無隱。臨危制
變。果獲罪人。此雖天誘其衷。亦是卿誠效克著。聞已誅翦。
是自滅兦。朕於諸蕃。含養過厚。忝預人類。亦合知恩。但百
姓無識。易為驚擾。安危動靜。處之在人。以卿才能。自應率
伏。念加威惠。勿使猜嫌。既去亂㣥。當巳寧怗。所設官賞。惟
待有功。苟能盡節。何憂不賞。各宜勉勵。以副朕懷。秋涼。卿
及衙官巳下並平安好。遣書指不多及。
敕奚都督李歸國書
敕奚都督右金吾衞大將軍歸誠王李歸國。朕比聞突厥
欲滅卿兩蕃。先敕守珪嚴為防護。今聞泥禮巳破凶徒。仍
慮其收合餘燼。復來掩襲。卿可與泥禮相為腹背。但突厥
不盡。後患終深。卿可伺其歸師。乘其喪氣。與諸將計會。逐
要追襲。時不可失。宜自思之。秋深極冷。卿及衙官將士已
下並平安好。遣書指不多及。
敕平盧使烏知義書
敕烏知義。兩蕃既巳歸我。突厥仍敢犯邊。此其不順。誠可
殘滅。適聞契丹及奚等並力合謀。同破凶醜。卿亦繼進。相
與成功。此之一捷。使其喪氣。然鬭防困獸。誘備羸師。兵家
之難。慎在終始。卿是宿將。當自明之。若見可則行。務須靈
敏。固在臨事。難用速言。必圖萬全。不可輕舉。巳敕守珪與
卿計會。可須觀釁裁之。秋涼。卿及將士巳下並平安好。遣
書指不多及。
敕松漠都督泥禮書
敕松漠都督右金吾衞大將軍泥禮。得張守珪表。知卿等
破賊。且突厥此來也。其心毒害。又甚輕敵。人事之與神道。
可得不有傷殘。卿之忠誠。加以義勇。以順討逆。自然必勝。
朕所懸爵秩。惟賞有功。況卿赤心。復加戎捷。然狂賊自遠
投於死地。今其傷敗。必更有謀。可須防之。重不可失。烏知
義在彼。宜與臨事籌之。若須邀截。亦與之計會。秋氣漸涼。
卿及衙官首領百姓並平安好。遣書指不多及。
敕幽州節度張守珪書
敕幽州節度副大使幽州長史兼御史大夫張守珪。北虜
猖狂。勞師遠襲。朕已成料。知其破傷。得卿上言。果如前策。
然契丹恃我。其心不攜。以逸待勞。取之必也。既有[:#AS-8864:⿺克寸]捷。當
更防之。困獸猶鬭。窮寇勿遏。喪敗之餘。其氣不振。乘此不
取。後悔難追。熟料萬全。然後邀擊。蕃漢相雜。使其莫辨。此
亦便不可失。時不再來。臨事指麾。在卿審斷也。事今若此。
得算已多。勿復悤悤。致難於末路。卿比疝疾。今復何似。宜
善將療。不得自勤。秋涼。卿將士已下並平安好。遣書指不
多及。
敕幽州節度張守珪書
敕幽州節度副大使張守珪。趙堪至。一一具知。以國家之
威武。取敗亡之殘孽。泰山壓卵。豈其難乎。頃者緣卿入朝。
節制暫闕。二虜乘隙。相繼叛兦。裨將無謀。輕兵遣襲。遂有
輸失。挫我銳氣。此故猶細。彼禍更深。卿可秣馬訓兵。候時
而動。草衰木落。其則不遠。近者所徵萬人。不日即令進發。
大集之後。諸道齊驅。蕞爾凶徒。何足殲盡。平盧信息。日夕
往來。數與籌宜。首尾相應。令彼醜虜。飛走無歸。事有預圖。
臨時合變。想卿所悉。不煩具言。所有奏請。並已處分訖。夏
末極熱。卿及將士已下並平安好。遣書指不多及。
敕幽州節度張守珪書
敕幽州節度副大使張守珪。張奉高下。叛奚自取殲滅。此
等惡積。天將絕種。故遽誘其衷。叛兦相繼。及師徒追下。皆
就誅夷。一二年閒。凶黨必盡。亦由卿指揮得所。動不失宜。
明於兵權。暗合神道。故能致此也。安祿山楊景暉湔雪前
恥。亦云效命。鋒鏑之下。各致損傷。言念忠誠。豈妄加獎。巳
別有處分訖。將士陣兦。各須弔祭。應合贈飾。亦巳狀聞。聚
兵饋糧。義不可久。秋深木落。規略自宜。機謀未豫。何以除
惡。永久為患。將若之何。委卿良圖。用息邊甲。彼軍少馬。巳
敕朔方。想卿早知之。宜差人受領。秋氣漸冷。卿及將士已
下並平安好。遣書指不多及。
敕幽州節度張守珪書
敕幽州節度副大使張守珪。頃者慰撫降虜。每事優給。而
終不知恩。惟圖反噬。名雖人類。實甚豺狼。今所叛兦。何苦
如此。近者聞其家累。多並為我所得。惟有丁壯。挺身走險。
樹木既闇。弓矢亦全。以窮寇失家之心。乘深林必死之地。
若冒此輕進。豈云料敵。安祿山勇而無謀。遂至失利。衣甲
資盜。挫我軍威。論其輕敵。合加重罪。然即初聞勇鬭。亦有
誅殺。又寇戎未滅。軍令從權。故不以一敗棄之。將欲收其
後效也。不行薄責。又無所懲。宜且停舊官。令白衣將領。卿
更審量本狀。亦任隨事處之。所將陣兦之人及戰傷之者。
並收瘞救療。弔死問生。寇讐之來。豈其獲已。言念於此。良
深嗟悼。卿等各秉忠義。式遏方隅。躬冒險難。寧不知此。無
以小失。致奪軍氣。數宜激厲。以保功名。平盧軍儲。取能支
久。若賊口聚食。費耗更多。早宜處置。使得所也。今將金瘡
藥寄至。可分療將士。並數令巡問。春後漸熱。卿及將士並
平安好。遣書指不多及。
敕幽州節度張守珪書
敕幽州節度副大使張守珪。昨史思明往。已有處分。趙堪
適至。委曲知之。安祿山等輕我兵威。曾不審料。致今損失。
宜其就誅。卿既行軍。於法合爾。然此賊初叛。勢尚未合。乘
其虛弱。正可追擒。直為林闇山深。恃不存之地。萬一獸駭。
致損更多。以此思之。固須且守。伺其有隙。乘便翦除。如此
籌宜。應是長策。且戰者凶事。有勝有負。無以邂逅。遂至蒼
黃。使我驍雄。小有奪氣。負罪者既其即戮。用命者亦宜昇
獎。彼之小醜。何足可除。所有奏入。即當處分。平盧以北。動
靜須知。得其委曲。隨事防備。委卿在遠。一一必由。但量宜
行之。奏未晚也。
敕平盧使烏知義書
敕平盧使烏知義。委卿重鎮。安輯兩蕃。動靜須知。節制斯
在。而二虜將叛。來往有謀。曾不是思。信其至此。又委安祿
山輕突。挫我軍威。不嚴其約。是事無豫。一朝損失。雖悔何
追。但以卿忠勤。復是耆舊。雖有過失。一切不論。實欲盡卿
所長。收其後效。固須易慮。以補前闕。此賊既叛。意其[:#AS-9BF8:⿰去⻏]攻。
每事須防。無失便也。一一並趙堪口具。夏初漸熱。卿及將
士並平安好。遣書指不多及。
敕平盧諸將士書
敕平盧諸軍鎮將士已下。兩蕃殘賊。餘類僅存。朕嘗懷撫
柔。冀其遷善。而數年之內。謀叛相仍。信是梟鴟。固非人也。
頃者所以列置軍鎮。遞為唇齒。所虞在此。豈欲勞人。卿等
委身邊疆。為國展效。遇其反噬。得不討除。近日安祿山無
謀。率爾輕敵。馳突不顧。遂損師徒。擇將不良。傷人已甚。事
雖既往。義實疚懷。凡在平盧。其陣兦之人。並委張守珪差
人弔祭。並勘實鄉貫。具以狀聞。憫彼傷魂。當有贈飾。興言
悼惜。久不能忘。然此賊比來。削弱已甚。挼繩繫頸。人有其
心。安祿山之敗。緣輕敵太過。勿因此畏愞。致失後圖。立功
成名。榮貴斯在。各宜勉勵。共除凶惡。夏初漸熱。卿等並平
安好。遣書指不多及。
敕新羅王金興光書
敕鷄林州大都督新羅王金興光。比歲使來。朝貢相繼。雖
隔滄海。無異諸華。禮樂衣冠。亦在此矣。皆是卿率心忠義。
能此恭勤。朕每嘉之。常優等數。想卿在遠。應體至懷。頃者
彼處使來。累有物故。水土不習。飲食異宜。奄忽為災。遂至
不救。言念逝者。此其命乎。想卿乍聞。應以傷悼。所以表奏。
皆依來請。夏初漸熱。卿及吏人並平安好。今有少物。並付
來使。至宜領取。遣書指不多及。
敕新羅王金興光書
敕雞林州大都督新羅王金興光。賀正謝恩兩使續至。再
省來表。深具雅懷。卿位總一方。道踰萬里。託誠見於章奏。
執禮存乎使臣。雖隔滄溟。亦如面會。卿既能副朕虛巳。朕
亦保卿一心。言念懇誠。每以嗟尚。況文章禮樂。粲焉可觀。
德義簪裾。浸以成俗。自非才包時傑。志合本朝。豈得物土
異宜。而風流一變。乃比卿於魯衞。豈復同於蕃服。朕之此
懷。想所知也。賀正使金義質及祖榮相次永逝。念其遠勞。
情以傷憫。雖有寵贈。猶不能忘。想卿乍聞。當甚軫悼。近又
得思蘭表稱。知卿欲於浿江寘戍。既當渤海衝要。又與祿
山相望。仍有遠圖。固是長策。且蕞爾渤海。久已逋誅。重勞
師徒。未能撲滅。卿每疾惡。深用嘉之。警寇安邊。有何不可。
處置訖因使以聞。今有少物。答卿厚意。至宜領取。春暮已
暄。卿及首領百姓並安好。遣書指不多及。
敕渤海王大武藝書
敕忽汗州刺史渤海郡王大武藝。卿於昆弟之閒。自相忿
鬩。門藝窮而歸我。安得不容。然處之西陲。為卿之故。亦云
不失。頗謂得所。何則。卿地雖海曲。常習華風。至如兄友弟
悌。豈待訓習。骨肉情深。自所不忍。門藝縱有過惡。亦合容
其改修。卿遂請取東歸。擬肆屠戮。朕教天下以孝友。豈復
忍聞此事。誠惜卿名行。豈是保護逃兦。卿不知國恩。遂爾
背德。卿所恃者遠。非能有他。朕比年含容。優恤中土。所未
命將。事亦有時。卿能悔過輸誠。轉禍為福。言則似順。意尚
執迷。請殺門藝。然後歸國。是何言也。觀卿表狀。亦有忠誠。
可熟思之。不容易爾。今使內使往。宣諭朕意。一一並口具
述。使人李盡彥。朕亦親有處分。皆所知之。秋冷。卿及衙官
首領百姓平安好。並遣崔尋挹同往。書指不多及。
敕渤海王大武藝書
敕渤海郡王忽汗州都督大武藝。不識逆順之端。不知存[●
]之兆。而能有國者。未之聞也。卿往年背德。已為禍階。近
能悔過。不失臣節。迷復非遠。善又何加。朕記人之長。忘人
之短。況此歸伏。載用嘉歎。永祚東土。不亦宜乎。所令大成
慶等入朝。並已處分。各加官賞。想具知之。所請替人。亦令
還彼。又近得卿表云。突厥遣使求合。擬打兩蕃。奚及契丹。
今既內屬。而突厥私恨。欲讎此蕃。卿但不從。何妨有使。擬
行執縛。義所不然。此是人情。況為君道。然則知卿忠赤。動
必以聞。永保此誠。慶流未已。春晚。卿及衙官百姓並平安
好。遣書指不多及。
敕渤海王大武藝書
敕渤海郡王忽汗州都督大武藝。多蒙固所送水手。及承
前沒落人等來表。卿輸誠無所不盡。長能保此。永作邊捍。
自求多福。無以復加。漸冷。卿及衙官百姓已下並平安好。
遣書指不多及。
敕渤海王大武藝書
敕忽汗州刺史渤海郡王大武藝。卿往者誤計。幾於禍成。
而失道未遙。聞義能徙。何其智也。朕棄人之過。收物之誠。
表卿洗心。良以慰意。計卿既盡誠節。永固東藩。子孫百代。
復何憂也。近使至。具知曲。兼請宿衞及替。亦已依行。大朗
雅等。先犯國章。竄逐南鄙。亦皆捨罪。仍放歸蕃。卿可知之。
皆朕意也。夏初漸熱。卿及首領百姓等並平安好。遣書指
不多及。
敕平盧使烏知義書
敕平盧節度營州都督烏知義。突厥去歲東侵。已大不利。
志在報復。復必再來。契丹及奚。一心歸我。不有將護。豈云
王略。頃有沒蕃人出。云其見擬東行。蕃漢諸軍。須有嚴備。
遠加斥堠。動靜須知。縱有凶徒。亦即無慮。委卿在遠。實謂
得人。朕固無憂。一任量事。渤海黑水。近復歸國。亦委卿節
度。想所知之。春初尚寒。卿將士已下並平安好。今令白真
陁羅往。亦賜卿衣一副。至宜領取。遣書指不多及。
敕河東節度副使王忠嗣書
敕河東節度副使兼代州都督王忠嗣及諸將士等。大叔
承慶至。知卿遠經賊境。晝夜勤勞。雖不遇凶徒。亦備盡誠
效。頃屬時暑。士馬遠來。行李之閒。固應疲頓。諸軍將等。各
須撫養。令其寧息。行迴之人。當有宴勞。宜令大同軍即辦
宴設。及時慰勉。夏中極熱。卿及將士已下並平安好。遣書
指不多及。
敕當州別駕董懲運書
敕當州別駕董懲運。省所奏王昱及嚴正誨表。具知所緣。
卿父往在當州。連年縱酒。既加風疢。行事乖疎。董念封經
使具論。王昱始奏停廢。皆憑實狀。不是冤誣。後自病兦。豈
可怨訴。所言不直。欲信無憑。卿久襲冠帶。復拘法式。寧不
知此。猶且有詞。至於卿身。合承刺史。比來未授。亦則有由。
聞卿少年。未閑撫字。舉州之眾。又藉綏懷。若蕃部不安。豈
虛此位。卿若能自勵。從此改修。父兦子及。終不失舊。卿表
云部落據險。幾許無知。亦慮惡人因此扇誘。幸無他故。勿
取破兦。今故令內使往問部落及百姓等。此事虛實。還自
具名狀聞。比極暄。卿及部落百姓並平安好。遣書指不多
及。
敕當悉等州羌首領書
敕當悉柘靜維翼等諸州首領百姓等。前者令王承訓往
宣問。事止當州。比其却來。云諸州亦有所望。州縣一也。恩
豈不均。卿等祖父已來。為國守境。皆盡忠赤。防捍外蕃。朝
廷嘉之。官賞相繼。近者處置未當。又得卿表所論。朕皆依
行。想皆遂願。今聞吐蕃屯結。近在安戎。比來通和。未有深
隙。計其不合為寇。未知何故起兵。卿比臨邊。各須伺候。慮
有侵軼。損我居人。若預圖之。保無憂也。其董懲運董嘉宗。
已有處分訖。其董念雙羌羌嘉弄等。亦即續有處分。必須
嚴勒蕃部。豫備惡人。寇讐縱來。計無所得。我之深策。豈不
在茲。卿等榮貴。勿憂不遂。今故令王承訓重宣往意。比已
熱。首領百姓等並平安好。遣書指不多及。
敕巂州都督許齊物書
敕許齊物。近者投降吐蕃云。蕃兵已向南取鹽井。比已敕
達奚守珪蒙歸義訖。卿可嚴備。勿失事宜。應須防守。並委
量事處分。仍遠著斥堠。知其有無。有則從權。無則仍舊。慎
勿生事。騷擾邊人。秋中漸涼。卿及吏人已下並平安好。遣
書指不多及。
敕隴右節度陰承本書
敕隴右節度使陰承本。使人范正顏至。省表具知。朕於吐
蕃。恩信不失。彼心有異。操持兩端。陰結突騎施。密相來往。
事既醜露。[:#AS-9BF8:⿰去⻏]以怨尤。乃云姚巂用兵。取其城堡。略觀此意。
必欲為惡。必不得先舉。但須嚴備。遠加斥堠。察其動靜。若
形兆已見。馳狀以聞。諸處軍城。數加戒敕。若不稱職。速須
改換。今年交兵。新到隴右。未經戎事。大須訓習。在彼處置。
委卿裁之。雖有邊虞。固無憂也。秋初尚熱。卿及將士並平
安好。遣書指不多及。
敕北庭經略使蓋嘉運書
敕蓋嘉運等。安西去年。屢有攻戰。醜虜肆惡。懸軍可憂。卿
深識事宜。以時救援。先聲既振。後殿載揚。凶黨之閒。卷甲
而遁。使我邊鎮。且得休息。然此賊為患。勢未必已。可數與
王斛斯計會。每事先防。彼將自勞。眾則離貳。我因其隙。從
此可圖。善熟籌之。勿失便也。春晚。卿及將士已下並平安
好。遣書指不多及。
敕安西節度王斛斯書
敕四鎮節度副大使安西副大都護王斛斯及將士等。突
騎施輒凶暴侵我西陲。卿等懸軍。遇此狂賊。爰自去夏。以
迄於今。攻戰相仍。念甚勤苦。近者聞在撥換。兵少賊多。朕
每憂之。慮遭吞噬。又聞兵勢漸合。將士同心。父子之軍。亦
不在眾。犬羊之類。復何能為。屢有殺獲。固其宜也。卿等各
負忠勇。為國忘身。鋒鏑之閒。瘡痍未免。或致物故。深用哀
傷。朱仁惠竟致淪兦。良可悼惜。具有褎贈。以慰營魂。福流
子孫。良亦在此。其有頻當矢石。每戰有功。義可成名。勇能
抗敵。或能出奇。以挫凶威。並具狀以聞。即有優拔。自餘戰
士。盡力邊荒。計其積勞。又在絕遠。至於行賞。豈比尋常。勉
樹功名。即有官爵。且北山雲閒。虜眾又疲。歸途既難。必有
攜貳。張義之將兵若至。河西北庭兵又大集。滅胡之舉。亦
在今時。可臨事圖之。無失便也。一勞永逸。豈不在茲。所奏
縱賓軌魏蹇等官。及前年第一立功人官。並依所請訖。告
身即差使頒送。初春尚寒。卿及將士巳下並平安好。遣書
指不多及。
敕安西節度王斛斯書
敕四鎮節度副大使安西副大都護王斛斯等。狂賊經冬。
犯邊為梗。將士守備。不釋戈甲。言念勤苦。良深嗟歎。既負
忠義。為國盡誠。懦夫所難。志士所重。感激增氣。視死如歸。
古人之言。今知之矣。又聞此賊尋亦退散。攻圍既解。且得
休息。朕雖在九重。心懸萬里。念慮之至。想所知之。近既加
兵。惟憂糧貯。諸處屯種。今復何如。逆賊有謀。還慮殘暴。必
須善守。無令損失。若諸城有糧。兵復足用。忿戾之虜。行應
再來。勞眾離心。豈能無隙。乘此一舉。蕩滅有期。宜善撫我
人。以待其弊。小捷小獲。何用此為。春晚極暄。卿及將士巳
下並平安好。今賜卿衣一副。至宜領取。遣書指不多及。
敕安西節度王斛斯書
敕王斛斯。得卿表。並大食東面將軍呼邏散訶密表。具知。
卿使張舒耀計會兵馬迴。此雖遠蕃。亦是強國。觀其意理。
似存信義。若四月出兵是實。卿彼巳合知之。還須量意。與
其相應。使知此者計會。不是空言。且突騎施負恩。為天所
棄。訶密若能助國。破此寇讎。錄其遠勞。即合優賞。但未知
事實。不可虛行。卿可觀察蕃情。頗有定否。即須隨事慰接。
令彼知之。若舒耀等虛有報章。未得要領。豈徒不實。當有
所懲。絕域行人。不容易也。今秋此賊形候何如。善須防之。
勿使侵軼。時暑。卿及將士已下並平安好。遣書指不多及。
敕安西節度王斛斯書
敕四鎮節度副大使安西副大都護王斛斯及將士巳下。
朕雖居九重。不忘征戍。況強寇壓境。侵軼是虞。言念勤勞。
良所歎懣。卿等各懷忠義。不憚荒遐。以此彌年。足見誠節。
去歲因有狂賊。在彼屢有戰兦。昨得表言。對之愴惻。然卿
狀但言都數。其中不列姓名。巳令勘責。可速以實報。朕當
錄其死義。贈以官榮。使異域之功。存兦受賞。近日狂虜形
候如何。屯收是時。尢須備預。更資一熟。亦復何憂。兼聞吐
蕃與此賊計會。應是要路。斥堠須明。事必預知。動即無患
耳。夏晚毒熱。卿及將士己下並平安好。遣書指不多及。
