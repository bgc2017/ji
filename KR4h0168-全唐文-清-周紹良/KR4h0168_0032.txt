欽定全唐文卷三十二
元宗(十三)
飭敬祀社稷詔
社為九土之尊。稷乃五穀之長。春祈秋報。祀典是尊。而天
下郡邑所置社稷等。如聞祭事或不備禮。苟崇敬有虧。豈
靈祇所降。欲望和氣豐年。焉可致也。朕永惟典故。務在潔
誠。俾官吏盡心。庶蒼生蒙福。自今巳後。應祭官等庶事。宜
倍加精潔。以副朕意。其社壇側近。仍禁樵牧。至如百姓私
社。宜與官社同日致祭。
答中書門下表賀河西大破吐蕃詔
坐運奇謀。誠難與戰。河西捷書相繼。謂之伐叛。可豫圖之。
所請者依。
頒重注孝經詔
化人成俗。率繇於德本。移忠教敬。實在於孝經。朕思暢微
言。以理天下。先為注釋。尋亦頒行。猶恐至賾難明。㣥疑未盡。
近更探討。因而筆削。兼為敘述。以究源流。將發明於大順。
庶開悟於來學。宜付所司。頒示中外。
兩京告享各擇吉日詔
朕肅承宗祀。不敢怠遑。誠有未安。夙夜祗惕。頃時有事於太廟。兩京同日告享。雖虔卜吉辰。俱遵上日。而義深如在。禮或有乖。自今以後。兩京宜各別擇吉日告享。
遣使分祀嶽瀆詔
務農勸穡。雖因於天道。人和歲稔。實賴於神庥。頃者春夏
之交。稍愆時雨。收穫之際。復屬秋霖。慮害農功。每祈孚祐。
遂得百神降福。㣥望效靈。既不為災。仍多善熟。幽贊之德。
普洽於生人。昭報之儀。式遵於祀典。宜令太子詹事嗣許
王瓘祭東嶽。光祿卿嗣鄭王希言祭中嶽。宗正卿濮陽郡
王徹祭西嶽。少府監李知柔祭南嶽。衞尉卿嗣吳王祇祭
淮瀆。光祿少卿彭果祭河瀆。所司擇日錄奏。其名山大川。
有路近處亦合便祭。僻遠處委所繇長官備禮致祭。務陳
蠲潔。以達精誠。
誅柳升詔
朕恭守丕業。臨照百官。冀君臣一心。中外勵節。長安縣令
柳升。往因推薦。寘彼周行。而乃稟性回邪。恣情聚斂。黷於
貨賄。紊我紀綱。是而可容。孰不可赦。故令鞫按。用致嚴刑。
豈惟懲息姦源。抑欲庶寮知戒。況聞朝廷卿士。多與交遊。
比之匪人。門通賂遺。用宏寬典。咸為匿瑕。且古人以廉恥
立名。清白貽範。苟虧斯節。謂忝前修。況身荷恩榮。家享重
祿。陳力無紀。徇財已彰。取愧素餐。自投疎網。每念於此。良
用憮然。凡在百寮。宜為殷鑒。仍宣示中外。令知朕懷。
以今文繕寫尚書詔
朕欽惟載籍。討論墳典。以為先王令範。莫越於唐虞。上古
遺書。實稱於訓誥。雖百篇奧義。前代或亡。而六體奇文。舊規
猶在。但以古先所制。有異於當今。傳寫浸訛。轉疑於後學。
永言刊革。必在從宜。尚書應是古體文字。並依今字繕寫
施行。永念典謨。無乖於古訓。庶遵易。有益於將來。其舊本
仍藏之書府。
恤彍騎詔
育物者所貴於從宜。養人者必資於遂性。況加疾苦。豈忘
哀矜。內外廂三衞彍騎等。如聞因當上染患者。番滿之後。
既不勝皆致還鄉。又不容在職掌將息。進退無據。何所依
投。溝壑是憂。宜謀朝夕。永言及此。深軫於懷。自今巳後。如
有此色。宜移就三衞。廚給食料將養。各委左右金吾將軍
存意檢校。所須藥物。仍與太常計會。量事供擬。並差醫人
救療。其諸門及街鋪職掌人等。各移就本衞將養。所須食
料。各委將軍以當衞諸色迴殘官物等。且量事支給。其醫
藥宜準內外廂例。自餘諸色當番人等。有疢疾者。並準此
處分。其死者。各委所由。隨事埋瘞。當日牒報本貫。令家人
親族。運致還鄉。
貶韓朝宗吳興郡別駕員外詔
高平郡太守上柱國長山縣開國伯韓朝宗。頃承榮獎。擢
在神京。輒薦凶人。超登赤縣。果彰貪穢。大獲贓私。舉非允
當。巳有比周之責。使之交易。更涉嫌疑之地。頗招物議。實
紊朝章。宜從貶黜。用申懲戒。可吳興郡別駕員外置。
許上柱國外有餘勳迴授周親詔
頃敘功勞。累增勳級。上柱國外。許及周親。是謂賞延。載榮
宗族。迴充賜物。用厚朝恩。其準格上柱國外。有餘勳迴授周
親。
答皇太子等表賀內道場靈異手詔
頃以獻歲。親祠百靈。豈精至之上昭。而禎祥之屢應。神言
報休徵之慶。黃素飛雲漢之閒。皆宗社降靈。福流寰宇。豈
予微感。獨能致之。所請宣示朝廷光於史冊者依。
答中書門下賀元元皇帝靈應手詔
朕精修道源。為人祈福。雖則每多昭應。未若此之殊祥。豈
聖祖揆予之無私。靈真貺我之誠感。遂得休徵之應。出自
神言。勤請之詞。上飛空境。永惟虛薄。何以當茲。然福逮蒼
生。深為慰也。所請者依。
答陳希烈奏道士蕭從一見元元皇帝手詔
纉承丕業。遵修元訓。精誠之至。冀在希夷。寡昧之德。寧期
昭應。恭惟聖祖。屢降真容。仙衞接於雲閒。飈駕迴於天路。
又賜以無疆之壽。且欣以助成之言。嚴奉神休。良深祗慶。
所請者依。
定祀元元皇帝儀注詔
尊祖奉先。必在於崇敬。辨儀正禮。所貴於緣情。伏以大聖
祖元元皇帝御氣昇天。長生久視。體重元而不測。與元化
以無窮。真容屢現。寶符仍集。恭惟孚祐。實表常存。比太清
宮行事官皆具冕服。爰及奏樂。未易舊名。并告獻之時。仍
陳筴祝。既非事生之禮。豈是降仙之儀。且真俗殊倫。幽明
異數。理有非便。亦在從宜。自今後。每於太清宮行禮。官宜
改用朝服。兼停祝版。其告獻辭及所奏樂章。朕當別自修
撰。仍令所司。具儀注奏聞。
引見諸州高蹈不仕舉人詔
君子之道。所以正心志全貞吉也。逸人之學。所以勵天下
激浮躁也。朕每崇先訓。以道化人。思致棲貞之士。用先咸
在之列。是以頻降束帛。冀空巖藪。虛懷式竚。明發不忘。卿
等來應辟命。遠致城闕。周文多士。既叶於旁求。虞舜疇咨。
亦在於僉議。爰命臺省。詢於道業。或善行無跡。名實難窺。
或大器晚成。春秋尚富。津涯未測。輪桷何施。事且隔於行
藏。道以分於出處。其馬曾常廣心賀蘭迪等三人。宜待後
處分。崔從一王允貽韓宣胡祭趙元獎等五人。年鬢既高。
稍宜優異。宜各賜綠衣一副。物二十段。餘并賜十段。不奪
隱淪之志。以成高尚之美。並宜坐食訖好去。仍依前給公乘
還郡。
尊道德南華經詔
王者天其祖。學者父其師。義有尊崇。情歸孝敬。況我元宗。
道要無名。象先猶龍莫測。昔嘗問禮。烹鮮有論。歷代攸尊。
永惟重元。衆教之父者也。朕纉承聖緒。祗服元言。乙夜觀
書。將求於道。雖理歸絕學。信無取於筌蹄。然垂代作程。義
必存乎文字。俾之大順。亦合禮經。其墳籍中有載元元皇
帝南華等真人猶稱舊號者。並宜改正。其餘編錄經義等
書。亦宜以道德經列諸經之首。其南華經等不須編在子
書。仍即令集賢院審詳改定應舊號并科目訖。具宣付所
司。仍頒示中外。
改波斯寺為大秦寺詔
波斯經教。出自大秦。傳習而來。久行中國。爰初建寺。因以
為名。將欲示人。必修其本。其兩京波斯寺宜改為大秦寺。
天下諸府郡者。亦宜準此。
定犯徒配軍詔
刑之所設。將以閑邪。法不在嚴。貴於知禁。朕自臨萬國。向
踰三紀。思宏至道之化。實務好生之德。比者應犯極法。皆
令免死配流。所以市無刑人。獄無冤繫。哀矜勿喜。冀洽於生
靈。大小以情。寧忘於鑒寐。至於徒罪。雖非重刑。力役之外。
不免拘縶。載罹寒暑。誠可矜量。自今以後。其犯罪應合徒
者。並宜配諸軍效力。庶感激之士。因以成功。寬大之恩。叶
於在宥。且本置杖罪。是代肉刑。將以矜人。非惟重法。今官
吏決罰。或有任情。因茲致斃。深可哀憫。其犯杖罪。情非
巨蠧者。量事亦令效力。宜令所司作載限。仍立條例處分。
答請宣示瑞鹿詔
宮苑之內。屢薦嘉祥。今又縞質霜毛。變林虞之獸族。殊姿
馴性。實雲駕之龍媒。允謂休徵。用為慰也。所請者依。
遣使巡按天下詔
黜幽陟明。所以察風俗。求瘼恤隱。所以慰黎蒸。不有其人。
孰可將命。禮部尚書席豫等。亮直清節。經通大才。多識前
言。備閑時政。或久膺任使。嘗參八使之列。或夙蘊公忠。必
副四方之委。永懷兆庶。用寄澄清。豫巡河北道。鉷巡京畿
關內及河東道。隱之巡東畿及河南道。見素巡山南東道
江南西道黔中嶺南等道。麟巡河西隴西磧西等道。翹巡
劒南及山南西道。光譽巡淮南及江南東道。其百姓之閒。
及官吏之輩。如事或未該。須有釐革者。仍委量事處置。回日
奏聞。其嶺南黔中磧西。途路遙遠。若使臣一一自到。慮有
稽遲。任各精擇判官。準舊例分往。
禁弋獵詔
永言亭育。仁慈為本。況乎春令。義叶發生。其天下弋獵採
捕。宜明舉舊章。嚴加禁斷。宣布中外。令知朕意。
停不急之務詔
今土膏既動。農事將興。丁壯就功。不可妨奪。其不急之務。
一切並停。
量減祭祀應用牛牲詔
祭祀之典。犧牲所備。將有達於虔誠。蓋不資於廣殺。況牛
之為畜。人實有賴。既功施播種。亦力被車輿。自此餘牲。尤
可矜憫。況前聖有作。難為盡廢。明神克享。亦在深仁。自今以
後。每大祭祀。應用騂犢。宜令所司。量減其數。仍永為常式。
增定祀典詔
皇王之典。聿循於百代。郊祭之義。允屬於三靈。聖人既因
時以制宜。王者亦緣情以革禮。朕丕承寶運。肅遵明禋。曷
嘗不克己齋心。虔恭夙夜。猶慮舊章或闕。誠敬未孚。有一
於此。良深祗畏。且尊莫大於天地。祭莫大於祖宗。嚴配昭
升。豈宜異數。今蒸嘗之獻。既著於常式。南北之郊。未展於
時享。粢盛且略。對越何申。自今巳後。每載四時孟月。先擇
吉日祭上帝。其以皇地祇合祭。以次日祭九宮壇。皆令宰
臣行禮奠祭。務從蠲潔。稱朕意焉。祭神如在。傳諸古訓。以
多為貴。著自禮經。膟膋之儀。蓋昔賢之尚質。甘旨之品。亦
孝子之盡誠。既切因心。方資變禮。其巳後享太廟。宜料外
每室加常食一牙盤。仍令所司。務盡豐潔。發生振蟄。雷為
其始。畫卦陳象。威物效靈。氣實本於陰陽。功乃施於動植。
今雨師風伯。久列常祠。唯此震雷。未登㣥望。巳後每祀雨
師。宜以雷神同祭。朕承宗廟之福。為人神之主。事有未暢。
義在得中。庶寅畏之誠。上達於郊廟。祈禳之典。載收於闕
遺。凡在有司。各揚所職。倍宜恭肅。以叶靈心。
許百官旬節休假不入朝詔
百工允釐。彰乎奉職。五日休澣。義在優閒。方貴無為之風。
以宏多暇之政。朕欽崇至道。思致和平。今寰㝢克寧。朝廷
無事。將欲叶於淳古。豈惟臻於小康。當與㣥寮。暢茲娛樂。頃
旬遊宴賞。巳放入朝。節假常參。未敷後命。公私叶慶。千載
一時。上下同歡。自中及外。自今巳後。每至旬節休假。中書
門下及百官並不須入朝。外官等其日亦不須衙集。
禁流貶人在路逗留詔
應流貶人。皆負罪譴。其中或捨其昧死。全彼餘生。將寬常
法。示有懲戒。如聞在路。多作逗留。郡縣阿容。許其停滯。是
何道理。自今巳後。其左降官量情狀稍重者。馳十驛巳上
赴任。流移人令押領綱典畫時。遞相分付。如更因循。尚有
寬縱。所繇當別有處分。
貶韋堅並免從坐詔
書曰。無總貨寶。生生自庸。傳曰。官之失德。寵賂章也。則古
先哲王。不聞好貨。垂以明戒。無易紀律。然法貴變通。罰宜
平典。罪止其惡。過從寬宥。庶乎有勸。冀乎有懲。韋堅是司
潭漕。妄事興易。餉遺朝廷。計其積贓。數目甚廣。朕以衣冠
之士。豈往求之。而姦回之人。是為抑與。韋堅巳別有處分。
所司一切不問。咸令自新。冀有廉隅。成予德化。各思變節。
無貳過焉。宣示中外。知朕此意。
刊廣濟方詔
朕頃所撰廣濟方。救人疾患。頒行巳久。計傳習亦多。猶慮
單貧之家。未能繕寫。閭閻之內。或有不知。倘醫療失時。因
致橫夭。性命之際。寧忘惻隱。宜令郡縣長官。就廣濟方中
逐要者。於大板上件錄。當村坊要路牓示。仍委採訪使勾
當。無令脫錯。
黜陟守令詔
朕憂彼黎元。寄之牧宰。嘗慮授任非當。撫字乖方。頃所以設舉親之科。廣得賢之路。爰初詣闕。亦既明試以言。及乎從政。必欲深考其實。懸之賞罰。要以始終。近日分遣使臣。因之巡察。善惡之驗。事既足明。懲勸之端。言斯可復。其楊懋等七人。黜陟使並奏清狀。宜與改轉。其所舉主。六品巳下付所司準此處分。五品巳下各賜一上下考。李連等八人。既奏善狀。除巳改官者。至選日各減三兩選。仍稍優與處分一中上考。趙憕等六人。俱犯贓私。除巳流貶者。自餘並速準律科斷。其舉主各量犯者罪狀輕重。咸從貶黜。仍宣示中外。咸使知悉。
貶王琚江華郡司馬詔
琚久經任使。歷典藩條。恃朝廷之見寬。冒憲法而無憚。凡
所莅職。罕著善聲。自頃移官。益彰喧訟。志由貪敗。政以賄
成。所犯贓私。動盈千計。正名論罪。合寘流刑。宥過推恩。宜
從貶任。可江華郡司馬員外置。
詳定來年廟享及南郊合祀儀注詔
孝享宗廟。所以達思誠也。格於神祇。所以崇嚴敬也。則祈
穀上帝。春祀先王。永惟因心。敢忘如在。朕承累聖之丕業。
應上元之福佑。聿修柴瘞。虔奉蒸嘗。常慮備物未豐。馨香
莫達。頃以詳諸舊典。創以新儀。清廟陳牲。特加於常餼。昊
天冬祭。重增以時享。庶乎罄齊敬之勤。叶殷薦之義。況履茲
霜露。載感惟深。瞻彼郊壇。有懷昭事。念禮歸通變。諒期乎
達誠。教在率先。必貴乎親奠。宜以來載正月。朕親謁太廟。
便於南郊合祭。仍令中書門下即與禮官詳定儀注。擇日
奏聞。興言拜獻。先深祗感。凡百有司。各供爾職。
頒示道德經注孝經䟽詔
道為理本。孝實天經。將闡教以化人。必深究於微旨。朕欽
承聖訓。覃思元宗。頃改道德經載字為哉。仍隷屬上句。及
乎議定。衆以為然。遂錯綜真詮。因成注解。又孝經舊䟽。雖
粗發明幽晦。探賾無遺。猶未能備。今敷暢以廣闕文。且妙
本逾元。微言久絕。或怡然獨得。或參以諸家。庶宏聖哲之
規。用叶君親之義。仍令集賢院具寫。送付所司。頒示中外。
禁採捕詔
今屬陽和布氣。蠢物懷生。在於含養。必期遂性。如聞滎陽
僕射陂陳留郡蓬池等。採捕極多。傷害甚廣。因循既久。深
謂不然。自今巳後。特宜禁斷。各委所由長官。嚴加捉搦。輒
有違犯者。白身決六十。仍罰重役。官人具名錄奏。當別處
分。其僕射陂仍改為廣仁陂。蓬池改為福源池。庶宏大道
之仁。以廣中孚之化。
流彭果詔
嶺南五府經略採訪使光祿少卿兼南海郡太守攝御史
中丞彭果。頃者擢以非次。鎮彼方隅。不能慎守名。克副朝
寄。而乃貪惏匪極。求欲無厭。官吏恣其侵漁。蒼生受其塗
炭。醜聲轉露。穢迹彌彰。及令推窮。並自招伏。計其贓數。十
萬有餘。議以常科。法當殊死。但尚寬典。免致嚴誅。宜從杖
罰。俾徙荒徼。即就大理寺門決六十。除名長流湊溪郡。仍
即差使馳驛領送至彼。捉搦勿許東西。
令正月夜開坊市門詔
重門夜開。以達陽氣。㣥司朝晏。樂在時和。屬此上元。當修
齋籙。其於賞會。必備葷羶。比來因循。稍將非便。自今巳後。
每至正月。改取十七十八十九日夜開坊市門。仍永為常
式。
賜楊慎矜等自盡併處置詔
左道亂常。邦家所禁。兇謀逆節。天地不容。戶部侍郎兼御
史中丞楊慎矜。潛蓄回邪。率由艱險。猥承門緒。得齒朝行。
爰自卑微。謬加超擢。寄之帑藏。總彼均輸。殊不知外矯清
廉。內懷貪冒。趦趄百變。以此徇身。首鼠萬端。專為罔上。觸
途苛刻。歸怨國家。還俗僧史敬忠。兇慝逆徒。狂愚賤品。乃
妄陳讖緯。別覬異圖。密與交通。將期委質。仍自以亡國之
後。克復攸歸。遂乃手記災祥。窺覦時變。言肆惡悖。心在不
臣。惡跡既彰。款驗咸服。戴天履地。面目何施。梟首夷宗。未
云塞責。但以務宏大體。志在寬刑。尚免嚴誅。容其自斃。其
楊慎矜宜賜自盡。其兄少府少監慎餘弟洛陽令慎名等。
不合隨從。並為同惡。亦宜令自盡。其史敬忠首建逆謀。實
為巨蠧。宜決重杖一百。鮮于賁詐稱敬忠當王。附會兇人。宜
決重杖六十。長流。其范滔妄說妖言。與之昵狎。宜決六十。
長流嶺南臨江郡。其王庭耀既為傭作。終不論告。宜決四
十。配隷黔中郡。楊慎矜外甥前通事舍人辛景湊。引致非
類。成此禍端。宜決四十。配流嶺南晉康郡。其義陽郡司馬
嗣虢王巨。雖則不涉凶謀。終與敬忠相識。宜解却官。於南
賓郡安置。其太府少卿張瑄。素以妄庸。專行險詖。比緣慎
矜薦引。驟歷班榮。因此結交。潛為黨援。況犯贓私。情逾
難恕。宜決六十。長流嶺南臨封郡。其右威衞執戟天馬監
副監万俟承暉。妄蓄圖書。與慎矜解說。潛相黨附。為蠧實
深。宜決重杖六十。其閑廄使殿中監韋衢。忝膺重寄。不存
公道。受慎矜囑請。為承暉奏官。諂黷愈彰。比周斯在。宜貶
與遠官。應配流及安置人等。所在即差綱驛領送。其楊慎
矜及兄弟并史敬忠有莊宅等。宜并官收。其家口男女等。
並令所司準法。即配流嶺南諸郡。其張瑄及万俟承暉鮮
于賁等男女并一房家口。亦準此配流嶺南。其內外近親。
不可尚列班榮。及居京轂。宜令三司使即括實奏聞。且臣
之事君。有死無二。匹夫徇義。猶或亡軀。豈有位亞六卿。任
兼三獨。父子相續。俱承重委。兄弟不次。皆列通班。而更陰圖
不軌。潛覬異望。靜言此心。良可歎息。除惡務本。與衆共之。
令在惟行。蓋非獲巳。中外寮庶。咸使聞知。
賜故邠王男承宣等緋魚袋詔
故邠王男承宣等。地惟戚屬。器表溫良。伯仲輝光。溫溫有
裕。推恩之典。既叶於分官。賜服之榮。宜崇於寵命。
答百僚表請加應道尊號手詔
禎祥者。所以合天人。鴻名者。所以彰德業。今封章繼至。誠
請甚勤。敬膺神休。允答人望。宜依來請。
遣使祭岳瀆四海詔
朕肅恭明祀。祈福上元。冀敷佑於黎蒸。將昭報於靈應。頃
蠻夷款附。萬里廓清。稼穡豐穰。㣥方樂業。豈惟菲德。以致
元和。實賴神休。永綏景貺。思崇望秩。用展虔誠。宜令宗正
卿襃信郡王璆等。即分往五嶽四瀆及四海致祭。所經道
次有名山大川。亦便致祭。務令精意。以稱朕懷。
却王公等請上尊號詔
朕欲使人述日用道。遠親譽。願行其心。永守沖約。未允來
請。宜識此懷。
却㣥臣上尊號手詔
朕觀上古人主。惟稱帝王一字。秦漢以來。乃兼皇帝。朕以
薄德。嗣守寶位。乾乾惕厲。懼不克勝。豈自崇飾。以招譴咎。
雖迫公卿之請。終負平生之心。所請加尊號。甚無謂也。
答李林甫等請頒示太子仁孝詩詔
詩者志之所之也。將以道達性情。宣揚教義耳。朕承五聖
之業。萬方之寄。主鬯叶於神心。元良貞於國本。美其克踐
仁孝。恭修友睦。深慰於懷。不覺形之諷詠。今請具寫六章。
頒示中外。兼編諸策。以傳不朽。亦欲自家刑國。以訓人倫。
宜依來請。
停封西嶽詔
自春以來。頗[:#AS-8FBB:●]時雨。登封告禪。情所未遑。所封西嶽宜停。
勅吏部慎重注擬詔
吏部取人。必限書判。且文學政事。本自異科。求備一人。百
中無一。況古來良宰。豈必文人。又限循資。尤難獎擢。自今
以後。擇縣令。但才堪政理。方圓取人。不得限以書判。及循資
格注擬。諸畿望緊上中每等為一甲。委中書門下察問選
擇堪任者。然後奏授大理評事。其朝要子弟中庸。未歷望
畿縣。便授此官。既不授文。又未經事。自今以後。有此色及
朝要至親。並不得注擬。
致祭涇渭灞滻等水詔
五材並用。時表上靈。八水分流。實稱善利。京師奧壤。秦甸
王畿。灞滻通於涇渭。澇潏匯於澧滈。蓄洩雷雨。滋育稼穡。
雖惠澤巳及於蒸民。而虔誠猶闕於祀典。聿崇精享。庶達
明神。其涇渭灞滻等分水。宜令禮儀使左庶子韋述取今
月二十九日一時備禮致祭。務陳蠲潔。稱朕意焉。
答馮紹正賀雨手詔
黍稷垂成。實滋甘澤。既屬久旱。懷憂匪寧。思拯黎元。靡神
不禱。靈心昭鑒。降此休徵。覩垂穎之可觀。佇大穫之為慶。
編之青史。良有愧焉。
禁刈禾充馬藳詔
農為政本。食乃人天。必禾稼之及期。遂京坻之厚積。是以
愛人存乎重穀。勤政在乎厚生。俗之所資。何急於此。如聞
遠近。每至秋中。穀禾熟時。即賣充馬藳。苟求規利之心。殊
害生成之性。靜言斯弊。實資懲革。自今以後。不得更然。其
三京及天下諸郡。並委所繇長官。嚴加捉搦。如非成熟。不
得輒刈。犯者量決四十。仍牓示要路。咸使聞知。
禁賃店干利詔
南北衞百官等。如聞昭應縣兩市及近場處。廣造店鋪。出
賃與人。干利商賈。莫甚於此。自今巳後。其所賃店鋪。每閒
月估不得過五百文。其清資官準法不可置者。容其出賣。
如有違犯。具名錄奏。
敕冀州刺史原復邊仙觀修齋詔
朕承唐運。遠襲元元。載宏道流。遂有靈應。彼之女道丹臺
真人。白日上升。五雲在御。不圖好道。遂有明徵。深為喜慰。
卿舊相之子。家上元元。能叶心志。自茲目視。果成朕願。雖
上清云遠。而舊相猶存。遼海雖別於千年。緱山復期於七
日。窈冥響像。故亦依然。今因奏使迴。便付少物。卿可於觀
所。宜修齋行道。以達朕意也。卿能至誠。必有通感。然道之
為政。本貴無為。宜用乃心。化彼黎庶。
