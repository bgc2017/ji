欽定全唐文卷二百八十九
張九齡(七)
賀誅賊狀
右。蓋嘉運奏。北庭解圍。仍有殺獲。蘇祿背德。敢此讐天。盡
驅犬羊。來犯軍鎮。雖肆凶毒。欲逞其心。而邊兵無遺鏃之
費。狂賊有輿尸之禍。此皆陛下聖武。將士龔行。遠必叶謀。
動無遺策。能令氛祲。坐自廓清。臣等忝奉密謀。屢承獻捷。
踴躍稱慶。倍百恆情。謹奉狀陳賀以聞。謹奏。
賀奚契丹並自離貳廓清有期狀
右。適高力士宣示臣等張守珪奏。契丹及奚並自離貳。兼
安祿山復有殺獲。賊數將盡。觸緒猜攜。邊鎮勒兵。伺隙而
動。誅翦有日。廓清可期。此皆天威遠臨。逋逃自滅。臣等不
勝慶躍之至。
賀誅奚賊可突于狀
右。高力士宣示張守珪所上逆賊契丹屈烈及可突于等
首級。此等惡稔。喪敗將及。故天誘其衷。既降又貳。而感義
之士。惡其翻覆。背恩之賊。已就誅鋤。幽障廓清。華夷俱靜。
計其餘噍。永無動搖。陛下邊任先擇。聖謀獨斷。克稟成命。
樹此戎功。且知河朔無轉輸之勞。林胡為賦稅之地。臣等
忝在樞近。預聞遠績。捷書之至。喜倍恆情。謹奉狀陳賀以
聞。謹奏。
賀破突厥狀
右。張守珪表奏。突厥四萬騎。前月二十五日至能訖離山。
契丹泥禮等前後斬獲俘馘。數逾十萬。突厥可汗棄甲逃[●
]。奚王李歸國及平盧軍將等追犇逐北。計日殲滅。更聞
奏者。伏以突厥新立。輕事用兵。彼之威眾。在於一舉。又兩
蕃與其結隙。文搆未深。在於邊隅。猶軫天算。陛下料其終
始。指授規模。知其舉種盡來。本自無策。勞師襲遠。必合成
擒。使蕃騎先鋒。漢軍堅壁。坐觀成敗。自戰蠻夷。今契丹纔
交。突厥已破。計其奔北。必至喪兦。脫身獲全。亦舉眾皆棄。
北虜震懾。從此氣衰。東胡保邊。永不攜貳。寬徭罷柝。自此
可期。斯皆聖德遠覃。皇威遐振。事無遺策。舉不失圖。臣忝
跡樞近。親承睿略。忭躍之至。倍百恆情。謹奉狀陳賀以聞。
謹奏。
賀東北累捷狀
右。今日劉思賢至。奉宣聖旨。垂示臣等破賊所由。兼見守
珪表奏。具承契丹累捷。伏以聖武所加。制勝者無失。天威
不抗。犯順者自兦。突厥負眾背恩。窮凶遠襲。兩蕃懷德。誓
死如歸。三軍奉國。從命如指。遂使一戰便剋。已聞殺傷無
算。慟哭而奔。則知主將必死。且蠻夷相伐。我則不勞。疆埸
有虞。義亦奚失。固知無愆信於漠北。有大造於燕垂。此實
獨斷神謀。事皆有預。萬全之策。永靜邊隅。薄伐之師。匪勞
中夏。凡在黎庶。孰不欣躍。臣等忝預樞近。倍百恆情。無任
慶悅之至。
賀依聖料赤山北無賊及突厥要重人死請宣付史館狀(先是信安王禕承王忠嗣警因牒云赤山有賊)
右。先得前件牒云。九月三日奚探見賊無數。前三日臣等
面奉聖旨。料此必安祿山所將之兵。奚疑是賊。便有此牒
也。臣等當時又奏。突厥舉國大來。微有輸失便去。竊料此
意。恐其有謀。陛下又云。必應彼有要重人死。所以即去。今
日幽州節度判官監察御史張曉至。云今月十一日從幽
州發來。赤山元自無賊。奚所見者。正是安祿山下兵馬。又
云。契丹有蕃落人走來。云突厥之兵馬平章事第一人死。
所以狼狽即去。在路每日於帳衙前哭。此並聖心懸照。有
如目擊。臣等親奉睿算。及此符同。萬里無差。不勝驚喜。無
任踴躍之至。仍望宣付史館。
賀突厥小可汗必是傷死狀
右。牛仙童宣敕送前件契丹令問委曲者。臣等借問突厥
退散所由。其伊吐于被擒。將隨五日。因夜却走迴。每日實
見突厥諸將皆於衙帳前哭。及剺正面是實。[:#AS-FEEF:●]
[:#AS-FBED:●]處此必是小可汗傷死。
若其不然。不合如此。審觀伊吐于情狀。亦即不敢妄言。必
其不虛。乃是天敗。比其歸至本處。固應更有餘殃。醜虜破[●
]。必自此始也。陛下聖德無遠。妖沴自銷。不勞師徒。已清
朔漠。臣等獲奉廟算。不勝忭躍之至。
賀聖料突厥必有亡徵其兆今見狀
右。林招隱宣敕示臣等。張守珪云。契丹婦女屈將從突厥
出來。知可汗死是實。又云。黃頭突厥與默啜突厥爭言氣。
兵馬欲鬭驚軍。屈將然得走來者。參驗前後從突厥來者。
說事多同。況此婦人。尢為指實。死既非謬。天實誅之。且諸
蕃之中。北虜為桀。不待征戰。而自取殲夷。此誠天助有道。
坐清妖祲。陛下嘗有聖料者。知其必有兦徵。今云兵馬自
爭。其兆已見。佇聽其敗。但只納降。亭障息兵。將自此始。不
勝欣慶之至。
賀蓋嘉運破賊狀
右。高力士宣奉敕示臣等。王尚客奏狀。知蓋嘉運至突厥
施店密城。逢賊便鬭。多有殺獲。且凶黨大眾。見在邊城。方
擬經春。圖為邊患。忽聞嘉運此入。復有破傷。必其驚忙。當
有攜散。皆是聖略先定。萬里懸同。尚客所言。合符前者。臣
等不勝慶躍之至。
賀賊蘇祿遁走狀
右。高力士宣敕示臣等。曹待宣奏狀。知蘇祿遁走入山出
界者。四鎮懸遠。比被侵逼。將士用命。雖有誅鋤。凶黨尚多。
時有抄掠。兵疲矢盡。為弊亦深。今日奔兦。誠是震懼。聖威
及遠。氛沴坐銷。又北庭救兵。當時迴旆。不費軍廩。事且無
憂。吐蕃縱實西行。蘇祿不得相應。其敗可必。又無可憂。邊
事且寧。不勝慶慰。謹奉狀陳賀以聞。謹奏。
賀雪狀
右。伏以至德惟勤。親躬以勸。大禮云畢。勞酒加歡。聖感天
從。豐年雪應。始降澤於千畝。將有盈於萬箱。臣等忝陪近
侍。載深慶躍。無任悅豫之至。謹奉狀陳賀以聞。謹奏。
謝侍講徧賜衣物狀
右。高力士宣稱。陛下親講讀毛詩。徧賜侍講陳希烈三品
兼賜衣物等。伏以睿思元通。超然物表。俯臨天下。必樹風
化。既宏儒教。考覈詩人。爰託師資。親行講讀。章句初畢。賞
錫有加。明主深恩。孰不知勸。臣等謬承任遇。實愧經通。聖
業彌深。微誠何補。方思斆學。以助明時。無任悅豫之至。
賀雨晴狀
右。今月十日高力士宣聖旨。以霖雨方滯。有害稼穡之憂。
將親禱上陽。三日內不坐。精意朝發。而重陰夕霽。乃數日
已來。遂致開朗。誰謂天遠。其應甚速。遂得麥秋有望。蠶事
且登。則知至人無心。與天地合契。神功潛運。豈陰陽不測。
伏惟陛下明德自廣。兢業載懷。所致休徵。必加謙慎。天聖
相合。福施㣥生。日用不知。年和在此。臣等無能翊佐。徒忝
近密。每有大猷。承奉不暇。無任欣戴慶躍之至。
賀雨狀
右。畿輔之間。秋來少雨。聖心有軫。稼穡惟憂。德至于天。慶
自嘉節。實有神應。旋降甘雨。使將枯之苗。有同於再熟。已
息之望。不意於萬人。臣有限不獲當時稱慶。無任悚踴之
至。
賀雪狀
右。伏以自冬少雪。粟麥未滋。歲律向終。農候方近。陛下黎
庶在念。憂濟常深。聖心精誠。天意昭感。孰云元遠。不日有
應。遂得盈尺告祥。動植霑洽。豐年有望。即事可期。即表非
常之祥。實倍不任之喜。不勝忭躍之至。
賀祈雨有應狀
右。臣一昨面奉恩旨。緣秋稼有望。時雨暫愆。念及黎元。見
於顏色。方躬自祈請。誠勤夙夜。上靈昭鑒。嘉瑞必臻。昨日
申酉之閒。雲物果應。初含五色。正覆於壇場。未及終宵。更
灑於城闕。遂使炎埃宿潤。虐暑暫消。實冀膚寸之資。畢致
普天之澤。臣等多昧。徒仰於成造。蒼生何幸。每及於聖私。
無任欣戴忭躍之至。謹奉狀陳賀以聞。既有殊應。仍望宣
付史館。
賀太陽不虧狀
右。今月朔太史奏。太陽不虧。據諸家歷。皆蝕十分已上。仍
帶蝕出者。今日日出。百司瞻仰。光景無虧。臣伏以日月之
行。值交必蝕。算數先定。理無推移。今朔之辰。應蝕不蝕。陛
下聞日有變。齋戒精誠。外寬刑政。內廣仁惠。聖德日慎。災
祥自弭。若無表應。何謂大明。臣等不勝感慶之至。謹奉狀
陳賀以聞。仍望宣付史官。以垂來裔。
賀祥雲見狀
右。臣等伏見道門威儀司馬秀表稱。今月十日夜。陛下親
臨同明殿道場。為宗廟蒼生祈福。有祥雲見。伏惟聖德以
精至動天。天意以肸蠁符聖。其感甚速。其應豈遠。陛下聖
敬之深。勤恤所至。靈心如答。神道何言。自表休期。以介景
福。生人大賴。天下幸甚。臣等忝居近侍。倍百恆情。謹奉狀
陳賀以聞。伏望宣示史館。
賀麥登狀
右。今日高力士宣示臣等皇太子表。以嘉麥有成。陛下躬
執勞事。率先兆庶。皇太子以下。繼美聖功。臣聞勤於稼穡。
必有來麰之慶。著在春秋。則非他穀之比。伏惟陛下致敬
宗廟。屬念黎元。春郊順時。則千畝在御。禁園測候。則萬㝢
皆豐。況云立訓天人。降尊農務。上靈昭德。已聞瑞日增輝。
當暑不疲。則有祥雲自覆。是彰敦本之化。式精造物之功。
人謠在茲。天意可鑒。且禹之盡力。堯實用心。史策美談。帝
王成範。未有休徵神應若斯之盛者也。以今況古。千載未
聞。請付史官。天下幸甚。臣等叨榮近侍。倍百恆情。無任感
戴忭躍之至。
賀衢州進古銅器狀
右。伏見衢州所進瑞魚銘等。神物[:#AS-9061:⿰王褱]奇。形製純古。魚為龍
象。既彰受命之元。銘作龜文。更表錫年之永。河圖舊事。無
以加之。臣叶贊休明。屢承福應。忝惟拜慶倍百恆情。伏望
宣付史官。傳之不朽。無任喜躍之至。
賀御製開元文字音義狀
右。今月日。尹鳳祥宣敕旨。示臣等聖製開元文字音義三
十卷。義微旨遠。文省理該。表隸以訓今。存篆以徵古。眾釋
大備。取證於前修。片言旁通。去嫌於翻字。信文思之精一。
學術之明準。非聖心之善誘。焉降情於豪素。臣等忝居近
侍。再忭發蒙。捧戴之誠。實百恆品。望令集賢院更寫一本。
付外流行。謹奉狀陳賀以聞。謹進。
賀論三教狀
右。伏奉今日墨制。召諸學士及道僧講論三教同異。臣聞
好尚之論。事躓於偏方。至極之宗。理歸於一貫。非夫上聖。
孰探要旨。伏惟陛下道契無為。思該元妙。考六經之同異。
詮三教之幽賾。將以降照㣥疑。敷化率土。屏浮詞於玉殿。
輯精義於金門。一變儒風。再揚道要。凡百士庶。罔不知歸。
臣等幸侍軒墀。親承至訓。忭躍之極。實倍常情。望宣付史
館。謹奉狀陳賀以聞。謹奏。
賀御註金剛經狀
右。內侍尹鳳祥宣敕。垂示臣等御註金剛經。但佛法宗旨。
撮在此經。人閒傳習。多所未悟。陛下曲垂聖意。敷演微言。
幽關妙鍵。豁然洞達。雖臣等愚昧。本自難曉。伏覽睿旨。亦
即發明。是知日月既出。天下普照。誠在此也。陛下至德法
天。平分儒術。道已廣度其宗。僧又不違其願。三教並列。萬
姓知歸。伏望降出御文。內外傳授。
賀皇太子製碑狀
右。尹鳳祥宣聖旨。示臣等皇太子所製王尊師碑文並壽
王書。臣等伏以天姿自高。更深聖訓。文藝英拔。理絕人境。
臣等周章省覽。欣忭載懷。兼皇太子文義高深。壽王毫翰
灑落。朝臣不見。竊懼蔽善。臣等專輒。宜留碑本。望明日將
示百官。了訖續進。不勝忭躍之至。
賀上仙公主靈應狀
右。臣等伏承今月八日。上仙公主靈座有祥風瑞虹之應。
爰至啟殯。乃知尸解。又承特稟清虛。薄於滋味。素含真氣。
自不食鹽。洎於遷神。更標奇跡。伏惟聖系。本於道源。妙有
所鍾。靈異必降。不然者。何得幼而能悟。性與非常。適來以
時。且契於元運。超然而蛻。復昇於丹籙。杳冥雖遠。髣像如
存。則知仙路有歸。慈念已釋。理絕今古。事昭聞見。況臣等
親侍軒墀。幸聞仙解。無任感慰之至。伏望宣付史官。以昭
靈異。仍望宣示百官。
賀昭陵徵應狀
右。御史中丞徐惲從京使還。向臣等說。妖賊劉志誠四日
從咸陽北原向南。見昭陵山上有黑雲忽起。志誠謂其凶
徒云。此雲將有暴風。若衝頭立。恐有破敗。志誠久從軍伍。
頗解雜占。其言未畢。飄風果至。直衝行首。莫不昏迷。眾心
驚惶。不知所出。及至便橋之際。並即走散。又見父老云。往
年權梁山之徒。將逞不軌。當時亦有烈風暴雨。發自昭陵。
彼比至京城。賊還破滅。謹參往事。與今同符者。伏以閭閻
賊類。竊敢猖狂。而祖宗威靈。亦已元鑒。昔年感召。若命蚩
尢。今者驅除。更徵風伯。所以妖氛自殄。狡計莫施。晷刻之
閒。逃形無路。此皆神功潛運。昌歷無窮。將俾孫謀。用昭聖
德。事堪懲惡。可以垂後。無任慶悅之至。仍望宣付史館。並
示朝列。謹錄奏聞。謹奏。
謝加章紱狀
右。伏奉去月三十日敕。以臣先領荊州都督佩紫金魚袋。
前緣改官遂停。今更蒙恩特賜。任使無效。寵服再加。臣雖
叨榮。伏用戰懼。不任悚躍之至。謹奉狀陳謝以聞。謹奏。
謝工部侍郎集賢院學士狀
右。伏奉今月三日制。除臣工部侍郎兼集賢院學士。臣本
單族。過蒙獎拔。入升省閣。累登清資。出牧南州。且無成績。
陛下殊私俯及。擢任集賢。遠自炎荒。忽至霄漢。祕文副掌。
淺陋無堪。遽蒙聖恩。反遷華省。邱山施重。報效何階。不勝
悚懼之至。
謝知制誥狀
右。臣忝跡集賢。久無成效。幸免咎責。伏用兢惶。忽蒙特恩。
令知制誥。臣學業既淺。識理非長。述宣聖旨。誠恐不逮。跪
受嚴命。伏增悚惕。無任戴荷之至。
謝兩弟移官就養狀
右。臣兩弟蒙恩移官。就養老母。感戴殊澤。戰荷兼深。臣山
藪陋材。豈堪國用。日月私照。謬掌綸言。犬馬以地近見矜。
烏鳥以情至蒙福。曲承孝理之賜。莫知報效之所。無任悚
懼荷恩之至。
謝中書侍郎狀
右。臣謬跡書府。兼司綸翰。思力淺近。無所發明。聖恩不以
不才。却賜榮獎。拔擢非次。荷躍惟深。但中書近密。參掌不
易。豈臣微賤。所堪忝竊。拜命之日。伏用慙惶。不勝戰荷之
至。
謝敕賜大麥[:#AS-8456:⿺麥丏]狀
右。林招隱。宣敕賜臣等。招隱說云。薦新之外。禁中所出。皆
是降至尊親耕稼穡之所成也。伏以周人之禮。惟有藉田。
漢氏之薦。但聞時果。則未有如陛下嚴祗於宗廟。勤儉於
生人。事必躬親。動合天德。臣亦何幸。近奉徽音。又蒙聖恩。
猥垂珍錫。已飽於聞義。況霑此時羞。繆承渥澤。未知報效。
死罪死罪。仍望宣牒史館。以示將來。臣等不勝感荷之至。
謝賜食狀
右。臣等面奉進止。令就集賢院與諸學士等觀聖注道德
經。尋又賜臣等食。竊味道腴。兼承珍饌。聞義飽德。虛往實
歸。臣等何人。叨承渥澤。不勝惶悚感戴之至。
謝賜藥狀
右。高力士宣奉恩旨。賜臣等鹿角膠丸及駐年面脂。有命
自天。感戴兼至。臣等涓滴無補。渥澤日深。多謝股肱之良。
每慙智力之效。徒承聖恩同體之義。更霑御藥駐年之錫。
事絕希幸。禮優常遇。微軀賤貌。因大造而載延。捧日承天。
荷曲成而無極。臣等無任悚戴之至。
謝賜尺詩狀
右。今日高力士宣敕。賜臣等御製詩並寶尺。伏以尺者紀
度之數。宜麗天文。詩者律呂之和。是生節物。聖恩下逮。天
旨旁流。因物寓言。以言垂象。臣雖瞽陋。伏見宸衷。竊謝良
工。徒秉刀尺。終期死力。取配鈞衡。而未副所圖。退省知罪。
臣等不勝負荷感懼之至。
謝蒙太子書頌狀
右。昨者高力士宣恩旨。垂示皇太子書紀功德頌。恭覽睿
跡。實天人之表。幼傳楷則。訓叶文明。春秋典學。時惟多藝。
鸞鳳變態。入神妙而難明。俾臣庸者。憑篆刻而不朽。微臣
之幸。倍百常情。無任悚戴之至。
謝兩弟授官狀
右。伏奉昨二十日恩命。授臣弟九皋殿中丞九章太子司
議郎。臣私門積釁。殃罰如昨。日月逾邁。禮及外除。弟九皋
等加以常才。比服哀疚。瞻望未遠。縞練猶存。非常之恩。一
朝總集。慙惶哽咽。罔識言次。不知微命餘生。何以上報大
造。載悲載懼。五情飛越。不勝感戴戰慄之至。
謝賜衣物狀
右。高力士宣敕。賜臣衣及器物等。臣九齡不孝苟存。企及
禮制。天恩以忝樞近。賜問再臨。衣服珍器。殊常寵錫。臣有
何力。可以叨濫。渥澤至深。誠效已竭。惟有微命。不知所圖。
無任感戴惶悚之至。
讓賜蕃口狀
右。高力士宣聖恩。賜臣等蕃口。執自邊軍。釋囚為隸。誠宜
供國。次及賞功。臣等無庸。何以受賜。殊恩俯降。循涯自失。
伏望俯停渥澤。存以至公。矜遂懇誠。許歸官寺。則上有無
偏之道。下有無苟之責。無任悃款之至。
觀御製喜雪篇陳誠狀
右。臣等適見工部侍郎侍講學士陳希烈所蒙恩賜聖製
雪篇。伏以聖惟無作。作則應天地和陰陽。斯之謂矣。言微
利溥。旨遠思深。於彼蒼生。焉知帝力。臣聞食者萬姓之命。
雪為五穀之精。兆且見於祈年。律既和於言志。聖心昭感。
天瑞合符。豈比夫漢咏白雲。但嗟歡樂。周歌黃竹。徒事廵
游而已哉。臣等仰望昭回。莫知遠近。幸均生植。同是霑濡。
況臣忝在樞衡。無能翼亮。聞罪巳之義。若寘冰谷。循忘軀
之節。冀益涓塵。伏誦聖文。無任喜懼。臣等誠歡誠恐。謹言。
謝賜御書喜雪篇狀
右。臣前伏見聖製喜雪篇。奉狀稱慶。已特蒙賜本。今日高
力士又宣賜臣林甫臣某各一本。麗天之文。或冀傳誦。垂
露之聖。難有偏霑。則不知元造曲成。宸豪俯逮。鸞鳳斯降。
雲雨載均。愚臣何幸。叨此殊賜。是知君臣之深。義感不一。
子孫之後。傳寶無窮。而未知此生何以上答。臣等不勝感
戴。伏望許臣等進食。以申微誠。雖萐每搖。而野芹徒獻。豈
云堯禹之膳。冀達臣子之情。幸甚幸甚。謹奉狀以聞。謹奏。
讓賜宅狀
右。去正月二十六日。中使李仁智宣口敕。賜臣前件宅。仍
令官修。及什物一事已上。自奉恩命。夙夜憂惕。既慙虛受。
載懼滿盈。臣生身蓬蓽。所居賤陋。釁屬苴麻。豈圖宏敞。宸
私曲被。寵賜猥臨。加以殃罰之餘。參議樞掖。草土之末。庇
形棟宇。器用資於官備。禮數異於喪紀。兢惶失圖。啟處無
地。況涓滴未效。霈澤先盈。非據之責。誰任其咎。又臣見在
家累。僅十餘人。臣之俸祿。實為豐厚。以此貿遷。足辦私室。
今崇其甲第。更使增修。或恐因緣。多有費損。上則虧耗國
用。下則招集身尢。縱陛下時垂寬容。而臣苟為貪冒。其如
物議何。其如公道何。伏乞賜寢前命。俯垂矜察。納臣誠請。
免臣罪戾。其宅及什物。望並却令官收。無任惶懼之至。
讓兩弟起復授官狀
右。臣昨以兩弟身官。狀涉隱冒。家且未正。焉能正人。所以
陳露奏聞。誠欲自律。今日高力士宣敕。令與兩弟京官。慈
旨優柔。感深骨髓。微臣何有。叨此殊恩。但臣自罹殃罰。纔
踰年序。忝承重任。不敢顧私。而鞠育之恩。終懷罔極。几筵
在遠。奠酹不親。惟有兩弟在家。獲申情紀。今若恭承恩命。
盡在墨縗。何心何顏。可以偷此。陛下每宏教義。必先名節。
豈於愚臣。無少矜憫。若使九皋等獲免罪戾。幸無削除。在
臣閤門。已霑殊澤。更令授職。俱遠哀次。於臣私情。實所不
忍。然於朝議。必有喧黷。乞寢成命。俯亮愚衷。冀無玷大猷。
豈敢自遂而已。不勝哀荷戰懼之至。
謝赴祥除狀
右。殃釁殘生。謬承天澤。無能報效。徒廢情禮。而日月迅速。
祥制有期。在臣私情。哀懼莫主。几筵在遠。追慕不親。一違
外除。終身何託。伏望察臣罔極。俯遂哀懇。假以傳乘。暫赴
來月。道路往復。不出數旬。孝理之恩。冀知死所。無任悲廹
戰懼之至。
進龍池聖德頌狀
右。先奉敕令臣撰文。伏以天將啟聖。地乃出符。歷考圖籙。
曠古未有。臣學術膚淺。且靈命難言。雖已極於愚思。曾未
徵於萬一。猥承恩獎。虛污磨礱。以此慚惶。無寧啟處。謹隨
狀封進以聞。塵黷宸嚴。伏增戰越。
謝弟授官狀
臣伏以聖恩非常。拔臣以無能受任。歲月漸久。涓涘無益。
取招毀議。有累聖明。臣前面陳。誠以請罪。陛下不以賜責。
又加過恩。特以殊榮。猥霑臣弟。彌速曠官之謗。且重非才
之責。累延公器。寵及私門。顛覆是憂。隕越無措。不勝悚懼
荷戴之至。謹奉狀陳謝以聞。
謝賜詩及衣服絹狀
右。中使某至。特蒙恩曲賜遠別之什。又中使某宣口敕。賜
衣一副並絹一百匹者。但柱礎雖下。感致於青雲。陽燧則
微。昭應於白日。在臣孤賤。亦荷寵光。伏惟陛下御札龍躍。
八體比之未雄。天文鳳章。五色對之猶淺。況束帛荐至。衣
服仍臻。施重邱山。恩深江海。實為九族。遍有光華。匪唯賤
陋。獨稱榮慶。
謝賜馬狀
右。今日高力士奉宣聖旨。賜臣紫騮馬一匹。伏以恩覃不
次。寵遇非常。有忝股肱之臣。頻奉渥洼之賜。況郊壇展禮。
尚未奠於九宮。而雨露深恩。反有叨於三接。雖鳴珂歕玉。
朝天永代於臣勞。而任重才微。久歲寧酬於聖造。荷負無
力。答效何階。
