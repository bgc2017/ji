欽定全唐文卷三百十三
孫逖(六)
贈太子詹事王公神道碑
洪範五福。一曰壽。三曰逌好德。全生養形者。為壽而已。非
有德而不彰。履仁蹈義者。為德而已。非有後而不昌。天生
大賢。神降元吉。倚福祿而登祚允者。在宿預公焉。公諱同
晊。字某。琅琊臨沂人也。其先有太子晉。以啟其初牒。有將
軍翦。以固其元冑。有中尉吉。以大其儒門。有丞相導。以蕃
其鄉族。自導至公。十有一代。禮樂增業。衣冠濟美。天下之
人。謂之著姓。曾祖寬。陳侍中。祖誨之。皇朝祕書郎。父知。無
祿早世。皆先達之良也。公夙遭閔凶。不稟嚴訓。聖善所育。
孩提有成。體恬淡之性。資醇醲之德。學無常主。言不為華。
踐行而隱其轍迹。襲明而晦其光耀。湛然以靜。淵然以默。
故談者無得而名焉。儀鳳調露之間。太夫人春秋高矣。願
及親以筮仕。豈要君而擇祿。繇是解褐鄧州南陽丞。六安
不樂。吾聞其語。公則喜焉。孝子之致養也。秩滿。授濟州司
法參軍。垂拱中。冤獄起。州將嶭顗伏法。以公坐是。失職十
有餘載。十年不調。人以為難。公即坦然。仁者之處約也。久
之。選授吉州司法參軍。以丁內憂。哀毀過於禮。幾至不全。
喪服既除。哀心未盡。遂不茹葷血於身矣。神龍初調補司
農寺主簿。時從父弟同皎選尚公主。拜駙馬都尉。公以國
親。封宿預縣開國男。食邑三百戶。得而勿喜。知來者之不
可[:#AS-9BF8:⿰去⻏]也。尋坐駙馬所累。調建州司倉參軍。失而無慍。知去
者之不可止也。洎睿宗受命。兦辜開釋。授公申王府主簿。
尋又增秩朝散大夫。於是乎見倚伏之回[:#AS-8A47:⿱宀儿]矣。居歲餘。制
攝安州都督府司馬。除太子舍人。轉太子中舍人。歷太子
家令。拜宗正少卿。遷左庶子。東封之歲。表請歸閒。制授亳
州刺史致仕。凡官歷二紀。將更五君。險阻則遇屯。和平則
之泰。康強則陳力。羸老則向晦。命非吾有。委運推移。身非
吾有。與時消息。動斯可效。靜斯可則。古之至人。謂是全德。
春秋八十有四。開元十六年七月十二日。遘疾終於京兆
安興里之私第。皇上以公春華秋實之稱。著於兩宮。故贈
以太子詹事。飾終之禮。厚莫重焉。有司以公天經地義之
德。冠乎百行。故諡之曰孝。易名之典。善莫大焉。公束帶於
朝。端然齊肅。目不迕視。體無懈容。其從官也。常避右職。其
御下也。務存大旨。不矯舉以求是。不憂務以近名。所謂建
陵之長者也。公雅好釋典。尤邃禪門。爰有別業。使營精舍。
懸車之後。隱几於茲。不出戶庭。彌入真寂。斯所謂維摩之
梵行也。公身居顯位。子至大官。萬石集門。伯禽拜後。而能
謙約自退。忠儉有恆。占田必先於窮僻。卜宅不更於爽塏。
所謂公綽之不欲也。公屬之內。開魯館者二人。六姻之中。
降虞嬪者再世。而能進不求寵。退不失親。遠而不攜。進而
不逼。斯所謂山甫之保身也。詩曰。瑟彼柞棫。民所燎矣。豈
弟君子。神所勞矣。宜王公之受茲茀祿。式是繁祉。享高年
以有終。保令聞而不已者也。初公娶於安定皇甫氏。即太
子舍人德參之孫。洛陽縣丞寡過之女。溫惠成性。徽柔作
則。降年不永。先公即冥。安厝之日。公為郡掾。雖班秩有等。
邱封尚卑。而精靈所寧。歲月滋久。而公之克葬。禮用上卿。
同於舊穴。是廢王命。祔於新塋。未達神理。卜夢通感。子孫
是依。魂無不之。合乃非古。以開元十六年十月七日。葬我
孝公於偃師縣首陽山之南原。夫人舊塋之東。禮也。嗣子
太子賓客邱。懿文軌時。清行動俗。為國大器。作人元龜。不
有教忠。孰興於嗣。不有移孝。孰榮其親。豐石未琢。行楸已
拱。敷求作者。枉逮門人。昇闕里之堂。實難論賦。表太邱之
墓。多媿題銘。銘曰。
泱泱淮水。世祚王氏。於穆孝公。是為端士。動合元化。靜符
真理。以道觀身。以忠教子。北諦邙阜。南瞻洛川。還依舊穴。
更表新阡。從古之制。非今則然。峩峩雙壠。松柏生烟。
太子右庶子王公神道碑
昔萬石君建陵侯。皆以訥言敏行。前史稱為長者。然必式
路馬。未免於無文。常盛賜劍。且疑於任職。大鈞所冶。粹美
為難。秉純德而苞偉量。吾見之王公矣。公諱敬從。字某。京
兆人也。其本曰魏。公子信陵君之後。秦人滅魏。其處者為
王氏。氏族之世。著於關輔焉。漢有河南尹尊。啟鴻軌於前
載。周有尚書令羆。建休勳於近代。羆生明遠。隋司金上士。
遠生壽。隋州都七職主簿。壽生喆。皇朝同州河西縣令。喆
生慶。皇朝冀州棗強主簿。(宰相世系表作蒲州長史)武氏革命之後。實
秉楚龔之節。杜門自絕。沒齒邱園。公棗強府君之次子也。
元精之所稟和。高行之所貽訓。德義之所府聚。文儒之所
膏潤。宜其炳秀騰實。蘭薰而玉振者也。曩者大定中舉文
擅詞場。景雲歲辟茂才異等。開元初徵文藻宏麗。公三對
策詔。皆為甲科。明試必可。高明益著。爾其用之吏事。則岐
州陳倉主簿京兆府武功縣尉長安縣尉。能理煩也。施之
儒術。則祕書省校書郎太常博士著作佐郎。能辨惑也。繇
是三入華省。再登禁闥。歷尚書禮部司勳員外考功郎中
給事中。拜中書舍人。是時也。張曲江李晉公更踐中樞。公
與徐安貞韋陟孫逖繼揮宸翰。每至密命。先發詔書。即舍
人草創之。二相討論之。王言式臧。天監允洽。訓誥之地。斯
焉得人。逖於諸大夫。無能為役也。居數歲。命公御史中丞。
又改太子右庶子。所以穆清彝憲。翼亮元儲。咸事正人。疇
與為言。若夫軍旅之事。公能兼之。故信安王褘張忠敬引
以咨度。清白之業。公能守之。故源乾曜韋抗皆有裦(闕)人
之疾苦。公能惠䘏。故宣撫江淮。克諭中旨。國之軌度。公能
筆削。故刊定格式。允叶(闕二字)材於位。詢於事。若斯之飭備
也。而能葆光用晦。體道安貞。言寡尤。行無悶。勇於為善。而
不好立名。直以全誠。而未嘗忤物。括囊君子之德。脗合至
人之心。以此持身。全身保性之術也。以此刑國。鎮俗安人
之具也。而年不登於下壽。位不極於宗公。未之或知。自昔
然矣。春秋六十有二。以開元二十八年五月二十八日。終
於西京靜恭里之私第。其年八月十八日。葬於咸陽洪瀆
原。禮也。公兄曰易從。故吏部侍郎。弟曰擇從。今京兆府士
曹。咸以文學。齊名當代。公始以對策高第。則易從同科。迨
乎典校祕文。而擇從亦作其後。歷青瑣。掌黃縑。兄既先登。
公能繼美。萼跗之詠。凡今莫如。則難兄難弟之喻也。公夫
人宏農縣君楊氏。一子曰寥。左驍衞錄事參軍。楊有敬姜
之德。寥有曾參之行。號天哭晝。寧戚過毀。公克葬之日。雷
雨頓歇於通衢。反虞之際。靈芝或生於靈寢。神明昭格。姻
族嗟稱。此又孝妻孝子之誠感也。兄弟妻子。生榮死哀。士
則嬪儀。盡在於是。嗚呼。昔人所重。同官為僚。默而無述。豈
為心盡。況承兄友之深託。復感其孤之至言。宿草之墓。雖
云絕哭。他山之石。可以題銘。用標京兆之阡。願比延陵之
劍。其辭曰。
昔與兄友。雙遊鳳池。平生景行。非我誰知。政事文學。唯所
設施。溫良恭儉。不忘謙卑。雅道無悔。高年未極。逝者如斯。
人焉取則。墓門何有。蒼蒼荊棘。天道寧論。空傳令德。
東都留守韋虛心神道碑
夫作春秋者。必見於行事。論將帥者。蓋知其為人。余為郎
時。南皮公實掌小司馬之職。接武官次。亟聞話言。故思其
人。詢其事。可知而見之矣。公諱虛心。字某。京兆杜陵人也。
甄六氣之純粹。協九疇之正直。沈靜端慤。仁慈隱厚。忠之
屬也。清貞本於至公。孝之終也。毀瘁過於寧戚。斯所以行
成於內。名揚於世者已。越在童冠。升於膠序。介然獨立。異
於諸生。國子博士范頤嘗與均禮。考功員外郎李迴秀擢
以高第。及夫岐下參卿。河東主吏。能於細。謀其長。御史賈
虛舟舉以勸。中丞侯。令德與從常辨。習於學也如彼。材諸
位也若此。欲無顯。得乎。明明天法。廷尉攸序。命公作大理
司直大理丞。以至於卿。肅肅王度。憲臺是式。命公作侍御
史。以至於中丞。長人之官。以視百姓。命公作歙曹二州刺
史荊潞揚三州長史。以至於太原尹。司會之府。允庶績。命
公作倉部左司二員外戶部兵部右司三郎中左右丞兵
部侍郎。以至於工部尚書。其餘掌吏部選採訪處置使東
都留守。皆大任也。又能兼之。清風暢於臺寺。陰雨膏於郡
國。所居致理。所去懷德。德以處事。事以度功。功成而義不
愆。事正而名不悖。故今之任職者祖南皮焉。初景龍中。西
域羌胡。或謀背誕。天威逮捕。吏議咸劉。公理其獄旬時。伏
念以為刑者。所以明除害也。誅其桀黠。可以除害。捨其
脅從。可以明德。繇是全活者千有餘人。洎皇帝二十四年。
鑾駕還長安之月。有坐殊死在繇繫者。時迫季冬。將寘嚴
法。公為之請曰。攸徂之慶。方喜來蘇。好生之德。宜加在宥。
上可其奏。咸許從流。此則蘇公之繇獄。釋之之聽理也。曩
者竇懷貞姦佞之尤。欲行私惠。劉幽求勳庸既茂。將復私
讎。各有愛憎。公嘗按驗。皆舉直以明枉。不詭隨而曲從。秉
心惟一。蹈尾無懼。其後荊有大賈。利合權門。揚有貪吏。婚
連相國。公亦既條察。先訐姦家。或命出其罪。給郵置於三
舍。或撻記其過。啟刑書於五宅。此即山甫之不吐。石奢之
無避也。爾其富人興利。導俗閑邪。於壽春則引芍陂以溉
田。於廬江則縣舒城以止盜。茭牧之地。實生稻粱。萑蒲之
澤。遂均廬井。此即信臣之方略。少卿之理化也。若乃擇賢
親仁。度材委政。謂唐休璟盧從愿先達之宗也。故輯寧關
右。嘗與偕行。謂趙良器劉琯後來之選也。故廉問淮濆。舉
以為介。此則欒武之從善。趙宣之使(闕一字)也。疇若予工。實
諧俞往。上方倚相。適會云兦。享年七十。以開元二十九年
某月日。遘疾薨於東都寧仁里之私第。皇帝悼焉。贈揚州
大都督府印綬。賻物一百五十匹。米粟一百五十石。賜諡
曰貞。明年某月日。葬貞公於京兆之高陽原。祔先塋。禮也。
昔者豕韋作伯。扶陽仍相。寘德於後。莫之與京。公曾祖叔
謙。事太宗為考功郎中。與兄叔諧季武同在郎署。時人謂
三列宿。大父曰知人。事高祖歷司庫員外郎。贈職方郎中。
公烈考曰維。事睿宗歷戶部郎中。終於左庶子。贈絳州刺
史。季弟曰虛舟。事皇帝歷戶部司勳郎中。今移左司。唐興
已來。歷仕華省。析薪齊美。棠棣同升。述職為奉先。在常僚
為克友。人物之盛。凡今莫儔。先是庶子府君之為戶部。郎
署天庭之內。首種行柳。公及令弟。能業其官。曾是封殖。益
以蕃廡。比行年而不朽。將樹德之偕茲。仙臺譽之。棠歌勿
翦。君子有以知韋氏之昌阜。未可量也。貞公之軌度。所及
遠也。有美如是。可無述焉。肆其孤有方。增永世之業。先人
之志。俾余論綴。故作是銘曰。
龍旂翼商。勳績惟光。祚允其昌。簪紱斯皇。東郊處守。北里
居方。時清任大。運促人兦。貞公之德。柔和諒直。始終不忒。
存歿為則。高墳有平。豐石有泐。芳名可久。永永無極。
太子舍人王公墓誌銘
公諱無競。字仲烈。其先瑯琊人也。因官遂居東萊。自宋太
尉宏至棣州司馬偘十一世。世濟其美。不隕其名。公即棣
州府君之次子也。克廣前烈。於昭令聞。翩翻海瀕。焜燿京
國。夫乂用三德。正直居首。子有四教。文行為先。公蔚其文。
高其行。據於直。歸於正。生而知之。實稟其性。弱冠以應制
擢第。解褐授趙州欒城縣尉。歷麟臺正字。轉右衞倉曹洛
陽縣尉監察御史殿中侍御史太子舍人。神龍初。坐以嘗
詆權幸。貶於嶺外。終於廣州。春秋五十四。工文則學必從
之。故登麟臺侍龍樓也。好直威必濟之。故吏京邑秉天憲
也。行高則眾必疵之。故陷非罪謫殊方也。噫。良工能為(闕
五字)順。君子能為道而不能為容。士師黜。宣尼困。屈原逐。
賈生憤。公其近之矣。初天冊中。公與故人魏州牧獨孤莊
書。忿林胡之倡狂。哀冀方之阢隉。誡以軍志。示之死所。客
有薦其書者。則天見而異之。有制召見。驟膺寵渥。相如之
賦感人主。未云速也。迺者恩澤侯張昌宗。位極大官。寵震
㣥后。公著書東觀。與之聯事。曾是貽籍。未嘗暱就。色莊見
憚。象恭益深。長孺之抗禮將軍。曷足議也。公嘗執簡中禁。
司察位班。時三事大夫有族談錯立者。公進而言曰。朝有
著定。所以道威儀。邦之具瞻。所以昭軌物。不道不恭。不敬
不從。其可是耶。則肅然就列次矣。公之舉劾大臣。庸可異
也。嗚呼。人各有能。且又不朽。公則具舉。其誰與京。公生於
齊。長於魏。不忘吾黨。常操土風。嗣子某。虔卜遠日。奉成先
志。以開元十六年某月某日。徙殯於館陶。歸葬於東萊之
舊塋。書順也。夫人范陽盧氏祔焉。從周也。窀穸之事。可無
記乎。辭曰。
萬靈秀。百夫特。萬卷精。多才克。詩可興。筆餘力。人之望。邦
之直。何不仁。俾大棘。厄炎厲。哀明德。卜佳城。於舊國。銘景
行。永無極。
滄州刺史鄭公墓誌銘
有唐之德讓君子曰原武男鄭公。諱孝本。字某。滎陽開封
人也。父曰荊州松滋令乾瓚。松滋之父曰士志祕書。祕書
之父曰華州刺史襄城公諱某。世有令德。時稱華冑。蕃衍
六姻。阜昌百祿。非夫緇衣之慶。羔裘之仁。平惠之勳。厲宣
之親。則孰能光宗保族。若斯之盛也。公秉彝中和。服義先
訓。孝惟不匱。友則因心。敦詩以言。習禮以立。用此道也。行
於國。施於政。善氣潛暢。清風高翔。何嚮不可。所居則化矣。
始以明經高第。解褐潤州參軍。厥初奮庸。克勤小物。吏曹
以文敏於從事也。故與之縣。授泗州虹縣令。魯人稱之。璽
書降焉。衞人賴之。碑頌立焉。先大夫張文瓘。人之望也。典
掌台衡。督課郡國。以公課為第一。且曰。雖居下邑。聲聞上
繇。天下長吏。樂以為式。若占疑於龜筮。如觀法於象魏矣。
特敕授蒲州虞鄉縣令。理如故迹。帝是用臧。乃詔公為隴
右道廉察使(疑有闕)堪其事也。又為本道使杜求仁特表薦。
以賢舉也。制授朝散大夫雍州鄠縣令。已而永淳大饑。關
輔尤甚。能布其德而恤災。人不離散。下無損瘠。乃耕乃畝。
嗣歲以登。時皇儲監國。多公善政。特賜考詞裦異。睿文光
被。列郡榮之。改懷州司馬。歷夏州長史。以母老乞罷官。優
詔換瀛州長史。東表不寧也。命公為平州刺史。兼充使知
營府支度營田。刺郡實邊。能成二事。中土之作也。命公為
洛陽令。又轉洛州司馬。理煩佐劇。為則四方。尋以丁內艱
去職。欒欒骨立。人倫傷慟。既練。有制起復。又除洛陽司馬。
公泣血固讓。不獲已強拜。禮從恩奪。而瘠由哀甚。忝君之
命。有以知奉上之心。執親之喪。有以見過人之戚。臣子之
道。仁遠乎哉。尋除貝州刺史。轉安西都護。以疾不堪詣部。
改授滄州刺史。公自重拜洛師。再臨河朔。曾是遘閔。常多
移病。隱几而敬讓興行。閉閣而姦邪消釋。德敷於下。貝邱
多請禱之人。功格於上。滄海有臥理之詔。老氏云。鎮之以
無名之樸。其在是矣。聖歷元年九月。以致仕終於東郡之
敦行里。春秋六十有七。凡束帶在位。三十餘祀。理京師。訓
郊甸。惠華夏。清朔漠。九變復貫。百度維貞。其養人也寬而
栗。其行已也儉而一。撫孤無隔於外姻。博施不崇於內實。
蓋德行之具美。而政事之首出。壺遂深中。未登漢皇之相。
國僑遺愛。遽感鄭人之泣。公娶於王氏。夫人曰瑯琊郡公
正員外令思之孫。司刑大夫允壽之女。稟訓齊大。作嬪韓
樂。淑慎威儀。循守典禮。雖貴膺展狄。而躬事組紃。有雞鳴
之賢。有螽斯之盛。自嬰晝哭。遂契明因。忘心味禪。悟理根
善。總斯純懿。貽厥高門。宜錫難老。何孤淨德。以開元十八
年五月。終於東都懷仁里。享年八十有四。明年正月某日。
合葬於某所。從先塋也。嗣子尚舍奉御暉之兵部郎中倩
之洛陽令偘之。皆保世之主也。克荷三徙之訓。俱登五命
之服。養極其樂。喪盡乎哀。閔騫之人無間言。石建之門傳
孝道。復見之矣。詩曰。爾女士。從以孫子。原武有焉。銘之下
泉。表是真宅。銘曰。(闕)
宋州司馬先府君墓誌銘
府君諱嘉之。字某。魏郡武水人也。故屬安樂。蓋齊大夫書
之後。至晉長秋卿道恭。有子曰顗。避地河朔。後世居焉。顗
五世孫魏光祿大夫惠蔚。為本朝大儒。自時厥後。不隕其
業。公即光祿元孫也。曾祖孝敏。隋大業中并州晉陽縣令。
所居之聚。聊設衡關。至稱為晉陽里。祖仲將。皇朝鄆州壽
張縣丞。父希莊。皇朝韓王府典籤。自晉陽至府君。四世而
傳一子。故五服之內。無近屬焉。府君四歲而孤。無所怙恃。
外祖劉士傑。因官居於潞之涉縣。府君自幼及長。外族焉
依。克自激昂。允迪前烈。弱冠以文章著稱。因此遊太原。涉
西河。以觀陶唐之風。河汾之間。有盛名矣。垂拱載初之際。
始詣洛陽。獻書闕下。極論時政。言多抵忤。所如不合。遂投
迹大學。託名常調。天冊中以進士擢第。與崔日用蘇晉俱
為考功郎中。李迥秀特所標賞。久視初預拔萃。與邵炅齊
澣同昇甲科。解褐蜀州新津縣主簿。又補河南府緱氏縣
尉。改王屋縣主簿。府君少好攝生之術。自王屋受訣於司
馬先生。便欲罷官學道。而官微祿薄。曰。衰門無儲。宗黨孤
眇。無所仰給。繇是願效六百石長吏焉。歷洺州曲周宋州
襄邑二縣令。秩滿之後。遂絕迹人世。屏居園林。怡神太和。
以適初願。居數歲。適長子逖拜中書舍人。實掌絲綸。皇上
以府君有義方之訓。特授朝散大夫宋州司馬。仍聽致仕。
手詔裦美。親族榮之。享年八十三。以開元二十七年四月
二十四日。棄背於東都集賢里之私第。府君性聰明而志
高邈。學該百氏而不為章句。文窮三變而尤工氣質。早有
大名。晚從卑位。於是知命之不偶。道之不行。隨時委運。澹
然無營。而疇昔輩列。平生雅故。當軸處中者多矣。蓋未嘗
跬足而近之。恬於勢利。乃如此也。然所莅之職。必悉心為
政。不以小而易之。人到於今遺愛矣。爾其閨門之教。子孫
之謀。猷之必遠。誨則無倦。萬石不假於誚讓。太邱惟聞於
善誘。保乂於後。無慚古人。夫人廣平宋氏。蒲州安邑縣令
斌之孫。滑州司士參軍郁之女。淑德賢行。深慈至柔。有子
四人。皆著名於詞學。有女六人。俱涉迹於圖史。非獨府君
之善訓。亦有夫人之內則焉。享年六十。以開元十年十一
月二十三日。先棄背於河陽別業。逖遹遘迨等。遭天不憗
遺。降此鞠凶。創鉅以深。荼蓼又集。永惟宅兆未立。精靈未
安。猶力尫瘵。尚存餘喘。即以府君違世之年八月十二日。
遷厝於邙山陶村之西原合祔焉。禮也。北據岡阜。南瞻城
闕。一以託州原之勝勢。一以近庭闈之故居。諸孤等亦願
朝奠几筵。暮掃松柏。往來密邇。以寘哀懷。伏惟尊靈。安此
真宅。小子痛極。豈復能文。泣血書事。言多失緒。其辭曰。
惟先府君。不隕厥問。克惟厥訓。惟先夫人。慈範是經。柔德
是程。昊天罔極。曷其報德。敢述舊聞。言豈為飾。
太子少傅李公墓誌銘
唐之宗盟。有若武都公者。諱暠。(英華註云涼武昭王亦名
暠天寶間方追贈)字某。太原景皇之穆也。淮安靖王之允也。姓族
本系。存乎帝籍。王之子曰虢州刺史諱某。(世系表云清河
郡公靈州都督孝節)虢州之子曰鄭州。(世系表云鄭州刺史瑜)生公。世載明
德。實維邦翰。昔我高祖之造區夏也。則淮安王擐甲冑。誅
暴強。以佐經綸之業。洎我皇帝之垂衣裳也。則武都公秉
衡石。傅儲貳。以宏邕熙之化。允武允文。同心同德。本枝百
世。不亦宜哉。公應大賢之期。含正氣之秀。弱而孤藐。克自
激揚。六射五書。包禮樂之㣥藝。九流三變。探古今之至賾。
生八年而當天授革命之事。宗室懼禍。至乃不全。艱貞保
身。以免於難。久視之後。密網少寬。公以太夫人在堂。無底
祿之養。願辱身以報德。
豈養高而循名。解褐授荊州枝江縣丞。維此之故也。蒍賈
尚幼。嶭宣有能。深為州牧張漢陽所器重。嘗謂所親曰。唐
宗一日千里。吾見其人。國未可量也。神龍興。復拜通事舍
人。其後歷尚書工部司勳員外屯田郎中太僕衞尉太常
三少卿汝汴二州刺史兵部黃門二侍郎太原尹太常卿
工部尚書東都留守兵部吏部尚書太子少傅。自枝江至
於少傅。凡十有九遷。人臣寵秩。備更之矣。先是國朝舊制。
不以宗親任權。開元以來。內舉無避。唯善所親。擢拜右職。
公為首也。公體正心直。色莊言厲。明而可畏。寬而能服。故
所莅之職。必姦邪衰止。禮義興行。國人宜之。有由然也。曩
膺列宿。迨亞象河。當官而行。既立名節。及夫典汝濆之國。
為夏卿之貳。天下歸最。朝廷讓能。寵光大來。公望首出矣。
黃門政之樞也。公執事舉直。以替其否。太原邦之扞也。公
滅私寬賦。克壯其猷。六官之長。是為人樞。三命益恭。遂掌
邦理。綜覈流品。終始七年。凡所作法。皆成故事。其賞能拔
異。寘彼周行者。可勝記乎。上難其人。公是以久。而深煩職
事。累請歸閒。留侯有疾。猶傅太子。尼父不憗。終萎哲人。以
開元二十八年五月十日。薨於位。春秋五十有八。壽不配
德。皇慈震悼。追贈益州大都督。親親尊賢焉。禮也。其年十
二月七日。葬於河南縣九嶺山之南原。惟公以文學政事
之才。贍祗庸孝友之德。揚親有立身之顯。何止能養。執喪
有過人之戚。匪惟率禮。公兄曰昇。弟曰暈。兄愛弟敬。夫和
妻柔。閨門之間。內外以正。均養猶子。不殊所生。豈引而進
之。乃因心則至。公為居守也。暈寢疾私第。沈痼彌年。公損
膳絕葷。消形瘁色。及病革之際。冒禁而歸。終以為職守管
籥。不敢久留喪次。長號撫櫬。雨泣還臺。至性傷人。酸感行
路。昇之喪公也。哀亦如之。死喪孔懷。其在是矣。所謂曾閔
生九宗之地。邢茅為萬石之門。蓋本乎國風而為世範者。
嗣子造等八人。無改於道。聿修厥德。永為罔極。靡所寘懷。
以逖嘗參使臣之戒。且為冢卿屬。久承話言。猥託銘誌。文
仲事君之教。何日敢忘。鮑叔知我之恩。曷其能報。徒竭心
於所事。終有恨於斯文。其辭曰。
高陽之族。才子克生。禮樂為憲。親賢是程。六官尤重。祈父
天卿。二柄皆執。理均政平。汲直多病。留侯強起。尚傅重明。
俄驚閱水。泣盡遺愛。感深知巳。銘德下泉。庶通神理。
祭兦弟故左羽林軍兵曹參軍文
余年有五。爾實以生。四十餘載。而為弟兄。撫髫並育。接袵
相成。奈何棄予。長隔幽明。爾之德器。寬仁溫厚。天道何欺。
不假爾壽。爾之緣飾。文學政事。天道何欺。不假爾位。未至
中秩。纔過強仕。奄忽如斯。嗟何及矣。予兼右職。爾位中司。
兩京為別。數稔於茲。頃雖一見。倏已三時。會合常少。悠悠
我思。近有東訊。駕言西上。顧日望期。心存目想。當乘疾置。
以戒徂兩。方欲再馳。豈圖常往。毉不及診。藥不及嘗。壯年
殞命。暴疾罹殃。無一言以告訣。有萬恨於冥茫。長號永痛。
裂膈抽腸。爾逢天威。余限王事。倉卒之辰。急難靡寄。遣奠
之日。奔臨莫遂。痛緒彌深。哀端益至。今也來斯。驟移時律。
目絕遺象。心催虛室。顧天倫之有戚。若具體之喪一。諒修
短之同歸。在先後而相恤。撫遺孤而流動。氣腷臆而內圯。
伊物情之共傷。豈余心之忍此。蓬也未立。稷(英華本作穆)兮仍
稚。以吾視之。何但猶子。神本不滅。爾則有知。精爽如在。知
今心期。同蔬永絕。采藻空施。銜酸沃酹。哀不能支。
