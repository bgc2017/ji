欽定全唐文卷七百二十四
崔郾
郾字廣略。清河武城人。舉進士。書判入等。授集賢殿校書
郎。累遷吏部員外。再遷左司郎中。元和十三年為吏部郎
中。遷諫議大夫。
唐義成軍節度鄭滑潁等州觀察處置等使金紫光祿大夫檢校尚書右僕射使持節滑州諸軍事兼滑州刺史御史大夫上柱國襲封密國公食邑三千戶高公德政碑(幷序)
維天之高。仰懸象以辨其方。維地之廣。資崇山以鎮其域。
申甫當列岳之位。允文應上將之星。合德配功。古今攸重。
巨唐二百廿載。穆宗皇帝握符御圖。思勳烈之臣。重藩維
之寄。詔工部尚書高公承簡建節義成軍。佩金魚印。洎督
郡而遷。鎮於滑臺。粵二旬。教化成。號令行。軍旅知訓。黎人
安業。咸懼公報政之晚。乃明進律。移理乎他邦。則三軍將
安於拊循。闔境遽叨於惠養。於是部將試祕書監兼殿中
侍御史李忠義等。三州耆老緇黃等五百人。瀝懇披誠。遣
監軍使宋守義以聞於天子。願紀羊公於峴首。復借黃君
於潁川。惟聖知賢。特可其奏。乃詔翰林侍講學士中書舍
人臣郾。俾纂述其績。刻於貞珉。式昭我公之殊勳。昭示來
裔。曰。公渤海人也。曾祖夔。皇朝涼州司馬。贈涼州刺史。大
父行暉。試懷州別駕。贈戶部尚書。烈考崇文。邠寧慶節度
使京西諸路都統檢校司空同中書門下平章事南平郡
王。贈太師。在憲宗朝。劉闢恃西州之險。阻兵自固。卒被誅
戮。時則司空解梓潼之師。覆其巢穴。殲大憝以靖乎庸蜀。
鴻功煥爛。刻於旂常。在穆宗朝。李㝏乘大梁之驚。擁眾構
奸。以稽王命。時則僕射公率眾之郡。兵遂奔潰。戮兇徒以
固其譙潁。豐功赫奕。鏤於景鍾。先皇嘉欒趙之勳。用韓彭
之略。俾總旄鉞。殿於是邦。濟代成家。乃享其福。宜茲懿美。
豕韋故國。白馬通津。處東夏之衝要。襟西城之捍蔽。綿地
千里。提封三郡。利兵勁卒。雄武實首乎天下。盡忠死難。勳
績常冠乎藩方。故節制澄清之權。皆以賢侯良帥精鍊勳
庸董其職。所以重劇部而獎勞臣也。自元和末歲。東土艱
勤。調發徵求。曷嘗底寧。陰沴繼災。蒸人重困。田畝棄耒耜。
里門空杼軸。邑有瘡瘠。路有餒殍。徵稅徒限於編戶。行賞
不及於連營。公始下車。勞以安之。來以康之。政以悅之。廣
敦勸之方以道之。浹辰而教行。朞月而俗化。於是起凋瘵。
復流庸。野歸其耕。家舉其織。咸被膏澤。而無殘人。然後條
舉前弊。拜章列聞。乞免逋責。以寬征徭。殊恩俯降。特遂其
請。於是鰥惸蒙其生惠。游隋勸其力穡。咸適樂土。且無廢
時。此龔遂所以播嘉聲也。奸豪飢歉之餘。奸盜萌起。小則
私竊於里閈。大則推剽於康莊。抵法禁及留獄犴者。布列
於郡境。夫以居人宥密之地。孰不愛身。思安全而避刑辟
者。率性之常道。孰能保生。憐其濫以宥其死者。公獨推好
生之德。察小大之獄。盡哀敬之心。貸其科條。咸使全活。故
謳謠於封部。釋冤滯於比寧。此安隆所以成茂化也。高旗
長轂。精甲銳師。勤王之役。比歲而舉。竭廩廥以給兵食。殫
府庫以奉軍裝。弊耗以空。物力未復。及公戾止。則禁彼浮
靡。修其潔廉。由身以率人。自家以形外。鍾鼓之樂。不注於
心耳。采華之飾。不被於閨闈。節其宴游。絕其玩好。無私積
以厚於已。必多方以贍於軍。由是寒者溫。餒者飫。資用是
給。戎行臻寧。此祭征虜之奉公也。自頃師徒荐興。節將屢
換。咸有紀綱之僕。用資肘腋之親。因隸是獘。且非吾土。方
俗之異。董率攸難。公威令訓齊。惠綏周洽。感義戴德。洽為
一心。若凝寒之被陽和。如嬰兒之蒙顧復。皆願畢力。以奉
轅門。此馮征西之得眾也。至若罷不急之務。黜冗食之徒。
戎器未備。則造器者加意。而戎器精焉。戰馬或闕。則有馬
者增職。而馬政修焉。繕城池以固其金湯。飾廨署以避其
燥濕。是皆賈彼餘力。因其羨財。人樂就役故無煩。功不逾
時故無害。此又暫勞永逸之嘉績也。美化之所燻灼。深仁
之所浸漬。發於天和。達於人心。割股以致養。廬墓以盡孝。
非懿行昭感。變其澆俗歟。功利及於人。慈愛布於下。戎士
愛戴。編甿樂康。則有潔祀以薦誠。虔禱以資福。非厚德濡
煦。激其深衷歟。雖漁陽之詠兩歧。蜀郡之歌五袴。比功類
善。此無愧焉。當吳元濟拒命淮西。公領相國晉公牙門之
任。累以長策。贊乎兵機。及上蔡削平。㣥師旅旆。詔以郾城
之地。析置[:#AS-89C8:⿰⺡殷]州。非寬能愛人。無以康疲俗。非威可馭眾。無
以定新邦。晉國乃表公之材。請受符命。於是掩骼埋胔。以
導其和氣。拯饑救患。以濟其凶年。治屯營以劭農功。補壞
隄以平水害。廨宇之卑也。則遷諸爽塏。而高其閈閎。傳置
之闕也。則剏以道周。而豐其儲峙。故有甘泉芝草之瑞焉。
詔嘉其功。移守鉅鹿。先是州封綿廣。人力凋耗。兵革之後。
田萊多荒。公乃計其戶版。悉以配給。比盡地利。且廣賦輸。
疏漳州潰溢之源。開龍崗廢塞之窒。俾以善課嘉績。如[:#AS-89C8:⿰⺡殷]
政焉。復以高第。遂遷於宋。淮海衝要。舟車會同。洎公來思。
甿俗嚮化。屬浚郊之變。連封俶擾。宋為屬城之近。且居下
流。兵力未任。物情疑駭。公乃蒐索補卒。以張其氣燄。借貨
斂粟。以備其困乏。密表以布誠。飛檄以請援。賊㝏遣同惡
曹簡使於宋。悉索官私之財。公斬之以徇。自是兇徒奪氣
矣。竟能奮義旅。陳款誠。勵支郡抗敵之心。絕㣥盜乘隙之
勢。公之功也。策勳楙賞。鎮于魯邦。當憲宗皇帝掃盪青齊。
分裂疆宇。合[:#AS-8862:⿱亠兊]海沂密四郡之地。為東南藩。雖屢更翦惡。
而俗未丕變。公於是詳究利病。備陳綱條。復闕里之風化。
修淹中之禮樂。寒暑一換。報功義寧。旌政進秩。乃之茲土。
凡三剖郡符。再陟齋壇。冠左貉。儀大憲。以至於冬官長。皇
上嗣位。嘉守土之臣。大布德澤。叙升品列。改受尚書右僕
射。所以寵新績而褒舊勳也。惟公端肅莊明。溫仁惠和。戴
君則竭其忠。臨難則致其命。至於字疲人。撫三軍。若治身
疾。如理家事。公用不足。則舍私財以繼之。飢人無告。則散
清俸以賑之。故能使部校服義。蒸黎飲化。若熙陽春。若饗
太牢。此所以建休勳。彰茂節。處貴位。樹雄名。諧大君之倚
注。鋪冊府之光耀者矣。昔鄭武繼威桓之德。而嗣為藩宣。
條侯纘絳侯之功。而復為將帥。惟公克荷先訓。顯揚休聲。
疇庸自列乎方隅。延代繼分乎茅社。君子為積善之祉鍾
於高氏也。宜哉。夫播美在詞。貽惠在公。爰書盛德。永勒豐
碑。俾後之人知甘棠之陰。留此地也。詞曰。
上標星辰。下建藩方。分彼土宇。授茲忠良。烈烈高公。家聲
載揚。應運宣力。合於我皇。東郡奧區。豕韋舊疆。化用浹洽。
俗臻阜康。昔在元和。坤維構亂。南平奉詔。提師翦按。乃執
渠魁。乃清巴漢。遂陟文治。爰登邦翰。逮於長慶。夷門不龔。
公復仗義。首是奔衝。活全支郡。屢挫㣥兇。錫以齊斧。藩於
魯封。惟帝念功。時當進律。俾臨東夏。用屏王室。元侯重寄。
拔卿顯秩。以布甿隸。以討軍實。公之牧人。以本於身。若灑
和風。如熙上春。緩其逋逃。賙其窶貧。嘉惠樂施。善誘循循。
室有紝績。野有稼穡。俗知禮讓。吏無掊[:#AS-8864:⿺克寸]。于以詠歌。公之
令德。公之理兵。以推其誠。撫馭用信。將和用平。俎陳廊廡。
惠遍羊羹。同彼休戚。均其寵榮。百城秉命。十連從令。姦慝
不作。封疆底靖。于以詠歌。公之善政。爰升右揆。式殿名藩。
禮竣師長。勳高翰垣。惟公之忠。惟帝之恩。人瞻邵父。家識
臧孫。乃勒豐碑。昭示後昆。陵谷有變。德馨常存。
韋乾度
乾度。元和中官吏部郎中。守江州刺史。長慶二年拜國子
祭酒。
條制四館學生補闕等奏
當館學生每年有及第闕員。其四方有請補學生人。並不
曾先於監司陳狀。便自投名禮部。計會補署。監司因循日
久。官吏都簡舉。但准禮部開牒收管。有乖太學引進之路。
臣既忝守官。請起今已後。應四館有闕。其每年請補學生
者。須先經監司陳狀。稱請替某人闕。監司則先考試通畢。
然後具姓名申禮部。仍稱堪充學生。如無監司解申。請不
在收管之限。舊例每給付廚房。動多喧競。請起今以後。當
監進士明經等。待補署畢。關牒到監司。則重考試。其進士
等若重試及格。當日便給廚房。其明經等考試及格後。待
經監司解送。則給廚房。庶息喧爭。當監四館學生有及第
出監者。便將本住房轉與親故。其合得房學生。則無房可
給。請起今以後。學生有及第出監者。仰館子先通狀納房。
待有新補學生公試畢後。便給令居住。當監承並無專知
館博士。請起今以後。每館眾定一人知館事。如生徒無故
喧競者。仰館子與業長通狀領過。知館博士則准監司條
流處分。其中事有過誤。眾可容恕。監司自議科決。如有悖
慢師長。彊暴鬭打。請牒府縣錮身。遞送鄉貫。
駮左散騎常侍房式諡議
詳觀貞元之末。西蜀之事。逆豎劉闢構難之初。兇邪叶謀。
噭嘯相聚。年深事遠。十不記一。然而磈磊不平。鋒刺舋深
者。藏在骨髓。請舉其梗概一二焉。式自忠州刺史故太師
奏授劍南西川度支副使後。兼御史中丞。又剖符蜀州。是
時貞元十八年也。式因晝日昏睡如醉。經宿乃寤。詢其左
右僮僕。不知其所從來。後逾年郤復使職。會故使太師薨
歿。劉闢潛扇逆謀。禍亂始胎。式遂倖姦人之意。為譎怪之
語。謂闢曰。乃者蜀州昏病之中。見公為上相。盧文若為侍
郎。儀衛甚盛。富貴極矣。他日無相忘。賊聞大喜。布滿軍縣。
自以為神授。非人力也。賊每接賓客肆談論。撫㣥邪申號
令。未嘗不以是為先聲。自以為祥兆也。豈不因式作異言。
鼓妖孽。惑亂平人。堅壯兇險。不然。何區區之蜀。之寇。
王師討伐。經費萬計。崎嶇阻險。留年乃拔。何哉。盖以式深
為浹洽之辭。激切嚚固。不然。何盤柢固根之甚也。故使太
師永貞元年八月薨。其時乾度任殿中侍御史。前使度支
判官劉闢自攝行軍司馬節度留後。九月初乾度被逐。攝
簡州刺史。名雖守郡。其實囚之。明年四月追廻。勒攝成都
縣令。其時授闢西川節度詔命初下。東川之圍未解。乃召
募亡命。兼收管內鎮兵。張皇虛聲。熒惑郡縣。發兵七千。馬
畜三萬。號為十五萬人。轉牒盩厔以來縣道。郵次酒肉畢
具。芻茭無匿。署牒首曰闢。副曰式。參謀曰符載。令下之日。
妖氣坌興。下愚沸騰。貪冒姦賞。奔走叛命。肩摩轂擊。爭死
恐後。當此之時。卭蜀震驚。田野廢業。竄伏山谷。邑居人吏。
分散道路。如此之時。非得之於人。皆親所聞覩。時賊圍逼
梓州之日。又王師諸軍稍稍繼至。猖狂兇寇。不復張矣。然
嘗察式為人。柔而善侫。不顧不義。不然。何劉闢文若喬規
符載。皆咨諏執禮。拳拳以事之。以斯而言。可以知其所止
矣。伏以聖上法維天之度。崇納汙之宏。雖元澤滂流。鼓盪
昭洗。然易名之典。在正根源。苟非其人。不可加美。如式西
蜀之事。大節己虧缺矣。何面目以求諡焉。頃之為諡。頗乖
前狀。請下太常重定。謹議。
桃源觀石壇記
大唐元和十二祀。睿聖文武皇帝御宇之十有四載。戡定
淮蔡之前年。余出為銅陵郡守之去歲也。江壤穠秀。草木
繁翠。深流有沅湘七澤。黿鼉息焉。巨獸有犀虎貙象。金碧
生焉。余嘗嘿眙。由有所自。盖以密邇靈囿。仙源在中。驗方
志。秦人獲天爵之所。稽近聖。元宗皇帝樹火棗之鄉。風流
好尚。事見方俗。觀有道流。姓陳氏。字通微。夙稟命範師資。
於是師沒道存。復嗣守焉。耽虛樂靜。志願斯畢。時因暇日。
儼然造余曰。靈山瑞相。莫可勝載。觀有祠壇。土級三成。每
凍雨霖洒。常多圯缺。修建齋籙。展敬無所。今有微願。欲改
剏石壇。竊惟少假餘光。冀遂成立。余即時回嚮。謹奉仁敬。
乘流者眾。而果有所成。遂徙鍾簴於元宮。奏鴻音於象帝。
洞壑皆滿。靈風肅然。陳君道友曰志言。姓王氏。研精守一。
叶力贊功。志同之人。樂此榮觀。乃為謠曰。靈壇肇址兮何
代留。秦人唱道兮因避仇。我唐六葉兮天子聖。金虬三檢
兮遙申敬。封山表地兮持彩旄。真官陪雲兮五帝遊。山藏
瑞靄兮非所求。偶見桃花兮隨水流。猛簴嘷風兮棲洞樓。
停酸苦兮暢六幽。中有道士兮飛金液。泉澄日照兮抱虛
寂。化坤壇兮斷珉石。齊夭壤兮煥琳碧。我唐聖祚兮千億
載。隨師控駕兮方諸會。
李[:#AS-84EC:⿰⻖⿱步馬]
[:#AS-84EC:⿰⻖⿱步馬]。開成時為荊
南判官。咸通中擢太常少卿宏文館學士。出為江南西道
都團練觀察處置等使檢校左散騎常侍兼洪州刺史御
史中丞。
為江陵鎮李石賀崔鉉箋
某早拜光塵。叨承眷與。深蒙異分。屢接清言。幸曾顧於厚
恩。俯見循於末契。去載分麾南楚。拜節西秦。思賢方詠於
嘉魚。棲止實慙於威鳳。賓筵初啟。曾陪[:#AS-82F9:⿰罇]俎之歡。將幕未
移。已在陶鎔之下。光生鄰部。喜溢轅門。豈惟九(闕一字)獲安。
斯亦一方多幸。
題惠山寺詩序
太和五年四月。予自江東將西歸涔陽。路出錫邑。因肄業
於惠山寺。居三歲。其所諷念左氏春秋詩易及司馬遷班
固史屈原離騷莊周韓非書記及著歌詩數百篇。其詩凡
言山中事者。悉記之於屋壁。文則不載。其寺會昌末經廢
毀。屋室殆無存者。去年蒙恩自禁職出鎮鍾陵。鍾陵與毗
陵地不相遠。而惠山居其屬邑間。其寺復置。會錫邑宰去
年過此。留宴數日。今於予為故人。因寓書請再題焉。嗚呼。
自太和癸丑至咸通己丑。三紀餘矣。念邑中居人與僧居
在惠山興寧兩寺者。今無人焉。染翰增悲。復何言耳。咸通
十年二月一日。江南西道都團練觀察處置等使中散大
夫檢校左散騎常侍使持節都督洪州諸軍事兼洪州刺
史御史中丞上柱國賜紫金魚袋李[:#AS-84EC:⿰⻖⿱步馬]題記。
徐襄州碑
大中十年春。今丞相東海公自蒲移鎮於襄。四十年詔徵
赴闕。今天子咸通五年。公為御史大夫。自始去襄。於茲六
年矣。而襄之卒校民吏。自七州之幼艾。追思公之養育教
訓。相與上言京師。狀公之事績。請於天子。刻之碑石。用昭
示於無窮。於是天子嘉公之勤。詔可其奏。明年二月。襄之
父老請詞於公之舊軍副使太常少卿宏文館學士李[:#AS-84EC:⿰⻖⿱步馬]
曰。凡紀公盛德丕績。文於碑石。將傳乎百千萬年。宜用聞
見詳熟者。則得其實。[:#AS-84EC:⿰⻖⿱步馬]固淺陋。今適當職而為之。非以文
用。其敢於是承命。退而敘之。公名商。字秋卿。家世儒門。修
源長波。流芳積潤。自十五代祖諱欽。十四代祖諱某。兩世
繼為中書侍郎。十三代祖諱湛。十一代祖諱孝嗣。間代繼
為太尉。南朝之盛。具在南史本傳。生公七世祖諱文遠。隋
朝為國子祭酒。皇朝為國子博士。儒學尊顯。名冠國史儒
學篇。高祖幸國學。召博士講論春秋。諸儒莫能對。本朝司
刑卿追諡忠公諱有功。即公五世祖也。自中書至司刑十
葉。服冕乘軒。重榮疊慶。光隆赫顯。無與為比。司刑當天后
時。累為法官。用法平恕。常以潛德陰功。論出枉陷。力排酷
吏之勢。盡忠竭節。以保護皇室。公能嗣之。炳為元臣。初公
少時工學。暇豫不為嬉戲。嘗以生民休戚為已之任。凡所
經涉。郡國土俗。四民之業。必皆詢訪而究詳之。於其利病。
無所不通曉。常曰。使得一縣治當。必為良吏矣。始舉進士。
文宗五年春。考登上第。陞朝為御史。會昌二年。以文學選
入禁署。宣宗以北邊將帥。懦弱不武。戎狄侵叛。公時為尚
書左丞。詔以公往制置安撫之。歸奏稱旨。尋授河中帥節。
又移襄陽。公自初仕以至丞相。華貫清級。踐歷居多。而未
嘗履趨競之迹。含光蘊德。容貌若虛。人皆汲汲。我獨委順。
嘗任殿中侍御史。丞入中書白事。執政因問徐殿中果何
如人。丞曰。今之賢人也。執政曰。然。禮部員外郎缺。諸公見
言其人。所言者或再來詣某。有三至者。徐殿中亦在薦中。
足未嘗及其門。殆真賢人與。子言是也。卒以禮部與公。始
為內職。不治民。及受重藩。使絕塞。則用前所蘊蓄。道以寬
恕為本。本於誠明。吏民畏公之詳達。而不敢欺。戎虜感公
之德惠。皆願向服。其來鎮襄陽也。亦率是道。故期年而仁
信敷。再朞而刑政省。三年而帑廩實。四年而禮義興。風教
備。問民之所病。及願欲而不得者。必盡去而皆行之。所行
之政。存而不朽者有八。今具襄民之狀。庶得傳其顯實云。
其一曰。漢南數郡。常患江水為災。每至暑雨漂流。則邑居
危墊。築土環郡。大為之防。繞城堤四十三里。非獨築溺是
懼。抑亦工役無時。歲多艱憂。人倦追集。公乃詳究本末。尋
訪源流。遂加高沙堤。擁扼散流之地。於是豁其穴口。不使
增修。合入蜀江。瀦成雲夢。是則江漢終古不得與襄人為
患矣。其二曰。襄陽荊鄂十道之要路。公私來往。充給實繁。
是必率配行供。假借辦賄求利。歲月不堪。公乃悉用官儲。
創置什器。富供給費。不擾齊人。往來徒所。憧憧邑人。信皆
不知矣。其三曰。軍人百姓窮困者。多投狀陳論。苦於從前
債利。蓋以數十邑公私債負不許停。至於補累攤徵。有加
無減。遂使家傳積欠。戶率催足。延及子孫。例無放免。飛走
無路。怨憤難伸。官中曾無所收。私室常被攪擾。公乃縷悉
上奏。放免獲依。債戶既除。冤聲永息。其四曰。承前役納所
由在田在城居側近者近百頃。統謂之馬禾。比每年配諸
將官健。出力營種。率歲出功錢。人不下六七百。例入屯將
所由。官田元無所獲。徒遺虛將額。添市耕牛。破費甚多。收
獲無幾。公乃廢郤其地。判租與人。每歲所收郤耕種之利。
租人皆獲利。使將徤永免工傭。其五曰。襄土疆闊遠。連接
江山。每至秋時。常多寇盜。張旂結黨。夜出晝藏。謂之山柵。
擾害頗甚。燒劫閭井。驅率平人。至於道塗。皆須警備。公乃
選擇少壯官徤三百人。別造營。各為捕盜將。常令教習。不
雜抽差。訓練無時。以為備禦。每聞屬縣寇劫。當時據數抽
行。晨往夕歸。夜發晨至。皆是并贓捉獲。更無孑遺。頓挫賊
心。鄉閭遂泰。因創造捕盜將營屋四百間。分為左右。中間
開報點集。列垛置標。別創一亭。以為教試之所。奏立將額。
門當通衢。過客行旅。莫不興嘆。大中十一年。諸郡搆亂。起
於湖南。準詔徵兵。同力剪滅。漢南軍徵五百人。[:#AS-8864:⿺克寸]日成
功。實自捕盜威強之力。又江西叛將毛鶴構亂。比諸道最
甚。收復倍難成功。當時韋宙僕射乘遞先至襄州。奉詔令
差兵助發遣。所差五百人。於數內全取捕盜將。并差捕盜
都將韓季友惣領兵士。小路進發。仍先揀擇通引官衙虞
候史慶中與韋宙僕射為元從押衙。齎榜帖先至江西。安
存百姓。遂收劫亂兵器甲。及韋僕射舟船至江州。其韓季
友請捕盜將官徤三百人。開道分六路先去。平明齊到。人
皆不知。機計既行。遂半日內面縛賊將授首者一十三人。
當日行刑。傳首赴闕。韋宙遂奏請且留捕盜將二百人在
江西。并奏請權差韓季友為都虞候。二年之中。重修置廨
署城市。皆捕盜將功力。其六曰。荊南中路有蠻水驛。地當
卑下。泥淖常多。暑雨之時。不通車馬。皆是結栰牽挽以濟。
公私行人。力出編甿。妨害農業。繚繞甚遠。兩縣勞辛。遂徑
捷就高別一路度宜造驛。永無差儆之虞。又近於當路十
二里。其七曰。襄州兩稅。每差綱官送納。并有直進膠臘。其
數甚多。例屬新官。豈免敗闕。陪備差遣。擾害頗深。每吏部
注官。多不敢受。因訪問資綱大數可以資陪人。遂請度支
陸運[:#AS-84E9:⿲月⿳八人口?⻏]搬䭾到京。遣進奏院所由勾當輸納。既免損汚疋
帛。又免上供失時。襄州新官。永無差役之弊。其八曰。漢陰
驛西舊有江亭一所。迎候皆於此。前後窄隘。不便筵宴。所
要鋪陳。須至漢陰驛上廳內。遂使前後虛豁。難置門窗。重
客居停。全無牀幅。結束非便。寢止難安。遂別搆設廳。以備
迎送。長廊虛檻。連接大廳。怪石脩篁。羅列其所。江波入戶。
畫舸臨軒。信可謂勝遊之地也。又重脩闥。改制上廳。夏凊
冬溫。憩息宜便。別開過路。繚繞江亭。主客邀迎。咸遂得禮。
因命新亭曰漢廣亭。桂江所謂不朽之制。凡公之為民。於
除害興利。若屈到之芰。子反之飲。文王昌之蒲葅。雖勞支
體。勤思慮。含辛茹苦。必行之。未嘗一日而懈也。故制貧民
侵刻之負。罷疲卒奸濫之政。公之仁也。訓驍勇以擒盜。繕
甲兵以備武。公之義也。具候館之器用。豐饋勞之餼牽。公
之禮也。決高沙之壅。徙蠻谿之傳。公之智也。免屬官之綱。
致及時之貢。利必舉。害必除。公之信也。夫總五常以在躬
之謂德。德及於民之謂政。功之被於物也淺。則其澤易竭。
政之被於物也深。則其久愈彰。公之去襄六年矣。民始懷
公之德政。而追思詠歌之。得不謂之被物久而逾彰公之
德乎。與夫在治而民之謂疑者異矣。公前治蒲。亦由是
德。突厥居特峨山者千二百人。相率自外塞渡河。歸附於
公。朝廷以虜眾持疑兩端。未即信納。公乃召其酋長。以恩
信諭之。虜皆泣下。釋兵解甲。伏以聽命。因請從齊魯之間
隙地以居之。編籍為耕民。奏置備征軍千人。日令督習。無
有他役。凡盜有新發。無不立赴者。又教其軍積紙為戰衣
千五百領。矢不能陷。歲飢乏食。民流徙不止。於是告廩發
稌豆麰。賤出以救之。完治城廨。列樹表道。用民之力。而厚
其酬傭。濟活以萬數。逾朞乃罷。有禽俱巢於屬邑之樹。其
一巢者為鷙鳥所攫。日暮㣥鷇哀鳴。聞者異之。憫其孤。遽
往食之。愛均已子。鷇鳥能飛而後去。人咸以為至德之感。
及禽鳥焉。故公前之治蒲。其仁澤被於物也既如彼。今之
治襄。其德政及其物也又如此。庸詎知異日蒲人之不有
相率聞於天子。而請公之德刻於金石。以傳乎無窮哉。亦
將必有采者矣。謹繼銘曰。
公德之容。宏深粹元。公仁之豐。沈積穠穠。內愉外懌。溥暢
昭宣。政以之和。民以之安。在昔羊公。惟德之理。有碑於峴。
實表厥美。烈烈顯德。蹈之者誰。曠祀六百。惟公繼之。繼之
者何。愛民若子。苞寒餔饑。其急逾己。日者大江。淫至於民。
萬門之命。將盪而覆。是究是度。惟公之規。乃決巨壅。大沴
以移。公之來朝。民泣牽衣。公進就路。攀車從公。專鹹鹺利。
無歸於私。公長御史。朝綱以釐。帝曰汝賢。汝可承弻。公遜
不答。退惟讓卑。帝心益嘉。會襄人來。請祀公德。刻之於石。
帝曰賢哉。汝真吏師。政苟不惠。人誰汝思。嘉乃懿績。遂命
起之。告示襄人。謂爾咸宜。帝德明聖。爾言適時。勿謂天高。
其神可欺。勿謂室暗。而公不知。善不善報。惟其所施。爾不
吾信。視公之為。蒲民之生。實公是營。襄民之富。實公是覆。
漢波滔滔。其注維東。公思在人。與彼無窮。公澤惟川。公壽
惟山。是禱是祝。期千萬年。崇碑峩峩。揭於峴巔。民望而思。
永昭後昆。
班肅
肅。貞元中進士。官坊州刺史。擢司封員外郎。
笙磬同音賦
清明廣大之謂樂。度曲節奏由乎器。既克諧於五聲。諒同
歸乎一致。汶陽之孤篠斯有。泗濱之浮磬云備。吹噓爰發。
搏拊遄至。等輔車之相依。契歌詩之必類。同夫影響。常動
靜而俱隨。象彼壎箎。每應感而不匱。聯綿並奏。聲音相和。
用不殊途。方予唱而汝和。動而相觸。固無偏而無頗。列其
容異薰蕕之共器。會其理若涇渭之通波。載清載濁。貫三
才之合樂。若浮若沉。叶六律而揚音。將九成而備曲。比二
人之同心。如言行之相顧。成乎慥慥。冠鐘鼓之迭奏。樂彼
欽欽。雅韻復興。時則若舞鸞鳳。和聲互應。斯乃如鼓瑟琴。
音之作也。曲無誤者。[:#AS-8BE1:●]爾合度。鏘爾中雅。寧有顧於周郎。
自不惑於子野。訢合皇王之化跡。混同車書於天下。遠而
聞也。謂㣥鶴和鳴於碧空。近而聽之。如廣樂調韻於春風。
鏗鏘間發。要妙無窮。類金蘭之堅芳。美而取媲。配文質之
彬郁。和而且同。何異夫相應在於同聲。相資在於同志。譬
權衡之並用。謂相待而成。等韋絃之自節。則以同而異。原
夫律呂咸在。吹擊惟時。異周旋而樂只。可終始而從之。兩
器元通。鳴簧與幽石相感。二者冥合。竹聲與石聲相追。審
至樂之盡美。伊茲器之可持。
張師素
師素。元和時人。
唐故東莞臧君夫人周氏墓誌銘
夫人姓周氏。其族望本乎汝南。今為陽羡中江里人也。祖
莊。父俊。皆不尚名宦。抗跡邱園。孝弟謙恭。仁行昭著。夫人
淑慎貞賢。溫柔令範。自禮歸臧氏之室。而琴瑟叶和。遵孟
氏之風規。有班家之令譽。嗚呼。元穹降禍。大夢忽臻。未偕
知命之年。奄促泉臺之痛。以元和十三年歲在戊戌三月
四日。終於義興平西里之私第。享齡四十有四。亦以其月
甲申廿六日己酉。安厝於中江血瀆東北之平原。周氏祖
業之園地。蓋從龜筮也。有子曰奉言。始童丱。有女二人。長
未及笄。俱號訴之無依。憾慈容之永隔。恐桑田變易。陵谷
傾頹。故勒記貞石。乃為銘曰。
雙劍光芒兮嗟一沉。鳳歸杳冥兮鸞孤吟。撫稚子兮淚盈
襟。悲隴樹兮愁雲深。
杜元穎
元穎。宰相如晦裔孫。貞元末進士。又擢宏詞。元和中累遷
司勛員外郎知制誥。穆宗立。超拜中書舍人戶部侍郎承
旨。長慶元年同中書門下平章事。加上柱國。封建安縣男。
罷為劍南西川節度使。再貶循州司馬。卒年六十四。贈湖
州刺史。
授段文昌中書侍郎平章事制
門下。眷求輔弻。期在濟時。必惟才臣。乃克成務。况端潔剛
毅。可以肅具寮。敏裕周通。可以熙庶績。外無飾虛之體。中
有效實之誠。簡於朕心。乃命以位。朝散大夫守中書舍人
翰林學士武騎尉賜紫魚袋段文昌。門襲忠勳。器包才傑。
廣而不雜。峻而能溫。脩詞每掇其菁英。所尚者風格。發言
必探於指要。所貴者變通。識古今理亂之原。知遐邇利病
之本。自掌文翰苑。列籍金門。出入五年。恭勤一致。屬朕初
承寶命。屢進嘉猷。諒我憂惕之懷。竭其公忠之力。昨因召
見。更用咨詢。造膝之言。注意斯得。必能奉將明之大任。申
獻替於虛襟。爰升鼎鉉之司。冀展舟檝之用。於戲。萬務之
始。九有所瞻。將致治平。可不兢勵。爾其夙夜惟慮。輔道朕
躬。使四夷咸賓。百度惟乂。阜俗必蘇其疲瘵。審官無鬱其
賢能。理當詳於幾深。道當固於久大。惟自誠可以化物。惟
克已可以律人。勉哉戒哉。無忝我首命之重。可守中書侍
郎同中書門下平章事。
請令沈傅師在外修實錄奏
臣自去年奉詔命。各據見在史官分修憲宗實錄。今緣沈
傅師改官。若更求人。選擇非易。其沈傅師當分。雖搜羅未
周。條目紀綱。已粗有緒。竊以班固居鄉里而繼成漢書。陳
壽處私家而專精國志。元宗國史。張說在本鎮兼修。代宗
編年。令狐峘自外郡奏上。遠考前代。近參本朝。皆可明徵。
實有成例。其沈傅師一分。伏望勅就湖南修畢。先送史館。
與諸史官參詳。然後聞奏。庶使官業責成。有終始之效。傳
聞摭實。無同異之差。
對茂才異等策
問。大禹求賢而夏德長茂。文王多士而周道緝熙。然則為
政在人。人存政舉。朕德薄化淺。嗣膺寶業。夙興寅畏。若涉
大川。求思至謨。庶答天誡。子大夫志行修潔。學術通贍。儲
思於天人之際。研精於大道之極。儼然就辟。良用嘉焉。廼
者夷夏多虞。烽鞞屢警。因之以荒饉。生人蕩析。比屋榛蕪。
今八表甫清。萬兵未戢。朕恭承丕緒。實濟橫流。期致和平。
惟新制度。而成湯受夏。周武定殷。劉矯嬴弊。魏乘漢俗。以
亂為理。以安易危。必有至政。存乎令典。同符今日。可舉而
行。精辨所長。著之於策。禹謨之六府三事。周法之八政五
紀。有守有為。是彝是訓。經綸遠古。用彰得失。國志詳載。天
官必書。成務濟時。莫斯為急。並宜明勅功利。別白條流。較
聖王之損益。揆今代之用捨。沿革之要。茂對所宜。今欲廢
關市之征。輕什一之法。(一作賦)歸踰年之戍。罷無事之官。則
國用靡資。軍食尚歉。人多胥怨。邊有侵軼。匠無良畫。明示
謀謨。其法令或不便於時。吏人將未適其任。賢士見沈於
負俗。遺綱有補於化源。可以均沃瘠於原田。便工商於市
肆。改制徵物。釐創見正。復務官曹。澄清流品。使朝有濟理
之仕。邊有死難之臣。而返俗廉隅。還風樸略。必書效實。指
陳利害。授簡之外。尚有令圖。各罄所聞。備申讜議。虛懷固
久。勿隱予違。
對。臣元㯋案周易。君道下濟。臣志上通。謂之泰。其繇曰。小
往大來。臣歷觀書契以還。君德定位。未有遺斯道而能達
聰明目光極鴻業者也。伏惟陛下誕膺明命。克敷文德。親
降大問。詢於微臣。愚臣智識庸鄙。經術短淺。不足以充明
詔之言而隱罪大矣。敢不俯罄愚衷。仰謝萬一。制策曰。朕
躬承丕緒。實濟橫流。期致和平。惟新制度。且成湯受夏。周
武定殷。劉矯嬴弊。魏乘漢俗。必有至政。存乎令典者。臣聞
湯革夏。政野以質。武革殷政鬼以文。秦暴以亡。漢寬以矯。
此皆古王之令典也。比東漢既衰。皇綱幅裂。曹操挾天子
以令諸侯。用漢法以取威權。中原粗平。遂偷神器。其政刑
典禮。踳駮前世。固非蕭曹畫一。文景更令之比也。雖曰革
命。固無足采。陛下承匕鬯以取大器。赫雷電以掃㣥兇。功
高一戎。業定再造。欲維新制度。以救生靈。幽明動植。罔不
稱慶。實天下幸甚。然臣之私心。有願獻替。不憚斧鉞。以干
龍鱗。伏惟陛下少留意焉。臣聞自古王者。易姓受氏。告成
於天。則維新制度。以改人視聽。所以示亡王之驕僻也。所
以揚造邦之耿光也。其餘少康復夏。武丁興殷。武王興周。
光武紹漢。則皆舉用舊典。以昭其先朝之休德淳茂也。以
辨其兇逆之滔天干紀也。以志其昭前之光而纂修其德
也。我高祖勤恤人隱。始除暴亂。而建王業。我太宗叶贊經
綸。增輝先聖。皇天眷祐。祚以名臣。於是酌之人心。參之典
禮。立我王度。為萬代業。陛下誠宜恭以守之。勤以行之。克
配彼天。立我人極。矧乎周秦漢魏造邦之事。非臣之所宜
言也。臣又伏見去歲徵臣等詔書。聖旨殷勤。憂天謫見。今
制書首章則曰求思至謨。以答天誡。次曰期至和平。維新
制度。下曰改制徵物。釐創建正。臣伏念聖上豈不以彗有
布新之道。明欲承順天意。旌於國章乎。臣愚以為自古災
眚多矣。大者天地震裂。次者日月薄蝕。小者星辰變謫。皆
或應或否。繫於其君之德也。夫嚴風不能凋翠葉。凝寒不
能冰醇酎。何則。不當凋者。風則何有。不當冰者。寒亦胡為。
然則災眚者。天道之常。無德者當之。不為有道者害。亦已
明矣。陛下若欲寅畏上天。大為恭禦。則德為之實。而禳為
之華。居其實不居其華。此社稷之景福也。制策曰。禹謨之
六府三事。周法之八政五紀。有守有為。是彝是訓。經綸邃
古。用彰得失。國誌詳載。天官必書。成務濟時。莫斯為急。宜
明勅功利。別白條流者。臣聞夏禹之弻成五服也。肇謨六
府三事。周武之誕敷明命也。實陳八政五紀。語其功利。其
六府者人仰以生。三事者德據以成。八政為經國之用。五
紀為歲天之道。別其條流。則曲直木也。從革金也。水以潤
下育物。火以炎上同天。土順則五稼阜滋。穀登則烝人乃
粒。直已以正德。理財以利用。務本以厚生。此九功所以惟
敘也。八政。食所以生人也。貨所以聚人也。祀所以仁鬼神
也。司空實平水土。司寇實詰姦慝。司徒實敷五教。賓以叶
多方。師以具七德。此先王保乂萬有也。周星者歲之紀。合
朔者月之紀。信旬者日之紀。星辰以察乾象。歷數以授人
時。此先王所以合德二儀也。得其道者王。失其道者亡。古
今雖殊。其致一也。陛下執古之道。馭今之有。降此彝訓。以
及於臣。但稟師說。難副睿問。制策曰。較前王之損益。揆今
代之用捨。沿革之要。茂對所宜者。臣聞貫古今蔽天壤而
不可易者。道與德也。時損益而皆便於理者。名與物也。所
以無體之禮。無聲之樂。倚道之主。莫不襲行。其餘正朔服
色。聲名文物。則三代已降。逮乎陳隋。各從其所尚爾。伏惟
陛下視其善者用之。其不善者舍之。此沿革之要也。制策
曰。廢關市之征。輕什一之賦者。臣以征關市稅什一者。古
今通典。苟不踰轍。無害於人。誠宜取之。以資國用。陛下明
欲廢之輕之。以息黔首。甚大惠也。然臣以為百姓之患者。
不生於此。生於法令不一。賦斂迭興。名目滋彰。杼柚皆盡
爾。今王畿之內外地州縣亦不當賦穟者。何有鎮守團練
等使。數州又置節度度支使。皆多聚強兵。增置部伍。車禾
斗米。皆出於人。計其誅求。十倍王府。至於睚眦之際。不戢
自焚。殺長吏夷城郭者。又亦多矣。卒然邊陲有難。羽檄交
馳。必不得一人尺鐵以資天討。伏望陛下下曠然之詔。使
內地州縣。悉依平時。舊帥故老盡罷。以息疲人。則天下賦
稅。十減七八矣。制策曰。歸踰年之戍。罷無事之官者。臣聞
王卒以舊。楚子所以敗也。將驕卒惰。項梁所以亡也。今緣
邊將士。功已高。位已重。進不求賞。退不畏刑。伏望申命將
帥。言於軍中。有思歸者。內以新卒代之。願充軍者。復以師
律整之。夫如是。則軍政必行。則邊無侵軼矣。臣又聞賞功
以貴。任能以職。古之道也。伏見比歲詔旨。諸員外兼試等
官。才者能者改授正員。其餘並依本資數進。陛下已得八
柄馭功之道矣。微臣又何間焉。制策曰。法有或不便於時。
吏有或不適其任。賢士見沈於負俗。遺綱有補於化源者。
此皆經國大體。則當與朝之衆君子議焉。臣位卑識寡。何
足裨補。然臣以為令合於經。而人悅之者。可存也。令為救
弊而作。行已久而猶未安之者。可省也。若乃申黜幽陟明
之典。則吏人砥節矣。遵棄瑕錄能之義。則俊乂效職矣。若
王綱者。布於方冊。顧在陛下行與不行。何謂之遺矣。制策
曰。均沃塉於原田。便工商於市肆者。臣聞度土功。因地利。
所以惠衆人也。禁末作。絕竒貨。所以惠工商也。其要在於
申明田令。與不擾市人耳。制策曰。改制徵物。釐創建正者。
伏以國家受命。向二百年。憲章典禮。并吞千古。
今陛下嗣聖御極。孝理君臨。華夏既平。思欲改制。此皆先
聖舊典。臣竊惜之。臣又聞夏以木德王而正以人統。殷以
金德王而正以地統。周以火德王而正以天統。孔子曰。夏
正為得天。此不易之道也。制策曰。復務官曹。澄清流品者。
臣聞設官分職。以蕆王事。猶列宿定位。同拱北辰也。伏見
艱虞以來。增制使額。類官有二事。人無底從。銷錢銷食。十
場十擾。今陛下欲使復務於官。人志所底。此為政之本也。
臣聞政以賄成。則廉者貪。匪直其道。則貪者廉。此仕進之
情也。今聖慮及此。孰不潔其源而浚其流乎。制策曰。朝有
濟理之士。邊有死難之臣者。臣聞舜舉臯陶。湯舉伊尹。則
仁者至矣。今賢才夾輔。俊乂揚庭。猶滄海之富珠璣。崑山
之積瓊玉。但恐未察耳。伏望聽政之暇。引備顧問。則十六
相不專美於堯代矣。臣又聞子驕者不志孝。臣驕者不志
忠。伏望陛下訓將帥以禮。示師徒以義。則仗節犯難者。孰
變其功乎。制策曰。致俗廉隅。還風樸略者。臣以為非理也。
其化也。於朝廷公卿大夫。孰不尚退讓。崇節儉。而率土之
士。疇不從風而靡乎。制策曰。授簡之外。儻有令圖者。臣以
為當今所務者。在於興禮樂。務耕稼。禁游食。抑奢侈。其餘
則詔書所以問。臣纖悉矣。謹對。
翰林院使壁記
聖明以文明敷於四海。詳擇文學之士。置於禁署。實掌詔
命。且備顧問。又於內廷選端肅敏裕邁乎等倫者為之使。
有二員。進則承睿旨而宣於下。退則受嘉謨而達於上。軍
國之重事。古今之大體。庶政之損益。衆情之異同。悉以關
攬。因而啟發。若非有達識。有精材。一心守公。百志根正。則
曷能保維密勿之際。傳導吁俞之間哉。故嘗由是職。必極
其位。有若今之右軍梁特進樞密劉監焉。當先聖躬勤萬
務。志清九有。築壇互登。持柄驟移。贊命於是乎出。號令於
是乎發。急宣密付。波至飇去。二使之任。尢所重難。乃以今
內給事李常暉內謁者監王士政繼領其職。既而掃殄淮
蔡。廓平海岱。有魏以六州底貢。常山以二郡獻地。北逐犬
戎。南剪溪蠻。凡兵事之所會。符檄之所至。籌略之所授。告
諭之所加。決於一言。歘以萬里。得失以之而定。安危以之
而分。降自九天之上。行乎四海之外。無不面奉宸斷。兢兢
跼蹐。喘汗之中。揣切必究。毫芒靡失。不有絕人之神用。其
孰能處於此乎。勤勞夙夜。亦云至矣。我皇初纘寶祚。特加
寵獎。榮以金印紫紱玉帶之賜。尋又就遷命秩。勳階兼崇。
蓋舉勞以行賞也。爾其聳善嚮義。愛才好直。周旋蚤暮。率
履無越。每聞激忠之詞。及有所論。必加慰勉。欣喜外形。此
又列內庭者所共幸也。至於增葺院署。使㣥英有游處之
安。栽培松筠。使多士有吟翫之適。表裏融暢。始終堅全。固
不易得也。若無題敘。則將來者何以景行之。因移學士舊
記。遂徵前院使之官族。斷自元和已後。列於屋壁焉。
