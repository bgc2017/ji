欽定全唐文卷四百七十五
陸贄(十六)
請不簿錄竇參莊宅狀
右。希顏奉宣進止。凡是官吏貪濁。取受錢物。猶並徵贓。竇
參負朕至深。廣納賄貨。又更交結。謀行惡事。其莊宅錢物
奴婢之類。豈不合收納入官。竇參身既遠貶。亦恐被人破
除隱沒。今欲使人勾當收拾。卿等商量可否者。謹按國家
典法。沒入官產。唯有兩科。一謂姦贓。一謂叛逆。皆須先鞫
犯狀。審得實情。憲司察冤。法寺論罪。會府覆奏。掖垣參詳。
如是悉無異詞。然後謂之獄成。而聞于天子。其有抵于深
辟者。制可既下。所司猶三五覆奏。庶或宥之。聖王愛人恤
刑。乃至如此精慎。罪法既定。方合徵收。叛逆則盡沒其家。
姦贓則止徵所犯。蓋示懲戒。匪貪貨財。何嘗有罪未斷。有
法未詳。而可以納其資產者也。伏惟聖德廣大。如天包含。
懲忿於彝憲之中。念終於常情之外。已存惠貸。不寘嚴刑。
今若簿錄其家。竊恐以財傷義。猥蒙下問。實荷皇明。輒罄
愚誠。所祈天鑒。謹奏。
請還田緒所寄撰碑文馬絹狀
右。田緒使節度隨軍劉瞻送書與臣。其書意緣奉進止。令
為其亡父承嗣撰遺愛碑文。故送前件馬絹等。以申情貺。
臣先奉恩旨。令撰碑文。於今半年。竟未綴緝。良以勸戒之
道。忠義攸先。裦貶之詞。春秋所重。爵位有僥倖而致。名稱
非詐力可求。將使循軌轍者畏昭憲而莫渝。怙姦妄者顧
清議而知恥。仲尼修春秋而亂臣賊子懼。豈必臨之以武。
脅之以刑哉。裦貶苟明。亦足助理。田承嗣阻兵犯命。靡惡
不為。竟逭天誅。全歸土壤。此乃先朝所愧恨。義士所惋嗟。
今田緒尚于宸嚴。請頌遺愛。微臣隘跼。實憤於心。謬承恩
光。備位台輔。既未能滌除姦慝。匡益大猷。而又飾其愧詞。
以贊兇德。納彼重賂。以襲貪風。情所未安。事固難強。是以
屢嘗執翰。不能措詞。輒投所操。太息而止。緣承聖誨。姑務
懷柔。昨見田緒使人。臣亦婉為報答。但告云所為碑頌。皆
奉德音。既異私情。難承厚貺。候稍休暇。續當撰成。既無拒
絕之言。計亦不至疑阻。其來書謹封進。所送馬及絹等。令
劉瞻便領却迴訖。不敢不奏。謹奏。
請依京兆所請折納事狀
京兆府先奏。當管蟲食豌豆。全然不收。請據數折納大豆。
奉敕宜依。度支續奏稱。據時估豌豆每斗七十價已上。大
豆每斗三十價已下。京兆府所請將大豆替豌豆。望令據
估計錢數折納。則冀免損官司者。求瘼救災。國之令典。求
瘼在知其所患。救災在恤其所無。只如螟蜮為殃。豌豆全
損。檢覆若非虛謬。地稅固合免徵。直道而行。大體斯在。府
司折納充數。已為[:#AS-8864:⿺克寸]下從權。度支準估計錢。乃是幸災規
利。所得無幾。其傷實多。傷風得財。非謂理道。且豌豆為物。
入用甚微。舊例所支。唯充畜料。準數迴給大豆。諸司誰曰
不然。計價剩徵。義將安在。理無所據。事不可從。望依前敕
處分。未審可否。
議汴州逐劉士寧事狀
右。希顏奉宣聖旨。適得李萬榮奏。劉士寧因出遊獵。三軍
將士遂閉城門不放入。發遣令赴朝廷。萬榮安撫軍州。今
已寧帖。卿等宜知悉者。伏以劉士寧昏荒暴慢。惡貫久盈。
聖情愛人。久為含忍。親離眾叛。自取奔亡。不勞師徒。克靖
方鎮。恭承宣諭。欣賀實深。然梁宋之間。地當要害。鎮壓齊
魯。控引江淮。得其人則安則強。失其人則危則弱。今士寧
見逐。雖是眾情。萬榮總軍。且非朝旨。此亦安危強弱之機
也。陛下審之慎之。或恐奏事之人。苟私所奉之將。妄陳體
勢。輒欲徼求。承前授任失宜。多為此輩所誤。假使心無詐
罔。其如識乏經通。與之籌量。鮮不撓敗。今軍州既定。足得
安詳。望且選一朝臣。馳往宣勞。更淹旬日。徐察事情。見情
而後圖之。則冀免有差失。候至來日。續更面陳。謹先狀以
聞。謹奏。
請不與李萬榮汴州節度使狀
右。希顏奉宣進止。萬榮安撫有功。聞亦忠義。甚得眾心。若
更淹遲。却恐事不穩便。今商量除一親王充節度使。且令
萬榮知留後。其節度制便從內出。萬榮須與改官。卿等即
商量進來者。臣性習懦頑。藝識空乏。辱當將任。待罪宰司。
事關安危。不敢容默。雖服戎角力。諒匪克堪。而經武伐謀。
或有所見。夫制置之安危由勢。付授之濟否由才。勢如器
焉。唯在所置。置之險地則覆。致之夷地則平。材如負焉。唯
在所授。授踰其力則踣。授當其力則行。故負重者不可以
微劣勝。器大者不可以輕易處。有巨力而加重負。猶懼蹶
跌之不虞。擇安地而寘大器。尚慮傾覆之難備。焉有委非
所任。置非所安。而望其不顛不危。固亦難矣。劉士寧窮兇
極暴。眾所不容。李萬榮因人之心。閉城拒逐。為國除害。亦
有可嘉。誠宜星夜上聞。請擇節將。今所陳奏。頗涉張皇。但
露徼求之情。殊無退讓之禮。據茲鄙躁。殊異純良。又聞本
是滑人。偏厚當州將士。與之相得。纔止三千。諸營之兵。已
甚懷怨。據此頗僻。亦非將材。且邀君而力取其位不忠。逐
帥而謀代其權不義。犯此二者。而加之非材。得志驕盈。不
悖則敗。悖謂犯上。敗謂僨軍。俱為厲階。莫見其可。今雖遽
加寵命。務饜貪求。曲示保持。冀消凶慝。然其所行不遜。所
得無名。縱之則反側而益疑。奪之則觖望而肆惡。夫善始
而克終者猶寡。況始於不善。而求能以義自全者乎。又緣
嘗自蓄謀。以危主將。及居人上。恒恐見圖。必於部校之間。
多有疑阻之釁。上下猜貳。何能久安。縱未干紀亂常。亦必
喪師蹙境。所以承前方鎮之任。選建才德。而不副所委者。
則有矣。其不由才德而授。終能殿邦固節者。未之有也。是
猶置器欲安。而不擇可安之勢。負重欲濟。而不量可濟之
材。處非所宜。不敗何待。陛下若謂臣說體迂闊。有異軍機。
引喻乖疎。不同事實。臣請指陳汴宋一管。近代成敗之跡。
皆陛下之所經見者。以為殷鑒。惟陛下覽而察之。往者田
神功作鎮河南。領汴宋徐泗[:#AS-8862:⿱亠兊]鄆曹濮八州之地。兵食兼
足。職貢備修。左肅青齊。右彌滑魏。南控淮浙。北輔滎。殷如
長城。不震不聳。此由制置於可安之地。付授得可濟之材。
其為利宜。斯謂大矣。及神功入覲。遘厲不還。先皇帝示眷
悼之優崇。貪因循之便易。知神玉才不勝任。排眾議而竟
授之。既而維御無方。經略失制。權歸豪將。勢散列城。禍機
一興。內叛外破。委三軍於暴帥。陷五郡於匪人。轉輸所經。
塗路亟阻。此由制置於必危之地。付授於必躓之才。其為
敗傷。亦已甚矣。近者劉元佐驅攘巨猾。底復大梁。即鎮如
茲。幾將十載。雖不能勤身節用。以撫疲甿。畢力竭誠。以揚
丕烈。然尚號令由已。部屬畏威。緝修戎旅。振耀聲勢。遠邇
談矚。且為完軍。制持東方。猶有所倚。及元佐殂沒。朝廷命
吳湊代之。士寧兇頑。輒敢眦睚。素非得眾。且甚不材。緩之
旬時。必自離沮。隨機制馭。指顧可平。陛下念深黎元。姑務
容養。適使姦徒得計。庸竪作狂。但肆醜厲之詞。豈懷任置
之惠。運路幾絕。生人重殘。殷然垣翰之軍。鞠為汙染之俗。
追思致患之本。豈不失於苟且哉。今若又授萬榮。則與士
寧何異。負力而取。誰曰不然。邀取而除。孰為非據。苟邀
則不順。苟允則不誠。君臣之間。勢必嫌阻。與其圖之於滋
蔓。不若絕之於萌芽。忘久遠而樂因循。固非英主御天下
長算遠慮之計也。且為國之道。以義訓人。將教事君。先令
順長。用能彌爭奪之禍。絕窺覬之心。聖人所以興敬讓而
服暴強。禮達而分定故也。假使士寧為將。慢上虐人。萬榮
懷奉國之誠。稟嫉惡之性。棄而違之。斯可矣。討而逐之。亦
可矣。謀其帥而篡其位。則不可焉。何者。方鎮之臣。事多專
制。欲加之罪。誰則無辭。若使傾奪之徒。便得代居其任。利
之所在。人各有心。此源潛滋。禍必難救。非獨長亂之道。亦
開謀逆之端。四方諸侯。誰不解體。得一夫而喪㣥帥。其何
利之有焉。矧茲一夫。猶未可保。徒亂風教。以生人心。昨者
所逐士寧。蓋起於倉卒。諸郡守將。固非連謀。一城師人。亦
未協志。況又待之不一。撫之不均。黨助萬榮。其能有幾。仍
各計度於成敗之勢。迴遑於逆順之名。安肯捐軀。與之同
惡。今所以未即變者。皆為萬榮所誘。許其賞給貨財。且相
服從。以候制旨。陛下但於文武㣥臣之內。選一和惠寬敏
素為軍旅所愛信者。命為節度。仍降優詔。慰勞彼軍。獎萬
榮以撫定之功。別加寵任。裦將士以輯睦之義。厚賜資裝。
眾知保安。人且懷惠。舍此助亂。更將何求。揆其大情。理必
寧息。萬榮縱欲跋扈。勢何能為。三軍既自離心。列城又不
為援。緣其迫逐主將。諸道必復憎嫌。邇無所親。遠無所與。
不勞天討。必自殲夷。陛下何所為虞。而欲受其邀致。臣雖
孱怯。竊有未安。昨因希顏宣旨却迴。已與趙憬等同附口
奏。展轉申吐。慮多闕遺。臣更通夕詳思。恐亦無易於此。不
勝拳拳愚懇。謹復密啟以聞。如蒙聖恩察納。臣即與趙憬
等商量應須處置事宜。具作條件聞奏。儻後事有愆素。臣
請受敗撓之罪。謹奏。
論度支令京兆府折稅市草事狀
度支奏。緣當年稅草支用不充。諸場和市所得又少。所以
每至秋夏。常有欠闕。請令京兆府折今年秋稅和市草一
千萬束。便令人戶送入城輸納。每束兼車脚與折錢二十
五文。既利貧人。兼濟公用。希顏奉宣進止宜依者。伏以制
事之體。所貴有常。順人之情。尤重改作。革而能當。尚恐未
孚。動且非宜。曷由無擾。臣等每承睿旨。常以百姓為憂。審
知事不可行。安敢默而無述。每年蓄聚芻藳。所司素有恒
規。計料稅草不充。即便開場和市。既優價直。復及農收。人
皆樂輸。事不勞擾。陛下追想往年之事。豈嘗有緣草不足。
上關宸慮者乎。延齡欲衒已能。頗隳舊制。苟收經費之用。
以資贏羨之功。遂使儲備空虛。支計寥落。[:#AS-8D74:⿸广既]圉告闕。頻煩
聖聰。去歲已然。今夏尤甚。此乃不遵舊制之過也。舊制何
害。而變之哉。臣等謹檢京兆府應徵地稅草數。每年不過
三百萬束。其中除留供諸縣館驛及鎮軍之外。應合入城
輸納。唯二百三十萬而已。百姓般運。已甚艱辛。常迫春農。
僅能得畢。今若更徵一千萬束。仍令並送入城。即是一年
之間。併徵三年稅草。計其所加車脚。則又四倍常時。物力
有窮。求取無藝。其為騷怨。理在不疑。甸服且然。四方安仰。
假使時當豐稔。家悉阜殷。有草可輸。有車可載。然於途程
往復。理須淹歷歲時。牛廢耕犂。人妨播植。東作既闕。西成
曷期。況烝黎之間。貧富不等。收穫之際。豐耗靡均。今忽併
役車牛。雇車傭必騰貴。併徵稅草。買草價必倍高。是使豪
富之徒。乘急令以邀其利。窮乏之輩。因暴斂以毀其家。非
所謂均節財物。準平賦法之術也。臣等又勘度支京兆比
來雇車估價。及所載多少。大率每一車載一百二束。每一
里給傭錢三十五文。百束應輸二束充耗。今京畿諸縣。去
城近者七八十里。遠者向二百里。設令遠近相補。通以百
里為程。則雇車載草百束。悉依官司常估。猶用錢三千五
百文。即是一束之草。唯計般運。已當三十有五文。買草本
價。又更半之。而度支曾不計量。自我作古。徑以胷臆斟酌。
限為二十五文。謂之加徵。則法度廢隳。謂之和市。則名實
乖反。儻可其奏。人何以觀。豈如官自置場。要便收市。欲少
市則平其估以節費。欲多市則優其價以招人。買賣既和。
貧富俱便。有餘者趨加饒易售之利。不足者免轉求貴賃
之資。比之抑徵。固不同等。幸有舊制。足可遵行。何必捨易
而即難。棄利而從害。臣誠暗滯。未見其宜。伏望戒敕度支。
令依舊例和市。承前既有恒用。以後不得闕供。稍峻隄防。
使知懍懼。妄作但不施用。歲計必免愆違。陛下若以軍[:#AS-8D74:⿸广既]
之中。馬畜漸眾。度支所營芻藳。纔可供給當年。或慮水旱
不虞。別須蓄積為備。今屬歲稔。亦是其時。但要收斂有方。
不宜科配致擾。若度支併市。延齡必復辭難。須有區分。使
之均濟。望委京兆尹勾當。別和市草五百萬束。以充貯備。
其所和市。並隨要便。官自置場。每場貯錢。旋付價直。時估
之外。仍稍優饒。交易往來。一依市利。勿令官吏催遣。道路
遮邀。但不抑人。自當趨利。其市草價直。並於年支留府錢
數內以給用不盡者充。每市滿十萬束。一度聞奏。便以府
司郵遞車牛。并更雇脚。相添轉徙場所般載。送付苑中輸
納。如蒙聖恩允許。臣即依此宣行。既免擾人。又不增費。以
資儲蓄。足禦兇災。度支謹守恒規。亦自不闕常用。臣等商
度。將為合宜。謹錄奏聞。伏聽進止。
論左降官準赦合量移事狀
右。竄謫之徒。皆在遐僻。或迫於衰暮。顧景思還。或困於瘴
癘。翹心望徙。既關霈澤。許以量移。企躍之情。遠想可見。若
準所司舊例。須俟州府錄申。盤勘檢尋。動踰年歲。上稽恤
宥之旨。下虧慶賴之心。臣等商量。恐須釐革。望令所司。據
承貞元六年恩赦檢勘己量移未量移官。及貞元六年恩
後左降官等。除遷改亡歿之外。具名銜及貶責事由年月。
速報中書門下。不須更待州府申請。臣等據所司報到。則
便進擬。不出歲內。冀悉霑恩。未審可否。謹錄奏聞。伏聽進
止。
再奏量移官狀
右。伏以國之令典。先德後刑。所後者法當舒遲。故決罪不
得馳驛行下。所先者體宜疾速。故赦書日以五百里為程。
誠以聖王之心。務宏慶惠。必迴翔於行罰。而企躍於舒恩。
不加罰於典法之外。不虧恩於德令之內。則受責者莫得
興怨。荷貸者咸思自新。所謂威之斯懲。宥之斯感。懲以致
理。感以致和。致理則尊。致和則愛。為人父母。必在兼行。陛
下德配上元。澤流下土。頃因郊祀。普降鴻恩。凡是貶責之
人。並許量移近處。臣等任叨輔翼。職在宣行。尋具奏聞。請
便進擬。聖心精一。務欲均齊。令待所司檢尋。一時類例處
分。其左降官內。或罪非可棄。才有足甄。亦許別狀商量。不
拘常例獎用。臣等據所司檢勘左降官及流人送名到者。
都比擬量移及別追用。分為三狀。前月十二日封進。其流
人量移狀。已蒙印出行下訖。餘兩狀至今未奉進止。竊以
赦書宣布。僅欲半年。若更淹遲。恐乖事體。又諸州刺史及
臺省官等。繼有事故。頗多缺員。睿旨精於選求。至今常不
充備。以眚掩德。見非古人。錄用棄瑕。允歸聖造。願廣含宏
之美。庶增誘掖之徒。謹奉狀陳聞。伏聽進止。
三奏量移官狀
右。希顏奉宣進止。舊例左降官每準恩赦。量移不過三百
五百里。今度進擬。稍似超越。又多是近兵馬處及當路州
縣。事非穩便。宜更商量。伏以罰宜從輕。赦宜從重。所以昭
仁恕之道。廣德澤之恩也。夫位尊者其惠不可以不重。言
大者其實不可以不豐。位尊而惠輕。則體非宜。言大而實
寡。則人失望。陛下躬行盛禮。渙發德音。念謫居之荒遐。哀
負累之沉棄。俾移近處。將合新恩。赦令初行。室家相慶。惠
亦至矣。言亦大矣。竊料竄逐窮僻。喜聞霈澤降臨。固必破
產以飾行裝。計日而俟休命。荏苒淹息。復經半年。儻又所
移之官。還與舊任隣近。竊恐乖陛下垂愍之意。虧制書行
慶之恩。口惠重而事實輕。非所以揚鴻休而布大信也。謹
按承前格令。左降官非元敕令長任者。每至考滿。即申所
司。量其舊資。便與改敘。縱或未有遷轉。亦即任其歸還。逮
于開元末。李林甫固權專恣。凡所斥黜。類多非辜。慮其却
迴。或復冤訴。遂奏左降官考滿未別改轉者。且給俸料。不
須即停。外示優矜。實欲羈係。從此已後。遂為恒規。一經貶
官。便同長往。迴望舊里。永無還期。縱遇非常之恩。許令移
遠就近。雖名改轉。不越幽遐。或自西徂東。或從大適小。時
俗之語。謂之橫移。馴致忌[:#AS-8864:⿺克寸]之風。積成天寶之亂。展轉流
弊。以至於今。天下咸病此法深苛。而不能改從舊典者。良
以猜嫌之慮。易惑上心。將謂負譴之人。悉包樂禍之意。已
經黜責。遂欲隄防。故高論則痛嫉林甫之陰邪。而密網則
習行林甫之弊法。憸邪為蠧。乃至於斯。然則左降永絕於
歸還。量移不離於僻遠。蓋是姦臣詭計。殊非國典舊章。且
貶黜之中。情狀各異。犯有輕重。責有淺深。固非盡是回邪。
皆須備慮。王者之道。待人以誠。有責怒而無猜疑。有懲沮
而無怨忌。斥遠以儆其不恪。甄恕以勉其自新。不儆則浸
及威刑。不勉則復加黜削。雖屢進退。俱非愛憎。行法乃暫
使左遷。念材而漸加進敘。人知復用。誰不增修。何憂乎亂
常。何患乎蓄憾。如或以其貶黜。便謂姦兇。恒處防閑之中。
長從擯棄之例。則是悔過者無由自補。蘊才者終不見伸。
凡人之情。窮則思變。含悽貪亂。或起於茲。雖則何患能為。
亦足感傷和氣。謂非帝王開懷含垢之大體。聖哲誘人遷
善之良圖也。臣等昨進擬。商度非不精詳。既審事宜。亦尋
舊例。參求折衷。兼務齊平。大約所擬之官。各移近地一道。
郡邑稍優於舊任。官資序進於本銜。並無降差。亦不超越。
其有累經移改。已至關畿。則但以大州增其常秩。所冀人
皆受賜。施不失平。上副鴻恩。下塞延望。纔將得所。殊匪為
優。今若裁限所移不過三五百里。則有改職而疆域不離
於本道。遷居而風土反惡於舊州。徒有徙家之勞。是增移
配之擾。又當今郡府。多有軍兵。所在封疆。少無館驛。應合
量移之例。約有二百許人。道路須計其遠邇之差。州縣則
校其高下之等。若必選非當路。復不近兵。則恐類例失倫。
署置偏併。示人疑慮。體又非宏。幸希聖聰。更賜裁審。其擬
官狀。並未敢改革。謹重封進。伏聽進止。
請邊城貯備米粟等狀
右。兵之所屯。食最為急。若無儲蓄。是棄封疆。自昔敗亂之
由。多因餽餉不足。臣以任當體國。職合分憂。奏減河運脚
錢。用充軍鎮和糴。幸蒙聖恩允許。又屬頻歲順成。二年之
間。㳂邊諸軍。共計收糴米粟一百八十餘萬石。準元敕各
委當道節度及監軍中使度支知巡院官同勾當檢納。仍
以貯備軍糧為名。非緣城守乏絕。及不承別敕處分。並不
得輒有費用。若能堅守此制。有用隨即却填。則是邊城常
貯十五萬人一歲之糧。以為急難之備。永無懸絕。足固軍
情。去歲版築五原。大興師旅。所司素無備擬。臨事支計缺
然。齎送悉貸此糧。乃得軍行辦集。過事之後。準敕合填。迨
今二年。竟不支遣。加以諸鎮軍食。例皆闕供。及其告急上
聞。宣旨下迫。則又請貸貯粟。以充將士月糧。既務廢隳。且
無愧畏。所未匱竭。其能幾何。夫栽植至難。毀拔至易。古人
以植楊為喻。能不為之歎惜哉。況水旱流行。固宜有備。戎
狄為患。可不為虞。將欲安邊。先宜積穀。今當歲稔。令益軍
儲。反罄聚蓄之資。用供朝夕之費。儻遇災難。則如之何。惟
陛下詳思後圖。不貽他日所悔。臣之願也。疆埸之幸也。不
勝區區慮患之意。謹冒昧以聞。謹奏。
論朝官闕員及刺史等改轉倫序狀
右。臣聞於經曰。濟濟多士。文王以寧。又曰。無曠庶官。天工
人其代之。蓋謂士不可不多。官不可不備。敦付物以能之
義。闡恭已無為之風。此理道得失之所由也。夫聖人之於
愛才。不唯仄席求思而已。乃復引進以崇其術業。歷試以
發其器能。旌善以重其言。優祿以全其操。歲月積久。聲實
並豐。列之於朝。則王室尊。分之於土。則藩鎮重。故詩序太
平之君子。能長育人才。書比梓人之理材。既勤樸斲。惟施
丹雘。禮著造士。易尚養賢。蓋以人皆含靈。唯所誘致。如玉
之在璞。抵擲則瓦石。追琢則圭璋。如水之發源。壅閼則汙
泥。疏濬則川沼。是以書籍所載。歷代同途。祚屬殷昌。必時
多雋乂。運鍾衰季。則朝乏英髦。當在衰季之時。咸謂無人
足任。及其雄才御㝢。淑德應期。賢能相從。森若林會。然則
興王之良佐。皆是季代之棄才。在季而愚。當興而智。乃知
季代非獨遺賢而不用。其於養育獎勸之道。亦有所不至
焉。故曰人皆含靈。唯其誘致。漢高稟大度。故其時多魁傑
不羈之材。漢武好英風。故其時富[:#AS-9061:⿰王褱]詭立名之士。漢宣精
吏能。故其時萃循良核實之能。迨乎哀平桓靈。昵比小人。
疎遠君子。故其時近習操國柄。嬖戚擅朝權。是知人之才
性。與時升降。好之則至。獎之則崇。抑之則衰。斥之則絕。此
人才消長之所由也。臣每於中夜。竊自深惟。朝之乏人。其
患有七。不澄源而防末流。一也。不考實而務博訪。二也。求
精太過。三也。嫉惡太甚。四也。程試乖方。五也。取舍違理。六
也。循故事而不擇可否。七也。夫多少相繆。非嘉量不平。輕
重相欺。非縣衡不定。用之苟不得其道。則主者實病。而權
量無尤。故按名責實者。選吏之權量也。宰相者。主權量之
用也。宰相之主吏。猶司府之主財。主吏在序進賢能。主財
在平頒秩俸。假使用財失節。則司之者可以改易。而秩俸
不可以不頒。主吏乖方。則宰之者可以變更。而賢能不可
以不進。其行甚易。其理甚明。頃者命官。頗異於是。常以除
吏多少。準量宰相重輕。宰相承寵私。則援引雖濫而必進。
宰相見疎忌。則擬議雖當而罕俞。是使㣥材仕進之窮通。
唯繫輔臣恩澤之薄厚。求諸理道。未謂合宜。夫與奪者。人
主之利權。名位者。天下之公器。不以公器循喜心。不以利
權肆忿志。不以寡妨眾。不以人廢官。或其(此處有脫誤)阻執事
而擁㣥材。所謂不澄源而防末流之患也。經曰。無以小謀
亂大作。無以嬖人疾莊士。蓋務大者不拘於小累。謀小者
不達於大猷。嬖者或行異於莊。莊者必性殊於嬖。理勢相
激。宜其不同。進賢援能。諒君子之事。遏惡揚善。非小人所
能。君子以愛才為心。小人以傷善為利。愛而引之則近黨。
傷而沮之則似公。近黨則不辨而遽疑。似公則不覈而縣
信。是以大道每隳於橫議。良才常困於中傷。失士啟讒。多
由於此。所謂不考實而務博訪之患也。夫人之器局。有圓
方大小之殊。官之典司。有難易閑劇之別。名稱有虛實之
異。課績有升降之差。將使官不失才。才不失序。在乎制法
以司契。擇人而秉鈞。制之不得厥中。則其法可更。而其契
不可亂也。擇之不當所任。則其人可去。而其秉不可奪也。
如或事多錯雜。任靡適從。而但役智以求精。勞神而救弊。
則所救愈失。所求愈麤。故書曰。元首明哉。股肱良哉。庶事
康哉。元首叢脞哉。股肱墮哉。庶事隳哉。頃之輔臣。鮮克勝
任。過蒙容養。苟備職員。致勞睿思。巨細經慮。每有闕官須
補。或緣將命藉才。宰司慎擇上聞。必極當時妙選。聖情未
愜。復命別求。執奏既不見從。則又降擇其次。如是至於再。
至於三。所選漸高。所得轉下。或斷於獨見。罔徇僉諧。或擢
自旁求。不稽公議。權衡失柄。進取多門。等差不倫。聲實相
反。此所謂求精太過之患也。臣閒耀乘之珠。不能無纇。連
城之璧。不能無瑕。矧伊有情。寧免愆吝。仲尼至聖也。猶以
五十學易無大過為言。顏子殆庶也。尚稱不遠而復無祗
悔為美。況自賢人以降。孰能不有過失哉。珠玉不以瑕纇
而不珍。髦彥不以過失而不用。故元元之教曰。常善救人。
則無棄人。文宣亦云。赦小過。舉賢才。齊桓不以射鈎而致
嫌。故能成九合之功。秦穆不以一眚而掩德。故能復九敗
之辱。前史序項籍之所以失天下。曰於人之功無所記。於
人之過無所遺。管仲論鮑叔牙不可屬國。曰聞人過終身
不忘。然則棄瑕錄用者。霸王之道。記過遺才者。衰亂之源。
夫登進以懋庸。黜退以懲過。二者迭用。理如循環。進而有
過則示懲。懲而改修則復進。既不廢法。亦無棄人。雖纖芥
必懲。而才用不匱。故能使黜退者克勵以求復。登進者警
飭以恪居。上無滯疑。下無蓄怨。俾人於變。以致時雍。陛下
英聖統天。威莊肅物。好善既切。計過亦深。一抵譴責之中。
永居嫌忌之地。夫以天下士人。皆求宦名。獲登朝班。千百
無一。其於修身勵行。聚學樹(一作莅)官。非數十年間。勢不能
致。而以一言忤犯。一事過差。遂從棄捐。沒代不復。則人才
不能不乏。風俗不能不偷。此所謂嫉惡太甚之患也。臣聞
君子約言。小人先言。君子之道。闇然而日章。小人之道。的
然而日亡。孔子曰。始吾於人也。聽其言而信其行。今吾於
人也。察其言而觀其行。又曰。舉直錯諸枉。則民服。舉枉錯
諸直。則民不服。然則舉錯不可以不審。言行不可以不稽。
吶吶寡言者未必愚。喋喋利口者未必智。鄙樸忤逆者未
必悖。承順愜可者未必忠。故明主不以辭盡人。不以意選
士。凡制爵祿。與眾共之。先論其材。乃授以職。所舉必試之
以事。所言必考之於成。然後苟妄不行。而貞實在位矣。如
或好善而不擇所用。悅言而不驗所行。進退隨愛憎之情。
離合繫異同之趣。是猶捨繩墨而意裁曲直。棄權衡而手
揣重輕。雖甚精微。不能無謬。此所謂程試乖方之患也。天
之生物。為用罕兼。性有所長。必有所短。材有所合。亦有所
暌。曲成則品物不遺。求備則觸類皆棄。是以巧梓順輪桷
之用。故枉直無廢材。良御適險易之宜。故駑驥無失性。物
既若此。人亦宜然。其於行能。固不兼具。前志所謂千年一
聖。五百年一賢者。才難不其然乎。夫唯聖人。方體全德。賢
之為目。猶有未周。且以未周之才。彌五百年而有一。造次
求備。曷由得人。若夫一至之能。偏稟之性。則中人以上。迭
有所長。苟區別得宜。付授當器。各適其性。各宣其能。及乎
合以成功。亦與全材無異。但在明鑒大度。御之有道而已。
帝王之盛。莫盛唐虞。臣佐之盛。莫盛稷禹。稷禹之比。無非
大賢。然猶各任所能。不務兼備。故尚書序堯舜命官之美。
自稷禹咎益以降。凡二十二人。所命典司。不踰一職。用能
平九土。播百穀。敷五教。序五刑。禮樂興和。蠻夷率服。洎鳥
獸魚鼈。亦罔不寧。蓋由舉得其人。任得其所。鑒擇付授。審
之於初。不求責於力分之外。不沮撓於局守之內。是以事
極其理。人盡其材。君垂拱於上。臣濟美於下。功焯當代。名
施無窮。及其失也。則升降任情。首末異趣。使人不量其器。
與人不由其誠。以一言稱愜為能。而不核虛實。以一事違
忤為咎。而不考忠邪。其稱愜則付任逾涯。不思其所不及。
其違忤則責望過當。不恕其所不能。是以職思之內無成
功。君臣之際無定分。此所謂取捨違理之患也。今之議者
多曰。內外庶官。久於其任。又曰。官無其任則闕之。是皆誦
老生之常談。而不推時變。守舊典之糟粕。而不本事情。徒
眩聰明。以撓理化。古者人風既朴。官號未多。但別愚賢。匪
論資序。不責人以朝夕之效。不計事於尺寸之差。不以小
善而裦升。不以一眚而罪斥。故虞書三載考績。三考黜陟。
幽明是則。必俟九年。方有進退。然其所進者。或自側微。而
納於百揆。雖久於任。復何病哉。漢制部刺史秩六百石。郡
守秩二千石。刺史高第者即遷為郡守。郡守高第者即入
為九卿。從九卿即遷為亞相相國。是乃從六百石吏而至
台輔。其間所歷者三四轉耳。久在其任。亦未失宜。近代建
官漸多。列級逾密。今縣邑有七等之異。州府有九等之差。
同謂省郎。即有前中後行郎中員外五等之殊。並稱諫官。
則有諫議大夫補闕拾遺三等之別。洎諸臺寺。率類於斯。
悉有常資。各須循守。若依唐虞故事。咸以九載為期。是宜
高位常苦於乏人。下寮每嗟於白首。三代為理。損益不同。
豈必樂於變易哉。蓋時勢有不得已也。至如鯀洪水。績用
靡成。猶終九年。然後殛竄。後代設有如鯀之比者。豈復能
九年而始行罰乎。臣固知其必不能也。行罰欲速。而進官
欲遲。以此為稽古之方。是猶却行而求及前人也。頃者臣
因奏事。論及內外序遷。陛下乃言。舊例居官歲月皆久。朕
外祖曾作秘書少監。一任經十餘年。董晉將順睿情。遂奏
云。臣於大歷中。曾任祠部司勳二郎中。各經六考。陛下之
意。頗為宜然。以臣惷愚。實有偏見。凡徵舊例。須辨是非。是
者不必渝。非者不必守。況於舊例之內。是有舛駁之異哉。
先聖之初。權臣用事。其於除授。類多徇情。有一月屢遷。有
積年不轉。迨至中歲。君臣構嫌。姑務優柔。百事凝滯。其於
選授。尤所艱難。始以頗僻失平。繼以疑阻成否。至使彝倫
闕敘。庶位多淹。是皆可懲。曷足為法。夫覈才取吏。有三術
焉。一曰拔擢以旌其異能。二曰黜罷以糾其失職。三曰
序進以謹其守常。如此則高課者驟升。無庸者亟退。其餘
績非出類。守不敗官。則循以常資。約以定限。故得殊才不
滯。庶品有倫。參酌古今。此為中道。而議者暗於通理。一㮣
但曰宜久其任。得非誦老生之常談。而不推時變者乎。夫
列位分官。緝熙帝載。匪唯應務。兼亦養才。是以職事雖有
小大閑劇之殊。而俱不可曠缺者。蓋備於時而用耳。故記
曰。天子以騶虞為節。樂官備也。唯經邦贊國之任。則非有
盛德不可以居。故記曰。設四輔及三公。不必備。惟其人。議
者昧於明徵。一㮣但曰官無其人則闕。得非守舊典之糟
粕。而不本事情者乎。今內外㣥官。考深合轉。陛下或言其
已有次第。須且借留。或謂其未著功勞。何用數改。是乃循
默者既以無聞而不進。著課者又有成績而見淹。雖能否
或差。而沈滯無異。人之從宦。積小成高。至於內列朝行。外
登郡守。其於更歷。多已長年。孜孜慎修。計日思進。而又淹
逾考限。亟易星霜。顧懷生涯。能不興歎。殊異登延之義。且
乖勸勵之方。夫長吏數遷。固非理道。居官過久。亦有弊生。
何者。時俗長情。樂新厭舊。有始卒者。其唯聖人。降及中才。
罕能無變。其始也砥勵之心必切。其久也因循之意必萌。
加以盈無不虧。張無不弛。天地神化。且難常全。人之所為。
安得皆當。是以分分而度。至丈必差。銖銖而稱。至鈞必謬。
莅職既久。寧無咎愆。或為姦吏所持。或坐深文所糾。偶以
一跌。盡隳前功。至使理行不終。能名中缺。豈非上失其制。
而推致以及於斯乎。故聖人愛人之才。慮事之弊。採其英
華而使之。當其茂暢而獎之。不滯人於已成之功。不致人
於必敗之地。是以銳不挫而力不匱。官有業而事有終。此
理之中庸。故書以為法。遷轉甚速。則人心苟而職業不固。
甚遲。則人心怠而事守浸衰。然則甚速與甚遲。其弊一也。
陛下俯徇浮議。謂協典謨。久次當進者。既曰務欲且留。缺
員須補者。復曰官不必備。則才彥何由進益。理化孰與交
修。此所謂循故事而不擇可否之患也。伏惟陛下憂勤務
理。夢想思賢。體陶唐有虞聰明之德以敷求。法太宗天后
英邁之風以拔擢。然而得人之盛。尚愧前朝。底乂之功。未
光當代。良以七患未去。三術未行。而又睿察太深。宸嚴太
峻。常人才器。曷副天心。故雖獲超升。亦驟從黜廢。人物殘
瘁。抑斯之由。而議者莫究致弊之端。但思革弊之策。反以
廣於進用為情故。以梗於除授為精詳。以避謗為奉公之
誠。以摘瑕為選士之要。乃至稱毀紛糅。美惡混并。凡有遷
升。必遭掎摭。聖德廣納。不時發明。小人多言。益敢陰詐。以
是眩惑。目無全人。進用之意轉疑。汲引之途漸隘。舊齒既
凋敗既盡。下位或滯淹罕升。故令官序失倫。人才不長。資
望漸薄。砥礪浸微。高卑等衰。殆不相續。臣以竊位。屬當序
才。懼曠庶官。亟黷宸扆。昧識不足以周物。微誠不足以動
天。徒勤進善之心。轉積妨賢之罪。慚惶交慮。焚灼盈懷。凡
除吏者。非謗刺之所生。必怨咎之所聚。宰臣獲戾。多起於
茲。屢屢上干。何所為利。但以待罪鈞轄。職思其憂。兼迫於
感恩願效之誠。不得不冒昧言之耳。其於裁擇用捨。惟陛
下圖之。謹奏。
告謝昊天上帝冊文
維貞元元年歲次乙丑十一月癸已朔十一日癸卯。嗣天
子臣某。敢昭告于昊天上帝。顧惟寡昧。不克明道。丕膺眷
命。俾作神主。常恐獲戾上下。而播災於人。兢兢業業。夙夜
祗畏。居位五祀。德馨蔑聞。皇靈不歆。是用大儆。殷憂播蕩。
踰歷三時。誠懼烈祖之耿光。墜而不耀。側身思咎。庶補將
來。上帝顧懷。誘衷悔禍。勦兇慝之凌暴。雪人神之憤恥。舊
物不改。神(一作臣)心載新。茲乃九廟遺休。兆人介福。以臣之
責。其何解焉。間屬寇虞。久稽告謝。今近郊甫定。長至在辰。
謹以玉帛犧牲。粢盛庶品。冀憑禋燎。式薦至誠。太祖景皇
帝配神作主。尚饗。
告謝元宗廟文
維貞元元年歲次乙丑十一月癸巳朔十一日癸卯。孝曾
孫嗣皇帝臣某。敢昭告于皇曾祖考元宗至道大聖大明
孝皇帝皇祖妣元獻皇后楊氏。臣猥承聖緒。獲主大器。懼
德不嗣。靡所安寧。任重道悠。竟貽顛越。京闕生變。神人無
依。臣懷永圖。不敢自棄。忍恥含憤。迨于載遷。戴天履地。俯
仰慙惕。幸賴烈祖遺澤。感深于人。人心攸歸。天意允若。肆
予小子。憑宗廟之積慶。再復于鎬京。在臣愆尤。曷云有補。
豈敢自蔽。以重于厥辜。頃以寇孽在郊。禮物未備。久稽告
謝。伏積兢惶。今祗見閟宮。引慝請罪。謹以一元大武柔毛
剛鬣明粢薌合薌萁嘉蔬醴齊。因時備物。虔奉嚴禋。尚饗。
告謝肅宗廟文
維貞元元年歲次乙丑十一月癸巳朔十一日癸卯。孝孫
嗣皇帝臣某。敢昭告于皇祖考肅宗文明武德大聖大宣
孝皇帝皇祖妣章敬皇后吳氏。臣嗣服先業。不克負荷。人
流於下。事失其中。姦魁乘釁。作亂京邑。播遷之咎。臣實自
貽。震驚宗祧。曠時乏祀。外憂內愧。若墜深泉。勵已誓心。期
刷大恥。實賴聖祖中興之業。全育兆人。澤深慶遠。流福裔
嗣。故上天悔禍。㣥孽就誅。非臣寡昧。所能纘服。今祗率百
辟。見于廟廷。謹以一元大武柔毛剛鬣明粢薌合薌萁嘉
蔬醴齊。備物潔誠。聿申告謝。尚饗。
告謝代宗廟文
維貞元元年歲次乙丑十一月癸巳朔十一日癸卯。孝子
嗣皇帝臣某。敢昭告于皇考代宗睿文孝皇帝。伏惟元德
廣運。重光盛業。武平多難。仁育㣥生。謂臣克堪。付以大寶。
臣自底不類。再罹播遷。宗祧乏享。億兆靡依。下辜人心。上
負先顧。敢愛隕越。苟全眇身。大懼社稷阽危。以增九廟之
愧。由是忍恥誓志。庶補前羞。列聖在天。鑒臣精懇。敷錫丕
祐。俾之纘承。兇渠殄夷。都邑如舊。茲臣獲執犧牲珪幣。載
見于廟廷。感慕慚惶。若罔攸厝。謹以云云。陳誠待罪。式奉
嚴禋。尚饗。
祭大禹廟文
維貞元元年某月某日。皇帝遣某官。以牢醴之奠。敬祭于
大禹之靈。惟王德配乾坤。智侔造化。拯萬類於昏墊。分九
州於洪波。經啟之功。于今是賴。巍巍蕩蕩。無得而名。顧以
眇身。辱承大寶。時則異于今古。道寧間于幽明。雖依聖垂
休。諒非可繼。而勤人勵已。竊有所希。迨茲八年。理道猶昧。
沴氣鬱結。降為凶災。邦無宿儲。野有餓殍。上愧明哲。下慚
生靈。夙夜憂惕。如蹈泉谷。所資漕運。用拯困窮。底柱之間。
河流迅激。舟楫所歷。罕能獲全。爰命工徒。鑿山開道。避險
從易。涉安代危。嗷嗷烝人。俟此求濟。仰祈幽贊。以集丕功。
享于克誠。庶答精意。
