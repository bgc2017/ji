欽定全唐文卷三百五十
李白(四)
[:#AS-8862:⿱亠兊]州任城縣令廳壁
記
風姓之後。國為任城。蓋秦之古縣也。在禹貢則南徐之分。
當周成迺東魯之邦。自伯禽至於傾公。三十四代。遭楚蕩
滅。因屬楚焉。炎漢之後。更為郡縣。隋開皇三年。廢高平郡。
移任城於舊居。邑雖屢遷。井則不改。魯境七百里。郡有十
一縣。(英華云十三縣)任城當其要衝。東盤瑯琊。西控鉅野。北走厥
國。南馳互鄉。青帝太昊之遺墟。白衣尚書之舊里也。土俗
古遠。風流清高。賢良閒生。掩映天下。地博厚。川疎明。漢則
名王分茅。魏則天人列土。所以代變豪侈。家傳文章。君子
以才雄自高。小人則鄙樸難治。況其城池爽塏。邑屋豐潤。
香閣倚日。淩丹霄而欲飛。石橋橫波。驚彩虹而不去。其雄
麗坱圠。有如此焉。故萬商往來。四海[:#AS-92F9:⿰帛⿱丿糸]歷。實泉貨之橐籥。
為英髦之咽喉。故資大賢。以主東道。製我美錦。不易其人。
今鄉二十六。戶一萬三千三百七十一。(英華云一十七)帝擇明德。
以賀季真宰之。公溫恭克修。儼碩有立。季野備四時之氣。
士元非百里之才。撥煩彌閒。剖劇無滯。鏑百發克破於楊
葉。刀一鼓必合於桑林。寬猛相濟。韋弦適中。一之歲肅而
教之。二之歲惠而安之。三之歲富而樂之。然後青衿向訓。
黃髮禮履。耒耜就役。農無遊手之夫。杼軸和鳴。機罕嚬蛾
之女。物不知化。陶然自春。權豪鋤縱暴之心。黠吏返淳和
之性。行者讓於道路。任者併於輕重。扶老攜幼。尊尊親親。
千載百年。再復魯道。非神明博遠。孰能契於此乎。白探奇
東蒙。竊聽輿論。輒記於壁。垂之將來。俾後賢之操刀。知賀
公之絕迹者也。
朱虛侯讚
嬴氏穢德。金精摧傷。秦鹿克獲。漢風飛揚。赤龍登天。白日
昇光。陰虹賊虐。諸呂擾攘。朱虛來歸。會酌高堂。雄劒奮擊。
太后震惶。爰鋤產祿。大運乃昌。功冠帝室。於今不亡。
琴讚
嶧陽孤桐。石聳天骨。根老冰泉。葉苦霜月。斲為綠綺。徽聲
粲發。秋風入松。萬古奇絕。
李居士讚
至人之心。如鏡中影。揮斥萬變。動不離靜。彼質我斤。揮風
是騁。了物無二。皆為匠郢。吾族賢老。名喧寫真。貌圖粉繪。
生為垢塵。從白得衰。與天為鄰。儼然不語。長存此身。
安吉崔少府翰畫讚
齊表巨海。吳嗟大風。崔為令族。出自太公。克生奇才。骨秀
神聰。炳若秋月。騫然雲鴻。爰圖伊人。奪玅真宰。卓立欲語。
謂行而在。清晨一觀。爽氣十倍。張之座隅。仰止光彩。
當塗李宰君畫讚
天垂元精。嶽降粹靈。應期命世。大賢乃生。吐奇獻策。敷聞
王庭。帝用休之。揚光泰清。濫觴百里。涵量八溟。縉雲飛聲。
當塗政成。雅頌一變。江山再榮。舉邑抃舞。式圖丹青。眉秀
華蓋。目朗明星。鶴矯閬風。麟騰玉京。若揭日月。昭然運行。
窮神闡化。永世作程。
宣城吳錄事畫讚
大名之家。昭彰日月。生此髦士。風霜秀骨。圖真象賢。傳容
寫髮。束帶嶽立。如朝天闕。巖巖兮謂四方之削成。澹澹兮
申五湖之澄明。武庫肅穆。辭峰崢嶸。大辯若訥。大音希聲。
默然不語。終為國楨。
江寧楊利物畫讚
太華高嶽。三峰倚天。洪波經海。百代生賢。為夔為龍。廓土
濟川。趙城開國。玉樹淩烟。筆鼓元化。形分自然。明珠獨轉。
秋月孤懸。作宰作程。摧剛挫堅。德合窈冥。聲播蘭荃。鴻漸
麟閣。英圖可傳。
誌公畫讚
水中之月。了不可取。虛空其心。寥廓無主。錦幪鳥爪。獨行
絕侶。刀齊尺量。扇迷陳語。丹青聖容。去住無所。
金銀泥畫西方淨土變相讚(并序)
我聞金方之西。日沒之所。去中華十萬億剎。有極樂世界
焉。彼國之佛。身長六十萬億恆沙由旬。眉間白毫向右。宛
轉如五須彌山。目光清白。若四大海水。端坐說法。湛然常
存。沼明金沙。岸列珍樹。欄楯彌覆。羅網周張。硨磲瑠璃。為
樓殿之飾。頗黎碼碯。耀階砌之榮。皆諸佛所證。無虛言者。
金銀泥畫西方淨土變柑。蓋馮翊郡秦夫人奉為亡夫湖
川刺史韋公之所建也。夫人蘊冰玉之清。敷聖善之訓。以
伉儷大義。希拯拔於幽塗。父子恩深。用薰修於景福。誓捨
珍物。購求名工。圖金創端。繪銀設像。八法功德。波動青蓮
之池。七寶香花。光映黃金之地。清風所拂。如生五音。百千
玅樂。咸疑動作。若已發願及未發願。若已當生及未當生。
精念七日。必生其國。功德罔極。酌而難名。讚曰。
向西日沒處。遙瞻大悲顏。目淨碧海水。身光紫金山。勤念
必往生。是故稱極樂。珠網珍寶樹。天花散香閣。圖畫了在
眼。願托彼道場。以此功德海。冥祐為舟梁。八十一劫罪。如
風掃輕霜。庶觀無量壽。長放玉毫光。
觀佽飛斬蛟龍圖讚
佽飛斬長蛟。遺圖畫中見。登舟既虎嘯。激水方龍戰。驚波
動連山。拔劒曳雷電。鱗摧白刃下。血染滄江變。感此壯古
人。千秋若對面。
羽林范將軍圖讚
羽林列衞。壁壘南垣。四十五星。光輝至尊。范公拜將。遙承
主恩。位寵虎臣。封傳雁門。瞻天蹈舞。踊躍精魂。逐逐鶚視。
昂昂鴻騫。心豪祖逖。氣爽劉琨。名震大國。威揚列藩。麟閣
之階。粉圖華軒。胡兵百萬。橫行縱吞。爪牙帝室。功業長存。
壁畫蒼鷹讚
突兀枯樹。傍無寸枝。上有蒼鷹獨立。若愁胡之攢眉。凝金
天之殺氣。凜粉壁之雄姿。觜銛劒戟。爪握刀錐。㣥賓失席
以眙。未悟丹青之所為。吾嘗恐出戶牖以飛去。何意終
年而在斯。
方城張少公廳壁畫師猛讚
張公之堂。華壁照雪。師猛在圖。雄姿奮發。森竦眉目。䬃灑
毛骨。鋸牙銜霜。鈎爪抱月。掣蹲胡以震怒。謂大厦之嶢屼。
永觀厥容。神駭不歇。
金鄉嶭少府廳畫鶴讚
高堂閒軒兮。雖聽訟而不擾。圖蓬山之奇禽。想瀛海之縹
緲。紫頂烟赩。丹眸星皎。昂昂眝眙。霍若驚矯。形留座隅。勢
出天表。謂長唳於風霄。終寂立於露曉。凝翫益古。俯察逾
妍。舞疑傾市。聽似聞絃。儻感至精以神變。或可弄影而浮
烟。
金陵名僧頵公粉圖慈親讚
神妙不死。惜生此身。託體明淑。而稱厥親。粉為造化。筆寫
天真。貌古松雪。心空世塵。文伯之母。可以為鄰。
地藏菩薩讚(并序)
大雄掩照。日月崩落。惟佛智慧大。而光生死雪。賴假普慈
力。能救無邊苦。獨出曠劫。導開橫流。則地藏菩薩為當仁
矣。弟子扶風竇滔。少以英氣爽邁。結交王侯。清風豪俠。極
樂生疾。乃得惠劒於真宰。湛本心於虛空。願圖聖容。以祈
景福。庶冥力憑助。而厥苦有瘳。爰命小才。式讚其事。讚曰。
本心若虛空。清淨無一物。焚蕩淫怒癡。圖寂了見佛。五綵
圖聖像。悟真非妄傳。掃雪萬病盡。爽然清涼天。讚此功德
海。永為曠代宣。
魯郡葉和尚讚
海英嶽靈。誕彼開士。了身皆空。觀月在水。如薪傳火。朗徹
生死。如雲開天。廓然萬里。寂滅為樂。江海而閒。逆旅形內。
虛舟世閒。邈彼崑閬。誰云可攀。
化城寺大鐘銘(并序)
噫。天以震雷鼓㣥動。佛以鳴鐘警大夢。而能發揮沈潛。開
覺茫蠢。則鐘之取象。其義博哉。夫揚音大千。所以清真心。
警俗慮。協響廣樂。所以達元氣。彰天聲。銘勳皇宮。所以旌
豐功。昭茂德。莫不配美金鼎。增輝寶坊。仍事作制。豈徒然
也。粵有唐宣城郡當塗縣化城寺大鐘者。量圅千鈞。聲盈
萬壑。蓋邑宰李公之所剏也。公名有則。系元元之英蕤。茂
列聖之天枝。生於公族。貴而秀出。少蘊才略。壯而有成。西
逾流沙。立功絕域。帝疇乎厥庸。始學古從政。歷宰潔白。聲
聞於天。天書裦榮。輝之簡牘。稽首三復。子孫其傳。天寶之
初。鳴琴此邦。不言而治。日計之無近功。歲計之有大利。物
不知化。潛臻小康。神明其道。越不可尚。方入於禪關。覩天
宮崢嶸。聞鐘聲瑣屑。乃謂諸龍象曰。曷不建大法鼓。樹之
層臺。使㣥聾六時。有所歸仰。不亦美乎。於是發一言以先
覺。舉百里而咸應。秋毫不挫。人多子來。銅崇朝而山積。工
不日而雲集。今乃採鳬氏。撰鳴鐘。火天地之鑪。扇陰陽之
炭。回祿奮怒。飛廉震驚。金精轉涾以融熠。銅液星熒而㸌
火[:#AS-FBED:●]蒦。光噴日道。氣歊天維。紅雲點於太清。紫烟矗於遙
海。烜赫宇宙。功侔鬼神。瑩而察之。吁可駭也。爾其龍質炳
發。虎形躨跜。縻金索以上絙。懸寶樓而迭擊。傍振萬壑。高
聞九天。聲動山以隱隱。響奔雷而闐闐。救湯鑊於幽途。息
劒輪於苦海。景福[:#AS-9C74:⿰月⿱人丁]蠁。被於人天。非李公好謀而成。宏濟
㣥物。又孰能與於此乎。丞尉等並衣冠之龜龍。人物之標
準。大雅君子。同僚盡心。聞善賈勇。贊成厥美。寺主昇朝。閒
心古容。英骨秀氣。灑落毫素。謙柔笑言。海受水而皆納。鏡
無形而不燭。直道妙用。乃如是然。常虛懷忘情。潔已利物。
是人行空寂不動。見如來有若。上座靈隱。都維[:#AS-8BB1:⿰冉⻖]則舒。名
僧日
暉蘊虛常因調護。賢哉六開士。普聞八萬法。深入禪惠。精
修律儀。將博我以文章。求我以述作。功德大海。酌而難名。
遂與六曹豪吏。姑熟賢老。乃緇乃黃。鳬趨梵庭。請揚宰君
之鴻美。白昔忝侍從。備於辭臣。恭承德音。敢闕清風之頌。
其辭曰。
雄雄鴻鐘砰隱天。雷鼓霆擊警大千。含號烜赫聲無邊。摧
慴魑魅招靈仙。傍極六道下九泉。劒輪輟苦期息肩。湯鑊
猛火停熾然。愷悌賢宰人父母。興功利物信可久。傳芳金
鐘永不朽。
天門山銘
梁山博望。關扃楚濱。夾據洪流。實為吳津。兩坐錯落。如鯨
張鱗。惟海有若。惟川有神。牛渚怪物。目圍車輪。光射島嶼。
氣淩星辰。卷沙揚濤。溺馬殺人。國泰呈瑞。時訛返珍。開則
九江納錫。閉則五嶽飛塵。天險之地。無德匪親。
天長節度使鄂州刺史韋公德政碑(并序)
太虛既張。惟天之長。所以白帝真人。當高秋八月五日。降
西方之金精。採天長為名將。傳之無窮。紀聖誕之節也。我
高祖創業。太宗成之。三后繼統。王猷如一。大盜閒起。開元
中興。力倍造化。功包天地。不然。何能遏犧農之頹波。返淳
朴於太古。雖軒后至道。由聞蚩尢之師。今網漏吞舟。而胡
夷起於轂下。先天文武孝感皇帝越在明兩。總戎扶風。正
帝車於北斗。拯橫流於鯨口。迴日轡於西山。拂蒙塵於帝
顏。呼吸而收兩京。烜爀而安六合。歷列辟而罕匹。顧將來
而無儔。太陽重輪。合耀並出。宇宙翕變。草木增榮。一麾而
靜妖氛。成功不處。五讓而傳劒璽。德冠樂推。於戲。昔堯及
舜禹。皆無聖子。審歷數去已。終大寶假人。飾讓以成千載
之美。未若以文明鴻業。授之元良。與天同休。相統億祀。則
我唐至公而無私。越三聖而殊軌。騰萬人之喜氣。爛八極
之祥雲。上皇思汾陽而高蹈。解負重於吾君。能事斯畢。與
人更始。乃展祀郊廟。望秩山川。方掩骼於河洛。弔人於幽
燕。但誅元凶。不問小罪。噫大塊之氣。歌炎漢之風。雲滂洋。
雨汪濊。澡渥澤。除瑕纇。削平國步。改號乾元。至矣哉。其雄
圖景命。有如此者。我邦伯韋公。大彭之洪允。扶陽之貴族。
雄略邁古。高文變風。運當時賢。才堪三事。歷職剖劇。能聲
旁流。衣繡而白筆橫冠。分符而彤䄡入境。曩者永王以天
人授鉞。東巡無名。利劒承喉以脅從。壯心堅守而不動。房
陵之俗。安於泰山。休奕列郡。去若始至。帝召岐下。深嘉直
誠。移鎮夏口。救時艱也。慎厥職。康乃人。減兵歸農。除害息
暴。大水滅郭。洪霖注川。人見憂於魚鼈。岸不辨於牛馬。公
乃抗辭正色。言於城隍曰。若一日雨不歇。吾當伐喬木。焚
清祠。精心感動。其應如響。無何。中使銜命。徧祈名山。廣徵
牲牢。驟欲致祭。公又盱衡而稱曰。今皇上明聖。懷於百靈。
此淫昏之鬼。不載祀典。若煩國禮。是荒巫風。其秉心達誠。
皆此類也。物不知化。如登春臺。有若江夏縣令嶭公。揖四
豪之風。當百里之寄。幹蠱有立。含章可貞。遵之典禮。恤疲
於和樂。政其成也。臻於小康。中京重覩於漢儀。列郡還聞
於舜樂。選鄂之勝。帳於東門。乃登豳歌。擊土鼓。祀蓐收。迎
田祖。招搖迴而大火乃落。閶闔啟而涼風始歸。笙竽和籥
之音。象星辰而迭奏。吳楚巴渝之曲。各土風而備陳。禮容
有穆。簪笏列序。羅衣蛾眉。立乎玳筵之上。班劒虎士。森乎
翠幕之前。千變百戲。分曹賈勇。藺子跳劒。迭躍流星之輝。
都盧尋橦。倒掛浮雲之影。百川繞郡。落天鏡於江城。四山
入牖。照山空之海色。獻觴醉於晚景。舞袖紛於廣庭。鶴髮
之叟。雁序而進曰。恭聞天子無戲言。恐轉公以大用。老父
不畏死。願留公以上聞。悅坐棠而餐風。庶刻石以寘美。白
觀樂入楚。聞韶在齊。採諸行謠。遂作頌曰。
爽朗太白。雄光下射。崢嶸金天。華嶽旁連。降精騰氣。赫矣
昭然。誕聖五日。垂休萬年。孼胡挺災。大人有作。雷電發揚。
欃槍乃落。九服交泰。五雲縈薄。掃雪屯蒙。洗清寥廓。軒后
訪道。來登峨眉。上皇西去。異代同時。六龍轉駕。兩曜迴規。
重遭唐主。更覩漢儀。肅肅韋公。大邦之翰。秀骨嶽立。英謀
電斷。宣風樹聲。遠威逆亂。不長不極。樂奏爭觀。丸劒揮霍。
魚龍屈盤。東迴舞袖。西笑長安。頌聲載路。豐碑是刊。
武昌宰韓君去思頌碑
仲尼大聖人也。宰中都。而四方取則。子賤大賢也。宰單父。
人到於今而思之。乃知德之休明。不在位之高下。其或繼
之者。得非韓君乎。君名仲卿。南陽人也。昔延陵知晉國之
政。必分於韓。獻子雖不能遏屠岸之誅。存孤嗣趙。太史公
稱天下陰德也。其賢才羅生。列侯十世。不亦宜哉。七代祖
茂。後魏尚書令安定王。五代祖鈞。金部尚書。曾祖晙。銀青
光祿大夫雅州刺史。祖泰。曹州司馬。考睿素。朝散大夫桂
州都督府長史。分茅納言。剖符佐郡。奕葉明德。休有烈光。
君乃長史之元子也。妣有吳錢氏女。及長史即世。夫人早
孀。宏聖善之規。成名四子。文伯孟軻二母之儔歟。少卿。當
塗縣丞。感慨重諾。死節於義。雲卿。文章冠世。拜監察御史。
朝廷呼為子房。紳卿。尉高郵。才名振耀。幼負美譽。君自潞
州銅鞮尉調補武昌令。未下車。人懼之。既下車。人悅之。惠
如春風。三月大化。姦吏束手。豪宗側目。時有爨玉者。三江
之巨橫。白額且去。清琴高張。兼操刀永興。二邑同化。時鑿
齒磨牙。而兩京城守。易子而炊骨。吳楚轉輸。蒼生熬然。而
此邦宴如。襁負雲集。居未二載。戶口三倍。其初銅鐵曾青。
不擇地而出。大冶鼓鑄。如天降神。既烹且爍。數盈萬億。公
私其賴之。官絕請託之求。吏無絲毫之犯。本道採訪大使
皇甫公侁聞而賢之。擢佐輶軒。多所宏益。尚書右丞崔公
禹稱之於朝。相國崔公渙特奏授鄱陽令。兼攝數縣。所為
投刀而皆虛。為政則理成。去若始至。人多懷恩。新宰王公
名庭璘。巖然太華。浼然洪河。含章可貞。幹蠱有立。接武比
德。弦歌連聲。服美前政。聞諸耆老。與邑中賢者胡思泰一
十五人。及諸寮吏。式歌且舞。願揚韓公之遺美。白採謠刻
石。而作頌曰。
峨峨楚山。浩浩漢水。黃金之車。大吳天子。武昌鼎據。實為
帝里。時囏世訛。薄俗如燬。韓君作宰。撫茲遺人。滂注王澤。
猶鴻得春。和風潛暢。惠化如神。刻石萬古。永思清塵。
虞城縣令李公去思頌碑(并序)
王者立國君人。聚散六合。咸土以百里。雷其威聲。革其俗
而風之。漁其人而⺡[:#AS-FBED:●]圅之。其猶衆鮮洋洋。樂化在水。波
而動之則憂。赬尾之刺作焉。徐而清之則安。頒首之頌興
焉。苟非大賢。孰可育物。而能光昭絃歌。卓立振古。則有虞
城宰李公焉。公名錫。字元勳。隴西成紀人也。高祖楷。隋上
大將軍[:#AS-92F9:⿰帛⿱丿糸]益原三州刺史。封汝陽公。曾祖騰雲。皇朝廣茂
二州都督廣武伯。祖立節。起家韓王府記室參軍。襲廣武
伯。父浦。郢海淄唐陳五州刺史魯郡都督廣平太守。襲廣
武伯。皆納忠王庭。名鏤鐘鼎。侯伯繼迹。故可略而言焉。公
即廣武伯之元子也。年十九。拜北海壽光尉。心不挂細務。
口不言人非。㣥吏罕測。望風敬憚。秩滿。轉右武衞倉曹參
軍。次任趙郡昭慶縣令。奉詔修建初啟運二陵。總徒五郡。
支用三萬貫。舉築雷野。不鞭一人。功成。餘八千貫。其幹能
之聲。大振乎齊趙矣。時名卿巡按。陵有黃赤氣上衝太微。
散為
慶雲數十處。蓋精誠動天地也如此。因粉圖奏名。編入國
史。天寶四載拜虞城令。而天章寵榮。俾金玉王度。炯若七
耀。昭回堂隅。於戲。敬之哉。宸威臨顧。作訓以理。其俗魯而
木。舒而徐。急則狼戾。緩則鳥散。公酌以鈞道。和之琴心。於
是安四人。敷五教。處必礪食。行惟單車。觀其約而吏儉。仰
其敬而俗讓。激直士之素節。揚廉夫之清波。三月政成。鄰
境取則。因行春。見枯骸於路隅。惻然疚懷。出俸而葬。由是
百里掩骼。四封歸仁。有居喪行號城市者。習以成俗。公勗
之親鄰。厄以凶事。而鰥寡惸獨。衆所賴焉。可謂變其頹風。
永錫爾類。先時邑中有聚黨橫猾者。實惟二耿之族。幾百
家焉。公訓為純人。易其里曰大忠正之里。北境黎邱之古
鬼焉。或醉父以刃其子。自公到職。蔑聞為災。官宅舊井。水
清而味苦。公下車嘗之。莞爾而笑曰。既苦且清。足以符吾
志也。遂汲用不改。變為甘泉。蠡邱館東有三柳焉。公往來
憩之。飲水則去。行路勿翦。比於甘棠。鄉人因樹而書頌四
十有六篇。惟公志氣塞乎天地。德音發乎聲容。縞乎若寒
崖之霜。湛乎若清川之月。彈惡雪善。速若箭飛。尢能筆工
新文。口吐雅論。天下美士。多從之遊。非汝陽三公二伯之
積德。則何以生此。邑之賢老劉楚[:#AS-9061:⿰王褱]等乃相謂曰。我李公
以神明之化。大賴於虞人。虞人陶然詠歌其德。官則敬。去
則思。山川鬼神猶懷之。況於人乎。乃咨㣥寮。興去思之頌。
縣丞王彥暹員外丞魏陟主簿李詵縣尉李向趙濟盧榮
等。同德比義。好謀而成。相與採其[:#AS-9061:⿰王褱]蹤茂行。俾刻石篆美。
庶清風令名。奮乎百世之上。其詞曰。
激揚之水兮白石有鑿。李公之來兮雪虞人之惡。厥德孔
昭。折獄既清。五教大行。殷雲雷之聲。既父其父。又子其子。
春之以風。化成草靡。乃影我岡。乃雨我田。陽無驕愆。四載
有年。人戴公之賢。猶百里之天。棄余往矣。茫如墜川。哀喪
惠博。掩骼仁深。苦井變甘。凶人易心。三柳勿翦。永思清音。
唐漢東紫陽先生碑銘
嗚呼紫陽。竟夭其志以默化。不昭然白日而昇九天乎。或
將潛賓皇王。非世所測。(闕十一字)挺列仙明拔之英姿。明堂平
白。長耳廣顙。揮手振骨。百關有聲。殊毛秀采。居然逸異。(闕
十字)而且達河龜鶴早世而蟪蛄延秋。元命乎。遭命乎。余
長息三日。懵於變化之理。先生姓胡氏。(闕六字)族也。代業黃
老。門清儒素。皆龍脫世綱。鴻冥高雲。但貴天爵。何徵閥閱。
始
八歲經仙城山。(闕十一字)有清都紫微之遐想。九歲出家。十二
休糧。二十遊衡山。雲尋洞府。水涉溟壑。神王(闕八字)召為威
儀及天下採經使。因遇諸真人。授赤丹陽精石景水母。故
常吸飛根。吞日魂。密而修之。(闕六字)所居苦竹院。置餐霞之
樓。手植雙桂。棲遲其下。聞金陵之墟。道始盛於三茅。波乎
四許華陽(闕七字)陶隱居傳昇元子。昇元子傳體元。體元傳
貞一先生。貞一先生傳天師李含光。李含光合契乎紫陽。(
闕五字)於神農之里。南抵朱陵。北越白水。稟訓門下者三千
餘人。鄰境牧守。移風問道。忽遇先生之宴坐(闕五字)隱機雁
行而前。為時見重。多此類也。天寶初。威儀元丹邱。道門龍
鳳。厚禮致屈。傳籙於嵩山東京大唐(闕二字)宮三請固辭偃
臥。未幾而詔書下責。不得已而行。入宮。一革軌儀。大變都
邑。然海鳥愁臧文之享。猨狙裂周公之衣。志往迹留。稱疾
辭帝。[:#AS-8864:⿺克寸]期離闕。臨別自祭。其文曰。神將猒余。余非猒世。迺
顧命姪道士胡齊物。具平肩輿。歸骨舊土。王公卿士。送及
龍門。入葉縣。次王喬之祠。目若有覩。泊然而化。天香引道。
尸輕空衣。及本郡太守裴公以幡華郊迎。舉郭雷動。南(闕
三字)開顏如生。觀者日萬。㣥議駭俗。至其年十月二十三
日。
葬於郭東之新松山。春秋六十有二。先生含宏光大。不修
小節。書不盡妙。鬱有崩雲之勢。文非夙工。時動雕龍之作。
存也宇宙而無光。歿也浪化而蟬蛻。豈(闕八字)乎有鄉僧貞
倩。雅仗才氣。請余為銘。余與紫陽神交。飽餐素論。十得其
九。弟子元丹邱王(闕)等。咸傃鸞鳳之儀羽。想珠玉之雲氣。
灑掃松月。載揚仙風。篆石頌德。與茲山不朽。其詞曰。
賢哉仙士。六十而化。光光紫陽。善與時而為龍蛇。固亦以
生死為晝夜。有力者挈之而趨。劫運頹落。終歸於無。惟元
神不滅。湛然清都。延陵既歿。仲尼嗚呼。青青松柏。離離山
隅。篆石頌德。名揚八區。
溧陽瀨水貞義女碑銘
皇唐葉有六聖。再造八極。鏡照萬方。幽明咸熙。天秩有禮。
自太古及今。君君臣臣。烈士貞女。采其史傳名節尢彰。可
激清頹俗者。皆掃地而祠之。蘭蒸椒漿。歲祀罔缺。而茲邑
貞義女。光靈翳然。埋冥古遠。琬玉不刻。豈前修博達者為
邦之意乎。貞義女者。溧陽黃山里史氏之女也。以家溧陽。
史闕書之。歲三十弗移其志。清英潔白。事母純孝。手柔荑
而不龜。身激漂以自業。當楚平王時。王虐忠助讒。苛虐厥
政。芟於尚。斬於奢。血流於朝。赤族伍氏。怨毒於人。何其深
哉。子胥始東奔勾吳。月涉星遁。或七日不火。傷弓於飛。逼
迫於昭關。匍匐於瀨渚。舍車而徒。告窮此女。目色以臆。授
之壺漿。全人自沈。形與口滅。卓絕千古。聲淩浮雲。激節必
報之讐。雪誠無疑之地。難乎哉。借如曹娥潛波。理貫於孝
道。聶姊殞肆。㮣動於天倫。魯姑棄子。以却三軍之衆。漂毋
進飯。沒受千金之恩。方之於此。彼或易爾。卒使伍君開張
闔閭。傾蕩鄢郢。吳師鞭屍於楚國。申胥泣血於秦庭。我亡
爾存。亦各壯志。張英風於古今。雪大憤於天地。微此女之
力。雖員為忠孝之士。焉能咆哮烜爀施於後世耶。望其溺
所。愴然低佪而不能去。每風號吳天。月苦荊水。響像如在。
精魂可悲。惜其投金有泉。而刻石無主。哀哉。邑宰滎陽鄭
公名晏。家康成之學。世子產之才。琴清心閒。百里大化。有
若主簿扶風竇嘉賓。縣尉廣平宋陟。丹陽李濟。南郡陳然。
清河張昭。皆有卿才霸略。同事相協。緬紀英淑。勒銘道周。
雖陵頹海竭。文或不死。其辭曰。
粲粲貞女。孤生寒門。上無所天。下報母恩。春風三十。花落
無言。乃如之人。激漂清源。碧流素手。縈彼潺湲。求思不可。
秉節而存。伍胥東奔。乞食於此。女分壺漿。滅口而死。聲動
列國。義形壯士。入郢鞭屍。還吳雪恥。投金瀨沚。報德稱美。
明明千秋。如月在水。
為宋中丞祭九江文
謹以三牲之奠。敬祭於長源公之靈。惟神包括乾坤。平準
天地。劃三峽以中斷。疏九道以爭奔。綱紀南維。朝宗東海。
牲玉有禮。祀典無虧。今萬乘蒙塵。五陵墋黷。蒼生悉為白
骨。赤血流於紫宮。宇宙倒懸。欃槍未滅。含識結憤。思翦元
凶。而況參列雄藩。各當重寄。遵奉王命。大舉天兵。照海色
於旌旗。肅軍威於原野。而洪濤渤潏。狂飇振驚。惟神使陽
侯卷波。羲和奉命。樓船先濟。士馬無虞。掃妖孼於幽燕。斬
鯨鯢於河洛。惟神祐我。降休於民。敬陳精誠。庶垂歆饗。
為竇氏小師祭璿和尚文
年月日。某謹以齋蔬之奠。敢昭告於和尚之靈。伏惟和尚
降靈自天。依化遊世。角立獨出。嶷然生知。鳳凰開九苞之
翼。豫章橫萬頃之陂。始傳燈而納照。因落髮以從師。邁龍
象以蹴踏。為天人之羽儀。紹釋風於西域。迴佛日於東維。
若大塊之噫氣。鼓和風而一吹。熱惱清灑。道芽榮滋。走吳
楚以宗仰。將掃地而歸之。嗚呼。來無所從。去復何適。水還
火歸。蕭散本宅。寶舟輟棹。禪月掩魄。痛一往而無蹤。愴雙
林之變白。某早乘訓誨。偏倚恩慈。忝餐風於法侶。旋落蔭
於禪枝。號無輟響。泣有餘悲。手撰茗藥。精誠嚴思。冀神道
之昭格。庶明靈而饗之。
