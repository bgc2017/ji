欽定全唐文卷一百四十九
褚遂良
遂良字登善。散騎常侍亮子。初授秦州都督府鎧曹參軍。
貞觀中累拜中書令。與長孫無忌同受顧命。高宗立。爵河
南郡公。拜吏部尚書同中書門下三品。為右僕射。諫立武
昭儀為皇后。左遷潭州都督。再貶愛州刺史。顯慶三年卒。
年六十三。神龍元年。武后遺詔復其爵位。
請節勞表
臣遂良言。伏承風氣小動。正進湯藥。臣荷恩光。不勝愁懼。
既聞御膳平和。一則以喜。伏惟陛下異人者神明。同人者
五情。夫人之生。以神為主。神太用則虛。形太勞則倦。有此
而不生疾者。非所聞也。陛下昔年力平寇亂。及臨寶位。憂
勞萬國。龍荒沙漠。何所不思。情切於此。無時懈怠。遂令陛
下鬚鬢為之早白。又數年已來。耽翫書史。每作文咏。兼諸
手筆。日暮繼燭。運心不停。又詰朝與㣥臣論政。數百千語。
音若韶夏。理同蘭王。若非辛勤。何以得此。且以天情愛好。
不能自息。臣愚誠恐陛下今猶看讀。夫人年踰四十。筋力
漸疲。篤而不休。更增疹疾。然君以百姓為心。百姓以君為
命。君體平康。天下安寧。陛下已讀得之者用之不可盡。已
知者當世不能踰。伏願節諸言語。且無披卷。每減思慮。微
疴自遣。天下蒼生之所幸賴。臣不勝區區。謹敢表聞。伏願
無覽臣之表。遣傍人讀知臣章。臣願足矣。下愚之情。伏深
戰灼。
請廢在官諸司捉錢表
臣遂良言。古稱君為元首。臣作股肱。梁棟榱桷。隨能助化。
所謂成海取乎細流。崇山由乎積壤。然則為治之本。在於
擇人。不正其原。遂差千里。周禮。卿大夫之職。考士德行。獻
之于王。王拜而受之。登于天府。漢家以明經拜職。或四科
辟召。必擇器任使。量才命官。然則市井子孫。不居官吏。大
唐制令。憲章古昔。商估之人。亦不居官位。陛下許諸司令
史捉公廨本錢。諸司取此色人號為捉錢令史。不簡性識。
寧論書藝。但令身能估販。家足貲財。錄牒吏部。便即依補。
大率人捉五十貫已下。四十貫已上。任居市肆。恣其販易。
每月納利四千。一年凡輸五萬。送利不違。年滿授職。然有
國家者嘗笑漢世賣官。今開北路。頗類於此。在京七十餘
司。相率司副九人。更一二載後。年別即有六百餘人輸錢
授職。伏惟陛下治致升平。任賢為政。或太學高第。或諸州
進士。皆策同片玉。經若懸河。奉先聖之格言。慕昔賢之廉
恥。拔十取五。量能授官。然犯禁違公。輒罹刑法。况乎捉錢
令史。主於估販。志意分毫之末。耳目鄽肆之間。輸錢於官。
以獲品秩。荏苒年歲。陛下能不使用之乎。此人習與性成。
慣於求利。苟得無恥。豈蹈廉隅。使居其職。何向而可。將來
之弊。宜絕本源。臣每周遊民間。為國視聽。京師僚庶。爰及
外官。異口同辭。咸言不便。臣無容靜嘿。輕敢表聞。伏願更
勅朝臣。遣其詳錄。輒煩聽覽。伏深戰慄。謹言。
請千牛不簡嫡庶表
臣遂良言。臣聞主祭祀之冑。必資於嫡長。擢文武之材。無
限於正庶。故知求賢之務。有異於承家。前王制禮。緣情斯
極。永嘉以來。王塗不競。在於河北。風俗頓乖。以嫡待庶而
若奴。妻遇妾而如婢。廢情虧禮。轉相因習。搆怨於室。取笑
於朝。莫能自悛。死而無悔。降及隋代。斯流遂遠。獨孤后罕
雎鳩之德。同牝雞之晨。普禁庶子。不得入侍。自始及末。怨
曠未弭。聖朝御治。深革前弊。人以才進。不論嫡正。自茲二
紀。多士如林。今者簡千牛舍人。方為此制。臣竊思審。於理
未安。何者。母以子貴。子不緣母也。今以母非正室。便言子
無貴仕。則趙衰孕於越婢。遙集產於胡嫗。田文枚臯。皆妾
子也。文則播美於強齊。臯則有聲於隆漢。未聞前載。有所
間然。此類甚多。備存史冊。不敢煩引。輕黷宸嚴。今反棄古
實從近事。以妬忌之政。施明敭之日。非徒英雋交屈。固亦
競端斯始。王者設教。務慎其源。源流一開。為弊必甚。儻側
室之子。負才而不用。君棄之於上。家輕之於下。忠孝不展。
友愛無施。如此等人。豈不怨憤。雖隔千牛之選。仍許三衞
之宮。色類乃復稍殊。捍禦至竟無別。若惟才是用。人自甘
心。一彼一此。異端斯起。至於昨來檢括麤人。公孫武遠及
崔仁師等兒。多是嫡子。故知善惡由乎積習。邪正寧限嫡
庶。必然之理。不言可明。伏願更量可否。還遵昔制。不使側
室之冑。有高才而被屈。正妻之子。雖至愚而獲用。則嫡庶
於此分鑣。諍訟無因發矣。前選已了。不可更追。乃今補闕。
猶得詳審。臣蒙恩奬。擢厠近司。事有未安。豈敢自默。謹以
表奏。伏增惶悚。
請不窮逐竇智純表
臣遂良言。竇智純不自循名。陷於險薄。既是陛下近親。由
來之所詣委。然智純戚屬使任。女為王妃。結髮從我。實為
故舊。書言昔在唐堯。以親九族。陛下憲章前事。自須進退
以禮。方今刑網寬大。不以疑罪與民。宏基所注箭射舍中。
事已非實。智純自藏獨樹。狀又難明。所以刑部大理。各相
得失。陛下已出智純為開州刺史。便是貶責正當。處分已
畢。今之餘事。只是窮逐語言。但智純戚屬。貴望親姻。既蒞
職居官。布在朝野。相逢談說言議是常。兼復其婦積病在
牀。命懸朝夕。即日刑部官司及在朝士。皆不欲陛下更窮
此事。設令實推得智純自藏獨樹。誣宏基家人。刑名指歸。
殊非重大。況又事跡曖昧。猶未分明。若久窮逐。便成苛細。
生於物議。虧損至德。如臣愚見。伏願更施天澤。赦其所短。
情存故舊。不失善聲。即日在外議論如此。臣猥居諫職。而
不敢不聞。塵黷聽覽。伏增戰慄。
諫夜飲表
臣遂良言。臣聞三爵獻酬。所以成禮。七升為限。謂之無度。
書之雅誥。其慎在酒。伏見去月二十七日為太子成婚訖。
北門賜三品以上宴。自日辰時連至三更。疲勞聖躬。尤非
盛事。有識者云云。皆言非是。昔孫權漢后。酒敗其德。昔陳
完謂齊景公曰。臣卜其晝。未卜其夜。白日傾酌。是陶神情。
伏願陛下。更無夜飲。臣以虛薄。拾遺是司。不辭嚴誅。輕敢
奏聞。謹陳庸淺。不勝戰越。
諫五品以上妻犯姦沒官表
臣遂良言。臣聞大聖文明。必垂憲法。使聽之者知善。聞之
者自新。謂之中刑而終久無弊。糠粃古昔而樹之風聲。冠
蓋百王。光茲至道。伏惟陛下心記五車。坐談千卷。斷決機
務。必先至理。臣昨日伏見勅至門下。五品已上官人妻及
女等有犯罪者。並沒為官婢。夫犯惡逆。始用此刑。不然。歷
代雜刑。曾無此準。聖主可以理平。臣乞以一理。敢煩天聽。
夫禁穢防姦。既張羅網。生民干犯。必有其事。今忽有三公
六尚書等。官當重寄。或有子數人。半居文武。而此三公六
尚書之婦。忽犯姦淫。披猖衢路。沒為官婢。其夫既恥。其子
亦愧。更何顏以在列。亦無面以當官。合門恥辱。一時俱棄。
至於九卿之室。十二衞將軍之妻。沒為官婢。夫豈不愧。雖
有文武之幹。珪璋之質。朝廷之所嗤笑。儕流之所指點。自
貽伊戚。理須屏跡。臣恐失諸人倫。有從此起。是以古者存
其大體。而略其細微。掩其家室。而用其才能。若沒其女。亦
為狼狽。厥父與兄。胡顏自處。乞陛下審教化之本。詳刑罰
之要。臣甘從鼎鑊。更請一言。忽若郡王近親。縣主密屬。有
如此者。若何處置。若沒為官婢。則非復國章。若不為[:#AS-8FBB:●]。則
同罪異罰。臣詳案前載。參驗當今。輕敢思量。實為不可。臣
荷陛下殊恩。擢居近侍。披跡庸流。位班四品。官高祿厚。於
臣願足。俛仰而無[:#AS-8FBB:●]過。從容而悅聖顏。所以敢犯雷電。獻
心帷扆者。夙奉深恩。願罄微節。昔臣有慕汲黯。而願其后
為堯舜。守茲愚誠。欲崇主德。雖則畏懼。必冀陳聞。伏願天
明一垂矜察。陛下必以為此事難容。理須懲肅。可更付近
臣詳議。增加其罪。臣未敢出勅。手執踟蹰。敢冒宸嚴。伏待
刑憲。
再諫五品以上妻犯姦沒官表
臣遂良言。昔人輸寫至誠。必通幽顯。是以落日迴光。飛泉
上出。臣丹心不著。空祈聽覽。擢臣之髮。不足讐[:#AS-8FBB:●]。臣今月
五日詣虔化門進封表。論五品以上官人妻及女等有犯
罪者沒為官婢。既未進旨。下情惶懼。臣又再三思量。實為
不可。唯有身犯叛逆。天下不容。妻奴等始合配沒。自茲以
往。曾無此例。若犯姦罪。身即沒官。不敬舅姑。則依常律。自
非中刑。不可為教。至於一婦沒官。其夫及子。同宗合門。有
大羞辱。見在朝者。皆不可用。郡王近親。縣主密戚。或有如
此事。並具前表。夫帝王作典。謂之利用。恐其罪而化之。不
因其罪而利之。不驚人心。不興物議。教民以善。不為異罰。
則三皇以來。二百餘帝。禁止姦穢。皆無此法。至於明聖。獨
用此刑。既慙古昔。終塵德義。然則刑為政教之用。政為社
稷之本。若再三如此。天下依行。臣恐政道因茲漸就流壞。
是以不避嚴誅。更敢一請。若即班行。四方談議。臣緘口不
言。罪合萬死。執以陳聞。伏候刑憲。謹言。
請宮中眼花浪見不得輒奏表
臣遂良言。昔者聖人之於鬼神也。聞之而不獨信。知之而
不專恃。是以顓頊依於鬼神。制之以正。不懼驚異。增修仁
德。孔子不語怪力亂神。伏惟陛下氣蓋區中。威移海外。擁
百萬之陣。頓九夷之顙。自書史所載。未之前聞。夫人歡樂
則意氣高。悲哀則膽力少。自不可信茲訛惑。轉移常操。而
宮中嬪列。謂之婦人。恇弱周章。眼光浪見。更相恐懼。動一
驚百。雖有孟賁壯志。孔翟精誠。終不免聽之心疑。聞之意
動。變異之來。具諸前志。自須制之以貞正。厲之以安靜。謂
之為吉則變。謂之為祥則嘉。如臣愚見。宜勅宮中。眼花浪
見。不得報告傍人。更相恐動。亦不得專輒奏聞。如此而不
安然。臣受死罪。謹錄前載所見者為吉慶具。別狀以聞。
諫魏王泰物料踰東宮疏
臣遂良言。昔聖人制禮。尊嫡卑庶。謂之儲君。道亞睿極。其
為崇重。用物不計。泉貨財帛。與王者共之。庶子體卑。不得
為例。所以塞嫌疑之漸。除禍亂之源。而先王必本人情。然
後制法。知有國家。必有嫡庶。然庶子雖愛。不得超越嫡子。
正體特須尊崇。如不能明立定分。遂使當親者疎。當尊者
卑。則佞巧之姦。乘機而動。私恩害公。或至亂國。伏惟陛下
功超邃古。道冠百王。發號施令。為世作法。一日萬幾。未盡
其美。臣職在諫諍。無容靜默。伏見東宮料物。歲得四萬段。
付市貨賣。凡直一萬一千貫文。魏王支別封及廩物。一年
凡直一萬六千貫文。此便儲后俸料。翻少於諸藩。朝野聞
見。以為非是。陛下往年行幸。自洛陽還。太子於闕首獻食。
家令無物可用。遂內出綾綵。貨充鼎實。預是宮臣。誰不聞
見。陛下必以為魏府支用見不足。人多費廣。此理可通。然
則至於儲君。更宜增益。臣謹按漢明帝披輿地圖。等儲君
戶口諸子。租歲不過二千萬。明德馬后為言。亦不偏得。此
則防其嗜慾。節其驕恣。伏願陛下頗擇漢法。宏蕩無偏。儲
君之用。微附古昔。然晉王陛下親自撫養。至於成立。上聖
深慈。偏所鍾愛。傳曰。臣聞愛子。教之以義方。忠孝恭儉。義
方之謂。國家於東宮。略同魏府。即目所覩。未有殊別。語其
將來。不可不慮。若多其室宇。唯欲崇高。賜以金貝。使其盈
積。家人多於餘國。良馬超於列藩。王成童之年。已得如此。
長世以後。嗜慾方生。歲增則欣喜。微減則失意。財多則溢。
罕有克全。寵祿過驕。安能自制。昔漢竇太后及景帝。並不
識義方之理。遂驕恣梁孝王。封四十餘城。苑方三百里。大
營宮室。複道彌望。積財鏹巨萬計。入警出蹕。小不得意。發
病而死。宣帝亦驕恣淮陽憲王。幾至放敗。賴其輔以退讓
之臣。僅乃獲免。且魏王既新出閤。恒存禮制。言提其耳。且
示節儉。自可在後月加歲增。愛子豈慮不足。微臣庸暗。不
知大體。所有管見。願悉言之。特願天明曲垂省覽。即日諸
王僚佐。皆選上才。或幹職有餘。識見猶闕。莫不誘王財賄。
偏曲聞奏。他王皆不得。我王獨得之。以此自矜。以茲為美。
即日僚佐。率多如此。愚臣所見。特謂不然。傳曰。上之化下。
如風之靡草也。則眾人萬語。不及陛下一言能成就保全。
唯在陛下留意子弟。置嚴師傅。諸王之國。帝弟歸藩。何嘗
不德音懇切。示其成敗。此皆皇唐美制。以為稱首。諸王尊
奉。則無[:#AS-8FBB:●]失。然則芻蕘之說。更有可觀。愚臣千慮。或一可
採。伏願陛下廣加教諭。他王皆求請。有一王獨足。陛下則
崇賞之。他王皆戲。有一王獨愛學。陛下則崇賞之。他王好
獵。有一王獨不遊。陛下則崇賞之。他王皆營作。有一王獨
靜處。陛下則崇賞之。上好之則下為之。上賞之則下趨之。
雕琢諸王。皆成退素。如斯陷敗。臣所不聞。薰風所扇。日馳
千里。既教之以謙儉。又勸之以文學。惟忠惟孝。因而奬之。
道德齊禮。乃為良器。此所謂聖人之教。不肅而成者也。臣
以不才。叨居諫職。甘從鼎鑊。輕敢以聞。煩讟之[:#AS-8FBB:●]。伏增戰
慄。
諫以皇子任刺史疏
昔兩漢以郡國理人。除郡以外。分立諸子。割土分疆。雜用
周制。皇唐郡縣。粗依秦法。皇子幼年。或授刺史。陛下豈不
以王之骨肉。鎮扞四方。此之造制。道高前烈。如臣愚見。有
小未盡。何者。刺史郡帥。人仰以安。得一善人。部內蘇息。遇
一不善人。合州勞弊。是以人君愛恤百姓。常為擇賢。或稱
河潤九里。京師蒙福。或人興歌詠。生為立祠。漢宣帝云。與
我共理者。惟良二千石乎。如臣愚見。陛下兒子內。年齒尚
幼。未堪臨人者。請且留京師。教以經學。一則畏天之威。不
敢犯禁。二則觀見朝儀。自然成立。因此積習。自知為人。審
堪臨州。然後遣出。臣謹按漢明章和三帝。能育愛子弟。自
茲以降。以為準的。封立諸王。雖各有國土。年尚幼小者。各
留京師。訓以禮法。垂以恩惠。訖三帝世。諸王數十百人。惟
二王稍惡。自餘餐和染教。皆為善人。此則前事已驗。惟陛
下詳察焉。
諫討高麗疏
陛下兵機神算。人莫能知。昔隋末亂離。手平寇亂。及北狄
侵邊。西蕃失禮。陛下欲命將擊之。㣥臣莫不苦諫。惟陛下
明略獨斷。卒並誅夷。海內之人。徼外之國。畏威懾伏。為此
舉也。今聞陛下將伐高麗。意皆熒惑。然陛下神武英聲。不
比周隋之主。兵若渡遼。事須剋捷。萬一差跌。無以示威遠
方。必更發怒。再動兵眾。若至於此。安危難測。
諫戍高昌疏
臣聞古者哲后臨朝。明王創制。必先事華夏。而後夷狄。務
廣德化。不事遐荒。是以周宣薄伐。至境而反。始皇遠塞。中
國分離。漢武負文景之聚財。玩士馬之餘力。始通西域。初
置校尉。軍旅連出。將三十年。復得天馬於宛城。採葡萄於
安息。而海內虛竭。生人失所。所以租及六畜。算至舟車。因
之凶年。盜賊並起。搜粟都尉桑宏羊復希主意。遣士卒遠
田輪臺。築城以威西城。武帝翻然追悔。情發於中。棄輪臺
之野。下哀痛之詔。以人神感悅。海內乃康。向使武帝復用
宏羊之言。天下生靈。皆盡之矣。是以光武中興。不踰葱嶺。
孝章即位。都護來歸。陛下誅滅高昌。威加西域。收其鯨鯢。
以為州縣。然則王師初發之歲。河西供役之年。飛芻輓粟。
十室九空。數郡蕭然。五年不復。陛下每歲遣千餘人。遠事
屯戍。終年離別。萬里思歸。去者資裝。自須營辦。既賣菽粟。
傾其機杼。經途死兦。復在其外。兼遣罪人。增其防遏。彼罪
人者。生於販肆。終朝惰業。犯禁違公。止能擾於邊城。實無
益於行陣。所遣之內。復有逃兦。官司捕捉。為國生事。高昌
塗路。沙磧千里。冬風冰冽。夏風如焚。行人去來。遇之多死。
易云。安不忘危。理不忘亂。設令張掖塵飛。酒泉烽起。陛下
豈能得高昌一人斗粟而及事乎。終須發隴右諸州。星馳
電擊。由斯而言。此河西者。方於心腹。彼高昌者。他人手足。
豈得糜費中華。以事無用。書曰。不作無益害有益。其此之
謂乎。陛下道映先天。威行無外。平頡利於沙塞。滅吐渾於
西海。突厥餘落。為立可汗。吐渾遺萌。更樹君長。復立高昌。
非無前例。此所謂有罪而誅之。既服而存之。四海八蠻。誰
不聞見。蠕動蠉生。畏威慕德。宜擇高昌可立者立之。微給
首領。遣還本國。負戴洪恩。長為藩翰。中國不擾。既富且寧。
傳之子孫。以貽永世。
諫寢殿側置太子院疏
臣聞周世問安。三至必退。漢儲視膳。五日乃來。前賢作法。
規模宏遠。禮曰。男子十年。出就外傅。出宿於外。學書計也。
然則古之達者。豈無慈心。減茲私愛。欲使成立。凡人尚猶
如此。况君之世子乎。自當春誦夏弦。親近師傅。知人間之
庶事。識君臣之大道。使翹足延首。皆聆善聲。若獻歲之有
陽春。元天之有日月。宏此懿德。乃作元良。伏惟陛下道育
三才。功包九敘。新樹太子。莫不欣欣。既廢昏立明。須稱天
下瞻望。而教成之道。實深乖闕。不離膝下。常居宮中。保傅
之說無暢。經籍之談蔑如。且朋友不可以深交。深交必有
怨。父子不可以滯愛。滯愛或生[:#AS-8FBB:●]。伏願遠鑒殷周。近遵漢
魏。不可頓革。事須階漸。恒計旬日。半遣還宮。專學藝以潤
身。布芳聲於天下。則微臣雖死之日。猶生之年。
諫親征高麗疏
臣聞有國家者譬諸身。兩京等於腹心。四境方乎手足。他
方絕域。若在身外。臣近於坐下。伏奉口勅。布誥臣下。云自
欲伐遼。臣數夜思量。不達其理。高麗王為陛下之所立。莫
離支輒殺其主。陛下討逆收地。斯實乘機。關東賴陛下德
澤。久無征戰。但命二三勇將。發四五萬人。飛石輕梯。取如
迴掌。大聖有作。必履恒規。貴能克平兇亂。駕御才傑。惟陛
下宏兩儀之道。扇三五之風。提厲人物。皆思效命。昔侯君
集。李靖所謂庸夫。猶能掃萬里之高昌。平千載之突厥。皆
是陛下發蹤指示。聲歸聖明。臣旁求史籍。訖乎近代。為人
之主。無自伐遼者。人臣往征。則有之矣。漢朝則荀彘楊僕。
魏代則母邱儉王頎。司馬懿猶為人臣。慕容貞僣號之子。
皆為其主長驅高麗。虜其人民。削平城壘。陛下立功同於
天地。美化苞於古昔。自當超邁於百王。豈止俯同於六子。
昔翦平寇逆。大有爪牙。年齒未衰。猶堪任用。匪惟陛下之
所使。亦何行而不克。方今太子新立。年實幼小。自餘藩屏。
陛下所知。今一旦棄金湯之全。渡遼海之外。臣忽三思。煩
愁並集。大魚依於巨海。神龍據於川泉。此謂人君不可輕
而遠也。且如長遼之左。或遇霖雨滂沱。水潦騰波。平地數
尺。夫元菟濱海。途深難測。非萬乘所宜行踐。東京太原。謂
之中地。東撝可以為聲勢。西指足以摧延陀。其於西京。逕
路非遠。為其節度。以設軍謀。繫莫離支頸。獻皇家之廟。此
實處安全之上計。社稷之根本。特乞天慈一垂省納。
諫納莫離支貢疏
莫離支虐殺其主。九夷所不容。陛下以之興兵。將事弔伐。
為遼山之人。欲報主辱之恥。古者討殺君之賊。不受其賂。
昔宋督遺魯君之郜鼎。桓公受之於太廟。臧哀伯諫曰。君
人者。昭德塞違。今滅德立違。而置其賂於太廟。百官象之。
又何誅焉。武王克商。遷九鼎於雒邑。義士猶或非之。而况
將昭違亂之賂器。置諸太廟。其若之何。夫春秋之書。百王
取則。若受不臣之筐篚。納弒君之朝貢。不以為[:#AS-8FBB:●]。何所致
伐。臣謂莫離支所獻。自不合受。
論房元齡不宜斥逐疏
君為元首。臣號股肱。龍躍雲興。不嘯而集。苟有時來。千年
朝暮。陛下昔在布衣。心懷拯溺。手提輕劒。仗義而起。平諸
寇亂。皆自神功。文經之助。頗由輔翼。為臣之懃。元齡為最。
昔呂望之扶周武。伊尹之佐成湯。蕭何關中。王導江外。方
之於斯。可以為匹。且武德初策名伏事。忠勤恭孝。眾所同
歸。而前宮海陵。憑凶恃亂。干時事主。人不自安。居累卵之
危。有倒懸之急。命視一刻。身縻寸景。元齡之心。終始無變。
及九年之際。機臨事迫。身被斥逐。闕於謨謀。猶服道士之
衣。與文德皇后同心影助。其於臣節。自無所負。及貞觀之
始。萬物惟新。甄吏事君。物論推與。而勳庸無比。委質惟舊。
自非罪狀無救。搢紳同尤。不可以一犯一愆。輕示遐棄。陛
下必矜元齡齒髮。薄其所為。古者有諷諭大臣。遣其致仕。
自可在後。式遵前事。退之以禮。不失善聲。今數十年勳舊。
以一事而斥逐。在外云云。以為非是。夫天子重大臣。則人
盡其力。輕去就則物不自安。臣以庸薄。忝預左右。敢冒天
威。以申管見。
諫與薛延陀絕婚疏
臣聞信為國本。百姓所歸。是以文王許枯骨而不違。仲尼
寧去食而存信。延陁曩歲。迺一俟斤耳。值神兵北指。盪平
沙塞。狼山瀚海。萬里蕭條。陛下兵加諸外。而恩起於內。以
為餘寇奔波。須立酋長。璽書鼓纛。立為可汗。其懷恩光。仰
天無極。而餘方戎狄。莫不聞知。以共沐和風。同飡恩信。頃
者頻年遣使。請婚大國。陛下復降鴻私。許其姻媾。於是報
吐蕃。告思摩。示中國。五尺童子。人皆知之。於是御幸北門。
受其獻食。於時百寮端笏。戎夷左袵。虔奉歡宴。皆承德音。
口歌手舞。樂以終日。百官會畢。亦各有言。咸以為陛下欲
得百姓安寧。不欲邊境交戰。遂不惜一女而妻可汗。預在
含生。所以感德。今一朝生進退之意。有改悔之心。臣為國
家惜茲聲聽。君子不失色於物。不失口於人。晉文公圍原。
命三日糧。原不降。命去之。諜出曰。原將降矣。軍吏請待之。
公曰。信。國之寶也。民之庇也。得原失信。何以庇之。陛下慮
生意表。信在言前。今者臨事。忽然乖殊。所惜尤少。所失滋
多。情既不通。方生嫌隟。一方所以相畏忌。邊境不得無風
塵。西州朔方。能無勞擾。彼胡以主被欺而心怨。此士以此
無信而懷慚。不可以訓戎兵。不可以勵軍事。伏惟陛下以
聖德神功。廓清四表。自君臨天下。十有七載。以仁恩而結
庶類。以信義而撫戎夷。莫不欣然。負之無力。其見在之人。
皆思報厚德。其所生允嗣。亦望報陛下子孫。今者得一公
主配之。以成陛下之信。有始有卒。其唯聖人乎。且又龍沙
以北。部落無算。中國擊之。終不能盡。亦由可北敗苪興。突
厥兦。延陁盛。時以古人虛外實內。懷之以德。為惡在夷不
在華。失信在彼不在此。伏惟陛下聖德無涯。威靈遠震。遂
平高昌。破吐渾。立延陁。滅頡利。輕刑薄賦。庶事無壅。菽粟
豐賤。祥符累臻。此則堯舜禹湯。不及陛下遠矣。伏願旁垂
愷悌。廣茲含育。而常嗔絕域。有意遠藩。非偃伯興文之道。
非止戈為武之義。臣以庸暗。忝居左右。敢獻瞽言。不勝戰
懼。
諫窮問張元素出身疏
臣聞君子不失言於人。聖主不戲言於臣。言則史書之。禮
成之。樂歌之。居上能禮其臣。臣始能盡力以奉其上。近代
宋孝武。輕言肆口。侮弄朝臣。攻其門戶。乃至狼狽。良史書
之。以為非是。陛下昨見問張元素云。隋任何官。奏云縣尉。
又問未為縣尉已前。奏云流外。又問在何曹司。元素將出
閤門。殆不能移步。精爽頓盡。色類死灰。朝臣見之。多所驚
怪。大唐創歷。任官以才。卜祝庸保。量能使用。陛下禮重元
素。頻年任使。擢授三品。翼贊皇儲。自不可更對㣥臣。窮其
門戶。[:#AS-8949:⿱廾]昔日之殊恩。成一朝之愧恥。人君之御臣下也。禮
義以導之。惠澤以驅之。使其負戴元天。罄輸臣節。猶恐德
禮不加。人不自勵。若無故忽略。使其羞慙。鬱結於懷。衷心
靡樂。責其仗節死義。其可得乎。
玉璽記
秦始皇既幷天下。取趙璧琢而為之。方四寸。紐五盤龍面。
曰受命于天。既壽永昌。丞相李斯之小篆也。璽上隱起為
盤龍文。曰受天之命。皇帝壽昌。歷代傳之。謂曰傳國璽也。
秦滅傳漢。歷王莽。為元后投之於地。一角小缺。莽滅。校尉
公賓龍以璽詣更始。以璽上劉盆子。盆子面縛。入於後漢
光武。靈帝崩。少帝失位。掌璽者投於井。為孫堅所得。袁術
拘其妻而奪之。術死。荊州刺史徐璆得。還許獻之。漢滅傳
魏。魏又傳晉。懷失政。璽投劉聰。聰死。劉曜得之。傳於石勒
季龍冉閔。季龍磨其隱起之文。刻其旁曰。天命石氏。冉閔
敗。其將蔣幹以璽送建業。歷東晉宋齊梁。侯景陷臺城。簡
文以璽上景。景將侯子般盜璽走至棲霞寺。僧惠永得之。
陳永定三年僧死。弟子普智奉璽獻陳。陳止傳隋。隋末沒
於宇文化及。及又沒於竇建德。至大唐武德四年。太宗文
武皇帝為天策上將軍。東討擒竇建德。德妻曹氏及左僕
射裴矩奉璽上獻。天子八寶。有國之符印也。一曰神璽。所
以承百王鎮萬國也。二曰受命璽。所以修封禪神祇之用。
三曰皇帝之璽。答疏於王公用之。四曰皇帝行璽。勞賚賢
臣功勳用之。五曰皇帝信璽。徵召臣下則用之。六曰天子
之璽。答四夷書信用之。七曰天子行璽。撫四夷用之。八曰
天子信璽。發番國兵用之。衞宏漢議曰。皇后太子。以金為
之。神璽受命璽皆為傳國之璽。其六璽皆六螭獸紐。文曰
皇帝之璽皇帝行璽皇帝信璽天子之璽天子行璽天子
信璽。虞喜志林曰。所封事異。故文字不同。漢儀又云。以皇
帝行璽為凡雜。以皇帝之璽賜諸侯書。以皇帝信璽發兵。
其徵大臣以天子行璽。外國之事以天子之璽。鬼神事以
天子信璽。皆以武都紫泥封。青囊白素裏。兩端絳。尺一板。
中約署。有事及發外國兵。用天子信璽。封拜外國及徵召。
用天子行璽。賜匈奴單于外國王。用皇帝信璽。諸下銅獸
符發郡國兵。用皇帝之璽。封王公以下遣使。皆用皇帝信
璽。若駕行幸次。直侍信璽以從。天子之璽合璽。其用以玉。
其封以泥。皇后及太子之信。曰凡大朝會。則捧璽以進。其
用以金。於御座車駕行幸。則奉璽從於黃鉞之內。今元正
朝會。則進神璽及受命璽。為五轝。若行幸。則合六璽為五
轝。函籙封盛以從。符璽郎四人。從六品。掌天子六璽及傳
國之璽。其所用。有事則於內行。事畢則奉而藏之。
搨本樂毅論記
貞觀十三年四月九日。奉勅內出樂毅論。是王右軍真跡。
令將仕郎直宏文館馮承素模寫。賜司空趙國公長孫無
忌開府儀同三司尚書左僕射梁國公房元齡特進尚書
左僕射申國公高士廉吏部尚書陳國公侯君集特進鄭
國公魏徵侍中護軍安德郡開國公楊師道等六人。於是
在外乃有六本。並筆勢精妙。備盡楷則。褚遂良記。
潭府帖
潭府下濕。不可多時。深益憒顇。況兼年暮。諸何足言。疾患
有增。醫療無損。朽草枯木。安可嗟乎。自離王畿。親故阻越。
每思宿曩。寧喻于心。承汝立行可謩。出言成軌。遷居要職。
擢任雄臺。聞之嘉聲。增以羡慕。更得汝狀。深美吾誠。因奏
事間。方便在意。徙居此土。深成要佳汝悉也。五月八日。舅
遂良報薛八侍中前。
山河帖
山河阻絕。星霜變移。傷搖落之飄零。感依依之柳塞。烟霞
桂月。獨旅無歸。折木葉以安心。採薇蕪而長性。魚龍起沒。
人何異知者哉。褚遂良述。
與法師帖
家姪至。承法師道體安居。深以為慰耳。復聞久棄塵滓。與
彌勒同龕。一食清齋。六時禪誦。得果以來。將無退轉也。奉
別倏爾踰卅載。即日遂良鬚鬢盡白。兼復近歲之間。嬰茲
草土。䴏雀之志。觸緒生悲。且以即日蒙恩驅使。盡生報國。
塗路近止。無由束帶。西眺于邑。悲罔更深。因姪還州。慘塞
不次。孤子褚遂良頓首和南。
唐太宗文皇帝哀冊文
維貞觀二十三年歲次已酉五月甲辰朔二十六日已巳。
大行皇帝崩於翠微宮之含風殿。旋殯於太極殿之西階。
粵八月庚寅。將遷座於昭陵。禮也。鳳紀凝秋。龍帷將曙。溘
化同軫。綿區縞素。哀子嗣皇帝諱。覽風樹而增感。攀銅池
而拊膺。逼宗祧之是寄。傷往駕之無憑。奠樽盈而悲序促。
靈景翳而愁雲興。去劒滋遠。情徽方閟。爰詔司存。傳芳瓊
宇。其詞曰。
三微固祉。五耀垂文。光昭司牧。對越唐勛。族著元牝。家傳
縉雲。高祖配天。一人有慶。大行神武。維幾作聖。良書自得。
高文成性。夙表餘雄。先懷反正。蒼兕爰發。朱旗首令。寰瀛
昏墊。關洛荒蕪。妖傾地軸。盜弄乾樞。戎衣光啟。霸政宏謨。
天兵電照。月陣風驅。蚩尤遞剪。猰窳咸誅。閏位不虔。餘分
興戾。先收秦組。次焚商袂。轉圜上略。容光下濟。從邑垂仁。
賓門灑惠。修風順軌。凝圖奉睿。青戾同規。元殊叶契。發揮
三五。聲名遐裔。泛野休兵。靈臺偃革。升巖藏銑。遵河奉璧。
學肆徐輪。邱園散帛。就日攸宜。如天在斯。形哀動植。化美
塤箎。樂華曾舉。禮葉旁垂。沙場罄翦。斗極咸羈。狼山入囿。
潮渚歸池。東旌若木。西旆條支。龍卿委質。鳥服來儀。大矣
乘時。悠哉利見。文龜浮沼。應龍在淀。潏露飛甘。卿雲呈絢。
松荑望幸。瑤華方薦。仙丹劒術。星飛告變。凝沴氣於千年。
掩璿暉於離殿。嗚呼哀哉。宏璧陳階。鈞天罷舞。夢齡遐想。
宮車晏出。大隧弗營。元龜獻吉。展軨效駕。羲和司日。迫靈
心於將餞。痛皇情其如失。凝清秋於廣陌。遡悲風於長術。
經栢梁而徐轉。邁蘭池而從蹕。聳輕旆之逶迤。動邊笳之
蕭瑟。嗚呼哀哉。周營甫竁。漢啟泉闈。穀林搖落。喬巖變衰。
平原淒兮白日遠。深渚澹兮秋雲飛。覽銅雀而興慕。傷鼎
湖之不歸。嗚呼哀哉。崤陵元壤。隅山窮路。肅衞翻英。輕池
委素。羲庭易晚。松陰難曙。萬方悲而雨泣。三靈慘而雲沍。
嗟厚德之長違。仰高天而攀慕。嗚呼哀哉。崇基永煥。置業
方昭。遺風餘烈。天長地遙。想神襟而騰茂。縱史筆而揚翹。
籠嘉聲於日月。終有裕於唐堯。嗚呼哀哉。
故漢太史司馬公侍妾隨清娛墓誌銘
永徽二年九月。余判同州。夜靜坐於西廳。若有若無。猶夢
猶醒。見一女子。高髻盛妝。泣謂余曰。妾漢太史司馬遷之
侍妾也。趙之平原人。姓隨名清娛。年十七事遷。因遷周遊
名山。攜妾於此。會遷有事去京。妾僑居於同。後遷故。妾亦
憂傷尋故。瘞於長樂亭之西。天帝閔妾未盡天年。遂司此
土。代異時移。誰為我知。血食何所。君亦將主其地。不揣人
神之隔。乞一言銘墓。以垂不朽。余感寤銘之。銘曰。
嗟爾淑女。不世之姿。事彼君子。弗終厥志。百千億年。血食
於斯。
大唐故左僕射上柱國太尉梁文昭公碑
蓋聞翊亮天儀。處師臣者參聖。丹青景化。應圖緯者鄰幾。
若乃(闕一字)靈(闕)之表。經綸帝績。仰代元造之功。論道太階。
獨見於文昭公矣。公諱元齡。字(闕五字)人也。(闕)河(闕一字)繼響
承家鎮聞韶之雅俗。曾祖(闕一字)後魏(闕一字)安太守襲(闕二
字)武(闕三字)歷清(闕)皇朝贈徐州都督臨淄定公。政以禮成。
教由言滿。通德之門早聞(闕)精通未兆同后邰之克嶷。良
由自然。體曲昇之多才。非(闕)年十有八。俯從賓貢。澹乎藏
器。世莫能知。吏部侍郎(闕二字)基(闕二字)之(闕)之(闕十字)成(闕一
字)簡詔徵碩老。典校文。自非學擬更生。方膺妙選。(闕五字)得(
闕二字)公以(闕)外(闕一字)歲序[:#AS-8563:⿰⺯⿸厂⿱田坴]懷。終身永切。至哉天性。獨越
人靈。於時道(闕)以(闕四字)之鑒方深。在慇憂而未晞。隱如之
寄斯重。太宗時稱元帥。乃命公為記室。於是臨戎習禮。奉(
闕一字)司(闕一字)之(闕)敵飛箭下億丈之城。故以敷暢軍謀。弻
舞干而制勝。宏宣廟略。(闕)公為冠首。累加上柱國。封臨淄
侯。俄而釁(闕三字)禍胎滋蔓。(闕一字)叔(闕一字)兵(闕)而(闕一字)主約
沈
族以酬恩。俄然內(闕三字)英威纂統。引以為右庶子。(闕十二
字)太宗御歷。遷中書令。封邢國公。邑三千戶。實食(闕一字)州
賦一千三百戶。(闕)高祖太宗二實錄合冊歲賫(闕一字)周(闕
四字)代史合三百(闕一字)七(闕二字)復(闕)獨(闕五字)矣俄遷尚書
左僕射。當朝作紀巨(闕二字)分(闕一字)國(闕二字)鴻(闕一字)必舉(闕
一字)衡(闕)高祖升遐。帝不言政。吉凶機務。大小責成。園寢
規(闕二字)副(闕)喻奄宅於龜蒙。公固辭裂土。詔從其義。尋加
太子少師。(闕二字)二(闕一字)並(闕)土斯平。致河圖於東序。洎乎
今上升儲。道光守器。長春(闕二字)方嗣虞風仙(闕一字)流聲(闕
一字)揚(闕一字)化(闕)風(闕七字)寓故藉羲馭之功。少海浮霄。尚
假朝宗之助。增天益峻。意在茲乎。尋而(闕)撥亂飲雪披榛。
晚贊天成。憂深責厚。罄其心力。遘此沈(闕一字)古人有言曰。
形大勞(闕)太宗驚其色憂。親加察問。方依實奏。帝用憮然。
馳遣良醫。幷賫御藥。(闕)殊不(闕一字)身愒視光陰。益深憂國。
高陽公主為其子妻。附(闕一字)諫(闕二字)逾(闕)將第三子遺則
為朝散大夫。使及目前。見其通顯。恩波(闕四字)無(闕)太宗俯
閱巨川。悼藏舟之夜失。今上緬惟過隙。(闕三字)之(闕三字)紹(闕)
陽(闕十一字)鼓(闕一字)班劒卌人。葬事所須。並令優給。仍特降旨。
許(闕一字)墓碑
(闕二字)遂(闕二字)臣之(闕)並(闕三字)神契德洞天經體孝(闕四
字)形(闕一字)少(闕一字)徒讖(闕一字)瑤光而識(闕二字)歲踰(闕)山不
復。逝水無追。家(闕四字)與而謀曰昔(闕一字)國懷(闕三字)音(闕)辰
精降說。華靈誕震。台嶽資神。齊光含峻。(闕一字)我(闕一字)網(闕
二字)掩(闕一字)道契文(闕一字)聲(闕)聖賢同德。君臣協志。穹壤(
闕一字)平幽遐必(闕一字)革(闕一字)從(闕一字)羈(闕)鬱掞詞雕煥。始
發如綸。俄成壯觀。(闕二字)總務玉鉉調(闕一字)儀形濟濟(闕)門
當魯館。邸照姬車。卜居昭儉。(闕二字)防奢禮崇身約。(闕一字)邇
情遐。(闕)易(闕二字)道難明德暉不昧。環景齊明。
