欽定全唐文卷八百六十七
楊夔(二)
烏程縣修東亭記
故相國趙郡李公諱紳。寶歷中廉問會稽日。以吳興僧大
光有神異之迹。為碑文托郡守敬公建立於卞山法華寺。
會昌中。詔毀佛寺。此寺隨廢。時縣令李式其碑。述相國先
人曾宰烏程。遂移立於縣之東亭。迨今五十載。其碑毀折。
汝南周生。以明經賜命。重宰烏程。覩其廢逸。遂求於故老。
獲舊文。比類於折碑。所失者數字。因重刊於石。所闕文字。
不敢臆續。蓋所以避不敏。遵宣聖不知而作之誡也。兼其
舊傳云。東亭之池。始相國誕於縣署。學弄之歲。乳母惰於
保持。俾相國墜於池。人莫之覺。食頃。如有物翼出於池面。
家人方得以拯焉。衆方懾駭。而相國笑語無替於平日。人
咸異焉。初有石數尺勒其事。歲月綿遠。石失其處。故汝南
生廣其亭。濬其池。再刻其碑。重敘厥由。蓋欲存縣之故事
也。生中和初宰此邑。及朞而代。居閒閉關。淡薄自得。郡帥
隴西公潛使人伺其所為。知其安於貧。樂於道。閱百代而
自娛。未嘗以闕物為撓。由是官有乏。必俾承乏。而生所至
以靜理聞。癸丑夏。復詔生宰烏程。民吏欣欣。再遇寬政。閣
鞭聽訟。事簡庭閒。君子哉汝南。學古入仕。有其經矣。生家
於陽羨。數世以經明獲祿。後㣥從昆弟並一舉而捷。凡浙
右之士。因以嚮風國庠。聞其名。咸亦推先焉。夫善為政者。
雖欲人安而俗阜。必當於事有立。於意不忘。以羽翼厥道
也。今徭賦既調。風俗既安。逋逸有歸。惸孑有依。然後搜遺
文。刊墜碑。此所以見興廢之心也。建新亭。疏洿池。此所以
見繼絕之志也。於戲。當大兵之後。民困於繁役。克俾其民
康。其務均俗。固母視於尹長矣。今施政之暇。人有餘力。然
後興起廢墜。彰明故事。非圖遠經久者。孰能為此哉。生既
重立大光上人之碑。遂命某紀其年月。別立於石。且以旌
新亭之興替有自也。
小池記
宏農子始卜居於前溪。得地數畝。構草堂竹齋。植修篁。竹
齋之前。有地周三十步。因命僮執鍤穴為池焉。逗前溪餘
派以漲之。流或時涸。則汲井以滿。環池樹菊及諸菜果。可
以左右俎机者。暇則散襟曳笻。修吟自怡。或從風微瀾。或
因雨暗溢。則江湖之思滿目矣。宏農子性潔。不喜淆雜。故
一卉一木。爽靜在眼前。池之上。未嘗許片葉寸梗。頃刻浮
泛。以是耕僮頗厭其役。客有知者。誚其勤懇跬步之地。何
所裨哉。廣不袤丈。深不逾雉。竭其水不足以澤生物。窮其
深不足以安龜鼈。無蒲藻以潛其魚。無波瀾以方其舟。孜
孜矻矻。虛耗僮力。言未訖。宏農子舉頤而答曰。爾以此小
而無用乎。以其潔而魚鼈不宅乎。以其狹而舟艥非便乎。
吾豈不欲深及於淵。以滋液畦圃耶。豈不欲周植其蒲。以
繁育魚蝦耶。豈不欲廣導其流。以乘風沿泝耶。吾恐利於
生植。其見乎疏決無窮矣。聚夫鱗甲。則動夫竭澤之魚矣。
湊其舟艥。則起夫濟涉之爭矣。矧夫植其物。則有北[:#AS-FBEC:●]資
菉以盜其澤者。叢其藻。則有虺蜮以附其伏者。利其濟。則
有重載以掇其溺者。嘻。水之利也衆矣。其害也亦深矣。故
吾所以獨潔此沼。亦以鏡其心也。將欲撓之而愈明。揚之
而不波。決之而不流。俾吾性終始對此而不渝。豈效夫瀦
其水以豢鱗蓄介為艬(一作巉)僭之備。亦曰池而已矣。
烏程縣修建廨宇記
叔孫昭子聘於晉。晉受邾人之愬。執昭子寘於箕。使吏藩
之。昭子不以拘為意。止之舍。有壞必葺。去之如始至。故春
秋賢之。今有受九重之命。母百里之民。凋瘵者繫之以綏。
訛弊者藉之以移。既休於公館。覩其隳摧圯漏。忍而不治
者。無乃取譏於君子乎。丹陽余公。以再命尹於烏程。降車
之期月。察訟決獄之暇。周視縣署。其門傾。其廳欹。其牆。其
廡偃。頽簷側楹。倒移相倚。風雨罔庇。寒暑是窘。公歎曰。建
之者何人。壞之者何心。既叨守邑。其敢不力自懋以圖嗣
修乎。然屬天末悔亂。兵火猶熾。專城而居者。其可無備乎。
故我郡儲甲數萬。以戒不虞。而軍須軍餼。僉賦於縣。務繁
力匱。久莫克舉。公乃宵分而寐。五鼓而興。行忖坐惟。不遑
所安。近越於時。方克僝功。於是節冗費之用。鳩贖辟之金。
僦力於農休。徵功以厚賞。聽斷之餘。策杖以巡。慰其勞者。
勗其惰者。設茗及飧。日自省視。由是工操其斧。如蟻集羶。
傭運其材。如水赴泜。財以儉而蘊。故其用給。人以悅而使。
故其功倍。不期年而衆宇鼎新矣。有若換大門中門。修大
廳小廳東閣西閣。新押司錄事院。建人吏祗候房。砌縣之
外城。凡百餘雉。剏宅之周垣。近一百堵。修衆寮之宅五。造
廳庫之橋六。疏西亭之汙池。制公廨之什物。有遺罔不增
構。其尤赫赫者。如每歲徵賦。主胥類於廳之西廡。以其
輸賦駢湊。逋逸是虞。乃編筠接軒。權間隔之。訖賦則毀去。
厥費頗夥。公乃增廡之一楹。構木為欄。以限其內外。俾永
絕妄耗。此以見公謀之經久也。縣之西北隅。舊有帳院。蓋
鄉吏團集里書之所。歲月綿遠。崩陊無幾。每遇霖潦。則束
席就燥。以避其霑濕。亦有時矣。加以往來者御奔走泥淖
之患。舉邑是病。無戶而革。公於是歷揆其損。以籌完葺。正
傾支摧。增新易壞。類夫重構。復建修廊。以達於都門。雨有
依。暑有庇。從役者不知其勞矣。此以見公情之恤下也。公
帑摧敗。下冗下濕。周垣雖設。腐不為固。易所以刺慢蓄而
誘盜也。公乃擇堅以革枯。選宏而化陋。厚厥墉。嚴厥闕。此
以見公志之防閑也。縣之圜扉。頹垝莫治。彼犯大辟得繫
者。豺狼野心。脫走是勝。苟閈閎不謹。牆垣不慎。是遺肉於
虎吻也。或有縶墮。事由微眚。蓋俾其懷過而省非也。豈使
敵於見善。毒於暱枕哉。而糞壤狼籍。穢不可邇。彼罪無輕
重。俱執於此。不其酷歟。公乃剗積弊。滌宿汙。明壞牖。圩毀
墉。席以潔其榻。食以茹其餒。苟獲戾而入。如宴於此。以見
公之處心愛物也。先是縣之秋曹尉蘇許公頲釋褐之官
也。公始至。兼戎曹務。遇上已節。郡有角觝之戲。郡守出觀。
則司戎者職其事。因乘小艇往來。以檢馭不整。郡治之南。
溪波浩洋。許公馭檝以涉。而舟覆焉。衆皆駭惋。謂不可援。
俄聞空中有言曰。無損蘇公。忽有幹流以出其舟。而許公
存焉。彼同溺者。俱不為水困。俗旌其地為蘇公潭。大歷中。
縣令李晤。則故相國紳之先也。相國誕於縣署。幼弄之歲。
墜於縣之東池。逾數刻。忽若有物翼出於池面。相國略不
為苦。二者皆縣之故事。而圖經不載。公乃檄請於邑人太
學博士邱光庭。編緝遺墜。其或善未書能未紀者。罔不畢
錄。此以見公興廢而繼絕也。凡此數事。豈前政之未知乎。
抑知而不為乎。非公勤於理。敏於用。視公猶私。曉夕匪懈。
何以及此哉。始公之臨。承授政之後。人稔於易。衆務煩猥。
綱在而目紊。公迺肅之以整。嚴之以恪。遏強字弱。優老恤
匱。旌別枉直。屏空奸慝。不逾月而法令如一。勸賞分明。清
靜簡當。內外祗肅。鞭朴閣於庭。爭訟息於野。宣尼所謂慢
則糾之以猛。猛則濟之以寬。猛寬相濟者。余公得之矣。前
是公纔再稔而報代。鄉之老。肆之長。咸賴撫導。數百人列
狀。牆立於郡庭以乞畱。太守隴西公以代其任者特勅之
命。不可有滯。然私器其能。頗自憾不偶良吏。以共育尫瘠。
公遂退寓於德清屬邑。駕水軒。釀春醪。治蔬圃。修釣艇。以
吟醉自逸。明年冬。為縣者以譴停其任。杖媒依勢求代用
者。檄累於几上。隴西公至而弗視。且曰。烏有民病方急。而
擯良醫乎。遂飛簡以召公。洎其至。隴西公提印以授曰。子
之前治邑。其及物之澤。被於㕓野。未得盡子之術。貽吾中
悔。今還舊邑。其為我撫其疲。遏其酋。俾民獲蘇。無替初心。
公三讓而后即縣。張弦易調。新其戶牖。剔蠧抉弊。刮垢磨
頑。不次不序。咸復舊貫。凡利於民。濟於公。事無巨細。必自
我始。丙辰春。公將受代。吏民等以為受其教庇。而忘諸載
祀。俾後之人不得詳其俶落。是食其旨。廋其處也。於是列
其狀。謁言於宏農楊夔。夔學於春秋。固當以紀功書績為
勇。公前任日。崇修先聖之祠。為文讚功。刻石於縣岸。今復
紀此宏烈。蓋欲慰縣人久久之虔思也。況公以民吏之勤
請。不可拒絕。兼凡所革易剏製。皆力殆心罄而后克濟。且
慮夫什器。後之人不同乎慎惜也。恐其傾陊。後之人不同
乎繕治也。苟沮衆請。何以鏡將來耶。由是採石鐫勒之費。
莫不悉自於清俸。益以見慎而有立也。嗣厥理者。可不懋
乎。乾寧丙辰秋七月記。
歙州重築新城記
天祐丁卯歲月直辛亥。有星自積水流入於輿鬼。知天者
曰。輿鬼之宿。是為鶉首。於辰在未之衡。日丑為星紀。則牛
斗之分也。據茲星祥。秦之鄣郡。漢之丹陽。其有水為沴乎。
厥應當在戊辰之丁巳。明年夏四月辛丑。宣歙睦雨。周一
甲子。平地水丈餘。四日而後止。新安郡之新城。繼為暴水
所汨。雉堞咸圯。郡帥太尉潯陽公周視其壞。色沮神戚。將
捐去而莫修。則功存之可祕也。將徵役以完舊。則民勩之
可憚也。迨於兩月。不遑發命。又念強敵未殄。方礪鏃伺間。
豈可惜費重力。慢蓄輕守。以速寇心乎。秋八月。乃頒役於
五邑。先降簡於邑令。且誡其程功。無使隱民厄於豪族擅
諸利。俾率怨於下以益上者。匪德也。邑令承命。躬自閱籍。
功之延促。事之繁簡。由窶向豐。罔有弗均。於是五邑之民。
不再命而[:#AS-8F62:⿱鹿君]至於新城之下。凡板幹畚築之用。皆未令而
具。初公巡壘觀設。審頤厥由。且歎其雖新水之異以害茲
城。亦始構之疎以稔其失也。烏有於泛沙流石之上。而能
為永永之基哉。乃命指揮使劉贇徐璋三城使朱環及節
級等。各畫分而督役。遂諭以城之舊址。浮而斯濫。今當發
深一仞。抉去砂石。實以精壤。重加鎮築。然後廣其宿基。增
諸石版。必使堅永。侔於鐵壁。役或務。則民瘃。築或務慼。慼
則民疲。弗弗慼。繫爾曹寬猛之有中也。無以苛忍相矜。無
以遄速為代。諸侯受教。夙夜胥勗。勉於恪勤。以勵厥躬。故
執畚者繩繩。操斧者詵詵。輦壤輸財。蟻列子臻。笑語忻忻。
爭先有期。自旭及晡。役未嘗懈。遠而望之。則疊巘層巒。屹
如天設。迫而視之。則崇岡連阜。捷若神化。迴合叢倚。崖束
山抱。建邦則險。此焉是覯。自八月庚子興役。暨十月之壬
寅而役罷。工者函斧。築者閤鍤。太尉潯陽公建旆而巡諸。
乃曰。城之完。屋之新。實麗實堅。非諸邑之奉公。焉得民不
擾而力齊乎。非諸校之盡節。焉得役不煩而功速乎。所以
見二三子之忠勤。以佑吾政也。自公之臨是邦也。法明而
兵勁。刑審而罰中。故民樂其化。安其土。及徵庸。而屬邑之
民。父誨其子。兄教其弟。以公之問俗也。未嘗有猾吏之擾。
以公之撫封也。未嘗有外寇之虞。以公之治戎也。葵藿之
禁。無敢有觸者。以公之獎善也。鱗介之美。無敢有侵者。故
十五餘年。綽綽焉如鱗之潛遇其廣淵。雍雍焉若禽之獲
棲其蒙翳。絕釣網之慮。無畢弋之患。詩所謂愷悌
君子。民之父母。見於我公矣。今水壞城壘。重興畚築。苟或
進退不副公之用。是謂奸慈父之命。其為悖戾。神豈爾容
哉。故民不俟令而爭集。不勞促而自課。非恩信之昭感。何
以迨乎此哉。於戲。事有奇。績有異。不克稱頌以流於裔。秉
筆者之過也。閿鄉楊夔。自勝弁力學。以暨於髮落齒墮。屬
茲喪亂。洎在民伍。獲承公殊衆之遇。每歎其有志無時。許
將其促鱗弱介。遊泳於豐沼。無以酬獎之意。敢撰重築新
城記以獻。時歲在降婁周正之月十一日記。
倒戈論
予讀周書至武王滅紂。倒戈歸馬。示天下不復用。跡其事
惑焉。以武王之聖。有望旦之輔。滅獨夫紂。旌其功於一時
可矣。且曰終不復用。其未然乎。夫上古淳。結繩知禁。中古
朴。赭衣懷畏。末俗巧。嚴法不化。故淳散而朴。朴散而巧。巧
之變萬詐生焉。則內荏外剛之心。詎革於干戚之舞乎。周
之祚七百。誠曰永久。然以臣臨君。以兵向闕者多矣。齊桓
南伐楚。北伐戎。晉文取叔帶於溫。定襄王於鄭。非二國崇
示大順。尊獎王室。則周之社稷。存若綴旒。自漢而下。有國
者罔不以兵力。秦以黷武而滅。梁以無備而亡。我太宗究
滅亡之源。委房杜以政。房杜以天下之大。不敢決於胸臆。
於是敢諫則先王魏。論兵則讓英衞。深謀宏法。來代有準。
洎林甫即明皇既安之日。隨旨順色。以稔君惡。乃以羯夷
勇暴之卒。專我兵柄。竟使獸心。為國禍本。其為黷亂國常。
褻慢武義。不亦甚乎。且蒐苗獮狩。所以講武經。閱戎事也。
故曰預備其不虞。有備而無患。則武之道。豈可一日而忘
諸。嗚呼。班子之善斲。不能以鉛刀攻其堅。造父之善御。不
能以朽索制其逸。則有國者可以棄兵乎。
二賢論
子貢以管夷吾之奢。晏平仲之儉。質於宣尼。宣尼以管仲
之奢。賢大夫也。而難為上。晏平仲。賢大夫也。而難為下。蓋
譏其僭上偪下之失。或謂無所輕重。予敢繼其末以論先
後焉。夫齊桓承襄公之失政。接無知之亂常。久亡於外。自
莒先入。有國之後。銳心以求其治。及叔牙言夷吾之能。脫
囚服。秉國政。有鮑叔之助。隰朋之佐。遂能九合諸侯。以成
霸業。此逢時之大者也。若平仲者。立於衰替之朝。有田國
之彊。有欒高之侈。時非曩時。君非賢君。當崔杼之弒也。能
挺然易其盟。陳氏之大也。能曉然商其短。獨立於讒諂之
伍。自全於紛擾之中。人無間言。時莫與偶。若桓公九合諸
侯。不以兵車。信夷吾之力也。使晏子居桓公之世。有鮑隰
之助。則其尊周室。霸諸侯。功豈減於管氏乎。以其鏤簋而
朱紘。孰若豚肩不掩豆。以其三歸而反坫。孰若一狐裘三
十年。矧國之破家之亡者。以奢乎。以儉乎。語曰。奢則不遜。
儉則固。與其不遜也寧固。然後知聖人輕重之旨斯在。
創守論
貞觀中。文皇帝聽政之暇。問房魏以創業守文之難易。房
對以創業。魏對以守文。蓋房以經綸之始。備極勤劬。所以
見創業之難矣。魏以升平之後。率多懈怠。所以見守文之
難也。然則創業之初。雄豪未賓。生民嗷嗷。惟德是歸。所以
開基之主。皆乘釁而起。覩覆車之轍。焉肯更循其軌哉。當
其雲雷未亨。天地猶蒙。龍虎交馳。煙塵晝昏。故得一士則
前席以待問。聞一言則傾耳而聳聽。用人若不及。從諫若
轉圜。勇於得而悚於失。冒履鋒鏑。涉歷險危。其取也既勞。
其得也亦勤。誠為創業之難也。及乾坤霧霽。山河有主。四
海之內。罔不臣妾。言而必從。如影之附。欲而必至。如響之
應。愛之可以升九霄。怒之可以擠九泉。順意者駢肩。逆耳
者畏忌。好惡之情。不由其臧否。賞罰之道。匪關於功過。下
懾以求命。衆怒而莫諫。此所以為守文之難也。然則自漢
而下有天下者。孰不始則孜孜以親萬機。將徯乎治。及時
既平。俗既康。以泰自逸。怠於庶務者多矣。其終而不惰者。
則幾希矣。且創業之主。既得之後。猶隳夙志以壞大業。而
況求既治之後。即己安之朝。其能納讜言。任正人。屈己以
順衆。抑心以從下者。不亦鮮乎。魏文貞公守文之難。豈初
心盈中心昃也。總而論之。療饑者易為食。其創業乎。醫者
難為藥。其守文乎。
文選樓銘
文選樓者。梁昭明太子選文之地。時逾四代。年將五百。清
風懿號。藹然不泯。況廣陵乃隋室故郡。遺事斯存。求之於
今。陳跡盡滅。斯猶巍巍。久而益新。其不由以學而立道者。
道則不朽。以文而經業者。業則不磨乎。宏農子經於是樓。
提筆路絕。且慮夫不文不典者肆而處。乃泣以銘云。
峩峩萬宇。匪歌則舞。美哉此樓。獨以文修。自由名貴。不以
華致。雖超千古。靡有顛墜。孰堪其登。必精必誠。孰可以居。
必賢必明。無聚優以為娛。無習伎以稱榮。吾恐其素德懷
辱於冥冥。
公獄辨
搢紳先生牧於東郡。繩屬吏有公於獄者。某適次於座。承
間諮其所以為公之道。先生曰。吾每窺辭牒。意其曲直。指
而付之。彼能立具牘。無不了吾意。亦可謂盡其公矣。某居
席之末。不敢以非是為決。因退而辯其公。且傳曰。君所謂
否。臣獻其可。君所謂可。臣獻其否。是謂彌縫其不至也。及
君可亦可。君否亦否。故平仲罪邱據踵君之意。叔向譏樂
王鮒從君者也。所以智詢於愚。以其或有得也。尺先其寸。
或有長也。皆庸其涓滴。將助其廣大也。況末世纖狡。內外
荏剛。烏有不盡其辭而能必究其情乎。使居上者得其情。
屬踵而詰之。可謂合於理。未足言公也。忽居上者異於見。
遠於理。亦隨而鞫之。取叶於意。所謂明於不法。烏可為公
哉。且不師古之言。非不可為也。為之不能遠。不由禮之事。
非不可行也。行之不能久。故君子盡心法古。動必本禮。將
遠而不泥。久而不亂也。若乃告諸獄任意以為明。其屬徇
己以為公。是使懷倖者有窺進之路。挾邪者有自容之門
矣。矧藂之內。辛苦備至。何須而不克。而況承執政指其
所欲哉。嗚呼。欲人之隨意者。吾見亂其曲直矣。樂人之附
已者。吾見汨其善惡矣。而猶伐其治。譽其公。無乃瞽者衒
別諸五色乎。
原晉亂說
晉室南遷。制度草剏。永嘉之後。囂風未除。廷臣中猶以謝
鯤輕佻。王澄曠誕。競相祖習。以為高達。卞壼厲色於朝曰。
帝祚流移。社稷傾蕩。職茲浮偽。致此隳敗。猶欲崇慕虛誕。
汚蠧時風。奏請鞫之。以正頹俗。王導庾亮抑之而止。噫。西
晉之亂。百代所悲。移都江左。是塞源端本之日也。猶乃翼
虛駕偽。崇扇佻薄。躡諸敗蹤。踵其覆轍。以此剏立朝綱。基
構王業。何異登膠船而泛巨浸。操朽索以馭奔駟乎。設使
從卞壼之奏。黜屏浮偽。登進豪賢。左右大法。維持紀綱。則
晉亦未可量也。其後王敦作逆。蘇峻繼亂。余以為晉之亂。
不自敦峻。而稔於導亮。
植蘭說
或植蘭荃。鄙不遄茂。乃法圃師汲穢以溉。而蘭淨荃潔。非
類乎衆莽。苗既驟悴。根亦旋腐。噫。貞哉蘭荃歟。遲發舒守
其元和。雖瘠而茂也。假雜壤亂其天真。雖沃而斃也。守貞
介而擇祿者。其蘭荃乎。樂淫亂而偷位者。其雜莽乎。受莽
之偽爵者。孰若龔勝之不仕耶。食述之僭祿者。孰若管寧
之不位耶。嗚呼。業圃者以穢為主。而後見龔管之正。
蓄狸說
敬亭叟家毒於鼠暴。穿埇穴墉。室無全宇。咋囓篚筐。帑無
完物。及賂於捕野者。俾求狸之子。必銳於家畜。數日而獲
諸汴。歡逾得駿。飾茵以棲之。給鱗以茹之。撫育之厚。如字
諸子。其攫生搏飛。舉無不捷。鼠懾而殄影。暴腥露羶。縱橫
莫犯矣。然其野心。常思逸於外。罔以子育為懷。一旦怠其
紲。逾垣越宇。[:#AS-8BE1:●]不知其所逝。叟惋且惜。涉旬不弭。宏農子
聞之曰。野性匪馴。育而靡恩。非惟狸然。人亦有旃。梁武於
侯景。寵非不深矣。劉琨於疋磾。情非不至矣。既負其誠。復
返厥噬。嗚呼。非所蓄而蓄。孰有不叛哉。
紀梁公對
天后幽中宗之後。有不下閫闈移六合之志。故徐敬業唐
之奇等於揚州起兵。以興復唐室。然皆不旋踵而敗。遂引
用酷吏。開羅織之門。以懾伏內外。一日。狄梁公獨對。天后
曰。吾自用俊臣思正來。朝臣知所懼否。梁公曰。朝廷小人。
不達天命。或有異議。然陛下以木有一實之蠧。將翦樹而
棄之乎。錦有一點之汙。將全匹而燔之乎。養隼者誠欲其
鷙於烏鳶乎。鷙於鸞皇乎。鷙而無別。不如不鷙矣。天后默
然。
善惡鑒
衆曰善。未必善。觀其善之為也。衆曰惡。未必惡。觀其惡之
由也。行詐以自衒。取媚於小人。其足為善乎。任直以獨立。
取惡於非類。其足為惡乎。故擇善採於譽。則多黨者進。去
惡信於言。則道直者退。王莽折已以下士。而諸父失其權。
彼言善者可憑乎。京房守正以極諫。而嬖倖指為逆。彼愬
惡者可聽乎。故能鑒其善者。必觀於衆之所惡。能鑒其惡
者。必取於衆之所善。所以衆謂之悖也。非孟子之賢。無以
旌章子之孝。衆謂之智也。非國僑之明。無以誅史何之詐。
嗚呼。道之大。非遇於賢明。何常不汨哉。
較貪
宏農子遊卞山之陰。遇鄉叟。巾不完。履不全。負薪仰天。吁
而復號。因就訊諸。抑有喪而未備乎。抑有冤而莫訴乎。何
聲之哀而情之苦耶。叟致薪而泣曰。逋助軍之賦。男獄於
縣。絕糧者三日矣。今將省之。前日之逋。已貨其耕犢矣。昨
日之逋。又質其少女矣。今田瘠而貧。播之莫稔。貨之靡售。
且以為助軍之賦。豈一一於軍哉。今十未有二三及於戎
費。餘悉為外用。又黠吏貪官。盈縮萬變。去無所之。往無所
資。非敢懷生。奈不死何。宏農子聞其言。且助其歎。退而省
於世。萬類中最為民害者。莫若虎之暴。將賦之以警貪吏。
庶少救民病。是夕夢鷙獸而人言曰。爾欲警於貪。將以吾
為首。雖爾之潔。奈辱我之甚乎。余曰。賊人之畜。以自飽腹。
爾不為貪哉。獸曰。不豢不農。何以給生。苟不捕野。無實吾
嗛。吾以其饑而求食之。苟或一飽。則晏然匿跡。不為謀矣。
豈爾曹智以役物。豢之畜之。畋之漁之。以給其茹也。桑之
育之。經之營之。以供其用也。一物之可求。一貨之可圖。汲
汲為謀。孜孜繫心。如壑如溪。莫滿莫盈。豈與吾獲一飽則
晏然熟寢。而欲比方哉。宏農子驚而寤。諦而思。若然。則人
不如獸也遠矣。
止妒
梁武平齊。盡有其內。獲侍兒十餘輩。頗娛於目。俄為郄后
所察。動止皆有隔抑。拗其憤恚。殆欲成疹。左右識其情者
進言曰。臣嘗讀山海經云。以鶬鶊為膳。可以療其事使不
忌。陛下盍試諸。梁武從之。郄茹之後。妒減殆半。帝愈神其
事。左右復言曰。願陛下廣羞諸以遍賜㣥臣。使不才者無
妒於有才。挾私者不妒於奉公。濁者不妒其清。貪者不忌
其廉。俾其惡去勝忌前皆知革心。亦助化之一端也。帝深
然其言。將詔虞人廣捕之。會方崇內典。誡於血生。其議遂
寢。
