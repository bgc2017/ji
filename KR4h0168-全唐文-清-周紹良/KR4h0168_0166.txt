欽定全唐文卷一百六十六
盧照鄰(一)
照鄰字昇之。幽州范陽人。初授鄧王府典籤。調新都尉。因
風疾去官。沈痼攣廢。不堪其苦。投潁水死。年四十。
同崔少監作雙槿樹賦(并序)
日昨於著作局見諸著作。競寫雙槿樹賦。蓬萊山上。即對
神仙。芸香閣前。仍觀祕寶。金懸秦市。楊子見而無言。紙貴
洛城。陸生聞而罷笑。故知柔條朽幹。吹噓變其死生。落葉
凋花。剪拂成其光價。方且傳石渠之故事。得槿樹之新名。
足以脂粉仙臺。丹青祕府者也。若布衣藜杖。巖棲藿食。當
堯時而非吏。處漢代而無田。學涉蕪淺。文多瞽陋。宜其屏
竄。用其靜默。蓋窮而思達。人之情也。卑而應高。物之理也。
故疾雷作而蟄蟲飛。浮雲興而石磶潤。不可廢也。雖云聖
朝多士。而公實居之。草澤有人。亦國家之美事也。故復獎
刷芻鄙。作雙槿樹賦。辭義猥薄。退增慚靦。賦曰。
方丈蓬萊。邈矣悠哉。芸扃石室。圖天揆日。若乃羲和掌日。
太史觀星。銅渾玉策。寶笥金銘。地則圖書之府。人則神仙
之靈。中有芳蕣。鬱鬱亭亭。觀其兩砌分植。雙階並耀。葉鏤
五衢。榮分四照。紛廣庭之靃靡。隱重廊之窈窱。青陸至而
鶯啼。朱陽升而花笑。紫蔕紅蕤。玉蕊蒼枝。露華的皪。風色
徘徊。采粲照灼。婀娜隈緌。迫而視之。鳴環動佩歌扇開。遠
而望之。連珠合璧星漢迴。狀仙人之羽蓋。疑佚女之瑤臺。
寂寞攸利。棲閒此地。委命卷舒。隨時榮顇。外無嬰夭之禍。
內有逍遙之致。朝朝暮暮落復開。歲歲年年紅以翠。若夫
遊蜂戲蝶封其萼。輕烟弱霧絡其條。去不謂之損。來不謂
之饒。故能出君子之殊俗。入詩人之舊謠。齊顯昧於兩曜。
效生死於一朝。同喪我之非我。固雖凋而不凋。別有亭伯
儒門。令思詩友。翰苑曠其吞夢。文鋒高而照斗。詠蕪滋之
朝夕。悲積薪之先後。縟繡起於緹紡。煙霞生於灌莽。豈與
巖幽弱篠。澗底枯松。徒冒霜而停雪。空集鳳而吟龍。詎得
奉仙闈之廣價。連筆匠之為容。已矣哉。東方生聞而歎曰。
故年花落不留人。今年花發非故春。倏兮夕隕。忽兮朝新。
侏儒何功兮短飽。曼倩何負兮長貧。聊寄辭於庭樹。儻有
感於平津。
馴鳶賦
孕天然之靈質。稟大塊之奇工。嘴距足以自衞。毛羽足以
淩風。懷九圍之遠志。託萬里之長空。陰雲低而含紫。陽星
升而帶紅。經過巫峽之下。惆悵彭門之東。既而摧頹短翮。
寥落長想。忌蒙莊之見欺。哀武溪之莫往。進謝扶搖之力。
退慚歸昌之響。腐食多懼。層巢無像。屈猛性以自馴。抱愁
容而就養。於是傍眺德門。言棲仁路。不踐高梁之屋。翔止
吾人之樹。聽鳴雞於月曉。侶㣥鵲於星暮。狎蘭砌之高低。
玩荊扉之新故。循廣庭之一息。歷長檐而徑度。若乃風去
雨還。河移月落。徘徊亂於雙燕。鳴舞均乎獨鶴。乍嘯聚於
霞莊。時追飛於雲閣。荷大德之純粹。將輕姿之陋薄。思一
報之無階。欣百齡之有託。
窮魚賦(有序)
余曾有橫事被拘。為㣥小所使。將致之深議。友人救護得
免。竊感趙壹窮鳥之事。遂作窮魚賦。常思報德。故冠之篇
首云。
有一巨鱗。東海波臣。洗淨月浦。涵丹錦津。映紅蓮而得性。
戲碧浪以全身。宕而失水。屆於陽瀕。漁者觀焉。乃具竿索。
集朋黨。鳧趨雀躍。風馳電往。競下任公之釣。爭陳豫且之
網。螻蟻見而甘心。獱獺聞而抵掌。於是長舌利嘴。曳綸垂
鈎。拖鬐挫鬣。撫背扼喉。動搖不可。騰躍無由。有懷纖潤。寧
望洪流。大鵬過而哀之曰。昔予為鯤也。與是遊乎。自予羽
化。之子其孤。俄撫翼而下。負之而趨。南浮七澤。東汎五湖。
是魚也已相忘於江海。而漁者猶悵望於泥塗。
病梨樹賦(并序)
癸酉之歲。余臥病於長安光德坊之官舍。父老云。是鄱陽
公主之邑司。昔公主未嫁而卒。故其邑廢。時有處士孫君
思邈居之。君道洽今古。學有數術。高談正一。則古之蒙莊
子。深入不二。則今之維摩詰。及其推步甲子。度量乾坤。飛
煉石之奇。洗胃腸之妙。則甘公洛下閎安期先生扁鵲之
儔也。自云開皇辛丑歲生。今年九十二矣。詢之鄉里。咸云
數百歲人矣。共語周齊間事。歷歷如眼見。以此參之。不啻
百歲人也。然猶視聽不衰。神形甚茂。可謂聰明博達不死
者矣。余年垂強仕。則有幽憂之疾。椿菌之性。何其遼哉。於
時天子避暑甘泉。邈亦徵詣行在。余獨臥病茲邑。閴寂無
人。伏枕十旬。閉門三月。庭無眾木。惟有病梨一樹。圍纔數
握。高僅盈丈。花實顦顇。似不任乎歲寒。枝葉零丁。纔有意
乎朝暮。嗟乎。同託根於膏壤。俱稟氣於太和。而修短不均。
榮枯殊質。豈賦命之理。得之自然。將資生之化。有所偏及。
樹猶如此。人何以堪。有感於懷。賦之云爾。
天象平運。方祗廣植。挺芳桂於月輪。橫扶桑於日域。建木
聳靈邱之上。蟠桃生巨海之側。細葉枝連。洪柯條直。齊天
地之一指。任烏兔之棲息。或垂陰萬畝。或結子千年。何偏
施之雨露。何獨厚之風烟。愍茲珍木。離離幽獨。飛茂實於
河陽。傳芳名於金谷。紫澗稱其殊旨。元光表其仙族。爾生
何為。零丁若斯。無輪桷之可用。無棟梁之可施。進無違於
斤斧。退無競於班倕。無庭槐之生意。有巖桐之死枝。爾其
高纔數仞。圍僅盈尺。修幹罕雙。枯條每隻。葉病多紫。花凋
少白。夕鳥怨其巢危。秋蟬悲其翳窄。怯衝飈之搖落。忌炎
景之臨迫。既而地歇蒸霧。天收耀靈。西秦明月。東井流星。
顦顇孤影。徘徊直形。狀金莖之的的。疑石柱之亭亭。若夫
西海夸父之林。南海蚩尤之樹。莫不摩霄拂日。藏雲吐霧。
別有橋邊朽柱。天上靈楂。年年歲歲。無葉無花。榮辱兩齊。
吉凶同軌。寧守雌以外喪。不修襮而內否。亦猶縱酒高賢。
佯狂君子。為其脗合。置其憂喜。生非我生。物謂之生。死非
我死。谷神不死。混彭殤於一觀。庶筌蹄於茲理。
秋霖賦
覽萬物兮。竊獨悲此秋霖。風橫天而瑟瑟。雲覆海而沈沈。
居人對之憂不解。行客見之思已深。若乃千井埋烟。百㕓
涵潦。青苔被壁。綠萍生道。於是巷無馬跡。林無鳥聲。野陰
霾而自晦。山幽曖而不明。長塗未半。茫茫漫漫。莫不埋輪
據鞍。銜悽茹歎。借如尼父去魯。圍陳畏匡。將饑不爨。欲濟
無梁。問長沮與桀溺。逢漢陰與楚狂。長櫛風而沐雨。永棲
棲以遑遑。及夫屈平既放。登高一望。湛湛江水。悠悠千里。
泣故國之長楸。見元雲之四起。嗟乎。子卿北海。伏波南川。
金河別雁。銅柱辭鳶。關山夭骨。霜露凋年。眺窮陰兮斷地。
看積水兮連天。別有東國儒生。西都才客。屋滿鉛槧。宜虛
儋石。茅棟淋淋。蓬門寂寂。蕪碧草於園徑。聚綠塵於庖甓。
玉為粒兮桂為薪。堂有琴兮室無人。抗高情以出俗。馳精
義以入神。論有能鳴之雁。書成已泣之麟。覩皇天之淫溢。
孰不隅坐而含顰。已矣哉。若夫繡轂銀鞍。金杯玉盤。坐臥
珠璧。左右羅紈。流酒為海。積肉為巒。視襄陵與昏墊。曾不
輟乎此歡。豈知乎堯舜之臞瘠。而孔墨之艱難。
與洛陽名流朝士乞藥直書
幽憂子學道於東龍門山精舍。布衣藜羹。堅臥於一巖之
曲。客有過而哀之者。青囊中出金花子丹方相遺之。服之
病愈。視其方。丹砂二斤。穀楮子則山中可有。丹砂則渺然
難致。昔在關西太白山下。一隱士多元明膏。中有丹砂八
兩。予時居貧。不得好上砂。但取馬牙顏色微光淨者充用。
自爾丁府君憂。每一慟哭。涕泗中皆藥氣流出。三四年羸
臥苦[:#AS-84CB:●]。幾至於不免。復偶於他方中見一說云。丹砂之不
精者。服之令人多[:#AS-84CB:●]。訪知一處有此物甚佳。兩必須錢二
千文。則三十二兩當取六十四千也。空山臥疾。家業先貧。
老母年尊。兄弟祿薄。若待家辦。則委骨於巉喦之峰矣。意
者欲以開歲五月穀子熟時。試合此藥。非天下名流貴族。
王公卿士。以仁惻之心。達枯骨朽株者。孰能濟之哉。今力
疾賦詩一篇。遍呈當代博雅君子。雖文不動俗。事或傷心。
儻遇晏嬰。脫左驂而見贖。如逢孔子。分秉粟以相憂。則越
石原憲。不辛苦於當年矣。惟當坐禪念室。以答深仁。若諸
君子家有好妙砂。能以見及。最為第一。無者各乞一二兩
藥直。是庶幾也。仲尼曰。有能一日用其力於仁者乎。未有
力不足者。又曰。君子無終食之間違仁。在坐則參於前。在
輿則倚於衡。古人心可見矣。又曰。仁遠乎哉。我欲仁。斯仁
至矣。言能苟行之。仁道不遠也。朝英貴士。博濟而好仁者。
何必相識。故知與不知。咸送詩告。請無案劍。同掩體骸云
爾。
寄裴舍人遺衣藥直書
山僕至自都。太子舍人裴瑾之太子舍人韋方賢左史范
履冰水部員外郎獨孤思莊少府丞舍人內供奉閻知微
符璽郎喬偘並有書問余疾。兼致束帛之禮。以供東山衣
藥之費。嗟乎。代與道交喪。其來尚矣。殷揚州與外甥韓康
伯別。慨然而詠富貴他人合。貧賤親戚離。因泣下交頤。不
能自已。余以其為人也。名過其實。然窮達之際。則西狩獲
麟。所不能免。斯亦古君子之大悲也。自鄶而下。曷足譏焉。
余家咸亨中良賤百口。自丁家難。私門弟妹凋喪。七八年
間。貨用都盡。余不幸遇斯疾。母兄哀憐。破產以供醫藥。屬
歲穀不登。家道屢困。兄弟薄遊近縣。創鉅未平。雖每分多
見憂。然亦莫能取給。海內相識。亦時致湯藥。恩亦多矣。晚
更篤信佛法。於山間營建。所費尤廣。本欲息貪寡慾。緣此
更使貪心萌生。每得一物。輒喜歡更恨不足。嗚乎。道惡在
而奔競之苦茲。雖觀若空無常。而此業已就。不可中廢。祈
獲福澤。思與士君子共之。
與在朝諸賢書
昔張子房處太傅之尊。自疏於南山隱。公孫宏居丞相之
位。亦伏於東方生。伯喈已亡。孔文舉將老兵而造膝。方回
尚在。王羲之就傖奴而共談。良史書之。高賢不以為累。自
古朝野。曷常以人廢言。况下官抱疹東山。不干時事。借人
唱和。何損於朋黨。延州子期聞音竊抃。猶冀身膏丹壑。脫
寶劍於山阿。骨掩黃塵。罷瑤琴於天下。則捐金抵玉於山
谷者。非太平之美事乎。幽憂子白。
駙馬都尉喬君集序
昔文王既沒。道不在於茲乎。尼父克生。禮盡歸於是矣。其
後荀卿孟子。服儒者之褎衣。屈平宋玉。弄詞人之柔翰。禮
樂之道。已顛墜於斯文。雅頌之風。猶綿連於季葉。痛乎王
澤既竭。諸侯為麋鹿之場。帝圖伊梗。天下作豺狼之國。秦
人一滅舊章。大愚黔首。㣥書赴火。化崑岳之高烟。儒士投
坑。變蓬萊之巨壑。樂沈於海。河間王初睠睠於古篇。禮失
諸夷。叔孫通乃區區於綿蕝。安國討論科斗。五典叶從。史
遷祖述獲麟。八書爰創。衣冠禮樂。重聞三代之風。玉帛謳
歌。無墜六經之業。鬱其興詠。大雅於是為㣥。自此迄今。年
逾千祀。聖門論賦。相如為入室之雄。闕里裁詩。公幹即升
堂之客。陸平原龍驚學海。浮天泉以安流。鮑參軍鶴翥文
場。代黃金之平埒。臨曲臺之上路。面通衢之小苑。蓮紅水
碧。堪釣叟之淹留。桂白山青。宜王孫之攀折。香車貴士。不
掩龍關。縫掖書生。時通驛騎。坐蘭徑。敞松扉。北牖動而清
風來。南軒幽而白雲起。欣然命駕。弔曲江之隑淵。興盡而
歸。聆伊川之笙吹。三朝慶謁。趨劍履於南宮。五日歸休。聞
歌鐘於北里。雍容車騎。屢動雕章。嘯傲煙霞。仍含寶思。奢
不敗德。笑金谷之羅紈。儉不邀名。悲蘭陵之芻布。榮期三
樂。君寔四之。平子四愁。我無一矣。君教訓子弟。不讀非聖
之書。撫愛家僮。常恐名奴之辱。婚嫁已畢。欲就金丹。輪蓋
非榮。猶思道樹。明霞曉挹。終登不死之庭。甘露秋團。儻踐
無生之岸。凡所著述。多以適意為宗。雅愛清虛。不以繁詞
為貴。足以傳諸好事。貽厥孫謀。故撰而存之。凡為若干卷
云爾。
南陽公集序
昔者龍蹲東魯。陳禮樂而救蒼生。虎據西秦。焚詩書以愚
黔首。通其變。參天二地謂之神。合其機。一陰一陽謂之聖。
是以楚漢方鬭。蕭曹絳灌負長劍於此時。袁曹已平。徐陳
應劉弄柔翰於當代。聖人方士之行。亦各異時而並宜。謳
歌玉帛之書。何必同條而共貫。文質再而復。殷周之損益
足徵。驪翰三而改。虞夏之興兦可及。美哉煥乎。斯文之功
大矣。自獲麟絕筆。一千三四百年。游夏之門。時有荀卿孟
子。屈宋之後。直至賈誼相如。兩班敘事。得邱明之風骨。二
陸裁詩。含公幹之奇偉。鄴中新體。共許音韻天成。江左諸
人。咸好[:#AS-9061:⿰王褱]姿艷發。精博爽麗。顏延之急病於江鮑之間。疎
散風流。謝宣城緩步於向劉之上。北方重濁。獨盧黃門往
往高飛。南國輕清。惟庾中丞時時不墜。嗟乎。古今之士。遞
相毀譽。至有操我戈矛。啟其墨守。三都既麗。徵夏熟於上
林。九辯已高。責春歌於下里。蹖駮之論。紛然遂多。近日劉
勰文心。鍾嶸詩評。異議蜂起。高談不息。人慚西氏。空論拾
翠之容。質謝南金。徒辯荊蓬之妙。[:#AS-8462:⿰扌叐]十得五。雖曰肩隨。聞
一知二。猶為臆說。僉曰未可。人稱屢中。化魯成魚。曷云其
遠。非夫妙諧鍾律。體會風騷。筆有餘妍。思無停趣。作龜作
鏡。聽歌曲而知兦。為龍為光。觀禮容而識大。齊魯一變之
道。唐虞百代之文。懸日月於胸懷。挫風雲於毫翰。含今古
之制。扣宮徵之聲。細則出入無間。麤則彌綸區宇。逶迤綽
約。如玉女之千嬌。突兀崢嶸。似靈龜之孤樸。乘槎上漢。誰
問坳堂之淺深。荷戟入秦。寧議長安之遠近。是非未定。曹
子建皓首為期。離合俱傷。陸平叔終身流恨。超然若此。適
可操刀。自茲已降。徒勞舉斧。八病爰起。沈隱侯永作拘囚。
四聲未分。梁武帝長為聾俗。後生莫曉。更恨文律煩苛。知
音者稀。常恐詞林交喪。雅頌不作。則後死者焉得而聞乎。
貞觀年中。太宗外厭兵革。垂衣裳於萬國。舞干戚於兩階。
留思政塗。內興文事。虞李岑許之儔以文章進。王魏來禇
之輩以材術顯。咸能起自布衣。蔚為卿相。雍容侍從。朝夕
獻納。我之得人。於斯為盛。虞博通萬句。對問不休。李長於
五言。下筆無滯。岑君論詰亹亹。聽者忘疲。許生章奏翩翩。
談之未易。王侍中政事精密。明達舊章。魏太師直氣鯁辭。
兼包古義。來(闕十二字)禇河南風標特峻。早鏘聲於冊府。變風
變雅。立體不拘於一塗。既博既精。為學遍游於百氏。自豸
冠指佞。雞樹登賢。內掌機密。外修國史。晨趨有暇。持綵筆
於瑤軒。夕拜多閒。弄雕章於琴席。含毫顧盼。漢家之城闕
風煙。逸韻縱橫。秦地之林泉魚鳥。黃山羽獵。幾奏瓊篇。汾
水樓船。參聞寶思。南津弔屈。去逐蒼梧之雲。西路悲昂。來
挽葱巖之雪。江湖廊廟。造次不忒其儀。沙塞朝廷。顛沛必
歸於漢。是使名流俱至。兔翰闐門。愛客相尋。雞談滿席。嚶
嚶好鳥。花欲白兮柳將菲。潎潎遊魚。蓮欲紅兮蘋可望。綠
樽恒湛。齋閣臨霞。綺札逾新。園亭坐月。凡所著述。千有餘
篇。今之刊寫。成三十卷。早遊西鎬。及周史之闕文。晚臥東
山。憶漢庭之遺事。平津侯之賓館。馬廏蕭條。李司隸之仙
舟。龍門荒毀。交交黃鳥。集於栩兮集於桑。營營蒼蠅。止於
藩兮止於棘。九原可作。松有隧兮兔有埏。三湘不追。川無
梁兮鳥無徑。輟斤之慟。何獨莊周。聞笛而悲。寧惟向秀。徒
勤觀海。未知渤潏之倪。永好談天。莫究氤氳之數。遂抽短
翰。為之序云。
樂府雜詩序
聞夫歌以永言。庭堅有歌虞之曲。頌以紀德。奚斯有頌魯
之篇。四始六義。存兦播矣。八音九闋。哀樂生焉。是以叔譽
聞詩。騐同盟之成敗。延陵聽樂。知列國之典彝。王澤竭而
頌聲寢。伯功衰而詩道缺。秦皇滅學。星琯千年。漢武崇文。
市朝八變。通儒作相。徵博士於諸侯。中使驅車。訪遺編於
四海。發詔東觀。縫掖成陰。獻書南宮。丹鉛踵武。王風國詠。
共驪翰而升沈。里頌途歌。隨質文而沿革。以少卿長別。起
高唱於河梁。平子多愁。寄遙情於壠坂。南浦動關山之役。
作者悲離。東京興黨錮之誅。詞人哀怨。後人鼓吹樂府。新
聲起於鄴中。山水風雲。逸韻生於江左。言古興者多以西
漢為宗。議今文者或用東朝為美。落梅芳樹。共體千篇。隴
水巫山。殊名一意。亦猶負日於珍狐之下。沈螢於燭龍之
前。辛勤逐影。更似悲狂。罕見鑿空。曾未先覺。潘陸顏謝。蹈
迷津而不歸。任沈江劉。來亂轍而彌遠。其有發揮新體。孤
飛百代之前。開鑿古人。獨步九流之上。自我作古。粵在茲
乎。樂府者。侍御史賈君之所作也。君升堂入室。踐龜字以
長驅。藏翼蓄鱗。展龍圖以高視。林宗一見。許以王佐之才。
士季相看。知有公卿之量。南國蛟龍之燿。下觸詞鋒。東家
科斗之書。來游筆海。朝陽弄翮。即踐中京。太行垂耳。先鳴
上路。當赤縣之樞鑰。作高臺之羽儀。動息無隔於溫仁。顛
沛安由乎正義。玉階覆奏。依然汲直之聞。銅術埋輪。先定
雍門之罪。霜臺有暇。文律動於京師。繡服無私。錦字飛於
天下。九成宮者。信天子之殊庭。㣥山之一都也。五城既遠。
得崑閬於神京。三山已沈。見蓬萊於古輔。紫樓金閣。雕石
壁而鏤㣥峯。碧甃銅池。俯銀津而橫眾壑。離宮地險。丹磵
四周。徼道天迴。翠屏千仞。衞尉寢蒙茸之署。將軍無刁斗
之警。中巖罷燠。飛霜為之夏凝。太谷生寒。層淮以之秋沍。
天子萬乘。驅鳳輦於西郊。㣥公百僚。扈龍軒而北輔。春秋
絡繹。冠蓋滿於青山。寒暑推移。旌節喧於黃道。夕宿雞神
之野。朝登鳳女之臺。青鳥時飛。白雲無極。千年啟聖。邈同
汾水之陽。七日期仙。頗類緱山之曲。經過者徒知其美。揄
揚者未歌其事。恭聞首唱。遂屬洛陽之才。俯視前修。將麗
長安之道。平恩公當朝舊相。一顧增榮。親行翰墨之林。先
標唱和之雅。於是懷文之士。莫不嚮風靡然。動麟閣之雕
章。發鴻都之寶思。雲飛綺札。代郡接於蒼梧。泉湧華篇。岷
波連於碣石。萬殊斯應。千里不違。同晨風之鴪北林。似秋
水之歸東壑。洋洋盈耳。豈徒懸魯之音。郁郁文哉。非復從
周之說。故可論諸典故。被以笙鏞。爰有中山郎徐令。雅好
著書。時稱博物。探亡篇於古壁。徵逸於道人。撰而集之。
命余為序。時褫巾三蜀。歸臥一邱。散髮書林。狂歌學市。雖
江湖廊廟。賓廡蕭條。綺季留侯。神交髣髴。遂復驅偪幽憂
之疾。經緯朝廷之言。凡一百一篇。分為上下兩卷。俾夫舞
雩周道。知小雅之歡娛。擊壤堯年。識太平之歌詠云爾。
宴梓州南亭詩序
梓州城池亭者。長史張公聽訟之別所也。徒觀其巖嶂重
復。川流灌注。雲窗綺閣。負繡堞之逶迤。澗戶山樓。帶金隍
之繚繞。信巴蜀之奇制也。時鳳扆多閒。上得和平之政。鯷
瀛有截。下無交爭之人。以公寄切上僚。故久無州將。連四
千石之重任。總十萬井之雄班。職逾劇而道彌高。位逾崇
而德彌廣。市獄無事。時狎鳥於城隅。邦國不空。且觀魚於
濠上。賓階月上。橫聯蜷之桂枝。野院風歸。動葳蕤之萱草。
則有明珠愛客。置芳酒於十旬。羽服神交。契仙遊於五日。
圓潭瀉鏡。光浮落日之津。雜樹開幃。彩綴飛煙之路。藤蘿
杳藹。挂疎陰以送秋。鳧雁參差。結流音而將夕。百年之歡
不再。千里之會何常。下客悽惶。暫停歸轡。高人賞玩。豈輟
斯文。咸請賦詩。以紀盛集。
七日綿州泛舟詩序
諸公迹寓市朝。心游江海。訪奇交於千里。惜良辰於寸陰。
常恐辜負琴書。荒凉山水。於是脫屣人事。鳴棹川隅。言追
挂犢之才。用卜牽牛之賞。邊生經笥。送炎氣以濯纓。郝氏
書囊。臨秋光而曝背。似遇緱山之客。還疑星漢之游。願駐
景於高天。想乘霓於縮地。繁絲亂響。凉酎時斟。戲翔羽於
平沙。釣潛鱗於曲浦。乘流則逝。不覺忘歸。咸可賦詩。探韻
成作。
楊明府過訪詩序
夫清風動駕。謁阮籍於山陽。素雪乘舟。訪戴逵於江路。猶
名高好事。迹標良史。未有鶯臨綺月。筵開許郭之談。花聚
繁星。門枉荀陳之馭。泛煙光於紫瀲。翻露色於丹滋。亭臯
一望。平蕪千里。萋萋芳草。童兒牧馬之場。亹亹朝川。野老
休牛之塔。釣臺隱隱。先生之桑梓可知。茨嶺巖巖。隱士之
風流尚在。豈使臨卭樽酒。歌賦無聲。彭澤琴書。田園寢詠。
宴鳳泉石翁神祠詩序
夫圯上黃公。靈期已遠。湘中元乙。化跡難徵。况乎神理巋
然。近帶青溪之路。[:#AS-9061:⿰王褱]姿可望。俯控丹巖之下。予以歸骸空
谷。言隔市朝。濯髮長川。載離寒暑。心灰兩寂。長無具爾之
歡。形木雙枯。將有終焉之志。不悟喬鸎始囀。喈喈於鶺鴒。
野萼初開。鞾鞾於棠棣。命壺觴而引宴。即沐新蘭。尋磵戶
以安歌。仍攀野桂。萋萋春草。王孫游兮不歸。秩秩斯干。幽
人去而忘返。鼓我舞我。修袖滿於中巖。神之聽之。多祜興
於觸石。爰有嘉命。咸遣賦詩。請題四韻。列之如右。
相樂夫人檀龕讚(并序)
相樂夫人韋氏者。益州都督長史胡公之繼親也。夫人寓
跡蘭閨。栖情香岫。琢磨六行。與三明而並驅。馳騖四禪。將
十訓而齊駕。粵以乾封紀歲。流火司晨。敬遣靈龕。奉圖真
相。青蓮皓月。爭華蚊睫之端。寶樹天花。競爽鴻毛之際。納
須彌於纖芥。嘗謂徒言。置由旬於方丈。今過其實。重宣此
義。敢為讚云。
猗歟寶相。顯允神功。規模鹿苑。圖寫龍宮。分身諦聽。列坐
談空。㣥天颯纚。眾寶玲瓏。雕窗引月。鏤網搖風。一窺妙境。
高謝塵蒙。
益州長史胡樹禮為亡女造畫讚
夫鎔金逞妙。徒鏧中人之產。架寶崇奢。未階大乘之化。豈
若圖徽紈素。卷舒方丈之筵。表裏丹青。藻繪多林之色。獨
為先覺。其在茲乎。益州長史公。道洽中孚。履黃裳以貞吉。
寄隆分陝。苴白茅而涉川。猶為龜組相輝。不離泡幻之域。
熊車結轍。尚迷苦愛之津。爰捨淨財。幸求多福。為亡女宇
文氏敬造像等。徵奇綃於水府。採妙色於霞莊。月面澄華。
疑金雲之夜敞。蓮毫吐照。狀珠浦之晨開。花寶參差。眺鶴
林其非遠。仙雲肸蠁。登鷲嶺其可望。窮形盡相。陋燕壁之
含丹。寫妙分容。嗤吳屏之墜筆。式揚顯福。俾讚幽魂。其詞
曰。
正教東漸。遺像西至。化格三天。功超十地。偉歟大士。宏茲
遠致。追慟幽途。載營檀施。皎潔霜紈。照影丹素。果發金口。
蓮生玉步。地寶天花。星羅雲布。慧炬長設。迷津永度。
五悲文(并序)
自古為文者。多以九七為題目。乃有九歌九辨九章七發
七啟。其流不一。余以為天有五星。地有五嶽。人有五常。禮
有五禮。樂有五聲。五者。亦在天地之數。今造五悲。以伸萬
物之情。傳之好事耳。
悲才難
一悲曰。恭聞古之君子兮。將遠適乎百蠻。何故違父母之
宗國。從禽獸於末班。將矯詞兮不往。將背俗兮不還。寧曲
成而薄喪。不直敗以厚顏。彼聖人兮猶若此。况不肖於中
間。古往今來。邈矣悠哉。嵇生玉折。顏子蘭摧。人兮代兮俱
盡。代兮人兮共哀。至如左邱失明。冉耕有疾。兵法作而斷
足。史記修而下室。高明者鬼瞰其門。正直者人怨其筆。雖
為鏡於前代。終抱痛於今日。別有漢陽許掾。邠國臺卿。抗
希代之奇節。負超時之令名。坎壈九死。離披再生。伊才智
之為患。故賢哲之所嬰。若乃賈長沙之數奇。崔亭伯之不
偶。思欲削魯史之高行。鉗楊墨之辯口。為書為禮。驅季俗
於三古之前。垂譽垂聲。正頹綱於百王之後。天子聞之而
欲用。㣥公畏之而莫取。徒窘蠢於泥沙。竟龍鍾於塵垢。異
乎。稽之古人則如彼。考之今代又如此。近有魏郡王公曰
方。華陰楊氏曰亨。咸能博達奇偉。覃思研精。探孔門之禮
樂。吞鬼谷之縱橫。嶽秀泉澄。如川如陵。高談則龍騰豹變。
下筆則煙飛霧凝。土則官終於郡吏。楊則官止於邑丞。何
異夫操太阿以烹小鮮。飛夜光而彈伏翼。灼金龜兮訪兆。
邀玉騏兮騁力。雖勞形而竭思。吾固知其不得。予之昆兮
曰杲之。余之季兮曰昂之。杲也杲杲兮如三足之烏。昂也
昂昂焉如千里之駒。杲之為人也風流儒雅。為一代之和
玉。昂之為人也文章卓犖。為四海之隋珠。並蘭馨兮桂郁。
俱龍駒兮鳳雛。生於戰國。則管樂之器。長於闕里。則游夏
之徒。以方圓異用。遭遇殊時。故才高而位下。咸默默以遲
遲。青青子衿兮時向晚。黃黃我綬兮鬢如絲。昆兮何責。坐
乾封兮老矣。季兮何負。橫武陵而棄之。舉天下兮稱屈。何
暗室之足欺。為小人之所笑。為通賢之所悲。童子尚知其
不可。矧衡鏡與著龜。故曰至道之精。窅窅冥冥。至道之極。
昏昏默默。焚符破璽而人朴鄙。剖斗折衡而人不爭。捩工
倕之指而天下始巧。膠離婁之目而天下始明。然後除其
矯點之患。安其性命之精。太平之代。萬物肫肫。凡聖脗合。
賢愚淆昏。公卿不接友。長吏不迎尊。當成康勿用。何暇談
其兵甲。典謨既作。焉得耀其書論。雖有晏嬰子產。將頓伏
於閭巷。雖有冉求季路。且耕牧於田園。彼尋常之才子。又
焉可以勝言。命鸞鳳兮逐雀。驅龍驥兮捕鼠。使掌事者校
其功兮。孰能與隼狸而齊舉。金為舟兮[:#AS-827B:●]瑁楫。不可以陟
邱陵些。珠為衣兮翡翠裳。不可以混樵蒸些。何器用之乖
刺。悼斯人之勤奓。倚長巖以為枕兮。吸流光以高臥。見城
市以盈虛。若蚊虻之相過。當其時也。巢由滿野。不知稷契
之尊。周召盈朝。莫救夷齊之餓。若夫管仲不遇齊桓。則城
陽之贅壻。太公不遭姬伯。亦棘津之漁夫。一仁一義。柴也
來兮由也醢。一忠一孝。微子去兮箕子奴。聖人百慮而一
致。君子同歸而殊途。推既焚兮胥既溺。桀亦放兮文亦拘。
笙簧六籍。則秦谷有坑儒之痛。黼藻百行。則漢家有黨錮
之誅。鄴都傾覆。飛禍[:#AS-8563:⿰⺯⿸厂⿱田坴]於高鼻。洛陽板蕩。橫死坐其無鬚。
喔吚口[:#AS-FBED:●]栗嘶。口含天憲。睚眦蠆芥。屍僵路隅。變化與屈
伸交逐。窮達與存亡並驅。因其所有而有之。則萬物無不
有。就其所無而無之。則萬物無不無。有竅而生。寧惟混沌。
無用而飽。何獨侏儒。是以蘧伯玉卷兮長卷。甯武子愚兮
更愚。庭有樹兮樹有荊。園有鳥兮鳥有鴒。鴒其鳴矣。思諸
兄矣。荊其顇矣。思諸季矣。巖有芳桂。隰有棠棣。枝巃嵷兮
相樛。葉翩翻兮相翳。天之生我。胡寧不惠。何始吉兮初征。
悲終凶於未濟。
悲窮道
二悲曰。流淚公子。傷心久之。歷萬古以抽恨。橫八荒而選
悲。有幽巖之臥客。兀中林而坐思。形枯槁以崎嶬。足聯踡
以緇釐。悄悄兮忽愴。眇眇兮惆悵。迢遙兮獨蹇。淹留兮空
谷。天片片而雲愁。山幽幽而谷哭。露垂泣於幽草。風含悲
於拱木。徒觀其頂集飛塵。尻埋積雪。骸骨半死。血氣中絕。
四支萎墮。五官欹缺。皮襞積而千皺。衣聯褰而百結。毛落
鬚禿。無叔子之明眉。脣亡齒寒。有張儀之羞舌。仰而視睛。
翳其若瞢。俯而動身。羸而欲折。神若存而若亡。心不生而
不滅。其所居也不爨。其所狎也非人。古樹為伴。朝霞作隣。
下陰森以多晦。傍恍惚兮無垠。松門草合。石路苔新。公子
方撫其背兮曳其裾曰。子非有唐之文士歟。燕地之高門
歟。昔也子之少則玉樹金枝。及其長則龍章鳳姿。立身則
淹中不足言其禮。揮翰則江左莫敢論其詩。每兢兢於暗
室。恒詡詡於明時。常謂五府交辟。三臺共推。朝紆會稽之
綬。夕獻長楊之辭。痛私門之禍速。惜公車之詔遲。豈期晦
明乖序。寒燠愆度。鱗傷羽折。筋攣肉蠧。離披於丹澗之隅。
觳[:#AS-FBEF:●](土[:#AS-FBEC:●]
[:#AS-FEEA:●]
[:#AS-FBEC:●]角)[:#AS-FBED:●]束[:#AS-FBF0:●]於藪山之路。已焉哉。已焉哉。
崑山玉石忽摧頹。事去矣。事去矣。古今聖賢悲何已。天道
如何。自古相嗟。項羽帳中之飲。荊卿易水之歌。何壯夫之
懦抑。伊兒女之情多。借如蘇武生還。溫序死節。王陵之母
伏劍。梁之妻泣血。事
蓋迫於功名。情有兼於貞烈。若關羽漢陰。田橫海島。孤城
已迫。疲兵尚老。離離碣石之鴻。羃羃江潭之草。迴首永訣。
吞聲何道。及夫獻帝偷生。懷王客死。哀西都之城闕。憶南
荊之朝市。鳳凰樓上隴山雲。鸚鵡洲前吳江水。一離一別
兮。漢家宮掖似神仙。獨坐獨愁兮。楚國容華競桃李。別有
士安多疾。顏奇不起。馬援困於壺頭。冉耕悲於牖裏。平生
書劍。宿昔琴樽。研精殫於玉冊。博思浹於銅渾。思欲為龜
為鏡。立德立言。成天下之亹亹。定古今之諄諄。一朝溘臥。
萬事寧論。君徒見邱中之饒朽骨。豈知陌上之有遊魂。假
使百年兮上壽。又何足以存存。
悲昔遊
三悲曰。奇峰合沓半隱天。綠蘿蒙蘢水潺湲。因嵌巖以為
室。就芬芳以列筵。川谷縈迴兮迷徑路。山嶂重複兮無人
煙。當谽谺之洞壑。臨決咽之奔泉。中有幽憂之子。長寂寞
以思禪。暮色蹐蹐。朝思綿綿。形半生而半死。氣一絕而一
連。自言少年遊宦。來從北燕。淮南芳桂之嶺。峴北明珠之
川。東魯則過仲尼之故宅。西蜀則耕武侯之薄田。舊鄉舊
國白雲邊。飛雪飛蓬暗遠天。暫辭薊門千萬里。少別昭邱
三十年。昔時人物都應謝。聞道城隍今可憐。忽憶揚州揚
子津。遙思蜀道蜀橋人。鴛鴦渚兮羅綺月。茱萸灣兮楊柳
春。煙波淼淼帶平沙。閣棧連延狹復斜。山頭交讓之木。浦
口同心之華。嚴君平之卜肆。戴安道之貧家。月犯少微。弔
吳中之隱士。星干織女。乘海上之仙槎。長安綺城十二重。
金作鳳凰銅作龍。蕩蕩千門如錦繡。巖巖雙闕似芙蓉。題
字於扶風之柱。繫馬於驪山之松。灞池則金人列岸。太華
則玉女臨峰。平明共戲東陵陌。薄暮遙聞北闕鐘。洛陽大
道何紛紛。榮光休氣曉氤氳。交衢近接東西署。複道遙通
南北軍。漢帝能拜嵩邱石。陳王巧賦洛川雲。河水河橋木
蘭栧。金閨金谷石榴裙。曾入西城看歌舞。也出東郊送使
君。一朝顦顇無氣力。暴骸委骨龍門側。當時相重若鴻鐘。
今日相輕比蟬翼。驅代情兮共此。何余哀之能得。使我孤
猿哀怨。獨鶴驚鳴。蘿月寡色。風泉罷聲。嗟昊天之不弔。悲
后土之無情。松架森沈兮戶內掩。石樓摧折兮柱將傾。竊
不敢當雨露之恩惠。長痛恨於此生。
悲今日
四悲曰。傾蓋若舊。白頭如新。嘗謂談過其實。辨而非真。自
高枕箕潁。長揖交親。以蕙蘭為九族。以風煙為四隣。朝朝
獨坐。惟見㣥峰合沓。年年孤臥。常對古樹輪囷。相弔相哭。
則有饑鼯啼夜。相慶相賀。則有好鳥歌春。林麌麌兮多鹿。
山蒼蒼兮少人。時向西溪吸水。或就東巖負薪。百年之中。
皆為白骨。千里之外。時見黃塵。平生連袂。宿昔銜杯。談風
雲於城闕。弄花竹於池臺。皆是西園上客。東觀高才。超班
匹賈。含鄒吐枚。一琴一書。校奇蹤於既往。一歌一詠。垂妙
製於將來。絃將調而雪舞。筆屢走而雲迴。自謂蘭交永合。
松契長幷。通宵扼腕。終日盱衡。罵蕭朱為賈豎。目張陳為
老兵。悲蒼黃兮驟變。恨消長之相傾。貴而不驕。人皆共推
晏平仲。死且不朽。吾每獨稱范巨卿。及其蹇產摧聯。支離
括撮。已濡首兮將死。尚搖尾兮求活。莊西貸而魚窮。姬東
徂而狼跋。今皆慶弔都斷。存亡永闊。凴駟馬而不追。寄雙
魚而莫達。向時之清談尚存。今日之相知已沒。則有河濱
漂母。隴上樵夫。盤飧帶粟。粥[:#AS-8456:⿺麥丏]兼麩。藜羹一簋。濁酒一壺。
夫負妻戴。男歡女娛。攀重巒之岝㟧。歷飛澗之崎嶇。哀王
孫而進饋。問公子之所須。因謂予曰。哀哉可憐。聖人之過
久矣。君子之罪多焉。詩書禮樂。適足衰人之神用。宗族朋
友。不足駐人之頹年。削跡伐樹。孔席由來不暖。摩頂至踵。
墨突何時有烟。一朝至此。萬事徒然。自昔相逢。把臂談元。
橫雕龍於翠瓦。飛縞鳳於瓊筵。各自雲騰羽化。谷變鶯遷。
鳴香車於闕下。曳珠履於君前。豈憶荒山之幽絕。寧知枯
骨之可憐。傳語千秋萬古。寄言白日黃泉。雖有㣥書萬卷。
不及囊中一錢。
悲人生
五悲曰。禮樂既作。仁義不[:#AS-8FBB:●]。死生有命。富貴在天。一變一
化。一虧一全。去其外物。歸於內篇。儒與道兮。方計於前。其
書萬卷。其學千年。鐘鼓玉帛。蹩薜[:#AS-FBEC:●]足蹁躚。金木水火。混
合推遷。六合之內。慕其風兮如市。百代之後。隨其流兮若
川。三界九地。往返周旋。四生六道。出沒牽聯。硠硠磕磕。蠢
蠢翾翾。受苦受樂。可悲可憐。有超然之大聖。歷曠劫以為
期。戒定慧解非因人。慈悲喜捨非見思。聞儒道之高論。乃
撞鐘而應之。曰止止善男。予觀向時之華說。乃天下之辯
士。請弄宜僚之丸。以合兩家之美。若夫正君臣。定名色。威
儀俎豆。郊廟社稷。適足誇耀時俗。奔競功名。使六藝相亂。
四海相爭。我者遺其無我。生者哀其無生。孰與乎身肉手
足。濟
生人之塗炭。國城府庫。恤貧者之經營。捨其有愛以至於
無愛。捨其有行以至於無行。若夫呼吸吐納。全身養精。反
於太素。飛騰上清。與乾坤合其壽。與日月齊其明。適足增
長諸見。未能永證無生。孰與夫離常離斷。不始不終。恒在
三昧。常遊六通。不生不住無所處。不去不滅無所窮。放毫
光而普照。盡法界與虛空。苦者代其勞苦。蒙者導其愚蒙。
施語行事。未嘗稱倦。根力覺道。不以為功。所言未畢。儒道
二客離席。再拜稽首而言曰。大聖哉。孔晚聞道。耼今已老。
徒知其一。未究其術。何異夫戴盆望天。倚杖逐日。蒼蒼之
氣未辨。昭昭之光已失。嗚乎。優優㣥品。遑遑眾人。雖鑿其
竅。未知其身。來從何道。去止何津。誰為其業。誰作其因。一
翻一覆兮如掌。一生一死兮若輪。不有大聖。誰起大悲。請
北面趨伏。願終身而教之。
