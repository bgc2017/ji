欽定全唐文卷五百四十一
令狐楚(三)
請罷榷茶使奏
伏以江淮閒數年已來。水旱疾疫。凋傷頗甚。愁歎未平。今
夏及秋。稍較豐稔。方須惠䘏。各使安存。昨者忽奏榷茶。實
為蠧政。蓋是王涯破滅將至。怨怒合歸。豈有令百姓移茶
樹就官場中栽植。摘茶葉於官場中造作。有同兒戲。不近
人情。方在恩權。孰敢沮議。朝班相顧而失色。道路仄目而
吞聲。今宗社降靈。奸凶盡戮。聖明垂祐。黎庶合安。微臣伏
蒙天恩。兼領使務。官銜之內。猶帶此名。俯仰若驚。夙宵知
愧。伏乞特迴聖聽。下鑒愚誠。速委宰臣除此使額。緣軍國
之用或闕。山澤之利有遺。許臣條疏。續具聞奏。採造將及。
妨廢為虞。前月二十一日內殿奏對之次。鄭覃與臣同陳
論訖。伏望聖慈。早賜處分。一依舊法。不用新條。唯納榷之
時。須節級加價。商人轉賣。必較稍貴。即是錢出萬國。利歸
有司。既無害茶商。又不擾茶戶。上以彰陛下愛人之德。下
以竭微臣憂國之心。遠近傳聞。必當感悅。
遺疏
臣永惟際會。受國深恩。以祖以父。皆蒙裦贈。有弟有子。並
列班行。全要領以從先人。委體魄而事先帝。此不自達。誠
為甚愚。但以永去泉扃。長辭雲陛。更陳尸諫。猶進瞽言。雖
號叫而不能。豈誠明之敢忘。今陛下春秋鼎盛。寰海鏡清。
是修教化之初。當復理平之始。然自前年夏秋已來。貶譴
者至多。誅戮者不少。伏望普加鴻造。稍霽皇威。歿者昭洗
以雲雷。存者霑濡以雨露。使五穀嘉熟。兆人安康。納臣將
盡之苦言。慰臣永蟄之幽魄。
代李僕射謝子恩賜狀
右。臣得進奏院狀報。中和日伏蒙天恩。賜臣男公敏內宴。
并賜前件綾羅三十疋銀椀一者。臣伏以桃花始開。蓂莢
初吐。陛下式崇佳節。以慶仲春。舞八卦於廣庭。陳四詩於
別殿。道光在鎬。義冠濟汾。蓋所以勞徠勳賢。昭明慈惠。男
公敏年方童幼。智乏老成。何殊一芥之微。忽宴九天之上。
乳口而餐嘗鼎食。青衿而陪列朝班。越次之恩已深。踰涯
之賜仍及。色絲成疋。爛盈其箱篋。白金為器。皎映於杯盤。
澤流而九族皆榮。信至而萬夫相慶。生子如父。無功則同。
知臣者君。報德何日。徘徊官次。喜懼交并。戎守有限。不獲
陳謝。無任感恩結戀屏營之至。
第二狀
右。臣得男公敏狀。今月十八日。中使王希朝到院。奉宣聖
旨。緣臣男患耳。賜絹一百疋以充藥直。并遣醫人劉江診
療者。臣自受國恩。已更歲序。其於功績。絲髮未伸。夙夜憂
兢。不知所處。男公敏昨緣耳疾。今赴上都。素乏義方。未能
典謁。豈意陛下惻隱之德。俯加於纖芥。敦睦之慈。旁流於
枝葉。殊恩猥及。渥澤曲臨。特降醫工。厚沾藥直。雛犢之疾。
料即痊除。君親之恩。何可報效。榮光燭於府舍。喜氣溢乎
閨門。恩深命輕。繼以感泣。戎役有限。未獲躬詣闕庭陳謝。
不勝感戴。
第三狀
右。臣得進奏官趙履溫狀報。中使姚文嵩到院。奉宣進旨。
賜臣男公敏冬至節料羊酒麵等。伏以愚臣在邊。賤等螻
蟻。弱子兼疾。微如塵埃。豈意陛下施惠必均。推恩皆及。屬
登臺以望之日。降其出如綸之言。錫香醪而滿壺。頒肥羜
以盈几。伏自惟念。不勝所蒙。一門驚莫大之榮。百眾賀非
常之慶。未知報效。空積慙惶。日月高明。照臣忠懇。所守有
限。未獲躬詣闕庭陳謝。不勝感戴戀結之至。
第四狀
右。臣得進奏院狀報。前月二十九日。中使某至。奉宣進旨。
賜臣男公敏歲料羊酒麵等。臣自領北藩。於今五稔。曾無
明略。以奉大猷。孤直愚忠。未足報陛下萬分之一。男公敏
伏緣醫療。勒赴京都。尚未平除。爰逢歲節。豈意翩蜎微物。
飛舞於東風。靃靡輕生。霑濡於春雨。降少牢而頒賜。[:#AS-89D0:●]中
使以宣傳。麵起玉塵。酒含瓊液。鼷鼠飲河之腹。聞以滿盈。
老牛舐犢之心。喜無終極。深恩似海。宏覆如天。寧惟感激
一門。實亦光明九族。何階報答。終日慙惶。空將許國之身。
誓竭在邊之力。所守有限。不獲陳謝。無任感恩抃躍之至。
第五狀
右。臣得進奏院狀報。二月二十九日。中使某至。奉宣進旨。
賜臣男公敏寒食節料羊酒麵等。至二十一日。中使某又
宣賜麥粥餅餤者。臣伏以天地之恩。所加斯厚。君臣之義。
有感則深。臣自守近藩。曾無薄效。緣恩據義。以月繫年。男
公敏未識憲章。獲參班序。每因令節。又沐殊私。頒首之羊。
委其全體。擢芒之麥。散以輕塵。粥既擬於瓊膏。餤有同於
萍實。出為寵錫。皆申上帝之心。食以充盈。莫非小人之腹。
涓毫未展。饕餮已頻。常懷覆餗之憂。有忝分甘之施。苟仁
之逮下。微物敢讓於生成。如澤或因臣。瑣質何堪於負荷。
官守有限。不獲陳謝。無任感恩抃躍之至。
第六狀
右。臣得進奏院狀報。今月九日。中使李朝誠到院。奉宣進
旨。賜前件節料麵肉等。次十日。中使徐智嚴奉宣聖旨。又
賜麥粥餅餤者。寵榮便繁。錫賚稠謺。或陳於廊廡。或貯在
樽壺。酒可駕車。麵疑經市。而况㞕杏實以為粥。味甜於蜜。
卷牢肉以成餤。規大於拳。皆出御廚。無非仙饌。面牆之目。
未嘗窺見。含糗之口。忽此捧嘗。恩逾涯分。榮冠倫列。在微
臣而過幸。日益憂兢。念小子之何知。無由答效。身輕施重。
負荷難勝。所守有限。不獲陳謝。無任抃躍之至。
為人作謝防秋迴賜將士等物狀
右件將士。中使朱孝誠監領。某月日平安到太原。其賞物
并勅給付訖。臣伏以受命以行。人臣之節斯著。及期而代。
君父之仁已深。陛下愛育武夫。綏懷猛士。采薇遣戍。既霈
挾纊之恩。出車勞旋。又有分縑之澤。纔識家而兢入。俄拜
賜以嵩呼。盡忘征役之勞。固感生成之德。况臣叨居將帥。
獲沐恩波。所守有限。不獲陳謝。
為人作謝賜行營將士疋段并設料等物狀
右。臣得行營兵馬使李黯狀報。伏蒙聖恩賜前件疋段設
料者。伏以懷生之類。莫非王臣。有事之時。惟聽君命。今者
天誅小醜。恩施㣥雄。豈謂偏裨。皆蒙賜賚。需以飲食。比肩
而膚革充盈。賁於束帛。連袂而衣裳華楚。空知飽德。何以
勝恩。競堅摩壘之心。爭竭拘原之力。臣叨居將帥。誓埽寇
仇。感戴屏營。倍萬恒品。
為人謝賜行營將士襖子及弓弩狀
右。臣得兵馬使李黯狀。伏蒙聖恩賜前件物等者。伏以狂
賊未平。偏師在遠。臣並全支器械。厚給衣裝。陛下念以戰
爭。矜其寒苦。特頒星使。猥降天波。衣絮八蠶之[:#AS-92F9:⿰帛⿱丿糸]。暖如狐
腋。弓纏九牛之角。勁若烏號。頒及連營。來從內府。遙知被
服。皆不憚於兵鋒。緬想操張。悉將穿於虜骨。歡聲感動。勇
氣蒸騰。信山嶽之可移。豈妖氛之足滅。臣名叨將帥。志埽
寇讎。沐恩澤而空深。效勤勞而尚淺。誓將忠懇以勵驍雄。
所守有限。不獲陳謝。
為人謝賜天德防秋將士絁絹狀
右。臣今月七日中使朱孝誠至。伏奉詔書。兼宣恩旨。賜前
件絁絹等。臣伏以武夫之用。職在防虞。壯士之心。樂從征
役。陛下仁慈廣被。渥澤旁流。諭以功名。賜之[:#AS-92F9:⿰帛⿱丿糸]帛。荷殊私
而東拜。悉有兼衣。賈餘勇而西行。若無遠道。同將日力。共
振天聲。臣猥守藩隅。叨居將帥。欣榮感戴。實百恒情。
為人謝賜將軍官告狀
右。臣中使朱孝誠至。伏奉詔命慰問臣。并宣慰旨。允臣所
奏。當使諸將官賜前件告身者。寵命從天。榮光溢路。讙呼
感戴。皆不自勝。臣素質懦愚。叨居上將。微誠空竭。薄效未
伸。伏蒙陛下曲降天波。俯加王澤。華資清秩。周及於百夫。
喜氣讙聲。喧傳於一道。家藏寶軸。人受綸言。三軍驚非次
之榮。萬井賀殊情之慶。誓將苦節。上答明恩。謹准勅捧受
分給訖。臣與諸將等限以所守。不獲詣闕陳謝。無任抃躍
之至。
為人謝宣慰狀
右。監軍李輔光迴。伏奉勅書手詔。宣慰臣及參佐將校官
吏等者。臣竊位大藩。連榮近屬。戴山之力雖竭。橫草之功
未聞。寢興以思。憂愧若厲。伏惟陛下日明於上。子育其人。
降玉筯之天書。遣銀璫之星使。宸心照育。下浹於將校。慈
旨丁寧。旁霑於掾吏。讙呼之聲雷動。舞抃之袖雲翻。榮光
併臨。愁疾如失。不勝欣喜感戴之至。
謝勅書手詔慰問狀
右。監軍使李輔光迴。伏奉勅書手詔。慰問臣及將士等者。
臣自守大藩。未伸微效。每承渥澤。實所慙惶。今者伏蒙陛
下宏覆幬之仁。與天為大。廣照臨之意。如日斯升。特遣王
人。復還使府。捧絲綸之明詔。光寵賤微。吐汗漫之溫言。霑
濡㣥萃。浮空而喜氣成霧。動地而讙聲若雷。空知受恩。何
以勝德。所守有限。不獲陳謝。無任感戴之至。
謝口勅慰問狀
右。中使孟昇進至。伏奉口勅。慰問臣及將士等。臣素非公
才。叨總戎律。清平無事。績用未彰。伏惟陛下子惠兆人。天
成萬物。降星分之使。宣綸出之言。問以炎凉。勉其勞役。恩
踰素望。榮冠常倫。跪聽讙呼。眾心如一。臣等不勝感戴之
至。
謝宣慰狀
右。監軍使某迴。伏奉勅書手詔。兼宣恩旨。慰問臣及將士
等。伏以天地大鈞。固無私於覆載。豚魚微類。皆有荷於生
成。臣實庸虛。叨膺獎用。至於師人輯睦。封略乂安。皆稟廟
謀。無非宸算。豈意夭慈廣被。聖眷旁流。歸復監臨。昭宣慰
撫。為膏之雨。泛洒於編人。如綍之言。傳聞於列校。讙生眾
口。感結㣥心。同守節以戴天。各輸忠而報國。臣與將士等
不勝感恩抃躍之至。
謝勅書手詔慰問狀
右。某月日。中使某至。伏奉勅書手詔。慰問臣及將士參佐
等。并賜臣官告旌節。兼宣口勅。授臣節制者。臣伏以聖澤
汪洋。高卑盡滿。皇明照耀。微細不遺。內愧瑣材。上煩慈旨。
朝聞夕惕。豈復遑寧。夜思晝行。不敢失墜。今者三軍輯睦。
萬井歡康。皆憑天威。盡出宸算。慙將孱劣。虛受恩榮。某月
日已差衙官某奉表陳謝訖。無任感戴之至。
謝宣慰諸州軍鎮等狀
右。中使至。伏奉某月日詔書。令中使宣慰諸州刺史外鎮
將士等。令臣亦使人安撫者。臣准詔差虞候張液。隨中使
某所在存問。以某月日却到太原。伏以設官分職。邦國之
恒規。秉義納忠。人臣之素分。伏惟皇帝陛下嘉其奉上。念
以守邊。降驛騎於九重。諭天心於萬里。法南風之長養。豈
擇卑微。並白日之照臨。不遺遐遠。邊城將校。井里黎人。競
鼓舞於皇明。盡霑濡於聖澤。室家相慶。關塞無虞。臣忝守
戎旃。無任忻抃之至。
為崔仲孫弟謝手詔狀
右。中使尹偕至。伏奉手詔。慰問臣等。伏以聖澤均霑。天光
下燭。欣榮感戴。不勝自任。臣生代未諧。遭家不造。嬰孩之
日。長養於外家。童冠之年。因依於伯姊。容身寄食。以至於
今。李說念臣以密親。署臣以散職。誓將裨補。義不依違。誠
意莫申。大期俄迫。今者獲成安泰。仰荷聖明。豈期特降恩
波。深蒙慰撫。昆蟲賤命。不可以戴天。葵藿微心。空知其向
日。親疎共感。存歿同榮。無任感恩抃躍之至。
為人謝問疾兼賜醫藥等狀
右。今月十八日。本道監軍使李某至。奉宣口勅。問臣所疾。
十九日。中使張良祐至。伏奉詔書。賜臣烏藥蓼子各一合。
藥方兩紙。并借供奉醫官兩人醫臣疾者。臣素是凡庸。猥
當朝寄。暫乖將息。特軫聖慈。綸出王言。朝昏不絕。星馳驛
騎。道路相望。頒仙藥於雲中。降神醫於天上。仰承榮寵。冀
即痊平。兢惶失圖。感戴無地。蒲柳之心猶壯。誓竭丹誠。狗
馬之齒更長。敢忘元造。臣見准詔書。與醫人商量服飲。未
及塗藥將息。腫氣已退。煩熱未定。所守有限。不獲陳謝。無
任感恩結戀之至。
為人謝詔書問疾兼賜藥方等狀
右。臣奏事官高榮朝迴。伏奉墨詔。問臣所疾。并奉宣口勅。
賜臣藥方者。臣疲駑之質。寒熱所侵。仰憑天慈。今日已損。
豈意猶煩睿想。尚軫聖衷。特降千金之方。兼飛五色之詔。
榮光一燭。愁疾如遺。誓畢微生。以酬殊造。無任感戴之至。
為人謝問疾狀
右。監軍使李輔光迴。奉宣口勅。問所疾者。臣頃因時旱。疾
以憂生。仰蒙覆育。尋就痊除。伏以君恩過厚。天聽至卑。縷
形於詞。如撫以手。顧慙微細。特繫於宸衷。內省疲羸。尚關
於睿想。榮深益懼。喜極而悲。當望雙闕以注心。守一隅而
盡力。不勝感結抃躍之至。
為人謝端午賜物等狀
右。中使王進卿至。伏奉詔書慰問臣。兼宣恩旨。賜臣及諸
將衣并百索銀器等者。臣伏以夏之為仁。實由乎長養。王
者所寶。莫重於賢能。故事將錫長年。皆於今月。因頒珍玩。
遐及庶方。誠上帝之殊私。信天朝之盛典。臣才無所取。政
不足稱。獲守司存。已為尸忝。豈意九天之慶賜。每歲必來。
五日之祺祥。無年不受。衣裳霧疊。詔旨雲繁。篋中盈綵絲
之索。案上滿真金之器。方圓通用。紅紫交光。命輕而服拜
難勝。身賤而鋪塵不稱。以榮為懼。當喜而憂。終無補於成
功。空有慙於僭賞。并准勅捧受兼分給諸將訖。所守有限。
不獲陳謝。
為人謝賜口脂等并歷日狀
右。中使吳千金至。伏奉勅書慰問臣。并賜前件口脂臘脂
紅雪紫雪各一合。并歷日一卷等者。伏以歲將更始。節及
嘉平。陛下凝香為膏。聚藥成散。頒日月於歷上。奮龍鸞於
筆端。星分九天之使。雲布一日之澤。此誠無私之殊造。均
養之深仁。而臣空抱愚忠。曾無方略。一居藩鎮。三度受恩。
朱奩忽開。鮮膩與芳馨相雜。素編既列。閏餘將分至不差。
披尋而齒算延長。塗傅而口容芳潤。油雲之覆逾廣。無以
勝任。[:#AS-92F9:⿰帛⿱丿糸]地之封粗安。未為報效。捧受賞翫。形神渙然。無任
感戴之至。
謝賜臘日口脂紅雪紫雪歷日等狀
右。中使董文萼至。伏奉詔書慰問臣。并宣恩旨。賜臣前件
物等者。臣伏以天書垂露。御歷頒年。靈膏有瓊液之容。仙
散擬雪花之狀。司天推步。定分至於四時。尚藥煎和。辨君
臣於百品。無不關於睿想。發自宸衷。下錫勳烈之臣。猶無
過分。幸霑庸微之質。實所難勝。况乏潤身之資。欣蒙苦口
之利。謹當奉揚節候。下告於萬人。宣播光輝。旁誇於九族。
殊私未答。渥澤逾深。夙夜寢興。無任感戴。
為人謝賜男歲節料并口脂臘脂等狀
右。臣得男公敏狀稱。伏奉恩旨。賜歲節料麵兩石。羊一腔。
酒五㪷。口脂臘脂紅雪各一合者。臣謬以庸虛。叨塵任使。
陛下前因蜡日。已降使臣。既霑澤口之膏。又賜雪煩之散。
一從捧受。實未遑寧。豈疲病小男。復蒙寵錫。酒漿口腹。充
溢於杯盤。藥餌脂膏。馨香於懷袖。雖君父用賞延之義。微
細不遺。而臣子非立功之人。光輝斯極。豈德澤之私於一
物。俾恩波之重若三山。夙夜寢興。以榮為懼。戎守有限。不
獲陳謝。無任感慶屏營之至。
謝賜春衣牙尺狀
右。中使某至。伏奉詔書。宣賜前件物。臣伏以衣服者身之
文章。尺寸者王之律度。被於四體。不衷則災。考以二分。無
差為貴。伏惟皇帝陛下陶蒸萬類。軌物兆人。每及新春。皆
頒上賞。其或才堪國用。智代天工。福至而驚。名成猶懼。循
省涯分。比數藝能。臣實無任。累承斯寵。曳紫光於腰下。稱
佩黃金。操素質於掌中。如持白璧。窺看耀日。舉止生風。誠
聖主全覆育之仁。顧微臣無秉持之力。蒙恩過厚。忍愧逾
深。終申一寸之功。用答九重之賜。欣榮感惕。不勝自任。
第二狀
右。中使駱元榮至。伏奉勅書手詔。慰問臣等。并賜臣春衣
二副。牙尺一枝。軍將衣二十副者。臣伏以行慶於下。惟德
所廣。受賞於上。無功則難。臣實何人。叨居重任。履冰非懼。
食蘗為甘。今者伏蒙陛下推漢后解衣之恩。寵錫春服。稽
有虞審度之典。榮頒象尺。樂官考正。無累黍之差。女御裁
縫。有奪朱之麗。而况端平皎潔。無慙七寶。輕盈綷䌨。不謝
六銖。此臣所以捧觀而似覩鈞衡。服拜而如生羽翼。謹便
分散諸將。傳示眾人。感戴欣抃。歡與臣同。所守有限。不獲
拜謝。無任欣躍之至。
謝賜冬衣狀
右。中使宋文璨至。伏奉勅書手詔。慰問臣及將士等。并宣
恩旨。賜臣等前件冬衣者。臣伏以爪牙之寄。才實甚難。衣
裳之賜。恩為至厚。臣之器質。無所任用。誠不足以膺重寄
而蒙厚恩。今陛下陶以太和。蓋其多闕。及戒寒之月。屬授
衣之時。喻比賢能。頒宣慈惠。跪聽清問。欽承寵章。宛是蠶[:#AS-92F9:⿰帛⿱丿糸
]。爛如獸錦。長皆被土。貴實兼金。分列校不辨鮮華。在微
臣最為重謺。自承天澤。不憚風威。仰戴恩光。有千鈞之重。
俯循功績。無一縷之微。空知竭誠。難以勝德。謹并捧受分
給訖。所守有限。不獲陳謝。無任感慶屏營之至。
第二狀
右。中使某至。伏奉勅書手詔。慰問臣及將士。兼宣恩旨。賜
臣等前件冬衣者。伏以綸綍之言。出於天澤。衣裳之受。必
以王功。臣職在總戎。任當平寇。效無絲髮。非聖主而豈容。
施若邱山。在愚臣而將壓。今者司寒肇至。命服載新。降自
九霄。來經千里。錯鳥章於襟帶。奮龍文於素牋。兼並縟麗。
備極[:#AS-9061:⿰王褱]奇。木石之姿。過蒙鮮飾。冰霜之氣。頓減嚴凝。曳婁
而賤質生光。憤悱而懦心增勇。終期薄效。用答深恩。謹准
勅受兼分給諸將訖。所守有限。不獲陳謝。無任感戴之至。
第三狀
右。中使吳千金至。伏奉勅書手詔。慰問臣及將士等。并宣
恩旨。賜臣冬衣兩副。及諸將衣二十副者。臣守國之藩。荷
天之寵。名聲績用。未有可稱。伏惟皇帝陛下仁育四方。澤
均㣥動。當元律開冬之候。念祁寒用事之初。書詔交飛。衣
裘疊至。墨盡龍蛇之妙。綾兼龜鶴之奇。服翫而衰殘有光。
拊循而孱懦增氣。自臣而下。萬口一聲。臣並准勅分配訖。
不勝歡抃愧戀之至。
謝賜毯價絹狀
右。監軍使李輔光迴。奉宣恩旨。賜臣前件絹者。臣當道比
年未豐。經費不足。懼乏供億。慙無智能。陛下散燭幽之光。
垂逮下之德。絲綸既出。縑帛賁來。數至累千。價盈巨萬。廣
狹中量。鮮明如冰。足以贍三軍之賜予。充百工之餼廩。捧
受欣抃。不知所裁。無任。
謝宣行哀冊文狀
右。臣先准勅撰成封進訖。奉某月日勅旨。敬依典禮。無任
號慕者。伏以範天地之大者難為狀。鐫金石之堅者難為
工。况先皇之武烈文明。迥超前古。而微臣之瞽言懵學。不
及中人。顧惟庸虛。謬獲紀述。叨蒙恩獎。特賜宣行。竊文士
之名。誠有慙色。彰聖人之德。實荷經綸。
謝賜僧尼告身并華嚴院額狀
右。中使王進卿至。奉宣恩旨。賜臣前件僧尼告身并院額
等。臣伏以有為功德。莫大於化人。無上菩提。亦先於奉國。
臣以前因慶誕。輒貢敷陳。期降福於上天。庶效祥於今古。
伏蒙陛下用至真之印。轉不退之輪。寵錫僧名。榮頒院額。
仰窺金榜。跪捧瑤緘。龍翥四維。鸞迴三點。憑大悲之力。便
至道場。承上聖之仁。必成菩薩。光生十地。歡動一方。荷天
眼之昭明。願法身之清淨。所守有限。不獲陳謝。無任欣戴
之至。
為五臺山僧謝賜袈裟等狀
右。中使蘇明俊至。奉宣聖旨。賜臣巾襪香茶念珠袈裟等。
伏以推恩之義。法雨露而必均。受施之心。戴邱山而不墜。
伏惟皇帝陛下為人心印。得佛髻珠。垂衣於空寂之門。倒
屣於清凉之境。每因令月。常降信臣。輦珍寶於九天。散芳
馨於十地。巾裁吳紵。靡不輕盈。帔衲齊紈。無非麗密。臣某
等名非長者。跡在凡夫。既結襪以經行。又焚香而宴坐。啜
楚山之新茗。煩惱頓除。持越海之名珠。聖賢可數。而煎和
百品。周遍萬僧。覩奕葉以重光。知分畦而謺慶。豈大雄慈
悲之力。盡上帝福德之田。誓當潔已禱天。虔誠報國。以無
疆為聖壽。以常樂為昌期。長承覆護之仁。永助清平之理。
限以修習。不獲匍匐陳謝。無任感戴之至。
第二狀
右。中使蘇明俊至。奉宣聖旨。賜前件袈裟蓮子念珠等物。
均散五臺山諸寺。伏以稻畦可製。降自九天。蓮菂親規。生
於八水。或光浮眼界。或香滿鼻根。豈意凡夫。今蒙寵錫。山
積於樓臺之下。無不莊嚴。雲散於林嶺之中。悉皆週遍。咸
承覆露。孰不欣榮。誓將傳印之功。以助垂衣之慶。謹并准
勅分散訖。無任感戴之至。
