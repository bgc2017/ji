欽定全唐文卷八百五十七
張穎
穎。太原人。駙馬都尉永德之父。累為藩郡列校。由內職歷
諸衛將軍。晉祖時為壽王重乂莊宅使。周廣順初。自華州
行軍司馬歷郢懷二州刺史。遷安州防禦使。為部曲所殺。
形鹽賦(以入用調鼎和羹為韻)
形鹽似虎。岐峙山立。虎則百獸最威。鹽乃萬人取給。合二
美以成體。何衆羞之能及。厥貢惟錯。將蛤蜃以俱來。充君
之庖。與昌歜而齊入。麗哉其義可嘉。其美可頌。魯崇宴賞。
周公實來。殷作和羹。傅說登用。向若美景初霽。奇狀不遙。
映金盤以皎皦。臨象筯而光昭。遠則雪山出地。近則白虎
戲朝。瞿瞿其肉。威而且猱。眈眈其目。視而不恌。立而成形
也。白黑相對。融而司味也。鹹酸必調。厥味伊何。物不可並。
水火相濟。為君子以成八珍。上下協諧。具公餗而登五鼎。
利我者則衆。成我者幾何。備物象形。即賤不干貴。皆可適
口。豈同而不和。至如大君式宴。[:#AS-82F9:⿰罇]俎充盈。形鹽具矣。以為
賓榮。意者取則國君。文足昭德。武以弭兵。時之所貴。物莫
能京。故天官敘其職。春秋美其名。必也見遺。則陸沉於懷
土。如或可用。當濟代之和羹。儻有裨於家國。在吾道之應
行。
王殷
殷。瀛州人。後唐同光末為華州馬步軍副使。天成中移授
靈武都指揮使。清泰中授祁州刺史。晉天福中改憲州刺
史。少帝嗣位。累遷奉國右廂都指揮使。漢乾祐末領夔州
節度使。周太祖即位。授天雄軍節度使。加同平章事。後被
誅。
辭奪情疏
臣為末將。出處無損益於國家。臣本燕人。值鄉國離亂。少
罹偏罰。因母鞠養訓導。方得成人。不忍遽釋苴麻。遠離廬
墓。伏願許臣終母喪紀。
劉言
言。廬陵人。仕楚文昭王馬希範為辰州刺史。恭孝王希[:#AS-9478:⿳艹口咢]
立。權武平畱後。徐威之亂。言遂盡取湖南故地。奉表於周。
除武平節度使同平章事。後為靜江指揮使王逵所殺。
收復湖湘表
臣聞域中至大。須歸正統之君。海內稱尊。合奉真明之主。
事既緣其道阻。機且務於從權。關河之信使不通。戎鎮之
牋章未達。實為暌越。罪屬稽畱。臣前年以馬氏弟兄。交相
魚肉。是希崇之失禦。致邊鎬之侵疆。當道節度使馬光惠。
早副㣥情。方施庶政。遽多耽惑。將亂紀綱。三軍商量。乃行
廢黜。臣謬居上將。忽被衆推。尋且奉表東吳。所冀且安西
土。不謂湖南節度使邊鎬。多行間諜。嘗畜陰謀。致半年未
降於新恩。而中使遽來於急詔。而又縱橫肆意。說誘五溪。
暗行文書。廣齎金帛。將謀會合。欲舉攻狀。臣請節度副使
王進逵行軍司馬何敬真別差指揮使周行逢朱全琇張
倣等。慮其姦計。恐致危亡。乃舉兵師。去平凶寇。自十月三
日水陸發兵。順水至五日收下沅江。九日又下益陽。十四
日克復湖南越池。邊鎬見其危迫。陸路奔逃。見發奇兵。掩
後追逐。料行狼狽。必恐收擒。臣素昧兵鈐。曾無將略。幸處
軍中之長。叨司閫外之權。念臣節以徒堅。望堯階而尚夐。
既復瀟湘之土宇。永依日月之照臨。幸成破竹之功。敢慢
傾葵之懇。且馳單介。徑達皇都。謹差節度押牙張崇嗣奉
表以聞。
收復湖湘狀
當道去年以湖南馬希[:#AS-9478:⿳艹口咢]弟兄傷蹇家國。陵夷淮南。差邊
鎬潛入長沙。便為據守。扶風一族。楚水萬家。並押送東吳。
固無畱者。當道有兵士二千來衆。亦被括將。累乞放迴。意
未允許。今春前節度使馬光惠。耽荒稍甚。僭侈非常。三軍
商量。乃行廢黜。臣以位居簉貳。衆意推崇。辭讓既難。藩方
無主。此際以馬光惠早歸東國。累降頒宣。臣等例奉甄昇。
未遑迴變。方思述職。隣道可明。不謂湖南。頻行間鬭。彼衆
將行討伐。當軍須舉兵師。冀先定於熊湘。復歸明於象闕。
東吳早以臣權知戎閫。未降明恩。尋有急徵。並令歸國。其
邊鎬唯懷詭詐。多畜姦謀。況五溪八州。是武陵管屬。邊鎬
暗齎金帛。密與鈎連。計料加兵。欲謀攻逼。於界首益陽縣
下砦。聚食屯師。自謂士卒精強。壕塹牢固。當道節度副使
王進逵行軍司馬何敬真指揮使周行逢朱全琇蒲公益
等。去十月三日部署大齊雲截波魚龍戰棹等三百餘艘。
計三萬人。並陸路指揮使張倣董從德等押馬步兵士二
萬餘人。同日進發。五日收下沅江縣。獲賊都監劉承遇。其
賊將李師德等五百餘人。並束甲歸降。至九日到益陽寨。
賊衆一萬餘人。堅守抵扞。攻擊自辰至未。其砦自潰。殺戮
八千餘人。捉得都指揮使夏昌。活擒八百餘人。至十一日。
橋口湘陰數處。相次歸降。至十三日。當軍水陸俱上。經長
沙城下。邊鎬見其兵勢。不敢拒張。當夜取東路奔逃。至十
四日。進逵敬真差發五千餘人追襲。除鎬先次奔竄外。掩
殺賊衆五百餘人。即日進逵敬真入湖南城。安撫軍民訖。
其東吳岳州刺史宋德權。尚倚孤壘。亦聚強兵。探知搬下
舟船。亦無鬭志。十月十八日。差指揮使蒲公益押戰船五
十隻兵士三千人。到岳州城下。其宋德權即時城而竄。便
令蒲公益權主岳州。招撫生衆。其潭州上江諸郡邑。見差
守宰撫安。
馮道
道字可道。瀛州景城人。天祐中事劉守光為幽州掾。歷晉
王從事。後唐同光中充翰林學士。遷中書舍人戶部侍郎。
明宗入洛。累拜中書侍郎同中書門下平章事。封始平郡
公。末帝嗣位。出為同州節度使。拜司空。晉滅唐。又事晉。守
司空同中書門下平章事。加司徒兼侍中。進魯國公。少帝
朝加太尉。進燕國公。罷為匡國節度使。徙鎮威勝。契丹滅
晉。又事契丹。為太傅。漢祖立。又歸漢。以太師奉朝請。周滅
漢。又事周。廣順初拜太師中書令。顯德元年卒。年七十三。
贈尚書令。追封瀛王。諡文懿。
上唐明宗徽號冊
維長興元年歲次庚寅四月甲午朔二十五日戊午。金紫
光祿大夫守尚書左僕射兼門下侍郎同中書門下平章
事充太徵宮使宏文館大學士上柱國始平郡開國侯食
邑一千五百戶食實封一百戶臣馮道銀青光祿大夫門
下侍郎兼吏部尚書同中書門下平章事監修國史判集
賢院事上柱國天水郡開國伯食邑七百戶臣趙鳳及文
武百官特進太子少傅上柱國酒泉郡開國侯食邑一千
戶臣李琪等五千八百九十七人言。臣聞天不稱高而體
尊。地不矜厚而形大。厚無不載。高無不覆。四時行乎內。萬
物生其間。總神祇之靈。叶帝王之運。日出而星辰自戢。龍
飛而雷雨皆行。元氣和而天下和。庶事正而天下正。伏惟
皇帝陛下天授一德。時歷多艱。翊太祖以興邦。佐先皇而
定難。拯嗣昭於潞困。救德威於燕危。遏思遠而全鄴都。誅
彥章而下梁苑。成再造之業。由四征之功。洎纂鴻圖。每敷
皇化。去內庫而省庖膳。出宮人而減伶官。輕寶玉之珍。卻
鷹鸇之貢。淳風既洽。嘉瑞自臻。故登極之前。人皆不足。改
元之後。時便有年。遐荒旋斃於戎王。重譯往來於蠻子。東
巡而守殷殪。北討而王都殲。破契丹而燕趙無虞。控靈武
而[:#AS-9376:●]沙並復。近以饗上元而薦太廟。就吉土而配昊天。輅
己降而雨霑。事欲行而月見。燔柴禮畢。作解恩覃。帝命咸
均。人情普悅。非陛下有道有德。至聖至明。動不疑人。靜惟
恭己。常敦孝禮。每納忠言。則何以臨御五年。澄清四海。時
久纏於災害。民驟見於和平。休徵備載於簡編。徽號過持
於謙讓。三年不允。衆志皆堅。天不以上帝自崇。日不以大
明自貴。於蒸民有惠。於元后同符。列聖皆然。舊章斯在。今
以明庭百辟。列土諸侯。中外同辭。再三瀝懇。臣等不勝大
願。謹奉玉寶玉冊。上號曰聖明神武文德孝恭皇帝。伏惟
皇帝陛下體堯舜之至道。法日月於太虛。威於夷狄。恩及
蟲魚。奉國者繼加榮寵。違天者咸就誅鋤。典禮當告成之
後。夙夜思即位之初。千秋萬歲。永混車書。
請以聖壽日為啟聖節表
臣等聞大電繞樞。哲后繼犧農之運。五星聚井。真人啟文
景之基。昌圖允洽於千年。嘉號宜光於載誕。不有稱述。曷
顯休明。伏惟皇帝陛下玉律調元。金華啟旦。上帝錫九齡
之夢。遒人聞下武之詩。德協無為。民知有慶。當大雨時行
之日。乃常星不見之辰。將歡㝢縣之心。竊效華封之祝。臣
等不勝大願。望以六月二十七日為啟聖節。著於甲令。告
彼萬方。使地角天涯。望南山而祝壽。九州四海。仰北極以
傾心。誠垂致主之功。輒敢稱君之美。
請上尊號表
先以中外同詞。華夷叶慶。敬尊往制。特上徽名。天睠未回。
王言疊降。過持謙柄。尚拘㣥情。將永顯於洪休。須再陳於
丹素。伏惟皇帝陛下中興纘祀。下武應期。務華去實。還浮
返朴。有聞善必行之聖。有無幽不燭之明。以神武戡定四
方。以文德懷柔八極。惟恭與孝。繼祖承祧。臣等考尋帝載。
奉揚休烈。請上尊號曰聖明文武恭孝皇帝。約就望而臆
譚堯德。敘聲身而首贊禹謨。此際陛下以郊禋未展於泰
壇。帝饗未修於清廟。易水之殘妖未殄。江陵之闔境未寧。
堅違丹赤之誠。更待和平之日。今則乾坤大定。書軌混同。
北暨幽陵。南窮丹徼。東踰滄海。西越流沙。率梯航者。願布
腹心。俟干羽者。已陶聲教。圜丘報本。顯陳燔燎之儀。宗祏
告虔。親奉雲韶之薦。而況萬邦胥悅。百穀順成。天垂上瑞
之文。人樂繇庚之化。雞竿作解。鳳紀維新。野喧擊壤之歌。
兵入櫜弓之詠。人祇訢合。日月重光。明哉康哉。美矣盛矣。
臣等生逢景運。仰纘丕圖。是將億兆之心。虔貢再三之請。
冀茂實永光於圖史。徽猷式冠於古今。上契天心。下從人
欲。凡厥臣庶。恭俟允俞。
請上尊號表
粵以惟帝奉天。惟臣奉主。就陽展禮。一人虔報本之心。揆
德宏猷。萬國切歸尊之願。載揚明號。思稱洪休。瞻旒冕以
獻言。望昊穹而垂允。臣等頓首。臣聞德所以誕敷四海。名
所以馳裕萬邦。苟黼藻之頌不傳。則就望之容何著。故質
文迭用。賓實相符。禮有常尊。臣子合遵於舊典。功無與讓。
君親當協於至公。伏惟皇帝陛下清明在躬。純德受命。宏
要道於天下。暢貞風於域中。通達無方。淵源不測。此所謂
聖以合道也。外宣百度。上法三光。銅渾昭乾健之規。玉燭
朗陽舒之景。無幽不燭。有感皆通。此所謂明以燭遠也。至
如用姬公之典。以御十倫。敬孔子之祠。以興四教。觀書乙
夜。徇鐸孟春。遠服殊隣。王道無偏而蕩蕩。親平叛壘。天網
不漏而恢恢。虜帳以是銷魂。并土以之脅息。此所謂文以
興教。武以宅功也。又若煦嫗萬物。昭蘇九圍。協天載以無
聲。恢帝猷而有截。涵如東海。固比南山。此所謂仁以阜成。
德以順正者也。皇帝陛下聖廣造化。明均照臨。同文班黼
黻之章。常武蓄雷霆之勢。仁兼孝以並率。德與道而相權。
總集衆方。光揚茂實。臣等不勝大願。謹上尊號曰聖明文
武仁德皇帝。恭惟雍熙之代。開泰之朝。君臣崇相正之規。
天地無不交之象。書曰一人有慶。當皇極之盛隆。詩曰萬
國作孚。在鴻名之遠逮。臣等幸逢景運。獲事朝廷。表端位
而列㣥司。各承豐澤。章至尊而舒盛德。敢怠前規。瀝懇傾
輸。望恩俞允。
請徽號內加廣道法天四字表
臣等聞乾文上布。嘗居莫大之尊。坤體下凝。克闡無疆之
道。以是發生悠久。亭育運行。人識元功。遂配高明之號。世
詳陰德。爰標博厚之名。皆彰得一之靈。盡合通三之義。帝
王繼統。古今同符。皇風愈至於治平。㣥願並虔於將順。伏
惟聖明神武文德恭孝皇帝陛下乾坤正氣。日月並明。千
年廣出震之期。萬乘發承祧之日。寬仁大度。映惇史於前
王。儉德淳風。契徽猷於太古。而自削平多難。纂紹洪基。視
兆庶以如傷。致八紘之丕變。蠻夷率服。稼穡豐登。普天揚
溢美之聲。當宁固持謙之旨。夙堅衆志。久抑鴻名。洎展禮
祖宗。告虔天地。乃從人而降命。獲奉冊以陳誠。紀述聖謨。
但務屬詞之實。申明邦典。方諧得理之宜。郊祀以來。日新
其化。四年益理。九土咸寧。惡黨挺妖。伏天威而悉殄。遠藩
效順。感帝德以皆來。塞外休兵。域中無事。保深根而固蔕。
延地久以天長。臣等輒據㣥情。虔徵故事。合增加於徽號。
免漏略於宸猷。伏以道為廣大之宗。天布生成之惠。仰惟
一德。宜總二名。臣等伏請於尊號內加廣道法天四字。庶
得彰明典禮。若傾翊戴之心。輝煥簡編。永表雍熙之運。
請依舊置樞密使表
竊以樞密使創自前朝。置諸近侍。其來己久。所便尤多。頃
歲樞密使劉處讓。偶屬家艱。爰拘喪制。既從罷免。暫議改
更。不曾顯降勅文。永停使額。所願各歸職分。豈敢苟避繁
難。伏請依舊置樞密使。
請以聖壽日為天和節奏
臣聞惟睿作聖。千年乃契於貞期。大德曰生。萬國咸思於
令節。將詮懿號。仰慶休辰。傾心未出於常名。近意有塵於
嘉會。伏惟皇帝陛下應天順人。握圖御㝢。拯寰瀛於否極。
俾動植以泰來。允符鳴社之祥。方顯繞樞之瑞。而況斗柄
正卯。律吹仲春。當帝王出震之方。是天地同和之月。斯辰
誕聖。衆靈咸歸。顧前代而罕同。在舊章而宜舉。垂諸不朽。
簡編既溢於徽猷。必也正名。稱謂須符於景貺。伏願以來
年二月二十八日為天和節。庶夫觴稱萬壽。稍申將順之
心。節配四時。永洽好生之德。
請正朝班奏
宰臣朝見辭謝。在朝堂橫街之南。逮至餘官。則悉於崇元
門內。夫表著之列。豈可踰之。故古先明王。必正其位服。此
實事因偶爾。習以為常。又入閣禮畢之時。㣥官退於門外。
定班如初。俟宣放仗。唯翰林學士前任郡守等。不隨百辟。
即時直出。二者禮僭序失。其使正之。
論安不忘危狀
臣為河東掌書記時。奉使中山。過井陘之險。懼馬蹶失。不
敢怠於御轡。及至平地。謂無足慮。遽跌而傷。凡蹈危者慮
深而獲全。居安者患生於所忽。此人情之常也。
長樂老自敘
余世家宗族。本始平長樂二郡。歷代之名實。具載國史家
牒。余先自燕亡歸晉。事莊宗明宗閔帝清泰帝。又事晉高
祖皇帝少帝。契丹據汴京。為戎二主所制。自鎮州與文武
臣僚馬步將士歸漢朝。事高祖皇帝今上。顧以久叨祿位。
備歷難危。上顯祖宗。下光親戚。亡曾祖諱湊。累贈至太傅。
亡曾祖母崔氏。追封梁國太夫人。亡祖諱景。累贈至太師。
亡祖母褚氏。追封吳國太夫人。亡父諱良建。祕書少監致
仕。累贈至尚書令。亡母張氏。追封魏國太夫人。余階自將
仕郎轉朝議郎朝散大夫朝議大夫銀青光祿大夫金紫
光祿大夫特進開府儀同三司。職自幽州節度巡官河東
節度巡官掌書記。再為翰林學士。改授端明殿學士集賢
殿大學士太微宮使。再為宏文館大學士。又充諸道鹽鐵
轉運使南郊大禮使明宗皇帝晉高祖皇帝山陵使。再授
定國軍節度同州管內觀察處置等使。一為長春宮使。又
授武勝軍節度使鄧隨均房等州管內觀察處置等使。官
自攝幽府參軍試大理評事檢校尚書祠部郎中兼侍御
史檢校吏部郎中兼御史中丞檢校太尉同中書門下平
章事檢校太師兼侍中。又授檢校太師兼中書令。正官自
行臺中書舍人再為戶部侍郎。轉兵部侍郎中書侍郎。再
為門下侍郎刑戶吏尚書右僕射左僕射。三為司空。兩在
中書。一守本官。又授司徒兼侍中。賜私門十六戟。又授太
尉兼侍中。又授戎太傅。又授漢太師。爵自開國男至開國
公魯國公。再封秦國公梁國公燕國公齊國公。食邑自三
百戶至一萬一千戶。食實封自一百戶至一千八百戶。勳
自柱國至上柱國。功臣名自經邦致理功臣至守正崇德
保邦致理功臣安時處順守義崇靜功臣崇仁保德寧邦
翊聖功臣。先娶故德州戶掾褚諱濆女。早亡。後娶故景州
弓高縣孫明府諱師禮女。累封蜀國夫人亡。長子平。自祕
書郎授右拾遺工部度支員外郎。次子吉。自祕書省校書
郎膳部金部職方員外郎屯田郎中。第三亡子可。自祕書
省正字授殿中丞工部戶部員外郎。第四子幼亡。第五子
義。自祕書郎改授銀青光祿大夫檢校國子祭酒兼御史
中丞。充定國軍衙內都指揮使。職罷改授朝散大夫右春
坊太子司議郎。授太常丞。第六子正。自協律郎改授銀青
光祿大夫檢校國子祭酒兼御史中丞。充定國軍節度使。
職罷改授朝散大夫太僕丞。長女適故兵部崔侍郎諱衍
子太僕少卿名絢。封萬年縣君。三女子早亡。二孫幼亡。唐
長興二年勅。瀛州景城縣莊來蘇鄉改為元輔鄉。朝漢里
改為孝行里。雒南莊貫河南府雒陽縣三川鄉靈臺里。奉
晉天福五年勅。三川鄉改為上相鄉。靈臺里改為中臺里。
時守司徒兼侍中。又奉八年勅。上相鄉改為太尉鄉中臺
里改為侍中里。時守太尉兼侍中。靜思本末。慶及存亡。蓋
自國恩。盡從家法。承訓誨之旨。關教化之源。在孝於家忠
於國。口無不道之言。門無不義之貨。所願者。下不欺於地。
中不欺於人。上不欺於天。以三不欺為素。賤如是。貴如是。
長如是。老如是。事親事君事長。臨人之道。曠蒙天恕。累經
難而獲多福。曾陷蕃而歸中華。非人之謀。是天之祐。六合
之內有幸者。百歲之後有歸所。無以珠玉含。當以時服斂。
以籧篨葬。及擇不食之地而葬焉。以不及於古人。故祭以
特羊。戒殺生也。當以不害命之物祭。無立神道碑。以三代
墳前不獲立碑故。無請諡號。以無德故。又念自賓佐至王
佐。及領藩鎮時。或有微益於國之事節。皆形於公籍。所著
文章篇詠。因多事散失外。收拾得者。編於家集。其間見其
志。知之者罪之者。未知衆寡矣。有莊有宅有㣥書。有二子。
可以襲其業於此。日五盥。日三省。尚猶日知其所亡。月無
忘其所能。為子為弟。為人臣為師長。為夫為父。有子有猶
子有孫。奉身即有餘矣。為時乃不足。不足者何。不能為大
君致一統。定八方。誠有愧於歷職歷官。何以答乾坤之施。
時開一卷。時飲一杯。食味別聲被色。老安於當代耶。老而
自樂。何樂如之。時乾祐三年朱明月。長樂老序云。
移文宣王廟記
清泰中。道初領鎮之時。徧謁廟之際。再拜宣聖。久立荒祠。
後臨街而地位窮。前逼城而日光少。羊觸藩而來者衆。豕
負途而去者多。雨信納汙。風知逐臭。顧以濫為子弟。忝作
公侯。得富貴而因詩書。擁旌旄而輕俎豆。何以為漢相。何
以見魯人。遂申如在之誠。別卜維新之所。乃移於通衢之
北。在馮翊縣之西。龜筮相從。官吏相合。不煩隧正。不擾里
胥。不妨農。不害物。畚鍤者楨幹者斧斤者藻繪者一無闕。
垣墉棟宇榱桷階序門屏一無闕。自山龍已降至絺繡一
無闕。河自海口堯頭舜項之像亦依然。其文也布在四方。
其教也傳於萬代。依其教者順而正。違其教者逆而邪。德
與天地齊。明與日月等。昔賢云。自生民以來。未有如夫子
者也。非此心此口而可稱讚。時以拙於為政。昧於立功。民
未蘇而責躬。廟纔成而赴闕。別離七縣。[:#AS-8BE1:●]忽十年。今又此
來。固非所望。手持龍節。顯奉新恩。目覩象環。虔瞻舊制。於
漆沮之地。有洙泗之風。念伯魚之學詩。可知家法。想祖龍
之焚處。自墜皇圖。今逢下武之時。無失上丁之節。公卿沕
穆。侯伯皆忠。將戢干戈。永安宗社。文武之道。邦家之基。共
分宵旰之憂。同保車書之運。老夫之幸。明神所知。謹以崇
儒移廟之懇。紀於公門南之左。時開運三年正月十五日
記。
