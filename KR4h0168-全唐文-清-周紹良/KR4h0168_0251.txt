欽定全唐文卷二百五十一
蘇頲(二)
授盧藏用檢校吏部侍郎制
勅。朝請大夫守中書舍人兼知吏部侍郎事修文館學士
上輕車都尉盧藏用。含和育粹。直道正身。學貫儒墨。詞精
比興。風塵之外。獨秀瑤林。清白之中。常懸冰鏡。自四年掌
誥。九品作程。峻而不雜。重輕咸當。而能要。浮競斯遠。刀尺
之委。銓衡已歸。特選周才。更符僉望。可檢校吏部侍郎。仍
佩魚如故。
授裴漼兵部侍郎制
門下。通議大夫行中書舍人上柱國正平縣開國男裴漼。
敏學聰亮。雅詞微婉。陽秋具體。夙夜在公。精義析於連環。
規矩同於匪石。久典清密。見稱忠信。稽之務。軍國是殷。宜
擢美才。俾敭戎政。可尚書兵部侍郎。勳封如故。主者施行。
授源乾曜戶部侍郎制
黃門。正議大夫行少府監上柱國安陽縣開國男源乾曜。
思總事端。言思政要。外則經通成務。內則周密知微。其識
也清。以文守法。尚方愛費。己稱寶玉之府。司徒帥屬。更重
神仙之闈。宜副朝獎。莅於邦教。可行尚書戶部侍郎。散官
勳封如故。主者施行。
授徐彥伯工部侍郎制
門下。太中大夫前守蒲州刺史修文館學士上柱國開平
縣開國子徐彥伯。素履內融。清暉外徹。學究精密。旁通儒
者。思舍飛動。高視祠人。名與時行。位因才致。河潤九里。先
美股肱。邸留一月。初榮侍從。考工之任。選衆攸稱。可守尚
書工部侍郎。餘如故。主者施行。
授慕容珣吏部郎中等制(一作賈至)
黃門。朝請(一作散)大夫檢校尚書主爵郎中慕容珣。在公無
撓。守道不回。利用特稱其斷割。清心自表其剛正。正議大
夫行商州刺史上柱國申國公高紹。羽儀鵷鷺。符采珪璋。
詣理愈見於昭明。屬詞每聞於警拔。九流綜覈。五等封建。
式副為郎之美。宜用選衆之求。珣可尚書吏部郎中。紹可
行尚書主爵郎中。散官勳封各如故。主者施行。
授王邱主爵郎中等制
勅。宣議郎守尚書考功員外郎王邱。學思文華。精而典麗。
朝議郎守侍御史內供奉判右司員外郎上柱國韋虛心。
神清氣勝。敏以甄通。或刈其楚翹。先有司之課績。或提其
綱轄。肅諸曹之填委。爰旌二妙。宜叶再遷。邱可守尚書主
爵郎中。虛心可守右司郎中。散官勳如故。
授李邕戶部郎中制
黃門。朝散大夫守江州別駕李邕。探學精奧。為文沉鬱。謇
諤之心。動必無撓。彌綸之用。行則有恒。故以高才逸㣥。懿
聲滿聽。宜膺版圖之任。允光蘭握之選。可守尚書戶部郎
中。散官如故。主者施行。
授蔡秦客金部郎中制
黃門。正議大夫行尚書右司員外郎上柱國蔡秦客。風格
允正。文詞優洽。明以在公。直而履道。聲馳粉署。爰提建禮
之綱。位總金曹。宜轉司徒之屬。可行尚書金部郎中。散官
勳如故。主者施行。
授彭景直禮部郎中制
黃門。正議大夫檢校尚書禮部郎中上柱國彭景直。通理
內融。含輝外靜。文尚典雅。學窮精博。故能容臺是則。仙闥
咸推。俾即真於滿歲。更惟允於卿月。可行尚書禮部郎中。
散官勳如故。主者施行。
授鄭博雅膳部郎中制
黃門。中大夫檢校太子洗馬鄭博雅。志業融暢。襟靈閑遠。
備聞前言。嘗習故事。來遊博望。既增清道之華。入奏明光。
宜副丹墀之寵。可行尚書膳部郎中。散官如故。主者施行。
授李懷讓兵部郎中制
黃門。朝議大夫行大理正上柱國李懷讓。直方在公。清而
轉勁。通明應務。吏必兼文。故能譽滿簪纓。望華臺署。爽鳩
作士。雖參聽棘之言。司馬訓兵。重踐握蘭之任。可行尚書
兵部郎中。散官勳如故。主者施行。
授高仲舒都官郎中制
黃門。通議大夫行太子洗馬高仲舒。洽聞殫見。履直居溫。
士慕清暉。人推至行。崇賢企德。己膺洗馬之榮。建禮求才。
宜拜乘鳬之寵。可行尚書都官郎中。散官如故。主者施行。
授柳渙司門郎中制
勅。朝議郎前行左司員外郎柳渙。色莊心勁。贍學能文。堅
守憲章。務從條理。為時所重。滿歲當遷。宜罷臺轄。更司門
鍵。可守尚書司門郎中。散官如故。
授王踐睦虞部郎中制
黃門。中散大夫檢校太子左贊善大夫王踐睦。明敏練習。
雍容閑雅。聲馳在公。政曉為吏。往還臺閣。已叶於初從。令
掌衡虞。俾光於重入。可行尚書虞部郎中。散官如故。主者
施行。
授柳渙左司員外郎制
勅。朝議郎行起居舍人判左司員外郎柳渙。襟情雅正。藝
能敏洽。珥筆記言。才光東觀。張燈起草。譽動南宮。宜同滿
歲之遷。式副為郎之舉。可行左司員外郎。散官如故。
授姜昂右司員外郎等制
勅。尚書金部員外郎姜昂殿中侍御史李常等。勵節修身。
敏才通識。金曹典事。頗效精勤。白繩違。久聞堅正。皆能奉
職。宜稱遷升。昂可尚書右司員外郎。常可行侍御史。散官
勳如故。
授李畬司勳員外郎制
勅。朝議郎行殿中侍御史李畬。雅負才學。能循名教。莅官
執憲。歷歲愈聞。清操默識。為時所重。俾樹聲於勳府。宜矯
步於仙闈。可尚書司勳員外郎。散官如故。
授裴耀卿檢校考功員外郎制
勅。朝散大夫行河南府士曹參軍裴耀卿。士行純密。文詞
典麗。時人許其清秀。職事推其綜核。惟才是舉。方憑止水
之明。在位斯聞。佇考觀光之彥。可檢校考功員外郎。
授李元紘度支員外郎制
勅。朝議郎守潤州司馬李元紘。清真不雜。恬雅自居。部劇
著於祠曹。養能傳於宰邑。頃聞出佐。方馳日下之聲。爰佇
入官。猶屈黃中之美。宜遷郎位。以寵相門。可行尚書度支
員外郎。散官如故。
授陳惠滿倉部員外郎等制
黃門。朝議大夫行尚書祠部員外郎兼判倉部員外郎上
柱國陳惠滿。操履堅剛。能守文法。朝請大夫前行太子舍
人上柱國蕭嵩。風情瀟灑。見推才器。並頡頏清貫。藉甚芳
猷。大事曰祀。蒸人以粒。宜奉舊章。俾承新命。惠滿可行尚
書倉部員外郎。嵩可行尚書祠部員外郎。散官勳各如故。
主者施行。
授趙昇卿駕部員外郎制
勅。朝議郎前行兵部員外郎上柱國趙昇卿。爰以詞學。亟
兼文吏。踐行貞固。用心純密。校人祗事。即位求才。宜膺賜
筆之榮。重陟含香之列。可行尚書駕部員外郎。散官勳如
故。
授張景昇刑部員外郎制
門下。太中大夫尚書都官員外郎上柱國張景昇。操履精
密。刑書洞曉。自遷郎位。咸服吏能。用於噬嗑。必資哀敬。丕
蔽之審。惟才是擇。可行尚書刑部員外郎。散官勳如故。
授李全昌工部員外郎制
門下。朝散大夫殿中侍御史李全昌。措懷條暢。臨事明允。
執憲繩違。以文從吏。五材審用。百工為職。握蘭之美。賜筆
攸歸。可行尚書工部員外郎。散官如故。主者施行。
授游子騫屯田員外郎制
勅。通直郎行殿中侍御史河北道度支營田使游子騫。在
公必慎。臨事克誠。言用身謀。智為心計。頃持憲。嘗騖使車。
往則甄明。動惟宏益。宜登仙署之列。佇總公田之事。可尚
書屯田員外郎。散官如故。
授王琪水部員外郎制
門下。宣議郎試大理評事王琪。奕代儒雅。門傳教義。風襟
育粹。詞韻含清。雖職尚安卑。而才方致遠。連枝席寵。爰暎
於棣華。起草升榮。俾光於蘭握。可朝散大夫水部員外郎。
主者施行。
授尹思貞御史大夫制
門下。國之副相。位亞中台。自非邦直。孰司天憲。銀青光祿
大夫將作大匠天水郡開國公尹思貞。賢良方正。碩儒耆
德。剛不護缺。清而畏知。言易從。莊色難犯。徵先王之體要。
敷袵必陳。折佞臣之怙權。拂衣而謝。故以事聞海內。名動
京師。鷹隼是擊。豺狼自遠。必能條理前弊。發揮舊章。宜承
弄印之榮。式允登車之志。可御史大夫。封勳如故。主者施
行。
授宋璟御史大夫制
黃門。三台副職。百寮之師。紀綱是任。莅事惟能。國子祭酒
上柱國廣平郡開國公東都留守宋璟。含純粹之德。秉清
剛之氣。學研精以辨政。文體要以經遠。吉人之寡。敷言有
訓。君子之慎。擇行無違。正色而自具陽秋。立誠而不僭風
雨。必能靜專動直。獻忠納規。常聞沃心之任。靡憚犯顏之
情。使其坐以鎮俗。嶷然當朝。則不能者退。不仁者遠。王臣
蹇蹇。懦夫有立。俾光天憲。式副人瞻。可御史大夫。勳封如
故。主者施行。
授李傑御史大夫制
黃門。副相之重。㣥僚取則。爰理其綱。錫之以印。河南府尹
上柱國武威縣開國子李傑。直清浩素。剛斷精密。學究文
儒。才優經濟。物寧滯用。若遇盤根。人或蒙求。似開明鏡。心
公而惡惡。道正以閑邪。河南擅聲。天下稱最。必檢齊霜憲。
宏長風猷。俾其立朝。用爾敦俗。可御史大夫。勳封如故。仍
驛赴京。主者施行。
授崔沔御史中丞制
勅。朝請郎守尚書虞部郎中崔沔。純至之心。求忠出孝。精
微之用。博學多文。故能清以激貪。靜而鎮躁。頃攝官持憲。
履繩錯墨。臨事不詘。在公則聞。宜正三獨之名。以光二丞
之秩。可守御史中丞知東都留臺事。散官如故。
授李懷讓御史中丞制
黃門。貳彼副相。一其三獨。不任宏才。孰膺高選。朝議大夫
守給事中上柱國李懷讓。直方孤聳。清迥特立。祗服文儒。
克修典禮。持疎網而不漏。常嫉惡以闢邪。泛虛舟於自然。
不近名而過實。必能去煩苛之小節。知憲章之大體。允符
㣥議。光踐中司。可守御史中丞。散官勳如故。
授慕容珣侍御史制
門下。朝議郎行密州司馬員外置同正員慕容珣。志竭忠
讜。才充學行。方書之允。門傳御史。直繩必踐。廷奏姦人。凜
然生風。不避當道。醜正非罪。遺賢久歎。長鯨已戮。擊隼方
秋。宜賁寵章。復膺清憲。可朝散大夫行御史臺侍御史。主
者施行。
授褚璆侍御史制
勅。通直郎監察御史裏行驍騎尉褚璆。清識雅致。遒文贍
學。養能見其盤錯。臨事杜於脂韋。比騖輕軺。且持嚴。逢二
庭之寇。無乏於餽軍。徵萬里之兵。有聞於赴敵。念勞斯屬。
懋賞攸憑。增遷御史之端。式寵侍臣之列。可侍御史。勳如
故。
授張遊侍御史制
勅。朝議郎行司農寺丞張遊。清方自居。專直不撓。秋風始
擊。每勵鷹鸇。歲寒後凋。斯見松柏。國儲在於紅粟。王憲持
於白。式寄人天之重。更聞臺閣之遷。可行侍御史。散官
如故。
授游子騫等侍御史制
勅。營田使游子騫等。砥操礪行。慎言檢迹。清公乃持法之
端。詞學皆養能之要。臨事必果。已畏神羊。執心不回。先聞
擊隼。宜在鸞階之列。用成烏府之遷。可依前件。主者施行。
授楊瑒侍御史制
勅。朝議郎行殿中侍御史楊瑒。風度凝整。器懷沈密。清心
所以激貪。明識由其應務。頃司王憲。深練朝經。體文質以
會理。適剛柔以為用。必能履繩作則。執宏宜。夙從臺閣之
遷。更寵軒墀之列。可行侍御史。散官如故。
授鄭溥殿中侍御史等制
勅。奉議郎行監察御史鄭溥等。志蘊公忠。才兼學行。守文
法以明練。循憲章以清直。神羊共觸。常聞避馬之雄。夕烏
明飛。俾叶遷鶯之舉。可依前件。
授鄭繇監察御史制
勅。通直郎行右拾遺鄭繇。心堅而靜。體密而和。文章掞發。
學思該敏。諫臣讜議。久列瑤墀。御史直繩。宜遷石室。可行
左御史臺監察御史。散官如故。
授姜皎太常卿制
黃門。命卿之貴。以象冬春。化人之本。孰踰禮樂。殿中監上
柱國楚國公姜皎。貞夷粹溫。精密純固。蘊深厚之量。懷直
方之道。學非為已。聞義思齊。忠以事君。立言成則。自歷屯
險。爰憑翊戴。鳴謙滿於視聽。好讓存於始終。故可銘之鼎
彝。光我簪紱。在昔唐典。惟清乃命。洎於周官。以和為重。宜
守太常卿。勳封如故。主者施行。
授韋希仲宗正卿制
黃門。中衞司階。已崇於命將。上卿為府。尤重於睦親。左衞
將軍上柱國兼通事舍人內供奉韋希仲。以醞藉之姿。中
折旋之禮。趨事端雅。吐詞雄暢。束帶立朝。既副聲實。彯纓
在位。迭居文武。宜輟魚鈐之委。敘於麟族之盟。可宗正卿。
餘如故。主者施行。
授房光義光祿卿制
門下。上卿之貴。爰因德選。終獻之禮。必由才致。宣威將軍
上柱國房光義。門承冑緒。地聯姻戚。雅容端操。惟玉有溫。
擇行踐言。復圭無玷。頃祗班序。尤稱望實。蘭錡趨職。已仗
於誰何。柏梁賦詩。俾聞於總領。可太中大夫守光祿卿。勳
如故。主者施行。
授王希雋太僕卿制
黃門。僕臣之任。王命斯允。在德而舉。其名必彰。銀青光祿
大夫檢校太僕卿上柱國華容縣開國男王希雋。門承舊
閥。器蘊通才。立言可以敏事。為政可以居劇。登於副尹。聲
滿於字人。試乃列卿。眷踰於數馬。巾車是屬。建鼓攸司。爰
賴服勤。宜膺邦寵。可太僕卿。勳封如故。主者施行。
授陸餘慶大理卿制
黃門。法者天下所共。廷尉天下所平。選衆甄才。惟明克允。
宗正卿上柱國廣平郡開國公判尚書左丞陸餘慶。早回
翔於近密。久踐歷於中外。雍容文雅。自然素徵清商。蕭散
風華。莫不瑤林瓊樹。必當和而不撓。貞則有恒。正罰金於
後人。戒刻木於前吏。念茲欽恤。深可哀矜。宜修白雲之典。
俾靜黃沙之職。可大理卿。勳封如故。主者施行。
授張暐鴻臚卿制
黃門。賓客旅庭。戎夷在邸。眷言職任。必佇其才。銀青光祿
大夫詹事兼尚書右丞上柱國鄧國公張暐。雅量溫恭。志
誠忠信。懷直方而不蔽。務寬大而不雜。委之軍旅。則常服
威名。升之國朝。則咸宜令典。非契因潛躍。義篤始終。可辨
鴻臚之儀。惣象胥之事。爰加寵拜。允符成奬。可鴻臚卿。勳
封如故。主者施行。
授李從遠守太府卿制
門下。膺河寺之秩。寵選方高。致泉府之殷。惟才是屬。銀青
光祿大夫行黃門侍郎上柱國常山縣開國男李從遠。清
密任道。直方為量。學仞山高。詞場雲鬱。闕里之室。動不違
仁。潁川之門。居而會理。比登要近。備效忠益。宜迴夕拜。式
踐冬卿。可守太府卿。勳封如故。主者施行。
授鄭孝式衞尉少卿制
黃門。朝議大夫守太子率更令鄭孝式。早負才幹。素聯姻
戚。詢事可以樹風。聽言可以從事。韜戈之任。衞戟是司。俾
移名於白。宜亞寵於丹。可守衞尉少卿。散官如故。
授陸景初大理少卿制
門下。朝議大夫守中書舍人上柱國陸景初。識悟清真。虛
心得妙。言符正直。獨行鄰幾。故能儒元默知。文史明達。翔
集仙署。翻飛禁省。而咎繇為理。釋之不冤。精求上才。欽恤
中典。宜慎刑法。俾聞哀敬。可大理少卿。散官勳如故。主者
施行。
授韋玢司農少卿制
黃門。正議大夫行太常少卿上柱國薛縣開國男韋玢。勵
精正己。力行徇公。從務表其清白。幹時允其文采。故以臺
閣褎稱。縉紳甄奬。盛禮興樂。望雖重於執珪。八政一農。事
尤殷於理粟。況洛京轉漕。淮海通波。宜任牟融之能。遷改
鄭莊之弊。可兼司農少卿。散官勳封如舊。仍分司東都。主
者施行。
授馬懷素祕書監制
黃門。廼睠文籍。填於外府。旁求儒雅。掌彼中繩。左散騎常
侍常山縣開國公仍每日入內侍讀馬懷素。有舒向之風。
擅東南之美。貫穿從學。博而多能。沉鬱成章。麗而有則。自
朝趨鎖闥。日侍金華。事必討論。言惟潤色。故可以發揮祕
奧。詳覈異同。俾徵荀勗之才。更允潘尼之拜。可祕書監。餘
如故。主者施行。
授韋湊將作大匠制
黃門。職惟共工。率以匠石。愛力省費。為官擇人。岐州刺史
上柱國彭城縣開國侯韋湊。直方在躬。孝友成性。文學可
以比事。高明可以應物。素風清節。已振循良之聲。課最當
先。宜膺述守之任。可將作大匠。勳封如故。主者施行。
授崔諤之少府監制
黃門。尚方既設。內府為要。選衆而求。非賢孰與。銀青光祿
大夫行太府少卿上柱國趙國公崔諤之。承名相之軌。有
忠臣之節。正無所詘。明無不鑒。若披雲霧。不雜風塵。藉甚
才名。彬彬文質。允茲邦彥。尤重時英。用符文舉之遷。庶叶
孟孫之拜。可少府監。勳封如故。主者施行。
授杜元逞殿中少監制
黃門。銀青光祿大夫行光祿少卿上柱國金城縣開國子
杜元逞。久登位事。早負聲實。擇言以法。飾吏以文。清方蘊
其素心。斷割成其利器。用才可任。惜太官之滯留。備物惟
殷。當御府之關綜。宜膺寵命。式副僉選。可殿中少監。散官
勳封如故。主者施行。
授陳正觀將作少監制
黃門。正議大夫前襄州刺史上柱國陳正觀。蘊器沈敏。懷
才雅實。在公有甄綜之能。臨事有靖恭之譽。頃者荊岑作
鎮。楚望班條。時許仁明。俗稱威惠。五材是用。百工分職。爰
考掄材之績。宜膺梓匠之司。可行將作少監。散官勳封如
故。
授李處直少府少監制
門下。中散大夫守將作少監上柱國李處直。秉節清苦。用
心該密。學探㣥言。文有幽致。侍臣對問。駮義無差。共工之
職。豈徒有效。宜遷內府。俾往中京。可少府少監。散官勳如
故。仍今東都留司檢校。主者施行。
授陳貞節太常博士制
勅。宣議郎右拾遺內供奉陳貞節。卞寶輝光。楚材翹秀。窮
禮經之奧博。踐詞律之風雅。參名列侍。每獻昌言。掌事奉
常。宜銓令典。可守太常博士。散官如故。
授吳兢著作郎制
黃門。朝議大夫守諫議大夫上柱國兼修國史吳兢。祗服
言行。貫穿典籍。蘊良史之才。擅巨儒之義。頃專筆削。仍侍
軒階。而官之正名。禮不以諱。宜著書於麟閣。復載籍於鴻
都。可行著作郎兼昭文館學士。餘如故。主者施行。
授胡皓著作郎制
黃門。朝議大夫檢校祕書丞兼昭文館學士上柱國胡皓。
屬文用思。知名最久。才清調遠。寓興皆新。頃掌祕文。佇刊
良史。宜擢金閨之彥。用光石渠之作。可行著作郎。餘如故。
主者施行。
授楊嶠國子祭酒制
黃門。師氏之職。訓於冑子。儒林之選。必俟賢人。魏州刺史
上柱國北平縣開國子楊嶠。直清莊敬。浩素純密。服膺勤
業。道在其中。因心執禮。行成於內。樹風有循良之課。試劇
聞精練之能。往在東都。攝於西序。巾卷資其導誘。紀綱正
其頹弊。惟教之立。厥聲孔臧。俾崇於釋菜。逾勸於攻木。可
國子祭酒。勳封如故。主者施行。
授鄭諝國子司業制
黃門。銀青光祿大夫宋王府長史上柱國襄城縣開國伯
鄭諝。純固仁厚。溫恭雅實。嘗覽墳籍。克修言行。玳筵承寵。
己參佐於王門。瓊林講藝。用周旋於師氏。可行國子司業。
散官勳封如故。主者施行。
