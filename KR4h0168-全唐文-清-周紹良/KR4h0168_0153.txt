欽定全唐文卷一百五十三
李義府
義府。瀛州饒陽人。貞觀八年擢第。補門下省典儀。累除舍
人。加崇賢館直學士。高宗立。叩閣上表。請立武昭儀為后。
擢拜中書侍郎同中書門下三品。賜爵廣平縣男。尋進爵
為侯。拜中書令。封河間郡公。龍朔三年遷右相。坐贓除名。
流巂州。乾封元年卒。年五十三。如意元年。武后以其有翊
贊功。追贈揚州大都督。
承華箴
邃初冥昧。元氣氤氳。二儀始闡。三才既分。司乾立宰。出震
為君。化昭淳朴。道映典墳。功成揖讓。事極華勛。肇興夏啟。
降及姬文。咸資繼德。永樹高芬。百代沿襲。千齡奉聖。粵若
我后。丕承寶命。允穆三階。爰齊七政。時雍化洽。風移俗盛。
載崇國本。式延家慶。震維標德。離警體正。寄切宗祧。事隆
監撫。思皇茂則。敬詢端輔。業光啟誦。藝優干羽。九載崇儒。
三朝問豎。歷選儲儀。遺文在斯。望試登俎。高喻喬枝。俯容
思順。非禮無施。前修盛業。來哲通規。飭躬是蹈。則叡問風
馳。立志或爽。則元猷日虧。無恃尊極。修途難測。無恃親賢。
失德靡全。勿輕小善。積小而名自聞。勿輕微行。累微而身
自正。佞諛有類。邪巧多方。其萌不絕。其害必彰。監言斯屏。
儲業攸昌。竊惟令嗣。有殊前事。雖以貴以賢。而非長非次。
皇明睠德。超倫作貳。匪懋聲華。莫酬恩異。匪崇徽烈。莫符
天志。勉之又勉。光茲守器。下臣司箴。敢告近侍。
大唐故禮部尚書張府君碑
(闕)燕於(闕一字)下(闕)緒紀雲凝(闕一字)鬱(闕)馬之(闕)之(闕)爰
彰於必復積慶成(闕)大(闕)逸(闕二字)道高衡泌。垂董帷而勖
志。掩孫戶而(闕三字)前賢之(闕二字)先聖之旨於(闕)標遠概漢
東籍其英烈。江北仰其嘉猷。俗推獨步。時稱(闕二字)屬炎靈
版蕩。(闕一字)縣崩離。(闕)且(闕六字)之陰謀。癖左邱之微婉。引公
為師友。特蒙優遇。公歷(闕一字)圖讖。備詳興滅。昔黃(闕二字)彩
驗(闕一字)苗之必(闕)屢申借箸之謀。逮高祖九五飛天。一六
光宅。思(闕一字)西之績。想中涓之從。武德元年授齊(闕一字)府
文學。(闕)誠(闕)改(闕一字)齊(闕一字)文學。九(闕一字)又轉行酆(闕一
字)府文學。公曾徽彌劭。累職英藩。置醴猨恩踰(闕一字)穆(闕
二字)莬苑(闕)燕(闕)行(闕)參軍輕(闕二字)飛(闕一字)西園之良宴。
長裾晨曳。叶東平之樂善。至如梁臺逸藻。賦來水之檀欒。
楚澤奇
材。(闕一字)倚天之(闕二字)以(闕)月命公(闕)共難經(闕二字)雅(闕二
字)揚高情俶儻。飛談鋒起。騁論濤。驚百辟。於是解頤一人
由其拭目。獨(闕一字)四座之(闕一字)孤(闕二字)席之(闕)吏猾(闕一
字)澆公克奉朝章。以毗藩化。務崇清。政闡廉平。惠澤旁流。
嘉謠遠洽。尋以東陽富域。(闕)露輕浮載革。敬讓爰興。聊遵
置薤之言。俄喧伐枳之詠。既而景催奔箭。禮就懸車。(闕三
字)於(闕)學(闕)除國(闕)祭酒。詞條縱辯。(闕一字)五(闕一字)於環林。
言泉騁義。降三鱣於璧沼。教興青領。術究丹碑。纔(闕一字)風
行之化。(闕一字)致月(闕一字)之益。(闕一字)宏(闕一字)禮(闕三字)所以(闕)
彼(闕十三字)之(闕四字)難(闕一字)望(闕二字)方(闕一字)斯授卄三年除散
騎常侍。出陪鸞輅。承密勿之榮。入暎貂璫。(闕三字)之重(闕三
字)達(闕)公累登(闕)娛黃髮。庶褫青緺。屢申祈請。久而方遂。
永徽五年下詔曰。襃賢之義。列代彝章。尚齒之風。(闕四字)散
騎常侍(闕)歸(闕一字)嘉聲於瑣闥。懸車禮及。抗表祈閑。宜錫
崇班。式旌高志。可金紫光祿大夫。(闕)川閱蒼波。風驅白日。
方扈云亭之禮。奄[:#AS-8563:⿰⺯⿸厂⿱田坴]穸室之悲。以顯慶三年正月七日。遘
疾薨於長安縣之(闕)下(闕七字)禮窮寵秩。桓榮侍講。恩加詔
葬。故金紫光祿大夫張允。識量寬厚。體業淳粹。依仁遊藝。
經明行
修。早蒙(闕)德(闕十七字)之(闕一字)以(闕一字)安斯鐘漏。懸車邑里。方
養德於東序。奄移舟於夜壑。永言懿範。實愴於懷。(闕一字)遠(
闕四字)彝典(闕)葬昭陵賜(闕)人監護。粵以其年月日陪窆於
昭陵所。禮也。惟公靈臺祕遠。神府沖深。(闕一字)身以恭儉之(
闕二字)德以忠(闕)河之疑(闕一字)邁(闕二字)之(闕五字)之(闕二字)帝(闕
一字)之(闕一字)綜微言於繫表。授雅訓於宸衷。覽稷起而知
真。聽社鳴而(闕一字)聖。策名睿主。委(闕)德(闕)表其芳(闕一字)謠(
闕三字)美化恭勤處事。平允居心。澂撓不移。始終無爽。暨乎
清輝已謝。縟禮猶加。(闕一字)八座之榮。(闕一字)九(闕一字)之(闕)公(
闕二字)零池(闕四字)尉第二子濟子謙第四子巽第六子小師
並早亡。第五子律師泗州司馬。第七子統師太常丞。第八
子豐(闕)之(闕)徵(闕一字)載(闕一字)刊鐘鏤鼎。功伐攸傳。思撰芳
猷。樹之神道。俾清埃之不絕。與皎日而長懸。其詞曰。
(闕)九輔祥鈞叶贊。互顯題楨。各隆棟幹。璧來耀廡。珠生
滋岸。(其)散(闕一字)宏道華禁飛名。零陵導德。雅俗(闕一字)聲帝
師(闕二字)學(闕)杏壇業優槐市。(其)四野瓜分。三方鼎立。察景
遙騖。瞻星迴集。師傅攸(闕一字)恩徽備及。禮光錫(闕一字)寵(闕)
爰(闕五字)年登扶麻日就。素範攸。青規式授。望表時髦。德華
朝秀。(闕)芝(闕二字)赤松馳(闕一字)方(闕)切三友哀纏九族。(其九)恩
隆詔葬。澤被幽埏。兆培畢(闕三字)原阡。(闕)
大唐故蘭陵長公主碑
(闕十一字)之(闕五十四字)覆餗緬懷千(闕四字)乎若乃潤柔範於椒
庭。(闕六字)包四德而由巳。總六行以立身。騰潤質於方流。耀
清輝於(闕一字)魏(闕二十字)則蘭陵長公主兼之矣。公主諱淑。字
麗貞。隴西狄道人也。高祖武皇帝之孫。太宗文皇帝之第
十九女也。原夫電影流樞。瑤華襲月。十枝分葉。五潢疏派。
帝子光於(闕一字)葉。(闕二字)降於(闕一字)陵。(闕一字)亦煥彼緹油。懸
諸日月。公主稟中和之正氣。陶上質之粹靈。履冰泉以表
潔。踐霜柏以含貞。首無金翠之飾。耳絕絲桐之聲。共梁妻
而比行。與萊婦而齊名。况乃婉順幽閑。端凝淑美。擢春葩
於蘭籍。皎秋月於芝田。神鑒詳明。風徽韶美。仁為性道。豈
資冥助。孝實天經。因心必極。雖左姬之含華挻秀。謝媛之
毓德揚芬。式鏡前芳。流風詎遠。九齡讀易。窮謙損之微言。(
闕一字)歲學書。盡鍾張之妙迹。文皇帝愛既纏心。特流(闕二
字)貞觀十年乃下詔曰。第十九女。理識幽閑。質性柔順。幼
嫻禮訓。夙鏡詩文。湯沐之典。抑有恒規。可封蘭陵郡公主。
食邑
三千戶。榮寵之錫。雖冠公宮。撝挹之情。常懷(闕二字)而彤(闕
一字)未降。紫罽(闕一字)停。妙選高門。方從下嫁。天子永言舅
氏。情深渭陽。載穆彝章。用崇姻戚。駙馬都尉慶州諸軍事
使持節慶州刺史扶風竇懷悊。即太穆皇后之孫。銀青光
祿大夫少府監上柱國德素之子。潔澄瀾之萬頃。飛辯箭
以浮(闕一字)擢貞(闕一字)於千尋。聳(闕二字)以拂日。譬良金之百
鍊。喻華燈之九光。踐孝資忠。履仁基信。泛虛舟而獨往。鑒
止水而忘歸。出總褰帷。政均黃趙。入司交戟。任切鉤陳。業
峻籝金。(闕一字)班家之十紀。勳(闕五字)宗之五碑。射枝逸技。貫
七札而稱妙。揮毫雅製。標六義而含章。搏勁翮於南溟。騁
逸足於西海。自中陽纂歷。舂陵應圖。或慶發黃雲。祥浮紫
氣。或家藏金穴。瑞表(闕二字)皆聲塵(闕四字)荒(闕一字)我有餘慶。
奕代椒房。嬰則望重西京。融乃名高東漢。克復其始。遠屬
華宗。故知德祖太尉之孫。既傳芳於楊敞。元成丞相之子。
亦絢美於韋賢。(闕一字)地清華。僉論(闕二字)竇(闕一字)之(闕一字)屬(
闕五字)比夫遠(闕一字)獨暎前修。公主義叶三從。情歸百兩。賓
敬之禮。必表於閨庭。喜慍之容。不形於造次。敦睦親於娣
姒。竭蒸孝於舅姑。言應禮經。動合規矩。皇明嗣極。載篤周
親。
永徽元年別拜長公主。仍加封五十戶。恩崇湯沐。寵茂輜
軿。公主深誡驕侈。常安儉薄。前後錫賚。莫不固辭。皆理為
情申。文非貌請。誠宜憑斯積慶。享彼遐齡。而與善徒欺。輔
仁多爽。春秋卌二。以顯慶三年八月(闕一字)八日(闕一字)疾薨
於雍州萬年縣之平樂里第。反魂之香。空留(闕一字)被。(闕一
字)簫之(闕一字)終辭鳳臺。奉詔。竇氏既是大外家。情禮稍異。
特宜陪葬昭陵。即以其年歲次巳未十月甲辰朔卄九日(
闕二字)遷窆於(闕一字)陵(闕二字)十里安樂原。禮也。聖上哀深同
氣。特降殊私。賵襚所須。務存優厚。弔祭之禮。有異常倫。仍
勅衞尉卿閻立行光祿卿殷令名為副監護喪事。特給鼓
吹。送墓往還。惟公主妙質柔明。雅識詳潤。芝蘭成性。琬璧
為心。莊敬自持。溫謙逮下。聿修蘋藻。(闕一字)奉宗祧。有(闕二
字)之(闕一字)懷(闕二字)之操。信可以流芳鼎室。垂訓台庭。茂麟
趾於黃圖。敞龍門於赤縣。而星沈寶嫠。月掩金娥。寂寂荒
階。唯瞻茂草。亭亭虛帳。空見遊塵。豈直痛結冕旒。悲深儲
貳而巳。駙馬軼安仁之永歎。邁奉倩之傷神。悼奔駟之難
留。泣藏舟之易(闕三字)相費(闕三字)以(闕二字)幼婦外孫(闕二字)碑
而見託。輒牽拙思。乃作銘云。其詞曰。
赫赫皇猷。昭昭帝族。導源姜水。分枝若木。月浦資粹。星津
誕淑。秀發雲翹。祥摛日谷。(其一)兩儀演慶。四像(闕一字)輝。承(闕
一字)丹掖。(闕二字)黃扉。(闕一字)慎無怠。秪敬弗違。禮崇舉案。慈
流斷機。(其二)秋窗望月。春樹臨風。裁箴作範。草賦開蒙。詞溫
華瑾。文艷雕蟲。鉛芳罷飾。紃組為(闕一字其三)桂棟晨開。梅梁
晝敞。光(闕三字)香飄翠幌。鳳簫凝吹。魚軒疊響。虹玉輝庭。驪
珠耀掌。(其四)粵有道人。摽暎搢紳。日下馳譽。席上稱珍。孔合
成偶。輔德為鄰。一調琴瑟。載叶松筠。(其五)皎皎令姿。盈盈淑
哲。匪唯侍君。所期同穴。(闕一字)劍光沈。(闕一字)鸞(闕一字)絕。蘭儀
方秀。卄[:#AS-FBEC:●]
[:#AS-FD47:●]芳遽折。(其六)女樓西顧。娥
臺北臨。山煙漠漠。隴日沈沈。白楊行拱。翠檟方深。式刊貞
筍。永播徽音。(其七)
劉思立
思立。宋州寧陵人。高宗時為侍御史。遷考功員外郎。
諫農時出使表
臣思立言。臣伏見河南河北旱儉。敕遣御史中丞崔謐給
事中劉景先分道存問。兼量事賑貸。竊以水旱流行。古今
代有。不專示生[:#AS-FBEC:●]月。亦以戒盈。伏維天皇德越堯湯。恩隆
父母。纔逢殊候。即軫沖襟。但謂聖人隔於九重。不知皇心
遍於
四海。所以分道出使。量使優矜。曲成賙給。特加存問。誠非
愚闇。所合名言。然芻蕘之情。尚有未達。敢獻狂直。乞垂省
覽。何者。麥序方秋。蠶功未畢。三時之務。萬姓所先。敕使巡
撫。人皆悚忙。忘其家業。冀此天恩。踴躍來迎。必難抑止。集
眾既廣。妨廢亦多。加以途程往還。兼之晨夕停止。設遣物
去。決不盡還。况宣問須見眾人。賑給須作文簿。少處猶經
兩月。多處必更淹延。都計所歷州縣。煩擾不可勝紀。又一
使之下。凡有一十六人。幷䭾所須。總來一馬。無驛之處。須
動公私。簡弱取強。非五十匹不可。禁馬之所。求覓甚難。使
人欲求。必須預追簡擇。雨後農務。特切常情。暫廢須臾。即
虧歲計。每為一馬。遂勞數家。從此相乘。恐更滋甚。又刺史
縣令。委任不輕。准敕即成。合稱明旨。用倉給戶。不足為難。
且令賑貸。庶免饑乏。若須出使襃貶。請待秋後閑時。臣備
位憲司。不敢不奏。
為河南王武懿宗論功表
臣懿宗言。伏奉某月日制書。錄臣等在軍微功。將加勳封。
嘉命聿至。寵靈載優。伏對慙殞。魂守顛越。臣某中謝。臣聞
古者名將。先士卒而後身。故其功勸。末世庸將。窮人力以
寵已。故其政乖。然則簞醪投河。三軍告醉。刓印在手。萬夫
以失。與眾共功。專以獨利。成敗之紀。興亡繼焉。賞者國之
大柄。不可忽焉。日者林胡搆孽。敢亂邊陲。陛下徵義兵誅
不道。天下士眾。焱集星馳。皆忘身憂國。紓禍却難。至於躬
矢石。血草莽。冒難險。歷寒溫。氣騰青雲。精貫白日。誠亦勤
矣。雖則聖靈威遠。逆虜自滅。然士卒戮力。亦盡其勞。今大
功未酬。眾議猶在。而臣等駑怯。猥加先封。臣不能折衝虜
庭。還師袵席。今坐加茅土之賜。以先將士之勤。使鶡冠虎
臣。將何以勸。今戰夫留滯於外府。軍吏咨嗟於下寮。臣等
胡顏。敢冒天造。夫賞一勸百。猶恐未孚。利一沮萬。其弊誰
救。爵命不可以招謗。國章不可以假人。伏願俯迴天光。照
詧軍禮。請以臣前件勳封迴授征戰之人及立功將士等。
上以明國之大賞。下以知臣等謬功。使人悅忘勞。士感知
死。然後兵可訓勵。士可誅屠。此誠國之元經。不可苟而利
者。臣等不勝區區悚迫之至。
劾韋萬石奏
移風易俗。莫善於樂。睦親化人。莫善於孝。所以三年之禮。
天下通喪。今遣音聲人釋服為樂。帶絰治音。豈以小人不
能執禮。遂欲約為非法。萬石官太常。首紊風化。請付吏論
罪。
尉遲敬德
敬德名恭。以字行。朔州善陽人。為劉武周將軍。敗降秦王。
為右一府統軍。除右武候大將軍。封鄂國公。授開府儀同
三司。圖形淩煙閣。太宗征高麗。詔以本官行太常卿為左
一馬軍總管。顯慶三年卒。年七十四。冊贈司徒幷州都督。
諡曰忠烈。
諫親征高麗疏
車駕若自往遼左。皇太子又監國定州。東西二京。府庫所
在。雖有鎮守。終自空虛。遼東路遙。恐有元感之變。且邊隅
小國。不足親勞萬乘。若剋勝。不足為武。儻或不勝。恐為所
笑。伏請委之良將。自可應時摧滅。
李靖
靖字藥師。雍州三原人。仕隋為馬邑郡丞。太宗召入幕府。
從平王世充蕭銑。授上柱國。封永康縣公。貞觀中拜刑部
尚書。以本官兼檢校中書令。封代國公。加左光祿大夫。拜
右僕射。圖形淩煙閣。進位衞國公開府儀同三司。二十三
年薨。年七十九。贈司徒幷州都督。諡曰景武。
天老神光經表
臣聞人不見形。憑諸水鑑。事不可預。明其箝兆。蓍灼是虛。
尚假精意。水鑑雖徹。資其目成。故形以目窺而見微。兆以
識察而觀妙。斯事畢舉。孰可倣之。如有一闕。則難依據。臣
性識愚劣。藝術淺薄。覽於異書。頗知至要。只如目前者。定
近遠。察是非。辯青黃。知善惡。上觀乾象。中測人情。下鑒坤
維。斯等莫不皆由目中光也。若能見之。戰鬭出軍。涉水陸。
即目下㤅黑。若光去目。患難立至。則上不能見輔星。中不
能辯親疎。下不能觀萬物。此神光去矣。其不覩斯妙。臨患
之時。夫何誤哉。頗有云為。兼以昏晦。若能存神光於目眥。
察輔星於武曲。則不勞蓍灼。休咎預分。未接兵戈。前知勝
負。其文省而易教。其理精而易通。固可以去危就安。轉禍
為福。是知高祖心動。卒免迫人之謀。趙襄馬驚。懸知刺客
之狀。古來賢哲。皆宗師曠晉平。張良受黃石之要。此乃傳
行世代。歷載既深。文字或謬。語有其繁。臣竊不自揆。輒次
之以此成一軸。號曰天老神光。謹進於闕庭。臣熟知陛下
聖慮明暢。妙理精通。然臣今敢聞以繁聽覽。臣恐陛下以
此微細。不納宸衷。臣之愚直。實以為保護聖躬。莫不至斯
道。危難之代。實以保身。臨事便知吉凶。固詳察不鄙芻蕘。
無任忠懃之誠。謹冒死奉表謹獻以聞。臣誠惶誠恐死罪
死罪。謹言。貞觀七年月日。右僕射衞國公臣李靖上表。
乞解職表
臣聞宰臣程材。樗散無棟梁之用。陶冶成器。滿盈有傾覆
之憂。是以量力著於魯史。招損陳於夏載。臣固庸流。無階
貴仕。短翮慕侶。顧榆枋而自得。駘足追㣥。瞻燕越而絕思。
幸屬光華啟旦。管庫無遺。錄其丹赤。棄其瑕滓。假宮商於
庸音。披丹漆於朽質。雖復南臨徼外。北踐沙場。敵必倒戈。
人懷尚義。以此為效。實貪天功。而上賞亟行。鴻恩罔已。錫
爵胙土。連衡寇鄧。腰金鳴玉。方軌崔盧。木石有心。豈不增
愧。自濫端副。待罪文昌。靦顏疚心。屢移星琯。畫一之譽。無
紀明時。維鵜之譏。日聞朝聽。遂使化洽陰陽。或虧於玉燭。
德動辰緯。時爽於珠聯。求其所繇。並臣之咎。加以年事西
夕。疴疾日侵。腰脚疼痺。筋力衰竭。雖欲勉勵。非復全人。臣
猶知之。况於他人。臣之所祈。本陳情實。非敢追蹤疎傅。繼
跡留侯。妄自矯飾。求茲虛譽。若使尸素重任。無損國猷。亦
當黽俛匪服。甘受身累。撫事論心。無一而可。乞解所職。養
病私門。伏願暫屏冤旒。曲鑒丹懇。輟天威於雨露。迴陽光
於葵藿。則彝章載穆。品物咸亨。臣未申投報。方違軒陛。伏
紙慙戀。預懷罔極。
上西嶽書
布衣李靖。不揆狂簡。獻書西嶽大王閣下。靖聞上清下濁。
爰分天地之儀。晝明夜昏。乃著神人之道。又聞聰明正直。
依人而行。至誠感人。信不虛矣。伏惟大王嵯峨擅德。肅爽
凝威。為靈術制百神。配位名雄四嶽。是以歷像清廟。作鎮
金方。遐觀歷代哲王。莫不順時禋祀。興雲致雨。天實肯從。
轉孼為祥。何有不賴。嗚呼。靖者一丈夫爾。何得進不偶用。
退不獲安。呼吸若窮池之魚。進退似失林之鳥。憂傷之心。
不能巳巳。社稷陵遲。宇宙傾覆。奸雄競逐。郡縣土崩。遂欲
建義橫行。雲飛電掃。斬鯨鯢而清海嶽。卷氛祲以闢山河。
使萬姓昭蘇。庶物昌運。即應天順時之作也。又大寶不可
以妄據。欲伏劍竭節。未有飛龍在天。捧忠義之心。身傾濟
世志吐肝膽於陛下。惟神鑒之。願告進退之機。得遂平生
之志。有賽得之時。終陳擊鼓。若三問不對。亦何神之有靈。
然後即靖斬大王頭。焚其廟。建縱橫之略。亦未晚也。惟神
裁之。(謹按是書詞氣過激故廣川書跋弇州山人稿石墨
鐫華皆謂出自後人依託以李肇國史補嘗徵引其事仍
載入存考)
李勣
勣字懋功。曹州離狐人。本姓徐。初從李密。守黎陽。武德二
年隨密歸朝。授黎州總管。封萊國公。賜姓。附宗正屬籍。徙
封曹。累遷左監門大將軍。太宗朝拜幷州都督。徙封英。召
為兵部尚書。授詹事同中書門下三品。畫像淩煙閣。出為
謺州都督。高宗立。授開府儀同三司同中書門下。參掌機
密。冊拜司空。加太子太師。總章二年卒。年八十六。贈太尉
揚州大都督。諡貞武。勣本名世勣。避太宗偏諱。改名勣。
請高祖太宗俱配昊天上帝表
臣聞殷薦上帝。事有明文。祖宗並列。抑惟通軌。雖三五以
降。損益不同。漢魏以還。沿革殊致。至於帝郊嚴配之儀。尊
祖敬宗之典。固以因心宏範。緣情作則。孝思聖敬。迥冠往
初。茂實宏規。遂高終古。伏惟高祖太祖皇帝改物創業。撥
亂反正。受終明三統之歷。執競隆七百之基。御極垂衣。稱
物平施。隨山靜稽天之浸。授首撲燎原之災。元功暢於六
虛。聖績覃於四海。巍巍蕩蕩。無得而稱。太宗文皇帝鑿乾
履度。括地提衡。翦修蛇於洞庭。戮蚩尤於中冀。戡召雨追
風之孼。軼斷鼇煉石之勤。微禹之功。用軫宣尼之歎。曰文
之德。實符姬旦之時。叡智神武。含宏光大。深居高視。懷日
月以炤臨。剛健柔明。體乾坤之博厚。求賢勞於宵夢。拜善
急於朝飡。總宇宙以彌綸。運陰陽而陶鑄。變澆偽於華胥
之俗。還淳朴於大庭之辰。九譯同文。八荒順軌。人神以合。
祥瑞畢臻。巢鳳下窺。遊麟易擾。山車澤馬。遠服瑤池之駕。
醴泉甘露。近充上壽之尊。優遊垂拱。制禮作樂。遠鏡百王。
獨為稱首。再造區夏。重安宸極。昊天成命。二帝受之。升降
節文。不宜差別。而肅恭禋祀。綴兆分位。升中告禪。天地別
饗。乖嚴父配天之文。失尊親加隆之數。今歸功中嶽。請以
二帝並配。竊以太穆皇后造舟備禮。爰定厥祥。處人倫之
經。居風化之始。追蹤文母。播美周嫄。文德皇后俔天作合。
曾沙表慶。功侔十亂。化被二南。兩聖既巳配封。則二后應
須配禪。申宸思淳深之極。宏聖朝敬愛之旨。自我作古。聞
之往策。周制所定。夫何足云。斯乃振揚休烈。昭宣懿範。請
存乎不刊。永貽來葉。
諫留神主於內寢表
竊以祖功宗德。飾終之祠典。武穆文昭。嚴配之洪訓。愛敬
之至。率由茲道。禮有節文。事經列聖。苟違斯義。國家賒恥。
况逾月之外。須伸大祫。下管登歌。發暢雅頌。郊天配帝。光
華勳烈。如停祔禮。諸美咸棄。伏願取法前王。垂訓翼子。
請遷主祔廟表
竊謂合宜。今時廟制。與古不同。共堂別室。西方為首。若在
西夾之中。仍處尊位。祈禱則祭。未絕祈享。方諸舊儀。情實
可安。宏農府君廟遠親殺。詳據舊章。禮合迭毀。臣等參議。
遷奉神主於夾室。本情篤敬。在理為允。
閻立本
立本。大安公贈吏部尚書立德弟。顯慶中累官工部尚書。
總章元年。以司平太常伯拜右相。封博陵縣男。咸亨元年。
官復舊名。改中書令。卒諡曰文貞。
僧道拜君親議
竊以寂滅垂範。猶宏孝敬之義。無為闡化。終叶虔恭之禮。
雖道超可道。尚繫於三尊。法空諸法。猶包於四大。况皇猷
遠暢。衍地義以宣風。聖澤遐霑。浹天經而灑潤。至德所被。
理不隔於幽明。大道旁通。故無分於真俗。而違方之士。空
迷相物之心。淪俗之徒。尚嬰自我之累。莫識九重之貴。不
知得一之尊。絕忠孝於君親。棄親愛於母后。求諸至理。竊
謂不通。俱拜君親。未乖舊典。謹議。
戴胄
胄字元允。相州安陽人。隋大業末為鄭州長史。鎮武牢。太
宗剋武牢得之。引為秦府士曹參軍。及即位。除兵部郎中。
封武昌縣男。貞觀四年。以太子左庶子參預朝政。進爵郡
公。七年卒。贈右僕射。追封道國公。諡曰忠。
諫修洛陽宮表
陛下當百王之弊。屬暴隋之後。拯餘燼於塗炭。救遺黎於
倒懸。遠至邇安。率土清謐。大功大德。豈臣之所稱贊。臣誠
小人。才識非遠。唯知耳目之近。不達長久之策。敢竭區區
之誠。論臣職司之事。比見關中河外。盡置軍團。富室強丁。
並從戎旅。重以九成作役。餘丁向盡。去京二千里內。先配
司農將作。假有遺餘。勢何足紀。亂離甫爾。戶口單弱。一人
就役。舉家便廢。入軍者督其戎仗。從役者責其糇糧。盡室
經營。多不能濟。以臣愚慮。恐致怨嗟。七月已來。霖潦過度。
河南河北。厥田洿下。時豐歲稔。猶未可量。加以軍國所須。
皆實府庫。布絹所出。歲過百萬。丁既役盡。賦調不減。費用
不止。帑藏其虛。且洛陽宮殿。足蔽風雨。數年功畢。亦謂非
晚。若頓修營。恐傷勞擾。
請建義倉疏
水旱凶災。前聖之所不免。國無九年儲畜。禮經之所明誡。
今喪亂之後。戶口凋殘。每歲納租。未實倉廩。隨即出給。纔
供當年。若有凶災。將何賑䘏。故隋開皇立制。天下之人。節
級輸粟。名為社倉。終於文皇。得無饑饉。及大業中年。國用
不足。並貸社倉之物。以充官費。故至末塗。無以支給。今請
自王公以下。爰及眾庶。計所墾田稼穡頃畝。至秋熟。準其
見在苗以理勸課。盡令出粟。稻麥之鄉。亦同此稅。各納所
在。為立義倉。若年穀不登。百姓饑饉。當所州縣。隨便取給。
盛彥師
彥師。武德時官宋州總管。
與弟書
吾奉使無狀。被賊所擒。為臣不忠。誓之以死。汝宜善侍老
母。勿以吾為念。
