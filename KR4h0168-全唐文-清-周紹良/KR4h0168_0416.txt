欽定全唐文卷四百十六
常袞(七)
賀收涇州表
臣某言。中使王開諫李重芝等至。伏奉勅旨。送吐火邏王
子并曹義臣家口。共四十四人。配漳泉等州安置。伏聞大
破兇醜。收復涇州。梟斬帥劉元等。傳送闕下。餘黨悉降。西
陲底定。凡在臣庶。不勝慶悅。臣聞聖人有作。神契必先。用
彰睿謀。小有邊患。以威天下。大告武成。因茲斬(闕)罔不率
俾。伏惟聖神文武皇帝陛下德合天地。明罰以法雷霆。道
符炎黃。有征以懲姦宄。蠢茲狂狡。敢拒封圻。梟獍之心。不
知恩愛。豺狼之性。輒肆傷殘。聖慈以元造曲成。神武不殺。
時寬嚴旨。頻許自新。益用恣睢。竟無悛革。然夏后之征扈
氏。召六卿以龔行。周文之伐密人。示萬邦以整旅。咸在侯
甸之內。亦效訓誓之勤。於是我伐用張。親授經略。而執迷
不復。雖困猶鬭。暫假游氛。尚稽靈誅。皇赫斯怒。天威振耀。
簡車馬以大閱。命將帥以長驅。飛舞梯衝。瞰臨壁壘。兇徒
悚慄。義士激昂。梟懸渠魁。檻送支黨。上以告清廟。下以布
遐方。人神豁憤。朝野大慶。百二之塞。外虞解嚴。十萬之師。
餘勇可息。則日月所照。敢不來庭。戎夏大同。期於指掌。臣
謬承重寄。喜萬恒情。無任慶躍之至。謹奉表陳賀以聞。
賀納諫表
臣某言。伏以補闕姚南仲和士幹等上封事。恩命特與改
官及進階。兼賜章服。又內常侍吳承倩奉宣聖旨。令兩省
供奉官數論得失。無有隱諱者。德音霈然。公讜知勸。㣥情
震喜。中朝動色。易曰。感人心而天下和平。今之所感。可謂
深矣。臣謬當丞弼之任。不能有所啟聞。踧踖自慚。惶汗失
次。然以聖德之宏納。天聽之宏博。忻奉踴躍。不勝大慶。臣
聞從諫則聖。帝之德也。有犯無隱。臣之分也。故上聞逆耳
之忤。受而不疑。下有殺身之益。死而無悔。禮曰。天子齋戒
受諫。又曰。近而不諫則尸利。帝道莫盛於有虞。書之美舜。
則曰嘉言罔攸伏。萬邦咸寧。王道莫過于有周。詩之頌文。
則曰思皇多士。惟周之楨。漢家雜之以霸。亦詳延極諫。訪
求得失。國朝稽合皇道。肇修人紀。貞觀故事。布在典章。危
言正論。聞於天下。陛下以欽明御歷。紹休祖業。仁聖廣大。
天覆地容。求賢進善。有如不及。每覽㣥臣奏議。日旰忘勞。
穆然嘉納。不令夙退。順顏者必遠。忤旨者必容。而芻蕘之
可擇。庶藜藿之兼採。少有所補。從之如流。雖委輅論都。即
日西行。伏車頓首。路迴乘輿。方之於今。未云其速。而又渙
發宸旨。宣導近臣。直言者賞之於朝。罷奏者責其所職。以
明沮勸。大悅人心。則太平雍熙之化。溥將四表矣。可以動
天地。可以服戎夷。雖上古至理。納諫達聰。坦然不諱。未覩
今日之盛也。望請宣付史官。光垂帝錄。臣職任潤色。敢揚
鴻休。無任欣躍之至。
為宰相賀連理木表
臣言。今月二十六日。得太清宮道士陳岳等狀稱。聖祖殿
院東廊九靈門北。有柰樹連理異枝還合者。臣按漢武元
狩元年。得奇木枝旁出。輒後數日。越地及匈奴率眾來降
者。中興書云。王者德澤純洽。八方大同。則木連理。伏惟皇
帝陛下體元以臨寶位。法道以御太和。孝通神明。故祖宗
禔福。德合天地。則草木呈祥。至孝所感。生靈遂性。湛恩既
溥。異類懷仁。大告休期。累彰嘉瑞。況我祖太清別殿。奇樹
效珍。連理雙莖。混成一體。其同本也。所以繁於眾枝。其附
內也。所以慶於無外。必有削衽之類。亦表其強榦之休。天
下一家。本支百代。稽于圖傳。可以明徵。聖敬所臨。神心允
答。不然。豈獨秀不遷之廟。增華太素之宮。曲折合符。精靈
相會。耿光丕貺。高映古今。臣愧無黃老之術。謬贊清虛之
化。獲奉休異。喜萬恒情。望請宣付史官。編之簡冊。無任欣
抃之至。謹奉表陳賀以聞。臣某誠歡誠慶頓首頓首。
中書門下賀芝草嘉禾表
臣等言。伏見兵部尚書中書門下平章事李抱玉進芝草
嘉禾者。臣聞王者道洽則靈芝生。天下和一則嘉禾應。伏
惟陛下誕膺景命。憂濟生靈。合太上之德。感元精之氣。天
地氤氳。神明滋液。降此珍物。叶於昌期。垂蓋連莖。三華煥
發。離根合㯋。一穗孤秀。沐我渥澤。扇其祥風。眾草之英。百
穀之長。以兆稔歲。以符太平。昔周得唐郊之獻。列篇於典
策。漢獲甘泉之祉。薦歌於清廟。三瑞之極。一朝會同。長發
其祥。無疆之慶。臣等謬忝近侍。幸覩休祥。欣忭之情。倍萬
恒品。無任歡忭之至。
中書門下賀芝草表
臣某言。今日中使吳承倩至。宣示宋汴節度使御史大夫
田神功所獻芝草一株。紫蓋黃莖叢生者。天生神物。王者
嘉瑞。奇秀之狀。靈篇未書。伏惟陛下孝通神明。德至草木。
和氣所感。禎祥屢彰。煌煌靈芝。郡國來獻。垂以金蓋。發其
瓊葩。爛然紫雲之色。灼然紅蕖之秀。土德斯應。皇家永昌。
固可寫狀圖牒。薦于郊廟。祗奉天意。贊揚鴻休。臣等獲覩
殊祥。喜倍恒品。無任慶抃之至。
中書門下賀醴泉表
臣等伏以西京櫟陽縣有泉水於平地湧出。潔誠飲者。痼
疾咸痊。稽之圖牒。是曰醴泉。臣聞和氣上感。湛恩下浹。則
有休徵。以彰至化。近在雨金之地。特啟英泉之瑞。無源獨
湧。平地滂流。當神明之積高。表陰陽之不測。其氣香潔。其
味甘醇。抱華清而盪邪。資靈化以除穢。積年之疾。一飲皆
愈。挈瓶而至。重趼相望。日以萬計。酌而不竭。齊莊之誠益
厲。神達之效愈彰。伏惟陛下宏父母之深仁。納黎元於壽
域。感此靈液。助其生成。疾苦假除。夭昏不作。勿藥有喜。愛
人斯甚。可以見天地之心。可以明帝王之德。昔唐堯至聖。
光武中興。沛然發祥。千歲一覩。啟我昌運。居然合符。鴻休
無疆。天下慶幸。臣等謬司近密。喜倍常情。無任忻慶之至。
中書門下賀文丹國獻白象表
臣等言。今月日。內侍董秀至宣進止。文丹國王來朝。并獻
白象十一頭者。臣聞春秋二百四十年。不紀祥瑞。而載異
國之朝。其在周書。亦美西戎之獻。蓋重其德化及遠。天下
大同也。伏惟陛下以致敬事天地。以致孝奉宗祀。武功以
定大難。文德以懷遠人。故舊典未載之邦。前王不賓之長。
聲教所隔。言語莫通。悠悠南溟。幾千萬里。瞻望中國。知有
聖人。踰海而來。歷年方至。紳冒重阻。奔波載馳。黃帔飾冠。
白璫玩耳。伏柔㣥象。牽置闕前。低迴馴擾。稽顙屈膝。隨萬
國而來庭。與百獸而率舞。如知禮樂之節。益盛羽儀之容。
有以彰仁化元通。淳源洽暢。至和大順。以兆昌期。事軼於
軒轅。跡超於漢代矣。臣等謬塵樞近。獲覩鴻休。伏請宣付
史官。光昭簡冊。無任慶抃之至。
賀白鼠表
臣某言。今日內常侍吳承倩宣恩命。示臣咸陽縣所進白
鼠。臣聞王者將致無疆之休。必有非常之應。臣竊謂鼠者
陰類。四夷之象。白者金精。西方之色。以西方陰類。受制於
近郊。得非諸戎有納款之誠。中國啟受降之兆也。伏惟陛
下俯憂黎獻。控馭蠻夷。能以禮綏。孰云力競。而晝伏夜動。
時擾於封疆。乘障安邊。尚勞於師旅。今天且悔禍。戎將感
恩。方委貢於蠻邸。遂呈祥於甸邑。干戈既息。已有明徵。鳥
雀之來。多慙遠瑞。臣等忝居近侍。獲覩禎符。歡抃之誠。倍
萬恒品。
李採訪賀收西京表
臣聞夏歷其昌。羿何逃罪。漢維既振。莽亦伏誅。伏惟皇帝
陛下恢正皇綱。光膺帝業。日月照其明略。雷霆發其英斷。
拯橫流而方割。撲燎火之已焚。頃者胡羯亂常。崤函失守。
暴殄天物。憑陵帝京。上皇興避狄之仁。陛下有蒙塵之難。
賴宸衷果決。睿算昭宣。憤陵寢之樵蘇。悲黎元之塗炭。必
將嘗膽。誓使然臍。不有殷憂。何以啟中興之盛業。不有患
難。何以彰撥亂之英哲。步自郇邠。至於朔漠。撫巡城邑。招
致甲兵。誥命俯臨。三讓而登九五。師徒走集。一呼而踰百
萬。設壇拜將。虛左迎師。臨朝有[:#AS-8C4B:⿰⺖木]惕之容。率土下哀痛之
詔。六軍之號令既肅。萬人之賞罰且明。湯火不辭。矢石何
懼。及清秋戒節。太白方高。爰整軍容。順乎殺氣。龔行天罰。
掃彼妖氛。千里貔武之營。百里龍蛇之陣。沸若雲海。聚如
雪山。壘揭終峯。塹迴渭水。闞軍聲而邱陵簸盪。煬兵氣而
天地晦冥。蠢茲兇徒。猶敢旅拒。鼓譟白刃。來聚犬羊之㣥。
旗靡黃塵。旋就鯨鯢之戮。渠魁不漏。噍類無遺。枝梧者面
縛中軍。顛背者頭懸後殿。敗符融於肥水。自可慙功。破王
邑於昆陽。未云快意。遂封尸於京觀。旋振旅於王城。啟闢
千門。掃除九陌。祓羶腥於宮闕。洗毒螫於閭閻。耆艾歡迎。
久思周德。衣冠雨泣。還覩漢儀。謳吟變噢咻之聲。氣象迴
嚴凝之慘。廓丹霄以瞻羽衞。肅黃道而復鑾輿。正寶位於
北辰。道光主鬯。迎上皇於西蜀。歡展奉親。永惟宗社之靈。
實荷乾坤之慶。臣忝陪宗室。喜萬恒情。無任踴躍歡抃之
至。謹奉表陳賀以聞。
賀劒南破西蕃表
臣某言。今日伏見劒南西川節度使崔寧所奏露布。十一
月七日於劒南大破吐蕃。斬首八千五百級。生擒九百四
十二人。獲馬牛器械以千萬計者。陛下以西戎負恩。連歲
設備。近興武旅。遠鑠王師。故隴上或虞。卭南每捷。事同符
契。謀動鬼神。凡在臣庶。不勝慶快。伏以西蜀一隅。犬戎乘
隙。聖謀潛運。藩帥龔行。以我同力。出其不意。故得邊兵無
遺鏃之費。狂寇有輿尸之凶。名王首將。既充俘馘。要塞堅
城。亦入封守。神武之德莫測。掃除之勢足徵。天聲一臨。風
動萬國。則方隅不擾。候我綏懷。夷夏大同。期於指掌。臣等
覩茲大捷。愧乏嘉謀。慶躍之誠。實倍恒品。
賀破山南賊表
臣某言。中使某至。示臣山南西道露布。破吐蕃高安堡五
百人。又生擒堡使等七人。又破急援兵馬二千餘人者。大
獲帥長。驅其畜牧。焚其資儲。夷其堡隊。獲覩慶捷。喜倍恒
情。臣伏以秋成以來。㣥帥宣力。陛下皆先授方略。合如符
契。以蕃醜東寇。猶窺疆場。受命獻恭。掩征巢穴。允膺密旨。
精擇奇鋒。行於險中。出其料外。遂使恃固之壘。遽復於隍。
將領之渠。盡衿其甲。猶不悔禍。更招援軍。以犬羊恃眾之
㣥。當貔武輕齎之旅。雖終日猶鬭。殲耗相仍。而乘夕盡逃。
覆亡不暇。聖謀方舉。西候遂寧。神算既行。北郊以靖。遠周
萬里之外。俯料四夷之情。中詔是(闕)所征皆捷。苟承成命。
皆可指期。故卭道拜章於前。漢池拜章於後。復留睿略。更
布新書。軍中皆必勝之師。天下無不賓之虜。臣幸參樞近。
更乏嘉猷。拜舞失容。以慙以賀。
為崔中丞賀討田承嗣表
臣某言。中使某至。奉宣某月日勅。承嗣本輔逆臣。罪當參
夷。陛下垂包荒之德。開自新之路。假以台袞。冀其悛革。豈
謂豺狼之心。飽而增兇。動搖隣境。慢易君命。天下臣子。雖
扼腕攘臂。願食其肉。畏懼陛下。不敢自發。今陛下殷然震
雷霆之怒。下誅購之令。戴髮橫目。莫不憤激。臣受國恩。守
在遠藩。不得驅策駑蹇。列於將臣。巨猾之首。竟為他斷。撫
劒慙恥。心魂馳越。臣又知鯨鯢既盡。蜂蠆自滅。陛下垂衣
裳以臨萬邦。無為之政。行同大舜。無任慶快感憤之至。
賀張獻恭破賊表
臣某言。今月中使某至。伏蒙聖恩。宣示山南西道節度使
檢校工部尚書張獻恭所奏露布。破岷州吐蕃十萬餘眾。
生擒百餘人。并獲牛馬。及燒焚賊倉庫。甲仗並盡者。伏以
吐蕃背恩負約。屢擾邊陲。惡稔禍盈。自招喪敗。聖謀潛運。[:#AS-8864:⿺克寸
]捷相仍。自秋以來。制勝非一。頃則收功朔北。今又獻凱
山南。皆陛下指授規模。[:#AS-8864:⿺克寸]期進取。遂令銜命之將。感義之
徒。服順爭先。奉詞掩襲。未鼓而收城壘。既戰而殲寇戎。策
備火攻。威同電掃。迴軍乘勝。又破柘川。殺獲追擒。不可勝
數。嘯聚之黨。今已戮除。噍類之餘。自當殄滅。廓清右地。計
日可期。斯實皇威遠覃。睿略先定。動罔遺策。舉必有功。臣
謬踐台陛。親承睿算。無任踴躍之至。
賀聖躬痊復表
臣某言。臣親奉聖旨。伏承御膳過時。微似煩熱。臣等退用
兢悸。不安寢興。齋居潔誠。思獲休問。適中使吳承倩至。奉
宣德音。今已校退。卿等不須憂者。恭承睿旨。俯協歡心。欣
抃失容。蹈舞不足。伏以陛下裁成二氣。聽斷萬方。每積憂
勞。載勤宵旰。所以下祈人命。上黷聖躬。責在微臣。退增兢
懼。今溽暑過候。涼秋戒期。方目[:#AS-FBED:●]力穆清。上滌元慮。伏惟
簡臨庶政。保合太和。以答天地穰穰之福。以慰臣子禺禺
之望。天下幸甚。無任喜慶踴躍之至。
百官賀佛放光表
臣等言。今日董秀奉宣。文成殿御功德佛放光明。六宮及
諸王公主并近侍等並觀。其光從三更四點直至四更猶
在。臣聞明主之理。本以庇人。大聖之教。先於及物。合若符
契。感而遂通。伏惟陛下以道法天。以心證佛。措六合于無
事。納㣥生于慶門。薰然慈心。在宥天下。滌慮恭默。齊于穆
清。以四海之尊。勤三乘之法。故得大雄應見。變化無方。毫
光破昏。金殿如晝。照恒星而奪彩。混圓魄而一色。曠代之
瑞。天人咸覩。玉漏將盡。銀河以低。仰光明而無際。知皇劫
之彌遠。臣等謬忝樞近。倍萬恒情。無任慶抃之至。
中書門下賀抑情復膳表
臣某等言。中使吳承倩至。奉宣進止。以臣等所奏華陽公
主初薨。聖慈深悼。抑情復膳。保御至和。伏惟陛下初以愛
主幼沖。純性聰敏。恩念之厚。有過於成人。疾病之憂。非止
於一日。早齡遽失。流痛兼哀。臣等不安下情。惶懼上請。微
誠感達。蒙降德音。而不以至愛之私。忘於所寶之重。推必
然于大分。割無益以遣懷。用復常禮。以勤庶政。此則陛下
齊親疏於一致。宏覆燾于萬邦。契聖祖元元之符。實天下
蒼生之福。臣等累日兢怖。焦心失圖。承命釋憂。倍常慰幸。
無任感悅之至。謹奉表陳賀以聞。
李採訪請駕停金牛一日表
臣某言。臣聞葵藿何稟。猶每傾陽。犬馬無知。尚能戀主。伏
惟陛下迴鑾巴蜀。指旆咸秦。萬乘雷奔。經劒門之險阻。六
宮雲從。歷棧道以崎嶇。恐天步有厭於登臨。聖躬暫勞于
行幸。稍移玉輦。將至金牛。漢水梁城。郡當所守。蜀門秦塞。
路則居中。乃微臣厠侍從之時。宜陛下休羽儀之地。伏望
小停仙蹕。寬一日之程。暫奉宸居。喜千年之遇。臣忝陪宗
室。得備藩條。懇款之情。倍萬恒品。無任攀戀屏營之至。奉
表陳情以聞。
為宗正卿請復常膳表
臣某等言。今月某日。伏奉批詔。以臣所請復常膳御正殿。
未賜允許者。臣等恭承詔旨。竊仰聖謀。以為前史所垂。正
言可取。則應天動人之事。實哲王致理之先。然臣伏思陛
下繼體以來。推誠必至。友愛之道。顯教萬方。惻隱之心。罔
遺一物。於王師致討。司寇用刑。率皆毒被蒸人。罪興眾怒。
救殘虐之極弊。懲悖亂之元兇。而後效順立功。報之爵祿。
勞心焦思。痛在瘡痍。屢降德音。勤行王道。得非應天以實。
而動人以行哉。況謫見之後。戒懼不遑。朝野所知。星辰所
照。則大官進御。路寢燕居。既舉舊章。將踰期月。固可以特
開睿鑒。俯循㣥心。理且叶於至公。事兼存於大體。臣某等
謬居宗緒。敢貢飾詞。盡布腹心。復干宸扆。無任仰望兢越
屏營之至。
中書門下請進膳表
臣某言。伏奉以華陽公主攝和稍乖。思念所切。齋宮親禱。
輟膳終朝。臣等下情。不遑寸刻。竊以經時之疾。變節或加。
分至所臨。晦明異狀。漸過其後。旋即如初。頃嘗驗之。多亦
然矣。陛下以海內之眾。子育寧殊。豈天屬之間。皇慈獨軫。
伏願忘懷澹慮。常膳以時。保安聖躬。用慰臣下。屬茲煩暑。
尤切懇誠。謹奉表陳露以聞。無任兢惶迫切之至。
請入湯表
臣袞言。臣先患腰膝。比成積疾。自從趨侍。漸覺痊除。每屬
陰寒。即微發動。近加秋冷。轉不支持。半身風痺。右足拘急。
謂其冷甚。因以熱攻。遂覺頭旋。兼之眼暗。寒溫相觸。調息
實難。伏蒙聖慈。特賜醫藥。殊造至深。灰粉酬恩。未申萬一。
生成之功。雖則頓瘳。積久之癥。固難速效。沈綿增劇。憂懼
失圖。先因入湯。常愈斯疾。漸逼冬候。今正其時。伏望天恩。
許臣就湯將息。駑駘蹇步。冀效驅馳。螻蟻微誠。庶迴昭鑒。
無任懇迫之至。謹奉表陳乞以聞。
為代宗告謝九廟表
臣某言。臣纂承丕圖。懼忝鴻業。宵衣旰食。寅畏增深。未戢
難于寰區。恐獲戾於宗廟。明發惕厲。祈哀聖靈。夢寐承顏。
如親左右。謂臣曰知爾孝敬。憫臣而降以恩私。福及沖人。
祐其後嗣。德音所誨。歎息如聞。睿旨慈仁。再三眷命。追攀
不逮。哀慕難任。欲報之恩。昊天罔極。無任荷恩摧咽之至。
謹奉表陳謝以聞。臣某誠悲誠喜頓首頓首。謹言。
