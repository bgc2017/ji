欽定全唐文卷八百九十九
邱光庭
光庭。吳興人。吳越時官國子博士。
海潮論(并序)
夫元功美宰。神物混成。不可以智知。不可以情詰者。聖人
皆置之度外。略而不論。而後之學者。獨以不論海潮為闕
事。多著文以窮之。今其遺文得見者三數家。山海經以海
鰌出入穴而為潮。王充論衡以水者地之血脈。隨氣進退
而為潮。竇叔蒙海濤志以月水之宗。月有虧盈。水隨消長
而為潮。盧肇海潮賦以日出入於海。衝擊而為潮。斯乃俱
無據驗。各以其意而為言也。然而潮之所生元矣。尋其源
而不可究其極。覩其末而不可窺其端。苟或是非。無所勘
會。唯其近理。則謂得之。今觀諸家之說。咸盡乎善。不可備
陳其短。輒以管見自立一家之言。名曰海潮論。其意以為
水之性。祇能流溼潤下。不能乍盈乍虛。靜而思之。直以地
有動息上下。致其海有潮汐耳。乃立漁翁隱者更相答。凡
四十問。分為十篇。成一卷。冀其窮理盡性。多言或中者也。
又以析理之書。不宜染尚文字。但以理明義白為善也。故
今之所論。直言其歸趣而已。所貴精微朗暢。覽讀無煩者
焉。
論潮汐由來大略
東海漁翁訪於西山隱者曰。余生於海上。若風雨雲霞雷
電霜雪之自。(自者所從來之謂也)余皆略知宗旨矣。至於海潮之來。
朝聞夕見。終莫曉其所由然也。遐觀竹帛。(古者未有紙或
書於竹簡或書繒帛故呼經史為竹帛)博考古今。海經(夏禹治水之時記山
川百物其書名山海經也)論衡之文。(後漢王充著書考論物理其書
名曰論衡)竇氏(浙東處士竇叔蒙著海濤志)盧侯之說。(袁州刺史盧肇著
海潮賦)雖多端指諭。咸於義未安。聞吾子志學能文。精智辯
物。願為余明白而陳之。西山隱者曰。僕巖居林處。遙海遠
江。安能知濤潮之所起乎。且天地廣大。誰能覩其根源。請
為子遠取諸經。近取諸物以考之。雖其至廣至大。亦不能
逃於理矣。今按易稱水流溼。(周易乾卦之文)書稱水潤下。(尚書洪
範之文)俱不言水能盈縮。斯則聖人之情可見矣。水既不能
盈縮。則海之潮汐。(音夕潮之落也今人呼為澤)不由於水。蓋由於地也。
地之所處。於大海之中。隨氣出入而上下。(音暇後意同者
皆倣此)氣出則地下。氣入則地上。地下則滄海之水入於江
河。地上則江河之水歸於滄海。入於江河之謂潮。歸於滄
海之
謂汐。此潮汐之大略備矣。問曰。古今言潮汐者多矣。皆以
海水盈縮而為之。未有言由地之上下者也。子之獨見。深
得其源。然其必非海水之盈縮。從何理以知之。答曰。視百
川則知之矣。百川亦水也。不能盈縮。(此破竇氏言月為水
之宗水隨月盈縮者)海豈獨能盈縮乎。假令海異百川。獨能盈縮。
則海水既盈。地亦隨盈而昇。百川隨地而上。彼此俱上。則
無潮矣。海水既縮。則地亦隨縮而降。百川亦隨地而下。彼
此俱下。則無汐矣。固以百川居地之上。地居海之上。地動
而海靜。動靜相違。則潮汐生矣。以斯知非海水之盈縮也。
論地浮於大海中
漁翁問曰。中庸云。(禮記篇名也)地之廣厚。振河海而不洩。(鄭元
注云振收也)則是海居地上。子云地浮於海中。何也。答曰。作記
之人。(作禮記之人也)欲明積小致大。極言地之廣厚。非實也。(中庸
云今夫地一撮土之多也及其廣厚載華嶽而不重振河
海而不洩萬物生焉為其意言積小致大地從撮土之多
遂能收河海而不洩此立教之文非窮理也)按洪範五行。一曰水。水曰潤下。潤
下作鹹。指言海水。水之本位。位在北方。自北直南。以土及
火。(水在北土居中火在南也)推而立之。(從南推起而立之)則火上土中水下也。
亦如人之五臟。心上脾中腎下也。(心屬火脾屬土腎屬水
也)故志曰。(志者古書之通)
(稱)天以乘氣而立。地以居水而浮。由是而論。地居海之
上。亦已明矣。問曰。地必居海之上。則是地浮而不沈。今將
土塊置之於水則沈。何也。答曰。地含氣塊不含氣故也。且
子不見陶器乎。(陶器瓦器盆瓮之屬)夫陶之於水也。全之則雖重必
浮。(含氣故也)片之則雖輕必沈。(片之者打一小片置之於水則
必沈者不含故也)質性同而浮沈異者。氣之所存則浮。氣之所去
則沈。子曰土塊之不浮。亦猶器片之沈矣。問曰。如子之言。
地則浮矣。然則海中洲島。其獨立乎。其居於地乎。答曰。地
形中聳而邊下。海中洲島。猶居地之垂處也。問曰。若如所
論。則是天下一海而地浮於中。然經史有四海之文。何也。
答曰。經史之文。據其所由而為言也。居之中而指四方。故
言四海。其實一耳。
論地有動息上下
漁翁問曰。吾聞地道安靜。子曰隨氣出入而上下。何也。答
曰。周易云。坤元亨。利牝馬之貞。彖曰。牝馬地類。行地無疆。
然則乾象以龍。坤象以馬。觀其所象。地非不動之物。河圖
括地象云。地常動而不止。(地周遊於八紘之中未嘗暫息
也)春東(東方木氣時曰少陽所以暄和)夏南。(南方火氣時曰太陽所以暑
熱)秋西(西方金氣時曰少陰所以淒凉)冬北。(北方水氣時曰太陰所以嚴
凝)冬至極上。夏至極下。其故何哉。由於氣也。夫
夏至之後。陰氣漸長。陰氣主閉藏。則衰於上而盛於下。氣
盛於下。則海溢而上。(陽氣歸於海下氣多故溢而上也)故及冬至而地隨
海俱極上也。(從夏至後陽氣漸退陰氣漸長地亦漸上陰
進故也及至秋分地面與天不齊故晝夜等也秋分之後
及至冬至地面上過天心上之極也所以晝短而夜長也)冬至之後。陽氣漸長。陽氣
主舒散。則衰於下而盛於上。氣盛於上。則海斂而下。(陽氣
散出於海上氣少故斂於下)故及夏至而地隨海俱極下也。(冬至之後
陽氣漸長陰氣漸退地亦漸下陰退故也及於春分地面
與天不濟故晝夜等也春分後及於夏至地面下過天心
下之極也所以晝長而夜短也)此一年之內動息上下也。問曰。其一日
之內。動息上下。可得聞乎。答曰。繫辭云。夫坤。其靜也翕。(韓
康伯注云翕斂也止則翕斂其氣也)其動也闢。(注云動則開闢以生物也)翕者物之收
斂。闢者氣之散出。氣收斂則地上。氣散出則地下。何異人
之呼吸歟。又莊子云。大塊噫氣。(大塊地也)其名曰風。彼言噫氣。
亦呼吸之類也。問曰。一晝一夜兩潮汐。則是一晝一夜。兩
闢兩翕。將何驗之哉。答曰。驗魚獸之皮。則知之矣。(魚獸出
海中形如牛)按毛詩蟲魚疏云。魚獸之皮。乾之經年。每天陰及
潮來。則毛皆起。若天晴及潮還。則毛伏如故。雖在數千里
外。可以知海水潮。然則潮之來去。與天之陰晴相類。氣散
出則天陰。氣收斂則天晴。即知是氣散出則潮來。氣收斂
則潮落。故知
魚獸之毛起伏者。非識天之陰晴。及潮之來去。自應氣之
出入耳。毛起者氣出也。氣出則地下。地下則潮來。毛伏者
氣入也。氣入則地上。地上則潮落。故魚獸之毛。一晝一夜。
兩起兩伏。足以驗其氣之兩闢兩翕矣。問曰。此翕闢之氣。
是何氣也。答曰。地中之氣也。故此氣一出一入。則地獨上
獨下。不由於水也。若一年之氣。則是天之元氣。其氣周於
水。故水隨於氣而地隨於水也。問曰。地之廣厚。不知幾千
萬里也。(今算術之家言地之里數皆虛妄也何者地之四
面垂入海中不可知其涯際也)言能隨氣動息。不亦誣乎。答曰。神無方。
豈論巨細。且天大於地。逾數倍焉。尚能空中旋運也。况地
比於天。殊為小者。豈不能隨氣動息哉。但人自不思之耳。
吾子視日月之迴。則信天之能旋。而視濤潮之至。不信地
之能動。(日月東行天體西轉今日月西迴者天運之也水
性本靜為潮汐者地使之然此理昭然但人不思之耳)豈不冥哉。豈不昧哉。(冥者無
知之貌昧者暗晦之辭)問曰。若如所論。則地有動息上下矣。然則人
不覺之。何也。答曰。不覩日月。則不覺天之旋。不覩濤潮。則
不覺地之動。故河圖括地象云。夫人居大舟之中。閉牖而
坐。則不知舟之動也。且人居大舟中。尚不知舟動。而况地
之廣大。曾不覩其邊。何以知其上下哉。且子不聞南中之
潮雞乎。(出山海經)雞鳴則潮至。雞不覩潮之至而先鳴者。蓋覺
地之動也。是知物有所長。人或不及。問曰。地震人則覺之。
何也。答曰。動安和而震戰悚也。震甚則人覺。微亦不覺也。
昔張衡作地震儀。以龍銜銅丸。地震則丸落。(張衡後漢人
也儀者狀貌之稱也其形如酒[:#AS-82F9:⿰罇]外鑄銅為八龍龍銜銅
丸各置一方其機關在樽內東方地震則東龍丸落他皆
倣此也)嘗一丸落而不覺震。人皆以為無驗。經數日而隴西
奏地震。與丸落時同。人始服其工妙。然則震微人尚不覺。
况闢翕上下微而和者乎。問曰。地震何為者也。答曰。亦氣
也。周語云。陽伏而不能出。陰迫而不能昇。則有地震。(此伯
陽甫之辭也伯陽甫老子也)言陽氣伏於下。而陰氣迫於上。故陽氣不
能昇出而地為之震。其言陽伏陰迫。皆迫伏於地中焉。(推
此而言是知地中之氣能使地之上下也)
論潮汐名義
漁翁問曰。若如所論。則是地自上下。水乃去來。而為之潮。
何也。答曰。潮者朝也。(潮音朝廷之朝)潮本無名。強名之曰潮。至江
漢之流。自歸於海。而夏書謂之朝宗於海。(尚書禹貢文也)其意言
百川之赴海。如諸侯之朝天子也。古人見海來朝百川。亦
名之曰潮。如天子出而見諸侯。亦謂之朝。故明堂位云。(明
堂)
(位禮記篇名)昔者周公朝諸侯於明堂之位。意同於此矣。(周
公周成王之叔父也成王年幼周公攝行天子之事而受
諸侯之朝也)問曰。謂之汐。何也。答曰。汐者水歸於海。如臣夕見
於君然。(早見於君曰朝晚見於君曰夕)故左傳曰。國家無事。則朝(音朝廷
之朝也)而不夕。(務閒也)詩云。邦君諸侯。莫肯朝夕。(小雅雨無正
篇)此其義也。問曰。謂之濤。何也。答曰。濤大波也。凡風之駕
水皆謂之濤。不得專於潮也。(考其義理則竇氏盧侯謂潮
為濤失之矣)
論潮有大小
漁翁問曰。潮來有大小。何也。答曰。二月八月。陰陽之氣交。
月朔月朢。天地之氣變。交變之時。其氣必盛。氣盛則出甚。(
如人行步則喘急)氣出甚則地下甚。(下音暇意同者倣此)地下甚則潮來大。
其非交變之時。其氣安靜則出微。氣微則地下微。地下微
則潮來小。故二月八月。其潮遂大於諸月。月朔月朢。其潮
遂大於諸潮。問曰。大不正當朔朢之日。常於朔朢之後何
也。(朔大於初二初三初四朢大於十六十七十八)答曰。凡物之動。先感而後應。先
微而後盛。朔朢之氣雖至。而地動之勢猶微。故潮來大常
於朔朢之後也。問曰。何知二月八月陰陽之氣交者。答曰。
陽氣生於子。(謂十一月也)出於卯。(謂二月也)浮於午。(浮者盛於地上
謂五月也)入
於酉。(謂八月也)陰氣生於午。出於酉。浮於子。入於卯。(子午卯酉
皆謂月建也)故曰卯酉者。陰陽出入之門戶也。(二月陽氣出而
陰氣入八月陰氣出而陽氣入)是知二月八月。陰陽之氣交也。問曰。何
知月朔月朢。天地之氣變者。答曰。日天倫也。(俱陽物也)月地類
也。(俱陰物也)朔形交焉。(日月周旋故曰形交)朢光偶焉。(月朢光滿故曰光
偶光偶者團圓盛大與日相對)光偶形交。其變如一。(所以朔朢之時天
地之氣皆有變動朔朢無異故曰如一也)故陰陽書占正月之朔。知一歲之
祥。(祥者善惡之通變今人占歲旦雲物風氣知一年之內
水旱豐荒也)又稱五月十一月朢為天地牝之辰。(牝者陰陽交
接之名也)彼其諸月。猶此一隅。(言諸月之朔朢皆於正月十
一月之朔舉此二月則諸月可知故曰猶此一隅猶如也
隅角也)是知月朔月朢。天地之氣變也。故洪範云。星有好風。(
箕星好風)星有好雨。(畢星好雨詩云月離于畢俾滂沱矣離
麗也麗著也)月之從星。則以風雨。然則月從箕畢之星。天地尚
為之風雨。豈其交接而氣不變者乎。
論潮候漸差
漁翁問曰。潮來或午或未。漸差何也。答曰。晝夜繫日。翕闢
隨月。月臨子午則地闢。故潮之來。月皆臨子臨午。(夜潮月
臨子晝潮月臨午)天體西轉。日月東行。日遲而月速。每二十九日
過半而月及日。日月同會。謂之月朔。故月朔之夜潮。日月
俱臨
於子。晝潮日月俱臨於午。自此之後。月速漸東。至午漸遲。
故潮亦漸遲也。(天體西轉日月東行月速而日遲從月朔
之後月去日漸遠初二初三日至未而月方至午故潮來
在午後未時也所謂晝夜繫日翕闢隨月者也)又夜於海下而論。則天體東轉。
日月西行。月速漸西。至子漸遲。故潮來亦漸遲。(月朔夜半
潮來者日月俱在子至初二初三月去日漸遠日己至丑
而月方至子故潮來在子後丑時也)是以晝潮入夜。(一日午時二日午後
三日未時四日未後五日申時六日申後七日酉時八日
酉後此謂晝潮入夜也)問曰。何謂月臨子午。夜潮入晝。(一日子時二
日子後三日丑時四日丑後五日寅時六日寅後七日卯
時八日卯後所謂夜潮入晝也)則地闢乎。答曰。禮運云。(禮記篇名)地秉陰竅
於山川。播五行於四時。(鄭元云竅孔也言地持陰氣出內
於山川以舒五行於四時也)和而後月生也。(言此氣和乃月生也)是以三五而盈。
三五而闕。則是月為地類也。易說陽氣生於子。陰氣生於
午。(易說者周易之義也)故月臨子午則地氣生。地氣生則闢而出也。
問曰。說卦云。(周易下繫也)離為日。坎為月。則是月為水類。而禮
運月為地類。與說卦不同。何也。答曰。地水皆屬於陰。俱主
於月。故禮運說卦。互而言之。以相顯也。且日為㣥陽之精。
非獨專於火也。月為㣥陰之精。非獨專於水也。何以言之。
按五行。天一生水於北。地二生火於南。是故火為雌。水為
雄也。若以日專主火。月專主水。則亦日雌而月雄也。今按
禮說云。(禮記)
(之義)日為君象。月為臣象。觀其所象。正與水火相違。故知
日非專火。月非專水也。易曰。乾天也。有君父之道焉。(周易
說卦云乾為天為君為父)坤地也。有妻臣之道焉。(坤文云地道也妻
道也臣道也)然則日象與乾同。(日為君象)月象與坤同。(月為臣象)故曰三
五而盈。三五而闕。三五者。水一火二木三金四土五。(此五
行生數也)合其數為十五。滿十五而盈。(月朢也)盡十五而闕。(月
晦也)既與坤道同象。總五行之氣。非地類而何。(地亦總五
行也)與說卦參而求之。足表㣥陰之義。問曰。陽燧開而火
出。(陽燧者五月丙午日午時鑄銅錫為之其形如鏡舉之
照日以艾得其火也)陰鑒舉而水流。(陰鑒者用十一月壬子日子
時鑄銅錫為之其形如蚌殼舉之照月以物取之得水者
也)則似月專於水矣。何以釋之。答曰。所言不專於水。豈謂
全無水也。但其兼主諸陰。水亦在其中矣。舉陰鑒而得水。
與掘地而得泉。何以異也。問曰。五行云。陽數奇。陰數偶。水
一土五奇數。子云皆屬於陰。何也。答曰。水成數六。土成數
十。然則水之與土。屬陽而終屬於陰。陰極則陽陽極則陰
之義。
論浙潮
漁翁問曰。浙江之潮特大。何也。答曰。諸江淮河。發源皆遠。
其水多。(按楚江出岷山淮出桐柏山河出崑崙山)江水既多。則海水入少。水入
既少。其潮皆小也。而浙江發源獨近。其水少。(浙江之源近
者三四百里遠者不過千里)江水既少。則海水入多。水入既多。故其潮
特大也。問曰。潮來有頭。何也。答曰。地勢廣遠。垂入海中。(今
人見海岸謂之海際非也殊不知地勢漸低為海水所漫
其際不可見也)地下則潮生。(下音暇)潮生於地際自際湧。湧則蹙。
蹙則奔。奔則有頭。水之常勢也。漁翁問曰。浙江之潮。或東
或西。何也。答曰。夫水之性。攻其盈而流其虛。沙隨其流而
積其虛。積而不已。變虛為盈。盈則受攻。終而復始。所以或
東或西也。問曰。何故浙江之水。獨能攻其盈乎。答曰。大川
皆然。非獨浙江也。凡水之迴折之處。涯岸皆迭盈迭虛。或
三十五十年而一變。水勢使之然也。(今黃河及諸大川之
岸皆有移易是也)易曰。地道變盈而流謙。此之謂也。
論氣水相周日月行運
漁翁問曰。子言氣盛於下。則海溢而上。氣盛於上。則海斂
而下。則是海之下有氣。從何理以知之。答曰。抱朴子云。(葛
洪所著書名)從地向上。四千里之外。其氣剛勁。居物不落。以此
推之。則周天之氣皆剛。非獨地之上也。是知日月星辰。無
物維持而不落者。乘剛氣故也。內物既不能出。而外物亦
不能入。則日月星辰。雖從海下而迴。莫得與水相涉。(此言
乃見盧氏)
(所言出入於海衝擊而為潮之謬也)若其海下無氣。則日月星辰。並入於
水。按星月無光。假日光而明。若日夜入於水。則星月無由
明矣。故知日居元氣之內。光常周遍於天。雖當夜半之時。
天中亦不昏黑。(日在上則光照下在下則光照上故雖通
夜光常遍於天所以星月明也)以斯知海之下。有氣必矣。故人之氣海。
亦在水藏之下。其取象於天地焉。(氣海在臍下)問曰。海之下既
有氣。海之邊際則如何。答曰。亦氣也。(海之外際無涯岸皆
剛氣捍其水所謂周天之氣皆剛者也)氣之外有天。天周於氣。氣周於水。水
周於地。內地而外天。天地相將。形如雞卵。(黃即地也白即
水也膜即剛氣殼即天也)問曰。虞書謂東方之地曰暘谷。西方之地
曰昧谷。(尚書堯典文也)則似日之出入。皆從地穴中也。今子言日
居元氣之內。而與虞書不同。何也。答曰。易離卦彖云。日月
麗乎天。麗著也。言日月之行。附著於天也。則所言日居元
氣之內。無乃是乎。而虞書所稱暘谷者。皆在九州之域。此
乃指其所見而為言也。凡平地以朢日出日入。皆如近在
山谷間。故以谷言之耳。問曰。周易虞書。俱為正典。安知易
是而書非乎。答曰。視日月之行。則知之矣。按日月右旋而
天左轉。日月行遲而天轉速。故日月隨天皆西邁。非著天
而何。故知易是也。問曰。前篇云日遲而月速。此
云日月遲而天轉速。何也。答曰。日行三百六十六日而一
周天。月行不及三十日而一周天。天則一日一夜而轉一
周。是月行速於日。遲於天也。比日言之則月速。比天言之
則月遲。與前篇非相矛盾也。(矛盾者相違背之辭矛鎗也
盾干杆也今人謂之傍牌事見列子)
論渾蓋軒宣諸天得失
漁翁問曰。如子所謂。是用渾天為說也。蓋天軒天宣夜之
是否。可得聞乎。答曰。此三者之說皆非。(自古說天地之形
者都有七家一曰渾天二曰宣夜三曰蓋天四曰軒天五
曰穹天六曰安天七曰方天諸說既繁難以備舉今略舉
四者也)蓋天者。言天形如車蓋也。軒天者。言天勢南低北軒
也。宣夜者。言天唯空碧無形質也。唯渾天言天地之形如
雞卵。北聳而南下。(南小北大故終日旋運而不離其所)故北極常不沒。南極
常不見。其轉如車軸。(以車軸喻雞卵之轉非真如車軸也)日月星辰皆不迴。
故先儒皆以渾天為得也。問曰。何知渾天為得乎。答曰。按
周易。乾下坤上為泰。[:#AS-9CBC:●]
[:#AS-9B4A:●]其彖曰。天地交而萬物
通也。又震下坤上為復。[:#AS-9CBC:●]
[:#AS-9CB9:●]其彖曰。復其見天地之
心。陽氣在下。推此則見渾天之形也。昔張衡作渾天儀。(儀
者狀貌之稱鑄銅為之雕鏤日月星辰於上)於密室之中。以儀浮於水上。滴水
而轉之。以視日出月沒。昏
中曉中。(正月之節昏昴中曉心中)於室內唱之。與室外觀之。天不差晷
刻。由是論。故知渾天為得也。問曰。何知蓋軒之屬非乎。答
曰。彼蓋軒者。皆言天轉如磨盤。日月星俱北迴。如人把火。
夜行遠則不見。故先儒咸以其說為非也。凡把火夜行。漸
遠漸小。然後不見。今日落之時尢大。故知非遠不見也。又
以破鏡之狀。辯其日落之時。益見北迴之謬。何以言之。若
日落之時。如竪破鏡。即是日迴於北。今日落之時。如橫破
鏡。故知日入於下也。且月之生明。向日為始。若月從北明。
即日迴於北。今月從下起。得非日居其下乎。(看月之初明
即日之所在)是知蓋軒之論。無所取裁。在易卦。坤下乾上為否。[:#AS-9B4A:●
]
[:#AS-9CBC:●]問宣夜之說。其理如何。
答曰。亦非也。易曰。天行健。(周易乾卦象辭)既稱行健。則有形矣。道
經云。天無以清。將恐裂。(老子五千言之文也)又史書每稱天開天裂。(
史書者史記以下之通稱漢孝惠二年天開東北二十餘
丈)天若無形。將何開裂。宣夜言天無形質。謬矣。問曰。天必
有形。其形之外。可得聞乎。答曰。列子云。天地者。空中之一
細物。有中之最巨者也。然則天形之外。但空而無物。漁翁
問窮。作而喜曰。問少得多。問潮聞汐。又聞天地之元理也。
昭昭乎若夜之且曉。夢之醒矣。非奧學精識。其孰能臻此
哉。
新添毛詩序
大中年中。毛詩博士沈朗進新添毛詩四篇云。關睢后妃
之德。不可為三百篇之首。蓋先儒編次不當爾。今別撰二
篇為堯舜詩。取虞人之箴為禹詩。取大雅文王之篇為文
王詩。請以此四詩置關睢之前。所以先帝王而後后妃。尊
卑之義也。朝廷嘉之。夫沈朗論詩。一何狂謬。新添四詩。為
風乎。為雅乎。為風也。則不宜歌帝王之道。為雅也。則不可
置關睢之前。非唯首尾乖張。實亦自相矛盾。其為妄作。母
乃甚乎。
詩序不作於毛公辨
先儒言詩序并小序子夏所作。或曰毛萇所作。明曰非毛
萇所作也。何以知之。按鄭風出其東門序云。民人思保其
室家。經曰。縞衣綦巾。聊樂我員。毛傳曰。願其室家。得相樂
也。據此傳意。與序不同。自是又一取義也。何者。以有女如
雲者。皆男女相棄。不能保其室家。即縞衣綦巾。是作詩者
之妻也。既不能保其妻。乃思念之言。願更得聊且與我為
樂也。如此則與序合。今毛以縞衣綦巾為他人之女。願為
室家得與相樂。此與序意相違。故知序非毛作也。此類實
繁。不可具舉。或曰。既非毛作。毛為傳之時。何不解其序也。
答曰。以序文明白。無煩解也。
毛勝
勝字公敵。晉陵人。仕吳越忠懿王為功德判官。
水族加恩簿
令咨爾獨步王江殊。(江瑤之文名)鼎鼐仙姿。瓊瑤紺體。天賦巨
美。時稱絕佳。宜以流碧郡為靈淵國。追號玉柱仙君。稱海
珍元年。令章邱大都督忠美侯滄浪頭。(章舉)隱浪色奇。入甌
稱最。杜口中郎將白中隱。(車螯)負乃厚德。韜其雄姿。殊形中
尉兼靈甘尹淡然子。(蚶菜)體雖詭異。用實芳鮮。玉德公季遐。(
鰕魁)純潔內含。爽妙外濟。滄浪頭可靈淵國上相無比。白
中隱可含珍大元帥豐甘上柱國兼脆尹。淡然子可天味
大將軍遠勝王。季遐可清綃內相頡羹郡王。令多黃尉權
行尺一令南寵。(
[:#AS-9C56:虫截]
)截然居海。天付巨材。宜授黃城監遠珍侯。復以爾專盤
處士甲藏用。(蝤蛑)素稱[:#AS-9C56:虫截]副。眾許蟹師。宜授爽國公圓珍巨
美功臣。復以爾甘黃州甲杖大使咸宜作解蘊中。(蟹)足材
腴妙。螯德充盈。宜授糟邱常侍兼美君。復以爾解微子。(彭
越)形質肖祖。風味專門。咀嚼謾陳。當置下列。宜
授爾郎黃少相。令合州刺史仲扃。(蛤蜊)重負雙宅。閉藏不發。
既命之為含津令。陞之為慤誠君矣。粉身功大。償之實難。
宜授紫暉將軍甘鬆左右丞監試甘圓內史。令靈蛻先生。(
文)外無排脇之皴。內無鯁喉之亂。宜授紅鐺祭酒清腴館
學士。令惟爾清臣。(鱸)銷酲引興。鱗鬣之鄉。宜授橙虀錄事
守招賢使者。令珍曹必用郎中時充。(鰣)鐺材本美。妙位無
高。宜授諸衙效死軍使持節雅州諸軍事。令惟爾白圭夫
子。(鱭)貌則清臞。材極美俊。宜授骨鯁卿。令甘鼎。(黿)究詳爾
調鼎之材。嚥舌潮津。宜封醉舌公。令甲拆翁。(鼈)挾彈於巾。
巧也。負擔於外。禮也。介冑自防。不問寒暑。智也。步武懦緩。
不逾規繩。仁也。故前以擐甲尚書榮其跡。顯其能。宜授金
丸丞相九肋君。令長尾先生。(鱟)惟吳越人以謂用先生治
醬。華夏無敵。宜授典醬大夫仙衣使者。令元鎮。(石首)區區枕
石子孫。德甚富焉。宜授新美舍人。令和羹長朱子房。(石決
明)酒方沈酣。臭薰一座。挑筯少進。神明頓還。至於七孔賦
形。治目為最。宜授懷奇令史。令甘盤校尉。(烏賊)吐墨自衞。白
事有聲。宜授噀墨將軍。令元介卿。(龜)爾卜灼之效。吉凶了
然。所主大矣。宜授通幽博士。令惟爾借眼公。(水母)受體不全。
兩
相藉賴。宜授同體合用功臣左右衞駕海將軍。令李藏珍。(
真珠)照乘走盤。厥價不貲。斑希(玳瑁)裁簪製器。不在金銀珠
玉之下。藏珍宜授圓輝隱士。斑希宜授點花使者。令房叔
化。(牡蠣)粉厠湯丸。褁護丹器。屈突通(梵響)振聲遠聞。可知佛樂。
阮用光(砑光螺)運體施功。物皆滑瑩。羅幼文(珂)類乎貝孫。點
綴鞍勒。粲然可觀。小有文采。叔化可豪山太守樂藏監固
濟。突通可曲沃郎梵響參軍攝玉塔金舍。用光可檢校大
輝光宜充掌書記。幼文可馬衣丞。令惟爾田青。(螺螄)微藏淺
味。無所取材。世或烹調。以為怪品。申潔(蛙)蒼皮癮疹。矮股
跳梁。江伯夷(鱁鮧)宋帝酷好。鰾則別名。屯江小尉(江㹠)漁工得
雋。亦號甘肥。田青授具體郎。申潔宜授濟饞都護行水樂
令。伯夷宜授宋珍都尉南海詹事。屯江小尉宜授追風使
試湯波太守。令以爾錦袍氏。(鱖)骨疎肉緊。體具文章。宜授
蘇腸御史仙盤遊奕使。以爾李本。(鯉)三十六鱗。大烹允尚。
宜授跨仙君子世美公。以爾鮮於羹。(鯽)斫鱠精妙。見稱杜
陵。宜授輕薄使銀絲省饜德郎。以爾楚鮮。(白魚)隱釜沈糟。價
傾淮甸。宜授傾淮別駕。以爾縮項仙人。(鯿)鬼腹星鱗。道亨
襄漢。宜授槎頭刺史。以爾食寵侯。(鱘鰉)支節斑駁。標致高爽。
宜
授添廚太監。以爾單長福。(鱓)曲直靡常。鮮載具美。宜授泥
蟠掾。以爾管統。(蔥管)省象菜伯。可備煎和。宜授長白侯同盤
司箸局平章事。以爾備員居士。(東崇)腥麤無狀。見取俗人。宜
授鍊身公子。以爾唐少連。(崇連)池塘下格。代匱充庖。宜授保
福軍節度使。令黃薦可。(河魨)爾澤嫩可貴。然失於經治。敗傷
厥毒。故世以醇疵隱士為爾之目。特授三德尉兼春榮小
供奉。令新餐氏。(鰒)爾療饑無術。清醉有材。莽新妖亂。臨盤
肆餐。物以人汚。百代寧洗。爾之得氏。累有由矣。宜特補輔
庖生。令蓋頑。生乎泥沙。薄有可采。宜授表堅郎。
