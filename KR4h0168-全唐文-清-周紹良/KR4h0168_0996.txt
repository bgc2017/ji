欽定全唐文卷九百九十六
闕名(三十七)
萬仁泰墓銘
君諱仁泰。字國寧。祖翽。父清。清之次子也。君不仕。性玩琴
書。情兼義友。以元和二年二月疾終。春秋五十有四。窆於
硤石市東一里新塋。禮也。娶彭城劉氏。生子四。銘曰。
元宮冥冥兮曉不開。魂魄蕭蕭兮啼方哀。愁雲靄靄兮雨
添淚。松栢颼颼兮風鳴籟。
大唐故雁門郡解府君墓誌銘
府君諱進字進。族茂雁門。派別條分。今籍於京兆府。鄠縣
八步鄉解村人也。祖諱齊。父樂道。不仕。府君即樂道之第
二子也。修短不意。去元和四年三月四日。疾終於河南府
河陽縣太平鄉樹樓村之私第。春秋六十有五。即以元和
五年十一月十一日。權厝於私第北二里之原。禮也。孀妻
李氏。偕老願違。哀號痛切。嗣子忠信次子少遷次子少恭
次子少璘次子少儀次阿小長新婦曹氏等。號天叩地。柴
毀過禮。殆不勝喪。窀穸云具。禮物咸備。恐墳隴有變。故刻
頌立名。以作永年之記。
茫茫蒿里。寂寂松扉。痛君子之長逝。歿寒泉而不歸。
大唐扶風馬氏墓誌
廿三娘馬氏。名姹。扶風人也。故侍中太原尹。子曾王父。故
太子諭德兼兵部郎中。子之王父。故鄂州州從事。子之先
父也。子生於珥貂之家。育在紈綺之室。笄年廿歲。灼如蕣
英。期偶適耀(闕)我後嗣何華而不實。祉福不臨。以元和八
年七月三日。洪水忽來。浸溢夏汭。合郭為患。顧比(闕)遂假
官航以虞(闕)
大唐故員府君夫人墓誌銘
(闕)昔因周文王之後。分郡於南陽。祖諱憲。格高調逸。學
富才雄。退臥雲林。高道不事。父諱麟。文詞間世。儒素成家。
器宇深沉。風神朗悟。一心孤高。寒峰暎月。為量不測。發言
有徵。心常懷分。義尤濟貧。遠邇之人。咸懷其德。何修短之
有命。以元和十一年五月十八日。啟手足而告終。春秋卌
有六。夫人房氏。雍容令儀。肅穆懿範。畢舅姑之大禮。享年
卌有二。同年八月十六日。續夫而歿。兄昌。忝同支氣。痛苦
蓮心。嗣子元啟。攀號擗踴。仰告皇天。罄家有無。備終大禮。
以元和十一年十二月廿九日。合祔大塋而安墳壠。山谷
變
改。託於銘記其德。詞曰。
窮燈暗暗。泉室冥冥。孤墳對月。荒野熒熒。千秋萬歲。永隔
恩情。
劉夫人辛氏墓誌銘
唐故平盧軍節度押衙兼左廂兵馬使銀青光祿大夫雲
麾將軍檢校國子祭酒兼御史中丞上柱國食邑二千五
百戶劉公夫人。隴西郡人也。父諱行儉。夫人即府君長女
也。聘於彭城劉公。公不幸早薨。夫人稟山嶽之粹靈。受人
倫之大福。博行而多聞。發言而合禮。素德全備。淑慎威儀。
迨於姻親。俯仰咸若。挺霜操而馳其聲。彙女功而發其譽。
夫人六十有六。以太和九年秋七月廿日而薨。夫人有子
二人。長子平盧節度衙前虞候雲麾將軍試殿中監上柱
國克勤。次子節度散(闕一字)將克恭。生女一人。日引子等。哀
毀過禮。杖而不起。乃扶護靈柩。當年冬十月七日。祔葬於
青州益都縣永固鄉廣固之里。以先塋不利。故別遷宅兆。
西據于(闕一字)倚山印之崇秀。東極于荒。南眺青山。北臨于
郡。仍書銘于墓內。銘曰。
白玉無瑕。青松有節。德儀咸備。行偕先列。[:#AS-8949:⿱廾]
(闕一字)世而歸
天。流芳華而不歇。蒼茫野色。雲悲鴻咽。林(闕二字)兮悲風。光
娟娟兮夜月。
唐故馮府君墓誌銘
府君諱倫。字環周。長樂人也。曾祖思。祖炎。父璋。俱養性邱
園。高尚不仕。府君即璋第二子。幼而簡約。長而宏雅。恬然
自處。不趨世利。禮則凝重。器宇沈深。雖榮之與辱。不能動
其色。忘言得意。忻忻如也。輕財重義。博識多能。理性內融。
徽猷外發。男公造立身恭謹。色養兢兢。二女令淑有聞。各
娉他室。嗚呼斯人。不保遐壽。少乖攝衞。伏枕彌旬。藥術無
徵。奄隨風燭。以太和十年八月一日。終於私第。享年七十。
府君殄也。陰雲暗慘。鳥雀悲鳴。至理元微。天何可問。男女
迷謬。叩地號天。閭巷傷聞。為之慜然。夫人陳氏。蓬首灰心。
沈哀骨立。徒想瓊田之草。無復返魂之香。以其年十月十
五日。葬於江夏長樂鄉射亭里之原。禮也。北背黃鶴之嶺。
南瞻八缺之峯。恐年代侵疎。川原變易。剋石記事。永將不
易。辭曰。
日月至明。尚有盈缺。邱山至壯。尚有崩裂。感彼馮君。隨波
生滅。時惟孟冬。析析悲風。凝陰蔽野。苦霧霾空。敬勒斯志。
千載無窮。
故天水姜夫人墓誌銘
大唐故駙馬都尉天水姜慶初女。適故殿中侍御史劉元
質。享年七十三。於開成三年十月一日。終於鄂州私第。以
其年十二月二十一日。權厝黃鶴山南原。禮也。懼陵谷之
多變。故為斯銘。用紀悠久之祀。
唐貝州永濟縣故馬公郝氏二夫人墓誌銘
君諱恒。父諱超。其先扶風郡人也。昔馬融注解。累代欽崇
風。後允因官徙居甘陵郡。乃祖乃父。遂為永濟縣人焉。公
以禮為度。以德為車。衣著篇章。飲食經籍。謝家鮑氏。羞當
章句之流。恥也文學之列。金石為節。松竹表貞。亂代逃名。
庸君隱跡。懷寶不仕。韞道迷邦。於是道德互門。仁者為里。
嗚呼。天不憖遺。神莫見祐。元和七年七月廿一日。寢疾終
於沙邱方私第也。享年卌十。時也日月無光。雲天慘色。閭
巷遏密。行路傷嗟。權殯縣西一里。先夫人松蘿靡託。葛藟
無依。結誓指於柏舟。空淚流於斑竹。以開成六年正月十
三日。與二夫人遷葬於故塋。禮也。仲子(闕二字)盡(闕一字)以竭
家資。因為遷祔。恐(闕)改易。刻(闕一字)為紀。
平生志貞。松筠表節。堅勁金石。潔白冰雪。(闕一字)遍乾坤。光
連子孫。輝赫三代。榮慶一門。道(闕二字)宇。名彰四海。天何奄
禍於幽魂。骨肉永閉於長夜。何時再覩明昏。
唐處士包公夫人墓誌銘
夫人姓張。其先清河人也。皇父諱鄰。夫人生有妍姿。長修
言行。包君前取義陽朱夫人。而生四子。不幸朱夫人中年
下世。及終喪。親迎娉夫人為繼室。敬愛均乎長幼。周旋廣
備親疎。撫育前男。恩過已子。嗚呼夫人。行年六十有六。以
會昌三年十月九日。奄終錢唐縣方興鄉之私第。包君以
再傷齊體。追悼何心。盡禮居喪。卜時將葬。前男女哀慕無
容。以其年癸亥十二月十一日丙申。葬於履泰鄉之高原。
禮也。恐陵谷以變。更託斯文之可。銘曰。
噫夫人兮。倏忽流年。(闕三字)兮冥寞荒原。慘慘靈谷。悠悠夜
泉。未(闕三字)歸於此焉。
唐故尹府君夫人朱氏墓誌銘
曾(闕一字)祖從家狀官告墜失不敘。府君諱澄。其先望在天
水。貫居秦州。後子孫分散。各處一方。今權居孟州。即為河
陽縣人也。公為人端耿。量雅恬和。與人結交。千金不易。一
言道合。駟馬不追。遠近欽風。花城共美。奈何積善無慶。天
降其禍。去開成四年。告終於私第。春秋六十有七。夫人朱
氏。即世廣陵郡人也。笄年秦晉匹配。歸於尹氏之門。婦道
禮儀。不虧晨夕之孝。接事舅姑。能善能柔。和睦六親。鄉閭
傳禮。奈何大運將至。臥疾連綿。千方無效。萬藥無徵。啟託
聖賢。其疾不愈。(闕一字)會昌四年十月十九日。終於私室。春
秋六十有三。男女七人。長子元慶。新婦王氏。次子元禮。新
婦戴氏。次子元簡。新婦賈氏。次子元雅。新婦王氏。小子元
殷。未婚。長女十四娘。夫張氏。十五娘。歸開氏。嗣子等非法
不行。非禮不動。(闕二字)焉有丈夫之志。兒女等叫天泣血。五
內分崩。稱家有無。將(闕一字)葬事。卜得會昌四年十一月十
八日。葬於孟州河陽縣安樂鄉(闕二字)村。禮也。恐年代(闕一
字)遠。陵谷有遷。刊石為文。乃申銘曰。
嗟乎尹君。生為哲人。言無過失。花城共聞。千金交結。恩義
長存。招賢納士。禮法芳新。嗟乎尹君。沒為異人。嗣子擇兆。
安葬神魂。千秋萬載。(闕二字)子孫。
汝南周君墓誌銘
君諱文遂。字道從。祖諱喦先。父諱通。君即通之長子也。幼
讀儒書。長而習禮。弱冠之歲。咸譽所知。內孝親姻。外穆僚
友。不能苦濫於琴酒。乃綰職於監司。三五年間。榮譽可獎。
何期未申公表。奄卒壯年。嗚呼。霜劍摧鋒。鳴琴絕軫。春秋
卅有五。大中二年三月十五日。終於天長之私館也。以其
年十月二十九日。祔於先祖妣王夫人列域。以為窀穸。禮
也。娶宏農楊氏。恭孝內諧。舉案從禮。一子三歲。名曰小君。
令弟二人。曰文遇文造。悼鴒原而遽絕。誰濟急難。桐荊榦
摧。雁行何續。敢忘兄友。銘誌弟恭。固請長詞。用彰後紀者
焉。銘曰。
嗚呼周君。世命奚促。三十五歲。禍來衝福。手劍摧鋒。身紳[:#AS-8949:⿱廾
]王。欲濟舟傾。風前失燭。一旦歸冥。百齡何續。千歲之中。
再生王國。
唐陸君夫人孫氏墓誌銘
夫人。吳大皇帝十九代孫德之女也。令淑有聞。名傳四德。
笄年歸於陸氏。君名瑛。有子三。二男一女。長男宏詵。次曰
宏諮。並未有所娶。女則初笄之歲。未有所歸。夫人以大中
四年遇疾。百藥無徵。千靈靡究。即是歲仲夏月三日而終。
春秋五十有七。男女號踊。泣血摧咽。親戚悲噫。日月逾邁。
龜筮叶從。於其年季秋月末旬八日。而安厝富陽縣西廿
里上黃山墓。然而禮墓則南登極峭。北達長衢。東西即富
春孫氏之山矣。慮年月將寖。故列塼記其誌銘曰。
穆穆夫人。名傳四德。染疾不愈。歿歸泉路。蒼茫山谷。冥冥
九泉。恐年月寖。誌銘列塼。
大唐魏博節度別奏劉公故太原郭氏夫人墓誌銘
夫人太原盛族。遠祖因官遷居於大名。今為魏郡人也。三
代祖並轅門上將。名冠古今。勳業俱高。不可具載。父君佐
使宅親事兵馬使押衙。以弓裘飾身。文武不墜。守忠事上。
信義居懷。可謂丈夫矣。夫人即押衙之長女也。以初笄而
歸於劉公。在家而令淑有聞。出嫁而四德克備吁。上天難
問。(闕一字)短不容。不幸以大中六年五月十二日。終於府元
城縣慕化坊之私宅也。享年廿五矣。嗚呼。父母腸斷。良人
痛心。生死路殊。龜筮叶吉。以其年閏七月九日。遷柩於府
西南五里貴鄉縣王趙村祔先塋。禮也。慮邱壟之更變。故
刊貞石為銘。其詞曰。
婉娩柔儀。言容和茂。婦德可觀。進退可度。上天不均。掩同
薤露。大魏西南。良玉瘞土。萬古千秋。永扃幽戶。
萬氏夫人墓誌
有唐大中六年龍集壬申十二月十三日。豫章郡萬夫人
終於揚州江都來鳳之里。年卅九。爰自笄年歸於閻氏之
室。育三男一女。長子公慶。次曰公閔。幼曰公間。卜其宅兆。
即以當月廿四日。窆於揚子縣界江濱鄉白社村。其地東
西十丈。南北十五丈。刻字於墓。庶乎後迷。萬古千秋。永為
後記。
唐故陸氏劉夫人墓誌銘
夫人彭城郡人也。父峯皆詞林學趨官迹立笄年禮聘。適
於陸門。盥帨雞鳴。嚴勤婦節。大期俄屆。嗚呼。於大中九年
七月(闕)日。寢疾終於華亭邑內之私室也。芳年四十有七。
以其年十一月一日。葬於縣東三里買宋氏地之新塋。禮
也。有子三人。長度次夫師(闕)師雖以幼童。哀訴過禮。恐代
異時移。故刊貞石。銘曰。
夫人劉氏。簪纓之女。節婦義夫。早聞令譽。隟光西邁。逝水
東流。佳城一閉。萬古千秋。
(闕二字)大夫行太子左庶子分司東都上柱國范陽
盧府君墓誌銘
(闕六字)范陽(闕一字)郡人也。其先齊太公之(闕十一字)至(闕六字)十
四代(闕六字)後四世至(闕一字)為(闕七字)自(闕十四字)氏(闕四字)皇朝尚
書刑部員外郎諱莊道(闕十八字)甲(闕一字)山(闕四字)公之伯仲頡
頏(闕三十一字)祖諱炅。宣州宣城縣令。轉太子左庶子。(闕二字)大
夫(闕五字)事(闕十五字)尚書先夫人(闕二字)徐氏追(闕九字)王父諱(闕
三十八字)進士(闕十一字)太子正字。秩滿。攝度支巡官。是歲京師
大旱。(闕十一字)東(闕十字)郎秦公充考試官。以(闕二十六字)其人先是
他邑有殺人亡命者。(闕九字)因拘累(闕三字)自(闕七字)有日矣府
尹以公清白(闕一字)事命往(闕二字)公悉(闕三字)公求證驗深(闕
三字)果(闕八字)即于公之陰德無過也。由是遷(闕四字)大(闕二
字)公(闕二字)制(闕七字)改監察御史裏行。府(闕一字)知鹽鐵揚州
院事。轉殿中侍御史。(闕二字)京兆府功曹掾。典貢籍於神州。
第名為轉春官(闕一字)時為得人。故相國崔公諱鄲以(闕四
字)辟為觀察判官(闕二字)侍御史內供奉(闕四字)累(闕二字)府惕
勵當官。從容(闕一字)贊(闕十一字)朝(闕十一字)憲府風望尤(闕二字)按大
獄摘發奸(闕九字)判刺史(闕五字)者(闕四字)深刻訊公(闕一字)奏之
公曰(闕一字)閒周理之戈(闕八字)道延光之(闕十一字)及害功也。(闕
七字)屈(闕三字)多
(闕三字)刑(闕五字)萬年縣令(闕七字)之地(闕二字)得中(闕四字)抑豪(
闕六字)授京兆少尹。武宗(闕十字)公(闕三字)道(闕三字)使公為副焉。(
闕三字)陵下(闕四字)從(闕四字)而(闕十三字)司業分教東(闕六字)任太常(
闕三字)務凡(闕六字)七十有三其轉原(闕一字)用公(闕三字)不為(闕
十三字)家(闕七字)位意以(闕四字)殆七八年豈(闕三字)嗚呼。以大中
九年七月十五日。歸全於(闕四字)里之私第。其明年歲在丙
子四月十三日。(闕七字)氏縣之(闕十一字)先府君之(闕二字)也夫人
清河郡君崔氏。(闕九字)度已(闕九字)之士(闕二字)人(闕三字)河南福
昌縣丞(闕三十二字)訓當必光其門公(闕四字)公(闕二字)之(闕二字)過
於(闕三字)之(闕十一字)俾(闕三字)退不得(闕十字)
郁郁盧氏。(闕六字)重(闕五字)門傳祖訓。家(闕四字)生(闕三字)濟其(闕
一字)芳(闕三字)承(闕七字)薦能拔義。(闕八字)蔚矣(闕五字)仕(闕二字)人(
闕一)字奄忽(闕二字)夙昔(闕一字)徽(闕八字)及葬山(闕七字)雲愁九
泉之上兮。樹老松楸。千載可存兮。(闕四字)
大唐康公夫人墓誌銘
公諱叔卿。其先衞人也。夫人清河傅氏。其先清河人也。公
幼而有禮。長而謙和。修身慎行。與物無爭。何圖天授之仁。
而不與之壽。何不幸與。以寶歷二年三月十四日。因寢疾
終於家。享年卌有五。其年遂遷窆於淄川縣萬年之西北
三里孝水之西原。從吉兆也。夫人令淑容範。宋子河鯉。六
禮貞吉。享年六十有八。以大中元年六月一日遘疾彌留。
遂終焉。權殯於堂。以大中十年十一月二十五日。遂遷祔
於塋兆。有子一人。早亡。有女三人。長適屈氏。次適張氏。而
承其家焉。幼適王氏。皆撫擗號訴。哀毀過情。遂召良工。刻
石染翰。乃為銘曰。
寬宏德禮。謙和淑人。改過不恡。慎行修身。(其一)夫人賢懷。孝
敬邕睦。和柔四鄰。欽承九族。(其二)盛德風猷。名芳不朽。貞石
誌之。天長地久。(其三)
唐故朝散郎貝州宗城縣令顧府君墓誌銘
公諱謙。字自修。其先吳郡人。季歷丞相肅公之後也。漢魏
以降。蔚為茂族。史譜詳載。此得略而述焉。大王父諱希揚。
登州軍民事衙推官。王父諱彭。堯州司戶參軍。先府君諱
行大。宣州寧國縣丞。先太夫人吳郡陸氏。公即先府君冢
子也。公體質魁梧。風神朗秀。溫其珪璧。凜若松筠。粵在紈
綺。性質端敏。卷書進退。逾於老成。早歲舉明經三禮二科。
洞達微言。貫穿精義。獨行不合。時流所排。晚節以談笑曳
裾。歷諸侯上客。魏帥何公一見若平生。交表公高才。請宰
劇郡。由是褐衣拜貝州宗城縣令。公以戎虜之地。民俗驕
愎。非鳴琴可齊。(闕一字)展驥乃乖。理張翰之扁舟。企陶公之
高躅。淛有勝地。雲間故鄉。豹隱鴻冥。韜光晦迹。其有巖廊
彥士。(闕一字)島逸人。每披霧見天。開雲覩雉。莫不高山仰止。
如不及焉。噫。人皆知麟鳳之為瑞。而不知善人為瑞也。不
使公執正。當路於時。元龜不泯於將來。盛德必鍾於後嗣。
造物者大誤。彼蒼生之不幸乎。嗚呼。夢感兩楹。(闕一字)生二
䜿。以咸通十三年歲次壬辰六月二十有八日丁卯。啟手
足於蘇州華亭縣北平鄉崧子里之私第。享年六十有七。
先是公於第之南隅。列植松楸。有公叔(闕一字)之想焉。明年
歲在癸巳十一月二十四日乙卯。灼龜析蓍。始遂先(闕一
字)窆於茲原。禮也。大人宏農楊氏。貞順婉約。閨門楷儀。(闕
一字)爽撫孤。罔不適禮。男六人。長曰寰。杭州鹽官縣尉。次
曰臺。常州晉陵縣尉。次曰占。旁州館驛巡官試左武衞兵
曹參軍。次曰實。鄉貢明經。次曰滔。次曰潛。皆在嬰幼。惟實
與滔。公之允。咸能接物。孝悌治身。動惟直方。靜必溫克。奉
詩禮之明訓。在邦家而有(闕一字)是使聯榮清途。列於霄漢。
有後
於魯。斯其比歟。女二人。長適吳郡張聿之。明經出身。解褐
蘇州華亭縣尉。次許嫁吳興姚安之。登童子學究二科。再
命為東宮舍人。率皆禮樂名儒。簪纓盛族。公之中外姻表。
輝暎當代。不可一二而言也。嗣子寰。欲(闕二字)之不絕。感陵
谷之咸遷。洒血號泣。請銘幽石。恭為銘曰。
愷悌君子兮。如珪如璋。鳳鳥不至兮。麟出罹殃。彼蒼不仁
兮。曷為其常。甘泉倏竭兮。風焰摧光。孤惸洒泣兮。行路淒
傷。青鳥告(闕一字)兮。寧神其岡。
故來府君及夫人常氏次夫人郭氏墓誌銘
府君諱佐本。南陽人也。君平生志操。性本謙恭。豈謂穹蒼
降孽。忽遘私疾。俄終厥壽。權厝故里。早分今古。夫人郭氏。
年及總笄。(闕二字)禮適來氏。則母儀貞(闕三字)無虧。享年春秋
七十有二。終於[:#AS-8862:⿱亠兊]州。來君有子名(闕一字)慶。男女等灰心毀
容。泣血匍匐。乃墨兆元龜。露蓍靈筮。自(闕二字)扶護故府。君
及夫人來就合祔。以咸通十四年歲在癸巳(闕一字)月廿九
日。於[:#AS-8862:⿱亠兊]州瑕邱縣普樂鄉臨泗城陰村郡城東北六里平
原禮葬。叔慶痛見孤墳寂寂。松吹蕭蕭。又恐陵谷遷移。遠
日有變。乃命工刻石為銘。銘曰。
穹蒼蒼天。日月高懸。(闕一字)照六合。不照下泉。擗踴哭泣。(下
闕)
唐故瑯琊王氏夫人墓誌
夫人即故玉冊官內供奉賜緋魚袋強瓊之妻。公先歿已
十五年。葬在醴泉本鄉也。夫人年七十七。有子四人。女二
人。乾符元年十二月廿二日。忽染膏荒之疾。終㣥賢里第。
三子一女。先令幼男女共二塋。葬禮以三年二月廿四日
卜於祁村界側。
唐故上谷成公墓誌銘
公諱君信。字匡時。其先本周成伯之後。父惠通。皇平盧軍
先鋒副馬軍兵馬使檢校太子賓客兼御史大夫。祖[:#AS-9061:⿰王褱]。皇
不仕。公立性端良。剛柔得中。內藏元奧。外示謙和。早為軍
府爪牙之職。後以年德將邁。退居里中。有識是者。知公懷
大信大義。為至英至仁。皆暗慕相知。公亦默而見諾。故德
門多長者之車。親(闕)皆禮樂之士。何乃日月有數。疾瘵屢
鍾。以乾符五年八月八日。終於私第。享年六十有七。公娶
武陵嚴氏。生一男行實。婚武陵段氏。一女適隴西牛從實。
實為節度要籍支計斛斗司。公以孫建立為之後。婚清河
張氏。建弟小福公喜絳等。年悉幼稚。心力未任。姪行賓為
右廂都虞候判官。皆行賓及子壻行。實感激嚴訓。竭力祗
承。佐夫人同辦遷厝。以當年十一月廿九日。葬於青州益
都縣望沂鄉之原也。旐幡前去。孤雲為之悽慘。轜車後來。
流水豈任嗚咽。慮江河他去。巖谷遷移。聊錄行藏。以銘貞
石。銘曰。
天際高標。藏諸道德。素月懸徽。白雲為則。卓雅有稱。規章
無忒。惟信惟義。心期本志。自悅自娛。誰達茲事。青松白楊
兮。乃荊棘之固。殊千秋萬歲兮。因積善之能置。
