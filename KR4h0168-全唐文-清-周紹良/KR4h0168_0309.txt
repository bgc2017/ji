欽定全唐文卷三百九
孫逖(二)
授褎信郡王璆宗正卿制
門下。公族之任。得才則難。舉親而官。選舊惟允。銀青光祿
大夫殿中監上柱國褎信郡王璆。雅正惟恭。虛懷敏達。近
屬藩翰。中朝羽儀。無競維人。不矜於貴分。克勤於位。每效
於忠公。敦敘是司。疇咨所屬。宜居六尚之職。以副九宗之
委。可宗正卿。
授濮陽郡王徹宗正卿制
門下。宗卿設位。邦族是司。必擇親賢。以光名器。金紫光祿
大夫行太僕卿員外置同正員上柱國濮陽郡王徹。清貞
履道。淑慎持身。行無越思。動不踰矩。以才從政。於歷官而
則深。以地推恩。在同姓而為近。敦敘之任。疇咨所難。宜受
寄於本枝。更遷榮於列棘。可行宗正卿。散官勳如故。
授廣武郡王承宏光祿卿制
門下。銀青光祿大夫行房州別駕員外置同正員廣武郡
王承宏。地在維城。慶延分土。頃乖周慎。因從降黜。捨其公
犯。用申猶子之恩。復其舊資。俾踐列卿之秩。可光祿大夫
光祿卿員外置同正員。
授韋珙光祿卿制
門下。銀青光祿大夫慶王傅員外置同正員上柱國扶陽
郡開國公韋珙。衣冠耆舊。德行名賢。吏術該通。嘗聞理劇。
道心遠曉。雅好攝生。一在優閒。久淹年序。怡和自保。志力
猶強。宜有命於移官。俾承榮於列寺。可光祿卿員外置同
正員。勳封如故。
授崔惠童衞尉卿豆盧建太僕卿制
門下。尚主之恩。允歸於人秀。睦親之典。必洽於朝榮。駙馬
都尉崔惠童豆盧建等。在人物士林。在勳華忠緒。行能雙
美。才貌兼資。善道自修。令名無忝。錫之姻好。已承築館之
榮。寵其章服。宜列象河之位。惠童可銀青光祿大夫衞尉
卿。建可銀青光祿大夫太僕卿。並員外置同正員。
授王斛斯太僕卿仍兼安西都護制
門下。安西都護王斛斯。將略稱多。忠誠克著。頃膺邊寄。頗
洽人心。間歲以來。頻有騷警。能清寇虐。不頓甲兵。契軍國
之遠圖。得攻拒之良術。有勞懋賞。自昔如茲。宜踐列卿之
位。俾兼并護之職。可太僕卿員外置同正員。兼安西都護
等如故。
授王昱太僕卿制
門下。列彼九卿。正於㣥僕。允膺茲命。必藉兼才。正議大夫
守太原尹北都留守使持節河東道諸軍節度營田副大
使知節度事兼採訪處置使攝御史中丞上護軍賜紫金
魚袋王昱。韜是明斷。資其理識。成務有餘。奉公不撓。自持
軍律。兼委使車。能啟刑書。以懲貪吏。到官未幾。除惡已多。
類能則然。賞善宜及。俾升榮於左馭。仍受任於北京。可守
太僕卿兼大原尹。餘如故。
授李林宗太僕卿制
門下。中大夫守太常少卿上柱國李林宗。行能溫厚。器識
該深。清白奉公。常聞吏術。恭謙應物。更表身謨。自亞河海。
亟移星歲。友于之愛。實掌樞衡。致美之心。俱懷退讓。遠嫌
滋久。舉滯當遷。宜正位於名卿。俾欽承於密命。可太僕卿。
散官勳如故。
授竇鍔等太僕卿制
門下。申以婚姻。必求於才地。制於祿位。兼取於親賢。竇鍔
等克嗣高門。能修善道。有溫恭之言行。兼美秀之形神。勳
華之緒。既連於舊戚。選尚之恩。更諧於新禮。俾升榮秩。仍
錫寵章。可依前件。
授杜希望鴻臚卿攝御史中丞制
門下。賞以懋功。官無虛授。所貴天秩。斯為國典。朝議郎守
太僕少卿員外置同正員使持節都督鄯州諸軍事兼鄯
州刺史隴右節度副使仍知經略支度營田等留後事賜
紫金魚袋杜希望。器能開敏。才略雄深。識韜鈐之大綱。知
戰守之良術。頃令討罪。爰委行師。不憚艱危。常先士卒。恩
威必備。權變多方。狂寇已清。堅城又克。疇庸是屬。舉善攸
歸。俾膺超等之榮。仍列上卿之位。可通議大夫守鴻臚卿
員外置同正員攝御史中丞。餘如故。
授韋恆太常少卿制
門下。朝議大夫守給事中鄭縣開國男韋恆。神清氣爽。識
遠心微。周才可以求備。雅望期於必復。自登近密。已積歲
年。淑慎有恆。閒和易退。奉常之亞。稱職為難。宜回夕拜之
榮。俾在春官之屬。可守太常少卿。散官如故。
授李林宗太常少卿制
門下。朝議大夫守衞尉少卿上柱國李林宗。寡言敏行。清
節令名。能執謙沖之心。以成友悌之美。自亞九卿。已淹四
歲。舉必以類。既承拜命之榮。恩則由中。俾佐奉常之職。可
守太常少卿。
授李岫衞尉少卿制
門下。朝議大夫行祕書丞上柱國清水縣開國伯李岫。說
禮敦詩。資忠履孝。勵清修而立節。包麗則以為文。曩者輟
務仙臺。移官祕府。一從閒退。七變星霜。父在樞衡。固守范
宣之讓。謙沖自牧。足鎮於浮躁。而進用無黨。須歸於至公。
宜承特命之恩。俾踐亞卿之職。可守衞尉少卿。散官勳如
故。
授鄭子獻太僕少卿制
敕。朝議郎前行宗正卿賜紫金魚袋鄭子獻。業繼簪裳。地
連姻戚。早昇班序。累效忠勤。公族之司。頃居亞列。僕臣之
任。宜復舊資。可守太僕少卿員外置同正員。散官勳如故。
授楊先司農少卿仍東都留守制
門下。朝議大夫守太僕少卿上柱國朱陽縣開國男楊先。
精勤從事。堅白在公。任以器能。位於河海。出納之恡。朝廷
所難。宜迴職金之府。更膺搜粟之寄。可守司農少卿。仍東
都留守。
授王迴質祕書監韋廉起居郎制
門下。守諫議大夫王迴質。茂學純行。國之耆耋。左補闕韋
廉。清才敏識。人之英秀。藩維日就。實賴於師資。軒陛晨趨。
有光於侍奉。各施於用。皆著其勤。宜拜藏書之府。俾遷紀
言之職。迴質可祕書監。廉可起居郎。
授牛仙客殿中監制
門下。乃立御府。其代天工。必在信臣。以兼重寄。銀青光祿
大夫太僕卿朔方節度兼關內道支度兼管營田鹽池押
諸蕃部落副大使兼採訪處置使㣥牧都使監牧支度營
田閑廏宮苑五坊等使攝御史大夫上柱國隴西縣開國
子牛仙客。忠公有度。亮直無私。長才為萬里之城。沈略乃
百夫之禦。頃持節鉞。嘗鎮河湟。兵器惟精。邊人咸賴。出則
靖國。方資五利之功。入則訓騶。宜修六尚之職。可殿中監。
散官勳並如故。
授宋渾將作少匠制
門下。朝議大夫前守諫議大夫上柱國襄國縣開國男宋
渾。明敏自然。通和足尚。承舊德之餘訓。有多才之令名。喪
制久除。朝章式敘。宜升髦士之列。俾亞上卿之任。可守將
作少匠。散官勳封如故。
授翟璋等將作少監制
門下。滑州刺史翟璋等。精勤立志。果斷雄才。有吏道之能
名。是郎官之俊選。掄材考行。用掌百工之事。宰邑臨人。佇
為四方之則。可依前件。
授司馬利賓等著作郎制
敕。朝議郎行祕書省著作佐郎司馬利賓等。或富於學業。
或精於吏能。公清為潔已之資。詞賦有成名之美。舉其同
術。宜並拜於軒墀。甄其異用。俾分官於儒館。可依前件。
授劉瑗等國子祭酒制
門下。名器所歸。必徵於才實。進用之序。亦憑於歲年。邠王
傅上柱國豐縣開國男劉瑗等。備聞素行。累踐清資。佩服
文儒。周旋禮讓。效官惟謹。考績皆深。以類而遷。既有均於
平施。至公斯在。亦何患於後時。宜悉虛懷。各從分職。可依
前件。
授裴巨卿國子司業張九皋尚書職方郎中制
門下。朝議大夫著作郎裴巨卿。厚德馴行。性與淳和。朝請
大夫殿中丞上柱國張九皋。雅量清才。體合明允。咸推遠
識。皆有令名。能勵節於朝廷。將致美於兄弟。詩書是悅。宜
當六學之師。章奏惟難。更擅一臺之妙。巨卿可國子司業。
九皋可尚書職方郎中。散官勳如故。
授王斛斯守左金吾衞大將軍兼范陽大都督府長史制
門下。左羽林大將軍兼范陽大都督府長史充范陽節度
經略支度營田副大使王斛斯。推誠勵節。好勇能謀。政必
有經。舉無遺策。久鎮幽朔。勤修訓練。既摧凶以制勝。亦懋
賞以酬庸。而環衞之職。金吾尤重。宜承後命。以寵中權。可
守左金吾衞大將軍兼范陽大都督府長史。餘如故。
授張元逸明威將軍守右衞將軍制
門下。中大夫守光祿寺卿員外置同正員賜紫金魚袋張
元逸。幹蠱於君。謙沖自下。外姻之旅。眾望攸歸。寘彼周行。
備聞聲實。委之環衞。尤切腹心。宜易位於右卿。俾呈能於
真將。可明威將軍守右衞將軍。勳賜如故。
授吳王祗等右衞將軍制
門下。左衞將軍吳王祗等。國之近屬。朝之多士。或同班警
衞。有避於天倫。或列位周行。已淹於歲序。各移官命。用廣
朝恩。可依前件。
授蓋嘉運金吾衞將軍兼北庭都護制
門下。右威衞將軍兼北庭都護蓋嘉運。百夫稱勇。萬里將
軍。智則有謀。忠而能毅。頃者狂寇作梗。銳師深入。用奇以
往。決勝而歸。式酬其庸。言命之賞。宜增秩於中尉。仍握兵
於外城。可左金吾衞將軍兼北庭都護。餘如故。
授元環右監門衞將軍制
敕。右監門衞中郎將元環。衣冠濟業。言行資身。地在通姻。
人稱懿戚。徵於舊典。洽以新恩。宜有命於移官。更增榮於
賜服。可依前件。
授趙惠琮雲麾將軍守左監門衞將軍仍兼知內侍省事制
門下。中大夫守內侍上柱國賜紫金魚袋趙惠琮。素韞智
謀。早周慎密。頃令銜命。委以臨戎。既逾險而深入。亦乘危
而苦戰。遂清狂寇。且振邊威。不有賞功。將何勸善。宜列爪
牙之任。仍真印綬之榮。可雲麾將軍守左監門衞將軍。仍
兼知內侍省事。勳如故。
授王斛斯宣威將軍守右羽林軍將軍制
門下。大中大夫守太僕卿員外置同正員上柱國賜紫金
魚袋王斛斯。智謀宏遠。識量沖深。位列名卿。才優良將。頃
膺朝寄。作扞邊陲。惠威有孚。羌戎即序。念其勤苦。既返旆
於西城。任以腹心。宜典兵於北禁。可宣威將軍守右羽林
軍將軍。勳賜如故。
授彭元昭右羽林軍將軍制
門下。中大夫使持節都督洮州諸軍事守洮州刺史同隴
右節度副使上柱國賜紫金魚袋彭元昭。久統邊事。咸推
武才。必也好謀。豈唯有勇。遞遷中外。方表幹能。宜典禁兵。
以膺重寄。可右羽林軍將軍。
授曹王弻左武衞將軍制
門下。行左清道率府曹王弼。藉慶宗枝。升榮官序。頗有公
累。終非自作。曾是黜官。亦云累載。宜叶睦親之道。俾遷仍
舊之職。可左武衞將軍。勳如故。
授郭元昇右武衞將軍守右衞將軍鄭繼先右武衞率制
門下。將作少匠郭元昇。忠厚資貞。有聞於行。守太子家令
鄭繼先。衣冠濟業。不隕其名。各在官次。頗淹年序。宜分職
於五校。俾增榮於兩宮。元昇可右武衞將軍守右衞將軍。
繼先可右武衞率。勳如故。
授裴倩右武衞將軍制
門下。前守右武衞將軍裴倩。韞是忠勇。資其智謀。久樹邊
功。備詳戎事。疆場有警。方期於效節。金革無避。宜後於奪
禮。可起復守右武衞將軍。餘如故。
授信安王褘太子太師制
門下。傅導元子。師長庶寮。必在正人。無非舊德。太子少師
上柱國信安王褘。宗室良翰。朝廷碩老。踐忠公而立節。體
明肅而成用。頃膺大任。頻總中權。掌夏司春。是為六官之
長。戢兵禁暴。何止萬人之敵。睦親尚齒。念舊錄功。宜優天
秩之榮。俾極宮臣之位。可光祿大夫守太子太師。勳封如
故。
授崔琳太子少保制
門下。貞萬國者。必在於元良。教三善者。是求於端士。銀青
光祿大夫守刑部尚書上柱國清河郡開國公崔琳。中和
稟氣。厚德資身。雅言有章。明議能斷。標禮樂於先進。效忠
公於大官。堅白不渝。芬芳自久。緝熙秋典。用簡於心。調護
春宮。更難其選。宜取才於六職。俾齊名於二傅。可守太子
少保。
授賀知章等太子賓客制
門下。調護儲宮。典司延閣。必在舉德。固無虛授。慶王侍讀
銀青光祿大夫祕書監員外置同正員賀知章等。衣冠耆
舊。詞學宗師。或恬淡風流。獨擅東南之美。或清貞介特。是
稱江漢之英。負當朝之令名。有錫類之純行。頃令教導。久
侍藩維。善利則多。寵章宜及。方之四老。用列賓友之任。綜
彼三墳。俾在圖書之府。可依前件。
授孟溫太子賓客崔璘太子右庶子制
門下。重位高官。必歸於舊德。中朝內外。亦在於更遷。金紫
光祿大夫使持節同州諸軍事行同州刺史上柱國魯國
公孟溫。性與嚴明。才優政理。朝請大夫使持節魏州諸軍
事守魏州刺史上柱國安平縣開國伯崔璘。清而率下。正
以持身。或累登要劇。聲謠夙著。或頻更刺舉。歲序滋深。出
入兼施。器能皆適。宜膺調護之選。俾踐宮坊之任。溫可太
子賓客。璘可太子右庶子。散官勳封如故。
授裴元初太子賓客制
門下。宮朝所重。賓友為先。誰其往諧。必也求舊。通議大夫
守太僕卿上柱國聞喜縣開國侯裴元初。已勵行全。存誠
好德。中和應物。豈終食而違仁。至理為心。每忘筌而合道。
早升清要。累踐崇班。能慮始以思終。不近名而過實。宜膺
端士之選。以佐元良之貞。可太子賓客。勳封如故。
授王暐銀青光祿大夫守太子詹事制
門下。儲闈掌事。端尹命官。疇咨所難。慎擇斯在。雲麾將軍
前左千牛衞將軍上柱國太原郡開國公王暐。衣冠貴緒。
人物通才。善自謀身。見推於賢戚。凡所效職。必聞於中外。
頃緣謝病。今則有瘳。舉其滯淹。用升於朝列。甄其望實。宜
首於宮僚。可銀青光祿大夫守太子詹事。勳封如故。
授許王瓘太子詹事王暐守同州刺史制
門下。宮僚之首。必擇正人。邦圻之內。實資良牧。銀青光祿
大夫祕書監上柱國許王瓘。文儒致位。所謂宗英。銀青光
祿大夫守太子詹事上柱國太原郡開國公王暐。言行立
誠。是稱親懿。常以善而為樂。每執謙而忘倦。從政已多。議
能惟允。彈違是屬。宜肅事於東朝。理劇尤難。俾安人於左
輔。瓘可太子詹事。暐可使持節同州諸軍事守同州刺史。
散官勳如故。
授盧詢太子詹事制
門下。大中大夫使持節華州諸軍事守華州刺史上柱國
盧詢。才標公望。器重士林。頃寄分憂。備彰聲實。近聞稱病。
已歷旬時。雖從政之能。猶堪於臥理。而攝生之道。終忌於
勞神。宜增班秩之榮。俾在優閒之地。可太子詹事員外置
同正員。
授程伯獻光祿大夫太子詹事李仲思光祿大夫國子祭酒制
門下。準繩儲寀。師長國庠。爰擇親賢。用諧任寄。鎮軍大將
軍行右金吾大將軍兼弩營使上柱國廣平郡開國公程
伯獻。勳臣業固。幹略有餘。雲麾將軍守右武衞大將軍上
柱國安平郡開國公李仲思。宗子地華。行能無悔。咸推雅
量。早踐通班。或甫及高年。或近嬰微疾。營校之任。久以煩
卿。優閒之職。期於遂性。宜膺並拜。俾在兩宮。伯獻可光祿
大夫行太子詹事。仲思可銀青光祿大夫國子祭酒員外
置同正員。
授殷承業太子左諭德王利涉國子監丞制
門下。朝議大夫宗正少卿殷承業行宗正丞王利涉等。咸
以器能。各升班序。克勤於事。不忝其名。九族之司。既無取
於異姓。兩宮之地。宜有命於分官。承業可太子左諭德。利
涉可國子監丞。
授甘暉太子贊善大夫元嘉福戎州長史制
敕。主客員外郎甘暉前代州長史元嘉福等。或遊心淡泊。
常有慕於幽人。或從事劬勞。頗知名於邊郡。各循班列。仍
度器能。宜序東朝之列。俾遷外藩之佐。暉可守太子贊善
大夫。嘉福可守戎州長史。散官如故。
授蕭誠太子左贊善大夫仍前幽州節度驅使制
敕。朝議郎恆州司馬隨軍副使幽州節度驅使上柱國借
緋魚袋蕭誠。早標明敏。久著聲名。詞翰推工。才能適用。頃
從戎幕。嘗募征夫。宜遷翊贊之榮。仍效撫綏之術。可守太
子左贊善大夫依前幽州節度驅使。仍專檢校管內諸軍
新召長遠往來健兒事。
授韋汭等太子贊善大夫制
門下。朝散大夫守忠王府諮議參軍韋汭等。各有才器。備
彰名實。頃膺朝選。久在王門。儲貳作貞。既承於新令。慶賞
行惠。必先於舊僚。宜叶典章。用增班秩。
授殷彥方等王傅制
門下。中散大夫守忠王府長史兼侍讀上柱國殷彥方等。
朝廷雅望。人物周才。或聚學沖深。或屬詞清遠。頃膺授擇。
皆侍藩維。教導之功。既聞於日就。溫文之德。遂涉於春儲。
國有典章。義存褎賞。宜進秩於高位。俾升榮於近傅。可依
前件。
授郭元融寧王府諮議制
敕。典軍郭元融。名列戎昭。官升王邸。頗經歲序。克著勤勞。
宜更文武之職。俾在諮謀之任。可朝議郎守寧王府諮議
參軍。
授李夷吾榮王府諮議制
敕。朝議郎守青州司馬李夷吾。門擅文儒。才推幹理。從事
惟謙。在官必達。貳於郡職。已聞康海之謠。官彼王門。宜膺
背淮之選。可守榮王府諮議參軍。散官如故。
授王積薪慶王友制
門下。朝散大夫前行右領軍衞長史王積薪。博藝多能。精
心敏識。久從班秩。頗著勤勞。俾遷環衞之司。宜在從車之
列。可慶王友。餘如故。
授崔隱甫河南尹制
門下。三川作都。四方取則。任能而理。求舊為先。銀青光祿
大夫守太子賓客上柱國崔隱甫。冠冕碩人。朝廷偉量。士
林之秀。公望攸歸。直而能溫。寬以濟猛。累踐臺閣。備彰德
器。輦轂之務。風化所急。鎮茲雅俗。俟彼正人。宜受任於兼
官。俾重臨於故府。可兼河南尹。餘如故。
授崔希逸河南尹制
門下。制天秩者。必在於賞功。尹王都者。是先於舉德。朝散
大夫守左散騎常侍持節河西節度經略支度營田九姓
長行轉運等副大使知節度使判涼州事赤水軍使上護
軍攝御史中丞賜紫金魚袋崔希逸。深識宏才。清標雅致。
明無不達。懸朗鑑於胷懷。斷則有餘。錯盤根於掌握。頃膺
邦選。爰委兵權。能行上將之謀。略獻西師之捷。寵其命服。
俾叶於酬庸。鎮彼神州。更期於表則。可銀青光祿大夫河
南尹。勳如故。
授裴寬河南尹裴伷先蒲州刺史制
門下。風雨所交。是稱中土。山河之寶。斯為近服。有能俾乂。
其在遞遷。中大夫使持節蒲州諸軍事蒲州刺史上柱國
裴寬。高朗多才。懷必割之良器。銀青光祿大夫使持節絳
州諸軍事絳州刺史上柱國翼城縣開國伯裴伷先。貞廉
守道。秉不凋之勁節。或累拜清秩。或頻更劇務。三汾作郡。
各著聲謠。八使觀風。咸推課最。類能而舉。僉議攸歸。宜受
任於洛都。更移官於蒲坂。寬可守河南尹。伷先可使持節
蒲州諸軍事蒲州刺史。散官勳各如故。
授陸操太原少尹制
門下。守洛陽縣令陸操。才膺利用。官歷清資。當斷不疑。在
公必濟。京兆之亞。夫官之劇。既馳名於洛邑。宜佐理於汾
州。可守太原少尹。散官如故。
授鄭巖萬年縣令制
門下。中大夫行尚書刑部郎中上柱國鄭巖。形神俊秀。理
識通明。標幹術於公方。飾文詞於吏道。累登華省。嘗典劇
曹。宜遷取則之邑。更展撥煩之用。可行京兆府萬年縣令。
授徐鍔洛陽縣令制
門下。司封郎中徐鍔。業繼文儒。才優斷割。明而不滯。幹則
有成。五等是司。已傳名於臺妙。四方之會。宜展用於京劇。
可河南府洛陽縣令。
授樊象藍田縣令制
門下。行京兆府司錄參軍樊象。發跡詞場。馳名吏職。克勤
於位。皆著其能。掾彼神州。既彰人譽。宰於近縣。俾叶時須。
可京兆府藍田縣令。
授源復等諸州刺史制
門下。大中大夫使持節徐州諸軍事守徐州刺史上柱國
源復等。雅才清識。踐行立名。政表於良康。歌聞於是賴。或
歲年滋久。必在於更遷。或風俗異宜。各期於適用。俾膺俞
往。以副僉諧。可依前件。
授韓朝宗等諸州刺史制
門下。朝請大夫使持節都督洪州諸軍事守洪州刺史上
柱國長山縣開國伯韓朝宗等。開濟雄才。宏深雅量。或累
升清要。常展用於高資。或頻膺刺舉。久馳名於列郡。振其
淹滯。任以器能。宜遞遷於遠近。俾更踐於中外。可依前件。
授元彥沖等諸州刺史制
門下。理人之吏。深誡於數易。度才而遷。必憑於久次。朝議
大夫使持節都督越州諸軍事守越州刺史元彥沖等。幹
能自達。政術有聞。化行一郡。並逾四稔。克慎終始。不[:#AS-8FBB:●]名
實。宜有遞遷。更膺分命。書不云乎。三載考績。黜陟幽明。舊
章則然。古制斯在。今所進轉。皆為限約。並須畫一。無相奪
倫。庶懲欲速之人。將致有常之化。凡厥共理。宜悉其心。可
依前件。
授崔翹等諸州刺史制
門下。中散大夫前使持節滑州諸軍事守滑州刺史上柱
國崔翹等。詞學為門。貞廉作吏。並久從官序。能效公心。禮
及既祥。皆聞於俯就。才有所適。宜在於分官。可依前件。
授宋樽等諸州刺史制
門下。朝議大夫前使持節仙州諸軍事守仙州刺史上柱
國宋樽等。或郡國良吏。或朝廷吉人。咸勵厥躬。克勤於位。
循名考行。揆務量能。宜受命於分官。俾呈才於庶績。可依
前件。
授張敬輿等諸州刺史制
門下。大中大夫使持節鄭州諸軍事守鄭州刺史上柱國
張敬輿等。克修名操。久踐衣冠。咸適用於當時。各效能於
列郡。風謠具舉。歲序皆深。曾是移官。用叶平分之義。或因
去職。宜承並命之恩。可依前件。
授翟璋等諸州刺史制
門下。中散大夫守將作少匠上柱國翟璋等。名跡修謹。藝
能該博。或累升清秩。或久踐通班。三年有成。各呈才於外
郡。庶官無曠。咸勵節於中朝。重寄所難。分憂是屬。宜膺稍
遷之舉。用叶汝諧之命。可依前件。
授秦昌舜等諸州刺史制
敕。中散大夫守常山郡太守秦昌舜等。器能足用。政術多
方。頃在列藩。皆聞致理。或居官已久。或去職當遷。長史缺
官。中朝慎擇。宜膺並命。更委親人。可依前件。
授劉體微等諸州刺史制
門下。大中大夫前使持節鄭州諸軍事守鄭州刺史上柱
國博陽縣開國男劉體微等。器能具舉。言行兼資。嘗踐郎
官。頻更吏職。令名無替。成績有聞。宜受任於藩邸。俾榮遷
於郡國。可依前件。
授裴煒等諸州刺史制
門下。中大夫前守安定郡太守裴煒等。位分中外。名著朝
廷。或課績多年。或招輯成政。禮云終服。官以授人。舊章斯
在。新命宜及。俾膺藩岳之任。更展循良之稱。可依前件。
授魏哲等諸州刺史制
門下。前歙州刺史魏哲等。以能入仕。以廢疾官。頃曾罷歸。
亦云淹久。勿藥有喜。既善攝生之術。度材而用。宜承舉滯
之恩。可依前件。
授李昇朝等諸州刺史制
門下。亳州刺史李昇朝等。並膺時選。俾踐官資。才器則殊。
行能皆著。或居喪之禮。俯就於外除。或同氣之親。有妨於
聯事。或近停郡職。或久滯王門。宜各稍遷。俾從分命。可依
前件。
授李良等諸州刺史制
門下。守太子中允李良等。早推言行。兼有幹能。從官必聞。
服勤斯久。分憂是屬。慎擇為難。宜副恤人之心。俾諧良吏
之選。可依前件。
