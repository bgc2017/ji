欽定全唐文卷四百九十一
權德輿(九)
送歙州陸使君員外赴任序
始予與公佐。俱以圓冠裦衣。息偃於江湖閒。練塘鏡溪。樂
在雲水。師心自放。相視莫逆。其後則攻過內訟。知道不遠
人。洗其心。虛以順外。逮三四年。又俱以法冠翹車。為諸侯
賓。攝衣塵中。與俗駕並馳。閒關道路。離憂多而歡言少。七
年。詔書以禮官博士徵鄙夫於吳。十六年。以尚書祠部徵
公佐於越。其閒閒闊。忽焉十歲。心期寓書。常若對面。中朝
大夫君子。皆以推轂為已任。未至如然。亦既覯止。笑與抃
會。月未再期。麾幢在門。繇是大夫之賢者。士之仁者。皆惜
其去。以公佐有端藻直質。無巧言讇笑。得之自是。不得自
是故也。今天子加恩元元。慎重吏師。則列郡長人。不輕於
中都官明矣。况宣城有賢長帥。以廉風俗。新安有佳山水。
以資勝踐。為仁由已。賦祿且厚。此皆不期至而至者。然則
表課陟明。疾若傳置。行當以尺一徵書。奪於是邦。邦人雖
欲遮道借留。末由也已。又惡用今日少別為戚戚耶。公佐
嗇神自愛。以俟良會。
送崔端公赴江陵度支院序
今年春。上始命二小司徒主量入經費之節。辨繇賦榷筦
之法。皆內有郎吏。外有從事。多冠惠文冠。分道將命。督課
郡國。其或才軼㣥倫。望重搢紳者。則總二府之職而兼領
之。故執事有今茲南荊之命。用能選也。初執事以名聲文
采為士林所仰。方退然深居於華陽僊府。講道肄業。恬曠
自居。諸公之辟。日至山下。且以道勝於內。則出處不殊。儒
衣昂然。徐就知已。及參總世務。更居劇職。動成故事。去如
始至。論文變則能窮損益之旨。商功利則能通輕重之權。
故數年之閒。三踐憲司。赤紱在股。襜如裦博。諸生榮之。歲
十二月。自鍾陵抵江陵。驅車即路。不憚冰雪。况騷楚遺韻。
楓江遠目。在此路也。情如之何。五言詩送別之始。故自戴
臨川蕭王二柱史已降。皆徵文貺遠。字用五而詞多楚者。
以地理所歷。且行古之道也。
送張僕射朝覲畢歸徐州序
大君子所以貴者。道合於上。化流於下。得時大行。求福不
回而已。僕射南陽公鎮徐方十年。師貞人和。拜章請覲。冬
十月。四牡琱戈。至於京師。或誦其德輝。或歌其事功。直道
相賀。懦夫立志。公始以裦衣儒冠。游公卿閒。仁義博富。名
聲籍甚。其後擁傳佐戎。專城靖人。福以至德。惠之美利。臨
駭機以激大順。奮州師以摧劇虜。淮湖之閒。嶷然保障。陟
明加地。再命元侯。康衢自隨於趾步。枉道不萌乎心術。而
文鋒師律。奇正相合。以氣為主。與古為徒。故其緣情放言。
多以莫耶自况。然則天下之肯綮。適所以資公之斷割耶。
上之注意也深。公之誠慮也至。貢端誠以無隱。沃宸慮如
合符。盡直於內。詭詞於外。日降慶賜。載淹旆旌。元正前殿
之賀。中和內朝之直。鏘鏘鸞聲。湛湛露斯。雖韓侯入覲。吉
甫燕喜。無以過也。迨茲春半。受命言旋。中朝賢士大夫皆
舉酒為壽。徵詩為禮。蓋悅公之風而惜別也。德輿辱當授。
詞不逮意。姑以掖垣所賦。類於左方云。
送韋起居老舅假滿歸嵩陽舊居序
九年正月。左史韋公移疾。既踰時。左曹以聞。得請當免。遂
以角巾野服。如東周舊山中。朝廷搢紳先生之徒。車轂擊
於通馗。觴酒交於竹林。執其衣袪。惜乎分陰。弦晦屢移。其
歡不厭。或發於歌詠。以將厚意。外孫權德輿序而言曰。大
凡士之生世。有二道焉。其出也。宣其功緒。播其利澤。納忠
服勞。以服天下。其處也。味道之腴。與古為徒。休影息跡。以
閒身世。不如是者。細則牽於利欲。大則囿於得喪。識真者
羞之。公之先。扶陽始以丞相致仕。為西漢盛典。逍遙以安
車不屈。為北朝外臣。至是左史又能伸其志以宏其世。嘉
遯德風。盛乎一門。况吾君用太和理萬物。動者靜者。各遂
其方。則陳力以致用。潔身以宏教。其利一也。故左史得以
聰明為駢枝。以名聲為纏繳。無耗氣。無焚和。退然葆真。獨
與道往。鷗鳥不動。家人忘貧。是行也。朵頤者知懼矣。出車
家林。揮手青門。擁途而祖者。唯恐不及。合歡也。忘印紱之
輕重。陳詩也。無章句之約束。放言無擇。造適則笑。行觴無
算。既醉而罷。虧成彼是。曾不得棲於念慮之中。而惠風閒
雲。飄拂左右。動用視聽。無非大方。推是類而廣之。則泛清
伊陟嵩邱。又可知也。小生無以為贈。謹序其所以然附於
編。
奉送崔二十三丈諭德承恩致仕東歸舊山序
大易之言君子也。有出處語默之異。或有猷有為。以宣事
功。或不營不忮。以順天理。則陳力廟廊之上。潔身巖石之
下。皆其所也。至於振風聲以助時化。無乃處者裕乎。丈人
燕居積四十年。而天爵人爵合發。至京師周月而解巾。致
政之詔再下。豈徒然哉。初躬耕於延州三茅山之趾。安仁
食力。聲利不入。心虛曠而體胖。道義富而家肥。閨門淑行。
流於鄉黨。泊然與白雲鷗鳥。同其無事。去年春。鶴書下江
南。江南守臣多方以起之。至止之日。褐衣召見。未受命而
被以章綬。既受命而侍於宮朝。循性蹈道。不遷於物。抗章
乞身。詞直而明。凡五上而後得請之詔下。寵秩優禮。周行
聳視。上以為天下之本至重。必資賢人以奉三善。故命職
命官。皆在於是。及不得已而賜告也。猶以審諭道德處之。
不然者。豈無他豐祿耶。蓋尊元良以貞萬國。聖人之心也。
嚱夫。士能自審出處之宜而不惑者鮮矣。或圖於利欲。四
顧滿志。或沒於黨類。不能自還。嚮非強志峻節。皦然清厲。
大圭不琢。獨鶴無侶。難乎哉。追思曩歲一踐巖逕。蓋二十
年矣。徐話舊故。有悲有歡。唯冥冥翰飛。不可及已。輕[:#AS-88E3:●]喜
束。心與道勝。軟輪徐驅。故山有輝。想夫草堂環合。喬松千
餘本。交柯翳景。吟泫風露。幅巾長謠。偃放其閒。一氣不耗。
四支交暢。清時外臣。其樂如何。非仁聖不能全不奪之操。
非堅明不能果獨往之志。惇史古風。復行於今。㣥公惜別。
飛蓋擁道。如漢廷祖二疏故事。而類之以歌詩。德輿泝其
心源也熟。故斯言不怍。
送徐諮議假滿東歸序
徐生用經術歷太學太常二博士。諮議於王門。徊翔於天
朝。裦衣赤紱。官品第五。移疾請告。歸息於讓王之舊鄉。其
進也量力。其退也修性。斯可嘉矣。國朝禮文。酌損三代。最
為詳正。生所洽通。而又采獲古今亡於禮之禮者。考論稽
合。頗有條貫。故顧居守夷仲徐左曹元封今歸侯公和皆
深知之。生喟然曰。州閭達者。凋落大半。吾過縣車數歲已
為壽。班在下大夫不云賤。况天爵貴於纓冕。田廬樂於都
邑。思雲臥水宿。食稻與漁。則華榱列鼎。不如是之適。賈勇
於退。不能留行。可以言賀。胡為愴別。鄙夫嘗游息三吳閒。
殆二十年。每耳聞水國。如話鄉黨。則徐生亦吾之僑舊也。
可忘情耶。商皓遠矣。以不才者處之。退朝隱几。幸類休沐。
江海之思。油然而生。適因送歸。愛此行色。時歲荏苒。去異
粻無幾何。多疾早衰。筋骸日耗。乞身自便。雖未敢言。涉江
而南。聊寄夢想。秋九月。太子賓客權德輿序。
送前溧陽路丞東歸便赴滑州謁李尚書序
昔路溫舒舉孝廉。補石邑丞。以二千石竟用。文學推重漢
廷。今路君亦果於修身。敏於試吏。經術以端其行。歌詩以
導其龢。罷溧陽丞累年矣。廉故居約。謙故後時。塵緇逢掖。
不枉其道。今自京師抵東吳。且曰。滑州尚書公之鎮南服
也。嘗假從事。公實知之。今將謁轅門以修賀詞。整羸車以
便歸路。申舊展禮。無所慁累焉。然而三揖善價之來。雖欲
逃之難矣。膳部郎楊。君之出也。亟稱舅氏之賢。徵詞於我。
敢附仁者之贈。以宣不腆之言。且嚮之溧陽。猶古之石邑。
重之以賢侯盛府以發其道。異時漢廷之慶。又何疑焉。闇
然日彰。在此舉矣。左補闕權德輿序。
送袁中丞持節冊回鶻序
國家用文教明德。懷倈外區。今年春。回鶻君長納忠內附。
譯吉語於象胥。復古地於職方。方帥條其功實。聞於天子。
乃擇才臣以宣皇仁。於是詔工部郎袁君加中憲之重。被
命服之貴。將行。又拜祠部郎中。有司具儀法。持節冊命。所
以新其號而厚其禮也。中丞端淳而清。文敏而誠。才以周
物。智以達變。識柔遠之五利。能專對於四方。攝衣登車。不
問夷險。朝賢搢紳。是以壯其志而嘉其忠。且滇池昆明。為
西南雄部。嘗樂聲教。是焉纂修。奇功自效。願為保障。方今
規模宏大。八表一家。然則俛首以帥化者。吾君受之而不
阻。勤人於遠略者。吾君薄之而不務。彼唐蒙開地。為好事
之臣。諸葛渡瀘。蓋一方之利。况今文武吉甫。鎮安蜀都。而
中丞將大君之禮命。固殊鄰之職約。德行言語。實在是行。
使邊人緩帶安枕。無煙火之警。酌古經遠。才者能之。金章
瑞節。光耀原隰。近臣主文。乃類歌詩。鄙人不腆。忝記言之
職。故西南之冊命。使臣之優詔。皆得書之。授於史官。又嘗
與中丞同為江西從事。辱命內引。所不敢辭。
送張閣老中丞持節冊弔新羅序
祕書少監張君既受詔。以執法持節錫命於北方。弔其告
終。嘉其稱嗣。致賜諭旨。以宏天覆。長幼養老。以遂人和。旁
達休嘉。上應古始。聖人之道也。况中丞用文學政事。敏知
達才。彌綸諷議。官業以序。而又修史氏之職。且逾一紀。國
家有殷薦嚴配之典。必相其儀。有受詞專對之重。必將有
命。涖事不惑。居常讓夷。是行也。知其習俗。中其宜適。粲然
而接之以文。驩然而加之以恩。迴車伏奏。可以光大南宮。
眾君子固以類其歌詩。陰方之氣俗。四牡之踐履。考功郎
苗君序之詳矣。掖垣寮舊。又申以七言。鄙夫承君之歡。辭
則不腆。亦既辱命。俾次㣥篇。是用直書。納諸[:#AS-8867:⿳士冖䂞]中而已。
奉送韋中丞使新羅序
昔鄒魯之諺。以籝金不如者。蓋一經耳。今中丞文博究其
五。皆可名家。則扶陽重侯之儒術為踐修矣。自外臺從事。
不四三年。歷左史尚書郎。其取青紫。易於地芥。前此以盟
津貞師。則授以司武。今茲以雞林纂代。則俾之錫命。藉奏
議以中輟。擇專對而遂行。行止之閒。有以見文敏歸重也。
太平尚仁。多識古訓。訃終請嗣。禮之重者。宜乎以儒冠智
囊。弔祠臨存。佩二印。捧三冊。使有截之外。家肥德洽。將渥
縟之命。視勤遠如夷。其忠信歟。三臺雋彥。歌詩讌軷。至若
辰韓息慎之俗。懷方象胥之道。賓將洽驩之盛。致賜諭旨
之榮。自原隰之華。至溟漲之大。雲氣海物。昕昏變化。眾君
子言之詳矣。中丞以佐曹陳君之歷司封郎也。今為之代。
以德輿之忝駕部郎也。又為之代。凡兩掖所賦。盍偕序以
為好。宜徵作者。猥及鄙人。直書粗略。敢謝不敏。
送主客仲員外充黔中選補使序
選部每歲以四才三實銓署㣥吏。每三歲則有詔以諸曹
郎分命南轅。調其任次。有黔江辰溪十五郡五十餘城。賦
其吏員。便其習俗。主客郎仲君實司之。君始以岷峨諸生。
獻賦京師。因文章典義。濬發聲實。自解巾校文。三四遷至
博士尚書郎。邃於禮籍。推本今古。乖疑缺微者。皆折中焉。
敏於奏議。練程達品。肯綮窾郤者。每游刃焉。則南方之職
業必序。縣道必理。固其彀中之細者。况孔門之果於從政。
大雅之古訓是式。皆子之家法也。又何所規。昔司馬長卿
以駟馬車歸故里。有郊勞負弩之榮。今君道劒門。抵左綿。
銅梁玉壘。喬木可辨。晝錦星軺。其樂何如。又想夫歸自涪
陵。出於南荊。沿巴峽之風水。冒陽臺之雲雨。昏旦萬狀。發
於歌詩。凡今漉酒祭軷者。不可以不賦。
送司門殷員外出守均州序
春二月。武當耋老相率詣丞相府。請以司門郎殷君為郡。
相府嘉之。以其詞敷聞。先是君嘗佐廉問於漢南。會是邦
缺守。乘傳權領。實有美利浹於人心。懷思詠歎。久而彌結。
上方酌漢宣故事。綜覈名實。有分符竹以主郡國者。初必
召問。以觀其言。退而考察。以質其效。從人之欲。即日詔下。
中朝相賀。以為有古道焉。且君富於文誼。恬於利欲。比興
聲律。播於士林。故二十年閒。官薄不遷。令問滋大。去歲甫
為尚書郎。今茲持郡節。動靜之道。較然不迴。嚱夫。父母一
邦。化條在已。以此為政。不亦重乎。阜安之而平其吏由。訓
理之而示其典法。用少卿之政。徐考便宜。行次公之道。不
從靡密。由前日之理術。首凡今之績課。彼東觀論著之臣。
方操冊以待循吏。得不務乎。君子於是舉也。上美朝廷之
命順於人。下嘉武當之叟達於天。則殷君之道。從而可徵
矣。王城東南。千里而近。新紱在股。兩轓有輝。郡齋佳句。佇
與報政偕至。吾徒賀徵拜之不暇。又何愴焉。盍用歌詩為
禮。以附其至。
送袁尚書相公赴襄陽序
皇帝惠慈元元。夙寤晨興。柬求官師。寄重方國。癸未詔書
以地官淮陽公撫封於漢南。公以全才碩望。為上所器任。
故命相之初。公登右輔。維藩之選。公在東郡。徵還不累月。
而推轂於茲。中外宣力。安危注意。其以導迎休和。輝耀光
明。愷悌四鬯。英華外發。心誠求之。無不及焉。洪範之有猷
有守。中庸之不疚不跲。申伯之柔惠且直。次公之外寬內
明。皆優為之。贊畫辰告。節印照路。漢廷公卿。留歡不足。少
傅滎陽公。首為詩文二百言以餞。滎陽公貴仕三朝。算秉
國成。辭巨源之啟事。就子房之優佚。迅發麗則。如黃鐘白
珩。襄峴之風物。會離之情狀。盡在是矣。方今堯舜在上。理
臻平明。罷宰政之臣。或寄崇元侯。或服在大僚。然後見南
國滔滔之盛。大廷濟濟之美。鄙人以鴻私寬宥。猶汙文昌
宮。方謂與公入奉朝請。歸聯衡軛。今則命賜倍厚。豈敢復
以少別為愴耶。六曹官諸曹兩掖近臣侍繼滎陽之唱者。
凡若干篇。列於左方。春三月。禮部尚書扶風郡公權德輿
載之序。
奉送韋十二丈長官赴任王屋序
丈人承炎漢扶陽重侯之後。代為多才。鄖襄德勳。戴翼周
運。其族滋大。猶景山鄧林。峻極扶疎。昌阜蕃祉。其理然也。
以仁義之根柢。發文學之英華。居夷處厚。恬然自是。凡五
筮仕。三以選部掄材升。詳廷尉薦。其進不苟。始調為黃綬
尉。其後再歷郡都吏縣大夫。皆有理效著於官下。出入三
十年閒。清議以法冠郡節處之。而竟未至。嚮者枉尺由徑。
與角逐者均其六轡。則纍纍若若之佩。不足取也。而消息
木雁。精辯龜頤。乃命復腰銅章。實長王屋。且以天壇日觀。
境非人閒。灑襟靈而清眎聽。揮慶霄以挹沆瀣。然後用愷
悌清靜之道。惠於一同。有吏有隱。真君子之心也。昔卓子
康魯仲康之倫。為密與中牟。至司徒太傅。皆教化之所自
也。仁遠乎哉。猥以庸薄。累叨榮級。宴軷佐酒。恭聞話言。徵
孩提而見愛。語中外以多感。拜手授。情如之何。朝賢士友。
類詩以貺。懿茲踐履之可書。且俟其光大也。
送崔十七叔冑曹判官赴義武軍序
司徒延德王握兵符相印。專征於博陵上谷之地。理下建
都府。以雄山東。行師必直壯。辟士必誠重。州壤之內。慤信
是求。士君子之宦遊寓去其本久矣。亭伯子玉之裔。幕庭
賓榻之選。行車撰日。姻族榮之。以執事之端敏肅給。且故
相國安平穆公之從父弟也。腴潤於友愛。琢磨於仁義。謙
以自牧。實而不華。閨門公府。皆奉金鉉。人倫之美。無乃裕
乎。居則贊長轂。名在諸侯之策。行則侍介圭。來近天子之
光。人生少別。斯乃細故。不當效兒女子戚戚。在勉固志業
而已。至於道觀離宴。歌詩感激。則備於右拾遺獨孤郁前
敘云。
送劉秀才登科後侍從赴東京覲省序
每歲儀曹獻賢能之書於王。然後列於祿仕。宣其績用耳。
小司徒以楚金餘刃。受詔兼領。彭城劉禹錫實首是科。始
予見其丱。已習詩書。佩觹韘。恭敬詳雅。異乎其倫。及今見
夫君子之文。所以觀化成。立憲度。末學者為之。則角逐舛
馳。多方而前。子獨居易以遜業。立誠以待問。秉是嗛慤。退
然若虛。况侍御兄以文章行實。著休問於仁義。義方善慶。
君子多之。春服既成。五綵其色。去奉嚴訓。歸承慈歡。與侍
御游久者。賀而祝之曰。太邱之德。萬石之訓。亦將奉膳羞
於公府。敬杖履於上庠。公卿無慚。龜組交映。不待異日而
前知矣。鄙夫既識其幼。乃序夫㣥言耳。
送杜少尹閣老赴東都序
叔通之文學政事。若雄鋩百鍊。窾卻中節。比年由東曹郎
給事黃門。俄以中執法守上洛。得幹支郡。視方任焉。及今
亞尹洛師。實顓府政。冬十月。至自繞霤。來朝京師。三接面
命。出車就道。凡所以慈惠東人者。得悉數焉。以叔通之華
資茂實。而須長師於後命者。蓋使洛邑耆老。周知功化。然
後尺一詔條。焜燿恩禮。夫如是。則吳公之理平第一。不復
專美於前書矣。又豈以翺翔疾徐為叔通道耶。岐燕元老。
理具惜別。文昌六職。夏官卿趙公而下。舉白出祖。交歡道
舊。鄙人病不能醉。亦笑言擊節於其閒。眾君子皆賦。愧序
引之辱。
送許校書赴江西使府序
紳冕之士。角逐於聲名者。必以射策東堂。校文石渠為稱
首。於公範言之。皆其細者。予與公範。尋世好以約交道。獲
申十年之敬。出處多故。及茲再會。久飽諸公之議。今日得
之。心包大猷。口析精理。可以稽合同異。懸照是非。夫然者。
焯當世之譽。交大府之辟。疾若機響。不亦宜乎。國家尚用
兵車之會。且思磐石之固。俾賢王秉旄節。主江西諸侯。辟
書四下。大搜雋望。公範拂拭縫掖。從容長裾。赴知己之命。
伸丈夫之志。固當酌六經精義。以贊軍政。俾介冑之下。禮
讓興行。且以中庸明誠之根本。覃思於文藻。致用於政事。
發硎投刃。固在於遠者大者。庸詎知今茲一舉。非圖南之
羊角耶。臨歧話別。迭以勉固志業而已。若愀然涕下。以聚
散為念。此可略也。眾君子置之。
月夜泛舟重送許校書聯句序
公範持江西辟書。駕言即路。其出處之跡。與婉婉之畫。鄙
人不腆。已為之序引。且吳抵鍾陵。二千里而遙。凡我諸生。
愴離讌之不足。故再徵斯會。秋月若晝。方舟泝沿。笑言不
譁。引滿造適。公範乃握管作三字麗句。僕與二三子聯而
繼之。申之以四五六七。以廣其事。如其風煙月露。與行者
居者之思。各見於詞。
送張校書歸湖南序
予初與知柔交相見之禮而退。雖未知其歸。而意其賢。逮
今七年。方再會於鍾陵。交歡歡甚。言理理詣。其容溫然而
不飾邊幅。其中曠然而不施扃鐍。渴善好義。困而彌彰。締
交親仁。久而益敬。其於官名虧成之際。則得之自是。不得
自是。故年過四十。方一命典校。諸生以為屈甚。而張恬然。
儒冠峩峩。不恥敝縕。吟詠古道。以文自娛。獻歲南征者。以
寓環堵於長沙故也。亦將參質文於屈宋。詳歲時於荊楚。
楓樹千里。片帆鳥飛。晨征夜泊。無非詩興。彼湘君帝子之
遺跡。江蘺杜蘅之春色。皆落君彀中矣。而修軷者。得無詞
乎。
送陸校書赴祕省序
陸氏為江南冠族。子容一門。將以文藻行實。振起風緒。叔
父㣥從。歲為儀曹首科。子容亦再登甲乙。讎校祕書。繇是
君子謂春官天官之舉不失人。子容之名不過實。歲七月。
將泝江流如京師。塗出練湖。實訪予言別。予業以貧病不
能自振。方具臺笠鎡基。耕鑿吳門。子容以名聲文采。宦遊
上國。吳秦之遠道。出處之殊致。在此別也。情如之何。子容
諸父深源方源。我族之出。有早歲遊處之舊。故得君之道。
因是而深。別離愀愴。亦用加等。於序引也。所不敢辭。
送薛十九丈授將作主簿分司東都序
丈人罷碭山尉之歲。德輿年既齓。寓居南徐。拜手之初。就
傅未足以遜志。歌詩未足以類事。嬉於硯席。不知包羞。會
離之際。亦命之賦。爾來向三十年矣。因緣進越。濫吹於朝。
而丈人以河陰丞滿歲參調。亦既感泣。悲歡相乘。微辨風
采。乍疑夢想。而又徵楊惲史氏之學。發羊曇西州之歎。家
風代德。有所未知。遺文逸。甫獲傳授。以丈人素履厚行。含
章立誠。黃琮白珩。粲然內照。可以書惇史激薄俗者有焉。
方安舒以潔已。恥孟晉以枉道。俛首受署。不競於時。方今
王在在鎬。東人望幸。百執事之府署。盡備擇才以理。繕工
之屬。分領厥司。所趨者靜。其祿不薄。且以嵩峯之下。素
業在焉。與夫角逐於京劇者。異日論也。離觴舉白。征蓋就
塗。因以弱歲菲詞。發篋見示。且曰。今日之別。其可默耶。直
書下情。拜命之辱。
