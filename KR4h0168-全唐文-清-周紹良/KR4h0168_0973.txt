欽定全唐文卷九百七十三
闕名(十四)
請修制配享獻享禮奏(乾祐元年六月太常禮院)
准天福十二年六月中勅。追尊六廟。當司尋各牒所司。請
排比法物。修制冊寶。并衮龍服通天冠絳紗袍鎮珪等。所
司修制。並無次第者。伏緣當司勘造逐年四季祠祭晝日
內。正月上辛祈穀。四月孟夏雩祭。及夏至九月季秋大享
明堂。十一月冬至禋祀昊天上帝。夏至祀皇地祇。十月孟
冬神州地祇。皆以祀前二日。准禮例奏告太廟一室配座。
并四孟月及臘饗於太廟。伏以國之大事。在祀與戎。晝日
無配座之儀。宗廟闕薦饗之禮。今詳典墳。有虧禮敬。伏乞
再下所司。申請修制。
條陳減選奏(乾祐二年十二月中書門下)
准天福八年四月一日勅。條舉前後勅文。內一件。准天福
五年十月二十七日勅。應州縣官書得十六考敘階至朝
散大夫者。并歷任內曾升朝及兩使判官者。准元勅一選
集。選期既近。理減尤難。不得援常選人例。妄乞減選。每一
任無遺闕者。候再除官。別與加恩。其曾任節度觀察推官
巡官防禦團練軍事判官并諸出選門官等。如卻授令錄
者。並依見任官選數赴集。若在任有考課准格合減選者。
並與理減。除此外今任合七選集者。特與減一選。八選已
上與減兩選。仍並合格日取解。赴所司磨勘。無違礙者。即
錄名送中書。
請朝拜睿陵奏(廣順元年正月宗正寺)
漢朝諸陵。二仲差官朝拜。今鼎命歸周。不合管係。伏准赦
書。睿陵宮人職員。時日薦享如舊。二仲合差官朝拜。
請降階迎四廟冊案奏(廣順元年四月中書門下)
太常禮院申。七月一日。皇帝御崇元殿。命使奉冊四廟。以
舊儀服衮冕即座。太尉引冊案入。皇帝降座。引立於御座
前南向。中書令奉冊案進。皇帝搢珪捧授冊使。使跪受轉
授舁冊官。其進寶授寶儀如冊案。恭以興王之始。稽古為
先。四方見尊祖之心。萬代傳敬親之道。臣等參詳。至時請
皇帝降階。
請勘尋選人失墜告牒事理奏(廣順元年六月中書門下)
得司勳郎中許遜申。權主判吏部格式選人皆稱。值去年
十一月內。失墜告牒。雖尋舊式。有例檢行。竊緣官員上任
之日。只憑告勅籤符。罷秩之後。即藉解繇歷子。既失官牒。
得以檢其勅甲。若無解繇。難知真偽。欲請今後若無解繇
歷子考牒者。候牒本道州縣勘尋。有何殿最。候迴文與陳
狀官員事理同。即依牒申銓取保。再給憑繇。貴無踰濫之
人。免有徼求之倖。
請禁業主牙人陵弱商賈奏(廣順二年十二月開封府)
商賈及諸色人等訴稱。被牙人店主人引領百姓。賒買財
貨。違限不還其價。亦有將物去。便與牙人設計。公然隱沒。
又莊宅牙人。亦多與有物業人通情。重謺將店宅立契典
當。或虛指別人產業。或浮造屋舍。偽稱祖父所置。更有卑
幼骨肉。不問家長。衷私典賣。及將倚當取債。或是骨肉物
業。自已不合有分。倚強淩弱。公行典賣。牙人錢主。通同蒙
昧。致有爭訟。起今後欲乞明降指揮。應有諸色牙人店主。
引致買賣。並須錢物交相分付。或還錢未足。仰牙人店主
明立期限。勒定文字。遞相委保。如數內有人前卻。及違限
別無抵當。便仰連署契人同力填還。如諸色牙行人內有
貧窮無信行者。恐已後誤業。即許衆狀集出。如是客旅自
與人商量交易。其店主牙行人。並不得邀難遮占。稱須依
行店事例引致。如有此色人。亦加深罪。其有典質倚當物
業。仰官牙人業主及四鄰人同署文契。委不是曾將物業
已經別處重謺倚當。及虛指他人物業。印稅之時。於稅務
內納契日。一本務司點檢。須有官牙人鄰人押署處。及委
不是重謺倚當錢物。方得與印。如違犯。應關連人並行科
斷。仍徵還錢物。如業主別無抵當。只仰同署契牙保鄰人
均分代納。如是卑幼不問家長。便將物業典賣倚當。或雖
是骨肉物業。自已不合有。輒敢典賣倚當者。所犯人重行
科斷。其牙人錢主並當深罪。所有物業。請准格律指揮。如
有典賣莊宅。准例房親鄰人合得承當。若是親鄰不要。及
著價不及。方得別處商量。和合交易。只不得虛撎價例。蒙
昧公私。如有發覺。一任親鄰論理。勘責不虛。業主牙保人
並當科斷。仍改正物業。或親戚實自不便承買。妄有遮吝
阻滯交易者。亦當深罪。
請孟冬祫祭奏(廣順三年七月太常禮院)
祭禮。宗廟之祀。三年一祫以孟冬。五年一禘以孟夏。所以
別尊卑審昭穆也。四時之祭。薦其常事。故禘祫之月。則不
行時饗。恭惟追尊四廟。經今三年。准禮合改十月孟冬薦
享為祫。
迎太廟神主儀注奏(廣順三年九月禮儀使)
太廟神主將至前一日。儀仗出城。掌次於西御莊。東北設
神主行廟幄幕。面南。其日放朝。㣥臣早出西門。皇帝常服
出城詣行宮。㣥臣起居畢就次。神主將至。㣥臣班定。皇帝
立於班前。神主至。太常卿請皇帝再拜。㣥臣俱拜。神主就
行廟幄幕。坐設常饌。㣥臣班於神幄前。侍中就次。請皇帝
謁神主。既至。㣥臣再拜。皇帝進酒畢再拜。㣥臣俱拜。皇帝
還幄。㣥臣先赴太廟門外立班。俟皇帝至起居。俟神主至。
㣥臣班於廟門外。皇帝立於班前。太常卿請皇帝再拜。㣥
臣俱拜。皇帝還幄。㣥臣就次。宮闈令安神主於本室訖。㣥
臣班於廟庭。太常卿請皇帝於四室奠饗。逐室皇帝。再拜。
㣥臣俱拜。四室祔饗畢。皇帝還宮。前件儀注。望付中書門
下宣下。
量定郊祀璧幣制度奏(廣順三年九月禮儀使)
郊祀珪璧制度。准禮。祀上帝以蒼璧。祀地祇以黃琮。祀五
帝以珪璋琥璜。其玉各依本方正色。祀日月以珪璋。祀神
州以兩珪有邸。其用幣。天以蒼色。地以黃色。配帝以白色。
日月五帝各從本方之色。皆長一丈八尺。其珪璧之狀。璧
圓而琮八方。珪上銳而下方。半珪曰璋。琥為虎形。半璧曰
璜。其珪璧琮璜皆長一尺二寸四。珪有邸。邸本也。珪著於
璧而四出也。日月星辰以珪璧五寸。前件珪璧。雖有圖樣。
而長短之說或殊。按唐開元中元宗詔曰。禮神以玉。取其
精潔。比來用珉。不可行也。如或以玉難辦。寧小其制度。以
取其真。今郊廟所修珪璧。量玉大小。不必皆從古制。伏請
下所司修製。
請祀郊廟用祝版奏(廣順三年九月禮儀使)
古者文字皆書於冊。而有長短之差。魏晉郊廟祝文書於
冊。唐初悉用祝版。帷陵廟用玉為冊。元宗親祭郊廟。用玉
為冊。德宗朝博士陸淳議。准禮用祝版。祭已燔之。可其議。
貞元六年親祭。又用竹冊。當司准開元禮。并用祝版。梁朝
依禮行之。至明宗郊天。又用竹冊。今詳酌禮例。祝版為宜。
請定起居舍人朝班先後奏(廣順三年十一月中書省)
新除起居舍人邊珝任徹。其邊珝已謝。任徹奉使未回。任
徹自左補闕除授。邊珝自右補闕除授。任徹舊宮已在邊
珝之上。今任徹自勅頭。近日同制授官。多以先謝為上。伏
慮任徹使回。行立班次難定。
請刪定法書奏(顯德四年五月中書門下)
准宣法書。行用多時。文意古質。條目繁細。使人難會。兼前
後勅格。互換重謺。亦難詳定。宜令中書門下並重刪定。務
從節要。所貴天下易為詳究者。伏以刑法者。御人之銜勒。
救弊之斧斤。故鞭扑不可一日弛之於家。刑法不可一日
廢之於國。雖堯舜淳古之代。亦不能捨此而致理矣。今奉
制旨。刪定律令。有以見聖君欽恤明罰勅法之意也。竊以
律令之書。政理之本。經聖賢之損益。為古今之章程。歷代
以來。謂之彝典。今朝廷之所行用者一十二卷。律疏三十
卷。式二十卷。令三十卷。開成格一十卷。大中統類一十二
卷。後唐以來至漢末編勅三十二卷。及皇朝制勅等。折獄
定刑。無出於此。律令則文辭古質。看覽者難以詳明。格勅
則條目繁多。檢閱者或有疑誤。加以邊遠之地。貪猾之徒。
緣此為姦。寖以成弊。方屬盛明之運。宜伸畫一之規。所冀
民不陷刑。吏知所守。臣等商量。望准聖旨施行。仍差侍御
史知雜事張湜太子右庶子劇可久殿中侍御史帥汀職
方郎中鄧守中倉部郎中王瑩司封員外郎賈玭太常博
士趙礪國子博士李光贊大理正蘇曉太子中允上伸等
一十人。編集新格。勒成部帙。律令之有難解者。就文訓釋。
格勅之有繁雜者。隨事刪除。止要諧理省文。兼且直書易
會。其中有輕重未當。便於古而不便於今。矛盾相違。可於
此而不可於彼。盡宜改正。無或牽拘。候編集畢日。委御史
臺尚書省四品以上及兩省五品以上官參詳可否。送中
書門下議定。奏取進止。
條陳考課事例奏(顯德五年閏七月考功)
奏新勅起今年正月一日後。授官並以三周年為月限。閏
月不在其內者。當司所書較內外六品下赴選官員考第。
今後以一周年較成一考。如欠日不在計限。滿三周年較
成三考。如考滿後未有替人。在任更一周年。與成第四考。
如欠日不在計限。兼逐年須具到任年月日。自上以來。課
績功過。第二考須具經考後課績。不得重謺計功。其未考
須具得替年月日。比類升降。自今年正月一日以前授官
到任者。欲准格例三十個月書較三考。今年正月一日後
來授官到任者。准新勅三周年為月限。每一周年書較一
考。閏月不在其內。所有諸道州府較考申發考帳及當司
較奏。各依前後格勅施行。應諸司諸色流內出身人等。准
格並須待附申考。近年不經奏考。便至參選。頗啟倖門。應
在司見役人等。自今後逐年起六月初一日後。正身於所
司投狀。請申較勞考。省司據狀。却牒本司勘會。補奏年月
日勅甲頭姓名見掌案分公事。牒報省司。將元狀檢勘同。
即與准例申較。仍自此後須逐年九月以前較奏了畢。不
在更與隔年併書之限。其考牒本無綾紙書寫勅例。今後
每年奏下。逐人給省牒一紙。使大張紙書。不在使綾紙及
併年都給限。據省較勅之日。有公事在外差出不虛。即本
司雜事。須具在職功過。及出外事繇。牒報考功。不得有妨
逐年書較。如不與申牒。其雜事令史量情科決。仍殿一選。
如無故自不經省投狀請奏較。不在論訴之限者。當司緣
新勅促期限。慮恐較考遲違。今後應合較考人。請起自五
月一日。正身投狀。限十日畢。至七月三十日以前較奏了
畢。餘依元格施行。
請定文武官朝參不到罰例奏(顯德五年閏七月御史臺)
文武百官每日赴朝參不到。如是常朝不到。於本官料錢
上每貫罰錢十五文。如是內殿起居。入閤行香。出城衆集。
及非時慶賀。御殿(闕)行參不到。並是倍罰。臺司先牓幕次。
曉示本官。限三日外即牒三司剋折。如有故曾陳牒。即將
領由呈驗。又十六愆條。准元和二年十二月內御史臺奏。
文武常參官准乾元元年三月勅。如有朝堂相弔慰相跪
拜。待漏行立失序。談笑諠譁。入衙內執笏不端。行立遲慢。
至班列行立不正。趨拜失儀。拜跪不俯伏。舒脚穿班伏。出
門不即就班。無故離位。廊下食行坐失儀。拜起無度。抵夜
退朝不從正衙門出。非公事入中書。每犯者奪一月俸。今
商量比舊條各減一半。如所由指揮。尚或抵拒。即准舊例
錄奏貶降。
