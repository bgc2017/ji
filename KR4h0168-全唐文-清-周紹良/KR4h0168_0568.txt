欽定全唐文卷五百六十八
韓愈(二十二)
祭湘君夫人文
維元和十五年歲次庚子十月某日。朝散大夫守國子祭
酒護軍賜紫金魚袋韓愈。謹使前袁州軍事判官張得一。
以清酌之奠。敢昭告於湘君湘夫人二妃之神。前歲之春。
愈以罪犯黜守潮州。懼以譴死。且虞海山之波霧瘴毒為
災。以殞其命。舟次祠下。是用有禱於神。神享其衷。賜以吉
卜。曰如汝志。蒙神之福。啟帝之心。去潮即袁。今又獲位於
朝。服其章綬。退思往昔。實發夢寐。凡卅年。於今乃合。夙夜
怵惕。敢忘神之大庇。伏以祠宇毀頓。憑附之質。丹青之飾。
暗昧不圭。不稱靈明。外無四垣。堂陛頹落。牛羊入室。居民
行商。不來祭享。輒敢以私錢十萬。修而作之。舊碑斷折。其
半仆地。文字缺滅。幾不可讀。謹修而樹之。廟成之後。將求
玉石。仍刻舊文。因銘其陰。以大振顯君夫人之威神。以報
靈德。俾民承事。萬世不怠。惟神其鑒之。尚饗。
祭竇司業文
維年月日。兵部侍郎韓愈。謹以清酌庶羞之奠。祭於故國
子司業竇君二兄之靈。惟君文行夙成。有聲江東。魁然厚
重。長者之風。一舉於鄉。遂收厥功。屢佐大侯。以調兵戎。詔
曰予虞。汝為郎中。乃令洛陽。歲且四終。惟刑之慎。掌正隸
僮。命守高平。命副儒宮。朱衣銀魚。象服以崇。錫榮考妣。孝
道上窮。官不滿能。亦云達通。逾七望八。年孰非翁。在君無
憾。我意不充。君之昆弟。三以辭雄。刺史郎中。四繼三同。於
士大夫。可謂顯榮。我之獲見。實自童蒙。既愛既勸。在麻之
蓬。自視雛鷇。望君飛鴻。四十年餘。事如夢中。分宰河洛。媿
立並躬。俱官於學。以纖臨洪。惠許不酬。報德以空。死生莫
接。孰明我衷。於祭告情。文以自攻。嗚呼哀哉。尚饗。
祭侯主簿文
維年月日。吏部侍郎韓愈。謹遣男殿中省進馬佶。致祭於
亡友故國子主簿侯君之靈。嗚呼。惟子文學。今誰過之。子
於道義。困不捨遺。我狎我愛。人莫與夷。自始及今。二紀於
茲。我或為文。筆俾子持。唱我和我。問我以疑。我釣我遊。莫
不我隨。我寢我休。莫爾之私。朋友昆弟。情敬異施。惟我於
子。無適不宜。棄我而死。嗟我之衰。相好滿目。少年之時。日
月云亡。今其有誰。誰不富貴。而子為羈。我無利權。雖怨曷
為。子之方葬。我方齋祀。哭送不可。誰知我悲。嗚呼哀哉。尚
饗。
祭竹林神文
維年月日。京兆尹兼御史大夫韓愈。謹以酒脯之奠。再拜
稽首告於竹林之神曰。天子不以愈為愚不能。使尹茲大
眾二十三縣之人。今農既勤於稼。有苗盈野。而天不雨。將
盡槁以死。農將無所食。鬼神將無以為饗。國家之禮天地
百祀神祇。不失其常。惠天之人。不失其和。人又無罪。何為
造茲旱虐以罰也。將俾尹者不仁不明。不能承帝之敕。以
化正其下。聞無香惟腥。神於惠罰無差。施罪瘠於尹愈身。
是甘是宜。雨則時降。神無爽其聰明。永享於人無媿。尚饗。
曲江祭龍文
維年月日。京兆尹兼御史大夫韓愈。謹以香果之奠。敢昭
告於東方青龍之神。天作旱災。嘉穀將槁。乃於甲乙之日。
依準古法。作神之象。齋戒祀禱。神其享祐之。時降甘雨。以
惠茲人。急急如律令。
祭馬僕射文
維年月日。吏部侍郎韓愈。謹以清酌庶羞之奠。敬祭於故
僕射馬公十二兄之靈。公宏大溫恭。全然德備。天故生之。
其必有意。將明將昌。實艱初試。佐戎滑臺。斥由尹寺。適彼
甌閩。臲卼跋躓。顛而不踒。乃得其地。於泉於虔。始執郡符。
遂殿交州。抗節番禺。去其螟蠧。蠻越大蘇。擢亞秋官。朝得
碩士。人謂其崇。我勢始起。東征淮蔡。相臣是使。公兼邦憲。
以副經紀。殲彼大魁。厥勳孰似。丞相歸治。畱長蔡師。茫茫
黍稷。昔實棘茨。鳩鳴雀乳。不見梟鴟。惟蔡及許。舊為血仇。
命公并侯。耕借之牛。束其弓矢。禮讓優優。始誅鄆戎。厥虛
腥臊。公往滌之。茲惟樂郊。惟東有猘。惟西有虺。顛覆朋鄰。
我餘有幾。嵂崒中居。斬其脊尾。岱定河安。惟公之韙。帝念
厥功。還公於朝。陟於地官。且長百僚。度彼四方。孰樂可據。
顧瞻衡鈞。將舉以付。惟公積勤。以疾以憂。及其歸時。當謝
之秋。賀門未歸。弔廬已萃。未燕於堂。已哭於次。昔我及公。
實同危事。且死且生。誓莫捐棄。歸來握手。曾不三四。曾不
濡翰。酬酢文字。曾不醉飽。以勸酒胾。奠以敘哀。其何能致。
嗚呼哀哉。尚饗。
祭故陝府李司馬文
維年月日。守國子祭酒賜紫金魚袋韓愈。謹以清酌之奠。
祭於故陝府左司馬李公之靈曰。公學以為耕。文以為穫。
發憤孤身。復續厥家。選於吏部。亟以科進。歷臨大邑。惟政
有聲。遂丞宗正。日朝帝庭。出輔陝都。吏畏僚慕。子婦諸孫。
盈於室堂。公姑悅喜。五福具有。大夫士家。孰不榮羨。如何
不常。以至大故。嗚呼哀哉。愈以守官。不獲弔送。昏姻之好。
以哀以悲。敬致微禮。公其歆之。尚饗。
祭十二兄文
月日。從父弟某官某乙。謹以清酌庶羞之奠。敢昭告於十
二兄故虢州司戶府君之靈。嗚呼。維我皇祖。有孫八人。惟
兄與我。後死孤存。奈何於今。又棄而先。生不偕居。疾藥不
親。斂不摩棺。瘞不繞墳。趨奔束制。生死虧恩。歸女教男。反
骨本原。其不有年。以補我愆。長號送哀。以薦此文。尚饗。
祭鄭夫人文
維年月日。愈謹於逆旅。備時羞之奠。再拜頓首。敢昭祭於
六嫂滎陽鄭氏夫人之靈。嗚呼。天禍我家。降集百殃。我生
不辰。三歲而孤。蒙幼未知。鞠我者兄。在死而生。實維嫂恩。
未齓一年。兄宦王官。提攜負任。去洛居秦。念寒而衣。念饑
而飧。疾疹水火。無災及身。劬勞閔閔。保此愚庸。年方及紀。
薦及凶屯。兄罹讒口。承命遠遷。窮荒海隅。夭閼百年。萬里
故鄉。幼孤在前。相顧不歸。泣血號天。微嫂之力。化為夷蠻。
水浮陸走。丹旐翩然。至誠感神。返葬中原。既克返葬。遭時
艱難。百口偕行。避地江濆。春秋霜露。薦敬蘋蘩。以享韓氏
之祖考。曰此韓氏之門。視余猶子。誨化諄諄。爰來京師。年
在成人。屢貢於王。名乃有聞。念茲頓頑。非訓曷因。感傷懷
歸。隕涕熏心。苟容躁進。不顧其躬。祿仕而還。以為家榮。奔
走乞假。東西北南。孰云此來。乃睹靈車。有志弗及。長負殷
勤。嗚呼哀哉。昔在韶州之行。受命於元兄曰。爾幼養於嫂。
喪服必以期。今其敢忘。夭實臨之。嗚呼哀哉。日月有時。歸
合塋封。終天永辭。絕而復蘇。伏惟尚饗。
祭十二郎文
年月日。季父愈聞汝喪之七日。乃能銜哀致誠。使建中遠
具時羞之奠。告汝十二郎之靈。嗚呼。吾少孤。及長。不省所
怙。惟兄嫂是依。中年兄歿南方。吾與汝俱幼。從嫂歸葬河
陽。既又與汝就食江南。零丁孤苦。未嘗一日相離也。吾上
有三兄。皆不幸早世。承先人後者。在孫惟汝。在子惟吾。兩
世一身。形單影隻。嫂嘗撫汝指吾而言曰。韓氏兩世。惟此
而已。汝時猶小。當不復記憶。吾時雖能記憶。亦未知其言
之悲也。吾年十九。始來京城。其後四年。而歸視汝。又四年。
吾往河陽省墳墓。遇汝從嫂喪來葬。又二年。吾佐董丞相
於汴州。汝來省吾。止一歲。請歸取其孥。明年丞相薨。吾去
汴州。汝不果來。是年吾佐戎徐州。使取汝者始行。吾又罷
去。汝又不果來。吾念汝從於東。東亦客也。不可以久。圖久
遠者。莫如西歸。將成家而致汝。嗚呼。孰謂汝遽去吾而歿
乎。吾與汝俱少年。以為雖暫相別。終當久與相處。故捨汝
而旅食京師。以求升斗之祿。誠知其如此。雖萬乘之公相。
吾不以一日輟汝而就也。去年孟東野往。吾書與汝曰。吾
年未四十。而視茫茫。而髮蒼蒼。而齒牙動搖。念諸父與諸
兄。皆康強而早世。如吾之衰者。其能久存乎。吾不可去。汝
不肯來。恐旦暮死而汝抱無涯之戚也。孰謂少者歿而長
者存。強者夭而病者全乎。嗚呼。其信然邪。其夢邪。其傳之
非其真邪。信也。吾兄之盛德。而夭其嗣乎。汝之純明。而不
克蒙其澤乎。少者彊者而夭歿。長者衰者而全存乎。未可
以為信也。夢也。傳之非其真也。東野之書。耿蘭之報。何為
而在吾側也。嗚呼。其信然矣。吾兄之盛德。而夭其嗣矣。汝
之純明宜業其家者。而不克蒙其澤矣。所謂天者誠難測。
而神者誠難明矣。所謂理者不可推。而壽者不可知矣。雖
然。我自今年來。蒼蒼者欲化而為白矣。動搖者欲脫而落
矣。毛血日益衰。志氣日益微。幾何不從汝而死也。死而有
知。其幾何離。其無知。悲不幾時。而不悲者無窮期矣。汝之
子始十歲。吾之子始五歲。少而強者不可保。如此孩提者。
又可冀其成立邪。嗚呼哀哉。嗚呼哀哉。汝去年書云。比得
軟脚病。往往而劇。吾曰。是病也。江南之人。常常有之。未始
以為憂也。嗚呼。其竟以此而殞其生乎。抑別有疾而至斯
乎。汝之書六月十七日也。東野云。汝歿以六月二日。耿蘭
之報無月日。蓋東野之使者。不知問家人以月日。如耿蘭
之報。不知當言月日。東野與吾書。乃問使者。使者妄稱以
應之耳。其然乎。其不然乎。今吾使建中祭汝。弔汝之孤。與
汝之乳母。彼有食可守以待終喪。則待終喪而取以來。如
不能守以終喪。則遂取以來。其餘奴婢。並令守汝喪。吾力
能改葬。終葬汝於先人之兆。然後惟其所願。嗚呼。汝病吾
不知時。汝歿吾不知日。生不能相養於共居。歿不能撫汝
以盡哀。斂不憑其棺。窆不臨其穴。吾行負神明而使汝夭。
不孝不慈。而不得與汝相養以生。相守以死。一在天之涯。
一在地之角。生而影不與吾形相依。死而魂不與吾夢相
接。吾實為之。其又何尤。彼蒼者天。曷其有極。自今已往。吾
其無意於人世矣。當求數頃之田於伊潁之上。以待餘年。
教吾子與汝子。幸其長成。吾女與汝女。待其嫁。如此而已。
嗚呼。言有窮而情不可終。汝其知也邪。其不知也邪。嗚呼
哀哉。尚饗。
祭周氏姪女文
維年月日。十八叔叔母具時羞清酌之奠。祭於周氏二十
娘子之靈。嫁而有子。女子之慶。纏疾中年。又命不永。今當
長歸。與一世違。凡汝親戚。孰能不哀。撰此酒食。以與汝訣。
汝曾知乎。我念曷闋。尚饗。
祭滂文
維年月日。十八翁及十八婆盧氏。以清酌庶羞之奠。祭於
二十三郎滂之靈曰。汝聰明和順。出於輩流。強記好文。又
少與比。將謂成長。以興吾宗。如何不祥。未冠而夭。吾與盧
氏。痛傷可言。思母之恩。連呼以絕。執兄之手。勉以無悲。情
一何長。命一何短。權葬遠地。孤魂無依。瀝酒告情。哀何有
極。尚饗。
祭李氏二十九娘子文
維年月日。十八叔翁及十八叔婆盧氏。遣昶以庶羞之奠。
祭於李氏二十九娘之靈曰。汝之警敏和靜。人莫及之。姿
相豐端。不見闕虧。幼而孤露。其然何為。出從於人。既相諧
熙。又暴以夭。神何所疵。生殺減益。竟誰主尸。我哀汝母。孰
慰窮嫠。我憐汝兒。誰與抱持。念此傷心。不能去離。奠以送
汝。知乎不知。尚饗。
祭張給事文
維年月日。兵部侍郎韓愈。謹以清酌之奠。祭於故殿中侍
御史贈給事中張君之靈。惟君之先。以儒名家。逮君皇考。
再振厥華。鄉貢進秀。有司第之。從事元戎。謹職以治。遂拜
郎官。以職王憲。不長其年。飛不盡翰。乃生給事。松貞玉剛。
幹父之業。纂文有光。屢辟侯府。亦佐梁師。前人是似。耋吏
嗟咨。御史闕人。奪之於朝。大厦之構。斧斤未操。府遷幽都。
頑悖未孚。繄君之賴。乃奏乞畱。乃遷殿中。朱衣象版。惟義
之趨。豈利之踐。虺豺發釁。闔府屠割。償其恨犯。君獨高脫。
露刀成林。弓矢穰穰。千萬為徒。譟讙為狂。君獨叱之。上不
負汝。為此不祥。將死無所。雖愚何知。慚屈變色。君義不辱。
殺身就德。天子嘉之。贈官近侍。歸於一死。萬古是記。我之
從女。為君之配。君於其家。行實高世。無所於葬。輿魂東歸。
誄以贈之。莫知我哀。嗚呼哀哉。尚饗。
祭女挐子文
維年月日。阿爹阿八使汝嬭以清酒時果庶羞之奠。祭於
第四小娘子挐子之靈。嗚呼。昔汝疾極。值吾南逐。蒼黃分
散。使汝驚憂。我視汝顏。心知死隔。汝視我面。悲不能啼。我
既南行。家亦隨譴。扶汝上輿。走朝至暮。天雪冰寒。傷汝羸
肌。撼頓險阻。不得少息。不能飲食。又使渴饑。死於窮山。實
非其命。不免水火。父母之罪。使汝至此。豈不緣我。草葬路
隅。棺非其棺。既瘞遂行。誰守誰瞻。魂單骨寒。無所託依。人
誰不死。於汝即冤。我歸自南。乃臨哭汝。汝目汝面。在吾眼
旁。汝心汝意。宛宛可忘。逢歲之吉。致汝先墓。無驚無恐。安
以即路。飲食芳甘。棺輿華好。歸於其邱。萬古是保。尚饗。
祭田橫墓文
貞元十一年九月。愈如東京。道出田橫墓下。感橫義高能
得士。因取酒以祭。為文而弔之。其辭曰。事有曠百世而相
感者。余不自知其何心。非今世之所稀。孰為使余歔欷而
不可禁。余既博觀乎天下。曷有庶幾乎夫子之所為。死者
不復生。嗟余去此其從誰。當秦氏之敗亂。得一士而可王。
何五百人之擾擾。而不能脫夫子於劒鋩。抑所寶之非賢。
亦天命之有常。昔闕里之多士。孔聖亦云其遑遑。苟余行
之不迷。雖顛沛其何傷。自古死者非一。夫子至今有耿光。
跪陳辭而薦酒。魂髣髴而來享。
祭鱷魚文
維年月日。潮州刺史韓愈。使軍事衙推秦濟。以羊一豬一
投惡谿之潭水。以與鱷魚食。而告之曰。昔先王既有天下。
列山澤。罔繩擉刃。以除蟲蛇惡物為民害者。驅而出之四
海之外。及後王德薄。不能遠有。則江漢之閒。尚皆棄之。以
與蠻夷楚越。况潮嶺海之閒。去京師萬里哉。鱷魚之涵淹
卵育於此。亦固其所。今天子嗣唐位。神聖慈武。四海之外。
六合之內。皆撫而有之。况禹跡所揜揚州之近地。刺史縣
令之所治。出貢賦以供天地宗廟百神之祀之壤者哉。鱷
魚其不可與刺史雜處此土也。刺史受天子命。守此土。治
此民。而鱷魚睅然不安谿潭。據處食民畜熊豕鹿麞。以肥
其身。以種其子孫。與刺史抗拒。爭為長雄。刺史雖駑弱。亦
安肯為鱷魚低首下心。伈伈睍睍。為民吏羞。以偷活於此
耶。且承天子命以來為吏。固其勢不得不與鱷魚辯。鱷魚
有知。其聽刺史言。潮之州。大海在其南。鯨鵬之大。蝦蟹之
細。無不容歸。以生以食。鱷魚朝發而夕至也。今與鱷魚約。
盡三日。其率醜類。南徙於海。以避天子之命吏。三日不能。
至五日。五日不能。至七日。七日不能。是終不肯徙也。是不
有刺史聽從其言也。不然。則是鱷魚冥頑不靈。刺史雖有
言。不聞不知也。夫傲天子之命吏。不聽其言。不徙以避之。
與冥頑不靈而為民物害者。皆可殺。刺史則選材技吏民。
操強弓毒矢以與鱷魚從事。必盡殺乃止。其無悔。
祭董相公文
維貞元十五年歲次己卯二月乙亥朔某日。節度行軍司
馬檢校右散騎常侍兼御史大夫知使事吳縣開國男食
邑三百戶陸長源度支營田判官檢校金部員外郎侍御
史孟叔度觀察支使監察御史裏行邱潁觀察推官守祕
書省校書郎韓愈等。謹以少牢之奠。敬祭於故尚書右僕
射平章事隴西公之靈。嗚呼。天高而明。地厚而平。五氣敘
行。萬彙順成。交感旁暢。聖賢以生。雨水於雲。瀆水於坤。蕃
昌生物。有假有因。天眷唐邦。錫之元臣。肫肫元臣。其德孔
碩。不諂不笑。不威不赫。不求其盈。不致其敵。爰立作相。訏
謨實勤。出若無辭。疇德之聞。帝念東土。公其來撫。乃守洛
都。乃藩浚郊。乃去厥疾。乃施厥膏。不知其勞。鰥寡以饒。維
昔浚郊。厥亂維舊。有狡有狂。其㣥孔醜。公其來矣。為民父
母。父誨其義。母仁其愚。既變既從。孰云其初。自邇徂遠。混
然一區。公來自中。天子所倚。公今不歸。誰佐天子。公既來
止。東人以完。公既歿矣。人誰與安。濁流渾渾。有闢其郛。填
道歡呼。公來之初。今公之歸。公在喪車。旨酒既盈。嘉肴在
盛。嗚呼我公。庶享其誠。尚饗。
祭石君文
維元和七年歲次壬辰七月二十七日。右補闕宋景國子
博士韓愈。謹以清酌庶羞之奠。敬祭於石三學士之靈。惟
君學成於身。名彰於人。知道之可行。見人之不幸。不事顧
讓。以圖就功。如何奄忽。永喪其躬。曰景與愈。與游為久。自
君之逝。相遇輒哀。傍無強親。子孩妻稚。敢忘分濟。念力未
任。客葬秦原。孤魂誰附。奠以送訣。悲何可窮。尚饗。
祭房君文
維某年月日。韓愈遣舊吏皇甫悅。以酒肉之饋。展祭於五
官蜀客之柩前。嗚呼。君迺至於此。吾復何言。若有鬼神。吾
未死。無以妻子為念。嗚呼。君其能聞吾此言否。尚饗。
為崔侍御祭穆員外文
於乎。建中之初。子居於嵩。攜扶北奔。避盜來攻。晨及洛師。
相遇一時。顧我如故。眷然顧之。子有令聞。我來自山。子之
俊明。我鈍而頑。道既云異。誰從知我。我思其厚。不知其可。
於後八年。君從杜侯。我時在洛。亦應其招。畱守無事。多君
子僚。罔有疑忌。維其嬉遊。草生之春。鳥鳴之朝。我轡在手。
君揚其鑣。君居於室。我既來即。或以嘯歌。或以偃側。誨予
以義。復我以誠。終日以語。無非德聲。主人信讒。有惑其下。
殺人無罪。誣以成過。入救不從。反以為禍。赫赫有聞。王命
三司。察我於獄。相從係縲。曲生何樂。直死何悲。上懷主人。
內閔其私。進退之難。君處之宜。既釋於囚。我來徐州。道之
悠悠。思君為憂。我如京師。君居父喪。哭泣而拜。言詞不通。
我歸自西。君反吉服。晤言無他。往復其昔。不日而違。重我
心惻。自後聞君。母喪是丁。痛毒之懷。六年以并。孰云孝子。
而殞厥靈。今我之至。入門失聲。酒肉在前。君胡不餐。升君
之堂。不與我言。於乎死矣。何日來還。
祭郴州李使君文
維年月日。將仕郎守江陵府法曹參軍韓愈。謹以清酌庶
羞之奠。敬祭於故郴州李使君之靈。古語有之。白頭如新。
傾蓋若舊。顧意氣之何如。何日時之足究。當貞元之癸未。
惕皇威而左授。伏荒炎之下邑。嗟名頹而位仆。歷貴部而
西邁。邇清光於暫覯。言莫交而情無由。既不賈而奚售。哀
窮遐之無徒。挐百憂以自副。辱問訊之綢繆。恒飽饑而愈
疚。接雄詞於章句。窺逸跡於篆籒。苞黃甘而致貽。獲紙筆
之雙貿。投叉魚之短韻。媿韜瑕而舉秀。竢新命於衡陽。費
薪芻於館候。空大亭以見處。憩水木之幽茂。逞英心於縱
博。沃煩腸以清酎。航北河之空明。覷鱗介之驚透。宴州樓
之豁達。眾管啾而並奏。得恩惠於新知。脫窮愁於往陋。輟
行謀於俄頃。見秋月之三彀。逮天書之下降。猶低迴以宿
畱。念暌離之在期。謂此會之難又。授縞紵以託心。示茲誠
之不謬。儻後日之北遷。約窮歡於一晝。雖掾俸之酸寒。要
拔貧而為富。何人生之難信。捐斯言而莫就。始訝信於暫
疎。遂承凶於不救。見明旌之低昂。尚遲疑於別褎。憶交酬
而迭舞。奠單杯而哭柩。美夫君之為政。不撓志於讒構。遭
脣舌之紛羅。獨陵晨而孤雊。彼憸人之浮言。雖百車其何
詬。洞古往而高觀。固邪正之相寇。幸竊覩其始終。敢不明
白而蔽覆。神乎來哉。辭以為侑。尚饗。
祭薛助教文
維元和四年歲次己丑後三月二十一日景寅。朝散郎守
國子博士韓愈太學助教侯繼。謹以清酌之奠。祭於亡友
國子助教薛君之靈。嗚呼。吾徒學而不見施設。祿又不足
以活身。天於此時。奪其友人。同官太學。日得相因。奈何永
違。祗隔數晨。笑語為別。慟哭來門。藏棺蔽帷。欲見無緣。皎
皎眉目。在人目前。酌以告誠。庶幾有神。嗚呼哀哉。尚饗。
祭虞部張員外文
維年月日。愈等謹以清酌庶羞之奠。敬祭於亡友張十三
員外之靈。嗚呼。往在貞元。俱從賓薦。司我明試。時維邦彥。
各以文售。幸皆少年。㣥遊旅宿。其歡甚焉。出言無尤。有獲
同喜。他年諸人。莫有能比。倏忽逮今。二十餘歲。存皆衰白。
半亦辤世。外纏公事。內迫家私。中宵興歎。無復昔時。如何
今者。又失夫子。懿德柔聲。永絕心耳。廬親之墓。終喪乃歸。
陽瘖避職。妻子不知。分司憲臺。風紀由振。遂遷司虞。以播
華問。不能老壽。孰究其因。託嗣於宗。天維不仁。酒食備設。
靈其降止。論德敘情。以視諸誄。尚饗。
祭河南張員外文
維年月日。彰義軍行軍司馬守太子右庶子兼御史中丞
韓愈。謹遣某乙以庶羞清酌之奠。祭於亡友故河南縣令
張十二員外之靈。貞元十九。君為御史。余以無能。同詔並
跱。君德渾剛。標高揭己。有不吾如。唾猶泥滓。余戇而狂。年
未三紀。乘氣加人。無挾自恃。彼婉孌者。實憚吾曹。側肩帖
耳。有舌如刀。我落陽山。以尹鼯猱。君飄臨武。山林之牢。歲
弊寒凶。雪虐風饕。顛於馬下。我泗君咷。夜息南山。同臥一
席。守隸防夫。觝頂交跖。洞庭漫汗。粘天無壁。風濤相豗。中
作霹靂。追程盲進。颿船箭激。南上湘水。屈氏所沈。二行迷。
淚蹤染林。山哀浦思。鳥獸叫音。予唱君和。百篇在吟。君止
於縣。我又南踰。把相飲。後期有無。期宿界上。一又相語。自
別幾時。遽變寒暑。枕臂欹眠。加余以股。僕來告言。虎入廏
處。無敢驚逐。以我馬[:#AS-FBED:●]蒙去。君云是物。不駿於乘。虎取而
往。來寅其徵。我預在此。與君俱膺。猛獸果信。惡禱而憑。余
出嶺中。君竢州下。偕掾江陵。非余望者。郴山奇變。其水清
寫。泊沙倚石。有遌無捨。衡陽放酒。熊咆虎嘷。不存令章。罰
籌蝟毛。委舟湘流。往觀南嶽。雲壁潭潭。穹林攸擢。避風太
湖。七日鹿角。鈎登大鮎。怒頰豕狗。臠盤炙酒。㣥奴餘啄。走
官階下。首下尻高。下馬伏塗。從事是遭。予徵博士。君以使
己。相見京師。過願之始。分教東生。君掾雍首。兩都相望。於
別何有。解手背面。遂十一年。君出我入。如相避然。生闊死
休。吞不復宣。刑官屬郎。引章訐奪。權臣不愛。南康是斡。明
條謹獄。氓獠戶歌。用遷澧浦。為人受瘥。還家東都。起令河
南。屈拜後生。憤所不堪。屢以正免。身伸事蹇。竟死不昇。孰
勸為善。丞相南討。余辱司馬。議兵大梁。走出洛下。哭不憑
棺。奠不親斝。不撫其子。葬不送野。望君傷懷。有隕如瀉。銘
君之績。納石壤中。爰及祖考。紀德事功。外著後世。鬼神與
通。君其奚憾。不余鑒衷。嗚呼哀哉。尚饗。
祭左司李員外太夫人文
維年月日。某官某等。謹以清酌庶羞之奠。敬祭於某縣太
君鄭氏尊夫人之靈。冑於茂族。配此德門。克成厥家。享有
全福。為婦為母。再朝中宮。搢紳推榮。宗黨是則。某等幸隨
令子。同服官僚。庶展哀誠。式陳牢醴。尚饗。
祭薛中丞文
維年月日。某官某乙等。謹以清酌庶羞之奠。祭於亡友故
御史中丞贈刑部侍郎薛公之靈。公之懿德茂行。可以勵
俗。清文敏識。足以發身。宗族稱其孝慈。友朋歸其信義。累
昇科第。亟踐班行。左掖南臺。共傳故事。詩人墨客。爭諷新
篇。羽儀朝廷。輝映中外。長途方騁。大限俄窮。聖上軫不憖
之悲。具僚興云亡之歎。况某等忘言斯久。知我俱深。青春
之游。白首相失。來陳薄奠。詎盡哀誠。嗚呼哀哉。尚饗。
祭裴太常文
維年月日。愈等謹以庶羞清酌之奠。敬祭於故太常裴二
十一兄之靈。朝廷之重。莫過乎禮。雖經策具存。而精通蓋
寡。自郊邱故事。宗廟時宜。大君之所旁求。丞相之所卒問。
㣥儒拱手。宗祝醉心。兄皆指陳根源。斟酌通變。莫不允符
天旨。克協神休。至乎公卿冠昏。士庶喪祭。疑皆響答。問必
實歸。從我者足為軌儀。異我者無逃指笑。動為時法。言比
古經。獨立一朝。高視千古。而又驅馳朋執。僶俛宗親。擔石
之儲。常空於私室。方丈之食。每盛於賓筵。贈必固辤。求無
不應。孰云具美。而不永年。某等早接遊從。實欽道義。致誠
薄奠。以訣終天。嗚呼哀哉。尚饗。
潮州祭神文五首
維年月日。潮州刺史韓愈。謹差攝潮陽縣尉史虛已。以特
羊庶羞之奠。告於大湖神之靈。愈承朝命。為此州長。今月
二十五日至治下。凡大神降依庇貺斯人者。皆愈所當率
徒屬奔走致誠。親執祀事於廟庭下。今以始至。方上奏天
子。思慮不能專一。冠衣不淨潔。與人吏未相識知。牲糈酒
食。器皿觕弊。不能嚴清。又未卜日時。不敢自薦見。使攝潮
陽縣尉史虛已以告。神其降鑒。尚饗。
維年月日。潮州刺史韓愈。謹以清酌腶脩之奠。祈於大湖
神之靈曰。稻既穟矣而雨。不得熟以獲也。蠶起且眠矣而
雨。不得老以簇也。歲且盡矣。稻不可以復種。而蠶不可以
復育也。農夫桑婦。將無以應賦稅繼衣食也。非神之不愛
人。刺史失所職也。百姓何罪。使至極也。神聰明而端一。聽
不可濫以惑也。刺史不仁。可坐以罪。惟彼無辜。惠以福也。
劃劙雲陰。卷月日也。幸身有衣。口得食。給神役也。充上之
須。脫刑辟也。選牲為酒。以報靈德也。吹擊管鼓。侑香潔也。
拜庭跪坐。如法式也。不信當治。疾殃殛也。神其尚饗。
維年月日。潮州刺史韓愈。謹以柔毛剛鬣清酌庶羞之奠。
祭於城隍之神。閒者以淫雨將為人災。無以應貢賦供給
神明。上下獲罪罰之故。乃以六月壬子。奔走分告。乞晴於
爾明神。閔人之不辜。若饗若答。糞除天地山川。清風時興。
白日顯行。蠶穀以登。人不咨嗟。惟神之恩。夙夜不敢忘怠。
謹卜良日。躬率將吏。薦茲血毛。清酌嘉羞。侑以音聲。以謝
神貺。神其享之。
維年月日。潮州刺史韓愈。謹遣耆壽成㝢。以清酌少牢之
奠。告於界石神之靈曰。惟封部之內。山川之神。克庥於人。
官則置立室宇。備具服器。奠饗以時。淫雨既霽。蠶穀以成。
織婦耕男。忻忻衎衎。是神之庥庇於人也。敢不明受其賜。
謹選良月吉日。齋潔以祀。神其鑒之。尚享。
維年月日。潮州刺史韓愈。謹以清酌庶羞之奠。祭於大湖
之神。惟神降依茲土。以庇其人。今茲無有水旱雷雨風火
疾疫為災。各寧厥宇。以供上役。長吏免被其譴。賴神之德。
夙夜不敢忘。謹具食飲。躬齋洗。奏音聲。以獻以樂。以謝厥
賜。不敢有所祈。尚饗。
袁州祭神文三首
維年月日。袁州刺史韓愈。謹告於城隍神之靈。刺史無治
行。無以媚於神祇。天降之罰。以久不雨。苗且盡死。刺史雖
得罪。百姓何辜。宜降疾咎於某躬身。無令鰥寡蒙茲濫罰。
謹告。
維年月日。袁州刺史韓愈。謹以少牢之奠。祭於仰山之神
曰。神之所依者惟人。人之所事者惟神。今既大旱。嘉穀將
盡。人將無以為命。神亦將無所降依。不敢不以告。若守土
有罪。宜被疾殃於其身。百姓可哀。宜蒙恩憫。以時賜雨。使
獲承祭不怠。神亦永有飲食。謹告。
維年月日。袁州刺史韓愈。謹以少牢之奠。祭於仰山之神
曰。田穀將死而神膏澤之。百姓無所告而神恤之。刺史有
罪而神釋之。敢不有薦也。尚饗。
祭柳子厚文
維年月日。韓愈謹以清酌庶羞之奠。祭於亡友柳子厚之
靈。嗟嗟子厚。而至然邪。自古莫不然。我又何嗟。人之生世。
如夢一覺。其閒利害。竟亦何校。當其夢時。有樂有悲。及其
既覺。豈足追惟。凡物之生。不願為材。犧[:#AS-82F9:⿰罇]青黃。乃木之災。
子之中棄。天脫馽羈。玉佩瓊琚。大放厥辭。富貴無能。磨滅
誰紀。子之自著。表表愈偉。不善為斵。血指汗顏。巧匠旁觀。
縮手褎閒。子之文章。而不用世。乃令吾徒。掌帝之制。子之
視人。自以無前。一斥不復。㣥飛刺天。嗟嗟子厚。今也則亡。
臨絕之音。一何琅琅。徧告諸友。以寄厥子。不鄙謂余。亦託
以死。凡今之交。觀勢厚薄。余豈可保。能承子託。非我知子。
子實命我。猶有鬼神。寧敢遺墮。念子永歸。無復來期。設祭
棺前。矢心以辭。嗚呼哀哉。尚饗。
