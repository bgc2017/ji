欽定全唐文卷六百五十六
白居易
居易字樂天。其先太原人。徙下邽。貞元十四年進士。元和
元年制策乙等。累轉主客郎中知制誥。文宗朝授太子少
傅。封馮翊縣侯。會昌中以刑部尚書致仕。大中元年卒。年
七十六。贈右僕射。
荷珠賦(以泣珠絲鮮瑩為韻)
迸水所集。輕荷正敷。引脩莖而出葉。凝玉液以成珠。淨綠
田田。神龜之巢處斯在。虛明皎皎。靈鵲之銜來豈殊。既羅
列其青蓋。又昭章於白榆。亂點的皪。分規青瑩。仰虛無以
上出。掩晶熒而外映。灑之不著。湛兮逾淨。時寄寓於傾欹。
每因依於平正。可止則止。必荷之中央。在圓而圓。得水之
本性。飇風既息而常凝。魚鳥頻衝而不定。爾乃一氣晴後。
初陽照前。宿雨霽而猶濕。曉露裛而正鮮。熠熠有光。映空
水而煥若。纍纍無數。遍池塘而炯然。宛轉而魚目迴視。沖
融而蚌胎未堅。因霑濡而小大。隨散合以虧全。輕彩蕩淵。
穠香厭浥。明璣而夜月爭光。丹粟而晨霞散日。其息也與
波俱停。其動也與風皆急。若轉於掌。乃是江之珠。如凝
於盤。遂成泉客之泣。冰壺捧之而殊倫。水鏡沈精而莫及。
則知氣有相假。物有相資。惟雨露之畱處。當芙蓉之茂時。
雖賦象而無準。必成形而在茲。喻於人則寄之生也。擬於
道則沖而用之。自契元珠之妙。何求赤水之遺。
動靜交相養賦(并序)
居易常見今之立身從事者。有失於動。有失於靜。斯由動
靜俱不得其時與理也。因述其所以然。用自儆遵。命曰動
靜交相養賦云。
天地有常道。萬物有常性。道不可以終靜。濟之以動。性不
可以終動。濟之以靜。養之則兩全而交利。不養則兩傷而
交病。故聖人取諸震以發身。受諸復而知命。所以莊子曰
智養恬。易曰蒙養正者也。吾觀天文。其中有程。日明則月
晦。日晦則月明。明晦交養。晝夜乃成。吾觀歲功。其中有信。
陽進則陰退。陽退則陰進。進退交養。寒暑乃順。且躁者本
於靜也。斯則躁為民。靜為君。以民養君。教化之根。則動養
靜之道斯存。且有者生於無也。斯則無為母。有為子。以母
養子。生成之理。則靜養動之理明矣。所以動之為用。在氣
為春。在鳥為飛。在舟為楫。在弩為機。不有動也。靜將疇依。
所以靜之為用。在蟲為蟄。在水為止。在門為鍵。在輪為柅。
不有靜也。動奚資始。則知動兮靜所伏。靜兮動所倚。吾何
以知交養之然哉。以此有以見人之生於世。出處相濟。必
有時而行。非匏瓜不可以長繫。人之善其身。枉直相循。必
有時而屈。故尺蠖不可以長伸。嗟夫。今之人知動之可以
成功。不知非其時。動亦為凶。知靜之可以立德。不知非其
理。靜亦為賊。大矣哉。動靜之際。聖人其難之。先之則過時。
後之則不及時。交養之間。不容毫釐。故老氏觀妙。顏氏知
幾。噫。非二君子。吾誰與歸。
汎渭賦(并序)
右丞相高公之掌貢舉也。予以鄉貢進士舉及第。左丞相
鄭公之領選部也。予以書判拔萃選登科。十九年。天子並
命二公對掌鈞軸。朝野無事。人物甚安。明年春。予為校書
郎。始徙家秦中。卜居於渭上。上樂時和歲稔。萬物得其宜。
下樂名遂官閒。一身得其所。既美二公佐清靜之理。又荷
二公垂特達之恩。發於嗟歎。流為詠歌。予時汎舟於渭。因
為汎渭賦以導其意。詞曰。
亭亭華山下有人。跂兮望兮。愛彼三峯之白雲。汎汎渭水
上有舟。沿兮泝兮。愛彼百里之清流。以我為太平之人兮。
得於斯而優遊。又感陽春之氣熙熙兮。樂天和而不憂。曰
予生之幸兮。時哉時哉。當皇唐受命之九葉兮。夷與華而
無氛埃。及帝纘位之二紀兮。命高與鄭為鹽梅。二賢兮爰
立。四門兮大開。凡讀儒書與履儒行者。率充賦而西來。雖
片藝而必收兮。故不棄予之小才。感再遇於知己。心慚怍
而徘徊。登予名於太常兮。署予職於蘭臺。臺有蘭兮閣有
芸。芳菲菲兮其可襲。備一官而無事。又不維而不縶。家去
省兮百里。每三旬而兩入。川有渭兮山有華。澹悠悠其可
賞。目白雲兮潄清流。其或偃而或仰。門去渭兮百步。常一
日而三往。夜分兮扣舷。天無雲兮水無煙。遲遲兮明月。波
澹灔兮棹夤緣。日暮兮舟泊。草萋萋兮沙漠漠。習習兮春
風。岸柳動兮渚花落。發浩歌以長引。舉濁醪而緩酌。春冉
冉兮其將盡。予何為乎不樂。鳥樂兮雲際。鳴嚶嚶兮飛裔
裔。魚樂兮泉底。鬐撥撥兮尾潎潎。我樂兮聖代。心融融兮
神泄泄。伊萬物各得其樂者。由聖賢之相契。賢致聖於無
為。聖致賢於既濟。凝為和兮聚五福。發為春兮消六沴。不
我後兮不我先。適當我兮生之世。彼鱗蟲兮與羽族。咸知
樂而不知惠。我為人兮最靈。所以媿賢相而荷聖帝。樂乎
樂乎。汎於渭兮詠而歸。聊逍遙以卒歲。
傷遠行賦
貞元十五年春。吾兄吏於浮梁。分微祿以歸養。命予負米
而還鄉。出郊野兮愁予。夫何道路之茫茫。茫茫兮二千五
百里。自鄱陽而歸洛陽。朝濟乎大江。暮登乎高崗。山險歧
兮路屈曲。甚孟門與太行。楓林鬱其百尋。涵瘴煙之蒼蒼。
其中闃其無人。唯鷓鴣之飛翔。水有含沙之毒蟲。山有當
路之虎狼。况乎雲雷作而風雨晦。忽雨[:#AS-FBEC:●]奄靄兮不見日
陽。涉泥濘兮僕夫重膇。陟崔嵬兮征馬元黃。步一步兮不
可進。獨中路兮徬徨。噫。昔我往兮。春草始芳。今我來兮。秋
風其涼。獨行踽踽兮惜晝短。孤宿煢煢兮愁夜長。况太夫
人抱疾而在堂。自我行役。諒夙夜而憂傷。惟母念子之心。
心可測而可量。雖割慈而不言。終蘊結於中腸。曰有弟兮
侍左右。固就養而無方。雖溫凊之靡闕。詎當我之在傍。無
羽翼以輕舉。羨歸雲之飛揚。惟晝夜與寢食之心。曷其弭
忘。投山館以寓宿。夜綿綿而未央。獨展轉而不寐。候東方
之晨光。雖則驅征車而遵歸路。猶自流鄉淚之浪浪。
宣州試射中正鵠賦(以諸侯立戒眾士知訓為韻)
聖人弦木為弧。剡木為矢。惟弧矢之用也。中正鵠而已矣。
是謂武之經。禮之紀。故王者務以選諸侯。諸侯用而貢多
士。將俾乎禮無秕稗。位有降殺。廣場闢而堵墻開。射夫同
而鐘鼓誡。於以致國用。充歲貢。使技癢者出於㣥。藝成者
推於眾。在乎矢不虛發。弓不再控。射繹志也。信念茲而在
茲。鵠小鳥焉。取難中而能中。乃設五正。張三侯。叶吉日於
清晝。順殺氣於素秋。禮事展。樂容修。既五善而斯備。將百
中而是求。於是誠心內蘊。莊容外奮。升降揖讓。合君子之
令儀。進退周旋。伸先王之彝訓。故禮舉而義得。且無聲而
有聞。及夫觀者坌入。射者挺立。矢既挾。弓既執。抗大侯。佽
決拾。指正則掌內必取。料鵠乃彀中所及。雕弧乍滿。當晝
而明月彎彎。銀鏑急飛。不夜而流星熠熠。其一發也。騞若
徹札。其再中也。如貫笠。玉霜降而弓力調。金風勁而弦聲
急。愜㣥心而踴躍。駭眾目而翕習。若然者。安知不能空彎
而雁驚。虛引而猿泣者也。矧乃正其色。溫如栗如。游於藝。
匪疾匪徐。妙能曲盡。勇可賈餘。豈不以志正形直。心莊體
舒。不出範兮。信得禮之大者。無失鵠也。豈反身而求諸。
斯蓋弓矢合規。容止有儀。必氣盈而神王。寧心讋而力疲。
則知善射者。在乎合禮合樂。不必乎飲羽。在乎和容和志。
不必乎主皮。夫如是。則射之禮。射之義。雖百世而可知。
省試性習相近遠賦(以君子之所慎焉為韻)
噫。下自人。上達君。德以慎立。而性由習分。習則生常。將俾
夫善惡區別。慎之在始。必辨乎是非糾紛。原夫性相近者。
豈不以有教無類。其歸於一揆。習相遠者。豈不以殊途異
致。乃差於千里。昏明波注。導為愚智之源。邪正歧分。開成
理亂之軌。安得不稽其本。謀其始。觀所恒。察所以。考成敗
而取捨。審臧否而行止。俾流遁者返迷途於騷人。積習者
遵要道於君子。且夫德莫德於老氏。乃曰道是從矣。聖莫
聖於宣尼。亦曰非生知之。則知德在修身。將見素而抱樸。
聖由志學。必切問而近思。在乎積藝業於黍累。慎言行於
毫釐。故得其門。志彌篤兮。性彌近矣。由其徑。習愈精兮。道
愈遠而其旨可顯。其義可舉。勿謂習之近。徇迹而相背重
阻。勿謂性之遠。反真而相去幾許。亦猶一源派別。隨渾澄
而或濁或清。一氣脈分。任吹煦而為寒為暑。是以君子稽
古於時習之初。辨惑於成性之所。然則性者中之和。習者
外之徇。中和思於馴致。外徇戒於妄進。非所習而習則性
傷。得所習而習則性順。故聖與狂由乎念與罔念。福與禍
在乎慎與不慎。慎之義。莫匪乎率道為本。見善而遷。觀誠
偽於既往。審進退於未然。故得之則至性大同。若水濟水
也。失之則眾心不等。猶面隔面焉。誠哉性習之說。吾將以
為教先。
求元珠賦(以元非智求珠以真得為韻)
至乎哉。元珠之為物也。淵淵[:#AS-92F9:⿰帛⿱丿糸]
[:#AS-92F9:⿰帛⿱丿糸]。不知其然。存
乎視聽之表。生乎天地之先。其中有象。與道相全。求之者
刳其心。俾損之又損。得之者反其性。乃元之又元。元無音。
聽之則希。珠無體。搏之則微。故以音而求者妄。以體而得
者非。倏爾去焉。將窅冥而齊往。忽乎來矣。與罔象而同歸。
是以聖人之求元珠也。損明聖。薄仁義。索之惟艱。失之孔
易。將在乎以心忘心。以智去智。其難得也。劇乎剖巨蚌之
胎。其難求也。甚乎伺驪龍之睡。夫惟不皦不昧。至明至幽。
將致之於馴致。豈求之於躁求。性失則遺。若合浦之徙去。
心虛潛至。同夜光之暗投。斯乃動為道樞。靜為心符。至光
不耀。至真不渝。察之無形。謂其有而非有。應之有信。謂其
無而非無。
故立喻比夫至寶。強名謂之元珠。名不徒爾。喻必有以。以
不凝滯為圓。以不炫耀為美。蓋外明者不若內明之理。純
白者不若虛白之旨。藏於身不藏於川。在乎心不在乎水。
然則外其心。頤其神。韜其光。保其真。雖無脛求之必臻。勞
其智。役其識。肆其志。徇其惑。雖沒齒求之不得。則知真宗
奧秘。妙本冥默。珠者無形之形。元者無色之色。亦何必遊
赤水之上。造崑邱之側。苟悟漆園之言。可臻元珠之極。
漢高祖斬白蛇賦(以漢高皇帝親斬長蛇為韻)
高皇帝將欲戡時難。撥禍亂。乃耀聖武。奮英斷。提神劍於
手中。斬靈蛇於澤畔。何精誠之潛發。信天地之幽贊。卒能
滅強楚。降暴秦。創王業於炎漢。於時瓜剖區宇。蜂起英豪。
以堅甲利兵相視。以壯圖銳氣相高。皆欲定四海之洶洶。
救萬姓之嗷嗷。帝既心闚咸陽。氣王芒碭。率卒晨發。縱徒
夜亡。有大蛇兮。出山穴。亘路傍。凝白虹之精彩。被素龍之
文章。鱗甲皚以雪色。睛眸赩其電光。聳其身。形蜿蜿而莫
犯。舉其首。勢矯矯而靡亢。勇夫聞之而挫銳。壯士覩之而
摧剛。於是從者。告於高皇。高皇乃奮布衣。挺干將。攘臂直
進。瞋目高驤。一呼而猛氣咆哮。再叱而雄姿抑揚。觀其將
斬未斬之際。蛇方欲縱毒螫。肆猛噬。我則審其計。度其勢。
口譟雷霆。手操鋒銳。凜龍顏而色作。振虎威而聲厲。荷天
之靈。啟神之契。舉刃一揮。溘然而斃。不知我者謂我斬白
蛇。知我者謂我斬白帝。於是灑雨血。摧霜鱗。塗野草。濺路
塵。嗟乎。神化將窮。不能保其命。首尾雖在。不能衞其身。盛
矣哉。聖人之草昧經綸。應乎天。順乎人。制勍敵必示以乃
武乃文。靜災禍不可以弗躬弗親。若夫龍泉黯黯。秋水湛
湛。苟非斯劍。蛇不可斬。天威煌煌。神武洸洸。苟非我王。蛇
不可當。是知人在威不在眾。我王也萬夫之防。器在利不
在大。斯劍也三尺之長。於以讋萬物。於以威八方。歷數既
終。聞素靈之夜哭。嗜欲將至。知赤帝之道昌。由是氣吞豪
傑。威震幽遐。素車降而三秦歸德。朱旗建而六合為家。彼
戮鯨鯢與截犀兕。未若我提青蛇而斬白蛇。
大巧若拙賦(以隨物成器巧在其中為韻)
巧之小者有為。可得而闚。巧之大者無迹。不可得而知。蓋
取之於巽。受之以隨。動而有度。舉必合規。故曰大巧若拙。
其義在斯。爾乃掄材於山木。審器於軌物。將務乎心匠之
忖度。不在乎手澤之翦拂。故為棟者資其自天之端。為輪
者取其因地之屈。其公也於物無情。其正也依法有程。既
游藝而功立。亦居肆而事成。大小存乎目擊。材無所棄。取
舍資乎指顧。物莫能爭。然後任道宏用。隨形制器。信無為
而為。因所利而利。不凝滯於物。必簡易於事。豈朝疲而暮
倦。庶日省而月試。知大巧之有成。見庶物之無棄。然則比
其義。取其類。亦猶善從政者。物得其宜。能官人者。才適其
位。嘉其尺度有則。繩墨無撓。工非剞劂。自得不矜之能。器
靡雕鎪。誰識無心之巧。眾謂之拙。以其因物不改。我為之
巧。以其成功不宰。不改故物全。不宰故功倍。遇以神也。郢
人之術攸同。合乎道焉。老氏之言斯在。噫。舟車器異。杞梓
材殊。罔枉枘以鑿。罔破圓為觚。必將考廣狹以分寸。審刓
方以規模。則物不能以長短隱。材不能以曲直誣。是謂心
之術也。豈慮手之傷乎。且夫大盈若沖。大明若蒙。是以大
巧。棄其末工。則知巧在乎不違天真。非勞形於木人之內。
巧在乎無枉物情。非役神於棘刺之中。若然者。豈徒與班
倕之輩騁技而校功哉。
雞距筆賦(以中山兔毫作之尤妙為韻)
足之健兮有雞足。毛之勁兮有兔毛。就足之中。奮發者利
距。在毛之內。秀出者長毫。合為乎筆。正得其要。象彼足距。
曲盡其妙。圓而直。始造意於蒙恬。利而銛。終騁能於逸少。
始則創因智士。製在良工。拔毫為鋒。截竹為筒。視其端若
武安君之頭銳。窺其管如元元氏之心空。豈不以中山之
明視勁而迅。汝陰之翰音勇而雄。一毛不成。採眾毫於三
穴之內。四者可棄。取銳武於五德之中。雙美是合。兩揆相
同。故不得兔毫。無以成起草之用。不名雞距。無以表入木
之功。及夫親手澤。隨指顧。秉以律。動有度。染松煙之墨。灑
鵝毛之素。莫不畫為屈鐵。點成垂露。若用之交戰。則摧敵
而先鳴。若用之草聖。則擅場而獨步。察所以。稽其故。雖云
任物以用長。亦在假名而善喻。向使但隨物棄。不與人遇。
則距畜縮於晨雞。毫摧殘於寒免。又安得取名於彼。移用
在茲。映赤筦狀紺趾乍舉。對紅箋疑錦臆初披。輟翰停毫。
既象乎翹足就棲之夕。揮芒拂銳。又似乎奮拳引鬭之時。
苟名實之相副。信動靜而似之。其用不困。其美無儔。因草
為號者質陋。折蒲而書者體柔。彼皆瑣細。此實殊尤。是以
搦之而變成金距。書之而化作銀鈎。夫然。則董狐操可以
修為良史。宣尼握可以刪定春秋。其不象雞之羽者。鄙其
輕薄。不取雞之冠者。惡其軟弱。斯距也。如劍如戟。可繫可
縛。將壯我之毫芒。必假爾之鋒鍔。遂使見之者書狂發。秉
之者筆力作。挫萬物而人文成。草入行而鳥迹落。縹囊或
處。類藏錐之沈潛。團扇或書。同舞鏡之揮霍。儒有學書臨
水。負笈登山。含毫既至。握管未還。過兔園而易感。望雞樹
以難攀。願爭雄於爪趾之下。冀得雋於筆硯之間。
黑龍飲渭賦(以出為漢祥下飲渭水為韻)
龍為四靈之長。渭居八水之一。飲亹亹之清流。落彬彬之
元質。忽兮下降。賁然躍出。首蜿蜒以涌煙。鱗錯落而點漆。
動而無悔。爰作瑞於秦川。應必有徵。乃效靈於漢日。觀其
攸止。察其所為。行藏不忒。動靜有儀。睛眸炫耀。文彩陸離。
躍於泉於焉表異。守其黑所以標奇。或隱或見。時行時止。
順冬夏而無乖。應昏明而有以。於是稽大易。按前史。叶聖
人之昌運。飛而在天。表王者之休徵。下而飲水。爾乃降長
川。俯高岸。氣默默以黯黯。光燦燦而爛爛。聞之者心駭而
屏息。覩之者目月[:#AS-FBED:●]血而改觀。一呼一吸。而聲起風雷。或
躍或騰。而勢超雲漢。覩夫莫智匪常。莫黑至祥。契昌期於
南面。合正色於北方。拖尾迴翔。擘波騰驤。飲清瀾之浩浩。
動素
浪之湯湯。頓頷而碎珠迸落。奮髯而細雨飛揚。警水府兮
鱣鮪奔走。駭泉室兮蛟鼉伏藏。元雲從而淺深一色。白日
照而左右交光。且彼候時出處。憑虛上下。度弱水而斯馭。
去鼎湖而是駕。聞茂先之劍飛。是長房之杖化。豈若此炎
精冥契。水德潛稟。元甲黯以凝黛。文章斐兮摛錦。逼而察
也。類天馬出水而遊。遠而望之。疑晴虹截澗而飲。已而負
蒼天。去清渭。排冥冥之寥廓。反浩浩之元氣。則知水物之
靈。鱗蟲之貴。盛矣哉。抑斯龍之所謂。
敢諫鼓賦(以聖人來諫諍之道為韻)
鼓者工所制。諫者君所命。鼓因諫設。發為治世之音。諫以
鼓來。懸作經邦之柄。納其臣於忠直。致其君於明聖。將使
內外必聞。上下交正。於是乎唐堯得以為盛治者也。至矣
哉。君至公而滅私。臣有犯而無欺。諷諫者於焉盡節。獻納
者由是正辭。言之者無罪。擊之者有時。故謇謇匪躬。道之
行也。鼘鼘不已。聲以發之。始也土鼓增華。蕢桴改造。外揚
音以應物。中含虛而體道。不窕不摦。由巧者之作為。大鳴
小鳴。隨直臣之擊考。有若坎其缶於宛邱之下。又如殷其
雷在南山之隈。音鏗鏘以鏜鞳。響容與以徘徊。儆於帝心。
四聰之耳必達。納諸人聽。七諍之臣乃來。故用於朝。朝無
面從之患。行於國。國無居下之訕。洋洋盈耳。幽贊逆耳之
言。坎坎動心。明啟沃心之諫。且夫鼓之為用也。或備於樂
懸。或施於戎政。以諧八音節奏。以明三軍號令。未若備察
朝闕。發揮廷諍。聲聞於外。以彰我主聖臣良。道在其中。以
表我上忠下敬。然則義之與比。德必有鄰。將善旌而並建。
與謗木而俱陳。是以聞其聲則知有獻替之士。聆其響不
獨思將帥之臣。嗟乎。舍之則聲寢。用之則氣振。雖聲氣之
在鼓。終用舍之由人。
君子不器賦(以用之則行無施不可為韻)
君子哉。道本生知。德由天縱。抱乎不器之器。成乎有用之
用。不器者通理而黃中。有用者致遠而任重。蓋由識包權
變。理蘊通明。業非學致。器異琢成。審其時。有道舒而無道
卷。慎其德。舍之藏而用之行。語其小。能立誠以修詞。論其
大。能救物而濟時。以之理心。則一身獨善。以之從政。則庶
績咸熙。既居家而必達。亦在邦而允釐。彼子貢雖賢。唯稱
瑚璉之器。彥輔信美。空標水鏡之姿。是謂非求備者。有何
足以多之。豈如我順乎通塞。合乎語默。何用不臧。何嚮不
克。施之乃伊呂事業。蓄之則莊老道德。雖應物而不滯。終
飭躬而有則。若止水之在器。因器方圓。如良工之用材。隨
材曲直。原夫根純精於妙有。完元和於虛受。內宏道而惟
新。外濟用而可久。鄙斗筲之奚算。哂挈瓶之固守。何器量
之差殊。在性情之能不。豈不以神為元樞。智為心符。全其
神則為而勿有。虛其心則用當其無。故動與時合。靜與道
俱。時或用之。必開臧武之智。道不行也。則守寗子之愚。至
乎哉。冥心在我。無可而無不可。應用不疲。無為而無不為。
信大成而大受。非小慧而小知。故庶類曲從。則輪轅適用。
若一隅偏執。則鑿枘難施。是以易尚隨時。禮貴從宜。展矣
君子。斯焉取斯。
賦賦(以賦者古詩之流為韻)
賦者古詩之流也。始草創於荀宋。漸恢張於賈馬。冰生乎
水。初變本於典墳。青出於藍。復增華於風雅。而後諧四聲。
祛八病。信斯文之美者。我國家恐文道寖衰。頌聲陵遲。乃
舉多士。命有司。酌遺風於三代。明變雅於一時。全取其名。
則號之為賦。雜用其體。亦不出乎詩。四始盡在。六義無遺。
是謂藝文之儆策。述作之元龜。觀夫義類錯綜。詞采舒布。
文諧宮律。言中章句。華而不艷。美而有度。雅音瀏亮。必先
體物以成章。逸思飄颻。不獨登高而能賦。其工者。究筆精。
窮旨趣。何慚兩京於班固。其妙者。抽秘思騁妍詞。豈謝三
都於左思。掩黃絹之麗藻。吐白鳳之奇姿。振金聲於寰海。
增紙價於京師。則長楊羽獵之徒。胡為比也。景福靈光之
作。未足多之。所謂立意為先。能文為主。炳如繪素。鏗若鐘
鼓。郁郁哉溢目之黼黻。洋洋乎盈耳之韶武。信可以凌轢
風騷。超軼今古者也。今吾君網羅六藝。淘汰九流。微才無
忽。片善是求。况賦者雅之列。頌之儔。可以潤色鴻業。可以
發揮皇猷。客有自謂握靈蛇之珠者。豈可棄之而不收。
洛川晴望賦(以願拾青紫為韻)
金商應律。玉斗西建。嘉旬雨之時晴。叶秋成而適願。是用
步閭里。詢黎獻。皇風演溢。歌且聽於昇平。聖澤汪洋。誦不
聞於胥怨。爾乃命親懿。會朋執。賦邙山。眺洛邑。天泬寥而
雲靜。氣肅殺而風急。三川浩浩以奔流。雙闕峨峨而屹立。
飛梁徑度。訝殘虹之未消。翠瓦光凝。驚宿雨之猶濕。嘉三
時之是務。觀五穀之斯入。覽滌場之在勤。知滯穗之見拾。
及夫日色黯黯。寒光熒熒。遠水澄碧。㣥山結青。山水隱映。
花氣氳冥。瞻上陽之宮闕兮。勝仙家之福庭。望中嶽之林
嶺兮。似天台之翠屏。宜其迴鑾輿兮檢玉牒。朝千官兮御
百靈。使西賓之誇少弭。東人之思攸寧。不亦盛哉。客有感
陽舒。詠樂只。揮毫翰。獨徙倚。願得采於芻蕘。終期拾乎青
紫。
叔孫通定朝儀賦(以制定朝儀上尊下肅為韻)
稷嗣君上稽天命。下察人聽。以為作樂者存乎功成。制禮
者本乎理定。故易尚隨時。禮貴從宜。於以致理。何莫由斯。
允矣君子。休哉令規。採三代之帝典。起兩漢之朝儀。於斯
時也。秦吞六雄之後。漢承百王之弊。禮壞樂崩。上陵下替。
將欲創洪業。尊皇帝。馴致王道。丕革季世。莫先乎正位以
經邦。體元而立制者也。夫其將用於國。先習於野。辨度數
於聲名文物。審等威於君臣上下。儒生肅以濟濟。物有其
容。國典煥其煌煌。禮無違者。然後闢雙闕。會百僚。動必嚴
恪。進無諠囂。長幼之序不忒。貴賤之儀孔昭。鏘鏘兮若萬
國赴塗山而會。秩秩兮如百官仰太一而朝。歲十月。天地
澄爽。宮殿清曠。風傳警蹕。日麗天仗。於是右陳列辟。左立
丞相。東西分而則別。文武儼以相向。簪裾奕奕。頌鵷鷺之
具寮。劍戟森森。列熊羆之名將。帝容式展。皇威克壯。莫不
上恭己以臨下。下竭誠而奉上。觀其威儀允淑。容止具篤。
天子負鳳扆以皇皇。正龍顏而穆穆。百辟欣戴。九賓悅服。
拔劍者懲懼而慄慄。飲酒者敬慎而肅肅。故知君有威故
能守其邦。臣有儀所以保其祿。帝謂叔孫。舊章斯存。可以
發揮我洪德。啟迪我後昆。方將守而經國。豈止煥而盈門。
不然。何以表一人之貴。知萬乘之尊。
中和節頌(并序)
乾清而四時行。坤寧而萬物生。聖人則之。無為而無不為。
神唐御宇之九葉。皇帝握符之五載。夷夏咸寧。君臣交欣。
有詔始以二月上巳日為中和節。自上而下。雷解風動。翌
日而頒乎四嶽。浹辰而達乎八荒。於戲。中和之時義遠矣
哉。惟唐之興。我神堯子兆人而基皇德。太宗家六合而開
帝功。元宗執象而薰仁壽之風。代宗垂拱而阜富庶之俗。
舄弈乎。赫赫煌煌。八聖重光。以至於我皇。我皇運元樞。陶
淳精。治定而化成。嗣皇極於穆清。納黔首於升平。於時數
惟上元。歲惟仲春。皇帝穆然居青陽太廟。命有司考時令。
以為安萌芽。養幼少。緩刑獄。布慶賜。蓋百王常行之道。未
足以啟迪天地之化。發揮祖宗之德。乃命初吉。肇為中和。
中者揆三陽之中。和者酌二氣之和。其為稱也大矣。非至
聖疇能建之。於是謀始要終。循義討源。於以九八節而七
六氣。排重陽而拉上巳。煦元氣於厚壞。則幽蟄蘇而勾萌
達。噫和風於窮荒。則桀驁化而獷俗淳。垂萬祀以攄無窮。
被四表以示大同。於時兩儀三辰。貞明絪縕。千品萬彙。熙
熙忻忻。繇是文武百辟。僉拜手稽首而颺言曰。大哉睿德。
合於元造。又曰。昔在唐堯。敬授人時。垂於典謨。降及周文。
在鎬飲酒。列於雅頌。斯蓋欽若四序。愷樂一方而已。未若
肇建令節。混同天下。澤鋪動植。慶浹華夷。若斯之盛歟。蓋
聖人之作事。必導達交泰。幽贊亭毒。與元化合其運。與真
宰同其功。丕休哉。其至矣。賤臣易忝濡文明之化。就賓貢
之列。輒敢美盛德。頌成功。獻中和頌一章。附於唐雅之末。
頌曰。
權輿胚渾。元黃既分。煦嫗絪縕。肇生蒸民。天命聖神。是為
大人。大人淳淳。為天下君。巍巍我唐。穆穆我皇。纂承九葉。
照臨八方。四維載張。兩曜重光。齷齪唐虞。走[:#AS-FBEE:●]彔走[:#AS-FBEE:●]足
羲皇。乘時有作。煥乎文章。乃建貞元。以正乾坤。乃紀吉辰。
以殷仲春。
吉辰伊何。號為中和。和維大和。中維大中。以暢中氣。以播
和風。萌芽昆蟲。昭蘇有融。如斡元化。如運神功。於戲。德洽
道豐。萬邦來同。微臣作頌。垂裕無窮。
