欽定全唐文卷八十八
僖宗(三)
委使臣徵訪兵術賢才詔
朕每念艱難之本。思拯濟之圖。理少亂多。古猶今也。蓋搜
揚之未至。非爵賞之不行。況自鄉里沽名。物情賈怨。朝市
有爭先之黨。山林多獨往之人。彼豈自窮。而莫知返。其有
文苞經緯。道貫儒元。貞遁自肥。浮名不染。豈無加等之命。
以待非常之流。今委使臣。遠近徵訪。必行備禮。以聳羣方。
且幾貴研深。用惟體要。運當無事。固垂拱而可持。時屬多
虞。非拔奇而不振。或有材優將略。業洞兵鈐。辨勝負於風
雲。計長短於主客。妙得神傳之決。恥成兒戲之名。不俟臨
機。方期制變。或銷聲於屠釣。或屈志於風塵。勿媿自媒。當
期致用。至乃旁規國病。動適時宜。深探貨殖之源。備得富
強之術。排於浮議。鬱彼良圖。又有志擅縱橫。久潛緇褐。材
雖超異。見辱儕流。苟全一藝之工。不必萬夫之敵。亦有推
研歷象。挍步星辰。言必效於機先。術豈疑於億中。是資奇
器。孰曰異端。亦在勸來。佇加殊賞。噫。功名可慕。少壯幾何。
在君親則忠孝相資。念國家則安危同切。勿甘流落。猶徇
宴安。並委使臣。牓示訪求。長吏津置發遣。同心體國。無使
淹延。懸賞俟能。必期升擢。朕雖鍾艱否。亦謂憂勤。高祖太
宗之在天。固當垂祐。社稷生靈之有主。夫豈乏賢。達我敷
求。咨爾將命。勿孤翹矚。苟自因循。其閒儒學優游。軍謀宏
遠。密陳時務。願應制科者。巳從別勅處分。跅[:#AS-FEBA:●]
[:#AS-FBED:●]遺才。沈淪
末位。不礙文武。並須升聞。布告天下。咸使知悉。
命相度河渠詔
食乃人天。農惟國本。兵荒益久。漕輓不通。關中鄭白兩渠。
古今同利。四萬頃沃饒之業。億兆人衣食之源。比者權豪。
競相占奪。堰高磑下。足明棄水之由。稻浸稑澆。乃見侵田
之害。今因流散。尚可經營。宜委京兆尹選強幹僚屬。巡行
鄉里。逐便相度。兼利公私。或署職特置使名。假之權寵。或
力田遞升科級。許免征徭。因務勸分。冀能兼蓄。亦宜速具
聞奏。
求言詔
古者進善翹旌。蔽賢削地。苟異至公之選。適開浮黨之門。
要在拔奇。方資濟理。昔貞觀戡亂既久。理具畢張。而馬周
徒步獻書。上猶前席。魏徵直言替否。下得竭誠。況朕久致
履危。實惟懵道。欲新庶政。益賴羣才。巳詔中外臣僚。必使
搜羅淹滯。仍令文武各陳所見。冀有可裨。苟申籌國之謀。
是濟同舟之患。非無上賞。佇稱勤求。布告遠近。咸使知悉。
優卹扈駕兵士并訓飭神策諸軍詔
政在有經。動惟可久。事能師古。安則易持。今者初復舊京。
須申定制。大漢之術兼王霸。先儒之權有弛張。重舉綱條。
且務輯睦。未遑改作。尤貴適時。夫萬乘抗威。四方從令。雖
資強幹。是切安人。迎駕諸軍都士等。扈從經年。鄉關積念。
永言忠力。合假恩優。節級議功。爵秩無恡。其情願住京邑
者。便充填兩軍。欲歸本道者。即仰所司各與公牒。到本道
後。遞加糧賜。別立名額。給復終身。如諸都中人數稍多。優
賞未徧。即令所司計其積欠。指揮某郡某縣。或各逐將校
任去處。上供財賦。令自差人請領。神策軍自經亂離。久未
訓整。孤兒漸散。壯騎多亡。羽林之垂象空存。天陣而疾雷
不震。雖言無戰。豈忘有虞。宜委中書門下與本軍商量。案
舊籍裁減冗數。惟務摭實。仍令三司資助。各修營壘。貴使
繕完。又金吾諸衞等。城禁日嚴。徼巡務切。須令集事。不可
闕人。亦宜條錄修補。
議鹽法錢法詔
近京贍國之資。榷鹽為本。法禁久廢。姦蠹實繁。陷誤藩方。
依憑城社。須知根柢。乃可改張。委本司選周術通財。庶期
革弊。其江淮食貨利害。亦須詳究。指揮沿路占留。遣使親
諭。兵革之後。銅鉛至多。折納鑄錢。尚資興利。亦要議其可
否。不令旁撓農商。
答宰臣蕭遘等上尊號詔
朕猥以寡德。丕承耿光。宵旰雖勤。干戈繼作。困生靈於豺
豕。委宮闕於榛蕪。罪己則深。噬臍何及。尚賴天地悔禍。祖
宗降靈。內之則公卿大臣。外之則方伯元老。上憑眷祐。下
憫蒸黎。允叶一心。克濟四海。靖妖氛於㝢縣。剗戎壘於郊
圻。雖復舊都。匪遑高枕。於戲。大恥才雪。羣生未蘇。文武典
章。墜無半在。威權法制。行亦幾何。土疆徒繫於地官。征賦
罕歸於國帑。肅恭常祀。尤在正辭。昭格上元。寧容溢美。卿
等同匡艱運。當識深衷。加以虛名。斯為不急。步驟錙銖之
際。自有至公。照臨明晦之閒。寧資外獎。當勤納誨。宜斷來
章。
允宰臣蕭遘等上尊號詔
朕以寡昧。嗣守丕圖。思臻太和。不敢寧處。干戈載戢。稼穡
少登。禮樂中興。聲教遂被。是用郊上元以報本。解密網以
緩刑。豈非九廟降靈。羣賢叶力。共贊薄德。致茲小康。永惟
眇躬。實懼虛飾。卿等上稽天意。下採人謠。旁訪典謨。仰奉
明訓。以為天地之道。既不讓於強名。皇王之心。宜屈己而
從物。累貢殷勤。至於再四。雖鑿井耕田。未及勳華之理。而
樂推欣服。難違億兆之情。既徇衆詞。疑終溢美。勉俞來請。
深用愧懷。
立壽王傑為皇太弟知軍國事詔
門下。朕幼荷丕構。夙夜不遑。蓋以三百年之鴻基。十七聖
之大業。守文重事。偃武貞期。惟懼冲人。不克負荷。果致干
戈四處。寇盜連年。再省藩維。兩違陵廟。上媿高祖太宗之
締構。下慙中外羣后之匡扶。既積殷憂。俄成疾疹。而上天
降祐。中道獲痊。萬乘還宮。六龍挽駕。御端門而肆赦。閱諸
夏而駿奔。雖有愧中興。而克全舊物。繄爾中外。方事報功。
寧期瘥疾未瘳。尚嬰沈痼。徒思勿藥。詎報有徵。腠理是加。
連綿莫療。永惟八方之大。萬務之殷。既不躬親。固當擁滯。
朕親弟壽王傑。天資永悟。生稟溫文。孝友通於神明。仁愛
格於上下。必能體我憂惕。濟我艱難。用叶和平。得就頤養。
宜冊為皇太弟。知軍國政事。咨爾內外大臣。羣方庶尹。悉
宜聽監國處分。盡心輔戴。寧國安人。酌變從宜。同底於理。
布告天下。咸使聞知。
遺詔
門下。朕以沖眇。祗荷鴻基。每惟祖宗之締構艱難。念中外
之始終匡輔。常同馭朽。豈忘納隍。而乃重去廟朝。兩違陵
寢。始則黃巢犯闕。後則朱玫干天。險阻道塗。蒼黃播越。唯
思罪己。但念勞人。宗社降靈。妖氛尋盪。六龍回轡。萬乘還
宮。方將陳玉帛以充庭。會蠻夷而向闕。寧期殷憂成疹。宵
旰奪神。走羣望而靡徵。希勿藥而罔效。臣僚愛我。攻療無
遺。曾未小瘳。以至大漸。於戲。修短定分。古今常期。著在格
言。斯為達理。是用降茲訓誓。祗聽朕言。皇太弟知軍國事
敏。聽政明敏。孝友天資。聰明神助。龍顏表異。日角標奇。居
大麓而風雨不迷。輔中興而山河備歷。寬宏及物。清明在
躬。必能保守宗祧。奉承天地。內撫百姓。外鎮四夷。實億兆
之念同。固威靈而是屬。付託無恨。予復何憂。宜令所司備
禮。於柩前即皇帝位。仍以太保兼侍郎韋昭度攝冢宰。軍
國事重。不可暫闕。以日易月。抑惟舊章。皇帝三日而聽政。
十三日小祥。二十五日大祥。二十七日釋服。天下節度觀
察防禦等使及監軍諸州刺史。職守非輕。並不得離任赴
哀。應天下人吏百姓。告哀後出臨。三日皆釋服。無禁婚嫁
祠祀飲酒食肉。釋服之後。無禁舉樂。文武官朝晡臨時十
五舉音。宮中當臨者。非時不得擅哭。五坊鷹犬。除備蒐狩
外。餘並解放。醫官及伎術人等。晝夜勞苦。知無不為。宜各
安存。勿或加罪。噫。朕念兵革以來。耕農久廢。尤傷畿甸。莫
不流亡。豈堪復土之規。獨昧弔人之旨。且累朝遺制。畢及
山陵。以漢文薄葬之詞。為列聖循常之命。約錦繡金銀之
飾。禁奢華雕麗之工。皆例作空文。而並違先旨。今者流離
若是。痛毒堪悲。仗百姓即百姓一空。捐國用則國用無取。
不可踵從前之計度。困此日之生靈。俾朕厚顏。下見先帝。
應緣山陵事務。宜令中外商量。比從來每事十分各減六
七。桐棺瓦器。朕所慕之。況在今晨。勿欺大夜。咨爾股肱重
臣。內外文武。爪牙之士。腹心之徒。合志同心。輔予令弟。布
告天下。咸使聞知。
戒約新及第進士宴遊勅
進士策名。向來所重。由此從官。第一出身。誠宜行止端莊。
宴遊儉約。事務率醵。動合兢修。保他日之令名。成在此之
慎靜。豈宜縱逸。唯切追歡。近年以來。澆風大扇。一春所費。
萬餘貫錢。況在麻衣。從何而出。力足者樂於書罰。家貧者
苦於成名。將革弊訛。實在中道。宜令禮部切加戒約。每年
有名宴會。一春罰錢及鋪地等。相許每人不得一百千。其
勾當分手。不得過五十人。其開試開宴。並須在四月內。稍
有違越。必舉朝章。仍委御史臺當加糾察。
宣撫東都官吏勅
勅東都留守王渢河南尹劉允章及分司御史官僚皇城
將吏府縣官僧道耆壽百姓等。朕端居上京。默念東洛。常
恐宗廟不得嚴肅。宮闕或至蕭條。省寺荒涼。井鄽凋耗。府
縣有疲羸之苦。郊原貽蝗旱之災。雖鑾輅翠華。未期巡幸。
而臨軒負扆。常注憂勤。昨者草寇憑陵。王師討伐。勤勞車
甲。綿歷星霜。巡環於十二郡閒。塗炭於數千里內。方聞翦
滅。又致猖狂。王仙芝等縱脅生靈。聯攻縣邑。纔收陽翟。又
破郡城。不日復陷汝州。兼擄郡守監軍使。凶黨既盛。人心
易搖。尋聞洛邑震驚。都城紛擾。舊相護几筵迴避。羣官挈
妻子奔逃。工商失業以無依。黎庶捨家而竟出。朕每聞奏
報。彌切驚憂。心如納隍。手若馭索。便罷重陽內宴。以示焦
怛之懷。而宗社降靈。神祇助順。尋聞寇盜。不敢侵踰。吹燎
火以南旋。却洪波於北注。今則官兵漸集。王室頓安。公卿
可以還舊居。閭巷足得復生業。況聞秋田大稔。物價稍低。
雖暫履於艱危。必終成於康濟。今差左諫議大夫楊授工
部員外郎李巢專往宣慰。凡居長吏官僚等。切在條理安
存。必令減節征徭。均平賦稅。無使虐吏。重困疲人。諸道師
徒。多巳屯集。累勅有司官吏。不令供餽闕遺。亦委使臣。勞
諭將卒。專俟凱旋之日。當行慶賜之恩。
停福建觀察使李播等任勅
福建觀察使李播荊州刺史楊權古蔚州刺史王龜範璧
州刺史張贄濮州刺史韋浦施州刺史婁傅會邢州刺史
王回撫州刺史崔理黃州刺史計信卿等。刺史親人之官。
苟不諳詳。豈宜除授。比為朕養百姓。非獨榮爾一身。每念
疲羸。實所傷歎。李播等九人授官之時。衆詞不可。王回等
三人到郡無政。惟務貪求。實汚方州。並宜停任。
遣使宣慰蘄黃等州勅
君后惻隱之心。必先於濟物。朝廷發生之澤。本務於弔人。
納隍雖軫於四維。滅燎尚延於數月。朕每念愁毒。良增震
嗟。王仙芝尚君長等。跡自椎埋。結成嘯聚。呼澤而豺狼相
應。掠地而雞犬無遺。是以所寇州城。便為荊棘。黔首盡逃
於山谷。遺骸欲遍於邱墟。皆由時平不務於講兵。歲久遂
至於忘戰。以至望風喪敗。迎刃殲夷。縣道皆空。人靈胥怨。
嘆凶徒之未服。念赤子之無辜。蓋朕誠信未能感昭。慰曉
莫能通達。須漸資於完復。俾稍慰於流離。爰命腹心。往詢
疾苦。今故遣國子司業李夷遇。將我惠渥。卹彼荒殘。拯塗
炭之沈淪。解瘡痍之呻痛。應汝隨申安蘄黃等州。凡經王
仙芝尚君長所攻劫處。悉加撫育。遍問存亡。其有巳歸復
人戶。仰所在州縣各酌量遭罹重輕。減放租稅。其今年并
至來年春季內所有差役。並宜放免。其田苗如經軍馬踐
踏。兼人戶有戰陣死亡者。全與放免。其有衣冠士族。經亂
兵橫罹殺戮者。仰於屬省錢內量給衣衾槥櫝。速與葬送。
并為設祭。慰其營魂。衆暴骨遺骸。委在城郭郊野。無親故
收認者。宜作大塚以瘞之。將校常主牙旗。新曾加戰。折股
斷臂。解脛陷胷。進不念身。誓思報國。亡歿者當與襃贈。見
在者終身不停衣糧。仍令本州縣官吏(闕)遇難不撓。臨危
向公。枉陷兵鋒。合嘉名節。仰所在錄名奏聞。當與追贈。其
有道路郵館之所。傳遞警急之時。或驛吏驚奔。賊徒焚爇。
仰宣慰使量所在物力。重為經營。冀備追風。免妨乘馹。其
衣冠將吏。軍人百姓。遭焚劫甚者。委州縣審細檢勘。以義
倉斛斗賑救。且令粗濟饑危。所在府庫囷倉。亦有不經劫
盜。或恐奸吏乾沒隱欺。切仰勘騐虛實。分析申奏。其有留
州留使錢物。皆是十月巳前秋賦之初。須仗循良。漸自收
歛。節其橫費。酌彼軍須。講於耕戰之餘。用濟公私之急。其
須添器械。更峻城隍。猶防烏合之徒。重有鯨衝之勢。推我
隱憂之意。俾觀急病之能。況十室之中。必有忠信。數郡之
內。漸復人煙。所宜互佩韋弦。重張琴瑟。全由良吏。善撫疲
人。應有緩急之閒。便宜所切。州縣之利病。奏請之未行。仰
宣慰使與所在刺史縣令。細詳事由。逐件聞奏。兼期知我
萬機之重。俟黎元而共安。九重之深。願風俗而常泰。委是
將命。以布朕心。
賜亳州太清宮勅
亳州太清宮是混元降聖之地。名高道祖。福蔭皇基。九龍
之瑞井涵空。一塵之仙蹤在木。累代之祺祥可紀。近年之
感應尤彰。所宜嚴盛於福庭。安可荒涼於淨宇。潘稠能施
善政。久染真風。廣出俸錢。備修宮觀。垣牆棟桷。無不精新。
像設丹青。彌加煥麗。觀圖考事。深可慰嘉。其住宮威儀道
士吳重元可賜紫。仍號凝元先生。道士馬含彰孫棲梧並
賜紫。潘稠加金紫光祿大夫檢校工部尚書。餘如故。
封丈人山為希夷公勅
元氣斯剖。維山結成。孕雲雨於林巒。乃神仙之窟宅。丈人
即天關紫府。鎮於蜀郡青城。方象外之崑邱。狀海邊之蓬
島。南巡鶴廟。軒皇與元祖俱來。少駐鑾車。展敬則封崇宜
及。俾使琅函署德。常傳萬歲之聲。玉檢銘功。速建太平之
業。其山宜封希夷公。仍令本州刺史親備香齋。冀申虔祝。
供奉官袁易刺史王茲縣令崔正規等入山致醮行禮。
釐革選人勅
朝廷懸爵賞之科。設掄才之政。言其藻鑒。在乎清通。況當
求理之時。方切任賢之術。將宣至化。實賴平衡。宜於取捨
之閒。必叶公忠之論。如聞羈棲旅食。貧苦選人。守數考而
方及選期。望一官而時希寸祿。注唱纔畢。旋又更移。多被
逗遛。莫遂便穩。脂膏之地。須因有賄而昇。遷避之官。即是
孤寒所受。言斯猥弊。乃積歲年。縱有條流。尋亦隳改。況今
行在。宜溥渥恩。不欲使歎惋栖遲。吁嗟屈滯。歸乎允當。倚
在有司。宜令中書門下切在條流。如選人實有考課堪理
繁劇者。臨時注擬。可以甄昇。繫生民之慘舒。任銓衡之推
擇。勿令留滯。切速指揮。仍將朕意。宣示百寮。及吏部三銓
并選人等。各令知悉。
誅蕭遘等勅
逆賊偽宰相蕭遘鄭昌圖裴徹。皆代荷國恩。身極人爵。或
兩府鈞衡之任。或六官兵賦之權。所宜罄竭丹誠。祗膺茂
寵。而遽乖臣節。輒肆逆謀。挾扶䟽屬之人。遂成篡奪。驅脅
端良之士。大恣猖狂。扇惑藩方。馳書邊徼。妄徵故事。欲動
人情。並居偽廷。同干相位。事主之道。何以為心。賴遠近輸
誠。祖宗垂祐。忠臣發憤。妖孽就誅。今則興復有期。廟朝重
正。顧惟涼德。益所兢慙。然則刑賞之科。所以示天下而申
懲勸也。其於用舍。朕不敢私。撫事論辜。難逃極典。宜令所
在集衆。斬訖聞奏。宣示天下。宜體朕懷。
賜潘稠勅
移縣就宮。必多穢瀆。縣依舊所。宜準萬年例昇為赤縣。仍
降青詞。修齋告盟。
冊尊號德音
天地運無私之道。以遂羣生。帝王宏在宥之仁。是章含垢。
得不廣沾沛澤。昭洽寰區。爰施解網之恩。用忻垂衣之化。
朕君臨大寶。子育含靈。前歲中外臣僚。藩方將帥。獻我徽
號。詢於典章。雖云前赦不遙。既受鴻名。咸施慶澤。稟列聖
之法嗣。致兆人之勸康。然以赦宥恐頻。變通宜審。權停舊
典。再及新春。每念貶降遐荒。遷流裔土。傾心望闕。延頸祈
哀。繫於朕懷。常深惻憫。宜順陽和之。追行盪滌之恩。自
乾符四年正月五日巳前。京畿及天下州府。大辟罪巳下。
見禁囚徒。各委長吏遞減二等。限五日決遣。唯十惡五逆。
故殺人。及官典犯入巳贓。持刀行劫。合造毒藥。不在此限。
於戲。朕居億兆之上。於今四年。業業兢兢。如履冰馭朽。苟
有闕教道。何致時雍未嘗不更自勞心。尤思致理。況允契
羣臣之望。欽承列聖之規。特降鴻恩。獲遵彝典。今則巳覃
惠澤。俾洽生成。復遇陽春。同均煦育。宣布中外。深體朕懷。
