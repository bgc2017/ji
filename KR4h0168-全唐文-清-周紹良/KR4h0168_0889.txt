欽定全唐文卷八百八十九
王宗佶
宗佶本姓甘氏。洪州人。蜀先主王建養子。以軍功累遷武
信軍節度使。天復初充扈駕指揮使。進太師。封晉國公。後
為樞密使唐道襲所搆。先主命撲殺之。
上蜀高祖表
臣官預大臣。親則長子。國家之事。休戚是同。今儲貳未定。
必生厲階。陛下若以宗懿才堪繼承。宜早行冊禮。以臣為
元帥。兼總六軍。倘以時方艱難。宗懿沖幼。臣安敢持謙。不
當重事。陛下既正位南面。軍旅之事。宜委之臣下。臣請開
元帥府。鑄六軍印。征戍徵發。臣悉專行。太子視膳於晨昏。
微臣握兵於環衞。萬世基業。惟陛下裁之。
王宗儔
宗儔。蜀先主王建養子。累授天雄軍節度使兼侍中。乾德
三年擢山南節度使。充西北面都招討行營安撫使。以後
主王衍荒淫。憂憤卒。
李延召投狀乞免役事佛判
雖居兵籍。心在佛門。修心於行伍之間。達理於幻泡之外。
歸心而依佛化。截足以事空王。壯哉貔貅。何太猛利。大願
難阻。真誠可嘉。准狀付本軍除落名氏。仍差虞候監截一
足訖。送真元寺收管。灑掃焚修。
馮涓
涓字信之。婺州東陽人。登大中四年宏辭科進士。起家京
兆府參軍。昭宗時官祠部郎中。擢眉州刺史。蜀主分藩西
川。表為節度判官。歷官至御史大夫卒。
為蜀王建草斬陳敬瑄田令孜表
開匣出虎。孔宣父不責他人。當路斬蛇。孫叔敖非因利己。
專殺不行於閫外。先機恐失於彀中。臣輒行閫制處斬訖。
諫伐李茂貞疏
臣聞興師者。殘兵力。虛府庫。弊㣥畜。損弓甲。衰農桑。動德
義。興詐偽。故損國害人。莫先於用兵也。方今梁王朱全忠
霸盛。強據兩京。料其先取河東。河東梁之敵國也。勢不兩
立。儻一處為雄。率天下之眾。一舉西來。縱諸葛重生。五丁
復出。無以泥封大散。石鏁劍門。今秦庭實蜀之巨屏也。去
其屏。窺見庭館焉。莫若與秦王和親。稍稍以麻布茗草給
之。不傷於大義。濟之以小利。蜀但訓兵秣馬。因敵料強。足
可以保天祿於三川。固子孫於萬葉。潛令公主探其機密。
窺彼室家。俟便攻之。一舉而獲可也。
諫用兵疏
古之用兵。非以逞威暴而肆殺戮。蓋以安民為先。豐財為
本。湯武無忿怒之師。高光有魚水之士。故能應天順人。弔
民伐罪。今自土德云衰。朱梁逞虐。雍都洛邑。盡是荊榛。江
南山東。各有割據。鬭力則人各有力。用兵則人各有兵。陛
下欲以一方之強。舉萬全之策。臣恐陛下之憂。不在於秦
雍。而在於肘腋之下也。
韋莊
莊字端已。見素之後。乾寧中登進士第。為判官。擢左補闕。
蜀主為西川節度副使。昭宗命莊宣諭兩川。遂畱蜀掌書
記。尋擢起居舍人。為安撫副使。蜀主開國。進左散騎常侍。
判中書門下事。累官至門下侍郎吏部尚書同平章事。武
成三年卒。諡文靖。
乞追賜李賀皇甫松等進士及第奏
詞人才子。時有遺賢。不霑一命於聖明。沒作千年之恨骨。
據臣所知。則有李賀皇甫松李㣥玉陸龜蒙趙光遠溫庭
筠劉德仁陸逵傅錫平曾賈島劉稚珪羅鄴方干。俱無顯
遇。皆有奇才。麗句清詞。徧在詞人之口。銜冤抱恨。竟為冥
路之塵。伏望追賜進士及第。各贈補闕拾遺。見存惟羅隱
一人。亦乞特賜科名。錄升三級。便以特勅。顯示優恩。俾使
已升冤人。皆霑聖澤。後來學者。更勵文風。
為蜀高祖答王宗綰書
吾蒙主上恩有年矣。衣襟之上。宸翰如新。墨詔之中。淚痕
猶在。犬馬尚能報主。而况人之臣子乎。自去年三月東還。
連貢二十表。而絕無一使之報。天地阻隔。叫呼何及。聞上
至穀水。臣僚及宮僚千餘人。皆為汴州所害。至洛果遭弒
逆。自聞此詔。五內糜潰。方枕戈待旦。思為主上報讐。今使
來。不知以何宣告。
又元集序
謝元暉文集盈編。止誦澄江之句。曹子建詩名冠古。惟吟
清夜之篇。是知美稼千箱。兩歧綦少。繁絃九變。大濩殊稀。
入華林而珠樹非多。閱眾籟而紫簫惟一。所以擷芳林下。
拾翠巖邊。沙之汰之。始辨辟寒之寶。載雕載琢。方成瑚璉
之珍。故知頷下採珠。難求十斛。管中窺豹。但取一斑。自國
朝大手名人。以至今之作者。或百篇之內。時紀一章。或全
集之中。微徵數首。但掇其清詞麗句。錄在西齋。莫窮其巨
派洪瀾。任歸東海。總其記得者才子一百五十人。誦得者
名詩三百首。長樂暇日。陋巷窮時。聊撼膝以書紳。匪攢心
而就簡。蓋詩中鼓吹。名下笙簧。擊鳬氏之鐘。霜清日觀。淬
雷公之劍。影動星津。雲間分合璧之光。海上運摩天之翅。
奪造化而雷雲噴湧。役鬼神而風雨奔馳。但思其食馬畱
肝。徒云染指。豈慮其烹魚去乙。或至傷鱗。自慙乎鼴腹易
盈。非嗜其熊蹯獨美。然則律者既採。繁者是除。何知黑白
之鵝。強識淄澠之水。左太沖十年三賦。未必無瑕。劉穆之
一日百函。焉能盡麗。是知班張屈宋。亦有蕪辭。沈謝應劉。
猶多累句。雖遺妍可惜。而備載斯難。亦由執斧伐山。止求
嘉木。挈瓶赴海。但汲甘泉。等同於風月烟花。各是其樝梨
橘柚。昔姚合所撰極元集一卷。傳於當代。已盡精微。今更
採其元者。勒成又元集三卷。記方流而目眩。閱麗水而神
疲。魚兔雖存。筌蹄是棄。所以金盤飲露。惟採沆瀣之精。花
界食珍。但享醍醐之味。非獨資於短見。亦可貽於後昆。採
實去華。俟諸來者。光化三年七月二日。前左補闕韋莊述。
韋藹
藹。前蜀韋莊弟。
浣花集敘
余家之兄莊。自庚子亂離前。凡著歌詩文章數十通。屬兵
火迭興。簡編俱墜。惟餘口誦者。所存無幾。爾後流離漂泛。
寓目緣情。子期懷舊之辭。王粲傷時之製。或離㣥軫慮。或
反袂興悲。四愁九愁之文。一詠一觴之作。迄於癸亥歲。又
綴僅千餘首。庚申夏。自中諫(闕四字)辛酉春。應聘為西蜀奏
記。明年。浣花溪尋得杜工部舊址。雖蕪沒已久。而柱砥猶
存。因命芟夷。結茅為一室。蓋欲思其人而完其廬。非敢廣
其基構耳。藹便因閒日。錄兄之藳草。中或默記於吟詠者。
次為五卷。目之曰浣花集。亦杜陵所居之義也。餘今之所
製。則俟為別錄。用繼於右。時癸亥年六月九日藹集。
吳崇
崇。前蜀乾德時人。
重修開元天寶觀記
原夫混茫無象。生元氣以發揚。太極成形。建兩儀而交感。
是故一升一降。既慘既舒。深知要妙之門。默起自然之理。
萬化皆歸於橐籥。八風尋運於璿璣。雖開闔紫宸。實分官
於九府。而主張玉籍。俱命職於㣥真。洎周朝則教演五千。
流唐室則宗分前後。所以法天取則。帝王崇至靜之源。秉
一成功。冠褐慕至和之境。得之者壽。失之者亡。羲軒冀表
於前芳。茅許將傳於故事。上則雲官月殿。熒煌高鎖於三
清。下則瓊室珠房。重謺旁分於五嶽。權福罪則皆同影響。
叩希夷則莫睹樞機。然後九有延祈。故崇宮廟。三元禮醮。
遍列壇場。苟邦國以長興。諒焚修而不泯。其謂乎開元觀
者。城東異境。物外靈蹤。實乾坤秀麗之鄉。乃雲鶴盤旋之
地。當吳大帝龍驤碧漢。鵲起金陵。奉元元而旦夕未皇。執
躁靜而禱祈不倦。訪鼎湖之舊迹。尋河上之元風。儻尚虛
無。必開虔奉。至寶鼎四載。乃方立為崇真之觀。初標堂宇。
繼設住持。綿星紀以逾深。存香燈而不闕。值隋皇革命。神
器移天。方當在宥之初。遽布維新之政。開皇十一年。又換
元額為崇僊之觀。遇大唐高祖皇帝應天徇物。捲眾臨戎。
定山河為一統之宗。使區宇絕三分之勢。明明表德。蕩蕩
垂風。及元宗皇帝躬乘大寶。克顯丕圖。復會僊師。同訪桂
花宮裏。潛逢聖祖。還遊羊角烟中。萬年以表於殊風。四海
仍新於大號。開元二十六年又奉更改。則今之名額也。崇
基宛若。真像豁如。以次薰修。遞相嚴敬。有道士彭法宣等。
各懷道德。繼備精虔。表方隅歸向之場。顯塵世祈求之旨。
及乎咸通已後。玉關據虎。金革犯秦。經兵火以延焚。因毀
殘而廢墜。暨皇唐復霸。帝業中興。刺史張公承傑。心懸妙
理。志慕真筌。洞鑒精虔。深委功績。至保大九年。相次捨置
三清尊殿功德寶壇等。志堅有感。德邁皆通。是表良因。用
成其事。由是散求郢匠。廣布楚材。梁棟雲鋪。棼橑鱗次。殿
堂纔畢。巍巍籠紺霧細霞。廊廡方開。赫赫布祥光瑞色。真
容聖像。儼若化來。玉女仙童。忽如降下。黼黻而皆成異境。
清虛而盡似仙鄉。芬芳之琪樹祥花。繚繞之松陰桂影。疑
十洲之風月。移在人間。眺萬洞之烟霞。宛如象外。矧以前
臨大道。紅塵不惹於元關。後跨長江。淥浪同含於妙性。八
海之羽人頻至。五山之詞客如歸。豈讓丹邱。何殊閬苑。將
期立績。冀僝厥功。上可以裨贊皇圖。下可以休禎庶類。而
崇智乏精通。才非敏速。忝承來命。請紀殊猷。立言慙裦貶
之文。握筆絕色絲之字。冀遷陵谷。用表貞珉。長為不朽之
名。永作無窮之譽。時乾德二年太歲甲子十月十五日記。
周德權
德權。許州人。事蜀主。為眉州刺史。累遷太保中書令。永平
元年卒。贈太師。
上蜀高祖勸進表
案讖文。李祐西王逢吉昌。土德兌興丹莫當。李祐者。唐亡
也。西王者。王氏興於西方也。逢吉昌者。逢字如殿下之名
也。土德坤維也。兌興亦西方也。丹莫當者。丹朱也。言朱梁
不敢與殿下抗也。願稽合天命。仰膺寶籙。使天地有主。人
神有依。
李道安
道安。蜀乾德時人。
上災異疏
倉廩者國之本。糧食者人之命。固其本則邦寧。重其命則
人富。今粒食中皆生蜂蠆。切疑在位貪鄙。奪民農時。戕害
人命。故天生災異。以為警告。又蟲皆曳米而行。恐邊鄙不
寧。干戈忽起。饋挽相繼。人不堪命。伏願少精聖慮。與大臣
恐懼修省。以消災異。
林罕
罕字仲緘。西江人。事蜀後主。除溫江主簿。遷太子洗馬。
林氏字源編小說序
罕長興二年歲在戊子。時年三十有五。疾病踰時。閒坐思
書之點畫。莫知所以。乃搜閱今古篆隸。始見源由。旋觀近
代以來。篆隸多失。始則茫乎不知。終則惜其錯誤。欲求端
正。將示同人。病間有事。其志不遂。至明德二年乙未復病。
迄於丁酉冬不瘳。病中無事。得遂前志。與大理少卿趙崇
祚討論。成一家之書。昔孔安國尚書序云。古者伏羲氏之
王天下也。始畫八卦。造書契。以代結繩之政。由是文籍生
焉。賈耽鎮滑州時。作偏傍字源序云。降及夏殷周。通謂之
古文。至宣王太史史籒。著大篆十五篇。與古文小異。七國
分裂。篆與古文。隨其所尚。始皇兼并海內。丞相李斯遂收
拾遺逸。作蒼頡七章。中車府令趙高作爰歷七章。太史胡
母敬作博學七章。竝約籒文。篆體轉工。世即謂之小篆。屬
秦政滋煩。人趨簡易。故軍正程邈變古文大小篆作隸書。
然書之所興。莫定何代。隸之所起。始自秦時。篆者取蟲篆
之形。隸者便徒隸之用。漢初有書師。以隸合小篆為五十
五章。教於鄉里。平帝元始中。徵通書會京師者百有餘人。
方立小學之科。揚雄採掇其可用者。作訓纂八十九章。至
東漢班固。加十三章。共一百二章二千一百二十字。雖㣥
書竝載。而目錄不分。惟太尉祭酒許慎。取其形類。作偏傍
條例十五卷。名之曰說文。頗有遺漏。呂忱又作字林五卷。
以補其闕。洎三國之後。歷晉魏陳隋。書甚行。篆書殆將泯
滅。至唐將作少監李陽冰。就許氏說文復加刊正。作三十
卷。今之所行者是也。其時復於說文篆字下。便以隸書照
之。名曰字統。開元中。以隸體不定。復於隸書字統下錄篆
文。作四十卷。名曰開元文字。自此隸體始定矣。兼改古文
尚書及無平不陂字。即其類也。先已有九經音義。及切韻
玉篇行焉。大歷中。司業張參作五經文字三卷。凡一百六
十部。其序略云。以類相從。務以易了。不必舊訣。自非經典
文義之所在。雖切於時。略不集錄。以明為經不為字也。開
成中。唐元度以五經文字有所不載。復作新加九經字樣
一卷。凡七十六部。其序略云。有偏傍上下本所無者。纂為
雜辨部以統之。然九經所有之字。即加訓切。况是隸書。莫
知篆意。其字注解。或云說文者。即前來兩說文也。或云石
經者。即蔡邕於國學所立石經也。或云隸省者。即隸減也。
唐立石經。乃蔡邕之故事也。周禮。保氏掌養國子以道。教
之六書。謂象形指事會意諧聲轉注假借。六者造字之本
也。篆雖一體。而隸變數般。篆隸即興。訛舛相錯。非究於篆。
無由曉隸。六書者。非止著一意而屬一字。一字之內。有占
六書二三四者。大都造字皆包含六意。字有正者倒者。橫
而在上中下者。豎而在左右中者。向者背者。竝者重者。順
者逆者。左者右者。俯者仰者。橫坼而裏別字者。豎開而夾
別字者。有一字成者。有全二字三字四字五字合成者。有
省二字三字四字合成者。隸書有不拋篆者。有全違篆者。
有減篆者。有添篆者。有篆隸同文者。在篆體則可辨。變隸
體則多有義異而文同。篆亦有之。今悉解之於後文。此不
同例。俗有隸書賦者。假託許慎為名。頗乖經史。據顏氏家
訓云。斯實陶先生弟子杜道士所為。大誤時俗。吾家子孫。
不得收寫。又有古今隸書端字決疑賦。更不經於隸書賦。
當今之世。不可學之。又有文下作子為學。更旁作生為蘇。
凡數十百字。謂之野書。唐有勅文。明加禁斷。今往往見之。
亦不可輒學。顏真卿撰干祿字書一卷。每一字作三般。即
注云。上正中通下俗。既合標題。合有裦貶。全無與奪。亦無
取焉。其道書鬼書天篆章草八分飛白破體行書。無益於
字。此亦不錄。篆隸有筆力遒健。字勢妍麗。斯乃意巧之人。
臨文改易。或參差之。長短之。屈曲之。拗捩之。務於奇怪。以
媚一時。後習之人。性有利鈍。致與元篆隸不同。蓋病由此
起。今之學者。但能明知八法。洞曉六書。道理既全。體格自
貴。亦何必踵歐虞褚柳之惑亂哉。罕今所篆者。則取李陽
冰重定說文。所隸者。則取開元文字。雖知魯鈍。不失源流。
所貴講說皆有依憑。點畫自無差誤。杜征南注左氏春秋。
以經雜傳。謂之集解。何都尉論語序云。今集諸家之善。亦
謂之集解。罕以隸書解於篆字之下。故效之亦曰集解。今
以說文浩大。備載㣥言。卷軸煩多。卒難尋究。飜致懵亂。莫
知指歸。是以翦截浮辭。撮其機要。於偏傍五百四十一字。
各隨字訓釋。或有字關起字者。省而難辨者。須見篆方曉
隸者。雖在注中。亦先篆後隸。各隨所部。載而明之。其餘形
聲易會。不關造字者。則略而不論。其篆文下及注中易字。
便以隸書為音。如稍難者。則紐以四聲。四聲不足。乃加切
韻。使學者簡而易從。渙然冰釋。於說文中已十得其八九
矣。名之曰林氏字源編小說。古人窮困湮厄而述作興。罕
也臥疾數年。飽食終日。思有開悟。貽厥將來。非欲獨藏私
家。實冀徧之天下。乃手書刻石。期以不朽。一免傳寫之誤。
二免翰墨之勞。或有索之。易為脫本。審篆隸無纖毫之失。
質人神無愧恥之心。古今所疑。坦然明白。如其漏略。以俟
君子。
十在文(代顧在詢作)
興土木於禁中。選驍雄於手下。爰持斧鉞。出鎮藩籬。飾宮
殿於遐方。命鑾輿而遠幸。為釁之端。為禍之原。有王承休
在。摧挫英雄。吹揚佞媚。全無才智。繆處腹心。斷性命於戲
玩之間。戮仇讐於樞機之下。有功勞而皆棄。非賄賂而不
行。有宋光嗣在。受先皇之付託。為大國之棟梁。既不輸忠。
又不知退。恣一門之奢侈。任數力之驕矜。徒為貪饕之人。
實非社稷之器。有王宗弻在。妄陟雲霄。殊非謇諤。興亂本
則逞章程之妙。恣奸謀則事頰舌之能。心口傾危。尚居左
右。有韓昭在。性懷慘毒。心恣貪殘。焚爇軍營。恢拓私第。不
顧喧騰於眾口。惟思自任於忿懷。有歐陽晃在。酷毒害民。
市井聚貨。叨為郡守。實負天恩。瘡痍已徧於陽安。蒙蔽半
由於內密。有田魯儔在。為君王之元舅。受保傅之尊官。但
務奢華。不思輔弻。第宅迥同於上苑。金珠求滿於貪心。有
徐延瓊在。出為畱守。入掌樞機。無諤諤以佐君。但唯唯而
徇旨。有景潤澄在。搜求女色。取悅宸襟。常叨不次之恩。每
冒無厭之寵。敷對惟誇於便捷。佐時不識於經綸。素非忠
勤。實為忝竊。有嚴凝月在。唱亡國之音。衒趨時之侈。每為
巫覡。以翫聖明。致君為桀紂之昏。使上乏唐虞之化。有臣
在。陛下任臣如此。何憂社稷不安。
許寂
寂字閑閑。棲四明山。昭宗徵赴闕。召對內殿。尋請還山。寓
居江陵。唐末除諫官不起。趙匡凝奔蜀。寂偕行。蜀主王建
待以師禮。位至蜀相。同光末平蜀。從王衍降。授工部尚書
致仕。清泰三年卒。年八十餘。
上蜀主求賢書
歷代之君。乘時啟運。莫不博訪髦士。詳求碩畫。以武定禍
亂。以文致康羲。故軒皇命六相。虞舜舉八元。伯禹拜昌言。
成湯師一德。周有多士。文王以寧。此歷代之大經。求賢之
極摯也。今百辟之中。有謀可以策國。勇可以盪寇。或博究
治體。或精知化源。未擢穎於明廷。尚含光於庶位者。伏望
恢明聖之略。開戶牖之圖。親賜顧問。以觀其能。置之列位。
盡其獻納。俾官無敗政。人無滯才。
謝信物書
右件鞍轡馬腰帶甲冑槍劍麝臍琥珀玳瑁金稜椀越瓷
器竝諸色藥物等。皆大梁皇帝降使賜貺。雕鞍撼玉。堅甲
爍金。十圍希世之珍。六轡絕塵之用。槍森蛇檊。劍耀龍鋒。
金稜含寶椀之光。祕色抱青瓷之響。上藥非蜀都所紀。名
香從外國稱奇。遠有珍華。竝由惠好。顧酬謝而增愧。仰渥
澤以難勝。捧閱品名。實慙祇受。
蜀答聘書
大蜀皇帝謹致書於大梁皇帝閣下。竊念早歲與皇帝共
逢昌運。同事前朝。俱榮倚注之恩。竝受安危之寄。豈期王
室如燬。大事莫追。橫流泛濫於八方。衰釁淩夷於九廟。此
際與皇帝同分茅土。共統邦家。扶危者力既不宣。握兵者
計無所出。某忝列同盟之分。幸居平蜀之功。所宜治兵甲
以固封疆。聚征賦以修進貢。望星使而經年不至。指雲鄉
而就日無期。遠聞皇帝應天順人。開基立極。拯生靈於塗
炭。示恩信於豚魚。東南之王氣咸歸。河洛之殊祥畢至。四
門盡闢。百度惟貞。竟無意於興邦。止施仁而濟物。以此內
量分限。不在經綸。七十州自可指揮。八千里半因開拓。遂
至萬民叶議。八國來朝。爰徵史冊之文。亦有變通之說。且
東漢亂離之後。三國齊興。西周微弱之時。六雄競起。俱非
恃彊逼禪。皆以行道濟時。雍容於揖讓之前。輕重於英雄
之內。况西蜀開山立國。燒棧為謀。稱雄雖處於一隅。避狄
曾安於二帝。鼎峙之規模尚在。山呼之氣象猶存。永言梁
蜀之懽。合認弟兄之國。今蒙皇帝遠尋舊好。專降嘉音。坦
無間諜之嫌。再敘始終之約。款慮則春冰共泮。開通則東
海可歸。光榮遽被於子孫。暢遂咸旉於草野。今則盡焦勞
而勵己。用勤儉以師賢。常瞻偃草之風。以繼用天之道。又
蒙厚加賜貺。別降珍奇。十驥聯鑣。六龍竝駕。稱德曾參於
萬乘。呈才皆過於千金。載觀戀主之心。益勵懷恩之志。寶
帶輟異方之貢。名香加遠國之珍。奇鋒利過於雪霜。雅器
價齊於金玉。入用多慙於未識。捧持方喜於初觀。望思而
一日三秋。仰德而跬步千里。自此榮遵天路。繼遣星槎。緘
章不候於飛鳶。裂帛豈勞於繫雁。忻榮慰嘉。併集此時。敬
以專使盧卿等迴。備陳所志。幸望開覽。謹白。
