欽定全唐文卷一百三十五
孫伏伽
伏伽。貝州武城人。隋大業末自大理寺史累補萬年縣法
曹。武德初上書高祖。擢治書侍御史。太宗即位。賜爵樂安
縣男。轉民部侍郎。拜大理卿。出為陝州刺史。顯慶三年卒。
諫大赦後遷配王世充竇建德黨與表
臣聞王言無戲。自古格言。去食存信。傳諸舊典。故書云。爾
無不信。朕不食言。又論語云。一言出口。駟不及舌。以此而
論。言之出口。不可不慎。伏惟陛下光臨區宇。覆育㣥生。率
土之濱。誰非臣妾。絲綸一發。取信萬方。使聞之者不疑。見
之者無惑。陛下今月二日發雲雨之制。光被黔黎。無所閒
然。公私蒙賴。既云常赦不免者皆赦除之。此非直赦其有
罪。亦是與天下斷當。許其更新。以此言之。但是赦後。即便
無事。因何王世充及建德部下。赦後始欲遷之。此是陛下
自違本心。欲遣下人若為取則。若欲子細推尋。逆城之內。
誰無罪者。故書云。殲厥渠魁。脅從罔治。若論渠魁。充等為
首。渠魁尚免。脅從何辜。且古人云。跖狗吠堯。蓋非其主。在
東都城內及建德部下。乃有與陛下積小故舊。編髮友朋。
猶尚有人敗後始至者。此等豈忘陛下。皆云被壅故也。以
此言之。自外疎者。竊謂無罪。又書云。非知之艱。行之惟艱。
上古以來。何代無君。所以祗稱堯舜之善者何也。直由為
天子者實難。善名難得故也。往者天下未平。威權須應機
而作。今四方既定。設法須與人共之。但法者。陛下自作之。
還須自守之。使天下百姓。信而畏之。今自為無信。欲遣兆
人若為信畏哉。故書云。無偏無黨。王道蕩蕩。無黨無偏。王
道平平。賞罰之行。達乎貴賤。聖人制法。無限親疎。如臣愚
見。世充建德下偽官經赦合免責情欲遷配者。請並放之。
則天下幸甚。
諫馬射表
臣聞千金之子。坐不垂堂。百金之子。立不倚衡。以此言之。
天下之主。不可履險乘危明矣。臣又聞天子之居也。則禁
衞九重。其動也。則出警入蹕。此非極尊其居處。乃為社稷
生靈之大計耳。故古人云。一人有慶。兆人賴之。臣竊聞陛
下猶自走馬射帖。娛樂近臣。此乃無禁乘危。竊為陛下有
所不取也。何者。一則非光史冊。二則未足顯揚。又非所以
遵養聖躬。亦不可以垂範後代。此祗是少年諸王之所務。
豈得既為天子。今日猶行之乎。陛下雖欲自輕。其奈社稷
天下何。如臣愚見。竊謂不可。
陳三事䟽
臣聞天子有諍臣。雖無道。不失其天下。父有諍子。雖無道。
不陷於不義。故云子不可以不諍於父。臣不可以不諍於
君。以此言之。臣之事君。猶子之事父故也。隋後主所以失
天下者何也。止為不聞其過。當時非無直言之士。由君不
受諫。自謂德盛唐堯。功高夏禹。窮侈極慾。以恣其心。天下
之士。肝腦塗地。戶口滅耗。盜賊日滋。而不覺知者。皆由朝
臣不敢告之也。向使修嚴父之法。開直言之路。選賢任能。
賞罰得中。人人樂業。誰能搖動者乎。所以前朝好為變更。
不師古訓者。止為天誘其咎。將以開今聖唐也。陛下龍舉
晉陽。天下響應。計不旋踵。大位遂隆。陛下勿以唐得天下
之易。不知隋失之不難也。陛下貴為天子。富有天下。動則
左史書之。言則右史書之。既為竹帛所拘。何可恣情不慎。
凡有蒐狩。須順四時。既代天理。安得非時妄動。陛下二十
日龍飛。二十一日有獻鷂鶵者。此乃前朝之弊風。少年之
事務。何忽今日行之。又聞相國參軍事盧牟子獻琵琶。長
安縣丞張安道獻弓箭。頻蒙賞勞。但普天之下。莫非王土。
率土之濱。莫非王臣。陛下必有所欲。何求而不得。陛下所
少者豈此物哉。願陛下察臣愚忠。則天下幸甚。
其二
百戲散樂。本非正聲。有隋之末。大見崇用。此謂淫風。不可
不改。近者太常官司於人閒借婦女裙襦五百餘具。以充
散妓之服。云擬五月五日於元武門遊戲。臣竊思審。實損
皇猷。亦非貽厥孫謀。為後代法也。故書云。無以小怨為無
傷而弗去。恐從小至於大故也。論語云。放鄭聲。遠佞人。又
云。樂則韶舞。以此言之。散妓定非功成之樂也。如臣愚見。
請並廢之。則天下不勝幸甚。
其三
臣聞性相近而習相遠。以其所好相染也。故書云。與治同
道罔弗興。與亂同事罔弗亡。以此言之。興亂斯在。所與皇
太子及諸王等左右㣥僚。不可不擇而任之也。如臣愚見。
但是無義之人。及先來無賴。家門不能邕睦。及好奢華馳
獵馭射。專作慢遊狗馬聲色歌舞之人。不得使親而近之
也。此等止可悅耳目。備驅馳。至於拾遺補闕。決不能為也。
臣歷窺往古。下觀近代。至於子孫不孝。兄弟離閒。莫不為
左右亂之也。願陛下妙選賢才。以為皇太子僚友。如此。即
克隆磐石。永固維城矣。
朱子奢
子奢。蘇州吳人。隋大業中直秘書學士。武德四年授國子
助教。貞觀朝官諫議大夫宏文館學士。遷國子司業。十五
年卒。
請封禪表
臣聞天地之大德曰生。遂其生者元后。聖人之大寶曰位。
固其位者上元。豈可不對越壇場。欽若穹昊。雖復舜格文
祖。周變商俗。體淳德而揖讓。濟澆道於干戈。步驟之迹以
殊。損益之功斯異。誠有之矣。至於詔蹕梁父。張樂介邱。增
類帝之封。典射牛之禮。考績禋燎。繼蹤韶夏。豈殊道也。
諫將殺櫟陽尉魏禮臣表
臣伏見櫟陽縣尉魏禮臣。為斷河池縣令崔文康事失情。
奉勅解任。禮臣不伏。詣堂上表。稱御史阿曲。請更推問。若
一事有虛。乞戮都市。大理奉勅。更為勘當。今大理奏禮臣
枉御史不阿。勅令依其折辯。賜以極法。伏尋禮臣斷事乖
僻。止合解免。不知甘罪吞聲。更復上聞天聽。恩勅重問虛
實。乃確執不移。論其愚蔽。朝野同忿。然陛下君臨萬㝢。子
愛蒼生。一無失所。載懷夕惕。矜愚泣罪。帝王盛事。至如禮
臣橫訴。止當上表不實。律有明條。今便賜以極刑。恐傷過
重。且死者不可復生。斷者不可重續。縱欲思諐改謬。安可
得乎。所以矜獄念刑。歷代斯重。又聞禮臣母氏。年齒極高。
餘生垂迫。前途無幾。一旦逢此。情何可言。伏惟陛下日昃
忘勞。申理冤屈。所以四方士庶。咸湊闕庭。今欲遂殺禮臣。
悠悠之徒。惟言禮臣上表被誅。不知愚昧獲死。後有欲自
理者。必懷此懼。恐容納之道。或有所虧。謹以奏聞。伏聽勅
旨。
諫欲觀起居紀錄表
臣子奢言。今月十六日。陛下出聖旨。發德音。以起居紀錄。
書帝王臧否。前代但藏之史官。人主不見。今欲親自觀覽。
用知得失。愚以為聖德在躬。舉無過事。史官所述。義歸盡
善。陛下獨覽起居。於事無失。若以此法傳示子孫。竊有未
喻。大唐雖七百之祚。天命無改。至於曾元巳後。或非上智。
但中主庸君。飾非護短。見時史直辭。極陳善惡。未必省躬
罪巳。唯當致怨史官。但君上尊嚴。臣下卑賤。有一於此。何
地逃刑。既不能效朱雲廷折。董狐無隱。排霜觸電。無顧死
亡。唯應希風順旨。全身遠害。悠悠千載。何以聞乎。所以前
代不觀。蓋為此也。其或有未允。謹以奏聞。伏待刑憲。
立廟議
臣謹按漢丞相韋元成奏立五廟。諸侯同五。劉子駿議開
七祖。邦君降二。鄭司農踵元成之轍。王子雍揚國師之波。
分塗並驅。各相師祖。咸翫其所習。好同惡異。遂令歷代祧
祀。多少參差。優劣去取。曾無畫一。傳稱名位不同。禮亦異
數。易云。卑高以陳。貴賤位矣。豈非別嫌疑。慎微遠。防陵僭。
尊君卑佐。升降無舛。所貴禮者。義在茲乎。若使天子諸侯。
俱立五廟。便是賤可以同貴。臣可以濫主。名器無準。冠屨
同歸。禮亦異數。義將安設。戴記又稱。禮有以多為貴者。天
子七廟。諸侯五廟。纔與子男相埒。以多為貴。何所表乎。愚
以為諸侯立高祖以下。并太祖五廟。一國之貴也。天子立
高祖以上。并太祖七廟。四海之尊也。降殺以兩。禮之正焉。
前史所謂德厚者流光。德薄者流卑。此其義也。伏惟聖祖
在天。山陵有日。祔祖嚴配。大事在斯。宜依七廟。用崇大禮。
若親盡之外。有王業之所基者。如殷之元王。周之后稷。尊
為始祖。儻無其例。請三昭三穆。各置神主。太祖一室。考而
虛位。將待七百之祚。遞遷方處。庶上依晉宋。傍愜人情。
昭仁寺碑銘(并序)
大哉乾元。寒暑違而成歲。赫矣上聖。禪代乘而為道。斯則
淳源既往。弧矢開戡翦之利。天下為公。揖讓盛皇王之業。
是知聖無自我。不背時以成務。仁惟濟物。乃當流而義行。
豈好異哉。蓋因世而已矣。若乃執契提象。繼天理物。張八
極。叶五緯。坐元扈。遊翠媯。受昭華而錫天佩。觀榮河而巡
溫洛。補石於媧皇之世。奠山於文命之初。殊質文於車服。
改正朔於寅丑。順天地而財成。奄㝢縣而光宅。斯固神宗
與汜水一致。文祖將坶野同歸者也。隋政悖道。區夏殲潰。
星亡日鬭。天瘥地反。馭朽無秋駕之術。履薄罕春冰之懼。
竭人力於醉飽。輕神器於奕棋。玉杯非藜藿之用。金柱乃
驕淫之靡。旌蹕遍天下。馳道窮華裔。暴師韓濊。宿兵遼碣。
貪石田之地。忘金鏡之寶。盜騄之乘。騖崦山而不息。黿鼉
之梁。泛滄波其無巳。五嶽維塵。山川咸震。大盜負其扃鐍。
長鯨衝其漏網。介冑不能匡其禍。衣冠無以靜其亂。伊尹
去而夏亡。辛甲奔而殷滅。人怨神怒。衆叛親離。觸瑟無漢
臣之忠。夢驂成秦宮之酷。於是九畿幅裂。竊名假號。四方
圜視。蜂飛蝟結。赤眉起劉樊之衆。白梃奮陳吳之兵。徇趙
北而圖王。反淮南而稱帝。鈎爪鋸牙。遞相吞滅。茫茫禹迹。
溝壑無歸。蒼蒼彼天。何其罔極。若乃崇替相襲。天地恒其
道。靈貺所歸。三五更其運。是以秦人弛御。豐沛膺赤帝之
符。夏道云衰。景亳得白狼之瑞。殷憂啟聖。必將有主。撲原
靜海。上元有屬。我皇帝受之皇帝。兆出震之靈。稟樞電之
精。開日月之明。審正氣之貞。潛德而隱。凝元姑射之側。感
而遂通。應迹廟堂之上。乘龍之夢。夙符於神道。斷鼇之心。
早發於靈鑒。蘊風雲於藏用。納宇宙於胸懷。濡足受手。救
焚是急。於是御太一。把鈎陳。驅天駟。迴地軸。乾行岳止。雷
驚麟震。得兵鈐於元女。吞戎韜於黃石。龍飛晉水。鳳翥河
干。命蒼兕以泛流。麾鳥旗以長邁。以仁為本。扶義而西。傳
檄百城。轉鬭千里。戰無交兵之虜。攻無湯池之固。望鳳墟
而一息。登灞上而迴首。觀釁而動。俟天休命。壺漿溢陌。厥
篚盈塗。鬼神叶贊。華夷載佇。緤秦嬰於枳道。拜殷士於商
郊。璇臺之珠。畢散於邦國。諸侯之王。不留於服御。眷言兆
庶。企景來蘇。薛舉往因天隙。偷安隴坻。藉九州之險。成五
幡之暴。推鋒東嚮。結壘西夏。同惡如市。轉相煽合。帶州連
郡。豺虺為㣥。無竇融之先覺。有隗囂之迷謬。遊魂放命。豕
突豳梁。雖大風之作梗青邱。有苗之稱亂丹浦。均強比逆。
異代同年。豈不以道喪鶉居。讓王義隱。時惟龍戰。爭帝理
開者乎。是以軒轅五十一伐。殷后二十七征。翦暴壽華之
澤。戮凶絕轡之野。非文德之可綏。乃雄略之攸震。天子躬
御武節。親總元戎。灑沉災而括地象。正斗極而清天步。倚
長劒以肅威。佇中區以傍矚。運投水轉規之智。蓄禮樂慈
愛之兵。韜百戰百勝之謀。總天關天梁之險。驅駕韓白。鞭
擊雷電。命招搖以啟行。詔參伐以前掃。殉義之士。聽鼓鞞
而竊誓。蹈恩之衆。望旌笳而張膽。呼吸則河海沸盪。指麾
則崑岱掎拔。承聖上順天道好生之德。體周王掩胔之仁。
將欲克亂在權。善師非戰。兵交使在。宏其自革。而茅旌不
建。輿櫬莫從。告捨既違。行迷遂往。吠堯之犬。終成桀用。刺
由之客。俱為跖徒。鳥啄獸窮。來犯鋒刃。比角為城池之固。
召雨恣屈強之力。非折箠之可笞。豈亭長之攸制。於時攝
提在歲。黃鍾紀月。義勇同奮。賁育爭先。下神兵於九天。決
叡圖於萬里。逆順斯懸。轟然大潰。僵尸蔽莽。委甲成山。擁
秦涇而不流。投過㵎而自滿。焚巢掃窟。野無遺寇。正傾旻
於西北。紐闕地於東南。卷氛祲於辰象。反光華於日月。九
伐已施。載櫜於武庫。五兵罷用。偃伯於靈臺。分蒨旆於應
畢。誓山河於將率。帝圖咸舉。邦正斯澄。革汙俗於惟新。正
王風於舊物。鼓之以道德。懷之以仁義。春雨以潤之。秋陽
以暴之。解網深湯帝之慈。焚書下漢皇之詔。布以新政。刑
用輕典。四海之內。靡然嚮風。八荒之表。奔走無斁。卻塞蹛
林之北。開郡銅柱之南。苑蔥山而池鹽澤。踰盤木而跨熱
阪。鄒生環海。自入提封。方朔炎州。同歸三會。豈止菌鶴短
狗。西鶼東鰈之貢而巳哉。若夫至人忘巳。義期拯物。黃屋
非汾水之榮。元珪豈具茨之貴。聖道運而不積。神功為而
莫宰。雖復大橫固祉。長發啟祥。猶且置璽陳謙。避河為讓。
道外天下。情遺尊極。而巖廊餘事。人神之望難拒。符命儻
來。歷數之期安避。仰遵上元之心。俯順域中之請。然後履
乘石。握神珠。開黃玉之圖。臨紫宸之位。冠百王而稱首。與
三代而同風。巍巍乎。蕩蕩乎。粵不可名也。於是衢室闢扉。
賓門啟路。延攬英彥。鑒寐幽仄。用人不偏於世族。得賢無
棄於農瑣。故非熊非彲。致光景之佐。為舟為檝。獲營求之
士。等五臣之亮采。同六相之訐謨。崇臺非一木之支。珍裘
乃千金之麗。濟濟多士。皇家以寧。重以制禮作樂。移風也。
勝殘去殺。刑措也。藏書舜嶺。菲膳堯宮。雉裘非先王之服。
寶馬豈鸞旗之用。運元覽以照物。推赤心以期下。萬方罪
巳。軫推溝之慮。百姓為心。順天從之欲。若乃上嗣重光之
美。元良萬國。棣華璿萼之宗。本枝百世。咸幼陶慈訓。言提
自昔。奉審喻於宸極。得樂善於軒殿。非藉保傅之勤。寧因
師友之力。踰啟誦而高視。越郇韓而上征。既而休氣和年。
祥風薦祉。威鳳為寶。麟趾遊郊。若烟非烟。浮曉空而下映。
似月非月。麗宵天而成象。禎不絕書。靈無遁迹。猗歟偉歟。
事高圖史。至於登輿下輦。省方巡岳。應感必彰。形言彌著。
道盛金奏。每盈玉。叶叡思於泉涌。諧神功於日用。陋栢梁
之詞。掩南風之曲。聖作物覩。永貽千載者焉。抑又聞之。羲
農遐邈。軒頊悠緬。絕傳信於故老。非取接於聞見。百世可
知。斯言殆息。七代更立。求之豈易。今之視昔。遙然未覩。將
何以分素青於三后。辯天地於九皇。遂能歷選列辟。詳觀
㣥帝。得茂實於千古。驗英聲於萬葉。斯道何哉。將由孔
某登岱。紀金繩者七十。管仲對齊。陳玉檢者十二。亦有漢
廓帝圖。魏開王業。樹豐碑於泗水。譔貞石於繁昌。莫不垂
鴻名。騰顯號。播休風於六儛。歌盛德於九韶。與天壤而無
窮。懸貞明而可久。刊勒之美。不其懋歟。然則事止寰中。道
流物外。未辨西方之聖。莫知東被之法。求真之理。我則未
聞。雖御辨崆峒。非趨涅槃之岸。乘雲谷口。寧遊波若之門。
若不同陟耶山。俱沉業浪。生死無際。苦樂相因。詎照重昏
之日。誰翦稠林之樹。比夫真如實相。解脫妙津。道正三千。
功彌百億。何異吹劒首於雷門。巢蚊睫於鵬運者哉。是知
伊蘭無實。有為終假。漂溺四流。邅迴九結。踐畏塗而卒歲。
趨捷徑其長往。大夢無曉。可為歎息。粵若能仁。深宏慈奬。
雖寂泊為道。無來無去。乘機誘發。垣璽必追。住一子地。開
方便門。翔入正道。示如來藏。飄香風於有頂。灑甘露於無
邊。慧炬明而幽夜朗。法橋構而憑河息。但為仁由巳。履道
自衷。表立影從。因果非外。今我所以仰勝緣於千號。紀武
功於七德。真俗二諦。兼而兩之。皇上昔居因地。早宏誓力。
應迹忍土。荷負㣥生。屬憂火燎原。稽天方割。飇林無自靜
之木。震海豈澄源之水。東戡西翦。南征北怨。旄鉞所次。酣
戰茲邦。君輕散千金之賞。士重酬九死之命。莫不競淩鋒
鏑。爭蹈水火。雖制勝之道。允歸上略。而兵凶戰危。時或殞
喪。褰裳不顧。結纓荒野。忠為令德。沒有餘雄。同艱難於昔
晨。異歡泰於茲日。有懷亮烈。用切旒扆。仍於戰地。爰搆神
居。變穢土於寶城。開蓮花於火宅。高烽罷照。慈燈載朗。䳒
旌綴警。勝幡斯立。拔無明於棘林。導焦熱於渴井。盡諸有
結。永除苦際。雖復去順效逆。同歸各徒。中涓潁從。實惟義
重。而上忍所被。旃檀與利刃兼忘。大慈所覃。怨賊將義夫
齊指。俱潤法雨。同乘大轅。迴向菩提。無上平等。爾乃仰圖
景曜。東井[:#AS-8850:⿰足⿸厂⿱田坴]其分野。下料物土。西河限其封域。琱戈自錫。
尸臣啟邦之所。豳館斯開。公劉建都之地。梁山南枕。甘泉
東指。面雕雲之鬱蓊。想玉樹之青蔥。沃野千里。平原超忽。
先王之桑梓。西州之都會。於是詔司空。相原隰。四衢如砥。
八道傍通。考極星之曜。測土圭之景。選梓於南郢。徵琬玉
於西崑。匠石奮斤。公輸審墨。高門洞啟。層甍有亢。藻井瞰
烟霞之路。步櫩拖虹蜺之色。徘徊珠柱。陸離琁題。春牖右
臨。秋窗左闢。月殿含影。金波上而相照。日宮吐曜。羲和沉
而猶朗。何止四柱成臺。高多羅之樹。五王立寺。臨伽尸
之水。信足上圖駕御。傍擬醍醐。望鷲山而非遠。想雞林而
可即。法徒萃止。應供來遊。咸珠戒無缺。威儀莫犯。錫杖四
禪之林。攝三塗之路。有寶所焉。有名僧焉。至矣哉。伽藍之
為盛也。雖夫高天巳燼。大海成田。我皇基與淨剎。終永永
而長傳。其詞曰。
三界雲擾。六趣波揚。苦流方割。憂火炎崗。俱迷津濟。莫導
舟航。長夜無曉。非徒未央。於昭十號。四生是愍。道王大千。
智周上忍。慧刀巳裂。化城斯引。教有殊塗。乘無異軫。甘露
朝灑。慈雲夕布。品物以亨。㣥迷式悟。捷逕坦道。耶山啟路。
不有善權。誰澄惡趣。炎行弛德。廢道毀常。玉弩驚燄。金宿
騰芒。俯震瀛壑。仰紊乾綱。九野鯨奮。八極鴟張。亂離瘼矣。
孰濟生靈。黃星表曜。赤伏開禎。大君應歷。粵御神兵。乃聖
乃武。如雷如霆。於鑠王旅。除凶靜暴。關右長驅。唐郊大號。
壤裂逋醜。家離浞奡。刷野屠祅。空山剿盜。見危殞轡。懷忠
死綏。驚燐宵遠。窮魂夜飛。我有慈被。深仁莫違。建斯淨域。
永樹歸依。歸依伊何。俱消五縛。淨域伊何。同升妙覺。架漢
開宇。憑霞竦閣。木麗瓊丹。地嚴金雘。鷲山非遠。雞林可求。
七寶低樹。八解䟽流。瑞蓮開曉。天花不秋。戒定攸息。應供
來遊。凡厥慈衆。俱宏上善。稠林以闢。愛枝爰翦。九結冰泮。
四禪自緬。彼岸可歸。法輪恒轉。金剛不壞。璿祚惟長。慧識
常湛。皇基載昌。僧祗可算。恒沙易量。悠哉天歷。永配無疆。
崔仁師
仁師。定州安喜人。武德初應制舉。授管州錄事參軍。以薦
拜右武衞錄事參軍。貞觀末累遷中書侍郎。參知機務。以
罪配龔州。永徽初授州刺史。卒。神龍初贈同州刺史。
駮反逆兄弟從死議
自昔羲農以降。爰及唐虞。或設言而人不犯。或畫像而下
知禁。三代之盛。泣辜解網。父子兄弟。罪不相及。咸臻至理。
俱為稱首。及其叔代。亂獄滋煩。周之季年。不勝其弊。烈火
原於子產。峭㵎起於安于。韓季申商。爭持急刻。參夷相坐。
始於此也。秦用其法。遂至土崩。漢高之務寬大。未為盡善。
文帝之存仁厚。仍多涼德。遂使新垣族滅。信越葅醢。見嗤
良史。謂之過刑。晉魏至隋。雖有損益。凝脂有密。秋荼尚煩。
皇上爰發至仁。念茲刑憲。酌前王之令典。採往哲之嘉猷。
革弊蠲苛。可大可久。仍降綸綍。頒之九區。故得斷獄數。手
足有措。刑清化洽。未有不安。忽以暴秦酷法。為隆周中
典。乖惻隱之情。反惟行之令。進退參詳。未見其可。且父子
天屬。昆季同氣。誅其父子。足累其心。此而不顧。何愛兄弟。
既欲改法。請更審量。
崔敦禮
敦禮字安上。雍州咸陽人。武德中官通事舍人。貞觀中累
遷兵部尚書。永徽時擢侍中。封固安縣公。進中書令。顯慶
元年拜太子少師同中書門下三品。卒年六十一。贈開府
儀同三司并州大都督。諡曰昭。
種松賦
崔子居山閒。種松於東岡之上。本舒而平。培土而密築。其
殖之也。若穉秧之插。其憂之也。若嬰兒之育。戢戢乎黃茅
之底。眇眇乎蒼岑之麓。有客過而嘆曰。勤矣子之種松也。
吾聞天施地生。雨露則一。草木之長。於松為嗇。經年僅益
於毫末。再歲尚湮於蓬棘。蓋屢補而莫齊。或百枚而得一。
形如偃蓋兮。待千歲之久。化為伏龜兮。由百歲之積。今子
施種藝之功。竭壅培之力。以附土之寸根。待干雲於異日。
不其迂哉。余曰。噫嘻。客之言過矣。夫植之微者本必固。長
之吝者末必榮。木有亟茂而先顛。物有速蕃而驟零。栽桃
李者早華。種榆柳者易陰。柞薪析而愈盛。樗槱翦而還生。
然皆摧折於飛雪之後。憔悴於嚴霜之辰。隨寒暑以同化。
與糞壤以俱淪。迺若松之茂也。幹排風雷。根裂崖石。鱗蹙
百丈。髯蒼千尺。其柯參天。則鸞鳳棲其顛。其肪入地。則龍
蛇伏其窟。凜高節兮。四時不能易其操。建大厦兮。萬牛不
得輕其力。茲豈衆木之凡姿。與夫百草之弱質者所能比
哉。嗚呼。在物固然。於人亦爾。殖德者不貴其苟。種學者非
圖其易。嗇禮義之華實。毓性情之根柢。養其小以成大。蓄
諸微而至著。若曰名以暴集為榮。行以速成為貴。謂片善
為無益。以寸長為可棄。是猶冀合抱之材。而不養其拱把
之時。望十圍之木。而不植於徑寸之際者也。
杜淹
淹字執禮。司空如晦之叔父。隋大業末官御史中丞。王世
充僭號。署為吏部。洛陽平。太宗引為天策府兵曹參軍文
學館學士。貞觀初拜御史大夫。封安吉郡公。判吏部尚書。
參議朝政。二年卒。贈尚書右僕射。諡曰襄。
文中子世家
文中子王氏。諱通。字仲淹。其先漢徵君霸。絜身不仕。高尚
鎮天下。十八代祖殷。仕漢至雲中太守。以賢良稱。肇家於
祁。以春秋周易訓授鄉里。為子孫資。十四代祖述。克播前
烈。著春秋義統。公府辟不就。九代祖㝢。仕晉遭愍懷之難。
遂東遷焉。㝢生罕。罕生秀。皆以文學顯。秀生二子。長曰元
謨。次曰元則。元謨以武略升。元則以儒術進。元則字彥法。
即文中子六代祖也。仕宋歷太僕國子博士。以兄用武進。
常歎曰。先君所寶者禮樂。先師不學者軍旅。兄何為哉。遂
究心道德。博考經籍。以為功業不可以小成也。故卒為洪
儒。卿相不可以苟處也。故終為博士。曰先師之職也不可
墜。故江左號為王先生。受其道者曰王先生業。於是始稱
儒門。世濟厥美矣。先生生江州府君煥。煥生虬。虬始北仕
魏。太和中至并州刺史。創家臨河汾。惟曰晉陽穆公。穆公
生同州刺史彥。惟曰同州府君。彥生濟州刺史傑。惟曰安
康獻公。安康獻公生銅川府君。諱隆。字伯高。文中子之父
也。幽識遠悟。非禮不動。傳先生之業。所在教授。門徒常千
餘人。隋開皇初。以國子博士待詔雲龍門。時國家新有揖
讓之事。方以恭儉定天下。天子常從容謂府君曰。朕何如
主也。府君曰。陛下聰明神武。得之於天。發號施令。不盡稽
古。雖負堯舜之姿。終以不學為累。帝默然曰。先生朕之陸
賈也。何以教朕。府君承詔。著興衰要論七篇。每奏。帝輒稱
善。然未甚達也。府君始求出。補樂昌令。尋轉猗氏。後遷銅
川。所在著稱。吏人敬愛。秩滿退歸。遂不仕。開皇四年。文中
子始生。銅川府君筮之。遇坤之師。獻兆於安康獻公。公愀
然作色曰。素王之卦也。何為而來。地二化為天一。上德而
居下位。能以衆正。可以王矣。雖有君德。非其時也。是孫也。
必能通天下之志。而道不行。天所命也。遂名之曰通。開皇
九年。江東始平。銅川府君歎曰。吾視王道。未有敘也。天下
何為而一乎。文中子侍於側。始十歲矣。有憂色。銅川府君
曰。小子。汝知之乎。文中子曰。通嘗聞之夫子曰。古之為邦。
有長久之策。故夏殷以下數百年。四海常一統也。後之為
邦。行苟且之政。故魏晉以下數百年。九州無定主也。夫上
失其道。民散久矣。一彼一此。何常之有。夫子之歎。蓋憂皇
綱之不振。生人勞於聚斂。而天下將亂乎。銅川府君異之
曰。其然乎。遂告以元經之事。文中子再拜受之。十八年春
正月。銅川府君晏居。歌伐木而召文中子。子矍然再拜。敢
問夫子之志何謂也。銅川府君曰。爾來。自天子至庶人。未
有不資友而成者也。在三之義。師居一焉。道喪巳來。斯廢
久矣。然亦何常之有。小子勉旃。翔而後集。文中子曰。請從
此行。於是始有四方之志矣。蓋受書春秋於東海李育。學
詩於會稽夏琠。問禮於河東關子明。正樂於北平霍汲。考
三易之義於族父仲華。不解衣者六歲。其精志如此。仁壽
三年。文中子蓋冠矣。慨然有濟蒼生之心。遂西遊長安。見
隋文帝。帝坐太極殿。召而見之。因奏太平之策十有二焉。
推帝皇之道。雜王霸之略。稽之於今。驗之於古。恢恢乎若
運天下於掌上矣。帝大悅曰。得生幾晚矣。天以生賜朕也。
下其議於公卿。公卿不悅。時文帝方有蕭牆之釁。文中子
知謀之不用也。作東征之歌而歸。歌曰。我思國家兮。遠遊
京畿。忽逢帝王兮。降禮布衣。遂懷古人之心兮。將興太平
之基。時異事變兮。志乖願違。吁嗟道之不行兮。垂翅東歸。
皇之不斷兮。勞身西飛。文帝聞而傷之。再徵之。不至。四年
文帝崩。大業元年一徵。又不至。辭以疾。謂所親曰。我周人
也。家本於祁。永嘉之亂。蓋東遷焉。高祖穆公。始仕於魏。魏
周之際。有大功於生人。天子錫之地。始家於河汾。故有墳
隴。於茲四代矣。茲土也。其人憂深思遠。乃有陶唐氏之遺
風焉。先君之所懷也。且有先人之敝廬在焉。家本儉約。茅
簷土階。蕞如也。以避風雨。道之不行。則知之矣。捨此欲安
之乎。不如退而志其道。定居萬春鄉之甘澤里。乃續詩書。
正禮樂。修元經。讃易道。蓋有事於述者九年。而六經大就。
門人自遠而至。河南董恒太山姚義京兆杜淹趙郡李靖
南陽程元扶風竇威河東薛收中山賈瓊清河房元齡鉅
鹿魏徵太原溫大雅潁川陳叔達等咸稱師。北面受王佐
之道焉。其往來受業者不可勝數。蓋將千餘人。故隋道衰。
而文中子之教興於河汾之閒。雍雍如也。大業十年。尚書
召署蜀郡司戶。不就。十一年。以著作佐郎國子博士徵。並
不至。十三年。江都難作。而文中子有疾。召薛收而謂之曰。
吾夢顏子稱孔子之命而登吾階。坐於牖下。北面援琴而
歌曰。禮樂既正。詩書既成。讃明易道。聿修元經。歸休乎何
必永厥齡。此殆夫子使回召我也。吾必不起矣。蓋寢疾七
日而終。門人薛收姚義等數百人共會議曰。吾師其至人
乎。自仲尼以來。未之有也。禮云。男生有字。以昭德也。死有
諡。以易名也。夫子生當天下亂。昭王不興。莫能宗之。故退
而刪詩書。正禮樂。修元經。纉易道。聖人之大旨明矣。天下
之能事畢矣。仲尼既沒。文不在茲乎。易曰。黃裳元吉。文在
中也。請諡曰文中子。絲麻設位。哀以送之。禮畢。悉以文中
子之書還於王氏。蓋禮論二十五篇。列為十卷。樂論二十
篇。列為十卷。續書一百五十篇。列為二十五卷。續詩三百
六十篇。列為十卷。元經五十篇。列為十五卷。贊易七十篇。
列為十卷。並未及行於時。遭代喪亂。盜賊奔突。先夫人用
藏其書於竹笥。扶老攜幼。東西南北。未嘗離身焉。大唐武
德四年。天下大定。先夫人得返於故居。復以書授於其弟
凝。文中子二子。長曰福郊。少曰福畤。
高馮
馮字季輔。以字行。渤海[:#AS-945B:⿱艹修]人。隋末殺賊報讎。率衆歸高祖。
授陟州總管府戶曹參軍。貞觀末累遷中書令兼檢校吏
部尚書。賜爵[:#AS-945B:⿱艹修]縣公。永徽二年授光祿大夫行侍中兼太
子少保。卒年五十八。贈開府儀同三司荊州都督。諡曰憲。
上太宗封事
陛下平定九州。富有四海。德超邃古。道高前烈。時巳平矣。
功巳成矣。然而刑典未措者何哉。良由謀猷之臣。不宏易
之政。臺閣之吏。昧於經遠之道。執憲者以深刻為奉公。
當官者以侵下為益國。未有坦平恕之懷。副聖明之旨。至
如設官分職。各有司存。尚書八座。責成斯在。王者司契。義
屬於茲。伏願隨方訓誘。使各揚其職。仍須擢溫厚之人。升
清潔之吏。敦樸素。革澆浮。先之以敬讓。示之以好惡。使家
識孝慈。人知廉恥。醜言過行。見嗤於鄉閭。忘義私昵。取擯
於親族。杜其利欲之心。載以清淨之化。自然家肥國富。氣
和物阜。禮節於是競興。禍亂何由而作。竊見聖躬。每存節
儉。而凡諸營繕。工徒未息。正丁正匠。不供驅使。和雇和市。
非無勞費。人主所欲。何事不成。猶願愛其財而勿殫。惜其
力而勿竭。今畿內數州。實為邦本。地狹人稠。耕植不博。菽
粟雖賤。儲蓄未多。特宜優矜。令得休息。強本弱枝。自古常
事。關河之外。徭役全少。帝京三輔。差科非一。江南河北。彌
復優聞。須為差等。均其勞逸。今公主之室。封邑足以給資
用。勳貴之家。俸祿足以供器服。乃戚戚於儉約。汲汲於華
侈。放息出舉。追求什一。公侯尚且求利。黎庶豈覺其非。錐
刀必競。實由於此。有黷朝風。謂宜懲革。仕以應務代耕。外
官卑品。猶未得祿。既離鄉家。理必貧匱。但妻子之戀。賢達
猶累其懷。飢寒之切。夷惠罕全其行。為政之道。期於易從。
若不恤其匱乏。唯欲責其清勤。凡在末品。中庸者多。止恐
巡察歲去。輶軒繼軌。不能肅其侵漁。何以求其政術。今戶
口漸殷。倉廩巳實。斟量給祿。使得養親。然後督以嚴科。責
其報效。則庶官畢力。物議斯允。竊見密王元曉等俱是懿
親。陛下友愛之懷。義高古昔。分以車服。委以藩維。須依禮
儀。以副瞻望。比見帝子拜諸叔。諸叔亦答拜。王爵既同。家
人有禮。豈合如此顛倒昭穆。伏願一垂訓誡。永循彝則。
