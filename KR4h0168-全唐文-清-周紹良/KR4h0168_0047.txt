欽定全唐文卷四十七
代宗(二)
答宰臣等賀雙鵲補乾陵觀殿隙缺手詔
聖祖仙都。高宗園寢。希夷清淨之所。肅穆哀敬之地。二鵲
翔集。以月繫時。常銜塈茨。用補缺壞。顧政禮之多闕。而先
靈之幽助。祗奉貺祐。感切良深。卿等道備梓材。任當構廈。
覩茲符應。庶洽康寧。實賴嘉謨。弼予不逮。所請編諸史冊
者依。
追諡齊王為承天皇帝詔
故齊王倓。承天祚之慶。保鴻名之光。降志尊賢。高才好學。
藝文博洽。智略宏通。斷必知來。謀皆先事。識無不達。理至
逾精。乃者寇盜橫流。鑾輿南幸。先聖以宸扆之戀。將侍君
親。惟王以宗廟之重。誓寧家國。克協朕志。載符天時。立辨
羣議之非。同獻五原之計。中興之盛。實藉奇功。景命不融。
早從厚穸。天倫之愛。震惕良深。流涕追封。胙於東海。頃加
表飾。未極哀榮。夫以參舊邦再造之勤。成天下一家之業。
而存未峻其等。歿未尊其稱。非所以旌徽烈明至公也。朕
以眇身。纉膺大寶。不及讓王之禮。莫申太弟之嗣。所懷靡
殫。邈想逾切。非常之命。寵錫攸宜。敬用追諡曰承天皇帝。
與興信公主第十四女張氏冥婚。諡曰恭順皇后。有司準
式。擇日冊命。改葬於順陵。仍祔於奉天皇帝廟。同殿異室
焉。
給復京兆府詔
夏后氏五十而貢。殷人七十而助。周人百畝而徹。其稅皆
什一也。故謂之天下中正。而頌聲作矣。乃者因三代之制。
定其稅典。務於行古。庶以便人。屬以外攘四夷。歲會戎事。
軍國用度。公儲匱乏。役費薦至。近於倍征。而吏或奉法不
謹。失我字人之意。孤惸者資有厚斂。豪富者貸以輕徭。動
而生奸。浸而流弊。稅之什一。其實大半。致有去父母之邦。
供庸保之役。流離逋蕩。靡室可依。阽於死亡。而莫之省。每
一念至。良深憫惻。頃以釐改。從其便安。置沃塉之差。寬賦
斂之重。今邦畿之內。宿麥非稔。去秋墾田。又減常歲。昨者
徵稅。其數頗多。朕以萬姓不安。三農將廢。憂勤鬱切。中夜
以興。思以康濟。庶臻其道。每欲悉免量入。將惠其困。而未
解兵嚴。猶資日費。用蠲常數。以卹疲人。其京兆府於今年
所率夏麥。宜於七萬石內五萬石放。不徵二萬石。容至晚
田就後。以雜色斛斗續納。仍委京兆府尹崔昭差少尹李
椅于頎等。分縣巡撫。必躬必親。宣示朝章。令悉朕意。
答張獻誠讓官手詔
獻誠早分戎閫。屢建茂勳。出靜漢川。入司版籍。傷和致疹。
寢疾經時。深執謙沖。屢陳章表。願辭右職。冀及痊平。嘉茲
懇誠。曲遂勤請。佇聞痊復。當有襃昇。所請者依。
賜李岵自盡詔
恃衆專殺。謂之亂常。合族併命。謂之不道。按以春秋。重其
責帥。況自悖人理。實生厲階。合從棄市之論。尚就議親之
典。夷州流人前潁州刺史李岵。幸以宗屬。列於藩任。政之
不修。亂是用長。輕侮法令。動搖軍州。御史姚奭。巡至所部。
其弟參。於佐理諸將。素有猜嫌。欲加之罪。不可無狀。遂言
使者之來。事在不測。俾其完聚甲兵。變更將守。潛䟽其意。
以搆禍萌。而岵親自點竄。詐云奭之遣墮。以此疑衆。因而
合謀。兄弟同誅。宗黨咸淪胥而斃。又陷數家。勒兵抗威。以
拒所統。人不堪命。一方騷然。頃發近臣。審令按理。醜圖既
露。姦狀甚明。薄示戒懲。巳從流斥。詢於羣議。頗屈常典。朕
思以道德在宥天下。庶使一代之人。登於仁壽之域。風俗
猶薄。政教不明。致令長吏。專此威暴。無罪無辜。橫分身首。
冤氣慘結。有傷元和。惕然增懷。良亦自咎。期於止殺。不可
措刑。寬其斧鑕之誅。降從盤水之禮。宜賜自盡。雖恩不掩
義。道在無私。而禮有緣情。誠亦多愧。王者之法。敢忘至公。
凡百卿士。宜知朕意。
罷張增叔孫勝詔
蓋議讞之道。期於無刑。有明罰以校其犯者。有立訓以導
其迷者。有捨過以舉其才者。有諭旨以愧其心者。在於聽
理。必參而用之。朝奉郎守京兆府奉先縣令賜緋魚袋張
增。忝為奉法之吏。不具獄論。而自專威命。雖義形嫉惡。而
情近深文。鄜坊都防禦使衙前將右驍衞大將軍員外置
同正員賜紫金魚袋叔孫勝。不率戒訓。自抵彝章。恣其奮
猛。以至凌犯。豈非惠姦縱暴者歟。凡人之情。各於其黨。皆
不能屈心引義。同合至公。過用此生。刑用此作。詢於卿士。
咸引正議。朕以增之宰邑。頗有政能。惠於疲人。可謂良吏。
勝亦久服戎事。備經戰守。艱虞巳來。累有勳績。並寬以常
憲。惜其所長。俾從罷黜。用佇來效。宜各解見任。其叔孫勝
仍付抱玉軍前驅使。
裁減丞尉詔
夫計人而置官。度事而賦任。因時立制。損益在焉。吏足以
理人。人足以奉吏。則官稱其祿。祿當其秩。然後上下相樂。
公私不匱。昔漢光武時及魏太和中。並減吏員。兼省鄉邑。
致理之道。此其一隅。今連歲治戎。天下凋瘵。京師近甸。煩
苦尤重。比屋流散。念之惻然。人寡吏多。困於供費。欲其蘇
息。不可得也。設令廉恥守分。以奉科條。猶有祿廩之煩。役
使之弊。而況貪猾縱欲。而動踰典章。作威以虐下。厚斂以
潤己者乎。古者縣置大夫一員。足以為治。奚必貳佐分掌。
而後治耶。且京畿戶口。減耗大半。職員如舊。何以堪之。豈
可以重困之人。供不給之費。使人不倦。其在變通。制事之
宜。式從省便。其京兆府長安萬年宜各減丞一員尉兩員。
餘縣各減丞尉一員。餘委吏部條件處分。
答裴冕等表賀佛見光相手詔
朕嗣守鴻業。恭臨寶位。夕惕若厲。蹈乎春冰。啟三乘之真
如。為萬姓以作福。大雄感應。示現毫光。茂對禎祥。多慚薄
德。卿等百辟。勤修庶政。休徵薦集。慶慰當深。所請編之史
冊宣示中外者依。
減來年夏稅詔
比屬秋霖。頗傷苗稼。百姓種麥。其數非多。如聞村閭不免
流散。其大歷五年夏麥所稅。特宜與減常年稅。
答杜鴻漸辭官手詔
卿公輔朕躬。協全大化。頃緣軍國務總。陽和致乖。涉於旬
時。藥弗瞑眩。屢薦章表。固求歸閒。謙沖再三。辭志懇苦。冀
遂全攝。重違厥誠。康復之日。且有後命。
令州府觀察等表薦賢才詔
內外文武官。及前資官六品巳下。並草澤中有碩德專門。
茂才異等。知謀經武。諷諫主文者。仰所在州府觀察牧宰。
精求表薦。如所繇搜揚未盡。遺逸林閭者。即宜詣闕自舉。
親當策試。量能擢用。
禁斷織造淫巧詔
王制命市納價。以觀民之好惡。布帛精粗不中數。廣狹不
中量。不鬻於市。漢詔亦云。纂組文繡。害女工也。朕思以恭
儉克己。惇樸化人。每尚素元之服。庶齊金土之價。而風俗
不一。踰侈相高。浸弊於時。其來自久。耗縑繒之本。資錦綺
之奢。異彩奇文。恣其誇競。今師旅未戢。黎元不康。豈使淫
巧之工。更虧常制。在外所織造大張錦硬軟瑞錦透背及
大[:#AS-FEEB:●]
[:#AS-FBED:●]閒錦竭鑿六破巳上錦獨窠文紗四尺幅及獨窠吳綾
獨窠司馬綾等。並宜禁斷。其常行高麗白錦雜色錦及常
行小文字綾錦等。任依舊例造。其綾錦花文所織蟠龍對
鳳麒麟獅子天馬辟邪孔雀仙鶴芝草萬字雙勝及諸織
造差樣文字等。亦宜禁斷。兩都委御史臺。諸州府委本道
節度觀察使。切加覺察。如違犯。具狀奏聞。
答宰臣等賀文單國進象手詔
文單遠國。自古未賓。能瞻八律之風。來申重譯之貢。君臣
入覲。嬪御偕朝。越海踰山。輸琛獻象。顧慚薄德。有邁前王。
此皆宗社效靈。上元幽贊。卿等寅亮台鼎。燮和神人。翼致
感通。無遠不屆。永言輔弼。慶賀良深。所請付史官者依。
授文單國副王婆彌開府儀同三司詔
周有越裳重譯。漢有槃木獻詩。遠方來儀。從古所記。文單
國副王婆彌。慕我中朝之化。方通南極之風。義在撫柔。禮
當加等。可開府儀同三司試殿中監。
允李抱玉讓官優詔
卿位重台衡。勳崇師律。爰加倚任。兼總漢中。庶展謀猷。遠
寧郡邑。而卿情殷退讓。辭統巴岷。志戀闕庭。兼鎮河隴。高
謝玉宇。務更分憂。言念至忠。益堅大節。永懷誠願。深用慨
然。覽卿表章。曲遂來請。
追贈不空和尚詔
大道之行。同合於異相。王者至理。總歸於正法。方化成之
齊致。何儒釋之殊途。故前代帝王。罔不崇信。法教宏闡。與
時偕行。特進試鴻臚卿大興善寺三藏沙門大廣智不空。
我之宗師。人之舟楫。超詣三學。坐離於見聞。修持萬行。常
示於化滅。執律捨縛。護戒為儀。繼明善教之志。來受人王
之請。朕在先朝。早聞道要。及當付囑。常所歸依。每每執經
內殿。開法前席。凭几同膠序之禮。順風比崆峒之問。而妙
音圓演。密行內持。待扣如流。自涯皆悟。滌除昏妄。調伏魔
冤。天人洗心於度門。龍鬼受職於神印。固以氣消災厲。福
致吉祥。實惟宏我之多。寧止利吾之美。當有命秩。用伸優
禮。而得師為盛。味道滋深。思復強名。載明前志。夫妙界有
莊嚴之士。內品有果地之儀。本乎尚德。敬順時典。可開府
儀同三司。仍封肅國公。贈司空。諡曰大辯正廣智不空三
藏和尚。
禁苑一發連二兔答宰臣等請付史官手詔
帝王之制。禮有三驅。弧矢之威。財成理道。朕方欲清靜流
化。無為軌俗。射御之藝。闕而不書。卿等援據禮經。博求良
典。舉聖祖岐陽之狩。徵漢皇郊廟之歌。再陳表章。頻志簡
冊。式遵彝訓。宜依所請。
停揚洪宣三州作坊詔
淮南數州。秋夏無雨。揚洪宣等三州作坊。往以軍興。是資
戎器。既屬時歲大歉。慮乎人不寧尸[:#AS-FBEC:●]占。徵夫役工。損費尤甚。
務從省約。以息疲人。亦宜並停。
委觀察使安輯流亡詔
如聞巴南道州。自頃年以來。其有結聚或攻陷城邑者。申
明朝旨。曉諭令歸。各許自新。一切不問。庶亦隨材敘用。俾
效誠勤。各復其居。勉從所務。展歲時伏臘之祀。洽宗黨鄰
里之懽。人之常情。當所思慕。必在長吏敦率。設法安存。勸
其農耕。恤其疾苦。如刺史縣令。有能政字人民。使流亡日
還。戶口歲益。宜委觀察使錄狀奏聞。當別加超獎。宣示士
庶。令知朕意。
命諸道入錢備和糶詔
四海之內。方協大寧。西戎無厭。獨阻王命。不可忘戰。尚勞
邊事。朕頃以兵革之後。軍國空耗。躬率節儉。務勤農桑。上
元儲休。仍歲大稔。益用多愧。不知其然。雖屬此人和。近於
家給。而邊穀未實。戎備猶虛。因其天時。思致豐積。將設平
糶。以之餽軍。然以中都所供。內府不足。粗充常入之數。豈
齊倍餘之收。其在方面藎臣。成茲大計。共佐公家之急。以
資塞下之儲。每道歲有防秋兵馬。其淮南四千人。浙西三
千人。魏博四千人。昭義二千人。成德三千人。山南東道三
千人。荊南二千人。湖南三千人。山南西道二千人。劒南西
川三千人。東川二千人。鄂岳一千五百人。宣歙三千人。福
建一千五百人。其嶺南江南浙東亦合準例。恐遠路往來
增費。各委本道節度觀察都團練等使。每年取當使諸色
雜錢。及迴易利酒贓贖錢等。每人計二十貫。每道據合配
防秋人數多少。都計錢數。市輕貨送納上都左藏庫。貯以
納充別勅和糶用。并不得剋當軍將士衣糧充數。仍以秋
收送畢。
答郭子儀論吐蕃書手詔
卿憂深慮遠。殊沃朕心。始終倚賴。未可執辭也。
分封諸王子詔
虞夏之制。諸子䟽封。漢魏以還。十連授律。是用錫珪班瑞。
磐石開疆。信通邑之紀綱。為中都之屏翰。然則旌鉞之寄。
推擇攸難。因親之任。各膺其命。第四子述第五子逾第六
子連第七子迥第八子遘第十三子造第十四子暹第十
五子運第十六子遇第十七子遹第十八子通第十九子
逵第二十子逸等。並敏茂純懿。稟於衷誠。溫良孝恭。形於
進退。動皆合義。居必有常。可以理衆靖人。撫封宣化。而總
列城之賦。繕分閫之謀。克勤公家。允輔王室。今則均茅社
之寵。盛槐庭之儀。授鉞登車。副茲朝典。維城之固。爾其懋
哉。述可封睦王。充嶺南節度支度營田五府經略觀察處
置等大使。逾可封郴王。充渭北鄜坊等州節度大使。連可
封恩王。韓王迥可汴宋等州節度觀察處置等大使。遘可
封鄜王。造可封忻王。充昭義軍節度觀察處置等大使。暹
可封韶王。運可封嘉王。遇可封端王。遹可封循王。通可封
恭王。逵可封原王。逸可封雅王。仍並可開府儀同三司。
貶田承嗣永州刺史詔
自古屈法申恩。與之更始者。為君之道也。務善改過。期於
自新者。為臣之節也。其或棄瑕含垢。宏貸之澤巳深。而挾
偽藏奸。干紀之情轉露。則亦中外同棄。刑憲不容。西漢伏
信越之誅。東京齊萌寵之罰。此皆前王典式也。魏博節度
支度營田觀察處置等使開府儀同三司太尉檢校尚書
左僕射同中書門下平章事兼魏州大都督長史上柱國
鴈門郡王田承嗣。出自行閒。策名邊戍。早參戎秩。效用無
庸。嘗輔凶渠。驅馳有素。洎再平河朔。歸命轅門。朝廷俯念
遺黎。久罹兵革。自祿山肇禍。瀛博流離。思明繼釁。趙魏堙
厄。枌榆井邑。靡獲安居。骨肉室家。不能相保。念其彫瘵。思
用撫寧。以其先布款誠。寄之為理。所以委授旄鉞之任。假
以方面之榮。期爾知恩。庶能自效。崇資茂賞。首冠朝倫。列
異姓之苴茅。登上公之禮命。子弟童稚。皆聯臺閣之華。妻
妾僕媵。並授國邑之號。人臣之寵。舉集其門。將相之權。兼
領其職。夫宰相者。所以匡輔王室。休庇生靈。獻可替否。救
灾恤患。而乃據國家之封壤。仗國家之兵戈。虐國家之黎
人。調國家之征賦。掩其資實。憑竊威靈。內包凶邪。外示歸
順。陷誤良善。賊害平人。騁其樂禍之心。俾叶同惡之體。且
相衞之略。所管素殊。而逼脅軍人。使之翻潰。因其驚擾。便
進軍師。事跡暴彰。奸邪可見。不然者。豈志清之亂。曾未崇
朝。子期光朝。會於明日。足知先有成約。指期而來。是為蔑
棄典刑。擅興戈甲。既云相州騷擾。隣境救災。旋即更并磁
州。重行威虐。此實自相矛盾。不究始終。三州既空。遠邇驚
陷。更移兵馬。又赴洺州。實為暴殄不仁。窮極殘忍。又薛雄
乃衞州刺史。固守本藩。忿其不附。橫加淩虐。門盡屠戮。無
復噍類。酷烈無狀。人神所冤。又四州之地。皆列屯營。長史
屬官。擅請補署。精甲利器。良馬勁兵。全軍之資裝。農藏之
積實。盡收魏府。迥無孑遺。更復收管將士。(闕)其本部。劫質
妻子。給我資糧。觀其所為。蓋在無赦。且藏庾者。平人之膏
血。恣行貪竊。甲兵者。干城之腹心。輒為舉動。欲行討問。正
厥刑書。猶示含容。冀其遷善。俾予東夏之人。終免無辜之
酷。抑於典憲。務使慰安。遂遣知古。遠奉詔書。喻以深旨。乃
命承昭。副茲麾鉞。撫彼舊封。而承昭又遣親將劉渾。先傳
詔命。承嗣逡巡磁相。仍劫知古偕行。先令姪悅。潛扇軍吏。
至使引刀自割。抑令騰口相稽。當衆諠囂。請歸承嗣。論其
奸狀。足以為憑。此而可容。何者為罪。今尚全其首領。更授
藩條。貸以朝章。用遵時令。其承嗣宜貶授永州刺史。兼許
十歲以下一男一女隨身。便路赴任。委河東節度使兼御
史大夫薛兼訓練馬步一萬五千人。即赴邢州。取承昭
處分。逐便招撫應變權宜。成德軍節度使檢校左僕射寶
臣精選驍雄馬步三萬二千人。屯集深冀貝州等路進取。
幽州節度使留後兼御史大夫朱滔舉馬步軍二萬五千
人。進逼滄瀛。權宜招討。淄青等節度使檢校左僕射正己
率所管馬步三萬人。北臨德博。淮西節度使檢校右僕射
忠臣永平軍節度使兼御史大夫李勉汴宋節度使留後
兼御史大夫中丞田神玉並河陽澤潞等道兵馬共六萬
五千人。直據淇園。皆擐甲整戈。犄角相應。如承嗣不時就
職。尚在執迷。則所在進師。按於軍法。今數郡之地。迫受其
兵。深哀士人。重遭剽掠。丁壯離於農畝。女工廢於蠶桑。胡
寧忍之。蓋非獲巳。緬思塗炭。過在朕躬。其昭義軍管內五
州。宜給復二年。仍委承昭撫慰。務使蘇息。且聖人之教。必
也勝殘。王者之師。存於止殺。其魏博磁相等將士。並懷忠
義。皆被脅從。但恐玉石俱焚。當宜各思自拔。除其首惡。咸
與維新。事定之時。罪止元凶一身。並其姪悅。其餘官吏將
士。爰及弟姪等。能自歸順者。皆無所問。如有擒執渠魁。下
其城邑。便以承嗣在身官爵。資財田宅。一切迴賜。自餘立
功者。節級酬賞。夫軍行除害。本以安人。將吏所經。薪芻必
禁。秋毫之犯。律有常刑。凡在師人。各宜深誡。於戲。天地之
大德。時或降霜。皇王之至仁。亦聞用鉞。顧維寡薄之理。昧
於授任之明。以至興戎。多慚黎庶。布告天下。令知朕懷。
許田承嗣自新詔
臣子之義。違而必懲。春秋之辭。服而先捨。故武威以制其
不恪。文德以懷其自新。田承嗣悞惑姦邪。輒干紀律。朝有
彝憲。當奉典刑。猶示含容。薄令降黜。冀其遷悔。全彼平人。
不赴所貶之官。再任造端之將。遲迴師旅。綿引旬時。朕猶
憫脅從。悞茲併命。其人何罪。顧悼增懷。深思改過之期。以
救無辜之禍。而承嗣果能剋責。頻獻誠辭。泥首束身。請歸
庭闕。輸心瀝懇。備在封章。而正己地邇蕃陲。具昭誠款。遂
屢有陳奏。達其深衷。故宜宥以悔非之誠。全其改往之志。
翻然效順。頗用嘉之。即宜與子姪家口等。同赴上都。當待
以殊恩。永守終吉。豈不美歟。其魏博所管官吏將士僧道
耆壽百姓等。初因迫脅。曾受驅馳。或久抗官軍。辭不獲巳。
或徵科郡邑。出入門庭。皆懼於不全。蓋素非元惡。既往之
咎。並與維新。一無所問。或先在昭義軍管內諸州者。並宜
却還本貫。各安舊業。其昭義所管官吏將士截耳軍健身
及家口。先在魏博等州。妄有驅迫。各被質留。原其初心。本
非巨惡。既因詿誤。先合蠲除。仰即歸本州。亦一切莫問。各
守所務。無相奪倫。王典無私。信存賞罰。脅從罔理。前聖嘉
謨。歸命者必全。知過者必宥。今既納承嗣之懇請。亦巳虛
懷。捨脅從之前非。悉命原免。如其譎詭時日。猶事逗留。國
有常刑。法難屢屈。過期不至。獲罪如初。其諸道兵馬。即宜
同力協心。大軍剋期。不可追悔。轉禍為福。惟在此時。至於
再三。非不深切。想及官吏將士巳下。奉而行之。知朕懷也。
復田承嗣官爵詔
昔在虞舜。舞干羽于兩階而苗人服。洎漢高帝遣陸賈宣
赦南越。光武亦下璽書招附竇融。然則太上以德撫人。其
次因時制宜。其或有阻兵梗化。未從紀律。將畏刑以紓禍。
俟文誥而斯懷。則明恕之道。宥過為大。其來久矣。永州刺
史前魏博等七州節度觀察處置管內支度營田等使開
府儀同三司太尉檢校尚書左僕射同中書門下平章事
兼魏州大都督府長史上柱國鴈門郡王食實封一千戶
田承嗣。頃因封壤之外。或收郡邑。是以下尺一之詔。徵縣
道之師。貶刺零陵。式彰典憲。而國家十連將帥。千里旌旗。
車騎繈屬於山河。樓船鏁結於淮海。而承嗣轅門宿將。方
面舊臣。授鉞持衡。素經委遇。乃繕甲修備。越河應敵。然未
離魏郡。嬰壘自固。頻遣章奏。申聞款誠。懇祈革心。永用遷
善。又聞聚族興歎。常思更新。廢食遺寢。沈憂成疾。夫為君
上者。承天子人。兼宥廣覆。一夫不獲。則曰時予之辜。今河
南河北之人。皆朕之人也。豈不可念。隱恤求逞其心。令其
父兄乘城。子弟攻取。矢石之下。骨肉相殘。邑里之閒。敵讎
交斃。而又兵連禍結。廩餼取資。暴賦急征。井閭殫竭。男釋
耒耜。女廢蠶桑。流離凍餒。擠於溝壑。而欲勞師黷武。必舉
彝章。終夕惟慮。誠所未忍。且使蒼生罹此塗炭。皆繇朕司
牧無方。非朕不德。誰之過也。今將損膳撤懸。內省歸咎。以
寬承嗣。宜並復承嗣本官爵。仍委在彼勾當軍州事。不須
入朝。弟庭琳及子姪等。凡所連坐貶降者。一切釋放。並還
本官。仍各依舊職掌驅使。其魏博相衞等管內諸州各判
官兵馬使以下。及州縣將吏百姓。及汴宋過河將袁奉珪
祝舜并將士等。並從原宥。一無所問。於戲。以欲從人。必求
諸道。澤渚時禁。仁有被於泉流。麛卵不傷。德可懷於鳥獸。
今則偃戈。務全兆庶。以茲明誠。上答天睠。公卿百辟。悉朕
意焉。
復田悅等官爵詔
播州帶水縣百姓田悅等。王者之於典刑也。舉違是放。聞
義則歸。雖審而有常。亦宥而不過。況本於黜免。各從親累。
今與之更始。宜復官常。當思遷善之規。載勤事上之命。田
悅可依舊魏博節度中軍兵馬使銀青光祿大夫檢校右
散騎常侍兼魏州大都督府左司馬御史中丞。潮州程鄉
縣尉田綰可依舊檢校尚書駕部郎中兼御史中丞。柳州
義章縣尉田緒可依舊試京兆府參軍。萬州南浦縣尉田
淪可依舊試大理評事。
條件內外遺闕詔
自頃軍嚴未解。政或隨時。多逐權宜。未歸理本。宜委中書
門下郎與諸司長官。各舉所司內外遺闕。商量釐革處置。
作條件聞奏。俾昭宣軌度。永備彝倫。便俗安人。典章式敘。
宣示中外。咸使知聞。
授南霽雲子承嗣歙州別駕詔
往者大盜亂華。梁宋偏罹其害。危城絕援。析骸累月。南霽
雲貞心壯節。淩邁臧洪。殞命敵場。凜然生氣。宜以其子為
歙州別駕。
求言詔
昔予太祖太宗之御天下也。功格二儀。不私於己。化覃萬
宇。猶問於人。外與公卿大夫討論政典。內與鴻生碩老演
暢儒風。日旰忘勞。時稱至理。猶復旁求諫諍。俯察謳謠。廣
延不諱之書。載建登聞之鼓。於時中朝無闕政。四海無疲
人。歷代是遵。列聖相軌。朕承天序。祗奉睿圖。戰戰兢兢。日
慎一日。於茲十六年矣。何嘗不勵精理道。欲得忠賢。虛己
清心。日有所待。直詞讜議。時或罕聞。五諫七臣。人其安在。
眷懷於此。耿歎良深。頃以任非其人。凡事壅蔽。今則巳懲
厥罪。正乃惟心。式佇嘉猷。庶裨不德。自今巳後。諫官所獻
封事。不限早晚。任進狀來。所繇門司。不得輒有停滯。如須
側門論事。亦任隨狀面奏。即便令引對。如有除拜不稱於
職。詔令不便於時。法禁乖宜。刑賞未當。征求無節。冤濫在
人。並宜極論得失。無所迴避。以稱朕意。其常朝官六品巳
上。亦宜準此。其擊登聞鼓者。金吾將軍收狀為進。不得輒
有損傷。亦不須令人遮擁禁止。其理匭使但任投匭人投
表狀於匭中依常進。不須勒留副本。並接時妄有盤問。方
便止遏。欲使萬邦之事。無隔於九重。獻替之謨。不遺於聽
覽。又自頃軍嚴未解。政或隨時。多逐權宜。未歸理本。宜委
中書門下即與諸司長官。各舉所司遺闕。商量釐革處置。
作條件聞奏。俾昭宣軌度。永備彝倫。便俗安人。典章式敘。
宣示中外。咸使知聞。
贈楊綰司徒詔
王者之於大臣也。存則寄其腹心。均於支體。參於軍國之
重。敘以陰陽之和。亡則誄其事功。加之命數。告於宗廟之
祭。禭以紱冕之章。則九原可歸。百辟知勸。故朝議大夫守
中書侍郎同中書門下平章事集賢殿崇文館大學士修
國史上柱國賜紫金魚袋楊綰。性含元和。身齊律度。道光
雅俗。器重宗彝。寬柔敬恭。協於九德。文行忠信。宏於四教。
內無耳目之役。以孝悌傳於家。外無車服之容。以真實形
於代。西掖專宥密之地。南宮領選舉之源。以儒術首於國
庠。以禮度掌於郊廟。廉其質。奉職同休。頃以任非其才。
毒流於政。爰登清靜之輔。庶諧至理之期。道化既穆於朝
班。儉德巳行於海內。雖賢人之業。著於可久。而夫子之命。
末如之何。方有憑依。遽此淪謝。屏予之嘆。震悼良深。所懷
莫從。長想何及。況歷官有素絲之節。庀家無尺帛之餘。故
飾以華衮。增其法賻。備膺典策。載賁朝經。可贈司徒。
賜楊綰諡詔
襃德勸善。春秋之舊章。考行易名。禮經之通典。垂範作則。
存乎格言。朝議大夫中書侍郎同中書門下平章事集賢
殿崇文館大學士修國史上柱國賜紫金魚袋贈司徒楊
綰。履道居貞。含和毓德。行為人紀。文合典謩。清而晦名。無
自伐之善。約以師儉。有不矜之謙。方冊直書。秩宗相禮。辭
稱良史。學茂醇儒。委在樞衡。掌茲密命。彌契沃心之道。累
陳造膝之誠。將以布天下五行之和。同君臣一德之運。遽
軫藏舟之嘆。未展濟川之才。素業久而彌彰。清風歿而可
尚。自古飾終之義。皆錫以美名。諡法曰。忠信愛人曰文。平
易不懈曰。宜諡曰文。
追贈張自勉實封詔
頃者逆豎靈耀。阻兵大梁。淮西都虞試太常卿贈揚州
大都督張自勉。往觀釁焉。奉議正詞。無所屈撓。賊臣肆忿。
斃於鈇鑕。朕用憫焉。雖錫命之恩。巳旌窀穸。而賞延之典。
爰及子孫。可追贈實封五十戶。
給復巴蓬等州詔
朕以黎元者君之肢體。傷之則慘怛。賦稅者國之衣食。均
之則贍濟。然特圖其本。先假貧人之獲。安所謂富國。所以
底慎財用。蠲省征徭。期致理於太寧。庶自邇而及遠。如聞
巴南諸州。自頃年以來。西有蕃夷之寇。南有羌戎之聚。歲
會戎事。城出革車。子弟困於征徭。父兄疲於餽餉。賦益煩
重。人轉流亡。荒田既多。頻歲仍儉。戶口凋耗。居民蕭然。去
桑梓之重遷。保山林以自活。念性命於俄頃。或逡巡於敓
攘。傳不云乎。窮斯濫矣。顧其閭井。夫豈不懷。哀哉矜人。蓋
非獲巳。朕之不德。自咎良深。其巴蓬渠集璧充通開等州。
宜放二年租庸。及諸色徵科。亦宜蠲免。仍委本道觀察使
及刺史縣令。切加招撫。
襃穆贊詔
令子申父之冤。憲臣奉君之命。楚劒不衝於牛斗。秦臺自
洗於塵埃。
