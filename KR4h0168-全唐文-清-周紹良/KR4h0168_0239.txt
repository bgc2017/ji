欽定全唐文卷二百三十九
武三思
三思。士彠孫。以后族累轉右衞將軍。武后臨朝。進夏官尚
書。封梁王。證聖元年同鳳閣鸞臺三品。神龍初進拜司空
同中書門下三品。固辭。隨例降封靜德郡王。尋拜左散騎
常侍。桓彥範等既誅二張。薛季昶劉幽求勸并誅三思。不
從。翌日。三思因韋后潜入宮中。反易國政。彥範等皆斥去。
悉復武后法。忌節愍太子。謀廢之。太子懼。發羽林兵圍其
第殺之。既死。中宗為舉哀。贈太尉。復封梁王。諡曰宣。睿宗
立。斵棺暴尸。夷其墓。
賀老人星見表
臣守節等文武官九品以上四千八百四十一人上言。臣
聞惟德動天。必有非常之應。惟神感貺。允屬會昌之期。天
鑒孔明降休徵者所以宣天意。神聰無昧。效嘉祉者所以
贊神功故黃鳥白麟。載稱姬漢之日。元圭黑玉。式昭禹湯
之代伏惟天冊金輪聖神皇帝陛下潤色丕業。光赫寶祚。
執大象而御風雲。鼓洪鑪而運寒燠。浹洽四海。輝華六幽。
希代符來超今邁昔。浪委波屬。故合沓而無窮。日臻月見。
尚殷勤而未巳。伏見太史奏稱。八月十九日夜有老人星
見。臣等謹按黃帝占云。老人星一名壽星。色黃明。見則人
主壽昌。又按孫氏瑞應圖云。王者承天。則老人星臨其國。
又春秋分懸象文曜鏡云。王者安靜。則老人星見。當以秋
分之。懸象著符于上。人事發明于下。壽昌者。知億載之有
歸。安靜者。示萬邦之必附。澄霞助月。非唯石氏之占。散翼
垂芒。何獨斗樞之說。臣等謬參纓笏。叨目禎祥。慶抃之忱。
寔倍殊品。無任踴躍之至。
大周封祀壇碑(并序)
臣聞乾坤大象也。張三光而列五岳。帝皇大寶也。朝萬國
而禮百神。然則歷考河圖。傍稽洛讖。乘樞建極。(闕三十一
字)地羲農軒頊氏往。堯舜禹湯氏作。邦畿則千八百國。封
禪則七十二君。唯臨日觀之岫。纔越天齊之嶺。(闕三十二
字)三花玉樹。遙分神女之臺。五方金芝。下秀仙人之窟。仰
通上帝之境。俯枕中樞之甸。風烟萬載。徵薦鰈而(闕三十
一字)昌之日可以召玉帛。可以勒銀繩。建顯號而施尊名。
飛英聲而騰茂實。其唯我大周乎。祖(闕三十字)興王之祕籙。運
鵬海而首出。躍龍泉而高視。卷舒元氣。分寶位於元宮。登
步大階。受珍圖
於黃屋。均兩曜而(闕三十字)天冊金輪聖神皇帝陛下徇齊作
后。聰明為辟。心懸萬月。從鴈塔而乘時。足馭千花。自龍宮
而應運。垂大(闕三十一字)位祥龜負字。懸符啟夏之徵。瑞馬呈
圖。豫送開虞之兆。豈獨天浮紫氣。知赤帝之將興。地映紅(
闕一字)表朱宣之(闕三十字)之因葉聚祥經。誰識去來之果。延妙
相於丹扆。降法身於紫極。湛然常樂。輪風銷八柱之天。寂
爾圜明。劍雨(闕三十字)踊懸石鏡於丹霄。聖水潛開。湛珠泉於
碧漢。澄漪寫月。非關竹箭之流。迥岫排雲。何止蓮花之(闕
一字)遐循(闕三十二字)至德掩於百代。宏猷超於萬葉。謳歌纂
籙。考符瑞於堯終。獄訟膺期。送休徵於舜禪。八窗四達之
制。五室九(闕三十字)宮非待子輿之議。懸寶思而不測。運靈襟
而獨遠。雕楹峻峙。若鼇柱之臨空。反宇中垂。似鵬雲之映(
闕三十二字)紺席於雞津。開紫壇於龜浦。蒼龍曉闢。鈎陳迥雙
闕之前。翠鳳晨張。玉輦下三川之上。山分虎據。指曰(闕三
十二字)之野。開玉帷而鈐士。命金壇而拜將。營分水月。烟消
彭蠡之濱。陳起山虹。霧廓洞庭之野。三監縱慝。七國(闕三
十一字)雲梯驅鴻裝而驂鳳駕。未若浪井常沸。雲漿鎮涌。流
珠䍐匹。練玉難儔。偶西聖而為尊。配東皇而保祚。(闕三十
一字)奏飛龍
遠叶高陽之代。鬼神無以祕其奧。造化所以同其節。鯤池
象浦。纔居侯甸之中。細柳蟠桃。未出王畿(闕三十字)庭而失所。
銅掌著於漢日。金莖營於魏代。空竭神仙之望。無階風化
之美。未有殊方送款。爭馳就日之心。(闕三十一字)岧嶢而上秀。
山光拂迥。疑覆鼎之黃雲。珠影浮空。似臨圭之白日。銅舟
鐵軔。淩幽駕險。石弩玉環。馳烟驛(闕三十一字)鹿銀麞年趨於
帝囿。龍編列壤。遙通落鴈之峯。象郡疏疆。遠控跕鳶之水。
時驚蛇豕之暴。或縱豺狼之虐。(闕三十字)甿俗皇威遠舉。取八
桂若摧枯。廟略冥通。殄三珠如拉朽。烟塵息而九區靜。文
軌同而萬方泰。至若(闕三十一字)至鸎啼草秀。鴈飛木落。丹花
翠柳。送宇宙之春光。玉露金風。漲山川之秋氣。披繡闥而(
闕一字)天步。敞雕軒而(闕三十一字)庾登而俗阜。高天降祚。先開
雨粟之禎。厚地鍾祥。更錫歸禾之瑞。艾韡知懼。草纓無犯。
鄭竹所以焚科。燕(闕三十一字)集黑玉來而殷業泰。龍飛白水。
赤伏至於劉亭。鳳集岐山。丹書下於姬戶。今皇圖纂于七
寶。天冊(闕一字)於(闕三十一字)頭燕頷。既巢於阿閣。牛尾狼題。方
馴於禁[:#AS-9A57:⿳竹⿲彳缶亍示]。山車澤馬。湊仙掖而駢闐。丹甑黃銀。擁神州而
駱驛。祥蓂(闕三十一字)曠時殊貺。咸不召而自來。絕代洪禎。
固無幽而不出。于是三靈聳聽。萬方翹首。㣥公陳禪草之
儀。天子(闕三十一字)者霧集。叫龍圍者雨驟。宸儀迥映。俄流黃
道之暉。仙渙遙垂。忽降丹穹之液。粵以天冊萬歲二年元(
闕三十一字)三界有昭蘇之樂。皇恩與和氣同泛。帝澤共祥雲
俱灑。車書正朔。極遠而窮幽。文物聲明。振天而動地。(闕三
十字)之樓法駕出銅駞之道。八神分衞。飛蒙茸而走陸梁。
萬騎齊驅。擁浮雲而騰轉電。虹霓作其旌旆。霜雪為其(闕
三十字)帷宮欱野。笙鏞交太一之壇。帳殿歕山。鐘鼓沸天中
之邑。聖皇乃端瑞珽。降雕輿。率百辟而虔肅。契(闕三十一
字)祥光下燭。金花孕彩。依輦道而分暉。玉醴浮甘。委行廚
而蓄潤。變溫景於黑陸。降仙禽於丹嶠。木呈連理之(闕三
十字)射牛之盛禮。鏤皇猷於翠䃭。騰帝徽於紫岳。烟雲動
色。標絕跡於千年。雷雨流恩。洽殊私於萬類。(闕三十一字)牋而
頌德。抽兔毫而瀝思。所冀皇猷永固。將九地而齊貞。帝祚
長隆。與三天而共遠。其詞曰。
洪罏開闢。大象初甄。四溟環地。八柱承天。江河濆薄。日月
迴旋。三徽遞往。五運更遷。(其一)文物既敘。皇王有作。(闕三十
字)奕三皇。俱陳玉帛。各起壇場。鳥魚符瑞。茅黍徵祥。寧臨
太室。
空陟神房。(其三)玉冊延祚。金輪馭極。壇躍(闕三十字)中千花聳塔。
七寶(闕一字)宮。傍周法界。上達虛空。長懸佛日。永息魔風。(其
五)峻極于天。鬱盤于地。漢蹕徒擁。虞巡莫(闕三十字)疊跡蒼龍。
希陪(闕一字)輦。願侍雲封。蒲輪欲馭。芝誥俄從。(其七)鳳歷祥年。
龜圖考日。法駕將備。乘輿廼出。却(闕三十一字)璋旌旗焰焰。宮
徵鏘鏘。天浮瑞日。地燭神光。(其九)古樹三花。仙巖萬歲。銀繩
是勒。金(闕三字)業(闕一字)九皇功超(下闕)
大周無上孝明高皇后碑銘(并序)
臣聞二儀合德。中黃承太紫之庭。兩曜齊明。玉兔儷金烏
之象。是以九霄高映。星躔乘婺女之精。十野旁羅。媯水叶
娥皇之德。亦有西陵美族。(闕二字)軒帝之官。南土嘉媒。入娉
夏王之幄。其後太任端一。即創文基。太姒勤勞。還開武運。
故知皇三事業。咸資坤載之功。帝五風謠。必藉陰靈之化。
無上孝明高皇后。宏農仙掌人。出自有周。蓋唐叔虞之後
也。原夫赤烏流火。丹雀銜書。初開夢梓之祥。旋茂翦桐之
葉。自唐郊徙邑。晉野裁封。即胙土而為家。啟禎符而得姓。
周則志為大將。承九伐之餘資。秦則款為上卿。居七城之
重任。豈直十人丹轂。金莩舄奕于都畿。四代白環。玉緒蟬
聯于海縣。子雲博識。吐鳳摛詞。伯起高材。銜鱣襲祉。誕聖
不墜。降靈相屬。神基與紫嶽爭高。仙派共黃河俱遠。所以
代隆鍾鼎。地積衣冠。五公則異代相傳。八子則殊年閒出。
詳諸國史。可略而言。曾祖諱定。後魏都督。歷新興太原二
郡太守并州刺史晉昌穆侯。宏材卓犖。峻局深沈。丹山有
像日之彩。綠地見遺風之步。褰帷按俗。風行馭竹之郊。露
冕臨人。化偃焚林之阜。豈直鄧攸罷郡。深歎雞鳴。劉寵辭
官。方憂犬吠。祖諱紹。後魏征西將軍金紫光祿大夫兼通
直散騎常侍驃騎大將軍。周開府儀同三司。封儻城郡公
鄜豳燕三州刺史。贈使持節大將軍成文扶鄧洮五州諸
軍事成州刺史。諡曰信。聲飛漸陸。響逸鳴皐。器重南金。材
橫東箭。謀深八陣。勇冠三軍。既隆投石之勳。果踐銜珠之
秩。加以金龜結紐。銅虎分符。轉扇揚風。停車待雨。童兒結
要。無欺一日之期。親友論刑。自得二天之詠。父鄭恭王諱
達。周內史中大夫。隋開府儀同三司黃門內史吏部刑部
二侍郎尚書左右丞趙鄯二州刺史工部吏部二尚書納
言營東都大監將作大匠武衞將軍左光祿大夫遂寧恭
公。贈吏部尚書。唐贈尚書左僕射。垂拱二年封鄭王。食邑
一萬戶。依舊諡曰恭。即司徒雍州牧觀德王之季弟也。量
包江海。氣逸烟霄。文即呂氏春秋。武則孫吳兵法。箕裘代
襲。鏘鏘萬石之君。禮樂基身。翼翼千金之子。鸞迴玉扎。鴈
落琱弓。激水張鱗。遙浮渤海。摶風理翰。直上扶搖。累踐崇
階。頻昇顯秩。腰鞬北闕。位總貔貅。曳履南宮。聲高鵷鷺。貂
冠入侍。氣應連珠。隼旆分班。榮參執玉。加以累仁鍾祉。積
德延祥。四履開封。寵及九泉之路。千乘(闕一字)禮。恩覃萬古
之前。棠棣相輝。鶺鴒交映。劉家兩驥。譽滿寰中。荀氏八龍。
名高海內。通門向術。冠蓋成陰。甲第當衢。歌鐘就列。伏惟
無上孝明高皇后資靈月魄。毓粹星宮。承茂祉于瑤筐。降
仙儀于金屋。聲馳丱歲。潜流夢日之詳。譽表笄年。暗積捫
天之貺。蘭襟散馥。蕙問揚翹。懿則重于邦家。柔儀冠于今
昔。忠圖孝範。援翠竹而淩霜。媛德嬪容。引青松而冒雪。禮
枝含秀。藻七誡于情田。行葉分芳。籠九師于性府。徽猷內
湛。韶姿外發。懸明鏡于積水之閒。振青飈于長松之下。貞
規漢遠。亮節秋高。翠縷紅纁。從來未理。龍梭鳳杼。本自多
輕。素鄙鞶繡之工。靜默尚韋編之道。明詩習禮。豈唯秋菊
之銘。閱史披圖。寧止春椒之頌。學標天縱。開道德之清
關。業契生知。入文章之妙境。曾于方寸。具寫千言。總遊霧
于毫端。窮偃波于筆杪。芝英雲氣。入魏帳而分輝。龍爪魚
形。映張池而散彩。嘗題一。密記貞心。置以緘縢。藏之屋壁。
云當使惡無聞于九族。善有布于四方。指此立身。期之必
遂。後因修宅。匠者得之。恭王見而嘆曰。此隆家之女矣。昔
者書堂欲壞。惟聞絲竹之音。劍匣將開。空覩蛟龍之氣。未
有仁心暗徹。睿德冥通。橫宇宙而無違。滿乾坤而自應。若
乃行該地義。孝極天經。親枕席而忘疲。晨昏而靡倦。及乎
風枝不靜。露蓼含哀。履厚地而無追。仰曾穹而莫報。思欲
託三乘之妙果。憑五演之元宗。永奉嚴親。長棲雅志。昔隋
季喪亂。海內沸騰。伏鼈垂天。風塵暗起。㣥龍戰野。旗鼓潜
張。白騎于是爭驅。青犢由之競擾。蚩尤則餐沙食石。項羽
則索鐵申鈎。赤眉探盆子之籌。黃巾聚天師之米。夫三才
合契。惟神膺大寶之名。六位乘時。惟聖運洪鑪之德。唐高
祖神堯皇帝材雄鵲起。業峻龍飛。用丹扆而寧人。將朱旗
而撥亂。天綱既紐。竟收龍鳳之圖。地角咸清。遂翦豺狼之
毒。無上孝明高皇帝觀時有作。應運而生。先知赤伏之言。
預識黃星之兆。功深坐樹。績茂披榛。負伊鼎而陳謀。
入張帷而建策。龍鈐獨運。當赤地之三千。獸節長驅。偶皇
天之百六。息崑山之巨燎。並藉中權。定滄海之橫流。咸資
上略。志同魚水。契若鹽梅。如魏武之得荀攸。似漢光之逢
鄧禹。雖英圖盛烈。昭鶴鼎于高門。而閫則嬪風。闕魚軒于
中饋。高祖神堯皇帝位膺元首。任切股肱。利涉大川。寄隆
舟檝。式崇勳舊。為結潘楊。酬功草昧之時。賞效雲雷之日。
高后以孝誠純至。雅操虛沖。拒縟禮于移天。誓開襟于初
地。六塵不染。孤標水上之花。四諦方披。獨晤星中之月。洎
乎鳳凰開繇。獨堅匪席之心。烏鵲成橋。果迫如綸之命。于
是使桂陽公主為婚主。禮娉所須。並令官給。既而三星叶
兆。百兩邀歡。與松蘿而比茂。諧琴瑟而流響。風閨少女。襲
蘭蕙而馳芬。月幌仙娥。韻珩璜而動步。光生綺殿。比桃李
而增鮮。影發春樓。視雲霞而掩色。八紘欽其雅躅。四海挹
其鴻徽。猶羽翼之宗鸞鳳。風雲之隨龍虎者矣。廟見斯畢。
即拜應國夫人。從班例也。于時帝圖肇建。王業初基。三戶
亡秦。覺風塵之始定。四門闢舜。識雷雨之將調。天無鬭日
之妖。地息崩山之禍。主上方勤庶政。屬想㣥黎。將貽共理
之憂。式廣求賢之務。無上孝明高皇帝以勳兼竹帛。義重
金蘭。備歷文武。昭昇內外。三踐八元之位。四臨九伯之途。
中臺飛署劍之榮。南服總班條之任。高后以業光圖史。道
洽壎篪。欲啟仁明。實資陰助。是以量如江海。令未發而風
移。化穆荊衡。澤將流而人悅。呼鷹臺下。尚隔去思。抵鵲巖
前。始歌來晚。俄而高祖晏駕。瞻脫屣而無留。太祖崩號。奉
遺弓而積慕。沈[:#AS-92F9:⿰帛⿱丿糸]遽軫。終無就日之期。痼疾遄淹。忽切乘
星之釁。高后哀深杞堞。誓切柏舟。悲一劍之先沈。怨雙桐
之半死。昔時寶鏡。愴對孤鸞。舊日瑤琴。悲聞獨[:#AS-FBD4:●]。銜冤負
痛。撫繐帳而增號。弔影傷魂。踐孀閨而凝慕。方祈淨業。敬
託良緣。憑慧炬于幽途。[:#AS-99D1:⿰舟羲]慈舟于覺海。于是心持寶偈。手
寫金言。字落貫花。詞分半月。龍藏豈及。象負難勝。將佛日
而長懸。共慈燈而不滅。及龍旌首次。蜃紼遵途。永惟憑附
之誠。願託邱榛之側。方冀鵷棲梓樹。近接埏庭。鶴舞松枝。
傍依隧路。特以聖上年居膝下。愛切掌中。理藉劬勞。方資
顧復。宣和諭善。屢積葭灰。日就月將。頻移柘火。至永徽六
年。聖上母儀萬國。正位六宮。將開鍊石之基。乃遂穨沙之
祉。大帝以西京命賞。平原之秩未宏。東漢崇恩。新野之封
猶褊。于是廣流元霈。大啟黃扉。稽石窌之遺塵。裂寶符之
氣昴。即以其年十一月。冊拜代國夫人。食湯沐邑一千戶。
品正第一。位在王公母妻之上。魚軒水鶩。颺輕影于龍池。
翬服霞明。下鮮文於鳳腋。榮由德被。位匪恩昇。驟應嘉名。
徒昭洪澤。以顯慶五年十月。轉拜榮國夫人。尋改封鄼國
夫人。自家疎槐里。門荷椒庭。累沐殊輝。頻膺茂典。南鄰夜
靜。奏鐘磬于高臺。北里晨通。列笙竽于廣榭。門有躡珠之
客。家豐饌玉之廚。恒處逸而思勞。每將昇而必降。綠墀青
瑣。特忿王根。火布金池。深非梁冀。謙撝之美。萬國仰而知
勤。端潔之風。九圍欽而取則。智周寰宇。識洞古今。思所以
匡國庇人。濟時揆物。嘉謨讜說。屢發于神襟。厚利豐功。頻
彰于帝念。奏便削藳。人莫能知。每以孔光祕言。合為臣之
道。山濤密啟。得事君之要。可久可大。置黔首于生成。惟幾
惟深。頓蒼元于覆載。至若緣情體物。屬事比辭。取之以義
方。先之以風化。清詞海富。縟藻雲繁。凡所著述。皆成典訓。
其動也方。其靜也直。其恩也若春雨之流津。其威也若秋
霜之應節。接上以禮。逮下以仁。君子感其德。小人懷其惠。
天機獨轉。靈臺迥燭。虛鑒與日月齊明。神理共陰陽比奧。
洋洋乎不可得而稱也。既而離宮霧闢。遙橫地乳之山。別
館星開。上戴天眉之宿。甘泉避暑。方陪萬乘之遊。景福追
涼。更扈六龍之駕。不謂災纏霧露。疢積膏肓。丹扆凝慈。召
名醫而接軫。紫霄流渥。下珍藥而相望。玉釜徒煎。竟乏長
生之術。金丹莫就。終無駐壽之期。咸亨元年八月二日。崩
于九成宮之山第。春秋九十有二。聖上以身齊霄極。禮闕
晨昏。戀隔九重。望長筵而下泣。心馳五起。瞻厚褥而銜悲。
大帝慮不勝哀。祕慈凶問。苴筵欲對。仍流不次之恩。葈服
將臨。更下非常之澤。仍改封衞國夫人。以諭聖上之憂懸
也。后疾將大漸。時落高舂。雅志無昏。神情不撓。影隨燈滅。
自此長辭。魂逐香銷。終無暫返。以為合葬非古。禮貴從宜。
將追罔極之慈。願在先塋之側。聖上奉遵遺旨。無忝徽音。
割同穴之芳規。就循陔之懿躅。即以其年庚午閏九月辛
丑朔廿一日辛酉。遷座于雍州咸陽縣之洪瀆原鄭恭王
舊塋之左。禮也。爾其郊原坱圠。林薄阡眠。秦地關河。迥接
寶雞之野。漢家墳壠。平依金狄之川。松檟森沈。何年烏住。
風烟蕭索。幾代人亡。于是凝恨九天。廢朝三日。空山露泣。
痛結飛行。曠野雲愁。悲纏草樹。乃下制贈魯國太夫人。諡
曰忠烈。仍令司刑太常伯盧承慶攝同文正卿充監護大
使。右肅機皇甫公義等為副。賜東園祕器。每事官供。務從
優厚。仍令西臺侍郎道國公戴至德持節弔祭。京官文武
九品以上。及諸親命婦。並赴宅弔哭。仍送至渭橋。葬事並
依王禮。給班劍四十人。羽葆鼓吹儀仗。送至墓所往還。官
為立碑。親紆御札。聖上因心轉切。錫類方宏。希申莫大之
懷。冀展飾終之請。烏墳欲列。思增茅土之儀。鶴隴將崇。願
廣山河之誓。遂得五雲飛彩。墜仙液于松塋。十日迴光。被
增輝于蒿里。乃下制贈太原郡王。餘並如故。所司備禮冊
命。大帝親御橫門。開軒悲哭。紫宸哀痛。黃屋淒涼。天地為
之寢光。烟雲由其輟色。聖上以幽明永隔。屺岵長辭。終無
再見之因。鎮結千秋之恨。奔曦已遠。薦霜堇而無年。逝水
難追。饋冰魚而未日。又以嚴規早墜。遠卜厝于鄉墳。慈蔭
重傾。近陪親于京隴。陵塋眇隔。長懸兩地之悲。關塞遙分。
每切百身之痛。遂命大使備法物。自昊陵迎魂歸于順陵
焉。遊冠遠降。墜舄遙遷。方移沛邑之魂。更啟橋山之域。白
雲朝起。乍伴龍輴。明月宵懸。時低蜃衞。文明元年。聖上臨
朝。其年九月。追尊先曰魏王。食邑一萬戶。寔封加滿五千
戶。改咸陽園寢曰順義陵。大名天啟。奧壤星分。古
樹捎雲。近對黑龍之水。荒墳映月。傍鄰丹鳳之城。徽號既
崇。園陵載廣。屬以圖書河洛。龜負鳳銜。窗闥方圓。雲攅霧
矯。合宮重屋。既布政而嚴禋。玉輦金輿。且巡河而拜洛。永
昌元年。追尊先曰忠孝太后。既而謳歌允集。獄訟知歸。天
垂革命之符。地涌受終之籙。元珪錫禹。還逢揖讓之年。黑
玉歸商。即啟休明之運。九莖仙草。依漢殿而抽芳。五色祥
雲。繞軒宮而布彩。下從人望。上應天心。乘寶位于通三。建
瑤圖于得一。黃琮蒼璧。祀地郊天。複廟重檐。宗文祖武。鴻
名肇創。光鳳閫于幽泉。茂禮將加。飾鸞闈于長夜。天授元
年。追尊曰孝明高皇后。陵曰順陵。復以祥分貝葉。瑞演龍
花。金容開十地之圖。玉相告三空之讖。龍軒黯黯。俄為兜
率之天。鳳闕岧岧。忽似須彌之座。金輪既轉。玉鏡方懸。式
詮無上之文。載顯崇親之義。長壽二年。后位之上。又加無
上二字。尋又下制。改順陵曰望鳳臺。東京故事。西漢遺塵。
封樹空存。追崇未廣。豈若宸襟鎮結。長懷露序之哀。睿念
恒纏。永結霜旻之慕。遙瞻鳳野。式建嘉名。遠望鶉郊。長懸
美稱。且夫功成翼贊。尚畫雲臺。勣擅勳庸。猶題麟閣。況乎
俔天茂德。貫月殊禎。垂母則於寰區。導嬪風于邦國。豈
可使炎涼暗積。陵谷潜移。惟栽舞鶴之松。不刻盤龍之石。
聖上凝懷萬化。長想千齡。恐地軸之西迴。懼天關之北轉。
方圖琬玉。式降絲綸。永嗟仙鶴之歌。用固靈龜之卜。微臣
攀輝日樹。沐潤星潢。榮忝綠車。職兼青史。奉先追遠。恒積
慕于丹誠。相質披文。忽承恩于紫誥。是用恭抽弱思。敬述
洪猷。屑瓦徒勤。生金媿妙。揮毫奪魄。陳萬一而寧窮。伏紙
驚魂。辭再三而不獲。逡巡拜首。乃作詞云。
邈矣上古。悠哉厥初。天迴紫府。地轉黃輿。陰陽蕩薄。日月
居諸。靈龜負讖。寶鳳銜書。(其一)六位既陳。三才乃立。帝皇鬱
起。后妃更襲。蛟電遙凝。虹星下入。渭涘疏派。塗山是葺。(其
二)明明高后。奕奕輝光。白環代鬱。丹轂家昌。靈基嶽峻。曾
派河長。捫天集祉。裕後開祥。(其三)爰自生育。早彰尊貴。月出
星流。青龍翠氣。金屋是貯。玉衣方萃。燕卵非奇。雞珠寧異。(
其四)芝蘭吐葉。桃李開花。黃雲白氣。夜月朝霞。賢明自負。
仁孝無加。曾霄降葯。祕篋飛沙。(其五)聰悟天資。惠才神與。河
漢靈匹。瀟湘帝女。筆動鸞迴。絃調鶴儛。滌想金地。(闕□字)心
寶聚。(其六)仙容婉婉。艷質峩峩。星妃恥出。月媛羞過。椒花入
頌。柳絮縈歌。詞峯秀嶽。學海馳波。(其七)魴鯉成詩。鳳凰開兆。
琴瑟
既合。室家斯紹。兩鶴齊飛。雙龍並繞。德行方肅。言容是昭。(
其八)九圍母則。六合嬪風。恩流海內。化被區中。銀環曉上。
金佩夜中。祥開梓闕。位冠椒宮。(其九)習禮明詩。披圖閱史。漢
朝馬鄧。周年任姒。陰化聿宣。坤儀載理。貫月騰瑞。驚雷送
祉。(其一十)高舂忽墜。上壽俄騫。金丹不熟。玉釜徒煎。黃泉九
地。白日三天。六宮恨積。萬國哀纏。(其一十一)寂寞邱隴。淒涼原
隰。畢地難追。終天靡及。薤露晨清。秋霜降急。伏紙銜悲。揮
毫灑泣。怨聖賢之同盡。感昏明之遞襲。紀盛德于豐碑。冀
神猷兮永立。(其一十二)
毛傑
傑一名欽。又號雲夢子。荊州長林縣人。
與盧藏用書
月日。雲夢子毛傑謹致書于盧公足下。傑聞君所貴者道
也。所好者才也。故才高則披襟而論翰墨。道狎則言事而
致談笑。何必雞鳴狗盜。始資僥倖之能。簞食瓢飲。不顧清
虛之用。自公立名休代。博物多能。帝曰爾諧。擢為近侍。所
以從容禁省。出入瑣闈。忠弼在躬。優柔薦及。傑時在草莽。
運厄窮愁。思折俎而無因。嗟掃門而不逮。豈知㣥邪遘逆。
聯聲嗷嗷。紫奪我朱。遠詣惡土。賴公神色自若。心行不逾。
餌芝术以養閑。坐烟篁而收思。傑梁鴻遠旅。閔仲未歸。留
連德音。徘徊失路。互鄉童子。當願接於宣尼。蘇門先生。竟
未言於阮籍。公於傑者如彼。僕於公者若此。百年朝夕。何
事惜於交遊。四海兄弟。何必輕於行路。賈生不云乎。達人
大觀。物無不可。小智自私。賤彼貴我。況公披衣高尚。習靜
閑局。世事都捐。尤精道意。豈有自私而巳無大觀者哉。倘
能憐雲奬無知。慜張良小子。說鴻濛之偈。遺黃石之書。虛
往實歸。霑霧露之微潤。裒多益寡。落邱山之一毫。則知足
下之眷深焉。小人之慶畢矣。
賀蘭敏之
敏之。武后姊韓國夫人子也。武后既誅惟良懷運。乃以敏
之為其父士彠嗣。累拜左侍極蘭臺太史。襲爵周國公。改
姓武氏。敏之挾愛佻橫。多過失。后暴其惡。流雷州。中道以
馬韁自縊死。
僧道拜君親議
竊以犧皇至頤。金人靡兆於龜文。軒后韞靈。紫氣未敷於
鳥迹。泪劉莊精感。託神想於東流。尹喜翹誠。覩物色於西
邁。由是龍宮梵化。灑慈潤於大千。澹泊凝真。沖寂宏於㝢
內。雖復遠標天構。氣淑無為。體均具相。功深濟度。莫不稟
宸極以存其法。(事如端尹府議中彈)資遺體以受其靈。豈有超俗塗
而輕法主。潔其已而忽所生。忠孝一虧。二教何寄。今若資
忠貞以凝道。移孝行而修誡。則福足以顯元門。忠孝用光
臣子。假或恭敬被於㣥品。據理尚有可通。況唯拜伏君親。
未審於何不可。(事如祕閣局議中彈)請準明詔。致拜為允。謹議。
張易之
易之。左僕射行成族子。幼以門廕累遷尚乘奉御。武后臨
朝。為司衞少卿。聖歷二年置控鶴府。以易之為監。尋加麟
臺監。封恒國公。武后臥疾長生院。易之引支黨謀為不軌。
左臺御史中丞宋璟請按攝當斬。后不許。神龍元年。張柬
之崔元暐率羽林兵入迎仙院誅之。
秋日宴石淙序
夫瀛洲渤澥。瞻地際而無窮。崐邱閬風。望天涯而不極。豈
若陽城石淙。山水名區。觀其峯(闕二字)豎巖㟧。環繞青翠。掩
日韜霞。闢銀榜於叢嶮。敞瑤臺於洞[:#AS-FEE4:●]
[:#AS-FBEC:●]合。懸崖削壁。自然風雨
之鄉。複㵎迴潭。即是雷霆之府。則知陰陽同功而穿鑿。
獨此標竒。造化僇力而雕鐫。居然孤絕。平臨襄野。童兒牧
馬之場。斜瞰茨山。野老休牛之地。可以兮登踐。可以兮棲
遲。㣥公松竹其心。芝蘭其性。罄忠而事明主。投分而接神
交。雖迹混市朝。而心遊江海。或班超燕頷。榮封萬里之侯。
或叔夜龍章。聲振五鋁之鍛。或十居外一居內。季成子而
佐文侯。或筆則筆削則削。魯孔某而刊大易。或涕唾流沬。
濕蔡生之嶔頤。或颯灑鬚眉。舉羊公之折臂。或長安鬻䥫。
而位掌兵機。或文昌握蘭。而榮分星署。亦有銀床貴寵。為
座上之顏回。亦有金穴懿親。作關西之孔子。是知鳥有鳳
而魚有鯤。翥垂天之羽毛。聳橫波之鱗甲。並汾水扈游之
暇。柏梁侍奉之餘。披霧覩天。思逢樂廣。彈琴命酌。願值劉
伶。大開文酒之娛。都會琳瑯之客。將辭繁雜。適莽蒼而邀
歡。已造虛無。陟崢嶸而抒意。於是臨月觀。俯雲扃。丹壑萬
重。青溪四合。騰猿把臂。倒掛松枝。遊鱗鼓鰓。下吹蓮葉。文
貍赤豹。窟穴於嵓亭。貝闕龍堂。沈淪於水府。攀窅蒙之倒
景。既如登紫陽兮入洞天。觀瀾汗之洪濤。又似駕黿梁兮
浮碧海。樵蘇不爨。高談衆妙之門。蘿薜成衣。遠得幽棲之
致。爰有堯年許仲武來此練魂。漢代劉君安遊茲服食。目
不私視。口不私言。日誦仙(闕一字)夜披真訣。平身七過。含咒(
闕一字)而(闕一字)符。叩齒三通。設靈壇而禹步。傍祛俗累。郤坐
仙嵓。相顧而言曰。鍾鼎不可以久食。囂塵不可以久(闕一
字)蘭薰而摧。玉貞則折。故仲尼抗浮海之說。孟軻養浩然
之氣。名利所在。似刻舟而訪寶劍。禮義何施。若擊鼓而求
亡子。富貴者。勞筋苦骨。風火日夜而煎熬。文章者。傷神潰
心。文[:#AS-FBEC:●]䖵蝱朝昏而嚙。豈不見金樓要(闕一字)永出樊籠。玉
釜靈膏。長排促景。三千年之瓊實。緩緩充飢。五百歲之銅
人。時時拍背。常樅開口。對老聃而不言。鴻濛掉頭。仰雲將
而拊髀。北遊汗漫。與若士而摩肩。東戲蓬萊。共麻姑而扼
腕。我輩仰之而杌魄。望之而盪靈。曠若發蒙。惵然意下。於
時青要戒序。朱明謝時。紅飈息而涼蟬吟。白日下而殘虹
歇。秋風稍起。撼㣥木於高邱。夏日旋移。落長繩於暮景。天
開雲散。流離爛漫。少室巔兮嵩高半。遶澗連崗。吐焰生光。
紅綠阿兮紫翠房。面林壑而神清。閱烟霞而披癢。落札則
書成鳥跡。映科斗之文章。染翰則思縟魚牋。射驪龍之光
彩。聚東山之[:#AS-9061:⿰王褱]寶。未足為珍。擁南㵎之風烟。纔堪入賞。乃
戛瑟導意。抗音高歌。炎暑隔而泉石心寒。勸酬舉而鵷鴻
耳熱。
瀑下潀奔兮雲和樂。流波之作管絃。丹嵓青壁兮地屏風。
藤葛之為鉤鈕。耳目所接。天下之為竒也。遊踐所經。天下
之為絕也。吸精英而咀根荄。既四序之無厭。腦翰墨而髓
風烟。須一言之有作。
薛曜
曜。中書令元超子。尚城陽公主。聖歷中附張易之。與修三
教珠英。官正諫大夫。
服乳石號性論
夫金石之性。堅剛而急烈。又性清淨而惡滓穢。凡服乳石
訖。即須以意消息。尋檢舊法。不可無備忌也。但人性或冷
或熱。或寬或急。皆須量性將衞。不可輕有犯觸。凡乳石一
服之後。常在腸胃。若人氣力衰。石氣強。即發動。若人氣力
盛。石氣安。即強健。謹按古法。皆令五十以上。始服乳石。殊
謂不然。今驗所見年少服者。得力速。兼無病患。何以言者。
年少筋力滿盛。飲食飽飫。彌益精明壯健。終無發理。年歲
遲暮。氣衰竭。食飲失宜。此石氣勝人。無不發動。歷觀得失。
莫過於此。夫人年少。縱不喫飲食。血氣自強。年老力微。縱
肉精細。猶不可健。以此言之。足明古法疎矣。凡人身血
脈經行不絕。如血脈微有滯處。便於其處發瘡。或發熱。神
氣昏悶。必欲防之。每朝及暮。溫一兩盞清酒。或可以生薑
刮碎。和少茱萸飲之。令遍體熱薰薰。又作熱羹粥歠之。使
腸胃通利。即石氣流行。其初服石一二百日。尤宜作此將
息。是古法。服石不取夏月。只取冬月。所以然者。石有發動。
與服時皆背。此又殊乖通論。今驗服石。飲食失時。勞役過
度。立即發動。豈待背時。今歷見將衞得宜。並不發動。復見
名醫平章服石之人。常作熱將息。儻發調適。乃易耳。脫若
石氣發動。暫須宣洩。服少冷藥。便得轉瀉。若得通暢。熱氣
併除。若常作冷將息。脫若石氣發動。用冷藥無由得轉。此
一曲之說。今古存之。但欲廣聞見爾。其將息皆須自量本
性。冷熱為。務取安穩。不可拘執古論。捨已從人。庶通幽君
子。以此為意也。按本草。石鍾乳味甘溫無毒。主欬逆上氣。
明目益精。安五藏。通百節。利九竅。下乳汁。益氣補虛損。療
脚弱疼冷下焦傷竭。強陰。久服延年益壽。好顏色不老。令
人有子。不鍊食之。令人淋。一名公乳。一名蘆石。一名夏石。
生少室山谷及太山。採無時。蛇牀子為之使。惡牡丹元石
牡蒙。畏紫石蓑草。少室猶連嵩山也。今第一出始興。而
江陵及東境名山石洞。亦皆有之。唯通中輕薄如鵝翎管。
碎之如爪甲。中無鴈齒光明者為善。長挺乃有一二尺者。
黃色。以苦酒洗刷則白。仙經用之少。俗法所重。亦甚貴之。
謹按鍾乳第一始興。其次廣連澧朗柳等州者。雖厚而光
潤可愛。餌之並佳。今硤州清溪房州三澗出者。亞於始興。
自餘非其土地。不可輕服。多發淋渴。只可擣篩。白練裹之。
合諸草藥酒浸服之耳。陶云鍾乳一二尺者。謬說也。
