欽定全唐文卷八十六
僖宗皇帝
帝諱儇。懿宗第五子。咸通三年生。六年封普王。名儼。十四
年七月立為皇太子。改今名。是月即位。乾符二年正月。上
尊號聖神聰睿仁哲明孝皇帝。光啟元年五月。再上尊號
至德光烈孝皇帝。文德元年五月。又上尊號聖文睿德光
武宏孝皇帝。在位十六年。年二十七。諡曰惠聖恭定孝皇
帝。廟號僖宗。
授李鈞靈武節度使制
朕以沙陀驍勇。重累戰功。六州蕃渾。沐浴王化。念其出於
猜貳。互有傷殘。而克璋報仇。其意未巳。被我君臨之德。軫
吾子育之心。爰擇良能。俾之宣撫。惟爾先正。嘗鎮北門。待
國昌以雄傑之才。置國昌於濟活之地。既藉奕葉之舊。又
懷任土之觀。是用付以封疆。委之軍旅。必集王事。無墜家
聲。
授崔彥昭中書侍郎判度支制
彥昭歷試有勞。僉諧無媿。涉於六月。秉是一心。修乃文可
以興文教。勵乃武可以成武功。重整前規。兩司大計。清能
壁立。政乃風行。姦欺屏絕於多岐。請託銷摧於正議。不煩
內庫。有助涓毫。不假外藩。有進絲髮。軍食所入。餘剩於明
年。郊廟所供。克辦於今歲。頗符神化。真謂廟謀。不有良臣。
安能富國。宜酬勳於黃閤。俾正位於紫垣。敬服誡詞。永堅
茂業。嗚呼。秉均之道。何所難哉。覆車之塗。近巳多矣。與其
樹黨。不若修身。與其收恩。不如秉直。買暫勝者。貽其永敗。
沽小智者。囊其大愚。不貴及人。唯爭自我。初誠潤屋。尋以
危家。金玉滿堂。莫之能守。縱經營而得位。用枉撓而當辜。
唯爾選自朕心。採於人望。宣詔既畢。閑門未知。來遂奔車。
退無私謝。獨推元老。曾請急徵。以守道而自臻。實榮親之
最重。爾其堅持正直。允執規程。但畏幽陰。必歸公當。甘言
可憚。敘往可嗤。獎善須明。懲姦須銳。利於人者。雖難必舉。
利於己者。雖易勿為。頻念孤寒。每思耕織。常自勤於數事。
便有望於中興。彰朕知臣。在卿匡國。必使恩從下布。法自
上行。但立直標。終無曲影。苟致我於堯舜。亦比爾於皐夔。
可中書侍郎依前判度支事。
授鄭畋同平章事制
頃者時鬱正途。權歸邪幸。爾畋執心無惑。秉節被讒。徵復
鴛行。愈洽人望。既負彌綸之業。宜居輔弼之司。可本官同
平章事。
貶鄭畋太子少傅分司東都制
門下。將相之權。安危所係。注專戎律。秉持國鈞。謂成靖亂
之謀。以著匡時之績。方期功就。俄以疾辭。仍乖撫字之方。
且異毗予之道。尚居崇秩。猶念初心。諸軍四面行營都統
鳳翔隴等州節度觀察處置等使開府儀同三司守司空
兼門下侍郎同中書門下平章事鳳翔尹上柱國滎陽縣
開國子食邑二千戶鄭畋。藝高冊府。譽動詞林。禮樂在躬。
衣簪奕代。虹玉動連城之價。朱絃含清廟之音。才無不周。
識無不綜。踐歷既久。聞望時稱。禁林傳麗藻之工。鳳沼著
經綸之業。洎凶徒犯順。上國罹災。駕當出於全蜀。鎮方臨
於右輔。因時建策。遂首興師。上寬焦灼之懷。下慰蒸黎之
望。念其竭節。頻降殊恩。任三事之優崇。授四面之節制。許
於除授。皆俾遵行。則朕於施功之臣。可謂無有愛惜。而不
能傾心養士。盡力惜人。致興半菽之嗟。竟起多寒之怨。既
乖撫馭。幾誤權宜。賴仗義之徒。叶心王事。主善暗符於朕
意。摧姦必建於勳庸。尚保傅於承華。仍優游於東洛。未妨
頤養。猶示渥恩。凡百庶寮。宜體朕意。可太子少傅分司東
都。散官勳封如故。仍且於興元管內逐便將養。疾損日
赴任。主者施行。
授鄭從讜河東節度使制
古者公卿。在朝則輔主致理。有事則統衆出征。是以郤縠
行師。爰求說禮。祭遵推轂。不廢雅歌。今者羌寇未寧。烽煙
尚警。慎擇鎮安之路。尤資柱石之功。若非文武兼才。將相
全業。夙蘊峻望。為吾鼎臣。豈傾丹赤之懷。以授股肱之任。
開府儀同三司門下侍郎兼兵部尚書同中書門下平章
事充太清宮使宏文館大學士延資庫使上柱國滎陽郡
開國公食邑二千戶鄭從讜。秀稟岳靈。操含冰潔。趙衰冬
日。樂廣青天。端操而峭壁寧偕。曠度而澄波未測。周密得
大臣之體。誠明宏君子之儒。許月品題。人倫自警。膺門步
武。明彥知歸。奮飛早踐於修途。育德邁高於輿論。仗節三
光於侯府。題劒累涉於崇班。洎擢處鈞衡。若來麟鳳。才惟
應物。動必研幾。屹若嵩巒。炳符台曜。嵇松磊落。長標構厦
之姿。和璧溫良。克表如虹之氣。朕以北門重鎮。興王故都。
披全晉之山河。有陶唐之風俗。以爾曾施惠化。尚有去思。
方當用武之時。暫輟調元之職。爾其厚撫戰士。謹備糧儲。
必使黠虜革心。征師賈勇。善守訓齊之令。以圖台鼎之勳。
帖以上公。式光元輔。佇殲凶醜。副我憂勤。往惟欽哉。可檢
校司徒同中書門下平章事行太原尹充北都留守河東
節度管內觀察處置兼行營招討等使。
授鄭畋平章事依前都統制
門下。朕聞天下安注意於相。天下危注意於將。爾今應吾
內外之委任也。朕以塵昏㝢縣。血染生靈。乘輿播越於道
途。巡幸奔馳於巴蜀。夙夜思咎。寢食不遑。期早殄於羣妖。
冀速清於國步。今則重煩台德。再秉鈞衡。碧幢不離於岐
山。黃閣暫移於隴坻。安危倚望。中外具瞻。諸軍四面行營
都統鳳翔隴等州節度觀察處置等使開府儀同三司檢
校司空同中書門下平章事兼鳳翔尹上柱國滎陽郡開
國侯食邑三千戶鄭畋。岳瀆炳靈。星辰煥發。雅裁既揚於
冰玉。沖襟咸契於神明。達古今理亂之源。識文武經綸之
道。作時柱石。為國棟梁。洎周旋(闕)榮。出入將相。功業每留
於史冊。懿範允播於縉紳。昨鎮近藩。首摧巨盜。今雖狼心
漸革。蠆尾將攻。干戈尚遍於咸秦。蛇豕猶侵於宮闕。運雖
至此。天實賚予。況誓掃寇讎。志收社稷。蘊沈機而愈勁。奮
獨斷而不回。激諭軍行。倡率義旅。下韝必中。傳檄無疑。指
呼而方面悅隨。慷慨而懦夫請命。風生貔武。川湧熊羆。期
繫頸於逡巡。佇舂喉於旦夕。朕且念用兵汧隴。駐蹕坤維。
指揮而遠在一隅。請急而動聞踰月。於以舉疇庸之典。於
以圖必勝之謀。在乎盛以軍戎。任其陶鑄。使統制並遵於
麾下。訏謨皆在於彀中。將凱還。佇其冊命。於戲。簪裾禮
樂。儼然丞相之風。旗幛鼓鼙。蔚爾將軍之貴。裴度以出征
淮蔡。敏中以招討羌戎。皆仗以節旄。付之樞柄。期樹功業。
固不同年。勉圖大勳。同酬殊渥。位正台階之重。官崇水土
之榮。敬之哉。無忝我重命。可守司空兼門下侍郎同中書
門下平章事依前充四面行營都統鳳翔隴等州節度觀
察處置等使兼鳳翔尹。散官勳賜如故。仍令所司收復
京城後備冊命。主者施行。
授王鐸兼判戶部制
夫足食足兵。古之善政。故趙充國以屯田為上策。諸葛亮
用祁連作奇謀。皆前代伐叛之良規。兵家聚衆之急務也。
況乎命我元老。平彼羣凶。必兼才力之司。方濟軍師之用。
賴茲一舉。以保萬全。諸道行營都統指揮收復京城兼租
庸等使權知義成軍節度使鄭滑等州管內觀察等使開
府儀同三司守司徒兼中書令判延資庫使上柱國晉國
公食邑三千戶王鐸。偉望宏材。宏襟遠慮。三登台輔。久領
樞機。蔚為社稷之臣。實重巖廊之器。近以京都未克。寇孽
尚存。妙算屢陳。忠誠奮發。思登壇以糾合。誓建旆以掃除。
朕由是暫輟陶鎔。俾專統制。五侯九伯。盡列戎行。猛將謀
臣。皆瞻馬首。得不分其國柄。委以地征。收租賦於四方。從
便宜於萬里。軍須無闕。天討必行。副予倚注之懷。全仗廟
廊之力。敬承休命。佇策大勳。可兼判戶部事。餘如故。
授王鐸義成軍節度使兼中書令制
門下。朕以煙塵犯闕。士庶貽災。思九廟以懷慚。顧萬邦而
是愧。危同馭朽。誡甚履冰。遂乃虔祝上元。冀平積憤。勞於
宵旰。實貫神明。其有捨元輔之崇。副大朝之切。拜章瀝懇。
面奏請行者。得不超茲爵秩。盛以統臨。今則釐旆經時。駐
軍未進。宜更戎號。以煥寵光。諸道行營都統指揮諸軍兵
馬收復京城租庸等使兼判延資庫戶部事權知義成軍
節度鄭滑潁州觀察處置等使兼開府儀同三司守司徒
兼中書令上柱國晉國公食邑三千戶王鐸。碩德名門。清
風直道。為一時之圭表。作百行之源流。騏驥絕塵。方知逸
勢。松篁犯雪。更耀寒光。洎中第從軍。昇朝擅價。掌綸業茂。
選士功高。進必流芳。勞惟可則。專銅鹽之任。副舟楫之權。
雅有令名。不誣信史。爾後再持鈞軸。重領藩維。智識愈精。
始終無替。旋屬省方之際。犯難而來。首冒鋒鋩。忠貫天地。
由是將我大柄。答爾明誠。當其危阽之時。實有整持之計。
沈機累獻。祕畫頻聞。漸理綱條。儼予班序。致使簪裾復盛。
禮樂重興。克念爾勞。諒洽人聽。而又忿茲國難。期以身先。
懇望統師。力求專伐。既佇平於狡穴。貴獨耀於將星。宸命
登壇。俾之仗鉞。及之白馬。謺降紫泥。雖嘉將就之勳。尚滯
進軍之策。而諸軍觀望。相顧遷延。將謀盪定之期。因有改
更之制。在吾優賢之道。求舊之心。俾循和嶠之榮。敷其五
教。更假卻縠之用。惠此一方。爾宜振彼宏圖。聳於東夏。式
資論道。共贊中興。體我深懷。敬承休命。可檢校司徒守中
書令使持節滑州諸軍事守滑州刺史充義成軍節度使
滑潁等州觀察處置等使。散官勳封如故。主者施行。
授王鐸蕭遘平章事制
門下。五帝垂衣。本資乎輔弼。三王御宇。必藉其謀猷。誠聖
哲之規章。實邦家之軌範。然則得其人則天下致理。輕其
任則海內多虞。興廢之端。古今斯在。開府儀同三司行太
子少師上柱國晉國公食邑三千戶王鐸。台階降瑞。鼎位
呈祥。峻極承天。清暉助日。保道德而立性。因文章而飾身。
良玉重礲。貞金百煉。道惟經濟。自西虢以安人。術本匡時。
辭東山而為國。洎歷揚中外。出入班行。栖息鸞臺。優游鳳
沼。榮膺三事。冠絕羣寮。致君之業彌深。及物之功益著。朝
散大夫守尚書兵部侍郎判度支上柱國賜紫金魚袋蕭
遘。紫庭鍾律。元圃琳瑯。韻協金莖。光昭衮黻。自精通藝行。
履歷清崇。逸翰摩雲。高蹤絕地。近者臺綱稱職。歲計成功。
霜威巳戢其奸邪。日用無虧於饋輓。昨以東隅寇盜。嘯聚
為羣。俶擾關防。奔衝畿甸。朕巡遊梁益。將復京都。欲救生
靈。必資賢相。鐸乃朝廷碩德。社稷誠臣。戴君之力無窮。許
國之心益勵。是使重敷五教。爰總萬端。勿[:#AS-8949:⿱廾]前修。無忘厚
獎。遘乃孤標特立。潔白不渝。利可剸犀。清能鑒髮。輔成乾
道。兼領冬曹。各副憂勤。可安宵旰。鐸可門下侍郎兼司徒
同中書門下平章事。散官勳賜如故。仍令所司擇日備禮
冊命。遘可銀青光祿大夫守工部侍郎門下平章事。仍落
下判度支事。主者施行。
蕭遘罷判度支制
門下。夫宰相之任。本於佐理陰陽。節宣風雨。允釐百工。康
濟萬邦。豈可以經費之煩。勞弼諧之重。比以戎車方駕。國
用未充。將欲定其準繩。遂兼委於衡軸。今則立事有制。成
規可遵。既陳堅確之誠。益尚執持之節。宜加懋寵。用示渥
恩。特進行中書侍郎兼戶部尚書同中書門下平章事監
修國史上柱國蕭遘。功高作礪。業茂秉鈞。韻同戞玉之清。
應作鏗鐘之響。九流百氏。供筆下之波瀾。五色六章。集人
閒之光彩。真為王佐。衆號國楨。射策詞高。曳裾望重。優游
華貫。黼黻明庭。和符律呂之音。簉合鸞皇之影。譽洽多士。
聲振天朝。負嚴樂之才華。既司天語。將徐庾之事業。尤潤
帝謨。爰執憲綱。搢紳自肅。及專邦計。饋餉無虧。倚注之期。
朝昏是屬。旋以塵侵羽衞。寇犯郊畿。保於患難之中。不改
始終之節。首奔行在。備竭忠謀。明知管葛之才。足副皐夔
之選。朕念茲士庶。深痛傷痍。授以鹽梅。拯其塗炭。及總機
務。大庇生靈。盥薦之道益光。奉上之心尤著。藉其敏果。委
畀繁難。果能窮利病之源。去奸期之弊。事皆條貫。法以彰
明。特進退讓之誠。益重燮調之任。爾宜潛施祕略。益進昌
言。激猛將以弭羣凶。召和風而銷戾氣。焚巢盪穴。促其獻
捷之音。定賞策勳。乃是銘鐘之日。則更加峻秩。別示寵章。
宜升黃閣之尊。式表納言之貴。可門下侍郎兼吏部尚書
門下平章事監修國史。散官勳如故。仍落判度支。
授蕭遘監修國史韋昭度集賢殿大學士制
門下。宰相之任。調元氣以作輔。執大柄以匡君。況狂寇未
平。戎車尚駕。顧我勤勞之意。在茲籌畫之功。雖循舊規。式
加新寵。光祿大夫行中書侍郎兼禮部尚書同中書門下
平章事充集賢殿大學士上柱國蕭遘。琮璜上瑞。韶頀正
音。灑落襟靈。品流多士。有仲山補衮之助。抱子房借箸之
謀。銀青光祿大夫行兵部侍郎同中書門下平章事上柱
國韋昭度。山岳蘊靈。星辰耀彩。澄澹不撓。端莊自持。懇懇
常務於燮諧。孜孜不忘於贊理。而皆便蕃顯貫。履歷清華。
為宗廟之棟梁。作邦家之柱石。言成損益。知合蓍龜。彌彰
及霤之誠。盡著匪躬之節。每聽爾嘉話。寬我殷憂。所宜縱
掌上之奇兵。弭茲寇孽。啟胷中之利器。翦彼妖狂。佇見中
興之期。須茲輔臣之力。安危是注。倚仗彌深。地官既示其
加恩。大儀式彰其峻秩。掌東觀陽秋之重。總石渠刊校之
權。茂勳增榮。崇階示貴。久處黃閣。宜正紫垣。庶其更運籌
謀。速見平蕩。佇丹青垂美。鼎鼐勳高。永茲魚水之歡。用契
雲龍之會。承我茂寵。爾其勉之。遘可特進行中書侍郎兼
戶部尚書同中書門下平章事監修國史。勳如故。昭度可
光祿大夫行中書侍郎兼禮部尚書同中書門下平章事
充集賢殿大學士上柱國。勳如故。主者施行。
授韋昭度平章事制
門下。朕聞先王之道。相者調燮陰陽。則四時順其序。均和
品彙。則萬物適其宜。然後扶危持顛。易亂成理。俾生植咸
遂。邦家克康。故周卜帝師。得諸渭水。殷夢賢佐。求之傅巖。
我擇股肱。獲之侍從。翰林學士承旨銀青光祿大夫行尚
書兵部侍郎知制誥上柱國韋昭度。誠貫金石。行通神明。
氣含元精。識洞蓍蔡。窮文武弛張之道。作棟梁舟楫之資。
為時閒生。作我良輔。洎昇名俊造。歷官清華。鴻翥九霄。驥
逸千里。旋召宥密。備著聲猷。使我語言追三代之風。使我
典則符百王之法。當風雨之如晦。勵節敬恭。念艱難之在
途。夙勤晨夜。臨難得近臣之體。效忠彰明哲之心。是用總
以萬機。納於百揆。作邦之楨。秉國之均。若魚水之相歡。諒
雲龍之合應。君臣之道。今古攸同。於戲。竊逆滔天。兵戈散
地。宮朝未復。宗社靡寧。爾宜動察安危。居圖匡濟。設六奇
之祕策。發三略之沈機。定元凶於一戎。振頹綱於四裔。紹
貞觀太平之業。啟開元中興之期。光贊一人。永阜羣庶。勉
集盛烈。勒功盤彝。往欽哉。敬服休命。可守本官同中書門
下平章事。勳賜如故。主者施行。
授建王震魏博節度使制
門下。玉斗七星。降作帝王之子。金枝百代。生為列聖之孫。
冬夏教以詩書。春秋訓以禮樂。然後封其茅土。示以寵光。
建王震。天賦明哲。氣稟粹和。含日月之英華。蘊山河之瑞
秀。心懸壽鏡。腹貯學川。智燭不稟而自明。德車非駕而引
重。信逾翦葉。名掩刻舟。九苞之鳳儀赤霄。五色之麟行丹
地。瑤池仙派。非百水之同流。銀漢雲源。自三天而別注。況
幼稟師訓。生知義方。洊雷之象克明。元良之名益著。四教
咸備。三善永全。喻葛藟之延長。表瓜瓞之昌熾。仁義道振。
孝忠聲聞。似覩卿雲。如觀景宿。堪膺寵擢。可賜爵封。列國
之榮。暫領雄藩。宜遵故事。可授開府儀同三司守太保充
魏博節度管內觀察處置等使兼魏州大都督府長史。仍
令所司擇日備禮冊命。主者施行。
授鄭畋平章事制
門下。任賢勿貳。有國之令圖。惟帝念功。昔人之善訓。朕遐
觀往代。每慎厥終。其有道濟邦家。任巳崇於屏翰。忠存宗
社。義可貫於神明。宜徵帷幄之謀。重委廟堂之算。冀清大
難。以啟中興。開府儀同三司守太子少傅分司東都上柱
國滎陽縣開國侯食邑二千戶鄭畋。八柱比崇。三階垂耀。
繁露演先儒之學。高風追大雅之文。外標威鳳之儀。內貯
函牛之量。煥如綸之旨。共許才高。被貝錦之辭。彌彰道直。
體茲全德。歷試崇資。燮贊中樞。極致君之事業。鎮臨三輔。
標坐樹之威名。洎虜犯封畿。塵飛象魏。避狄之謀既決。微
管之賴誠深。而能竭預慮之機。用安君父。舉從權之計。以
誤奸凶。當代之勳。格天莫比。此際雖咸思義舉。盡蘊忠謀。
且聞盟主臧洪。登壇有誓。將軍祖逖。擊楫忘身。致蕃漢之
齊驅。由懷柔之有術。今則不從人望。內斷予衷。罷列岳而
登三公。自金壇而昇玉鉉。魚水之歡盡在。君臣之契可知。
於戲。寰宇未清。予則仗綏懷之毗。園陵失守。予則佇收克
之功。次則揚惠化以拯窮人。宏無私而敘羣品。山河有誓。
金石豈渝。更俟殊庸。以膺極寵。可守司空兼門下侍郎同
中書門下平章事充太清宮使宏文館大學士。餘如故。仍
命所司擇日備禮冊命。主者施行。
封徐州節度使時溥鉅鹿郡王制
天用日月。司之以晦明。帝賴股肱。寄之以休戚。念其功則
報無所恡。厚其賞則誡在可危。爾勿徇於驕盈。吾靡勞於
姑息也。時溥為時傑出。臨難慨然。用禮樂為身基。知德刑
為戰器。文惟附衆。武足取威。萬旅無譁。一方底定。朕以彭
門人兼傖楚。地控淮河。因命專征。果聞善訓。公忠所化。氣
俗自平。極將相之崇高。作藩宣之軌則。噫。成功未易。持祿
尤難。倚伏相循。安危是繫。朕嘗覽祖宗之紀。每欽兼濟之
圖。尚父汾陽王。太尉武穆王。皆道合中興。勳高往烈。然子
儀以恢宏體國。保富貴於永年。而光弼雖剛正奉公。積猜
嫌於晚節。蓋坦懷未至。則全美或虧。言念大臣。足為前鑒。
惟爾竭誠保奉。著節始終。疇咨雖顯於上台。制爵宜加於
異姓。彼邦遺事。故老當傳。勿勞銘鼎之恭。用永紳河之誓。
服茲休寵。慎乃令圖。庶俾君臣。永於竹帛。
授鄭愚嶺南節度使制
門下。朕推轂求才。登壇命將。每於邊遠。尤屬賢能。況邕南
地界蠻鄉。甫新戎號。外虞連歲。創痍焚劫之餘。上將開藩。
兵甲繕完之始。中權所寄。慎固尤難。(一作慎束固難)用迴攘接之
仁。往整律竭之旅。某官鄭愚。價高東序。氣茂南薰。挺超卓
之奇名。蘊精剛之利器。詞源獨濬其波瀾。經笥莫窮其韜
略。佇自郄堂搴秀。儉府增華。霜署諫垣。聯翩羽翰。郎曹史
館。洋溢聲光。益部播戎率之功。商嶺著條刺之跡。博洽強
志。居無流心。遠略精能。動有餘地。日者熟其業用。委以察
廉。果能宣布惠和。講求利病。纔報下車之政。巳蘇闔境之
人。發為歌謠。流滿道路。朕以朗寧地分零桂。共控夷蠻。將
以重城鎮於兩江。壯服領於西道。俾崇旄節。用固疆陲。而
屬統馭有乖。攪循生變戎章既失。城守巳離。宜得通敏之
材。以敷勞來之旨。是用輟於隣部。授以軍麾。載觀易地之
能。俾服揚旌之貴。既懋師節。仍長憲臺。勉承顧遇之榮。佇
觀輯柔之績。可守邕州刺史兼御史大夫充嶺南西道節
度觀察處置等使。散官勳封如故。主者施行。
諭秦宗權制
我國家天歷自歸。君臨無外。十七聖滂流元澤。積潤山靈。
三百年保定鴻基。方延運祚。其閒數纏災運。禍起凶狂。纔
聞竊命之稱。巳觸震雷之怒。或腹心生變。或骨肉相圖。近
事可明。靈誅不漏。蓋人祇之共憤。乃宗社之儲休。亦賴中
外重臣。佐佑薄德。大恥既雪。小康可期。須申誥諭之勤。用
致綏懷之旨。爾宗權藩垣攸屬。倚仗特深。雖章表繼來。至
誠可騐。而兵戈未戢。物論猶疑。是生交構之端。益惑親隣
之聽。況位崇將相。爵極侯王。圖功則國禍可平。快志而家
冤巳雪。勸忠貞於部伍。莫若率先。鑒成敗於古今。當思釋
禍。猶冒屬厭之誡。適搖怙亂之機。且患難雖繁。封疆有制。
各圖侵軼。自掇悔尤。高潯之下澤州。將攻偽帥。周岌之窺
臨汝。本利危邦。翻為致寇之資。蓋昧啟讎之釁。得土地為
他人所有。得貨財亦他人所資。勢敵則相傾。力均則相忌。
害莫深於歸怨。利莫厚於圖安。況井邑皆空。耕桑盡廢。歎
瘡痍而未復。軫哀痛而難忘。且雒邑通都。非列蕃之所併。
河陽要地。亦諸夏之必爭。若不制自本朝。豈可公然竊據。
節旄寵授。須俟王人。賦稅均輸。合資國用。至於封疆隣接。
續可商議指揮。但將還舊京。尤藉近鎮。繼聞薄陝。巳受攻
圍。河外既事於枝梧。關中自妨於漕轉。迴車或阻。奉國逾
虧。今者先在息兵。各令守境。爵位幸非愛惜。君臣足保初
終。尚或執迷。方知誤計。若法制不行於一處。即征伐須徇
於衆情。人亦有言。理難為黨。雖萬方之罪。當責朕躬。而九
廟之威。更憑天力。縱以黃巢頃盜宮闕。曾會師徒。既戮元
凶。須遵後命。所以寢興念慮。詔示殷勤。猶期遠保宿心。不
欲便乘衆怒。山河著誓。當明指日之心。聖哲好生。必用舞
干之德。佇披深欵。勉蹈良圖。
修奉太廟制
朕以涼德。祗膺寶圖。不能上承天庥。下正人紀。兵革競興
於㝢縣。車輿再越於藩垣。宗廟震驚。烝嘗廢闕。敬承典禮。
倍切哀摧。宜付所司。
