欽定全唐文卷六百八十二
牛僧孺
僧孺字思黯。隋僕射奇章公宏之裔。第進士。元和初登賢
良方正制科。長慶三年以戶部侍郎同中書門下平章事。
敬宗立。加中書侍郎銀青光祿大夫。封奇章郡公。罷為武
昌節度使。文宗立。復以兵部尚書同平章事。加門下侍郎。
出為淮南節度使。召拜左僕射。武宗朝進太子太傅。貶循
州長史。宣宗立。還為太子少師。卒年六十九。贈太尉。諡曰
文簡。
請仍禁諸道節度不得奏請任使奏
諸道節度觀察等使請在臺御史充判官。臣伏見貞元二
年勅。在中書門下兩省供奉官及尚書省御史臺見任郎
官御史。諸司諸使並不得奏請任使。仍永為常式者。近日
諸道奏請。皆不守勅文。臣昨十三日已於延英面奏。伏蒙
允許重舉前勅。不許更有奏請。
請祧遷元宗廟主奏
謹案周禮。天子七廟。三昭三穆。與太祖之廟合而為七。尚
書咸有一德篇亦曰。七代之廟。可以觀德。荀卿子曰。有天
下者祭七代。有一國者祭五代。則知天子上祭七代。典籍
通規。祖宗功德。不在其數。國朝九廟之制。法昔周之文。太
祖皇帝始為唐肇基天命。義同周之后稷也。高祖神堯皇
帝創業經始。化隋為唐。義同周之文王也。太宗皇帝神武
應期。造有區夏。義同周之武王也。其下三昭三穆。謂之親
廟。四時常饗。自如禮文。今以新主立廟。元宗明皇帝在三
昭三穆之外。是親盡之祖。雖有功德。禮合祧遷。祫禘之歲。
則從合食。
請立決獄程限奏
天下刑獄。苦於淹滯。請立程限。大事。大理寺限三十五日
詳斷事申。刑部限三十日聞奏。中事。大理寺三十日。刑部
二十五日。小事。大理寺二十五日。刑部二十日。一狀所犯
十人已上。斷罪二十件已上為大事。所犯六人已上。所斷
罪十件已上為中事。所犯五人已下。所斷罪十件已下為
小事。其或所抵罪狀。若所結刑名並同者。則雖人數甚多。
亦同一人之例。比來刑獄淹滯。亦緣官吏人稀。今請刑部
四覆官幷大理六丞。每月常二十日入其廚料。牒戶部准
例加給。又近日所斷刑獄。多稱緣元推節目不盡。移牒勘
覆。致此淹滯。今日以後。如臺推覆節目不盡。致令所司須
更盤勘。元推官書下考。本典轉選日量殿三選。
奏黃州錄事參軍張紹棄妻狀
右。臣得張紹妻盧氏狀。其張紹寵婢花子。每令無禮相陵。
臣推問有實者。伏以張紹忝跡衣冠。幸陶德化。不敦二姓
之好。敢瀆三綱之經。嬖惑女奴。蔑侮妻室。非特衣服飲食。
貴賤渾同。兼亦待遇等威。袵席顛倒。款招明白。愆尤至多。
縱稟性庸愚。靡及於教義。而歷官州縣。合聞於憲章。逞其
邪心。曾不懼法。顧茲醜行。恐玷大猷。臣職在觀風。事先按
俗。有關政理。敢不申聞。伏乞明示罪名。流竄遠地。使人知
家道。以誡士林。謹具奏聞。伏聽勅旨。
奏議吐蕃維州降將狀
吐蕃疆土。四面萬里。失一維州。無損其勢。况論董勃纔還。
劉元鼎未到。比來修好。約罷戌兵。中國禦戎。守信為上。應
敵次之。今一朝失信。戎醜得以為詞。聞贊普牧馬茹川。俯
於秦隴。若東襲隴坂。徑走回中。不三日抵咸陽橋。而發兵
枝梧。駭動京國。事或及此。雖得百維州。亦何補也。
養生論
僧孺嘗讀嵇康養生論曰。導養得理。以盡性命。下可數百
年。至於調節嗜慾。全息正氣。誠盡養生之能者。僧孺以養
身之於養生。難與易相遠也。所以康能著其論而陷大辟。
蓋能其易而不能其難者也。且天地稟生之道眾。而貴之
者寡。然而貴乎生。以有用於道也。生而無用。焉貴其生矣。
而又况康不能養乎哉。且康居於是世。能忘名利之名。而
不能使人忘其名。能忘其情慾之情。而不能自忘其情。能
忘已喜怒於內。而不能防人之喜怒於外。雖其名利情慾
喜怒之心。不改乎內。而能致其康寧焉碩大焉。猶善豢者
之犬彘肥腯。適足使屠儈之刃促乎已矣。出而處。語而默。
是養其生者也。處而語。出而默。生其喪矣。沮焉溺焉。道無
邪。行無詭。言中規。行中矩。而得其時。是養生於出處者也。
孔焉孟焉。可而仕。否而退。是養生於出處語默之間者也。
若中散者。棲乎下不可謂出。揚其名不可謂默。非出處則
在用中於禮義人倫之道也。禮者道之器也。而肆情傲物。
蔑棄冠服。是禮之大喪也。禮喪而道喪。則鍾會欲無惡。晉
王欲不刑之。不可得也。然康之為人。區區不列於中人。豈
欲引而論之哉。以折文垂論。則人之中者引而惑必眾。故
不得不明也。先人無求生以害仁。有殺身以成仁。又有患
難以相死。此則得死。此則得道得死而為壽。不以非道得
生而為壽也。仁如比干而剖死。直如屈原而溺死。廉如介
推而焚死。忠如蕭望之而藥死。而道存洋洋乎不已。予謂
所存之生至遂大。是能養生者。若碌碌愚生。不以五常之
道為人。予焉知其壽歟。焉知其昆蟲歟木石歟。靈蛇千年。
予不知其壽也。石有時而泐。予不知其久也。葵能衞其足。
予不知其全也。若康之養生。有類是也。適為下矣。又况不
能類之者哉。嗚呼。能養生於道者。生死長短可也。
善惡無餘論
易曰。積善之家。必有餘慶。積不善之家。必有餘殃。則其善
惡之積。俱無餘也。不者。善人之子。不必皆惡。若慶必加於
善人。殃必加於不善人。予恐慶殃之謬加也。力人而已。余
固曰善惡慶殃。俱無餘也。餘慶勸人之善。餘殃誡人之惡。
則善人之子。能不有恃慶怠於善者乎。惡人之子。能不有
恣惡俟其殃者乎。末代之君。世祿之人。先見萬乘之尊我。
八音之娛我。五味之飽我。黃金白璧之富我。不知父兄得
道而傳之。已行不善而失之。乃至乎萬乘為匹夫。世家為
皂隸。烏謂餘慶之可恃乎。父善及子乎。子不善而父伐之。
石碏是也。兄善及弟乎。弟不善而兄殺之。周公是也。父母
與兄弟。不能令子弟之不善。又可以恃餘慶於天下乎。父
惡殃子乎。父出之而堯貴之。虞舜是也。母惡殃子乎。母惡
之而父好之。鄭莊公是也。兄惡殃弟乎。兄伐之而齊立之。
桓公是也。父母兄弟不能攻子弟之善。而况餘殃可累於
天下乎。且善者天下好之。常道也。惡者天下惡之。亦常道
也。豈有將好惡必先稽其所自哉。必不然矣。若以勸善懲
惡為意。則當懲報復於身。猶慮其不信。况欲遠懲於身後。
而取人之信者乎。又不然矣。昔夫差信伍員。初善也。任宰
嚭。終惡也。初善霸天下。終惡滅全吳。前慶後殃者。皆身也。
太甲放桐宮。初惡也。任伊尹。終善也。初惡受拘囚。終善復
天下。前殃後慶。亦身也。吳之嗣可以前慶後殃。殷之嗣可
以前殃後慶乎。予固謂殃慶皆復於身也。不復乎子孫也。
然予敢謂善必慶而貴。惡必殃而賤也。所以貴者道貴也。
所以賤者道賤也。道之貴乎。孔父素王也。道之賤乎。殷辛
獨夫也。餘慶餘殃。則吾不信之矣。
守在四夷論
傳曰。古者天子守在四夷。蓋言能令四夷不侵。咸自守境。
洎周漢迄隋。多不知守身。但欲令四夷自守。殊不知四夷
自守。國內皆成四夷也。因著論以明之。何者。夫守之大旨。
以防攻也。善防其攻者。莫若防其敗。善防其敗者。莫若防
其亡。夫四夷不守境。不過於略地侵城。是有敗無亡也。若
王者之貴。如天如地。苟落一星。伐一樹。不足損天地之光
輝。蓋帝王之權。能殺人。能生人。能達人。能窮人。能貧人。能
富人。故四國之人思親之。必伺君好而贊之。雖似親之。其
實攻之。王者守大道。淪非道。是則不見敗而有亡也。况四
夷之攻至難者有四。國人之攻至易者亦有四。四夷之攻
以白刃。國人之攻以巧言。四夷之攻以鼓鼙。國人之攻以
祕隱。四夷之攻以兵相害。國人之攻以矯相親。四夷之攻
以兵相侵。國人之攻以矯相益。故觀白刃則懼而思守也。
聆巧言則甘而思受也。聽鼓鼙則警而思備也。遇秘隱則
懵而思述也。逢相害則恚而思讐也。見相親則感而思近
也。值相侵則忿而思報也。得相益則和而思隣也。攻邊則
人人思守也。攻身則人人思受也。抑人情之常。非所鑽鑿
而異也。且王者之守有六失。守之不固則非道攻之。守之
不貞則色攻之。守之不約則聲攻之。守之不廉則聚斂攻
之。守之不儉則奢侈攻之。守之不正則邪佞攻之。守之不
仁則征伐攻之。夏捨淑德而嬖妹喜。是色攻而亡也。殷捨
德音而耽愔愔。是聲攻而亡也。周厲捨廉節而悅榮夷公。
是聚斂攻而亡也。秦始皇捨節儉而起阿房。是奢侈攻而
亡也。漢靈捨正直而近刑人。是倖佞攻而亡也。隋煬捨慈
仁而事遼東。是征伐攻而亡也。自三王百代。無四夷之攻
而亡者。皆以守身不謹。為嗜慾所攻故也。雖得四夷自守。
復何益哉。或云幽王為犬戎所滅。僧孺以為幽王自以守
道不固。頻舉偽烽。嗷嗷天下。空於杼軸。加以褒姒以色攻。
俾諸侯不信而敗。非獨由於四夷也。至於晉之十六國。稽
其本則禍於惠帝也。賈后以色攻。賈謐以佞攻。致令八王
並興。生人減半。然後戎夷乘間。敢為窺窬。可謂四夷先起
於內。不由四夷不守於外也。故有德者必先守身而後四
夷。無德者不先守其身。但令四夷自守。曾不防戎狄在其
國中。故攻秦之胡者二世也。豈必東夷南蠻西戎北狄哉。
沈尹戌雖舉守四夷之言。而不書守身之道。是載華而略。
實非垂範之旨也。敢因文字。以附簡書之闕。
辨名政論
史記商鞅見孝公。以為鞅說之以帝王道。公曰安得待數
十百年。以伯說之。欲而未能。以強國之術說之。而公甚歡
也。似云強國非帝王之道。又若云帝王之道必成於數十
百年。余愈恐後之為政者。捨強國富人。而別求帝王之道。
則潰潰然無指歸矣。請搉而論之。且君道無定名。便國利
人。則君之道也。然予所謂鞅之政。必可以強國富人也。而
鞅之傳曰。令不十年而人大悅。家給而人足。怯私鬭而勇
公戰。予則不知皇帝王伯。捨此何為君道也。且帝如軒轅
虞舜乎。斬蚩尤而格有苗。是不欲強其國歟。王如夏啟周
文乎。滅有扈而伐有崇。是不欲強其國歟。伯如齊桓晉文
乎。修內政而蒐被廬。是不欲強其國歟。况秦之患者六國。
若不先富其人而強其國。又可以高枕無為而成君道歟。
况皇帝王伯。同位而異名者也。孰謂皇帝之名優乎哉。王
伯之名劣乎哉。君人者當務乎道適時。不務乎名飾位也。
故捨名而就時者日昌。捨時而就名者日亡。宋襄之亡。慕
伯之名而失時者。徐偃之亡。慕仁之名而失時者。魯隱之
亡。慕讓之名而失時者。若使秦居六國之衡。不先富人強
國。而別求皇帝王伯之道。予謂就帝王之名而失時者。又
安得君於天下乎。嗚呼。天地不分於皇人帝人王人伯人。
政利於人皆君也。秦始可以弱其國而有天下皇矣乎。子
曰。足食足兵。民信之矣。又曰既庶矣。繼曰富之。若此。則夫
子之政。亦先強國富人也。庸可謂夫子之道。非帝王之道
歟。又曰。如有用我者。朞月而已可也。若如此。又不可謂帝
王之道必成於數十百年也。或曰。子云如有王者。必世而
後仁。百年亦可勝殘去殺矣。如此。則帝王之道。久而成者
也。予又不知其然矣。且堯之有道乎。生丹朱焉。舜之有道
乎。生商均焉。則堯之道。宜成於朱也。舜之道。宜成乎均也。
又何堯舜之道。末成於身。而不成於朱均之世也。且危邦
之人思治。甚於饑人之思食也。若以數十百年之道導危
邦。是猶強柔嘉之食。遠其期而給饑人。邦危人饑。此何以
安之乎飽之乎。予故曰政有富生人強國家。皆安得不謂
之君道也。不知皇帝王伯之名升降也。又不知數十百年
而成何待也。
辨私論
近古之人所謂私者。謂苟牟於利。苟處於逸。苟潤其屋者
也。僧孺以為斯皆小人之私。非聖人之私也。夫聖賢無私。
而不自知其私也。何者。必公其身以利於人。是不私一身
而使天下私之也。胡以言之。夫嬰兒見保傅之母。則咤然
而識。非有知而親之。利其乳哺而私之也。櫪馬見厠養之
夫。則奮然而嘶。非有知而親之。利其芻粟而私之也。夫天
下之人。非復乳孩櫪馬之愚也。苟有公其身而利之者。孰
不利而私之乎。故賢君良臣。必私天下而公其身。故天下
之人皆私而親之。暗君愚臣。必公天下而私其身。故天下
之人皆公而疎之。人疎之者多。故天下任其亡也。親之者
多。故天下欲其昌也。昔大禹之手足腁胝。是公其身於理
水也。咎繇之謩明弼諧。是公其身於規諫也。傅說之對揚
王庭。是公其身於輔佐也。周公之吐握勤拳。是公其身於
禮賢也。宣父之作春秋刪詩書。是公其身於垂教也。故有
夏之人思大禹之功。有虞之人思臯陶之直。有殷之人思
傅說之政。有周之人思周公之勤。有道之人思宣父之教。
或開國尊其嗣而私之。或建祠崇其像而私之。至於殷辛
之聚財鹿臺。是以天下之利私於已也。故天下公而疎之。
秦始皇之廢棄諸侯。是以天下之爵私於身也。故天下亦
公而疎之。故武王公天下之財而散之。而天下之兆庶皆
私而親之。高皇帝公天下之爵而封之。而天下之英雄亦
皆私而親之。是以自私者。人公而亡也。自公者。人私而昌
也。夫聖賢非必公其身。私在其中。不得不公也。天下非必
私於一人。公在其中。不得不私也。余謂亡國之君。亡家之
臣。亡身之人。俱不得私之道也。非聖賢之無私也。
質無誠論
周衰至秦漢。大道根蠧。詐源派別。姦稔薙紛。不可救止。往
往見強國質小國子弟。天子有疑於諸侯。亦邀子質之。以
為膠固。春秋之時。晉懷質秦。而逃歸自立也。六國之時。燕
丹質秦。而怨由生也。兩漢之時。隗洵質而囂再叛也。頹風
蕩蕩。事難殫記。豈不由信。不以信信之。而以質質之。以信
信人。而人信之。以疑疑人。而人疑之。且彼以信矣。而我要
其質。是疑無信矣。我以疑疑之。彼固不信。則質無有矣。故
記曰。殷人作誓而人叛也。周人作會而人疑也。作誓會。勸
人叛疑也。人疑誓會而叛之。况質其子而人疑之。則非誓
會之比也。且君臣之道恩義也。禮義結其外。父子之道天
性也。慈孝結其內。離其內。求其外。割其天性。拘其恩義。是
不若兩全其道。內外恩親雙得矣。若空知彼不得親其親。
而固結之。是不知彼不親其親而怨矣。是又質之無益矣。
昔有孝如曾參者。不思離其親。豈可以割之。慈如卜商者。
哭以喪明。豈可以奪之。忍如樂羊者。能食其羹。又何以質
之。夫天下愛義者少。愛親者多。能從人者少。能從欲者多。
故質而求誠。我之利少。因質以生怨辭者多矣。昔樂毅下
齊。人有告其叛者。燕昭猶能備禮送其妻子。何也。燕昭信
毅。毅必不叛也。苟或以叛。質之無益。而生怨也。奈何秦漢
之時。不能以至信信之。王道導之。導之不能。奉順以討之。
討之不服。退加修德以柔之。而務質其子。脫御之失所。則
賈怨而生禍。御之得所。猶以離其親親。非孝者治也。於戲。
秦漢所以至誠不浹於天下矣。
訟忠
春秋周大夫萇宏之城成周也。晉女叔寬謂宏。違天不免
也。國語衞彪徯又云。長叔支天有咎也。支天壞。違天也。人
道補天。反常也。誘人城周。誑人也。左邱明皆然其言。某以
為一言喪邦。其例由斯矣。若是則帝王不務為政。而務稱
天命。下不務竭忠。而務別興衰矣。雖欲不亡。其亡固翹足
而俟矣。必謂天壞不支。自古無中興之君乎。衰運不補。自
古無持危之臣乎。殷太戊。周宣王。胡以承天壞而興乎。殷
傅說。周吉甫。胡以持衰運而壽乎。二君二臣。天豈私之乎。
且彪徯謂臣謀其君為違天。則危而不扶為順天乎。人道
補天為反道。則舍人徵天為合道乎。誘人勤王為誑人。則
勸人叛王為信人乎。辭之悖亂。有至是者。夫人道邇也。忠
者人倫紀綱也。天道遠也。談者人倫虛誕也。假天道以助
人倫。猶慮論誣於失也。况舍人事。徵天道。棄邇求遠。無裨
於教者也。又謂不得終果。由支天壞也。則趙高。秦之助壞
者也。董賢。漢之助壞者也。曹爽。魏之助壞者也。賈謐。晉之
助壞者也。咸家族身戮者。天不壽之。夫天之所與。豈有親
者。以道承天。則天無壞者。以亂承天。則天無支者。故支壞
非天也。興衰由人也。但有人不支而敗。無天不可支也。嗚
呼。宏無殷宗周宣以任之。位卑大夫。不為王卿士。卒令強
晉迫脇。非道殘勦。士死難。於宏為得矣。奈何邱明不譏周
殺忠臣。所以國危也。晉殺王臣。所以國分也。但紀宏之戮
死。是神彪徯叔寬反常之說也。謹按魏子賞賈辛以定王
室也。夫子曰。其命也忠。當有後於晉國也。賞忠有後。則身
忠不謂反天戮也。是知邱明謬聞偏見。失聖之旨甚遠。恐
史冊久謬誣惑。為臣者將求事之。得不以文字申訟哉。
譴[:#AS-8275:●]
[:#AS-8275:●]為獸。捕鼠啖饑。[:#AS-8275:●]性也。
鼠好害物。[:#AS-8275:●]食之。是[:#AS-8275:●]於人為爪牙。於獸職為刺姦也。所
以伊祁氏季春(疑)日迎[:#AS-8275:●]。然則人假借蓄[:#AS-8275:●]之義盡矣。僧
孺常學大小戴禮。知迎[:#AS-8275:●]之利。攝饗者悉辭以苦鼠之竊。
請迎蓄之。僧孺因允其言。是貓也。非不壯大⺨[:#AS-FBED:●]屈狨。而
為之蠧。踰鼠族者。性懶不捕。善伺饔人戶隟。搜蓋覆器。挈
蓋隱器。如智有十手百目者。而猶家人割兼[:#AS-FBED:●]
[:#AS-FEDB:●]食。三時加哺不敢輟。嗚
呼。鼠伏隱處也。[:#AS-8275:●]人蓄食之也。鼠竇原垣深窖也。[:#AS-8275:●]安薦
茵堂室也。鼠出恍獲畏怕也。[:#AS-8275:●]遊安緩舒閒也。既伏隱處
也。則出可伺之也。既竇厚垣深窖也。何地可空之也。既出
恍獲畏怕也。掘搖之可怛之也。惟[:#AS-8275:●]甚不易也。僧孺嘗讀
晉漢二史。見更始元年。赤眉擾秦中。崤函岐雍大苦之。以
更始宜制之。而人又苦之。是意亂君之猶[:#AS-8275:●]竊者也。晉太
康末。趙厥亂岷蜀。漢銅梁大苦之。以羅沖征之。而人又苦
之。是意亂臣亦[:#AS-8275:●]竊者也。向使更始非仗漢。則秦人皆得
擒之矣。羅沖非仗晉。則蜀
人皆能捕之矣。[:#AS-8275:●]非仗於人。則庖人皆得戮之矣。然三者
皆知仗之苟竊也。曾不知人甚苦之矣。以至於逐之。以至
於戮之。故有為國者。有知兵者。有防盜者。有仗而皆亂者。
則踰於盜也。踰於亂也。思饔人迎[:#AS-8275:●]。不可不慎也。
象化
象龍禱雨。三月不應。巫病民咨。王甚愁。孺有言者。王無愁
也。象之誤也。夫龍善化雨。而時在乎天。天使雨。龍得化。不
使雨。龍不得化。聖人象龍而救民。是乃象其化者也。龍之
性善學者人之心。故象性莫若心而已。使性非心可象。則
鳲鳩之性均。而木刻鳲鳩。足以象均邪。獬豸之性觸。而瑰
飾獬豸冠。足以象觸邪。龍以性善化。而龍於化人者衣衮。
則其象不以土木亦明矣。湯是以龍其聰而深無不聞也。
龍其明而高無不見也。言若出為雲。而物仰之有陰。智若
躍乎淵。而物觸之有潤。天而不雨。百姓視王為雨也。雖七
歲炎炎。不聞有咨者。而况三月哉。
別志
僧孺見仙翁兄。深仰其為真人也。僧孺讀史傳。嘗病仙者
能上升。鄙見也斯不然。僧孺聞胡國西胡法。至其將歿之
日。必大會族黨州里。眾其人。齋其食。人則飄飄而發地焉。
數百里外而墜窮谷中。國中人咸謂曰化。予焉知非胡國
之幻乎。今兄不離世間而離世間。浩蕩乎嗜欲之境。蹂躪
乎人情之囿。三事五侯。躬擁篲於門。獲禮仙翁者為榮。不
獲禮為羞。况雙眸炅然。紅膚若花。迅駭無羈。竦步飄飄然。
予安謂其非至人乎。昔昌黎韓公侍郎掌國子。裴李二相
府。皆命世之大賢。與兄文字。不曰師則曰丈。予又焉測兄
之壽耶。嵇君著養生一篇。以中才用心養其性命。斯為勝
矣。腥者吾食諸。稔者吾食諸。憊於我者食諸。又不測兄之
元妙也。至於煮鍊金石。妙至先覺。若指手掌。不為能事。賄
利軒冕。故無不明於心。劉郎之骨。非凡目所測。太和三年
秋九月。偶拜兄於夏口。眷予塵俗。授之元記。又約僧孺為
道弟。所訝真步超遙。白雲無繫。要他日為拜會之資。僧孺
抽毫以敘離恨。題文曰別志。且用契異時之語焉。
雞觸人述
鄠杜之郊人有雞。大不[:#AS-FEE4:●]
[:#AS-FBEE:●]農[:#AS-FEE4:●]
[:#AS-FBEE:●]齊。類剛勇百鶚之特。疾
視促步。內斷外果。雖狺狺猛犬。桓桓壯士。伺釁潛搏。胥為
驚蹷。則前後背血流朱殷者。數四以降。咸以彼恃長嘴利
距也。失
恃則力不能擊。宜仁柔矣。乃因跧側樹枝。目不能視瞻。以
長纓羈繫。使彼莫得旅拒。即求砥礪錯斂其長嘴。使禿枿
不能害物。錘鈐敲折其利距。使撾擊不能痛物。然後縱其
逸也。雞不省。猶張拳勢。瞪瞋眸。咬咬爭鳴。剛獝突如。隣童
咸操荊礫。弄調笑。喜曰。昔吾畏其搏我啄我。每至此。則心
悸狂亂。視若左右紛錯百千雞之眾矣。今彼啄擊不能為
害。則雖茲雞在前後若不見。豈雞之異矣。君子於是歎至
剛自折者若此。不度力取笑者又如此。且其職也。宜司晨
而鳴。風雨不移。縱有專場妒敵之志。亦爭鳴於族類。非宜
於怫人矣。爾依於人。人即爾主。輕肆其勇。而悖於主。所以
雖有長嘴利距。不能久恃。已失所恃。乃以踵擊者取隣童
之笑。所宜然矣。僧孺常思度。謂欲移人之事。當有類其雞
者。嗚呼。宜誡夫剛哉。
齊誅阿大夫語
齊威王謂阿大夫曰。汝能願吾左右哉。曰。近吾君者也。王
曰。吾以阿民寄汝。是則割吾憂於心者。而謂給吾使於宮
者為近耶。夫宮中之近。不過為吾折枝矣。吾體有所貴。是
亦有所賤。豈以反貴於心乎。故入宮之職非近也。入心之
職為近也。順顧走指出入無方者。藝之至也。授印於外不
必在宮者。信之至也。汝在吾所以信。而比吾所以藝。不愧
冕衣裳哉。今則戮汝。使卿大夫識遠近之正。於是㣥臣快
賀。而國大治。君子曰。正室之明。莫盛乎午者。左右陰不至
也。如齊威。安有不明乎。
崔相國㣥家廟碑
憲宗元和十四年。詔右相中書侍郎平章事清河郡公立
家廟於長安崇業里。廟三室。粵五月二十二日。天子命以
羊一豕一助奠。太常出博士一人相禮儀。即日加贈烈考
金部公尚書左僕射。極顯親之榮錫。教忠也。先是丞相清
河公諏日卜牲。致齋盥洗。朝服立於阼階之東。司儀告辨。
宗祝贊事。奉贈鄭州刺史府君神主祔於第一室。夫人樂
平郡太夫人王氏配座。室曰皇考廟。奉懷州刺史贈太子
少師府君神主祔於第二室。夫人魏國太夫人李氏配座。
室曰王考廟。奉今贈太尉府君神主祔於第三室。夫人齊
國太夫人盧氏晉國太夫人王氏配座。室曰考廟。始迎嚴
嚴。卒事兢凌。俛興舒於。愉愉勿勿。瞻虔俯慕。肹蠁交格。逮
闇質明。禮既勿違。君子於是觀卿大夫之孝。而知周德之
所在矣。廟第一室曰鄭州公。諱湛。字湛然。以德門清閥冠
當代。之(疑作以)宏度茂質儀搢紳。以全用具業職文武。釋褐
常州武進縣主簿。累選潁川滎陽二長史。動必中禮。遷必
以庸。治官將私。皦皦矩矩。歲終上能。宰相啟公為壽州刺
史。未被詔而公捐館。為有德者之所哀痛。第二室曰懷州
公。諱朝。字守忠。即鄭州公第二子也。純粹凝秀。發為菁華。
臨涖不耀。舉適大當。蜀屬天寶羯起。虎臣扞難。眎得士為
勇弱。公以辟三府由試大理寺直攝監察御史。四遷檢校
倉部郎中兼侍御史。知鄭潁兩州節度使觀察留後錄刺
史事。時副元帥梁國公抱玉以全師軍岐下。餼饋廩食。悉
責於公。急須草草。一呼三索。應卒尤翔。了辨綽綽。移試國
子司業兼懷州刺史。內殿召問。賜金紫寵之。以基址大用。
未幾。改檢校左庶子。充河西隴右糧料使。是以志將疇謀
陟岵以不及致詔恩重此露前能優贈秘書監。大夫家風
行孝。具於貞元中右相司徒滎陽鄭公餘慶神道碑文。第
三室曰贈太尉公。諱稹。字實方。懷州公之嗣子也。善史書
五言詩。為文而敏政。建中年。德宗狩梁漢。九州歲貢。瑟縮
不集。上在巡責賦稅急。租庸包大夫表公嘗從二府事。澄
磨割剔。以靳靳於當時。累請公以秘書丞殿中侍御史為
判官。居廣陵揚子。運江南以趨行在。公號憂國厄。晡旦自
力。蹄馳檝飛。職貢填路。寇平謝免。翛然脫履。雖蹤希象外。
而功行羶灼。為時須速。遂適無容矣。三遷檢校金部郎中。
司自陜以東水陸運會。其年失仲弟。哀踰於禮。遂嬰疾不
起。其後寵章七告身。自司徒公冊贈太尉。至於初終密行。
具於舊相今太常趙郡李公絳神道碑文。夫以鄭州之厚
仁。懷州之器業。金部之忠孝。三良百行。施豈無集。元和年。
清河公竟以全德文武恭忠溫直相憲宗。外綏華戎。內接
萬幾。條綱品例。疎貫折折。不質不要。天下瞻信。立言者識
丞相之輔理。而知三廟之遺憗遠矣。古者道施於仁。則鏤
於鐘彝。書於簡編。其或行浮而實未稱者。史氏闕逸。乃必
噫哀於諡誄。發揮於文辭。寄金石。存景行。以備紀事者以
之補採。今清河公禎祥聖代。庸跡焯闡。推始反本。以崇宗
祧。規方豐菲。一中於度。牲牷豆斝。無有闕時。春秋禘嘗。盡
忠盡敬。猶以丕烈耿光。未克篆籀。泣奉家老狀。請隴西牛
僧孺傳而誄之。銘曰。
昭昭成廟。櫨松桷柏。斲之磨之。謹古不飾。二門耽耽。瞻東
應南。周匝壖垣。庭植冬陰。三室峙扃。肅槭嚴深。濟濟孝孫。
以時饗之。簋斝豆籩。既具而宜。恪恭聲聞。如見如疑。明德
馨香。百福已來。厥初大風。齊太之遺。支允茂秩。累累而賢。
滎陽之仁。河內之才。太尉植行。將開以先。丹穴感靈。乃儀
鳳凰。丞相厥生。輔我唐章。忠孝懋宣。興時太平。耀榮祖宗。
以尊顯親。既祭則禮。以敬如存。牲牢具肥。祝史贊神。宗婦
宗工。整整平平。祉祚之傳。若火移薪。於萬斯年。爰有記云。
昭義軍節度使辛公神道碑
辛氏於隴西為望家。其後因官從帝。或雍或洛。源濬派洪。
將微復張。以及於僕射。皇考璿。璿益以儒業自喜。優遊高
放。不樂取求制科高第。乞官山水。朝廷除處州遂昌令。嗜
不念歸。再移仍南。及亡。累贈至左散騎常侍。僕射諱秘。字
藏之。即常侍府君第四子也。以能通五經開元禮。三命至
華原主簿。書判入等。為長安尉。太常卿故丞相渤海高郢。
以唐制盡將禮樂委博士。奏乞用公。朝廷與之。不能得去。
訖六年。再為祠部兵部員外。博士猶如故。朝有禮天地奉
山原之使。既謝上。必奏曰。臣唯乞得辛某自副。幾不以禮
樂累陛下。上高之連可。故公再為禮儀使判官。雖當時耆
年鴻生。語及禮。即唯曰辛某在。若不敢出口。元和皇帝初
元年。高選刺史。公出為湖州。時觀察使李錡不奉詔。舉江
南六州兵。獲京口。窺采石。渡臨江索留。因命心腹將率壯
士。高職重賄鈎其膽。且約曰。若等當以其日同起。取五刺
史。欲斬以號令。在錡鎮實多年。交有素。故刺史不得隸兵
馬。及難作。顏防用李雲驅巿人舉當。一戰敗走。李素受縛
於蘇頊釘船艎。唯公以儒雅。賊未急迫。公乃夜起撫左右
曰。使若等有父母妻子成其家。皆天子恩也。若能隨李錡
為賊乎。左右皆泣曰。唯公命。乃開羅城門。收湖下子弟。得
人數百。公親以衣衣之。以食食之。烝里掩出。劘壘始呼。大
戰川東。斬將屠營。值旦悉先殲。登城號令。中外恬然。於是
時武功冠江南。錡為之失勢就縛。天子親命。使以金印紫
綬賞公。急詔徵為河東軍司馬兼御史中丞。其實將以大
將節與公。以故未畢。就拜為左司郎中。更京兆汝州刺史
本州防禦諫議大夫。出為常州刺史。治職檢身。專(疑)問昭
升。改河南尹。時天子大舉伐趙。既釋復征。司空度率五諸
侯取蔡。連戰四年。伊瀍之間。屬刻百役。公撫困應須。怛怛
寧寧。上大喜。出少府節。以豹竿戟纛。驛走就授。先一日。立
百辟於朝。讀白紙詔。命公以昭義軍節度使潞州大都督
府長史檢校工部尚書兼御史大夫。公襃衣儒冠帶劍持
節。潞自盧從史。不稟不供。急斂自守。人已大罷。及柏鄉連
營。三歲決死。公之至止。開城入府。量倉數藏。酸寒濩落。公
私之具。盡可哀痛。左右前後計於公。請乞救於上。公曰。天
子以兵定殘賊。空內府賞死士。於今數年矣。吾不能如卜
式輩以家助獻。詎敢復以請求苦上耶。於是約出入。嗇用
度。俸不入家。聘不賚金。宴不侑樂。食不兼豆。更四年詔徵。
府有貫十七萬。食倉有斛七十萬。刃銛函堅。幟赤幕青。十
五年冬行於洛。及關。以疾不任朝覲。天子命中貴人郊勞
歸第。以十二月己卯薨。享年六十四。上憫惜震悼罷朝。贈
尚書左僕射。贈賵有加。公於得入仕以業儒書。於得著名
以典禮樂。於得勳賞以立武功。於善終始以謙退勤儉。於
中外親。既有名而貴。於屬且近者。餉給無所加。疎而賤。雖
千百里曠不相面。頒與無所吝。大官十五年。居不易宅。死
亡之日。家不歲計。公之於孔門。可謂成人矣。子男八人。少
穆少逸少恭長順仲扈行質仲和行檢。或儒或文。仕遍侯
國。夫人河東裴氏。先公而卒。將葬而公嘆曰。人之居無常。
而墳墓因焉。吾家之兆。及於四代三卜矣。且使吾死有吾。
豈止墓而守者焉。吾死無吾。於地固無擇而已矣。他日吾
死於此。亦遂葬而無用遷焉。遂定乎萬年縣洪原鄉少陵
原。及將亡前。為文自誌其墓。又重前說。歿有書一通。緘置
几上。既開之。即送往飾終之制。具盡於此。既儉而周於禮。
不違時之名。人無不多其能終而達其不撓耳。諸孤恭命。
無敢墜失。既葬。會謀曰。先人德行官業。宜刻於石。以聞不
朽。隴西牛僧孺。時號專業文。陳郡殷台。書迹絕妙。且其人
吾家之壻。且練吾先人行事。敢不告求。僧孺實紀錄而台
實書。既序而銘曰。
禮災秦漢。於綿蕝存。晉卑胡僭。俎豆臊腥。慕古惟唐。求野
據經。公嘗博士。綴緝搜羅。三代之儀。濟濟復興。祗職六年。
區別嚴兢。儒道克施。亦志武事。憑江錡反。公實郡吏。掉棘
張空。以出不防。萬馬周網。血赫湖塘。江南之功。焯出有光。
鄒魯諸生。因功張皇。憂公慎法。奉守王度。入郎出牧。尹洛
將潞。茹剛撫弱。銷剔人蠧。居不易地。服不易初。財分先族。
以儉遺孤。恬於將終。執筆自誌。男良女淑。既壽而貴。謂之
為人。易此而何。詩以備傳。不刻不磨。
