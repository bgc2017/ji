欽定全唐文卷三百一
呂向
向字子回。涇州人。開元十年召入翰林。兼集賢院校理。累
遷中書舍人。改工部侍郎。卒贈華陰太守。
美人賦
帝初馳六飛之不測。奄四海而作君。曜明威。嶷崇勳。固盡
善而盡美。又焉得而稱云。時屯既康。聖躬之豫。樂以和操。
色以怡慮。豈曰帝則。實惟君舉。庸克推腹心。增耳目。燕趙
鄭衞楚越巴漢之邦。士農工商皂隸輿臺之族。不鄙褊陋。
不隔賤卑。工技者密聞。淑邈者遽知。上心由是震蕩。中使
載以交馳。周若雲布。迅如飇發。以日繫時。以時繫月。德雋
相次。為樂不歇。闐紫微。環帝座。蕖華灼爍。柳容婀娜。輕羅
隨風。長縠舒霧。肌膚紅潤。柔姿靡質。妖豔夭逸。絕眾挺出。
嬛然容冶。霍若明媚。曼睩騰光以橫波。修蛾濯色以總翠。
齒編貝。鬢含雲。顏綽約以冰雪。氣芬郁而蘭薰。腰佩激而
成響。首飾曜而騰文。或纖麗婉以似羸。或穠盛態而多肌。
有沈靜見節。有語笑呈姿。思若老成。體類嬰兒。真天子所
御者。非庶人當有之。洎懷春暮。睇情晷。列筵於林。方舟於
水。自任縱誕。相與攀倚。鳥閒關而共嬌。花散亂而增美。吹
碧葉。吐紅蕊。左右相視。遊嬉未已。見頹景之迫濛氾。攜密
親。召近臣。陳金罍與瑤席。朗月垂光而射人。列星奪采。長
河滅津。然後絲竹發越。金石鏗鈜。守則異器。動則和鳴。妙
舞謂何尚以輕。善歌取何矜以清。齊列捷獵。按次屏營。閒
直往以曳緒。欻轉入而旋縈。低視候節。紆體遺聲。遏行雲。
結遺風。眾工相錯。迭美不同。夕以闌。樂亦闋。醉以蕩情。樂
以忘節。帝曰。今日為娛。前代固無。當以共悅。可得而說。眾
皆蹁蹮。離席遷延。咸齊首。互舉酒。歌千春。稱萬壽。因進曰。
妾家賤族。陋目褊心。陛下衣綺縠與羅紈。飾珠翠與碧金。
燕私陳乎笙鼓。和樂象乎瑟琴。何恩渥以增極。而悅愉之
備深。顧薄軀之無穀。空負惠以難任。有美一人。激憤含顰。
凜若秋霜。肅然寒筠。乃徐進而前止。遂抗詞而外陳。曰眾
妾面諛。不可侍君之側。指摘背意。委曲順色。故毀妍而成
鄙。自崇謬而破直。妾異爾情。敢對以臆。若彼之來。違所親。
離厥夫。別兄弟。棄舅姑。戚族媿羞。鄰里嗟吁。氣哽咽以填
塞。涕流離以霑濡。心絕瑤臺之表。目斷層城之隅。人知君
命乃天不可讎。尚懼盜有移國。水或覆舟。伊自古之兦主。
莫不躭此嫚遊。借為元龜。鑒在宗周。眾以為喜。妾以為憂。
於時天顏迴移。聖心感通。竟夜罷寢。須明導衷。俾革進伎
樂者為薦士之官。徵豔色者為聘賢之使。闕下駿奔。王庭
麇至。野無遺材。山無逸人。賁然偕道。與物恆春。若此之淑
美。豈同夫玉顏絳脣。巧笑工顰。惑有國之君臣者哉。
述聖頌
天輔聖德。配極而崇。帝者祖兮。神行慈旨。布澤而洽。人之
父兮。叶命高嶽。喻壽其齊。招靈祜兮。飛文孤標。灑翰又類。
使物覩兮。騰雄激烈。交天聲芬。偃上古兮。發潤飄清。揔此
光氣。覆下土兮。探異閱妙。意力猶懸。空作矩兮。徵往到今。
辭聽相授。無與伍兮。
諫令突厥入仗馳射疏
臣聞鴟鴞不鳴。未為瑞鳥。猛武雖服。豈齊仁獸。是由醜性
毒行。久務常積故也。今夫突厥者。正與此類。安忍殘賊。莫
顧君親。陛下持武義臨之。修文德來之。既慴威靈。又沐聲
教。以力以勢。不得不庭。故稽顙稱臣。奔命遣使。陛下乃能
收其傾效。雜以從官。赴封禪之禮。參玉帛之會。此德業自
盛。固不可名焉。因復詔許侍宸遊。召入禁仗。仰英姿之四
照。送神藝之百發。恩意俱極。誠無得踰焉。乃更賜以馳逐。
使操弓矢。競飛鏃於前。同獲獸之樂。是屑略太過。未敢取
也。雖聖胷豁達。與物無猜。而愚心徘徊。與時加慄。儻此等
各懷犬吠。交肆盜憎。荊卿詭動。何羅竊至。暫逼嚴蹕。稍冒
清塵。縱即殪元兕。墟幽土。單于為醢。穹廬為洿。何塞過責。
特願陛下勿復親近。使知分限。待不失常。歸於得所。此謂
迴兩曜之鑒。袪九宇之憂。孰不幸甚。
劉彤
彤。開元時官右拾遺。
諫拜陵寢早表
臣彤言。陛下明發不寐。展敬山陵。朝拜之期。必候清曉。此
誠孝思罔極。求諸幽明之宏義也。將士發軫。路猶曛黑。紅
塵四合。白刃交馳。往來不相知。左右不相識。假令有敗車
逸馬。朽木枯株。則變在不虞。患生所忽。不可輕也。愚臣淺
識。實以逼迫。伏願慮及細微。以安宗社。拜陵之日。必候朝
光。則凡百歡心。普天幸甚。
論鹽鐵表
臣聞國之興衰。在人不在天。政之理亂。在變不在習。故殷
辛失道。雖得歲而兦。齊桓反經。雖改法而霸。此則神而明
之存乎其人之明效也。是以五帝不相襲禮。三王不相沿
樂者。豈祖孫父子。苟欲殊其業耶。誠代異乎宜。而時有所
適。不得已而然耳。故能功格天地。道濟生人。三五而來。未
聞有弊而不遷。以之長治者也。國家承兦隋之季。開累聖
之業。至於憲章彝典。立教垂訓。可謂詳矣。然猶倉廩未實。
流庸未還。俗困兼并。人嗟杼軸者。所謂能適道矣。而未能
權。積習之見不迴。而隨時之宜未得故也。臣聞漢之五葉。
孝武為政。一廏馬三十萬匹。後宮數千人。外討戎夷。內興
宮室。殫費之甚。實百當今。然而古費多而貨有餘。今用少
而財不足者何也。豈非古取山澤。而今取貧人哉。取山澤。
則公利厚而人歸於農。取貧人。則公利薄而人去其業。此
所以古今不一。贏儉相懸。故先王之作法也。山海有官。虞
衡有職。輕重有術。禁發有時。一則專農。二則饒國。濟人盛
事也。臣實謂當今宜之。夫煮海為鹽。採山鑄金。伐木為室
者。豐餘之輩也。寒而無衣。饑而無食。庸賃自資者。窮苦之
流也。若能收山海厚利。奪豐餘之人。蠲調斂重徭。免窮苦
之子。所謂損有餘而益不足。帝王之道。可不謂然乎。臣願
陛下詔鹽鐵木等官收興利貨。貿遷於人。則不及數年。府
有餘儲矣。然後下寬大之令。蠲窮獨之徭。可以惠㣥生。可
以柔荒服。討百蠻不憂千金之費。懷萬國自有三錫之饒。
雖戎狄猾夏。堯湯水旱。無足虞也。如此。則成康刑措而頌
聲作。臣愚易之。臣聞可與守成而難與慮始者。常情是也。
陛下若允臣愚計。便付有司。則恐由習常。就之無日。伏請
付中書門下。令妙擇才幹。委以使車。則愚臣所獻。儻裨萬
一。奉天適變。惟在陛下行之。
河南府奏論驛馬表
臣某言。今月一日。中使魏光勝至。伏奉手詔。當管每驛更
加添鞍馬。不得停留往來使命者。伏以所到郵傳。以備急
宣。由臣術無方。致令馬畜有闕。忽奉恩詔。憂惶失圖。臣某
中謝。臣伏以當府重務。無過驛馬。臣到官之日。惟此是圖。
雖牧市百端。死損相繼。蓋緣府界闊遠。山谷重深。自春多
雨。馬蹄又軟。驅馳石路。斃踣實多。比於陝虢已西。及汝鄭
等處。道路稍異。日夜倍憂。又西自永寧。東自汜水。南到臨
汝。北達河陽。正驛都管一十六所。常加填備。動以久闕。此
皆臣無政術。上軫聖心。蹐地局天。不足所處。臣今分遣官
吏。稍加價錢。兼令外求。冀免有闕。臣某中謝。又盧會昌到
日。臣謹依詔旨。差人領送上都。無任懇迫惶懼之至。
邢巨
巨。揚州人。開元七年中文詞雅麗科。官監察御史。
應文辭雅麗科對策(并問)
問。朕聞至道雖微。不言而化。皇天陰[:#AS-84EC:⿰⻖⿱步馬]。相叶其彝。信寒暑
而生成。施雲雨而沐潤。垂範作訓。樹君育人。時有澆淳。教
垂繁略。成湯既聖。禹道云兦。桑扈谷風。屢動詩人之刺。塞
門反坫。時遺宣父之嫌。我國家拯彼頹綱。開茲盛業。朕以
不德。襲號乘時。而皇極之道未敷。謨明之軌尚闕。思宏厥
理。其義安從。至如視聽貌言。恆若時若。會極歸極。作哲作
乂。一以貫之。何方而可。夫禮以飾情。情疎則禮略。樂以通
感。感至則神和。理內為同。修外為異。同異之用。有昧其功。
人俗未融。佇明斯要。又四時武德。制自何君。五行文始。本
之誰代。昭德盛德。莫辨所尊。昭容禮容。未詳所出。悉情以
對。用釋余疑。
對。臣聞太宗文皇之御天下也。廣直言之路。開納善之門。
近臣盡規。庶人畢議。可謂至矣。今皇天眷命陛下。紹復先
業。齊心法宮之中。冤旒正殿之上。詳延秀異。詢及芻蕘。若
乃敷皇極以作則。宏禮樂以垂訓。彝倫攸序。㣥德畢舉。斯
太宗之盛事也。豈前王訪九疇之要。貞三極之本。能望清
光哉。天文昭回。萬物盡覩。臣謬以黃綬之末。預聞赤墀之
議。將何以塞厚問。揚天休。臣聞諸仲尼曰。大道之行。與三
代之英。某未之逮也。而有志焉。自上皇不歸。大道悠久。聖
人順天地之性。究變化之元。雖損益以文質。或沿襲以忠
敬。至於飾禮容以昭賁。崇樂舞以立象。樹君牧人。茂時育
物。其致一也。夫務本於道。則浮競可以鎮靜。習俗於變。即
純一或以偽遷。故輕樂見誚於國風。昧禮貽訓於聖典。蓋
有由焉。唐興百有餘載。高祖以武功定鼎。紐天綱於八紘。
太宗以睿聖握符。纂天光於三象。蕩兦隋之頹靡。宏聖唐
之易。盛德大業。與三代同風。伏惟陛下誕受天休。光膺景
命。粤若昭德殷薦之禮。感和通神之教。敬事睿聖之徵。順
時布德之典。將以登格皇穹。鴻業也。啟迪王命。大猷也。風
雨時若。休徵也。人俗康寧。至教也。五輝叶訓。八方順軌。堯
舜之盛。無以加焉。成康之道。復何足數。而猶曰皇道未敷。
謨明尚闕。發天章於聖藻。採至言於輿誦。陛下之謙讓
也。愚臣何足以知之。制策曰。至如視聽貌言。恆若時若。會
極歸極。作哲作乂。一以貫之。何方而可者。臣聞王政之端。
本於性也。至化之極。歸於理也。能盡其性而合乎理。則休
徵至。不盡其性而悖乎理。則咎徵至。故聖人法天以立性。
畏天以作則。見天道之在五行。人事應之。彰彰類矣。自非
統性命之理。求天人之端。孰能從言以作乂。因事以求哲。
暘順而會其極。蒙恆而返其道。適於數。故雖以五事明。宗
其極。則可以一理貫。臣又聞聖心鏡物。必採於至妙。大道
虛象。垂契於理先。然即繼聖業者其道同。遵王度者其化
一。陛下體周武之盛德。訪唐堯之遺事。龜圖靈文。天光垂
象。伏願沐時雨於動植。散祥風於⺡[:#AS-FBED:●]圅泳。則大中之道。
何以尚茲。制策曰。夫禮以飾情。情疏則禮略。樂以通感。感
至則神和。理內為同。修外為異。同異之用。有昧其功。人俗
未融。佇明斯義。四時武德。制自何君。五行文始。本之誰代。
昭德盛德。莫辨所尊。昭容禮容。未詳所出。臣聞禮樂。其所
由來尚矣。先王所以美教化。厚人倫。以致太平也。必將考
其理。求其端。故揖讓之教。末而安上。存乎至。舞詠之功。淺
而移風。歸乎至易。夫辨升降。彰采服。此禮之所以飾情也。
登
金石。翔景瑞。此樂之所以通感也。故感發於內。樂由衷以
致和。情見乎表。禮自外以為異。雖清濁之資。考性則殊。而
教化之端。在理斯一。況今懿綱被遐裔。至道冠生靈。和理
日躋。同乎大順。非禮樂之化。其孰能至此乎。夫崇德垂範。
此同異之用也。教齊化密。此人俗之融也。至如武德之盛。
武之業也。文德之盛。順之至也。神道設教。制四時於炎歷。
德徽可崇。增五行於橫序。尊三德於清廟。表二容於盛禮。
聖問昭閟。與天道以元亨。狂言鄙賤。仰天文而知愧。謹對。
對祈田判
甲擊鼓祈年穀於田祖司察以禮不下庶人寘於法不伏判
先王教人。貴賤有等。帝耤為重。躬青耜於靈壇。終畝惟勤。
法朱紘於御典。候鳥星之仲月。闢龍鱗於上腴。祥應豳詩。
祈歲功於土穀。疑生魯禮。罪越命於金章。甲即非辜。擊之
可也。且援枹而進。聲坎坎於田郊。嘉粟佇登。福穰穰於歲
報。司察此舉。未曰合宜。甲之不伏。固當其理。
拓跋興宗
興宗。元宗時人。
請致仕侍親表
臣某言。臣聞懷祿者恥於冒進。事親者貴在及時。苟貪非
分之榮。何報所生之德。臣興宗中謝。伏奉某月日敕。許臣
入京覲省者。臣母譙郡太夫人曹氏。今八十有四。一遭風
疾。倍加羸惙。臣之戰灼。罔知攸從。然曹氏有臣。更無他子。
臣纔齠齔。父已背兦。守志偏棲。鍾情善訓。恩深徙宅。慈過
折葼。孤危相保。臣得成立。蕃夷賤末。久荷國恩。磨鈍策疲。
已歷三紀。腰金拖紫。四昇八命。每慙祿厚。慮臣身災。況老
親在堂。迫於衰疾。而更晨昏有闕。尸素無厭。碩鼠貽刺。林
烏不若。尚參朝列。心豈遑安。特乞停官。許從歸侍。則藜藿
之養。子道獲申。桑榆之暉。母心是慰。當今大聖御極。㣥賢
共理。豈資微臣。而在冗職。雙鳬隻鴈。寧覺少多。九牛一毛。
未為增損。倘明神見祐。母體漸平。在臣犬馬。敢不驅策。伏
望採詩人之錫類。鑒令伯之陳情。曲降鴻私。俯矜微懇。垂
恩遂志。死將萬足。不勝懇款之至。
第二表
臣某言。臣前表自陳。上訴母親。乞停所職。以就私養。聖恩
未許。懇願莫從。母子二人。肝腦塗地。臣某中謝。臣初孩則
孤。未冠而仕。不識父兄之教。但承慈母之育。向母無臣。則
烏鳥誰哺。向臣忘母。則禽獸不若。更無性命。以至成長。今
臣老母八十五載矣。加之疾疹。日甚一日。有增無減。湯藥
杜口。粥食不入。頃乃祈恩請命。忍死待臣。臣不承聖恩。不
復見母。母不蒙聖造。亦不重見臣。自從去年。漸能開釋。若
臣又辭母。母更別臣。臣母必即倚門氣絕。上馬心斷。母必
失臣。臣亦失母。忠孝雙缺。公私並喪。假臣強顏。苟冒榮寵。
猶望孝理。抑就名教。以蕃夷之賤品。忝冠冕之清流。身帶
三印。爵封五等。入踐命卿。出為副將。正是臣報國立功。榮
宗輝戚之時。愛惜毛羽。保持名位。寧可進寸。其容退尺。豈
願損華轂以傅板輿。樂閒居而忘厚秩。士君子猶貪其富
貴。臣種類豈知其矯飾。母不能割慈忍愛。子不可背義違
親。二者之心。賢愚共悉。方寸既亂。焉可以理軍。否臧皆凶。
焉足以謀敵。無自招於遄死。則未戰以取兦。何以為萬人
之命。赴國家之急。陛下於愚臣過聽。謂邊將得人。則有隴
右專知教練兵馬使右驍衞將軍藺廷輝。材略冠軍。智勇
無對。今節度王忠嗣知其名。已令攝使替臣。如流輩諸將。
皆是可惜。臣匹夫之勇。而不見萬人之敵。何抑烏鳥之眾。
而不用熊羆之師。陛下必以臣幸無大過。不令失職。即望
全其官守。罷以軍麾。減其俸祿。以延老母。略許其宿衞。兼
遂微臣之定省。朝則覲君。退還侍母。公私兩遂。忠孝並存。
母子如初。生死萬足。遠近夷落。咸知聲教。無任懇切危急
之至。
第三表
臣某言。臣聞事君愛親。出忠入孝。孝苟不足。忠能獨全。自
古及今。未之有也。臣夙遭凶憫。早喪父兄。母祗育臣。臣惟
侍母。更相為命。逮至於今。臣願報國安親。兩遂忠孝。況臣
少從邊役。侍養多違。母常憶臣。積憂成疾。往者一辭天闕。
六變星霜。徒叨守郡之榮。終切倚門之望。加以老母年將
遄邁。景晏桑榆。衰疾交侵。藥餌無主。頃乃祈哀上請。忍死
待臣。臣幸獲歸寧。老母稍安寢息。再造之施。空荷於乾坤。
廣大之恩。無階於答效。臣又聞子急告父。臣急告君。今母
若無臣。臣定失母。所以隳裂肝膽。塵犯威嚴。乞停臣尸素
之祿。假老母殘餘之命。誠為至願。非敢飾情。自聖鑒未迴。
懇誠猶阻。而臣又不幸。愚子供奉官右威衞郎將守義近[●
]。臣今惸然。形影相弔。生人之極。無甚於臣。老母既見孫
兦。預愁臣去。舊患未損。泣
盡繼血。伏惟聖主孝理天下。特降綸言。戶有老親。令蠲賦
役。鄉有孝子。必表門閭。洎乎荒外百蠻。咸被教化。臣雖戎
狄賤品。忝沐薰風。烏鳥之心。實愧乳哺。若使貪榮徇祿。背
義忘親。固天地所不容。人倫所同棄。更何面目。敢列聖朝。
特望上垂天光。俯照愚懇。矜臣養親之日短。效命之日長。
允其停官。許令侍疾。四夷慕義。陛下之德化無窮。豈惟微
臣獨荷恩私。無任迫切屏營之至。
李休烈
休烈。開元中官洛陽尉。
對傭書判
甲居道周以傭書自業乙侮之折箠以笞其背甲告他物毆人
士生於代。各安其業。或削觚成學。或握槧求工。道既多門。
藝非一揆。甲言自巷黨。爰居道周。雖殊蘭蕙之遊。且託桑
榆之蔭。傭書自給。道有類於班超。因侮見罪。迹方均於[:#AS-885A:●]
越。汗之責。既不見稱。折箠之尤。理宜從譴。
袁暉
暉以魏知古薦為左補闕。開元中自邢州司戶參軍召入。
校正㣥籍。
對歸胙判
甲監享以胙歸父餕而祭
餕餘不祭。昭彼前聞。事且違經。慙於達者。甲忝居官序。式
陪精意。悅分胙以言旋。鄙過屠而自足。瞻白華之養。孝則
盡誠。昧非肉之言。理難逃責。遠儔知禮。雖惡於鄒人。近取
恤刑。宜寬於漢典。
韓朝宗
朝宗。太子賓客思復子。天寶初為京兆尹。出為高平太守。
貶吳興別駕卒。
諫作乞寒胡戲表
臣聞之傳曰。辛有適伊川。見被髮於野者。曰。不及百年。此
其為戎乎。其禮先兦矣。後秦晉遷陸渾之戎於伊川。以其
中國之人。習戎狄之事。一言以實。百代可知。竊惟王公貴
人。國之藩翰。凡所舉措。須合彝典。今之乞寒。濫觴胡俗。臣
參聽物議。咸言非古。作事不法。無乃為戒。伏願陛下三思。
籌其所以。又道路籍籍。咸云皇太子微行觀此戲。且元良
國本。蒼生繄賴。輕此馳驟。能無暫蹶。況匈奴在邸實繁有
徒。刺客密發。何限夷夏。卒然奔呼。掩襲無備。邂逅驚擾。則
憂在不測。白龍魚服。取困豫且。深可畏也。惟陛下愛人活
國。憂勤庶政。今所施為。豈徒然矣。豈不以元象變見。疫癘
相仍。厭甲兵之災。助太陰之氣。臣識愚瞽。以為無益。臣聞
皇天無親。惟德是輔。未聞兆亂。以來多福。太戊修政而桑
穀自萎。景公善言而熒惑退舍。彰善罰惡。天之道也。伏願
去邪勿疑。昭德以待。豈區區末法。而能定其休咎哉。
何延之
延之開元十年官職方員外郎筠州刺史。
蘭亭始末記
蘭亭者。晉右將軍會稽內史瑯琊王羲之逸少所書之詩
序也。右軍蟬聯美冑。蕭散名賢。雅好山水。尤善草隸。以晉
穆帝永和九年三月三日。宦遊山陰。與太原孫統承公孫
綽興公廣漢王彬之道生陳郡謝安安石高平郄曇重熙
太原王蘊叔仁釋支遁道林及其子凝之徽之操之等四
十有二人修祓禊之禮。揮毫製序。興樂而書。用蠶璽紙鼠
鬚筆。遒美勁健。絕代特出。凡二十八行三百二十四字。字
有重者。皆搆別體。其中之字。最多乃有二十許字。變轉悉
異。遂無同者。是時殆有神助。及醒後。他日更書數十本。終
無及者。右軍亦自愛重此書。留付子孫。傳至七代孫智永。
即右軍第五子徽之之後。安西成王諮議彥祖之孫。盧陵
王冑曹昱之子。陳郡謝少卿之外甥也。與兄孝賓俱捨家
入道。俗號永禪師。禪師克嗣良裘。精勤此藝。常居永欣寺
閣上臨書。所退筆頭。置之於大竹簏。簏受一石餘。而五簏
皆滿。凡三十年。於閣上臨真草千文八百餘本。浙江東諸
寺各施一本。今有存者。猶直錢數萬。孝賓改名惠欣。兄弟
初落髮時。住會稽嘉祥寺。寺即右軍之舊宅也。後以每年
拜墓便近。因移此寺。自右軍之墳及右軍叔薈以下塋域。
並置山陰縣西南三十一里蘭渚山下。梁武帝以欣永二
人皆能崇釋教。故號所居之寺為永欣焉。事見會稽志。其
臨書之閣。至今尚在。禪師年近百歲乃終。其遺書並付與
弟子辯才。辯才姓袁氏。梁司空昂之元孫。博學工文。琴奕
書畫。皆臻其妙。每臨禪師之書。逼真亂本。辯才常於寢房
伏梁上鑿為暗檻。以貯蘭亭。寶惜貴重。甚於禪師在日。至
貞觀中。太宗以聽政之暇。銳志翫書。臨右軍真草書帖。購
募備盡。唯未得蘭亭。尋知此書知在辯才處。乃降敕追師
入內道場供養。恩賚優洽。數日後。因言次乃問及蘭亭。方
便善誘。無所不至。辯才確稱往日侍奉先師。實嘗獲見。自
禪師喪後。洊經喪亂。墜失不知所在。既而不獲。遂放歸越
中。後更推究。不離辯才處。又敕追辯才入內。重問蘭亭。如
此者三度。竟靳固不出。上謂侍臣曰。右軍之書。朕所偏寶。
就中逸少之跡。莫如蘭亭。求見此書。勞於寤寐。此僧暮年。
又無所用。若為得一智略之士。設謀計取之。尚書右僕射
房元齡奏曰。監察御史蕭翼者。梁元帝之曾孫。今貫魏州
莘縣。負才藝多權謀。可充此使。必當見獲。太宗遂召見翼。
翼曰。若作公使。義無得理。臣請私行詣彼。須得二王雜帖
數通。太宗依給。翼遂改冠微服至洛陽。(一作潭)隨商人船下
至越州。又衣黃衫。極寬長潦倒。得山東書生之體。日暮入
寺。巡廊以觀壁畫。過辨才院。止於門前。辯才遙見翼。乃問
曰。何處檀越。翼因便前禮拜云。弟子是北人。來此鬻蠶種。
歷寺縱觀。幸遇禪師。寒溫既畢。語議便合。因延入房內。即
共圍棋撫琴。投壺握槊。談說文史。意甚相得。乃曰。白頭如
新。傾蓋若舊。今後無形迹也。便留夜宿。設缸面藥酒茶果
等。江東云缸面。猶河北稱甕頭。謂初熟酒也。酣樂之後。請
賓賦詩。辯才探得來字韻。其詩曰。初醞一缸開。新知萬里
來。披雲同落寞。步月共徘徊。夜久孤琴思。風長旅鴈哀。非
君有祕術。誰照不然灰。蕭翼探得招字韻。詩曰。邂逅款良
宵。殷勤荷勝招。彌天俄若舊。初地豈成遙。酒蟻傾還泛。心
猿躁自調。誰憐失㣥翼。長苦空飄。(一作良若業風飄)妍媸略同。彼
此諷詠。恨相知之晚。通宵盡歡。明日乃去。辯才曰。檀越閒
即更來。翼乃載酒赴之。興後作詩。如是者數次。於是詩酒
為務。僧俗混然。遂經旬朔。翼示師梁元帝自畫職貢圖。師
嗟賞不已。因談論翰墨。翼曰。弟子先世皆傳二王楷書法。
弟子自幼來耽翫。今亦有數帖自隨。辯才欣然曰。明日可
攜來看。翼依期而往。出其書示辯才。辯才熟詳之。曰。是則
是矣。然未佳善也。貧僧有一真跡。頗亦殊常。翼曰。何帖。辯
才曰。蘭亭。翼佯笑曰。數經亂離。真跡豈在。必是響榻偽作
耳。辯才曰。禪師在日保惜。臨兦之際。親付於吾。付授有緒。
那得參差。可明日來看。及翼到。師自於屋梁上檻內出之。
翼見訖。故駁瑕指纇曰。果是響榻書也。紛競不定。自示翼
之後。更不復安於伏檻。並蕭翼二王諸帖。並借留置於
几案之間。辯才時年八十餘。每日於窗下臨學數遍。其篤
好也如此。自是翼往還既數。童弟等無復猜疑。後辯才赴
靈汜橋南嚴遷家齋。翼遂私來房前。謂弟子曰。翼遺一物
在此。童子即為開門。翼遂於案上取得蘭亭。及御府二王
書帖。赴永安驛。告驛長淩愬曰。我是御史。奉敕來此。今有
墨敕。可報汝都督知。都督齊善行聞之。馳來拜謁。蕭翼因
宣示敕旨。具告所由。善行走使人召辯才。辯才仍在嚴遷
家未回寺。遽見追呼。不知所以。又遣散直云。侍御史須見。
及才來見。御史乃是房中蕭生也。蕭翼報云。奉敕遣來取
蘭亭。蘭亭今得矣。故喚師來作別。辯才聞語。哽絕良久始
蘇。翼便馳驛而發。至都奏御。太宗大悅。以元齡舉得其人。
賞錦綵千段。擢拜翼為員外郎。加入五品。賜銀瓶一。金縷
缾一。碼碯椀一。並實以珠。內廏良馬兩匹。兼寶裝鞍轡莊
宅各一區。太宗初怒老僧之祕吝。以其年耄。不忍加刑。數
月後仍賜物三千段。穀三千石。敕越州支給。辯才不敢將
入已用。回造三層寶塔。塔甚精麗。至今猶存。老僧因悸病
不能強飯。惟歠粥。歲餘乃卒。帝命供奉榻書人趙模韓道
政馮承素諸葛貞等四人。各搨數本。以賜皇太子諸王近
臣。貞觀二十三年。聖躬不豫。幸玉華宮含風殿。臨崩。謂高
宗曰。吾欲從汝求一物。汝誠孝也。豈能違吾心耶。汝意何
如。高宗哽咽流涕。引耳聽命。太宗曰。所欲得蘭亭。可與我
將去。及弓劍不遺。同軌畢至。隨仙駕入元宮矣。今趙模等
所搨在者。一本尚直錢數萬也。人間本亦稀少。絕代之珍
寶。難可再見。吾嘗為左千牛將軍時。隨牒適越。汎巨海。登
會稽。探禹穴。訪奇書。名僧處士。猶倍諸郡。固知虞預之著
會稽典錄。人物不絕。信而有徵。其辯才弟子元素。俗姓楊
氏。華陰人也。漢太尉之後。六代祖佺期。為桓元所害。子孫
避難。流竄江東。後遂編貫山陰。即吾之外氏近屬今殿中
侍御史瑒之族。長安三年。素師已年九十三。視聽不衰。猶
居永欣寺永禪師故房。親向吾說。聊以退食之暇。略疏始
末。庶將來君子。知吾心之所存。付之永明溫起等兄弟。其
有好事同志者。亦無隱焉。於時歲在甲寅季春之月上巳
之日。感前修而撰此記。主上每暇隙。留神藝術。迹逾筆聖。
偏重蘭亭。僕開元十年四月二十七日任筠州刺史。蒙恩
許拜掃至都。尋訪所得委曲。緣病不獲詣闕。遣男昭成皇
太后挽郎吏部常選騎都尉永寫本進。其日奉日曜門司
宣敕。內出絹三十匹賜永。於是負恩荷澤。手舞足蹈。捧戴
周旋。光駭閭里。僕跼天聞命。伏枕懷欣。殊恩忽臨。沈疴頓
減。輒題卷末。以示後代。朝議郎行職方員外郎上柱國何
延之記。
