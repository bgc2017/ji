欽定全唐文卷九百二十八
楊智遠
智遠。仙壇觀道士。
梅仙事實
昔梅仙君。河南壽春府人。名福。字子真。乃西漢成帝時受
命洪州南昌縣尉。居官清節。志厭浮華。每以恤民為念。未
嘗加鞭朴於民。時值王莽作亂。僭竊神器。王鳳專政浸盛。
災異數見。㣥下莫敢言。福不忍天下生靈坐於塗炭。乃奮
忠義之氣。上災異書。以陳治亂。書曰。臣聞箕子佯狂於商。
而為周陳洪範。叔孫通遁秦歸漢。制作儀品。夫叔孫先非
不忠也。箕子非疏其家也。而畔其親也。不可與言也。昔高
祖納善如不及。從諫若轉圜。聽言不求其能。舉功不考其
素。陳平起於亡命。而為謀主。韓信拔於行陳。而建上將。故
天下之士。雲合歸漢。爭進奇異。知者竭其策。愚者盡其慮。
勇士極其節。怯夫勉其死。合天下之知。幷天下之威。是以
舉秦如鴻毛。取楚如拾遺。此高祖所以無敵於天下也。孝
文皇帝起於代谷。非有周召之師。伊呂之佐也。循高祖之
法。加以恭儉。當此之時。天下幾平。繇是言之。循高祖之法
則治。不循則亂。何者。秦為無道。削仲尼之跡。滅周公之軌。
壞井田。除五等。禮廢樂崩。王道不通。故欲行王道者。莫能
致其功也。武帝好忠諫。說至言。出爵不待廉茂。慶賜不須
顯功。是以天下布衣。各厲志竭精。以赴闕庭自衒鬻者。不
可勝數。漢家得賢。於此為盛。使武帝聽用其計。昇平可致。
於是積尸暴骨。快心胡越。故淮南王安緣間而起。所以計
慮不成而謀議泄者。以眾賢聚於本朝。故其大臣勢陵。不
敢和從也。方今布衣迺窺國家之隙。見間而起者。蜀郡是
也。及山陽亡徒蘇令之㣥。蹈藉名都大郡。求黨與。索隨和。
而無逃匿之意。此皆輕量大臣。亡所畏忌。國家之權輕。故
匹夫欲與上爭衡也。士者國之重器。得士則重。失士則輕。
詩云。濟濟多士。文王以寧。廟堂之議。非草茅所當言也。臣
誠恐身塗野草。尸竝卒伍。故數上書求見。輒報罷。臣聞齊
桓之時。有以九九見者。桓公不逆。欲以致大也。今臣所言。
非特九九也。陛下距臣者三矣。此天下士所以不至也。昔
秦武王好力。任鄙叩關自鬻。繆公行伯。由余歸德。今欲致
天下之士。民有上書求見者。輒使詣尚書。問其所言。言可
采取者。秩以升斗之祿。賜以一束之帛。若此則天下之士。
發憤懣。吐忠言。嘉謀日聞。於上。天下條貫。國家表裏。爛然
可覩矣。夫以四海之廣。士民之數。能言之類。至眾多也。然
其俊傑指陳世政。言成文章。質之先聖而不謬。施之當世
合時務。若此者亦無幾人。故爵祿束帛者。天下之砥石。高
祖所以厲世磨鈍也。孔子曰。工欲善其事。必先利其器。至
秦則不然。張誹謗之網。以為漢敺除。倒持太阿。授楚以柄。
故誠能勿失其柄。天下雖有不順。莫敢觸其鋒。此武帝所
以辟地建功。為漢世宗也。今不循伯者之道。迺欲以三代
選舉之法。取當世之士。猶察伯樂之圖求。求騏驥於市。而
不可得。亦已明矣。故高祖棄陳平之過。而獲其謀。晉文召
天王。齊桓用其讎。無益於時。不顧逆順。此所謂伯道者也。
一色成體謂之醇。黑白雜合謂之駁。欲以承平之法。治暴
秦之緒。猶以鄉飲酒之禮理事軍市也。今陛下既不納天
下之言。又加戮焉。夫䳒鵲遭害。則仁鳥爭逝。愚者蒙戮。則
知士深退。間者愚民上疏。多觸不急之法。或下廷尉而死
者眾。自陽朔以來。天下以言為諱。朝廷尢甚。㣥臣皆順承
上旨。莫有執正。何以明其然也。取民之所上書。陛下之所
善。試下之廷尉。廷尉必曰。非所宜言。大不敬。以此卜之一
矣。故
京兆尹王章。資質忠直。敢面引廷爭。孝元皇帝擢之。以厲
直臣而矯曲朝。及至陛下。戮及妻子。且惡惡止其身。王章
非有反畔之辜。而殃及家。折直士之節。結諫臣之舌。㣥臣
皆知其非。然不敢爭。天下以言為戒。最國家之大患也。願
陛下循高祖之軌。杜亡秦之路。數御十月之歌。留意無逸
之戒。除不急之法。下無諱之詔。博覽兼聽。謀及疏賤。令深
者不隱。遠者不塞。所謂辟四門。明四目也。且不急之法。誹
謗之微者也。往者不可及。來者猶可追。方今君命犯而主
威奪。外戚之權。日以益隆。陛下不見其形。願察其景。建始
以來。日蝕地震。以率言之。三倍春秋。水災亡與比數。陰盛
陽微。金鐵為飛。此何景也。漢興以來。社稷三危。呂霍上官。
皆母后之家也。親親之道。全之為右。當與之賢師良傅。教
以忠孝之道。今乃尊寵其位。授以魁柄。使之驕逆。至於夷
滅。此失親親之大者也。自霍光之賢。不能為子孫慮。故權
臣易世則危。書曰。無若火。始庸庸。勢陵於君。權隆於主。然
後防之。亦無及已。又言國舅王曼事。帝俱不納。復上建三
統書曰。臣聞不在其位。不謀其政。政者職也。位卑而言高
者罪也。越職觸罪。危言世患。雖伏鑕橫分。臣之願也。守職
不言。沒齒身全。死之日。尸未腐而名滅。雖有景公之位。伏
櫪千駟。臣不貪也。故願壹登文石之陛。涉赤墀之塗。當戶
牖之法坐。盡平生之愚慮。無益於時。有遺於世。此臣寢所
以不安。食所以忘味也。願陛下深省臣言。臣聞存人所以
自立也。壅人所以自塞也。善惡之報。各如其事。昔者秦滅
二周。夷六國。隱士不顯。逸民不舉。絕三統。滅天道。是以身
危子殺。厥孫不嗣。所謂壅人以自塞者也。故武王克殷。未
下車存五帝之後。封殷於宋。紹夏於。明著三統。示不獨有
也。是以姬姓半天下。遷廟之主。流出於戶。所謂存人以自
立者也。今成湯不祀。殷人無後。陛下繼嗣久微。殆為此也。
春秋經曰。宋殺其大夫。穀梁傳言其不稱名姓。以其在祖
位。尊之也。此言孔子故殷後。雖不正統。封其子孫。以為殷
後。禮亦宜之。何者。諸侯奪宗。聖庶奪嫡。傳曰。賢者子孫宜
有土。而况聖人又殷之後哉。昔成王以諸侯禮葬周公。而
皇天動威。雷風著災。今仲尼之廟。不出闕里。孔氏子孫。不
免編戶。以聖人而歆匹夫之祀。非皇天之意也。今陛下誠
能據仲尼之素功。以封其子孫。則國家必獲其福。又陛下
之名。與天無極。何者。追聖人素功。封其子孫。未有法也。
後聖必以為則。不滅之名。可不勉哉。帝亦不報。於是有歸
休之志。於戲。所謂臣之於君。再三諫而不從。則逃之。此豈
虛言哉。遂解衣挂冠東都門。納官棄妻子去九江。恐國舅
攝之。易姓名為吳市門卒。以保其身。厥後求師慕道。訪山
採藥。多隱名山廣谷之間。嘗與張留侯子房執版唱無生
曲。以快其情也。訪鴈蕩諸山。即會稽之南也。遊南閩入支
提山。修鍊數年未就。為(闕)所觸憤然曰。靈丹九轉。愈久愈
精。何厭成功之晚。遂入仙霞山。即武夷之東也。徬徨乎無
人之境。逍遙乎塵埃之外。猿啼古木。虎嘯幽巖。有竹曰瘦
腰。有草曰黃芽。靈苗異種。雜然莫能盡識。遂依巖結菴。堅
心苦志。辟穀餐松。慕學神仙。積有年矣。每望閩粵間。有紫
氣頗異。復往建城。立壇修鍊未幾。一日。山色溟濛。煙霞滿
室。瑞氣浮空。紫雲蓋覆於山頂。天樂嘹喨。有一神人語福
曰。空洞仙君至。須臾仙樂近。仙君臨。福拜而迎之。仙君曰。
念子學道志堅。吾故下臨。授汝外燒內鍊還返大丹之法。
九老仙都濟世之文。汝可擇名山。依法修鍊。方得成仙。言
竟而梅君謝焉。彩雲散空。天樂自鳴。仙君乃隱隱而去。梅
君精視天文數日。下山行濟世之法。無不靈驗。初至雞籠
山修鍊。被尸鬼相魔。次至毛竹洞。夜夢神人曰。此山非先
生修鍊之所。遂入演仙山修鍊。又為野火所燒。繼往玉華
山修鍊。昔神人居焉。方欲修鍊。而㣥賊四起。次至烏石山
修鍊。樵婦觸之。梅君嘆曰。道緣淺薄。障魔㣥起。遂再行濟
世之法。數年。至劍江西嶺修鍊。一日。祥雲瑞氣覆於山巔。
開戶視之。乃道師空洞君降。梅君拜而迎之。告道師曰。弟
子恭依師旨。廣行濟世之法。遊歷名山修鍊。多為魔苦。適
至於此。道師曰。汝之道緣在飛鴻山也。再授汝八神却魔
靈丹。乃召二光童子。控赤騣白馬於山前。君可急乘馬領
童。至飛鴻山精修。成功之日。吾當舉汝。使汝骨像同昇也。
言訖。道師隱於雲中。梅君遂乘馬領童。至飛鴻山。卓菴修
鍊千日。神遊體外。丹光燭天。而道成矣。遂開爐出丹。一丸
祭天。天神收之。一丸祭地。地神護之。一丸自服。服訖。拜謝
天地畢。地神奏於三官。三官奏聞天闕。言西漢梅福成道
於飛鴻山。梅君乃乘白馬領童。欲回九江。二童馬前撫掌
吟詩。隱於山溪巨石之下。須臾紅光射日。紫霧漫空。甘露
天花。一時飛降。雲中仙樂嘹喨。金童持節。玉女執旛。力士
控鸞。侍仙捧詔。向梅君曰。天闕詔下。令汝乘鸞上昇。梅君
拜謝天恩。棄馬乘鸞。昇天而去。白馬墜於水中。自後飛鴻
山號曰梅仙山是也。山之西有墜馬洲。三十里有遺鞭山。
山之下有登仙里。山之東溪有逃童石。驂馬渡山之側有
甘露源。山之後有天花嶺。石上有花跡。自後鄉人號曰癩
石嶺是也。至今丹光隱伏猶存。山根有梅君道院。崇奉香
火。自後浮屠占之為居址。棄仙像。塑佛像。改名觀音院。將
梅仙像移入開山堂安奉。郡之民相傳只呼梅仙院。不從
其額。其院中有護法五聖公顯靈。立廟院側。人只呼作梅
君廟。梅君同其名。乃仙聖跡也。自漢至今。歷二十二丙寅
矣。自元始中至今貞元二年丙申。計一千二百五十九年
不泯矣。時依建寧府梅仙堂傳本。彼有梅山鍊丹之所。故
云爾。
盧道元
道元。貞元時人。學道於寒棲子。
太上肘後玉經方序
昔巢居子奉事東海青童君。以節苦心寂。奉師禮具。暑雨
祁寒。無懈無怠。僅二十年。乃口授元法。手錄聖方。曰。若求
跨鶴昇九霄。未易致也。若優游乾坤之內。守顥然之氣。容
色不改。心目清朗。壽數百年不歸。可得矣。然神仙祕術。不
可傳失其人。長安年中。巢居子以寒棲子賢人也。使沐浴
齋戒。乃授其事。至貞元八年。寒棲子以余不揆陋微。游放
自適。所從來者。匪世俗之士。無聲利之交。若天與之正性。
謂不虛授。乃傳之。余以隱棲子文華之士。昔登上科。忽遺
馳騖。息心道門。僅六七年。其元法祕術。無不得之。而至理
之要。曾似未遇。顧余有此。遺禮留愛。久之而言。余知其志
士也。心忘爵祿。遯時稱騷雅之什。有而若無。實而若虛者
哉。必當羽化雲飛。豈止龜鶴齊壽。寶歷乙未歲。霞棲子盧
道元敬持太上八方絪縕元寶一軸。以授隱棲施君。敬之
哉。戒之哉。
孫智清
智清。太和寺茅山三觀威儀道士。
請重賜勅禁止樵蘇狀
伏以華陽洞天。眾真靈宅。先奉恩旨。禁斷弋獵樵蘇。秋冬
放火。四時祭祀。咸絕牲牢。自經艱難。失去元勅。百姓不遵
舊命。侵占轉深。採伐山林。妄稱久業。伏請重賜禁斷。準法
獲持。差置所由。切加檢察。庶得真場嚴整。宮觀獲安。具元
禁疆界如前。
軒轅集
集。會昌時人。武宗好神仙。集以山人進。宣宗即位。流嶺南。
居羅浮山。大中十一年復徵至長安。召問長生術。尋歸羅
浮。
太霞玉書序
太上忘言。其次立言。流若巵言。民斯蔽矣。夫執形為有累。
無往而可祛。悟有為無元。隨在而可詣。故天地以無名為
妙本。大道以抱一為真詮。應萬彙而大象無形。體混成而
神功不宰。合符帝一。超入太信之根。孕元宗風。宏自元始
之㤅。逍遙齊物。則曰大鵬天籟。華蓋隱元。則曰玉珮金璫。
得其意者。象帝之先。昧其真者。墮身於劫。獨力而不改。周
行而不殆者。能幾人斯。我皇唐大歷之初。集棲朱明之埜。
忽石樓前洞。圭[:#AS-FBEC:●]石然中開。眎我靈文。成茲玉書。結空粲
以成篇。洞幽寥於無眹。凡我兆景。慎勿以執形求也。釐為
十有二章。統以太霞。蓋究厥守中之道。原諸法象之宗云
爾。高上三元。能妙一而不窮。靈芝八景。本在身而非外。則
此之所云。皆為芻狗。
吳子來
子來。大中末道士。嘗止成都隻流縣興唐觀。
寫真自贊
不材吳子。知命任真。志尚元素。心樂清貧。涉歷㣥山。翛然
一身。學未明道。形惟保神。山水為家。形影為鄰。布裘草帶。
鹿冠紗巾。餌松飲泉。經蜀過秦。大道杳冥。吾師何人。矚思
下土。思彼上賓。曠然無已。罔象惟親。
寂爾孤遊。翛然獨立。飲木蘭之墜露。衣鳥獸之落毛。不求
利於人間。絕賣名於天下。
薛幽棲
幽棲。道士。
太上洞元靈寶無量度人上品妙經敘
夫道者在於寂默虛無。心冥神契。經者資於書寫傳授。誦
詠宏暢。非寂默則莫能契道。非敷誦則無以宏經。雖宗轍
有殊。而體貫齊一。張之則異域。混之則同歸。因道所以立
經。因經所以明道。道為經之本體。經即道之跡用。本跡相
明。體用元合。是以煥真文於空洞之上。開洪源於紫極之
館。則三品真目。析㣥方飛天之書。七部眾經。播雲篆光明
之跡。於是元始天尊坐於元都玉京紫微上宮。以三洞正
經居前。三大副經居後。道德二篇為輔弼。玉清隱書為教
主。且洞元靈寶。則三洞中洞之一部。無量度人。則中洞一
部之一卷。修習之法。則一部多門。諷誦之篇。則此卷為首。
上消天災。保鎮帝王。下禳毒害。以度兆民。中拔祖宗。已身
得道。斯則巍巍大範。獨步三清者哉。此經義旨冥奧。音韻
隱祕。皆申明大梵之理。非化誘常途之辭。故云上聖。已成
真人。通元究微。能悉其章。所以誦讀者多焉。精達者鮮矣。
今不揆蠛蠓之力。強舉千鈞之重。直以凡下。裁斷聖意。儻
親奉元師。必冀蒙詢誨。故為是敘。
李沖昭
沖昭。南嶽道士。
南嶽小錄序
沖昭弱年悟道。近歲依師。洎臨嶽門。頻訪靈跡。唯求古來
舊記。希窮勝異之事。莫之有者。咸云兵火之後。其文散失。
遂徧閱古碑。及衡山圖經湘中記。仍致詰於師資長者。嶽
下耆年。或得一事。旋貯篋笥。今據所得。上有五峯三澗。古
來宮觀藥院。至於歷代得道飛昇之流。靈異之端。撮而直
書。總成一卷。目為南嶽小錄。庶道侶遊山。得之披覽。麤知
靈跡之所自云。時壬戌歲冬十月序。
張沖虛
沖虛。後唐同光時太清宮道士。
上枯檜再生表
謹按瀨鄉記。此樹枯來。莫知年代。自高祖神堯皇帝武德
二年。太上老君見於晉州羊角山。語樵人吉善行云。為報
唐天子。吾是爾遠祖。亳州曲仁里是吾降生之地。有枯檜
重榮。唐祚永興。高祖遂於羊角山置興唐觀。其地改為神
仙縣。封羊角山為龍角。既至亳州。果有枯檜樹復生。枝蓊
鬱。後因安祿山僭號之時萎悴。及祿山殄滅。元宗翠華歸。
奏枝葉復榮。今年十月中。又於其上再生一枝。約長二尺。
聳身直上。迥出淩虛。葉密枝繁。獨異眾木。
倪少通
少通。南嶽道士。
玉清廣福觀碑銘(幷序)
玉清觀者。法玉清聖境而名。自吳及梁。相續重興。漢文帝
之禩。蘇真人耽自郴陽上昇。眾仙迎往元辰。曾遊斯地。吳
大帝之代。葛仙翁元在句容受道。煉丹於湧泉。亦經於此。
不獨實錄。具在仙籍。左右靈蹤。古今不泯。赤松山畔。曾聞
叱石之羊。王喬嶺前。昔現飛鳧之履。鄉鄰白鶴。有傅翁得
道之巖。境接赤烏。即施君住宅之址。社連金闕。洞秀玉華。
草木長春。煙雲迥秀。黃精遍野。白朮盈川。(闕)監臨楊元德。
門人王太清。心營半載。箕斂萬緡。山現良材。地呈貞礎。林
麓聽丁丁之響。庭除觀矻矻之功。法天上之皇都。布凡間
之紫府。(闕)銘曰。
觀本無名。古仙像成。會朝金闕。遂法玉清。寶殿締搆。祥雲
送迎。元功福蔭。暜壽函生。玉清聖化。棲隱名賢。誘彼英信。
搆茲良緣。福流曠劫。功逮幽元。解釋羅酆。神登九天。棲神
之鄉。鄰有沖陽。其道不宰。載之無疆。洞馨蘭菊。林翥鸞凰。
表瑞旌祥。福資聖唐。仰觀洞府。靈路稀有。蕩滌妖氛。資崇
祿壽。太清太虛。建功不朽。名載碑珉。天長地久。
太一觀董真人殿碑銘(幷序)
原夫自然生道。道生太一。太一生二儀。二儀既立。衒明三
景。三景列像。以均四氣。四氣氤氳。潛配五行。五行相屬。而
聲六律。六律爰敘。以旋七政。七政將平。而定八方。八方布
設。是為九宮。九宮各據。周羅十極。十極剖判。而成萬彙。萬
彙既終。返乎太乙。即太子孕靈之道。變化還元妙用虛無
之旨也。混沌既分。張乾褁坤。中有太乙。虛無之尊。騰闢二
氣。散為真根。清濁異體。元牝通門。道德之祖。自然之孫。即
太乙真精灌溉之理矣。右月左日。光輪星質。大遊小遊。分
綱列職。照運寰區。定臨凶吉。寒暑數遷。災福靡失。唯德可
順。唯道無窒。即太乙神處變遷之用矣。動靜杳冥。中含一
精。沖和純粹。天清地寧。統貫三才。神靈谷盈。春發夏養。秋
合冬成。逐道開布。萬化俱生。即太乙神氣覆育之道矣。紫
清之上。玉皇御中。有太乙之府。上台之宮。宮有九署。三官
所宗。太乙真人。太伯仙翁。定生丹籍。落死北酆。統制萬靈。
元化無窮。即太乙掌符錄權總之化也。故陰陽不測之謂
神。神者太乙之祖氣也。是以一大謂之天。故經云。象帝之
先。即元元之首矣。廬山真人殿者。按仙傳。即太乙真人隱
化之所治也。連虎溪福地。按詠真洞天。上應仙曹。下通陰
府。真人逐代降世。魏末晉初。孕靈於閩川侯官。寓姓董氏。
名奉字君異。託跡混時。行仁布惠。活士燮於交址。救屈女
於柴桑。種杏拯民。蘇苗降雨。攝欺(闕)以威虎。歸貞信以輕
金。驗太乙丹符。知非常道。散無功穀帛。遠非常名。真人久
處下方。將朝上界。以晉永嘉元年三月十五日。感上帝錫
命曰。太乙真人。歷居凡世。功滿三千。可任碧虛上監。仍掌
吳楚人民生死之文。罪福之籍。旌幢降處。千條之蜺影盤
空羽駕行時。萬朵之仙花出洞。竟望天門。隱隱而上。即知
聖人遁世。俗眼何遼。千載累功。一朝現化。暨乎風遺今古。
事有改遷。道隱時訛。民囂淳散。巨唐天寶初。制下重加葺
修。後值世更。屢經兵火。山口半里。額挂卑祠。少通幸憩名
山。訪茲聖境。榛蕪隘道。荊棘漫穹。水石亂基。狸鼠交穴。目
淩幽谷。對百鳥傷嗟。情斷孤雲。聽流泉嗚咽。默然憤志。誓
續真風。與弟德規。力勤三禩。形忘疲倦。手覺腁胝。迺遇韓
王。節鎮江城。仁霑野澤。減有餘之俸。助無罄之緣。匠運斧
斤。基圓殿宇。時感松凝甘露。山吐靈光。沼綻交蓮。林抽合
竹。禎祥異事。郡國咸驚。即今上皇帝膺嗣明堂。丕圖寶位。
堯雲四布。舜日廣昭。仰紫氣於函關。重光道德。敬朱鬃於
羊角。繼肅乾坤。文明丕彰。無為自化。保大十一載。遣北苑
使董源。支慶王帑藏錢物計三百萬。大建仙宮。造四殿五
堂。重門諸厦。都一百三十間。正宇塑五十九品真容。莫不
山見良材。巖呈異礎。工勤商伯。匠巧般輸。神助縈勞。元資
夙智。首尾四稔。備用都周。繇是梁竦虹軀。簷飛鳳翅。風搖
金鐸。巖洞響清。日映朱欄。松筠影翠。麗移崑島。景象蓬瀛。
瀑注方池。稱養琴高之鯉。雲鋪謺砌。宜昇索靖之鳧。九水
民歡。五峯靈暢。山燈夜照。巖香曉歕。文武星攢。緇黃雲集。
寶臺齋建。霞分紅杏之原。紺殿晨開。光射白蓮之頂。鯨鯢
鎖躍。簨簴龍吟。靈應九霄。道傳萬古。功褾丹雀。善記羅酆。
福利幽陰。神超靜冶。冀扶帝座。長慶皇宮。少通受業朱陵。
叩興真跡。非邀名譽。貴顯元猷。愧無夙契之人。直紀象先
之德。用刊貞石。永固仙壇。誠懇誠歡。勉為銘曰。
元黃未判。大道爰昇。太乙將兆。萬化俱興。為而不恃。得而
不矜。日用匪測。混然常澄。無象有象。非真是真。道既設教。
德乃通神。功動幽壤。福慧生人。聖恩不泯。等劫長春。皇化
元化。真功神功。靈光出谷。仙花散空。殿雲香靄。壇星燈紅。
天長地久。算福無窮。江嶺甌閩。高仙混塵。丹生冥腐。杏拯
孤貧。遺風碧洞。流香紫宸。感乎聖德。像化咸新。湓水城南。
詠真天北。晃晃真宮。巍巍聖德。道合昌時。靈扶睿國。自晉
流唐。元功靡測。日月輪明。人生萬徧。山無改遷。化有更變。
杏擁仙壇。香歕寶殿。實謂瀛洲。飛來嶽面。山鎖平原。亭臺
秀麗。甘露凝松。祥雲繞砌。天上何殊。人間莫繼。化獎元風。
百千萬歲。唐保大十二年歲次乙卯十一月記。
王棲霞
棲霞一名敬真。字元隱。七歲以神童及第。天祐時避亂南
渡為道士。徐知誥輔吳。召至金陵。館於元觀館。昇元初加
金印紫綬。賜號元博大師。又加號真素先生。保大元年卒。
年六十二。
靈寶院記
粵靈寶者。空洞赤書之祕號也。鬱勃自然。生天地先。運無
為德。被有為作。是以太上立德。其次立功。德者乾坤之大
生。功者生三中利益也。苟德以潤身。功能濟物。即示輕舉
如躡歸徑。革喧囂於蛻脫耳。且校籍所載。真跡所存。有非
常人。立非常功。遂歷古今。芳猷不絕。茅東卿棣鄂。以直道
仕。愷悌立身。周物者智。樂靜者仁。去黨咸陽。初依恒嶽。尋
棲此山。介然掩躁。克奉元寂。陶然若樸。惟德動天。遽繡衣
持九錫之文。芝蓋導三清之路。元鵠下盤。感應無昧。斯積
業夙習之感哉。緬維異代同途。繼踵美蹟者。諒我公矣。公
以踐履德業。游泳忠信。松高韻遠。玉真芒寒。景鐘麟史。臺
構襲蹟。鳳池龍節。鴈序分寵。致君一匡。錫我所履。威臨鐵
甕。貴擁朱輪。智發未萌。道了得一。蒲鞭舉而過改。桑附謠
而政遐。謂我無欲民樸。我無為民化。法黃老而熙帝載。考
始制而宏象教。乃顧名都。更植世福。靈寶院者。梁天監歲
貞白陶先生宏景所創也。始本昭真其號焉。紫陽觀即長
史宅界於東。小茅嶺雷平山列於南。鍾山西朝焉。良常北
衞焉。其餘勝概㣥阜。若眾星之環拱。不可殫論。先是迥臺
層漢。攸閣匝雲。祕三洞璚文。集丹邱羽客。門人周仙君子
良勤修於是。崇習元風。鍊金石身。騰煙霞轍。時移代夐。瓦
木之功寖泯。及唐太和中。太尉贊皇李公。每瞻遺躅。屢構
遐緣。門師道士孫智清。復討前址。再建是院。尋諸舊號。額
曰靈寶。爾後既遇兵焰。靈致煨燼。荊棘相森。凡材圍長。狐
兔往焉。芻蕘往焉。弗芟弗薙。歷五十載矣。棲霞冑叨素業。
幼專不息。雖童丱獲名。而屢厄兵難。跡不遑處。遺構殆空。
斷梗杳泊。自北徂南。幸托元化。遐欽茲境。聿諧所適。乃勵
畚鍤。忘暫勞。砌壇植松。結茅庇拙。紉蘭餌术。願言終遁。俄
奉先齊王旨。命出居會府。齒朝修事。沐浴恩遇。揚歷館仞。
甄道銜。表命服。再琯再籥。是埏是鎔。洎我公移鎮是邦。自
以風痺厥躬。告從谷隱。公遂捨俸錢一百萬。俾於舊基。別
崇利有。稟命之際。亹亹勉勵。夙夜匪懈。思竭克勤。冀荷恩
教。噫。事難謀始。智寡周防。且虎視非一雀之圖。而雀終噪。
蟾盈非片雲可同。而雲或掩。時哉理非契也。非台曜覽幽。
幾止終廢。繇是度揆經營。月期日就。博邀執斲。量材取制。
墻茨必襄。圖蔓必薙。平瓦礫以等阜。屏豺狼而斷㣥。力工
約萬。綿歲靡期。剞劂督奇。丹艧耳[:#AS-FBED:●]酋妙。造正殿三間。中
塑靈寶天尊景從。砌壇三級。三門三間。環繞廊廡。一十六
間。幷葺壞整頹。降真堂續連於內。重新沼沚。再築垣墻。東
北隅即忠義太保。公之季弟。先於舊閣基建瑞像殿。三間
兩厦。中塑羊角山應現老君。西南隅向曰三官堂。三間塑
像。岌岌其狀。亭亭其勢。金碧其飾。輪奐其暎。瓦謺鴛翠。甍
差鳳翹。睟容禮而若眄。侍衞瞻而乍愕。旌幢翻翻。雲鶴軿
軿。薱侔崛起。異疑飛來。非我公願力斯應。象教斯感。即荒
鹵之域。安欻睹壯麗乎。足使真風永布。靈致恒芬。配天地
而齊壽。總山川而介福。噩噩烈烈。可久可大。棲霞智慚絕
妙。才非述作。蓋受恩於始。受命於此。謁誠竭慮。迨茲成功。
聊實
記於質文。呈台覽而刊於將來也。時太和三年重光單閼
歲九月乙酉朔九日癸巳謹記。
山元卿
元卿。紫陽真人。
新宮銘
良常西麓。源澤東泄。新宮宏宏。崇軒䡾䡾。雕珉盤礎。鏤檀
竦楶。碧瓦鱗差。瑤階肪截。閣凝瑞霧。樓橫祥霓。騶虞巡徼。
昌明捧闑。珠樹規連。玉泉矩洩。靈飈遐集。聖日俯晰。太上
游儲。無極便闕。百神守護。諸真班列。仙翁鵠立。道師冰潔。
玉成漿饌。瓊為糜屑。桂旂不動。蘭幄互設。妙樂競奏。流鈴
間發。天籟虛徐。風簫冷徹。鳳歌諧律。鶴舞會節。三變元雲
九成絳雪。易遷徒語。童初詎說。為毀乾坤。自有日月。清寧
二百三十一年四月十二日建。
