欽定全唐文卷一百七十七
王勃(一)
勃字子安。絳州龍門人。未冠應幽素舉及第。授朝散郎。沛
王賢聞其名。召為沛府修撰。是時諸王鬭雞。戲為文檄英
王雞。高宗覽之怒。斥出府。久之。補虢州參軍。官奴曹達犯
罪。勃匿之。既懼事洩。殺達滅口。事覺當誅。會赦除名。上元
二年。渡南海墮水卒。年二十八。(謹按新書作二十九)
九成宮東臺山池賦(幷序)
九成宮東臺。地接閒曠。面山臨水。爾其松峯桂壑。紅泉碧
磴。金石千聲。雲霞萬色。侍郎張公。雅思沈鬱。永懷梓匠。式
侔仙造。聿構靈廛。纖波成止水之源。拳石儼干霄之狀。雖
流波覆簣。俯藉人機。而布葉攢花。妙同天繪。僕因夏日。濫
奉清埃。敢抽南畝之才。聊敘東山之事云爾。辭曰。若夫金
臺妙境。玉署仙居。酌丹墀之曉暇。候青禁之宵餘。驟沖情
於月道。飛峻賞於煙墟。指山楹而思逸。懷水鏡而神虛。既
而仰瞻赬嶠。傍窺黛壑。複嶂煙迴。攢溪霧錯。偉沈用之兼
濟。想神功之可作。規謺巘於盤龍。憲飛泉於挂鶴。覆簣而
營巖磴。浮芥而環洲堮。采拳石於溪濱。搴纖珠於
綺薄。萍徙楚江之蔕。花轉崑墟之萼。岫蘊玉而虹驚。浦涵
珠而星落。美仁智之同歸。信高深之縱托。爾其危岑漏影。
曲渚留寒。高松偃鶴。清篠吟鸞。被蘭邱而結佩。照蓮服而
披冠。激坳堂於別漵。引膚寸於危巒。若乃嶺橫雞秀。波連
鳳液。花鳥縈紅。蘋魚漾碧。綠衣元衽。赬鱗翠額。在林藪而
同驩。望江湖而齊適。每至景沈西㟧。月下東濱。峰深夜久。
潭靜秋新。荷抽水蓋。薜引山茵。雪芝獻液。露菊傾津。嗣南
商之逸興。有東海之遐賓。保林泉而肆賞。混簪紱而同塵。
何濯纓之有地。如攀桂之無因。
春思賦(幷序)
咸亨二年。余春秋二十有二。旅寓巴蜀。浮遊歲序。殷憂明
時。坎壈聖代。九隴縣令河東柳太易。英達君子也。僕從遊
焉。高談胷懷。頗洩憤懣。於時春也。風光依然。古人云。風景
不殊。舉目有山河之異。不其悲乎。僕不才。耿介之士也。竊
稟宇宙獨用之心。受天地不平之氣。雖弱植一介。窮途千
里。未嘗下情於公侯。屈色於流俗。凜然以金石自匹。猶不
能忘情於春。則知春之所及遠矣。春之所感深矣。此僕所
以撫窮賤而惜光陰。懷功名而悲歲月也。豈徒幽宮狹路。
陌上桑間而已哉。屈平有言。目極千里傷春心。因作春思
賦。庶幾乎以極春之所至。析心之去就云爾。
若夫年臨九域。韶光四極。解宇宙之嚴氣。起亭皋之春色。
况風景兮同序。復江山之異國。感大運之盈虛。見長河之
紆直。蜀川風候隔秦川。今年節物異常年。霜前柳葉銜霜
翠。雪裏梅花犯雪妍。霜前雪裏知春早。看柳看梅覺春好。
思萬里之佳期。憶三秦之遠道。澹蕩春色。(一作風)悠揚懷抱。
野何樹而無花。水何堤而無草。於是僕本浪人。平生自淪。
懷書去洛。抱劒辭秦。惜良會之遒邁。厭他鄉之苦辛。忽逢
邊候改。遙憶帝鄉春。帝鄉迢遞關河裏。神皋欲暮風煙起。
黃山半入上林園。元灞斜分曲江水。玉臺金闕紛相望。千
門萬戶遙相似。昭陽殿裏報春歸。未央臺上看春暉。水精
却掛鴛鴦幔。雲母斜開翡翠幃。競道西園梅色淺。爭知北
闕柳陰稀。斂態調歌扇。迴(一作端)身整舞衣。銀蠶吐絲猶未
暖。金燕銜泥試學飛。妾本幽閨學歌舞。寧知漢代多巡撫。
前年齋祭謁甘泉。今歲笙簫祠后土。桃花萬騎喧長薄。蘭
葉千旗照平浦。見原野之秀芳。憶山河之邃古。長安路狹
遶長安。公子春來不厭看。杏葉裝金轡。蒲萄鏤玉鞍。聳蓋
臨平樂。迴笳出上蘭。上蘭經鄠杜。揮鞭日將暮。白馬新臨
御溝道。青牛近出章臺路。章臺接建章。垂柳復垂楊。草開
馳馬埒。花滿鬭雞場。南鄰少婦多妖婉。(一作婉娩)北里王孫駐
行幰。乍怪前春節候遲。預道今年寒食晚。傷紫陌之春度。
惜青樓之望遠。紫陌青樓照月華。珠帷黼帳七香車。蛾眉
畫來應幾樣。蟬鬢梳時半欲斜。恨雕鞍之届曉。痛銀箭之
更賒。行行避葉。步步看花。因狂夫之蕩子。成賤妾之倡家。
狂夫去去無窮已。賤妾春眠春未起。自有蘭閨數十重。安
知榆塞三千里。榆塞連延玉關側。雲間沈沈不可識。葱山
隱隱金河北。霧裏蒼蒼幾重黑[:#AS-FBED:●]色。忽有驛騎出幽幷。傳
道春衣萬里程。龍沙春草遍。瀚海春雲生。疎勒井泉寒尚
竭。燕山烽火夜應明。聞道河源路遠遠。誰教夫壻苦行行。
君行塞外多霜露。為想春臺(一作園)起煙霧。遊絲空罥合歡
枝。落花自遶相思樹。春望年年絕。幽閨離緒切。春色朝朝
異。邊庭羽書至。都護新封萬里侯。將軍稍定三邊地。長旆
猶銜掃雲色。寶刀尚擁干星氣。昨夜祁連驛使還。征夫猶
在鴈門關。君度山川成白首。應知歲序歇紅顏。紅顏一別
成胡越。夫壻連延限城闕。羌笛橫吹隴路風。戎衣直照關
山月。
春色徒盈望。春悲殊未歇。復聞天子幸關東。馳道煙塵萬
里紅。析羽搖初日。繁笳思曉風。後騎猶分長樂館。前旌已
映洛陽宮。洛陽宮城紛合沓。離房別殿花周匝。河陽別舍
抵長河。丹輪紺幰相經過。戚里繁珠翠。中閨盛綺羅。鳳移
金谷舞。鶯引石城歌。向夕天津洛橋暮。爭驅紫燕黃牛度。
閒居伊水園。舊宅邙山路。武子新布金錢埒。季倫欲碎珊
瑚樹。復道西墉春霧寡。更值南津春望寫。入金市而乘羊。
出銅街而試馬。葉抱露(一作草犯春)而爭密。花牽風而亂下。錦
障縈山。羅幃照野。司空令尹之博物。二陸三張之文雅。新
年柏葉之樽。上巳蘭英之斝。春來併是春。何啻兩違秦。忽
逢江外客。復憶江南春。羅衣乘北渚。錦袖出東鄰。江邊小
婦無形迹。特怨狂夫事行役。鳳凰山上花無數。鸚鵡洲中
草如積。春江澹容與。春期無處所。春水春魚樂。春汀春鴈
舉。君道玉門關。何如金陵渚。為問逐春人。年光幾處新。何
年春不至。何地不宜春。亦有當春逢遠客。亦有當春別故
人。風物雖同候。悲歡各異倫。歸去春山恣間放。蕙畹蘭皋
行可望。何為悠悠坐惆悵。比來作客住臨卭。春風春日自
相逢。石鏡巖前花屢密。玉輪江上葉頻濃。高平灞岸三千
里。少道梁山一萬重。自有春光煎別思。無勞春鏡照愁容。
盛年耿耿辭鄉國。長路遙遙不可極。形隨朗月驟東西。思
逐浮雲幾南北。春蝶參差命儔侶。春鶯綿蠻思羽翼。余復
何為此。方春長歎息。會當一舉絕風塵。翠蓋珠軒臨上春。
朝昇玉署調天紀。夕憩金閨奉帝綸。長卿未達終希達。曲
逆長貧豈剩貧。年年送春應未盡。一旦逢春自有人。
釋迦佛賦
原夫佛者覺也。神而化之。修六年而得道。統三界以稱師。
帝釋梵王。尚猶皈(闕一字)老宣父。寧不參隨。昔如來下兜率
天。生中印土。降神而大地搖動。應跡而諸天擁護。九龍吐
水。滿身而花落紛紛。七寶祥雲。舉足而蓮生步步。蓋以玉
輦呈瑞。金輪啟圖。恩霑九有。行洽三無。寶殿之龍顏大悅。
春闈之鳳德何虞。方知灌頂之靈心。興王後嗣。必為萬類
之化主。作帝中樞。豈不知海量無邊。天情極廣。厭六宮珠
翠之色。惡千絲竹之響。雪山深處。全拋有漏之身心。海月
圓時。頓悟無為之法相。莫不魔軍振動。法界奔驚。覺閻浮
之日出。覩優鉢之華生。十方調御。皆來圓光自在。六趣含
霛。盡喜金色分明。暨乎萬法歸空。雙林告滅。演摩訶
般若之教。示阿耨多羅之訣。普光殿裏。會十地之華嚴。耆
闍山中。投三乘之記別。是知靈覺無盡。神理莫聞。芥子納
三千之國。藕絲藏百萬之兵。目容修廣於青蓮。寒生定水。
毫相分明於皓月。照破迷雲。㣥機而不覩靈蹤。萬世而空
留聖迹。嗟釋迦之永法將盡。仰慈氏之何日調伏。我今回
向菩提。一心歸命圓寂。
寒梧棲鳳賦(以孤清夜月為韻)
鳳兮鳳兮。來何所圖。出應明主。言棲高梧。梧則嶧陽之珍
木。鳳則丹穴之靈雛。理符有契。誰言則孤。遊必有方。哂南
飛之驚鵲。音能中呂。嗟入夜之啼烏。况其靈光蕭散。節物
淒清。疎葉半殞。高歌和鳴。之鳥也。將托其宿止。之人也。焉
知乎此情。月照孤影。風傳暮聲。將振耀其五色。似簫韶之
九成。九成則那。率舞而下。懷彼衆會。罔知淳化。雖璧沼可
飲。更能適於醴泉。雖瓊林可棲。復相巡於竹榭。念是欲往。
敢忘晝夜。苟安安而能遷。我則思其不暇。故當披拂寒梧。
翻然一發。自此西序。言投北闕。若用之銜詔。冀宣命於軒
階。若使之遊池。庶承恩於歲月。可謂擇木而俟處。卜居而
後歇。豈徒比跡於四靈。常栖栖而沒沒。
七夕賦
若夫乾靈鵲讖之端。地輔龍驂之始。憑紫都而授歷。按元
邱而命紀。鳳毛鍾桂閫之祥。麟角燦椒庭之祉。馳朱軒於
九域。振黃麾於萬里。抗芝館而星羅。擢蘭宮而霞起。則有
皇慈霧洽。聖握天浮。庭分玉禁。邸瞰金樓。翦鳧洲於細柳。
披鶴籞於長楸。啟魚鈐而分帝術。授虹璧而控神州。擁黃
山於石磴。洩元灞於銅溝。列瑤窗而送燠。闢銀牓而迎秋。
君王乃排青幌。搖朱舄。戒鵷輿。靜鸞掖。繞震廊而轉步。傃
雲阡而縱跡。嘯陳客於金牀。命淮仙於桂席。翔翠䍐於雲
甸。迎簫吹於鳳驛。佇靈匹於星期。眷神姿於月夕。於時玉
繩湛色。金漢餘光。煙淒碧樹。露濕銀塘。視蓮潭之變彩。睨
松院之生涼。引驚蟬於寶瑟。宿孏燕於瑤筐。綠臺兮千仞。
赩樓兮百常。拂花筵而慘惻。披葉序而徜徉。結遙情於漢
陌。飛永睇於霞莊。想佳人兮如在。怨靈歡兮不揚。促遙悲
於四運。詠遺歌於七襄。於是虯檐晚靜。魚扃夜飭。忘帝子
之光華。下君王之顏色。握犀管。展魚牋。顧執事。招仲宣。仲
宣跪而稱曰。臣聞九變無津。三靈有作。布元氣於浩蕩。運
太虛於寥廓。辨河鼓於西壖。降天孫於東堮。循五緯而清
黃道。正三衡而澄紫落。海人支石之機。江女穿鍼之閣。鄙
塵情於春念。擬仙契於秋諾。於是光清地岊。氣斂天標。霜
凝碧宙。水瑩丹霄。躍麟軒於霧術。褰羽旆於星橋。徵赤螭
而架渚。漾青翰而乘湖。停翠梭兮卷霜縠。引鴛杼兮割冰
綃。舉黃花而乘月艷。籠黛葉而卷雲嬌。撫今情而恨促。指
來緒而傷遙。既而丹軒萬栱。紫房千籥。仙御逶遲。靈徒擾
弱。風驚雨驟。煙迴電爍。媧皇召巨野之龍。莊叟命雕陵之
鵲。駐麟駕。披鸞幕。奏雲和。汛霞酌。碧虯玉室之饌。白兔銀
臺之藥。荷葉赬鮫。芙蓉青雀。上元錦書傳寶字。王母瓊箱
薦金約。綵襻魚頭比目縫。香鍼燕尾同心縛。羅帳五花懸。
珉砌百枝然。下芸幬而匿枕。弛蘭服而交筵。託新歡而密
勿。懷往眷而潺湲。於是羈鸞切鏡。旅鶴驚弦。悲侵玉履。念
起金鈿。儼歸裝而容曳。整還蓋而遷延。洞庭波兮秋水急。
關山晦兮夕霧連。謂河漢之無浪。似參商之永年。君王乃
背彤砌。陟元室。沖想自閑。神情如逸。痛靈之稀偶。嘉沈思
之可畢。荊豔齊升。燕佳並出。金聲玉韻。蕙心蘭質。珠櫳綺
檻北風臺。繡戶雕窗南向開。響曳紅雲歌面近。香隨白雪
舞腰來。掩清琴而獨進。凌絳樹而輕迴。盧女黃金之盌。
張家碧玉之杯。奉君王於終夕。夫何怨於良媒。俄而月還
西漢。霞臨東沼。鳧氏鳴秋。雞人唱曉。玉關控鶴。瓊林飛鳥。
君王迺馭風殿而長懷。俯雲臺而自矯。矜雅範而霜厲。穆
沖衿而煙渺。迎十客。召三英。香涵蔗酎。吹肅蘭旌。娃館疎
兮綠草積。歡房寂兮紫苔生。聳詞峯於月殿。披翰藪於雲
扃。方絕元凱而高視。應與梁楚而駢聲。
遊廟山賦(幷序)
元武山西有廟山。東有道君廟。蓋幽人之別府也。長蘿巨
樹。梢翳雲日。王子御風而遊。泠然而善。蓋懷霄漢之舉。而
忘城闕之戀矣。思欲攀洪崖於煙道。邀羨門於天路。仙師
不存。壯志徒爾。俄而泉石移景。秋陰方積。松柏㣥吟。背聲
四起。背鄉關者。無復向時之榮焉。鳴乎。有其志。無其時。則
知林泉有窮路之嗟。煙霞多後時之歎。不其悲乎。遂作賦
曰。
陟彼山阿。積石峩峩。亭皋千里。傷如之何。啟松崖之密蔭。
攀桂岊之崇柯。隔浮埃於地絡。披顥氣於天羅。爾其綠巖
分徑。蒼岑對室。菌軒丹絢。蕙場翠密。俯泉石之清泠。臨風
飈之䫻瑟。仰紺臺而攜手。望元都而容膝。於是躡霞岡於
玉砌。步雲岊於金壇。懷妙童與真女。想青螭及碧鸞。情恍
恍而將逸。心迴迴而未安。見丹房之晚晦。忘紫洞之宵寒。
既而霧昏千嶂。煙浮四野。恨流俗以情多。痛飛仙之術寡。
驅逸思於方外。跼高情於天下。使蓬瀛可得而宅焉。何必
懷於此山也。亂曰。已矣哉。吾誰欺。林壑逢地。煙霞失時。託
宇宙兮無日。俟虬鸞兮未期。他鄉山水。祇令人悲。
馴鳶賦
海上兮雲中。青城兮絳宮。金山之斷鶴。玉色之驚鴻。謂江
湖之漲不足憩。謂宇宙之路不足窮。終銜石矢。坐觸金籠。
聲酸夕露。影怨秋風。已矣哉。何氣高而望闊。卒神顇而智
癢。徒騖迹於仙遊。竟纏機於俗網。未若茲禽。猶融泛想。慚
丹邱之麗質。謝青田之逸響。與道浮沈。因時俯仰。去非內
懼。馴非外獎。夫勁翮揮風。雄姿觸霧。力制煙道。神周天步。
鬱霄漢之宏圖。受園亭之近顧。質雖滯於城闕。策已成於
雲路。陳平負郭之居。韓信昌圖之寓。似達人之用晦。混塵
濛而自託。類君子之含道。處蓬蒿而不怍。悲授餌之徒懸。
痛聞弦之自落。故爾放懷於誕暢。此寄心於寥廓。
採蓮賦(幷序)
昔之賦芙蓉者多矣。雖復曹王潘令之逸曲。孫鮑江蕭之
妙韻。莫不雜陳麗美。粗舉採掇。豈所謂究厥豔態。窮其風
謠哉。頃乘暇景。歷睹衆製。伏翫累日。有不滿焉。遂作賦曰。
非登高可以賦者。惟採蓮而已矣。况洞庭兮紫波。復瀟湘
兮綠水。或暑雨兮朝霽。乍涼飈兮暮起。黛葉青跗。煙周五
湖。紅葩絳蘤。電爍千里。尤見重於幽客。信作謠於君子。爾
其珍族廣茂。淑類博傳。藻河渭之空曲。被沮漳之淪漣。燭
澄灣而爛爛。亘修漲之田田。豈直水區澤國。江漘海壖。是
以吳娃越豔。鄭婉秦妍。感靈翹於上節。悅瑞色於中年。錦
帆映浦。羅衣塞川。飛木蘭之畫楫。駕芙蓉之綺船。問子何
去。幽潭採蓮。已矣哉。誠不知其所以然。賞由物召。興以情
遷。故其游泳一致。悲欣萬緒。至若金屋麗。璇宮佚女。傷鳳
臺之寂寞。厭鸞扃之閒處。侍飲南津。陪歡北渚。見磯岸之
紆直。覿旌旄之低舉。上苑神池。芳林御陂。樓陰架沚。殿彩
乘漪。張燕洛之容衞。備橫汾之羽儀。簫鼓發兮龍文動。鱗
羽喧兮鷁首移。咸靚妝而麗服。各分騖而並馳。蘋縈槳礙。
荇觸船危。視雲霞之沃蕩。望林泉之蔽虧。洪川泱泱兮菡
萏積。綠水湛湛兮芙蕖披。惜時歲兮易暮。傷君王兮未
知。折紺房與緗菂。攬紅葩及碧枝。迴綃裙兮竊獨歎。步羅
韈兮私自奇。莫不驚香悼色。畏別傷離。復有澤宮年少。期
門公子。翠髮蛾眉。赬脣皓齒。傅粉蘭堂之上。偷香椒屋之
裏。亦復銜恩激誓。佩寵緘愁。承好賜之珍席。奉嬉游之彩
斿。繡棟曛兮翠羽帳。瑤塘曙兮青翰舟。搴條拾蕊。沿波泝
流。池心寬而藻薄。浦口窄而萍稠。和橈姬之衞吹。接榜女
之齊謳。去復去兮水色夕。採復採兮荷華秋。願承歡而卒
歲。長接席而寡仇。於時薊北無事。關西始樂。霧靜江垠。氣
恬海漠。寢怪氣於沅湘。照榮光於河洛。殊方異類。舞詠相
錯。王公卿士。歌吹並作。則有侯家瑣第。戚里芳園。穿池灞
岸之曲。蓄水河陽之源。隄防谷口。島嶼轘轅。嘉木畢植。靈
草具繁。沈桂北之丹藕。播荊南之紫根。鬱萋萋而霧合。燦
煜煜而霞翻。洎乎氣徹都鄙。景華川陸。麥雨微涼。梅飈淺
燠。命妖侶於石城。嘯娛朋於金谷。乃使綠珠捧棹。青琴理
舳。樽芳醪。藉珍餗。汎玉潭之瀰漫。遶金渠之隈隩。石近水
而苔濃。岸連山而樹複。排芰末而爭遠。託蘆間而競逐。赴
汨凌波。飛袿振羅。風低綠幹。水濺黃螺。上客喧兮樂未已。
美人醉兮顏將。畏蓮色之如臉。願衣香兮勝荷。徘徊郢
調。悽慘燕歌。念窮歡於水涘。誓畢賞於川阿。結漢女。邀湘
娥。北溪蕊尚密。南汀花更多。恨光景兮不駐。指芳馨兮謂
何。若乃南鄢義妻。東吳信婦。結褵整佩。承筐奉帚。忽君子
兮有行。復良人兮遠征。南討九真百越。北戌雞田鴈城。念
去魂駭。相視骨驚。臨春渚兮一送。見秋潭兮四平。與子之
別。煙波望絕。念子之寒。江山路難。水淡淡兮蓮葉紫。風颯
颯兮荷華丹。翦瑤帶而猶欷。折瓊英而不歡。既而緣隈逗
浦。返栧歸木[:#AS-FBED:●]虜。睠芳草兮已殘。憶離居兮方苦。延素頸
於極漲。攘皓腕於神滸。惜佳期兮末由。徒增思兮何補。又
若倡姬蕩媵。命侶招㣥。淇上洛表。湘皋汝墳。望洲草兮翡
翠色。動浦水兮驪龍文。願解珮以邀子。思褰裳而從君。悲
時暮。愁日曛。鳴鐶釧兮響窈窕。豔珠翠兮光繽紛。憐曙野
之絳氣。愛晴天之碧雲。櫂巡汀而柳拂。船向渚而菱分。掇
翠莖以翳景。襲朱萼以為裙。艇楫凌亂。雲流雨散。鳴榔絡
繹。霧罷煙釋。狀飛虯之蜿蜿。若驚鴻之奕奕。艇怯奔潮。篙
憎淺石。絲著手而偏遶。刺牽衣而屢襞。迺有貴子王孫。乘
閒縱觀。何平叔之符彩。潘安仁之藻翰。稅龍馬於金隄。命
鳧舟於石岸。錦纜翻灑。銀檣照爛。日側光沈。風驚浪深。紆
北渚
之新贈。恣東溪之密尋。鴛鴦繡彩之文履。[:#AS-827B:●]瑁瓊華之寶
琴。扣舷擊榜。吳歈越吟。溱與洧兮葉覆水。淮與濟兮花冒
潯。值明月之夕出。逢丹霞之夜臨。茱萸歌兮軫妾思。芍藥
曲兮傷人心。伊採蓮之賤事。信忘情之蓋寡。雖迹兆於水
鄉。遂風行於天下。感極哀樂。聲參鄭雅。是以緬察谷底。窮
覽地維。北盡豐鎬勞潏。南究巴沱越沂。莫不候期應節。沿
濤汎湄。薄言采之。興言服之。發文扃之麗什。動幽幌之情
詩。使人結眷。令人相思。宜其色震百草。香奪九芝。棲碧羽
之神雀。負青冄[:#AS-FBED:●]龜之寶龜。紫帙流記。丹經祕詞。豈徒加
繡柱之光彩。煜文井之華滋。已焉哉。向使時無其族。代乏
厥類。獨秀上清之境。不受中國之地。學鸞舞而時來。與鶼
鰈而間至。必能使衆瑞彩沒。㣥貺色沮。湯武齋戒。伊皋延
佇。豈俾夫楚童趙僕。倡姬豔女。狎而翫之。擷而採之乎。時
有東鄙幽人。西園舊客。常陪帝子之輿。經侍天人之藉。詠
綠竹於風曉。賦彤管於日夕。暑往寒來。忽矣悠哉。蓬飄梗
逝。天涯海際。似還卭之寥廓。同適越之淫滯。蕭索窮途。飄
飄一隅。昔聞七澤。今過五湖。聽菱歌兮幾曲。視蓮房兮幾
珠。非鄴池之宴語。異睢苑之歡娛。况復殊方別域。重瀛複
嶂。虞
翻則故鄉寥落。許靖則生涯惆悵。感芳草之及時。懼修名
之或喪。誓將剗跡潁上。棲影渭陽。枕箕岫之孤石。汎磻溪
之小塘。餐素實兮吸絳房。荷為衣兮芰為裳。永潔已於邱
壑。長寄心於君王。且為歌曰。芳華兮修名。奇秀兮異植。紅
光兮碧色。稟天地之淑麗。承雨露之霑飾。蓮有藕兮藕有
枝。才有用兮用有時。含香婀娜華實移。為君何當藻鳳池。
江曲孤鳧賦(并序)
梓州之東南。涪江之所合。有潭焉。周數十步。青壁絕地。綠
波澄天。常有孤鳧。棲蕩其側。飛沈翻唼。而天性不違。嗟乎。
宇宙之容我多矣。造化之資我厚矣。何必處華池之內。而
求稻粱之恩哉。遂作賦曰。
靈鳳翔兮千仞。大鵬飛兮六月。雖憑力而易舉。終候時而
難發。不如深澤之鳥焉。順歸潮而出沒。迹已存於江漢。心
非繫於城闕。吮紅藻。翻碧蓮。刷霧露。棲雲煙。迫之則隱。馴
之則前。去就無失。浮沈自然。爾乃忘機絕慮。懷聲弄影。乘
駭浪而神驚。漾澄瀾而趣靜。恥園雞之戀促。悲塞鴻之赴
永。知動息而多方。屢沿洄而自省。故其獨泛單宿。全真遠
致。反復幽溪。淹留勝地。傷雲鴈之嬰繳。懼泉魚之受餌。甘
辭稻粱之惠焉。而全飲啄之志也。
澗底寒松賦(幷序)
歲八月壬子。旅遊於蜀。尋茅谿之澗。深溪絕磴。人跡罕到。
爰有松焉。冒霜停雪。蒼然百丈。雖崇柯峻穎。不能踰其岸。
嗚呼斯松。託非其所。出㣥之器。何以別乎。蓋物有類而合
情。士因感而成興。遂作賦曰。
惟松之植。於澗之幽。盤柯跨嶮。沓柢憑流。寓天地兮何日。
霑雨露兮幾秋。見時革之屢變。知態俗之多浮。故其磊落
殊狀。森梢峻節。紫葉吟風。蒼條振雪。嗟英鑒之希遇。保貞
容之未缺。攀翠崿而形疲。指丹霄而望絕。已矣哉。蓋用輕
則資衆。器宏則施寡。信棟梁之已成。非榱桷之相假。徒志
遠而心屈。遂才高而位下。斯在物而有焉。余何為而悲者。
青苔賦(并序)
吾之旅遊數月矣。憩乎荒澗。覩青苔焉。緣崖而上。迺喟然
而歎曰。嗟乎。苔之生於林塘也。為幽客之賞。苔之生於軒
庭也。為居人之怨。斯擇地而處。無累於物也。愛憎從而生。
遂作賦曰。
若夫桂洲含潤。松崖祕液。繞江曲之寒沙。抱巖幽之古石。
汎迴塘而積翠。縈修樹而凝碧。契山客之奇情。諧野人之
妙適。及其瑤房有寂。瓊室無光。霏微君子之砌。蔓延君侯
之堂。引浮青而泛露。散輕綠而承霜。起金鈿之舊感。驚玉
筯之新行。若夫弱質[:#AS-92F9:⿰帛⿱丿糸]羃。纖滋布濩。措形不用之境。託跡
無人之路。望夷險而齊歸。在高深而委遇。惟愛憎之未染。
何悲歡之詭赴。宜其背陽就陰。違喧處靜。不根不蔕。無華
無影。恥桃李之暫芳。笑蘭桂之非永。故順時而不競。每乘
幽而自整。
慈竹賦(幷序)
廣漢山谷。有竹名慈。生必向內。示不離本。修莖巨葉。攢根
沓柢。叢之大者。或至百千株焉。而縈結踰乎咫步。好事君
子。徙為階庭之翫焉。吁嗟非此土所有。乃有厭流俗之譏。
動鄉關之思者。蓋撫高節而興歎。覽嘉名而思歸。遂為賦
曰。
有竹猗猗。生於高陂。左連瑤帶。右雜瓊枝。恨幽客之方賞。
嗟君侯之不知。徙蔚丹谷。遷榮綠池。氣凜凜而猶在。色蒼
蒼而未離。屈巖壑之容貌。充階庭之羽儀。爾其畫疆分域。
駢陰抗趾。謺幹龍迴。攢根鳳峙。防碧露於霄末。翳紅光於
暈始。崇柯振而雲靄生。繁葉動而風飈起。擁涼砌之晨肅。
屏炎扃之晝滓。至若白藏載謝。元英肇切。塞北河堅。關南
地裂。觀衆茂之咸悴。驗貞輝之獨潔。抽勁綠以垂霜。總嚴
青而負雪。蓋同類之常稟。非殊方之異節。若乃宗生族茂。
天長地久。萬柢爭盤。千株競糾。如母子之鈎帶。似閨門之
悌友。恐孤秀而成危。每㣥居而自守。何美名之天屬。而和
氣之冥受。嗟乎。道之存矣。物亦有之。不背仁以貪地。不藏
節以遁時。故其貞不自炫。用不見疑。保夷險之無易。哂榮
枯之有期。俄蓬轉於岷徼。遂萍流於江汜。分兄弟於兩鄉。
隔晨昏於萬里。撫貞容而骨愧。伏嘉號而心死。庶因感而
長懷。將策情而勵已。
