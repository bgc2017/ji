欽定全唐文卷四百八十五
權德輿(三)
為鄭相公讓中書侍郎平章事表
臣某言。伏奉今日恩制。授臣中書侍郎同中書門下平章
事。詔書自天。受命惶悸。俯伏循省。不知所容。中謝。臣聞宰
理中樞。從古所重。貞教化之本。導陰陽之和。外撫四夷。內
循百職。或乖於是。則謂曠官。臣志在服儒。才非經遠。爰自
筮仕。期於代耕。而遭時踰量。踐歷朝序。自奉禁中之職。累
叨望外之恩。超貳冬官。兼司選部。流品未序。銓綜乖方。以
榮為憂。伏待譴責。豈謂特延睿渥。參列廟謀。以瓶筲之資。
當柱石之重。況臣自去夏。尚守臺郎。周月之間。遂懸相印。
承陛下勵精之切。副陛下則哲之明。循量省躬。必知不可。
伏乞俯迴詔命。別選公才。敢瀝血誠。上黷天鑒。無任惶懼
懇迫之至。謹奉表陳讓以聞。
為趙庶子謝平章事表
臣宗儒言。臣伏奉今日恩制。除臣為同中書門下平章事。
祗奉承命。捧讀詔書。心魂震驚。拜忭失所。中謝。臣聞燮贊
化源。參和鼎實。上合一德。以平六符。苟非其人。所繫斯重。
臣本虛薄。素無器能。徒以文藝。獲承代業。比肩多士。陳力
清時。累叨渥恩。踐履官序。頃歲奉職中禁。草議南宮。遂忝
左曹。列於近侍。顧常內訟。已慮曠官。豈謂宸眷特加。擢任
非據。伏自循省。不知所安。且臣去冬。尚守郎吏。今纔一歲。
遂備台司。苟非全才。難塞公議。雖鞠躬匪懈。必盡事君之
誠。而宣化賦政。恐累知臣之舉。生成難報。覆餗是憂。伏以
面奉德音。不敢更有陳讓。拜章感涕。上答何階。無任荷戴
惶懼之至。謹奉表陳謝以聞。
為崔相公謝門下侍郎表
臣損言。審已無庸。謬膺寵授。昨所陳讓。迫於懇誠。冀全至
公。豈敢外飾。黃閤重務。非才實難。墨詔復臨。捧讀增懼。臣
聞惟君知臣。任之以器。惟臣事君。量而後入。生逢昌運。自
比可封之人。職在台司。難逃竊位之責。三年待罪。無補盛
明。再命逾涯。轉速官謗。天威咫尺。愚慮屏營。伏以令斷表
章。不敢累瀆宸扆。雖誓心畢命。以竭微衷。而折足覆餗。其
如公議。無任感恩惶懼之至。謹奉表陳謝以聞。
齊賓客相公進所賜馬表
臣某言。臣頃待罪中樞。特蒙睿渥。既切維鵜之剌。又叨錫
馬之榮。憂在忝曠。積成疾瘵。聖慈全貸。尚列師賓。見矜福
過之災。猶積喜中之懼。況茲天驥。輟自御閑。實有代勞之
功。且期致遠之用。特優賜與。以寵宰司。臣自改官。即合進
納。而心力衰耗。晦明纏綿。筋骸自便。惟在床袵。視聽所知。
不過湯藥。沉疴餘息。有異常人。平居故事。皆所廢忘。頃年
愧懼。已切於負乘。今日稽留。自疑於奪魄。因緣尸素。積累
罪辜。疎愚昧瞀。殞越無地。謹隨表奉進。無任惶恐震懼之
至。臣某頓首頓首。謹言。
為齊相公讓修國史表
臣某言。臣去九日於延英對。陛下勤求理本。語及史官。遂
命崔損承旨。令臣兼修國史。臣省已無取。受恩殊常。倉皇
震驚。未及陳露。今日中使某乙奉宣進止。授臣此職。竊自
思忖。非所克堪。感戴屏營。不知所據。伏以裦貶善否。裁成
義類。直辭是繫。往哲攸難。臣謬踐台司。無補皇化。每憂覆
敗。上負聰明。豈足以再紆宸慈。累忝榮渥。稽前古之彝訓。
昭聖朝之法誡。立言載筆。豈易其人。量力循涯。自知不可。
又自貞元四年李泌後。宰臣遂不兼此職。蓋以論著慎重。
留於聖心。自非時謂全才。何以遠循故事。用此內省。以榮
為憂。況君舉必書。時同堯舜之理。任人以器。顧無遷固之
能。所覬殊私。特寢成命。無任感恩惶懼之至。
盧相公謝授賓客表
臣某言。伏奉今日恩制。除臣太子賓客。睿慈曲被。宏貸特
加。捧承命書。感抃交集。中謝。臣以庸劣。累叨鴻私。無補廟
謀。徒速官謗。妨賢歲久。嬰疾日深。累陳愚衷。上黷宸鑒。敢
言知止。誠以乞身。陛下亭毒之恩。不遺微細。載紆詔旨。尚
列賓師。全度終始。於臣為厚。跼天蹐地。空荷生成。無任感
戴欣懼之至。謹奉表陳謝以聞。
為盧相公謝除中書侍郎表
臣邁言。伏奉今日恩制。授臣中書侍郎同中書門下平章
事。祗奉詔命。循省妄庸。感恩量力。不知所措。中謝。臣聞宰
相者。敘四時之化。順萬物之宜。用贊裁成。使之茂遂。而中
樞密勿。庶政本源。以奉大猷。是為右弼。臣實凡輩。本無他
能。家尚儒風。獲承緒業。因緣忝幸。踐履班榮。誠不自意。忽
焉過量。台司待罪。已涉三年。妨賢既久。內訟彌切。蓋廉謹
戒懼。人之常分。而訏謨教化。宜擇全才。陛下在宥萬方。躬
勤百度。豈虞賤質。再沐睿慈。特遷紫微。實玷皇極。臣面所
陳讓。推於至公。天鑒未迴。進退惶灼。且使人以器。知臣者
君。猶冀鴻私。俯察愚懇。害盈之禍。敢愛微軀。覆餗之憂。難
抑公議。無任感恩怖懼之至。謹奉表陳謝以聞。
代盧相公謝賜方藥并陳乞表
臣邁言。臣自染偏風。今已彌月。將息未減。渥澤轉深。伏蒙
特令供奉僧智昌醫療。并每日令中使存問。及賜柳湯煎
驢頭方。仍便令服餌者。顧以庸賤。昧於攝理。久茲竊位。常
懼害盈。陰陽之和。無補時化。風毒生疾。上煩聖慈。靈方御
醫。稠謺備至。雖受恩服藥。誠合漸瘳。而福過災生。慮難自
保。況中貴將命。寵臨私門。犬馬之微。日塵黈纊。或有加減。
自合上聞。非常之恩。伏乞停罷。且台司要重。庶政泉源。以
臣平居。素積官謗。今右邊手足。動用不隨。自滯枕席。已淹
弦晦。伏乞以時免職。使得養疾家居。博求上才。用塞人望。
則公朝無覆餗之責。陋質荷生成之仁。今攝衣拜章。力且
未足。口占代署。貴達愚衷。無任感恩迫切之至。謹奉表陳
請以聞。
第二表
臣某言。臣以疾病所嬰。在假既久。自審不逮。遂有上陳。詔
旨優答。懇誠未允。屏營慚懼。不知所安。臣聞為官擇人。各
司其局。條責實效。共致理平。凡在庶僚。猶不可曠。況宰臣
之任。鼎足承君。調和陰陽。左右教化。能否之下。利害繫焉。
苟有所壅。其傷必大。以臣虛薄。備位四年。奉勵精之勤。但
樂昌運。當具瞻之地。莫副㣥心。書曰。百僚師師。百工維時。
言得其人也。語曰。陳力就列。不能者止。言審其分也。況沉
頓逾月。冠帶未任。風毒所侵。難望速差。彼已之刺。倍切於
今。以被病之微臣。尸台司之厚祿。自知不可。如公議何。伏
枕披誠。再黷宸扆。冀迴天鑒。俯遂愚衷。所謂曲成。豈惟平
施。無任悃欵迫切之至。謹奉表陳請以聞。
第三表
臣某言。臣逼於疾瘵。累有陳奏。再奉詔旨。私願末從。感恩
則深。量力難濟。況偏風狀候。與諸疾不同。雖時似少減。終
慮成沉痼。中樞務重。不可闕人。自臣在假。已四十餘日。曠
廢斯甚。兢惶益深。一夫不獲。一吏不職。則繫聖慮。以之憂
勞。今臣手足未平。心緒未復。臥受豐祿。胡顏自安。伏惟陛
下順天理物。躬勤庶政。事無細大。咸遂其宜。豈可獨私微
臣。久玷時化。是以直疏誠懇。不敢苟飾煩詞。冒黷宸嚴。期
於照鑒。無任惶怖震越之至。謹奉表陳請以聞。
第五表
臣某言。臣素以庸虛。又嬰疾病。半年在假。未任出入。四表
上陳。備盡誠懇。過蒙渥澤。特賜優容。聖慈則深。私願猶阻。
俯仰袵席。兢惶靡寧。臣本謂至春和。得漸平復。今方藥遍
用。根本未除。雖簪帶假人。得以被體。而趨步無力。難於拜
恩。輔臣之任。百辟是仰。遵守法度。誠所宜先。豈有踰歲家
居。尚塵鼎餁。況所受厚祿。出於疲人。竊位公朝。尚知不可。
沉疴私室。何以自安。易象害盈。實在今日。伏惟陛下宏覆
萬物。曲成不遺。凡在懷生。各得其所。以臣沉痗。久曠官司。
前後陳聞。披瀝肝膽。期切之至。謹奉表陳請以聞。
第六表
臣某言。臣待罪非據。歲時已深。寵秩逾涯。災患自至。一從
移病。忽及周月。五獻章表。未遂血誠。沉痼之身。滯於床枕。
職守之效。絕於官曹。虛費祿廪。不安夙夜。遂於去年五月
二十五日進狀。乞停俸錢。自後不敢更有請受。竊冀素餐
之責。少息輿議。丹懇之至。上迴聖心。邇來又經九十餘日。
成命未下。憂惶無措。蓋聞祿以詔功。又以養賢。以臣之愚。
而無功績。久此尸曠。俯仰內訟。迫於公私。臣之情理。實為
難處。臣之言詞。不能自達。使得終獲退免。曲遂微誠。亭育
深恩。實在於此。無任猥迫懇欵之至。謹奉表陳乞以聞。
代賈相公謝賜馬及銀器錦彩等表
臣躭言。今日中使某乙奉宣進止。以臣所進關內隴右并
圖錄十卷。特賜馬一匹。并銀瓶盤等若干事。錦彩等若干
疋者。承命抃舞。震驚失圖。伏以聖朝覆幬無私。聲教遠被。
雖夏書禹貢。周制職方。重譯所通。未若今日。臣以末學。獲
奉昌期。常好地理之書。頗知河湟之事。明徵舊史。博考傳
聞。夙夜以思。歲時遂久。紀諸文字。繢以丹青。上塵聖聰。庶
備方志。豈謂睿慈宏獎。寵賚特深。出珍華於內府。下駔駿
於天[:#AS-92F3:⿸广既]。恩榮所及。煥麗相輝。循顧虛庸。曲承蕃錫。負乘匪
服。併切於今。無任感恩荷戴之至。謹奉表陳謝以聞。
代賈相公乞退表
臣躭言。臣以庸愚。謬尸寵祿。位居師長。職重台司。徒叨渥
恩。無補時化。跼蹐荏苒。六年于茲。去秋以來。多病相繼。每
自策勉。以奉休明。而筋骸內衰。官謗外積。近染痢疾。綿歷
旬時。進退之狀不恒。寢食之理皆耗。伏枕循省。無所克堪。
凡在常情。皆願貴仕。況臣累蒙任使。實越等夷。從容廟堂。
沐浴天澤。恩私歲久。誠每切於匪躬。疲薾日侵。事有迫於
量力。伏惟陛下覆育臨照。曲成不遺。俯矜愚衷。移授散秩。
則樞軸不曠。輪轅適宜。拳拳之誠。所望斯足。無任懇欵惶
懼之至。謹奉表陳請以聞。
代賈相公陳乞表
臣躭言。伏奉今日制條。除臣檢校司空兼左僕射依前同
中書門下平章事。祗荷成命。捧戴恩私。心魂震驚。慙怖失
次。臣以庸薄。無他才能。先朝過聽。謬賜驅策。叨居鼎餁。十
有三年。猥承雨露之恩。終闕涓埃之效。累經陳乞。未允懇
誠。復以餘年。再承休命。自陛下紹膺寶歷。澤被㣥生。亭育
所加。飛沉遂性。而臣齒髮頽暮。疾恙嬰侵。筋體日衰。心力
皆耗。況宰相之職。用調陰陽。司空之官。實平水土。從古授
受。重難其人。以臣平居。猶知不可。今中既眩耄。外亦支離。
寢興不安。言語失次。豈可苟貪貴仕。上玷清時。省躬則然。
況在公議。古者君有致政之惠。臣感得謝之恩。鐘鳴漏盡。
前哲所誡。年衰疾劇。在臣為甚。逼於情理。敢黷天威。慺慺
血誠。期在鑒聽。無任懇欵恐懼之至。謹奉表陳讓以聞。臣
躭誠惶誠恐頓首頓首。謹言。
第二表
臣躭言。臣以疾病所迫。氣力不任。輒露懇誠。上祈退免。聖
慈備至。私願未從。詔旨便蕃。慰勉纖悉。自宜策勵。以奉休
明。螻蟻之誠。敢忘夙夜。犬馬之疾。日益纏綿。視聽昏煩。舉
措乖誤。心不記事。口不逮心。神理害盈。正謂今日。昔韋賢
致仕。著在漢庭。韓厥請老。書於魯史。豈可以茲沉廢。苟汙
班榮。迫於公私。非敢撝挹。自聖明馭宇。動植覃恩。豈於庸
愚。獨阻誠志。乞迴天鑒。俯遂殘生。伏紙上陳。感涕嗚咽。無
任惶懼懇切之至。謹再奉表陳乞以聞。臣躭誠惶誠恐頓
首頓首。謹言。
第三表
臣躭言。臣殘年沉瘵。漸不支持。再表上陳。未蒙允許。顧茲
朽質。徒感鴻私。而枕席纏綿。形神消耗。上台之任。歲月積
深。大病之期。晦明難保。自叨升論道。扶疾拜恩。邇來狀候。
日以羸瘠。災因福過。足驗於今。伏乞賜臣骸骨。收臣印綬。
期於必遂。不敢煩辭。無任量力懇迫之至。謹奉表陳乞以
聞。
第四表
臣躭言。臣聞生人所欲。豈過富貴。仕進之榮。無踰公相。臣
受祿過厚。叨恩且深。疾瘵所侵。日月以甚。表章三上。宸睠
未迴。苶然私室。溘盡是慮。臣頃歲齒及懸車。疾經百日。輒
援禮令。乞遂休閒。先聖優容。未蒙允許。今則桑榆轉迫。沉
頓寖深。比於往年。遠不相及。前後陳請。備竭肺肝。特希聖
慈。俯鑒愚懇。羸骸假息。所望退身。瀝血披誠。伏待明命。無
任屏營懇迫之至。謹奉表陳乞以聞。
第五表
臣躭言。臣以庸愚。累叨爵命。大行皇帝拔擢非次。列於宰
輔。歲時寖深。塵露無補。太上皇踐祚聽政。寵登三公。而臣
寢疾所嬰。已在牀枕。沉疴日劇。氣力漸微。自春涉秋。四表
陳乞。伏遇陛下繼明纂統。臨照萬方。澄清化源。朝野相慶。
但臣百疾所凑。四支不任。豈使將盡之人。猶處具瞻之地。
私誠所迫。上黷宸嚴。既非飾讓。期在聽納。無任懇欵迫切
之至。謹奉表陳乞以聞。
第六表
臣躭言。臣犬馬之疾。福過災生。前日以來。轉就危困。自量
氣力。的不支持。自陛下嗣纂睿圖。臣以寢疾綿亟。竟不得
一趨雲陛。上謁龍顏。幽壤之中。以此為恨。臣備位宰相。歲
時最深。永歸泉下。無補明代。伏惟陛下為萬姓自愛。則幽
明蒙福。無任感恩哀戀之至。謹奉遺表以聞。
為趙相公謝賜金石凌表
臣憬言。伏奉恩敕。賜臣金石凌并方及服法。并金花銀合
一。又賜臣蘇膏方及眼赤有瘡方。其方皇太子書者。鴻私
榮貺。特發天心。受恩拜賜。慚怖交集。中謝。臣聞台司之任。
茂遂㣥生。而攝衞乖宜。自貽病疾。理身未暇。賦政何堪。豈
謂上簡宸衷。下矜賤質。御方靈藥。稠謺寵光。劑和至精。減
聖躬所服。翰墨元妙。降皇儲之書。仰光輝而陋目增明。承
渥澤而沉疴自愈。致金石之固。通性命之和。保持誨諭。曲
盡慈旨。蠲其煩滯。授以康寧。省已何功。害盈知懼。伏惟陛
下宣布大和。則時無疵癘。懋建大中。則物以阜安。生及昌
期。自登壽域。況臣劣薄。待罪樞衡。感平施而已深。荷殊榮
而難報。雖陰陽不測。犬馬之疾頓瘳。而日月無私。螢燭之
光何補。生成覆載。皆稟睿慈。竭力致命。豈申愚效。無任感
恩惶懼之至。謹奉表陳謝以聞。
進詩狀
右。宰臣奉宣進止。令臣進舊詩者。伏惟陛下以聖德文明。
化成天下。徵詩之旨。本在樞衡。念舊之仁。因及簪屨。臣頃
尸重任。久曠官常。今列大僚。猶叨寵渥。於孔門非賜也言
詩之目。在漢庭異匡氏說詩之工。徒積繁蕪。豈近聲律。自
承休命。伏用兢惶。待罪之時。無補公餗。免退之後。猶獻雕
蟲。既乖法言。有黷宸聽。震悚怵惕。不知所安。謹錄前件詩
五十首奉進。無任慚愳隕越之至。謹奏。
謝權知門下省過官狀
右。臣奉恩命。權知門下省過官者。伏以過官至重。事在黃
樞。閱郡吏之否臧。布百職於中外。苟或非當。其傷實多。臣
自玷台司。忽及半載。一昨陳乞。天睠未迴。當憂惕之中。而
寵榮薦至。摩頂至踵。豈酬鴻私。無任感恩荷戴之至。謹奉
狀陳謝以聞。謹奏。
謝借飛龍馬狀
蒙恩借飛龍馬三匹
右。今月十日。中使張少禺至長樂驛。奉宣進止。借臣前件
馬送出府界者。臣以庸薄。謬叨恩私。寵榮沓至。感戴難處。
以今月十五日至東驛。出京兆府界。天闕儲胥。仰瞻日遠。
御閑蹀躞。假借恩深。仰元澤以難酬。顧微生而何幸。況代
勞比君子之德。負乘積小人之憂。感戀明庭。涕泗橫積。當
君陳之寄。必竭肺肝。羨騕褭之迴。恨無羽翼。無任感荷戀
慕之至。謹奉狀陳謝以聞。謹奏。
中書門下謝御製九日言懷賜中書門下及百寮詩狀
右。中使王敬親至。奉宣恩旨。賜臣等前件詩者。伏以聖人
之言。律度天下。特降睿藻。發於深誠。極三代之質文。致萬
方於仁壽。時當令節。慶屬豐年。同在鎬之和樂。異橫汾之
靡曼。臣等謬居樞近。每沐鴻私。空瞻日月之光。難酬雨露
之施。無任感恩抃躍之至。謹奉狀陳謝以聞。
中書門下奉和聖製九日言懷詩賜中書門下及百官詩進狀
右。今月九日中使王敬親至。奉宣恩旨。賜臣等前件詩者。
日月麗天。萬物皆覩。韶咸度曲。八音克諧。伏惟陛下有堯
之文思。舜之恭已。每睿詞下降。皆以人為心。故宴樂以示
慈惠。詠歌以昭教化。歡令節。慶有年。順時賦政之祥也。敦
九族。安萬邦。自中發外之澤也。然後以太平之化。躬行於
今。知之非難。是謂至德。豈比夫漢武魏文。屬詞類事而已。
臣等叨居近侍。首沐湛恩。空仰昭回。難酬覆露。謹各獻奉
和聖製詩一首。輒以蕪鄙。上黷宸聰。庶達封人之心。敢比
賡歌之義。無任感恩戰懼之至。謹詣延英門隨狀封進以
聞。
中書門下謝御製重陽日中外同歡以詩言懷因示㣥官一首狀
右。中使劉希昂至。奉宣進止。賜臣等上件詩者。伏以陛下
順用二儀。曲成萬物。王道正直。天文昭回。因令節以宴樂。
發睿慈於歌詠。煥然麗藻。丕變時風。慶屬有秋。化覃無外。
凡百臣庶。一其歡心。臣等忝備台司。首承渥澤。無任感戴
欣躍之至。謹奉狀陳謝以聞。
中書門下進奉和聖製重陽日中外同歡以詩言志因示㣥官狀
右。今月九日中使劉希昂至。奉宣進止。賜臣等前件詩者。
臣聞惟天聰明。惟聖時憲。故三辰為章。六義成文。伏惟陛
下端拱穆清。慮必周於皇極。錫宴重九。恩每覃於百寮。煥
發睿詞。化成天下。書於右史。實邁前王。臣等才異賡歌。職
叨近侍。在宥之化。皆獲可封。聞韶之時。忽焉竊抃。謹各獻
奉和聖製詩一首。輒以荒鄙。輕黷天威。無任感恩戰愳之
至。謹詣延英門隨狀封進以聞。
中書門下謝御製九月十八日賜百官追賞因示所懷詩狀
右。中使楊光瑤至。奉宣恩旨。賜臣等前件詩者。睿詞炳煥。
降自九霄。天澤昭臨。榮加百辟。既晞湛露。又沐卿雲。感金
石之和聲。助林塘之霽色。況錫宴之際。極其寵光。求理之
深。播其雅頌。樂以發德。文以化成。由其歡心。盡躋壽域。跪
捧三復。備見皇慈。臣忝跡樞密。親承聖渥。無任感恩抃躍
之至。謹奉狀以聞。
中書門下進奉和御製九月十八日賜百官追賞因示所懷詩狀
臣比年以三令節賜百僚宴賞。昨者時及重九。陰雲未收。
特延聖慈。又改良日。中宴之際。俯降睿詞。猶元氣之涵煦。
比慶霄之紛郁。裁有六義。昭示萬方。湛恩自天。具物知感。
況陛下以誠信施教。以慈愛緣情。形於詠歌。繫在風化。伏
以唱和之重。合綴庸音。而動植之微。何酬元造。臣等忝居
樞近。首沐鴻私。竊忭率舞。不能自抑。謹獻奉和聖製詩一
首。詞理鄙淺。輕冒宸嚴。無任感恩喜躍之至。謹詣延英門
隨狀奉進以聞。
中書門下賀新製中和樂狀
右。中書門下奏。今月七日。伏蒙聖恩。賜臣麟德殿宴會。觀
上件新樂。臣聞先王作樂。必本人情。所以崇德。所以辨政。
伏惟陛下以大中設教。以大和育物。肇創嘉節。於今十年。
年皆順成。俗以仁壽。今則睿謀廣運。度曲惟新。三才位序。
邁韶咸之美。八卦成象。見天地之心。制氏未覩其鏗鏘。伶
官甫披其行綴。聲歌所感。遐邇同歡。臣等職忝台司。時逢
交泰。昨已面有奏陳。請付有司。頒示四方。永光樂府。仍請
編入史冊。伏望天恩。允臣所奏。
中書門下進奉和聖製中春麟德殿會百寮觀新樂詩狀
右。今月七日。伏奉聖恩。賜百僚麟德殿宴會。㣥臣觀新樂。
并賜臣等聖製詩序者。伏惟陛下法天授人。順時布政。中
和制樂。以協六律之音。元首作歌。以廣百工之業。感於順
氣。諧此正聲。春臺煦然。生物資始。洽慈惠於臣庶。播易良
於國風。照燭乾坤。輝動金石。臣等獲叨近侍。曲被湛恩。既
在藻以遂性。亦聞韶而忘味。敢附典謨之末。顧慙賡載之
詞。謹各獻奉和聖製詩一首。謹詣延英門隨狀封進以聞。
中書門下謝御製中和節賜百官宴集因示所懷詩狀
右。今日中使薛盈珍至。奉宣進止。賜臣等前件詩者。臣聞
天以雲漢為章。昭回於上。人以文義為紀。化成於下。伏惟
陛下勤慮理本。合於中和。月當中春。日乃初吉。特降藻思。
助其發生。由勾萌以至於暢茂。推誠信以均其化育。捧戴
殊觀。如登春臺。慶霄天籟。耳目清越。凡在百辟。一其歡心。
臣等謬列台司。首承慈渥。無任慶抃踴躍之至。謹附狀陳
賀以聞。謹狀。
中書門下進奉和聖製中和節賜百官宴集因示所懷詩狀
右。今月一日。中使薛盈珍至曲江會所。奉宣恩旨。賜臣等
前件詩者。上齊二曜。旁合八音。闡文教於休明。叶昌期於
亭育。況茲令節。克順人心。延仲月以違晦。撰良辰而得一。
亦既逾紀。必聞有年。生植阜蕃。休嘉交感。而又言志以導
德。作樂以同和。示湛恩於宏覆。俾庶類於咸若。臣等職叨
近侍。仰戴元功。華封祝堯。徒有其志。虞臣歌舜。豈易其才。
謹各獻奉和聖製詩一首。輒奏庸音。上塵聰聽。無任感恩
喜愳之至。謹奉狀陳奏以聞。
中書門下謝聖製重陽日即事六韻詩狀
右。中使劉希昂至。奉宣進止。賜臣等重陽日詩。并賜茶酒
音樂。令臣等樂飲者。伏惟陛下以睿聖之姿。廣文明之運。
每因嘉節。必布鴻私。錫宴同和。凝旒振藻。八音合發。六義
相宣。降於雲霄。粲若神象。然後宴樂慈惠。霈然寵光。衢酒
薰絃。承九天之慶賜。秋光霽景。見百穀之順成。合德不違。
實若符節。小大臣庶。鼓舞相歡。臣等忝列台司。倍萬欣賀。
無任喜抃踴躍之至。謹奉狀陳謝以聞。
中書門下進奉和聖製重陽日即事六韻詩狀
右。今月九日。高品劉希昂至曲江宴會所。奉宣進止。賜臣
等前件詩者。伏惟陛下覆露亭毒。以人為心。文明法象。與
天地準。緣聖情以稽四始。酌時令以休百工。法言麗藻。盈
耳溢目。臣聞日之出也。照先及於扶桑。雲之興也。潤亦應
於柱礎。臣等既叨近侍。首沐鴻休。輒罄庸音。以申攀和。蹄
涔越海。誠亦無因。埸藿向陽。猶思自效。謹各獻奉和聖製
詩一首。輕黷宸嚴。心神戰越。無任惶怖悚慄之至。謹奉狀
陳奏以聞。
