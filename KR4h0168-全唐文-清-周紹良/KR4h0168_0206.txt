欽定全唐文卷二百六
姚崇
崇字元之。陜州硤石人。本名元崇。以與突厥叱利同名。武
后時以字行。至開元時。避帝號更名崇。為孝敬挽郎。應下
筆成章舉。授濮州司倉。五遷夏官郎中。超遷侍郎同鳳閣
鸞臺平章事。尋遷鳳閣侍郎。為張易之所譖。改司僕卿。猶
同鳳閣鸞臺三品。出充靈武道大總管。神龍元年。預謀誅
張易之兄弟。以功封梁縣侯。睿宗立。拜兵部尚書同中書
門下三品。進中書令。先天二年改紫微令。進封梁國公。授
開府儀同三司。罷知政事。除太子少保。以疾不拜。開元九
年薨。年七十二。贈揚州大都督。諡曰文獻。十七年重贈太
子太保。
撲滿賦
夫惟哲人。罔有敗德。几杖攸誡。盤盂見勒。容過於鏡則照
窮。任重於才則道塞。多藏必害。常謹不忒。茲撲滿之陶形。
假埏埴以為靈。其中混沌。竅開兮沈以默。其外空蒙。忽合
兮烱而青。藏鏹符於神論。固壘同於道扃。謙以自守。虛而
能受。奚初積而終散。竟出無而入有。乍苦乎巨蚌之全。滿
而則剖。不異乎亢龍之悔。盈莫能久。故君子永鑒是式。允
執厥中。道不可以常泰。物不可以屢空。雖聚寶含真。立制
之端自我。而辭豐忌覆。致用之數在公。何茲器之微賤。蓋
與時而變通。苟利物而害巳。亦持盈而省躬。豈獨夫魯國
宥坐。誡欹虛巳。周階銘玉。端口窒慾。損之有餘。補之不足。
明遠鑒之退止。訓勞謙之軌躅。稽長倩以投贈。庶平津而
自勗。
請褎賞劉子元吳兢奏
伏見貞觀十七年。監修國史房元齡與史官給事中許敬
宗著作佐郎敬播修高祖實錄二十卷成。制封元齡一子
為縣男。賜物一千段。敬宗一子為高陽縣男。賜物七百段。
敬播改授太子司議郎。賜物五百段。仍並降璽書褎美。又
神龍二年五月。監修國史中書令魏元忠與史官太常少
卿徐彥伯國子司業崔融等修則天實錄三十卷成。制封
元忠一子為縣男。賜物一千段。彥伯等各賜爵二等。物五
百段。自餘卑官加兩階。物段准處分。仍並降璽書褎美。今
史官劉子元吳兢等撰睿宗實錄。又重修則天中宗實錄。
並成進訖。准撰太宗實錄例。益修官巳下加爵及賜命。子
元等經臣援引古今。欲臣聞奏。臣謹尋故事。例有恩賞。事
屬當時。不可為准。子元等始末修撰。誠亦勤勞。敘事紀言。
所緣雖重。承恩賞賜。固不在多。子元吳兢望各賜物一百
段。
請東都別立義宗廟奏
準禮。大行皇帝山陵事終。即合祔廟。其太祖第七室先祔
皇昆義宗孝敬皇帝哀皇后裴氏神主。伏以義宗未登大
位。崩後追尊。至神龍之初。乃特令昇祔。春秋之義。國君即
位未踰年者。不合列昭穆。又古者祖宗各別立廟。孝敬皇
帝恭陵既在洛州。望於東都別立義宗之廟。遷祔孝敬皇
帝哀皇后神主。命有司以時享祭。則不違先旨。又協古訓。
人神允穆。進退得宜。在此神主。望入夾室安置。伏願陛下
以禮斷恩。
請宣示豫州鼎銘符瑞奏
聖人啟運。休兆必彰。故化馬為龍。預流謠頌。秀為天子。早
著冥符。臣等今見薛謙光所獻東都鼎銘。大聖天后所製。
其文云。上元降祉。方建隆基。豫州處天下之中。所以遠包
四海。銘文獨聖后所製。固必先感二儀。靈慶昭彰。曠絕今
古。臣等忝陪近侍。喜萬常情。請宣付史官。並頒示內外。
對太廟屋壞奏
太廟殿本是苻堅所造。隋文帝創立新都。移宇文朝政殿
造此廟。國家又因隋氏舊制。歲月茲深。朽蠧而毀。山有朽
壤。尚不免崩。既久來枯木。合將摧折。偶與行期相會。不是
緣行乃崩。且四海為家。兩京相接。陛下以關中不甚豐熟。
轉運又有勞費。所以為人行幸。豈是無事煩勞。東都百司。
巳作供擬。不可失信於天下。以臣愚見。舊廟既朽爛不堪
修理。望移神主於太極殿安置。更改造新廟。以申誠敬。
諫造寺度僧奏
佛不在外。求之在心。圖澄最賢。無益於全趙。羅什多藝。不
救於兦秦。何充苻融。皆遭敗滅。齊襄梁武。未免災殃。但發
心慈悲。行事利益。使蒼生安樂。即是佛身。何用妄度奸人。
令壞正法。
答捕蝗奏
庸儒執文。不識通變。凡事有違經而合道者。亦有反道而
適權者。昔魏時山東有蝗傷稼。緣小忍不除。致使苗稼總
盡。人至相食。後秦時有蝗。禾稼及草木俱盡。牛馬相噉毛。
今山東蝗蟲。所在流滿。仍極繁息。實所稀聞。河北河南。無
多貯積。儻不收穫。豈免流離。事繫安危。不可膠柱。縱使除
之不盡。猶勝養以成災。陛下好生惡殺。此事請不煩出勅。
乞容臣出牒處分。若除不得。臣在身官爵。並請削除。
對問冤獄疏
自垂拱後。被告者類自誣。當是時以告言為功。故天下號
曰羅織。甚於漢之鉤黨。雖陛下使近臣覆訊。彼尚不自保。
敢一搖手以悖酷吏意哉。且被問不承。則重罹其慘。張虔
勗李安靜等皆是也。今賴天之靈。發寤陛下。凶豎殲夷。朝
廷乂安。臣以一門百口保內外官無復反者。陛下以告牒
置弗推。後若反有端。臣請坐知而不告。
請遣捕蝗疏
臣聞詩云。秉彼蟊賊。付畀炎火。漢光武詔曰。勉順時政。勸
督農桑。去彼螟蜮。以及蟊賊。此除蝗誼也。且蝗畏人易驅。
又田皆有主。使自救其地。必不憚勤。請夜設火坎其旁。且
焚且瘞。乃可盡。古有討除不勝者。特人不用命耳。
東幸疏
王者陰盛陽微。則先祖見變。今後宮非御幸者。宜悉出之。
以應變異。舉畯良。撙奢靡。輕賦慎刑。納諫爭。察諂諛。繼絕
世。則天人和會。災異訖息。
答張九齡書
忽辱牋翰。喜慰攸集。退惟自省。慚懼亦深。實智力之所不
逮也。宜朝廷之所見責也。僕本凡近之才。素非經濟之具。
叨承過聽。謬膺朝委。自少及長。從微至著。唯以直道為業。
匪以曲路期通。歷官三朝。年逾一紀。凡所稱薦。罕避嫌疑。
實有祁奚之舉。非無許允之對。則天之世。巳被流言。行之
有恒。久而自辨。近蒙奬擢。倍勵駑庸。每以推賢進士為務。
欲使公卿大夫稱職。豈楊橋之或用。及解狐之可為。而悠
悠之徒。未足矜察。嗷嗷之口。欲以中傷。上恃天聰。俯仗神
道。既不得奉身而退。但知信心而前。然顧無隱慝。亦死為
分明矣。猥惟不敏。敬承厥休。持當座銘。永為身寶。元崇頓
首。
報倪若水捕蝗牒
劉聰偽主也。德不勝妖。今日聖朝也。妖不勝德。古之良守。
蝗蟲避境。若言修德可勉。彼豈無德致然。今坐看食苖。忍
而不救。因此饑饉。將何自安。
造像記
切(闕八字)彰昊天之思罔(闕三字)施渥牛涔效淺。每以弄烏勤
侍。恩反哺而馳魂。記鳳淩虛。願銜書而走魄。聞夫踐寶田
之界。登壽域於三明。揚慧炬之暉。警迷塗於六暗。爰憑聖
福。上洽君親。懸佛鏡而朗堯曦。流乳津而霑血屬。下該妙
有。旁括太無。並悟真詮。咸昇覺道。銘曰。地踊珍塔。天飛聖
儀。丹楹日泛。錦石蓮披。酌慧難測。資生不疲。長褰欲網。永
庇禪枝。
遺令誡子孫文
古人云。富貴者。人之怨也。貴則神忌其滿。人惡其上。富則
鬼瞰其室。虜利其財。自開闢巳來。書籍所載。德薄任重。而
能壽考無咎者。未之有也。故范蠡疏廣之輩。知止足之分。
前史多之。况吾才不逮古人。而久竊榮寵。位逾高而益懼。
恩彌厚而增憂。往在中書。遘疾虛憊。雖終匪懈。而諸務多
缺。薦賢自代。屢有誠祈。人欲天從。竟蒙哀允。優遊園沼。放
浪形骸。人生一代。斯亦足矣。田巴云。百年之期。未有能至。
王逸少云。俛仰之間。巳為陳迹。誠哉此言。比見諸達官身[●
]以後。子孫既失覆蔭。多至貧寒。斗尺之間。參商是競。豈
唯自玷。乃更辱先。無論曲直。俱受嗤毀。莊田水碾。既衆有
之。遞相推倚。或至荒廢。陸賈石苞。皆古之賢達也。所以預
為定分。將以絕其後爭。吾每靜思。深所歎服。昔孔子至聖。
母墓毀而不修。梁鴻至賢。父兦席捲而葬。昔楊震趙咨盧
植張奐。皆當代英達。通識今古。咸有遺言。屬令薄葬。或濯
衣時服。或單帛幅巾。知真魂去身。貴於速朽。子孫皆遵成
命。迄今以為美談。凡厚葬之家。例非明哲。或溺於流俗。不
察幽明。咸以奢厚為忠孝。以儉薄為慳惜。至令兦者致戮
屍暴骸之酷。存者陷不忠不孝之誚。可為痛哉。可為痛哉。
死者無知。自同糞土。何煩厚葬。使傷素業。若也有知。神不
在柩。復何用違君父之令。破衣食之資。吾身兦後。可殮以
常服。四時之衣。各一副而巳。吾性甚不愛冠衣。必不得將
入棺墓。紫衣玉帶。足便於身。念爾等勿復違之。且神道惡
奢。冥途尚質。若違吾處分。使吾受戮於地下。於汝心安乎。
念而思之。今之佛經。羅什所譯。姚興執本。與什對翻。姚興
造浮屠於永貴里。傾竭府庫。廣事莊嚴。而興命不得延。國
亦隨滅。又齊跨山東。周據關右。周則多除佛法。而修繕兵
威。齊則廣置僧徒。而依憑佛力。及至交戰。齊氏滅兦。國既
不存。寺復何有。修福之報。何其蔑如。梁武帝以萬乘為奴。
胡太后以六宮入道。豈特身戮名辱。皆以兦國破家。近日
孝和皇帝發使贖生。傾國造寺。太平公主武三思悖逆庶
人張夫人等皆度人造寺。竟術彌街。咸不免受戮破家。為
天下所笑。經云。求長命。得長命。求富貴。得富貴。刀刃段段
壞。火坑變成池。比來緣精進得富貴長命者為誰。生前易
知。尚覺無應。身後難究。誰見有徵。且五帝之時。父不葬子。
兄不哭弟。言其致仁壽無夭橫也。三王之代。國祚延長。人
用休息。其人臣則彭祖老耼之類。皆享遐齡。當此之時。未
有佛教。豈抄經鑄象之力。設齋施佛之功耶。宋書西域傳。
有名僧為白黑論。理證明白。足鮮沈疑。宜觀而行之。且佛
者覺也。在乎方寸。假有萬像之廣。不出五蘊之中。但平等
慈悲。行善不行惡。則福道備矣。何必溺於小說。惑於凡僧。
仍將喻品。用為實錄。抄經寫像。破業傾家。乃至施身。亦無
所恡。可謂大惑也。亦有緣兦人造像。名為追福。方便之教。
雖則多端。功德須自發心。旁助寧應獲報。遞相欺誑。浸成
風俗。損耗生人。無益兦者。假有通才達識。亦為時俗所拘。
如來普慈。意存利萬。損衆生之不足。厚豪僧之有餘。必不
然矣。且死者是常。古來不免。所造經像。何所施為。夫釋迦
之本法。為蒼生之大弊。汝等各宜警策。正法在心。勿效兒
女子曹終身不悟也。吾兦後必不得為此弊法。若未能全
依正道。須順俗情。從初七至終七。任設七僧齋。若隨齋須
布施。宜以吾緣身衣物充。不得輒用餘財。為無益之枉事。
亦不得妄出私物。徇追福之虛談。道士者。本以元牝為宗。
初無趨競之教。而無識者慕僧家之有利。約佛教而為業。
敬尋老君之說。亦無過齋之文。抑同僧例。失之彌遠。汝等
勿拘鄙俗。輒屈於家。汝等身歿之後。亦教子孫。依吾此法。
先師冉伯牛贊
顓門[:#AS-8A6C:●]業。入室推賢。名惟科首。行則士先。是為上足。寧同
及肩。兦之命矣。懷之喟然。
口箴
君子欲訥。吉人寡辭。利口作戒。長舌為詩。斯言不善。千里
違之。勿謂可復。駟馬難追。惟靜惟默。澄神之極。去甚去泰。
居物之外。多言多失。多事多害。聲繁則淫。音希則大。室本
無暗。垣亦有耳。何言者天。成蹊者李。似不能言。為世所尊。
言不出口。冠時之首。無掉爾舌。以速爾咎。無易爾言。亦孔
之醜。敬之慎之。可大可久。敬之伊何。三命而走。慎之伊何。
三緘其口。勗哉夫子。行矣勉旃。書之屋壁。以代韋弦。
執秤誡(幷序)
秤者衡。衡天下之平也。君子執之以平其心。夫衡。在天以
齊七政。在人以均萬物。稱物平施。為政以公。毫釐不差。輕
重必得。是執衡持平之義也。
聖人為衡。四方取則。志守公平。體兼正直。用於天官。銓綜
斯得。行於里閈。紛競以息。故南北以對。左右以持。秤物低
昂。不差毫釐。使錙銖不惑。輕重無疑。智不能矯。愚不能欺。
存信去詐。以公滅私。無偏無黨。君子似之。法者天下公器。
官者庶人之師。其身既正。不令而行。在下無怨。唯上之平。
故曰上之所仰。人皆其向。我之所教。人皆其效。心苟至公。
人將大同。心能執一。政乃無失。嗟爾多士。欽哉勉旃。庶以
觀則。同夫佩弦。
彈琴誡(幷序)
琴者。樂之和也。君子撫之。以和人心。夫其調五音。諧六律。
則移風易俗。感舞禽獸。而况於人乎。故身不下堂。不言而
理者。蓋鳴琴故也。
樂導至化。聲感人情。故易俗以雅樂。和人以正聲。樂有琴
瑟。音有商徵。琴音能調。天下以治。異而相應。以和為美。和
而不同。如彼君子。故善為國者若彈琴。宮君商臣。則治國
之道。大急小緩。豈安人之心。不調者改張踰於立法。聲悲
者調下感於知音。昔武城單父。以弦歌樂職。鄒忌雍門。以
辯對匡國。美此調撫。而人是則。昭告後來。無怠於德。
執鏡誡(幷序)
執鏡者。取其明也。夫內涵虛心。外分朗鑒。物不可以匿詐。
體無得以逃形。是以野鹿窺而慚。山雞對而舞。故君子是
繪是畫。置之座隅。蓋將照姦回之心。絕險詖之路也。詩曰。
我心匪鑒。不可以茹。亦其理焉。
秦樓明鏡。鑒有餘暉。色自凝曉。光能洞微。飾以鞶組。匣以
珠璣。龍繞池臥。鳥臨月飛。傍入四鄰。中延萬象。濟物攸博。
利人斯廣。握在帝心。則宇宙融朗。懸諸銓目。則翹楚瞻仰。
且明不匿瑕。君子是嘉。不疲屢照。君子是效。嗟爾在職。為
代作則。刑不可濫。政不可賊。凡今之人。鮮務為德。紛綸諂
媚。汨沒忠直。當須如鏡之明。斷可以平。如鏡之潔。斷可以
決。敢告後來。無忝前哲。
辭金誡(幷序)
辭金者。取其廉慎也。昔子罕辭玉。以不貪為寶。楊震辭金。
以四知為慎。列前古之清潔。為將來之龜鏡。原其立者俯
而揖。讓也。跪者仰而受。恭也。俾左右顧盼。又得謙恭之道
焉。
古之君子。策名委質。翼翼小心。乾乾終日。慎乎在位。欽乃
攸司。請謁者咸息。苞苴者必辭。爾以金玉為寶。吾以廉慎
為師。爾以夜昏可納。吾將暗室不欺。若爾有贈。吾今取之。
爾則喪寶。吾則懷非。故曰欲人不知。莫若無為。欲無悔恡。
不若守慎。慎之伊何。主誡在乎瓜李。悔之伊何。讟謗由乎
薏苡。慎則禍之不及。貪則災之所起。苟自謹身。必無謗恥。
凡所從政。當須正巳。誡往修來。慎終如始。
冰壺誡(幷序)
冰壺者。清潔之至也。君子對之。示不忘乎清也。夫洞澈無
瑕。澄空見底。當官明白者。有類是乎。故內懷冰清。外涵玉
潤。此君子冰壺之德也。
玉本無瑕。冰亦至潔。方圓相映。表裏皆澈。喻彼貞廉。能守
其節。凡今之人。就列稱臣。當官以害剝為務。在上以財賄
為親。豈異夫象之有齒。以焚其身。魚之貪餌。必曝其鱗。故
君子讓榮不憂。辭滿為珍。以備其德。以全其真。與其濁富。
寧比清貧。吳隱酌泉。龐參致水。席皮洗幘。縕袍空裏。雖清
畏人知。而所知遠矣。嗟爾在位。祿厚官尊。固當聳廉勤之
節。塞貪競之門。冰壺是對。烱誡猶存。以此清白。遺其子孫。
十事要說
垂拱以來。以峻法繩下。臣願政先仁恕。可乎。朝廷覆師青
海。未有牽復之悔。臣願不倖邊功。可乎。比來壬佞。冒觸憲
綱。皆得以寵自解。臣願法行自近。可乎。后氏臨朝。喉舌之
任。出閹人之口。臣願宦豎不預政。可乎。戚里貢獻。以自媚
於上。公卿方鎮。寖亦為之。臣願租賦外一絕之。可乎。外戚
貴主。更相用事。班序荒雜。臣請戚屬不任臺省。可乎。先朝
褻狎大臣。虧君臣之嚴。臣願陛下接之以禮。可乎。燕欽融
韋月將以忠被罪。自是諍臣沮折。臣願㣥臣皆得批逆鱗
犯忌諱。可乎。武后造福先寺。上皇造金仙玉貞二觀。費鉅
百萬。臣請絕道佛營造。可乎。漢以祿莽閻梁亂天下。國家
為甚。臣願推此鑒戒為萬代法。可乎。
答盧懷慎捕蝗說
楚王吞蛭。厥疾用瘳。叔敖殺蛇。其福乃降。趙宣至賢也。恨
用其犬。孔子將聖也。不愛其羊。皆志在安人。思不失禮。今
蝗蟲極甚。驅除可得。若其縱食。所在皆空。山東百姓。豈宜
餓殺。此事崇巳經面奏定訖。請公勿復為言。若救人殺蟲。
因緣致禍。崇請獨受。義不仰關。
兗州都督于知微碑
(闕十七字)乃有(闕五字)其有高山峻極。(闕二字)磊(闕一字)而不窮。大
川靈長。清瀾浩汗而無絕。(闕一字)芳(闕四字)雲(闕一字)者其惟于(
闕四字)乎君諱知微。字辨機。其先周封(闕十一字)東海(闕一字)為(闕
二字)其後仕於魏。亦家於代。(闕一字)代(闕一字)謹左僕射太子
太師雍州牧。子孫相承。故今為京兆萬年人也。高祖(闕一
字)周涇州剌史(闕一字)安郡守驃騎大將軍開府儀同三司[:#AS-9376:●
]潼兗邵四州剌史涇州總管建平郡公。諡曰剛。曾祖宣
道。周儀同大將軍。隨內史舍人左衞率上儀同(闕一字)安子
皇朝贈涼州剌史。諡曰獻。早執珪璧。累傳茅土。履(闕一字)遍
於文武。聲華被於中外。祖志寧。皇朝秦王友禮部尚書侍
中尚書左僕射太子太傅太師蒲岐華三州剌史上柱國
燕國公。贈幽州都督。諡曰定。山河授(闕一字)星象降精。負明(
闕一字)之
(闕二字)佐絲綸之大業。謀猷瑣闥。動合全模。詳綜禮闈。言
成故事。聲徽滿於天下。位望極於人臣。父立政。皇朝吏部
郎中國子司業太子率更令渠虢二州剌史太僕少卿。公
子公孫。多材多藝。(闕六字)聲實豈惟臺閣取則。抑亦河海稱
宜。公丹穴融姿。生而五色。青田表質。動則千里。言為士範。
行乃人師。包括藝文。(闕一字)詞場而獨步。甄明政理。登(闕二
字)而先(闕一字)朝澣(闕二字)之衣心(闕一字)地義夕寢(闕二字)之被
性篤天倫。行必由信。不負黃金之諾。舉無失德。逾慎白圭
之玷。正假馬之非禮。革攘羊之為直。風塵不雜。契芝蘭而
獨秀。歲(闕一字)無(闕二字)松柏之(闕一字)彫。每屈於書生。亦(闕二
字)公子不恃才(闕一字)傲物。將(闕四字)仁永徽元年補宏文生。
爰以佩觿之年。且戀過庭之訓。特降恩旨。許其在家。比及
三冬。方齊(闕一字)哲擢第釋褐。授太子內(闕一字)丞(闕一字)年遷
授祕書郎兼通事舍人內供奉。(闕四字)峻(闕二字)增(闕二字)有詞
令之(闕一字)遂兼敷奏之職。緣親延累。下遷常州司兵參軍
梁州西縣令同州司法岐州岐山縣令。汙池戢鸖。棘林栖
鳳。固(闕一字)高而位下。惟小屯而大亨。謙而彌光。(闕一字)而不
雜。(闕二字)無(闕一字)齊(闕六字)之受(闕二字)條范滂之責成千里。中
都之彰
善癉惡。上蔡之易俗移風。蓋無以過也。俄丁窮罰。殆至滅
性。雖槐榆屢變。而創痛猶殷。服闋被徵。(闕一字)為舉首。勅授
魏州貴鄉縣令。(闕一字)任未幾(闕一字)在京違豫。公乃請休。急
躳尋醫緩。專專代喘。感而遂瘳。於時魏州連夏大旱。州縣
祈禱。靡愛牲璧。密雲徒積。甘澍罕(闕一字)公入境(闕一字)人(闕
一字)心(闕一字)戴(闕一字)薪艾(闕一字)即未焚灌壇風雨(闕一字)其(
闕一字)洽(闕二字)隨誠降雨。施及公私。枯稼蔚為嘉苗。赤地變
為膏野。百姓鼓舞而相賀。五穀滋蕃而遂登。尋被巡察使
昇進。制加朝散大夫行城門郎。大名之邑。人結去思。(闕三
字)門朝推稱職。俄兼夏官郎中。(闕三字)著(闕一字)兼五熟昔稱
歸(闕一字)是膺俊選。阮籍之樂東平。孫盛之思小邑。願從所
好。天且不違。乃出為許州司馬。累除蒲晉潤三州長史。龍
瞼一(闕一字)驥足載馳。(闕一字)下河史亟展(闕一字)輿之政延陵(
闕一字)瀆累(闕一字)歸(闕三字)既(闕一字)人謠遂紆朝奬。長壽二年
制授鄂州刺史。無何。又累除道利二州刺史。化被荊楚。威
覃蜀漢。去獸遷蝗以奉最斥為患雖經討(闕一字)曾不衰止。
有果州流溪縣丞邢曇之等。聞公政術。深思拯庇。仰鄰燭
之延佇。慕河潤以傾勤。曇之因使入京。乃以父老等狀上
請。情
詞懇到(闕二字)天心乃降。優旨授公檢校果州刺史。褰帷一
視。㣥(闕一字)出奔。下車三令。(闕一字)境(闕一字)息。神功之歲復除
恒閬二州刺史。礪岳北臨。劒門南峙。是為襟要。實賴才雄。
公以身率人。令行禁止。河朔拒二天之謁。漢中興五袴之
歌。惟揚奧區。是(闕一字)重鎮。事兼(闕二字)允藉親賢。久視元年
又改授揚州大都督府長史。地總淮海。路兼嶺蜀。僑舊相
雜。良猾莫分。攘敓為恒。椎埋所聚。公懸明鏡以臨照。稱物
無(闕一字)撝利劍以斷割。隨機有裕。補張綱之(闕一字)政。紹何
武之遺績。江圯之(闕一字)於是乎在。長安二年改授常州刺
史。毗陵大藩。實要良守。輟巳成之務。就有待之司。顧盼而
澆俗自清。咄嗟而(闕一字)政咸理。公每懷敬止。恐(闕二字)之漸
蕪。願近鄉閭。雖執鞭而可仕。屢陳章表。具列款誠。(闕二字)時
在鳳閣侍郎。預知(闕一字)政。備悉情素。常為贊成。乃屈資除
雍州司馬。從其好也。粵以宏才。俯從(闕一字)尹。(闕一字)晞(闕二
字)有犯(闕六字)惟賢是(闕一字)能名播於京輦。公心(闕二字)人吏
既推宿德。(闕二字)舊資朝廷稱歎。聲聞旒扆。乃加銀青光祿
大夫。改授絳州刺史。州管軍府。戶多彫散。惟良之任。自昔
稱難。公隨方撫馭。應時(闕一字)理。奸盜畏威而(闕一字)境。流(闕
一字)
感恩而復業。以公(闕一字)舊正人。德業斯重。講(闕一字)之任。髦
俊是(闕一字)乃除太子左庶子。又遷太僕少卿。并累封東海
郡侯。行本忠良。器實高茂。膺負璽之清級。播恭慎之嘉聲。
鄒魯(闕一字)番(闕一字)摽舊國。闡揚文教。馮藉師資。乃除[:#AS-8862:⿱亠兊]州
都督。公五百挺生。博聞強記。三千受業。發瞽振聾。撫俗則
黃霸重生。講藝則顏回不死。俎豆益先生之饌。歌詠光夫
子之門。發餘燧於槐檀。導末流於洙泗。公讀(闕二字)傳乃慨
然歎(闕一字)古人云(闕一字)相視盡(闕一字)壽哉(闕一字)况(闕四字)殘
光詎幾昏中(闕一字)壁餘歲可知。乃懷鼓缶之娛。遂抗懸車
之請。至誠上達。優旨旋許。追二疏之逸軌。訪四皓之幽居。
張禹韋(闕一字)之流。魏舒(闕二字)之輩。遂異代(闕二字)殊塗同歸
者焉。景雲二年封(闕一字)海郡公。又檢校鴻臚少卿。公遠覽
夜行之誡。自傷月告之年。僶俛承恩。斯須罷職。嗟乎。鄭辰
甫及。謝酉難移。既勞息之有期。豈桐(闕一字)之可救。以(闕二
字)二年六月廿五日。薨於長安常樂之里第。春秋七十九。
泰山其頹。仰曾峰而何及。長河既竭。望清瀾而遽遠。以開
元二年十一月十八日。遷祔於京兆府三原縣萬壽鄉長
坳原舊塋。禮也。公(闕一字)海(闕一字)族。三台(闕一字)冑。行為模楷。
言
成准的。居家盡孝。奉國竭忠。情叶段干。直以道義為富。性
符徐邈。唯以詩書自娛。歷居官次。每著殊尤之績。篤於友
道。非虧然諾之心。嗟乎。(闕一字)憗溫(闕一字)永往子安何(闕三
字)仙鶴之聲元伯長(闕二字)有素車之(闕一字)平原四望(闕二
字)春(闕一字)荒燧千年。蔓草秋露。旌旐低而復舉。簫鼓咽而
不鳴。涕淚成冰。瞻昔恩而未重。柱檻皆素。顧今禮而為多。
嗣子朝議大夫行密州別駕上柱國東海郡開國男克勤
次子朝議郎行左監門率府長史上柱國武陽縣開國男
克構朝議郎行華州司戶參軍上柱國黎陽縣開國男克
懋等。聿修祖德。不墜家風。冬日將夏日相輝。金友與玉昆
交映。(闕五字)以(闕)義相規。別(闕一字)逾(闕五字)遂(闕一字)良友既沒。
誰堪制服之悲。知音者希。空軫絕絃之痛。龐馬之室。本不
分於客主。管鮑之契。固無限於存兦。見(闕一字)為文。辭不獲
免。平生言行。誠僕所知。揄揚事業。則吾豈敢。將(闕三字)之迹(
闕一字)題無愧之詞云爾。
江河派別兮靈長。芝蘭挺秀兮芬芳。象賢襲慶兮忠良。過
庭承訓兮義方。本百支兮無疆。彌七葉兮未央。心懸明鏡
兮氣銳干將。化成雉狎兮德(闕一字)鸞翔。或(闕二字)而馳譽。或
(闕二字)而為光。列爵窮於五等。為尹邁乎三王。入龍樓兮
膺侍接。擁鳩杖兮體歸藏。東川不待。西域無香。盧敖仰兮
無逮。王喬去兮何常。思武子之可作。歎公業之不兦。露(闕
一字)泣於(闕五字)於(闕四字)玉兮長想。臨挂劍兮增傷。
