欽定全唐文卷一百十九
晉少帝(二)
收瘞骸骨勅
契丹違天背惠。猾夏渝盟。無名侵犯於封疆。縱暴殺傷於
生聚。毒流數郡。怒積羣情。果敗衂於漳川。乃退歸於燕塞。
今則長驅虎旅。誓滅胡塵。雪萬姓之沈冤。期四方之昭泰。
每念蕃寇經過之處。邊隅陷沒之人。未掩殭尸。何安恨魄。
軫傷既切。惠澤宜加。其常定邢洺管界蕃寇經過之處。枉
遭殺害。無主收葬者。宜令本州差大將一人。所在收瘞。量
事祭奠訖。具事以聞。
祭中嶽令河南尹行禮勅
盧夐請河南尹親及廟貌。冀表精虔。在禱山川。誠為重事。
且浩穰都邑。豈可闕人。今後祭中嶽。宜令河南尹往彼行
禮。
改泰州屬定州勅
睠惟泰郡。素乃漢疆。偶隸蕃戎。久罹塗炭。遇王師之進討。
傾臣節以來降。況地處要衝。人推勇悍。將控臨於黠虜。宜
係屬於雄藩。其泰州宜割屬定州為屬郡。以狼山寨主孫
方簡為泰州刺史。仍較尚書右僕射本州守禦都指揮
使充定州東西面都巡。
答陶穀請禁伐桑棗勅
陶穀方思豐國。切欲勸農。以貿易於柴薪。多砍伐於桑棗。
請行禁絕。宜舉科條。仍付所司。
答桑能請斷冤獄封事勅
囹圄之中。縲絏之苦。奸吏苟窮於枝蔓。平人用費於貨財。
繇茲滯淹。兼致屈塞。桑能體茲軫憫。專有敷陳。請長吏
躬親。免獄官抑逼。深為允當。宜在頒行。
以郎署兼侍御史勅
御史臺準前朝故事。以郎中員外郎一人兼侍御史知雜
事。近年停罷。獨委年深御史知雜。振舉之閒。紀綱未峻。宜
遵舊事。庶叶通規。宜却於郎署中。選清慎強幹者兼侍御
史知雜事。
賜高麗國王王武勅
省所奏。以先臣遺命。及官吏推請。權知國事。事具悉。圭茅
積慶。忠孝因心。早彰幹蠱之名。顯著象賢之譽。雅當嗣襲。
深契物情。見先臣知子之明。成後嗣克家之美。遠陳章奏。
尤驗純誠。欣慰之懷。寤寐無巳。
答邊玕請五日一錄囚勅
人之命無以復生。國之刑不可濫舉。雖一成之典。務在公
平。而三覆其詞。所宜詳審。凡居法吏。合究獄情。邊玕近陟
周行。俄陳讜議。更彰欽恤。宜允申明。
禁橫薦官寮勅
諸道不許橫薦官寮。爰自近年。頗踰舊制。起今後諸道藩
鎮防禦團練刺史。如本處幕席中有闕。準元勅合奏薦。當
與除授。不得橫薦前資賓從州縣官及諸色職員。希於在
朝及外官安排。不得有違。
禁選人妄陳文狀勅
今年四月二十五日釐革。應前資州縣官。一考前丁憂。一
任除官雪活冤獄。及在任日招添得戶口稅錢。曾授御署
官進策官諸州馬步判官諸色選人等。今後並須準勅格
參選。不得直經中書陳狀。近日有諸色人依前紊亂紀綱。
披陳文狀。欲嚴行於懲戒。先明示於指揮。國家大啟銓曹。
高懸選格。諸色選人。宜歸常調。合赴所司。稍立政能。足可
進退。豈得罔循常制。唯務僭求。勅釐革而不遵。帖告示而
不退。向路隅而陳接。隨馬後以諠譁。或稱罷秩家貧。或訴
在京日久。朝廷須存公道。難徇私懷。若事可施行。雖朝陳
狀而夕得官。未足言速。既理有違碍。雖歷祁寒而經暑雨。
不必言遲。戚本自貽。咎將誰執。殊不知官不可乞。勅不可
違。若無誡懲。何以齊整。應諸色選人等。並須準近勅取解
赴選。其有招添得戶口。增益得稅錢。及雪活冤獄。合該勅
條酬奬者。仰於所司投狀。如有司不與公當區分。顯有抑
滯。任經中書陳狀。當與指揮。此度分明告諭後。諸色選人
等如更不稟指揮。依前妄陳文狀。當送御史臺勘問。必無
輕恕。仍付所司。
答竇儼請禁酷刑勅
文物方興。刑罰須當。有罪宜從於正法。去邪漸契於古風。
竇儼所貢奏章。實裨理道。宜依所奏。準律令施行。
還幸東都御札
控制寰中。梁苑得舟車之要。撫寧河朔。鄴臺有粟帛之饒。
先皇帝肇啟基扃。咸昇都邑。南北非遠。來往是常。今則時
正晏清。當和煦。宜迴金輅。往幸夷門。宜取今月十一日
還幸東京。應沿路州府。並不用修飾行宮。開治道路。食宿
頓遞。並以官物供給。勿令科歛人戶。側近州府長吏。勿來
朝覲。凡在遐邇。宜體朕懷。
封錢宏佐吳越國王玉冊文
惟天福八年歲次癸卯十月丙午朔六日辛亥。皇帝若曰。
在天成象。拱辰分將相之星。惟帝念功。啟土列侯王之國。
朕所以法昊穹而光宅。稽典禮以䟽封。而況世著大勳。時
推令器。探寶符而嗣位。仗金鉞以宣威。羽翼天朝。藩籬東
夏。宜列諸侯之上。特隆一字之封。自朕心。叶於輿論。咨
爾保邦宣化忠正翊戴功臣起復鎮國大將軍右金吾衞
上將軍員外置同正員檢校太師兼中書令杭州越州大
都督充鎮海鎮東等軍節度浙江東西等道管內觀察處
置兼兩浙鹽鐵制置發運營田等使上柱國吳越國王食
邑一萬七千戶實封四千戶錢宏佐。為時之瑞。命世而生。
負經文緯武之才。蘊開物成務之志。英華發外。精義入神。
亞夫繼社稷之勳。顧榮擅東南之美。眷言祖考。志奉國朝。
清吳越之土疆。執桓文之弓矢。天資厥德。代有其人。荷基
構以克家。事梯航而述職。殊庸斯在。信史有光。是舉彝章。
爰行盛典。土茅符節。方推翼世之賢。黻冕輅車。更重策勳
之禮。斯為異數。允屬真王。今遣使光祿大夫檢校司徒行
太子賓客上柱國太原縣開國男食邑三百戶王玫使副
正議大夫行尚書吏部郎中柱國賜紫金魚袋趙熙等持
節備禮。冊爾為吳越國王。於戲。周寵元臣。四履錫命。漢封
異姓。八國始王。指河岳以誓功。俾子孫而襲爵。爾纂服舊
業。朕載考前文。勿忘必復之言。更廣無窮之祚。懋昭前烈。
爾惟欽哉。
即位大赦文
古先哲王。開創丕業。未嘗不櫛風沐雨。旰食宵衣。安黔首
於八紘。保鴻圖於萬世。恭惟先皇帝艱難啟運。恭儉臨朝。
以武功定寰區。以文德安黎庶。日慎一日。無怠無荒。載洽
隆平。永傳基構。顧惟沖眇。獲奉纂承。念負荷以為難。集哀
摧而罔極。期終喪制。旋逼羣情。竭推戴以彌堅。執讓辭而
不獲。勉臨大寶。以御兆民。宜頒在宥之文。用布惟新之澤。
可大赦天下。應天福七年七月十七日昧爽巳前。四京及
諸道州府諸色罪犯。除十惡五逆。殺人強盜。官典犯贓。合
造毒藥。屠牛鑄錢。諸色偽造外。其餘罪犯。巳結正未結正。
巳發覺未發覺。咸赦除之。巳前諸色配流人等。除終身不
齒。常知所在。縱逢恩赦不放還人。及曾為強盜。巳配諸處
收管人外。其餘並放還。其今日巳前放還人內。舊有職官
者。量與敘用。弔民伐罪。用生懲勸之思。改過自新。必務含
宏之道。其襄州安從進。如能果決推誠。一稟朝旨。並從捨
釋。各與官榮。朕恭承顧命。初嗣丕基。而文武羣臣。中外良
佐。肅清輦轂。保佐國家。備彰忠孝之心。咸竭推崇之力。宜
覃恩渥。用表旌酬。在朝內外臣寮。侍衞諸軍將校。及諸道
節度使防禦團練刺史。並與加恩。修奉園陵。考詳故實。務
遵禮典。副朕孝思。凡曰在官。悉能陳力。爰逢昌運。宜示溥
恩。諸道賓幕將校職員。見任京六品巳下官州縣官三司
場院監冶帶使額者。普與加恩。其諸道職員。押衙巳上與
轉官。兵馬使巳下與轉職。懸車官秩。前任職資。載敦尚齒
之風。爰示念功之典。致仕官前任文武朝臣內。諸使司巳
下。前任節度使防禦團練刺史。行軍賓從少尹上佐官。前
諸道都指揮巳下。前任京六品巳下官及前資州縣官帶
使額場院官等。並與加恩。京師職掌。夙夜勤勞。竭力有聞。
推恩無吝。應在京諸司職掌。亦量與恩澤。奉守文之業。敦
孝治之風。宜加幽顯之恩。用慰哀榮之意。內外臣寮內。諸
司使及侍衞諸軍指揮使巳上。父母在者與官封。巳有官
封別與遷改。巳亡歿者並與封贈。巳有封贈。更與妻封贈。
其有郡邑國號者與進封。未有者與敘封。曾竭臣誠。歿於
王事。良深悼往。宜示賞延。自天福元年後來文武臣寮中。
有歿於王事者與追贈。巳追贈者更與追贈。有子孫未有
職官者與錄用。蝗蟲作沴。苗稼重傷。特示矜蠲。俾令蘇息。
應諸道州府經蝗蟲傷食苗稼者。並差官檢覆。據所損頃
田。與蠲放稅賦。仍委逐處長吏切加安撫。務令存濟。山林
逸士。草澤遺賢。將裨教化之風。宜廣搜羅之道。應有懷才
抱器。隱遁邱園者。委隨處長吏切加搜訪。具以名聞。敦崇
孝義。旌顯門閭。式恢王化之基。用正人倫之本。應有孝子
順孫。義夫節婦。委逐處長吏具名聞奏。當議旌表。於戲。纂
繼大業。司牧羣黎。小心必本於舊章。恭巳難忘於朽索。不
敢逸豫。以召和平。更賴將相大臣。文武多士。遵顧託於先
帝。永翊戴於沖人。開保延洪。爰覃渥澤。報告遐邇。咸使聞
知。赦書日行五百里。敢以赦前事相告言者。以其罪罪之。
夏令赦文
朕荷上天之睠命。守先帝之丕基。日午坐朝。恐一物之失
所。夜分不寐。思比屋之可封。身雖安於九重。心嘗懸於億
兆。屬飛蝗作沴。膏雨久[:#AS-8FBB:●]。流民倍切於撫安。征賦頻令於
蠲減。未能感召。深軫焦勞。念獄訟之繁。當炎蒸之。欲臻
和氣。宜去深文。特行寬大之恩。用叶哀矜之旨。應三京鄴
都諸道州府見禁罪人。除十惡行劫。諸殺人者。及偽行印
信。合造毒藥。官典犯贓外。人犯死罪者減一等。餘並放。內
有欠官錢者。宜令三司酌量與限。監出徵理。中外遐邇。宜
體朕意。
改元開運大赦文
王者化家為國。既開創以維艱。纂業承基。亦負荷而尤重。
朕虔承遺命。嗣守丕圖。顧眇躬而懼不克堪。持小心而曾
無暇逸。外以生靈是念。內以宗社為憂。若涉大川。如馭朽
索。然猶功非及物。德不動天。蟲螟為害苗之灾。夷狄作亂
華之患。尚賴謀臣猛將。義士勇夫。共成戡剪之功。復致澄
清之運。今則狂戎逃遁。年穀豐登。時屬小康。禮當終制。雖
三年無改。義欲化於人倫。而正朔有常。理宜新於鳳歷。爰
布改元之令。仍覃在宥之恩。天福九年宜改為開運元年。
可大赦天下。應今年七月一日昧爽巳前。三京鄴都諸道
州府見禁囚徒。除十惡五逆。光火劫殺。屠牛鑄錢。官典犯
贓。偽行印信。合造毒藥外。罪無輕重。巳發覺未發覺。巳結
正未結正。咸赦除之。流竄之徒。其實有咎。和平之道。亦許
自新。其流配人。除終身不齒。常知所在人外。未經量移者
與量移。巳經量移者與敘用。蟲蝗灾疢之邦。流夷頗甚。獫
狁經過之地。凋弊尤深。須議優饒。用明軫憫。其岐雍同華
蒲陝涇邠耀威管內人戶。委長吏所在招攜。復業之家。免
一年租稅。魏博貝冀滄景德等州。曾經虜騎剽攘。特放今
年秋稅。其餘經過之地。亦量與矜蠲。乃睠親軍。實推忠節。
或從征醜虜。顯立勳勞。或出討叛臣。方期平定。至於邊陲
守戍。藩鎮分屯。盡繫捍防。皆施勤效。雖賦稅未集。帑藏猶
虛。宜示頒宣。用明奬賞。應將校兵士。量與等第優給。連年
失稔。常賦[:#AS-8FBB:●]期。國用未充。軍需不足。是行率借。以濟贍供。
誠非欲為。蓋不獲巳。赦書到日。盡行罷征。出彼家財。資予
國力。宜加甄別。以示優隆。出一千貫巳上者。特免科徭。出
一萬貫巳上者。咸授官秩。無資給者。與本處上佐。有官名
者。依本品序遷。竭彼臣誠。沒於王事。恩宜加等。禮有明文。
當契丹侵犯之時。有守城臨陣。盡節亡身者。宜令逐處長
吏以名銜奏聞。當議超加襃贈。或孫或子。並與旌酬。含垢
匿瑕。捨過宥罪。前王令典。有國通規。應有曾行劫盜之人。
並宜放罪。願在軍者。與配軍收管。願歸農者。委本縣安存。
務局因循。職掌敗闕。空係逋懸之數。徒行徵督之文。宜示
哀矜。並令除放。於戲。承祧繼統。御極居尊。雖旰食宵衣。每
勤庶政。而利兵秣馬。未息殷憂。更賴四輔三公。五侯九伯。
文武叶力。上下同心。竭彼忠貞。佐予寡昧。舉朝廷之急務。
盡軍旅之沈謀。使鼓臥旗偃。俾成寧謐。同文共軌。速洽隆
平。表乃有功。致我無事。
收復青州大赦文
高祖皇帝應天順人。化家為國。勤勞庶政。安輯四方。御衆
以寬。懷遠以德。高秩厚祿。以奬勳勞。推食解衣。以重賢戚。
至於匹夫匹婦。皆被亭毒之恩。草木昆蟲。悉覃忠厚之德。
朕恭承丕訓。嗣守宗祧。奉以周旋。不敢失墜。兢兢業業。若
涉大川。所賴將相公卿。同德比義。共扶不逮。庶洽於隆平。
而楊光遠頃以微功。驟升亞將。後承偽命。來拒義師。始則
桀犬吠堯。終則背楚降漢。先皇帝方宏大義。推以赤心。忘
彼仇讐。歡如魚水。亟承重寄。久綰親軍。累典大藩。亦兼重
鎮。邇後選男尚主。待之以懿親。裂地封王。寵之以極致。人
臣之盛。近代無儔。至於諸子之中。皆擢為牧守。家臣之內。
多遙領郡符。此外有非理邀求。違法僭濫。國家務存終始。
悉與含宏。柰何自至滿盈。不勝富貴。恩深致怨。物盛乃衰。
而輒信姦邪。虛有怨望。聞我大喪之後。乘我饑饉之年。外
則勾引蕃戎。倚為勢援。內則竊據城壘。潛肆窺覦。遂使河
朔數州。頓成瘡痏。青邱一境。獨陷罻羅。朕所以命將興師。
弔民問罪。然猶堅壁拒命。自夏徂冬。固執其迷。自稔其惡。
其子楊承勳。見衆情之攜貳。知孤壘之困窮。深懷滅族之
憂。遂有悛心之請。解其戈甲。待罪軍門。梟彼凶徒。傳首闕
下。氛霾遽息。中外同懽。此皆宗社降靈。乾坤眷祐。將帥勠
力。士卒齊心。掃千里之封狐。不為民患。除三穴之狡兔。甚
泰物情。念彼一方。未能高枕。宜行在宥。用拯疲羸。可取閏
十二月十七日昧爽巳前。應諸州管內州縣見禁囚徒。巳
結正未結正。巳發覺未發覺。罪無輕重。咸赦除之。捨爵策
勳。前王之令典。錄功旌義。有國之常規。應收復青州將校
兵士等。一自征行。再罹寒暑。頻親矢石。備歷艱辛。賊壘既
平。秋毫不犯。雖巳行頒賚。而更議甄酬。厚秩美名。我無愛
惜。其將校自副兵馬使巳上員寮。并監押使臣。並與加恩。
十將巳上。各賜功臣名號。巳有功臣者更宜改賜。自楊承
勳納款歸明。楊光遠亦拜章請罪。朝廷務宏恩貸。特與全
生。既許自新。終懷憂慴。遂至疾作。以及亡身。雖悖逆之人。
衆所憤怒。在君臣之分。朕實憫憐。斷棺戮屍。情所不忍。其
楊光遠尸首。許令骨肉收葬。楊承勳比從頑父。同作不臣。
志力既窮。覆亡可待。而能轉禍為福。全身保家。果傾嚮義
之心。所謂見幾而作。宜加恩澤。以示奬酬。其楊承勳宜與
起復。除授防禦使。仍加官秩。其一家骨肉並放罪。其弟承
祚承信。巳在哀制。放歸私第。烈火焚山。始識珪璋之性。嚴
霜隕夜。方知松柏之心。適當危亂之時。乃見忠貞之節。故
淄州刺史翟進宗。清風凜物。貞骨淩秋。當光遠跋扈之初。
被逆黨脅驅之際。而仗節守義。輕死徇忠。終異叛徒。以及
遇害。雖巳行襃贈。而未稱朕懷。宜覃延賞之恩。仍示殊常
之禮。其翟進宗靈櫬。委本處類會本人骨肉。加禮歸葬。葬
事官給。其子仁欽。可特授官資。補充東頭供奉官。去順效
逆。頗蠧人倫。濟惡助姦。難逃國典。前登州刺史張萬迪。恩
隆郡寄。顯受朝恩。不能事君盡忠。輒敢從人於亂。備彰逆
節。須舉明章。其張萬迪宜從別勅處分。尚在寬宥。特免族
誅。其骨肉並從釋放。國家兵士。恩澤頗隆。賞賜以時。衣糧
甚厚。其中有凶惡之輩。輕狡之徒。不顧妻孥。輒背軍伍。如
期僥倖。難逭嚴誅。其青州城下兵士。有走投入賊城者。並
令指揮殺戮。所有逐人骨肉。宜從釋放。叛賊既下。汚俗宜
新。同惡者皆就勦除。詭隨者並從停廢。其餘詿誤。宜示矜
寬。其楊光遠下惡黨。皆巳梟首。所有隨幕賓從。除巳殺戮
外。餘皆配送邊遠州府。常知所在。終身不齒。縱逢恩赦。不
在放還之限。其在城及管內州縣鎮員寮將校。曾被楊光
遠脅從者。一切放罪。亡命之人。比來懼罪。所宜招諭。却復
耕農。自楊光遠作叛巳來。或有鄉村百姓。接便遞相劫殺。
逃竄山林者。並皆釋放。仍委本處官吏明宣朝旨。招喚歸
業。如勅命到兩月不歸者。復罪如初。當令擒捕。顯行刑戮。
其莊田物業。亦許力役人戶。請射佃蒔。忠力之士。稟君命
而不避危難。良善之人。入亂邦而橫遭迫脅。罹茲患難。實
可憫傷。自楊光遠作叛之初。應有差去使臣。非理而死者。
如有子孫。量才敘用。攻圍之際。役使實煩。凡有區分。皆繫
急速。稽緩者固當抵罪。辦集者豈惜酬勞。應青淄登萊[:#AS-8862:⿱亠兊]
沂密鄆齊棣等州職員州縣等。曾部署輦運者。並與加階
減選。及轉官加職。軍旅所至。雖切戒嚴。營寨所經。寧無踐
食。宜寬常賦。以慰編甿。自王師攻討逆賊。大軍下寨之處。
所有田苗桑棗。應遭蹂踐砍伐。宜委本處官吏子細通檢。
除今年見苗供輸外。來年夏稅。並與放一半。其去青州三
里內。更免今年秋夏殘租。興師動衆。勞費生靈。或則負畚
鍤以從軍。或則徵輦運而赴役。疲於供命。不暇息肩。言念
蒸黎。宜加優恤。應青州管內及鄆齊棣[:#AS-8862:⿱亠兊]沂密等州諸縣
人戶。自攻討巳來。差役科配頻併。其今年夏麥殘欠。并沿
徵錢物。並與除放。所有逃移戶口。宜令逐處長吏切加招
攜。青州城市居人等。久經圍閉。頗是凋殘。楊光遠率彼資
財。奪其糧食。至此餓殍。宜示憫傷。其在城見在貧民。委本
道以食糧賑恤。所有城內屋稅。特放一年。應洞子頭及城
下夫役。有遭矢石致死者。宜令逐處長吏子細通勘。與放
二年徭役。城郭之內。餓殍極多。墟墓之閒。暴骨甚衆。方隆
渥澤。豈限幽明。其青州城內餓死百姓。及城外墳墓曾遭
發掘者。並令本道掩藏埋瘞。於戲。亂常干紀。天地不容。負
國欺君。人祇共怒。是知福善禍淫之道。信而有徵。孤恩背
義之人。敗不旋踵。今則干戈少息。海岱巳寧。凡在股肱。更
思康濟。庶臻治道。同享升平。布告寰區。咸知朕意。
征契丹還大赦文
堯仁御極。尚興丹浦之師。軒后承乾。亦有阪泉之戰。是知
五材並用。王者不能去兵。四氣同功。天道不能止殺。朕自
躬傳神器。勉徇人謀。戢干戈而寧耀武威。撫夷狄而但修
文德。而契丹見利忘義。負約渝盟。大為猾夏之灾。屢肆窺
邊之暴。須為民而除害。遂命將以伐戎。駐五輅於大河。勞
六師於極塞。賴乾坤祐助。社稷威靈。將相一心。貔貅勠力。
致羣凶之敗衂。血滿平川。使元惡之奔逃。魂銷廣漠。今則
朔陲稍靜。中夏小康。宜上答於穹旻。俾特施於赦宥。用導
和平之氣。適符長養之風。可大赦天下。開運二年五月二
十一日昧爽巳前。應三京鄴都諸道州府見禁囚徒。除十
惡五逆。持仗殺人強盜。官典犯贓。合造毒藥。屠牛鑄錢。偽
行印信外。其餘罪犯。巳發覺未發覺。巳結正未結正。咸赦
除之。諸色配流人。除終身勿齒。并縱逢恩赦不在放還人。
及曾為盜賊。并自契丹內來諸色人。巳於諸處收管外。其
餘配流人。并常知所在者並放歸。其開運二年正月一日
後來配流人等。不在放還之限。兵戈之地。可料傷殘。惻隱
之心。不舍晝夜。所宜優惜。用恤疲羸。應常定邢貝相并鄴
都巳北管界。自今年契丹犯境巳來。有人戶實經虜殺劫
人者。其夏稅十分。巳令減放二分苗子并沿徵錢物。今更
特減放一分。其今年徵正稅錢物等。亦與十分內減放二
分。行幸之時。往來之處。奉迎不闕。供億實繁。宜示渥恩。以
奬勤效。應滑澶兩州迎奉車駕并沿路供頓官員職掌等。
仰逐處具名銜申奏。當與加恩。出師巳來。遇敵之處。忠烈
之士。皆效命以衝鋒。行陣之閒。遂捐身而報國。宜加延賞。
用慰貞魂。應北面行營將士等。除巳與加恩及第支賜優
應給外。其有沒於王事者職員。宜令逐處分析聞奏。當議
超加襃贈。子孫巳有官者。當與敘用。其節級長行等。如有
親男堪充征行者。宜令逐處酌量。配軍收管。支給衣糧。戎
夷侵軼。驅脅吏民。雖陷虜庭。旋歸漢境。所宜慰納。以示綏
懷。應近北沿邊州縣軍鎮官員職掌。被契丹脅擁入蕃。得
便逃歸者並放罪。仍仰切加安撫。睠彼易水。最處邊陲。經
戎虜之攻圍。賴軍民之固守。將校齊一。生聚保全。念此忠
勇。宜加旌賞。其易州被契丹圍逼之時。應在州守把城池
刺史官員職掌等。仰具名銜申奏。並與加恩。征討之際。饋
運之民。不唯飛輓之勞。或有抄截之患。宜令存恤。用示優
宏。應鎮定邢洺先差隨軍運糧百姓。偶有不迴者。委逐處
用勘。如有此色。其本戶骨肉。切加安撫。免三年差徭。俶擾
之際。輕俠之徒。偶聚盜於雈蒲。遂亡命於山澤。宜令招攜。
俾復農桑。訪聞鄆齊棣等州管界。及河北諸縣百姓內。有
昨因蕃賊入界。接便為非。今遇安寧。怕罪未來歸業者。宜
令逐處長吏徧行牓示告諭。所有今月一日巳前罪犯。一
切不問。宜令並放歸田業。各務營生。仍委縣鎮鄉村切加
安撫。不得恐動。如告諭後。過百日不來歸業。仍前為惡者。
復罪如初。逃背軍都。誠為極罪。誅夷家口。乃是常刑。將議
寬矜。并從捨釋。應諸州府見禁及本營枷項。并常知所在
諸軍逃走兵士家口等。並宜釋放。場院積弊。官吏承寬。致
課額之逋懸。勞朝廷之徵督。久淹刑獄。深軫予懷。爰示優
容。俾令除放。其安邑解縣兩池前榷鹽使王居敏王景遇
禁盤鹽欠折軍將。兩界逋懸。累年禁繫。宜令三司各詳逐
人所欠。如有人家業錢填納者。可與盡底據數納官。餘欠
並本人並放。如有欠負錢物數內。全無家業錢物填納者。
宜與免死。配送邊遠諸處收管。仍永不得差使。所欠特放
河中府雍同華陝虢等州管界內人戶。有欠王居敏王景
遇盤鹽腳價者並特放。於戲。鴈磧方秋。稍息烟塵之患。雞
竿肆赦。是覃雷雨之恩。更賴文武大臣。中外宿德。或決策
巖廊之上。或提戈軍旅之閒。嘗膽為懷。摧凶是念。速除餘
孽。共集殊勳。克致澄清。永銷氛穢。仍遣赦書日行五百里。
敢有以赦前事相擾告者。以其罪罪之。布告遐邇。當體朕
懷。
