欽定全唐文卷二百五十五
蘇頲(六)
賀封禪表
臣頲等言。伏以升中禮旋。降禪云始。五玉既輯。萬方胥賴。
臣等中賀。臣聞封太山。至梁甫。天下之壯觀。王者之丕業。
伏惟開元神武皇帝陛下以天覆之大。地容之厚。車書不
及而來王。日月所臨而奉朔。周年七百。未可語於期運。漢
里三萬。曾何校於提封。大和浹區㝢。榮貺彌川陸。將辭上
帝之休。靡抗鴻儒之議。式考南至之度。爰備東巡之禮。列
戎夷之君長。聚華夷之玉帛。惠化潛扇。納人歡以錫符。淳
風外流。奉天符以行事。遂登日觀。拜雲封。泥瑞芝。檢珍玉。
導以六穗之禾。犧以雙觡之獸。茅黍畢陳。鶼鰈咸在。六宗
起典。則百神之禮具。㣥后充庭。則肆覲之儀洽。乃藏祕冊。
昭尊名山。稱歲以效祥。乘溫以儲祉。而叶同之令。再造於
黔黎。增廣之仁。更張於品物。歸功當格於藝祖。致美永延
於岱宗。斯所謂皇哉唐哉。唐哉皇哉者也。臣等不勝大慶。
謹奉表稱賀以聞。臣頲等無任云云。
為㣥宮請公除表
臣某等言。伏奉今月二十日勅。違此終喪。未從權禮。恭惟
聖旨。相顧失圖。臣某中謝。臣聞孝德稱三。事親之道不貳。
喪禮有五。權制之儀居一。雖霜露增惕。君子有終身之悲。
而日月其除。達人無追遠之義。故大賢抑情而俯就。不肖
庶幾而企及。百王同範。千古不刊。此所以定通喪。此所以
明大孝。陛下欲乖前訓。獨展因心。棄易月之制。申再期之
禮。臣何人斯。輒敢裁議。然凡聖殊貫。尊卑異等。情則無別。
服則不同。漢朝故事。行之自久。是以先后遺旨。具刊節制。
率土之濱。孰不哀奉。陛下若違衆慮。循私情。想欒以纏悲。
服苴枲而增慕。此則非先后之遺意也。異通賢之達節也。
伏願俯依慘制。以順權宜。屈小節而存至公。抑沖襟而明
大禮。則下願上達。人欲天從。陛下不違於先旨。微臣得申
於公議。不任悲迫之至。謹詣朝堂奉表陳請以聞。
為㣥官固請公除表
臣某等言。臣聞以日易月。著自不刊之典。以臣事君。竊惟
有爭之義。㣥心累切。聖感未迴。臣等焦惶。不安啟處。中謝。
臣又聞之。高宗諒陰。三年不言。百官總已以聽於冢宰。斯
則求古之人。自殷宗行之矣。但事有通變。時有損益。或循
古法。多昧遠圖。孝文由是創禮。孝景因之從令。故漢之帝
王。獨高文景。孝者先於百行。豈欲違而致美。誠以神器之
重。天下至公。所直小。所枉大。加百姓而刑四海。作程於後。
罔不率由。陛下纂大橫之繇。開中興之業。每旰食坐朝。求
衣視事。不可得不言也。不可得總己也。固不可如殷之時
也。臣請以近事為明。是云典故。豈三聖追遠。曷不甚哉。三
年制服。蓋未然矣。先后所以末顧之深者。欲順成先志。不
改其道乎。若遂乖於所奉。固於執見。寧獨神祇之望缺。億
兆之心阻。必當太宗有恨於昭陵之仙寢。高宗不悅於梁
山之元官。先后徒勤於憑几之言。陛下是忘於綴衣之日
矣。今禮云衷。後聖不宜獨善。今禮云非。前王故以垂訓。其
可專之乎。況敬於宗廟。四時之感斯在。廢於禮樂。萬邦之
化安寄。不薦不享久矣。其如奉先何。禮壞樂崩久矣。其如
致理何。懼非大孝之意也。頃公除有數。臣等祗若。今攢塗
又畢。時月已遠。而陛下廷則簪裾之序。居尚苴枲之容。至
有百蠻入覲。千官在列。仰晞太陽。俾見㣥下。便謂君臣之
禮。舉而有三。遐邇之人。感且非一。彼數事者。伏惟熟計之。
臣等輒以悃悃之懷。願抑蒸蒸之孝。陛下當迴思遷慮。從
權達禮。思代天理物之大。惟愛人治國之機。上則遵於累
聖。稟於遺旨。下則順此誠祈。因而俯就。喁然所戴。罔不知
幸。無任悲迫惶悚之至。謹詣朝堂奉表以聞。
第二表
臣某等言。臣以易服之禮。著之前訓。從權之義。聞諸格言。
遂乃披瀝肝血。願垂昭亮。天心彌固。日慮徒勤。是用怔惶。
但深焦懼。臣中謝。臣聞通喪之制。差等不同。天子絕朞。故
云自達。此孝情之奧旨。非喪服之遺事。故雍言致惑。子張
發問於殷宗。除服不疑。元凱具陳於晉主。此則家國殊禮。
君臣異貫。前帝軌儀。備之方冊。況皇朝典故。駿奔斯在。祖
宗奉先。不違茲躅。陛下若以庸言不信。上則請按於周禮。
陛下若以今古異途。此則請詢於唐典。雖聖情多感。臣不
忍言。而有義可憑。終期俯察。復以四海無外。萬機事大。國
望時宗。猶有權奪。則陛下為天下主。作人父母。司牧㣥方。
纂膺寶業。何忽以冕旒之貴。而行布衣之禮也。且臣等公
除。虔奉明訓。陛下若素帟未卷。縞衣仍服。使吉凶殊於內
外。丹素雜於宮寢。無乃哀樂乖宜乎。無乃情禮失衷乎。又
臣以奉君為忠。子以奉親為孝。孝必順於先志。忠必期於
助禮。今先後遺制。服紀具存。陛下小不忍行。動而愈失。陛
下則固執。儻違於大孝。愚臣不請。先陷于不忠。臣何心顏。
敢安視息。是以不勝慺慺崩迫之至。謹詣朝堂固請以聞。
將加神龍尊號㣥官請公除表
臣某等言。臣聞君親之義。臣子同極。陛下至孝純深。將固
三年之典。臣等盡忠懇到。佇迴三舍之暉。是則陛下違先
后之遺命。臣等忤聖人之嚴旨。違命幾於過戚。不可以稱
孝。忤旨嫌於必諍。不可以稱忠。所以莫顧犯鱗。共甘碎首。
臣等中謝。臣又聞之。王者代天理物。為天所子。循至公以
臨大寶。非獨善以崇小節。由是漢之國章。始從權之變禮。
晉之廷議。故屈已以因除。擁萬乘之尊。有萬機之政者。示
不得同於凡也。前王著於不刊。其來久矣。四聖則常追遠。
俯而就之。陛下罔極之思。通喪是執。所不忍言。莫之省奏。
遂令霜露多變。日月其除。皆臣之至愚。誠未感聖。天意若
曰。助陛下以非常之功。人謀協從。尊陛下以非常之號者。
欲陛下司龍紀。受龍圖。祗介祉而建皇極。擁神休而奉清
廟者也。故天有景貺。不可拒者審矣。國有茂典。不可廢者
明矣。鐘鼓不擊。不足以旅庭。冕旒不施。不足以端扆。未有
膺其冊。缺其儀乎。臣等茫然。悉未能喻。況哀戚有制。故非
同日。變通適道。甫及載朞。誠宜奪因心之慕。稽順時之請。
當建鴻名。以承上帝。則所直者大。所枉者小。罔不格于上
下。通于神祇。晞太陽之光曜。乘和氣之充塞。伏願陛下全
之。臣等昧死以聞。期於必遂。
為㣥官請虞卒哭表
臣某等言。臣等伏見有司撰既葬反虞之禮。陛下當以今
月二十七日公除卒哭。聖情感慕。所未忍言。衆慮焦惶。罔
知攸寘。中謝。臣等謹按晉書。杜預議略曰。天子之位至尊。
萬機之政至大。㣥臣之衆至廣。不得同於凡人。故大行既
葬。祔祭於廟。則因而除之。不除㣥臣莫敢。故屈已而除之。
天下之人皆曰。我王仁也。我王孝也。此乃聖制移風易俗
之本。於是盧欽魏舒等從其奏議。莫不厭服。臣等歷選列
辟。頗徵前史。王者為天所子。受天明命。代天育物。先天弗
違。居大寶之位。行至公之道。故㳂革而致理。變通以成政。
況先后之末顧。聖朝之舊式。冊備矣。方垂無窮。君親臨之。
寧受非禮。而陛下愈遲之痛。孝思罔極。履曾參之小節。遺
漢文之故事。(闕十七字)貫於神明。粵自開闢。天子之德。未有
如睿宗孝之純深也。至使慶雲湧。浪井出。嘉木連理。神芝
三秀。蓋其效歟。要不可以情過哀。而所枉斯大矣。臣又聞
七月而葬。既葬縗除。其月而虞。既虞吉祭。為之降殺。用斷
喪服。示不得踰之。今合於山陵。祔於宗廟。詢之典訓。嘗有
稽矣。而終不師古。始不易月。考之事宜。又無謂矣。舉而書
此。將何以法。陛下昧旦聽朝。戚容深視。庶官所以環拱。近
臣莫之利見。戴九天之仁覆。渴十景之清光。禺然之情。蓋
未能諭。且追遠興感。君子有終身之憂。以權制服。聖人思
屈已之重。何必三年之禮。稱為百行之端。若天無卑聽。固
違於獻款。臣敢先除。今附于不義。豈司牧黎獻。作人父母
之意乎。伏惟陛下可㣥臣之奏。順剛日之請。去獨行以致
美。闡大猷以光濟。勿使鴻生鉅儒。廢書而鬱悒。下學上達。
草議以屏營。臣等至懷。期必俯就。則凡在動植。無任悲幸。
謹昧死詣朝堂拜表以聞。
代家君讓左僕射表
臣某言。伏奉制書。以臣為尚書左僕射。餘如故。祗陳惶悸。
罔知攸處。臣中謝。臣始孩而孤。不承義方之訓。及壯思勉。
又乏殊異之才。幸以高曾緒業。妄膺俊造。州郡徒勞。豈議
聞達。陛下昔居邸第。臣得謬連牧馬。曳裾之末。忽焉三載。
遺簪之舊。親奉六飛。攀鱗而踐臺閣。撫翼而登霄漢。皆聖
主造物之恩。成小臣飾躬之漸。雖出入升降。數十年閒。紆
青拖紫。復何功業。大行皇帝不以非才。擢登近侍。貂蟬始
拜。居守三秦。輿駕來旋。俯移數月。以臣愚直。不任政事。猶
假位選曹。留臺洛邑。去歲秋暮。復叨端揆。臣往以謀猷缺
如。尋而年病相追。每經陳乞。未賜哀矜。屬升遐之際。變起
倉卒。受遺顧託。形於制旨。臣雖獨拒邪謀。莫能死全忠烈。
則臣之為咎。已無所逃。豈謂卑聽廼誠。曲蒙昭奬。非臣微
命。能荅鴻鈞。自光華在辰。睿聖登極。四罪皆服。百工咸事。
尚書萬機之會。僕射庶寮之長。正宜明德茂才。彌綸經濟。
豈使妨賢敗政。自左而右。陛下以維新之業。始邀於卜夢。
而念舊之私。尚任於疲老。臣知不可。議者伊何。安敢上累
明時。下塵良吏。伏乞憫臣有涯之忝越。然後選衆而舉。得
人為盛。非惟微物覽分。固亦朝廷益光。無任慙荷屏營之
至。謹奉表陳讓以聞。臣所讓人。別狀封進。
代家君讓侍中表
臣某言。伏奉制書。以臣守侍中。散官勳封如故。仍西京留
守。恩隆霄極。澤深雲路。內省諸已。不知所裁。臣中謝。臣實
小人。偶識常分。志學頗慚於先構。致身匪期於遠達。將五
十年。自微而著。蓋妄庸者。何幸而升。頃主禁令於管轄。臣
歷踐而不能肅事。訓黎人於五教。臣謬遷而不能揚職。公
私愧靦。夙夜憂惶。豈悟微物。更蒙殊造。臣中謝。且常伯納
言。其來自古。切問近對。敦密於茲。王命惟允。宰臣之任。政
刑所繫。理亂攸在。臣恭聞典謨。遠觀載籍。得其人則有鹽
梅之寄矣。失其人則有鐘鼓之妖矣。況臣淺陋。加以衰疾。
便欲左貂右蟬。負璽陪乘。頡頏清禁。光耀紫極。臣知不可。
何止流議。遂使臣比肩風力。接武元凱。正恐國家疑事。非
宿儒莫辯以經術。朝廷大體。非故實莫稽於政要。獻忠納
規。力不足者。負乘致寇。誠所宜然。官謗已招。身尤何塞。又
秦中帝里。天府之奧。俞往重寄。於臣復忝。寧有拜則侍中。
遠慙於軒歷。居同相國。多謝於漢圖。以臣兼之。胡顏而處。
伏惟應天皇帝陛下中興景運。大造㣥物。恩周動植。故惕
慮以求衣。化穆彝倫。豈非材而補衮。伏乞矜臣由衷之請。
覽臣自卜之祈。更擇俊賢。曲垂照亮。維鵜之作。不列於詩
人。振鷺之儀。載揚於史筆。臣所以敢守難奪。期於必行。無
任慙懼悚戴之極。謹詣朝堂奉表陳讓。其所讓人。別狀封
進。
為王尚書讓宰相表
臣晙言。伏奉制書。以臣為兵部尚書同中書門下三品。制
命先臨。魂守飛越。臣中謝。臣素以凡薄。何階遠大。明經試
史。多從州縣之榮。陳力就列。豈望雲霄之舉。爰辱皇揆。屢
叨宸渥。出則雄藩重鎮。仗鉞臨戎。入則副相常伯。彯纓旅
位。負乘致寇。福過生災。昔忝今職。將貽法罪。矜臣愚者聖
慈。宥臣直者天斷。曾莫報效。仍紆寵光。吏部升冢宰之司。
并州尹興王之邑。臣每自料。竊不遑寧。豈悟衡軸之委。韜
鈐之要。無通知四夷之略。乏決勝千里之才。使臣為之。非
敢矯飾。缺邦家之望。則物誰謂宜。塵日月之明。則臣何以
處。伏乞察臣自卜之審。憫臣由衷之訴。更選㣥賢。以乂成
績。庶使朝端不虛授。天下知至公。臣罄露懇誠。期於必遂。
謹詣朝堂奉表以聞。
為岐王讓太常卿表
臣某言。伏奉制書。以臣為太常卿兼檢校左羽林將軍。虔
奉恩命。罔寘心顏。臣某中謝。臣託蔭宸極。分暉景緯。從學
多滯。不足對於三雍。為文益疎。不足齊於七步。日者自天
有命。裂地而封。盛亨岐之井邑。比從梁之驂駕。旋省慙惶。
益增忝越。不悟前榮始拜。後寵仍加。且彝倫攸敘。百官所
以象物。方策不墜。二柄所以濟時。苟非其才。將汨于政。況
上卿之任。中尉之重。自非膠庠告老。桓榮列於東面。藩邸
求舊。宋昌總於北軍。臣何妄庸。兼此叨竊。伏惟皇帝陛下
夙祗圖錄。光宅區㝢。凡厥在位。喜聖朝之得人。獨此曠官。
塵睿鑒之知子。將何以典司禮樂。綜理韜鈐。伏乞太陽迴
光。慶雲灑澤。俯察蒙鄙。旁求賢俊。則冀受授無失。謀謨有
倫。無任下情愧悚之至。謹詣朝堂奉表陳乞以聞。
讓起復表
草土臣某言。伏奉恩旨。授臣銀青光祿大夫起復行尚書
工部侍郎。勳封如故。制書俯臨。荒怖殞絕。臣某中謝。臣私
門不造。殃罰所鍾。遂延先臣。永辭聖代。陛下飾終念舊。事
光前典。臣孝誠微薄。不自滅身。幸忝大臣之允。假存主祀。
追惟慈父之恩。不可復得。痛殷創鉅。豈冀生全。臣心欲言。
言不忍喻。陛下孝理天下。俊乂在官。恤臣遺孤。加臣寵命。
非臣舉族。少能謝天。誠以吉凶典禮。朝廷大政。喪親執喪。
人倫為極。使臣廢禮於心極。冒榮於喪紀。虧紊過甚。將焉
用之。況其不任。孰可陳力。抱釁窮懇。理殊他人。匪直悲深
名教。實亦感增存沒。煢煢昧死。罔知所裁。伏乞聖恩。垂寢
嚴命。無任荒迫之至。謹詣朝堂路左奉表陳乞以聞。
太陽虧為宰臣乞退表
臣某言。伏見今月朔旦太陽虧。陛下啟輟朝之典。有司尊
伐社之義。臣等伏自尋繹。無任惴恐。臣某中謝。臣聞官或
迷象。必犯先王之誅。辰弗次舍。必貽上公之責。此乃邦有
常刑。聖有明訓。頃者論道任重。衮章猶缺。端揆位隆。鼎台
是亞。所以熙帝之載。代天之工。調六氣之和。法三光之度。
則大化為本。非小才所宜。崇替率由。咎徵斯屬。伏惟應天
神龍皇帝陛下光被四海。對越二儀。人祇宅心。俊賢翹首。
但置之左右。以為輔弼。自忠言啟沃。功臣保乂。用作霖雨。
格于皇天。臣何人斯。而敢叨擬議。臣等智能素薄。經術殊
陋。望不過於掾史。名不達於州閭。徒以遭逢盛明。頗皆履
歷。參廟堂之機密。為宗族之光寵者。十數年於今矣。忠肅
恭懿。遠謝八元之名。進善退惡。近慙二君之美。陳平有言。
常則不稱。賈詡延誚。居然巳得。光陰久馳。年禮俱逮。自
應屏黜。以清彝序。而徘徊聖恩。萬一希效。僶俛殘歲。甲子
空多。遂超總領之司。愈失具瞻之望。將何以匡翼庶政。儀
刑師屬。且視事而老。才愧千秋之賢。待罪安歸。憂深萬石
之裔。久知塵穢。寧虞負乘。所以素餐加責。聚諠於下。薄蝕
生災。見昭於上。天之所戒。臣不可逃。陛下矜而宥之。未致
於理。伏乞收其印綬。賜以骸骨。則知胡廣罷位。抑有前聞。
徐防免官。復自茲始。臣竊其幸。物誰不宜。懇到所祈。惶怖
交集。無任迫切之至。
為宋尚書謝加三品表
臣某言。伏奉制書。加臣為銀青光祿大夫。餘如故。寵榮俯
臨。惶怖交集。臣某中謝。臣爰自弱齡。素無遠操。僶俛職事。
豈期聞達。二朝揚歷。數載塵冒。以茲過聽。皆是曠官。內省
寂寥。長懷愧負。陛下聖明御極。多士如林。不以臣不材。擢
升宰輔。每侍帷幄。未能招宣景化。頃司衡鏡。未能澄汰流
品。若臣之咎。將何以逃。又擢臣於循良之末。賞臣於廉問
之閒。遂出常規。猥班休命。臣之涯分。頓為忝越。比者應踐
榮秩。各限格文。欲使無相奪倫。較若畫一。臣課效多闕。勤
勞未著。爰屬首秋。尚居五品。名聞之始。階方泛及。格根之
內。考復相懸。臣何人斯。忽當今授。臣縱不能鎮靜流弊。安
敢不罄其愚直。首虧不刊之典。坐取非據之榮。進退失圖。
心顏何寘。況國之程式。示於天下。凡有虧紊。過在大臣。臣
自違之。復將焉用。臣年未知命。識非半古。旋叨厚祿。仍受
隆寄。求國章其巳默。顧身尤而必然。聖朝有刺於在梁。微
臣生灾於瞰室。豈惟簪紱之恥。抑亦邦家之羞。伏乞天恩。
曲流成貸。矜其至懇。知匪飾詞。反汗收綸。亦臣之幸。臣無
任切迫之至。
謝弟詵除給事中自求改職表
臣某言。伏奉今月二十四日勅。以臣弟左司郎中臣詵為
給事中。嘉命猥臻。惶怖相視。榮以為慼。茫然失圖。臣某中
謝。臣兄弟數人。獲承累代之庇。自幼而長。惟愚與直。臣弟
臣詵。初一尉耳。竊願從微守分。豈思養拙邀榮。而乾道曲
臨。一門特幸。前恩罔謝。後忝仍及。生臣者父母。寵臣者聖
明。非臣等隕首流腸。少酬萬分之一。臣某中謝。臣自叨清
切。頗歷星霜。乏鍾會五字之敏。多王濛四年之任。竟未能
陳一策。進一賢。雕蟲粗辨其所為。濡翼久知其非據。下慙
先臣戒盈之訓。上負聖主則哲之明。常甘屏黜。以待髦俊。
豈悟臣詵。復私成造。比臣則行有餘力。選衆則曾無足言。
遂使聯事掖垣。同趨階陛。或紊公式。必招私議。臣知不可。
物謂臣何。安有兄弟妄庸。並居東西要近。臣懷靦愧。非敢
身謀。事或乖違。實塵皇揆。伏乞詳臣自卜之審。察臣由衷
之請。臣弟詵殊榮既拜。奉綸紱而難迴。臣頲薄技何成。顧
瓶筲而易竭。指於十手。臣假遑寧。不如一腋。臣將焉用。所
冀移臣職守。允臣陳乞。抑朝章之是穆。匪等列之攸宜。慺
慺款誠。昧死期達。無任悚荷屏營之至。謹詣肅章門外奉
表以聞。又臣先臣某。往忠社稷。陛下特賜茅土。遂臣所讓。
因授臣第四弟乂右補闕。亦希別從選序。不敢同在近侍。
臣之感恩。不識為喻。輕黷旒冕。懼深冰谷。
謝兄除太常丞表
臣某言。伏奉今月日恩制。除臣兄某太常丞。跪發詔書。光
駭閭里。寵盈益懼。喜極而悲。闔門感恩。垂淚相賀。中謝。臣
自登兩府。倏至三旬。天地之閒。未裨塵露。雲雨之施。已遍
公私。撫心載驚。顧影增惕。伏以臣兄列官清憲。專於察視。
臣又承弼皇樞。課其條職。苟[:#AS-8FBB:●]綱紀。責在準繩。所以請移
別官。冀循常序。聖慈曲被。命數有加。獲陪卿士之行。更列
大夫之後。遇深賤質。誠合懇辭。恩及長兄。不敢多讓。誓將
死節。上荅生成云云。
陳情表
臣某言。臣伏奉今月十三日制。鑾駕閏九月十日幸長安。
陛下東封禮還。西賓係望。喁喁品物。不獨耆老。屬黃壤年
豐。翠華時邁。制書爰降。懇願咸達。相聚忻躍。不知所裁。跡
諠路衢。聲溢歌頌。若臣者。奉辭軒屋。縈疾鎬京。常恐先犬
馬填溝壑。朝聞既獲。瞑目猶生。臣某誠歡誠喜頓首頓首
死罪死罪。臣彌曠旬深。官曹事缺。乞解見職。罄陳前表。又
伏奉今月五日勅。以留司務閑。不妨醫療。所請辭官不須
者。臣志不動天。身何容地。周章慙悸。惶駭戰慄。退則恩被
羽翼。德均造化。臣之不敢止也。進則匍匐罕遂。支羸籋然。
臣之不能任也。臣所進退失守。涕洟嗚咽。宜其重請骸骨。
豈可虛榮省署。竊以鴻私俾療。成貸特矜。日夜翹清蹕之
途。炎涼近素秋之節。臣希眇視跛履。手之足之。覬憑渥以
還魂。輒延慈而待罪。不勝悚躍怖懼之切。謹附起居使朝
議郎右補闕內供奉臣李鄰奉表以聞。臣無任云云。
初至益州上訖陳情表
臣某言。奉辭闕庭。馳詣州府。以某月日上訖。臣某中謝。臣
稟識愚妄。受恩忝越。十有四年中書省。三命承明廬。臣竊
比方。倍逾於是。特編皇揆。不以人進。久於近密。衆莫過臣。
厚施如邱山。微功䍐絲髮。遂叨宰弼。莫允瞻望。心慮何補。
血誠徒勤。陛下深慈矜愚。至德念舊。以臣頗習儒訓。更超
宗伯。臣益用慙負。匪遑底寧。豈悟西南重鎮。巴蜀奧壤。爰
雜縣道。且聯軍戎。付臣兼之。才實不逮。審自能省。亟經聞
徹。誠謂憑威可盡力。諭指期致命。臣敢辭事。誰云效忠。及
當官而行。臨事益懼者。竟乏邊鄙之算。倘貽朝廷之辱。其
於靜人蠲役。懲吏抑強。惟國之政。庶臣能勉。流波出浦而
嗚咽。元鷰辭巢而顧慕。況若臣者。最蒙聖渥。雲山萬里。霄
漢獨遠。(闕二字)載惕。拜章失圖。無任云云。
進東嶽朝覲頌表
臣頲言。臣學不淵博。詞蓋實滯。陛下過聽。被恩最久。喜規
封岱增天。帝王壯觀。臣以宗伯秩禮陪清道之輿。臣之幸
一也。又伏覩自天垂象。銘岳昭訓。臣以有司上載封禪之
烈。臣之幸二也。臣再三之幸。萬百常情。臣某中謝。臣東京
奉旨。竊聞刻石。三頌臣草。一敷聖主之元猷。次紀宰臣之
鴻筆。斯事至大。咎繇吉甫之難也。臣自料度。不勝惶悚。而
議者謂臣光榮之至。死且不朽。臣所羸疾翳然。言罕能述。
忠(闕二字)愚臣極思慮罄肝膽而為之。伏希演脩德之符。非
敢助親文之化。儻以潤色鴻業。一蒙睿覽。則臣之至懇。萬
殞知歸。輕塵冕旒。若寘冰谷。無任區區戰灼之至。
諫鑾駕親征吐蕃表
臣某言。伏承某日制。以吐蕃侵軼邊隅。陛下欲觀總元戎。
出征秦隴。蠢彼羌髳。敢為叛渙。王赫斯怒。整旅龔行。實陛
下雄略英威。愛人活國之長策也。臣聞北狄西戎。自古而
有。雖夏殷之強。軒農之盛。未息其患也。書稱蠻夷猾夏。詩
著獫狁孔熾。未損東漸西被之化。帝王馳驟之迹。則有南
仲出車。吉甫維憲。縱侵鎬及岐。密邇畿甸。未聞親征之義。
及乎漢代。則烽火至於甘泉。朝那喪其都尉。亦止屯兵細
柳。天子但安於上京。何者。戎狄荒服。忽慌之義也。來則拒
之。去則勿逐。以禽獸處之。以羇縻御之。比諸校獵。羽毛不
入於服用。體肉不登於郊廟。則王者不射。故知千鈞之孥。
不為鼷鼠發機也。況萬乘之重。而與犬羊角勝哉。誠勝之
不武。不足以勞也。且陛下有高行者甚衆。焚珠翠。放鷹狗。
出宮女。納直言。為百姓請命。故關中豐稔。則知皇天所睠。
通夫至誠。今(闕)小寇難將不久。陛下勤脩德音。日慎一日。
當自消弭也。且兵法有先聲後實。陛下但發親征之令以
旨遠。而潛遣猛將謀略之士以濟其師。則戎人日便崩挫
也。岐隴粗熟。凋弊積年。千乘萬騎。往還儲峙。恐外有寇虞。
內興徭沒。人不堪命。一也。又戎虜之性。倏來忽往。敗不羞
走。勝不成師。若大軍臨邊。尋已鳥散。則屢出多方。我受其
誤。二也。況太上皇萬福。鍾愛實深。陛下將對寇場。必勞憂
慮。非唯問安頗缺。亦恐御膳有違。則陛下烝烝之思。何以
自得。三也。臣故曰。擇將嚴邊。旰食脩德。為良算也。臣愚不
識忌諱。惟陛下裁擇。一昨欲幸蒲州及長春宮。臣等以人
勞未復。不足輕擾。輒進狂瞽。遂天心。下制賢諫臣之奏。恤
農人之業。因而賜停。遐邇並知陛下從諫如流之美。今月
日未久。勞役倍前。斷可知矣。陛下若哀此疲人。頓茲戎輅。
則天下幸甚。昔蒯城侯泣諫漢祖曰。主上常自苦。豈無人
使。漢祖以為愛我。良史書為美談。今朝廷將相之衆。豈無
與陛下盡力哉。何勞聖躬之遽行也。臣等不勝慺慺之誠。
謹表以聞。
第二表
臣某言。皇情愍彼邊甿。忿茲兇醜。必親弔伐。臣聞天子之
怒。伏屍百萬。流血千里。若吐蕃者。鼠竊豕食。猶魚躍釜中
耳。又何足以當陛下之怒哉。臣愚竊以不可何也。頻歲以
來。百姓不足。岐隴河渭。動無儲廩。今大駕遄征。供置倉卒。
若緩之以法。必乏我軍興。急之以刑。則人無所措。此時不
可也。乘邊將士。或交鋒刃。飛書告捷。首尾繼來。料賊之勢。
不復支久。陛下若輕車電發。則虧持重之慮。如按部徐行。
又非赴敵之義。此勢不可也。蓋稱王者之師。有征無戰。謂
蕃貢有闕。王命征之。於是乎理兵其郊。獲辭而止。非謂擐
甲臨軍。敵人畏之。莫敢戰也。是以古者聖帝明王。無親將
也。云黃帝五十三戰者。即締構草昧。非太平之本也。故自
阪泉之後。修身養德。與七聖游於具茨。三月齊而訪道。今
陛下鳳翔藩邸。龍躍御天。不日而再造乾坤。一呼而撥定
禍亂。是則聖過黃帝。而經綸之業備矣。故當高居深視。制
禮作樂。禪梁甫。登崆峒。雅歌從容。為後王法。閫外之事。屬
諸將軍。何至厭玉輦。甘金革。邀功馬上。為一人之敵也。今
吐蕃遣偏裨小醜。干犯大國。我軍未捷。而恥巳深。而陛下
又將屈至尊。遠為之敵。使攻無不勝。戰無不克。猶未足以
誇四夷。適足以驕敵人羞天下也。又扈從之人。半非鬭士。
使給往來。日費千金。與其傾耗資儲。孰若回募驍健。重賞
之下。必有勇夫。以敢死之師。當疲老之寇。若排山壓卵。何
必勞聖躬哉。況事有不可輕。敵有不可小者。昔周師困於
祝聃。漢祖厄於平城。安可謂吐蕃無祝聃耶。河右無平城
耶。千金之子。坐不垂堂。聖人終日不離輜重。不可忽也。臣
又聞吐蕃之入也。惟[:#AS-85FD:⿺走⿰耳乚]羊馬。不至殺掠於人。但剝體取衣。
此窮寇耳。又數道俱進。按隊徐行者。若有所望。恐連謀北
狄。陛下如必親戎。邁於岐隴。脫幽并警候。靈夏馳烽。突厥
之騎南侵。猶如吐蕃之勢。長安百姓驚擾。太上皇帝豈不
憂勞。陛下以三賊憑陵。誰者先擊。豈可挂西軍之衆。分禦
北胡。野次之閒。遙謀廟堂不戰之策。帝城空虛。衆亦何仰。
臣固曰。居中制勝。為防萌杜漸之上略也。今但發近縣之
兵。擇良能之將。重為之募。嚴為之約。其敗衂失律者。巳加
必罰之誅矣。其勇敢殺敵者。亦願加信賞之勸焉。兼購賊
中有能斬酋帥以下歸降者。及邊軍之士俘馘醜虜者。並
厚為賞格以班之。我軍必大振矣。彼賊聞之。自解而去也。
又承萬騎官者數千。其受國恩。亦已多矣。並習練梟雄。遠
近所憚。陛下若拔為將帥。或備軍行。勒以從征。足可威賊
也。又數十年來。人之多幸。乃有全軀保妻子之臣。親戚貪
佞之輩。並人厭階勳。家盈封爵。乃至紫衣塞路。朱服滿朝。
皆能侵國害人。未見尺功寸效。自陛下欲櫛風沐雨。親冒
邊塵。不聞獻一奇。輸一策。主憂臣辱。請代此行。而但糜府
庫之財。殫征稅之奉。嗚呼。此所謂六蝎五蠹者是也。臣所
以痛心椎膺。而為陛下言之耳。何不宂食重祿之夫。權令
禦寇。此但惜身。自當為國。而容養蠹蝎。輕勞聖躬。賈誼所
以長歎息繼之慟哭。為此也。昔楚漢相持。楚強而漢弱。漢
祖猶曰。使刑徒擊公。吾不能鬭力也。區區之時。猶能如此。
況今四海之內。皆為臣妾。普天之下。莫非王土。而蕞爾一
寇。如一蚊之附九牛。陛下便欲降萬乘之尊。親銜橛之變。
輕其帝重。逸此庸臣。臣竊為陛下不取也。夫三皇善用仁
聖。五帝善用智勇。陛下當三五之運。而捨其所長。非英武
之稱也。議者或謂陛下前欲征匈奴。制行而止。今必須一
出。示信萬人。此大謬也。夫兵者。以正合。以奇勝。故不厭詐。
而尚以權。今以陛下英雄之資。發親征之令。敵聞而懼。
我勢已張。更練熊羆。推轂將帥。見可而進。騁變如神。適謂
幽遠而難知。河漢而不測。人是以服。信是以孚。夫何疑也。
今夫頓岐隴之外。擾疲弊之人。率徵之兵。不過數萬。阻饑
積歲。師不宿飽。州縣急於供費。力不足以救邊。軍容制于
部伍。勢不足以赴敵。脫胡騎紛擾。京城空虛。人情易動難
安。不可不慮也。如太上皇暫勤旰食。是陛下以天下之大。
不能安其親也。惟陛下圖之。今卜征有期。不可頓止。但更
延發日。示擇良辰。以候西軍動靜。以為長策。臣愚所陳衆
計。亦願陛下擇善而從之。臣聞資父事君。惟忠與孝。況臣
職參衮闕。逾念讜言。苟益涓塵。死而無悔。昨四日已於閤
門封進一表。恐未周覽。今復盡愚。非敢阻於成規。實願廣
於天聽。輕言時政。伏待刑辟。
