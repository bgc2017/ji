欽定全唐文卷八百四十九
李元龜
元龜。後唐清泰元年官刑部郎中。
請令貶降官歸葬疏
開成格。凡貶降官。本處春秋以存亡報省。如沒於貶所。有
骨肉許歸葬。如無骨肉。本處便與埋葬。
李盈休
盈休。後唐清泰元年官司勳郎中。
禁敘勳越次奏
奉詔。各令於律令格式內。抄出本司合行公事。本司職典
勳官。近日凡初敘勳。便至柱國。臣見本朝承平時。至於位
至宰輔藩臣。其勳亦從初敘。蓋示人敭歷功用之重也。勳
格自武騎尉七品至上柱國正二品。凡十二轉。今後㣥官
得敘勳首。並請自武騎尉依次敘進。無容隔越。
杜崇龜
崇龜。後唐清泰初官翰林待詔右贊善。
請修省以塞天變表
近日星辰變度。苦雨霖霪。是生靈共感之災。致緯象垂芒
之異。惟宜修德。以答元穹。臣竊以修德遍在君臣。非獨在
於君父。自古創業守文之主。未有無災變者。但能修德省
躬。則化災為福。臣見今月三日夜五更初。有二星變易。一
出軒轅前路。一出室壁之間。凡五星之氣。不合五行。一德
稍虧。五星變異。臣恐自戰爭己來。或有功臣義士。枉抱幽
冤。或有名山大川。失於禋祀。今九月震雷。極為異事。雷者
天之號令。八月收聲。今震伏不時。是號令失節之象。陛下
繼覃赦宥。虔禮神祇。惟德動天。其災必退。更宜師古。以合
天心。惡殺好生。資於睿化。
于遘
遘。後唐清泰二年官刑部郎中。
請禁妄言投匭疏
臣忝掌刑名。合論法律。臣見比年己來。有前州縣官。或假
侵官。不量事體。皆投匭乞官。況大朝取士之門。有舉有選。
苟有長才茂器。舉選安敢滯畱。國家置匭之意。本為訢冤。
士人乞官。安得造次。又閭里淺識。濫繇官路。妄有求請。不
顧格律條章。所司以陛下方開言路。不敢是非。典法是國
家大經。誰可析言輕議。此後凡投匭上言。乞官亂法者。望
下所繇法司。勘驗可否。
趙鳳
鳳。幽州人。仕梁為博州刺史判官。遷鄆州節度判官。後唐
莊宗取鄆州。得鳳。以為扈鑾學士。同光二年授禮部侍郎。
天成四年拜門下侍郎同中書門下平章事。尋罷為安國
軍節度使。清泰初召還。授太子太保。二年卒。
上兩朝實錄奏
先奉勅旨。纂修太祖武皇帝莊宗光聖神閔孝皇帝兩朝
實錄進呈者。臣學虧富贍。功愧裁成。職司獲奉於簡書。祖
述濫承於綸旨。國家神符運祚。代出忠賢。始祖自太宗朝
初鎮鍾離。爰崇官族。帶礪之紛華不絕。鼎彝之盛美可尋。
懿祖昭烈皇帝立功元和。翼戴章武。東平淮蔡。西闢河湟。
憲祖文皇帝既紹家聲。愈遵堂構。破晁夷而還貴主。誅潞
孽而定徐方。仗鉞分憂。振雄名於聞服。維城作固。濬靈派
於天潢。太祖武皇帝投袂勤王。誓心報主。拯三朝之患難。
邁五霸之英威。經綸既叶於上元。眷祐乃延於下武。莊宗
神閔皇帝謀猷特立。睿哲遐宣。訓卒練兵。櫛風沐雨。纘崇
鳳歷。恢三百載之世功。平盪梟巢。刷四十年之讐恥。一登
大寶。四換周星。其閒天地參舒。君臣善惡。旋自宮闈變動。
簡牘散亡。遂徧訪於見聞。庶備詳於本末。修撰朝議郎左
補闕張昭遠。博於記覽。早預編排。自今六月一日。與同職
官員等共議纂修。獲成紀錄。臣叨司筆削。比乏史才。如甘
英妄測於河源。裨竈強論於天道。殺青斯竟。代斵增慙。又
以三祖追尊。有殊受命。約之舊史。必在正名。謹敘懿祖書
一卷。獻祖書二卷。太祖書一十七卷。並題目紀年錄。先帝
自龍飛晉陽。君臨天下。以日繫月。一十九年。謹收成實錄
三十卷。誠多紕繆。仰瀆休明。顧鉛素以驚心。塵冕旒而浹
背。
請撰兩朝實錄奏
自宣宗朝己來。時歷四朝。未有實錄。年代深遠。簡牘散亡。
更歷歲時。轉失根本。自中興己來。累於諸道購纂四朝日
歷報狀百司關報。亦恐己曾撰到實錄。值亂亡失。乞下兩
浙湖南巡屬。購募四朝野史及除自報狀關報等。庶成撰
集之功。
請纂集典禮奏
當館職備編修。理無曠失。將美惡而具載。庶古今以同風。
垂訓將來。傳範不朽。實有國之重事。乃設教之本根。伏自
寇盜寖興。皇唐中否。四朝之聖君令命。寂寞無聞。數世之
忠臣楷模。湮淪罔紀。至於后妃貴主。帝子皇孫。禮樂廢興。
制度沿革。不偶文明之運。難崇祖述之規。既遇昇平。須謀
纂集。
論四帝實錄奏
當館奉勅修懿祖獻祖太祖莊宗四帝實錄。自今六月初
一日起手。旋具進呈次。伏以凡關纂述。務合品題。承乾御
宇之君。行事方云實錄。追尊冊。號之帝。約文只可紀年。所
修前件史書。今欲自莊宗一朝。名為實錄。其太祖已上。並
目為紀年。
諫皇后拜張全義為養父疏
臣叨被睿慈。獲親密勿。在可言之地。居掌誥之司。其或事
異常規。禮關草創。程式先謀於國輔。封章善貢於天聰。庶
顯公忠。免貽錯失。今月九日。宮傳命令。修張全義書題。將
行父事之儀。有玷君臨之道。既行文翰。難決否臧。奉行則
罔叶國經。違命則恐虧臣節。遂修記事。取則宰臣。貴動合
於楷模。期永垂為規範。以茲奉職。庶顯致君。臣聞覆萬物
者天。載萬物者地。非聖主無以體乾道。非賢后無以法坤
儀。百代攸同。二儀無改。伏惟陛下恢張九五。統御元黃。外
設明庭。內崇陰教。言動而華夷知仰。弛張而幽顯欽承。張
全義雖位極於王公。而名不離於臣校。承陛下曲旨。受皇
后重儀。致紊彝章。不防輿論。臣又聞纂洪基者真主。行直
道者忠臣。不可務一時之緘藏。失久長之體制。得不恭陳
手疏。罄露血誠。庶裨益於神聰。免隳弛於王度。伏乞皇帝
陛下俯容狂瞽。動畏簡書。時開睿敏之懷。允守文明之訓。
使聖后式全其內則。元臣可保於令圖。永揚日月之光。載
理乾坤之體。臣職叨侍從。名忝論思。儻避事以不言。是偷
安而冒寵。
劉贊
贊。魏州人。少舉進士。累遷戶部員外郎。後唐天成中歷知
制誥中書舍人。遷御史中丞刑部侍郎。改祕書監兼秦王
傅。秦王得罪。長流嵐州。清泰二年詔歸田里。卒年六十餘。
乞詔所司重定朝儀奏
往例。應諸道節度使及兩班大寮。凡對明庭。例合通喚。近
日全廢此義。伏乞特詔所司。重定向來格品。若合通喚。准
舊施行。中書帖四方館。令具事例。分析申上。據狀稱。舊例
節度使新除中謝。及罷任赴闕朝見。合得通喚。文班三品
以上官。武班二品以上官。新除中謝及使回朝見。亦合得
通喚。
請申法令疏
臣聞信者使民不惑。義者使民知禁。非信無以彰明德。非
義無以顯聖猷。此乃三代英風。百王令則。伏惟陛下恭臨
寶位。虔紹鴻圖。握金鏡而照萬方。運璇璣而調四序。遐敷
至德。廣納忠言。凡列周行。許陳封事。雖皆聽覽。而尚寡依
行。縱所依行。亦未遵守。自此或有益國利人之術。除姦去
弊之謀。可以擇其所長。便為允制。仍乞特頒詔令。峻立條
章。豈惟示信義於域中。抑亦振威風於海內。既遵法度。必
致治平矣。
王彥鎔
彥鎔。後唐司農卿。清泰二年為太僕卿。
請令晉絳慈三州供郊廟羊犢奏
國家四時祠祀郊廟㣥神。當時供應羊犢。皆是前一月於
度支請錢。付行市人買。雖得供事。終匪度程。伏惟舊例祀
羊犢。晉絳慈三州每年供進純白羯羊一百一十口。赤黃
特犢子四十頭。內一十五頭繭栗。二十五頭角握。乞下三
州。每年依例供進本處。以省錢收市。
馬縞
縞以明經登第。又登拔萃科。仕梁累官太常少卿。後唐同
光中遷中書舍人。明宗時坐覆獄不當。貶綏州司馬。復為
太子賓客。長興四年遷戶部兵部侍郎。清泰初改國子祭
酒。三年卒。年八十。贈兵部尚書。
諸王納妃公主下降不合於宮殿門行揖讓禮疏
臣聞詩美何穠。傳稱築館。將就肅雍之德。必分內外之規。
故曰主王姬者自公門出。舊禮以几筵告於宗廟。以候迎
者。故於廟之外朝門築館。得禮之正也。昔漢賈誼上書云。
古者見君之乘車必下。見君之几杖必起。入正門必趨。又
孟子云。朝廷不越位而與人言。不踰階而相揖。孔某過位
色勃。蘧瑗望闕趨風。近亦有僕射與員外郎。共列謝官班
次。蓋以公器不私。尊無二上。亦得禮之正也。臣竊以入公
門必趨。不踰階相揖。著於前史。實有舊文。則豈可以臣下
而於宮殿門庭行賓主揖讓之儀。使華夏觀禮之人。惑於
非據。言動必書之史。疑爽彝倫。臣雖處典司。寧分禮道。以
其所見。恐未合宜。伏乞宣付中書門下。參酌可否施行。
改服制疏
古者禮嫂叔無服。文皇創意。以弟兄之親。不宜無服。乃議
服小功。今令文省服制條。為兄弟之妻大功。不知何人議
改。而寘於令文。
追尊不宜兼用帝字議
伏准兩漢舊事。以諸侯王宗室入承帝統。亦必追尊父祖。
修樹園陵。西漢宣帝東漢光武。孝享之道。故事俱存。自安
帝入嗣。遂有皇太后令別崇謐法。追曰某皇。所謂孝德孝
穆之類是也。前代惟孫皓自烏程侯繼嗣。追父和為文皇
帝。事出非常。不堪垂訓。據禮院狀。漢安帝已下。若據本紀。
又不見帝字。伏以謐法德象天地曰帝。伏緣禮院己曾奏
聞。難將兩漢故事。便述尊名。請詔百官集議。
請依兩漢故事別立親廟議
伏以宗廟立制。今古通規。損益所宜。徵求可見。伏惟陛下
俯徇㣥願。入纘丕基。率土推誠。遐方向化。臣是以竊規舊
典。敢有上聞。伏見漢晉以來。以諸侯王宗室承襲帝統。除
七廟之外。皆別追尊親廟。漢光武皇帝立先四代於南陽。
其後自安帝以下。亦皆遐考前修。追崇先代。四時禋祀。陳
豐潔於豆登。多士駿奔。認等差於藻梲。伏以陛下奄有四
海。為天下君。雖繼統承祧。無忘日慎。而敦本崇往。尚鬱時
思。伏乞以兩漢舊事。別立宗廟於便路。履霜露以陳誠。薦
馨香而盡敬。禮於是在。誰曰不然。
夏侯坦
坦。後唐清泰三年官司門郎中。
申明關防奏
去年六月詔京百司。舉本司公事。當司官屬關令丞及京
城諸色人出入過所事。久不施行。其關牙官守捉權知者。
伏以關防以備奸詐。令式素有規程。既奉綸言。合申職分。
關防所過。請准令式。
張守吉
守吉。後唐清泰三年官吏部員外郎。
請量減重囚封事
伏覩兩道興兵。所宜備慮。臣恐京師天下州府所禁囚徒。
獄戶不完。凶徒多狡。或踰垣破械。結黨連㣥。或聚綠林。或
奔逆壘。以此為患。事狀非輕。臣望所禁重囚。除惡逆放火
殺人外。可恕者量減本罪一等斷遣。兼州縣近山澤人烟
闊遠處。量令州縣置舖警巡。以防聚集。
馬勝
勝。後唐清泰中官深州司功。
上封事疏
夫道貴適時。謀須應務。不可專遵前古。不可苟徇今時。必
在合宜。方能致理。臣見賊盜律。凡盜竊資財多少。及放火
燒場。據所燒物數。為錢數裁斷。比來法司。嘗行此律令。若
情敦去殺。道在恤刑。欲令惡鳥移聲。小人革弊。致風行草
偃。須以猛濟寬。臣竊見鄉村人有殺牛賭錢嗜酒不事家
產者。初則恣其凶頑。後則利於財物。若以嚴刑止絕。因茲
蟻結蜂屯。便成㣥盜耳。臣以為但是竊盜。不計財物多少。
及放火刦舍。並望且行極法。俟餘風稍殄。澆俗既移。然後
用輕刑。未為晚也。臣又見諸州置捕賊巡務。比來以備警
巡。近者卻被為非人詐為巡司。刦盜閭里。既難辨認。為惡
滋深。乞一切去除此務。凡盜賊出於百姓。其原出於屠牛
賭博飲酒。不務營生。請下諸州府巡屬。普令沙汰此色之
人。嚴刑條法。則無盜矣。何必別置巡司。臣又見州縣鄉村
有力戶。於衙府投名服事。如有差役。祇配貧戶。臣請州縣
節級立定人數。其餘令歸田里。即不困貧民。
蕭淵
淵。後唐清泰時人。
褚氏遺書序
黃巢造變。從亂㣥盜。發人冡墓。掘取金寶。遇大穴焉。方丈
餘。中環石十有八片。形制如槨。其蓋穴石題曰。有齊褚澄
所歸。啟蓋。棺骨已蛇蟻所穴。環石內向。文字曉然。盜疑兵
書。移置穴外視之。棄去。先人偶見讀徹。囑鄉鄰慎護。明年。
具舟載歸。欲送官以廣其傳。遭時兵革不息。先人亦不幸。
遺命異物終當化去。神書理難久藏。其以褚石為吾橔之
石。實隱則骸骨全。褚石或興。吾名亦顯。淵募能者。調墨治
刻百本散之。餘遵遺戒。先人諱廣。字叔常。
史在德
在德。蜀人。後唐末帝朝官太常丞。
朝廷任人濫進疏
朝廷任人。率多濫進。稱武士者。不閑計策。雖披堅執銳。戰
則棄甲。窮則背軍。稱文士者。鮮有藝能。多無士行。問策謀
則杜口。作文字則倩人。所謂虛設具員。枉耗國力。逢陛下
維新之運。是文明革弊之秋。臣請應內外所管軍人。凡勝
衣甲者。請宣下本部大將。一一考試武藝短長。權謀深淺。
居下位有將才者。便拔為大將。居上位無將略者。移之下
軍。其東班臣寮。請內出策題。下中書令宰臣面試。如下位
有大才者。便拔居大位。處大位無大才者。即移之下寮。
張延朗
延朗。汴州開封人。仕梁為鄆州糧料使。後唐天成中累拜
忠武軍節度使。長興元年授三司使。特進工部尚書。充諸
道鹽鐵轉運等使。歷泰寧雄武軍節度使。末帝即位。遷吏
部尚書兼中書侍郎平章事。判三司。晉祖入立。被誅。
請節國用表
臣濫承雨露。擢處鈞衡。兼叨選部之銜。仍掌計司之重。況
中省文章之地。洪鑪陶鑄之門。臣自揣量。何以當處。是以
繼陳章表。謺貢情誠。乞請睿恩。免貽朝論。豈謂御批累降。
聖旨不移。決以此官。委臣非器。所以強收涕泗。勉遏怔忪。
重思事上之門。細料盡忠之路。竊以位高則危至。寵極則
謗生。君臣莫保於初終。分義難防於毀譽。臣若保茲重任。
忘彼至公。徇情而以免是非。偷安而以固富貴。則內欺心
腑。外負聖朝。何以報君父之大恩。望子孫之延慶。臣若但
行王道。惟守國章。任人必取當才。決事須依正理。確違形
勢。堅塞倖門。則可以振舉宏綱。彌縫大化。助陛下含容之
澤。彰國家至理之風。然而讒邪者必起憾辭。憎嫉者寧無
謗議。或慮至尊未悉。㣥謗難明。不更拔本尋源。便俟甘瑕
受玷。臣心可忍。臣恥可銷。只恐山林草澤之人。稱量聖制。
冠履軒裳之士。輕慢朝廷。臣又以國計一司。掌其經費。利
權二務。職在捃收。將欲養四海之貧民。無過薄賦。贍六軍
之勁士。又藉豐儲。利害相隨。取與難酌。若使罄山採木。竭
澤求魚。則地官之教化不行。國本之傷殘益甚。取怨黔首。
是黷皇風。況諸道所徵賦租。雖多數額。時逢水旱。或遇蟲
霜。其閒則有減無添。所在又申逃係欠。乃至軍儲官俸。常
汲汲於供須。夏稅秋租。每懸懸於繼續。況今內外倉庫。多
是罄空。遠近生民。或聞飢歉。伏惟朝廷尚添軍額。更益師
徒。非時之博糴難為。異日之區分轉大。竊慮年支有闕。國
計可憂。望陛下節例外之破除。放諸項以儉省。不添冗食。
且止新兵。務急去繁。以寬經費。減奢從儉。漸俟豐盈。則屈
者知恩。叛者從化。弭兵有日。富俗可期。臣又聞治民尚清。
為政務易。易則繁苛並去。清則偏黨無施。若擇其良牧。委
任正人。則禁內蒸黎。必獲蘇息。官中倉庫。亦絕侵欺。伏望
誡見在之處官。無乖撫俗。擇將來之涖事。更審求賢。儻一
一得人。則農無所苦。人人致理。則國復何憂。但奉公善政
者。不惜重酬。昧理無功者。勿頒厚俸。益彰有道。兼絕徇情。
伏望陛下念臣布露之前言。閔臣驚憂於後患。察臣愚直。
杜彼讒邪。臣即但副天心。不防人口。庶幾萬一。仰答聖明。
趙德鈞
德鈞本名行實。幽州人。後唐莊宗賜姓名曰紹斌。累遷滄
州節度使。同光三年移鎮幽州。明宗即位。歸本姓。始改名
德鈞。天成中加侍中。授東北面招討使。累官至檢校太師
兼中書令。封北平王。晉祖起義晉陽。末帝以德鈞為諸道
行營都統。時范延光領兵於遼州。德鈞欲併其軍。奏請不
從。乃遣使契丹。求立為帝。晉祖入立。契丹鏁以入蕃。天福
二年卒於契丹。
奏契丹阿保機薨逝狀
先羌將軍陳繼威使契丹部內。今使還得狀稱。今年七月
二十日。至渤海界扶餘府。契丹族帳在府城東南隅。繼威
既至。求見不通。竊問漢兒言。契丹主阿保機己得疾。其月
二十七日。阿保機身死。八月三日。隨阿保機靈柩發離扶
餘城。十三日至烏州。契丹主妻始受卻當府所持書信。二
十七日至龍州。契丹主妻令繼威歸本道。仍遣撩括梅老
押馬三匹充答信同來。繼威見契丹部族商量。來年正月
葬阿保機於木葉山下。兼差近位阿思沒姑餒持信。與先
入番天使供奉官姚坤同來。赴闕告哀。兼聞契丹部內取
此月十九日。一齊舉哀。朝廷及當府前後所差人使。繼威
來時見處分。候到西樓日。即並放歸。
馬重績
重績字洞微。少學數術。後唐莊宗鎮太原。拜大理司直。晉
天福初擢太子左贊善大夫。遷司天監。卒年六十四。
請改正漏刻法疏
漏刻之法。以中星攷晝夜為一百刻。八刻六十分刻之二
十為一時。時以四刻十分為正。此自古所用也。今失其傳。
以午正為時始。下侵未四刻十分而為午。由是晝夜昏曉。
皆失其正。請依古改正。
上調元新歷疏
歷象。王者所以正一氣之元。宣萬邦之命。而古今所記。攷
審多差。宣明氣朔正而星度不驗。崇元五星得而歲差一
日。以宣明之氣朔。合崇元之五星。二歷相參。然後符合。自
前世諸歷。皆起天正十一月為歲首。用太古甲子為上元。
積歲愈多。差闊愈甚。臣輒合二歷。創為新法。以唐天寶十
四載乙未為上元。雨水正月中氣為歲首。
范延光
延光字[:#AS-9061:⿰王褱]。相州臨漳人。後唐同光中拜檢校工部尚書。明
宗即位。擢宣徽南院使。遷檢校司徒。遷樞密使。出為成德
軍節度使。長興中加同平章事。清泰中徙宣武軍節度使。
加檢校太師兼中書令。晉祖入立。封臨清王。天福二年舉
兵反。尋敗降。改封高平郡王。以太子太師致仕。為楊光遠
所殺。贈太師。
請捕盜用重法奏
副使王欽昨報。管內頻有盜賊。剽劫坊市鄉村。差兵巡捕。
嚴切隄防。緣此歲蠶麥不熟。游惰之徒。結鹿[:#AS-FBEC:●]木為惡。或
傷殺
攘奪。及捕獲處斷。又前後法條不一。以天成二年勅。應山
林㣥盜害物殘人。若捕捉勘結不虛。全家處置。有偶然刧
盜者。正身准法。知情者同法。又以長興四年勅。據天成勅。
只為界內連結黨惡。害物殘人。所以誅族。此中興之初權
行之法。若斷獄只坐此條。恐違於律令。今後結黨連㣥為
害者。并男十五已上。並准元勅處斷。其父母兄弟妻女小
兒。一切不罪。有骨肉中與賊同惡者。亦同罪。如同謀不行。
或受贓不受贓。則准律科斷。臣當管賊盜屢發。蓋見用法
太寬。只罪一身。又不籍沒家產。又不連累家屬。得以恣行
兇惡。今後捕盜。權行重條。俾其知懼。易為禁止。
