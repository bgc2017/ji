欽定全唐文卷五百八十三
柳宗元(十五)
乞巧文
柳子夜歸自外庭。有設祠者。[:#AS-99A1:●]餌馨香。蔬果交羅。插竹垂
綏。剖瓜犬牙。且拜且祈。怪而問焉。女隸進曰。今茲秋孟七
夕。天女之孫將嬪於河鼓。邀而祠者。幸而與之巧。驅去蹇
拙。手目開利。組紝縫製。將無滯於心焉。為是禱也。柳子曰。
苟然歟。吾亦有所大拙。儻可因是以求去之。乃纓弁束衽。
促武縮氣。旁趨曲折。傴僂將事。再拜稽首。稱臣而進曰。下
土之臣。竊聞天孫。專巧於天。轇轕璇璣。經緯星辰。能成文
章。黼黻帝躬。以臨下民。欽聖靈仰光耀之日久矣。今聞天
孫不樂其獨。得貞卜於元龜。將蹈石梁。款天津。儷於神夫。
於漢之濱。兩旗開張。中星耀芒。靈氣翕欻。茲辰之良。幸而
弭節。薄遊民間。臨臣之庭。曲聽臣言。臣有大拙。智所不化。
醫所不攻。威不能遷。寬不能容。乾坤之量。包含海嶽。臣身
甚微。無所投足。蟻適於垤。蝸休於殼。龜黿螺蜯。皆有所伏。
臣物之靈。進退唯辱。仿佯為狂。局束為諂。吁吁為詐。坦坦
為忝。他人有身。動必得宜。周旋獲笑。顛倒逢嘻。已所尊眤。
人或怒之。變情徇勢。射利抵巇。中心甚憎。為彼所奇。忍仇
佯喜。悅譽遷隨。胡執臣心。常使不移。反人是已。曾不懼疑。
貶名絕命。不負所知。忭嘲似傲。貴者啟齒。臣旁震驚。彼且
不恥。叩稽匍匐。言語譎詭。令臣縮恧。彼則大喜。臣若效之。
瞋怒叢已。彼誠大巧。臣拙無比。王侯之門。狂吠狴犴。臣到
百步。喉喘顛汗。睢盱逆走。魄遁神叛。欣欣巧夫。徐入縱誕。
毛㣥掉尾。百怒一散。世途昏險。擬步如漆。左低右昂。鬭冒
衝突。鬼神恐悸。聖智危慄。泯焉直透。所至如一。是獨何工。
縱橫不恤。非天所假。彼智焉出。獨嗇於臣。恒使玷黜。沓沓
騫騫。恣口所言。迎知喜惡。默測憎憐。搖脣一發。徑中心原。
膠加鉗夾。誓死無遷。探心扼膽。踊躍拘牽。彼雖佯退。胡可
得旃。獨結臣舌。喑抑銜冤。擘眥流血。一辭莫宣。胡為賦授。
有此奇偏。眩耀為文。瑣碎排偶。抽黃對白。唵哢飛走。駢四
儷六。錦心繡口。宮沈羽振。笙簧觸手。觀者舞悅。誇談雷吼。
獨溺臣心。使甘老醜。嚚昏莽鹵。樸鈍枯朽。不期一時。以俟
悠久。旁羅萬金。不鬻弊帚。跪呈豪傑。投棄不有。眉矉頞蹙。
喙唾胷嘔。大赧而歸。填恨低首。天孫司巧。而窮臣若是。卒
不余畀。獨何酷歟。敢願聖靈悔禍。矜臣獨艱。付與姿媚。易
臣頑顏。鑿臣方心。規以大圓。拔去吶舌。納以工言。文詞婉
軟。步武輕便。齒牙饒美。眉睫增妍。突梯卷臠。為世所賢。公
侯卿士。五屬十連。彼獨何人。長享終天。言訖。又再拜稽首。
俯伏以俟。至夜半。不得命。疲極而睡。見有青袖朱裳。手持
絳節。而來告曰。天孫告汝。汝詞良苦。凡汝之言。吾所極知。
汝擇而行。嫉彼不為。汝之所欲。汝自可期。胡不為之。而誑
我為。汝唯知恥。諂貌淫辭。寧辱不貴。自適其宜。中心已定。
胡妄而祈。堅汝之心。密汝所持。得之為大。失不汙卑。凡吾
所有。不敢汝施。致命而昇。汝慎勿疑。嗚呼。天之所命。不可
中革。泣拜欣受。初悲後懌。抱拙終身。以死誰惕。
罵尸蟲文(并序)
有道士言。人皆有尸蟲三。處腹中。伺人隱微失誤。輒籍記。
日庚申。幸其人之昏睡。出讒於帝以求饗。以是人多謫過。
疾癘夭死。柳子特不信。曰。吾聞聰明正直者為神。帝。神之
尤者。其為聰明正直宜大也。安有下比陰穢小蟲。縱其狙
詭。延其變詐。以害於物。而又悅之以饗。其為不宜也殊甚。
吾意斯蟲若果為是。則帝必將怒而戮之。投于下土。以殄
其類。俾夫人咸得安其性命。而苛慝不作。然後為帝也。余
既處卑。不得質之于帝。而嫉斯蟲之說。為文而罵之。來尸
蟲。汝曷不自形其形。陰幽詭仄。而寓乎人。以賊厥靈。膏肓
是處兮。不擇穢卑。潛覷默聽兮。導人為非。冥持札牘兮。搖
動禍機。卑陬拳縮兮。宅體險微。以曲為形。以邪為質。以仁
為兇。以僭為吉。以淫諛諂誣為族類。以中正和平為罪疾。
以通行直遂為顛蹶。以逆施反鬭為安佚。譖下謾上。恒其
心術。妬人之能。幸人之失。利昏伺睡。旁睨竊出。走讒於帝。
遽入自屈。羃然無聲。其意乃畢。求味已口。胡人之恤。彼脩
虫[:#AS-FBED:●]有恙心。短蟯穴胃。外搜疥癘。下索瘻痔。侵人肌膚。為
已得味。世皆禍之。則惟汝類。良醫刮殺。聚毒攻餌。旋死無
餘。乃行正氣。汝雖巧能。未必為利。帝之聰明。宜好正直。寧
懸嘉饗。答汝讒慝。叱付九關。貽虎豹食。下民舞蹈。荷帝之
力。是則宜然。何利之得。速收汝之生。速滅汝之精。蓐收震
怒。將敕雷霆。擊汝酆都。糜爛縱橫。俟帝之命。乃施於刑。㣥
邪殄夷。大道顯明。害氣永革。厚人之生。豈不聖且神歟。祝
曰。尸蟲逐。禍無所伏。下民百祿。惟帝之功。以受景福。尸蟲
誅。禍無所廬。下民其蘇。惟帝之德。萬福來符。臣拜稽首。敢
告於元都。
斬曲几文
后皇植物。所貴乎直。聖主取焉。以建家國。亘為棟楹。齊為
閫閾。外隅平端。中室謹飭。度焉以几。維量之則。君子憑之。
以輔其德。末代淫巧。不師古式。斷茲楺木。以限肘腋。欹形
詭狀。曲程詐力。制類奇邪。用絕繩墨。勾身陋狹。危足僻側。
支不得舒。脅不遑息。余胡斯蓄。以亂人極。追咎厥始。惟物
之殘。稟氣失中。遭生不完。託地墝垤。反時燠寒。鬱悶結澀。
癃蹇艱難。不可以遂。遂虧其端。離奇詰屈。縮恧巑岏。含蝎
孕蠧。外邪中乾。或因先容。以售其蟠。病夫甘焉。制器以安。
彼風毒敗形。陰沴遷魄。禍氣侵骨。淫神化脈。體仄筋倦。榮
乖衞逆。乃喜茲物。以為已適。器之不祥。莫是為敵。烏可昵
近。以招禍癖。且人道甚惡。惟曲為先。在心為賊。在口為愆。
在肩為僂。在膝為攣。戚施踦跂。匍匐拘拳。古皆斥遠。莫致
於前。問誰其類。惡木盜泉。朝歌迴車。簡牘載焉。昭王市骨。
樂毅歸燕。今我斬此。以希古賢。諂諛宜惕。正直宜宣。道焉
是達。法焉是專。咨爾君子。曷不乾乾。既和且平。獲祐於天。
去惡在微。慎保其傳。
宥蝮蛇文(并序)
家有僮。善執蛇。晨持一蛇來謁曰。是為蝮蛇。犯於人。死不
治。又善伺人。聞人咳喘步驟。輒不勝其毒。捷取巧噬肆其
害。然或慊不得於人。則愈怒。反齧草木。草木立死。後人來
觸死莖。猶墮指攣腕腫足為廢病。必殺之。是不可畱。余曰。
汝惡得之。曰。得之榛中。曰。榛中若是者可既乎。曰。不可。其
類甚博。余謂僮曰。彼居榛中。汝居宮內。彼不汝即。而汝即
彼。犯而鬭死。以執而謁者。汝實健且險。以輕近是物。然而
殺之。汝益暴矣。彼耕穫者。求薪蘇者。皆土其鄉。知防而入
焉。執耒操鞭。持芟朴以遠其害。汝今非有求於榛者也。密
汝居。易汝庭。不凌奧。不步闇。是惡能得而害汝。且彼非樂
為此態也。造物者賦之形。陰與陽命之氣。形甚怪僻。氣甚
禍賊。雖欲不為是。不可得也。是獨可悲憐者。又孰能罪而
加怒焉。汝勿殺也。余悲其不得已而所為若是。叩其脊。諭
而宥之。其辭曰。
吾悲乎天形汝軀。絕翼去足。無以自扶。曲膂屈脅。惟行之
紆。目兼蜂蠆。色混泥塗。其頸蹙恧。其腹次且。褰鼻鈎牙。穴
出榛居。蓄怒而蟠。銜毒而趨。志蘄害物。陰妬潛狙。汝之稟
受若是。雖欲為鼃為螾。焉可得已。凡汝之為惡。非樂乎此。
緣形役性。不可自止。草搖風動。百毒齊起。首拳脊努。呥舌
搖尾。不逞其兇。若病乎已。世皆寒心。我獨悲爾。吾將薙吾
庭。葺吾楹。窖(一作窒)吾垣。嚴吾扃。俾奧草不植。而穴隟不萌。
與汝異途。不相交爭。雖汝之惡。焉得而行。嘻。造物者胡甚
不仁。而巧成汝質。既稟乎此。能無危物。賊害無辜。惟汝之
實。陰陽為戾。假汝忿疾。余胡汝尤。是戮是抶。宥汝於野。自
求終吉。彼樵豎持芟。農夫執耒。不幸而遇。將除其害。餘力
一揮。應手糜碎。我雖汝活。其惠實大。他人異心。誰釋汝罪。
形既不化。中焉能悔。嗚呼悲乎。汝必死乎。毒而不知。反訟
其內。今雖寬焉。後則誰賚。陰陽爾。造化爾。道烏乎在。可不
悲歟。
憎王孫文(并序)
猨王孫居異山。德異性。不能相容。猨之德靜以恒。類仁讓
孝慈。居相愛。食相先。行有列。飲有序。不幸乖離。則其鳴哀。
有難。則內其柔弱者。不踐稼蔬。木實未熟。相與視之謹。既
熟。嘯呼㣥萃。然後食衎衎焉。山之小草木。必環而行。遂其
植。故猨之居山恒鬱然。王孫之德躁以囂。勃諍號呶。唶唶
彊彊。雖㣥不相善也。食相噬齧。行無列。飲無序。乖離而不
思。有難。推其柔弱者以免。好踐稼蔬。所過狼籍披攘。木實
未熟。輒齕齩投注。竊取人食。皆知自實其嗛。山之小草木。
必凌挫折挽。使之瘁然後已。故王孫之居山恒蒿然。以是
猨㣥眾則逐王孫。王孫㣥眾亦齚猨。猨棄去。終不與抗。然
則物之甚可憎。莫王孫若也。余棄山間久。見其趣如是。作
憎王孫云。
湘水之浟浟兮。其上㣥山。胡茲鬱而彼瘁兮。善惡異居其
間。惡者王孫兮善者猨。環行遂植兮止暴殘。王孫兮甚可
憎。噫山之靈兮。胡不賊旃。跳踉叫囂兮。衝目宣斷。外以敗
物兮。內以爭㣥。排鬭善類兮。譁駭披紛。盜取民食兮。私己
不分。充嗛果腹兮。驕傲驩欣。嘉華美木兮碩而繁。㣥披競
齧兮枯株根。毀成敗實兮更怒喧。居民厭苦兮號穹旻。王
孫兮甚可憎。噫山之靈兮。胡獨不聞。猨之仁兮。受逐不校。
退優游兮。惟德是傚。廉來同兮聖囚。禹稷合兮兇誅。㣥小
遂兮君子違。大人聚兮孽無餘。善與惡不同鄉兮。否泰既
兆其盈虛。伊細大之固然兮。乃禍福之攸趨。王孫兮甚可
憎。噫山之靈兮。胡逸而居。
逐畢方文(并序)
永州元和七年夏。多火災。日夜數十發。少尚五六發。過三
月乃止。八年夏。又如之。人咸無安處。老弱燔死。晨不爨。暝
不燭。皆列坐屋上。左右視。罷不得休。蓋類物為之者。訛言
相驚。云有怪鳥。莫實其狀。山海經云。章義之山。有鳥如鶴。
一足。赤文白喙。其名曰畢方。見則其邑有[:#AS-83AD:⿰言為]火。若今火者。
其可謂[:#AS-83AD:⿰言為]歟。而人有以鳥傳者。其畢方歟。遂邑中狀而圖
之。禳而磔之。為之文而逐之。
后皇庇人兮。敬授㣥材。大施棟宇兮。小蔽草萊。各有攸宅
兮。時闔而開。火炎為用兮。化食生財。胡今茲之怪戾兮。日
十爇而窮災。朝儲清以聯邃兮。夕蕩覆而為灰。焚傷羸老
兮。炭死童孩。叫號隳突兮。戶駭人哀。袒夫狂走兮。[:#AS-8BE1:●]忽往
來。鬱攸孽暴兮。混合恢台。民氣不舒兮。僵踣顛頹。休炊息
燎兮。仄伏煨煤。門甍晦黑兮。啟伺奸回。若墜之天兮。若生
之鬼。令行不訛兮。國恐盍巳。問之禹書。畢方是祟。嗟爾畢
方兮。胡肆其志。皇亶聰明兮。念此下地。災皇所愛兮。僇死
無貳。幽形扇毒兮。陰險詭異。汝今不懲兮。眾愬咸至。皇斯
震怒兮。殄絕汝類。祝融悔禍兮。回祿屏氣。太陰施威兮。元
冥行事。汝雖赤其文。隻其趾。逞工衒巧。莫救汝死。黠知亟
去兮。愚乃止此。高飛兮翺翔。遠伏兮無傷。海之南兮天之
裔。汝優游兮可卒歲。皇不怒兮永汝世。日之良兮今速逝。
急急如律令。
辯伏神文(并序)
余病痞且悸。謁醫視之。曰唯伏神為宜。明日買諸市。烹而
餌之。病加甚。召醫而尤其故。醫求觀其滓。曰吁。盡老芋也。
彼鬻藥者欺子而獲售。子之懵也。而反尤於余。不以過乎。
余戍然慚。愾然憂。推是類也以往。則世之以芋自售而病
乎人者眾矣。又誰辯焉。申以詞云。
伏神之神兮。惟餌之良。愉心舒肝兮。魂平志康。敺開滯結
兮。調護柔剛。和寧悅懌兮。復彼恒常。休嘉訴合兮。邪怪遁
藏。君子食之兮。其樂揚揚。余殆於理兮。榮衞蹇極。伏杯積
塊兮。悸不得息。有醫道余兮。求是以食。往沽之市兮。欣焉
有得。滌濯爨烹兮。專恃爾力。反增余疾兮。昏憒憑塞。余駭
其狀兮。往尤於醫。徵滓以觀兮。既笑而嘻。曰子胡昧愚兮。
茲謂蹲鴟。處身猥大兮。善植圩卑。受氣頑昏兮。陰僻欹危。
累積星紀兮。以老為奇。潛苞水土兮。混雜蝝蚳。不幸充腹
兮。唯痼之宜。野夫忮害兮。假是以欺。刮肌刻貌兮。觀者勿
疑。中虛以脆兮。外澤而夷。誤而為餌兮。命或殆而。今無以
追兮。後慎觀之。嗚呼。物固多偽兮。知者蓋寡。考之不良兮。
求福得禍。書而為詞兮。願寤來者。
愬螭文(并序)
零陵城西有螭。室於江。法曹史唐登浴其涯。螭牽以入。一
夕浮水上。吾聞凡山川必有神司之。抑有是耶。於是作愬
螭。投之江曰。
天明地幽。孰主之兮。壽善夭殤。終何為兮。堆山釃江。司者
誰兮。突然為人。使有知兮。畏危慮害。趨走祗兮。父母孔愛。
妻子嘻兮。出入公門。不獲非兮。浟浟湘流。清且微兮。陰幽
洞石。蓄怪螭兮。胡濯茲熱。卒無歸兮。親戚叫號。閭里思兮。
魂其安遊。覲湘纍兮。嗟爾怪螭。害江湄兮。游泳重瀾。物莫
威兮。蟉形決目。潛伺窺兮。膏血是利。私自肥兮。歲既大旱。
澤莫施兮。妖猾下民。使顛危兮。充心飽腹。肆敖嬉兮。洋洋
往復。流逶迤兮。惟神高明。胡縱斯兮。蔑棄無辜。逞怪姿兮。
胡不降罰。肅川坻兮。舟者欣欣。遊者熙兮。蒲魚浸用。吉無
疑兮。牲牷玉帛。人是依兮。匪神之愬。將安期兮。神之有亡。
於是推兮。投之北流。心孔悲兮。
哀溺文(并序)
零陵之氓咸善游。一日。水暴甚。有五六氓乘小船絕湘水。
中濟船破。皆游。其一氓盡力而不能尋常。其侶曰。汝善游
最也。今何後為。曰。吾腰千錢。重。是以後。曰。何不去之。不應。
搖其首。有頃益怠。已濟者立岸上呼且號曰。汝愚之甚。蔽
之甚。身且死。何以貨為。又搖其首。遂溺死。吾哀之。且若是。
得不有大貨之溺大氓者乎。於是作哀溺。
吾哀溺者之死貨兮。惟大氓之為憂。泄濤鼓以風湧兮。浩
滉蕩而無舟。不讓祿以辭富兮。又旁窺而詭求。手足亂而
無如兮。負重踰乎崇邱。既浮頤而滅膂兮。不欲釋利而離
尤。呼號者之莫救兮。愈搖首以沈流。髮披鬤以舞瀾兮。魂
倀倀而焉遊。龜黿互進以爭食兮。魚鮪族而為羞。始貪贏
以嗇厚兮。終負禍而懷讎。前既沒而後不知懲兮。更攬取
而無時休。哀茲氓之蔽愚兮。反賊己而從仇。不量多以自
諫兮。姑指幸者而為謀。夫人固靈於鳥魚兮。胡昧罻而蒙
鉤。大者死大兮。小者死小。善游雖最兮。卒以道夭。與害偕
行兮。以死自繞。推今而鑒古兮。鮮克以保其生。衣寶焚紂
兮。專利滅榮。豺狼死而猶餓兮。牛腹尸而不盈。民既貿貿
而無知兮。故與彼咸諡為氓。死者不足哀兮。冀中人之為
余再更。噫。
招海賈文
咨海賈兮。君胡以利易生。而卒離其形。大海盪汨兮。顛倒
日月。龍魚傾側兮。神怪隳突。滄茫無形兮。往來遽卒。陰陽
開闔兮。氛霧滃渤。君不返兮逝怳惚。舟航軒昂兮。下上飄
鼓。騰趠嶢嵲兮。萬里一覩。崒入泓坳兮。視天若畝。奔螭出
忭兮。翔鵬振舞。天吳九首兮。更笑迭怒。垂涎閃舌兮。揮霍
旁午。君不返兮終為虜。黑齒棧齴鱗文肌。三角駢列耳離
披。反齗义牙踔嶔崖。蛇首狶鬣虎豹皮。㣥沒互出讙遨嬉。
臭腥百里霧雨瀰。君不返兮以充饑。弱水蓄縮。其下不極。
投之必沈。負羽無力。鯨鯢疑畏。淫淫嶷嶷。君不返兮卒自
賊。怪石森立涵重淵。高下迾置滔危顛。崩濤搜疏剡戈鋋。
君不返兮砉沈顛。其外大泊泙奫淪。終古迴薄旋天垠。八
方易位更錯陳。君不返兮亂星辰。東極傾海流下屬。泯泯
超忽紛盪沃。殆而一跌兮沸入湯谷。舳艫霏解梢若木。君
不返兮魂焉薄。海若嗇貨號風雷。巨鼇頷首邱山頹。猖狂
震虩翻九垓。君不返兮糜以摧。咨海賈兮。君胡樂出幽險
而疾平夷。恟駭愁苦而以忘其歸。上黨易野恬以舒。蹈蹂
厚土堅無虞。歧路脈布彌九區。出無入有百貨俱。周游傲
睨神自如。撞鐘擊鮮恣歡娛。君不返兮欲誰須。膠鬲得聖
捐鹽魚。范子去相安陶朱。呂氏行賈南面孤。宏羊心計登
謀謨。煮鹽大冶九卿居。祿秩山委收國租。賢智走諾爭下
車。逍遙縱傲世所趨。君不返兮諡為愚。咨海賈兮。賈尚不
可為。而又海是圖。死為險魄兮。生為貪夫。亦獨何樂哉。歸
來兮。寧君軀。
梁邱據贊
齊景有嬖。曰梁邱子。同君不爭。古號媚士。君悲亦悲。君喜
亦喜。曷賢不贊。卒贊於此。媚余所仇。激贊有以。梁邱之媚。
順心狎耳。終不撓厥政。不嫉反已。晏子躬相。梁邱不毀。恣
其為政。政實允理。時睹晏子食。寡肉缺味。愛其不飽。告君
使賜。中心樂焉。國用不墜。後之嬖君。罕或師是。導君以諛。
聞正則忌。讒賢協惡。民蠧國。嗚呼。豈惟賢不逮古。嬖亦莫
類。梁邱可思。又况晏氏。激贊梁邱。心焉孔瘁。
霹靂琴贊(并序)
霹靂琴者。零陵湘水西震餘枯桐之為也。始枯桐生石上。
說者言有蛟龍伏其窾。一夕暴震。為火之焚。至旦乃已。其
餘硿然。倒臥道上。震旁之民。稍柴薪之。超道人聞之。取以
為三琴。琴莫良於桐。桐之良。莫良於生石上。石上之枯。又
加良焉。火之餘。又加良焉。震之於火為異。是琴也。既良且
異。合為二美。天下將不可載焉。微道人。天下之美幾喪。余
作贊辭。識其越之左與右。以著其事。又益以序。而為他傳。
辭曰。
惟湘之涯。惟石之危。龍伏之靈。震焚之奇。既良而異。爰合
其美。超實為之。贊者柳子。
尊勝幢贊(并序)
以佛之為尊而尊是法。嚴之於頂。其為最勝宜也。既尊而
勝矣。其為拔濟尤大。塵飛而災去。影及而福至。睦州於是
誠焉不疑。礱石六觚。其長半尋。乃篆乃刻。立之為福馬孺
人之墓。孺人之生。奉佛道未嘗敢怠。今既沒。睦州又成其
志。擇最勝且尊之道。文之於石。以延其休。則其生佛所得
佛道。宜無疑也。贊曰。
世所尊兮又尊道。勝無上兮以為寶。拔大苦兮升至真。靈
合贊兮神而神。駕元氣兮濟元津。誰為友兮上品人。德無
已兮石無磷。延永世兮奠坤垠。靈受福兮公之勤。
龍馬圖贊(并序)
始吾聞明皇帝在位。靈昌郡得異馬於河西。而莫知其形。
好事者涿人盧遵以其圖來示余。其狀龍鱗虺尾。拳毛環
目肉鬣。馬之靈怪有是耶。居帝閑為馬幾二十年。從封禪
郊藉。鳴和鑾者數十事。遇亂。帝西幸。馬至咸陽西入渭水。
化為龍。泳去。不知所終。且其來也宜於時。其去也存其神。
是全德也。既睹其形。不可以不贊。
靈和粹異。孕至神兮。倮尾童鬣。疏紫鱗兮。巍然特出。瑞聖
人兮。理平和樂。百禮陳兮。鳴鑾在御。大路遵兮。世厖道悖。
還吾真兮。哀鳴延首。慕水濱兮。沛焉潛泳。旋奫淪兮。淵居
海遊。靈無鄰兮。出處孔時。類至仁兮。嗟爾眾類。孰是倫兮。
進昏死亂。阽厥身兮。匪馬之慕。吾誰親兮。贊之斯圖。宜世
珍兮。
伊尹五就桀贊(并序)
伊尹五就桀。或疑曰。湯之仁聞且見矣。桀之不仁聞且見
矣。夫胡去就之亟也。柳子曰。惡。是吾所以見伊尹之大者
也。彼伊尹。聖人也。聖人出於天下。不夏商其心。心乎生民
而已。曰孰能由吾言。由吾言者為堯舜。而吾生人堯舜人
矣。退而思曰。湯誠仁。其功遲。桀誠不仁。朝吾從而暮及於
天下可也。於是就桀。桀果不可得。反而從湯。既而又思曰。
尚可十一乎。使斯人蚤被其澤也。又往就桀。桀不可而又
從湯。以至於百一千一萬一。卒不可。乃相湯伐桀。俾湯為
堯舜。而人為堯舜之人。是吾所以見伊尹之大者也。仁至
於湯矣。四去之。不仁至於桀矣。五就之。大人之欲速其功
如此。不然。湯桀之辨。一恒人盡之矣。又奚以憧憧。聖人之
足觀乎。吾觀聖人之急生人。莫若伊尹。伊尹之大。莫若於
五就桀。作伊尹五就桀贊。
聖有伊尹。思德於民。往歸湯之仁。曰仁則仁矣。非久不親。
退思其速之道。宜夏是因。就焉不可。復反亳殷。猶不忍其
遲。亟往以觀。庶狂作聖。一日勝殘。至千萬冀一。卒無其端。
五往不疲。其心乃安。遂升自陑。黜桀尊湯。遺民以完。大人
無形。與道為偶。道之為大。為人父母。大矣伊尹。惟聖之首。
既得其仁。猶病其久。恒人所疑。我之所大。嗚呼遠哉。志以
為誨。
誡懼箴
人不知懼。惡可有為。知之為美。莫若去之。非曰童昏。昧昧
勿思。禍至後懼。是誠不知。君子之懼。懼乎未始。幾動乎微。
事遷乎理。將言以思。將行以止。中決道符。乃順而起。起而
獲禍。君子不恥。非道之愆。非中之詭。懼而為懼。雖懼焉如。
君子不懼。為懼之初。
憂箴
憂可無乎。無誰以寧。子如不憂。憂日以生。憂不可常。常則
誰懌。子常其憂。乃小人戚。敢問憂方。吾將告子。有聞不行。
有過不徙。宜言不言。不宜而煩。宜退而勇。不宜而恐。中之
誠懇。過又不及。憂之大方。惟是焉急。內不自得。甚泰為憂。
省而不疚。雖死優游。所憂在道。不在乎禍。吉之先見。乃可
無過。告子如斯。守之勿墮。
師友箴(并序)
今之世。為人師者眾笑之。舉世不師。故道益離。為人友者。
不以道而以利。舉世無友。故道益棄。嗚呼。生於是病矣。歌
以為箴。既以儆己。又以誡人。
不師如之何。吾何以成。不友如之何。吾何以增。吾欲從師。
可從者誰。借有可從。舉世笑之。吾欲取友。誰可取者。借有
可取。中道或捨。仲尼不生。牙也久死。二人可作。懼吾不似。(
似一作以)中焉可師。恥焉可友。謹是二物。用惕爾後。道苟在
焉。傭丏為偶。道之反是。公侯以走。內考諸古。外考諸物。師
乎友乎。敬爾不忽。
永字八法頌
側不愧臥。勒常患平。努過直而力敗。趯宜峻而勢生。策仰
收而暗揭。掠左出而鋒輕。啄倉皇而疾罨。磔走[:#AS-FBEE:●]歷走[:#AS-FBEE:●]
昔以開撐。
