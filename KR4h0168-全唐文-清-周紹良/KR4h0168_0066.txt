欽定全唐文卷六十六
穆宗(三)
蠲免京畿懸欠勅
京畿二十有二縣。欠元和十四年京百司職田二十二萬
九十一石束貫等。京畿百姓。聞甚艱貧。頃差搬運軍糧。今
又修營陵寢。雖因緣驅役。皆給價錢。而屢有牽召。頗妨農
畝。豈可更徵懸欠。重使憂愁。其所欠並宜蠲免。其合受納
所欠職田。或見在官班。各請厚俸。或近終考秩。稍可餘資。
宜體朕懷。以寬人力。
停抽俸錢勅
朕聞帝王所重者國體。所切者人情。苟得其體。必臻於大
和。如失其情。是曲於小利。況設官求理。頒祿責功。既有常
數。寧宜就減。近者以每歲經費。量入不充。外官俸料。據數
抽貫。再三思度。終未安穩。念彼外方。或從卑官。一家所給。
三載言歸。在公常甘於潔廉。受祿又苦於減[:#AS-8864:⿺克寸]。待我庶吏。
豈其然乎。雖憂國之誠。固須贍助。而恤人之慮。將起怨咨。
必若水旱為虞。干戈未戢。事非獲巳。人亦何辭。今則幸遇
豐登。又方寧謐。九州之內。永絕妖氛。三邊之上。冀除烽警。
自宜[:#AS-8864:⿺克寸]己以足用。安可剝下以為謀。臨軒載懷。實所增愧。
其度支所準五月二日勅。應給用錢每貫抽五十文。都計
一百五十萬貫文。並宜停抽。
責降宗正少卿李子鴻等勅
宗廟之禮。嚴肅居先。薦告之詞。精審為切。方將昇祔。安可
九室皆同。既巳祧遷。豈宜四昭咸在。宗正少卿李子鴻。實
司祠事。誤進祝文。罪有根源。理難降減。宜停見任。博士既
失於詳定。御史又曠其監臨。若不薄懲。恐乖至敬。王彥威
宜罰兩月俸料。削一階。崔鄲宜罰一季俸料。削兩階。其後
禮合變文。事宜中節者。太常博士不得更稱舊制。致有差
殊。
定錢陌勅
泉貨之義。所貴通流。如聞比來用錢。所在除陌不一。與其
禁人之必犯。未若從俗之所宜。交易往來。務令可守。其內
外公私給用錢。從今以後。宜每貫一例。除墊八十。以九百
二十文成貫。不得更有加除及陌內欠少。
命諸道留使錢減貫勅
諸道州府。每所徵納兩稅。除送上都外。留州留使錢。緣草
賊未殄。費用滋廣。兩稅之外。難議加徵。然其饋運之閒。又
須得濟。諸道留使錢。宜令長吏於諸色給用中。每貫量減
二百文。以資軍用。事平之後。即任仍舊。
減康買德罪勅
買德尚在童年。能知子道。雖殺人當死。而為父可哀。若從
沈命之科。恐失原情之意。可減死罪一等。
甚雨日放朝參勅
秋夏之閒。嘗多水潦。如緣暮夜暴雨。道路不通車馬。宜便
放其日朝參。委御史臺勾當。仍每日聞奏。如雨不至甚。不
在此例。
襃卹田穎勅
贈工部尚書田穎。夙彰忠勇。累效勳勤。方議獎能。遽聞棄
代。永言嗟悼。須有優矜。宜賜絹布一百五十匹端。度支遂
支給。仍令所在州縣。傳遞送至許州。委李光顏官給葬事。
其男克素。待過卒哭。亦委本道量與軍中職事。收管驅使。
流龐驥溪州勅
長吏犯贓。其數不少。縱寬刑典。難免鞭笞。但以近逢鴻恩
減等。雖節文不在免放。情理亦要哀矜。龐驥量除名。流溪
州。其贓付所司準法。
流唐慶崖州勅
唐慶入己贓盈五千貫。據罪定刑。實難全宥。但以惟新之
日。政務從寬。要示含容。俾從流竄。宜除名。長流崖州。
命皇太子檢校軍國勅
勅。朕獲嗣祖宗。祗荷重器。常恐失墜。若陷泉谷。而萬務所
繫。憂勤是切。宿疹在體。不遑自安。陽氣歊蒸。沈恙復作。不
能日臨庶政。親領萬幾。皇太子湛。睿哲溫文。孝敬明敏。其
軍國政事。宜權令檢校。百辟卿士。中外臣寮。宜竭乃心。輔
我元子。同底於道。以寧邦家。宣布朕意。庶使知悉。
答宰臣請上尊號表批
朕以菲德。初承大寶。嚴恭夙夜。修己臨人。燭理未明。舉政
多闕。雖克展郊禋之禮。或未稱瑞應之符。而俗尚彫訛。人
未康乂。所患德之未立。不患名之不尊。至於北狄求和。西
戎即敘。南越投戈而率化。東夷繼踵而來王。不七旬之
期。自銷積紀之弊。此皆祖宗垂祐。公卿叶贊之力也。朕何
有焉。遽議虛名。深愧未稱。卿等志思將順。誠切忠君。宜體
至懷。勿徇虛美。
景陵禮成優勞德音
勅。朕聞孝莫大於慎終。仁必先於卹下。慎終則勿之有悔。
䘏下固可使忘勞。自陵寢戒期。郊甸充奉。屬春耕肇起。宿
麥繼登。百役所集。羣司所備。上懼一物之遺缺。既懷罔極
之誠。下恐兆人之疲瘵。又思不擾之德。方將號從靈駕。親
至山園。情為事奪。竟不獲遂。賴一二元輔。洎內外庶官。嚴
敬協心。克修典禮。永言嘉歎。感咽增懷。義有必酬。式舉勞
以申命。惠無不浹。仍蠲賦以加恩。山陵使兼陵所攝太尉
行事宜與一子六品正員官。山陵禮儀使與一子八品正
員官。山陵副使柳公綽按行山陵副使李䎖並賜爵一級。
各與一子出身。橋道置頓使賜爵一級。仍與一子官。內山
陵使賜絹一百匹。特加一階。山陵修築使賜絹七十匹。特
加一階。監修橋道使賜絹七十匹。內按行山陵地使賜絹
五十匹。內山陵副使及修築副使各加一階。鹵簿儀仗使
並賜一級。各與一子出身。橋道置頓使各加兩階。舁梓宮
三品以上賜爵兩級。四品五品賜爵一級。六品以上各一
階。其中有合選人。前資見任各減兩選。神策六軍修築山
陵官健各賜絹兩匹。其檢校軍使及押當所由。四品以上
賜爵一級。仍加一階。五品以下各加兩階。陵所造作押當
使等。三品四品各加兩階。仍賜爵一級。五品以下各加兩
階。其中正員六品以下。合選人前資見任各減三選。白身
各賜勳三轉。諸司諸使應緣山陵修造及專知修造作并
諸色檢校執當官典白身及直司掌上巧兒功匠等。五品
以上各加兩階。六品以下各加一階。合選人前資見任各
減兩選。白身各賜勳兩轉。其給直和雇者。不在此限。吉凶
儀仗諸色行從官等。五品以下各加一階。至三品五品未
合敘者賜爵一級。六品以下各加一階。如其中有合選人。
前資見任各減一選。諸司諸使押管當官置頓舉幕往來
檢校軍將中使等。五品以上六品以下並加兩階。白身各
賜勳兩轉。合選人前資見任各減兩選。太極宮宿衞官及
中使大內皇城留守及押當官等。五品以上各加兩階。六
品以下各加一階。白身各賜勳兩轉。撰諡冊哀冊諡議書
冊文及讀諡冊哀冊書寶讀寶官等。五品以上賜爵一級。
六品以下各加一階。合選人前資見任各減一選。鐫造寶
冊裝冊及檢校官。五品以上各加一階。六品以下各賜勳
兩轉。合選人前資見任各減一選。題木主官加一階。舁寶
冊官五品以上各加兩階。六品以下各加一階。其中合選
人前資見任各減一選。押鹵簿儀仗挽郎等。見任者各加
兩階。合選人前資見任各減兩選。山陵禮儀橋道置頓判
官。五品以上各賜爵一級。仍加一階。六品以下各加兩階。
其山陵使司官與軍將加一階合選。其知東渭橋官。非時
放選。仍優與處分。知道官前資見任各減三選。知頓官前
資見任各減兩選。按行陵地儀仗鹵簿判官及諸副使判
官并諸司諸使監當雜職掌官吏等。五品以上各加兩階。
六品以下各加一階。合選人前資見任各減兩選。白身各
賜勳兩轉。其挽郎放出身後。七選許集。挽士代哭挽歌等
各減三年勞。合選者各減兩選。無勞可減者各賜勳兩轉。
京兆府及諸州僱斲元宮石匠及宮寢作頭巧兒。雖給庸
直。就中辛苦。各賜勳一轉。諸色行事官及齋郎禮生并陰
陽官。三品以上各賜爵一級。四品以下各加一階。合選人
前資見任各減一選。白身各減二年勞。考滿人并放出身。
其數處職掌。任取穩便。從一項處分。應緣二仗三衞彍騎
及諸色人匠并緣山陵應役人夫車牛等。各委本府長官
本軍本使本司量事優賞。諸道應副山陵參佐軍將等各
加一階。諸色職役官吏應或減還可減者。宜令所司非時
與處分。如有諸色流外充者。各於本色中量減二年勞。考
可減者選日優與處分。京兆府今年夏青苗錢。應合徵共
八萬三千五百六十貫文。並宜放免。仍委令狐楚便以山
陵用不盡綾絹。依實支付京兆府。充代百姓納青苗錢。其
近迫鄉村坊市屋宇什物田苗等。有被損毀。并近陵百姓。
偏有使役。理宜節級優賞。並委京兆府審細勘覆聞奏。應
隨靈駕挽郎挽士諸色人夫等。泥雨中不免損傷。委京兆
府審細訪姓名聞奏。量加優恤。其山陵禮儀鹵簿儀仗使
并諸軍諸使諸司將官吏。如執當務重。功效尤異。委本軍
本司本使具名聞奏。中書門下商量。奏聽進止。宣示中外。
咸使聞知。
登極德音
著大明者日也。出乎震而見乎離。則八紘開朗。萬象昭煥。
孚大號者風也。發厚地而鼓羣動。則氛蒙盪滌。鬱伏舒散。
王者如日之照臨。故聖躬作而庶類覩。如風之號令。故德
音降而兆人從。朕以寡薄。方茲嗣服。荷天地之眷佑。承祖
宗之祚運。夙夜祗厲。懼不克周。永惟風教之流弊。甿俗之
疾苦。思布濟時之政。宜宏利物之澤。庶有以導迎和氣。感
致懽心。宜申在宥之恩。用啟自新之路。可大赦天下。自元
和十五年二月五日昧爽巳前。大辟罪巳下。罪無輕重。咸
赦除之。唯官典犯贓。及故殺人者。不在免限。左降官量移
近處。巳經量移者更與量移。如復資者。即任依常調選。責
授降資正員官者。亦與進改。亡官失爵不齒者。量加收敘。
流人及僧尼道士移隷者。節級放還。及移近處。諸色得罪
人中。如先有勅云縱逢恩赦不在放還之限者。亦並與量
移。若曾任五品巳上官者。奏待進止。左降官及流人先有
官者。如巳亡歿。各還本官。自今日巳前。曾有痕累禁錮等。
一切並與洗滌。永惟罔極。弓劒不留。奉號終天。用深哀感。
應緣山陵制度及喪儀禮物。宜委中書門下及諸司長官
等博詢故實。務遵禮度。必誠必信。副朕哀懷。所緣山陵造
作及橋道置頓所須。並以內庫錢充。不得輒令科配百姓。
度支諸州府監院從貞元八年巳後至元和十年巳前。共
計欠錢一百一萬五千九百餘貫。鹽鐵使諸監院應欠元
和十三年巳前錢物。除準前制䟽理外。共欠一百八萬八
千六百餘貫石等。戶部諸州府從建中三年巳後至元和
十三年巳前。應欠在州貧窮并遭水旱逃亡百姓腹內兼
連接淮西河南賊界并燒劫散失及賑貸百姓錢物五十
萬九百餘貫石等。京兆府從元和五年巳後至十三年巳
前。應欠諸色錢物共四十一萬九千六百餘貫石束等。州
府監院百姓欠負。但不在官典所由腹內者。一切放免。諸
州府除京兆河南府外。應有官莊宅鋪店碾磑菜園鹽畦
車坊等。宜割屬所管官府。諸道除邊軍營田處。其軍糧既
取其正稅米分給。其所管營田。自為軍中資用。不合取百
姓營田。并以瘠薄地迴授百姓濃肥地。其軍中如要營田。
任取食糧健兒。不得輒妄招召。天下百姓等。自屬艱難。棄
其鄉井。戶部版籍。虛繫姓名。建中元年以來。改革舊制。悉
歸兩稅。法久則弊。奸濫益生。自今巳後。宜準例三年一定
兩稅。非論土著客戶。但據資產差率。其擇刺史縣令。宜委
門下中書省御史臺官。有所諳知。即具聞薦。如贓汙賤人。
當坐舉主。榷稅之法。雖合同遵。瘡痍之餘。姑欲寬假。其河
北稅鹽。宜委度支與榷鹽使審細商量。具條䟽聞奏。內外
百官食料錢。一倍至五倍巳上。節級放免。仍每經十年。即
內外百官各賜錢一萬貫充本。各據司額大小公事閒劇
及當司貧富作等第給付。應屬諸軍諸使諸司人等。在村
鄉及坊市店鋪經紀者。宜與百姓一例差科。不得妄有影
占。如有違越。所司具所屬司并人名奏聞。如聞度支鹽鐵
監院等所在影占。富商高戶。庇入院司。不伏州縣差科。疲
人偏苦。事轉不濟。如有此色。仰當日勒歸。諸道州縣。除正
勅率稅外。不得妄託進奉。擅有諸色搉率。天下州府。除兩
稅合送上都錢物及所司常貢外。輒不得別進錢物。并方
鎮得替後至城。亦不得輒有進獻。掖庭籍沒罪人妻子等。
宜並放歸親族。其諸軍先擒獲吐蕃生口配在諸處者。並
放歸本國。願住者亦聽。內外文武見任及致仕官。三品以
上賜爵一級。四品以下加一階。諸道軍將士等。普恩之外。
賜階爵有差。二王三恪文宣王及公主縣主嗣王。節級賜
與一子官及出身。宗子有才行者。悉以名聞奏。仍委中書
門下量才敘用。皇五等巳上親。皇太后二等巳上親。並賜
階爵。武德巳來配饗及第一等功臣。并張巡許遠南霽雲
顏杲卿真卿等。尚父子儀贈太師晟贈太尉秀實子孫中
與一子官有差。其中有才行堪任臺省者。量才敘用。中書
門下並諸道節度使諸州府長官東都留守及京常參官
諸軍使等。父母祖父母並節級與追贈。父母存者與官封。
巳經追贈者更與改贈。興元奉天功臣及蔡鄆立功將士。
普恩之外。更賜勳爵。亡歿者與追贈。中書門下及節度等
使東都留守度支鹽鐵使京兆尹諸州刺史等賜一子官
有差。在城諸軍將士。節級賞賜。仍加階爵。京西京北及振
武天德八道節度都防禦使。下及神策一十二鎮將士等。
共一十八萬六千七百餘人。都賜物一百八萬一千八百
餘匹。東宮官及侍讀。普恩之外。賜爵加階。仍普與進改。自
國哀及行事職事官。普恩之外。賜階爵及勳。其受顧命撰
制誥及冊文并寫制誥官等。特加一階。賜爵一級。並賜上
柱國。優與進改。書冊官特加一階。尊親之禮。既展於徽章。
廣愛之恩。宜申其慶賜。皇太后諸親。委中書門下量等第
節級優賞。文武常參官及外官職事五品巳上。有母者並
加邑號。如巳至郡太夫人者。許回授周親。應緣皇太后冊
禮職事官。並節級賜物。天下百姓。有父母祖父母高年者
賜粟帛。城內蕃客等並節級賜物。今年正月二十八日至
閏正月三日。宮苑諸門守捉西內立仗將士等量加改轉。
應內侍省及內坊宮正等。並加賜勳爵。常參官及諸州刺
史少尹赤令。有先得替。及因病假滿百日解官。并終制未
授官者。及致仕官。並與進擬。天下諸道州。不得擅有閉糴
禁錢。務令通濟。內外文武官及諸色人等。任上封事。極言
時政得失。才有可觀。別當甄獎。應流外色役人等。賜勳有
差。
南郊改元德音
門下。朕聞自昔盛王之所以合天地。諧神人。莫過乎誠敬。
致其誠。展其敬。莫重於祭。祭之大者。莫大於郊廟。故必躬
行而心奉之。然後百靈助慶。萬國蒙福。此帝王之孝也。我
國家祖功宗德。立極配天。日月所照。雨露咸被。孝思善繼。
聖敬允外。郊丘歲奉於嚴禋。宗廟時修其明薦。朕以沖昧。
自獲纉承。仰荷睠命。懼不克享。幸天多祐。俾歲大穰。河朔
底寧。邊封靖謐。及此元日。至於上辛。式遵典禮。有事郊廟。
當祗見之夕。感慕增懷。洎大報之辰。誠敬彌勵。因體元而
改號。用敷化以覃恩。可大赦天下。改元和十六年為長慶
元年。自正月三日昧爽巳前。大辟罪巳下。罪無輕重。巳發
覺未發覺。巳結正未結正。繫囚見徒。咸赦除之。唯故殺人
在十惡內者。及官典犯贓。不在免限。左降官量移近處。巳
經量移者更與量移。如復資者。即任便赴選集。丁憂去任。
服闋日亦與量移。如有親故在者。都任於所司陳狀。便與
處分。不必更待本州府申請。如準前制巳合量移。有司未
注擬者。並任累敘。并別勅因責授刺史巳下降資正員官。
亦與進改。亡官失爵放歸不齒者。量加收敘。流人未到所
在及巳到者。與量移近處。巳量移者并放還。僧尼道士移
隷者。亦與量移近處。并得罪人巳亡歿。家口未放歸者。一
切放歸。如有情願住者亦任。左降官及流人先有官者。如
巳亡歿。各還本所。自今日巳前。所有痕累禁錮。及反逆緣
坐等。一切並與洗滌。其左降官及流人。如所坐之罪本因
犯贓。到任及所配處未經二年者。不在量移。其天德軍流
人。滿十年即放迴其糧賜。委防禦使便別召人充補營田
驅使。朕自君臨萬㝢。常思子惠羣生。每念困窮。猶勞杼軸。
宜加恩於寰海。用蠲賦於齊甿。天下百姓。今年夏稅。每貫
放一百五十文。底貢之宜。本於任土。阜財之道。亦在便人。
天下州縣。應徵科兩稅榷酒錢內。舊額須納見錢數者。並
任百姓隨所有匹段及斛㪷。依當處時價送納。不得邀索
見錢。度支鹽鐵戶部應納茶稅。及諸色見錢兼糴鹽價中。
舊額須納見錢數者。亦與納時估匹段及斛㪷。其輕貸即
充上供雜物。當處支用。如情願納見錢者。亦任穩便。永為
常式。京城坊市。聚貨之地。若物無集處。即弊生其中。宜委
度支鹽鐵使。於上都任商人納榷糴諸道監。令在城匹段
各有所入。即免物價錢。於外州仍委所司具條流聞奏。其
公私便換錢物。先巳禁斷。宜委京兆府及御史臺切加覺
察。理財正辭。弊必除於既往。蠲逋巳責。禁方絕於將來。應
度支鹽鐵戶部三司所管諸官吏所由人戶等。欠負元和
十三年巳前諸色錢物斛㪷等。各委本司盡理勘實。如是
貿易估招。入已隱欺。即準條處分。如緣收貯年深。盤覆欠
折。水火沈。保累剝徵。并緣用兵之時。所在貯備雜物。準
擬軍需。及賊平之後。不堪上供。勒令迴變。因有損折。如此
之類。除檢責家產及攤徵原保外。如實無可納。空掛簿書。
連年囚禁者。宜令各具色目聞奏。並與䟽理。其諸軍諸使
應有欠負。亦準此處分。天下兩稅外。不得別有差率。刺史
若違越。委觀察使舉奏。觀察使或有事乖格勅。刺史不得
接受。巳有前勅。宜重申明。仍委御史臺嚴加訪察。不得妄
稱供應及軍府褊迫。捍禦疆陲。必先財力。使其節用。方可
實軍。訪聞邊上諸鎮。比緣使臣所到。或私申饋。潛耗資儲。
假此為辭。因而積弊。將令完緝。功在立程。應京西京北邊
上諸軍州鎮。自今巳後。如有中使及郎官御史。奉使到所
管。並不得與人事。比部令勾諸司錢穀。載在格令。其事訛
謬。歲月巳深。宜令中書門下精擇比部郎官。修舉典制。勾
諸司錢穀。仍立時限。具條䟽聞奏。山河之固。險易不常。疆
理之閒。廢興從便。今干戈巳戢。寰宇大同。壤制之宜。所資
垂久。應諸道諸州及諸縣。宜委中書門下審量制置。其州
縣兼委觀察使刺史量閑劇利便可併省者。具事宜聞奏。
河北諸道管內。自艱難以來。久無刑法。各隨所在。徵斂不
時。色目至多。都無藝極。宜委本道觀察使勘實。據桑產及
先各徵配量輕重團定兩稅。務令均濟。其刺史巳下俸料。
仍據州縣戶口徵科多少。并職田祿粟作等第。河南諸州
府例條䟽分析聞奏。如聞河南北州縣凋殘。戶口未復。官
員備設。曹局至閒。或非其才。徒費其祿。其縣州官。各據都
邑大小。量公事多少留置。餘並權停。仍先於久經假攝才
行彰著人內選擇。委觀察使訪察勘實。各具前後歷攝勞
考。約前銜資序。便與正授。如先無官者。以假攝年深。課績
尤異。各具事績聞奏。委中書門下類例。如資序或未相當。
且令權知。兩考有政能。即與正授。其見在正官。多是流
外。不任公事。切宜揀擇。堪留者全給課料。使其盡心。合減
省者並勒停罷。仍據巳得資常選之內。與減兩選。未得資
者。任以前銜便放選集。仍名銜申牒有司。自今巳後。委吏
部切加揀擇。量才比擬。所冀惠政。及於疲人。應諸道管內
百姓。或因水旱兵荒。流離死絕。見在桑產。如無近親承佃。
各委州縣切加檢實。據桑地數。具本戶姓名。申本道觀察
使。於官健中取無莊園有人丁者。量氣力可及。據多少給
付。便於公驗。任充永業。不得令有力職掌人妄為請射。其
官健仍量借貸種糧。分番上下。各任營農。放三年差稅。年
限滿後。據桑地準例團定。合當下番營農者。停給月糧。其
衣物賜及雜賞給並如舊。應天下典人莊田園店。便合祗
承戶稅。本主贖日。不得更引令式。云依私契徵理。以組織
貧人。天下榷酒錢。有巳分配百姓處又別置酒店官酤及
諸色榷率。宜切禁斷。應亡官失爵及放還流人。如有先莊
田不經沒官。被人請射。本主及子孫到。並委州縣却還。務
令安業。州主牧宰。職在親人。其有徭賦不均。流庸未復。刑
罰不中。教化未行。必當分命使臣。大明黜陟。三代致理。皆
重學官。兩漢用人。蓋先經術。天下諸色人中。有能精通一
經堪為師法者。委國子祭酒訪擇。具以名聞。將加試用。稱
成康之盛。則舉措刑。讃文景之德。亦言斷獄。況自文祖太
宗皇帝親錄囚徒。躬省冤滯。法官所選。豈易其人。其大理
寺官屬。比來吏部所授。多非其才。宜令精選有志行詞學。
兼詳明法律注擬。其有課績特殊。堪任朝獎者。臺省官有
闕。宜先選擇。剖符共理。按部分憂。繫於生人。所任最切。近
日刺史。或一歲再遷。或累年尚滯。勞者不勸。否者不懲。自
今郡守。勤奉詔條。清廉可紀者。四考與轉。其有殊績。及久
歷外郡者。或就加章綬。或擢列朝行。庶使內外有倫。遠邇
無異。其刺史有闕。委中書門下選擇。當時進擬。不得稽遲。
其江淮諸道。縣戶一萬巳上。稅錢五萬貫巳上。皆謂之大
縣。所擇縣令。宜準元和二年赦節文處分。其去年二月五
日赦書中所薦縣令。兼取散試官及白身并見任官者。不
學而製。其弊固甚。未操而割。所傷則多。豈有白身及散試
官。未經試吏。堪任縣令。永言及此。殊匪朕懷。又見任官更
求舉薦。亦長僥競。不可施行。其散試官及白身並見任官。
令吏部並停注擬。自今巳後。所舉縣令。更不得舉薦此色。
將致乎理。必在官循其方。將盡其才。必在吏久於政。先朝
深知積弊。首舉具員。近日因循。更不遵守。遂令躁競者不
安其位。惟望速遷。自今巳後。宜委中書門下。所有除授。並
依元和二年具員勅處分。其諸道年終。亦宜準承前勒停。
如刺史於留州數內。妄有減削。非法破用者。委觀察使風
聞按舉。必當重加科貶。以誡列職。如刺史不承制勅。不得
稱有分事。請赴本使。其錄事參軍。亦不得擅離本州。將欲
化人。必先興學。苟昇名於俊造。宜甄異於鄉閭。各委刺史
縣令。招延儒學。明加訓誘。名登科第。即免征徭。天下所置
常平義倉。準元和元年正月赦書節文處置。未便者委刺
史各具事由。條件聞奏。有司更與商量處分。郵傳所置。令
式有文。近年以來。多有逾越。遂使馬畜損耗。供億勞煩。宜
準元和二年赦節文處分。天下諸州府縣官吏。應行鞭捶。
本罪不至死者。或假以責情。致令殞斃。宜委御史臺及出
使郎中御史等。切加察訪聞奏。天下諸道。或閉糴禁錢。自
為條約。自今巳後。切宜禁斷。仍委鹽鐵巡院勾當。其內外
文武及致仕官。三品巳上賜爵一級。四品巳下各加一階。
陪位白身人賜勳兩轉。故尚父汾陽王贈太師晟贈太尉
秀實各與一子八品官。顏真卿杲卿張巡許遠南霽雲各
與一子出身。武德以來功臣子孫量加獎用。中書門下及
節度帶平章事者各與一子八品正員官。祖父母及父母
並與官封。父歿母存者與邑號。巳贈巳封者更與追贈及
邑號。禮儀使大禮使度支鹽鐵使京兆尹各與一子出身。
文武常參官并致仕官。及諸道節度觀察經略等使。及神
策等諸軍使。父見存者量與致仕官。母存者與邑號。父母
亡歿。與贈官及邑號。東都留守及諸道節度觀察經略等
使神策金吾六軍將軍威遠鎮國軍等使各與一子出身。
陝州奉天興元功臣更賜勳爵有差。身歿未經追贈者。並
與追贈。應緣大禮移仗宿衞御樓立仗將士。普恩之外。賜
勳爵有差。仍準舊例賜錢物二十萬四千九百六十端匹
貫。大禮職掌行事官吏及留守等吏賜勳及加階。升壇殿
行事官更特加一階。應在城內蕃客等賜物有差。常參官
及刺史有停替。及病假解官。及終制未授官者。委中書門
下量才進擬。其有情願授致仕官者亦聽。天下諸色人中。
有賢良方正能忠言極諫。博通墳典達於教化。軍謀宏遠
堪任將帥。政術詳明可以理人者。委有司各舉所知。限今
年十月到上都。天下百姓高年者。賜米及綿絹有差。其元
和十五年二月五日赦節文中有未處置者。有司速舉施
行。庶令大信。洽於天下。百司之職。布在舊章。特舉正經。必
歸理本。宜令尚書省。應掌閑幕士御士醫工獸醫門僕藥
僮御書手楷書手典書流外署等各賜勳兩轉。通氣炳靈。
是資嶽瀆。禦災捍患。爰想聖賢。將達明誠。式崇祀典。其五
嶽四瀆。宜委本州府長吏備禮致祭。當極豐潔。以副如在
之誠。名山大川及自古聖帝明王忠臣烈士。各令所在以
禮致祭。亡命山澤。挾藏軍器。百日不首。復罪如初。赦書有
所不該者。所司具作條例聞奏。敢以赦前事相告言者。以
其罪罪之。赦書日行五百里。布告天下。咸使聞知。主者施行。
