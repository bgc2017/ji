欽定全唐文卷八百七十七
殷崇義
崇義。文圭子。事南唐嗣主。官至學士。歷樞密使。嗣主遷南
都。輔太子畱守金陵。進右僕射同平章事。開寶二年罷為
潤州節度使。仍同平章事。及貶制度。以司空知左右內史
事。入宋。避宣祖廟諱。易姓曰湯。
南唐祈仙觀記
高安祈仙觀者。黃真君之舊居也。據西安之兌宮。鎮洪都
之坤位。前瞻緱嶺。行聞子晉之笙。後倚華林。坐挹浮邱之
袂。原滋丹草。率白雉以相從。谷秀蒼筤。競紅鸞而下翥。境
異則龜常見石。物靈則泉或浮金。紺宇相望。轇轕神居之
表。琳房互映。連延陰洞之間。自為小有之東窗。宛是童初
之學府。真君紫邱精粹。玉版飛英。宗派流長。叱石遠懷於
仙祖。元門天合。結褵因慶於法妻。自振翼毘陵。曳裾海岱。
屯期方遘。降身參政事之官。宿命俄通。襃德備尚書之位。
若乃窮神不測。示現無方。乘龍初夜之歸。常游萬里。鳴鳳
中霄之際。密贊諸方。寶節乘空。大使授元圖之命。玉函應
召。上公宣入室之人。悟草鹿以趨火庭。瞻錦帷而佩丹訣。
陰功潛運。已積德於三千。貞品俄升。遂登名於十二。念雁
行之莫接。密契宜畱。相鵠篆以時歸。人心自注。即於舊里。
尋建嚴祠。其或牛埜風高。兔輪秋半。仙登接晝。齋莊虔億
萬之詞。羽蓋浮空。朝會奉姻親之禮。始乎東晉。垂及皇唐。[:#AS-8465:⿰金义
]紀遺洲。將陵遷而不改。毬存墜石。必久地以恒堅。既而
九鼎載移。山岳之驚塵散起。五龍爰作。干戈之積數常存。
法壞浮屠。寧獨金剛下淚。教頹象罔。旋悲玉椀飛天。乃觀
恬寞之鄉。遽變寂寥之境。垝垣接野。或認鹿場。複屋騫甍。
久穿雀角。事必符於有待。時特鬱於重興。國家味三五之
道腴。開東南之帝籙。赤符應運。纘承爰立於漢基。金德更
王。揖讓乃由於吳禪。西母之白環入貢。不假祈禳。元元之
玉像降神。自嚴樽俎。聖上配乾坤而居六合。揭日月以步
三階。屈已臨人。動懷慈寶。雖凝旒南面。傳夏嗣以承祧。而
納麓東郊。舉堯元而作相。每隆大義。追奉故君。緬勝果以
興思。察茲宮於已圯。况像嚴十聖。一方之異氣遐連。觀號
三皇。百里之慶雲何在。因宸心之有屬。流明詔以亟行。鸞
鶴靈遊。共白雲而不返。珠琛遺貺。與烏號而並存。重開大
壯之模。俾就僝工之費。營室仰稽於中候。豫章俯擇於宏
材。削墨公輸。爰恢崇構。範金段氏。即運洪爐。肖人散璧王
之元。繪事發晴霞之色。健栭岪鬱。寫祕殿以翬飛。鏤楶紆
徐。儼迴軒而櫛比。中建巖巖之石。九級星壇。外森落落之
松。千尋雲路。周阿玉樹。合輝霍以長春。重闥金鋪。泛曈曨
而鎮曉。自可包藏靈囿。昭晰華宮。林薦葳蕤。戶內廣肆筵
之所。唱高窈窕。廡間宏按節之儀。固足以十絕靈幅。邀帝
君而戾止。九貞逸駕。延夏禹以時遊。寧惟崇大道之津梁。
實以感㣥生之耳目者也。
韓熙載
熙載字叔言。濰州北海人。後唐同光中擢進士第。奔吳補
校書郎。出為滁和常三州從事。南唐代吳。召為校書郎。嗣
主襲位。累除中書舍人。拜戶部侍郎。後主襲位。改吏部侍
郎。拜兵部尚書。坐托疾不朝。謫授太子右庶子分司南都。
復為兵部尚書。拜中書侍郎。充光政殿學士承旨。開寶二
年卒。年六十九。贈右僕射同平章事。諡文靖。
宣州築新城記
粵自結繩初代。爰申弧矢之威。執玉已旋。遞設金湯之險。
逮至七雄闢土。二霸專征。其或盟約未敷。則崇百雉而以
尊王室。仇讎尚熾。復嚴入襲而用保邦家。由是九服畏威。
諸侯述職。式閭懋德。仍垂裕於後昆。定鼎洪基。固重光於
奕世。及其素靈有國。炎政披圖。未嘗不廣樹藩防。久司方
面。帶河阻險。將制敵以平堅。高壘深溝。遂取威而定霸。邇
後五方分鼎。六代乘龍。咸皆高蹠前規。重席故範。雖復寢
扄靜柝。已無伺隙之虞。然而列郡通都。常有盤石之固。則
知百王遺式。歷代所因。利用建侯。率由斯道者也。我唐中
興三葉。聖歷再周。貞觀不違。飛沉自若。義聲騰於九有。靈
光施于八埏。國步已康。而關防益謹。用張下武。大展雄圖。
載習五兵。克殲勍敵。重營堅壁。以制不庭。乃詔寧國軍節
度使檢校太尉同中書門下平章事都督宣州諸軍事宣
州刺史濟南公築此新城者矣。公擢陰陽之秀氣。含川嶽
之上靈。才為時生。榮不世出。心堅鐵石。氣激風雲。森武庫
之戈矛。壯私門之營壘。負沉舟之勇。竟折銳以摧堅。沉背
水之機。必追奔而逐北。義征不譓。方圖煙閣之形。功濟多
堅。更鏤昆吾之鼎。所以謺縻天爵。頻擁隼旟。政理洽旬。仁
風載路。牙帳荷絕甘之惠。編閭興來暮之謠。況寧國重藩。
宣城粵壤。星分牛斗。地控荊吳。扼天下之咽喉。作關東之
襟帶。雄加侯甸。必須良將之籌謀。勢壓江山。實假崇垣之
壯麗。於是特飛鳳詔。命展金墉。公乃選五稼豐登。三農閒
隙。遂敷心計。因著土功。是以將校呈規。工徒獻藝。士皆樂
往。民以悅來。荷長鍤以成雲。陳豐畚而翳日。因高就遠。以
日繼時。萬堞方成。堅同石堡。四門始畢。儼若玉關。爰自壬
戍歲二月興役。至癸亥年三月畢工。所築新城。自金光門
西北。轉至舊城崇德門東北角。長五里三百三十三步。從
崇德門以南。轉至金光門東。長四里三百三十步。新舊城
共長一十里一百九十三步。新開濠塹。亦從金光門遶新
城。轉透出大溪。長八百九十四丈。深三丈有餘。造成大樓
八所。其諸敵樓橋道等。不可殫書。公前在京口日。浚溝池。
崇壁壘。洎移鎮撫。復繕城隍。凡標準地形。督責功力。委蛇
延袤。必躬必親。日久而休。曾無倦意。牛酒犒士。絲綸賞功。
士卒塗塈。月日相望。公又釀醪醴。豢犧牲。三日一餉軍夫。
五日一享將校。由是萬民負畚。咸悅豫以忘勞。列校褰裳。
稟威嚴而盡力。其動也。山迴地轉。勢若奔雷。其靜也。雨息
風恬。齊如翦紙。數年之役。朞月而成。觀其千雉豐餘。重門
超忽。飛閣神行而聳漢。旋題月照以羅空。層簷翼舒。雕楹
虬躍。高陴矗而山屹。方櫳豁以洞開。排畫桷以星攢。下臨
無地。走長廊而雲布。橫射遙天。而又列一帶之寒山。自為
天塹。環千尋之深洫。宛是湯池。固可藩屏王宮。折衝萬里
者也。懿乎哉城之為役也。暫勞永逸。既不騫而不崩。有備
無虞。信可大而可久。銘工勒石。以播無窮。其詞曰。
於赫有命。洪惟我唐。中興奕葉。三聖垂光。王猷允塞。靈貺
孔章。賢士在位。猛士守方。王公設險。以守其國。重門擊柝。
以待暴客。況此宣城。國之閫閾。不有金湯。何為控扼。烈烈
虎臣。爰茲鎮收。廉問方期。仁風載沐。寅承廟算。允因玉燭。
遂度土功。乃陳畚鍤。經之營之。壘堞疏流。萬尋淵引。千雉
雲浮。石堡玉關。鐵瓮金甌。雄加九服。麗絕方州。飛簷鳳舉。
畫拱龍攄。謺碧鴛兮霧合。亘長雲兮翼舒。何巨防之可比。
視方城其蔑如。勒勳績於貞石。作藩屏於皇居。癸亥歲十
月五日建。
分司南都乞畱表
諸佛慈悲。常容悔過。宣尼聖哲。亦許自新。臣無橫草之功。
可補於國。有滔天之罪。自累其身。羸形雖在。壯節全消。滿
船稚子嬰兒。盡室行啼坐哭。狂風孤燭。病身那得長存。萬
水千山。回首不堪永訣。
上睿帝行止狀
熙載本貫齊州。隱居嵩岳。雖叨科第。且晦姓名。今則慕義
來朝。假身為賈。既及疆境。合貢行藏。愚聞釣巨鼇者。不投
取魚之餌。斷長鯨者。非用割雞之刀。是故有經邦治亂之
才。可以踐股肱輔弼之位。得之則佐時成績。救萬姓之焦
熬。失之則遁世藏名。臥一山之蒼翠。某妄思幼稚。便異諸
童。竹馬蒿弓。固罔親於好弄。杏壇槐里。寧不倦於修身。但
厲志以為文。每棲身而學武。得麟經於泗水。寧怪異圖。授
豹略於邳圯。方酣勇戰。占惟奇骨。夢以生松。敢期墜印之
文。上媿擔簦之路。於是攖龍頷。編虎鬚。繕獻捷之師徒。築
受降之城壘。爭雄筆陣。決勝詞鋒。運陳平之六奇。飛魯連
之一箭。場中勍敵。不攻而自立降旗。天下鴻儒。遙望而盡
摧堅壘。橫行四海。高步出㣥。姓名遽列於煙霄。行止遂離
於塵俗。且口有舌而手有筆。腰有劍而袖有鎚。時方亂離。
迹猶飄泛。徒以術精韜略。氣激雲霓。箕口張而陰電搖。怒
吻發而暑雷動。神驅鬼殿。天蓋地車。鬭霹靂於雲中。未為
蹻捷。喝樗蒲於筵上。不是口豪。蘊機權而自有英雄。仗勁
節而豈甘貧賤。但攘袂叱咤。拔劍長嗟。不偶良時。孰能言
志。既逢昭代。合展壯圖。伏聞大吳肇基。聿修文教。聯顯懿
於中土。走明恩于外方。萬邦咸貞。四海如砥。燮和天地。巖
廊有禹稷皋陶。灑掃煙塵。藩翰有韓彭衞霍。豈獨漢稱三
傑。周舉十人。凝王氣於神都。吐祥光於丹闕。急賢共理。侔
漢氏之懸科。待旦旁求。類周人之設學。而又鄰邦接畛。敵
境連封。一條雞犬相聞。兩岸馬牛相望。彼則待之以力。數
年而頗見傾亡。此則禮之以賢。一坐而更無騷動。由是見
盛衰之勢。審吉凶之機。得不上順天心。次量人事。且向陽
背暗。捨短從長。聖賢所圖。古今一致。然而出青山而裹足。
渡長淮而棄繻。派遙終赴於天池。星遠須環於帝座。是攜
長策。來詣大朝。伏惟司空楚劍倚天。秦松發地。言雄武則
平窺綘灌。語兵機則高掩孫吳。經受素王。書傳元女。莫不
鞭撻宇宙。驅役風雷。勞愁積而髀肉生。憤氣激而臂臠起。
一怒而豺狼竄攝。再呼而神鬼愁驚。搥蠻鼓而簸朱旗。雷
奔電走。掉燕鎚而揮白刃。斗落星飛。命將拉龍。使兵合虎。
可以力平鯨海。可以拳擊鼇山。破堅每自於先登。敵無不
克。策馬常時於後殿。功乃非矜。國家賴如股肱。邊境用為
保陣。勳藏盟府。名鏤景鐘。今則化舉六條。地方千里。示之
以寬猛。化之以溫恭。繕甲兵而耀武威。綏戶口而䘏農事。
漫灑隨車之雨。洗活嘉田。輕搖逐扇之風。吹消沴氣。可謂
仁而有斷。謙而逾光。賢豪向義以歸心。奸宄望風而屏迹。
佇見秉旄仗鉞。列土分茅。修我貢以勤王。控臨四海。率諸
侯而定霸。彈壓八方。遐邇具瞻。威名洽著。況復設庭燎以
待士。開雪宮以禮賢。前席請論其韜鈐。危坐願聞於興廢。
古今英傑。孰可比方。某才越通流。已觀至化。及陳上謁。罔
棄謏才。是敢輒述行藏。鋪盡毫幅。況聞鳥有鳳。魚有龍。草
有芝。泉有醴。斯皆嘉瑞。出應昌期。某處士倫。謬知人理。是
以副明君之獎善。恢聖代之樂賢。昔婁敬布衣。上言於漢
祖。曹劌草澤。陳謀於魯公。失范增而項氏不興。得呂望而
周朝遂霸。使遠人之來格。實至德之克昭。謹具行止如前。
伏請准式。順義六年七月。歸(闕一字)進士韓熙載狀。
真風觀碑(并序)
道生一。一氣剖。是為二儀。二儀分。是為萬象。故天得以覆。
地得以載。日月得以晦明。川岳得以融結。四時迭運。五才
以序。於是乎俶有生人。樹之司牧。當茲時也。天下為公。大
道未隱。故不言而化。無為而治。逮夫裁道以成德。先仁而
後義。禮樂既設。巧偽遂生。聖人猶是著元言。開妙鍵。蓋將
拯其弊而反其源也。道也者。其大矣哉。用之私。則可以駕
景躡虛。拔一身於塵滓。用之公。則可以還淳反素。驅蒼生
於仁壽。噫。天下奉其教。尊其像。宮館相望者。豈徒然哉。我
國家墜業復興。澆風漸革。皇上受天明命。纘帝丕基。思致
時雍。精求化本。故能序百揆。敦九族。五音克諧。㣥望用秩。
人和既感。天瑞亦臻。允所謂孝格乎上元。而政符於大道
矣。以為崇清淨之教。則務在於化人。飾元元之祠。則義存
於尊祖。於是乎名山福地。勝境靈蹤。壞室頹垣。荒壇廢址。
咸期完葺。式表興隆。廬山之陽。有女真觀曰崇善。松門蘚
磴。蘿蔦交陰。層巒浚流。嵐靄相接。怪石古木。峭壁懸崖。怪
狀奇姿。望欲騰擲。千尋落水。飛靜練於林端。萬仞危峯。聳
寒青於天半。晝夜若風雨。盛夏如素秋。高岡密林。豁達蓊
鬱。信洞府之絕境。神仙之勝遊也。而庭廡荒涼。殿堂傾側。
醮壇丹井。但有榛無。古像隳簷。略存香火。是觀有女道士
楊保宗者。浮虛早悟。清淨自持。卻粒鍊形。幽棲巖谷。勤行
之績。達於九重。雲暫出於碧山。鶴少畱於丹禁。乃訴其頹
軒未葺。真侶奚依。欲就良因。實資帝力。上俞其請。賜以金
錢。六宮之中。競施服玩。珠珍綵繡。璀錯輝煌。載之旋歸。計
逾千萬。於是厂[:#AS-FBEE:●]
[:#AS-FE6D:●]徒度費。即舊創新。經之
營之。厥功遄就。爾其為狀也。則坱圠低昂。紛敷粲章。間以
金碧。飾以銀黃。層櫨次第以鱗集。厂宇參差而翼張。鏤盤
虬於密石。圖悍獸於飛梁。下窈窕以宏麗。上嵳峩兮煒煌。
寶鐸玲琅。鏗宮韻商。望之者愕眙。聽之者淒涼。何蓬萊與
方丈。忽山峙而鸞翔。夫其架飛觀以千霄。豁丹扉而瞰野。
迴廊夭矯以岡屬。正殿崔嵬而雲竦。墉垣繚繞。鈎楯連延。
礱翠炎以為壇。範真金而作像。道場嚴肅。繪塑精明。聖祖
靈官。儼然如在。軒甍互映。丹漆相鮮。層殿初成。但有窺窗
之女。還丹儻就。寧無奔月之人。靈草奇花。千名萬品。間以
芳樹。洗其密篠。導以清流。濬為渟沼。扶疎葱蒨。演漾泓澄。
年年有異木含春。疑遊閬苑。夜夜而寒泉浸月。似到瑤池。
若乃環珮珊珊。笙磬寥寥。陟星壇於月夕。會真侶於霜朝。
唱步虛於縹緲。動霞帔之飄颻。朝禮將終。起彤雲於丹井。
靈仙若下。盤皓鶴於煙霄。顯敞幽陰。奇特[:#AS-9061:⿰王褱]美。雖鬼功神
運。亦無以加。足以增氣象於江山。誇壯麗於宮觀也。卓矣
乎。清淨之門既闢。
元元之像又嚴。固將扇以真風。惇其孝治。皇王能事。孰與
為先。乃錫號曰真風。賜女真楊保宗紫衣。旌其幹也。下臣
承詔。作為是詩。美其功也。
道未形時。無有一物。形既有矣。萬象紛出。一動一靜。一出
一沒。運轉無窮。到於今日。中有大道。則之者誰。明明我后。
亦公亦私。百官承式。品物其宜。端拱而坐。融融怡怡。洪惟
我祖。實道之主。闡教利人。與天同溥。吾君奉之。為棟為宇。
欲化頹風。重為邃古。廬山之高兮高莫窮。隱映萬壑。岧嶢
數峰。如削如畫。凌摩碧空。上有懸流之百丈。恒噴雪而號
風。下瞰長江之九派。時吐霧而隱虹。白雲兮翠靄。密竹兮
高松。清猨之與幽鳥。恣吟嘯乎其中。修鍊之徒。或釋或老。
亦有㣥儒。是論是討。簡寂之前。崇善為號。女真居焉。研味
其道。制作之野。同乎草樓。荒涼古迹。寂寞靈游。久而未葺。
抑有其由。良緣所屬。非聖而疇。㣥材既集。哲匠有程。攢櫨
簇栱。結棟飛甍。銀鋪飾戶。玉礎承楹。傅以朱綠。垂之璧瑛。
殿儼尊相。旁羅衆真。如聞大道。似演長生。修廊環布以曼
衍。危樓對峙而崢嶸。矗如山立。赩若霞明。望之則煥爛晶
熒。若經天台兮睹赤城。就之則想像威靈。若登丹邱兮趨
福庭。天子聞之而動色。於是乎錫真風以為名。保大五年
歲次丁未八月壬午朔二十八日巳酉。虞部郎中韓熙載
記。
湯泉院碑
嘗試論之。總兩儀二曜八卦五行。而播為四時。成乎萬化
者。惟陰與陽相盪相摩而已矣。然則剛柔靡殊。奇偶相待。
故火數二而成七。坎為男而本陰。由斯以推。則火得其寒。
水得其熱。亦理之常也。又意其泉脈通乎暘谷。每天輪激
轉。則太陽煎其下。及炎精迅發。又積壤鎮於上。會其迸泄。
泉猶沸然。是以方輿之間。往往而出。此又得之於意表也。
或曰。有湯之處。下積流黃。厥論紛然。未知孰是。烏江縣有
湯泉古院。在縣北七十五里大路之西。江流其東。滁汛於
後。龍洞在其前。連山注其右。藂林隱藹。岡嶺縈迴。金地寶
階。纚連遺址。天佑甲子年。有江都開元寺惠鏡上人者。道
廣行堅。貌淳心古。倦捧帙於講肄。將持榼而遠遊。經此靈
泉。喟然駐錫。且曰。受佛付囑。行佛慈悲。是則祛幻身疾苦
之資。施衆生安穩之所。欲宏利益。捨此何之。乃有鄉人秦
岌秦璩。為檀信之首。上人手剗荊。躬捨[:#AS-8BE7:⿱一⿻九冫]礫。茅簷始葺。
蔽病士之風霜。桂殿徐營。備游人之瞻禮。從甲子距壬戌。
住持凡六十載於茲矣。當其間也。龍爭虎鬭。山昏海沸。控
洪河之阻。詎免侵凌。越青泥之巔。亦聞塗炭。唯長淮之表。
大江之南。萬里封疆。兩朝清謐。人和歲稔。君明臣賢。外戶
不關。到於今日。所以上人安住於此。得行其心焉。凡供養
來往緇流萬有餘衆。造聖賢形像四十餘身。建三門房廊
鐘樓堂殿屋宇大小總六十間。粉壁丹楹。霞明月皎。香厨
豐潔。佛事精嚴。法侶從之。如泉赴壑。又勅賜湯院。逾七十
間。揮鍤運斤。為土為水。既宏且壯。不飾不雕。其東西二湯。
相去百步。源清流潔。味美香和。澡身而漸失瘡痍。飲腹而
都忘熱惱。雖涼泉灑窮子之面。甘露沃餓鬼之心。若論其
利濟無窮。曾何足比。故男女緇素。道路纍纍。呻吟而來。笑
語而去。前後蠲除疾疹。二萬其徒。允所謂心有所便。而施
無求報矣。今上嘉其苦節。錫以華鐘。舂容在懸。洪纖斯應。
聞而悟道。信可度人。上人布褐長齋。自幼及老。護戒無缺。
勤心不渝。鄉閭耆年。敬若諸佛。又雅好賓客。謹於接對。遊
人旅客。憔悴輕肥。其來如歸。待必平等。門人同學。各盡所
長。和汝唱予。其徒有九。慧登師進典常住。慧深營供施。承
規主功德。承矩承儼省真承晦承義應門戶。肘臂相運。不
為胡成。下官左宦歷陽。寓居佛廟。鏡公一日忽然而來。聽
談厥由。諷我刊石。敘事之竟。為辭美之曰。
天地造化。孰云難測。陰陽變通。人或可識。晝夜不定。水火
相激。鼎沸雲蒸。無窮無息。教亦有說。斯為靈湯。探之則熱。
赴且無傷。惡疾能愈。微疴可量。或飲或浴。心寧體康。基構
已平。源流空在。風雨雪霜。人焉攸賴。蓬蒿埋沒。多歷年載。
高僧聿來。崇茲勝㮣。若樓若殿。若房若廊。若廩之贍。若厨
之香。若來若去。若緇若黃。萬有餘衆。曾棲此堂。甄土導泉。
上棟下宇。捷獵高簷。環旋峻堵。四達纍纍。呻吟傴僂。二萬
其徒。沉疴獲愈。鏡也惟仁。心真貌淳。麻衣粒食。苦思勞身。
本願云畢。斯文以陳。永永金石。傳諸後人。
元寂禪師碑
(闕三字)婆以清淨妙心伏迦葉波迦葉而下以心(闕二字)二
十八傳珠聯印度一花五葉。香散支那。降及曹谿。得法者
衆。然則以一念攝於多法。以一塵統於沙界。此念此塵。彼
界彼法。二俱不有。空亦非斷。明是法者。於大悲海。運普濟
舟。開無相門。演不二法。化有情於一旨。獲當果於上乘。是
之
謂大善知識者。元寂禪師其人也。師名隱微。豫章新淦人
也。夫其珠生媚澤。玉蘊良山。畱潤入纏。必歸族姓。故有楊
氏之託焉。異人之生(闕二字)奇應既(闕三字)亦表厥靈。故有光
明鑒室之祥焉。軒冕為累身之資。鼎鐘乃爽口之具。孔翠
彬蔚。網罟隨之。鴻鶴清素。霄漢自得。故有棄俗之誓焉。開
無師智。歸不二門。夫為在家則有師(闕一字)七歲詣(闕四字)院
道(闕一字)禪師(闕一字)弟子二十依洪州(闕一字)元寺智稱律師
受具戒。既還而歎曰。沙門者。達本識心之謂也。且戒惠之
學。未足明心。(闕一字)滅之宗。方為了義。清山有路。白雲無心。
我之(闕一字)行。豈復他日。遂徧尋名嶽。歷抵禪林。順義中。卷
衣南行。遐趨五嶺。羅山法寶大師。巖頭真子。德嶺桂孫。智
鏡當臺。共仰不疲之鑑。鴻鐘在簴。咸聆應扣之音。師既解[:#AS-8867:⿳士冖䂞
]雲堂。端襟下榻。玉處石而光華尚隱。虎在山而清嘯難
藏。扣我機緣。自知時節。先是羅山有師子在窟出窟之句。
海內風傳。一日。法座高登。海徒雲萃。師遽前而禮。峻發問
端。羅山道眼素明。偉師崷崒。抗聲醻詰。衆莫之知。俄於欲
諾之間。豁然大悟。自是朝昏隨衆。語默全真。放曠四儀。盤
桓數稔。異日。羅山以師大緣將至。苦諷還鄉。太和中。杖策
離㣥。擔簦度嶺。漸迴江介。涂次龍泉。邑宰李孟俊。一覩道
姿。深加凝注。邑有十善蘭若。經廢時多。願言葺興。強師駐
錫。冀揚大法。用福蒸民。師具順隨之心。盡檀那之請。元徒
輻湊。淨供山儲。應接隨宜。了無滯礙。有問如何是十善。橋
云險。過者如何云喪。參乎祖道。一以貫之。問而數窮。答有
餘力。達深德妙。斯之謂歟。時先朝端拱萬機。穆清大寶。遠
懷道德。思結深因。保大九年。始自龍泉詔歸鳳闕。命住龍
光梵剎。賜號覺寂禪師。高闡一音。將逾數歲。改賜奉先禪
院。用邇皇居。辛酉歲。將有事於省方。利建邦於洪井。千乘
萬騎。咸從於和鑾。奇士高人。必先於行在。師首預清列。簡
自宸衷。既抵新都。復住大寧禪院。誨人無斁。學者有歸。迨
於鼎成之期。難豫因山之會。言念三世諸佛。皆入湼槃。吾
獨何人。自甘遲莫。其歲十月。見病者相。臥方丈中。是月二
十七日。剃髮浴身。升堂別衆。勤宣祖意。勉勗後流。語訖安
然。形畱氣盡。俗壽七十六。僧臘五十六。諡元寂禪師。塔名
常寂。歲在壬戍二月六日。歸葬於吉州吉水縣仁壽鄉太
平里之原。遵遺誡也。今元帥鄭王。備嘗道味。時任保釐。巨
捨信財。俾營塔廟。惟師夙宏道願。應生像年。道峻德充。名
符實備。貌孤神王。語淡氣幽。情高而月冷(闕一字)空。格峭而
雲生碧嶠。以慈音而演法。用實智以化人。故得分契王臣。
心歸緇素。俄昏慧炬。永絕微言。贍道貌以長乖。覽清徽而
徒在。龍泉廣福十善禪院嗣法弟子契任行常相續住持。
小師自明自滿七十三人。懼歲時之浸遠。恐陵谷之貿遷。
願紀金碑。以旌元壤。其辭曰。
三界茫然兮四生蠢爾。背覺合塵兮死此生彼。有鑠開士
兮乘悲應世。端坐寶牀兮片言析理。道價既高兮迴心天
子。慈風又扇兮服膺多士。遠近瞻渴兮慕羶以至。白黑合
禮兮得坻皆止。大緣告終兮魔雲忽起。覺日云沉兮法幢
遂靡。傳心羅山兮訓徒帝里。韜真豫章兮歸歟吉水。金骨
藏山兮德音無已。寶塔鎮地兮來者斯企。
