欽定全唐文卷五百九
權德輿(二十七)
祭建昌崔丞文
維貞元十一年歲次乙亥十月朔日。姪女壻起居舍人知
制誥權某。謹以清酌庶羞之奠。敬祭於故洪州建昌縣丞
崔六伯之靈。伏惟北州茂族。中庸令人。行有枝葉。道無緇
磷。居常葆和。動不違仁。素履坦坦。閨門申申。子真恬退。張
仲孝友。淡而不厭。晦而能久。亦既再命。皆以退聞。天爵之
外。視如浮雲。謝病郊園。深辭世紛。逕多芝朮。家有典墳。心
遊杳冥。手植芬氳。行樂春晚。開襟日曛。謬忝嘉姻。獲奉深
分。曩時上策。旅食江郡。一葦可航。百里而近。長筵式宴。虛
室清論。少長無違。琴觴迭進。仰名教之可樂。見義方之善
訓。暇日則多。窮年無悶。不耗天理。同乎大順。頃服朝命。言
旋帝鄉。盡室出祖。至於朱方。離居未幾。四換炎凉。凶訃忽
來。哀何可忘。山川阻遠。情禮未展。犯塗潦以無由。想音徽
而在眼。敬姜知禮。鯉也聞詩。昔著婦行。今推母儀。婉彼令
姪。承哀涕洟。遠切諸孤之痛。難追世父之慈。有生必化。從
古同轍。元酒清滌。用申永訣。寄懷斯文。於彼臨穴。
祭徐給事文
維貞元十四年歲次戊寅八月戊寅朔十日丁亥。右諫議
大夫裴佶中書舍人翰林學士吳通微中書舍人高郢尚
書司勳郎中知制誥權某尚書司勳員外郎知制誥翰林
學士鄭絪起居郎韋丹左補闕翰林學士衞次公右補闕
王紓右拾遺史館修撰蔣武等。謹以清酌庶羞之奠。敬祭
於故給事中贈禮部尚書徐公之靈。太伯延陵。化於東吳。
遺風禮讓。乃有名儒。懿懿夫君。文誼是圖。早歲清名。輝動
江湖。遐覽古音。琢磨無斁。以五常為師。味六學之賾。始以
處士。交馳府辟。乃考祕文。諸生表的。周畿結綬。吏隱方適。
三命登朝。禮文損益。既肄業以綿蕝。亦說經而重席。踐履
中臺。飜飛左掖。含章載筆。侍講通籍。循性不遷。虛中靜專。
駁議清禁。於茲八年。同官為僚。惠好歡然。瑣圍密近。蘭室
周旋。分曹直夜。接武朝天。會清機於妙理。每捨筏以忘筌。
如何移疾。亦既旬日。謂勿藥之有喜。俄交臂而相失。死生
同途。力命難俱。焜燿終始。恩深禮殊。榮春官於夜壑。振簫
鼓於塗芻。平昔談笑。倏然虛無。含悽寄詞。絮酒焚枯。願執
紼以莫尋。奠靈筵而涕濡。尚饗。
祭奚吏部文
維貞元十五年歲次己卯十二月庚午朔二十六日乙未。
右諫議大夫裴佶給事中許孟容李元素陳元中書舍人
高郢權德輿兵部員外郎知制誥崔邠等。謹以清酌庶羞
之奠。敬祭於故吏部侍郎贈禮部尚書奚公之靈。竹箭有
筠。黃裳有文。惟公實然。早播清芬。射策筮仕。鬱然令聞。飜
飛迅飇。凌厲層雲。乃踐清近。時登傑儁。選當視草。中亦難
進。南宮西掖。砥礪鋩刃。奏議練於程品。贊書稽乎典訓。貳
職司寇。時惟欽慎。獄有煩言。訟公即訊。惟直是從。礭然蹈
中。雖申申以詈予。終蹇蹇而匪躬。五歲啟事。九流承風。寬
以有制。峻而能通。宜躋大年。以至宗公。絕足方騁。修途忽
窮。佶等或早陪交好。或嘗接官命。懷鮑叔之深知。仰晏嬰
之久敬。里第方葺。蘭萱滿逕。平日徽音。未移視聽。乃者寢
疾。猶期善慶。孰謂旬時。奄然大病。上軫宸衷。榮加飾終。題
劒告第。恩殊禮崇。吁嗟祖載。去此昭代。儼丹旐以就途。紛
素車而來會。晤言如在。神鑒豈昧。何以洩哀。寄茲一酹。尚
饗。
祭盧華州文
維貞元十六年歲次庚辰四月己巳朔越八日景子。從表
弟朝議郎守中書舍人雲騎尉賜緋魚袋權德輿。謹遣使
以清酌時羞之奠。敬祭於故華州刺史御史大夫盧六兄
之靈。詩謂君子。溫其如玉。書稱正人。既富方穀。明靈比德。
清議所屬。未極全才。如何不淑。追憶曩歲。鍾陵嘉招。兄時
左遷。屈佐乘軺。幕庭山郭。並榻連鑣。心同則親。敢曰嘗寮。
俄奏郡課。復升郎位。左掖斯密。教官已貴。殘骸被病。土梗
蓬累。謝交辟以未能。方屏居以自遂。拔茅推轂。遐蹈古義。
七發粲然。八行狎至。詔下江干。猥登禮官。顧蓬茨之鮿生。
忽束帶於朝端。暇日良夜。清言舊歡。再披雲霧。永契金蘭。
帝念長人。出臨左輔。河潼襟要。復此居部。乃亞丞相。金龜
映組。美利休聲。和風甘雨。弱植何幸。累叨禁垣。諫曹右史。
以至司言。因緣踐履。根本推援。恐累知人。上負明恩。一違
晤語。九變凉溫。日夕音徽。切劘討論。發函亹亹。如見君子。
或忠言以規過。亦善謔而溢美。冀登柄用。以永介祉。每驤
首於公朝。期盍簪於仁里。俄驚感疾。方俟有喜。志切乞身。
恩深臥理。神道與善。胡然不起。寢門一哀。孰甚知己。素車
莫遂。雪涕何已。樽酒簋貳。深誠在此。尚饗。
祭房州崔使君文
維貞元十七年歲次辛巳十一月已未朔十日戊辰。姪女
壻朝議郎守中書舍人賜緋魚袋權某。謹以清酌庶羞之
奠。敬祭於故房州崔十一叔之靈。荊藍之下。必產貞玉。有
斐君子。生於茂族。信以發志。居惟慎獨。時然後言。言必可
復。昔未弱冠。皦然清規。已結黃綬。分曹帝畿。亦宰一同。邑
人熙熙。有翹者車。辟禮交馳。乃簪神羊。在壽之陽。俄佩赤
紱。贊於熊相。尋副戎車。再遷直指。守臣進律。公亦戾止。著
作中祕。古之外史。章奏文昌。虞衡允理。吏二千石。風化攸
興。朱轓赤帷。來惠房陵。饋軍禦寇。徵令重仍。恭敬不諼。秉
持有恒。六年刺舉。千里清澄。凡此下人。時公之能。昔惟覯
止。倏焉二紀。道信部以交歡。寓揚都而宴喜。衮衮清義。怡
怡致美。亦既納徵。願言未幾。悼子咸以作賦。感東武而成
誄。繫援凋落。惟公是已。方歎分符。又悲閔水。昔年委質。於
汴之東。從事則異。嘉招實同。頃忝右掖。獲辭南宮。或方駕
於辨色。或開襟於退公。華燭以熺。芳[:#AS-82F9:⿰罇]不同。乍詠庭中之
雪。每歡林下之風。千騎雖遠。雙魚屢通。永懷休沐。若去池
籠。顧此室內。二年沈痗。方書藥石。纖悉誡誨。精微析理。款
曲深愛。迎門發函。俯仰是佩。幸積恙之小閒。冀異時之良
會。如何奄忽。永謝昭代。哀以慈結。情逾禮外。對茲悽酸。心
骨如碎。中饋仁賢。諸孤斬然。充窮即遠。誠信歸全。萬事如
昨。音容冥漠。薤晞朝露。舟失夜壑。鮮原喬木。遵彼東洛。若
堂若坊。先子所託。目想如在。心懷可作。神其格思。歆此單
酌。尚饗。
祭戶部崔侍郎文
維貞元十九年歲次癸未十月戊寅朔十二日已丑。中書
舍人楊於陵禮部侍郎權德輿。謹以清酌庶羞之奠。敬祭
於故戶部侍郎贈右散騎常侍崔君之靈。古之大觀。推理
以達。謂生為勞。於化不怛。苟非至人。哀樂云云。一欣一慼。
松茂芝焚。遐想深契。在於夫君。素履無玷。黃中有文。卓爾
堅明。皦然貞醇。夙以聲實。邁於㣥倫。伊昔宦游。風塵不雜。
聯簪法冠。並列賓榻。夷道可久。淡交相合。亦既府除。索然
離居。或憩循江。或旋練湖。君初卷懷。寓彼㣥舒。三四年閒。
聯奉詔書。分曹士師。議禮太(一作大)子。中臺奏議。並列哀烏。
道舊放懷。話言于于。三登首曹。乃貳司徒。相顧飛翻。接影
天衢。顯允德業。大僚是都。凡我四人。交歡靡渝。直諒是程。
中庸是經。或會公朝。猶疑幕庭。孰謂夫子。奄然冥冥。交臂
相失。汍瀾涕零。入室噭噭。孀孤之聲。追懷悼心。痛我友生。
密印左貂。以哀以榮。嗚呼哀哉。命之所賦。豈有其數。乃如
之人。洵美無度。常日謂我。文昌聯步。如何今茲。已隔泉路。
亹亹良話。依依平素。晦明再朞。冥漠大暮。萬事風燭。九泉
草露。魂之來兮。歆此薄具。尚饗。
祭楊校書文
維貞元二十年歲次甲申云云。故校書楊君幼樞之靈。大
玉天球。不磨不礱。清廟黃目。森然禮容。先正司徒。德與位
崇。恬然清靜。以厚時風。幼樞嗣之。天授全識。日新不怠。能
世其德。亦既弱冠。聲猶四塞。瓊樹一枝。鳳姿五色。登名太
常。芸閣為郎。首大府之嘉命。專中軍之奏章。目成清冥。足
跋康莊。期元成於必復。知公業之不亡。猥以蒙瑣。辱當親
婭。嘉禮用時。歡言卜夜。追惟世好。交契逾深。自為聲譽。豈
止潘任。日聞清機。灑我煩襟。彼松茂以蘭臭。諒二人之同
心。常謂予曰。居中用晦。明道若昧。姑務其實。姑修其內。名
浮於行。所以賈害。直諒之詞。迭承規誨。清和之月。邗溝分
袂。閒茲一水。使我心痗。曠懷勝理。緘封相繼。不聞移疾。奄
此下世。泣讀訃書。百骸如碎。寢門一痛。素車來會。觀聽未
移。音容如對。如何返真。迫此短辰。書有遺草。弔無雜賓。塗
芻在御。嘉耦方姙。護喪晝哭。反葬咸秦。驗熊羆之吉兆。償
世祀之悠久。儼書籍以具存。傳義方於身後。嗚呼哀哉。或
仁而夭。或鄙而壽。彼蒼者何。難以理究。顏生短命。叔寶多
病。奈何賢達。古今不幸。大鈞茫茫。死生其常。痛我幼樞。二
紀而亡。嚴霜夏隕。零落貞芳。嚮用五福。何人則當。寫懷寄
誠。在此一觴。哀從中來。雪涕浪浪。尚饗。
祭獨孤常州文
維貞元二十年歲次甲申十一月戊申朔。禮部侍郎權德
輿。謹以清酌庶羞之奠。敬祭於故常州刺史獨孤憲公十
四丈之靈。嗚呼。德充而位不配。才大而年不遐。稽於賦命。
從古太息。伏惟蘊大雅之愷悌。遵六二之直方。作為文章。
律度當世。燦如日星。炳若龜龍。施於政事。表率萬國。三郡
洽和。四方鼓舞。而不得宏大志業。歿於中年。豈洪鈞造物。
使才命相盭。先師罕言。末如之何。伏以夫子篤忘形之契。
小人展無容之敬。去世二紀。清風凜然。顧以息女。歸公愛
子。雖不獲逮事。而備承家法。况茲菲薄。實忝眷私。辨方之
年。違難於江徼。志學之歲。伏謁於郡齋。典司禮職。嘗奉易
名之議。嚮仰德門。今承合姓之重。話言誘掖。造次敢忘。德
容碩姿。髣髴在目。自為聲舉之舊。今則潘楊之歡。二孤純
孝。遺烈鍾美。鮮原改卜。日月有時。酒殽靜嘉。式薦靈位。尚
饗。
祭唐評事文
維貞元二十年歲次甲申十一月壬戌十六日癸亥。禮部
侍郎權某云云。故大理評事唐君之靈。昔與之子。江湖覯
止。伯仲怡怡。含章致美。麗則拔俗。清言會理。策名東堂。交
辟知已。始賓岐陽。爰佐景通。四名安卑。虛懷蹈中。朝多薦
延。方俟至公。才則有裕。命胡不融。自展嘉姻。纔逾半歲。索
居大半。書札相繼。北自鄜畤。南遵白帝。巴峽泝沿。風波迢
遞。反駕京轂。遄嬰病癘。旬朔之閒。奄然下世。自古哲賢。或
非大年。吁嗟嘉言。今亦已焉。噭噭孤嗣。窮訴彼天。舊篋遺
草。深交絕絃。室有才淑。含酸晝哭。靈轜就路。遺允在腹。冀
協熊羆。次昌嗣續。波奔塗潦。悽悽風燭。顧女弟以增欷。想
斯人之不復。白馬素車。寒原夏屋。奠觴雪涕。逆此瞑目。尚
饗。
祭獨孤台州文
維貞元二十年歲次甲申十一月戊申朔。禮部侍郎權德
輿。謹以清酌庶羞之奠。敬祭於故台州刺史獨孤七丈之
靈。洪範五福。古人所貴。伏惟道樞德機。涵泳交鬯。解龜隱
几。讌息東吳。嗇神而去物累。觀化以順天理。終始貞吉。歸
全返真。不登期頤者。十數歲而已。可謂康寧而壽。以至考
終命。宏修政事。遵職居部。泝沿淛河。四為二千石。朱轓暢
轂。所至洽平。率誠理身。以化封內。可謂攸好德。其所以異
者。富於義而遠於利。以祿秩賙姻族。以清白遺子孫。故即
遠之日。輤裧纔具。孤嗣藐然。以賻布襄事。蹈道如是。君子
以為難。介弟憲公。挺此文德。含章炳然。與三代同風。先門
友善。義比金石。猶子秀茂。申以㛰姻。引進琢磨。居為雅器。
永懷感悅。冀奉話言。女子有行。得奉門訓。竟迫道途之阻。
未申供養之禮。用此歎慟。結於中腸。轜車東來。大斯啟。柔
嘉清滌。用寄單誠。尚饗。
祭張工部文
維貞元二十一年歲次乙酉七月戊辰朔四日辛未。禮部
侍郎權德輿。謹遣男璩。以清酌庶羞之奠。敬祭於故工部
侍郎兼御史大夫禮部尚書張二十九丈之靈。士君子之
所以暢其業者。文也學也。士君子之所以植其本者。正也
忠也。綽綽工部。實由於斯。起於逢掖。乃執記。章明義類。振
起裦貶。博物洽聞。時稱良史。可不謂文乎。誕章成式。變禮
疑議。稽合於古。節適於中。㣥士屬目。一言以決。可不謂學
乎。處燎原盜泉之中。不焚不濡。終然違難。皎潔貞厲。狺狺
權幸。惡厥中立。一罹讒鑠。遂去清近。祕邱十年。不得自足。
可不謂行已之正乎。出疆專對。照耀原隰。天覆之內無遠
近。君命之下無險夷。再叶翟土。乃龢戎索。暢威靈於大荒
之外。啟手足於野幕之下。可不謂事君之忠乎。年纔逾耳
順。官止貳起部。於兄之量。二者皆屈。彼大耋大僚。孰宜之
哉。頃陪禁掖。俄接仁里。觴酒歌詩。清言善謔。靡日而閒。彌
年以歡。一瞬之閒。奄成今古。以此思哀。如何可忘。跌傷左
足。未任趾步。鼓吹臨門。涕洟如雨。平生風味。今日永訣。伏
枕口占。寄懷斯文。尚饗。
祭賈魏公文
維永貞元年歲次乙酉十月景申朔二十三日戊午。朝散
大夫守尚書戶部侍郎雲騎尉權德輿。謹以清酌庶羞之
奠。敬祭於故司空相國贈太傅魏國賈公之靈。覆載之閒。
肖形必化。惟令德淑問。與天壤俱存。伏惟以含一之量。叶
休嘉之運。四征授律。勳在盟府。二揆居中。勤宣宰政。注意
體國。繄公是圖。始自黃綬。至於元衮。率由坦夷。以極光大。
浩若溟海。熙如春臺。歸全之日。朝野相弔。窮琱戈金鉉之
寵。可以言貴。過懸車貳膳之年。可以言壽。中和博大之度。
可以言君子。知命順化之理。可以言至人。三朝告老。終不
得請。法賻弔祠。禮加常數。鄙薄無似。辱公之知。獎進切劘。
逮茲一紀。獲居里閈。亟踐堂奧。拔俗之韻。忘年之歡。疑在
視聽。忽成今古。嗚呼魏公。可勝慟耶。潔此觴豆。奠於冥漠。
髣髴風采。公其降靈。尚饗。
祭唐舍人文
維元和元年歲次景戌正月景寅朔十九日甲申。戶部侍
郎權德輿。謹以清酌時羞之奠。敬祭於故禮部郎中知制
誥唐君之靈。嗚呼文編。行茂才全。弱冠知名。時推雋賢。含
章振藻。金石在懸。緣情放言。采組相鮮。憶昔淮湖。與君覯
止。忘形合志。造適通理。瓜步邗溝。吳山楚水。芝蘭之室。三
十年矣。君自左史。進居臺郎。予叨禮官。亦忝周行。熙春至
止。休沐相將。纔盍簪於上國。俄出守於遐方。盛山雲安。風
水迢遞。屈此二郡。俄然半世。文章煥發。書札相繼。辛酸苦
言。款曲嘉惠。顧我忝曠。愧君淪滯。屢封薦章。輒以人廢。每
與公範。交修宿契。不進不止。中心自誓。大君繼明。元凱持
衡。方開宣室。以待賈生。裁成訓命。所謂文柄。詔君居之。士
友相慶。遲遲征軒。來自荊門。凡我同人。載勞夢魂。屈指繼
日。俟君西垣。不及百里。俄歸九原。嗚呼文編。此痛難言。壽
堂野土。一別終古。平昔風姿。杳無處所。樽酒簋貳。涕零如
雨。冥漠之閒。神其聽否。尚饗。
祭崔士曹文
維元和八年歲次癸巳二月朔日。禮部尚書權某云云。故
京兆府士曹崔君之靈。嗚呼。相門令嗣。被服大義。青衿肄
業。黑衣入侍。贊佐征師。參榮臺寺。職列京掾。年纔強仕。謂
登公朝。稍進名器。層雲未翥。迅翼俄墜。惟先穆公。左官江
干。一言營道。二姓交歡。信郡覯止。君初丱角。揚都會合。甫
過幼學。自至京轂。相傳博約。永言舊知。敢忘先託。常曰繫
援。內惟菲薄。缺然深哀。猶負前諾。力命乖戾。英華銷鑠。方
馳康莊。已歎冥漠。長女未笄。幼男孩提。披披靈衣。噭噭孀
妻。緱原大墓。祖載東祔。瞻言體魄。歸此壤樹。顧我室人。沈
痾積年。四支半廢。雙足不前。常痛終鮮。况茲歸全。氣息纔
屬。形神惙然。哭不為位。哀不成禮。臥牀宛轉。如刀集體。裧
輤曉發。銘旌前啟。魂無不之。歆此牢醴。尚饗。
祭杜岐公文
維元和八年歲次癸巳三月甲寅朔二十八日辛巳。禮部
尚書權德輿。謹以清酌庶羞之奠。敬祭於故太保贈太傅
岐國公之靈。伏惟體溫厚之氣。協休和之運。五常用仁。九
德在寬。六朝揚歷。三后公相。契作司徒。奭居太保。致位遂
志。晏閑顯尊。極人倫之壽寵。備君上之恩禮。傳曰行道有
福。詩曰求福不回。考祥視履。惟公是已。至若徜徉化元。保
合太和。扶道嘉會。將明利澤。漸漬於生民。而隱於視聽者。
可勝道哉。早辱招辟。仕纔初命。頃沐鴻休。職聯大任。周旋
惠愛。三十餘年。公府閎議。郊居盛集。滄溟沃日之量。清廟
禮神之器。四教五福。明哲始終。話言風采。疑在夢想。變化
糾紛。何可勝論。常日賓榻。今茲靈位。常日歡言。今茲聲淚。
常日精爽。今茲魂氣。常日鳴騶。今茲騎吹。永去昭代。言歸
厚地。平生一樽。拜奠歔欷。尚饗。
祭子壻獨孤少監文
維元和十年歲次乙未四月壬寅朔六日丁未。外舅太常
卿權某。敬以清酌時羞之奠。致祭於故祕書少監贈絳州
刺史獨孤郎之靈。噫嘻大鈞。生死沄沄。壽夭紛綸。古人罕
言。豈造化流形。不與其全。或一氣滑湣。偶然而然。嗟我子
壻。時之令德。自誠而明。必協於極。前殿大對。諫垣正色。中
臺有聲。東觀以直。訓辭溫雅。視草宥密。當時之選。必居第
一。玉立皦然。古之淵騫。抗詞犯顏。勇若諸賁。立不易方。即
之也溫。道乃前定。實安於仁。時惟憲公。先友是敦。既以聲
子之舊。復茲戴侯之親。歡言戾止。十五年矣。始遇弱冠。今
纔強仕。會朝方駕。居室同里。愛我以德。忠言在耳。勞績盡
瘁。疾嬰腠理。乞身上言。移亞外史。謝絕人寰。屏居鄠田。冀
此宴閑。百疴就痊。神理曖昧。晦明[:#AS-8563:⿰⺯⿸厂⿱田坴]綿。勿藥難徵。驅車言
旋。吁嗟風燭。糾纆倚伏。涉路猶理。入門而復。親賓怛化。里
閈行哭。如何斯人。奄忽不淑。物情所望。必至宰匠。惟君知
臣。注意寅亮。時因劘切。然後交鬯。動於險中。終不委讓。徹
瑟之辰。萬情百身。孤孀嗷號。所不忍聞。念以蒙稚。孝思天
至。禮逾成人。哀感異類。昔謂福善。今疑報施。臧孫有後。惟
此可冀。翻翻素旌。東指鼎成。鮮原夜壑。密印芻靈。緦衰已
除。服紀太輕。如何此禮。不稱予情。薤歌楚挽。一往不返。哲
兄襄事。茹痛終鮮。送爾冥漠。顧予衰蹇。悲哀所鍾。賢達未
免。寓形必化。何早何晚。雖以懷終。不能自遣。淚盡彌苦。魂
交可展。奠茲一觴。臨訣先遠。尚饗。
祭孫男法延師文
維元和十二年歲次丁酉五月庚申朔十三日壬申。翁翁
婆婆以乳菓之奠。致祭於九歲孫男法延師之靈。爾之敏
悟。爾之孝愛。纔至齓齒。已能知書。倦息猶在於文字。嬉遊
不離於硯席。其姿狀有外祖河南之風。懿茲夙成。必謂致
遠。疾瘍所遘。醫禱無瘳。竟罹夭枉。痛切心骨。况自二歲。三
哭殤孫。逝者日遠。存者無幾。吾以衰年多病。支體不隨。爾
父在京。不見其絕。痛爾槥櫝。歸遵畏塗。今日哀懷。尤倍常
理。頃者求拔苦海。依歸度門。故於斂襲。率以緇褐。今之祖
奠。靡設羶腥。苦痛之深。遣割不去。臨路長痛。嗚呼奈何。
祭外姑河東縣君文
維貞元十一年歲次乙亥十月朔日。子壻起居舍人知制
誥權某。謹以清酌庶羞之奠。敬祭於外姑故河東縣君之
靈。伏惟承積德之慶。稟醇仁之性。嬪於盛門。播此淑行。恭
聞幼儀。以及結褵。居然綢直。不待姆師。朝尊相府。家榮命
婦。琴瑟和聲。珩璜節度。執謙處約。不改其素。專靜是宏。紛
華靡務。四德日滋。六姻是宜。睦親以誠。撫下以慈。內則之
禮。采蘩之詩。夙夜無違。如春熙熙。道備移天。哀[:#AS-8563:⿰⺯⿸厂⿱田坴]晝哭。閨
門之訓。斷織是勗。期於榮養。以俟豐祿。方慶綵衣。遽驚喪
服。顧惟鄙人。辱奉嘉姻。十年之閒。情以理親。頃歲違阻。遐
方食貧。殘生未滅。慰訓相循。俄忝周行。來歸帝里。驅車遄
邁。盡室至止。舉觴為壽。侍坐以齒。令節游娛。溫顏燕喜。浮
生如幻。寢疾未幾。遽此全歸。難徵神理。欒欒棘人。泣奉塗
芻。翩翩素旌。東指洛都。征途在目。官局所拘。含淒國門。拜
奠路隅。仁愛如昨。幽明忽殊。托詞寫哀。庶達泉壚。尚饗。
祭楊校書夫人文
維元和三年歲次戊子三月癸未朔二十五日丁未。妹壻
太中大夫守尚書兵部侍郎上柱國襄武縣開國侯權某
云云。故校書郎楊君夫人一姊之靈。先姊先舅。公台積厚。
德門交輝。士女挺秀。有儀有耀。宜貴宜壽。纔移所天。俄哭
於晝。遠護帷裳。來歸帝鄉。灑埽壤樹。潔羞蒸嘗。之死之誓。
炯然秋霜。二十年閒。形同未亡。乃育孤女。是歸良匹。亦既
有行。秀而不實。感念難遣。哀酸成疾。晦明推移。變化奄忽。
昔與幼樞。姻聯揚都。歲時二紀。人事萬殊。諒勞生於此世。
何怛化之同途。彼福善與貽慶。又不知夫神理之有無。顧
我好仇。永懷伊姊。動若形影。痛深骨髓。芻靈就列。送奠停
軌。觴酒寫哀。神其聽此。尚饗。
祭外孫女文
維元和十二年歲次丁酉六月己未朔十二日庚午。外翁
婆以清酌庶羞之奠。致祭於獨孤氏孫女妹妹之靈。吾殘
生衰苦。殃禍相循。四年已來。七遘傷悼。今日之痛。情又倍
常。以前年再丁齊斬。意其孤苦備極。或保安全。神理謂何。
又茲夭閼。自嬰羸恙。雖未痊除。而神用精明。不減平日。昨
以晦朔。歸奉几筵。信宿之閒。幽明已隔。犇告惝恍。如狂如
癡。呼天不聞。此痛何極。况今冬除禫。來歲初笄。方擇良對。
以圖先近。豈吾之薄祜。有忤神明。復爾之稟命。不可踰越。
理遣不去。情鍾奈何。吾家壤樹。宛在伊洛。今爾體魄。歸祔
壽安。吾多病薾然。義期可見。生也死也。如環斯循。倘冥冥
有知。冀與爾為泉壤鄉黨。瀝酒申訣。嗚呼痛深。尚饗。
