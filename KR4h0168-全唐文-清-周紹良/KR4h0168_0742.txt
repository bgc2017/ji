欽定全唐文卷七百四十二
劉軻
軻字希仁。元和末進士。文宗朝宏文館學士。出為洛州刺
史。
上崔相公書
當今帝堯在上。夔龍為相。犬戎新逐。三晉四戰之地。無梟
雛狼子。是宜徼福者爭歸賀於相國。某獨不敢以是心同
眾人之唯唯。思有以一跪吐而未果者。誠以相門尊高。非
布衣可以私謁。其或關衡石輕重。非先書導誠素。則無以
為也。然而潛是心。不為身有所祈。輸誠於相公。得不以常
常之心憐其持意邪。陸生有言曰。天下安。注意相。今屬凶
孽新夷。泰階初平。天下之懸懸其心。復魏文貞房梁公姚
梁公宋開府致太宗元宗故事。若啼嬰兒待哺。塞是望者
獨相公。是以聞相公以是為心。即房宋不死。二宗之道盡
得施於上矣。語不云乎。雖有鎡基。不如乘時。自用武以來。
至於今日。不謂無時。得其時而不乘之以貞觀開元治平
之勢。則勢之過。如發矢耳。此所以為相公惜是時之難再
也。且天下欲上如二宗。待相公而肖之耳。今相公豈不待
天下之士。而坐為房宋者也。又非有其時無其人。人與時
偕有矣。豈可厚誣多士。謂無一可與言房宋故事者邪。昔
宓不齊邑不方百里。師五老而友二十八人。齊桓公為諸
侯盟主。有坐友三人。諫臣五人。舉過者三十人。周公相成
王。躬吐握之勞。所執贄於窮閭隘巷者七十人。彼一聖二
賢。挈下戴上。非獨責成其心。而天下之人。故至於今稱為
聖賢。況當相公首築太平之基。焉知夫有心者不磨勇養
氣。待相公呼而出之耳。今云云論者。見犬戎退邊不數十
里。便謂邊無可虞。虜無能為。見趙魏之地死一帥易一將。
便謂天下無事。廟堂可以高枕。此豈知相公第欲因前之
無事。不欲為巍巍蕩蕩之績乎。抑某聞宰相之事。必以天
下為言。以衡石言之。豈不資天下錙銖輕重為平準者邪。
以鼎實言之。豈不資天下水陸飛走為滋味者邪。若軻者。
雖有生之微。豈不資衡鼎之一物乎。伏念自知書來。恥不
為章句小說桎梏聲病之學。敢希趾遐蹤。切慕左邱明揚
子雲司馬子長班孟堅之為書。故北居廬山。亦常有述作。
幸當相公調元厚生之次。不使一物不遂其性。一夫不獲
其心。是宜天下褐衣之徒。孤立藝進之秋也。謹獻所嘗著
隋監一卷。左史十卷。伏希樞務之暇。賜一覽讀。恩幸恩幸。
軻恐懼再拜。
再上崔相公書
劉軻謹再拜相公閤下。先獻書三日。軻將出通化門。其心
遲遲然。若虛其腹。如未厭其食者。且曰。今嗣聖重光。相公
登庸。天下裹誠蓄志之士。將不遠千里。願獻計於相公者
固多矣。適會其時。得觀光輦下。云欲出東門歸江湖。業為
儒生。閱天下利病。苟無一詞聞天下善否。將何以見江漢
之士。故退於逆旅。思有以效誠於相公者。伏念挈瓶負薪
之言。古人不遺。相公其遺邪。某自惟輟耕窮書。或得侍坐
於縉紳長者。洎屬文駕說之士。每議及國朝相府間事。言
貞觀則房魏。言開元則姚宋。自貞觀數十歲至開元中間。
豈無房魏之相邪。自開元數十歲至於今中間。豈無姚宋
之相邪。何說者局於四而不至於五六邪。豈無繼之者。力
不足而追不及邪。將力足追及。而曰非大有為之時。而不
能為之者邪。某嘗試言之矣。夫北轅適楚。南轅適晉。是不
可到。日暮途遠。是豈力不足追不及耶。不由其道故也。然
則非說者不屈指五六而局於四也。故天子以天下事歸
於相府。相府以天下事為己任。故伊尹自負以天下之重。
周公亦潛心在於伊尹耳。故曰周公兼三王以施四事。夫
周公之潛心於伊尹。而不愧為伊尹。獨伊尹恥其君不及
堯舜。故其心愧恥。夫其存心。直下千歲。無人嗣續。惟梁公
鄭公。高視千載之上。始潛心於伊尹。且亦惟恐太宗不及
堯舜。故得諡以經緯天地曰宗。為不祧之廟。至姚公宋公。
又潛心於房魏。亦惟恐元宗不及太宗。故致時雍。復貞觀
治平之風焉。某請梗概姚宋舊事而言之。諸說以姚之為
相也。先有司。罷冗職。修舊法。百官各盡其才。又奏請無赦
宥。無數遷吏。無任功臣以政。於是上責成於下。下權歸於
上。上下交而天下泰矣。故曰姚善應變。所以成天下之務。
宋之為相也。以彌綸為己任。亦以筆硯專隨。故曰宋善守
文。所以持天下之正。繇是四十年間。威振四海。教加百姓。
政歸有司。綺繻羅紈之家。請謁不行。而戚里束手矣。故生
於開元天寶之間。自幼迨強仕。女有家。男有室。耳不聞鉦
鼓。目不識兵革。故元宗無為。恭事元默而已矣。今上新嗣
大位。相公新揭大柄。必欲盡天下善美以調和鼎味。冀所
以沃天心而福眾庶也。某知相公固亦潛心於姚宋。亦恐
聖君不及元宗焉。夫姚宋潛心於房魏。而已無愧於房魏。
今相公已潛心於姚宋。詎得有愧於姚宋邪。夫惟無愧。實
在應變成務。守文持正。踐其跡必至其所至。俾後人之談
者。自四公而加相國焉。相公必以是為心。某知相公未得
高枕於廟堂之上者有四矣。孔子曰。不患寡而患不均。今
緣邊八鎮之士。聞六軍之人坐以受賜。莫不開口以待哺。
將欲賈餘勇以壯邊勢。惟恐不厚於六軍之賜矣。此亦賞
過乎功者不得不搖心也。非所謂至賞不費。賞明而教行
者也。某切謂相公未得高枕於廟堂之上一也。聖上自儲
副即祚。蓋三代不刊之事。雖巷兒街童。知其必然。彼貪天
之功者。以為房閭永巷。北宮貞伯子之能事。必陰教是謀。
出一時之策畫。寵以懷黃垂組。不謂無恩矣。脫或天光獨
私。恩無與對。使權量天下輕重。以專備顧問。雖賢如史游。
納忠勤心。恐必漸宏恭之勢矣。古之賢聖。遏禍於未芽。芽
而滋之。根著而不可拔矣。某謂相公未得高枕於廟堂之
上二也。昔西京初。畱侯譏高祖表用蕭曹故人。東漢初。鄧
禹戒光武以功臣專任。貞觀初。太宗自秦府登極。有上封
事者。請以秦府舊兵追入宿衛。太宗曰。朕方以天下為家。
惟才行是取。何新舊為。夫以一家國為言。誰能無私。必以
天下為言。孰非王人。而以家國之私於天下也。范煜云。舉
德則功不必厚。奉勞則人或匪賢。必處非其地。非所以優
貸而見惜其功也。故姚宋所以無任功臣以政。其在茲乎。
是以門開誰(疑)與長閉。此某切謂相公未得高枕於廟堂
之上三也。日者有自邊兵來。曰凡事閱於目而可寘於口。
非鑿空架虛事游談者也。且國家所以禦戎狄為邊垣者。
朔方為大。夫朔方去戎虜不數百里而近。使胡塵不至於
亭障者。實以邠涇之鎮。虜不敢東顧。自燕盜已來。惟朔方
多軍功。內以遏不軌。外以拓胡虜。故朔方之於朝廷。雖手
足之扞頭目。不足過也。比者姦回秉政。司計者析秋毫以
刻肌骨。非紅粟腐帛。不及於邊兵。無襯甲之服。以赤肉冒
流矢者。駢門皆是。統率者雖章連十上。帝閽九重。畱中莫
聞。至有抽刃垂頸。祝殤禱死。貴為節制。猶無憀若是。矧責
由卒隸。尚安能固其生與戎狄攻鬭邪。今釣怨者既逐。新
恩已大洽。相公必深維前弊。思有以矯之之術。以廟算決
勝。授成策於邊將者。古人以天下喻一身。以四邊同支體。
以中國視心腹。支體有疾。心腹安得無憂乎。善言邊兵者。
以河隴不如燕薊。燕薊不如朔方。朔方軍之地連險。小雜
虜俗。習騎射擊軍者。非其父兄。則其子弟。故所以無對於
諸軍矣。今之存者。皆諸軍遷徙。或叛孽殘寇之餘。遠鄉里。
別妻子。執戈臥甲。坐不遑暖。胡塵一起。連頭應召。必無美
利以㗖其欲。必無爵賞以磨其勇。以之防塞。可謂連鷄矣。
此某謂相公未得高枕於廟堂之上四也。古之相天下者。
獨勞一身役一心範天地。而俾無遺事於天下也。蓋存乎
任使而已矣。傳曰。使智者慮。義者行。仁者守。又曰。使智者
佐仁者。此舜所以穆四門而貞元首者也。某所以首多士
之伍進。希相公必首而納之。然後開平津之閣。待白屋之
士。且問曰計安在。知政理致君之策。駢肩出於門下矣。若
然者。吾君不愧於二宗。相公不愧於四公。何有力足以追。
而曰非其時。而不為之者邪。此小生汲汲於私心。誠在乎
此。切欲使後之秉史筆者。直書蕭相公故事。亦以無愧辭
於史官焉。某不勝區區之志。唐突尊重。伏惟矜其意而宥
其罪。某恐懼再拜。
上座主書
軻今月十日祇奉牓限納雜文一卷。又聞每歲舉人或得
以書導志。軻惟顓魯。狃隸山野。未熟去就。悚惶惕息。伏惟
寬明。少冥心察納。軻伏見今之舉士。競取譽雌黃之口。而
知必也定輕重於持衡之手。雖家至戶到。曾不足裨銖兩。
苟自低昂。已定乎徇已者之論。是私已於有司。非公有司
於已也。軻也愚。敢不以是規。軻本沛上耕人。代業儒為農
人家。天寶末流離於邊。徙貫南鄙。邊之人。嗜習翫味異乎
沛。然亦未嘗輟耕舍學。與邊俗齒。且曰。言忠信。行篤敬。雖
夷貊行矣。故處邊如沛焉。貞元中。軻僅能執經從師。元和
初。方結廬於廬山之陽。日有芟夷畚築之役。雖震風凌雨。
亦不廢力火耨。或農圃餘隙。積書窗下。日與古人磨礱前
心。歲月悠久。寖成書癖。故有三傳指要十五卷。十三代名
臣議十卷。翼孟子三卷。雖不能傳於時。其於兩曜無私之
燭。不為墮棄矣。流光自急。孤然一生。一日從友生計。裹足
而西。京邑之大。居無環堵。百官之盛。親無[:#AS-9376:●]葛矣。夫何能
發聲光於幽陋。雖不欲雌黃者之所輕重。豈不欲持衡者。
之所斤銖耶。此軻所以中夜憤激。願從寒士齒。庶或搴芳
入幽。不以孤秀不擷。揀金於沙。不以泥土不取。閣下自謂
此心宜如何答也。嘗讀史感和璞之事。必獻不至三。刖不
至再。必獻不至再。殆幾乎無刖矣。伏荷閣下以清明重德。
鎮定㣥慮。衡鏡在乎蚩妍。輕重之分。咸希一定。俾退者無
屈辭。進者無幸言。夫如是。非獨斯四輩之望而已矣。亦宜
實公器而荷百祿。豈祇區區世人而已哉。軻也生甚微末。
甚乎魚鳥。魚鳥微物。猶能依茂林清泉以厚其生。矧體乾
剛坤順之氣。不能發跡於大賢人君子之門乎。軻再拜。
上韋右丞書
右丞閣下。某切伏下風有年矣。布衣儒冠。讀書耕田。焦勞
形神。求古人道。不為不多。其閱今之事。極耳目之聞見。亦
以半古之道參乎其心者也。行之於古既如彼。踵之於今
又如此。固不必揲乎蓍。灼乎龜。而卜筮行乎其中矣。小生
敢欲首天下之忠。激敢言之士。輒試貢心中事以當閣下。
閣下知一士之進退。關天下之去就。今天下白屋之士。有
角立秀出者。或能以黃老言。或能以儒術言。或能以刑法
言。思願吐一奇。設一策。使司化源者開目而見四方之事。
閣下知天下亦有人乎。有是人。無其時。與無是人同。有其
言而不行其所以言。與無言同。此所以理代寡。而昇平之
運不可得而至也。古之大臣。不惟諫君。人亦諫。君亦諫。故
曰惟尹躬暨湯。咸有一德。此所以開聖聽而達天視也。昔
貞觀初。天下注心於房魏。而太宗果為堯舜。開元中。天下
注心於姚宋。元宗幾如太宗。今閣下之車轍馬跡。相去俯
無尺寸。天下之注心於閣下。聚手而指。以為提持大柄。在
閣下掌握中耳。閣下知人意參於天意邪。先天而天弗違。
則其古之相天下者。其道不同。及其成功一也。昔漢孝惠
時有若曹丞相。以黃老施化。而天下清淨。孝武時有若公
孫宏。以儒術御世。而天下亦治。孝宣時有若魏邴者。以刑
法檢下。實號中興。閣下必欲為黃老。而館舍下有膠西蓋
公邪。必欲為儒術。而門下有平津之客邪。必欲為刑法。而
與言者有溫舒于公邪。此三者。在閣下所嗜而行之耳。夫
橫一木而棟明堂者。其力固多。然其下有柱。柱下有石。石
下有土。積三物而棟力成焉。故太元曰。崔嵬不崩㣥土彊。
此明上下節級有扶持之道也。今人之望閣下。挺一身而
棟天下必矣。抑不知棟下之柱者誰乎。柱下之石土者誰
乎。此小生汲汲於私心。誠在比也。某每病此來之欲為丞
相者。馴致其道。積人之望。使必曰某公必為宰相。白麻未
及下。而門已扄鐍。其此豈謂導萬物之情狀。達一人之聰
明邪。且一人之耳。待宰相而聰之。一人之目。待宰相而明
之。宰相之耳目。亦資天下之士。且曰是何賢於我。其言亦
何補焉。此穀梁子所謂上暗下聾也。某嘗試論之。天下之
形聲。雖離婁師曠。故不能周視遍聽。矧閉目掩耳。而欲達
天下之視聽。不亦難哉。故曰耳目在天下。聰明在宰相。故
堯所以寄耳目於舜禹。時為聰明文思之后焉。脫不以天
下為聰明。某不知其然。此亦閣下之所醜聞也。故某所徵
前事而言之。意者實欲閣下踐其地。使今之談者曰。房魏
道在。吾君必為太宗矣。區區下情。輒以此貢心焉。伏惟宥
其愚而捨其所持意。恩幸。某恐懼再拜。
與馬植書
始存之不以予古拙。不責予以今人之態。能遺其鉛黃外
飾。直索子心於古人之心。在今之行古者然。雖無以應君
子。幸存之不友子以面。予何人。敢不以心友於存之邪。且
古人相知在此。今愚忌存之固有未予知者。矧與相面者。
其能異於行路之人哉。固無也。有恨㣥居時。口未能言及
此。還罷又不相處。雖素尚蓄積。竟未得露一毫於方寸之
地。每一相見。何嘗不嗛嗛於內。若飲者實滿於腹。思一吐
而未果者。存之謂予是言似乎哉。以為似。則予不得不吐
於存之矣。先此二十年。予方去兒童心。將事四方志。若學
山者以一簣不止。望嶔崟於上。誓不以邱陵其心而盡乎
中道也。志且未決。適遭天譴。重罹凶咎。日月之下。獨有形
影。存之以予此時宜如何心哉。苟將盡餘息以鴻同大化。
或有論予者。相曉以古道。且曰。若身未立於時。若名未揚
於人。若且死。獨不畏聖人之經戒。俾立身揚名之意邪。蹷
然而恐。震駭且久。曰。微夫子。吾幾得罪於聖人矣。噫。聖人
之言天戒也。天戒何可違乎。歷數歲。自洙泗渡於淮。達于
江。過洞庭三苖。踰郴而南。涉湞江。浮滄溟。抵羅浮。始得師
于壽春楊生。楊生以傳書為道者也。始則三代聖王死。而
其道盡畱於春秋。春秋之道。某以不下牀而求之。求之必
謀吾所傳不失其指。每問一卷。講一經。說一傳。疑周公孔
子左邱明公羊高穀梁赤。若迴環在座。以假生之口以達
其心也。邇來數年。精力刻竭。希金口木舌。將以卒其業。雖
未能無愧於古人。然於聖人之道。非不孜孜也。既而曰。以
是為駕說之儒。曷若為行道之儒邪。貯之於心有經實。施
之於事有古道。猶不愈於堆案滿架。矻矻於筆硯間邪。徒
念既往者未及孔門之宮墻。自謂與回牛相上下。傳經意
者。家家自以為商偃。執史筆者。人人自以為遷固。此愚所
以憤悱。思欲以聖人之為市南宜僚。以解其紛。以衡石輕
重。俾將來者知聖代有譙周焉。此某所以蓄其心者。元和
初。方下羅浮。越梅嶺。泛贛江。浮彭蠡。又抵於匡廬。匡廬有
隱士茅君。腹笥古今史。且能言其工拙贅蠹。語經之文。聖
人之語。歷歷如指掌。予又從而明之者。若出井置之於泰
山之上。其為見非不宏矣。長恨司馬子長謂挈諸聖賢者。
豈不然乎哉。脫漸子長之言。予之厄窮其身。將淬磨其心。
亦天也。是天有意。我獨無恙。何也。夫然。亦何必瞽吾目然
後國語。刖吾足然後兵法。抵宮刑然後史記邪。予是以自
忘。其愚瞽。故有三傳指要十五卷。漢書右史十卷。黃中通
理三卷。翼孟三卷。隋監一卷。三禪五革一卷。每撰一書。何
嘗不覃精潛思。綿絡指統。或有鼓吹於大君之前曰。真良
史矣。且曰。上古之人。不能昭明矣。某其如何。有知予者。相
期不啻於今人。存之信然乎哉。此古人所以許一死以謝
知已。誠難事也。如不難。亦何為必以古人期於今人待邪。
又自史記班漢以來。秉史筆者。予盡知其人矣。言東漢有
若陳宗尹敏伏無忌邊韶崔實馬日磾蔡邕盧植司馬彪
華嶠范煜袁宏。言國志有若衛顗繆襲應璩王沈傅元茅
曜薛瑩華覆陳壽。言晉洛京史有若陸機束皙王銓銓子
隱。言江左史有若鄧粲孫盛王昭之檀道鸞何法盛臧榮
緒。言宋史有若何承天裴松之蘇寶圭沈約裴子野。言齊
史有若江文通吳均。言梁史有若周興嗣鮑行卿何之元
劉璠。言陳史有若顧野王傅宰陸瓊姚察察子思廉。言十
六國史有若崔鴻。言魏史有若鄧淵崔浩浩弟覽高允張
偉劉橫李彪邢蠻溫子昇魏收。言北齊史有若祖孝徵陸
元規湯休之杜臺卿崔子發李德林林子百藥。言後周史
有若柳虬牛宏令狐德棻岑文本。言隋書有若王師邵王
冑顏師古孔㯋達于志寧李延壽。言皇家受命有若溫大
雅魏鄭公房梁公長孫趙公許敬宗劉允之楊仁卿顧允
牛鳳及劉子元朱敬則徐堅吳兢。次而修者亦近在耳目。
於戲。自東觀至武德以來。其間作者遺草有未行於時。及
修撰未既者。如聞並藏於史閣。固非外學者可得究諸。予
雖無聞良史。至於實錄品藻。增損詳略。亦各有新意。豈無
班馬之文質董史之遺直者邪。蓋有之矣。我未之見也。常
欲以春秋條貫。刪補冗闕。掇拾眾美。成一家之盡善。有若
採葑菲者無以下體。衣狐裘者無以羔袖。言不多乎哉。以
為多。則存之視予力志何如耳。昔阮嗣宗嗜酒。當時以為
步兵校尉。雖非其任。貴且快意。今予之嗜書。有甚於嗣宗
之嗜酒。且虛其腹。若行哺而實者。存之宜如何處予哉。傳
不云乎。心志既通。名譽不聞。其足下何遺邪。此存之所宜
動心也。脫祿不及厚孤弱。名不及善知友。匡廬之下。猶有
田一成。耕牛兩具。僮僕為相。雜書萬卷。亦足以養高頤神。
誠知非丈夫矣所立。固不失谷口鄭子真耳。敢布諸足下
共圖之。某再拜。
代荀卿與楚相春申君書
前蘭陵令臣况謹奉書於相國春申君足下。前者不識事
機。冠宋章。襲儒衣。以廉軸駕羸駑。應聘於諸侯。始入秦。見
秦應侯。會侯方以六國㗖其君。且曰。吾方角虎以鬭。又何
儒為。故去秦之趙。會孝成王喜兵法。方築壇拜孫臏。欲磨
牙而西。臣以湯武之兵鉗其口於前。趙王亦不少孫臏而
多臣。臣以是去趙之齊。會宣王方沽賢市名達諸侯間。人
聚稷下。若鄒子田駢淳于矒。皆號客卿。故臣得翺翔於諸
子間。自威王至襄王。三為祭酒。號為老師。然憫諸生少年。
皆不登闕里。不浴沂水。各掉寸舌。得紆朱垂組。自以為高
絜莫我若也。臣以乳兒輩畜之。何虞其蝎蠆之為毒也。由
是讒言塞路。臣之肉幾為齊人所食。伏念相君與平原孟
嘗信陵齊名。故游談者謂從成則楚王。衡成則秦帝。以相
君之相楚故也。不然。楚何以得是名。以是去齊歸相君。相
君果不以臣孱固。俾臣為蘭陵令。臣始下車。方弦琴調軫。
欲蘭陵之人心和且富。既富且教。必使三年有成。然後報
政於相君。此臣效相君者希以是。不意稷下之謗。又起於
左右。俾臣之醜聲。直聞於執事。執事果亦疑棄臣如脫故
屣。臣之去蘭陵。豈不知相君之棄臣邪。臣尚念古者交絕
不出惡聲。臣懟楚而怨相君也哉。頃相君徒欲人之賢已。
曾不知楚國前事。臣不遠引三代洎春秋。今雖戰國。亦不
敢以他事白。直道今楚國盛衰之尤者。冀相君擇焉。自重
黎為火正。光融天下。鬻熊有歸德。教西伯弟子。洎蚡冒熊
繹。蓽路藍縷。以啟荊蠻。歷武文成始臣妾江漢。至莊王始
與中國爭伯。此數君皆郢之祖宗。而代亦稱臣之術。五尺
童子。羞稱五伯。臣又何必獨為相君道哉。然楚君但成莊
而已矣。自莊而下。楚亟不競。平王嗣位。耳目倒置。伍奢以
諫死。費無極以讒用。亡太子。走昭王。汚楚宮。鞭郢墓。豈不
以一讒而至乎爾。下及懷王。知左徒屈原忠賢。始能付以
楚政。當諸侯盛。以遊說交鬭。猶以楚為有人。無何。為上官
靳尚所短。王怒。疎屈平。平既疎。秦果為張儀計陷楚之商
於地。儀計行。秦果欺楚。是以有藍田之役。丹徒之敗。懷王
囚不出咸陽。亡不越魏境。客死而屍歸。至今為楚痛。豈不
曰疎屈平親靳尚而至於爾。人亦謂令尹子蘭不得皭然
無非。已不能疾讒。又從而惜之。俾屈生溺。離騷為之作。襄
王以前事歷目切骨。雖有宋玉唐勒景差輩子弟。賦風弔
屈而已。又何能免王於矢石哉。今相君自左徒為令尹。封
以號春申君。楚於相君。設不能引伍奢屈平以輔政。復不
能拒無極靳尚之口弭。臣見泗上諸侯。不北轅不來矣。夫
如是。漢水雖深。不為楚塹。方城雖高。不為楚險。相君雖賢。
欲捨楚而安之也。今有李園者。世以諛媚薦寵。喜以陰計
中上。根結枝布。寖為難拔。相君若不以此時去之。則王之
左右前後。不靳尚。則無極。詎獨臣之不再用也。前月相君
聘至。跪書受命。且曰。若惡若仇。若善若師。真宰相之心。脫
李園之(一作何)至。費靳方試。何害臣之不再罷蘭陵也哉。敢
輒盡布諸執事。而無遂子蘭之非。况之望也。楚子之幸也。
重與陸賓虞書
別韶卿已逾時。雖游處讌賞不接。然予心未嘗一日去韶
卿也。且京洛相去八百里。足以絕韶卿車轍馬跡。矧又自
洛南而東。涉淮浮江。㳂洄數千里。安得不悒悒西望邪。比
予在輦下五六年。始不知韶卿。及知韶卿。兩心始親。而形
骸已相遠。苟未能忘情。忍不酸鼻出涕。為吾友之思邪。前
陸掾來。得韶卿書。知韶卿欲屈道以從人。求京兆解送。知
韶卿道在與否。固不在首解於京兆也。愚嘗謂與遊者道。
韶卿膚未雞。髮未鶴。然其心甚老。脫一旦脅肩低眉。與諸
子爭甲乙於縣官。豈愚所謂甚老者邪。韶卿曾不是思也。
愚所謂首出者。謂四科首顏閔。三十世家首太伯。七十列
傳首伯夷。其為首出。豈不多邪。韶卿不首於是。而欲首於
何哉。僕又聞京兆等試。試官知與否。脫有知韶卿人聞。烏
有不心躬嘿禮靈冠統以待之邪。夫然。亦何害。小伸於知
已耳。不然。則東國絀臣。西山餓夫。微仲尼。何傷為展季伯
夷矣。韶卿獨不見既得者邪。豈盡為顏子太伯伯夷然。幸
韶卿熟思之。無以予不食太牢為不知味者也。前月中兩
寄狀。計必有一達者。過重陽。當决策東去。計韶卿無以予
身遠而不予思也。勉矣自愛。策名春官。後當會我於真山。
三傳指要序
先儒以春秋之有三傳。若天之有三光然。然則春秋蓋聖
人之文乎。聖人之文天也。天其少變乎。故詩有變風。易有
變體。春秋有變例。變之為義也。非介然溫習之所至。賾乎
其粹者也。軻嘗病先儒各固所習。互相矛楯。學者準裁無
所。豈先聖後經以闢後生者邪。抑守文持論敗潰失據者
之過邪。次又病今之學者。涉流而迷源。捨經以習傳。摭直
言而不知其所以言。此所謂去經緯而從組繢者矣。既傳
生于經。亦所以緯於經也。三家者。蓋同門而異戶。庸得不
要其終以會其歸乎。愚誠顓蒙。敢會三家必當之言。列於
經下。撰成十五卷。目之曰三傳指要。冀始涉者開卷有以
見聖賢之心焉。俾左氏富而不誣。公羊裁而不俗。穀梁清
而不短。幸是非殆乎息矣。庶儒道君子有以相期於孔氏
之門。
廬山黃石巖院記
古老有言曰。太極之氣。積而為山岳。洩而為川瀆。然則匡
阜之氣。其大矣乎。庚辰歲。山客劉軻。採拾怪異。自麓至頂。
卻下半里餘。次於黃石巖。巖中有棲禪子。不知其幾許臘。
而[:#AS-9061:⿰王褱]行峻節。人事難能。僕高其人。而信宿忘返。賾其輕重。
頗見其宅心之地。乃問其住年。但手指松桂云。初毫髮我
植。今環人臂。烏飛兔走。吾復何齒。矧卯戌之昏旦。霜炎之
凍炙。生落之榮悴。去畱之沿泝。雖云云自彼。而於我蔑如
也。於戲。向非巖房峭絕。僧行孤峙。則人境兩失。固其宜也。
復何言哉。觀夫烟雲生於履舄。嵐靄出於襟袖。㣥形浩擾。
併入眸子。每至烟雨初霽。山光澄練。泠泠仙語。如在耳右。
况又聳淩兢。上冥冥。焉知不能與洪厓接袂。浮邱連駕。盈
縮造化。吐納顥氣。絕慙容於厚面。遠喧卑之腥穢乎。不得
而然者。蓋鉤也餌也。名為利鉤。利為名餌。吞鉤食餌。手足
羈鎖。彼焉得跳躍於此乎。夫禪子脫去桎梏。四支宣展。動
與雲無心。靜將石何機。物我一致。端邪徑塞。僕所謂非斯
人不能住斯境也。禪師宜春人。俗姓劉。名常進。時人以師
久住。遂以其姓易其巖名云。
智滿律師墖銘
昔長沙桓公有定傾翊戴之勳。藏晉盟府。曾孫潛。高尚不
仕。其後世為匡廬高民乎。(疑)有應真之士。產靈祥於粟里
矣。大師諱智滿。先生九代孫也。(下闕)文曰。
匡阜之下。爐峯之北。有白馬香象。甚奇特兮。毛㣥羽族。麟
鳳稱德。絕足雲翔。就羈勒兮。大毗尼師。垂法作則。侁侁律
子。用徽纆兮。法社霧壇。其儀不忒。憧憧古今。奔白黑兮。三
毒六賊。本拔源塞。蘊界受降。師獨得兮。神昇茲氏。香畱天
棘。石墖巍巍。二林側兮。纕褐巾墨。門人之服。心喪三紀。哀
無極兮。
棲霞寺故大德玭律師碑
世說域中四名剎。棲霞其一。以其高僧世出。自齊梁間大
小郎至大師。聲聞相襲。故江左重呼其名。謂棲霞大師焉。
大師諱曇玭。俗姓王氏。晉瑯琊文憲公後。自永嘉南遷。為
句曲人。王父師虔。會稽守。虔生智。高尚不仕。州里號處士。
生大師。自孩抱絕不為兒弄。厪能言。標㯋聰拔。㣥言秘旨。
迎耳必了。及長。不茹葷血。乃曰。天其或者將滌吾器耶。既
落髮於金陵希瑜律師。受戒於過海鑒真大師。後與友人
高陵恩律師追遠永之遊。乃偕隱匡廬之東林。雖欲遺名。
而名已高矣。於是奔走吳楚青徐之學者。始五臘講律於
豫章龍興。環座捧帙者麻葦。明年登明寺壇。至德三載。勅
隸於明寺。後累蒞事於甘露壇。端肅嚴恪。儀刑梵眾。大歷
初乃歸棲霞。其蒞壇傳戒一十五會。講訓經律三十七座。
州牧蘭陵蕭公高其人。謂標望風度。詎獨鄴衛松柏耶。乃
命為僧正。紀綱大振。雖一公帖四輩之望。無以上也。十四
年。忽昌言於眾曰。吾以律從事。自謂無愧於篇聚矣。然猶
未去聲聞之縛。既而探曹溪牛頭之旨。沈研覃思。朗然內
得。乃曰。大丈夫了心當如此。建中元年。禪坐空谷。雖野馬
飄鼓。星辰凌歷。云云自彼。我何事焉。後瓦官寺其徒聚謀
而請曰。瓦官寰中之名剎也。大師乃江左之碩人也。捨是
而不居。吾屬安仰。始出山居焉。從人欲也。無幾何。謂弟子
志誠海潮等曰。吾休矣。邱井夢電之喻必然耳。貞元十三
年十一月六日丁亥。坐化於瓦官寺律堂。是月景申。茶毗
墖於新亭之後岡。春秋七十五。僧臘五十一。門人臨壇者。
有若廬陵龍興寺明則廣陵定山寺道興鄉邑寺行銓臨
淮開元寺澄觀九江寶珍寺智滿當州彭城寺惠興瓦官
寺靈津鶴林寺常靜天鄉寺日耀龍興寺惠登。皆津梁後
進。為世燈燭。賢七十子而後知仲尼大聖。睹棲霞弟子得
不為師氏名焉。今寶稱領摩訶苾芻眾。壇壓廬岳。大江西
南。卓然首出。若商那之後。繼以掬多。得不謂釋氏之雄乎。
軻夙承寶稱之知。見命敘述。且曰。吾得予銘吾大師。吾無
恨矣。文曰。
有晉世家。地高瑯琊。產棲霞兮。宿殖有自。許身佛氏。為釋
子兮。結夫纏蓋。惠刃中淬。誰何對兮。璞琢金鎣。潭澄月映。
本清淨兮。尸羅毗尼。開遮止持。作律師兮。攝深匡高。以遊
以遨。鏗蒲牢兮。梵行既立。薪傳火襲。光岌岌兮。
廬山東林寺故臨壇大德墖銘(并序)
維元和十年冬十月已亥。我具壽大師歸於廬山東林寺。
既庀事。門弟子道深如建等以銘誌為急。白彭城劉軻。軻
嘗執吾大師之巾錫。大師行業德狀。軻能言之。乃走其徒
持事狀於山陽草堂。具道其所以來。軻既受事。仰而哭。且
曰。軻何心遽忍銘吾大師。俄而曰。我而不銘而誰為。於是[:#AS-997B:⿲彳亍
]涕漣漣。作石墖銘誌云。大師諱上宏。俗饒姓。其先臨川
人。祖公悅。父知恭。世為南城聞儒。故大師自童子耳熟家
訓。故風流舉動。造次必於儒者。年十五。脫然有方外之志。
遂依舅氏出家。暨二十二歲。具戒於衡岳大圓大師。大歷
八載。勅配本州景雲寺。後依南昌璡律師學四分毗尼。既
覃精研究。或從我駕說而通者。日有百數。時謂景雲且在。
無患無律。貞元三年。止南昌龍興寺。四方風聞者塵至。時
江州峯頂寺長老法真。台州國清寺法裔。荊州慶門寺靈
裕。并有大名於時。會有事於靈壇。故三長老攝大師以臨
之。至四十年春。九江守李公康以東林遠公舊社。不可以
無主。固請住焉。前後蒞事凡一十八會。彼域之男女。繇我
而作比邱者。萬有五千五百七十二人。大師既通明大教。
祖述毗柰耶。憲章修多羅。心同曹溪。事同南山。故及我門
而升我堂者。未嘗虛返。我所以駕白牛以驅羊鹿。孰謂我
為小乘者乎。繇是薦紳先生若顏魯公姜相公。並願依遺
民萊民舊事。待大師於虎邱雁門之上。故游二林者謂生
遠猶在。將大去。乃遺言於二三子曰。吾生七十有七。臘五
十有六。年非不耆。臘非不高。今則去矣。爾無謂吾死。門人
道深懷縱如建冲契宗一智則智明雲臯圖信行允等。長
號無愬。相與立石墖於香爐峯下。是月丙寅。歸舍利於墖。
從故事也。軻不得讓。薦誠於銘。銘曰。
德有墖。功有銘。功可祖。德可宗。宗可師。師有資。嗚呼。千載
而下資而後者。知是墖有毗柰耶之宗師。
大唐三藏大遍覺法師墖銘(并序)
歲丁已開成紀年之明年。有具壽沙門曰令檢。自上京抵
洛師。以縹囊盛三藏遺文傳記。訪余柴門于行修里。且曰。
聞夫子斧藻㣥言舊矣。詎直專聲於班馬。能不為釋氏董
狐耶。抑豈不聞貞觀初慈恩三藏之事乎。敢矢厥來旨云。
三藏事跡載國史及慈恩傳。今墖在長安城南三十里。初
高宗墖於白鹿原。後徙於此。中宗製影贊。諡大遍覺。肅宗
賜墖額曰興教。因為興教寺。寺在少陵原之陽。年歲寖遠。
墖無主。寺無僧。荒凉殘委。游者傷目。長慶初。有衲衣僧曇
景始葺之。大和二年。安國寺三教談論大德內供奉賜紫
義林。修三藏忌齋於寺。齋眾方食。見墖上有光。圓如覆鏡。
道俗異之。林乃上聞。乃與兩街三學人共修身墖。兼礱一
石於墖。至三年修畢。林乃化遺言於門人令檢曰。爾必求
文士銘之。檢泣奉遺教。直以銘為請。非法允之冡嫡。誰何
至此乎。軻三讓不可。乃略而銘之。三藏諱元奘。俗陳姓。河
南緱氏人。曾父欽。後魏上黨太守。祖康。北齊國子博士。父
惠英。長八尺。美鬚眉。魁岸沈厚。號通儒。時人方漢郭林宗。
有子四人。奘其季也。年十三。依兄捷出家於洛。屬隋季失
御。乃從高祖神堯於晉陽。俄又入蜀。學攝論毗曇於基暹
二法師。武德五年。受具於成都。精究篇聚。又學成實於趙
州深。學俱舍於長安岳。於是西經前來者。無不貫綜矣。初
中國學者。多以實相性空。通貫㣥說。俾彖象蹄笱。往往失
魚兔於得意之路。至於星羅碁布。五法三性。析秋毫以矢
名相。界地生彙。各有攸處。曾未暇也。大遍覺乃興言曰。佛
理圓極。片言支說。未足師决。固是經來未盡。吾當求所未
聞。俾跛眇兒視履。必使解行如函蓋。始可為具人矣。且法
顯智嚴何人也。猶能孤遊天竺。而我安能坐致耶。初三藏
之生。母氏夢法師白衣西去。母曰何去。曰求法。貞觀三年。
忽夢海中蘇迷盧山遽凌波而入。乃見石蓮波外承足山。
險不可上。試踴身騰踔。颯然飇舉。升中四望。廓澈無際。覺
而自占曰。我西行决矣。至凉州。都督李大亮防禁特切。逼
法師還京。法師乃宵遁。渡瓠蘆河。出玉門。經莫賀延磧。艱
難險阻。仆而復起者。何止百十耶。自爾涉流沙。次伊吾。高
昌王麴文泰遣貴臣以駝馬迓法師於白力城。王與太妃
及統師大臣等尊以師禮。王親跪於座側。俾法師躡肩而
上。資贈甚厚。送至葉護可汗衙。又以廿四封書。通屈支等
廿四國。獻花繒五百疋於可汗。稱法師是奴弟。欲求大法
於婆羅門國。願可汗憐師如憐奴。其所歷諸國。為其王禮
重。多此類也。自爾支提梵剎神奇靈跡。往往而有。法師皆
瀝誠盡敬。耳目所得。孕成多聞。與夫世稱博物者。何相萬
耶。詳載如傳。惟至中印度[:#AS-8BB1:⿰冉⻖]爛陁寺。寺遣下座廿人明詳
儀注者引參正法藏。即戒賢法師也。既入謁。肘膝著地。舐
足已。然後起。法藏訊所從來。曰自支[:#AS-8BB1:⿰冉⻖]。欲依師學瑜伽論。
法藏聞則涕泗曰。解我三年前夢金人之說。佇爾久矣。遂
館於幼日王院覺賢房第四重閣。日供擔步羅果一百廿
枚。大人米等稱是。其尊敬如此。法師既名流五印。三學之
士。仰之如天。故大乘師號法師為摩訶天。小乘師號解脫
天。乃白大法藏請畱之。法師曰。師等豈不欲支[:#AS-8BB1:⿰冉⻖]之人開
佛慧眼耶。不數日。東印度王抅摩迎法師。戒日王聞法師
在抅摩處。遣使謂抅摩曰。急送支[:#AS-8BB1:⿰冉⻖]僧來。抅摩曰。我頭可
得。僧不可得。戒日神武雄勇。名震諸國。乃怒曰。爾言頭可
得。可將頭來。抅摩懼。乃嚴象軍二萬。船三萬。與法師同泝
殑伽河。築行宮於河北。抅摩自迎戒日於河南。戒日曰。支[:#AS-8BB1:⿰冉⻖
]僧何不來。抅摩曰。大王可屈就。王既見法師。接足盡敬。
且曰。弟子聞支[:#AS-8BB1:⿰冉⻖]國有秦王破陣樂。乃問秦王是何人。法
師盛談太宗應天順人事。王曰。不如此。何以為支[:#AS-8BB1:⿰冉⻖]主。因
令法師出制惡見論。然小乘外道。未即推伏。請於曲女城
集五印沙門婆羅門等。兼十八國王。觀支[:#AS-8BB1:⿰冉⻖]法師之論。凡
十八日。無敢當其鋒者。戒日知法師無畱意。厚以象馬橐
裝餞法師。又以素謺印書使達官送法師。所經諸國。令兵
衛達漢境。法師卻次于闐。因高昌商胡入朝。附表奏自西
域還。太宗特降天使迎勞。仍制于闐等道送法師。令燉煌
迎於流沙。鄯部迎於沮沫。時帝在洛陽。勅西京畱守梁國
公元齡備有司迎待。是日宿於漕上。十九年春正月景子。
畱守自漕奉迎於都亭。有司頒諸寺帳輿花幡。送經於宏
福。翌日。大會於朱雀街之南。陳列法師於西域所得經像
舍利等。其梵文凡五百廿夾。六百五十七部。以廿馬負而
至。自朱雀至宏福十餘里。傾都士女。夾道鱗次。若人非人。
曾不知幾俱月[:#AS-FBED:●]互矣。壬辰。法師謁文武聖皇帝於洛陽
宮。二月己亥。對於儀鸞殿。因廣問雪嶺已西諸國風俗。法
師皆
備陳所歷。若指諸掌。太宗大悅。謂趙公無忌曰。昔符堅稱
道安為神器。今法師出之更遠。時帝將征遼。法師請於嵩
之少林翻譯。太宗曰。師西去後。朕為穆太后於西京造宏
福寺。寺有禪院。可就翻譯。三月己巳。徙宏福。夏五月丁卯。
法師方開貝葉。廿年秋七月。法師進新譯經論。仍請製經
序。并進奉勅撰西域記十二卷。太宗美法師風儀。又有公
輔才。俾法師裼緇褐襲金紫。法師因以五義褒揚聖德。乞
不奪其志。遂問瑜伽十七地義。太宗謂侍臣曰。朕觀佛經。
猶噡天望海。法師能於異域得是深法。非惟法師願力。亦
朕與公等宿殖所會。及三藏聖教序成。神筆自寫。太宗居
慶福殿。百寮陪位。坐法師。命宏文館學士上官儀對㣥寮
讀之。廿二年夏六月。天皇大帝居春宮。又製述聖記及菩
薩藏經後序。太宗因問功德何最。法師對以度人。自隋季
天下祠宇殘毀。緇伍殆絕。太宗自此勅天下諸州寺。宜各
度五人。宏福寺度五十人。戊申。皇太子宣令。請法師為慈
恩上座。仍造翻經院。備儀禮自宏福迎法師。太宗與皇太
子後宮等。於安福門執香爐。目而送之。至寺門。勅趙公英
中書令褚引入。於殿內奏九部樂破陣舞。及百戲於庭而
還。廿三年夏四月。法師隨駕於翠微宮。談賞終日。太宗前
席攘袂曰。恨相逢已晚。翌日。太宗崩於含風殿。高宗即位。
法師還慈恩。專務翻譯。永徽三年春三月。法師於寺端門
之陽造石浮圖。高宗恐功大難成。令改用磚墖。有七級。凡
一百八十尺。層層中心。皆有舍利。冬十月。中宮方姙。請法
師加祐。既誕。神光滿院。則中宗孝和皇帝也。請號為佛光
王。受三歸。服袈裟。度七人。請法師為王剃髮。及滿月。法師
進金字般若心經及道具等。顯慶二年春二月。駕幸洛陽。
法師與佛光王發於駕前。既到館。於積翠宮終譯發智婆
沙。法師早喪所天。因扈從還訪故里。得張氏姊。問塋壠已
平矣。乃捧遺柩改葬於西原。高宗勅所司公給。備喪禮。盡
飾終之道。洛下道俗赴者萬餘人。釋氏榮之。三年正月。駕
還西京。勅法師徙居西明寺。高宗以法師先朝所重。禮敬
彌厚。中使旁午。朝臣慰問及錫賚無虛日。法師隨得隨散。
中國重於般若。前代雖翻譯猶未備。衆請譯焉。法師以功
大恐難就。乃請於玉華宮翻譯。四年十月。法師如玉華。館
於肅成院。五年春正月一日。始翻梵本。總廿萬偈。法師汲
汲然常恐不得卒業。每厲譯徒。必當人百其心。至龍朔三
年方絕筆。法師翻般若後。精力刓耗。謂門人曰。吾所事畢
矣。吾瞑目後。可以蘧蒢為親身物。門人雨泣。且曰。和上何
遽發此言。法師曰。吾知之矣。麟德元年春正月八日。門人
元覺夢一大浮圖倒。法師曰。此吾滅度之兆。遂命嘉尚法
師具錄所翻經綸。合七十四部。總一千三百卅八卷。又造
俱月[:#AS-FBED:●]互畫像彌勒像各一千幀。又造素像十俱月[:#AS-FBED:●]互
供養悲敬上油各萬人。燒百千燈。贖數萬生。乃與寺眾辭。
三稱慈尊。願生內眷。至二月五日夜。弟子光等問云。和上
决定得生彌勒內眾否。頷云得生。俄而去。春秋六十九矣。
初高宗聞法師疾作。御醫相望於道。及坊州奏至。帝哀慟。
為之罷朝三日。勅坊州刺史竇師倫令官給葬事。又勅宜
聽京城僧尼送至墖所。門人奉柩於慈恩翻經堂。道俗奔
赴者日盈千萬。以四月十四日葬於滻東。京畿五百里內。
送者百餘萬人。至總章二年四月八日。有勅徙於樊川北
原。傷聖情也。法師長七尺。眉目若畫。直視不顧。端嚴若神。
自大教東流。翻譯之盛。未有如法師者。雖滕蘭澄什康會
竺護之流。無等級以寄言。其彬彬郁郁。已布唐梵新經矣。
自示疾至於昇神。奇應不可殫紀。蓋莫詳位次。非上地其
孰能如此
乎。又曰。
三藏之生。本乘願來。入自聖胎。出於鳳堆。大業之季。龍潛
於并。孺子謁帝。與兄偕行。神堯奇之。善果度之。不為人臣。
必為人師。師法未足。自洛徂蜀。學無常師。鳥必擇木。跡窮
夷夏。更討身毒。寺入爛陁。師遇尸羅。王逢戒日。論得瑜伽。
瑜伽師地。藏教泉府。蝟[:#AS-98A7:●]名數。璽抽聖緒。我握其樞。赤幡
仍豎。名高曲女。歸我真主。主當文皇。臣當蔡梁。天下貞觀。
佛氏以光。光光三藏。是護是付。付得其人。經綸彬彬。梵語
華言。胡漢相宣。台臣筆受。御膝前席。積翠飛花。恩光奕奕。
太宗序教。天皇述聖。揚於王庭。百辟流詠。三藏慰喜。靈祇
介祉。蔑彼滕什。曾無此事。我功成矣。我名遂矣。脫屣玉華。
昇神睹史。發棺開殮。天香馥馥。地位殊分。神人是卜。中南
地高。樊川氣清。修墖者誰。林公是營。門人令撿。實尸其事。
銘勒墖旁。撿真法子。
農夫禱
丙戌。歲大饑。楚之南江黃間尤甚。明年。予將之舒。途出東
山。見老農輩。鳩其族為禱於伍君祠。其意誠而辭俚。因得
其文以潤色之。亦以儆於百執事者云。農夫某。謹達精誠
於明神。吁嗟我耕食之人。誰非土之人。人之有求。神得不
以聰明正直聽之耶。曩者仍歲薦饑。人為鰥婺。田無耕夫。
桑無蠶姬。癘疫痍瘡。一方尤危。踵以吳蜀弄兵。吏呼其門。
敺荒餘之人。挾弓持戟。女子生別。行啼走哭。王師有征。㣥
盜繼誅。乃歸其居。乃復室廬。廬壞田蕪。亦莫蠲其租。今之
收合餘燼。人百其力。幸大成於秋。誠慮旱而不雨。既雨而
潦。必不為潦。又慮其苖而不秀。秀而不實。又慮為螟蝗。又
慮夫[:#AS-8D74:⿸广既]馬之奪其食。贓吏之厚其歛也。嗚呼。必馬無厭粟
者。妾無厭羅紈者。吾歛其薄矣。亦於何厚其所薄耶。伏希
神明。無有所忽。禱曰。無瘠農人以肥[:#AS-8D74:⿸广既]馬。無寒蠶婦以暖
妓妾。無銷耒耜以滋兵刃。農人不饑而天下肥。蠶婦不寒
而天下安。耒耜不銷而天下饒。妾暖而驕。兵滋而殘。馬肥
而豪。不蹟不馳。足食足衣。皇天皇天。胡忍是為。苟不此為。
民其嘻嘻。神其怡怡。尚饗。
