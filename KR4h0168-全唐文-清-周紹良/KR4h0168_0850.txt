欽定全唐文卷八百五十
林弼
弼。晉天福二年官太常博士。
唐太子少保贈太子少傅朱漢賓諡議
漢賓常恃倜儻。不習廉隅。遏鄴都姦卒之流言。時銷叛亂。
卻華師親隨之浮議。俗致安康。開國承家。忠貞保義。而又
散己俸而代逋欠。闢荒榛而種[:#AS-99D6:⿺麥來]麰。民有袴襦之謠。野無
萑蒲之患。安民禁暴。威惠兼行。而又知進退存亡之理。得
善始令終之名。亦所為知幾其神也。諡法。忠道不撓。保節
揚名曰貞。愛民好學。寬裕慈仁曰惠。請諡貞惠。
何光乂
光乂。晉天福二年官汴州浚儀縣主簿。
進策
竊見諸處邊郡小縣。多是山鄉。雖舊有勅。正官滿時不許
差攝充替。無那遠地。多越明規。攝官既己到來。見任豈敢
違拒。況聞所差攝者。大半是本州府使長臨時與旋署虛
銜。強替見任正授官員。其最不可者。頗有當年之內。或兩
度三度替移。來者須逆。去者須送。配從門內。率自鄉中。悉
是權行。誠非本分。如斯得倖。豈肯力官。非惟紊公。當且害
物。自今後伏乞特行明勅。顯自新朝。其邊郡縣官。仰節度
刺史。或有見任因事停罷。即許差曾入仕者權令撫綏。仍
又須候正官到官。不可以攝替攝官。或經半載。或過一年。
如能志遠脂膏。道著清白。招添得戶口。徵督得賦租。百里
傳聲。㣥黎咸惠。衆狀舉請。即仰奏聞。特乞大朝。便行真命。
如此則皇王恩遠。赤子幸深。免被煩苛。漸期蘇息。
第二策
竊見諸道選人。合格下解。不出十月。立定三旬。此則常程。
向來舊制。卻是或有因解樣所誤。式例稍虧。字內點畫參
差。印處高下訛舛。便乃駮犯。致有艱難。其如有七年八年
選期。千里萬里途路。羈窮取士。辛苦到京。若粟錯不容。乃
滯塞無計。自今後伏乞特行明勅。顯布新規。其黃衣選人。
只驗出身文書。己有前任者。據考牒及解繇歷子。轉年得
盡合格。不許便與判行。小小不賜駮犯。則天下感明時事
易。聖主恩寬。不使吏徒得行奸計者。
杜簉
簉。晉天福二年官隴州長史。
請開種荒田策
伏見近年百姓。頗遇災荒。縱納得王租。即不充口食。此蓋
播種不廣。頃畝無餘。既稅外無溢數之苖。致民中有不及
之弊。且國以民為本。民以食為天。苟百姓不足。君孰與足。
伏請曉示天下。應有荒田。一任百姓開種。候及三年外。即
檢照所開種頃畝多少。量納一半租稅。所貴國家富饒。上
下通濟者。
周元休
元休。晉天福二年官朝議大夫。行殿中侍御史。
東嶽冥福禪院新寫藏經碑
述夫元黃判而清濁分。三才敘而萬彙育。散乎元素。簡易
之體猶存。降(闕一字)中庸。澆薄之風益扇。雖㣥分類聚。上智
下愚。靡不惡其死而愛其生。(闕一字)其得而(闕一字)乎喪。緬惟
盤古。爰及當今。咸欲致身於常樂之鄉。立名於無疆之域。
而嗜慾窒性。好尚由心。(闕一字)苦海而(闕一字)迴。蹈迷途而繼
踵。竟致惡而必得。愛而必忘。浩浩(闕一字)猶百川之(闕一字)者(
闕二字)而言也。至於用慈儉(闕三字)體沖虛而為質。駕(闕二字)鸞
之侶。俯仰八紘。餐霞御氣之流。逍遙六合。或丹邱暫別。或
羽化俄歸。亦不能忘情於生死之源。絕跡於(闕一字)夷之境。
降茲以往。何足道哉。洎乎西域誕靈。曜列星而應瑞。漢庭
入夢。挺金質以呈祥。法被寰中。言超象外。遠究天人之際。
廣開方便之門。現無生為不死之(闕一字)示有相入無形之
域。修正真之(闕三字)網能除。(闕三字)之至明。闇室皆曉。觸類斯
長。無幽不通。元化普洽而不窮。虛谷有聲而必應。至矣哉。
總萬法而為方。即絕跡出塵。無如佛者。夫其道也。大慈廣
運。宏濟無方。闢衆妙(闕二字)元關(闕一字)啟。導一乘之教。覺路
難登。寂滅虛空。真如綿邈。窈冥莫測。識智難量。是知翥長
空者。必假以羽翰。濟巨浪者。須資於舟檝。將欲以言觀法。
以法觀心。窺解脫之門。究(闕五字)是者即莫(闕一字)乎經。夫其
要也。始則演以一音。次則偈於四句。變拳石為千峯之秀。
導勺水為萬派之源。於是貝葉緹紬。流行斯廣。龍宮寶藏。(
闕二字)攸繁。莫不指示迷方。津梁彼岸。使(闕二字)珠者必求罔
象。涉麗水者果獲祥金。披文則萬象皆呈。得意則一言以
蔽。能宏是者。其唯釋門之達士哉。即今經藏主隱公。是其
人也。公生於鎮州靈壽縣。俗姓裴氏。法名志隱。出家於奉
恩寺。受戒於光化寺。幼無童心。長有佛性。名山勝境。靡不
經遊。先止於岨崍山光化寺。修行二十餘年。剃度三十餘
人。遠近傾依。緇俗贍仰。是院先有主者僧順公。本貫定州
深澤縣人也。俗姓李氏。法名智順。出家於本州開元寺。受
業於法華院。後因巡禮。遂至山門。與先院主僧道言。相繼
住持六十餘載。剃度二十餘人。修崇院宇功德佛事。並已
周圖濮陽。化召得施主李彥章等。特建鐘樓經藏。雖斤斧
丹青。煥乎畢備。而經文典誥。咸且闕諸。遂乃堅請主持。假
其緣化。既從請託。遂果成(闕三字)募彼信心。資乎敏手。堅比
移山之志。勤用覆簣之功。僅越十年。始就前願。凡寫藏內
經律論及聖賢傳記等。共五千四百八十卷。并新紙墨。咸
得精詳。永用緘藏。是圖悠久。今院主僧行(闕一字)供養主僧
行感典座(闕一字)行隱。並禪林擢秀。(闕一字)水澄波。護戒珠而
如握靈蛇。傳祖印而非關墮鵲。三千世界。不染六塵。八萬
法門。皆歸一念。身居五濁。蓮花生於淤泥。(闕一字)燃百燈。太
陽入於闇室。住持真境。炳煥釋(闕一字)況方嶽之中。岱宗為
首。地臨齊魯。境壓淮沂。玉几金牀。宛畱勝迹。天門日觀。下
瞰長空。爰屬盛明。即期封禪。方今千載啟運。四境無塵。緇
徒雖廕於法門。野老咸知其帝力。府主太師相公。勳高社
稷。(闕一字)列山河。下車而比戶咸蘇。出令而連營盡肅。論兵
玉帳。謀深起翦之流。禮士金臺。價重鄒枚之選。故得時康
俗阜。氣淑年和。成此莊嚴。(闕二字)風教。遂釋子歸依之願。契
如來付囑之言。得不備以良因。紀之貞石。元休功虧力學。
敏謝生知。幸見託於斯文。實懷慚於染翰。式揚功德。迺述
銘云。
浩浩浮生。茫茫曠刧。惡積禍胎。福生善業。覺路難尋。愛河
易涉。瞻彼波瀾。(闕二字)舟檝。爰有大士。百億化身。戒珠不纇。(
闕一字)鏡無塵。演茲妙法。濟彼蒸民。門闢覺路。指示迷津。妙
旨幽深。微言祕奧。窅窅靈源。茫茫元造。孰究真宗。孰探法
寶。(闕二字)欲探。必資經誥。猗歟(闕一字)典。列聖徽猷。一音(闕一
字)演。萬法斯流。雕金鏤玉。貝葉緹紬。將求佛性。捨此何求。
偉哉達士。成此至功。(闕一字)乎寶藏。宛若龍宮。生雖有岸。法
本無(闕一字)天長地久。永播真風。
竇溫顏
溫顏。晉天福三年官隰州蒲縣令。
請肄武策
兵不可不戰。將不可不擇。每於月旦。宜令教習。楚莊立功
而心懼。晉文戰勝而色憂。居安慮危。古之道也。此乃鴻圖
永固。霸業彌芳。
高居誨
居誨。晉天福三年供奉官。與張匡鄴奉使于闐。
于闐記
自靈州過黃河。行三十里。始涉沙入党項界。曰細腰沙神
樹沙。至三公沙。宿月支都督帳。自此沙行四百餘里。至黑
堡沙。沙尤廣。遂登沙嶺。沙嶺党項牙也。其酋曰捻崖天子。
渡曰亭河。至涼州。涼州西行五百里。至甘州。甘州回鶻牙
也。其南山百餘里。漢小月支之故地也。有別族號鹿角山
沙陀。云朱邪氏之遺族也。自甘州西始涉磧。磧無水。載水
以行。甘州人教晉使者作馬蹄木[:#AS-8DBB:⿰⺡⿱止⿰]四竅。馬蹄亦作四竅
而綴之。駝蹄則包以釐皮。乃可行。西北五百里至肅州。渡
金河。西百里出天門關。又西百里出玉門關。經吐蕃。男子
冠中國帽。婦人辮髮戴瑟瑟。云珠之好者。一珠易一良馬。
西至瓜州沙州。二州多中國人。聞晉使者來。其刺史曹元
深等郊迎。問使者天子起居。瓜州南十里鳴沙山。云冬夏
殷殷有聲如雷。云禹貢流沙也。又東南十里三危山。云三
苖之所竄也。其西渡都鄉河曰陽關。沙州西曰仲雲族。其
牙帳居胡盧磧。云仲雲者。小月支之遺種也。其人勇而好
戰。瓜沙之人皆憚之。胡盧磧。漢明帝時征匈奴。屯田於吾
盧。蓋其地也。地無水而常寒多雪。每天暖雪消乃得水。匡
鄴等西行入中雲界。至大屯城。仲雲遣宰相四人都督三
十七人候晉使者。匡鄴等以詔書慰諭之。皆東向拜。自仲
雲界西。始涉[:#AS-99EA:●]磧。無水。掘地得濕沙。置之胸以止渴。又復
渡陷河。伐檉置水中乃渡。不然則陷。又西至紺州。紺州于
闐所置也。在沙州西南。云去京師九千五百里矣。又行二
日至安軍州。遂至于闐。聖天衣冠如中國。其殿皆東向。曰
金冊殿。有樓曰七鳳樓。以葡萄為酒。又有紫酒青酒。不知
其所釀。而味尤美。其食粳沃以蜜。粟沃以酪。其衣布帛。有
園圃花木。俗喜鬼神而好佛。聖天居處。嘗以紫衣僧五十
人列侍。其年號同慶二十九年。其國東南曰銀州盧州湄
州。其南千三百里曰玉州。云漢張騫所窮河源。出于闐而
山多玉者。此也。
任贊
贊。後唐明宗朝以太子左庶子遷工部侍郎。晉天福四年
為兵部侍郎。
請州縣官先考試貢舉人表
伏以聖代設科。貢闈取士。必自鄉薦。來觀國光。將叶公平。
惟求藝行。蓋廣搜羅之理。且非喧競之場。伏見常年舉人
等。省門開後。春牓懸時。所習既未精研。有司寧免黜落。或
嫉其先達。或恣以厚誣。多集怨於通衢。皆取駭於㣥聽。頗
虧教本。卻成亂階。宜立新規。以革前弊。自今後諸舉人。不
是家在遠方。水陸隔越者。望本令各於本貫選藝精通賓
寮一人考試。如非通贍。不許妄薦。儻考覈必當。即試官請
厚於甄酬。若薦送稍私。并童子盡歸於竄逐。冀彰睿化。免
紊儒風。庶絕濫進之人。共守推公之道。
崔居儉
居儉。清河人。少舉進士。梁貞明中累官御史中丞。後唐同
光中授刑部侍郎。改兵吏二部侍郎尚書左丞戶部尚書。
晉天福四年卒。年七十。贈右僕射。
請停預用員缺奏
今年選人內。八十三人無闕注擬。詞訴紛紜。蓋因近勅減
選。入仕者多門。雖可區分。難抑詞理。請下格式。取四月後
合用員闕發遣。中書門下奏先以銓曹論員闕。遂卻置戶
椽一員。諸州一百五十員。格式元送闕簿六百四十餘處。
後又許超折資序。又堂帖令畿赤己上。雖擬議許開銓後
除授。不合豫請用四月後員闕。望於移省限內並須了絕。
不得更令選人有詞。
鄭雲叟
雲叟本名遨。滑州白馬人。避後唐明宗廟諱。以字行。昭宗
朝賞應進士舉不第。遂以隱逸終。後唐天成中徵為左拾
遺。晉天福初徵為右諫議大夫。皆謝不起。賜號逍遙先生。
四年卒。年七十四。
辭徵聘表
臣聞君子有應敵之方。因時俯仰。介士有不移之操。與性
逍遙。康堯佐舜者。洽道於君臣。洗渭巢箕者。寄形於天壤。
惟聖人之效業。在庶物以由庚。微臣學圃無成。文場不調。
頃屬兵交四海。怨暴三場。梁室亂離。走蘭成於荒谷。江都
淪覆。遁庾衮於天山。而又蔡順少孤。虞邱三失。倉野之女。
遠國飄零。王祥之男。一時彫落。喪家室而有鰥在下。悲身
世而無處求生。因投迹元元。委心虛靜。長揖當途之客。㣥
居在野之人。幽蘭以備於重襟。灌木用成於虛室。或臨窗
嘯傲。或植杖耕耘。樂在其中。老而將至。西山採藥。己有咏
歌。北闕彈冠。曾無夢想。安期綸綍。下及煙蘿。日月方耀於
太清。世冑適躋於高祖。任賢勿貳。位事惟能。衡門不傑之
才。繇來有愧。詔局殊常之命。未敢以聞。夫功大者其任尊。
職充者其責重。任必安於所據。責不致於非才。方今內服
百工。外拜五長。百爾黎獻。一存至公。載惟清朝。奚急百士。
誠繇陛下天綱地絡。容無所遺。夏雨春風。恩無不及。青陽
振其沉穎。旭旦起乎幽棲。將令匹微。罔不率俾。固宜勇別
環堵。言隨車[:#AS-FBED:●]茸(言勇切)車。拜丹地之明廷。奉皂囊之清職。
東望心踊。其如病何。賦分隱淪。滅思聞見。九徵而往。雖有
語於莊周。三召不行。獨無求於殷浩。仰祈皇鑒。俯宥愚衷。
姚顗
顗字伯真。京兆萬年人。少舉進士。梁貞明中累遷中書舍
人。入後唐歷兵吏二部侍郎尚書左丞。拜中書侍郎同中
書門下平章事。晉祖入立。罷為刑部尚書。遷戶部。天福五
年卒。年七十五。贈左僕射。
進實錄表
奉詔。臣等同修先皇帝實錄進呈。自承天旨。尋戒百官。同
申太史之舊章。徧訪茂陵之遺牒。莫不囊螢汗簡。寢筆懷
鉛。粗成典冊之大綱。詎副宸旒之重委。臣聞刻木結繩之
代。泥金簡王之朝。傳茂實於無窮。播英聲於不朽。良以絃
歌誦美。竹帛書勳。然則序皇猷而有質有文。論帝道而或
疎或密。疎則見譏於良史。密則利澤於洪源。故禹穴藏書。
作法永垂於千古。橋山刻木。化民何止於百年。恭惟明宗
聖德和武欽孝皇帝務實去華。本仁祖義。鄙漢家之霸道。
薄用刑名。遵老氏之元言。克敦慈儉。爰自仗義旂於參野。
總戎鉞於渠門。三紀訓兵。奉列聖而重安鼎祚。八年御宇。
育黎元而別創蘿圖。臣歷覽前經。詳觀哲后。無如先聖居
宗室而扶持景運。作維城而屏翰皇家。鷹揚豹變之奇。蠖
屈龍伸之智。年纔總角。位己建牙。輔獻祖太祖之經綸。解
僖宗昭宗之禍難。東平曹蔡。北靜藩渾。披榛棘而立朝廷。
斬豺狼而興社稷。及莊宗失馭。寰海橫流。方哀義帝之喪。
堅守唐侯之位。而謳歌遽迫。歷數爰歸。於是革秦皇漢武
之澆風。修貞觀開元之仁政。以臣幽淺。何以發揮。自捧絲
綸。如挾冰炭。但緣職分。難避擬掄。臣即與判館事修撰官
中書舍人張昭遠中書舍人李詳左拾遺吳承範等。依約
典謨。考詳記注。按編年之舊體。各次第以分功。起龍潛受
命四十年。成鳳冊新書三十卷。雖研精覃思。備振於綱條。
而事重才輕。仍憂於漏略。加以裝褫鹵莽。繕寫生疎。旋命
直館右拾遺楊昭儉。虔切指蹤。專司校勘。尚虞舛誤。未盡
周旋。將冒犯於進呈。實倍增於憂負。
請修齋宿屋宇奏
明王御宇。哲后垂衣。必崇郊薦之儀。以表君臨之道。伏自
陛下興隆寶祚。展禮㣥神。每祈福以為人。必差官而行事。
先七日受誓戒於南省。后三日各致齋於本司。必在精誠。
以感靈貺。臣伏見南郊壝壇之側及諸祠壇。並無宿齋之
所。請下所司。量事修建屋宇。俾嚴祇事。允屬聖朝。
請六典分銓奏
近宰臣盧文紀上章。請條理選部。臣聞事不師古。匪說攸
聞。又曰。仍舊貫。何必改作。此先王之格言也。臣案六典。吏
部三銓。尚書侍郎。分典吏部。其格擇人有三實四才。孟冬
三旬集人有地里之差。若循彼綱條。依其格限。人無濫進。
官得實才。只自天成四年十月詔罷侍郎分銓。只以尚書
併領。正官又闕。多是他曹權差。才力或有短少。遂致發遣
凝滯。團集遲畱。移省既失常規。選人隔年披訴。臣請卻依
六典分銓。朝廷列職分司。比期釐務。置之閒地。何表分憂。
望各委典銓。於事為宜。
請禁州郡供億疏
伏以運當昭泰。時屬豐成。金鑾己議於省方。綵仗將離於
上國。沿路供億。固有舊規。況聞詔旨丁寧。不許分外科率。
所在藩侯郡守。竭力推忠。奉迎須備於貢輸。徵斂或及於
黎庶。伏望更加示諭。免至煩勞。使四海九州。遐邇共聞於
聖德。千乘萬騎。經過不擾於疲民。俾諧望幸之心。以顯來
蘇之義。
鄭韜光
韜光字龍府。洛京清河人。自京兆府參軍累遷諫議大夫
給事中。梁貞明六年充知匭使。入後唐授工禮刑部侍郎。
天成長興中歷尚書左右丞。晉天福初以戶部尚書致仕。
五年卒。年八十。贈右僕射。
請斷罪詳檢格律奏
臣聞春秋傳曰。將賞為之加膳。將刑為之徹樂。此明君之
愛人也。伏乞下大理刑部兩司。凡經定罪之時。結正之際。
徧覽格律簡驗。盡舉勅文討尋。俾獲罪者甘心。受罰者無
怨。人知法有畫一之義。律無再易之門。
請禁州使影占人戶奏
諸縣力及人戶。多為州使影占。或臺省投名。惟貧民客戶。
在縣應役。例有不均之歎。且多僥倖之流。請議禁止。
薛融
融。汾州平遙人。後唐天成初授華州節度判官。長興四年
入為右補闕。晉天福初拜尚書吏部郎中。天福二年自左
諫議大夫轉御史中丞。改尚書右丞分司西都。六年卒。年
六十。
請停營作疏
臣近覩河南畱守高行周狀奏修大內事。以大厦既成。燕
雀尚猶相賀。皇居是葺。臣子豈不同歡。然則時方屬於多
虞。事宜停於不急。臣聞帝堯古之聖君也。其所居宮室。則
茅茨不翦。土階三尺。漢文帝古之聖主也。欲造露臺。以費
百金之值。尋罷其役。莫不道光圖籍。德冠古今。為千載之
美談。作百王之懿範。況漢文承三代之基業。御一統之寰
區。百姓富饒。四方寧謐。金帛盈於帑藏。粟麥溢於囷倉。尚
惜其財。不從其欲。今雒陽宮殿。雖有先遭焚毀。其所存者。
猶且彌滿於帝堯之茅茨。而又重有修營。其所貴者。豈不
倍多於漢文之臺榭。伏自陛下一臨華夏。再歷寒暄。聖猷
雖契於上元。皇化未覃於遐徼。復又鄴城殘寇。歷歲逋誅。
黎民猶困於轉輸。將士頗勞於攻討。庫藏虛竭。支費殷繁。
此則是陛下宵衣旰食之時。非陛下營造宮室之日。且百
姓是陛下之赤子也。陛下是百姓之慈父也。子既有疾。父
寧不憂。今天下黎民。莫非疲弊。天下州縣。靡不凋殘。加以
率斂頻仍。徭役重謺。尤宜撫恤。俾遂蘇舒。勿謂愚而可輕。
勿謂賤而可棄。古人有言。民猶水也。君猶舟也。水所以載
舟。亦所以覆舟。可不畏乎。兼自去年正月已來。陰陽繼虧。
星曜失度。此則上天垂象。使陛下修德節儉之戒也。固合
修德以應之。向使百姓安寧。則陛下雖當櫛風沐雨。未以
為苦也。若或兆民愁苦。則陛下雖處瑤臺瓊室。豈得為安
乎。伏願陛下襲帝堯之舊風。繼漢文之餘烈。且停工役。免
費資財。使寰海之普寧。或修營之未晚。則天下幸甚。百姓
幸甚。
安重榮
重榮小字鐵胡。朔州人。後唐長興中為振武道巡邊指揮
使。後歸晉。授成德軍節度。累加至使相。天福六年。舉兵向
闕。杜重威斬之。
請討契丹表
臣昨據熟吐渾節度使白承福赫連公德等。各領本族三
萬餘帳。自應州地界奔歸王化。續準生吐渾並渾契苾兩
突厥三部落南北將沙陀安慶九府等。各領部族老小。并
牛羊車帳甲馬。七八路慕化歸奔。俱至五臺及當府地界
己來安泊。累據告勞。具說被契丹殘害。平取生口。率略羊
馬。凌害至甚。又自今年二月後來。須令點檢壯強。置辦人
馬衣甲。告報上秋向南行營。諸蕃部等實恐上天不祐。殺
敗後隨。例不存家族。所以豫先歸順。兼隨府族各量點檢
強壯人馬。約十萬衆。又準沿河党項及山前山後逸利越
利諸族部落等首領。並差人各將契丹所授官告職牒旗
號來送納。例皆號泣告勞。稱被契丹凌虐。憤惋不已。情願
點集甲馬。會合殺戮。續又朔州節度副使趙崇與本城將
校殺偽節度使劉山。尋己安撫軍城。乞歸朝廷。臣相次具
奏聞。昨奉宣頭及累傳聖旨。令臣凡有往復契丹。更須承
奉。當候彼生頭角。不欲自起釁端。貴守初終。不衍信誓。仰
認睿旨。深惟匿瑕。其如天道人心。至務勝殘去虐。須知機
不可失。時不再來。竊以諸蕃不招呼而自至。朔郡不攻伐
以自歸。蓋繫人情。盡由天意。更念諸陷蕃節度使等。本自
勳勞。早居富貴。沒身邊塞。遭酷虐以異常。企足朝廷。冀傾
輸而不己。如聞傳檄。盡願倒戈。如臣者雖是愚蒙。粗知可
否。不思忌諱。罄寫丹衷。細具敷陳。冀裨萬一。
