欽定全唐文卷二百七十三
崔沔
沔。京兆長安人。應制舉。對策為天下第一。累遷祠部員外
郎。睿宗朝轉著作郎。開元中歷祕書監太子賓客。二十七
年卒。年六十七。贈禮部尚書。諡曰孝。
落星石賦
元氣初變。有形既闢。稟清明之表者。騰為星辰。受重濁之
資者。降為土石。肇經綸於邃古。蓋常久而不易。詭哉靈物。
爰始混成。參夫元象。麗於太清。彼在天也何譴。奄淪落於
邊城。其在地也何幸。復推遷於上京。爾其蘭臺廣廡。芸閣
修除。飛軒廓落。邃宇崇虛。芳草旖旎。珍木扶疎。邇九重之
宮闕。藏萬古之圖書。地禁務。政和禮舒。貞而不黷。其清有
餘。意棲閑之得所。形變化其焉如。徒觀其隱淪皛昭。(疑)蓄
縮光芒。體硉矹以難動。氣埋冥而不揚。擬於規矩。既不合
於圓方。徵其彩飾。又無復於元黃。匪處匪出。不識於行藏。
匪榮匪悴。不達於炎涼。夫其靜也。何必徐生百祥。夫其重
也。何必能鎮百殃。庶永終而知弊。蓋抱璞而襲常。彼無用
也。亦至人之所謂允臧。
為安國相王讓東宮第三表
臣某言。前累表自陳。披歷肝膽。懇誠所守。期在不移。而天
聽邈然。未垂矜納。屏營跼蹐。罔措心顏。臣竊觀帝王支庶。
進以寵私。雖假恩靈。必詒(一作招)禍咎。親如梁孝。尚非正議
所容。才同季札。猶為長亂之本。況臣朽懦。將何忝竊。且承
先建極。當可推恩。作範惟親。宜崇以正。伏願陛下雄略潛
明。皇威誕發。燻逐狐鼠。梟翦鯨鯢。上慰祖宗之心。下保元
元之命。大位既定。丕業重光。再造四海之基。方流萬代之
福。至於守器。允屬元良。非聖賢無以厭天下之心。非典禮
無以為後嗣之法。臣地非冢嫡。才實昏庸。一旦干冒大倫。
亂越皇統。近為身患。遠成國恥。將何以措身闕庭。將何以
歸骨山陵。是用專固不迴。繼之以死。特希慈造。俯垂聖諒。
臣某中謝。臣跡非飾讓。言實由衷。區區之心。敢不披罄。素
所蓄積。塵黷上聞。嗟臣不天。夙遭險釁。哀惸孤藐。百罹是
攻。嗣聖之後。天步艱難。逼迫崎嶇。措身無地。既冒儲貳。又
塵尊極。正名罰罪。合當萬死。忝曰臣子。豈所宴安。殞首滅
身。無以塞責。臣某中謝。臣當此際之心。豈貪生而憂死。誠
以身居不容之地。命盡危疑之辰。上適可以增國羞。下未
足以明臣節。是用冒罪假息。忍死苟全。尚祈宗廟之靈。庶
覩反正之運。使臣得退保先朝所命。歸死藩邸之下。則雖
灰滅。良無遺恨。惓惓所守。神明知之。既而天啟聖期。興運
伊始。明兩出震。九二在田。臣克遂誠祈。獲返舊國。私願雖
果。而皇猷未泰。每以釁萌城社。將傾宗稷。常慮奄忽。禍出
非常。夙夜憂惶。罔知攸濟。幸屬陛下光啟休烈。克復中興。
長信高居。供養有地。明堂正位。忻戴知安。抃舞謳歌。稱慶
未已。不意陛下復將置之非據。迫以奪宗。前憂未忘。後懼
仍及。臣之膚剝。胡寧斯甚。今天地交泰。朝野歡娛。獨在微
臣。殷憂昭代。念及同氣。願垂憐察。
為崔日知謝洛州長史表
臣某言。伏奉某月日制書。除臣洛州長史。勳封如故。伏荷
殊私。祗承重任。屏營夕惕。無以自寧。臣某中謝。臣實凡材。
素無遠量。書生問道。未探經術之精。俗吏隨班。僅見章程
之末。官資命達。榮與時來。謬齒周行。誤升官秩。挈瓶之智。
守職何功。盈缶之誠。蹈常斯在。冀免罪戾。以紓微生。仍賜
寵章。胡寧始望。服忝三命。階踰九列。子孫蒙澤。宗黨被恩。
榮遇既深。隕越何荅。豈雨露之潤。沐浴無涯。而日月之明。
昭晰不已。更承中旨。作尹下都。王城嚴門。洛師殷雜。寔四
海之朝市。據三河之樞要。鎮俗移風。方資舊德。剸繁理劇。
必藉良能。臣亦何人。濫膺斯授。如觀渤澥。未測淺深。若負
蓬萊。無任施重云云。
代河南裴尹謝墨勅賜衣物表
臣某言。今月日。進甆器官某郎行河南尹鞏縣主簿蔣清
還。伏奉墨勅。仍賜臣衣一副。瑞錦一端。恩垂北闕。榮照東
園。捧戴殊私。載兢載惕。臣某中謝。伏惟開元天寶聖文神
武應道皇帝陛下兼上聖之姿。運大明之照。雨露萬國。陶
甄百靈。履無為而撫域中。躬自然而化天下。猶復勤勞睿
念。祗奉宗祧。以億兆為心。慈儉為寶。臣曲延休盼。叨據天
官。上報無階。致身惟谷。任土修貢。臣子率由之禮。自天降
祐。君父非常之恩。宸翰昭回。聖慈稠疊。寧期水土之淺。上
乾坤之心。天下幸甚。復淳風於大古。小儉德於前王。特垂
懸象之明。俯賜名臣之服。恩銘骨髓。澤被宗門。不勝慶幸。
且重錦之賜。取貴春秋。解衣之賞。見高漢代。服以宮中之
製。耀其機上之文。潢潦獻微。邱山報重。又臣所進新米。特
奉手詔。更聞豐歲。知萬國之至和。式潔秋嘗。明一人之
孝理。無任手足蹈舞之至。
加籩豆增服紀議
伏準今月十八日恩赦節文。宗廟致享。務在豐潔。禮經沿
革。必本人情。籩豆之薦。或未能備物。服制之紀。或有所未
通者。謹案太常奏狀。陸海所產。鮮美之味。隨所有者。皆充
祭用。今既須豐。理應加數。宗廟之奠。每座籩豆各加十二
者。臣竊聞識禮樂之情者能作。達禮樂之文者能述。述作
之義。聖賢所重。禮樂之本。古今所崇。變而通之。所以久也。
所謂變者。變其文也。所謂通者。通其情也。祭祀之興。肇於
太古。人所飲食。必先嚴獻。未有火化。茹毛飲血。則有毛血
之薦。未有麴糵。汙[:#AS-82F9:⿰罇]杯飲。則有元酒之奠。施及後王。禮物
漸備。作為酒醴。伏其犧牲。以致馨香。以極豐潔。故有三牲
八簋之盛。五齊九獻之殷。然以神道至元。可存而不可測
也。祭禮主敬。可備而不敢廢也。是以血腥爓熟。元[:#AS-82F9:⿰罇]犧象。
靡不畢登於明薦矣。然而薦貴於新。味不尚褻。雖則備物。
猶存節制。故禮云。天之所生。地之所長。苟可薦者。莫不咸
在。備物之情也。又曰。三牲之俎。八簋之實。美物備矣。昆蟲
之異。草木之實。陰陽之物備矣。此節制之文也。鉶俎籩豆。
簋簠[:#AS-82F9:⿰罇]罍之實。皆周人之時饌也。其用通於燕饗賓客。而
周公制禮。咸與毛血元酒。同薦於先。晉中郎盧諶。近古之
知禮者也。著家祭禮。觀其所薦。皆晉時常食。不復純用禮
之舊文。然則當時飲食。不可闕於祠祭明矣。是變禮文而
通其情也。我國家由禮立訓。因時制範。考圖史於前典。稽
周漢之舊儀。清廟時享。禮饌畢陳。用周制也。而古式存焉。
園寢上食。時膳具設。遵漢法也。而珍味極焉。職貢來祭。致
遠物也。有新必薦。順時令也。苑囿之內。躬稼所收。蒐狩之
時。親發所中。莫不割鮮擇美。薦而後食。盡誠敬也。若此至
矣。復何加焉。但當申勅有司。祭如神在。無或怠。勗增虔誠。
其進貢珍羞。或時物鮮美。考諸祀典。有所漏略。皆詳擇名
目。編諸甲令。因宜而薦。以類相從。則新鮮肥濃。盡在是矣。
不必加於籩豆之數也。至於祭器。隨物所宜。故大羹古食
也。盛於㽅。㽅古器也。和羹時饌也。盛於鉶。鉶時器也。亦有
古饌而盛於時器。故毛血盛於盤。元酒盛於[:#AS-82F9:⿰罇]。未有薦時
饌而追用古器者。由古質而今文。便於事也。雖加籩豆十
二。未足以盡天下美物。而措諸清廟。有兼倍之名。近於侈
矣。昔魯人丹桓公之楹。又刻其桷。春秋書以非禮。御孫
諫曰。儉德之恭也。侈惡之大也。先君有恭德。而君納諸惡。
無乃不可乎。是不以越禮而崇侈於宗廟也。又據漢書藝
文志。墨家之流。出於清廟。是以貴儉。由此觀之。清廟之不
尚於奢舊矣。太常所請。恐未可行。又按太常奏狀。今酌獻
酒爵。制度全小。僅未一合。執持甚難。不可全依古制。猶望
稍須廣大者。竊據禮文。有以小為貴者。獻以爵。貴其小也。
小不及制。敬而非禮。是有司之失其傳也。固可隨失釐正。
無待其議而後革。然禮失於敬。猶奢而寧儉。非大過也。未
知今制何所依準。請兼詳令式。據文而行。又案太常奏狀。
外祖父母服請加至大功九月。姨舅加至小功五月。堂姨
舅舅母服請加至袒免者。竊聞大道既隱。天下為家。聖人
因之。然後制禮。禮教之設。本為正家。家道正而天下定矣。
正家之道。不可以貳。總一定義。理歸本宗。父以尊崇。母以
厭降。豈忘愛敬。宜存倫序。是以內有齊斬。外服皆緦。尊名
所加。不過一等。此先王不易之道也。前聖所志。後賢所傳。
其來久矣。昔辛有適伊川。見被髮而祭於野者。曰。不及百
年。此其戎乎。其禮先亡矣。貞觀修禮。時改舊章。漸廣渭陽
之恩。不遵洙泗之典。及宏道之後。唐隆之閒。國命再移於
外族矣。禮亡徵兆。儻或斯見。天人之際。可不誡哉。開元初。
補闕盧履冰嘗進狀論喪服輕重。勅令僉議。於時㣥議紛
拏。各安積習。太常禮部。奏依舊定。陛下運稽古之思。發獨
斷之明。至開元八年。特降別勅。一依古禮。事符故實。人知
向方。式固宗盟。社稷之福。更圖異議。竊所未詳。願守八年
明旨。以為萬代成法。
禁私鑄議
夫國之有錢。時所通用。若許私鑄。人必競為。各徇所求。小
如有利。漸忘本業。大計斯貧。是以賈生之陳七福。規于更
漢令。太公之創九府。將以殷貧人。況依法則不成。違法則
有利。謹按漢書。文帝雖除盜鑄錢令。而不得雜以鉛鐵為
他巧者。然則雖許私鑄。不容奸錢。錢不容奸。則鑄者無利。
鑄者無利。則私鑄自息。斯則除之與不除。為法正等。能謹
於法而節其用。則令行而詐不起。事變而奸不生。斯所以
稱賢君也。今若聽其私鑄。嚴斷惡錢。官必得人。人皆知禁
誡。則漢政可侔。猶恐未若皇唐之舊也。今若稅銅折役。則
官冶可成。計估度庸。則私錢無利。易而可久。而難誣。謹守
舊章。無越制度。且錢之為物。貴以通貨。利不在多。何待
私鑄。然後足用也。
請勿廢仙州議
仙州四面去餘州界雖近。若據州而言則元遠。土地饒沃。
戶口稀疎。逃亡所歸。頗成淵藪。舊多劫盜。兼有宿寇。所以
往年患之。置州鎮壓。今興役幾年。主司粗定。累年成規。一
朝廢省。前功盡棄。後弊方深。今廢州則生患。置州則稱煩。
所以武德巳來。迭為廢置。足明利害。不專一途。至於田疇
勞損。即與許蔡何殊。寧為卑位。獨當廢省。若以州管皆新
戶。驛長難供。唐許州路僻戶少。均出旁州。非無成例。州以
鎮俗。官以利人。所在皆然。嘗憚其廢。然自創置。未盈十年。
州將員寮。屢卒於位。天道性命。聖人罕言。而共理分憂。朝
寄尤切。視死亡而不恤。何以得其歡心。計不自安。政必苟
且。下承斯弊。為傷必多。變而通之。則可永久。州東新置舞
陽縣。則漢樊噲之舊國。噲豐沛故人。又高祖之婭。惟勳惟
舊。且親且賢。亦既受封。亦稱吉土。保全良史。庶在茲邦。又
南接白羊川口。村聚幽僻。妖訛宿肖。此為根柢。自置縣來。
十減七八。今若移州鎮之。亦可杜絕。其仙州望且未廢。至
今年十月。移向舞陽置。仍為緊州。刺史司馬銓。頗聞守法
公勤。望稍加慰勞。使其說以成務。庶其益於公家。
應封神岳舉對賢良方正策第一道
問。隆周御歷。多士如林。揚已露才。干時求進。寧知媒衒之
醜。不顧廉恥之規。風馳景軼。雲集霧委。攘袂於選曹。盱衡
於會府。吏員仍舊。人物實繁。優游窘於退飛。聲最疲於點
額。量能受職。無闕以供。料官列位。擇才斯衆。欲令九流式
敘。一藝不遺。佇聞芳話。宏茲盛烈。且夫署行議年。殷姬取
人之道。門調戶選。魏晉持衡之術。因宜適變。何者為先。對。
昔者賢良方正之士。應務之際。沔雖固陋。嘗亟聞之。莫不
修詞立誠。難進易退。言不苟合。道不苟容。捨之則藏。義然
後取。安肯負媒衒之醜。棄廉恥之規。若此之類。其可多乎。
至夫揚已露才。干時求進。盱衡攘袂。以徇速者。斯皆小子
趨附之徒。豈足以廁我周行。寘於多士。屏而勿用。夫何疑
哉。主上欽若庶官。明敭沈隱。是使㣥英露委。多士景軼。而
秉鈞當軸之雋。察言觀行之風。不能審樞機。定名實。懲魯
儒之虛服。辨齊竽之濫吹。至令累最為偽名交戰。謬功與
實效相參。而謂滯才由乎少官。無位供乎有德。嗟乎。事有
大謬。一至於此。明主昧旦丕顯。每歎才難。而㣥工揚於
王庭。反憂多士。君臣之同德。其若是乎。天子有司。談何容
易。今懿綱遐布。淳風殷流。家識廉隅。人知禮節。苟能上尊
王制。下絕吏姦。閉請託之源。塞虛詐之路。使得懷才見用。
以道周旋。無令椒蘭信芳。獨屈樵夫之手。騏驥雖駿。不貴
屠者之門。則虛位待人。猶持固讓。懷寶深藏。何患不達。九
流式敘。庶莫遠焉。一藝罔遺。諒其所也。沔又聞人能宏道。
非道宏人。有濟治之臣。無不弊之法。往古雖載其陳迹。行
用實在乎主司。觀夫署行議年。殷姬令典。門調戶選。魏晉
良圖。無非致遠之規。咸有理亂之兆。所以允釐百揆。銓綜
百官。及讒虐官朝。則君子在野。貪佞竊柄。則以貨售才。典
故雖存。而官政以紊。然則隨時通變。觀象因宜。近取諸身。
一言斯蔽。遠求於古。兩無適從。所以輕進狂言。猶冀或逢
善聽。謹對。
第二道
問。屠釣關柝之流。鳴雞吠犬之伍。集於都邑。蓋八萬計。然(
一作象)則人無求備。物各異宜。十哲殊科。八能異術。咸資對
策。則絳灌之器或沈。必俟公求。則許郭之才難遇。選賢取
士。應有良規。
對。傳曰。文以足言。言以足志。言或可察。志隱於漠。是知文
者言之藻繪。志之筌蹄。有貞實者。或忘藻繪。得魚兔者。必
棄筌蹄。則存言捨文。合於淳古。以言考德。必洞精微。故書
云。明試以言。蓋用此道也。今之對策。其試言之流歟。昔姬
氏既衰。先王道喪。秦政虐戾。亂彼天綱。廢古燒書。以愚黔
首。窮兵騁詐。時無文焉。故絳灌之徒。韓彭之佐。雄姿雖茂。
而道法不足。向使伊人薄見方策。早聞師範。當亦略通大
體。抑揚宏議。豈止決勝於境外。而不能專議於君前乎。故
抱朴子曰。古之試良將者。亦問以策。即其義矣。國家樹萬
世之基。遷九流之弊。墳索奧業。洋溢於時。縉紳先生。蘊藉
無缺。安有倜儻之傑。瑰瑋之才。承明主之渥恩。逢生人之
大慶。而不能抽其祕思。效其長策歟。然則謀而不行。信而
不用者。抑可知也。今之考言取士者。必以綺飾為工。視學
論文者。闇於心而必升。曉政達幽者。失其數而咸退。譬千
金之璧。以微瑕而毀之。百丈之材。覩小節而棄之。亦良可
悲矣。誠理達而義舉者。勿以文害言。詞婉而論深者。勿以
言害意。則可以包括㣥品。網羅衆途。察微知彰。以文用武
矣。昔許子將郭林宗。徒以布衣之交。俯仰之際。而能拔奇
旌異。因言揣心。況乎擅英博之姿。受明試之寄。享厚祿。居
尊官。而不能撫踠足於吳阪。指潛璧於荊山。至使有公輔
之才。而無許郭之鑒者。斯則卿士之罪也。小子何足以知
之。至如懷一異能。負一偏技。鳴梭抗履之彙。聲律鼎飪之
儔。事雖易於縑緗。功不資於翰墨。則方以類聚。各有司存。
謹對。
第三道
問。至於衢室總期。(一作章)重屋陽館。姬氏明堂之制。炎靈汶
上之規。三雍五室之名。清廟容臺之目。蔡邕之論。袁準之
談。庶幾繁省之儀。前賢是非之說。咸宜詳釋。以判㣥疑。
對。我皇帝慈理廣運。文思稽古。紹興絕典。重光大壯。合宮
雲構。明庭天聳。列辟軌儀。㣥工制度。可以即事而見。觀象
而察。今猶遠訪先典。曲垂下問者。豈不欲揣其敏思。徵其
博物。臣實菲薄。何足當之。昔哀公問儒。而仲尼請更僕。況
此大體。其可率爾言乎。雖敢略談之。然未臻其極也。若夫
堯之衢室。舜之總期。(一作章)夏之重屋。殷之陽館。皆所以取
象天地。昭配陰陽。致孝於先。布政於下。歷運雖改。此道不
移。八窗四達。上圓下方。度堂以筵。度室以几。周之制也。崑
崙茅屋。周流璧水。漢之圖也。明堂辟雍靈臺。三雍也。太廟
青陽總章明堂元堂。五室也。取其宗祀祖考。則曰宗廟。取
其修飾禮物。則曰容臺。蔡邕之論。所以合異說。袁準之談。
所以別重事。歷代繁省。其儀不一。先賢是非。其書甚衆。非
斯須之述所能盡。非造次之言所能精。自我皇創制之前。
今臣定議之外。教明禮備。得繁省之中者。其姬宗乎。詞寡
理舉。處是非之要者。其蔡氏乎。謹對。
對重試一道
問。不其才難。於今所歎。知人未易。自古病諸。以貌取言。此
其不可。觀聲考度。又或非宜。故皇帝清問。有司藻覈。公孫
異之於天子。晁錯襃然為孝廉。賢才訓迪。其道宏矣。多歷
年所。茲率典常。國家謁報上元。展禮中岳。降非常之制。求
希代之寶。將以潤色雲封。增輝柴燎。龍門既陟。方縱鱗於
巨壑。鴻干斯漸。忽垂翅於風路。良由夢石之木。猶參杞梓
之行。冠玉之姿。尚忝琳琅之序。更令憲府。重摭詞林。承鳳
紼之明威。俟龍泉之斷割。其何以搴秀長楚。審詞衆好。辨
是與非。懲忿窒欲。聊耳陳事。冀獲嘉謀。至若柳莊黜殯。用
事之差也。石建闕馬。為字之失也。尋其後句。末韻或犯於
前聲。覽以終篇。荅難不倫於次序。一之內。貧富不侔。三道
之中。妍媸頓別。取瑕則頗慙於卞氏。擢用則致嫌於葛龔。
贈孟孫之言。膏肓莫愈。學嗣宗之默。長短何分。進退之禮
奚宜。用捨之方安在。又旁求流議。紛披風謠。威勢壓於權
衡。黷貨通於主守。不同吾黨。無嫌小子之詞。翻乃倩人。云
竭老夫之思。始令行而詐起。終策出而奸生。何方可以靜
流兢之來。何法可以杜訛謬之入。佇裨不逮。無恡話言。對。
夫鉛刀均鋒。劒之恥也。蹇驢齊足。驥之恥也。朗璞蒙垢。玉
人之過也。鳴絲絕絃。伶官之罪也。借如承明旨。獻嘉猷。而
愚智糾紛。臧否錯揉。斯亦士君子之所恨。豈獨為政之憂
哉。沔實陋才。良不足算。憑藉休慶。謬偕旌拔。狂言雖立。鄙
道未孚。蘊雜薰蕕。沈蔽玉石。重參㣥彥之末。再承議賢之
問。進思自勵。其何補歟。退欲鳴謙。豈獲無咎。審詞衆好。儻
或擇善而行。辨是與非。請思即事而對。策曰。柳莊黜殯。用
事之差也。石建闕馬。為字之失也。竊謂議人者貴知其心。
論道者務存其意。心懼未信。則援古以自明。道隱未光。即
託文而後顯。故事以明心為本。字以顯道為公。事有小差。
而心術著矣。字有小失。而道數存焉。斯則夜光之瑕。明
月之類。固不可得而棄也。事與類相反。字與義相違。證乖
而心不可宏。象毀而道不可見。一至於此。亦無取云。策曰。
尋其後句。末韻或犯於前聲。覽以終篇。荅難不倫於次序。
竊謂明試以言。古之道也。徵言以策。今之制也。言有聲韻。
蓋其浮飾。策之次序。固非典要。切問存於荅難。次敘豈效
謀謨。精義盡於對揚。聲韻何尋獻替。稽之於古。揣之於情。
末韻或犯於前聲。其來久矣。荅難不倫於次序。為病良深。
策曰。一之內。貧富不侔。三道之中。妍媸頓別。取瑕則頗慙
於卞氏。擢用則致嫌於葛龔。竊謂萬有一失。聖人不免。捨
過舉能。先師是訓。道不可以純備。才不可以周給。斷可知
矣。是以國家稽通塞之迹。列甲乙之科。亦不可廢善以取
瑕。疑於擢用矣。策曰。贈孟孫之言。膏肓莫愈。學嗣宗之默。
長短何分。進退之禮奚宜。用捨之方安在。仲尼有言。不在
其位。不謀其政。進退之禮。用捨之宜。允非小人之所及也。
然則覽古昔之遺事。敢不薦其聞乎。竊謂日中必熭。操刀
必割。懲奸以察。何俟贈言。致身於朝。不可以默。固當參刑
禮以定枉直。體明智以辨情偽。見利不虧其分。見死不更
其守。屬聰明不諱之時。居執憲繩違之任。何至持疑於
果斷。逡巡於正色哉。策曰。旁求流議。紛披風謠。威勢壓於
權衡。黷貨通於主守。不同吾黨。無嫌小子之詞。翻乃倩人。
云竭老夫之思。始令行而詐起。終策出而姦生。甚矣誠哉。
不期所以然也。今所慮怙威黷貨者。其類猶存。假手借詞
者。其人不遠。但能察其言象。揆而度之。精覈問試。優而柔
之。則竊寶之名自分。濫吹之竽自遁矣。其道甚著。人焉廋
哉。策曰。何方可以靜流競之來。何法可以杜訛謬之入。竊
謂任良在主。宏道在人。以執事之明。遵大君之惠。敷明智
以考往迹。揚清機以鑒㣥情。則知訛謬不興。流競永息。俯
慙謏議。良非話言。謹對。
朝議大夫光祿少卿虢縣開國子吳興姚府君神道碑
原夫道之所運。坦乎大方。情之所鍾。慟非恒數。積善餘慶。
則吳有延陵喪子於嬴博(闕)壽則魯有(下闕)哀詞載感行路。
況乎華歲陽止。摧蘭秀於謝庭。望月融明。落珠暉於隨掌。
元成象(闕)上(闕)茂宏(闕)其(下闕)海層搆蕃於夏業。克生俊彥。
必復公侯。圖勳烈而載旂常。席寵(闕)而紆珪組。(闕)諸(下闕)嗣
祖善意。皇朝銀青光祿大夫硤州刺史雋(闕)二州都督長
沙縣開國男贈(下闕)翼子於三台。歿為貴人。榮親於八座。父
崇。紫微令兼兵部尚書梁國公開府儀同三司。乂(下闕)也稟
五常之精粹。含六氣之淳和。幼而韶明。長而英達。學禮而
立。行中準(闕)學詩以言。文(闕)黼藻(下闕)警衞升雲陛以周旋。
惟彼儲闈。聿求端士。出納初命。尤藉正人。乃除君太子通
事舍人。敷奏詳(闕)詞令(下闕)國所資。尤重符節。大夫元服。天
子信臣。妙年兼之。可謂殊寵。遷都水使者。考(闕)之宜(下闕)勝
暫迂令望。言佐近藩。出為延州司馬。雖屈我直(闕)蹭蹬栖(
闕)而安乎卑位。從(闕)默(闕)遷齊州(下闕)晉城寶利。將有范金。
軍國所儲。於是為大。乃除君隴州長史。未到官。入轉為(下
闕)以清白升進。朝廷休之。封虢縣開國子。食邑四百戶。奄
宅方國。傳之子孫。策名清時。(下闕)穰鄧之境。乃拜鄧州刺史。
兼檢校商州運漕。武關之外。方城所臨。(下闕)就役將何克堪。
況奠川滌源。䟽山通道。盡賦不足以供郵傳。(下闕)使人勞而
無怨。義然後取。均不患貧。咸用康寧。莫敢(闕)窳栞濬畢(闕)
不(闕)之功歟。(下闕)恂會稽之辭劉寵。不是過也。上以形於遠
方。尤杖能吏。竟抑而不許。海濱廣厚瀉鹵(下闕)命坐為泉藪。
亂繩易擾。棼絲不綱。君褰帷到官。乘傳按部。威令預振。仁
風
先翔。闔境肅然。良(下闕)豪傑知禁。專任誠恕。而人不忍欺。大
削煩苛。而物皆遂性。朝廷嘉之。徵拜光祿少卿。海州人(下
闕)厥政貳金鼎之重。司玉食之珍。課行職修。名劭身泰。於
時令公光輔。興運丕承。睿(下闕)兒無驕盈之色。九班留滯。四
載不遷。方於朝賢校(闕)族未有若斯之比者也。允所謂謙
謙君子。無競惟時。溫溫恭人。(下闕)祐粵以開元四年歲次景
辰八月廿六日。遘疾終於東都慈惠里第。春秋卌。上初聞(
闕)有疾。頻遣使問(下闕)藥奉御李宗乘驛就療。嗟乎。異方靈
草。不植中原。近古名香。無聞今日。營魂莫返。賦命何言。主
上聞之。(下闕)夭促而禮備哀榮。以其年十一月癸酉朔十八
日庚寅。葬於東都萬安山之南原。禮也。平生(闕)衞(下闕)存惟
君至性過人。少而純(闕)宦於外。遊必有方。恒營(闕)服玩動(
下闕)實因心(闕)邀浮名尤慎內行。題飾後進。賞接名流。纖
能不(下闕)疾衆賢(闕)歎庶士憂惶。咸則由衷。有逾恒禮。亭(闕)
羇(闕)之人(下闕)公以是子(闕)為家之寶。存不伸其用。歿必揚
其名。不(闕)遺烈沔忝(闕)儒(闕)然(下闕)
邁德流允。錫瑞離疆。祚分虞后。績著(闕)王施於[:#AS-92F9:⿰帛⿱丿糸]載(闕)誕
生忠良。(其一下闕)門子沖年解巾。侍從丹禁。優遊縉紳。(闕)總方
岳惠我烝民。(闕)為名臣。(其三)竭誠(下闕其四闕)宸扆感徹台庭。郊
原寂寂。埏冥冥。夜臺不曉。泉戶長扃。式(闕)百行。流範千齡。(
其五)
