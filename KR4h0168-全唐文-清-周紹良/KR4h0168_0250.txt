欽定全唐文卷二百五十
蘇頲
頲字廷碩。宰相[:#AS-9061:⿰王褱]子。舉進士。拜中書舍人知制誥。景雲中
襲爵許國公。開元四年遷紫微侍郎同紫微黃門平章事。
八年罷為禮部尚書檢校益州大都督府長史。開元十五
年卒。年五十八。贈尚書右丞。諡曰文憲。
長樂花賦(并序)
蜀太守庭際有紫華草。秋中始繁英露洗。冬早尚直本霜
封。蕪雜大同於衆卉。盛衰小異於㣥物。余訝而未識。吏或
告余曰。此長虞所賦蜀長樂花也。故心暗賞焉。因口授書
吏。遂墨而成作。恨不見古人所為。得髣髴其旨爾。
夫長者以短長之形。度其長則至美。夫樂者以哀樂之類。
同其樂則至喜。長也樂也。吾安得而間之。嘉纖植之並用。
偉令名兮在茲。徒見其豐族苯䔿。高標璀璨。莖丹外而縞
中。葉縹分以紅貫。綴綠穎之重疊。索紫蕤之爛漫。迫而象
之。君子其常。或微或章。聳危冠兮纓若綬。默退靜其何望。
遠以意之。佳人欲翔。炫炫煌煌。重羅綺兮撲搖翠。蹇來思
而未嘗。匪以幽兮自直。匪以直兮自藏。匪以晚兮自耀。匪
以耀兮自強。文濁露之均灑。庇清舒之汎光。本無嫌於散
地。甘有寓於殊方。然則太液初滿。上林新霽。䒠茸灼爍。萬
品千計。搖瑞色而函芝。雜奇葩而轉蕙。孰與夫玉堂金閤
之偏賞。白日青春之特麗。歲不與兮時向闌。風蕭蕭兮夜
漫漫。賓遠鴻於沙塞。叫離鶴於江干。君曾不見。三月華矣。
盡林閒之槁木。千霜隕矣。亦庭下之枯蘭。懿此常度。陵於
早寒。假春期而不彩。雖秋令而不殘。衝雨霰之飛薄。任雲
山之險難。芳弗珍於靃靡。節常慕於檀欒。吾則知樹背之
奚託。惟傾心之可安。如後凋之是貴。罔獨立其誰觀。文學
掾起而為亂曰。白露瀼瀼。何草不黃。紫華灼灼。生君之堂。
彼不伐兮秋自翳。時或珍兮君是惠。彤庭赫兮朱草駢。交
屈軼兮友賓連。伊榛莽而荒些。君曷為兮賦旃。
封東嶽朝覲頌(并序)
封祀之山。五在中國。泰嶽首之。昊穹之命。再集巨唐。皇帝
受之。臨位十四年。考虞氏歲巡之義。頌周王時邁之什。十
月辛酉。步自有洛。十一月戊戌。帳殿齋於岳趾。淵默以清。
繹思而照。將紀功布度順斗承天精享也。己丑。宏觀軼區
宇。盛儀振開闢。高臨建鳳。萬隊張皇以燭山。上御飛龍。百
神翕習以扶道。國台二。藩后四。髦士密侍。信臣高位。扈封
臺。列升陛。不下五十。以聖言沖邈。瑤牒寶書。誓之旨曰。朕
獲守丕業。恐不克駿命。惟上帝儲休。錫蒼生無疆之慶。朕
之慶也。古則祕之。何哉。屬寒馳迅飈。露清終夕。若掃若鋤。
晏然而巳。庚寅。天官次籙。王制協時。嚴高祖以配之。嗣高
宗以陟之。冕裘立。珪璧序。潔罍俎。調鐘呂。倨勾於簨簴。戛
擊乎柷敔。寶駢瑞兮物焜煌。空薄霄兮音容與。則纖塵不
動。和氣充塞。日在於觀。天為之門。揚日大光。謂小天下。昭
以抱戴。見之卿靄。郁郁紛紛。喜氣絪縕。當芝檢。引紫薰。大
紫洞而三辰接。鬱蒼搖而萬歲聞。自下達上徯吾君。君之
來兮望如雲。端兮晬。聖之門。至尊辛卯有事於社首。以泰
折如泰壇。於穆我睿宗。侑而作主。奠獻嗚咽。天子之孝也。
僉以金匱歸勛於祖禰。石䃭藏美於乾坤。戒咸秩則司存。
癸巳。載大旂。合大樂。三陔崌以帷抗。四亞鏘而輅止。朝㣥
牧。揆千官。底邦賦。數庭實。華蟲辨等。車馬來覲。周人隨人。
二王之賓。戎狄蠻貊。萬里重譯。必拱于著。執贄奉璋。雍雍
昂昂。靡敢怠遑。乃建鷄竿。伐鼉鼓。帝命出。皇恩溥。揚巽風。
作解雨。施舍之。蕩滌之。宥法罪。除頗纇。澒湧洋溢。周流黮
䨴。不崇朝而遍者。與此山俱。疇翳而不[:#AS-8462:⿰扌叐]。胡微而不鋪也。
亦既稱壽。申命宗伯。咨爾頌焉。效古之刻石。臣頲稽首再
拜而言曰。臣聞昔在帝堯。臣惟咎繇。聰明之謂聖。邁種之
謂德。天若曰。依於巨唐。易姓者李。王於中華。崇功者唐。聖
之澤。德之浸也。我唐祚之興。昌符誕膺。兩儀動。六葉承。皇
帝宣高祖四宗之景烈。肇開元神武之明號。廣矣大矣。莫
有不寧。罔有不俾。咸一德之輔。不貳心之臣。㣥后抗詞曰。
臣聞先王因天事天。因地事地。因名山升中於天。陛下得
天之經。得地之義。得人之行。行也者。孝莫大焉。兼三才以
為政。孝也者。仁莫大焉。含萬物以為性。今三才貞。萬物亨。
六典平。九功成。官不滔。獄不放。至於刑清。良有以也。因斯
而談。清明在躬。志氣如神之睿者君也。四國于藩。四方于
宣之美者臣也。有物有則。我君臣保乂之。原所由于前。設
其教于後尒。往歲邦危中否。天討內難。陛下提三尺之劍。
羾閶闔。絕勾陳。趨北軍。正北辰。然後翼翼乾乾。尊尊親親。
立我蒸人。聖考所以付天下之公器。蹈汾陽之清塵。唐雖
舊邦。其命維新。古者振兵釋旅。祠土祈穀。先事也。我是以
幸太原。祭汾脽。耀金甲。肅邊鄙。虜馬讋而不敢南向。解嚴
京師。獲寶鼎。獻宗廟。戍人歸而盡務東作。報福京坻。於是
乎爰佐五畤。郊天以奉時。爰崇九室。祫祖而敬思。昭格遲
遲。神人允釐。無何。籍三脊。盛六穗。不召斯至。擁休之類。如
山則委。曷月而祕。豈非享物降嘉司火也。立渾同度在璿
也。陛下姑謂之薄。臣所未諭。且管氏詫齊。帝王凡八十九。
湮淪鬱沒。孰若致美我高宗。勒岱甲子正六十。肸蠁葳蕤。
故能應期我神武。惟繼代奉業。增高保鴻。缺乎中何也。即
先后以權。暫阻於運。二宗紹復。未遑厥功。神闇之契。不在
諸子。而當聖躬。固不可辭者審矣。帝曰俞。畏德之不稱。而
左輔右弼。雜縉紳鴻碩之倫。抱蕝懷書。蒸雲吐霧。方集賢
內殿。講議前席以論之。傳不云乎。君子勤禮。敬之至也。易
不云乎。先王作樂。豫以動也。慎矣哉。禮樂之為用。故執禮
者具。刪弊則質。宜之自我。變樂者理。去商何害。謙以為臣。
二者洽而三讓之。制曰可。始嚴鹵簿。騰七萃。啟禁關。迴九
重。以聽乎鸞聲之雍雍。匪疾匪徐。物有其容。動植讚。華夷
觀。駢闐總樽。羨漫半散。出成皋。踰滎波。憑滑臺。眺洪河。遂
並昆吾之墟。徜徉乎大舜之澤。瀕四瀆二濟入於兗。經九
一三齊喬于岱。推二旬有六而頓行在。莫不皤皤華皓。如
藿傾陽。或牽以餼。或捧之觴。傴僂乎康莊。一以伸神武之
今日。一以感乾封之舊章。廼餼歸之。觴舉之。慈且惠而與
之驩。沸渭頡頏。矧國鄒魯。家洙泗。乘汶野而圖記可知。指
泮林而頌聲不墜。以周公之故。將孔子之後。翹然希王者
之屬車。聖人之清蹕。則久及信宿之意。巖巖所瞻。宗神曰
天齊王。加一等於三事。戶二十。供王祀。環十里。禁人樵。報
也大禋。旅之數重。褎成之祿。撫遺甿。賜之復。帝曰吁。夫艱
難繫王業。休咎牽人事。況天監之。殊祥也。殊典也。不自滿
而虔鞏於位。朕寶臣曰乾曜洎說。有初有終。時乃風。欽哉。
汝作朕左右丞相。翳汝忠。益以嘉猷。補袞之闕。罔或怠。遂
宏天封。煥天章。篆介邱而旋德陽。大饗乎㣥方。程後代。美
其律。聲其實。墳作四而籍言七也。臣頲不敏。繼伯夷之直
清。微太史之留滯。聆金奏同百獸之舞。振木鐸採萬人之
詩。敢陳詩以頌曰。
天子聖兮天孫崇。登以封兮報以功。受命再。惟皇代。天之
賚。人所載。士馬山嶪。戈矛山沓。禎符山雜。靈響山荅。天與
人合。我鋪衍兮長粹清。太元冊兮太乙精。休光光我之慶
成。舜四朝而禹萬國。莫之我京。
授張說中書令制
門下。咸有其德。委廊廟之元宰。知無不為。歸掖垣之成務。
銀青光祿大夫檢校中書令上柱國燕國公張說。含和育
粹。特表人師。懸解精通。見期王佐。立言布文武之用。定策
勵忠公之典。才冠代而不有。功至大而若虛。自頃宏益時
政。發揮王道。萬事必理。一心從乂。以觀其獨。伯起慎於四
知。常得其貞。叔敖謹於三省。故能深而不竭。久而彌芳。宣
大號於紫宸。潤昌圖於清禁。我憑柱石。爾作鹽梅。正名之
謂。㣥議斯集。可守中書令。散官勳封如故。主者施行。
授劉幽求左僕射制
門下。尚書佐理。四方取則。端揆成務。百工是師。非允具瞻。
孰康庶績。封州流人劉幽求。風雲元感。川岳粹靈學綜九
流。文窮三變。義以臨事。精能貫日。忠以成謀。用若投水。茂
勳立艱難之際。嘉話盈啟沃之初。存讜直以不回。(舊唐書
作顧)為姦邪之所忌。釁萌頗露。譖端潛發。元宰見逐。讒人
孔多。既殄㣥兇。方宣大化。期問政於經始。載登賢於夢卜。
可依舊金紫光祿大夫守尚書左僕射知軍國大事監修
國史上柱國徐公。仍依舊還實封七百戶。并賜錦衣一襲。
主者
施行。
授劉幽求同中書門下三品制
門下。弼諧庶政。亮采有邦。不遇人傑。孰膺王佐。金紫光祿
大夫守尚書左僕射知軍國大事兼修國史上柱國徐國
公劉幽求。偉量天假。守才代出。子產之道四。既取諸身。咎
繇之德九。以成其用。伊昔遘屯。感義謀始。洎于開泰。防萌
釁初。景化俟其丹青。讒詞變於白黑。頃居炎瘴。受釐之對
莫聞。重踐台衡。從政之言益啟。睠茲密勿。方聽訏謨。宜兼
委於掖垣。仍具瞻於禮闥。可同中書門下三品。餘如故。主
者施行。
授王仁皎開府儀同三司制
門下。后族之榮。況有資敬。台儀之重。允膺是求。特進王仁
皎。盛門華緒。當代賢戚。不言而自有陽秋。從信而罔愆風
雨。軒星作範。巳寵於金穴。魯館增輝。更芳於玉樹。三事斯
擬。百工式瞻。俾延椒臺之祥。宜助槐庭之理。可開府儀同
三司。主者施行。
授阿史那承獻特進制
黃門。建官制爵。立化之本。樹善崇功。惟能是任。招慰十姓
兼四鎮經略大使定遠道行軍大總管北庭大都護瀚海
軍使節度巴西諸蕃國左驍衛大將軍攝鴻臚卿上柱國
興昔可汗阿史那承獻。淩鐵關之遠塞。威揚萬里。雄金山
之舊族。誠竭累朝。每讀古人之書。且多奇士之節。豈止秺
侯忠孝。呼韓允緒而巳哉。頃服獯戎。綏其種落。茂勳則遠。
巳寵於登壇。厚秩未加。俾榮於開府。亞台之典。㣥議允集。
可特進。餘並如故。主者施行。
授姚崇兼紫微令制
黃門。天之紫微。地在清禁。宰臣為重。庶政攸先。不有殊才。
曷云兼寄。金紫光祿大夫兵部尚書同紫微黃門三品監
修國史上柱國梁國公姚崇。河山粹氣。禮樂清英。德量在
寬。公心益厚。詞必體要。行之自遠。學以窮微。志於可大。允
茲忠讜。光我謀謩。聞善若驚。欲仁斯至。衣冠以為蓍蔡。廊
廟資其柱石。朕之欽者管樂。人之傑者蕭張。遂能以身許
國。開物成務。邦是用乂。朝惟得賢。北辰環拱。西垣近密。俾
因題劒之榮。式演如絲之命。可兼紫微令。餘如故。主者施
行。
授李林甫特進制
門下。王度以貞。實寄於良輔。天秩有禮。允歸於盛德。光祿
大夫尚書左僕射兼右相吏部尚書集賢院學士修國史
上柱國晉國公李林甫。應期致用。命代生才。禮樂形於物
範。文章表於王佐。自登袞職。一紀於茲。啟沃之謨。酌泉源
而不竭。忠公之節。貫霜雪而罔改。彝倫攸敘。庶績其凝。實
賴予弼。用熙帝載。猶且謙沖夕惕。兢慎日嚴。問溫樹而不
言。履薄冰而逾勵。久而益著。德則茂焉。近者禮屬交神。恩
當進秩。雖允恭克讓。徒有固辭。而惟器與名。本無虛授。宜
昭寵數。以鎮崇班。可特進行尚書左僕射兼吏部尚書。主
者施行。
授崔日用黃門侍郎制
門下。才為於時。以宣可大之業。精貫於日。以定非常之勛。
古稱王佐。今乃人傑。大中大夫守兵部侍郎兼知雍州長
史修文館學士騎都尉安平縣開國子崔日用。果行育德。
修辭立誠。孝則揚親。忠於事主。堂堂乎貌。暢君子之風。諤
諤其言。蘊大臣之節。故能書讀萬卷。文窮四始。高步登朝。
平心待物。日者醜孽未殄。嘉謀潛斷。臨危不顧。見義而作。
是用底寧。實所繄賴。師兵戢矣。京兆晏如。宜緝台階之政。
式拜掖垣之寵。可銀青光祿大夫行黃門侍郎參知機務。
學士勳封如故。主者施行。
授張廷珪黃門侍郎制
黃門。東西禁掖。出納王言。精選賢良。用存駮正。正議大夫
行尚書禮部侍郎上柱國兼判尚書左丞張廷珪。文儒秀
士。謇諤忠貞。汪洋有大雅之風。明敏得至公之操。言唯及
霤。曩歲嘗聞。學則臨池。當時莫比。自歷遷臺省。受理綱轄。
聲塵益茂。聞實攸稱。俾登青闥之榮。式踐丹墀之列。可黃
門侍郎。勳如故。主者施行。
授薛稷中書侍郎制
門下。慶傳於家者。代濟其美。才許於國者。時無與讓。由是
密勿為用。訏謨所歸。銀青光祿大夫行黃門侍郎修文館
學士河東縣開國男參知機務薛稷。河汾之英。廊廟之寶。
相門前社。則名優作誥。詞場舊業。則譽動飛文。公貞性成。
仁和道勝。坦然之量。㣥物不干其靜。穆如之風。九流不測
其度。頃罹多難。克仗嘉謀。翼戴朕躬。保寧王室。厥功茂矣。
朝廷賴焉。俾迴踐於綸闈。以增輝於鼎席。可行中書侍郎。
餘如故。主者施行。
授解琬左散騎常侍制
門下。散騎之列。豐貂入侍。選於耆艾。用均師友。金紫光祿
大夫致仕上柱國解琬。文合騷雅。學殫經籍。百城分按。南
憲是繩。萬里出師。西戎即序。頃以剖符從政。解印歸休。章
既拜而遂行。禮及傳而則往。雖風規莫擬。而志力猶茂。乞
言伊屬。寧忘賜杖之榮。替否旁求。宜副安車之命。可行左
散騎常侍。散官勳如故。主者施行。
授禇無量右散騎常侍制
黃門。獻納之任。虛求是屬。列於侍臣。莫匪耆舊。銀青光祿
大夫前散騎常侍上柱國禇無量。佩服純行。周旋雅道。夙
侍金華之講。屢膺石渠之命。故能禮自柔嘉。動多忠益。頃
在艱罰。近終喪禮。覃思研精。華皓不倦。直辭讜議。清明可
觀。俾重春卿之儒。遷居德璉之任。可右散騎常侍。勳如故。
主者施行。
授王晙左散騎常侍制
黃門。侍臣之任。朝廷所重。賞善唯速。兼才是先。銀青光祿
大夫并州大都督府長史上柱國王晙。志力堅剛。風情慷
慨。傳為書癖。成誦在心。言應筆精。目懸於手。受一方之委。
惣三軍之令。士卒感恩以爭效。獯戎滅迹而皆遠。功其茂
矣。朕實休之。用憑龍豹之韜。更踐貂蟬之位。可左散騎常
侍兼檢校并州大都督府長史。勳如故。主者施行。
授于經野給事中制
門下。尚書兵部郎中上柱國于經野。雅量端實。閑機密靜。
有恒其操。無擇斯言。理必中於繩墨。才見推於札翰。中臺
奏草。巳承更直之榮。左曹顧問。宜接雙遊之美。可朝請大
夫守給事中。勳如故。
授李懷讓給事中制
黃門。朝議大夫尚書兵部郎中上柱國李懷讓。直方自守。
貞獨不㣥。理可析於毫芒。文可成於藻繪。雖手揮繁綜。而
心寄閑遠。絲綸所屬。嘗推起草之能。駮正是司。更接遊蘭
之寵。可守給事中。散官勳如故。
授柳渙給事中制
勅。朝議郎守尚書司門郎中柳渙。學思優博。禮容莊敬。蘊
公直之志。有廉正之風。早以聲華。亟從推擇。丹墀列侍。必
選英髦。青闥命官。宜參顧問。可守給事中。散官勳如故。
授薛稷諫議大夫制
門下。中散大夫行尚書禮部郎中修文館直學士河東縣
開國男薛稷。弈代雄詞。身濟其美。光時雅量。士慕其風。故
能懸帳絕倫。升堂覩奧。掖垣密勿。字列黃縑。仙闥從容。文
飛赤管。箴闕之任。惟賢是擇。俾登才子。式寵諫臣。可諫議
大夫。餘如故。主者施行。
授吳兢諫議大夫制
黃門。朝議大夫前行尚書水部郎中兼修國史上柱國長
垣縣開國男吳兢。雅思周密。素風清曠。著書微婉。東觀是
稱。起草閑達。南宮所重。宜列諫臣之位。復膺良史之才。可
守諫議大夫兼修國史。散官勳如故。主者施行。
授鄭勉紫微舍人等制
黃門。朝議大夫守給事中鄭勉。措心精覈。尤明理體。朝議
大夫尚書庫部郎中戴令言。屬詞方雅。深達政端。咸蘊公
忠。備聞學行。紫闈星拱。必佇賢臣。青闥雲連。實旌奇士。(闕
三字)專文事(闕四字)中散官各如故。主者施行。
授崔琳紫微舍人制
黃門。正議大夫行尚書屯田郎中上柱國魏縣開國子崔
琳。素履純懿。清心直諒。文辭為從政之端。忠孝是立身之
本。分符作牧。共賴仁明。賜筆題工。咸推練習。掖垣近密。禁
省旁求。宜遷振鷺之行。用集棲雞之地。可行紫微舍人。散
官勳封如故。主者施行。
授王邱紫微舍人制
勅。通直郎紫微舍人內供奉王邱。思會風雅。文成典謨。介
獨為操。直方(闕四字)近其華望自宏(闕二字)青瑣事密黃縑。頡
頏歲年。籍甚聲聽。俾宏詞禁之美。宜正掖垣之秩。可守紫
微舍人。散官如故。
授齊澣紫微舍人制
勅。朝議郎守給事中內供奉齊澣。運心孤邁。懷器獨立。屬
詞每窮其雅實。臨事益表其甄明。故能早負聲猷。備經推
擇。左曹駮議。常接於雙遊。右掖司言。佇光於五字。可守紫
微舍人。散官如故。
授韓休起居郎制
勅。朝議郎左補闕內供奉判尚書主爵員外郎韓休。理識
清暢。襟靈夷雅。探學精微。屬詞婉麗。甲科對策。嘗副求賢。
左史記言。用觀書法。可行起居郎。散官如故。
授賀知章起居郎制
勅。朝議郎前行戶部員外郎賀知章。業優詞學。時重才行。
稟精微以高妙。體仁恕以明達。必能書法不隱。立言可觀。
宜迴職於版圖。佇擅聲於鉛筆。可行起居郎。散官如故。
授洪子輿起居舍人制
勅。通直郎著作佐郎洪子輿。雅淡不㣥。清貞自遠。學探微
旨。詞造幽典。立心有恒。常慕直臣之節。書法無隱。可稱良
史之才。俾列軒墀。益光鉛槧。可守起居舍人。散官如故。
授崔銑起居舍人制
勅。朝請郎前試通事舍人崔銑。識遠心明。懷才蘊藝。缺碑
盡記。亡篋不遺。實朝序之英髦。為士林之俊拔。趨侍西掖。
洽聞東觀。期書法以無隱。俾舉能而有聲。可守起居舍人。
散官如故。
授許景先左補闕等制
勅。奉議郎行揚州大都督府兵曹參軍事許景先。詞含風
雅。有公直之量。宣議郎前國子監四門直講馬利徵。學總
典墳。稟亨嘉之德。士推令聞。人假清規。致之掖垣。用廣賢
路。景先可行右補闕。利徵可岐州扶風縣丞員外置同正
員。仍直紫微省。散官各如故。
授梁昇卿等拾遺制
勅。宣德郎行岐州雍縣尉梁昇卿等。或敷暢學旨。或該通
詞藝。爰廣獻書之路。用開納諫之門。不獨美於雕龍。頗思
齊於市駿。咸宜採擇。以申甄獎。可依前件。
授韋元珪通事舍人制
門下。朝散大夫行太子典膳監韋元珪。占對閑詳。風規韶
茂。鷰庖分職。巳命膏粱之緒。鸞墀敷奏。佇揚賓客之言。可
行通事舍人。散官如故。主者施行。
授韋振通事舍人制
門下。朝散郎前守通事舍人員外置同正員韋振。良玉蘊
價。明珠耀彩。宜擢才於金穴。俾趨侍於瑤墀。可朝散大夫
行通事舍人。散官如故。主者施行。
授劉知柔尚書右丞制
門下。天臺管轄。爰正紀綱。人望僉宜。方膺授受。銀青光祿
大夫行尚書戶部侍郎上柱國彭城縣開國男劉知柔。時
行推美。舊德歸高。明暢襟情。閑華風表。蹈典墳之芳潤。總
詞賦之笙簧。慮常密於在公。迹自勤於為政。萬人登數。巳
聞書版之精。六官揆才。更俟彈珠之妙。可行尚書右丞。散
官勳如故。主者施行。
授源乾曜等尚書右丞等制
黃門。二轄之重。百官取則。苟非其人。何以成務。正議大夫
行尚書戶部侍郎上柱國安陽縣開國男兼御史中丞源
乾曜。清深密靜。有彌綸之識。正議大夫行紫微舍人上柱
國倪若水。剛正明斷。有精覈之才。並果行育德。以文飾吏
事。閑達舊章。發揮大體。南臺執。動中規模。西掖揮毫。舉成
倫要。必能主其禁令。肅此綱維。宜膺郄詵之寵。更叶楊喬
之拜。乾曜可尚書左丞。勳封如故。若水可尚書右丞。散官
勳如故。主者施行。
授張仁愿兵部尚書制
黃門。名遂身退。則聞告老。優賢尚齒。不忘求舊。鎮國大將
軍行右衞大將軍上柱國韓國公致仕仍給全祿及品子
課朔望朝參張仁愿。有將相之才。樹忠公之績。入稱三傑。
帷幄所以運籌。出總六師。塞垣由其臥鼓。懸利器而御物。
自中於桑林。推素心以得士。更成於李徑。故能居室而應。
在邦必聞。洎養疾歸休。辭榮及禮。用旌渭濱之兆。空想潁
陽之問。乞言緊賴。寵德攸宜。佇增題劒之榮。更遂揮金之
樂。可光祿大夫行兵部尚書。餘如故。主者施行。
授畢構戶部尚書制
黃門。司徒之官。實掌邦教。常伯之位。先求國華。銀青光祿
大夫河南尹上柱國魏郡開國公畢構。達識鴻才。調高學
贍。器無不綜。含清明以見微。言有可觀。負忠讜以居直。百
郡仰其成績。三臺推其故事。頃者任殷河尹。聲滿洛師。姦
豪懼秋霜之威。孤老懷冬日之愛。故可辨於五物。書以萬
人。誰其釐之。俾爾作則。可守戶部尚書。散官勳封如故。主
者施行。
授李乂刑部尚書制
黃門。王命司寇。汝作士師。允迪政刑。旁求望實。銀青光祿
大夫行紫微侍郎兼檢校刑部尚書兼知制誥昭文館學
士上柱國中山郡開國公李乂。恒碣之寶。衣冠之華。業總
四科。才抱九德。為邦理要。洞入精微。當代詞雄。居成準的。
忠義得在公之體。清修稟行己之用。紫泥掌誥。雖密王言。
黃沙定罪。是懸人命。眷茲欽恤。尤賴孚。俾迴迹於西垣。宜
正名於北斗。可刑部尚書。學士散官勳封如故。主者施行。
授劉知柔工部尚書制
黃門。司空之職。以平水土。常伯之任。尤重臺閣。鴻臚卿上
柱國彭城郡開國公劉知柔。碩德耆秀。行高才遠。文詞有
綺繢之工。望實有珪璋之譽。出膺賢守。則郡國循良。入位
名臣。則衣冠準的。可謂朝之明哲。代之純懿。俾遷榮於北
斗。宜作範於南宮。可銀青光祿大夫守工部尚書。勳如故。
主者施行。
