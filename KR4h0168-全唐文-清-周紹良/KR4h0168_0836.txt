欽定全唐文卷八百三十六
錢珝(六)
代史館相公讓官第一表
臣某言。伏奉今月十三日制命。授臣某階某官。仍加食邑
一千戶。今日獲於延英。親承聖造。瀝懇陳讓。未賜允從。臣
某誠感誠憂頓首頓首。臣聞衽席之上。讓而坐下。人猶犯
齒。朝廷之位。讓而就賤。人猶犯貴。人情之間。讓猶如此。況
其不讓。無犯則難。而復台輔至崇。鈞軸至重。頃年陛下擢
臣秉政。莫獲固辭。已乖戾於當時。敢因循於今日。伏惟尊
號皇帝陛下於君臣之際。今古所希。有善必知。有過必掩。
使之夾輔。恐不光昭。故重器崇名。焜耀而常思假寵。進言
論道。周旋而盡鑒推誠。上感天心。臣非木偶。今之讓爵。蓋
懼生災。猶慮天下之人。將有所犯。敢於翰墨。略布肺肝。且
陛下示以殊恩。增其貴秩。當庶事苟同未稱。在衆心必以
為非。旒扆寓臨。宗祏權設。有兵革未能載戢。有法制未盡
公行。凡此憂虞。不遑寤寐。以茲受命。可謂稱乎。聖澤纔流。
謗言未至。縱朝行為臣箝結。顧寰海必自沸騰。則上有私
於輔佐之間。而臣(闕)啟災咎之本。繇是終始揣度。進退驚
疑。以此拜章。實期得請。陛下加臣以渥澤。不若使臣合物
情。寵臣以光華。不若遣臣免災咎。儻人言不息。天咎必來。
焉得自隱自欺。不披露懇悃。伏惟洞開睿鑒。俯徇愚衷。且
遣粗安。更容陳力。廣至明之德。罷已降之書。昭示四方。用
新聖政。臣某無任感激惶懼屏營之至。
第二表
臣某言。伏奉今月某日批詔。具承聖旨。臣昨者固辭寵休。
有異常等。然始以謙讓為說。終以災咎自陳。未能便動天
心。上迴睿渥。復傾肝血。進拜封章。直舉其言。冀蒙昭允。臣
某誠迫誠懼。伏惟陛下寬明有制。聰哲成文。揚憲祖宣祖
之風。冀元和大中之運。故欲治而尚亂。欲泰而未安。潛測
聖懷。常縈百慮。臣為宰輔。得不周知。且自去秋以來。國步
未復。臣每思人事。每揣人情。內激肺腸。有如湯火。陛下當
食不美。當寐不甘。欲以攻苦食淡之心。抱公滅私之道。致
陛下之理。釋陛下之憂。然而再秉機權。未能致此者。蓋臣
去己之事。尚有因循。防患之謀。率多容易。若臣去己必決。
防患必專。天下之憂。庶幾稍解。而祿位輕授之弊。近歲愈
深。上自侯王。下至卒伍。受爵賞者。所承不重。荷恩澤者。所
感不深。蓋緣族類之間。踰謬者衆。不重則無以勸其戮力。
不深則何以激其盡心。因之且不稟朝廷。不畏法度。不稟
必亂。不畏必危。本末之間。實出於此。今臣貴為四輔。重有
萬機。階秩就加。朝廷常典。又何必齷齪謙讓。而違君命也。
但欲審度去就。明辯否臧。以臣去已決烈之心。拒天下越
等干求之患。使爵賞不濫與。恩澤不妄加。則承之者必重。
感之者必深。如此自凜朝廷。自畏法度。有患可弭。有難可
平。此事非所難為。祗在陛下明察。儻或信其誠請。遂寢新
恩。則君臣之志氣大同。理道之根源必正。若陛下不顧其
說。在臣亦欲何為。但抱憂惶。難居夾輔。有渝斯語。是謂明
欺。君道始終。聖情深淺。祗期遂志。不敢匿情。再黷冕旒。若
臨泉谷。臣某無任迫切惶恐俟命允許之至。
第三表
臣某言。臣昨者再獻封章。實披肝膽。而詔書批諭。德澤滋
深。有志未從。有言未納。雖屬沍寒之候。不勝流汗之憂。臣
某誠悸誠惕。臣聞帝王以國事之重。倚於輔相者。既觀舉
直之誠。必責理平之效。故責之必信。信之必終。然則歷覽
古今。此乃明君遇賢臣之事。今陛下明德。非臣獨知。臣之
非賢。人共知耳。而待罪之位。非次久居。陛下知臣之心。處
臣之地。每陞便殿。常認聖慈。謂臣輸寫甚忠。舉措多直。每
參大政。皆聽淺謀。有間之言。無從而入。至如一昨。忽搆㣥
邪。奏密而左右不知。禍鉅而本根已固。雖傾陷盡闕(一作
關)於大事。而譖傷先在於微臣。陛下知臣素無他腸。知彼
但肆讒口。聰明一寤。擊斷不疑。否則臣永抱幽冤。已當誅
殛。棄逐奸臣之日。忽降渥恩。蓋欲使中外之人。明知遇臣
益厚。以茲銜謝。詎並尋常。則臣自此事君。自此執政。每圖
報效。且合何如。所以固讓重恩。深申血懇。昨者所陳章表。
始末以去己為言。蓋欲以人情所難為。臣願為之於今日。
陛下所賜之異寵。臣願卻之於此時。將使萬邦。盡驚致理。
因茲約束。冀漸和平。若臣冒寵不辭。何術可制天下。至大
至切。不得不然。今陛下未察愚衷。頻加聖澤。與向來知臣
之旨。昨者保臣之心。顯有不同。臣將何託。前所謂齷齪謙
讓。臣實不為。伏望陛下以所奏之書。靜賜睿覽。察其陳讓
之懇。匪以沽激為名。利於國家。不避震怒。倘陛下將期復
國。別欲任賢。奪臣迫切之心。以示棄絕之旨。則當避賢而
退。不敢更煩聖聰。竊期此言。得遂堅請。臣某無任拜首瞻
天
瀝血隕涕懇激徬徨之至。
第四表
臣某言。今月十八日延英敷奏。親獲固讓官榮。徒荷皇私。
未從丹悃。今日又開芝檢。復閱綸言。莫聽鋪陳。尚令衹受。
臣某誠懼誠迫。臣聞高下相遠者天地也。而天地之氣必
通。所以四時周旋。萬物生育。尊卑相懸者君臣也。而君臣
之道必合。所以統理諸華。肅齊庶政。天地不通。則萬物夭。
君臣不合。則庶政乖。今臣讓爵推誠。極言防患。拜章累日。
答詔三臨。聖鑒未迴。愚衷無感。恥君道之難合。懼庶政之
特乖。內負沉憂。若罹昭憲。是以泣邀神助。往覺魂飛。伏念
此心。匪緣他事。推誠為國。防患為君。恭惟睿慈。寧忍不察。
且朝廷之勢。不強於藩方。輔相之權。見侵於將帥。隳毀我
法制。殘虐我生靈。臣常結憤於胸中。陛下亦興難於南面。
固欲乘機革弊。因事抑強。二者之能。不假奇術。但所行必
正。所作無私。衹於賞罰之間。必與物情相順。陛下申命。宰
臣奉之。聾瞶皆披。頑嚚可化。而將帥見侵之患日息。則朝
廷不強之勢日興。罔害政理之大經。罔累聖明之全德。將
使國平時泰。不慮不憂。陛下若棄此不從。是怠於中興之
志矣。臣之痛惜。如割肌膚。心腹腎腸。傾寫罄竭。臣血可嘔。
臣軀可糜。已決之心。則不可奪。臣某叩頭屈膝。無任涕流
泣血精爽隕越之至。
第五表
臣某言。臣今月某日延英面獲陳讓。後復拜封章。詔諭又
臨。懇激未遂。臣某誠兢誠慄頓首頓首。臣聞琴瑟有不調
者。尚或改而張之。辨士之言。良史必記。朝廷命官之典。故
大於琴瑟之絃。公輔求理之謀。亦重於辨士之說。況所命
者宰相崇高之秩。所謀者邦國臨制之機。而臣等堅辭。必
防他患。陛下固奪。將啟後艱。他患若生。後艱何救。且臣伏
思。陸贄以忠信事德宗皇帝。建中初方為侍從之臣。事繫
安危。言皆激切。有不納者。必能力爭。當彼寇難之時。德宗
欲加尊號。訪於陸贄。遂獻忠言。以為大憝猶存。中區多梗。
是天意去就之際。人情向背之秋。若使重益美名。必累中
興之業。德宗英寤。遂納忠言。當時轉禍之期。實若走丸之
速。然則以近臣直道。奪聖主鴻名。有犯之言。莫甚於此。今
臣讓官辭爵。與彼輕重不同。而於危難之中。陳匡救之力。
愛君為國。心則無殊。昔者德宗再閱披陳。具明損益。今臣
四上直疏。陛下未察愚誠。是何恩澤之深。全惑是非之理。
感泣慙懼。知臣者天。然陛下處多難之時。欲繼德宗之美。
彼則深思利害。聽一學士之苦言。今則可見否臧。阻三宰
臣之固請。臣是以極疑此事。是皇天誡陛下之心。皇天無
親。惟德是輔。今若尚令批諭。抑與寵私。則臣恥陛下不如
德宗。臣亦自恥不如陸贄。臣自知其恥。天下得不其然。積
恥成憂。積憂生疾。心神錯亂。舉錯顛危。衹於旬時。必當覆
餗。便須永棄。不見中興。以是而思。生不如死。臣言至此。臣
意可憐。唯在聖明。速賜聽允。臣某無任俯伏嗚咽以身俟
命之至。
第六表
臣某言。同心同德。是為亂臣。五獻封章。繼陳懇悃。復升便
殿。累貢切言。天高而曾不少聞。日近而未嘗俯照。臣某誠
憂誠迫頓首頓首。臣聞詩云。受爵不讓。至於已斯亡。仲尼
刪詩。此言不去。則古之為君者。非憎其臣而欲以爵亡之
也。蓋勸忠勞。昭典冊。無以加於爵位也。古之為臣者。非惡
其爵而欲讓之也。蓋定是非。畏盈滿。無以加於謙讓也。得
受爵之宜。無不存也。失讓爵之宜。無不亡也。古人所謂亡
者。彼亦不過其身。既而有益於君。亡亦可也。苟或亡身敗
國。無益於君。致亂階於一時。流惡名於千載。今臣之不讓。
是長亂階。且陛下觀天下之事理乎。觀宰臣之心忠乎。若
天下已理。宰臣不忠。陛下迫以爵位。致其危亡。臣則瞑目
而歸。何害於國。若天下未理。宰臣則忠。陛下不聽苦言。須
加重爵。臣則碎首而退。何利於國。臣之不畏其亡。但當未
理之時。不可更長亂階也。所謂未理。則非聖德有所不能。
蓋天下承弊日深。諸侯不順其理。故臣欲以今日之讓。制
天下承弊之風。而正其不順也。不革承弊。不正不順。而望
萬人再安。四方無事者。是抱薪救火。其可撲滅乎。言出臣
口。事痛臣心。假使嚴旨復臨。臣則終讓而已。奚自拜疏。卻
類叩閽。臣某無任流涕哽切進退屏營之至。
為王相公讓加司空表
臣某言。伏奉今月某日恩制。特授某官者。三公之選。八命
而居。前古以來。無人則闕。仍開大國。兼進崇階。言渥恩則
深若紫泉。顧名器則重侔泰嶽。揣分非次。恐悸難安。臣某
誠惶誠恐頓首頓首。臣忝列公台。忽踰半紀。事乖允當。識
昧便宜。何施作相之材。但累知臣之道。頃因出狩。自合乞
骸。未臨復國之期。敢有逃天之意。而君能得一。日且再中。
空知陪扈之勞。獲覩清夷之慶。伏自去歲。至於今春。每懷
失職之憂。繼瀝避賢之懇。愚衷無感。睿鑒莫迴。徒齷齪以
受譏。但因循而竊位。何言霈澤。又降重霄。實慙夢賚之人。
安稱坐論之地。捫心自省。沾背不遑。雖陛下修道側身。發
言罪已。可卜運興之兆。將承天賜之休。然則劍戟未銷。江
關或阻。猶煩聖慮。且乏嘉謀。敢於此時。輒荷極寵。上祈元
造。俯信赤心。行之則明主有私。罷之則微臣無咎。推諸至
理。是以固辭。蓋欲保全。實非飾詐。冀蒙矜鑒。特賜允從。冒
黷冕旒。臣無任兢感戰越之至。
為徐相公讓加食邑表
臣某言。伏奉今月某日恩制。加臣食邑一千戶。實封一百
戶。臣某伏惟尊號皇帝陛下文武應天。憂勤厚國。旁求翊
贊。慎擇能賢。如臣之才。焉可執政。徒以其濫承台蔭。擢處
鼎司。屢改流年。多隳彝憲。莫獲乞骸之便。空懷沾背之羞。
頃屬陛下尚駐乘輿。且臨關輔。都人久散。廟貌未嚴。顧居
守之重難。注宸衷而任使。聖言親降。霈澤遽行。拜官仍忝
於緇衣。備位不離於黃閤。寵靈則固。兢慄載深。蓋以乍違
天顏。初達帝里。雖南山渭水。變王氣以潛新。而荒草壞垣。
動秋風而尚慘。連甍何有。編戶猶稀。臣當此時。莫知所措。
實賴祖宗垂祐。睿哲申謀。兼委近藩。旁分庶事。免微臣之
獲戾。濟重務以有成。遂致五輅鳴鑾。六師被甲。陳吉行之
盛禮。正法座於良辰。誕告四方。復興景運。御日月而無違
素志。嚮邱園而已動歸心。遽謂聖慈。忽加元造。尚責佐王
之效。重增開國之封。仍容素餐。兼賜奠食。衹承異數。徒冒
優恩。已虞招損之譏。敢竊好謙之美。況佳兵未息。公聚多
虛。詎宜特命輔臣。更加井賦。事非允當。言必喧傳。伏惟曲
鑒愚誠。更迴厚渥。冀絕謗論。且顯聰明。臣某無任荷聖感
恩瀝懇待命激切屏營之至。
為中書崔相公讓官第二表
臣某言。今月某日伏奉批詔。以臣陳讓寵光。未賜允許。揣
分而省躬知懼。感恩而鏤骨徒深。臣某誠憂誠激頓首頓
首。伏念臣之事君也。輸忠竭力以從政。君之使臣也。增爵
進秩以報勞。勞既未申。寵至必讓。凡於庶事。皆在適時。當
其時不得不行。非其時不得不止。今臣承命。可謂非時。且
思加獻鴻名。是為常典。而去歲之首。㣥臣數四拜章。願增
神武之名。用稱欽明之德。而陛下永惟大體。堅奪衆心。蓋
以反正之初。艱難未濟。仰惟睿旨。非獨謙光。欲廣嘉猷。深
知不可。陛下之志既定。臣子安敢復言。亦以非時。罷茲盛
典。今臣之愚懇。竊合聖謩。去春方在京師。尚隳此事。比者
猶當巡幸。固不可為。內度宸衷。必開宏鑒。遂敢再披肝膽。
實期便輟渥恩。請候鑾輅歸還。干戈弭息。卻施綸綍。俾合
憲章。今日皇私。則難濫受。可行可止。事理甚明。伏冀睿慈。
便收霈澤。再冒旒扆。臣某無任兢悸迫切之至。
第三表
臣某言。臣昨以寵光踰濫。循省兢憂。兼懼用典非時。有累
日新之德。再傾肝血。實冀允從。而天鑒未開。愚誠愈迫。臣
某誠惶誠激頓首頓首。伏以陛下濬哲自天。憂勤為國。感
屯蒙之未泰。先昧爽以有臨。臣每奉清光。備承睿旨。無言
不盡。無理不思。決去邪懲惡之謀。若反掌轉圜之速。況察
忠仗信。據理任材。誣譖者徒欲橫侵。傾危者皆令立定。茲
所謂疏通知遠。淵靜有謀。闢四門明四目者也。臣不知昔
之令主。何以加於陛下之道乎。然睿哲憂勤。昭彰如此。今
宰臣以非時之命。有所堅辭。蓋欲朝廷行事得宜。天下物
情共洽。則臣可以制天下非宜之請。廣朝廷致理之端。用
贊中興。以新庶政。詎獨務為飾讓。而進犯宸嚴。且睿哲則
何嚮不通。憂勤則何思不至。既通既至。必察必知。臣之所
陳。實欲利國。神明所聽。毫髮敢欺。況有常情。亦難自匿。臣
雖乏出㣥之智。纔踰強仕之年。幸偶文明。方圖富貴。苟或
拜恩可稱。荷祿不慙。則何必固小節以鳴謙。干大君而違
命。跪承批詔。退揣事機。讓之則所益必多。受之則所損非
細。仍念王搏崔允以懇激拜章。并臣披露之辭。略盡否臧
之說。雖煩聖覽。當察㣥心。得不遂有改張。遽收渥澤。斯為
從善。實可經邦。且凡受寵休。有所退避。或名聲不稱。或遭
遇非才。小則恥識者談笑之端。大則憂賢人譏責之罪。今
臣於談笑譏責。亦不敢以君恩避之。實欲制天下之非宜。
廣朝廷之致理。用光興復。永濟艱難。仰望聖慈。臣某無任
寤寐齋禱激切之至。
第四表
臣某言。伏奉今月某日批詔。以臣堅讓寵章。未賜允許者。
憂誠若焚。駭汗如雨。發於肝膈。鑒在神祇。臣某誠恐誠迫
頓首頓首。臣聞以欲從人則可。以人從欲鮮濟。此蓋左邱
明之信史。臧文仲之至言。陛下多閱正經。以資明德。固於
深旨。靡不盡知。然而陛下優遇台臣。恢張天覆。賜爵而唯
恐不重。流澤而唯恐不深。茂典畢申。睿慈未足。此蓋陛下
以無私之欲。勸有位之臣。使其更竭謀猷。以濟難否。是陛
下之欲也。臣匪不知。臣所以斯須不寧。數固而讓者。蓋緣
陛下在省方之地。有國未歸。微臣忝執政之權。遇昧未泰。
謂為輔弼。實抱憂慙。刻苦厲精。進賢讓寵。所期天下之士。
且不加罪於臣。既安其心。庶竭其力。此臣之欲也。陛下之
欲。不過勉勞臣等三人。納善罷之。小無所損。微臣之欲。使
昭示天下之人。聽而俞之。大有所利。利在邦國。皎然可知。
陛下若以欲從臣。理無不可。若以臣從欲。鮮濟不疑。雖又
新奉聖慈。未容陳讓。在臣丹赤。誓不稟遵。其於利害之言。
辯折將盡。實以多為緣飾。亦不敢再黷英明。進思之心。死
請而已。臣某無任懇激兢越之至。
第五表
臣某言。臣事君未盡。舉職無聞。瀝血懇而黈纊不聽。降皇
使而紫泥適至。臣某誠惶誠懼頓首頓首。臣聞啟乃心。沃
朕心。哲王所以倚輔相而成理道也。然則觀便宜。陳訏謨。
務匡救而申諫諍。不可必奪。可者必行。竭力盡忠。是為啟
沃。苟無啟沃。何用弼諧。伏以陛下自周歲以來。出居未復。
南嚮而坐。聖慮日深。思頃來及霤之言。還天下投荒之土。
潛心有感。逆耳多容。今大駕方欲還京。宰臣非時進秩。上
虧聖政。旁啟貪謀。宇內幸門。因茲大啟。竊念久隳法制。何
堪更自破除。倘陛下固行寵光。乃是姑息之旨。信任則疎。
四海得以酌量。萬事更當奸弊。且臣罔受爵祿。唯惜政經。
盡理極辭。未蒙聖鑒。則是陛下棄啟沃而任獨見。絕諫諍
而惡正言。自此朝廷。卻成壅蔽。凡關得失。凡有是非。徒欲
抗論。必無允納。則不知天下之事。自此如何。近歲宰執加
恩。不過再陳謙讓。至於今日。莫並前時。朝省夕思。可畏可
懼。蓋三年之內。六馬再奔。若使理道昭彰。奸兇凜畏。何由
致此。安得不憂。聖聽雖煩。朝綱必振。良圖甚大。至化期明。
若以干犯未休。震怒不捨。即臣直視鼎鑊。如對軒裳。蓋有
氣經邦。有心事主。死而無悔。言實可悲。唯恐但畱名聲。不
足弭其憂患。更無多語。衹欲長號。臣某無任披膽隳肝請
罪之至。
第六表
臣某言。某五奉批詔。尚未允臣所讓官階爵邑者。伏以將
相大臣。凡被恩命。有所辭讓。不過再三。安則稟而受之。不
安者亦許其讓。今臣已倍再三之數。情固有所不安。聖鑒
未開。憂心如醉。臣某誠恐誠迫頓首頓首。臣聞杜恕魏之
名臣也。常以立心行事。若非明達君子。見諒本心。不然。則
刳心示人。與臣何異。臣雖不侔。常歎其言。知信人難。古昔
如是。然杜恕於族類之內。尚興此言。今臣幸以遭逢。重為
宰執。雖論才較智。莫稱陶鈞。而秉直輸忠。敢欺辰象。拜章
之請。擇利經邦。況奉天顏。盡披血懇。誓然(疑作言)莫信。死請
莫從。則臣刳心於丹扆之前。陛下亦當未察。兢憂慙歎。無
地可逃。今辭理已殫。懇激愈甚。蓋臣於不安之事。終無受
寵之期。苟或譴怒下臨。臣則伏罪而去。干犯宸嚴。臣某無
任隕涕流汗惶越之至。
代史館王相公讓相位第一表
臣某言。臣聞君人之私。在始終而必遂。人臣之分。於進退
以自圖。嘗觀古今。莫不如此。臣謬從先訓。本涉儒流。傳之
者猶有琴書。教之者令歸忠孝。臣之不佞。頗墜所承。唯於
忠孝之心。實畏神明之責。策名游宦。止望周行。偶聖立身。
俄塵大任。材同常士。寵過素期。雖欲遠慕前修。旁探令典。
窺其事業。勵此顓蒙。副明主之憂勤。避衆人之指笑。而所
務者生靈富壽。每痛彫殘。所制者兵革弭寧。尚聞侵伐。赧
然備位。何以事君。不唯久合避賢。固亦尋宜獲罪。偷安四
輔。忽已六年。假名器而則崇。執機權而益拙。循省是懼。斯
須不遑。然臣於六年之中。未忍為一朝之計者。蓋以陛下
信其愚直。如見肺肝。咨以弼諧。終無疑間。事不幸者。必蒙
曲恕。心不欺者。則荷明知。忝異禽魚。感深骨髓。強陳蹇力。
用答聖慈。今則曠敗漸多。智謀將竭。不能引退。定至顛危。
況陛下光復京師。已逾周歲。臣之去就。亦謂得宜。竊見嶺
南節度使薛王知柔。近有封章。懇求替罷。是以臣今日敢
於便殿。直冒宸嚴。乞免鈞衡。得分節制。赤誠盡寫。天睠莫
迴。既集兢憂。彌增激切。伏念臣之心力。則未甚衰。嘗學政
經。因參戎事。尚可遠臨海服。具舉化條。每推糾率之勤。兼
濟邦家之用。謹廉無犯。攻苦不私。微臣所能。庶幾有效。實
非飾詐。輒罔睿明。隳膽獻書。期於聽允。登壇受命。皆是寵
光。遂之則臣必有為。奪之則臣將不逮。上惟君命。乃獲始
終。且使臣又全進退。自昭聖德。未爽舊章。仰望鴻恩。臣某
無任迫切悸恐之至。
第二表
臣某言。去冬以持衡力竭。待罪年深。曾披肺肝。乞免機務。
兼遇嶺南節度使知柔上書求代。臣遂仰告聖慈。願守遠
藩。別立微效。陛下未容休罷。尚委弼諧。旋命貴臣。密宣睿
旨。臣之去就。詎合固違。焉敢復拜封章。是以苟安廊廟。又
移歲序。何補國家。臣頃者瀝懇之時。陛下亦降許臣之旨。
欲俟他日知柔再有陳情。則於此時允臣所請。邇來備位。
不敢更言。上荷皇私。且策駑蹇。今知柔又貢章表。辭甚激
切。宗枝將帥。事體可從。亦繫機宜。便合制置。速擇交代。免
失一方。倘陛下念知柔陳乞之私。察臣披露之懇。使之仗
鉞。委以藩條。必能撫諭島夷。董集征賦。旁資國用。粗慰聖
心。躬親則可以便人。廉謹則不令生事。擇利而斷。全在宸
衷。當邦家匱乏之時。敢違輸貢。兵革交侵之際。幸保土疆。
臣與知柔。各獲其所。伏惟尊號皇帝陛下恭默守位。明哲
臨人。每務永圖。以揚丕烈。克全君體。尤重大臣。苟非輔相
之間。誰能盡窺聖德。臣之遭遇。獨異等倫。臨事出言。未嘗
不信。輸忠抱直。無所不知。七年以來。萬機實重。仍逢多難。
唯任至愚。若非聖明。尋合顛敗。由茲感激。更竭筋骸。近者
自量。力實不逮。今所陳乞。未曰退休。荷寵出藩。臨戎報國。
誓秉始終之節。兼推糾率之心。直寫赤誠。冀開元鑒。今日
延英殿已具奏聞。未蒙聽允。輒陳牋翰。更冒宸嚴。臣某無
任祈恩待命迫切兢悸之至。
論內臣朝服狀
皇帝赴齋宮。內臣皆服朝服。臣檢國朝故事及近代禮令。
並無內官朝服助祭之文。伏惟皇帝陛下承天御歷。聖祚
中興。祇見宗祧。克陳大禮。皆稟高祖太宗之成制。必循虞
夏商周之舊經。軒冕服章。式遵彝憲。禮院先准大禮使牒。
稱得內侍省牒。要知內臣朝服品秩。禮院已准禮令報訖。
今參詳近朝事例。若內官及諸衛將軍必須製冠服。即各
依所兼正官。隨資品依令式服本官之服。事存傳聽。且可
俯從。然亦不分明著在禮令。乞聖慈允臣所奏。
再論內臣朝服狀
臣今日已時進狀。論內官冠服制度。未奉聖旨。伏以陛下
虔事郊禋。式遵彝範。凡關典禮。必守憲章。今陛下行先王
之大禮。而內臣遂服先王之法服。來日朝獻大聖祖。臣贊
道皇帝行事。若侍臣服章。有違制度。是為非禮。上凟祖宗。
臣期不奉勅。臣謬當聖代。叨備禮官。獲正朝儀。死且不朽。
脂膏泥滓。是所甘心。
舟中錄序
乙丑歲冬十一月。余以尚書郎得掌誥命。庚申歲夏六月。
以舍人獲譴。佐撫州。馳暑道病。秋八月。自襄陽浮而下。舟
行無事。因解束書。視所為辭藳。翦翦冗碎。可存者得五百
四十篇。丞相表奏百篇。區別編聯為二十卷。夫體正而有
倫。辭約而居要。始終明白。茲所以為誥也。國朝聲名辭臣。
率能由是而作。堂闥祕邃。不與漢魏爭高下。而荒學小子。
以一日視其冗隙間。其可見堂奧而得規摹哉。以是代天
子言。誠不知而作也。古者黜幽。不過考三載之績。余冒居
六年。見考無績用。思黜不亦宜乎。所編聯不敢以集稱。理
諸舟中。遂曰舟中錄。是年九月。錢珝自序於沔陽之南。
杜曉
曉字明遠。京兆杜陵人。昭宗時拜左拾遺。召為翰林學士
知制誥。梁祖代唐。拜中書舍人。開平三年轉工部侍郎。充
承旨。四年拜中書侍郎平章事。仍判戶部。友珪之亂。死於
兵。贈右僕射。
匡國節度使馮行襲德政碑
(闕)九五山川(闕三字)之(闕五字)風水(闕)聖(闕一字)神武雪五老(
闕一字)星(闕二字)負鼎之(闕)懿(闕五字)耿賈政邁黃韓。(闕一字)若匡
國軍節度陳許汝(闕二字)州(闕)食菜(闕五字)氏雖系出長樂。(闕
一字)家遷(闕一字)當世緒紛綸(闕三字)飛(闕一字)相(闕)而平(闕二
字)正色以威嚴先郎(闕一字)應於(闕三字)媛(闕三字)猛獸(闕十五
字)石羽林(闕)江漢氣貫斗牛。騰凌追千里之蹤。嘯傲負四
方之志。(闕十三字)翁知功名(闕)吐(闕四字)有孫喜者。聚徒數千人。(
闕二字)莫遏將(闕十字)大驚怖。無可柰何。公乃白(闕)于南(闕四
字)軍吏迎謁。公在側擊之(闕十五字)之盡(闕三字)兵(闕五字)臣(闕)咸
秦(闕四字)崢嶸繚(闕三字)臨(闕十二字)難前孝子迎(闕一字)而(闕一字)進(
闕)郡以(闕十七字)列(闕二字)者(闕)閑閑歲收租(闕十一字)倍兵強食(闕
二十二字)才誓(闕)鼓旗之令南山霧(闕二字)觀豹(闕一字)之文西
陸(闕一字)清始見鷹揚之(闕)洛邑古稱四戰之地。今(闕五字)粵
自艱難。久罹瘡痏。(闕二字)無(闕十字)寇憸(闕一字)去(闕)者雖大必
去便于(闕一字)者雖(闕二字)作嘗(闕五字)政(闕一字)要(闕十五字)不(闕四
字)其律(闕)觀焉先是(闕一字)猾(闕一字)張(闕三字)虐(闕十字)二萬衆(
闕)叛郡邑常虞其蹂
躪。(闕七字)密連(闕十七字)大兵誡其疆(闕)盡伏其神明。(闕四字)其情
偽(闕二十字)量罔欺于圭(闕二字)薪芻(闕)韓浩屯(闕一字)之(闕一字)矧(
闕一字)腴盡在梗概(闕四字)未(闕三字)匪遠(闕十四字)王乃(闕二字)而(闕)
而(闕一字)許(闕三字)獨(闕一字)若遐僻之地(闕一字)乃(闕三字)課民(闕
十七字)之(闕)夜以(闕一字)馳(闕一字)館(闕三字)宿(闕十八字)縣界內曾(闕)
母疾病割股奉養(闕三字)痛願(闕十九字)載揚孝治之(闕)之問俗
觀風。阜財述職。焉可得稱(闕十七字)蘭智(闕)操絳侯之(闕一字)處
不(闕)從(闕)介遂鎮華陽(闕)秔稻莫(闕一字)桑(闕)之容(闕一字)武
下(闕)上(闕二字)許名區易祊粵(闕一字)景(闕二字)何(闕三十二字)襟帶(
闕一字)郊輔車(闕)之來時不有更張。何期俾乂。(闕二字)賢(闕七
字)公(闕三字)節度(闕十九字)本尋源提綱振領害於(闕)食者民之
命也。不可不以勤其(闕一字)穡。兵者(闕三字)器也(闕二字)以(闕一
字)肅其號令(闕十九字)刑(闕二字)吾(闕一字)之矣爾第(闕)懦者歡悅(
闕二字)穎悟剛斷(闕三字)者又(闕三字)素(闕二字)命(闕四字)冬聚舊(闕
二十三字)來而復(闕)艱(闕五字)之威龔遂去(闕二字)之患(闕二字)罔
倦蕩析咸歸(闕二字)民寬(闕十二字)夜(闕十二字)恤惟刑(闕)麻麥之宜
治彼(闕六字)推(闕二字)隄之(闕二字)慙功自(闕十一字)仰稽前(闕二字)瞰
遺蹤(闕二字)祇(闕二字)之謀味(闕)果應於牧人滯穗(闕六字)寡婦(
闕一字)年內
(闕三字)四千三百(闕十七字)奏(闕一字)連(闕六字)地而(闕)咸知(闕一
字)物之方向者公(闕三字)軍衙(闕四字)再(闕五字)規模廳(闕三字)門(
闕十二字)雄廣厦翬(闕六字)色路(闕)類忽有烏鵲。㣥萃啄食。無(
闕九字)東(闕三字)孤勤瘁南(闕五字)吞螟(闕十二字)卻(闕七字)縣百(闕)年(
闕一字)縣麥秀兩歧(闕六字)覩(闕三字)長社縣(闕二字)一莖四穗(闕
五字)不(闕十二字)之(闕一字)蹈(闕二字)仁(闕二字)不足含(闕)鉤距運籌
史(闕七字)平仗鉞稜威謝(闕四字)方(闕十六字)藝軍(闕一字)講學馬上
注書揮(闕二字)立覩飛(闕)飯帳下之犀渠(闕二字)皆感吮㿈樓
中之(闕一字)首蛾眉(闕四字)閨(闕四字)組(闕一字)譚董(闕五字)烟(闕二
字)之(闕二字)常(闕五字)偃草功著分(闕)
(闕)高飛將(闕)洞(闕)姝幹(闕二字)章刃(闕四字)鞬入仕勇敵萬(
闕七字)當路(闕二字)風生桓桓虎(闕一字)智(闕二字)強(闕)送昏㧻劍
斬頑嚚帝念馮公忠(闕三字)朝稱(闕二字)左提右(闕七字)瑞節望
塵肯悅公至若何(闕)類赤眉(闕一字)同白額乃芟乃夷。乃梟
乃磔。外戶不(闕一字)下民(闕七字)食為天(闕一字)鼓(闕五字)田耒耜
接肘(闕)保豐穰取之盍徹巨害既去。纖惡皆除。頒宣(闕二
字)慎恤刑書。(闕四字)囹圄常虛。(闕一字)傜薄(闕一字)政叶(闕一字)盧
老(闕二字)懷(闕)交映朱扉洞開(闕一字)優(闕三字)燕臺惠洽(闕一
字)里(闕一)
(字)飛九陔(闕四字)和氣充塞。麥秀兩歧。禽吞(闕一字)螣(闕五
字)人頌德
