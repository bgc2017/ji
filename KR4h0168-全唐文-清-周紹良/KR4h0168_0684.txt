欽定全唐文卷六百八十四
獨孤良器
良器。德宗朝右司郎中。
放馴象賦(以珍異禽獸無育國家為韻)
皇上御寶歷之惟新。闡乾符。發坤珍。德被華夷。敷雲雨之
廣澤。恩及飛走。含天地之全仁。乃却走馬以反素。斥馴象
而不異。非耳目之可役。同寶玉之遐棄。放之於無人之境。
歸之於不毛之地。或㣥或友。伊飲齕之無虞。載寢載興。信
生成之自遂。解網之惠無聞。放麑之仁克類。然後以儒為
林。毓賢哲以為禽。以道為囿。利忠良以為獸。亮功格於人
神。至德齊於宇宙。是由化與澤俱。仁與道符。賢為其寶。太
康之訓不作。獸用不擾。虞人之箴遂無。徇物之情允著。好
生之德式孚。可以順天然。可以遂亭育。既絕燧尾之患。不
虞焚身之戮。去狂顧於人寰。徇野心於林麓。伊昔漢氏。惟
其晉家。焚雉頭之裘於前殿。却千里之馬於後車。猶自颺
休垂美。有聞無譁。况我一人。溫恭允塞。本忽之而勿營。非
欲之而復抑。往籍之所未覩。前王之所不克。誠可以懷四
夷柔萬國者也。
裴郁
郁。德宗朝尚書左丞。
禘祫配祭及昭穆位次議
禘祫之禮。殷周以遷廟皆出太祖之後。故得合食有序。尊
卑不差。及漢高受命。無始封祖。以高皇帝為太祖。太上皇
高帝之父。立廟享祀。不在昭穆合食之例。為尊於太祖故
也。魏武創業。文帝受命。亦即以武帝為太祖。其高皇太皇
處士君等。並為屬尊。不在昭穆合食之列。晉宣創業。武帝
受命。亦即以宣帝為太祖。其征西潁川等四府君。亦為屬
尊。不在昭穆之列。國家誕受天命。累聖重光。景皇帝始封
唐公。實為太祖。中間代數。既近在三昭三穆之內。故皇家
太廟。唯有六室。其宏農府君宣光二祖。尊於太祖。親盡則
遷。不在昭穆之數。著在禮志。可舉而行。開元中加置九廟。
獻懿二祖皆在昭穆。是以太祖景皇帝未得居東向之尊。
今二祖已祧。九室惟序。則太祖之位。又安可不正。伏以太
祖上配天地。百代不遷。而居昭穆。獻懿二祖。親盡廟遷。而
居東向。徵諸故實。深所未安。請下百寮僉議。
請罷孝敬皇帝忌日廢務議
謹案孝敬皇帝忌不廢務。伏以讓皇帝位非正統。親則旁
尊。詳考舊章。合同孝敬。其忌日廢務請罷。
宗子不得稱皇某奏
乃者宗子名御。皆云皇某親。行於文疏曹署。此非避嫌自
卑之道也。謹按儀禮曰。諸侯之子稱公子。公子不稱先君。
公子之子稱公孫。公孫不得祖諸侯。此自卑別尊之道也。
又禮記公君有合族之道。族人不得以其戚戚君位也。鄭
元注云。族人皆臣也。不得以父兄子弟之親。自戚於君位。
謂齒列也。所以尊君別嫌。今宗子若以皇字為稱首。從數
為序親。誠非卑別尊不戚君位之義。又按儀禮。從父昆弟
即今同堂也。從祖昆弟即今再從也。族昆弟即今三從也。
聖朝方崇敦敘。宜辯等威。其三從內。伏請依舊。其餘各以
祖禰本封為某王公子孫。則親疎有倫。名理歸正。
孟郊
郊字東野。湖州武康人。年五十始第進士。調溧陽尉。鄭餘
慶鎮興元。奏為參謀。卒年六十四。張籍諡之曰貞曜先生。
上常州盧使君書
道德仁義。天地之常也。將有人主張之乎。將無人主張之
乎。曰。賢人君子有其位。言之可以周天下而行也。無其位。
則周身言之可也。周身言之可。周天下言之不可也。仲尼
當時無其位。言之亦不可周天下而行也。及至著書載其
言。則周萬古而行也。豈惟周天下而已哉。仲尼非獨載其
言周萬古而行也。前古聖賢得仲尼之道。則其言皆載之
周萬古而行。閣下道德仁義之言。已聞周天下誦之久矣。
其後著書君子。亦當載之周萬古而行也。幸甚幸甚。道德
仁義之言。天地至公之道也。君子著書期不朽。亦天地至
公之道。夫何讓哉。是故不以道德仁義事其君者。以盜賊
事其君也。不以道德仁義之衣食養其親者。是盜賊養其
親也。閣下既以道德仁義事其君。聞之天下久矣。小子願
求閣下道德仁義之衣食以為養也。謂之中庸之道。謂之
中庸。則敢求也。謂之特達。則不敢求也。小子嘗衣食宣武
軍司馬陸大夫道德仁義之矣。陸公既沒。又嘗衣食此郡
前守吏部侍郎韋公道德仁義之矣。韋公既去。衣食亦去。
道德仁義顯其主張。謹載是書及舊文。又有子遇之書。同
乎緘獻。輕重可否。傾一言陳謝。誠冀於異日。不宣。郊再拜。
又上養生書
天之與人。一其道也。天地不棄於人。人自棄於天。天可棄
於人乎。曰不可。人自棄也已。曰人皆棄之乎。曰賢人君子
不棄也。凡人棄之可。天有殺物之心。而無棄物之心。則萬
物莫能生矣。是故君子之於萬物。皆不棄也。而况於身乎。
棄其身。是棄其後也。棄其後。是棄其先也。故曰君子之道
豈易哉。敢不法天而行身乎。所以君子養其身。養其公也。
小人養其身。養其私也。身以及家。家以及國。國以及天下。
以公道養天下。則天下肥也。以私道養天下。則天下削也。
養身之道。豈容易哉。養其公者。天道養也。養其私者。人情
養也。以天道養其人。則合天矣。以人情養其人。則不合天
矣。以人情養。其人自棄矣。天道質也。人情文也。天道靜也。
人情動也。質者生之侈也。靜者生之得也。動者生之棄也。
文不以質勝之。則文為棄矣。動不以靜制之。則動為棄矣。
天者水之謂也。人者魚之謂也。魚棄水。則螻蟻得之矣。人
棄天。則疾病得之矣。魚可安於水而不可翫於水。其失也。
在乎恣波浪而不迴也。人可安於天而不可翫於天。其失
也。在乎恣嗜慾而不迴也。所謂安於天者。法天之味而食
之。食不違於四時也。法天之聽而聽之。聽不違於五節也。
法天之明而視之。視不違於五色也。食與視聽苟違於天。
則疾病得之矣。故曰君子法天而行身也。小人翫天而棄
身也。書之座右。嵇康猶有所棄。秦之醫和。晉之杜蒯。其亦
不書於右。則何以為君子之座哉。良藥苦口也。苦口獲罪
於人。苟或有矣。仁義之獲罪於天。未之有也。恩養下將遠
辭違。書寫至誠之言。不勝惶悚之甚。不宣。郊再拜。
讚維摩詰
貌是古印。言是空音。在酒不飲。在色不淫。非獨僧禮。亦使
儒欽。感此補亡。書謝懸金。
李巖
巖。德宗朝禮儀使判官司門郎中。
諫為肅王造塔疏
墳墓之義。經典有常。自古至今。無聞異制。層甎起塔。始於
天竺。名曰浮圖。行之中華。竊恐非禮。况肅王天屬。名位尊
崇。喪葬之儀。存乎簡冊。舉而不法。垂訓非輕。伏請準令造
墳。庶遵典禮。
婦為舅姑服期年議
謹按大唐開元禮五服制度。婦為舅姑。及女子適人為其
父母。皆齊衰不杖周。稽其禮意。抑有其由也。蓋以婦人之
道以專一。不得自達。必繫於人。故女子適人。服以夫斬。而
降其父母。喪服傳曰。女子以適人為父母。何以周也。婦人
不二斬。婦人從人。無專用之道。故未嫁從父。既嫁從夫。夫
死從子。父者子之天也。夫者妻之天也。先聖格言。歷代不
易。以此論之。父母之喪。尚止周歲。舅姑之服。無容三年。且
服者報也。雖有加降。不甚相懸。故舅姑為婦大功九月。以
卑降也。婦為舅姑齊衰周年。以尊加也。其父母舅姑除變
之節。十二月小祥。除腰絰。十三月大祥。除衰裳去絰。十五
月而禫。踰月復吉。
王紳
紳官寧國令。
周氏墓石
夫人姓周氏。其先汝南人也。爰自炎漢。達於有唐。綿歷衣
冠。其來尚矣。曾王父府君珪。皇承務郎。勅授薊州三河縣
令。王大父府君歸。皇宣德郎試左贊善大夫。賞緋魚袋兼
上柱國。王父君彥。皇彭城郡高望府折衝。賞緋魚袋兼上
柱國。皆業崇儒行。世繼簪組。閭次門慶逾長。夫人則折衝
府君之長女。幼年貞柔。至性純孝。凜乎正氣。賢行自天。雅
量絕儔。風期難並。適佐君子。令淑尤彰。雍睦承家。母儀增
書。是以(闕)儉恭聞惠和。不以鉛粉益容。但以禮節資德。時
貞元辛巳歲。寢疾終於莫亭集賢里之私第。伏枕逾月。醫
無所為。以其年五月十三日。奄從於化。享年四十八。嗚呼。
天命數盡。生也有涯。哀哉哲人。何為不壽。瑤琴絕聽。寶鏡
休窺。珍玩滿室。莫之能守。親戚彌切。痛無偕老之期。歧路
感傷。嗟有懷仁之德。以其年冬十一月八日。卜兆於鄚城
東南二十五里世業原平之禮也。雲結長川。風悲草樹。嗣
子操。次子模。並殘骸毀容。能竭孝道。慮恐陵谷將變。歲序
將遷。刊石紀時。其銘曰。
郡城東南兮滹水湄。歲往月來兮無盡期。明明寒月兮對
孤壠。蕭蕭白楊兮風吹。
蔣偕
偕。秘書監乂子。以父任歷右拾遺史館修撰。轉補闕主客
郎中。累遷太常少卿。
李司空論諫集序
公元和二年四月。以監察御史選充翰林學士。未幾。改主
客員外郎。依前充學士。逾年轉司勳員外郎。來年改本司
郎中。依前充學士。自始直內署。周旋凡五年。不獨以文章
號令為應職。意欲極直諫之道。開天子之耳目。致生人於
仁壽。以為巳任。是時因抗言論事。面命授中書舍人。賜之
金紫。時憲宗固以為南司大用矣。不逾年。自戶部侍郎遂
平大政。其後二十年間。崇踐中外。卒以剛鯁致姦凶之大
禍。大中初。有詔史官。差第元和間相臣五人將臣五人。將
命圖形。以補凌煙二十四人之次。有司即以公之名跡列
在選中。及上奏。獨公之名畱中不報。噫。自古忠臣不得其
死者。自兩漢王嘉李固至西晉張華。如國朝褚河南裴河
東之類。剛毅不回。有類公之遺烈於公之生。今中執法夏
侯公乃授余以公平生所論諫。凡數十事。其所爭皆磊磊
正直臣風㮣。讀之者令人激起忠義。自始內廷迄於罷相。
次成七篇。著之東觀。目為李相公論事集。下以楷模於後
代。上以顯元和聖后納諫之德。昇平之運。可惜其致云爾。
大中五年辛未歲冬十月。史臣蔣偕序。
陳諫
諫。德宗時人。為劉晏屬吏。
勸聽政表
臣某言。伏以大行皇帝導揚天命。付陛下以宗社。託陛下
以殷憂。俾抑情以順人。節哀以聽政。伏惟皇帝陛下哀思
至孝。與天罔極。不忍遵奉。喪過乎哀。㣥臣上陳。未蒙降允。
荒迫之至。不知所措。伏以上天降禍。率土號慕。哭泣之哀。
喪紀之節。凡在臣子。所宜同哀。豈合此時。再三陳請。但四
郊尚有師旅。萬國未登和平。衆事從宜。兆人思理。當通變
之日。非慕已(疑)之時。陛下臨之浹辰。則雍熙可覩。廢之一
日。則憂慮或生。所以遺旨殷勤。俾三日而聽政。非欲抑陛
下至哀之情。蓋為社稷萬人之計。不得不爾也。臣聞周稱
成康。漢稱文景。咸為至理之主。百王則而象之。然成王有
顧命。康王翌日而踐祚。文帝著遺令。景帝釋服而視朝。夫
豈無私懷。為至公抑也。伏惟陛下省當時安危之理。順普
天延企之望。睿謀光於八葉。成天子不匱之孝。答先聖乃
眷之情。凡在生靈。孰不悲戴。臣等時逢繼聖。位忝通班。犬
馬之心。不勝哀懇。
第二表
臣某言。臣聞先王立禮。所以安邦國定社稷也。帝王喪制
之義。古今損益不同。蓋時有安危。禮有沿革。當萬邦無事。
可以諒闇。屬百度思理。固當節哀。時殊事異。不得不然。至
於罔極之情。孝思之感。皆由率天性。隱痛深焉。或不在喪
服之輕重。臨朝之遲速也。臣謹案孝經云。事天明。事地察。
德教加於百姓。刑於四海。蓋天子之孝也。又禮中庸曰。武
王周公。其達孝乎。夫孝者。善繼人之志。善述人之事者也。
臣等伏考前典。保寧家邦。嚴薦胙於九廟。流慶祚於萬葉。
此所謂繼先皇之志也。哀痛既往。經營將來。致干戈於不
用。登兆庶於壽域。此所謂述先皇之事也。陛下倘忘此二
者。未忍哀情。固違百辟之誠請。不咨前王之故實。其若天
地宗廟何。其若萬方四海何。臣等位忝班行。同國所戚。不
任哀迫之至。
第三表
臣某等言。昔袁盎以漢文孝過於曾參。臣今伏以聖情之
慟。過於漢文遠矣。凡在㣥下。孰不歸仁。臣等荒迫之中。竊
有所感。伏以大行皇帝深惟天下之重。憑几顧命。俾陛下
三日而聽政。今熙熙萬國。企聞王言。已七日矣。而御哀永
慕。未忍抑從。尚可謂奉先皇之旨。行天子之孝乎。大行皇
帝封植萬邦。傳之陛下。屬艱難之運。當金革之辰。庶務權
宜。懸於晷刻。如或一夫不獲。一事不理。雖陛下心同大舜。
跡齊武丁。豈可謂負荷祖業。永利兆庶之望也。臣等荒愚。
未見其可。所以前後三表。血誠上請。祗冒宸扆。戰越伏深。
無任憂戚之至。
心印銘序
安定梁肅字敬之。學止觀法門於沙門元浩。其未知也患
不能知之。既知之患不能至之。於是作心印銘。蓋几杖盤
盂座右之類。取其自省也。其文自浩浩㣥生至有無云云。
言未知也。自本則不然至終篇。言其既知也。以既知之心。
印其未知。號曰心印銘。大抵與經論合而歸於無相。庶乎
哉。諫獲與敬之遊。又嘗聞浩公之言。故序其所由然。著於
銘之首云。
登石傘峯詩序
中書侍郎平章事高陽齊公。昔遊越鄉。閱翫山水者。垂三
十載。初棲於剡嶺。後遷於玉笥。自解薜此山。未二紀而登
台鉉。乃施舊居之西偏。為昌元精舍。其東偏石傘巖。付令
弟秀才推。俄而中書即世。推高尚之致。文行之美。與伯氏
相侔。至元和九年秋九月七日。浙東廉使越州牧兼御史
中丞楊公洎中護軍王公。率僚佐賓旅。同遊賦詩。紀登覽
之[:#AS-85FD:⿺走⿰耳乚]。小子承命。序其梗㮣以冠篇。竊謂斯地也。斯文也。必
傳於後世。與蘭亭東山。俱為越邦之不朽者矣。
劉晏論
開元天寶間。天下戶千萬。至德後殘於大兵。饑疫相仍。十
耗其九。至晏充使。戶不二百萬。晏通計天下經費。謹察州
縣災害。蠲除振救。不使流離死亡。初州縣取富人督漕輓。
謂之船頭。主郵遞。謂之捉驛。稅外橫取。謂之白著。人不堪
命。皆去為盜賊。上元寶應間。如袁晁陳莊方清許欽等亂
江淮。十餘年乃定。晏始以官船漕而定吏主驛事。罷無名
之斂。正鹽官法。以裨用度。起廣德二年。盡建中元年。黜陟
使實天下戶收三百餘萬。王者愛人。不在賜與。當使之耕
耘織紝。常歲平斂之。荒年蠲救之。大率歲增十之一。而晏
猶能時其緩急而先後之。每州縣荒歉有端。則計官所贏。
先令曰。蠲某物。貸某戶。民未及困。而奏報已行矣。議者或
譏晏不直振救。而多賤出以濟民者。則又不然。善治病者。
不使至危憊。善救災者。勿使至賑給。故賑給少不足以活
人。活人多則闕國用。國用闕則復重役矣。又賑給近僥倖。
吏下為姦。彊得之多。弱得之少。雖刀鋸在前不可禁。以為
二害。災沴之鄉。所乏糧耳。它產尚在。賤以出之。易其雜貨。
因人之力。轉於豐處。或官自用。則國計不乏。多出菽粟。恣
之糶運。散入村閭。下戶力農。不能詣市。轉相沾逮。自免阻
饑。不待令驅。以為二勝。晏又以常平法。豐則貴取。饑則賤
與。率諸州米常儲三百萬斛。豈所謂有功於國者耶。
董侹
侹字庶中。元和中為荊南從事。
荊南節度使江陵尹裴公重修玉泉關廟記
玉泉寺覆船山。東去當陽三十里。疊障迴擁。飛泉迤邐。信
途人之淨界。域中之絕景也。寺西北三百步。有蜀將軍都
督。荊州事關公遺廟存焉。將軍姓關名羽。河東解梁人。公
族功績。詳於國史。先是陳光大中智顗禪師者。至自天台。
宴坐喬木之下。夜分忽與神遇。云願捨此地為僧坊。請師
出山。以觀其用。指期之夕。前壑震動。風號雷虩。前劈巨嶺。
下堙澄潭。良材叢木。周匝其上。輪奐之用。則無乏焉。惟將
軍當三國之時。負萬人之敵。孟德且避其鋒。孔明謂之絕
倫。其於殉義感恩。死生一致。斬良擒禁。此其效也。嗚呼。生
為英賢。歿為神靈所寄。此山之下。邦之興廢。歲之豐荒。於
是乎繫。昔陸法和假神以虞任約。梁宣帝資神以拒王琳。
聆其故實。安可誣也。至今緇黃入寺。若嚴官在傍。無敢褻
瀆。荊南節度工部尚書江陵尹裴均曰。政成事舉。典從禮
順。以為神道之教。依人而行。禳彼妖昏。祐我蒸庶。而祠廟
墮毀。廞懸斷絕。豈守宰牧人之意也耶。乃令邑令張憤。經
始其事。爰從舊址。式展新規。欒櫨博敞。容衞端肅。唯曩時
禪坐之樹。今則延袤數十圍。夫神明扶持。不凋不衰。胡可
度思。初營建之日。白龜出其新橋。若有所感。寺僧咸見。亦
為異也。尚書以小子曾忝下介。多聞故實。見命紀事。文豈
足徵。其增創制度。則列於碑石。貞元十八年記。
修陽山廟碑
古武陵封壤所至。湘岳辰澧皆附庸之部。楚辭載涔陽羅
江。即其證也。今俗豪家多嗜書知敬。殆黔中遺風不絕者
歟。東漢光武二十五年。駙馬都尉梁君松平五溪名郡。廨
置漢壽城。即荊州刺史所治地。有陽山神祠。直上千仞。橫
袤三峯。紅崖青壁。赩若彩繢。日月迴薄。仙馭往來。沉沉洞
官。孰詳突奧。昔王郎新志謂雲夢之神。夏首獻魚。訖於秋
分魚潮之初。㣥彙各異。網罭雖設。無能獲者。至今洞庭餘
艎。若遭迅風。靡不卬首求請。多獲利濟。頂上有池。下漻山
麓。即書沱潛之源。驗在茲矣。故此邦之人。是依是憑。用介
景福。余嘗以楚山為天下絕。若陽山者。又此無倫。亭亭孤
標。迥出天外。彰善癉惡。猶影響焉。永貞元年。沅水泛溢。壞
及廬舍。幾盈千室。生人禽畜。隨流逝止。明年雲漢為厲。稼
穡之土。斂為負租。三年旱彌深。郡牧遍走無訴。俗不可以
終否。故良牧宇文公得以肆力焉。公名宿。字元明。始至之
日。巷鮮居人。有獸奔禽駭之勢。公感憤激衷。誓拯焚溺。請
於廉使。條白上聞。詔使臣錫以廩粟。公申布聖澤。遍問里
閭。逮斑白稚齒。延頸仰給。皆聯聯鼓舞。喜得生活。公乃詢
於衆曰。山澤之神。利及物者安在。合禱祈之。矧喦喦陽山。
此地之望。某雖寡德。敢不先謁焉。迺沐浴致齋。斂咎薦誠。
再拜而後祝曰。惟人神之本。今人若墜冰谷。時歟事歟。曷
不可歟。今彫喪殆盡。而神不恤。使清淩全州。鞠為茂草。豈
獨予之辜。抑神之[:#AS-8342:●]。宿謬當朝廷分憂之寄。嘗懼丹懇不
達。以速官謗。惟神降鑒。明聽予言。余或不虔不恪。余將勵
精勵志。勤以勸人。敢徼肹蠁之福。音動左右。禮無媿詞。自
時厥後。一晴一雨。皆符郡人小大之望。財若天雨。流庸半
還。食菽飲水。室家相保。穜稑所產。集為有年。乃聚族謩曰。
良牧之仁。通於神明。無有窮已。噫。詩不云乎。愷悌君子。人
之父母。仁遠乎哉。且又神祇昭答如此。而不思有以報乎。
乃相與繕修祠屋。整頓睟容。想像如在。共旌陰隲之感。庶
展麾縣之敬。願公壽考。禔福穰穰。庶渤海潁川。異時為並
駕齊驅云。
閻貞範先生碑
先生名寀。天水人。蟬聯戚屬。才為時選。再登憲府。三領大
郡。不樂進取機密。求出為武陵相。聞桃源有黃君瞿童之
事。甘心而請學焉。黃君欣然留公。秋分中夜。授以洞神正
一券云。蒼崖沉沉。如交杳冥。羽節繽紛。往來無聲。黃悚異。
命公為記。時淮將跋扈。朝議以正人涖之。可使遷善。傳召
公為申州刺史。公將命始至。敷陳王綱。誘諭忠節。然察其
惡稔。亦以上聞。渠兇愈怒。鑿空構禍。初貶韶陵。怒猶未厭。
逗遛不遣。再貶韶州司戶參軍。獲脫虎口矣。於是忠賢失
志。長蛇肆毒。天子念公之勤。重惟險阻。詔還。恩降造膝。面
拜汝州刺史。錄前效也。為節將挾忿奏替。改授澧州刺史。
澧人熙熙。如蒙春陽。星歲七稔。里俗丕變。公將償宿心。方
圖別墅。居無何。轉吉州刺史。公乃歎曰。夙奉道牙。志期修
進。而流年不待。齒髮將暮。湛恩稠疊。恐遂無報。乃上言乞
以皇帝誕慶之辰。度為武陵桃源觀道士。永焚香火。庶竭
涓埃之力。少酬亭育之報。優詔襃美。賜號遺榮。仍宣付史
館。以尚賢也。朝右詞臣。歌詩頌德者。凡百餘首。嘗試論之。
太上有立德立功之道。是使君子步驟而不敢懈。五秉之
粟。七鍾之祿。亦固爭之。安有視青綬蒼玉為泥土。指丹霄
白雲為枕席者乎。噫。心願已諧。而降年不永。謝安石所以
長太息於舟中矣。以貞元七年十一月三日。順化於鍾陵
宗華觀。甲子三百九十有八。天下嚮道之士。無不泫然出
涕。僉云聖唐敷道德之教。垂二百年。能以進退出處消息
無累者。惟稽山賀君桃源閽君兩人而已。漢庭二疏。不至
於道。烏足云云。迺相與諡為貞範先生。從古義也。贊曰。
大道既隱。百氏紛昏。爰有黃庭。孰知其門。於惟先生。金華
玉英。解綬乞身。誓遊三清。上惜其才。難奪其誠。乃寵嘉號。
是曰遺榮。蒼蒼桃源。煙巖盤盤。上有洞宮。下有星壇。醮火
既明。羽旆珊珊。跪授玉書。列為真官。東海三秀。西山五色。
老萊近名。嵇康寡識。曷若先生。臨爐自得。陽巡陰轉。三十
有六。賸魂遺形。古仙同域。浮山舊侶。梗㮣微德。
張仲方
仲方。韶州始興人。貞元中擢進士。登宏詞。補秘書省正字。
調咸陽尉。為邠州從事。歷侍御史倉部員外郎。文宗朝官
至秘書監。累加銀青光祿大夫。封曲江縣伯。開成二年卒。
年七十二。贈禮部尚書。諡曰成。
披沙揀金賦(以求寶之道同乎選才為韻)
披流沙之至寶。惟良金而可求。諒稟質以相混。信韜光而
莫儔。處其汙而含潔。潛其剛以產柔。將陶甄以入用。在晶
熒而必收。爾乃發彼衆彩。瑩然祕寶。砂礫之下。自守其堅
剛。茫昧之中。我得其精好。遠邇必取。纖微罔遺。泛隤沲以
吐色。洗蒙垢以成姿。匪塵泥之足亂。豈玉石以生疑。既乍
明而乍滅。在沙之而汰之。同至人受汙以不吝。等君子藏
光以俟時。且流形厚地。晦質元造。厥貢取戒於不貪。旁求
必歸於有道。然後百寶惟斥。三品惟崇。美價初炫。微明內
融。晦沉潛而不雜。秉熠爚以潛通。將耀質而有異。豈藏山
之與同。鑑裁無疲。期必分於醜好。拂拭相借。固不假於磨
礱。俾精鍊以作範。庶從革以成功。亦何異夫才為物表。道
出常途。標百行以卓爾。摛繁文而煥乎。每和光而不昧。居
衆流而有殊。善惡由茲必分。真偽於焉可辨。雖知已而見
錄。本良工而妙選。將永隔於下流。且不遺於片善。故明因
特達。道靡邅迴。乍披之而可玩。亦求之而乃來。同無脛而
斯感。豈衆口以為猜。今振藻以作賦。而愧乎擲地之無才。
駁贈司徒李吉甫諡議
古者易名請諡。禮之典也。處大位者。舉其巨節。蔑諸細行。
垂範當代。彰示後人。然後書之。垂於不朽。善善惡惡。不可
以誣。故稱一字則至當焉。舉一事則至明焉。定襃貶是非
之宜。泯同異紛綸之論。贈司徒吉甫。稟氣生材。乘時佐治。
博涉多藝。含章炳文。燮贊陰陽。經綸邦國。惜乎通敏資性。
而便媚取容。故載踐樞衡。疊補台衮。大權在已。沉謀罕成。
好惡徇情。輕脫寡信。諂淚在臉。遇便則流。巧言如簧。應機
必發。夫大臣之翊戴元后者。端俗致治。孜孜夙夜。緝熙庶
績。平章百揆。兵者凶器。不可從我始。及其伐罪。則料敵以
成功。至使內有害輔臣之盜。外有懷毒蠆之孽。師徒暴野。
戎馬生郊。皇上旰食宵衣。公卿大夫。且慙且恥。農人不得
在畝。紡婦不得事桑。耗賦斂之常貲。散帑藏之中積。徵邊
徼之備。竭運輓之勞。僵尸血流。胔骼成岳。毒痛之聲。號訴
無辜。勦絕㣥生。逮今四載。禍胎之兆。實始其謀。遺君父之
憂。而豈謂先覺者乎。夫國之論大功者。不可以妄取。不可
以枉致。必咨籌畫。乃著丕顯。不競而分。豈妨全美。當削平
西蜀。乃言語侍從之臣。擒剪東吳。則訏謨廊廟之輔。較其
時則有異。言其力則不倫。何乃捨其所重。而錄其所輕。存
其所小。而略其所大。且奢靡是嗜。而曰愛人以儉。授受無
守。而曰慎才以輔。斥諫諍於外。豈不近之蔽聰乎。舉忠烈
之廣。豈不近之匿愛乎。焉有蔽聰匿愛。家範無制。而能垂
法作程。憲章百度乎。謹案諡法曰。敬者夙夜儆戒曰敬。書
曰。敬明乃訓。易曰。敬以直內。內而不肅。何以形於外。憲也
者刑也法也。戴記曰。憲章文武。又曰。發慮憲義。以為敬恪
終始。載考歷位。未嘗劾一法官。讞一小獄。及居重位。以安
和平易柔自處。考其名與其行不類。研其事與其道不侔。
一定之辭。惟精審慎。異日詳制。貽諸史官。請俟蔡寇將平。
天下無事。然後都堂聚議。諡亦未遲。謹議。
沈傳師
傳師字子言。禮部員外郎既濟子。貞元十年進士。登制科
乙第。寶歷中累官尚書右丞。歷江南西道觀察使。轉宣歙
池觀察使。入為吏部侍郎。太和元年卒。年五十九。贈尚書。
元和辨謗略序
臣聞乾坤定而上下分矣。至於播四時之候。遂萬物之宜。
在驗乎妖祥之二氣。祥氣降則為豐為茂。妖氣降則為沴
為災。君臣立而卑高隔矣。至於處神明之奧。詢獻納之辭。
在審乎邪正之二說。正言勝則為忠為讜。邪言勝則為讒
為諛。故詩云。萋兮斐兮。成是貝錦。刺其組織之甚巧也。語
曰。邪徑敗良田。讒口亂善人。惡其莠言之蠧政也。蓋謂似
信而詐。似忠而非。便便可以動心。捷捷可以亂德。豈止鶗
鴂彫卉。薏苡惑珠者哉。况立國立家。自中徂外。道偏則刑
罰不中。讒勝則忠孝靡彰。逖覽前聞。緬思近古。招賢容鯁。
遠佞嫉邪。慮之則深。防之未至。伏惟睿聖文武皇帝陛下
垂衣御宇。化洽文明。謨猷博訪於搢紳。旌賁屢臻於巖穴。
尚復廣四目。周四聰。制理皆在於未萌。作範將垂於不朽。
乃詔掌文之臣令狐楚等。上自周漢。下洎隋朝。求史籍之
忠賢。罹讒謗之事迹。敘瑕釁之本末。紀謠諑之淺深。編次
指明。勒成十卷。昔虞舜有堲讒之命。我皇修辨謗之書。千
古一心。同垂至理。將俟法宮退日昃之政。別殿備乙夜之
觀。則聖慮先辨。謗何由興。上天不言。而民自信矣。
王茂元
茂元。濮州濮陽人。德宗時上書自薦。擢試校書郎。太和中
檢校工部尚書嶺南節度使。遷涇原節度使。封濮陽郡侯。
召為將作監。領陳許節度使。會昌中徙河陽。卒贈司徒。諡
曰威。
奏吐蕃交馬事宜狀
右。臣得所由狀報。吐蕃請於鳳翔交馬者。臣伏以吐蕃衆
則犬羊。心唯蛇豕。不思率服。但逞姦欺。國家務以懷柔。極
其撫御。敦惠好於非類。擇使命於本朝。容養甚宏。錫賚非
薄。昔魏酬倭國。止於銅鏡鉗文。漢遺單于。不過犀毘綺袷。
並一介之使。將萬里之恩。豈若陛下選彼周行。取於宗屬。
而敢淹停曠日。畱止彌年。久已迴車。又請交馬。視其詭詐。
難以保明。深算機宜。未可容許。臣又見蕃中來人說云。其
首領素己年侵。更兼心疾。不恤其衆。連誅舊臣。差徵無時。
凶荒累歲。以此遂違盟約。仍致逗遛。今恐事出多端。致由
㣥下。上欺聖德。旁損廟謨。翻覆難知。善惡未決。竊計君奕。
合有表章。伏望更勅㣥臣商量。且命界首止絕。儻須存遠
馭。要示殊恩。但言彼蕃來往不時。邊將奏論甚切。亦無妨
國體。未阻戎心。臣自擁節旄。亟諭星館。修[:#AS-88E3:●]器械。蓄積良
儲。又時巡訪川原。討尋蹊隧。每當衝要。必有隄防。增築故
城。穿濬新塹。徧箱鹿角。未易可當。木柹魚膏。不曾虛棄。雖
臨搖落。免有寇攘。忖彼物情。未能(闕一字)衆。其若便侵亭障。
自起烟塵。臣且率勵當軍。猶可獨當一面。况其隣道。悉是
強兵。敢忘充國之請行。不慮張宗之辭難。伏乞聖恩。鑒臣
鐵石。納臣芻蕘。使其畏懾威靈。挫平姦宄。臣不勝憤激懇
迫之至。
楚三閭大夫屈先生祠堂銘
按史記本傳及圖經。先生秭歸人也。姓屈名原。字靈均。一
名平。字正則。本實楚之苗系。大父瑕受屈為卿。遂以命氏。
先生義特百夫。文橫千古。其忠可以激俗。其清可以厲貪。
仕楚為三閭大夫。屬君懷不惠。與靳尚等夷。尚嫉原才。譖
漏憲令。構成釁狀。錮絕恩私。由是忠言如風。不入主聽。險
黨若鐵。斥為窮人。始楚與齊連衡以弱秦。秦以商於之地
六百里為河外五城以餌楚。楚嗜張儀之紿。不納先生之
諫。子蘭鄭袖。內於朝。蛇秦豕齊。外披封略。原為放臣。王卒
客死。離騷始作。徒冀幸君之一悟。汨羅終赴。痛皆醉而獨
醒。嗚呼。忠在禍先。功成罔貴。洎成忠死。世責何深。蓋有國
有家之所大病。志士仁人之所悼嘆也。嗟乎先生。君辱身
死。周旋存歿之際。感慨今古之心。宜乎上與比干夷齊攜
手。作華胥羲軒之遊。假靈於遺芳。而困於佞幸者也。安可
為鼠肝蟲臂。魚腴鼈跡而已哉。元和十五年。余刺建平之
再歲也。考驗圖籍。則州之東偏十里而近。先生舊宅之址
存焉。爰立小祠。憑神土偶。用表忠貞之所誕。卓犖之不泯
也。銘曰。
麟出非時。終困於人。劍有雄鋩。不用無神。矯矯先生。不緇
不磷。舉世皆醉。抱忠沒身。汨水悠悠。言問其濱。歸山高高。
獨揖清塵。誕靈是所。粵秭歸土。義風敬承。廟貌無睹。庭而
可修。予期負弩。死不可作。余構其宇。聳忠來者。載陳清酤。
乞靈臧氏。非愚所取。已矣先生。蘋誠其吐。
張籍
籍字文昌。和州烏江人。貞元中進士。終國子司業。
上韓昌黎書
古之胥教誨舉動言語。無非相示以義。非苟相諛悅而已。
執事不以籍愚暗。時稱發其善。教所不及。施誠相與。不間
塞於他人之說。是近於古人之道也。籍今不復以義。是執
竿而拒歡來者。烏所謂承人以古人之道歟。頃承論於執
事。嘗以為世俗陵靡。不及古昔。蓋聖人之道廢弛之所為
也。宣尼沒後。楊朱墨翟。恢詭異說。干惑人聽。孟子作書而
正之。聖人之道。復存於世。秦氏滅學。漢重以黃老之術教
人。使人寖惑。揚雄作法言而辯之。聖人之道猶明。及漢衰
末。西域浮屠之法。入於中國。中國之人。世世譯而廣之。黃
老之術。相㳂而熾。天下之言。善者。唯二者而已矣。昔者聖
人以天下生生之道曠。乃物其金木水火土穀藥之用以
厚之。因人資善。乃明乎仁義之德以教之。俾人有常。故治
生相存而不殊。今天下資於生者。咸備聖人之器用。至於
人情。則溺乎異學。而不由乎聖人之道。使君臣父子夫婦
朋友之義沉於世。而邦家繼亂。固仁人之所痛也。自揚子
雲作法言。至今近千載。莫有言聖人之道者。言之者惟執
事焉耳。習俗者聞之。多怪而不信。徒推為訾。終無裨於教
也。執事聰明文章。與孟子揚雄相若。盍為一書以興存聖
人之道。使時之人後之人。知其去絕異學之所為乎。曷可
俯仰於俗囂囂為多言之徒哉。然欲舉聖人之道者。其身
亦宜由之也。比見執事多尚駁雜無實之說。使人陳之於
前以為歡。此有以累於令德。又商論之際。或不容人之短。
如任私尚勝者。亦有所累也。先王存六藝。自有常矣。有德
者不為。猶以為損。况為博塞之戲。與人競財乎。君子固不
為也。今執事為之。以廢棄時日。竊實不識其然。且執事言
論文章。不謬於古人。今所為或有不出於世之守常者。竊
未為得也。願執事絕博塞之好。棄無實之談。宏廣以接天
下士。嗣孟子揚雄之作。辨楊墨老釋之說。使聖人之道。復
見於唐。豈不尚哉。籍誠知之。以材識頑鈍。不敢竊居作者
之位。所以咨於執事而為之爾。若執事守章句之學。因循
於時。置不朽之盛事。與夫不知言。亦無以異矣。籍再拜。
上韓昌黎第二書
籍不以其愚。輒進說於執事。執事以導進之分。復賜還答。
曲折教之。使昏塞者不失其明。然猶有所見。願復於執事。
以畢其說焉。夫老釋惑乎生人久矣。誠以世相㳂化。而莫
之知。所以久惑乎爾。執事才識明曠。可以任著書之事。故
有告焉。今以為言諭之不入。則觀書亦無所得。為此而止。
未為至也。一處一位在一鄉。其不知聖人之道。可以言諭
之。不入乃舍之。猶有已化者為證也。天下至廣。民事至衆。
豈可資一人之口而親諭之者。近而不入則舍之。遠而有
可諭者。又豈可以家至而說之乎。故曰莫若為書。為書而
知者。則可以化乎天下矣。可以傳於後世矣。若以不入者
而止為書。則為聖人之道奚傳焉。士之壯也。或從事於要
劇。或旅遊而不安宅。或偶時之喪亂。皆不皇有所為。况有
疾疚吉凶虞其間哉。是以君子汲汲於所欲為。恐終無所
顯於後。若皆待五六十而後有所為。則或有遺恨矣。今執
事雖參於戎府。當四海弭兵之際。優游無事。不以此時著
書。而曰俟後。或有不及。曷可追乎。天之與人性。度已有器
也。不必老而後有或立者。昔顏子之庶幾。豈待五六十乎。
執事目不覩聖人而究聖人之道。材不讓於顏子矣。今年
已踰之。曷懼於年未至哉。顏子不著書者。以其從聖人之
後。聖人已有定制故也。若顏子獨立於世。必有所云著也。
古之學君臣父子之道。必資於師。師之賢者。其徒數千人。
或數百人。是以沒則紀其師之說以為書。若孟子者是已。
傳者猶以孟子自論集其書。不云沒後其徒為之也。後孟
子之世發明其學者。揚雄之徒。咸自作書。今師友道喪。浸
不及揚雄之世。不自論著以與聖人之道。欲待孟子之門
人。必不可冀矣。君子發言舉足。不遠於理。未嘗聞以駁雜
無實之說為戲也。執事每見其說。亦拊抃呼笑。是撓氣害
性。不得其正矣。苟正之不得。曷所不至焉。或以為中不失
正。將以苟悅於衆。是戲人也。是玩人也。非示人以義之道
也。
陸泌
泌。河南洛陽人。長慶中官臨汝令。
對小吏陵上判
得丁為小吏好陵上為人操下如束濕薪議者稱酷吏曰其理有所效
在下陵上。昔賢所恥。嚴法峻文。平國不設。是用敏於從事。
可以臨人。必也允乎平反。方堪議罰。丁為小吏。不慎厥躬。
未能謹恪。以執謙恭之道。縱是暴慢。且招苛酷之名。奉上
有類於[:#AS-885A:●]成。操下乃同於東濕。孽則自作。罰實難逃。雖欲
文過引人。無乃執迷於已。
楊行惲
行惲。穆宗時人。
對黜免判
得諫議大夫廖真坐事黜後既寢病猶用大夫之簀御史舉其非法大理斷無罪
廖真干祿從班。既處大夫之職。立朝束帶。須勤公正之心。
不著芳聲。俄嬰罪累。人非士師。同展禽之三黜。才異河陽。
若潘仁之再免。既而巢鵀作釁。止鵬成災。膚腠乖宜。初驚
二豎之夢。手足將啟。終切九泉之悲。眷彼禮容。須依貴賤。
瞻言令式。亦具科條。有德乃合旌門。無官誠宜易簀。不思
林放之問。有昧曾子之儀。憲局彈違。實得其所。
