欽定全唐文卷七百二十一
李肇
肇。元和七年試太常寺恊律郎。遷司勛員外郎。
翰林志序
昔宋昌有言曰。所言公。公言之。所言私。王者無私。夫翰林
為樞機宥密之地。有所慎者。事之微也。若制置任用。則非
王者之私。漢制。尚書郎主作文書起草。更直於建禮門內。
臺給青縑白綾。或以錦被帷帳氊褥畫通中枕。大官供食。
湯官供餅餌五熟果。五日一美食。下天子一等。建禮門內
得神仙門。神仙門內得光明殿神仙殿。自門下省中書省。
蓋比今翰林之制略同。而所掌輕也。漢武帝時。嚴助朱買
臣吾邱壽王司馬相如。東方朔枚臯之徒皆在左右。是時
朝廷多事。中外論難。大臣數詘。亦其事也。唐興。太宗始於
秦王府開文學館。擢房元齡杜如晦一十八人。皆以本官
兼學士。給五品珍膳。分為三番更直。宿於閣下。討論墳典。
時人謂之登瀛洲。貞觀初置宏文館學士。聽朝之隙。引之
大內殿。講論文義。商較時政。或夜分而罷。至元宗置麗正
殿學士。名儒大臣。皆在其中。後改為集賢殿。亦草書詔。至
翰林置學士。集賢書詔乃罷。初國朝修陳故事。有中書舍
人六員。專掌詔誥。雖曰禁省。猶非密切。故溫大雅魏徵李
百藥岑文本褚遂良許敬宗上官儀時召草制。未有名號。
乾封以後。始曰北門學士。劉懿之劉褘之周思茂元萬頃
范履冰為之。則天朝蘇味道韋承慶。其後上官昭容獨掌
其事。睿宗則蘇稷賈膺福崔湜。元宗改為翰林待詔。張說
陸堅張九齡徐安貞相繼為之。改為翰林供奉。開元二十
六年。劉光謹張垍乃為學士。始別建學士院於翰林院之
南。又有韓紘閻伯輿孟匡朝陳兼李白蔣鎮在舊翰林院。
雖有其名。不職其事。至德宗以後。翰林始兼學士之名。代
宗初李泌為學士。而今壁記不列名氏。蓋以不職事之故
也。
東林寺經藏碑銘(幷序)
釋迦者流有十二部經。由儒之詩書易禮樂春秋。皆立言
垂教之本。儒無文字。則天下久已大壞。三藏之說不行。西
方聖人之教幾乎息矣。若聲聞乘之四諦門。緣覺乘之十
二因緣門。菩薩乘之六波羅蜜門。以至佛乘之一切種智。
生而知之則已。學而知之者。向微斯文。是必懵然不自知
其術也。人主擅萬乘之權。富有四海。至於生死報應之際。
常必瞿然。有生之徒奔走之不暇。實由斯言之烜赫而致
化。夫塔廟莊嚴之為像教。其用大矣。佛有天龍大會。未嘗
不以契經為事。佛滅後。大迦葉召千羅漢。結集法藏。阿難
傳焉。西土以胡文紀之。謂之梵書。科斗文字之類也。著以
貝葉。謂之梵夾。殺青為簡之類也。後漢天竺人摩騰。始至
中國。出其文二十四章。翻為隸書。其後稍稍不絕。至晉沙
門法護。徧遊西國。達言語之不通者。究三十六書之體而
還。梵書之詁訓音義。然後大備。雖為道滋廣。而難能亦甚。
蓋以事生六合之外。教出五常之後。時人無能知者。小則
誤於文句。大則失其宗旨。道安嘗歎釋經有五失本三不
易。故信奉之代。亦以名臣佐而成之。自漢永平至唐開元。
祖述之士凡一百七十六人。有桑門之重譯。有居士之覃
思。有長老之辨論。有才人之撰集。校其經律論傳記文集
刪改之。惣五千四十八卷。號為實錄。其中貞觀法師元奘
作居多。五分其數有其一。其為該博。首出前輩。而歷代精
舍。能者藏之。方之蘭臺祕閣。而不繫之官府也。五都之市。
十室之邑。必設書寫之肆。惟王公達於衆庶。靡不求之。以
至徼福祐。防患難。嚴之堂室。載之舟車。此其所以浩瀚於
九流也。廬山山岳之神秀。而東西林為海內名剎。有惠遠
道安之遺風。四百餘年。鐘磬之音不絕。然而三藏經論。闕
而無補。元和四年。雲門僧靈澈。流竄而歸。棲泊此山。將去。
言於廉問武陽韋公。公應之如響。往年公夫人蘭陵蕭氏
終。有[:#AS-8465:⿰金义]梳佩服之資。而於荊州買良田數頃。收其租入。以
奉檀施。至是取之。增以清白之俸。而經營焉。爰即洪州諸
寺。雜理其事。琱函飾軸。漬蘗磨墨。僧謀而吏職。暑兆而寒
就。先命度地之宜。以圖建置。默設規制。懸成剞劂。乃結搆
而浮於江。以至於東林。施為殿堂。用尊祕藏。得浮槎大德
義彤為之主。受持灑掃者七人。以備名山之闕。而資學者
之求。公之素志爾。初彤公受具於廬山浮槎寺。嘗討大藏。
惡其部帙繁亂。將理之不可。遂發私誓。四十餘夏。果得志
焉。於是搜遠近之逸函墜卷。目在辭兦者得之。互文合部
者兼之。斷品獨行者類之。本同名異者存之。以偽亂真者
標之。又病前賢編次。不以註疏入藏。非尊師之意。幷開元
庚午之後。洎德宗神武孝文皇帝之季年。相繼新譯。大凡
七目四千九百餘卷。立為別藏。著雜錄七卷以條貫之。命
開元崇福舊錄。惣一萬卷。舉藏以志函。隨函以命軸。微塵
句偈。如在常中。然後金口之說流於娑婆者。盡在於茲山
也。五年。韋公薨。七年。博陵崔公以仁和政成。憫默舊績。由
是東林以遺功得請篆刻之盛。其成公志。故家府從事李
肇為之文曰。
多羅之教。神道不測。迦葉承之。布西域兮。毗尼之用。其法
翼翼。優波受之。垂作則兮。阿曇之文。演暢宗極。苾芻龍象。
甚奇特兮。三者之藏。傾如轥墨。王公大人。為之飾兮。韋公
之績。崔公之德。及茲寶藏。何崱屴兮。崇崇彤公。合發願力。
傳之歷劫。千百億兮。鑪峯之北。靈壇之側。系之迦陁。金石
刻兮。
楊敬之
敬之字茂孝。侍御史凌子。元和初進士。文宗朝為國子祭
酒兼太常少卿。轉大理卿檢校工部尚書。
華山賦(有序)
臣有意諷賦。久不得發。偶出東門三百里。抵華嶽。宿於趾
下。明日。試望其形容。則縮然懼。紛然樂。蹙然憂。歊然嬉。快
然欲追雲。將浴於天河。浩然毀衣裳。晞髮而悲歌。怯欲深
藏。果欲必行。熱若宅鑪。寒若室冰。薰然以和。怫然不平。三
復晦明。以搖其精。萬態既窮。乃還其真。形骸以安。百鈞去
背。然後知身之治而見其難焉。於是既留無成。辭以長歎。
翛然一人下於崖。金玉其聲。霜雪其顏。傳則有之。代無其
鄰。姑射之神。蒙莊云。始不敢視。然得與言。粲然笑曰。用若
之求周大物。用若之智窮無端。三四日得無顛倒反側於
胷中乎。是非操其心而自別者耶。雖然。喜若之專而教若
之聽。無多傳。
嶽之初成。二儀氣凝其間。小積焉為邱。大積焉為山。山之
大者曰嶽。其數五。余尸其一焉。嶽之尊。燭日月。居乾坤。諸
山並馳。附麗其根。渾渾河流。從禹以來。自北而奔。姑射九
土[:#AS-FBED:●]嵏。荊巫梁岷。道之云遠兮徒遙而賓。嶽之形。物類無
儀。其上無齊。其傍無依。舉之千仞不為崇。抑之千仞不為
卑。天雨初霽。三峯相差。虹蜺出其中。來飲河湄。特立無朋。
似乎賢人守位。北面而為臣。望之如雲。就之如天。仰不見
其巔。肅阿芊芊。蟠五百里。當諸侯田。嶽之作。鬼神反覆。蛟
龍不敢伏。若歲大旱。鞭之朴之。走之馳之。甘雨爛漫。百川
東逝。千里而散。噫氣蹶然。怒乎幽巖。漸於人間。其聲瀏瀏。
嶽之
殊。巧說不可窮。見於中天。挲挲而掌。峩峩而蓮。起者似人。
伏者似獸。坳者似池。洼者似臼。攲者似弁。呀者似口。突者
似距。翼者似抱。文乎文。質乎質。動乎動。息乎息。嗚乎嗚。默
乎默。上上下下。千品萬類。似是而非。似非而是。其乃繕人
事。吾焉得畢議。今作帝耳目。相其聰明。下矚九州。在宥㣥
生。初太易時。其人兪兪。其主人者。始乎容成。卒乎神農。中
間數十君。姓氏可稱。其徒以飲食為事。未有仁義。時哉時
哉。又何足涖。是後敬乎天。成乎人者。必闢其心。假其神。與
之齡。降其人。故軒轅有盛德。蚩尤為賊。生物不遂。帝乃用
力。大事不可獨治。降以后牧。三人有心。烈火就撲。其子之
子。其孫之孫。咸明且仁。雖德之衰。物其所宜。由夏以降。湯
發仁以王。癸受暴以兦。甲戊誦釗。不敢有加。唯遵其常。享
國遂長。天事著矣。莫見乎高而謂乎茫茫。余受帝命。億有
萬歲。而不敢怠遑。臣贊之曰。若此古矣祖矣。大矣異矣。富
矣庶矣。駭矣怖矣。上古之事。粗知之矣。而神之言。又聞之
矣。然起居於上。宮室於下。如此之久矣。其所見何如也。曰。
見若咫尺。田千畝矣。見若環堵。城千雉矣。見若杯水。池百
里矣。見若蟻垤。臺九層矣。醯雞往來。周東西矣。蠛蠓紛紛。
秦速兦矣。蜂窠聯聯。起阿房矣。俄而復然。立建章矣。小星
奕奕。焚咸陽矣。纍纍繭栗。祖龍藏矣。其下千載。更改興壞。
悲愁辛苦。循其上矣。臣又問曰。古有封禪。今讀書者。云得
其傳。云失其傳。語言紛綸。於神何如也。曰。若知之乎。聞聖
人撫天下。既信於天下。則因山嶽而質於天。不敢多物。若
秦政漢徹。則率海內以奉祭祀。圖福其身。故廟祠相望。壇
墠迤邐。盛氣臭。夸金玉。聚薪以燔。積灰如封。天下怠矣。然
猶慊慊不足。秦由是薙。漢由是弱。明天子得賢者在位。能
者在職。廟堂之上。垂衣裳而已。其於封禪。存可也。兦可也。
張又新
又新字孔昭。工部侍郎薦子。元和中進士。歷左右補闕。李
逢吉用事。又新與李續劉栖楚附之。有八關十六子之目。
逢吉罷相。領山南東道節度。表為行軍司馬。坐田伾犯贓[●
]命。貶汀州刺史。李訓用事。復召為刑部郎中。訓死復貶。
終左司郎中。
東林寺碑陰記
北海守李公。文人之雄。書品之能者也。開元十年。作東林
寺碑手筆一軸。俾模而刊石。藏於寺者。凡百一十三歲。僧
之歷居者。不啻大千數。未始有議建竪者。釋雲臯。本謝氏
子。讀書為文。將就鄉試舉進士。遇明師。悟寂滅之樂。因矒
頭就學。遂僧於東林。且有年矣。一旦。視碑卷歎曰。遠公之
名德振千古。東林之聲藉冠宇內。而是詞是翰。記其所由
然。誠天下之妙絕。山門之光大。儒釋之美談也。宜乎始至
而揭諸顯敞。俾文士名僧趨嚮之不暇。是何卷於塵中踰
百載。莫石莫刊。將焉用僧。予僧門一士也。一杖一屣。足以
歷岨嶮。一鉢一衲。足以了朝夕。不著不繫。視千萬里若尋
丈間。遂裹足道途。東西南北。募緣以成其事。會河東裴公
自中書舍人開廉府於鍾陵。敷文行政教之餘。得六度三
乘之秘。聞臯志願。亦垂信施。因自染翰贊。列爵秩名氏於
卷末。又有以增名迹重為光也。臯乃得模而刊於碑。會昌
三年四月。磨礱既成。遂光遂平。鐫之硜硜。夬象奎呈。如蛇
如龍。如飛如行。如筯玉在漆。如元穹列星。立之亭亭。弗磷
弗傾。於寺之明。余時刺茲郡。因減俸緡屋其上。且嘉臯建
志不苟。古人云。智過千人謂之英。臯之有決補遺事之智。
有崎嶇辛苦以成其智之實。過於百一十三年歷居之僧
遠矣。庸不謂為僧之英乎。故記碑之陰。
煎茶水記
故刑部侍郎劉公諱伯芻。於又新丈人行也。為學精博。頗
有風鑑稱。較水之與茶宜者凡七等。揚子江南零水第一。
無錫惠山寺石水第二。蘇州虎邱寺石水第三。丹陽縣觀
音寺水第四。揚州大明寺水第五。吳松江水第六。淮水最
下第七。斯七水余嘗俱瓶於舟中。親挹而比之。誠如其說
也。客有熟於兩浙者。言搜訪未盡。余嘗志之。及刺永嘉。過
桐廬江。至嚴子瀨。溪色至清。水味甚冷。家人輩用陳黑壞
茶潑之。皆至芳香。又以煎佳茶。不可名其鮮馥也。又愈於
揚子南零殊遠。及至永嘉。取仙巖瀑布用之。亦不下南零。
以是知客之說誠哉信矣。夫顯理鑒物。今之人信不迨於
古人。蓋亦有古人所未知而今人能知之者。元和九年春。
予初成名。與同年生期於薦福寺。余與李德垂先至。憩西
廂元鑒室。會適有楚僧至。置囊有數編書。余偶抽一通覽
焉。文細密皆雜記。卷末又一題云煮茶記。云代宗朝李季
卿刺湖州。至維揚。逢陸處士鴻漸。李素熟陸名。有傾蓋之
歡。因之赴郡。抵揚子驛。將食。李曰。陸君善於茶。蓋天下聞
名矣。况揚子南零水又殊絕。今者二妙千載一遇。何曠之
乎。命軍士謹信者。挈瓶操舟。深詣南零。陸利器以俟之。俄
水至。陸以杓揚其水曰。江則江矣。非南零者。似臨岸之水。
使曰。某擢舟深入。見者累百。敢虛紿乎。陸不言。既而傾諸
盆。至半。陸遽止之。又以杓揚之曰。自此南零者矣。使蹶然
大駭。伏罪曰。某自南零齎至岸。舟蕩覆半。懼其尠。挹岸水
增之。處士之鑒神鑒也。其敢隱焉。李與賓從數十人皆大
駭愕。李因問陸。既如是。所經歷處之水。優劣精可判矣。陸
曰。楚水第一。晉水最下。李因命筆口授而次第之。廬山康
王谷水簾水第一。無錫縣惠山寺石泉水第二。蘄州蘭溪
石下水第三。峽州扇子山下。有石突然。洩水獨清冷。狀如
龜形。俗云蝦麻[:#AS-FBEC:●]虫口。水第四。蘇州虎邱寺石泉水第五。
廬山招賢寺下方橋潭水第六。揚子江南零水第七。洪州
西山西東瀑布水第八。唐州柏巖縣淮水源第九。(淮水亦
佳)廬州龍池山頭水第十。丹陽縣觀音寺水第十一。揚州
大明寺水第十二。漢江金州上游中零水第十三。(水苦)歸州
玉虛洞下香溪水第十四。商州武關西洛水第十五。(未嘗
泥)吳松江水第十六。天台山西南峯千丈瀑布水第十七。
郴州圓泉水第十八。桐廬嚴陵灘水第十九。雪水第二十。(
用雪不可太冷)此二
十水。余嘗試之。非繫茶之精粗。過此不之知也。夫茶烹於
所產處。無不佳也。蓋水土之宜。離其處水功其半。然善烹
潔器全其功也。李寘諸笥焉。遇有言茶者即示之。又新刺
九江。有客李滂門生劉魯封言嘗見說。余醒然思往歲僧
室獲是書。因盡篋。書在焉。古人云。瀉水置瓶中。焉能辨淄
澠。此言必不可判也。萬古以為信然。蓋不疑矣。豈知天下
之理。未可言至。古人研精。固有未盡。強學君子。孜孜不懈。
豈止思齊而已哉。此言亦有裨於勸勉。故記之。
胡的
的字學鍾。元和時人。
大唐故太白禪師塔銘(幷序)
禪師法號觀宗得。姓留氏。東陽人也。世積貞隱。元泯不耀。
初尊夫人夢吉祥天女引行摩利上宮而娠太白焉。(闕)有
善護懷月不薰不腥。肌窕彌澤。藏珠川媚。蘊玉方流。至寶
處而殊倫。至人出而體別。異香襲乎襁褓。童顏清於冰雪。
文字進誘。偏聰佛經。滋味筵之。但甘鹽素。年至十二。懇求
出家。如哀者欲淚。不可遏也。昔太子逾邁。寧辭父王。香象
頓騰。擺落羈紲。乃登秦望山。禮善惠禪師。求無上法。一見
奇秀。如會宿心。舊徙門階。新我堂室。服勤左右。道務精微。
初受楞伽思益等經。便入禪宗性海。然後波瀾祕藏。不習
而了其功。文字有窮。生知莫際。囊鉢衣祴。遐求戒珠。便往
南嶽。禮制空禪師。稽首論心。演通祕奧。菩提樹上。汝得新
枝。師子座前。詎量高下。祖師傳教南北一十二人。今牛頭
山中禪師是最後者。遠將啟慕。研復真言。以心印心。以法
證法。法且無別。心寧有差。失大善無。修頓了無。入二際清
淨。佛何間然。禪師皃出常倫。挺秀八尺。時牛頭法衆。欲近
萬人。無礙辨才。(闕)瞻仰彼土。緣盡思歸。太白上方。務安靜
也。不游京國。遠名利也。扄不關楗。示無畏也。常有兩虎。依
臥菴前。低目輕步。馴於家畜。四境之內。不聞暴聲。我蘊大
慈。力感㣥物。諸毒皆善。豈唯獸焉。山雖高深。不能隱其大
德。遠近禮謁。如川之流。故明州刺史王公術。故明州刺史
李公岑。故劒南東川節度行軍司馬檢校戶部郎中任公
侗。故明州刺史盧公雲。前後皆駐騎雲根。稽求上法。飢渴
無量。虛往實歸。每有異香。聞者非一。嗚呼。孰謂法梁將壞。
般若舟沈。元和四年八月十五夜。跏跌化滅。享齡七十九。
僧臘卌九。以其年十月一日。權閉於太白峯南。先意也。州
尊邑尹。祭奠交衢。緇素齊道。幢幡翳野。慈雲聚而還散。定
水咽而更流。猿鳥悲吟。聲慘風雨。物感如此。人哀可知。抵
元和乙未歲。建層龕邇於多寶佛塔。依法像也。門人(闕)海
法常道真明徹惠見光獻元徽清瑗元悟等。皆承師教戒。
定慧雙修。恐劫火重然。嵐風碎岳。請銘大德於無朽。文曰。
如來示滅。教留祕法。言說非傳。清淨即合。火鏡陽照。山空
響答。(其一)真乘無相。妙覺無形。三界上界。前生下生。月虧魄
隱。冰泮流清。哭之香塔。徒傷有情。(其二)
尉遲汾
汾官太常博士祠部員外郎。
贈太傅杜佑諡議
佑之寬容得衆。全和葆光。不病於物類。其能考終。得不為
寬容乎。和好不爭。自卑士而極重任。一心於理以惠物。潔
行廉正。人無尤怨。得不為一德不懈乎。請諡為安簡。
謝楚
楚。元和時人。
為同州顏中丞謝上表
臣某言。伏奉恩制。授臣同州刺史本州防禦長春宮等使。
即以今月八日到任上訖。載服明命。叨塵寵光。逾涯之榮。
滿覆是懼。臣某中謝。臣幸逢昌時。早獲入仕。由乎邑吏。參
佐戎藩。材謝中人。官寧期達。聖朝道廣。菅蒯不遺。遂得牧
守。連擢大郡。徒以清心自約。直質在公。未申致命之誠。久
負竊位之責。前秋屬奸兇搆禍。譟動朱方。臣所部當州。首
為劫脅。乃藉天聲。以告鄰境。戮其偽將。以阻奸謀。蓋知無
不為。是臣職分。陛下特錄其微效。超授方隅。從政未洽於
遠人。進律俄遷於近輔。非次之獎。臣何以膺。又臣伯父贈
太師臣真卿。在肅宗朝。嘗典茲郡。餘蹤遺事。較然可徵。臣
以不腆之姿。繼序官業。誠比德非肖。陳力異能。而代受國
恩。若未失墜。臣不勝感涕榮荷之至。當今德澤被於寰宇。
薰風襲於隱微。俗臻大寧。吏易為理。臣專奉揚大化。申報
皇慈。事有未便於人者。續具條奏。以酬陛下子育之旨。臣
無任戴恩隕越之至。
張權
權。憲宗時人。
代定州張令公賀老人星見表
臣某言。臣聞惟德動天。惟睿作聖。既聖德格於上下。故元
貺動於乾文。天高聽卑。應猶影響。臣得上都進奏院狀報。
司天臺奏八月某日老人星見於井東。色黃明潤大者。臣
按文耀鏡曰。老人星見則主安。又熊氏瑞應圖曰。王者承
天得理。則老人星臨其國。中賀。伏惟睿聖文武皇帝陛下
德邁勛華。道侔覆載。武以戡亂。文以化成。然猶旰食宵衣。
憂勤庶政。令動植得所。㝢縣和平。故上感絪縕。發端辰象。
色黃兆土德之有慶。見井表聖年之無疆。昭昭垂庥。上帝
允答。求諸簡冊。光絕今古。凡在億兆。孰不歡抃。臣限以祇
守藩鎮。不藉稱慶闕庭。舞詠之誠。倍萬恒品。謹遣某官奉
表陳賀以聞。
元晦
晦。饒州刺史淇子。
疊綵山記
按圖經。山以石文橫布。彩翠相間。若疊綵然。故以為名。東
至二里許。枕壓桂水。其西巖有石門。中有石像。故曰福庭。
又門陰搆齊雲亭。迥在西北。曠視天表。想望歸途。北人遊
此。多軫鄉思。會昌三年六月蕆功。南自曲沼。上極山椒。四
年七月功既。
四望山記
山名四望。故亭為銷憂。亭之前後。綿絡山腹。皆溪梁危磴。
由西而北。復東上疊綵石崖。至福庭石門。約三十餘步。
段全緯
全緯與李德裕同時人。
城隍廟記
陽之理化任乎人。陰之宰司在乎神。人保於城。城保於德。
德者。神所憑依也。則都邑之主。其城隍神之謂乎。蜀地土
惟塗泥。古難版築。至秦惠王始命張儀與蜀守張若城成
都。其環十二里。其高七十尺。廨署廛里畫其下。井榦樓櫓
森乎上。其金椎初作。壤頹莫就。有大蔡周旋而行。俾壘堵
依準而立。即今城也。其神功乎。由此而來。乃墉洫崇濬。啟
塞扃固。萬雉邐迤。一都繁會。神明支持。金湯繕完。故前年
蠻寇卒來。戎備無素。但擾郊鄙。不近闉闍。閉關戎嚴。即時
罷退。則扶傾捍患之力。其陰靈幽贊之神乎。前之舊祠。寓
託隈堞。偏陋偪隘。星歲滋深。是用改度方隅。惟新經搆。去
乎幽奧。就於高明。其日惟丙。其辰惟已。其卦直巽。其宮在
西。揭署於高門。宏敞於正堂。丹雘於周墉。圖繪於迴廊。廟
貌如生。像容有睟。神保是饗。永安定位。俾夫農無水旱。人
不夭札。屏絕蠻夷。阜安閭里。護乎封域。富庶乎億年。爰書
經營。以昭祀事。
馮韜
韜。贈吏部尚書宿之子。登進士第。文宗朝官金部司封員
外郎。
漢文帝幸細柳營賦(以將軍出令漢帝徐行為韻)
虜犯榆塞。軍屯柳營。觀文帝勞師之禮。得亞夫為將之名。
其始也。威獨立。氣橫行。由棘門而及灞上。列千騎而陳五
兵。羽衞爰來。威儀既盛。馬壯而塵起。旗整而風勁。全忘以
律。自矜萬乘之尊。是用加囂。未發三軍之令。及其迴鳳蓋。
駐金輿。師徒方俟於倏往。介冑俄驚其勃如。人心為之激
發。天步為之躊躇。方警蹕之初傳。自南自北。洎鑾鈴之有
節。匪疾匪徐。偉夫推轂而行。受脤而出。苟心腹之無二。視
尊卑之如一。足使他將顏厚。餘兇股慄。戈鋋有耀。壓灞水
之波瀾。士馬無聲。悄轅門之風日。焜燿今古。光昭典墳。振
天聲於絕漠。笑兒戲於諸軍。山河保誓。竹帛垂勳。守官而
敢違上命。不戰而自息祅氛。時也暴去彊秦。功成大漢。炎
火興而劉氏將熾。旄頭燿而胡㣥尚叛。思堂堂之陣。用拓
封疆。得赳赳之夫。以平禍亂。宜其威加異類。才出非常。精
貫金石。貞含冰霜。近鎮秦城之上。遙臨渭水之將。觀爾類
之可殲。師安得奪。諒我戰之則克。敵何以當。國家威武有
制。寇銷蜂蠆之毒。臣展爪牙之衞。斯幸也誠則可嘉。殊足
稱於其帝。
鄭覃
覃。宰相珣瑜子。歷工戶刑三部尚書。進右僕射。以本官同
平章事。封滎陽郡公。加門下侍郎宏文館大學士。進太子
太師。開成四年罷相守左僕射。會昌二年以司徒致仕。
諫穆宗疏
陛下新即位。宜側身勤政。而內耽宴嬉。外盤游畋。今吐蕃
在邊。狙候中國。假令緩急。臣下乃不知陛下所在。不敗事
乎。夫金繒所出。固民膏血。可使倡優無功。濫被賜與。願節
用以所餘備邊。毋令有司重取百姓。天下之幸也。
