欽定全唐文卷三百二十七
王維(四)
大薦福寺大德道光禪師塔銘
禪師諱道光。本姓李。[:#AS-92F9:⿰帛⿱丿糸]州巴西人。其先有特有流。若實有
蜀。蓋子孫為民。大父懷節。隱峨嵋山。行無轍迹。其季父榮。
為道士。有文知名。禪師幼孤。在諸兒。其神獨不偶。家頗苦
乏絕。元詣鄉校。見周孔書。曰。世教耳。誓苦行求佛道。入山
林。割肉施鳥獸。鍊指燒臂。入般舟道場百日。晝夜經行。遇
五臺寶鑑禪師。曰。吾周行天下。未有如爾可教。遂密授頓
教。得解脫知見。舍空不域。即動無眹。不觀攝見。順有離覺。
毛端族舉佛剎。掌上斷置世界。不覩非咎。應度方知。得其
門者寡。故道俗之煩而息化城。指盡謂窮性海而已。(上有
闕文)焉足知恆沙德用。法界真有哉。春秋五十二。凡三十
二夏。以大唐開元二十七年五月二十三日。入般[:#AS-8BD4:●]槃於
薦福僧坊。門人明空等建塔於長安城南畢原。人天會葬。
涕泗如雨。禪師之不可得法如此。其世行遺教。如一切賢
聖。維十年座下。俯伏受教。欲以毫末度量虛空。無有是處。
誌其舍利所在而已。銘曰。
嗚呼人天尊。全身舍利在畢原。
六祖能禪師碑銘
無有可捨。是達有源。無空可住。是知空本。離寂非動。乘化
用常。在百法而無得。周萬物而不殆。鼓枻海師。不知菩提
之行。散花天女。能變聲聞之身。則知法本不生。因心起見。
見無可取。法則常如。世之至人。有證於此。得無漏不盡漏。
度有為非無為者。其惟我曹溪禪師乎。禪師俗姓盧氏。某
郡某縣人也。名是虛假。不生族姓之家。法無中邊。不居華
夏之地。善習表於兒戲。利根發於童心。不私其身。臭味於
耕桑之侶。苟適其道。羶行於蠻貊之鄉。年若干。事黃梅忍
大師。願竭其力。即安於井臼。素刳其心。獲悟於稊稗。每大
師登座。學眾盈庭。中有三乘之根。共聽一音之法。禪師默
然受教。曾不起予。退省其私。迴超無我。其有猶懷渴鹿之
想。尚求飛鳥之跡。香飯未消。弊衣仍覆。皆曰升堂入室。測
海窺天。謂得黃帝之珠。堪受法王之印。大師心知獨得。謙
而不鳴。天何言哉。聖與仁豈敢。子曰賜也。吾與汝弗如。臨
終。遂密授以祖師袈裟。而謂之曰。物忌獨賢。人惡出已。吾
且死矣。汝其行乎。禪師遂懷寶迷邦。銷聲異域。眾生為淨
土。雜居止於編人。世事是度門。混農商於勞侶。如此積十
六載。南海有印宗法師講涅槃經。禪師聽於座下。因問大
義。質以真乘。既不能酬。飜從請益。乃歎曰。化身菩薩。在此
色身。肉眼凡夫。願開慧眼。遂領其(一作徒)屬。盡詣禪居。奉為
挂衣。親自削髮。於是大興法雨。普灑客塵。乃教人以忍曰。
忍者無生。方得無我。始成於初發心。以為教首。至於定無
所入。慧無所依。大身過於十方。本覺超於三世。根塵不滅。
非色滅空。行願無成。即凡成聖。舉足下足。長在道場。是心
是情。同歸性海。商人告倦。自息化城。窮子無疑。直開寶藏。
其有不植德本。難入頓門。妄繫空花之狂。曾非慧日之咎。
常歎曰。七寶布施。等恆河沙。億劫修行。盡大地墨。不如無
為之運。無礙之慈。宏濟四生。大庇三有。既而道德遍覆。名
聲普聞。泉館卉服之人。去聖歷劫。塗身穿耳之國。航海窮
年。皆願拭目於龍象之姿。忘身於鯨鯢之口。駢立於戶外。
趺坐於牀前。林是栴檀。更無雜樹。花惟薝葡。不嗅餘香。皆
以實歸。多離妄執。九重延想。萬里馳誠。思布髮以奉迎。願
义手而作禮。則天太后孝和皇帝並敕書勸諭。徵赴京城。
禪師子牟之心。敢忘鳳闕。遠公之足。不過虎溪。固以此辭。
竟不奉詔。遂送百衲袈裟。及錢帛等供養。天王厚禮。獻玉
衣於幻人。女后宿因。施金錢於化佛。尚德貴物。異代同符。
至某載月日。忽謂門人曰。吾將行矣。俄而異香滿室。白虹
屬地。飯食訖而敷坐。沐浴畢而更衣。彈指不留。水流燈焰。
金身永謝。薪盡火滅。山崩川竭。鳥哭猿啼。諸人唱言。人無
眼目。列郡慟哭。世且空虛。某月日。遷神於曹溪。安座於某
所。擇吉祥之地。不待青烏。變功德之林。皆成白鶴。嗚呼。大
師至性淳一。天姿貞素。百福成相。眾妙會心。經行宴息。皆
在正受。譚笑語言。曾無戲論。故能五天重跡。百越稽首。修
蛇雄虺。毒螫之氣銷。跳殳彎弓。猜悍之風變。畋漁悉罷。蠱
酖知非。多絕羶腥。效桑門之食。悉棄罟網。襲稻田之衣。永
惟浮圖之法。實助皇王之化。弟子曰神會。遇師於晚景。聞
道於中年。廣量出於凡心。利智踰於宿學。雖末後供。樂最
上乘。先師所明。有類獻珠之願。(一作顧)世人未識。猶多抱玉
之悲。謂余知道。以頌見託。偈曰。
五蘊本空。六塵非有。眾生倒計。不知正受。蓮花承足。楊枝
生肘。苟離身心。孰為休咎。(其一)至人達觀。與佛齊功。無心捨
有。何處依空。不著三界。徒勞八風。以茲利智。遂與宗通。(其
二)
愍彼偏方。不聞正法。俯同惡類。將興善業。教忍斷嗔。修慈
捨獵。世界一花。祖宗六葉。(其三)大開寶藏。明示衣珠。本源常
在。妄轍遂殊。過動不動。離俱不俱。吾道如是。道豈在吾。(其
四)道遍四生。常依六趣。有漏聖智。無義章句。六十二種。一
百八喻。悉無所得。應如是住。(其五)
大唐大安國寺故大德淨覺師塔銘
光宅真空。心王之四履。建功無旱。法將之萬勝。故大塊㣥
籟。無弦出法化之聲。恆沙眾形。(闕二字)為寶嚴之色。至如六
師兆亂。四諦徂征。開甘露狹小之門。出臭烟朽故之宅。踞
寶牀而搖白拂。徐誘草菴。沃金瓶而繫素繒。遂登蓮座。足
使天口雄辯。刮語燒書。河目大儒。掊仁擊義。斯為究竟。孰
不歸依。禪師法名淨覺。俗姓韋氏。孝和皇帝庶人之弟也。
中宗之時。後宮用事。女謁寖盛。主柄潛移。戚里之親。同分
珪組。屬籍之外。亦綰銀黃。況乎天倫。將議封拜。促上方令
鑄印。命尚書使備策。詰朝而五土開國。信宿而駟馬朝天。
禪師歎曰。昔我大師。尚以菩提釋位。今我小子。欲以恩澤
為侯。仁遠乎哉。行之即是。裂裳裹足以宵遁。乞食餬口以
兼行。入太行山。削髮受具。尋某禪師故蘭若居焉。猛虎舐
足。毒蛇熏體。山神獻果。天女散花。澹爾宴安。曾無喜懼。先
有涸泉枯柏。至是布葉跳波。東魏神泉。應焚香而忽湧。北
天眾果。候飛錫而還生。禪枝必復之徵。法水再興之象。聞
東京有頤大師。乃脫履戶前。摳衣座下。天資義性。半字敵
於多聞。宿植聖胎。一瞬超於累劫。九次第定。乘風雲而不
留。三解脫門。揭日月而常照。雪山童子。不顧芭蕉之身。雲
地比邱。欲成甘蔗之種。大師委運。遂廣化緣。海澄而龍額
珠明。雷震而象牙花發。外家公主。長跪獻衣。薦紳先生。却
行擁篲。乞言於無說。請益於又損。天池杯水。遍含秋月之
輝。草葉樹根。皆霑宿雨之潤。不窺世典。門人與宣父中分。
不受人爵。廩食與封君相比。至於律儀細行。周密護持。經
典深宗。毫剖析。窮其二翼。即入佛乘。趣得一毛。亦成僧寶。
於是同凡現疾。處順將終。忽謂眾人。有疑皆問。我於是夜。
當入無餘。開口萬言。音和水鳥。踴身七樹。光映天人。如暫
出行。泯然趺坐。以某載月日。歸大寂滅。某月日。遷神於少
陵原赤谷蘭若。香油細[:#AS-9148:⿰⿱叒宜毛]。用以茶毗。合璧連珠。為之葬具。
城門至於谷口。幡蓋相連。法侶之與都人。縞素相半。叩膺
拔髮。灑水坌塵。升堂入室之徒。數踰七十。破山澍海之
哭。聲振三千。則有僧某乙尼某乙故惠莊某氏某郡主賢
者某乙等。各在眾中。共為上首。或行如白雪。或名亞紅蓮。
或為勝鬘夫人。或稱毗邪居士。二空法外。何處進求。七覺
分中。誰當決釋。猶衣舍利。冀獲菩提。身塔不出虎溪。淚碑
有同羊峴。表心成相。相非離於真如。敘德以言。言豈著於
文字。乃為銘曰。
小三千界。後五百年。空乘玉牒。莫覩金仙。無量義處。如來
之禪。皆同目論。誰契心傳。(其一)弟在人間。姊歸鳳闕。去日留
訓。別時翦髮。累賜金錢。將加印紱。忽爾宵遁。終然兩絕。(其
二)救頭學道。裏足尋師。一花寶樹。八水香池。戒生忍草。定
長禪枝。不疑少父。更似嬰兒。(其三)既立勝幡。併摧邪網。利眼
金翅。圓身寶掌。巧撮死龍。能調老象。魔種敗壞。聖胎長養。(
其四)四生滅度。五陰虛空。無說無意。非異非同。此身何處。
彼岸成功。當觀水月。莫怨松風。(其五)
大唐吳興郡別駕前荊州大都督府長史山南東道採訪使京兆尹韓公墓誌銘
嗚呼。謂天未喪斯文。宣尼去魯而無祿。謂天果輔有德。樂
毅去燕而不歸。夫子處順而終。穆伯猶毀以請。飾棺置境。
返葬於周。公諱朝宗。字某。本出昌黎。今為京兆人也。其先
或元袞赤舄。介圭覲王。朱纓綠縢。執訊擒敵。周末諸侯。相
王始啟宜陽。漢初功臣。定封亦荒岱郡。曾祖諱倫。左衞率。
賜爵長山縣男。祖某。隱居不仕。父諱思復。御史大夫太子
賓客。進封長山縣伯。遯世者名高善卷黔婁。事君者位至
倪寬卜式。公即長山府君之長子也。神言有公侯之徵。兒
戲陳俎豆之法。學成孫叔。狀類皋繇。年若干。應文以經國
舉甲科。試右拾遺。天祿校文。獻子雲之賦。馬生驟諫。稱公
高之官。拜監察御史兵部員外郎。埋輪憲府。奏記劾大將
軍。賜筆禮闈。蕫戎從小司馬。轉度支郎中。除給事中。度錢
穀之盈虛。以均九賦。執制詔之可否。以辨五書。置王令於
水源。豐國財於天府。尋知吏部選事。興廢繼絕。不遏前人
之光。選賢授能。必當庶尹之任。旌平淑慝。御以清通。除許
州刺史荊州大都督府長史山南採訪使。坐南陽令貶洪
州都督。遷蒲州刺史。所履之官。政皆尢異。黜陟使奏課第
一。徵為京兆尹。外家公主。敢縱蒼頭廬兒。黠吏惡少。自擒
赭衣偷長。恥用鈎距得情。好以春秋輔義。奏事盡成律令。
為吏飾以文儒。上悅其醇。方委以政。頃坐營谷口別業貶
高平太守。又坐長安令有罪貶吳興郡別駕。諸葛田園。未
啟明主。華陰傾巧。卒敗名儒。天寶九載六月二十一日。寢
疾薨於官舍。享年六十有五。暨國家推五運之紀。接千歲
之統。開釋天地。與之更始。宥萬方之未昭蘇。敘百官之喪
職秩。苟有位者。咸得與焉。而公冥然不及見也。虛蒙大賚。
重以為哀。夫人河東柳氏。父某。某官。言妃齊侯。實惟宋子。
人傳夫人之禮。家有大家之書。以開元五年六月五日。先
公而卒。至是以天寶十載十月二十四日。合祔陪於藍田
白鹿原長山公先塋。禮也。長子曰某官。居憂而卒。次子某。
前殿中侍御史。貶晉陵郡司戶。次子某等。倚廬野次。方銜
枕之哀。輿櫬歸來。尚抱長沙之痛。公子之輸力王室。公之
紀勳太常。言於國竭情無私。理於家陳信無愧。降年不永。
非命而何。誌則有由。或題季子之墓。宅不改卜。素有滕公
之銘。銘曰。
帝周發之苗裔兮。受介圭以建侯。中裂土以分晉兮。又王
韓以(闕二字)紛吾既有此內美兮。(闕一字)忠信以為乘。登麒麟
兮剚白虎。冠獬豸兮奮蒼鷹。朝含香兮禮闈。夕青兮黃扉。
方天公兮密啟。建出牧兮高麾。俄入守兮京兆。賜黃金
兮披皂衣。捐余佩兮江中。隱思君兮不可窮。歌泰山兮不
返。夢濟洹兮遂空。素車兮逶遲。宛鄉關兮故時。望國門兮
不入。到泰山兮不知。瞻舊域兮松楸。平原夕兮素滻愁。魂
兮歸來。江南不可以久留。
故任城縣尉裴府君墓誌銘
天寶二年正月十二日。唐故魯郡任城縣尉河東裴府君
卒於西京新昌坊私第。享年三十九。嗚呼哀哉。君諱回。字
玉溫。河東聞喜人也。曾祖宏泰。皇雍州錄事參軍。贈上黨
長史。祖思義。皇侍御史吏部員外左司郎中戶部吏部侍
郎河東郡太守晉城縣開國子。父敭珍。皇嶭王府騎曹參
軍。自晉已降。世為冠族。令德不替。不至於君。夫其事親孝。
兄弟順。與朋友信。其從政公平。而壽不中年。官才一命。慈
母在堂。諸弟未仕。兒未有識。女且嬰孩。妻夭於前。身歿於
後。天可問邪。其若老親何。其若季仲諸孤何。生人之悲。莫
甚於是。家貧。祭以棗脯。殮以時服。以某月日。祔葬於鳳棲
原先府君之塋。嗚呼。有河東裴子之墓。誌之蓋古有之。繼
後之知者。亦何有哉。銘曰。
一死萬紀。終天不復。為之奈何。哀哀慟哭。覆載至廣。庶類
繁育。萬物方春。而就於木。
工部楊尚書夫人贈太原郡夫人京兆王氏墓誌銘
夫人諱某。京兆霸城人也。晉出三家。公子尊於魏國。秦兦
六國。時人謂之王家。河南則分虎臨人。華陰則老熊當道。
高祖德真。皇左僕射。祖九思。京兆府三原縣令。父潛。河南
府告成縣令。大名之後。重光不替。夫人令儀淑德。發於天
姿。閑禮明詩。傳於世業。言成女誡。可著於縑緗。行為女師。
詎資於麻枲。豈止彈琴吐論。誦賦吟詩而已。及乎有行。嬪
於君子。事姑至孝。旁穆六姻。為母深慈。均養七子。男以無
雙令德。降帝子於鳳樓。女則第一解空。歸法王之象教。閨
門之訓。朝野稱多。既而家列公侯。地連妃主。珠翠滿座。不
御采衣。方丈盈前。惟甘素食。同德大師大照和尚覩如來
之奧。昭㣥有之源。夫人一入空門。便蒙法印。朱簾紺幰。無
復餘乘。龍藏寶經。悉通至義。惠用圓滿。誡力堅嚴。藥藉茹
葷。雖愈疾而不受。心已久淨。縱沒齒而常安。以某年月日。
奄歸大寂於長興里之私第。厥初寢疾。彌曠旬時。駙馬上
人。柴毀骨立。揮淚嘗藥。身不解衣。泣血持經。手不釋卷。晝
夜懺悔。非止六時。身命供養。寧唯七寶。御醫繼踵。中使重
跡。魂兮不反。空焚外國之香。生也有涯。非無上天之樂。某
月日。有詔追贈太原郡夫人。襄城石窌。增寵其其榮名。翟
茀魚軒。空悲於象設。以某月日安厝於某原。禮也。功德之
至。散花天女不留。釋梵之筵。勝鬘夫人何在。嗚呼哀哉。乃
為銘曰。
天生淑德。實俾宜家。特能柔順。深棄驕奢。詎離環佩。不御
其華。(其一)婦道允諧。母儀具美。每出誡夫。停餐訓子。賦掩西
征。書教內史。(其二)門容高幰。庭列長筵。男乘翠鳳。女比紅蓮。
繁華貴里。寂寞安禪。(其三下闕)
唐故潞州刺史王府君夫人榮國夫人墓誌銘
夫人姓盧氏。范陽人也。昔堯命伯夷典秩宗。號太常為尚
父。(疑)桓襄之際。公子食盧。卯金故人。王於大國。越石從事。
官至郎中。曾祖士會。(世系表作士繪)隋行臺侍御史。祖某。皇朝奉
禮郎。父某。濠淄卭等三州刺史。持斧衣繡。威加不法。奠玉
瘞帛。舉無違禮。守臨淄而齊兒不詐。去臨卭而蜀物盡留。
夫人即府君之長女。積累世之德。鍾二門之美。儀表秀整。
進止詳間。不咨保傅。動由詩禮。既以士(一作七)族冠時。遂歸
齊大之偶。入持門戶。內事舅姑。枕席溫凊於堂上。環珮逶
迤於堂下。不脫簪珥。親當澣濯。元纁可實於筐篚。粢盛可
獻於宗廟。魚軒或駕。翟茀而朝。眾婦於是修容。夫人專之
以禮。克贊君子。累至大官。雅政清德。實多左右。潞州早世。
深秉義方。母儀可則。庭訓不替。女史之學。多讚大家之書。
眾婦之儀。盡稟夫人之法。天與盛德不降永年。以某月日。
寢疾薨於長安善和里。享年若干。以某月日。合祔某山原。
禮也。子某。某官。淳孝之性。泣血待盡。永惟令德。固不可泯。
彰示後人。乃刊於石。銘曰。
有姜之後。或邑於盧。歷代種德。示有稱孤。從事文府。振轡
長途。(其一)憲府持法。奉常秉禮。皇考專城。腰章郡邸。厚德重
跡。重仁繼體。(其二)降生哲人。其行惟惇。儀型眾庶。門冠諸姻。
齊姜宋子。敢望清塵。(其三)君子之貳。實聞高義。乃躬澣濯。先
晨簪珥。穆及外親。敬是中饋。(其四)母儀既峻。庭訓載揚。子以
才貴。煌煌寵章。馳暉難駐。令聞空長。(其五)壽宮既啟。高堂永
寂。千秋萬古。山川松柏。紀德誌行。維茲貞石。(其六)
汧陽郡太守王公夫人安喜縣君成氏墓誌銘
夫人字某。某郡人也。其先周成王之後。古之錫姓命氏。或
以先父之職官。或因始祖之名諡。漢魏以降。史牒詳焉。曾
祖休寧。某官。祖某。某官。襲封常山公。貳公執帛。調護儲闈。
九伯剖符。典司方岳。父某。某官。漢雄右輔。實拜翁歸。周命
僕臣。惟茲伯冏。夫人即太僕府君之第二女也。世有明訓。
家無遺德。蕙心紈質。豈曰師成。螓首蛾眉。抑惟天與。同雲
降雪。常聞柳絮之詩。獻歲發春。即賦椒花之頌。言事姑舅。
宜其家室。寢門纔闢。笄六珈而問安。擊鐘未晞。具八籩而
獻饋。染朱與綠。不愆公子之衣。采藻及蘋。有甚季姜之祭。
魚軒翟茀。為諸侯之夫人。嗚珮垂環。對有國之君子。綺疏
寓目。助選賢人。青帳藩身。用酬高論。善持門戶。能睦族姻。
誡良人之從畋。不嘗原獸。訓愛子之為政。遂返池魚。言成
大家之書。行為眾婦之法。至於彈琴製賦。纂組攻書。具舉
百事之能。仍居四德之外。嗚呼。降年不永。春秋五十。以某
載月日。薨於長安平康里之私第。某月日。祔於咸陽洪瀆
原之先塋。禮也。不獲偕老。空傷奉倩之神。未始有生。誰達
莊周之理。長子濡。前某官。次子澄。某官。次曰某。某官。及女
等漣漣泣血。煢煢在疚。哀[:#AS-8563:⿰⺯⿸厂⿱田坴]聖善。痛七子之無依。文敘塞
淵。冀九原之可識。乃為銘曰。
齊侯之子兮衞侯之妻。膚如凝脂兮手如柔荑。奉初之嘉
訓兮淑德日躋。供養兮姑舅。簪珥問安兮先夜漏。製三繅
兮元纁。具五獻兮籩豆。翟茀兮錦衣。駕魚軒兮來歸。從如
雲兮滿中闈。忽形沈兮影絕。夫傷神兮子泣血。悲餘澤兮
猶在。怨迴文兮未滅。返葬兮咸陽。寒天暮兮渭水長。嗟梧
桐兮半死。無雙飛兮鳳凰。
為崔常侍祭牙門姜將軍文
維大唐開元二十五年歲次丁丑十一月辛未朔四日甲
戌。左散騎常侍河西節度副大使攝御史中丞崔公。致祭
於故姜公之靈。嗚呼。天子命我。建旗西門。帶甲十萬。鐵騎
雲屯。橫挑強胡。飲馬河源。嗟爾勇健。表為牙門。牙門伊何。
全齊大族。四方有事。誓死鳴轂。前有血刃。後有飛鏃。其氣
益振。大呼馳逐。翩翩白馬。象弧雕服。戈舂其喉。矢注其目。
嗚呼。天下無事。今上好文。爾有餘勇。莫敢邀勳。腰鞬白首。
蹉跎塞雲。死於裨將。誰統前軍。家本秦人。靈車東騖。長天
積雪。邊城欲暮。麾下行哭。前旌抗路。身有寶劒。不佩而去。
轅有代馬。悲鳴跼顧。嗚呼。我誡軍吏。令送爾歸。既素我服。
亦朱其衣。黠虜未滅。壯士長辭。牢禮以祭。太息歔欷。尚饗。
為羽林軍祭武大將軍文
維年月日。將軍某等。謹以清酌少牢之奠。祭於故大將軍
武公之靈。嗚呼武公。命代出㣥。氣蓋朔方。勇冠六軍。生長
下國。聲聞上天。天子壯之。命居北門。北門伊何。國之重寄。
羽林孤兒。旄頭突騎。罔不畢勸。為之元帥。帝在紫微。與君
為衞。身恆披堅。手不捨銳。出乘天駟。入並東第。同官為寮。
出入五世。顧我軍旅。凜然遺風。一日之長。萬夫之雄。身雖
有極。德不可窮。嗚呼。門館蒼黃。風景淒涼。櫪馬悲鳴。角弓
不張。弔客接武。哭聲滿堂。嗚呼。凡人有喪。匍匐斯救。況我
武公。屨及其霤。盥而撫之。含玉當受。敢不嗣事。如公之舊。
為人祭李舍人文
年月日。某以茶藥之奠。祭於故舍人李公之靈。嗚呼。見人
多矣。未有如子。生於德門。長於貴里。名高江夏之童。貌奪
河陽之美。行比顏曾。才兼文史。含恣輕肥。抑偃紈綺。惡如
涕唾。棄如塵滓。比布衣以同年。甘蔬食而沒齒。嗚呼。深入
度門。高居道源。獨一靜處。寂默無言。待草誡之真性。歸化
光之法尊。曠無淨染。頓離塵根。豈期昨日分首。別離未久。
萬法皆空。一生何有。無餘[:#AS-8BD4:●]槃。應無所受。無漏智慧。斯為
不朽。予以凡情。哀哀其後。世相謂然。道心斯醜。敢不從俗。
子其無咎。
為兵部祭庫部王郎中文
惟公宏量碩德。抱義戴仁。早離我見。常守吾真。朝稱端士。
世謂淳人。夏官之職。惟賢是寄。既節五官。兼選騎士。宿衞
扞城。必由茲地。速應為敏。平分是貴。決遣先馳。曹無留事。
嗚呼。積善無慶。寢疾彌留。唐肆求馬。夜壑藏舟。深悟幻境。
獨與道遊。死而不忘。魂兮若休。嗚呼。某等何幸。得備官屬。
泰然若春。溫兮如玉。去德何永。事生何促。五情如喪。百身
不贖。敬獻醴牢。哀哀慟哭。尚饗。
為人祭某官文
惟公宏量碩德。寡言敏行。直而能婉。和而不競。(闕)儒墨為
鋒鍔。在顏冉之季孟。白雲刑官。繡衣使者。時無冤人。路多
避馬。既踐文昌。來司武庫。冀翟車之高足。為鳳池之先路。
豈期位薄德崇。才遠途窮。拜命之時。初一朝於北闕。移疾
於外。不再入於南宮。嗚呼。哀輓悲笳。寒天疎木。宅不卜地。
祔於故塋。家無餘財。歛以時服。弟難會葬。兒未及哭。其營
護而奠遣。惟甥姪與姻族。某嘗同官。實喜良友。仰德彌高。
立言不朽。居常接膝。未忍分手。況永訣兮無期。向空筵而
釃酒。尚饗。
為人祭兵部房郎中文
維載月日朔。某官某乙。謹以酒脯之奠。敬祭於故兵部郎
中房公之靈。嗚呼。君子之才。周而不器。苟求行道。未嘗私
身。沈靜好謀。話言必雅。往歲穀貴。關輔阻饑。眷命自天。發
廩以賑。中朝乏使。屬之鄙夫。不敢自賢。請子為介。匹夫嫠
婦。黃口之孤。鍾釜之施。罔不畢當。舉無棄粒。野有頌聲。國
家厭兵革。苦徵戍。大去浮食。以靖國人。單車諭旨。萬里窮
磧。西度赤坂。館於烏孫。形勞者病。神勞則夭。棄成功於末
路。未復命而言謝。死不廢命忠也。尸而加紳寵也。我盥而
撫。子瞑受含。求仁得仁。其誰不死。玉關之下。素車倭遲。愁
雲晝聚。白雪春下。絳旐從風。車徒行哭。至上京而不駐。將
返葬於關東。河活活而東注。天慘慘而悲風。道路猶長。子
實途窮。人世如舊。子實成空。我有旨酒。以歆以餞。想像明
德。歔欷出涕。尚饗。
為楊郎中祭李員外文
維載月日朔。行尚書司勳郎中賜緋魚袋楊元璋等。謹以
清酌少牢之奠。敬祭於故左司員外郎李公之靈。嗚呼。大
樸難名。大辯若訥。泊兮無兆。汎然隨物。直而好學。敏以從
事。行隱於寡言。文成於沈醉。澡身浴德。惟仁與義。讀書甚
解。作賦彌工。麗詞秀務。(疑)奧義元通。記言西掖。起草南宮。
第五將姪。伏波事嫂。食先與甘。衣必讓好。口嘗其糲。身席
於藳。結友一言。同官一日。殉我朋友。忘其身恤。豈惟攜手。
亦將加膝。明明天子。惟賢是思。恨馮唐之已老。喜相如之
同時。罷刊書於虎觀。將載筆於鳳池。嗚呼。病時七啟。臥內
一訣。痛乾坤而忽窮。嗟古今而長絕。永言北首。返葬東周。
何夫子之適去。同眾人之若休。歷千門而行哭。動九陌而
增愁。馬悲鳴而笳咽。雲寡色而風秋。元璋等或結髮舊遊。
比肩同列。悲䪥歌之首路。哀柳車之就轍。嗟無見而空來。
痛不知而成列。嗚呼哀哉。尚饗。
為王常侍祭沙陁鄯國夫人文
維年月日朔。河西節度使左散騎常侍王公。遣總管石抱
玉。以酒牢之奠。致祭於故沙陁鄯國夫人之靈。嗚呼。惟此
淑德。降於異域。至性不師。天姿靡飾。禮容詎假於環珮。工
藝非因於組織。行閨訓於穹廬。成母儀於蕃國。懿此清範。
夫人之則。沙陁令門。外家之力。嗚呼。夫人歸命。干戈遂寢。
子孫扞城。國家高枕。居之右地。革其左衽。散辮垂鬟。解裘
衣錦。嗚呼。降年不永。遠日方臨。寂矣高堂。飲珠含王。哀哉
貴女。刃面摧心。嗚呼。聖朝命我。護此諸蕃。夫人所出。天子
加恩。能守漢制。不效夷言。馬無北首。車必南轅。教義所及。
忠信彌敦。實嘉內訓。用潔斯樽。尚饗。
