欽定全唐文卷一百二十一
漢隱帝
帝諱承祐。高祖第二子。後唐長興二年生。乾祐元年二月
封周王。即皇帝位。在位三年。年二十。周廣順元年追諡曰
隱皇帝。
李濤罷相制
朕虔承遺訓。嗣守鴻基。嘗懼眇沖。不克負荷。所以師臣畏
相。稽衆從人。採沃心造膝之謀。詢繼體守成之道。其或力
非任重。才不迨時。有玷天工。顯貽物議。宜從罷免。用儆厥
愆。開國佐命輔聖功臣光祿大夫行中書侍郎兼戶部尚
書同中書門下平章事上柱國隴西縣開國伯食邑七百
戶李濤。早預朝倫。素虧時望。繼踐清華之列。曾無倜儻之
名。先皇帝應運開階。濟物成務。未明求理。虛巳待賢。擢自
禁林。升之槐路。既委宰衡之任。蔑聞帷幄之謀。迨及眇躬。
初親庶政。被顧問之際。屢覩醺酣。當獻替之時。無聞詆訐。
復虧嚴重。但務詼諧。詎為君子之儒。殊失大臣之體。重以
梓宮在殯。國步多艱。屢陳違衆之言。頻建出師之議。率爾
獨見。豈是臧謀。朕方務含宏。冀全終始。雖包荒而在念。慮
假器以興譏。俾輟中樞。式存大體。仍令還第。庶用省躬。惟
爾自貽。無我有怨。苟能思過。豈吝推恩。可罷免。勒歸私第。
誅李崧等詔
稔惡圖危。難逃天網。虧忠負義。必速神誅。李崧頃在前朝。
最居重位。略無裨益。遂致滅亡。及事契丹。又為親密。士民
俱憤。險佞可知。先皇含垢揜瑕。推恩念舊。擢居一品。俾列
三師。不謂潛有包藏。謀危社稷。散差人使。潛結姦凶。附近
山陵。擬為叛亂。按其所告。咸巳伏辜。宜正典章。用懲姦逆。
其李崧李嶼李嶬一家骨肉。及同謀作亂人。並從極法。
誅劉景巖後放免其子行謙等詔
劉景巖年巳衰暮。身處退閒。曾無止足之心。輒肆包藏之
毒。結集徒黨。窺伺藩垣。所賴上將輸忠。三軍協力。盡除醜
類。克殄渠魁。其劉景巖次男前德州刺史行琮巳行極法。
長男渭州刺史行謙孫男邢州馬軍指揮使崇勳特放。
慰諭馬希萼詔
所修職貢。舊有規程。念航深梯險之勞。重違卿意。在誘善
勸忠之道。本實朕心。今後凡有進獻。可與希廣商量。庶叶
雍和。不爽體制。
贈劉審交太尉詔
朝廷之制。皆有舊章。牧守卒官。比無贈典。其或政能殊異。
惠及蒸黎。生有令名。歿留遺愛。襃賢奬善。豈限彝章。可贈
太尉。吏部所請宜依。
賜郭威平李守貞詔
李守貞頃在前朝。驟承委遇。迨事先帝。復委藩垣。效淺功
微。寵深位大。而狡性難制。小器易盈。蔑義虧忠。窮凶極逆。
江海不能流其惡。鼎鑊不足快其誅。卿憤激於心。義形於
色。覩茲妖孽。志在翦除。動息之閒。必思於經略。寢食之際。
無忘於寇讎。撫士愛人。分甘共苦。躬臨矢石。親冒梯衝。揮
戈而蛇豕就誅。破竹而金湯失險。氛霾既息。宗社再安。非
我元臣。莫隆景運。朕之倚愛。何止寢興。言念辛勤。無忘嘉
愧。
修飾兩漢陵園勅
我國家肇迹豐沛。膺籙并汾。蓋承積德之靈。再享配天之
業。四百年之洪緒。一千載之遺風。乃祖陵園。先時廟貌。屬
累朝之隔越。諒如在之因循。將明追孝之心。當盡奉先之
敬。天下州府應有兩漢諸帝王陵園廟宇。宜令所屬長吏
檢討。量加修飾。其陵園側近。禁止芻牧樵採。
定節度使奏薦屬官勅
設官分職。朝廷自有規程。薦士延才。州郡合存體式。應諸
道節度防禦團練刺史奏薦判官書記支使推官令錄簿
尉等。親人之官不易。入幕之賓尤難。必取當仁。庶聞幹事。
守臣奏薦。朝廷選除。素有明文。咸拘定制。近年以來。除人
或虧允當。薦士多昧選求。體制既踰。紊亂滋始。遐邇將期
於致理。奏除宜在乎擇才。況有舊章。足為常式。其諸道行
軍副使兩使判官。並不得奏薦。委中書門下選除。帶使相
節度使許奏節度掌書記觀察支使節度推官。不帶使相
節度使只許奏節度掌書記節度推官。其防禦團練判官
刺史判官等聽奏。仍許精選才能。其唐朝晉朝前項條貫。
並可舉行。永為規制。所奏薦州縣官。自有銓衡。不可侵越。
以勅內舊人數。許奏使相三人。不帶使相二人。防禦團練
刺史一人為定。仍付所司。
委長吏親慮囚勅
政貴寬易。刑尚哀矜。慮滋蔓之生姦。實軫傷而是念。今屬
三元改候。四序履端。將冀和平。無如獄訟。應三京鄴都諸
道州府見繫罪人。委逐處長吏躬親慮問。其於決斷。務在
公平。但見其情。即為具獄。勿令牽引。遂致滯淹。無縱舞文。
有傷和氣。
給復三京勅
先以兵甲至多。糧儲不給。權於苗畝之上。遂有紐配之煩。
雖年歲之頻登。諒黎民之艱窘。固非獲巳。深用軫懷。今則
雨雪及時。陽春布澤。宜順發生之令。特覃優卹之恩。冀閭
里之安居。俾農桑之樂業。應三京鄴都諸道州府所徵乾
祐元年夏秋苗稅。及紐徵白米稈草。據今年二月一日巳
前巳納外。見係欠數。並宜特放。布告遐邇。體朕意焉。
修高祖實錄勅
載唐虞之盛。傳彼古文。明得失之由。存乎信史。恭惟高祖
皇帝受天歷數。纉漢基圖。戎虜蠻夷。懾靈旗而內附。禮樂
征伐。建王道於大中。功格於上元。化行於率土。將欲示其
軌範。約彼春秋。接高光紀聖之書。續班馬記言之典。廢而
不舉。闕孰甚焉。左諫議大夫賈緯左拾遺竇儼右拾遺王
伸等。才學淵深。論辯鋒起。分職方提於直筆。編年允屬於
鴻儒。宜令緯等同修高祖實錄呈進。仍令宰臣蘇逢吉監
修。
免王松官勅
松事因有玷。誠切上章。述避嫌之辭。形告退之意。其男仁
寶。雖因除名。曾受偽官。一昨既翦兇酋。合從俘執。未明死
所。乃漏刑書。路歧難限于山河。情愛且關于父子。便議連
坐。恐失寬條。以爾朝列舊臣。班行宿德。累有退閒之請。宜
引軫惻之恩。特俾免官。用明減等。宜停見任。
暑月斷刑勅
月戒正陽。候當小暑。乃挺重出輕之日。是恤刑議獄之辰。
有罪者速就勘窮。薄罰者畫時䟽決。用符時令。勿縱滯淹。
三京鄴都諸道州府在獄見繫罪人。宜令所司疾速斷遣。
無致淹滯枉濫。
決滯獄勅
王化所先。獄訟攸切。不惟枉橈。兼慮滯淹。適當長養之時。
正屬熇蒸之候。累行條貫。俾速施行。靡不丁寧。未曾奏報。
再頒告諭。無或因循。應三京鄴都諸道州府。詔至宜具䟽
放巳行未行申奏。無致逗留。
注擬令錄限年勅
令錄之任。責辦非輕。用捨之閒。尤宜適中。少小者未曾履
歷。則為政必䟽。衰晚者巳及耄期。則臨民多廢。須期慎選。
以擢吏能。起今後諸色選人年及七十者。並宜注優散官。
年少未歷資考者。不得任縣令。
修晉朝實錄勅
五運相承。歷代而猶傳鳳紀。百王垂訓。繼明而具載鴻猷。
況今司契御乾。握圖纂極。事每循於師古。政必究於化源。
迨自金行。成茲火德。所請編錄。庶補闕文。其晉朝實錄。宜
令監修國史蘇逢吉與史官賈緯竇儼王伸等修撰呈進。
宣示冬集人候闕除授勅
中書奏。前資朝官。近日併於中書陳狀。稱準宣命指揮。自
外地發遣。相次到京。正當冬寒。未有員闕。既難淹泊。須議
指揮。其前資文武兩班朝官等。只宜於西京及闕下任便
安居。候闕除授。宜令御史臺曉示。
詳核增戶添租勅
親人之任。務在安民。經國之規。必資徵賦。至於招添戶口。
增長稅租。減選加階。優有處分。勸能行賞。顯降勅文。邇來
論課績者甚多。較虛實則未當。外州批上歷子。南曹磨勘
解繇。空收招到編民。莫見新添稅額。蓋有析居耕種。各立
戶名。或是避稅逃移。併未歸業。所以虛添農戶。無益官租。
考課涉名。未盡其善。宜兼吏部南曹自今後及巳前應有
令佐。招添點檢出戶口。據數須本處戶合徵稅賦物數目。
於解繇歷子內一一開坐批書。方得準天福八年三月十
日勅條施行。如不合前後勅例。不在施行之限。
封錢宏俶為吳越國王玉冊文
惟乾祐二年歲次己酉十月庚午朔十九日戊子。皇帝若
曰。我先帝順天致罰。大拯黎元。享萬靈於無主。解兆庶之
倒懸。較定世勳。以吳越居右。伊朕眇末。虔奉先訓。嗣位之
始。即疇懋功。前命為元帥。按地圖授武節。東南之境。得行
征伐。今冊為真王。駕大輅。執桓圭。牛斗之鄉。盡荒土宇。詢
於有位。僉曰克諧。咨爾匡聖廣運同德保定功臣東南面
兵馬都元帥鎮海鎮東等軍節度使浙江東西等道管內
觀察處置兼兩浙鹽鐵制置發運營田等使開府儀同三
司檢校太師兼中書令杭州越州大都督上柱國吳越國
王食邑一萬戶實封一千戶錢宏俶。象緯炳靈。公王襲慶。
橫江負海者三千里。開國承家者六十年。而能望辰極以
駿奔。奉天朝之師律。充庭納貢。則外府告盈。下瀨宣威。則
前茅獻捷。忠信著於羣后。禮讓行於一方。故元冕九章。為
王之服。昭其名也。朱輪駟馬。為王之馭。昭其器也。而又三
吳百越。列土分疆。有民人焉。有社稷焉。恢祖禰之令圖。實
典禮之鉅著。勸夫忠孝。以御邦家。今遣正議大夫守右散
騎常侍上柱國賜紫金魚袋張煦左補闕崔頌持節備禮。
冊爾為吳越國王。嗚呼。品秩甚尊。名數尤重。肅廣庭而備
物。練吉日以覃恩。爾其正厥位。事大以敬。教民以順。馭衆
以恩。神其福之。禮曰惟王建國。諸侯所以守舊邦。書曰惟
帝念功。王者於是出好爵。匡我堯緒。永為漢藩。浙江如帶。
稽山如礪。福祿無窮。貽厥百世。汝往欽哉。對揚我休命。
即位大赦文
古先哲王繼天御物。必有大造被於生民。故能流餘慶於
子孫。保永圖於宗社。我國家本惟堯之洪緒。襲有漢之耿
光。歷數有歸。謳歌所屬。先帝乘時出震。應運開圖。爰在初
潛。適丁難否。妖孽盜居於宮闕。腥膻肆毒於寰區。血肉黔
黎。荊榛赤縣。繇是建靈旗而指敵。仗黃鉞以誓師。逐逋寇
於龍荒。救含生於虎口。遺身利物。功德契於三靈。以欲從
人。潤澤流於八表。大統既集。仙馭俄遷。號慕終天。殞越無
地。肆予小子。獲纂丕基。上承顧命之嚴。下迫羣臣之請。遺
弓如昨。仍几具存。瞻黼扆以椎心。處苫廬而瀝血。而文武
庶尹。將相大臣。連上封章。請臨政事。固拒雖切。敦勸彌堅。
蓋負荷於眇躬。復祗膺於永命。諒難固執。須強荒羸。恭巳
視朝。載惟感咽。向明而治。始聽斷於萬幾。作解之恩。宜昭
宣於四海。可大赦天下。取二月十三日昧爽以前所犯罪。
有巳結正未結正。巳發覺未發覺。罪無輕重常赦所不原
者。咸赦除之。諸左降官。未量移者與量移。巳量移者與復
資。巳復資者與敘用。應諸有盜賊處。宜準今年正月五日
所降恩赦。放罪招攜。宜令所在長吏。更切曉諭招喚。各令
歸業。安家營養。並不問以前違犯。仍倍加安撫。文武臣寮。
侍衞將士。赤心為國。勠力勤王。盡節盡忠。同心同德。輔翊
先帝。推戴沖人。言報忠勞。宜伸渥澤。應中外文武臣寮將
吏。各加恩寵。其馬步諸軍將兵士等。各賜賞給。巳從別勅
處分。尚念國家多事。帑藏尚虛。賜賚未優。良深愧意。兵火
之後。災沴相仍。編戶傷殘。比屋貧弊。重以科徭未息。輸斂
不時。言念瘡痍。宜伸蠲復。天福十二年終巳前殘欠秋夏
稅賦。及和糴沿徵。一物巳上並特放。所有徧經災沴處。開
封府滑曹鄆宋亳單潁徐宿兗沂密孟鄭懷衞澶濮等州。
並濮城四面三十里內。共二十處。除巳放去年殘稅外。宜
更加軫卹。其今年夏麥苗子。於舊額上特與放免一半。頃
經戎虜。所在驚騷。於場院課程。州府管係。既有陷失。宜示
矜蠲。應州府縣鎮。遭契丹草寇及軍都更變驚却。兼有般
送綱運。巳離本處。沿路遭劫奪。諸色錢帛。一物巳上。兼天
福十二年六月終巳前。諸州府鹽麴商稅鐵冶不敷課利。
及主持錢物糧草柴蒿敗闕欠折等。一切特與除放。其主
事人員亦放罪。其有契丹犯闕之時。諸州府有危疑之處。
分差兵士守把城池。逐急將係省錢物。充兵士優給犒設。
諸道州府有去年六月終巳前。全分支却將士春冬衣賜。
及諸色諸受。自來累行徵納者。並與檢驗除破。先是諸州
府被契丹率配到錢物。逐處差人管押送納。有欠折者。勘
驗指實。並與除破。天福十二年六月終巳前。逐處收刈到
芟草。積年損爛。及欠少處。並令除放。孝治之道。不獨其親。
況推許國之忠。俱享承家之慶。感霜露者。宜覃漏澤。奉晨
昏者。亦示寵章。立身揚名。於斯為美。在朝文武臣僚內。諸
司使及侍衞諸軍都虞候巳上。諸道節度防禦團練刺史。
並見任節度副使行軍司馬藩方馬步軍都指揮使。父母
祖父母。見存者並與加恩。亡歿者並與追贈追封。巳追封
追贈者更封贈。禮稱助祭。詩美作賓。誠歷代之嘉猷。蓋近
朝之闕典。興衰繼絕。宜舉舊章。其唐晉兩朝。可求訪子孫。
仍立為二王後。州縣之職。朝廷命官。既曠事者有懲。豈奉
公者無勸。諸處令錄主簿。在任顯有殊績。善於勸課招輯。
徵科靜辨者。委所在具以名聞。當加優奬。仍以時經多事。
民未小康。每念疲羸。倍懷軫惻。天下州縣戶口。除宣省指
揮外。不得妄有科配徭役。如合充色役者。並須定奪允當。
其力及大戶。並不得諸處投名影占。稍違科條。當舉憲典。
古者慮政教之紕繆。詢理道於芻蕘。蓋欲使外事不壅於
中。下情得通於上。言路既廣。頌聲則聞。況在纉承之初。實
繫忠讜之說。內外臣寮。如有所見。便於時政者。可直言得
失無所隱。任賢勿二。得士者昌。仰稽聖謨。敷求時彥。訪諸
貞遁。庶無遺才。天下有賢良方正。文才武略。不求進達。處
於沈滯者。仰所在搜訪以聞。名實相符。當加擢任。於戲。建
邦撫運。念創業之惟難。繼統承基。知守文之不易。纉紹惟
重。憂思匪寧。所賴列辟宗臣。元勳舊德。股肱王室。保佑朕
躬。共致扶持。庶無失墜。爰覃霈澤。用洽中區。凡在照臨。當
體予意。
春令赦文
朕以眇躬。獲纉洪緒。念守器承祧之重。懷臨深履薄之憂。
屬以元道猶艱。王室多故。天降重戾。國有大喪。奸臣樂禍
以圖危。羣寇幸災而伺隙。力役未息。兵革方殷。朕所以嘗
膽臥薪。廢食輟寢。雖居億兆之上。不以九五為尊。漸冀承
平。永安遐邇。內則稟太后之慈訓。外則仗多士之忠勳。股
肱叶謀。爪牙宣力。西摧三叛。撫其背而扼其喉。北挫羣蕃。
斷其臂而折其脊。次則巴卭嘯聚。淮海猖狂。纔聞矢接鋒
交。巳見山摧岸沮。寇難少息。師徒無虧。兼以修奉園陵。崇
建宗廟。右賢左戚。同寅協恭。多事之辰。大禮無闕。負荷斯
重。哀感良深。今三陽布和。四序更始。宜申兌澤。允答天休。
恤獄緩刑。捨過宥罪。當萬物之孚甲。開三面之網羅。順彼
發生。以召和氣。應乾祐二年正月一日昧爽巳前。天下見
繫罪人。除十惡五逆。官典犯贓。合造毒藥。劫家殺人。賊黨
正身外。其餘犯人及關連者並放。如河中李守貞鳳翔王
景崇永興趙思綰等。比與國家。素無讎釁。偶因疑懼。遂致
叛違。所以命將陳師。徵辭問罪。止期旦夕。必見功收。然以
彼之提封。朕之黎庶。久陷孤壘。可念非辜。易子析骸。填溝
委壑。為人父母。寧不軫傷。但以屈巳愛人。先王厚德。包荒
含垢。列聖美談。宜宏濟物之恩。用廣好生之道。其李守貞
王景崇趙思綰等。宜令逐處都部署分明曉諭。若能翻然
歸順。朕並待之如初。當保始終。享其富貴。明申信誓。固無
改移。其或不認推誠。堅欲拒命。便可應時攻擊。剋日盪平。
候收復城池。罪止元惡。其餘詿誤。一切不問。仍預告諸軍。
破城日不可殺人放火。諸處草寇等。拋棄耕農。聚集林藪。
晝伏夜動。害物殘人。前後累令翦除。繼行招諭。尚恐疑懼。
特示寬恩。如能改過知非。出來陳首者。應巳前所有為非。
一切不問。宜令逐處節度刺史及巡檢使明行曉示。宜達
朝廷恩旨。冀其歸業。常切撫安。不得信任節級所繇。衷私
怨慟。重念征討巳來。勞役尤甚。兵猶在野。民未息肩。急賦
繁徵。財殫力匱。矜恤之澤。未被於疲羸。愁歎之聲。幾盈於
道路。尚以軍旅未息。帑廩無餘。猶稽蠲復之恩。空懷愧憫
之意。即候邊烽少弭。國患漸除。當議優饒。冀獲蘇息。諸道
藩侯郡守等。咸分寄任。共體憂勞。更宜念彼瘡痍。倍加勤
卹。究鄉閭之疾苦。去州縣之煩苛。勸課耕桑。省察冤濫。共
恢政理。用副憂勤。凡百臣僚。當體朕意。
