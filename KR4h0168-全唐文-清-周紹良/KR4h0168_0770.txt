欽定全唐文卷七百七十
王棨(二)
三箭定天山賦(以遠仗皇威大降番騎為韻)
醜虜侵塞。將軍耀威。弓一彎而天山未定。箭三發而鐵勒
知歸。驍騎來時。疊利鏃以連中。宮人祭處。收黃塵而不飛。
始夫寇犯朔方。檄傳邊壤。高宗乃將鉞斯授。仁貴而君恩
是仗。初持漢節。鷹揚貔虎之威。爰臂燕弧。肉視豺狼之黨。
軍壓亭障。營臨塞垣。九姓猶憑其桀驁。六鈞亦昧於戎蕃。
既而胡兵鳥集。賊騎雲屯。將軍於是勇氣潛發。雄心自論。
拈白羽以初抽。手中雪耀。攀雕鞍而乍逐。磧裏星奔。由是
控彼烏號。伸茲猿臂。軍前而弦開邊月。空際而[:#AS-98E5:⿰骨孝]鳴朔吹。
聲穿勁甲。俄駭膽於千夫。血染平沙。已僵屍於一騎。斯一
箭之中也。尚猖狂而背義。是用再調弓矢。重出麾幢。曜英
武於非類。昭雄稜於異邦。赤羽遠開。騁神機而未已。胡雛
又斃。驚絕藝以無雙。斯二箭之中也。猶憑陵而未降。且曰
志以安邊。誓將去害。苟犬羊之衆斯舍。則衞霍之功不大。
又流鏑以䖟飛。復應弦而狼狽。斯三箭之中也。遂定七戎
之外。昔在秦漢。嘗開土疆。或勞師於征伐。徒耀武於張皇。
未若彎弧手妙於主皮。大降虜衆。騁伎心同於偃月。遂靜
沙場。故得元化覃幽。皇風被遠。鳥嶺之烽已息。靈臺之伯
斯偃。然知魯連雖下於聊城。豈定窮荒之絕巘。
離人怨長夜賦(以別思方深寒宵苦永為韻)
離思難任。長宵且深。坐感夫君之別。誰憐此夜之心。念雲
雨以初分。何時促膝。俯衾裯而起怨。幾度沾襟。始其歌罷
東門。袂揮南浦。征車去兮塵漸遠。匹馬歸兮情自苦。閒庭
已暝。對一點之銀釭。別酒初醒。聞滿檐之寒雨。且夕也。悄
悄何長。悠悠未央。向銀屏而寡趣。撫角枕以增傷。蓋以緬
行役兮路千里。邈音塵兮天一方。我展轉以空牀。固難成
夢。君盤桓於旅館。豈易為腸。由是觸目生悲。迴身弔影。雲
積陰而月暗。鳥深棲而樹靜。凝情漸久。訝古寺之鐘遲。會
面猶賒。柰嚴城之漏永。於時階滴飄冷。窗風送寒。徒抱分
襟之恨。全忘秉燭之歡。遠林而未有烏啼。偏嫌耿耿。幽壁
而徒聞蛩響。頓覺漫漫。嗟夫。昔每同袍。今成兩地。既覩物
以遐想。復支頤而不寐。鄰機尚織。重增蘇氏之懷。詞客猶
吟。更動江生之思。况乎燕宋程遠。關山道遙。怨復怨兮斯
別。長莫長乎此宵。使人元髮潛變。紅顏暗凋。杳嚮晨而若
歲。嗟達旦以無聊。且夫名利猶存。津梁未絕。苟四方之志
斯在。則五夜之情徒切。然哉。吾生既異於匏瓜。又安得不
傷乎離別。
秋夜七里灘聞漁歌賦(以明月白露光陰往來為韻)
七里灘急。三秋夜清。泊桂棹於遙(一作南)岸。聞漁歌之數聲。
臨風斷續。隔水分明。初擊檝以興詞。人人駭耳。既艤舟而
度曲。處處含情。衆籟微收。濃煙乍歇。屏開兩面之鏡。璧碎
中流之月。逃名浪跡。始蕩槳以徐來。咀徵含商。俄扣舷而
迥發。一水喧豗。旁連釣臺。㣥鳥皆息。孤猿罷哀。激浪不停。
高唱而時時過去。涼飇暗起。清音而一一吹來。潺潺兮跳
波激射。歷歷兮新聲不隔。初聞而彌覺神清。再聽而惟憂
鬢白。遠而察也。調且異於吳歌。近以觀之。人又非其郢客。
杳裊悠揚。深山夜長。殊採菱於鏡水。同鼓枻於滄浪。泛濫
扁舟。逸興無慚於范蠡。沈浮芳餌。高情不減於嚴光。况其
岸簇千艘。巖森萬樹。湍奔如雪之浪。衣裛如珠之露。寂凝
思以側聆。悄無言而相顧。此時遊子。只添歧路之愁。何處
逸人。頓起江湖之趣。由是寥亮清潯。良宵漸深。引鄉淚於
天末。動離魂於水陰。究彼囀喉。似感無為之化。察其鼓腹。
因知樂業之心。既而暗卷纖綸。潛收密網。灘頭而猶唱殘
曲。水際而尚聞餘響。漁人歌罷兮天已明。挂輕帆而俱往。
貧賦(以安貧樂道情旨逸然為韻)
有宏節先生。棲遲上京。每入樵蘇之給。長甘藜藿之羹。或
載渴以載飢。未嘗挫念。雖無衣而無褐。終自怡情。其居也。
滿榻凝塵。侵階碧草。衡門度日以常掩。環堵終年而不掃。
荒涼三徑。重開蔣詡之蹤。寂寞一瓢。深味顏回之道。則有
溫足公子。繁華少年。共造繩樞之所。相延甕牖之前。但見
其縕袍露肘。曲突沈煙。僮不粒以愁坐。馬無芻而困眠。俱
曰。先生跡似萍泛。家如罄懸。且何道而自若。復何心而宴
然。先生曰。子不聞蜀郡長卿。漢朝東郭。器雖滌以無媿。履
任穿而自樂。蓋以順理居常。冥心處約。當年雖則[:#AS-FEE3:●]
[:#AS-FBEC:●]騎旅。終歲曾無隕穫。又
不聞前惟曾子。後有袁安。或蒸棃而取飽。或臥雪以忘寒。
斯亦性善居易。情無怨難。不汲汲以苟進。豈孜孜而妄干。
盡能一榮枯。齊得失。顧終窶以非病。縱屢空而何恤。是以
原憲匡坐而不憂。啟期行歌而自逸。况乎否窮則泰。屈久
則伸。負薪者榮於漢。鬻畚者相於秦。更聞楊素之言。未能
圖富。苟有陳平之美。安得長貧。矍然二子。
相顧而起。乃曰。幸承達者之論。深見賢哉之旨。而今而後。
方知君子固窮。小人窮斯濫矣。
魚龍石賦(以一川中石無不似之為韻)
隴山下。汧水中。有石類魚龍之狀。成形匪追琢之功。半隱
奫淪。若噞喁而斯在。餘依磧礫。將蟠蟄以攸同。嘉夫地出
貞姿。天成詭質。雖騎鯨之勢可類。而跳獸之規莫匹。厥象
有二。其堅惟一。水清見處。如欣得水之秋。雲起觸時。稍叶
召雲之日。豈非自從凝結。有此規模。既異織女。還非望夫。
或似罷江湖之游泳。又如收雲雨之虛無。徒使漁人川上。
而幾回顧盼。仍令豢氏路旁。而終日踟躕。蓋以磊磊漸分。
磷磷酷似。溜穿而煦沬無別。苔駮而成章可擬。曾經飲羽。
若銜索以斯存。或用紀功。疑負圖而載止。由是密聚鱗次。
孤標介然。設赬尾於五色。認胡髯於一拳。初驚獺祭於地。
復謂劒化於川。覩岸草以旁生。不殊在藻。遇春流而乍沒。
又若潛淵。既將轉以揚鬐。亦因泐而無首。比岫居而苟可。
於泥蟠兮曷不。中猶蘊王。尚含呂望之璜。誰取支機。巳在
葉公之牖。造化難知。雕鐫者誰。何莓苔之古色。有鱗鬛之
奇姿。謂湘水之燕且殊。寧俟飛也。與金華之羊自別。何勞
叱之。既表元功。永存靈蹟。映一水之晴綠。對㣥峯之暮碧。
彼結網垂綸之士。與攀髯採珠之客。或命駕而西遊。試迴
眸於此石。
珠塵賦(以輕細若塵風來遂起為韻)
丹海之濱。青珠似塵。蓋輕細以無滯。遂飛揚而有因。或喣
或吹。自得霏微之象。乍明乍滅。誰分圓潔之真。稽夫始自
水涯。俄從風起。縈空而耀耀奚匹。散彩而冥冥相似。又云
來或鳥銜。積如邱峙。半穿圓隟。影寒於雲母屏中。或委空
林。(一作牀)光亂於水晶簾裏。徒觀夫的皪晶熒。星流雪輕。集
素衣而不垢。侵曉鏡以逾明。落淵客之盤。驚炫燿以同色。
撲江之佩。訝依微而有聲。至如琪樹春歸。玉樓景霽。揉瓊
蕊以光碎。浮瑣窗而影細。闌干輕舉。同羅[:#AS-90EE:●]之生時。璀錯
斜飛。有歌梁之下勢。由是散亂清景。光芒碧空。昔隱耀於
泥沙之地。今揚輝乎堀堁之風。不逐軒車之後。不在京洛
之中。雨過而光騰鮫室。扇迴而影動龍宮。如是則可用增
山。難將彈雀。惹晴葉以垂樹。間游絲而綴箔。自南自北。低
瑤席以紛然。匪疾匪徐。拂璇題而炯若。况海日方盡。陰飇
乍迴。與白駒而競起。將野馬以俱來。魏國飛時。頓失照
車之體。陳王望處。全無凝榭之猜。懿夫朗潔難逾。飛騰自
遂。非罔象之見索。異無脛而斯至。或曰泰山猶不讓微塵。
况是珠璣之類。
燭籠子賦
器假人舉。名因燭彰。顧虛薄以中朗。亦輝華而外揚。銀燄
始然。俟提攜而就列。香塵久暗。希拂拭以增光。懿夫煥爛
潛融。周旋宥密。含明而每讓清晝。處晦而寧欺暗室。由是
常患影孤。終期勢出。儻明時而不用。在手何年。或薄質以
見知。升堂有日。觀乎表裏無隱。方圓可分。亦猶春晝而花
藏縠霧。秋宵而月在羅雲。照環堵之中。雖孤潔以由己。置
瓊筵之上。實高低而在君。矧其稟量既宏。為功亦倍。韜光
之義可見。內熱之情斯在。今則抱影求真。虛心有待。若此
許設於高明。亦願發其光彩。
綴珠為燭賦(以有光照夕深宮朗然為韻)
碧雲初合兮。金烏巳藏。深宮欲暝兮。歡娛未央。因綴明珠
之彩。將為列燭之光。出寶篋以規圓。呈姿璀璨。入彫籠而
豔發。香照熒煌。當其竹箭迎昏。蘭林向夕。司烜氏卻朱火
之耀。守藏吏進驪龍之魄。然後縈縷花抱。籠紗霧隔。亦猶
燎紅蠟而爇靈麻。可得燒椒房而煥瑤席。風來不動。凝四
座之清輝。夜久逾明。貯一堂之虛白。由是價掩聯璐。形疑
列錢。誠非其人火曰火。可謂乎自然而然。本出(一作自)蚌胎。
翻為龍銜於玉宇。從離蛇口。幾驚蛾拂於瓊筵。觀其布質
闌干。含輝晃朗。分持而清夜星列。迴舉而寒軒月上。纍纍
交映。曾無見跋之嫌。爛爛相鮮。誰起偷光之想。莫不揚彩
金屋。增華桂宮。幕以烟綠。布而燄紅。欄檻如曉。杯盤若融。
孕美於琉璃窗裏。淪精於雲母屏中。是以名擅夜光。功參
庭燎。妍醜無隱。毫芒必照。故得結綠懸黎之寶。不敢稱珍。
龍膏豹髓之燈。於焉寢耀。且飾履者於義尤侈。為簾者其
功未深。曷如倣此圓潔。資乎照臨。遂使或怨長宵。得縱秉
遊之樂。有居幽室。不生欺暗之心。雖則魚目難儔。金釭非
偶。終罹好寶之誚。不免窮奢之詬。燭兮燭兮。儒執智以為
之。視隨侯而何有。
琉璃窗賦(以日爍烟融如無礙隔為韻)
彼窗牖之麗者。有琉璃之製焉。洞徹而光凝秋水。虛明而
色混晴煙。皓月斜臨。陸機之毛髮寒矣。鮮飇如透。滿奮之
神容凜然。始夫創奇寶之新規。易疎寮之舊作。龍鱗不足
專其瑩。蟬翼安能擬其簿。若乃孕美澄凝。淪精灼爍。棟宇
廓以冰耀。房櫳炯其電落。深窺公子。中眠雲母之屏。洞見
佳人。外捲水精之箔。表裏玲瓏。霜殘露融。列遠岫以秋綠。
入輕霞而晚紅。滿榻琴書。杳若冰壺之內。盈庭花木。依然
瑤鏡之中。故得繡戶增光。綺堂生白。覩懸蝨之舊所。疑素
蟾之新魄。碧雞毛羽。微微而霧縠旁籠。玉女容華。隱隱而
銀河中隔。幾誤梁燕。遙分隙駒。比曲櫺而頓別。想圭竇以
終殊。迥以視之。雖皎潔兮斯在。遠而望也。則依微而若無。
由是蠅泊如懸。蟲飛無礙。光寒而珠燭相連。影動而瓊英
俯對。不羨石崇之館。樹列珊瑚。豈慚韓嫣之家。牀施玳瑁。
如是價重瑣闥。名珍綺疏。徹紗帷而晃朗。連角簟而清虛。
倘徵其形。王母之宮可匹。若語其巧。大秦之璧焉如。然而
國以奢亡。位由侈失。帝辛為象箸於前代。令尹惜玉纓於
往日。其人可數。其類非一。何用崇瑰寶兮極精奇。置斯窗
於宮室。
吞刀吐火賦(以方士有如此之術焉為韻)
奇幻誰傳。伊人得焉。吞刀之術斯妙。吐火之能又元。嚥卻
鋒鋩。不患乎洞胷達腋。噓成赩赫。俄驚其飛燄浮煙。原夫
自天竺來時。當西京暇日。騁不測之神變。有非常之妙術。
初呈握內。豈吹毛之銳難親。復指胷中。雖爍石之威可出。
於是叱咤神厲。谽谺氣恣。旁駕肩而孰不觀也。忽攘臂而
人皆異之。俄而精鋼充腹。熾烈交頤。罔有剖心之患。曾無
爛額之疑。寂影滅以光沈。霜鋒盡處。炯霞舒而血噴。朱燄
生時。素仞兮倏去於手。紅光兮遽騰其口。始蔑爾以虹藏。
竟㸌然而電走。隱於笑語。迴看而鞞琫皆空。出自咽喉。旁
取而榆檀何有。莫不刻意斯效。焦心已舒。想剛腸之礪乃。
驚燥吻以焚如。胡為引鏡之形。銷於咀嚼。安得燎原之色。
發自吹噓。亦足以道冠幻人。名傾術士。食鍼既可以增媿。
噀酒亦宜乎讓美。且夫神仙兮不常。變化兮多方。或潄水
而霧合。或吐飯而蜂翔。曾未若彼用解牛。我則虛喉而挫
銳。彼皆鑽燧。我則鼓舌以生光。然眩惑如斯。云為徒耳。雖
誇外國之獻。本匪王庭之伎。吾謂吞詞鋒者可尚。吐智燭
者為是。所以安處先生。終去彼而取此。
沈碑賦(以陵谷久遷名績終在為韻)
元凱立功。銘其始終。欲播美於萬年之後。乃沈碑於一水
之中。剖彼貞姿。餘烈必期乎不朽。藏斯濬壑。垂名庶及於
無窮。豈不樹佐晉之洪勳。立吞吳之巨績。思後世以不顯。
俾中心而是惕。將紀乎竹帛。時移則令聞應亡。若銘以盤
盂。代異而嘉聲恐寂。然則千古無壞。雙碑可憑。博約之辭
既著。雕篆之功亦興。有美皆述。無勞不稱。一則置彼高山。
謂高陵為谷。一則投茲深水。憚深谷為陵。且言曰。水以柔
而虛受。石以堅而可久。雖此隱而彼見。彼若泉而此阜。不
知我者笑淪棄於目前。庶知我焉諒昭彰於身後。既而憑
岸爰舉。臨川載傾。逆洪漣而星落。殷白浪以雷聲。始觀其
文。徒謂憂於沒齒。終窺其理。方知叶於流名。由是影動深
泉。響連通谷。莫不讋波神。駭水族。靈龜將負以股戰。陽侯
既覽而心服。盡驚是日。誤墮淚於斯源。卻想他時。閱色絲
於誰目。至今五百餘年。英聲自傳。沔水之恩波尚遠。峴山
之嵐翠猶鮮。但覺潭邊春盡。而遺芳不歇。更憐川上時移。
而茂躅難遷。然則伊尹之作阿衡。姬公之為太宰。邁古之
芳猷克著。迄今而英風未改。是知事若美於一時。語自流
乎千載。亦何必矜盛烈。沈豐碑。欲功名之長在。
夢為魚賦(以故知人生不似魚樂為韻)
梁世子以體道安居。逍遙有餘。宴息而魂交成夢。分明而
身化為魚。恍若有忘。顧物我以何異。悠然而逝。失形骸之
所如。其初也。漏滴寒城。月籠涼牖。悄爾人靜。溘焉夜久。於
銀屏既設之所。是角枕已敧之後。遽因神遇。能游之質斯
成。漸覺形遷。相望之心曷不。是則髣髴川闊。依稀浪輕。始
訝沈浮而在此。俄驚鬐鬛以俱生。恍兮惚兮。豈悟益刀之
兆。今夕何夕。空懷畏網之情。由是涵泳無疑。噞喁未巳。值
良夜之寂寂。泝清波之唯唯。腹上之松俯暎。在藻雖殊。懷
中之日旁明。銜珠稍似。既掉頳尾。還張紫鱗。維熊維羆而
自遠。有鱣有鮪以相親。沙際禽去。汀旁草春。遇周公而疑
為釣叟。逢傅說而謂是漁人。於時砌竹無風。庭梧有露。既
異為雲之事。空驚微禹之故。翻成浪迹。全忘枕上之身。卻
憶浮生。寧異蓮東之趣。其夢也何樂如之。其覺也何愁若
斯。復是魚由我變。抑當我本魚為。莊生化蝶之言。昔時未
信。公子為烏之驗。今日方知。悲夫何事蘧然。欲思咸若。良
由塵世之多故。難及深淵之或躍。人兮不因一夢之中。豈
信濠梁之樂。
蟭螟巢蚉睫賦(以天壤之間大小殊稟為韻)
萬物生兮。巨細相懸。蚉之睫兮。蟭螟在焉。雖受氣以具體。
亦成形而自天。取以比方。事著茂先之賦。齊其大小。理符
禦寇之篇。眇矣麼蟲。生乎積壤。名為造化之內。質類希夷
之象。離婁仰視。莫得見其形容。師曠俯聽。曾未聞乎聲響。
既而遊元氣。入無間。就彼蚉而悽宛。止其睫以迴環。日往
月來。顧我而因依自得。晨趨暮見。覺伊而瞬息長閒。由是
拂眥謀安。沿眶可賴。喜榮乎噆膚之際。懼覆於成雷之會。
仰觀厥首。謂如山嶽之崇。旁睨其肩。意似叢林之大。逼螢
火兮。豈慮焚其。逢肸蠁兮。何憚居之。每保勁同於枝幹。詎
知細甚於毫釐。未能鵲起。安肯蟲疑。常笑鷦鷯。立彼葦苕
之上。寧同元燕。集於危幕之時。豈比夫蠕動微生。蜎飛異
稟。蠅附尾以非類。蝨處頭而殊品。言乎蚉也。則是睫而可
知。向彼巢焉。乃斯形而因審。想夫影與塵混。身將道俱。察
其生而洪纖則別。論其分而物我何殊。似菌朝生。不羨千
春之壽。如蜩秋起。無慚六月之圖。悲夫。謂無至道者多。信
有茲蟲者少。蓋述齊物之域。未遂忘形之表。若能效三月
以齊心。必見斯蟲而不小。
江南春賦
麗日遲遲。江南春兮春已歸。分中元之節候。為下國之芳
菲。烟羃歷以堪悲。六朝故地。景蔥龍而正媚。二月晴暉。誰
謂建業氣偏。句吳地僻。年來而和煦先徧。寒少而萌芽易
坼。誠知青律。吹南北以無殊。爭柰洪流。亘東西而是隔。當
使蘭澤先暖。蘋洲早晴。薄霧輕籠於鍾阜。和風微扇於臺
城。有地皆秀。無枝不榮。遠客堪迷。朱雀之航頭柳色。離人
莫聽。烏衣之巷裏鶯聲。於時衡嶽雁過。吳宮燕至。高低兮
梅嶺殘白。邐迤兮楓林列翠。幾多嫩綠。猶開玉樹之庭。無
限飄紅。競落金蓮之地。別有鷗嶼殘照。漁家晚烟。潮浪渡
口。蘆筍沙邊。野葳蕤而繡合。山明媚以屏連。蝶影爭飛。昔
日吳娃之徑。楊花亂撲。當年桃葉之船。物盛一隅。芳連千
里。鬭暄妍於兩岸。恨風霜於積水。羃羃而雲低茂苑。謝客
吟多。萋萋而草夾秦淮。王孫思起。或有惜嘉節。縱良遊。蘭
橈錦纜以盈水。舞袖歌聲而滿樓。誰見其曉色東皋。處處
農人之苦。夕陽南陌。家家蠶婦之愁。悲夫豔逸無窮。歡娛
有極。齊東昏醉之而失位。陳後主迷之而喪國。今日并為
天下春。無江南兮江北。
黃鍾宮為律本賦(以究極中和是為天統為韻)
玉律奚始。黃鍾實先。潛應仲冬之候。仍居大呂之前。聲既
還宮。初協乎八音七始。數從推歷。終由其兩地參天。當其
黃帝命官。太師授職。參六呂以迭用。本一陽而立則。八風
自此以條暢。萬物於焉而動植。權衡有準。知累黍之無差。
寒暑相生。諒循環而不極。是知召呂者律。為君者宮。既從
無而入有。可原始而要終。聲雖發外。氣本從中。或煦或吹。
根初九爻而立紀。日來月往。首十二管以成功。懿夫肇啟
乾坤。潛分節候。見歷數以無紊。顧萌芽而欲秀。革彼應鍾。
先乎太蔟。克諧韶濩。惟子野以能知。自得厚均。匪伶倫而
莫究。故洪纖溥暢。上下無頗。騰葭灰而漸散。映緹幕以方
多。初感於人。復京房之姓氏。終昏於地。成燕谷之陽和。俾
玉燭以調均。與璇璣而錯綜。於以宣於四序。於以貞乎三
統。自然功歸不宰。理叶無為。蓋陰陽之變化。信氣序之推
移。雄鳳鳴而雌鳳應。蓋皆類此。商為臣而徵為事。未足方
斯。為律之本兮既如彼。為天之統兮又如此。明廷樂協。寧
俟於李延年。皇上聲為。豈慚於夏后氏。既而榮發枯槁。春
流遐邇。願一變於寒枝。復生成兮若是。
馬惜錦障泥賦(以因立路旁愁濡美飾為韻)
王武子所馭之駒。障泥特殊。念美錦以斯製。對深泉而不
逾。拂玉鐙以雙垂。常憐煥爛。突金羈而屢顧。豈忍沾濡。始
夫駿骨是求。奇蹤斯得。將以鞗革之盛。遂備連錢之飾。莫
不價重千金。絲分五色。初傾豪貴。矜誇之意則多。誰謂驊
騮。顧惜之心亦極。觀其萋菲熒煌。霞舒翼張。隱映桃花之
色。鮮明紫貝之章。况乎還鄉曾衣。照地出光。得不春苑閒
遊。愁露溼於花下。長衢載驟。恐塵侵於道旁。若夫噴玉柳
隄。揚鞭蘭路。通步障以齊美。映流蘇而掩嫮。瞻前顧後。雖
無還淖之虞。時止時行。似有漸車之懼。一旦滉漾將涉。權
奇少留。誠淺深之未測。眄侍從以如愁。頻頓紅纓。雖造父
而寧知所以。潛憂綠地。縱孫陽而莫究其由。武子於是探
彼柔心。察其深旨。善知騕褭之欲。必為蒲桃之美。令左右
以解之。果騰驤而濟矣。然覆被其身。旁迷繡輪。夾汗溝而
綺麗。排馽尾以花新。向若輕華。煥渡奫淪。則王氏櫪中。空
有代勞之用。晉朝書上。全無稱德之因。懿夫特稟超奇。非
由服習。苟嘶風之性斯惠。豈戀主之名空立。若論彼滋侈。
則錦障非所急。
迴鴈峯賦(以色峙晴空迴翔此際為韻)
衡嶽雲開。見一峯兮。秀出崔嵬。彼㣥雁以遙翥。抵重巒而
盡迴。豈非漸木有程。宜從茲而北嚮。隨陽既遠。不過此以
南來。觀夫蒼翠遐標。嶔岑孤峙。輕嵐侵碧落之色。斜影染
晴江之水。彼則俟時而動。渺塞外以爰來。此惟無得而踰。
望巖前而載止。拂此穹崇。歸心忽同。遇瀑布而如驚飛矢[:#AS-FBED:●
]敫。映垂藤而若避虛弓。絕頂千仞。懸崖半空。遙觀增逝
之姿。似隨風退。潛究知還之意。不為途窮。蓋以應候無差。
來賓有則。斂飄飄之雲翰。阻巖巖之黛色。亦猶鴝鵒。踰清
濟以無因。何異鷓鴣。度澄江而不得。於時洞庭木落。雲夢
霜晴。肅肅方臨於鳥道。嗈嗈俄背於猿聲。稍類乎王子乘
舟。巳盡山陰之興。曾參命駕。因聞勝母之名。若夫壁立天
南。屏開空際。信紫閣以難匹。何香爐之可[:#AS-8AE4:●]。徒見其似恨
山壍。如悲迢遞。遽旋遵渚之心。倏別參雲之勢。殊不知識
其分而不越。守其心而有常。若戢藻以咀菱。可居彭蠡。若
浮深而越廣。自有瀟湘。志在養毛羽。違雪霜。何集九疑而
棲息。歷五嶺以翺翔。大鵬聞而笑之曰。余北海而來。南溟
是徙。高飛而萬里倏忽。下視而千峯邐迤。嗟乎銜蘆違漠
之㣥。年年至此。
芙蓉峯賦(以峯勢孤異前望似之為韻)
疊翠重重。數千仞兮。峭若芙蓉。非華嶽之高掌。是衡山之
一峯。朝日耀而爭鮮。嵐光欲拆。秋風擊而不落。秀色長濃。
懿乎嶷若削成。端然傑起。雖千尋之直上。猶一朵之孤峙。
聳碧空而出水無別。倚斜漢而淩波酷似。吐榮發秀。非因
沼沚之中。固蒂深根。巳在乾坤之裏。徒觀夫壁立莖直。霞
臨彩鮮。上下邐迤而九疑失翠。旁側參差而五嶺迷煙。秋
夜彌高。宛在金波之側。晴光半露。遙當玉葉之前。似吐江
南。如開空際。高低鬭紫蓋之色。向背異香鑪之勢。劒雖合
質。匪三尺之微茫。石縱同規。殊一拳之璅細。况乎高列五
嶽。光留四時。名芳熊耳。影秀峨眉。然而只可登也。誠難採
之。幾處樓中。送目有池塘之景。誰家林表。凝情忘草樹之
姿。帳號既同。冠形無異。對夏雲而競峭。映花巖而增媚。遂
使娥皇曉望。潛憐覆水之規。虞帝南巡。暗起涉江之思。由
是楚澤陰遠。湘流影孤。挺烟蘿之蔥翠。寫菡萏之形模。本
不崩而不騫。誰人欲拔。若無冬而無夏。何代能枯。余嘗迥
野遙盻。晴天遠望。見國風隰有之體。嘉離騷木末之狀。乃
曰亦可以獻君王之壽。助山河之狀。夸娥二子胡不移來。
與蓮峯而相向。
涼風至賦(以律變新秋蕭然遂起為韻)
龍火西流。涼風報秋。屆肅殺而金方氣勁。奪赫曦而朱夏
威收。五夜潛生。聞桂枝而騷屑。千門溥至。覺玉宇以[:#AS-FBEF:●]風[:#AS-FBEE:●
](穸[:#AS-FBEE:●]八)[:#AS-FBF0:●]飀。於時北斗杓移。西郊禮畢。蓐收行少昊之令。
夷則代林鍾之律。颯爾斯風。生乎是日。俄而徹鬱蒸。揚憀
慄。減庭草以芳靡。掠林梢而聲疾。繇是淅瀝晴景。浸淫暮
天。起蘋葉而有準。應葭灰而罔[:#AS-8B70:⿰⺅⿱⿰夭夭心]。無近無遠。淒然凜然。倏
搖曳於紅梁。潛催歸燕。乍離披於碧樹。漸息鳴蟬。然後掃
蕩千山。蕭條萬里。飄爽氣以極目。厲秋聲而盈耳。恨添壯
士。朝晴而易水寒生。愁殺騷人。落日而洞庭波起。但遠戍
烟薄。遙村杵頻。磨玉蟾而月色初瑩。泛瑤瑟而商絃乍新。
虛檻清泠。頗愜開襟之子。衡門淒緊。偏驚無褐之人。北牖
閒眠。西園夜宴。紅蕖將碧蕙香減。珍簟與纖絺色變。張翰
庭前暗度。正憶鱸魚。班姬帳下爰來。巳悲紈扇。故得苦霧
晨卷。蒸雲晝銷。望裏而林端嫋嫋。夢餘而窗外蕭蕭。悄絲
管於上宮。陳娥翠斂。颭檐楹於華省。潘鬢霜凋。既而冷遍
中原。陰生兌位。幾人離避暑之所。何處軫悲秋之思。雖令
蛩響東壁。鴻辭邊地。又安得吹賦客而促征車。自是功名
之未遂。
曲江池賦(以城中人日同集池上為韻)
帝里佳境。咸京舊池。遠取曲江之號。近侔靈沼之規。東城
之瑞日初昇。深涵氣象。南苑之光風纔起。先動淪漪。其地
則複道東馳。高亭北立。旁吞杏圃以香滿。前噏雲樓而影
入。嘉樹環繞。珍禽霧集。陽和稍近。年年而春色先來。追賞
偏多。處處之物華難及。只如二月初晨。沿隄草新。鶯囀而
殘風裊霧。魚躍而圓波蕩春。是何玉勒金策。雕軒繡輪。合
合沓沓。殷殷轔轔。翠亘千家之幄。香凝數里之塵。公子王
孫。不羨蘭亭之會。蛾眉蟬鬢。遙疑浴浦之人。是日也。天子
降鑾輿。停彩仗。呈丸劒之雜伎。間咸韶之妙唱。帝澤旁流。
皇風曲暢。固知軒后。徒遊赤水之湄。何必穆王。遠宴瑤臺
之上。復若九月新晴。西風滿城。於時嫩菊金色。深泉鏡清。
浮北闕以光定。寫南山而翠橫。有日影雲影。有鳧聲雁聲。
懷碧海以欲垂釣。望金門而思濯纓。或策蹇以長愁。臨川
自歎。或揚鞭而半醉。繞岸閒行。是日也。樽俎羅星。簪裾比
櫛。云重陽之賜宴。顧多士以咸秩。上延良輔。如臨鳳沼之
時。旁立㣥公。異在龍山之日。若夫冬則祁寒裂地。夏則晨
景燒空。恨良時之共隔。惜幽致以誰同。孰見其冰連岸白。
蓮照沙紅。蒹葭兮葉葉凝雪。楊柳兮枝枝帶風。豈無昆明
而在乎畿內。豈無太液而在乎宮中。一則但畜龜龍之瑞。
一則猶傳戰伐之功。曷若輪蹄輻凑。貴賤雷同。有以見西
都之盛。又以見上國之雄。願千年兮萬歲。長若此以無窮。
水城賦(以有言河伯因作水城為韻)
呂公子兮誰與營。魚為庶兮水為城。雖處至柔之地。還深
作固之情。不假人徒。構神功而日就。寧勞版築。疊素浪以
雲平。帝始封之於河。爵之為伯。既奄有其涯涘。遂恢張于
基墌。因上善以中抱。若崇墉之外隔。赤魴掉尾。非經谷利
之勞。紅鯉暴鰓。似困蒙恬之役。豈不以還茲淼淼。象彼言
言。高標貝闕。洞設龍門。於以示神祇之化。於以昭鱗介之
尊。霞影晴臨。四面之旌旗火烈。湍聲霧急。一樓之鼙鼓雷
喧。彼則險阻可依。此則靈長是託。周圍而一帶斯繞。控引
而百川皆作。曉遇撇波之子。稍類登陴。夜聞鼓枻之音。終
疑擊柝。莫不外羅蜃蛤。中集黿鼉。蕩蕩而欲吞江漢。沈沈
而自恃山河。似慮交侵。益廣容刀之所。如虞勁敵。長流急
箭之波。乃與川后為鄰。陽侯共守。奚鮫室之能匹。信龍宮
而是偶。沙留聚沫。豈粉堞之云無。岸轉盤渦。實湯池而自
有。况乎左負滄海。前臨孟津。樂毅將攻而莫可。魯連欲下
以無因。測彼淺深。豈有不沈之板。司其啟閉。誰為堅守之
人。偉夫勢壓重泉。功齊百雉。咽喉苟有於九曲。襟帶詎雄
乎千里。雖則都於坎。據於水。賴吾唐之聖君。四郊清矣。
多稼如雲賦(以徧野連山如雲委積為韻)
暇日閒望。秋田遠分。彼盈疇之多稼。乃極目以如雲。墾隴
畝以青連。乍疑(一作凝)散漫。疊菑畬而綠合。長帶氤氳。豈不
以膏澤調均。薰風順適。致南畝以豐稔。若西郊之重積。芒
既抽而散紫。花巳飛而帶白。幾多嘉穗。高低稍類於垂天。
無限芳田。遠近有同於抱石。旁觀夫曼衍平川。綿延大田。
接層阜而如從岫出。極低空而若與天連。農夫既愜於望
歲。野老咸欣其有年。滿原隰以蒼蒼。遙迷曉霧。被溝塍而
彧彧。常混晴煙。有地皆勻。無川不徧。何秋成之色可羨。疑
暮斂之容斯見。似能扶日。帝堯之日上臨。如欲隨風。后稷
之風旁扇。故得邨落心泰。田家景閒。競秀發於郊坰之外。
同垂陰於疆理之間。生因桀溺之耕。寧由觸石。起自樊遲
之學。豈肯思山。帀高下以鮮若。羃東西而波委。苟含穎以
斯在。諒無心而若此。不稂不莠。同玉葉以紛敷。彌阜彌岡。
異奇峯之邐迤。是知黍翼翼以相雜。麥芃芃而不如。誠匪
揠苗之後。猶疑荷鍤之初。若昧躬親。奚百畝以斯盛。將其
刈穫。獲千箱而有餘。且君之寶以穀而為。人之寶惟食是
假。觀稼盛於五地。若雲凝乎四野。若不屬此以歌謠。終慮
取嗤於樵者。
武關賦(以海內無事重關不修為韻)
路入商山。中橫武關。呀重門之固護。屹峭壁以孱顏。昔在
危時。屯千夫而莫守。今當聖日。致(一作置)一卒以長閒。觀乎
地勢爭雄。山形互對。西連蜀漢之險。北接崤函之塞。鎖百
二都。[:#AS-92F9:⿰帛⿱丿糸]幾千代。(一作載)世亂則阨限區宇。時清乃通同(一作
流)外內。想(一作當)其六國連謀。關防日修。則斯地也。雲屯貔
虎。雪耀戈矛。(一誤干戈)張儀出以行詐。懷王入而竟留。縱下客
之雞鳴。將開莫可。任公孫之馬白。欲度無由。洎夫(一作及
乎)塵起九州。波搖四海。秦鹿失而襟帶難保。漢龍興而山
河詎(一作遽)改。豈料禦衝之所。此日全憑。未知擊柝之徒。當
時安在。所謂以兵而備之。(一作者)莫之能守。以道而居者。無
得而踰。千里之金城湯池。終為漢有。二世之土崩魚爛。自
是秦無。今則要害何虞。隆平已久。雖設險而如在。(一云雖
設險以猶在)顧戒
嚴而則不。蕭條故(一作古)壘。豈臧文之廢來。歷漠(一作寂寞)空扉。
似楊僕之移後。斯蓋(一作蓋以)文修武偃。國泰時雍。濬四溟而
作塹。廓八極以為墉。遂使鼙鼓無喧。一水之秋(一作寒)聲決
決。旌旗常卷。千巖之暮色重重。嗟夫。(一作乎)昔謂洪樞。今成
隟地。信無外以斯見。實善閉之猶在。(一云實善閒之攸至)儒有經其
所。感其事。乃曰。今朝西去。苟(一作豈)無隨老氏之人。他日東
來。(一作還)誰是識終童之吏。
