欽定全唐文卷五百二十四
雍維良
維良。信都棗強人。貞元初官殿中侍御史內供奉。遷主客
員外郎倉部郎中。
對文可以經邦策
問。三雄鼎立。四海瓜分。魏氏獨跨於中原。孫劉割據於南
土。五勝更襲。唯受命以當塗。四大居尊。咸仗義而稱帝。二
十八宿。指躔次於何方。三十六郡。列封疆於何所。醇化懿
綱。非無寬猛之規。愛國治人。自有弛張之度。皇皇祖考。並
建鴻名。眇眇子孫。俱聞失德。為功業之厚薄。而存亡之後
先。至如獻納忠規。縱橫武節。既自方於樂毅。或見比於張
良。各有其人。詳諸史傳。所行事迹。咸請縷陳。
對。天命靡常。地變其宗。三雄鼎據。分割乾坤。或利近江海
銀銅之凑。或邑居河洛桑梓之餘。用能仗風雲。采松竹。開
物成務。廣運靖人。至如仰緯星躔。傍分列郡。成都應乎井
絡。建業開於斗牛。若乃發跡譙墟。圖光畢昴。竟能一紫宙
之意。兆黃精之符。然而物運弛張。得失成敗。此關諸天意
也。諒非人事也。豈功業之厚薄。何存亡之先後。長想前修。
載述古跡。且為人臣者。善指事之要。專切直之言。然則荀
氏之比張良沈機已迅。葛侯之方樂毅。希古自高。俱能明
允克誠。興光大化。代收其器。人獻其謀。觀國以取肅軍容。
退惡以力扶王室。其理甚博。厥美惟先。畫為九州。時更七
代。徒勤短思。有媿縷陳。謹對。
穆質
質。懷州河內人。舉賢良方正。累擢給事中。改太子左庶子。
出為開州刺史。
論喪服疏
臣聞三年之喪。自天子達於庶人。漢文帝以宗廟社稷之
重自貶。乃以日易月。後世所不能革。太子人臣也。不得如
人君之制。母喪宜無厭降。惟晉既葬公除。議者詭辭以甘
時主。不足師法。今有司之議。虧化敗俗。常情所鬱。夫政以
德為本。德以孝為大。後世記禮之失。自今而始。顧不重哉。
父在為母期。古禮也。國朝服之三年。臣謂太重。唯行古謂
得禮。
論服墨衰疏
太子於陛下。子道也。臣道也。君臣以義。則撫軍監國有權
奪。父子問安視膳。固無服衰之嫌。古未有服衰而廢者。舒
王以下服三年。將不得問安視膳耶。太子舒王。皆臣子也。
不宜甚異。且皇后天下之母。其父母士庶也。以天下之母
為士庶降服。可也。太子臣子也。以臣子為母降。可乎。公除
非古也。入公門變服。今期喪以下慘制是也。太子晨昏侍。
非公除比。墨衰奪情。事緣金革。今不監國撫軍。何抑奪耶。
子之於父母。禮異而情均。太子奉君父之日遠。報母之日
少。忍使失令名哉。
對賢良方正能直言極諫策(問陸贄作)
問。皇帝若曰。蓋聞上古有道之君。垂拱無為。以臨四海。不
理而人化。不勞而事成。星辰軌道。風雨時若。邈乎其不可
繼。何施而臻此歟。三代以來。制作滋廣。異文質之變。明利
害之鄉。威之以刑。道之以禮。敦其俗而彌薄。防其人而益
媮。豈澆淳必繫於時耶。何聖賢閒生而莫之振也。朕祗膺
累聖之業。猥居兆人之上。虔恭刻勵。如恐墜失。憂濟庶務。
夕惕晨興。永惟前王之典謨。是憲是則。師大禹以崇儉。法
高宗以求賢。興夏啟之征。作周文之伐。旌孝悌。舉直言。養
高年。敦本業。平均徭賦。黜陟幽明。勵精孜孜。勤亦至矣。然
而浮靡不革。理化不行。暴亂不懲。奸犯不息。五教猶鬱。七
臣未臻。鄉黨廢尚齒之儀。烝黎無安土之志。賦入日減而
私室愈貧。廉察日增而吏道愈濫。意者朕不明歟。勢不可
歟。何古今之事同。而得失之效異也。思欲剗革前弊。創立
新規。施之於事而易從。考之於文而有據。備陳本末。將舉
而行。無或憚煩。略於條對。自頃陰陽舛候。祲沴薦興。仍歲
旱蝗。稼穡不稔。上天作孽。必有由然。屢為凶災。其咎安在。
傳曰。時之不乂。厥罰恒暘。又曰。堯湯水旱。數之常也。二者
相反。其誰云從。今人靡蓋藏。國無廩積。朕屢延卿士。詢訪
謨猷。至乃減冗食之徒。罷不急之務。既聞嘉話。亦已遵行。
而停廢之餘。所費尚廣。欲轉輸於江徼。則遠不及期。將搜
粟於關中。則擾而無獲。節軍食則功臣懷怨。省吏員則多
士靡歸。中心浩然。罔知攸濟。子大夫蘊蓄才器。通明古今。
副我虛求。森然就列。匡朕之寡昧。拯時之艱災。畢志直書。
無有所隱。
對。臣聞帝王之理殊塗。而諫諍之道一致。五諫之要同歸。
而直諫之用為急。今朝廷之不聞直聲久矣。伏惟陛下採
唐堯師錫之義。降禹湯罪已之詞。詳延直臣。博求失政。自
近古以來。憂勞思理。未有如此其至者。且何患乎不得為
堯舜而已。若欲陛下之德。與天比崇。欲陛下之名。與天無
極。斯乃天之意也。臣之志也。不然者。臣當退從作者七人
之八耳。孰為來哉。制策曰。上古有道之君。垂拱無為。以臨
四海。不理而人化。不勞而事成。星辰軌道。風雨時若。邈乎
其不可繼。何施而臻此歟。三代以來。制作滋廣。異文質之
辨。明利害之鄉。威之以刑。道之以禮。敦其俗而彌薄。防其
人而益媮。豈澆淳必繫於時耶。將聖賢閒生而莫之振也。
臣聞三皇以道化。五帝以德化。故曰修已以安百姓。垂衣
而化天下。天何言哉。帝何力哉。無為而已。遂性而已。至道
既往。至德寖衰。而三代之主。先之以禮義。故有法度之制。
質文之變。高其隄防。崇其刑辟。不臻大化。迄可小康。上古
之君。三代之主。教道既異。勞逸自殊。則知理之盛衰。皆德
所致。效在德有優劣。非時有澆淳。繼三代者。其降殺可知
矣。制策曰。朕祗膺累聖之業。猥居兆人之上。虔恭刻厲。如
恐墜失。憂濟庶務。夕惕晨興。臣聞舜禹日兢。湯武日業。皆
前代帝王之所以為理。憂勤之至也。臣竊聞陛下憂勞大
道。勤績庶務。無大無小。必躬必親。靡不關心。靡不經手。勤
亦至矣。憂亦至矣。然神太用則竭。形太勞則弊。古人云。人
生處代。如白駒過隙耳。何忽自若如此。又陛下一則罪已。
二則罪已。若然者。復何用宰相乎。何用有司乎。制策曰。永
惟前王之典謨。是憲是則。師大禹以崇儉。法高宗以求賢。
興夏啟之征。作周文之伐。旌孝弟。舉直言。養高年。敦本業。
均平徭賦。黜陟幽明。厲精孜孜。勤亦至矣。然而浮靡不革。
理化不行。暴亂不懲。奸犯不息。五教猶鬱。七臣未臻。鄉黨
廢尚齒之儀。蒸黎無安土之志。賦入日減而私室愈貧。廉
察日增而吏道愈濫。意者朕不明歟。勢不可歟。何古今之
事同。而得失之效異也。思欲剗革前弊。創立新規。施之於
事而易從。考之於文而有據。備陳本末。將舉而行。臣聞事
不師古。以克永世。匪說攸聞。陛下追惟前王之典謨。是稽
古之道也。然陛下師古為理也。欲何為乎。為皇乎。為帝乎。
為王乎。驅天下之人。欲令歸忠耶。歸敬耶。歸文耶。漢文帝
以清淨為宗。近稱刑措。漢宣帝以刑名律下。亦謂中興。自
古以來。未有不舉綱而目正。不澄源而流清者矣。此亦陛
下熟聞之矣。是憲是則之宜。更申明之。使在下者有所趨
也。臣聞大禹稱三王首者。以其卑宮室。菲飲食。裕人克已。
儉之至也。其道堙沒。不嗣久矣。惟陛下獨能師而行之。苟
綸言之可復。則天下之可化。所謂其身正。不令而行。其身
不正。雖令不從者也。臣聞自古求賢。各以類至。三皇師其
臣。五帝友其臣。三王臣其臣。取其師之禮。黜位而朝之。取
其友之禮。以身先焉。取大臣之禮。以皮幣先焉。陛下欲為
皇。則行事師之禮。欲為帝。則行取友之禮。欲為王。則行取
臣之禮。自昔哲王。則有感夢而行。傅巖惟肖。則有協卜而
出。渭濱親載。則有卑辭以厚禮。湯命五返於處士。則有可
就不可屈。備獨三顧於草廬。此皆陛下備聞之矣。臣竊見
國家取賢之道。其禮部吏部。失之遠矣。則制策之舉。最為
高科。以臣言之。不得無弊。且陛下弓旌不出。元纁深藏。無
聘問之先。有投刺自媒者。無軟輪之禮。有躡蹻而來者。支
離於京闕。會計於有司。又廣張節文。妄設條格。禁禦約束。
鄰諸盜賊。防賢之意。甚於防姦。崎嶇困辱。曠日永久。然則
一覩天顏。一承聖問。臣恐皇王佐略。不可由此而致也。今
之所得者。乃臣輩瑣瑣者耳。彊名曰賢。賢者固如是耶。厚
顏包羞。臣竊自笑。則高宗求賢之意。似或不然。此乃國家
最弊之務。伏惟陛下加恩。重而慎之。陛下文可經天地。武
可定禍亂。我武載張。則河壖亡命之寇。既以指朝自滅。我
文載修。則淮瀕逋逃之醜。可以不日自來。道冠古今。功格
上下。夏啟周發。曾何足云。陛下旌孝弟。而孝弟未能化人。
旌之未得其實也。舉直言。而直言未得上達。舉之不得其
人也。養高年。則廢禮已久。未有聞焉。敦本業。則失農者多。
鮮有勸者。平均徭稅。而怨嗟日生。姦贓之吏未去也。黜陟
幽明。而善惡同貫。考課之法未精也。陛下師從儉之遺訓。
則浮靡何患不革。前王之典謨必用。則理化何患不行。行
則暴亂懲。姦犯息。然後禮義可浹。而五教自宣矣。七臣者。
豈非孝經所謂天子有諍臣七人乎。今朝廷列官致位。有
以諫為名者。左右前後。拾遺補闕。其數甚眾。不止七人。使
陛下有未臻之歎。其過將有所歸矣。以陛下養高年之禮
著於上。則鄉黨不廢尚齒之儀。均徭之法行於吏。則蒸黎
有安土之志。安土則樂業。樂業則務本。務本則興農。興農
則家給。家給則賦不減而人不貧矣。吏道愈濫者。吏不精
也。臣竊見吏部。課最者遺其實。以資歷為優。試材者失其
本。以書判為上。加以檢驗滋章。牘繁揉。瞶眊淹滯。吏緣為
姦。事壅於上。權移於下。胥徒末品。得擅官府。所以財賄
公行。不殊市道。量職求直。價若平準。然古則為官擇人。今
則為財擇官。反古害今。其弊如是。又有通經之目。試文之
科。不同歸於吏部。選之至於此。雖廉察日增。固不及也。若
剗革前弊。明詔固當疾行。創立新規。微臣以為不可。且烈
祖之憲章未改。前王之法度粲然。德輶如毛。在克已而已。
何必改作。然後成功。因人之欲。順天之時。則易從。行古之
道。得理之中。則有據。制策曰。自頃陰陽舛候。祲沴洊興。仍
歲旱蝗。稼穡不稔。上天作孽。必有由然。屢為凶災。其咎安
在。傳曰。時之不乂。厥罰恒暘。又曰。堯湯水旱。歲之常也。二
者相反。其誰云從。人靡蓋藏。國無廩積。朕屢延卿士。詢訪
謀猷。至乃減冗食之徒。罷不急之務。既聞嘉話。亦已遵行。
而停廢之餘。所費猶廣。欲轉輸於江徼。則遠不及期。將搜
粟於關中。則擾而無獲。節軍食則功臣懷怨。省吏員則多
士靡歸。中心浩然。罔知攸濟。臣聞旱蝗者。稽諸洪範。為言
不乂之罰也。言之不乂。令之不信也。言者西方金也。金失
其性。為木所傷。木東方少陽。古云陽騰。所以為旱。陽既亢
極。氣又囂蒸。是則介蟲為孽。螽斯為害。臣見比年旱魃為
害已甚矣。則洪範之徵亦明矣。無乃陛下詔令不信乎。抑
又聞軍旅之後。必有凶年。其握兵者。不本乎仁義。貪於殘
戮。人用愁苦。怨氣積下。以傷陰陽之和也。則國家兵先於
河北。河北旱蝗隨之。次及河南。河南旱蝗亦隨之。次及關
中。關中又蝗旱。旱既仍歲。蝗亦比年。無乃陛下用兵者不
詳其道也。臣謹稽古典。參於歷代。禳除異術。祈禱多門。至
若貶食省用。稼穡圭璧。求邪於幻術。覬福於釋流。土龍矯
首於通衢。㣥巫分袖而鼓舞。此又從人之欲也。至若兩漢
舊儀。三公當免。卜式著議。宏羊可烹。此又一時之事也。然
俱非救旱之本。去災之道。則有一郡一邑。一宰一牧。勤恤
人隱。精達神明。或以身禳。或以心禱。蝗且出境。旱不為災。
牧宰之微。尚或臻此。况陛下尊為天子。德為聖人。神動而
天從。氣使而時變。至誠所感。何往不通。臣伏見陛下去年
八月二日所下德音。避正殿而不居。損常膳而不御。議獄
緩死。掩骼埋胔。詔文始書。害氣將究。詔書始下。和氣自生。
故不旬朝之閒。凶渠殲殄。兵革偃息。甘雨薦降。氛災自銷。
天之監人也。明矣速矣。然則陛下之德。有以動天。天且不
違。况於鬼神乎。若堯湯之災。陰陽之數。此則先儒之言略
矣。小臣不敢傳疑。惟洪範之徵信也。謹而言之。陛下鑒之
可也。臣聞堯之水。湯之旱。而國無捐瘠者。蓄積多而備先
具也。今國家或時不雨。一歲不登。堯湯比之懸矣。人至困
竭。國為空虛者。備之不早。頃所以賦斂無極。怨讟日盈。權
須詭求。朝令夕具。豈不以兵食乎。今蒲同勞師既還。關輔
生人纔息。不急軍食。不煩軍須。則搜粟關中。重擾未可。轉
輸江徼。雖遠可期。關兵食以廩儲。雖節食猶慮費用者多。
則功臣何因而懷怨。擇賢才以實官。雖省員猶慮曠職者
眾。則多士何憂而靡歸。臣聞方內之理亂。由君上之所執。
上有所執。則下有所守。臣竊觀國理。似或不然。無可久之
圖。無常備之制。用無本末。舉無條綱。任運而行。應急而化。
若虛舟之觸。用濟江河。如亂絲之棼。望成綸綍。所以遇運
則福至。遇厄則禍生。遇歲惡則勞。遇歲豐則逸。坐迎天命。
不關人謀。聖心浩然。罔知攸濟者。乃彝倫不敘之故。制策
曰。子大夫蘊蓄才器。通明古今。副我虛求。森然就列。匡朕
之寡昧。拯時之艱災。畢志直書。無有所隱。此乃陛下厚禮
眾君子之意。微臣曷足以當之。若臣者。生為唐人。馬牛之
齒。甫以壯矣。道不得行。身不得遂。陋矣賤矣。與螻蟻何異。
然詩書天人之際。皇王經緯之道。三墳六經。九流百氏。前
人沿革之要。歷代興亡所由。既嘗經之於心。頗亦備之於
學。雖未之究。可略而言。至若時政之損益。任賢之得失。刑
辟之有輕有重。生人之或利或病。臣又耳或有所妄聞。身
遠與寡。莫為之先。且無因至陛下言之爾。皇天后土。宗廟
社稷。實宜知臣之心。每用憤發悃歀。隱憂愊臆。激於肝血。
藏於骨髓。思有以一陳之久矣。蒙陛下開天地之德。降雷
雨之施。深詔執事。旁延郡國。俾有賢良方正直言極諫之
舉。臣也幸。苟有志。人乃舉之。此亦上天降祐皇唐。使陛下
錫臣此便。得有路索言之於上也。若賢與良。則臣豈敢。惟
諫與直。或有可觀。言不直。諫不極。是微臣不忠之罪。孤陛
下虛聽之德也。至如忌諱挾誅。誹謗附律。脯醢淫戮。鼎鑊
濫刑。此乃昏主暴君亡國之具。亦陛下之所明知。故臣不
復有虞於聖朝耳。是故竭慮極愚。指陳其切。是耶納而行
之。非也容而宥之。所謂言之無罪。聞之者足以戒也。謹對。
對雙耦射判
庚為士雙耦射御於大夫或非之越次辭云非害禮文
將欲觀德。式崇講義。所以大射有諸侯之禮。五善標六義
之首。惟庚是時。謬(疑)其盛禮。疾徐得中。應采蘩之節。揖讓
而進。忝大夫之耦。既而心平體正。儀備樂和。雖不爭而為
仁。亦發彼而有的。且尊卑異等。在法典而則然。德義同歸。
豈班列而為閒。庚為稽古。或乃謏聞。
與僧彥範書
某偶忝名宦。皆因善誘。自居班列。終日塵㞕。却思昔歲臨
清㵎。蔭長松。接侍座下。獲聞微言。未知何時。復遂此事。遙
瞻水中月。嶺上雲。但馳攀想而已。和尚薄於滋味。深於酒
德。所食僅同嬰兒。所飲或如少壯。常恐尊體有所不安。中
夜思之。實懷憂戀。
韋執中
執中。京兆人。河南縣令。歷泉州刺史。
海人獻冰紈賦(以四夷即敘海不藏珍為韻)
憬彼員嶠兮。阻夫窮海。厥貢冰紈兮。備諸渥彩。產非中夏。
故致用之所資。來自殊方。表懷人之斯在。然則蠶雖土育。
紈實人力。稟鱗角以成質。則或屈或伸。因冰雪以爽容。而
匪雕匪飾。作九服之上貢。應五方之正色。雖寒暑鱗次。必
藉至陰之時。而風土所宜。則異中和之域。既生既育。是準
是則。諒因時之所致。實希代之莫識。所美夫得之斯難。所
貴夫遠而能即。亦由我后洪化浹洽。淳風遐被。方五帝而
可六。比三王之可四。是使貢獻遠物。德格異類。爰發跡於
僻界。肆涉遐而執贄。獻土地之所生。攜筐篚之云洎。亦既
覯止。侯其孔臧。不灼不濡。將火鼠以比義。或朱或綠。豈橦
花之足方。既同練雲。繚繞而交映。又似仙花。暐煜而含芳。
閒衮龍以發色。集黼黻以成章。昔包茅不貢。昭周室之壞
法。今冰紈入獻。覩邦家之耿光。非夫混一車軌。茂育華夷。
何則。不遠其遠。獻茲在茲。既有勞於跋涉。亦多歷於歲時。
標為貢首。雖一時之可不。獻於君所。知四方之咸熙。是則
其求匪易。其用何珍。儻見加於翦拂。庶暉光之日新。
白雲無心賦(以山川出雲天實為之為韻)
英英白雲。合莫為質。義則難究。覽之不一。觀其發。雖有類
於知機。稽其理。乃無心而自出。蓋元造之潛運。而神功之
陰[:#AS-84EC:⿰⻖⿱步馬]。時止時行。或徐或疾。結自元氣。生乎㣥山。將離兮孰
制而合。既往兮孰召而還。非欲恢宏自覆乎大荒之際。焉
知酌損不逾於膚寸之閒。徒見其紆餘上漢。繚繞飛天。形
不常而屢易。居靡定而頻遷。謂變通之不倦。將有至於必
然。斯乃生有於無。假虛為實。勢乍分於逐火。色暫渝於帶
日。油油裔裔。雖在空而可觀。杳杳冥冥。考攸往而無必。觸
石蒼野。揚埃白泉。不恒厥所。有開必先。搖颺縈空。滅烟光
於遠嶠。輪囷委地。雜波景於遙川。氤氤氛氛。或聚或分。其
散也氣。其興也雲。忽羨溢以洪舒。若練之曳。乍縈紆而交
錯。如絲之棼。所謂化於無象。著於無為。匪知咎於進退。惟
契道而推移。夕隨重陰。則黯以霮䨴。晝混陽景。則煥然赫
曦。歘上騰而蓊蔚。俄謺影以參差。既有遇而必變。則無心
兮可知。然則陰陽不測。天實為之。不然者。雷何憑而隱隱。
雨何施而祁祁。雖思慮而不假。何卷舒以應時。儻帝鄉之
可陟。何自致兮在茲。
