欽定全唐文卷一百三十四
王孝通
孝通。武德中官通直郎太史丞。
上緝古算經表
臣孝通言。臣聞九疇載敘。紀法著於彝倫。六藝成功。數術
參於造化。夫為君上者。司牧黔首。布神道而設教。采能事
而經綸。盡性窮源。莫重於算。昔周公制禮。有九數之名。竊
尋九數。即九章是也。其理幽而微。其形祕而約。重勺聊用
測海。寸木可以量天。非宇宙之至精。其孰能與於此者。漢
代張蒼。刪補殘缺。校其條目。頗與古術不同。魏朝劉徽。篤
好斯言。博綜纖隱。更為之注。徽思極毫芒。觸類增長。乃造
重差之法。列於終篇。雖未即為司南。然亦一時獨步。自茲
厥後。不繼前蹤。賀循徐岳之徒。王彪甄鸞之輩。會通之數。
無聞焉耳。但舊經殘駮。尚有缺漏。自劉巳下。更不足言。其
祖暅之綴術。時人稱之精妙。曾不覺方邑進行之術。全錯
不通。芻亭方亭之問。於理未盡。臣今更作新術。於此附伸。
臣長自閭閻。少小學算。鐫磨愚鈍。迄將皓首。鑽尋祕奥。曲
盡無遺。代乏知音。終成寡和。伏蒙聖朝收拾。用臣為太史
丞。比年巳來。奉勅校勘傅仁均歷。凡駮正術錯三十餘道。
即付太史施行。伏尋九章商功篇。有平地役功受袤之術。
至於上寬下狹。前高後卑。正經之內。闕而不論。致使今代
之人。不達深理。就平正之閒。同欹邪之用。斯乃圓孔方枘。
如何可安。臣晝思夜想。臨書浩歎。恐一旦瞑目。將來莫覩。
遂於平地之餘。續狹斜之法。凡二十術。名曰緝古。請訪能
算之人。考論得失。如有排其一字。臣欲謝以千金。輕用陳
聞。伏深戰悚。謹言。
駮傅仁均戊寅歷議
案堯典云。日短星昴。以正仲冬。孔氏云。七宿畢見。舉中者
言耳。是知中星無定。故互舉一分兩至之星。以為成驗也。
昴西方處中之宿。虛為北方居中之星。一分各舉中者。即
餘六星可知。若乃仲春舉鳥。仲夏舉火。此一至一分。又舉
七星之體。則餘二方可見。今仁均專守昴中。而為定朔。執
文害意。不亦謬乎。又案月令。仲冬昏在東壁。明知昴中。則
非常準。若言陶唐之代。定是昴中。後代漸差。遂至東壁。然
則堯前七千餘載。冬至之日。即便合翼中。逾遠彌卻。尤成
不隱。且今驗東壁昏中。日體在斗十有三度。若昏於翼中。
日應在井十有三度。夫井極北。去人最近。而斗極南。去人
最遠。在井則大熱。在斗乃大寒。然堯前冬至。即應翻熱。及
於夏至。便應反寒。四時倒錯。寒暑易位。以理推尋。必不然
矣。又鄭康成博達之士也。對弟子孫皓云。日永星火。只是
大火之次。二十度有其中者。非謂心之火星也。實正中也。
又平朔定朔。舊有二家。平朢定朢。由來兩術。然三大三小。
是定朔定朢之法。一大一小。是平朔平朢之義。且日月之
行。有遲有疾。每月一相及。謂之合會。故晦朔無定。由人消
息。若定大小合朔者。合會雖定。而蔀元紀首。三端並失。若
上合履端之始。下得歸餘於終。合會時有進退。履端又皆
允協。則甲辰元歷為通術矣。
陳子良
子良。吳人。武德時官右衞率府長史。為隱太子學士。貞觀
六年卒。
為奚御史彈尚書某入朝不敬文
臣聞孝愛資於事父。忠敬盡於事君。淑慎爾儀。不愆於位。
聿修厥德。無忝所生。苟虧格言。必貽明罰。竊見某甲出自
庸微。素無才術。幸以運逢義始。早預周行。佐命之勞。巳酬
爵土。攀附之寵。復典樞機。擢自芻蕘。功歸聖德。昔晉榮八
座。蔡謨始漸斯官。漢貴五曹。鄭均才沾此秩。況某方圓無
取。叨據非宜。而覆餗之譏。於焉巳及。欹器之戒。如何遂盈。
不能翼翼在公。兢兢從政。及復入朝散誕。無鞠躬之容。陪
軒慢懈。乏虔恭之禮。有一於此。身名何寘。臣雖凡品。職當
糾察。既覩相鼠之儀。敢忘逐雀之志。若斯風不黜。方紊大
猷。宜正刑書。以彰朝典。請以某見事付大理治罪。謹言。
為王季卿與王仁壽書
大唐相國錄事參軍正議大夫壽光縣開國公王季卿頓
首頓首致書隋季將軍王仁壽足下。夫機者動之微。吉凶
之先見也。君子見幾而作。不俟終日。故能轉禍為福。改敗
成功。斯乃非常之人。能立非常之事。信乎此說。實有由焉。
比以隋政失馭。主上昏狂。或東討勾麗。填屍滿海。或西征
且末。暴骨成山。法令滋章。賦役殷重。金玉窮於玩服。民力
盡於池臺。饑饉於是荐臻。盜賊為之蜂起。四海鼎沸。天下
嗷然。生民塗炭。萬無一在。此固將軍之所知也。豈待繁述
哉。固知長惡不悛。禍盈必滅。否終則泰。理數皎然。當今相
王啟聖。應天順民。龍飛受圖。神武作宰。撥亂反正。大拯黎
元。四海於是來蘇。九服所以款附。如珪如璋之士。踵武雲
屯。如熊如羆之臣。排肩霧合。伊呂之儔也。韓彭之徒歟。莫
不咸騁藝能。同申智勇。共為表裏。造我國家。元首明哉。股
肱良哉。濟濟巍巍。無能名也。將軍外氏宋國公。昔在隋朝。
功深佐命。聲侔衞霍。道亞蕭曹。本以無辜。枉被誅戮。悲戚
行路。痛結於天。而況渭陽之情。切於恒品。相王志存追遠。
愍彼冤魂。乃贈光祿大夫揚州總管宋國公。可謂封比干
之墓。式商容之閭。以古謂今。足為連類。其子懷廓。今任光
祿大夫相府禮曹參軍。次子渠師。相府賓曹參軍。為王爪
牙。早樹勳績。巳雪冤恥。彌暢昊天。將軍甥也。聞之豈不欣
感。但季卿之與將軍。忝是宗友。義同昆弟。結髮投分。彈冠
比肩。俱侍龍樓。預陪鶴籥。屬時君道喪。天下崩淪。衆叛親
離。莫有固志。欲效嵇紹之忠。殞身無益。空軫袁安之歎。流
涕何言。時事巳闌。智愚同見。今承將軍擁兵雲夢。建旆荊
門。水淹既多。疫癘愈甚。人無半菽。師老則離。何不以順天
時。早圖富貴。爰率所部。歸我霸朝。享榮祿於子孫。書功名
於竹帛。趨履南宮之上。徐輪北闕之下。鳴鐘列鼎。珮玉摐
金。豈不懋歟。豈不盛歟。時者難值而易失。機者在速而不
遲。成敗須臾。實由反掌。但季卿仰與疇昔。交情不疎。輒託
雲禽。遠披尺素。心瞻目擊。請不遲疑。願保垂堂。自求多福。
季夏炎盛。體力何如。願恒勝納。遠總戎旅。不乃勞神。季卿
疾弊。承乏使蜀。尋望入朝。冀即來儀。諮覯在近。無任傾仰。
謹奉尺書。投筆澘然。此不多具。王季卿呈。
辯正論注序
蓋聞宣尼入夢。十翼之理克彰。伯陽出關。二篇之義爰著。
或鉤深繫象。或探賾希夷。名言之所不宣。陰陽之所不測。
猶能彌綸天地。包括鬼神。道無洽於大千。言未超於域內。
況乎法身圓寂。妙出有無。至理凝元。迹泯真俗。體絕三相。
累盡七生。無心即心。非色為色。無心即心。故能心斯心矣。
非色為色。故能色斯色矣。藤蛇於是併空。形名所以俱寂。
筌蹄之外。豈可言乎。若夫西伯拘羑。遂顯精微。子長蠶室。
卒成先志。故易曰。古之作易者。其有憂乎。論之興焉。良有
以矣。法師俗姓陳氏。漢太邱長仲弓之後也。遠祖宦遊。播
遷江左。近因江寓。又處襄州。隋世入關。從師請業。玉移荊
岫。皎潔之性彌彰。桂徙幽林。芬芳之風更遠。法師應真人
之祥。稟黃裳之吉。內該三藏。外綜九流。既善緣情。尤工體
物。篇章婉麗。理致遒華。郁郁閒縟錦之文。飄飄竦淩雲之
氣。班賈金玉。未可同年。潘陸江海。寧堪方駕。至如莊生墨
生之學。黃子老子之書。三清三洞之文。九府九仙之籙。登
真隱決之祕。靈寶度命之儀。吞若胸中。說猶指掌。加以舊
習中觀。少蘊法華。既有聞持。比專著述。運思之外。汲引無
疲。辯中觀則龍樹可期。談自然則老莊非遠。於是四方雜
沓。如歸長者之園。七貴紛綸。若赴華陰之市。固以學侔安
遠。才邁肇生。實開士之棟梁。法城之牆壍者也。乃有道士
李仲卿劉進喜等。並作庸文。謗毀正法。在俗人士。或生邪
信。法師愍其盲瞽。恐入泥犂。爰發大悲。遂致斯論。可謂鼓
茲法海。振彼詞峯。碧雞之銳競馳。黃馬之駿爭騖。莫不葉
墜柯摧。雲銷霧捲。狀鴻爐之焚纖羽。猶炎景之鑠輕冰。負
勝之儔。於斯可見。暫歸慈定。巳破魔軍。聊奮慧刀。即降愚
賊。佛日於是重暉。法雲由其廣被。然法師所作詩賦啟頌
碑誄章表大乘教法及破邪論等三十餘卷。在世久傳。然
此論凡八卷十二篇二百餘紙。窮釋老之教源。極品藻之
名理。修述多年。仍未流布。昔秦孝公聽說帝而寐。聞談霸
而興。陽春和寡。深可悲歎。但法師所述。內外兼該。恐好事
後生。致有未喻。弟子穎川陳子良。近伸頂禮。從而問津。爛
然溢目。若明月之入懷。寂乎應機。譬寶珠之矚物。既悟四
衢之幻。便息百城之遊。於是啟所未聞。聊為注解。庶將來
同好。幸詳其致焉。
隋新城郡東曹掾蕭平仲誄(并序)
蕭平仲字某。蘭陵人也。梁文皇帝之元孫。鄱陽王之曾孫
也。鄱陽嗣王之孫。定襄侯之第五子也。派清瀾於天潢。分
喬枝於若木。君降生昴宿。挺質珪璋。孝友溫恭。仁慈亮直。
其形曲而雅。其神俊而明。耽思㣥書。研精衆藝。盡人閒之
能事。極天下之奇才。江淮貴遊。獨稱領袖。故可以坐覿羔
鴈。俯拾朱紫。至如南山為志。不能北面事人。詩書自娛。恥
與絳灌等列。洎有陳失馭。西遷於隋。而兄弟十人。白眉斯
在。唐棣之詠。事等姜肱。君子義之。高其行也。屬皇期有道。
咸序搢紳。乃拜吏部員外郎東宮學士冀州司法參軍禮
部員外郎新城郡東曹掾。從班列也。君莅政能官。咸熙庶
績。所在遺愛。置言成範。至如纓紱之士。草萊之客。莫不聆
嘉聲而雲萃。飡德音而風趨。李膺曩號楷模。王商昔稱賢
智。方之蔑如也。適應入踐常伯。超補台司。如何靈祇。殲我
明哲。春秋五十有五。大業九年二月十五日。卒於新城郡
之官舍。於戲哀哉。余與夫子。頗有親連。少敦莫逆。既同羇
旅。彌篤綢繆。非無陸機之書。尚有鍾儀之操。誰謂吉士。奄
逐隙駒。嗟乎。盛年何晚。促之如此也。於戲哀哉。昔之絕絃
軫歎。當笛傷心。余雖謝古人。寧不悽慟。是知身歿名存。實
由著述。況復故人景行。何能泯之。敢以聞見。乃作誄曰。於
戲哀哉。粤若高祖。大造惟梁。德侔五帝。道冠百王。赤眉作
梗。黃屋云亡。有媯之後。應運遐昌。君之顯考。恥為委質。在
行既高。居賓坦逸。篤生夫子。如披雲日。儀形信典。聲名本
實。神機電舉。雅調風生。還同照乘。有類連城。學逾班固。才
冠劉楨。金湯失險。天厭有陳。幸逢隋德。預沐堯民。青蓋西
度。紫氣東淪。依依去楚。悽悽入秦。梁亳之郊。忽傾風樹。結
廬狎鳥。穿池憑霧。兄弟十人。義聲咸布。爰降綸紱。特預銓
衡。龍樓振藻。司寇馳名。俄居郎署。昇朝擅美。含香趨奏。事
禮承祀。抑抑威儀。彬彬文史。涪水既臨。郪城是面。視民如
傷。事心惟戰。周震善政。潘岳能官。企彼前哲。顧巳非難。余
之室人。君之從妹。加以篤。頗蒙提誨。銘之在心。沒齒唯佩。
契闊關隴。連翩冀代。余任主簿。眉山之川。亟會琴臺。
兼遇名賢。花朝月夜。置酒題篇。近之新城。暫申累日。謂君
積善。永保元吉。不言別後。忽嬰斯疾。如何清輝。奄辭蘭室。
於戲哀哉。承諱驚惶。聞喪慟泣。前悲未盡。後哀仍集。白馬
不追。素車安及。悲人世兮太促。歎死生兮異路。元壤冥兮
難窮。黃泉寂兮易暮。客位空而聚塵。書臺掩而生蠧。嗟古
人兮神交。念往哲兮虛通。淚有竭兮心尚惑。聲有止而哀
無窮。宿草衰兮凝秋露。白楊慘兮生悲風。痛遊魂兮安在。
徒釃酒兮招空。於戲哀哉。
平城縣正陳子幹誄(并序)
昔聞子路雄烈。赴難如歸。先軫忠貞。雖死無悔。故能貽芳
塵於後世。徇節義於遐年。況乎勇嗣前修。功深曩代者。豈
可使身名頓滅。典籍無聞。悲夫。余弟少府。則其人也。弟名
子幹。字元楨。梁右將軍信義太守之孫。陳晉安王府諮議
吳平侯之第三子也。惟元楨稟質純和。天挺聰俊。生知孝
悌。早擅雄才。屬金陵亂離。王室板蕩。人倫東喪。禮樂西歸。
洎於一門。同遷灞岸。是則開皇九年之四月也。家君有鍾
儀之操。懷敬仲之心。遂屏跡杜門。茹憂成疾。忽悲風樹。痛
深陟岵。其時余年十九。爾始八歲。伶仃辛苦。實迫饑寒。青
門乏種瓜之田。白社無容身之地。一釜之米巳索。一瓢之
飲屢空。日夕相悲。分填溝壑。賴余以少遵庭訓。夙稟家風。
曾覽五經。頗窺三史。追孔融之令範。慕張楷之高蹤。長安
主人。儀同郝朔。要余入室。仍寄廡下。遂慕西河。搢紳公子。
負笈雲萃。藉此束脩。方濟餬口。幸以爾幼不好弄。長實庶
幾。因茲入學。以勤以苦。諒非性分。何能成立。隋齊王[:#AS-91D1:●]。禮
賢待士。沛獻非儔。召入平臺。悅其篆隸。仍題銀牓。取埒仲
將。足稱妙絕。見美當世。隴西李巨仁。才華任俠。與余宿素。
欽其俊乂。因妻以女。非厥人品。孰能致之。及爾委質周行。
策名吏部。公卿籍甚。士類趨風。俄而詔授并州平城縣正。
是乃深閑簿領。妙達治方。蘊冰蘗而不渝。顧松筠而無改。
屬隋運將謝。盜賊公行。太上皇於時留守并州。龍潛汾水。
所管州縣。咸聽指麾。專總兵機。式遏寇虐。元楨素便弓劒。
立性雄昭。屢翦凶渠。頻蒙榮賞。凡有草竊。咸資決勝。以大
業十二年八月。有賊帥郭六郎。將兵三千人。來侵縣境。元
楨受命。率徒數百。獨飛輕騎。手斬十人。賊見威雄。莫不披
靡。忽遭流矢。斃於陣中。春秋三十有一。於戲哀哉。嗟爾輕
生。奮不顧命。在天胡忍。殲我哲人。方冀龜文。以諧豹變。如
何馬革。遂裹師元。於戲哀哉。爾從官東西。死生契闊。與余
一別。巳逾二紀。往聞非命。實用痛心。媿鶺鴒之在原。悲唐
棣之先落。惜哉同氣。冥漠何之。於戲哀哉。余以貞觀六年
二月十日夜。於相如縣夢見爾靈。仍於夢中。共馳哀慟。乃
涕流於枕。悲不自勝。嗟乎。門祚不昌。鍾此衰薄。既乏子姪。
終鮮兄弟。顧影煢獨。實切肝腸。是以結草酬恩。魏顆之功
無爽。出魂。屢請。蔣濟之子非虛。雖生死之或殊。諒鬼神之
有識。不任感愴。追誄友于。式紀遺塵。庶同潘岳。敢詢前典。
而為誄云。
猗歟我祖。承舜之緒。爰從媯汭。下居潁汝。鳳飛於齊。輝映
於許。宛彼長陵。離江而舉。攀手桂林。篤生翹楚。淮海喪亂。
關河播遷。忽傾庭蔭。痛結旻天。惟我兄弟。泣血連翩。余雖
弱冠。爾尚童年。立錐無地。窺竈無烟。余稟家風。世敦經史。
式崇儒教。俄而成市。衣食是資。殷憂備履。爾因修學。遂能
克巳。孝敬有裕。才華難擬。言行無擇。自此揚名。偏工篆隸。
獨擅嘉聲。爰參選部。乃任平城。金科是執。玉律逾明。尤便
弓劒。本慕忠貞。皇上龍潛。居汾之汭。兵權攸總。諸侯是制。
郭六匈渠。稱兵齊衞。元楨受律。奮威投袂。躍馬星奔。抽戈
電逝。斬將搴旗。罕當鋒銳。忽中飛鏑。在陣而斃。於戲哀哉。
人亡勇敵。衆疾英奇。況逢亂世。功無所施。在位非重。居名
極卑。不登廟食。虛死何為。凡百君子。各慎爾儀。獨埋元壤。
誰其賞知。空令親友。遙哭路歧。無復蒲。唯餘墨池。露團宿
草。風響松枝。山花開落。隴月盈虧。一朝非命。千秋永離。於
戲哀哉。余於縣府。春宵獨寐。忽覿爾靈。夢中相值。執手嗚
咽。共傷憔悴。語未及終。儵如電駟。實感我心。寤乃驚悸。恍
焉如失。伏枕流涕。曾聞賁父。魯侯命志。亦承揚贊。宋策云
記。矧伊義勇。取埒無愧。非余所述。誰當在意。興言遠感。發
增情思。援翰寫心。式旌遺事。嗟爾義夫。英聲不墜。於戲哀
哉。
祭司馬相如文
維大唐貞觀元年歲次丁亥五月壬子朔十六日丁卯。相
如縣令陳子良謹遣主簿譙悅齎桂醑蘭殽之奠。敬祭故
文園令司馬公之靈。惟君夙敏。雅調雍容。含章挺生。慕藺
斯在。題橋去蜀。仗策入關。終倦梁園之遊。還悅臨卭之客。
楊意為之延譽。王孫以之開筵。彈琴而感文君。誦賦而驚
漢主。金門待制。深嗟武騎之輕。長門賜金。方驗雕龍之重。
及乎茂陵謝病。遊岱無歸。空留封禪之書。遂感宸衷之悼。
是知聲名籍甚。絕後光前。厥跡猶存。餘芳無泯。予忝宰茲
邑。似覿遺塵。撫事懷賢。實勞寤寐。夫遊九原者。慕隨會而
增悲。望魏都者。佇侯嬴而顧步。抑維往彥。差擬其倫。緬彼
風猷。載深長想。至於蘋蘩可薦。黍稷非馨。庶降明靈。幸垂
嘉祐。神其如在。希能饗之。
杜之松
之松。博陵曲阿人。隋起居舍人。入唐為河中刺史。
答王績書
辱書。知不降顧。歎恨何巳。僕幸恃故情。庶迴高躅。豈意康
成道重。不許太守稱官。老萊家居。羞與諸侯為友。延佇不
獲。如何如何。奇跡獨全。幸甚幸甚。敬想結廬人境。植杖山
阿。林壑地之所豐。烟霞性之所適。蔭丹桂。藉白茅。濁酒一
杯。清琴數弄。誠足樂也。此真高士。何謂狂生。僕憑藉國恩。
濫尸貴部。官守有限。就學無因。延頸下風。我勞何極。前因
行縣。實欲祗尋。誠恐燉煌孝廉。守琴書而不出。酒泉太守。
列鐘鼓而空還。所以遲迴。遂攬轡也。僕雖不敏。頗識前言。
道既知尊。榮何足恃。豈不能正平公之坐。敬養亥唐。屈文
侯之膝。恭師子夏。雖齊桓德薄。五行無疑。眭夸故人。一來
何損。蒙借家禮。今見披尋。微而精。而備。誠經傳之典略。閨
庭之要訓也。其喪禮新義。頗有所疑。謹用條問。具如別帖。
想荒宴之餘。為詮釋也。遲更知聞。杜之松白。
孔德紹
德紹。越州山陰人。事竇建德為中書侍郎。嘗草檄指斥太
宗。既克建德。執德紹登汜水樓。捽殞之。
為竇建德遺秦王書
夏王敬問唐秦王。彼朝發跡太原。奄有關內。鄭氏光啟伊
洛。崇建宗社。予則創基燕趙。包舉山東。鄭國何辜。興師致
討。深懷固存。不憚濡足。方今千乘雷動。萬騎雲屯。投石拔
距。蒙輪擊劒。統三燕之義勇。驅六齊之雄傑。制勍敵如拾
遺。殄高墉若摧朽。鄭都鞠旅。誓衆雪讎。我師躍馬礪戈。克
蕩氛祲。彼則外無救援。內絕軍糧。將聽楚歌之聲。方見崤
陵之哭。若能反鄭國之侵地。守秦川之舊邦。更修前好。不
乖來請。
張公謹
公謹字宏慎。魏州繁水人。初為王世充洧州長史。武德元
年以州城歸唐。授鄒州別駕。累授左武將軍。貞觀中封鄒
國公。轉襄州都督。卒官。年三十九。贈左驍衞大將軍。諡曰
襄。追封郯國公。圖形凌烟閣。永徽中又贈荊州都督。
條突厥可取狀
頡利縱欲肆凶。誅害善良。昵近小人。此主昏於上。可取一
也。別部同羅僕骨回紇延陀之屬。皆自立君長。圖為反噬。
此衆叛於下。可取二也。突利被疑。以輕騎免。拓設出討。衆
敗無餘。欲谷喪師。無託足之地。此兵挫將敗。可取三也。北
方霜早。藳糧乏絕。可取四也。頡利䟽突厥親諸胡。胡性翻
覆。大軍臨之。內必生變。可取五也。華人在北者甚衆。比聞
屯聚。保據山險。王師之出。當有應者。可取六也。
韋雲起
雲起。京兆萬年人。隋大業中官大理司直。高祖入關。謁見
長樂宮。授司農卿。封陽城縣公。官至益州行臺兵部尚書。
與竇軌有隙。被殺。
諫征王世充表
國家承喪亂之後。百姓流離。未蒙安養。頻年不熟。關內阻
飢。京邑初平。物情未附。鼠竊狗盜。猶為國憂。盩厔司竹。餘
氛未殄。藍田谷口。㣥盜實多。朝夕伺閒。極為國害。雖京城
之內。每夜賊發。北有師都。連結胡寇。斯乃國家腹心之疾
也。捨此不圖。而窺兵函洛。若師出之後。內盜乘虛。一旦有
變。禍將不小。臣謂王世充遠隔千里。山川懸絕。無能為害。
待有餘力。方可討之。今內難未弭。且宜宏於度外。如臣愚
見。請暫戢兵。務穡勸農。安人和衆。關中小盜。自然寧息。秦
川將卒。賈勇有餘。三年之後。一舉便定。今雖欲速。臣恐未
可。
房彥藻
彥藻事李密。為右長史。後從密歸唐。
為李密檄竇建德文
公逸氣縱橫。鷹揚河朔。引蘭山之驍騎。驅易水之壯士。跨
躡燕齊。牢籠趙魏。好通戎夷。聲振華夏。昔隗囂之居嚨上。
非不險也。項籍之據彭城。非不強也。然而援無所恃。躬違
歷數。遂使楚徒歔欷於垓下。秦泥不封於函谷。故託身得
地。竇融保西河之功。協契非人。劉表喪漢南之業。魏公英
雄電逝。類晨風之拂北林。率土星奔。甚涓流之赴東海。今
隋主拘囚於世充。身制於朱粲。白旗之首巳懸。烏江之船
未艤。去月二十日。總管兵馬。會同黎陽。莫不投蓋蒙輪。賈
勇求敵。遠懷歸義。分討不庭。公能觀火鹿臺。枉道垂報。或
以冀方猶梗。願協力齊盟。南臨則黃河可清。北指則幽雲
自捲。公之遠度宏規。高勳茂績。必將俯盼伊呂。吞併韓彭。
自餘碌碌。復何足數。烽爟尚警。干戈未戢。想軍旅之事。各
有司存。指蹤之勞。無疲於明鏡也。內懷悃。形於翰墨。情之
所寄。言不能適。
高儉
儉字士廉。以字顯。渤海[:#AS-945B:⿱艹修]人。隋大業中為治禮郎。以事謫
朱鳶主簿。交阯太守邱和署為司法書佐。後從和來降。官
雍州治中。太宗踐位。累官吏部尚書。加特進同中書門下
三品。封申國公。拜右僕射。攝太子少師。加開府儀同三司。
圖形淩烟閣。貞觀二十一年卒。年七十一。贈司徒并州都
督。諡文獻。高宗朝加贈太尉。
請誅元昌奏
王者以四海為家。以萬姓為子。公行天下。情無獨親。元昌
苞藏凶惡。圖謀逆亂。觀其指趣。察其心府。罪深燕旦。釁甚
楚英。天地之所不容。人臣之所切齒。五刑不足申其罰。九
死無以當其愆。而陛下情屈至公。恩加梟獍。欲開疎網。漏
此鯨鯢。臣等有司。期不奉制。伏願敦帥憲典。誅此凶慝。順
㣥臣之願。敓鷹鸇之心。則吳楚七君。不幽歎於往漢。管蔡
二叔。不沈恨於有周。
文思博要序
大矣哉。文籍之盛也。範圍天地。幽贊神明。用之邦國。則百
官以乂。用之鄉人。則萬姓以察。非松喬而對振古。墐戶牖
而覿遐方。故先王以之建極。聖人以之設教。師範百代。彌
綸四海。是以刊之金石。與天壤而相弊。書之竹素。與日月
而俱懸者。莫尚於此。爰自卦起龍圖。文成鳥策。墳典開其
緒。邱索導其流。虞夏之書。猶旭日之始旦。殷商之誥。若覆
簣之為山。及曲阜佐周。攝政踐祚。而又闕里自衞。將聖多
能。損益禮樂。極乎天而蟠乎地。祖述堯舜。繫星辰而振河
海。郁郁焉鼓王風於九合。誾誾焉闢儒門於百代。既而雅
道雖廢。學者未衰。挾冊如林。遂偶縱橫之運。懷經成市。俄
屬坑焚之災。下土怨咨。上天迴睠。咸洛基命。懸賞而崇儒
術。曹馬御紀。䟽爵而啟膠庠。人拾青紫。家握鉛素。求古文
於孔壁。專門者重闡。收竹書於汲塚。異說者無遺。逮乎有
隋失御。㣥凶競逐。辟雍蔓於荊棘。延閣殫於煨燼。孟堅九
流。與川瀆而俱竭。宏度四部。隨岳牧而分崩。淹中許下。博
古洽聞之生。盡殄散矣。蘭臺藏室。金玉匱之文。咸殘逸矣。
皇帝仰膺靈命。俯叶萌心。知周乾坤之表。道濟宇宙之外。
操參伐而清天步。橫崑海而紐地維。櫜弓矢於靈臺。執贄
者萬國。張禮樂於太室。受職者百神。蒼旻降祥。黔黎禔福。
置成均之職。劉董與馬鄭風馳。開崇文之館。揚班與潘江
霧集。搢紳先生聚蠧於內。輶軒使者採遺篆於外。刊正分
其朱紫。繕寫埒於邱山。外史所未錄。既盈太常之藏。中經
所不載。盛積祕室之府。比夫軒皇宛委。穆滿羽陵。炎漢之
廣內。有晉之祕閣。何異乎牛宮之水。爭浮天於谷王。蟻垤
之林。競拂日於若木也。帝聽朝之暇。屬意斯文。精義窮神。
微言探賾。紆樓船於學海。獲十城之珍。駐羽蓋於翰林。搴
三珠之寶。以為觀書貴要。則十家並馳。觀要貴博。則七略
殊致。自非總質文而分其流。混古今而共其轍。則萬物雖
衆。可以同類。千里雖遙。可以同聲。然則魏之皇覽。登巨川
之濫觴。梁之遍略。標崇山之增構。歲月滋多。論次逾廣。類
苑耕錄。齊玉[:#AS-89DD:●]而並馳。要略御覽。揚金鑣而繼路。雖
草創之指。義在兼包。而編錄之內。猶多遺闕。並未能絕雲
而負蒼天。杜罻羅之用。激水而縱溟海。息鈎餌之心。帝乃
親縈聖情。曲留元覽。垂權衡以正其失。定準繩以矯其違。
頓天網於蓬萊。綱目自舉。馳雲車於策府。轍迹可尋。述作
之義坦然。筆削之規大備。特進尚書右僕射申國公士廉。
特進鄭國公魏徵。中書令駙馬都尉德安郡公楊師道。兼
中書侍郎江陵縣子岑文本。中散大夫守尚書禮部侍郎
顏相時。中散大夫守國子司業朱子奢。給事中許敬宗。朝
散大夫守國子博士劉伯莊。朝散大夫行太常博士呂才。
祕書丞房元齡。朝散大夫行太學博士馬嘉運。朝散大夫
行起居舍人褚遂良。朝議郎守晉王友姚思聰。(一作廉)太子
舍人司馬宅相。祕書郎宋正跱。籠緗素則一字必包。舉殘
缺則片言靡棄。繁而有檢。而不失。同茲萬頃。塍埒自分。譬
彼百川。派流無壅。討論歷載。琢磨云畢。勒成一家。名文思
博要。一百二十帙一千二百卷。并目錄一十二卷。義出六
經。事兼百氏。究帝王之則。極聖賢之訓。天地之道備矣。人
神之際在焉。昭昭若日月。代明於下土。離離若星辰。錯行
於躔次。斯固墳素之苑囿。文章之江海也。是為國者尚
其道德。為家者尚其變通。緯文者尚其溥博。諒足以仰觀
千古。同羲文之爻彖。俯觀百王。軼姬孔之禮樂。豈止刻石
漢京。懸金秦市。比邱明之作傳。侔子長之著書而巳哉。
