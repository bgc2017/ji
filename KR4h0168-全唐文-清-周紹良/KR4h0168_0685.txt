欽定全唐文卷六百八十五
皇甫湜
湜字持正。睦州新安人。第進士。補陸渾尉。仕至工部郎中。
東還賦
歸去來兮。將息我以勌遊。日月出入如忽忽然兮。何東西
南北之悠悠。淹踵楚以轢宋。幾途梁而軌周。旋巴鄧兮結
鞅。事崤函兮相輈。褫予魄於波瀾。委予迹於靈邱。來默默
兮無定。往區區兮曷求。朝吾既去夫帝鄉。越嵩華而並河。
經淮水兮凌大江。抵揚州之寄家。亘年歲以不居。謂須臾
息足於蓬蝸。曾不得暖床之席。扁舟渺兮前程途。時浩瀚
兮月逶迤。陟火嶺之峩峩。既脫身於水險。聊憩美兮雲波。
彼夷越之都府。於滄瀛之曲阿。將窮耳目兮又泝東南。眇
千里兮烟霞。閩禺會衝。諸海親日。飛蟲伏蠆。鑠肉消骨。溽
蒸湫閉。浸淫歐鬱。城薄沴兮雲生。山遇炎兮火出。戾止逾
月。館城之東。垣垝肩及。庭蕪膝容。屋下羅星。戶內泠風。淖
泥淤瀲。虺毒陰攻。地淹於澤。水貴於玉。療渴者胝肩。趨庭
者踵足。眠發夕兮反覆。坐終日兮拳局。念假宿之若狂。嗟
爾居人兮誰寘於毒。駕言出遊。期於少蘇。烏夷犬戎。咽水
囂衢。狀貌㣥分。頭角萬殊。渠股反舌。蟲聲鬼軀。面綠眼青。
目[:#AS-FBED:●]空目[:#AS-FBED:●]宂遠紆。見人驚異。直愕不起。忽如呵鬭。側言
真喜。腥臊濁澤。吹[:#AS-9761:⿰⿸厂墨⻏]襲里。躬顛僕眩。屼然雙止。入室何處。
出門何從。冠帶不襲。言詞不通。茸果卒歲。輕葛禦冬。朝避
天火。夕逃海風。如何君子。棲遲斯邦。喟舒息兮無所。竮鬱
咽兮誰與。安讀書之下幃兮。樂儒行之環堵。苟吾道之無
爽。又何陋於斯土。顧言行之有常。雖蠻夷兮可處。燕市屠
狗。趙人博徒。絕聖棄智。忘貧化麄。望見相識。聞聲來趨。時
與追隨。聊須臾。雲盎盎兮雨紛紛。夜明月而不見人。情眷
戀於江介。夢綢繆於渭濱。公孫遊兮蓮勺。尼父聘兮蔡陳。
一困身於王者。一固窮兮聖人。思九州之博大。胡自陷於
斯民。盍歸來兮。無自苦恨。
傷獨孤賦(并序)
傷獨孤者。傷君子也。蓋傷君子有道而無命也。河南獨孤
申步勝冠舉進士。博學宏辭登科。典校秘書。不幸短命無
後。其人也。君子也。天厚之才而嗇之年。又亡其家。傷哉。余
獲知於君也久。而叨磨漸之益焉。不幸淪喪所知。追想其
人。作賦傷之也。
惜逝者之日遠兮。心隱憫而內傷。顧來者之不可與期兮。
云誰嗣子之芬芳。思夫君之好修兮。企千載之相望。紆文
章於六經兮。儒林為之有光。何事業之始酣。而志力之方
剛。宜盛德之日新。俾滋大而熾昌。飛霜肅其早零兮。意慘
慘而不長。俄銷鑠以委絕兮。還四氣之無當。謂明神正直
兮。始吾以為信然。天賞善而聽卑兮。吾乃今知其過之。必
夷夷而長久兮。蹇煩遠而歷茲。斯美人兮下泉。雖為芳蘭
兮誰與佩之。追往日之謌懽兮。曾宿息而不離。我不見其
幾何兮。殄七日而及斯。涕浪浪以相接兮。痛湛湛而不移。
謂陽光而烜燎兮。遽蔑爾其焉之。或左右之歔欷兮。若感
慟兮虛儀。懷玉音之清泠兮。佀屬耳而依依。嗟眷想之若
存兮。竟天地而長辭。願一撫而無孤。更出涕而淋漓。聞古
人所孜孜兮。貴身沒而名存。顏冉不登下壽兮。無百里而
愈尊。齊梁趙楚之君非不富且貴兮。人不得而稱之。嗚呼
自古而固然兮。予何歎乎今人。
醉賦(并序)
昔劉伶作酒德頌。以折搢紳處士。予嘗為沈湎所困。因作
醉賦。寄任山尹君。君嗜此物。亦以警之爾。
沈湎於酒。有晉之七賢。心遊於夢。境墮於烟。六府漫漫。四
支綿綿。逶隨真淳。陶和渾鮮。遺天地之闊大。失膏火之燒
煎。寂寂邈邈。歸根復朴。居若死灰。行猶飄殼。車屢墜兮無
傷。衣鎮濡兮不覺。機發而動。魂交而瞑。合文子之淳味。反
騷人之獨醒。曾不知其耳目。尚何懼於雷霆。寓四體之合
真。歸一元而太寧。麴蘖既散。竹桂滋已。百慮森傷。七情紛
始。風飄火爇。矜夸跱跂。嗟海鳥之聚還。顧息肩兮未幾。蘇
門子聞而笑之曰。子之於道。其猶醯雞歟。彼至仁者之於
天地。根性命於虛無。拂披聚散。脫遺寰區。形猶大象。心冥
太初。故大道不失。而至道可居也。今乃假荒惑之物。沈耳
目之機。其解須臾。憂恚繁滋。中心不可捐。外患生於時。為
疹為毒。為狂為醨。負責人道。陰陽戾違。束乎巫醫。敺乎有
司。辱身滅名。痿肺淫支。狼狽顛蹶。為人大嗤。不得盡年。玉
色先衰。曾不知都無醉時。使人困苦兮如茲。
鶴處雞㣥賦
㣥雞兮喧卑。獨鶴兮超特。何靜躁之殊致。顧仙凡之異德。
今乃同處。斯為失職。恃軒昂之貌。棲恥鑿垣。抱清迥之心。
餓羞爭食。恐沈於眾。何德之孤。志在寥廓。跡依泥塗。戀祥
雲於紫蓋。憶仙馭於清都。處眾而將齊一鶚。離㣥而每羡
雙鳧。孰曰其微易散。茲乃實繁有徒。在識家而競入。悲得
食而相呼。憂心悄悄。慍于㣥小。憩霓裳於永夜。鮮玉羽於
清曉。思太湖之澡刷。念秋漠之清矯。涅而不緇。素以為表。
寂寞清唳。依違馴擾。同李陵之入胡。滿目異類。似屈原之
在楚。眾人皆醉。或振羽以將鳴。或峩冠而瞪視。囂囂煩耳。
紛紛撲地。安知警露之質。豈識凌雲之意。獨立不懼。誠則
莫之與京。碩大無朋。所謂拔乎其萃。何憂乎彼衆我寡。而
患乎去同即異。慘澹無色。低徊不平。困眼前之擾擾。哀足
下之營營。動必以誠。鄙度關之詐。戒之在鬭。非擅場之名。
誰恤大以舍小。念彼濁而此清。和而不同。卑以自牧。動憂
違衆。居常慎獨。彼雖距似金。形似木。終羞與噲等為伍。孰
慮夫下交之瀆。是宜翔金穴。集芝田。冀松喬於碧落。侶鸞
鳳於紫煙。而乃忽齒陋質於階下。混庸衆於君前。惆悵非
所。昂藏自賢。顧彼雞矣。相㣥若是。多多益辨。兩兩而比。自
謂鳥中之賢。且具天下之美。與之遊息。甚可嗤鄙。每戒比
之匪人。常恥獨為君子。時乎有在。物不終否。爾惡能浼我
哉。吾當一舉千里。
履薄冰賦(以戒慎之心如履冰上為韻)
冰之積也不厚。人之履也難任。此焉投足。可為寒心。彼墊
溺之攸慮。在恐懼而誠深。慎同數馬之人。然非萬石。誡若
倚衡之子。不以千金。水始凝。冰未壯。乏六尺之為厚。非七
月之所尚。螽斯之股兮猶且不同。齊人之紈兮曾無以况。
雖鞠躬而欲涉。何跬步之能抗。有同居累卵之危。無殊坐
積薪之上。股粟兮在茲。魂驚於所之。怵惕求前。豈人心之
難測。趦趄有畏。類狐性之多疑。每縮縮而若墜。常兢兢而
自持。與巢幕兮焉比。將臨泉兮是擬。丈夫不處。斯畏其沒
身。夫子所懲。不惟於滅趾。徐子忘其故步。尚書越其素履。
行自失於佻佻。舄無施於几几。視之豈無。履而若虛。非北
陸積堅之始。是東風初解之餘。水蟲隔而纖鱗必露。秋蟬
比而輕翼不如。當履道未成。其難汔濟。縱善行無跡。不可
躊躇。兢慎圖其不敗。震懾謂其將壞。步搖搖爾。式彰君子
之行。身飄飄然。誰謂邑人不戒。如何克已。若此履冰。與習
坎而相類。符執玉而可懲。故疊足是虞。側身以進。言忘足
履之適。自近廉隅。庶幾心腑之中。無貽悔吝。得過隕易危
之吉。靡濡首失容之釁。行之止於三思。戒實先於六慎。
山雞舞鏡賦(以麗容可珍照之則舞為韻)
有珍禽兮在南土。金碧其容質。蔽芾其毛羽。翫夫色。必自
鑒以呈形。愛其儀。故乃見而屢舞。從裔壤。貢丹墀。未識僛
僛之狀。徒觀采采之姿。是詢孺子。爰發此思。知照水而自
窺。尚且心乎愛矣。俾對鏡而言舞。不勞歌以送之。於是爛
出雕籠。鶯成綺翼。奇章若繢。翠彩如織。瞥然影起。乍躞蹀
以多姿。歘爾形分。遂蹁躚而可則。苞七步之節奏。備八佾
之程式。俄俯仰。乍逡巡。透雪彩而姿逸。洞銀華而色新。錦
臆雙呈。因疑其若合。花毛兩向。未知其孰真。視月中兔形
自隱。窺臺上鵲影慙陳。駭目自遺百戲。忘餐奚顧八珍。對
百鍊而流睇。翻五色而交麗。異巴渝而折旋。類夏采而行
綴。搖金距非知善鬭所為。轉朱身庶與來儀相契。方激昂
而匪懈。將偃仰而增銳。誰云不節之儀。式表能勤之繼。映
朱光而影耀。射金景而私照。兩邊而分寸不差。一體而纖
毫必肖。類鳳因簫感。哂鶴為琴召。豈假為冠於漢。然仰我
威容。不同似木於齊。方稱乎觀妙。宜其鸞回於綺殿。雪落
於青瑣。雖自好而則然。必假鑒而獲可。變態盡其妍不。曲
折擬諸形容。幸無私於一照。庶餘光而可從。
對賢良方正直言極諫策
問曰。蓋聞昔之令主。體上聖之資。御大寧之時。猶懼理之
未至也。求賢以致用。猶懼動之不中也。咨諫以聞過。矧維
寡昧。膺受多福。思負荷之重。警風波之虞。求賢咨諫。豈敢
怠忽。至若窮神知化。以盛其德。經武緯文。以大其業。考古
會極。通教化之源。明目達聰。周視聽之表。斯夙夜之所志
也。子大夫何以匡建而致之乎。自中代以還。求理者繼作。
皆意甚砥礪。而效難彰明。莫不欲還朴厚。而澆風常扇。莫
不欲遵儉約。而侈物常貴。莫不欲遠小人。而巧諛常進。莫
不欲近莊士。而忠直常疎。莫不欲勉人於義。而廉隅常不
修。莫不欲禁人為非。而抵冒常不息。其所謬盭。豈無根源。
爰自近歲。仍敷大澤。霜露所墜。霑濡必同。滌瑕穢以導人
心省徭役以豐物力。蠲田租以厚農室。葺國學以振儒風。
督廢職以振綱維。備衆官以序賢俊。庶繼先志。臻於治平。
而改行者未聞。輸勞者未艾。農者無以免艱食。學者無以
通微言。立事之績未紀於庶功。乏才之歎未輟於終食。蠧
於法者無不去。而法未修明。切於政者無不行。而政未光
大。豈丕變其俗。道廣而難濟乎。豈不得其門。事繁而愈失
乎。佇聞嘉言。無或隱諱。周之受田有經制。漢之名田有恒
數。今疆畛相接。半為豪家。流庸無依。率是編戶。本於交易。
焉奪富以補貧。將欲因循。豈損多而益少。酌於中道。其術
如何。取人唯其行。不必文采。命官唯其才。不必資考。然則
行非造次而備察。才非錯綜而徧知。不必文采為輕重。而
士可進退。不必資考為程準。而吏有條貫。適變矯枉。渴於
良規。何方可以序六氣來百祥。何施可以壽㣥生仁衆姓。
徵於前訓而有據。議於當代而易從。勿猥勿并。以稱朕意。
對。臣伏見陛下徵天下之士。親策於庭。求賢思理。亦云至
矣。然臣未知將以為虛策乎。將以求實效乎。以為虛策。則
後之搢紳者觀書於太史氏曰。天子之憂人如此。急賢如
此。徵賢良方正直言極諫之士。親禮而問之。斯亦足以為
名矣。若以得人為務。社稷之計為心。則不宜待之如是也。
夫王者。其道如天。其威如神。以聘問先之。以禮貌接之。造
膝而言。虛心以受。猶恐懼隕越。而不得盡其所懷。况乎坐
之階庭。試以文字。拳曲俯僂。承問而上對乎。且天下之事。
難一二以疏。舉臣所當言。又有非臣下所宜聞知。清問所
不說。又鬱而不得發。彊附之於篇。考視者必以為餘煩。又
擯而不得通矣。陛下何惜一賜臣容足之地。於冕旒之前。
使得熟數之乎。可採則行之。無用則罷之。何損於明也。然
臣不敢有望於是。謹旁緣聖問。粗竭愚瞽。儻陛下憐察其
志而其誅。賜之異日之問。而卒其說。則覆照之下。形氣之
生。孰不幸甚。制策曰。蓋聞昔之令主。體上聖之姿。御大寧
之時。猶懼理之未至也。求賢以致用。猶懼動之不中也。咨
諫以聞過。矧唯寡昧。膺受多福。思負荷之重。警風波之虞。
求賢咨諫。豈敢怠忽。至若窮神知化。以盛其德。經武緯文。
以大其業。考古會極。通教化之源。明目達聰。周視聽之表。
斯夙夜之所志。子大夫將何以匡建而致之乎。此陛下之
憂勤切至也。臣聞堯舜以天下為已憂。而未以位為樂也。
臣又聞百事之成也。必在敬之。其失也。必在慢之。今陛下
念前王之戒。而不敢怠忽。思為國之經。而不忘夙夜。求賢
咨諫。延及微賤。臣有以見堯舜之心矣。夫法天地之道以
施政。順陰陽之和以育物。事無不序。動無不時。此窮神知
化之盛德也。武以止殺禁暴。則兵宜戢。文以經邦致明。則
化必行。此經武緯文之大業也。崇禮而明義。好士而尊儒。
斥魏晉己降衰末之法。稽周漢以前盛明之禮。斯考古
會極之方也。任賢而勿貳。招諫而必行。屏近習之纖佞。進
周行之骨鯁。斯明目達聰之道也。抑臣又聞先王所以不
視而明。不聽而聰。披頸負之萌。斷非僻之緒。其義易知也。
蓋左右僕御。唯正之供。必有足信者。必有知禮者。出使足
以盡情偽。居常足以助聽覽。左右之臣既如是矣。而又日
與公卿大夫講論政事。史書其舉。官箴其闕。以至於百工
庶人。莫不諫而謗焉。濟濟多士。為之股肱。赳赳武夫。為之
爪牙。茲所以永有天下也。今宰相之進見亦有數。侍從之
臣。皆失其職。百執事奉朝請以進。而律且有議及乘輿之
誅。未知為陛下出納喉舌者為誰乎。為陛下爪牙者為誰
乎。日夕侍起居。從遊豫。與之論臣下之是非。賞罰之臧否
者。復何人也。股肱不得而接。何疾如之。爪牙不足以衞。其
危甚矣。夫裔夷虧殘之微。褊險之徒。皂隸之職。豈可使之
掌王命。握兵柄。內膺腹心之寄。外當耳目之任乎。此壯夫
義士所以寒心銷志。泣憤而不能已也。誠能復周之舊典。
去漢之末禍。還諫官史官侍臣之職。使之左右前後。日延
宰相。與論義理。有位於朝者。咸引而進之。溫其色以安其
意。久其對以進其詞。可採者必行。有犯者無罪。王之爪士。
宜擇公卿大臣。總統而分理之。則政不足平。刑不足措。人
不足和。財不足豐。蠻夷戎狄不足臣。休徵嘉瑞不足致矣。
又何慮乎視聽之表有所不周乎。制策曰。自中代以還。求
理者繼作。皆意甚砥礪。而效難彰明。莫不欲還朴厚。而澆
風常扇。莫不欲遵儉約。而侈物常貴。莫不欲遠小人。而巧
諛常進。莫不欲近莊士。而忠直常疎。莫不欲勉人於義。而
廉隅常不修。莫不欲禁人為非。而抵冒常不息。其所謬盭。
豈無根源者。臣聞一日克已復禮。天下歸仁焉。王者之謂
也。故人不從上之令。而從其所行。夫上古之君。躬率以正。
軌度其信。恕已及物。自誠而明。此其所以其化如神。天下
如截也。中代以還。則異乎此。至誠不著。而欲任法以防人。
忠恕不行。而欲縱身以檢物。雖砥礪其意。而事實不符。此
所以有其意而無其效也。夫欲人之朴厚。而不先之以少
私寡欲。無為至誠。所以澆風常扇也。欲人之儉約。而不率
之以卑宮菲食。沈珠貴穀。所以侈物常貴也。欲遠小人。而
好悅耳之言。所以巧諛常進也。欲近莊士。而惡咈口之慮。
所以忠直常疎也。欲勉人於義。而貪濁在位。所以廉隅常
不修也。欲禁人為非。而法制不一。所以抵冒常不息也。則
謬盭之本。其在茲乎。陛下誠能一皆反之。其效可立彰明
矣。制策曰。爰自近歲。仍敷大澤。霜露所墜。霑濡必同。滌瑕
穢以導人心。省徭役以豐物力。蠲田租以厚農室。葺國學
以振儒風。督廢職以補綱維。備衆官以序賢俊。庶繼先志。
臻於治平。而改行者未聞。輸勞者未艾。農者無以免艱食。
學者無以通微言。立事之績未紀於庶工。乏才之歎未輟
於終食。蠧於法者無不去。而法未修明。切於政者無不行。
而政未光大。豈丕變其俗。道廣而難濟乎。豈不得其門。事
繁而愈失乎。佇聞嘉言。無或隱諱者。臣以陛下滌瑕穢。而
改行未聞。正言不自其本故也。夫欲人之改行率德。在明
賞罰。不在滌瑕穢也。故賞當善。罰當惡。天下曉然逃惡而
趨善。賞當功。罰當罪。天下聳然遠罪而趨功。則人自為理。
而上無為矣。此堯舜之所以利天下也。夫賞罰者報也。賞
之失稱。罰之不當。咎孰甚焉。伏見兵興以來。開權宜之道。
行苟且之政。臺省之官。王公之爵。溢於州郡。徧於輿臺。將
帥之臣。借緋紫於使令。定官員而奏請。名器輕於土芥。操
柄擅於爪牙。此其所以賞人而人不勸也。州縣之斷獄。月
以千數。連年累紀。未聞有一疑獄而决於朝者。未聞有一
屈人而訴於闕者。豈天下長吏盡如臯陶哉。律令格式。具
而不遵。鄉縣州府。各自為制。所怒則專殺為常。臆斷則自
生愚意。且欲人知所避。而能自達。不其難乎。况乎賦役之
不恒。衣食之不足。尚不懼死。焉能避罪。此其所以罰人而
人不沮也。賞之不勸。罰之不沮。欲人改行。其或難焉。雖滌
其瑕穢。惠奸貸法而已。又何為也。伏惟陛下慎用賞。賞必
當功。則天下之善勸矣。慎用刑。刑必當罰。則天下之罪沮
矣。夫擇人而用之。則僭濫不作。審人而赦之。則廉恥自生。
如是。則無所改其行。無所滌其瑕矣。又何足憂之。陛下省
徭役。而輸勞者未艾。小惠未徧。而有司長吏或壅而未承
故也。若陛下加惠而俯察之。則物力何懼乎不豐。勞者何
憂乎未艾。陛下蠲田租以厚農室。而人猶艱食者。生者猶
少而費者猶多故也。商乘堅而厭肥。工執輕而仰給。兵橫
行而厚祿。僧道無為而取資。勞苦頓瘁。終歲矻矻。濱於死
而為農者。亦愚且少矣。况乎兩稅不均。失變通救弊之法。
百端橫賦。隨長吏自為之政乎。若均工商老釋之勞逸。輕
田野布帛之征稅。蠲橫暴之賦。减鎮防之兵。則耕者如雲。
積者若山矣。臣請再為陛下精言之。夫賤珍奇之貨。斥雕
琢之淫。則工商之道自息矣。黜異端之學。使法不亂而教
不煩。則老釋之流當屏矣。且天下所以葸葸然者。豈非以
兵乎。使稅之厚人之屈而不可蠲復者。豈非以商乎。今昆
夷未平。邊備未可去。中夏或虞。鎮防未可罷。若就其功。則
莫若減而練之也。今之將帥。勝任而知兵者亦寡矣。怙衆
以固權位。行賂以結恩澤。因循鹵莽。保持富貴而已。豈暇
教訓以時。服習其事乎。今若特加申令。使之教閱。簡奮勇
秀出之才。去屠沽負販之黨。則十分之士。可省其五矣。多
而無用。曷若少而必精乎。又若州府虛張名籍。妄求供億。
盡設其給。以豐其私。今若核其名實。糾以文法。則五分之
兵。又可省其半矣。夫眾之虛。曷若寡之實乎。一則以強兵。
一則以寡賦。若江淮州郡。遠寇戎。屬清平。自非具使令備
儀注者。一切可罷。以其經費代征徭。蕩逋懸。然後慎擇長
吏。曲加綏撫。不四三年。而家給人和。則橫暴不作。賦斂自
均。至理而升平矣。尚何虞於人猶艱食乎。陛下葺國學以
振儒風。而微言猶鬱者。蓋其所由干祿而得仕者。以章句
記讀而不由義理故也。若變其法。則可以除其弊矣。陛下
督廢職以補綱維。而立事之績未紀於庶工者。實有司之
臯也。今職備而不舉。法具而不行。諫諍之臣備員。不聞直
聲。彈察之臣塞路。未嘗直指。公卿大夫。則偷合苟容。持祿
養交。為親戚計遷除領簿而已。興利之臣。專以聚斂計數
為務。共理之吏。專以附上剝下為功。習而為常。漸以成俗。
標異而圭角者。悔吝立及。和光而淈泥者。富貴立須。雖陛
下焦勞聰明。如此之切至。將何益焉。伏請下明詔為畫一
之法。使居是官理是人奉是法者。必有名績。然後許遷擢。
攷功之殿最。焉敢阿比而干刑司。則能者日進。不能者日
退。而庶工立事之績。將褒揚紀述之不暇矣。陛下備眾官
以序賢俊。而乏才之嘆未輟於終食者。由在上者遷之太
亟在下者刻之太深故也。古之取人也。拔十得五。猶以為
多。曲輪直桷。各適其用。今則不然。舉於禮部。則曰幽昧者
凡。陋而不可採。選於吏部。則曰聲名者虛浮而不可用。工
文者則懼華而不實。敦質者則懼朴而寡能。冠蓋之族則
以為因依。微賤之人則以為幽險。上求之愈切。下損之彌
細。夫士何負於有司。而乃蹇頓之抑刻之如是哉。才能如
積。抑鬱在下。一朝闕輔相之職卿大夫之官不得。則曰岳
不降神。時之乏人。於是循環其所己用者遞遷。居上者不
知格限。無聞聲績。或一時超拜。或再歲四遷。以是為適當
然耳。是仕進之門常闔。而天子之官天子之權。當途者五
六人迭居持之而已。以陛下之明聖。夫豈不欲國之得人
乎。以宰相之公忠。夫豈不欲人之足用乎。蓋從來已久。因
循如是耳。伏惟陛下申勅朝廷州府。令每歲各舉所知於
禮部。禮部於計偕常選之中。訪察推擇。得其人。則待以不
次之位。遇以非常之恩。不得其人。則必行殿罰。以懲踰濫。
則周之以寧。舜之以封。坐而致矣。乏才之嘆。何有於聖朝
哉。陛下謂蠹於法者無不去。而法未修明。切於政者無不
行。而政未光大者。由有司長吏不得其人也。捨人務政。雖
勤何益。臣伏見赦令節文。周備纖悉。空文虛聲。溢於視聽。
而實功厚惠。未有分寸及於蒼生。聖德不宣。王澤不流。雖
陛下寤寐思理。宰相憂勤奉職。又何為也。夫將直其枝。必
正其根。朝廷乃根也。州郡乃枝也。今朝廷之號令。有朝出
而夕改者矣。主司之法式。有昨破而今行者矣。伏惟陛下
正綱以張萬目。澄源以清萬派。則四方大幸矣。由是言之。
非道廣而難濟。事繁而愈失也。實承詔將事者之罪耳。制
策曰。周之受田有經制。漢之名田有恒數。今疆畛相接。半
為豪家。流庸無依。率是編戶。本於交易。焉奪富而補貧。將
欲因循。豈損多而益寡。酌於中道。其術如何者。臣聞古之
道不可變也。古之法不必行也。夏之桀。殷之紂。周之幽厲。
井田法非亡也。而天下大亂。我太宗元宗。井田法非修也。
而天下大理。夫貞觀開元之際。不受田而均。不名田而贍
者。朝廷正。法令行。一人之冤得以聞。一吏之犯得以誅。由
此致也。是政之舉。化之成。則田自均。人自贍。而天下陶然
化矣。豈待曲吏而事為乎。其與貞觀開元。非異時也。法苟
未行。人苟失職。徒易其制更其業。擾人斂怨而已耳。制策
曰。取人唯其行。不必文采。命官唯其才。不必資考。然則行
非造次而備察。才非錯綜而徧知。不以文采為重輕。而士
可進退。不必資考為程準。而吏有條貫。適變矯枉。渴於良
規者。今之取士。以文字記讀為法。其素履實行。則無門而
知。使由文字而進者。往往犯姦贓為梟獍。以成其弊也。乾
元以還。版籍斯壞。所在游寄。莫知從來。伏惟勅天下人士。
未歸者一皆復貫。願留者則令著籍。置鄉校縣學州庠。以
教訓其子弟。長育其才。自鄉升之縣。自縣升之州。自州升
之禮部。公卿子弟長於京輦者。則使之必由太學。然後登
有司。如是其幼弱。其壯老。發言舉足。云為進取。可得而知
矣。然後參以才藝。試以器用。誠取人之急務。伏惟陛下裁
之。若資考之限。其章句之庸才。資蔭之常調者。仍宜舊貫。
賢能之士。則行臣嚮者之謀。從有司長吏之舉。其賞必行。
其罰信焉可也。制策曰。何方可以序六氣來百祥。何施可
以壽㣥生仁衆姓。徵於前訓而有據。議於當代而易從。勿
猥勿并。以稱朕意者。臣聞古者山林藪澤。皆有時禁。動作
之為。無差月令。則六氣以序。百祥以來。而生生之類。莫不
躋仁壽之域矣。今捨此而不務。殺胎毀卵。傷仁撓和。而奉
胡夷之法。以正月五月九月斷天下之屠。欲蕃物產而祈
福祐。斯亦無謂矣。伏惟陛下動遵月令。前訓可據之文也。
事稽時禁。當代易從之道也。施之而不已。執之而有恒。則
帝皇之美。遠慙於今日矣。臣謹對。
上江西李大夫書
居蓬衣白之士。所以勤力苦心。矻矻皇皇。出其家。辭其親。
甘窮餓而樂離別者。豈有貳事哉。篤守道而求知也。有位
之人。所以休聲茂功。鑠光保大。不絕勳而窮名者。亦無異
術焉。樂育材而得人也。人無所知。雖賢如仲尼。窮死而道
屯。况其下者乎。未得其人。雖聖如唐堯。水不抑而凶未去。
况其下者乎。故上之於人。下之求知。相須若此之急。而相
得若此之難者何也。蓋以在位者居高而聽深。在下者行
卑而迹賤。其事勢不同。出處相懸故也。况乎上之人負其
位不肯求。下之人負其才不肯屈。此其所以相須若此之
急。相得若此之難也。湜自學聖人之道。誦之於口。銘之於
心。徒恨今之人待士之分。以虛華而已。今之士望人之分。
以毫末而已。上下相鼓。波流相翻。抱特行者混衆人。抱奇
才者乏卓識。智與愚相混。古之道不行。是以役役棲棲。獨
鬱鬱而無語。竊以閣下以周召之才。居周召之職。獨智傑
出。孜孜以下問。收接而博觀。自江而西。沈潛液澤。傳之天
下。汪洋喧鬧。是以發憤而來。非有他也。欲以望閣下之輝
光。窺閣下之深高。下靡豪傑之風。以快平生之心耳。伏惟
降其尊嚴而省覽之。裁其可否而去就之。無以淺微察其
辭。觀其志而不錄其辠。幸甚。謹獻舊文十首。以先面贄。干
犯左右。惶懼於旌門之前。
論進奉書
臣聞一人莫非王臣。尺土莫非王有。山川林藪之所產殖。
雨露春秋之所成就。莫非王材。誠宜推至公以示無外。今
國家既有公府。又為私藏。使州郡貢賦之外。進奉相及。恐
非以天下為家示天下無私之道也。且任土之貢。生產有
常。履畝之收。等籍既定。人識所出。吏難為姦。進奉既無程
度。莫知紀極。恣橫徵發。因緣贓私。驅陛下赤子。措之不存
之地。侈君之嗜慾。惑君之聰明。實大姦之門。大罪之竇也。
臣雖熟知陛下上聖之姿。深仁之理。凡內藏之實。以充讌
賜。非務積藏。如四遠未知何。如百姓受弊何。如後嗣平中
之主由此而傷儉德萌侈心何。雖漢有少府水衡。筦榷山
澤之利。終不若領之於大農也。且地之財無盡。王之用不
會。何必固之內府。以開濫關耶。伏望陛下罷內藏歸之公
府。約別進合之古制。徵斂有常。財用無虧。絕姦之根源。除
政之粃蠧。全大體。興大和。天下大幸。伏見正月十一日赦
書。陛下深念疲人。懇責貪吏。往之隨使貢來。一皆罷之。此
實白日之明。層雲之澤也。凡諸州府。必有羨餘。不歸之王
廷。必沒於私室。伏請每使當罷。必上其數而謹其收。水旱
之不虞。疾疫之不期。以振罷羸。以代蠲免。軍旅之事。工役
之用。以給其費。以供其須。居常之歲。閉藏以待時。無敢散
洩而干刑司。如是則大賚於人。大伸於用矣。
答李生第一書
辱書。適曛黑。使者立復。不果一二。承來意之厚。傳曰。言及
而不言。失人。粗書其愚。為足下答。幸察。來書所謂今之工
文或先於奇怪者。顧其文工與否耳。夫意新則異於常。異
於常則怪矣。詞高則出於眾。出於眾則奇矣。虎豹之文不
得不炳於犬羊。鸞鳳之音。不得不鏘於烏鵲。金玉之光。不
得不炫於瓦石。非有意於先之也。迺自然也。必崔嵬然後
為岳。必滔天然後為海。明堂之棟。必撓雲霓。驪龍之珠。必
錮深泉。足下以少年氣盛。固當以出拔為意。學文之初。且
未自盡其才。何遽稱力不能哉。圖王不成。其弊猶可以霸。
其僅自見也。將不勝弊矣。孔子譏其身不能者。幸勉而思
進之也。來書所謂浮艷聲病之文恥不為者。雖誠可恥。但
慮足下方今不爾。且不能自信其言也。何者。足下舉進士。
舉進士者。有司高張科格。每歲聚者試之。其所取迺足下
所不為者也。工欲善其事。必先利其器。足下方伐柯而捨
其斧。可乎哉。恥之。不當求也。求而恥之。惑也。今吾子求之
矣。是徒涉而恥濡足也。寧能自信其言哉。來書所謂汲汲
於立法寧人者。迺在位者之事。聖人得勢所施為也。非詩
賦之任也。功既成。澤既流。詠歌紀述光揚之作作焉。聖人
不得勢。方以文詞行於後。今吾子始學未仕。而急其事。亦
太早計矣。凡來書所謂數者。似言之未稱。思之或過。其餘
則皆善矣。既承嘉惠。敢自疎怠。聊復所謂。俟見方盡。湜再
拜。
答李生第二書
湜白。生之書辭甚多。志氣甚橫流。論說文章不可謂無意。
若僕愚且困。迺生詞競於此。固非宜。雖然。惡言勿從。不可
不卒。勿怪。夫謂之奇。則非正矣。然亦無傷於正也。謂之奇。
即非常矣。非常者。謂不如常者。謂不如常。乃出常也。無傷
於正。而出於常。雖尚之亦可也。此統論奇之體耳。未以文
言之失也。夫文者非他。言之華者也。其用在通理而已。固
不務奇。然亦無傷於奇也。使文奇而理正。是尤難也。生意
便其易者乎。夫言亦可以通理矣。而以文為貴者非他。文
則遠。無文即不遠也。以非常之文。通至正之理。是所以不
朽也。生何嫉之深耶。夫繪事後素。既謂之文。豈苟簡而已
哉。聖人之文。其難及也。作春秋。游夏之徒不能措一辭。吾
何敢擬議之哉。秦漢以來。至今文學之盛。莫如屈原宋玉
李斯司馬遷相如揚雄之徒。其文皆奇。其傳皆遠。生書文
亦善矣。比之數子。似猶未勝。何必心之高乎。傳曰。言之不
出。恥躬之不逮也。生自視何如哉。書之文不奇。易之文可
謂奇矣。豈礙理傷聖乎。如龍戰於野。其血元黃。見豕負塗。
載鬼一車。突如其來如焚如死如棄如。此何等語也。生輕
宋玉。而稱仲尼班馬相如為文學。按司馬遷傳屈原曰。雖
與日月爭光可矣。生當見之乎。若相如之徒。即祖習不暇
者也。豈生稱誤耶。將識分有所至極耶。將彼之所立卓爾。
非強為所庶幾。遂讐嫉之耶。其何傷於日月乎。生笑紫貝
闕兮珠宮。此與詩之金玉其相何異。天下人有金玉為之
質者乎。被薜荔兮帶女蘿。此與贈之以芍藥何異。文章不
當。如此說也。豈為怒三四而喜四三。識出之白而性入之
黑乎。生云虎豹之文非奇。夫長本非長。短形之則長矣。虎
豹之形於犬羊。故不得不奇也。他皆倣此。生云自然者非
性。不知天下何物非自然乎。生又云物與文學不相侔。此
喻也。凡喻必以非類。豈可以彈喻單乎。是不根者也。生稱
以知難而退為謙。夫無難而退。謙也。知難而退。宜也。非謙
也。豈可見黃門而稱貞哉。生以一詩一賦為非文章。抑不
知一之少便非文章耶。直詩賦不是文章耶。如詩賦非文
章。三百篇可燒矣。如少非文章。湯之盤銘是何物也。孔子
曰。先行其言。既為甲賦矣。不得稱不作聲病文也。孔子曰。
必也正名乎。生既不以一第為事。不當以進士冠姓名也。
夫煥乎郁郁乎之文。謂制度非止文詞也。前者捧卷軸而
來。又以浮艷聲病為說。似商量文詞。當與制度之文異日
言也。近風教偷薄。進士尤甚。迺至有一謙三十年之說。爭
為虛張。以相高自謾。詩未有劉長卿一句。已呼阮籍為老
兵矣。筆語未有駱賓王一字。已罵宋玉為罪人矣。書字未
識偏傍。高談稷契。讀書未知句度。下視服鄭。此時之大病。
所當嫉者。生美才。勿似之也。傳曰。惟善人能受盡言。孔子
曰。君子無所爭。必曰射乎。問於湜者多矣。以生之有心也。
聊有復。不能盡。不宣。湜再拜。
答李生第三書
湜白。時論所以難。在諭其本而善守之。使千流萬轉。不遷
於末。則蕩而失。其憒眊無睹。囂囂相訾。何所得哉。始與生
言奇不言正也。故論止於奇。生以正抑其奇。然後參正流
焉。譬與生說先牛馬以說駱駝。而非云也。云以無傷於正。
猶易之凡言無咎。本皆有咎。此未了也。易之無咎不一。本
有咎。由慎故免。亦曰咎。自巳招。不可咎人。亦曰義。生以凡
目之。當是讀書未熟。自僕云無傷也。生言非常之物如何
得常。故當爾也。所以千年聖而愚比肩也。生言天象形象
非常者。皆為妖妄。如天出景星。地出醴泉。蓋非常。謂之妖。
可乎。假如妖星熒惑。天所常懸。牛溲馬勃。地所常有。足尚
乎。生何窒。生以松栢不艷比文章。此不知類也。凡比必於
其倫。松栢可比節操。不可比文章。大人虎變。君子豹變。此
文章比也。有以質為貴者。有以文為貴者。引茅屋越席易
黼藻元黃之用。可乎。生云奇與易作者何別。在所為耳。請
考之於實。生為易矣。試為僕作難者。視何如相如揚雄也。
恐生乃不能。非不為也。楚詞史記太元之不朽也。豈為資
笑謔乎哉。如鳥鵲啁啾。聲斷便已。人如不聞爾。何足貴也。
所言詩書之文不奇。舉多言之也。易處多。奇處少爾。易文
大抵奇也。易處幾希矣。孟子常引詩云。周餘黎民。靡有孑
遺。豈周遂不遺一民哉。僕之言猶是。生云知難而退為謙。
是知不可取然後止。非可取而不取也。菽麥異生。而師惑
之何哉。生之師且惑菽麥。生卷中文能囊包天地耶。此不
遜悌之言。吾不信也。詩載臣之譏君曰。嗚呼小子。未知臧
否。非面命之。言提其耳。此過於以時奉譏也。詩人尚不聞
得罪。生何諱之深乎。易曰。匪我求童蒙。童蒙求我。生奉書
相干。宜有答也。又再三瀆。瀆則不告也。韓退之復張籍書
曰。頑然不入者。親以言諭之。不入。則其觀吾書。固將無所
得矣。生勗之而已。
答劉敦質書
湜求聞來京師三年矣。一年以未成顛蹶。二年以不試狼
狽。及今三年而不遇有司。且夫以方輪鹿軸。而求疾驅迅
馳。祗足見其坎坷杭杭。輗款而來不安。未見其能取一也。
退則惟其初未通人事。謂人之得失。或為在已。始求賓興。
眼中始無人。而心巉然。謂其天下公議可抵而掇也。律身
以古人。而不知時。凡所出行。動與今戾。其所聞見可揭而
行也。是以矜勢自取窮辱。不能展轉其心。乃於再三。夫如
是可以怨天耶。尤人耶。罪時耶。縱橫耶。反覆耶。無所歸適。
乃幡然復故。即日[:#AS-88E3:●]貧策羸而歸。將復愚見。自鈍唫於數
晦。永無夸人之望。出潼關。歷峽游洛。順河而東。一路逢識
友。為道所歸者。其疎者口余。親者面余。咸以為年未勝冠。
當役力於名達。銳心於取進。而遽以行止為論。是為佻薄。
為太早計。謀進而黜。退而不能。以為年之少。得失未可知。
不可當遽歸。何言止耶。則顏子當奔驅進取。不宜遽安一
室閒而樂也。然而顏子安之者時也。以為老而將亡。然必
當止耶。則太公當幽潛伏死。不宜復出磻溪而干文王也。
然而太公干文王者時也。夫行止何惑哉。不先時而已矣。
又有以榮為諭者。是又不然。以所聞所得之道。在於我者
也。故不由其道矣。雖富而貴。為辱滋甚。顧吾道何如哉。必
富貴而後榮。是秦齊梁楚之君當與大舜侔。曾參不得為
孝。猗頓動天地矣。且今之取進者。曲拳折人。非以為屈。疾
趨卑拜。非以為沖。妄歸聽以拘錄細計。騁門室之辨。鈞色
適之欲。以入其身。必見以為恭。低顏以為惡。且悅其所為
容焉。必以在乎㣥萃。默其口而止。蓬其外而起。理吾盡知
之矣。然而未言。道吾盡知之矣。然而未行。不必為粹深。淺
慎且不測。其所為與焉必下矣。與其上援之聲與力拔。與
雙疊登而取。階崇而級厚。頤然不知羞。偃然如固有之。其
所為然也。且直已行道之人。常其禮貌。定其交際。身不以
形勢屈。口不以觀望柔。行特其拂心。言苦而倒耳。是之則
受。非之則辭。惟道所存矣。夫順人之與拂其人也。豈不懸
哉。必怒其所為矣。在於㣥萃之秀出。心畏所加。識之高下。
目之所取。動而正則枉者嫉。為而是則非者形。默則相忌。
云則不合。如是而求志之得。道之光。德之貴。名之白。聲之
充。難矣。固當决鬱而未通。密塞而無歸。浪滂而不救。亦其
所為然也。語曰。陳力就列。不能者止。傳曰。見險而能止者
知矣哉。困則知變。窮則思反。必之後圖。余懼其無所為及
也。行當持手於窮澗。貫利瀕江穀土練麻而養。逍遙溫飽。
期不失其所以為心而已。自外皆休請矣。人心為何如也。
夫窮與達非其相反。皆繫於所遭。今達而光。吾師禹臯陶。
窮而獨善。吾師顏子。窮哀天下。負其道以轘軫諸侯。以全
仁義。吾師仲尼。古聖人迹之得失何殊。未全聞彼泰其心。
此改其樂也。故士無遇不遇。視其時。當其道。不失其已百。
經怪時董生之賢。乃賦士不遇。司馬遷又從而悲之。離騷
之文。又大於哀。自非邇聖人。必有偏而不起之弊耳。比有
城游郡而處。其相知心者不一二。其餘面而已。是以憤懣
而誰說。意氣不得泄。今又遠去江南。若復默口。將懼無復。
故出興舒疊僂指而質言之不慙。亦唯子之故也。
