欽定全唐文卷八百七
司空圖(一)
圖字表聖。河中虞鄉人。咸通十年進士。乾寧中累遷戶部
侍郎。乞還山。昭宗在華陰。徵拜兵部侍郎。不赴。朱全忠篡
國。召為禮部尚書。不起。聞哀帝弒。不食卒。年七十二。
題山賦
繭吾髮以㣥嬉兮。乃恣狎於林壑。窘世路之榛榛兮。匪茲
焉而何託。仰基矩之惟舊兮。豈孱之彼度。矧嶄紆而還農
兮。亦靡勞於濬鑿。壯神工之騁奇兮。樹一峯而中擢。齴鼇
鼻而噓空兮。湧佛螺而旁絡。阜交蹠於艮隅兮。俯川塍而
黼錯。躋遺堞以仰眩兮。洶瀑巔而電薄。腴卉木以駢昌兮。
藹葩屏而麝幄。滋彩綷以紛翔兮。玩韶鮮而戲濯。覩㣥物
之遂性兮。澹吾躬而斯樂。笑殊道以徇強兮。喜夸鵬而跼
蠖。雖穴處而志揚兮。邈軒肆於宏廓。借家國之未忘兮。鄙
榮伸而陋約。鑱貞明而自勗兮。行與息而靡怍。
春愁賦
芳灩灩兮翠[:#AS-92F9:⿰帛⿱丿糸]
[:#AS-92F9:⿰帛⿱丿糸]。泥晨霞兮泊
晚煙。鬱情條以凝睇。裊愁緒以傷年。㣥企胥悅。幽棲自憐。
勝事而何人忘返。賞心而
與我相捐。當其玉律驚春。香風拂曙。晴陽小苑之道。紺靄
青門之樹。繡轂相追。金羈並騖攜豔冶以爭出。指狹邪而
共[:#AS-85FD:⿺走⿰耳乚]。貪壯歲之娛遊。惜繁華之易度。豈知低摧上國。寂寞
良辰。林幽鶯囀。院古苔新。暗想歌鐘之會。出隨車馬之塵。
落日歸臥。懸琴歎頻。孤枕役故園之夢。一宵驚白首之人。
江楓暮兮江水淥。蕩羈魂兮勞遠目。倚蘭棹兮雨霏霏。歷
蘋洲兮衣馥馥。千古兮此時此地。愍輸忠而見逐。邊鴻下
兮邊草生。擁玉帳兮滯龍城。折柳厭河梁之贈。落梅傳戌
笛之聲。萬里兮此時此日。歎積雪之徒征。莫不慘澹傷神。
迴環縈慮。念郢闕以迴首。憶帝鄉之歸路。雖陽和之暗攻。
自眇默而誰訴。於是情馳天末。黛歛閨中。徘徊暖榭。徙靡
芳叢。燕泥滴滴而簷壞。蛛網迷迷而帳空。憐笙罷興。挑錦
停功。怨韶光之虛擲。與長夜而還同。若斯者。固紛爾多狀。
浩然莫窮。彼人情之貿遷。繁植物之榮悴。何深衷之委鬱。
謝圜煦於天地。縈心夜焚。凝魄朝醉。同垢衣之莫澣。豈萱
枝之可慰。願昭暢於春臺。雪胷襟之滯義。
共命鳥賦(并序)
西方之鳥。有名共命者。連腹異首。而愛憎同一。伺其寐。得
毒卉。乃餌之。既而藥作。果皆斃。吾痛其愚。因為之賦。且以
自警。賦曰。
彼翼而飛。罔憎其類。彼蟲而螫。罔害於已。惟斯鳥者。宜稟
乎義。首尾雖殊。腹背匪異。均休共患。寧忿寧己。致彼無猜。
銜堇以餌。厥謀雖良。厥禍孰避。梟鴟競笑。鳳凰愕眎。躬雖
俱斃。我則忘類。人固有之。是尢可畏。或競或否。情狀靡窮。
我同而異。鉤挐其外。膠緻其中。癰囊已潰。赤舌靡縫。緩如(
闕二字)迅如駭。附強迎意。掩醜自容。忘其不校。寢以頑凶。若
茲黨類。彼實孔多。一勝一負。終嬰禍羅。乘危逞怨。積世不
磨。孰救其殆。藥以至和。怪雖厲鳥。勿伐庭柯。爾不此病。國
如之何。
情賦(并序)
愚嘗賦春情數百言。狀其思媚。自謂摭眾騷之遺。恨遭亂
而失。今獨憶其間三十五字。存於濯纓之東楹云。
暖融溶兮傍曲塘。扶蘭心兮牽藕腸。雨絲絲兮羃暗芳。阻
佳期兮日難忘。情煙綿兮悄自傷。
上譙公書
再拜。愚伏以布衣犯將相之威者。近皆笑率指愚為狂。是
輕薄子不能以恢然之量待今賢傑也。相公得不念之耶。
某迹拘世累。而業久於山。援古勘今。思有所發者。蓋竊惟
近朝據重位。而勇蹈功名之利。恥天下有遺才。直吾相國
也。又敢求吾相之心。所以未忍棄生民之望者。固非濡濡
於富貴。豈不以時持大柄。事或阻心。且後弛張。俾無遺恨
於不朽耶。愚以是竊抃。有以企天下之福矣。雖在於至愚。
猶有輕慮。誠以相公既當有得賢之盛。將尢有惜夫自持。
既嘗獨決機權。將尢以事不足問。則黨附之賢或興。而專
美之道可隘耳。請陳其說。夫用人固得矣。亦在知失之不
足蓋為明。則偽者懲而實者勸。且無傷於愛士。處事也固
濟矣。又知謀之不必自我出為知。則聽日廣而神不勞。且
無傷於好謀。是道也。蓋賢哲用之而不竭。相公得之而不
疑。坦懷至公。自無愧古。然後文尚制科之選。武先西北之
虞。(前年已上書蜀相)抑簡誕以捐空。峻規程而括實。則病應適時
之宜盡矣。此皆相公夙自踐於沉實。而小子雖吃悸。不能
面發。願激揚於片時耳。非為挾利之資也。抑自古釣奇而
售跡者。既多以分蹇。動無所合。且實必俟臨機。方見其萬
一。非敢率易。併凟尊威。干犯之誅。則不復自同輕薄子以
為疑懼。俟命再拜。
與臺丞書
中丞閣下。某昔者常從其友於郡邑之鄙。其鄰叟有善藝
卉木者。或從之鬻於都下。未嘗不亟售而返。人謂之曰。里
市所貨。皆資生之所闕。尚有提之汲汲而不克售者。今叟
晨往暮歸。未嘗少滯其所鬻。何哉。叟曰。鬻植之道。雖本於
天時。亦且診於人情耳。蓋視其人夸。其居侈。則所翫者。必
欲朝炫其葩。夕味其實矣。彼或以勁正自處。所植必慕賢
良。吾皆揣之。各衒其所欲。焉有曝滯之患哉。今閣下前為
小宗伯。實振惟公之舉。庶不孤吾道矣。况憲府僚屬。繫本
朝之輕重。是尢宜於慎擇也。會昌中。杜牧之為補闕。陪賀
客於孔氏之門。獨歛板而前。言御史丞風威。在取人之得
失。乃薦邢㣥焉。今有邢賁者。乃㣥之猶子。雅志貞獨。且以
名節自任。其所任其所為。亦足觀其所志。愚以是輙有里
叟之說。蓋待吾憲丞不薄矣。且自古推心。苟不望報於其
人。則未有不堅於著效者。愚所任不私而已。苟謂言者之
輕而捨諸。亦非敢以為恥。又有王駕者。勳休之後。於詩頗
工。於道頗固。但其所知。方在顯清之地。不敢越境以輸其
珍耳。所與論詩一首。亦輙緘獻。其他當俟閤下操人柄救
時艱。而后敢以志英豪之事業者。達於執事。庶不驅之讐
敵也。再拜。
貽王進士書
辱示製述。甚非所宜。敢不以所說陳於左右哉。楚宋交怨。
而使在其間。宋人有得玉於其境者。遇楚使適至。誇示之。
楚人謀沮其玉。請先譽於宋國。既獻。宋果怒曰。玉產於吾
土。而價張於吾仇。是欺我也。不果售。今吾守道固窮。且竊
文學之譽。是邪競沽虛者之所仇嫉者。吾子之才固奇矣。
乃以所質寘於吾懷。是玉者未適於市。而噪者已盈於門
矣。必曰不投知於司空氏。必曰不受知於司空氏。則雖吾
子之奇。必足速得志於時矣。舍是無他術也。所貺益腆。不
敢發柙。幸詳其意。勿冒時之所忌。
與李生論詩書
文之難而詩尢難。古今之喻多矣。愚以為辨於味而後可
以言詩也。江嶺之南。凡足資於適口者。若醯非不酸也。止
於酸而已。若鹺非不鹹也。止於鹹而已。中華之人所以充
飢而遽輟者。知其鹹酸之外。醇美者有所乏耳。彼江嶺之
人。習之而不辨也宜哉。詩貫六義。則諷諭抑揚。渟蓄淵雅。
皆在其中矣。然直致所得。以格自奇。前輩諸集。亦不專工
於此。矧其下者耶。王右丞韋蘇州。澄澹精緻。格在其中。豈
妨於道學哉。賈閬仙誠有警句。然視其全篇。意思殊餒。大
抵附於蹇[:#AS-8DBB:⿰⺡⿱止⿰]。方可致才。亦為體之不備也。矧其下者哉。噫。
近而不浮。遠而不盡。然後可以言韻外之致耳。愚竊嘗自
負。既久而愈覺然。然得於早春。則有草嫩侵沙長。冰輕著
雨銷。又人家寒食月。花影午時天。(上句云隔谷見雞犬山
苗接楚田)又雨微吟足思。花落夢無憀。又夜短猿悲減。風和
鵲喜靈。得於山中。則有坡暖冬生笋。松凉夏健人。又川明
虹照雨。樹密鳥衝人。得於江南。則有日帶潮聲晚。煙和楚
色秋。(一作戍鼓和潮暗船燈照島幽本集同)又曲塘春盡雨。方響夜深船。得
於塞上。則有馬色經寒慘。鵰聲帶晚饑。得於喪亂。則有驊
騮思故第。鸚鵡失佳人。又鯨鯢人海涸。魑魅棘林幽。得於
道官。則有碁聲花院閉。幡影石壇高。得於夏景。則有地凉
清鶴夢。林靜肅僧儀。得於佛寺。則有松日明金像。苔龕響
木魚。又解吟僧亦俗。愛舞鶴終卑。得於郊園。則有暖景雞
聲美。微風蝶影繁。又遠陂春早滲。猶有水禽飛。(上句云綠
樹連村暗黃花入麥稀)得
於樂府。則有晚粧留拜月。春睡更生香。得於寂寥。則有孤
螢出荒池。落葉穿破屋。得於愜適。則有客來當意愜。花發
遇歌成。雖庶幾不濱於淺涸。亦未廢作者之譏訶也。七言
云。逃難人多分隙地。放生鹿大出寒林。又得劍乍如添健
僕。亡書久似憶良朋。又孤嶼池痕春漲滿。小欄花韻午晴
初。又五更惆悵回孤枕。猶自殘燈照落花。(上句云故國春
歸未有涯小樓欄檻別人家)又殷勤元旦日。欹午又明年。(上句云甲子
今重數生涯只自憐)皆不拘於一概也。蓋絕句之作。本於詣極。此
外千變萬狀。不知所以神而自神也。豈容易哉。足下之詩。
時輩固有難色。儻復以全美為上。即知味外之旨矣。勉旃。
司空表聖再拜。
與王駕評詩書
足下末伎之工。雖蒙譽於賢哲。未足自信。必俟推於其類。
而后神躍而色揚。今之贄藝者反是。若即醫而靳其病也。
惟恐彼之善察。藥之我攻耳。以是率人以謾。莫能自振。痛
哉。且工之尢者。莫若工於文章。其能不死於詩者。比他伎
尢寡。豈可容易較量哉。國初主上好文雅。風流特盛。沈宋
始興之後。傑出於江寧。宏肆於李杜極矣。左丞蘇州。[:#AS-85FD:⿺走⿰耳乚]味
澄夐。若清風之出岫。大歷十數公。抑又其次焉。力勍而氣
孱。乃都市豪估耳。劉公夢得楊公巨源。亦各有勝會。閬仙
東野劉得仁輩。時得佳致。亦足滌煩。厥後所聞。逾褊淺矣。
然河汾蟠鬱之氣。宜繼有人。今王生者。寓居其間。浸漬益
久。五言所得。長於思與境偕。乃詩家之所尚者。則前所謂
必推於其類。豈止神躍色揚哉。經亂索居。得其所錄。尚累
百篇。其勤亦至矣。吾適又自編一鳴集。且云撐霆裂月劼。
作者之肝脾。亦當吾言之無怍也。(一本有道之不疑四字)
與惠生書
足下。某贅於天地之間。三十三年矣。及覽古之賢豪事跡。
慙企不暇。則又環顧塵蔑。自知不足為天下之贅也。噫。豈
非才不足而自強耶。雖然。丈夫志業。引之猶恐自跼。誠不
敢以此為憚。故文之外。往探治亂之本。俟知我者。縱其狂
愚。以成萬一之效。壯心未決。俯仰人郡。今遇先生。俾僕得
以盡論。願修討源。然後次第及於濟時之機也。唐虞之風。
三代非不敝也。賴聖人先其極。而變之不滯耳。秦漢而下。
時風益澆。視之而不知其弊。矯之而不知其變。文質莫辨。
法制失中。侮儒必止。沈儒必削。則士大夫雖有自負雅道
者。既不足以振之。而又激時之怨耳。漢魏之際。其弊蓋極。
懲馬融胡廣之流。故李膺質而峻。誡何晏桓範之俗。則王
衍簡而清。矯之而不和。滯之而不顧。始以類聚相扇。終以
浮黨見嫉。而至家國皆瘁而不寤也。悲夫。故愚以為今欲
應時之病。即莫若尚通。不必叛道而攻利也。隘則驅之以
仇已。樹政之基。莫若尚法。不必任察而嗜刑也。弛則怠之
以陷人。舍此二者。伊周不能為當今之治。苟在位者有問
于愚。必先存質以究實。鎮浮而勸用。使天下知有所竟。而
不自窘以罪時焉。噫。有必不能辨之於言者。有之矣。未有
無其心無其言。可以垂名於不朽者。且一家之治。我是而
未必皆行也。一國之政。我公而未必皆行也。就其間量可
為而為之。當有以及於物。不可為而不為。亦足以見其心。
必曰俟時而後濟其仁。蓋無心之論。夫百人並迫於水火。
可皆救之。斯為幸矣。不可皆救。則將竭力救其一二耶。亦
將高拱以視之耶。幸先生以質於時賢。審其有心。然後可
為編次第之說。再拜。
復陳君後書
吾既以疑經為後述矣。今年夏。陳君果復致累百言。且援
穀梁之說。欲以質吾。吾熟視其書。率意而答之。足下復所
云云。非不知也。且夫謂之求。則固當偕受其譏矣。雖然。舅
姑之疾且餒。苟力不能制其悍婦。則必羸其聲。哀求於一
飯。豈忍誚之乎。吾本朝之臣耳。豈敢誨其苞茅不貢之漸
耶。于載之下。必有知言者。不多譚。
與極浦書
戴容州云。詩家之景。如藍田日暖。良玉生煙。可望而不可
置於眉睫之前也。象外之象。景外之景。豈容易可談哉。然
題紀之作。目擊可圖。體勢自別。不可廢也。愚近作虞鄉縣
樓及柏梯二篇。誠非平生所得者。然官路好禽聲。軒車駐
晚程。即虞鄉入境可見也。又南樓山最秀。北路邑偏清。假
令作者復生。亦當以著題見許。其柏梯之作。大抵亦然。浦
公試為我一過縣城。少留寺閣。足知其不怍也。豈徒雪月
之間哉。佇歸山後。看花滿眼淚。迴首漢公卿。人意共春風。(
上二句楊庶子)哀多如更聞。下至於塞廣雪無窮之句。可得而
評也。鄭雜事不罪章指。亦望呈達。知非子狂筆。
答孫邰書
孫君足下。所貺累幅。皆厚責於我。是足下勤於吾道。必欲
起而振之也。何以克當。雖然。始於退者。皆曰吾之必誠也。
今愚獨以為不誠自訟。亦誠在其中矣。幸足下詳其旨。古
之山林者。必能簡於情累。而後可久。今吾少也。忿然不能
自勝於胷中。及不誠而退者。然亦窮而不搖。尋而不進者。
蓋審已熟雖進亦不足於救時耳。彼一飯之施。或請濟於
其鄰。雖童子不可以空器紿之也。矧當艱否之運。吾君吾
相。方以爵秩來天下之賢達。將與之共拯。其可沽虛而自
集耶。且自古賢達用舍之際。當俟至公物情。而後天意可
見。雖宰執大臣之推心。亦不能察天下拒我之意也。况足
下一布衣。其可獨私於我哉。書曰。龜從蓍從。則人亦不違
天矣。足下所示。勤勤於此。而取舍之間。果致失墜是非有
物亦欲沮之耶。始吾自視固缺薄。今又益疑其不可妄進。
且持危之術。制變之機。非鯫懦之所克辨也。愚雖不佞。亦
為士夫獨任其恥者久矣。其可老而冒之耶。韓吏部激李
桂州之不行。責陽道州無勇。雖致二賢適自困。亦何救於
大患哉。其所為者。或奮而不顧。匹夫匹婦。亦可為之。孟子
所謂非不能也。足下粹於通義耳。其間亦未盡於僕者。勿
多譚。再拜。
題柳柳州集後序
金之精麤。攷其聲。皆可辨也。豈清於磬而渾於鐘哉。然則
作者為文為詩。才格亦可見。豈當善於彼而不善於此耶。
愚觀文人之為詩。詩人之為文。始皆繫其所尚。既專則搜
研愈至。故能衒其工於不朽。亦猶力巨而鬭者。所持之器
各異。而皆能濟勝。以為勍敵也。愚嘗覽韓吏部歌詩累百
首。其驅駕氣勢。若掀雷抉電。奔騰於天地之間。物狀奇變。
不得不鼓舞而徇其呼吸也。其次皇甫祠部文集。所作亦
為遒逸。非無意於深密。蓋或未遑耳。今於華下方得柳詩。
味其深搜之致。亦深遠矣。俾其窮而克壽。抗精極思。則固
非瑣瑣者輕可擬議其優劣。又嘗覩杜子美祭太尉房公
文李太白佛寺碑贊。宏拔清厲。乃其歌詩也。張曲江五言
沈鬱。亦其文筆也。豈相傷哉。噫。彼之學者褊淺。片詞隻句。
不能自辨。已側目相詆訾矣。痛哉。因題柳集之末。庶俾後
之詮評者。罔惑偏說。以蓋其全工。
中條王官谷序
知非子雅嗜奇。以為文墨之伎。不足曝其名也。蓋欲揣機
窮變。角功利於古豪。及遭亂竄伏。又故無有憂天下而訪
於我者。曷以自見平生之志哉。因捃拾詩筆。殘缺無幾。乃
以中條別業一鳴以目其前集。庶警子孫耳。其述先大夫
所著家牒照乘傳。及補亡舅(名權四歲能諷誦其舅水輪
陳君賦十六著劉氏洞史二十卷)贊祖彭城公中興事。並愚自撰密史。皆
別編次云。有唐光啟三年。泗水司空氏中條王官谷濯纓
亭記。
送草書僧歸楚越
傖荒之俗。尢惡伎於文墨者。華民流寓而至。則遽發其[:#AS-8867:⿳士冖䂞]。
焚棄札牘之累以快。既自容矣。又仇沮繼至者。若不勝其
怨。噫。是華舌夷心。而又甚之者矣。洎天下將亂。則雖吾里。
其風亦變。果傖荒之流民亦多矣。倘或未化。亦其益孤。不
能自振。苟聞志於吾伎。則必躍而游之。矧踵門而勤請者
耶。[:#AS-9855:●]光僧生於東越。雖幼落於佛。而學無不至。故逸跡遒
勁之外。亦恣為謌詩。以導江湖沉鬱之氣。是佛首而儒其
業者也。雖孟荀復生。豈拒之哉。今繫名內殿。且為歸榮。足
以光於遠矣。永嘉西岑。康樂勝遊之最。是行也。為我以論
詩一篇。題於絕壁。
書屏記
人之格狀或峻。其心必勁。心之勁。則視其筆跡亦足見其
人矣。歷代入書品者八十一人。賢傑多在其間。不可誣也。
國初歐虞之後。繼有名公。元和長慶間。先大夫初以詩師
友兵部盧公載從事於商於。因題紀唱和。乃以書受知於
裴公休。辟倅鍾陵。及徵拜侍御史。退居中條。時李忻州戎
亦以草隸著稱。為計吏在滿。因輟所寶徐公浩真跡一屏
以為貺。凡四十二幅。八體皆備。所題多文選五言詩。其朔
風動秋草。邊馬有歸心。十數字或草或隸。尢為精絕。或綴
小簡於其下。記云。怒猊抉石。渴驥奔泉。可以視碧落矣。先
公清旦披玩。殆廢寢食。常屬誡云。正長詩英。吏部筆力。逸
氣相資。奇功無跡。儒家之寶。莫踰此屏也。但二者皆美。神
物所窺。必當奪璧於中流。飛鋩於烈火也。殆非子孫之所
可存耳。庚子歲遇亂。自虞邑居負之置於王城別業。丙辰
春正月。陝軍復入。則前後所藏及佛道圖記。共七千四百
卷。與是屏皆為灰燼。痛哉。今旅寓華下。於進士姚顗所居。
獲覽書品及徐公評論。因感憤追述。貽信後學。且冀精於
賞覽者。必將繼有詮次。光化二年八月三日。泗水司空圖
銜涕撰錄。謹記。
休休亭記
休。休也美也。既休而且美在焉。司空氏王官谷休休亭。本
濯纓也。濯纓為陝軍所焚。愚竄避踰紀。天復癸亥歲。蒲稔
人安。既歸葺於壞垣之中。構不盈丈。然遽更其名者。非以
為奇。蓋量其材。一宜休也。揣其分。二宜休也。且耄而瞶。三
宜休也。而又少而惰。長而率。老而迂。是三者。皆非救時之
用。又宜休也。尚慮多難。不能自信。既而晝寢。遇二僧。其名
皆上方刻石者也。其一曰闉頑。謂吾曰。吾嘗為汝之師也。
汝昔矯於道。銳而不固。為利欲之所拘。幸悟而悔。將復從
我於是谿耳。且汝雖退。亦嘗為匪人之所嫉。宜以耐辱自
警。庶保其終始。與靖節醉吟第其品級於千載之下。復何
求哉。因為耐辱居士歌。題於亭之東北楹。自開成丁巳歲
七月。距今以是歲是月作是謌。亦樂天作傳之年。六十七
矣。休休乎。且又歿而可以自任者。不增愧負於國家矣。復
何求哉。天復癸亥秋七月二十七日。耐辱居士司空圖記。
山居記
中條就蒲津東顧。距虞鄉纔百里。亦猶人之秀發。必見於
眉宇之間。故五峯頍然為其冠珥。是谿蔚然涵其濃英之
氣。左右函洛。乃滌煩清賞之境。會昌中。詔毀佛宮。因為我
有谷之名。本以王官廢壘在其側。今司空氏易之為禎陵
谿。亦曰禎貽云。愚以家世儲善之祐。集於厥躬。乃像刻大
悲。跂新構於西北隅。其亭曰證因。證因之右。其亭曰擬綸。
志其所著也。擬綸之左。其亭曰修史。勗其所職也。西南之
亭曰濯纓。濯纓之窗旦鳴。皆有所警。堂曰三詔之堂。室曰
九籥之室。皜其壁以模玉川於其間。備列國朝至行清節
文學英特之士。庶存聳激耳。其上方之亭曰覽昭。懸瀑之
亭曰瑩心。皆歸於釋氏。以栖其徒。愚雖不佞。猶幸處於鄉
里。不侵不侮。處於山林。物無天伐。亦足少庇子孫。且詎知
他日復覩睟容訪陳迹者。非今茲誓願之證哉。久於斯石。
庶幾不昧。有唐光啟三年丁未歲記。
紀恩門王公凝遺事
上四年春。以大河南王公治狀宜陟。詔假禮部尚書按察
宣歙池三郡。既即治。未涉時。吏化民悅。晝亡可為。冬十月。
賊始自同安分濟入屠至德。(在池州)公遣將孟琢。疾以兵助
守池州。州亦有備。賊少却。會其黨繼至。言扣璧。實欲轉襲
南陵。公揣之如其計。命樊儔進扼青陽路。儔固自彭門分。
公察其健決而易敵。誡之邀險。無得輕進。儔固去。會諜者
言寇少將遁。氣欲生沮之。麾兵不顧。既而越險。賊遽至。軍
遂委而逸。間二日馳歸。以敗告。公數其違命。立斬以徇。諸
將在南陵聞之者皆股慄。以死綴賊。故青弋江得恣為備。
青弋在江東。南陵也。人心不搖矣。公前命寧國兵遮截之。
生得其踏白數十騎。乃並山引退。四月。凶渠復大入。而都
紀王涓亦自采石赴援。公宴勞加禮。且諭之曰。盜匿情詐。
吾盡得之矣。今席勝而驕。謂吾城不勞而可綴。則攘臂而
來。前無絲髮之礙矣。若知吾堅壁待之。其勢自衂。將軍第
按甲稔威。以伺其隟。慎勿與之驟戰也。涓意銳。自州城日
趨四舍。至南陵。未會食而戰。遽死之。明日。中貴人自領敗
卒。尚四五千。傷痛之聲。與塵埃相雜而至。江南雅自怯。獨
幸北軍以為固。及聞涓敗。相顧失色。賴公前策涓不足恃。
拒守益嚴。又城中水乏。而泉自躍出。人心益牢。竟免攻圍
之患。既踰月。中貴人阻撓無去意。卒橫不能禁。公以書讓
之曰。吏之捕蝗者。既不克勝。而且俯食於民。是率暴以濟
災也。今將軍纂天下精兵。挫於狂寇。而又恣之。俾民不得
治其生業。何以稱主上所以待將軍之意哉。中貴人詞詘
趨發。其親吏入里舍。敺奪民馬。公乘門望之。麾左右立提
置杖殺。軍愕貽不敢留。自後日夕撫循。常若寇復至者。其
儲畜繕完之利。到今賴焉。噫。公始以傑德峻望。為時聳服。
而夐特恢濟之心。人莫能見。雖不能致其道。以和平天下。
然捍境蔽鄰。不涸得賦。亦足濟庸而塞根耳。愚嘗襲跡門
下。受知特異。敢次見聞。以開史氏之聽。
太原王公同州修堰記
洛自西北[:#AS-85FD:⿺走⿰耳乚]大河。蓋同源於積石。伏而乃發。離而復合耳。
故其流皆渾而悍。暴而難制。然左輔土田。賴之為膏壤。堰
雖勞。不可廢也。而又振泥加厚。水勢益抑。去故治之。治之
勤日倍也。大中末。州南堰壞。久不能復。比歲旱蝗。關畿尢
困。咸通五年。太原王公自中書舍人出牧是邦。思所以利
人者。無易於此。乃省公用。節私費。僦徒賦役。躬親率屬。得
健吏於班。授以成規。亦既集事。而中作雨甚。川壑會流。雷
風蹴南而鼓之。益肆狂嚙。雖有力者。堅百仞之阜。亘為其
防。亦不能禦。勢明矣。必俟至誠克敷。旁資感效耳。公晨往
河壖。跪陳牢醴。既而陰雲潰散。功倍人悅。翌日堰乃成。水
折而東。皆若導而徙。令邑里交賀。合樂以迓之。流聞京師。
中外以為國慶。時國家兵役屢興。漕輓已絕。故自淮汴至
於河潼之交。百敖皆刳。人無所仰視之者。雖已鼎食。亦若
銜餒而返。農饑卒怠。何以振其威力哉。關中不涸之轍。必
本是堰。公果成之。以明大計。雖旋亦决敗。而功緒足遺後
人矣。七年秋。愚自滿獲展贄見之禮。出次近坰。備得其事。
因著於篇。以彰勤濟之志云。
澤州靈泉院記
嚴飭祠宇。非欲侈於自奉也。蓋不崇不侈。無以聳動㣥品。
俾堅嚮善之心耳。况帝夢可徵。華緣已熟。山川神祗。罔不
薦款。故自京邑以及遐裔。勝㮣相望。皆奠厥居。中條發於
蒲。趨於艮。傑出而為太行。則天壇不得不冠。蓋華嵩。爭勍
日觀也。其北川壑會流。盤鬱粹。自高平西顧。以至靈泉極
矣。泉之為靈。非惟利物。亦當滋潤所及。不育毒螫也。其院
東向顯豁。亘為大川。端門洞闢。正與旭日相迓。豈梵書所
謂震旦者。此其證哉。且有為無為。於我不礙。弛之則若涸
其中。用之則必滂其外。皆克固其源。乃能動而必濟也。今
禪宿洪密長老。俗姓劉氏。本儒家子。早詣石霜。契其大旨。
煩而不撓。簡而必周。初自清凉歷覽至是山。乃創林栖之
所。遇太尉李公駐軍高平。首資葺構。遠近道俗。莫不歸嚮。
今蒲芮隴西左揆。常因題紀。亦備贊揚。則密公之道益光
矣。凡製經樓齋堂共一百餘間。又塑羅漢潔刻之相。以漸
化服。而後日集方丈。敷演上乘。自江漢北渡。以至魏晉之
交。其俗堅悍難誘。今則悉為佛人矣。且善教童孺者。雖指
摘其書。而必以言反覆曉諭。當自釋然。若典教積於前。笞
撻駭於側。彼將竄匿之不暇。詎肯說而從命哉。律刑書也。
經誥誓也。禪乃誘勸之宗。先馴其性而後入人者耳。故其
道至隱。其功至博。不可廢也。常念畜役之外以逮傭隸。雖
豢養至豐。莫不苦於受制。殊不知羈鞅之勞。或能避免。而
方寸之內。不形不聲。牙孽牢萌。託其力者。愈不能爭。以此
淪陷死生之域。綿劫不能自脫。其苦何如哉。噫。苟非三世
之尊。夷山斡海。六祖親授。捩其鉗[:#AS-8BB9:⿰金犬]。長老繼作。磨昏抉瞶。
則彼爨膏鑊而勇於自浴者。雖糜爛其身。猶未悔也。今乃
聚其徒。侈其居。永為一檀施之會。且俾其福慧皆殖。然則
密公之積。焉可抑沒哉。耐辱居士病且死。不忍其門人慧
依慧海之勤請也。直紀所行。惟以漏略為愧云。天祐二年
歲次乙丑七月望日記。
