欽定全唐文卷六十三
憲宗(八)
上順宗尊號冊文
維永貞二年歲次景戌正月景寅朔。皇帝臣某稽首再拜
奉冊言。臣聞上聖元邈。獨超乎希夷。強名之極。猶存乎言
象。豈足以表無為之德。光不宰之功。然稱謂所施。冊攸
著。涵泳道德。感於精誠。願奉洪徽。有以自竭。伏惟太上皇
帝陛下道繼元功。業纉皇極。膺千載之休歷。承九聖之耿
光。昭宣化源。發揚大號。政有敦本示儉。慶有格天漏泉。恩
翔春風。仁育羣品。而功成不處。褰裳去之。付神器於沖人。
想汾陽以高蹈。體堯之德。與神同符。其動也天。其靜也地。
巍巍事表。無得而言。顧茲寡昧。屬膺大寶。懼忝傳歸之業。
莫申繼述之志。夙夜兢畏。惟懷永圖。今天下幸安。皆睿訓
所被。而未極徽號。孰報君親。是以臺臣庶官文武之列。抗
䟽於內。方伯藩守億兆之衆。同辭於外。請因壽歷。以播鴻
名。臣不勝大願。謹上尊號曰應乾聖壽太上皇。當三朝獻
壽之辰。應五紀啟元之始。光應徽稱。允協神休。斯天下之
慶也。
贈高崇文司徒冊文
維元和四年歲次己丑十月癸酉朔十三日乙酉。皇帝若
曰。自我有國。大諸侯之勳勞者。必勒功圖形。播於鐘鼎。藏
於盟府。歿則極異等之禮。以嘉魂魄。使奮乎百代之上。百
代之下為臣者。莫不興起也。咨爾故邠寧慶等州節度支
度營田觀察處置等使充京畿諸軍都統開府儀同三司
檢校司空同中書門下平章事持節邠州諸軍事兼邠州
刺史上柱國南平郡王食邑三千戶高崇文。英姿絕羣。雄
略神授。上通星辰之氣。克扶期運之數。少事塞門。保寧朔
漠。千秋之勇。常冠軍鋒。吳芮之忠。早書令甲。頃以井絡之
下。盜臣流毒。獸心狼顧。誘脅我人。遂拜於齊壇。授以蕭斧。
束馬蓐食。先命戒途。曾無再籍之役。不用一卒之死。生致
首惡。戮屍天街。西南晏清。按堵如故。禮加九命。秩尊三事。
貴列東第。壤踰徹侯。動盪夷夏。煇灼編。進律遷秩。兼制
舊疆。臥鼓翳扉。解甲休卒。期以無征。逮乎三垂。暗忽生災。
壽量中輟。維屏之嘆。瞿然疢懷。故命國子祭酒劉宗經副
使司勳郎中李直方持節冊贈爾為司徒。賻禭命數。率禮
加等。式表無原之功。用申不檢之賞。將我痛悼。告於幽神。
冊鄧王為皇太子文
維元和四年歲次己丑十月癸酉朔十八日庚寅。皇帝若
曰。於戲。昔禹有聖子。克承父業。故三王代襲。以天下為家。
我唐受天明命。垂二百年。欽惟十聖。虔嗣寶歷。亦罔敢越
丕子之責。傳序相受。以及予一人。獲奉珪幣。事上帝。承宗
廟。夙夜祗懼。不敢荒寧。永惟負荷。思建儲貳。須假五載。相
時一德。允屬於爾。元子鄧王寧。惟爾兩曜分輝。五行總秀。
體資上哲。性被至仁。粵在幼沖。挺然岐巍。寬厚之量。匪由
師訓。溫恭之德。稟自生知。爰撫藩封。式崇磐石。河閒之泉
懿。決策不窮。東海之開明。視牘能辨。陪厚宗祀。贊獻郊禋。
展禮克誠。執事惟敬。勤龔子道。左右朕志。旋觀表識。宜踐
青宮。訊於著龜。靈命不二。謀及卿士。人心協同。尚膺七鬯。
允事監撫。是用命爾為皇太子。往欽哉。莫尊匪君。爾為之
臣。莫親匪父。爾為之子。愛敬誠矣。忠孝並焉。爾其虛受以
下賢。齊肅以成德。無以崇廣處己。無以怠忽臨人。繼明四
方。以貞萬國。永言配命。可不慎歟。
贈吳少誠司徒冊文
維元和四年歲次己丑十二月壬申朔二十七日戊戌。皇
帝若曰。歿加榮號。所以勸人。示其爵列之差。用彰禮命之
數。咨爾故彰義軍節度支度營田申光蔡等州觀察處置
等使光祿大夫檢校司空同中書門下平章事使持節蔡
州諸軍事兼蔡州刺史上柱國濮陽郡王吳少誠。嘗賈拳
勇。習知戰陣。服上將之號令。為中書之首出。及鑿門建牙。
授以封域。稜威以行法制。峻文以輯賦輿。當先聖之委遇。
極寵祿之休顯。序位列公台之盛。茅土有侯王之尊。謂終
享遐紀。策勳功令。壽量斯盡。軫於予衷。今遣使權知宗正
卿李詞副使起居舍人裴度持節冊贈爾為司徒。於戲。守
屏之臣。注意斯重。昭我寵渥。藏於後昆。
冊遂王為皇太子文
維元和七年歲次壬辰十月景戌朔十七日壬寅。皇帝若
曰。於戲。建立儲嗣。崇嚴國本。所以承祧守器。所以繼文統
業。欽若前訓。時惟典常。越我祖宗。克享天祿。奄宅九有。貽
慶億齡。肆予一人。序承丕構。纂武烈祖。延洪本支。受無疆
之休。亦無疆惟恤。負荷斯重。祗勤若厲。永懷嗣訓。當副君
臨。咨爾遂王恒。體乾降靈。襲聖生德。教深蘊瑟。氣叶吹銅。
早集大成。不屑幼志。溫文得於天縱。孝友因於自然。符采
昭融。器業英遠。爰膺錫社。實寄維城。懿河閒之不羣。慕東
平之最樂。自頃離明輟曜。震位虛宮。地德可尊。人神攸屬。
式稽令典。載煥徽章。是用冊爾為皇太子。往欽哉。有國而
家。有君而父。義兼二極。重繫萬邦。何好非賢。何惡非佞。何
行非道。何敬非刑。居上勿驕。從諫勿咈。懋茲乃德。惟懷永
圖。用陪貳朕躬。以對揚休命。可不慎歟。
命皇太子即位冊文
維元和十五年歲次庚子閏正月甲辰朔越三日景午。皇
帝若曰。於戲。上天降鑒。保乂于我國家。十聖丕承。光宅四
海。鴻休大業。以逮予一人。嚴恭祗畏。懼弗克荷。賴宗社垂
慶。生靈乂安。今朕寢疾彌留。弗興弗寤。神器所付。屬之元
良。咨爾皇太子恒。孝友聰明。溫文睿哲。自主七鬯。日新厥
德。必能纉序朕志。綏靖萬邦。是用命爾。陟於元后。宜令中
書侍郎平章事令狐楚奉冊。即皇帝位。懋建皇極。無忝我
祖宗之休烈。
改元元和赦文
朕聞明王之以孝理也。必先之以博愛。臨之以莊敬。由一
人之至德。鼓四表之懽心。臻於太和。以育庶類。則下知禁
而無犯。上措刑而勿用。斯道不遠。宏之在予。朕以寡昧。嗣
守丕業。荷累聖之鴻休。稟太上之嚴訓。夙夜寅畏。不敢荒
寧。承顏而退省萬幾。問寢而下臨四海。虔奉惟眷。施於兆
人。皇王以來。孰有斯慶。端本之化。自予躬行。總百行之源。
刑四方之理。推恩以覆育。廣敬以昭事。王者要道。朕其庶
乎。則日月之燭臨。可以率俾。昆蚑之涵養。期於不夭。是必
家至日見。而後化洽刑清。圖始所難。慎終斯勉。猶恐下愚
之人。因循陷辟。官師之長。教道未明。迫於饑寒。遂愆禮節。
詿誤之網。顧失政而多途。哀矜之人。雖得情而勿喜。思與
公卿大夫。下及士庶人。勵翼循省。以圖將來。其因體元之
始。覃此惟新之澤。上報於君父。下念於蒼生。頒慶紀年。鴻
恩斯洽。可大赦天下。改永貞二年為元和元年。自元和元
年正月二日昧爽巳前。大辟罪巳下。常赦所不原者。咸赦
除之。京畿諸縣今年十二月青苗錢及榷酒錢。並宜放免。
地稅率於每年㪷量放二外。江淮荊襄等十州管內。水旱
所損四十七州。減放米六十萬石。秋稅錢六十萬貫。內外
文武見任在官神策六軍諸道將士等。各賜爵加勳有差。
自武德巳來功臣子孫與官及出身。文武常參官觀察節
度團練經略使刺史六軍大將等。父母亡歿與贈官。至德
以來任宰輔與追贈及諡。陝州奉天元從功臣。普恩之外。
更賜勳爵。中書門下及外使宰相宜與一子七品官。東都
留守六軍大將等與一子出身。東宮官並與改官。其撰冊
文官等與一子官及勳爵有差。天下百姓高年者。賜米帛
羊酒。國子監祭酒司業及學官。並先取朝廷有德望學識
者充。東都國子監諸館。共置學生百員。應天下州府每年
所稅地丁數內。宜十分取二均充常平倉。仍各逐當處穩
便收貯。以時價糶糴。務在救人。
南郊赦文
朕聞王者大業。孝莫盛於配天。國之大事。禮莫尊乎享帝。
故二儀合祭。知上天所子之仁。萬國駿奔。觀聖人嚴父之
道。教之所設。禮極於斯。我國家祖武宗文。繼天撫運。聲名
所被。車書必同。承祧而御極。業光十聖。體元而紀號。年將
二百。朕以微眇。纉奉昌圖。畏此洪業。若臨深谷。而大事所
屬。仙寢維營。凶德相挻。兩隅皆阻。淮湖奧壤。水旱愆期。惄
然疚懷。懼不克濟。既而上天降祐。烈祖垂休。妖氛盡殄。逆
節咸伏。精祲有以相盪。善惡有以相資。五兵纔試而復藏。
四氣應序而咸理。物皆滋茂。歲亦豐登。百姓之心。懽然相
與。是用齋精三日。款謁上元。明發不寐。祗見烈祖。周旋在
位。陟降是依。克配之禮既展。如在之誠增慕。嘉此福祐。與
物惟新。式敷雝若之化。俾洽霈然之澤。可大赦天下。罪無
輕重。常赦不原者。咸赦除之。左降官與量移及復資。仍聽
累敘。流移配隷並放還。天下應有逋欠在百姓腹內者。及
京畿今年夏青苗錢並放免。官酤酒及雜榷率並同禁斷。
淮南江南去年巳來水旱疾疫。其稅租節級蠲放。天下兩
稅。貞元四年制書巳令三年一定。委有司舉舊勅商量處
置。諸道年終勾當宜停。刺史錄事參軍並不得擅離州。其
事類巳後制勅。速令有司刪定。江淮大縣。每歲據闕。委三
省御史臺諸司長官節度觀察使各舉堪任縣令。不限選
數。並許赴集。臺省官及刺史赤令有闕。先於縣令中揀擇。
如有能否。與元舉人同賞罰。復置具員簿。以序內外庶官。
禁郵驛假託乘勢。京兆府諸司色役人。各令條流省。天
下官吏。應行鞭捶責情致死。切令察訪。王府六品巳下官
及諸州縣有獄。并省處分。諸官諸使有要停減者。委有司
商量廢省。天下百姓不得冒為僧尼道士。以避徭役。其創
造寺觀廣興土木者。舉勅處分。內外文武見任及致仕官
諸軍將士等。以品秩節級賜勳爵。文宣王及二王三恪公
主諸王與一子官。仍賜物有差。宗子中有才用者。委中書
門下量才敘用。故尚父子儀太師晟太尉秀實顏真卿顏
杲卿張巡許遠南霽雲及配享功臣。與一子官及出身有
差。至德巳來功臣未配享者。速令詳定。文武常參官及諸
道節度觀察使等并諸軍使。並與父母封及追贈。并一子
官及出身有差。諸軍立仗及在本營。節級賜物。應緣大禮
職事官。並賜階爵。天下諸色人中。有賢良方正能直言極
諫。慱通墳典達於教化。軍謀宏遠堪任將帥。詳明政術可
以理人。委內外官各舉所知。當親策試。天下百姓高年者。
賜米帛羊酒物及版授官封。名山大川及古聖常明王忠
臣烈士。各令以禮致祭。
冊皇太子赦文
門下。朕丕承寶圖。撫有方夏。夙夜寅畏。不敢荒寧。永惟祖
宗之鴻業。歷考前王之令典。思所以垂統立極。事神保人。
推明至公。安固大本。尊廟祧而主七鬯。嚴社稷而奉粢盛。
俾開春闈。乃命元子。斯古今之通誼也。皇太子寧。清明體
仁。莊敬好禮。服典謨之誼。一君親之誠。允諧詢謀。用建儲
貳。爰以吉日。冊於明廷。鼓鐘載和。文物大備。盛禮云畢。慶
感良深。是宜布澤申恩。自中達外。厥有前躅。舉而行之。自
元和四年十月十八日昧爽以前。天下應犯死罪。非殺人
者降從流。流罪巳下遞減一等。左降官未經量移者即與
量移。文武常參及諸州府長官子為父後者賜勳兩轉。應
緣冊禮行事官賜階及勳爵有差。鄧王府官量與進改。夫
輔翼元良。教諭成德。使目睹正事。耳聞正言。形於施為。漸
於心術。非齋莊忠慤之士。不在茲選。工部侍郎歸登。給事
中呂元膺。並踐履端方。行義修潔。通於經訓而得其要。達
於教化而蹈其中。侍講承華。師範磐石。訪乃公議。副予精
求。並可充皇太子諸王侍讀。登宜加一階。元膺宜賜紫金
魚袋。天下孝子順孫先旌表門閭者。委所管州縣各加存
恤。五嶽四瀆名山大川。委所在長吏量加祭祀。
平淮西大赦文
朕聞王者法天作則。與衆守邦。奉天無私。居兆人上。當恭
己嚮方之際。切臨深馭朽之懷。憂勤靡遑。今古何遠。所重
者兵革不試。軌度自貞。熙仁扇和。以至大道。朕顧惟菲德。
祗奉睿圖。承昊天之眷命。纉列聖之丕緒。昃食以求至理。
虛心而俟昌言。兢兢業業。常懼失墜。逮今十有四年矣。道
且希於廣運。意常在於包荒。推誠則深。感物未至。頃歲蜀
川浙右。怙亂阻兵。人神共誅。翦滅相次。姑務偃革。期於措
刑。方簫勺以懲姦。庶干羽以成化。而淮蔡寇孽。稔禍挻災。
問罪興師。蓋非獲己。每念征行之暴露。軫餽給之煩勞。中
宵惕然。載益祗勵。妖凶既殄。黎庶用康。斯皆宗社垂休。中
外協力。將勤恤於下土。冀昭答於上元。茲朕所以思與羣
公卿士。勵精於庶政也。屬獻歲發春。授時惟敬。勾萌盡達。
幽蟄咸蘇。徽纆可矜。鰥恤存念。俾疎網之是決。與慶澤之
惟新。可大赦天下。元和十三年正月十日昧爽巳前。大辟
罪巳下。咸赦除之。惟官典犯贓。不在此限。左降官及流人
移隷等。並與量移近處。別勅因責降授正員官。所司亦與
處分。其淮西管內。縱有迹同惡逆。掛涉流言。事在往時。一
切不問。如聞申光蔡[:#AS-89C8:⿰⺡殷]四州百姓。干戈之後。餓殍為病。宜
委所在長吏設法綏理。先入擒吳元濟立功將士。委韓宏
條䟽。宜速具功勞等第聞奏。待有甄獎處分。天下諸州府
百姓。兩稅之外。輒不得更有差率。巳頻申勅。尚恐因循。宜
委御史加糾察。其諸道州府縣。用兵巳來。或慮有權置職
名。及擅加科配。事非永制者。一切禁斷。淮西側近。應緣資
給軍用榷稅。經奏請者。各委條䟽停省。王承宗若束身赴
闕。捨而不問。仍加官爵。其度支元和二年巳前。諸道借假
及懸欠錢物斛㪷雜物。當四百八十餘萬貫石端匹枚具
斤兩等並放。鹽鐵戶部諸監院應有欠負。亦䟽理減放。二
王三恪及文宣公各賜物五十匹。神策六軍威遠金吾及
皇城等緣御樓立仗將士等。及在城蕃客。各賜物有差。故
尚父子儀贈太師晟贈太尉秀實杲卿真卿張巡許遠南
霽雲與一子官出身有差。中書門下及文武常參官諸道
節度觀察神策諸軍等使祖父母。節級與贈封官。存者量
與致仕及邑號。天下百姓高年。賜米帛羊酒有差。
上尊號赦文
門下。朕聞惟人戴后。因事必極於推尊。惟辟奉天。有善必
歸於讓德。式敷景化。以答元功。居有勞謙之思。進多滿假
之懼。緬自邃古。何嘗不由是而致理焉。朕獲纉睿圖。祗膺
神器。上奉大祭。下安羣生。恭己臨軒。兢懷馭朽。志欲周於
四海。念常切於一夫。旰食宵興。唯恐失墜。運屬休泰。時丁
小康。方隅廓清。氛祲銷盪。斯乃上荷乾坤之垂祐。宗社之
降靈。下賴卿士之叶心。戎臣之宣力。端拱嚮道。推誠任能。
豈予寡昧。用集丕績。況至化猶鬱。勤憂未寧。而中外臣僚。
文武多士。累陳懇䟽。並進昌言。願獻鴻名。以增虛美。拒衆
心而率籲轉切。顧眇身而內愧靡安。乃撰吉辰。爰受典冊。
禋告於清廟。虔聞於昊天。當茲盛儀。夕惕增厲。於戲。朕自
御極。再加景號。在徽章而孔備。諒浮實而多慙。宜因行慶
之辰。誕布惟新之澤。與物咸遂。永孚於休。可大赦天下。自
元和十四年七月十三日昧爽巳前。大辟罪巳下。巳發覺
未發覺。巳結正未結正。繫囚見徒。罪無輕重。咸赦除之。唯
故殺人及官典犯贓。不在此限。左降官量移近處。巳經量
移者更與量移。如復資者。即任赴選集。丁憂去任。服闋日
亦與量移。如有親故在上都。任於所司陳狀。便與處分。不
必更待本州申請。如準前制巳合量移。有司未注擬者。並
任累敘。并別勅因責授降資正員官。所司亦與處分。亡官
失爵放歸不齒者。量加收敘。流人移隷等。並與量移近處。
僧尼道士移隷者。得罪人巳亡歿。家口未放歸者。一切放
歸。如有情願住者亦聽住。左降官及流人先有官者。如有
巳亡歿。各還本土。應反逆緣坐配流在遠處身巳亡歿者。
如有親戚。任便歸葬。棄瑕宥過。既咸達於幽明。錄善舉才。
庶無遺於廢滯。或中外前資見任官。如有因瑕累未經錄
用。并左降官事情可恕才行足稱者。宜委中書門下量加
拔。隨能錄用。妖凶久阻。汙脅所加。今既盪清。宜從洗滌。
其淄青舊管內官吏將士百姓等。縱有跡同惡逆。掛涉流
言。事在往時。一切不問。維新之後。仍不得遞相糾告。革其
弊俗。阜彼遺人。切在分憂。期於共理。鄆曹濮淄青沂海等
三道百姓。久淪寇境。皆被傷殘。宜委本道觀察使刺史設
法綏撫。務令安輯。勳籍所著。常典必行。常恐踰時。無忘終
食。應平淄青諸道立功將士。宜委本道速準前勅條疏聞
奏。當與甄獎。自經討伐。鋒刃所交。言念傷殘。每深憫惻。其
淄青舊管四面官軍陣亡將等。巳有前勅處分收葬。量
事致祭。其是賊徒遺骸委在中野者。亦委所在州縣速與
掩瘞。輦轂之下。萬邦所瞻。封畿之內。百役斯集。永言凋瘵。
是用蠲除。其京畿諸縣。今年秋稅戶青苗及秋冬季榷酒
錢。每貫量放四百文。從元和五年巳前。諸縣百姓欠負錢
物草斛㪷等。共一十三萬五千一百一十三貫石。速委京
兆府䟽理。具可放數聞奏。天寶巳後。戎事方殷。兩河宿兵。
戶賦不入。軍國費用。取資江淮。繭絲所收。寧免加厚。物力
有限。水旱相因。歲月既深。凋瘵亦甚。眷言及此。憫歎良多。
今上天垂休。氛沴清息。師旅之後。又茲豐穰。省事恤人。庶
乎惠養。其淮南浙江東西宣歙江南湖南福建山南山東
荊南等九道。今年秋稅錢合上供者。每貫量放三百文度
支。其今年秋稅留州留使錢。并鄂岳共十道。每貫量放一
百文度支。元和五年巳前。諸道州府監院送省。除前制放
免外。諸色欠負逋縣錢物等。共四百二十八萬八千八百
貫石等。監院鹽鐵使從貞元五年巳後至元和五年巳前。
制䟽理量放外。應負諸色錢物斛㪷。共三百三十二萬二
千一百五十一貫石等。戶部從建中三年巳後至元和九
年巳前。除前制疎理外。諸色欠負錢物。共計五十三萬九
千四百六十四貫石等。並委本司疎理。具徵可放數聞奏。
御史臺及祕書省等三十二司公廨。及諸色本利錢。其主
保逃亡者。并正舉納利十倍巳上。攤徵保人納利五倍巳
上。及展轉攤保者。本利並宜放免。其正舉未至十倍。亦委
御史條疏聞奏。京城內私債。本因富饒之家。乘人急切。終
令貧乏之輩。陷死逃亡。主保既無。資產亦竭。徒擾公府。無
益私家。應在城內有私債。經十年巳上。本主及原保人死
亡。又無資產可徵理者。並宜放免。比來州縣。多不定戶。貧
富變易。遂成不均。前後制勅。頻有處分。如聞長吏不盡遵
行。宜委觀察使與刺史縣令商量。三年一定。必使均平。其
京兆府亦宜準此。河隴迥遠。風沙早零。動切烟塵之虞。居
勞晝夜之警。方加拊勉。寤寐在懷。緣邊諸軍。自今巳後。所
給衣賜及軍糧價直。宜委度支稍加優恤。展材效用。既竭
忠勞。行慶覃恩。所宜優給。內外文武見任及致仕官。三品
巳上賜爵一級。四品巳下加一階。仍賜勳兩轉神策六軍
金吾威遠皇城諸道將士等。普恩之外。賜勳三轉。諸道將
士經淮西淄青兩度立功者更賜勳兩轉。詩歌有客。王道
攸存。禮著先師。儒風載闡。永懷後嗣。寧忘加恩。二王三恪
及文宣公賜物五十匹。仁親為寶睦族是先。霈澤所存。用
頒慶賜。大長公主長公主嗣王各有賜物。宸居所拱。禁衞
斯嚴。寄切爪牙。效彰忠勇。恩榮素厚。寵錫宜周。神策六軍
金吾威遠皇城等諸軍。將軍巳下各有賜物。其將士等長
行立仗者并守本營者。每人各賜有差。四夷來庭。萬里觀
禮。柔遠之義。恩不可遺。鴻臚禮賓院應在城內蕃客。並節
級賜物。昭受冊典。永垂鴻休。皆為皇臣。克贊盛禮。崇階高
爵。任子延恩。式永寵章。以明酬獎。讀冊官侍中韓宏讀寶
官戶部侍郎平章事皇甫鎛並加一階。巳至三品者賜爵
二級。撰冊文官中書侍郎平章事崔羣與一子正員官。奉
冊寶綬書玉冊書寶官加兩階。進寶綬進冊禮儀贊導押
寶綬舉舁寶冊官加一階。其餘應職掌行事官寫制書官
太常修撰儀注禮官。并內侍省行事官。三品巳上賜爵一
級。四品巳上各加一階。仍賜勳兩轉。鐫造玉冊并填金字
造寶官等各賜物五十段。每懷先正。尚想舊勳。將以勸忠。
故茲進錄。故尚父子儀贈太師晟贈太尉秀實各與子孫
中一人八品官。張巡許遠南霽雲顏杲卿真卿各與子孫
中一人出身。陝州元從奉天定難功臣。三品巳上普恩之
外賜爵一級。四品巳上更賜勳三轉。身歿未經追贈者宜
與追贈。太學崇儒。教化根本。兩都國子監館宇。如有隳壞
處。宜令本司計料聞奏。當與修葺。官屬師氏。委中書門下
及所司精慎選擇。用賢納諫。常所虛心。計科求人。抑有古
典。天下諸色人中。有賢良方正能直言極諫。博通墳典達
於教化。軍謀宏遠堪任將帥。詳明政術可以理人者。委中
書門下尚書御史臺及諸司四品以下清望官五品以上
清望官諸道觀察使刺史各舉所知。仍限來年正月內到
上都。朕當親自策試。宗子中如有才行可稱者。委宗正寺
及所在長吏具以名聞。仍委中書門下量才敘用。國典舊
章墜廢滋久者。各委本司條䟽奏請。當議施行。元和元年
巳來制報處分有未遵行者。委御史臺提舉聞奏。大明黜
陟。著在格言。所以考官吏之濁清。究黎人之利病。敷我化
理。屬於使臣。宜委中書門下選黜陟使。分巡天下。恤其耉
老。必及於州閭。表其行義。用敦乎風俗。天下百姓年百歲
以上各賜米五石。絹二匹。純綿一屯。羊酒有差。九十以上
各賜米三石。絹兩匹。仍令本縣令就家存問。孝子順孫。義
夫節婦。旌表門閭。終身勿事。先巳旌表者。量加優卹。祀典
所載。朝章是崇。或美利在人。或遺風可慕。必資申敬。乃副
予誠。五岳四瀆。宜委本州府長吏備禮致祭。名山大川及
自古聖帝明王忠臣烈士。各令所在以禮致祭。亡命山澤。
挾藏軍器者。百日不首。復罪如初。赦書有所不該者。所司
具作條例聞奏。敢以赦前事相告言者。以其罪罪之。赦書
日行五百里。布告天下。咸使知聞。
大乘本生心地觀經序
噫。夫物我既殊。嗜欲方熾。六限陷因緣之境。七情奔利害
之場。蓋纏其真。執縛於妄。愛惡攻內。紛華蕩前。心類騰猿。
身若狂象。豈復悟菩提之性。息塵埃以自明。了真如之理。
本空寂而為樂。不有妙覺。其孰拯斯溺乎。由是至人開法。
大士傳教。濟羣迷於彼岸。澌諸妄於此門。不滅不生。視色
空而俱泯。無來無去。觀性相以皆如。然則泯色空者。非言
無以極其致。如性相者。非文無以會其歸。設此筌蹄。納諸
逵路。此蓋西方神人之大教也。大乘本生心地觀經者。釋
迦如來於耆闍崛山與文殊師利彌勒等諸大菩薩之所
說也。其梵夾我烈祖高宗之代師子國之所獻也。寶之歷
年。祕於中禁。朕嗣守丕業。虔奉昌圖。聽政之暇澡心於此。
以為攝念之旨。有輔於時。潛道之功。或裨於理。且大雄以
慈悲致化。而朕生而不傷。法王以清淨為宗。而朕安而不
擾。敷教於下。用符方便之門。勵精以思。是叶修行之地。無
為之益。不其至乎。夫如是。得不演暢真宗。闡宏奧義者也。
乃出其梵本於醴泉寺。詔京師義學大德罽賓三藏般若
等八人翻譯其旨。命諫議大夫孟等四人潤色其文。列
為八卷。勒成一部。如來祕藏。歷塵劫而初開。大乘真理。超
沙界而方證。燭其昏昧。示以津梁。俾披閱之者甘露灑於
心田。曉悟之者醍醐流於性境。嗟嘆不足。披翫豈忘。亦既
書寫。聊為序引。雖離諸文字。詎假發揮。而啟其宗源。式存
年代。時我唐御天下一百九十有四年也。
