欽定全唐文卷二百二十四
張說(四)
論幽州邊事書
臣頓首死罪。皇帝陛下。先帝以臣踐履忠孝。使臣啟發聖
明。故得侍讀春宮。夙承天眷。景雲中歲。兼掌樞衡。內當沸
騰之口。外禦傾奪之勢。陛下監撫既安。自天所祐。臣協贊
之意。明神啟之。開元之始。首典鈞軸。智小任大。福過災生。
出守三州。違離六載。曲直非已。升降由人。惟君知臣。事不
待說。今改秩邊鎮。委重戎麾。竊以兩蕃近和。能無同異。九
姓遠附。未聞撫納。欲恃賊殺無侵擾之慮。保寧兩蕃受徵
發之盟。臣愚料之。恐未然矣。何者。賊殺新立。必逞兵威。賊
兵所加。必收九姓。九姓若去。兩蕃搖矣。九姓雖屬并州節
度。然共幽州密邇。脫有風塵。何事不至。臣熟聞幽州兵馬
寡弱。卒欲排比。未可即戎。城中倉糧。全無貯積。設若來迫。
臣實憂之。伏乞聖慈。深以垂意。博詢舊將。豫為籌畫。若早
圖之。必無後悔。且孤臣總衆。易起猜疑。寬大失濟事之宜。
嚴整招怨黷之謗。遠辭天聽。臨路徬徨。如有論告臣身奏
劾軍事者。乞追臣面問。對定真虛。則日月無可蔽之期。幽
遠有自通之望。伏願留書在內。時加矜察。
論神兵軍大總管功狀
右被牒奉勅責通大總管功狀者。自契丹背恩。營州失守。
前軍喪律。榆關不開。幽平鳥棲於重壍。戎羯虎食於四野。
燕南諸城。十僅存一。河朔之地。人挾兩端。由是豺狼入於
牢穽。蜂蠆出於懷袖。王受服不宿。孤劒先驅。寇讎日深。甲
兵未繼。於時鳩合步騎。不滿三千。彼衆我寡。兵怯虜熾。且
保關守塞。力猶不禦。况土人弄兵。轉相攻拔。外召夷狄。內
據險隘。冀州既陷。勢將不巳。當決水之衝。承烈火之焰。逆
風撲燎。摧岸塞河。韓白見之。知其難矣。王權以料敵。靜而
鎮下。宣國恩以撫寧。曉愚俗以逆順。督將吏以忠義。示士
伍以嚴肅。深籌祕於六奇。潛檄通於千里。滄瀛貝博。響援
增氣。幽易恒定。聲威有立。而又分兵井陘。杜其西望。引軍
河漕。阻此上流。張虛旗於趙城。設奇兵於襄國。亦猶吳人
潛軍於巢縣。而見舟豫章。漢將捷徑於武關。而聲出崤澠。
蓋廣援以安衆。多方以悞敵。故能舉無遺策。兵不踰時。滌
昴宿於妖氛。拔冀方於塗炭。俾皇靈溥暢。黔首昭蘇。朝廷
釋東顧之憂。漳滏息南侵之患。然後歸剽掠。返流亡。業窮
乏。賑痍傷。僵暴皆掩。死喪復怨。賞不失勞。亦無濫受。罰不
漏罪。亦無冤人。則王有大勳於是役也。而又誠以奉上。義
以利人。至忠之狀有三。為善之迹有五。所謂忠者。一曰思
致命也。初戎寇方殷。王乘驛赴救。衆纔數騎。捍敵㣥醜。山
東父老。如恃山河。既而王躬擐甲冑。吐誠師旅。誓在盡敵。
以報前讎。故得感激來戰。決命爭勝。二曰能果斷也。凶黨
狂狡。飛轉妖書。吠堯謗舜。閒誘愚惑。事斯蔓結。搖我人心。
王陰察州閭。掩求魁蠧。獲應賊書人耿羅漢等一十三人。
焚書伏罪。衆而後定。故得破謀殺諜。悖計無施。三曰誠感
神也。王地維近屬。躬當大任。所過山川鬼神之地。罔不精
意懇禱以請。云天子聖明。皇天輔德。實降靈助。以濟神兵。
幽感明祇。多獲孚祐。故得行師之處。勝風送旗。合戰之時。
興雲翊陣。金鼓所向。冰消草靡。所謂善者。一曰均下也。飲
食勞逸。與將士必同。二曰潔己也。徧賞有功。王秋毫無受。
三曰詢善也。國之彝典。成誦在心。閱實定名。必諮㣥議。四
曰嫉惡也。每戮一人。親數其罪。必深加咎責。使愧恥於地。
五曰不伐也。賊平之日。將吏賀功。王稱美天威。推勞士衆。
兢兢然若不己有也。惟聖人神武制命。豫授兵符。惟大總
管忠善龔行。克成廟筭。今者顯號年紀。騰輝國籍。方謂垂
範雲臺。勒功彝器。而杕杜遣宴。甫率於舊章。茅土增封。殊
末於宗正。此壯夫義士所以竊議而長歎者也。雖樹下不
言。用歸功於明主。然策勳有典。何勸善於戎臣。敢憑下問。
是用大陳。其所正復州縣。招撫歸降。補署官僚。存集流迸。
擒殺凶醜。收獲軍實。與吏士共功者。具如別狀。
賀彩雲見狀
右。伏奉恩旨。今日屬下元。賜臣等侍從升降聖闕。禮謁大
聖尊容。行香之際。日西南有彩雲見者。伏以大道無形。至
誠斯應。上元降福。感而遂通。步輦涉於齋宮。虔修香火。彩
雲生於曉日。遽發祥光。是知聖德與天心合符。萬靈與㣥
仙叶贊。臣叨倍侍從。如昇汗漫之遊。承恩禮謁。更覩氤氳
之瑞。榮幸之極。千載一時。無任欣慶之至。
賀破吐蕃狀
右。臣等伏以涼州遙稟神筭。大振天威。吐蕃小醜。應時摧
敗。元惡渠魁。乘勢俘戮。隻輪匹馬。坐見無遺。雖虞舜之格
有苗。黃軒之征涿鹿。未有廓清氛祲。如今日之盛者。臣等
無任慶快之至。
謝賜撰鄭國夫人碑羅絹狀
右。內侍尹鳳翔宣口勅。得所進鬭羊表及鄭國夫人碑。今
賜卿綵羅二十匹絹一千匹者。伏以鬭羊薄技。恩感戰士
之心。雕蟲陋詞。媿稱賢母之德。效輕賞重。戴厚慚深。臣子
之情。豈望天報。
集賢院謝示道經狀
右。臣伏見聖札金字八分寫道經兩卷。以為惠文太子三
七追福。天毫發彩。宸翰騰輝。色麗風雲。光逾日月。伏惟陛
下孝弟之至。通於神明。俯念天倫。用資幽贊。當茲炎暑。服
此勤勞。事絕古今。感深名教。臣忝司右職。載考前王。未有
親親之至。楷隸之美。如此之備也。足以作則貽範。垂之無
窮。伏望宣付史館。以光典策。無任誠懇慚惶之至。
謝賜御書大通禪師碑額狀
右。內侍尹鳳翔宣示御書大通禪師碑額六字。畫起平雲。
點蹲芒玉。戈矛攢倚。鸞鶴交飛。神功發於至想。睿思成於
元德。實謂天龍捧持。虛空稱贊。逝者如在。薦福知歸。臣棲
志禪門。撰碑靈塔。幸遇聖情崇道。御書假貸。刻星辰於嘉
石。爛日月於封邱。感極悲生。恩深無荅。臣無任望外殊澤
之至。
謝賜藥狀
右。內使陳忠盛宣旨。賜臣痢藥。臣攝生無方。自遺疾疢。聖
慈矜憫。垂恩救護。氣衰力憊。忽吞永命之符。腸滑胃虛。更
餌返魂之草。蒙天營佑。指日痊平。雖萬粉灰。何酬造化。謹
附忠盛奉狀陳謝以聞。
祭天不得以婦人升壇議
乾封舊儀。禪社首。享地祇。以先后配饗。文德皇后配地祇。
天后為亞獻。越國太為終獻。以宮闈接神。有乖舊典。上元
不祐。遂有天授易姓之事。宗社中圮。公族誅滅。皆由此也。
景龍之季。有事圜丘。韋庶人為亞獻。皆以婦人升壇執籩
豆。渫瀆穹蒼。享禮不潔。未及踰年。國有大難。亞獻終獻。終
受其咎。平座齋郎及女人執祭者。多亦夭卒。今主上尊天
敬神。必須革正斯禮。請以睿宗大聖真皇帝配皇地祇。侑
神作三獻禮。上初獻。邠王守禮亞獻。宋王成器終獻。
重定南郊星辰位次議
晉元帝建武二年。定郊禮於建業之南。去城七里。一壇之
上。尊卑雜位千有五百神。去聖日遠。損益不同。臣等按祠
令。五星巳下。內官五十三座。中官一百六十座。外官一百
四座。衆星三百六十座。臣共所由勘史傳及星經。內外所
主。職有尊卑。舊圖座位。升降頗錯。今奉墨勅授尊卑升降。
又新加降等座總三百一十九座。并衆星三百六十九座。
凡六百八十八座。具圖如左。
神龍享廟習樂議
吉凶異儀。降殺殊節。以日易月。自久行之。其在凶時。不可
言祭祀。既祭之後。不可存凶事。若祭而廢樂。吉不除凶。是
五禮交亂。而吉凶駁雜。夫王者奉神祇。承宗廟。二至郊祀。
四時烝嘗。鼓鐘所以格上下之神。舞詠所以象祖先之德。
於其有祭。不可闕也。今山陵已畢。清廟既祔。於禮則吉祭。
於時則踰年。宜遵漢禮。以復常度。請舉永徽故事。以行先
朝之典。謹議。
改撰禮記議
禮記漢朝所編。遂為歷代不刊之典。今去聖久遠。恐難改
易。今之五禮儀注。貞觀顯慶兩度修。前後頗有不同。其中
或未折衷。望與學士等更討論古今。刪改行用。
對詞摽文苑科策
問。朕聞立極開基之主。經文緯武之君。莫不法象殊流。污
隆異制。至於安人導俗。咸即運以垂芳。緝化宣風。各因時
而播美。是以道孚繩木。爰膺九翼之年。圖祕龜龍。用啟六
爻之代。窮桑御歷。狎威鳳以踐司。軒邱列位。因景雲而命
職。徵汾陽之跡。則十政方凝。俯河濱之化。則四門攸闢。祥
披玉斗。理九土以興功。祚徙金精。調五聲而作教。周崇六
禮。仁義之道為先。漢設三章。皇霸之圖斯雜。皆所以牢籠
八際。檃括三靈。齊四大以居尊。協五神而稱正。且隨時之
義。既不相沿。師古之言。又聞前誥。朕欽承先聖。對越上元。
當宁興懷。鎮切推溝之慮。凝旒結想。方深馭朽之情。思所
以式展宏猷。勉康庶績。而撫茲薄德。昧此永圖。爾等積學
多聞。含章獨秀。未顯疇庸之德。宜申待叩之音。適時之務
何先。經國之圖何最。帝皇之道奚是。王霸之理奚非。佇聽
良謨。朕將親覽。
對。臣聞舜命昌言。漢徵極諫。嘗覽千古。賢哉二君。今陛下
發德音。下明制。選空巖穴。訪匝輿臺。大哉邈乎。過之遠矣。
臣以草莽之賤。謬當車乘之招。誠不足以庶幾王庭。充塞
大問。伏讀聖旨。乃知天情之所存焉。臣聞昔者鳥跡代繩。
龍文演卦。水土遷王。時更萬祀。金木互興。人非一姓。暨乎
三皇五帝氏往。夏商周漢氏作。或導人以禮樂。或驅俗以
政刑。或革弊以忠敬。或沿風以文武。非師古之誥有殊。蓋
隨時之義異也。伏惟聖母神皇陛下誕受鴻基。光膺駿命。
粵若立極格天之業。論道布政之典。任賢克暴之功。出洛
飛雲之瑞。此並藏緯玉冊。勒休金版。鬱美前古。揚光後葉
者矣。至若創業垂統之則。宏猷永圖之義。重光三聖。再清
六合。可不謂然乎。猶或惕慮推溝。勞謙馭朽。謝文明於薄
德。想疇庸於清問。此陛下之至讓也。愚臣何足以知之。策
曰。適時之務何先。經國之圖何最。臣聞古者因人以立法。
乘時以設教。以義制事。以禮制心。夫人者。理得則氣和。業
安則心固。崇讓則不競。知恥則遠刑。若強人之所不能。雖
令不勸。禁人之所必犯。雖罰且違。故曰政不欲煩。煩則數
改。數改無定。人懷苟免之心。網不欲密。密則深文。深文多
傷。下有非辜之懼。竊見今之俗吏。或匪正人。以刻為明。以
苛為察。以剝下為利。以附上為誠。綜覈之司。考課專於刀
筆。撫字之宰。職務具為簿書。陛下日昃維勤。守宰風化多
闕。臣以為將行美政。必先擇人。失政謂之虐人。失人謂之
傷政。捨人為政。雖勤何為。伏願陛下進經術之士。退掊克
之吏。崇易之化。流愷悌之風。畫一成歌。此適時之務也。慎
賢而用。此經國之圖也。苟能英才不棄。大化方隆。而猶曰
朝謝垂衣。野非擊壤。則文武之道。尚何言哉。堯舜之君。徒
虛語耳。策曰。帝皇之道奚是。王霸之理奚非者。布在方策。
臣聞之矣。皇人御歷。上淳而下信。帝者膺期。君明而臣哲。
周用王道。教化一而人從。漢雜霸道。刑政嚴而俗偽。故親
譽優於畏侮。文景劣於成康。臣謹對。
第二道
問。朕聞禮崇三典。方宏慎罰之規。書著五刑。不以深文為
義。朕母臨赤縣。子育黔黎。夏日貽憂。懼青牛之結氣。秋荼
軫念。慮丹筆之成冤。然以人尚掛於湯羅。情倍深於禹泣。
頃者荊郊起祲。淮服挻妖。朕惟罪彼元凶。餘黨並從寬宥。
今敬真之輩。猶蘊狼心。不荷再生之恩。重搆三藩之逆。還
嬰巨釁。便犯嚴科。豈止殺之方。乖於折衷。將小慈之澤。爽
彼大猷。子大夫等學富三冬。才高十室。刑政之要。實所明
閑。傾此虛襟。佇聞良說。
對。臣聞刑以助教。德以閑邪。先王慎於好生。大易誡於緩
死。今陛下母臨黔首。子育蒼生。孚佑下人。克配上帝。然有
東南小祲。荊蠻遠郊。雖聖德泣辜。尚用防風之戮。天心罪
己。仍勞淮甸之征。其有詿誤閭閻。脅從井邑。陛下愍孤孀
於海淮。恤困窮於江漢。捨從寬宥。此陛下之恩也。而蕞爾
餘孽。蠢茲頑兇。思弄兵於潢池之下。將搆難於戎狄之域。
罪盈稔貫。禍得萌芽。此又陛下之明也。今陛下乃賜臣策
曰。豈止殺之方。乖於折衷。將小慈之澤。爽彼大猷。臣實見
折衷大猷之規。不知小乖微爽之義也。策曰。政刑之要。實
所明閑。臣聞政猶水火。刑譬陰陽。頃者三監亂常。有司既
糾之以猛。於今四罪咸服。陛下宜濟之以寬。明肆赦之渥
恩。安萬人之反側。布深仁於羅鳥。收至察於泉魚。豈不大
哉。天下幸甚。且夫人者甿也。暗而不可罔。庶者衆也。愚而
不可欺。是故刑在必澄。不在必慘。政在必信。不在必苛。故
明王之理天下也。刑一則人畏而不干。政則俗齊而不偽。
於是禍亂不作。災害不生。君安於上。臣悅於下。百姓日用。
而不知其然。四海風動。惟帝之則。道暢鍾石。聲流舞詠。其
行已也非他。所理人者以此。刑政之要。庶幾一隅。臣謹對。
第三道
問。朕聞仰觀乾象。房心為布政之宮。俯察坤元。河洛建受
圖之所。是以上稽珠緯。佇風雨之和。下表圭廛。均遠近之
節。定都考室。斯焉是崇。顧以庸虛。忝膺大寶。乾乾夕惕。每
軫納隍之懷。懍懍宵興。恒勞馭朽之念。而昊穹眷命。靈貺
屢彰。雲構既隆。天城斯畢。是用內省多愧。上荅逾勤。將欲
殷薦有常。嚴配不墜。光啟惟新之躅。申明祀典之方。順四
時以布和風。考五物而行正氣。盛禮之要。猶慮未宏。爾等
並積學基身。含章表質。或遠從賓貢。聲滿於州閭。或遐應
搜揚。譽光於朝選。採皇王於奧旨。援周漢之前蹤。蘊彼胷
襟。咸應備曉。未知何代之政。參詳適中。何禮之規。施用為
切。務存必之道。式崇可久之基。試陳嘉謀。爾其揚搉。思擢
太常之第。副朕求賢之懷。
對。伏惟陛下則天法地。畏命重人。據河洛之規模。總風雨
之交會。軒后魚圖之水。建邦設都。周公龜墨之地。考堂作
室。靈祇降福。嘉祥薦祉。制同神造。力以子來。將以殷薦上
帝至法也。嚴配先王。至孝也。加以八風攸序。四時克諧。無
得而稱。能事畢矣。猶復執勞謙之不巳。懼盛禮之未宏。訪
末學之臣。詢稽古之政。斯事體大。臣何足言。然而敢不欽
承。以竭涓滴耶。策曰。何代之政。參詳適中。何禮之規。施用
為切。臣謹錯綜三五。明徵典謨。竊以緯武經文。布方策而
非遠。英風顯號。流頌聲而可襲。未有反義悖德。而致昇平
之政。棄禮違經。以克永終之祿。莫不發號施令。法乾坤之
動靜。執契懸衡。順金木之刑德。是故青陽元室。遵孟仲而
觀風。白輅朱旂。因離兌而布政。養老用上庠之禮。教冑取
大學之義。環水著辟雍之名。向陽表明堂之位。蓋所以享
㣥瑞。朝諸侯。頒正朔。調景緯。成易之基。崇久大之業也。皇
王奧旨。庶此詳探。周漢前蹤。固難專用。臣才智駑劣。草莽
鯫生。至如軍國務廣。政刑理急。但至敬無文。信言不美。陛
下欲聽其說。必觀於事。將達其謀。先求諸道。危言抵禁。破
膽寒心。伏惟聖主。稍留天聽。臣謹對。
與鄭駙馬書
晚尋莊周書。以天地為國。道德為身。老室之戶牖。孔門之
棖闑。足可反覆孝慈。胎育仁義。而晉朝賢士。乃祖尚浮虛。
弛廢禮樂。其所遺失。將詣真宗不愈遠也。老稱歸根曰靜。
復命知常。復命近於無有。知常其有知見耶。斯故反照爾。
孔云。窮神知化。德之盛者。神不可窮而窮之。是神合於我。
化不可知而知之。是化為我用。惟此二義。繄莊生亦未始
盡言焉。非滎陽之深於道者。孰為輕導茲意也。
與執政書
說拙於守身。往年遷流嶺外。亡親愁懼。痼疾增加。比蒙生
還。曾未數歲。家口在洛。身徒入京。及丁兇苦。不獲侍側。比
於他人。情實不等。在禮君親同貫。事君無負。事親有負。不
能殺身。以自咎責。乞過祥禫。報國非遲。三度表請。不蒙矜
遂。當是文墨不盡。苦心投之執事。乞為一言聞達。不敢守
禮抗請。直是私情乞恩。若以此情可矜。猶冀聖人萬一哀
憫。若將譴越。甘心待罪。謹狀。
與褚先生書
說拜白。薊北餘沍。關西早春。物所宜。年來共感。惟先生進
經玉殿。退食金門。黼藻元猷。榮問清暢。甚善。說往陪君子。
視學瑤山。中貽官謗。謫居湘浦。賴聖主識其面目。憐其宿
心。捨衆口之無稽。容庇身之有地。自授軍鎮。躬當夷狄。出
入以馳突為㣥。坐臥以戈劍為友。翰墨都廢。典籍生塵。時
憑夢魂。一見宮闕。每憶朝侶。邈若雲天。愧乏武才。供國
麤使。豈望立明主之側。陳先王之道哉。說與先生。事願乖
矣。曩喜同席。今嗟異鄉。遐路三千。曷其言會。強[:#AS-8BED:⿰⻟卞]安步。為
國師臣。時流德音。以惠疆場。張說再拜。
與鳳閣舍人書
范陽張說謹上鳳閣舍人公足下。竊聞高義遠矣。願託下
風久之。自非氣以同求。音為賞奉。降此巳往。復何云云。昔
有飛英子處於深林。俘轉溝壑。適遇靈風子出於大塊。將
獵雲霄。飛英子思欲遊焉。揚袂大呼。請俱載矣。靈風子不
知其人也。怒氣視叱而還之。飛英子曰。吁。子非至公也。夫
至公也者。以義而求之。以仁而與之。況乃假有餘之資。濟
無階之望。施不費之惠。振將墜之魂。子不濫吹。我無苟進。
此種德也。夫何拒焉。靈風子曰。請受教。遂相與翻飛而行。
摶扶而上。經乎綺閣。集乎瑤臺。簸芳萬里。騰景千仞。既而
靈風子卒無德色。飛英子亦無私心。今明公據清風之資。
令賢者獲飛英之託。此至公也。得無嫌揚袂之謁。懷怒氣
之疑乎。且夫論美聲者。不於清⺡[:#AS-FBED:●]屏之室。議絕足者。不
於王良之門。今束蘊知歸。彈冠且衆。若公固讓而不然之。
彼亦將倚輈於遠方(闕)於天下矣。輕重十倍。去留一言。惟
君處
之。張說再拜。
與魏安州書
說白。尊豫州府君德業高遠。名言路絕。豈說常詞。所堪碑
紀。比重奉來旨。力為牽綴。亦不敢假稱虛善。附麗其迹。雖
意野。文朴陋。不足媚於衆眼。然敢實錄。除楦釀。亦無愧於
達旨。今手寫裝本。來使齎縑馬。何爾疎外。通財不謝。故無
辭却。甚熱。願履恒休。張說白。
與營州都督弟書
骨肉世疎。居止地闊。宗族名迹。不能備知。讀厭次府君狀。
巳具歷官。未書性習。夫五常之性。出於五行。稟氣所鍾。必
有偏厚。則仁義禮智信。為品不同。六藝九流。習科各異。若
以稷离之事。贊於巢由。孫吳之術。銘於游夏。必將神人於
悒。未以為允。今之撰錄。蓋欲推美實行。崇識素心。先德怡
神於知我。後生想望於見意。說為他人稱述。尚不敢苟。況
於族尊行哉。往來信多。直疏早報。冬末寒沍。野有戎歌。山
無夏草。步步日遠。能無鄉國之心乎。荒州新立。向者未有。
下車殊俗。意緒如何。說患恒服湯。虛多健少。因別奉去。說
呈。
弔陳司馬書
正月癸卯。孤子范陽張說。頓首頓首陳君之靈。頃伏苫蓋。
遠辱慰䟽。執對號慟。次於展洩。來使未還。傳君遇禍。盡哀
寢外。傷心痛骨。明府兄毓德南邦。飛聲中夏。急人之急。憂
人之憂。勇於履危。果於從政。入使天闕。有專對之美。按俗
交州。見澄清之節。故得振衣衡管。割錦閩鄉。越嶂舊風。人
狃輕剽。捩之以淳俗。格之以華章。矯枉過中。斯害也已。齒
由剛折。膏為明銷。嗚呼陳君。婞直而殞。皇天輔德。問之何
故。疇昔炎海。契闊周旋。義則友朋。恩結兄弟。方期歲暮。韡
韡相榮。元髮未華。何圖零落。山濤猶在。嵇紹不孤。逝者有
知。當昭是意。今返防關。力報前書。幽明雖異。交友無改。悲
言下筆。涕泗從之。并往千錢。俾陳奠酹。歔欷萬里。哀哉柰
何。頓首再拜。
上東宮請講學啟
臣某等啟。臣聞安國家定社稷者。武功也。經天地緯禮俗
者。文教也。社稷定矣。固寧輯於人和。禮俗興焉。在刊正於
儒範。順考古道。率由舊章。故周文王之為世子也。崇禮不
倦。魏文帝之在春宮也。好古無怠。博覽史籍。激揚令聞。取
高前代。垂名不朽。伏惟皇太子殿下英睿天縱。聖敬日躋。
神筭密發。雄威立斷。廓清氛祲。用寧家國。兆人由是歸德。
六合所以推功。主鬯青宮。固本也。分務紫極。觀政也。副㣥
生之望。作累聖之儲。殿下之於天下。可謂不輕矣。監國理
人。可謂至重矣。莫不拭目而視。清耳而聽。冀聞異政。以裨
聖道。臣愚伏願崇太學。明師。重道尊儒。以養天下之士。今
禮經殘缺。學校淩遲。歷代經史。率多紕繆。實殿下闡揚之
日。刊定之秋。伏願博採文士。旌求碩學。表正九經。刊考三
史。則聖賢遺範。粲然可觀。況殿下至性神聰。留情國體。幸
以問安之暇。應務之餘。引進文儒。詳觀古典。商略前載。討
論得失。降溫顏。聞讜議。則政途理體。日以增益。繼業承祧。
永垂德美。臣等行業素輕。藝能寡薄。顧慙多士。叨侍宮闈。
日夜祗懼。無以匡輔。區區微誠。願效塵露。輕進芻鄙。望垂
採擇。臨啟如失。伏用兢惶。謹啟。
