欽定全唐文卷三百
賀知章
知章字季真。會稽永興人。第進士。開元中累遷禮部侍郎。
加集賢院學士。充皇太子侍讀。遷太子賓客銀青光祿大
夫。授祕書監。晚年自號四明狂客。又稱祕書外監。天寶三
載。上疏請度為道士。還鄉里。元宗親制詩贈行。卒年八十
六。肅宗立。贈禮部尚書。
上封禪儀注奏
昊天上帝君位。五方精帝臣位。帝號雖同。而君臣各異。陛
下享君位於山上。㣥臣祀臣位於山下。誠足以垂範來。為
變禮之大者也。禮成於三。初獻亞獻終獻合於一處。
唐龍瑞宮記
宮自黃帝建候神館。宋尚書孔靈產入道。奏改懷仙館。神
龍元年再置。開元二年。敕天師醮龍。現敕改龍瑞宮。管山
界至東秦皇酒甕射的(闕一字)西石山。南望海玉笥香爐峯。
北禹陵。由射的潭五(闕三字)白鶴山淘砂徑茗(闕一字)宮山(闕
二字)潭葑田茭池(闕一字)洞天第十名天帝陽明紫府真仙
會處黃帝藏書(闕三字)闕(闕四字)禹至闕得書治水(闕一字)禹之
(下闕)
李元紘
元紘字大綱。京兆萬年人。開元十四年拜中書侍郎同中
書門下平章事。加銀青光祿大夫。封清水縣男。與杜暹不
叶。罷知政事。出為曹州刺史。以疾去官。拜戶部尚書。仍聽
致仕。二十年起為太子詹事。卒贈太子少傅。諡曰文忠。
請令張說吳兢就史館修史奏
國史者。記人君善惡。國政損益。一字貶褎。千載稱之。前賢
所難。事匪容易。今張說在家修史。吳兢又在集賢撰錄。遂
今國之大典。散在數處。且太宗別置史館。在於禁中。所以
重其職而祕其事也。望勒說等就史館參詳撰錄。則典冊
有憑。舊章不墜矣。
廢職田議
伏以軍國不同。中外異制。若人閒無役。地棄不墾。發閒人
以耕棄地。省餽運以實軍糧。於是乎有屯田。其為益多矣。
今百官所退職田。散在諸縣。不可聚也。百姓所有私田。皆
力自耕墾。不可取也。若置屯田。即須公私相換。徵發丁夫。
徵役則業廢於家。免庸則賦闕於國。內地置屯。古所未有。
得不補失。或恐未可。謹議。
牛仙客
仙客。涇州鶉觚人。初為縣小史。積功遷洮州司馬。王君㚟
節度河西。召為判官。遷太僕少卿。判涼州別駕。知節度留
後事。俄為節度使。開元二十四年為朔方行軍大總管。以
工部尚書同中書門下三品知門下事。遙領河東節度副
大使。封邠國公。加左相。卒贈尚書右丞相。諡曰貞。
請宣付元元皇帝靈應奏
臣等伏覩皇太子送十二月德音赴史館。伏承陛下前月
五日。將欲巡幸渭北。是夜夢元元皇帝曰。明日子欲遊乎。
北神不在。此事宜止。五更當自有應。且子之享國。多歷年
所。何必此日。陛下二更即降制。停渭北之行。至五更。果烈
風大起。際暮方定。伏以玉真體妙。莫大於皇極。盛明致理。
孰盛於吾皇。由是感而遂通。聖與神合。言不測之事。示必
然之期。果茲烈風。有叶靈夢。既彰陛下之祚。更表無疆之
休。同天地而久長。若符契之徵驗。臣以上自開闢。博考圖
書。神靈效祥。帝王膺慶。未有若此之昭著者也。臣等謬當
樞近。又忝史官。預聞德音。不勝抃躍。伏望宣示百僚。頒及
中外。
賀紫宸殿烏巢表
臣等伏因侍奉之際。天恩令臣升殿。觀此烏巢。陛下孝弟
之至。通於神明。仁慈所育。豈獨黎庶。故得上元協應。靈烏
呈瑞。翱翔不離於廷際。栖集必歸於軒檻。或人俗所有。但
止於園林。今聖感而來。乃巢於殿栱。依人無懼。戀主愈馴。
博考圖籍。未之有也。臣等幸忝樞近。親覩休祥。望頒示中
外。以彰靈感。
賀宣政殿烏巢表
陛下孝友因心。慈仁被物。故得上帝儲祉。靈烏發祥。高棟
重櫨。共瞻爰止。前軒內殿。皆覩來巢。視之彌馴。逼之不懼。
休祐重沓而交應。徵求古今而未聞。臣等何人。屢觀嘉瑞。
望與前狀同宣中外。克紀禎符。
章仇兼瓊奏吐蕃安戎城得泉賀表
此城往緣無備。權屬吐蕃。天威所臨。復為我有。而犬戎自
送其死。且或執迷。率彼凶徒。輒敢圍逼。城中在昔。惟水為
虞。雖佇之則多。而汲之路斷。陛下每憂無物。必期靈祐。聖
心有屬。神道元通。遂使拆石流泉。分巖瀉液。動天地而昭
應。與造化而同功。三軍所資。一朝皆足。既使無渴乏之慮。
益勵忠勇之心。翦滅寇戎。從此非遠。傍稽典策。博考禎休。
以欣以躍。實倍常品。請宣示百僚。編諸冊。
賀迎元元皇帝真容有慶雲見表
伏以元元孚祐。聖感潛通。將垂介福。必有丕應。頃屬初夏。
微陽暫[:#AS-81F2:⿰亻⿱心]。自夢協已來。頻降膏澤。變茲秋稼。成此豐年。又
數日陰雲。通霄澍雨。聖容將出。天景廓清。加以霏烟在天。
瑞氣捧日。元符稠疊。若此再三。惟皇祖之降靈。表吾君以
大慶。爰自古昔。所未嘗聞。臣等何人。覩茲明應。伏望宣付
史官。
皇帝夢元元皇帝真容見請宣示中外奏
兵部尚書兼侍中牛仙客等奏。臣等因奏事。親承德音。陛
下謂臣等曰。朕自臨御已來。向卅年。未曾不四更初即起。
具衣服。禮尊容。蓋所為蒼生祈福也。昨十數日前。因禮謁
事畢之後。曙色猶未分。端坐靜慮。有若假寐。忽夢見一真
容云。吾是汝遠祖。吾之形像。可三尺餘。今在京城西南一
百餘里。時人都不知年代之數。汝但遣人尋求。吾自應見。
汝當慶流萬。享祚無窮。吾自度其時。今合與汝於興慶
中相見。汝亦當有大慶。吾猶未即言。語畢。覺後昭然。若有
所覩。朕因即命使。兼令諸道士相隨。於京城西南求訪。果
於盩厔縣樓觀東南山阜間迺遇真容。一昨迎到。便於興
慶宮大同殿安置。瞻覩與夢中無異者。伏以元元大聖。降
見真容。感通之徵。實符睿德。陛下體至尊之道。崇清靜之
源。何曾不禮謁虔誠。為蒼生祈福。故得真容入夢。烈祖表
靈。求之西南。果與夢協。且興慶宮者。潛龍舊邸。王業所興。
當此處而告期。與嘉名而相會。斯乃降於紫府。鎮我皇家。
啟無疆之休。論大慶之應。陛下爰捨正殿。以為法堂。是尊
是崇。至敬至極。殊常之理。將萬福而俱臻。無外皆覃。迺億
兆而同慶。臣等昨日伏承聖恩。賜許瞻禮。自然相好。諒絕
名言。開闢以來。典籍所載。未之有也。臣等無任慶悅之至。
謹奉狀陳賀以聞。仍請宣示中外。編諸冊者。
呂延祚
延祚。開元六年官工部侍郎。
進集注文選表
臣延祚言。臣受之於師曰。同文底績。是將大理。刊書啟衷。
有用廣化。實昭聖代。輒極鄙懷。臣延祚誠惶誠恐頓首頓
首。臣嘗覽古集。至梁昭明太子所撰文選三十卷。閱翫未
已。吟讀無斁。風雅其來。不之能尚。則有遺詞激切。揆度其
事。宅心隱微。晦滅其兆。飾物反諷。假時維情。非夫幽識。莫
能洞究。往有李善。時謂宿儒。推而傳之。成六十卷。忽發章
句。是徵載籍。述作之由。何嘗措翰。使復精覈注引。則陷於
末學。質訪指趣。則巋然舊文。祗謂攪心。胡為析理。臣懲其
若是。志為訓釋。乃求得衢州常山縣尉臣呂延濟都水使
者劉承祖男臣良處士臣張銑臣呂向臣李周翰等。或藝
術精遠。塵遊不雜。或詞論穎曜。巖居自修。相與三復乃詞。
周知祕旨。一貫於理。杳測澄懷。目無全文。心無留義。作者
為志。森乎可觀。記其所善。名曰集注。并具字音。復三十卷。
其言約。其利博。後事元龜。為學之師。豁若徹蒙。爛然見景。
載謂激俗。誠惟便人。伏惟陛下濬德乃文。嘉言必史。特發
英藻。允光洪猷。有彰天心。是效臣節。敢有所隱。斯與同進。
謹於朝堂拜表以聞。輕瀆冕旒。精爽震越。臣誠惶誠恐頓
首死罪。謹言。
崇宗之
宗之。開元時官禮部員外郎。
昭成皇后諡議
昭成皇后諡。宜引聖真冠后諡之上。而誤加大字。非也。若
取單諡配之。應曰聖昭。若睿成以復諡配之。應曰大聖昭
成聖真昭成。且太穆皇后武德元年五月追諡為穆皇后。
貞觀元年五月六日又追尊為太穆皇后。上元中又追尊
太穆神皇后。文德皇后貞觀年中諡曰文德。上元中追尊
文德聖皇后。即後漢皇后紀范煜論明矣。
蘇晉
晉。贈太子賓客珦子。舉進士及大禮科皆上第。先天中累
遷中書舍人。歷戶部侍郎。襲爵河內郡公。開元中加銀青
光祿大夫。終太子左庶子。年五十九。
應賢良方正科對策(并問)
問。妙盡黃間。期於(一作乎)百發。術該(一作窮)元女。寧無七縱。聲
苟中律。不憚撞鐘之求。服必稱儒。何辭解衣之試。況今徵
工意匠。搴秀談叢。梟鸞即事於分區。牛驥佇從於別皂。謂
其淩厲顧盼。以雪陳琳之恥。(一作陳侯之疑)何乃罔敞遷延。不答
馬卿之難。豈時英所病。共設於翟酺。將高尚在懷。不屈於
周黨。薦舉之法。抑有多途。取捨之方。莫能折衷。何則。含光
隱迹。不盜處士之名。介立寡徒。安獲知已之薦。舉逸之法。
應有通規。取捨之言。非為(一作無)盡善。文武之道。方冊所不
墜。德怨之報。人情之大綱。射為諸侯。杜預無穿札之力。士
為知己。崔洪有挽弓(一作弩)之悔。相圃澤宮。失之遠矣。子皮
鮑叔。夫何言哉。(一作夫何有哉)舉賢受賞。非才有罰。國柄(一作秉)所
加。期乎必當。騐之從政。效無斷限之年。試以(一作之)文才。智
有遲速之別。知而不舉。聞譏竊位。舉而非(一作非其)人。寧當顯
戮。臧孫之犯。既是虛刑。子文之辜。復當何典。內外齊舉。援
親豈不致嫌。師錫具陳。行慶又誰為首。凡此歧路。罔識攸
從。遲冀如律。(一作知律)宏其利涉。
對。物以類昇。方以類降。故大小趨捨。未始離乎類也。所謂
同聲相應。同氣相求。雲從龍。風從武。時其效歟。矧惟生人。
懷五常。含好惡。自然之勢也。安可處非其類乎。斯固士君
子砥行立名。伸首抗迹。思欲奮迅泥滓。淩邁雲漢。與鸞鳳
為伍矣。豈不能折其鋒。沮其目。誠謂類有聚。㣥有分。下流
不可久居。且無其時。猶欲干進之若此。況乎師曠傾耳。卞
氏拭目。將欲察異音。求奇彩。苟有留者。誰肯遷延於解衣
之試哉。策曰。薦舉之法。抑有多途。取捨之方。莫能折衷。何
則。含光隱迹。不盜處士之名。介立寡徒。安獲知巳之薦。舉
逸之法。應有通規。取捨之言。非無盡善者。夫人洪然則深
其心。飾其狀。不可知以貌。不可窮以言。將為辨者不可也。
求乎其端。或有可知矣。夫天之巖乎其上者。施人以氣。地
之坎乎其下者。成人以形。高下之間。不可逃者。形氣而巳
矣。氣之積者彰乎形。形之動者感乎物。彰於形。故可以象
察。感於物。故可以類求。察其象。長短之材可量矣。求其類。
邪正之氣可識矣。雖則含光隱迹。介立不㣥。終不能以形
逃。不能以氣隱明矣。子曰。視其所以。觀其所由。察其所安。
人焉廋哉。人焉廋哉。古聖王之觀人也。未嘗越於是。取捨
之言。非不盡善也。但夫懷詐飾偽。舉世有之。干祿者不盡
善。舉人者不盡智。或以勢逼。或以利興。觀象察言。以難其
識。附威藉利。諛媚其心。有於此者。則取捨之方。何所施矣。
嗚呼。負舟登山。誠難事也。策曰。文武之道。方策所不墜。德
怨之報。人情之大綱。射為諸侯。杜預無穿札之力。士為知
已。崔洪有挽弓之悔。相圃澤宮。失之遠矣。子皮鮑叔。夫何
有哉。夫射者。先王所以定人之心。和人之志。亦以示威儀
耳。以為諸侯分我茅土。育我黎蒸。撫有威衡。持秉生殺。當
審心定志。敷德遵和。故為其立飲射之法。以導達其志。不
在穿札貫的矣。子曰。射不主皮。即其義也。則夫麗龜貫石
者。將武夫之伎耳。非不侮鰥寡。保其社稷之業。夫有大功
者獲大賞。異哉當陽。誠無間然矣。古之君子。冠業而立於
朝。則必有益於時矣。以為益時者。莫先於進賢。苟得其人。
則沒齒無怨矣。又何可顧望默識乎。子曰。定其交而後求。
夫古之人定其交者。將宏濟時務。克清代幾。恐夫道不吾
行。才為時棄。是用定其交。求其達。豈徒跼促存於情之所
好哉。若以情之所好相求。則是便僻比周之人。豈得為文
雅君子乎。崔侯必不以挽弓為悔。假使子皮薦國產。叔牙
舉夷吾。終不能光興鄭邦。匡合齊社。亦未足以紛昭載籍
矣。策曰。舉賢受賞。非才有罰。國柄所加。期乎必當。驗之從
政。效無限斷之年。試以文才。智有遲速之別。知而不舉。聞
譏竊位。舉非其人。寧當顯戮。臧孫之犯。既是虛刑。子文之
辜。復當何典。內外齊舉。援親豈不致嫌。師錫具陳。行慶又
誰為首。夫天之平分萬物。體不俱舉。有其才者童其首。揮
其翼者兩其足。德不必備。才難盡善。其人善於政者。不必
有其文。工於詞者。不必敏其事。書曰。無求備於一人。詳矣。
先王均其曲直。任其事宜。物各有所長。工拙不相害矣。故
書曰。明試以功。車服以庸。則堯試其人以官。備在方冊矣。
夫政有序。化有漸。時有險夷。功有隱顯。為政者當責其歲
晚。不可中道而廢也。施政立德。不過乎三年。人情大可見
也。孔子曰。期月而化成。書曰。三載考績。何得無限斷之年
歟。夫文者。貴其能書理論。宣道其業。非得意之實。乃無意
之筌歟。夫傳曰。言以足志。文以足言。又曰。非文無以自達。
苟欲考之文詞。求之遲速。則志有可得。在政斯亨。言之無
文。用亦何害。且夫官爵者。至公之器也。薦賢者。至公之道
也。君子持至公之道。守至公之器。進思盡忠。何可回隱。復
俛薦嫌疑親讎之間哉。昔者先王之立制。進賢受上賞。蔽
賢蒙顯戮。舉非其實。寘其阿黨之誅。薦得其人。介以彙征
之賞。行慶之典。不偏於師錫矣。時理則德存。代亂則道喪。
難乎魯無君子。楚不足徵。使子文安居。臧氏無咎。痛哉政
不難矣。不有仲尼蒍賈之喻。千載之後。何知其過焉。謹對。
又應賢良方正科對策(并問)
問。朕聞處域中之大。據天下之圖。莫不設簴以思賢。解琴
而願化。雖君唱臣和。而明鮮晦多。所任者或非其人。所行
者儻乖其道。歸於浸弊。罔弗由茲。朕寅畏上元。負荷先構。
靜言為國。有若涉川。風俗未淳。政教猶鬱。黎元寡遂。鸞鳳
不臻。當宁永懷。良深愧歎。子大夫講聖人之高議。明王事
之大綱。蓄憤謀忠。歷年載矣。何施而反本於古。何用而救
末於今。何術而人物阜安。何德而神靈滋液。爾其無隱無
忽。悉之究之。通其條貫。朕當親覽。
對。臣聞聖人法天而理。察道而行。心膂俊賢。子惠黎獻。吏
恭爾位。人樂其業。朝無粃政。俗詠康哉。書曰。惟天聰明。惟
聖時憲。惟臣欽若。惟人從乂。此其謂也。雖根英異轍。火木
殊途。革去故而鼎就新。變咸池而歌大夏。然而無易茲典。
其故何哉。蓋以因天人之和。順陰陽之數。不可替也。皇上
道高西聖。德邁南薰。黃龍薦圖。翠鳳為寶。至於膺正歷。享
靈符。朗七曜於銅儀。安萬人於寶歷。延祥降福。陟酌登封。
八表黎元。歌皇風而周地絡。四夷酋長。頌元化而建天樞。
此皆以刻於玉版。載於金匱。為帝者之祖宗。與乾元而始
終。至於坐衢室。端冕旒。寂然不動。感而遂通。赫赫明明之
美。無聲無臭之化。固以榮鏡宇宙。發揚神人。振古以來。未
有如斯之盛矣。猶復寅畏上帝。憂念下人。思反朴於鶉居。
佇遷訛於鴻古。夕惕勤止。良以深焉。爰降綸言。俯詢輿議。
此陛下沖謙之道也。愚臣何足以知之。然而忝迹明時。敢
忘披露。臣聞帝王之道。藉英彥以張風。邦國之圖。資明謨
以垂化。故能庶徵有序。美政無虧。當今制禮作樂。懸章布
憲。可謂文物大備。刑政中和。而紫宸宏卷舒之風。黔首罕
阜安之業者。良以官僚空曠。守宰荒寧。不能宣裕皇明。洗
蒸徒之耳目。發揮神化。變澆薄於閭閻。夫遷物化人。著誠
去偽。豈惟君上之道。實亦官聯之職。故文翁好儒。蜀學比
於齊魯。毛玠崇質。魏士素其裘裳。是知易俗移風。使天下
迴心而嚮道者。非俗吏之所能為也。故董生云。黎人未濟。
皆吏不明。使至於此也。賈誼亦云。下之有過。吏之罪也。夫
聞伯夷之風者。貪夫以廉。見柳下惠之迹者。鄙人以恭。故
曰教人莫若垂範。垂範必仰良材。阜俗莫若興農。興農必
由循吏。且擇賢而處。其弊猶濫。負乘為政。何以克堪。今若
選英傑而實百僚。自朝廷而及州縣。咸令法易之道。慎德
刑之教。賞以春夏。慎其濫矣。罰以秋冬。敬其刑矣。夫賞刑
中則庶人安。庶人安則財用足。財用足則百志成。百志成
則天人和。天人和則神靈滋液矣。然後垂訓而理。勤法
而行。宣九式以均財。修六禮以節性。明七教以興德。齊八
政以興邦。道格元亨。風還太古。時雍之和可致。濟俗之義
可宏。唐虞之美可逾。文景之聲可越。謹對。
丞相少傅拜職天子作三傑之詩以命宴序
惟聖寶賢。以齊皇極。有若左丞相燕國公。右丞相廣平公。
太子少傅安陽侯。皆生人碩德。皇國元老。道著廊廟。績宣
華戎。由是懋其成功。錫以元吉。咨日於朔。擇時於秋。俾對
命王庭。受職公府。見㣥屬。揖庶寮。禮官辨章。掌舍陳次。工
備佾。饔獻蒸。六卿拜下以成儀。三事自天而來賀。秩秩賓
序。暉暉旅醻。玉緯垂文。南風和雅頌之變。金漿降醴。雲天
光飫酌之宜。宰德貴和。盡莊敬具瞻之範。㣥情尚洽。預周
旋晏語之歡。方將一心天工。勠力帝載。寢黑山之柝。苞青
海之戈。雲雨賢才。水火菽粟。日詠魚藻。歲陳由庚。頤殷趙
之年。留魯陽之景。爰命在宴。乃賡載歌。
嚴從
從。開元初人。
風后握機圖序
中黃子曰。予觀風后握機圖。殆有情哉。然年代遷遠。文字
損益。或致[:#AS-81F2:⿰亻⿱心]訛矣。惜乎。夫兵者。榮賤覆殺之大機也。天地
神靈之所閟也。洞則王。昧則兦。故黃帝湯武。得其道矣。然
則兵之用也。豈惟道乎。亦有工拙矣。語大旨有三微焉。昔
伊尹勸湯。呂望勸周。子房勸漢祖。鄧禹勸光武。可謂知命
運之微也。樂生破竹迎刃之喻。曹劌三鼓候衰而作。可謂
知和氣之微也。孫臏邀敵於馬陵。韓信置軍於水上。可謂
知地勢之微也。故古人有言曰。能知三微。霸代之師。至夫
以智料智。因奇縱奇。千變萬化。不可殫備。今夫握機者。約
而遠。幾而深。用少以濟廣。貫一以締萬。微乎微乎。可以神
會。難以迹融。非智合曩賢。役心深妙者。不可以常識偕之。
今予依風后大旨。略為此圖。以擬方陣。陣有八物。有八容。
八八相值。可離可合。中有容效三元。天子上將所居。常靜
不動。以象元極。以配中黃。其理微矣。若乃四衡夾三軸。九
地夾二天。吟龍嘯武。當前後之衡。雲鳥風蛇。居摶掣之要。
敵寡則從武翼之屬。風蛇之勢。合而圍之。彼眾則奮龍武
之衡。接雲鳥之勢。突而擊之。亦百勝之術焉。昔諸葛孔明
以傑時之智。將求其源。而未得也。乃曰。八陣成。可以橫行
天下。然武侯陣法。亦有武翼翔鳥。足明武侯所習。則風后
五圖也。桓溫見蜀將八陣。云是常山蛇勢。徒妄言耳。常山
蛇者。法出孫子。謂之率然。蓋直陣也。故桓溫覽孫子而有
是言。殊無旨哉。然此離合之勢。奇正之術。故曰。或離而為
八。或合而為一。以正合。以奇勝。其要在此矣。孫子儒者也。
至注釋務析精奧。而多引空言。以誣後人。何哉。馬[:#AS-FE7E:●]
[:#AS-FBED:●]忽述云。增字發明。未得
精了。更益煩蕪。予昔嘗覽焉。中失其本。每思經述。近乃得
之。聊因時暇。刊繁舉要。序而第焉。二百八十言。殆不過尺。
并為圖式。以悟後賢。庶有賴云爾。
擬三國名臣讚序
昔孔子舉詩書。作後王者之法。其稱殷頌曰。天命元鳥。降
而生商。書曰。天工人其代之。然則聖人受命。賢人受任。龍
騰武躍。風流雲蒸。求之精微。其道莫不咸係乎天者也。故
夫受天之命者。不可以苟。代天之理者。不可以私。前聖知
其如此。故明四目。達四聰。高居而審聽。處幽而遐覽。㣥才
必用。眾功乃廣。然後天應以福。而太和之化臻矣。雖三光
襲照。五運潛周。媯圖啟而揖讓興。夏鼎移而干戈用。德業
相踵。屯夷不同。然激揚名義。增廣壇宇。何嘗不得賢則理。
失賢則危哉。是故五老尊而軒風熾。三仁去而殷道衰。淮
陰來而漢家昌。亞父兦而楚王滅。姬漢以降。大象淪夷。當
極者不以垂拱居尊。干祿者必以權利邀進。鏡物者不以
虛巳為德。達才者必以寒雋為嫌。故洪綱強而萬目頹。大
理虧而廉讓塞。貞良甘退而莫進。賢士卷藝以深潛。故伯
夷為之哀歌。綺里為之高遁。晉重滅名以避其患。楚狂遁
世以全其身。豈惡富貴哉。蓋有為而然也。夫明王旰食以
求士。君子含德以俟時。然求應之感徒深。而君臣之分猶
鮮者何也。蓋經達之道難。而代乏鮑子蕭何之智也。若夫
解縛為相。古今所罕有。登壇受爵。賢者歎其難。漢高始以
為疑。齊桓終受其福。乃知有管仲之才。無鮑叔之介。則桓
公不納。有韓信之略。無蕭何之助。則漢高不容。齊桓漢高。
不易值矣。蕭公鮑子。豈屢得哉。夫未遇良鑒。則夜光不為
寶。時逢哲后。則負鼎可升朝。歷求邃古。爰覽近圖。臣主之
際。授受之外。垂大明以敘下。推至公以匡上。則有我唐太
宗文武大聖皇帝魏文貞者之流也。蓋至理之代。君子不
以王爵私其身。而況親屬乎。是以貞觀之中。賢者在朝。各
崇至公。馬周懷奇思而拔起隴畝。李靖多大功而終始援
用。魏徵數直諫而優游撫納。我朝之得才。於斯為美。彼三
國之臣主。始當草昧之期。卒踐陵遲之運。君無尺土之漸。
而以爭奪為德。臣無素定之分。而以偷合為功。然其屬衰
亂之間。固貞仁之節。接風塵之會。吐博奕之謀。用能各奉
其主。克立厥勳者。亦不可誣也。又若清淑沈懿。有顏氏之
德。靈鑒洞照。有子房之能。推功給下。有終始之勤。篤誼守
節。有風雲之概。歎王室之多故。懷黍離以永吟。遂委忠曹
公。冀圖匡復。而天命潛革。人心則殊。姑迴備物之謨。卒抗
非常之錫。雖欲匡上以德。翻乃殺身成仁。夫仁義豈有恆。
在乎不捨道而已。是故比干湛身於殷后。微子抗跡於周
邦。雖二美同歸。而三仁齊致。公達慷慨。總角耀奇。惡姦臣
之擅命。想桓文之高舉。㣥雄競起。漢歷寖微。翻然回慮。吐
詞魏幕。原其所以然者。豈不以桑榆之暉。非魯陽可止。溝
瀆之節。豈仲尼所嘉。是以攝管仲之高蹤。攀魏武之遐轍。
全生之理。其亦遠乎。崔子矯然。植青松之操。鯁詞直對。則
左右失容。捐生取義。千載稱美。雖遇讒譖。蓋亦其素志矣。
若乃天命未改。則人思其舊。乾道將革。則物厭其常。是以
司隸之儀。見悲於漢叟。先王之跡。遠播於汶隅。孔明躬耕
南陽。盤桓俟主。吐籌獻策。識鼎峙之形。總衆臨戎。有席卷
之望。原其去就。抑亦懷漢之雅志焉。及其撫戎幕。持國鈞。
開誠心。布公道。賞不失德。罰不濫刑。又雖古之遺直。不能
尚也。昔管仲用法。伯氏無怨。子羔刑人。終以見德。孔明之
謫李嚴。蓋近之矣。周瑜魯肅。咸起諸生。鶚眎烏林。鷹揚赤
壁。然肅為布衣。當襄漢之際。標賣田宅。分財結士。以求人
傑。此其志不小也。公瑾推第於孫策。子敬輟粟於周郎。咸
有異於人者也。子布剛。懷不撓之節。屬桓王創業。首贊經
綸。仲謀嗣立。躬自扶翊。古人所謂託六尺之孤者歟。既而
忠言屢發。直道不回。折弋獵之娛。沮釣臺之樂。斯又王臣
蹇蹇。國之元老者哉。夫江東之於天下。猶四體之有一掌
耳。權不能恢闡雄量。以求忠讜。而乃輕肆忿毒。厭聞至言。
始抽刃於虞翻。終按刀於子布。翻既謫終遐裔。昭亦廢處
家僮。故使時望挫傷。元功圯衂。由是見仲謀之器小也。其
不能厠跡中原。懋長代之業者宜矣。夫以子布忠賢。承奕
代之遇。一言忤旨。有不測之辜。況賤跡之士。而欲自下干
上。罄其孤慮者乎。善料古者。必察乎今。善籌遠者。必謀諸
近。讚詠之作。豈必覈既往之陳迹。蓋將暢其幽情。貴使來
葉有可觀者。聊復采斷。為其讚云。
