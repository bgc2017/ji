欽定全唐文卷五百七
權德輿(二十五)
故朝議大夫守太子賓客上輕車都尉賜紫金魚袋贈太子太傅盧公行狀
曾祖勤嘉。皇朝散大夫青州司馬隴城縣開國子。祖克明。
皇瀛洲高陽縣令。贈國子祭酒。父沼。皇陝州芮城縣尉。累
贈慈州刺史祕書監。河南府洛陽縣遵化鄉恭安里盧邁
字子元年六十狀。公以仁為經。以義為用。宗四教之根本。
探六籍之菁華。其門風士行。天下歸重。以居室之和。移諸
官署。以率性之道。宏於事業。自解巾試吏。至於佩相印。不
為利疚。不為物遷。令名豐祿。與之終始。推是道也。年未志
學。累丁齊斬。純孝孺慕。外除猶毀。博貫儒書。不耀其華。特
為叔舅太傅文貞公之所賞鑒。經明筮仕。補太子正字藍
田尉。會府試言。拔乎其萃。轉河南主簿。尋有詔充集賢校
理。建中初。上方靖端百度。修起五諫。拜右補闕。俄換侍御
史。興元元年遷刑部員外郎。閒一日。又以本官兼侍御史
介相國蕭公宣慰於江淮。奉憂勤之旨。宣豈弟之澤。四牡
所及。熙熙如春。既復命。轉吏部員外郎。每歲赴調者。雜而
多端。廢置關決。在於郎吏。情偽之所伏。姦利之所因。攻堅
木。導大窾。從容折中而優為之。又以京師食貧諸孤衣食
為念。求出為滁州刺史。仁惻之政。人到於今懷之。朝廷嘉
其理行。徵入為司門郎中。自時厥後。比歲超拜。歷諫議大
夫左曹右轄。乃參大政。皆用德進。人無異詞。閒一歲。遷中
書侍郎平章事。又一歲。感風痺。寢疾周月。除太子賓客。貞
元十四年六月某日。薨於家。追命太子太傅。公寬舒宏重。
有姿度風表。而憲章品式。故事成法。經通縝密。靡不周貫。
居諫諍之官。言必削藁。自非成命頒行。而人莫知者。又嘗
以考課之法。溢美相蒙。革其已然。當自二府。時居左垣。固
辭上第。宰政歎其能讓。因以從之。庶官之濫者知懼。而百
職修矣。燮和台階。秉直閑邪。率循中庸。左右皇極。德輝陶
然。不見其際。詩曰。衣錦褧衣。裳錦褧裳。惡其文之著也。公
誠有之。不然。豈移疾家居者旬歲。上章乞告者七反。然後
得請。至於飾終追錫。有加禮焉。此固有以異於常而得之
也。早歲以遊寓於南譙。與崔文貞公講學至穀梁傳。因附
經義。有以規者。文貞慙歎。為之著重請銘。且曰。吾以爾為
甥。亦以爾為友。知免於大過矣。其推重如此。天性篤於慈
仁。厚於情禮。每居功緦之喪。其於言而不議。議而不及樂。
率皆容稱其服。而有加焉。故事。宰臣非上公承攝之禮。圜
丘齋祀之敬。則未嘗以騶騎導出國門者。公從父弟歿於
蜀都。輤車之來。道秦赴洛。出東門十數里。以展哀送。度越
常檢。名教多之。其居部也。叔父下邽令休沐至止。朋來憧
憧。侍食佐酒。彌日通夕。與㣥從之丱者冠者。均其指使。章
紱之外。無以異焉。再娶無子。或以嗣不可絕。諭之他求者。
則曰。吾舅文貞嘗言之矣。兄弟之子猶子也。引而進之。可
以主後事。故自成童至於捐館。其所留於聰明。接於心術
者。中正之外。無自入焉。歷官俸賜。必振六姻之乏。即遠裳
帷。唯資四布之賻。季文之廉忠。張仲之孝友。魏舒之宏粹。
孔光之慎密。兼而具之。日月有時。盍徵諡法。是用傳信。移
諸有司。謹狀。貞元十四年九月十四日。故吏朝議郎守尚
書司勳郎中知制誥雲騎尉賜緋魚袋權德輿謹上尚書
考功。禮有易名。本於周道。必視其行。勸孰甚焉。謹按故朝
議大夫守太子賓客贈太子太傅盧公。德範禺卬。如大圭
彝器。閨門風訓。儀表人倫。乃持國均。以鎮雅俗。絜矩居易。
有初有終。瞻彼九原。既徵先遠之卜。節其一惠。敢忘至公
之議。謹上。
太中大夫守國子祭酒潁川縣開國男賜紫金魚袋贈戶部尚書韓公行狀
曾祖符。皇潭陽郡太守。祖大智。皇河南府士曹參軍。贈吏
部郎中。父休。皇太子少保。贈司徒。諡文忠公。京兆府萬年
縣芙蓉鄉龍遊里韓洄年六十三狀。公字幼深。其先潁川
之人。自同姓於周。受封於韓。逮獻子而為正卿。至景侯而
開列國。司馬氏代家。言之詳矣。八代祖播。徙居潁川。遂為
潁川人。繼有勳力。代名忠孝。以至文忠公。用醇仁清德。左
右元宗。致中和以為國經。躬愷悌以為家法。公纂承茂緒。
幼有令聞。直方重。博厚宏大。該涉㣥書。尤治春秋詩禮之
學。必覩其奧。而踐乎中。未弱冠。以門蔭補宏文生。滿歲參
調。侍郎達奚珣。矯枉過正。以地望降資。署章懷太子陵令。
且將察其詞氣。以為銓藻。公恬然受署。初無慍容。當時識
者。知其致遠。天寶末。盜陷西京。兄姪七人。遭罹不淑。茹痛
違難。寓於江南。布衣蔬食。不聽聲樂者。積六七年。友悌行
義。士林以為難。翹車辟書。旁午而至。累授漢中郡江陵府
二功曹大理司直兼漢中郡司馬蘇州司馬。且皆有賓
介之請。所至之邦。待公政成。甘於粗糲。聚其祿廩。辦治葬
具。歸於京師。七喪祔窆。禮無違者。名教之士。翕然稱之。洪
州刺史張鎬。以故相之重。作鎮江西。奏授本州長史莫徭
副史。懷徠夷落。嚮方率教。乾元中。江淮凶饑。相扇嘯聚。而
新安郡負山洞之阻。為害特甚。朝廷推其能名。除睦州別
駕知州事。俄拜監察御史。又轉殿中侍御史。賜緋魚袋。充
江西都團練判官。軍州庶政。多所訪決。歲餘。張終於位。公
上介領留務。時吳楚剽輕。法禁未一。每長吏交代。人心輒
搖。公臨以威重。撫以慈惠。輯寧封部。以待守臣。李梁公峴
之充江淮選補使也。引為判官。多所宏益。大歷初。轉運使
劉尚書晏。盛選從事。分命四方。而江淮上流。為之樞會。奏
改屯田員外郎兼侍御史。知揚子留後。累歲就加司封郎
中。肅給而有守。清明而中節。有司之移用不匱。上國之經
費有倫。六七年閒。號為稱職。名實益茂。徵拜諫議大夫。數
與左補闕李翰連上封章。極言得失。未幾。以本官知制誥。
參掌宥密。式敷聲明。炳然訓辭。潤色王度。時元載持衡。深
相器重。公愈不自安。每因災眚。必疏古義。且以西漢賜上
尊酒之比。深儆戒之。元終不悟。竟及於禍。公以謗累貶邵
州司戶。今上踐位。勵精理本。徵為淮西淮南等道黜陟使。
復拜朝議大夫。攝衣登車。以澄清風俗為己任。未及行。拜
權判戶部侍郎專判度支。賜金印紫綬。先是公兄太傅忠
肅公實居其任。受邦國之比要。制財用之均節。物力不屈。
王府以充。其出牧也。厥職寖廢。公乃革煩政。振舊綱。既無
暴征。亦無遺利。罷省胥吏冗食者二千餘人。明年。太府卿
張獻恭廣廩庫。以受歲杪量入之數。又於長安萬年二縣
界。奏貯米穀數十萬石。視年之豐耗。而為之發斂。人無艱
食。歲無災荒。雖元凱之智略。壽昌之功利。不是過也。上方
倚以大任。為執事者所抑。出為蜀州刺史。蜀多火災。自古
所患。俗以為常。無所懲禁。公到部逾月。令事時。里胥不勞。
州兵多暇。乃省經用之費。給大半之庸。俾其埏埴。以易蓬
蓽。翬飛鳥革。相望如雲。授之逾年。乃償其直。三歲在郡。四
封恬然。闢田之汙萊三千餘頃。復人之庸亡二千餘戶。教
之樹藝。俾之生植。井絡之下。人至於今懷之。朝廷陟明奏
課。公實居最。有詔徵還。既至。拜兵部侍郎。在職數月。遷京
兆尹兼御史大夫。三輔難理。轂下尤甚。賊泚之後。旱蝗相
乘。連師十餘萬。屯於蒲坂。戎[:#AS-88E3:●]兵馬。仰給京師。內安罷
甿。外贍軍實。師克濟而人不困。公之力焉。轉刑部侍郎。刑
罰者。國之大典。所以禁暴而衞善人也。而或巧詆比况。因
緣為奸。公講求紀律。明為式例。悉以條奏。頒於四方。吏無
舞文。人得從善矣。遷祕書監。乃奏置五經正本。補㣥書之
闕。蓬閣之中。粲然如初。復除兵部侍郎。累歲改國子祭酒。
自兵興以來。多趨末流而棄夷道。故學者不振。而子衿之
詩作焉。公曰。崇化勵賢。本於六籍。不學將落。吾其憂乎。乃
表名儒袁頤韋渠牟列於學官。講左氏春秋小戴禮。摳衣
鼓篋之徒。溢於國庠。講誦之聲。如在洙泗。公所至必化。其
用無方。方將荷介祉以錫難老。亮天工以纘舊服。人望未
塞。以貞元十年二月九日。寢疾終於昌化里之私第。皇情
軫悼。追贈戶部尚書。哀榮之禮。於公備矣。公有識度風鑒。
而博愛容眾。與朋友交。死生以之。明於吏職。能斷大事。疏
達而有節。粹和而不流。約身以周急。潔己而恕物。先師四
教。克蹈其全。中臺六職。常居其半。無忌之鎮靜。安國之忠
厚。延壽之恩信。惟公兼而有之。允所謂邦之才臣。終溫且
惠者也。龜筮叶吉。日月有期。易其名者。請徵舊典。謹狀。三
月日。故太中大夫守國子祭酒潁川縣開國男賜紫金魚
袋贈戶部尚書韓公故吏某官某謹上尚書考功。夫士之
生也。躬五常以致用。其沒也。節一惠以尊名。則善否有章。
賓實不撓。謹按故韓公。嗣直方於舊德。播功行於清朝。通
而有守。忠而能力。樹善匪懈。好謀而成。課績中臺。道光太
學。大雅明哲。惟公有之。考行飾終。古先令典。謹撰錄所履。
布諸有司。請徵叔發之諡。以叶周公之法。謹上。
司徒兼侍中上柱國北平郡王贈太傅馬公行狀
曾祖君才。皇右武候大將軍南陽郡公。祖珉。皇右鈐衞倉
曹參軍。累贈尚書右僕射。父季龍。皇大同軍使嵐州刺史
幽州經略副使。累贈司空。汝州郟城縣臨汝鄉石臺里馬
燧。字洵美。年七十。太傅英朗特達。剛方中正。體苞五常。致
其用以贊皇極。國有二柄。壯其猷以合神武。終始盛烈。為
唐宗公。原夫代有功德。延耀儲祉。王佐之業。至公而光。年
十四從師講學。因輟卷喟然曰。大丈夫當建功立名。以康
濟天下。豈能矻矻為章句儒耶。讀左氏春秋孫吳兵法。與
歷代君臣大本。成敗大較。忠賢功用。奇正方略。會其歸趣。
妙指諸掌。十九丁內艱。泣血三年。以孝聞。天寶末。安祿山
擁幽陵之師南向。以光祿卿賈循為留後。公以書干循。勸
誅逆將向潤容牛庭玠等。然後傳檄仗順。可覆而取之。循
疑留不決。竟及於禍。踰月。閒行至恒山。時河朔擾攘。物情
恟懼。公方以裦衣長裾。游談感激。因其謀而扶義建節者
眾矣。寶應中。陳鄭節度李涼公抱玉移鎮上黨。雅知公才。
表為晉州趙城尉。時王師既破史朝義。乃復河洛。有回鶻
可汗之助。因肆暴而歸。以功自負。其強難屈。節將使上介
致餼。皆懼不敢行。公官方解巾。急病不讓。徑詣其壘。申明
要約。氣盛詞直。虜皆優從。可汗乃授以旗幟。委之供辦。且
曰。有犯禁者。公其董之。於是藩部肅然。莫不畏服。後有酋
長求賂於公者。立斬十餘人。可汗大駭。疾馳出境。安人禁
暴之略。兆於斯矣。河北副元帥僕固懷恩。居將相之重。恃
父子之勇。可汗又其子壻也。藉以為援。將有異圖。公密覘
其情。請為之備。初偽范陽節度使李懷仙。與相衞恒定等
四帥相繼來降。懷恩結為黨助。奏復其職。至是擁眾據汾
上。子瑒圍太原。相衞餽餫。以相掎角。公至安陽。說其帥曰。
懷恩憯刻以逞欲。其子輕佻而好勝。人人自為計。坐待帳
下之變耳。深陳利病。勸喻激切。由是感公言。至涕泣改圖。
因約懷仙等三人。奉章獻款。既回鶻北歸。懷恩與瑒繼死。
公之明識遠略。皆此類也。本使尋奏改左武衞兵曹參軍。
歷太子通事舍人著作郎。以至祕書少監兼殿中侍御史。
轉營田節度二判官。永泰中拜鄭州刺史兼侍御史。至是
頒六條。撫四方。分憂於上。施惠於下。時兵食方調。杼軸其
空。乃闢其田畝。均其戶版。每歲一稅。百姓便之。生齒益息。
庶物蕃阜。大歷中改懷州刺史。其夏大旱。公以救災沴莫
若修教化。掩骼埋胔。蠲苛恤隱。使皆得其欲。而無窮人。端
居潔誠。默以心禱。至七月。穭穀滿野。墉亡者襁負而至。朝
廷以陽被邊。宜得文武之守。拜隴州刺史兼御史中丞。公
乃訓州師。修器備。郡城之西。有路與蕃境相直。凡二百餘
步。上連峻峰。公乃躬自行視。塞其蹊隧。功堅力省。疆場以
寧。又置譙門於阨狹之地。中制扃鐍。上施干櫓。積歲之患。
旬日而安。連帥憚公威望日盛。羈留幕府。因以受代。家居
京師者久之。先皇帝召見。奇其才。授商州刺史兼御史中
丞。未旬日。屬河陽三城逐其帥。擇可以撫寧之者。特拜左
散騎常侍兼御史大夫。充河陽三城使。是歲大歷十年也。
夏五月。汴宋兵馬使李靈耀以濮陽叛。俄據浚郊。國家始
務靖人。特屈常憲。因以節度留後授之。而又結魏師以
略東郡。不利。六月。詔公與淮西節度李忠臣夾攻之。時寇
鋒寖盛。忠臣每合皆北。將棄師以免者數矣。公嘗激以壯
志。或紿之吉夢。忠臣既慙且憤。引師復還。先是忠臣軍汴
南。公軍汴北。每與虜角。所向無前。初敗之於滎澤。又破之
於西梁固。至是靈耀以其勇悍者八千人。號為餓狼營。盡
銳來拒。公引戲下決戰。遂勝入郛。時魏之救兵二萬。距大
梁三十里許。公又合諸侯之師。用奇設伏。以敢死士三千
人鼓譟先登。大敗之。魏將軍單騎遁去。靈耀以其徒宵潰。
翌日。餘黨以城內八千人降於公。公悉讓忠臣。推而不處。
閉壘移疾。退於坂橋。其士吏鹵獲。悉以家財購而復之。大
梁之人。至今知感。履險則忠以盡敵。成功則讓以保身。此
又將帥之明哲也。十二年三月。詔復魏博之地。諸侯班師。
公乃歸鎮河陽。秋雨暴至。河流決溢。軍吏等具檝櫂。請公
登舟以避。公曰。城中凡數十萬戶。吾實主之。而苟以一家
求安。所不忍為也。既而人皆感泣。水不為患。十四年閏五
月。皇帝即位。深燭理本。以太原王業所起。國之北門。非勳
德爛然者。不能鎮定。特拜工部尚書兼御史大夫太原尹
北都留守。充河東節度觀察等使。於是修班制。正事典。險
其走集。訓其輿師。講車徒戰陣之法。教金鼓聲氣之節。分
畫之下。變化如神。自是烽候罷警。匈奴不敢南向而牧矣。
建中二年夏六月。來朝京師。加兵部尚書。封豳國公。初魏
博席伯父之勢。而得專地。既踰年。與東平常山復為從約。
七月。魏以兵三萬圍邢州。攻臨洺。昭義節度使上請公為
援。朝廷許之。十月。公會昭義之師與神策行營兵馬使故
太尉西平王於漳州。先是魏以浚郊之敗。讋公威望。至是
以節度之師。專征伐之任。兵刃完利。部校訓齊。軍聲大振。
士氣益勵。魏人又分銳騎。合恒定李惟岳之眾萬餘人。於
臨洺南雙岡下樹柵以自固。公自晨至晦。急擊大潰。殺其
將楊朝光。時臨洺之圍。濠壘四匝。復與昭義鼓行而前。腹
背受敵。飇塵翳景。士皆決死。凡百餘合。公自據西濠口。扼
其喉以襲破之。凶徒斃踣。亂相蹂蹈。收其車重兵械。各數
十萬。魏人棄營而遁。邢圍迎潰。上嘉其功。拜尚書右僕射。
先是公與軍吏約曰。苟戮力成功者。當竭產以賞。至是悉
索家錢與車服臧獲等。奠其價之上下。視其功之薄厚。散
於軍中。約五十萬。且曰。苟可以夷患難。勉師人。赤誠之外。
無非長物。故盡其私積。賈其餘勇。士皆歔欷感激。爭以效
命報焉。優詔裦異。命史臣書之。且詔有司。以量入之賦。如
其數以復於公。其毀家佐軍。輕費厚下。皆此類也。三年正
月。魏人又乞師於東平恒山。眾且四萬。壁於洹水。公曰。不
備不虞。不可以師。且以河陽三城。常所訓定。上請為助。有
詔從之。乃建三橋。夾河為壘。乘變出奇。如環無端。初則銜
枚以趨敵。因乘其未備。後則雉草以滅火。使計不得用。然
後分銳士飇馳以犯之。而後從之。獲首級者殆半。餘皆走
林溺水。僵尸相屬。腥穢川陸。公愀然曰。是皆平原人也。彼
但暴服之耳。亦既就死。忍其委骨肉如是耶。使得以族屬
收瘞。既而聞者知感。由是洛博二州偽署刺史。各以其地
來降。鄴魏之閒。以咫尺之書。招下二十餘城。朱滔誘其鄰
帥。復來助寇。四月。公有魏城之捷。五月。詔同中書門下平
章事。仍封北平郡王。時諸軍連捷。師留且久。或有復其侵
地。則怠於攻取。公具以上聞。有詔朔方節度使李懷光應
援征討。六月。朱滔以漁陽之甲三萬。至於城下。初諸侯有
議班師者。公曰。彼三戰三北。假息孤城。且宿兵十萬。聞援
強而退。縱敵生患。何以復命於朝廷耶。既而㣥帥相勵。皆
百其勇。七月。加魏州大都督府長史。仍充魏博澶相四州
節度招討等使。四年二月。又敗之於成安。魏軍退於館陶。
深壁以自固。以十月盜臣竊發。鑾輅狩於近郊。公忠憤逾
逼。密圖方略。懷光統朔方之旅。乘歸心以赴難。公齧臂伏
泣。以大節感動之。時朱滔招連北虜。邊鄙日聳。公謂諸將
曰。夙駕整旅。以扈屬車。人臣之分也。儻北都不守。即兩河
三川搖矣。豈行師捍患之義也耶。乃還太原。遣行軍司馬
王權統銳騎五千。與監軍使者赴行在所。又令男彙與大
將等男各一人赴焉。軍食祿賜。器備服用。一以條奏。獻於
行宮。公初旋師也。以晉陽大鹵。用武之地。北蕃東夏。且有
外虞。而都城之東。平坦受敵。乃股引汾晉二川。漲為平湖。
能順地泐。以導水勢。守陴者歲減其役。濱河者日厚其生。
而又廣隄濬池。密樹如織。金湯自固。板榦不勤。其明智善
利之及人也如此。公自出車累歲。功捷相繼。而軍中衣食。
多出寇境。河東之人。省調給饋餫之勞。歲減其賦。封內相
賀。因中貴人以聞。願刻金石。詔從其請。公避名不伐。懇疏
方止。其勞謙之詞。邦人誦之。此所以尊而光。晦而彰者也。
公常揣摩諸侯。開導功善。能通其變。以誘其衷。盡益友之
直諒。啟純臣之志略。因所以建大順立大勳者有焉。興元
元年二月。李懷光貪天犯上。衡連逆泚。脅其人以河中叛。
公威聲素振。壤地相接。支郡屬城。降者繼至。秋七月。皇帝
既平大盜。乃清宮廟。加河東保寧奉誠等軍行營副元帥。
有詔許公與諸軍同討河中。九月既望。師及於絳。偽刺史
王克同棄城而遁。餘黨來降。分徇下縣。進軍寶鼎。斬其將
徐伯文。先是懷光之師。勇於豨突。至是獲甲首千數。凶徒
奪氣矣。貞元元年六月。公以軍國大要。非表章所盡。釋位
來朝。親稟睿略。乃屈指成算。請三旬芻粟以平之。秋七月。
與河中節度使今侍中咸寧王及同華邠寧之師次於長
春宮。公以單騎傅於城下。召賊將徐廷光。西向受命。且以
君恩喻之曰。兵興以來。逾三十年。而朔方之師。最為忠力。
今乘時自效。若建瓴水。豈甘心嗇禍。終汙鋒刃耶。開陳逆
順。聲泣交感。又曰。跬步之內。矢石所及。若決為匪人。亦在
今日。因披襟直前當之。廷光頫伏拜泣。莫敢仰視。抗詞未
畢。堅壁洞開。公徑入撫安。奉宣皇澤。於是城中周呼曰。吾
等復為王人矣。八月。公與咸寧合軍而東。至於焦離堡。降
其將尉珪。乃次河中。陣於城下。懷光傳首。其眾請命。是舉
也。不勞師獻功。如其平素。就加侍中。歸鎮北都。三年二月。
來朝京師。寇戎既清。乞罷藩鎮。六月拜司徒兼侍中。詔有
司具儀法冊命。禮賜備厚。昭德報功。人臣榮之。屯師河中
也。靈武節度杜希全獻體要八章。上因著君臣箴以賜之。
公奉表陳賀。上又賜公宸扆台衡銘各一首。公令男暢詣
闕謝恩。並請楬而書之於起義堂之側。詔下優荅。其略曰。
卿有訏謨濟代之誠。保衡輔朕之志。情之所尚。遂飾以詞。
比夫盤盂自銘。亦冀輔佐同德。遂許刻石。兼賜題額。寵渥
之盛。冠耀當時。五年九月。嘗與故太尉西平王同對於別
殿。上曰。卿二人與朕休戚是同。各賜圖形麟閣。幷御製文。
命皇太子書於閣壁。至於君使臣。臣事君。選賢與能之盛。
盡忠作憲之績。煥乎天文。與日月並明矣。九年十月。公以
足疾。久闕朝請。因至中書。奉表起居。召對拜舞。手誤至地。
上驚。遽自起以接之。公慚惶跼蹐。感甚以泣。上曰。元首股
肱。本為同體。卿之疾痛。何異朕身。乃遣中使梁懷幹扶掖
下殿。十一年二月。以年及懸車。再表讓侍中。優詔敦獎。終
不得請。八月十七日。薨於安邑里私第。皇帝震悼。不視朝
四日。先是詔宰臣詣宅問疾。御醫禁方。旁午於途。疾劇遺
表。指陳邊事。純誠至公。言不及私。薨之明日。詔贈太傅。又
詔文武百寮。就宅弔哭。京兆尹護喪。萬年令為副。司農卿
嗣吳王巘充弔祭使。鴻臚少卿王權為副。賻贈絹二千匹。
布五百端。米粟二千石。二十七日。命太常卿裴郁副使少
府少監路恕備禮持節冊命。上所以待大臣之禮備矣。惟
公始以文史參佐。至於牧守師帥。功業見乎變。德刑焯於
時。所以順天明。從君命。布皇澤。宣國威。能竭忠力。而為藩
衞。理軍如家。馭下以誠。拊循厚而士勵。法禁明而眾整。誓
師鞠旅。皆樂為用。料敵致勝。如在彀中。此戰之所由克也。
凡再分兵符。而三破劇賊。開相府十四年以上。公居中者
九年。至於盡沃心之言。當注意之重。密啟詭詞。人莫得而
知之。昔舜之官人也。[:#AS-8C69:●]作司徒。龍作納言。惟公居之。周之
命將也。方叔元老。申伯於藩。惟公嗣之。加以馮異之推功。
趙奢之饗士。子囊之城郢。文子之不屬其子。惟公備之。故
歲時為饎。追遠盛公侯之禮。會朝鳴玉。拜後聯卿士之榮。
公之展孝也。公之教忠也。凡自府辟。多為國華。登中朝以
潤王度。分外閫而貞師律。公之知人也。公之舉善也。洪範
之乂用三德。嚮用五福。惜公不踰期頤。其他則無不及也。
德輿自左補闕三歲而為右史。掖垣之屬。備承功烈。裦獎
之禮。獲奉命書。今先遠有期。祖載將及。易其名者。敢告有
司。謹狀。貞元十一年十月十六日。宣德郎守起居舍人知
制誥雲騎尉權德輿謹上尚書考功。夫建侯行師。先王之
所以懲不恪也。考行尊名。先王之所以勸人臣也。謹按故
司徒兼侍中上柱國北平郡王贈太傅馬公。勤勞王家。功
德茂盛。其謀猷合於君。其忠利加於人。用登公相。以殿邦
國。今體魄則降。日月有時。敢錄實行。請徵諡法。謹上。
