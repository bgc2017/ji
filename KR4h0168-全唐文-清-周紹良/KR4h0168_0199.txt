欽定全唐文卷一百九十九
駱賓王(三)
代李敬業討武氏檄
偽臨朝武氏者。性非和順。地實寒微。昔充太宗下陳。曾以
更衣入侍。洎乎晚節。穢亂春宮。密隱先帝之私。陰圖後庭
之嬖。入門見嫉。蛾眉不肯讓人。掩袖工讒。狐媚偏能惑主。
踐元后於翬翟。陷吾君於聚麀。加以虺蜴為心。豺狼成性。
近狎邪佞。殘害忠良。殺子屠兄。弒君鴆母。神人之所共疾。
天地之所不容。猶復包藏禍心。竊窺神器。君之愛子。幽在
別宮。賊之宗盟。委以重任。嗚乎。霍子孟之不作。朱虛侯之
已亡。燕啄皇孫。知漢祚之將盡。龍漦地后。識夏庭之遽衰。
敬業皇唐舊臣。公侯冡子。奉先帝之遺訓。荷本朝之厚恩。
宋微子之興悲。良有以也。袁君山之流涕。豈徒然哉。是用
氣憤風雲。志安社稷。因天下之失望。順宇內之推心。爰舉
義旗。以清妖孼。南連百越。北盡三河。鐵騎成㣥。玉軸相接。
海陵紅粟。倉儲之積靡窮。江浦黃旗。匡復之功何遠。班聲
動而北風起。劍氣衝而南斗平。喑嗚則山岳崩頹。叱咤則
風雲變色。以此制敵。何敵不摧。以此攻城。何城不克。公等
或居漢地。或叶周親。或膺重寄於話言。或受顧命於宣室。
言猶在耳。忠豈忘心。一坏之土未乾。六尺之孤安在。儻能
轉禍為福。送往事居。共立勤王之勳。無廢大君之命。凡諸
爵賞。同指山河。若其眷戀窮城。徘徊岐路。坐昧先幾之兆。
必貽後至之誅。請看今日之域中。竟是誰家之天下。移檄
州郡。咸使知聞。
兵部奏姚州破逆賊諾沒弄楊虔柳露布
尚書兵部臣聞北極列象。六合奉天子之尊。南面乘乾。一
統成聖人之業。是知衣裳所會。義有輯於殊鄰。霜露所均。
誠兼育於異類。故塗山萬國。誅後至者防風。丹浦一戎。緩
前禽者就日。然則利弧矢以威天下。法雷霆以靖域中。四
時行焉。天道不能去殺。五兵備矣。皇業所以勝殘。雖事切
救焚。苟順時以濟物。恩深祝網。不獲巳而用兵。伏惟皇帝
陛下登翠媯以握圖。憲紫微而正象。元功不宰。混太始以
凝神。至道無名。佇華胥而得夢。闡文教以清中夏。崇武功
以制九夷。環海十洲。通波太液之水。鄧林萬里。交影甘泉
之樹。反踵穿胷之域。襲冠帶以來王。奇肱儋耳之酋。奉正
朔而請吏。逆賊蒙儉和舍等。浮竹遺種。沈木餘苗。邑殊禮
義之鄉。人習貪殘之性。日者王明廣燭。帝道遐融。頗亦削
左衽而被朝衣。解椎髻而昇華冕。而豺狼有性。梟獍難馴。
遂敢亂我天常。變九隆而背誕。負其地險。攜七部以稽誅。
騷亂邊疆。[:#AS-FBF9:●]
[:#AS-FBED:●]皮襄[:#AS-FBED:●]皮州郡。是用三
門授律。長驅無戰之師。五月渡瀘。深入不毛之地。去月二
十一日。軍次三朏崑崙鎮。前後捕得生口。知守捉山羌傍
山連結十部蠻首徒五萬眾。此山即南郡中之巨防也。岡
蠻千里。西通大荒之郊。溪谷萬重。南極炎洲之境。聳喬林
而插漢。陰兔有假道之標。拔崇巖以隱天。陽烏無迴翼之
地。峯危束馬。路絕懸車。賊踞臨岱之形。負建瓴之勢。徵風
召雨。蝟起蜂飛。驅雜種以挺灾。封狐千里。肆沈黎而作孼。
雄虺九頭。臣以為制敵以權。柔遠者祇成於德教。伐叛以
義。決勝者不在乎干戈。於是廣布朝恩。恭宣帝澤。申之以
安撫。曉之以存亡。信重蠻陬。無負黃龍之約。賞隆漢爵。不
渝白馬之盟。而地接冉駹。詞屢殫於喻蜀。俗通槃瓠。聲不
輟於吠堯。臣遣左三軍子總管寧遠將軍前守右驍騎萬
安府長史折衝都尉上柱國劉會基。率檢校果毅驍騎尉
井陘縣開國男劉元暕等。銜枚遠襲。卷甲前驅。偃危旆而
設潛兵。疑從天落。乘間道而
掩不備。若出地中。又遣右三軍子總管明威將軍行右武
衞翊府中郎將上柱國高奴弗率左武衞天水府折衝都
尉張仁操等。陟南山之南。衝其要害之路。又遣左一軍子
總管前右金吾衞翊府左郎將上柱國孫仁感率衞尉府
右果毅都尉王文雅等。陵北山之北。絕其飛走之塗。賊首
領楊虔柳諾沒弄諾覽斯等。振螳螂之力。拒轍當輪。縱蚊
蚋之㣥。彌山滿谷。劉會基高奴弗孫仁感等。並忠勤克著。
知略遠聞。識明君之重恩。輕生有地。提太阿之神劍。視死
無時。彎弧而兇黨土崩。舉刃而妖徒瓦解。雖危苕沸鼎。未
窮梟首之誅。救死扶傷。猶致析骸之爨。二十二日。臣遣副
總管兼安撫副使定遠將軍前左驍騎翊府中郎將令狐
知通率右武衞良將壯府左果毅都尉韓惠德等。擁貔豹
之雄。順天機而左轉。遣管內安撫副使朝議大夫使持節
守銀州刺史上柱國宜春縣開國男李大志率前左武衞
靜初府右果毅都尉上柱國陳宏義等。驅象犀之卒。乘地
軸以右迴。又遣行軍司馬朝散大夫守嶲州都督府長史
上柱國梁待辟率守右金吾衞宜昌府果毅都尉閻文成
等。總投石拔距之材。蹈中權而拊其背。又遣前守右威衞
龍西府果毅都尉康留買等。騰躍鐵歕金之騎。犯前茅而
扼其喉。臣等率守左衞清宮府左果毅許懷秀等。橫玉弩
以高臨。縱金鉦而直進。元雲結陣。影密西郊。赤莖揮鋒。氣
衝南斗。飛塵埃而匝地。白日為之晝昏。掃氛祲以稽天。滄
溟為之晦色。兵交刃接。鳥散魚驚。自卯及申。追奔逐北。斬
首千餘級。轉戰三十里。激流膏而為泉。似變萇宏之血。委
亂骸而擠壑。若泛鼈靈之屍。既而照盡高舂。雲昏乙夜。賊
乃收集餘眾。保據重巖。臣度彼遊魂。慮其宵遁。使三軍齊
進。四面合圍。二十三日。乘魚爛之危。啟蛇行之陣。揚麾誓
眾。杖節訓兵。一鼓先登。賞必懸於芳餌。九攻桉律。罪無赦
於嚴誅。五部雄材。三河俠少。或生居燕地。尤工即墨之圍。
或家本秦人。早習昆明之戰。叱咤則江山搖蕩。慷慨則林
壑飛騰。舉鵬力以揚威。燿犀渠而賈勇。澄氛廓祲。回夏景
以潰春冰。滅迹掃塵。若霜風之捲秋蘀。戰踰百里。時歷三
朝。前後生擒四千餘人。斬首五千餘級。諾沒弄楊虔柳等
殞元行陣。懸首旌門。蒙儉和舍等委眾奔馳。脫身挺險。雖
復刑以止殺。丁壯咸伏於誅夷。禮不重傷。班白必存於寬
宥。昔魏臣賦蜀。徒聞蒟醬之奇。漢使開卭。纔通竹杖之利。
豈若膺紫泥而弔伐。指丹徼以臨戎。一戰而孟獲成擒。再
舉而哀牢授首。斯並皇威遠暢。廟略遐覃。奉元猷以配天。
徒知帝力。掩皇輿而闢地。豈曰臣功。無任慶快之誠。謹遣
某奉露布以聞。軍資器械別簿條上。
兵部奏姚州破賊設蒙儉等露布
臣聞七緯經天。星墟分張翼之野。八紘紀地。炎洲限建木
之鄉。西距大秦。雜金行而布氣。南通交趾。枕銅柱以為鄰。
俗帶白狼。人習貪殘之性。河淪赤虺。川多風雨之妖。水積
炎氛。山涵毒霧。竹浮三節。肇興外域之源。木化九隆。頗為
中原之患。年將千紀。代歷百王。鄭純之化不追。孟獲之風
逾煽。故三年疲眾。徒聞定笮之譏。五月出師。未息渡瀘之
役。然則大人拯物。上聖乘期。法乾坤以握樞。體剛柔而建
極。知仁義不能禁暴。設刑網以勝殘。知揖讓不可濟時。用
干戈而靖亂。伏惟皇帝陛下祥摛戴玉。拓地軸以登皇。道
契書繩。掩天紘而踐帝。元雲入戶。纂靈瑞於丹陵。蒼籙升
壇。薦禎圖於翠渚。垂衣裳以朝萬國。崇玉帛而禮百神。昭
儉防奢。露臺惜中人之產。宣風布政。明堂法上帝之宮。致
㣥生於太和。登品物於仁壽。四神踐雪。五老飛星。君囿祥
麟。樂班文於仙卉。女牀鳴鳳。韻歸昌於帝梧。四隩同文。五
方異色。鄧林萬里。纔疏苑囿之基。曾城九重。未出池隍之
域。六合照臨之地。候月歸琛。大鑪覆載之間。占風納賮。蠢
茲蠻貊。敢亂天常。橫赤熛以疏疆。背朱提而設險。山林萬
仞。巖邑千尋。望秦阜以相傾。崤陵失四塞之阻。對梁山而
錯峙。劍門成一簣之峯。自謂絕壤遐方。中外足以迷聲教。
憑深負固。江山可以逃靈誅。不知玉弩垂芒。凶水無九嬰
之沴。瑤階舞戚。洞庭有三苗之墟。臣等謬以散材。忝專分
閫。自白招乘候。順秋帝以揚旌。絳節臨邊。通夜郎而解辮。
雲開嶲穴。旆轉卭川。峻岐折坂之危。盡忘襟帶。滇池漏江
之固。曾莫籓籬。唯逆賊設蒙儉等。未革狼心。仍懷豕突。陸
梁方命。旅拒偷生。城接祠雞。竟無希於改旦。山多神鹿。終
未息於擇音。臣以大帝宣威。有征無戰。明王仗順。先德後
刑。宏聖澤於中孚。緩天誅於大造。庶南薰解慍。仰雲闕以
翔魂。東律變音。扣轅門而頓顙。而祝禽疎網。徒開三面之
恩。毒虺挻災。逾肆九頭之暴。乃鳩集餘眾。蟻結兇徒。儋耳
椎髻之渠。千里霧合。鑿齒雕題之孽。一呼雲屯。淩石菌以
開營。拒巖椒而峻壘。崇巒切漢。若登藏寶之山。絕壑憑霄。
似瞰封泥之谷。以前月十七日連營布陣。踞險揚兵。東西
三十餘里。馬步二十餘萬。聚蚊蚋而成響。聲若雷霆。縱蛇
豕以為㣥。氣衝宇宙。臣遣中郎將令狐智通等。擁拔山超
海之師。當其步陣。遣銀州刺史李大志等。驅躍景騰雲之
騎。乘其馬軍。遣嶲州都督府長史行軍司馬梁待辟等。領
勁卒三千。絕其飛走之路。遣臨源府果毅馬仁靜等。勒精
兵九百。斷其潛伏之軍。臣率行軍長史韓餘慶等。負霜戈
而直進。指雲陣以長驅。庶令斬馘七擒。戰士挾雷公之怒。
伏屍百里。蠻夷識天子之威。於是三略訓兵。五申誓眾。先
登陷敵。無遺大樹之功。后拒亂行。必致曲梁之罰。楚人三
戶。蜀郡五丁。氣擁元雲。精貫白日。喑嗚則乾坤搖蕩。呼吸
則林壑沸騰。列旗幟以雲舒。似長虹之東指。橫劍鋒而電
轉。疑大火之西流。刃接兵交。洞胷達腋。自辰踰午。魚爛土
崩。沸殘息於層峯。更切守陴之哭。積圓顱於重阜。殆成京
觀之封。唯賊帥夸干。未悟傾巢之兆。敢懷拒轍之心。獨率
馬軍。憑川轉鬭。驚塵亂起。六合為之寢光。殺氣相稽。四溟
由是變色。副總管李大志。忠唯殉國。義則忘軀。臨危而貞
節逾明。制敵而神機獨遠。丹誠自守。雖九死其如歸。白刃
交前。豈三軍之可奪。投袂則妖徒霧廓。搴旗而逆黨冰摧。
於是乘利追奔。因機深入。困獸猶鬭。如戰廩君之魂。窮鳥
尚飛。如驚杜宇之魄。斬甲卒七千餘級。獲裝馬五千餘匹。
僵尸蔽野。臨赤坂而非遙。流血灑途。視丹徼以何遠。首領
和舍等。並計窮力屈。面縛軍門。寬其萬死之誅。宏以再生
之路。唯蒙儉脫身鋌險。負命窮山。顧巢穴而靡依。延晷漏
其何幾。况妖徒革面。徼外非復他人。部落離心。舟中皆為
敵國。瞻言梟首。指日可期。凡在歸降。隨事招撫。與之經始。
復其故業。首邱懷戀。疑臨故國之墟。安堵知歸。似入新豐
之市。然后班師遯水。振旅禺山。建鴻勳於武功。暢元猷於
文教。庶荒陬襲中邦之禮。邊疆息外戶之虞。華封祝堯。兆
皇基於千載。夷歌頌漢。美王澤於三章。宜與夫天帝前星。
廣賜秦公之冊。坤元益地。遙開王母之圖。蓋亦有云。曾何
足紀。斯並元謨廣運。廟略遐覃。一戎而荒景肅清。再鼓而
邊隅底定。豈臣等提戈擐甲。克全百勝之功。仗節揚麾。能
通九變之策。詣藳街而獻旅。大帝成規。聞杕杜以勞旋。小
臣何力。不勝慶快之至。謹遣行軍司馬朝散大夫守巂州
都督府長史上柱國梁待辟奉露布以聞。軍資器械別簿
錄上。
秋日於益州李長史宅宴序
夫以五岳棲真。杳眇清溪之上。六爻貞遁。寂寥滄海之濱。
斯並激俗矯時。獨善之風自遠。懷材蘊智。兼濟之道未宏。
長史公元牝凝神。虛舟應物。得喪雙遣。巢由與許史同歸。
寵辱兩存。廊廟與山林齊致。乘展驥之餘暇。俯沈犀以開
筵。曲浦澄漪。似對任棠之水。芳亭興洽。如歸山簡之池。加
以秋水盈襟。寒郊滿望。洲渚肅而蒹葭變。風露凝而荷芰
疎。忘懷在真俗之中。得性出形骸之外。雖四子講德。已頌
美於中和。而五際陳詩。未形言於大雅。爰命虛諛。題其序
云。弁側山頹。自有琴歌客。操觚染翰。非無池水助人。盍各
賦詩。式昭樂事云爾。
冒雨尋菊序
白帝徂秋。黃金勝友。解塵成契。冒雨相邀。問涼燠則鴻雁
在天。敘交游則芝蘭滿室。砌花舒菊。還同載酒之園。岸葉
低松。直枕維舟之浦。參差遠岫。斷雲將野鶴俱飛。滴瀝空
庭。竹響共雨聲相亂。仰折巾於書閣。行閱飄麰。挹雅步於
琴臺。坐聞流水。字中蝌蚪。競落文河。筆下蛟龍。爭投學海。
珠簾映水。風生曳露之濤。錦石封泥。雨濕印龜之岸。泛蘭
英於戶牖。座接雞談。下木葉於中池。厨烹野雁。墜白花於
濕桂。落紫蒂於疎藤。雖物序足悲。而人風可愛。姓名於金
谷。不謝季倫。混心迹於玉山。無慙叔夜。
晦日楚國寺宴序
夫天下通交。忘筌蹄者蓋寡。人間行樂。共烟霞者幾何。㣥
賢抱古人之清風。翫新年之淑景。情均物我。緇衣將素履
同歸。迹混汙隆。廊廟與江湖齊致。於時春生城闕。氣改川
原。聞遷鶯之候時。行欣官侶。見游魚之貪餌。坐悟機心。加
以慧日低輪。下禪枝而返照。法雲凝蓋。浮定水以涵光。忘
懷在真俗之中。得性出形骸之外。雖交非習靜。多慙谷口
之談。然醉可逃諠。自得山陽之氣。詩言志也。可不云乎。
餞宋三之豐城序
黯然銷魂者。豈非生離之恨與。帝里天津。槐衢分黑龍之
水。巴陵地道。楓江連白馬之門。親友徘徊。締歡言於促膝。
故人樽酒。掩離涕於交頤。於時晚吹吟桐。疑奏別離之曲。
輕秋入麥。似驚搖落之情。白日將頹。青山行暮。想姑蘇之
地。夕露沾衣。望吳會之郊。斷風飄蓋。嗟乎。岐路是他鄉之
恨。溝水非明日之歡。玉斗臨吳。太阿之氣可識。金陵背楚。
小子之路行遙。盍各賦詩。式昭離緒。
初夏邪嶺送益府竇參軍宴詩序
分首三春。送君千里。青山白日。非舊國之春秋。翠斝清樽。
是他鄉之杯酒。况復圭峰南望。切登高之情。渭水北流。動
臨川之嘆。於時寒光將歇。春景未華。殘雪飄花。猶開六出。
輕冰涵影。未解三川。晨風軫孫楚之情。岐路下楊朱之淚。
雖載言載笑。賞風月於離前。而一詠一吟。寄心期於別後。
詩言志也。可不云乎。
秋日餞麴錄事使西州序
麴錄事務切皇華。指輪臺而鳳舉。㣥公等情敦素賞。臨別
館而鳧分。促樽酒而邀懽。望山川而起恨。於時露團龍隰。
雲斂雁天。落葉響而庭樹寒。殘花疎而蘭皋晚。聞秋聲之
亂水。已愴分溝。對零雨之飄風。倍傷岐路。五日之趣。未淹
蘭籍之娛。二星之輝。行照葱河之境。清飆朗月。我則相思。
隴水秦川。君方嗚咽。行歌不駐。遽驚班馬之嘶。贈言可申。
聊振飛魚之藻。人探一字。一韻一篇。
贈李八騎曹詩序
夫人生百齡。促膝是忘言之契。大夫四海。交頤非贈別之
資。然而想山川之遽遙。送歸將遠。惜歲華之不待。行樂無
時。是用輟征驂以少。敞離亭而多暇。山芳襲吹。坐疑蘭室
之中。水樹含香。宛似楓江之上。加以御溝新柳。近入離絃。
賓館餘花。遙催別酒。既而滎波東注。灞岸南登。綠蟻傾而
高宴終。金烏落而離言促。雖相思有贈。終結想於華滋。而
素賞無暌。盍申情於麗藻。人為四韻。各賦一言。
揚州看競渡序
夏日江干。駕言臨眺。於時桂舟始泛。蘭棹初遊。鼓吹沸於
江山。綺羅蔽於雲日。女[:#AS-FBED:●]便娟舞袖。向綠水以頻低。飄颺
歌聲。得清風而更遠。是以臨波笑臉。艷出浦之輕蓮。映渚
蛾眉。麗穿波之半月。靚粧舊飾。此日增奇。絃管相催。茲辰
特妙。能使洛川迴雪。猶賦陳思。巫嶺行雲。專稱宋玉。凡諸
同好。請各賦詩云爾。
秋日與㣥公宴序
昔挂瓢隱舜。蹈箕山而不歸。解組逃齊。泛滄波而長往。咸
用潛心物外。擯影邱中。豈若儗迹小山。陶心大隱。叶仲長
之怡性。偶潘岳之棲閑。㣥公或道合忘筌。契金蘭而貴舊。
或情深傾蓋。披玉葉以交新。於時玉女司秋。金烏返照。烟
含碧篠。結虛影於鱗枝。風起青蘋。動波文於翼態。庭榴剖
實。擎丹彩以成珠。岸石澄瀾。泛清漪而散錦。既而誓敦交
道。俱忘白首之情。欵爾連襟。共挹青田之酒。不有雅什。何
以攄懷。共引文江。同開筆海云爾。
聖泉詩序
元武山有聖泉焉。浸淫歷數百千年。垂巖泌湧。接磴分流。
下瞰長江。沙堤石岸。咸古人遺迹也。茲乃青蘋綠芰。紫苔
蒼蘚。遂使江湖思遠。寤寐寄託。既而崇巒左岥。石壑前縈。
丹㟧萬尋。碧潭千頃。松風唱響。竹露熏空。瀟瀟乎人間之
難遇也。方欲以林壑為天屬。琴樽為日用。嗟乎。古今代謝。
方深川上之悲。少長同遊。且盡山陰之樂。盍題芳什。共寫
高情。
釣磯應詰文
余以三伏晨行。至七里瀨。此地即新安之江口也。有嚴子
陵釣磯焉。澄潭至清。洞澈見底。往往有㣥魚戲。歷歷如水
上行。舟人有釣者。試取餌投之。或有游而不顧者。或有貪
而輒吞之者。引竿而舉。因以獲焉。其始出也。掉尾揚鬐。有
若恃力而自免。其少退也。則鼓鰓濡沬。有似屈體而求哀。
嗟乎。勢牽於人。道窮乎我。將欲以下座而歌馮子。又安能
中轍而呼莊周哉。余乃祝之曰。猛獸搏也。拘於檻穽。鷙鳥
攫也。縶於樊籠。素龜靈也。被髮河津。白龍神也。挂鱗且網。
何不泥潛而穴處。何故貪餌而吞鈎乎。於是放之江流。盡
其生生之理。時同行者顧詰余曰。夫至人之處世也。擬迹
而後投。隱心而後動。終始不易其業。悔吝不乖其情。而吾
子沈緍於川。登魚於陸。烹之可以習政術。羞之可以助庖
廚。曩求之將何圖。今舍之將何欲。余笑而應之曰。聖人不
凝滯於物。智士必推移於時。知幾之謂神。含生之謂道。殷
乙聖也。囚於夏矣。孔某賢也。畏於匡矣。以明哲之賢。尚罹
幽憂之患。况鱗羽之族。能無弋釣之累哉。故曩吾有心也。
恐求之不得。今吾無心也。既得之而亡求。夫求與舍。不亦
雙美乎。烹與羞。不亦兩傷乎。况療饑者半菽可以充腹。為
政者一言可以興邦。亦奚必因小鮮而後明三異之規。勦
大命而後寄一飧之飽。擒而不殺。可不謂仁乎。獲而不饗。
可不謂廉乎。且夫垂竿而為事者。太公之遺術也。形坐磻
溪之石。兆應渭水之璜。夫如是者。將以釣川耶。將以釣國
耶。然後知古之善釣者。其惟太公乎。又有妙於此者。其惟
文王乎。夫文王制六合為鈎。懸西伯為餌。薦之於清廟。投
之於巨川。一引而獲太公。再舉而登尚父。由此觀之。蹲會
稽而沈犗者。鮑肆之事也。踞滄海而負鼇者。漁父之事也。
斯並眇小者之所習。安知大丈夫之所釣哉。
祭趙郎將文
惟靈降精辰象。委質昌期。棄筆文場。早徇封侯之志。彯纓
武帳。坐昇戎秩之榮。屬滇浦挻妖。昆明習戰。應星文而動
將。奉天罰以揚威。不能宏妙筭於五戎。叶神謀於九變。致
令王師失律。兇狡憑陵。巂穴南臨。同五溪之深入。卭關北
阻。類雙崤之不歸。亭候多虞。故有負於明代。春秋責帥。豈
無愧於幽途。夫任賢與能。明君之事也。陳力就列。忠臣之
義也。雖見危授命。固誠節之有餘。臨難權機。何智謀之不
足。嗚乎哀哉。某猥以散材。謬專分閫。途經夷落。路踐戎場。
停疲驂於九原。悲來有地。痛遺骸於四野。泣下無從。暫輟
征旅之勤。爰崇掩骼之義。庶幽靈有托。梧邱息入夢之魂。
壯士不還。薤露起送終之曲。嗚乎。九真邊徼。萬里長安。城
危䟽勒。山峻皋蘭。因原為隴。即壤成棺。夕陰曦而平蕪晦。
秋風急而荒戍寒。嗚乎哀哉。異域幽埏。但有新栽松柏。他
鄉古木。非復舊邑枌榆。感平生其若斯。聊申絮酒。倘聰明
之不昧。式薦簞醪。
