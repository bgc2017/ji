欽定全唐文卷二百六十七
崔琬
琬。中宗朝官監察御史。
劾宗楚客等疏
臣聞四牡項領。良御不乘。二心事君。明罰無赦。謹按兵部
尚書同中書門下三品宗楚客侍中紀處訥等。立性險詖。
志越溪壑。幸以遭逢聖主。累忝殊榮。承愷悌之恩。居弼諧
之地。不能刻意砥礪。憂國如家。微效涓塵。以裨川嶽。遂乃
專作威福。敢樹朋黨。有無君之心。闕大臣之節。潛通獫狁。
納賄不貲。公引頑凶。受賂無限。醜問充斥。穢行昭彰。且境
外之交。情狀難測。今娑葛反叛。邊鄙不寧。由此賊臣。取怨
中國。論之者懼禍以結舌。語之者避罪以鉗口。但晉卿昔
居榮職。素闕忠誠。屢抵嚴刑。皆由黷貨。今又叨忝。頻沐殊
恩。厚祿重權。當朝莫比。曾無悛改。苟徇贓私。此而可容。孰
不可恕。臣謬參直指。義在觸邪。請除巨蠹。用答天造。楚客
處納晉卿等驕恣跋扈。人神同疾。不加天誅。詎清王度。並
請收禁。差三司推鞫。
嚴識元
識元。武后朝官魏州刺史。後為兵部郎中。
對本正為主判
婦人聞人死無親族兄乃為主本正亦為主鄉人弔者兄拜爭為主(闕)
洪波振海。終不到於蓬瀛。流電促人。詎有固於金石。無不
魂遊北斗。水閱東川。咸促半夜之山。共盡明朝之露。聞人
不幸。一去無歸。洛川之風雪共銷。陽臺之雲雨俱霽。泉門
永閉。但聞松柏之聲。繐帳空懸。無復綺羅之色。惜乎丈夫
獨立。親屬蔑如。秋蘭匪植於庭砌。春華詎榮於棣萼。眷言
為主。寂寞無人。切哀痛於仁兄。慟悲涼於本正。爭承即禮。
競執喪儀。未終白鶴之榮。詎盡青蠅之哭。縣司直申情理。
非究禮經。徒開弄法之門。未杜簿書之路。竊尋州斷。實允
公途。以鄰主喪。雅叶春卿之禮。捨兄於罰。殊乖秋典之文。
潭州都督楊志本碑
惟天子主萬邦。家六合。內有百揆四岳。外有州牧侯長。所
以奉若天道。綏厥兆人。潤飾宏業。光發徽頌。昔漢宣帝憫
嘆息之聲。晉武皇緝垂拱之化。以為統世御俗。政平訟理。
與我共此者。其惟良二千石乎。於戲楊公。德邁其職。振文
翁黃霸之風粹。迪郭賀賈琮之道精。底慎財賦而行其禮
典。肅恭明神而敬事耆耋。旌別淑慝。俾克畏慕。可謂其庶
乎博施於人而能濟眾者。公諱志本。字文範。宏農華陰人
也。其先出自周姬。有伯僑者。享封於晉。食邑於楊。命氏立
宗。權輿自此矣。夫浤源濬泉。則派流括地。盤基窮麓。則峯
岑入天。是以德富者其冑露繁。英多者其族雲蔓。故朱輪
渥彩。通侯震於十人。白環深慶。太尉傳於四葉。天才雄逸。
自得曹植相推。地望增華。恥與王珣為比。曾祖晉。陳內使
舍人臨海王府長史開蓬蔣遂交愛等九州刺史武康節
公。隋贈上開府儀同三司青冀等五州刺史。有集行於代。
有詩入文會集。精詞偉賦。詭豔瑰音。偶鄒陽之曳門。代徐
邈之居省。割珪符於比景。異俗知歸。聞鼓吹於中霄。累朝
加贈。大父林甫。陳貞威將軍廣州都督。隋上開府儀同三
司渠芳等五州刺史上郡北平等五郡太守。皇朝營州總
管絳州刺史上柱國宜春郡公。邑五千戶。自吳飛楚。聲軼
湛盧。從趙入秦。價先和氏。江南舊國。委崇章於大樹。關右
新君。延茂秩於開府。既而隋綱就弛。唐讖行徵。公坐聽蛇
分。暗期龍躍。同荀彧之去紹。來議深根。等馬援之辭囂。歸
陳聚米。高祖神堯皇帝深多決勝。實念疇庸。冊命且隆。法
三光而析壤。循良是屬。寄千里以專城。烈考琮。皇朝秦王
府庫直。太宗文武聖皇帝贈感舊賦一道詩三篇。歷茂梓
二州長史沔綏二州刺史上柱國。叶贊經綸。預參康濟。耿
純自結。早申獻帛之誠。吳質舊遊。時蒙枉騎之眷。幡旗長
戟。門巷紛紛。芝蘭玉樹。階庭韡韡。公吸太和之英液。稟高
明之淑氣。松骨始萌。早抱淩霜之操。瑤精在璞。更爍成虹
之彩。岐嶷自深。惟友惟孝。蒸蒸然純至日茂。豈待乎浸潤
之功而後滋也。年甫六稔。即丁內艱。號不輟聲。泣下成血。
絕漿絕粒。毀劇成人。大連少連。曷云克邁。自是名韻激射。
藝實汪洋。希風者刮聽而彌仰。挹道者洗矚而欣契。杜安
登學。貴戚咸遺其書。王粲在門。中郎遽倒其履。格不期峻。
而且高標削成。量不期深。自有天琛水怪。施之於夏屋。則
可以灑桷編櫨。排之於大川。則可以衝濤截波矣。年三十。
以右親衞調補石州司法參軍。鵬圖未聘。鴻漸初升。惟敬
五行。以成三德。習于公之待封。憲陳氏之特寬。樓煩之南。
咸知審克。離石之境。自以無冤。轉桂州都督府法曹參軍。
清犴。察梧囚。明慎用法。而不留獄。都督周道務以公冰
襟同潔。石性渾堅。庇惡木而深恥。飲貪泉而不易。奏充嶺
南市閹(闕一字)珠玉使。侁侁五嶠。皇皇百越。路窮南服。境淑
西屠。握水衡之錢。權御府之產。歷剖蚌泣鮫之巨漲。窺結
綠珊瑚之怪穴。自異時魁傑之士。以事而臨其地。罕有聲
背於黷。節全其貞。將軍北旋。猶見猜於薏苡。大夫南使。亦
受遺於金裝。而公散國財。市蠻寶。混之不濁。[:#AS-8BD4:●]而不緇。易
生人之所難。凜然有伯夷之風矣。以外憂去職。百里而趨。
三年無改。長輿哀苦。國主念以增憂。次翁服竟。郡守逼而
方釋。服闋。授始州司法參軍。公九章惟精。故三政居里。小
大必察。洽於人心。紫蒙軍大使駙馬周道務奏充營田判
官。考菑畬。相墳衍。申李悝盡力之教。行商鞅急耕之賞。候
采落花。動深曳棘。故軍賴滋殖。人無阻饑。轉揚州高郵縣
令。加朝散大夫。遷雍州吳原令。道德齊禮。風移俗易。野翟
依馴。災蝗折去。鑠庫兵以為器。彈鳴琴以坐堂。淮海之邦。
眾斯悅矣。奏雍州司士(闕)邑人斯附矣。遷卭州司馬兼平
戎軍靈關道支度運糧使。七羌九兵。時間暴梗。徵師練卒。
式張威防。密徑通蜀。窮關抵駹。歷嚴道之卭崍。緣漢嘉之
折坂。滑壤沮塗。且疑泉覆。淫澍不開。莫殊天漏。公審量中
算。廣蓄邊儲。率擔夫。竦餽卒。膺隒墮。腹陘危。魚頡鳥頏。轠
轤不絕。軍戎以濟。豈慙流馬之功。才幹方申。猶兼展驥之
任。轉始州長史。限以劍閣。阻以石門。張載勒銘之所。范睢
通棧之地。邑戶遷逃。[:#AS-9761:⿰⿸厂墨⻏]里疎寂。版籍徒紀。征賦缺如。公綏
之斯懷。集之斯至。墳無輟享之鬼。家有戀本之夫。邦國不
空。既賴王祥之績。吾無憂矣。實惟蔣濟之能。制公檢校棣
州刺史。俄而東胡叛換。北狄猖狂。鶚鈔虎飛。海蹙雲沸。殘
破城邑。殺略吏人。激傷血於燕冀。鋪割胔於恒碣。兩河之
土崩矣。百姓之心搖矣。則天皇后有命分麾。寘懷撲燎。班
告㣥后。時惟念哉。公拜書雨泣。杖節雷敺。申畫郊圻。慎固
封守。威以震敵。惠以保甿。故得境內無柝聲。野外無塵影。
猶祭彤之有勇。虜不敢窺。若李廣之能飛。寇恒警避。賊平。
授使持節蘄州刺史。蘄州蕪迥。楚風輕亟。磯連黃石之山。
江帶青林之浦。公敷國典。灑朝恩。斟化源。撰猷懿。鎮動以
德。闔郡知方。息競以義。眾事攸敘。貪殘盡去。自使乳虎浮
江。災疫不生。即有牽牛入界。尋除都督潭衡等七州諸軍
事潭州刺史。建麾涉境。先求異行。停輿決訟。應變如神。興
廢唯降其一書。得失每詢於三老。且青陽舊城。白鷺通浦。
控引江嶺。括集山谿。交貿所競。冠蓋斯雜。示之以無欲。盜
子悅化以歸農。激之以至淳。浮客感攜而請賦。故年景未
及於周次。風化穆著於衡湘矣。公以老浸生危。官疲神耗。
深惟退身之誡。頻奏乞骸之表。制曰。潭州都督楊志本。歷
官歲久。懸車禮及。宜遂請老之誡。以就歸閑之美。可聽致
仕。於是高謝方鎮。卷懷條察。俶圖輕舸。特去江潭。言念安
車。展游田里。而災禽集舍。息馬歸山。長沙捐壽。昊天不弔。
維長安四年秋八月十七日。薨於州館。享年七十有七。號
黎沸境。慟庶蔞庭。莫不若喪慈親。願行衰絰。雖倉慈既歿。
激深慕於圖形。郭伋云亡。注隤思於配社。亦蔑茲尚矣。惟
公姿範端凝。精符朗秀。器含經濟。而緯以斯文。才抱圓通。
而幹以洵直。宏虛受以廣納。資用晦以沖謙。遊其域。則童
幼警其卑。野賤忘其窶。泳其波。則驕伐以酌損。剛戾以克
柔。瑰節霜明。偉尚煙竦。橫德輝以爍邦族。鏘嘉聞而滿區
縣。學成淵海。隔風雨而恒觀。辨若奔濤。鑄鍵機而不發。常
慕汲黯。寧為管仲。維迹在公。匪懷私已。率誠任道。深祈利
物。位愈高而魂益厲。績既凝而心更勤。食不貳味。居不重
席。俸祿必散於孤親。車馬共敝於同友。實漢元以來。未有
可若斯人也。夫人昌寧郡君河南長孫氏。周尚書左僕射
鄶國公儉之孫也。體備柔閑。道鍾清懿。言而可式。動必由
禮。纖累不挂於心。浮偽豈迴其首。肅侍巾櫛。勉執紘綖。邈
邈承姑。獲茝蘭而必獻。拳拳訓子。見俎豆而斯寧。義渥旁
周。仁光下逮。允釐中事。載穆其序。端儀麗軌。抑不可選歟。
悲夫。朝露未晞。雲無處所。同辟司徒之室。初得賜封。在季
武子之階。終聞許合。以大足元年。卒於蘄州官舍。春秋六
十九。粵神龍元年八月二十五日。合祔於咸陽舊塋。禮也。
田疏畢陌。樹鬱平陵。立石前傾。依然哭鳥之象。野墳旁野。
別為埋鹿之標。有子前永州司功景前左勳衞鉉等。鳳毛
齊整。麟角早成。孝思既深。觀行無缺。勤兼叔度。遙迎蜀漢
之喪。潔比濬沖。不受源州之贈。封樹畢矣。晨昏已矣。永言
報之。誠罔極矣。將憲乎銘鼎景鍾之迹。茲所以昭德紀功
之義。迺虔集洪懿。俾勒於翠石。敢旌不朽焉。其詞曰。龜文
爍電。龍友先風。三軍可指。千里易窮。疇克光配。洪惟我公。
侯宗磊落。襄系豐融。世有象賢。門傳清白。牧守連起。采章
重赫。義叶奉圖。寵深同席。德邁不匱。慶流斯積。昭哉嗣服。
穆穆厥聲。恪慎克孝。資忠以貞。回涯江匯。朗節霜橫。
儒林直秀。吏道旁精。爰視決曹。志清叢。人有哀淚。形無慍
色。肅傳皇皇。飲冰翼翼。屢酌貪水。寧罹譖薏。典農燕塞。轉
食卭郵。稔應銅雀。卭來木牛。自此康海。旋移蔣州。人安偉
化。虜懾雄謀。昔離蘄服。去思猶詠。今鎮湘潭。來歌轉盛。府
吏歸殖。江神斷娉。辭懇今行。恩愈謝病。如何迅息。不享期
頤。鷹隨牽旐。虎送還輀。短矣清室。孤魂久嫠。既詢鄒母。雙
棺合茲。漭昧真宅。穹崇邱冢。客土新封。行椒舊拱。惟哲嗣
兮精孝。泣昊天兮思重。仰構代兮昆吾。琢貞石兮岑竦。
徐嶠
嶠(新唐書作嶠之)字維嶽。贈吏部侍郎師道子。歷趙湖洛潤三州
刺史。入為中書舍人大理寺卿。贈左散騎常侍。
金仙長公主神道碑銘(并序)
臣聞昌容駐齡。入遊恒岳。觀香飛解。受道緱山。皆名列仙(
下闕)咎繇之懋功。承元元之上德。故真氣全於乙妹。道(闕
一字)播於(下闕)高宗天皇大帝之孫。睿宗大聖真皇帝之女。
我開元(下闕)彤闈夙承訓於姒則。生知女範。少協成人。兌悅
其儀。居無(下闕)先帝之龍潛藩邸。公主以王女受封。蓋齠齔
之時。(下闕)先帝尚其誠心。不奪雅志。以丙午之歲。度為女道
士。(闕一)
(字)衣(下闕)姜鳳凰樓中。聞學簫之秦女。屬先帝席圖御極。
翼(下闕)邇鄰鳳城銅闕巍峩。豈惟南裔之域。銀題赫奕。何間
西州之宮。(下闕)氣將巽風不散。故得佩王母之秘籙。呼玉女
之(闕一字)辰。既(下闕)邑一千四百戶。雖湯沐增賦。貴盛當時。而
珠玉滿堂。賤之莫(闕一字)獨(下闕)彰寶歷而應天。極麗窮神。以
宴以處。豈不謂高其節行。寵其(下闕)委氣大塊。休躬天鈞。齊
彭殤於不夭。泯貴賤以同塵。冥(下闕)至如元母七寶之。王母
四童之藥。咸摽上訣。不(闕一字)停(下闕)形於東都開元觀。春秋
卌有四。主上以天倫之(闕二字)傷(下闕)葬踰於吳國(闕一字)筮年
尚遠。權窆伊洛。今龜言既(闕一字)陪葬(下闕)喜縣開國男裴允
初備監護之儀。銀青光祿大夫將作大匠上柱國(下闕)紫氣
迎於函谷。白鶴送於緱山。瓊鳳哀鳴。咽薤歌而欲絕。黛雲(
下闕)留跡。徒聞(闕一字)斗而飛去。幾劫仙羅之拂石。乃為銘
曰。敤首虞妹。娥皇帝子。傳載封陳。詩歌穠李。葳蕤九(闕一
字)崑耀百里。比(下闕)水豈學平陽。(二章)育性閑婉。韞暉元默。匪
傲榮貴。常棲道德。(闕一字)縣(下闕)降月元女排煙。㣥遊瓊圃。序
業金編。(四章)二京樂土。雙(闕一字)蘂(下闕)大數萬物同[:#AS-FBEF:●](束[:#AS-FBED:●]次)[:#AS-FBEC:●]
韭[:#AS-FBF0:●]整。奄示長息。翛然解攜。圍棋柯爛。椿菌年齊。(六章)慟切
旒(下闕)伊洛之閒。歲叶
先遠。陪葬橋山。東辭鼎邑。西度函關。巽風(下闕)靈妃時過仙
侶。(九章)泉燈一門[:#AS-FBEE:●]下兮無光。壽陵萬古兮相望。金鼎玉(闕
一字)兮(下闕)
洺州帖
春首餘寒。惟闍梨動止安隱。弟子虛乏。謬承榮寄。蒙恩獎
擢授洺州。一歲三遷。自南徂北。既近都邑。忝竊彌深。戰懼
之時。慙惶失據。便即祗命。末由頂謁。瞻望山門。但增悽斷。
願珍重。怱怱不宣。弟子徐嶠和南。
岑羲
羲字伯華。侍中文本孫。第進士。累遷太常博士。神龍初拜
中書舍人。坐為敬暉草疏請削諸武之為王者。左轉祕書
少監。進吏部侍郎右散騎常侍同中書門下三品。睿宗立。
出為陝州刺史。復歷刑戶二尚書。遷侍中。先天元年。坐預
太平公主謀逆誅。
為敬暉等論武氏宜削去王爵表
臣暉等言。臣聞神器者天下之至公。必歸於有德。皇極者
域中之大寶。必順乎天命。歷考前古。詳觀帝業。皆不並興。
莫不更王。故三皇氏沒而五帝氏興。夏殷氏衰而周漢氏
作。何則。帝王之歷數。必應乎五行。水盛則火衰。木衰則金
盛。天地之運也。必合乎四時。春往則夏來。暑退則寒集。則
知五行之數。帝王不可違。違之則宗社不安。生人不理。四
時之序。天地不能變。變之則霜露不均。水旱交錯。自有隋
失御。海內崩離。天歷之重。歸於唐室。萬方樂業。荷撥亂之
功。三聖重光。布生成之德。可謂有功於四海。有德於蒸人。
自宏道遏密。生靈降禍。百姓哀號。如喪考妣。則天皇帝臨
御帝圖。明目達聰。躬親庶績。則有讒邪凶孽誣惑叡德。搆
害宗枝。誅夷殆盡。英藩賢戚。百不存一。餘類在者。投竄荒
裔。冤酷人神。感傷天地。忠臣義士。實所痛心。自天授之際。
僭稱改革。武家子姪。咸樹封建。十餘年間。實亦榮極。時唐
室藩屏。豈得並封。故知事有升降。時使然也。今則天皇帝
厭倦萬務。神器大寶。重歸陛下。百姓謳歌。欣復唐業。上至
卿士。下及蒼生。黃髮之倫。童兒之輩。莫不歡欣舞抃。如見
父母。豈不以唐家恩德。感幽祇之心。陛下仁明。順天下之
望。今皇業重搆。聖祚中興。神祇之道。有助於先德矣。黎人
之誠。無負於陛下矣。臣又聞之。業不兩盛。事不兩大。故天
無二日。土無二王。前聖之格言。先哲之明誡。自皇明反正。
天命惟新。武家諸王。封建依舊。生者既加茅土。死者仍追
賦邑。萬姓失望。卿士寒心。何則。開闢以來。罕有斯理。帝王
之道。實無此法。陛下縱欲開恩以行私惠。豈可違五行之
歷數乎。乖四時之寒暑乎。又海內眾情。朝廷竊議。為武氏
諸王身計。亦適將有損。何則。處之未得其所。居之實恐不
安。陛下雖欲寵之。翻乃陷之。不遵古典故也。且唐歷有歸。
周命巳去。爵重則難保。祿薄則易全。又則天皇帝親政之
時。武氏諸王。亦分外職。今並居京輦。不降舊封。天下之心。
竊將不可。陛下縱欲敦崇外戚。曲流恩貸。奈宗廟社稷之
計何。奈卿士黎人之議何。伏願陛下為社稷之遠圖。割私
情之小愛。內崇經邦之要。外順遐邇之心。豈不固宗廟之
本。允人靈之願。則陛下巍巍之業。貫三光而洞九泉。親親
之義。上有倫而下有序。臣等特承榮寵。思竭丹衷。既為唐
臣。實為唐計。伏乞聖慈。俯垂矜納。
盧俌
俌。中宗朝為右補闕。遷祕書少監。開元時為修圖書副使。
論突厥疏
臣聞有虞咸熙。苗人逆命。殷宗大化。鬼方不賓。則戎狄交
侵。其來遠矣。漢高帝納婁敬之議。與匈奴和親。妻以宗女。
賂以巨萬。冒頓益驕。邊寇不止。則遠荒之地。凶悍之俗。難
以德綏。可以威制。而降自三代。無聞上策。今匈奴不臣。擾
我亭障。皇赫斯怒。將整元戎。臣聞方叔帥師。功歌周雅。去
病耀武。勳勒燕山。則萬里折衝。在於擇將。春秋謀元帥。取
其說禮樂敦詩書。晉臣杜預。射不穿札。而建平吳之勳。是
知中權制謀。不在一夫之勇。其蕃將沙吒忠義等。身雖驍
悍。志無遠圖。此乃騎將之材。本不可當大任。且師出以律。
將軍死綏。秦[:#AS-8864:⿺克寸]長平。趙括受戮。胡去馬邑。王恢坐誅。則棄
軍有刑。古之常典。近者鳴沙之役。主將先逃。輕挫國威。須
正邦憲。又其中軍既敗。陣亂矢窮。義勇之士。猶能死戰。功
合紀錄。以勸戎行。賞罰既明。將士盡節。此擒敵之術也。臣
聞以蠻夷攻蠻夷。中國之長算。故陳湯統西域而郅支滅。
常惠用烏孫而匈奴敗。請購辯勇之士。班傅之儔。旁結諸
蕃。與圖攻取。此又掎角之勢也。臣聞昔置新秦。以實塞下。
宜因古法。募人徙邊。選其勝兵。免其行役。次廬伍。明教令。
則狃習戎事。究識夷情。其所虜獲。因而賞之。近戰則守家。
遠戰則利貨。趨赴鋒鏑。不勞訓誓。朝賦楊柳。夕歌枤杜。三
年之後。可以久安。臣聞漢拜郅都。匈奴避境。趙命李牧。林
胡遠竄。則朔方之安危。邊域之勝負。地方千里。制在一賢。
其邊州刺史。不可不慎擇。得其人而任之。蒐乘訓兵。屯田
積粟。謹設熢燧。精飾戈矛。來則懲而禦之。去則備而守之。
此又古之善經也。去歲亢陽。天下不稔。利在保境。不可窮
兵。使內郡黔黎。各安其業。擇其宰牧。輕其賦徭。事無過舉。
爵不以私。愛人之財。節其浮役。惜人之力。不廣臺榭。察地
利天時以趨耕穫。命秋獮冬狩以教戰陣。則數年之後。有
勇知方。帑藏山積。金革犀利。然後整六軍。絕大漠。雷擊萬
里。風掃二庭。斬蹛林之酋。懸藳街之邸。使百蠻震怖。五兵
載戢。則上合天時。下順人事。理內以及外。綏近以來遠。以
惠中國。以靜四方。臣少慕文儒。不習軍旅。奇正之術。多愧
前良。獻替是司。輕陳瞽議。
置都督不便議
牧伯之命。非不古也。洎漢襲秦。罷侯置守。方制萬里。以綏
兆人。令出王庭。威行郡國。南海興利。東海詳刑。人以阜安。
其流多矣。至漢武帝。初置刺史。秩六百石。掌察墨綬以下。
其黃綬以上。則不察焉。所以全長吏之威。行不擾之政也。
至漢成帝。改置州牧。秩二千石。遂以秩高自守。而功業不
著。於是罷州牧。又置刺史。及東漢之時。復置州牧。王綱不
振。浸以陵夷。則事之汙隆。詳乎典策。今天下諸州。分隸都
督。專生殺之柄。典刑賞之科。若委非其人。授受有失。權柄
既重。疵釁或生。又非強幹弱枝。經邦軌物者也。其新置都
督。事恐不便。今巡察御史秩卑任重。御史之流也。委以時
巡。奸宄自禁。伏請慎考古道。率繇舊章。法乾元之簡易。守
前王之令典。俾夫化洽昇平。務依貞觀制度矣。
對築牆判
洛陽縣申界內坊牆因雨頹倒比令修築坊人訴稱皆合當面自築不伏率坊內眾人共修
帝王是宅。河洛之陽。雲闕巖巖。列綺城之萬雉。環途隱隱。
分體國之九經。重閈交關。樓臺相距。屬陰風迴扇。累日沈
輝。灑洪雨於四溟。布族雲於千里。煙凝萬井。萍汛中衢。半
露官牆。坐見室家之好。全頹環堵。行瞻湫隘之居。且揆務
黃圖。參榮赤縣。理雖謹察故典。遵牧黎人。必使溝洫廣開。
垣牆甚厚。因茲法令。正叶隨時。坊人以東里北郭。則邑居
各異。黔婁猗頓。乃家產不侔。奚事薄言。佇遵恒式。既資眾
力。須順人心。垣高不可及肩。板築何妨當面。
徐彥伯
彥伯名洪。以字顯。[:#AS-8862:⿱亠兊]州瑕邱人。對策高第。累擢職方員外
郎。奉迎中宗房州。既踐位。進太常少卿。修武后實錄。封高
平縣子。歷衞州蒲州刺史。擢修文館學士工部侍郎。轉太
子賓客。開元二年卒。
南郊賦
維帝唐八十有五載。鴻徽鑠於縣㝢。騰陽精。握機矩。還攝
提以產氣。配神明而作主。倬四后之在天。伊萬物之胥覩。
左日壑。右星圃。吹烈火於炎邱。覿堅冰於委羽。莫不匍匐
我聲教。駿奔我珪組。納大荒之管鑰。伏堪輿之扃戶。茲可
以孩黔羸。扶盤古。苞混茫而首出。亦奚云於三五哉。於穆
我皇。纂戎而昌。青氣搖社。白雲入房。與天地合契。與日月
齊光。杖太一。敺㣥剛。共工戮兮河嶽正。旬始滅(一作三苗
格)兮星辰張。輯稽古之禮物。懸象魏之舊章。雖配天復禹。
繼嗣興湯者。不其恧歟。肇允神聖。浸發葆命。芬德馨香。崇
庸祗敬。吟蓼蕭以游渥。合枲桑而蘊正。關石龢鈞。飛沈翔
泳。擇明居之全法。撰蒼渠之闕令。則太階平而玉衡正也。
庶績
洪凝。賡歌浩作。陰騭於下。有孚煥若。恢負勝之圖。賁昭功
之籥。是以元龜遊乎湍瀨。丹鳥吟於觀閣。芝房菌蠢而玉
英。景雲璀璨而金萼。雙觡共抵之獸。躑躅苑山。一稃二米
之穎。紛拏畎壑。邦誦中和。甿歌小毖。歲合作噩。日交長至。
遘朔旦之明期。擇純陽之正地。欲陳大旅。展時事。告紫宙
之成功。定皇天之寶位。蜃鷩司典。鳲鳩蕆職。崇泰壇。考星
翼。畫八卦以通道。錯五行而辨域。對越精祇。森羅正直。木
巽火而殷薦。豫乘雷以罔極。載師清野。土訓掃廛。繚垣虹
合。參途電聯。籠組帷以艾景。覆皇邸以慶煙。宮伯糾其禁。
內饔烹其鱻。周廬攢搆以戢孴。列纛抗莖而翩綿。繩繩都
人。濟濟多士。九牧之守。百蠻之子。莫不挈鴈提羔。攢驂噎
軌。紛鴻溶以騰逗。叛遹皇而佁儗。或駢肩而側足。候吾君
之戾止。若葵藿之傾離光。同江河之赴溟水也。然後啟端
門。警仙蹕。雙鳳矯首。六龍齊膝。青旆[:#AS-8EC4:●]雲。紅旌彗日。鏘玉
鸞之鳴車[:#AS-FBED:●]羲。按金雞之廣術。傳畫角以啾嘈。曳朱旗以
駢坒。呵風伯令戒道。制元冥使司律。此靈祇所以保綏。皇
天所以宥密。於是闢龍次。幸蜺幬。鶉鳥司襄。熊羆奉收。皇
帝乃彰畫黻。襲大裘。端玉珽。肅珠旒。翼翼穆穆。遂臻於圜
邱。躬
孝享。擁神休。設天宗之六席。援長發之二球。盥以明水。薦
以香羞。陳蒼璧而咸事。藉白茅而闡幽。絜騂旄之泔淡。酌
元瓚之觩䚧。盛哉。坤極順。天樞見。邸乳祥開。曾沙業薦。赫
禮數於彤壺。布徽音於紫縣。率先於金簿之蠶。謹覆以瑤
筐之鷰。皇后介禮。恭茲亞奠。凝億兆之歡心。注穹蒼之景
眄。紫微開兮天香滿。神之來兮軒星纂。黃鍾兮雪飛。調大
呂兮風煖。戛雲和之寶瑟。吟孤竹之清管。石麟夭矯。團翠
煙而上征。蕤鳳曶霍。迓鴻釐之無算。瑞氣蜿蜒於藪甸。祥
光熠爚於旄䍐。三觶終獻。萬祇呈醺。昇羽節。導靈㣥。凝肆
夏以青晷。颺登歌而咽雲。徽鸞鷖之颯沓。致戩穀之絪縕。
禮畢功成。天旋日轉。宸儀允穆。后庸胥展。引大火之流旂。
迴夷庚之翠輦。倪三巒之崇構。御六氣之遙辨。覽太元之
神策。張集靈之瑞典。草木亨兮雷雨霶霈。湛恩灑兮雲霄
霮䨴。壽觴霞舉兮絲竹龢。筐篚岳立兮駢嵳峩。天子方合
符於大庭之國。錯事以梁父之阿。岱崱嶷兮青嶂。汶泓澄
兮紫波。屯千轂以霆轉。整萬轡而星羅。則述易象者獻風
行之繇。談比興者奏時邁之歌。蕩蕩乎。巍巍乎。無得而名
言矣。遂作頌曰。
煌煌靈臺。告成功兮。我君孝享。亞坤宮兮。純嘏布濩。延皇
穹兮。惟策代表。靄升中兮。享壽千億。傳無窮兮。
汾水新船賦(以虛舟濟物利涉大川為韻)
賢者徹侯。求人之莫。分帝之憂。以為冀方輪轉。病於行輈。
乃乘素秋。鏡清流。假道於河伯。息肩於吳牛。因去彼以取
此。遂舍車而造舟。革故鼎新。裁規創制。通子房之妙略。運
宏羊之潛計。測淺深之量。將載沉而載浮。陳去就之宜。則
既濟而未濟。懿夫席帆錦纜。蘭橈桂檝。不日而成。嘉謨允
叶。蒲且罔設。寧勞漁子之家。財用無虧。不奪農人之業。水
之積也厚。船之動也捷。迴翔並騖。識波上之雙鳧。[:#AS-8BE1:●]忽孤
飛。見天邊之一葉。伊負重以致遠。非卬否而人涉。及夫安
卑委順。外靜中虛。混泥沙而閉矣。象智者之居諸。逐便乘
流。排難觸物。泛波濤之不屈。狀勇者之拂鬱。船之時義。吉
無不利。向之為材也。標挺特之材。今之為器也。作殊常之
器。若往若來。無顛無躓。奢淫自戒。厭殷帝之酒池。遊戲無
虞。恥丹朱之陸地。鷁首翩然。魚鱗比川。映汾陰之寶鼎。參
漢武之樓船。當秋風之櫂唱。明月以扣舷。載廩儲而奉國。
達方物以朝天。可以通河渭。可以泝涇。斯漸勞而永
逸。將冠古而爭先。且知君子攸作。務於遠大。美利亟行。莫
不繫賴。厥聲載路。賡歌濟巨川之功。史不絕書。考課獲疇
庸之最。別有荷為衣兮蕙為帶。鼓輕枻兮張翠蓋。杳渺煙
波之末。夷猶區域之外。願一涉於龍門。接神仙之嘉會。
登長城賦
班孟堅輟編史閣。掌記戎幕。坐燕阜之陽。覽秦城之作。喟
然而嘆曰。傅翼下鞲。視人則媮。鯨吞我寶鼎。蠶食我諸侯。
鞭撻我上國。動搖我中州。所以二世而隕。職此之由乎。當
其席卷之初。攻必勝。戰則克。因利乘便。追亡逐北。自以為
功勤三王。威懾萬國。重鉄鑕干戈於仁義。輕詩書禮樂於
殘賊。然後馳海若以為梁。斷陽紆以為藪。犀象有形而採
掇。珠玉無脛而奔走。朝則貪豎比肩。野則庶人鉗口。負關
河千里之壯。言帝王一家之有。神告籙圖。亡秦者胡。實懵
蕭牆之嬖。濫行高闕之誅。鑿臨洮之西徼。穿負海之東隅。
猛將虎視。焉存綱紀。謫戍勃興。鈎繩亂起。連連塢壁。岌岌
亭壘。飛芻而輓粟者十有二年。塹山而堙谷者三千餘里。
黔首之死亡無日。白骨之悲哀不已。猶欲張伯翳之絕允。
馳撐犂之驕子。曾不知失全者易傾。逆用者無成。陳涉以
閭左奔亡之師。項梁以全吳趫悍之兵。夢驂徵其敗德。斬
蛇驗其鴻名。板築未艾。君臣顛沛。六郡沙漠。五原旌旆。運
歷金火。地分中外。因虐主之淫愎。成後王之要害。則知作
之者勞。而居之者泰。歲次單閼。我行窮髮。眇默雞田。幽陰
馬窟。土色紫而關迴。川氣黃而塞沒。調噪鼓於海風。咽愁
笳於隴月。試危坐以側聽。孰不消魂而斷骨哉。況復日入
青波。堅冰峩峩。危蓬隕蔕。森木靜柯。㣥峯雪滿。聯峴霜多。
龍北臥而銜燭。鴈南飛以渡河。載馳載驟。彼亭之。唯見元
洲無春。陰壑罷晝。鷙隼爭擊。哀猱直透。饑鹿夜咆。乳虎晨
鬭。蟄熊舐掌。寒龜縮殼。悲壯圖之夭遏。憫勞生之艱遘。昔
者韓信猜叛。李陵拘執。望極燕臺。山橫馬邑。戰雲愁聚。衝
飈晦急。莫不陵地脈以扣心。望天街以隕泣。亦有王昭直
送。蔡炎未還。路盡南國。亭臨北蠻。貯漢月於衣袖。裛胡霜
於髻鬟。雖寵盈氊幄。而魂斷蕭關。至若趙王遷逐。馬融幽
放。去家離土。渝沙歷障。夢蠨蛸之戶側。坐蠮螉之塞上。桃
李夕兮有所思。綺羅春兮遙相望。登毀垣以擗摽。坐頹隅
以惆悵。是以衞青開幕。張遼闢土。校尉嫖姚。將軍捕虜。薙
垣鋪障。鉏亭伐鼓。斬元於鐵防之門。流血於金河之浦。
張虎牙以泄憤。糺蝟鬚以蓄怒。及夫中郎殉節。博望踰邊。
取劍仆地。尋河際天。幽海上而萬里。竄胡中而幾年。銀車
洊出。玉節仍旋。南向國以樂只。北違沙以莞然。嗚呼。長城
之設。載逾九百。古往今來。巋然陳迹。窮海戰士。孤亭戍客。
登峻墉。陟穹石。嗟故里而不見。感殊方以隕魄者。亦何可
勝道哉。嗟我羈淪。南庭苦辛。長懷壯士。永慕忠臣。經百戰
之戎俗。對三邊之鬼隣。徐樂則燕北書生。開偉詞而諭漢。
賈誼則洛陽才子。飛雄論以過秦。歲崢嶸而將暮。實慷慨
於窮塵。
中宗孝和皇帝哀冊文
維景龍四年歲次庚戌六月辛巳朔二日壬午。大行應天
神龍皇帝崩於神龍殿。旋殯於太極殿之西階。粵景雲元
年十一月二日乙酉。將遷座於定陵。禮也。畫攢毀帟。雕轀
肅軔。縞紼霜迴。丹旂雪引。御穸臺之眇默。背天閤之崇峻。
皇帝瞻在原之墜響。感聯萼之凋陰。禮奠收兮泣遺迹。同
氣訣兮悲聖心。爰命下臣。式揚鴻懿。咨睿烈於金牒。刻明
猷於玉字。其詞曰。
少典之子。重元之孫。珠聯寶系。海浸昌源。鳳鳥鳴國。蛟龍
守門。於鑠皇朕。赫應成命。青靄南浮。彤雲北映。掃刷中㝢。
光亨累聖。欽若應天。纘戎前慶。身佩星斗。掌提曦鏡。克明
克睿。允武允文。就之如日。望之如雲。聲中律呂。辭含典墳。
道懋登庸。榮膺繼體。位擁青陸。業移朱邸。春誦夏絃。冬詩
秋禮。復子明辟。固天攸啟。鵬舉提象。鸞飛鑿乾。蘿圖已御。
芝璽仍傳。拱默當宁。賡歌撫絃。堯親更睦。媯德逾羶。萬寶
阜成。四門光闢。宵衣若厲。道風猶戹。野接翹車。殿橫儒席。
留連鎬讌。婉孌辭客。潤洽泉草。(一作魚)恩周卉毳。鞮譯騖輪。
要荒走幣。削觚反樸。寬刑薄稅。俗富京坻。人忘疵癘。帝圖
廣運。天意難誣。旖旎祥籙。張皇瑞符。仙芝抱砌。神萐搖廚。
龜負綈檢。麟銜斗樞。孝思罔極。崇庸克賽。親幸國陽。式陳
昭配。翠輦容與。蜺幬晻曖。蒼璧森羅。明祇肅對。元經備典。
洪範盈疇。將竦華蓋。遙封岱邱。厭紫宙之阨僻。追白雲之
豫遊。時若慕於喪妣。道空存於委裘。嗚呼哀哉。惟幾在辰。
穆卜違吉。仍几虛座。綴衣空室。景沴攝提。悲[:#AS-8563:⿰⺯⿸厂⿱田坴]翼日。㣥臣
奉於末命。天下悲乎晏出。嗚呼哀哉。宗伯莅典。同軌赴辰。
龜謀入兆。犀鞟移輴。喝苦挽於香掖。咽酸笳於曙旻。彤階
皛皛兮露驚月。玉座微微兮花掩塵。嗚呼哀哉。列綺城之
哀仗。引滋橋之渡幰。朔飈急兮御道寒。愁日晦兮雲郊晚。
駐石馬之新塗。下金天之舊坂。見疎杏之原長。覺深松之
路遠。嗚呼哀哉。伊昔睿喆。光謀壽宮。猗那我后。復幸方中。
委冠劍於泉穸。保明靈於昊穹。山有移兮海有變。道無闕
兮聲無窮。嗚呼哀哉。
樞機論
書曰。唯口起羞。惟甲冑起戎。又云。齊乃位。度乃口。易曰。慎
言語。節飲食。又云。出其言善。千里應之。出其言不善。千里
違之。禮亦云。可言也。不可行也。君子不言也。可行也。不可
言也。君子不行也。嗚呼。先聖知言之為大也。知言之為急
也。精微以勸之。典謨以告之。禮經以防之。守名教者。何可
不修其詁訓而服其糟粕乎。故曰言語者。君子之樞機。動
則物應。物應則得失之兆見也。得之者江海比鄰。失之者
肝膽楚越。然後知否泰榮辱繫於言乎。夫言者。德之柄也。
行之主也。志之端也。身之文也。既可以濟身。亦可以覆身。
故中庸鏤其心。右階銘其背。南容三復於白圭。箕子九疇
於洪範。良有以也。是以掎摭瑕玷。詳黜躁競。審無恒以階
亂。將不密以致危。利生於口。森然覆邦之說。道不由衷。變
彼如簧之刺。可不懼之哉。其有識暗邪正。慮微形眹。破金
湯之籥。封禍亂之根。用詀讘為雄辯。以號詉為令德。至若
梧宮問答。荊齊所以奔命。韓魏加肘。智伯所以危殘。蔡侯
繩息媯也。亟招甲兵之罰。鄭曼圖宋卿也。而受鼎鑊之誅。
史遷輕議。終下蠶室。張紘詭說。更齒龍泉。凡此過言。其流
匪一。或穢猶糞土。或動成刀劍。或苟且其心。或脂膏其吻。
挾邪作蠱。守之而不懈。往輒破的。去之而彌遠。亦何異韓
盧聚音。尨也㣥吠。得死為幸。何修名之立乎。雖復伯玉沮
顏。追謝於元凱。蔣濟遺恨。失譽於王陵。犀首沒齒於季章。
曹瞞齚舌於劉主。當何及哉。孔子曰。子欲無言。又云。終身
為善。一言敗之。惜乎。老子亦云。多言數窮。又云。聰明深察。
而近於死者。議人者也。何聖人之深思偉慮。杜漸防萌之
至乎。夫不可言而言者曰狂。可言而不言者曰隱。鉗舌拱
默。曷通彼此之懷。括囊而處。孰啟謨明之訓。則上言者下
聽也。下言者上用也。睿喆之言。猶天地也。人覆燾而生焉。
大雅之言。猶鐘鼓也。人考擊而樂焉。作以龜鏡。周公之言
也。出為金石。曾子之言也。存其家邦。國僑之言也。立而不
朽。臧孫之言也。是為德音。諧我宗極。滿於天下。貽厥後昆。
殷宗甘之於酒醴。孫卿諭之以琴瑟。闕里重於四時。郢郡
輕其千乘。豈不韙哉。豈不休哉。但懋探大猷。克念丕訓。審
思而應。精慮而動。謀其心以後發。定其交以後談。不蹙趨
於非黨。不屏營於詭遇。非先王之至德不敢行。非先王之
法言不敢道。翦其纍纍之緒。撲其炎炎之勢。自然介爾景
福。錫茲純嘏。則悔吝何由而生。怨惡何由而至哉。孔子曰。
終日行不遺已患。終日言不遺巳憂。如此乃可以言也。戒
之哉。戒之哉。
同韋子遊神泉詩序
美原北澗。有神泉生焉。裕明子明臺子尋故人韋炟。因遊
之。烏戲。泉潭虛融。派流徑復。信造化之極。神明之儁也。裕
明子乃盥焉。明臺子乃潄焉。相視而笑曰。異哉。豈太平殊
感。而循化有助邪。則韋子蓋文章之雄也。昔投雅興。諒無
言而不酬云。
辟閭仁諝
仁諝。聖歷中官司禮博士。
明堂告朔議
臣等謹按經史正文。無天子每月告朔之事。唯禮記玉藻
云。天子聽朔於南門之外。周禮天官。太宰正月之吉。布政
於邦國都鄙。干寶注云。周正建子之月。吉朔日也。此即玉
藻之聽朔矣。今每歲首元日。於通天宮受朝。讀時令。布政
事。則京官九品以上諸州朝集使等咸列於庭。此則聽朔
之禮畢。而合於周禮玉藻之文矣。而鄭元注云。玉藻聽朔。
以秦制月令。有五帝五官之事。遂云凡聽朔。必特牲告其
時帝及其神。配以文王武王。此鄭注之誤也。故漢魏至今。
莫之適用。按月令云。其帝太昊。其神勾芒者。謂宣布時令。
告示下人。其令詞云其帝其神耳。所以為敬授之文。欲使
人奉其時而務其業。每月有令。故謂之月令。非謂天子每
月朔日。以祖配帝。而祭告之。其每月告朔者。諸侯之禮也。
故春秋左氏傳曰。公既視朔。遂登觀臺。又鄭注論語云。禮。
人君每月告朔於廟。有祭。謂之朝享。魯自文公。始不視朔。
是諸侯之禮明矣。今王者行之。非所聞也。按鄭所謂告其
帝者。即太昊等五人帝。其神者。即重黎等五行官。雖並功
施於人。列在祀典。無天子每月拜祭告朔之文。臣等謹檢
禮論及三禮義宗江都集禮貞觀禮顯慶禮及祠令。並無
天子每月告朔之事。若以為代無明堂。故無其告朔之禮。
則江都集禮貞觀禮顯慶禮及祠令著祀五方上帝於明
堂。即孝經宗祀文王於明堂也。此則無明堂而著其享祭。
何為告朔獨闕其文。若以君有明堂。即合告朔。則周秦有
明堂。而經典正文並無天子每月告朔之事。臣等詳求今
古。博考載籍。既無其禮。不可習非。望請停每月一日告朔
之祭。以正國經。竊以天子之尊。而用諸侯之禮。非所謂頒
告朔令諸侯使奉而行之之義也。謹議。
