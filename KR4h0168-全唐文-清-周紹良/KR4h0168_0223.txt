欽定全唐文卷二百二十三
張說(三)
讓封燕國公表
臣說言。伏奉今月七日制書。封臣燕國公。食封三百戶。寵
靈猥及。中心如惔。臣說中謝。臣聞至道之時。重法守義。上
無無功之賞。下無無德之祿。故授受禮全。而踰越不起。伏
惟陛下光撫㝢內。大寧天域。百度維新。萬靈翹注。建侯疏
壤。允荅元功。臣亦何人。首膺是命。自古有傳道而爵。說經
而封。蓋以訓蒙成聖。資師通學。臣之侍講。有異前聞。何者。
大明朝昇。螢爝無助。時雨夕濡。浸灌焉施。幸得依附光景。
游泳恩渥。豈敢虛承啟發之恩。謬荷將就之報。且如人臣
之義。二則為罪。愚智之分。一心不回。譬如犬馬有不背之
性。草木有不凋之理。知何德於天壤。而欲蒙造化之偏施
哉。臣之無功。正與此類。叨恩過量。終懼且慙。乞回聖慈。以
容介節。無任惶悚之至。謹詣朝堂奉表陳讓以聞。
為建安王讓羽林衞大將軍兼檢校司賓卿表
臣某言。伏承月日勅書。除臣右羽林衞大將軍兼檢校司
賓卿。朝榮對及。恩露洪垂。罄仰驚抃。環揆慙失。臣某頓首
頓首。臣席慶皇枝。辱司天衞。素官成責。久盈人口。頃屬山
戎自擅。王師震加。謬當推轂之禮。竟空汗馬之績。實賴睿
謨幽贊。靈兵潛討。滅犬羊於遼海。卷旌麾於燕薊。臣得歸
功北闕。待罪東藩。沐泳休貺。生死榮幸。安敢賣要塞而告
勞。貪天功以為己。又況羽林清禁。上則星辰。主客命卿。下
法河海。蓋文武具美。方議望僉歸。豈臣弊劣。所堪尸忝。伏
乞特迴睠鑒。更擇能賢。俾朝興薪槱之歌。臣免伐檀之刺。
非敢飾讓。實披誠請。無任悚戴之至。謹詣朝堂奉表陳讓
以聞。
為薛稷讓官表
臣稷言。伏奉制書。除臣工部尚書。寵靈俯逮。營魄震飛。揣
分何階。戴恩無力。臣某中謝。臣才乏濟川。功微橫草。故以
業承薪構。澤潤葭莩。效雕蟲之薄技。蒙金蟪之榮飾。徒參
進對。愧無好詞。頃以宂職東垣。暫諧清曠。今若統司南省。
將招素飡。五翟之正。典事斯重。六官之長。求人未易。以臣
叨授。實為非宜。願寢前恩。致命他士。無任悚懼之至。謹詣
朝堂奉表陳讓以聞。臣所讓人。別狀封進。
為郭振讓官表
臣某言。臣本書生。幸事先帝。歷踐清職。遂參機密。宗武樹
黨。忿疾正人。猜忌眉睫。構結瘡痏。臣與一二貞士。指天誓
心。枝梧㣥邪。扞城王室。曉入宮省。暮不望歸。艱危備嘗。幾
不免禍。日覬一日。以逢開泰。臣之宿圖。今巳足矣。陛下寶
位既復。元良又定。凶讎咸翦。百度惟新。正宜博採屠釣。大
變風俗。豈臣微才。空忝重任。外不厭於衆望。內實畏於多
言。臣父年老。先嬰風疾。五月以來。不離枕席。臣方寸巳亂。
短效無施。夙夜在公。扶持有闕。乞免官秩。歸侍私庭。罄心
仰恩。期於孝治。無任懇迫之至。
為僧普潤辭公封表
僧普潤言。伏奉甲寅制書。以普潤加榮沐秩。授邑封公。聖
恩無涯。將變枯朽。佛法有教。誠願住持。普潤自剃落壞衣。
五十餘載。心不見是。口不言俗。因誡證業。憑禪悟理。幸逢
皇祚將啟。大運有歸。皇太子逼畏凶讎。永懷興復。憂虞之
際。始蒙顧問。貧道起廣救之悲。決必成之策。奉符命之旨。
贊無畏之心。今得衆生乂安。㣥魔消伏。在於法侶。所願為
多。視身本無。何功受祿。天位有德。陛下享之。天討有罪。太
子行之。豈貪天之功。以為己力。賣佛之法。而求身利。必若
冒榮背律。返俗違真。亦恐乖陛下崇信之誠。失如來付屬
之義。凡所稱述。諸佛證明。伏惟聖慈。亦垂開領。乞停恩授。
以幸法門。無任護戒傳道之至願。謹詣朝堂奉疏陳情以
聞。
進渾儀表
臣說言。臣聞迎日授時。莫先於歷象。先天成務。必歸於制
作。伏惟開元神武皇帝陛下建中立極。緯武經文。至德難
名。神功莫測。於是定歷成歲。立象考天。紹唐堯欽若之典。
遵虞舜在璿之義。上皇能事。於斯備矣。臣書院先奉勅造
游儀。以測七曜盈縮。去年六月。造畢進奏。又奉恩旨。更立
渾儀。臣等準勅。令左衞率府長史梁令瓚檢校創造。於是
博考傳記。舊有張衡陸績王蕃錢樂之等。並造斯器。雖渾
體有象。而不能運行。事非經久。旋亦毀廢。臣今按據典故。
鑄銅為儀。圓以象天。使得俯察。上具列宿赤道。周天度數。
注水激輪。令其自運。一日一夜。天轉一周。又別立二周輪。
絡在天外。綴以日月。令得運行。每天轉一匝。日行一度。月
行十三度十九分度之七。凡二十九轉有餘而日月會。三
百六十五轉而行匝。仍置水櫃。以為地平令儀。半在地上。
半在地下。晦朔弦望。不差毫髮。又立二木人於地平之上。
前置鍾鼓。以辰刻。每一刻則自然擊鼓。每一辰則自然撞
鍾。皆於櫃中各施輪軸。鉤鍵交錯。關鎖相持。轉運雖同。而
遲速各異。周而復始。循環不息。陰陽不能逃其數。分至不
能隱其時。究天地之斡運。極乾坤之變化。斯皆上稟聖謨。
傍獲神助。臣等愚思。非所能及。望錄付史館。宣示百僚。使
知告成之功。迥越前古。無任勤懇之至。謹隨表上進以聞。
臣說誠惶誠懼。
進佛像表
臣說言。去年行塞。至朔州忍辱尼寺。見有高祖太宗造金
像銀趺。刻題尊號。彼州士女。屢瞻佛光。臣懇思聖心。如在
咫尺。伏以皇帝事業。遠存荒塞。拯溺救焚。身勤慮苦。歸誠
佛寶。何神不據。信知功遍區域。澤周生人。心憑神靈。躬履
危險。故皇天眷命。奄有邦家。後嗣聖人。欽承大寶。所當思
由積德而興帝系。本艱難而成王業。先聖一心奉佛者。蓋
為百姓求福也。陛下為繼文之主。實創業之功。再廓氛祲。
重安廟社。垂統萬億。同符祖宗。夫惟興王。必籍佐命。咸有
一德。克享天心。書曰。非天私我有商。惟天佑于一德。非商
求于下民。惟民歸于一德。功臣同德。可不念哉。物有小而
感深。事有微而傳遠。臣謹將金像隨表奉進。謹言。
進巂州鬭羊表
臣說言。臣聞勇士冠雞。武夫戴鶡。推情舉類。獲此鬭羊。遠
生越巂。蓄情剛決。敵不避強。戰不顧死。雖為微物。志不可
挫。伏惟陛下選良家於六郡。求猛士於四方。鳥無遁材。獸
不藏伎。如蒙效奇靈囿。角力天場。却鼓怒以作氣。前躑躅
以奮擊。趹若奔雲之交觸。碎若轉石之相叩。裂骨賭勝。濺
血爭雄。敢毅見而衝冠。鷙狠聞而擊節。冀將少助明主市
駿骨揖怒蛙之意也。若使羊能言。必將曰。苦鬭不解。立有
死者。所賴至仁無殘。量力取勸焉。臣緣損足。未堪履地。謹
遣男駙馬都尉垍謹詣金明門陳進。輕冒宸嚴。伏深戰越。
舉陳寡尤等表
文林郎陳寡尤。年六十四。(貫滄州)右出身四十餘年。懷道抱
德。博涉經史。白首幽棲。不求聞達。堪激勵化俗。處諫諍之
官。幽州節度使參謀劉待授。年六十四。(貫京兆府)右懷德退靜。
立操端確。精通術數。堪備顧問。四品于矛[:#AS-FBEC:●]心。年三十二。(
貫京兆府)右志定神和。學精文遠。達皇王正道。通古今大義。
堪拾遺
左右。以前幽州都督兼節度管內諸軍經略大使攝御史
大夫燕國公張說奏稱。臣身任邊城。心在庭闕。報國之志。
莫若進賢。勅旨。陳寡尤等三人。宜並追取試練考覆。臣說
言。知賢不達。謂之竊位。聞賢而拒。是乃蔽君。竊位冒也。蔽
君姦也。有姦與冒。何以事君。臣前歲入朝。特蒙顧問。聖情
側席。懼有遺賢。臣以寡尤三人上聞天聽。中書宣旨取考
覆。吏部寫勅。宣下文書。三載於今。一人不至。夫輕進者是
干祿之人。靜退者是養高之士。天下廉讓之風未長。趨競
之俗未懲。若令所司引試。招其隱逸。士寧伏死巖穴。焉肯
拜侍郎之庭哉。徒有薦賢之名。竟無進賢之實。非朝廷禮
賢之道。豈陛下求賢之心。近因奏謁。具承天旨。請勅州縣
各以禮徵。至京之日。中書引見。然後付與宰臣。請言探賾。
必有可採。寘彼周行。如當謬薦。罪臣所舉。謹錄前舉狀本
如前。
舉陳光乘等表
開元九年正月日。洛州臨武縣主簿陳光乘。(攝監察御史
在河北)夔州歸州鎮將勤思齊。(見在桂州)前申州參軍戴師倩。(遭
憂在都)勅。戴師倩勤思齊。或身自有犯。或逆人緣坐。未可擢
用。亦不須
追以前狀。準七月二十二日制。內外文武職事五品以上
官。有奇材異略堪任將帥者。封狀進內。陛下垂心萬機。親
擇將帥。欲大頓天綱。收羅雲逸。今者塞北有屈強之胡。漢
南屯不羈之馬。使邊郡憂患。朝廷旰食。此天下士君子飢
待虜饁。渴待虜血。決命於匈奴之時也。臣所舉前件三人。
光乘積學而善謀。求之古人。吳起韓信敵也。師倩沈勇而
能斷。求之古人。彭越吳漢類也。思齊忠壯而異材。求之古
人。張飛許褚等也。皆懷道藏器。仰望明時。羞自媒衒。莫能
上達。臣聞拔人於死者。必捨生而報恩。榮人於辱者。必盡
節而雪恥。至如師倩思齊。亦嘗生竄死地。其為屈辱甚矣。
如蒙拯將墜之命。起巳廢之魂。一言所及。百年可盡。凡情
尚知此。況感激之人哉。陛下發使召之。旬月可到。試以軍
事。必立奇功。若不如所言。請受面欺之罪。
賀祈雨感應表
臣說言。臣聞水旱常數。堯湯固有。聖賢之理。恭潔為難。自
冬踰春。積陽成亢。陛下以時災繫政。人患由君。退巫女之
雩。却應龍之請。陛下躬自暴露炎景。瞻仰雲漢。推心引譴。
為人受咎。誠既發而動天。言剋期而降雨。今巳霖霪三日。
澤漏重泉。草樹含欣。郊原變色。加以雲平雨細。氣潤風和。
豈惟優渥王畿。必將周遍天下。㣥心舒釋。聖情開暢。無任
萬姓懽悅之至。謹奉表陳賀以聞。
賀示歷書表
臣說等言。內侍尹鳳翔至。奉宣聖旨。內出新撰歷書二十
五卷。以示臣等。竊窺深奧。仰觀英華。涉海登山。罔知攸際。
臣聞唐堯光宅。順昊天而定四時。虞舜登庸。在璿衡而齊
七政。伏惟開元聖文神武皇帝陛下至德廣運。文明濬哲。
道冠生知。與神合契。備往聖之能事。紹昔王之闕典。發揮
易象。以應乘乾之時。考正歷書。更表履端之始。上包二帝。
下括三王。徵晷運之盈虛。究推步之疎密。備稽氣象。載躔
坎離。三辰順軌而更明。五緯合度而增煥。足使天地貞觀。
神人允諧。唐虞舊章。于斯重覩。臣等幸陪書府。得預朝門。
抃躍之情。實萬恒品。謹奉表陳賀以聞。
賀大衍歷表
臣說言。伏以開元大衍歷。天旨裁其紀綱。日官考其精要。
履端更始。敬授惟新。加以辯五行之序。推七精之數。明徵
聖期。實光土德。臣又見梁天監中陶宏景著玉匱記云。盛
德木子。以肇來運。頃者僧一行推璿衡歷。得皇家天命。成
數千年。古今祥兆。若合符契。歷數既在於聖躬。卜年又表
於長歷。莫大之慶。獨冠前王。臣忝跡儒林。預聞昌運。無任
抃躍之至。謹奉表陳賀以聞。
集賢院賀太陽不虧表
太史奏太陽不虧。聖德上感。變災為瑞。陽光增暉。陰慝不
作。休徵之美。莫盛於斯。臣等無任欣抃之至。謹進狀陳賀
以聞。謹進。
禮儀使賀五陵祥瑞表
右。臣等伏以陛下孝通天地。親朝五陵。拜橋陵則紫氣見。
獲白兔。甘露降。白鴿巢。天光清和。日色明朗。拜定陵則有
景雲見。甘露降。拜獻陵則甘露被樹。祥雲抱日。拜昭陵則
先聖見於神游。薦享之際。陛下親聞欬息。初進服用。樂器
自然發聲。又素像迴面。甘露降滋。從祀先臣。歷聞蹈舞。拜
乾陵則有靈草生。甘露降。日抱戴之瑞。此皆陛下虔誠上
感。神靈福降。四海同歡。萬方抃躍。臣等幸陪大禮。親覩禎
祥。無任大慶之至。謹奉表陳賀以聞。臣說謹言。
請許王公百官封太山表
臣說等言。臣聞聖人者。與天地合其德。故珍符休命。不可
得而辭。鴻名盛典。不可得而讓。陛下功格上天。澤流厚載。
三五之盛。莫能比崇。登封告成。理叶幽贊。故符瑞必臻。天
意也。書軌大同。人事也。菽粟屢登。和平也。刑罰不用。至理
也。今陛下稽天意以固辭。違人事以久讓。是和平而不崇
昭報。至理而闕薦祖宗。億兆之情。猶知不可。況上帝臨照。
祖宗顧諟。其可止乎。願納王公卿士列嶽縉紳之衆望。迴
命有司。速定大典。臣等不勝懇禱。敢昧死再拜上言。
請八月五日為千秋節表
左丞相臣說右丞相臣璟等言。臣聞聖人出則日月記其
初。王澤深則風俗傳其後。故少昊著流虹之感。商湯本元
鳥之命。孟夏有佛生之供。仲春修道祖之籙。追始尋源。其
義一也。伏惟開元神武皇帝陛下二氣含神。九龍浴聖。清
明總於玉露。爽朗冠於金天。月惟仲秋。日在端五。恒星不
見之夜。祥光照室之期。㣥臣相賀曰。誕聖之辰也。焉可不
以為嘉節乎。比夫曲水禊亭。重陽射圃。五日綵線。七夕粉
筵。豈同年而語也。臣等不勝大願。請以八月五日為千秋
節。著之甲令。布於天下。咸令宴樂。休假三日。㣥臣以是日
獻甘露醇酎。上萬歲壽酒。王公戚里。進金鏡綬帶。士庶以
絲結承露囊。更相遺問。村社作壽酒宴樂。名為賽白帝報
田神。上明元天。光啟大聖。下彰皇化。垂裕無窮。異域占風。
同見美俗。
請置屯田表
臣說言。臣聞求人安者。莫過於足食。求國富者。莫先於疾
耕。臣再任河北。備知川澤。竊見漳水可以灌巨野。淇水可
以溉湯陰。若開屯田。不減萬頃。化萑葦為秔稻。變斥鹵為
膏腴。用力非多。為利甚溥。諺云。歲在申酉。乞漿得酒。來歲
甫邇。春事方興。願陛下不失天時。急趨地利。上可以豐國。
下可以廩邊。河漕通流。易於轉運。此百代之利也。當今國
儲未贍。邊軍未息。靜人業農。願留聖意。亦嘗賜前階之食。
承後騎之顧。竟唯唯而無一言者。豈敢隱情於聖主也。正
以職在仗衞。憂於部伍。馬上非公議之所。囿遊非朝廷之
事。今昧死上愚見。乞與大臣籌謀。速下河北支度及溝渠
使。檢料施功。不後農節。謹附賀正使隨軍前曹州考城縣
尉同希再奉表以聞。謹言。
駁行用魏徵注類禮表
今之禮記。是前漢戴德戴聖所編錄。歷代傳習。已向千年。
著為經教。不可刊削。至魏孫炎。始改舊本。以類相比。有同
抄書。先儒所非。竟不行用。貞觀中。魏徵因孫炎所修。更加
整比。兼為之注。先朝雖厚加賞錫。其書亦竟不行。今行沖
等解徵所注。勒成一家。然與先儒第乖。章句隔絕。若欲行
用。竊恐未可。
為建安王謝賜衣及藥表
臣某言。伏奉某月日恩勅。賜臣衣及藥。渥流璿極。彩溢旌
門。拜捧戴舞。載欣載越。臣受律虧方。扞城無寄。偏師不振。
逋寇仍滋。進慙計日之功。退積踰時之咎。誠合歸罪司寇。
以厭深責。豈圖天寵猥臨。宸慈寬假。當從褫服。轉承且吉
之衣。宜肆典刑。翻加有喜之藥。毀車夷馬。復振鑾和。窮炭
枯莖。重敷榮燄。跼影邊塞。馳心(闕一字)城。微命易投。生成難
謝。無任感戴之至。
謝觀唐昌公主花燭表
臣說言。內侍尹鳳翔宣勅。賜臣觀唐昌公主花燭。伏以天
人下嫁。王宰送行。苟非榮寵。何階瞻望。臣免歸餘叟。忽承
朝請之恩。廢駕羸驂。復覩肅雝之禮。鴻私所被。枯瘁生光。
無任歡荷之至。謹奉表陳謝以聞。
荊州謝上表
臣說言。伏奉二月二十五日制書。除臣荊州大都督府長
史。受命荒服。浮舟遄泝。以今月十七日到州上訖。山列楚
望。水橫南紀。德非羊祜。迹謝宋均。何以鎮靜流亡。攘除猛
虣。臣說中謝。臣宿濫宸眷。累塵榮奬。福過生災。至剛多缺。
及一辭庭闕。巳涉五年。不有自白之書。竟無因人之請。天
光獨照。雲霧頓披。窮鱗更躍。鎩翮仍翥。揣分瞻恩。何階及
此。媿乏才能。不足宣暢皇風。敢竭心力。少冀上酬元造。無
任欣抃兢惕之至。謹附送丁匠資使所部文林郎守公安
縣主簿封希魯奉表陳謝以聞。
岳州刺史謝上表
臣說言。伏奉四月十有二日制書。除臣岳州刺史。某月二
十七日遞書到相州。承恩惶怖。狼狽上道。以月一日至岳
州上訖。臣以昔侍金華。過蒙榮寵。負乘招寇。日待譴黜。聖
慈遲回。仍委符守。刻肌刻骨。誠願上報恩私。無術無才。將
何克宣風化。夙夜慚惕。胡寧啟處。伏以貶官到任。理在速
聞。不敢循常。稽緩附使。無任荷恩兢懼之至。謹遣遞表陳
謝以聞。
謝修史表
臣說言。伏奉今月十六日勅。令臣在家修史。捧恩戴命。且
喜且慙。臣服道儒門。策名昌運。掌綸四后。載筆三朝。階緣
宿遇。踐躡端揆。職為劇而心盡。史無閑而功廢。自貽官謗。
待罪私門。反魯之感特深。藏周之望已絕。豈意特流天旨。
重緝書。雖才慙左馬。而時盛周漢。況復編堯舜之年。事皆
目覩。敘羲黃之德。言匪傳聞。善志將訓於百王。寶錄可貽
於千古。國家之鴻業辦矣。朽臣之志願畢矣。不勝天恩難
任之至。謹奉表附內侍尹鳳祥陳謝以聞。
謝賜碑額表
臣說言。伏奉今日恩旨。賜先臣碑額。悲荷交心。拜捧以泣。
臣某中謝。臣亡父先臣騭。安貞下位。不待昌辰。先帝贈之
以專城。陛下目之以積善。光賁重渥。感慶三泉。舉宗悲喜。
外姻歡賀。昔孔篆吳札之墳。秦存里子之壟。事輕列國。義
小陪臣。豈若天王禮士。鳳書旌墓。榮軼曩賢。道映來籍。在
臣在子。移孝為忠。心效草木。何酬雨露。無任幽明感戴之
至。謹奉表陳謝以聞。
謝問表
臣說言。內給事高力士至。伏奉墨制。聖慈綢繆。言及舊昔。
拜舞捧讀。且驚且喜。臣聞漢主眷驂乘之臣。魏君憶同遊
之客。誠以故舊不棄。而光陰易往。今之聖情。實過於昔。臣
曩蒙侍文北閣。陪宴東堂。庭闕一遙。寒暄二載。不意逢春
之草。承湛露之惠渥。容光之隙。引遲日之暉華。無任荷恩
戀主之至。謹附高力士奉表陳謝以聞。
謝賜藥表
臣說言。去年某月日。於右銀臺門蒙天恩引對。特賜慰問。
攝理無方。以致熱疾。緣在假內。不敢奏聞。聖慈憂軫。詔使
臨門。伏枕在床。雖氣體未適。趨風拜命。覺腠理遂平。恩榮
豈止於邱山。朽質永延於龜鶴。無任感戴之至。謹奉表陳
謝以聞。
謝賜鍾馗及歷日表
臣某言。中使至。奉宣聖旨。賜臣畫鍾馗一及新歷日一軸
者。猥降王人。俯臨私室。榮鍾睿澤。寵被恩輝。臣某中謝。臣
伏以星紀迴天。陽和應律。萬國仰維新之慶。九霄垂湛露
之恩。爰及下臣。亦承殊賜。屏袪㣥厲。繢神像以無邪。允授
人時。頒歷書而敬授。臣性惟愚懦。才與職乖。特蒙聖慈。委
以信任。既負叨榮之責。益懷非據之憂。積愧心顏。難勝惕
厲。豈謂光迴蓬蓽。念等勳賢。慶賜之榮。賤微常及。感深犬
馬。戴重邱山。無任感荷之至。
謝京城東亭子宴送表
臣某言。力士至。奉宣勅。以臣臨岐。特令賜宴。恭承惠渥。念
及庸微。天地同仁。木石知感。不勝惶悚戴荷之極。臣某中
謝。臣歷觀自古君臣。凡所際會。或因緣黨進。或延接功成。
故未竭而知。不言而信。豈有地孤援寡。毀衆謗深。察蒙蔽
之中。致曠蕩之外。逢陛下特達之遇。當陛下聖明之朝。事
出非常。澤深恩重。今者誓將瀝血。未足竭誠。徒欲殺身。豈
能報德。至如勵精勤政。與直守公。酬陛下憂人之心。行陛
下宏道之化。安敢失墜。以負神明。但函關路遙。長安日遠。
不任戀主悽愴之至。
郊祀燔柴先後奏
徐堅等所議燔柴先後。議有不同。據祭義及貞觀顯慶巳
後既先燔。若欲正失禮求祭義。請從貞觀禮。如且因循不
改。更請從顯慶禮。凡祭者。本以心為主。心至則通於天地。
達於神明。既有先燔後燎。自可斷於聖意所至。則通於神
明。燔之先後。臣等不敢裁定。
諫避暑三陽宮疏
右補闕臣說言。臣聞明主不惡切諫以博覽。忠臣不敢隱
忠以曲辭。伏願陛下特加裁察。臣說誠惶誠恐頓首頓首
死罪死罪。陛下屯萬乘。幸離宮。暑退涼歸。未降還旨。愚臣
固陋。恐非長策。請為陛下陳其不可。三陽宮去洛城一百
六十里。有伊水之隔。崿岅之峻。過夏涉秋。水潦方積。道壞
山險。不通轉運。河廣無梁。咫尺千里。扈從兵馬。日費資給。
連雨彌旬。即難周濟。陛下太倉武庫。並在都邑。紅粟利器。
蘊若山邱。奈何去宗廟之上都。安山谷之僻處。是猶倒持
劍戟。示人鐏柄。臣竊為陛下不取。夫禍變之生。在人所忽。
故曰安樂必戒。無行所悔。此不可止之理一也。告成褊小。
萬方輻輳。填城溢郭。併插無所。排斥居人。蓬宿草次。風雨
暴至。不知庇託。孤[:#AS-FBEF:●]
[:#AS-9C65:⿰丨⺊]
[:#AS-FBED:●](旬[:#AS-FBEC:●]兮)[:#AS-FBF0:●]老疾。流轉衢巷。
陛下作人父母。將若之何。此不可止之理二也。造設奇巧。
誘掖上心。鑿山疏觀。竭流漲海。俯窮地脉。仰出雲端。易山
川之氣。奪農桑之土。延木石。運斧斤。山谷連聲。春夏不輟。
勸陛下作此者。豈正
人邪。詩云。人亦勞止。汔可小康。此不可止之理三也。御苑
東西二十里所。出入來去。雜人甚多。外無牆垣扃禁。內有
榛藂谿谷。猛獸所伏。暴慝是憑。陛下往往輕行。警蹕不肅。
歷蒙密。乘險巇。卒然有逸獸狂夫。驚犯左右。豈不殆哉。雖
萬全無疑。然人主之動。不宜容易也。易曰。思患豫防。願陛
下為萬姓持重。此不可止之理四也。今國家北有胡寇覷
邊。南有夷獠騷徼。關西小旱。耕稼是憂。安東近平。輸漕方
始。臣願陛下及時旋軫。深居上京。息人以展農。修德以來
遠。罷不急之役。省無用之費。澄心澹慮。惟億萬年。蒼蒼㣥
生。莫不幸甚。臣自度芻議。十不一從。何者。沮盤遊之娛。閒
林沚之翫。規遠圖而替近適。要後利而棄前驩。未沃明主
之心。巳捩貴臣之意。然臣血誠密奏而不愛死者。不願負
陛下言責之職耳。輕觸天威。伏地待罪。
諫潑寒胡戲疏
臣聞韓宣適魯。見周禮而嘆。孔子會齊。數倡優之罪。列國
如此。況天朝乎。今外蕃請和。選使朝謁。所當接以禮樂。示
以兵威。雖曰戎夷。不可輕易。焉知無駒支之辯。由余之賢
哉。且潑寒胡未聞典故。踝體跳足。盛德何觀。揮水投泥。失
容斯甚。法殊魯禮。褻比齊優。恐非干羽柔遠之義。樽俎折
衝之道。願擇芻言。特罷此戲。干冒宸極。伏深戰懼。
