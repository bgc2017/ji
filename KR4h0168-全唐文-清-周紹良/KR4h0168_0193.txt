欽定全唐文卷一百九十三
楊炯(四)
唐同州長史宇文公神道碑
諸侯計功。其銘曰仲山甫式於百辟。大夫稱伐。其銘曰正
考甫恭於三命。所以揚其先祖。所以示其子孫。上古之初。
刊於禮樂之言。中年以降。述於宗廟之碑。文質既殊。條流
遂廣。山河永配。金石長存。或旌原氏之阡。或表滕公之墓。
觀百林之字者。孝廉之舊業。於是乎不愆不忘。讀黃鳥之
詞者。文範之餘風。於是乎可久可大。公諱珽。字叔珉。河南
洛陽人也。宇文歸之遠派。宇文翰之餘秩。龍火晝夜於鍾
山。鵬雲南北於溟海。自中州圯坼。上國崩離。魏氏忘其寶
圖。齊人弄其神器。則天有成命。周雖舊邦。文王以業重三
分。昭事上帝。武王以功成八百。陰[:#AS-84EC:⿰⻖⿱步馬]下人。車書混一於域
中。子弟星羅於海內。方乎劉澤。乃天漢之懿親。匹以曹洪。
即當塗之近屬。及其隋室遷鼎。唐運握符。固亦壇社仍存。
山河不替。曾祖顯和。後魏冠軍將軍朱衣直閣東夏州刺
史車騎將軍散騎常侍長廣郡公。周贈使持節開府儀同
三司延丹綏三州諸軍事延州刺史。周書有傳。對揚天命。
保乂王家。霍去病初封冠軍。周亞夫始為車騎。剖符之重。
任在於六條。建國之榮。禮高於五等。祖神舉。使持節驃騎
將軍開府儀同三司京兆尹柱國大將軍幷潞肆石四州
十二鎮諸軍幷州總管東平郡公。贈少保。周書有傳。材優
輔弻。業贊雲雷。晉則羊祜儀同。楚則若敖柱國。王章之拜
京兆。天子聞其直言。郭伋之莅幷州。諸童符其恩信。考誼。
隋文皇帝挽郎。皇朝益州青城瀛州清苑二縣令。鈎深致
遠。直道正詞。不汲汲於富貴。每乾乾於日夕。廣都蔣公炎。
非無社稷之能。太邱陳仲弓。自有閨門之德。公慶成弧矢。
氣襲芝蘭。劒則赤山之精。照牽牛於北列。鼎則黃雲之寶。
入天駟於東方。資大孝而立身。蘊中和以成德。詞參變化。
稽百代之闕文。學富圖書。閱三冬之舊史。司徒袁粲。許之
以栝栢豫章。處士禰衡。目之以椅桐梓漆。初任國子生。擢
第授道王府參軍兼鄭州參軍事。橫經太學。射策王庭。高
陽才子。宣慈惠和之譽。武公新邑。濟河洛潁之間。兼攝務
殷。參卿位重。王徽之任達。國士升車。劉簡之博聞。中郎寓
直。秩滿。授遂州司戶參軍事。天開井絡。地洩江源。財雄翕
習於外區。棟宇相望於近甸。尹興為政。知陸續於衆人。黃
讜臨官。識包咸於數子。尋遷絳州翼城今。大梁星野。少澤
封圻。城故絳以深其宮。都新田以流其惡。實惟繁劇。載著
循良。魯國有司。無擅徵之事。南陽郡吏。罷休沐之娛。州府
狀聞。鄉亭頌德。亦由禮讓之化。[:#AS-92F9:⿰帛⿱丿糸]竹於是乎作歌。風俗之
夷。浚儀於是乎刊石。稍遷符壐郎。尋奉勅檢校鴻臚本官
如故。環濟要略。掌天子之符壐。劉熙釋名。表京師之心腹。
是分麾節。式贊王侯。國信不差。郊迎有序。遷尚書職方員
外郎。夏書禹貢。辨其川澤。周禮職方。明其物土。清晨伏奏。
幾承題柱之恩。閒夜絜齋。惟有張燈之宿。詔除朝散大夫
晉州司馬。尋遷長史。平陽舊縣。姑射靈山。玉印仍存。瑤城
未改。習鑿齒之逢宣武。三命而踐侍中。管公明之謁冀州。
四見而登別駕。詔遷同州長史。河西輻輳。渭北膏腴。秦地
之下邦。漢京之左輔。使君何以為政。端右宜其得人。江統
知賢。直言則陳留阮宣子。唐林薦善。通理則汝南黃叔度。
王祥糾合。屈公輔之宏才。荀羨逸㣥。壯沖天之勁翮。享年
六十有五。以永淳元年六月二十一日。終於華州之別業。
嗚呼哀哉。公元亨利貞。文行忠信。禮樂之君子。儒林之丈
人。當在顏冉中求。自是風塵外物。友于之義。伯淮與季江
同寢。朋從之道。鮑叔與管仲推財。優游大學之中。藉甚平
臺之下。輜車就列。化洽於二州。油軾當官。政成於半刺。道
尊德貴。而大位不躋。有志無時。而天年不永。即以其年十
月。遷窆於鄭縣安樂鄉之西源。嗣子某官等。詩禮預聞。箕
裘早學。生則盡其養。劉殷積粟於七年。歿則致其哀。唐頌
絕漿於九日。占白鶴。相青烏。鄭伯所封。有咸林之采地。晉
侯所賂。有河外之城邑。其川渭水而玉璜。其鎮華山而金
石。習習旟旐。紛紛野田。范巨卿則素車來哭。韓元良則緦
麻設位。大夫受梁鴻之命。終陪列士之墳。妻子從田豫之
言。竟托神人之墓。嗚呼哀哉。銘曰。
國自東部。家承北平。遂荒中縣。奄有神京。時逢日薄。運改
天正。二王之後。三代之英。(其一)惟宗惟祖。有典有則。大魏將
軍。隆周柱國。於穆顯考。其儀不忒。禮樂宣風。閨門表德。(其
二)五才鍾秀。百福與賢。蜀都曾子。漢代顏淵。公之廣學。其
積如山。公之大辯。其流如川。(其三)親則郕霍。地居周鄭。人物
會同。歌謠鼎盛。設官分職。天子有命。束髮登朝。參卿軍政。(
其四)江漢之流。河汾之都。禮優懸榻。任重前樞。六璽為貴。
皇天降符。九州為廣。益地開圖。(其五)平陽守土。下部風俗。秦
晉閭
閻。山河[:#AS-8C53:⿰車丸]躅。緹油之化。海沂之曲。始聽雞晨。行復驥足。(其
六)龜長筮短。吉往凶來。賓朋永訣。徒御相哀。華館無象。元
堂不開。青龍水曲。白馬車迴。(其七)漠漠古墓。槭槭寒桐。郭門
之路。平林之東。天光少日。地氣多風。凡生物而必死。唯君
令始而善終。(其八)
唐恒州刺史建昌公王公神道碑
王氏之先。代為佐命。秦之霸也。則王離滅楚國而三將連
衡。漢之興也。則王陵誅項籍而五侯同拜。南陽克定。應圖
讖而作司空。西晉聿興。合謌謠而濟天下。昔者伊尹伊陟。
但保乂於商朝。太公桓公。唯夾輔於周室。蕭何之後。居食
祿而無聞。鄧禹之孫。在當塗而不嗣。未有夏殷三統。金木
五遷。冊命重光。軒裳代襲。則我瑯琊之郡。有冠蓋之里乎。
建昌之縣。有公侯之子乎。公諱義童。字元稚。其先瑯琊臨
沂人也。永嘉之末。徙於江外。皇運之始。遷於五陵。今為雍
州萬年人也。祖僧興。齊會稽令。梁安郡守南安縣開國侯。
祿位千石。珪符五等。營室迴於羽儀。山河入於盟誓。父方
駼。梁正閤主簿伏波將軍梁安郡守。隋上儀同三司。以惠
和之性。有文武之才。伏波將軍。從征等於馬援。儀同三司。
開府均於鄧[:#AS-84EC:⿰⻖⿱步馬]。家餘積慶。郡不乏賢。代臨本州。則元賓之
父喜形於色。繼為本守。則張翕之子迎者如雲。自齊國遜
位於梁庭。及隋人內禪於皇室。夏禹之鼎。寶命集於周朝。
御龍之家。世祿歸於范氏。公台階茂緒。昴宿精靈。五百歲
之賢才。一千年之王佐。忠規武節。學府詞林。元方閨門。敬
其有德。少游鄉里。稱其善人。實惟清廟之器。是曰皇家之
寶。韻諧金石。奏虞庭之八音。德合珪璋。列塗山之萬國。黃
河一曲之水。莫測其源。赤城千丈之巖。未階其峻。㣥童忽
聚。綴帛而引旛旗。父老相呼。授履而傳兵法。隋授左勳衞
率。非其好也。河東離析。海內風塵。天子溺於膠船。諸侯問
於金鼎。能扶天下之危者。必據天下之安。能除天下之憂
者。必享天下之樂。我高祖神堯皇帝就之如日。望之如雲。
發三河之雷電。平四海之歷象。武王之仗黃鉞。一月臨於
孟津。高帝之執朱旗。五星聚於東井。公瞻烏於屋。射隼於
墉。陳平則間行而去楚。酈生則長揖而歸漢。奉符繫組。觀
軹道之降王。偃武修文。見山陽之散馬。初拜車騎將軍。稍
遷右屯衞將軍。錄有功也。考於周典。崇德報功。稽於春秋。
策勳命爵。車騎萬隊。備涼土之羌戎。衞軍千兵。掌京師之
屯禁。於時天下初定。邊方未輯。二十八舍。尚有吳越之妖
氛。一十三州。猶積東南之殺氣。武德四年。詔公為江南道
招慰使。鼓琴而送。受命而行。乘使者之輶車。掌行人之旌
節。陸賈至於南海。先責尉佗。隋河入於九江。即徵黥布。詔
除泉州都督。封建昌縣男。食邑三百戶。斗牛星象。舜禹精
靈。境接東甌。地鄰南越。言其寶利。則[:#AS-827B:●]瑁珠璣。敘其風俗。
則丹雞白犬。公門容駟馬。位列三刀。防薏苡之譏嫌。絕簡
書之流謗。豈直廣州清節。酌貪泉於石門。合浦神君。返明
珠於漲海。貞觀三年。詔遷散騎常侍。行果州刺史。授期天
帝。肇跡人皇。南充國之舊都。西宕渠之古邑。岡巒紛糾。天
彭雙闢而作門。珠貝浮沈。巴水三迴而成字。公入參師友。
出居方伯。金蟬左貂。朱旗曲蓋。纔臨蜀郡。即聞來暮之謌。
初踐益州。已聽中和之樂。七年。詔遷銀青光祿大夫。行恒
州刺史。西街畢昴。北岳恒山。天開太乙之宮。地列幷州之
鎮。境分靈壽。魏將樂羊之所封。邑對行唐。趙王惠文之所
築。公政成朞月。風行萬里。鄧晨一郡。漢帝稱為主人。李廣
數年。匈奴號為飛將。行嘗計日。郭伋不負於童兒。郡異中
平。王觀無私於任子。既導德而齊禮。亦勝殘而去殺。三禾
在殿。將拜鄭宏。兩鴈隨車。坐悲虞國。享年若干。以十五年
冬十一月二十五日。薨於洛陽之清化里。公家傳將相。世
有忠貞。屬離亂之宏多。值風雷之草昧。河宗兩日。負鼎而
謁成湯。渭水七年。垂釣而逢西伯。將軍再命。刺史三遷。种
暠欒巴。牧人之良翰。龐參虞詡。將帥之宏規。立事於當年。
揚名於後代。兄國卬。穀州刺史。弟國稀。仁州刺史。荊枝擢
秀。棣萼生輝。何止平輿之二龍。是為賈家之三虎。唐虞之
際。四岳分居。趙魏之間。八男為郡。公雖勳參締構。位總班
條。金友玉昆。良田廣宅。而能吐食下士。倒屣迎賓。無笑客
之美人。有拜賓之童隸。策名委贄。善始令終。生當封侯。克
成丈夫之志。死而可作。無忘事君之道。越十六年二月二
日。葬於伊闕縣之萬安山。詔贈雜物百段。給議仗往還。禮
也。亭連長樂。城枕高都。守闕塞者汝寬。適伊川者辛有。北
瞻洛汭。尚想元凱之墳。東望邢山。依然國僑之墓。夫人陽
翟縣君河南禇氏。即太常卿陽翟康侯亮之女。中書令河
南郡公遂良之妹也。宋公子之流派。禇先生之苗裔。宏夫
人之禮。傳淑女之詩。有文在手。歸於魯國。有鳳和鳴。適於
陳氏。邑之石窌。縣以封邱。夫尊於朝。妻貴於室。仙人暫別。
初悲寡鶴之聲。寶劒纔分。終合雙龍之氣。以某年月日。薨
於某所。越某年月日。祔於建昌公之舊兆。長子師本。太穆
神皇后挽郎。襲建昌公。歷韓王府祭酒岐州司士參軍定
州安喜縣令。譽聞州里。學富邱山。以卿子而為郎。以象賢
而開國。朝遊楚澤。暮宿燕宮。東臨石柱。雍為積高之地。右
會長星。唐是中山之邑。出遊鄰國。不以陪臣見輕。上謁邦
君。不以屬官相待。洛陽朝覲。適見雙鳧。東都墓田。行悲駟
馬。以年月日。終於某所。越某年月日。即陪葬於先兆。次子
師表。左千牛備身。遷尚輦直長。歷許州臨潁博州堂邑滄
州樂陵[:#AS-92F9:⿰帛⿱丿糸]州萬安果州西充五縣令。能傳祖業。克嗣家聲。
有言偃之文章。兼仲由之政事。晨陪紫極。繞鈎陳之六星。
旦奉黃麾。屯玉車之千乘。至若繁昌土宇。魏文帝之墠壇。
堂邑提封。漢陳嬰之侯國。河分九道。渤海東臨。江派五津。
崑崙北指。莫不愛人以禮。為政以德。鍾離意之禁暴。不用
尺刀。公孫述之有神。能持五縣。次子師元。巂州都督府嘉
徵縣丞。次子師楚。夔州都督府雲安縣令。芝蘭有秀。羔鴈
成行。滇北數十尹。莫大卭都之縣。邑東七百里。唯有巫山
之峽。言其縣職。夔龍入於闕門。敘其邑人。鸞鳥翔於學舍。
咸能生盡其孝。喪盡其哀。積粟萬鍾。思負米而何得。榱題
三尺。泣吾親而不見。卜其宅兆。麟鳳匝其岡巒。陳其簠簋。
春秋變其霜露。思傳舊德。式建豐碑。戴安道作頌於鄭元。
蔡伯喈披文於郭泰。魏武皇讀而稱妙。非所望焉。夏侯湛
見而陋之。固其宜也。銘曰。
厥初兮后稷。導生人兮知稼穡。降及兮文王。精翼日兮衣
青光。平東遷兮郟鄏。晉上賓兮帝鄉。秦三將兮繼代。漢五
侯兮克昌。比狼山兮峻極。等淮水兮靈長。惟祖考兮鼎盛。
佩金璋兮謺映。彼山川兮降靈。生玉樹兮青青。成張良兮
昴宿。乘傅說兮箕星。出忠兮入孝。武緯兮文經。陳嘉謨兮
制千里。摛藻思兮掞天庭。有隋兮喪亂。土崩兮瓦散。皇運
兮權輿。人神兮攸贊。值笙鏞兮變響。屬天地兮貞觀。河兩
日兮事殷。井五星兮歸漢。帶長劒兮暐煜。擁幡旌兮照爛。
周命兮惟新。雲雷兮尚屯。控東南兮荒景。負江海兮未賓。
陳禮樂兮命使。動輶車兮轔轔。用蛇符兮澤國。頒虎節兮
山人。專一方兮革面。重九譯兮稱臣。天垂兮星紀。地連兮
交趾。山草樹兮潛移。蜃樓臺兮鬱起。遷合浦兮太守。為廣
州兮刺史。歸漲海兮明珠。飲石門兮貪水。侃沖天兮八翼。
代出身兮萬里。全蜀兮奧區。枕卭笮兮倚巴渝。有靈臺兮
古跡。有充國兮舊都。豐貂兮左珥。介士兮前驅。濬三刀兮
持節。昌兩日兮剖符。降鳴鳩兮大夏。騁神馬兮長衢。畢昴
兮分野。蘭堂兮四下。漢皇帝兮國都。耿將軍兮壇社。若恒
山兮詔鄧。猶朔方兮命賈。李北平兮漢飛。郭幷州兮竹馬。
瞻泰階兮坐躡。惜天年兮不假。伊大姓兮潁川。有美人兮
嬋媛。桂生兮因地。女嫁兮因天。見乘龍兮奕奕。覩飛鳳兮
翩翩。知蘧瑗兮有禮。笑虞邱兮未賢。始銜悲兮晝哭。終共
盡兮千年。卜龜謀兮習吉。陳旨酒兮嘉栗。車徒儼兮在門。
旌旆紛兮竟術。循洛橋兮南渡。從國門兮右出。樹蕭蕭兮
有風。雲慘慘兮無日。指邱陵兮一閉。與天地兮相畢。悲孝
子兮純深。孰憂思兮可任。訴高天兮泣血。蹐厚地兮崩心。
樹碑兮神道。無媿兮詞林。歷陽之都兮水沒。圓嶠之海兮
山沈。俾外孫兮幼婦。生白玉兮黃金。
瀘川都督王湛神道碑
惟漢高祖應天順人。祭蚩尤於沛庭。斬大蛇於豐澤。則豐
沛之豪傑乘於雲矣。惟漢光武龍飛鳳翔。舉新市之八千。
破王尋之百萬。則南陽之佐命動於天矣。我高祖神堯皇
帝以唐侯而建國。從晉陽以起兵。協和萬邦。光宅天下。則
太原之衣冠有大勳矣。公諱湛。字懷元。太原晉陽人也。十
一代祖卓。晉給事中。母常山公主。河東有湯沐邑。因家焉。
葬於長壽縣。故鄉有太原之號。皇業伊始。公以中涓從事
賜田鄠杜間。今為雍州人也。昔武王定於下人。太子賓於
上帝。基豐鎬而開國。籍神仙以命氏。霸則司徒所讓位。天
子所不臣。昶則孝弟於閨門。務學於師友。豈直橫江斬將。
南登建業之臺。玉食金溝。北徙邙山之宅。自茲厥後。數百
年間。國移三統。周人共推其代祿。家徙五陵。漢朝不易其
冠冕。曾祖邁。後魏中書侍郎彭城王府司馬。周春官大夫
都督晉陽侯。祖亮。本州主簿司水上士。隋贈信州刺史。太
名革於東魏。天命集於西周。宗伯所以辨其儀。林衡所以
平其守。父綽。秦孝王府掾仁壽宮監離石郡通守晉陽侯。
皇朝石州刺史。逆賊劉武周攻陷郡城。因而遇害。贈代州
總管。諡曰烈侯。禮也。天造草昧。王業艱難。周師纔至於太
原。胡兵遂入於離石。負戶而汲。不能定西戎之禍。析骸而
爨。不能解南楚之圍。仁者殺身以成名。君子有死而無貳。
公承聖賢之末代。屬喪亂之宏多。天子乘輿。方靖秣陵之
氣。諸侯斧鉞。莫救驪山之烽。國有命而何言。邦無道而斯
隱。大業之季。本州察孝廉。非其好也。高祖乃操斗極。拜圖
書。再駕臨於孟津。五星合於東井。公解衣而濟。策杖而行。
酈食其之長者。逢漢祖而長揖。袁曜卿之茂才。見曹公而
不拜。從平霍邑。授紫金光祿大夫。入長安。加左光祿大夫。
歷丞相相國二府典籤參軍事。高祖受禪。擢為通事舍人
通直散騎侍郎。封金水縣侯。食邑七百戶。稍遷虞部郎中。
丁烈侯艱去職。尋起為隴西別駕商鄜二州刺史上柱國
荊州大都督府司馬冀州刺史。定其封邑。誓以河山。蕭相
立功於萬代。留侯決策於千里。願持一郡。洛陽之任耿純。
兼攝八州。江都之拜陶侃。龍朔三年。遷使持節東督瀘榮
溱珍四州諸軍事瀘州刺史。江陽縣地。瀘水提封。參伐下
而為益州。岐山上而為井絡。尺兵再戢。黃昌兩日之歌。槃
水斯來。景伯三年之化。功成露冕。歲及懸車。歎疏廣之知
足。慕祁奚之請老。乾封二年。上書乞骸骨。詔公祿賜同京
官。仍朝朔望。天子歷吉日。協靈辰。郊上元。祀清廟。詔公行
太尉事。國之大事。攝在有司。蒼璧黃琮。六玉以昭天地。路
鼓陰竹。九變而祠祖考。名遂身退。居常待終。山川則㣥望
並走。星象則中台夜坼。春秋九十有三。以咸亨三年七月
十七日。薨於京師永崇里。諡曰敏。喪事官給。賜物三百段。
米粟三百石。葬日車服往還。有司監護。公幼鍾偏罰。毀瘠
過人。八歲讀詩至無母何恃。廢書慟哭。嘔血數升。逮事繼
親。孝聞州黨。恩深母子。比王元之事親。夢感夫妻。等衡卿
之至孝。年纔一紀。有若成人。吏部薛公。見而稱歎。潁川之
司馬德操。早知劉廙。譙國之夏侯泰初。深歎樂毅。兵次霍
邑。力戰有功。高祖嘉之。賜良馬一匹。進圍京城。為伏弩所
中。高祖臨視。賜物三百段。流血及屨。未絕鼓音。左輪朱殷。
豈敢言病。武德之始。奉使嶺南。馮盎等稽首稱臣。獻琛奉
贄。舍人薛卓。遇害北庭。詔公責問。單于謝罪。賜黃金五十
斤。雜綵二百段。南踰漲海。北渡陰山。大中大夫去尉佗之
黃屋。高車使者作匈奴之鐵券。離石之難也。枕干而寢。見
星而行。號泣不絕聲者千里。水漿不入口者數日。同武陵
之任襲。入搆諸羌。異河內之張武。空持遺劒。吳遠由其得
銘。王裒以之攀栢。冀州境內。舊多淫祀。褰帷按部。申明法
禁。詔書遷秩。百姓攀車。立廟生祠。樹碑頌德。亦猶欒巴典
郡。山鬼潛移。張禹牧州。江濤不起。公出身六十載。遺愛二
十州。遂罷方岳之官。仍居上台之位。始於撥亂。伊尹之輔
成湯。終於太平。軒轅之得風后。然後拂衣高蹈。躬覽載籍。
著遺誡十八章。盛行於代。法文王周易之變。象尼父孝經
之篇。窮性命之理。盡天人之際。莊周著論。生也若浮。史佚
立言。歿而不朽。越文明元年二月十七日。陪葬於獻陵。禮
也。長子朝散大夫行扶風令遐觀等。生芻一束。泣血三年。
不踰聖人之禮。能行大夫之孝。京兆載開其新阡。昆吾用
昭其舊德。百年宮室。宛在章臺之東。五校軍營。依然茂陵
之下。其銘曰。
昔在湯武。阿衡尚父。下及高光。蕭何鄧禹。皇天眷命。赫矣
高祖。惟岳降神。克生元輔。攻城野戰。張飛關羽。奇策密謀。
荀彧賈詡。始陪營衞。仍參幕府。旌節龍沙。軒旗象浦。出臨
方岳。入調風雨。其生也榮。池臺鐘鼓。其死也哀。陳兵復土。
孝乎惟孝。無父何怙。刊石勒銘。永傳終古。
後周青州刺史齊貞公宇文公神道碑
惟黃帝大電之精。以太清而張樂。惟高辛招搖之象。以人
事而紀官。於是乎生我司徒。敬敷五教。翼贊虞帝而咸熙
庶績。惟殷湯受天明命。以統九有之師。惟微子崇德象賢。
以為萬邦之式。於是乎生我丞相。約法三章。光輔漢室而
威加四海。自齊宣皇帝商周之日。號西伯以稱臣。太祖高
皇帝堯舜之朝。避南河而革故。司空臨川獻王懿親明德。
論道經邦。中庶子平樂侯開國承家。丹書白馬。於是乎生
我齊貞公。惟魏之寶。惟周之翰。開上帝而格天地。爕陰陽
而平水土。詳求典載。歷選台衡。或大澤而康帝圖。或高邱
而濟王業。諸侯五百。伊尹出於庖廚。甲士三千。太公起於
屠釣。未有上從軒后。下及全齊。聖主明君。三居域中之大。
帝師王佐。累極人臣之重。古所謂歿而不朽者。抑斯之謂
歟。公諱彪。字明俊。蘭陵人也。即宣帝之元孫。高帝之曾孫。
臨川王之孫。平樂侯之子。稟神河岳。藉慶王侯。攀兩曜之
末光。乘五行之秀氣。溫厚廉讓。當時以為達人。宣慈惠和。
天下謂之才子。屬三方鼎立。九土星分。祿去公朝。失諸侯
之盟會。政由梁國。建天子之旌旗。士女同歎於商墟。鬼神
共謀於曹社。公杜門屏跡。心不自安。與門生故吏數百人
歸於後魏。宣武皇帝以客禮待之。詔除給事中。假龍驤將
軍。正光五年兼彭城府長史。假節則將軍比於王濬。優禮
則長史兼於杜襲。龍驤可畏。晉后任之於渡江。騏驥不乘。
魏氏託之於留府。六年除通直郎散騎常侍中書侍郎。永
安三年帝北巡。遷撫軍將軍銀青光祿大夫散騎常侍。散
騎通直。起於天興之元。中書侍郎。始自黃初之代。宣威撫
軍之號。僕射光祿之名。奇才總於文武。重任歸於將相。徐
方叛逆。以公為行軍長史兼統別部。仍加鼓節。彭城宋邑。
海岳徐州。嶧陽孤桐。羽畎夏翟。昔稱都會。今實邊陲。魯伯
禽始得專征。周穆王遂行天討。公手執旗鼓。坐謀帷幄。以
陶侃部分之明。當阮孚戎旅之重。有如荀羨。獨負逸㣥之
才。不學江逌。空有連雞之喻。徐州平。遷黃門侍郎揚州大
中正。黃扉藹藹。青瑣沈沈。有若張公之萬戶千門。博觀圖
籍。太湖為浸。會稽為山。有若荀勗之十郡一州。詮藻人物。
累遷大司農。秦稱內史。漢曰司農。管夷吾陳不涸之名。耿
壽昌立常平之議。時播百穀。后稷讓於虞書。阜成兆民。列
卿拜於周典。普泰元年遷車騎將軍。加右光祿大夫。永熙
二年出為潁川太守。地稱汝潁。俗尚申韓。有鄭伯之別都。
有周公之朝邑。教之德化。無囚歷於八年。任於賢能。[:#AS-9AF5:⿱亠⿹勹方]潤
踰於九里。於時齊武王居中作相。實有遷鼎之謀。周太祖
在外持兵。深懷事君之道。昭公失位。由季氏之執權。襄王
出居。成晉文之霸業。三年秋八月武帝幸長安。以義兵從
順。大統元年授開府儀同三司。封靈璧縣開國子。邑三百
戶。金堤石印。清濟濁河。爰賜土田。以為藩屏。漢之宰相。始
開封邑。周之列侯。實兼卿士。二年拜車騎大將軍。九年遷
五兵尚書。十年遷中書監。領驃騎大將軍。加開府儀同三
司。進爵為公。增邑一千戶。天子有詔。不入軍門。匈奴未滅。
不營私第。蔡謨兼五兵之署。鄧[:#AS-84EC:⿰⻖⿱步馬]比三台之儀。掌中書之
綸翰。加上公之冕服。十六年遷侍中驃騎大將軍。以下並
如故。昔惟常伯。今則侍中。切問近對。拾遺補闕。冕旒無象。
先問顧和。玉佩不存。即徵王粲。廢帝後二年公不賀。出為
使持節華州刺史。侍中並如故。桃林國邑。大荔城隍。三秦
六輔之奧區。五岳四瀆之襟帶。倪寬之為內史。唯事溉田。
薛宣之守馮翊。但知拱默。尋加特進。餘如故。官品第一。朝
廷所敬。辟吏如五府之間。班列在三公之後。唐虞之繼文
德也。稷契謨明於兩朝。魏晉之順大名也。裴王建功於二
代。周武成三年進封青州齊郡公。邑二千戶。賜號東岳先
生。詔曰。堯有四岳。朕惟公一人。賜雜綵二千段。甲第一區。
雍州良田百頃。其優禮如此。堯命羲仲。星鳥嵎夷之官。周
賜姜牙。穆陵無棣之境。三王不襲。同盟固於泰山。百代相
因。舊國傳於負海。惟保定四年。公薨於長安私第。天子罷
朝。㣥臣赴弔。喪用官給。嗚呼哀哉。五年贈少保使持節揚
光桂三州諸軍事揚州刺史。諡曰貞公。禮也。公少丁外艱。
州黨稱其孝。齊武皇帝見而歎曰。可謂吾家曾閔。外祖太
尉公王儉謂其子侍中騫曰。成汝宅相者。在此孫乎。公之
北歸也。後魏宣武帝勅曰。昔微子去殷。項伯歸漢。卿又得
之於今。公涕泣橫流。跪而對曰。臣家國不造。鼎祚淪兦。進
不能匡正。退不能死節。今復托身有道。何敢比德古人。帝
益重之。及周太祖作相西朝。王侯之下。皆望塵而拜。公與
之抗禮。太祖尤相敬待。屢有諮詢。嘗曰。國家之子房也。公
體淳和之至性。負廊廟之大才。孝通神明。忠定社稷。馬伏
波來遊二帝。晏平仲能事百君。在魏則賈詡荀攸。在周則
太顛閎夭。惟司徒克慎厥始。惟丞相克和厥中。惟公載德。
克成厥終。三后同其政道。子孫訓其成式。輝光助於日月。
積德廣於宇宙。以某年月日葬於少陵原。國遷三代。年移
十紀。杜當陽之碑石。沈漢水而無聞。仲山甫之鼎銘。入匈
奴而不出。曾孫皇朝右金吾將軍同州刺史得照。宏才大
節。玉振金聲。入當天子之右軍。出臨帝京之左輔。承積善
之餘慶。襲大宗之不遷。願述家風。思傳祖德。是用勒銘刻
石。相質披文。載於景鐘。大夫稱伐之義。書於太常。諸侯計
功之道。追題瓦屑。鄭康成北海之門。重刻碑陰。張平子南
陽之墓。其詞曰。
黃帝攝政。勤勞耳目。居於軒轅。戰於涿鹿。咸陽黜夏。登壇
受福。表正萬邦。纘禹舊服。(其一)逮乎微子。周之國賓。降及蕭
叔。宋之懿親。高祖丞相。王迹是因。宣皇御史。社稷之臣。(其
二)太陰所立。皇齊誕聖。既創元基。仍集大命。謀孫翼子。重
熙累盛。天祿永終。南風不競。(其三)惟公載誕。克嗣家聲。千丈
多節。三年一鳴。待時而動。以族而行。才歸晉國。璧入秦庭。(
其四)符堅拜首。降天之使。陶豫策名。勤王之事。任隆起草。
榮高近侍。赫赫禁門。雍容貂珥。(其五)日暮青瑣。夕郎之職。法
駕畢陳。黃門次直。帝王之盛。誠在農殖。如京如坻。我黍我
稷。(其六)吳王舊國。採山鑄錢。公為中正。佩以韋絃。夏禹遺跡。
今來潁川。公為太守。示以蒲鞭。(其七)齊稱東帝。周稱西伯。諸
侯謀王。天子下席。公之忠義。如彼松栢。(其八)發自新邑。歸於
陸海。魏德雖衰。天命未改。功成晉鄭。為而不宰。寵茂山河。
於是
乎在。(其九)亞夫真將。去病元勳。持兵對揖。絕漠行軍。尚書武
庫。抑有前聞。侍中重席。曾何足云。(其十)當塗遜位。有周經野。
二國唐虞。兩朝裴賈。出守馮翊。人無訟者。受封於齊。實匡
天下。(其十一)晨占赤烏。夜辨黃熊。曾參易簀。期於令終。子囊
城郢。沒有遺忠。明君輟祭。㣥臣會同。(其十二)黃屋左纛。輕車
介士。朝發桐鄉。暮歸蒿里。積善餘慶。由來尚矣。公侯子孫。
必復其始。(其十三)
