欽定全唐文卷四百八十
唐次
次字文編。莒國公儉從孫。建中初進士。貞元八年為開州
刺史。韋皋鎮蜀。表為副使。德宗密諭皋罷之。次為書三篇。
曰辨謗略。上之。德宗怒。改夔州刺史。憲宗立。召授禮部郎
中知制誥。終中書舍人。
白帝祠祈雨文
維年月日。謹以清酌之奠。敢昭薦於公孫帝之靈。帝以雄
傑之度。遇雲雷之屯。思翼中夏。遂荒南土。覽江山之積岨。
總威武以鎮衞。高築雉堞。遂城於茲。憑秋方肅殺之名。阨
硤口崩騰之險。邦人敬仰。永飾閟宮。水旱之災。每歲祈禱。(
闕)而斯應。福及黎庶。今大火已流。商風始至。時方旱暵。稼
穡如燔。敢以精誠。用祈明哲。庶滂沱大霔。匪夕而朝。酬報
之盛。冀填瑤席。
祭龍潭祈雨文
維年月日。謹以清酌之奠。致祭於清江石門之龍潭曰。惟
龍圖全其軀。以安其居。庇祐蠙獺。馴擾龜魚。龍之道也。興
致雲雨。鼓動雷霆。稔此蒸人。助我發生。龍之用也。全其軀。
莫若靈茲潭。安其居。莫若庇茲土。龍生雲霧。雲能施雨。雨
雲感召。黎元鼓舞。既慶成熟。而無厲疵也。今歲旱暵。金石
將流。水不潤下。江不勝舟。穜稑皆萎。稂莠滿野。雷隱隱而
有聲。雨垂垂而不下。名山大澤。颻(疑)浮野馬。唯龍獨潛茲
潭。澒洞泓澄。水面如紙。纖雲不生。邃宮固護。重門晝扃。不
克民望。不歆我誠。若旱氣滌滌。秋成莽鹵。自利深淵。乖張
嬾旅。我當涸龍之潭。露龍之處。跨龍之脊。鞭龍之股。俾之
揚雲。而大其雨。是則人役龍也。非龍德於人。若果我懇懷。
酬報當極。投以金虀。增以石玉。潛鼉皆血。翔鷰盡炙。其餘
馨美。亦滿瑤席。嗚呼。初薦至誠。中告直詞。末當肆力。以用
其奇。惟龍惟靈。念茲擇茲。急急如律令。
祭蜀先主祈晴文
年月日。某官謹遣某乙。以清酌之奠。敢昭薦於蜀先主之
靈。惟靈開業保疆。始終此土。英聲厚德。實冠於時。知人拔
才。橫出千古。仁深運促。徂落於茲。宮觀雖平。廟貌猶在。歲
時水旱。皆薦馨香。德惠於人。人仰其德。氓心吏意。小大皆
虔。今夏潦逾旬。洪波四漲。邑屋有墊溺之懼。麥禾有淹浸
之危。而急浪奔流。漸襄高嶺。某奉詔守郡。政化未敷。懼其
災沴。以病稼穡。敬奠元醴。又燔薰香。庶以精誠。感於明德。
使神明之佐騁其智。英雄之將奮其怒。以遏雷霆之震。以
滅漂蕩之聲。鏡洗層霄。百物蓁茂。濕雲不泄。陰霓潛收。開
此晴霽。以欽神化。祈而有應。大報牲牢。伏惟尚饗。
祭楊判官八弟文
惟年月日。姨兄開州刺史唐某。以清酌庶羞之奠。敬祭于
楊判官八弟之靈。平生懿密。重以嘉姻。四海之內。惟君一
人。發自總角。逮于知命。遨遊讌寢。一歌一詠。周流俯仰。得
君輝映。野寺孤亭。松門竹徑。接襟援手。和神繕性。霜鶴唳
天。玉音在聽。空室閒齋。枯棋爛柯。自非偉生。受勝相磨。坐
隱終日。[:#AS-FBB7:●]進亦多。歷歷[:#AS-FEDD:●]
[:#AS-FBEC:●]犮言。其言若何。歡事勝
遊。皆隨逝波。事均榮慼。心冥貴賤。骨肉為交。肝膽相見。嗚
呼哀哉。婉予幼妹。爰居爾室。既結其褵。載和琴瑟。何年齡
之脆促。乃貞美之先失。悼手足之零落。又吾人之凋歿。以
君之才。以君之義。合蹈豐福。合居上第。行與命違。道將時
背。遏此仁厚。天胡不惠。博雅裴君。鎮此南土。大招儶髦。鵷
鴻作侶。曾未累月。中茲炎毒。百藥無騐。頹齡愈促。悵悵旅
魂。淵淵鰥目。目雖瞑而有恨。魂強招而可復。加有傷怛。況
惟我親。涕
淚橫隨。遍乎衣巾。想容色兮如在。覽毫翰兮猶新。嗚呼哀
哉。神理昭然。幽途可覿。悲心自攢。痛淚血瀝。何疇日之歡
愜。變今辰之空閴。歸葬猶緩。俟君冢嫡。魂兮歸來。安此幽
宅。嗚呼哀哉。尚饗。
高參
參師事獨孤及。建中元年為中書舍人。三年以兵部郎中
為舒王誼元帥府掌書記。
漢高祖偽遊雲夢議
或曰。漢高帝偽遊雲夢。以擒韓信。果哉其智足稱也。予以
謂漢祖不思宏遠之規。而務一時之計。於是乎失政刑矣。
聖人貴正不貴幸。與律不與臧。昔者明王五載一巡狩。令
諸侯各朝于方岳。大明黜陟。故無德者削地。有功者進律。
漢時君臨萬國。示人以偷。偽遊之名。不可以訓。且當此之
時。韓信未有逆節。一朝繫信。而生諸侯之疑。天下皆疑。則
所利者少。而所失者多矣。昔崇伯之方命圯族。共工之靜
言庸違。帝堯以則哲之明。而未有去者。蓋以其行偽象恭。
且有四岳之舉故也。向使堯惡四凶之行。拒四岳之舉。不
待試用。加之誅放。天下必以為戮不辜矣。夫刑一人。使天
下知其罪。則服。賞一人。使天下知其賢。則勸。若賞而不勸。
刑而不服。堯所不為也。漢祖不能斟酌古典。卒用陳平之
言。執信而歸於京師。一二年間。韓王信反馬邑。趙相貫高
謀柏人。陳豨反代地。彭越黥布盧綰之徒。悉以叛渙。豈非
服勸用刑之失歟。傳曰。君人執信。臣人執忠。古之盟主。恥
襲侵之事。況光有天下者乎。於戲。悠悠千載。變詐萌生。使
天子不復言巡狩。諸侯不敢議朝覲。大者自嫌強盛。小者
懼於囚執。是恩信不流于下。而忠孝不達於上。王者之澤。
寖以凌遲。自雲夢始矣。
崔恭
恭官太原節度副使檢校右散騎常侍汾州刺史。
唐右補闕梁肅文集序
敘曰。皇甫士安志好閒放。不榮軒冕。導情適志。作高士傳。
贊記遺韻。風猷尚在。而公早從釋氏。義理生知。結意為文。
志在於此。言談語笑。常所切劘。心在一乘。故敘釋氏最為
精博。與皇甫士安之所素尚。亦相放焉。則今天台大師元
浩之門弟子也。摳衣捧席。與余同焉。故能知其景行。收其
製作。編成二十軸以為儒林之綱紀云。若夫明是非。探得
失。乃作西伯稱王議。宗道德。美功成。作磻溪銘四皓贊釣
臺碑圯橋碑。絜當世。激清風。作先賢贊獨孤常州集序觀
講論語序。美藝文。善章句。作李補闕集序隱士李君遺文
序。備教化。彰諷詠。作中書侍郎贈太子太傅李公集序開
國公包君集序。總名實。樹遺風。作常州獨孤公遺愛頌太
常卿常山郡開國公崔公神道碑。惡戎醜。思康濟。作兵箴。
敘宗系。思祖德。作述初賦。病流濫。悅故居。作過舊園賦。明
大道。宗有德。作受命寶賦。其餘言志導情。記會敘別。總存
諸集錄。歸根復命。一以貫之。作心印銘。住一乘。明法體。作
三如來畫贊。知法要。識權實。作天台山禪林寺碑。達教源。
周境智。作荊溪大師碑。大教之所由。佛日之未忘。蓋盡於
此矣。若以神道設教。化源旁濟。作泗州開元寺僧伽和尚
塔銘。言僧事。齊律儀。作過海和尚塔銘幽公碑銘。釋氏制
作。無以抗敵。大法將滅。人鮮知之。唱和之者或寡矣。故公
之文章。粹美深遠。無人能到。此事可以俟於知音。不可與
薄俗者同世而論也。余之仰止。未盡其善。蓋釋氏之鼓吹
歟。諸佛之影響歟。余所不者。道其窮歟。常懷不言之歎。杳
冥之恨。爾後之人。識達希夷。意通響象。知我之言之不怍
耳。若以敘人倫。正裦貶。則人皆知之。非獨情至而稱其製
作也。大約公之習尚。敦古風。閱傳記。硜硜然以此導引於
人。以為其常。米鹽細碎。未常挂口。故鮮通人事。亦賢者之
一病也。夫子所謂君子多乎哉。不多也。故無適時之用。任
使之勤。余故以皇甫士安比之。若管夷吾諸葛亮。留心濟
世。自謂棟梁。則非公之所尚也。所謂善古而不善今。知賢
而不知俗。故論贊碑頌。能言賢者之事。不能言小人之稱。
享年若干。以某年月日。終于長安某里。朝廷尚德。故以公
為太子侍讀。國尚實錄。故以公為史館修撰。發誥令。敷王
猷。故以公為翰林學士。三職齊署。則公之處朝廷。不為不
達矣。年過四十。士林歸崇。比夫顏子黃叔度。不為不壽矣。
其碌碌者。老於郎署。白首人世。又何補哉。於達者不可以
夭壽之歎。而病於促數焉。公遺孤歿後而生。今已成立。則
友朋之知臧孫之後。存於此也。
韋稔
稔。魏州人。
州新置文宣王廟碑
天下郡縣。悉有文宣王廟。而范陽郡無者何。范陽本幽州
之屬。右碣石。左督亢。流水經其前後。有林麓陂池之利。至
于闤闠井肆之大。關梁襟帶之固。自河達燕。其北不過一
二。先朝次列縣之級第為望。領戶萬。流庸附占者如之。兵
興人[:#AS-FEEF:●]
[:#AS-FBED:●]片。茲又獨阜。且倍幽之
南。百里而遙。居鄚之陰。二百里而近。磅礡周廣。隱然名區。
大歷初。詔剖幽之范陽歸義固安為州。因涿郡之地。題為
涿。第為上。以范陽為治所。縣遂為州治矣。然此為邑者。率
以多故。未遑建置。春秋釋奠。蓋伺州之已事。假籩豆寄升
降於故階。迨今幽州盧龍節度觀察等使工部尚書御史
大夫彭城劉公。建中初假道州縣操長是邑。覩茲遺闕。喟
然嘆息。顧其僚曰。學所以知君臣父子之義者。昔在三代。
皆鄉里有教。兩漢以降。罔不述用三德。矧今朝廷頒宗祀
之詔。郡縣畢置清廟。溥崇明祠。今州廷大張。縣署悉陳。而
至聖先師。時享無所。豈導人重道之意乎。彼劉昆創祭器
為禮。范甯養生徒興化。皆所以達萬類而朝宗至禮也。吾
宰三百里。作人父母。必權輿斯廟。以為人紀。乃視縣前近
里之爽塏。心規其制。口劃其地。度廣狹之量。平廬舍之區。
發其居人。直以官俸。給以瓦木丹鐵之費。匠人作徒之要。
又以家財散之。人不知役。廟
倏云構。聖賢之像備。饋奠之器具。庭除肅然。黎元翕如。皆
不待施而悅。不待教而變。於是置食錢二百萬。徒三千員。
洙泗之風。集於期月。時公年始弱冠。方剛之日。克明古訓。
君子是以知公奉若典謨。其將來者大矣。令廣平宋晙方。
介直之士也。倚法不削。憂公如私。以能名自薊縣而來遷。
政率由舊。履公之躅。守而弗失。覩公之為政而不及。學舍
異文翁之後。罔或繕修。琴堂挹子賤之風。恒餘跼蹐。歌詠
不足。願言發揚。見求微詞。以載貞石。其所書者。止於剏州
置廟之實。即夫子懋緒隆德。蓋存諸史冊。且溢於古人之
口。豈余頑童。敢記頌焉。銘曰。
振頹周室。警寐殷楹。曠千百年。炯作世程。大唐御極。治致
昇平。咸五登三。是孰與京。聖王既興。夫子乃貴。苴茅列爵。
建廟崇位。蘋蘩截海。聾瞶革思。春誦夏絃。於焉辨志。惟范
之陽。巍巍建邑。朝命有作。州廷乃立。廟革新題。堂升故級。
縣寀寄奠。生徒罷習。崇崇大賢。昔歲臨茲。匪頒勞役。克就
嚴祠。美矣像設。森然具儀。風化之源。一至雍熙。斷斷伊人。
恪居所職。食蘖苦志。戴星任力。瞻我宏規。闡我明德。爰琢
琬玉。阼階之側。
呂頌
頌。德宗時官左司郎中。
賀南郊大赦表
臣某言。伏奉去年月日制書。禮展郊禋。告成上帝。恩霑動
植。道洽幽明。東風變而四海春。聖帝作而萬物覩。懷生庶
類。罔不歡忭。中賀。伏惟皇帝陛下體元立極。撫運受圖。御
一氣以乘乾。飛六龍而出震。德合天地。明齊日月。叶三光
之幽贊。承八聖之睿謀。頃者國步未康。王室多難。兵[:#AS-8563:⿰⺯⿸厂⿱田坴]禍
結。害及生人。塵飛寢園。燧燭郊甸。陛下乘時順動。鑾駕南
巡。凡在食土之毛。圓首之類。莫不號天向闕。望風瞻星。遂
得猛士雷奔。義旗雲合。西戎自效。北狄爭驅。一舉而氛[:#AS-86E4:●]
掃清。暫勞而寰宇大定。則知千年降聖。天命有歸。六合奉
尊。神器斯在。今農郊罷戰。邊徼無虞。九有偃戈。八方同軌。
荷皇慈之覆育。知聖祚之靈長。匪人革心。罔不咸率。陛下
勤禹湯之罪已。法堯舜以為心。肅恭神明。虔奉宗廟。損抑
徽號。憂濟黎元。始自迎長之初。大申報本之禮。冊勳旌舊。
列爵分官。宥死緩刑。掩骼埋胔。粟帛周于耆老。奠酧及於
幽冤。天覆海渟。與人更始。釋羸俘於死地。俾異域而生還。
赦枯木之嚴刑。蠲執殳之常賦。臣及三軍百姓蠻夷酋長
等。伏讀制書。沐浴元澤。莫不喧呼抃躍。蹈舞徘徊。絕徼窮
荒。盡沐生成之造。翾飛蠢動。俱承雨露之恩。臣限以藩守。
不獲稱慶闕庭。無任踴躍慶抃之至。
黔州刺史謝上表
臣某言。伏奉去年某月日恩勅。授臣使持節都督黔州諸
軍事守黔州刺史兼御史中丞。臣某中謝。臣以今年某月
日到所部上訖。螢爝之光。無裨日月。螻蟻之垤。謬厠邱山。
臣素以凡庸。幼乏師訓。遭逢聖代。志業無聞。往昔建中之
初。佐戎南海。屬陛下飛天御極。拔異搜能。臣謬居朝謁之
中。嘗備對敭之末。臣於延英殿獻大禮賦一首。特奉恩旨。
令臣自讀。天顏咫尺。芻鄙必聞。一覽繁詞。三蒙眷獎。宣付
史館。列在圖書。此微臣之榮一也。尋屬賊臣希烈上表。臣
奉詔奔馳。因茲淪陷。臣忍死效節。偷生竭忠。分士伍以弱
枝。獻土地以強幹。當元兇授首之際。亂兵害帥之時。玉石
不分。生殺未定。初則傳臣及禍。後乃知臣僅存。陛下分命
宰臣。念形于色。始臨軒而出涕。終省表而再歡。君上之慈。
古今未有。此微臣之榮二也。妖氛即殄。飛詔追臣。就拜銀
青。仍加金印。授官華省。列位聖朝。萬死之中。再肉白骨。九
泉之下。獨見青天。此微臣之榮三也。去歲季春。陛下與太
子諸王賦詩見宴。中書宣付。遍示百寮。凡在臣下。無不奉
和。擢居第一。唯臣一人。獨荷殊旌。乃蒙厚鍚。光生御札。榮
溢天衢。百辟具瞻。萬人傳誦。此微臣之榮四也。臣本書生。
謬登清秩。始詳刑政。旋改轄司。陛下不念愚蒙。擢臣非次。
草奏之地。忽降旌旄。郎署之間。遽遷方鎮。此微臣之榮五
也。臣聞受寄崇者其勳大。荷恩重者其感深。今臣無迹可
稱。無功可紀。累承睿渥。叨冒寵章。草木逢春。罔答陽和之
煦。昆蟲啟蟄。寧知天地之仁。將何以受陛下非次之恩。答
陛下殊常之造。臣伏以黔巫遠僻。山洞阻深。地極荒陬。人
多逋梗。不生五穀。不識桑蠶。迫之則鳥獸同㣥。緩之則木
石為伍。臣謹當申明朝典。宣布皇慈。扇以仁義之風。諭以
君臣之道。俾知教化。或漸庶幾。誓安遠人。永清殊俗。臣無
任荷恩寵之至。
謝賜春衣及牙尺表
臣某言。中使至。伏奉某月日勅書。及所部將吏僧道百姓
等。伏蒙聖恩慰勞。并賜臣手詔。及春衣兩副。金縷牙尺一
面。大將衣若干者。天睠遐臨。恩波洊及。跪承寵賞。以懼以
慙。臣某中謝。伏惟陛下德配二儀。恩覃九有。雖雲雨之施。
在物無遺。而渥澤所加。於臣為幸。誠以任叨藩鎮。才本庸
虛。威略不足以暢皇風。政術不足以裨朝政。顧慙曠職。常
用疚懷。今又特降寵臣。俯延殊獎。頒以尺度。承春令之溥
臨。賜以衣裳。荷天慈之遠覆。榮均將校。慶被蒸黎。歡心積
于萬靈。喜氣盈于五嶺。臣往塵近掖。負敗已彰。洎守炎陬。
恩禮彌厚。實懼無功之賜。敢安逾分之榮。仰戴鴻私。捐軀
寧報。無任感恩瀝懇之至。
謝賜冬衣表
臣某言。中使至。伏奉勅書手詔。并賜臣冬衣一副。大將衣
兩副者。九霄垂露。忽降天文。萬里飛軺。更頒盛服。臣某中
謝。臣凡庸淺劣。才不逮人。謬荷國恩。猥居方鎮。自宣風撫
俗。猶未周星。朝章已布于蠻夷。聖澤載覃于遠道。將士等
干戈久戢。歲月空深。曾無橫草之功。累授賜衣之慶。伏以
陽和生植。不隔薰蕕。日月照臨。寧分遠邇。喜溢要荒之外。
榮均將校之中。蚊蚋力微。邱山難荷。無任感戴兢惶屏營
之至。
謝賜冬衣表
臣某言。中使至。伏奉某月日敕書。慰問將士官吏僧道。并
賜臣手詔。及冬衣兩副。大將衣五十副者。清禁絲綸。特臨
遠鎮。中天雨露。忽灑炎州。感戴殊私。抃躍無據。臣某中謝。
臣頃踐臺司。已招負敗。洎分戎閫。又寡威謀。陛下黈纊闕
遺。含宏尸素。恩深全宥。德邁生成。地偏而頒賜每臨。節換
而授衣先及。王人宣勞。降自烟霄。宸翰昭融。如瞻日月。綢
繆睿睠。咫尺天顏。三軍激踴躍之誠。五嶺溢謳歌之響。皇
慈溥洽。顧品物而均榮。寵渥謬加。在微臣而增懼。非勤勞
以受賜。徒跼蹐以祗恩。灰壤為期。豈云上報。無任感恩荷
懼屏營之至。
謝端午賜衣及器物等表
臣某言。中使至。伏奉詔書。并賜臣衣一副。金花銀椀二枚。
百索一軸。大將衣兩副者。大明生東。無遠不照。時雨潤物。
有形必霑。臣某中謝。伏以朱明屆節。端午良辰。寶歷叶於
重離。聖壽齊於兩曜。臣凡愚賤質。草木微軀。謬居藩鎮之
榮。獲守黔巫之地。豈意聖慈天覆。不隔遐荒。珍物出於九
重。麗服延於萬品。臣與將校等。雖備戎旅。素乏勳庸。當蠻
徼廓清之時。霑普恩頒賚之慶。榮分閫外。喜溢行間。仰戴
殊私。罔知所報。不勝抃躍之至。
謝敕書賜臘日口脂等表
臣某言。中使某至。伏奉勅書手詔。并賜臣臘日藥物及銀
合等。千年聖歷。忽降遐荒。萬里天書。更臨下土。臣某中謝。
臣駑駘賤質。草木微生。謬荷國恩。擢居方鎮。按俗闕澄清
之任。臨戎無毫髮之功。累授殊私。薦霑芳澤。況靈長上藥。
列在仙方。芬馥蘭膏。出于中禁。豈臣庸陋。宜此寵榮。感戴
天恩。不勝抃躍。
謝敕書賜臘日香藥口脂等表
臣某言。中使某至。奉宣聖旨。賜臣臘日香藥口脂等。宸私
曲被。殊賜薦加。祗奉恩榮。荷戴惶灼。臣某中謝。陛下德施
周普。蜡百神而魚蟲不遺。慈澤旁流。錫㣥下而細微皆及。
謬承良藥之貺。豈當同體之榮。龜手既沐其芳馨。香膏又
霑于脣吻。賁飾之道。備幸于臣。澤浹肌膚。恩深骸骨。撫心
揣分。慙厚施於天休。賤質庸軀。荷曲誠於元造。實為僥倖。
何以克堪。涓埃無補于綱維。濡渥有加于蓬賤。邱山惠重。
螻蟻命輕。靦厚顏于死生。覬忘軀而徇節。
謝賜口脂表
臣某言。中使某至。伏奉宣賜臣紅雪口脂各一合。降自重
霄。賚于賤品。承旨慶抃。省躬慙惶。臣某中謝。臣謬處準繩。
遂更律候。每慙效薄。常懼食浮。豈謂特荷鴻私。猥霑殊賜。
時當蜡臘。澤浹幽微。彩雪蠲邪。無虞于美疢。芳膏盡飾。有
愧于陋容。徒罄丹誠。不知上答。無任感戴之至。
謝賜口脂等表
臣某言。中使某至。伏奉敕書慰諭。并宣進止。賜臣紅雪紫
雪口脂等。慶賜以時。寵光逮下。捧詔心悚。承恩汗流。臣某
中謝。伏以元律送寒。清霜戒臘。九天布惠。萬類發生。臣以
庸虛。謬當任使。觀風未久。按部無能。而陛下俯念守臣。恩
同勳舊。詔垂御札。藥稟仙方。降蘭澤以傳馨。頒玉歷以示
慶。實慙固陋。忽被光輝。撫躬循已。終夕愧厲。謹當訓整師
旅。牧養黎甿。敷雨露之恩。宣日月之照。俾瘡痍漸復。江湖
安流。庶于涓毫。上答山岳。伏惟皇鑒。俯照丹誠。
為張侍郎乞入覲表
臣某言。去貞元五年於延英殿賜面辭之日。親奉進止。令
臣一考即來者。臣謬承聖獎。猥守方隅。自到黔中。首末三
年。更入新正。即及四載。臣素以微生。叨居重鎮。恭行朝旨。
宣諭皇恩。種落遠人。庶幾於理。伏以遐荒僻阻。控帶諸藩。
溪洞蠻夷。性本生梗。木石為伍。鳥獸同㣥。寬之則伏匿山
林。不遵王命。迫之則結聚蜂蠆。害及邊陬。臣于撫馭之間。
酌其中道。示以威惠。諭以憲章。以清靜臨人。以不擾為政。
開設學校。令知君臣父子之道。勸勉稼穡。令知生成衣食
之原。減其征徭。蠲其力役。今國恩遠及。夷落大安。萬里勤
王。一方無事。臣管內素多瘴癘。山峽重深。毒霧蒸雲。常在
窗戶。四時多雨。不識霜雪。終歲陰昏。少見天日。出門無路。
舉目唯山。猿鳥之心。如在籠檻。臣從去年冬初。忽染脚疾。
膝脛頑痺。行步艱難。絕無醫人。素乏藥物。深山窮谷。無處
市求。任重命輕。何可言疾。臣先奉進止。一考令歸。又準敕
文。二年與替。臣今歲月以久。疫癘交侵。況奉綸言。難堪更
住。臣久辭天闕。戀切龍顏。瞻望天門。不勝涕隕。無任攀戀
切迫之至。
再請入覲表
臣某言。臣去貞元五年面辭之日。親奉進止。令臣一考即
來。臣謬荷聖恩。擢居方鎮。炎瘴之地。首末四年。恭守廟謀。
宣布皇澤。唯以靜理。惠卹遠夷。今縣道宴清。干戈罷戢。雕
題左袵。萬里勤王。溪洞之人。無不樂業。此皆聖上之恩。豈
是微臣之力。臣從前年六月患脚膝。行立艱難。秋深以來。
更染風疾。又從去年六月。直至今日。不見三光。山谷昏昏。
終日陰雨。吞茹瘴毒。實所難堪。伏奉敕文。二年與替。況奉
進止。一考令歸。臣疾癘所侵。氣力衰敗。素無醫藥。恐不支
持。臣伏見近日以來。楊悅孫誠李速裴腆皆在遐裔。相次
喪亡。特乞聖恩。全臣性命。許臣準敕歸赴闕庭。再覩龍顏。
灰粉無恨。臣去年十二月已進表陳乞。情有至切。再瀆宸
聰。伏乞天慈。救臣疾苦。不勝懇迫憂塞之至。
降誕日進光明砂等狀
右。臣伏以大電遶樞。千年感聖。神光照室。六合歸尊。恭惟
降誕之辰。實啟乾坤之祚。普天稱慶。率土同歡。仰舜日而
徘徊。望堯雲而抃躍。前件光明砂等。金丹上品。著在仙經。
願因不朽之姿。永固長生之壽。
降誕日進光明砂丹等狀
右。臣伏以上元降聖之時。皇帝出震之日。天垂景曜。遶北
斗以呈祥。人竭歡心。願南山而為壽。前件光明砂丹等。管
內所出。服餌所尚。生依仙谷。誠有驗于仙方。貢自蠻夷。幸
得充于御府。臣藩守有限。不獲稱慶闕庭。
賀陸相公拜相啟
某啟。伏見詔書。相公拜上台之位。寅亮天工。登翊王室。弼
成大化。佇致和平。叶一人夢卜之求。副四海具瞻之望。凡
在中外。孰不慶幸。方今聖主文明。天下思理。兵革不舉。于
茲十年。黎元有再安之望。戎馬有歸牧之勢。夫物應有兆。
機生其微。制動者守乎靜。求直者端乎表。秉鈞者慎始而
圖其終也。相公天實生德。錫我皇家。禺禺蒼生。延首以望。
蠻夷左袵。亦仰無窮。某受任遐荒。職在邊鎮。瞻戀欣抃。無
任下情。
賀趙相公拜相啟
某啟。伏見某月日詔書。伏承相公膺啟沃之心。登輔弼之
任。人望已久。天意下從。休聲飇馳。浹洽海內。凡在士庶。不
勝慶幸。伏以陛下文德聿修。武功克靜。祲沴不作。昇平漸
階。正可乘天時以創制。因人事以立法。天其或者必以相
公乘啟聖之運。致仁壽之期。自然百度以貞。九流式敘。霜
露所墜。罔不開化。蠢動含生。皆遂其性。致君堯舜。何獨古
人。某受命荒服。職在天涯。瞻望喜躍。無任下情。
謝竇相公除男襄州參軍仍許隨父啟
某啟。男元曜蒙恩授襄州參軍。又奉七月初四日敕書。令
隨父準例支給料錢者。恩生不次。事出非常。仰戴天慈。伏
荷仁德。以欣以懼。戰越交并。伏以國朝故事。及古名臣。惠
及黎元。勳高社稷。則有賞延于代。祿及于家。或總角腰章。
或垂髫結綬。綺紈拜命。襁褓分榮。自葉流根。蓋超彝典。某
繆承聖獎。猥守方隅。政教無聞。典禮多闕。男尚幼小。濫厠
班榮。相公念以遐荒。將與便近。更許隨父。仍給料錢。榮超
流輩之中。賞過彝章之外。退循涯分。喜躍伏深。限以所守。
拜謝末由。下情伏增戰灼。
