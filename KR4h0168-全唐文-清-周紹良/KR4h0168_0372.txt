欽定全唐文卷三百七十二
魏璀
璀。天寶閒進士。
擣練賦
細腰杵兮木一枝。女郎砧兮石五彩。聞後響而已續。聽前
聲而猶在。夜如何其。秋未半。於是拽魯縞。攘皓腕。始於搖
揚。終於凌亂。四振五振。驚飛雁之兩行。六舉七舉。遏彩雲
而一斷。隱高閣而如動。度遙城而如散。夜有露兮秋有風。
杵有聲兮衣有縫。佳人聽兮意何窮。步逍遙於涼景。暢容
與於晴空。黃金[:#AS-8465:⿰金义]兮碧雲髮。白素巾兮青女月。佳人聽兮
良未歇。擘長虹而乍開。凌倒景而將越。是時也。餘響未畢。
微影方流。逶迤洞房。半入宵夢。窈窕閒館。方增客愁。李都
尉以胡笳動泣。向子期以鄰笛增憂。古人獨感於聽。今者
況兼乎秋。屬南昌舊福。東魯前邱。昇黃綬之堂。論文謝賈。
入素王之廟。捧瑟齊由。願君無按龍泉色。誰道明珠不可
投。
謝良輔
良輔。天寶十一年進士。德宗時官商州刺史。
秋霧賦(以輕散長空寒飛迥野為韻)
有物混成。陰陽之精。騰而為質。晦而為名。遊塵未足方其
細。纖縠不能揣其輕。度水凌亂。從風半散。表銀山之美。素
色增鮮。沐元豹之姿。奇文獨煥。若乃暑退朱方。時惟白藏。
空濛大澤。鬱郁崇岡。始經夫少昊之野。終遍於無何之鄉。
含草木而功大。混山川而氣長。浮我極浦。靄我層穹。如雨
如霰。自西自東。倏而來比。君子之道廣。忽而逝侔。至人之
性空。奚水土之同致。俾陰陽之異觀。秋何霧而不起。霧何
秋而不寒。至德發祥。雜非烟於北極。皇居瑞聖。伴佳氣於
南端。及夫丙火方馳。騰蛇欲飛。三辰被汨。五星霏微。道不
虛行。來集黃公之咒。神其有感。去解白登之圍。則知因時
舒卷。與物動靜。資於坱圠。變態俄頃。興非塞望。雄鳴之路
不迷。冒且有聞。彥輔之天自迥。露遊兮月之下。霞斂兮風
之假。俟一揚於飛塵。同秋空於迥野。
洪鐘賦
昔者皇帝度六律。和五音。率伶倫之士。總鈞石之金。將合
樂以教令。俾洪鐘以平心。當其形器作。坯工進。太房既列。
風橐伊震。奉明謀以立象。窕槬不[:#AS-8B70:⿰⺅⿱⿰夭夭心]。出良冶而成聲。函圜
得儶。空以受氣。動以發生。尚羽大擊。逢霜小鳴。穢浮為之
疏曠。沈伏由其震驚。如戢韻以待扣。每登懸而惡盈。若乃
長鯨似小。猛簴為狘。崇巒蚴糾。練響潛越。九乳形矣。信垂
範於九州。兩欒存焉。更分儀於日月。虛而不屈。應而無窮。
廣樂之器。為音之雄。欲其能鳴。幸舂容以大扣。冀乎聞外。
必鍧厲之有中。不誇乎窮髮之墟。實美乎亭臺之宮。儻擊
考之無厭。敢昭宣於國風。
豹舄賦(以兩遍用四聲為韻)
惟茲舄兮稱珍。受異質而彬彬。其文也合變於君子。其用
也見美於詩人。伊昔大匠未知。含章可久。棲山隱霧。或㣥
或友。且申威以肅殺。寧畏險而鋌走。豈知獻狀於獠者之
身。入用於屨人之手。敏手既至。光華增媚。兩美必合。一朝
成器。信常功之嘉猷。為盡飾之美利。苟賞善之在我。甘殺
身而不懟。曲直裁成。威儀可覿。若向也獸。而今也舄。諸侯
所重。楚子之翠被有光。王者攸宜。周官之赤繶無斁。左之
右之。乍合乍離。每唯命以進退。將有翼於威儀。擇地而行。
豈慮泥塗之辱。有道則至。尚懷文彩之奇。故尚書之曳履。
聲則有音。中郎之倒屣。義亦為美。雖措足以同方。豈能文
而可紀。則知隨時應物。順人合度。克通夫莫往莫來。實怪
於規行矩步。滯阜鄉之自惜。飛鄴縣之可慕。願賓上國之
階墀。冀吾君之一顧。夫材俟時而進用。時俟材以求索。彼
微獸之有章。亦飾躬而制作。慕公孫之几几。恥滑稽以交
錯。幸參鵷鸞之行。無雜犬羊之鞹。若然者。則荷夫天衢之
亨。對斯文而不怍。
李暐
暐。開元時官殿中侍御史。天寶中遷吏部郎中。出為景城
司馬瀛州長史。
拒賊盟詞
大唐天寶某載月日。瀛州長史李暐河閒司法李奐攝東
光縣尉穆寧鹽山尉賈載等盟曰。逆賊安祿山。棄恩負德。
敢於稱兵天綱。妄肆逆亂。煽范陽幽薊之眾。騁胡奚犬羊
之㣥。違叛朝廷。恣逞凶禍。瀛州近與賊接。在腹腋閒。賊意
欲取之。以絕牽掣。偽署守長。岸然直來。思據城郭。盜其府
庫。用其民人。有其土地。以豐賊資。暐等身為唐臣。義為唐
守。安有從逆賊而背天子。汚偽命以辱名教。所遣偽景城
守劉道元。已縛斬之。凡我諸僚。逮佐吏等。咸共同心。為國
堅守。移檄遠近。上告方伯。苟可滅賊。殞躬不辭。有渝此盟。
神殛毋貰。
柳芳
芳字仲敷。蒲州河東人。開元末擢進士第。由永寧尉直史
館。上元中坐事徙黔中。歷左金吾衞騎曹參軍史館修撰。
終右司郎中集賢殿學士。
對三命判
乙仕登三命舉以特牲祀以少牢人告其僭加於舉禮也
孝自天經。禮為人紀。事有動於神理。迹無昧於生成。乙則
大夫。位登右職。庶極四時之享。以符三命之貴。飲食讌樂。
特牲備舉。珪璧嚴奠。少牢是加。用誠信以敷心。資豐潔而
致薦。是實其訓。何糾其違。徵之於前。固不可罰。
食貨論
昔開元初。宇文融首以稅客戶籍外剩田戶口色役之策。
行於天下。其後天寶閒。韋堅又以穿廣運潭興漕之利。楊
慎矜王鉷楊國忠等議財貨之政。君子曰。融等之敗也。豈
不哀哉。詩云。人之多僻。無自立辟。融等之謂也。初元宗以
雄武之才。再開唐統。賢臣左右。威至在已。姚崇宋璟蘇頲
等。皆以骨鯁大臣。鎮以清靜。朝有著定。下無覬覦。四夷來
寇。驅之而已。百姓富饒。稅之而已。繼以張嘉貞張說。守而
勿失。自後賦役頓重。豪猾兼并。強者以才力相君。弱者以
侵漁失業。人逃役者。多浮寄於閭里。縣收其名。謂之客戶。
雜於居人者。十一二矣。蓋漢魏以來。浮戶流人之類也。是
時也。天子方欲因士馬之眾。賈將帥之勇。高視六合。慨然
有制御夷狄之心。然懼師旅之不供。流庸之未復。思覩奇
畫之士。以發皇明。蓋有日矣。而宇文融揣摩上旨。款關謁
見。天子前席而見之。恨得之晚。言發融口。策合主心。不出
數年之中。獨立㣥臣之上。無德而祿。卒以敗亡。既而天子
方事四夷。國用不足。多融之能。追而悔焉。於是楊崇禮又
以善計財帛見幸。然廉謹自守。與人無害。故能獲終。融死
且十餘年。始用韋堅及崇禮慎矜。皆以計利興功中人主。
脅權相滅。為天下笑。而王鉷楊國忠威震海內。尤為暴橫。
人反思融矣。大凡數子。少者帶數使。多者帶二十使。判官
佐使。徧於天下。客戶倍於往時。主司守以取決。備員而已。
四十年閒。覆族者五。棄人賈害。豈天道與。夫先王牧人之
制。既富而聚之。以興利也。儉則散之。以除害也。所以裒多
益寡。稱物平施。降及後代。亦克用乂。禮記曰。倉廩實而知
榮辱。人苟不足而可理者。自古及今。未之有也。觀數子之
意。欲竭人財。乘主之欲。殫天下之力以供國。竊王者之柄
以徇已。奮其長觜。以鼓天下。於是權歸掌握。利出胷臆。呼
吸指顧。車舟沸渭於萬里之外矣。狙詐既騁。拱袂而取公
卿。竊富國安人以為名。紆青拖紫以為實。名實不其爽歟。
且君以安人為憂。而融輩擾之矣。人以豐財為利。而融輩
竭之矣。向之所利者。豈不反歟。而數子方自以為功無讓。
坐受富貴。斧鉞已在其後。而謂身安於泰山。及其死之。葅
醢不足以謝天下。豈不愚哉。於戲。以元宗之才業。為中興
君。奸臣一說。利動明主。堅等窺其餘烈。不顧萬死者。貪爵
祿也。蓋國之利器。不可以示人。
姓系論
氏族者。古史官所記也。昔周小史定系世。辯昭穆。故古有
世本。錄黃帝以來至春秋時諸侯卿大夫名號繼統。左邱
明傳春秋。亦言天子建德。因生以賜姓。胙之土。命之氏。諸
侯以字為氏。以諡為族。昔堯賜伯禹姓曰姒。氏曰有夏。伯
姓曰姜。氏曰有呂。下及三代。官有世功。則有官族。邑亦如
之。後世或氏於國。則齊魯秦吳。氏於諡。則文武成宣。氏於
官。則司馬司徒。氏於爵。則王孫公孫。氏於字。則盂孫叔孫。
氏於居。則東門北郭。氏於地。則三烏五鹿。氏於事。則巫乙
匠陶。於是受姓命氏。粲然眾矣。秦既滅學。公侯子孫失其
本系。漢興。司馬遷父子乃約世本修史記。因周譜明世家。
乃知姓氏之所由出。虞夏商周昆吾大彭豕韋齊桓晉文。
皆同祖也。更王迭霸。多者千祀。少者數十代。先王之封既
絕。後嗣蒙其福。猶為彊家。漢高帝興徒步有天下。命官以
賢。詔爵以功。誓曰。非劉氏王。無功侯者。天下共誅之。先王
公卿之冑。才則用。不才棄之。不辨士與庶族。然則始尚官
矣。然猶徙山東豪傑以實京師。齊諸田。楚屈景。皆右姓也。
其後進拔豪英。論而錄之。蓋七相五公之所由興也。魏氏
立九品。置中正。尊世冑。卑寒士。權歸右姓已。其州大中正
主簿郡中正功曹。皆取著姓士族為之。以定門冑。品藻人
物。晉宋因之。始尚姓已。然則別貴賤。分士庶。不可易也。於
時有司遷舉。必稽譜籍而考其真偽。故官有世冑。譜有世
官。賈氏王氏譜學出焉。由是有譜局令史職皆具。過江
則為僑姓。王謝袁蕭為大。東南則為吳姓。朱張顧陸為大。
山東則為郡姓。王崔盧李鄭為大。關中亦號郡姓。韋裴柳
薛楊杜首之。代北則為虜姓。元長孫宇文于陸源竇首之。
虜姓者。魏孝文帝遷洛。有八氏十姓三十六族九十二姓。
八氏十姓出於帝宗屬。或諸國從魏者。三十六族九十二
姓世為部落大人。並號河南洛陽人。郡姓者。以中國士人
差第閥閱為之制。凡三世有三公者曰膏梁。有令僕者曰
華腴。尚書領護而上者為甲姓。九卿若方伯者為乙姓。散
騎常侍大中大夫者為丙姓。吏部正員郎為丁姓。凡得入
者謂之四姓。又詔代人諸冑。初無族姓。其穆陸奚于。下吏
部勿充猥官。得視四姓。北齊因仍。舉秀才州主簿郡功曹。
非四姓不在選。故江左定氏族。凡郡上姓第一則為右姓。
太和以郡四姓為右姓。齊浮屠曇剛類例。凡甲門為右姓。
周建德氏族以四海通望為右姓。隋開皇氏族以上品茂
姓則為右姓。唐貞觀氏族志。凡第一等則為右姓。路氏著
姓略以盛門為右姓。柳沖姓族系錄。凡四海望族則為右
姓。不通歷代之說。不可與言譜也。今流俗獨以崔盧李鄭
為四姓。加太原王氏。號五姓。蓋不經也。夫文之弊至於尚
官。官之弊至於尚姓。姓之弊至於尚詐。隋承其弊。不知其
所以弊。乃反古道。罷鄉舉。離地著。尊執事之吏。於是乎士
無鄉里。里無衣冠。人無廉恥。士族亂而庶人僭矣。故善言
譜者。繫之地望而不惑。質之姓氏而無疑。綴之婚姻而有
別。山東之人質。故尚婚婭。其信可與也。江左之人文。故尚
人物。其智可與也。關中之人雄。故尚冠冕。其達可與也。代
北之人武。故尚貴戚。其泰可與也。及其弊。則尚婚婭者先
外族後本宗。尚人物者進庶孼退嫡長。尚冠冕者略伉儷
慕榮華。尚貴戚者徇勢利亡禮教。四者俱弊。則失其所尚
矣。人無所守則士族削。士族削則國從而衰。管仲曰。為國
之道。利出一孔者王。二孔者彊。三孔者弱。四孔者亡。故冠
婚者。人道大倫。周漢之官。人齊其政。一其門。使下知禁。此
出一孔也。故王。魏晉官人。尊中正。立九品。鄉有異政。家有
競心。此出二孔也。故彊江左代北。諸姓紛亂不一。其要無
歸。此出三孔也。故弱。隋氏官人。以吏道治天下。人之行不
本鄉黨。政煩於上。人亂於下。此出四孔也。故亡。唐承隋亂。
宜救之以忠。忠厚則鄉黨之行修。鄉黨之行修。則人物之
道長。人物之道長。則冠冕之緒崇。冠冕之緒崇。則教化之
風美。乃可與古參矣。晉太元中。散騎常侍河東賈弻譔姓
氏譜狀十八州百十六郡合七百一十二篇。甄析士庶無
所遺。宋王宏劉湛好其書。宏每曰。對千客可不犯一人諱。
湛為選曹譔百家譜。以助銓序。文傷寡省。王儉又廣之。王
僧孺演益為十八篇。東南諸族。自為一篇。不入百家數。弻
傳子匪之。匪之傳子希鏡。希鏡譔姓氏要狀十五篇。尤所
諳究。希鏡傳子執。執更作姓氏英賢一百篇。又著百家譜。
廣兩王所記。執傳其孫冠。冠譔梁國親皇太子序親簿四
篇。王氏之學。本於賈氏。唐興言譜者。以路敬淳為宗。柳沖
韋述次之。李守素亦明姓氏。時謂肉譜者。後有李公淹蕭
㯋士殷寅孔至為世所稱。初漢有鄧氏官譜。應劭有氏族
一篇。王符潛夫論亦有姓氏一篇。宋何承天有姓苑二篇。
譜學大抵具此。魏太和時。詔諸郡中正各列本土姓族次
第為舉選格。名曰方司格。人到於今稱之。
柳并
并字伯存。大歷中辟河東府掌書記。遷殿中侍御史。喪明
終於家。
意林序
子書起於鬻熊六韜。盛於春秋六國。時莊老道宗。起覆載
之功。擴日月之照。高視六經。為天下式。故絕於稱言矣。墨
翟大賢。其旨精儉教(闕三字)名亞孔聖至矣(闕三字)管晏文(闕
十二字)可謂庶矣。而部帙繁廣。尋覓頗難。梁朝庾仲容鈔成
三帙。汰其沙石。簸其粃糠。而猶蘭蓀雜於蕭艾。璠璵隱於
璞石。扶風馬總。精好前志。務於要。又因庾仲容之鈔略。存
為六卷。題曰意林。聖賢則糟粕靡遺。流略則精華盡在。可
謂妙矣。隋代博林李文博。攓掇諸子。編成理道集十卷。唐
永興公虞世南。亦採前史。著帝王略論五卷。天后朝宰臣
朱翼祖。則又述十代興亡論一帙。洎扶風意林。究子史大
略者。蓋四人意矣。子扁舟途水。留滯廬陵。扶風為余語其
本尚。且曰。編錄所取。先務於經濟。次存作者之意。罔失篇
目。如面古人。予懿馬氏之作。文約趣深。誠可謂懷袖百家。
掌握千卷。之子用心也遠乎哉。旌其可美。述於篇首。俾傳
好事。貞元丁卯歲夏之晦。文廢瞍河東柳伯存重述。
代汾陽王祭貞懿皇后文
維某年月日。駙馬都尉郭曖父關內河東副元帥司徒兼
中書令汾陽郡王臣子儀。謹遣上都進奏院官傅濤。敢昭
告於貞懿皇后行宮。伏惟德曜坤靈。明齊月魄。母儀萬國。
化洽六宮。光輔聖人。贊成陰教。載榮史策。式播謳謠。奄違
聖日。上仙靈界。遐邇痛憤。宮闈哀慕。臣幸忝諸親。男尚貴
主。天人之美。鞠育所鍾。姻戚光榮。宗族咸戴。今園陵禮備。
祖載及期。臣限守方鎮。不獲陪侍行宮。瞻望靈駕。不勝摧
慕。伏荷皇恩。眷以國戚。許申祭禮。超越等夷。古今所絕。獨
開聖造。無任惶恐銘戴之至。謹獻牲牢庶羞之奠。尚饗。
嚴郢
郢字叔敖。華州華陰人。第進士。補太常協律郎。代宗初為
監察御史。累拜河南尹。大歷末進拜京兆尹。罷為大理卿。
遷御史大夫。出為費州刺史。
奏五城舊屯兵募倉儲等數疏
案舊屯沃饒之地。今十不耕一。若力可墾闢。不俟浚渠。其
諸屯水利可種之田甚廣。蓋功力不及。因致荒廢。今若發
兩京關輔人。於豐州浚渠營田。徒擾兆庶。必無其利。臣不
敢遠引他事。請以內園植稻明之。上秦地膏腴。田稱第一。
其內園丁皆京兆人。於當處營田。月一替。其易可見。然每
人月給錢八千。糧食在外。內園丁猶僦募不占奏令府司
集事。計一丁歲當錢九百六十。米七斛二斗。計所僦丁三
百。每歲合給錢二萬八千八百貫。米二千一百六十斛。不
知歲終收獲幾何。臣計所得不補所費。況二千餘里。發人
出塞屯田。一歲方替。其糧穀從太原轉餉。運直至多。又每
人須給錢六百三十。米七斛二斗。私出資費。數又倍之。據
所收必不登本。而關輔之人。不免流散。是虛畿甸而無益
軍儲。天寶已前屯田事殊。臣至愚不敢不熟計。惟當審察。
第二疏
伏以五城舊屯。其數至廣。臣前已揭名聞奏訖。其五城軍
士。若以今日所運開渠之糧。貸諸城官田。至冬輸之。又以
所送開渠功直布帛。先給田者。至冬令據時估輸穀。如此。
即關輔免於徵發。五城豐厚。力農闢田。比之浚渠。十倍之
利也。
駮太常擬故相國江陵尹諡議
伏以故相國江陵尹兼御史大夫贈吏部尚書呂公諲。昔
事先朝。累當大任。至德之初。天步艱難。公首披荊棘。扈蹕
靈武。忘軀進忠。一日三接。先朝察匪躬之節。納沃心之議。
爰立作相。弻諧神人。其嘉謀嘉猷獻可替否之跡。入則造
膝。出則詭辭。溫樹不言。難可得而知也。至有爛焉明白。欲
蓋而彰者。請區而載之。乾元收復之際。兩都衣冠。多繫於
三司詔獄。御史中丞崔良器議事失入。時宰苗太師崔趙
公等雖廷諍之。然未堅決。公有犯無隱。引經正辭。上是其
言。刑為之省。所全活者蓋數百人。明主收雷電之威。聖朝
行寬大之典者。繄公之力也。古者進賢受上賞。書不云乎。
咎繇曰都在知人。公踐台衡。專以推賢任人為務。故相國
房公琯。故吏部尚書韋公陟。入登左職。皆公之由。今相國
黃門侍郎杜公之莅江陵也。公薦在方面之任。今相國中
書侍郎元公之在度支也。公咨以幕府之政。曾未數歲。而
二相接武於上台。天地交泰。聖賢相得。庶績咸熙。五典克
從者。資公之舉善也。則子皮之舉子產。鮑叔之舉管仲。蕭
何之舉曹參。武侯之舉蔣琬。方之前人。我有餘地。其在荊
南也。戢兵和眾。令行禁止。理績為天下最。雖古之羊杜。無
得而踰。今太常議荊南之政詳矣。而曰在台司齪齪無匪
躬之能者。乃抉瑕掩德之論。非中適之言也。國家故事。宰
臣之諡。皆有二字。以彰善旌德焉。夫以呂公文能無害。武
能禁暴。貞則幹事。忠則利人。盛烈宏規。不可備舉。傳敘八
元之德。曰忠肅恭懿。若以美諡擬於形容。請諡呂公曰忠
肅。謹議。
駮論自徒已下罪人並徙邊州議
臣伏以徙置邊州者。流之異名。流罪者有三等。一例移配。
或恐未當。其死罪。除殺人之外。有十惡重罪。造偽刻印。並
主典偽印。及強盜光火等。若一切免死徙邊。即於法太輕。
不足懲戒。其徒罪條目至多。或鬭毆爭競。小有傷損。或夫
妻離異。不犯義絕。或養男別姓。或立嫡違式。或私行度關。
或相冒合戶。如此之類。不可悉數。令一切徙邊。與十惡造
偽同等。即輕重懸殊。又准刑部格。京城縣雜。愆犯百端。觸
網陷刑。徒罪偏廣。若皆送覆。繫滯實多。其徒已下罪。非除
免官當及勅杖者。宜准外州例。州縣量事處分。今若天下
徒罪。悉申所司。皆從讞報。法司斷結。准式有程。州縣禁囚。
動盈千百。計天下每月徒配。必不啻五六千人。此則百姓
動搖。刑章紊撓。又邊州及近邊犯死及徒流者。復何以處
之。伏請下刪定使詳覆。然後施行。
大唐興善寺大廣智不空三藏和尚碑銘(并序)
和尚諱不空。西域人也。氏族不聞於中夏。故不書。元宗燭
知至道。特見高仰。訖肅宗代宗三朝。皆為灌頂國師。以元
言德祥。開右至尊。代宗初。以特進大鴻臚裦表之。及示疾
不起。又就臥內加開府儀同三司肅國公。皆牢讓不允。特
錫法號曰大廣智三藏。大歷九年夏六月癸未。滅度於京
師大興善寺。代宗為之廢朝三日。贈司空。追諡大辯正廣
智三藏和尚。荼毗之時。復遣中謁者齎祝文祖祭。申如在
之敬。睿詞深切。嘉薦令芳。禮冠㣥倫。舉無與比。明年九月。
以舍利起塔於舊居寺院。和尚性聰朗。博貫前佛萬法要
指。緇門獨立。邈盪盪其無雙。稽夫真言字義之憲度。灌頂
升壇之軌迹。即時成佛之速。應聲儲祉之妙。天麗且彌。地
普而深。固非末學所能詳也。敢以概見。序其大歸。昔金剛
薩埵親於毗盧遮那佛前受瑜伽最上乘義。後數百歲。傳
於龍猛菩薩。龍猛又數百歲。傳於龍智阿闍黎。龍智傳金
剛智阿闍黎。金剛智東來。傳於和尚。和尚又西遊天竺師
子等國。詣龍智阿闍黎揚攉十八會法。法化相承。自毗盧
遮那如來貤於和尚。凡六葉矣。每齋戒留中。導迎善氣。登
禮皆答。福應較然。溫樹不言。莫可記已。西域隘巷。狂象奔
突。以慈眼視之。不旋踵而象伏不起。南海半渡。天吳鼓駭。
以定力對之。未移晷而海靜無浪。其生也。母氏有毫光照
燭之瑞。其歿也。精舍有池水竭涸之異。凡僧夏五十。享年
七十。自成童至於晚暮。常飾供具。坐道場。浴蘭焚香。入佛
知見。五十餘年。晨夜寒暑。未曾須臾有傾欹懈倦之色。過
人絕遠。乃如是者。後學升堂誦說。有法者非一。而沙門惠
朗。受次補之記。得傳燈之旨。繼明佛日。紹六為七。至矣哉。
於戲法子。永懷梁木。將紀本行。託余勒崇。昔承微言。今見
几杖。光容渺漠。壇宇清愴。篹書昭銘。小子何讓。銘曰。嗚呼
大士。右我三宗。道為帝師。秩為儀同。昔在廣成。軒后順風。
歲逾三千。復有肅公。瑜伽上乘。真語密契。六葉授受。傳燈
相繼。述者牒之。爛然有第。陸伏狂象。水息天吳。慈心制暴。
慧力降愚。寂然感通。其可測乎。兩楹夢奠。雙樹變色。司空
寵終。辯正旌德。天使祖祭。宸衷悽惻。詔起寶塔。舊庭之隅。
下藏舍利。上飾浮屠。跡殊生滅。法離有無。刻石為偈。傳之
大都。建中二年歲次辛酉十一月乙卯朔十五日已已建。
劉秩
秩字祚卿。贈工部尚書子元子。開元末由憲部員外郎除
隴西司馬。至德初遷給事中。出為閬州剌史。貶撫州長史。
卒。
貨泉議
臣伏奉今月二十一日勅。欲不禁鑄錢。更令百僚詳議可
否者。夫錢之興。其來尚矣。將以平輕重而權本末。齊桓得
其術而國以霸。周景失其道而人用弊。考諸載籍。國之興
衰。實繫於是。陛下思變古以濟今。欲反經以合道。而不即
改作。詢之芻蕘。臣雖憃愚。敢不薦其聞見。古者以珠玉為
上幣。黃金為中幣。刀布為下幣。管仲曰。夫三幣。握之則非
有補於煖也。捨之則非有損於飽也。先王以守財物。以御
人事。而平天下也。是以命之曰衡。衡者。使物一高一下。不
得有常。故與之在君。奪之在君。富之在君。貧之在君。是以
人戴君如日月。親君如父母。用此術也。是為人主之權。今
之錢。即古之下幣也。陛下若捨之任人。則上無以御下。下
無以事上。其不可一也。夫物賤則傷農。錢輕則傷賈。故善
為國者。觀物之貴賤。錢之輕重。夫物重則錢輕。錢輕由乎
物多。多則作法收之使少。少則重。重則作法布之使多。多
則輕輕重之本。必由乎是。奈何而假於人。其不可二也。夫
鑄錢不雜以鉛鐵則無利。雜以鉛鐵則惡。惡不重禁之。不
足以懲息。且方今塞其私鑄之路。人猶冒死以犯之。況啟
其源而欲人之從令乎。是設陷穽而誘之入。其不可三也。
夫許人鑄錢。無利則人不鑄。有利則人去南畝者眾。去南
畝者眾。則草不墾。草不墾。又鄰於寒餒。其不可四也。夫人
富溢則不可以賞勸。貧餒則不可以威禁。故法令不行。人
之不理。皆由貧富之不齊也。若許其鑄錢。則貧者必不能
為。臣恐貧者彌貧而服役於富室。富室乘之而益恣。昔漢
文帝之時。吳濞諸侯也。富埒天子。鄧通大夫也。財侔王者。
此皆鑄錢之所致也。必欲許其私鑄。是與人利權而捨其
柄。其不可五也。陛下必以錢重而傷本。工費而利寡。則臣
願言其失。以效愚計。夫錢重者。由人日滋於前。而鑪不加
於舊。又公錢重。與銅之賈頗等。故盜鑄者破重錢以為輕
錢。錢輕禁寬則行。錢重禁嚴則止。止則棄矣。此錢之所以
少也。夫鑄錢用不贍者。在乎銅貴。銅貴在於採用者眾。夫
銅以為兵則不如鐵。以為器則不如漆。禁之無害。陛下何
不禁於人。禁於人則銅無所用。銅無所用則銅益賤。賤則
錢之用給矣。夫銅不布下。則盜銅者無因而鑄。無因而鑄。
則公錢不破。人不犯死刑。錢又日增。必復利矣。是一舉而
四美兼也。惟陛下熟察之。謹議。
選舉論
王者官人。必視國之要。杜諸戶。一其門。安平則尊經術之
士。有難則貴介冑之臣。夏殷周選士必於庠序。非其道者。
莫得仕進。是以誘人也無二。其應之者亦一。及周之末。諸
侯異政。取人多方。故商鞅患之。說秦孝公曰。利出一孔者
王。利出二孔者強。利出三孔者弱。於是下令。非戰非農。不
得爵位。秦卒以是并吞六國。漢室干戈以定禍亂。貴尚淳
質。高后舉孝悌力田。文景守而不變。故下有常業。而朝稱
多士。及孝武察孝廉。置五經博士弟子。雖門閥二三。而未
失道德也。逮至晚歲。務立功名。銳意四夷。故權譎之謀設。
荊楚之士進。軍旅相繼。官用不足。是以聚斂計料之政生。
設險興利之臣起。番系嚴熊。羆等經營作渠。以通漕運。東
郭偃孔僅建鹽鐵諸利策。富者冒爵射官。免刑除罪。公用
彌多。而為官者徇私。上下並求。百姓不堪刓弊。故巧法慘
急之臣進。而見知廢格之法作。杜周減宣之屬。以峻文決
理貴。而王溫舒之徒。以鷹擊敢殺彰。而法先王之術。習俎
豆之容者。無所任用。由是精通秀㯋之士。不游於學。游於
學者。率章句之儒也。是以昭帝之時。霍光問人疾苦。不本
之於太常諸生。徵天下賢良文學以訪之。是常道不足以
取人也。至於東漢。光武好學。不能施之於政。乃躬自講經。
肅宗以後。時或祖效。尊重儒術。不達其意。而酌其文。三公
尚書。雖用經術之士。而不行經術之道。是以元成以降。迄
於東漢。慷慨通方之士。寡廉隅立節之徒眾。無何。漢氏失
馭。曹魏僭竊。中正取士。權歸著姓。雖可以鎮伏甿庶。非尚
賢之術。蓋尊尊之道。於時聖人不出。賢哲無位。詩道大作。
怨曠之端也。洎乎晉宋齊梁。遞相祖習。其風彌盛。舍學問。
尚文章。小仁義。大放誕。談莊周老耼之說。誦楚詞文選之
言。六經九流。時曾閱目。百家三史。罕聞於耳。撮㣥抄以為
學。總眾詩以為資。謂善賦者廊廟之人。雕蟲者台鼎之器。
下以此自負。上以此選材。上下相蒙。持此為業。雖名重於
當時。而不達於從政。故曰取人之道。可以敦化。周書曰。以
言取人。人竭其言。以行取人。人竭其行。取人之道。不可不
慎也。原夫詩賦之意。所以達下情。所以諷君上。上下情通。
而天下亂者。未之有也。近之作者。先文後理。詞冶不雅。既
不關於諷刺。又不足以見情。蓋失其本。又何為乎。隋氏罷
中正。舉選不本鄉曲。故里閭無豪族。井邑無衣冠。人不土
著。萃處京畿。士不飾行。人弱而愚。夫古者以勳賞功。以才
莅職。以才莅職。是以職與人宜。近則以職賞功。是以官與
人乖。古者計人而貢士。計吏而用人。故士無不官。官無乏
吏。近則官倍於古。士十於官。求官者又十於士。故士無官。(
後魏羽林士今萬騎軍功是也)官乏祿。吏擾人。古者王畿千里。千里之
外。封建諸侯。諸侯之吏。自卿以降。各自舉任。當乎漢室。除
保傅將相。餘盡專之。州縣佐史。則皆牧守選辟。夫公卿者。
主相之所任也。甸外之官吏者。又諸侯牧守之事也。然則
主司之所選者。獨甸內之吏。公卿府之屬耳。豈不寡哉。所
選既寡。則焉得不精。近則有封建而無國邑。五服之內。政
決王朝。一命免拜。必歸吏部。按名授職。猶不能遣。何暇採
訪賢良。搜覈行能耶。時皆共嗤其失。而不知失之所以。故
備詳之。又曰。夫官有大小。材有短長。長者任之以大官。短
者任之以小職。職與人相宜。而功與事並理。是以孟公綽
為趙魏老則優。不可以為滕薛大夫。近之任官。其選之也
略。其使之也備。一人之身。職無不莅。若委游夏以政事。責
冉
季以文學也。何其謬歟。故人失其長。官失其理。是以三代
之制。家有代業。國有代官。孔子曰。醫不三世。不服其藥。史
墨曰。古之為官。代守其業。朝夕思之。一朝失業。死則及焉。
是知業不代習。則其事不精。此周之所以得人也。昔羲氏
和氏掌天地。劉氏代擾龍。籍氏代司史。庾氏庫氏代司出
納。制氏代司鑄鐘。即其事也。後代以代卿執柄。益私門。卑
公室。齊奪於田氏。魯弱於三家。革代卿之失。而不復代業
之制。醫工筮數。其道浸微。蓋為此也。故老子曰。聖人常善
救人。故無棄人。常善救物。故無棄物。不善用人者。譬若使
驥捕鼠。令鷹守肉。驥之捕鼠。終不可獲。而千里之功廢矣。
鷹之守肉。死有餘罪。而攫撮之效沒矣。夫裁徑尺之帛。刻
方寸之木。不任左右。必求良工者。裁帛刻木。非左右之所
能故也。徑尺之帛。方寸之木。薄物也。非良工不能裁之。況
帝王之佐。經國之任。可不審擇其人乎。故構大廈者。先擇
木然後揀材。理國家者。先擇佐然後守人。大匠構屋。必以
大材為棟梁。小材為榱桷。苟有所中。尺寸之木無棄。此善
理木者也。
考課論
昔周公使伯禽理魯。三年而後報政。周公曰。何遲。伯禽曰。
變其理。易其俗。難。所以遲。太公理於齊。三月而後報政。周
公曰。何疾。曰。因其俗。其禮。易。所以速。故孔子論之曰。齊一
變。至於魯。魯一變。至於道。由是而言。勞不甚者理不極。功
不積者澤不深。故堯舜三年而考。三考而黜陟。所以能盡
其智術也。近古人情敦厖。未淳乎堯舜。禮正樂和。未愈於
虞夏。官賢吏能。未稱於殷周。或一年而考。或四考黜陟。或
比年而巡狩。或歲時便遷。或旬月升擢令長。今日既上。明
日部內有犯名義者。即坐之。不其速歟。
李峴
峴。吳王恪孫。以門蔭入仕。累遷京兆尹。至德初封梁國公。
乾元二年以中書侍郎同中書門下平章事。出為蜀州刺
史。代宗即位。入為禮部尚書兼宗正卿。拜黃門侍郎同中
書門下平章事。罷為太子詹事。尋遷吏部尚書。出為衢州
刺史。永泰二年卒。年五十八。
請宥陷賊官寮奏
夫法有首有從。情有重有輕。若一概處死。恐非陛下含宏
之義。又失國家惟新之典。且羯胡亂常。狂寇凌據。二京全
陷。萬乘南巡。各顧其生。衣冠蕩覆。或陛下親戚。勳舊子孫。
責之以死。恐乖仁恕。昔者明王用刑。殲厥渠魁。脅從罔治。
況河北殘寇。今尚未平。苟容漏網。適開自新之路。若盡行
誅。是堅叛逆之心。誰人更肯歸順。困獸猶鬥。況數萬人乎。
崔器呂諲。皆守文之吏。不識大體。殊無變通。
