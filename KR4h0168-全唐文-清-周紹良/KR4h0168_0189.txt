欽定全唐文卷一百八十九
韋叔夏
叔夏。宰相安石兄。舉明經。調露時累除太常博士。長安中
累擢春官侍郎。轉太常少卿。進銀青光祿大夫。拜國子祭
酒。封沛郡公。卒年七十餘。贈兗州都督修文館學士。諡曰
文。
建太社議
謹按祭法云。王者立太社。然王社所祭之處。書傳無文。漢
書郊祀志。漢興。已有官社。未立官稷。遂於官社後立官稷。
以夏禹配食官社。以后稷配食官稷。瓚云。案高紀。立漢社
稷。所謂太社也。時又有官社。配以夏禹。所謂王社也。見漢
祠令。而未立官稷。至此始立之。光武中興。不立官稷。相承
至今。魏以官稷為帝社。故摯虞議曰。魏氏故事立大社帝
社是也。晉初或廢或置。皆不言當時所置之處。或云。兩社
同處。王社在大社之西。崔氏皇甫氏並云。王社在藉田。引
詩藉田而祈社稷為證。今謹按衞宏漢舊儀。春始東耕於
藉田。官祀先農。則神農也。又五經要義云。立壇於田。所以
祠先農。壇之制度如社。魏秦靜議云。風伯雨師靈星先農
與社稷。為國之六神。晉泰始四年。上耕於東郊。以太牢祀
先農。又周隋舊儀及皇朝新禮。先農皆祭帝神農。配以后
稷。是則王社先農。其來自遠。各在祀典。不可合而為一。今
欲崇立帝社。實違禮經。望於藉田之中。別立帝社帝稷。配
以禹棄。則先農帝社。兩祠咸秩。協載芟之義。符祭法之文。
改先農壇為帝社壇奏
謹按經典。無先農之文。禮記祭法云。王自為立社曰王社。
先儒以為社在藉田。詩之載芟篇序云。春藉田而祈社稷
是也。永徽年中。猶名藉田。垂拱已後。刪定改為先農。先農
與社。本是一神。頻有改張。以惑人聽。其先農壇請改為帝
社壇。以應禮經王社之義。其祭先農既改為帝社壇。仍準
令用孟春吉亥祠后土。以勾龍氏配。
太社用石主議
春秋傳曰。君以軍行。祓社釁鼓。祝奉以從。書曰。不用命。戮
於社。社之主。蓋用石為之。奉為將行也。是鄭元以社主用
石。崔靈恩三禮義宗曰。社之神用石。以土地所主最為實。
故用石也。又呂氏春秋云。殷人之禮。其社用石。後魏書云。
天平四年四月。太社石主遷於社宮。是社主用石。古有明
說。周禮田主各用所宜之木者。彼謂人間之社。非太社也。
社主制度議
社主制度長短。在禮無文。且天子親征。又載社主。謂之社
事。則社之神主。可載而行。今詳議。以為主既可載。明非過
重。按郊特牲云。社祭土而主陰氣。韓詩外傳云。天子大社
方五丈。諸侯半之。蓋以五是土數。故壇方五丈。其社主請
准五數長五尺。准陰之二數方二尺。剡其上以象物生。方
其下以象地體。埋其半。以根在土中。而本末均也。則神道
設教。法象有憑。其尺請用古尺。
太社議
韓詩外傳云。天子太社。廣五尺。各分置四方色訖。上冒以
黃土。說者云。冒以黃土者。象王者覆被四方。據此。則合用
黃土。遍覆壇上。今檢舊壇之上。亦備方色。
明堂大饗議
謹按禮。明堂大享。唯祀五方五帝。故月令季秋令云。是月
也大享帝。則曲禮所云。大享不問卜。鄭元注云。謂徧祭五
帝於明堂。莫適卜是也。又按祭法云。祖文王而宗武王。鄭
元注云。祭五帝五神於明堂。曰祖宗。故孝經云。宗祀文王
於明堂。以配上帝。據此諸文。明堂正禮。唯祀五帝。配以宗
祖及五帝五官神等。自外餘神。並不合預。伏惟陛下追遠
情深。崇禋志切。故於明堂享祀。加昊天上帝皇地祇。重之
以先后配享。此乃補前王之闕典。宏嚴配之虔誠。往以神
都郊壇未建。乃於明堂之下。廣祭衆神。蓋義出權時。非不
刊之禮也。謹按禮經。其內官中官五岳四瀆諸神。並合從
祀於二至。明堂總奠。事乃不經。然則宗祀配天之親。雜與
小神同薦。於嚴敬之道。理有不安。望請每歲元日。惟祀天
地大神。配以帝后。其五岳以下。請依禮於冬夏二至。從方
丘圓丘。庶不煩黷。
朱懷隱
懷隱。進士登仕郎。
大唐方與縣故棲霞寺講堂佛鐘經碑
蓋聞香山聳構。如來開說法之堂。雪嶺疏基。菩薩起安居
之寺。槧龍宮於月路。架迥舒丹。浮雁塔於雲(闕一字)橫空疊
翠。是(闕一字)重臺累榭。必控圓泉。梵宇祇園。多連山岳。依而
悟道。就以知真。至如四月王宮。六年法樹。尊三乘之軌躅。
闡八政之(闕二字)得其門者。則豁爾天開。迷其路者。則窅然
雲合。雖復銀函東度。玉字南翻。象負之所不勝。龍藏之所
未盡。莫不絕(闕一字)門(闕四字)義高(闕三字)揚烟戾止。蔭菩提之
巨澤。盡芬子於方城。遊無礙之遐疆。承天衣於磐石。欲明
常住。覺體生光。將說真空。(闕二字)微(闕四字)養之國(闕一字)入祇
洹之城。遂得夙悟苦空。堅持戒行。去妻子如脫屣。委家馬
若遺塵。竝託真乘。咸歸正覺。側聞造像沙門獲(闕三字)緬鏡
成龕。羅漢取雄黃之樹。敢緣斯義。竊景前修。各捨寶財。俱
為淨業。靖信士張師曠騎都尉王善義卻行等。敬造(闕六
字)置臬撰日開基。擢修榦於松巒。採規模於梓匠。梅梁結
影。望璇極以通光。芰井披英。泛銀河而蕩色。虬檐霧闢。鳳
幌(闕五字)臨似度金娥之影。霞窗曉徹。疑窺玉女之容。講座
衆於燈王。聽筵多於方丈。開寶氶[:#AS-FBEC:●]山之奧典。闡金字之
微言。顯證一(闕四字)慧(闕二字)各解俱會真如。清信士閻文褎
王孩王慈騎都尉司馬感張智靜司馬明遠等。敬造一佛
二菩薩洪鐘一(闕一字)多心經(闕一字)部(闕一字)刻浮檀。如彫水
玉。毫光夕泛。愛月凝輝。紺彩晨明。慈雲結(闕一字)洪鐘曉韻。
風傳浮磬之濱。法鼓齊驚。聲颺孤桐之嶺。停酸(闕一字)刦拯
泓大(闕一字)聞之者揮慈劒而斷惑繩。聽之者搖智鉤以離
魔網。洞
崩雲之秘體。字相輝。極垂露之華蹤。烟文交映。抑(闕四字)慮。
託六念以矜懷。望樹階梯。歸依勝業。上為(闕一字)天皇天后
皇太子藉此莊嚴。(闕一字)斯法本。神明翊衞。幽顯扶持。括地
開源。張(闕二字)極定陶(闕一字)於寶思。苞宇宙於神襟。恒遊波
若之船。永蔭菩提之日。况乃圓泉隱暎。密爾猴池。喬木森
疎。依然龍樹。波含日(闕二字)蕩菱光。(闕二字)天衣。仍低蓋影。前
臨酆邑。星弩開五色之疆。[:#AS-9BF8:⿰去⻏]背砂邱。天孫標九河之鎮。迥
接獲麟之野。俯枕觀魚之臺。孔宣(闕三字)存魯(闕一字)之望斯
在。周遊(闕二字)藻月思於烟花。登陟(闕二字)暢風襟於露葉。雲
如鵬翼。忽已垂天。樹異若華。翻能拂日。足使廬山(闕二字)精
舍均芳。(闕二字)籠(闕一字)仙都比麗。庶憑靈鑒。共建豐碑。行方
與縣令通(闕一字)郎宋元鳳。銜命西秦。佩銅(闕三字)職出宰(闕
三字)墨綬而司官。寬猛相(闕一字)韋弦竝(闕一字)導之以廉恥。
敦之以孝慈。禮讓風行。仁恩雨沛。(闕一字)巨鱗於魚甸。局逸
翰(闕三字)敷化一(闕三字)舞鸞之化。調風百里。風均(闕一字)蝗之
風。潔類冰壺。處脂膏而不潤。明齊水鏡。照隱伏而猶神。靜
言[:#AS-FBED:●]㕣圓狴騰(闕三字)丞鄭元(闕六字)尉(闕二字)操並冠蓋八川。
羽儀四海。含輝荊岫。出則連城。孕彩隨(闕一字)生而照乘。五
墨究
其枝派。九易竭其泉源。水溢方(闕十字)團扇泛娥影而動仙
歌。六藝兼須。三端乂備。咸(闕二字)情慧(闕一字)降意禪門屢陟
雲樓。頻依日殿。如來半影(闕四字)室之未修。舍(闕一字)全身之
函。恨珠臺之未就。俱抽正俸。竝起檀心。以儀鳳四年歲次
己卯四月庚戌朔八日丁巳畢功。(闕五字)移河內之灰。長嬴
戒辰。氣改淮南之燧。交河合浦。元兔朱鳶。竝入法流。同聞
甘露。縱使蕭邱永扇。毒火不然。閶闔長開。業(闕三字)託斯妙
力。遐棲兜率之宮。馭彼勝因。遠庀淨居之域。曬通賢之綺
構。偶福地之韶規。雖敏恧終鼮。未擇菁於義窟。思非楊鳳。
闕絢藻於詞林。(闕三字)物緘丹誠連(闕一字)議因機染素竊會(
闕一字)林輒扣庸音。聊(闕一字)腐翰。式旌盛事。迺緝銘云。其詞
曰。
星光早落。刦燼初開。(闕三字)度白馬西來。祇洹有廟。波若成
臺。方逢飛錫。乃遇乘杯。(其一)妙覺是生。真如首出。德侔造化。
功苞權實。橫流法雨。高浮慧日。(闕三字)魂優填喪律。(其二)神工
構極。淨域開場。日華蓮井。霞照梅梁。雕楹玉飾。鏤檻金裝。
應龍若動。威鳳疑翔。(其三)天孫[:#AS-9BF8:⿰去⻏]背。星弩前通。(闕二字)鳧嶧枕
輢龜蒙。桐山清露。磬水吟風。高平草綠。大野花紅。(其四)衲衣
梵志。蓮花長者。望月知虛。聞鐘識假。竝甘蟬蛻。咸能喜捨。
永留天供。長充鹿野。(其五)梁岑勒峻。燕嶠銘勳。矧伊綺構。闕
紀餘芬。才非擲地。念恧臨雲。聲騰永刦。義屬斯文。(其六)
唐璿
璿字休璟。以字行。京兆始平人。少以明經擢第。永徽中解
褐吳王府典籤。調授營州戶曹參軍。調露中將兵破突厥
奚契丹於獨護山。遷朔州長史。聖歷中破吐蕃於洪源谷。
擢右武威金吾二衞大將軍。遷夏官尚書同鳳閣鸞臺三
品。中宗復位。召拜輔國大將軍同中書門下三品。封酒泉
郡公。加特進。拜右僕射。遷中書令。充京師留守。又以官僚
之舊封宋國公。景龍二年為太子少師。景雲元年充朔方
道行軍大總管致仕。延和元年卒。年八十六。贈荊州大都
督。諡曰忠。
乞解職待罪表
臣聞天運其工。用人代之而理。禮行其化。為政資之以和。
所謂佐弻萬機。主贊百揆。共康庶績。宏闡大猷。得其理則
陰陽以調。失其和則災沴斯作。故舉才而授。帝惟其難。論
道於邦。官不必備。苟非其任。自古缺之。臣樗櫟散材。桑榆
暮齒。識非經遠。器不濟時。徒以宿忝周行。歷登朝廡。再睹
興運。累辱寵章。執典禁戎。不雪四郊之恥。忝尸端右。更居
八座之榮。任重材輕。恩深效淺。空曠職事。僶俛歲時。莫能
師長具寮。損益大政。况疲弊已至。年髮浸衰。心欲自彊。力
終不及。無德而祿。必為小人之患。非材妄居。果致大臣之
咎。頃自中夏。及乎首秋。郡國水災。屢為人害。瀕陽奧壤。流
溺邑居。淇上名區。漂壞閭井。又雒水汎溢。決潰隄防。驚惶
居人。輒動皇念。將政教之吏。罔副天心。實燮理之才。未知
王度。夫水陰氣也。臣實主之。臣忝職右樞。致此陰沴。是不
能調理其氣。而乃曠居其官。雖運屬堯年。則無治水之用。
位侔殷相。且闕濟川之功。猶負明刑。坐逃皇譴。皇恩不棄。
其若天何。昔漢官故事。丞相以天災免職。况竊在聖朝。臣
豈敢靦顏居位。乞解所職。待罪私庭。冀移陰咎之徵。復免
夜行之眚。
諫罷豐州書
豐州控河遏賊。實為襟帶。自秦漢以來。列為郡縣。田疇良
美。尤宜耕牧。隋季喪亂。不能堅守。乃遷徙百姓。就寧慶二
州。致使戎羯交侵。乃以靈夏為邊界。貞觀之末。始募人以
實之。西北一隅。方得寧謐。今若廢棄。則河傍之地。復為賊
有。靈夏等州。人不安業。非國家之利也。
韋展
展。杜陵人。官少府監主簿。
日月如合璧賦(以應候不差如璧之合為韻)
國家纂宏天統。紹啟王跡。獵英華於百代。潄芳潤於六籍。
於是闡睿歷於疇人。鏡元象之冰釋。察運行之盈縮。見分
度之損益。五星同舍。狀自叶於連珠。兩曜集晨。候不[:#AS-8FBB:●]於
合璧。是知陰陽卷舒。日月居諸。時會而乍離乍合。順行而
匪疾匪徐。徵於顓頊之法。考以軒轅之書。百靈以之肅若。
四海由其晏如。推上元之歲。時和氣茂。惟南至之辰。日月
來就。望烏兔之交集。瞻斗牛而既覯。璧惟圓制。象其圓正
之形。玉以貞稱。表此貞明之候。可以襲承天意。可以敬授
人時。觀臺之瑞斯驗。馮相之言不欺。方見仲尼無得而踰
矣。乃知游夏何足以當之。臨楚山豈和氏而能識。入秦野
非相如之見持。且夫日者尊而有常。月者謙而不雜。每有
德而昭感。必效靈而允答。分則列照於三無。聚則和光於
六合。徒觀夫炳煥可嘉。毫釐靡差。珥作如虹之氣。波為旁
達之華。暎彼仙娥。有似夫佩而比德。吐茲王字。更疑乎瑜
不掩瑕。然則天垂象兮至明。歷為功兮可久。重之斯實理
本。輕之則為亂首。是以堯之分命。典誥高其能然。魯也失
官。春秋貶其誠不。吾君之所懲勸。將永代而遵守。顧惟愚
懵。竊覩嘉應。鉤深索隱。雖無瞽史之才。頌德歌功。敢借詩
人之興。
權無二
無二。高宗朝太常博士。歷太子文學。
答沙門復禮辯惑書
續晨鳧之足。鑿混沌之竅。百年之疑。一朝頓盡。永遵覺路。
長悟迷源。煩惱之薪。餐[:#AS-8BD4:●]槃之飯。請事斯語。以卒餘年。
源直心
直心。相州臨漳人。高宗時為周王府長史。擢太常伯。流死
嶺南。
議釋道不應拜俗狀
釋旨希微。理暢有形之表。元宗罔像。義軼無名之外。括三
才而體要。包萬類而窮神。真氣麗關。佇猶龍之西舉。法雲
彩野。馴巨象之東歸。玉洞仙經。冲元羽化。金容懿範。演聖
龍宮。至道難名。神功不揣。爰自周漢。咸著丹青。典午當塗。
因循不替。是知趨元門者千古。崇釋典者百王。剪髮緇裳。
忽輕肥之美。變冠黃服。蔑簪紱之榮。莫不志越寰中。心遊
方外。去揖讓之節。就戒律之儀。弛禮樂之規。遊虛白之室。
是以如來祕說。絕敬君親。[:#AS-92F9:⿰帛⿱丿糸]古洎今。無朽茲教。教如可廢。
法亦可刊。教捨法存。法將安措。且甲士不拜。豈伍卒之自
尊。天顏咫尺。非一介之云貴。並以銜威稟命。所以禮棄謙
恭。况乎延思煙霞。解塵俗於羈網。警情法界。釋怨會於樊
籠。而使降出俗之容。展入家之禮。考古恐乖通理。論今懼
爽彝章。議逮芻微。敢申管見。瞻對疎謬。悚懼交懷。謹議。論
曰。元教廢興。理鍾斯運。而盛衰之寄。抑亦人謀。皇上御辯
乘時。允膺付託。所以降非常之詔。勵釋侶於明時者也。春
秋傳曰。君所謂可。而有否焉。臣獻其否。以成其可。君所謂
否。而有可焉。臣獻其可。以去其否。余聞其語矣。今見其人
焉。觀秀上肆力釋君。昌言帝闕。詞志款款。勤則勤矣。而宣
公之啟狀。詳切該博。吾無間然。方今以大法為己任。思正
其傾危。能負重道遠者。此其人也歟。仲尼云。顛而不扶。危
而不持。則將焉用彼相矣。若此真可謂至覺元首。良哉
股肱。中臺周府等議。雖文質有乖。而咸得事要。然樞紐經
典。疇咨故實。理例鋒穎。詞韻膏腴。則司戎之稱鴻筆麗藻
矣。若標以顯議。約以正詞。其文辯潔。其事明覈。則左驍衞
舉其綱領矣。將來達鑒。斯焉取斯。
蘇遊
遊。開耀時人。
三品頤神保命神丹方敘
若夫汞者。五行之秀氣。二儀之純精。津液流形。體分三品
之別。剛柔為用。功標百鍊之奇。故能匿銳燕圖。白霓翹而
貫日。潛芒豐匣。紫靄發而衝星。在物之靈。莫斯為最。雖表
名於兌域。實取效於離方。是以上古聖人。歷嘗諸味。甘而
無毒。可以養神。遂變柔成剛。從麤入妙。或作規而寫圓璧。
或為矩而象方諸。鑒同明月之輝。藏於習坎之地。金水相
合。自表生成之數。元臺吸引。用召太陽之精。因其自然而
生。故即體之名為汞。麥合姿於酉德。為酒熱而且宣。棗成
氣於震宮。為藥溫而又潤。以斯相和。合而服之。再餌晨晡。
一無所忌。可以堅實骨髓。羸體變而成剛。可以悅澤肌膚。
衰容返而為少。至於男女之道。房室之間。姬媵數百。取御
之儀。俄頃亦具。辟鬼除邪。蠲疴去疾。風勞虛悸之輩。攣躄
疽癩之徒。餌一劑而便瘳。匝三周而並愈。復本質於平素。
如舊姿而有佳。倚震柱而不驚。當離牖而寧懼。若能依八
節。順四時。採百物之初生。合衆藥而為長。或乾或濕。為散
為丸。適寒暑以調和。隨道引而消息。一服之後。萬事都捐。
心若死灰。形同槁木。滓穢日去。清虛日來。通幽洞冥。驅神
役鬼。純漿不覺其濁。絕糧不覺其飢。腸漸化而為筋。髓漸
化而為骨。體生羽翼。身若虛空。駕鶴乘龍。將煙霞而迴騖。
長生久視。與穹壤而相侔。斯則天仙之上品也。若也不救
物表。取足人間。初服之日。閉情無逸。一二三年。微用節宣。
八九十歲。方始任使。耳目惟有聰察。神彩彌加精明。顏與
日而俱新。智將年而共遠。力則拔山扛鼎。倒曳九牛。誦則
一日萬言。五行俱下。蠲塗靡乏。任意所為。偃仰六合之中。
高視數百年外。雖未能觀東海以成桑田。詣西母而摘桃
實。抑亦優游自在。其地仙之亞歟。語曰。上藥養命。中藥養
性。下藥去病。總三者以為言。惟此可以備矣。豈與夫種石
齊偶。功效相侔。膚體纔未充虛。發徹已通中外。可得同年
而語哉。但代人迷於攝養。自致危脆。苟徇目前。不圖久遠。
以為壽有定極。非關藥餌。所資自然者。飲鴆羽寧得斯須。
吞烏喙行為邱死。既能促之使短。豈不能延之使長。信彼
而不信此。斯為惑也。不亦愚乎。且食鐵之獸。得其麤獷。猶
能猛健。有異毛族。况人為之。取其精粹。取其輕清。而無殊
特之姿。不獲延長之壽。未之有也。余以汞丹之妙。功用無
比。故申述舊方。更為新題。庶有識君子。知此評之不虛也。
其有餘小功能。幷合和節度。隨時附出。並論之於後。
袁思古
思古。高宗朝太常博士。
許敬宗諡議
敬宗位以才昇。歷居清級。然棄長子於荒徼。嫁少女於夷
落。聞詩學禮。事絕於家庭。納采問名。惟聞於黷貨。白珪斯
玷。有累清塵。易名之典。須憑實行。案諡法。名與實爽曰繆。
請諡為繆。
