欽定全唐文卷一百十一
後唐明宗(六)
令道路置碑曉諭路人勅
朕聞教化之本。禮讓為先。欲設規程。在循典故。蓋以中興
之始。兆庶初安。將使知方。所以漸誘。準儀制令。道路街巷。
賤避貴。少避長。重避輕。去避來。有此四事。承前每於道途
立碑刻字。令路人皆得聞見。宜令三京諸道州府各遍下
管內縣鎮。準舊例於道路明置碑。雕刻四件事文字。兼於
要會坊門及諸橋柱刻碑。曉諭路人。委本縣所繇官司共
切巡察。有敢犯者。科違勅之罪。貴在所為易。所化宏多。
既禮教興行。則風俗淳厚。庶皆順序。益致和平。
許致仕太傅王建立太子少保朱漢賓還鄉勅
凡為食祿。無不盡忠。既以懸車。永期樂道。若妨養性。豈是
優賢。況非繫滯之名。宜遂逍遙之便。宜依。
武職銀青階準文資賜紫例不得奏為州縣官勅
諸道奏薦州縣官。前銜內有賜紫金魚袋。先於長興元年
勅。州縣官若循常例。十六考方得敘緋。儻或巳佩金章。固
難却為令錄。必若藉其才器。則可別任職資。文資官結銜
內巳有金紫。尚不許薦為州縣官。其武職銀青階。亦宜條
理。諸道詳文資賜紫例。不得奏為州縣官。
增大理寺御史臺俸錢勅
刑法之司。朝廷重委。是以前王應運。必繇獄訟所歸。庶物
無冤。然後陰陽式序。豈獨繫於彼相。實亦賴於有司。冀致
和平。共期仁壽。宜示優崇之道。以明奬激之方。此後大理
寺官員。宜同臺省官吏升進。其法直官比禮直官任使。庶
皆知勸。咸切奉公。如有能雪冤疑。則別議超擢。苟舞弄文
法。必舉憲章。明懸黜陟之科。貴益公忠之懇。御史臺每月
支錢三百貫。充曹司人力紙筆糧課。其大理寺先支錢二
十貫文。與臺中比類全少。刑部一司。則未曾支給。宜於兩
班罰錢及三京諸道贓罰錢內。每月支錢一百貫文賜兩
司。其刑部官吏人力不多。兼使紙筆較少。宜於所賜一貫
內。三分支與一分。
令大理寺斷獄取最後勅定罪勅
大理寺每有詳斷刑獄案牘。準律須具引律令格式正文。
又稱準格詳獄。一切取最後勅為定。後勅合破前格。今後
凡有刑獄。先引律令格式有無正文。然後詳檢後勅。須是
名目條件同。即以後勅定罪。勅內無正條。即以格文定罪。
格外又無正條。即比附定刑。先自後勅為比。事實無疑。方
得定罪。或慮律令難明。錄奏取裁。仍當比事平情。取法直
官不隱法文狀在案。本斷官祗據僭狀書法定罪。不得輒
使文章及有徵引。刑部詳覆官法直官亦準此。兼自此御
史臺大理寺準推斷刑獄之際。刑法官及諸朝臣。不得以
見所推斷人罪名。合使條格。奏請改易。刑法中或有不便
於事者。任其奏聞。餘依李延範所奏。
禁營田聽稅戶越境耕占勅
凡置營田。比召浮客。若取編戶。實紊常規。如有係稅之人。
宜令却還本縣。應諸州府營田。務只許耕無主荒田。及召
浮客。此後若敢違越。官吏并投名稅戶。重加懲斷。
放鷹隼勅
馳騁畋獵。聖人每抑其心。奇獸珍禽。明王不畜於國。朕猥
將寡薄。虔奉宗祧。覽前代之興亡。思昔人之取捨。所以尋
頒明詔。遍諭遐方。推好生惡殺之仁。罷雕鶚鷹鸇之貢。一
則杜盤遊之漸。一則遂飛走之情。近日諸色人。不稟詔條。
頻獻鷹隼。既不能守茲近勅。則何以示彼後人。頗為踰違。
須行止絕。其五坊見在鷹隼之類。並宜就山林解放。此後
諸色人等。並不得輒將進獻。仰閤門使。凡有此色貢奉表
章。不得引進。
敦勸孝義勅
王者以孝理萬邦。化敷兆庶。每勳賢而按部。專行賞以宣
風。其在懲勸知方。統臨得術。比屋有可安之俗。六親無不
和之人。劉虔膺曾州縣為官。見鄉閭弊事。宜加條理。免亂
彝章。宜令諸道長吏嚴行誡約。如有違者。準法加刑。
七十巳上人不得概注散官勅
耄年為政蒞事。或有昏蒙。老成之人。安知不可師範。宜令
銓司。此後有全不任待者。即別以優散官資注擬。
禁州縣交通富民勅
凡曰士流。州縣盡應饒假。詐稱門族。長吏豈肯延容。應是
戶人。皆編部籍。如或為其家富。邀坐公廳。顯從賓主之儀。
頗辱朝廷之任。所在必無此事。其中或有如斯。須重衣冠。
以敦風俗。州縣官或與富百姓同坐交通者。隨處糾察使
知。事若不虛。當行嚴斷。其妄稱士族者。亦議科罪。
處分獻策人韓滔勅
以納言路廣。進策人多。別出試題。蓋防假手。韓滔獨隳衆
例。輒出已懷。敢以閒詞。有違明勅。而又情惟自衒。事匪合
宜。朝堂干祿之時。尚猶倔強。州縣親人之處。可任作為。便
合舉違勅之科。加不恭之罪。緣當誕月。刑法務寬。宜殿一
選。
施行恩蔭勅
皇王御宇。切在推恩。臣下盡忠。皆思勵節。顯祖宗於奕世。
耀妻子以榮家。位有高低。事無偏黨。方當景運。務洽羣心。
將宏莫大之規。宜定維新之制。自此在朝臣寮。及藩侯郡
守。據理例合得追贈者。新授命後。便於所司投狀。旋與施
行。封妻蔭子。準格合得者亦施行。兼自中興巳來。外官曾
任朝班。據在朝時品秩格例。合得封贈敘封。未霑恩命者。
並與施行。其敘封妻室品蔭子孫等。仍命所司一一具格
式申奏。其或應得而不與之者。罪在所司官吏。其餘進為
齋郎。遇有員闕。據資蔭合得先受官者。先與收補。後受官
者。據月日依次第施行。如或徇私。公然越次。本人本司官
吏。當行責罰。仍令御史臺常加訪察。不得輒有違越。庶激
為臣為子。盡孝盡忠。各守公方。共裨皇化。
定升轉官年數勅
闕員有限。人數常多。須以高低。定其等級。起今後兩使判
官罷任後。宜一年外與比擬。書記支使防禦團練判官。二
年外與比擬。兩使推巡防禦團練推官軍事判官等。三年
後與比擬。仍每遇除授。量與改轉官資或職次。其有殊常
勤績者。與議優升。若有文學智術。超邁羣倫。或為衆所稱。
或良知迥舉。察騐的實者。不拘年月之限。其才器卑低。階
緣得事者。宜量事於州縣中比擬。若州縣官中。有文學雄
奥。識量優深。亦量才於班行及諸道判官比擬任使。況諸
選人之內。多是勤苦立身。每於調集之時。皆有等差選限。
準茲幕吏。難使雷同。所貴皆免湮沈。遞承驅策。
答禮院奏衣服制度勅
禮院所奏。內外臣僚所衣朱紫服飾。不越時宜。將健衣裝。
各立軍號。一切仍舊。其經商百姓。不得著色樣綾羅。及紫
皂雜色衣服金色帶等。宜依。
䟽理選曹並免落第人來年再納文解勅
守選之輩。例是艱貧。合格之時。漸多衰老。更添雜犯。轉見
憂嗟。方當開泰之期。宜軫單寒之衆。自今後合格選人歷
任無違礙者。並仰吏部南曹判成。如文解差錯。不合式樣。
罪在發解官吏。兼貢舉之人。辛勤頗甚。每年隨計。終日食
貧。須寬奬勸之門。俾釋羈棲之歎。今年落第舉人。所司巳
納家狀者。次年便赴所司就試。並免再取文解。兼下納文
解之時。不在拘以三旬。但十月內到者。並與收受。
禁村店要津置闌頭勅
比置關防津鋪。為要禁察奸凶。如或縱捨賊徒。透漏商稅。
既虧職分。難逭刑章。若敢阻滯行人。僥求潤已。但有發覺。
並以枉法贓論。宜令諸道。常切指揮。無使違犯。
詔依石經文字刻九經印板勅
教導之本。經籍為宗。兵革以來。庠序多廢。縱能傳授。罕克
精研。由是豕亥有差。魯魚為弊。苟一言致誤。則大義全乖。
儻不討詳。漸當紕繆。宜令國學集博士儒徒。將西京石經
本。各以所業本經句度。抄寫注出。子細勘讀。然後召雇能
雕字匠人。各隨部帙刻印板。廣頒天下。如諸色人要寫經
書。並須依所印勅本。不得更使雜本交錯。所貴經書廣布。
儒教大行。
定出選門除官年限勅
前資朝官及諸道節度觀察判官。近勅罷任一周年後。方
許求官。其出選門官。雖準格例送名。未定除官年限。自此
應出選門官。亦宜罷任後周年。方許擬議。仍本官自於所
司投狀磨勘。申送中書門下。
論訴人不許淹滯勅
近日累據御史臺奏陳狀訴屈人。據狀內皆是勘責多時。
却曉示陳狀人送本道。依次第論對。及州府追到支證。本
人又不到彼處。恐紊規繩。須行條理。宜令御史臺。今後諸
色人論訟。稱已經州府斷遣後抑屈。更不再牒本道勘逐。
便可據狀施行。若未經州府論訴。驀越陳狀。即須留本人
據事理詰勘。如實未經本處訴論。便可具事由。勒本道進
奏官差人齎牒監送本處。就關連人勘斷後申奏。仍不得
虛有禁繫。
定節度等使在朝班位勅
諸道節度都護防禦團練等使及刺史到朝廷。未有班位
定規。起今後不帶使相節度使班位。可取使相班為例。據
檢校官高者為上。如檢校同。即以先授者為上。其諸州防
禦團練使刺史亦準此。仍前資居見任之下。
處分李咸雍勅
李咸雍既是書生。合知禮範。凡關事理。祗可披論。尚書省
前。豈是喧呼之所。主司在內。何興詬罵之言。雖妄指陳。實
為凶惡。苟無懲誡。難例輩流。宜令御史臺監送本貫。重處
色役。
委馬縞等勘諸經勅
近以遍注石經。雕刻印板。委國學每經差專知業博士儒
徒五六人勘讀并注。今更於朝官內別差五人充詳勘官。
太子賓客馬縞太常丞陳觀祠部員外郎兼太常博士段
容太常博士路航屯田員外郎田敏等。朕以正經事大。不
同諸書。雖巳委國學差官勘注。蓋緣文字極多。尚恐偶有
差誤。馬縞巳下。皆是碩儒。各專經業。更令詳勘。貴必精研。
兼宜委國子監於諸色選人中。召能書人謹楷寫出。續付
匠人雕刻。每五百紙與減一選。所減等第。優與選轉官資。
許客戶於坊市修營屋宇勅
凡興舍宇。務廣人煙。既聞完葺之期。式叶綏安之道。況京
城之內。巳有條流。縣邑之中。可援事例。應諸縣有臨街店
舍田地。宜準勅許人收買。依限修蓋。其佐官宅基。舊屬縣
廨宇。并寺院伽藍地。如人戶巳蓋造屋舍居止。不在起移
之限。便任永遠為主。如更別占據空地。作園圃及種蒔苗
稼。仍仰縣司與寺家決定。辦得修蓋。即許識認。
每年二月初禁止弋獵勅
春夏之交。長育是務。眷彼含靈之類。方資亭育之功。先有
條流。解放彈鷹隼。自此凡羅網射生。並諸弋獵之具。比至
春初。並宜止絕。如有違犯。仰隨處官吏。便科違詔之罪。起
今後。每年至於二月初。便依此勅。曉示中外。蓋循舊制。重
布新規。宣諭萬邦。永為常式。
令諸道進州縣圖經勅
宜令諸道州府。據所管州縣先各進圖經一本。並須點勘
文字。無令差誤。所有裝寫工價。並以州縣雜罰錢充。不得
配率人戶。其閒或有古今事迹。地里山川。地土所宜。風俗
所尚。皆須備載。不得漏略。限至年終進納。其畫圖紙到。
圖經別勅處分。
減進策選數勅
朕大啟四門。無遺片善。冀有智能之士。來陳利害之言。是
命擢量。貴行酬奬。須論條件。以定等差。應進策人等。若是
選人。所進策內。一件可行與減兩選。兩件減四選。三件巳
上。便依資與官。如無選可減。及所欠選數則少。可行事件
則多。據等級更優與處分。如是諸色舉人。貢院自考試本
業格式。不在進策之限。如有智謀宏遠。文藝優長。或一言
可以興邦。一事可以濟國。是為奇傑。難預品量。待有獻投。
旋令擬議。
宥龍[:#AS-84EC:⿰⻖⿱步馬]等家口勅
龍[:#AS-84EC:⿰⻖⿱步馬]毛璋陶[:#AS-8F79:●]曹廷隱成景宏等。或子或弟。本無相及之
刑。尋示寬恩。各免連坐。止令州府。別係職官。而聞收管巳
來。縻繫之後。頗極窮困。宜放營生。仰逐處開落姓名。仍給
公憑。放逐穩便。
科決丁延徽等勅
國計之重。軍食為先。比防主守之隱欺。遂致監臨之鈐轄。
丁延徽選從禁職。委以倉儲。蓋藉忠勤。特添俸給。所宜廉
慎。以副指揮。而敢與專知官田繼勳杜延德副知官趙德
遵楊仁祚等相徇私情。擅出官物。脚夫論告。贓狀分明。及
遣推窮。即稱貸借。按正律則罪加於凡盜。準後勅則名犯
於極刑。況兩司詳。再經議讞。定法既當於不濫。懲奸斷
在於必行。又據宰臣所問五條。康澄繼陳兩表。雖為滯獄。
且貴盡心。但丁延徽所出軍須。巳離當處。本無文紀。豈是
公官。宜同入已而論。難逭滅身之罪。宜依兩司詳議斷遣
處分。其丁延徽田繼勳贓滿二十匹。並決重杖一頓處死。
杜延德巳下。各依本罪決杖配流。賞元告人絹二十匹。
復鄉飲酒禮勅
諸科舉人。常年薦送。先令行鄉飲酒之禮。凡預舉人。列從
鄉賦。遂奏鹿鳴之什。俾騰龍化之津。雅音既動於笙簧。厚
禮復陳於筐筥。行茲盛事。克振儒風。宜令復行鄉飲酒之
禮。太常草定儀注。頒下諸州。預前肄習。解送舉人之時。便
行此禮。其儀速具聞奏。
