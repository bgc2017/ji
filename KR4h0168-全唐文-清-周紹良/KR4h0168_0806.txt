欽定全唐文卷八百六
蔡詞立
詞立。咸通十三年官虔州孔目。
虔州孔目院食堂記
京百司至於天下郡府。有曹署者。則有公厨。亦非惟食為
謀。所以因食而集。評議公事者也。繇是凡在厥位。得不遵
禮法舉職司。事有疑。獄有冤。化未洽。弊未去。有善未彰。有
惡未除。皆得以議之。然後可以聞於太守矣。冀乎小庇生
靈。以酬寸祿。豈可食飽而退。㣥居偶語而已。况虔居江嶺。
地扼咽喉。有兵車之繁。賦役之重。苟一物為害。則萬姓何
辜。一綱不提。則七邑何守。同舍諸公。得無屬意焉。小子承
乏。每慙尸素。志求短拙。憂心忘餐。或有公事之稽畱。獄訟
之冤滯。六曹之臧否。百姓之慘舒。農桑之失時。鄉閭之蠧
弊。聞見所未及。才智所未臻。希會饌以言之。共裨風化。院
食堂舊基陋。咸通七年夏。前太守隴西公。遇時之豐。伺農
之隙。因革廨署。爰立茲堂。環之高樓。翼之虛楹。有風月之
景。花木之陰。無燥濕之虞。墊陷之慮。聚於此者。得無愧焉。
處廣廈。宜念巢居露寢者。食兼味。宜念糊口甑塵者。夏
清涼。宜念曝日而耕者。冬溫燠。宜念卒歲。無衣者。苟用心
如是。則日食萬錢。無以為愧。豈惟公膳哉。自剏建之後。於
今七年。未有紀述。深以為缺。小子伏役之暇。好讀書為文。
雖顧不才。聊用直錄。咸通十三年五月三日記。
侯圭
圭。僖宗時人。
割鴻溝賦(以割土開城去存深跡為韻)
龍爭虎鬭兮。萬象交奔。鏃盡兵窮兮。白日猶昏。潛豹略而
久困。割鴻溝而兩存。臨屹屹之重關。平分海嶽。指遙遙之
一水。畫斷乾坤。秦之末世也。鹿走中原。人殃下土。天垂不
定之氣。代作分爭之主。皆欲呵叱㣥類。鞭笞萬宇。或功侔
擘嶽。埽氛祲以將清。或力並觸山。缺穹昊而未補。爭馳羽
檄。欲定雲雷。共假長山之隔闊。請如橫漢以昭回。劈六合
以中裂。割八紘而半開。於是對戢雄稜。俱停執馭。盟高岸
以斜指。約中流而內據。霜戈雪刃。擁雲陣以東歸。火幟虹
旗。扶日輪而西去。險隘瓜剖。沉深帶橫。兩曜而寧休暈蝕。
重宵而未落欃槍。晉魏周韓。出地表而共宗函谷。燕齊楚
越。徹天涯而盡屬彭城。池塹彌堅。人烟漸隔。瘡痍詎息於
餘略。兵甲俄循於舊跡。孤軍外鎖。截南北於千城。萬馬重
來。併華夷於一擲。由是霾陰再合。霆霹交侵。強者功淺。弱
者機深。空欲限溝洫之迢遞。閉關河之阻尋。分地理而不
分天理。割波心而不割人心。及夫垓下之劍不還。江上之
師莫遏。始知鳳閣之難處。徒想鴻溝之獨割。至今京索之
原。古津空闊。
東山觀音院記
廣明初。梓州浮圖祠大小共十二。慧義居其北。兜率當其
南。牛頭據其西。正觀距其東。上臨絕壁。下瞰長江。青靄屬
天。纖塵莫及。巉巖險峭。孤標勢盛。諸寺讓焉。自儀鳳元年
置。本號清居。尋改真觀。凡一百六十七年。會昌中。例從毀
廢。大中時。內大德僧知元。與工部李侍郎同議興復。功業
未就。屬蠻獠猖狂。將犯西蜀。有三藏僧洪照。召諸寺僧智
海等。於舊基置降魔壇。號曰無能。節度使尚書獨孤公因
給牒。置院利人。信施洊至。飛木輓石。僦徒募工。樹立新規。
因循舊跡。制未周歲而及半。創觀音像堂三間。南邊佛舍
五間。山頭大閣三層七間。房廊厨庫門廡十五間。皆盡雕
飾之妙。宏壯之麗。瞻仰崇峻。依歸者萬計。舊傳塼墖十三
層。歲久傾欹。忽遇風雷。遲明卻正。時以龍神扶掖之異。今
餘其址。又有石龕四五。兼鬼子母。下臨方泉。里巷以高禖
之饗。祈禱者衆。頗有靈異。故李公溪石前身之說。詩碑尚
在。洪照姓鄭氏。虢州盧氏人。幼詣清凉金闕寺鏡公處出
家。竹林寺用公處具戒。壯歲就興善寺則公處受灌頂五
部大法。明五天梵字。太和七年遊蜀。初住綿州大安寺。洎
返初服。再從剃落。因隸[:#AS-92F9:⿰帛⿱丿糸]州開元寺。置上方轉輪經藏。十
年秋。川主尚書韋公請居慧義般舟院。因得重新正觀焉。
常以真言祛邪逐崇。呪水治病救人。不可勝數。咸通十三
年夏六月。委化於般舟舊座。壽七十八。臘五十五。建方墳
於東山。梓州諸寺山院陳迹。慧義則有庾開府王子安李
北海趙蕤處士碑。牛頭則有閭邱博士均嚴員外碑。南禪
院應天院則有李員外商隱淨光徹大碑。圓梵寺兜率寺
則有崔相國楊相國記。靈泉院法社龕則有王校書魯記。
皆雄詞健筆。抉異挑奇。相繼馳名於諸夏矣。惟正觀舊無
紀述。照公門人從文。清標正直。勤苦修持。承襲巖栖。宗依
明教。亦得其三密心印。乘間錄精宇之興廢。先師之行業。
劘懸崖五尺請書。圭辭不獲命。書曰。舊真觀寺。今觀音院。
元始其意。照成其志。文終其事。辛丑歲正月二十七日丙
子刻。
崔瑄
瑄。咸通朝諫議大夫。
論令狐滈及第疏
伏見新及第進士令狐滈。是河中節度使檢校司空同中
書門下平章事令狐綯男。舊名壽。改名滈。竊聞項年。暫曾
罷舉。自父當重位。而權在一門。求請者詭黨風趨。妄動者
邪朋雲集。每歲春闈登第。在朝清列除官。事望雖出於綯。
取捨悉由於滈。喧然如市。傍若無人。威振寰中。勢傾天下。
及綯去年罷相出鎮。其日令狐滈於禮部納卷。伏以舉人
文卷。皆須十月已前送納。豈可父身尚居樞務。男私挾其
解名。干撓主司。侮弄文法。若宰相子弟總合應舉。即不合
繼絕數年。如宰相子弟不合應舉。即何預有文解。公然輕
易。隱蔽聖聰。將陛下朝廷。為綯滈家事。伏恐奸欺得路。孤
直杜門。非惟取笑士流。抑亦大傷風教。伏請下御史臺子
細推勘納卷及取解月日聞奏。臣職當諫署。分合上聞。
潘稠
稠。僖宗朝亳州刺史。昭宗乾寧四年加金紫光祿大夫檢
校工部尚書。
請移真源縣就太清宮奏
自大寇犯闕之後。㣥兇誅殄已來。大小寇逆。前後一十八
度欲犯太清宮。或迷失道途。或龍神示見。終挫兇計。宮城
晏然。所庇護居人。不知其數。請移真源縣就宮安置。
張魏賓
魏賓。咸通時鄉進士。
唐故太原郡王處士墓誌銘(并序)
太嘷爰興。木德啟姬周之運。靈王少海。緱嶺表登仙之慶。
故王之命氏。始乎太子晉。晉生龜。襲封於太原。今為郡人
也。廿四代祖襃。仕晉為大將軍。以孝敬動天。粲兮國史。流
祚萬世。忠貞顯隆。軒冕官常。有國皆有。不復備列於斯誌。
君諱仲建。字彥初。即將軍之遠派也。曾祖潾迨皇考坤。咸
以博識著稱。委簪纓有羈縻之患。故遁俗不仕。府君乃坤
之次子矣。幼而廉慎。長而剛毅。偉其貌而孝於家。睦乎宗
而潔諸已。訥言敏行。金穴山藏。用捨無遺。鶉駟一致。誠明
諒直。清簡洽聞。涵㯋銳於鋒鋩。極逍遙於大道。武齊樂伯。
劒敵莊周。縱雄辨而嶰谷潛暄。攄麗藻而綺霞爭秀。志高
氣遠。觀象紫微。當豹隱之餘芳。應處士之嘉號。非公而孰
能與於此哉。識者以為懷寶不耀。至信自彰。探老氏之希
夷。固全真於物外者也。方欲鍊形羽化。潄液丹霄。存神於
罔象之中。抱一於杳冥之內。將宣平生之大節。豈料尋師
未遂。步水俄侵。賈生之鵩鳥遽延。排寢之搏膺斯及。嗚呼。
春秋六十。以疾不間。終於河梁之別業。公娶清河張氏。乃
班孟之名家。胎訓之清譽。蘋蘩繼代中饋。祖禰之母儀耳。
故能有子一人焉。曰知教。實令嗣也。自齠季丱歲。所好所
慕。已脫落常態。及成童。伯仲以孝經授。見末章有裂骨之
痛。親屬以為曾閔之疋。俾專就養。克扶竭力之仁。捧藥問
安。式展因心之孝。銜酸茹恨。泣血穹蒼。擗地捫心。幾將滅
性於廬次。悲夫。繼夫人安氏。淑順閨閫。亦盡敬姜之禮。知
教乃抑情斂涕。罄彼稱家。克己勵精。冀終大事。以其年歲
在乙酉十月己酉朔廿二日庚午。至孝由是坐踴無時。徒
跣備先王之制。列儀旐。自三城護府君之神座。歸葬於河
陽縣豐平鄉趙村之北原。附大塋。啟先夫人之舊窆。合祔
於斯。禮也。尚念鍾嵒圯毀。江甗摧頽。歷數有期。堙滅無紀。
請編是誄於泉壙。魏賓嘗游館穀。竊覿徽音。直筆其辭。用
旌孝子之慕孺。乃作銘云。
王氏盛業。姬周奕世。降及仙才。浮邱以濟。元偉孝弟。仕晉
文帝。義烈汪洋。忠貞昭晰。以至於公。克揚嘉裔。猗與府君。
以大其先。嗟嗟夫人。柔順其賢。孝子號天。哀親棄捐。感靈
陶鸖。相彼何阡。峰巒山[:#AS-FBEC:●]累巋。氣魄聯綿。尹默之悲凉奚
及。陸機之雅賦依然。檜柏秋月。春松暮烟。庶山川之不易。
摽誌誄於他年。
張雲
雲字景之。一字瑞卿。咸通朝官起居郎。歷興元少尹。
論令狐滈不宜為左拾遺疏
臣伏見今月十五日勅。除長安縣尉集賢校理令狐滈充
左拾遺者。滈頃籍父威。不修子道。干權黷貨。有口皆知。據
其輿論之所咨嗟。宜於霜憲之所破碎。豈可令捧近日月。
飛翔雲天。此則有罪而反榮。是乃無辜而可警也。伏惟陛
下以獻文繼代。孝德承祧。臨天下以至明。示天下以至信。
有善必勸。有惡必懲。分別昭彰。使人不惑也。今滈為諫官。
是惡人得位。善人必疑矣。陛下何以執信行令。使萬方從
化平。滈麻衣如雪。干弄未光。穿緣穴鼠之墉。以欺其父。出
入吞舟之網。不畏於人。至於朝廷命官。公然請託。不封殿
最。無取賢愚。但擁富貲。即為高第。遂使堯官三載。黜陟有
繫於金錢。孔教四科。取舍或由於聲色。且令狐綯進用李
琢。首亂南方。贓罪流聞。遠近昭著。使天下兵戈徵歛。未有
巳時。而南安舉城。化為凝血矣。陛下每臨朝聽政。語及南
安事。或至掩泣。未嘗離心。上欲收復土疆。次欲誡勵臣下。
琢頃以典郡贓穢。廷臣曾有論封。令狐綯比竟用之。由滈
有納賄故也。李琢之罪。既正刑書則舉以致戎者。是誰之
故。此乃目前可驗天下皆知。臣豈苟緣愛憎。妄有論列。滈
為人子。陷父為惡。豈堪鳴玉曳組。為陛下諫臣乎。陛下必
欲推寧僭之恩。以寵於滈。豈不念南方赤子。流離死亡。豈
不念州郡徵歛。生人受弊。豈不念蔡襲酷沒。豈不念國計
空虛。凡此數條盡滈之由也。臣頃事先朝。任太常博士。以
滈專恣威福。勢傾朝廷。大中十三年五月二十三日。已進
密疏。直啟九重。先帝且務苞含。微臣亦蒙全宥。幸得要領。
獲事聖朝。臣今若顧惜微疆。寢而不奏。是臣不以事先帝
之心事陛下也。生則罪重。死有餘辜。但獲上聞聖聰。一悟
睿旨。雖當鼎鑊。亦所甘心。伏望改授滈一官。以息㣥議。
復論令狐滈疏
臣一昨以令狐滈負議聖朝。脫身疎網。因緣僭祿。抗奏上
論。伏自疏奏以來。二十餘日。未奉明詔。異議喧然。臣孤立
自持。當此大位忽異。恐事生不測。先及臣身。則一去帝城。
千里吞恨。將來拜疏。何略聞知。臣今再上聞者。但以勢不
可默也。滈之取錢。豈令臣見。臣只以貪僭之譽。布在人間。
惟受傳聞。即有論列。先朝獻疏。已具指陳。還緣此子。竊父
威權。為過不少。而外人言論。上聞於天。所以先帝不加責
於微臣。以言之無罪。不然。令狐滈外倚家門之權。內連鄭
顥之寵。臣尋粉碎於先朝矣。今日豈得全生。更為陛下明
言乎。令狐綯為先帝權柄大臣。獨[:#AS-8A4C:⿰⺘亶]恩澤。職當調護國本。
訏謨皇家。陛下序屬天宗。躬為長子。先帝親觀齒讓。目覩
溫文。大中十年十月八日勅。右諫議大夫豆盧籍刑部郎
中李鄴。並以本官充夔王巳下侍讀。此令狐綯交連帝戚。
位冠鼎臣。端坐中書。作何行李。陛下受天照命。㣥臣定策。
宮禁之事。則臣不知。但欲冊夔王。便可知綯臣節。况濫舉
李琢。致其毒流生人。使先帝貽厥之謀。不及陛下。好生之
德。未免憂勤。綯只合辭榮乞骸。席藳請罰。何顏更令不孝
之子。濫求官榮。事體既乖。人情實憤。李琢本無吏道。惟有
貪名。滈既身挫人言。琢官實由賄得。綯拔自㣥小。分符交
州。琢果大肆兇殘。處置杜存誠父子。取怨溪洞。闔境亂離。
其坐罪貶官。綯猶專為掩覆。依前要用。更與壽州。蕭倣駁
議既行。李琢罪狀轉驗。琢不自澄省。指斥王廷。按獄司窮。
重重貶削。分務未久。又除。宋州。直至綯罷相權。琢始廢居
東格。無私宰物。當如是乎。若令狐綯以琢一時敏辨。以有
公才用琢。如或不知。在綯未為有過。豈李琢前僭未塞。後
惡乃張。知是罪人。橫身庇護。則綯之舉吏。自與心違。滈之
取錢。何須眼見。衆口紛紜。號為白衣宰相。朝廷設進士之
科。本求才彥。鎮其浮濫。屬自宰臣。陛下御極之初。大臣儀
刑百辟。豈為綯言出鎮。滈便策名。放榜宣麻。相去二十三
日。綯既公然進狀。請試春官。滈則元在京都。不經舉進。明
言拔解。傍若無人。滈為宰臣之子。不患無位。且合簡身慎
行。以成父業。有何急切。如此攫挐。使天下孤寒。人人怨歎。
謂之無解及第。實則有耳未聞。不懼人言。一至於此。臣若
悉書滈過。方罄南山之竹。恐未盡也。臣家惟有童稚。更無
兄弟。自傷側足單居。但思引領獲罪。令狐綯身榮上相。位
冠通侯。十年桃李之陰。兩葉公台之貴。煦能生物。怒可移
山。臣子豈無常人之情。有何苦切。頻將單脆微蔑之身。與
強家立怨立敵。自取傾危也。直以曾將滈事。上聞先朝。滈
出網羅。偶逋清憲。更欲玷黷皇化。參侍玉墀。人懷怨心。而
敢指斥。是欲以大中威福。復行之於舜日也。獨臣將經是
事。豈得逡巡。止可碎身權豪之門。不可負陛下設官分職。
况綯有粃政。亦何阻直言。以其前章。猶未明切。聞滈黨欲
謀害臣。恐不及繼言。便至貶降。臣又思令狐綯負先帝之
事。陛下不知。悞我聖明。由臣恇怯。今再得指陳滈事。啟達
聰明。臣於妻子官業。已無愛惜矣。用舍之宜。一俟聖裁。
周鈐
鈐。懿宗時以詩賦著名。累舉進士不第。
南郊享壽星賦
玉露初降。金風正秋。有壽星之發彩。出離方而若浮。太史
於是奏時令。贊天休。謂三光之丕顯。蓋萬乘之勤修。天子
乃命有司。灌鬱鬯。登靈壇以蕆事。敬南極而延望。當其氣
凝霧寢。烟消霞曠。循大象之昭回。見孤光之寥亮。月來歲
往。常居赤帝之前。目擊心祈。空仰碧霄之上。所欲精誠斯
感。肸蠁潛交。矚神靈兮心馳箕斗。奠椒獎兮酌滿陶匏。事
異乞言。殊養老於東序。祭惟合禮。同祀月於西郊。時也陰
陽正位。晝夜平分。思薦祉於人壽。遂大享乎天文。則知秩
天宗。用郊祀。斯祭也。象在角亢。壇當戊巳。月皎皎而清漢
波流。夜蕭蕭而白榆風起。齋心既潔。蘋蘩之薦巳申。壽域
先開。龜鶴之年可俟。祀事既。道之南。恍惚兮光臨俎豆。依
稀兮氣動烟嵐。由是見星[:#AS-8850:⿰足⿸厂⿱田坴]之不爽。知君德之相參。彼牛
女迢遞以增思。參商隱見而差失。處圓靈兮徒分炳煥。於
敬授兮未為貞吉。曷若我冠衆星而稱老。當三秋而迥出。
既有補於乾坤。詎廢書於時日。是宜執犧象。展鷄彝。召馮
相而司歷。命祝史以陳辭。如此則所謂一人有慶。而兆民
賴之。
歐陽玭
玭。咸通十年進士。
野人獻日賦(以和悅日光情意君宇為韻)
昔宋有野人。負日之暄兮獻君。不知天下流光。以所見為
未見。不信人間委照。以所聞為未聞。當其愛景稍融。農民
乍悅。謂國內無有。謂山前自別。恐若木之光遽失。慮扶桑
之影將滅。於是耒耜潛棄。耘鉏暫輟。指天路而貢誠。適君
門兮效節。紅輪在上。無欺皎爾之心。赤羽相隨。可驗昭然
之說。乃曰臣生於隴之畔。長於隴之旁。朝播其穀。暮植其
桑。絲不得上體。粟不得充腸。以藿為食。以蓑為裳。體凍乎
雪。骨寒乎霜。因取適於中野。遂潛舒於太陽。煦不厭。暄不
忘。而恐率土之尊。未識民間之樂。一氓之賤。敢私天外之
光。所以貢其所知。陳其所覩。願日之彩致於君之館。願日
之輝及於君之宇。南畝而曾無寸澤。猶悅於身。東方而幸
有餘明。敢忘於主。主乃憫其甚樸。嘉其至誠。一則警於驕
逸。一則念及黎氓。安知萬室豪家。更有追歡之意。六宮長
夜。仍多縱樂之情。嗟夫。人各有生。生而有異。爾豈不以種
植為業。逋租為事。上或逼於狼政。下或臨於虎吏。汲汲為
心。營營為意。遂使朝光不辨。誰知勞者之情。暖景為祥。忍
奪生民之利。乃知貴之逸者有之。何稼穡而能知。賤之至
者不一。則陽和而豈失。彼徒見其夕入。而因忘其曉出。三
尺之童子猶嗤。何以日而獻日。(不見和字官韻)
張喬
喬。池州人。咸通中進士。黃巢之亂。隱九華山。
對燕弓矢舞判
燕師國子以弓矢舞樂師巡列將撻之曰視瞭詔瞽師來自[:#AS-FBEC:●]幸
燕訓恭儉。樂協詠歌。君子以之侑食。先王所以布政。師彼
國子。舞於公庭。始合於文。執羽籥而在列。終奏以武。覩弓
矢之斯張。進退疾徐。取六律以成節。屈伸俯仰。宣八風以
克諧。始協伯夔之教。自得周官之典。視瞭詔瞽。既訴者之
有詞。樂師巡列。何朴作之妄罰。於此觀禮。宜其緩刑。
沈畋
畋。懿宗朝官知制誥。
贈同昌公主衛國公主制
門下。死生有命。雖著於格言。天橫難明。豈由於定數。每念
肅雍之德。載經悲愴之懷。疏土易名。用申彝典。故同昌公
主。生知孝敬。天錫聰明。桃李凝華。芝蘭蘊秀。克奉公宮之
訓。寧煩女史之箴。洎結慶秦樓。傳芳魯館。蘋蘩潔淨。環珮
鏗鏘。不矜帝子之尊。盡執家人之禮。謂乎積善。享彼修齡。
驚電逝以霜摧。致珠沉而玉折。粉田蕪沒。金牓淒涼。荒沁
水之林園。寢平陽之簫鼓。哀情靡極。縟禮宜加。啟衛國之
山河。擇周公之諡號。式崇徽教。用慰營魂。可贈衛國公主。
兼賜諡曰文懿。仍令所司擇日冊命。主者施行。
邵朗
朗。懿宗時人。
兜率寺記
蓋聞三皇之時。人本敦朴。各守性命。保其沖和。全厥天年。
化窮則已。降及唐虞之代。嗜慾猶淳。家給人足。不相侵伐。
君君臣臣。各理其職而已。海內平一。刑措罔施。足而馳者
安於山。鱗而潛者樂於水。羽而飛者保於林。胎夭不傷。耆
耋得死。苟無禍害之釁。奚假振拔之門哉。殷周已還。戰國
萌動。弦弧掞矢。鍊甲鑄兵。乃有強凌弱。衆暴寡。由是爭鬭
之患生。殺伐之禍興矣。雖老氏垂清淨之化。仲尼用禮樂
之教。莫能救也。而苦海波湧。愛河風騰。害源弗袪。心垢彌
悖。重圍匝於三界。毒焰延於四生。乘時蕩滌。建設航筏。汲
引沉溺者。惟佛世尊。於是標六度之寶訓。轉無上之法輪。
作迷途之指南。為黑夜之明炬。處濁世者。何能濟哉。但為
三惑牽纏。六趣淪陷。頓而悟者。萬無一焉。粵有我東晉左
散騎常侍輔國大將軍太傅胡安定公得之矣。公諱鳳。字
世鸞。才推國英。德標人瑞。出蕃入輔。興事建功。焯乎圖書。
煥在南史。其激俗尢異。立跡惟能者。可得而言之。於戲胡
公。辭榮不讓於二疎。知足式於元老。壓伐冰之貴。攀定水
之宗。悟萬法皆空。歎浮生若幻。以晉義熙二年正月。捨所
居為和安寺焉。尊像端嚴。墖廟宏麗。由淛而左。香剎之盛。
莫之偕也。夫人九江郡太守呂公凱之女也。柔明淑嬺。姻
族推高。配德宜家。義諧琴瑟。發無上願。捨不住貲。亦於是
日。同捨西庄。置五福寺焉。殿宇嚴整。高卑得宜。迭經廢興。
更名靈曜寺。其五福舊額。則移於縣郭之東山立寺焉。和
安門接三衢。途通百越。法衆雲集。供具日臻。長夏講筵。無
時暫輟。燈然積代之明。福贊無疆之休。故得族茂千枝。化
霑來葉。後嗣蕃衍。不可勝言。或以廉秀登科。或以勳勞筮
仕。剖符列郡。遵問絹之清風。鳴絃化人。效馴雉之素履。其
在空門持律行者二人。二十三代孫聖壽寺僧令宣。和安
寺僧清瑗。並童丱出家。弱冠受具。以為百億三昧。無非度
門。調伏身心。梵行精密。調伏心為定慧。調伏身為律儀。護
持第一。如優波離。受佛付囑。比大迦葉。行標法侶。玉潔緇
林。宗孫棲遁雲壑者凡數十門。皆琴書自娛。泉石為玩。與
夫俛首下位者。不亦高乎。二律公洎枝孫輩凡若干人。聚
而歎曰。我二十三代祖太傅公捨宅置寺。綿歷歲時。當武
宗皇帝御宇之五年。以釋教陵遲。緇徒冗雜。非一蕩滌。無
清化源。初下明詔。沙汰僧尼。尋降勅旨。毀廢寺宇。則和安
靈曜。並隨而廢焉。舊用碑銘。一皆碎棄。千載之後。莫詳其
由。安可不紀於堅珉。揚其往烈。洎宣宗皇帝即統祚六年。
以三教並行。殊途一致。有裨大化。幽贊王猷。重降德音。再
許置寺。國朝大理卿溫公彰莅郡之日。特表奏論。恩賜禪
月之額。有上首大德正白。修大乘業。得無畏輪。行化未周。
喜捨鱗積。營構堂殿。不月而成。爾後尋復寺名。其士庶助
成功德者。名秩姓字。者別有標錄。此不更書。今所敘述。但
彰厥初立寺之由焉。朗謝秩鄞江。寓居蘭渚寺。幸不以匪
才。見託書事。牢讓數四。堅請如初。釋耒揮毫。但慚荒拙。銘
曰。
美胡公。山嶽降靈。爰挺人英。出鎮蕃屏。入輔王廷。德彌馨
兮。(其一)美胡公。爵貴祿優。知雄守柔。能捨能捨。居成寶樓。名
不朽兮。(其二)美胡公。桃夭蕡實。有堅其室。同捐別墅。圓明佛
日。爰聚尼衆。棲禪靖謐。置靈曜兮。(其三)美胡公。盛德顯融。令
始罄終。美宅名園。鬱為梵宮。億萬子孫。福壽永隆。祚不窮
兮。(其四)
李伉
伉。咸通朝官吏部郎中。
對舉方正者判
京兆尹舉方正所舉者槃辟雅拜有司以詭衆虛矯奏請左遷
四方取則。西夏為樞。九流待問。東臺是急。若舉不失德。實
人所具瞻。而肅穆清規。崇嚴丹陛。登清光於霄漢。不違顏
於咫尺。則當進退禮容。孰聞槃辟雅拜。既無觀於叔氏。亦
何取於鄒人。有司上聞。攸資伏念。儻使廣成不遠。應無北
面之尊。綺季或存。未屈南山之老。試可乃巳。誰不謂然。
五龍堂記
在天莫如龍。龍之德。佐天地。養萬物。百穀賴以生。四海所
共尊者也。社祭土。稷祈穀。國之重典也。既立壇以享其神
矣。則龍之靈。翔風灑雨。澤枯稿。滋稼穡。可不嚴奠酹之所
哉。余受命牧明人。四月戾止。六月大旱。俾吏具香酒。敬祈
於五龍之神。有蜥蜴狀者。躍入杯中飲酒。復出緣器上顧
吏。久之跳躑而去。吏未返。雨已大注。由是生植茂遂。闔邑
豐衍。思所以崇祀事答神休者。迺建宇爽塏。依方塑像。以
時薦饗。謂之五龍祠堂云。時咸通六年季秋之末也。
