欽定全唐文卷六百六十四
白居易(九)
與王承宗詔
勅王承宗。朕臨馭天下。及此五年。三叛誅夷。四方清泰。不
以功武自負。常推恩信為先。爾父云亡。即欲命卿受詔。而
遠近方鎮。內外人情。紛然奏陳。皆云不可。朕以卿累代積
勳賢之業。一門有忠義之風。功著艱危。恩連姻戚。雖中心
是念。而眾請難違。可否之間。久不能決。然亦欲觀卿進退
之禮。察卿忠孝之心。卿自罹閔凶。屬經時月。待使臣而動
皆得禮。奉章疏而言必由衷。請獻官員。願輸貢賦。而又上
陳密。遠達深誠。潔身而謀出三軍。損已而讓推二郡。斯有
以得臣子之大節。知君親之大恩。卿心既然。朕意亦定。特
加新命。仍撫舊封。今授卿起復左金吾衞大將軍檢校工
部尚書充成德軍節度使恒州刺史恒冀深趙等州觀察
等使兼御史大夫。仍賜上柱國。幷賜告身旌節等件。想卿
忠孝。哀感兼深。其德棣兩州。以卿進讓。元欲於卿親屬之
內。選授一人。在法雖有推恩。相時亦恐非便。今所以除薛
昌朝德棣兩州觀察使。昌朝昔嘗事卿先父。今又與卿
親隣。卿宜具以誠懷。令報昌朝知悉。卿今受命之後。足得
節制三軍。使其不失事宜。方見卿之忠藎。昨者眾情易惑。
非卿不能效此誠。㣥議難排。非朕不能斷此意。所宜保持
大義。勉勵遠圖。深念斯言。永副予望。其當軍大將已下。各
宜特與改轉。卿即條錄聞奏。其官健等。亦宜量加優賞。想
宜知悉。
與茂昭詔
勅茂昭。盧校等至。省所奏恒州事宜。幷別論情陳獻者。具
悉。卿望重勳賢。寄崇藩鎮。謀參廟算。寵接國姻。累上表章。
繼陳誠。永言智略。已見匡濟之才。載念公忠。益表感知之
志。若非勞瘁憂國。義勇忘家。則丹赤之心。不能至此。想風
興嘆。至於再三。所緣恒州事宜。朕亦思之甚熟。但以武俊
率身仗順。於國有功。忠勳所延。宜及後嗣。承宗又密陳深。
遠獻忠誠。既念舊勞。已降成命。計其奉詔。必合感恩。如或
乖違。續有商議。卿宜以睦隣為事。體國為心。想卿誠懷。當
悉朕意。
與師道詔
勅師道。省表具悉。卿業重相門。位崇戎閫。忠輸於國。行著
於家。久而益彰。嘉嘆無已。所奏亡兄師古。請列於私廟昭
穆者。此乃心推孝友。誠切恭敬。覽表見情。深足嘉尚。但以
祠廟所見。貴於禮成。師古雖則始營。至卿方行祔禮。即卿
為廟主。固合其宜。况師古爵位尊崇。宏選自合祔廟。別立
祠宇。使其主之。奉以蒸嘗。亦非乏祀也。已令有司重議。如
此頗謂得中。且叶禮經。卿宜知悉。
與師道詔
勅師道。朱何至。省所奏。當道赴行營兵馬。取正月過渡河。
逐便攻討。幷奏兵馬出界後。請自供一月糧料。又奏待收
下城邑。若有軍糧。一月已後。續更支計。幷陳謝慰問者。具
悉。卿文武間生。忠貞特立。動有所效。知無不為。昨獻帛助
軍。極盈數於萬匹。今又賫糧出境。減經費於三旬。此乃力
之所任。無不罄竭。慮之所及。無不經營。因時見憂國之心。
臨事識忠臣之節。詔書慰諭。未盡朕懷。章疏謝陳。益嘉乃
志。再三興嘆。寤寐難忘。其所奏聞。竝依來表。想宜知悉。
與於陵詔
勅於陵。省所賀。安南破環王國賊帥李樂山等三萬人者。
具悉。卿蠻夷犯疆。方鎮致討。兇徒喪敗。荒徼清平。卿素蘊
忠誠。又連封壤。疾既同於山藪。勢益壯於輔車。想聞捷書。
當倍慰愜。載省所賀。深見乃懷。
與希朝詔
勅希朝。省所奏。請自部領當道兵馬一萬五千人。取蔚州
路赴行營。幷奏土門及承天軍各添兵士備禦者。具悉。卿
武毅雄才。忠貞大節。出為良將。倚作信臣。約已徇公。忘身
許國。忿違命不恭之寇。激勤王自效之心。親統銳師。率先
㣥帥。况又周知要害。備設防虞。計其威聲。已振兇醜。有臣
如此。朕復何憂。佇建殊功。以副深望。所有動靜。宜數奏聞。
想當知悉。
與劉濟詔
勅劉濟。李臯至。省表及露布。十二月十七日劉緄部領當
道行營兵馬收下饒陽縣城。破賊眾三千人。幷擒斬將校
收獲馬畜器械等。兼送賊將朝履清等四人。又進所收饒
陽縣等者。具悉。卿盡忠伐叛。發漁陽精銳之師。緄仗順臨
戎。討冀方昏狂之寇。詔下而父子戮力。鼓行而將卒齊心。
先㣥帥以啟行。首諸軍而告捷。連擒逆將。[:#AS-8149:⿰亻併]下賊城。歸獻
罪之俘囚。進已收之縣邑。可謂忘身徇國。盡禮事君。疾風
知偃草之心。大雪見貞松之節。况表章之內。益嘆恭勤。而
眷想之間。如觀風采。計茲兇醜。當已震驚。破竹之勢可乘。
覆巢之期非遠。佇清大憝。重副深懷。其饒陽縣。卿宜且令
鎮守。稍加存撫。用勸將來。宋常春卿所密奏。具委事情。且
宜叶和。以體朕意。故令宣慰。想當知悉。
與季安詔
勅季安。省所奏。當道行營兵馬。今月十七日已收棗強縣。
其賊棄城夜走者。具悉。卿輸忠報國。嫉惡忘家。遣無敵之
師。伐不襲之寇。軍聲遠屆。先路以風行。逆黨潛知。棄城而
宵遁。已收縣邑。益振兵威。此皆卿訓練所加。指麾有素。永
言明效。實屬深懷。固可乘勢應機。逐便進討。以卿忠藎。當
副朕心。
與希朝詔
勅希朝。張嘉和至。省所奏。前月二十六日破逆賊河湟鎮
六千餘人。具悉。卿親領統師。誓誅逆黨。張軍心以吞敵。奮
士力而指蹤。潛戒偏裨。先攻險阻。伐謀而事有成算。剋日
而動不愆期。果敗兇徒。遂據要地。况殺傷既重。收獲頗多。
益壯軍威。可奪虜氣。佇聞掃蕩。以慰衷懷。
與從史詔
勅從史。曹公乂至。省所奏。今月三日柏鄉縣南破賊眾約
三萬人。幷擒斬首級。收獲器械及馬等。又奏當軍所傷士
馬數。幷量事優卹事宜。具悉。卿外揚武略。內竭忠謀。率有
名之師。深入其阻。遇無狀之寇。大挫其鋒。兵刃屢加。捷書
頻至。殺傷數廣。績效居多。非卿悉力摧兇。誓心報國。則何
能指麾之下。動必成功。表奏之間。事皆審實。既光重委。益
副深懷。嘉嘆再三。不忘寤寐。所奏承璀出軍合陣。幷續發
露布事宜。具委所陳。想當知悉。
與季安詔
勅季安。許峯至。省所奏。具悉。卿勳親重德。台輔元臣。竭誠
信以戴君。宏識度而體國。謀能竭慮。言必盡忠。周覽表章。
益增寤嘆。吳少陽自參軍務。頗效恭勤。豈待奏陳。已有處
分。想宜知悉。
與昭義軍將士詔
勅昭義軍節度下將士等。卿等當軍將士。與諸道不同。自
經艱難。多易將帥。而忠順之節。未嘗有虧。朕每思之。無時
暫忘。盧從史為卿主將。作朕藩臣。權位尊崇。恩寵優厚。而
乃外示恭順。內懷姦邪。刻削軍中。暴殄境內。朕以君臣之
道。未忍發明。為之含容。頗有年月。近又苟求起復。請討恒
州。與賊通謀。為國生患。自領士馬。久屯行營。收當軍賞設
之資。加本道芻粟之估。不為公用。盡入私家。此則主將之
恩。於卿何有。臣子之分。負朕日深。卿等辨邪正之兩端。識
逆順之大義。抱忠勇者。恥居其下。守名節者。憤發於中。失
三軍之心。已聞大去。犯衆人之怒。果見不容。遠察事宜。備
知誠。興言嘉嘆。至於再三。其當軍將士等賞設。己有處分。
上自將校。下及士卒。各勵爾志。再思朕言。卿等承前以來。
常保忠貞之節。自今以後。永為心腹之軍。宜念始終。副茲
矚望。故令宣慰。宜竝悉之。夏熱。卿等各得平安好。遣書指
不多及。
與承璀詔
勅承璀。卿總領禁軍。控臨戎境。見敵每張其勇敢。因事益
表其忠勤。言念在懷。發於寤嘆。昭義軍將士等去邪遠惡。
仗義保忠。統其成師。宜得良帥。孟元陽夙懷武毅。累著功
庸。威名甚彰。人望所屬。以之為帥。必愜軍情。以之討賊。必
有勳績。今授元陽檢校尚書右僕射充昭義軍節度等使。
未到行營間。其昭義軍。卿宜切加宣撫。務使安寧。烏重允
職在偏裨。保於忠正。宜從獎擢。以表殊恩。今授烏重允河
陽節度使兼御史大夫。卿亦宜諭此恩意。令知朕心。兼恐
河陽無人。速宜進發。想當知悉。
與元陽詔
勅元陽。澤潞全軍。方討恒冀。盧從史虧失大節。包藏二心。
姦迹邪謀。日已自露。軍情物議。俱所不容。尋追赴朝。今已
在道。朕以昭義將士。忠順成風。况在行營。久勤戎事。今欲
使其戰者奮發。居者悅安。共成大功。必在良帥。以卿有澱
水之勳效。有河陽之政令。思之甚熟。無以易卿。宜領重藩。
仍遷宗秩。今授卿檢校尚書右僕射充澤潞節度等使。幷
賜旌節告身等往。卿宜速發。先到潞府上訖。便赴行營。慰
安軍心。宣諭朕意。烏重允徇忠守節。宜加獎用。今便授重
允河陽節度使兼御史大夫。想宜知悉。
與昭義軍將士詔
勅昭義軍節度下將士等。卿等久在行營。乍無主將。而士
旅輯睦。軍壘安寧。足彰守正之心。尤見盡忠之節。以此嘆
矚。勞於寢興。孟元陽是朕信臣。為國良將。威略可以攝兇
孽。慈和可以牧師人。累著忠勤。克諧朕命。為其主帥。必副
㣥情。况卿等同嫉姦邪。久困貪暴。宜以仁賢之帥。撫卿忠
義之軍。靖思元陽。無出其右。今授元陽檢校尚書右僕射。
充卿等當道節度使。勉同王事。以慰朕懷。烏重允特效忠
誠。深宜獎擢。今便授河陽節度使兼御史大夫。故令宣慰。
竝宜知悉。
與師道詔
勅師道。林英至。省所陳奏。幷進王承宗與卿書者。具悉。王
承宗童騃無知。兇囂有素。雖藉祖父之寵。曾微分寸之勞。
但以武俊勳在冊書。姻連戚屬。朕獨排㣥議。特降殊私。未
卒父喪。使承祖業。即加新命。仍撫舊封。則朕於承宗。恩亦
至矣。而偽陳誠款。欺誑使臣。假託軍情。拒違詔命。則承宗
於朕。罪莫大焉。悖理亂心。暴於天下。此乃承宗千國家之
紀。非朕忘武俊之功。遂至用師。蓋非獲已。仍開生路。許以
自新。而梟音不悛。鴟張益熾。人情共棄。國典不容。在於朕
心。安敢輕捨。卿既膺注意。義感酬恩。所獻表章。具已詳覽。
慮深遠計。詞切讜言。在忠謀而則然。於事體而未可。誠嘉
勤志。難允懇懷。今諸道將帥。親領士馬。深入寇境。頻奏捷
書。四面合圍。一心旅進。窮迫已甚。覆滅非遙。况卿同遣司
徒。已收縣邑。冀清氛孽。佇建功名。勉於令圖。副此矚望。
與師道詔
勅師道。任文質至。省表具悉。盧從史頃者請率全師。誓清
妖孽。推誠待物。許之不疑。而背恩於上。結怨於下。邪謀貳
志。日以彰聞。虧大節而自絕於君。積㣥怒而不容於眾。因
以邀命。幸而脫身。屈法申恩。已有處分。昨者詔旨已明示
卿。卿體國為心。事君盡力。固宜有聞必薦。有見必陳。竭其
忠諒之誠。濟其獻替之美。省閱章奏。嘉嘆良多。
與執恭詔
勅執恭。王克謹至。省所奏。今月八日進收平昌縣。已令鎮
守。幷奏劉濟欲與卿約義事者。具悉。卿奉辭伐罪。仗節啟
行。指顧偏裨。收復城邑。已令鎮備。兼務緝綏。威惠之方既
明。弔伐之義斯在。永言倚任。彌注衷情。劉濟將相大臣。與
卿先父同列。欲求契約。固合允從。豈惟繼好私情。亦足叶
心王事。載省來奏。深鑒乃誠。至於寢興。不忘嘉矚。
與承宗詔
勅承宗。頃者盧從史包藏姦詐。矯示公忠。下誣物情。上惑
朝聽。使卿陷於違命。使朕至於用兵。交亂君臣。罪有所在。
今從史已正刑典。遠棄驩州。搆亂者既就屏除。誘陷者自
宜明白。况卿代連姻戚。朕豈不思。祖有功勞。朕豈不念。事
不得已。勢至如斯。棄絕以來。常懷憫惻。卿今既陳章疏。懇
獻衷誠。請進官員。願修貢賦。誓心以納。歸罪而責躬。情可
哀憐。法存開釋。朕託於人上。及茲六載。體天地含宏之德。
厚君臣終始之恩。常以人安為心。豈欲物失其所。今所以
開獨見之路。降非常之恩。卿及將士等。已具制書。竝從洗
滌。卿仍復舊官爵。便充恒冀深趙德棣等州節度觀察等
使。幷賜旌節告身等往。爵土仍舊。君臣如初。想卿中懷。當
自知感。所宜追補前悔。勉勤後圖。夙夜思之。永副朕意。想
當知悉。
與吉甫詔
勅吉甫。韓用政至。省所奏陳謝具悉。卿忠貞立身。文武為
德。志惟經國。謀不忘君。才可以雄鎮方隅。故委之外閫。智
可以密參帷幄。故任以中樞。而能一其衷心。再有沖讓。雖
勞謙彌切。每陳丹府之誠。而憂寄方深。難輟紫垣之務。勉
諭己伸於前詔。忠勤載露於來章。今征討己停。方隅稍泰。
克清之日。雖則不遙。難奪之心。亦宜且抑。重此宣慰。當體
朕懷。是推至公。煩有陳謝。
與劉濟詔
勅劉濟。省所謝男紹及孫景震等授官。幷謝賜器仗弓甲
刀斧等者。具悉。卿文武全才。將相重任。本於忠諒。成此勳
勞。尚德尊賢。位已極於台輔。念功懋賞。寵宜及於子孫。時
論允歸。朝章斯舉。至於出茲戎器。賜我元臣。但可以申朕
恩私。未足以表卿功績。載覽來表。備見乃誠。併此謝陳。益
嘉勤藎。
與鄭絪詔
勅鄭絪。省所奏邕管黃少卿及子弟等事宜。具悉。卿望重
中朝。寄深南服。誓敷惠政。佇化遠人。言念忠勤。不忘監寤。
山洞夷落。易擾難安。比來撫之。未及其道。覽卿所奏。頗合
其宜。歲時之間。當革前弊。勉於招諭。以副朕心。
與劉總詔
勅劉總。卿業繼將門。才兼武略。累臨軍郡。悉著良能。襲以
弓裘。宜加旌鉞。仍舉奪情之典。以昭延賞之恩。今授卿起
復雲麾將軍檢校工部尚書充范陽節度等使。幷賜旌節
官告往。想宜知悉。
與茂昭詔
勅茂昭。王日興至。省表。陳讓檢校太尉者。具悉。卿文武大
僚。勳戚重望。累展朝宗之禮。足表恭敬之心。况多戰伐立
功。彌彰勤藎。言念及此。每用嘉焉。宜加寵榮。已降新命。何
至謙讓。仍辭舊官。眷倚之懷。竝具前詔。想宜知悉。
與劉總詔
勅劉總。康志安至。省所奏陳。具悉。卿之先父。為朕元臣。大
節殊功。沒而不朽。宜加恩禮。俾洽哀榮。故命宰臣。為之撰
錄。卿義深報國。孝重承家。既感顯親之恩。願竭戴君之節。
遠有奏謝。益用嘉之。想宜知悉。
與房式詔
勅房式。卿以良才。尹茲東洛。公忠無怠。聲績有聞。嘉嘆之
深。寧忘寤寐。宣城重寄。深在得人。藉卿政能。往就綏撫。今
授卿宣州刺史兼御史中丞充宣歙等州都團練觀察處
置等使。幷賜告身往。卿宜便起赴本道。勉修所任。以稱朕
懷。想當知悉。
與盧恒卿詔
勅盧恒卿。累登朝序。皆著公方。自領藩條。益彰理行。恪恭
而奉上。勤儉以牧人。不加寵榮。何勸來者。朕以擢管漕運。
軍國所資。其務甚殷。所寄尤重。以卿有忠勞之前效。幹濟
之長才。常簡朕心。宜授此職。今除卿尚書刑部侍郎充諸
道鹽鐵轉運使。幷賜告身往。宜即赴闕庭。想當知悉。
與薛萃詔
勅薛萃。楊君靖至。省所陳謝。具悉。卿勤王之節。徇公滅私。
事主之誠。移忠資孝。苟非襃贈。何以顯揚。且清白之風。既
自家而刑國。則寵旌之澤。宜因葉以流根。式遵追遠之經。
用表教忠之訓。是為禮典。煩致謝章。
與嚴礪詔
勅嚴礪。薛光朝至。所陳謝具悉。卿徇公竭誠。臣節克著。揚
名濟美。子道有光。教忠既本於義方。追遠宜崇於禮命。俾
優襃贈。爰慰孝思。秩貴冬官。以表過庭之訓。封榮石窌。用
旌徙宅之賢。雖示新恩。允符舊典。遠煩陳謝。深見懇誠。
與餘慶詔
勅餘慶。省所謝陳。具悉。卿累居袞職。時謂盡忠。自尹洛師。
日聞報政。臣節既彰於宣力。子道莫大於揚名。俾光孝思。
爰舉禮命。榮襃冡宰。寵賁幽靈。式是彝章。豈為私渥。有煩
陳謝。深見誠懷。
與從史詔
勅從史。楊幹至。省所奏。今月七日到潞城縣。降雪尺餘。兼
奏耆老等詣闕。請欲立碑。幷手疏通和劉濟本末事宜者。
具悉。卿分朕之憂。求人之瘼。時降大雪。豐年表祥。豈惟澤
及土田。將使物無疵厲。休慶斯在。慰望良深。耆老等遠詣
闕庭。請立碑記。尋已允許。當體誠懷。以旌政能。無至陳讓。
知卿洽比其隣。翼戴為意。陳此手疏。發於血誠。忠懇彌彰。
嘉嘆不已。永言臣節。何日忘之。想宜知悉。
與韓皋詔
勅韓皋。省所陳賀。具悉。卿。朕自守睿圖。每思寬政。慮先禁
暴。念在措刑。李錡負國反常。阻兵干紀。未勞師旅。已就誅
夷。卿宣力納忠。秉心嫉惡。遠陳慶賀。深見懇誠。想宜知悉。
與元衡詔
勅元衡。卿立身許國。竭力匡君。人之具瞻。予所嘉賴。凋殘
是恤。遠藉宣風之能。利澤所資。暫輟為霖之用。慈和既敷
於兵後。惠信當洽於言前。永念忠勤。豈忘寤想。計卿行邁。
已到西川。涉遠冒寒。固甚勞頓。勉加綏撫。以副朕懷。想宜
知悉。
與顏証詔
勅顏証。戴岌至。省所賀及謝王國清充五嶺監軍。具悉。卿
職在撫綏。任兼備禦。公勤夙著。聞望日彰。言念於懷。豈忘
寤寐。乾象昭感。壽星垂文。與時相膺。有道則見。顧慙非德。
何以當之。卿戎旅事殷。宜有監領。蓋為常例。煩至謝陳。想
宜知悉。
與從史詔
勅從史。省所陳謝追贈亡母幷舉薦韋悅。具悉。卿推誠奉
國。積慶成家。既彰盡節之忠。宜洽流根之澤。雖祿難逮養。
已閟靈於九原。而孝在顯親。宜旌賢於三徙。俾崇封贈以
極哀榮。韋悅既有才能。又所諳委。卿即發遣。令赴闕庭。卿
之忠誠。朕所識察。豈待陳露。然後知之。載覽來章。益嘉懇
切。想宜知悉。
與季安詔
勅季安。省所陳請。具悉。卿。朕纂成鴻業。司牧蒼生。僅致小
康。未臻大化。實慚薄德。未稱崇名。而華夷兆人。內外㣥后。
屢有勤請。難於固違。卿遠獻表章。明徵典訓。納忠於上。歸
美於君。勉從懇誠。良用愧悵。儲貳者。上繼宗祖。下貞邦家。
心豈暫忘。事或未暇。尚阻來請。當體所懷。
與高固詔
勅高固。卿奉國戴君。必竭忠節。統戎護塞。克著勳勞。自領
藩垣。委之心膂。忠慤之志。久而益彰。欽嘆在懷。何嘗暫忘。
以卿一從軍旅。多在邊陲。歲月積深。勤勞滋久。所宜出入
中外。周旋寵光。今授卿檢校尚書右僕射御史大夫兼右
羽林軍統軍。以端揆之崇。兼環衞之帥。遂卿望闕之戀。表
朕念功之心。仍賜卿官告。卿宜即赴闕庭。想宜知悉。
與茂昭詔
勅茂昭。盧校至。省所奏。請上尊號及建儲闈。賀誅李錡竝
進馬者。具悉。卿。朕以寡德。祗嗣丕圖。雖至小康。豈稱大號。
迫於人望。遂抑予懷。永惟強名。實愧虛受。儲貳者。上繼宗
祖。下貞邦家。心非暫忘。事或未暇。尚阻來請。宜體所懷。李
錡包藏禍心。奮發兇德。不勞征討。自就誅夷。想卿忠誠。倍
以為慰。所進馬馴良可尚。服御且閒。取其戀主之心。足表
為臣之節。再三省覽。嘉嘆久之。想宜知悉。
與柳晟詔
勅柳晟。卜英琦至。省所奏慶雲幷進圖者。具悉。昌運將開。
祥符先見。發自和氣。聚為慶雲。捧日而五色相宣。垂天而
萬物咸覩。斯為嘉瑞。宜契昇平。朕方致小康。未臻大化。受
茲方貺。祗惕良深。卿以誠事君。推美奉上。獻輪囷於圖畫。
陳懇款於表章。披閱再三。彌增嘉嘆。
與仕明詔
卿久鎮邊防。初膺閫寄。式旌勤效。俾洽恩榮。裦德念功。故
進封以示寵。忠誠亮節。宜因實而錫名。既表新恩。亦惟舊
典。今改封卿丹陽郡王。仍改名忠亮。勉勤乃事。以副所懷。
想宜知悉。
與崇文詔
勅崇文。段良玭至。省所謝亡妻邑號。具悉。卿有濟時之勳。
寵居袞職。士政承積善之慶。列在王官。俾洽恩光。故加襃
贈。念梧桐之早落。不及夫榮。追芣苢之遺芳。宜從子貴。式
崇寵命。以賁幽靈。省茲謝章。良用嘉嘆。
與希朝詔
勅希朝。劉忠謹至。省所奏沙陀突厥共一千八百七十人
幷駝馬器械歸投事宜。具悉。卿以將帥之才。鎮華夷之要。
憂勞為國。忠勇忘家。聲動寇戎。塵清封略。突厥等嚮風輸
款。率屬來賓。雖慕我懷柔。遠無不至。亦因卿威惠。導之使
來。念其歸投。宜有優賜。今賜衣服及匹段等。自首領已下。
卿宜等第給付。其部落家口等。遠經跋涉。宜稍安存。以勸
歸心。用副注意。
與元衡詔
勅元衡。省所奏。當管南界外生蠻東凌六部落大鬼主苴
春等以所管子弟百姓等二千餘戶請內屬黎州。幷奏南
路蕃界消息者。具悉。卿以文武之才。兼將相之任。仁和下
布。黎庶獲安。威惠旁流。蠻夷率附。勳勤所著。倚賴彌深。欽
矚之懷。豈忘寤寐。生蠻部落苴春等。久阻聲教。遂此歸投。
願屬黎州。請通縣道。勉於撫慰。以勸將來。所奏蕃界事宜。
具已知悉。戎虜雖聞喪敗。封疆不可無虞。亦宜隄防。用副
憂矚。
與陸庶詔
勅陸庶。省所奏。當管新開福建陸路四百餘里者。具悉。卿
望重周行。寄分越徼。嘉聞素著。茂政累彰。况勤可使人。智
能創物。廢驚波之路。開砥石之途。舍舊謀新。以夷易險。財
力不費。商旅斯通。惠既及人。動非擾下。績用可尚。欽嘆良
深。
與宗儒詔
勅宗儒。卿邦家楨幹。班列羽儀。嘗作股肱。弼諧無怠。及司
管籥。鎮靜有方。欽重之懷。寢興不捨。春官之長。非賢不居。
既簡朕心。亦符人望。今授卿禮部尚書。幷賜官誥往。除餘
慶東都畱守。卿宜便與交割。即赴上都。想宜知悉。
與希朝詔
勅希朝。省所奏党項歸投事。具悉。卿邊隅寄重。閫外事繁。
威行而軍聲外揚。信及而戎心內附。動皆展效。進必盡忠。
勞績彌彰。倚望尤切。党項拓跋忠敬等。頃雖為盜。今已經
恩。懼而歸投。情可容恕。計其後效。以補前非。卿宜安存。無
使疑懼。其磨梅部落等。尚能繼志。亦許自新。宜加招諭。令
知朕意。
與韓宏詔
勅韓宏。任光輔至。省所陳請。具悉。卿文武全略。邦家重臣。
自居大藩。厥有成績。輯寧百姓。嚴整三軍。使予無憂。惟爾
之力。省茲章奏。懇願朝宗。誠嘉深衷。難遂勤請。朕以梁宋
之地。水陸要衝。運路咽喉。王室藩屏。人疲易散。非卿之惠
不能安。師眾難和。非卿之威不能戢。今眾方悅附。人又知
歸。鎮撫之間。事難暫輟。雖戀深雙闕。積十年而頗勞。然倚
為長城。捨一日而不可。勉卿忠力。布朕腹心。宜體所懷。即
斷來表。
與嚴礪詔
勅嚴礪。省所奏進蒼角鷹六聯。具悉。卿任重列藩。寄兼外
閫。事皆奉上。動必竭誠。時屬勁秋。致茲鷙烏。調習成性。進
獻及時。取其效用之能。足表盡忠之節。
與韓宏詔
勅韓宏。卿苦心奉國。極慮撫人。惠彼一方。於茲十載。歷展
勤王之效。累陳戀闕之誠。才以任彰。節因事著。不加殊寵。
何表成功。夫外擁旌旄爪牙之任重。內參台袞股肱之寄
深。以爾一心。授茲二柄。永言倚賴。當副誠懷。今除卿同中
書門下平章事依前宣武軍節度等使。餘竝如故。幷賜官
告往。想宜知悉。
與季安詔
勅季安。劉清潭至。省所奏貝州宗城縣百姓劉宏為母病
割股充祭事宜。具悉。卿任重弼諧。寄深鎮守。勤撫綏之政。
贊燮理之功。至使部人。忘身展孝。雖因心有感。誠化我之
時風。而率下可知。足表卿之理行。省茲陳奏。欽嘆良深。
與茂昭詔
勅茂昭。盧校至。省所陳奏。具悉。卿翼戴君親。出入將相。久
專戎閫。累覲王庭。忠勞必竭其智謀。誠懇每形於章表。近
者志在憂國。慮及安邊。請率精兵。親防黠虜。朕以卿當管
軍鎮。寄重事殷。實藉撫綏。用安封部。雖未允所請。而深嘉
乃誠。今又密奏恒州。具申事體。曲盡忠勤之節。備知丹赤
之心。言念再三。發於嗟嘆。眷重之至。併在予懷。想宜知悉。
與潘孟陽詔
勅孟陽。卿夙懷才略。早振聲猷。歷踐班行。累彰績效。自守
關輔。克舉藩條。惠及蒸黎。威行軍鎮。永言所任。未展其能。
朕以東川蜀門重鎮。弊承軍後。雄壓險中。思得忠勤之臣。
撫此凋殘之俗。量才注意。無以易卿。今授卿劍南東川節
度觀察使。幷賜官告往。想宜知悉。
與韋丹詔
勅韋丹。竇從直至。省所陳賀。竝奏江饒等四州旱損。其所
欠供軍畱州錢米等。竝巳放免。又奏權減俸及修造陂堰
並勸課種蒔粟麥等事宜。具悉。朕頃緣時旱。慮害農功。雖
推咎己之心。敢望動天之德。而未逾浹日。膏澤霈然。仰荷
元休。俯增祗惕。卿喜深稱慶。忠切分憂。既覽賀陳。兼詳奏
請。至如蠲逋以卹人隱。減俸以濟軍須。抑末業而移風。務
茲菽麥。防旱年而歉雨。修利陂塘。皆合其宜。竝依所奏。非
卿公勤奉上。仁惻發中。則共理之心。不能至此。再三興嘆。
一二難申。勉於始終。以副朕意。想宜知悉。
與從史詔
勅從史。史澣至。省所陳謝。具悉。卿亡父早踐班榮。久著偉
績。永言襃贈。自叶典常。况卿孝友承家。勤勞事國。念茲忠
節。皆稟義方。將慰匪莪之心。宜流自葉之澤。豈為殊渥。頻
至謝章。
與孫璹詔
勅孫璹。劉德惠至。省所進隴右地圖。兼進戰車陣圖車樣。
及奏陳收復河湟事宜者。具悉。卿尹茲右輔。固乃西疆。創
制戎車。繕修軍實。思收故地。誓立殊勳。載覽陣圖。兼詳所
奏。誠得開邊之略。益加報國之心。斯謂盡忠。彌增注意。眷
言所至。無忘於懷。
與李良僅詔
勅李良僅。卿久在軍門。習知邊事。居常恭恪。動必忠勤。眷
乃才良。可分憂寄。今授卿延州刺史兼安塞軍使。幷賜官
告往。延州既兼軍鎮。且雜蕃戎。防遏撫綏。兩須得所。宜勉
所任。用副朕懷。
與崇文詔
勅崇文。卿忠廉立身。簡直成性。董戎長武。邊候久安。授律
西川。兇徒蕩滅。是以寵崇外閫。秩進上公。而能省事安人。
多方撫俗。諭朕念功之旨。勉其師徒。宣朕卹隱之心。慰彼
黎庶。威力無暴。功成不居。累陳表章。懇請朝覲。雖殿邦之
寄重。誠欲藉才。而望闕之戀深。固難奪志。且嘉且嘆。彌感
於懷。屬時候嚴凝。山川修阻。永言跋涉。當甚勤勞。佇卿來
思。副朕誠望。想宜知悉。冬寒。卿比平安好。遣書指不多及。
