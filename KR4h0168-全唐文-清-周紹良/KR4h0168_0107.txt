欽定全唐文卷一百七
後唐明宗(二)
恤刑詔
朕臨御寰區。當明賞罰。刑既加於有罪。道貴洽於無私。將
據親疎。宜分皂白。特行寬宥。俾釋憂疑。罪人元行欽孔謙
及應犯法人田宅。巳從籍沒。其門人使下。任從穩便。不詰
罪尤。灼然有才能者。仍許所司錄任。
定蕃使朝儀詔
四夷來王。歷代故事。前後各因強弱。撫制互有典儀。大蕃
須示於威容。即於正衙引對。小蕃但推於恩澤。仍於偏殿
撫懷。憲府奏論。禮院詳酌。皆徵故實。咸有明文。正衙威容。
未可全廢。內殿恩澤。且可常行。若遇大蕃入朝。即準舊儀。
於正殿排比鋪陳立仗。百官排班。於正門引入對見。
定檢校官所納禮錢詔
會府華資。皇朝寵秩。凡霑新命。各納禮錢。爰自近年。多隳
舊制。遂致紀綱之地。遽成廢墜之司。況累條流。就從減省。
方當提舉。宜振規繩。但緣其閒翊衞勳庸。藩宣將佐。自軍
功而遷陟。示恩澤以奬酬。須議從權。不在其例。其餘自不
帶平章事節度使及防禦團練刺史使府副使行軍巳下。
三司職掌監務官州縣官。凡關此例。並可徵納。其檢校官
自員外郎至僕射。祗初轉一任納錢。若不改呼。不在徵納。
仍委尚書省部司專切檢舉置歷。逐月具數申中書門下。
再貶豆盧革韋說詔
責授費州司戶參軍豆盧革夷州司戶參軍韋說等。自居
台輔。累換歲華。負先皇倚注之恩。失大國調燮之理。朕自
登宸極。常委鈞衡。略無謙遜之辭。但縱貪饕之意。除官受
賄。樹黨徇私。每虧敬於朕前。徒自尊於人上。道路之諠騰
不巳。諫臣之條䟽頗多。罪狀顯彰。典刑斯舉。合從極法。以
塞羣情。尚緣臨御之初。含宏是務。特軫墜泉之慮。爰施解
網之仁。曲示優恩。俯寬後命。革可陵州長流百姓。說可合
州長流百姓。仍委逐處長知所在。同州長春宮判官朝請
大夫檢校尚書禮部郎中賜紫金魚袋豆盧昇將仕郎守
尚書屯田員外郎崇文館學士賜緋魚袋韋濤等。各因權
勢。驟列班行。無才業以可稱。竊寵榮而斯久。比行貶謫。以
塞尤違。朕以纂襲之初。含容是務。父既寬於後命。子宜示
於特恩。並停見任。
定奏請判官條例詔
藩鎮幕職。皆有舊規。奏薦官寮。須循前例。苟或隳紊。難止
弊訛。承前使府奏請判官。率皆隨府除移停罷。近年流例。
有異前規。使府雖巳除移。判官原安舊職。起今後。若是朝
廷除授者。即不計使府除移。如是使府奏請。即皆隨府移
罷。舊例藩侯帶平章事者。所奏請判官。殿中巳上許奏緋。
中丞巳上許奏紫。今不帶平章事亦許同帶平章事例處
分。如防禦團練使奏請判官。員外郎巳下。不在奏緋之限。
其所奏判官州縣官。並須將歷任告身隨奏至京。如未有
官。假稱試攝。亦奏狀內分明署出。如藩鎮留後權知軍州
事。並不在奏請判官之限。如刺史要奏州縣官。須申本道。
請發表章。不得自奏。近日州使奏請從事。本無官緒。妄結
虛銜。不計職位高卑。多是請兼朱紫。不惟紊亂。實啟僥求。
宜令諸道州府切準勅命處分。
賜鳳翔節度使李[:#AS-FBED:目嚴]改名詔
鳳翔節度使李[:#AS-FBED:目嚴]。世聯宗屬。任重蕃宣。慶善有稱。忠勤顯
著。既在維城之例。宜新定體之文。是降寵光。以隆惇敘。俾
煥成家之美。貴崇猶子之親。宜於本名上加從字。
整飭朝參憲臺舊例詔
御史臺是本朝執憲之司。乃四海繩違之地。凡居中外。皆
待整齊。藩侯尚展於公參。邸吏豈宜於抗禮。遽觀論列。可
驗侮輕。但以喪亂滋多。綱紀隳紊。霜威掃地。風憲銷聲。今
則景運惟新。皇圖重正。宜加提舉。漸止澆訛。宜令御史臺。
凡關舊例。並須舉行。稍不稟承。當行朝典。
答盧文紀整飭辭謝朝班等例詔
盧文紀自領憲綱。頗思振舉。備觀條奏。皆叶通規。李琪以
內殿起居。不廢辭謝。蓋慮留滯。乃是權宜。盧文紀以正衙
序班。恐隳故事。請次日。亦可允依。所請三銓免朝。事繫
繁省。選人既少。公務非多。宜且依所奏。鏁銓前五日免朝。
將來人數漸多。須容點檢。即許開曹後免朝。永以為例。付
所司。
加蠻都首領官秩詔
朕中興寶祚。復正皇綱。萬國駢羅。俱在照臨之內。八紘遼
夐。咸居覆載之閒。矧彼雲南。素歸正朔。洎平偽蜀。思錫舊
恩。於乃眷以雖深。欲霈覃而未暇。百蠻都首領李卑晚六
姓蠻都首領勿鄧標莎等。天資智勇。世稟忠勤。梯航之道
路纔通。琛賮之貢輸巳至。率其種落。竭乃悃誠。備傾向化
之心。深奬來庭之意。今則各頒國寵。別進王封。其巂州刺
史李及大鬼主離吠等。或遙貢表函。或躬趨朝闕。亦宜特
授官資。各遷階秩。勉敦信義。無墜冊書。示爾金石之堅。保
我山河之誓。欽承休命。永保厥終。
嚴斷服飾踰品詔
亂離斯久。法制多隳。不有舉明。從何禁止。而衣服韉馬之
流。多踰品式。今後三京及州使職員名目是押衙兵馬使
指揮使巳上。騎馬得有暖坐。諸都將衙官使下係名籍者。
只得衣紫。皂庶人商旅。只著白衣。此後不得參雜。兼有富
戶。或投名於勢要。以求影庇。或希假於攝貴。以免丁徭。須
議條流。以懲踰越。如有此色人。仰所在禁勘。追索文書申
奏。當行嚴斷。以肅姦欺。
早赴朝參詔
君使臣以禮。臣事君以忠。禮不可一日不修。忠不可一夕
不念。二者全則上下順。一途廢則出入差。須振綱維。以嚴
規矩。凡在策名之列。皆知辨色之朝。儻不夙興。是虧匪懈。
君上思政。猶自求衣未明。為下服勤。固合假寐待旦。宜令
御史臺徧示文武兩班。自此每日早赴朝參。職司既得整
齊。公事的無壅滯。如或尚茲懈怠。具錄奏聞。
命孔循往荊南勞問兵士詔
朕以荊門伐叛。方委勳臣。而聞統帥縈切戎機。勤劬王事。
致乖攝理。深軫寤懷。輟卿樞近之繁。達我優隆之旨。固於
旬朔巳就宣和。苟或尚未全平。且要暫還本道。便於將息。
亦可允俞。委卿精白。凡事詳酌。審於準節。庶協籌謀。料度
攻收。撫綏軍旅。咸繄明略。更集殊庸。倚注之心。再三在念。
賜劉訓等詔
朕昨以妙選師臣。往除凶孽。自長驅於銳旅。將併擊於孤
城。巳發使臣。曡頒詔諭。料龍韜之此舉。顧蟻垤以即平。今
巳漸向炎蒸。不可持久。切在訓齊貔虎。速進梯衝。必期此
月之中。須殄干天之逆。貴令戰士。免至疲勞。兼冀生民。早
諧蘇息。惟卿忠烈。體朕憂勤。儻能克副於指呼。便見立成
其功效。固於酬奬。予無恡焉。
平朱守殷告諭天下詔
朕以名藩。龍潛舊地。思覃風教。爰議巡遊。今月九日至滎
陽。得朱守殷詐奏。本道都指揮使馬彥超等欲謀叛逆。輒
使殺害。尋令宣徽使范延光徑往撫諭。自後更無申奏。節
度使宋敬殷及使臣十餘。並遭陷沒。至十日探知虜掠近
城。居人上城閉門。顯為拒捍。朕親御六軍。徑臨孤壘。守殷
逆黨。敵於鄭門。百姓望風。下城效順。守殷一家。遂自屠戮。
尋獲首級。巳復城池。且朱守殷久事本朝。繼膺重委。洎朕
纉承宗社。前後累降渥恩。統處尹宗。薦居節制。位兼將相。
貴極人臣。比謂勠力一心。贊時為國。殊不知潛懷梟性。暗
蓄狼心。全無事上之忠。遽恣欺天之意。遂加誣於都校。兼
殺戮於近臣。驅脅生靈。拒張車駕。果貽衆怒。誅厥全宗。凶
狂之釁自招。悖逆之辜莫逭。一方既靜。萬國永安。凡所聞
知。當極慶快。如有諸色人。被朱守殷密行文字。妄有扇搖。
蓋慮姦細。黠黷良善。朕皆明察。不汝疵瑕。當各安懷。勿為
挂慮。
除放積欠詔
諸道州府自同光三年巳前所欠秋夏稅租。并主持務局
敗闕課利。并沿河舟船折欠。天成元年殘欠夏稅租。並特
與除放。
賜任圜自盡詔
太子少保致仕任圜。早推勳舊。曾委重難。既退免於劇權。
俾優閒於外地。而乃不遵禮分。潛附守殷。緘題罔避於嫌
疑。情旨頗彰於怨望。自收汴壘。備見蹤由。若務含宏。是孤
典憲。尚全大體。止罪一身。巳令本州私第自盡。其骨肉親
情僕使等。並皆放罪。
加恩汴州詔
朕聞后來其蘇。動必從於人欲。天監厥德。靜宜布於國恩。
近者優恩。多因州使僥門。淹留勅命。或公然隱匿。全不施
行。官吏但言幸浚郊。暫離洛邑。蓋逢歲稔。共樂時康。不謂
姦官。遽彰逆狀。為厲之階既甚。覆宗之禍自貽。俾我生靈。
遘茲紛擾。永言軫惻。無輟寐興。宜覃雨露之恩。式表雲雷
之澤。應汴州城內百姓。既經驚劫。須議優饒。宜放二年屋
稅。兼公私債負。如是在城迴圖錢物。及公私質庫。除點簡
見在外。實經兵士散失者。不計年月遠近。並宜蠲放。兼不
得輒差配。管內戶有因納稅入州。便值更變。或散失車牛。
其車牛許本主識認。勤王之節。雖出自勳賢。入貢之勞。抑
繇於使介。其有諸道進奉使。或巳入汴州。陷失土貢。宜與
收破。無勞重有貢輸。專人經劫奪者。宜與優給。不軌之徒。
巳加顯戮。無辜之士。當慰幽冤。馬彥超宋敬殷等宜與追
贈。逆人有子及弟姪者。仰並釋放。一切不問。輦輅之下。姦
逆遽興。既難戢於戈鋋。因莫分於玉石。昨王師攻下汴州
之時。翦除凶逆之際。恐其士庶。偶陷鋒鋩。言念傷殂。良多
嗟憫。宜令石敬瑭徧加存問。兼勘在城殺傷人口奏聞。量
加給恤。衞主亡軀。摧凶效命。偶徇脅從之勢。終懷忠藎之
誠。首議向明。理宜行賞。昨車駕初到城下之時。有將士率
先開門。及下城朝見。宜令石敬瑭奏聞。當與甄酬。禁暴戢
兵。實由武德。安民和衆。乃契天心。車駕自離洛京。戒嚴兵
士。不配一物。不役一夫。河流井水。自此外無取。尚恐州縣
以迎駕為名。妄有配率。如或察知。必不容恕。布澤之命。必
叶於羣心。宥過之文。庶臻於至理。應天下諸州府見禁囚
徒。除十惡五逆。殺人光火劫盜。合造毒藥。官典犯贓。偽行
印信屠牛外。罪無輕重。並宜釋放。瑕疵可滌。既責其自新。
稂莠未除。必從於去害。應諸道或有人先偶曾為非。及其
背役衙官。懼罪藏隱。宜令隨處長吏。設法招攜。各勒歸家。
一切不問。諸色人不得輒有搖動。如或自守狂迷。尚且結
集。當令嚴加捕捉。無致遁逃。貴靜封隅。永安黎庶。策名筮
仕。誠切於進身。制祿命官。義從於責實。既懲黷貨。宜有代
耕。應天下州縣官員逐月俸料。如聞支給多不及時。縱或
支遣。皆是爛弱斛斗。既闕供輸。難責廉慎。自此隨處官員
所破料錢。宜逐縣人戶。於合送納稅物內計折充支。一則
免勞於人戶輸納。一則便於官僚。仍下三司。速與計度。掄
選之道。雖在精研。調業之勞。頗聞艱苦。應選人內。有過格
年深。無門參選。縱有材器。難遂進趨。宜令三銓磨勘行止。
即與今年冬集。判成選人例。量材注官。如或詐稱。不在此
限。為政之要。切在無私。聽訟之方。唯期不濫。天下諸州府
官員。如有善推疑獄。及曾雪冤濫。兼有異政者。當具姓名
聞奏。別加甄奬。敬老之規。前王所重。養親之道。為子居先。
應有年八十巳上。及家長有廢疾者。宜免一丁差役。俾遂
奉養。許國之心。忠貞為本。承家之法。孝友為先。應天下有
孝子順孫。義夫節婦。兄弟繼世義居者。隨處長吏聞奏。當
行旌表。嫌疑之釁。多起於蒼黃。似是之非。率難於明辨。應
去年四月一日諸州府軍變內。有詿誤身沒者。並許子孫
禮葬。頃以兩軍對壘。仍廢交鋒。亡歿甚多。暴露不少。宜令
滑濮鄆澶衞等州。各據地界內。有暴露骸骨。並與埋瘞。仍
差官致祭。其餘諸道州府有暴露者。亦委長吏指揮埋瘞。
夫天災流行。時雨愆亢。既關地分。宜減國租。今歲岐華登
萊。自夏稍旱。須加軫念。以示優恩。四州所管百姓。令長吏
切加安恤。其所旱損田苗。宜令檢行。詣實申奏。與蠲減稅
租。仍不得有差徭科配。於戲。罪已責躬。前王之大德。滌瑕
盪穢。往世之深仁。致逆孽之亂常。蓋眇沖之寡德。誠深惕
厲。罔敢怠荒。既行逮下之恩。當守不移之信。更在朝廷卿
士。藩翰侯王。同堅奉守之心。共致治平之道。宜布遐邇。當
體朕懷。
議追尊名號詔
朕聞開國承家。得以制禮作樂。故三皇不相襲。五帝不相
沿。隨代創規。於理無爽。矧或情關祖禰。事繫烝嘗。將崇追
遠之文。以示化民之道。馬縞秉持古學。歷覽羣書。援兩漢
之舊儀。雖明按據。考百王之立制。未盡變通。且議諡追尊。
稱皇與帝。既有增減之字。合陳襃貶之辭。大約二名俱為
尊稱。若三皇之代。則不可加帝。五帝之代。亦不可言皇。爰
自秦朝。便兼其號。爾後纂業承基之主。握乾應運之君。洎
至我唐。不易斯議。至若元元皇帝。事隔千祀。宗追一源。猶
顯冊於鴻名。豈須遵於漢典。況朕居九五之位。為億兆之
尊。不可總二名於眇躬。惜一字於先代。苟隨執議。何表孝
誠。又如堯咸舜韶。夏松殷柏。隨時變禮。厥理斯存。縞則以
徵事上言。深觀動靜。朕則以奉先為切。慮致因循。須足一
塗。以安四廟。可特委宰臣與百官詳定。集兩班於中書。逐
班各陳所見。
賜豆盧革韋說自盡詔
陵州合州長流百姓豆盧革韋說。頃在先朝。擢居重任。欺
公害物。黷貨賣官。靜惟肇亂之端。更有難容之事。且夔忠
萬三州。地連巴蜀。路扼荊蠻。藉皇都弭難之功。徇逆帥僭
求之勢。罔予視聽。率意割移。將千里之土疆。開通狡穴。動
兩川之兵賦。禦捍經年。致朕莫遂偃戈。猶煩運策。近者西
方鄴雖復要害。高季興尚固窠巢。增吾旰食之憂。職爾朋
奸之計。而又自居貶所。繼出流言。苟刑戮之稽時。處忠良
於何地。宜令逐處刺史監賜自盡。
申定迴避廟諱詔
本朝列聖及新追四廟諱。近日章奏。偏傍文字。皆闕點畫。
凡當出諱。止避正呼。若迴避於偏傍。則虧缺於文字。宜從
朴素。庶便公私。此後凡廟諱。但避正文。其偏傍文字。不必
減少點畫。
誅溫韜等詔
德州流人溫韜。生為黔首。起自綠林。依憑中夏干戈。劫盜
本朝陵寢。遼州流人段凝。豺狼類性。梟獍為謀。無端而幾
害平人。得便而常懷逆節。嵐州司戶陶[:#AS-8F79:●]。曾司藩翰。恣黷
貨財。自處竄流。彌興怨望。憲州司戶石知訥。比居賓佐。合
務參揮。當守殷閉據夷門。發文字扇搖戎帥。原州司馬聶
嶼。擢從班列。委出親賢。不守條章。強買店宅。其後細詢行
止。頗駭聽聞。喪妻未及於半年。別成婚媾。棄母動逾於千
里。不奉晨昏。而皆自抵刑章。各行竄逐。都無省過。但出怨
詞。在朕意雖欲含宏。於物論固難容舍。尚全大體。只罪一
身。並令本處賜死。
賜五歲童子趙贊及第詔
都尉之子。太尉之孫。能念儒書。備彰家訓。不勞就試。特與
成名。宜賜別勅及第。附今年春榜。
御署官準同有出身人申送詔
凡於祿仕。固有規程。發身必藉於器能。在任須彰於勞考。
否臧斯異。黜陟並行。朕自統寰區。務均渥澤。淹滯者皆期
振舉。勤恪者亦議旌酬。既開進取之門。遂有躁求之衆。或
不守選限。捷路希恩。或纔罷官資。奔波取事。侵有數之員
闕。屈無媒之選人。以此比方。宜各條理。自今後應前資官
有出身及兩除官。並可依常調赴選。兼有莊宗并朕御署。
亦可準近勅赴選。其一任除官。未入選緒。若無定制。難以
進身。宜約所守官資序高低。許令同有出身人合格年限
求官。赴京日仍須本道申送。則與除第二任官。兩除後便
準常調選人例。如此。則事有區分。人無奔競。如藉才器。非
時昇擢。不在此限。
令保戶自供手狀詔
今年夏苗。委人戶自供手狀。具頃畝多少。仍以五家為保。
委無隱漏攅連。手狀送於本州。本州具帳送省。州縣不得
差人括。如或人戶隱欺。許令保內陳告。其田並令倍徵。
更定注擬詔
本朝一統之時。除嶺南黔中去京地遠。三年一降選補使
號為南選外。其餘諸道及京有司諸色選人。每年動及數
千。分在三銓。尚為繁重。近代選人。每年不過數百。何必以
一司公事。作三處官方。況有格條。各依資考。兼又明行勅
命。務絕阿私。宜新公共之規。俾慎官常之要。其諸道選人。
宜令三銓官員。都在省署子細磨勘。無違礙後。即據格同
商量注擬。連署申奏。仍不得踵前於私第注官。如此。則人
吏易可整齊。公事亦無遲滯。
答馮道等上尊號詔
朕顧惟涼德。獲紹丕基。賴心膂之訏謨。繫股肱之寅亮。懼
難負荷。嘗勵齋莊。惟誡荒寧。敢自滿假。卿等謨猷迭著。翼
亮彌勤。遽以鴻名。將加眇質。雖驗忠貞之懇。誠非謙慎之
懷。往年繼上封章。累增宣達。近者告虔宗廟。展禮郊丘。皆
輔弼之盡心。亦纉承之常道。縱頻摧北虜。烽燧猶存。雖稍
靜南方。車書未混。至於年穀豐稔。皆繇台輔燮調。豈予沖
人。當斯盛美。爾宜明予畏相。體朕師臣。勉務弼諧。無忘裨
救。堯舜禹湯之大道。足可敷陳。聖明神武之虛名。無煩往
復。諒茲深意。即斷來表。
貶左散騎常侍蕭希甫詔
左散騎常侍集賢殿學士判院事蕭希甫。身處班行。職非
警察。輒引凶狂之輩。上陳誣骩之詞。逼近郊禋。扇搖軍衆。
李筠既當誅戮。希甫寧免謫遷。可貶嵐州司戶參軍。仍馳
驛發遣。
升尚書右丞為正四品詔
臺轄之司。官資並設。左右貂素來相類。左右揆不至相懸。
以此比方。豈宜分別。自此宜升尚書右丞官品。與左丞並
為正四品。
賜太師尚書令馬殷諡法詔
故天策上將軍守太師尚書令楚國王馬殷。品位俱高。封
崇巳極。無官可贈。宜賜諡及神道碑文。仍以王禮葬。
錄寫律令格式六典詔
要道纔行。則千歧共貫。宏綱一舉。則萬目皆張。前王之法
制罔殊。百代之科條悉在。無煩改作。各有定規。守度程者。
心逸日休。率胷臆者。心勞日拙。天垂萬象。星辰之分野靡
差。地載羣倫。嶽瀆之方隅不易。儻各司其局。則皆盡其心。
且律令格式六典。凡關庶政。互有區分。久不舉行。遂至隳
紊。宜準舊制。令百司各於其閒。錄出本局公事。巨細一一
抄寫。不得漏落纖毫。集成卷軸。兼粉壁書在公廳。若未有
廨署者。其文書委官司主掌。仍每有新授官到。令自寫錄
一本披尋。或因顧問之時。應對須知次第。無容曠闕。每在
執行。使庶寮則守法奉公。宰臣則提綱振領。必當彝倫攸
敘。所謂至道不繁。何必期年。然後報政。宜令御史臺徧加
告諭催促。限兩月抄錄。及粉壁書寫須畢。其閒或有未可
便行。及曾釐革事件。委逐司旋申中書門下。當更參酌。奏
覆施行。
省刑詔
久愆時雨。深疚予心。雖遍虔祈。猶未溥足。宜廣推恩之道。
更敷恤物之懷。貴獲感通。必彰靈應。宜令諸道州府。各委
長吏。親問刑獄。省察冤濫。應見禁囚徒。除死罪外。餘盡及
時䟽放。除省司主持迴圖敗闕軍將。及諸色人等見別指
揮三司商量。或有情可矜憫。或非欺罔積年。致有逋懸。各
具分析。續行勅命。并公私債負。放至秋熟填納。今年取者。
不在此限。
答李祥請蠲除詔
地道安靜。以動為異。前文備載。歷代不無。因有災祥。深加
儆戒。朕自登九五。每念生靈。樂聞忠正之言。惡見驕奢之
事。歲時豐稔。中外和同。近聞河南數數地動。駭彼羣聽。深
軫予衷。李祥居諫諍之官。抱讜直之氣。懇裨正道。特上封
章。恐朕忘剏業艱難之時。有功成矜滿之意。不惟舉職。備
見為時。況朕守聽政之勤。如踐祚之始。嘗持翼翼。不忘兢
兢。今更體李祥之言。以前代為鑒。理不忘亂。安不忘危。臣
下須進思盡忠。退思補過。日慎一日。有始有終。如此。則何
休祥之不臻。何咎徵之不泯。唯并州之地。乃豐沛之鄉。巳
命親賢。往分憂寄。必資慎靜。專務輯綏。刑獄之閒。不得令
有冤滯。凡關利濟。并許奏聞。事有不便於民。皆須止絕。其
北京山川之神。仍宜差官專往祭禱。朝廷靜。可以惠四海。
侯伯靜。可以福一方。冀安比屋之人。以鎮興王之地。
賜吳越國王錢鏐不名詔
周崇呂望。有尚父之榮。漢重蕭何。有不名之禮。錢鏐冠公
侯之位。䟽吳越之封。宜示異恩。俾當縟禮。其錢鏐宜賜不
名。
誅安重誨詔
朕猥以眇躬。纉承丕構。欲華夷之共泰。於刑賞以無私。其
有位極人臣。寵踰涯分。擅威權而積惡。詢物議以難容。苟
緩刑章。是滋凶慝。安重誨始從幼稚。獲備指揮。既倚注以
漸深。亦旌酬而益甚。自朕紹興王業。委掌樞機。官列三公。
望崇四輔。謂勤劬之可恃。每率暴以居懷。且孟知祥董璋。
自守藩維。素堅臣節。輒從閒諜。令負憂疑。擢任姻親。往分
符竹。潛設猜防之計。擅興割據之言。兩川飲恨以俱深。一
旦飛章而頓絕。又錢鏐位冠王公。嘗輸愛戴。朕方禮優元
老。恩遇遠人。而重誨採掇瑕疵。遽行止絕。且去年郊天禮
畢。率土乂康。重誨既綰國權。復希兵柄。輒出渡淮之語。貴
邀統衆之名。事雖不行。謀實可懼。其後終興戈甲。遽討巴
卭。將士疲勞。梯船阻絕。又遣專臨寨所。俾料軍儲。恣威虐
以復多。致民兵之共怨。朕尚存大體。特示優恩。爰自禁庭。
委之藩翰。方繄共理。旋乃貢章。豈謂別有動搖。潛懷怨望。
長子崇緒。親居內職。次子崇贊。顯列朝行。遣彼元隨。偷歸
本道。據茲悖逆。須究端繇。勞千里以興師。致四方之駭聽。
果明罪釁。難逭誅夷。其安重誨宜削奪自身官爵。仍并男
崇贊崇緒及重誨妻阿張等四人。宜並賜死。
令有力人戶均攤貧戶稅額詔
務穡勸耕。前賢之令範。裒多益寡。往聖之格言。比者諸道
賦稅。一定數額。廣種不編於帳案。頻通恐撓於鄉村。如聞
不逮之家。困於輸納。爰議有餘之戶。共與均攤。貴表一時
之恩。不作常年之例。宜委諸道觀察使。於屬縣每村。定有
力戶一人充村長。於村人議有力人戶出剩田苗。補下貧
不逮頃畝。自肯者即具狀徵收。有詞者即排段檢括。便自
今年起為定額。
許百姓自鑄農器詔
富民之道。莫尚於務農。力田之資。必先於利器。器苟不利。
民何以安。近聞諸道監冶所賣農器。或大小異同。或形狀
輕怯。纔當墾闢。旋致損傷。近百姓秋稼雖登。時物頗賤。既
艱難於買置。遂抵犯於條章。苟利錐刀。擅興鑪冶。稍聞彰
露。須議誅夷。緩之則贍國不充。急之則殘民轉盛。加以巡
檢節級。騷擾鄉閭。但益煩苛。殊非通濟。欲使上不奪山川
之利。下皆遂[:#AS-FB55:●]
[:#AS-FBED:犬畝]之宜。務在從長。庶能經久。自今後不計
農器燒器動使諸物。並許百姓逐便自鑄。諸道監冶。除依
常年定數鑄辦供軍熟鐵并器物外。只管出生鐵。比巳前
價。各隨逐處見定高低。每斤一例減十文貨賣。雜使熟鐵。
亦任百姓自揀。巡檢節級勾當。賣鐵場官并鋪戶等。一切
並廢。鄉村百姓。只於係省秋夏田畝上。每畝納農器錢一
錢五分足陌。隨秋夏稅二時送納去。
襃賞呂琦姚遐致等詔
國祚中興。皇綱再整。合頒公事。徧委羣臣。先勅抄錄六典
法書。分為二百四十卷。從朝至夕。自夏徂冬。御史臺官員
等。或同切催驅。或遞專勘讀。校前王之舊制。布當代之明
規。宜有奬酬。以勵勤恪。御史丞劉贊。近別除官。今加階爵。
宜從別剌處分。呂琦姚遐致宜加朝散大夫。李凝吉朝議
大夫。馬義朝朝散大夫。仍賜柱國。勳干遼李濤並朝散大
夫。徐禹卿張可復王曉並賜緋魚袋。
飭定廊餐詔
文武兩班。每遇入閣賜食。從前御史臺官及諸朝官皆在
敷政門外兩廊食。唯北省官於敷政門內別坐。既為隔門。
各不相見。致行坐不齊。難於肅整。今後每遇入閣賜食。北
省官亦宜令於敷政門外東廊下設席。以北為首。待班齊
一時就坐。
賜孟知祥詔
省洋州及興元奏。探聞得董璋把截劒門關路。不通利州
與西川往來。兼稱董璋自領徒黨。侵逼西川管界。西川巳
出兵士禦備。其利州人情不安。未知兩川的實音耗等事。
朕聞天惟福善。神必禍淫。元鑒昭然。冥符定矣。故積功累
仁者。無所不濟。窮兵黷武者。未或不亡。是以齊國尊周。終
全霸業。吳王伐越。自取喪亡。累驗古今。足分成敗。卿時推
閒傑。世仰全才。知治亂於未萌。測安危於未兆。首參締構。
再復宗祧。英謀迥掩於耿吳。茂業遐超於申甫。論功為最。
錫壤居先。自居守於北門。往鎮臨於西蜀。安民有術。撫衆
多恩。方靜治於龜城。期永扶於鳳闕。董璋比膺朝寄。薦領
戎旃。曾無犬馬之勞。但縱豺狼之性。頃歲潛懷逆節。密設
奸機。志欲兼并。懇謀閒諜。始奏卿之得失。知朕不容。後說
朝廷之短長。圖卿相信。只憑詭詐。便欲侵吞。欲西犯於蜀
川。遂東窺於閬郡。不煩覼縷。可驗包藏。亂常之罪惡既彰。
伐叛之刑書難赦。朕乃睠求良帥。殄滅凶渠。此際尋委卿
兼東川行營供饋應接使。方倚仗於戚藩。俄阻艱於寇境。
路歧雖隔。情好如初。中閒令進奏官蘇愿及進奉軍將杜
紹本等相次歸還。令傳詔旨。想其到彼。備達予懷。卿制敵
多方。折衝有備。雖深嫉惡。猶示睦隣。尚抑驍雄。觀其釁隙。
而董璋果然顛蹶。盡露奸邪。初控扼於劒門。遽侵騷於錦
里。為臣若此。滅族非遙。卿可嚴誡師徒。妙抒籌畫。按茲良
便。速殄元凶。朕亦尋遣軍前。徑臨境上。為卿犄角。扼賊咽
喉。佇掃蕩於氛霾。復流通於信使。當覃異渥。式奬殊功。卿
宜慎固遠圖。秉扶大節。保君臣之重義。成家世之美名。況
卿骨肉至多。邱園在此。自來存問。並得安全。可表朕之倚
卿。所冀卿之為朕。佇觀英斷。定集大勳。豈惟只委於節旄。
長居貴盛。兼俟別頒於綸綍。更廣封崇。奸醜自分。始終可
鑒。其為眷注。無忘寐興。今遣卿外甥李[:#AS-9061:⿰王褱]齎詔慰諭。想當
知悉。
賜孟知祥詔
省所奏。東川董璋。爰自為隣。從初不睦。嘗厚誣於表䟽。每
深閒於朝廷。欲竊兵權。來併土宇。忽去年四月二十八日
暴興兵士。至五月一日驟入漢州。尋差馬步都指揮使兼
知武信軍節度留後李仁罕右廂馬步都指揮使兼知寧
江軍節度兵馬留後張知鄴衙內都指揮使兼知昭武軍
留後李肇等各於界分警備。又令副使權知武泰軍節度
留後趙季良在府巡守。其左廂馬步都指揮使兼知保寧
軍節度留後趙廷隱先次部領兵士三萬人出次新都。卿
自統領衙隊二萬人騎繼進。至三日交戰。殺敗董璋。斬首
萬餘級。執八千人。擒賊將校八十餘員。甲馬七百匹。收衣
甲器械十萬事。其董璋與男光嗣。四日巳時走入東川。前
陵州刺史王暉斬璋父子首級。來獻軍門。尋收下東川城。
又奏。今夏方議賞功。其文武將吏等衆意難違。巳取六月
十一日權兼東川指揮。公事具悉。朕以董璋位列山河。名
兼將相。全昧輸忠事主。以禮睦隣。輒恣凶狂。擬謀吞噬。譖
卿則妄呈章奏。誑朕則欲竊兵權。奸計未成。賊機尋露。既
無閒於搆惑。唯有志以攻侵。卿雖認包藏。久從含忍。但務
戢兵而靜治。只期應敵以禦衝。俟落彀中。即加翦撲。若居
度外。且示協和。而董璋果出妖巢。暴興叛黨。忽犯成都之
境。驟踰漢郡之疆。蟻聚蜂屯。鴟張豕突。謂錦川而可取。謂
天網而可逃。及卿密運戎機。大張軍勢。劒戟川排而亘野。
旌旗雲布以蔽天。鵝鸛纔交。豺狼巳殄。棄甲者追擒既盡。
投羅者剿戮無遺。尋迫元凶。遁歸孤壘。不暇守陴而慟哭。
便當傳首以迎降。惡蔓頓除。禍胎全拔。永肅潼江之波浪。
盡收郪道之封疆。不有賢良。誰分憂寄。儻非英特。孰靜方
隅。紀功而煥耀旂常。載德而輝華冊。捷音初至。慶快良
深。嘉歎之餘。旌醻是切。況聞衆懇。巳請兼權。實契朕懷。即
加真命。其為睠矚。無忘寐興。其立功將校權兼留務李仁
罕張知鄴李肇趙季良巳下。咸著忠良。亦須正授。續行渥
澤。相次奬酬。想宜知悉。
賜孟知祥詔
朕猥以眇躬。纉承丕構。賴忠良之共理。冀寰宇之永康。矧
念元勳。早聯懿戚。永保君臣之分。足論終始之心。卿出應
貞期。生符閒氣。洞曉圯橋之兵略。元通渭水之戎韜。重整
漢儀。首參大計。再隆周道。迥立殊功。實有令名。載於良史。
是膺朝奬。繼領藩宣。外則覃聲教於百蠻。內則效忠勤於
雙闕。交修職貢。備竭臣誠。方表率於諸侯。永維持於景運。
不謂董璋。夙懷蠆毒。潛貯狼貪。擬吞并於仁封。詐傾輸於
直節。密飛章奏。累述事機。或敘卿之短長。或報卿之動靜。
無非鬭激。每欲攻侵。朝廷貴要協和。久從隱忍。表文具在。
事狀甚明。又知不納其讒邪。乃去反陳於離閒。仍於隣道。
頓起釁端。只憑誑惑之詞。便縱窺覦之暴。既干紀律。須舉
憲章。爰命帥臣。共平寇孽。此際遂委卿兼東川行營供饋
應接使。如斯倚注。豈有猜嫌。渥澤方行。使車將發。旋屬道
塗之阻塞。復當邊境之沸騰。繇是去意莫通。來音亦絕。偶
致關防之多事。久聞分野之延災。蓋以朕至德未孚。純風
未洽。每自責躬罪已。敢忘旰食宵衣。況卿動稟箴規。深懷
鑒識。從初料其操守。豈敢徇彼狂迷。只應屢中巧言。偶生
疑論。遂且徐觀其向背。終圖自別於妍媸。其閒但務訓兵。
止期應敵。遐想勤王之力。詎移許國之心。所以中閒先令
進奏官蘇愿及進奉軍將杜紹本等相次歸還。式明安慰。
朕又知董璋果謀鼠竊。轉恣鴟張。輒侵岷益之崇封。俄越
梓潼之末界。茲察詭計。究彼初心。附皮毛脣齒之歡。足明
矯妄。竊郡邑金湯之利。可驗包藏。朕乃尋遣近臣。徑齎明
詔。示其犄角。表此招懷。仍許優恩。別傳密旨。果聞卿意。備
體予懷。即決遠圖。亟回英斷。驅銳旅而既殲寇黨。取危城
而方剿渠魁。爰效至忠。克全大節。盡傾衷素。曡貢封章。併
袪往日之疑襟。細述此時之戎事。大朝正朔奉之不渝。列
鎮規程守之無易。仍厚支其館穀。濟(闕)過之王人載認恭
勤。益明尊奬。尚未舛誤。得以平持。今後協和。自然悠久。魚
水之情宛在。山河之任永居。足保勳榮。轉期富貴。至於封
賞。固不食言。凡在繁文。更宜宣力。嘉歎之外。注矚斯深。
