欽定全唐文卷五百五十六
韓愈(十)
送楊少尹序
昔疏廣受二子以年老。一朝辭位而去。於時公卿設供張。
祖道都門外。車數百兩。道路觀者多歎息泣下。共言其賢。
漢史既傳其事。而後世工畫者又圖其跡。至今照人耳目。
赫赫若前日事。國子司業楊君巨源。方以能詩訓後進。一
旦以年滿七十。亦白丞相去歸其鄉。世常說古今人不相
及。今楊與二疏。其意豈異也。予忝在公卿後。遇病不能出。
不知楊侯去時。城門外送者幾人。車幾兩。馬幾匹。道旁觀
者。亦有歎息知其為賢以否。而太史氏又能張大其事為
傳繼二疏蹤跡否。不落莫否。見今世無工畫者。而畫與不
畫。固不論也。然吾聞楊侯之去。丞相有愛而惜之者。白以
為其都少尹。不絕其祿。又為歌詩以勸之。京師之長於詩
者。亦屬而和之。又不知當時二疏之去。有是事否。古今人
同不同。未可知也。中世士大夫以官為家。罷則無所於歸。
楊侯始冠。舉於其鄉。歌鹿鳴而來也。今之歸。指其樹曰。某
樹吾先人之所種也。某水某邱吾童子時所釣遊也。鄉人
莫不加敬。誡子孫以楊侯不去其鄉為法。古之所謂鄉先
生沒而可祭於社者。其在斯人歟。其在斯人歟。
送水陸運使韓侍御歸所治序
六年冬。振武軍吏走驛馬詣闕告饑。公卿廷議。以轉運使
不得其人。宜選才幹之士往換之。吾族子重華適當其任。
至則出贓罪吏九百餘人。脫其桎梏。給耒耜與牛。使耕其
傍便近地。以償所負。釋其粟之在吏者四十萬斛不徵。吏
得去罪死假種糧齒平人。有以自效。莫不涕泣感奮。相率
盡力以奉其令。而又為之奔走經營。相原隰之宜。指授方
法。故連二歲大熟。吏得盡償其所亡失四十萬斛者。而私
其贏餘。得以蘇息。軍不復饑。君曰。此未足為天子言。請益
募人為十五屯。屯置百三十人。而種百頃。令各就高為堡。
東起振武。轉而西過雲州界。極於中受降城。出入河山之
際。六百餘里。屯堡相望。寇來不能為暴。人得肆耕其中。少
可以罷漕輓之費。朝廷從其議。秋果倍收。歲省度支錢千
三百萬。八年。詔拜殿中侍御史。錫服朱銀。其冬來朝。奏曰。
得益開田四千頃。則盡可以給塞下五城矣。田五千頃。法
當用人七千。臣令吏於無事時督習弓矢。為戰守備。因可
以制虜。庶幾所謂兵農兼事。務一而兩得者也。大臣方持
其議。吾以為邊軍皆不知耕作。開口望哺。有司常僦人以
車船自他郡往輸。乘沙逆河。遠者數千里。人畜死。蹄踵交
道。費不可勝計。中國坐耗。而邊吏恒苦食不繼。今君所請
田。皆故秦漢時郡縣地。其課績又已驗白。若從其言。其利
未可遽以一二數也。今天子方舉㣥策。以收太平之功。寧
使士有不盡用之歎。懷奇見而不得施設也。君又何憂。而
中臺士大夫亦同言。侍御韓君前領三縣。紀綱二州。奏課
常為天下第一。行其計於邊。其功烈又赫赫如此。使盡用
其策。西北邊故所沒地。可指期而有也。聞其歸。皆相勉為
詩以推大之。而屬余為序。
送權秀才序
伯樂之廄多良馬。卞和之匱多美玉。卓[:#AS-FE43:●]
[:#AS-FBEC:●]斗[:#AS-9061:⿰王褱]怪之士。宜乎游於
大人君子之門也。相國隴西公既平汴州。天子命御史大
夫吳縣男為軍司馬。門下之士權生實從之來。權生之貌。
固若常人耳。其文辭引物連類。窮情盡變。宮商相宣。金石
諧和。寂寥乎短章。舂容乎大篇。如是者閱之累日而無窮
焉。愈常觀於皇都。每年貢士至千餘人。或與之游。或
得其文。若權生者。百無一二焉。如是而將進於明有司。重
之以吳縣之知。其果有成哉。於是咸賦詩以贈之。
送湖南李正字序
貞元中。愈從太傅隴西公平汴州。李生之尊府以侍御史
管汴之鹽鐵。日為酒殺羊享賓客。李生則尚與其弟學讀
書習文辭。以舉進士為業。愈於太傅府年最少。故得交李
生父子閒。公薨軍亂。軍司馬從事皆死。侍御亦被讒為民
日南。其後五年。愈又貶陽山令。今愈以都官郎守東都省。
侍御自衡州刺史為親王長史。亦留此掌其府事。李生自
湖南從事請告來覲。於時太傅府之士。惟愈與河南司錄
周君巢獨存。其外則李氏父子。相與為四人。離十三年。幸
而集處。得燕而舉一觴相屬。此天也。非人力也。侍御與周
君。於今為先輩成德。李生溫然為君子。有詩八百篇。傳詠
於時。惟愈也業不益進。行不加修。顧惟未死耳。往拜侍御。
謁周君。抵李生。退未嘗不發媿也。往時侍御有無盡費於
朋友。及今則又不忍其三族之寒饑。聚而館之。疏遠畢至。
祿不足以養。李生雖欲不從事於外。其勢不可得已也。重
李生之還者皆為詩。愈最故。故又為序云。
送石處士序
河陽軍節度御史大夫烏公為節度之三月。求士於從事
之賢者。有薦石先生者。公曰。先生何如。曰。先生居嵩邙穀
之閒。冬一裘。夏一葛。食朝夕飯一盂。蔬一盤。人與之錢則
辭。請與出遊。未嘗以事辭。勸之仕不應。坐一室。左右圖書。
與之語道理。辨古今事當否。論人高下。事後當成敗。若河
決下流而東注。若駟馬駕輕車就熟路。而王良造父為之
先後也。若燭照數計而龜卜也。大夫曰。先生有以自老。無
求於人。其肯為某來耶。從事曰。大夫文武忠孝。求士為國。
不私於家。方今寇集於恒。師環其疆。農不耕收。財粟殫亡。
吾所處地。歸輸之塗。治法征謀。宜有所出。先生仁且勇。若
以義請而彊委重焉。其何說之辭。於是譔書詞。具馬幣。卜
日以授使者。求先生之廬而請焉。先生不告於妻子。不謀
於朋友。冠帶出見客。拜受書禮於門內。宵則沐浴戒行事。
載書冊。問道所由。告行於常所來往。晨則畢至。張上東門
外。酒三行。且起。有執爵而言者曰。大夫真能以義取人。先
生真能以道自任。決去就。為先生別。又酌而祝曰。凡去就
出處何常。惟義之歸。遂以為先生壽。又酌而祝曰。使大
夫恒無變其初。無務富其家而饑其師。無甘受佞人而外
敬正士。無味於諂言。惟先生是聽。以能有成功。保天子之
寵命。又祝曰。使先生無圖利於大夫。而私便其身圖。先生
起拜祝辭曰。敢不敬蚤夜以求從祝規。於是東都之人士。
咸知大夫與先生。果能相與以有成也。遂各為歌詩六韻。
退。愈為之序云。
送溫處士赴河陽軍序
伯樂一過冀北之野而馬㣥遂空。夫冀北馬多天下。伯樂
雖善知馬。安能空其㣥耶。解之者曰。吾所謂空。非無馬也。
無良馬也。伯樂知馬。遇其良輒取之。㣥無留良焉。苟無良。
雖謂無馬。不為虛語矣。東都固士大夫之冀北也。恃才能
深藏而不巿者。洛之北涯曰石生。其南涯曰溫生。大夫烏
公以鈇鉞鎮河陽之三月。以石生為才。以禮為羅。羅而致
之幕下。朱數月也。以溫生為才。於是以石生為媒。以禮為
羅。又羅而致之幕下。東都雖信多才士。朝取一人焉拔其
尤。暮取一人焉拔其尤。自居守河南尹以及百司之執事。
與吾輩二縣之大夫。政有所不通。事有所可疑。奚所諮而
處焉。士大夫之去位而巷處者。誰與嬉遊。小子後生。於何
考德而問業焉。搢紳之東西行過是都者。無所禮於其廬。
若是而稱曰。大夫烏公一鎮河陽。而東都處士之廬無人
焉。豈不可也。夫南面而聽天下。其所托重而恃力者。惟相
與將耳。相為天子得人於朝廷。將為天子得文武士於幕
下。求內外無治。不可得也。愈縻於茲。不能自引去。資二生
以待老。今皆為有力者奪之。其何能無介然於懷耶。生既
至。拜公於軍門。其為吾以前所稱為天下賀。以後所稱為
吾致私怨於盡取也。留守相公首為四韻詩歌其事。愈因
推其意而序之。
送鄭尚書序
嶺之南。其州七十。其二十二隸嶺南節度府。其四十餘分
四府。府各置帥。然獨嶺南節度為大府。大府始至。四府必
使其佐啟問起居。謝守地不得即賀以為禮。歲時必遣賀
問。致水土物。大府帥或道過其府。府帥必戎服。左握刀。右
屬弓矢。帕首袴鞾迎郊。及既至。大府帥先入據館。帥守屏。
若將趨入拜庭之為者。大府與之為讓。至一再。乃敢改服
以賓主見。適位執爵皆興拜。不許乃止。虔若小侯之事大
國。有大事。諮而後行。隸府之州。離府遠者至三千里。懸隔
山海。使必數月而後能至。蠻夷悍輕。易怨以變。其南州皆
岸大海。多洲島。颿風一日踔數千里。漫瀾不見蹤跡。控御
失所。依險阻。結黨仇。機毒矢。以待將吏。撞搪呼號。以相和
應。蜂屯蟻雜。不可爬梳。好則人。怒則獸。故常薄其征入。節
而疎目。時有所遺漏。不究切之。長養以兒子。至紛不可治。
乃草薙而禽獮之。盡根株痛斷乃止。其海外雜國。若躭浮
羅流求毛人夷亶之州。林邑扶南真臘于陀利之屬。東南
際天地以萬數。或時候風潮。朝貢蠻胡賈人。舶交海中。若
嶺南帥得其人。則一邊盡治。不相寇盜賊殺。無風魚之災。
水旱癘毒之患。外國之貨日至。珠香象犀玳瑁奇物。溢於
中國。不可勝用。故選帥常重於他鎮。非有文武威風知大
體可畏信者。則不幸往往有事。長慶三年四月。以工部尚
書鄭公為刑部尚書兼御史大夫往踐其任。鄭公嘗以節
鎮襄陽。又帥滄景德棣。歷河南尹華州刺史。皆有功德可
稱道。入朝為金吾將軍散騎常侍工部侍郎尚書。家屬百
人。無數畝之宅。僦屋以居。可謂貴而能貧。為仁者不富之
效也。及是命。朝廷莫不悅。將行。公卿大夫士苟能詩者。咸
相率為詩。以美朝政。以慰公南行之思。韻必以來字者。
所以祝公成政而來歸疾也。
送鄭十校理序
祕書御府也。天子猶以為外且遠。不得朝夕視。始更聚書
集賢殿。別置校讎官。曰學士。曰校理。常以寵丞相為大學
士。其他學士。皆達官也。校理則用天下之名能文學者。苟
在選。不計其秩次。惟所用之。由是集賢之書盛積。盡祕書
所有。不能處其半。書日益多。官日益重。四年。鄭生涵始以
長安尉選為校理。人皆曰。是宰相子。能恭儉守教訓。好古
義施於文辭者。如是而在選。公卿大夫家之子弟。其勸耳
矣。愈為博士也。始事相公於祭酒。分教東都生也。事相公
於東太學。今為郎於都官也。又事相公於居守。三為屬吏。
經時五年。觀道德於前後。聽教誨於左右。可謂親薰而炙
之矣。其高大遠密者。不敢隱度論也。其勤已而務博施。以
已之有。欲人之能。不知古君子何如耳。今生始進仕。獲重
語於天下。而慊慊若不足。真能守其家法矣。其在門者。可
進賀也。求告來寧。朝夕侍側。東都士大夫不得見其面。於
其行日。分司吏與留守之從事。竊載酒殽。席定鼎門外。盛
賓客以餞之。既醉。各為詩五韻。且屬愈為序。
送汴州監軍俱文珍序
今之天下之鎮。陳留為大。屯兵十萬。連地四州。左准右河。
抱負齊楚。濁流浩浩。舟車所同。故自天寶以來。當藩垣屏
翰之任。有弓矢鈇鉞之權。皆國之元臣。天子所左右。其監
統中貴。必材雄德茂。榮曜寵光。能俯達人情。仰喻天意者。
然後為之。故我監軍俱公。輟侍從之榮。受腹心之寄。奮其
武毅。張我皇威。遇變出奇。先事獨運。偃息談笑。危疑以平。
天子無東顧之憂。方伯有同和之美。十三年春。將如京師。
相國隴西公飲餞於青門之外。謂功德皆可歌之也。命其
屬咸作詩以鋪繹之。
送浮屠令縱西遊序
其行異。其情同。君子與其進可也。令縱。釋氏之秀者。又善
為文。浮游徜徉。跡接天下。藩維大臣。文武豪士。令縱未始
不褰衣而負業。往造其門下。其有尊行美德。建功樹業。令
縱從而為之歌頌。典而不諛。麗而不淫。其有中古之遺風
與。乘閒致密。促席接膝。譏評文章。商較人士。浩浩乎不窮。
愔愔乎深而有歸。於是乎吾忘令縱之為釋氏之子也。其
來也雲凝。其去也風休。方歡而已辭。雖義而不求。吾於令
縱不知其不可也。盍賦詩以道其行乎。
張中丞傳後敘
元和二年四月十三日夜。愈與吳郡張籍閱家中舊書。得
李翰所為張巡傳。翰以文章自名。為此傳頗詳密。然尚恨
有闕者。不為許遠立傳。又不載雷萬春事首尾。遠雖材若
不及巡者。開門納巡。位本在巡上。授之柄而處其下。無所
疑忌。竟與巡俱守死。成功名。城陷而虜。與巡死先後異耳。
兩家子弟材智下。不能通知二父志。以為巡死而遠就虜。
疑畏死而辭服於賊。遠誠畏死。何苦守尺寸之地。食其所
愛之肉。以與賊抗而不降乎。當其圍守時。外無蚍蜉蟻子
之援。所欲忠者。國與主耳。而賊語以國亡主滅。遠見救援
不至。而賊來益眾。必以其言為信。外無待而猶死守。人相
食且盡。雖愚人亦能數日而知死處矣。遠之不畏死亦明
矣。烏有城壞。其徒俱死。獨蒙愧恥求活。雖至愚者不忍為。
嗚呼。而謂遠之賢而為之耶。說者又謂遠與巡分城而守。
城之陷自遠所分始。以此詬遠。此又與兒童之見無異。人
之將死。其臟腑必有先受其病者。引繩而絕之。其絕必有
處。觀者見其然從而尤之。其亦不達於理矣。小人之好議
論不樂成人之美如是哉。如巡遠之所成就。如此卓卓。猶
不得免。其他則又何說。當二公之初守也。寧能知人之卒
不救。棄城而逆遁。苟此不能守。雖避之他處何益。及其無
救而且窮也。將其創殘餓羸之餘。雖欲去必不達。二公之
賢。其講之精矣。守一城。捍天下。以千百就盡之卒。戰百萬
日滋之師。蔽遮江淮。沮遏其勢。天下之不亡。其誰之功也。
當是時。棄城而圖存者。不可一二數。擅彊兵坐而觀者相
環也。不追議此。而責二公以死守。亦見其自比於逆亂。設
淫辭而助之攻也。愈嘗從事於汴徐二府。屢道於兩府閒。
親祭於其所謂雙廟者。其老人往往說巡遠時事云。南霽
雲之乞救於賀蘭也。賀蘭嫉巡遠之聲威功績出已上。不
肯出師救。愛霽雲之勇且壯。不聽其語。彊留之。具食與樂。
延霽雲坐。霽雲慷慨語曰。雲來時。睢陽之人不食月餘日
矣。雲雖欲獨食。義不忍。雖食。且不下咽。因拔所佩刀斷一
指。血淋漓以示賀蘭。一座大驚。皆感激為雲泣下。雲知賀
蘭終無為雲出師意。即馳去。將出城。抽矢射佛寺浮圖。矢
著其上甎半箭。曰。吾歸破賊。必滅賀蘭。此矢所以志也。愈
貞元中過泗州。船上人猶指以相語。城陷。賊以刃脇降巡。
巡不屈。即牽去。將斬之。又降霽雲。雲未應。巡呼雲曰。南八。
男兒死耳。不可為不義屈。雲笑曰。欲將以有為也。公有言。
雲敢不死。即不屈。張籍曰。有于嵩者。少依於巡。及巡起事。
嵩常在圍中。籍大歷中於和州烏江縣見嵩。嵩時年六十
餘矣。以巡初嘗得臨渙縣尉。好學無所不讀。籍時尚小。粗
問巡遠事。不能細也。云巡長七尺餘。鬚髥若神。嘗見嵩讀
漢書。謂嵩曰。何為久讀此。嵩曰。未熟也。巡曰。吾於書讀不
過三徧。終身不忘也。因誦嵩所讀書。盡卷不錯一字。嵩驚。
以為巡偶熟此卷。因亂抽他帙以試。無不盡然。嵩又取架
上諸書。試以問巡。巡應口誦無疑。嵩從巡久。亦不見巡常
讀書也。為文章操紙筆立書。未嘗起草。初守睢陽時。士卒
僅萬人。城中居人。戶亦且數萬。巡因一見問姓名。其後無
不識者。巡怒。鬚髥輒張。及城陷。賊縳巡等數十人坐。且將
戮。巡起旋。其眾見巡起。或起或泣。巡曰。汝勿怖。死。命也。眾
泣不能仰視。巡就戮時。顏色不亂。陽陽如平常。遠寬厚長
者。貌如其心。與巡同年生。月日後於巡。呼巡為兄。死時年
四十九。嵩貞元初死於亳宋閒。或傳嵩有田在亳宋閒。武
人奪而有之。嵩將詣州訟理。為所殺。嵩無子。張籍云。
上巳日燕太學聽彈琴詩序
與眾樂之之謂樂。樂而不失其正。又樂之尤也。四方無鬭
爭金革之聲。京師之人。既庶且豐。天子念致理之艱難。樂
居安之閒暇。肇置三令節。詔公卿㣥有司。至於其日。率厥
官屬。飲酒以樂。所以同其休。宣其和。感其心。成其文者也。
三月初吉。實惟其時。司業武公。於是總太學儒官三十有
六人。列燕於祭酒之堂。[:#AS-82F9:⿰罇]俎既陳。肴羞惟時。醆斝序行。獻
酬有容。歌風雅之古辭。斥夷狄之新聲。裦衣危冠。與與如
也。有一儒生。魁然其形。抱琴而來。歷階以升。坐於[:#AS-82F9:⿰罇]俎之
南。鼓有虞氏之南風。賡之以文王宣父之操。優游夷愉。廣
厚高明。追三代之遺音。想舞雩之詠歎。及暮而退。皆充然
若有得也。武公於是作歌詩以美之。命屬官咸作之。命四
門博士昌黎韓愈序之。
荊潭唱和詩序
從事有示愈以荊潭唱和詩者。愈既受以卒業。因仰而言
曰。夫和平之音淡薄。而愁思之聲要妙。讙愉之辭難工。而
窮苦之言易好也。是故文章之作。恒發於羇旅草野。至若
王公貴人。氣滿志得。非性能而好之。則不暇以為。今僕射
裴公開鎮蠻荊。統郡惟九。常侍楊公領湖之南。壤地二千
里。德刑之政並勤。爵祿之報兩崇。乃能存志乎詩書。寓辭
乎詠歌。往復循環。有唱斯和。搜奇抉怪。雕鏤文字。與韋布
里閭憔悴專一之士。較其毫釐分寸。鏗鏘發金石。幽感鬼
神。信所謂材全而能鉅者也。兩府之從事與部屬之吏。屬
而和之。苟在編者。咸可觀也。宜乎施之樂章。紀諸冊書。從
事曰。子之言是也。告於公。書以為荊潭唱和詩序。
韋侍講盛山十二詩序
韋侯昔以考功副郎守盛山。人謂韋侯美士。考功顯曹。盛
山僻郡。奪所宜處。納之惡地。以枉其材。韋侯將怨且不釋
矣。或曰不然。夫得利則躍躍以喜。不利則戚戚以泣。若不
可生者。豈韋侯謂哉。韋侯讀六藝之文。以探周公孔子之
意。又妙能為辭章。可謂儒者。夫儒者之於患難。苟非其自
取之。其拒而不受於懷也。若築河隄以障屋霤。其容而消
之也。若水之於海。冰之於夏日。其翫而忘之以文辭也。若
奏金石以破蟋蟀之鳴。蟲飛之聲。况一不快於考功盛山
一出入息之閒哉。未幾。果有以韋侯所為十二詩遺余者。
其意方且以入谿谷。上巖石。追逐雲月。不足日為事。讀而
歌詠之。令人欲棄百事往而與之游。不知其出於巴東以
屬朐䏰也。於時應而和者凡十人。及此年。韋侯為中書舍
人。侍講六經禁中。(處厚)和者通州元司馬(稹)為宰相。洋州許
使君(康佐)為京兆。忠州白使君(居易)為中書舍人。李使君(景儉)為
諫議大夫。黔府嚴中丞為祕書監。溫司馬(造)為起居舍人。
皆集闕下。於是盛山十二詩與其和者。大行於時。聯為大
卷。家有之焉。慕而為者將日益多。則分為別卷。韋侯俾余
題其首。
石鼎聯句詩序
元和七年十二月四日。衡山道士軒轅彌明自衡下來。舊
與劉師服進士衡湘中相識。將過太白。知師服在京。夜抵
其居宿。有校書郎侯喜。新有能詩聲。夜與劉說詩。彌明在
其側。貌極醜。白鬚黑面。長頸而高結。喉中又作楚語。喜視
之若無人。彌明忽軒衣張眉。指鑪中石鼎謂喜曰。子云能
詩。能與我賦此乎。劉往見衡湘閒人說。云年九十餘矣。解
捕逐鬼物。拘囚蛟螭虎豹。不知其實能否也。見其老。頗貌
敬之。不知其有文也。聞此說大喜。即援筆題其首兩句。次
傳於喜。喜踴躍即綴其下云云。道士啞然笑曰。子詩如是
而已乎。即袖手竦肩。倚北牆坐。謂劉曰。吾不解世俗書。子
為我書。因高吟曰。龍頭縮菌蠢。豕腹漲彭亨。初不似經意。
詩旨有似譏喜。二子相顧慚駭。欲以多窮之。即又為而傳
之喜。喜思益苦。務欲壓道士。每營度欲出口吻。聲鳴益悲。
操筆欲書。將下復止。竟亦不能奇也。畢即傳道士。道士高
踞大唱曰。劉把筆。吾詩云云。其不用意而功益奇。不可附
說。語皆侵劉侯。喜益忌之。劉與侯皆已賦十餘韻。彌明應
之如響。皆㯋脫含譏諷。夜盡三更。二子思竭不能續。因起
謝曰。尊師非世人也。某伏矣。願為弟子。不敢更論詩。道士
奮曰。不然。章不可以不成也。又謂劉曰。把筆來。吾與汝就
之。即又唱出四十字為八句。書訖使讀。讀畢謂二子曰。章
不已就乎。二子齊應曰。就矣。道士曰。此皆不足與語。此寧
為文耶。吾就子所能而作耳。非吾之所學於師而能者也。
吾所能者。子皆不足以聞也。獨文乎哉。吾語亦不當聞也。
吾閉口矣。二子大懼。皆起立。牀下拜曰。不敢他有問也。願
聞一言而已。先生稱吾不解人閒書。敢問解何書。請聞此
而已。道士寂然若無聞也。累問不應。二子不自得。即退就
座。道士倚牆睡。鼻息如雷鳴。二子怛然失色。不敢喘。斯須。
曙鼓動鼕鼕。二子亦困。遂坐睡。及覺。日已上。驚顧。覓道士
不見。即問童奴。奴曰。天且明。道士起出門。若將便旋然。奴
怪久不返。即出到門覓。無有也。二子驚惋自責。若有失者。
閒遂詣余言。余不能識其何道士也。嘗聞有隱君子彌明。
豈其人耶。韓愈序。
鄆州谿堂詩序
憲宗之十四年。始定東平。三分其地。以華州刺史禮部尚
書兼御史大夫扶風馬公為鄆曹濮節度觀察等使。鎮其
地。既一年。裦其軍號曰天平軍。上即位之二年。召公入。且
將用之。以其人之安公也。復歸之鎮。上之三年。公為政於
鄆曹濮也。適四年矣。治成制定。眾志大固。惡絕於心。仁形
於色。竱心一力。以供國家之職。於時沂密始分而殘其帥。
其後幽鎮魏不悅於政。相扇繼變。復歸於舊。徐亦乘勢逐
帥自置。同於三方。惟鄆也截然中居。四鄰望之。若防之制
水。恃以無恐。然而皆曰。鄆為虜巢且六十年。將彊卒武。曹
濮於鄆。州大而近。軍所根柢。皆驕以易怨。而公承死亡之
後。掇拾之餘。剝膚椎髓。公私埽地赤立。新舊不相保持。萬
目睽睽。公於此時能安以治之。其功為大。若幽鎮魏徐之
亂。不扇而變。此功反小。何也。公之始至。眾未孰化。以武則
忿以憾。以恩則橫而肆。一以為赤子。一以為龍蛇。憊心罷
精。磨以歲月。然後致之。難也。及教之行。眾皆戴公為親父
母。夫叛父母。從仇讎。非人之情。故曰易。於是天子以公為
尚書右僕射。封扶風縣開國伯。以裦嘉之。公亦樂眾之和。
知人之悅。而侈上之賜也。於是為堂於其居之西北隅。號
曰谿堂。以饗士大夫。通上下之志。既饗。其從事陳曾謂其
眾。言公之畜此邦。其勤不亦至乎。此邦之人。纍公之化。惟
所令之。不亦順乎。上勤下順。遂濟登茲。不亦休乎。昔者人
謂斯何。今者人謂斯何。雖然。斯堂之作。意其有謂。而喑無
詩歌。是不考引公德而接邦人於道也。乃使來請。其詩曰。
帝奠九㙻。有葉有年。有荒不條。河岱之閒。及我憲考。一收
正之。視邦選侯。以公來尸。公來尸之。人始未信。公不飲食。
以訓以徇。孰饑無食。孰呻孰歎。孰冤不問。不得分願。孰為
邦蟊。節根之螟。羊很狼貪。以口覆城。吹之喣之。摩手拊之。
箴之石之。膞而磔之。凡公四封。既富以彊。謂公吾父。孰違
公令。可以師征。不寧守邦。公作谿堂。播播流水。淺有蒲蓮。
深有蒹葦。公以賓燕。其鼓駭駭。公燕谿堂。賓校醉飽。流有
跳魚。岸有集鳥。既歌以舞。其鼓考考。公在谿堂。公御琴瑟。
公暨賓贊。稽經諏律。施用不差。人用不屈。谿有[:#AS-FEED:●]
[:#AS-FBEC:●]賓苽。有龜有魚。公在中
流。右詩左書。無我斁遺。此邦是庥。
