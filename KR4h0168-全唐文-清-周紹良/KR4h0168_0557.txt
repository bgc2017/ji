欽定全唐文卷五百五十七
韓愈(十一)
汴州東西水門記(并序)
貞元十四年正月戊子。隴西公命作東西水門。越三月辛
巳朔。水門成。三日癸未。大合樂。設水嬉。會監軍軍司馬賓
佐僚屬將校熊羆之士。肅四方之賓客以落之。士女龢會。
闐郭溢郛。既卒事。其從事昌黎韓愈請紀成績。其辭曰。
維汴州河。水自中注。厥初距河為城。其不合者。誕寘聯鎖
於河。宵浮晝湛。舟不潛通。然其襟抱虧疏。風氣宣洩。邑居
勿寧。訛言屢騰。歷載已來。孰究孰思。皇帝御天下十有八
載。此邦之人。遭逢疾威。嚚童噭嘑。劫眾阻兵。懍懍栗栗。若
墜若覆。時維隴西公受命作藩。爰自洛京。單車來臨。遂拯
其危。遂去其疵。弗肅弗厲。薰為太和。神應祥福。五穀穰熟。
既庶而豐。人力有餘。監軍是咨。司馬是謀。乃作水門。為邦
之郛。以固風氣。以閈寇偷。黃流渾渾。飛閣渠渠。因而飾之。
匪為觀遊。天子之武。維隴西公是布。天子之文。維隴西公
是宣。河之沄沄。源於崑崙。天子萬祀。公多受祉。乃伐山石。
刻之日月。尚俾來者。知作之所始。
燕喜亭記
太原王宏中在連州。與學佛人景常元慧遊。異日從二人
者。行於其居之後。邱荒之閒。上高而望。得異處焉。斬茅而
嘉樹列。發石而清泉激。輦糞壤。燔椔翳。却立而視之。出者
突然成邱。陷者呀然成谷。窪者為池。而闕者為洞。若有鬼
神異物。陰來相之。自是宏中與二人者。晨往而夕忘歸焉。
乃立屋以避風雨寒暑。既成。愈請名之。其邱曰竢德之邱。
蔽於古而顯於今。有竢之道也。其石谷曰謙受之谷。瀑曰
振鷺之瀑。谷言德。瀑言容也。其土谷曰黃金之谷。瀑曰秩
秩之瀑。谷言容。瀑言德也。洞曰寒居之洞。志其入時也。池
曰君子之池。虛以鍾其美。盈以出其惡也。泉之源曰天澤
之泉。出高而施下也。合而名之以屋曰燕喜之亭。取詩所
謂魯侯燕喜者頌也。於是州民之老。聞而相與觀焉。曰。吾
州之山水名天下。然而無與燕喜者比。經營於其側者相
接也。而莫直其地。凡天作而地藏之。以遺其人乎。宏中自
吏部郎貶秩而來。次其道途所經。自藍田入商洛。涉淅湍。
臨漢水。升峴首以望方城。出荊門。下岷江。過洞庭。上湘水。
行衡山之下。繇郴踰嶺。蝯狖所家。魚龍所宮。極幽遐瑰詭
之觀。宜其於山水飫聞而厭見也。今其意乃若不足。傳曰。
知者樂水。仁者樂山。宏中之德與其所好。可謂協矣。智以
謀之。仁以居之。吾知其去是而羽儀於天朝也不遠矣。遂
刻石以記。
徐泗豪三州節度掌書記廳石記
書記之任亦難矣。元戎整齊三軍之士。統理所部之甿。以
鎮守邦國。贊天子施教化。而又外與賓客四鄰交。其朝覲
聘問慰薦祭祀祈祝之文。與所部之政。三軍之號令升黜。
凡文辭之事。皆出書記。非閎辨通敏兼人之才。莫宜居之。
然皆元戎自辟。然後命於天子。苟其帥之不文。則其所辟
或不當。亦其理宜也。南陽公自御史大夫豪壽廬三州觀
察使授節移鎮徐州。歷十一年。而掌書記者凡三人。其一
人曰高陽許孟容。入仕於王朝。今為尚書禮部郎中。其一
人曰京兆杜兼。今為尚書禮部員外郎觀察判官。其一人
隴西李博。自前鄉貢進士授祕書省校書郎。方為之。南陽
公文章稱天下。其所辟。實所謂閎辨通敏兼人之才者也。
後之人苟未知南陽公之文章。吾請觀於三君子。苟未知
三君子之文章。吾請觀於南陽公。可知矣。蔚乎其相章。炳
乎其相輝。志同而氣合。魚川泳而鳥雲飛也。愈樂是賓主
之相得也。故請刻石以記之。而陷置於壁閒。俾來者得以
覽觀焉。
藍田縣丞廳壁記
丞之職。所以貳令。於一邑無所不當問。其下主簿尉。主簿
尉乃有分職。丞位高而偪。例以嫌不可否事。文書行。吏抱
成案詣丞。卷其前。鉗以左手。右手摘紙尾。雁鶩行以進。平
立睨丞曰。當署。丞涉筆占位署惟謹。目吏。問可不可。吏曰
得。則退。不敢略省。漫不知何事。官雖尊。力勢反出主簿尉
下。諺數慢必曰丞。至以相訾謷。丞之設。豈端使然哉。博陵
崔斯立種學績文。以蓄其有。浤涵演迤。日大以肆。貞元初。
挾其能戰藝於京師。再進再屈(闕一字)人。元和初。以前大理
評事言得失黜官。再轉而為丞茲邑。始至。喟曰。官無卑。顧
材不足塞職。既噤不得施用。又喟曰。丞哉丞哉。余不負丞。
而丞負余。則盡枿去牙角。一躡故跡。破崖岸而為之。丞廳
故有記。壞漏汚不可讀。斯立易桷與[:#AS-8BE7:⿱一⿻九冫]墁。治壁。悉書前任
人名氏。庭有老槐四行。南牆鉅竹千梃。儼立若相持。水⺡[:#AS-FBED:●
]虢⺡[:#AS-FBED:●]虢循除鳴。斯立痛埽溉。對樹二松。日哦其閒。有
問者。輒對
曰。余方有公事。子姑去。考功郎中知制誥韓愈記。
新修滕王閣記
愈少時。則聞江南多臨觀之美。而滕王閣獨為第一。有瑰
偉絕特之稱。及得三王所為序賦記等。壯其文辭。益欲往
一觀而讀之。以忘吾憂。繫官於朝。願莫之遂。十四年。以言
事斥守揭陽。便道取疾以至海上。又不得過南昌而觀所
謂滕王閣者。其冬。以天子進大號。加恩區內。移刺袁州。袁
於南昌為屬邑。私喜幸自語。以為當得躬詣大府。受約束
於下執事。及其無事且還。倘得一至其處。竊寄目償所願
焉。至州之七月。詔以中書舍人太原王公為御史中丞。觀
察江南西道。洪江饒虔吉信撫袁悉屬治所。八州之人。前
所不便。及所願欲而不得者。公至之日。皆罷行之。大者驛
聞。小者立變。春生秋殺。陽開陰閉。令修於庭戶數日之閒。
而人自得於湖山千里之外。吾雖欲出意見。論利害。聽命
於幕下。而吾州乃無一事可假而行者。又安得捨己所事。
以勤館人。則滕王閣又無因而至焉矣。其歲九月。人吏浹
和。公與監軍使燕於此閣。文武賓士。皆與在席。酒半。合辭
言曰。此屋不修且壞。前公為從事此邦。適理新之。公所為
文。實書在壁。今三十年。而公來為邦伯。適及期月。公又來
燕於此。公烏得無情哉。公應曰諾。於是棟楹梁桷板檻之
腐黑撓折者。蓋[:#AS-8BE7:⿱一⿻九冫]級甎之破缺者。赤白之漫漶不鮮者。治
之則已。無侈前人。無廢後觀。工既訖功。公以眾飲。而以書
命愈曰。子其為我記之。愈既以未得造觀為歎。竊喜載名
其上。詞列三王之次。有榮耀焉。乃不辭而承公命。其江山
之好。登望之樂。雖老矣。如獲從公遊。尚能為公賦之。元和
十五年十月某日。袁州刺史韓愈記。
記宜城驛
此驛置在古宜城內。驛東北有井。傳是昭王井。有靈異。至
今人莫汲。驛前水。傳是白起堰西山下㵎。灌此城壞。楚人
多死。流城東陂。臭聞遠近。因號其陂臭陂。有蛟害人。漁者
避之。井東北數十步。有楚昭王廟。有舊時高木萬株。多不
得其名。歷代莫敢翦伐。尤多古松大竹。于太傅帥襄陽。遷
宜城縣。并改造南境數驛。材木取足此林。舊廟屋極宏盛。
今惟草屋一區。然問左側人。尚云每歲十月。民相率聚。祭
其前廟。後小城。蓋王居也。其內處偏高。廣員八九十畝。號
殿城。當是王朝內之所也。多甎。可為書硯。自小城內地。今
皆屬甄氏。甄氏於小城北立墅以居。甄氏有節行。其子逢。
以學行為助教。元和十四年二月二日題。
畫記
雜古今人物小畫共一卷。騎而立者五人。騎而披甲載兵
立者十人。一人騎。執大旗前立。騎而披甲載兵行且下牽
者十人。騎且負者二人。騎執器者二人。騎擁田犬者一人。
騎而牽者二人。騎而驅者三人。執羈靮立者二人。騎而下
倚馬臂隼而立者一人。騎而驅涉者二人。徒而驅牧者二
人。坐而指使者一人。甲冑手弓矢鈇鉞植者七人。甲冑執
幟植者十人。負者七人。偃寢休者二人。甲冑坐睡者一人。
方涉者一人。坐而脫足者一人。寒附火者一人。雜執器物
役者八人。奉壺矢者一人。舍而具食者十有一人。挹且注
者四人。牛牽者二人。驢驅者四人。一人杖而負者。婦人以
孺子載而可見者六人。載而上下者三人。孺子戲者九人。
凡人之事。三十有二。為人大小百二十有三。而莫有同者
焉。馬大者九匹。於馬之中。又有上者。下者。行者。牽者。涉者。
陸者。翹者。顧者。鳴者。寢者。訛者。立者。人立者。齕者。飲者。溲
者。陟者。降者。痒磨樹者。噓者。嗅者。喜相戲者。怒相踶齧者。
秣者。騎者。驟者。走者。載服物者。載狐兔者。凡馬之事二十
有七。為馬大小八十有三。而莫有同者焉。牛大小十一頭。
橐駝三頭。驢如橐駝之數而加其一焉。隼一。犬羊狐兔麋
鹿共三十。旃車三兩。雜兵器弓矢旌旗刀劒予楯弓服矢
房甲冑之屬。缾盂簦笠筐筥錡釜飲食服用之器。壺矢博
奕之具。二百五十有一。皆曲極其妙。貞元甲戌年。余在京
師。甚無事。同居有獨孤生申叔者。始得此畫。而與余彈棋。
余幸勝而獲焉。意甚惜之。以為非一工人之所能運思。蓋
藂集眾工人之所長耳。雖百金不願易也。明年出京師。至
河陽。與二三客論畫品格。因出而觀之。座有趙侍御者。君
子人也。見之。戚然若有感然。少而進曰。噫。余之手摸也。亡
之且二十年矣。余少時。常有志乎茲事。得國本。絕人事而
摸得之。游閩中而喪焉。居閑處獨。時往來余懷也。以其始
為之勞而夙好之篤也。今雖遇之。力不能為已。且命工人
存其大都焉。余既甚愛之。又感趙君之事。因以贈之。而記
其人物之形狀與數。而時觀之。以自釋焉。
科斗書後記
愈叔父當大歷世。文辭獨行中朝。天下之欲銘述其先人
功行。取信來世者。咸歸韓氏。於時李監陽冰獨能篆書。而
同姓叔父擇木善八分。不問可知其人。不如是者不稱三
服。故三家傳子弟往來。貞元中。愈事董丞相幕府於汴州。
識開封令服之者。陽冰子。授余以其家科斗孝經。漢衞宏
官書。兩部合一卷。余寶蓄之。而不暇學。後來京師。為四門
博士。識歸公。歸公好古書。能通之。愈曰。古書得其據依。蓋
可講。因進其所有書屬歸氏。元和來愈亟不獲讓。嗣為銘
文。薦道功德。思凡為文辭。宜略識字。因從歸公乞觀二部
書。得之。留月餘。張籍令進士賀拔恕寫以留愈。蓋得其十
四五。而歸其書歸氏。十一年六月四日。右庶子韓愈記。
河南府同官記
永貞元年。愈自陽山移江陵法曹參軍。獲事河東公。公嘗
與其從事言。建中初。天子始紀年更元。命官司舉貞觀開
元之烈。㣥臣惕慄奉職。命材登良。不敢私違。當時自齒朝
之士而上。以及下百執事。官闕一人將補。必取其良。然而
河南同時於天下稱多。獨得將相五人。故於府之參軍。則
得我公。於河南主簿。則得故相國范陽盧公。於汜水主簿。
則得故相國今太子賓客滎陽鄭公。於陸渾主簿。則得相
國今吏部侍郎天水趙公。於登封主簿。則得故吏部尚書
東都留守吳郡顧公。盧公去河南。為右補闕。其後由尚書
左丞至宰相。鄭公去汜水。為監察御史。佐山南軍。其後由
工部侍郎至宰相。罷而又為。趙公去陸渾。為右拾遺。其後
由給事中為宰相。顧公去登封。為監察御史。其後由京兆
尹至吏部尚書東都留守。我公去府。為長水尉。其後由膳
部郎中為荊南節度行軍司馬。遂為節度使。自工部尚書
至吏部尚書。三相國之勞在史冊。顧吏部慎職小心。於時
有聲。我公愿潔而沈密。開亮而卓偉。行茂於宗。事修於官。
嗣紹家烈。不違其先。作帥南荊。厥聞休顯。武志既揚。文教
亦熙。登槐贊元。其慶且至。故好語故事者。以為五公之始
迹也同。其後進而偕大也亦同。其稱名臣也又同。官職雖
分。而功德有巨細。其有忠勞於國家也同。有若將同其後。
而先同其初也。有聞而問者。於是焉書。既五年。始立石。刻
其語河南府參軍舍庭中。於時河東公為左僕射宰相。出
藩大邦。開府漢南。鄭公以工部尚書留守東都。趙公以吏
部尚書鎮江陵。漢南地連七州。戎士十萬。其官宰相也。留
守之官。居禁省中。歲時出旌旗。序留司文武百官於宮城
門外而衙之。江陵故楚都也。戎士五萬。三公同時。千里相
望。可謂盛矣。河東公名均。姓裴氏。
省試顏子不貳過論
論曰。登孔氏之門者眾矣。三千之徒。四科之目。孰非由聖
人之道。為君子之儒者乎。其於過行過言。亦云鮮矣。而夫
子舉不貳過。惟顏氏之子。其何故哉。請試論之。夫聖人抱
誠明之正性。根中庸之至德。苟發諸中形諸外者。不由思
慮。莫匪規矩。不善之心。無自入焉。可擇之行。無自加焉。故
惟聖人無過。所謂過者。非謂發於行。彰於言。人皆謂之過
而後為過也。生於其心。則為過矣。故顏子之過。此類也。不
貳者。蓋能止之於始萌。絕之於未形。不貳之於言行也。中
庸曰。自誠明謂之性。自明誠謂之教。自誠明者。不勉而中。
不思而得。從容中道。聖人也。無過者也。自明誠者。擇善而
固執之者也。不勉則不中。不思則不得。不貳過者也。故夫
子之言曰。回之為人也。擇乎中庸。得一善。則拳拳服膺而
不失之矣。又曰。顏氏之子。其殆庶幾乎。言猶未至也。而孟
子亦曰。顏子具聖人之體而微者。皆謂不能無生於其心。
而亦不暴之於外。考之於聖人之道。差為過耳。顏子自惟
其若是也。於是居陋巷以致其誠。飲一瓢以求其志。不以
富貴妨其道。不以隱約易其心。確乎不拔。浩然自守。知高
堅之可尚。忘鑽仰之為勞。任重道遠。竟莫之致。是以夫子
歎其不幸短命。今也則亡。謂其不能與已並立於至聖之
域。觀教化之大行也。不然。夫行發於身。加於人。言發乎邇。
見乎遠。苟不慎也。敗辱隨之。而後思欲不貳過。其於聖人
之道。不亦遠乎。而夫子尚肯謂之其殆庶幾。孟子尚復謂
之具體而微者哉。則顏子之不貳過。盡在是矣。謹論。
爭臣論
或問諫議大夫陽城於愈。可以為有道之士乎哉。學廣而
聞多。不求聞於人也。行古人之道。居於晉之鄙。晉之鄙人。
薰其德而善良者幾千人。大臣聞而薦之。天子以為諫議
大夫。人皆以為華。陽子不色喜。居於位五年矣。視其德如
在野。彼豈以富貴移易其心哉。愈應之曰。是易所謂恒其
德貞而夫子凶者也。惡得為有道之士乎哉。在易蠱之上
九云。不事王侯。高尚其事。蹇之六二則曰。王臣蹇蹇。匪躬
之故。夫不以所居之時不一。而所蹈之德不同也。若蠱之
上九。居無用之地。而致匪躬之節。蹇之六二。在王臣之位。
而高不事之心。則冒進之患生。曠官之刺興。志不可則。而
尤不終無也。今陽子在位。不為不久矣。聞天下之得失。不
為不熟矣。天子待之。不為不加矣。而未嘗一言及於政。視
政之得失。若越人視秦人之肥瘠。忽焉不加喜戚於其心。
問其官。則曰諫議也。問其祿。則曰下大夫之秩也。問其政。
則曰我不知也。有道之士。固如是乎哉。且吾聞之。有官守
者。不得其職則去。有言責者。不得其言則去。今陽子以為
得其言言乎哉。得其言而不言。與不得其言而不去。無一
可者也。陽子將為祿仕乎。古之人有云。仕不為貧。而有時
乎為貧。謂祿仕者也。宜乎辭尊而居卑辭富而居貧。若抱
關擊柝者可也。蓋孔子嘗為委吏矣。嘗為乘田矣。亦不敢
曠其職。必曰會計當而已矣。必曰牛羊遂而已矣。若陽子
之秩祿。不為卑且貧。章章明矣。而如此。其可乎哉。或曰否。
非若此也。夫陽子惡訕上者。惡為人臣招其君之過而以
為名者。故雖諫且議。使人不得而知焉。書曰。爾有嘉謨嘉
猷。則入告爾后於內。爾乃順之於外。曰斯謨斯猷。惟我后
之德。夫陽子之用心亦若此者。愈應之曰。若陽子之用心
如此。滋所謂惑者矣。入則諫其君。出不使人知者。大臣宰
相者之事。非陽子之所宜行也。夫陽子本以布衣隱於蓬
蒿之下。主上嘉其行誼。擢在此位。官以諫為名。誠宜有以
奉其職。使四方後代知朝廷有直言骨鯁之臣。天子有不
僭賞從諫如流之美。庶巖穴之士。聞而慕之。束帶結髮。願
進於闕下。而伸其辭說。致吾君於堯舜。熙鴻號於無窮也。
若書所謂。則大臣宰相之事。非陽子之所宜行也。且陽子
之心。將使君人者惡聞其過乎。是啟之也。或曰。陽子之不
求聞而人聞之。不求用而君用之。不得已而起。守其道而
不變。何子過之深也。愈曰。自古聖人賢士。皆非有求於聞
用也。閔其時之不平。人之不乂。得其道不敢獨善其身。而
必以兼濟天下也。孜孜矻矻。死而後已。故禹過家門不入。
孔席不暇暖。而墨突不得黔。彼二聖一賢者。豈不知自安
佚之為樂哉。誠畏天命而悲人窮也。夫天授人以賢聖才
能。豈使自有餘而已。誠欲以補其不足者也。耳目之於身
也。耳司聞而目司見。聽其是非。視其險易。然後身得安焉。
聖賢者。時人之耳目也。時人者。聖賢之身也。且陽子之不
賢。則將役於賢以奉其上矣。若果賢。則固畏天命而閔人
窮也。惡得以自暇逸乎哉。或曰。吾聞君子不欲加諸人。而
惡訐以為直者。若吾子之論。直則直矣。無乃傷於德而費
於辭乎。好盡言以招人過。國武子之所以見殺於齊也。吾
子其亦聞乎。愈曰。君子居其位。則思死其官。未得位。則思
修其辭以明其道。我將以明道也。非以為直而加人也。且
國武子不能得善人。而好盡言於亂國。是以見殺。傳曰。惟
善人能受盡言。謂其聞而能改之也。子告我曰。陽子可以
為有道之士也。今雖不能及已。陽子將不得為善人乎哉。
三器論
或曰。天子坐於明堂。執傳國璽。列九鼎。使萬方之來者。惕
然知天下之人。意有所歸。而太平之階具矣。後王者或闕。
何如。對曰。異乎吾所聞。歸天人之心。興太平之基。是非三
器之能繫也。子不謂明堂。天子布政者耶。周公成王居之
而朝諸侯。美矣。幽厲居之何如哉。子不謂傳國之璽。帝王
所以傳寶者耶。漢高文景得之而以為寶。美矣。新莽胡石
得之何如哉。子不謂九鼎。帝王之所謂神器耶。夏禹鑄之。
周文遷之。而為寶。美矣。桀癸紂辛有之何如哉。若然。歸天
人之心。興太平之階。决非三器之所能也。夫帝王之聖者。
卑宮室。賤金玉。斥無用之器。以示天下。貽子孫。而後王猶
殫天下之土木不肯已。又安忍誇廣之。尊其為明堂歟。若
傳國璽之狂嬴賊新。童心侈意而為之。示既有之。不抵之
足矣。稱其符瑞則未也。若九鼎之死百牢不能膏其腹。火
萬載不能黔其足。其烹飪祠之用又足取。豈不為無用之
器哉。堯水滔天。人禽鬼神之居相混已。禹導川決水。以分
神人之居。乃銷九金。乃鑄九鼎。儀萬有之族。露怪異之狀。
其護人己。其救人已。後王决不如大禹識鬼神之狀。又無
當時汨沒之危。而徒欲閫金大廣器物。與夫墊巾效郭異
名同藺者。豈不遠哉。是亦見謬也。噫。不務其修誠於內。而
務其盛飾於外。匹夫之不可。而况帝王哉。
送窮文
元和六年。正月乙丑晦。主人使奴星結柳作車。縛草為船。
載糗輿粻。牛繫軛下。引帆上檣。三揖窮鬼而告之曰。聞子
行有日矣。鄙人不敢問所塗。竊具船與車。備載糗粻。日吉
時良。利行四方。子飯一盂。子啜一觴。攜朋挈儔。去故就新。
駕塵彍風。與電爭先。子無底滯之尤。我有資送之恩。子等
有意於行乎。屏息潛聽。如聞音聲。若嘯若啼。圭[:#AS-FBEC:●]石歘嚘
嚶。毛髮盡竪。竦肩縮頸。疑有而無。久乃可明。若有言者曰。
吾與
子居。四十年餘。子在孩提。吾不子愚。子學子耕。求官與名。
惟子是從。不變於初。門神戶靈。我叱我呵。包羞詭隨。志不
在他。子遷南荒。熱爍濕蒸。我非其鄉。百鬼欺陵。太學四年。
朝虀暮鹽。惟我保汝。人皆汝嫌。自初及終。未始背汝。心無
異謀。口絕行語。於何聽聞。云我當去。是必夫子信讒。有閒
於予也。我鬼非人。安用車船。鼻齅臭香。糗粻可捐。單獨一
身。誰為朋儔。子苟備知。可數已不。子能盡言。可謂聖智。情
狀既露。敢不迴避。主人應之曰。子以吾為真不知也耶。子
之朋儔。非六非四。在十去五。滿七除二。各有主張。私立名
字。捩手覆羹。轉喉觸諱。凡所以使吾面目可憎。語言無味
者。皆子之志也。其名曰智窮。矯矯亢亢。惡圓喜方。羞為姦
欺。不忍害傷。其次名曰學窮。傲數與名。摘抉杳微。高挹㣥
言。執神之機。又其次曰文窮。不專一能。怪怪奇奇。不可時
施。祗以自嬉。又其次曰命窮。影與形殊。面醜心妍。利居眾
後。責在人先。又其次曰交窮。磨肌戛骨。吐出心肝。企足以
待。寘我讎冤。凡此五鬼。為吾五患。饑我寒我。興訛造訕。能
使我迷。人莫能閒。朝悔其行。暮已復然。蠅營狗苟。驅去復
還。言未畢。五鬼相與張眼吐舌。跳踉偃仆。抵掌頓脚。失笑
相顧。徐謂主人曰。子知我名。凡我所為。驅我令去。小黠大
癡。人生一世。其久幾何。吾立子名。百世不磨。小人君子。其
心不同。惟乖於時。乃與天通。攜持琬玉。易一羊皮。飫於肥
甘。慕彼糠糜。天下知子。誰過於予。雖遭斥逐。不忍子疎。謂
予不信。請質詩書。主人於是垂頭喪氣。上手稱謝。燒車與
船。延之上座。
弔武侍御所畫佛文
御史武君。當年喪其配。斂其遺服櫛珥鞶帨於篋。月旦十
五日。則一出而陳之。抱嬰兒以泣。有為浮屠之法者。造武
氏而諭之曰。是豈有益耶。吾師云。人死則為鬼。鬼且復為
人。隨所積善惡受報。環復不窮也。極西之方有佛焉。其土
大樂。親戚姑能相為圖是佛而禮之。願其往生。莫不如意。
武君憮然辭曰。吾儒者。其可以為是。既又逢月旦十五日。
復出其篋實而陳之。抱嬰兒以泣。且殆而悔曰。是真何益
也。吾不能了釋氏之信不。又安知其不果然乎。於是悉出
其遺服櫛佩。合若干種。就浮屠師請圖前所謂佛者。浮屠
師受而圖之。韓愈聞而弔之曰。晢晢兮目存。丁寧兮耳言。
忽不見兮不聞。莽誰窮兮本源。圖西佛兮道予懃。以妄塞
悲兮慰新魂。嗚呼奈何兮弔以茲文。
後漢三賢贊三首
王充者何。會稽上虞。本自元城。爰來徙居。師事班彪。家貧
無書。閱書於肆。巿肆是游。一見誦憶。遂通眾流。閉門潛思。
論衡以修。為州治中。自免歸歟。同郡友人。謝姓夷吾。上書
薦之。待詔公車。以病不行。年七十餘。乃作養性一十六篇。
肅宗之時。終於永元。
王符節信。安定臨涇。好學有志。為鄉人所輕。憤世著論。潛
夫是名。述赦之篇。以赦為賊。良民之甚。其旨甚明。皇甫度
遼。聞至乃驚。衣不及帶。屣履出迎。豈若雁門。問雁呼卿。不
仕終家。吁嗟先生。
仲長統公理。山陽高平。謂高幹有雄志而無雄才。其後果
敗。以此有聲。俶儻敢言。語默無常。人以為狂生。州郡會召。
稱疾不就。著論見情。初舉尚書郎。後參丞相軍事。卒不至
於滎。論說古今。發憤著書。昌言是名。友人繆襲。稱其文章。
足繼西京。四十一終。何其短耶。嗚呼先生。
高君畫贊
君子溫閑。骨氣委和。迹不拒物。心不揚波。澄源卷璞。含白
瑳瑳。遺紙一張。德音不忘。
五箴(并序)
人患不知其過。既知之。不能改。是無勇也。余生二十有八
年。髮之短者日益白。齒之搖者日益脫。聰明不及於前時。
道德日負於初心。其不至於君子而卒為小人也昭昭矣。
作五箴以訟其惡云。
游箴
余少之時。將求多能。蚤夜以孜孜。余今之時。既飽而嬉。蚤
夜以無為。嗚呼余乎。其無知乎。君子之棄。而小人之歸乎。
言箴
不知言之人。烏可與言。知言之人。默焉而其意已傳。幕中
之辯。人反以汝為叛。臺中之評。人反以汝為傾。汝不懲邪。
而呶呶以害其生邪。
行箴
行與義乖。言與法違。後雖無害。汝可以悔。行也無邪。言也
無頗。死而不死。汝悔而何。宜悔而休。汝惡曷瘳。宜休而悔。
汝善安在。悔不可追。悔不可為。思而斯得。汝則弗思。
好惡箴
無善而好。不觀其道。無悖而惡。不詳其故。前之所好。今見
其尤。從也為比。捨也為讎。前之所惡。今見其臧。從也為愧。
捨也為狂。維讎維比。維狂維愧。於身不祥。於德不義。不義
不祥。維惡之大。幾如是為。而不顛沛。齒之尚少。庸有不思。
今其老矣。不慎胡為。
知名箴
內不足者。急於人知。霈焉有餘。厥聞四馳。今日告汝。知名
之法。勿病無聞。病其煜煜。昔者子路。惟恐有聞。赫然千載。
德譽愈尊。矜汝文章。負汝言語。乘人不能。揜以自取。汝非
其父。汝非其師。不請而教。誰云不欺。欺以賈憎。揜以媒怨。
汝曾不寤。以及於難。小人在辱。亦克知悔。及其既寧。終莫
能戒。既出汝心。又銘汝前。汝如不顧。禍亦宜然。
瘞硯銘
隴西李觀元賓。始從進士貢在京師。或貽之硯。既四年。悲
歡窮泰。未嘗廢其用。凡與之試藝春官。實二年。登上第。行
於裦谷。役者劉允誤墜之地。毀焉。乃匣歸埋於京師里中。
昌黎韓愈。其友人也。贊且識云。
土乎成質。陶乎成器。復其質。非生死類。全斯用。毀不忍棄。
埋而識之。仁之義。硯乎硯乎。與[:#AS-8BE7:⿱一⿻九冫]礫異。
高君仙硯銘(并序)
儒生高常與予下天壇。中路獲硯石。似馬蹄狀。外稜孤聳。
內發墨色。幽奇天然。疑神仙遺物。寶而用之。請予銘底。仙
馬有靈。迹在於石。稜而宛中。有點墨迹。文字之祥。君家其
昌。
