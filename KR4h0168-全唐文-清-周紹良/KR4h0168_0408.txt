欽定全唐文卷四百八
張綬
綬。元宗時擢書判拔萃科。
對牢祭有違判
孟壬具少牢祭仲已遽執畢入贊者告已有違已云以備失也得禮之中何乃妄告俱詣博士定博士曰禮和為貴豈在爭乎科贊者不伏
我將我享。惟羊惟牛。籩豆牲牢。非無升降。大夫命士。亦有
等威。經禮孔明。宗祀無替。永言特牲之饋。實曰宗人之職。
筮尸筮日。以崇賓主之儀。東序東房。克明兄弟之位。况舉
鼎告備。雖符將禮。執畢先入。未或[:#AS-8B70:⿰⺅⿱⿰夭夭心]儀。既南面以當階。又
尊主而備失。其動也中。伊糾胡為。適明贊者無稽。更彰博
士同惡。周旋既無失墜。小言則亦何傷。造次曾靡[:#AS-8B70:⿰⺅⿱⿰夭夭心]違。知
和豈能為貴。懵其禮物。博士不利於操刀。正以刑書。科者
乃得其資斧。既厚誣於君子。亦淺之為丈夫。將子甘心。無
或騰口。
劉系
系。元宗時擢書判拔萃科。
對牢祭有違判
孟壬具少牢祭仲已遽執畢入贊者告已有違已云以備失也得禮之中何乃妄告俱詣博士定博士曰禮和為貴豈在爭乎科贊者不伏
祭者曰薦。申其至誠。鬼之言歸。於以明德。欲祠祖禰。必擇
牲牷。苟爾儀之不修。則其咎而焉往。孟壬三命是服。匪懈
四時。既無忝於孝孫。將有事於皇祖。宿尸致祝。初設位於
廟中。執豆陳籩。終展禮於堂上。相彼祀事。居然可觀。饋以
少牢。俾申於孝享。用其柔日。願接於神明。周旋自適於等
威。終始不忘於齋敬。執畢而入。信鄒人之知禮。卒事無規。
奚贊者之妄告。徒質疑於博士。合書罪於斯人。
張澮
澮。元宗時擢書判拔萃科。
對給地過數判
甲給地過數科所由曰更耕之田
凡制農田。是分地職。家給百畝。夫當一廛。矧伊所由。慎乃
厥事。善相邱陵坂險。能均地邑人居。使一易之田。加之以
二。再易之地。增之以三。蓋居塉土者勞。則宅沃土者逸。將
更耕以獲利。與不易而方齊。故俗阜時康。以廣數圻之外。
家給人足。寧嗟十畝之間。曠土既無。代田是匹。欲科之罪。
其善有詞。
呂因
因。元宗時擢書判拔萃科。
對字詁判
甲書字詁所由計功不及日請科罪不伏訴云紙類不同
甲手揮五色。已臨科斗之書。躬寫六經。方寘麒麟之閣。而
論其日課。將貽秋典。且羲和之晷。遲速有殊。簡牘之差。短
長非等。理宜課以畏愛之景。辨以功庸之效。先則窮其狀
跡。然後寘以刑科。何乃厚誣。仍令薄訴。須緘滕口之訟。方
入噬膚之獄。
對行盪甕破奴死棄水判
甲負甕行被乙盪倒甕破索陪乙不伏又景奴死棄水中人告之
埏埴成器。蓋資虛受之功。役使為臣。同稟最靈之德。他人
毀棄。緡鏹之直合酬。營魄消淪。埋瘞之義無隔。甲行負甕。
雖有類於戴盆。景畜家童。惰有虧於物議。方漢陰之抱汲。
初未忘機。等蜀郡之裁書。唯資力使。既而途遘卒遇。瓦解
無全。命迫力殫。舟藏共遠。不忘情於毀甑。乙合償其錐刀。
方念舊於敝帷。景須施其薪轊。已虧讓行之美。更彰速朽
之尤。折其片言。勒陪半價。辭名丹籍。委骨滄流。死埋應切。
生情實爽。既違掩骼之典。宜從束矢之科。
楊守納
守納。元宗時擢書判拔萃科。
對夢得籬粟判
索和誠家貧至孝夢西籬下有粟掘得十五鍾鄉人以告非營求所得請納官
索和至孝。居家貧寠。因心則烏鳥翺翔。敝服則懸鶉碎羽。
立錐無地。門挂陳平之席。至誠動天。庭列孟宗之筍。五芝
繁茂。氣雜仙靈。四壁森羅。隙流頹日。遂得元穹降祉。紅粟
呈祥。不資南畝之勤。自有西籬之錫。諒貞符所降。為純孝
之精。欲以表斯。孰能若此。鄉人庸謬。妄相詆訐。不違劉殷
之德。須遵呂侯之典。
盧禧
禧。元宗時擢書判拔萃科。
對不受征判
甲有賜田不受征稅
農之制地。征不過籍。德將見優。賞莫為稅。伊甲也之介福。
承賢者之餘慶。樹勳公家。列爵王冊。既未封於列土。方受
賜於加田。爰及後昆。克奉先業。責其征稅。徒稱聚斂之臣。
守以莫從。是謂博通之士。請依周典。無撓戴經。
盧術
術。元宗時擢書判拔萃科。
對履畝判
丙為諸侯履畝擇其最好者取之百姓上訴御史糾違法訴云非入已
凉以作法。弊尚或貪。謀之不臧。事將奚適。丙桐珪荷寵。茅
土分榮。既稱孤之是崇。在養人之為政。不有如傷之視。遽
興厚斂之文。且井屋既殊。收稅有數。人或不足。君何取諸。
苟縱欲之斯行。紅粟多積。豈堪命之能久。黔首何安。敢請
焚書。將以和衆。遂命持斧。以問剖符。縱非入已之科。須當
擅賦之責。
郭休賢
休賢。元宗時擢書判拔萃科。
對習星歷判
得甲稱人有習星歷屬會吉凶有司劾以為妖款云天文志所載不伏
天道非遠。人情難測。俯察仰觀。知來藏往。顧惟所習。頗曰
常途。取則四時。識乘蛇之度數。明諸六歷。辨迴蟻之循環。
習洛閎之平生。得陵渠之志事。既知休咎。同入精微。攻乎
異端。自貽伊慼。必若門傳良冶。亦觀過而知仁。如其職異
靈臺。乃欽哉而難卹。劾為妖妄。何太忽諸。引以天文。未聞
其可。
袁自求
自求。元宗時擢書判拔萃科。
對糞田判
或以齋月屠犬縣科殺生曰為輕[:#AS-FBEF:●]([:#AS-FED2:●]
[:#AS-FBEE:●]囟)[:#AS-FBEC:●]一[:#AS-FBEC:●]火[:#AS-FBF0:●]所用
地邑人居。必參相得。勸功樂事。然後相親。不易之田。畝百
而尚逸。再易之地。倍三而猶倦。漆林之征。輕重是舛。園鄽
之稅。等差斯別。欲均沃塉。必資改更。故載芟載柞。澤澤其
耕。不稂不莠。芃芃其稼。且輕[:#AS-FBEF:●]([:#AS-FED2:●]
[:#AS-FBEE:●]囟)[:#AS-FBEC:●]一[:#AS-FBEC:●]火[:#AS-FBF0:●]用犬。彊[:#AS-FBCF:●]
[:#AS-FBEC:●]木用蕡。在禮經而可遵。
於憲章乎何有。禹貢成賦。標乎上中之宜。周籍立規。備設
牛鹿之制。况明君為政。動植以安。田祖有神。螟螣不作。科
之屠罪。恐涉流言。寧益國以利時。豈棄人而愛犬。食舊德
能保全而不忤。田有禽利執言而無咎。小狐汔濟。未出險
中。即鹿無虞。往而見恡。刑云不濫。君子盡心。有孚匪終。渙
汗何惕。
趙自勤
自勤。天寶中官秘書監。十二年自水部員外郎出為括州
刺史。
空賦
無德而稱者。則其稱不朽。無形而用者。則其用不窮。若乃
質混沌。氣鴻濛。生天地之始。匝天地之中。不可知詰。其名
曰空。夫空也者。迎之不見其首。隨之不見其後。聽之不聞。
搏之不有。舒之則遠彌六合。攬之則不盈一手。體無涯以
為大。物有來而必受。徒意其湛爾無營。飄然至輕。向遙山
而似畫。對澄浦而同清。大而觀之。則漭漫兮類元胎之貌。
審而察之。則眇漠兮凝至道之精。故老氏曰。有物混成。先
天地生。寂兮寥兮。孰能為其損益。不皦不昧。安可議其幽
明。利萬物有含容之德。包二儀有覆載之名。草木資空以
長茂。日月乘空以運行。霜鴈雲鵬。非空無以矯其翼。喬鸎
幽鳥。非空無以習其聲。夫天之無言。不能去蒼蒼之象。風
之無聲。不能閟蕭蕭之響。陰陽者氣。猶不免於推遷。躔次
雖高。亦未離於測想。豈若窅兮冥兮。吾則不知其靈。浩兮
蕩兮。吾則不知其廣。含大化以虛無。起神功而惚恍。善計
者無所用其籌策。善觀者無以勞其俯仰。故能象帝之先。
元之又元。以無有。入無間。引微明於纖隟。混餘碧於長天。
隨時小大。應物周旋。處覆盆而俱暗。引測管而同圓。入枝
間而帶影。通野外以含烟。或高深放曠。或委曲連綿。雖可
名而可道。終默然而澹然。則有閑居至人。宴坐開士。黜聰
明而反聽。閉戶庭而隱几。既而諦想㣥物。深觀至理。窮未
來寂滅之端。探過去混元之始。見衆生生而不失。大化化
而無已。知有為盡於無形。化萬物歸於一指。然後色空皆
泯。驗先覺於輪王。物我俱齊。得真筌於莊子。已矣哉。杳杳
茫茫。地久天長。非色非相。不存不亡。故知大象無形。去文
質而成體。至恒不變。混今古以為常。然則無施不適。應用
無方。作器以虛中為貴。接賢以虛左為良。亦有譚國大夫。
嗟已空於杼軸。倡樓孤妾。怨難守於空牀。當今四海會同。
㣥方清晏。邦國有不空之歌。太史絕三空之諫。獨有文章
游子。書劍沈淪。出門以虛舟遇物。入室以虛白全真。生也
數奇。每有書空之歎。長而樂道。猶在屢空之貧。惜揚名之
未達。恨干祿之無津。敢作課虛之頌。用投虛受之人。
鄭察
察。天寶時擢書判拔萃科。
對舉賢任選判
得上封事人云吏部計選不得其才請命公卿舉賢而任所司云知人之難恐不絕私非選士之策
底祿任人。惟賢是務。居位稱職。無私乃可。况爰設天官。俾
司衡鏡。審輪轅之目。每得山公。表清通之心。更推裴楷。固
不失士。將無棄才。何必咨爾公卿。獲我髦彥。雖鄉舉里選。
則有附於曩時。而操柄執權。諒難廢於今日。且如知人匪
易。絕私尤難。前王以之則哲。五倫猶是自疑。家官必擇夫
至公。庶流自息其貪競。議乎經久。曷可因循。愚謂上封。未
協中道。
鄭宥
宥。天寶時擢書判拔萃科。
對字詁判
甲書字詁所由計功不及日請科罪不伏訴云紙類不同
八卦六爻。是生書籍。龜文鳥跡。遂成模楷。開汲郡之冢。升
魯國之堂。遂獲遺編。因多墜簡。惟甲婆娑王府。掌握銀鉤。
取類筆耕。能成墨妙。棄其晷刻。差以毫釐。計功雖訴其短
長。類紙難逃其簡牘。必也時無所廢。理實可憑。須旌不匱
之勤。寧窒有孚之訟。
趙陵陽
陵陽。天寶時擢書判拔萃科。
對燕弓矢舞判
燕師國子以弓矢舞樂師巡列將撻之曰眡瞭詔來瞽臯
國有燕禮。式明慈惠之德。政資和樂。爰修歌舞之容。所以
崇仁厚之誠。省威儀之節。先王作則。顧禮文而可徵。君子
守官。瞻主掌而何闕。且宗伯列位。舊章不妄。司弓設班。周
經未棄。是以舞而習射。抑有前聞。用斯義而燕飲。孰明其
趣。而乃帥茲國冑。亂我王猷。靜言越樽。何以率職。相師之
道。在眡瞭而何傷。失禮之辜。伊瞽矇之或忝。樂師所罰。雅
符滅鼻之刑。訴者無辭。尚勞滕口之說。徒有來臯之詔。終
貽獲戾之憂。
李諲
諲官京兆府員外參軍。
妒神頌(并序)
粵若稽古。徵諸陳跡。雖年移代謝。而損益昭然。是以宋玉
高唐之辭。盛傳於南國。曹王洛神之賦。永播於東周。莫不
事載圖畫。名標史冊。河東之美者。有妒水之祠焉。其神周
代之女。介推之妹。初文公出國。介推從行。有割股之恩。無
寸祿之惠。誓將畢命。肯顧微軀。儀形飄殞於(闕一字)烟。名跡
庶幾於不朽。後縱深悔。前路難追。因為滅焰之辰。更號清
明之節。妹以兄涉要主。身非令終。遂於冬至之後日。積一
薪烈火焚之。為其易俗。諺云。百日斫柴一日燒。此之謂也。
闔境之內。疇敢不恭。順之則風雨應期。違之則雷雹傷物。
兄則運心以求合。我則處室以全真。兄則禁火以示誠。我
則焚柴以見志。惟兄及妹。與世殊倫。傳曰。介之推終不言
祿。祿亦弗及。渾天記曰。著寒食者。為助陽氣。用厭火星。所
說不同。互有得失。其來遠矣。安可闕如。縱因事之宜。亦自
我作古。祭法曰。其有廢之。莫敢舉也。其有舉之。莫敢廢也。
東北至土門之口。西南踞磐石之山。方圓百里。別成一境。
天寶中。以賊臣背化。國步猶艱。塗炭生靈。焚燒甲第。伊我
遺廟。巋然獨存。簪裾迭叶於當時。庭宇更新於往日。性惟
孤直。虛見授於妒名。行本堅貞。實堪垂於仚範。今幸邊塵
不動。海水無波。蕞爾小戎。曷足為患。昔虞舜至聖。尚有苗
人之誅。殷湯至明。豈無葛伯之伐。蓋以君為元首。臣作股
肱。飄颻轅門。藩屏王室。乃命河東節度副大使兼工部尚
書太原尹北京留守薩公諱兼訓警此禁闈。公掌握衡鏡。
心韞韜鈐。勢若轉規。謀如泉湧。運籌帷幄。孫吳詎可比其
能。料敵戎旃。衞霍不足方其妙。浙江遺愛。但羨還珠。汾浦
來蘇。惟欣去獸。申命我承天軍使節度副使前永平軍節
度右廂兵馬使銀青光祿大夫試鴻臚卿同山南東道節
度經略副使上柱國党公諱昇鎮茲巨防。公天子忠臣。元
戎外。志惟清而惟謹。行不諂而不驕。往任滑臺。職居總統。
近歸本道。位處專城。投醪之義遠聞。挾纊之情久著。爰自
至止。星管再周。路不拾遺。人皆樂業。長筵繼日。士忘其勞。
細柳垂陰。衆歌其美。水碾成而永逸。聚米難儔。軍井達而
常閒。伏波不竭。君依神以徼福。神依君以庇躬。事勢相因。
理亦條貫。固宜書其已往。播於將來。貞石既磨。斯文可作。
爾其泉湧祠下。蓄為碧潭。飛入大河。噴成瀑布。漰湱澩灂。
雜雷霆之聲。盪雲沃日。類風水之會。經沍寒而氣蒸萬象。
處炎燠而清潤一川。灌木扶疏。引柔條而接影。纖苗靃靡。
夾高岸而隨風。自古及今。非軍則縣。未嘗不揆月撰日。備
其享禮。春祈秋賽。庶乎年登。巫覡進而神之聽之。官僚拜
而或俯或仰。既而坎坎伐鼓。五音於是克諧。峩峩側弁。三
軍以之相悅。公之德也如此。神之應也如彼。且河北數州。
山西一道。或衣以錦繡。或奠以珍羞。無晝夜而息焉。豈翰
墨之能諭。咸以商者求之而獲利。仕者禱之而累遷。蠶者
請之而廣收。農者祈之而多稔。不然。則奚能遐邇奔湊。奉
其如在。蓋聞有而不言謂之隱。無而言之謂之諛。又聞誇
目者尚奢。愜心者貴當。承命述事。敢不勉旃。謹因退食
之餘。竊比陳其梗㮣也。銘曰。
凡有異行。宗之曰神。匪害於物。實利於人。兄則禁火。妹乃
積薪。共為佳節。在乎芳春。今古千齡。方圓百里。德音無斁。
烝嘗不已。祭具珍羞。服先錦綺。所求必應。高山仰止。將軍
塞下。細柳營邊。晴開朝鏡。霧雜爐烟。神理昭昭。靈草芊芊。
紀諸令範。光我承天。井陘西南。太原東北。妒祠之水。澹為
黛色。跳彼噴浪。如有可則。古往今來。源流不忒。興雲致雨。
侔造化力。禺禺昂昂。粵君之德。或祈或禱。永無休息。神之
歆之。福善寧極。
左光嗣
光嗣。天寶時擢書判拔萃科。
對字詁判
甲書字詁所由計功不及日請科罪不伏訴云紙類不同
去聖久遠。微言已絕。求之淳儒。存諸詁訓。陳吳恢之青簡。
恐誤當時。許蔡邕之丹書。將傳後學。况秘緯有府。寫書置
官。傭計長功。能歸典藝。紙既殊於大小。課罔齊於徐疾。覽
之繁文。豈將鳥以觀跡。率其大較。乃非人之掣肘。惟甲斯
篆。非罪勿籍。
任昇之
昇之。樂安人。天寶時隱居商洛。
遺鄭補闕書
昇之白。頃退居商洛。入闕披陳。山林獨往。交親兩絕。意有
所問。別日垂訪。昇之五代祖仕梁為太常。初任南陽王帳
下。於鐘山懸岸圯壙之中得古銘。不言姓氏。小篆文云。龜
言土。蓍言水。甸服黃鐘啟靈址。瘞在三上庚。墮遇七中已。
六千三百浹辰交。二九重三四百圯。文雖剝落。仍且分明。
大雨之後。纔墮而獲。即梁武大同四年。數日。遇盂蘭大會。
從駕同泰寺。錄示史官姚訾并諸學官。詳議數月。無能知
者。筐笥之內。遺文尚在。足下學乃天生而知。計捨運籌而
會。前賢所不及。近古所未聞。願採其旨要。會其歸趣。著之
遺簡。以成先祖之志。深所望焉。樂安任昇之白。
鄭欽悅
欽悅。天寶中官右補闕集賢直學士。歷侍御史。為李林甫
所惡。斥於外。
復任昇之書
使至。忽辱簡翰。用浣襟懷。不遺舊情。俯見推訪。又示以大
同古銘。前賢未達。僕非遠識。安敢輕言。良增懷愧也。屬在
途路。無所披求。據鞍運思。頗有所得。發壙者未知誰氏之
子。卜宅者實為絕代之賢。藏往知來。有若指掌。契終論始。
不差錙銖。隗炤之豫識龔使。無以過也。不說葬者之歲月。
先知圯時之日辰。以圯之日。却求物兆。事可知矣。姚史官
亦為當世達識。復與諸儒詳之。沈吟月餘。竟不知其指趣。
豈止於是哉。原卜者之意。隱其事。微其言。當待僕為龔使
耳。不然。何復見顧訪也。謹稽諸歷術。測以微詞。試一探言。
庶會微旨。當梁武帝大同四年。歲次戊午。言甸服者。五百
也。黃鐘者。十一也。五百一十一年而圯。從大同四年上求
五百一十一年。得漢光武帝建武四年。戊子歲也。三上庚。
三月上旬之庚也。其年三月辛巳朔十日得庚寅。是三月
初葬於鍾山也。七中巳。乃七月戊午朔十二日得已巳。是
初圯墮之日。是日巳巳可知矣。浹辰。十二也。從建武四年
三月至大同四年。總六千三百一十二月。每月一交。故云
六千三百浹辰交也。二九為十八。重三為六。末言四百。則
六為千十八為萬可知。從建武四年三月十日庚寅初葬。
至大同四年七月十二日巳巳初圯。計一十八萬六千四
百日。故云二九重三四百圯也。其所言者。但說年月日數
耳。據年。則五百一十一。會於甸服黃鐘。言月。則六千三百
一十二。會於六千三百浹辰交。論日。則一十八萬六千四
百。會於二九重三四百圯。從三上庚至於七中巳。據歷計
之。無所差也。所言年則日月但差一數。則不相照會矣。原
卜者之意。當待僕言之。吾子之問。契使然也。從吏巳久。藝
業荒蕪。古人之意。復難遠測。足下更詢能者。時報焉。使還
不代。鄭欽悅白。
張均
均。贈太師燕國公說子。官戶部侍郎。轉兵部。開元二十六
年坐累貶饒州刺史。尋徵為戶部侍郎。九載遷刑部尚書。
楊國忠用事。引為大理卿。受祿山偽命。罪當大辟。肅宗特
恩免死。長流合浦郡。建中初贈太子少傅。
邠王府長史陰府君碑
公諱某。字某。武威姑臧人也。昔恭王之裔。別封於管。有夷
吾者。能霸桓公。則平周辭上卿之禮。適楚賤大夫之職。以
地命氏。授於陰城。新野之涼。皆為著族。貴則重族二后。榮
則一門四侯。道則山紀神仙。行則里題忠義。建名崇德。世
有其人。公高祖湘東內史鏗。梁州之子。屬詞比事。天下宗
之。曾祖江州刺史通道館學士顥。祖朝請大夫國子博士
宏道。考某官景明。貽範清白。纂烈文史。累善所徵。及公而
盛。公承禮樂之峻冑。稟清明之異姿。天生粹靈。氣合真素。
下帷專思。重席擅業。至人藏用。有道德之鄉。君子為儒。無
榮辱之境。尚東郭以自逸。與南容之不廢。調補陳州司倉。
徵其志也。以為非足利時。不容終秩。遂優游初服。述祖移
年。嘿志元言。洞心清律。常手操經籍。耳練宮商。澹有怡神。
坦無嬰慮。是可忘機造化。豈徒屑意公卿而已哉。故德充
以外形。才全以內濟。委懷從運。與道無名。尋拜命宜城公
主府記室參軍。退一隅而無悶。進三府而交辟。署宰長河。
曲資而往。曰。惠人無小。吾所從之。其至也。去惡如救焚。急
賢如濟渴。遇物風偃。推心理裕。平其志而異物不遷。一其
誠而萬情咸括。清猷美績。克存餘詠。飛狐之地。戎馬生郊。
俾公為蔚州別駕。則惠化所存。勇且知方。肇建天人。懋官
靈器。入為慶王友。轉太子中允。又拜國子司業邠王府長
史。或舉德以進。或尚閑而退。不失其正。達識推高。某年月
日。寢疾東都。終於永豐第。春秋七十有五。惟公率心經於
德義。檢口絕於臧否。秉禮樂而視正直。蘊文藻而含清真。
可不謂才全而蹈道者歟。位不兼濟。惜也。夫人范陽縣君
張氏。丞相燕公之妺。元師妙德。嬪風女師。梁氏義輕於前
志。曹門克貽於後範。府君之喪。紀縗將縞。晝哭成疾。恐流
年之易除。慟累月而云逝。沒而不朽者。非禮節絕倫之謂
乎。春秋若干。以某年月日。合葬於龍門南陵原。禮也。公無
子。有二女。咸以淑行。著於通門。喪葬克家。感戚行路。子壻
吏部郎中吳興張珦。度支員外郎隴西李愷。永懷清冰。緬
託貞石。庶乎時遷陵谷。猶徵少女之詞。道在宗親。不昧諸
姑之德。大人為頌。俾小子序焉。
魏仲犀
仲犀。元宗朝官比部員外郎。出為華州刺史。歷江陵長史
荊南節度使。
饒娥碣
昊昊皇天。照臨下土。皇天無私。既父且母。昭爾有德。拯斯
民苦。彼饒者勣。沒於長江。幼女號愬。激於穹蒼。匪類伊蛟。
爰搆其殃。上帝懷之。雷霆交作。火焚長川。風擾巨壑。烟雨
冥晦。雲龍騰搏。邦人大恐。水物殄瘁。魚鱉蛟螭。曾無噍類。
滅以湯瀾。僨於江汜。所貴者男。所賤者女。緹縈投身。楊香
搤虎。古有其儔。今得其侶。純孝所感。威靈動天。善惡不激。
參於上元。咨爾邑人。感焉慎焉。予忝令長。聞之不書。後之
君子。謂我何如。爰樹貞石。表其里閭。
常無求
無求。天寶時官右補闕。
對反古修火利判
乙學修火利合土為之用人言其反古辭云皆從其朔
五帝殊功。不相沿襲。三王異制。各有等衰。故汙[:#AS-82F9:⿰罇]施太素
之前。合土漸澆漓之代。乙雖非火正。將效祝融。未及漢陰
之望。遂作河濱之器。俾夫炎上之德。有益陶鈞。濟物之功。
更成埏埴。則宮室臺榭。為利頗多。送死事生。於何不有。跡
雖反古。事乃榮今。無乖佐理之端。妙合隨時之義。况稱從
朔。將執禮經。雖致薄言。何傷厥理。
張鍊
鍊。京兆人。元宗時進士第。
尊勝陁羅尼寶幢銘(并序)
窮乎化源微之(闕)彼真理妙之本。夫天宮寶幢。特異諸相。
所以樹善除惡。開愚解迷。蓋帝釋之能崇敵修羅克勝之
置也。然則秦都綺甸。神皋奧區。有縣曰涇之陽。鄉曰仙之
圃。圃有店曰六渠。史稱延韓數年之命。為秦萬世之利。即
此之謂矣。矧此土惟沃壤。俗阜英奇。別有諄諄耆年。兼諸
信士。為其殘兇尚梗。負我國恩。常以錢鎛之餘。互相勸勉。
豈不能發大宏願。上答休明。爰立寶幢。永資皇祚。仗佛威
力。殲厥渠魁。偉千載之傳芳。傳我里之盛事。可不美矣。曰
然。於是命工人。琢奇石。集衆妙。飾端儀。俯長涇。鎮逆旅。突
鄭渠之發地。跨荊山以篲雲。霞開於峭路之旁。電繳於錦
川之上。震耀原隰。草木增輝。列大乘經文。現彼寶相。備陁
羅尼教。(闕一字)是虛無。暴慢者聞之肅恭。往來者覩而愕眙。
軒騎讀過。歷險無驚。樵夫誦行。履危不懼。猶是水中鱗甲。
遇影而生天。郊外零霧。因風而蕩盡。則知聖教慈力。廣大
莫量。若非正真。孰能幽贊利物而已。亦不可以識識。不可
以智知。則善住天子迺能證歟。於戲。(闕二字)者多。利(闕一字)者
少。曷此耆幼。殊能達之。曰有衆善寺大德沙門齊秀。漢皇
冑緒。當代名僧。衆皆揖之。邀共集事。又高行僧元朗。以律
傳聖教。文接儒流。端居招提。與秀同舍。雖不在位。而能一
心。懿哉二公。更著能事。三年夏四月。鍊頃自薊門。纔歸舊
國。因花宮問道。遇元朗上人。或賦詩以相(闕一字)或開經而
了義。旋則摻袂。涉冬又逢。請著斯文。素非述者。銘曰。高蟠
金頂屹亭亭。堅立不動干窈冥。妙崇實相載寶經。旁懸兔
月挂鶉星。跨山帶原靜郊坰。生天鱗甲自花汀。天長地久
兮寒光轉青。聖君壽福兮萬億千齡。
顏舒
舒。曲阜人。天寶時制科登進士第。
刻漏賦(以叶心理馳箭為韻)
原夫陰陽遞運。日月分馳。星紀之輪還或爽。律呂之疏密
難知。迨皇王之有作。命壺氏以緝規。爰置水於刻漏。載以
火而守之。則晦明之期可準。興寢之候無差。爾其高卑列
級。洪殺順理。靈虯屹以俯開。陰蟲矯以仰止。上流注而不
竭。下吞挹而無已。既泓澄而泉澹。亦驚激而波起。則良工
之妙著焉。睿哲之心見矣。是用斟乾晷。測時變。視盈闕於
金壺。觀騰波於銀箭。惟箭馳而壺減。固流續而波荐。筒列
之數。與運而無乖。輝景之移。閉戶而可見。懿其節正斯代。
事沿往牒。信古往而今來。必用之而道叶。罷衣裳之顛倒。
配皇極而調燮。不假軒閣之鳳凰。何用堯階之蓂莢。別有
希榮片玉。庇影環林。驅疾風之早厲。知寒漏之已侵。恐年
華之不與。更悄悄而傷心。
賀蘭廣
廣。天寶時人。
對屯田佃百姓荒地判
諸畿縣置屯田佃百姓荒地主令復業請自耕種屯司不與縣司執申若不還地人即却逃
人散久矣。地廣大荒。開都護之屯田。闢天子之縣內。且耕
且戰。歲取十千以餉農。足食足兵。武有七德以威敵。殊管
氏之見奪。異周制之不頒。且運屬中興。人多復業。惟桑與
梓。詩人興敬止之辭。安土重遷。縣司敦仁人之禮。請從地
著之業。無俾流萍之歎。
竇公衡
公衡。天寶時官戶部員外郎。
石門山瀑布記
括蒼東南。㳂惡麗二溪八十里。有石門焉。層巘中斷。崔嵬
雙崪。排霄軼宇。菡萏元氣。自谷口澒洞。珍木奇蔓。森梢蔽
虧。欹崖側澗。崩駮嶔駭。厥有瀑水。迥挂青蒼。浩然風雷。殷
颯林壑。噫。靈造融結。神功卓異。是宜磅礡萬古。偕並三才。
豈疏鑿道建之力預矣。觀其驚噴垂逶。⺡[:#AS-FBED:●]匱⺡[:#AS-FBED:●]陁淋
漓。明滅芬敷。空濛靄昧。飄颻衍颺。綿冪縈紆。蕭索淒清。淅
瀝璀璨。因物變化。與時推移。故春夏為霧雨。秋冬為霰雪。
陰為鬼神。陽為蜺虹。曙為煙雲。夕為河漢。屑為粉絮。迸為
珠璣。曳為布練。霏為綃縠。斯亦為殊翫也。而遊者涉獵。談
者鹵莽。至於傳聞。曾無髣髴。遂使丹青可象。不列於一顧
之間。勝賞非遙。見遺於六合之外。惜夫。余偶踐絕境。得窮
佳致。俯聆仰眺。嗟歎徘徊。乃命僮攜絙准度。自上潭直瀉
至天壁三百五十尺。自天壁飛灑至下潭四百五十尺。凡
八百尺。庶登覽者不昧於高深。遲想者每憑於文字。題諸
巖側。永寤區中云。
山陰述
天寶甲午歲夏四月。宇文顥莅山陰令。是日。鄉黃髮與胥
徒洎衆。趨事於琴堂之下。禺以待命。公乃從容言曰。自大
朴既散。大道既隱。我先王始議於理。蓋得人而後有理。失
理而後及亂。理之義其難乎。不易方。不變俗。因弊施宜而
已。夫身違而心違。心違而性違。以至於夭。官擾而吏擾。吏
擾而人擾。以至於亂。故繕性必先繕身心。理人必先理官
吏。教之不明。令長之過。化之不率。吏人之罪。於是邑人聞
之。豪暴貪(闕一字)者肅焉而悛。貧寠寡弱者熙焉而安。故一
年而成其佳政。二年而號為樂土。人吏樂安。郊坰蓊鬱。澄
湖之上。清風穆然。茲所以承其聲懷其惠者。相與如歸。然
後以順固(闕一字)以信齊一。是以趣務舉滯。猶驂之靳。若冰
之釋。君子曰。山陰之理。得其由矣。天下之政煩。我政其靜。
天下之理外。我理其中。身和則心和。心和則性和。性和則
氣和。氣和則陰陽和。然後感其氤氳。志不離。德不分。官簡
則吏簡。吏簡則人簡。人簡則物簡。物簡則天地簡。然後知
其止足。上不干。下不黷。和與簡。政之本歟。噫。古之化。吏人
俱及。其次更及。其下俱不及。自太公灌壇。仲尼中都。言偃
武城。至宓不齊巫馬期單父。六百年間。吏人猶及。自西門
豹史起鄴。至魯恭中牟。三百餘年。吏人更及。自魏晉宋齊
梁周隋。四百餘年。吏人俱不及。聖唐分職。公復及之。若磅
礡而言。普暢皆是。則堯之屋不足封。舜之刑不足用。遷善
遠罪。何慮何思。是理也。其體宏哉。石刻之。以鑑來者。竇公
衡記。
鄭棨
棨。元宗時官尚書郎。
開天傳信記序
余何為者也。累忝臺郎。思勤墳典。用自修勵。竊以國朝故
事。莫盛於開元天寶之際。服膺簡策。管窺王業。參於聽聞。
或有闕焉。承平之盛。不可隕墜。輒因簿領之暇。搜求遺逸。
傳於必信。名曰開天傳信記。斗筲微器。周鼎齊量。不節之
咎。自巳致乎。好事者觀其志。寬其愚。是其心也。
山石榴偈
何方而有。天上人間。色空我性。對爾空山。
康傑
傑。天寶時人。
安天王碑陰
昔剖符媯川。化洽殊俗。授律遼海。皇明益暢。由是威名簡
帝。建旟此藩。爰自下車。率先明祀。牲牢器弊。网或不蠲。若
國有兵戎。賈君於是告虔。而㣥凶失險。歲或暘旱。賈君於
是薦信。則車迴甘澍。無享不答。有開必先。非惟岳降生。則
孰能獨契其道。若斯之妙。故神以立政。則不言而化。神以
施惠。則日用不勤。神以肅物。則不怒而威。神以察微。則無
幽不燭。故我王是崇也。而乾坤式宴。庶績咸熙。我賈父則
之也。比年用登。物不疵癘。故人非化不感。感非神不深。神
明之道。與賈父之政通矣。謹桉王者往也。既有歸往之德。
宜其有安天下之名。故吾君崇其秩禮。以答嘉休。賈公載
刊睿冊。式旌不朽。別駕馮公承相。樂氣潛融。清輝外朗。探
道得元元之旨。屬詞盡詩人之興。雖勢居熏灼。不以材地
驕人。位高出刺。能以謙卑自牧。揚惠風以拯弊。激清流以
盪邪。廣太邱之道。則無所不容。受鴻鍾之虛。則有來皆應。
不空之頌。斯焉取斯。長史張公元瓚。允迪厥猷。匪懈於位。
佐上以直。率下以寬。不為利回。不為義疚。赫赫千里。繄公
是毗。錄事參軍判司參軍等。並材望孤標。聲實兼茂。官殊
而各競於理。事異而同歸於公。百城作率。亦庶僚之勸也。
安喜縣令等。並砥節首公。飭躬從政。一德均化。故四人不
擾。一心共理。故千里謐清。豈伊異(闕一字)衆宰君之助也。戊
子歲夏五月。邦人勒美於碑之陰。雖遷改不時。而瞻誦有
所。懿彼來者。勿替引之。
王太真
太真。元宗時人。
鍾期聽琴賦(有序)
昔曾待詔金門。屬吾君耽道。久之事寢。歸與寧省。竊服古
訓。見郭林宗傳曰。貞不絕俗。隱不違親。賢哉斯文。生人端
格。然恨甘旨不足。每淪翮自咎。及耿坐虛館。凝神定靈。夜
分假寐。如聞琴聲發越。宛在左右。寤而驚惋。貴知音為難。
感鍾期善聽。因賦是以廣意。
寂兮琴之德。寥兮琴之聲。德徹陰陽之奧。聲涵淳粹之精。
體空洞。響真清。偉上皇之遺功。超萬祀之垂名。祗聞成連
伯牙以傳曲。忽覩師文子春而移情。俟良知轉化。靡忒鍾
子期。故有空山之谷。清澗之湄。幽人髣髴。絕粒茹芝。憑高
梧。引長颸。激楚窈窕。流波逶迤。陽阿布濩。結綠參差。高秋
風冷。遠浦霜滋。素月滿。繁星稀。雅調閑逸。流風遠吹。鍾期
當日。傾耳志之。怡性愜靈。中矩應規。躊躇四顧。侯其褘而。
曰聽商則知愁霖春零。聞角乃覩韶華秋榮。羽發則寒生
朱夏。徵來則暑移元英。陵厲翕忽。消息竭盈。君子悅懌。導
心和平。斯實庖丁投刃而節應。郢人運斤而風生者也。夫
其高張絕絃。韻清調苦。惝恍惻惑。一龍一虎。猛將之逐虜。
冰雪操。蘭蕙薰。嶷兮崇山。勁若寒雲。烈士之諫君。跂燕趙。
望江漢。行路難。杳無畔。淋漓沸渭。牢落泮渙。遊子之悽斷。
徽未撫。涕橫流。悲宿昔。心悠悠。樵童牧豎登孤邱。哀引南
音。一何楚囚。興歌百里。又喜子游。應事態移。體物聲愁。或
飛而不速。或擁而不留。愔愔泠泠。窮微達幽。一偶鍾生之
聽。妙極而不周。於是夔襄愕眙。昭曠咄咨。音有至而乃發。
發當及乎此時。乃理雲和。寫咸池。感天地。動神祇。元鶴鼓
舞。鳳凰來儀。風雷並。雲雨隨。黃帝之所聽瑩。伊代人疇敢
以窺。鍾子兀然。收聽反視。沈吟不已。感樂之至精。得音之
微旨。信音之難。蓋由有此。誠在聽之以心。安可察之以耳。
嗟嗟琴韻盡美矣。
朱絲繩賦
達者覩物而自識。眷繩而象直。白能受采。知成用而可修。
樂匪在音。遂執中而有得。諒絲繩之為物。類託質以自植。
幸操張以一伸。任縱橫而取則。故能貞而守正。勁以全真。
含至和以不屈。抱孤直以誰鄰。若剛克以自致。諒柔立而
有因。齊達人之履道。比君子之修身。久而莫渝。豈紅紫之
見奪。勁而不撓。非糾纆之為倫。當其涗水初滋。勢如未理。
女工爰作。視其所以。如積微於秒忽。遂立質於經紀。察其
本。同成經以自綸。喻乎時。表直道以如砥。挂端標以有準。
持正色而為美。將配德於清壺。願齊名於直矢。故能從繩
作直。因物寓詞。苟一繩之可法。將百行以為師。義足仰而
象矣。理自中而得之。直可自侔。奚感鮑君之與。色非我行。
徒興墨子之悲。將勁挺而自守。庶回邪而不欺。俾夫取象
師心。必由斯道。考朱絲之外物。得素尚於中抱。奚水鑑之
足徵。拒韋弦之是保。觀夫正不與奸色儔。勸吾人之聿修。
直不為虛聲枉。俾吾人之取象。故能名昭樂曲。義暢人謨。
鄙在棼而不理。賤為質以就汙。願處微而就正。終守直以
不渝。足以詭良材而轉雅操。端循質而喻通途。苟中正之
可進。願從繩而已乎。
劉眘虛
眘虛。江東人。天寶時官夏縣令。
對不知名物判
得乙是甲吏之賤者問所掌名物而不知被科訴云莅事日近
在心匪懈。莅事克勤。實曰司存。惟其慎敬。不率厥訓。自貽
伊戚。瞻言乙者。參名甲吏。當恭爾職。知闕鞏之重。無廢所
掌。在組練之堅。焉得曠官。孰云從事。且孔明輔相。猶獨親
於簿書。彼乙微品。何不知其名物。請寘於理。以懲不能。
張秀
秀。范陽人。官檀州刺史。
對上生下生判
律生算失上生下生之數或告之辭云管皆合度
元聖立極。俾人作乂。博謀廣通。以訪異能。理歷明時。用司
氣候。律生何者。忝乎在職。考銅渾而正氣。吹玉管以飛灰。
變冷含暄。當盡互物之妙。娶妻生子。庶探成器之功。何得
俶擾厥繇。候張失數。儻虧官紀。必殄孟陬。安可敬授人時。
是亦焉知天道。永惟至理。多昧彝途。且官不易方。士資守
業。唐都祕術。莫繼菁華。趙達能名。空嗟已矣。既乖七始之
則。須正九章之科。
賀朝
朝。越州人。天寶時山陰尉。
對襲代封逃判
丁長當襲代封逃主司以有兄不錄其弟
夏分五等。周開九命。國庸人爵。貽厥孫謀。青土白茅。將傳
欒郤之室。裘裳鍾鼎。必襲金張之家。丁既慶積山河。用光
家國。不聞必復之業。旋有逋逃之讓。榮命不顧。同顏闔之
鑿坯。遁跡方來。共丁鴻之蹈海。一去鄉縣。幾變星霜。冀疇
庸之有主。在是弟而可錄。不謂政也無二。法不容私。終使
長襲代封。沮元成之宏義。幼而時棄。允張純之格言。
婁元穎
元穎。天寶時進士。
泰階六符賦(以元亨利貞為韻)
倬彼垂象。悠哉混元。列泰階而有曜。應洪化而無言。歷歷
映天。連光於維斗。昭昭初月。接影於軒轅。總而言之。三台
之號攸著。詳而察也。六符之驗斯存。聖人有以仰觀於變。
其教彌敦。今上握符正位。出震居尊。宮壼肅穆。巖廊政分。
行其三無。庶欽崇乎道德。致其五至。洵光被乎乾坤。此上
台所以曜而不昏也。若乃山川降精。卜夢斯并。野無遺彥。
朝滿㣥英。稷契夔龍。詢謨乎三署。龔黃卓魯。鎮撫於百城。
上下以之和睦。品物以之咸亨。此中台所以炯然而明矣。
夫其㣥甿是賴。一藝必精。農無事而狎野。仕有祿而代耕。
康衢之童。久嫻於歌詠。擊壤之老。無謝於生成。此下台所
以皎爾而晶矣。故能通燭寰瀛。交泰天地。信景爍兮物有
序。降休徵兮靈必至。曷比夫兩曜合璧。作祥瑞之一端。五
星連珠。為太平之一致。况其照耀熠熠。其精純粹。分輝既
象於六爻。比影復侔於三事。盛其德而高其色。通乎微而
洞其祕。大易所謂自天祐之。吉無不利者也。乃作歌曰。君
臣穆兮純化清。玉衡正兮泰階平。嘉歷數兮無極。配乾坤
兮永貞。
郭向
向。天寶時官太子尉。
對選擇卒史刑罰疑赦判
有司選擇卒史以文學掌故備員有比百石以上誦多者先求之不得誦如功令又甲刑罰之疑俱赦有司并刑不上備省科之云適輕不服
諸罰有權
政以經邦揆務。刑以禁暴去邪。先王論於股肱。大易明其
噬嗑。故賢能必佐。小大以情。立綱紀於天官。作規模於秋
典。其來尚矣。難可忽諸。才有所通。或徵諸管庫。法有明象。
乃著自星辰。所以掌故備員。擇先文而後學。刑法俱赦。執
有權而適輕。蓋晁錯惟勤。昔聞其任。呂刑高議。已盡其能。
興訟者何。秩既下於百石。折中者理。條不紊於三千。必也
口無擇言。身無擇行。誦先王之典誥。有夫子之文章。自合
昇之司徒。而曰俊士。建功於當代。垂裕於後昆。未聞鳴鶴
聞天。而乃嚇鴟從事。誠宜改革。徒以盈庭。息乃訟端。寢乎
功令。如有倫有要。不[:#AS-8B70:⿰⺅⿱⿰夭夭心]不忒。定國之慶溢高門。蕭何之約
在關中。雖并刑不上。亦片言可折。省之可罰。甲也有詞。法
貴從寬。難明與罪。
