欽定全唐文卷五百九十九
劉禹錫(一)
禹錫字夢得。彭城人。貞元九年進士。又登博學宏詞科。順
宗朝擢屯田員外郎。憲宗立。貶連州刺史。開成中官至太
子賓客分司。會昌二年卒。年七十一。贈戶部尚書。
望賦
邈不語兮臨風。境自外兮感從中。晦明轉續兮八極鴻蒙。
上下交氣兮㣥生異容。發孤照於寸眸。騖遐情乎太空。物
乘化兮多象。人遇時兮不同。嗟乎。有目者必騁望以盡意。
當望者必緣情而感時。有待者瞿瞿。忘懷者熙熙。慮深者
瞠然若喪。樂極者冲然無違。外徙倚其如一。中糺紛兮若
斯。望如何其望最樂。睎慶霄兮遡阿閣。如雲兮天顏咫尺。
如草兮臣心踴躍。扇交翟兮葳蕤。旗升龍兮蠖略。日轉黃
道。天開碧落。凝瑞景於庭樹。掬非烟於殿幕。望如何其望
且懽。登灞岸兮見長安。紛擾擾兮紅塵合。鬱葱葱兮佳氣
盤。池象漢兮昭回。城依斗兮闌干。避御史之驄馬。逐倖臣
之金丸。望如何其望攸好。宗萬靈兮越四隩。漢帝仙臺兮
秦皇海嶠。霓裳踊於河上。馬跡窮乎越徼。紫氣度關而斐
亹。神光屬天而照耀。晥眷眷以馳情。聳專專而觀妙。望如
何其望有形。視蠢蠢兮窮冥冥。楚塞氛惡兮蕭關燧明。暈
籠孤月兮角奮長庚。沙多似雪。磧有疑城。烟雲非女子之
氣。草木盡王者之兵。審曳柴之虛警。破來騎之先聲。信有
得於風鳥。示無言於旆旌。望如何其望且慕。恩意隔兮年
光度。雕輦已辤兮金屋何處。長信草生兮長門日暮。徯翠
華之儻來。仰元天以自訴。况復湘水無還。漳河空注。淚染
枝葉。香餘紈素。風蕭蕭兮北渚波。烟漠漠兮西陵樹。夫不
歸兮江上石。子可見兮秦原墓。拍琴翻朔塞之音。挾瑟指
邯鄲之路。望如何其望最傷。俟環玦兮思帝鄉。龍門不見
兮雲霧蒼蒼。喬木何許兮山高水長。春之氣兮悅萬族。獨
含嚬兮千里目。秋之景兮懸清光。偏結憤兮九迴腸。羨環
拱於白榆。惜馳暉於落棠。諒衝斗兮誰見。伊戴盆兮何望。
豈止蘇武在胡。管寧浮海。送飛鴻之滅沒。附陰火之光彩。
鶴頸長引。烏頭未改。恨已極兮平原空。起何時兮東山在。
永望如何。傷懷孔多。降將有依風之感。宮人成憶月之歌。
歌曰。張衡側身愁思久。王粲登樓日迴首。不作渭濱垂釣
臣。羞為洛陽拜塵友。
何卜賦
余既幼惑力命之說兮。身久放而愈疑。心回穴其莫曉兮。
將取質夫秉龜。楚人俗巫而好術兮。叟有鬻卜而來思。乃
招而訊之曰。嘻。人莫不塞。有時而通。伊我兮久而愈窮。人
莫不病。有時而閒。伊我兮久而滋蔓。吾聞人肖五行。動止
有則。四時轉續。變於所極。一歲之旱。人斯具舟。三月之熱。
人斯具裘。極必反焉。其猶合符。子首圓而足方。子腹陰而
背陽。胡形象之有肖。而變化之殊常。經曰剝極則賁。居賁
而未嘗剝者其誰。否極受泰。居否而未嘗泰者又其誰。鶴
胡不截。鳧胡不裨。夔何罰而踸踔。蚿何功而扶持。紛紜恣
睢。交作舛馳。似與似奪。似信似欺。孰主張之。問於子龜。卜
者曰。招我以麤。問我以微。有天下之是非。有仁人之是非。
在此為美兮。在彼為蚩。或昔而成。或今而虧。君問曷由。主
張其時。時乎時乎。去不可邀。來不可逃。淹兮(闕)孰舍孰操。
豕喙之毒堇。雞首之賤毛。各於其時。而伯其曹。屠龍之伎。
非曰不偉。時無所用。莫若履狶。作俑之工。非曰可珍。時有
所用。貴於斲輪。絡首縻足兮驥不能跬。前無所阻兮跛鼈
千里。同涉於川。其時在風。沿者之吉。泝者之凶。同藝於野。
其時在澤。伊穜之利。乃穋之厄。故曰是耶非耶。主者時耶。
諒淑惡之同出兮。顧所卜之若何。夫如是。得非我美。失非
我恥。其去曷思。其來曷期。姑蹈常而俟之。夫何卜為。言訖。
執龜而起。予退而作何卜賦。於是蹈道之心一。而俟時之
志堅。內視㣥疑。猶冰釋然。
傷往賦(有序)
人之所以取貴於蜚走者情也。而誕者以遣情為智。豈至
言耶。予授室九年而鰥。痛若人之夭閼弗遂也。作賦以傷
之。冀夫覽者有以增伉儷之重云。
歎獨處之悒悒兮。憤伊人之我遺。情可殺而猶毒。境當歡
而復悲。人或朝歎而暮息。夫何越月而踰時。太極運乎三
辰。轉寒暑而下馳。有歸於無兮。盛復於衰。猶昧爽之必暮。
又安得而怨咨。我今怨夫若人兮。曾旭旦而潛暉。飄零日
及之萼。倏忽蜉蝣之衣。川走下而不還。露迎陽而易晞。恩
已甚兮難絕。見無期兮永思。我行其野。農民桑者。舉桉來
饁。亦在林下。我觀於途。裨販之夫。同荷均挈。荊釵布襦。羽
毛之蕃。鱗介之微。和鳴灌叢。雙泳漣漪。薨薨伊蟲。蠢蠢伊
豸。遊空穴深。兩兩相比。何動類之萬殊。必雄雌而與俱。物
莫失儷以孤處。我方踽踽而焉如。我復虛室。目凄凉兮心
伊鬱。心伊鬱兮將語誰。坐匡牀兮撫嬰兒。何所丐沐兮何
從仰飴。襦袴在身兮昔圍蹉跌。鞶囊附臂兮餘馥葳蕤。誠
天性之潛感。顧童心兮如疑。嘵然有難繼之慕。漠然減好
弄之姿。指遺袿兮能認。愬空帷兮欲歸。我入寢宮。痛人亡
兮物改其容。寶瑟僵兮絃柱絕。瑤臺傾兮鏡匳空。寒爐委
灰。虛幌多風。隙駒晨轉。窗蟾夜通。步搖昏兮網粘翡翠。芳
褥掩兮塵化蚷蛩。閱刀尺之餘澤。見巾箱之故封。翫服儼
兮猶具。繁華謝兮焉從。想翩翻於是非。求[:#AS-FEF6:●]
[:#AS-FBEE:●]悉[:#AS-FEF6:●]
[:#AS-FBEE:●]卒與冥蒙。信奇術之可
致。嗟此生兮不逢。徒注視以寂聽。恍神疲而目窮。還抱影
以獨出。紛百哀而攻中。系曰。龍門風霜苦。別鶴哀鳴夜。銜
羽吳江波浪深。雌劍一去無遺音。悲之來兮憒予心。洶如
行波洊浸淫。悵緣情而莫極。思執禮以自箴。已焉哉。苒苒
生死。悠悠古今。乘彼一氣兮。聚散相尋。或鼓而興。或罷而
沈。以無涯之情愛。悼不駐之光陰。諒自迷其有分。徒終怨
於匪忱。彼蒙莊兮何人。予獨累歎而長吟。
平權衡賦(以晝夜平分鈞銖取則為韻)
惟天垂象。惟聖作程。播二氣而是分晷度。立五則而在審
權衡。上穆天時。應陰陽之克正。下統人極。俾準繩而惟平。
於是黍累無差。毫釐必究。等度量而化通遠邇。體平均而
勢行宇宙。當其夾鍾中律。南呂戒候。銅渾應節於寒暑。玉
漏方齊乎宵晝。繇是命有司而申令。考前王而是遵。權輕
重以審則。中規矩而和鈞。事垂文兮風傳乎千古。道如砥
兮日用於兆人。懿夫正以處中。平而立矩。命其同也。有虞
之制克彰。稱其謹焉。宣父之言可取。故能用該仁里。象合
天文。既左旋而右折。量輕併而重分。持平罔虧。可為範於
秉鈞之佐。立信惟一。將有助於執契之君。不然。則何以懸
之而息彼姦詐。正之而協於晨夜。得平則正。我之道兮允
執厥中。益寡裒多。眾所用兮不言而化。化之有孚。功莫可
踰。立規程罔慙夫龜鏡。揣鈞石寧失乎錙銖。匪假垂鈞。而
其用不匱。何勞剖斗。而所爭自無。方今百度惟貞。萬邦承
則。順時設教兮靡不獲所。同律和聲兮允臻其極。玉衡正
而三階以平。七政齊而庶政不忒矣。美君臣之同體。猶權
衡以合德。宰準繩之在心。庶輕重之不惑。
砥石賦(有序)
南方氣泄而雨淫。地慝而傷物。媼神噫濕。渝色壞味。雖金
之堅。亦失恆性。始予有佩刀甚良。至是澀不可拔。剖其室
乃出。遡陽眇眡。傳刃蒙脊。鱗然如痏痂。如黑子。如青蠅之
惡。銳氣中錮。猶人被病然。客有聞焉。裒密石以遺予。沃之
草腴。雜以鳥膏。切劘下上。真質焯見。躊躇四顧。逌爾謝客。
微子之貽。幾喪吾寶。客曰。吾聞諸梅福曰。爵祿者。天下之
砥石也。高皇帝所以礪世磨鈍。有是邪。予退感其言。作砥
石賦。
我有利金兮。以利為佩。遭土卑而慝作兮。雄芒為之潛晦。
如景昏而蝕既兮。與肌漆而為厲。顧秋蓬之不可刜兮。尚
何遊乎髖髀之外。利物蒙蔽。材人惆悵。俾百汰之至精。蟠
一檢而多恙。豈害氣之獨然兮。將久不試而然。彼屠者之
刀兮。獵者之鋋。不灌不淬兮。糅錯銜鉛。日鼓月揮兮。刲腴
擊鮮。睨㸌火[:#AS-FBED:●]蒦以耀芒。滃淫夷而騰羶。豈不以涉暑而
蒙沴兮。鼎用之而成妍。有客自東。遺予越砥。圭形石質。蒼
色膩理。剗其鱗皴。滑以滫瀡。如衣澣垢。如鼎出否。霧盡披
天。萍開見水。拭寒燄以破眥。擊清音而振耳。故態復還。寶
心再起。既賦形而終用。一蒙垢焉何恥感利鈍之有時兮。
寄雄心於瞪視。嗟乎。石以砥焉。化鈍為利。法以砥焉。化愚
為智。
武王得之。商俗以厚。高帝得之。傑才以奏。得既有自。失豈
無因。漢氏已還。三光景分。隨道闊狹。用之得人。五百餘年。
唐風始振。懸此大砥。以礱兆民。播生在天。成器在君。天為
物天。君為人天。安有執礪世之具。而患乎無賢歟。
山陽城賦(有序)
山陽故城。遺趾數雉。四百之運。終於此墟。裔孫作賦。蓋憫
漢也。辭曰。
我止行車。霣涕於山陽之墟。是何蒼莽與慘悴。舂陵之氣
兮焉如。踣昌運於四百。辤至尊而伍匹夫。有利器而倒持
兮。曾何鋩刃之足舒。懿王迹之肇基。暨坤維之再敷。邈汜
陽與鄗土。恍蛇變而龍攄。痛人亡而事替。終此地焉忽諸。
嗟乎。積是為治。積非成虐。文景之欲。處身以約。播其德芽。
迄武乃穫。桓靈之欲。從心於昏。爇其妖燄。逮獻而焚。彼伊
周不世兮。姦雄乘釁而騰振。物象摧以易位。被虛號而陽
尊。終勢殫而事去。胡竊揖讓以為文。嗚呼。維神器之至重
兮。蓋如山之不騫。使人得譬乎逐鹿。固徤步者所先。諒人
事之云爾。孰云當途之兆也自天。亂曰。久矣莫可追。升彼
墟兮噫嘻。獨遺武兮。貽後王之元龜。
楚望賦(有序)
予既謫於武陵。其地故郢之裔邑。與夜郎諸夷錯雜。繫乎
天者。陰伏陽驕。繫乎人者。風巫氣窳。是以囂雰浮浮。利於
樓居。城之麗譙。實鄰所舍。四垂無蔽。萬景坌入。因道其遠
邇所得。為楚望賦云。
翼軫之野。祝融所司。陰迫而專。專實生沴。天濡而雺。土洩
而泥。氣罕淑清兮。淫氛曀曀。中人支體兮。為瘥為瘵。以曠
滌煩兮。利居高於物外。我卜我居。於城之隅。宛在藩落。麗
譙渠渠。四阿垂空。洞戶發樞。眸子不運。坐陵虛無。歲更周
流。時極慘舒。萬象起滅。森來貺予。櫺軒之外。㣥山巃嵷。岡
陵靡陁。勢若相拱。出雲見怪。窈蔚森聳。露夕霞朝。望如飛
動。簷廡之下。大江澒洞。支流合輸。泄入雲夢。羲和望舒。出
沒兩涯。涵泳之族。聱耴咸[:#AS-FBED:●]次呀。秋水灌盈。漩石飄沙。流
枿軒昂。舞於盤渦。逮及收潦。澹如醁醽。白石磷磷。倒影羅
生。蘋末風起。有文無聲。悠遠烟[:#AS-92F9:⿰帛⿱丿糸]。與空蒼然。湘沅之春。先
令而行。臘月寒盡。溫風發榮。土膏如濡。言鳥嚶嚶。三星嘒
其曉中。植物䬃以飄英。雲歸高唐。草蔽洞庭。目與天盡。神
將化并。圓方相函。遊氣杳冥。熙熙藹藹。藻飾㣥形。枿樹童
邱。積
空凝青。環洲曲塘。含景曜明。恢台之氣。發於春季。涉夏如
鑠。逮秋愈熾。土山焦熬。止水瀵沸。翔禽跕墮。呀喙垂翅。曦
赫歊蒸。陽極召陰。二儀交精。下上相歆。雲興天際。歘若車
蓋。凝目[:#AS-FBED:●]盧未瞬。彌漫霮䨴。驚雷出火。喬木糜碎。殷地爇
空。萬夫皆廢。懸霤綆縋。日中見昧。移晷而收。野無完塊。少
陰之中。景物澄鮮。丹葉星房。燭耀川原。夕月既朢。曜於丹
泉。上鏡下冰。湔塵濯烟。宿麗潛芒。獨行高躔。皓一氣之悠
悠。潔有形而溢清。元杳微明以斐亹。想遊目於化先。夜無
眹以徂征。金霞暈乎海壖。明星方揚。斜漢西懸。璿柄如墮。
半沈層瀾。雞啁口[:#AS-FBED:●]析而晨鳴兮。日荏苒以騰晶。動植瞭
兮已分。山川鬱乎不平。復人寰之諠卑。洶浩浩以營營。追
向時之景光。不可驟得以再更。意華胥之夢還。猶仿像而
馳精。日次於房。天未降霜。百卉猶澤。水泉收脈。故道朘削。
衍為廣斥。水禽嬉戲。引吭伸翮。紛驚鳴而決起。拾綵翠於
砂礫。於時北風。振槁揚埃。蕭條邊聲。與雁俱來。寒氛委積。
萬竅交激。楚雲改容。飛雨凝滴。灑林遞響。淅瀝梢槭。飛電
照雪以騰光。柔蔬傲霜而透坼。躔次殊氣。川谷異宜。民生
其間。俗鬼言夷。招三閭以成謠。德伏波而構祠。投粔籹以
鼓檝。豢鱣
魴而如犧。蟠木靚深。孼妖憑之。祈年去厲。蠲敬祗威。擊鼓
肆筵。河旁水湄。薦誠致祝。卻略躨跜。渚居鱻食。大掩水物。
罟張餌㗖。不可遁伏。顯舉潛縋。晝撞夜觸。設機沈深。如拾
於陸。彼游鯈之瑣類。咸跳脫於窘束。雖三趾與六眸。時或
加乎一目。亦有輕舟。軒輊汎浮。拕綸往復。馴鷗相逐。暮夜
澄寂。嘯歌㣥族。傖音俚態。幽怨委曲。逗疎柝於江城。引哀
猿於山木。巢山之徒。抨木開田。灼龜伺澤。兆食而蟠。鬱攸
起於巖阿。騰絳氣而蔽天。熏歇雨濡。穎垂林顛。盜天和而
藉地勢。諒無勞而有年。罷士閑人。逸為末作。求金渚涘。淘
汰瀺灂。流注濻沱。繁光熠爚。貪賈來貿。發於懷握。無翼而
飛。潤於豐屋。哂耘耕之悒悒。徒腁胝以自鞠。我處層軒。日
星迴環。閱天數而視民風。百態變見乎其間。非耳剽以臆
說兮。固幽求而縱觀。觀物之餘。遂觀我生。何廣覆與厚載。
豈有形而無情。高莫高兮九閽。遠莫遠兮故園。舟有檝兮
車有轄。江山坐兮不可越。吾又安知其所如。怳臨高以觀
物。
秋聲賦(有序)
相國中山公賦秋聲。以屬天官太常伯。唱和俱絕。然皆得
時行道之餘興。猶有光陰之嘆。况伊鬱老病者乎。吟之斐
然。以寄孤憤。
碧天如水兮窅窅悠悠。百蟲迎莫兮萬葉吟秋。欲辤林而
蕭颯。潛命侶以啁啾。送將歸兮臨水。非吾土兮登樓。晚枝
多露蟬之思。夕草起寒螿之愁。至若松竹含韻。梧楸蚤脫。
驚綺疏之曉吹。墮碧砌之涼月。念塞外之征行。顧閨中之
騷屑。夜蛩鳴兮機杼促。朔雁叫兮音書絕。遠杵續兮何泠
泠。虛窗靜兮空切切。如吟如嘯。非竹非絲。合自然之宮徵。
動終歲之別離。廢井苔冷。荒園露滋。草蒼蒼兮人寂寂。樹
槭槭兮蟲咿咿。則有安石風流。巨源多可。平六符而佐主。
施九流而自我。猶復感陰蟲之鳴軒。嘆凉葉之初墮。異宋
王之悲傷。覺潘郎之么麼。嗟乎。驥伏櫪而已老。鷹在鞲而
有情。聆朔風而心動。盼天籟而神驚。力將痑兮足受紲。猶
奮迅於秋聲。
三良冢賦(有序)
魯文六年。秦伯任好卒。以子車氏之三子奄息仲行鍼虎
為殉。皆秦之良也。國人哀之。為之賦黃鳥。君子曰。秦穆之
不為盟主也宜哉。先王違世。猶貽之法。而况奪之善人乎。
是以知秦之不復東征也。秋季月。吾西遊汧渭。出於岐雍
之間。於古道傍得三良冢。心甚哀之。涕泗者久之而去。辭
曰。
昨宿岐城。曉涉渭東。霜凌雪結。飛沙亂蓬。中野躊躇。屆此
古墟。野人曰即車氏之冢。方驅駕班如。久而咤曰。吾嘗讀
舊史矣。古者秦氏。大於穆公。出師則寧東夏。用賢則霸西
戎。大邦服其禮。小邦畏其雄。謀已集。戰亦武。不能勤王不
為盟主者何居。以滅天之良。喪人之特。百夫仰系。一朝而
踣。可哀也哉。宛其三子。遭時迍邅。主已即世。身皆靡全。指
冥茫而為期。撫昭世而坐捐。方惴惴以臨穴。且哀哀而號
天。(闕)從有言於寒原。莽蕩千里。迴眺無垠。上刺衰德。下傷
幽魂。挂驂壠樹。脫劍山門。掇野芳以為薦。汲行潦而充樽。
矧今情之猶悲。諒古恨之潛吞。死而不作。吾誰與言。代事
浩溔。人壽爾夭。言念君子。中心悄悄。哀生人之長慟。赴永
夕之莫曉。歸去來兮不可留。且悲吟於黃鳥。
謫九年賦
古稱思婦。已歷九秋。未必有是。舉為深愁。莫高者天。莫濬
者泉。推以極數。無踰九年。伊我之謫。至於數極。長沙之悲。
三倍其時。廷尉不調。行當跂而。天有寒暑。閏餘三變。朝有
考績。明幽三見。顧堯之民兮。亦昏墊而有嘆。歎息兮徜徉。
登高高兮望蒼蒼。突弁之夫。我來始黃。合抱之木。我來猶
芒。山增昔容。水改故坊。童者鬱鬱兮。涸者洋洋。天覆地生。
蓊兮無傷。彼族而居。曏之投荒。彼軒而遊。昨日桁楊。信及
澤濡。俄然復常。稽天道與人紀。咸一僨而一起。去無久而
不還。棼無久而不理。何吾道之一窮兮。貫九年而猶爾。噫
不可得而知。庸詎得而悲。苟變化之莫及兮。又安用夫肖
天地之形為。
問大鈞賦(有序)
始余失臺郎為刺史。又貶州司馬。俟罪朗州。三見閏月。人
咸曰。數之極。理當遷焉。因作謫九年賦以自廣。是歲臘月
詔追。明年。自闕下重領連山郡印綬。人咸曰。美惡周必復。
第行無恤。歲杪其復乎。居五年不得調。歲二月。有事於社。
前一日致齋。孤居慮靜。滯念數起。伊人理之不可以曉也。
將質諸神乎。謹貢誠馳精。敢問大鈞。其夕有遇。寤而次第
其辭以為賦。
圓方相函兮。浩其無垠。窅冥翕闢兮。走三辰以騰振。孰主
張是兮。有工其神。迎隨不見兮。強名之曰大鈞。欹以臨下
兮。巍乎雄尊。天為獨陽。高不可問。工居其中。與人差近。身
執其權。心平其運。循名想像。或可以訊。曰嘻。蒙之未生。其
猶泥耳。落乎埏埴。惟鈞所指。忽然為人。為幸大矣。工賦其
形。七情與俱。嗇智不受。之以愚。坦坦之衢。萬人所趨。蒙一
布武。化為畏途。人或譽之。百說徒虛。人或排之。半言有餘。
物壯則老。乃惟其常。否終則傾。亦不可長。老先期而驟至
兮。否踰數而叵量。雖一夫之不獲兮。亦大化之攸病。謹薦
誠上問兮。俛伏以聽。是夕寢熟。夢游乎無何有之鄉。抗陛
級乎重霄兮。異人間之景光。中有威神。巾金甲而煒煌。命
之使前兮。其音琅琅。曰吾大化之一工也。居上臨下。廉其
不平。汝今有辭。吾一以聽。播形肖貌。生類積億。[:#AS-8867:⿳士冖䂞]籥圈匡。
鎔鍊消息。我之司智。初不爾嗇。不守以愚。覆為汝賊。既賦
汝形。輔之聰明。盍求世師。資適攸宜。胡然抗志。遐想前烈。
倚梯青冥。舉足斯跌。韜爾智斧。無為自伐。鑿竅太繁。天和
乃洩。利逕前誘。多逢覆轍。名腸內煎。外火非熱。今哀汝窮。
將厚汝愚。剔去剛健。納之柔濡。塞前竅之傷痍兮。招太和
而與居。貰以待人兮。急以自拘。道存壼奧。無示四隅。軋
物之勢不作兮。見傷之機自無。汝不善用。吾焉嗇乎。且夫
貞而騰氣者膴膴。健而垂精者昊昊。我居其中。猶輪是蹈。
以不息為體。以日新為道。倮鱗蜚走。灌莽苞皂。乃牙乃甲。
乃殈乃剖。陽榮陰悴。生濡死槁。各乘氣化。不以意造。賦大
運兮無有淑惡。彼多方兮自生醜好。爾奚不德余以驟壯。
姑尤我以速老耶。觀汝百為。又或不然。赤子哇哇。忽其能
言。亦既名物。幾時蹁蹮。春耕其邱。投種之日。釋耒而嘆。何
時實栗。望所未至。謂余舒舒。欲其久畱。謂我瞥如。我一子
二。誰之曲與。彼蒹葭之蒼蒼兮。霜霰苦而中堅。松竹之皸
皴索籜兮。不若榯筍之可憐。納材葦而構明堂兮。固容消
而力完。揚且之皙兮。不可以常然。當錫爾以老成。蒼眉皓
髯。山立時行。去敵氣與矜色兮。噤危言以端誠。俾人望之。
侮黷不生。爾之所得。孰與壯多。不善處老。問余而何。授教
而迴。蘧蘧形開。嚮之威神。孰為來哉。乃遽衣促盥。端慮滌
想。委佩低簪。持簿叩顙而言曰。楚臣天問不詶。今臣過幸。
一獻三售。始厚以愚。終期以壽。忘上問之罪。濯已然之咎。
心增故術。腹飽新授。馳神清元。拜手稽首。
授倉部郎中制
敕。周制倉人以辨於邦用。廩人以待乎匪頒。後代或均輸。
或平糴。皆周官倉廩之職也。於戲。王者藏於天下。吾何私
焉。收斂以時。儲蓄必謹。俾夫凶荒無患。貧富克均。宜味京
坻之詩。勿守豆區之限。可。
授主客郎中制
敕。漢制尚書郎四人。一人主營部。成帝又置客曹。主外國
戎狄事。皆今主客之任也。其後或東西列職。左右分名。統
彼行人之家。綏其外臣之務。朝聘則定位。宴會則辨儀。穆
我四門。深於九譯。用委藳街之政。克資粉署之賢。可。
授比部郎中制
敕。周以司會質歲成。漢以計相經國用。或考百官之要。或
制三年之期。稽以簿書。辨其名物。俾夫會算必得。經費無
差。充選望郎。以臨計吏。可。
授屯田郎中制
敕。詩云。雨我公田。遂及我私。蓋美大田之盛。思賢主之詩。
人必先公而後私者。借力而耕。其來尚矣。周以司徒莅職。
漢以侍郎訓田。今則務切如雲。任專列宿。總於豫政。克藉
公才。可。
擬太子太傅制
敕。太子太傅。古今之重任也。其使吾子目見正事。耳聞正
道。左右前後。無非正人。繄爾太傅之力。久虛其位。式佇端
人。以爾命之。朕無慚德。可。
擬太子太保制
敕。禮云。三王之教太子。入則有保。出則有師。是以教諭而
德成也。其實一焉。必擇恭敬溫文以輔道其德。使吾太子
觀爾之道景行之。無人則虛。不求充位。校德而命。其稱厥
官。可。
