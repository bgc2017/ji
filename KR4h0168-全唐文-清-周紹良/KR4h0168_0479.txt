欽定全唐文卷四百七十九
呂元膺
元膺字景夫。鄆州東平人。建中初策賢良高第。貞元朝拜
右司員外郎。出為蘄州刺史。憲宗朝拜吏部侍郎。以疾改
太子賓客。元和十五年卒。年七十二。贈吏部尚書。
封還授孔戡衞尉寺丞分司東都詔奏
孔戡以公為盧從史所忌。且離職已久。李吉甫以宰相出
鎮。辟請非涉嫌疑。推類言之。河陽節度行軍司馬楊同慈。
史官崔國楨。或處近職。或倅戎府。皆為吉甫奏在幕庭。從
史以嫌忿干黷朝典。豈可曲徇其志。且孔戡官序。雖非黜
退。但因此改易。則長奸邪之心。臣恐忠正之士。各懷疑慮。
事不可許。
驃騎大將軍論公神道碑銘(并序)
公諱惟賢。字惟賢。其先西土人也。高祖諱東贊。作相于西
戎。因官立姓。遂為論氏。貞觀中。威懷四夷。翦滅北虜。蕃戎
欵附。萬里獻琛。慕嚮華風。欲為和親。延頸企踵。心馳闕下。
太宗皇帝覽其誠至。遂許之公主。時戎王遣相東贊為使
來迎。不忒其儀。不愆於素。召見顧問。進退合旨。詔以瑯琊
公主外孫女妻之。東贊自陳以本國有妻。又以贊普未謁
公主。陪臣不敢先受殊寵。太宗嘉之。又奇其對。撫以厚恩。
遂有歸化之心。曾祖陵。與祖躬仁同總眾于東。至高宗朝。
拔部落七千餘帳歸國。拜特進左玉鈐衞大將軍。封歸懷
郡王。裦忠獎誠。寵錫殊厚。子孫因家。自銀州至于京兆。祖
躬仁。朔方副大總管雲麾將軍行左驍衞大將軍酒泉郡
開國公。贈撥川郡王。諡曰忠。自高曾至大父。皆有勳烈。著
于當時。父誠節。朔方節度副大使開府儀同三司右金吾
衞大將軍知階州事武威郡王。賜太子太傅。天寶季年。安
祿山作逆。塵起山東。上皇省方於巴蜀。肅宗巡狩于朔陲。
危亂之時。見其臣節。帥子弟及家僮。以牧馬千駟。罄其財
用。以奉禁旅。公少有志尚。奮身轅門。隨先父統其士馬。與
元帥哥舒翰掎角扞寇。鋒刃既接。大小數十戰。摧陷堅陣。
洎王師失御。以智信保全所領之軍。馳于靈武。扈從肅宗。
與先父洎乎昆弟。立勳成效。不可備述。至德中授壽府典
軍。次授左衞郎將。賜紫金魚袋。俄轉左監門率。又遷左領
軍衞將軍。又特進右領軍衞大將軍西平郡開國公。食邑
三千戶。元勳之允。受茲光寵。先時代宗皇帝為天下元帥。
求武勇之士。公與兄懷義惟真同為先鋒討擊使。又領部
落數千人鎮岐陽縣。披堅執銳。一月三捷。洎除兇清亂。至
上元二年。授特進行大光祿兼右領軍衞大將軍。充鳳翔
節度副使馬軍兵馬使。寶應中。丁艱茹荼。朝廷以金革從
權。由斯奪禮。廣德二年授開府儀同三司殿中監。充劍南
節度副使。大歷中受開府儀同三司太常卿上柱國。進封
成國。食邑三千戶。旋受渭川節度都知兵馬使。公以從戎
歲久。雖齒髮未衰。而疾疢屢作。代宗寵其勳舊。詔許還京。
仍全祿賜同大將軍。俾其優閒。建中末。德宗遷幸巴梁。公
以所疾沉綿。不獲扈蹕。逆臣朱泚。迫以兇威。不變其志。雖
積年之疾。累日而瘳。貞元十五年授驃騎大將軍行左武
威衞將軍上柱國公。斯實朝廷獎舊勳矣。止足求退。俄以
本官致仕。中使就問。寵秩有光。元和四年七月十日。寢疾
終於靜恭里之私第。以某年十月一日。葬於萬年縣洪固
鄉之古原。故夫人太原王氏祔焉。詔給鹵簿鼓吹。所以裦
寵也。嗣子輔鼎。同州白水縣丞。次曰倜。常州江陰縣尉。次
曰俶。右領軍衞騎曹參軍。泣血茹荼。存無改之義。公之季
弟惟明。為時英髦。文武備用。建中興元之際。仗義討逆。摧
殄兇徒。勳彰險艱。謀著忠益。貞元初以太常伯執金吾授
鉞渭北。八座互相崇獎忠功。元膺獲佐戎幕。備閱忠義。由
是盡知公之世業勳德矣。銘曰。
大忠之允。本自西土。奕世崇勳。既明且武。在太宗時。有道
攸覩。洎夫撥川。緒業光輝。天寶季年。塵起幽燕。自興其家。
殄寇功全。乃拜公侯。寵榮無替。用表豐碑。昭于東裔。
鄭雲逵
雲逵。滁州刺史昈子。第進士。德宗朝擢拜諫議大夫。遷禮
部侍郎。為李晟行軍司馬。元和初終京兆尹。
奏弟方逵不孝狀
方逵受性兇悖。不知君親。眾惡備身。教訓莫及。結聚惡黨。
江中劫人。臣亡父先臣昈。杖至一百。終不能斃。張延賞任
揚州日。亦曾犯延賞法。決殺復蘇。至于嘗言皆呼臣亡父
先臣名。親戚所知。無可教語。昨聞於邠寧慶等州干謁節
度使及州縣乞丐。今見在武功縣南西戎附近。恐有異謀。
若不冒死奏聞。必恐覆臣家族。
唐故劍州長史贈太僕少卿汝州刺史隴西李公神道碑銘(并序)
夫蹈道而不獲乎上。育德而不尊其位。有之矣。在西漢有
東海于公。在東漢有(闕五字)其(闕一字)也(闕一字)範(闕一字)福好德(
闕二字)乃知道者善之(闕一字)德者福之(闕一字)苟茂其道。豐其
德。而福不在乎其身。必鍾其後嗣。稽之行義。質諸聖謩。(闕
一字)德於(闕一字)陳者李公其人矣。公諱廣業。字(闕二字)隴西
成紀人也。惟我景皇帝仕魏八柱國唐國公。公五代祖也。
若后稷肇封。將嗣八百之運。(闕一字)海州刺史亮惟我神堯
皇帝受昊穹靈命。行敦敘之典。追封鄭王。贈司空。公高祖
也。若夫(闕一字)沒廿方受勾(闕一字)之(闕一字)皇朝(闕三字)行臺尚
書(闕一字)州牧淮安王神通。公曾祖也。若毛畢佐周翦商。功
參十亂。皇朝左驍衞將軍淄川郡王李同。公王父也。(闕一
字)皇太后臨朝。(闕一字)朱虛(闕一字)祿(闕一字)之竊威(闕一字)平(闕
一字)以定國皇朝雲麾將軍璲。公之烈考也。原夫至道元
氣之化成也。融而為川澤。結而為山阜。崇功大業之(闕一
字)美也。散而為英雄。聚而為哲賢。惟公祖曾盛烈。昭配上
元。儲孕福裕。鬱生才彥。(闕二字)中庸(闕三字)知(闕二字)服膺一善
以(闕二字)能年踰弱冠。(闕五字)天子有事于郊丘。宗室陪位。國
慶覃恩。釋褐授寧州參軍。(闕一字)而就列非(闕三字)後以序遷
左威衞(闕二)
(字)參軍右金吾衞(闕一字)曹參軍許州扶溝縣丞右羽林
司階陝王府典軍渭州別駕劍州長史。(闕一字)用體道冲讓(
闕一字)聞政(闕五字)服(闕八字)抱關之祿故(闕三字)百轍自退焉珪
組貴冑。對有慙德。本仁為行。施之則誠。於君為忠。在親為
孝。(闕一字)歲丁雲麾憂。(闕三字)節力能(闕四字)滅性甘淡(闕二字)人
無所加。洎府就禮經。衣裳外釋。莅官居處。動思揚名。敬慎
膚體。歸於(闕四字)鄉里過於刑賞信(闕二字)朋(闕一字)非久要公
以微言既絕。是非莫分。春秋經旨。仲尼所志。三代之禮。家
分糅雜。淹中之說。最符孔氏。故暢二(闕一字)旨義成一家師
法。(闕二字)情性(闕二字)樂道。以開元十八年八月二日。終于劍
州官舍。春秋五十有一。以其年十二月。遷祔于京兆府三
原縣(闕一字)原鄉之北原先塋。禮也。嗚呼。以公之成德也。宜
其臻(闕二字)登(闕一字)位而年屈中壽。位窮綱佐。仲尼有喪予
之歎。其在茲乎。厥後(闕二十七字)少卿(闕一字)州刺史嗚呼。生得
天爵之貴。歿有廟享之尊。盛矣哉。闕里之(闕一字)也。公之元
子(闕二字)皇戶部尚書河東朔方六道節度都統。(闕二字)間秀
風雲毓德。當莽卓盜國之際。總齊晉勤王之師。隱如長城。
克固磐石。次子若水。皇金吾衞大將軍兼(闕二字)舍人(闕九
字)巡
禁衞玉帳增威。宣導王言。彤庭讓德。公之元孫錡。即地官
之冡嗣也。今任浙江西道都團練觀察處置及諸(闕一字)鹽
鐵轉運等使銀青光祿大夫檢校禮部尚書使持節潤州
諸軍事潤州刺史兼御史大夫。天挺俊哲。才為時生。承先
王丕搆之(闕一字)貽燕翼無窮之烈。出作藩垣。入為柱石。總
榷筦轉輸之任。亘吳楚服嶺之封。事絕爭承。賦皆合徹。利
澤浹天下。衣食贍(闕一字)歸(闕一字)蕭(闕五字)河內(闕六字)惟皇祖
懿德。為代師範。琬玉未刻。光靈不揚。謂雲逵嘗學舊史。庶
聞前修。故纂(闕一字)緒業。(闕二字)銘表。其詞曰。
(闕十八字)憲憲李公。稟氣冲清。涉世居厚。閑邪性情。(闕一字)仁
為重。撰德無形。負之致遠。克舉而誠。服膺中庸。樂(闕四字)言(
闕二字)忠孝(闕一字)致書(闕五字)當味隱霧豹文。瑞時麟趾。德猷
福履。翼子謀孫。祉流道廣。慶兆高門。光光前烈。顯顯後昆。
于(闕一字)定國陳類長(闕一字)于陳伊何。(闕二字)而盛惟(闕二字)之
奕代流慶。後之二葉。俱登八命。官同曳履。職傳戎柄。樹官
貽遠。厥配孔明。至德參化。蒼穹(闕一字)禎。封表(闕二字)榮耀佳
城。刻頌貞石。將來作程。
裴堪
堪。增司空耀卿孫。貞元初官萬年尉。調太常博士。終江西
觀察使。
請祀嶽瀆親申拜禮奏
謹按舊儀。嶽瀆以祝版御署訖。北面再拜。證聖元年。有司
上言曰。伏以王者父天母地。兄日姊月。於禮應有再拜之
儀。謹按五嶽視諸侯之禮。其日月以上。請依舊儀。五嶽以
下。署而不拜。制可。至開元修理五嶽四瀆。皇帝無親祭禮
儀。其祝文皆云。嗣天子某謹遣某官。敢昭告於某嶽某瀆
之神。讀訖皆申再拜。祭五龍神。但云獻官再拜。此則有司
行事。皆有拜文。今臣與禮官等通詳典制。整辦所宜。伏聞
禮擬於時。議則求古。無文可質正者。則推類以明之。臣愚
以為三才之尊。各申所極。尊有所統。禮亦宜差。若無比視。
何以辨等。故禮云。五嶽視三公。四瀆視諸侯。其餘山川。視
伯子男。議者以岳瀆既比公侯。則禮如人臣矣。其於祭也。
則人君不合有拜臣之儀。謹按五經通議云。星辰日月。五
岳四瀆。皆天地之別神從官也。因郊而祭者。緣天地之意。
亦欲及之也。又禮記云。非其臣則答拜。鄭元注云。不臣人
之臣也。則星辰嶽瀆。既是天地從官。恐人君不得如公侯
之禮而臣下之也。何以言之。王者父天母地。兄日姊月。星
辰視昆弟。嶽瀆視公侯。以此明之。星辰嶽瀆。是天地之臣
也。秩視人臣也。陛下與天地為子。遣使申祭。恐不合令受
天父地母從官之拜。宜有以答之。故開元禮祭岳瀆祝文。
皇帝稱名。又云謹遣。於義有必拜之文。是國家著禮以明
神為敬。不以臣下為禮。以臣等所見。並請依證聖元年定
制。有司行事。須申拜禮。
許孟容
孟容字公範。京兆長安人。舉進士甲科。又第明經。授校書
郎。累拜太常少卿。憲宗朝遷尚書左丞。拜東都留守。元和
十三年卒。年七十六。贈太子少保。諡曰憲。
停齊總為衢州刺史敕命表
臣伏見今日恩制。除衢州刺史齊總。臣竊有所慮。恐驚物
聽。不敢關下。陛下比者以兵戎之地。或有不獲已非次擢
授者。今衢州無他虞。齊總無殊績。忽此超授。㣥情驚駭。又
齊總是浙東判官。今詔敕稱權知浙東觀察留後攝都團
練副使。向前未有敕命。今便用此下詔。猶恐不可。齊總若
可選拔。不假此事。若未可選拔。假此益使人疑。陛下臨御
已來。凡所選用。皆為至公。既非聖情所難改移。即臣安得
不動有論諍。若齊總必有可錄。陛下須要酬勞。即明書課
最。超一兩資與改。今四海舉朝之人。不知齊總功能。衢州
浙東大郡。總自大理評事兼監察御史授之。使遐邇不甘。
兇惡騰口。伏乞聖慈少迴覽臣所請。陛下若謂臣為不切
不懇。伏乞陛下試停茲詔。密使人於外聽察。必賀聖明開
納。必賀聖明無私。禽魚草木。亦知感悅。歡聲必山呼雷動。
聖德必一日萬里。授官中謝日。具以面奏詔敕有不便者。
伏請封取進止。今齊總詔謹隨封進。
請再令憲官驗祖好畤奏
府縣上事不實。罪止奪俸停官。其於宏宥。已是殊澤。但陛
下使品官覆視後。更擇憲官一人。再令參驗。則察視轉審。
隱欺益明。事可觀聽。法歸綱紀。臣受官中謝日。伏請詔敕
有須詳議者。則乞停留晷刻。得以奏陳。此敕既非急宣。可
以少駐。
夏旱上疏
臣伏聞陛下數月已來。齋居損膳。為兆庶心疲。又敕有司。
走於㣥望。牲於百神。而密雲不雨。首種未入。豈觴醪有闕。
祈祀非誠。為陰陽適然。豐歉前定。何聖意精至。甘澤未答
也。臣歷觀自古天人交感事。未有不由百姓利病之急者
切者。邦家教令之大者遠者。京師是萬國所會。強幹弱枝。
自古通規。其一年稅錢及地租出入一百萬貫。臣伏冀陛
下即日下令。全放免之。其次三分放二。且使旱涸之際。免
更流亡。若播種無望。徵斂如舊。則必愁怨遷徙。不顧墳墓
矣。臣愚以為德音一發。膏澤立應。變災為福。期在斯須。戶
部所收掌錢。非度支歲計。本防緩急別用。今此炎旱。直支
一百餘萬貫。代京兆百姓一年差科。實陛下巍巍睿謀。天
下鼓舞歌揚者也。復更省察庶政之中。有流移征防。當還
而未還者。徒役禁錮。當釋而未釋者。逋懸饋送。當免而未
免者。沉滯鬱抑。當伸而未伸者。有一於此。則特降明命。令
有司條列。三日內聞奏。其當還當釋當免當伸者。下詔之
日。所在即時施行。臣愚以為如此而神不監。歲不稔。古未
之有。
德宗神武孝文皇帝諡議
皇莫大於羲軒。帝莫加於唐虞。姒氏商鎬。亦續憲度。咸紀
名諡。以揚昭光。徵儒臣之議。所以本至公也。號全德之尊。
所以節一惠也。發揮茂曜。如揭日月。伏惟大行皇帝文思
濬哲。天縱神授。大明繼聖。大孝尊親。服道稽古。洗心藏密。
巍巍易簡。赫赫功造。嚴祖宗而上下昭假。仁億兆而飛沉
表靈。始者薊寇殘魂。戎旌未偃。方由雍邸。出總虞師。刷讎
恥而戴君父。超維城而升少海。元良有開。歷數誕膺。同商
宗而心在諒陰。泣漢制而禮從權令。然後諏咨對越。端拱
而理。時丁祲沴。盜起泚烈。宸算獨復。雲雷駿奔。浹旬底定。
鯨燎殲洗。反已哀痛。大猷彌尊。阪泉威武。止殺弔人之志
也。金方朔陲。獫狁昆夷。趦趄獷悍。不敢不率。丹穴南裔。扶
桑東極。自古未化。占風而至。鏡照廣及。無思不服之德也。
大本達道。是為中和。鼓而舞之。名我至樂。變革繁淫。以貞
神人。奉聖順聖。元侯繼獻。九成八佾。聖作明述。垂衣脫劍。
訢合猗那之奏也。觀文化成。匠物研精。四始六義。勤詣風
雅。洪音巨麗。焜耀皦繹。立言垂訓。丹書元鳥之作也。蠲痾
保全。壽夭之門。方疏溥錫。目之廣利。札瘥不聞。長養推仁。
施齊天地。如保赤子之誠也。教由德禮。人乃恥格。古作訓
夏。我箴政刑。載宏哀敬。用息刀鋸。利見大人。循本愧心之
旨也。躬信厚而偷薄以革。體清明而貪饕以懲。納匪躬之
直。無毀校防川之誤。推輔理之功。有輻輳並進之歎。泥金
方草。仙鼎忽成。汗漫無從。希夷永閟。哀同軌之將會。仰鴻
名之可易。鋪衍至蹟。錫乎無窮。謹按經義。參諸諡法曰。應
物無方之謂神。保大定功之謂武。尊仁安義之謂孝。經天
緯地之謂文。大行皇帝變化無窮。樞衡在握。神莫過焉。金
湯善師。豺狼擾馴。武莫威焉。承休繼志。永錫不匱。孝莫大
焉。輝焯王度。煥乎黼藻。文莫逾焉。考墳史而徵德實。請上
尊諡曰神武孝文皇帝。廟號曰德宗。
順宗至德大聖大安孝皇帝諡議
臣上稽太古皇帝之建尊諡也。咸揭盛德。以旌至公。備禮
於郊。即天成命。易名之典也。故堯不稱巍巍成功。而以傳
聖為盛德。禹不稱乃錫元圭。而以成功為盛德。此五帝三
王統天作諡之大範也。伏惟大行太上皇天作睿哲。生知
太和。揚九聖之耿光。開萬紀之休運。雲行雨施。不俟終日。
廣愛博教。克成浹旬。澤萬物德大乎羲軒。公天下道高乎
堯舜。原夫君人之表。教於岐嶷。造物之用。先乎蓍龜。在宮
播為善之樂。主器流作貞之慶。視膳有法文之孝。撫軍有
戡羿之庸。毓全德於春闈。積大望於覆育。垂三十載矣。三
善方躋乎聖敬。六氣遽嬰乎沈痼。德宗皇帝慮繼明之重。
深惟疾之憂。積其不懌。至乎大漸。天崩地坼。當瞑眩之辰。
流沙漸海。有震動之懼。而大行太上皇明德動天。神化無
為。上虔九廟。下恤兆人。深冀翌日之瘳。大慶即端之作。於
是建冡嫡以發大號。赦天下以壯皇猷。聖作明述。周流灌
注。若乃奄巖穴以搜賢才。能官則哲之道也。黜進獻以藝
貢賦。籍田任土之利也。滌疵瑕而復放竄。解網泣辜之仁
也。蠲逋責而惠困窮。寬大易簡之義也。用能垂拱而神人
交泰。元默而動植究安。巍巍蕩蕩。聖德如風烈雷迅。不崇
朝而溢乎八紘矣。猶為以黎獻之富教未洽。陵寢之制度
未成。深圖甘害於恬頤。力政不憚於增劇。既而同軌畢至。
萬邦咸寧。奉先之孝克終。傳聖之義斯舉。釋負寶位。栖神
玉清。追姑射之高蹤。樂華胥之妙道。大矣哉。與天地合其
德。則不為而成。與變化合其神。則不疾而速。聖造盤薄。元
風汪洋。所謂天授。非人力也。方陋唐虞之異族。樂文武於
同時。振耀重光。永清四海。孰謂初陽變候。素疾彌留。徵秘
術而俞扁必臻。走㣥望而圭璧斯罄。何翠華之不駐。乘白
雲而上仙。攀號刀劍。哀震寰區。皇帝悼極憂以致養。痛大
數之不延。外遵易月之命。內茹終天之酷。詞不朽於禮諡。
旌罔極於受恩。敢敭聖德。垂鴻惇史。謹按易曰。天地之大
德曰生。聖人之大寶曰位。諡法曰。裕和平曰安。敬慎所安
曰孝。大行太上皇乘運統天。端拱造物。可謂至德。感神翊
運。光明正位。可謂大聖。永圖丕搆。傳聖保和。可謂大安。九
族安之。兆人賴之。可謂大孝。下採華夷之望。上合神祇之
心。請上尊諡曰至德大聖大安孝皇帝。廟曰順宗。謹議。
穆公集序
班孟堅謂有漢文章。與三代同風。巨唐化成稽古。斯文配
炎靈之盛。浸息淫靡。歸於正聲。由是業文之士。蓄靈含粹。
光價時獨者。往往間出。吾友河南穆員字輿直。麟蔚鳳采。
自天而授。誦六經得其研深。閱百代得其英華。屬詞匠意。
必本於道。夫龍圖龜書。三統之有述。皆文之蘊也。自雅頌
風騷而下。則又粉澤而成黼藻。雕鑴而為形象。比其音而
曲度之。緣其情而哀樂之。悠遠易直。昭明典則。本情性而
根教化者。率漫羨魁壘。繁音豔彩。習怪誕而尚沉溺者也。
穆君泝其波流。擇其宗師。以為文宣王經春秋。序詩書。繫
易象。猶日月不可及矣。游夏荀孟李斯賈誼之徒。是宜學
者十駕百已。鑽仰而憲章者也。故其文融朗恢健。沉深理
辨。墉閫四會。精鋩百練。結而為峻極。散而為游衍。其工也
異今而從古。其旨也懲惡而從善。跡夫孝於其上。慈於其
下。擇中庸而後蹈。推久要而後交。則向之詞藝。由積衷淳
耀。發而為身瑞者也。顏回黃憲。仁而夭促。揚雄司馬遷。才
而不試。穆君年逾四十。用止幕畫。并四賢之德器。而祿壽
似焉。彼洪鑪埏埴。真宰不直歟。為天地無心。芻狗萬化歟。
大凡碑誌文冊銘贊記序六十五首。共成十卷。於先府君
先夫人元堂誌。見自身刑家。自家刑國。父父子子。夫夫婦
婦之道。於祭顏太師張相國文。見君仁臣忠。捍患成功。感
憤激烈。死輕鴻毛之道。向使假其永齡。登金馬石渠。與獻
納論思之臣。發揮謨訓。潤色王度。則聖朝文苑。頌甘泉。賦
羽獵。卿雲裦皋㣥子之列。加一士也。斯楊嗣仁所以賦已
友之哀。余所莫疑矣。宋之問遺草編次。授於伯兄舊御史
中丞今常州刺史。善知音者唯子期乎。發篋開卷。如升元
圃。將垂來代。敢失其傳。
唐故侍中尚書右僕射贈司空文獻公裴公神道碑銘(并序)
地配天而萬有生息。賢合聖而百常順序。巨唐六葉。明皇
帝登寶位之廿一祀。得師文臣侍中文獻公(闕二字)階益(闕
一字)鏡照孟清陳力推(闕一字)昭(闕六字)耀卿字子渙。河東聞
喜人也。伯益裔孫非子。周封於秦。至桓公少子鍼。去國食
采於晉。其邑曰。遂為氏焉。自鍼至(闕一字)代祖(闕一字)四葉昭
義振(闕一字)重(闕十一字)景仕周舉秀才富平縣令。大王父正。隋
豐州司馬蘇州大總管府贊治。王父眘。皇朝舉秀才。授許
州司戶。登明經高科。遷(闕二字)郎(闕三字)考守真。(闕九字)封尉太
常博士詳正學士夏官員外成寧二州刺史。贈戶部尚書。
公即尚書府君第三子也。初河東夫人之夢熊羆神(闕二
十一字)第聖(闕一字)中書判入等補麟臺正字。未幾。丁尚書府
君憂。荼蓼之毀。禮不能節。服除調集。以太夫人有羸老之
疾。乞闕官(闕十九字)翰絫轉國子主簿詹府丞。太夫人捐館。莫(
闕一字)溢米哀憐滅性。制終。除河南士曹參軍。睿宗(闕一字)嘗
列宮寮。加朝散(闕二十一字)時謂淫雅不雜。而繩墨誠陳也。亟
轉兵部郎中長安縣令。轂下塗多事并。刓弊相習。名迫(闕
一字)誤堅貞鮮遂。公更張其(闕二十字)月政稱神明。時宰有銜
初醜正者。出濟州刺史。絫換宣冀二州。清明愷悌。三郡一
政。物
皆饒阜。人不(闕一字)欺。而濟陽信都(闕二十一字)除左庶子。仍領
崇文館事。疾閒。復拜戶部侍郎。尋遷京兆尹。上曰。神都地
有歸會豈(闕一字)更宜處風化取則。付之於卿。公下車而(闕
十四字)革(闕一字)漁奪兼并者讓田而市義。穿窬椎剽。游惰苦
窳。莫不耿禁令而却走。視條經而易業。明皇帝嘉器任(闕
一字)適每前席以聽。(闕十四字)糶貴幸活也上徵救人之術。公
述陳王者損上益下。宅土中關內之利。因奏鼎新漕運。以
廣儲廩。置河(闕一字)三門(闕一字)崖集津倉(闕十四字)有陘東之積。
中都有不涸之饋。功齊神化。利及億兆。逋負之徒。征徭之
甿。追琢貞珉。諑謠仁智。今存於道左。明皇帝舉勞旌善。擢
授(闕十四字)士天下轉運都使。尋遷侍中。加銀青光祿大夫。又
以千畝五推之禮。加金紫光祿大夫。中書令張九齡奏請
和鑪金[:#AS-FBED:●]言鈲公以為(闕十六字)夷州刺史楊(闕一字)贓汚詔下(
闕一字)寵仍杖六十。公以為郡守當父母百城。鞭(闕一字)實(闕
一字)損(闕一字)敬以流代死聖朝之典也。殘毀(闕十九字)河西隴
右兩道節度公密疏曰。嘉連長(闕一字)趫悍勁勇。闕於沈深
計慮。矜功侮敵。恐未百全。後果喪師失律。大起邊患。三者
皆悉(闕十八字)藻(闕一字)衡之動由其極齊(闕三字)溥博幾(闕一字)用
有藏晦。中
無磷淄。推功與能。[:#AS-FE5D:●]
[:#AS-FBEE:●]亶惡(闕一字)違。皆所以載
編簡而成乎表式。洽(闕一字)聞而播(闕十五字)右僕射上嘗命畫
工寫貌圖於凌煙閣。手制曰。所謂傳神。國之故事。自武德
至是。宰輔一百八十七人。登丞相左右揆其一其(闕十六
字)盈(闕一字)若虛貴而佳卑。衣無華綵。食不珍異。正考父之
益恭。晏平仲之矯時。蘧瑗之暮夜匪懈。孫(闕一字)之衣衾不
飾。取類前志。我無媿心。(闕十六字)蓍蔡俱與公結金石之契。(闕
三字)律之(闕一字)王(闕一字)味逝為牙期也。濟川中止。孰主大
鑪。難老不錫。曷云輔善。以天寶三載七月十八(闕十九字)震悼
罷朝。贈太子太傅。諡曰文獻。以其年十月。歸葬絳州稷山
縣姑射山之陽尚書府君塋東四里。有子八人。遂泛淑綜
延(闕十九字)漢數(闕三字)豈德祖同歟綜皋最知名。綜官至吏部
郎中。皋官至給事中郎中。淑吏部侍郎。佶京兆少尹。武給
事中。(闕一字)諫議(闕十九字)聞之益於(闕一字)詞推麗則之雄。由不
及道。嘗踐門閫。功德儀刑。將垂芳於不朽。發揮鑽仰。孰授
簡之當仁。銘曰。
日月貞明。洪鈞造物。股肱匡戴。宏化陰隲。於赫明皇。追蹤
昔王。聿求仁哲。俾闡昭光。文獻膺時。慶霄未(闕三字)四靈(闕
十七字)世風流慶存。翼子貽孫。江海華藻。圭璋後昆。靈源之
上。
姑射之下。宰府兆域。(闕一字)曹松檟。照燭葳蕤。崢嶸豐碑。絳(
闕三字)馨稷(下闕)
祭楊郎中文
維貞元十九年歲次癸未四月壬午朔二十二日癸卯。給
事中許孟容吏部郎中李傭司封郎中韋成季屯田員外
郎穆員右補闕張惟素京兆府司錄薛丹等。潔牢醴庶羞。
以祭於兵部郎中楊君之靈。大鈞生生。陰隲者誰。殲惡輔
善。胡顛倒之。擬聖草元。子雲位卑。中庸殆庶。回夭不時。吾
友懋功。粹靈天姿。文為國華。行作人師。不至公相。不登期
頤。嗚呼昊穹。報施云欺。交以利合。滔滔其眾。直義許心。惟
君伯仲。金石非固。韋弦迭用。柯葉四時。古之所共。昔也三
虎。季奪天縱。今也二龍。叔聞邱慟。甲乙論辨。聲聞我求。桂
枝崑玉。郤氏無儔。典校蓬山。佐賢戎州。渚宮峴首。人賴嘉
猷。瑤墀記言。方冊潤色。列宿有耀。彌綸皇極。鼎臣專征。在
浚之郊。輟我綱轄。俾參鞬櫜。元侯歸全。符節自朝。戎有伏
莽。變生中宵。呀呀獲噬。[:#AS-9761:⿰⿸厂墨⻏]里流血。正直之形。豺狼不咥。歸
來間燕。望在清切。琴史方娛。簪裳靡屑。抒懷摛藻。致遠詞
絕。文昌貴郎。莫最司戎。惟是利器。簡於宸衷。求賢得人。天
下至公。鴻鵠不翦。麒麟在馭。九霄咫尺。萬里跬步。躡影搏
風。遏之中路。天若可問。余徵其故。先哲嗣仁。蕃翰藎臣。南
國之紀。洞庭之濱。呌呼在聆。淚血在巾。擿裂酸楚。悽心動
神。賓階寂寥。繐帳參差。露濕芳樹。風淒曲池。劒光塵昏。履
跡苔滋。幽琴戛而無聲。玉斝盈而不持。惟古今之俱盡。悟
彭殤之一期。留景飡霞兮昔人謂誰。隙駒舟壑兮達者不
悲。齊修短於一致。必後先之匪移。平生理言。造次在茲。本
懸解之達觀。吁坦懷而暫夷。哀挽徐出。泉臺永閟。觴豆匪
馨。塗芻有位。蒼山霧羃。素滻波駛。紛帷輤之依遲。杳精魂
之髣髴。匍匐友好。伶俜孀稚。玉樹春凋。文星晝墜。士歎梁
木。朝嗟國瑞。三月徒來。百身無異。緘惋痛於胷抱。孰哀調
之可既。尚饗。
