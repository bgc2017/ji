欽定全唐文卷九百四十
杜光庭(十二)
眾修本命醮詞
伏聞大道垂光。三靈資始。人天設位。萬化互分。稟氣有清
濁之殊。賦運有吉凶之異。昏明既判。罪福亦彰。於是太上
宏慈。元尊愍護。南極闢延生之府。北都陳銓善之科。兩曜
列星。布無私而照燭。三官五帝。開大宥以君臨。蓋欲使共
洽無為。俱臻清靜。品登道果。名列真階。臣等叨沐神功。幸
逢昌運。聞元儒之妙旨。履仁義之康衢。坐挹堯樽。行歌睿
德。揣躬省已。榮抃實深。但慮往劫此生。立身舉措。動成違
戾。率忤幽明。六情之愛染難祛。三業之愆非易積。文昌上。
未紀善名。酆部宮中。已標罪目。又恐行年災咎。宿曜加臨。
或土木興功。犯干禁忌。或故傷誤殺。結聚冤尢。遂使暗奪
年齡。潛消福祿。非憑勝會。難寫深誠。今屬白露凝神。清秋
屆節。是懺罪祈真之日。乃延恩致福之期。輒率慕同誠。歸
依至道。齎持法信。稽首靈壇。遍天府以披心。望星宮而注
想。伏冀三元上聖。十界眾尊。南極威神。北臺寮輔。念其虔
懇。降以光靈。流福祚於存亡。息災凶於永遠。使臣等九
元七祖。咸得生天。五族六親。竝蒙安泰。罪瑕除蕩。祿壽延
長。門宇清寧。運求諧遂。五行三命。永無刑剋之災。私室公
庭。長荷利貞之福。不任。
張道衡還北斗願詞
伏以元象垂光。物無不照。帝車周運。感無不通。臣以幽微。
仰蒙鑒祐。頃以大順二年。身陷危厄。性命是虞。輒瀝丹心。
上祈元造。遂發誠願。奉錢十萬貫文。旋獲安寧。克蒙清雪。
螻蟻之生已保。真靈之澤未酬。尋以奔迫道途。辛勤南北。
難逢良會。莫報宿恩。冰炭在懷。寢食增懼。今則歸心靈化。
稽首瑤壇。虔備香燈。精修醮酌。自今年四月至今月。五度
奏錢。滿十萬貫。兼於玉局化北帝殿塑造北斗真君像。薄
修功德。用申素懇。上答元恩。伏惟聖慈。曲賜昭納。使誓圓
昔日。願滿茲辰。宿罪蠲消。餘災蕩滌。冤讎和解。年祿增延。
公私叶貞吉之期。眷屬享乂寧之福。存亡咸泰。品彙霑恩。
不任。
行軍僕射醮宅詞
伏聞大道融真。天尊演教。赤明御運。靈寶開圖。八會成文。
凝結太空之表。五符流跡。昭宣大有之中。五帝受之以度
人。九天得之以定位。降於下土。護國濟人。摧伏兇妖。誅滅
邪惡。凡所興造。皆許遵行。臣頃以營繕所居。土木將畢。恐
有干犯。難備考詳。竊按元科。請行符命。修崇黃籙。關奏清
都。刻五方大帝之文。依三洞鎮禳之格。下告五土。上奏九
微。伏願眾聖垂慈。萬靈孚祐。勅命符吏。頒示職司。降以威
靈。布其真氣。蕩除魔怪。安靜龍神。八卦九宮。五行六甲。陰
陽刑殺。太歲將軍。各鎮方隅。永祛災咎。其有伏尸故氣。金
土邪精。滯爽游魂。幽靈暗魄。各乘善力。俱遂逍遙。克保安
寧。永臻福祐。不任。
眾修補三會醮詞
伏聞人之稟生。資於二氣。陰陽定體。魂魄守身。稍或愆和。
即成災否。三會之日。是三魂攢奏之辰。罪福吉凶。纖毫無
失。增壽奪算。賞罰甚明。所宜積善除非。立功補過。用祈吉
應。以保遐齡。元聖格言。真經明訓。敢不遵守。以戒身心。臣
等數年以來。於下會之日。共申祈醮。以罄焚修。昨者迫以
塵緣。運違佳節。中心憂惕。不敢遑安。今則別選良辰。旁招
善友。同營香火。特展醮祈。靜夜寒更。冥心注念。真經必降。
誠願冀通。伏惟萬聖迴光。千真鑒映。錫其禱祝。除彼災凶。
制魄拘魂。各遂修生之望。迴凶變吉。咸開遐永之程。臣等
或三命衰微。九宮厄滯。或星文照臨。災運縈躔。或宿債未
平。餘殃未息。或故傷誤殺。積過深瑕。俱乞蕩除。克賜昭祐。
合家蒙福。九祖生天。公私有通泰之祥。眷屬荷乂安之澤。
不任。
皇帝設南斗醮詞
伏以三光麗天。照臨萬有。眾星垂象。統御㣥形。南斗文昌。
實掌生籙。為正陽煦物之本。乃帝王壽命之司。按天元上
清等經。若五月五日值丙午之辰。則啟福延恩。濟生利物。
和寧品類。安鎮邦家。陽德所資。暜享其福。今年以火水金
土四星。聚於實沈之墟。又逢日度所經。皆為順伏。五月合
朔。太陽當蝕而不蝕。洎乎既望。太陰當虧而不虧。斯乃五
日得丙午之辰。純陽所應。顧惟寡昧。欽荷元功。慙化理之
未周。念聲教之未暜。敢祈流貺。以及微躬。所願大道延慈。
上天錫祐。俾九州四海。俗泰民康。年豐而六氣均調。候正
而四時和暢。弢弓偃革。歸馬休牛。咸臻保命之祥。克廣好
生之德。冥心丹禁。稽首元壇。瞻八景以低臨。冀九光之遐
燭。鑒茲醮酌。介以禎休。辰輝炳靈。幽讚之功已著。人天交
感。協和之氣可期。混一車書。大同寰宇。式虔祇荷。上副元
慈。不任。
皇帝周天醮詞
臣聞風雨霜雪之不時。則星辰示象。蘋蘩薀藻之可薦。乃
天地垂休。緬是前修。實為通論。臣恭臨大寶。虔奉丕圖。不
敢遑寧。若臨冰谷。而頻移圭律。七變槐檀。慮兆庶未康。恐
一物失所。或刑政乖謬。或恩信未孚。干戈猶駐於疆場。正
朔未同於夷夏。水旱不節。富庶未臻。昏墊札瘥。繼聞於㣥
縣。盜賊欺誑。尚恣於鄉閭。雖則務嗇勸分。貶食省用。不邇
聲色。永絕畋遊。瓦器蚌盤。敢忘於刻巳。雉頭虎魄。豈事於
娛情。猶慮上曹。重書厥罪。顓蒙有愧。首謝無由。近則金火
二星。水土兩曜。併聚蜀分。皆次實沈。日月為薄蝕之期。朔
望却史臣之筆。太陽順伏。分野垂休。豈此禎祥。併歸沖渺。
益勵退修之志。彌彰戒懼之心。敢因午日之嘉辰。聊答上
元之厚貺。靈官渺邈。紫府深嚴。雖昭告之備申。慮誠明之
莫達。齋潔選日。懇悃陳詞。寂寂元壇。儼威儀於乙夜。飄飄
仙馭。降福祐於人寰。伏冀八表乂安。黎民清泰。邦家鞏固。
社稷永寧。六府孔修。九功攸敘。簪裾奉職。書軌同文。不任。
醮瀘州安樂山詞
伏以楚蜀連封。西南重地。江馳萬派。嵐積千峯。天帝以之
會昌。龍神以之固護。惟茲奧壤。獨擅雄名。三層燭煙月之
光。八洞閟靈仙之宅。常宏勝利。以祐蒸人。年無旱潦之傷。
俗保安貞之吉。致泝沿之攸濟。獲絲枲之蕃豐。銜三觀威
靈。荷二真慈貺。傳諸遠近。載彼經圖。翹首注心。共歌元澤。
臣名拘輦轂。望切林泉。每憐素豹元猿。常戲芝巖桂岫。延
頸企踵。跡滯神遊。輒贄微香。遙陳孤懇。臣以所居北帝院。
齋醮所給。鐘簴未周。雖申降福之儀。幾闕飛霜之韻。始聞
仙山之內。法器且多。既無考擊之期。虛備鏘洋之美。道隨
誠感。鐘固可移。願減有餘。資其不足。輟於翠嶽。遷就皇都。
清聲漸遠於彤雲。洪響佇聞於紫禁。願俞誠祝。永鎮京華。
謹差正一弟子張諫卿奉詞陳請以聞。不任。
醮名山靈化詞
伏以大道融精。是分二象。元尊布化。以播萬靈。咸稟運於
裁成。共輯寧於邦國。欽哉㣥望。實總休禎。伏自應天順人。
開基創業。雖未致昇平之理。而幸成庶富之鄉。四國爰來。
百辟咸在。人心允若。天意昭然。而或教失義方。情牽慈愛。
付粢盛之大任。委監撫之重權。庶人元膺。益恣胷襟。都忘
孝敬。用奸邪之扇惑。興背叛之兇狂。矢石欲及於乘輿。金
鼓近喧於侍從。猶賴上天垂祐。靈化降祥。不容梟獍之心。
坐殄豺狼之黨。未更昏旭。悉已蕩除。中外再寧。寰海稱抃。
爰擇良日。仰報威靈。遠申昭告之誠。輒罄潢汚之薦。敢期
鑒祐。永叶安貞。不任。
鎮江侍中宗黯解纜醮水府詞
伏以道化所覃。神休暜被。上惟邦國。下及人倫。咸資拯護
之功。潛假保持之力。古今無爽。水陸攸寧。臣猥以常材。叨
逢聖運。經綸締搆。慚無竹帛之勞。渥澤超昇。累荷乾坤之
造。遽蒙睿奬。顯授兵符。登韓信之齋壇。授呂侯之金鉞。錫
茅分閫。推轂專征。省循徒切於兢營。倚注靡容於陳謝。選
辰練日。遄命啟行。况楚硤上游。錦江下瀨。舳艫則千艘亟
駕。泝沿則萬派爭奔。實用真靈。總斯陰[:#AS-84EC:⿰⻖⿱步馬]。皇帝宸襟所屬。
每切敬恭。思布化以睦鄰。亦申謀而懷遠。雄師銳旅。首在
此行。將解纜以乘流。爰潔誠而致醮。伏惟元元大聖。五老
高尊。命靈將元司。助洪休巨福。迅浪皆期於利涉。驚湍盡
變於安流。萬里通津。百神加祐。克昌大業。更廣鴻基。外屏
中朝。共臻禎福。不任。
周庠員外填本命醮詞
伏以天鑒孔明。有感斯應。神道正直。無祈不通。每垂拯護
之仁。以副禱祈之願。祛災流貺。猶響應聲。竊佩斯言。常虔
片志。每因元命。得備焚修。式勵深誠。實荷明祐。但慮塵機
未息。過咎易盈。宦路所拘。悔尢難逭。因星辰臨照。值年運
衰危。但懼災躔。敢思福會。自從軍鄰部。寓跡外封。一駐戎
軒。兩周天序。既闕奏陳之禮。必招逋慢之愆。本俟凱還。併
申醮謝。今則方當劘壘。未議櫜弓。久曠香燈。不遑寧處。是
用馳心靈觀。遐叩至真。備三醮之物儀。同一壇之關告。伏
惟元聖。俯鑒丹誠。解厄消災。延生保命。宿瑕蕩滌。往咎蠲
平。克覩成功。永臻多福。不任。
大王本命醮葛仙化詞
伏以二氣資靈。五行稟象。法元穹而定命。體厚地以流形。
罪福吉凶。皆由陰[:#AS-84EC:⿰⻖⿱步馬]。運心履行。咸繫主張。况荷殊榮。久叨
重寄。循涯省分。常切兢慙。每因章醮之壇。敢忘敬恭之禮。
冀憑修奉。上答君親。今屬元君之辰。詣本命靈化。精誠香
火。祈叩真仙。願鑒丹襟。府頒鴻福。俾臣罪瑕除滌。壽祿增
延。疆㝢乂安。生靈康泰。災毒無侵於四境。農桑克美於有
年。得傾葵藿之心。永奉昇平之運。不任歸命虔誠之至。
大王初修葛仙化告真詞
伏以九隴名區。三仙化跡。上通心宿。下鎮錦川。雲霞謺綺
繡之光。松桂竦煙嵐之色。五宮高闕。狀西靈南極之儀。四
輔交輝。列東華北真之像。最標形勝。獨占幽奇。斜界玉輪。
旁臨石磵。而屬師徒俶擾。鉦鼓震驚。火彗橫空。霜戈照野。
熊經鳥伸之士。抗步不還。潄流枕石之人。拂衣長往。眷茲
勝異。一變榛蕪。崇樓之金碧塵銷。廣坐之儀容蘚剝。緬惟
殘毀。深可歎嗟。况某本命之辰。配於茲化。宜申締葺。用答
真靈。乃命三洞道士唐洞卿。伐木鳩工。揆星選日。得風箕
直事。當甲子良辰。虔告至真。恭修大醮。伏冀鑒其誠懇。錫
以休祥。災沴無侵。功庸速就。續昔賢之遺搆。成曠劫之良
規。播美洞天。勒銘雲谷。然願真靈誕祐。川境謐寧。稼穡滋
豐。災氛殄息。受靈丹於九輔。聞至理於重元。常傾拱極之
心。仰副上真之貺。不任懇願之至。
親隨司空為大王醮葛仙化詞
伏以上清仙山。葛真靈化。為川中之勝境。乃天下之福庭。
呀玉洞以藏雲。聳瓊巒而蔽日。彩霞朝散。神燭夜飛。乳滴
幽巖。泉鳴深竇。九井之光靈自顯。三真之肸蠁常存。拱鶴
觀於中方。應龍星於上境。紅軒紺宇。舊制相望。蕭殿韋碑。
古跡鱗次。每彰休瑞。以及寰瀛。臣以本使蜀王元命之辰。
配屬茲化。頃申締葺。遽獲周圓。飛閣層樓。奪晨輝於峭壁。
風窗雲棟。增異境於崇林。再敞洞天。用安錦府。四十州之
封域。歲稔京坻。五千里之山河。俗臻富庶。人皆受賜。孰不
知恩。臣曲荷陶鎔。實深造化。唯虔禱祝。少答恩慈。輒備醮
筵。上祈道力。伏惟九天孚祐。眾聖鑒臨。下燭丹誠。廣垂洪
澤。三川鏡廓。八國塵清。稼穡蕃登。災氛蕩滌。神傳靈藥。克
享於遐年。功讚聖朝。永隆於大寶。再安社稷。常福寰區。臣
不任禱福希恩虔誠歸身之至。謹詞。
冉處儔還北斗願詞
伏以垂象上元。照臨下土。帝車運載。杓的指揮。罪福吉凶。
咸歸主宰。臣等頃因銜命。遠涉道途。踐歷艱危。登臨險阻。
每持丹懇。潛祝元真。果蒙鑒祐之恩。克獲安寧之貺。仰承
靈澤。志切上酬。敢因某日。之辰。虔備焚修之禮。炷香答願。
拜荷元恩。仰冀高真。採納微款。祛災蕩厄。增祿延齡。來往
坦夷。公私貞吉。路歧無滯。眷屬咸安。常親日月之光。克奉
休明之主。不任。
紫霞洞修造畢告謝醮詞
伏以大道希夷。神仙變化。示無方之妙用。垂不測之元功。
幽讚帝王。潛扶邦國。惟今及古。史冊煥然。所以唐堯姑射
之遊。軒后具茨之謁。周穆之登瑤水。漢皇之幸崑山。皆披
眄煙霞。瞻窺冰雪。是用享年遐永。致理和平。克振宏休。允
彰道祐。顧惟涼德。啟創丕圖。金闕玉京。敢怠敬恭之禮。九
清三境。每懷寅奉之誠。粵以永平二年壬申七月二十一
日丁卯。漢州什邡縣獲太上老君賜命讖丈。留玉篆於仙
居。刻銅符於厚地。生辰命屬。時日姓名。敘奕世之蟬聯。明
卜祚之延久。四年八月二十四日戊子。利州團鍊使王承
賓奏。此山靈洞。顯見神仙。遂命威儀任可言高品楊知淑
專申告謝。仰答光靈。十月一日甲子。纔啟醮筵。再聞應見。
雲旌羽旆。參差崖壁之中。鶴態神儀。羅列洞門之內。事邁
於崑山瑤水。美超於姑射具茨。祇荷禎祥。彌增震惕。是用
考諸典禮。特舉封崇。以是月甲申。改道長山為元都山。陽
謨洞為紫霞洞。景谷縣為金仙縣。封元都山神為玉清公。
創厥壇場。鼎新觀宇。自初揆搆。逮於畢功。累見真儀。益彰
靈貺。謹遣金紫光祿大夫左諫議大夫廣成先生蔡國公
杜光庭等一十二人。賫信幣香花。按元科具典。於紫霞仙
觀。修金籙道場。况屬下元。允當大節。式陳昭謝。再顯旌封。
伏惟洞府眾聖高真。仙官寮宰。鑒茲丹懇。錫以元休。使九
土乂寧。萬方平一。天宮地府。常垂愷悌之恩。卜世享齡。克
叶延洪之福。稽首謹詞。
洋州宗夔令公本命醮詞
伏聞誕質流形。咸資大道。稟生賦命。必繫上元。荷乾坤覆
載之慈。均氣運陶甄之力。惟精修勵。寅奉真靈。伏念臣獲
以微塵。累叨皇澤。入參輔衞。出領藩維。曾無涓露之功。常
切滿盈之懼。今則歷象之內。身宮之中。暗曜正臨。火星對
照。慮成厄會。無所告祈。竊惟太上垂文。元皇設教。正一著
修禳之品。河圖有陳醮之科。苟罄精勤。必蒙昭祐。敢因本
命之日。爰伸九曜醮祈。蠲潔丹心。歸依元極。伏惟眾真大
聖。俯鑒明誠。蕩滌罪瑕。解除冤債。消平災厄。延續年齡。增
祿祚於南宮。落凶衰於北府。洗心克已。上酬真聖之恩。奉
國推忠。永答君親之德。臣不任。
又本命日醮詞
臣聞天地之德。以生為先。生成之恩。以福為本。臣叨承福
會。獲奉昌期。蒙三光照燭之慈。荷聖主儀隆之澤。便蕃寵
遇。履歷顯榮。每虞於福過災生。惟切於持盈約已。彌增惕
懼。豈敢遑安。今則躔次之中。身宮之位。火星對照。暗曜正
臨。仰垂象以冥心。何階告謝。顧微生而勵志。但切憂兢。是
敢於本命之辰。備河圖醮禮。虔披丹悃。冀降元慈。伏乞賜
臣災咎消平。凶衰殄息。壽年增益。祿祚豐延。得傾嚴奉之
誠。永答至真之祐。
越國夫人為都統宗侃令公還願謝恩醮詞
伏聞至道元通。隨機赴感。冥丹心於下土。動元鑒於上清。
響答無私。影從靡隔。妾夫王宗侃男承肇等。去年以統戎
伐叛。助國勤王。俯迫孤城。遽淹旬月。烽煙警急。音問寂寥。
瞻襃沔以魂馳。望山川而目斷。憂危徒切。祈叩無門。遂虔
詣道宮。乞申章奏。嚴陳法席。降請天兵。肸蠁感通。真靈保
祐。俄開堅壁。大破兇狂。成掃蕩之功。副聖明之奬。骨肉團
聚。師旅凱還。克平實自於睿謀。護助亦兼於道力。輒因良
日。昭答元休。重申章醮之儀。式罄謝陳之禮。精心備信。拜
手然香。仰真駕於三十六宮。祈大儀於八十一好。庶祥輝
炟爚。低臨壇墠之前。巨貺滂洋。永錫邦家之吉。聖圖遐永。
舉族蕃昌。誓勤嚴奉之誠。克副靈真之煦。不任荷聖謝恩
虔切之至。
司封毛絢員外解災醮詞
伏聞道氣宣行。元功鼓鑄。三靈資稟。乾坤司覆載之權。五
緯操張。寒暑柄推遷之運。由是挺生賦命。咸繫天關。福善
禍淫。畢由神化。是宜恪勵。以奉靈休。粵自幼沖。即逢聖日。
便蕃異奬。寵沐殊恩。北省南宮。亟榮於踐歷。紆朱曳紫。巳
極於輝華。常推報國之誠。每切律身之戒。尚慮陰陽揆課。
或值凶衰。厄曜運行。或為臨照。興功動土。有忤於龍神。履
行立身。或虧於畏慎。未申祈懺。倍用兢憂。今則立運臨於
命辰。天符飛於艮地。大運在戌。仍值魁罡。土星方伏於身
宮。所照對衝於丑位。懼成災咎。彌用驚危。伏聞南府文昌。
主生銓善。非宮斗極。舉過懲非。吉凶無爽於錙銖。報應有
同於懸象。真教開懺陳之格。惟感必通。元經垂醮謝之儀。
有祈皆應。輒因吉日。虔備醮筵。披瀝丹誠。冀迴真鑒。伏乞
賜臣解消災滯。蠲釋凶衰。厄會平夷。過尢除蕩。更增祿算。
允介福祥。誓勤忠孝之規。上答君親之念。永銘素懇。祇荷
元慈。不任謝過祈恩懺災之至。謹詞。
張崇允修廬山九天真君還願醮詞
伏以軫翼雄區。匡廬真躅。位尊五嶽。地控九江。玉闕金城。
包括神仙之奧府。鑪峯雲蓋。合藏真聖之高都。宛然凝碧
之中。迥秀洪波之上。每申瞻禱。必介福祥。臣頃歲以謫宦
九重。漂蓬一葉。途經閟境。心禱上真。冀迴濟祐之慈。必備
椒漿之獻。精誠既啟。肸蠁垂徵。尋以路阻戈矛。波驚艫艦。
孤帆有隔。假道言歸。常貯素誠。未酬元祐。今則頒宣聖澤。
棲憩蜀都。尋禮道宮。追思宿願。輒申醮酌。恭達明誠。竊聞
惟感必通。道無不在。期迴羽仗。豈云萬里之遙。稍降科車。
不以三川為遠。納茲丹懇。顯錫鴻休。前願克圖。殊恩遐被。
乞為臣更蠲罪錄。永削災躔。成匡堯讚禹之功。享二首六
身之壽。得傾忠孝。以奉君親。誓當備勵虔恭。歸依道力。不
任。
張崇允本命南斗北斗醮詞
伏聞三靈肇位。萬象稟形。體陰陽之至和。韞天地之真系。
於是挺才賦命。各有職司。主死領生。互分關鍵。纖微具舉。
考校無遺。臣伏慮前世今生。至於累劫。愆違易結。罪咎旋
彰。秉持未契於神明。履行或虧於恭恪。因星文臨照。值年
命凶衰。遂搆災危。罔知禳謝。今則躬依玉化。虔對瑤壇。選
卜良辰。肅陳醮禮。伏冀南宮六聖。別賜生名。北斗七真。明
祛死籍。三官消罪。五帝除災。酬往願於名山。降休祥於聖
澤。又臣既頒詔命。將赴闕廷。江山有登泛之憂。水陸有舟
車之險。實資明祐。俯契深誠。獲達帝鄉。克賜元吉。敢忘修
奉。上答真靈。臣不任。
漢州王宗夔尚書安宅醮詞
伏聞太極肇分。三靈設位。巢穴之風既替。棟宇之制聿興。
太古聖人。隨時立教。蓋所以庇寒暑燥濕。備風雨晦明。其
後象類滋繁。擬議殊廣。錯之以乾坤震兌。體之以徵羽宮
商。推彼陰陽。運其刑德。乙辛庚癸。互列職司。子午丑寅。旁
羅主宰。六神四殺之界。龍虎交馳。五黃九紫之鄉。禎祥藂
萃。法覆載而成用。揆星日以程功。乃考吉凶。實聞顯據。所
以鵲隨太歲。燕避將軍。况在最靈。敢忘戒懼。臣頃以所居
室宇。淋陋非宜。遂卜良辰。再申締搆。取諸大壯。棄彼僭奢。
慕剪茅築土之風。佩山節藻梲之戒。圬墁云畢。土木告周。
竊慮畚鍤所興。或違禁忌。功用之際。或犯神靈。乖五姓之
宜。虧二宅之要。或侵傷地脈。或穿鑿岡原。或汚瀆吉神。或
鎮壓凶位。因成災咎。曾未懺陳。是用詳按元經。勵精丹懇。
虔修大醮。恭請真文。啟靈寶赤書。依洞元符命。辟斥凶惡。
安復龍神。謝過延恩。祛災請福。伏冀三尊降鑒。五帝垂光。
勅八會威靈。命三元將吏。保寧宅宇。清肅方隅。赦巳往之
罪尢。賜將來之貞吉。允膺祐護。永遂乂安。其有住宅之中。
土地之主。古今遷易。五姓雜居。因此醮壇。兼申奠祝。歆茲
誠禮。各保逍遙。往陟福庭。勿為疵癘。俾臣舉家蒙澤。九族
同榮。常傾忠孝之心。以奉君親之德。不任。
馬師穆尚書土星醮詞
伏以一氣分華。三光摛耀。照臨㣥品。司牧萬方。遵黃道而
有常。麗元穹而不紊。大則繫乾坤劫歷。邦國興亡。否泰所
宗。安危攸屬。次則繫人倫善惡。年運吉凶。祚歷短長。咸歸
主宰。臣以身宮之內。土曜所經。本宿之中。暗虛所歷。大小
行運。皆值衝妨。命位之鄉。天符所駐。災危重謺。疾厄嬰纏。
徒訪三醫。未祛久疾。恐是積生罪目。搆此凶衰。往世愆違。
成茲滯厄。或理務之所。刑賞不明。立身以來。過尢結集。神
明咎責。年命屯蒙。夙夜憂兢。願申祈謝。是用考詳躔緯。披
按科文。恭詣靈壇。虔修醮禮。仰中方而瀝懇。瞻列象以馳
心。拜手炷香。披誠悔過。伏冀元司眾聖。垂大有之慈。至道
高尊。降載生之澤。蠲除罪犯。解削災期。和釋冤讎。銷平殃
對。使百關宣暢。六氣均調。疾苦痊瘳。福祥臻會。延生南斗。
落死北宮。克承覆祐之仁。敢負真靈之貺。
