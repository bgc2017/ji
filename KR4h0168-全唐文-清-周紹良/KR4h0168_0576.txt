欽定全唐文卷五百七十六
柳宗元(八)
賀皇太子牋
宗元惶恐言。伏奉六月七日制。元和聖文神武法天應道
皇帝光受徽號。率土臣子。歡抃無涯。伏惟皇太子殿下麗
正居中。輔成昌運。消伏沴孼。贊揚輝光。鴻名允升。大慶周
洽。表文武之經緯。著天道之運行。瑞景照臨。示重輪之發
耀。恩波下濟。見少海之增瀾。宗元忝守遐方。獲聞盛禮。踊
躍之至。倍萬恆情。謹附牋賀。宗元惶恐死罪死罪。
賀皇太子牋
某言。伏奉月日制書。殿下祗膺茂典。位副青宮。溫文光三
善之名。繼照協重離之慶。萬葉固本。㣥方宅心。含生之徒。
莫不欣戴。况某夙蒙期獎。職在藩方。懽抃之誠。倍萬恆品。
上權德輿補闕溫卷決進退啟
補闕執事。宗元聞之。重遠輕邇。賤視貴聽。所由古矣。竊以
宗元幼不知恥。少又躁進。拜揖長者。自於幼年。是以簉俊
造之末跡。厠牒計之下列。賈藝求售。閴無善價。載文筆而
都儒林者。匪親乃舊。率皆攜撫相示。談笑見眤。喔咿逡巡。
為達者嗤。無乃覩其樸者鄙其成。狎其幼者薄其長耶。將
行不拔異。操不砥礪。學不該廣。文不炳燿。實可鄙而薄耶。
今鴛鷺充朝。而獨干執事者。特以顧下念舊。收接儒素。異
乎他人耳。敢問厥由。庶幾告之。俾識去就。幸甚幸甚。今將
慷慨激昂。奮攘布衣。縱談作者之筵。曳裾名卿之門。抵掌
峩弁。厚自潤澤。進越無恧。汙達者之視聽。狂狷愚妄。固不
可為也。復欲俛默惕息。謺足蹋翼。拜祈公侯之閽。跪邀賢
達之車。竦魂慄股。兢恪危懼。榮者倦之。彌忿厥心。又不可
為也。若慎守其常。確執厥中。固其所矣。則又色平氣柔。言
訥性魯。無特達之節。無推擇之行。瑣瑣碌碌。一孺子耳。孰
謂其可進。孰謂其可退。抑又聞之。不鼓踊無以超泥塗。不
曲促無以由險艱。不守常無以處明分。不執中無以趨夷
軌。今則鼓踊乎。曲促乎。守其常而執厥中乎。浩不知其宜
矣。進退無倚。宵不遑寐。乃訪於故人而咨度之。其人曰。補
闕權君。著名踰紀。行為人高。言為人信。力學掞文。朋儕稱
雄。子亟拜之。足以發揚。對曰。衷燕石而履元圃。帶魚目而
游漲海。祗取誚耳。曷予補乎。其人曰。跡之勤者。情必生焉。
心之恭者。禮必報焉。况子之文。不甚鄙薄者乎。苟或勤以
奉之。恭以下之。則必勗勵爾行。輝耀爾能。言為建瓴。晨發
夕被。聲馳而響溢。風振而草靡。可使尺澤之鯢。奮鱗而縱
海。密網之鳥。舉羽而翔霄。子之一名。何足就矣。庶為終身
之遇乎。曷不舉馳聲之資。挈成名之基。授之權君。然後退
行守常執中之道。斯可也。愚不敏。以為信然。是以有前日
之拜。又以為色取象恭。大賢所飫。朝造夕謁。大賢所倦。性
頗疎野。竊又不能。是以有今茲之問。仰惟覽其鄙心而去
就之。潔誠齋慮。不勝至願。謹再拜。
上大理崔大卿應制舉不敏啟
古之知己者。不待來求而後施德。舉能而已。其受德者。不
待成身而後拜賜。感知而已。故不叩而響。不介而合。則其
舉必至。而其感亦甚。斯道遁去。遼闊千祀。何為乎今之世
哉。若宗元者。智不能經大務斷大事。非有恢傑之才。學不
能探奧義窮章句。為腐爛之儒。雖或寘力於文學。勤勤懇
懇於歲時。然而未能極聖人之規矩。恢作者之聞見。勞費
翰墨。徒爾拖逢掖。曳大帶。游於朋齒。且有愧色。豈有能乎
哉。閣下何相待之厚也。始者自謂抱無用之文。戴不肖之
容。雖振身泥塵。仰睎雲霄。何由而能哉。遂用收視內顧。頫
首絕望。甘以沒沒也。今者果不自意。他日瑣瑣之著述。幸
得流於衽席。接在視聽。閣下乃謂可以蹈遠大之途。及制
作之門。決然而不疑。介然而獨得。是何收采之特達。而顧
念之勤備乎。且閣下知其為人何如哉。其貌之美陋。質之
細大。心之賢不肖。閣下固未知也。而一遇文字。志在濟拔。
斯蓋古之知巳者已。故曰古之知己者。不待來求而後施
德者也。然則亟來而求者。誠下科也。宗元向以應博學宏
詞之舉。會閣下辱臨考第。司其升降。當此之時。意謂運合
事并。適丁厥時。其私心日以自負也。無何。閣下以鯤鱗之
勢。不容尺澤。悠爾而自放。廓然而高邁。其不我知者。遂排
逐而委之。委之誠當也。使古之知己猶在。豈若是之求多
乎哉。夫仕進之路。昔者竊聞於師矣。太上有專達之能。乘
時得君。不由乎表著之列。而取將相行其政焉。其次有文
行之美。積能累勞。不由乎舉甲乙。歷科第。登乎表著之列。
顯其名焉。又其次則曰。吾未嘗舉甲乙也。未嘗歷科第也。
彼朝廷之位。吾何修而可以登之乎。必求舉是科也。然後
得而登之。其下不能知其利。又不能務其往。則曰舉天下
而好之。吾何為獨不然。由是觀之。有愛錐刀者。以舉是科
為悅者也。有爭尋常者。以登乎朝廷為悅者也。有慕權貴
之位者。以將相為悅者也。有樂行乎其政者。以理天下為
悅者也。然則舉甲乙歷科第。固為末而已矣。得之不加榮。
喪之不加憂。苟成其名。於遠大者何補焉。然而至於感知
之道。則細大一矣。成敗亦一矣。故曰其受德者。不待成身
而後拜賜。然則幸成其身者。固末節也。蓋不知來求之下
者。不足以收特達之士。而不知成身之末者。不足以承賢
達之遇審矣。伏以閣下德足以儀世。才足以輔聖。文足以
當宗師之位。學足以冠儒術之首。誠為賢達之表也。顧視
下輩。豈容易而收哉。而宗元樸野昧劣。進不知退。不可以
言乎德。不能植志於義。而必以文字求達。不可以言乎才。
秉翰執簡。敗北而歸。不可以言乎文。登場應對。刺繆經旨。
不可以言乎學。固非特達之器也。忖省陋質。豈容易而承
之哉。叨冒大遇。穢累高鑒。喜懼交爭。不克寧居。竊感荀罃
如實出己之德。敢希豫讓國士遇我之報。伏候門屏。敢俟
招納。謹奉啟以代投刺之禮。伏惟以知己之道終撫薦焉。
不宣。宗元謹啟。
上裴晉公度獻唐雅詩啟
宗元啟。伏以周漢二宣中興之業。歌於大雅。載於史官。然
而申甫作輔。方召專淮夷之功。魏邴謀謨。辛趙致罕羌之
績。文武所注。中外莫同。伏惟相公天授皇家。聖賢克合。謀
協一德。以致太平。入有申甫魏邴之勤。出兼方召辛趙之
事。東取淮右。北服恆陽。略不代出。功無與讓。故天下文士。
皆願秉筆牘。勤思慮。以贊述洪烈。(一作業)闡揚大勳。宗元雖
敗辱斥逐。守在蠻裔。猶欲振發枯槁。決疏潢汙。罄效蚩鄙。
少佐毫髮。謹撰平淮夷雅二篇。恐懼不敢進獻。私願徹聲
聞於下執事。庶宥罪戾。以明其心。出位僭言。惶戰交積。無
任踊躍屏營之至。不宣。宗元謹啟。
上襄陽李僕射愬獻唐雅詩啟
宗元啟。昔周宣中興。得其臣召虎。師出江漢。以平淮夷。故
其詩曰。江漢之滸。王命召虎。其卒章曰。于周受命。自召祖
命。以明虎者召公之孫。克承其先也。今天子中興而得閣
下。亦出江漢以平淮夷。克承於先西平王。其事正類。然而
未有嗣大雅之說。以布天下。以施後代。豈聖唐之文雅。獨
後(一作媿)於周室哉。宗元身雖陷敗。而其論著。往往不為世
屈。意者殆不可自薄自匿。以墜斯時。苟有補萬分之一。雖
死不憾。謹撰平准夷雅二篇。齋沐上獻。誠醜言淫聲。不足
以當金石。庶繼代洪烈。稗官里人。得采而歌之。不勝憤踊
之至。輕瀆威嚴。(一作尊)戰越交深。謹啟。
上楊州李吉甫相公獻所著文啟
宗元啟。始閣下為尚書郎。薦寵下輩。士之顯於門闥者以
十數。而某尚幼。不得與於厮役。及閣下遭讒妬。在外十餘
年。又不得效薄伎於前。以希一字之襃貶。公道之行也。閣
下乃始為贊書訓辭。擅文雅於朝。以宗天下。而某又以此
時去表著之位。受放逐之罰。薦仍囚錮。視日請命。進退違
背。思欲一日伏在(一作於)門下而不可得。常恐抱斯志以沒。
卒無以知於門下。冥冥長懷。魂魄幽憤。故敢及其能言。貢
書編文。冒昧嚴威。以畢其志。伏惟覽觀焉。幸甚幸甚。閣下
相天子。致太平。用之郊報。則天神降地祇出。用之經邦。則
百貨殖萬物成。用之文教。則經術興行。用之武事。則暴亂
翦滅。依倚而冒榮者盡去。幽隱而懷道者畢出。然後中分
主憂。以臨東諸侯。而天下無患。盛德大業。光明如此。而又
有周公接下之道。斯宗元所以廢錮濱(一作擯)死。而猶欲致
其志焉。閣下倘以一言而揚舉之。則畢命荒裔。固不恨矣。
謹以雜文十首上獻。縲囚而干丞相。大罪也。寧為有聞而
死。不為無聞而生。去就乖野。不勝大懼。謹啟。
謝李吉甫相公示手札啟
宗元啟。六月二十九日。衡州刺史呂溫道過永州。辱示相
公手札。省錄狂瞽。收撫羈縲。沐以含宏之仁。忘其進越之
罪。感深益懼。喜極增悲。五情交戰。不知所措。宗元性質庸
塞。行能無取。著書每成於廢疾。進德且乏其馨香。常願操
篲醫門。掬溜蘭室。良辰不與。夙志多違。昨者踊躍殘魂。奮
揚蓄念。激以死灰之氣。陳其弊箒之詞。致之烟霄。分絕流
眄。今則垂露在手。清風入懷。華衮濫襃於赭衣。龍門俯收
於埳井。藻鏡洞開。而秋毫在照。文律傍暢。而寒谷生輝。化
幽鬱之志。若覿清明。換兢危之心。如承撫薦。非常之幸。豈
獨此生。伏以淮海劇九天之遙。瀟湘參百越之俗。傾心積
念。長懸星漢之上。流形委骨。永淪魑魅之㣥。何以報恩。唯
當結草。無任喜懼感戀之至。
上江陵趙相公寄所著文啟
宗元啟。宗元往者嘗侍坐於崔比部。聞其言曰。今之為文。
莫有居趙司勳右者。自是恆欲飾其所論著。薦之閣下。病
其未就。將進且退者。殆十數焉。幸以廢逐伏匿。獲伸其業。
類於嚮者。若有可觀。然又以罪惡顯大。甘死荒野。不能出
其固陋。以求知於閣下。則固昧昧徒生於世矣。謹獻雜文
十首。倘還以數字定其是非。使得存於世。則雖生與蠻夷
居。魂與魑魅游。所不辤也。輕瀆威重。伏增戰懼。(一作惶灼)謹啟。
上嚴東川寄劍門銘啟
宗元伏惟僕射以仁厚蓄生人。以勇義平國難。而劍門用
兵之士。最為天下倡首。取其險固。為我要衝。王師得以由
其門而入。彷徉布濩。遂無留滯。是閣下之勳力。宜著於萬
世而不巳也。宗元負罪俟命。晷刻觀望。道里深遠。不得悉
聞當時之威聲。然而竊以累受顧念。踊躍盛德。恐沒身炎
瘴。卒無以少報於閣下。是以晝夜恟恟。不克自寧。今身雖
敗棄。庶幾其文猶或傳於世。又焉知非因閣下之功烈。所
以為不朽之一端也。敢默默而巳乎。謹撰劍門銘一首。惶
恐獻上。誠無以稱宏大之略。亦足以發平生之心。不勝慚
懼戰越之至。
上江陵嚴司空獻所著文啟
宗元啟。伏念往歲司空由尚書郎出貳太原。宗元獲於天
長專用候謁。伏蒙敘以世舊。許造門闌。自後司空累膺寵
榮。位極公輔。宗元得罪朝列。竄身湘南。霄漢益高。泥塵永
棄。瞻仰遼絕。陳露無由。司空統臨舊荊。控制南服。道路非
遠。德化所覃。是敢奮起幽淪。仰希光耀。伏惟憫憐孤賤。特
賜撫存。則縲紲之辱。有望蠲除。鳴吠之能。猶希效用。謹獻
雜文七首。伏惟以一字定其襃貶。終身之幸。無以加焉。輕
瀆威嚴。伏增戰越。
上嶺南鄭相公獻所著文啟
宗元啟。伏見與當州韋使君書。猥賜存問。驚怍悼懼。交動
於中。循念竟日。若無容措。幸甚幸甚。宗元素乏智能。復闕
周慎。一自得罪。八年於今。兢愧弔影。追咎無既。自以終身
沈廢。無蹤自明。不意相國垂愍。特記名姓。守穾奧者。忽仰
晞於白日。負泥塗者。遂自濯於清源。快心暢目。不知所喻。
伏以聖人之道。與其進也。不保其往。故敢藻飾文字。洗滌
心神。致之門下。祗候嚴命。伏惟收撫獎勵。以成其終。謹獻
雜文三十六首。冒昧上黷。無任踊躍惶恐之至。
上李中丞獻所著文啟
宗元啟。宗元無異能。獨好為文章。始用此以進。終用此以
退。今者畏罪悔咎。伏匿惴慄。猶未能去之。時時舉首。長吟
哀歌。舒泄幽鬱。因取筆以書。紉韋而編。略成數卷。伏念閣
下以文章升大僚。統方隅。而宗元幸緣罪辜。得與編人齒
於部內。不以此時露其所為。以希大君子顧視。則為陋劣
而自棄也。敢飾近文及在京師官命所草者凡三卷。合四
十三篇。不敢繁故也。儻或以為有可采者。當繕錄其餘。以
增几席之汚。去就鄙野。伏用兢惶。謹啟。
上裴行立中丞撰訾家洲記啟
右。伏奉處分。令撰訾家洲亭記。伏以境之殊尤者。必待才
之絕妙。以極其詞。今是亭之勝。甲於天下。而猥顧鄙陋。使
之為記。伏受嚴命。不敢固讓。退自揣度。惕然汗流。累奉游
宴。竊觀物象。涉旬模擬。不得萬一。竊伏詳忖。進退若墜。久
稽篆刻。則有違慢之辜。速課空薄。又見疎蕪之累。愆期廢
事。尤所戰慄。謹修撰訖上獻。退自跼蹐。不知所裁。無任隕
越惶恐之至。
上河陽烏尚書重允欲獻文啟
宗元啟。伏以尚書以碩德偉才。代著勳烈。兩河定亂。三城
建功。鼎彝竹帛。未足云紀。進臨汝上。控制東方。隱然長城。
朝野倚賴。宗元雖屏棄遐壤。而飽聞德聲。所恨不獲親執
鞭弭。以備戎伍。夙夜踊躍。不克寧居。伏以威稜所加。狂狡
已震。莫大之績。重復增崇。小子久以文字進身。嘗好古人
事業。專當具筆札。拂縑緗。贊揚大功。垂之不朽。瞻望霄漢。
戀慕交深。冒黷威嚴。伏增戰越。
賀裴桂州啟
宗元啟。伏承天恩。榮加寵贈。伏惟增感。抃慶罔極。某聞揚
名以顯。孔聖於是作經。大孝所尊。曾子以之垂訓。雨露敷
澤。日月垂光。盛德果騐於達人。積善必徵於餘慶。天下人
子。羨慕無階。某特承恩眷。倍百恆品。恨以守官。不獲奔走
拜賀。無任展轉惶灼之至。
與衞淮南石琴薦啟
謺石琴薦一。右件琴薦。躬往采獲。稍以珍奇。特表殊形。自
然古色。伏惟閣下稟夔旦之至德。蘊牙曠之元蹤。人文合
宮徵之深。國器專瑚璉之重。藝深攫醳。將成玉燭之調。思
叶歌謠。足助薰風之化。願以頑璞。上奉徽音。增響亮於五
絃。應鏗鏘於六律。沈淪雖久。提拂未忘。儻垂不徹之恩。敢
效彌堅之用。
答鄭員外賀啟
李師道三代受恩。四兇負德。聖朝含育。務在安人。不知覆
載之寬宏。更縱豺狼之奸蠧。王師一發。兇首已來。萬姓稱
歡。四方無事。
答諸州賀啟
李師道累代負恩。不起悛革。餘孼怙亂。更肆猖狂。王師暫
勞。已致梟戮。率土歡忭。慶賀難勝。太平之功。自此而畢。
上廣州趙宗儒尚書陳情啟
某啟。某天罰深重。餘息苟存。沈竄俟罪。朝不圖夕。伏謁無
路。不任荒戀之誠。伏念宗元初授御史之日。尚書與杜司
空先賜臨顧。光耀里閭。下情至今。尚增惶惕。頃以黨與進
退。投竄零陵。囚繫所迫。不得歸奉松檟。哀荒窮毒。人理所
極。親故遺忘。况於他人。朝夕之急。饘粥難繼。宗祀所重。不
敢死亡。偷視累息。已逾歲月。伏以尚書德量宏納。義風遠
揚。收撫之恩。始於枯朽。敢以餘喘。上累深仁。伏惟惻然見
哀。使得存濟。慺慺荒懇。叩顙南望。竊以動心於無情之地。
施惠於不報之人。古烈尚難。况在今日。而率然干冒。決不
自疑者。蓋以聞風之日久。嚮德之誠至。振高義於流俗之
外。合大度於古人之中。獨有望於閣下而已。非敢以尋常
祈向之禮。當大賢匍匐之仁。夙夜忖度。果於自卜。方在困
辱。不敢多言。伏紙惶恐。不勝戰越。謹啟。
上西川武元衡相公謝撫問啟
某啟。某愚陋狂簡。不知周防。失於夷途。陷在大罪。伏匿嶺
下。於今七年。追念往愆。寒心飛魄。幸蒙在宥。得自循省。豈
敢徹聞於廊廟之上。見志於樽俎之際。以求必於萬一者
哉。相公以含宏光大之德。廣博淵泉之量。不遺垢汙。先賜
榮示。捧讀流涕。以懼以悲。屏營舞躍。不敢寧處。是將收孟
明於三敗。責曹沬於一舉。俾折脅臏脚之倫。得自拂飾。以
期效命於鞭策之下。此誠大君子并容廣覽棄瑕錄用之
道也。自顧孱鈍。無以克堪。祗受大賜。豈任負戴。精誠之至。
炯然如日。拜伏無路。不勝惶惕。輕冒威重。戰汗交深。
謝襄陽李夷簡尚書委曲撫問啟
某啟。當州員外司馬李幼清傳示尚書委曲。特賜記憶。過
蒙存問。奉讀喜懼。浪然涕流。慶幸之深。出自望外。伏惟尚
書鶚立朝端。風行天下。入統邦憲。出分主憂。控此上游。式
是南服。凡海內奔走之士。思欲修容於轅門之外。躡履於
油幢之前。譬之涉蓬瀛。登崑閬。不可得而進也。某負罪淪
伏。聲銷跡滅。固世俗之所棄。親友之所遺。敢希大賢。曲見
存念。是以展轉歔欷。晝詠宵興。願為厮役。以報恩遇。瞻仰
霄漢。邈然無由。網羅未解。縱羽翼而何施。囊檻方堅。雖虎
豹其焉往。不任踊躍懇戀之至。謹奉啟起居。輕瀆威嚴。倍
增戰越。
賀趙江陵宗儒辟符載啟
某啟。伏聞以武都符載為記室。天下立志之士。雜然相顧。
繼以歎息。知為善者得其歸嚮。流言者有所間執。直道之
所行。義風之所揚。堂堂焉實在荊山之南矣。幸甚幸甚。伏
以符君之藝術志氣。為時聞人。才位未會。盤桓固久。中間
因緣。陷在危邦。與時偃仰。不廢其道。而為見忌嫉者橫致
唇吻。房給事以高節特立。明之於朝。王吏部以清議自任。
辨之於外。然猶小人浮議。困在交戟。凡諸侯之欲得符君
者。域聯壤接。而惑於騰沸。環視相讓。莫敢先舉。及受署之
日。則皆開口垂臂。悵望悼悔。譬之求珠於海。而徑寸先得。
則眾皆怏然罷去。知奇寶之有所歸也。嗚呼。巧言難明。下
流多訕。自非大君子出世之氣。則何望焉。瞻望清風。若在
天外。無任感激欣躍之至。輕黷陳賀。不勝戰越。不宣。謹啟。
與邕州李域中丞論陸卓啟
某啟。伏以至公之道。施恩而不求報。獎善而不為功。所以
振宣幽光。激勵頹俗。誠大君子所蓄積也。竊見故招討判
官試右衞冑曹參軍陸卓。生稟清操。長於吏理。累仕所至。
必有休聲。再舉府曹。績用茂著。頃以狂賊李元慶劫去留
後。擅樹兇徒。構災扇禍。期在旦夕。一夫見刃。莫為己用。而
卓以此時。特立不懼。終翦強暴。以寧師人。既而不幸。嬰疾
物故。不獲一日趨事。以受其職。有功未報。有善未錄。伏承
閣下言論之餘。每所嗟異。優給家屬。恩禮特殊。行道之人。
皆所欽伏。儻錄其事跡。奏一贈官。使懷憤之魂。知感恩於
地下。秉志之士。思受命於門庭。足以勸獎三軍。豈止光榮
一族。伏惟不棄狂瞽。特賜裁量。幸甚幸甚。某與卓未嘗相
識。敢率愚直。以期至公。輕黷威嚴。伏增戰悚。謹啟。
謝李中丞安撫崔簡戚屬啟
某啟。伏見四月六日敕。刺史崔簡以前任贓罪。決一百。長
流驩州。伏奉去月二十三日牒。崔簡家口牒州安存。并借
官宅什器。差人與驅使。伏惟中丞以直清去敗政。以惻隱
撫窮人。罪跡暴著。則桉之以至公。家屬流離。則施之以大
惠。各由其道。咸適於中。威懷並行。仁義齊正。繩愆糾繆。列
郡肅澄清之風。匡困資無。闔境知噢咻之德。凡在巡屬。慶
懼交深。伏見崔簡兒女十人。皆柳氏所出。簡之所犯。首末
知之。蓋以風毒所加。漸成狂易。不知畏法。坐自抵刑。名為
贓賄。卒無儲蓄。得罪之日。百口熬然。叫號羸頓。不知所赴。
儻非至仁厚德。深加憫恤。則流散轉死。期在須臾。某幸被
縲囚。久沐恩造。至於骨肉。又荷哀矜。循念始終。感懼無地。
謹勒祗承人沈澹奉啟陳謝。下情輕黷。
上湖南李中丞干廩食啟
某啟。某嘗讀列子書。有言於鄭子陽者。則曰。列禦寇蓋有
道之士也。居君之地而窮。若不好士。使之然乎。子陽於是
以君命輸粟於列子。列子不受。固嘗高其志。又讀孟子書。
言諸侯之於士。曰使之窮於吾地則賙之。賙之亦可受也。
又怪孟子以希聖之才。命代而出。不卓然自異。以潔白其
德。取食於諸侯。不以為非。斷而言之。則列子獨任(一作往)之
士。唯已一毛之為愛。故遁以自免。孟子兼愛之士。唯利萬
物之為謀。故當而不辤。今宗元處則無列子之道。出則無
孟子之謀。窮則去讓而自求。至則捧受而無慚。斯固為貪
淩苟冒人矣。董生曰。明明求財利。唯恐困乏者。庶人之事
也。是皆詬恥之大者。而無所避之。何也。以為士則黜辱。為
農則斥遠。無伎不可以為工。無貲不可以為商。抱大罪。處
窮徼。以當惡歲。而無廩食。又不自列於閣下。則非所以待
君子之意也。伏惟覽子陽孟子之說。以垂德惠。無使惶惶
然控於他邦。重為董生所笑。則縲囚之幸大矣。謹啟。
上桂州李中丞薦盧遵啟
凡士之當顯寵貴劇。則其受賜於人也無德心焉。何也。彼
將曰。吾勢能得之。是其所出者大。而其報也必細。居窮厄
困辱。則感慨捧戴。萬萬有加焉。是其所出者小。而其報也
必巨。審矣。故凡明智之君子。務其巨以遺其細。則功業光
乎當時。聲名流乎無窮。其所以激之於中者異也。若宗元
者。可謂窮厄困辱者矣。世皆背去。顦顇曠野。獨賴大君子
以明智垂仁問訊如平生。光耀囚錮。若被文繡。嗚呼。世之
知止足者鮮矣。既受厚遇。則又有不巳之求。以黷閣下之
嚴威。然而亦欲出其感慨捧戴而效其巨者。伏惟閣下留
意裁擇。幸甚幸甚。伏以外族積德儒厚。以為家風。周齊之
間。兄弟三人。咸為帝者師。孝仁之譽。高於他門。伯舅叔仲。
咸以孝德通於鬼神。為文士所紀述。相國彭城公嘗號於
天下。名其孝以求其類。則其後咸宜碩大光寵。以充神明
之心。今乃凋喪淪落。莫有達者。豈與善之道無可取耶。獨
內弟盧遵。其行類諸父。靜專溫雅。好禮而信。飾以文墨。達
於政事。今所以聞於閣下者。無怍於心。無媿於色焉。以宗
元棄逐枯槁。故不求遠仕。務顯名。而又難乎其進也。竊高
閣下之舉賢容眾。故願委心焉。則施澤於遵。過於厚賜小
人也遠矣。以今日之形勢。而不廢其言。使遵也有籍名於
天官。獲祿食以奉養。用成其志。一舉而有知恩之士二焉。
可不務其巨者乎。伏惟試詳擇焉。言而無實。罪也。其敢逃
大譴。進退恐懼。不知所裁。不宣。謹啟。
