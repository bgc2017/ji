欽定全唐文卷一百八
後唐明宗(三)
賜吳越王錢鏐諡詔
天下兵馬大元帥尚書令吳越國王錢鏐。本朝元老。當代
勳賢。位巳極於人臣。名素高於冊。贈典既無其官爵。易
名宜示其優崇。即令所司定諡曰武肅。仍以王禮葬。
答孟知祥奏請發遣兵士家口來川詔
供奉官陳延矩回。覽所奏。遂閬黔夔等州自此差來所屯
軍都將士等。當府巳厚給衣糧。盡令優足。其指揮都頭。各
隨職次。悉以安排。雖因事以在川。固係籍而為國。但念各
有家口骨肉在本管軍營。居此者巳有生涯。在彼者寧無
離戀。伏乞勅見在營幕。放前件將士家口入川等事具悉。
切自釁起梓綿。災延巴蜀。繇茲姦賊。累我藎臣。阻渥澤以
不通。搆猜嫌而莫解。果招神感。自就天誅。卿有勇有謀。克
忠克孝。雖偶遭詿誤。而每切推崇。率師徒而繼殄隣凶。貢
表章而尋輸臣節。兼以諸方戍卒。皆厚給於衣糧。數道王
人。亦優加於供待。周勤若是。嘉歎良深。并奏人名巳係兵
籍。朕既推誠而待物。卿方盡瘁以事君。卿安即是朕安。在
彼何殊在此。所謂家眷東地。更乞發遣西行。既覽奏陳。固
議俞允。尋命宣茲表意。採彼輿言。皆以久抱暌離。極思團
聚。但以捨茲九族。就彼一身。雖絲蘿琴瑟之情。分飛甚苦。
而松柏邱園之戀。拋棄尤難。又知巳有生涯。恐虞却相棄
擲。況聞兩川。曾經戰鬭。必有殺傷。既難輕議於往來。兼恐
不實其存沒。切恐去不相見。住無所依。轉令兩地之困空。
盡致一家之沈沒。聞茲哀訴。又可憫懷。其如口數頗多。地
里極遠。如或正身自來般取。即應此輩不貯憂疑。卿可體
彼人情。詳茲物理。妙加籌度。貴叶便宜。故茲詔示。想宜知
悉。
許孟知祥權行墨制詔
據所奏。以文武之將寮。希尺寸之官賞。請卿自稱王爵。權
行制書。卿以未經先奏於宸聰。不欲便加於衆意。却緣熊
羆之武旅。懷鐵石之壯心。或立功勞。須加爵賞。難以具排
官氏。繁奏聖聰。敢希顯降明文。許行墨制。亦自朝廷之成
命。委藩翰以奉宣。凡有施行。後當聞奏。免憂迢遞。庶從便
宜等事具悉。卿等最親最舊。不溢不驕。爰自中興。夙參佐
命。厭大權而不處。守高節以自全。成茲令名。標於信史。洎
總茲千乘。鎮彼一隅。不將富貴為心。惟以邦家是念。盡血
誠而推戴。竭土產以貢輸。每念忠良。正深繫賴。忽被董璋
之逼迫。遽令蜀郡以攜離。卿雖外合元凶。而內全大節。文
翰每深於恭敬。使臣盡厚於接延。兼聞曾興議於東川。欲
拜章於北闕。彼既他說。此難獨行。察卿此際之誠。契朕從
初之料。今則詔書纔降。章表繼來。阻推勸之衆情。高辭王
爵。執變通之獨見。遠貢臣誠。去假號而就真封。抑異端而
全大計。非卿不能斷此意。非朕不能悉此心。載閱敷陳。備
詳披瀝。自然可久可大。傳子傳孫。長為一面之藩維。永作
四方之表式。其文武將寮等。或武有折衝之術。文多經濟
之材。咸能贊佐元戎。削平大憝。功勳顯著。酬奬必行。所請
權行制書。貴從宜便。雖隨方設教。叶遠藩衆庶之情。而引
古證今。異本朝全盛之事。切念道途久絕。人使纔通。在朕
方務於綏懷。於卿固無於愛惜。緬思盡節。必認注心。自今
巳後。劒南諸道應節度使刺史并州縣官軍府文武將吏
等。或陞降賢愚。或黜陟功過。一切委卿逐便選擇。差署施
行訖奏。朝廷更不除人。豈惟叶彼權宜。抑亦表吾委任。故
茲詔示。想宜知悉。
許孟知祥奏趙季良等五人乞正授節旄詔
據所奏。節度副使知武泰軍節度兵馬留後趙季良馬步
諸軍都指揮使知武信軍節度兵馬留後李仁罕左廂馬
步都指揮使知保寧軍節度兵馬留後趙廷隱右廂馬步
都指揮使知寧江軍節度兵馬留後張知鄴衙內馬步都
指揮使知昭武軍節度兵馬留後李肇等。臣各以署列
藩。委之共理。伏乞特頒詔令。各降真恩。儻蒙委以節旄。則
望付臣宣賜。仍希眷澤。各轉官階等事具悉。卿前鎮彼遠
方。迫於近患。欲作婉成之計。須為苟合之容。果中含宏。自
貽誅戮。趙季良等體卿忠孝。感卿撫綏。或獻謀於帷幄之
閒。或效勇於鼓旗之下。賴茲奮發。致彼廓清。今則纔翦凶
徒。尋輸忠節。雖知祥之通變。亦季良之贊成。況彼皆是重
藩。並難虛位。言念數子。參佐一心。不惟功合奬酬。兼亦材
堪任使。但能致理。何爽從權。所委留司。悉諧朕意。應希渥
澤。並可允俞。但緣卿自建大功。未加殊寵。即俟相次。便與
施行。其旌節官告等。更不差使頒宣。亦便委卿分付。所乞
墨制。巳從別詔處分。故茲詔示。想宜知悉。
冊命高麗國王詔
王者法天而育兆庶。體地而安八紘。允執大中。式彰無外。
斗極正而衆星咸拱。溟渤廣而百谷皆宗。所以居戴履之
倫。窮照臨之境。宏道修德。恭已虛懷。歸心者睠為王人。嚮
化者被以風教。由是舉封崇之命。稽旌賞之文。垂於古先。
罔敢失墜。其有地稱平壤。師擅兼材。統五旅之強宗。控三
韓之奥壤。務權鎮靜。志奉聲明。爰協彝章。是加寵教。咨爾
權知高麗國王事建。身資雄勇。智達機鈐。冠邊城以挺生。
負壯圖而閒出。山河有授。基址克豐。踵朱蒙啟土之禎。為
彼君長。履箕子作藩之跡。宣乃惠和。俗厚知書。故能道之
以禮義。風驍尚武。故能肅之以威嚴。提封於是謐寧。生聚
以之完輯。而復行及唇齒。分篤皮毛。忿黠虜之挺祅。恤隣
邦而救患。矧以披肝效順。秉節納忠。慕仁壽以康時。識文
思之撫運。海航深險。輸睠貢琛。繼陳述職之儀。茂著勤王
之業。夫推至誠而享豐報。道之常也。奠真封而顯列國。禮
之大也。勞有所至。朕無愛焉。今遣使太僕卿王瓊使副太
府少卿兼通事舍人楊昭業等持節備禮。冊命爾為高麗
國王。於戲。作善天降之祥。守正神祚之福。干戈慎於危事。
文軌資於遠謀。永為唐臣。世報王爵。往踐厥位。汝惟欽哉。
又詔
卿珠樹分煇。金鉤協兆。領日邊之分野。冠海外之英雄。士
心同感於撫循。民意咸歌於惠養。而又誠堅事大。志在恤
隣。秣馬利兵。挫甄萱之黨。分衣減食。濟忽汗之人。繼航海
以拜章。每充庭而致貢。金石之誠明貫日。風雲之梗概凌
空。名播一時。美流四裔。志規若此。賞典寧忘。特議䟽封。仍
升峻秩。翦桐圭而錫命。目極蓬山。睠桃野以傾思。心隨濟
水。勉祗異禮。永保崇勛。今授卿特進檢校太尉使持節元
莬州都督上柱國充大義軍使。仍封高麗國王。今差使太
僕卿王瓊使副太府少卿楊昭業等往彼。備禮冊命。兼賜
國信銀器匹段等。具如別錄。至當領也。
又詔
卿長淮茂族。漲海雄蕃。以文武之才。控茲土宇。以忠孝之
節。來稟化風。貞規既篆於旗常。寵數是覃於冊。如綸如
綍。巳成虎穴之榮。宜室宜家。足顯鵲巢之美。俾頒湯沐。以
慶絲蘿。永光輔佐之功。式協優隆之命。諒卿誠素。知吾渥
恩。卿妻柳氏。今封河南郡夫人。
賜高麗三軍將吏詔
朕以王建星雲稟秀。金石輸誠。信義著於睦隣。忠孝彰於
事大。領三韓之樂土。每奉周正。越萬里之洪波。常陳禹貢。
勳名巳顯。爵秩未崇。宜寵錫以桐圭。俾真封於桃野。今封
授高麗國王。差使往彼。備禮冊命。便令慰諭。想宜知悉。
答馮道等表請徽號加廣道法天四字詔
朕猥以眇躬。虔承丕構。統臨區宇。[:#AS-92F9:⿰帛⿱丿糸]歷星霜。九有所賓。萬
務思理。鑒往代廢興之本。稟前王嗣守之規。馭朽索以兢
懷。攬宵衣而惕慮。顧惟寡昧。罔敢怠荒。而猶帝道未臻。皇
猷罕著。至於五兵銷偃。九穀豐穰。內繇調燮之功。外假勳
賢之力。豈茲涼德。擅彼徽名。今則漸冀小康。將凝大化。諒
繄台輔。俾契混同。何乃遽貢飾辭。爰加溢美。乍披來奏。深
匪素懷。致君不在於斯文。尊主寧勞於懿號。未若罄舟楫
濟川之業。竭股肱宣力之誠。使化被八荒。澤及四海。武功
文德。感叶於休期。君賢臣忠。永懷於良史。今茲來請。具驗
乃心。徒切歎嘉。必難依允。所上尊號宜不允。
却貢鷹犬勅
八表來王。蓋率朝宗之義。四方述職。咸遵任土之宜。苟獻
奉之過常。固煩費而滋甚。將隆景運。以俟雍熙。但思於碎
枕焚裘。豈悅於珍禽異寶。德宜從儉。法在鼎新。起今後中
外臣僚。藩部牧伯。時節獻賀。量事達情。不得掊歛生靈。致
令愁嘆。鷹犬之類。勿有進獻。
京城許蓋屋宇勅
京都之內。古無郡城。本朝多事巳來。諸侯握兵自保。張全
義土功斯設。李罕之砦地猶存。時巳擴清。固宜除剗。若特
差夫役。又恐擾人。宜令河南府先分劈出舊日街巷。其城
壕許占射平填。便任蓋屋宇。其城基內舊有巷道處。便為
巷道。不得因循。妄有侵射。仍請射後限一月。如無力平剗。
許有力人戶占射平填。
令閤門使宣放朝班勅
本朝舊日趨朝官置待漏院。子城門開。便入立班。如遇
不坐。前一日晚便宣來日兩衙不坐。其日纔明。閤門立班
便宣不坐。百官各退歸司。近年巳來。雖遇不坐正殿。或是
延英召對宰臣。或是內殿親決機務。所司不循舊制。往往
及辰巳之時。尚未放班。既日色巳高。致人心咸倦。今後若
遇不坐日。未御內殿前。便令閤門使宣不坐。放朝退班。
御名二字不連稱不得迴避勅
古者酌禮以制名。懼廢於物。難犯而易避。貴便於時。況徵
在二名。抑有前例。以太宗文皇帝自登寶位。不改舊稱。時
即臣有世南。官有民部。靡聞曲避。止禁連呼。朕猥以眇躬。
託於人上。止遵聖範。非敢自尊。應文書內所有二字。但不
連稱。不得迴避。如是臣下之名。不欲與君親同字者。任自
改更。務從私便。庶體朕懷。
依李琪朔朢奏對勅
五日起居之意。所貴數見羣臣。俾陳時事。憲司所奏朔朢
入閣等事。既合往例。得以允俞。其五日一度起居之際。班
行內有要奏事者。便出行奏對。仍付所司。
置彰國軍勅
漢朝昇沛。魏祖封譙。當化家為國之時。行奉先思孝之道。
睠惟應郡。跡乃帝鄉。宜師古而建邦。亦推恩而及物。俾崇
國本。以洽人情。其應州宜置彰國軍節度。仍以興唐軍為
寰州。隷彰國軍。
嚴誡攝官勅
朕以方平區宇。念切蒸黎。頃當災歉之餘。未絕瘡痍之苦。
緬惟邦本。實繫官常。苟未致於雍熙。則莫寧於宵旰。必在
委於良吏。付以親人。儻縱因循。轉成勞擾。先朝以選門興
訟。駮放極多。近年以來。銓注無幾。遂致諸道州縣。悉是攝
官。既無考課之規。豈守廉勤之節。而況多因薦託。苟徇顏
情。替罷不常。送迎為弊。殘人害物。以日繫時。言念所深。焦
勞何巳。宜令三京及諸道州府。據見任攝官。如未有正官。
具差攝月日錄名申奏。如巳後或為公事及月限巳滿。要
行替換。即須具因繇。并選差攝官自來歷任姓名聞奏替
免。無得頻有替換。如有內外臣寮。輒行薦託。並不得應副。
儻聞違越。當舉憲章。
諭三京諸州府勅
昨帝室[:#AS-8563:⿰⺯⿸厂⿱田坴]災。生民受弊。方茲纉紹。務切撫寧。尋降德音。復
宣明勅。貴先求瘼。務在推恩。其或長吏因循。公方撓雜。何
繇致理。徒有怨咨。是宜再諭賞刑。納言利病。事或違於條
制。法必振於紀綱。宜令三京諸州府並準此處分。
祈晴勅
久雨不晴。慮傷農稼。可申命禱禜。仍曉諭天下州府。䟽理
繫囚。無令冤滯。
落劉瑩等進士勅
貢院擢科。考詳所業。南曹試判。激勸為官。劉瑩等既不工
文。合直書其事。豈得相傳槀草。侮瀆公場。載究情繇。實為
忝冒。及至定期覆試。果聞自懼私歸。宜令所司落下。其所
給春關。仍各追納。兼放罪許再赴舉。兼自此南曹。凡有及
第人試判之時。切在精專點。如更有效此者。準例處分。
祈雪勅
自秋涉冬。稍愆雨雪。慮傷宿麥。宜令禱祠。分遣朝臣告祠
羣望。宜付所司。
契丹國主阿保機薨逝輟朝勅
朕以近纉皇圖。恭修帝道。務安夷夏。貴洽雍熙。契丹王世
預歡盟。禮交聘問。遽聞凶訃。倍軫悲懷。可輟今月十九日
朝參。
赦宥繫囚勅
勅。應天下州使繫囚。除大辟罪巳下。委所在長吏速推勘
決斷。不得旁追證對經過宿食之地。除當死刑外。並仰釋
放。兼不許徵理天成元年四月一日巳前私債。所降德音
節文。仰三京諸道分明宣布於要害道路牓壁。不得漏落。
今則尚聞違犯。其後來相次條理諸道事件。皆關念及生
聚。布以優恩。多因州使倖門。淹留勅命。或公然隱匿。全不
施行。官吏但習舊風。百姓罔知新命。宜令徧加告諭。
約勒諸城放出錢勅
諸道州府約勒見錢。素有條制。若全禁斷。實匪通規。宜令
遍指揮三司及諸道州府。其諸城門所出見錢。如五百巳
上。不得放出。如稍違犯。即準舊條指揮。其沿淮諸州縣鎮。
亦準元降勅命處分。
答蕭希甫奏釋天成以前罪人勅
喪亂之際。不可以法行。致理之初。漸宜於刑措。蕭希甫官
居諫省。職本匭函。慮黎民年有讎嫌。致法寺愈煩讞議。特
塞紛爭之路。請申昧爽之朝。言出忠誠。事關理本。載許論
奏。合議施行。宜自天成元年四月二十八日巳前。罪無輕
重。一切不問。其閒巳經勘窮推鞫者。須見罪狀。其餘即依
所奏。
禁造佛寺並私剃度勅
佛氏之教。其來久矣。既為空寂之門。不無高潔之士。自淳
風久散。至道莫隆。漸容游惰之徒。雜處緇黃之衆。罔遵禁
戒。唯切經求。託形勢以擾人。蓄資財而潤已。將思縱志。肯
樂聚居。多於閭巷之閒。別搆住持之所。妄陳福業。潛誘聾
愚。或移動居人。或侵并物業。如斯之弊。其徒日繁。朕方靜
寰區。務康黎庶。貴臻有益。共洽無私。宜令徧行告諭。應今
日巳前修蓋得寺院。無令毀廢。自此巳後。不得輒有建造。
如有願在僧門。亦宜準佛法條例官壇受戒。不得擅私剃
度。
禁淹停埋葬勅
今後文武兩班。及諸司官吏。諸道商旅。凡有喪亡。即準臺
司所奏施行。其坊市民庶軍士之家。凡死喪及婢僕非理
物故。依臺司所奏。委府縣軍巡同舉。仍不得縱其吏卒。
於物故之家妄有邀脅。或恐暑月屍柩難停。若待申聞簡
舉。縱無邀脅。亦須經時日。今後仰其家喚四隣究無他
故。逐便葬埋。具結罪文狀報官。或後別聞枉濫。妄有保證。
官中訪知。勘詰不虛。本戶隣保量事科罪。如聞諸道州府
坊市死喪。取分巡院舉。頗致淹停。人多流怨。亦仰約京
城事例處分。所奏喪葬車輿格例。今後據品秩之外。如庶
人喪葬。宜令御史臺差御史一員點。供任行人如有違
越。據所犯科罪。臺司不得書罰徵擾行人交非憲綱事體。
禁鐵鑞錢勅
行使銅錢之內。訪聞夾帶鐵鑞。若不嚴設條法。轉恐私家
鑄造。應中外所使銅錢內鐵鑞錢。即宜毀棄。不得輒行。如
違。其所使錢。不計多少。並納入官。仍科深罪。
久任刺史勅
尚書吏部侍郎裴皡所謂刺史三考。方可替移。免有迎送
之勞。若非歲月積深。無以彰明臧否。自此到任後。政績有
聞。即當就加渥澤。如或為理乖謬。不計月限。便議替除。
