欽定全唐文卷八百四
劉允章
允章字蘊中。贈禮部尚書迺曾孫。舉進士。累官翰林學士
承旨禮部侍郎。咸通中出為鄂州觀察使檢校工部尚書
東都畱守。黃巢犯洛陽。汙偽命。廢於家。
直諫書
救國賤臣前翰林院學士劉允章謹冒死上諫皇帝陛下。
臣聞太直者必孤。太清者必死。昔晁錯勸削諸侯之地。以
蒙不幸之誅。商鞅除不軌之臣。而受無辜之戮。今并臣三
人矣。守忠懷信。口不宣心。則刎頸刳腸。向闕廷而死者。并
臣是也。救國策從千里而來。欲以肝腦上污天庭。欲以死
屍下救黎庶。臣死之後。不見聖代清平。故畱賤臣以諫明
主。今短書一封。不入長策。伏蒙不收。所以仰天搥胷。放聲
大哭。殺身則易。諫主則難。以易死之臣。勸難諫之主。伏見
陛下初登九五。頒下諸州。開直諫門。言者無罪。四方雷震。
百里奔馳至闕廷者。願陛下致昇平之業矣。陛下既不用
其策。不捨其過。或鞭撻市朝。囚禁園苑。深埋溝壑者。不知
其數。乞食道路者。不記其名。夫輸忠獻策之臣。匍匐闕廷
者。豈敢欺陛下乎。大臣愛位而不敢言。小臣畏死而不敢
諫。忘生請死之罪。往往冒死天庭者。知陛下覺悟也。伏聞
樞密之事要在纖人。以宰臣為度外之官。以御史為不速
之任。冤者不得伸。君子所以深藏。小人所以深亂。自古帝
王。以御史為耳目。以宰相為股肱。股肱廢則不能用。耳目
蔽則不能視。今陛下廢股肱。蔽耳目。塞諫諍。罪忠良。欲令
四海不言。萬方鉗口。可不畏也。臣恐千秋萬歲。說陛下不
聖。笑陛下不明。臣所以急也。當今天下求進之臣。智者不
肯自言不肖。愚者不肯自言不賢。故使賢愚混雜。善惡同
㣥。真智真愚。何所分別。取之則善惡進。捨之則賢愚退。何
不使至愚在野。至賢入仕。今天下食祿之家。凡有八入。臣
請為陛下數之。節度使奏改。一入也。用錢買官。二入也。諸
色功優。三入也。從武入文。四入也。虛銜入仕。五入也。改偽
為真。六入也。媚道求進。七入也。無功受賞。八入也。國有九
破。陛下知之乎。終年聚兵。一破也。蠻夷熾興。二破也。權豪
奢僭。三破也。大將不朝。四破也。廣造佛寺。五破也。賂賄公
行。六破也。長吏殘暴。七破也。賦役不等。八破也。食祿人多。
輸稅人少。九破也。臣聞自古帝王。終日勸農。猶恐其飢。終
日勸桑。猶恐其寒。此輩不農不桑。坐食天下。欲使天下之
人盡為將士矣。舉國之人盡為僧尼矣。舉國之人盡為劫
賊矣。欲使誰人蠶桑乎。今天下蒼生。凡有八苦。陛下知之
乎。官吏苛刻。一苦也。私債徵奪。二苦也。賦稅繁多。三苦也。
所由乞斂。四苦也。替逃人差科。五苦也。冤不得理。屈不得
伸。六苦也。凍無衣。飢無食。七苦也。病不得醫。死不得葬。八
苦也。仍有五去。勢力侵奪。一去也。奸吏隱欺。二去也。破丁
作兵。三去也。降人為客。四去也。避役出家。五去也。人有五
去而無一歸。有八苦而無一樂。國有九破而無一成。官有
八入而無一出。凡有三十餘條。上古以來。未之有也。天下
百姓。哀號于道路。逃竄于山澤。夫妻不相活。父子不相救。
百姓有冤。訴于州縣。州縣不理。訴于宰相。宰相不理。訴于
陛下。陛下不理。何以歸哉。伏見蠻寇欺侵。神道誑惑。我國
家作亡命之渠魁。為逋逃之窟穴。徵兵五年。今日誅之。何
見之晚也。臣聞卻以(疑)未終銷兵于當時。本無養兵。日為
亂臣張本也。今不除其亂本。而除其亂苖。士卒蕩盡于中
原。玉帛多亡于道路。嶺外仍令節度四面討除。蒼生嗷嗷。
何負陛下。令行此討罰。以為上策。臣恐今年除一承嗣。明
年又生一承嗣。天下征戰。未有了期。則禍難起于腹心。蜂
蠆生于手足。陛下左右。無人敢言。但知潤色美詞。悅情暢
志而已。豈知千里零落。萬里凋殘者哉。今國家狼戾如此。
天下知之。陛下獨不知之。天下不敢言。臣獨言之。萬死一
生。臣死一介之命。救萬人之命。臣今雖死。猶勝于生。臣獻
策千條。未蒙一問。羈孤貧病。流落風塵。眷戀朝廷。而不能
去。儻陛下覽臣愚見。知臣愚忠。則理亂斯須。存亡瞬息。太
平之日。昭然目前。必也陛下不以萬國為心。不以百姓為
本。臣當幸歸滄海。葬江魚之腹。不忍見國難危。臣之願畢
矣。臣懇擗不勝痛切感懼之至。
王景風
景風。咸通中官吏部侍郎。後謫守漳浦。
前魏太尉鄧公祠堂讚(并序)
公諱艾。字士年。南陽人也。仕魏為征西將軍。平(闕)又加太
尉。僕每覽魏志及公列傳。未嘗不撫卷沉吟。移日惆悵。公
生不逢湯武之運。徒懷伊呂之才。功成見誅。深可憤然。晉
武踐祚。欽公高名。追錄前勳。修紀後祀。我太宗之征薛舉
于安定也。爰整武將。親董六師。公持以神兵。寤寐斯見。介
冑森爽。請先啟行。太宗為之動容。將士於焉感奮。同心協
力。除剪凶殘。軍牙彗張。冠蓋星飛。烈風拔木。迅雷破山。果
得金鼓來陳。一戰而勝。帝念於靈。遂立祠邠山。封建壇宇。
春秋奠享。號曰明公。其居也。岧嶢一峯。嵳峩數仞。南臨太
谷。則吐納風煙。北帶長涇。則川原四望。蕭條草木。如聞錯
錯之聲。香靄雲烟。似對堂堂之氣。雄容壯觀。凜然如生。士
庶薦福。昭然必驗。大哉公也。自非道貫乾坤。精通宇宙者。
其孰能之。此關內河東副元帥司徒兼中書令汾陽郡王
總戎出鎮。翰國於茲。仰公休風。躬親致祭。且嘆公抱恨。刊
石竪碑。垂名志傳。示德華夷。豈惟一代之臣。獨稱魏將。抑
亦千載之下。更作唐神。景風不才。敢為讚曰。
邠山亭亭兮川谷靈。草木錯錯兮介冑聲。壇宇肅肅兮感
人情。吁嗟太尉兮盍再生。
崔琪
琪。咸通朝官明州刺史。
心鏡大師碑
釋氏之宗也。得了悟真機。則曠劫不礙。自釋迦去世。至曹
溪已降。指心傳心。祖系綿續。不分萬派。不墜本枝。故得之
者則迥超覺路。坐越三界。大師之道契。萬派之一流也。大
師諱藏奐。俗姓朱氏。蘇州華亭人也。母方娠及誕。常聞異
香。則知兜率降祥。來從百億劫。幼懷貞慤。長契元奧。松風
水月。未足比其清華。仙露明珠。詎能方其朗潤。故以智通
無累。神測未形。超六塵而迥出。隻千古而無對。為兒時常
墮井。有神人接持而出。丱歲出家。師事道曠禪師。弱冠詣
中嶽受具戒。母念其遠。思之輒泣。因一目不視。及歸省母。
即日而明。母喪。哀毀廬墓。徵瑞備顯。由是名稱翕然。歸敬
者衆。因欲蕝茅誅木。與禦燥濕。遽感財施充積。堂廡乃崇。
院側有湖。湖有妖神。漁人禱之。必豐其獲。罾罿交翳。腥羶
四起。大師詣其祠而戒之。鱗介遂絕。後挈瓶屨。以歷湖山。
靈境異迹。遊覽將畢。復詣五洩山。遇虛默大師。一言辯折。
旨契符會。噫。顯晦之道。日月之所照也。聖教其能脫諸。故
會昌大中。衰而復盛。惟大師居之。瑩不能惑。所謂焚之不
熱。溺之不濡者也。洎周洛再構長壽寺。敕度大師居焉。時
內典焚燬。梵筴煨燼。手緝散落。實為大藏。故南海節度楊
公典姑蘇日。請大師歸于故林。以建精舍。大中十二年。分
寧宰任景求舍宅為禪院。迎大師居之。剡寇裘甫。率徒二
千。執兵晝入。大師冥心宴坐。神色無撓。盜衆皆悸懾叩禮。
逡巡而退。寇平。郡中奏請改禪院為栖心寺。以旌大師之
德。凡一動止。禪者畢集。環堂擁塌。堵立雲會。大師學識泉
湧。指鑒岐分。詰難排疑之衆。攻堅索隱之士。皆立褰苦霧。
坐泮堅冰。一言入神。永破沉惑。以咸通七年秋八月三日。
現疾告終。享年七十七。僧臘五十七。先是命香水剃髮謂
弟子曰。吾七日在矣。及期而滅。門人童弟。號擗泣血。乃窆
於天童巖。弟子培墳藝樹。三載不閑。忽一日。異香凝空。遠
近郁烈。弟子相謂曰。昔奉大師遺囑。令三載之後。當焚我
身。今三載矣。異香其啟我心乎。乃定厥議。揭龕發墖。再覩
靈相。儼若平生。以其年八月三日。禮法茶毗於天童巖下。
祥風瑞雲。竟日隱現。獲舍利數千顆。紅翠交輝。白光上貫。
十三年。弟子戒休。賫舍利述行狀。詣闕請諡。奉勅褒誄。諡
曰心鏡。墖曰壽相。嗚呼。菩薩之變通也。出顯入幽。示現無
極。其可究乎。大師自童孺距耆耋。陳言措行。皆貽感應。復
以證前生行業。知示滅之日時。苟非位躋十地。根超十品。
孰能造於是乎。在長壽寺時。謂衆僧曰。昔四明天童山僧
曇粹。乃吾之前生。有墳墖存焉。相去遼遠。人有疑者。及追
驗事實。皆如其言。景求將迓大師也。人或難之。對曰。治宅
之始。有異僧令大其門。二十年之後。當有聖者居之。比大
師至止。二十一年矣。初大師將離姑蘇。為徒衆畱擁。乃以
椶拂與之曰。吾弗在此矣。爾何疑焉。及大師潛行。衆方諭
其深意。又令寺之西北隅。可為五百墩以鎮之。衆曰。力何
可及。大師曰。不然。作一墩。種柏五株。即五柏墩也。凡微言
奧旨。皆此類也。至若闢元關。諭生死。宏敷至賾。不可備論。
咸通十五年。琪祇命四明郡。戒休以其跡徵余之文。遂直
書其事。以旌厥德。銘曰。
空王設諭。煩惱無涯。唯大師心。照盡塵沙。大師降靈。吳之
華亭。方娠載誕。厥聞惟馨。童蒙墮井。神扶以寧。母思目眇。
歸省而明漁人禱神。其獲豐盈。一戒祠宇。施罛莫嬰。像教
中虧。貝葉斯隳。手集三乘。遺文可披。識羊祜環。知仲尼命。
正色兵威。寄詞譚柄。我來作牧。空企音塵。琢茲真石。庶乎
不泯。
楊知新
知新。咸通中鄉貢進士。
福田寺三門記
夫立有為之績。即無為也。始於毫髮。旋彙成大。因從性起。
入法空海。蕩蕩而稱焉。莫曰構梵利。貯像生敬。巍巍如星
中月。發輝晦恡。且教西騰出鎮。中國自姬姓垂代。迄今聖
朝。頗變星紀。經歷戡滌瑕緇。更彌取鍛清流。甚者默奉禁
儀。如農夫之望歲。暨乎我上踐極。鴻颺西化。天下熾焉。且
福田寺者。梁天監年中之建號。比雖暫墜前蹤。今進後迹。
有洛山離塵禪大師之門人性常。早傳禪印。致遠深旨。目
覩翬殼。斁異浮榮。斗藪塵機。得獲三昧。寒灰毳縷。不味馨
羞。善引三車。昏徒盡悟。發剏臺榭。似箭從弦。悟即色而空。
達有作而無作。於茲寺造長廊三十餘間。又建彌勒院。未
經重序。朱軒素壁。周迴奪目。布邑沸騰。艾稚咸訝。闔寺僧
徒。與檀越話議。殿廊既成。三門未立。誰能為哉。若弗斯人。
荏苒甲子。同辭啟白。師納來心。頃刻之間。千里早應。車騎
爭至。繒紈上服。異器名珍。將投起阜。遂俾市材礎。擇良工
驟其績。可分二秋。工人告畢。峩峩然且門闢三道。梵典彰
然。劫終如來。以禦邪祲。今飾殊常。即師之新意。簷綴珠網。
籠雁拱之聯飛。[:#AS-8BE7:⿱一⿻九冫]作翠鴛。接清風之迅翼。丹楹刻桷。藻翬
間扉。地甃瑠璃。四垂金鐸。挂風箏而動韻。禀律呂與天籟
之齊音。鳴鐸琤鏦。響振非非之想。且德化遐分。狀秋天之
朗。人思仰睟。豈異大鑒之化行。夙夜纘揚。聲走寰瀛之外。
遂邑之信士。迨乎前續。窅想歲更。寒暑遷迭。若弗繕錄。湮
沒其由。今盡庀略。使深於代。厥有徒衆僧之佳號及一境
檀[:#AS-8BB1:⿰冉⻖]師。今咸列姓氏於虹梁之上。知新學劣辭荒。確乎不
拔。利之不利。俟時而進。有命為文。迺持筆書之。將刻於石。
咸通壬午之三年九月十有一日記。
魚孟威
孟威。咸通中官桂陽刺史。
桂州重修靈渠記
靈渠乃海陽山水一派也。謂之灕水焉。舊說。秦命史祿吞
越嶠而首鑿之。漢命馬援征徵側而繼䟽之。所用導三江。
貫五嶺。濟師徒。引饋運。推爼豆以化猿飲。演墳典以移鴃
舌。蕃禹貢。盪堯化也。則所繫實大矣。年代寖遠。隄防盡壞。
江流且潰。渠道遂淺。潺潺然不絕如帶。以至舳艫經過。皆
同奡盪。雖篙工檝師。駢臂束立。瞪眙而已。何能為焉。雖仰
索挽肩排。以圖寸進。或王命急宣。軍儲速赴。必徵十數戶。
乃能濟一艘。因使樵蘇不暇採。農圃不暇耰。靡間晝夜。畢
遭羅捕。鮮不籲天胥怨。冒險遁去矣。是則古因斯渠。以安
蠻夷。今因斯渠。翻勞華夏。識者莫不痛之。洎乎寶初。給事
中李公渤廉車至此。備知宿弊。重為疏引。仍增舊跡。以利
行舟。遂鏵其隄以扼旁流。斗其門以級直注。且使泝沿不
復稽[:#AS-8DBB:⿰⺡⿱止⿰]。李公真謂親規養民也。然當時主役吏。不能協公
心。尚或雜束篠為偃。間散木為門。不多年。又聞湮圯。于今
亦三紀餘焉。桂人復苦。已恨終無可柰何矣。况近歲來蠻
寇猶梗。王師未罷。或宣諭旁午。晦暝不輟。或屯戌交還。星
火為期。役夫牽制之勞。行者稽畱之困。又積倍于李公前
時。轉使桂人膚革羸腊。手足腁胝。且逃且死。無所訴怨。殆
十七八矣。咸通九年。余自黔南移鎮于此。艤棹嶺首。備觀
其事。試詢左右曰。向時何不疏鑿版築。而使艱阻如是耶。
則末校劉君素前曰。遠事固不可指明。近事又非不知。修
渠必去民病。然其柰邇來屢以迎送輶軒。供億師頓。召募
補卒。犒賚征夫。帑藏且殫。閭井亦蠧。故無以興疏鑿版築
也。余固為父慈于子。孰有子病。而為家貧。不求醫救子。是
知長吏所當子民也。今民塗炭若是。又何緣帑藏且殫而
無暇救之。須是約公費。積刀布。召丁壯。導壅塞。以平
民病也。因召君素。若能主張乎。君素唯之。遂領其事。凡用
五萬三千餘工。費錢五百三十餘萬。固不敢侵征賦。必竭
其府庫也。不敢役窮人。必傷其和氣也。皆招求羡財。標求
善價。以傭願者。自九年興工。至十年告畢。其鏵隄悉用巨
石堆積。延至四十里。切禁其雜束篠也。其斗門悉用堅木
排豎。至十八里。切禁其間散材也。濬决磧礫。控引汪洋。防
阨既定。渠遂洶湧。雖百斛大舸。一夫可涉。繇是科徭頓息。
來往無滯。不使復有胥怨者。噫。草木無情也。榮落限于春
秋。然猶春則華。秋則實。以利於人焉。而人稱萬物之靈。[:#AS-8A4C:⿰⺘亶]
百歲之壽。安可不利於人哉。况余無大勳業。而竊據寵祿。
宜孜孜力補尸素。豈令草木反鄙于余哉。於是聞害必削。
見益必樹。蓋為此耳。時上聞其興役。遠降詔書。猥賜嘉獎。
然人臣受國恩。惡則罪耳。為善乃常事。亦猶子孝親。詎可
誇乎。况余審其所為。未必無愧矣。又何敢當詔書之美也。
今所自記重修。非為名也。且要敘民之艱苦。實由斯渠。冀
後之居者不闕其修。行者不毀其修。長利民而已矣。時咸
通十一年四月十五日。謹記。
蔣凝
凝字仲山。咸通中進士。
壞宅得書賦(以壁中得之傳諸子孫為韻)
孔氏之居。中藏古書。當霸魯壞隳之日。見亡秦焚滅之餘。
卜數仞為繚垣。時之潛矣。定四科于竹簡。世以傳諸。當其
漢偃兵戈。魯修宮掖。將窮下國之侈。遂去前賢之籍。并吞
一畝。方取地以崇居。摧折兩楹。遂得書于暗壁。悲夫其宅
也。人亡道窮。削跡于中。[:#AS-8BE7:⿱一⿻九冫]毀而阼階缺裂。塵飛而環堵空
濛。鯉也必趨之庭。將為輦路。仲由未入之室。欲創離宮。其
書也。藏書廢久。坑儒之後。蟲侵而鳥跡微虧。土蝕而韋編
欲朽。虞夏不刊之典。出彼圬墁。殷周將喪之文。存于培塿。
于是升彼堂矣。棄諸簡焉。信遺址兮必取。寧古文兮何傳。
將卜樓臺。剗榛蕪而屹若。俄聞金石。扣寂寞以鏗然。王乃
凝思潛聽。追蹤輟作。存其宅兮不壞。知其書兮可學。悔隳
古而榮今。庶立禮而成樂。門庭猶在。存聖者之規模。蟲篆
難詳。是古人之質樸。倚伏相推。于焉有之。不廣其居。則斯
文永墮。不聞其樂。則往跡全隳。信乎君子所居。亦廢興而
有數。聖人大道。當用舍而隨時。今皇家修典墳。崇閫閾。開
儒館以待士。設文教以濟國。千秋萬歲。知此道之無窮。四
海九州。信將來之有得。
望思臺賦
路入湖邑。臺名望思。幾里而雲瞻累土。千春而草沒餘基。
仙掌一峰。遠指江充之事。黃河九曲。旁吞武帝之悲。昔者
漢祚方隆。皇綱失理。因巫蠱之事作。有讒邪之禍起。宮中
既得其桐人。臣下皆疑于太子。龍樓獲謗。方儲副以難明。
鳳閣無恩。遂出奔而至死。保傅徒爾。園陵在哉。千秋感悟。
萬乘傷摧。齊誅子糾以無道。晉殺申生而可哀。于是憑大
野。築高臺。目極心存。知繼體之何在。天長地久。庶招魂之
一來。緬彼沉冤。登茲極望。英靈無髣髴精魂。邱隴有蕭條
情狀。見舜井以咨嗟。念嬴博而惻愴。烟昏日慘。全非望月
之中。鶴唳鸞驚。不在通天之上。嵽嵲崢嶸。何裨死生。非唯
滅天性。害人情。抑亦傷國體。敗家聲。臨百尺以凝眸。終天
曷覩。向九重而含恨。何世能平。雖然事出妖訛。姦生結搆。
宜北闕之聽君命。奚東宮之有私鬭。子臧在側。斯人比鄭
叔何如。商洛非遙。此事亦芝翁不救。往昔于今。陵高谷深。
遊鹿而征人舉首。悲君而逋客傷心。曰子曰臣。可念茲而
誡勵。為君為父。宜到此以沉吟。且王者為域中之大。太子
為天下之本。何周公之不法。而秦相之可損。吾欲碑戾園
望苑。使有國有家。鑒此臺而不遠。
張象
象。咸通時人。
唐故朝議郎守徐州功曹參軍上柱國劉公墓誌銘
公諱仕俌。字元同。彭城人也。祖諱光奇。開府知內侍省事。
父諱英閏。特進。太夫人楊氏。妻張氏。先終。公有二女。長適
田氏。次適張氏。二男。曰壽郎。先逝。次曰齊宴。年十二。公氣
含清韻。獨異貞姿。業廣藝深。事皆天假。孤標狀高松之拔
衆林。朗質若秋蟾之懸碧落。溫若克已。節儉修身。順協於
家。忠貞于國。公寶歷二年六月五日奏授出身。累參選序。
數授令丞。後任徐州功曹參軍。公紀綱一郡。掾理六聯。清
貧而吏靡忍欺。單步而人懷其惠。操心政理。美譽溢彰。枳
棘非鸞鳳之所栖。百里豈大賢之所任。公性親元奧。志慕
雲霞。朝披黃老之書。暮覽南華之要。諠囂每厭。蟬蛻歸元。
身既離於俗塵。名定著于紫府。公咸通七年十二月一日。
終于輔興里。春秋八十矣。八年正月二十五日。葬于長安
縣龍首鄉祁村。嗚呼。寒暑忽侵。纏綿數載。鍼藥無瘳。百齡
斯泯。嗟夫。盛衰生死。實可痛哉。乃為銘曰。
波瀾不息。逝水潺潺。浩浩悲風。摧枝何遄。千年永訣。一往
無還。
孔緯
緯字化文。禮部尚書戣孫。第進士。累遷戶部侍郎。擢御史
中丞。三遷吏部侍郎。改太常卿。從僖宗幸蜀。以刑部尚書
判戶部。改太子少保。帝次陳倉。詔拜御史大夫。時㣥臣避
盜。緯獨奔赴行在。進拜兵部侍郎同中書門下平章事。從
駕還。昭宗立。進司空兼國子祭酒。加司徒。封魯國公。進兼
太保。出為荊南節度使。再貶均州刺史。召為吏部尚書。以
司空門下侍郎復輔政。卒贈太尉。
請助修孔子廟奏
文宣王祠廟。經兵火焚毀。有司釋奠無所。請內外文臣各
於本官料錢上。每一緡抽十文。助修國學。
關圖
圖。荊州人。
巨靈擘太華賦(以神力所作開山導河為韻)
太華崔嵬。伊巨靈兮其壯哉。挺高掌以遐舉。劈孤峯而洞
開。功侔造化。勢越風雷。劃千仞之巖巒。屹從地裂。决九河
之波浪。杳自天來。昔者混茫。是生磅礡。惟神無眹。配天有
作。念彼流之未通。顧茲山之可卻。將以闢迢遞。正嶄鑿。愜
心而再定川原。應手而別開林壑。靈意將伸。雄稜益振。蓄
怒贔屭。注情嶙峋。謂釣鼇不足以駭人。鞭石不足以騁神。
指揮而疊嶂知改。盼睞而三峰可新。然後攘臂效能。端身
任力。捫蒼靄以天半。折翠微于月側。若百神將萃而潛助。
二儀欲判而未息。嵐光兩向。猶連松柏之聲。黛影中開。已
斷雲霞之色。豈不以閟形幽默。拓跡巍峩。致用而扶持天
地。程功而變化山河。分積翠於空中。千年軋漢。啟通津于
指下。萬里騰波。豁丹崖於天阻。呀峭壁而相距。勢且異於
兩傷。力自宏于一舉。截仙子幽棲之洞。壯王者建都之所。
蓋以神開壽域。靈固人寰。廓峻極于[:#AS-8BE1:●]忽。標削成而險難。
越大禹之理水。小愚公之移山。竹箭波中。路竟深于遵達。
蓮花峯外。跡終寄于躋攀。是知事冠杳冥。理歸元奧。石有
時而分裂。水有時而疏導。信乎宰物者之使然。非人情之
所到。
陳谿
谿。咸通時人。
彭州新置唐昌縣建德草市歇馬亭鎮并天王院等記
聖上以南夷不虔。邊塵岔起。俟旦授執政意。俾擇要郡以
良能而牧之。遂命御史中丞渤海吳公行曾持節出刺雅
安。公松筠植心。金石勵志。雅安實邊之衝。東入嶮隘。應援
由此。公至止一顧。屹如巨防。當危疑之秋。瞬息無事。郡人
以考秩將滿。預懷去思。接武陳誠。願借綏撫。丞相隴西公
以公功業昭著。飛章上聞。請充節度參謀兼諸軍行營副
都知兵馬使東路行營都知兵馬使。仍兼知黎州及巡邊
制署。公遂于大渡河剏置一橋。亘五百尺。自干戈未寧。士
馬旁午。饋運往復。商旅經過。曾無覆溺之憂。永絕滯畱之
患。至今行者。見必歸恩。異跡奇謀。繁難具紀。由是復昇于
犍為。雅之南千里縣道。烽堡相躅。早夕軍食。跂俟於犍為。
公智出事先。機生料外。風波助意。舟檝如飛。是得闔境無
虞。諸軍飫飽。實公之功也。復由是天子以彭門名都而償
其重勳。公軔車之日。即究風俗。民之憂苦。已明其重輕。事
之興廢。已熟其利病。從便革弊。幽顯愜心。郡內既肅。施及
支邑。以唐昌縣中界[:#AS-FEEF:●]
[:#AS-FBED:●]妄導江郫城。東西綿遠。
不啻兩舍。雖有村落。僻在荒塘。昔置郵亭。廢毀將久。遂使
行役者野食而泉飲。貿易者星往而燭歸。兌[:#AS-FBED:●]支勷公行。
投告無所。深溝雨漲。古陌橋摧。跬步難踰。艱苦寧述。况輸
役責限。徵斂有程。而欲罪其稽逋者乎。公惻然凝想。即日
計成。遂陳于連帥。于其心而置草市。因其鄉名。便以建德
為號。自此四來者旋踵而迓近。中望者舉目而知歸。老幼
攜挈。[:#AS-8BE1:●]忽而至。萬家歡笑。共事修營。不旬日而告就。今則
百貨咸集。蠢類莫遺。旗亭旅舍。翼張鱗次。榆楊相接。桑麻
漸繁。如此牧人。可謂移風易俗矣。昔武侯以蜀脞脆。故令
鄰邑翊日而市。意在習其筋力而俟之征徭。又每及上春。
以蠢為名。因定日而有知所往。公亦約之以期而候之。其
日商旅輦貨至者數萬。珍纖之玩悉有。受用之具畢陳。想
人之心。豈待詢問而知其懽悅也。復以路由諸部。疊跡輪
蹄。徘徊一息。無稅駕之所。遂以俸錢建長亭。崇軒邃室。外[:#AS-8D74:⿸广既
]內厨。帷簿精新。器物充足。則往來者非止晝食。而卜夜
可矣。人既繁會。俗已豐饒。又置一鎮。抽武士三十人而禦
之。亦立廨署。早暮
巡警。盜將竄跡。人遂高眠。不感晨雞。無聞夜犬。皆云康泰。
不可比儔。又茲地會昌之前。有佛寺數所。因廢而未興。鄉
閭求福。無處禮敬。像設之儀莫識。鐘罄之聲不聞。僻野深
郊。轉為聾俗。復置靈巖報恩院。修北方天王及侍從。奇工
妙飾。相好無雙。高墉環舍。門廡揭立。又度僧主持。行道無
有虛日。斯人也。非只豐足。而永逃夭枉之患。得不紀其盛
跡。而垂於無窮者哉。且人之憂樂。俗之凋敝。豈繫之時。而
實俟于哲人上才也。噫。公之為政。以已之欲而思人欲。以
已之惡而思人惡。是連牧三郡。而皆勳績絕倫。若非秉心
端莊。求理無替。則奚能動遠邇瞻聽而俟者乎。且昔之此
民。往復百里。飢不得績食。寒不得易衣。今之出戶。而所闕
皆足。市之功其可量乎。昔之此民。村防遙遠。蕭索人稀。盜
賊織路。行者恐畏。今之出戶。歌笑自若。醉飽㣥歸。鎮之功
其可量乎。昔之此民。首罪無所。求福奚門。今之出戶。有依
歸之僧。覩莊嚴之像。院之功其可量乎。昔之行者。戴星乘
軺。亭午未憩。館穀何投。飢旅寧濟。今之朱門大啟。來往如
歸。乏馬疲人。頓忘其敝。館舍之功其可量乎。公剏一意而
庶類皆安。推深誠而萬人咸福。是知元造之旨。不獨幸蜀
之三郡。即應重委大柄。為國之元臣。使天下皆幸也。谿早
歲謬以文字為公之知。偶因薄遊。獲覩盛制。輿人頌美。異
口同詞。直敘見聞。敢愧蕪淺。咸通十年五月十五日記。
石侔
侔官和州防禦行官。
訴刺史崔雍狀
刺史崔雍稱。賊龐勛初劫烏江縣。雍令步奏官二人探知。
雍猶不信。二人並被枷扭。續差人探。見賊已去州十里。賊
尋逼州城。崔雍與賊頭吳約于鼓角樓上飲酒。許與賊州。
又認軍事判官李譙為親弟。表狀驅使官張立為男。只乞
二人并身。其餘將士。一任處置。便令押衙李詞等各脫下
衣甲。防虞官健束手被斬者八百餘人。行官石瓊脫衣甲
稍遲。便被崔雍遣賊處斬。其崔雍所有料錢并家口累。差
人押送往采石。今在潤州。豈有將一千人兵士之命。贖拔
已之一身。不惟辜其神明。亦生負聖主。兼科配軍州官吏
修葺城池。妄稱出料錢修城者。
范攄
攄自號五雲溪人。
雲谿友議序
近代何自然續笑林。劉夢得撰嘉話錄。或偶為編次。論者
稱美。余少遊秦吳楚宋。有名山水者。無不弛駕躊躇。遂興
長往之跡。每逢寒素之士。作清苦之吟。或樽酒和酬。稍蠲
於遠思矣。諺云。街談巷議。[:#AS-8BE1:●]有裨於王化。野老之言。聖人
採擇。孔子聚萬國風謠。以成其春秋也。江海不卻細流。故
能為之大。攄昔藉衆多。因所聞記。雖未近於邱墳。豈可昭
于雅量。或以篇翰嘲謔。率爾成文。亦非盡取華麗。因事錄
焉。是曰雲谿友議。倘論交會友。庶希于一述乎。
馮元德
元德。咸通時鄉貢進士。
後魏洛州刺史侍中兼太師昌黎馮王新廟碑
王諱熙。字晉國。冀州長樂人也。伯祖諱跋。建國北燕。傳位
于昭成皇帝諱宏。即王之烈祖也。魏太武帝滅北燕。徙其
家屬于代。王以帝者子孫。遂交婚于魏室。魏文成帝納王
妹為后。即文明太后是也。王尚博陵長公主。以敦慎博愛。
歷事三朝。累拜冠軍將軍侍中中書監太傅太師之任。進
爵昌黎王。及魏孝文帝即位。前後取王三女。其二為后。一
為昭儀。文明太后臨朝。王以師傅之重。寵極禁壼。內不自
安。求外任為洛州刺史。侍中太師如故。洛陽經永嘉大亂
之後。宮寺毀廢。王為政仁恕。而酷信釋教。凡出俸祿。於諸
州鎮建佛圖精舍。合七十二處。今之廟地。舊建北邙寺。乃
其一也。今佛圖基址尚存。其寺碑文。中書侍郎賈元壽所
製。孝文每登寺讀碑。嘉歎不已。後徵歸代。遇疾而薨。屬遷
居洛京。遽詔有司為辦喪事。公主先薨。命開其墓。併二柩
俱向伊洛。皇太子赴代迎弔。將葬。贈假黃鉞侍中督十州
諸軍事大司馬太尉冀州刺史。加黃屋左纛。備九錫。前後
羽葆鼓吹。有司諡曰武。孝文為撰誌銘。縗服親臨墓所。以
前魏書備載其事。但不言封樹之處。及廟立之由。廟與墓
當不相遠也。其廟豈州人思王之德。衆所建乎。不然。寺沙
門所置也。至今為洛北之望祀。年代[:#AS-85BC:⿱穴㓎]遠。雖牲牢日享。而
室壁陊隤。大中六年六月。洛之豪族孟州長史焦宗美。特
捨家財。大新厥宇。兵衞儼列。廟貌益崇。愚別墅寄溫谷川。
東走十里。直王之廟。每見遠近里社。坎鼓啾管以趨之。及
問王之名位爵邑。皆失其傳。乃乘暇謁拜。碑版堙滅。莫識
何從。退尋家諜。考于魏史。是知即愚之十二代祖也。伏念
甘棠勿翦。邵德實思。若非績化深洽民心。即何能五百年
之後。而血祀不絕乎。恐盛烈沉懿。無復彰明。不敢多文。遂
斵石重紀。
崔鵬
鵬。咸通時人。(謹案此記從姑蘇志採出文內載築墖在咸
通困敦歲是歲戊子為咸通九年新唐書文藝傳崔元翰
名鵬以字行德宗時知制誥年已七十餘咸通戊子上距
德宗貞元末凡六十餘年當別是一人)
吳縣鄧蔚山光福講寺舍利墖記
式觀元始。眇覿元風。夏巢冬穴之時。茹毛飲血之世。一寒
一暑。一陰一陽。其道雖分。萬彙猶塞。逮乎伏羲氏之王天
下也。始畫八卦。造書契。由是文籍生焉。然後歷堯舜至周
孔。由是釋像興焉。及乎東被大漢。尢加崇飾。按牟子云。佛
生天竺。假形王家。即其生也。又云。拂衣雙樹。脫屣金沙。即
其滅也。然雖示生滅之相。詎加恍惚之道。何異經巨海者。
終年不見其涯。測虞淵者。畢世不知其底。吾以此觀之。佛
理不可盡也。若夫舍利者。即金人之遺骨。堅剛不壞。變化
自然。西天敬之。立為墖廟。昔育王見而不信。吳王修以效
虔。迤邐南移。年代頗久。大哉寂滅之理。豈一魯男子以探
其好焉。余素不畱心略為敘事。故經云。若能起墖供養。皆
獲福田。此乃聖教所談。事豈虛繆。固知為善者天報以福。
為非者天報以殃。雖則元妙難求。而實精專可驗。光福寺
者。即梁九真太守顧氏之家山也。士有惡嫌塵網。種植善
根。遂捨林泉。建茲佛剎。立寺之始。其由此焉。斯地之銀闕
移來。洪波駕出。碧岫孤聳。青天下臨。(闕二字)洞庭勢控吳苑。
上正斗牛之宿。旁連太伯之墟。何必鼇負蓬萊。蛇蟠崑閬。
歇樵翁於片石。臥禪子於幽林。草樹麗而攢花。杉蘿深而
蔽日。長松古柏。緣情無塵世之機。遠岫平湖。舉目入畫屏
之色。其僧侶相謂曰。此之靈境。爰有上方。可以建立亭臺。
而莊嚴廟墖。既而不日不月。其功就焉。斯墖也。梁大同之
中建矣。唐會昌之末毀焉。興廢之由。是其一也。然則基址
雖在。而乃烟蘿以荒。於時咸通年。困敦歲。天子明睿。四方
清平。野人入朝。賢士出世。而我吳郡(闕四字)鸞鳳異態。龍武
殊姿。嘯傲誰同。孤高自得。塵埃難染白璧之光。霜雪徒侵
碧松之色。嚴陵臥日。國乏賢良。鄭均閒時。位齊卿相。魚腸
之劍。利斷鯨鯤。龍頷之珠。光浮日月。燒金屑玉。閒邀蓬島
之仙。鈞月歌風。隱笑武陵之客。公不惟優游儒籍。然亦探
奧釋門。故儒則素王間生。於釋乃金人謫下。則知人情難
及。智用全殊。每登山而躊蹰。因驚墖之荒毀。是斯墖之將
興也。一則合天中后聖德遐被。慈心溥施。行是日之堯風。
徵當時之漢夢。於是三寶起跡。十方歸心。布金祇園。圖像
花界。今者又塵清域外。鏡朗天衢。金柯開鼇背之花。寶位
乾銀河之浪。玉潢丹甑。坐分瑞應之符。樵子漁翁。眠唱太
平之曲。爾乃遇公道窮生滅。心達若空。信塵劫之迷途。悟
法門之了性。追我家之舊迹。再葺連華。護我佛之真身。重
修寶墖。然後增基表剎。薙草開林。剪荊棘而雲平。列松杉
而洞出。時維三月。節屬九春。鸎吟風而千般。草垂巖而萬
種。建金棺而心動。羅寶蓋而雲陰。緇徒共瞻。士俗咸悅。芙
蓉座上。飄三界之異香。薝蔔園中。潤諸天之法雨。是時也。
祥雲結彩。氛氳於行道之壇。慧日澄華。照耀于然燈之位。
公乃覩相生善。至誠感神。遂發善心。爰命工者。於是依憑
氣象。結構規模。初標覆簣之蹤。漸著凌雲之勢。亦有飛閣
周繞。迴廊接連。石工呈奇巧之才。梓匠設雕鏤之妙。壯觀
而龍蹲虎踞。巍峨而仙掌蓮峯。繡柱矻而星攢。雕梁赩而
虹指。掩映而初蜃吐。崚層而欲鵬飛。不逾一年。局就工畢。
斯狀也。險體千仞。高標七層。疑凌霄上。又若神助。上穿星
漢。下壓雲根。豈劍閣之能齊。比爐峯而尚峻。鶴歸天而一
駐。雲收霽而半開。發郢客之詩情。壯吳官之地勢。金輪縹
緲。亞日月以高明。雁像參差。拂虹蜺而若動。偉哉墖之美
也。其功杳莫繼焉。至若游人訪景。淑女尋春。入幽徑而攀
蘿。步晴崖而拾翠。巢鳥暎葉。嵐烟惹衣。苔鋪石而霜斑。花
暎峯而綺合。高瞻闤闠。千家之臺榭龜文。迴瞰林巒。四面
之波濤練色。至乃金飈屆節。銀露催寒。何用悲秋。正堪憑
檻。天朗而雲霞弄錦。風高而松篠張琴。蒹葭之浦上漁歌。
蒲蓼之汀邊雁影。疊浪裁古人之素。㣥山鬭少婦之眉。開
謝客之愁襟。抒休公之佳詠。松間疎磬。伴高鳥而飛來。湖
上輕烟。暎孤帆而掠去。斯墖也。非公不能建矣。斯景也。非
公不能剏焉。時有勾當僧道居文瓚崇建寺。皆以高空皎
月。深谷奇松。掛衣錫而雲閒。臥烟霞而鶴瘦。真宗真理。金
言積於情田。無垢無塵。玉蓮生於淨土。且小人識比求劍。
材非利錐。焚香雖效其不迴。璧角常慙於未達。辛苦十載。
每思蚊夢之由。搏躍九衢。頗有龍門之志。曾勞閉戶。何啻
仲舒之三年。誰念無家。更甚相如之四壁。惟公不捐質孱
詞陋。命作斯文。操觚長吟。永日忘輟。何以著公休美。大播
芳風。詞曰。
皇堂之世。運變千秋。產公之(闕一字)當代風流。荊聶之氣。金
張之儔。但樂風月。不干王侯。英明少年。卓犖公子。傲貴忘
榮。時人鶚視。洞(闕二字)黃春風不起。金谷花開。玉堂攜妓。南
山積石。東海揚波。紀公之德。未足為多。
