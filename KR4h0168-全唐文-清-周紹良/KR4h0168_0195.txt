欽定全唐文卷一百九十五
楊炯(六)
大周明威將軍梁公神道碑
蓋聞君為元首。臣作股肱。或論道三槐。或折衝千里。至有
道存俎豆。藝總干戈。高視翰墨之英。獨布爪牙之旅。究青
編於學府。業有多聞。受黃石之兵符。筭無遺策。故得九功
咸敘。七德攸彰。文武不墜。公實兼美。公諱待賓。安定臨涇
人也。竦以英才遠邁。知州縣之徒勞。鴻以抗節遐征。覽帝
京而有作。由是五噫標興。播金石而騰徽。七貴承榮。綰銀
黃而謺茂。貞規盛烈。映史凝圖。粗紀詠歌。無俟詳確。高祖
禦。後魏駙馬都尉侍中少保金紫光祿大夫揚州總管。贈
太尉。諡昭公。食邑三千戶。銀牓增輝。玉壺流渥。位隆三少。
化洽五胥。既而幽壠埋魂。終降槐庭之贈。高門納駟。式居
茅社之封。曾祖睿。宇文周駙馬都尉鄜秦二州總管光祿
大夫兵部尚書。隋益州總管蔣國公。贈司空。食邑三千戶。
白水時清。乳虎之謠行息。祿符垂翼。叩馬之諫必申。加以
主西序之㣥英。名高八座。導文翁之遺訓。學富三巴。茂先
榮級。忽光泉壤。漢祖寵章。永存帶礪。祖演。隋沙州刺史上
柱國公。踐仲寧之餘躅。奸邪斂手。簽孝仁之遠蹤。㣥胡革
面。連州跨郡。邁陶氏之隆基。開國承家。掩張門之累葉。父
贊。隋左千牛備身驪山府上騎柱國。皇朝豐王府諮議雲
州司馬冀州長史蔣國公。襲良弓於簪笏。榮侍紫宮。翼雕
戟於巖廊。肅趨丹地。西園坐讌。侶明月而飛文。北土行康。
望浮雲而展足。公漸潤膏腴。發靈川嶽。七年可識。抱梓而
呈才。千里見知。負騏驥而騁駿。靈臺遠鑒。與霜月而齊明。
智府宏深。共煙波而等曠。踐仁義於區域。白璧巳輕。許然
諾於樞機。黃金豈重。因心孝友。宜於自然。率志謙沖。得乎
所性。不脂韋而求達。不詭計而自媒。被玉軸之文章。三冬
遽足。窮金壇之祕訣。百戰不孤。譽滿寰中。聲蓋天下。而學
優將仕。允屬名家。欲昇鴻漸之姿。終佇鶴鳴之聞。以皇朝
麟德二年補左親衞。從資例也。屬金甲出戰。玉帳論兵。從
命文昌。問罪遼碣。公提戈赴海。投筆從燕。智者有謀。仁者
必勇。孤鋒直進。九種於是克清。匹馬橫行。三韓由其殄滅。
疇庸賞最。我有力焉。俯洽恩波。泛承勳級。即授上柱國。公
深慚位薄。命舛數奇。雖霑勒石之勳。未展披堅之效。嗟乎。
揚子雲之才藻。空疲執戟。馬相如之文詞。猶勞武騎。今
古同貫。夫復何言。既而從牒隨班。牽絲祇務。起家拜朝議
郎。永淳元年正月三十日。授伊州伊吾縣丞。非所好也。路
指金河。途連玉塞。塵沙共起。烽火相驚。秋草將腓。胡笳動
吹。寒膠欲折。虜騎騰雲。公佐佑多方。掌司攸寄。服叛懷遠。
擒奸擿伏。於是寇騎不敢窺邊。歌頌因滋溢境。曾未朞月。
政令大行。特簡帝心。超居不次。永淳二年二月四日。制授
昭節校尉。守右衞蒲州府佐果毅。仍令長上兼上陽洛城
等門供奉。公洞曉戎章。妙詳兵律。軍國是賴。戎幕允歸。由
是徼道長巡。嚴扃每奉。朝求夕警。不怠於風霜。善牧能防。
更申於閑皂。其年十月七日。奉勅命於大內祥麟廏檢校
馬。公識高東野。職參西極。勵銜策則追風逐日。加剪拂則
絕電奔星。駃騠將駙騄齊衡。驥騮共騊駼伏櫪。於是龍媒
間出。麟友挺生。伯樂多謝於精微。日磾有慚於秣養。恩制
褒奬。又加崇秩。文明元年二月二十日。遷游擊將軍。仍依
舊長上。大周革命。兩儀開闢。爰覃作解之恩。式暢惟新之
典。勤勞夙著。休望允歸。拜職遷榮。實符僉議。天授元年九
月十六日。加威武將軍守左玉鈐衞翊善府折衝都尉。依
舊長上。封安定縣開國男。食邑三百戶。公祇奉王庭。職司
兵衞。八屯由其增峻。五校於是克宣。翼翼兢心。積劬勞於
歲月。勤勤忠志。懷跼蹐於序時。憂能傷人。竟成沈疾。以長
壽二年正月六日。終於神都旌善里私第。春秋五十。惟公
弱不好弄。卓爾不㣥。九歲明詩。七齡通易。月初能對。即謝
黃童。日下相酬。還慚夫子。經耳不忘。歷口不遺。性沈深有
器度。能倜儻無拓落。尤重交友。雅愛林泉。月幌風襟。每吟
謠於牋綵。花新葉早。必賞會於琴樽。加以啼猿落鴈之奇。
鸞驚鳳翥之妙。瀉水懸河之辨。背碑覆局之精。標映前哲。
公實多敏。至孝過人。雍和絕俗。事父母則造次不違。友兄
弟則溫柔必盡。既風樹興感。霜露躔悲。聿修之德惟新。欲
報之恩罔極。虔誠大象。宏誓小乘。廣樹慈仁。庶憑因果。月
抽官俸。日減私財。並入薰修。咸資檀施。故得雕檀之妙。俯
對禪龕。貝葉之文。式盈梵宇。粵以大周長壽二年歲次癸
巳二月辛酉朔二十四日甲申。遷窆於雍州藍田縣驪山
原舊塋。禮也。葬事之屬。一皆官給。鼓吹儀仗。送至墓所。墳
開白日。終留恨於滕城。禮被皇家。忽霑榮於霍隧。嗚乎哀
哉。嗣子左千牛去疑。哀纏泣柏。思結飱荼。仰庭禮而不追。
覩楹書而增慕。恐元穹倚杵。碧海成桑。敬勒堅貞。乃為銘
曰。
大哉嬴國。遠矣少梁。與秦同祖。今則夏陽。爰暨伯翳。胙土
惟良。自茲厥後。人物克昌。逮乎漢朝。令望不巳。三世連輝。
七侯承祉。或顯或晦。有文有史。舄奕圭璋。芬芳蘭芷。少保
名揚。司空道泰。惟祖惟禰。蟬聯軒蓋。挺生令則。在邦之最。
丱歲騰芳。髫年超靄。君號神童。晚稱英傑。佩仁服義。既明
且哲。七步立成。五行不輟。家惟萬卷。韋實三絕。詞高許下。
學富淹中。志惟謹潔。心亦沖融。溫淳植性。朗潤在躬。閨門
禮洽。朋友財通。思若雲飛。辯同河瀉。兼該小說。邕容大雅。
武檀孫吳。文標董賈。樹下啼猿。封中試馬。且文且武。執戟
登位。海隅不賓。命我偏帥。既陪勒石。還從飲至。輔翊百里。
褒昇佐貳。既總兵權。入司宮掖。徼道宵警。禁門曉闢。式重
其駿。載懷斯癖。我馬既良。我軍既雄。折衝千里。趨奉九重。
行承芝誥。坐啟茅封。恨深負米。榮暨擊鐘。爰持戒律。思答
慈容。將福有徵。謂仁必壽。如何淑德。遭此兇咎。孺慕崩心。
惸嫠縮首。夜泉扃閉。天長地久。
從弟去盈墓誌銘
古者皇帝軒轅氏沒。帝嚳高辛氏作。幼而徇齊。長而敦敏。
則天下之人用其教者百年。忠肅恭懿。宣慈惠和。則天下
之人謂之才者八子。赤烏流而白魚躍。有周武之興王。彤
弓一而盧矢千。有晉文之啟霸。雖隱公遜位。哀侯失國。而
文之昭也。武之穆也。司徒為五教之官。有社稷焉。有黎人
焉。丞相臨萬幾之職。崤函鼎盛。赫奕於朱輪。河洛台階。昭
彰於白玉。積善餘慶。信而有徵。國子進士楊去盈。字流謙。
宏農華陰人也。曾祖諱初。周大將軍。隋宗正卿常州刺史
順陽公。皇朝左光祿大夫華山郡開國公。食邑本鄉二千
五百戶。唐虞之稷契。魏晉之裴王。晏嬰可以事百君。臯陶
為之謩九德。麾蓋兵馬。人知牧伯之尊。名山大川。地積公
侯之氣。王考諱安。偽鄭王充遙授二十八將。封鄫國公。尋
謀歸順。為充所害。皇朝贈大將軍。旌忠烈也。陶謙雅尚。祖
逖雄心。會天子之蒙塵。見諸侯之釋位。雖陳平去就。潛懷
仗劒之謀。而石勒兇殘。遂及推牆之禍。父某。潤州句容遂
州長江二縣令朝散大夫行鄧州司馬。文武兼備。清明在
躬。人無間言。位不充量。四方取則。孔宣父之踐中都。百里
非才。龐士元之登別駕。若夫庭生玉樹。身帶金鐶。有衞玠
之風神。有張良之容貌。蔣琬之譏盛允。責在司空。陳蕃之
對薛勤。志清天下。觀其昏定晨省。立身揚名。怪草蔚其休
徵。神魚會其冥感。莊公獨歎。聞潁叔之純深。有道相推。見
茅容之盡禮。則閨門雍穆。以孝聞也。輔仁會友。合志同方。
晏平仲之善交。鮑叔牙之知我。張堪死日。妻子唯託於朱
暉。劉惔生平。風月每思於元度。則朋友之德。若蘭芬也。朱
穆好學。終日忘餐。譙周研精。欣然獨笑。張華四海之內。若
指諸掌。班固百家之言。無不窮究。鈎深致遠。悅邱墳也。八
音繁會。五色章明。動天地而感鬼神。序人倫而成孝敬。陽
臺並作。楚襄王賜雲夢之田。上林同時。漢武帝給尚書之
筆。則瓊敷玉藻。未足多也。自攝齊東序。撰杖西膠。唯宰我
之能言。貴顏回之有德。成如麟角。道尊於璧水之前。翼若
鴻毛。俯拾於金門之下。方將咫尺宣室。扈從明庭。申賈誼
之忠讜。盡揚雄之規諫。豫章七載。擢修幹而聳長條。有鳥
三年。搏積風而運滄海。豈期數有迍否。天無皂白。苗而不
秀。秀而不實。蓋有是夫。古人有言。沒而不朽者。此之謂也。
春秋二十有六。以上元三年五月二十二日。歿於京師勝
業里。嗚乎哀哉。至儀鳳四年十二月二日。歸葬於華陰之
某原。不忘本也。山河鬱鬱。松柏蒼蒼。骨肉閉兮歸后土。魂
魄遊兮思故鄉。三荊搖落。五都悲涼。痛門戶之無主。悼人
琴之兩忘。嗚乎哀哉。銘曰。
高掌遠蹠。濁涇清渭。天子諸侯。司空太尉。星辰鼓舞。山澤
通氣。道在者尊。德成為貴。賈家三虎。偉節最怒。荀氏八龍。
慈明無雙。劒光沖斗。璧氣浮江。據於道德。聞於家邦。子之
承親。溫席扇枕。子之友悌。同輿共寢。朝歌不入。盜泉不飲。
垂露崩雲。繁紘縟錦。明經太學。射策鴻都。揚名天子。高揖
司徒。鱗翮將運。波濤不虞。子之喪也。良可悲夫。瞻望不及。
佇立以泣。唯見黃埃。心傷以摧。躑躅兮徘徊。嗚乎兮哀哉。
長夜漫漫何時旦。魂兮魂兮歸去來。
從弟去溢墓誌銘
處士宏農楊去溢。年二十。即華山公之曾孫。大將軍之孫。
朝散大夫鄧州司馬之第四子也。維岳有五。有華山之金
石焉。山阜相屬。含谿懷谷。所以鎮其南也。維瀆有四。有河
宗之玉璧焉。波瀾汨起。洄洑萬里。所以經其北也。言其土
地。則巨靈之高掌遠蹠。作西漢之城池。敘其衣冠。則太尉
之四代五公。為東京之柱國。然後積勳累德。枝分葉散。大
君有命。臨夏日之壇場。天子動容。聽秋風之金鼓。是以熊
羆入兆。羔鴈成㣥。黃憲之名。聞於海內。陳蕃之志。掃於天
下。㣥童忽聚。逢苦李而懸知。賓客相過。問楊梅而即對。善
父母為孝。善兄弟為友。居家可移之道也。利者義之和。貞
者事之幹。元亨日新之德也。若夫羽陵遺策。汲冡殘書。倚
相之八索九邱。張華之千門萬戶。莫不山藏海納。學無所
遺。至如白雪迴光。清風度曲。崔亭伯真龍之氣。揚子雲吐
鳳之才。莫不玉振金聲。筆有餘力。遠心天授。高興生知。盡
江海之良圖。得煙霞之祕筭。貞不絕俗。從容於名教之場。
道由人宏。坐臥於羲皇之代。於時朝廷之上。山林之下。英
儒贍聞之士。洪筆麗藻之客。希末光而影集。聽餘聲而響
和者。猶藩籬之望天地。鱗介之宗龜龍也。嗟乎。陰陽為道。
大道無亭毒之心。禍福唯人。聖人有抑揚之教。智焉而斃。
仁焉而終。今也則兦。歎顏回之短命。死而可作。冀隨會之
同歸。文不在茲乎。天之將喪也。以某年某月某日。終於某
所。越儀鳳四年十月二日。歸葬於華陰之某原。林野彌望。
關山寥廓。樵童牧䜿。孟嘗君之池臺。一去千年。丁令威之
城郭。悲纏於魯衞。痛深於花萼。姜肱沒齒。無因共被之歡。
鍾毓生年。無復同車之樂。嗚乎哀哉。銘曰。
叔虞建國。天錫之唐。伯僑受氏。食采於楊。五侯簪黻。四代
軒裳。有德有行。如圭如璋。乃生男子。初寢之牀。從公小大。
辨日炎涼。天下之寶。邦家之光。神鋒太峻。旗鼓相當。事親
以禮。左右無方。交朋以信。芝蘭有芳。文犀健筆。白鳳雕章。
鵬鷃齊致。江湖兩忘。謂天輔德。則惟其常。殲我吉士。於何
不傷。關山搖落。洲渚蒼茫。黃塵匝地。白露成霜。左右刮骨。
親賓斷腸。摧殘玉樹。埋沒金鄉。交交黃鳥。爰集於桑。命不
可續。人之云兦。
從甥梁錡墓誌銘
故右衞率府翊衞安定梁錡。年二十有八。以上元三年秋
八月某日。終於某所。圖其景宿。天有大梁之星。辨其物土。
地有大梁之物。考其衣冠。人有大梁之姓。綜乾坤而列位。
兼水木而成文。業耕織而樂琴書。有梁鴻之雅尚。生封侯
而死廟食。有梁竦之雄圖。西山求白鹿之仙。東海受黃蛇
之寶。曾祖某。光祿大夫開府儀同三司驃騎將軍清河太
守右衞大將軍同州刺史上柱國。郡守旁通於月建。儀同
上法於太階。光祿大夫下大夫之職。驃騎將軍大將軍之
比。祖其。河南澠池令鄭州司功參軍事冀州蒲州二府司
馬朝散大夫紀王府司馬襄州同州二長史。仲由宰邑。蕭
何主吏。桓溫之徵謝奕。暫為司馬之官。周景之禮陳蕃。仍
降題輿之命。考某。國子學生霍王府參軍幷州大都督府
兵曹揚州大都督府錄事參軍。仲尼閑居。曰參不敏。天子
命我。參卿軍事。張常山之福應。直保金鈎。謝太傅之閨門。
唯生玉樹。所以圓光折水。真氣衝天。孩笑之時。見之者知
其孝友。能言之際。聽之者許其聰明。審清河管輅之天文。
對江夏黃童之日蝕。揮其勁翮。則鳳凰飛鳴於赤山。整其
蘭䈥。則駿馬騰驤於綠地。若夫龍神負卦。瑞雀銜書。安釐
王汲冡之文。穆天子羽陵之籍。莫不因條報葉。望表知裏。
鄭元殫見。覽萬卷之八千。班固洽聞。涉五經之四部。至如
琱弧夜月。䈥角三材。鐵劒秋霜。煙雲五色。莫不推之以智
勇。成之以揖讓。歷諸侯而說劒。直之無前。引司馬而操弓。
觀者如堵。可謂多才天縱。盛德日新。曼倩不讓於詩書。翁
歸兼強於文武。由是交道遂廣。聲名益振。朱家大俠。滕公
有然諾之言。劇孟過人。袁盎有逢迎之禮。及其從微至著。
資父事君。藉丹書之勳業。參黑衣之行伍。神宮海外。瞻鏤
牓於明山。太室雲端。聽仙簧於洛水。翊駕馳道。周廬甲觀。
方當奉詞出使。萬里行封。受命忘身。三軍拜將。豈期年歲
朝露。浮生過隙。漢逸人之雅操。命也如何。魯司寇之知言。
苖而不秀。嗚乎哀哉。望吾子者。空懷倚閭之歎。嗟予弟者。
獨有兦琴之悲。從日月於龜謀。考圖書於馬鬣。越以儀鳳
三年春二月某日甲子。葬於某所。悲夫。吾見其進。由來孔
李之家。吾謂之甥。實曰何劉之族。陽元既歿。瞻舊宅而無
成。康伯不存。對元言而誰與。銘曰。
山河帶礪。金木精靈。磊磊千丈。森森五兵。騑驂西掖。出入
東明。人壽無幾。皇天不平。碑留郭泰。挽送田橫。終寂寥於
相宅。空嗟歎於佳城。
隰州縣令李公墓誌銘
公諱嘉。字大善。隴西成紀人也。趙郡太守雍州大中正上
開府永康公之孫。幽州都督鎮軍大將軍上柱國丹陽公
之子。重華以文明允塞。謨九德於臯陶。仲尼以恭儉溫良。
繙六經於柱史。將軍李牧。人主願其同時。河尹李膺。天下
思其執御。况乎衣冠代美。祖考家聲。占於日月。為宗周之
姬姓。誓以山河。則炎漢之劉氏。公門承將相。地積英靈。望
之儼然。橫斷山而鬱起。聽其言也。注懸河而不竭。玉則秦
王所見。天照白虹。劒則殷帝所傳。星浮紫氣。假使蔡中郎
之博學。郭有道之人倫。何嘗不迎王粲而倒屣。為茅容而
下拜。起家為太子左千衞。以調升也。按河圖於玉版。震一
索而為長男。考天象於銅渾。心前星而為太子。直城霞遶。
曲障雲平。出入青牓之門。周旋黑衣之列。稍遷越王府戶
曹參軍。越之建國也。地居南斗之躔。王之受封也。禮極東
門之拜。郕霍所以隆懿親。共和所以資明德。一言而干楚
后。即從雲夢之畋。三見而說趙王。仍襲上卿之印。又遷隰
州令。川原爽塏。風俗和平。晉獻公之嗣。夷吾是邑。代恭王
之子。郢容為侯。陽泉依六壁之城。孟津合三溪之水。公以
輜車就列。墨綬當官。有蠶績於郕人。用牛刀於魯邑。市鄽
無競。不假鞭絲。學校方興。唯聞擊石。諸侯取其軌則。四海
瞻其儀表。為杜陵之男子。誰繼後曹。蔑鄉里之小人。願辭
彭澤。於是退歸初服。就養私門。戲嬰兒於階下。扶老生於
井上。尋丁外艱。哀毀踰制。加人一等。俯就三年。服闋。襲封
丹陽公。勳上騎都尉。公以安車禮盛。賜杖年高。被服先王
之道。優游太平之化。左琴右書。謀孫翼子。居常飽德。不言
何氏之萬錢。直置當仁。豈特于公之駟馬。清風可賞。必有
鸞鳳相期。白雪時遊。多以神仙見屬。義形於金石。節貫於
松筠。西山五日之朝。將化羽而生翼。北海明年之驗。便展
辰而至巳。以永淳元年八月二十一日。終於京師道政里
之私第。享年七十二。嗚乎哀哉。長子隨州光化縣令守節
等。哀纏弔鶴。痛結鄰人。孝之始也。則身體髮膚。所以全其
性。孝之終也。則衣裳棺槨。所以成其禮。天高八萬。想京兆
而何從。地闊三阡。對佳城而有恨。越宏道二年歲次甲申
正月甲申朔二十六日巳酉。陪葬於昭陵東南之平原。炯
樗櫟庸材。缾筲小器。仰惟先友。叨雅契於金環。俯逮嘉姻。
荷深知於玉潤。南容有道。僅聞將聖之言。東武建塋。俄述
安仁之賦。嗚乎哀哉。乃作銘曰。
爰初帝子。堯之大理。降及真人。國之柱史。衣冠百代。慶靈
千祀。吉兆占熊。嘉名贈鯉。聿修厥德。必復其始。大孝因心。
至仁由巳。肅成門內。章華宮裏。父任為郎。學優則仕。陽山
之曲。蜀江之涘。月旦乘鳧。田間狎雉。其心若鏡。其直如矢。
亟改炎涼。罷歸桑梓。象賢舊國。安車暮齒。忽愴池臺。俄悲
生死。郭門一望。郊煙四起。夫復何言。平生巳矣。
常州刺史伯父東平楊公墓誌銘
楊氏之先。其來尚矣。在皇為皇軒。在帝為帝嚳。在王為周
武。在霸為晉文。此之謂不朽。西京為丞相。東漢為司徒。魏
室為九卿。晉朝為八座。此之謂世祿。公諱德裔。宏農華陰
人也。即常州刺史華山公之元孫。左衞將軍武安公之長
子。生而岐嶷。代不乏賢。事親以孝聞。在鄉黨恂恂如也。始
以父任為太子左千牛備身。轉秀容華亭福昌雒四縣令。
詔封東平公。策勳上柱國。是時也。天子仄席求賢。勵精為
化。以公屈臨小縣。焉用牛刀。處治中別駕之任。方展其驥
足耳。擢拜潁州幽州二司馬。寬以濟猛。嚴而不殘。每行縣
錄囚徒。其所平反者十八九。詔徵尚書郎御史中丞。謇謇
諒直。有王臣之節。尋以公事去官。復拜饒州括州越州都
督府三州長史。在會稽引陂水溉田數千頃。人獲其利。於
今稱之焉。遷棣曹恒常四州刺史。歷政清白。為當時所重。
於是覽先賢之言。知止足之分。罷歸初服。告老私庭。乃率
㣥從子弟。營別業於宜神鄉之望仙里。其制宅也。宗廟為
先。廏庫為次。居室為後。喟然而言曰。古人所謂歌於斯哭
於斯聚國族於斯者。吾知之矣。維文明元年夏四月某日。
薨於正寢。春秋八十有五。嗚乎哀哉。公簡貴不交流俗。非
禮不動。非禮不行。望之儼然。聽其言也厲。博觀史籍。不學
書生尋章摘句而巳。至於臺閣舊事。法令科條。莫不成誦
在心。若指諸掌。几為尚書郎二年。御史中丞滿歲。宰人者
四縣。上佐及專城者九州。盛德形容。被於謌詠。門生故吏。
遍於天下。永淳二年。輿駕幸東都。召見公於金城。頓訪以
得失。公採摭㣥言。悉心以對。高宗嗟歎者良久。賜几杖粟
帛。鄉里榮之。一子令珍。早兦。朝夕溫凊者四女。公慨然有
喪明之痛。因不豫。彌留遺命。以弟之子神毅為後。越垂拱
元年春二月某日。與夫人隴西李氏合葬於某原。禮也。遠
近會葬千餘人。操筆而為誄者以百數。嗚乎哀哉。其銘曰。
巖巖華山。峻及於天。上侵神氣。下固窮泉。夫惟積德。生我
大賢。(其一)滔滔河水。中國之紀。派別九都。經營萬里。夫惟積
潤。生我君子。(其二)惟忻之城。惟華之亭。宜陽之地。益部之星。
公為其宰。不殞其名。(其三)汝陰之國。薊門之北。陂水朝黃。燕
雲夜黑。公為其佐。日宣其德。(其四)入踐郎官。含香握蘭。來居
白室。直繩明筆。潘子一除。士師三黜。(其五)邑號鄱陽。山名括
蒼。東南之美。吳會之鄉。展其驥足。實賴王祥。(其六)四州之大。
是稱都會。千里之榮。即分麾蓋。言旋舊國。保茲耆艾。(其七)生
為貴臣。死為貴神。陰堂是夜。古木非春。鄧攸無子。天道何
親。(其八)
杜袁州墓誌銘
公諱某。字某。京兆杜陵人也。高辛之撫教萬方。堯帝之平
章百姓。傳稱聖人之後。易曰積善之家。在夏為御龍。在周
為唐杜。三王以降。百代可知。車服出於南陽。衣冠襲於京
兆。曾祖榮業。後魏秦州別駕。祖良。宇文朝復州長史。父舉。
唐易州司兵參軍事。事端履道。操矢安貞。厚於天爵。薄於
人位。闕里之庭。學夫詩禮。太邱之門。執其羔鴈。公孝慈而
敬。威莊而安。狎貫義方。周覽典籍。服其服。則文之以君子
之容。遂其辭。則實之以君子之德。起家左翊衞。選授貝州
司倉參軍事。出自中禁。在於外臺。謹其蓋藏。實其倉庾。尋
遷蓬州咸安許州長社洛州洛陽三縣令。地方百里。官歷
三城。言非法度。不出於口。行非公道。不萌於心。令不肅而
威宣。教不舒而德洽。轉虢州司馬。制授朝散大夫婺州司
馬。又遷蘇州長史。加中散大夫。鸞鳳不棲於枳。鷰雀不集
於梧桐。宜得其材。非公莫可。我大周誕受萬國。寵綏四方。
建官惟賢。垂拱而理。乃命公為朝議大夫使持節袁州
諸軍事守袁州刺史。天王之使。列國之君。發其德音。而勸
不用賞。正其顏色。而禁不用刑。德成而位尊。名遂而身退。
乞骸告老。謝病言歸。以某年月日。終於淮海之館。春秋七
十有七。嗚乎哀哉。夫人太原王氏。魏驃騎大將軍新昌公
平之曾孫。唐蜀王府典軍上柱國志隆之女也。纂承洪烈。
嗣續徽音。中外柔嘉。小大懷睦。夫人之化。國風美於鵲巢。
寶劒之沈。夜氣衝於牛斗。享年四十八。嗚乎。咸亨二年某
月日。終於長社之官第。維天授三年春二月。合祔杜陵之
平原。禮也。王人弔祭。儀仗官給。長子某官等。毀形於骨。痛
貫於心。父母哀哀。昊天莫報。佳城鬱鬱。白日何年。願述餘
風。式銘幽壤。其銘曰。
鳳凰鳴矣。于彼高岡。顯允君子。邦家之光。猗歟令德。秀於
閨房。歲云暮矣。池樹荒涼。死則同穴。如何彼蒼。
