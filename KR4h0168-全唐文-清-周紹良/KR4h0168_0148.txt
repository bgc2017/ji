欽定全唐文卷一百四十八
顏師古(二)
上漢書注序
儲君體上哲之姿。膺守器之重。俯降三善。博綜九流。觀炎
漢之餘風。究其終始。懿孟堅之述作。嘉其宏贍。以為服應
曩說。疎紊尚多。蘇晉眾家。剖斷蓋尠。蔡氏纂集。尤為牴牾。
自茲以降。蔑足有云。悵前代之未周。愍將來之多惑。顧召
幽仄。俾竭芻蕘。匡正暌違。激揚鬱滯。將以博喻冑齒。遠覃
邦國。宏敷錦帶。啟導青衿。曲稟宏規。備蒙嘉惠。增榮改觀。
重價流聲。斗筲之材。徒思罄力。駑蹇之足。終慙遠致。歲在
重光。律中大呂。是謂涂月。其書始就。不恥狂簡。輒用上聞。
粗陳指例。式存揚搉。
等慈寺碑
若夫有功可大。盛業光於四表。有親可久。厚德加於萬類。
救災撥亂。闡宏威以則天。立愛宣慈。垂至仁而濟物。其於
司牧黎獻。汲引㣥生。窮高極深。道隆致遠。伏以現神通力。
摧破波旬之兵。開方便門。消滅尼犍之罪。斯蓋法王聖跡。
調御善權。不可思議。莫知邊際者矣。自隨歷云季。政網不
綱。海岳沸騰。函夏裂。繩樞競起。白梃稱兵。毒卉久敷。妖精
晝隕。五山並食。九嬰為害。交相吞噬。恣行[:#AS-FBEF:●](大[:#AS-FBEC:●]于)[:#AS-FBED:●]
[:#AS-FEDB:●]
[:#AS-FBF0:●]斮。仰籲蒼昊。跼跡靡依。
俯墜塗炭。息肩無所。剝極則亨。否終斯泰。用集明命。爰啟
真人。我大唐皇帝慶發靈圖。祚昭寶籙。撫茲歸運。拯彼橫
流。惟神惟幾。迺文迺武。聰明時乂。勇智自天。猗歟五材。聖
質苞其純懿。大哉七德。宸鑒測其幽遠。至如封胡異說。力
牧奇篇。元女黃石之精微。玉帳絳宮之祕要。莫不裁成睿
思。總制深衷。超冠情靈之表。得諸耳目之外。爰茲草昧。自
彼參墟。投袂濡足。東征西怨。克翦方命。鯨鯢斯盡。芟夷干
紀。邦域底平。掃欃槍於天衢。匪遑寧處。戮獝狂於地表。無
思不服。阪泉鹿之師。議勤已陋。共工有扈之戰。固多慙色。
載籍所傳。孰可侔其髣髴。言象所寄。安足紀其希夷。武德
之初。諸華未緝。穀洛之地。尚阻朝風。念彼王充。偷安假息。
悼干戈之日用。悵烽燧之多警。於是親總元戎。授茲戚鉞。
建瓴東下。將一車書。北據崇芒。南屯伊闕。雲羅既布。指期
滌蕩。然而賊竇建德。往因多難。夙長亂階。偽黨實繁。凶毒
孔熾。妄作元圭之瑞。竊號夏王。驅扇黑山之旅。擅強河朔。
破邑屠城。斬祀殺厲。矯誣上帝。多歷年所。
又以逞其狙詐。乘彼阽危。即傾許之人徒。收亡隨之文物。
遂乃憑陵濟岱。薦食徐兗。驟勝愈驕。負力作氣。惟茲勍寇。
同惡相求。臮此役也。實來赴援。溯流而上。奄至滎陽。間使
驅馳。潛申約結。將規合勢。以抗我師。首足互資。實同夏屋
之獸。前後迭至。冀效常山之蛇。妙算所甄。洞其曲折。中權
所稟。見可而進。是以引麾北制。移蹕東虞。天策頻加。神鋒
累奮。其後酋渠相命。妖孽並臻。鑿齒之類為㣥。窫窳之徒
成列。發自板渚。迄於茲地。獷⺨[:#AS-FBED:●]癸爭先。陸梁競出。比角
舉尾。飲竭洪流。吞石噉沙。聚蔽陽景。皇赫斯怒。爰整六軍。
飛廉翊衡。豐隆先路。然後置天地之陣。揚日月之旗。震夔
鼓以申嚴。鏗虬鐘而大號。星流電擊。鳳矯龍騰。坵巒為之
震跳。梗林於是靡拉。陷堅挫猛。刮野掃地。喋血僵尸。填坑
滿谷。禽茲元惡。未及旋踵。仍執醜虜。曾靡孑遺。渙若冰消。
漼同魚爛。氛祲祛除。風雲融朗。列代神璽。莫不畢收。前王
彝器。此焉總獲。既而乘轅西返。蒨旆右臨。奮決水之威。乘
破竹之勢。廓清萬里。大定三川。散馬華陽。飲至豐鎬。豈如
漢王力競。屢見屈於城皋。魏武爭雄。久連兵於官渡。及夫
海外有截。宇內無虞。執玉帛以臨朝。垂衣裳而班治。珍符
雜沓。
繁祉絪縕。甘雨薰風。時和歲稔。正簫韶之樂。非止咸英。定
郊雍之禮。豈帷俎豆。跂行喙息。跖實排虛。邇陿游原。遐闊
泳末。攫摯忘嘴距之用。夷狄齊冠帶之倫。外戶常開。內機
不作。寘含靈於仁壽。變品庶於陶甄。思廣舟航。無隔幽顯。
靜言官首。或握節以殉忠。追悼行間。有薶輪而棄野。愍疏
屬之罪。方滯迷塗。念刑天之魂。久淪長夜。以為拔除苦累。
必藉勝因。增益善根。實資淨土。乃命克敵之處。普建道場。
情均彼我。恩洽同異。爰立此寺。俾號等慈。境實鄭州。縣稱
氾水。班倕(闕一字)集。矩矱斯備。式搆寶坊。樹茲靈塔。飛梁虹
指。浮柱星懸。層閣崢嶸。脩廊黮䨴。朝雲暫起。華礎流津。曉
露微沾。夕盤泫溽。茹蘆在阪。化為詹蔔之林。熠燿宵行。翻
暎摩尼之彩。傍開柰苑。敷淨花而韡華。却帶蓮池。積定水
而澄湛。結衣萃止。振錫來儀。戈[:#AS-FBEE:●]六品齊芳。禪枝並茂。其
地則遙瞻太室。夏后之所發祥。近眺襄城。軒轅於是訪道。
舳艫控引。循金隄以偪側。冠蓋往來。趨玉門而隱軫。勢居
爽塏。物稱衍沃。誠原陸之膏腴。信康莊之都會。豈惟致罰
之野。獲免汙豸[:#AS-FBED:●]者。淫慝所懲。赦其京觀。乃令深入緣起。
永脫蓋纏。普賴法財。同歸妙樂。悠悠曠刦。憑慧力而靡偏。[:#AS-FBEF:●
]
[:#AS-FEFB:●]
[:#AS-FBEC:●]([:#AS-FEC0:●]
[:#AS-FBEE:●]同)[:#AS-FBEC:●]目[:#AS-FBEC:●]
[:#AS-FEE0:●]
[:#AS-FBF0:●]
[:#AS-FBEF:●]
[:#AS-FEFB:●]
[:#AS-FBEC:●]([:#AS-FEC0:●]
[:#AS-FBEE:●]同)[:#AS-FBEC:●]目[:#AS-FBEC:●]
[:#AS-FEE0:●]
[:#AS-FBF0:●]恒沙。
譬福聚而無盡。南山之壽。既彌茂於億年。北極之尊。實牢
籠於萬代。竊惟望雲就日。博貫多能。理極寰中。道臻繫本。
考覈篆籀。徧詳流略。定儒墨之短長。棄刑名之苛嬈。纖微
必舉。幽賾斯應。不能遁其隱奥。無所潛其肸蠁。五老變為
流星。懸識象緯。八靈符於積雪。曲盡物名。昃食忘勞。昧旦
丕顯。尚想巖穴。博逮芻蕘。俱幸滿堂之歡。猶興納隍之慮。
愛踰祝網。仁兼扇暍。降元覽而游藝。觀人文以化成。賤齊
梁之短篇。鄙苦寒之危調。轉規注河之論。聽者開神。芝英
垂露之書。觀者眩目。飛蝯妙術。抑咒神工。制律呂之輕重。
知草木之情狀。郁哉煥乎。弗可記已。重明養德。守器光於
匕鬯。璇枝樂善。作固列於維城。威儀抑抑。良翰赳赳。文士
蘊金錫之姿。武臣表熊羆之狀。耕田鑿井。雖受賜而無迹。
擊壤鼓腹。諒日用而不知。百年然後勝殘。仲尼之言斯闊。
三脊之茅難致。夷吾所志為小。蓋夫植操恒久。莫貞乎金
石。盛德形容。聿宣於歌頌。末臣庸謏。預奉鴻猷。雖罄短才。
未揚休烈。其詞曰。
肇自無極。初分太清。二儀定位。四大居貞。緬求遂古。逖聽
遐聲。質文遞變。粹駮殊名。(其一)季葉紛詭。政荒道喪。逐鹿爭
驅。乘龍有亢。亟罹不造。時逢無妄。至治莫興。嘉生靡暢。(其
二)滔德既厭。炎運將徂。鴻飛野滿。狼入朝蕪。綠林叛換。青
犢睢盱。中外板蕩。億兆淪胥。(其三)聖帝膺期。愍彼顛覆。始建
天柱。初安地軸。萬難畢夷。㣥凶盡戮。芒芒率土。俱荷亭育。(
其四)壽華釁社。用康國步。陽紆斃慝。實清王度。牧野非艱。
鳴條豈固。勢踰蘀卷。俯同滎注。(其五)魔眾既摧。勝幡斯立。釋
茲罪垢。俾申幽執。施以無畏。斷其餘習。即此戎墟。招提攸
葺。(其六)雲樓赫燡。月殿玲瓏。冬延愛日。夏納清風。白蘋齊葉。
丹桂臨藂。綺疏瞰迥。繡閣臨空。(其七)金繩吐光。寶鈴和響。香
繞梵音。花飛仙掌。妙想凝寂。真容煥朗。開士宅心。伊蒲瞻
仰。(其八)崇巖秀峙。迅流長邁。石城迴矚。龍池斜界。左顧敖碻。
右通氾祭[:#AS-FBED:●]
[:#AS-FEE8:●]。實為勝境。誕標靈怪。(其
九)至人惠利。正覺津梁。偕登萬善。普照十方。深慈廣博。冥
慶遐長。式光勿替。永播無疆。(其十)
神州地祇祝文
維某年。敢昭告於神州地祇。惟祇包函區夏。載負㣥生。溥
彼域中。賴茲厚德。式遵彝典。㨂此元辰。敬以玉帛犧牲。粢
盛庶品。明獻厥誠。備茲禋瘞。
四大河祝文
維神上通雲漢。光啟圖書。分導九枝。傍潤千里。素秋式序。
用率典常。
姚思廉
思廉本名簡。以字行。陳吏部尚書察子。初授秦王府文學。
太宗即位。為著作郎宏文館學士。寫形於十八學士圖。拜
散騎常侍。賜爵豐城縣男。貞觀十一年卒。贈太常卿。諡曰
康。
止足論
易曰。亢之為言也。知進而不知退。知存而不知亡。知進退
存亡而不失其正者。其惟聖人乎。傳曰。知足不辱。知止不
殆。然則不知夫進退。不達乎止足。殆辱之累。期月而至矣。
古人之進也。以康世濟務也。以宏道厲俗也。然其進也光
寵夷易。故愚夫之所乾沒。其退也苦節艱貞。故庸曹之所
忌憚。雖禍敗危兦。陳乎耳目。而輕舉高蹈。寡乎前史。漢世
張良。功成身退。病臥却粒。比於樂毅范蠡。至乎顛狽。斯為
優矣。其後薛廣德及二疏等。去就以禮。有可稱焉。魚豢魏
略知足傳方田徐於管胡。則其道本異。謝靈運晉書止足
傳先論晉世文士之避亂者。殆非其人。唯阮思曠遺榮好
遁。遠殆辱矣。宋書止足傳有羊欣王微。咸其流亞。齊時沛
國劉瓛字子珪。辭祿懷道。棲遲養志。不戚戚於貧賤。不耽
耽於富貴。儒行之高者也。梁有天下。小人道消。賢士大夫。
相招在位。其量力守志。則當世罔聞。時或有致事告老。或
有寡志少欲。國史書之。亦以為止足傳云。
張元素
元素。蒲州虞鄉人。為竇建德黃門侍郎。建德平。授景城都
督府錄事參軍。太宗即位。累遷右庶子銀青光祿大夫。授
潮州刺史。徙鄧州。麟德元年卒。
諫修洛陽乾陽殿書
微臣竊思秦始皇之為君也。藉周室之餘。因六國之盛。將
貽之萬葉。及其子而兦。諒由逞嗜奔慾。逆天害人者也。是
知天下不可以力勝。神祇不可以親恃。惟當宏儉約。薄賦
斂。慎終如始。可以永固。方今承百王之末。屬凋弊之餘。必
欲節之以禮制。陛下宜以身為先。東都未有幸期。即令補
葺。諸王令並出藩。又須營構。興發數多。豈疲人之所望。其
不可一也。陛下初平東都之始。層樓廣殿。皆令撤毀。天下
翕然。同心欣仰。豈有初則惡其侈靡。今乃襲其雕麗。其不
可二也。每承音旨。未即巡幸。此乃事不急之務。成虛費之
勞。國無兼年之積。何用兩都之好。勞役過度。怨讟將起。其
不可三也。百姓承亂離之後。財力凋盡。天恩含育。粗見存
立。饑寒猶切。生計未安。三五年間。恐未能復。奈何營未幸
之都。而奪疲人之力。其不可四也。昔漢高祖將都洛陽。婁
敬一言。即日西駕。豈不知地惟土中。貢賦所均。但以形勝
不如關內也。伏惟陛下化凋弊之人。革澆漓之俗。為日尚
淺。未甚淳和。斟酌事宜。詎可東幸。其不可五也。臣又嘗見
隋室初造此殿。楹棟宏壯。大木非隨近所有。多自豫章採
來。二千人曳一柱。其下施轂。皆以生鐵為之。中間若用木
輪。動即火出。鐵轂既生。行一二里即有破壞。仍數百人別
齎鐵轂以隨之。終日不過進三二十里。略計一柱已用數
十萬功。則餘費又過倍於此。臣聞阿房成。秦人散。章華就。
楚眾離。乾陽畢工。隋人解體。且陛下今時功力。何如隋日。
承凋殘之後。役瘡痍之人。費億萬之功。襲百王之弊。以此
言之。甚於煬帝遠矣。深願陛下思之。無為由余所笑。則天
下幸甚。
上太子承乾書
臣聞皇天無親。惟德是輔。苟違天道。人神共棄。然古三驅
之禮。非欲教殺。將為百姓除害。故湯羅一面。天下歸仁。今
苑內娛獵。雖名異遊畋。若行之無恒。終虧雅度。且傅說曰。
學不師古。匪說攸聞。然則宏道在於學古。學古必資師訓。
既奉恩詔令孔穎達侍講。望數存問。以補萬一。仍博選有
名行學士。兼朝夕侍讀。覽聖人之遺教。察既行之往事。日
知其所不足。月無忘其所能。此則盡善盡美。夏啟周誦。焉
足言哉。夫為人上者。未有不求其善。但以性不勝情。耽惑
成亂。耽惑既甚。忠言盡塞。所以臣下苟順。君道漸虧。古人
有言。勿以小惡而不去。小善而不為。故知禍福之來。皆起
於漸。殿下地居儲貳。當須廣樹嘉猷。既有好畋之淫。何以
主斯匕鬯。慎終如始。猶恐漸衰。始尚不慎。終將安保。
重諫太子承乾書
臣聞周公以大聖之材。猶握髮吐哺。引納白屋。而况後之
聖賢。敢輕斯道。是以禮制。皇太子入學而行齒冑。欲使太
子知君臣父子尊卑長幼之道。然君臣之義。父子之親。尊
卑之序。長幼之節。用之方寸之內。宏之四海之外者。皆因
行以遠聞。豈假言以光被。伏惟殿下睿質固已崇高。尚須
學文以飾其表。竊見孔穎達趙宏智等。非惟宿德鴻儒。亦
兼練達政要。望令數得侍講。開釋物理。覽古諭今。增輝睿
德。而雕蟲小技之流。祗可時命追隨。以代博奕耳。若其騎
射畋遊。酣歌伎翫。苟悅耳目。終穢心神。漸染既久。必移情
性。古人有言。心為萬物主。動而無節則亂。臣恐殿下敗德
之源。在於斯矣。
重諫太子承乾書
臣聞孔子云。能近取譬。可謂仁之方也已。然書傳所載。其
言或遠。尋覽近事。得失斯存。至後周武帝平定齊梁。卑宮
菲食。以安海內。太子贇。舉措無度。穢德日著。烏丸軌知其
不可。具言於武帝。武帝慈仁。望其漸改。及其踐祚。狂暴肆
情。區宇崩離。宗祀覆滅。即隋文帝所代是也。文帝因周衰
弱。憑藉力資。雖無大功於天下。然布德行仁。足為萬姓所
賴。勇為太子。不能近遵君父之節儉。而務驕侈肆情。今之
宮中山池遺址。即殿下所親覩是也。此時亦恃君親之恩。
自謂太山之固。詎知邪臣敢進其說。向使動靜有常。進退
合度。親君子。疎小人。捨浮華。尚恭儉。雖有邪臣間之。何能
致慈父之隙。豈不由積德未宏。令聞不著。讒言一至。遂成
其禍。臣以愚蔽。竊位兩宮。在臣有江海之潤。於國無秋毫
之益。是用必竭愚誠。思盡臣節者也。竊惟皇儲之寄。荷戴
至重。如其積德不宏。何以嗣守成業。聖上以殿下親則父
子。事兼國家。所應用物。不為節限。恩旨未踰六旬。用物已
過七萬。驕奢之極。孰云過此。龍樓之下。唯聚工匠。望苑之
內。不覩賢良。今言孝敬則闕視膳問安之禮。語恭順則違
君父慈訓之方。求風聲則無愛學好道之實。觀舉措則有
因緣誅戮之罪。忠臣正士。未嘗在側。㣥邪淫巧。昵近深宮。
愛好者皆遊手雜色。施與者並圖畫雕鏤。在外瞻仰。已有
此失。居中隱密。可勝計哉。宣猷禁門。不異闤闠。朝入暮出。
穢聲已彰。臣以德音日損。頻上諫書。自邇已來。縱逸尤甚。
右庶子趙宏智。經明行修。當今善士。臣每奏請。望數召進。
與之談論。庶廣徽猷。今旨反有猜嫌。謂臣妄相推引。從善
如流。尚恐不逮。飾非拒諫。必招禍敗。方崇蔽塞之源。不慕
欽明之術。雖挹睿哲之姿。終罹罔念之咎。古人云。苦藥利
病。苦言利行。伏願居安思危。日慎一日。則天下幸甚。
陳正道對
臣觀自古以來。未有如隋室喪亂之甚。豈非其君自專。其
法日亂。向使君虛受於上。臣弻違於下。豈至於此。且萬乘
之重。又欲自專庶務。日斷十事。而五條不中。中者信善。其
如不中者何。况一日萬幾。已多虧失。以日繼日。乃至累年。
乖謬既多。不兦何待。如其廣任賢良。高居深視。百司奉職。
誰敢犯之。臣又觀隋末沸騰。被於㝢縣。所求天下者。不過
十數人。餘皆保邑全身。思歸有道。是知人欲背主為亂者
鮮矣。但人君不能安之。遂致於亂。陛下若近覽危兦。日慎
一日。堯舜之道。何以能加。
蕭鈞
鈞。貞觀朝中書舍人。
顏勤禮贊
依仁服義。懷文守一。履道自居。下帷終日。業彰素里。行成
蘭室。鶴鑰馳稱。龍樓委質。
