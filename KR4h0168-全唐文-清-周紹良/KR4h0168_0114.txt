欽定全唐文卷一百十四
晉高祖
帝姓石氏。諱敬瑭。太原人。唐景福元年生。事後唐莊宗明
宗。累官侍中太原尹北京留守兼大同振武彰國威塞等
軍蕃漢馬步軍總管。清泰三年五月封趙國公。是年叛後
唐。十一月受契丹主冊即皇帝位。在位七年。年五十一。諡
曰聖文章武明德孝皇帝。廟號高祖。
赦事潞王從珂諸臣罪制
朕遠提義旅。尋克皇都。六部相次以奉迎。兆庶畫時而安
堵。旋茲底定。巳遂廓清。應文武百官等。早列通班。各懷忠
節。掩節雖淪於汚俗。推誠必於維新。但當共罄嘉謨。副
予虛佇。虞秦可鑒。在於用捨之間。堯舜為心。方務含宏之
德。勉堅臣節。深體朕懷。其兩班臣寮應事偽庭者。並宜釋
罪。
授趙瑩門下侍郎平章事桑維翰集賢殿大學士
制
天有寶圖。應運者文明之主。國調金鉉。入司者經緯之臣。
將冀大同。須資良弻。況謂建邦之始。難虛納揆之官。其有
霸府舊寮。前籌上密。歷歲寒而斯久。宏益嘗多。經艱險而
不渝。忠貞彌篤。式旌懿德。宜舉徽章。乃擇吉辰。爰行並命。
翰林學士承旨知河東軍府事正議大夫尚書戶部侍郎
知制誥賜紫金魚袋趙瑩。儒中端士。席上正人。襟靈而萬
里坦夷。行葉而四時繁茂。洎陞簪履。旦夕之贊畫過人。每
侍籌帷。遐邇之折衝在我。翰林學士權知樞密使事正議
大夫尚書禮部侍郎知制誥賜紫金魚袋桑維翰。文場翹
楚。學海波瀾。撓澄不變於二風。躁靜同歸於一德。誠抱兼
人之器。諒懷經國之才。十年伸揮翰之勞。數鎮有從征之
役。而皆功參佐命。績顯坐籌。蕭曹遠接於英猷。房杜近齊
於芳烈。成予丕業。職爾元勳。既協良辰。難稽懋賞。自董戎
而居廊廟。繇內翰而秉鈞衡。乃用器能。佇觀燮贊。於戲。優
賢異典。有國新恩。勉伸裨救之謀。共致升平之治。事繁罔
避。言直勿辭。永修魚水之歡。以保雲龍之契。瑩可金紫光
祿大夫門下侍郎平章事。維翰可集賢殿大學士依前權
知樞密使事。
授馮道門下侍郎平章事制
舜任五臣。坐致穆清之化。漢尊三傑。克成王霸之基。皆所
以君臣義通。上下情洽。得以寅亮大化。導揚休聲。百工允
𨤲。垂衣裳而御宇。萬方率服。鑄劒戟以為農。式繇輔弻之
功。兆此隆平之運。朕謬膺開創。初統寰瀛。照臨將被於淳
風。宰制實憑於良輔。其有功宣締構。業紹經綸。兩朝輸翊
戴之勳。萬彙仰陶鈞之力。是宜重膺夢卜。再踐廟堂。俾光
新造之邦。共闡無為之化。經邦致理翊戴功臣特進守司
空上柱國始平郡公食邑二千五百戶食實封三百戶馮
道。禮天蒼璧。鎮國元龜。夏璜為稀世之珍。軒鏡是辟邪之
寶。方諸才業。良平有可差其肩。較彼忠貞。姚宋不得並其
轡。可謂人臣之刀尺。造化之丹青。自明宗皇帝克紹基扃。
仰膺圖讖。於草昧皇靈之際。有攀鱗附翼之功。密贊皇猷。
靜司帝誥。出納奉命。周旋八年。持葛秤以定錙銖。浮殷舟
而拯沈溺。四時成歲。陰陽畢順於燮調。九德不愆。朝野咸
推於表式。繄予薄德。獲被寵靈。將惕勵以為懷。恐負荷之
弗克。宜憑勳德。共濟艱難。是用重啟巖廊。俾持埏埴。水土
之崇資不改。宏文之大柄仍兼。於戲。造膝陳謀。爾無辭於
裨救。開懷納諫。朕不怠於聽從。致社稷於昌期。納生靈於
壽域。共臻至理。勿墜前功。唯於大臣。不俟多訓。可守司空
兼門下侍郎平章事宏文館大學士。
贈王思勳左武衞大將軍制
思勳早承家廕。久列內廷。奉王命而不辭。顧賊衆而無懼。
宣揚朝旨。勸諭兵師。遂被凶徒。橫加殺害。而聞厥父抱疾。
其家甚貧。不有旌酬。何彰忠烈。可贈左武衞大將軍。仍以
思勳舊請俸祿。終王元正一世。思勳男有長成者。量才
敘錄。兼令所司。厚給賻贈。噫。以子之俸。終父之年。足表渥
恩。以慰存歿。布告中外。咸使聞知。
平張從賓赦制
雷雨作解。表天道之推恩。瑾瑜匿瑕。顯國君之含垢。顧惟
師古。敢怠宏仁。關河既靜於昏霾。綸綍宜覃於慶澤。昨者
張從賓輒萌逆節。遠結叛臣。釁起三城。悲纏兩地。占據我
都邑。虔劉我士民。丸泥欲閉於虎牢。袄霧幾迷於鳳闕。賴
乾坤垂祐。將相協謀。渠魁送死於網羅。凶黨咸膏於原野。
捷音繼振。惡蔓皆除。宜施曠蕩之恩。以撫驚騷之地。仍頒
霈澤。徧及縲囚。貴感召於淳和。速盪平於氛祲。天福二年
八月二十五日昧爽巳前。天下見禁囚徒。除十惡五逆。光
火劫舍。持仗殺人。合造毒藥。官典犯贓。欠負官錢外。其餘
不問輕重。巳發覺未發覺。巳結正未結正。並宜釋放。應自
張從賓作亂巳來。有曾被張從賓及張延播脅從染汚。及
符彥饒下隨身軍將等。兼安州王暉徒黨。除巳誅戮外。並
從釋放。一切不問。尚恐無知之人。暗有恐動物色。委洛京
留守河陽節度使明加察訪。犯者重斷。或無辜被害。或徇
節忘生。既抱沈冤。宜申贈典。應自張從賓作亂巳來。諸色
官寮內。有沒於王事者。並與追贈。有子孫量才敘錄。或是
諸軍小節級長行巳下。沒於王事者。具給本家三年糧賜。
有男成長者。委侍司衞典諸軍內酌量安排。富父春喉。須
誅元惡。文王葬骨。式表至仁。自張從賓作亂巳來。所在殺
傷者。並委逐處差人收拾骸骨葬瘞。張繼祚在喪紀之中。
承逆豎之意。顯從叛亂。難貸刑章。乃睠先臣。實有遺德。遽
茲乏祀。深所軫懷。其一房家業。準法雖巳籍沒。所有先臣
并祖父母墳莊祠堂。並可交付親的骨肉主張。應有犯事
人親的骨肉。除巳誅戮外並放。一切不問。所有祖先墳塋。
亦仰準此交付。負國者天地不容。為逆者人神共怒。永惟
肸蠁。實有感通。昨出師之時。將帥虔禱。頗聞陰祐。成此戰
功。唐衞國公宜封靈顯王。其餘鄭州并汜水管內神祠。宜
令長吏差官點檢。如有隳損處。便委量事修葺。貴伸嚴飾。
以答陰功。五嶽承天。四瀆紀地。自正當陽之位。未伸望秩
之儀。宜令差官徧往告祭。兼下逐州府量事修崇。所有近
廟山林。仍宜禁斷採樵。降黜之科。既然不濫。洗滌之道。足
使自新。應自創業巳來。降黜者並可放還。兵興巳來。邊疆
多事。或因虜掠。或偶滯留。歲序遷移。家鄉迢遞。魚腸雁足。
嘗懸骨肉之恩。月夕霜天。必起桑榆之思。宜令收贖。俾遂
歸還。自梁朝後唐巳來。前後奉使。及北京沿邊管界。虜掠
往向北人口。宜令官給錢物。差使齎持往彼。一一收贖。放
歸本家。興兵動衆。蓋殄元凶。伐罪弔民。須安兆庶。應內府
管界內今年夏稅。近指揮只徵五分。今以方駐兵師。無不
勞役。並宜蠲放。於戲。顧惟薄德。屬此多艱。敢忘御朽之規。
思廣納汚之道。爰敷渙汗。貴洽蒸黎。更在中外輔臣。文武
列辟。同扶寡昧。以致隆平。告報寰區。宜體朕意。
復陳保極官制
朝散大夫衞尉寺丞陳保極。夙蘊才名。早登科第。洎居班
列。深顯器能。近者假限既違。朝章是舉。自聞左降。深悟前
非。宜推宥罪之恩。俾奉自新之命。勉伸傾竭。繼俟陟遷。可
復行尚書倉部員外郎。賜紫金魚袋。
復范延光等官爵制(節文)
頃朕始登大寶。未靖中原。六飛纔及於京師。千里未通於
懷抱。楚王求舊。方在遺簪。曾子傳疑。忽成投杼。尋聞悛悔。
遽戮姦回。干戈俄至於經時。雷雨因思於作解。果馳賓介。
疊貢表章。向丹闕以傾心。瀝素誠而效順。而況保全黎庶。
完整甲兵。納款斯來。其功非細。得不特頒鐵契。重建牙璋。
封本郡之土茅。移樂郊之旌鉞。至於將吏。咸降絲綸。於戲。
上穹之運四時。不愆者信。大道之崇三寶。所重者慈。活萬
戶之傷夷。息六師之勞瘁。遂予仁憫。旌爾變通。永貽子孫。
長守富貴。敬佩光寵。可不美歟。可復推誠奉義佐運致理
功臣天雄軍節度管內觀察處置等使開府儀同三司守
太傅兼中書令廣晉尹上柱國臨清王食邑一萬戶食實
封一千戶改授鄆州刺史天平軍節度鄆齊(闕)等州觀察
處置等使。賜鐵券。改封高平郡王。仍令擇日備禮冊命。以
天雄軍節度副使檢校刑部尚書李式檢校尚書右僕射
充亳州團練使。以貝州刺史孫漢威為檢校太保隴州防
禦使。以天雄軍三城都巡檢使薛霸為檢校司空衞州刺
史。以天雄軍馬步軍都指揮使王建為檢校司空虢州刺
史。以天雄軍內外馬軍都指揮使藥元福為檢校司空深
州刺史。以天雄軍內外步軍都指揮使安元霸為檢校司
空隨州刺史。以天雄軍都監前河陽行軍司馬李彥珣為
檢校司空坊州刺史。
冊于闐王李聖天制
于闐國王李聖天。境控西陲。心馳北闕。頃屬前朝多事。久
阻來庭。今當寶歷開基。乃勤述職。請備屬籍。宜降冊封。將
宏來遠之恩。俾樂無為之化。宜冊封為大寶于闐國王。仍
令所司擇日。備禮冊命。以供奉官張光鄴充使。
封王繼恭臨海郡王制
王者居域中之大。以天下為家。兩曜照臨。必覃聲教。二儀
覆載。咸有寵綏。矧夫地鎮南臺。心傾北闕。遙識興隆之運。
顯輸翊戴之誠。得不並舉徽章。式旌亮節。爰當吉日。遂降
明恩。威武軍節度福建管內觀察處置等使光祿大夫檢
校太保兼御史大夫上柱國瑯琊縣開國伯食邑七百戶
王繼恭。淮水源長。緱山系遠。代襲弓裘之業。家承帶礪之
勳。劒有龜文。乃是干星之器。玉稱龍輔。允為照廡之珍。當
年巳得於佩刀。繼世連持於瑞節。紅蓮綠水。幕中多倚馬
之賓。貝冑犀渠。帳下悉曳牛之將。號令而秋霜肅物。撫綏
而時雨隨車。嶽鎮一方。風行萬里。而況誠專會禹。道著尊
周。挂帆檣而遠涉滄波。貢章表而備陳丹懇。菁茅畢至。無
虧任土之儀。玉帛咸來。悉是充庭之寶。爾能若此。朕實嘉
焉。是用益以井田。榮之黻冕。階昇峻級。爵極真王。冀旌奉
上之心。仍錫推忠之號。於戲。航深梯險。爾無怠於恭虔。崇
德報功。朕敢稽於渥澤。勉承休命。永保令圖。可特進檢校
太傅福州大都督府長史威武軍節度福建管內觀察處
置兼三司發運等使。封臨海郡王。加食邑二千戶食實封
三百戶。賜推忠奉節功臣。
封迴鶻奉化可汗制
迴鶻可汗仁美。雄臨朔野。虔奉中朝。一方之烽燧蔑聞。萬
里之梯航繼至。自當開創。益效傾輸。備覩尊奬之心。爰降
冊封之命。宜封為奉化可汗。擇日備禮冊命。遣衞尉卿邢
德昭持節使之。
元日推恩制
朕自勉副羣心。恭臨大寶。承歷代荒屯之後。屬前朝喪亂
之餘。每務綏和。漸期富庶。尋以東遷梁苑。北定鄴都。國力
既虛。軍資甚廣。所司以供億為念。督責是專。嘗思凋獘之
民。倍軫焦勞之意。今我事漸。農時欲興。將導達於休和。
用頒宣於渥澤。宜蠲宿負。以惠黎元。應天福元年終巳前
公私債欠。一切除放。
封王建高麗王制
王者法二象以覆載。齊七麗以照臨。既符有道之文。是布
無私之化。其有誠懸象闕。路越鯨津。首傾拱極之心。久勵
事君之節。得不示四時之信。同萬國之風。用顯英賢。俾行
典禮。大義軍使特進檢校太保使持節元菟州都督上柱
國高麗王王建。天資閒傑。神授機謀。宇量矜嚴。靈襟洞達。
志堅金石。操凜雪霜。每切朝宗。嘗勤事大。守三韓之重地。
仁義兼修。定百濟之彊鄰。恩威並振。暨朕握圖御宇。膺籙
開基。遣猶子以朝天。備彰忠節。改名臣而稱賀。益認深誠。
而又敘立國之繇。述連姻之舊。慕予正朔。顯爾籌謀。是用
時舉徽章。聿覃豐澤。階升一品。位統三師。加以戶封。兼其
真食。勉膺寵命。以保令猷。可開府儀同三司檢校太師依
前使持節元菟州都督充大義軍使食邑一萬戶食實封
一千戶高麗國王。
改唐莊宗陵名詔
唐莊宗陵名與國諱同。宜改為伊陵。應京畿及諸州縣。舊
有唐朝諸帝陵。并真源等縣。並不為次赤。卻以畿甸緊望
為定。其逐處縣令。不得以陵臺結銜。考滿日依出選門官
例指揮。隔任後準格例施行。其宋州亳州節度使刺史。落
太清宮使副名額。
遷擢中外臣寮詔
有晉開國。新命臨人。宜宏不二之規。以廣無私之化。應在
朝中外臣寮。及節度團練防禦使刺史留守司及州府縣
官等。宜并與加恩。擢材委任。不問常例。
追封萬石君詔
宗正卿石光贊奏。滎陽道左有萬石君石奮之廟。德行懿
美。宜示封崇。用光遠祖之徽猷。益茂我朝之盛典。贈奮太
傅。
贈李遐右諫議大夫詔
東都奏。留守判官監左藏庫李遐。當張從賓作亂之際。遣
李彥珣強取錢帛。李遐稱不奉詔旨。安敢從命。尋遇害。朕
以李遐讀古人書。持君子行。攻苦食淡。承家不墜於素風。
激濁揚清。歷宦咸推於貞操。一昨叛臣猖獗。凶黨憑陵。而
能守正不回。臨難無懼。忘身徇節。雖死猶生。若無優異渥
恩。何以光揚忠烈。仍聞母老子幼。鄉遠家貧。宜超贈於華
資。兼賞延於嫡嗣。是覃漏澤。慰彼沈冤。可贈右諫議大夫。
其母田氏。封京兆郡太君。所有子孫。服闕日量才敘錄。
朝廷雖巳特支救接錢帛粟麥。其本官賻贈物色。宜依常
例指揮。仍長給遐在生官俸祿。終母一世。噫。朕以薄德。屬
茲多難。致害忠良。實多軫惻。以子之俸。終母之年。用表衋
傷。俾慰存歿。布告中外。當體朕懷。
奬張允駮赦論詔
張允位居近侍。志奉遠圖。屬將來之助致小康。覩巳往之
頻行大赦。若惠姦稍甚。則蠧政亦多。推恩務洽於華夷。作
解冀調於疎數。所貢論宜付史館。
慎刑詔
刑獄之難。古今所重。但關人命。實動天心。或有冤魂。則傷
和氣。應諸道州府。凡有囚徒。據推勘到案欵。一一盡理。子
細律令合格勅。其閒或有疑者。準令又讞。大理寺亦宜
申尚書省。省寺明有指歸。州府然後決遣。
放定州夏稅詔
朕自臨寰宇。每念生民。務切撫綏。期於富庶。屬干戈之未
戢。慮徭役之或煩。以彼中山。偶經夏旱。因茲疾苦。遽至流
移。達我聽聞。深懷憫惻。應定州所奏軍前夫役逃戶夏稅
並放。
奬王易進漸治論詔
王易手演王言。心資帝業。當開創之運。以遠大而論。天
不能蹙變四時。地不能躁成萬物。況當革夏。盡巳從周。化
未可以驟行。事只宜於漸治。不疾而速。其在茲乎。所貢論
宜付史館。
升汴州為東京詔
為國之規。在於敏政。建都之法。務要利民。歷考前經。朗然
通論。顧惟涼德。獲啟丕基。當數代戰伐之餘。是兆庶傷殘
之後。車徒既廣。帑廩咸虛。經年之輓粟飛芻。繼日而勞民
動衆。常煩漕運。不給供須。今汴州水陸要衝。山河形勝。乃
萬庾千箱之地。是四通八達之郊。爰自按巡。益觀宜便。俾
升都邑。以利兵民。汴州宜升為東京。置開封府。仍升開封
府浚儀兩縣為赤縣。餘升為畿縣。應舊制開封府時所管
屬縣。並可仍舊割屬收管。亦升為畿縣。其洛京改為西京。
其雍京改為晉昌軍。
停兵部尚書王權官詔
王權昨差北朝國信使。堅不肯收接勅牒。兼有狀推托事
故。不遵朝命者。王權久在班行。衆推夙舊。固曉為臣之節。
宜遵事主之規。豈得纔命乘軺。遽聞托故。莫有奉公之道。
益彰慢事之心。若以道路迢遠。則鸞閣之台臣亦往。若以
筋骸衰減。即鳳山之冊禮纔迴。既黷憲綱。宜從殿黜。宜停
見任。仍勒歸私家。
許百姓鑄錢詔
國家所資。泉貨為重。銷蠧則甚。添鑄無聞。宜令三京諸道
州府。無問公私。應有銅者。並許鑄錢。仍以天福元寶為文。
左環讀之。每一錢重二銖四參。十錢重一兩。仍禁將鉛鐵
雜鑄。諸道應有久廢銅冶。許百姓取便開鍊。永遠為主。官
中不取課利。除鑄錢外。不得接便別鑄銅器。
過格選人準降資注官詔
過格選人等。早列官途。合依選限。或值戈鋋之隔越。或緣
貧病以淹延。既礙舊條。永為廢物。適當開創。宜憫湮沈。可
赴吏部南曹。準格召保。是正身者。與降資注官。
禁擅加賦稅詔
朕自臨區夏。每念蒸黎。嘗夜思而晝行。冀時康而俗阜。其
如干戈乍息。瘡痏猶多。由是疚懷。不能安席。復又車徒甚
衆。廩藏方虛。雖賦租未暇於矜蠲。而煩擾當行於禁止。俾
除暴斂。式洽羣心。應郡守藩侯。不得擅加賦役。及縣邑別
立監徵。所納田租。委人戶自量自㮣。
答曹國珍請修大晉政統詔
國珍職居諫諍。志在恢宏。當其鼎社開基。乃欲象魏懸法。
請詳前代之編。別創新朝之楷模。以示將來。甚為允當。
其詳議官宜差太子少師梁文矩左散騎常侍張允大理
卿張澄國子祭酒唐汭大理少卿高鴻漸國子司業田敏
禮部郎中呂咸休司勳員外郎劉濤刑部員外郎李知損
監察御史郭延升等一十人。
以宰臣一人知中書印詔
皇圖革故。庶政惟新。宜設規程。以諧公共。其中書印。祗委
上位宰臣一人知當。
勒林恩鄭元弻歸國詔
朕仰承天命。肇啟帝圖。黃屋非尊。蒼生在念。旰食宵衣。而
修庶政。推恩示信。以御萬方。要荒未綏。責躬勤止。誕慕文
德。不愆夙心。乃睠甌閩。素惟藩翰。王昶昨修傾向。來效貢
輸。朕亦釋以前非。待之厚禮。越羣方之常例。崇列國之真
封。爰及繼恭。並昇方伯。不謂恃其險阻。肆彼僭差。矯誣上
天。狎侮君子。左散騎常侍盧損等。泛舟陽海。持節遐陬。王
昶自大自尊。不迎不見。寢停詔命。脅辱使臣。遣鄭弼再詣
闕庭。使林恩別陳狀訴。隳君臣之事體。希書札以往來。悖
禮慢言。長無畏忌。朕顧惟寡昧。虔荷景靈。所慮德之不修。
豈患人之未服。然以失道愆義。引惡紊常。人祇之心。憤怒
俱至。是用懲其跋扈。何須振以威刑。鄭元弼等處此亂邦。
罹茲虐政。諒非獲巳。良可哀矜。宜令所司。切加安撫。所齎
文字及諸貢物。不任通進。并諸州綱運等。勒林恩鄭元弼
管押速歸。
立唐五廟詔
德莫盛於繼絕。禮莫大於敬先。莊宗立興復之功。明宗垂
光大之業。逮乎閔帝。實纂本枝。然則丕緒洪源。皆尊唐氏。
繼周者須崇后稷。嗣漢者必奉高皇。將啟嚴祠。當從茂典。
宜立高祖太宗及莊宗明宗閔帝五廟。
定朝會禮節樂章詔
正冬二節。朝會舊儀。廢於離亂之時。興自和平之伐。將期
備物。全繫用心。須議擇人。同為定制。其正冬朝會禮節樂
章二舞行列等事。宜差太常卿崔梲御史中丞寶貞固刑
部侍郎呂琦禮部侍郎張允與太常寺官一一詳定。禮從
新意。道在舊章。庶知治世之和。漸見移風之善。
