欽定全唐文卷三百七十七
柳渾
渾字夷曠。一字惟深。本名載。襄州人。天寶初進士。累除衢
州司馬。棄官隱武寧山。召拜監察御史。除殿中侍御史。大
歷中累遷尚書右丞。貞元元年遷兵部侍郎。封宜城縣伯。
三年以本官同中書門下平章事。五年卒。年七十五。諡曰
貞。
請禁田季羔貨宅奏
故尚書左丞田季羔。公忠正直。先朝名臣。其祖父皆以孝
行旌表門閭。京城隋朝舊第。季羔一家而已。今被堂姪伯
強進狀。請貨宅召市人馬。以討吐蕃。一開此門。恐滋不逞。
討賊自有國計。豈資僥倖之徒。且毀棄義門。虧損風教。望
少責罰。亦可懲勸。
柳識
識字方明。代宗朝官左拾遺。
為潤州太守賀赦表
臣某言。臣聞元氣氤氳。生成道達。聖王教化。恩煦流行。自
昔仁壽之時。皆同寬大之典。伏見五月二十九日恩制。昭
洗庶獄。廓清萬㝢。億兆欣戴。人神叶心。臣某中賀。伏惟寶
應元聖文武皇帝陛下體元立極。至德提運。俗阜和平之
理。天垂景福之祥。故得年穀大豐。五兵不用。倉廩既實。禮
義興行。此以道合(一作洽)羲軒。功格天地。陛下聖德之至。勞
謙恤隱。猶慮淳風未溥。罹咎或多。務寬典刑。以廣覆載。當
一陰始生。盛陽用事。言念冒犯慘酷。幽閉囹圄。降元猷渙
汗之恩。贊朱明長養之氣。而使省躬者自新有路。懷生者
得遂其情。枯朽重沐陽和。雲烟助為喜色。元元感戴。皆見
聖明。(一作慈)遇此昌時。生靈何幸。臣忝庶職字人。不任忭舞
欣躍之至。
草堂記
海昏縣東北一二里有澄陂。永泰初。檢校左司郎中蘭陵
蕭公置草堂於陂上。偶然疏鑿。從其易也。虛楹東向。清曠
十里。傍有古樹密竹。一如籬落。澄漪風篁。終日不厭。非出
非處。優游中道。於茲三年矣。柴篠為門。蔬圃取給。怡愉色
充。止足於斯。士君子皆仰其清達也。清而多愛。達而彌約。
曩昔持憲。仁德恤刑。進退之道。道皆可勸。予學史者也。得
而紀述。思子天下之士。往歲天子自鳳翔歸於上都。大
兵之後。秦人陷法抵冒者眾。疑似詿誤者倍之。皇綱初振。
國典未一。公職在畿甸。位卑才露。京尹器之。委以決獄。惟
刑之恤。上帝心。向三年。遷以持憲。歷臺三院。折獄如初。或
如絲棼。因我繩直。蓋亦多矣。不其才難。未止於此。當此之
時。寇逆雖却。而猶金方播氣。事多陰勝。公仁勇中發。忘危
與眾。前後按乎舊獄。察色見情。疑似當刑。口伏心怨。果斷
出之者數百人。去其智足飾非。盤根難狀。為無辜之害者。
亦十數人。持憲如此。仁乎至哉。向使生全愛養之心。不備
乎陰陽運用之才。則視人殘傷。空歎息而已。焉能密網之
中。多所濟活。昔人有生全之功。高門待封者。欲人行之。所
以彰其善也。知止足者。委順志之。所以晦其善也。其意不
同。同歸於德。其德雖異。觀各有宜。詩曰。愷悌君子。人之父
母。此之謂也。予家於修江之上十年矣。茲地阻遠。兵戈不
至。而猶日見乎罷人貨鬻之怨。時聞乎豺狼凌肆之殘。春
對乎淒風苦雨之音。秋經乎炎燠札瘥之氣。又見野有此。
當益感歎而已。大歷二年正月七日。左拾遺柳識述。
新修四皓廟記
國之所以病者。在乎名分差。賞罰謬。賤妨貴。孽代宗。河決
樹顛。可拱而俟。夫聖人作則。必建皇極。敘彝倫。植禮為務。
坦順為路。使尊有定位。下無覦心。春秋垂子貴母貴之文。
年鈞德鈞之說。姪娣審於左右。文質殊其後先。等威著明。
條貫纖悉。選師保以教之。設疑丞而輔之。春誦夏絃。一物
三善。故刑于寡妻。文王之所以正家道也。抗法伯禽。周公
之所以致頌聲也。昔申后黜而小弁賦。子朝寵而王室亂。
獻公從筮。晉祀如綖。楚建遇讒。芊姓累棋。列於格言。垂作
殷鑒。漢高皇帝提三尺劒。奮布衣。夷秦翦項。南面而帝。及
乎疎孝惠。私趙王。本根一搖。海內失望。向使安車空駕。羽
翼不來。蹈金寒玦離之蹤。成母愛子抱之計。四百之祚。岌
乎殆哉。非四公之高名。不能割漢祖肌膚之愛。非留侯之
奇策。不能振大賢金玉之音。然而顯晦異宜。語默殊用。塗
山玉帛。有櫛風沐雨之勞。陋巷簞瓢。無被髮纓冠之責。兼
濟獨善。相與背馳。唯四先生兩有之矣。往者明祠頹壞。靡
有孑遺。太傅兼中書令許國公爰命經營。不日而就。棟宇
甚美。神形若生。如裁兔鹿之書。似指狼羊之喻。松涼桂燠。
雲白霞丹。坐視天倪。時聞地籟。公秀發人瑞。雍容國楨。本
於忠孝。文以禮樂。每絕編而嗜學。常吐哺以迎賓。至於戡
定之懋勳。廉察之殊政。則銘於彝器。藏在史官。宜有如季
文子者請之。太史克者詩之。非昧者所宜造次道也。公以
為四先生避秦亂。逃漢祿。而所立利澤。如揭日月。彼佩金
印。乘朱軒。食萬鍾。潤九里。而括囊避事。全軀保孥。聞四賢
之風。可以有立志矣。故公之飾是廟也。見聖王固本之制
焉。有詩人伐檀之志焉。豈特燭耀巖穴。旌賁隱淪而已。
琴會記
君子之座。必左琴右書。雅好閱古。古亦置於舟車也。大歷
六年。浙西觀察使蘇州刺史兼御史大夫贊皇公祗命朝
於京闕。春正月。夕次朱方。刺史樊公稱江月當軒。願以巵
酒侑勝。居無何。贊皇公絃琴。樊公和之。演操相應。澄清撫
綏。遞為伯牙。更為子期。琴動人靜。琴酣酒醒。清聲向月。和
氣在堂。春風猶寒。是夜覺暖。罷宴之後。贊皇顧潤州曰。見
明珠者始賤魚目。知雅樂者方鄙鄭聲。自樸散為器。真意
在琴。與眾樂同出於虛。獨能致靜。同韻五音。獨能多感。同
名為樂。獨偶聖賢。是宜稱德。切近於道。昔堯以美利利於
天下。曲名始暢。自舜禹至於夫子不止。且聲著哀思。或當
戚自陳。其後居常翫之。和理所措。若然者。寧襲陶公真意
空拍而已。豈襲胡笳巧麗。異域悲聲。我有山水桐音。寶而
持之。古操則為。其餘未暇。是知贊皇所好。無非訓典。似有
道而猶重之若此。況乃真有道之士乎。輒紀述所論。貽諸
達者。
茅山白鶴廟記
茅山。舊句曲也。本記云。內有靈府。空通五岳。其外山形似
匕。因名為句曲。有軒轅鼎湖之後。世多近智。漸闇真有。故
金闕玉清大聖至神之事。真靈時闡於人閒。以彰道妙。則
漢元帝世有茅君。積襲道德。來受仙任。遊內統外。澤加幽
顯。邦人瞻戴。因改為茅山。元教既溥。二弟亦此山得道。三
峯是三君駐雲鶴之所。備詳傳記。至明帝永平二年。詔勅
修崇其廟。後代相承。罔敢或替。我國家統承真冑。宗奉至
教。天寶七載五月十三日。於山之西偏制置祠宇。度道士
三人。以修時醮。列在祀典。夫廟享功德。顯然殊致。以道而
言。則天地之外。亦有覆載。陰陽之外。亦有生化。斯乃虛而
有象。運而無形。蓋顯為皇王師範。道之形器也。隱為真靈
變化。道之精微也。體雖隱顯。心則感通。有無交暢。化乃大
備。初真人既受羽節。留二弟於句曲而謂之曰。吾今去便
有局任。不得數相往來。要當三月十八日十二月二日邀
師攜友以來遊。盼有好道者。待我於是乎。吾自當科之。有
以相教。則法之本也。內習精真沖寂。外行廉清仁惠。每歲
春冬。皆有數千人。潔誠洗念。來朝此山。自漢至今。宇宙閒
潛修精感。轉相化誘。其可勝紀乎。若然者。我真人元功聖
德。陰隲妙用。豈言能盡歟。夫學道則所見無有不忘。得道
則所忘無有不在。多泯迹於常。或標靈引類。不顯定一理。
始曰無方之用。孰知終極。是知聖人情忘愛存。慈勸不已。
益見道之至也。真人昔將輕舉。俯視六合。虛徐翔翺。於是
綵雲自異。靈鶴自至者。亦如天之運行。日月為照。星辰為
曜。則日月星辰。為天地光大之用。天豈有之。自是真富也。
綵雲靈鶴。為真聖昇虛之用。聖豈待之。自是真貴也。世之
賢士。高位濟俗。乃無意於車輿。道之真仙。孕元育化。寧有
意於雲鶴。廟者。亦如人思召伯而愛甘棠也。道士容行延
生法成韋崇珣等。經營修奉。歲月久矣。願刻金石。以誌於
山。唐大歷十三年太歲戊午三月十八日記。
茅山紫陽觀元靜先生碑
道門華陽。亦儒門洙泗。蓋元化振於此也。白日登昇。有西
漢茅氏兄弟。隱景遁化。有東晉許氏一門。襲明冲用。以闡
道風。有梁貞白先生唐元靜先生。開元中。元宗禮請尊師
而問理化。對曰。道德經。君王之師也。昔漢文帝行其言。仁
壽天下。次問金鼎。對曰。道德公也。輕舉公中私也。時見其
私。聖人存教若求生。徇欲則似繫風。上悅。因加元靜之號。
無何。固以疾辭。東還句曲。先生諱含光。本姓宏。則天諱宏。
改為李氏。考孝威。州里號貞隱先生。家本醇儒。廣陵人也。
夫性與道妙。則真有運無。古之學者。離有得有。不外觀馳
景。而內觀馳心。不遠思化金。而近思化欲。今之學者。多見
反是。若迺行於真理。窅然觀妙。先示正性。發明宗元。則元
靜其人也。年十三。辭家奉道。端視清受。慈向蠢動。闇室之
中。如對君親。時人見之。性情皆斂。幼工篆隸。或稱過父。一
聞此議。終身不書。所撰仙學傳記。闕遺備載。又論二元異
同。著真經及本草音義。而皆精詳祛惑。窮理於學。如鐘蘊
聲。其後師事華蓋峯司馬君。雲篆寶書。傾囊傳授。既而目
之曰。真玉清之客。抱虛無而行功者。與道不窮。託幽阜而
滅跡者。於德亦淺。承之自遠。宜且救人。於是引後學升堂。
稟元訓也。先生元氣不散。瑤圖虛映。達靈已久。晦曜為常。
動非用開。靜非默閉。當吹萬之會。若得一之初。應跡可名。
常道不可名也。㣥蒙求我。豈勞言說。孕育至化。虛融一心。
心一變至於學。學一變至於道。同淑氣自來。得之不見。所
以摳衣而進。無有遠邇。仰範元和。茂資全性者。若秋芳之
依層巘。夏潦之會通川也。先生忘情於身。而慈於人。禎祥
屢應。視同眾象。士庶咨詢。色授其意。嘗令章壇閉院。醮火
擇薪。精微誠敬。率皆此類。曩者天書繼至。務欲尊崇。公卿
祈請。信無虛月。卒使元門之中。轉見真璞。持慈儉之寶。歸
羲黃之風。至矣哉。我師教也。大歷四年冬十一月。顧謂入
室弟子韋景昭孟湛然曰。吾將順化。神氣恬然。若坐忘長
往。時年八十七。靈雲降室。執如生。據真經。斯迺秉化自由。
仙階深妙者也。門人等以為醴泉之味。飲者始知。我師之
道。學久方見。願敘真宗。以示於後。忝曾遊道。敢述元風。銘
曰。
古有強名。元精希夷。黃帝遺之。先生得之。縱心而往。與一
相隨。真性所容。太無同規。日行仙路。不語到時。人言萬靈。
我見常姿。元宗仰止。徵就京師。紫極徒貴。白雲不知。遐方
後學。來往怡怡。空有多門。真精自持。委順而去。人焉能窺。
元科祕訣。本有冥期。大歷七年八月十四日建。
弔夷齊文
洪河之東兮。首陽穹崇。側聞孤竹二子。昔也餒在其中。偕
隱胡為。得仁而死。青苔古木。蒼雲秋水。魂兮來何依兮去
何止。掇㵎谿之毛。薦精誠而已。初先生鴻逸中州。鸞伏西
山。顧薇蕨之離離。歌唐虞之不還。謂易暴兮文武。謂墨縗
兮胡顏。時一叱兮忘饑。若有誚兮千巖之閒。豈不以冠弊
在於上。履新居於下。且曰一人之正位。孰知三聖之純嘏。
讓周之意。不其然乎。是以知先生所恤者偏矣。當昔夷羊
在牧。商綱解結。乾道息。坤維絕。鯨吞噬兮鬼妖孼。王奮厥
武。天意若曰覆昏暴。資濬哲。於是三老歸而八百會。一戎
衣而九有截。況乎旗錫黃鳥。珪命赤烏。俾荷鉅橋之施。俾
伸羑里之辜。故能山立雨集。電掃風驅。及下車也。五刃不
礪於武庫。九駿伏轅於文途。雖二士不食。而兆人其蘇。既
而溥天率土。咸為周人。吁嗟先生。逃將何臻。萬姓歸仰兮。
獨鬱乎方寸。六合莽蕩兮。終跼於一身。雖忤時而過周。固
嘔心而惻殷。所以不食其食。求仁得仁。然非一端。事各其
志。若皆旁通以阜厥躬。應物以濟其利。則焉有貞節之規。
各親之事。靈乎靈乎。雖非與道而保生。可勗為臣之不二。
許先生潁陽祠庭獻酹文
壬辰歲夏四月。客有自洛東游。至先生遺廟。而潁水古風。
舊山巋然。追懷古蹤。慕羨至道。以時酒敬酹於靈。既酌既
拜。獻乎言曰。
天清既能久。地靜不能朽。先生清靜。天地全性。出於胚渾。
入於鴻濛。雲遊鳥遷。蓊鬱和風。當時帝道已半。滋章欲深。
大樸散於人。未散於山林。乃有巢父。杳冥同心。堯齎公器。
退然見推。遇聖相感。不得不知。耳雖濯於清流。道終播於
無為。所為春膏時蒸。朽葉自滋。先生含德。唐堯發之。潁陽
之仁德日大。天下之祿利日卑。且聖王所重者名器。至人
所重者感通。推以大名。義同讓終。廉能感俗。道自為功。任
應會之偶然。生垂後之清風。人登雲嶺。多憶箕潁。猗歟先
生。山水齊名。茲焉遺廟。萬古芬馨。
李琚
琚。頓邱人。開元中進士。官石山令。
公孫宏開東閣賦(以風勢聲理暢休實久為韻)
客有海上浴德。淄川養蒙。業因才進。位以經通。當漢皇之
有道。登股肱於此公。順天招物。德盛聲崇。接士於衡門之
下。起閣於相府之東。陽榮納日。陰戶生風。爾其建高規。起
崇制。簷宇深靜。垣牆閑衞。取木非南㵎之才。延賓乃北山
之滯。訪善不日。馴道以歲。其選器也。則收用而棄瑕。其進
德也。則取材而遠勢。故能克遐厥聲。休績莫京。宴私則布
衣韋帶。自公惟脫粟菜羹。服之而德以廉恥。食之而心以
和平。豈梁肉夏屋而賓實之名哉。則知厚內者德先。薄外
者事理。身正則遠怨。心邪則近恥。固惡盈而守沖。誠見足
而知止。太常居甲第之日。丞相作封侯之始。是以作漢名
相。惠音流暢。誠前哲之用心。豈後賢之觖望。及夫人歿政
絕。閣廢道休。俾馬廏之是宅。奚人德之不修。言念於此。我
心其瘳。故知道劣者事微。徇名者失實。奚量才之遠近。寧
比跡於勞逸。
陳正卿
正卿名晉。以字行。潁川人。
望雲物賦(以察微表象書物備年為韻)
天道昭著。靈臺聳拔。將治歷以明時。必仰觀而俯察。誰敢
俶擾。曾不範圍。既七政以欽若。亦四序而發揮。寒暑有次。
啟閉相依。彼疇人以視遠。類君子之表微。維人有令。維天
有兆。道在乎觀。法用不撓。彼分至之復應。生雲物以縹緲。
俾占望以聿書。將豐災以是表。夫其大觀在上。南正是掌。
審仁和之景色。候肅殺之氣象。授時莫愆。行令靡爽。舉祀
物以昭報。順禳祈之肸蠁。若乃履端於緒。以正厥初。分職
辨雲。既明於周典。申命出日。載列於虞書。舉春奉始。積閏
歸餘。節候應乎寒燠。政令隨乎慘舒。是用敬授。以崇祗祓。
將舉正以舉中。寧不軌而不物。豈唯中臺端立。永望以肆。
將以見天地之心。辨剛柔之位。庶乎有典有則。克明克類。
若夫春景載陽。冬日已至。望西成之平秩。見南郊之敬致。
莫不參陰陽之則。符璿玉之器。審四時以成序。察五雲而
有備。備用先天。實惟有年。儻靈臺之可頌。庶無忝乎周篇。
李齊古
齊古。天寶時官銀青光祿大夫國子祭酒。
進御註孝經表
臣聞孝經者。天經地義之極。至德要道之源。在六籍之上。
為百行之本。自文宣既沒。後賢所注。雖事有發揮。而理甚
乖舛。伏惟開元天寶聖文神武皇帝陛下敦睦孝理。躬親
筆削。以無方之聖。討正舊經。以不測之神。改作新注。朗然
如日月之照。邈矣合天地之德。使家藏其本。人習斯文。普
天之下。罔不欣戴。仍以太學王化所先。孝經聖理之本。分
命璧沼。特建石臺。義展睿詞。書題御翰。以垂百代之則。故
得萬國之歡。今刊勒既終。功績斯著。天文炳煥。開七曜之
光輝。聖札飛騰。奪五雲之氣色。烟花相照。龍鳳沓起。實可
配南山之壽。增北極之尊。百寮是瞻。四方取則。豈比周官
之禮。空懸象魏。孔子之書。但藏屋壁。臣之何幸。躬覩盛事。
遇陛下興其五孝。忝守國庠。率冑子歌其五德。敢揚文教。
不勝忭躍之至。謹打石臺孝經本分為上下兩卷。謹於光
順門奉獻兩本以聞。
楊譚
譚。肅宗朝官廣州都督。
扶風郡賀慶雲見表
臣某言。臣聞休徵所應。克昭明盛之期。靈貺攸歸。必會升
平之運。伏惟開元天寶聖文神武皇帝陛下發揮真宰。撫
育道樞。致妙用於希夷。納蒼生於仁壽。故得風雲效祉。動
植呈祥。臣所管內雍州界天柱山頂。有元元皇帝古宮。考
時代而罔知。覩寂寞而如在。今月十四日辛丑。皇妹持盈
守法。於宮前紫虛觀中齋心伏形。為陛下祈福。忽有慶雲
照耀。施五彩於山巔。嘉氣紛綸。散重光於宮上。其日從已
時至未時。官吏僧道。瞻顧彌遠。陛下纘元元之仙籙。授天
寶之禎符。千古未聞。百靈何幸。克叶天意。必因人心。表陛
下無疆之福。明陛下無疆之壽。臣忝列方岳。寄重分憂。忭
躍之誠。倍百恒品。謹寫圖奏以聞。特望天恩宣示中外。以
光史策。天下幸甚。臣等誠歡誠喜頓首頓首。
進孝烏頌表
草莽臣譚言。臣聞自昔皇王。撫運提象。天錫禎應。以光盛
業。臣伏見以為至道有孚。能招異類。深仁所協。克順天心。
陛下孝理天下。孩視㣥動。恩被羽族。感通陽精。雖器車馬
圖。洋溢祕府。而黃龍丹雀。委積近郊。此或為常。不甚專美。
豈如孝烏。俯爾營巢。不懼不驚。以育㣥子。臣幸逢昌運。好
覽休祥。萬古珍圖。安能有此。百代良史。未之前聞。況肅穆
紫宸。曉夕嚴警。會弁星列。爪士雲屯。燕雀飛梁。無相賀之
所。魚龍在棟。成駭目之觀。惟此孝烏。晏然能馴。明陛下深
愛子物之慈。表皇太子歸哺報恩之孝。首出眾瑞。莫與之
齊。謹按符瑞圖云。宗廟肅敬則烏至。昔范賢對蜀主言。慈
烏知孝。誠養之禽。必有遠方懷而至者。陛下聖策遠備。威
震遐戎。略地攻城。無歲不克。巴蜀之外。今斯獲醜。慈烏效
祉。可謂有徵。加以遠降日輪。近巢天宇。據北辰以永固。豈
南風以遠枝。自古攸傳。無聞此瑞。願陳不朽。垂裕將來。謹
獻孝烏旌德頌七首。雖論揚之美。有愧於清風。而葵藿之
心。無忘於捧日。謹投延恩匭奉表以聞。冒觸宸嚴。伏增戰
越。臣譚誠恐頓首死罪。謹言。
兵部奏劒南節度破西山賊露布
臣聞天分四序。寒暑莫同。地裂八方。華夷各異。言語不達。
詎可以政令齊。苞茅不供。乃可以干戈服。黃軒有涿鹿之
戰。以定火災。顓頊有共工之陣。以平水害。逖聽前古。無能
去兵。將用撫柔遐荒。混一書軌。豈徒勞師玩寇。黷武殘人
而已哉。伏惟開元天地大寶聖文神武應道皇帝陛下清
靜端極。無為體道。祖文德而耀昌期。則種虜解甲。恢武功
而運上策。皆慕化來賓。惟彼西戎。可逃天孼。豈謂慈仁廣
覆。猶見背陽之禽。聲教旁羅。尚有吠堯之犬。伏以南蠻亂
德。恃險偷生。吐蕃舉國興兵。資其叛逆。頃者西山戰士。及
八國子弟。因其窘逼。遂欲憑陵。敢懷猶鬭之心。來犯必誅
之令。以正月五日。率故洪臘城裏囊卭三節度兵馬八萬
餘人。分為六道。攻圍萬安柔遠明威平戎及保寧都護衞
等五城。驅牛馬有甚於谷量。運干戈實踰於山積。萬安城
使金吾衞將軍張知海柔遠城使右金吾衞大將軍于仙
障平戎城使武衞劉元果明威副使折衝管希光攝保寧
都護折衝馬仙童等。久戍邊隅。備閑攻守。或自固堅壁。不
發懸門。或蓄其精銳。誘以羸弱。賊等不虞設詐。競欲登陴。
再鼓當彼竭之餘。一舉得我盈之勢。矢石齊發。噍類無遺。
前後殺傷。不可勝紀。八國招討副使左羽林軍大將軍董
當左羽林軍將軍董旁郎董畢郎右羽林董利董哥弄左
驍衞將軍董利峯左武衞將軍董奉仇左威衞翊府中郎
將先鋒黨利才統八國子弟八千餘眾。并拜都護武士府
健兒一千餘眾。閒道設伏。潛入深林。旗鼓相望。晝夜苦戰。
自其月十五日。都護武士殺賊眾退散。至十七日。遂攻合
所圍明威柔遠兩城兵馬。併力死戰。攻萬安新城。十八日。
都知西山子弟兵馬副使左金吾衞大將軍攝臨翼郡太
守董郤麴左羽林軍大將軍兼靜郡太守董元智右羽林
大將軍兼蓬山郡太守董懷恩右驍衞將軍兼歸城郡太
守董思賢江源郡太守董懿右驍衞大將軍董仁羆折衝
董弄封等。領八郡驍勇。并蕃漢武士等七千人。自蓬娑路
取牙山。出其不意。銜枚夜襲。賊等震驚。遂相殘戮。棄其輜
重。稍欲抽軍。蒼黃之際。翦除略盡。漂杵之血。方此非少。積
觀之屍。今茲目覩。同州節度副使都知兵馬使左羽林大
將軍兼通化郡太守譚元受遣左金吾衞將軍裴振攝維
川郡長史折衝張粲雲山守捉使折衝姚高偘攝天保郡
折衝楊夏日攝司馬董元勤等。率健彍三千人。自滴博領
入。競施掎角之勢。各陳擒縱之謀。自正月五日至二月五
日。前後轉戰五十餘陣。生擒吐蕃哥末國王渠時兵馬副
使翟步離并士眾等二千餘人。斬獲故節度副使且祿翁
都知使乞呂徐男律熙等。械牛馬羊等二十餘萬。右威衞
郎將康裕昌保寧都護府長史鍾景等。恭承將命。挺劒重
圍。宣傳聖恩。曉諭將士。遂得賈勇。萬夫激節。以少克眾。實
仗天威。取亂推亡。誠因廟算。今長鯨就戮。封豕載屠。桃塞
放牛。徒聞往牒。華陽歸馬。稀遇聖朝。無甚慶快之至。謹遣
威衞郎將楊如海奉露布以聞。軍資器械。別簿錄上。
兵部奏桂州破西原賊露布
臣聞聲教無外。修文德以來遠人。職貢有虧。耀武威而討
亡命。然則五材並用。金革為遏亂之資。八卦相宣。弧矢乃
濟時之具。事非獲已。道豈為謀。將治眾以安人。必除殘而
禁暴。歷覽古今。誰能去兵。未有捨禮樂而致升平。奮干戈
而宏大業者也。伏惟乾元大聖光天文武孝感皇帝陛下
明齊日月。德配天地。化同異類。澤洎無垠。寰宇已墜而更
興。社稷將顛而復振。崇勳累績。曠古莫儔。蠢茲魑魅之鄉。
敢恃犬羊之眾。據其險要。恣其寇攘。西原羈縻。舊染聲教。
被其不閭誘引同惡者。多僭稱王侯。偽署官爵。旌旗蔽野。
鼓角沸天。恣殺戮以威人。將玉帛而濟眾。方圓數千里。控
帶十八州。丁壯並執其干戈。子女盡充其僕隸。自謂強盛。
轉加兇頑。迫之則鳥散獸驚。緩之則蟻結蜂聚。老幼奔走。
耕稼失時。萬井無烟。兆人失業。不賓王化。於茲四稔。臣前
年銜命到州。深入招慰。示之仁信。許其自新。猶尚憑陵。每
行攻劫。管內州縣。日漸流離。村落焚燒。廬井空竭。伏奉去
年三月十日勅。遣中使魏朝璨宣慰。凡諸首領。皆賜敕書。
再三曉諭。許其官爵。但以炎方人物。躁競者多。承平以來。
久絕朝命。自蒙提獎。感激殊私。戮力同心。傾家竭產。訓勉
子弟。策勵甲兵。介冑自出於私門。糧儲不損於官廩。向非
陛下化周動植。德及遐荒。豈有不勞王師。坐清氛祲。去年
二月二日。睦州武陽珠蘭金溪黃橙等一百餘洞大賊帥
偽號中越王廖殿偽號桂南王莫淳偽號拓南王相文偽
號越南王莫潯偽號象郡王梁泰偽號鎮南王羅成偽號
戎成王莫禱偽號南海王羅品等。潛相結搆。約二十萬眾。
跨壤連州。志如梟獍。風號雨嘯。心等豺狼。仍欲先破嶺南。
後圖嶺北。遠近百姓。皆不聊生。臣遂激勸將士。宣傳聖旨。
誘以厚賞。使其盡節。皆決命苦戰。非無損傷。不顧危亡。志
懷忠勇。大首領梧州長史鎮南副都護攝柳州刺史西原
遊奕使張維南。率勸首領。統茲軍政。萬夫齊進。一舉無遺。
都知兵馬使朝散大夫象州刺史成匝。領當管及柳州刺
史衝州等戰手共一萬人。卷其旌旗。踰挺爭先。膺有渠魁。
當陣斬獲。經略副使朝議郎行賀州長史穆成搆防禦副
使朝議郎梧州長史任早梧州刺史本州防禦使李抗先
鋒總管梧州長史秦匡朝四界遊奕使廣州番禺府折衝
譚崇慰及總管子將等五百餘人。并西原環古等州首領
方子彈甘令暉羅承韋張九解宋原等五百餘人。各領子
弟。并部外義征及總管內戰手共成二十萬眾。或擐甲伏
兵。縱其救援。或致果決勝。扼其喉咽。左右夾攻。飛走無路。
諸將及首領等。義在竭誠。以死無生。以晝繼夜。或攻或圍。
當其彼竭之餘。遂得我盈之勢。封豕既戮。長蛇又屠。餘黨
喧騰。自相蹂踐。勢如解籜。事等摧枯。指揮而夷獠喪魂。叱
咤而山川阻色。賊等既因失律。不知所向。或連袂墜谷。自
成積觀之尸。或帶刃投江。有同漂杵之血。橫行歲久。驕縱
日深。勢如雷霆。莫敢拒敵。臣乃陳師誓眾。思各忘軀。自春
徂冬。凡經二百餘日。前後苦戰。各三十餘陣。破賊二十萬
眾。斬首五千餘級。以頭首喪亡。餘黨奔亂。窮滅之後。然始
求降。臣伏以人無盡劉。道忌太甚。因陛下好生之德。合陛
下至仁之心。於是宣傳聖恩。示其生路。大賊帥武承裴敬
等二人。餘眾竄伏無地。周章失圖。解甲轅門。面縛請罪。臣
便脫其桎梏。仍加宴賞。兼賚匹帛。散於營農。各分疆界。使
其斥堠。遞相轄控。永絕憂虞。今臣管內。亦且寧怗。實賴天
威遠被。廟算遐臨。靜彼兇殘。康茲億兆。無任慶躍之至。謹
遣所部官桂州臨桂縣丞朱璟謹奉露布以聞。其立功
將士首領。別簿奏上。
