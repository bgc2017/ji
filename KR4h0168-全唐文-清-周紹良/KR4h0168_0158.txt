欽定全唐文卷一百五十八
孫思邈
思邈。京兆華原人。周宣帝時隱居太白山。隋文帝輔政。徵
為國子博士。稱疾不起。太宗登極。召詣京師。授以爵位。固
辭。高宗立。召拜諫議大夫。又辭以疾請還。永淳元年卒。
千金要方序
夫清濁剖判。上下攸分。三才肇基。五行俶落。萬物淳朴。無
得而稱。燧人氏出觀斗極。以定方名。始有火化。伏羲氏作。
因之而畫八卦。立庖厨。滋味既興。疴瘵萌起。大聖神農氏
愍黎元之多疾。遂嘗百藥以救療之。猶未盡善。帝受命創
制九針。與方士岐伯雷公之倫。備論經脉。旁通問難。詳究
義理。以為經論。故後世可得依而暢焉。春秋之際。良醫和
緩。六國之時。則有扁鵲。漢有仲景倉公。魏有華陀。並皆探
賾索隱。窮幽洞微。用藥不過二三。灸炷不逾七八。而疾無
不愈者。晉宋以來。雖復名醫間出。然治十不能愈五六。良
由今人嗜欲太甚。立心不常。淫放縱逸。有闕攝養所致耳。
余緬尋聖人設教。欲使家家自學。人人自曉。君親有疾。不
能療之者。非忠孝也。末俗小人。多行詭詐。倚傍聖教。而為
欺紿。遂令朝野士庶。咸恥醫術之名。多教子弟誦短文。構
小策。以求出身之道。醫治之術。闕而弗論。吁可怪也。嗟乎。
深乖聖賢之本意。吾幼遭風冷。屢造醫門。湯藥之資。罄盡
家產。所以青衿之歲。高尚茲典。白首之年。未嘗釋卷。至於
切脉診候。採藥合和。服餌節度。將息避慎。一事長於巳者。
不遠千里。服膺取决。至於弱冠。頗覺有悟。是以親隣中外。
有疾厄者。多所濟益。在身之患。斷絕醫門。故知方藥本草。
不可不學。吾見諸方。部帙浩博。忽遇倉卒。求檢至難。比得
方訖。疾厄不救矣。嗚呼。痛夭枉之幽厄。惜墮學之昏愚。乃
博採㣥經。刪裁繁重。務在簡易。以為備急千金要方一部。
凡三十卷。雖不能究盡病源。但使留意於斯者。亦思過半
矣。以為人命至重。有貴千金。一方濟之。德踰於此。故以為
名也。未可傳於士族。庶以貽厥私門。張仲景曰。當今居世
之士。曾不留神醫藥。精究方術。上以療君親之疾。下以救
貧賤之厄。中以保身長年。以養其生。而但競逐榮勢。企踵
權豪。孜孜汲汲。惟名利是務。崇飾其末。而忽棄其本。欲華
其表。而悴其內。皮之不存。毛將安傅。進不能愛人知物。退
不能愛躬知已。卒遇風邪之氣。嬰非常之疾患。及禍至而
後震慓。身居死地。蒙蒙昧昧。戅若遊魂。降志屈節。欽望巫
祝。告窮歸天。束手受敗。齎百年之壽命。將至貴之重器。委
付庸醫。恣其所措。咄嗟暗悔。歎身已斃。神明消滅。變為異
物。幽潛重泉。徒為一悲。痛夫舉世昏迷。莫能覺悟。自育若
是。夫何榮勢之云哉。此之謂也。
千金翼方序
原夫神醫祕術。至賾參於道樞。寶餌凝靈。宏功浹於真畛。
是知關籥元牝。駐歷之效已深。轡策天機。全生之德為大。
稽炎農於紀籙。資太一而反營魂。鏡軒后於遺編。事岐伯
而宣藥力。故能嘗味之績。鬱騰天壤。診體之教。播在神寰。
醫道由是濫觴。時義肇基於此。亦有志其大者。高密問紫
文之術。先其遠者。伯陽流玉冊之經。擬斯壽於乾坤。豈伊
難老。儔厥齡於龜鶴。詎可蠲疴。茲乃大道之真以持身。抑
斯之謂也。若其業濟含靈。命懸茲手。則有越人徹視於府
藏。秦和洞達於膏肓。仲景候色而驗眉。元化刳腸而湔胃。
斯皆方軌疊跡。思韞入神之妙。極變探幽。精超絕代之巧。
晉宋方技。既其無繼。齊梁醫術。曾何足云。若夫醫道之為
言。實惟意也。固以神存心手之際。意析毫芒之裏。當其情
之所得。口不能言。數之所在。言不能喻。然則三部九候。乃
經絡之樞機。氣少神餘。亦鍼刺之鈞軸。况乎良醫則貴察
聲色。神工則深究萌芽。心考錙銖。安假懸橫之驗。敏同機
駭。曾無挂髮之淹。非天下之精。其孰能與於此。是故先王
鏤之於玉板。往聖藏之以金匱。豈不以營壘至道。括囊真
賾者歟。余幼穉蔑聞。老成無見。才非公幹。夙嬰沈疾。德異
士安。早纏尫瘵。所以志學之歲。馳百金而購經方。耄及之
年。竟三餘而勤藥餌。酌華公之錄帙。異術同窺。採葛生之
玉函。奇方畢綜。每以為生者兩儀之大德。人者五行之秀
氣。氣化則人育。伊人禀氣而存。德合則生成。是生由德而
立。既知生不再於我而處物為靈。可幸蘊靈心頤我性源
者哉。由是檢閱祕幽。搜求今古。撰方一部。號曰千金。可以
濟物攝生。可以窮微盡性。猶恐岱山臨目。必昧秋毫之端。
雷霆在耳。或遺玉石之響。所以更撰方翼三十卷。共成一
家之學。譬輗軏之相濟。運轉無涯。等羽翼之交飛。摶搖不
測。矧夫易道深矣。孔宣繫十翼之辭。元文奧矣。陸績增元
翼之說。或沿斯義。述此方名矣。貽厥子孫。永為家訓。雖未
能譬言中庶比潤上池。亦足以慕遠測深稽門扣鍵者哉。
儻經目於君子。庶知予之所志焉。
太清丹經要訣序
余歷觀遠古方書。僉云身生羽翼飛行輕舉者。莫不皆因
服丹。每詠言斯事。未嘗不切慕於心。但恨神通懸邈。雲跡
疎絕。徒望青天。莫知昇舉。始驗還丹伏火之術。玉醴金液
之方。淡乎難窺。杳焉靡測。自非陰德。何能感之。是以五靈
三使之藥。九光七曜之丹。如此之方。其道差近。比來握翫。
久而彌篤。雖艱遠而必造。縱小道而亦求。不憚始終之勞。
詎辭朝夕之倦。研窮不已。冀有異聞。良以天道無私。視聽
因之而啟。不違其願。不奪其志。報施功效。其何速歟。豈自
衒其所能趨利世間之意。意在救疾濟危也。所以撰二三
丹訣。親經試練。毫末之間。一無差失。並具言述。按而行之。
悉皆成就。然人之志。所重者性命。其危春露。其脆秋霜。俯
仰之間。相顧如失。榮華貧賤。誠為不住之客。憂悲娛樂。並
是難留之事。以此而言。深可歎矣。余比讀諸方。故亦不少。
觀其梗概。例多隱祕。味之者翻增其惑。說之者返益其迷。
遂使修鍊之流。不見成功之處。豈其古人妄說耶。抑由學
道之輩目不能考其旨趣也。余所陳方。意於文記間如視
掌中。一試披尋。莫不洞照。相知之士。通鑒名人。有所不同。
心之取證。故列為三篇耳。
養性延命錄序
夫禀氣含靈。惟人為貴。人所貴者。蓋貴為生。生者神之本。
形者神之具。神大用則竭。形大勞則斃。若能遊心虛靜。息
慮無為。服元氣於子後。時導引於閑室。攝養無虧。兼餌良
藥。則百年耆壽。是常分也。如恣意以耽聲色。役智而圖富
貴。得喪恒切于懷。躁撓未能自遣。不拘禮度。飲食無節。如
斯之流。寧免夭傷之患也。余因止觀微暇。聊復披覽養生
要集。其集乃錢彥張湛道林之徒。翟平黃山之輩。咸是好
事英奇。志在寶育。或鳩集仙經真人壽考之規。或得採彭
鏗老君長齡之術。上自農黃以來。下及魏晉之際。但有益
於養生。及招損於後患。諸本先記錄。今略取要法。刪棄繁
蕪。類聚篇題。分為上下兩卷。卷有三篇。號為養性延命錄。
擬補助於有緣。冀憑緣以濟物耳。
攝養枕中方序
夫養生繕性。其方存於卷者甚眾。其或幽微祕密。疑未悟
之心。至於澄神內觀。遊元採真。故非小智所及。常思所尋。
設能及之。而志不能守之。事不從心。術即不驗。誠由前之
誤。交切而難遣。攝衞之道。賒遠而易違。是以混然同域。絕
而不思者也。嵇叔夜悟之大得。論之未備。所以將來志士。
覽而懼焉。今所撰錄。並在要典。事雖隱祕。皆易知易為。以
補斯闕。其學者不違情欲之性。而俯仰可從。不棄耳目之
翫。而顧盼可法。旨約而用廣。業少而功多。余研覈方書。蓋
亦久矣。搜求祕道。略無遺餘。自非至妙至神。不入茲錄。誠
信效始冠於篇。取其宏益。以貽後代。苟非其道。慎勿虛傳。
傳非其人。殃及三世。凡著五章為一卷。與我同志者寶而
行之云爾。
福壽論
聖人體其道而不為也。賢人知其禍而不欺也。達人斷其
命而不求也。信人保其信而靜守也。仁者守其仁而廉謹
也。士人謹其士而謙敬也。凡人昧其理而苟非為也。愚人
執其愚而不憚也。小人反其道而終日為也。福者造善之
積也。禍者造不善之積也。鬼神蓋不能為人之禍。亦不能
致人之福。但人積不善之多而煞其命也。富貴者以輕勢
取為非分也。貧賤者以妄盜取為非分也。神而記之。人不
知也。亦不可一二咎而奪其人命也。亦有爵被人輕謗。及
暴見貶黜。削其名籍。遭其橫病者。多理輔不法所致也。理
輔不正不死者。其壽餘祿未盡也。正理輔而死者筭盡也。
貧者多壽。富者多促。貧者多壽。以貧窮自困而常不足。不
可罰壽。富者多促。而奢侈有餘。所以折其命也。乃天損有
餘而輔不足。亦有貧賤饑凍。曝露其屍不葬者。心不吉之
人也。德不足是以貧焉。心不足是以死焉。天雖然不煞。自
取其斃也。不合居人間。承天地之覆載。戴日月之照臨。此
非人者也。故有官爵之非分。車馬之非分。妻妾之非分。(已
上謂之不仁者非分也)有屋宇之非分。粟帛之非分。衣食之非分。貨
易之非分。(已上謂之不儉者非分也)則神而記之。三年五年十年二十
年不過此。過此神而追之。則死矣。官爵之非分者。崎嶇而
居之。賄賂而得之。德薄而執其位。躁求而竊其祿。求其躁
取而必強。強而取之非分也。即有災焉病焉死焉。神已記
之。人不知也。車馬之非分。市馬恡其價。而馬欲其良。水草
而不時。鞭勒過度。奔走而不節。不知驅馳之疲。不知遠近
之乏。不護嶮阻之路。畜不能言。天哀力竭。此非分也。神已
記之。人不知也。妻妾之非分者。所愛既多。費用必廣。淫泆
之
道。必在驕奢。金翠之有餘。蘭膏之有棄。惡賤其文綵。厭飫
其珍羞。人為之難。余為之易。人為之苦。余為之樂。此非分
也。神又記之。人不知也。童僕之非分者。以良為賤。以是為
非。苦不憫之。樂不容之。寒暑不念其勤勞。老病不矜其困
憊。鞭打不問其屈伏。陵辱不間其親疎。此非分也。神又記
之。人不知也。屋宇之非分者。人不多而搆其廣厦。價不厚
而罰其工人。以不義之財。葺其無端之舍。功必至(闕)必明
斤斧血力木石勞(闕)神不知環堵之貧。蓬戶之陋。此非分
也。神已記之。人不知也。粟帛之非分者。其植也廣。其穫也
勞。其農也負。其利也倍。畜乎巨廪。動餘歲年。盜賊之羇縻。
雀鼠之巢穴。及乎困農負債。利陷深冤。此非分也。神已記
之。人不知也。衣服之非分者。紋綵有餘。餘而更製。箱篋之
無限。貧寒之不施。不念倮露之凌寒。布素之不足。以致蠧
魚鼠口。香黤腐爛。此非分也。神已記之。人不知也。飲食之
非分者。一食而須其水陸。一飲而聚其絃歌。其食也寡。其
費也多。民之糠糲不充。此以膻膩有棄。縱其僕妾。委擲泥
塗。此非分也。神已記之。人不知也。貨易之利厚。不為非分。
利外[:#AS-8864:⿺克寸]人。此為非分。接得非常之利者祥也。小人不可以
輕而受之。其所鬻者賤。所價者貴。彼之餘而我之賊。賊而
得之者禍也。倖而得之者災也。分而得之者吉也。屈而得
之者福也。夫人之死。非因依也。非痾瘵也。蓋以積之不仁
之多。造不善之廣。神而追之則(闕)矣。人若能補其過。悔其
咎。布仁惠之恩。垂憫恤之念。德達幽冥。可以存矣。尚不能
逃其往負之災。不然者。其禍而多。其壽而促。金之得盈。福
之已竭。且無義之富。血屬共之。上之困焉。下之喪焉。如此
者於我如浮雲。不足以為富也。人若奉陰德而不欺者。聖
人知之。賢人護之。天乃授之。人以悅之。鬼神敬之。居其富
而不失其富。居其貴而不失其貴。禍不及矣。壽不折矣。攻
劫之患去矣。水火之災除矣。必可保生全天壽也。
存神鍊氣銘
夫身為神氣之窟宅。神氣若存。身康力健。神氣若散。身乃
死焉。若欲存身。先安神氣。即氣為神母。神為氣子。神氣若
俱。長生不死。若欲安神。須鍊元氣。氣在身內。神安氣海。氣
海充盈。心神安定。定若不散。身心凝靜。靜至定俱。身存年
永。常住道源。自然成聖。氣通神境。神通慧命。命住身存。合
於真性。日月齊齡。道成究竟。依銘鍊氣。欲學此術。先須絕
粒。安心氣海。存神丹田。攝心靜慮。氣海若具。自然飽矣。專
心修者。百日小成。三年大成。初入五時。後通七候。神靈變
化。出沒自在。峭壁千里。去住無礙。氣若不散。氣海充盈。神
靜丹田。身心永固。自然迴顏駐色。變體成仙。隱顯自由。通
靈百變。名曰度世。號曰真人。天地齊年。日月同壽。此法不
服氣。不嚥津。不辛苦。要喫但喫。須休即休。自在自由。無阻
無礙。五時七候。入胎定觀。夫學道之人。入有五時。第一時
心動多靜少。思緣萬境。取舍無常。忌慮度量。猶如野馬。常
人心也。第二時心靜少動多。攝動入靜。心多散逸。難可制
伏。攝之勤策。追道之始。第三時心動靜相半。心靜似攝心
常靜散相半。用心勤策。漸見調熟。
保生銘
人若勞於形。百病不能成。飲酒忌大醉。諸疾自不生。食了
行百步。數將手摩肚。睡不苦高枕。唾涕不遠顧。寅丑日剪
甲。理髮須百度。飽則立小便。飢乃坐漩溺。行坐莫當風。居
處無小隟。向北大小便。一生昏羃羃。日月固然忌。水火仍
畏避。每夜洗脚臥。飽食終無益。忍辱為上乘。讒言斷親戚。
思慮最傷神。喜怒傷和息。每去鼻中毛。常習不唾地。平明
欲起時。下牀先左脚。一日免災咎。去邪兼辟惡。但能七星
步。令人常壽樂。酸味傷於筋。辛味損正氣。苦則損於心。甘
則傷其志。鹹多促人壽。不得偏耽嗜。春夏任宣通。秋冬固
陽事。獨臥是守真。慎靜最為貴。財帛生有分。知足將為利。
強知是大患。少欲終無累。神氣自然存。學道須終始。書於
壁戶間。將用傳君子。
韋安仁
安仁。太宗時禮官。
駁封禪舊儀降神樂歌並用郊祀之辭議
夫祭天作樂。本謂神聽高遠。聲臭難接。所以歌詠文辭。依
倚絃管。滌蕩宣暢。冀其來格。今瘞玉燔柴於岱宗之下。播
聲昭告。請降圜丘之上。夫神聽聰明。不可濫假。如依樂聲。
應臨國內。而泰山之下。其神可得祀乎。又毛詩周頌。郊祀
歌昊天。封禪歌時邁。二篇各別。足是証明。謂宜採周頌。創
新篇。告精誠於上天。請皇陵於東岳。於事合古。
劉仁軌
仁軌字正則。汴州尉氏人。武德初補息州參軍。貞觀時累
遷青州刺史。百濟歸順。留仁軌勒兵鎮守。超加六階。正授
帶方州刺史。乾封元年遷右相。封樂城縣男。咸亨元年拜
太子左庶子同中書門下三品。拜左僕射兼太子太傅。武
后臨朝。加特進。進封郡公。垂拱元年。從新令改文昌左相
同鳳閣鸞臺三品。薨年八十四。冊贈開府儀同三司并州
大都督。諡曰文獻。
陳破百濟軍事表
臣蒙陛下曲垂天奬。棄瑕錄用。授之刺舉。又加連帥。材輕
職重。憂責更深。嘗思報效。冀酬萬一。智力淺短。淹滯無成。
久在海外。每從征役。軍旅之事。實有所聞。輒具狀封奏。伏
乞詳察。臣今覩見在兵士。手脚沈重者多。勇健奮發者少。
兼有老弱。衣服單寒。唯望西歸。無心展效。臣因往問海西。
見百姓人人投募。爭欲征行。乃有不用官物。請自辦衣糧。
投名義征。何因今日兵士。如此儜弱。皆報臣云。今日官府。
與往日不同。人心亦別。貞觀永徽年中。東西征役。身死王
事。並蒙勅使弔祭。追贈官職。亦有迴兦者官爵與其子弟。
從顯慶五年以後。征役身死。更不惜問。往前度遼海者。即
得一轉勳官。從顯慶五年以後。頻經渡海。不被紀錄。州縣
發遣百姓充兵者。其身少壯。家有錢財。賂與官府。任自東
西藏避。即並得脫。無錢用者。雖是老弱。推皆令來。顯慶五
年破百濟勳。及向平壤北口戰勳。當時將士號令。並與高
官重賞。百方購募。無種不道。洎到西岸。唯聞枷鎖推禁。奪
賜破勳。州縣追呼。求住不得。公私困弊。不可言盡。發海西
之日。已有自害逃走。非獨海外始逃。又本為征役。蒙授勳
級。將為榮寵。頻年征役。唯取勳官。牽挽辛苦。與白丁無別。
百姓不願征行。特繇於此。陛下再興兵馬。平定百濟。留兵
海外。經略高麗。百姓有此議論。難為成就功業。臣聞琴瑟
不調。改而更張。布政施化。隨時取適。自非重賞明罰。何以
成功。臣又問見在兵士。舊留鎮五年。尚得支濟。爾等始經
一年。何因如此單露。並報臣道。發家來日。唯遣作一年裝
束。自從離家。已經二年。在朝陽瓮津。又遣來去運糧。涉海
遭風。多有漂失。臣勘責見在兵士衣裳單露不堪度冬者。
大軍還日所留衣裳。且得一冬充事。來年秋後。並無准擬。
陛下若欲殄滅高麗。不可棄百濟。土地餘豐在北。餘勇在
南。百濟高麗。舊相黨援。倭人雖遠。亦相影響。若無兵馬。還
成一國。既須鎮壓。又置屯田。事藉兵士同心同德。兵士既
有此議。不可膠柱因循。須還其渡海官勛。及平百濟向平
壤功效。除此之外。更須襃賞。明勅慰勞。以起兵士之心。若
依今日已前處置。臣恐師老且疲。無所成就。臣又見晉代
平吳。史籍具載。內有武帝張華。外有羊祜杜預。籌謀策畫。
經緯諮詢。王濬之徒。折衝萬里。樓船戰艦。已到石頭。賈充
王渾之輩。猶欲斬張華以謝天下。武帝報云。平吳之計。出
自朕意。張華同朕見耳。非其本心。是非不同。乖背如此。平
吳之後。猶欲苦繩王濬。賴武帝擁護。始得保全。不逢武帝
聖明。王濬不存首領。臣每讀其書。未嘗不撫心長嘆。伏惟
陛下既得百濟。欲取高麗。須內外同心。上下齊奮。舉無遺
策。始可成功。百姓既有此議。更宜改調。臣恐是逆耳之事。
無人為陛下進言。自顧老病日侵。殘生能幾。奄忽長逝。銜
恨九泉。所以披露肝膽。昧死奏陳。
諫幸同州校獵表
臣聞屋漏在上。知之者在下。愚夫之計。擇之者聖人。是以
周王詢於芻蕘。殷后謀於版築。故得享國彌久。傳祚無疆。
功宣清廟。慶流後葉。伏惟陛下天性仁愛。躬親節儉。朝夕
克念。百姓為心。一物失所。納隍軫慮。臣伏聞大駕欲幸同
州教習。臣伏知四時蒐狩。前王恒典。事有沿革。未必因循。
今年甘雨應時。秋稼極盛。元黃亘野。十分纔收一二。盡力
刈獲。月半猶未訖功。貧家無力。禾下始擬種麥。直據尋常
科喚。田家已有所妨。今既供承獵事。兼之修理橋道。縱大
簡略。動費一二萬工。百姓收歛。實為狼狽。臣願陛下少留
萬乘之恩。垂聽一介之言。退近旬日。收刈總了。則人盡暇
豫。家得康寧。輿輪徐動。公私交泰。
吏兵部選人議
謹詳眾議。條目雖廣。其大略不越數途。多欲使嘗選之流。
及負譴之類。遞立年限。如不令赴集。便是擁自新之路。塞
取俊之門。或請增置具僚。廣授官之數。加習藝業。峻入仕
之科。亦恐非宏奬之通規。乖省員之茂躅。徒云變更。實恐
紛擾。但昇平日久。人物滋植。解巾從事。抑有多人。頃歲以
來。據員多闕。臨時雖有權攝。終是不能總備。望請尚書侍
郎依員補足。高班卑品准試。分銓則留放速了。限速則公
私無滯。應選者暫集。遠近無聚糧之勞。合退者早歸。京師
無索米之弊。既循舊軌。且順人情。如更有不便。隨事釐革。
其殿負及初選。其選踐自知未合得官等色。情願不集。即
同選勞。曹司商量。久長安穩。
盟新羅百濟文
往者百濟先王。迷於順逆。不敦隣好。不睦親姻。結託高麗。
交通倭國。共為殘暴。侵削新羅。剽邑屠城。略無寧歲。天子
憫一物之失所。憐百姓之無辜。頻命行人。遣其和好。負險
恃遠。侮慢天經。皇赫斯怒。恭行弔伐。旌旗所指。一戎大定。
固可瀦宮汚宅。作誡來裔。塞源拔本。垂訓後昆。然懷柔伐
叛。前王之令典。興兦繼絕。往哲之通規。事必師古。傳諸曩
冊。故立前百濟太子司稼正卿扶餘隆為熊津都督。守其
祭祀。保其桑梓。依倚新羅。長為與國。各除宿憾。結好和親。
恭承詔命。永為藩服。仍遣使人右威衞將軍魯城縣公劉
仁願親臨勸諭。具宣成旨。約之以婚姻。申之以盟誓。刑牲
插血。共敦終始。分災恤患。恩若兄弟。祇奉綸言。不敢失墜。
既盟之後。共保歲寒。若有背盟。二三其德。興兵動眾。侵犯
邊陲。明神鑒之。百殃是降。子孫不育。社稷無守。禋祀磨滅。
罔有遺餘。故作金書鐵券。藏之宗廟。子孫萬代。無敢違犯。
神之聽之。是享是福。
