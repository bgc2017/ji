欽定全唐文卷二百三十三
張說(十三)
兵部尚書代國公贈少保郭公行狀
公名震。字元振。本太原陽曲人也。大父任相州湯陰令。因
居於魏。公少倜儻。廓落有大志。儀觀雄傑。身長七尺。美鬚
髯。十六入太學。與薛稷趙彥昭同業。時有家僕至。寄錢四
百千以為學糧。忽有一人。縗服叩門云。五世未葬。棺柩各
在一方。今欲齊舉大事。苦乏資用。聞君家信至。頗能相濟
否。不問姓名。以車載去。一無所留。深為趙薛所誚。公怡然
曰。濟彼大事。亦何誚焉。十八擢進士第。其年判入高等。時
輩皆以校書正字為榮。公獨請外官。授梓州通泉尉。至縣。
落拓不拘小節。嘗鑄錢。掠良人財。以濟四方。海內同聲合
氣。有至千萬者。則天聞其名。驛徵引見。語至夜。甚奇之。問
蜀川之跡。對而不隱。令錄舊文。乃上古劒歌。其詞曰。君不
見。昆吾鐵冶飛炎烟。紅光紫氣俱赫然。良工煆煉凡幾日。
鑄得寶劒名龍泉。龍泉顏色如霜雪。良工咨嗟嘆奇絕。琉
璃玉匣吐蓮花。錯鏤金環生明月。正逢天下無風塵。幸且
用防君子身。精光黯黯青蛇色。文章片片綠龜鱗。非直結
交游俠子。亦曾親近英雄人。那知中路遭棄捐。零落漂淪
古獄邊。雖則沈埋無所用。猶能夜夜氣衝天。則天覽而佳
之。令寫數十本。遍賜學士李嶠閻朝隱等。遂授右武衞冑
曹右控鶴內供奉。尋遷奉宸監丞。屬吐蕃請和親。令報命
至境上。與贊普相見。宣國威命。責其翻覆。長揖不拜。瞋目
視之。贊普曰。漢使多矣。無如公之誠信。遠近疆界。立談悉
定。因遺金數十斤而還。公悉以進上。奏言。揣彼上下之情。
人倦其隷役久矣。咸願早和。大將論欽陵不爭四鎮。獨不
欲耳。但國家每歲不絕其使。而欽陵常不稟命自然。彼蕃
之人。怨欽陵日深。望國恩日甚。設欲廣舉兵徒。難矣。斯乃
反閒之微旨也。必可使其上下俱懷猜阻矣。則天甚然之。
無何。吐蕃君臣果相疑貳。遂誅欽陵。弟贊婆及其兄子莽
布支並來降。公聲名籍甚。授御史。加朝散大夫。遷主客郎
中。吐蕃與突厥連和。大入西河。破數十城。圍逼涼州。節度
出城戰沒。蹂禾稼斗米萬錢。則天方御洛城門酺宴。涼州
使至。因輟樂。拜公為涼州都督兼隴右諸軍大使。調秦中
五萬人。號二十萬。以赴河西。公至涼州。吐蕃素聞威名。相
謂曰。我贊普猶懼。吾輩何可敵乎。相率而去。公收合餘衆。
繕修城壁。施法令。屯田一年而復。公之功也。公以涼州西
拒吐蕃。北有突厥。久示其弱。未揚天威。因徵隴右兵馬一
百二十萬。號二百萬。集於湟州。營幕千里。舉烽號令。時宗
楚客為相。素與公不協。令人告變。則天惶懼。計無所出。狄
仁傑魏元忠韋安石李嶠宋璟姚崇趙彥昭韋嗣立張說
二十五人抗表請保。如公有異圖。並請身死籍沒。則天由
是稍安。兵既大集。人又知教。分兵十道齊進。過青海。幾至
贊普牙帳。贊普屈膝請和。獻馬三千匹。金三萬斤。牛羊不
可勝數。公大張軍威。受其蕃禮而還。既伏西戎。震威北狄。
突厥獻馬二千匹。所獲涼州人士。皆放歸塞上。從此方鎮
肅清。蕃落畏慕。令行禁止。道不拾遺。凡所規模制作。率為
後法。河西隴右十餘處。置生祠堂。立碑頌德。閻立均等為
其文。尋有詔許入朝。公素無第宅。寄居友人之舍。候鼓入
朝。忽有人馬前送狀。開緘前人巳去。狀中惟有物數。而無
姓名。便於樹下獲騾馬二十餘匹。帛三千匹。公曰。豈非太
學請葬之士乎。因以買宅居止。薛稷趙彥昭聞之。皆嗟嘆
良久。景龍年中。宗楚客韋處訥等潛結朋黨。憎功害能。授
公驍騎大將軍兼安西大都護四鎮經略使金山道大總
管。時烏質勒久恃衆倨傲。不屈朝廷。縱兵遠掠。道路不通。
公以衆寡不敵。難以力制。因率麾下數十騎。徑入部落。烏
質勒大出兵衞出迎。望見公威容端毅。風鬣若神。不覺屈
膝。因而下拜。公宣國威命。抗聲與語。自朝至暮。雪深尺餘。
竟不移足。質勒頻拜伏。語畢歸帳。相去二十餘里。質勒久
立雪中。倉卒疾發。是夜暴卒。其嗣子娑葛集諸將曰。漢使
殺我君父。今須復讎。大舉兵衆將追殺。公聞質勒死。遲明。
素服來弔。道路相逢。兵圍數匝。娑葛見公忽來。未之敢逼。
但言衞護漢使。公至其帳下。大哭流涕。因撫定其嗣。蕃人
大喜。留數十日。助其葬事。娑葛獻馬三千匹。牛羊十餘萬。
移居千里。西域無事。道路肅清。諸蕃聞之。遣使歸降者十
餘國。時人語之曰。郭元振詭殺烏質勒。知娑葛與闕啜有
釁。奏請移於[:#AS-9376:●]州。制從之。會中書令宗楚客受金。遂寢其
事。公具以狀聞。楚客恃勢囑請。召公將陷之。公不從。又奏
請斬楚客。清蕃落。時韋庶人竊弄國權。中宗竟不之省也。
初。安西南有毒河源。遠在葱嶺西北河岸百步。人畜踏之
者輒死。公威振西域。所向無不從者。因騐圖經。知其源。率
兵三萬人。歷于闐康居大食等十餘國。所過之國。令供資
糧。仍署其國王為左右總管。率兵前進。北至葱嶺。牙帳前
十二國王兵百餘萬。其河源上有大樹。高千餘尺。垂陰數
頃。大軍至日。有黃龍繞樹。以口吐毒氣而拒官軍。三軍悉
覩焉。公手書操檄文。令左拾遺張宣抗聲讀之畢。黃龍解
樹而下。公率諸軍誅之。數日方倒。聚而焚焉。河源且絕。數
十里內悉為良田。在安西十餘年。四鎮寧靜。韋庶人知政。
屢徵不至。因下偽詔。令侍御史呂守素中丞馮家賓相繼
巡邊。欲將害之。未及。皆為娑葛等諸蕃劫殺之。睿宗即位。
徵拜太僕卿。勅至之日。舉家進發。安西士庶。諸蕃酋長。號
哭數百里。或剺面截耳。抗表請留。因紿之而後即路。其至
玉門關也。去涼州八百里。河西諸州百姓蕃部落。聞公之
至。貧者攜壺漿。富者設供帳。聯[:#AS-92F9:⿰帛⿱丿糸]七百里不絕。公旌節下
玉門關。百姓望之。宛轉叫呼。聲動巖谷。自朝至暮。傳呼至
涼州。涼州城中男女在衢路。並歌舞出城。咸言我父至矣。
通夜城門不受禁制。都督司馬逸客聞之。謂公近矣。陳兵
出迎。會候騎至。云始入玉門關。都督嗟嘆良久。且狀聞。至
京。同中書門下三品。加銀青光祿大夫。遷兵部尚書。封館
陶縣男。依舊知政事。尋轉吏部尚書。知選舉。囑請不行。大
收草澤。睿宗屢下詔襃美。後默啜大寇邊。拜刑部尚書。充
朔方道行軍大總管。築豐安定遠等城。以拒賊路。尋加金
紫光祿大夫。再遷兵部尚書知政事。仍舊元帥。會太平公
主竇懷貞潛結兇黨。謀廢皇帝。睿宗猶豫不決。諸相皆阿
諛順旨。惟公廷爭不受詔。及舉兵誅竇懷貞等。宮城大亂。
睿宗步出肅章門觀變。諸相皆竄外省。公獨登奉天門樓
躬侍。睿宗聞東宮兵至。將欲投於樓下。公親扶聖躬。敦勸
乃止。及上即位。宿中書十四日。獨知政事。因下詔曰。大臣
立事。夷險不易。良相昇朝。安危所繫。兵部尚書同中書門
下三品上柱國館陶縣開國伯元振。偉才生代。宏量匡時。
經綸文武。今之王佐。出入將相。古之人傑。夙侍宸扆。疇咨
廟堂。思致堯舜。以期管樂。朕往在儲闈。洎登寶位。每觀其
仗義感激。願制凶邪。立誠慷慨。密陳宏益。爾其至矣。朕實
嘉之。頃者梟獍興謀。干戈作釁。太上皇帝既命朕除討。元
振又馳奉宸極。始則賚予為弼。終則寧朕問安。可謂格於
皇天。貫於白日。元惡既翦。庶物惟新。昌言是圖。朕豈忘舊。
宜開井邑。永誓山河。可進封代國公。賜實封四百戶。物一
千段。子五品官。尋兼御史大夫天下行軍大元帥。是歲。大
徵兵衆。閱武驪山。兵一百萬。號三百萬。並奉公節度。是日
三令之後。上將親鼓。公慮有大變。因略行禮。上大怒。引坐
纛下。紫微令張說犯鱗而諫。上乃曰。元振有保護之功。宜
捨軍法流新州。未至。屬開元元年冊尊號。赦曰。元振往立
大功。保護於朕。頃因閱武。頗失軍容。責情放逐。將收後效。
可饒州司馬。未至。卒於道。時年五十八。有集二十二卷。文
章有逸氣。為世所重。公少負氣縱橫。遣意磊落。作尉巴蜀。
不修名檢。及登朝受任。屢使遐方。霜明烈心。玉立貞節。言
行忠正。居取儉約。飭體雜於皇王。致君期於堯舜。公務之
暇。手不釋卷。雖子弟家人。未嘗見其喜怒。前後上事切諫
得失十數道。俱焚其藳草。不以語人。故朝廷莫知也。睿宗
嘗曰。元振正直齊於宋璟。政理逾於姚崇。其英謀宏亮過
之矣。舊於宣陽里居二十餘年。不至諸院馬[:#AS-92F3:⿸广既]。每朝迴。對
二親言笑。歸室儼如也。不問家事。與狄仁傑朱敬則魏元
忠李嶠韋安石趙彥昭韋嗣立薛稷張說等為忘言之友。
事父母以孝聞。父愛。授濟州刺史。後以為相。奏請解職。授
銀青光祿大夫濟州刺史致仕。公歿後。二親猶在。自我唐
受命。宰臣有二親者。惟公而巳。
弔國殤文
北伐兮東胡。邈遼陽兮孤竹。偏師兮覆衆。在崇山兮峽谷。
露芃芃兮蔓草。風蓁蓁兮拱木。見馬血兮夜燃。聞殤魂兮
雨哭。君王按金鼓而氣憤。撫珠鈐而淚滋。橫萬里兮抽恨。
弔㣥山而寫悲。懟凶將兮我辱。悼勇夫之狄纍。彼前鑒兮
未遠。何後來兮不追。對死地兮出陣。臨傷門兮用師。軍奪
帥兮虹食壘。車脫輻兮火焚旗。有欒黶兮愎矣。無范宣兮
媿之。命窮迮兮短兵錯。膚迎刃兮血染鍔。旋殘潰兮棄組
練。山猶號兮谷餘戰。殪原野兮柰何。違君親兮不見。於戲。
何天命之奄忽。俾仁義之理兵。為蠻夷之俘馘。鬷六校之
飛將。鎮五營之勁卒。吾見出兮不歸。噫名存兮身沒。
奉勅赤帝壇祈雨文
維開元十年歲次壬戌四月壬申朔十四日乙酉。曾臣侍
中源乾曜中書令張嘉貞兵部尚書張說。謹以清酌昭告
於赤帝。自冬涉春。至茲夏首。宿麥將秀。時雨未洽。皇帝降
服減膳。避正廢懸。恐害粢盛。是憂黎庶。仁旨之勤巳極。兆
人之感未通。何辜於天。而此不惠。曾臣乾曜等同力聖日。
無敢怠荒。薄才粃政。多所不及。神則不雨。或此之由。內訟
恇惶。莫知啟處。曾臣等若上無補衮。下不利人。妨功害能。
負恩竊位。惟神臨照。擇其心。降禍厥身。墜祿隕命。三臣當
咎。足謝天責。萬姓何辜。俾失農望。今因夏享。展禮既終。上
杼聖衷。懇祈人命。至誠必感。佇流嘉液。旨酒獻誠。神其尚
饗。
祭城隍文
維大唐開元五年歲次丁巳四月庚午朔二十日已丑。荊
州大都督府長史上柱國燕國公張說。謹以清酌之奠。敢
昭告於城隍之神。山澤以通氣為靈。城隍以積陰為德。致
和產物。助天育人。人之仰恩。是關祀典。說恭承朝命。綱紀
南邦。式崇薦禮。以展勤敬。庶降福四甿。登我百穀。猛獸不
搏。毒蟲不噬。精誠或通。昭鑒非遠。尚饗。
禜城門文
維大唐開元五年。荊州大都督府長史上柱國燕國公張
說。謹遣議郎行錄事參軍皇甫嶧。敢昭告於大府城門。天
有三光。地有五行。陰陽順序。庶物以生。霖雨過旬。晦昧不
晴。柰何以陰賊陽。以蒙蔽明。恐害嘉穀。無奉粢盛。維爾崇
墉。本人所營。積陰攸處。德在助成。苟人是利。亦神之臧。速
收雲雨。以復天常。報爾特豚。薦爾馨香。謹以清酌脯醢。式
陳禜事。尚饗。
祭江祈晴文
滔滔大江。南國之紀。協靈通氣。降福禦災。是載方冊。代存
祀典。歲維秋季。苗稼大熟。雨霖猥集。農夫未收。油油秔稻。
垂生芽蘖。上則神威將廢。下則人心何仰。公私憂窘。靡禱
不周。訴爾明靈。撤此雲雨。欽儲牲幣。俟荅神休。謹以嘉酌
脯醢。敬崇禋請。
賽江文
年月朔日。具官某。敢昭告於大江之神。王有百谷。禮尊四
瀆。善利維神。朝海作賓。發源岐山。駕福來臻。率此荊土。明
靈是主。已成嘉穀。垂敗霖雨。聽我虔祈。福我農畝。既暵既
穫。既場既庾。欣欣衆心。願荅神祜。潔牲明酌。寅奠江浦。
祭殷仲堪羊叔子文(并序)
荊州府城中西北隅。舊有殷仲堪祠。某到官。廣其堂。立羊
叔子廟。像成而祭之。
維開元六年歲次戊午正月日。荊州大都督長史燕國公
范陽張某。謹遣功曹參軍吳興沈從訓。敢昭告於晉羊殷
二荊州之神。我聞立人之道。曰仁與義。仁者孝之先。義者
忠之主。殷公為孝子。羊公維忠臣。行植晉國。德施荊人。不
孤其美。是建為鄰。雙風雖舊。二廟維新。凡百君子。高山仰
止。馨香以時。敬恭明祀。尚饗。
祭霍山文
長安二年月日。皇帝使并州道大行軍副大總管尹元凱
等。敬薦酒脯時果。敢告霍山之神。皇帝天覆萬物。各遂其
性。祠於㣥神。罔不咸秩。獨彼凶虜默啜。悖天虐人。窺邊猾
夏。略無寧歲。皇帝哀此黎獻。勤於征役。憫彼夷落。毒於昏
暴。常欲誅其魁首。安是藩甿。寇虐盈稔。神人同棄。今自送
死并朔。近驚山陵。命將出師。龔行天罰。惟神炳靈參野。作
鎮冀方。歆是正直。贊揚威武。俾胡馬化為沙蟲。王師衆於
草木。獻捷之日。昭報神休。尚饗。
祭崔侍郎文
維神龍三年月朔日。兵部郎中員外曹良史等。謹以清酌
少牢之奠。敬祭故侍郎崔公之靈。位以行成。名以才起。天
臨明代。是生君子。長戟高門。層堂峻趾。孝友仁愛。衣冠標
軌。清通正直。省閣條理。束帶立朝。惟國之俊。抑揚吐納。金
聲玉振。器不滯方。神無留韻。厚奉外不為假。坦率內不違
真。汎交而容博。好施而能均。欲人規已。恕己及人。故者不
遺其故。親者不失其親。歷否泰能全其節。故令名不離其
身。方齊六相。助明三辰。何孤我德。何負茲神。摶空落羽。中
駕摧輪。昔時寮列。今為弔賓。凡二三子。夙承惠眷。聯務七
兵。歲陽三變。分與時積。事由更練。謇謇公庭。申申私宴。慟
音徽之永掩。懷儀範之不見。戢容止於綴足。潛眉目於蒙
面。哀哉柰何。涕零如霰。緬惟初疾。以迄將亡。意氣精爽。乾
乾自強。顧瞻賓客。勉勉矜莊。几不側弁。衾無解裳。話言靜
密。憂公不忘。猶看駿馬。尚聽名倡。靡神不禱。靡藥不嘗。倏
然信宿。魂歸渺茫。歲初置酒。春中酹觴。何吉凶之共域。同
歌哭於此堂。自古及今。人誰不沒。豈嘆生死。所嗟倉卒。修
途未半。壯志先伐。煢子齔年。遺允數月。在親親與懷舊。孰
不傷心而痛骨。靈奠易收。深悲難歇。尚饗。
為河內王作祭陸冀州文
維萬歲通天元年月朔日。神兵道大總管河北道按撫使
右金吾衞大將軍河內郡王。以少牢之奠。致祭故冀州刺
史陸君之靈。戎羯不道。侵軼幽都。凶渠電滅。餘燎星鋪。鳴
弓挾柳。飲馬長蘆。攬集同惡。難起無虞。梟獍為旅。鯨鯢有
族。裳旗耒兵。剡荻弦木。泮渙吞噬。睢盱觸逐。亂舞梯衝。潛
攻版築。鑿齒爭厲。熊蹯未熟。踰垣自潰。守⻏[:#AS-FBED:●]皆哭。高扃
巳陷。連櫨復焚。人類薙草。城隨壞雲。僵屍暴骨。藉藉紛紛。
嗟嗟使君。死節無吝。政寬成俗。兵機不振。狡爾猖狂。難以
德鎮。城為仇保。身膏虜刃。明明上帝。仁覆憫下。赫赫神兵。
驅馳在野。朝告夕赴。如何不及。將守非堅。為寇是急。救兵
適來。涉血猶濕。三軍雷歎。百城雨泣。天子命我。董戎冀方。
旌旗介冑。千里相望。既掃氛濁。言巡戰場。輯穆人吏。撫寧
孤孀。徘徊城府。悽愴甘棠。禮重王事。哀深國殤。魂兮有感。
歆此嘉嘗。尚饗。
為魏元忠作祭石嶺戰亡兵士文
維長安二年月朔日。勅并州道行軍大總管兼宣勞使左
肅政御史大夫同鳳閣鸞臺三品兼知并州事魏元忠。遣
裴思益以酒脯時果之奠。致祭於石嶺戰亡兵士之靈。戎
羯慢天。南牧吠主。石嶺橫地。北都扃戶。與我王卒。保界并
土。如何不弔。罹此寇虜。列鎮既嚴。連巖既削。攻則路險。守
非城惡。彼謀匪臧。寔愆偕作。援絕兵減。軍孤勢弱。地拒兩
陘。山望雙崞。胡塵大起。白刃交錯。石盡矢窮。旗焚冑落。嗟
爾戰夫。烈烈忠勇。奮不顧命。志無旋踵。身沒名揚。生輕義
重。天子命我。理兵晉陽。思與士衆。底寧遐荒。痛茲壯士。翦
為國殤。盍訴天帝。降厲鬼方。助氣金鼓。復怨沙場。虜血爾
酹。虜醢爾嘗。封屍死所。招魂故鄉。尚饗。
為魏元忠作祭石嶺沒陷士女文
維長安二年月朔日。勅并州道行軍大總管兼宣勞使左
肅政御史大夫同鳳閣鸞臺三品兼知并州事魏元忠。以
酒脯時果之奠。致祭石嶺死喪百姓之魂。北胡自擅。賊虐
不道。氣悍朔風。馬肥秋草。侵軼郡縣。驚逼稚老。奔走山林。
是障是保。兵不善守。將不遠謀。如何減竈。無復燒牛。俾爾
士女。熸於寇仇。魂飛狄刃。血迸氈裘。殤悲雨哭。氣怨天愁。
總兵帝鄉。言念北阜。抗憤戎漠。傷心按部。泣弔郊童。哀問
田叟。為爾復惡。誓滅㣥醜。蹴踏蘭山。脂膏葦藪。誠若克就。
沒亦不朽。慰爾衆靈。酹此簞酒。尚饗。
為人作祭弟文
維景龍三年歲次庚戌正月癸丑朔五日丁巳。從兄兵部
尚書某。以清酌少牢之奠。致祭於故將軍弟之靈。欽若貽
宴。俾降戩穀。神祚玉衣。天開金屋。[:#AS-92F9:⿰帛⿱丿糸]系溢寵。諸宗橫福。覩
交泰之二儀。承序殷之九族。引同本於條幹。合分流於昭
穆。義有感而意深。恩無方而情篤。況山慕喬頂。林晞秀木。
深仁遠慶。俟子能復。何從才之有餘。而輔德之不足。舉朝
野而皆痛。在密愛而尤酷。嗚呼哀哉。永懷令弟。言念生平。
蘭華雪艷。玉潤珠清。禮樂懸解。文章挺生。三篋暗記。十門
畫成。風流望美。月旦傾聲。掌北軍之師律。首東觀之詞英。
偉壯夫之獻頌。善仁者之論兵。睠新豐而臨幸。遶湯井而
連營。乃奉車之暴逝。忽復綏而兇行。軫天悲於宸掖。固聚
族於華京。惠連詩夢。子敬琴情。倘昭昭之不泯。知親親之
素誠。嗚呼哀哉。尚饗。
為人作祭弟文
維年月日。兄某。致祭亡弟尚書之靈。天實喪予。不憖遺善。
家殞玉樹。國墜寶臣。嗚呼執柔。何痛之甚。嗟予與爾。夙遭
閔凶。哀惸相鞠。殆及長成。爾性實岐穎。德表宣慈。居盡友
悌之心。言必忠貞之事。[:#AS-92F9:⿰帛⿱丿糸]
[:#AS-92F9:⿰帛⿱丿糸]我族。俟子而
大。奉祖德之令圖。荷朝戚之渥惠。白首相對。紫綬雙紆。爾
既秉國鈞。既敷朝典。出牧千里。入宰六官。予聞爾言。嘗誡
過寵。余嘉爾行。
在貴能卑。清淨溫恭。每希於上士。飲食車馬。不越於平人。
每思與爾。歸印東都。懸輿故里。揚名講德。居常待終。當謂
老夫。沒於汝手。不圖令弟。殞自吾先。及爾纏疴。屬予伏枕。
不見數日。長悲九泉。嗚呼。刊述未成。平生巳盡。髮膚猶在。
魂魄焉知。聞爾屬纊之辰。託予身後之事。薄葬之禮。還從
爾心。字孤之情。不待遺意。所恨在疾不視。於喪不臨。沈[:#AS-92F9:⿰帛⿱丿糸]
苦懷。[:#AS-8563:⿰⺯⿸厂⿱田坴]迫斯甚。予羸老矣。傷心幾何。人琴兩亡。命也命也。
為鄭虛已作祭舅文
維年月日。外甥虛已。謹以清酌少牢之奠。敬祭於故汴州
司馬四舅之靈。釁積周親。天禍外氏。仁舅捐館。靈輴祖庭。
四海喪其範儀。九族失其陰潤。感今循昔。觸緒增悲。恭惟
先門。逮舅平日。淵流莫逆。道術同歸。穆齊鄭之累姻。深言
孫之至友。及鞠凶之際。創巨失圖。贈厚獲葬之恩。事優含
哺之育。顧省全立。功歸撫惠。竊荷濟於百罹。思效過於一
等。豈其德素積而力莫醻。願未伸而禍先集。不孤之託。緬
爾何依。猶父之心。忽焉罔報。冥昧靡覿。存亡永違。執饋奉
酹。五性含塞。幽靈昭察。當歆宿誠。
祭和靜縣主文
維年月日。敬祭薛氏太夫人和靜縣主之靈。惟夫人軒庭
繁祉。嬴臺茂淑。承訓公宮。宜家卿族。博士學藝。尚書題目。
法度蘋蘩。儀刑松菊。夫拜中令。昔同鮑婦。子昇瑣闥。今類
馮母。舉案如賓。門[:#AS-FBEE:●]為門誡友。在貴能降。居貧施厚。天道
初革。王風變韶。維城落構。若木疎條。欽聞積善。智洽神昭。
克庇二族。命服兩朝。肅肅柔和。如風是暢。娥娥女師。如月
斯望。潘輿獻壽。仲祿方養。不弔昊天。何德之喪。嗚呼哀哉。
洛邑啟殯。長安歸陌。哭慟高臺。旌懸舊宅。階濕夜露。庭陰
曉魄。嗟我外姻。俱成弔客。
為將軍高力士祭父文
維開元十七年月日。孝子力士。敢告於考潘州府君妣南
海太君之靈。小子不天。夙齡閔凶。身嬰寇剽。家值虜裂。幸
供洒掃之餘。遂蒙侍從之顧。扶戴明聖。逼畏艱難。大固不
敢不密。小亦不敢不誠。事必記心。言無漏口。日慎一日。將
二十年。玉弁加首。金章在佩。先靈納祐。明神降鑒。阿母遠
至於京華。妹兄自拔於泥滓。咸以官漸榮祿。姻通士林。慈
顏復慶於目前。同氣展歡於膝下。又緣幼育高氏。變族移
家。敬愛盡於二堂。溫清周於一紀。不圖無狀招禍。永見孤
棄。聖主恩華。曲逮存沒。邑封舊郡。官贈本邦。親感恩澤。子
承父意。致命報天。誓有同於皦日。竭忠資孝。志無忝於幽
泉。敬惟靈懷。慰聞昭遂。先遠有日。卜兆新塋。遙啟尊魂。合
祔良壤。哀迫祖載。攀戀須臾。謹以清酌少牢。恭陳遣奠。盈[:#AS-82F9:⿰罇
]不舉。虛饌莫嘗。號天叩地。殞絕何仰。
為伎人祭元十郎文
維神龍三年月朔日。故伎人伏十善。謹以清酌少牢之奠。
致祭於元十郎之靈。淥流茂樹。萍羅是依。山崩川竭。魚鳥
何歸。恭惟主君。高才達節。賞心樂事。風流不絕。歌艷露華。
舞迴春雪。幸持此技。承君餘悅。綺羅脂粉嬌上春。自言終
代保情親。寧知一旦君恩斷。繁絃清管為何人。懷主君之
異顧。願徇命於九泉。迫夫人之嚴旨。遂投足於他門。生有
十年之愛。沒無一日之恩。雖強容飾於新奉。心摧絕而不
敢言。君子廣德。仁心必遍。疇昔與君。琴[:#AS-82F9:⿰罇]懽宴。永懷蕙歎。
俯憐荼苦。錫以時珍。申哀故宇。廞車既展。祖奠斯開。悲歌
助挽。長袖承杯。平居好此。魂來不來。心思往而莫遂。足欲
返而遲迴。終天地於此訣。毒煩冤而難裁。
