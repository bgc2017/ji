欽定全唐文卷九百六十六
闕名(七)
補宿衞官健名額奏(太和二年三月左右金吾)
臣伏以宿衞官健。素有名額。因循相習。漸慢常經。臣自受
任以來。每懷憂懼。縱寬尸祿。何敢敗官。況臣丙夜自當。竊
希往䠱。酉點親至。備聞前規。據人數纔二百以來。準元額
不及大半。去二月十三日已具陳奏。令臣搜求諸頭冗剩。
量減所由資課。詢謀舊例。斟酌事情。遂遣抽收四百四十
名。人數既足。他處驅使。亦無欠闕。輒具條流。伏乞勅臣當
司。永為遵守。
請禁盜採水柏柴灰奏(太和二年三月度支)
京兆府奉先縣鹵池側近陂泊池井。應有水柏柴燒作灰
煎鹽等。臣勘按。先據雨池榷鹽使申。長慶三年二月十五
日。於奉先縣界捉獲水柏柴灰四十石六斗二升。數內取
一石煎得鹽一十二斤一兩。使司恐是盜刮鹻土。妄稱是
水柏柴灰。重收採水柏柴三十斤。燒得灰二斗二升。煎得
鹽二斤一十二兩。緣從前未有明勅禁斷。所以百姓故有
抵犯。伏以柏柴灰比曾煎試。據所獲灰。准舊試例。約得鹽
一斗八升。比類鹻土煎鹽。所收鹽分數較多。其鹻土亦有
勅條禁止。其水柏柴灰。亂法甚於鹻土。不可因循。臣今商
量。從今已後。捉獲盜採水柏柴灰重一十二斤。即計鹽一
斤。犯灰一斗。即計鹽一斤四兩。並准兩池例八斤計折。同
犯刮鹻土煎鹽勅條。節級科罰。所冀鹽法齊一。榷課免虧。
請停廢三衞子弟奏(太和三年三月兵部)
准四年五月起請節文。伏以三衞。出入禁署。子弟期於恭
恪。近日頑弊者非正身。諸司公言納資。訪聞亦不雇召。士
庶假蔭。混雜搢紳。倖隙一開。奸濫紛入。其資三衞並請停
廢。
請禁自薦求遷奏(太和三年四月中書門下)
伏以為官擇人。實資進選。舉能考績。固切旁求。必當按實
循名。聽言觀行。事合先於徇眾。道必惡於自媒。進退之間。
風俗所繫。近日人多干競。跡罕貞修。或日詣宰司。自陳功
狀。或屢瀆宸衷。曲祈恩波。乏受爵讓能之賢。啟施勞伐善
之弊。亦有粗因勞績。已受官榮。及居今任。別無課效。唯引
向前事狀。祇希更與遷陞。凡是此流。稍要立制。伏望自今
後。應緣官闕。須有除授。先選吏跡有聞。行已務實者。隨才
獎用。如有志涉浮躁。事近邀求者。量加擯斥。所覬官修其
方。人思勵行。
定糾告行鉛錫錢賞例奏(太和三年六月中書門下)
元和四年閏三月四日勅。應有鉛錫錢。並合納官。如有人
糾得。一錢賞百錢。當時勅條。貴在峻切。今詳事實。必不可
行。只如告一錢賞百錢。則有人告一百貫錫錢。須賞一萬
貫銅錢。執此而行。是無畔際。今請令以鉛錫錢交易者。一
貫以下。州府行常杖。決脊杖二十。十貫以下決六十。徒三
年。過十貫以上。集衆決殺。其受鉛錫錢交易者亦准此。其
鉛錫錢並納官。其能糾告者。一貫賞五千。不滿貫者准此。
計賞累至三百千。仍舊取當處官錢給付。其所犯人罪不
至死者。徵納家資。充填賞錢。
進凱樂奏(太和三年八月太常禮院)
謹按凱樂。鼓吹之歌曲也。周官大司樂。王師大獻。則奏凱
樂。注云。獻功之樂也。又大司馬之職。師有功則凱樂獻於
社。注云。兵樂曰凱。司馬法曰。得意則凱樂。所以示喜也。左
氏傳載晉文公勝楚。振旅凱入。魏晉以來鼓吹曲章。多述
當時戰功。是則歷代獻捷。必有凱歌。太宗平東都。破宋金
剛。其後蘇定方執賀魯。李勣平高麗。皆備軍容凱歌入京
師。謹檢貞觀顯慶開元禮書。並無儀注。今參酌今古。備其
陳設及奏歌曲之儀如後。
請限進士帖式字數奏(太和三年八月禮部)
進士舉人。先試帖經。并略問大義。取經義精通者。次試議
論各一首。文理高者便與及第。其所試詩賦並停者。伏請
帖大經各十帖。通五通六為及格。所問大義。便於習大經
內。准各明經例問十條。仍對衆試口義。伏惟新制進士。略
問大義。緣初釐革。今且以通三通四為格。明年以後。並依
明經例。其所試議論。請各限五百字已上為式。
請令孟琯兼往洪潭存恤奏(太和三年十月御史臺)
准勅。差孟琯巡察米價。其江西湖南。地稱沃壤。所出常倍
他州。俾其通流。實資巡察。若便空行文牒。或慮遠郡未委
詔條。今孟琯既下淮南。即去洪潭不遠。伏望便令兼去洪
潭。
請修書閣奏(太和四年正月祕書省)
當司藏書六萬餘卷。列官三十一員。廨署傾危。祕閣摧破。
久未修葺。漸恐費功。伏當陛下文明之朝。天下宗聖。萬方
觀德之日。海內崇儒之時。今者棟宇欹斜。圖籍缺落。臣忝
職司輒申。伏乞特下有司。計料修葺。便加功力。庶得完全。
請定諸道奏補事例奏(太和四年五月中書門下)
准太和元年九月十九日勅。釐革兩畿及諸道奏請州縣
官。唯山劒三川硤內及諸道比遠。許奏縣令錄事參軍。其
餘並停。自勅下以來。諸道累有奏請。如滄景德棣。勅後已
三數員。伏以勅令頒行。不合違越。苟有便宜。則須改張。自
今以後。山劒三川硤內及諸道比遠州縣官。有出身及前
資正員官人中。每道除錄事外。望各許奏三四員。如河北
諸道滄景德棣之類。經破傷之後。及靈夏邠寧麟坊涇原
振武豐州。全無俸料。有出身人及正員官。悉不肯去。吏部
從前多不注擬。如假攝有勞。望許於諸色人中量事。奏三
四員。其餘勒約及期限。並依太和元年九月十九日勅處
分。
請減三銓令史奏(太和四年七月吏部)
三銓正令史。每銓元置七人。今請依太和元年流外銓起
請置五人。減下二人。南曹令史一十五人。今請依太和元
年流外銓起請節文。減下三人。
請復東西銓廳事舊例奏(太和四年七月吏部)
當司兩銓侍郎廳。伏以吏部居文昌首曹。侍郎為尚書貳
職。銓庭所宜順序。廳事固有等差。舊以尚書廳之次為中
銓。其次為東銓。自乾元中侍郎崔器以當時休咎為虞。奏
改中銓為西銓。以久次侍郎居左。以新除侍郎居右。因循
倒置。議者非之。伏請今以後。以久次侍郎居西銓。以新除
侍郎居東銓。
請定僕射上儀奏(太和四年九月中書門下)
伏准僕射上儀故事。自御史中丞吏部侍郎以下。羅拜階
下。准元和七年雜定儀注。全無受拜之禮。當時盡以僕射
非其人所殺禮。臣等以為祇合係官之輕重。不合為人而
升降。受中丞侍郎拜。則似太重。答郎官以下拜。則似太輕。
臣等商量。令諸司四品以下官。及御史臺六品已下并郎
官。並望准故事。餘依元和七年勅處分。
請定殘欠羨餘錢物條件奏(太和四年九月比部)
准太和三年十一月十八日赦文。天下州府兩稅。占留支
用有定額。其殘欠羨餘錢物。並合明立條件。散下諸州府
者。伏以德澤宏深。優裕郡縣。申明舊勅。曉示新規。使其政
有準繩。法無差謬。實天下幸甚。又諸州應有城郭。及公廨
屋宇。器械舟車什物等。合建立修理。須創制添換。又當州
或屬將校所由。有巡檢非違。追捕盜賊。須行賞勸。合給程
糧者。又當州或百姓貧窮。納稅不逮。須矜放要添貨物者。
又當州遇年穀豐熟。要收糴貯備。以防災歉者。
請應諸科目並就吏部考試奏(太和四年十月中書門下)
應開元禮。學究一經二禮三史明習律令科人等。准太和
元年十月二十三日勅。散試官及白身人並於禮部考試。
其有出身及有官人並吏部科目選者。凡是科目。本合在
吏部試。自分兩處考試。每處皆別與。人數轉多。事理非便。
臣等商量。坐准前吏部收試。其諸節目。並准太和元年十
月二十三日勅處分。
請申禁僧尼奏(太和四年祠部)
當司准赦書節文。緇黃之眾。蠶食生人。規避王徭。凋耗物
力。應諸州府度僧尼道士。及創造寺觀。累有禁令。尚或因
循。自今以後。非別勅處分。妄有奏請者。委憲司彈奏。量加
貶責。於百姓中。苟避徭役。冒為僧道。所在長吏。重為科禁
者。謹具起請條件如後。准天寶八年十一月十八日勅。諸
州府僧尼籍帳等。每十年一造。永為常式者。其諸州府近
日因循。都不申報。省司無憑收管造籍。起今已後。諸州府
僧尼已得度者。勒本州府具法名俗姓。鄉貫戶頭。所習經
業。及配住寺人數。開項分析。籍帳送本司。以明真偽。又將
諸州府及京城應置方等受戒僧尼身死及還俗者。其告
牒勒本寺綱維當日封送祠部。其餘諸州府。勒本州申送。
以憑注毀。又諸州府僧尼籍帳。准元勅十年一造。今五年
一造。又天下僧尼冒名及非正度者。緣經恩赦。自太和三
年十一月十八日勅前。無憑追勘。自今已後。伏請切加禁
斷。先度者具名申省。省司各給牒知。為憑入籍。又正度僧
尼。並列於省司請告牒。其僧尼童子。自今已後。不得令私
度。如有此色。勒當寺綱維申報本管長吏。其與剃頭師長
及專擅出家者。當便科決勒還俗。其綱維不申報。十日已
上勒停解。便令出寺。其所在長吏不為糾舉者。具名銜奏
聽進止。又諸州府及兩京。除舊寺破壞要修理外。並不創
建造寺。仍請具每州縣管寺幾所。每寺管僧尼幾人並請
具寺額僧尼名申省。如有創造寺舍。委本管長吏切加禁
斷。其僧尼有不依典教。興販經紀。行船駕車。擅離本寺。於
公衙論競。及在俗家。夜結戒壇。書符禁呪。陰陽術數。占相
吉凶。妄陳禍福。既虧釋教。與俗無殊。自今已後。切加禁斷。
如有此色。委所在長吏量情科決。使勒還俗。其天下州府
村坊佛堂普通私色蘭若義井等。並請割屬當州府寺收
管。又伏准元和元年二月十日勅。京城及諸州府寺觀銅
鐘。因有破損。須更製造者。請令州府申牒所司奏聞。勅下
許以本鐘再鑄。不得更別添銅者。其諸州府近日皆不守
勅文。擅有鼓鑄。自今已後。並令申省。臣等伏以當司公事。
廢闕多年。名額空存。事皆去本。因起請再舉舊規。比類參
詳依格。
請量抽三銓注擬員闕奏(太和五年二月吏部)
請量抽太和三年終已來至今年三月四月已來得員及
計人成三考闕四十五員。伏緣去冬諸色黃衣參選者。倍
多於常年。其間十七人皆是勳臣貴戚及常參官子弟。不
可任遠處州縣官。三銓以當年合用闕方員發遣之外。每
選各有十餘人未得官。今請准元和中及長慶初勅例。據
現在人數。量抽前件闕。注擬畢。具所用闕聞奏。
請權停舊錢奏(太和五年二月鹽鐵使)
湖南管內諸州百姓私鑄造到錢。伏緣衡道數州。連接嶺
南。山洞深邃。百姓依模監司錢樣。競鑄造到脆惡姦錢。轉
將賤價博易。與好錢相和行用。其江西鄂岳桂管嶺南等
道應有出銅錫處。亦慮私鑄濫錢。並請委本道觀察使條
疏禁絕。
請諸親注擬外官詳具家狀奏(太和五年六月吏部)
准貞元十八年四月一日勅。諸親注得外官欲赴任。自今
已後。每年須先奏聞者。今請至時准勅簡勘聞奏。其諸親
已薨歿。子弟注得外官者。准前後勅合奏聞。起自今已後。
請便赴集。更不在重奏限。其給解處審勘責。仍於家狀一
一具奏諸親等第。如違駁放。
請杜將健官影占奏(太和五年十月中書門下)
應屬諸使外內百司度支戶部鹽鐵在城及諸監院畿內
并諸州監牧公主邑司等將健官典所繇等。准承前例。皆
令先具挾名勅牒州府。免本身色役。自艱難已後。事或因
循。多無挾名自補置。恣行影占。侵害平人。自元和二年長
慶元年寶歷元年太和三年前後赦令約勒。皆令條疏及
勒具挾名聞奏。所司竟未遵行。姦弊日深。須有釐革。況聖
王在上。百度惟新。內外有司。悉心奉法。改更置制。今也其
時。臣等若又依違。蒼生何由蘇息。望合令本軍本使本司
勘會。據元勅元管數額。合食衣糧資課糧料人。具挾名補
置年月鄉里。分析聞奏。此外不得更有影占。自此之後。有
逃死補替。仍每年終具替人挾名闕聞奏。其挾名限勅下
三箇月內聞奏畢。左右神策六軍威遠營除請依。餘一切
委本軍條疏理訖。具數聞奏。其餘諸司諸使。并令御史臺
勾當。依限申奏。仍切加訪察。勿許因循。
請停節度等使子孫奏留本道奏(太和六年五月御史臺)
諸道節度觀察防禦經略等使。有子孫授京城及諸州府
官合赴任。奏請勾留在本道事。伏以本置官員。藉其任守。
吏曹注擬。皆是職司。況調選須有出身。合年十五已上。比
及於二十以下十年。則二十五年足可以為成人矣。今則
皆稱年小。奏請勾留。在於相承。習以成例。若實年小。即不
合早補身名。若實當年。又何慮為官不了。今請諸方鎮子
孫。應選授及奏授官。一切勒歸本任。不得輒更奏留。如或
恩出殊常。特賜一子者。年五十已下。即任奏聽進止。庶得
藩方絕塵冒之請。州府無假攝之官。中外遵承。典章不紊。
請嚴禁雜榷奏(太和七年四月御史臺)
伏準太和三年十一月十八日赦文。天下除兩稅外。不得
妄有科配。其擅加雜榷率。一切宜停。令御史臺嚴加察訪
者。臣昨因嶺南道擅置竹練場。稅法至重。害人頗深。伏請
起今已後。應諸道自太和三年準赦文所停兩稅外。科配
雜榷率等復却置者。仰勅至後十日內。具却置事由聞奏。
仍申臺司。每有出使郎官御史。便令嚴加察訪。苟有此色。
本判官重加懲責。長吏奏聽進止。
請令舉薦堪為縣令錄事參軍奏(太和七年五月中書門下)
國之根本。係於生靈。人之性命。懸於守宰。刺史猶官重事
隔。莫得躬親。親人之切。無如縣令。況自兵興以來。仍歲災
歉。百姓凋弊。救弊之術。在於擇吏。又錄事參軍糾察屬縣。
課責下僚。一郡紀綱。藉其提舉。若曰令吏曹注擬。無由得
盡人才。真偽難知。貪廉莫辨。准太和二年赦書。已令揀擇。
緣吏部起請。多有異同。訪聞近年已來。所舉殆絕。又去年
吏部舉請令郎官御史等舉薦堪為縣令錄事參軍者。雖
有保任之言。殊非責成之道。臺省官假使是其親故。或素
所深知。既非得於任官。未必究其事實。豈若考績效於理
所。聽善惡於甿謠。則政之否臧。較然易辨。臣等商量。望令
京兆河南尹及天下刺史。各於本府本道常選人中。揀勘
擇堪為縣令司錄錄事參軍人名。具課績才能聞薦。其諸
州先申牒觀察使。都加考覈。申送至吏部。至選集日。不要
就選場更試書判。吏部尚書侍郎引詣銓曹。試時務狀一
道。訪以理人之術。及自陳歷任以來課績。令其一一條對。
但事理明切。不假詞華。取其理識優長者以為等第。便於
大縣及難理處注擬。仍取稅五萬貫以下縣注授。即免盡
占常選人闕員。其刺史所舉縣令錄事參軍。如并有人人
得上下考就加爵秩者。任年考已深者便優與進改。其縣
令錄事參軍。如在任績效明著。兼得上下考及陟狀者。許
非時放選。仍優與處分。便委本州長吏聞薦。庶得詳其實
效。如所舉縣令錄事參軍犯贓。一百貫已下者。刺史量削
階秩。一百貫已上者。移守僻遠小郡。觀察使望委中書門
下奏聽進止。其犯贓官縱累逢恩赦。亦不在收敘之限。所
舉人中如有兩人善政一人贓犯。亦得贖免。如此則長吏
切於求理。須自擇才。上奉朝章。必無濫舉。
請量罰薦舉不合例奏(太和七年七月中書門下)
諸道諸使停罷郎官御史等。望令罷職後。其所任官經兩
考已上。方得冬薦。如所任官未經考者。許以罷職後計月
日成兩考。即得冬薦。如考數未滿便冬薦者。其所舉官量
加殿罰。如文學才行堪獎用者。中書門下別加採擇。不在
此限。諸州府上佐罷秩後。便求本道薦狀入城。今中外官
員年不盈溢。聞薦繼至。除授稍難。其上佐考滿後。望量立
年限。經二年已上。方得聞薦。其非時替者。更守二年。即似
稍屈。望一年後許冬薦。如才行政績為衆所知者。望委中
書門下搜訪與昇獎。不在此限。
請詳核刺史理績奏(太和七年七月中書門下)
應諸州刺史除授序遷。須憑顯效。若非責實。無以勸人。近
者受代歸朝。皆望超擢。在郡理績。無繇盡知。或自陳制置
事條。固難取信。或別求本道薦狀。多是徇情。將明典章。在
覈名實。伏請自今已後。刺史得替。待去郡一箇月後。委知
州上佐及錄事參軍。各下諸縣。取耆老百姓等狀。如有興
利除害。惠及生人。廉潔奉公。肅清風教者。各具事實申本
道觀察使。簡勘得實。具以事條錄奏。不得更為文飾。其文
狀仍與觀察判官連署。如事無可稱者。不在薦限。仍望委
度支鹽鐵分巡院周訪察各申報本使錄事。如除授後訪
知所舉不實。觀察判官分巡院及知州上佐等。並停見任
一二年。不得敘用。如緣在郡贓私事發。別議處分。其觀察
使奏取進止。所冀吏皆禀法。人獲乂安。遷擢之時。更無濫
授。
請斷獄依舊程限奏(太和七年七月大理寺)
准今年五月二十九日御史臺奏勅。大事限二十日。中事
限十五日。小事限十日奏畢。刑部覆。大事限十五日。中事
限十日。小事八日奏畢。詳臺司所奏。即大理刑部兩司俱
照詳具獄。未經刑部覆。一則失聖朝慎恤刑獄意。二則未
合以生事上黷聖聰。伏請依舊程限。大理寺斷了。申刑部
覆同訖方奏。
定五經博士爵秩奏(太和七年八月國子監)
請准今月九日德音節文。令監司於諸道搜訪名儒。置五
經博士一人者。伏以勸學專門復古之制。博採計當年講
授多少。以為考課等級。應補當司諸學生等。按學令儒術。
以備國庠。作事之初。須有獎進。伏請五經博士秩比國子
博士。今左氏春秋禮記周易尚書毛詩為五經。論語爾雅
孝經等編簡既少。不可特立學官。更請依舊附於中經。
請定決獄日限奏(太和七年九月御史臺)
准太和四年十月二十五日勅。大理寺決斷刑獄。大事二
十日。中事十五日。小事十日奏畢。刑部詳覆。大事十五日。
中事十日。小事八日奏畢。近日省寺詳斷。有踰勅限七十
餘日者。抑由條奏之間。未盡事理。舞文之吏。得以遷延。往
往決斷未下。瘐死獄中。臣請自今以後。刑獄本曹。詳覽奏
狀。有節目未具者。大事七日內。小事五日內。條流事由。只
行一牒再勘本推官。三日內具事由牒報省寺。如情狀要
節。已具省寺。不得以小小節目。移牒往來。四遠州府牒勘
本推後。事有不具。結罪不得者。請具事由奏聞。不得更逾
勅限。又准貞觀三年七月十七日勅。允推狀內錢物大段
事狀已具。小小節目未盡。不妨詳斷者。省寺更不要移牒
盤勘。又准名例律。二罪俱發。以重者論。臣深詳勅文律意。
唯懼刑獄淹延。使無辜者拘繫囹圄。罪惡者潛啟倖門。臣
請勅下後。御史臺嚴加察訪。如或踵前廢格。知彈御史臺
不舉。又省寺可斷不斷。不具可結斷事情聞奏。使結斷不
得。須便牒本處。致其稽遲。並請臨時量事大小。論罪按罰。
請施行新編格後勅奏(太和七年十二月刑部)
先奉勅詳定前大理丞謝登新編格後勅六十卷者。臣等
據謝登所進。詳諸理例。參以格式。或事非久要。恩出一時。
或前後差舛。或書寫錯悞。並已下落。及改正訖。去繁舉要。
列司分門。都為五十卷。伏請宣下施行。
請更定禮部放榜事例奏(太和八年正月中書門下)
進士放榜舊例。禮部侍郎皆將及第人名。先呈宰相。然後
放榜。伏以委任有司。固宜精慎。宰臣先知取捨。事匪至公。
今年已後。請便令放榜。不用先呈人名。其及第人所試雜
文。及鄉貢三代名諱。並當日送中書門下。便令定例。
覆奏疎理諸色入仕奏(太和八年正月吏部)
准勅疎理諸色入仕人等。今諸司流外令吏府史掌固禮
生楷書醫工及諸軍諸使承優官典。總一千九百七十二
員。共請權減六百五十七員。兵部奏應管左右仗千牛僕
寺殿中省進馬左右金吾仗長上。共一百六十一員。今三
色共請減六十七員。文簡武簡三衞。每年三銓。都請留六
十人為定。禮部奏明經宏文館生太廟郊社齋郎掌坐等。
共五百五十二人。今六色共請減一百三十八人。
請讀時令奏(太和八年二月中書門下)
今月十七日。臣等於延英奏事。陛下以近歲陰陽不和。水
旱為害。恐作事有乖於時令。施教未合於天心。問臣等讀
月令因何停廢。伏以堯命羲和之官。以理四時。節授人事
至漢丞相魏相奏云。陰陽者。五事之本。㣥生之命。自古聖
賢。未有不由者也。兼引高帝時相國蕭何奏云。自天子王
侯有土之君。能法天地。順四時。以理國家。身無旤夭。年壽
永久。是奉宗廟安天下之大禮也。顧選氣未應。災害之作。
實恐由斯。臣等商量。古者敬其事。則命以始。請從來年正
月。依開元禮讀時令。陛下御宣政殿。如朝朔之禮。兼請太
常卿先撰儀注。務於簡便。以酌時宜。所冀簡而易從。行之
可久。
請禁斷稱冤越訴奏(太和八年二月中書門下)
准貞元二十一年六月六日勅。訴事人不得越州縣臺府。
便經中書門下陳狀者。近日狡猾論競。皆不待州府推斷。
便來詣闕。非惟煩黷天聽。實亦頗啟倖門。請自今已後。有
此類。先科越訴罪。然後推勘。又准開元十二年八月二十
四日勅。比來小有訴競。即自刑割。自今以後。犯者先決四
十。然後依法勘當。伏以先自毀傷。律令所禁。近日此類稍
多。不至甚傷。徒驚物聽。請連勅牓白獸門。如進狀又[:#AS-9745:⿱⿰牙⺙历]耳
者。准前勅處分。又鞫讞已具。便合就行刑。皆近歲時覬望
恩澤。或緣一人稱冤。即十數人停決。囚繫淹久。奸吏用情。
自今後同罪人並伏。雖一兩人解冤。不相連者並先科決。
稱冤者依前收禁聞奏。
先試帖經奏(太和八年十月禮部)
進士舉人。自國初以來。試詩賦帖經時務策五道。中間或
暫改更。旋即仍舊。蓋以成法可守。所取得人故也。去年八
月節文。先試帖經口義論議等。以臣商量。取其折衷。伏請
先試帖經。通數依新格處分。時務策五道。其中三道問經
義。兩道時務。其餘並請准太和六年以前格處分。
請更定三考奏改並及第人數奏(太和九年十二月中書門下)
今月九日。閤內面奉進止。令條流進士人數及諸色人等。
進士元格不得過二十五人。今請加至四十人。明經元格
不得過一百一十人。今請減十人。伏以國家取士。遠法前
代。進士之科。得人為盛。然於入仕。須更指揮。必使練達。固
在經歷。起來年。進士及第後三年任選。委吏部依資盡補
州府參軍緊縣簿尉。官滿之後。來年許選。三考後聽諸使
府奏用。便入協律郎四衞佐。未滿三考。不在奏改限。如任
江淮官。特與勉其綱使。又聞每年貢士。常僅千人。據格所
取。其數絕少。強學待用。常年不試。孤貞介士。老而無成。甚
可惜之。臣等商量。望付所司。精求行藝。起來年。添滿四十
人及第。仍委禮部於所試諸色貢舉人元格數內。共減一
十五人都守。每年放出身黃衣人數。永為定制。編入常格。
庶令才人速得自效。經於下位。以致上達。
申論愛州刺史張丹罪狀奏(太和中刑部)
據大理寺申。准詳斷安南經略使韓約奏丹犯贓并欲謀
惡事。已准法處置訖者。伏以追攝禁勘。即是制囚。不合專
擅處置。奉三月十九日勅。宜付所司速詳斷聞奏。今據寺
申。據律文。反逆謀叛。各有本條。並無欲謀惡事之科。又准
律以贓入罪者。除正贓見在流死勿徵。據罪先勒張丹通
款。估納家資。然後就刑。慮涉情故。又張丹男宗禮宗智等。
年皆幼弱。張丹雖微。愛州雖遠。且常領郡。則謂銜恩。縱合
重繩。須候勅命。既歸法寺。必在正名。苟輕荒服之刑。是棄
遠人之命。伏以聖朝以慎恤為理。以惠澤愛人。每議典刑。
必行寬宥。豈使一夫不獲。吞恨九泉。伏請聞奏推覆。方可
詳斷。所冀事狀明白。法令施行。
