欽定全唐文卷九十九
隴西王博乂
博乂。高祖兄蜀王湛子。武德元年封隴西王。高宗時歷宗
正卿禮部尚書。加特進。咸亨二年薨。贈開府儀同三司荊
州都督。諡曰恭。
服制議
緬尋喪服。母名斯定。嫡繼慈養。皆在其中。惟出母之制。特
言出妻之子。明非生巳。則皆無服。是以令著母嫁之夫。又
云出妻之子。出言其子。以著所生。嫁則言母。通包養嫡。俱
當解任。並合心喪。其不解者。惟有繼母之嫁。繼母為名。正
據前妻之子。嫡於諸孽。禮無繼母之文。甲令今既見行。嗣
業理申心制。然奉勅議定。方垂永則。今有不安。亦須釐正。
竊以嫡繼慈養。皆非所生。出之與嫁。並同行路。嫁雖比出
稍輕。於父終為義絕。繼母之嫁。既殊親母。慈嫡義絕。豈合
心喪。望請凡非所生。父卒而嫁。為父後者無服。非承重者
杖朞。並不心喪。一同繼母。有符情禮。無玷舊章。又心喪之
制。惟施厭降。杖朞之服。不悉解官。而令文三年齊斬。亦入
心喪之例。杖朞解官。又有妻喪之舛。又依禮。庶子為朞母
緦麻三月。既是所生母服。準例亦合解官。令文漏而不言。
於事終須修附。既與嫡母等嫁同一條。總議請改。理為允
愜。
荊王元景
元景。高祖第六子。武德三年封趙王。八年授安州都督。貞
觀初歷雍州牧右驍衞大將軍。十年徙封荊。授荊州都督。
轉鄜州刺史。永徽初進位司徒。坐與房遺愛謀反賜死。國
除。後追封沉黎王。神龍初追復爵土。
請封禪表
夫功成道合。古今以為隆平。登封降禪。聖賢謂之大典。是
以出震則天之后。革夏變商之君。繼韶夏而施尊名。崇號
諡而廣符瑞。顧遲遲焉。羣臣區區。誠為此也。原夫大始云
構。生靈厥萌。黎庶布乎穹壤。皇王司其右契。遐哉上古。以
迄於茲。歷選休徵。未有如今日之盛也。所以敢罄窺管。無
懼觸鱗。瀝膽披肝。言亦備矣。援天引聖。辭亦殫矣。幸蒙亭
育之澤。降以聽覽之恩。大賚雖敷。猶申後命。未便渙汗。方
事逡巡。懷生之徒。不遑寧處。伏乞皇帝陛下則天成務。應
物為心。協三才之會昌。乃沛然而動色。遂萬姓之延首。俯
凝旒而改容。雖復龍圖告徵。龜書襲吉。尚諮諏於四嶽。建
明謨於兆人。欲使六合之中。沃心通於朝野。八紘之內。下
問浹於華戎。凡在人靈。疇無抃躍。今茲百辟咸集。九有攸
同。並執玉以來庭。俱式歌而且舞。遠則重譯僉議。近則端
笏參謀。欣覩增天之高。願逢加地之厚。絕域忘生而越險。
華髮忍死而爭趨。中外之心克諧。愚智之情允睦。掌故事
者。草登封而待期。執羈勒者。儼車徒而俟命。庶官率職。三
事夙興。遠邇昌言。明靈幽贊。莫不傾視俯聽。希陪肆覲之
禮。效祉呈祥。欽承告成之慶。山稱萬歲。企和鑾而發奇。雲
浮五彩。佇華蓋而交蔭。兩儀之情轉迫。萬國之望愈深。臣
又聞之。屈己從衆。至人所以稱仁。絲言顯發。哲王所以敷
信。昨奉明詔。許以試之。實降皇情。俯同人欲。寬人之利斯
博。示信之道宜宏。即日庶尹馳心。咸奉章而守闕。列藩翹
足。各伏地以祈恩。所冀天慈。深加昭察。制可羣僚之奏。剋
以發軫之期。頒示普天。申明絕典。使夫一時之士。欣獨高
於萬代。八荒之酋。荷周露於再造。則臣等死日。猶生之年。
不任誠懇之至。謹與連率方牧等奉表詣闕。固請以聞。
恒山王承乾
承乾字高明。太宗長子。武德三年封恒山王。七年徙封中
山。太宗即位。為皇太子。甫八歲。特敏惠。太宗使裁決庶政。
有大體。每行幸。令監國。及長。好聲色慢遊。過惡寖聞。時魏
王泰有美名。謀奪嫡。而承乾病足。不良行。懼廢。與泰交惡。
陰召左衞副率封師進及刺客張師政紇干承基謀殺泰。
不克。遂與漢王元昌及侯君集等喢臂血盟。謀以兵入西
宮。貞觀十七年。齊王祐反。事連承基。繫獄當死。因上變。治
之。事皆明驗。廢為庶人。徙黔州。十九年死。開元中贈還爵
土。
答元琬法師書
辱師所示妙法四科。循覽周環。用深銘佩。法師早袪塵累。
遊神物表。闡鷲嶺之微言。探龍宮之祕藏。洞開靈府。凝照
元門。固以高步彌天。隣幾初地。遂能留情博施。開導蒙心。
理實義周。詞華致遠。包括今古。網羅內外。訓誘之至。審諭
之方。縱聖達立言。師傳宏道。亦未足髣髴要津。擬議高論。
但行慈減殺。順氣奉齋。斯乃仁人之心。以成大慈之行。謹
當緘諸心府。奉以周旋。永藉勝因。用期冥祐。
濮王泰
泰字惠襃。太宗第四子。武德三年封宜都王。四年進封衞。
繼懷王霸後。貞觀二年改封越。授揚州大都督。再遷雍州
牧左武大將軍。轉鄜州大都督。十年徙封魏。遙領相州
都督。時太子承乾病蹇。泰潛圖奪嫡。承乾懼。陰使人上書
言泰罪狀。既而承乾敗。太宗詢知其繇。詔廢之。幽泰將作
監。尋改王順陽。徙居均州之鄖鄉縣。二十一年進封濮。高
宗立。為泰開府置僚屬。永徽三年薨。年三十五。贈太尉雍
州牧。諡曰恭。
請釋法恭為戒師書
昔道安晦迹襄陽。聲馳秦闕。慧遠棲心廬岳。名振晉京。故
知善言之應。非徒千里。明月所照。不隔九重。法師笠澤上
仁。震維高德。律行淨於青眼。威儀整於赤髭。傳燈之智不
窮。法施之財無盡。弟子攝此心馬。每渴仰於調御。墾此身
田。常戴懷於法雨。若得師資有託。冀以袪此六塵。善導啟
行。庶無迷於八正。謹遣諮祈。佇承慈誘。
蔣王惲
惲。太宗第七子。始王剡。徙王蔣。拜安州都督。永徽三年徙
梁州。上元中遷箕州刺史。錄事參軍張君徹誣以反。懼。自
殺。高宗知其枉。贈司空荊州大都督。
五色卿雲賦(以題為韻)
惟皇建極兮。憲章前古。於穆文明兮。保乂寰宇。御時得一
兮。臨人以五。法天無私兮。承天之祜。至矣哉。衆兆融朗。山
川出雲。叶千年之休裕。垂五色之氤氳。蕭索離披。狀虹輝
之貫日。徘徊搖曳。疑鼎氣之歊汾。散作霞彩。聚成錦文。匪
騰華於觸石。信呈瑞於明君。其靜也專。其動也直。既無散
漫。亦無消息。遠而可視。高未能逼。乘輕吹之霏微。映朝陽
而翕赩。稟造化之元氣。挺自然之奇色。英倏倏也。祗可以
理求。紛溶溶兮。固難乎智測。若霧非霧。有始有極。轉空不
待於扶搖。動日豈資於羽翼。有道斯見。無德匪呈。庶物皆
覩。應天之卿。體鵠振而超越。龍吟而化成。則需為大矣。
可謂乎元亨利貞。
皇太子宏
宏。高宗第五子。永徽六年封代王。顯慶元年立為皇太子。
咸亨二年。高宗幸東都。令監國。宏仁孝。未嘗有過。武后將
騁志。宏奏請。數怫旨。上元二年。從幸合璧宮。遇酖薨。年二
十四。諡曰孝敬皇帝。中宗踐祚。祔於太廟。號義宗。開元六
年。建廟東都。停義宗號。以諡名廟。
諫逃軍配沒家口䟽
竊聞所司以背軍之人。身久不出。家口皆擬沒官。亦有限
外出首。未經斷罪。諸州囚禁。人數至多。或臨時遇病。不及
軍伍。緣茲怖懼。遂即逃亡。或因樵採。被賊抄掠。或渡海來
去。漂沒滄波。或深入賊庭。有被傷殺。軍法嚴重。皆須相傔。
若不給傔。及不因戰亡。即同隊之人。兼合有罪。遂有無故
死失。多注為逃。軍旅之中。不暇勘當。直據隊司通狀。將作
真逃。家口今總沒官。論情實可哀愍。書曰。與其殺不辜。寧
失不經。伏願逃亡之家。免其配沒。
請樹孔子廟碑䟽
臣聞周師東邁。商閭延降軾之榮。漢蹕西旋。夷門致抱關
之想。況泣麟曾躅。歌鳳遙芬。被縟禮於昌辰。飾殊榮於窮
壤者哉。伏惟皇帝陛下資靈統極。稟粹登樞。乃聖乃神。體
陰陽而不宰。無為無事。均雨露之莫私。六符薦而泰階平。
百寶臻而天祚永。靈臺所以偃伯。延閣由其增絢。尚齒尊
賢。邁鴻名於萬古。興亡繼絕。騰峻軌於千齡。大矣哉。茂實
英聲。固無得而稱矣。日者封金岱畎。會玉梁陰。路指沂川。
途經闕里。回鑾駐䍐。式鑑堯禹之姿。闢纊凝旒。載想溫良
之德。於是特紆宸渙。贈以太師。爰命重臣。申其奠醊。廟堂
卑陋。重遣修營。襃聖侯德倫子孫。咸蠲賦役。臣恩均扈從。
迹濫撫軍。舊烈遺塵。躬陪瞻眺。雩壇相圃。欣覿前聞。又昔
歲承恩。齒冑膠塾。歷觀軒屏。具列門徒。想仁孝於顏曾。彌
深景慕。採風猷於竹帛。冀啟顓蒙。所以輕敢陳聞。庶加襃
贈。天慈下濟。無隔異時。咸登師保。式光泉夜。敢以前恩。重
茲干請。竊謂宣尼之廟。重闡規模。桂奠蘭羞。永傳終古。崇
班峻禮。式賁幽埏。而翠玉莫題。言猷靡暢。詢諸故實。有所
未周。且將聖自天。惟幾應物。拯人倫於已墜。甄禮樂於既
傾。祖述勳華。三千勵其鑽仰。憲章文武。億兆遵其藏用。豈
可使汾川遺碣。獨擅於無慚。峴岫餘文。孤標於墮淚。伏見
前件孔廟。營構畢功。峻業增徽。事資刊勒。敢希鴻澤。令樹
一碑。且遼海清夷。久無徵發。山東豐稔。時踰恒歲。況鄒魯
舊邦。儒教所起。刊勒之費。未足為多。許其子來。不日便就。
乞特矜照。遂此愚誠。臣識昧常規。言慚通理。塵瀆聽覽。追
增竦戰。
章懷太子賢
賢字明允。高宗第六子。永徽六年封潞王。授岐州刺史。加
雍州牧。龍朔元年徙封沛。累進揚州大都督右衞大將軍。
更名德。徙封雍。授涼州大都督。上元元年復名賢。立為皇
太子監國。時明崇儼以左道為武后所信。密稱英王類太
宗。又言相王相最貴。宮人潛議。賢乃后姊韓國夫人生。賢
聞之疑懼。后數以書讓。愈不自安。調露中。崇儼為盜所殺。
后疑出賢謀。遣人發其陰事。詔薛元超等雜治之。獲甲首
數百於東宮。乃廢為庶人。遷於巴州。武后得政。詔左金吾
將軍邱神勣檢衞賢第。迫令自殺。年三十二。后貶神勣曡
州刺史。復爵雍王。神龍初贈司徒。睿宗立。追贈皇太子。諡
曰章懷。
西明寺鐘銘
維大唐麟德二年歲[:#AS-8850:⿰足⿸厂⿱田坴]星紀月次降婁二月癸酉朔八日
庚辰。皇太子奉為二聖於西明寺造銅鐘一口。可一萬斤。
發漢水之奇珍。採蜀山之祕寶。虞倕練火。晉曠飛鑪。帶龍
虡而騰規。應鯨桴而寫製。聲流九地。遐宣厚載之恩。韻徹
三天。遠播曾旻之德。寤羣生於覺路。警庶類於迷塗。業擅
香垣。功齊塵劫。式旌高躅。敢勒貞金。頌其銘曰。
青祇薦祉。黃離降精。渦川毓德。瑤嶺飛英。吹銅表性。問寢
登情。興言淨業。載啟香城。七珍交鑄。九乳圖形。翔龍若動。
偃獸疑驚。制陵周室。規踰漢庭。風飄旦響。霜傳夜鳴。仰延
皇祚。俯導蒼生。聲騰億劫。慶溢千齡。
譙王重福
重福。中宗第二子。初封唐昌王。聖歷三年徙封平恩。長安
四年進封譙。神龍初。韋庶人譖與張易之兄弟陷太子重
潤。貶濮州員外刺史。徙合均二州。不領事。睿宗立。徙集州。
未行。用張靈均謀。潛募勇敢士。詐乘驛趨東都。欲襲殺留
守。劫左右屯營兵為亂。事敗。投漕渠死。年三十一。詔以三
品禮葬。
在均州自陳表
臣聞功同賞異。則勞臣疑。罪均刑殊。則百姓惑。伏惟陛下
德侔造化。明齊日月。恩及飛鳥。惠加走獸。近者焚柴展禮。
郊祀上元。萬物霑愷悌之仁。六合承曠蕩之澤。事無輕重。
咸赦除之。蒼生並得赦除。赤子偏加擯棄。皇天平分之道。
固若此乎。天下之人聞者。為臣流涕。況陛下慈念。豈不愍
臣恓惶。伏望捨臣罪愆。許臣朝謁。儻得一仰雲陛。再覩聖
顏。雖沒九泉。實為萬足。重投荒徼。亦所甘心。
襄王重茂
重茂。中宗第四子。聖歷三年封北海王。神龍初進封溫王。
授右衞大將軍兼遙領并州大都督。未出閣。景龍四年。韋
庶人臨朝稱制。立王為帝。韋氏敗。遜位於睿宗。景雲二年
改封襄王。遷於集州。開元二年轉房州刺史。薨。年十七。諡
曰殤帝。
誅韋氏制
天未悔禍。王室多難。大行皇帝升遐之際。事起倉卒。朕以
沖藐。嗣守丕圖。銜恤問故。遂窮凶黨。逆賊馬秦客等。潛通
宮禁。敢行鴆毒。而宗楚客紀處訥武延秀趙履溫韋播高
嵩韋挺葉靜能韋建楊均王哲等。遂扇太后。干朕家事。凡
有處分。政繇韋氏。楚客又妄說妖言。務欲勸進。連結中外。
將危宗社。又頃者王慶之李㻀張嘉福前麟遊縣令杜無
二越州長史宋之問潛行表狀。請立武承嗣為皇太子。則
天皇后斬慶之一人。之問以附託三思獲免。今之問李㻀
又託楚客晉卿。與將作少匠李守質日夜潛圖。令延秀起
事。朕之微眇。危若綴旒。安國相王鎮國太平公主。朕之親
叔親姑。同憂共戚。楚客韋溫等又附會安樂公主。妄欲翦
除。相王第三子臨淄郡王隆基。家國情深。君親義切。乃與
太平公主第二子薛崇及總監鍾紹京前同州朝邑縣
尉劉幽求利仁府折衝麻嗣宗太平公主府典籤王師虔
尚衣奉御王崇煜東明觀道士馮處澄寶昌寺僧普潤前
商州司馬崔諤之山人劉承祖等。僉符人望。考以時宜。叶
契建謀。重安李氏。兵戈不動。氛祲廓清。瞬息之閒。還自屠
滅。朕以山陵未畢。變故相仍。情緒荒迷。益深摧憤。士庶等
代承景化。累荷國恩。今得宗社乂安。人祇交泰。當同茲感
悅。各效忠貞。如更朋黨比周。輒生異議。朕當加嚴憲。必所
不容。即宜宣示。令知朕意。
大赦詔
大盜移國。朝有賊臣。見危授命。家多義士。朕以凶閔。觸諸
糜潰。姦豎搆扇。傾陷宗社。潛圖竊發。機兆未萌。相王第三
子臨淄郡王隆基。糾合同盟。忠勇奮怒。志除凶黨。保護邦
家。逆賊韋溫馬秦客葉靜能宗楚客紀處訥武延秀趙履
溫楊均等。密行鴆毒。先聖暴終。朕志不圖全。枕戈泣血。風
雲元感。情計陰通。太平公主男衞尉卿薛崇。與前同州
朝邑縣尉劉幽求總監鍾紹京日夜共謀。誓誅逆黨。凶徒
驚恧。投竄無所。今天衢交泰。氛祲廓清。宜申作解之恩。以
洽升平之化。自唐隆元年六月二十一日昧爽巳前。大辟
罪巳下。常赦所不免者。咸赦除之。其逆賊頭首。咸巳斬決。
自餘支黨。一無所問。內外官三品巳上賜爵一等。四品巳
下加一階。隆基可封平王。食實封一千戶。賜物五千段。薛
崇封立節郡王。食實封五百戶。賜物三千段。鍾紹京可
銀青光祿大夫守中書侍郎潁川郡開國公。食實封二百
戶。賜物一千段。前同州朝邑縣尉劉幽求可朝議大夫守
中書舍人仍參知機務中山郡開國男。食實封二百戶。利
仁府折衝麻嗣宗可雲麾將軍行左金吾衞中郎將。賜物
一千段。追貶皇后韋氏為庶人。安樂公主為悖逆庶人。
讓位詔
自古帝王。必有符命。兄弟相及。存諸典禮。朕以孤藐。遭家
艱難。顧茲蒙識。未洽理途。茫茫四海。將何所屬。累聖丕基。
若墜於地。王室多難。宜擇長君。思與羣公。推崇明聖。叔父
相王。高宗之子。昔以天下。讓於先帝。孝友寬。彰信兆人。
神龍之初。巳有明旨。將立太弟。以為副君。為王懇辭。未行
冊命。所以東宮虛位。於今歷年。徹綴在辰。禍變倉卒。後掖
稱制。計立沖人。欽奉前懷。願遵理命。上申天聖之旨。下遂
蒼生之心。俯稽圖緯之文。仰跂祖宗之烈。擇今日請叔父
相王即皇帝位。朕退守本藩。歸於舊邸。凡百卿士。敬承朕
言。克贊我天人之休期。以光我有唐之勳業。布告遐邇。咸
使聞知。
答相王讓位詔
皇極大寶。天下至公。王者臨之。蓋非獲巳。王先聖舊意。蒼
生推仰。龍光紫宸。貴允係望。請遵前旨。勿或推讓。
寧王憲
憲。睿宗長子。本名成器。避昭成皇后尊號改焉。初封永平
郡王。文明元年立為皇太子。及睿宗降為皇嗣。更冊授皇
孫。出閤開府置官屬。長壽二年改封壽春郡王。復詔入閤。
長安中累轉左贊善大夫。加銀青光祿大夫。中宗立。改封
蔡。固辭。唐隆元年進封宋。睿宗踐祚。拜左衞大將軍。時帝
將建儲。以憲嫡長。而元宗有大功。意久不定。憲涕泣固辭。
帝嘉其讓。以為雍州牧揚州大都督太子太師。進尚書右
僕射兼司徒。改太子賓客。以司徒兼蒲州刺史。進司空。拜
太尉開府儀同三司。歷岐州刺史。開元四年徙封寧。又歷
澤涇等刺史。兼太常卿。復為太尉。二十九年薨。年六十三。
帝以憲實推天下。有高世之行。非大號不稱。乃追諡讓皇
帝。
讓兼領太常卿表
臣聞選賢任職。量能授官。苟非其才。坐貽厥咎。臣本愚劣。
累忝榮任。叨居禮樂之司。實乖河海之任。吹庭鐘鼓。克諧
謝於昔人。疎署威儀。為政慚於往哲。僶俛從事。於茲六年。
詩稱素餐。於是乎在。伏惟開元神武皇帝陛下繼業昭暢。
仁化清和。乘暇奏薰風之琴。追賞聚雲和之曲。典章斯備。
雅量攸歸。遠美咸英。獨冠區宇。臣幸膺國戚。久亞台陛。兼
管寺卿。實黷朝憲。惡盈之戒。列在前經。過寵之談。復開斯
日。願矜其庸昧。授以良能。人無異言。官無曠位。伏使晨趨
北闕。奉漢幄之龍顏。夕赴西園。飛魏庭之華蓋。則臣之念
畢矣。聖主之恩深矣。不任悚望翹勤之至。謹詣朝堂。奉表
陳謝以聞。
邠王守禮
守禮。章懷太子次子。始名光仁。垂拱初改今名。授太子洗
馬。嗣爵雍王。武后革命。畏疾宗室。守禮以父得罪。與睿宗
諸子閉處宮中十餘年。聖歷元年。睿宗自皇嗣封相王。許
出外邸。守禮等始居外。改司議郎中。中宗立。復故封。拜光
祿卿。唐隆元年進封邠王。睿宗立。檢校左金吾衞大將軍。
出為幽州刺史。遙兼單于大都護。遷司空。開元初。累為州
刺史。皆擇僚首。持綱紀。惟弋獵酣樂。未嘗領事。後還京師。
二十九年薨。年七十餘。贈太尉。
賀馴雉見齋宮表
臣謹按舊典。雌來者霸。雄來者王。又聖誕酉年。雞主於酉。
斯蓋王道遐祚。天命休禎。請宣付史官。以彰靈貺。
