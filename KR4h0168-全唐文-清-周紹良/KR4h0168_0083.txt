欽定全唐文卷八十三
懿宗皇帝
帝諱漼。宣宗長子。太和七年生。會昌六年封鄆王。名溫。十
三年八月立為皇太子。改今名。翌日即位。咸通三年正月。
上尊號睿文明聖孝德皇帝。十二年正月。又上尊號睿文
英武明德至仁大聖廣孝皇帝。在位十四年。年四十一。諡
曰睿文昭聖恭惠孝皇帝。廟號懿宗。
授蕭鄴荊南節度使制
入調鼎鼐。作我股肱。出鎮藩垣。為予心膂。分命雖殊於中
外。倚才皆屬於安危。將相迭居。文武兼用。允茲遇者。厥惟
艱哉。況地控南荊。土連全蜀。扼五嶺之通道。當七澤之要
津。統馭所難。撫理為重。頒斯渥命。爰輟重臣。銀青光祿大
夫守門下侍郎兼工部尚書同中書門下平章事監修國
史上柱國彭城縣開國男食邑三百戶蕭鄴。昴宿垂芒。山
庭表異。膺明誕德。佐理生賢。開濟洞達其泉源。進退率由
於律度。端亮秉志。寬和待人。而累踐華資。克流芳問。儷卿
雲之詞藻。煥發皇猷。邁管樂之智謀。掌司邦賦。臺閣備詳
其政事。朝野咸推其上才。由是道觀明成。夢叶先帝。爰立
作相。陟於台階。果能經緯巖廊。鎮安夷夏。罄乃一心。凝其
庶績。逮予纂承。亟獲匡輔。疇庸任舊。宜乎加恩。是用擇其
巨藩。委之碩德。尚執中樞之柄。仍加右揆之崇。相閤良規。
豈忘蕭曹之業。戎垣寵寄。更隆羊杜之功。勉服殊榮。佇宏
懿烈。可檢校右僕射同中書門下平章事兼江陵尹充荊
南節度管內觀察處置等使。
授杜審權平章事制
天設四序。運寒暑而成歲功。國有三台。仰弼諧以助君道。
安危是繫。選任攸難。況朕涉道未明。纂圖方始。詳求英彥。
思付洪鈞。至誠感通。果獲良輔。翰林學士承旨通議大夫
守尚書兵部侍郎知制誥上柱國賜紫金魚袋杜審權。喬
岳埒崇。澄波量度。稟五行之秀氣。挺百仞之貞材。虹玉潛
輝。龍泉蘊利。文窮騷雅。學洞元儒。毛玠有古人之風。邴吉
得大臣之體。自便蕃華貫。踐歷清途。南宮推起草之工。西
掖茂掌綸之業。洎司文柄。俾以掄才。全任至公。號為得士。
甘棠廉問。衆著謳謠。秋卿恤刑。事無枉橈。先皇帝藉其令
譽。擢處禁林。振藻屬詞。發揮神化。道一貫於終始。器兼適
於圓方。逮余建統。屢承密旨。每多宏益。彌見慎修。既彰巳
試之能。宜懋殊常之寵。是用委茲大政。列在中樞。為朝廷
之表儀。實人臣之極地。爾尚竭乃心力。作吾股肱。借箸必
罄其嘉謨。推局罔遺於善策。用無黨之道。行惟一之心。使
爵位功名。並光竹帛。垂於不朽。豈不務乎。可守本官同中
書門下平章事。
授白敏中宏文館大學士等制
門下。朕初承天序。方崇政源。屬在輔臣。兼領重職。況仙宮
至嚴。專總尤切。儒林之盛。分列掖垣。良史之能。必歸懲勸。
將欲比肩上古。耀美一時。克副旁求。允膺茂典。特進守司
徒兼門下侍郎同中書門下平章事上柱國太原郡開國
公食邑二千戶白敏中。氣稟岳靈。道洽王佐。致君之志。發
於深誠。銀青光祿大夫守中書侍郎兼刑部尚書同中書
門下平章事充集賢殿大學士上柱國譙縣開國男食邑
三百戶夏侯孜。材為國楨。望貫人表。濟物之用。彰於重任。
金紫光祿大夫守中書侍郎兼工部尚書同中書門下平
章事上護軍樂安縣開國男食邑三百戶蔣伸。識蘊生知。
衆推邦傑。徇公之操。本乎進思。並詞峯峭拔。高踰列岫。學
海深奧。遠含百川。邃彼巖廊。付以衡軸。動有宏益。居然矩
儀。叶心而和平。造膝而啟沃。式諧僉議。能弼予違。(闕)乃知
功信無與讓。是用思闡元化。冀揚清靜之規。彌在立言。更
佇刊削之妙。愈(疑)其討論(闕)必以化成為先。副我虛襟。咸
佩嘉命。敏中可兼充太清宮使宏文館大學士。(闕)餘各如
故。主者施行。
勾并年終賦租委御史郎官論奏制
舊以天下賦租。年終勾并。或刺史入府。或縣令上州。所科
羣胥。盡出百姓。且官有理所。安可擅離。物犯贓條。何須枉
法。從今委知彈御史出使郎官。凡繫抵違。明具論奏。仍委
預為條目。各遣聞知。
贈何武檢校左散騎常侍制
地連山藪。境有逋逃。武能首率郡兵。身歿王事。既嘉忠盡。
宜示襃贈。不惟慰彼漏泉。將亦激其羣校。
授夏侯孜平章事制
門下。篙檝克修。航艦以之濟海。羽翮可厲。鵾鵬於是摩天。
朕恭已寰瀛。勞誠夢獵。將以篙檝賢輔。羽翮寶臣。摩三代
至理之英。濟羣生並洽之欲。載仗舊德。期獲我心。劒南西
川節度副大使知節度使事管內度支營田觀察處置統
押近界諸蠻及西山八國雲南安撫等使光祿大夫檢校
尚書右僕射同中書門下平章事兼成都尹上柱國譙郡
開國公食邑三千戶夏侯孜。大昴分精。維嵩挺秀。擅四海
之賢俊。作中朝之表儀。禮樂詩書。資其懿範。溫恭孝愛。輔
以多才。服道以致身。含章而底力。經國之用。貫百川而不
改其清。應物之明。體萬象而莫窮其照。周踐華列。多識舊
章。郎署諫垣。休聲夙振。東陽故絳。惠愛洽聞。洎甘棠政成。
會府徵命。兼領臺轄之任。再居邦憲之尊。正色無私。當官
必舉。總征賦以贍國。幹山澤而富人。美利無遺。嘉猷益覩。
積是朝著。昇於台司。內竭謨明。外宏體理。馳咎夔之極摰。
陋周漢之遐蹤。克彰為輔之聲。允叶有開之契。屬者以西
南重鎮。邊徼多虞。爰賴專征。以隆外閫。福星時雨。既惠巴
庸。景化元和。須歸鼎鉉。是用召於驛騎。待以天工。重開集
鳳之池。再仰問牛之化。弼諧萬務。師長庶僚。亟付機衡。俾
康區夏。於戲。刀非礪不剖。魚非水不行。為君誠難。得中甚
易。決疑定計。我以爾為神龜。肥國救人。吾以爾為上藥。盡
布四體。懋堅一心。勉哉勿疑。對揚我休命。可尚書左僕射
同中書門下平章事。散官勳封如故。
授溫璋王式節度使制
門下。豳土名藩。懿門奧壤。理公劉之故國。接煬帝之通津。
控地數千。帶甲逾萬。非威能肅物。勇可貞師。則何以備天
子之爪牙。建上將之旗鼓。斷自朕志。果叶僉諧。武寧軍節
度徐泗宿濠等州觀察處置等使朝議大夫檢校左散騎
常侍兼徐州刺史御史大夫賜紫金魚袋溫璋。稟慶德門。
騰輝儒苑。節峻大玉。氣敷早春。立言鏘韶濩之音。行巳植
松筠之操。嘗以懿問。列於通班。佳聲克著於埋輪。善價益
彰於題柱。累換符竹。頗洽謳謠。前歲問俗苑溪。分麾沛邑。
禍息萑蒲之盜。風行鈇鉞之權。前浙江東道都團練觀察
處置等使銀青光祿大夫檢校左散騎常侍兼越州刺史
御史大夫上柱國襲魏郡開國公食邑二千戶王式。文動
星芒。學通奧旨。早以殊藝。射策明廷。孫宏之條奏甚精。晁
錯之鋪陳無闕。既升高第。亟踐清途。臨事不回。當官有守。
邇者擢自交趾。授以淛東。果能清越水之波瀾。掃稽山之
祲氣。暫舉十連之化。全蘇一境之人。而並樂鏡貞明。黃陂
澹泞。風雨不渝於達節。機謀自契於生知。爰命疇庸。是加
懋賞。乃眷巨屏。宜委宏材。三禮百工。俱榮於題劒。鑿門推
轂。共貴於登壇。謺是恩光。我無愛惜。爾宜壯轅門之號令。
恤閭井之疲羸。務農訓兵。俾先南牧之備。興利除害。永絕
東顧之憂。更樹奇功。以酬劇寵。璋可檢校禮部尚書兼邠
州刺史御史大夫充邠寧節度營田觀察處置等使。式可
檢校工部尚書徐州刺史御史大夫充武寧軍節度徐泗
宿濠等州觀察處置等使。主者施行。
授蔡京嶺南西道節度使制
門下。天賦全才。所以登將壇而衞王室。國有令典。所以舉
能吏而懲慢官。其有術業優長。理行彰著。則宜錫殊常之
命。行不次之恩。乃崇德報功之旨也。朝散大夫權知太僕
卿充荊襄巴南宣慰安撫使上柱國賜紫金魚袋蔡京。學
富縑緗。文含組繡識略甚遠。智能出羣。本於孤貞。濟以勤
恪。驊騮躞蹀。向天路以無疑。鵰鶚騰淩。入雲程而不返。早
以豐藝。陟於高科。周旋宦途。振舉官業。簪白筆而獲聞峻
節。擁朱輪而克播清風。班資既崇。聞望彌重。去歲藩臣失
守。蠻寇犯邊。永令遐長。莫窮根本。用爾奇事。申予至懷。目
前而情偽皆分。言下而安危可決。運深謀而禦敵。寧遠裔
以成勳。適及回車。召於便殿。敷陳之際。備得機宜。浣吾憂
勤。賴爾忠藎。遂以月卿之秩。俾酬星使之勞。爰藉變通。更
資宣撫。載圖嘉績。用洽優恩。朕惟濱海而南。邕為重地。城
臨甌駱。俗本剽輕。居常則委經略之權。有事則付節制之
任。是用改其舊號。建以新軍。一時之榮。千古無對。爾其頒
惠養以馭衆。示寬嚴以訓兵。濟活鄉閭。保安谿洞。貂冠近
侍之首。烏府亞相之尊。當此寵位。宜何如哉。於戲。特舉徽
章。直謂殊渥。苟或失職。吾何望焉。勉於奉公。勿以為喜。可
檢校左散騎常侍兼邕州刺史御史大夫充嶺南西道節
度觀察處置等使。散官勳封如故。
授裴休荊南節度使制
門下。王者分職設官。所以理天下。外建州牧侯伯。內置公
卿大夫。故野無遺賢。朝無闕政。俾率土絕愁嘆之音。接畛
有富庶之泰。當是選也。豈可易乎。具官裴休。巖廊重德。文
學宗師。才為代生。智尚物表。發言所以興家國。修己可以
服華夷。自奮藻儒林。射策藝圃。迥處顏冉之列。曡昇晁董
之科。濟代之心。已彰於事業。奉君之志。皆推於友朋。抗䟽
七人之官。正色三署之內。縉紳多士。慕高韻以指南。貝錦
巧詞。自退身於有北。遂金玉王度。丹青憲章。三領廉車。一
剖符竹。皆著去思之稱。共興(一作歌)來暮之謠。宏圖豈滯於
割鷄。令問果還於振鷺。委茲文柄。任之春闈。大呈公鑒之
明。備傳德(疑作得)人之美。版籍繁務。筦榷劇權。成富國之奇
謀。施安邊之大略。先皇帝夢想髦彥。勵精理道。採以公論。
付以化權。致百度之惟貞。覺三台之益重。羌戎擾叛。調發
時雨之師。農畝廢荒。申明作霖之旨。凡所經濟。知無不為。
四鎮入境而獲安。三軍推誠而俱感。整(疑)盡臣節。何愧古
人。朕以全楚奧區。荊衡重地。湊舟車之都會。控湖嶺之要
衝。藉爾分憂。施吾惠澤。蘇彼疲瘵。勿倦殷繫。玉帳兵符。既
榮冠於今日。文場武庫。當繼蹤於昔賢。(一作時)祗服典章。無
替徽烈。可檢校尚書右僕射兼江陵尹御史大夫充荊南
節度觀察處置等使。散官勳封如故。主者施行。
授楊收平章事制
門下。古先聖哲之御天下也。莫不勞於擇賢。逸於恭己。是
以巖求匪易。殷代稱宗。畋獲甚難。周王膺命。肆朕在位。天
授正人。於言語侍從之閒。得亮采惠疇之俊。固亦高邁前
烈。垂休當朝。敬遵用汝之文。爰舉弼予之典。雅符不讓。斷
自無私。翰林學士承旨朝議大夫守尚書兵部侍郎知制
誥上柱國賜紫金魚袋楊收。器茂渾金。寶欽大玉。瑩清冰
於溽暑。挺綠桂於嚴霜。行過曾顏。道兼夷惠。文冠一時。而
若非游藝。學該千古。而似不能言。自鴻飛名場。鷺振班列。
憲署每聞其守法。曲臺咸著於推公。所莅有聲。歷試皆可。
才彰要。巳洽譽於含香。業擅精微。遂騰輝於視草。戒慎
攸至。初終莫渝。常懷造膝之忠。備見沃心之旨。謝安體識。
王儉精能。動為僉論所諧。居益具瞻之望。由是擢於禁苑。
升以台階。俾申匡輔之勤。用(闕)燮和之重。爾其慕伊周之
志。宏皐益之謨。九流既分。百辟斯正。嘉猷可舒於前席。妙
略尚在於止戈。式序三才。允歸一德。懋乃致主。副予知臣。
無使載筆之襃。獨稱於姚宋也。可守本官同中書門下平
章事。散官勳賜如故。主者施行。
授杜審權鎮海軍節度使制
朕垂衣嚮明。負扆成化。內則委輔弼之重。論道於巖廊。外
則寄垣翰之崇。分憂於撫馭。是以入掌鈞軸。出擁麾幢。必
仗兼才。乃膺迭任。況軍稱鎮海。地亘長江。建置既殊。寵劇
斯在。駕戎車而佩相印。持廟算以統全軍。非我誠臣。豈行
茂典。特進行門下侍郎兼吏部尚書同中書門下平章事
兼修國史上柱國建平縣開國男食邑七百戶杜審權。獨
鶴依松。孤鸞上漢。聳三峯之峭壁。澄萬頃之清瀾。早以重
名。洽於時輩。擅讜言於諫署。留正範於南宮。史筆弛而更
張。憲綱紊而復正。由是如綸不絕。刈楚無遺。紹蔽芾於謳
謠。盡侀成於法理。先皇帝知其可用。召入內庭。果能新耳
目之見聞。備肺腑之待遇。朕初登寶位。素挹嘉猷。遽行制
書。首列台席。故得彝倫攸敘。庶政惟和。舉去無差於激揚。
流品並分於涇渭。出入五載。初終一途。每念鴻勳。布在青。
近者固辭機務。動啟懇誠。雖懷好德之言。難抑好謙之
智。是用輟鹽梅於調鼎。賜斧鉞於專征。金陵大藩。正張新
幄。式兼啟事。載踐中樞。不移注意之榮。無替沃心之道。勉
服休命。厥惟懋哉。可檢校吏部尚書同中書門下平章事
使持節潤州諸軍事兼潤州刺史充鎮海軍節度使浙江
西道觀察處置等使。
授蔣伸畢諴節度使制
門下。入則持大政以調化源。出則建高牙以主兵柄。安危
所屬。選任尤難。況地壓夷門。鎮雄全晉。藉機籌以分閫。資
紀律以臨戎。爰得上才。乃申並命。河中節度使金紫光祿
大夫檢校兵部尚書平章事河中尹上護軍樂安郡開國
公食邑二千戶蔣伸。道惟天縱。氣實閒生。靈芝茂三秀之
姿。威鳳富九苞之彩。銀青光祿大夫守兵部尚書平章事
上柱國河東縣開國男食邑三百戶畢諴。峻同嶽立。注若
川渟。祥雲煥五色之章。甘雨灑四時之澤。而皆備更華貫。
周歷清途。文飛藻麗之詞。位蘊名卿之望。或互參禁署。咸
稱染翰之工。或繼秉國鈞。俱播和羹之美。以伸輟於台鼎。
委以旌旄。虞城興禮讓之風。蒲阪肅關河之禁。馳聲甚遠。
奏課居高。嘉乃懿圖。俾遷巨屏。以諴萬機所繫。微恙忽嬰。
願辭傅說之舟。却曳鄭崇之履。今則復佩相印。載陟齋壇。
用光推轂之勞。式示彝章之重。是咨爾德。作於藩垣。總梁
國三郡之雄。控侯衞中條之險。於戲。代天理物。允屬英奇。
撫俗貞師。豈勞戒厲。服我嘉命。往孚於休。伸可檢校工部
尚書平章事充宣武軍節度汴宋亳等州觀察處置等使。
諴可檢校兵部尚書平章事兼河中尹充河中節度觀察
處置等使。散官勳封如故。主者施行。
授徐商崔璵節度使制
門下。建牙訓戎。登車問俗。分山河之委寄。授旄鉞之寵榮。
非夫試可之才。難膺俞往之命。河中晉絳慈隰等州節度
觀察處置等使正議大夫檢校戶部尚書兼河中尹御史
大夫上柱國東莞縣開國子食邑五百戶賜紫金魚袋徐
商。植性忠厚。接物通和。愛日可觀。澄波莫測。前宣州都團
練觀察處置等使正議大夫檢校禮部尚書兼宣州刺史
御史大夫上柱國博陵縣開國子食邑五百戶賜紫金魚
袋崔璵。守道堅固。行己端方。良玉齊貞。霜松比操。並以才
業優茂。累踐清華。或視草於內庭。或司言於右掖。專一時
之美價。擅五字之雄詞。既彰東里之能。周歷南宮之秩。洎
築壇作鎮。按部化人。竭爾忠勤。副余倚屬。進律當升於重
地。酬勞宜處於近關。乃眷漢濱。扼束荊郢。顧茲蒲阪。俯邇
郊畿。錫以麾幢。俾之長理。於戲。惟惠可以安百姓。惟威可
以整三軍。推誠而人必歸心。尚廉而吏將自化。謹是四者。
以綏一方。服我新恩。勉宏善政。商可檢校戶部尚書兼襄
州刺史御史大夫充山南東道節度管內觀察處置等使。
璵可檢校禮部尚書兼河中尹御史大夫充河中晉絳慈
隰等州節度觀察處置等使。散官勳封如故。主者施行。
恤民通商制
安南寇陷之初。流人多寄溪洞。其安南將吏官健。走至海
門者。人數不少。宜令宋式李良瑍察訪人數。量事救恤。安
南管內被蠻賊驅劫處。本戶兩稅丁錢等量放二年。候收
復後。別有指揮。其安南溪洞首領。素推誠節。雖蠻寇竊據
城壁。而酋豪各守土疆。如聞溪洞之閒。悉藉嶺北茶藥。宜
令諸道一任商人興販。不得禁止往來。廉州珠池。與人共
利。近聞本道禁斷。遂絕通商。宜令本州任百姓採取。不得
止約。其徐州銀刀官健。其中先有逃竄者。累降勅旨。不令
捕逐。其今年四月十八日草賊頭首。巳抵極法。其餘徒黨。
各自奔逃。所在更勿捕逐。
以南蠻用兵特恩優恤制
朕以寡昧。獲承高祖太宗之丕構。六載於茲矣。罔畋遊是
娛。罔聲色是縱。罔刑戮是濫。罔邪佞是惑。夙夜悚惕。以憂
以勤。庶幾乎八表用康。兆人以泰。而西戎欵附。北狄懷柔。
獨惟南蠻。姦宄不率。侵陷交趾。突犯朗寧。爰及巂州。亦用
攘寇。勞我士卒。興吾甲兵。騷動黎元。役力飛輓。每一軫念。
閔然疚懷。顧惟生人。罹此愁苦。宜布自天之澤。俾垂及物
之仁。如聞湖南桂州。是嶺路係口。諸道兵馬綱運。無不經
過。頓遞供承。動多差配。凋傷轉甚。宜有特恩。潭桂兩道。各
賜錢三萬貫文。以助軍錢。亦以充館驛息利本錢。其江陵
江西鄂州三道。比於潭桂。徭配稍。宜令本道觀察使詳
其閒劇。準此例興置本錢。邕州巳西黎巂界內。昨因蠻寇。
互有殺傷。宜令本道收拾埋瘞。量設祭酹。徐州風土雄勁。
甲士精強。比以制馭乖方。頻致騷擾。近者再置使額。却領
四州。勞逸既均。人心甚泰。但聞比因罷節之日。或有被罪
奔逃。雖朝廷頻下詔書。並令一切不問。猶恐尚懷疑懼。未
委招攜。結聚山林。終成詿誤。況邊方未靜。深藉人才。宜令
徐泗團練使選揀召募官健三千人赴邕管防戍。待嶺外
事寧之後。即與替代歸還。仍令每召滿五百人。即差軍將
押送。其糧料賞給。所司準例處分。淮南兩浙海運。虜隔舟
船。訪聞商徒。失業頗甚。所由縱捨。為弊實深。亦有般(闕)貨
財委於水次。無人看守。多至散亡。嗟怨之聲。盈於道路。宜
令三道據所般米石數。牒報所在鹽鐵巡院。令和雇入海
船。分付所司通計。載米數足外。輒不更有隔奪。妄稱貯
備。其小短般到江口。使司自有船。不在更取商人舟船
之限。如官吏妄行威福。必議痛刑。於戲。萬方靡安。寧妄於
罪己。百姓不足。敢怠於責躬。用伸欽恤之懷。式表憂勤之
旨。
授于琮平章事制
在天垂象。常星既列於三台。惟國建官。庶政必歸於四輔。
朕每思致理。益慕無為。苟非正人。莫付大柄。爰得非熊之
兆。乃遵審象之求。契予知臣。命爾作相。銀青光祿大夫尚
書兵部侍郎充諸道鹽鐵轉運使駙馬都尉上柱國于琮。
識洞蓍蔡。文窮典謨。居然國華。蔚為人瑞。自策名筮仕。淑
問益高。仗蒲彰正直之名。起草著經綸之績。由是道光獨
立。業擅自強。勇退無儔。謙光有裕。朕早聞博雅。堪備論思。
擢於南宮。置之內署。果能恪慎相副。端貞(闕)益實多繄賴
(闕)切洎出貳司寇。亟居版圖。見君子之盡心。表才人之果
決。鹺府任重。爰命專之。積弊潛聞其日除。嘉庸大彰於歲
計。咨爾全美。為予誠臣。歷試如斯。僉諧所至。是宜升於輔
翊。付以燮和。惟賢式契於周官。懋德雅符於殷誥。且有成
計。爾其聽焉。夫舉直則百度可貞。推公則彝倫攸敘。進善
則孤寒不棄。用才則滯屈自伸。克勉斯言。是為良弼。敬承
休命。往其欽哉。可守尚書兵部侍郎中書門下平章事駙
馬都尉。
授孔溫裕忠武軍節度使制
門下。朕欲考名實以臨八表。明賞罰以正萬機。為官擇人。
不可廢闕。謁郊廟。禮之重也。設壇場。旨之深也。稱此劇選。
屬於僉諧。朝散大夫守尚書戶部侍郎上柱國賜紫金魚
袋孔溫裕。才為國華。德擅邦傑。心勁而行密。神清而氣和。
飛文淩邁於曹劉。潔已庶幾於顏閔。高標跂望。迥立正途。
鳳彩葳蕤。棲止碧梧之月。鶴情瀟洒。徊翔紫蓋之煙。自步
武中朝。馳聲內署。甘泉侍從。宣室對敭。相如之工。爾實無
愧。河洛神明之政。關防惠養之風。授以版圖。陟於蘭省。奉
二卿之班列。司九典之征徭。時論益高。官業彌舉。宜申茂
典。式叶至公。朕以長葛故城。潁州重地。兵甲甚銳。賦輿至
殷。爰委材能。俾膺統馭。洎於訓齊師旅。潤澤蒸黎。導(一作追)
爾前功。何煩教令。知臣之道。不亦至乎。玉節彤弓。巳極儒
生之貴。儀曹憲印。用彰賢帥之威。勿替令圖。往祗休命。可
檢校禮部尚書兼許州刺史御史大夫充忠武軍節度陳
許蔡州觀察處置等使。散官勳賜如故。主者施行。
貶楊收端州司馬制
人臣之節。莫重於忠良。氏族所修。無外於清順。二者不立。
何以正身。況乎居常伯之崇。應藩侯之寄。雖顧初終之體。
當明懲勸之端。宣歙觀察使檢校工部尚書宣州刺史兼
御史大夫楊收。始以文章。選在宥密。纔歷二歲。擢升台衡。
謂其發自寒門。必有操守。行孤貞之道報國。用恭儉之理
化時。夙夜勵精。以酬恩遇。而乃貪黷為業。溝壑難盈。逞其
私懷。盜我名器。以官常為貨利之逕。持僭侈為暴橫之資。
田產遍於四海。臺榭擬於中禁。而又結連奸黨。聽任憸人。
險詐千端。回邪萬狀。欺罔彌甚。顧慮蔑聞。謂日月之照臨。
或所隱漏。意天地之姦慝。可以包容。殊不知過既不悛。孽
無以逭。去歲騐其事跡。未忍揭揚。委以察廉。冀塞[:#AS-8FBB:●]咎。時
聞縉紳之內。物論喧然。班列之中。怨訟未息。朕以寬恕馭
下。仁閔為心。中外臣寮。悉明此志。負我既甚。其法何如。竄
於遐陬。式示嚴憲。爾惟自棄。無或尤人。可守端州司馬員
外置同正員。仍馳驛發遣。
楊收長流驩州制
勅。端州司馬楊收。起自孤寒。猥承委任。罔思報效。惟恣姦
欺。心每挾邪。言常近利。江西置節制之額。務在虛兵。浙右
創造船之名。便其盜用。兩地推覆。按驗分明。豈可尚佐專
城。猶居仕籍。俾投荒裔。用塞[:#AS-8FBB:●]尤。中外臣寮。各體朕意。宜
除名配驩州。充長流百姓。縱逢恩赦。不在量移之限。仍錮
身。所在防押。遞送至彼。具到日申聞。仍路次縣給遞驢一
頭。並熟食。
授蜀王佶西川節度使制
自古聖帝明王。莫不封建子弟。錫以茅土。寵以珪符。俾藩
屏王家。翰維天邑。朕每讀麟趾識詩人之意。念犬牙知漢
祖之心。眷乃坤維。實推奧壤。甲車雄盛。貨殖殷繁。鈐越巂
則南詔憚嚴。鍵松維則西戎畏懼。是用授親賢而統制。命
良將以經邦。維彼遠方。稱茲公共。蜀王佶。宇量宏廣。風神
粹和。承顏於日域之中。稟訓於大庭之內。弱不好弄。居無
慍容。語言皆質於詩書。造次不離於孝敬。蟻封占雨。嗣沛
獻之明規。象艦知斤。繼蒼舒之敏智。屬者南蠻入寇。西蜀
纏兵。瘡痍生縣道之閒。荊棘繁師徒之役。雖英儒鎮禦。火
即撲於燎原。而權道改張。瑟難遵於膠柱。由是假爾英略。
光予翰垣。分玉葉之清陰。覆銅梁之重地。遙資算畫。密受
韜鈐。必使萬井歡聲。三軍懷德。致蕃夷之稽顙。革蠻貊之
非心。將陟永圖。在舉長策。對揚休命。爾其敬之。可開府儀
同三司兼成都尹劒南西道節度副大使知節度事管內
觀察處置統押近界諸蠻及西山八國雲南安撫等使。
平徐州推恩制
朕以眇身。獲承丕業。虔恭惕厲。十一載於茲。況荷十七聖
之鴻休。紹三百年之慶祚。將求理本。敢忘宵衣。雖誠信未
孚。而寅畏不怠。既絕意於苑囿。固無心於畋遊。業業兢兢。
日慎一日。休徵罔應。沴氣潛生。南蠻將罷於戰爭。徐寇忽
孤於惠養。招諭不至。虐暴滋深。竊弄干戈。擅攻州鎮。將邀
符印。輒恣凶殘。不畏神祇。自詒覆滅。股肱之臣。以罪惡之
難捨。腹心之衆。謂悖逆之可誅。爰集甲兵。用救塗炭。上將
宣力。內臣協心。選用皆得於良材。掃蕩纔及於周歲。絕干
紀反常之噍類。懲亂臣賊子之姦謀。今則巳及偃戈。重康
黎庶。疇庸之典。在絲髮以無私。懋賞之時。貴纖毫之必當。
其四面行營立功節度使。既成茂勳。宜加酬獎。並取別勅
處分。應諸道行營都將以下節級軍將。各委本道具功勞
名銜分析聞奏。當續有處分。如有功效高者仍別具。歸本
道以後銜節級與遷改職名。及向後本軍有職掌員闕。先
於行營軍將中選揀任使。以獎勤勞。被堅執銳。冒涉寒暄。
解甲櫜弓。還鄉復業。頒繒帛之賜。免差役之征。應四面行
營將士。今既平寧。宜令次第放歸本道。其賞賜匹段。巳從
別勅處分。至本道後。仍令節度使各加犒宴。放歸私第。便
令歇泊。未用差使。如行營人。並免差科色役。如本廂本將
自今後有節級員闕。且先以行營軍健量材遞相差署。用
酬征伐之勞。迴戈將士。賞給匹段。各巳支給發遣訖。各令
中使押領到軍前。仍委四面將帥及本都大將。於本道軍
營內。與中使對面給付。不得輒令下吏所由。致刻剝一尺
一寸。應迴戈將士經歷州縣。令供頓遞。朝廷並各有處分。
宜令長吏切加勾當。準備供給。不得令有欠闕。臨敵用命。
力屈殞身。須慰殤魂。以彰忠節。超與職事。仍加任使。如無
父兄子弟只有妻女者。即委州使厚加贈恤。常令存撫。如
是都將至都虞候陣亡者。具名銜聞奏。當與贈官。應陣歿
將士有父兄子弟願從軍者。便令本道填替。如無父兄子
弟。仍且與給衣糧。三年不得停給。因戰陣傷損。手足永廢
者。終身並不停給。應陣歿將士及百姓衣冠。為賊殺害者。
其骸骨平寧之後。如有家口親屬取歸本道收葬。仍委所
在州縣量事應接發遣。如無親屬來取者。即令所在州縣
重與改瘞。勿令暴露。兼仰與設祭。王者以仁恕為本。拯濟
是謀。元惡既巳誅鋤。脅從理宜寬宥。除龐勛親屬及桂州
迴戈逆黨。為賊脅從。及縱因戰陣拒敵。官軍招諭不悛。懼
法逃走。皆非本惡。蓋鋒刃所驅。今並釋放。一切不問。委四
面將帥。州縣鎮戍。所在要路。分明牓示。四散招攜。仍許兩
月內所在陳首。并令長吏便放歸本管。任自營生。不得妄
有攪擾。其中如有才藝超異者。便收錄驅使。應徐宿三州
城內收復之後。見在軍人百姓。除龐勛及桂州逆黨親屬。
并為龐勛腹心謀議凶徒須加刑戮外。餘並一切不問。應
舊軍將官吏。節級所由。既巳釋放。並令却還本職驅使。用
示殊恩。地經戰伐。人率流亡。閭里既巳歸還。征賦先宜蠲
免。其徐宿濠泗等州應合徵秋夏兩稅。及諸色差科色役。
一事巳上。並從十年蠲放三年。州縣所由。輒不得妄入鄉
村。攪擾百姓。待三年巳後。量其事力。續議條流處分。餘側
近州縣為賊燒劫者。令本道檢勘傷殘甚處。分析聞奏。待
奏到續議放免。編甿失業。邱井無人。桑柘枌榆。鞠為茂草。
應行營處百姓田宅產業。為賊殘毀燒爇者。今平寧之後。
百姓既巳招攜。並許識認。各本主便自收管。州縣及官吏
權要。並不得妄有侵奪。如百姓有家業為賊虜劫蕩盡。交
切飢餓者。委所在長吏牒逐便供軍使。量加給恤。如百姓
先有倉窖被賊收管者。並還本主。應行營處鎮砦曾為打
劫占據。收復之後。須令官吏主將。除見在投降將吏官寮。
及先是本官勾當外。餘委所在州縣選擇良吏。委之緝理。
俾令百姓有所歸投。舍逆從順。臣節既著。頒祿冊勳。官常
斯切。應有效順投降軍將官吏。節級立功勞。雖有酬淺者。
及有未沾惠者。委四面將帥更子細重分析聞奏。待到處
分。應募征行。巳從犒賞。還鄉休役。務令優容。應諸道差赴
行營將士。其中本非舊額官健。因緣征討召募差行者。迴
戈之後。如有不願食糧。聽從其便。亦準前項除兩稅外。放
三年雜役。九原可作。千載不忘。尚禁樵蘇。寧傷邱壠。應有
先賢墳墓碑記。為人所知。被賊發掘。即却與掩藏。仍量致
祭。十室之邑。尚有所師。遁跡闔門。獨行高節。拒不義之召。
非無厭之求。熏穴莫尋。焚林可取。徐宿濠泗等州縣管內。
有素忠義不助凶徒樹謀。歸國為賊殘害者。具名聞奏。當
與贈卹。如諸色人內。有文學節行。因用兵藏避。隱跡山林。
並令搜訪存撫。自用兵以來。郡邑皆罹攻劫。遠念驚撓。尤
在慰安。今遣左散騎常侍劉異兵部郎中薛崇等專往宣
撫軍人百姓。卹問閭里疾苦。回日具利害分析聞奏。於戲。
朕以四海為家。兆人為子。一物失所。每軫納隍之憂。一方
未寧。常負阽危之戒。今元凶就戮。逆黨誅夷。載戢干戈。永
銷氛祲。庶平妖氣。允洽嘉祥。遐邇知聞。當體予意。
授杜審權河中晉絳節度使制
開府儀同三司檢校司空守尚書左僕射上柱國襄陽郡
開國公食邑二千戶杜審權。韻合黃鍾。行貞白璧。沖粹孕
靈嶽之秀。精明涵列宿之光。塵外孤標。雲閒獨步。踐歷華
貫。餘二十年。鑒裁名流。凡幾百輩。清切之任無不試。重難
之務無不經。靜而立名。嚴以肅物。絕分毫徇己之意。秉尺
寸度量之懷。貞方飾躬。溫茂繕性。儉不偪下。畏以居高。語
默適時。喜慍莫見。頃罷機務。鎮於金陵。值淮夷猖狂。干戈
悖起。累發猛士。挫彼賊鋒。廣備糗糧。助茲軍食。深惟將相
之大體。頗覩文武之全才。王導以蕭灑之名。不忘戎事。謝
安以恬澹之德。亦在兵閒。及駟馬來朝。擢居端揆。嚴重自
處。恬曠不渝。虞芮之故都。前蹤尚爾。郇瑕之舊地。往事依
然。兼以股肱之良。為吾腹心之寄。改佩相印。更握兵符。仍
五教之崇名。極一時之盛禮。可檢校司徒同平章事河中
尹充河中晉絳節度觀察等使。
貶康承訓蜀王傅制
河東節度使康承訓。將門瑣質。戎壘微才。曾不知兵。謬膺
重祿。竊韜鈐以效任。畜姦惡以事君。幾授鉞於戎藩。嘗執
金以邀道。謂其盡節。委以專征。屬者徐部匪寧。敢干紀律。
俾護諸將。坐覆危巢。罄國幣以佐軍。頒王爵而賞士。而玩
寇莫戰。按甲不前。立法未學於穰苴。申令頓虧於孫子。況
部伍不戰。逼撓無謀。人數空多。軍威何振。使農夫釋耒。工
女下機。始凝望於天誅。翻有思於賊至。洎元凶自潰。元稔
效忠。彭門洞開。爾功何有。而負恩巳甚。黷貨是求。叨榮苟
幸於一時。遺患遂逾於積歲。爰行國典。俾傅戎藩。可蜀王
傅分司東都再貶恩州司馬同正。馳驛發遣。
立普王儇為皇太子勾當軍國制
朕守大器之重。居兆人之上。日慎一日。如履如臨。旰昃勞
懷。寢興思理。涉道猶淺。導化未孚。而攝養乖方。寒暑嬰癘。
實有慮於闕政。且無暇於怡神。恙未少瘳。日加寖劇。萬務
䋣綜。須有主張。考之舊章。謀於列辟。思闡鴻業。式建皇儲。
第五男普王儼。改名儇。孝敬溫恭。寬和博厚。日新令德。天
假英姿。言皆中規。動必由禮。俾崇邦本。允協人心。宜立為
皇太子。權勾當軍國政事。咨爾中外卿士。洎於腹心之臣。
敬保予子。輔成予志。各竭乃心。以安黎庶。布告中外。知朕
意焉。
授高璩劒南東川節度使制
門下。南荊舊俗。政美劉公。西陝芳陰。勳傳召伯。我用時傑。
思齊昔人。況梓潼奧區。賢彥徊翔之地也。稽玉堂之顯效。
授黃鉞之殊榮。輟諸禁林。允叶令典。翰林學士承旨朝議
大夫守尚書金部侍郎知制誥上柱國賜紫金魚袋高璩。
潘陸重價。曾顏上流。機神粹和。道業堅白。呈瑞質而鳳離
丹穴。聳孤標而鶚翥青天。合珪璧之寒輝。咸資逸韻。聚雲
霞之秀色。併在高文。光映古今。羽儀中外。頃者名場頡頏。
早振詞科。桐閣從容。長專奏記。乃升華貫。爰近赤墀。青瑣
闥中。封章不屈。紫微天上。詔令無雙。王襃真侍從之才。徐
邈擅文儒之譽。親提史筆。首列諫垣。俄參起部之榮。遂陟
夏官之貴。鬱有公望。稱於朕心。雖密贊大猷。誠資敏識。而
將圖善政。亦藉長材。眷彼左綿。實為雄鎮。旁控巴峽。高抗
蜀門。前以幢蓋劇權。委任巖廊舊德。歲久而功懋。軍嚴而
吏安。改命廷臣。俾嗣仁化。按節而去。自春徂秋。既以疾聞。
則宜代用。爾之俞往。得於僉言。勉竭公忠。用酬倚注。予欲
成爾美志。故授以儀曹八座之尊。予欲壯爾威聲。故帖以
憲闥亞相之秩。紅旌啟路。紫綬登壇。當年得之。別是殊寵。
勉務勳業。副予意焉。可檢校禮部尚書兼梓州刺史御史
大夫充劒南東川節度副使知節度事管內觀察處置等
使。散官勳如故。
