宛陵先生集卷第五
宋宛陵梅堯臣聖俞著
贈黃庭筠舉進士
橘柚生南國幽林日葱蒨上有嘉禽鳴五色被
餘絢彼美發華英厥包待秋薦根本當自持無
爲風土變
和滕公遊穿山洞
洞口水石淺潺潺瀉綠蒲緣源進巖竇隂黑人
境殊中言有物怪蟠蟄春未蘇霖雨雖有意風
雷莫有扶風雷自鼓盪不久當何如幸欣禪林
近鍾梵來有無回策履幽逕衣香草露濡老僧
長松下麋鹿與之俱溪雲時見起山鳥自相呼
羡爾得玆樂何用勞形軀
陳眞卿將有秋試倏見訪不日告行送
於北門歌鵠庭爲五言以贈
送君北崗上舉酒歌黃鵠黃鵠去何高天池待
棲宿寧復戀江湖聊玆混雞鶩暉暉振羽裳不
羡淵明菊
秋日詠蟬
羣蟲喜炎熱此獨愛高隂薄蛻聊依葉清聲巳
出林人閑感衰節風急雜遙砧虚腹曾何竟常
憂螗斧侵
范饒州夫人挽詞二首
聽飲大夫日止言京兆辰常憂伯宗直曾識仲
卿貧蒿里歸䰟遠芝山旅殯新江邊有孤鶴嘹
唳獨傷神
君子喪良偶拊棺哀有餘莊生慙擊缶潘岳感
游魚夕苑凋朱槿秋江落晩蕖猶應思所歷入
室淚漣如
弔礦坑惠燈上人
生棲雲際巘沒葬寺傍村破案殘經卷新墳出
樹根松悲隔溪路月照舊山門自昔多詩句而
今幾許存
寄題石埭權縣樂尉碧瀾亭
遙知溪上亭秋水瀁泠泠雲影無時翠嵐光到
底清危樓喧晩鼓驚鷺起寒汀聊作淵明飲臨
流酒易醒
斑竹管筆
翠管江潭竹斑斑紅淚滋束毫何勁直在橐許
操持欲寫湘靈怨堪傳虞舜辭蔚然君子器安
用俗人知
古意
月缺不改光劔折不改剛月缺魄易滿劔折鑄
復良勢利壓山岳難屈志士腸男兒自有守可
殺不可苟
觀博陽山火
十月原野枯連山起狂燒高熖過危峰飛火入
遐嶠玉石被焚灼誰能見輝耀猿猱失輕捷亦
不暇相弔長風又助惡怒號生萬竅炎炎赤龍
奔劃劃隂電笑願傾寒江潮勢逆難沃澆願傾
天河水雖順雲衢遙青松心巳爛蔓草根未焦
小農候春鋤寒客失冬樵誰知兼幷子平陸閑
肥饒不易天地意長養非一朝
聞鴈寄歐陽夷陵
閑坐獨無寐鴈來更未闌聲長河漢迥影落戸
庭寒荆楚橘包熟瀟湘楓葉丹南飛過三峽試
問故人看
送謝舍人奉使北朝
漢使下西清胡人擁道迎寒笳隨宿堡衞甲出
孤城犯雪貂裘重衝風錦綬輕山川辭國遠車
騎踏沙行授館氊爲幄供庖酪和羹戎王拜天
賜虜帥伏名卿紫塞千烽靜黃雲萬里平甘泉
歸奏日重見鳳池榮
觀放鷂子
白晳少年子秋郊臂蒼隼日暖饑目開風微雙
翅緊草際鳴鶉驚蒿間黃雀窘下鞲誠必獲得
俊還復哂碎腦此非辜食肉爾何忍取樂在湏
臾我心良惻憫
食橙寄謝舍人
洞庭朱橘未弄色襄水錦橙已變黃玉臼擣虀
憐鱠美金盤按酒助杯香雖生南土名猶重未
信中州客厭嘗欲寄白苞憑驛去只應佳味怯
風霜
夜聞居人喊虎
猛虎豈云猛潜藏伺天昏行行出叢薄稍稍入
孤村孤村何所利所利犬與㹠誰知仁者勇去
惡義自敦
採白术
吳山霧露清羣草多秀發白术結靈根持鋤採
秋月歸來濯寒澗香氣流不歇夜火煑石泉朝
煙徧巖窟千歲扶玉顏終年固玄髮曾非首陽
人敢慕食薇蕨
寓言
寒燈不照遠光止一室明小人不慮遠義止目
前榮燈旣無久熖人亦無久情誰言結明月明
月豈長盈
送李尉子京之邵武光澤
母老不擇禄一官勤夙興長河未結凍去客已
懷冰露蟬不飽腹志士甘曲肱遠方人所畏所
畏非所兢
銅坑
碧鑛不出土青山鑿不休青山鑿不休坐令鬼
神愁
朝日
日色纔出海曉月無光彩曉月在青空不與日
色同誠知大君德照耀無不通
失鷓鴣
愛翫日巳久開籠爲馴故點臆雪花圓連祛浪
紋素鉤輈格磔鳴鵓㲞翻&KR2119;去誰知煙渚深綠
水脩篁處
過小石潭
樹老石連潭潭深煙翠入羣魚石下游獨鳥潭
上立泉暖草長綠山高風自急徘徊興不窮苔
屐雲霑濕
縣齋對雪
密雪夜來積起見萬物春山川忽改色草木一
以新古邑失荒穢王路覆平均從玆慶豐年蹈
詠慙小臣
對花有感
新花朝竟妍故花色顦顇明日花更開新花何
以異
山中夜行
孤客心多恐寒風夜度溪山長羸馬困月黑怪
禽啼遠火生樵舍荒榛亂野蹊喜言林館近聞
犬入猶迷
啄木
中園啄盡蠧未有出林飛不識黃金彈雙翎墜
落暉
夢與公度同賦藕華追錄之
吳王舊宫闕水殿芙蓉披濁泥留玉骨疑是葬
西施西施䰟不滅嬌艷照清池
和綺翁游齊山寺次其韻
蒼山南望截雲煙中有紺宇通諸天長橋直度
清溪水寒湖收潦曠平田古木隂森大堤上千
峰濃淡高樓前龍筍未迸角出縮虎石亂踞筋
拳攣隂崖乳泉濕苔蘚陽谷暖氣留蘭荃澗戸
曉闢煙的的松軒夜啓月娟娟聞有謫僊乘興
入飄然欲拍洪崖肩玩遊逐勝不覺遠露竒發
怪工無全捫蘿但識康樂徑飲酒安問遠公禪
清猿不到俗士耳香草已入騷人篇水鳥念佛
次淨界野鹿㘅花來象筵在昔探賞猶可數深
景秀句今得傳辭韻險絕玆所駭何特杜牧專
當年重以平淡若古樂聽之䟽越如朱絃秘藏
禇中爲不朽咨諏坐上皆曰然誰意麤官獲此
貺洗去鄙吝空池邊聊欲報言罕驛使春郊唯
見鴈連連
池州後詩(下)
范待制約遊廬山以故不往因寄
平昔愛山水玆聞廬嶽遊遠期無逸興獨往畏
湍流舉手謝雲壑棲心暫鳥鷗香爐碧峰下應
爲一遲留
范饒州坐中客語食河豚魚
春洲生荻芽春岸飛楊花河豚當是時貴不數
魚鰕其狀巳可怪其毒亦莫加忿腹若封豕怒
目猶吳蛙庖煎苟失所入喉爲鏌鎁若此喪軀
體何湏資齒牙持問南方人黨護復矜誇皆言
美無度誰謂死如麻我語不能屈自思空咄嗟
退之來潮陽始憚餐籠蛇子厚居柳州而甘食
蝦蟇二物雖可憎性命無舛差斯味曾不比中
藏禍無涯甚美惡亦稱此言誠可嘉
徐元輿見邀與諸君同遊至峯山溪上
作
春霽重行行行行在墟里攄懷厭樓觀寓興欣
山水斷壁翠連雲寒流清見底主人開綠樽下
馬臨芳芷澄溜瀉灣漘跳波生石齒園林始弄
萼臯壠時鳴雉談謔忘機心笑言驚俗耳曠哉
玆日遊何羡稽山美
和元輿遊春次用其韻
乘閑多遠興信馬與君行碧樹斜通市清流曲
抱城山花高下色春鳥短長聲日暮吾廬近還
歌空復情
留别李君君頗有歸意而未遂
酌我罇中酒知君羡北歸如何沙上鳥遠逐片
帆飛
離蕪湖至觀頭橋
江口泊來久菰蒲長舊苗爭雛洲鵲鬪遺子浦
魚跳宿岸欣逢戍歸船競趁潮時時望鄕樹巳
恨白雲遙
馬秘書始約同行久而未至因以寄
渡江落我前入汴居我後日日是南風時時爲
廻首逢船一借問遠棹見來否明朝儻相及閑
步河堤柳
寄建德徐元輿
才子方爲邑千峰對縣門靜寒琴意古閑厭鳥
聲喧山茗烹仍綠池蓮摘更繁訟稀應物詠庭
下長蘭蓀
詠苜蓿
苜蓿來西域莆萄亦旣隨胡人初未惜漢使始
能持宛馬當求日離宫舊種時黃花今自發撩
亂牧牛陂
汴河雨後呈同行馬秘書
雨霽晩虹收河堤淨如掃清隂拂人樹翠色垂
流草漢漕走王都華言雜夷獠時方同馬生野
泊聊論道
夏日汴中作
倚棹望平野低雲密未收黃鸝度高柳歸燕拂
行舟濁水不堪照清江空憶遊晩晴蒸潤劇喘
月見吳牛
夢故府錢公
故相方來夢分明接座隅只知冠劒是不道死
生殊西府看如舊東山詠久徂遽然興寤歎不
覺淚霑鬚
謝紫微以畫鷺二軸爲寄
白鷺畫雙素粉毫幽趣多翹沙依折葦刷羽對
衰荷浦思懸秋壁江情憶釣簔因君遠相寄時
詠對滄波
宿州河亭書事
遠泛千里舟暫向郊亭泊觀物趣無窮適情吟
有託林中鵶舅獰席上蠅虎攫雨久草苗盛田
蕪瓜蔓弱香粳稚子慣脫粟家人薄少年都下
來聊問時所作新衣尚穿束舊服變褒博我今
貧且賤短褐隨宜著
晩泊觀鬪雞
舟子抱雞來雄雄跱高岸側行初取勢俯啄示
無憚先鳴氣益振奮擊心非愞勇頸毛逆張怒
目眥裂盰血流何所爭死鬪欲充玩應當激猛
毅豈獨專晨旦勝酒人自私粒食誰爾喚&KR1210;懷
彼興魏傍睨當衰漢徒然驅國衆曾靡救時難
羣雄自苦戰九錫邀平亂寶玉歸大姦干戈託
竒算從來小資大聊用一長歎
聞表兄施先軰上第
昔人事功名五十未爲老而今君巳及得桂誠
非早所慰白頭親且將黃綬好吾始日夜心望
盡京關道拜慶早歸來莫變秋庭草
雍丘逢錢寺丞載陽
殷勤魏公子落莫吳王孫下客獨垂淚傷心魚
舊恩
廟子灣辭
廟子灣風俗云有白黿憑險日爲波潮以驚異
上下余過而作辭云
我之東來兮過彼雍丘舟師奏功兮濁水湍流
歷長灣兮勢曲鉤傾高斗折兮若奔虬潜伏怪
物兮深幽幽發作暴漲兮爲潮頭土人立祠兮
在彼沙洲老木蒼蒼兮蟬噪啾啾輸卒引繂兮
蓬首躶體劇縲囚赤日上煎兮膠津蹙氣塞咽
喉胸盪肩挨同軛牛足進復退不得休竟持紙
幣挂廟陬微風飄揚如喜收我今語神神聽不
何不歸海事陽侯穹魚大龜非爾儔奚必區區
此汴溝驚愚駭俗得肴羞去就當决何遲留
送蔡侍禁赴長沙
寒葉下瀟湘之官逐鴈行水經菱浦晩船過橘
洲香二女竹林外三閭楓葉傍平時息戎律物
景助才章
送馬廷評之餘姚
越鄕知勝楚君去莫辭遙曉日魚蝦市新霜橘
柚橋河流通海道山井應江潮近邑逢鷗鳥先
應避畫橈
送秀州海鹽知縣李寺丞
吳帆千里去邑屋冨魚鹽霜鶴亭臯唳風烏海
客占滄凉朝日近紫翠晩山尖若過陸機宅寒
蕪應不嫌
送馬廷評知康州
南去晉康郡風帆幾千里辭家上洞庭落葉過
湘水瀧吏迎使君壼漿出蠻壘問俗言未通觀
風想先喜曾非異方趣頗與華人擬期子寄梅
花無由問行李
過鳴鴈城
九月過鳴鴈斜陽上廢臺兵車千載會桑柘萬
疇開代謝隨秋草英靈化死灰我來空詠古寒
鳥有餘哀
送余駕部江州
内史九江行潦收波巳清何時鷁舟上遠見爐
峰迎野色連葭菼秋香薦橘橙寒潮如特送不
肯過湓城
依韻和陳秘校見寄
鬱鬱東堂桂常期接袂攀羽翰殊不及蓬蓽却
空還江水幾經歲鑑中無壯顏音塵能見問誰
道隔雲山
送張子野祕丞知鹿邑
忽作五年别相逢雙鬢疎不知從此去當見復
何如公秫時爲酒晨庖日有魚沛譙風物美聊
以樂琴書
送王紫微北使
天子命儒臣遐方重專對持書下西閣擁節來
窮塞貂服紫蒙茸虎旗光綵綷將迎走氊騎衛
從羅金鎧當宣漢恩德更使胡欣戴幾日過隂
山南飛鴈相背
九月都下對雪寄永叔師魯
隂風中夜鳴密雪逗曉積誰言有蓬巷但見鋪
瑤席忽憶在山中開戸羣峰白當時吟不厭盡
日坐巖石徬徨懷故人憔悴爲遷客欲泛剡溪
船路長安可適
劉弟示詩一軸走筆答之
昔與伯氏吟青銅照人髮今又讀君詩寒水徹
人骨時時探古趣往往到月窟清濟流不休終
期至溟渤
劉十秀才見過尋以爲寄次韻和酬
放言破崖岸塵事盡磨刮况此氣澄明幽襟亦
軒豁竟日坐衡茅同心異胡越吾道今不孤長
吟爲君發
依韻和劉敞秀才
安得采虚名師道欲吾廣雖然存術業曾不計
少長孔孟久巳亡冨貴得亦儻後生不聞義前
軰懼爲黨退之昔獨傳力振功不賞舌吻張洪
鍾小大扣必響近世復泯滅務覺多忽怳今子
誠有志方駕巳屢枉自慙懷道淺所得可下上
正如種青松而欲託朽壤典冊皆可尋聖言皆
可仰幸與增我過此語固不爽
依韻和劉十秋霖
秋草更綠秋林衰長安遊客未成衣凄凄斗欲
變寒色一夜獨語看燈輝
送劉十往荆渚
臨水一太息解舟當落暉上樓人巳遠極目鳥
空飛荆楚時方晏江湖客未歸定知吟憶處林
外月光微
宛陵先生集卷第五
宛陵先生集目錄卷第五
池州後詩(上)
贈黃庭筠舉進士和滕公游穿山洞
贈陳眞卿秋試秋日詠蟬
范夫人挽詞弔礦坑惠燈上人
寄題石埭碧瀾亭斑竹管筆
古意觀博陽山火
聞鴈寄歐陽送謝舍人奉使
觀放鷂子食橙寄謝舍人
夜聞居人喊虎採白术
寓言送李尉之邵武
銅坑朝日
失鷓鴣過小石潭
縣齋對雪對花有感
山中夜行啄木
夢與公度同賦和綺翁遊齊山寺
池州後(下)
范待制約遊廬山范饒州語食河豚
徐元輿邀遊山和元輿遊春
留别李君離蕪湖
寄馬祕書寄建德徐元輿
詠苜蓿汴河雨後呈同行
夏日汴中作夢故府錢公
謝紫微寄畫鷺宿州河亭書事
晩泊觀鬪雞聞表兄施先軰上第
雍丘逢錢寺丞廟子灣辭
送蔡侍禁赴長沙送馬廷評之餘姚
送李寺丞送馬廷評知康州
過鳴鴈城送余駕部知江州
和陳祕校見寄送張子野知鹿邑
送王紫微北使九月都下對雪
答劉弟示詩劉秀才見過
和劉敞秀才和劉十秋霖
送劉十往荆渚
目錄終
