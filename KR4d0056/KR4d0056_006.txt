宛陵先生集卷第六
宋宛陵梅堯臣聖俞著
祫禮頌聖德詩
溥哉孝享將事于寧文武卿士冠劔在庭爰俟
帝齋風霰其零風霰不已鈎陳豹尾龍旂太常
立列比比帝居路寢百辟就次至于榖旦漫漫
翳翳帝入靈宫左撞黃鐘陞階置玉日氣瞳鴻
鴻鴻杲杲氛駁隂掃宿于太宫月星皓皓侍祠
之臣鵠舉鷺振或捧其匜或進其巾輔相夾導
俯僂鱗鱗圭瓉以陳登歌以均東向虚位發爵
親親平明帝還紫宸序班望帝之顏穆穆閑閑
簷步廊廊雪浮陽光大楹爛爛朱陛煌煌稱祝
萬壽萬壽無疆却登寶輿以御端門揭雞肆赦
雷動乾坤于時都人于時媍女于時蠻夷異口
同語天子萬年仁聖之主臣時執冊與物咸覩
敢播于詩庶聞九土
奬諭
勑梅堯臣省所進祫享詩事具悉爾學優而粹
行懿而淳以詩自名爲衆所服矧乃詠歌祖宗
之功德述禮樂之聲容宜被朱絃以薦清廟載
披來獻深用歎嘉故玆奬諭想宜知悉
祫享觀禮二十韻
卜惟陽月吉孝享禮方脩齋幄嚴宮殿羣臣奉
冕旒北風先集霰夜雪競侵幬羽仗天街立龍
笳象魏流翌朝升寶輅夾道列華輈琳宇躬將
欵珠塵密未收撞鐘鈞奏合奠玉日光浮捧冊
叨於左觀儀得以周帝來清廟下月欲大刀頭
旣祼還初次更衣戴遠游黃麾轉槐路朱輦駕
雲虬武士羅金甲中人着錦褠千官入稱慶萬
國與同休却出紫宸閤俄登宣德樓雞星傳巽
令鶴馭作天郵肆赦通皇澤深仁被九州巍巍
百世業坦坦四夷柔惠及高年叟恩差五等侯
力田仍給復有道俾旁求何以歌堯美玆同擊
壤謳
寶元聖德詩
齋誠羽衞陳庚戌推蓂莢靈宫容物備清廟威
儀攝遲明導玉輿出宿戒清堞冥濛雲霧低泱
漭乾坤接時雪凝九霄金笳競三疊來賓萬國
會受職百神協中夜卽壇壝濃隂駁鱗鬛及爾
圭幣升煥然星斗曄華鍾帝樂張法從天衢躡
端門清旭上肆宥歡聲浹寶圖增大號元曆開
皇劫吉甫獨何人詠歌揚聖業
送胡臣秀才
汴水日夜淺歸船不可留天高雲就嶺地冷鴈
廻洲江館魚堪食家林橘已收平生素業在莫
見里人羞
送張秀才之淮南
聊爲楚客唱一送淮南行出汴遠心喜移舟孤
岫橫危帆將進浦寒霧不分城枚乘舊居處向
來秋草生
還文雅師書帙
編絕不加新于今十二春綠窗重展目靜几勿
生塵豈愛吾廬日終將道者親莫嫌同刺字漫
滅看難眞
依韻和徐元輿讀寄内詩戲成
鴛鴦同白首相得在中河水客莫驚咲雲間比
翼多
送賢良田太丞通判江寧
世爲燕趙客慷慨有奇才對策漢庭後拜官江
國來舟從瓜步去潮自蔣山回心寄城頭月相
隨上古臺
送邵夢得永康軍判官(且歸洛中明年春赴任)
言離洛陽日正值春風前伊水矯白鷺蜀山鳴
杜鵑輕袍游宦去匹馬度關年若過君平肆窮
通可問焉
送蕭監丞濬宰臨邑
羡君先拜邑殘臘見登車遠驛寒雲重長郊積
雪餘行當勸民稼始信帶經鋤還到濟南日應
傳古尚書
南隣蕭寺丞夜訪别
憶昨偶相親相親如舊友雖言我巷殊正住君
家後壁裏射燈光籬根分井口來邀食有魚屢
過貧無酒明日定徂征聊玆酌升斗宵長莫惜
醉路遠空廻首
讀司馬季主傳贈何山人
長安新雨後九陌少行人同輿有宋賈游市懷
隱淪日聞古賢哲必與醫卜隣來過季主室再
拜語逡廵矍然悟辭貌何爲居埃塵捧腹乃大
咲吾道非爾臻驥慙罷驢駟鳳豈燕雀親筮占
聊助上功利儻及民大夫與博士登車若喪神
今我見何遯始驗太史眞順性誨善惡不離義
與仁言孝諭爲子言忠諭爲臣又得蜀嚴比寧
將日者均京都盛龜筴坐肆如魚鱗噤口不正
言唯能辨冬春鴻冥復所慕安得雞鶩馴
臘日雪
風毛隨校臘浩浩古原沙寒入弓聲徤隂藏兔
徑賒馬頭迷玉勒鷹背落梅花少壯心空在悠
然感歲華
依韻和雍丘尉王祕校(兆)見寄
東瞻𣏌國城半日鳥飛程度鴈不曾下新文誰
寄評舊年因使至秀句欲人驚聊效題齋壁先
賢亦以旌
送新安張尉乞侍養歸淮甸
天兵出塞日西尉去官初却衣老萊服曾無梅
福書春郊欲廻鴈寒水正沉魚任意歸舟駛風
煙亦自如
依韻和子聰見寄
嘗念餞行舟風蟬動去愁獨登孤岸立不見遠
帆收及送故人盡亦嗟歸迹留洛陽君更憶寧
復醉危樓
送何遯山人歸蜀
春風入樹綠童稚望柴扉遠壑杜鵑響前山蜀
客歸到家逢社燕下馬澣征衣終日自臨水應
知已息機
寄衡山福嚴長老
衡山幾千里聞在湘川側雲霞不可到峰壑無
由識方丈開其間青松隱寒色飛鴻尚莫過况
寄雙鳬翼
曲渚橋送張祕校赴慶州幕
野客伐山桂橫爲曲渚橋勢危寧過馬徑狹欲
通樵小艇何妨繫離䰟正此銷想君廻首處虹
影在林椒
南陽謝公祈雨
雲龍本職雨不雨其失職萬草欲焚如千疇幾
赭色刺史爲民憂侵晨車競飭朅來欵宫祠豈
不念黍稷靄隨輪軒霶𩃱徧畛域孰謂雲龍
愚能成仁惠德濯濯羣物新葱葱衆苗殖莫比
邵父渠初慙用人力
西禪院竹
古寺帶脩岡青葱萬竿玉春梢長舊林夏雨濕
新綠幽禽嘯呼雜晩照隂晴續解帶欲忘歸壷
觴歡自足
新霽望岐笠山(謝紫微坐中賦)
北望直百里峩峩千仞青斷虹迎日盡飛雨帶
龍腥隂壑烟雲畜陽崖草木靈登臨終不猒時
許到玆亭
師厚生日因以詩贈
龍驥產龍駒良金出良冶良冶無頑礦駒龍豈
凡馬致遠在御徒作礪由工者君子生慶門詩
書未嘗捨進道期日隆無愧金馬下
晝寢
嘗聞晉高士時偃北窗風及爾寂無慮始知機
盡空便便嘲巳解栩栩夢何窮一寤復一寐百
年消此中
過白水
下馬獨懷古翛然臨渡風眞人去來久流水自
無窮雨闊沙痕漲灣平野色通曾興漢家業今
與百川同
泛舟城隅呈永叔
藤竹繞城隂煙梢拂濠水山禽時一鳴楚客孤
舟裏孤舟穿綠荷獵獵雨新過誰思暮江上只
尺採蓮歌
送永叔歸乾德
淵明節本高曾不爲吏屈斗酒從故人藍輿傲
華紱悠然日遠空曠爾遺羣物飲罷卽言歸胸
中寧鬱鬱
代書寄歐陽永叔四十韻
始謫夷陵日當居建德年一書冤逐客四詠繼
稱賢自謂臨江徼相逢莫我先白醪封畫榼素
鯉養泓泉戒吏收山栗呼童惜沼蓮只期東浦
過共醉小溪邊日日占風勢時時到水堧安知
貪挂席不肯暫廻船自爾皆無定歸歟亦未然
指程幾一月泝險歷三年魚鳥都難問音塵杳
莫傳因之走羸僕試與訪南遷比及過牛峽還
聞迎璧田報言雖不獲吉語喜多全我解歸堯
闕君移近漢淵問途曾未遠命駕亦何緣衰野
今行矣隆中有待焉鄕亭瓜接畛風化蟻同羶
卽欲朋簮盍翻爲俗事牽愛嬰嬌啞啞嗜寢復
便便雞黍煩爲具輪轅豈得前寄聲勤以謝幸
子恕而憐來貺誠爲望論情恐未捐嘗親馬南
郡果謁謝臨川遂得窺顏色重忻論簡編聊咨
别後著大出篋中篇問傳輕何學言詩詆鄭箋
飄流信窮厄探討愈精專道舊終忘倦評文欲
廢眠寧知主人貴但見左魚懸所至同風月相
歡憶澗瀍清歌嗟在耳素髮怪侵顚翠堞時登
眺芳洲屢泝㳂難醒撥醅醁殊猒落頭鮮坐竹
聽啼鳥臨流聒嘒蟬孤亭起歸夢南陌去揚鞭
出餞陪雙旆方蘄歷廣廛始生山吏敬頗釋利
途邅會面辭何吐離膺事巳填空餘郡樓望野
色際平煙
漸嘉樓望雨陪謝守
冐雨上城頭凄凄欲報秋雲低密藏樹風急暗
侵樓漸積荷珠重新添沼鑑幽憑欄未能去公
自念民疇
和謝舍人洊震
盛夏萬物當長養驕陽不雨誰爲憂天無纖雲
野頳色草木焦卷如經秋南陽太守自引咎不
以天時爲怨尤齋精潔慮祠望内僚屬奔從無
停輈謾取詩言占離畢徒依風俗驗鳴鳩忽聞
郡北直百里岑岑岐笠藏靈湫持牲遣吏詣其
下爼豆未徹升隂虬電光劃劃遶巖壁雷聲隱
隱生山陬擁雲馳雨自東上西風斗猛雲還收
神龍蓄志未發泄明日更與頑陽讎黤靄隂黑
若卷海䏈綿霹靂能破仇沃然原隰洗妖氣浩
爾溝瀆揚平流九榖有登百姓喜蜿蜒歆祀神
何羞
和謝舍人新秋
西風一夕狂古屋吹可恐微變蜻蛚吟斗摧蚊
蚋勇朝驚露墜梧遠愛雲飛隴還憶舊溪遊水
清漁箔壅
中秋新霽壕水初滿自城東偶泛舟廻
謝公命賦(時余將赴襄城)
齋舫談經後官池載酒行斜陽鳥外落新月樹
端生演漾思江蒲夷猶繞郡城東轅有遺恨日
日物華清
陪謝紫微晩泛
積雨漲秋壕輕舟此共遨菰蒲歛鋩鍔蓮芡熟
&KR1060;韜岸靜魚跳月林喧鳥避篙歸時興不淺風
物正蕭騷
奉陪覽秀亭抛堶
聊爲飛礫戲愈切愈紛如自是取勢闊非關用
意疎悞驚花鳥起亂破錦苔初童指拾將秃多
慙賈勇餘
傷馬(此馬季父爲樞直日恩賜以遺余)
吾貧只一馬昨日忽云喪庭樹齧無膚秋郊誰
復放空傷駿骨埋固乏弊帷葬况本出天閑因
之重怊悵
一日曲(此而下離南陽作)
妾家鄧侯國肯愧邯鄲姝世本富繒綺嬌愛比
明珠十五學組紃未嘗開戸樞十六失所適姓
名傾里閭十七善歌舞使君邀宴娛自玆著樂
府不得同羅敷凉温忽荏苒屢接朝大夫相歡
不及情何異逢路衢昨日一見郞目色曾不渝
結愛從此篤暫隔猶恐疎如何遂從宦去涉千
里途郞跨青驄馬妾乘白雪駒送郞郞未速别
妾妾仍孤不如水中鱗雙雙依綠蒲不如雲間
鵠兩兩下平湖魚鳥尚有託妾今誰與俱去去
約春華終朝怨日賖一心思杏子便擬見梅花
梅花幾時吐頻搯欄竿數東風若見郞重爲歌
金縷
汝州後詩
依韻和謝副閤寄新酒
聞道芳洲景氣新却輸鷗鷺日相親小槽酒熟
玻瓈色誰憶高臺共賦人
送劉子思殿丞宰巫山
千里向巴東青山不可窮峽猿初入聽蠻語未
全通暮雪思梁國朝雲識楚宫吏人迎拜處嘶
馬入丹楓
朔風寄永叔
朔風嘷枯枝遠鴈不能起日色寒無光原野澹
千里所思在南國遐路闊音旨潜鱗亦安託冰
結長河水峩峩旣未泮獵獵終不巳悠然傷我
心歷亂非可擬
襄城對雪(二首)
風急夜窗鳴暗知庭下積曉幔忻以捲虚堂睡
成癖飄颻初縈林凌亂欲侵席擁扉人莫掃何
似袁家宅
登城望密雪浩浩川野昏誰思五原下甲色千
里屯凍禽立枯枝饑獸齧陳根念彼無衣褐愧
此貂裘温
雪夜留梁推官飲
晝雪落旋消夜雪寒易積燈清古屋深爐凍殘
煙碧爲沽一斗酒暫對千里客酒薄意不淺輕
今湏重昔重昔是年華飄飄猶過隙一醉冐風
歸平明馬無跡
南陽謝紫微挽詞三首
忽驚南郊信半夜雪中來遂哭寢門外始嗟梁
木摧文章千古盛風韻故人哀憶昨臨湍水寧
知隔夜臺
平昔聞嚴助承明猒直廬請章來未久捐館遽
何如無復淮南諭曾成太史書蒼蒼不可問揮
涕望輀車
自古豈無死賢哉獨可悲家貧留旅櫬門慶有
諸兒里社當存祀邦人定立碑還同羊叔子罷
市見遺思
永叔自南陽至余郊迓焉首訪謝公奄
然相與流涕作是詩以寫懷
郭門臨汝水鏡色入高衢鞍馬過其上塵襟蕩
巳無及郊逢故友出涕各霑襦神物喪頭角空
存尾與軀溝木失匠斵誰施藍與朱並轡不能
語斯文其巳夫歸來授予館自爲炊彫胡且勿
猒玆會日月易以徂
贈琴僧知白
上人南方來手抱伏犧器頽然造我門不顧門
下吏上堂弄金徽深得太古意清風蕭蕭生脩
竹搖晩翠聲妙非可傳彈罷不復記明日告以
行徒興江海思
教授宋著作還
何以擬君子雲鴻肅羽儀將過上林苑先集孝
王池唼藻有餘樂漸磐方得時野塘歸莫晩白
水遠連陂
宛陵先生集卷第六
宛陵先生集目錄卷第六
池州後詩(下)
祫禮頌聖德詩奬諭
祫享觀禮二十韻寶元聖德詩
送胡臣秀才送張秀才之淮南
還文雅師書帙和徐元輿
送田賢良江寧倅送邵夢得
送蕭監丞南隣蕭寺丞夜訪
讀司馬季主傳臘日雪
和王祕校見寄送張尉乞侍養
和子聦見寄送何山人歸蜀
寄衡山長老渚橋送張秘校
南陽謝公祈雨西禪院竹
新霽望岐笠山贈師厚生日
晝寢過白水
泛舟偶呈永叔送永叔歸乾德
代寄永叔四十韻漸嘉樓望雨
和謝舍人洊震和謝舍人新秋
中秋新霽陪謝紫微晩泛
陪覽秀亭抛堶傷馬
一日曲
汝州後詩
和謝副閤寄新酒送殿丞宰巫山
朔風寄永叔襄城對雪
雪夜留梁推官飲謝紫微挽詞三首
永叔南陽至贈琴僧知白
宋教授還邸
目錄終
