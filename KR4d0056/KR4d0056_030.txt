宛陵先生集卷第三十
宋宛陵梅堯臣聖俞著
送李密學赴亳州
倦輸關内粟遂請穎川符治績可稱最士民將
以蘇譙都君命重苦縣祖風殊僊檜畱陰在甘
棠卽化敷行舟通遠水候騎溢長衢他日人懷
望烟雲自滿湖
送樊秀才歸安州
開元有謫僊酒隱向安陸子嘗慕其人文字不
拘束月下每醉吟落紙輙數幅今當安陸歸白
酒村中熟一名猶未成雙親淚盈目切莫苦㗸
杯無心不擇祿去去烟水間野禽嘷古木聞聲
不得名將投山舍宿此趣自可嘉非如走塵轂
依韻李密學合流河口見懷
二水交流抱閭井淸潭幾曲自淵回巳浮畫舸
遥遥去更愛雙鷖泛泛來
觀理𬞞
野薺不堪食蕪菁今正肥夏畦人所病老圃方
可窺乳雀爭㗸蝶鳴鴉各護兒扵陵豈復有空
學桔橰爲
哭尹師魯
謫死古來有無如君甚冤文章不世用器業欲
誰論野鳥災王傅招辭些屈原平生洛陽友零
落幾人存
泛舟和持國
綠源去未窮夾岸樹濛濛弱蔓低侵水殘芳不
隱叢浣衣思越婦折笋擬江童薄暮廻船處潭
魚動鏡中
欲晚訪韓持國忽道損見過不克往持
國示詩因荅
西雲沉日脚命僕駕我車我車巳在庭有客方
詣廬談笑不覺夕雞黍且煩渠重約勿以怪但
當摘園𬞞
送京西轉運李刑部移京東轉運(鉞)
列藩環王都遂分東西道統制連别京守臣多
碩老外臺持權綱才具必美好公今且更踐入
用頗不早乃令山東粟餉饋歲可保古路趨汶
陽長風吹綠草
送李庭老歸河陽
五月馳乘車歸心豈畏暑道上多淸陰日中不
遑處函谷自控帶大河無險阻時平獨往還拜
壽觴屢舉
詠雙杏子其核亦然
子核成雙杏將寄同心人定棲鴛鴦魄爲物豈
無因
和王仲儀楸花十二韻
春陽發草木美好一同時桃李雜山櫻紅白開
繁枝楸英獨步媚淡紫相參差大葉與勁幹蔟
萼密自宜圖出帝宮樹聳向白玉墀高絶不近
俗直許天人窺今植郡庭中根遠未可移但欣
東風來不恨和䝭遲山禽勿蹙踏蜂蝶休掇之
昔聞韓吏部爲爾作好詩愛陰無纖穿就影東
西隨公今亦牽此端坐曾莫疑
目昏
我目忽病昏白晝若逢霧窺驚雙物雙書輙下
筆誤來人髣髴是飛鳥朦朧度紜紜孰辨别此
巳忘好惡
送韓八太祝歸京師求醫
少年絜而腴茸茸頷有鬚冐熱跨馬去去去天
王都借問去何謂就醫將疾驅客曰實誑我徤
壯其非夫敢告固不紿但怪所見愚瘠者未必
病病者未必癯天馬不着肉日走萬里途山熊
豈無膏養體唯恐痡滯結在扵内安得形肌膚
厥貌雖美好厥疢勿須臾療之欲其漸熾之非
愛軀此行不飲别安得持酒壺
記春水多紅雀傳云自新羅而至道損
得之請余賦
赤羽異蒿鷃來自東夷國群集成臯間翩翩皆
一色舉臆發朱砂爲瑞應火德穿屋彼非類啄
粟慙與食淸聲殊啁啾所蓄每陋逼應當放之
去重展萬里翼
持國遺食
乞食非爲貧妻病妾且死晨㸑不煖釜朝飯亦
輟七遺我我所恤食我我所耻我耻曾我求我
恤寧我止應乏豈在豐赴義實未鄙漂母殊下
鄕爲惠得終始
捫蝨得蚤
茲日頗所愜捫蝨反得蚤去惡雖未殊快意乃
爲好物敗誰可必鈍老而狡夭穴蟻不囓人其
命常自保
同道損世則元輔游西湖扵卞氏借雙
鶴以觀
塘蒲蔭綠水菡蓞艷修渚想像華亭野但欠鳴
鶴侶同來三四人趣向頗相與思見此淸禽無
能覿翔羽城隅有大第世本官吳楚嘗同太湖
石不惜持金取欲作園林勝園林寧暇覩今當
問其家借賞無吾拒果亦致之來奮毛如喜舞
雖生滄海心翅重不得舉還爾稻粱貪崇丘在
何所
送上虞孫主簿
稽山參雲深剡水與天碧行將啼鳥親翫不游
鱗隔况世住新安又嘗爲粤客風物知所諳窮
幽梯翠壁
寄題金州孫御史處陰亭
有形則有影畏影當念形日月難久晦處陰乃
暫停光照不復離疾走何所寧當是誚尼父我
軰烏忍聽結廬雖可託夜燭亦熒熒直躬觀罔
兩將此同醉醒
石榴
榴枝苦多雨過熟坼已半秋雷石罌破曉日丹
砂爛任從雕爼薦豈待霜刀判張騫西使時蒟
醬同歸漢
七夕
古來傳織女七夕渡明河巧意世爭乞神光誰
見過隔年期已拙舊俗驗方訛五色金盤果蜘
蛛浪作窠
同諸韓及孫曼叔晚遊西湖三首
晚日城頭落輕鞍果下凉野蜂㗸水沫舟子剝
菱黃木老識秋氣徑幽聞草香幅巾聊去檢不
作楚人狂
爍電未成雨凉風先入衣青天忽開影紅日尚
餘暉蛺蝶作團起蜻蜓相戴飛嘲謔不覺夕跨
馬月中歸
舟中演滿意不淺却坐林塘景欲昏翠色蜻蜓
立菱蘂靑絲騕梟秣城根
韓玉汝遺澄心紙二軸初得此物歐陽
永叔又得扵宋次道又得扵君伯氏子
華今則四矣
三得澄心紙吾嘗再有詩粗能條本末不復語
興衰堪入右軍跡慙無幼婦辭君家兄弟意將
此比烏絲
和王仲儀二首
游伏栢林下食栢遂生香空知噬臍患豈有周
身防赤豹以尾死猛虎以睛喪儻或益扵用捐
軀是其常
凌霄花
草木不解行隨生自有理觀此引蔓柔必憑高
樹起氣類固未合縈纏豈由巳仰見蒼虬枝上
發彤霞蘂層霄不易凌樵斧誰家子一日摧作
薪此物當共委
七月二十一夜聞韓玉汝宿城北馬鋪
暗樹秋風擺葉鳴桃枝竹簟冷逾淸孤燈淡淡
短亭客半夜蕭蕭聞雨聲
夢過三陵
夢過漢陵間秋風石馬閒當年侍臣淚泣盡向
三山
詠扇
翦紈成薄質誰將擬月輪閔竭夏后德同我天
王仁及至爲時用豈必美畫人何憂秋風來退
保蔵其眞
送曼叔襄城尉
昔君乘紫騮來獵荒城下復乘紫騮去不逢亭
長罵溪風欲涉時山雪獨歸夜此趣信所諳羇
官莫悲叱
送吳給事自許昌移淮西
直道昔參輔獨將天下憂忠言悟明主退請拜
諸侯坐閤政方舉移藩心所求蔡人迎且喜許
俗愛難畱夾路車徒盛分壃禾黍秋穆陵無夜
閉仁化自公修
亳州李密學寄御棗一篋
沛譙有鉅棗味甘蜜相差其赤如君心其大如
王瓜嘗貢趨國門豈及貧儒家今見待士意下
異盧仝茶食之無猒飫詠德曾未涯
九月五日夢歐陽永叔
朝鏡惡白髮夕夢對故人常恨道路隔忽喜顏
色親相笑勿問年靑銅早傷神雞嚎天欲白向
者猶疑眞
自尉氏南至京皆水及人脛
陸行畏水深舟行畏水淺河流去時閤涂潦歸
時踐事與時相違我慙行處蹇人生莫爲客爲
客此安免
九月十六日自許昌廻至京師胥平叔
宋中道迓于郊外
今日至國門二子來迎我適遇信陵塜塜棘秋
葉墮翩翻隨人飛拂馬右或左謂此獨無情亦
與吾意可
裴如晦赴河陽幕
嚎風一夜動作雪欲愁客客莫苦嗟行農望明
年麥方來笑語同又是關河隔主人賢且智不
待子所畫
送韓子華十月拜掃
白露巳變霜孝心竟悲惻薦衣如念存拜壠不
遑息帶劔蓬池外兼程困馬力禮畢便當還扵
誠乃爲得
送韓六玉汝宰錢塘(予嘗訪林逋湖上)
頃尋高士廬正值浸湖雪雪中千萬峰參差縣
前列僧居或隱見岸樹隨曲折驚鳬如避人遠
向寒烟滅潛希爲子男儻得遂䟱拙今逾二十
年志願徒切切方聞落君手與我曾未别景多
詩莫窮歸載壓車轍
得曾鞏秀才所附滁州歐陽永叔書荅
意
客從淮上來往問故人信袖銜藤紙書題字遠
巳認旣喜開其封固覺減吾吝新詩不作寄乃
見子所愼向來能如今豈有得觀舋南方歲苦
熱生蝗復饑饉憂心日自勞霜髮應滿鬢知予
欲東歸曉夕目不瞬貧難久待乏薄禄藉霑潤
雖爲委吏冗亦自甘以進相望未得親終朝如
抱疹
追詠崔奉禮小園
前此訪君時巳觀堂宇邃安知中屏開自有幽
林致花搴嵓桂紅石擘雲根翠正當秋風來不
見摇落意日得吟其間何須去爲吏
宋中道快我生女
爾嘗喜詛予生女竟勿怪今遂如爾口是宜爲
爾快亦旣以言酬固且殊眦睚慰情何必男茲
語當自戒
詠宋中道宅㯶櫚
青青㯶橺樹散葉如車輪擁蘀交紫髯歲剥豈
非仁用以覆雕輿何憚尅厥身今植公侯第愛
惜知幾春完之固不長只與薺本均幸當勅園
吏披割見日新是能去窘束始得物理親
詠秤
聖人防爭心衡權爲之設後世失其平有星徒
爾列物物尙可欺銖銖不須别將淳天下民安
得必毁折
詠象韓子華邀賦
軀大力無用遠物賞馴柔食芻與飲水百倍扵
馬牛猶能絡金羈不可伏車輈蒼舒曾智秤千
鈞空壓舟
依韻荅惠勤上人
釋子本樂靜宜不事物牽我慙姑蘇守復賞杼
山然三歲與之别其學巳增前忽此有來贈老
拙謬躭研
荅顯忠上人
驅馬傍馳道歸自許西偏高車非舊貴立避槐
樹邊心雖欲往謁僕餒行不前是甘處窮巷晨
笑微生烟儻有好事者扣門與留連或有袖中
詩語熟氣頗全曾不類緇褐始可令勉㫋京師
百許寺知幾相差肩
送韓仲文奉使
往使匈奴國持節豈辭遥朔北正苦寒風汝與
雪飄燕山何處是漢銘應巳銷前車渡冰河後
騎鳴金鑣行行至穹廬尊我不敢囂玉爵親獻
酬名裘進狐貂禮成復命日菀抑舒楊條
送劉司勲奉使
授命出絶域北至單于庭駞鳴沙磧遥馬倦朔
雪零幽州古道上胡笳應夜聽嘗聞昔時語南
看北辰星使回儻可記乃得驗天形
依韻和歐陽永叔秋懷擬孟郊體見寄
二首
我居西北地秋無東南風木脫不塞望高臺空
九重音塵安可得鴻鴈鳴霜中日看紫苔生乃
見三經窮一聞離騷篇寫盡楚客胸胸懷如寶
匣夜夜吼生銅
秋思公何高堆積自嵱嵷出爲悲秋辭萬仞見
孤聳念我老扵詩我髮實種種而後傷故人故
人多作塜陰風夜木嘷窸窣聞鬼悚獨我忘形
骸百事乃纖冗不眠霜月上霜月如可捧
裴如晦自河陽至同韓玉汝謁之
朝聞單騎歸徑走至其第扣門童僕頑拒我色
甚戾不顧遂登堂有馬堂下繫辨詐大呼卿稍
應西屋際逡廵冠帶出靑綬何曳曳有似縮殼
龜藏頭非得計况與二三子交分久巳締恕爾
避客尤新還復新婿
詠王宗說園黃木芙容
水中兼木末相擬有嘉花玉蘂圻蒸粟金房落
晚霞涉江從楚女采菊聽陶家事與離騷異吾
將搴以誇
二馬
舊馬十年跨老劣多緩行新駒三萬錢頗愛舉
蹄輕不使異芻林均飬存其情君門趨早朝風
勁力巳生
依韻和許主客詠影
荅影陶潛興長吟爲我聽與之相遇日曾不異
扵形動靜隨生趣存藏委曜靈莊周疾走意推
本置諸銘
寄題周源員外衢州萃賢亭
昨朝江南客語子川上亭有時飛雨來不見前
山靑卉萼人未識鳥響日可聽旣將遲賢者無
使童僕扄
荅楚僧智普始與吳僧顯忠來過今見
二人詩進扵舊矣
我初見子時子作楚人語復與吳客來音俱變
齊魯乃知久處益薰蕕可同舉更當富扵學茲
言聊以補
鴨雛
春鴨日浮波羽冷難伏卯嘗因雞抱時託以雞
窠暖三旬殼旣坼乳毛寒脛短雞寧辨其雛翅
擁情欵欵一日向水涯所禀殊未斷泛然去中
流雞呼心悹悹人之苟異懷負義不足筭有志
在飬毓勿論報德限
有覩十一月七日
來恨我馬遲去恨我馬疾馬蹄塵作雲巳隔粲
然質時時顧且遙亂緒如有失
宛陵先生集卷第三十
宛陵先生集目錄卷第三十
送李密學亳州送樊秀才歸安州
和李密學見懷觀理𬞞
哭尹師魯泛舟和持國
荅持國示詩送李轉運移京東
送庭老歸河陽詠雙杏
和仲儀楸花目昏
送韓太祝求醫賦紅雀
持國遺食捫虱得蚤
同道損遊西湖送上虞孫簿
寄題金州處陰亭石榴
七夕同諸韓晚遊西湖
韓玉汝遺澄心紙和仲儀麝香
和凌霄花聞玉汝宿城北
夢過三陵詠扇
送曼叔襄城尉送吳給事移淮西
李密學寄亳州棗九月五日夢永叔
尉氏南至京水及人脛
宋平叔郊外見迓裴如晦赴河陽幕
送子華拜掃送玉汝宰錢塘
得曾鞏附永叔書追詠崔氏小園
宋中道快予生女詠次道宅㯶櫚
詠秤詠象子華邀賦
和荅惠勤上人荅顯忠上人
送韓仲文奉使送劉司勲奉使
和永叔秋懷見寄同玉汝謁裴如晦
詠黃木芙蓉二馬
和許發運詠影寄題衢州萃賢亭
荅楚僧智普和鴨雛
有覩
目錄终
