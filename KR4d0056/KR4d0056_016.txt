宛陵先生集卷第十六
宋宛陵梅堯臣聖俞著
和曹光道風拔三檜
飄風西北至樹苦萬繂牽君家三古檜繁根龍
地纏其固謂不拔朱欄擁青塼今同秀林木摧
倒誰復憐安得百力士扶持尚可全愼勿伐作
薪豈無庭燎然
飲劉原甫家原甫懷二古錢勸酒其一
齊之大刀長五寸半其一王莽時金錯
刀長二寸半
主人勸客飲勸客無夭妍欲出古時物先請射
以年我料孔子履久化武庫煙固知陶氏梭飛
朱風雨天世無軒轅鏡百怪爭後先復聞豐城
劒巳入平津淵聊讎二百載儻有書畫傳嗢呼
纔十一便可傾&KR1553;船探懷發二寶太公新室錢
獨行齊大刀鐮形末環連文存半辨齊背有模
法圓次觀金錯刀一刀平五千(其文如此)精銅不蠧
蝕肉好鉤婉全爲君舉酒盡跨馬月娟娟
送嘉州監押曹供奉(測)
舊友尹師魯嘗作送子文文存人巳殁行復我
何云平時爲郡尉遐方宜撫軍定過楊雄宅野
鶴自成羣
答仲源太傅八日遺酒
陶潛九月九無酒望白衣何言先一日雙榼忽
我歸借問遺酒誰天宗分日暉明當酌大斗黃
菊羔醅肥李賀諸王孫作詩字欲飛聞多錦囊
句將報慙才微
送張生還和州
山頭孤石望來久天外行人今獨歸藥囊自有
留生術不管淮南木葉飛
李康靖少傅夫人挽詞二首
九月秋風急三川苦霧迷卜邙新隧啓度鞏短
簫齊寶劒知終合靈蟾巳殞西松門來會葬車
馬幾千蹄
板輿曾至鄭靈輤此歸周行哭人增慕凝笳月
正秋九原開祔穴故土覆新丘歲晏寒松下茅
苫孝子留
送韓文饒寺丞宰蕭山
吳會未探冗廣陵先看潮橫江百馬怒卷海萬
鼙囂舟楫凌湍發魚龍接浪跳薄言增勇氣少
當舉山瓢
蔡君謨示古大弩牙
黃銅弩牙金錯花銀闌線齒如排沙上立凖度
可省括箭溝三道前直窊其度四寸寸五刻鋈
光歷歷無纖差蔡侯出此問誰得往年客遺來
琅瑘琅瑘築城穿厚壤旣獲磨洗爭傳誇莫知
歲月孰製作精妙近世應難加發機高下在分
刻今人妄射功仍賒願侯擬之起新法勿使邊
兵死似麻
和劉原甫省中新菊
華省切星斗沉沉嚴燕房秋風茂陵孫種菊爛
生光天晴蝴蝶飛上下舞雙黃劉郞才筆豪移
榻吟在傍日晩吏巳散殘景上粉墻有酒無飲
伴掇英襟裾香還思陶淵明弃官歸柴桑東籬
獨此物盈把恨無觴賴有白衣來好事遺壼漿
適意各一時豈乏同舍郞
依韻和仲源獨夜吟
秋鴻聲澀秋絃苦塗金博山煙夜吐寂歷虚堂
燈暈生誰人共聽西窗雨
寄題周敦美琨瑤洞
僊人采玉驅雄龍列山剖璞青腔空因䆳爲堂
曲爲室石乳溜壁光玲瓏僊歸龍去草樹長蔽
翳不復人蹤通指壃買墅下峯下洗斸務欲險
怪窮地鱗鹿跡尚莫到安問樵老諸牛童古人
未得今巳得萬景付與由天公何當歸來歛頭
角任從寶我生白虹隂溪淺水菖蒲綠下有蝦
蟇雙眼紅及時佐酒斫兩股勿使更入明月中
許生南歸
大盤小盤堆明珠海估眩目迷精麤斗量入貢
由掇拾未必一一疵纇無不貢亦自有光價此
等固知魚目殊許生懷文頗所似暫抑安用頻
增吁倚門老母應日望霜前稻熟舂紅稃歸來
爛炊多釀酒洗蕩幽憤傾盆盂九卿有命不愁
晩朱邑當年是嗇夫
得沙苑榅桲戲酬
蒺藜巳枯天馬歸嫰蠟籠黃霜冐榦不比江南
楂柚酸槖馳載與吳人看
寄題杭州廣公法喜堂
淘青研朱畫屋梁黃漆栢障連曲房日暉月色
不湏照了了自可窺毫芒夕隂花歛似欲病飛
鳥不驚烏帽郞深山窮谷謾幽僻喜得吳儂是
藥囊
題滿公僧錄西明軒
赤萍纔落鄧林外青銅半磨傍露明飛光斜入
了不隔坐卧一榻琉璃平西方古胡黃金質貝
葉傳寫烏行橫謂曉此教居此軒滿壁圖畫遙
峯生
寄題撫州戴秀才息心亭
蒼蒼開幽林峯嶺日相對雲歸垂衣纓泉落嚮
環珮仕宦雖有負耳目得以貸俯仰宇宙中晏
然維進退
送臨江軍監酒李太博
三江卑濕地北客宦游稀霧氣多成雨雲蒸易
損衣白醪燒甕美黃雀下田肥未辨殊方語山
歌半是非
道損司門前日過訪别且云計程二月
到郡正看暗惡海棠頗見太守風味因
爲詩以送行
蜀州海棠勝兩川使君欲賞意巳猛春露洗開
千萬株燕脂點素攢細梗朝看不足暮秉燭何
暇更尋桃與杏青泥劒棧將度時跨馬莫辭霜
氣冷
送雪竇長老曇穎
朝從雪竇請暮卷雲衲輕莫問居士病自從他
方行吳霜點髭根海鳥隨衆迎安隱彼道埸萬
事都忘情
送襄邑知縣杜君懿太博
霜落水未落令君將度河農耕休叱耒女織罷
鳴梭赤幘驅亭長丹砂挈印窠無慙浚儀政才
比陸雲多
送晉原喬主簿
太守登車時我病不能出遙期玩海棠度險馬
屢叱唯畏行邁遲惡欲及春日何爲愛此花曾
非桃杏匹生紅濃復淺瘦蔕脩且密湖傍幾十
樹雕盤擁新漆酒傾瑠璃盆月上歡未畢縣官
同遠宦簿領無督詰刻意詠芳菲追補李杜失
十一月十三日病後始入倉
曾非雀與鼠何彼大倉爲狐裘破不温黃狗補
其皮霜花逐落月綴在枯槁枝予年過五十瘦
寢冰生肌
閔尚衣盗袴
昔聞廉叔度能使民多袴多袴非或貪持新不
忘故嗟嗟亦王官奚自門閥汙中府中紋綾袖
之呼馬去左右卽其私邀索乃就捕三公出死
狗訓導能有素今同竊鈇者見爾皆此趣
胡夫人挽歌(子哲)
巳哉胡夫人其壽七十餘其子哀母死一夕髭
皓如髭白髮亦白長號守茅廬扶棺埋吳雲來
會傾市墟誰復向寒月卧冰求鯉魚
裴直講得潤州通判周仲章鹹豉遺一
小缾
金山寺僧作鹹豉南徐别乘馬不肥大梁貴人
與年少紅泥罌盎鳥歸飛我今老病寡肉食廣
文先生分遺微
贈裴直講水梨二顆言太尠答吳甘三
顆以爲多走筆呈之
綠橘似甘來太學大梨如水出咸陽莫將多少
爲輕重試擘霜包幾瓣香
送樂職方知泗州
長堤凍柳不堪折窮臘使君單騎行蘇合輕裘
霜莫犯銅牙大弩吏先迎山旁楚賈連檣泊水
上禹書寒磬清試向郡樓東北望煙波千里月
臨城
和劉原甫十二月十日試墨
海神不朝雪不作大梁塵土蔽天高道傍牛喘
復誰問佛寺吹螺空唱嚎相公跪香恬且佚
陛下減膳心焦勞因君試墨偶有激勇辭壯筆
揮長刀予無柰何亦思飲飲渴甖甕從餔糟
十二月十三日喜雪
三日朔風吹暗沙蛟龍卷起噴成花花飛萬里
奪曉月白石爛堆愁女媧大明廣庭踏朝駕雉
尾不掃粘宫靴宫中才人承聖顏捧觴稱夀呼
南山三公免責百姓喜斗酒十千誰復慳
送劉職方知汾州(齊)
西河風俗厚尚翅古所聞子夏有遺廟千木有
遺墳太守下車日當先此二君不必汾水上秋
風看鴈羣
十三日雷後晩過天漢橋堤上行
堤上殘風雪橋邊盛酒樓據鞍衰意盡倚檻豔
歌留海月開金鑑河冰卧玉虬當年洛陽醉偏
憶董糟丘
送崔黃臣殿丞之任廬山
驊駒西行四千里直度經橋百尋水石上菖蒲
未見花蒙頂茶牙初似觜采時應憶故園春故
園開焙亦思人其間杜鵑不中聽掩耳聊看錦
雉馴青崖鞭垂瘦蛇尾僊人搯節隨鱗起斫取
他年跨馬歸劔棧秦山多折箠
十九日出曹門見水牛拽車
只見吳牛事水田只見黃犂負車軛今牽大車
同一羣又與騾驢走長陌卬頭闊步塵蒙蒙不
似綏耕泥洦洦一一夜眠頭向南越鳥心腸誰
辨白
吳太博遺柑子
太學先生欺綠橘(裴如晦近有贈)吳興才士與黃柑黃
柑似日勝崖蜜帶葉初擎翠竹籃還料楚王曾
未識徒將萍實詫江南
和普公賦東園十題
擷芳亭
結宇東園中種花待春風口歌金縷衣手折枝
上紅今日映綠髮他年羞青銅
清心堂
寂寞外物亂境清心亦清彼皆居深谷此獨處
重城夷齊食薇蕨千古首陽名
石筍
削出青山根峭立碧玉圭不作湘竹老不染帝
子啼不爲盤中𬞞豈與煙茁齊
待月亭
明月過三五飛出滄海遲佳人望淸夜隔樹光
離離不湏磔蝦蟇寒魄自有虧
虚白堂
空堂絕纖塵虚靜自生白長風吹月東牎戸如
不隔漆園玆趣深赤水珠難索
假山
太山不可歷石齒齧人足聊集怪與竒蒼蒼都
在目何湏引寒流平地作溪谷
書齋
聖賢有事業皆在經籍中巳愛牙作籖可輕山
賜銅還來讀詩禮不用辨魚蟲
小池
小池依小山山晴光翠入無容羣蛙鳴間有孤
鶴立曾不起波瀾石郵風自急
紫竹
西南產脩竹色異東筠綠裁簫映檀脣引枝宜
鳳宿移從幾千里不改生幽谷
山茶
紅蘤勝朱槿越丹看更大臘月冐寒開楚梅猶
不柰曾非中土有流落思江外
宛陵先生集卷第十六
宛陵先生集目錄卷第十六
和曹光道風拔檜飲劉原甫家
送監押曹供奉答仲源遺酒
送張生還和州李少傅夫人挽詞
送韓寺丞宰蕭山蔡君謨示弩牙
和原甫省中新菊和仲源獨夜吟
寄題琨瑤洞許生南歸
得榅桲戲酬寄題杭州法喜堂
題滿僧錄西明軒寄題撫州息心亭
送李太博送道損司門
送雪竇穎長老送襄邑杜太博
送晉原喬主簿病後宿倉
閔尚衣盗袴胡夫人挽歌
裴直講遺鹹豉贈答如晦水梨
送樂職方知泗州和劉原甫試墨
喜雪送劉職方知汾州
雪後晩過天漢橋送崔殿丞知廬州
見水牛拽車吳太博遺柑子
和普公東園十題
目錄終
