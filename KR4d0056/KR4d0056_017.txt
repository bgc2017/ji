宛陵先生集卷第十七
宋宛陵梅堯臣聖俞著
除夜雪
擊鼓人驅鬼漫天雪送寒臘從今日盡花作舊
年看著樹多還墮隨風積更乾明朝預王會畏
濕兩梁冠
和吳沖卿元會
千官車馬閶闔來晝漏始上閶闔開峨峨左右
升龍進昨夜雪飛雲作堆殿前冠劒魚鱗立東
風入仗旗脚廻黃鍾一奏寶扇掩玳簾捲起香
霧排鳴梢未盡霹靂響翠輦已退黃金階聖人
端冕御法座大樂旅作聲和諧群公抃蹈丹墀
下尙書奏瑞四夷懷乘輿却入更衣閤通天絳
袍陞玉榻百拜稱觴萬歲聞兩廊賜食簪裾匝
典傳太定舞綴疎波旋烟歛飭宮車衛官解嚴
多士退日光停午氣象舒吳君才華天下傑歸
來作詩傳石渠石渠秘䆳無凡愚石渠酬唱皆
嚴徐我慙短學復在後收餘掇棄聊以書
元日
頻年無入閽今日預朝元丹陛發金奏侍臣稱
玉罇旗旌搖細仗雲霧啓千門却出蒼龍闕衣
冠萬馬屯
依韻和仲源暮冬
曾未學黃庭衰顏巳可驚詩能如阮籍評不愧
鍾嶸玉軫調初美冰壺想更清兔園風雪甚還
聽鴈來聲
送韓子文寺丞通判瀛州
嘗聞河間守介直天下無選才才且殊鐡網收
珊瑚珊瑚得亦難鐡網取亦劬况茲戎馬郊爲
貳維多謨新春度滹沲冰上少馳驅
十七日和原甫風花偶書(用其韻)
風花不戀枝脫萼亂翻飛自學空中雪寧同垣
上衣繞庭面旋久無著衆鳥爭御何處歸
貽妄怒
飲食無遠近所美貴甘輭南方食蝦蟇密捕向
清畎齒咀口且諱聞語輒忿喘此物何醜惡猶
勝螺螄蜆西蜀亦取之水田名榖犬彼士不爲
慙吳人休獨愐豈須若中州牛羊烹大臠
十六日會靈火
章聖皇帝興三宮三宮鼎峙何崇崇天聖七年
六月尾玉清始災壇宇空于今二十有五載上
元後夜星軫中乃聞會靈五殿火丹熖徹天明
月紅千楹萬棟一夕盡赤烟奔突西南風先時
二日車駕幸爲民祈福輸清衷大臣驕蹇不從
祀岳靈不歆爲不恭若此示變猶影響宜鑒陛
下無惰容神非怒乙遂及甲天意警聖不警凶
不獨洪水累堯德堯仁未及流驩共
送潘司封知解州
鹽池暗湧蚩尤血紅波爛爛陽烏熱岸旁遺老
記南風五月滿畦吹作雪白徑嶺上槖駞鳴太
行山中騏驥&KR1170;古人射利今人同行商不困何
由設朱&KR1650;太守自東來先世大夫留故轍是非
取與應不移秦人休衒張儀舌
飲酒呈鄰幾原甫
天地不爭行日月不爭明晝夜自顯晦冬春自
枯榮夸父逐日死共工觸天傾二子不量力空
有千古名寄語賢與愚何嘗見長生我願會良
友醉顏日常頳東海爲酒罇五湖爲杯羹海罄
湖且竭盡倒爲解酲苟死不復知苟生徒牽情
項籍乘牛車馳上廣武城強梁取秦鹿慷慨猶
爲輕歸來卧酒家豈得慙公卿樂亦但如此舉
世任營營
寄渭州經略王龍圖
西城槖駞來賀蘭入貢美玉天可汗蕭關夜開
月團團彈筆古峽鳴哀湍前將軍不擐甲取大
官今將軍能撫士尙盤桓河西五郡兵氣完駿
馬躍棧無箭瘢我嗟乘劣不受鞍焉得乞與都
人看
二十一日雪中赴宿懷鄰幾原甫
正月東都雪多於舊臘時酒賓臨迥閣野雀集
枯枝馬向西城度花從上苑遲劉郎與江叟相
對定爭棋
送永興通判薛虞部
灰宮盗玉秦樓空南山不老天無窮蘚碑剥爛
少文字雨耕拾寶牛蹄中其旁築城聚貔虎黃
土岌嶪如削銅西州吏人氣吐虹摧鱗歛角聽
相公少年别乘勤爾躬幕府甚盛瓊瑤叢
送宣州簽判馬屯田兼寄知州邵司勲
寒溪翠拖碧玉帶蒼山晴卧蛻骨龍水邊苦竹
抽肥笋石上老蕨拳紫茸泊船繫纜宿明鏡昭
亭廟古攢瘦松隂風雨電潭心起雲遮北嶺如
墨濃田秧浸綠白鷺立内史出喜嘉賓從昔時
謝公來賽神蘭肴作椒金作鍾聮詩姓何名已
失板蠧粉落蟲鳥蹤我鄕復傳召南化磨鏤黑
石君亦逢
觀拽龍舟懷裴宋韓李
截春流築沙坻拽龍舟過天池尾矯矯角岐岐
千夫推萬鱗隨驚鴻鵠沉魚龜春三月輕服時
薄水殿習水嬉馬特特來者誰魏公子人不窺
車轔轔集其涯邯鄲倡士交馳銀缾索酒傾玻
瓈用錢如水贈舞兒却入上苑看鬪雞擊毬彈
金無不爲適聞天子降玉輦當門虎脚看大旗
春風吹花入行紅錦百尺爭蛟螭雲蓋廻綵
纜維明年結客觀未遲
二月四日雪
前日春風初擺條昨夜雪飛深一尺北帝及臘
不行令東皇發煦遭爾厄侵時奪氣四時錯歡
問上天何不責天高地厚語難通俛首下土徒
叩額或言莫信難可聞鶴鳴至微猶不隔休問
天問顏蹠休看花看壟麥
荅劉原甫
生平多交友常恨會遇稀每念相笑語昨是今
或非重惜向時游出處若乖違從今儻有酒莫
問梨栗微前夕呼我飲遣奴來扣扉暗犯風雪
往醉脫冠服歸夜來新霽月清吐萬里輝劉郎
戴幅巾江叟披褐衣相過無百步誰虞竊訶譏
三家若循環但知具甘肥
聞語十方璉長老
舊居廬嶽寺新化給孤園還享國人供應無塵
事喧有來聽喻筏一悟見吹幡不憶爐峰下臨
溪看飲猿
十一日垂拱殿起居聞南捷
二月雪飛雞狗狂錦衣走馬回大梁入奏邕州
破蠻賊絳袍玉座開明堂腰佩金魚服金帶榻
前拜跪稱聖皇一朝嚴氣變和氣初令漏泄飛
四方將軍曰靑才且武先斬逗撓兵後強從來
儒帥空賣舌未到巳愁茆葉黃徘徊嶺下自稱
疾詔書切責仍勉當因人成功喜受賞親戚便
擬封侯王昔日苦病今不病銅鼓弃擲無鏢鎗
十五日雪三首
寒令奪春令六花侵百花塘冰膠燕觜野水澀
芹牙擁柱輕扵絮吹墀淨若沙乳禽饑啄木誰
悞撥琵琶
新雷奮蛇甲密雪闘鵝毛正欲裁輕縠重令著
弊袍沙泉流復凍烟萼坼還韜只待隣醅熟微
聲聽酒槽
春風九十日一半已銷磨凖擬看花少依稀詠
雪多官車猶載炭菢鵲不離窠向此興都盡戴
家誰復過
聞密賜
朝聞政府賀捷回夕賜明月五千枚巍巍聖皇
德所該廟略付與何有哉况未覆穴翦渠魁宜
先戰士老與孩傾肝瀝膽謝不敏豈可便恃張
良才
送衛眞宰晏寺丞罷長安
捨琴辭苦縣解劔入凾關鵲報遠人至馬衝春
雨還荒榛郊北囿葱翠國南山歸見蕭何政條
今舊鎬間
江鄰幾饌鰌
泥鰌魚之下曾不享嘉賓又嫌太徤滑治洗煩
庖人煎炙亦苦腥未嘗輙向脣江侯昔南官家
膳無此珍昨日邀我餐下筯勝紫鱗乃知至賤
品唯在調甘辛
淘渠
開春溝畎春泥五步掘一塹當塗如壞堤車無
行轍馬無蹊遮截門戸雞犬迷屈曲措足高復
低芒鞋苔滑雨淒淒老翁夜行無子携眼昏失
脚非有擠明日尋者爾瘦妻手提幼女哭嘶嘶
金吾司街務欲齊不管人死獸顚啼
蓬生麻中
麻畦無曲本蓬質有樛莖所托修仍直安能縱
復横擇鄰聞舊母益友記諸生蕭艾從兹遠蒿
萊不可并何嗟蔣詡逕孰念衛人行儻匪緣其
地秋風廣漠驚
賣鹿角魚
水中龍角而足海小魚角矗矗不擬龍乃擬鹿
譬彼蝸抗蠒犢漬以醎鹵久且醭特賣都市參
鼎餗此人何苦猒猪羊甘爾臭味不飽腹
夜與原甫江家步歸(二十三日)
丹砂&KR0238;盤盛井水冷浸半坼山櫻花始見春色
不柰喜黃昏招飲夜還家劉郎居南我居北陌
上泥開天正黑風吹蠟燭燒未明素絲作履惜
不得
高陽關射亭
星弧射狼夜夜張角弓備寇不可忘將軍屯師
古關下不尙武力何由強日與兵官來會此弓
須射硬箭射長更如羿中九烏斃獨見杲杲明
扶桑
京師逢賣梅花五首
此土只知看杏蘂大梁亦復賣梅花此心還似
庾開府不惜金錢買取誇
驛使前時走馬廻北人初識越人梅淸香莫把
荼&KR1048;比只欠溪頭月下杯
憶在鄱君舊國傍馬穿脩竹忽聞香偶將眼趁
蝴蝶去隔水深深幾樹芳
曾見竹籬和樹夾高枝斜引過柴扉對門獨木
危橋上少婦髻鬟猶戴歸
此去吾鄕二千里不看素萼兩三年移根種子
誰辛苦上苑偷來直幾錢
三月五日欲訪宋中道遇雪而止
蝴蝶飛時雪闘輕滿街掩亂得人驚欲尋宋子
東城去馬畏春泥不敢行
觀文丁右丞挽詞二首
預政公槐亞談經帝席陳儉恭齊國相清淨漢
廷人去夢嘗爲蝶遺文不解麟一聞車馬幸豐
賜及孤臣
春風百花發露挽九原歸白馬悲鳴駐黃鸝下
上飛壠邊新栢盛門外弔人稀獨見東牀客攀
車淚濕衣
廷老傳沛語戲作
夷門市裏侯嬴老公子時能釋禮過莫問孟嘗
招致客薛中遺俗尙應多
送胥平叔寺丞赴洛
單車細馬出虎牢春雲黕黕百舌嚎榖雨巳近
花欲盡秉燭夜飲朝坐曹因君重思昔日歡醉
筆狂掃嵩丘高于今零落二十載縱在各各歎
二毛試採上陽何首烏刮切仍致苦竹刀俗情
相望亦異此競欲折笋籠含桃
送婺州通判徐殿丞(赴上當在後年夏)
疾湍怒蛟龍不畏東風逆沄沄奔長淮千里在
咫尺辭梁始及晨過宋尙未夕南州豈難到何
處淹行迹
三月十日韓子華招飲歸成
清明曉赴韓侯家自買白杏丁香花雀眼塗金
銀蔑籠貯在當筵呼舞娃舞娃取捧笑向客不
顧插壞新烏紗朝來我舍報生子賀勸大白浮
紅霞酒狂有持梧桐板暴謔一似鄱陽槎袒裼
擊鼓禰處士當時偶脫猛虎牙𥚹衷不容又何
益鸚鵡洲上空蒹葭
送下第親舊
花開風雨惡坐見紛紛落明日結子時又復有
脫萼莫嗟樹漸老樹老子亦著共愛西枝繁不
數東枝弱他年會有春却看西枝薄
鷰
一避吳宮火千年楚屋春翅迎風雨徤聲入戶
庭頻掠水過長渚㗸蟲落覆塵休將漢皇后故
故比輕身
雨
春雲易成雨一日幾廽陰燕濕飛猶快花寒色
更深邀車愁客遠盤馬畏泥侵向晩晴光吐西
窗綠影臨
晴
風掃天如鑑雲開日似萍苑花猶帶濕𬞞甲巳
微青蝶翅粉應薄塘漘波更渟尋春不惜醉莫
笑髮星星
送胡公疎之金陵
綠蒲作帆一百尺波浪疾飛輕鳥翮瓜步山傍
夜泊人石頭城邊舊游客月如冰輪出海來江
波千里無物隔自古有恨洗不盡于今萬事何
由白依稀可記鮑家詩寂寞休尋江令宅楊花
正飛&KR1693;魚多食膾舉酒謝河伯但令甘肥日飽
腹誰用麒麟刻青石去舸巳快風亦便寧同步
兵哭車軛
送裴虞部知信州
攢青歷歷正面山刺史日坐雲屏間楚人竟握
水精璞漢女買作月珮環時惟產寶不重榖願
當化俗無棄菅往辭丞相相有言物景清絶何
由攀
送李推官之岳州
崑崙燕子五兩竿霧露薄水平湖寒風帆美滿
八百里夕從岳陽樓上看魚跳鷺立月鉤下星
斗爛爛垂欄干羽書不到罇爼裏蠻兵况去荆
楚安試尋燕公舊賦筆磨圭刻碧獨可完
和和之南齋畫壁歌
終南下臨長安城峻欄高檻黃金嬴嵩山亦近
洛陽陌鮮車怒馬一日程大梁平廣匝千里不
見雲峰來眼底其間自有高趣人掃室呼工嵓
壑啓初疑巨靈勇擘華不比將軍能聚米暗雨
輕烟滿室中塵事如脂一朝洗又將餘力作脩
竹石上數莖風撼玉葉斜枝亞寒聲盡節老根
獰生意足何須踐苔眠綠陰然後始爲嵇阮公
三賢歌詠巳見意舞女不看頻整簪
嫣婦
黃金一丸入雲端群貧望逐滿長安衆人爲貴
嫣不惜弃擲如泥資彈射蔵身葉底有能鳴辜
負春風拖雨翮不飛上天訴至珍幾人辛勤揀
砂石
送端式歸漳州
來居天王都常夢苦竹溪乃識高僧趣不爲利
物迷海燕乘華屋區區竟㗸泥安知矯翼鷗豈
類斷尾雞性同而質殊何必莊指齊
送黃殿丞通判潤州
前年江州飛火龍樓殿化盡山將鎔今聞榱棟
復華壯大閣渠渠出波上南徐别乘簡且閒下
馬岸傍呼畫舫永日江風不畏人檝師猱獰欺
白浪衣上京塵莫猒多斗擻中流雲在望
㨂花
紫絲暈粉綴蘚花綠羅布葉攢飛霞鶯舌未調
香萼醉柔風細吹銅梗斜金鞍結束果下馬低
枝不礙無闌遮長陵小市見阿姊濃熏馥郁升
鈿車莫輕貧賤出閭巷迎入漢宫人自誇
次韻和端式見贈
不爲阮步兵發詠怨朝陽不學屈大夫行吟思
搴芳其雨豈無時細佩空自香吾道不苟合我
懷固有常江南一畝宅近在句溪旁仕官且如
此夢寐安敢忘以子論言多重歌木桃章
楊公藴之華亭宰
月徑千里大中有神娥宫宫旁種玉桂柯葉垂
瓏瓏蝦蟇穴其根出輒氣墨蒙光魄縱復吐血
赤如頑銅不知從何時更使人蹤通年年折桂
枝寬少尙易充今年拗都盡秃株立童童株秃
莫爾攀墮雲雙手空歸來走海上買鶴問吳翁
端午前保之太傅遺水墨扇及酒
畫扇雙酒壼置前兵吏立言將國匠奇重以風
義執樹石冰上看山河月中入便持菖蒲飲不
畏青蠅及
送汝陰宰孫寺丞
艑郎唱㯭鷰尾下穎水落日蛇鱗生綠蒲被岸
漁網舉黃鳥啄葚繰車鳴吏無詬租官正來不
借魴鱮與吏烹饋吏人情見里黨官非喜慢知
官清
和曇穎師四明十題
雪竇山
重雲不蔵春深竇常有雪曉月號松猿晴壁挂
海霓終恍無心人區區佩環玦
龍隱潭
老龍戀潭窟不雨亦不雲吐涎出溪滑吹腥隔
林聞疾雷驅未去魚龞競紛紛
含珠林
山爲驪龍蟠谷作驪龍顋珠樹存其間誰採明
月來何須循海隅笑蚌未成胎
偃蓋亭
旣將茅覆簷復有松爲蓋五里入山時憩此得
寒籟曾無康樂游但見雲衲會
雲外菴
山僧好寂靜入雲恨不深峰間一雨昏林表孤
燈沉往來有猿狖呼嘯自成音
石筍峰
巨石如龍孫聳聳烟霧裏明明落溪口納納喧
灘齒何當助齋盂菌蕃徒爲美
宴坐巖(智覺禪師扵此不睡)
心危身亦危袵席尚顚墜如何嵓石上來坐自
安意能喻死生間無論窹與寐
三層瀑
山頭出飛瀑落落鳴寒玉再落至山腰三落至
山足欲引煑春山僧房架刳竹
丹山洞
山無鳳皇飛洞有僊人跡蝙蝠大如鴉莓苔偏
上屐自慙無道骨安問緣雲客
獅子巖
嵓形若狻猊不能千里走豈無鳥獸群當假風
雷吼寄謝棲息人想像眞妄有
宛陵先生集卷第十七
宛陵先生集目錄卷第十七
除夜雪和吳冲卿元日
元日和仲源暮冬見寄
送韓寺丞和原甫風花
貽妄怒十六日會靈火
送潘司封知解州飲酒呈鄰幾原甫
寄渭州王龍圖雪中赴宿懷鄰幾
送薛虞部送宣倅馬屯田
觀拽龍舟二月四日雪
荅劉原甫聞語十方璉長老
垂拱殿起居聞捷十五日雪三首
聞蜜賜送晏寺丞
江鄰幾饌鰌淘渠
蓬生麻中賣鹿角魚
夜與原甫步歸高陽關射亭
京師逢賣梅花欲訪宋中道
丁右丞挽詞二首廷老傳沛語戲作
送胥寺丞赴洛送徐殿丞婺州倅
燕雨
晴送胡公疎之金陵
送虞部知信州送李推官之岳州
和南齋畫壁歌嫣婦
送端式歸漳州送黃殿丞潤倅
楝花和端式見贈
楊公藴華亭宰保之遺水墨扇
送汝隂宰孫寺丞和曇穎四明十題
目錄終
