宛陵先生集卷第五十三
宋宛陵梅堯臣聖俞著
送王介甫知毘陵
吳牛常畏熱吳田常畏枯有樹不蔭犢有水不
滋䅳孰知事春農但知急秋租大守追縣官堂
上怒奮鬚縣官促里長堂下鞭扑俱不體天子
仁不恤黔首逋借問彼爲政一一何所殊今君
請郡去預喜民將蘇每觀二千石結束辭國都
絲韀加錦緣銀勒以金塗兵吏擁後隊劒撾盛
前驅君又不若此革轡障泥烏欵行問風俗低
意騎更駑下情靡不逹略細舉其麤曾肯爲衆
異亦罔爲世趨學詩聞已熟愛棠理豈無
送曾子固蘇軾
屈宋出於楚王馬出於蜀荀楊亦二國自接大
儒躅各去百數年高下非近局鈎陳豹尾科登
俊何炳縟楚蜀得曾蘇超然皆絕足父子兄弟
間光輝自聮屬古何相遼闊今何相邇續朝廷
有巨公講索無遺錄正如唐虞時元凱同啓沃
何言五百載此論不可告二君從兹歸名價同
驚俗
送建州通判沈太博
昔聞醉翁唫是沈夫子所作今聽醉翁吟是沈
夫子所彈聲如冰澌下石灘嚼齧碎玉遶齒寒
四坐整衣容色端醉翁雖醉無慢官其音正以
樂其俗便且安何害酩酊顔渥丹沈夫子邂逅
相遇必巳歡玉琴能寫人胏肝人所爲難君不
難平明觧船建谿去輕賫快意不長湍谿東白
茗象月團來奉至尊龍屈盤餘爲帶銙與臠片
散在六合雲漫漫况君五臟清如水宜飲沆瀣
采木欄更留瓦硯贈我看鄴宮鴛鴦誰刻剜
送王平甫擬離騷
識君兮不早君尚少兮我老蘭與蕙兮多薰搴
雜佩兮芳芬蘭倏往兮蕙隨心俯仰兮徘徊與
識吳兮吳樂嘗適楚兮楚悅君何爲兮我闊麒
麟縶兮不馳鳳皇蔽兮挑逹均莫悲兮别離悵
公子兮何之絶大江兮無波奉赤鯉兮藉荷芼
蒓荇兮陳羹親意得兮忘榮世反是兮從貴聊
送君兮傷情
送僧遊廬山
欲遊廬山去將託楚舸梢暮行長河曲月上黃
公拗悠悠幾千里身世非繫匏恣觀瀑布虹不
畏潯陽蛟誦經東林下小宇結香茅
韓持國再遺洛中斑竹笋
牡丹開盡桃花紅斑笋迸林犀角豐兩株遠寄
川上鴻韓郞輟口贈楚翁便令剥錦煑荆玉丼
脆不道簞瓢空小謝舊城昭亭下侵天筀竹谿
西東螗螂生後出牙茁羅列滿地爭強雄是時
楚翁所食寡朝飯暮飯唯其充今來得此謂過
分一貴一賤物苟同
送僧惠思
大車高馬塵塞軌弄石洗泉人不喜慨然擺落
還吳都歸心勁於弦上矢強弩發復開矢往不
可廻常應笑鷰子時能海邊來
送魯玉太博挽詞三首
射策志何遠闔棺人共疑奠觴朋友去泣血母
兄悲霧氣窗間盡車聲戸外知玉樓成作記此
語可能欺
自昔稱王謝于今亦盛門尚看珠樹秀應見玉
麟存書史辛勤學文章苦死論都然莫施設恨
向九原吞
試問於天下誰從百歲心短長從所盡禍福乃
相尋只以名賓實郍論古至今未能忘物境空
復歎人琴
蘇明允木山
空山枯楠大蔽牛霹靂夜落魚鳬洲魚鳬水射
幾千秋蠧肌爛隨沙蕩流唯存堅骨蛟龍鏉形
如三山中雄酋左右兩峰相挾翊尊奉君長無
慢尤蘇夫子見之驚且異買於溪叟憑貂裘因
嗟大不爲梁棟又歎殘不爲薪槱雨侵蘚澁得
石瘦宜與夫子歸隱丘
哀國子黃助教
儒者務欲博誦說窮冬秋衣裙未及解含珠以
見求閩稱黃夫子常恐學不流有徒如浮萍匝
匝圍刳舟聚書將萬卷載行無馬牛去年來京
師滿篋分寄投半在吳楚間半入趙衛&KR1101;昨日
大官薦青袍變綈裘今朝爲異物寸䘵與命讎
獨聞邯鄲公哀之使歛收曷其禀賦薄安得被
王侯旅殯欲焉託定將葬何州生爲四方遊死
當不擇丘豈必歸故鄕萬里過山頭
沅江李氏書堂
船從洞庭來非賈卽遊宦宦賈事風檣誰能樂
清晏不如蓄書史萬古無與間上觀堯舜仁下
覽魏晉篡善惡彼旣殊智巧徒以辨君心於此
得用捨不自慢堂中羅高厨戸外望鳴鴈菰菱
可采掇魚鼈可釣汕卒歲身多餘世俗莫習慣
張堯夫寺丞改葬挽詞三首
洛陽交舊裏過半巳凋殘在昔義投漆最先悲
闔棺誰知二紀水重卜九原安聞說塞門路白
楊風更寒
當時嗟遽沒二子未能言頻歲折丹桂買塋遷
陸渾重銘太史筆不替故人恩爲善有終慶此
焉天意存
舊墳爲潤齧新塜得山深斬木來荒路移松出
近岑黃鸝啼棘上玉女問泉音強作挽人唱儻
知哀感心
讀黃節推卷
磊落黃從事清吟古氣多少年知任俠欲老解
登科辨起公卿坐時爲慷慨歌又持珠玉贈將
柰老貧何
得陳天常屯田斑笻竹二枚
客初西蜀來遺我䨇笻竹上有紅淚斑斷非湘
娥哭嘗聞帝䰟哀嚎血滴草木春露灑更新殷
痕侵粉綠截爲扶衰杖萬里出洛谷今來入我
手君勤意有囑區區四十年重趼生兩足冠丱
三男子且與詩書讀翁雖文章窮尚以字遮目
忍弃不以教携歸事樵牧故兹九節贈用助老
追逐楊朱非爲岐賈誼非爲鵩及其悲慟時豈
不沾盈掬揮之儻着物無迹染林麓因持此竹
紋勿歎前人獨
送余少卿知睦州
青山峽裏桐廬郡七里灘頭太守船雲霧未開
藏宿鳥坡原將近見燒田養茶摘蘂新春後種
橘收包小雪前民事蕭條官政簡家書時問霅
溪邊
夜直廣文有感寄曾子固
日暮蛛絲動月暗螢火明方兹步庭戸浩然懷
友生友生將東歸泛若赴海鯨巳從龍門出不
慕朱鼈輕朱鼈過吳洲飛飛就東瀛沉浮未可
問名有萬里程湏憂小水魴勞勞將尾頳
重送曾子固
楚澤多年一卧龍新春雷雨起鱗蹤誰知天上
爭騰躍偶落池中雜噞喁且自摧藏隨浪去何
當駕馭使雲從劉累只說古來有暫屈泥蟠莫
便慵
寄題沈比部江州齊雲樓
遠目不高不可極朱樓要與浮雲齊江流萬古
平泱莽山雨一過寒凄迷賈客檣下望吹笛漁
郎浦前看斷霓佽飛射蛟水花伏高士種柳煙
條低羣鴈有時至自北洪潮到此不更西君家
隱侯有八詠風雅未盡留人題
雲間月
明明雲間月皎皎莫可指雄烏與牡兔萬歲不
生子三旬後乃合徒用成甲癸焉見下土物長
養各私巳蛇蝎滿窟隙嗣毒自未巳天地豈有
意盛德名不死
依韻和梅龍圖觀小錄
四百鸞皇羽翼成高低輕重出權衡他時俱作
公卿去誇是王家門下生
送鮮于秘丞(侁)通判黔州
壺頭山下俗巴婦曲中聽汲井熬鹽白燒田種
榖青巖風來虎嘯江雨過龍腥事簡能談者楊
雄所草經
依韻閻中孚職方暴雨幸凉
天津赫日欲焦拆西北風來斗减威太帝宫庭
無暑入大明冠佩退朝歸泠泠冷襲瑠璃簟弈
弈涼翻翡翠幃交扇不湏煩素手淋漓誰復汗
頻揮
愛月
終夜每愛月見月常苦稀不雨卽雲晦何能藉
光輝儻有一夕明豈畏露濕衣素娥領玉兔孤
寡命亦微堂堂罕開耀多是半掩扉曾負萬家
望空似隨人歸一歲復一歲白髮思釣磯
吕縉叔云永嘉僧希用隱居能談史漢
書講說邀余寄之
奈苑談經者蘭臺著作稱吾儒不兼習爾學若
多能每愛前峰好閑穿弊屐登定將修史筆添
傳入高僧
依韻和王景彝馬上忽見槐花
六月御溝馳道間青槐花上夏雲山退朝側帽
驚時晚近樹聞香暗詠閑新雨賈生車喜出舊
年潘岳鬢添班老慙太學無經術空飽虀鹽強
往還
送家靜寺丞知洛南
秦愛商於地信美洛水南銀鉛與丹砂鑿山民
爭貪蜀客善製錦當先務桑蠶衣老以及少使
煦如春酣摘𬞞有筍蕨釣庖有巖潭頗同故鄕
味將喜獲所諳
和王景彝省中詠孤竹
愛此孤生竹碧葉琅玕柯結根丼泉裏豈必泰
山阿曾莫學兔絲徒以附女蘿風廻掃庭戸夜
月誰與過
永叔内翰遺李太博家新生鴨脚
北人見鴨脚南人見胡桃識内不識外疑若橡
栗韜鴨脚類綠李其名因葉高吾鄕宣城郡每
以此爲勞種樹三十年結子防山猱剥核手無
膚持置宮省曹今喜生都下薦酒壓葡萄初聞
帝苑夸又復主第襃纍纍誰採掇玉椀上金鼇
金鼇文章宗分贈我巳叨豈無異鄕感感此微
物遭一世走塵土鬢顚得霜毛
陸子履示秦篆寶(其文曰二十六年皇帝盡并兼天下諸侯)
(黔首大安號爲皇帝乃詔丞相斯館法度量則不一嫌疑者皆明一之)
秦旣并諸侯斯乃一度量鑄寶以永傳萬世俾
勿喪精銅不生花小篆著丞相一沒咸陽宮千
秋事更王陸君居洛城客有來渭上曰因農人
耕發壤破古藏遂獲此物還文完字何壯始號
爲皇帝立語巳超矌意將愚黔首釁起危博浪
其後同玉璽不隨驪山葬今蓄於君家徒爾資
竒尚物以用爲珍異時皆似妄
王屋高送王屋知縣孫秘丞
王屋山高無猿猱下有黃河水滔滔天壇半夜
見海白光動古邑雞先嘷雞先嘷絶吠&KR0729;巖居
林栖吏莫搔山膚有時得虞獵不比彘肉烹連
毛聞君今去將效陶縣前種柳芟蓬蒿不問公
田問民俗民安事簡教兒曹河南太守喜愷悌
如此可以無厭勞
聽文都知吹簫(晏虞部遣求一見之)
虞舜巳去蒼梧野秦女驂鸞無復下簫管人間
不解傳帝樂部中能亦寡欲買小鬟試教之教
坊供奉誰知者晏識文公始致來勸接賤生宜
強且乃呼側坐吹一曲驚顧頓嘶堂下馬吾妻
閨中聞不聞稚女扳簾笑嬌奼未敢多聽便遣
還贈飲單杯向身瀉
雜言送王無咎及第後授江都尉先歸
建昌
白袍來黃綬廻來跨蹇驢廻跨馬麻源三谷桂
花開江都作尉入風埃主人劉向西京才心如
明月無不照恐君巳到還鸞臺
宛陵先生集卷第五十三
宛陵先生集目錄卷第五十三
送王介甫知毗陵送曾子固蘇軾
送建倅沈太博送王平甫擬離搔
送僧遊廬山持國再遺竹笋
送僧惠思送魯玉太博挽詞
蘇明允木山哀國子黃助教
沅江李氏書堂張寺丞改葬挽詞
讀黃節推卷得陳天常斑竹
送余少卿知睦州夜直廣文寄子固
重送曾子固寄題江州齊雲樓
雲間月和梅龍圖觀小錄
送鮮于秘丞黔倅和閻職方暴雨
愛月縉叔邀寄永嘉僧
和景彝馬上見槐花送家靜知洛南
和景彝省中孤竹永叔遺李氏新鴨脚
子履示秦篆寶送王屋知縣孫秘丞
聽文都知吹簫雜言送王無咎及第
目錄終
