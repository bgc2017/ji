宛陵先生集卷第三十二
宋宛陵梅堯臣聖俞著
送范景仁學士歸蜀焚黃
蒼山過秦梁山盡見川陸下馬古城都訪壟得
喬木掃籜開奠席隕淚濕俎肉當時相如歸徒
自盛車轂不聞有是爲事乃今古獨還因問耆
舊亦莫遺隱卜荒祠古栢下殘月杜鵑哭憑君
約史筆書作西來目
送宋中道鄭州拜掃
酣酣道傍杏戢戢壠上栢不知煙火禁但感風
露易開關掃墓隧向樹繫車軶灑淚有餘悲麒
麟高幾尺
送韓子華歸許昌
不值風雨暴杏過梨巳開社後清明前鷰與人
歸來湖中水方漫誰共泛其隈儻有問顦顇顦
顇未忘杯
鷰
涏涏隻來鷰飛飛自舞空輕如漢家后斜避楚
臺風斗折撩沙觜相高接草蟲向人全不畏切
莫入吳宮
送周衍長官知遼州
二月遼陽去遼陽草未生春風吹胡沙卷起黃
雲平土人耕耨晚種黍何時成塞地寒且薄百
役子宜輕
寒食
墳塜徧青山高低占原谷向來路巳荒今迷問
樵牧涉水到雲林隔崗聞近哭沃酒白楊下悲
風何飋飋雨止梨園殘鳩聲在茅屋
依韻和太祝同諸君遊園湖見寄
陽春何處來客自商丘至一唱新辭工始見故
人意園林誰與遊卉木欣巳媚花上有微隂水
邊無近思遙憐數觴豆何必親歌吹牧馬憶當
時招延遺舊地不逢浮沼鴈但見銜魚翠日予
謬詞律答句嗟蕪累安能接贒彦樂事聮輕騎
獨不負春風塵纓此懷愧
門學士院試含桃薦寢廟詩擬作
交交鳴谷鳥粲粲熟荆桃寢廟此先薦離宮將
以遨旣同羞俎實且異獻溪毛露顆明朝日朱
光逼赭袍戴經傳自久漢令著方高天子從玆
食羣臣賜亦叨
韓子華約遊園上馬後雨作遂歸
誰約玩春物狂風雲驟開擺叢多落蘂蔽路足
昏埃逆水鷰迎雨將生鵝怕雷嵇康今轉懶騎
馬半途廻
大風
夜風晝不止天理何可常正當春木榮擺磨枝
葉傷東皇務長養乃值此物狂曷不訴於帝斥
之出遠方風伯有罪五孰肯進皂囊往時歲苦
旱救熱雨欲滂吹之不使下雲雷遂深藏復搖
江海波白日沉舟航又卷關塞沙千里填河隍
拔木與退鷁書傳言巳詳今者天柔和煦煦皆
敷芳獨爾何不仁嚎怒事雄強旣其背天時誅
殛固所當鳶鳴兼虎嘯助惡黨亦昌
春風
常愁春雲低誰料春風惡搖扇無定響折幹時
聞落吹花擁細草送雨來高閣江燕倚身輕逆
飛前復却
送侯寺丞知鞏縣(侯洛人)
伊洛合河流正臨歸鞏路崖壁人畏崩芹泥岸
長固山廻邑郭見馬入雲煙暮宰兹雖所淹况
與鄕黨附
宋次道家摘寶相花歸清平里
往歲見此花開遲手擷羣芳因醉嗅今來湏約
爛漫看及過風雨又巳後主人爲我特殷勤架
底深深掇孤秀密枝隂蔓不爭開薄紅細葉尖
相闘先時已落已掃除最晚堪憐子所厚呼童
歸遺不可緩金盤付與急(奔驟)暮還巳見映雪䯻
初拈尚覺香在袖官橋夜市正沽酒沽酒共賞
莫待晝
送南京簽判寇中舍
東風莫迎船船下黃流急送車猶未動顧棹巳
不及離宮佳氣盤賓幕平時入因君報親舊將
去江南邑
送韓奉禮隨侍之許昌
岸之側多菖蒲蒲之下多乳魚乳魚可以饌菖
蒲可以葅羡君調膳去且樂因使無忘寄我書
金明池遊
三月天池上都人祇服多水明搖碧玉岸響集
靈鼉畫舸龍延尾長橋霓飲波苑花光粲粲女
齒笑瑳瑳行袂相朋接遊肩與賤摩津樓金間
采幄殿錦文窠挈榼車傍綴歸郎馬上歌川魚
應望幸幾日翠華過(霓入聲)
和應之還邑道中見寄
向老思舊交欲見恨無翅前時君來都欣喜乃
一至亦旣勤我懷酌酒去拘忌自從離洛陽此
會無三四謝尹最賢豪巳嗟存沒異因酬馬上
篇遂寫相逢意
送韓仲文知許州
孰不爲太守所榮歸故鄕僚官詫舊識邸吏窺
新章前去别馬上今仰立道傍野老拜車塵里
人持壺漿至家塤箎美謁壠雲日光盛事難盡
書且舉國門觴
送薛殿丞知逹州
遠郡古通川雲煙秀重疊江從巴蜀來山與岷
峨接啼鳥異方音青林四時葉使君當問俗市
賈皆紅頰
依韻朱學士廉叔憶穎川西湖春色寄
獻尚書晏公且將有宛丘之命
物景有先後春工無舊新追歡成杳藹寄詠苦
逡廵湖水與濠接岸亭將寺隣艷花篸舞髻弱
藻罥垂緡客奏桓伊笛人歌柳惲蘋何嘗煩几
案自得去埃塵縱語曾忘倦從游未覺頻賦詩
高壓古下筆敏如神每想䰟俱往終知夢是因
廣騷常慕屈感遇亦希陳借問摛詞者當時别
乘人喜公移幕府連賞二州春
集英殿賜百官宴以雨放
春來無點雨三月始聞雷曉殿鳴簷急羣公罷
食廻燕迎風翅徤馬踏霧泥開晚覺微陽透飛
光上綠槐
送陳太祝歸河陽
羸馬度關去夜向河橋歸水風來何急吹裂游
子衣到家莫久留速書赴禮闈大對必有藴時
哉無闊稀
送祖擇之祕丞知海州
驥有千里足不使千里馳人有抱長才亦復不
得施去去作守長政化尚可爲勿云海濱陋豈
無彼黔黎事舉訟必簡安能忘酒巵水物錯在
爼醎腥應自宜朐山日相對亦莫厭其卑蒼翠
入畫戟濃淡若秀眉但向此中樂用捨乃繋時
戊子三月二十一日殤小女稱稱三首
生汝父母喜死汝父母傷我行豈有虧汝命何
不長鴉雛春滿窠蜂子夏滿房毒螫與惡噪所
生遂飛揚理固不可詰泣淚向蒼蒼
䔒蕾樹上花瑩絜昔嬰女春風不長久吹落便
歸土嬌愛命亦然蒼天不知苦慈母眼中血未
乾同兩乳
高廣五寸棺埋此千歲恨至愛割難斷剛性剉
以鈍淚傷染衣班花惜落蔕嫰天地旣許生生
之何遽困
與用文師
師名學佛者何乃愛吾詩吾方嗟世人各各事
奔馳蒼鷹絶海至不異攫鼠䲭所趨有遠近所
向皆餒饑潄水對無語風動庭樹枝
小女稱稱塼銘
吾小女稱稱慶曆七年十月七日生至八年三
月二十一日死嗚呼鳥獸螻蟻猶有歲時之命
汝不然也汝禀氣血爲人豐然晢然其目瞭然
耳鼻眉口手足備好其喜也笑不知其樂其怒
也啼不知其悲動舌而未能言無口過動股而
未能行無蹈危飲乳無犯食之禁愛惡無有情
之系若是則得天真與保和何病夭之遽乎得
不推之於偶然而生偶然而化偶然而壽偶然
而夭何可必也吾將衣汝衣歛汝棺葬汝于野
亦人道之常分汝之䰟其散而爲大空其復託
爲人不可知也其質朽而爲土不疑矣富貴百
年者尚不免此汝又何冤瘞之日父母之情未
能忘故書之塼非欲傳之久且以誌其悲云銘
曰
母孕而夢夢維虺蛇古占女祥夫其豈然耶復
占我夢我遺我稱我名命汝平御妾媵旣厲而
乖胡然乎靡應
送吳冲卿學士歸蔡州
孟夏日南歸馬耳竪迎風急雨不及避斷霓明
向東古城汝水傍化俗寄我公君今去拜慶酥
酪美將同
下土橋送刁景純忽大風韓子華先歸
遺其小方巾明日持還副以此詩
昨日汴水頭共餞東去人暴風吹黃沙對面不
相親歸來乘大馬悞擲小方巾平明馳奴還偷
樣古逼真
刁景純期水門再别以風雨不往
餞客客未至明朝當更來風雨尋船懶車馬向
城廻烏帽吹覺重淸樽想誰開終期江上見俗
禮聊損裁
韓子華訪石昌言不遇石有詩韓邀和
答
嘗聞載酒者去訪子雲居乃值徒御出遂令談
笑虚爲黍寧乏具題鳳豈有諸一聽負剕語還
想藺相如
舟中夜聽汴河水聲
夏雨漲黃流夜鳴隣船柁乘危冐險人不識西
山餓
逢王公慥太博
駑馬不惜蹄出門莫畏泥泥中逢故友十載相
乖睽但怪蒼鬢色斑斑俯鐵驪少立不及語交
策或東西向晚我還舟君來訪長堤對論出處
跡存沒生悲啼勿言少壯日志意吐虹霓而今
七不堪懶又甚於嵇
寄題洪州慈濟師西軒
西軒無落暉所賴西庭竹竹間有古葉竹上有
繁綠夜雨一洗梢朝陽似晞沐焚香愛此心自
不同諸俗
送謝著作歸陳州
騏驥泥中行偶蹶未千里終當至高衢尚苦泥
行耻今歸雨濛濛嘶鳴欲何止乃念彼名駒近
在清川涘他日見騰驤駑櫪此垂耳
和石昌言學士官舍十題
病竹
水邊移得巳傷根枝葉如枯生意少主人不使
荒穢侵遂長琅玕勝凡草
石榴花
春花開盡見深紅夏葉始繁明淺綠秪知結子
熟秋霖不識來時有笻竹
薏苡
葉如華黍實如珠移種官庭特葱蒨伹蠲病渴
付相如勿恤謗言歸馬援
石蘭
言石曾非石上生名蘭乃是蘭之類療痾炎帝
與書功紉佩楚臣空有意
萱草
人心與草不相同安有樹萱憂自釋若言憂及
此能忘乃是人心爲物易
葵花
此心生不背朝日肯信衆草能蘙之眞似節旄
思屬國向來零落誰能持
𬞞畦
手自除荒手自鋤葱鍼巳插壅薤本朝芸夕灌
豈不勤比食翦苗閑且穩
水紅
江天淡淡江水平江岸有花紅作穗今日特向
都城開晝時只合銜魚翠
甘菊
世言此解制頽齡便當園𬞞春競種到秋猶得
泛其英爛醉莫辭官有俸
蘭
楚澤多蘭人未辯盡以淸香爲比擬蕭茅杜若
亦莫分唯取芳聲襲衣美
勉致仕李祕監
淵明歸柴桑家貧食不足當其勇去時不待秫
稻熟借問何以然實耻暫屈辱公常爲近臣曾
不輙媚曲一緣府舍災遂使還秩禄禄仕四十
年内乏釡鍾粟歸來託四隣恓恓無片屋去就
異前人其義巳介獨譬之食嗟來應自甘退縮
當營負郭田漸可事水竹
送施景仁太博提點江南坑冶
楚山豈無銅楚匠豈不工大鑪常乏鑄碧丱那
得充積弊在鄕縣孰肯以利籠君今承詔行諭
民當得中苟能使之發亦莫取之窮此乃事可
久山深山自通
夜泊虹縣同施景仁太博河上納凉書
事
與君愛清風移榻就明月月落見星繁星繁如
晝熱霑衣輕露墜響岸崩湍齧坐思都城時誰
許脚不韈
施景仁邀詠泗州普照王寺古檜
來尋淮上寺老檜莫知年劫火巳鎔像樛枝寧
改煙根拏怪石入節駮蒼苔堅欲問浮波箭空
嗟此獨傳
送王判官同提點坑冶
地雖不愛寶利在與民共務國不務民儻有安
得用孟氏美王囿其說久巳誦聊此陳薄言忉
怛不能重
淮雨
雨脚射淮鳴萬鏃跳點起漚魚亂目濕帆遠遠
來未收雲漏斜陽生半幅
舟次山陽呈王宗說寺丞
遠客雖有樂莫如逢故人夜懷夷門時月照楚
水濱自居扁舟上隨處與船隣宜將到此日因
使報朋親
送崔黃臣寺丞宰臨海
補官桐廬時巳飽嚴陵釣進吏六百石又得臨
海嶠因之論出處足以見風調洪潮可登觀萬
里漲川竅收縮向何歸由來人莫料憑君能賦
才庶或窮其妙
楚童
楚童能捕魚乃在水邊居手取眼不顧情知獺
未如鬢上浮萍草點點綠有餘旣挈不暇理歸
來莫取渠
雜詩絕句十七首(自此寶應道中起慶曆七年夏)
蛙行動萍葉悞觀作游魚稍稍引兩股巳變科
斗書
青草生水中日日隨水長水落何所依撩亂爲
宿莽
有蟲託斷葑斷葑日夕流不知止息處隨夫非
自由
荒水浸籬根籬上蜻蜓立魚網挂遶籬野船籬
外入
茸茸翦熟絲雨染燕脂暈滿樹歛黃昏槿花無
此分
青青老鏡葉下有繁實尖浪頭撥船女刺手終
不嫌
岸傍草樹密往往不知名其間有啼鳥似與船
相迎
青蠅何處來聚集滿盤間誰知腹中物變化如
循環
水上賣瓜女摘瓜陂上田長麻巳不識滿把青
銅錢
買魚問水客始得鯽與魴操刀欲割鱗跳怒鬐
鬛張
沙頭風雨來帖水野雲黑如觀曹公營萬弩射
船側
前時雙鴛鴦失雌鳴不巳今更作雙來還悲舊
流水
度水紅蜻蜓傍人飛欵欵但知隨船輕不知船
去遠
塘上挽船人塘泥深及脛落日望前村心將道
途競
燕立茅屋脊燕銜芹岸泥巢成同養子薄暮亦
同棲
鵲銜高樹蟬危脇繰車響露腹不曾肥殺之嗟
巳往
河畔有釣翁團泥爲甕缶坐想秦人聲思傾杜
陵酒
宛陵先生集卷第三十二
宛陵先生集目錄卷第三十二
送景仁歸蜀焚黃送中道鄭州拜掃
送子華歸許昌燕
送周長官知遼寒食
和諸君游湖見寄擬試含桃薦寢廟
子華約游園大風
春風送侯寺丞知鞏縣
次道家摘寶相花送南京寇中舍
送韓奉禮隨侍許昌
金明池遊和應之還邑
送韓仲文知許州送薛殿丞知達州
和朱學士憶穎川集英殿宴以雨放
送陳太祝歸河陽送祖擇之知海州
殤小女與用文師
小女塼銘送吳學士歸蔡州
送刁景純刁景純期水門再别
和答韓子華舟中聽汴水
逢王公慥太博寄題洪州慈濟西軒
送謝著作歸陳州和石學士官舍十題
勉致仕李祕監送江南施提點
夜泊虹縣施景仁邀詠古檜
送提點王判官淮雨
舟次山陽呈王寺丞
送崔寺丞宰臨海楚童(寶應道中起慶曆七年夏)
雜詩絕句十七首
目錄終
