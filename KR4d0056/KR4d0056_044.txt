宛陵先生集卷第四十四
宋宛陵梅堯臣聖俞著
寄維陽許待制
當時永叔在楊州中秋待月後池頭約公凖擬
與我敵是夜二雄張利矛我時小却避其銳風
愁雨怚嫦娥羞主人持出紫石屏上有朏魄桂
樹婆娑而枝虬作詩誇詫疑天公愛惜光彩向
此收四坐稽䫙歎辯敏文字響亮如清球更後
數日我北去相與送別城門樓誰知康成能飲
酒一飲三百杯不休雞鳴各自便分散山光寺
側停畫舟我來謁公公未起卧索大白湏扶頭
而今倏忽巳八載公領府事予居憂歐陽始是
玉堂客批章草詔傳星流問公可憶羊叔子雖
在軍中常緩帶而輕裘寄聲千里能信不
紫薇亭(在池州)
江雲如旗脚墨點飛鴈行平圃采芳菊上水酌
桂漿爲言此何時杜子逢重陽醉思莊生逹哂
彼齊景傷至今孤亭間獨有九日章昔我來齊
山山僧迎道傍騎馬到寺門亂石屹若墻值雨
不徧歷但取山泉嘗牧之舊游處苔滑屐莫將
却返弄水涯隔溪望青蒼絕頂見茅屋洪波日
湯湯雲霞與鴈鶩還動秋客腸去逾十五年游
宦韓陳梁哀哀遘禍殃乃再居南方欲往尚未
可追吟寄支郞
聞臨淄公薨
至和癸巳十二月兮友人語我火犯房芒射鉤
鈐而拂上相兮禍非弼臣誰可當昨日聞太宰
悟天道而畏忌兮歸卧其第三拜章太宰旣不
得請而賜黃金百兩以爲壽兮諫官御史猶擊
強明年孟陬臨淄公薨兮果然邦國橈棟梁豈
無神醫善藥以起疾兮固知禀命有短長公自
十三歲而先帝兮謂肖九齡宜相唐後由石渠
鳳閤禁林以登樞兮俄佩相印居廟堂出入藩
輔留守兩都兮其民詠歌盈康莊官爲喉舌勲
爵一品兮經筵講義尊蕭匡年踰順耳不爲夭
兮文字百卷存縑箱子孫侁侁同鴈行二女貴
婿冨與楊未知歸葬何土鄕臨川松栢安可忘
我爲故吏摧肝腸灑淚作雨春悲凉精魄其歸
於天乎必爲星宿還高張骨肌其歸於土乎必
爲蕙芷不滅香墓碑墓銘誰能盡其美我爲欲
傳萬古湏歐陽
吳正仲遺二物詠之
金盞子(鍾傳令公謂之醒酒花)
鍾令昔醒酒豫章留此花黃金盞何小白玉椀
無瑕始入吳郞宅還歸楚客家從玆不能醉只
恐賣流霞
疊石
十片寒湖滑千秋白浪根蒼蒼古崖色疊疊老
苔痕欲象巨鼇頂俯當科斗盆唯愁作險說平
地起崑崙
依韻和宣城張主簿見贈
韓子於文章所貴不相俲譬彼古今人同心不
同貌吉從志久慕亦以重名教鳴鍾與享鼎易
厭非苦樂禄仕不及親揚名可爲孝君方佐大
邑美錦同翦鉸遂令吾鄕民綢直無曲橈旣暇
乃作詩欲與前人較朝來忽有贈捧若管窺豹
又如捕鯨魚空自持網罩心降醉且睡昏昏不
知覺
送吳正仲婺倅歸梅谿待闕
山水東陽去未去朋親舊霅朝復朝更無越相
逃名舸猶看吳王送女潮海燕歸齊聲滿屋谿
梅開過子生條明年十月吏迎處七里灘前棹
奏簫
再送正仲
擬君杜鵑花發當杜鵑時朱袍照白日光彩生
路岐自比青鼠瓜中心如亂絲絲亂復不理况
復遠別離傾觴恨不深立馬恨不遲千山從此
隔三歲或前期爾後各寄書空識滿紙辭非如
笑言樂但有牽懷悲念昔蘇與李徘徊問何之
鐵獺(新買小馬也)
朝乘鐵獺上青山最滑春苔亂石間出入白雲
勝蠟屐玉驄雖貴未應閑
送回上人(因往湖州謁吳正仲)
雲出任西東飄然意莫窮山川生眼界巾舄徧
區中去去曾無着勞勞本是空梅谿人可見重
爾似泓公
送徐絳秘校罷涇尉而歸
去年茶熟君得補今來茶熟君巳去心曾不計
茶有無隼在高風自騰翥昨日我送吳侯歸未
忍重臨離別處不若羣公憐禰衡相逐縱橫唯
柳絮
志來上人寄示酴醿花并壓塼茶有感
京都三月酴醿開高架交垂自爲洞素葉層層
紫蕊香釀歸光禄春生甕東陌西池走鈿車芳
林廣囿飛朱鞚二年不到大梁城江邊淚滴肝
腸痛况玆齒髮漸衰老巳是憂愁不如衆宣城
北寺來上人獨有一叢盤嫰蕻去歲遊吳求不
得今朝還喜自持送眼底雖同往日看樽前所
憶皆成夢又置新茶采雨前鳥觜壓塼雲色弄
對花却酒煑香泉強詠才慙非白鳳
聞鶯
最好聲音最好聽似調歌舌更叮嚀高枝抛過
低枝立金羽脩眉墨染翎
杜鵑
蜀帝何年魄千春化杜鵑不如歸去語亦自古
來傳月樹啼方急山房客未眠還將口中血滴
向野花鮮
依韻和李察推留別
我學猶肥腱一食輙易猒君何以名虚每來車
馬淹經術素所淺道義安得漸獨有寒苦吟可
與前古兼今者抱悲哀憔悴居窮閻愁鳴無好
音亟別空顧瞻詩言留彼美欲和慙無鹽短兵
當長戈焉得不盡殱又如握枯蒿逆風乘烈炎
膏盲靡自療誰復望針砭
送李節推挈内歸寧池陽幷李察推往
南康軍嫁妹二君同行
江上雙畫舸風帆或先後晩共泊蘆洲欣同幕
中友一過長風沙一住貴池口當時驄馬客今
是憑熊守每憐諸女賢與婿來爲壽上去至南
康嫁妹事箕箒不畏楊瀾險不爲廬峰秀二君
情義著我送何湏酒
新開墳路
古徑約城斜鋤荒可過車直穿深篠去不比繞
村賖伐樹侵籬脚禆塍掘澗沙欲爲蘭若處松
栢屬吾家
送鄒秀才游浙
鞍傍帶劒魚皮鞘馬後擕童越葛衫度水緣山
君底急區區爲答古千巖
四月三日張十遺牡丹二朵
巳過榖雨十六日猶見牡丹開淺紅曾不爭先
及春早能陪芍藥到薰風
依韻和唐彥猷華亭十詠
顧亭林(顧亭林湖在東南三十五里湖南又有顧亭林傳是顧野王居)
鄕林空林木不見古人居猶尋古人跡更與古
人疎昔爲賢豪里今作魑魅墟湖邊夜夜月光
彩波上餘
寒穴(金山有寒穴出泉甘淸)
山頭寒泉穴淨若鏡面平熨齒敲冰冷貯缾微
玉聲傍有野鹿跡上啼林鳥清何由一往挹况
復方病醒
吳王獵埸(在華亭谷東今其地爲桑陸)
孫氏有吳國四海未息戈獵以耀威武平野萬
騎羅英雄魏與蜀貔虎一何多世事異莫究但
見桑麻坡
柘湖(在南七十里吳越春秋海鹽縣淪沒爲柘湖吳地記秦時有女子入)
(湖爲神今存其祠)
柘土久陷沒千歲嗟水濱不復吳鹽邑空有秦
女神浩蕩吞海日曠闊迷天津扁舟誰能往旦
暮逢漁人
秦始皇馳道(在崑山南四里有大通吳成)
秦帝觀滄海勞人何得脩石橋虹霓斷馳道鹿
麋遊車轍久已沒馬迹亦無留驪山寶衣盡萬
古空冡丘
陸瑁養魚池(在縣西令名瑁湖云陸瑁所居也)
來觀瑁湖水乃是陸生居春塘草幾變誰膾此
中魚莫容科斗應亦有魯王餘不隨蛟龍飛神
鼈未可除
華亭谷(在縣縈紆三百里入松江)
斷岸三百里縈帶松江流深非桃花源自有漁
者舟閒意見水鳥日共泛觥籌何當騎鯨魚一
去幾千秋
陸機宅(華亭谷水東有崑山卽其宅機詩云髣髴谷陽水卷戀崑山隂)
我思陸平原廢宅荒草深才高乃速禍事往不
可箴饑烏噪樹顚野鼠窟庭隂黃耳亦巳死家
書無復尋
崑山(華亭谷東一里有崑山陸機祖葬而生機雲人以崑山出玉以擬其)
(美焉)
陸氏幾世祖葬此生令名猶如產美璞遂爾傳
嘉聲寒巖畜奇秀源水日東傾何言千載間二
子不更生
三女岡(在東南八十里云是吳王葬女爲三岡)
吳王葬三女因留此岡名巳化被粲質合有蘭
蕙生嬋娟夜月照晻藹朝霧平古䰟如未泯不
遠闔閭城
李獻甫於南海魏侍郞得椰子見遺
魏公番禺歸逢子蕪江口贈以越王頭還同月
支首割解爲飲器津漿若美酒我獨愧先生饌
致崇師友應知愈饑渴况是懷思久(齊民要術云其俗爲)
(之越王頭)
時魚
四月時魚逴浪花漁舟出沒浪爲家甘肥不入
罟師口一把銅錢趁槳牙
烏賊魚(黃馬二君餉)
海若有醜魚烏圖有烏賊腹膏爲飯囊鬲冐貯
飲墨出沒上下波猒飫吳越食爛腸夾雕蚶隨
貢入中國中國捨肥羊啗此亦不惑
依韻和行之枇杷(予送紅梅與之)
五月枇杷黃似橘誰思荔枝同此時嘉名已著
上林賦却恨紅梅未有詩
送紅梅行之有詩依其韻和
綴綴紅梅肥似蠟濛濛飛雨灑如脂吳郞齒軟
食不得翻憶張公大谷棃
送王宗望罷宣城尉歸京
南土梅巳黃北人舟競發去意方若渴望林殊
未歇言歸向梁宋獨歎滯楚越行聞拜卿屬恩
下蒼龍闕
寄題南陵息亭蕖閤
竹裏有淸館池中多藕花日光穿岸脚水影射
簷牙柱穴蜂歸響爐檀火過窊巳知民訟息漉
酒費巾紗
讀問月
我讀李白問月詩乃知白也心太癡明月在上
爾在下月行豈獨君相隨白兔擣藥亦何療嫦
娥孤棲欲嫁誰古人今人被磨滅休問有來都
幾時唯有長照金樽裏此言萬世不可移但能
自醉月自落夜夜如此誰復疑一月二十二三
日半是風雨相乖離常願晴明對以飲耳邊流
水勝鳴絲
五月十日雨中飲
梅天下梅雨綏綏如亂絲梅生獨抱愁四顧無
與期妻孥解我意草草陳酒巵檻外百竿竹新
筍高過之竹色入我酒變作青瑠璃一飲眼目
光再飲言語遲三飲頽然兀左右歎我衰有鳥
從東來引頭闖深枝發聲醒我醉提壺美無疑
典衣不直錢唯是布與絺安得如古人車傍挂
鴟夷
次韻和吳季野游山寺登望文脊山(山屬)
(宣城)
楚客好山水五月上高峰峰頂望文脊草樹皆
有容身旣近猿鳥心欲追喬松石壁出雲背苔
磴千萬重下視霹靂飛忽起枯株龍却還僧居
宿暮踐樵子蹤作詩留粉墻削藁爲我封美璞
世未識獨令和氏逢
宛陵先生集卷第四十四
宛陵先生集目錄卷第四十四
寄維陽許待制紫微亭
聞臨淄公薨吳正仲遺二物
和張主簿見贈送正仲婺倅待闕
再送正仲鐵獺
送回上人送徐尉罷任歸
志來上人寄酴醾聞鶯
杜鵑和李察推留别
送李筯推新開墳路
送鄒秀才游浙張十遺牡丹
和唐彥猷十詠李獻甫遺椰子
時魚烏賊魚
和行之枇杷和行之紅梅
送王尉罷任歸京南陵息亭蕖閤
讀問月雨中飲
和季野游山門寺
目錄終
