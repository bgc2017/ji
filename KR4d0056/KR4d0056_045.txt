宛陵先生集卷第四十五
宋宛陵梅堯臣聖俞著
五月十七日四鼓夢與孺人在宫庭謝
恩至尊令小黃門宣諭曰今日社與卿
喜此佳辰便可作詩進來枕上口占
同謁未央殿共霑明主恩冕旒親日月蹈舞荷
乾坤龍尾三重峻螭頭幾級尊德音欣社日撫
語走黃門隂會皆如實陽開不復存空餘破窗
月流影到牀垠
依韻和吳季野題岳上人澄心亭
空山舊逕綠苔滿古寺齋盂白薤蒸暑雨坐中
飛漠漠野泉林外落層層從來勝絕皆離俗未
有幽深不屬僧唯愛溪頭一尋水莫聞流浪莫
聞澄
次韻和馬都官宛溪浮橋
在昔當陽侯建橋臨大川洪波不爲阻馳道南
北連何此小溪上擬象坦且平馬頭分朱欄水
底裁碧天白雨緊大笮斷虹生橫舷游魚不可
見車騎久臨淵
寄隱靜山懷賢長老
山有枇杷樹樹多獼猴羣高僧心不着一似五
峰雲隨飈來溪口石上起氤氲果熟獼猴去自
向瀑澗分
次韻和馬都官苦熱
日光亭午時赫若鎔黃金鳴鳶不生風流雲不
成隂赤地有焦土烈野無沃霖涸潭深幽幽枯
嶽高岑岑火龍將焚鬛陽烏多渴心肌膚非木
石絺綌煩衣襟冰盤不可見空對瓊玖吟
歷陽過杜挺之遂約同入汴
滄海瀉玉自外天牛斗傍邊客正廻人說維摩
居士病我同王子雪舟來汀沙沮洳潮新落山
日曈曚霧始開去約河隄春柳動與君吹紫步
徘徊
和胡公疎送嶼師移居寶光寺
宋日天王寺梁時太子園地猶隨世變物豈與
人存欲問移居意還應避俗喧相期唯有月夜
夜在高原
胡公疎示祖擇之盧氏石詩和之(盧肇家)
袁州太守蓬山客來過盧家尋怪石盧家百物
今巳空唯石難移留舊蹟埋沒尚存三四分雨
淋日炙如皴皵太守惻然呼徤兒荷鋤秉鍤爭
來役徤兒掘土不爲堅旋旋剜沙見圭隙漸竒
漸異人忘勞更索更深知幾尺瘦峰削出嵩華
骨虚竅鑿破蛟螭額千指曳繩車四輪擊鼓助
力歸東陌東陌頭頭湖水傍黃泥洗盡何蒼碧故
宅愈冷東湖喧貴賤競觀無礙隔太守自憐堅
直心愛少憎多屢遭謫南至蒼梧及桂林名山
徧訪無窮僻所宜厭慣不入眼向此歌吟尤愛
惜我思永叔滁陽時大誇古翠菱溪獲作詩遠
寄予與蘇高唱相隨無節拍今知賢人趣向同
玩好託情忘俗格建康從事胡公疎一見詫君
如李白雄才落筆瀉天河綴韻孤清仍險窄入
探虎穴誰爲難辭通造化方能敵殿後吾雖膽
力強獨鞭疲馬終無益
逢曾子固
前出秦淮來船尾偶攙鷰遽傳曾子固願欲一
相見順風吹長帆舉手但慕羡楊子東園頭下
馬情眷眷昔始知子文今始識子面吐辭亦何
嚴白晝忽飛霰我病不飲酒烹茶又非善冷坐
對寒流蕭然未知倦
眞州東園
國賦有常計計者豈不賢日夜疲精神自鑒膏
火前新春力有餘鋤荒東乳偏壘上以起榭掘
沼以秋蓮竹栢爲冬榮桃李爲春妍役役吳楚
艘來泊常留連下江忘其險入漕忘其邅許公
作此意吾亦見其權不獨利於已願書棠樹篇
行吟
持轡趨代北妄意希名馬代北馬如雲由來重
取舍王官待才能高下不苟且行都未脩飭黃
金誰變瓦吾當保吾眞甘歸事田野
寘蟻橘林下正在結實時附緣與出入安可責
於斯養大不問細使遠不問遲遠遲必有報細
大必有期休哉豢龍氏終自辨蛟螭
僧子思以卷來見
明珠與翡翠中國反好之詩書出鄒魯誦學無
蠻夷服彼而習此養騂安問犂古者耕釣士處
心殊處卑譬彼乃可語吾病強扶持
依韻和楊州許待制竹拄杖
楚竹翦霜叢何慙漢使笻鳩形殊用刻馬箠不
同功挺特生難變支離分已窮輕肥思比鶴短
髮任如蓬倚以爲高趣持之見素風步郊聊實
下行樂偶從東屢刺莓苔破深穿苑圃通辯繁
時畫地默意或書空古血有湘跡舊林無阮蹤
將渠誰覺老要此豈關慵莫駭傾巢鳥湏虞蠧
穴蟲誰能求道術跨作上天龍
遇畫工來嵩
朝來又入揚州郭千萬中人識者誰唯有來嵩
曾畫我依俙見似昔年時
省符上人
春秋一萬八千字不間吳人楚人事佛衣儒談
世已罕節行又與其徒異往來楊州三十年曾
見華堂荆棘地獨聞依舊坐焚香尚把殘編討
遺意
沈學士景休知眞州
太守旛旗近國門州民迎望若雲屯家風自有
東陽詠主道新移北海罇紅錦臂韝觀粉質塗
金珂勒駕朱軒他時儻取春秋對莫以周襄出
鄭論
送杜君懿屯田通判宣州
京兆外郞稱善書當時相與集江都日書藤紙
爭持去長鉤細畫如珊瑚自玆乖隔三十載始
駕吾鄕別乘車吾鄕素誇紫毫筆因我又加蒼
鼠鬚最先賞愛杜丞相中間喜用蔡君謨爾後
倣傳無限數州符縣板仍抹塗鼠雖可殺不易
得猫口奪之煩叱驅若君字大笔亦大穿墉瑣
質無長覘君到官治事餘呼諸葛試問渠
張聖民學士出
御書并法帖共閱之(又一軸蘇子美書杜懿病焉)
冰膠楚舸歲將窮廣陵別乘憐老翁殷勤來邀
強一往虚堂肴酒羅甘豐我病胃寒不下咽七
筯謾舉叨席中主人欲客心意歡出以飛帛騰
龍鸞刑政二字布楷法古今書帖未足觀坐間
杜子好弄筆詆譏前軰無全完一見寶蹤天下
妙稽首贊仰舌吻乾如此別識已太險我不頌
詠還應難
讀黃莘秘校卷
嵇康昔彈廣陵散商聲高與宫聲緩託名山鬼
未傳人古桐紉絲絲不斷一聞殭卧竊其音世
間雖得能亦罕賢明以之知盛衰愚昧以之爲
妄誕頃年過我在蕪城忽聽長拍去欲懶鳳凰
養雛飛未高雞鶩成羣翅終短龍章秀骨苦輕
時繼作五絃湏欵欵
贈許待制歲旦生旦
天曆重更端哲人玆命世嘗聞月旦評况是高
陽裔椒花作壽杯爆火通罏桂穹龜及蒼鶴尚
以千年係曰惟五行秀復與明時契他日求老
成不湏從渭汭
答宣闐司理
司理義趣深傳訓或得失後人語雖淺辨識猶
百一歐陽最知我初時且尚窒比以爲橄欖廻
甘始稱逆老於文學人尚不卽究悉宜乎與世
士橫爾遭詬喞誓將默無言負暄方抱膝非非
孰是是都莫答問詰歲暮宣參軍辭如鮑昭逸
粲然傾明珠襃我頗過實便言楚江萍光彩侔
旭日自慙流浪蹤不得蒿芹匹復爲苦硬句酬
報強把筆
答鵝湖長老紹元示太玄圖
鵝湖有鵝吾不問鵝湖無鵝吾不疑道士湏換
黃庭經釋子自明太玄辭噫嘻兮此意迥與山
隂別我亦曾非逸少爲
新韻曾子進早春
新雷歲旦發聲嚴冰管寒銷細滴簷花甲將看
枝上拆蛇鱗不復地中潛黃河分派來應早白
首歸朝意自恬強欲擬君爲秀句便無才思似
江淹
依韻和馬都官齊少卿酬和
同時沈宋稱二豪曾說龍門奪錦袍我對前流
接淸唱泰山輕重於鴻毛
贈江寧王高士
自古江南風俗美喜君高趣慕先賢藥無遠近
寧論報家有圖書不計錢巳住秦淮借風月遍
尋吳國舊山川塵纓我繫未能解每一來過駐
畫船
答蕭淵少府卷
君先大夫臨終時夢中嘗賦曉寒歌騎龍跨魚
不是誕直對上帝傳吟哦才如李賀天亦少宜
其在世尤難多文章父子不相似君今平易祖
襲郍錮鐵錦褧各有用高下安得與等科大都
精意與俗近筆力驅駕能逶迤野雉五色且非
鳳知時善鳴雞若何
答孫直言都官卷
具深相割啗不如無勇人以詩而酬詩徒用多
少均我言雖至簡意切誰見親汲井欲到深磨
鑑欲盡塵寒泉與青銅光潔靡故新臨觴報嘉
貺醉語是天眞
依韻王司封寶臣答卷
王家再見仲宣詩魚目盈車換斗璣自愧不從
靈蚌吐誰教相並夜蟾飛暫增光價千金重終
覺枯陳一芥微已屈至珍來彈雀恩蛇銜報此
能希
高士王君歸建業
風雨起春寒乘潮曉帆送目看瓜步雲心近茅
家洞忽覺柳已青來時枝尚凍羡爾向江南正
開新釀甕
吕寺丞家膳
春雨薄無泥野苗青入爼深堂開畫圖飛鳥驚
寒渚名筆今寂寥嘉賓競推許主人何太勤不
異具雞黍
趙秘校見訪
文學儒家子儒本通天人蠨蛸尚先喜吾黨何
迷津津亭一相過不笑復不嚬應此識恬泊曾
匪慢爾賓
答張令卷
嘗聞甥似舅似舅詩尤少古意得河源新聲變
春鳥讀之不敢倦十未能一曉顚倒文字間使
吾心擾擾
依韻答泰州王道粹學士見寄
君同黃鵠游海嶠我學白雲歸帝鄕已愛徤翅
自鼓舞誰憐孤影猶飄揚安得相從在霄漢于
今留滯嗟縶韁欲隨輕風挹君袂滿野春雨生
迷茫
依韻和孫浦二都官展墓由大明精舍
而歸
新松煙翠入衣巾雨後岡原不起塵霜露悲懷
今正切曾非結客去尋春
拜壠忽生寒食心應緣春入感啼禽淚沾宿草
根仍凍馬立荒沙跡巳深野老輟耕風料峭山
房開晝日隂森歸鞍却望原頭路羃歷輕煙物
景沈
張聖民席上聽張令彈琴
一聽履霜霜滿足再聽綠水聲緣谷我行日月
春波嫰苔沙雨侵魚目漁歌晩唱泛水來天
浸滄浪光可掬坐中此意自絃生中郞五弄人
難熟人知難熟獨善彈彈拍未終脂駕速鄭衞
古來多喜聞卒章爲我歌淇澳(時聖民赴齊少卿家會)
走筆送王琪
江南二月草青青送子歸時已滿汀誰信而今
有忠義秪知七日哭秦庭
宣司理餉蒸鵝
昔年相國籠之贈今日參軍饟以蒸一咀肥甘
酬短句定應無復謗言興
宛陵先生集卷第四十五
宛陵先生集目錄卷第四十五
五月十七日夜夢和題岳上人澄心亭
和馬都官溪橋寄隱靜賢長老
和馬都官苦熱歷陽過杜挺之
和公疎送嶼師和示擇之盧氏石詩
逢曾子固眞州東園
行吟僧子思以卷來見
和許待制竹拄杖遇畫工來嵩
省符上人沈學士知真州
送杜屯田宣倅閱張學士出書
讀黃秘校卷許待制歲旦生旦
答宣闐司理答鵝湖長老
和曾子進早春酬和馬都官齊少卿
贈江寧王高士答蕭少府卷
答孫都官卷和王司封答卷
王高士歸建業吕寺丞家膳
趙秘校見訪答張令卷
和答王學士見寄和孫浦二都官
聽張令彈琴走筆送王琪
宣司理餉蒸鵝
目錄終
