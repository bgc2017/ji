宛陵先生集卷第四十七
宋宛陵梅堯臣聖俞著
觀邵不疑學士所藏名書古畫
野性好書畫無力能自致每遇高趣人常許出
以視邵侯多竒玩留我特開笥首觀阮與杜驢
上瞑目醉(阮籍杜甫)韓幹貌四馬臨流解鞍轡花驄
照夜白正側各畜意繫衣穿袴靴坐立皆厩吏
精神宛如生于腮復穿鼻梅雞徐熙花竹間寒
雀睡逸少自寫眞對鏡絕相類數本失姓名古
胡并老驥山水樹石硬荆關藝能至(荆皓關穜)巨然
李成者落筆愈竒異人物張僧繇雖傳恐非是
其餘又莫究模搭似未備周秦巳來書行草楷
篆&KR0674;聲名舊烜爀一一果可喜邵侯愛我曹咸
使紙尾記况侯有古學小字刻珉翠各贈墨本
歸懷寶誰肯忌
先至山陽懷杜挺之
與君同川途舟發偶後先順風吹我帆巳過飛
鳥前寄聲託飛鳥微意或可傳定逢檣上烏暫
向彼留連薄暮楚城下蜘蹰問來船
絕句五首
風過巳午未肯正酒病嬰我心無憀船頭拍翅
野鴨浴水上擺子獰魚跳
岸邊稚子戲把釣蚯蚓作餌靑條長上去下來
船不定自飛自語燕爭忙
夜欲三更饑鼠闘燈殘一點小星紅村邊坎坎
賽神鼓船底抨抨駕浪風
葑田青灰博奕局島樹墨榅煙雨圖巳去楊州
百餘里廻頭還隔幾重湖
蝦蟇嚎沫爲科斗蜾臝銜蟲化細腰蠹穴荒陂
有多少乾風濕雨各飛跳
淮南轉運李學士君錫示卷
李氏世能詩落落爲時豪漢陵唐太白始競二
雅高益端正封賀才各傾吳濤于今幾代孫手
持切玉刀功利旣及民又將薄風騷示我照乘
珠光彩生褐袍曾非貧家有懷歸徒增勞神物
必難秘恐隨風雨逃
觀王氏書
先觀雍姬舞六么妍葩發豔春風搖舞罷英英
書大字玉指握管濃雲飄風馳雨驟起變怪文
鰩晝飛明珠跳席客聚立驚且歎筆何勁徤人
柔夭昔時裴旻能劒舞丹青助氣精神超藝雖
不同意有會世事相假非一朝
書二客論呈李君錫學士
我慕杜挺之磊落高世談又愛王平甫才雄天
馬驂二人相議評最重李淮南踒跎文館彥委
曲部政諳能蘇煑海民變使供租甘雖持使者
權不作自褁𧖟諄諄無威慠雍雍激廉貪書戒
易滿人縱愚湏起慙(始時邊海鹽亭民常官逋其錢往往給腐米爲直弃)
(之而去浸久亭民無本多逃者今俾中戸就邑納租給亭民民乃大利逃者復還)
留別李君錫學士
淮南尚喜風流在客有殷勤載酒過不醉不歸
情可見相看相笑意如何瞭眸自解持高論長
頸稀逢缺善歌舊愛陽關亦休唱西還從此故
人多
過山陽水陸院智洪上人房(有蘇子美墨蹟)
十載七來此每嗟多異今池灰休辨劫川月解
明心遺墨悲蘇倩高情想遁林能閒常似舊翹
立水邊禽
淮隂侯
功旣高天下身何不自防巳能成漢業無復假
齊王復耻噲爲伍安知吕所忘空名流未竭淮
水共湯湯
閏三月八日淮上遇風杜挺之先至洪
澤遣人來迎
曉出淮口時夜來風已止半路逢怒嚎客心愁
欲死忠信雖可仗魚鼈將異此但慕前行舟漸
入孤汊裏猶能有餘力遣助良可喜
宿洪澤
舟子起添纜夜潮同雨來寒聲相亂急遠夢自
然廻水鳥鳴還睡風燈暗復開宦游常作客未
息爲貧催
泗州郡圃四照堂
官艫客艑滿淮汴車馳馬驟無閒時豈有餘力
事棟宇後園荒草長離離朱侯下車百職舉亦
治宴豆頻遊嬉梁冠爵弁各得禮道路溢譽亡
高卑因隙作堂名四照虚光轉納娥與羲面面
懸窗夾花藥春英秋蘂冬竹枝射堋寬闊習武
事鏡沼清淺吹文漪侯之此意寧自樂夷情勞
士俱忘疲後來出口勤灑掃莫作厩埒生蒿蔾
泗守朱表臣都官剏北園
樹藝北壕上直對高城隂使君朱輪來歌管樽
酒深風雷生淮雨雲物冒楚岑戰舠習追逐飛
凌捷水禽不獨耳目觀乃見預禦心事閑賓從
樂景美臺榭臨令人忘羈旅灑慮起微吟
依韻和誠之淮上相遇
一别逋翁久不逄亦知諸葛卧龍中幾年三致
千金冨今日重追二謝風形槁巳能同散木鬢
霜從聽着寒蓬飛光入酒舊時月來炤狂歌猶
未窮
泗州觀唐氏書
唐氏能書十載聞誰教精絕向紅裙百金買書
蒲葵扇不必更求王右軍
同朱表臣及諸君游樊氏園
五年前上去乃從許公過舊物此君在後生新
筍多朱櫻繁且熟黃鳥啄仍歌一一如當日乘
高柰興何
七里灣得朱表臣寄千葉樓子髻子芍
藥
誰稱爲近侍宜與牡丹尊霞綷千千葉香撩黯
黯䰟紅樓思俠少寶髻奉王孫䞉插不堪照顏
衰汴水渾
併日得朱表臣酪及櫻桃
昨日酪將熟今朝櫻可餐紫蒓休定價黃鳥未
新殘甘滑巳相美齒牙仍尚完應知消客熱遠
贈盎盈盤
阻淺挺之平甫來飲
泛淮忌水大我行浩以漫泝汴忌水淺我行幾
以乾偶與困滯并將獨爲此難窮堤有來客芬
芳可與言共休綠榆隂置酒聊慰安主人雖倉
卒猶得具甘酸酸漬楚梅靑甘摘夏櫻丹引觴
吞日光耳熱不復歎俛仰巳陳迹未可忘玆歡
誰思費生術幻惑寧盤桓
依韻和表臣奎野亭
淮光抱城去山翠落樽前魯叟欲浮海楚人休
問天野雲將拂幔水鳥不驚船歷覽誰能賦今
聞太守賢
依韻和表臣先春亭
雜花紅間白遠樹短參長天近春歸疾城高地
易凉千尋浮遠水五兩動連檣置酒未終樂山
煙生暝隍
和表臣河南庾署西軒
飛烏欲下蟾生時斜光冷魄常相隨右山左水
清洗目虚簷曲檻生揚眉白魚甘肥網可得公
酒美滑杯可持臨淮使君有閑佚長橘直度來
莫遲
依韻和表臣見贈
中間會與別不啻二十年向來君之官我必贈
以篇今過臨淮郡惠好情聯聯訪我車騎都宴
我鶯花然此當舟航衝旅泊逾百千迓高而撫
下酒壺櫃食連使予一日爲立可見華顚遽行
恐勞君數里不得前三月汴水淺蹇滯無我先
君乃遺我詩盛稱我爲賢比之少陵豪望我何
太全又令入時用目堪事高眠安能事孔聖終
學美周宜勤答以明懷矢辭敢欺天
依韻和表臣聞與挺之宣叔平甫飲
舟淺不能進反羡車馬馳同行各在野有酒相
與期堤上聞禽處桑間落日時使君羊笋贈更
飲更追隨(表臣是日送蒸羊笋束)
表臣惠蜀箋偕玉硯池
蜀箋珉硯池爲贈知雅故慙無右軍書亦乏左
思賦環水象辟雍紋花如織素願傳君德政况
巳聞行路
表臣以阻水見勉次其韻
野叟津難問賢人酒不空行吟同去國退翼欲
乘風憂巳先天下窮方坐井中予生一如此安
得免衰翁
聞宣叔挺之圍棋
人以棋銷日我觀棋輒寐未必盡死生何兹較
愚智只將多勝少復取生爲利不若酒之賢悠
然共醒醉
五倩篇(奏方響琵琶)
倩然五蛾眉妙曲動金絃犀椎玉鈴鈴龍撥雷
&KR1985;&KR1985;響急能愈靜意閑情常專主人昔結客一
醉百金捐觀濤來吳都遇我泗水邊夜飲向明
月非同聞隣船
釋悶(吳挺之平甫)
燕丹未歸馬未角卞子抱玉無兩脚孤城食盡
兵未却度笮中懷挂一索我軰於此酒宜酌百
歲千秋柰何樂
釋滯
帝在蒼梧妃泣竹蘇武餐毛海西曲窮山遠道
車折軸深井渴汲綆不續我軰於此酒正綠貴
無柰何歡且足
依韻和表臣憶遊竹園山寺
山擕謝公妓竹似阮家林花發日初暖鳥啼春
欲深朱櫻連葉摘綠酒帶醅斟猶想聞歌吹僧
房未暇吟
依韻和挺之晨起見寄(時阻汴淺)
淺水不堪泛暗灘時激聲晨都望迢逓窮旅思
屏營芳草同誰藉投壺自喚名得君晨起詠遠
遠見交情
李宣叔秘丞遺川牋及粉紙二軸
蜀人擣玉屑楚客調金粉製牋君有贈草䟽我
無藴宜書楊雄辭莫寫屈原憤誰識此意微曾
非事搖吻
錢志道推官遺紗帽
遠贈烏紗帽能無白也詩山花不更插野客莫
驚窺
次韻和表臣惠符離去歲重醖酒時與
杜挺之李宣叔王平甫飲於阻水仍有
笋醬之遺
贈以榴花酒沉淸貴隔年不憂航滯磧爲汎盞
如船加品盈盤内無花到眼前還招李杜醉野
釀莫稱賢
表臣齋中閱畫而飲
嘗觀韓幹馬人物亦如生君收四病骨無肉只
崢嶸二匹痒磨樹二匹縱其情意思若不任千
里未可行古絹蠧巳盡彩色無精明歎惜傳至
此幾人金帛輕隋時有名筆獨寫嚴君平猶持
杖頭錢罷肆心莫營魁然中貴人坐榻不知名
畫中有畫屏山石侔天成今時長沙叟獼猴檞
林橫䟽毛與設色前代何角爭餘存品雖高我
未易敢評主人愈好事緘笥酒壺傾
寄送許待制知越州
喜公新拜會稽章五月平湖鏡水光菡蓞花迎
金板舫葡萄酒瀉玉壺漿雲歸秦望山頭靜雨
洗若耶溪上凉天子不能煩侍從可將吟詠報
時康
依韻和王司封離白沙途中感懷
淮南夜飛氛祲銷星纏歷歷轉隨杓黃童謾對
日如月賈誼休悲鵩似鴞市骨巳知求駿馬輶
車何用載田驕不惟忠憤心如此王佐才高賦
小鷯
將赴表臣會呈杜挺之
莫怪去遲遲予心君亦知膝前嬌小女眼底寧
馨兒學語渠渠問牽裳步步隨出門雖不遠情
愛未能移
醉中和王平甫(用其韻)
王瓜未赤方牽蔓李子纔靑巳近樽我最年高
雜年少風流還有杜陵孫
將解舟走筆呈表臣
昨夜謳吟瀉春酒今朝波浪下黃河主人不暇
怱怱别爲倩流鶯寄語過
答再和
舟行纔及二三里巳復淺流如凍河君有短書
誰遠寄時因燕子拂檣過
非意篇呈表臣
人言厨傳繁乃是郡久例一日苟不脩未免衆
吠睨飽尚謗所興饑必愠不細損之禮漸隳存
之禮未替心莫忽賤微義莫徇貴勢我將取是
然敢以爲君計
依韻和錢深推官見寄
無才不敢學陽秋嗜酒時能問大酋前日偶從
河上飲文章何可並英遊
依韻答宣叔行舟相隔見寄
汴漲濺濺費挽牽輕舟難若上青天只知乘駚
及先去不意遲留落郍邊
力漕篇呈發運王司封寶臣
兵外肢強兵内體壯歛之盡歸歲以多餉東南
軸艫銜尾而上浮江浮淮泝汴之湍汴湍不常
水衡不官惟虞溢毀靡虞舟槃舟槃糧覆糧孰
爲足大計之數萬百惟六帛幣錯貨三倍其榖
曰主厥漕王之藎臣日憂河涸運智煩神以舫
實土約流束津百步之間若牙與齦朝漲夕降
滯舸次鱗亟乞于朝朝不卽報下上經營風并
日曝其躬其勤秉心有操士豈無禄視此則冒
彼以榮佚此以劬耗願答其劬錫命錫誥
四月十三日唐店寄錢推官
昨夜月如水君能擕酒來破除愁悶去洗蕩肺
腸開露氣林間落河聲地底廻相知不湏早語
合自無猜
徒步訪李宣叔宣叔有詩依韻答
渡河誰道去我重子雲才鴻鴈汀洲去牛羊井
落徠乍行初覺倦暫語不能該日色看看暮將
歸意復徊
答高判官知唐君夜飲
露宿勤王客相從月下來黃流何日漲綠酒暫
時開風定燈花爛天高斗柄廻醉言多脫略吾
黨不湏猜
宛陵先生集卷第四十七
宛陵先生集目錄卷第四十七
觀邵不疑名畫懷杜挺之
絕句五首李轉運示卷
觀書書二客
留別李學士過山陽智洪房
淮隂侯淮上遇風
宿洪澤泗州郡圃四照堂
泗守剏北園和淮上相遇
泗州觀唐氏書得千葉樓子芍藥
併得酪及櫻桃阻淺挺之平甫來飲
和表臣奎野亭和表臣先春亭
和河南庾署西軒和表臣見贈
和表臣聞諸友飲表臣惠蜀箋硯池
和阻水見勉聞宣叔挺之圍棋
五倩篇釋悶
釋滯和憶竹園山寺
和晨起見贈李秘丞遺川牋粉紙
錢推官遺紗帽和表臣惠醖
閱表臣畫而飲寄送許待制知越
王司封感懷赴表臣會呈挺之
醉中和王平甫將解舟呈表臣
答再和非意篇呈表臣
和錢推官見寄答宣叔行舟相隔
力漕篇呈王發運唐店寄錢推官
徒步訪李宣叔答高判官
目錄終
