宛陵先生集卷第四十
宋宛陵梅堯臣聖俞著
寧陵阻風雨寄都下親舊
晝夜風不止寒樹嚎未休人言雨殺風雨急風
未柔獨扶慈母喪淚與河水流河水有冬竭淚
泉長在眸予生五十二再解官居憂昨者母疾
亟骨肉相聚愁槖中無一錢緩急何可求母當
臨終時囑我貧莫羞隨宜具棺殮厚貸壓人頭
死事定無益生償且無由泣涕聽母言心腸如
剜鉤小子雖不令長養恩曷酬旦夕期速平後
事勿預謀願母強藥食更延百千秋固云莫望
我我䰟巳飛遊語畢忽奄逝撫膺呼裂喉未能
一物備迷亂將安投艱窘見風義乃有令朋儔
致賻或錢帛最力李與劉(廷老原甫)禁省及石渠奠
助日不周裴楊乞銘蓋文篆古復遒(如晦元明)潭饒
兩大艦朝索暮泛浮哀憐荷君子才德慙未脩
三日違大梁兩宿此遲留聊書同些挽試託楚
人謳
新霜感
前日衣上露今日衣上霜我母䰟何之膏火麋
我腸隔棺三寸地如在萬里鄕嚎呼不聞聲飲
食空置傍昔時憂我寒縫衣紉線長線長必絮
厚要與風霜當又每恐我饑羹臛自調嘗此身
内外間莫得頃刻忘舉衣不忍着舉筯不下吭
一念百感生欲問天蒼蒼
過淮
侍親數數來浮汴護襯迢迢復渡淮旨蓄曾無
御寒具細君唯有隱居釵月銜遠入魚銜浪潮
退長汀蚌閣崖素服華顚色相似青銅不忍見
形骸
淮隂
天下滔滔久厭秦英雄蛇鼠竄荆榛少年豪横
知多少不及沙頭一婦人
桫欏樹(李邕有碑)
桫欏古樹常占歲在昔曾看北海碑今日四方
俱大稔不知榮悴向何枝
就野人買兔
霜濃草白兔初肥蒼鶻調拳獵犬擕剰付錢刀
買庖餗不湏緣徑更求蹄
使風船
清淮直上水連天坐看高帆後復前自是乘風
有遲速不由人力愛爭先
淮隂侯廟
韓信未遇時忍饑坐垂釣歸來淮隂市又復逢
惡少使之出胯下一市皆大笑龍蛇忽雲騰蛭
螾豈能料亡命乃爲將出竒還破趙用兵不患
多所向孰敢摽功名塞天地翦刈等蒿藋于今
千百年水上見孤廟鷺銜葭下魚相呼尚鳴呌
高皇四海平有酒不共釂古來稱英雄去就可
以照
又平律一首
漢家天下將廟古像公圭百戰自忘楚一時空
王齊鄕人奏簫鼓舟子賽豚雞不改寒潮水朝
平暮復低
入滿浦
馬頭攙岸斗鷰尾泊船齊風送寒潮急雲藏晩
日低逢人多楚語問客煑吳雞難覓枚臯宅蒼
葭處處迷
許發運待制見過夜話
許公運國儲歲入六百萬上莫究所來下莫有
剥怨十年無纖乏功利潛亦建昨除侍從官聊
爲磨世鈍比於以舌得此豈愧物論較量多少
間未足數劉晏大計荷窘費曷不使預筭欲倍
卽能倍但勿惑謗訕擾民可以奪食官可以竄
要付與權衡一切出果斷嗚呼任智力長短固
有限制財猶制兵太甚則生亂公譬淮隂侯多
多自益辨我今聽其談夜去爲扼腕書之俟采
詩咨訪不可緩
登泰山日觀峰(并序)
予泊瓜步山下夢王最彝問韋應物日觀峰詩
予卽誦知語不屬謂景彝曰當爲檢韋集覺而
函閱韋集無此題尚記夢中所誦首句云晨登
日觀峰遂續𥙷之
晨登日觀峰海水黃金鎔浴出車輪光隨天行
無蹤正視刺我目攢集如劒鋒照曜萬物興磨
滅萬物凶草木旣無命必聞石間松當時一避
雨安得大夫封人而苟不遇抱簡誦六龍
重過瓜步山
魏武敗忘歸孤軍處山頂雖憐江上浦鑿巖山
巔井豈是欲勞兵防患在萌穎我昔常登臨徘
徊愛晴景片雨西北來風雷變俄頃疾行下危
磴屨脫不及整霑濡入舟中幼子喜抱頸問我
適何之衣濕不太冷昨暮泊其陽月黑夜正永
鴈從沙際鳴旅枕自耿耿平明夾櫓去廟樹聳
寒嶺舉首生白雲飄搖水中影
發長蘆江口
篙師柂工相整衣龍女廟中來罕狶野祝擊鼓
降神語老鴉銜肉上樹飛長江無風平似削兩
櫓夾舸行將歸南國山川都不改傷心慈姥舊
時磯
龍女祠祈順風
龍母龍相依風雲隨所變舟人請予往出廟旗
脚轉旗指西南歸飛帆疾流電長蘆江口發平
明白鷺洲前巳朝膳竹根杯珓不欺人世間然
諸空當面
西施
濺濺溪流散苒苒石髮開一朝辭浣沙去上姑
蘇臺歌舞學未穩越兵俄已來門上子胥目吳
人豈不哀層宫有麋鹿朱顏爲土灰水邊同時
伴貧賤猶摘梅食梅莫厭酸禍福不我猜
金陵三首
恃險不能久六朝今巳亡山形象龍虎宫地牧
牛羊江上鷗無數城中草自長臨流邀月飲莫
挂一毫芒
金陵逢曉雪撩亂逗雲來已失烏衣巷還成白
玉臺山盤猶隱見江轉似昭回一聽高樓笛依
稀認落梅
每入秦淮口風波更不憂重看後庭樹還起舊
時愁故老都無有遺蹤莫可求何人能識意白
鷺在寒洲
丫頭石(此碑也在金陵斷石岡上有吳文帝字焉)
丫頭石雖斷文字未全訛年筭赤烏近書疑黃
象多幾時經霹靂異代見干戈更與千秋看松
煤定費摩
漫書
蒲葵兩錢扇漫寫未嫌輕老媪持將去無端色
不平
閔冡(吳天冊中)
盗發廣陵冡及扉開石樞中環走徹道高闊可
通車五尺銅鑄人執兵冠服朱壁石刻位號列
侍幽宫隅殿將將軍屬侍郞常侍俱啓棺見其
尸鬢斑顏未渝白璧十雙藉雲母一尺鋪黃金
塞耳鼻千歲不腐枯生爲貴與冨死與人未殊
後世逢暴禍雖久將焉如堯舜及周孔豈不固
形軀
雪中發江寧浦至采石
泊舟斫枯葭歊火爇岸傍冐嶺雲冥濛漫江雪
飛揚拖冰脩綱澀出水朱鬐殭曠然起遠懷風
旗轉危檣千帆共辭浦攙錯逆水翔落星始前
瞻瞬目巳後相&KR1693;魚何時來楊花吹茫茫沙草
不可辨鴈立知汀長山頭化石婦忽變素質光
豈復願聞笛莫逢桓野玉
登采石山上廣濟寺
船從山下過直上見僧軒繫纜登磯石緣崖到
寺門短籬遮竹瀁危路踏松根却看滄江底帆
歸煙外昏
效阮步兵一日復一日(二首)
一日復一日一朝復一昏來新去成故俯仰變
凉温有貴卽有賤未若賤常存騂牛慕孤㹠黃
犬悲東門禍福相爲基損益不復言吾祖入吳
市應龍非伏轅
一日復一日一晨復一夕四序相盛衰三辰運
光魄下上有常理憂患何時易先爛泣金燃先
焚歎薪積但願遠世網焚爛不能責麒麟出非
時未免西狩獲鷗鳥浮洪波心巳預海客
阻風宿大信口
東梁如印𧖟西梁如游魚二山夾大江早暮潮
吸嘘解舟辭姑熟速欲還吾廬風逆未可前泊
浦近煙墟波中事網罟乘月多夜拏冰灘聚鳴
鴈霜葭正疎疎是時昴畢中曠渺天地虚靜坐
人巳眠我慮久洗如自起取美酒獨酌邀蟾蜍
蟾蜍射白光入盞亦躊蹰醉來不解舞欲攬常
娥祛昔對謫僊人此意復在予旣醒裂尺素立
作數行書寄與青山家精靈其有諸
早發大信口
犬吠知船解村墟尚閉門霜泥粘纜尾冰水閣
潮痕撇撇鸊鵜去纖纖舴艋昏梅湖到不遠寄
信向田園
黃池月下共酌得池字
將歸謝公郡喜見阮家兒但對月和水郍能酒
似池衰形疑鏡照葆鬢怯霜吹宿鴈不堪託鄕
人知未知
泊昭亭山下得亭字
雲中峯午午潭上樹亭亭久作大梁客貧留小
阮醒灘愁江舸澀祠信楚巫靈日暮渡頭立山
歌不可聽
送鹽官劉少府古賢
我祖南昌尉時危棄去僊劉郞從宦日天子治
平年燥茗山中火熬波海上煙吳民不爲盗唯
此撓君權
太師杜相公篇章眞草過人遠甚而特
獎後進流于詠言輙依韻和
杜詩嘗說少陵豪祖德兼誇翰墨高蘇李爲奴
令侍席鍾王北面使持毫(子美祖審言嘗自謂我詩可使蘇李爲奴)
(我書可使鍾王北面)郊麟作瑞唯逢趾天馬能行不辨毛
一誦東山零兩句無心更學楚離騷
依韻和僉判都官昭亭謝雨廻廣教見
懷
賽雨何從事高情苦愛山謝公聯句後(謝公有昭亭賽)
(雨與何從事聯句詩)惠遠過溪間笑處巖相答歸時酒在
顏端憂守窮巷無力共躋攀
依韻和吳正仲屯田重臺梅花詩
桃花巳滿秦人洞杏樹猶存董奉祠莫怪寒梅
獨多葉只緣樂府有新詩
讀吳正仲重臺梅花詩(此樹在靈濟王廟)
楚梅何多葉縹蔕攢瓊瑰常惜歲景盡每先春
風開龍沙雪爲友靑女霜作媒託根邇廟堂結
子助鼎捺吳侯本吳人筆力高崔嵬但詠同姓
木予非梁棟材
依韻和正仲重臺梅花
芳梅何蒨蒨素葉吐層層近臘寒猶勁先春氣
巳承冷香傳去遠靜豔密還增有意常欺雪無
功合鏤冰早煙籠玉暖凍雨浴脂凝漢女新粧
薄燕姬瘦骨稜壓枝唯恐折簇萼似難勝神物
終來護江鄕未解矜獨奇心豈欲寄遠客何曾
不見黃鸝度寧防粉蝶凌月光臨更好溪水照
偏能畫軸開雲霧宫刀翦綵繒都無筆可衒莫
信巧堪憑丹杏塵多雜夭桃俗所稱故林嘗渴
望大庾更愁登重和陽春曲聲辭猥媿仍
正仲見贈依韻和答
平生好書詩一意在抱槧旣無鈌雲劒身世遭
黮黭耻游公相門甘自守恬淡妻孥每寒饑内
愧劇剜㦧時賴二三友乞米慰窮慘雖然情懷
惡亦未廢誦覽如負會稽辱欲雪效嘗膽作文
持與人百不得一頷聖猶嗜好殊獨取菖蒲歜
我愚希六義將使鬼神感譬彼捕長鯨區區只
持罯青天挂虹霓踴跂不可擥太華五千仞妄
學巨靈撼幸且同蛙黽近樂在井坎蒼髮况種
種存非衞髦髧吳侯琅玕姿而來視薍菼鳳皇
五色毛曷羡未翅蝻染夏有正采安用此淺黲
乃知叔度陂萬頃見澄澹孟軻患爲師薄劣亦
何敢
正仲往靈濟廟觀重臺梅
玉盤疊捧溪女歸魚鱗作室待水婔竹間山鬼
入夜啼古廟久閉誰啓扉屈原憔悴江之沂芙
蓉木蘭託興微賈誼未召絳灌擠香草嘉禾徒
菲菲曾無半辭助訶譏國風幸賴相因休
依韻和昭亭山廣教院文鑑大士喜予
往還
山暖春煙重林昏古寺藏溪流過曉漲嶺樹見
新行馬去侵雲蹟風來襲野芳禪衣頻斗藪蠟
屐莫趨蹌飛鼠時過擲饑禽或下頏憑欄何所
適望堞正相當捧膳溪童絜㘅花鹿女香登臨
無險絕不似畏巖墻
依韻答逹觀禪師穎公
霜露每懷感江山空復情老便林室靜坐猒巷
童聲盡日都無語逢人亦強迎浮生過半百安
用此虚名
題姑蘇邵氏園居
積水夫差國閒居魯叟心石科雲起潤城角竹
連隂鷰入池塘晚花開島嶼深應當效疎傅不
惜槖中金
嘗正仲所道撥醅
屈原自著漁父篇餔糟不及漁父賢世無功名
多浪死劉伶阮藉于今傳邇來獨酌邀明月唯
有靑山李謫僊謫僊殁後幾百年市樓日沽千
萬錢沉湎豈少當道眠文字不見空月圓吳均
之孫何我憐雙壺貯醅持置前豈乏阮李詩與
瘨淺飲強對春風妍
依韻和正仲寄酒因戲之
上字黃封誰可識偷傳王氏法應眞清淮始變
醅猶薄句水新來味更醇欲擬比酥酥少色曾
持勸客客何人紅梅雖是吾家物老去無心一
醉春(淸淮酒本王九傳法於山陽)
春雨
春雨&KR2965;&KR2965;鳴百舌林花淡淡洗燕脂眼前耳底
催人殺不醉三杯大是癡
春夜聞雨
風味正不寢驟來寒氣增簷斜滴野籜窗缺搖
春燈孺子睡中語歸人行未能前溪波暗長定
巳沒灘稜
早春田行
風雪雙羊路梅花溪上村鳥呼知木暖雲濕覺
山昏婦子來陂下囊壺置樹根予非陶靖節老
去愛田園
宛陵先生集卷第四十
宛陵先生集目錄卷第四十
寧陵阻風雨新霜感
過淮淮隂
桫欏樹就野人買兔
使風船淮隂侯廟
又平律一首入滿浦
許發運見過登泰山日觀峯
重過瓜步山發長蘆江口
龍女祠祈順風西施
金陵三首丫頭石
漫書閔冢
雪中發江寧浦登采石山
效阮步兵阻風宿大信口
早發大信口黃池月下共酌
泊昭亭山下送鹽官劉少府
和酬杜太師和簽判謝雨過
和正仲重臺梅花讀重臺梅花詩
和重臺梅花和答正仲見贈
正仲靈濟觀重臺梅
和文鑑喜予往還和逹觀穎師
題邵氏園居嘗正仲惠撥醅
和正仲寄酒春雨
春夜聞雨早春田行
目錄終
