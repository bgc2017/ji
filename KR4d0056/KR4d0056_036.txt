宛陵先生集卷第三十六
宋宛陵梅堯臣聖俞著
送方進士遊廬山
長風沙浪屋許大羅刹石齒水下排歷此二險
過湓浦始見瀑布懸蒼崖繫舟上岸入松徑三
日踏穿新蠟鞋路盤深谷出嶺望後山日照前
山霾偶逢風雨恐衣濕側倚石脇人相乖雨收
不覺在高處却見童僕提擕偕水聲不絶鳥聲
好藥草香氣侵人懷老僧避俗去足跣野客就
澗開門䦱樹巖隱映見寺刹層層杳杳躋雲階
塢田將穫烏雀橫秋果正熟猴猿東林淡虀
應似舊唯此足以待爾儕子心灑落撇然往我
方塵垢難磨揩
讀日者傳答俞生
宋忠爲大夫賈誼爲博士同與休沐下訪卜長
安市吾不如二人讀書無舉跬借曰當乘肥乘
肥非我指唯思泉石間坐卧松風美
隱靜山懷賢師自持栢栽二十本種於
會慶堂
新作齋堂祠畫像又興高閣祕天蹤今朝還藉
君移栢昨日巳因鵝種松(近以羣鵝換松植於路傍)
九月六日登舟再和潘歙州紙硯
文房四寶出二郡邇來賞愛君與予予傳澄心
古紙樣君使製之精意餘自茲重詠南堂紙將
今世人知首尾又得水底碧玉腴溪匠畏持如
抱虺拜貺䨇珍不可辭年衰只怕歔歈鬼
九月十一日下昭亭舟中
平生山野性坐卧愛流水適從昭亭來興自明
河起小舟浮輕槎身入星辰裏飲牛誰家郎照
鬢誰家子隔岸心相望翻然洲鵲喜灘頭磷磷
石欲贈畏指毁留取自支機成都無卜士
和張簿寧國山門六題
山門(按碑本軌轍作二軌䨇峙作䨇壁弟六句作田外峰巒回抱兮陳卑)
(尊當從碑本)
青山中穴爲大門下通軌轍高莫論飛雲出納
不計限䨇峙平削無刀痕入門復見田園美田
外峰巒廻抱尊棲靈畜怪不可詰䕫魈往往來
守閽
紫雲巖
高巖日照雲常起吹作蘭花透紋綺橫爲步障
看未收山雨一來風滿耳
夕陽巖
日脚射空金縷直下映壁間梭未織野老先知
雨又風明朝望此重雲黑
朝陽洞
洞門雖向扶桑開洞深不放陽烏入古來道士
今莫逢石壁乳流苔正濕
漣漪洞
流泉决决出洞底自有細浪非風吹山花逐水
到山下漏泄人間春未知
碧雲洞
誰將萬古倚雲劒刺破蒼石天窗開下貯泓淵
不可極有時月漏清光來
將離宣城寄吳正仲
吳均詩語多竒揭苦倩鴛鴦謝明月昭亭川上
此禽閑爲寄吳郎我西發西歸千里浮輕舟夜
觀蟾光逆水流水流東海月西海各去雖殊意
常在月偏皎皎隨人行水亦沄沄非浪改酒盆
龍杓閑到吟梅花重葉將誰采
湯珙秘校遺沉水管筆一枝
沉香細榦天通中束毫爲呼諸葛翁久從海上
厭持握乞與阮籍書途窮物珍豈宜賤子有更
後應合歸王公虛堂淨几塵不到硯傍置架珊
瑚紅乃知用遇自有處君今莫歎居蒿蓬
艤舟昭亭送都官暫歸錢塘
前枉大梁城詩賦嘉入幕兹對昭亭山將行還
有作别離此與彼終始情不薄我爲解羈馬君
乃高飛鶴塵蹄未能息徤翅懷棲泊尋巢望吳
田一傍華亭郭况多丹頂雛坐看翔寥廓
依韻公擇察推
君來何所聞君去何所見自古慕虛名往往輕
旣面竊常恃賦禀平直如勁箭是以五十年長
甘守貧賤相逢嗟未幾遽遠劇飛電今雖行巳
晚多謝勤相唁
晏成續太祝遺䨇井茶五品茶具四枚
近詩六十篇因以爲謝
始於歐陽永叔席乃識䨇井絶品茶次逢江東
許子春又出鷹爪與露牙鷹爪斷之中有光碾
成雪色浮乳花晏公風流丞相族以此五色論
等差遠走犀兵至蓬巷青蒻出篋封題加紋柘
冰甆作精具靈味一啜驅昏邪神還氣主讀高
詠六十五篇金出沙巳從鍜鍊出至寶終老不
變傳幽遐自惟平昔所得者何異瓦礫空盈車
滌心洗腑強爲答愈苦愈拙徒興嗟
留題開元寺僊上人平雲閤
背市面山色平目觀白雲漁舟溪上歌游客欄
邊聞俯簷翠栢瘦蔓籬秋實蕡偶來心意靜塵
慮如掃坌
送黃生
我本東西南北人窮途不復淚霑巾亦知車馬
有行色爲見長沮與問津
别張景嵩
我雖識君晚君能知我心我心昭亭水見底無
尺尋照之不爲隱測之不爲深魚鰕旣混混藻
荇亦侵侵終當至滄海浴日開黃金君當下灘
去石浪激寒音猶能洗君目病瞖雲銷岑
别鍾京
我憐鍾氏子冐雨爲求文暫以經兹邁與之書
所聞野鷗窺筆硯舟子采蒿芹况有新炊飯簞
漿可送君
江口遇劉糺曹赴鄂州寄張大卿
我同陶淵明遠憶顔光禄得錢留酒家醉卧江
蕪綠故人巳貴身獨賤籬根枯死佳花菊孤鴻
飛去鸚鵡洲寄聲高樓謝黃鵠使君本是洛陽
人嘗憐酩酊銅駞曲休將玉笛城上吹武昌老
人聽不足巳知淸音通九霄定應悔說蘄州竹
送劉糺曹
溪邊前日君辭我江上今朝我送君自去蘆洲
寄消息故人猶在武昌軍
寄題開元寺明上人院假山
石是青苔石山非杳藹山諸峯生鏡裏小嶺傍
池間雨不因雲出門疑爲客關何湏費蠟屐暫
到此中閒
寄李獻甫
何言自我去眼前一似空城中豈無人過目猶
飛蟲又猒塵事多枳棘生胷中安知秋江水淨
碧如磿銅尚恨有世累不及垂釣翁望望當速
來止琴視孤鴻
行路難
途路無不通行貧足如縛輕裘誰家子百金負
六博蜀道不爲難太行不爲惡平地乏一錢寸
步隣溝壑
題姑蘇豹隱堂
靑山崔嵬藏古基文豹不見空齗碑華堂重構
猶隱霧地今易主還好竒欲邀明月一去飲常
娥將悔出海遲谿邊少年意氣在來往只借白
鹿騎自稱山人具肴酒酒酣請我留此辭謫僊
墳近何可問當日無詠亦所疑
雨還
雨濛濛兮欲暮路險絕兮深泥嗟予僕兮甚餒
畏予馬兮顛蹄關巳度兮心緩家將至兮涉溪
喜膝前兮童稚餉燈下兮女妻
哭笑鳥
日月轉入地星辰蔽重雲夜色晦若漆怪禽巢
未焚其音哭且笑哀樂詎能分方哭且笑時曾
莫有以羣哭爲何所悲笑爲何所聞了不預人
事吉凶誰復云
山行冒雨至村家
雨急芹泥滑禽鳴苦竹秋野香生草木雲潤上
衣裘入石纔通馬穿林忽隱牛山家多淺井下
照碧峰頭
八月九日晨興如厠有鴉啄蛆
飛烏先日出誰知彼雌雄豈無腐鼠食來啄穢
厠蟲飽腹上高樹跋觜噪西風吉凶非予聞臭
惡在爾躬物靈必自絜可以推始終
夜坐
夜久方慮寂空堂燈燭明落葉有暫響暗蟲無
停聲力學不爲巳甘貧且徇名聊爲詠懷篇還
想阮步兵
八月十五夜有懷
天爲水蒼玉月柁潭面冰萬里絶瑕玷百文巳
澄凝山河了然在星斗光莫增借問九州内豈
無隂雲興&KR1210;懷去年秋是夜客廣陵太守歐陽
公預邀三四朋乃值連連雨共飲陳華燈旣醉
公有詠屬和予未能強賦石屏物固慙無所稱
今來宛溪上聊以故歲徵晶明正若此霡霂且
何曾美景信難并康樂語足憑
題吏隱堂
新堂生虚明未悟追隱吏無乃隱非時唯應喧
可避移花莫傷根種竹不改翠牀中置素琴亦
見陶潛意
詠嚴子陵
不顧萬乘主不屈千戶侯手澄百金魚身被一
羊裘借問此何耳心遠忘九州青山束寒灘濺
浪驚素鷗以之爲朋親安慕乘華輈老氏輕璧
馬莊生惡犧午終爲藴石玉夐古輝巖陬
與潯陽舍弟别
昭亭潭上水下與九江通去客解輕舸落潮乘
順風廻頭迷遠樹沒背見飛鴻寂寞還蓬巷桓
彝宅近東
九月十八日山中見杜鵑花復開
山中泉壑暖幽水寒更華春鳥各噤口游子未
還家云誰未及還對此重興嗟何必因啼血顏
色勝曙霞
記歲
買臣四十八猶苦行負薪我免以樵給貧居年
與均道上不謳歌妻亦無恚嗔三者固異彼異
同雙朱輪
種胡麻
悲哀易衰老鬢忽見二毛苟生亦何樂慈母年
且高勉力向藥物曲畦聊自薅胡麻養氣血種
以督兒曹傍枝延扶疎脩莢繁槖韜霜前未堅
好霜後可炮熬誠非騰雲術顧此實以勞
逹觀禪師曇穎住隱靜蘭若或言自比
獼猴散走不來穎嘗哂曰吾知是山枇
杷爲多始至也未實故其去將實也必
羣集後果然穎惡乎俗之好異恐傳以
爲人惑欲予詠而播之
隱靜山中寺獼猴往往過導師歸以去盧橘熟
還多禪地寧求悕居人切莫訛未嘗嫌此物任
挂古松柯
穎公遺碧霄峰茗
到山春巳晚何更有新茶峰頂應多雨天寒始
發牙採時林狖靜蒸處石泉嘉持作衣囊祕分
來五柳家
送逹觀禪師歸隱靜寺古律二首
初逢洛陽陌再見南徐州所歷幾何時倏去二
十秋今復振霜屨還山遠莫留我詠阮公詩物
靡必沉浮誰云西海魚夜飛東海頭世人嗟識
昧豈是滯林丘
栗林霜下熟歸摘禦窮冬帶月涉溪水過山聞
寺鐘未嫌雲衲濕巳喜野人逢且莫似杯渡滄
波無去蹤
冬至感懷
銜泣想慈顏感物哀不平自古九泉死靡隨新
陽生禀命異草木彼將羡勾萌人實嗣其世一
衰復一榮
冬至日得師厚宋次道中道書
水國欲爲雪野冰將合河人同一陽至淚向八
行多朋意今猶在年華悵似過看看四十九應
笑此蹉跎
擬水西寺東峰亭九詠
垂澗藤
澗深連石壁石上生長藤孤猿來自熟緣飲下
復登賴無樵人跡且免束薪蒸
嶺上雲
我來東峰下遠見西嶺頭白雲忽巳合向此偶
遲留人誰問何有自可忘殷憂
材中翠
萬木總柔翠况復新晴時日色照欲動山氣歛
還遲望之如何攬舉袂隨風吹
棲煙鳥
斑斑遠林鳥極目波煙中各識時早暮不忘巢
西東推物得眞意吾將效陶公
古壁苔
隂壁流暗泉古苔長自好不改春與秋何如路
傍草空山正幽藹淨綠無人掃
幽徑石
緣溪去欲遠磊砢忽礙行旁臨側身險下怱寒
流聲幽客慣來往同此猿鳥情
寒溪草
靑靑色堪染欲辨不知名根隂託乳魚水底抽
新萌康樂池上詠獨與春夢成
隂崖竹
背嶺斷崖下老竹生扶疎孤根石上引勁節松
不如莫言霜雪多終見綠有餘
臨軒桂
山楹無惡木但有綠桂叢幽芳尚未歇飛鳥銜
殘紅不見離騷人憔悴吟秋風
依韻和逹觀禪師還山後見寄
雲歸在高嶺人見是無心矯矯將棲鳥遙遙傍
故林南方雖有暖臘月易成隂惟恐多風雪幽
期未可尋
九華隱士居陳生寄松管筆
春松抽瘦梗削束費長毫雞距初含潤龍鱗不
自韜嘗爲大夫後欲寫伯夷高一獲山家贈令
吾媿汝曹
古柳
岸側古大柳誰種臨長江中自出蠧蝎百歲成
祜腔忽值漲流沒槎牙綴旌幢腹膚藏蛟龍半
夜雷砰韸飛霆痕尚白如斬馬陵龐倏爾巨電
至萬弩聲裂缸又爲狂風摧所殘惟朽樁卧幹
越大鼎絕䧬不可扛就爇以照漁駭鱗一何厖
始知網罟細未足禁突撞隆凖以脫去城下徒
焚降我從洲上泊昏曉睨船窗始終覩變毀欲
賦挑殘缸吾交評韓詩險韻古莫雙安得共詠
此但嗟各他邦
放鵲(并序)
烏鵲啄豆干槽圉夫患之以機得鵲其羣噪如
救爲下上突掠甚急知不可脫聲蓋哀予閔之
命釋縛放去因爲之辭
鵲爲禽之靈智兮胡蹈機而不知爲庸早以困
束兮固性命之將危喜遠人之至止兮始屢驗
以如期向何預覺兮此何自昏豈專心以謀食
兮眛目前之禍根苟所履必慮患兮莫若去人
遠以圖存屑餘秼以致死兮誠咎爾而無耻維
羣鳴之苦傷兮使吾心之測爾予測孔孟兮爾
自解則艱皂聽予言兮釋爾而還撫爾呪爾兮
爾無甚頑後誰恤爾兮拓彈方彎
聞西山虎
猛虎畏白日孤客莫夜行彼以不暴衆此何獨
忘生饑必見人食不食且無名麋鹿能遠遁安
得逢怒獰由人不由常役役官有程
凍禽
高樹繞吾廬薄暮煙氣重將棲立傍巢巳振窺
落氄有來同枿枝亦各不偎擁颼颼隂風寒夜
雪豈無恐
登乾明院碧鮮亭
餘喘不苟盡順俗來飯僧東嶺有上方脩竹蔽
觚稜下有蒼石案旁挂孤蔓藤繫累向塵世更
住殊未能
隱靜遺枇杷
五月枇杷實青青味尚酸獼猴定撩亂欲待熱
應難
正月十日五更夢中
今年花似去年新去年人比今年老我勸厚地
一杯酒收拾白日莫苦早
紅梅
家住寒溪曲梅先雜煖春學粧如小女聚笑發
丹唇野杏堪同舍山櫻莫與隣休吹江上笛留
伴庾園人
寄文鑒大士
讀書夜寂冷無火捲卷遂成搖膝吟始憶高僧
將偈去安知古寺託雲深寒堂正睡遠鐘發野
鳥亂鳴殘月沉明日呼兒整籃轝欲煩重過小
溪隂
海棠
江燕入朱閤海棠繁錦條醉生燕玉頰瘦聚楚
宫腰曾不分香去尤宜着意描誰能共吹笛樹
下想前朝(嘗於宋宣獻宅見圖書明皇於海棠花下卧吹觱䈎寧王吹笛黃幡綽拍)
送餘干李少府
作尉古來淸况於干越城舟中雨新足溪上水
初生蒼獺出還没素鷗飛且鳴休將五色棒欲
取洛陽名
宛陵先生集卷第三十六
宛陵先生集目錄卷第三十六
送方進士遊廬山讀日者傳答俞生
賢師持栢種至再和潘歙州
下昭亭舟中和寧國山六題
寄吳正仲湯祕校遺筆
艤舟昭亭和公擇察推
謝晏太祝遺茶具留題開元平雲閣
送黃生别張景嵩
别鍾京江口遇劉都糺
送劉糺曹寄開元寺明師假山
寄李獻甫行路難
題姑蘇豹隱堂雨還
哭笑鳥山行冐雨至村家
鴉啄蛆夜坐
八月十五夜有懷題吏隱堂
詠嚴子陵與潯陽舍弟别
八月見杜鵑復開記歲
種胡麻詠逹觀禪師
穎公遺茗送逹觀歸隱靜堂
冬至感懷冬至得三友書
擬水西東峰亭九詠
和逹觀還山見寄九華陳生寄松筆
古柳放鵲
聞西山虎凍禽
登乾明碧鮮亭隱靜遺枇杷
夢中紅梅
寄文鑒大士海棠
送餘干李少府
目錄终
