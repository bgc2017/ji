宛陵先生集卷第三十一
宋宛陵梅尭臣聖俞著
杜挺之贈端溪圓硯
雪壓古寺深中有卧病客訪之語久淸饑馬齧
庭栢桉頭蠻溪硯其狀若圓璧指此欲爲贈而
將助吟席非意予敢貪旣拒頗不懌大出楮中
有素許當自擇強持慰勤心歸以示朋戚哂曰
豈其然爲汲寒泉滌滌彼僞餙物紙乾見頑石
淸晨走髯奴無猒願求易拜賜遂如初明月懷
吞蝕微分鸜目瑩尙漬墨花碧詞荅謂我愚悔
復料巳逆明日未央朝執手笑啞啞
吳冲卿示和韓持國詩一卷輙以爲謝
葉公所好者熟巳識頭角一日眞物來駭汗沛
且渥我初見韓子蜿蜒噴雷雹子復蛟龍文氣
象不可捉畏懷但驚顧得與前事較
新息重修孔子廟記
新息古邑也自漢以來幾因亂而孔子之廟歲
享不絶于今雖邑宰有賢否祀典繫國家也儻
不賢屋隳不葺有矣祀其廢諸慶曆七年清河
張君伸爲是邑始勤扵治民謹扵條約恪扵事
上旣而民信訟且簡乃修孔子祠及祭器子未
知君之果學耶學而果知道耶以斯舉則君似
有本者學者未必信奉如之嗚呼孔子之道與
天地久與日月昭一郡一邑之廟不足以光顯
厥德報厥功也略究爲郡邑之人少誦其書長
就其藝遂得其禄忍負不爲一出口之勞完其
廟至使瓦墮簷風雨壞桶甓缺階塵昏像犬豕
穴墻垣往來其間哉新之無是患庶幾賢巳然
則苟因爲利廣爾宮俾不肖有說非予望扵君
也况邑隷蔡守吳公輔臣大儒名重天下聞君
能是得不樂耶予思昔忝邑時見邑多不本朝
廷祭法往往用巫祝扵傍曰牛馬其肥癘疫其
銷榖麥其豐瀆悖爲甚予旣革之君觀有若是
者當改爲以從著式云
范景仁席中賦莆萄
朱盤何纍纍紫乳封霜厚今爲馬谷繁昔釀梁
州酒乃知西土珍漢使傳應久
夜聽鄰家唱
夜中未成寐鄰歌聞所稀想像朱唇動髣髴梁
塵飛悞節應偷笑竊聽起披衣披衣曲巳终窗
月存餘暉
宋次道得廣南金橘爲餉且有詩因和
酬
越橘如金丸爛然巳盈篋誰傳嶺外信尚帶霜
前葉莫嫌道路遠得與樽爼接主人無吝心懷
歸予敢輙
李廷老席上送韓持國歸許昌(得早字)
馬蹄踐霜華遊客歸何早重裘不畏寒况復非
遠道誰言未顧期登第鬢如葆解裝喜可知月
下金壺倒
送韓持國
曰予非才敏乃與世寡游三四洛陽友過半已
成丘晚節五六人文行皆潔修韓氏棣萼盛扵
我爲薰蕕君比衆最篤我唱君非酬昔我竹軒
下被窗風颼飀君時不猒過逍遥談未休頗爲
俗士憎恬不防吝尤邇來我還都君亦辭舊州
舊州君所隱安得此久畱雪晴命駕歸使我生
悲愁誰見潩水上定更不驚鷗
遲月
遲月月巳上淸光在高木未能照我庭團團隔
東屋
風笛
旣殊出塞聲還非江上聽夜吹送悠揚高樓月
方迥
霜鍾
昔向寒溪卧遠寺撞白雲今也趨早朝殘月馬
上聞
鳴琴
雖傳古人聲不識古人意古人今巳遠悲哉廣
陵思
和曹光道詠直廬屏中六鶴
漢家爲瑞雙黃鵠只道飛翻太液池不似雲屏
六畫鶴帝宮深處有人知
晚歸聞韓子華見訪
門外多車騎後迹亂前蹤誰識此來過塵蹄重
復重歸有野僕言恨不故人逢豈無肴酒設所
向乖所從未能一往見懶拙其必容
送丹陽新守李國博歸洪州
蔡水冬不枯唯愁夜冰結歸船及暖下窮臘未
飛雪淮穎地漸偏川上雲常泄幾日接春波南
風楚江徹拜親懷郡章予慕嗟才劣
食薺
世羞食薺貧食薺我所甘適見採薺人自出國
門南土蠧瘦鐡刀霜亂青竹籃携持入凍池挑
以根葉參手龜不自飽食此尙可慙肥羔朱尾
魚腥羶徒爾貪
甘陵亂
甘陵兵亂百物灰火光屬天聲如雷雷聲三日
屋瓦摧殺人不問嬰與孩守官迸走蔵浮埃後
日稍稍官軍來圍城幾匝如重鋂萬甲雪色停
皚皚孰敢專輙但取裁黃土始堅難速頽
夜飲席上賦松子
風松有霜子吹落幽人庭幽人畏狼籍日掃出
&KR1104;扄誰將稱遠物乃信涉滄溟
送李審言殿丞歸河陽
大河冬合時上可馳車馬歸子從橋安黃流在
冰下况命使扵家其美世爲寡是宜飭以行慰
此懷慕者
送王宗說寺丞歸南京
晏歲欲飛雪滿天含凍雲犯寒單騎速獵吹紫
裘薰庭鵲還先喜池鴻去始聞公應問貧賤善
說莫如君
李審言將歸河陽值雪遺金波酒
朔吹卷天吼遠郊無鳥飛忽驚開戸白昨夜打
窗微閭巷我方懶關山君獨歸翻能寄醇酎爲
此解寒威
對雪憶往歲錢塘西湖訪林逋三首
昔乘野艇向湖上泊岸去尋高士初折竹壓籬
曾礙過却穿松下到茅廬
旋燒枯栗衣猶濕去愛峰前有徑開日暮更寒
歸欲懶無端撩亂入船來
樵童野犬迎人後山葛棠梨案酒時不畏尖風
吹入牗更教牀畔覓䲭夷
元日朝
萬國諸侯振玉珂踏雲朝會雪初過欲聞鳳管
天邊度數聽雞人樓上歌放仗旌旗方偃亞廻
頭宮闕更嵯峨謬陪王屬曾何補泛泛慙同上
下波
荅祖擇之遺新羅墨
海上老松苑霹靂燒瘦龍胡人犀皮膠團煤烟
膏濃色奪陽爲翅來涉溟渤重君獲乃爲贈我
謬蟲鳥蹤且作異土玩不愧西域笻
對殘雪懷歐陽永叔
窮臘一尺雪跨春氣逾嚴童僕苦病瘃庭戸無
與杴日消夜復凍霰積泥相醃懶出獨懷遠何
由寄江帆
寄題時上人碧雲堂
望望佳人來未來雲巳暮當時千里恨不獨看
雲故何此啓虛堂定知吟秀句還會古人心古
人非特賦
和宋中道元夕二首
結山當衢面九門華燈滿國月半昏春泥踏盡
游人繁鳴蹕下天歌吹喧深坊靜曲走車轅爭
前闘盛亡卑尊靚妝麗服何柔温交觀互視各
吐吞磨肩一過難久存眼尾獲笑迷精魂貂裘
比比王侯孫夜闌鞍馬相馳奔
春風來解吹殘雪燈燭迎陽萬戸燃竟看繁星
在平地不妨明月滿中天赭袍巳向端門御僊
曲初聞法部傳車馬不閒通曙色康莊時見拾
珠鈿
李國博遺浙薑建茗
吳薑漬吳糟越茗苞越蘀咀辛聊案杯啜味可
奴酪但拜故人貺何言爲物薄我心易厭足不
比填溝壑
送臨江胥令
初從桃源還却向竟陵去今作中州官山水不
曾飫且當傳竹枝莫學乘籃轝雲木杜鵑時千
嵓響行處
寄題滁州醉翁亭
瑯琊谷口泉分流漾山翠使君愛泉清每來泉
上醉醉纓濯潺湲醉吟異憔悴日暮使君歸野
老紛紛至但留山鳥啼與伴松間吹借問結廬
何使君游息地借問醉者何使君閒適意借問
鐫者何使君自爲記使君能若此吾詩不言刺
戊子正月二十六日夜夢
自我再婚來二年不入夢昨宵見顔色中夕生
悲痛暗燈露微明寂寂照梁棟無端打窗雪更
被狂風送
賜緋魚
蹉跎四十七腰間始懸魚茜袍雖可貴髮短齒
巳疎兒女眼未識競來牽人裾不知外朝衆君
恩慙有餘
和答韓子華餉子魚
南方海物難具名子魚珍美無與并完鱗全乙
異臭腥素鹽漬曝生花輕其頭戢戢筠篋盈出
自通印時所評遠涉川陸來都城親賓交遺巳
見情食指嘗動吾竊驚果獲異味亦足明
和答韓奉禮餉荔枝
韓盛人所希四海饋名物韓復未疎予分珍曾
不一莆陽荔子乾皺殼紅釘密存甘尚可嘉本
味固巳失遙思海樹繁帶露摘初日安得穆王
駿能置萬里疾
閏正月二日夜張氏納婦(太素子)
婚姻貴及時周有標梅詩雪後花將發人歸室
且宜坐中傳漏鼓戸外轉星旗環佩遙聞出當
脩廟見儀
酌别謝通微判官兼懷歐陽永叔
識君童稚時而今君齒壯不見二十年顏貌巳
非向親戚多零落欲語還悲愴更問平生交久
從滁水上君又滁水歸寄音傾桂釀儻復二十
年吾焉保無恙
和永叔郡齋聞百舌
響舌能令百鳥羞聽時丹杏發山郵春雲不定
雨來急濕翅蒼茫高樹頭
送陶太博通判廣信軍
平時易水頭不復起邊愁壯士去來久寒波空
自流臨塘移鷺羽隔戌見氊裘半似江南美軍
和賸宴游
荅王太祝卷(整)
朝廻泥塗不可出饑馬倦僕驅之頑閉門獨與
古人語黃卷未終聞扣關賢哉公族肯來顧詩
䄂大篇令我刪珠光玉瑩絶瑕纇強欲指擿徒
羞顏自同培塿最淺狹安得與子論丘山
雨賦
春雨之至兮風呵而雲導在上爲膏在塗爲淖
被末漸本潤萬物者歟施及天下不收報者歟
入波而隨流因積而成潦專好而失道者歟壞
瓦漏屋蒸菌出木過而爲酷者歟朝使人愁夜
使鬼哭迷而不知復者歟將告之雨雨無聽也
將告之天天且夐也窮居知命是何病也噫
送張太博通判袁州
君非身尤謫南州南方尚鬼其俗媮蛇爲鄰虎
爲陬丹茅苦竹深幽幽邑人祠鬼拜古樹竹杯
一仰來烹牛牛死齧戄常不幸誰得禁止專鋤
鉤借曰未信君且往民將語怪君聽不仰山頭
有行舟
依韻和宋中道雨夜
暗驚料峭寒春雪兼春雨知勝早朝人閒眠不
開戸丘壑豈無容泥塗還自取誰吟何遜詩不
覺逢逢鼓
讀裴如晦萬里集書其後
君自萬里廻遂成萬里集其詩二百篇文字必
已立定應侔前人未嘗有蹈襲古溪蠻鐡刀出
塜土花澁誰將飾以玉鐔上光熠熠宋子序其
端精悍孰鉗摯搜新造空蒙俗眼不得入示予
要賦之短戈慙後執
見胥平叔
歷君門兮九重雲黕黕兮欲雨隱翠幕兮觀予
心眷眷兮不語
宣麻
彬美下一國曾無相印酬莫驚除拜峻自是戰
功優壯士頗知勇諸儒方貴謀淮西封亦薄裴
度死生羞
朧月
夜晴初見月雲薄未分明高樹尚無影遠鴻時
有聲下階嫌履濕閉戸認苔生寂寂墻陰暝更
長巳漸傾
兵
太平無戰陣漢卒久生驕金甲不曾擐犀弓應
自調嗟爲燎原火終作覆巢梟若使威刑立三
軍豈敢囂
泥
一夜添春雨中衢長舊泥屐粘憂折齒馬滑畏
顛啼去啄從江鶴相呼任竹雞朝來放朝請始
與逸人齊
聞韓仲文使歸
傳道使車廻柳條黃未開曉寒非絶漠春色近
章臺名馬北方至賓鴻南國來明朝齋祓見天
子始稱才
未晴
未晴初止雨蒸潤尚侵衣缺月如羞出荒雲不
肯歸杏花朱欲綻梅萼雪將稀遠鴈來何急衝
風濕翅飛
夜陰
月色明還暗雲寒散復濃古堂移魍魉積霧合
蛟龍濕菌飛螢出蒼苔上朽重獨吟嗟向老氣
澁覺偏慵
夜晴
新晴月正明頻聽夜烏驚未向高枝穩時爲繞
樹聲群飛自紛泊衆鳥不屏營躁靜扵焉見誰
能度物情
古鑑
古鑑得荒塜土花全未磨背菱尖尚在鼻獸角
微訛月暗蝦䗫蝕塵昏魍魉過但令光彩發表
裏是山河
槖駞
鳴駞出西域銜尾自連連漢驛凌雲去胡人踏
雪牽常時識風候過磧辨沙泉老覺肉封側猶
蒙錦帕鮮
李庭老許遺結絲勒帛
紉絲作長帶正勝茱萸紋冉冉仍垂紼&KR2233;&KR2233;自
有薰鮮華非稱我脩飾未如君曾不日來取賢
哉知禮云
貧
生甘類原憲死不學陶朱但樂詩書在未憂鍾
鼎無耻隨波上下難免鬼歔歈陋巷曲肱者終
朝還似愚
行僧
風衣何揭揭有若瓠葉翻塵土不遠去白雲蔵
石門宛陵先生集卷第三十一
宛陵先生集目錄卷第三十一
杜挺之贈端現謝冲卿示持國詩卷
重修孔子廟記席中賦莆萄
夜聽鄰家唱和次道金橘
送韓持國歸許昌送韓持國
遲月風笛
霜鍾鳴琴
和光道屏中六鶴聞子華見訪
送丹陽宰李國博食薺
甘陵亂夜飲席上賦松子
送李殿丞歸河陽送王寺丞歸南京
李審言學士遺金波酒
對雪憶訪林逋元日朝
荅祖擇之遺墨對殘雪懷永叔
和中道元夕寄題碧雲堂
李國博遺薑茗送臨江胥令
寄題滁州醉翁亭夜夢
賜緋魚和荅韓子華餉子魚
和荅韓奉禮餉荔枝
張氏納婦
酌别謝判官兼懷永叔(京師延慶曆八年春盡夏五月楚州道中)
和永叔聞百舌送陶太博廣信倅
荅王太祝卷雨賦
送張太博袁州倅和宋中道夜雨
書裴如晦集後見胥平叔
宣麻朧月
兵泥
聞韓仲文使歸未晴
夜陰夜晴
古鑑橐駞
庭老許遺結絲勒帛
貧行僧
目錄終
