宛陵先生集卷第五十
宋宛陵梅堯臣聖俞著
桃花源詩(并序)
嘉祐元年予在京師邂逅與都官員外郎張侯
顒遇于書肆中張語往時相識扵唐俞家今二
十三年矣因各言出處張曰實居武陵武陵舊
迹可具道始時陶潛爲記與詩其後往往賦詠
不絶君之仲父昔嘗有作聞君能詩多爲公卿
大夫諷誦願得一章夸咤遠土亦當買石刊置
嵓下旣重其意許其錄幼時所爲五言歸閱故
藁則頗不愜心遂別爲一章以塞張侯之請
鹿爲馬龍爲蛇鳳皇避羅麟避罝天下逃難不
知數入海居嵓皆是家武陵源中深隱人共將
雞犬栽桃花花開記春不記歲金椎自劫博浪
沙亦殊商顏采芝草唯與少長親胡麻豈意異
時漁者入各各因問人閒賖秦已非秦孰爲漢
奚論魏晉如割瓜英雄滅盡有石闕智惠屏去
無年華俗骨思歸一相送愼勿與世言雲霞出
洞沿溪夢寐覺物景都失同廻槎心寄草樹欲
復往山幽水亂尋無涯
永叔席上分韻送裴如晦(得黯字)
霜華夜夜濃汴水日日减行邁唯恐遲離懷不
湏黯遠輕吳江潮乃見丈夫膽君意應洗然吾
方困塵慘
永叔白兔
可笑嫦娥不了事走却玉兔來人間分寸不落
獵犬口滁州野叟獲以還霜毛䒠茸目睛&KR0907;紅
絛金練相繫擐馳獻舊守作異玩况乃巳在蓬
萊山月中辛勤莫(搗藥)桂傍杵臼今應閑我欲拔
毛爲白筆研朱寫詩破公顔
直宿廣文舍下
前夜宿廣文葉響竹打雪昨夜宿廣文窗影竹
照月賴此數竿竹與我爲煖熱上有寒鵲棲拳
足如瘦蕨平明欲飛去唶唶若告說我無喜可
報煩爾弄觜舌亦嘗苦老鵶鳴噪每切切爲學
本爲道窮蹙令素髮但能得酒飲終日自兀兀
送宋中道太博倅廣平
行役無冬春車馬無南北急若機上梭離別腸
自織其間走聲利晝夜不能息晩得二友生胸
蜺吐五色各思強禄仕安肯坐仰食一之毛遂
鄕一之太伯國豈無穎脫才可邁古風力明當
隔大河去路指斗極誰念平原君能於衆中識
(裴如晦時亦宰吳江)
送宋端明知成都(其兄相國新鎮河陽)
伯仲俱邦棟朝廷倚以隆出爲周九牧入是漢
三公歲易星辰轉天均雨露同威聲滿河北事
業出山東賦壓臨卭馬文高益部雄英靈當自
伏教化巳先通彀騎花川隘壺漿錦里空道途
來笮馬都邑貴郫筒刀夢殊祥後鋒車急占中
春江湏愛賞花鳳在梧桐
戲作嫦娥責
我昨旣賦白兔詩笑他嫦娥誠自癡正值十月
十五夜月開冰團上東籬畢星在傍如張羅固
謂走失應無疑不意嫦娥早覺怒使令烏鵲繞
樹枝啅噪言語誰可辨徘徊赴寢褰寒帷又將
淸光射我腹但覺軫粟生枯皮乃夢女子下天
來五色雲擁端容儀雕瓊刻肪肌骨秀聲音柔
響揚雙眉以理責我我爲聽何擬玉兔爲凡卑
百獸皆有偶然白神靈獨冐由所推裴生亦有
如此作專意見責心未夷遂云裴生少年爾謔
弄温軟在酒巵爾身屈強一片鐵安得妄許成
怪奇翰林主人亦不愛爾說爾猶自惜知不知
叩頭再謝沋巳去起看月向西南垂
送李涇州審言
古章乘一障不過提千兵今握數萬衆獨自制
名城諸將俯聽命莫敢輒吐聲堂下選騕褭帳
中圖峥嶸山川在目中虜寇來必平誰人識謝
艾只是一書生
漢家舊日回中路天子新除太守行牙將握刀
趨遠驛羌人下馬拜高旌雲間白草開邊隴山
上朱樓壓郡城勇脫區區簿書内壯心應欲請
長纓
送刁景純學士使北
嘗聞朔北寒尤甚巳見黃河可過車驛騎駸駸
持漢節邊風慘慘聽胡笳朝供酪粥冰生椀夜
卧氊廬月照沙侍女新傳教坊曲歸來偷賞上
林花
送馬仲途司諫使北
每逆龍鱗司諫諍又持旄節使隂山貂裘不見
風霜勁鴈磧遥知道路艱冰膾芥虀非楚味玉
苕蘭茁說燕顔單于不敢輕中國名馬新調爲
送還
重賦白兔(永叔云諸君所作皆以嫦娥月宫爲說頗願吾兄以他意)
(别作一篇庶幾高出羣類然非老筆不可)
毛氏穎出中山中衣白兔褐求文公文公嘗爲
穎作傳使穎名字存無窮徧走五嶽都不逢乃
至瑯琊聞醉翁醉翁傳是昌黎之後身文章節
行一以同滁人喜其就籠紲遂與提携來自東
見公於鉅鼇之峰正草命令辭如虹筆秃願脫
冠以從赤身謝德歸蒿蓬
王祁公北園
園林多高樛園卉多芳柔紅紫經幾春青枯經
幾秋我至每懷浮觴之卿翁但見浮觴之水汨
汨流水流日夜曾未休高門世世生賢侯不比
平泉碑缺花木記又非家鴟嘯鳳凰樓洛陽城
中亦有園與宅常同歐陽翰林携酒遊竹間池
舘遺翠羽戸外楊柳繫紫騮今嗟齒似舊屐作
博士嘉趣只與心相仇強騎瘦馬往城北二十
三年如轉頭歸來作此辭且應主人求
觀楊之美盤車圖
谷口長松葉老瘦澗畔古樹身枯高土山慘憺
遠復遠坡路曲折盤車勞二車廻正轅接軫繼
下三車來嶾嶙過橋已有一乘歇解牛離軛童
可哂黃衫烏巾驅舉鞭經險就易將及前轂輪
傍側輻可數蹄角攙錯捲箱聮古絲昏晦三尺
絹畫此當是展子虔坐中識別有公子意思往
往疑魏賢子虔與賢皆妙筆觀玩磨滅窮歲年
塗丹抹靑尚欺俗旱龍雨日猶賣錢是亦可以
秘疑亦不可捐爲君題卷尾願君世世傳
寄許越州
開元冠盖裏無若賀知章乞得鏡湖水洗出明
月光行坐鏡與月身衣羽人裳心存黃庭經目
視白鳥行歲時忽已古高韻抗彭莊今聞許子
春來守稽山傍稽山風月在鏡水菰蒲長臘市
開梅萼霰雪凌早芳卧龍生茗舌鼓角催新陽
焙邊可以啜樹間可以觴賀老於當日必定無
此嘗唯有李白詩酒船芙蓉香安得效白也䞉
載借艅艎與君同醉翁智慮收肝腸
永叔請賦車螯
素脣紫錦背漿味壓蚶菜海客穿海沙拾貯寒
潮退王都有美醖此物實當對相去三千里貴
力致以配翰林文章宗炙鮮尤所愛旋坼旋沽
飲酒船如落埭殊非北人宜肥羊噉臠塊
寄題郢州白雪樓
楚之㐮玉問於宋玉玉時對以郢中歌歌爲白
雪陽春曲始唱千人和再唱百人逐至此和者
纔數人乃知高調難隨俗後來感槩起危樓足
接浮雲聲出屋中古客應無怊悵鯤魚孟諸宿
樓傾復構春又春酒瀉瑠璃烹錦鱗靑山繞欄
看不盡眼穿盪漿石城人去知何在寒花雨歛
自生嚬今聞太守新梁棟試選淸喉可動塵
和永叔答劉原甫遊平山堂寄
黃土坡陁岡頂寺靑煙羃歷浙西山半荒樵牧
舊城下一月隂晴連嶼間人指廢興都莫問眼
看今古總輸閑劉郞寄詠公酬處夜對金鑾步
輦還
平山堂留題
蜀岡莽蒼臨大邦雄雄太守駐旌幢相基樹楹
氣勢厖千山飛影橫過江峰橋俯仰如奔降雷
堂波小雞䳵雙陸羽井苔粘瓦缸煎鐺瀉鼎聲
淙淙兩牙鳥爪不易得碾雪恨無居士龐巳見
宣城謝公陋吟看遠岫通高窗
答張子卿秀才(公武)
茫茫九土中天網該時秀有鳳不收羅有麟不
獲狩賢豪爲咨嗟都邑誦瓊琇而我當是時欲
見恨未遘忽過廣平居遇子乃邂逅懷中二新
篇幸出洗昏瞀一美韓公才(稚圭也)一語南方寇
鏗然靑琅玕交戞風雨驟輙用告衆多亦未甚
便售固知至珍物不入市井貿昨朝驚扉鳴始
悟子來扣鉅編高貯襟細卷仍函袖麻衣踏犀
靴再拜謹以授因之重感愴世德實有舊文體
古爲徒家聲喜能又其間&KR1036;愚辭愧累將恐詬
磨拂李杜光誠與日月鬪退之心伏降安得此
孤陋豈能造春榮豈解易星宿一身猶寒饑生
未飽蔾豆高高河漢流肯下饋湔漱蟲魚儻無
施捉撮不乖繆聊此慰窮愁文章終莫就庭前
枯石榴寒雀並淸晝逍遙獨詠歌寄翼與報酬
江隣幾學士寄酥棃
興平烹瓊乳咸陽摘冰枝秦女點山日張公開
谷時刻破玉漿壺泛融金酒巵適從關中寄不
見博士卑
答劉原甫寄糟薑
名國萬家城千畦等封侯劚當燕去前醃牙費
糟丘無筋偃王笑有味三閭羞寄入翰林席聖
以不撤優又寄蓬門下作賦誰肯休唯我廣文
舍免爲虀鹽仇劉公漢家裔才學歆向儔胸懷
飽經史辨論出九州曾不奉權貴但與故人投
贈辛非贈甘此意當自求
銅雀硯
歌舞人已死臺殿棟巳傾舊基生黑棘古瓦埋
深耕玉質先骨朽松棟爲埃輕築緊風雨剥埏
和鉛膏精不作鴛鴦飛乃有科斗情磨失沙礫
粗扣知金石聲初求畎畆下遂厠几席淸入用
固爲貴論古莫與并端溪割紫雲空負世上名
韓著毛穎傳何獨稱陶泓儻以較歲年泓當視
如兄
歐陽永叔王原叔二翰林韓子華吳長
文二舍人同過弊廬值出不及見(十二月七日)
枯竹爲門扉不可容車騎况如鄭廣文無氊藉
賓位窮冬月破七貴客聮玉轡傳騶肅里閭下
榻呼童稚問我何所往共留墻上字兒愚不知
誰金章言照地旣屈卿大夫恨莫親帚篲星躔
回巳高麟趾寧復至戢戢隣巷居相見竊自喟
豈料瘦老翁能令賢逹至昔時蓬蒿徑安有此
盛事
元忠示胡人下程圖
單于獵罷卧錦紅解鞍休騎荒磧中蒼駒騧駱
六十疋隱谷映坡分尾鬉九駞五牛羊頗倍沙
草晩牧生寒風貴賤小大指五百執作意態皆
不同二鷹在臂二鷹架駿犬當對寧爭功氊廬
鼎列帳幕擁鼓角未吹驚寒鴻土山高高置烽
燧毛囊貯獲閑刀弓水泉在側挹其上長河杳
杳流無窮素紈六幅筆何巧胡瓌盡妙誰能通
今日都城有別識別識共許劉元忠
送李大保知儀州
出塞開牙帳論兵啓玉鈐漢泉思白馬秦冡弔
蒙恬族本西山大聲從渭北兼相如常學劒文
士亦何嫌
劉元忠遺金橘
南方生美果且體橘包微韓彈有輕薄楚萍知
是非甘香奉華俎咀嚼破明璣欲換虀鹽腹盈
匳忽我歸
王原叔内翰宅觀山水圖
石蒼蒼連峭峰大山嶤峩雲霧中老松瘦樹無
筆蹤巧奪造化何能窮古絹脆裂再粘續氣象
一似高高嵩上有荆浩字特歸翰林公願換廷
圭一丸墨誰言賣錢湏靑銅范寬到老學未足
李成但得平遠工黃金白璧未爲寶文人師臣
無不通
送廖倚歸衡山(倚來爲其兄求集序於歐陽永叔)
雌猿夜啼別湘東曉尋故人背孤桐孤桐有聲
彈不響弦絶曲在埋蒿蓬知音萬古期必逢今
日巳聞天下雄陟山涉水不辭遠文章大名居
禁中扣門一見顔色喜抱琴三歎含微宮九疇
不汨微禹力堯舜豈無明與聰推根致本賢意
合叙述况值太史公貿金得玉莫忘寶却過洞
庭乘朔風猿休啼月月色好還來舊山伴狙翁
宛陵先生集卷第五十
宛陵先生集目錄卷第五十
桃花源詩永叔席上分題
永叔白兔直宿廣文舍下
送中道倅廣平送宋端明知成都
戲作嫦娥責送李涇州二首
送景純使北送馬司諫使北
重賦白兔王祁公北園
觀盤車圖寄許越州
永叔請賦車螯寄題郢州白雪樓
和永叔荅原甫平山堂留題
荅張子卿秀才江學士寄酥棃
荅原甫寄糟薑銅雀硯
歐陽諸公見過示胡人下程圖
送李太保知儀州劉元忠遺金橘
原叔宅觀山水圖送廖倚歸衡山
目錄終
