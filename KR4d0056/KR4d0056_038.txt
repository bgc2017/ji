宛陵先生集卷第三十八
宋宛陵梅堯臣聖俞著
贈袁大監
人以禄爲榮當知身所重禄榮身且勞豈要權
衡用逹人唯止足曷顧百鐘俸今朝西山歸芝
木不湏種莊生逸老言此必久巳誦矩法况自
持推年心可縱
依韻和逹觀禪師贈别
平生少壯日百事牽於情今年輒五十所向唯
直誠旣不慕富貴亦不防巧傾寧爲目前利寧
愛身後名文史玩朝夕操行蹈賢英下不以傲
接上不以意迎衆人欣立異此心常自平譬如
先後花結實秋共成趙壹雖空囊鄭子豈其卿
二人貧且隱高譽動天京我蹟固尚賤我道未
嘗輕力遵仁義塗曷畏萬里程安能苟榮禄擾
擾復營營近因喪巳除偶得存餘生強欲活妻
子勉焉事徂征徂征江浦上鷗鳥莫相驚
蕪湖阻風
春風任惡花自笑白浪不愁頭已白戢戢大船
江浦邊崑崙五兩誰非客
依韻和逹觀文鑒雨中見懷
出浦候波平石尤風未止密雨長蒲牙輕泥隨
燕子寒侵遠客衣岸起新痕水各各欲還山還
山能幾里
讀月石屏詩(自此起皇祐三年五月至京後)
余觀二人作詩論月石月在天上石在山下安
得石上有月蹟至矣歐陽公知不可詰不竟述
欲使來者默自釋蘇子苦豪邁何用強引犀角
蚌蛤巧擗析犀蛤動活有情想石無情想巳非
的吾謂此石之蹟雖似月不能行天成紀曆曾
無纖毫光不若燈照夕徒爲頑璞一片圓温潤
又不似圭璧乃有桂樹獨扶䟱常娥玉兔了莫
覓無此等物豈可靈秪以爲屏安足惜吾嗟才
薄不復詠略評二詩庶有益
暴雨
雲薄風回雨點麤日腥土氣隨吸呼蒸然襲汗
猶揮珠屋瓦裂響波生渠森森斗覺凉侵膚毛
根癝瘮粟匝軀巳知燠寒變湏臾雷電不止投
笑壺槐端漏影日向晡馬蹄莫惜行泥塗
和宋中道喜至次用其韻
予從江南來見子東涌榛問子何不治子兄游
洛瀕子素樂文字而復養慈親去年始陞朝差
差陪縉紳今也與吾肩行立笑語頻未經鬢髮
改喜預班綴新思如曩時會浩飲不計廵往謁
持約史文辭媿彬彬謂將一乘粟欲敵千箱囷
然而澤中蛇時得龍一鱗况復周孔教幸逢舜
禹辰又究志所之兹學豈不臻誰其起子者視
子爲席珍趨韓亦巳工比孟猶欠淳慎勿驚怪
竒怪竒世多擯吾慙遼東豕未見西狩麟汩汩
塵泥間曷辨玉與珉昨來忽有知所索非所循
使焉轉磨衡安得目不眴誠聞苑囿美難遣麋
鹿馴自惟體衰薾寧堪事艱辛宜收蹭蹬迹却
返江湖濱浸脛水活活漫灘石磷磷垂釣紅鬐
登舉袂白羽振以此全吾性胡能往問津非同
子少年柯葉正蓁蓁
齊國大長公主挽詞二首
賢行聞當世尊隆異故常每令夫結友不爲子
求郎夜月初沉海姑星忽隕潢臨門親祖祭悲
吹起脩岡
魯館當年盛秦臺此日遙龍歸終合劒鳳去不
聞簫挽曲方傳薩行輀競奠椒空餘漢官屬泣
送馬如潮
招隱堂寄題樂郎中
日哦招隱詩日誦歸田賦未嘗見芸人勇抛冠
冕去今聞緱山隂身退效速傅一旦從犢車歡
言友田父復來釣澗邊誰問袁公路
貸米於如晦
舉家鳴鵝鴈突冷無晨炊大貧丐小貧安能不
相嗤幸存顏氏帖况有陶公詩乞米與乞食皆
是前人爲
送渭州劉太保
月黑見旄頭芒角漸西向八月邊草黃胡人馬
初壯無柰我兵雄方爲漢偏將嘗聞登壇人亦
未免得喪得爲凱歌還鐃鼓喧亭障千蹄使椎
牛百甕令設醠喪乃軍之羞節制由處上進退
從其呼何能求必當二事非巳專願思古挾纊
送張推官洞赴宴相公辟
送子居大梁關中乃關外往者邊事繁秦民被
災害今聞獨豐穰逮堠無動旝相公欲動勞請
以臨都會多選天下才佐佑如何頼決疑有全
策何必用蓍蔡雖病君強行寶刀仍喜帶豈是
爲俗儒空言事夸大
送張著作器宰蘄水
予聞楚山竹肉好髮亦勻隴上風雪飽石根莓
苔皴搜林翦横吹龍子愁水濱作邑尚簡易豈
必蹈昔人願爲季長賦安用瑤與珉
和癭杯
物以美好稱或以醜惡用美惡固無然逢時乃
亦共棄則爲所輕用則爲所重道聞癭木器愛
賞互歌頌定應初得之買不論官俸靧面生光
輝貯飲發狂縱坐欲置於傍行欲挈以從其形
何險怪曾不因蓻種凹凸本自然出縮非鬪縫
薄才難究窮詆訶玆實恐
太廟致齋答韓舍人簡
齋舍隔墻東蕭蕭槐樹風聲顏雖不接翰墨遽
能通未說凉堪飲唯愁賦少工此焉知素拙試
與問楊雄
送張著作孟侯宰上元
天衢車馬跡急若機上梭義雖平生篤不越一
再過夫子累顧我言歸泛長河得邑美建業風
流猶可歌依俙江令宅秋草應更多五題誰復
詠鍾蔣與嵳峩
劉原甫觀相國寺淨土楊惠之塑像吳
道子畫又越僧鼓琴閩僧寫眞予解其
詫
吾儕來都下將踰三十春不聞此畫塑想子得
亦新茲寺臨大道常多車馬塵設如前日手晦
昧巳惑人曷分今與古曷辯僞與眞閩緇圖鳳
姿越釋彈龍唇但知五綵爛徒謂五音淳孰識
商聲高孰驚眸子神不能評譜品索玉翻得珉
二君才調高言若羽翮振將令尋常工千歲傳
不泯
依韻和裴如晦秋懷
老葉巳足蠧風振猶在柯高高低低聲切切感
我多不念四散飛尖圓競相磨當茲思再春宛
然同俟河莫驚衡山鴈莫問洞庭波徒聞漢武
帝獨有橫汾歌
送張諷寺丞赴青州幕
朝廷久清明賢相出賢牧賢牧又選賢森森備
官屬是以邦政脩良農播嘉榖上無租賦逋下
有囷廩蓄往者河朔饑奔送劇鳬鶩富公鎮青
社有來咸鞠育病者調藥劑起者飼饘粥老稚
四十萬瘦骨生壯肉鄕縣將遣歸田園皆可復
爲之置長犂爲之置黃犢旣完身上衣又付槖
中粟庭下再拜辭望城皆感哭他人守一方境
内猶不足至今趙魏間食飲常酹祝富公離山
東寇盗頗任觸堂堂高平公德業人所伏幕府
得才謀螻蟻不勞撲上體憂勤心掃滅得神速
張侯三十餘瑩若無玷玉八字分濃眉純漆點
雙目昨日奉辟書氣貌寧近俗言從必磊落事
果無出縮他時爲書功誰惜千毫秃
送徐秘校廬州監酒
淮南秋物盛稻熟蟹正肥况身爲酒官醇酎飲
不非儻觀衆人醉徒自使世譏與君伯氏好試
以此言歸
韓子華江南安撫
韓侯出持節志在撫黔黎縣官負弩迎刺史躍
馬隨千里宣德澤煦如春風馳寒潮不起浪怗
怗威馮夷借問何致耳試聽將所爲立車呼父
老勞以哀矜詞我從大明宫天子親諭之憂汝
歲屢凶吏不恤汝疲巳輸又索糴囷槖無子遺
此非陛下意恐使汝軰疑疾苦汝告我不憚爲
汝治父老必喜拜如餒得飼麋我稱此大是一
一無不宜南方二十州歡聲無幼耆壺漿擁大
道婦女闖短籬行聞江漢間復有宣王詩
周仲章通判潤州
昔過京口山齗崖如鞏洛抱谷黃芹泥百文聳
垠堮山嶺與江面地脉水可度欲鑿無淺泉孰
云南土薄君爲别乘去便比北州樂巳免卑濕
憂仍離鴞&KR2609;惡况逢休明時秋堞罷嚴柝夜愛
寒江潮月臨甘露閣置酒發浩歌萬里波欲郤
霜蟹肥可釣水鱗活堪斫縱飲不湏休未應滄
海涸終當笑揚雄窮壁常寂寞更知首陽人薇
蕨事亦錯不若阮步兵醉鞍伸兩脚太守必吾
徒儻能時就酌
弟著作宰南陵
新買紫騮馬欲歸清弋江去彈琴鴈獨來認舄
鳬雙槖實收盈篚濃醅熟滿缸弟兄相憶否風
燭舊西窗
和江隣幾有菊無酒
種菊將飲酒菊開酒無有雖不負爾目且巳負
爾口昨日三四人淡坐饑腹吼徒與哦其傍誰
能置升斗當時陶淵明籬下望亦久幸賴白衣
人不愧采盈手悠然事頗同必竟醉則否
五知堂(代人與任少傅)
履道坊中白家宅五橋莊北晉公堂昔年二老
曾相樂今日五知名獨光舉事是非都不問接
花時節暫能忙清尊雅曲易爲厭自有圖書列
在傍
贈陳孝子庸
康州水邊龍母墳草樹蒙蒙起風雨五色五蛇
時往來野鼠不穴墳上土嗟哉異類猶厚親豈
彼人兮忘恃怙果生陳子孝且仁终日劬劬在
民伍天清天順感其和嘉禾駢枝立如股遐鄕
歎慕爲爾隣太守欣言出吾部中州士人傳以
夸照頑爍孽良有補唯時火德君道明粤南祝
融孝所生若然寧獨一陳生築堠表廬從此數
和原甫同鄰幾過相國寺淨土院因觀
楊惠之塑吳道子畫聽越僧琴閩僧寫
宋賈二公眞
青槐夾馳道方轡下麒麟朅來游紺宇歷玩同
逡廵吳畫與楊塑在昔稱絕倫深殿留舊迹鮮
逢眞賞人一見如宿遇舉袂自拂塵金碧發光
彩物象生精神歲月雖巳深奇妙不愧新驚嗟
豈無意振播還有因乃知至精手安得久晦堙
二僧感識别請以巳藝陳或彈中散曲或出丞
相眞覽古仍獲今未枉停車輪
李端明宅花燭席上賦
百兩禮將陳王家集上賓花光濃照席燭豔暖
廻春巳接冰壺潤寧辭翠斝醇自慙持短調重
對玉堂人
送李祠部知滑州
自古重名器未嘗輕授人煌煌東郡守燦燦兩
朱輪父祖繼居此恩榮誰與隣秋風度河水馬
足不生塵
送王正仲長官
汴渠泝復㳂自可見遲速來時遲有糧去恨速
無榖有糧安計程無榖不遑宿霜高萬物枯源
水縮溪谷黃流半泥沙勢淺見蹙澳千里東歸
船何日下淸瀆澹澹風雨寒長沙嚎鴈鶩將投
孤戍遙四顧危檣獨強語慰妻奴多虞賴僮僕
到家秫巳收綴樹橘始熟折腰無慙陶懷遺焉
媿陸我方羡子行送望不移目
廨後木芙蓉
託根地雖卑凌霜花亦茂物禀固不遷人情自
爲陋幸與時菊開誰嗟發孤秀楚人搴木末巳
見離騷就
傷驥
駑驥同一輈遲速能幾里當其被問時舉策數
耳耳馳騁心獨存壓抑頭不起空傳八駿名未
遇穆天子
陳丞相燕息園
少仕旣勤勞暮節念君息小車辭漢庭緇衣賦
衞國廣園樹嘉木鳴鳥來野色京水魚可緡東
陂鴈可弋豈不有秦聲酒酣歌在側寧同扶風
人自去北山北
依韻和普上人古琴見贈
獨蠒絲爲絃九竅珥爲軫彈風松颼颼聽水流
泯泯欣者舉袖舞悲者欲涕隕若此輒動人干
時固能凖虞舜今在上南薰思無盡
依韻和胡舍人見唁
西垣閣老號文雄辭體能兼兩漢風絳帳舊生
雖授學灞陵歸將已無功校文豈論居三上賦
分由來本下中不恨早朝秋雨急猶陪鴛鷺大
明宫
題三教圓通堂
處中最靈智人與天地參其間有物老曷又推
爲三共以圓通出誠明自包含排楹壓文礎煥
采塗朱藍而將罝吾儒復欲籠彼&KR2157;二徒不自
曉恬若均笑談越鳥不巢北代馬不嘶南固亦
辨殊土麟鷟唯時堪
設膾示坐客
汴河西引黃河枝黃流未凍鯉魚肥隨鉤出水
賣都市不惜百金持與歸我家少婦磨寶刀破
鱗奮鬐如欲飛蕭蕭雲葉落盤面粟粟霜蔔爲
縷衣楚橙作虀香出屋賓朋競至排入扉呼兒
便索沃腥酒倒腸飫腹無相譏逡廵缾竭上馬
去意氣不說西山薇
杜挺之新得和州將出京遺予薪芻豆
魯公馬病不可出陶令言拙徒扣門舉家食粥
焉用怪但願漉酒巾常存長安侏儒勝方朔水
邊漂母王哀孫王孫功名立四極方朔詼談干
至尊我才不及三二子摧藏自愧趨權閽前時
永叔寄秉粟一秋巳免憂朝昏今君益之薪與
菽老馬病骨生精魂昨聞新拜歷陽守王國久
客虱處禈都水借船輕復淺急趁寒汴流渾渾
耳清眼明見野色一聽江鶴醒若墳餘糧滯鈍
不暇惜均於朋契惟義惇設如河涸膠在步縣
邑亦足供雞豚却嗟我甑有時匱莫與太倉黃
鼠論
江鄰幾邀食餛飩學書謾成
老肌瘦腹喜食熱况乃十月霜侵膚與君共貧
君餉我吹虀不學屈大夫前時我膾斫頳鯉滿
坐驚睨卒笑呼誠知舉筯意淺狹一餐豈計有
與無
幽廟
老狐依叢祠妖橫起百怪巢梟助鳴聲穴兔資
狡獪巫紿神靈言俗奏飲食拜三年空禱祈萬
疾無愈差膻臊日巳熾疑畏誰敢懈近者勇丈
夫發揭窟乃壞始時驚其狂今盡喜其快尨茸
毛尚存獨使尾徒大廟貌更一新願以邪爲戒
十月十八日
霜梧葉盡枝影疎井上青絲轉轆轤西廂舞娥
豔如玉東楯貴郎才且都纏頭誰惜萬錢錦映
耳自有明月珠一爲轆轤情不巳一爲梧桐心
不枯此心此情日相近卷起飛泉注玉壺
送鄞宰王殿丞
君行問埼鮚殊物可講解一寸明月腹中有小
碧蟹生意各臑臑黔角容夬夬願言寬賦刑越
俗久疲憊
金陵與張十二傳師賞心亭飲
但嗟識君遲不恨春風惡風惡舟未前置酒共
談謔漁歌還浦頭斜日下洲角明朝渡江去相
望便成昨
阻風寄刁安國
江風裂瓦鳴浦口驚浪作君駕何不來客心空
寂寞
阻風秦淮令狐度支寄酒
春風不獨開春木能蹙浪花高似屋江船百尾
泊深灣鐡纜千環繫長軸遠客今朝愁未平主
人贈榼飲還足前時共論酒可禁急世救弊且
勿速我今正得杯中趣效陶種秫置心曲
江上遇雷雨
雷從燕尾來雨到江心急挂帆中路時望浦前
舟入聲喧釜豆裂點疾益蠒立蕩搖魚鼈腥恐
懼兒女泣稍聞人好語出顧岸巳及蘆洲有同
行言唁氣吸吸
登瓜步山二首
瓜步山頭廟堂因魏武興亡歸從赤壁事去憶
西陵軍井藏雲杪林根擁石稜微風認江水細
甲幾千層
山上濃雲合江南暴雨來將歸林下嶺中路遇
風雷心速灣猶遠行遲伴屢催舟師添繫纜兒
女望人㢠
宛陵先生集卷第三十八
宛陵先生集卷錄卷第三十八
贈袁大監和逹觀贈别
蕪湖阻風和逹觀文鑒見懷
讀月石屏詩(自此皇祐五年五月至京後)
暴雨和宋中道喜至
齊國公主挽詞招隱堂寄樂郎中
貸米於如晦送渭州劉太保
送張洞晏相辟送張著作宰蘄水
和癭盆太廟致齋答韓舍人
送張著作宰上元劉原甫觀相國寺
和裴如晦秋懷送張寺氶青幕
送徐秘校廬州監酒
子華江南安撫周仲章潤州倅
弟著作宰南陵和鄰幾有菊無酒
五知堂贈陳孝子庸
和原甫過相國寺淨土院
李端明席上花燭送李祠部滑州
送王正仲長官廨後木芙蓉
傷驥陳丞相燕息園
和普上人古琴和胡舍人見唁
題三教圓通堂設膾示坐客
杜挺之新得和州鄰幾邀食餛飩
幽廟十月十八日
送鄞宰王殿丞金陵與張傳師飲
阻風寄刁安國阻風秦淮
江上遇雷雨登瓜步山
目錄終
