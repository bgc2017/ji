宛陵先生集卷第五十六
宋宛陵梅堯臣聖俞著
送謝師厚太博通判汾州
嚬官吳越飽稉稲况住南陽多水田北登太行
入汾曲正獲𥝧稏秋風前晉人朴厚自寡訟軟
炊玉粒河鱗鮮君方少壯齒頰徤甘美不負經
腹便有意南飛寄我信滿川鳴鴈下連連
依韻和永叔都亭館伴戲寄
去年鏁宿得聮華二月墻頭始見花今日都亭
公感物明朝太學我辭家
送李君錫學士使契丹弔慰
昨日匈奴來告哀殿門不識桃花開今聞君去
作弔使正值鴈嘷從北廻風捲黃雲無遠近山
留白雪猶枯荄歸看車馬汗流沫逃暑爲傳河
朔杯
送邵裔長洲主簿
姑蘇城頭烏哺時長洲草綠春袍歸魯桑葉小
蠶出遲吳田水暖牛耕肥里胥爭迎縣寮喜入
門先自易綵衣拜親然後及王事簿書豈得長
相鞿
送薛公期比部歸絳州展墓
風雨梨花殘松栢墓門晚嗣子千里駒羊腸九
折坂春裘不畏寒行路未爲遠舊來河内守父
老將衣挽
送次道學士知太平州因寄曾子固
春浦楊花撩亂飛春江魮魚來正肥采石新林
兒女去茭白蒲牙艇子歸歸令煮魚不得熟巳
望使君船上磯上磯亦不待潮應爭牽篾纜泥
汚衣姑熟(溪頭)搥大鼓紅抺靴刀趨俯僂牙兵可
擬岸傍蘆森森甲立雄南土更得西州謝法曹
新詠定多傳樂府
依韻和劉原甫舍人楊州五題
時會堂二首(歲貢蜀岡茶似蒙頂茶能除疾延年)
今年太守采茶來驟雨千門禁火開一意愛君
思去疾不緣時會此中杯
雨發雷塘不起塵蜀崑岡上暖先春煙牙才吐
朱輪出向此親封御餅新
竹西亭
結雨竹西若若川楊州歌吹思當年劉郞若向
風前唱夢入青樓事罔然
春貢亭
夢谷浮船穩且平泊登岡頂看茶生始從官屬
二三軰時聽春禽一兩聲
蒙谷
茗園葱倩與山籠一夜春雷發舊叢五馬留連
未能去土囊深處路微通
崑丘(寺卽煬帝離宫)
隋家宮殿昔初成不道荒凉獸迹行今日知來
高處望山川興廢使人驚
送江隂簽判眺太祝
去無珠履爲上賓進船申浦憶春申江田插秧
鵓姑雨絲網得魚雲毋鱗青天折桂香未滅紫
豉煑蒓甘更新平時况可樂風月吳物信美聊
前陳
送眺質夫太丞知深州
蕪蔞問古亭春入饒陽城豆粥君王遠壺漿刺
史迎地凉宜牧馬塞近慣調兵爲寄井泉石老
來思目明
送少卿知宣州(先歸霅上)
汴水清明下宣城太守行鴨頭吳蕩綠燕尾楚
船輕族本三陽重詩從小謝清州民還最喜門
下舊通名
送朱表臣職方提舉運鹽
蜃竈煑溟㴾航醎播楚越官榷利言盈盗販弊
相汨連艘以轉致攪灰或沉沒雖使日鞭黥未
易窮姦窟朝廷用朱侯提職欲無闕侯因許專
畫拜跪陳其說曰臣有更張敢以肝膽竭荆湘
嶺下城恃遠不畏罰堂堂事私賈遮吏遭驅突
願使商自通輸金無暴猝淮江且循常約束備
本末國用必餘資亭民無滯物事下丞相府論
議不可拔從之東南蘇拒之財賦遏聽侯侯往
施所便黔黎活五味旣和調萬里銷狂悖汴水
桃花時犀舟順流發過淮逢絮魮泊岸採蘆蕨
挂帆趨浪頭應不勞歲月
依韻和李君錫學士北使見寄
行色見車馬爲之具壺觴暫辭丼泉宮遠奉左
賢王蒙茸春裘薄匼匝金絡光唯知君命重不
數沙路長魯酒雖入脣胡笳易廻腸歸來立螭
頭言動書不忘
送張山甫秘校歸緱氏
去年來折桂今年來娶婦得意春風前還家寒
食後蓬巷閙雞犬藤花蔭井臼緱山白醪醇重
酌高堂壽
送江東轉運楊少卿
世言楚使者乃是漢名卿曾是察黃綬但能勤
列城江山無改故草樹幾更榮有意息民甚不
同求羡盈
宜春宴射篇李駙馬請賦雜言
風雨未過桐華時宜春苑中棃萼披天子賜宴
羣臣嬉少年都尉方追隨暮歸遲喜聮留後兄
弟䨇弓射熊皮侯宗戚族坐上少伯仲相顧驚
恩私鳳皇樓高玉簫吹金絡駮馬不肯騎自戒
危溢作後規何郎莫媿書與詩
送王樂道太丞
相如旣擊劒仲宣亦從軍二人當其時皆以能
賦聞韓公守武垣犀兵若屯雲幄中欲寄畫才
智莫有君請之天子所朝奏夕離羣爲沽斗酒
飲爲買赤鯉焚魚盡酒亦盡醉起衣袂分
送楚屯田知扶溝
客亭多少路花信幾番風折柳贈新翠種桃思
舊紅淵明節巳異潘岳趣還同政治有餘力歸
來辭賦工
吕山人同荆供奉見過
街上春泥踏始開山人忽同供奉來老奴行遲
報我晚怒氣欲拔庭中槐聞說道心調伏久等
閑休要起嫌猜
觀劉元忠小鬟舞
桃小未開春意濃稍頭綠葉映微紅君家歌管
相催急枝弱不勝花信風
次韻奉和永叔謝王尚書惠牡丹
大梁有公子洛陽有游俠昔時意氣相憑陵不
問興亡事栽插栽紅插綠闘青春春風與開春
雨䬃兩都富貴不相殊走馬尋芳何合雜只聞
年少競爭先摘葉嗅花身更捷安知遺愛舊留
守馳獻百葩心浥浥尚書最重歐陽公盈盤分
去蜂偷獵但能爲樂飲醇酒何必署名黃紙牒
翰林職清文字稀不比外官煩應接曩公爲花
曾作譜端相用意隨蝴蝶擬王擬妃姚與魏歲
歲年年千萬葉還將顔色定高低綠珠雖美猶
爲妾從來鑒裁主端正不藉娉婷削肩脾舊品
旣著新品增偏惡妬芽湏打拉嘗憶同朋有七
人每失一人淚緣睫唯我與公今且存無復名
園共携榼公因尚書戴紅紫白髮欺公生匼匝
磨墨揮毫興不衰作詩坐使劉曹怯副本能傳
幸一觀口誦舌搖徒囁囁
送王郎中知江隂
持歸漢省青綾被去看吳都白馬潮疊鼓渡江
寒浪伏鳴鐃入境野雲飄魚穿楊柳誇鮮膾人
采芙蓉學細腰家有二槐爲太守弟兄誰似李
文饒
送閻仲孚郞中南游山水
蜀山難於上青天聞之李白爲舊傳蜀客往返
曾又然奇峰又與三峽連巫陽神女暮爲雨飛
入楚臺王夢&KR0999;相如楊雄不道此宋玉景差其
賦偏西州才子邯鄲守懷章往代尚踰年家住
岷峨多此宦乘閑因借下江船未浮洞庭沅湘
去還探禹穴希馬遷春申樓觀巳不見子胥怒
濤猶滿川錢塘太守同鄕里一見君來顔巳喜
甘饌香脆與君游詩貯篋囊携不起浣沙溪頭
西子家自尋錦石菖蒲花掃歸成都與士誇君
平曾巳悟星槎
次韻和永叔嘗新茶雜言
自從陸羽生人間人間相學事春茶當時採摘
未甚盛或有高士燒竹煑泉爲世誇入山乘露
掇嫰觜林下不畏虎與蛇近年建安所出勝天
下貴賤求呀呀東溪北苑供御餘王家葉家長
白芽造成小餅若帶銙闘浮闘色頂夷華味丼
廻甘竟日在不比苦硬令舌窊此等莫與北俗
道只解白土和脂麻歐陽翰林最别識品第高
下無欹斜晴明開軒碾雪末衆客共賞皆稱嘉
建安太守置書角青翦包封來海涯清明纔過
巳到此正是洛陽人寄花兔毛紫盞自相稱清泉
不必求蝦蟇石缾煎湯銀梗打粟粒鋪面人驚
嗟詩腸久饑不禁力一啜入腹鳴咿哇
次韻和再拜
建溪茗株成大樹頗殊楚越所種茶先春喊山
搯白萼亦異鳥觜蜀客誇烹新闘硬要咬盞不
同飲酒爭畫蛇從揉至碾用盡力只取勝負相
笑呀誰傳䨇井與日注終是品格稱草芽歐陽
翰林百事得精妙官職况巳登清華昔得隴西
大銅碾碾多歲久深且窊昨日寄來新臠片包
以蒻纏以麻唯能䞉啜任腹冷幸免酩酊冠
弁斜人言飲多頭顫挑自欲清醒氣味嘉此病
雖得優醉者醉來顛踣禍莫涯不願清風生兩
腋但願對竹兼對花還思退之在南方嘗說稍
稍能㗖蟇古之賢人尚若此我今貧陋休相嗟
公不遺舊許頻往何必絲管喧咬哇
送許當職方通判泉州
乳烏不遠飛乳獸不遠游異類尚有戀人獨安
所求許侯恰爲郡乃甘貳一州得以奉䨇親時
物供膳羞竹箭水順疾紅旗插歸舟歸舟莫苦
急睢陽多舊儔丞相正喜士樽酒應爲留清源
六千里到日魚蟹秋
宛陵先生集卷第五十六
宛陵先生集目錄卷第五十六
送分倅謝太博和永叔都亭舘伴
送李學士契丹奠慰
送長洲邵簿送薛比部
送次道學士知太平
和原甫楊州五題送江隂眺太祝
送提舉朱職方送眺太丞知深州
送少卿知宣州和李學士北使見寄
送張秘校歸緱氏送江東楊轉運
宜春宴射篇送王太丞&KR0801;州辟
送楚屯田知扶溝吕山人同荆供奉
觀元忠小鬟舞次韻奉和永叔
送王郎中知江隂送閻郎中游山水
次韻和永叔嘗新茶
次韻再和送泉倅許職方
目錄終
