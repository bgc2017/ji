宛陵先生集卷第五十七
宋宛陵梅堯臣聖俞著
送葛都官南歸
不羡新爲赤縣尹惟羡暫向江南歸江南羃羃
梅雨時風帆差差並鳥飛&KR0699;竿夾岸長若桅水
籠畜魚鮮且肥家在千山古溪上先應喜鵲噪
門扉
楊樂道留飲席上客置黃紅絲頭芍藥
洛陽賣牡丹江都買芍藥賣與富人歡買爲遊
子樂萬絲必同心千葉必同萼五色相淺深百
金相厚薄栽培動經年風雨便成昨蕭條洛陽
城索寞江都郭頼有一春花能無十千酌朝看
門擁車暮見門羅雀嘗聞月底人欲把月桂斫要
使清光多四海意開廓我亦愛明月常滿不願
落上弦過楊侯乃值寒雨作共飲三四人不覺
傳鳴柝持葩金谷豪朱黃何灼爍還思溱洧上
士與女相謔實此香草芳請我賦其略酒闌爲
追詠思拙筆屢閣
項羽
羽以匹夫勇起于隴畝中遂將五諸侯三年成
覇功天下欲滅秦無不慕強雄秦滅責以德豁
逹歸沛公自矜奮私智奔亡竟無終
送陳郞中知和州
藹藹尚書郞出爲二千石伯父歷將相兄弟皆
烜赫前罷永嘉守民俗遮阡陌獨將海松歸夸
與都下客今去烏江邊寂寞空舊跡當求虞姬
草無風舞隨拍城頭可曠望千里波月白俱助
使君歡平時遺吏責
送薛十水部通判并州
并州自古近胡地牛酒常行十萬兵少尹曾爲
五府辟將軍况有舊家聲桑麻故巳知風俗丘
隴何湏訪姓名聞說至今猶好馬試求安穩衆
中行
寄題西浴致仕張比部靜居院四堂
張侯歸靜居堂宇結四隅堂中何所有書畫羅
籖厨四堂各異名名異義亦殊夷心與會眞内
以道德娛清白及金蘭外爲子孫模西南夜落
蟾東北朝生烏天門風相通盛衰理可無舊爾
松檜樹間之花石株雨晴氣候佳隣里或來俱
遣摘班林筍共持香粳盂飯畢循徑行不使僮
僕扶所至舊衣坐遍歷日過晡時遇園果熟丼
漿而粉膚就枝掇鮮美咀味銷冰酥以此樂歲
月豈是忘形軀禮法不我弃勞吝不我紆上不
媿二疎下不泛五湖自有逍遙趣幸世遭唐虞
送洪秘丞知太寧監
三峽蠻溪上千山楚俗兼婦人樵入市官井貨
專鹽魑魅或爲患獼猴常可嫌君能厚風化男
子使腰鎌
送江西轉運馮廣淵學士
五月江南行南風江惡遡乘潮雖有信不過湓
城去船經香爐峰峰前湏暫住三年少尹勞始
得看瀑布到官未必閑舉察憂財賦廻思廬山
傍塵土巳生慮尚存滕王閣無忘一登顧
依韻和永赦景靈致齋見懷
翰林文字本雄強况復齋祠向静坊高樹黃鸝
無去意深廊朱幕動微凉不嗟門外塵沙苦只
覺壺中歲月長庭下隂苔未教掃榴花紅落點
青蒼
雜言送當世待制知揚州(馮)
廣陵老人爭持壺酒朝言送少年使君暮言迎
少年太守少年俱是玉墀人文章快利生銅吼
莫作蕪城賦事往復何有莫聽嵇康琴商聲豈
堪久今當太平非不偶星宿煌煌羅北斗揚州
古富變荒凉萬俗一心依父母地包淮海江湖
寬貨走荆吳楚越厚開釀刲羊願遇賓天下沄
沄不輕口
送蘇公佐屯田知單州
栢上有羣烏一烏飛向東方棲城頭與人司吉
凶八月禾巳穫九月黍巳舂競持美酒相慶樂
年豐借問何能爾時平無困窮
王平甫惠畫水卧屏
臨流别君時羡君觀吳潮君行識我意遣畫一
幅綃畫作繞床屏滔滔隨驚飈前浪雪花卷後
浪白馬跳宛然千萬重不似筆墨描窊亞亂我
目坐卧疑動搖夜燈照河漢如有織女招朝日
下天牎東海無秦橋秦橋不可度織女不可邀
但慕乘桴公空能誦唐堯嘗聞挾柘彈意必在
食鴞終當五湖上歸去學漁樵
送萬州武寧叚尉(希元)
相見三十載喜君始成名新袍照江綠白髮憎
鑑明臨水必觀魚獨傷魚命輕朝爲淵底游暮
爲釜中烹彼方路艱遠其民亦天氓餒之則爲
盗非是惡厥生捕多勿夸能能在不犯兵
次韻答黃介夫七十韻
春風不擇草萬卉皆發萌盛夏一長養秋實俱
與成舂粒以蒸炊刈枯以煎烹工師調五音不
問咸與韺自取衆律和黍谷動華英可以薦祖
廟可以陳帝庭良將統萬卒所向若驚霆戰闘
衆益勇號令夜益明破敵必拉朽不見堅陣橫
我觀欲物際亦在農力興我觀合奏時亦在考
擊并我觀成功日亦在間得情草木有美惡造
化無喜憎五聲有高下一致不可評三軍用貔
虎不較蚊睫螟大君設時網廣海無漏鯨磊落
黃夫子爲學不自輕四十登賢科良賈售百朋
得志豈計晚成名等衆榮舊交半存沒新知慕
徒傾老鶴晴一唳隨風無近聲好論古今詩品
藻笑鍾嶸欲掃李杜壇未審誰主盟我衰百事
倦白首聊窮經兩目生昏花猶勝張籍盲讀書
愛日永秉扇自驅蠅但惡亂我思非與小物勍
清飈颯然來喜得如弟兄散帙空堂上垂冠髮
星星載誦堯舜篇幸今時太平不學遁世士投
竿泛東溟不襲貪生人煉氣噏日精不羡富貴
翁歌吹滿重城獨守螢火光莫擥蟾蜍晶人生
轉頭間未免一銘旌區區逐甘鮮鼎鼎夸佩纓
安知西山餓熟識緜上耕彼勿歎鳳衰此正歌
鴻冥分合沒窮巷迹澀蹈高閎妻子易爲飽粟
帛不足營豈乏一器飯豈乏一杯羹肯爲濁河
濁願作淸濟淸韓愈嘗有言百物皆能鳴特稱
孟東野貧篋文字盈到死只凍餒何異埋秦阬
今我巳過甚日醉希步兵神僊多羽翼一一飛
蓬&KR0801;乃知無道氣難可強留形鄙性實樸鈍曾
非傲公卿昔隨衆一往或值謗議騰曰我非親
舊曰我非門生又固非賢豪安得知爾名是時
聞此言舌直目且瞠俄然我有答賢相持權衡
喜士同周公其德莫與京我去豈不送我往豈
不迎自爲筋力寡路遠艱於行未若歸教子遺
金徒滿籝歲月苦易得顔貌日可驚身雖厭役
役心亦遠硜硜歸思吳州橘夢憶楚江萍試看
兩圍碁白黑何所爭朝脫泥塗困暮失雲衢亨
物理旣難常逹生重飛觥曾以文豹章遠喻子
懷能曩者恃貴勢悔說烏鳥靈烏靈反見怒終
恨屈此誠當時語頗錯盍呼爲大鵬於兹儻遇
之應解頸頰頳韻盡意未盡且用此報瓊
永叔内翰見索謝公遊嵩書感歎希深
師魯子聰幾道皆爲異物獨公與余二
人在因作五言以叙之
昔在洛陽時共遊銅駝陌尋花不見人前代公
侯宅深堂鏁塵埃空壁闘&KR1340;蝪楸隂布苔綠野
蔓纏石碧池魚有偷釣林烏有巧射園隷見我
來朱門暫開闢園婦見我還便掃車馬跡何以
掃馬跡實亦畏他客我輩唯適情一葉未嘗摘
他人或所至生菓不得惜又憶遊嵩山勝趣無
不索各具一壺酒各蠟一䨇屐登危相扶牽遇
平相笑噱石搗雲衣輕巖裂天䆫窄上飲醒心
泉高顚溜寒液下看峰半雨廣甸非甘澤夜宿
岳頂寺明月入戸白分吟露氣冷猛酌面易赤
明朝循歸途兩脛痛若刺日旰就馬乘香草路
迫阨却望峻極居巳與天外隔薄暮投少林漱
濯整冠幘碑觀廵幸僧指古定空壁誓將新詠
章燈前互詆擿楊生護巳短一字不肯易明年
移河陽簿書日堆積忽得謝公書大夸遊覽劇
自嵩歷石堂蘚花題洞額其文曰神清固非人
筆畫乃知二公貴逆告意可頥遂由龍門歸里
堠環數驛我時詩巳答或歌或辨責責我不喜
僧性實未所獲凡今三十年纍塜拱松栢唯與
公非才同在不同昔昔日同少壯今且異肥瘠
昔日同微禄今且異烜赫昔同騎破韀今控銀
轡革昔同自謳歌今執樂指百死者誠可悲存
者獨窮厄但比死者優貧存何所益
送謝師直秘丞通判莫州兼寄張和叔
河湟宿兵地勁勇天下聞侵疆古甚熾薄伐詩
所云往今勢且異利害理頗分遠以塘設險遂
輕甲屯雲昔傳嘗膽國能破怒蛙軍越雖隔大
江吳遭若枯焚實由恃阻懈抉目悲伍員夫子
負美才議論高不羣况有令兄弟今亦貳河汾
助守戒不虞愼勿倚和獯張侯爲刺史大族獨
此君法明而不竒可共餙以文
送白秀才福州省親
士憂行不脩不憂禄不及之子久好學何患名
未立聖時開賢科子獨不肯入固非遠仕進服
朞難赴集南歸慰親顔道路正暑濕悠悠幾千
里赤日薄行笠暫憩青林下頼有寒泉汲漱齒
去塵埃土風湏漸襲
送温州楚屯田
鴈蕩山頭鴈如隨太守來秋風旣與至春日定
同廻上宰無忘舊明時必用才白於章句老經
冊向螢開
送僧在巳歸秀州
前歲嘉興火僧居化劫灰四方持鉢去千里渡
江來心向王成講緣從海客廻水天聞唳鶴不
復有塵埃
送祖印大師顯忠
黃紙賜祖印鑄名不鑄金力笑蘇季子責望小
人深渡江見海月秋光上遙林團團冰玉盤瑩
然如禪心
題譯經院同文軒
有書無異文有車無異軌貝多得旁行白馬來
萬里清軒延高僧一歲譯幾紙譯罷坐焚香庭
草灑寒水
和江隣幾學士得雷殿直墨竹二軸
昔見雷子之小篆今見雷子之墨竹節瘦巳似
蛟龍孫葉暗曾無鳳凰宿江翁得之尤愛憐作
詩寫意酬䨇軸掛在空堂坐卧看如玩蕭蕭巖
畔綠莫疑昏黑眼生花松煤濃色切寒鵶不問
主人兼客至明朝騎馬到君家
永叔内翰見過
我居城東隅地僻車馬少忽聞大尹來僮僕若
驚鳥入門且坐笑豐頰光皎皎問我餐若何依
舊抱糜麨問我詩若何亦未離纏繞我庭有蔾
莧不堪秣騕褭我壺無醪醴不能犒介紹乃喜
百事稀來此與世矯固非傲不往心實厭擾擾
韓子華内翰見過
但見公軒過未見我馬去我懶宜我嫌公曾不
我惡秋雨天街凉蕭蕭綠槐樹遙聽高車聲騶
導門前駐僕夫驚入扉遽曰能來顧度量何其
宏始終不改過索以新詩章徧覽日欲暮誠慙
兜離音唐突韶與濩明朝當負荆人莫識貴附
送董察推赴江寧
金陵從事去不歎食無魚尺鯉日登俎故鄕時
得書衰荷摘短袂秋蘚曳長裾若見府公問年
來懶更疎
次韻和司馬君實同錢君倚二學士見
過
棲棲太學官日厭塵坌積朋游絕經過都未昩
相識幸得養疎慵不能事役役天京二賢佐向
晚忽來覿笑我似盧仝環然空四壁只欠長鬚
奴訴尹惡少摘移榻近簷楹談詩俄至夕廻車
閭巷隘跛馬愁所歷平明看蒼苔巳覺生轍跡
次韻和錢君倚同司馬君實二學士見
過
府僚忽方駕乃知决訟餘大尹不苛察羣吏不
牽拘嘗稱二三賢助治無偏隅新晴乘此凉行
行過我居何以延君子唯有滿牀書何以解君
頥淡句無足娛何以留君久燈燭巳照塗登車
莫言遠騶從美且都夾道行人止按轡寧馳驅
我老焉所羡送子立躊蹰
送閬州駐泊荆供奉
青天不可上蜀道未嘗行每說褒斜險唯聞猿
鳥聲去爲千里客自握一方兵所重恩威立無
將遠戍輕
江隣幾沈文通二學士見過
東城車馬多巷無蹄與轍如何二賢豪侵晨顧
衰薾喜言雨後凉早暮脫炎熱愛子屋室靜塵
土都巳絕不唯清耳目亦粗養愚拙江碑讀頭
陁沈賦賞雌霓固知世德高學問冠時哲我慙
於其間荆華參蟻垤然推鵬鷃分自足不少别
君歸邀此吟把筆強搜抉
送壽州司理張元輿
清川夜流明月光城上有烏啼女墻月明不掩
斗與氣鳥啼未歸雲點霜霜寒月冷古時獄下
有苔蠧之雄鋩水方軒眉大靈智見我西北天
門傍自言昔有切玉寶嗟今非後百鍊鋼用之
補履亦何益穎脫未如錐處囊誰能爲封華隂
土背負七星生焜煌君去味我書此意莫歎淮
水來湯湯
宛陵先生集卷第五十七
宛陵先生集目錄卷第五十七
送葛都官南歸楊樂道留飲
項羽送陳郎中知和州
送并倅薛水部寄題靜居院
送大寧監洪秘丞送江西馮轉運
和永叔景靈致齋送當世知楊州
送單州蘇屯田王平甫惠卧屏
送萬州武寧叚尉次答黃介夫七十韻
永叔見索叙述送莫倅謝秘丞
送白秀才省親送温州楚屯田
送僧在巳歸秀送祖印大師
題譯經院同文軒和隣幾得墨竹二軸
永叔見過韓子華見訪
送江寧董察推和二學士見過
再和二學士見過送閬州荆駐泊
江沈二學士見過送壽州張司理
目錄終
