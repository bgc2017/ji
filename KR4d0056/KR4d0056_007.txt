宛陵先生集卷第七
宋宛陵梅堯臣聖俞著
夏日晩霽與崔子登周襄故城
雨脚收不盡斜陽半古城獨擕幽客步閑閱老
農耕寶氣無人發隂蟲入夜鳴余非避喧者坐
愛遠風清
永叔寄澄心堂紙二幅
昨朝人自東郡來古紙兩軸緘縢開滑如春冰
密如蠒把玩驚喜心徘徊蜀牋脆蠧不禁久剡
楮薄慢還可咍書言寄去當寶惜愼勿亂與人
翦裁江南李氏有國日百金不許市一枚澄心
堂中唯此物靜几鋪寫無塵埃當時國破何所
有帑藏空竭生莓苔但存圖書及此紙輦大都
府非珍瓌于今巳踰六十載弃置大屋牆角堆
幅狹不堪作詔命聊備麤使供鸞臺鸞臺天官
或好事持歸祕惜何嫌猜君今轉遺重增愧無
君筆札無君才心煩收拾乏匱櫝日畏撦裂防
嬰孩不忍揮毫徒有思依依還起子山哀
聞尹師魯赴涇州幕
胡騎犯邊來漢兵皆死戰昨聞衞將軍賢俊多
所薦知君慮不淺永對未央殿天子喜有言軺
車因召見籌畫當冕旒袍魚賜銀茜曰臣豈身
謀而邀陛下睠青衫出二崤白馬如飛電關山
冐風露兒女泣霜霰軍客壯士多劒藝匹夫衒
賈誼非俗儒愼無輕寡變
夏日陪提刑彭學士登周襄王故城
聊隨漢使者一上周王城片雨北郊晦殘陽西
嶺明野禽呼自别香草問無名誰復黍離詠但
興箕穎情
王殿丞赴莫州日就余求釣竿數莖以
往今因其使回戲贈
去日覓釣竿定能垂釣否若不暇釣魚釣竿當
去取
詠蜘蛛
日結一尺網知吐幾尺絲百蟲爲爾食九腹常
苦饑
宋著作寄鳳茶
春雷未出地南土物尚凍呼譟助發生萌穎強
抽團爲蒼玉璧隱起雙飛鳳獨應近臣頒豈
得常寮共顧玆實賤貧何以叨贈貢石碾破微
綠山泉貯寒洞味餘喉舌甘色薄牛馬湩陸氏
經不經周公夢不夢雲脚俗所珍鳥觜誇仍衆
常常濫杯甌草草盈罌甕寧知有竒品圭角百
金中祕惜誰可邀虚齋對禽哢
觀水(并序)
庚辰秋七月汝水暴至溢岸親率縣徒以土塞
郭門居者知其勢危皆結菴于木末徬徨愁嘆
故作是詩
秋水漫長堤郊原上下迷孤城閉板築高樹見
巢棲耳猒蛙聲極漚生雨點齊渚間牛不辨誰
爲掃隂霓
大水後城中壞廬舍千餘作詩自咎
不如無道國而水冐城郭豈敢問天災但慙爲
政惡湍廻萬瓦裂槎向千林閣獨此懷百憂思
歸卧雲壑
依韻和李君讀余注孫子
我世本儒術所談聖人篇聖篇闢乎道信謂天
地根衆賢發藴奥授業稱專門傳箋與注解璨
璨今猶存始欲沿其學陳跡不可言唯餘兵家
說自昔罕所論因暇聊發篋故讀尚可温將爲
文者備豈必握武賁終資仁義師焉愧道德藩
揮毫試柝理巳猒前軰繁信有一日長可壓千
載䰟未涉勿言淺尋流方見源廟謀盛䕫卨正
議滅烏孫吾徒誠合進尚念有親尊
新霽登周王城
行行古城頭歷覽古城下水鳥傍人煙河流隔
桑柘秋山豁晴翠野老親時稼民訟今巳稀閑
登猒官舍
依韻答李晉卿結交篇
上交執正道下交守竒節當爲蘭死香勿作竹
枯裂試看温玉堅何似春冰折貴賤事乃見古
今情不别平生相與親晏歲誰可决君能持此
意足以表風烈
秋日屬疾
體羸易生疾况乃凌秋隂微寒薄膚腠飲藥增
衣衾一日失所治百骸將不任當從華氏學聊
欲爲戲禽
田家
高樹蔭柴扉青苔照落暉荷鋤山月上尋徑野
煙微老叟扶童望羸牛帶犢歸燈前飯何有白
薤露中肥
苦雨
秋空幾旬雨四海低鵬翮晝不見日精夜不見
月魄灑盡天漢流蒸爛女媧石塗潦將埋輪牛
馬困負軛羣蟲無土蟄百果就枝坼安能誅隂
虬坐使天地闢
聞永叔復館因以寄賀
東方有鎩禽巳喜羽翰插重來金馬門莫忘黃
牛峽黃牛無冬春遠水生鱗甲今非昔日憂賀
酒特新壓
九月一日(去歲南陽與謝公别今謝巳沒)
授衣念徂節闔棺傷故人故人昔送我把酒湍
水濱只道後期易豈知無會因死生意不及欲
語鼻先辛旣乏羡門術安得如松筠寒暑更數
十應亦同埃塵
弔李膺辭
隂蜺橫天長劒欲抉匣穎未露兮精鋼已折層
冰塞川猛炬方烈凝氣未銷兮高熖巳滅雖忠
毅之有志兮當衰運之閉結嗟身禍之不免兮
甘就死於縲絏何賢者之景慕兮或自表而謝
絕惟荀公之獲御兮見顏間之氣悅奚服媚之
若茲兮蓋操秉乎峻節風裁獨高而罕接兮號
龍門而無凡轍允簡亢不容於時兮玉雖碎而
猶潔痛漢綱之頽圯兮又何毀乎賢哲歷千古
而可悲兮故余不得而面結叨此邦而長民兮
過舊隴而增咽嗟異代之有遇兮若登履乎閫
闑對風樹之蕭蕭兮想䰟氣之未竭聊感槩於
斯兮寫憂心之惙惙
送李康伯赴武當都監
城下漢江流滄波照鬢秋山川包楚塞風物似
荆州試聽清砧發何如畫角愁遙知絕戎事水
味有槎頭
重送
得朋如得寶何恨相知晩舊友貴來疎嗟君行
復遠秋城隔寒水驛路入蒼巘古情深不深所
祝加餐飯
田家語
庚辰詔書凡民三丁籍一立校與長號弓箭手
用備不虞主司欲以多媚上急責郡吏郡吏畏
不敢辨遂以屬縣令互搜民口雖老幼不得免
上下愁怨天雨淫淫豈助聖上撫育之意耶
因錄田家之言次爲文以俟採詩者云
誰道田家樂春稅秋未足里胥扣我門日夕苦
煎促盛夏流潦多白水高於屋水旣害我菽蝗
又食我粟前月詔書來生齒復板錄三丁籍一
壯惡使操弓䪅州符今又嚴老吏持鞭扑搜索
稚與艾唯存跛無目田閭敢怨嗟父子各悲哭
南畆焉可事買箭賣牛犢愁氣變久雨鐺缶空
無粥盲跛不能耕死亡在遲速我聞誠所慙徒
爾叨君禄却詠歸去來刈薪向深谷
檢覆葉縣魯山田李晉卿餞於首山寺
留别
我本山水鄕看山常不足自從到官來塵事便
拘束嘗聞此山寺法宇深雲木無由一來過夢
想向巖谷按田趨隣疆跨馬涉平陸良友送我
行偶與賞心屬禪庭鳴白雞祖席歌黃鵠野氣
逼人寒嵐光添酒綠言離非遠離但愛交情篤
重游應有期君亦行車促
卧羊山
亂石若羣羊緣崗卧斜日曾非左慈化更想初
平叱無羶穴蟻去有乳寒泉出誰憶灞陵原纍
纍冡傍質
汝墳貧女(時再點弓手老幼俱集大雨甚寒道死者百餘人自壤河)
(至昆陽老牛陂僵尸相繼)
汝墳貧家女行哭音悽愴自言有老父孤獨無
丁壯郡吏來何暴縣官不敢抗督遣勿稽留龍
鍾去擕杖勤勤囑四隣幸願相依傍適聞閭里
歸問訊疑猶強果然寒雨中僵死壤河上弱質
無以託橫尸無以葬生女不如男雖存何所當
拊膺呼蒼天生死將柰向
昆陽城
試看昆陽下白骨猶㗸鏃莫願隍水頭更添新
鬼哭
老牛陂
吳牛行欲老漢馬焉得肥筋力不可恃遊子當
念歸
雙鳬觀
山下溪流照城郭幽庭栢子風自落古壇蒼蘚
少人行不見雙鳬見黃雀
葉公廟
真物還見驚從來人所悼今看古壁畫應合當
時好
己卯歲紫微謝公赴南陽過葉縣陪遊
興慶精舍題名壁間而去庚辰歲余來
按田因訪舊跡䀌然于懷故作此謠以
志其悲
昔與南陽太守行車騎休時訪庭栢今來重看
壁間題太守巳爲泉下客獨留清血是門人怊
悵便令生死隔
觀扱兔
莽莽蒿萊下紛紛狡兔迷枯枝坐守者若箇是
忘歸
燈花
灼灼生寒燼終朝照席明從教占有驗燃滅本
無情
魯山山行
適與野情愜千山高復低好峰隨處改幽徑獨
行迷霜落熊升樹林空鹿飲溪人家在何許雲
外一聲雞
游元紫芝琴堂
訪古歷荒城城孤落日鳴人琴兩不見破月高
臺傾
至香山寺報秀叔
家近心還速川長馬易疲望山孤寺出渡水夕
陽遲來向林間宿歸湏月上時只應庭際鵲巳
報汝先知
寒草
寒草纔變枯陳根巳含綠始知天地仁誰道風
霜酷
送崔秀才
晨風無定巢遠寄鷦鷯枝天寒鼓翼健粒食寧
所窺大澤多羣羽翺翔各有時今子振衣去焉
能久迍羈
少年遊太學着盡篋中衣獨劒自爲伴無家何
處歸秋蓬隨野轉寒鵲遶林飛霄漢有知己行
行寧久微
思遠寄師厚
馬蹄踐霜雪不畏道路寒游子重衣裘慈母懸
心肝懸心幾千里冉冉歲已殘大河今漸涸遠
目常不乾度鴈朝夕聞尺書寄亦難願同車輪
復勿比弦上丸
送師厚歸南陽會天大風遂宿高陽山
寺明日同至姜店
往日送子春風前春風酣酣杏正妍今來送歸
秋風後秋風摵摵沙滿川馬鬛斜傾毛瑟縮馭
吏噤唫足後先弊裘吹裂寒入骨枯株磨戞火
欲燃忽逢古寺出巖腹與君下馬相留連殿堂
高下就山勢松栢森聳侵雲巔長廊落葉卷若
掃丈室垂幔翻如褰像塑神母乳九子抱擕撫
玩皆可憐却令遠客自生念欲見幼稚心煩煎
擁爐對坐日昏黑龕燈共借僧榻眠雖然覆衣
冷如鐵不及在家貧無氊曲肱難寐要天曉兩
股凍痺仍筋攣桹桹殘夜木魚響起看昴畢傾
西躔怒號斗息東方白童僕整肅吾將還老僧
掃壁持筆硯請予強此題歲年出門並轡至山
店茅屋揭盡餘尺椽又據胡床一談笑君不解
飲聊開筵程次都無五百里篋中可乏一囊錢
拂衣頻起畏日昃應恐慈母心懸懸顧我便當
江海去却思此地何由緣
疲馬
疲馬不畏鞭暮途知幾千當湏量馬力始得君
馬全
依韻和永叔子履冬夕小齋聯句見寄
遙知夜相過對語冷無火險辭鬪尖竒凍地抽
笋&KR2670;唫成欲寄誰談極唯思我學術窮後先文
字少許可敢將蠡測海有似脂出輠必餓嘗見
憂此病各又果弊駕當還都重門不湏鏁到時
春怡怡萬柳枝娜娜定應人折贈只恐絮巳墮
行槖且不貧明珠藏百顆(永叔嘗見嘲謂自古詩人率多寒餓顚困)
(屈原行吟於澤畔蘇武㗖雪於海上杜甫凍餒於耒陽李白窮溺於宣城孟郊盧仝栖栖道路)
(以子之才必類數子今二君又自爲此態而反有飯顆之誚何耶)
古塜(南陽道中作此以下汝州罷官再至鄧州葬希深)
南陽古原上荒塜若魚鱗劒佩不爲土衣冠應
化塵枯骸託魑魅細草沒麒麟何必問名氏漢
家多近親
仲春同師直至壠山雪中宿穰亭
與子乘羸馬夜投山家宿風雪滿綈裘燈火深
竹屋烹雞頼主人吠犬憎倦僕明發到巖前春
荑凍雲木
依韻和師直仲春雪中馬上
自倚春風暖輕袍犯雪來過塘迷綠水拂樹雜
芳梅山蔽峰難辨樵通徑易開野行方有味緩
轡不湏催
和師直早春雪後五壠道中作
來尋谷口春正值隂雲結日暮冰霰繁宿亭孤
飯設侵晨登壠去始見羣峰列草凍未抽心松
枯猶抱節川傍認飛鷺林上墜殘雪何意待芳
菲遲留未堪折
依韻和師直晩步徧覽五壠川
窮覽川原勝經行未猒頻樵深但聞斧谷暖自
留春臨水何妨坐看雲忽滯人誰家煙塢裏竹
樹遠相隣
暮春過洪氏汝曲小園
三月花已休閑來羡叢薄河回地勢偏雨入灘
聲惡綠草旋抽心青梅猶帶萼主人歸未歸誰
省曾遊樂
雷祕校入闕擬官時將登舟過輦下
與君先後發同走向京華羡躍青驪去將乘烏
榜賒着鞭辭宿雨渡水踏春沙聞道求爲縣應
當學種花
登許昌城望西湖
試望許西偏湖光浸曉煙岸痕添宿雨草色際
平田夏木隂猶薄朱荷出未圓人閑綠波靜幽
鷺插頭眠
孫主簿惠上黨寺壁胡霈然書墨迹一
匣
上黨佛祠何可觀開元瑞物圖高閣又有長廊
古壁上復是名軰題丹雘當時泥用絲作筋意
欲千載無剥落書竒畫妙了不識訛傳墨土能
治(平聲)瘧寺僧不惜人搯取筆畫遂缺如鳥啄後
來好事恐磨滅寶刀裁剗泥如剥取之龕置綠
板匣便寶箱楮同美璞拂拭還看體勢生盤屈
蒼虬舞鸞鷟在昔不畏屋壁壞今也常恐兒童
撲夫君知我心所重南歸贈以致誠慤此時雖
喜落吾手老大腕硬無由學但當拜貺不敢忘
莫爲報言曾未數
寄永興招討夏太尉(代人)
寶元元年西夏叛天子命將臨戎行二年孟春
果來寇高奴城下皆氐羌五原偏師急赴敵晝
夜不息趨戰場馬煩人怠當勁虜雖持利器安
得強二師覆敗乃自取豈是廊廟謀不臧朝廷
又選益經略三幕賢俊務所長或取李悝備邊
策或欲五道出朔方仲夏科民挾弓矢季冬括
驢賫道糧官軍未進復犯塞搴旗殺將何倡狂
遂令士卒愈沮氣欲使乘障膽不張我願助畫
跡且遠側身西望空凄凉庶幾一言可禆益臨
風欲寄鳥翼翔所宜畜銳保城壁轉饋先在通
行商守而勿追彼自困境上未免小&KR3360;攘譬如
蚊虻噆膚體實於肌血無大傷此言雖小可喻
遠幸公采用不我忘誠知公慮若裴度聖上聽
用同憲皇當時豈不歷歲月猶且衆鎮未陸梁
况今鷹犬乏雄勇便擬馳騁徒蒼惶且緩湏時
勵犀卒終期拉朽功莫當
桓妬妻
昔聞桓司馬娶妾貌甚都其妻南郡主悍妬誰
與俱持刀擁羣婢逕往將必屠妾時在窗前解
鬟臨鏡梳鬒髮雲垂地瑩姿冰照壼妾初見主
來綰髻下庭隅歛手語出處國破家已殂無心
來至此豈願奉君娛今日苟見殺雖死生不殊
主乃擲刃前抱持一長吁曰我見猶憐何况是
老奴盛怒反爲喜哀矜非始圖嫉忌尚服美傷
哉今亦無
宛陵先生集卷第七
宛陵先生集目錄卷第七
汝州後詩
夏日晚霽永叔寄澄心堂紙
聞尹師魯赴涇幕夏日陪彭學士登城
王殿丞求釣竿詠蜘蛛
宋著作寄鳳茶觀水
大水後城中作和李君讀余著孫子
新霽登周王城答李晉卿結交篇
秋日屬疾田家
苦雨聞永叔復館寄賀
九月一日弔李膺辭
送李都監赴武當重送
田家語檢覆葉縣魯山田
卧羊山汝墳貧女
昆陽城老牛陂
雙鳬觀葉公廟
悲巳卯歲謝紫微觀扱兔
燈花魯山山行
游元紫芝琴堂至香山寺報秀叔
寒草送崔秀才
思遠寄師厚送師厚歸南陽
疲馬和永叔冬夕聯句
古塜仲春同師直雪中
和師直雪中馬上和師直早春
和師直晩步暮春過洪氏小園
雷秘校入闕擬官登許昌城
孫主簿惠墨跡寄永興夏太尉
桓妬妻
目錄終
