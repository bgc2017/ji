宛陵先生集卷第三十五
宋宛陵梅堯臣聖俞著
依韻和正仲賦楊兵部吳興五題
雨過見虹明長橋欲映城牎間晴氣入空際晝
凉生有扇徒看畫無冰自覺淸人知太守姓不
减漢公名
淸風樓
在昔有佳句故人如遠來競生吳客袵不上楚
王臺稍拂清樽動時吹翠帟開長安在何處水
鳥望中廻
明月樓
霅霅前溪白蒼蒼後嶺巍人疑槎上客星合蚌
中暉影轉闌干迥杯行漏鼓稀只知誇粉黛不
向桂邊歸
碧瀾堂
虛雲臨滉漾橋勢對隆穹環珮佳人去汀洲翠
帶空橘船過砌下蘭棟起雲中欲問芳菲地吳
王一廢宮
逍遙堂
江東有賢守好客似春申自構杏梁地不生珠
履塵樂章思季子後俊得吳均寢卧在其下知
君學至人
依韻和行之都官芭蕉詩
看取有心常不展亦知隨分坼佳葩無端大葉
映蓮幕却笑菖蒲罕見花
促織
札札草間鳴促促機上聲織女夜中起明河簷
外橫一絲不入杼疎密工未精豈知天孫巧衣
脫六銖輕人間唯貴重暗蟲休催成
吳仲庶殿院寄示與吕冲之馬仲涂唱和
詩六篇邀予次韻焉
次韻被命出城共汎
三騘忽出乘楚艘直氣突兀知吳濤大都智勇
皆世豪橫身破浪親戰舠廻舷受箭誰畏曹猛
士心伏寒生毛風聲鶴淚傳九臯何用寶刀稱
孟勞右持酒杯左持螯功成各慕前人高不言
大享烹太牢下與尺鷃翔於嵩
依韻游陳留禪寺後池
共逢香刹住萬景筆頭堆池水蛟龍盡汀洲鴈
鵠來遠游情莫落去國意徘徊舟子休&KR2272;鼓王
程不爾催
次韻晚泊雎陽
日下繡衣客江南燕尾艎跡雖同蠲退心不假
犀涼簷國旌旄去包原苑囿荒臨堤一懷古柳
上見微陽
汴渠
我實山野人不識經濟宜聞歌汴渠勞謾綴汴
渠詩汴水源本清隨分黃河枝濁流方巳盛清
派不可推天王居大梁龍舉雲必隨設無通舟
航百貨當陸馳人間牛騾驢定應無完皮苟欲
東南蘇要省聚歛爲兵衛詎能削乃須雄京師
今來雖太平盡罷未是時願循祖宗規勿益羣
息之譬竭兩川賦豈由此水施縱有三峽下率
皆麤冗資慎莫尤汴渠非渠取膏脂
次韻臨淮感事
楚舸高帆未可開滿帆風暴作隂雷聖文亹亹
傷漂溺世路紛紛自往來浮磬猶聞傳激越沉
妖不見鎻淵回連陂鼃黽鳴無數安得周官爲
灑灰
次韻夜過新開湖憶二御共泛
出舟湖渺渺月白絶纖氛已見水如鑑莫生波
上雲獨征河慕侶冷酌不知醺露下清吟久同
心本愛君
答宣城張主簿遺鴉山茶次其韻
昔觀唐人詩茶韻鴉山嘉鴉㗸茶子生遂同山
名鴉重以初槍旗采之穿煙霞江南雖盛産處
處無此茶纖嫩如雀舌煎烹比露芽競收青蒻
焙不重漉酒紗顧渚亦頗近蒙頂來以遐䨇井
鷹掇爪建溪春剥葩日鑄弄香美天目猶稻麻
吳人與越人各各相闘夸傳買費金帛愛貪無
夷華丼苦不一致精麤還有差至珍非貴多爲
贈勿言些如何煩縣僚忽遺及我家雪貯䨇砂
罌詩琢無玉瑕文字搜怪竒難於抱長蛇明珠
滿紙上剰畜不爲奢玩久手生胝窺久眼生花
嘗聞茗消肉應亦可破瘕飲啜氣覺淸賞重歎
復嗟歎嗟旣不足吟誦又豈加我今實強爲君
莫笑我耶
送寧國軍宰崔寺丞移臨安
六月畏嶺險乃陟川程迂遙看雲中鴈不亂江
上鳬魚網離飛鴻我邑望何殊鱗方懷其剖鳥
反值以刳爲言等王民豈限楚與吳是維見戀
慕作詩贈路隅
辯疑贈獻甫
一客逢吠狗無箠制狗狂一客叱狗吠一客言
狗良良狗豈妄吠好言巳莫詳言乃仁之趍叱
乃義所當趍仁不顧義非是助狗猖吾今不疑
仁仁義嗟何妨
盗儒
其衣乃儒服其說乃墨夷天生物一本今爾二
本爲爾忍不葬親委以飽狐貍吾心則孟子不
聽爾矢辭
宣城宰郭仲文遺林檎
右軍好佳果墨帖求林檎君今忽持贈知有逸
少心密枝傳應遠朱頰映巳深不愁炎暑劇幸
同玉漿斟
自和
陶公種五柳華氏戲五禽逹性與養生共得古
人心佳果能御暑致之意何深河朔存故事助
飲莫憚斟
送王克憲奉職之彭澤
折柳贈子行况聞彭澤去將過五株下可與青
青助渭城人唱罷羌管愁吹處江上定多閑䟱
隂就箕踞
寄潘歙州伯恭
我貧性愛酒有酒無錢沽新安走牙兵六月至
我廬手中持尺題肩上擔瓦壺高山度青天救
此愁腸枯開之聊傾樽渴肺如澆酥醉來欲學
李白騎鯨魚又思阮籍跨蹇驢上溪無徤鱗下
嶺無壯駒憶君南望空長吁
再寄歙州潘伯恭
青山截天去古路蔽雲中不有行人至安知與
郡通高樓雖窈窕遠樹已溟濛今日勞君問衡
門一老翁
依韻和永叔澄心堂紙答劉原甫
退之昔負天下才掃掩衆說猶除埃張籍盧同
闘新怪最稱東野爲竒瑰當時辭人固不少漫
費紙扎磨松煤歐陽今與韓相似海水浩浩山
嵬嵬石君蘇君比盧籍以我擬郊嗟困摧公之
此心實扶助更後有力誰論哉禁林晚入接俊
彥一出古紙還相哀曼卿子美人不識昔嘗唫
唱同樽罍因之作詩答原甫文字駚穩如刀裁
怪其有紙不寄我如此出語亦善詼往年公贈
兩大軸于今愛惜不輙開是時有詩述本末值
公再入居蘭臺崇文庫書作總目未暇綴韻酬
草萊前者京師競分買罄竭舊府歸鄒枚自慙
把筆粗成字安可遠與鍾王陪文高墨妙公第
一宜用此紙傳將來
依韻酬永叔示予銀杏
去年我何有鴨脚贈遠人人將比鵝毛貴多不
貴珍雖少未爲貴亦以知我貧至交不變舊佳
果幸及新窮坑我易滿分餉猶奉親計料失廣
大瑣屑且沉淪何用報珠玉千里來慇懃
依韻酬永叔再示
前歲守廩京城西有如勾踐巢會稽引杯嘗膽
未雪耻怒蛙起揖當涔蹄海天白日蔽光影霹
靂一過收雲霓九臯澄明鶴翅濕欲暮刷羽聲
嘶嘶客來東方美鬚鬛夜光出袖行無迷授予
照眼巳希世自顧臭辢猶萍虀文章製作比善
塑物象變怪一以泥泥雖各用有巧拙巧之高
絶非由梯又聞東夷蹈水底騎頸直踞通天犀
曼卿子美摟入室似使二嫂治朕棲舜歸在牀
不可得此實素分非能齊而今我獨向田里秋
稼巳熟烹黃雞自傾白酒坐溪上誰念往日無
粱稊隣邦或有寄嘉釀瓦罌土缶盛玻瓈昨喜
得書書滿紙官尊職大憐我睽怪我書亂苦簡
略疲駑豈敢攀駿驪貴賤交情古來有胷中不
欲置畛畦世間百事猒著意但願無病年壽躋
田園未多亦粗給兒女况足資提擕終當去問
綿上叟自與野老月下犂
池州蕭相樓(復所建)
樓中九華峰天削水蒼玉公圭何參差來雲自
䏈續我思唐蕭家八人居宰錄(瑀嵩華復俛傲真遘)朱欄
幾廢興下視寒江曲吳侯來爲邦百事無窘束
新之以登臨風月詠玩足安得黃鵠翼一舉遺
世俗
雜興
苦楝樹青鵓鴣啄鹽土鳴嗚嗚老鴉㘅茶子爭
噪落嶺隅不覺茶滿山漁利入江湖鹽由鵓鴣
起茶由老鴉趍誘以觸禁網二鳥誰與誅
東家月吐明西家犬爭吠玉兔在中天曾何競
窺穢姮娥雖夜行莫比淫奔廢呶呶籬下音胡
不鈐其喙
夢後寄歐陽永叔
不趁常參久安眠向舊溪五更千里夢殘月一
城雞適往言猶是浮生理可齊山王今巳貴肯
聽竹禽啼
送王著作赴西京壽安(翔向)
去作西畿令當趨大尹庭閒尋前代跡淨掃古
槐廳未慣餐周粟還應憶楚萍但逢花木處知
我昔常經
答了素上人用其韻
予心每淡泊世路多變詐梟鳴與鵩怪何用思
彈射空山雖夜行猛虎終不怕功名未逢時壯
士且出跨七尺無競軀市人應亦訝有香知害
身抉臍見窮麝一朝珠出淵百金未酬價爾尋
遠公去挈鉢廬峯下我趨仁義急不解如陶謝
送通判黃國博入浙
西風半空鳴且嚎吳天點破吳鴻高東溪車馬
走送客白露衰蘭輕若毛客當西歸乃東去爲
何欲及八月十五夜觀洪濤洗蕩生前邑邑不
平氣付與滄海之水隨滔滔却來廣陵願相見
拍手大笑傾新醪一飲一石無一錢莫管寒近
脫弊袍脫袍准酒不惜醉天意未必凍我曹
烏琢棗
樹頭陽烏饑啄棗破紅遶地青蠅老青蠅雨濕
驚不飛殘棗入泥人不掃西風落盡鳥亦歸晉
客齒黃終懊惱
眞上人因送毛令傷足復傷冷
陶令歸時遠公送石苔秋雨步遲遲凌霄花在
古松上也笑向人人不知
聞道山中出入稀偶來溪上笑談微野雲不管
田袍薄寒逼瘦膚相伴歸
潘歙州怪予遂行與黃君同路黃先游
浙矣依韻酬寄
未識潘岳貌巳知潘岳名去年改藩屏暫此解
佩纓一見意巳合談笑僕屢更豈唯文學冨况
亦論事精溪邊昔欲罷屑屑秋雨零于今又聞
蟬重起悲凉情作詩遠見招值我將西行譬彼
矯翼鳥革然顧侣鳴蒼山不可陟空入江上舲
黃君雖云約同泛明日自訪柳惲汀寒儒所向
多不成或西或東車馬驚高樓登望酸目晴欲
觀弄濤仍膾鯨新安太守空相迎舉手謝君江
水淸
潘歙州寄紙三百番石硯一枚
永叔新詩笑原父不將澄心紙寄予澄心紙出
新安郡臘月敲冰滑有餘潘侯不獨能致紙羅
紋細硯鐫龍尾墨花磨碧涵鼠鬚玉方舞盤蛇
與虺其紙如彼硯如此窮儒有之應瞰鬼
八月七日始見白髭一莖
昔見白髭驚今見白髭喜人將拔去之我獨不
然耳拔之旣更生留之何所耻白日儻日拔日
拔詎能巳黑壯不爲貴白衰不爲鄙道德保於
中任從髭髮齒
送僧了素游廬山
平生愛廬山夢寢不可去江上饒賈船偶來看
巳飫釋子言南游徘徊瞻瀑布月飛金熨斗光
宛陵先生集卷第三十五
宛陵先生集目錄卷第三十五
和吳興五題和行之芭蕉
促織吳仲庶邀和六篇
和答宣城張主簿送崔寺丞
辨疑贈獻甫盗儒
宣城郭宰遺林檎自和
送王奉職之彭澤寄潘歙州伯恭
再寄潘歙州和永叔答原甫
依韻酬永叔依韻酬永叔再示
池州蕭相樓雜興
夢後寄永叔送王著作赴壽安
次答了素上人送黃通判入浙
烏啄棗眞上人因送傷足
和酬潘歙州潘歙州寄紙并硯
始見白髭送了素游廬山
目錄終
