宛陵先生集卷第二十九
宋宛陵梅堯臣聖俞著
陽翟縣城凝嵩亭
西北望嵩色憶上大室時陟彼巳不淺坐此安
能知今誰絶壁下但見前峰危正與曩未異目
存迹焉追
王仲儀寄闘茶
白乳葉家春銖兩直錢萬資之石泉味特以陽
芽嫩宜言難購多串片大可寸謬爲識别人予
生固無恨
依韻和王道損風雨戲寄
小雪纔過大雪前蕭蕭風雨紙窗穿而今共唱
新詞飲切莫相邀薄暮天
鬪䳺鶉孫曼叔邀作
脫命秋隼下鳴闘自爲勇爭雄在數粒一敗勢
莫擁慙將縮䄂問懷負默而拱勝且勿苦欣猶
驚辱與寵
和道損欲雪與家人小兒軰飲
陰雲濃壓野風獵樹高鳴寒禽並枝立頗以見
物情目前兩稚子爲慰豈異卿欲置一壺酒且
獨對婦傾
韓持國邀賦闘山鵲
俗有巧闘心畜此巧闘禽搏擊無迅節爪觜自
相侵胡能知遠人角勝合百金鳳皇安在哉徒
此望丹岑
依韻和酬韓仲文昆季聮句見謝(予前與道)
(損游西湖淨居堂因至其第)
冬日晴且暖林塘思淨居往興都未盡遂經韓
氏廬韓氏兄弟賢各各趨義塗吾儕與之游何
異田蘇俱經疑反此質學陋慙無餘况茲諸少
年高論傾國都以及治民術縱横無所拘又涉
方外說扵道曾不殊詩評杜兼李方法禇與虞
啜茗豈非好㗖栗強爲娛久猒官局檢聊休體
質舒次第極言笑左右排圖書終日欣博約貶
異正則扶所頼存泛愛未以我爲愚持歸接士
論頗亦類販沽復聮長詩來味若餐瓊腴其辭
多自損似欲大厥譽顏子乃庶幾仲尼稱弗如
不猒會遇頻雲龍實相須最和躡麟趾舉步未
敢渝
種藥
雲外陽翟山實與嵩步接山中採藥人能自辨
苗葉當須斸其根以遂素所愜野蘀包舊土遠
置風雨捷故本含新芽枯莛帶空莢植雖乖地
勢培壅得專輙冬誰論臭香春定引蜂蝶豈惟
識草木庶用補羸&KR1170;
荅韓六玉汝戲題西軒
吾軒今扵水吾居易爲足誰與哦其間風窗數
竿竹雖無泉石淸尚不愧茅屋所樂違俗暄此
趣大巳熟
和韓五持國乞分道損山藥之什
不種東陵瓜不利千畦韭山藥數十本帶土移
野叟故葉萎未醒傷根亦何咎旣爲君子好豈
與騷人負騷人比畫工丹靑出其口欲分欄下
苗馳奴仍置簍主人可無吝所尚非獨有從茲
各勤灌肯在園𬞞後今雖勝曝蓄畢意資玉臼
人事固已然秘方看繫肘
送長陵淸辨師歸寧
山房古栢暗近在漢陵邊天供不爲樂母心常
所懸朝途髮根冷暮野鳥行先子道豈殊衆誰
云絶世緣
依韻和李密學會流杯亭
園林固足勝景著必人賢將泛杯中物遠分湖
水泉來從百花底轉向衆賓前易醉緣多病陪
公愧少年
依韻和韓子華陪王舅道損宴集(韓氏兄弟)
(八人而七人在坐)
雲低未成雪寒氣已侵席凍醪傾白濁乾果列
紫赤風微時破面亭敞宜張帟來望野興通古
城何額額邀射弓鈞開破的翦羽白助中聲喧
呼不覺屢傾幘醉驚一發功誰許百金易非等
將帥能聊將賓友適中酒作暴謔心親語多劇
吾徒固不羇安可限常格去忌無俗流起酌驚
臧獲八龍觀諸韓頭角相戢迫參差玉峰前愛
慕不知夕誰嗟短景移能使吝情釋爲賀主人
翁賢甥無久隔此會舉世稀頻頻奚所惜
飲韓仲文家
飲酒衆所嗜未若朋會樂終日不爲荒扵時豈
多怍坐客十餘人七子實棣萼杯行發嚴令孰
不資善謔巧詞劇猱捷辨機如弩彍醉舌強且
遲罰觥奚屢酌正言訐詭䛕簡禮去酬酢迭嘲
果與𬞞相呼花間藥是非不親親笑語何落落
夜歸歡有餘孩稚扶仍噱
玉汝贈永興冰蜜梨十顆
梨傳眞定間其丼曰如蜜君得咸陽中味兼冰
作質遺之析朝醒亦以蠲煩疾吾兒勿多嗜不
比盤中栗
王道損贈永興冰密梨四顆
名果出西州霜前競以收老嫌冰熨齒渴愛密
過喉色向瑤盤發甘應蟻酒投僊桃無此比不
畏小兒偷
寄題滁州豐樂亭
泠泠幽谷泉近在靑峰下使君去窮源林外留
車馬一徑穿篠深蔽日復瀟灑行盡逢泓澄翠
影如可瀉雲樹陰其旁造物將有假引水開石
池結宇覆碧瓦乃知愛玩心朝夕未忍捨近移
溪上石怪古蒼蘚惹芍藥廣陵來山卉雜夭冶
春禽時相鳴賓從不應寡欲問淮南趣還思洛
陽社勝事巳不辜吟觴無倦把
和韓仲文西齋間夜有懷道損舅及予
冬日每苦短方愛夜漏永積雲寒擁齋徘徊延
月影獨能懷親友出門見參井是時發淸詠筆
若天驥騁
前此諸韓來飲獨仲連以小兒病不至
明日仲連有夜坐見懷之什因成荅章
夜與賢豪飲方聞默坐時我斟相樂酒君詠寄
來詩莫恨殊喧寂眞緣篤愛慈何當因雪興過
此未應遲
奉和子華持國玉汝來飲西軒
我誠官局冷終日事靡括每躭古人書似與世
俗闊同道三四人來過慰饑渴迭相陳語言曾
未猒刀呾自中將過晡畱飯具麄糲薄酒繼以
斟不覺寒日没愚妻方罷沐供飯愧倉卒凍婢
昧煎和親調首忘髴每食各驚顧誰謂不黔突
倦僕暖吾薪饑馬飽吾秣馬無歸嘶聲僕有顏
色活安穩不知疲明缸仍爲撥醉言實無次曾
未窮本末諸君競相先出口論莫奪復云天地
間此能有幾達我聞顏汗下恐後謗難遏其間
常有言但未見疵齾終當輕有若悔目巳屢䀣
(莫八反)信哉群玉林豈得依朽枿吾心爲之然收
舌如斷割寄音謝豪俊茲藴只圭撮
和道損喜雪
密雪巳迎臘隨風來拂巾偏知寒夜屋不管醉
歸人暗積空庭合偷裝衆樹新沃田將望歲壓
癘且忘貧薄厚曾無意飄揚似有因旣能先覆
物乃見未饒春作陣從天落何功得地均暫欣
供一賞惜逐馬蹄塵
荅持國遺魦魚皮膾
海魚沙玉皮翦膾金虀釅遠持享佳賓豈用餙
寳劒予貧食幾稀君愛則巳泛終當飯葵藿此
味不爲欠
與仲文子華陪觀新水磑
湖壖此興磑許俗見仍稀激射聊因勢回環豈
息機水如嵓下過人悟雪中歸坐想韓夫子心
應不道非
與道損仲文子華陪泛西湖
冰消湖巳綠渺渺鴨頭春船學吳兒刺吟稀楚
老新對山憐去鳥隔樹識遊人誰念滄江上風
柔採白蘋
和持國石蘚
石根雲常蒸老蘚密扵毯濕翠連澗陰淨綠繞
嵒坎不異泉上芹丰茸猶可擥安知山中客遠
寄趣已淡
同諸韓飲曼叔家
富貴豐盤餐日可侑淸角不與賢者俱飽食何
所學吾友雖日貧邀賞不辭數質衣爲酒肴出
論輕管樂其饌精且丼刀几孰親握是時予苦
眩引去意頗確羸馬雪中歸醉醒誰復較
和仲文西湖野步至新堰二首
決決堰根水層層湖上田寒魚猶著底白鷺巳
飛前履惜春泥滑衣從澁蔓牽偶來成野望歸
興自留連
潭上水容暖野中寒吹横行塘人已晚吟步日
難更凍地坼枯龜齗冰流破鏡王都且不遠樂
此林泉性
送韓奉禮(崇道)
將欲侍親去獨要予贈言世風還自有文體不
須論稍愛春波急微生野岸行舟寧覺遠幾
日到都門
諸韓來會别
諸韓行有日别思更依依獨歎從予少還看似
子稀呼童聊奏酒灑水爲開扉蘇合染裘美雪
中閶闔歸
送仲文
三年不出戸孝行閭井聞近俗遂知化豈非由
所薰御琴趨國門何必長守墳美哉若君子忠
可移扵君
送子華
識君雖恨晚說詩屢解頥吾徒固難合所合終
不移冐寒躍馬來且言行有期河上冰始坼輕
棹去未遲
送仲連
别緒如亂絲欲理還不可却悲嬌女詩寧戀更
效左是時遠道懷紛紛上歸舸憐君正如此豈
任風雨俀
送玉汝
談笑去拘忌乃見相與深風騷得往返但見非
知音明日車馬北豈不動離襟春風蘼蕪綠别
恨生遥岑
玉汝遺橄欖
南國青青果涉冬知始摘雖咀澁難任竟當丼
莫敵來從萬里外或以苦口擲所投同木瓜欲
報無瓊璧
和王待制出郊馬上口占寄兄損道次
韻
日暖寒郊不起風使君車騎出城中遥知望處
思兄弟鴻鴈連連下遠空
寄題蘇子美滄浪亭
聞買滄浪水遂作滄浪人置亭滄浪上日與滄
浪親宜曰滄浪叟老向滄浪濱滄浪何處是洞
庭相與鄰竹樹種已合魚蟹時可緡春羹芼白
菘夏鼎烹紫蓴黃柑摘霜晚香稻炊玉新行吟
招隱詩懶戴醉中巾憂患兩都忘還往誰與頻
昨得滁陽書語彼事頗眞曩子初去國我勉勿
迷津四方不可之中土百物淳今子居所樂豈
不遠埃塵被髮異泰伯結客非春申莫與吳俗
尚吳俗多文身蛟龍刺兩股未變此遺民讀書
本爲道不計賤與貧當須化閭里庶使禮義臻
送河東轉運劉察院
塞郡屯師久飛芻始得人權傾擁旄將詔輟繡
衣臣舊里過京洛辭家渡盟津紫裘蘇合染驄
馬玉環辰榆莢關頭雨梨花谷口春高車方陟
險豐膳暫違親山勢北臨岱地雄西隔秦行臺
知不遠能使問安頻
依韻和玉汝對月見懷西軒
坐見沙頭月復憐衣上輝正如從我飲還欲照
君歸相逐影徒是共嗟歡巳非夜深依岸落寒
色入傷違
依韻和玉汝舟中見懷
遥聞出舟望始愛川原廣春冰未破時旋拉寒
篙響鳴鴈似相隨遠日聊一仰能知狀物工把
筆獨見想
同道損持國訪孔旼處士
高廬當大道節士不肯過窮巷獨秉德車馬一
何多勢力走䛕謟禮義服委佗是以被褐人長
甘北山阿曰今豈有愧漁上有行歌
二月十四夜霜
欣欣東園杏忽值春飛霜粲然彼繁英萎若出
沸湯旣能與之榮而復使之傷向來肅殺時已
共百卉黃今同草吐心不似草心長天理固難
測誰要必其常
送謝師直南陽上墳
躍馬清明前行將拜孤壠松吹送悲聲緣纓淚
如湧三歲宰南方奠斝阻親捧山下獨徘徊雨
來雲蓊蓊
奉和持國曼叔方叔送師直歸馬上同
賦之什
郊外桃李花赤赤復白白爲君歌古曲行子在
南陌衆人各巳歸春風送無跡安知春風送到
處花當客我病出獨難併請春風讁此情無遠
近千里不能隔
和韓子華寄東華市玉版鮓
客從都下來遠遺東華鮓荷香開新包玉臠識
舊把色絜巳可珍味佳寧獨捨莫問魚與龍予
非博物者
喜雨
冬涉春無雨侵晨忽沛然燕曾知社後雷未發
聲前細濕林花暗輕霑土脉全看看一百五風
勢莫狂顛
送王判官之江陰軍幕(易知)
往時初渡江頗愛江南美誰知坐卧間思及烟
波裏絮逐&KR1693;魚繁䜴添蒓線紫君行語風物到
日應相似
送王龍圖源叔之襄陽
忽驚車騎臨乃是荆州長登堂語出處陳事猶
夢想别逾二十年相遇今始兩爵位異禮數齒
髮可下上但問我何有而獨不愛曩敢告守拙
愚此道未嘗枉行當至峴山羊公存廟像簫鼔
有時奠道德其可仰
依韻和持國新植西軒
開地臨廣衢崇崇十餘畝新軒稍偏北治圃亦
西酉盎中植菡蓞水不過升斗小桂未得地驗
活徒搯朽上乏幽禽啼下多穴蟻走藥苗雖無
補欲比山中有澆灌同一時萌芽或先後松株
不滿尺廊廟色已厚禀性久且堅物理豈無偶
㯶櫚仍未大散葉纔八九夏綠與冬青各各自
爲友吾軒還處西脩竹爾後取兩莫論是非但
可吟對酒
送師直之會稽宰(其兄在餘姚)
天下風物佳莫出吳與越新罷吳官來又隨越
舸發連宰吳越間皆邇蛟鼉窟伯氏復同郡邑
境接民垈寧將内隔外正似肉附骨姚江遺魚
蟹稽山奉笋蕨足得相交歡高堂未華髮送子
意不盡念逐有明月
西湖觀新出鵝兒道損持國曼叔請予
賦之
春菢畏雷後㲉開形已完嫩毛輕染蘗小掌未
全丹見物初能啑浮波尚怕寒山陰無道士更
長換應難
宛陵先生集卷第二十九
宛陵先生集目錄卷第二十九
陽翟凝嵩亭王仲儀寄闘茶
和王道損風雨闘䳺鶉
和道損欲雪闘山鵲
和仲文聮句種藥
荅王汝西軒和持國分題僊藥
送長陵辨師歸寧和密學流杯亭
和子華陪宴飲韓仲文家
玉汝遺冰密梨王道損遺密梨
寄題滁州豐樂亭和仲文西齋閒夜
荅仲連和子華飲西軒
和道損喜雪荅持國遺魦膾
陪觀新水磑陪泛西湖
和持國石蘚同諸韓飲曼叔
和仲文西湖野步送韓奉禮
諸韓來會别送仲文
送子華送仲連
送玉汝玉汝遺橄欖
和王待制出郊寄題蘇子美滄浪亭
送河東劉運使和玉汝對月
和玉汝舟中見懷和訪孔旼處士
二月十四夜霜送師直上墳
和諸友歸馬上同賦
和子華寄玉版鮓喜雨
送江陰王判官送襄陽王龍圖
和持國新植西軒送師直會稽宰
賦觀西湖新鵝兒
目錄終
