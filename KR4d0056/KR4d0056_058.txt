宛陵先生集卷第五十八
宋宛陵梅堯臣聖俞著
吳長文紫微見過
豈敢以貧賤而輙傲賢貴但恨門闌遥赫日去
可畏瘦馬汗長流寸步出無謂是以逾十旬景
慕腸欲沸近因秋雨來纖纖有凉氣九陌可以
行輕服可以衣方將事請見瘡足痛若䠊忽枉
騶騎過顔厚言莫旣尚期新醪熟還往襲經緯
乃知君子德曩分替則未
范景仁紫微見過亦謁不遇道上逢之
朝游翔鳳池暮直中書省無由見顔色况乃當
畏景退朝八月朔因得修造請高閎一何新未
歸閭巷靜版刺留姓名不遑佇軒屏驅馬返我
廬道逢騶從整歛轡莫敢行顧望立俄頃還家
稚子言有車來炳炳傳是紫微人將廻猶引領
如何互相乖徒自想形影更待秋風高緩步時
往省
送王道粹學士知亳州
古者二千石高車駕青驪車前陳曲蓋車後建
朱旗金鼓鳴兩旁壺漿擁通逵所付重威惠所
仰撫惸[婺-矛+牙]景亳實鉅屏往俾國相之國相稱疾
還正值民阻饑朝廷急恤養選守莫與宜君嘗
典海陵政績爲衆推今授輒辭命大夫多飛綏
屢上不得請飭馭俄輕齎旣體堯舜仁又答稷
卨知八月風漸高木葉將披披郊原棗巳剥埸
圃黍可治必期寬賦歛無乃息疲羸何當過苦
縣肯暇觀舊碑
和江隣幾學士畫鬼拔河篇
蒲中古寺壁畫古畫者隋代展子虔分明八鬼
拔河戲中建二旗觀却前東廂四鬼苦用力索
尾栧斷一鬼顛西廂四鬼來背挽䨇手磓下抵
以肩龍頭魚身霹靂使持鉞植立旗左偏拔山
夜义右握斧各司勝負如爭先兩旁撾鼓鼓四
面聲勢助勇努眼圓臂梟張拳擊捧首似與暴
謔意態全當正大鬼按膝坐三鬼帶韣一執&KR0999;
操刀擐囊力指督怒髮上直筋舊纏虎尾人身
又踣顧蒺䔧短挺金鎚堅高下尊卑二十四二
十四鬼無黃泉角錐競強欲何暏曷不各各還
荒埏
送制置發運唐子方學士
本以諫諍稱今以財賦用所爲各有能何必於
兹重東南周萬里海陸竭煑種歛之爲公上豈
是與民共民方苦久弊將缺太平頌有利得設
施無不可抑縱大都守繩墨曷異虱處縫從來
許國心曾未苟禄俸願無輸羡餘終亦歸侍從
次韻和司馬學士慮囚
縲囚往慮問勤恤意不息猛虎在䧟穽挑尾尚
求食常憂有詿誤非罪罹暴迫藹藹萬乘都憧
憧四方客一遭纖微舋鑑垢莫磨拭是以大君
心惟恐橫抵摘前法著以律後法編以册每當
炎蒸時獄器用刷滌應無古冤血地下化爲碧
我今因牽吟聊以肝膽瀝刑人皆得辜不似尤
地脉間歸卽解鞍浣手嫌控靮昔言善烹魚必
先漑釡鬲願言保兢慎切勿厭此役夜月可留
翫清樽獨可適一榻寬且平羣動都巳寂可用
休其勞不休庶終夕
和吳冲卿江隣幾二學士王景彝舍人
秋興
我謂蓬瀛客清切不畏炎及觀秋興篇無遠此
窮閻乃知天地大節候無愛嫌寒不爲富減暑
不爲貧添向者遭蒸炊靡不同炮燖西風吹雨
至凉氣何纖纖霈然沃萬物不更畢宿占紈扇
捉苦倦盤冰得仍厭蠅癡驅又來蚊嚵喙猶尖
絺衣不復浹醅醪壓初甜客有憎壁蝎(吳詩)客有
困靴襜(江詩)一以磔爲喜一以嬾自謙唯有螭頭
人朝立宮殿簷盛誇樓觀高又極星斗瞻(王詩)予
慙異羣公歸意如陶潛自念菊將坼復思禾可
鎌春禾作釀熟獨邀影與蟾此樂雖易有彼榮
安得兼
送覺上人歸湖州(富相國與紫衣)
古寺一盂飯弊衣三歲塵相應維帝祝子巳得
袍新范叔復何望原生丼自貧歸看五湖上終
有泛舟人
送閔郎中知池州
一送池陽守頗懷當日遊青山臨岸盡翠水入
江流楚舊茅爲貢燕來鴈報秋牧之登覽處故
事待君脩
和吳冲卿學士省中植菊
園菓巳熟實未墜野卉巳老葉未瘁菊叢是時
方發榮潭上籬邊俱有爲一從潭島輔長年一
自籬根圖暫醉今將移近省中蘭壅培早與陶
潛異黃土肥濃沃井泉朱欄屈曲侵階地勁風
不到何動搖清露能霑誰著意看看重九各登
高金蘂滿頭無所忌及此頻邀同舍歡向來莫
羡鍾繇賜我家蓬藋不足云強對嘉章顔起愧
張仲通追賦洛中雜題和嘗歷覽者六章
伊川
山斷瀉伊流灘聲朝暮急東渡馬將登西堤人
巳立日看東西舟爭途如不及誰見捕魚郎寒
蓑雨中濕
洛州
上陽宮樹影不隨寒波流天津橋下石激響無
時休至清自照物遇險豈能柔東過白馬去凡
經幾千秋
潛溪
寒溪隨山廻脩竹隱深寺頗逢老僧談能憶先
到事白栝聖君憐緋花土人蒔不到三十秋依
俙猶可記(真宗嘗駐蹕白栝樹下花譜有潛溪緋一品)
石樓
山腰古石樓杳藹石梯上低窺巖際樹對見龕
中像簷中嵩雲飛檻逼伊湍響同遊巳零落歲
月成俯仰
大字寺
庭中兩大樹池上千竿竹竹有紅淚班樹無衆
鳥宿昔日白傳歸愛吟裴令續間流水西園翻
然入他族
蘄竹
顋肥節腦瘦蘄水長笛材洛陽袁氏塢此竹舊
移來雪霰飽巳久竅星誰爲開與君作龍吟吹
發江南梅
次韻任屯田感予飛内翰舊詩
二十四年君日哦翰林風韻郢中歌歲華荏苒
都如昨世事升沉亦苦多燕國駿蹄猶待樂荆
山美寶巳逢和賸求海内多何用爛醉人間理
莫過歷覽昔賢皆泯泯尋思魯叟自波波我今
不敢希高躅蹇步年來任跌跎
次韻答德化尉郭功甫遂以送之
江南有嘉禽乘春弄清吭流音入我耳慰愜若
獲貺朝聽巳孤高暮聽轉幽曠何多燕雀羣聲
跡不相傍始聞汾陽生文行衆所諒獨哦青山
間悼古或悲愴弃官不屈人頗學陶元亮是時
予愛之顔采莫得望倏然能見過遠涉丹湖浪
袖携一卷詩行槖更無長固與俗人殊於焉識
敦尚嗟嗟二千石不知子所向駭子發論高萬
仞聳孤嶂又如決河湍捧土安可障吾方歎瓌
材恨未逢良匠信哉騏驥駒誰用伯樂相自從
昔還朝汨汨走俗狀未嘗寄子書子言今行行
亦似昧相知曾非事高閌把筆誠不勤強意乃
爲妄兹晨去湓城聊以和子唱子辭猶瀑布敢
挹不知量
送李師錫太博通判懷州
洛陽古道登北邙河内碧山橫太行朝騎快馬
暮可到風物人心皆故鄕竹林無蹤懷阮籍路
傍有家嗟宣王别乘差同二千石教民唯在親
耕桑
送潘士方建昌
軍壘近僊山麻源第三谷靈運詩亦存魯公記
可讀幸時無寇攘閑日望雲木儻見西王母白
麟如白鹿來尋鳥爪人神光生石屋無念癢背
搔還恐罹怒扑學道我未成鍊氣不飽腹安得
羽翼生下上同黃鵠送君想君遊星斗壇邊竹
次韻和吳仲庶舍人送德化郭尉
蒲葉高帆十二幅秋風逆水滿檣開是時不畏
浪頭起到日定將船尾堆用舍東方言虎鼠賤
疎梅福比蒿萊少年才辨無如美廬岳峰前莫
滯廻
和劉原父舍人樂郊詩
太守東平來固殊阮步兵步兵醉乘驢太守整
佩纓事物旣巳遺駕車出東城園荒久不治道
路生棘荆地僻人馬入草間狐兔驚舊池堙猶
窊遺址巋不平窊者使之濬巋者使之營博野
高榭起陳漁危臺成榭前東山秀臺下盧泉清
傍塢梧竹密翳水芹藻幷渠渠有深堂燕賓飛
玉觥芍藥廣陵美謔贈鄭女情公子莫言歸古
人未以輕欲知學山簡倒載去欹傾
送張聖民學士知登州
慕君才行美風義亦倜儻在遠恨未逢旣近不
屢往非以近爲輕恃易遂成曩倏爲東牟守别
我駐征鞅又作千里遙依然復懷想昔聞之罘
山秦碑元有兩一存東頂中一在西頂上篆實
丞相斯缺剥不可倣願言試歷覽聞見欲以廣
海晴望石橋神僊事敞怳始皇安得長隂怪役
罔象橋斷水無涯焉知有方丈邇者地出金發
掘懷沃壤良民皆逐末兹事誰用長凡爲二千
石唯在勸耕紡幸君經術高教化人所仰
送王言秀才歸建昌
來時槐開花去日木隕葉作賦未得薦著書巳
盈篋舊居近僊壇獨往遇農饁莫問鳥爪人欲
取月桂捷
次韻和劉原甫遊樂郊贈同遊
積歲阻顔色何以慰我思聞初遊樂郊頗慕登
望詩下車未幾日倏見白露滋月弦不常滿星
畢屢巳離幸無風雨晦時從寮宷嬉大喜酒客
難莫顧尚書期獨守詩書愚未悟朝夕疲引領
君子風東首自忘移但當觀魚鳥辟去旄與麾
優悠民亦康何必苦吏爲
次韻和王尚書答贈宣城花木瓜十韻
百菓各丼酸或由人所植木瓜聞衞詩贈好非
玉色投此瓊玖報蓋重車馬餙貴賤今旣殊凌
紙字翕赩一一如明珠自得見安格復何備國
風庶亦見王澤捧之爲重賜誦巳乃忘食幸資
藥品用少助宣調力南土加文章中州異肥瘠
公將和鼎餗微意願尋繹
九月晦日謁韓子華遂留邀江鄰幾同
飲是夕值其内宿不終席明日有詩予
次其韻
乘興驅車偶一來旋呼江老舊遊陪驚風送雨
寒初動舉酒浮蛆撥不開騏驥鞴時聞内宿琵
琶彈急怨虛催接籬帶去令傳樣自此逢歡未
便廻
送王省副寶臣北使
紫服黃金帶銀鞍翠錦韀犯寒辭漢省持禮入
胡天左袵通華語名王接右賢舊山廻可記碣
石與燕然
送李學士公逹北使
萬里使窮域山川入馬蹄駞鳴沙水凍鵰擊雪
雲低食飲羊兼酪供迎虜雜奚禮成廻近日喜
聽早朝雞
送祖擇之學士北使
燕山常苦寒漢使涉窮臘路長人馬愁風急沙
霰雜宿造氊廬開行逢獵騎合獻鮮秃髮馳問
譯華言答每食冰生盤欲飲酒凍榼見其酋長
時國禮何勤納中朝厚仁恩四海望閶闔乃知
日月光照必蠻夷匝歸來易輕裘賜對延英閤
送許璋監簿歸泰州
木枯鳥不巢泉涸魚不游我非魚鳥情貧縛路
阻脩高陽有令子嗣世學巳優前日來京城問
恤忍涕流今失王府薦命竒言非讐家聲喜未
墜辭我還海陬爲酌一壺酒叙懷心如抽子之
伯父殁遣奠固莫由豈欲寡恩義力薄難置郵
因寄緣睫淚灑向君衣裘
送棣州唐虞部
人持左符去馬逆北風行古路草初白大河冰
未成暖科桑柘美寒織杼梭鳴風俗巳如此憩
棠無訟爭
金陵有美堂
李白愛山如洛陽三杯爲歌愁日長廢基臺殿
不可識玉燕舊棲王謝堂公來碧瓦起棟宇羅
列圖畫牙作牀池頭古月城下江照見萬里冰
雪光江流不盡月不死寒浪素影東西翔願公
樂此殊未央慎勿區區思故鄕
送張中樂屯田知永州
畏向瀟湘行不入洞庭去鞍馬踏關山衣裘冐
霜露零陵三千里楚俗未改故王澤久巳覃國
刑亦當措皆聞柳宗元山水尋不飫其記若丹
青因來問潭步石燕飛有無香草生觸處僊姑
異麻姑歲月樓中度不食顔渥赭言語神靈預
莫將車騎喧獨往探幽趣有信報我知惡欲驅
塵慮
宛陵先生集卷第五十八
宛陵先生集目錄卷第五十八
吳紫微見過范紫微見過不遇
送王學士知亳州江學士畫鬼拔河篇
送發運唐學士和司馬學士慮囚
和秋興送覺上人歸湖州
送閔郞中知池州和省中植菊
賦張仲通六章和感予飛舊詩
次答郭功甫送懷倅李太博
送潘士方之建昌和吳舍人送郭尉
和劉舍人樂郊詩送張學士知登州
送王秀才歸建昌和原甫遊樂郊
和王尚書花木瓜九月晦謁子華
送王省副北使送李學士北使
送祖學士北使送章監簿歸泰州
送棣州唐虞部金陵有美堂
送張屯田知永州
目錄終
