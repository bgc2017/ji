宛陵先生集卷第四十六
宋宛陵梅堯臣聖俞著
依韻和許待制春雪
密雪犯陽和寒階覆短莎條牙摧不展鳥舌噤
應多變令巳爲失易消如未苛桃花禹門水早
晩見通波
送廣西提刑潘比部(伯恭)
白麻新拜大丞相黃紙首除南省郞欲使平刑
安遠俗莫辭乘傳歷炎荒桂林地險通椎髻陽
朔峰竒削劒鋩自有王門舊勲業且湏稀作上
書囊
大明寺平山堂
陸羽烹茶處爲堂備宴娛岡形來自蜀山色去
連吳毫髮開明鏡隂晴改畫圖翰林能憶否此
景大梁無
依韻和王平甫見寄
尊王興霸國古莫重齊桓仲尼書大法亦莫重
更端文章革浮澆近世無如韓徤筆走霹靂龍
蛇奮潛蟠颺風何端倪鼓蕩巨浸瀾明珠及百
怪容畜知曠寬其後漸衰微餘襲猶未彈我朝
三四公合力興憤歎幸時構明堂願爲櫨與欒
期琢宗廟器願備次玉玕謝公唱西都予預歐
尹觀乃復元和盛一變誰爲難行將三十載衣
被劇織紈後生喜成功往往舞朱干君家兄弟
賢挺拔尤堅完譬彼登泰山孰辨雲徑盤忽在
高高巔兩腋猶抑翰我久知子名曾未接子驩
前者和君詩薄言慙兒肝淮南喜子來袖刺字
未漫明日聞渡江留書特相安今又獲嘉辭至
味非鹹酸
依韻和丁元珍見寄
我從江南來挂席江上正輕舟自行速不與風
力競乃省少時學強勉無佳興初如弄機杼未
解布絲經利器昩其持或反授人柄及親賢豪
游所尚志已定不厭朝市喧不須山林靜不爲
煦煦妍不爲嚴嚴冰遇物理自暢區處劇操令
仍類楚野筠忽從孤根迸便成翠琅玕久與風
霜硬雖然逹吾眞誰復究畢竟世間忘坦途盡
欲求密徑哂我是■疎宜乎今蹭蹬蹭蹬誠可
嗟所偶亦已併晩逢二三友喜飲恨多病道路
何邅廻季秋越春孟平生景慕者邂逅出天幸
接迹猶謂榮况此聲顏並實慙寡時用又顧無
竒行愛之不忍去自旦還至暝在昔濁世賢徒
知清酒聖但用醉爲娛一老少不更稍思桃源
人翩爾乘漁艇尋花逐水往豈念衰與乘歌謳
非俗情山響自答應以此謝君勤微言期略聽
衮衮不足爲試共幽人評
泰州王學士寄車螯蛤蜊
車螯與月蛤寄自海陵郡謂我抱餘醒江都多
美醖老來飲不滿一醉巳關分甘鮮雖所嗜易
飫亦莫問嬌女巧收殼燕脂合眉暈貧奩無金
玉狼藉生恚忿妻孥喜食之婢妾困埽拚行當
至京華耳目飽塵坌此味爽口難書爲猒者訓
張聖民席上賦紅梅
吾家有嘉樹紅蘂開朝霧笑杏少清香鄙梅多
俗趣江都別乘居似見句溪圃坐中勿苦疑結
子看春暮
平山堂雜言
蕪城之北大明寺闢堂高爽趣廣而意厖歐陽
公經始曰平山山之迤邐蒼翠隔大江天清日
明了了見峰嶺已勝謝眺齪齪遠視於一窗亦
笑煬帝造樓摘星放螢火錦帆落檣旗建杠我
今乃來偶同二三友得句欲霜鍾撞却思公之
文字世莫雙舉酒一使長咽慢肌高揭鼓笛腔
萬古有作心胸降
自感
左目忽昏花愁心亂劇麻文書都莫見藥物近
憑他眸子終何似形軀且願嘉唯期一開泰再
望日中鴉
我不嫌髭白白髭何自落雖然失醜衰將恐日
疎薄有生無不老歲事看秋籜一身憂已大毫
髮誰能度(二月二十八日)
依韻和孫都官河上寫望
河上風煙愛此邦吳艘越舸不相降魚鯹矗矗
橋邊市花暗深深竹裏窗蹴踘漸知寒食近鞦
韆將立小鬟雙年光取次湏偷賞何用功名節
與幢
依韻和試筆偶書
洗硯開書几拈毫喜子巢不爲微物撓自向小
欄敲已逐游絲末還緣翠葉稍因知生理大不
必在重爻
和張民朝謁建隆寺二次用寫望試筆
韻
荒臺殘壘舊名邦曾說王師此受降西漢衣冠
拜原廟五天龍象護經窗蜀岡井味人猶品隋
帝宫基闕尚雙自古興亡不湏問風鈴閑聽響
幡幢
躍馬侵星去啼鴉未出巢春裘風易裂從騎鐙
相敲紅日雙行柳黃金一抺梢乾坤功力大默
誦易中爻
依韻和許待制後園宴賓
春來無處不幽芳誰復樽前歎異鄕繞榻綺羅
觀舊豔傍池桃杏照新粧柳條拂拂牽絲嫰蘂
粉輕輕落酒香聞道主公偏愛客翻思當日醉
莎埸(宛丘城頭有莎埸臨淄公每飲於其間)
依韻和許待制偶書
曉雨射船珠瀉盤平明水上舞英殘鬪雞蹠惡
輕泥濕調馬蹄翻軟土乾深屋鷰巢將欲補密
房𧖟蟻尚憂寒爲言楚客甘蔬蔌白芷香牙長
嫰珊
閨思
望日赤如橘游梁音信稀愁心常似醉春絮等
閑飛江鱖看將爛芹牙吐尚微何時憑鷰子寄
取錦書歸
代書寄王道粹學士
巳具扁舟訪使君忽逢春雨起淮濆花寒蛺蝶
猶相守水冷鴛鴦不暫分况約他時來寄蹟何
湏今日去論文解裝無復山隂興且對荆釵與
布裙
依韻和許待制病起偶書
桐柳隂隂翠色參幔房深䆳靜於巖疾疑不是
因蛇影方秘曾傳白玉函煉蜜有時蜂競至墜
羶無數蟻來㘅女奚困觸屏風響林鳥饑尋蠧
木鵮趨吏喜聞開便閤舞姬排北翦春衫嘉賓
入幕金樽抹賀客衝風席帽攙談出古人非騁
辨詩陳王化不言讒提綱勿用銖銖較列局緣
從物物監龍腦篆香盤屈曲虎頭彫枕剔空嵌
年踰五十惟躭易能格神明莫若諴
依韻和新栽竹
斸破煙叢帶筍移映軒臨檻特爲宜龍孫巳見
多竒節鳳實新生入翠枝不向阮家林下集還
思渭北水邊窺一花一草公休詠慣作蘭臺侍
從詩
依韻和戲題
楊州太守重交情我欲西歸未得行寒食尚賖
花水近妻孥煎去到天明
依韻和春日偶書
甕面春醅壓嫰藍盤中鵝䏑亦肥甘正宜醉夢
輕爲蝶苦怕酬詩密似𧖟病起羊公方隱几歸
來陶令只乘籃河堤古木欣欣暗野水新秧拍
拍渰已向官資隨分足莫將忠憤等閒談况於
世上諸般猒不作人間一例貪陋巷自知當退
縮擁門誰解更趨參高低趣向難爲合冷暖情
懷固飽諳勉意妻兒猶苟禄強顏冠冕未抽簪
唯公恩遇留連久頻對樽罍也負慙
依韻和禁煙近事之什
狂風暴雨巳頻過近水棠梨着未多窈窕踏歌
相把袂輕浮賭勝各飛堶閒牽白日游絲颺細
驀黃金舞帶拖小苑芳菲花鬪蘂華堂嘲哳燕
爭窠西州駿馬頭如剥南國佳人頸似瑳結客
追隨傾畫榼分朋游樂藉靑莎鞦韆競打遺鈿
翠芍藥將開翦纈羅我病乞求新火炙無心更
聽竹枝歌
依韻和春日見示
春雨懶從年少狂一生憔悴爲詩忙不能屑屑
隨時軰亦耻區區憶故鄕白玉笛聲親府席六
么花拍動衣香龍咽嘹喨留行月鳳翼趨蹌巧
定埸粉色酒容歡四座花光燭影照西墻虚榮
浪貴知多少安得如君展胏腸
依韻和偶書相留
在昔有言無不讎故於嘉詠豈宜休出奇吳國
將能戰探隱漢宫人戲&KR0848;吹笛夢來猶記曲愛
歌老去未忘謳車中變服爲秦客頭上南冠學
楚囚日永歡呼遺搏齒夜深談論廢更籌海陵
已有從游約今欲西歸且榜舟
讀邵不疑學士詩卷杜挺之忽來因出
示之且伏高致輒書一時之語以奉呈
作詩無古今唯造平淡難譬身有兩目瞭然瞻
視端邵南有遺風源流應未殫所得六十章小
大珠落槃光彩若明月射我枕席寒含香視草
郞下馬一借觀旣觀坐長歎復想李杜韓願執
戈與戟生死事將壇
送寧鄕令張沆
長沙過洞庭水泊風搖矴青山接夷蠻白晝鳴
鴞鸋竹存帝女啼䕫學林雍鑋不嫌卑濕往教
令民湏聽
依許待制送行詩韻詠鷰以寄
江鷰㘅泥日深堂拂玉琴不教關閤戸乃見主
人心掠水飛殊捷迎風去巳禁短書猶可記聊
影託微唫
依韻和酬邵不疑見答
君才若巨賈旣富仍深藏遂兼碌碌貧共處安
可量淊淊大澤陂渺漫入幽荒徒欲窮端倪憑
高何相望一日以文繡被此糞土墻門徒三千
人起予唯卜商薄言昩纖悉懷憂思萱忘美璞
委彫琢以未知我詳但念故時朋所樂來遠方
愼勿以名使取敗非相當
贈張伯益
張伯益風義自足常遊遨醉彈琵琶聲嘈嘈雷
車急輥蛟龍號曲終放撥解紫絛勇氣索筆作
小篆李斯復出秦碑高不數宣王石鼓文快健
欲敵橫磨刀奕棋絲桐且置之衆善多取精神
勞
依韻和邵不疑以雨止烹茶觀畫聽琴
之會
彈琴閱古畫煑茗仍有期一夕風雨來目喜農
畝滋中河不阻澀舟楫亦所宜况聞新疾愈當
與嗜好暌何湏顧小約豈不有他時淡泊全精
神老氏吾將師幸因答來章敢不以此咨此咨
有深理願君勤且思
依韻和不疑寄杜挺之以病雨止冷淘
會
邵杜二良守相逢欲霑醉促膝一開顔衮衮言
有味或嘆季路宜成語伯夷是各懷忠義心要
終豈同異我實疎賤軀政治未使試預玆高古
談懦志生勇氣明當饌湯餅疾雨晦天地一日
不見君何止如三歲口腹尚乖期榮華可推類
嗟嗟勿復問安恬固無媿
獨酌偶作
東路歸梁懶黃流下汴深眼穿南去翼耳冷北
來音風雨昏斜日乾坤入醉吟不憂貧且老自
有伯鸞心
答杜挺之遺魚乾
百年蠧柳根半浮揭屋顚風吹欲倒寸步泥深
登岸難鰍乾助飲隣船老
宛陵先生集卷第四十六
宛陵先生集目錄卷第四十六
和許待制春雪送廣西潘提刑
大明寺平山堂和王平甫見寄
和丁元珍見寄王學士寄車螯
席上賦紅梅平山堂雜言
自感和河上寫望
和試筆偶書和民朝謁建隆寺
和許待制宴賓和許待制偶書
閨思代寄王學士
和許待制病起偶書依韻和新栽竹
和戲題和春日偶書
和禁煙近事之什和春日見示
和偶書相留讀邵不疑卷
送寧鄕令張沆和許待制送行
和不疑見答贈張伯益
和不疑烹茶觀畫和不疑冷淘會
獨酌偶作答杜挺之遺鰍魚乾
目錄終
