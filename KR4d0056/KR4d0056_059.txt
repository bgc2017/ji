宛陵先生集卷第五十九
宋宛陵梅堯臣聖俞著
陽武王安之寄石榴
安榴若拳石中藴丹砂粒割之珠落盤不待蛟
人泣舊友大河濱作宰寔畿色嚴霜百果熟爲
贈怱我及始時童稚嬌爭取猴猿集老夫所食
微何暇更收拾聊答君意勤作詩恨短澁
寄致仕余少卿
仕苦戀朝廷多爲老所逼朝廷雖愛賢不欲竭
其力君歸頗得宜湖上遂偃息男能智自謨孫
亦俛就職人事當置之自可樂胸臆
和吳沖卿學士冬日私居事
人知何晏宅近住白楊頭車馬不還往詩書多
蓄收風庭吹落葉霜樹立鳴鳩頗與市朝遠閉
門凡幾秋
和吳冲卿藏菜
霜前收美菜欲以禦冬時備乏且增品挑新郍
復思菖葅嗜西伯薑食語宣尼未免效流俗競
將罌盎爲
依韻和王景彝學士紫宸仲冬早謁
朝開閶闔九重深望拜珠旒照玉簮霜氣稍廻
龍陛峻日光微轉鳳樓隂庭中細仗穿旗脚案
外薰爐對殿心我預千官少裨補欲將歌頌播
堯音
依韻和景彝謝予訪其居
日暮乘羸馬因過太史家竹牎談脫麈槐樹暝
栖鴉邦瘁稽前詠人亡起彼嗟夜分歸不寐猶
照角中斜(其日聞石昌言卒)
哀石昌言舍人三首(十一月二日)
朔日望顔色衣冠朝帝閽西靈未生魄東岱巳
收䰟弔哭新居啓封題舊篋存善人吾不見何
可問乾坤
聖賢無不死壽夭復何云唯有名常在其餘理
莫分朝榮金玉寶暮殞蕙蘭焚今日寢門哭緒
言長絕君
賈誼過秦畢相如諭蜀歸二人名旣大一日命
何微痟似烏常渴災成鵩不飛百年今巳矣冰
結淚霑衣
鄭州王密諫漱玉齋
渠渠梁照日泯泯水分京激作飛巖勢流爲雜
佩聲圖書無近蹟草樹有冬榮景落人間處漂
花出古城
書李學士北使集後
蘇武艱窮只四篇五言風格到今傳節旄零落
都無詠枉在胡中十九年
送李學士河東轉運
重持使者節北上太行行未注螭頭筆來賙塞
下兵朱轓邦伯至黃綬縣官迎臘雪臨關密宵
烽出堠明山川壯汾晉戎馬說幽拜此部多才
俊其人不易輕
次韻和吳仲庶苗蔡二君村墅閒居
聞說江南庾子山卜居泉石愛孱顏古來得喪
何湏問世上榮枯只等閑高闕浮雲徒有戀夕
陽飛鳥亦知還予貧不及三君子老愧朝紳進
退間
送良玉上人還崑山
來衣茶色袍歸變椹色服孤舟洞庭去落日松
江宿水煙晦琴徽山月上巖屋野童遙相迎風
葉鳴橡槲
依韻和宋次道學士紫宸早謁
陸生聲譽在雲間來預簪裾謁帝顏冠劔有容
䕫與卨文章全盛馬兼班耽耽玉宇龍纏棟藹
藹金鋪獸齧環却出常衙殿前過戟衣風動自
相攀
和次道省中初直
江南太守歸夜直省中闈霜氣冷侵被月光斜
入扉官奴休執燭侍史正薰衣展轉不成寐幽
懷吟更微
去年宋中道自洺州以書令魏殊來謁
予魏遂託主第後辭歸予因中道之兄
次道有孔雀賦以送魏生
置從南海桄榔林籠入西州鸚鵡地聳冠翕翼
脩尾張鱗鱗團花金縷翠一身粲爛文章多引
聲笙竽柰遠何五侯池館不可戀桂樹深枝自
有窠鳳皇樓頭饒燕雀入屋穿簾非爾樂非爾
樂去何之北方佳人或歌咢
依韻和宋中道見寄
歲在涒灘初别子子遒廣平禆郡理廉頗臺傾
有遺址今逢四方弓久弛時不用兵皆樂鄕念
我貧居天子庠抱經臨案空循行貌垢不洗顏
蒼蒼得時少壯相揄揚獨行無侣心浶浪腸如
轆轤轉井牀内饑外寒膚粟芒若此煎炒何心
腸王都浩浩多球琅懷珉安可爭琨煌舊朋升
騰皆俊良殁不發語生括囊巍巍堯舜開明堂
大調金石來鳳皇鴛鴦戢翼方在梁福禄其宜
無不臧巳甘老死填溝隍殭尸闔棺猶目張仲
尼生世尚徨徨豈能強聒爭蹌蹌未由見子舉
以觴北望大河衣袂攘牽牛橫漢不服箱欲往
乘車無可當天駟有星名曰房又欲乘馬行幽
荒牛雖蹄瑩馬眼光旣不我駕路阻長我懷炳
炳何日忘半夜攬琴彈履霜寫意緘辭無鴈將
低雲作雪正蒼茫
雷逸老以倣石鼓文見遺因呈祭酒吳
公
石鼓作自周宣王宜王發憤蒐岐陽我車我馬
攻旣良射夫其同弓矢張舫舟又漁縛鱮魴何
以貫之維柳楊從官執筆言成章書在鼓腰鐫
刻藏歷秦漢魏下及唐無人着眼來形相村童
戲坐老死喪世復一世如鳥翔唯閱元和韓侍
郎始得紙本歌且詳欲以氊衣歸上庠天官媕
阿駞肯將傳至我朝一鼓亡九鼓缺剥文失行
近人偶見安碓牀亡鼓作臼刳中央心喜遺篆
猶在傍以臼易臼庸何傷以石補空恐舂梁神
物會合居一方雷氏有子胡而長日模月倣志
暮強聚完辨舛經星霜四百六十飛鳳凰書成
大軸綠錦裝偏斜曲直筋骨藏擕之謁我巧趨
蹌我無别識心傍偟雖與乃父非故鄕少與乃
父同杯觴老向太學鬢巳蒼樂子好古親縑箱
誰能千載師史倉勤此冷淡何肝腸而今祭酒
禆聖皇五經新石立兩廊我欲效韓非癡狂載
致出關無所障至寳宜列孔子堂固勝朽版堆
屋牆然湏雷生往度量登車褁護今相當誠非
急務煩紀綱太平得有朝廷光山水大字輦巳
嘗於此豈不同粃糠海隅異獸乘舟航連日道
路費芻糧又與茲器殊柔剛感慨作詩聊激昂
願因諫䟽投皂囊夜觀奎璧正吐芒天有河鼓
亦焜煌持此負鼎干成湯
和宋次道奠石昌言舍人
金羈白馬曉朝天嘒管行車暮巳傳上帝樓成
何遽召青霄路絕不應還飄階隕葉聲凄若隔
幕孤燈夜寂然來奠一觴空湛湛却思平昔淚
漣漣
和王景彝寄吕縉叔
白盡髭鬚史未成不如能賦易登瀛三冬足用
韻儒飽千里從看跛鼈行知有淸名在公議自
無餘力到高閎磻溪八十猶垂釣祖例推來亦
後生
依韻和宋次道答弟中道喜還朝
白首謬陪兄弟間阿連初喜客兒還池塘夢句
君能得咳唾成珠我未閑陋巷閉門誰扣扣茂
林飛鳥自班班歸來又接同袍會月下朱閎不
用關
依韻和答王安之因石榴詩見贈
當年仕宦忘其卑朝出飲酒夜賦詩伊川嵩室
恣游覽爛漫徧歷焉有遺是時交朋最爲盛連
值三相更保釐謝公主盟文變古歐陽才大何
可涯我於其間不量力豈異鵬摶蒿鷃隨見君
弟兄入太學俊譽籍籍聞一時而今兩鬢各巳
白偶因贈酬言及斯升沉是非休要問百歲歡
樂誰能期
陽武王安之寄兔魚
原上一䨇兔河中兩尾魚兔皮空被褐魚腹不
藏書長跪置遠意故人情何如二物本潛伏誰
言罝網疎崢嶸歲亦晚將駕歸吾廬
依韻和王景彝對雪
天雪霰成先暴集地中陽復巳如期穿林斗覺
縈風急入袖初驚學舞遲樓上温貂方貫酒竹
間寒雀未辭枝平明君向螭頭立玉座爐煙細
細時
依韻和答永叔洗兒歌
夜夢有人衣帔蜺水邊授我黃龜兒(生男前一夕夢道士)
(贈龜一枚)仰看星宿正離離玉魁東指生斗威明朝
我婦忽在蓐乃生男子實秀眉自磨丹砂調白
蜜辟惡辟邪無寶犀我慙暮年又舉息不可不
令朋友知開封大尹憐最厚持酒作歌來慶之
畫盆香水洗且喜老駒未必能千里盧仝一生
常困窮亦有添丁是其子
重送祖擇之北使
文章世德巳能傳得桂高枝二十年持節欲同
蘇武勁下帷曾似董君賢衣裘袵領無嫌左飲
食杯盂暫厭羶一過范陽應感㮣歸來圖畫彼
山川
題老人泉寄蘇明允
泉上有老人隱見不可常蘇子居其間飲水樂
未央淵中必有魚與子自徜徉淵中苟無魚子
特翫滄浪日月不知老家有雛鳳皇百鳥戢羽
翼不敢言文章去爲仲尼歎出爲盛時祥方今
天子聖無滯彼泉傍
景彝率和唐崇徽公主手痕詩
兩壁美人虹巳收蒼崖纖手蘚痕秋和親只道
能稽古沉略從來不解羞漢月明明掌中照胡
塵漠漠指間留昭君殁後更多恨彈作琵琶曲
未休
觀黃介夫寺丞所收丘潛畫牛
丘畫吳牛希戴嵩吳牛角偃灣如弓老牯望牸
犢望母母下平坡離牧童牧童吹笛坡頭坐古
樹蕭騷葉戰風黃君買畫都城中不惜滿貫穿
青銅賣從誰家不肖子傳自幾世賢卿翁今時
貴人所尚同競借觀玩題紙窮紙窮磊落見墨
妙東府西樞三四公應識古人丹青蹟又辨古
人於物通一毛一尾不取次豈以後代爲盲聾
願推此意佐國論况乃聖德同堯聰
題嘉興永樂院携李亭
土化吳王甲骨朽越王兵五月菖蒲草千年携
李城蒲根蛙怒嚎城上烏夜鳴吳越滅巳久客
心空屏營落日孤亭間悠悠鐘磬聲
吳沖卿鼓契(猶是唐時契有司嘗欲昌耕上不許)
暮契出朝契歸出入未嘗逢日暉雄雌曾不離
鍾室百年利弊知者稀時移世異不改易俗眼
厭舊君前非君王萬年千年壽獨憐古器與衆
違昨日霜華厚如雪百官凍靴朝紫微吳王偷
就温漏火始一識之增歎唏不知逢逢六街鼓
自此發號通帝闈人間鐘鼓有多少多少亂鳴
誰肯譏
江隣幾寄羊羓(去歲爲翊造者)
細肋胡羊卧苑沙長春宫使踏霜羓蒺䔧苗盡
初蕃息首蓿盤空莫嘆嗟自乏良謀丼更鄙猶
能大嚼快無涯磨刀爲削朝霞片時引清杯興
轉嘉
周仲章都官示卷因以贈之
赭白西北來本是天馬種朝秦暮至吳嵩華如
歷冡伯樂曾未逢垂頭牧青隴今朝顧我鳴振
鬛耳聳聳聲生秋風悲巳喪荆軻勇誰牽駕鸞
車高躡雲勢擁
宛陵先生集卷第五十九
宛陵先生集目錄卷第五十九
王安之寄石榴寄致仕余少卿
和吳學士卽事和沖卿藏菜
和景彝紫宸早謁和答景彝謝予訪
哀石舍人三首王密諫潄玉齋
書李學士集後送河東李轉運
和二君村墅閑居送良玉上人還崑山
和宋學士紫宸早謁和次道省中初直
賦孔雀送魏生和宋中道見寄
雷逸老遺石鼓文和次道奠石舍人
和景彝寄縉叔和答弟喜還朝
和答安之見贈石榴詩
王安之寄兔魚和景彝對雪
和答永叔洗兒歌重送祖擇之北使
題老人泉寄蘇明允景彝率和手痕詩
和介夫收丘潛畫牛題嘉興擕李亭
吳沖卿鼓契江鄰幾寄羊羓
贈周都官示詩卷目錄終
