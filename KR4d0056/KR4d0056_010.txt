宛陵先生集卷第十
宋宛陵梅堯臣聖俞著
臧子文剡縣主簿
剡水無淺深歷歷能見底潜鱗莫見窺塵紱聊
堪洗古木潭上隂遺祠巖下啓應識道傍碑因
風奠醪醴
余令之會稽新昌
越舸將渡西陵時臘雪欲作隂雲垂古岸潮廻
夜冰閣冰上鯉魚紅尾鬐知君奉親聊自得窮
冬涉險仍熙熙縣民但可觀此意休羡江邊孝
女碑
傳神悅躬上人
握中一寸毫寶匣百鍊金鑑貌不鑑道寫形寧
寫心古人固不識今人或所欽依然見其質儼
爾恨無音子誠丹青妙巧奪造化深妍媸必盡
得幻妄恐交侵
文曜師之南徐
班班上川羽薄暮未安巢擾擾方外士歲晏遊
遠郊正值風霜急晩冰隨處敲何時居巖下都
把塵事抛
茂芝上人歸姑蘇
身衣竺乾服手援犧氏琴繁聲不願奏古意一
何深晏景託孤艇倦飛還舊林闔閭城下寺幾
里認鍾音
唐寺丞知南雄州
前林尚含凍南國使君行逆水春風峭孤舟桂
席輕踏謌聞舊俗信鬼有頽氓當識朱衣貴壼
漿擁道迎
依韻和孫秀才朱長官見寄(二首同韻)
古來富貴蹈危機樂性安貧莫謂非未及功名
蒼鬢改欲從疎懶五湖歸昔年同志逢時盡今
日相親似子稀犀僕忽辭雲海上遠持雙璧扣
吾扉
謝尉西歸
曾爲洛陽客喜見洛陽人每憶舊遊處相逢借
問頻當時伊水上醉弄巖花春而今絕玆樂欲
語巳酸辛明朝君當去又復與誰親唯應有素
月相照寒溪濱
陳浩赴福州幕
梅殘杏將坼楊柳都未堪欲贈無所贈春風吹
酒酣遠山猶帶雪野水巳如藍羽檄不應有詩
書自可躭
示沈生
稚子每多疾始與藥物親由玆沈生跡遂歷吾
門頻我居無鳥鼠乃知屋室貧舉世競趨利爾
非閭井人
和潘叔治早春遊何山
泛泛寒溪流縈紆向山去淺石長蒲茸朝煙暖
巖樹捨舟當禪扉踏蘚汚野屨誰愛鮑參軍登
臨多秀句
張法曹歸闕
海底日未上屋頭羣雀喧晨興溪館迥坐聽櫓
聲煩出戸望行舸羡心如野猿暮春余亦去爲
見故人言
送張叔展北歸
江南春候早水暖野芹生北客欲歸日故人持
贈行莫嫌爲物薄言采幽蘭并休惜臨流醉高
帆去棹輕
依韻和叔治晩春梅花
楚人住處將爲援越使傳時合有詩常是臘前
混雪色却驚春半見瓊姿笛吹遠曲還多怨風
送清香似可期我欲細看持在手誰能爲折向
南枝
僧元復院枕流軒
寺外寒流駛開軒靜者棲淺深看藻荇出沒愛
鳬鷖一悟此中趣萬緣皆可齊誰來驚節物岸
木長春荑
惱儂
期我以踏青花間儻相遇果然南陌頭翩若驚
鴻度不語強躊蹰羞人映芳樹兩心常自憐兩
目空相注依依不得親薄暮還愁去記取似丹
葩知開在何處
相逢
晩日南城歸橋邊見郞去遠遠逐郞廻羅衣汗
微汚不惜汚羅衣要與郞相顧留連芳苑中肯
謝花夭嫭傍欄思晤言羞畏情誰諭草草各還
家幽懷是飛絮
檣烏
檣頭飛去烏夜夜啼聲碎猶不如水禽雙棲向
煙外煙外少分張渚間多蘙薈休同八九子反
哺人誰愛
過華亭
晴雲嘷鶴幾千隻隔水野梅三四株欲問陸機
當日宅而今何處不荒蕪
月暈
月暈巳知風燈花先作喜明日挂帆歸春湖能
幾里
逢謝師直
昔歲南陽道中别今向華亭水上逢把酒語君
悲且喜流光冉冉去無蹤
廻自青龍呈謝師直
共君相别三四年巖巖瘦骨還依然唯髭比舊
多且黑學術久巳不可肩嗟余老大無所用白
髮冉冉將侵顚文章自是與時背妻餓兒啼無
一錢幸得詩書銷白日豈顧富貴摩青天而今
飲酒亦復少未及再酌腸如煎前夕與君歡且
飲飲纔數盞我巳眠雞鳴犬吠似聒耳舉頭屋
室皆左旋起來整巾不稱意挂帆直走滄海邊
便欲騎鯨去萬里列缺不借霹靂鞭氣沮心衰
計欲睡夢想先到蘋渚前與君無復更留醉醉
死誰能如謫僊
青龍海上觀潮
百川倒蹙水欲立不久却廻如鼻吸老魚無守
隨上下閣向滄洲空怨泣推鱗伐肉走千艘骨
節專車無大及幾年養此膏血軀一旦飜爲漁
者給無情之水誰可憑將作尋常自輕入何時
更看弄潮兒頭戴火盆來就濕
社前
欲社先知雨將歸未見花那能長作客夜夜夢
還家
水次髑髏
不知誰氏子枯首在沙洲肉化鳥鳶腹肢殘波
浪頭曾聞南面樂寧有九原愁厚葬不爲貴漢
官其登丘
葉大卿挽詞(三首)
位列名卿重年躋賜几尊臧孫宜有後定國巳
高門舊族聲華遠名藩治行存秋風簫吹咽隴
隧啓雲根
自古賢才少滔滔豈足云善人安得見清譽久
來聞器隕龍文鼎䰟歸馬鬛墳豐碑幾當立籍
甚著遺芬
終始爲全德生榮沒亦榮里人悲畫翣郡吏拜
銘旌石馬天麟肖松枝國棟成更看追孝意捧
土作新塋
湖州寒食陪太守南園宴
寒食二月三月交紅桃破纇柳染梢隂晴不定
野雲密黕黕鼓聲湖岸拗使君千騎出南圃歌
吹前導後鳴鐃是時輒預車馬末傾市競觀民
業抛竹亭臨水美可愛嗑咂草木皆吐苞遊人
春服靚粧出笑踏俚歌相與嘲使君白髮體尤
健自晨及暮奏酒肴爾軰少年翻易倦倚席欠
伸誰得教公雖不責以正禮我意未容誠斗筲
逡廵秉燭各分散小人爭路何呶呶
牡丹
洛陽牡丹名品多自謂天下無能過及來江南
花亦好絳紫淺紅如舞娥竹隂水照增顏色春
服貼妥裁輕羅時結游朋去尋玩香吹酒面生
紅波粉英不忿付狂蝶白髮強插成悲歌明年
更開余巳去風雨摧殘可柰何
惜春三首
九十日春無幾日不堪風雨競吹花舞英逐水
向何處泛泛斜溪伴晩霞
前日看花心未足狂風暴雨忽無憑此身不及
深溪水隨得殘紅出武陵
春色斗空花亦休綠園深鎻更誰遊殘枝遺萼
不中看暮雨霏霏起暗愁
花娘歌
花娘十二能歌舞籍甚聲名居樂府荏苒其間
十四年朝作行雲暮行雨格夫氣俊能動人人
能動之無幾許前歲適從江國來時因讌席相
微語雖有幽情未得傳暗結殷勤度寒暑去春
送客出東城舟中接膝巳心傾自玆稍稍有期
約五月連航並釣行曲堤别浦無人處始笑鴛
鴦浪得名爾後頻逢殊嬿婉各恨從來相見晩
月下花前不暫離暫離巳抵銀河遠青鳥傳音
日幾廻雞鳴歸去暮還來經秋度臘無纖失愛
極情專易得猜前時南圃尋芳卉小忿不勝投
袂起官私乘釁作威稜督促倉惶去閭里蕭蕭
風雨滿長溪一舸翩然逐流水忽逢小史向城
來泣淚寄言心欲死願郞日日致青雲妾巳長
甘在泥滓更悲恩意不得終世事難憑何若此
郞聞玆語痛莫深天地無窮恨無巳我今爲爾
偶成章便欲緘之託雙鯉
程山人歸歙州
新安固與吾鄕鄰山水清絕殊可擬我今暫來
子亦歸空聽杜鵑雲樹裏
重過南園
誰作此園爲宴喜而今樂事巳難并佳人去後
門長鏁蔓草離離上古城
送滕監簿歸寧岳陽
乃翁守西鄙胡騎敢憑凌撫士無餘貨吏以文
結䋲向聞來三堂今復走巴陵泝流幾千里雲
夢苦炎蒸風檣易陣馬猶使勇氣增子今遠寄
省寄謝余豈能江山可留詠燕許昔嘗曾
寄題千步院兼示諲上人
郊郭山林有美處皆爲釋子所棲託高閑不與
時俗侵寂靜豈唯魚鳥樂朝望平田插稻苗暮
看西村收雨脚
早夏陪知府學士登疊嶂樓
高陵自可眺况復更層樓峩峩衆山翠活活寒
溪流新篁未掃籜緣險巳脩脩曲道出林杪飛
宇跨城頭春餘衆芳歇子結纍蔓抽庭空野鼠
竄日暝啼禽留誰知郡府趣適有林壑幽主人
易吾土惟襲是瀛洲伊我去閭井爾來三十秋
昔望白雲下今從輕軒游
得孫仲方畫美人一軸
駿駒少馴良美女少賢德常聞敗君駕亦以傾
人國因觀壁間畫筆妙仍竒色持歸非奪好來
者恐爲惑
涂次寄羅道濟
去年五月君到官紅蕖正開湖水寬共酌汀洲
不知暮扣舷月露霑衣寒今年我罷欲歸去朋
酒久來無此歡移舟不忍便爲别競挈杯肴情
未闌城闉欲閉各分散溪雲暗澹生悲端明日
抱酲風雨急野蓮空看寄君難
和潘叔治題劉道士房畫薛稷六鶴圖
啄食
窮年見俛啄但有饑乏意雖存玉山禾不入丹
青喙因思方朔嘲此豈優諧類
顧步
舉足徒有勢行沙遂無蹤廻頸誠巳久未知竟
何從安能見儔侣顧望自顒顒
唳天
引吭向層霄聲聞期在耳鼓吻意豈疎知音何
巳矣安得九臯同流響入萬里
舞風
如逢僊圃風飄颻奮雙翅拊節余欲助和歌誰
爾類但看矯然姿固於流雪異
警露
孤標近僊壇依約聞墜露儼如舉止揚稍見神
爽悟曉月坐清軒寒添壁間素
理毛
六鶴皆不同初生薛公筆况玆刷羽者奮迅如
天質墨客懷賞心題詩仍我率
留題毗陵潘氏宅假山
人心本好靜世事方擾擾丘壑未去時庭中結
山小長欲見蒼翠何湏聽猿鳥有志同尚平當
期㛰嫁了
觀居寧畫草蟲
古人畫虎鵠尚類狗與鶩今看畫羽蟲形意兩
俱足行者勢若去飛者飜若逐拒者如舉臂鳴
者如動腹躍者趯其股顧者注其目乃知造物
靈未抵毫端速毗陵多畫工圖寫空盈輻寧公
實神授坐使羣軰伏草根有纖意醉墨得巳熟
權豪不可致節行今仍獨
和穎上人南徐十詠
鐵甕城
壍江以爲池增山以爲壁鐵甕喻其堅金城非
所敵前朝經喪亂曾是輕鋒鏑覽古一徜徉空
聽漁浦笛
北固山
山勢自北來高城倚爲固當時偶登臨邇者遂
淪誤微雲思作雨古樹嘗霑露今非恃險艱草
木藏狐兔
京口水
江頭潮正平日照土山口坐見遠來舟高帆忽
前後將隨入浦風稍度遙圻柳客無南北虞信
是承平久
金山寺
山與衆山殊寺非諸寺擬無面不當江有林皆
照水南泠隔吳會北渡通楊子還看上下帆日
日何常巳
望海樓
嘗聞觀蹄涔詎識海水大浩浩與天同淊淊衆
流會平吞江作練遠瀉河如帶終日郡樓間欲
取長鯨鱠
季子廟
信如季子賢自昔知能幾依約有荒祠寂寥無
奠篚壞梁生濕菌古木憑山鬼英靈豈顧玆青
史辭亹亹
鶴林寺
松竹暗山門颼飀給青吹傳聞宋高祖舊宅爲
玆寺地以黑龍升經因白馬至何必問興亡山
川應可記
夫子篆
季札墓傍碑古稱尼父篆始㳂春秋義十字固
莫淺磨敲任牧童侵剥因野蘚嗟爾後之人萬
言書不顯
甘露寺
山頭百畝宫庭下千年樹在昔甘露霏嘗疑神
物護隂連殿閣寒聲撼雷霆怒瞻影衞公堂英
魂想來去
范公橋
謂公天下才非專一方惠及此作輿梁力行無
鉅細旣異國僑爲將同傅巖濟礱石亘長川寧
湏伐山桂
邵伯堰下王君玉餞王仲儀赴渭州經
略席上命賦
未破河西寇朝廷尚有憂淮南命儒帥塞上足
封侯莫擐黃金甲湏存百勝謀昔嘗經黠虜今
去正防秋
悼亡三首
結髮爲夫婦于今十七年相看猶不足何况是
長捐我鬢巳多白此身寧久全終當與同穴未
死淚漣漣
每出身如夢逢人強意多歸來仍寂寞欲語向
誰何窗冷孤螢入宵長一鴈過世間無最苦精
爽此銷磨
從來有脩短豈敢問蒼天見盡人間婦無如美
且賢譬令愚者壽何不假其年忍此連城寶沉
埋向九泉
淚
平生眼中血日夜自㳙㳙瀉出愁腸苦深於浸
沸泉紅顏將洗盡白髮亦根連此恨古皆有不
湏愚與賢
秋日舟中有感
天乎余困甚失偶淚滂沱世事隨時遠秋風順
水多鰥魚空戀穴獨鳥未離柯歲月都無幾存
亡可柰何兒嬌從自哭婢騃不能呵巳覺愁容
改休將舊鑑磨弊衣留暗垢殘藥恨沉痾斗猒
驅驅役終期老薜蘿
書哀
天旣喪我妻又復喪我子兩眼雖未枯片心將
欲死雨落入地中珠沉入海底赴海可見珠掘
地可見水唯人歸泉下萬古知巳矣拊膺當問
誰憔悴鑑中鬼
宛陵先生集卷第十
宛陵先生集目錄卷第十
湖州後詩
剡縣臧主簿余令之會稽新昌
傳神悅躬上人文曜師之南徐
芝上人歸姑蘇唐寺丞知南雄
和孫朱二公見寄謝尉西歸
陳浩赴福州幕示沈生
和潘叔治遊何山張法曹歸闕
送張叔展北歸和叔治晩見梅花
僧院枕流軒惱儂
相逢檣烏
過華亭月暈
逢謝師直廻自青龍呈師直
青龍海上觀潮社前
水次髑髏葉大卿挽詞
寒食陪南園牡丹
惜春三首花娘歌
程山人歸飲重過南園
送滕監簿歸寧寄題千步院
早夏陪登疊嶂樓得孫仲方畫美人
涂次寄羅道濟和潘叔治六鶴圖
啄食顧步
唳天舞風
警露理毛
留題潘氏假山觀居寧畫草蟲
和穎上人南徐十詠
邵伯堰下悼亡三首
淚秋日舟中有感
書哀
目錄終
