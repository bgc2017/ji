宛陵先生集卷第五十一
宋宛陵梅堯臣聖俞著
還吳長文舍人詩卷
松液化茯苓又因爲琥珀遇物必得形毛髮曾
不隔君子亦豹變其文蔚可覿个者逢吳侯滿
腹貯經籍噴吐五色霓自堪垂典冊詩教始二
南皆著賢聖跡後世竟翦裁破碎隨刀尺我軰
強追倣畫龍成&KR1340;蝪有唐文最盛韓伏甫與白
甫白無不包甄陶咸所索侯初守二郡山水多
助益升高觴嘉賓賦筆速鷹翮葺書成大軸許
我觀琮壁眞物固易辨恨無百金易借從懷袖
歸誦玩廢朝夕譬如遊國都敞怳失阡陌苦唫
三十年所獲唯巾幗豈比夸受降甲齊熊耳積
重見元和風珠玉敵海舶自慙寒餓爲何張空
避席
和正月六日沈文通學士遺温柑
禹書貢厥包未知黃柑美競傳洞庭熟又莫永
嘉比適觀隱侯詩獲此殊可喜誦句擘露囊香
甘冷熨齒明朝鏁禮闈何睱醉隣里
史供奉羣鶴
出珥銀貂侍太清廻看䨇鶴舞中庭翩翩曾是
僊人驥兩兩尚儀君子形静夜欲還緱嶺月終
朝思啑太湖萍莫將樹上雞相並會待歸飛向
杳冥
雪竇逹觀禪師見寄依韻答
巖竇常留雪山雪不有心禪衣百衲重香刹四
明深馴鹿來㗸果栽松去作林自緣冠紱累未
解遠公尋
和孫端叟寺丞農具十三首
田廬
結廬野田中其高足以覘坐卧劣自容巢棲未
嘗歛但能風雨蔽何惜茅蓬苫終當收穫畢寂
寞懸山店
颺扇
田扇非團扇每來埸圃見因風吹糠籺編竹破
筠箭任從高下手不爲暄寒變去麤而得精持
之莫肯倦
樓種
農人力巳勤要在布嘉種手持高斗柄觜瀉三
犂壠月下叱黃犢原邊過廢冡安知俠少年玉
食金羈擁
樵斧
適從伐枯桑莫悟刀已缺蠶工向欲迫田事不
可徹丁丁背谷聲役役持柯熱積薪高於山焉
用先後別
耒耜
古聖通物宜揉斵資粒食稼穡盡民勤墾耕窮
地力推化本神農維時思后稷我老欲歸田兹
器巳先識
錢鎛
詩稱庤錢鎛南畝興農作寧唯務芟薙豈不在
刈穫收功尚嘉榖託用隨芒屩太平兹所重坐
見銷鋒鍔
耰鋤
蕪穢或不治良苗安得長薅來露未晞荷去月
初上侵煙濕鵝頸近茇翻蟻壤生具自有餘何
醉汗沾顙
襏襫
上襏與下襫青蓑苦能織曉披春雨來晩㬠陽
披側蔽身常自足衝濕曾爲得任從野風吹巳
敵寒蓬色
臺笠
力田冐風雨緝籜爲臺笠寒蓑相與用隂野低
迷入足屨固易濡鬢葆何嘗濕斯湏未可去赫
日實乃急
水車
旣如車輪轉又若川虹飲能移霖雨功自致禾
苗稔上傾成下流損少以益甚漢隂抱甕人此
理未可諗
田漏
瓦罌貯谿流滴作耘田漏不爲隂晴惑用識早
暮候辛勤無侵星簡易在白晝同功以爲凖一
決不可又
耘鼓
挂鼓大樹枝將以一耘耔逢逢遠遠近汨汨來
田里功旣由此興餉亦從此始固殊調猿猴欲
取兒童喜
牧笛
牧人樂下牧背騎吹短笛聲穿五雲低韻入楚
梅的誰嗟苦調急自與幽意寂應同堯時民歌
將土壤擊
和孫端叟蠶具十五首
繭館
漢儀后親蠶採桑來繭館雲母餙車上鉤籠載
車畔援條露巳乾受葉日將晏爲言天下婦兹
事不可慢
織室
嘗聞漢皇后織室數來觀宫女豈不勤帝衮得
以完亦將成纁黃非用競龍鸞意在奉宗廟後
人其可安
桑原
原上種良桑桑下種茂麥雉雊麥秀時蠶眠葉
休&KR0933;空條漏日多餘椹更誰惜會待黃落來酒
壚燒斗石
高几
桑柔不倚梯摘桑賴高几每於得葉易曾靡憂
校披躋陞類拾級下上異緣蟻閑置草屋傍鳴
雞或棲止
科斧
科桑持野斧乳濕新磨刃繁枿一去除肥條更
豐潤魯葉大如掌吳蠶食若駿始時人謂戕利
倍今乃信
桑鉤
長鉤扳桑枝枝間挂桑籠南陌露氣寒東方日
光動少婦首且笄幼女角巳總競以採桑歸曾
非事梳櫳
桑筥
采采向桑郊盈盈自持筥持鉤帶月往稚葉和
煙貯一心恐蠶饑搔首促儔侣到家傾嫰綠刀
几爲㕮咀
蠶女
自從蠶蟻生日日憂蠶冷草室常自温雲䯻未
暇整但采原上桑不顧門前杏辛苦得絲多輸
官官莫省
蠶簇
冰蠶三眠休作繭當具簇漢北取蓬蒿江南籍
茅竹篙疎無鬱浥竹淨亦森束競畏風雨寒露
置未如屋
蠶槌
三月將掃蠶蠶妾具其器丘植先㧹(㧹音摘)括辟
室亦塗墍衆材疎以成多薄所得寄終老歸簇
時應無慙弃置
蠶簿
河上緯蕭人女歸又織葦相與爲蠶曲還殊作
筠篚入用此何多往售獲能幾願豐天下衣不
歎貧服卉
繰盎
朝漬一盎繭繰就幾絢絲絲成繭已盡盎亦誰
復持道上有墮甑車傍有鴟夷二物且莫笑顧
藉各因時
紡車
蠶月必紡績絲車必挑擲燈下絡緯鳴林端河
漢白纖縷自有緒虛輪運無跡腕手巳爲勞誰
經用刀尺
龍梭
給給機上梭往反如度日一經復一絲成寸遂
成匹虛腹銳兩端素手投未出陶家挂壁間雷
雨龍飛出
織婦
織婦手不停心與日月速常憂里胥來不待雞
黍熟但言督縣官立要機斷軸誰知公侯家賜
帛堆滿屋
上元從主人登尚書省東樓
閶闔前臨萬歲山燭龍銜火夜珠還高樓迥出
星辰裏曲蓋遙瞻紫翠間轣轆車聲碾明月參
差蓮熖競紅顔誰教言語如鸚鵡便著金籠密
鏁關
自和
沉水香焚金博山杜陵誰復與車還馬尋綺陌
知何曲人在珠簾第幾間法部樂聲長滿耳上
樽醇味易酡顔更貧更賤皆能樂十二重門不
上關
又和
康莊咫尺有千山欲問紫姑應巳還人似嫦娥
來陌上燈如明月在雲間車頭小女䨇垂䯻簾
裏新粧一破顔却下玉梯雞巳唱謾言齊客解
偷關
和公儀龍圖戲勉
五公雄筆厠其間媿似丘陵擬泰山豈意來嘲
飯顆句忙中唯此是偷閑
再和公儀龍圖
千重海浪漁人醉百戰沙埸野叟閑豈向閙中
還得靜乃知朝市卽青山
放鶉
獸烹羊猪鳥烹鴨雞唯鶉不殺置奴而携公坐
堂上見而悲悽急令開笯還故棲其間無力飛
不齊公只知魚之洋洋鵝之鶂鶂噫兮噫兮
莫登樓
莫登樓脚力雖徤勞䨇眸下見紛紛馬與牛馬
矜鞍轡牛服輈露臺歌吹聲不休腰鼓百面紅
臂褠先打六么後梁州棚簾夾道多夭柔鮮衣
壯僕獰髭虬寶撾呵叱倚王侯夸妍闘豔目巳
偷天寒酒醺誰爾侜倚檻心往形獨留有此光
景無能遊粉署深沉空翠幬青綾被冷風颼颼
懷抱旣如此何湏望樓頭
莫飲酒
莫飲酒酒豈讎顔回不飲不白頭千種稱帝堯
百觚號聖丘定國數石無滯留康成三百杯未
休阮藉作詩語更道聖賢在前誰與謀喉乾舌
強湏潤柔照見文字勝膏油
依韻和永叔勸飲酒莫吟詩雜言
我生無所嗜唯嗜酒與詩一日舍此心腸悲名
存貴大不輙思甑空釡冷不俛眉妻拏凍饑數
恚之但自吟醉與世違此外萬事皆莫知王公
謁請衆去早旣襄愈懶身到遲日高倦僕顔色
沮况騎瘦馬兩耳垂厭此勞苦不喜出唯有文
字時能爲諸公尚恐竭智慮勤勤勸飲莫我卑
再拜受公言竊意公矯時只愛詩謂余癡
和永叔内翰
來時擘蠒正探官走馬傳宣夾路看便鏁青春
辭上閤徒知白日近長安思歸有夢同誰說強
意題詩只自寬猶喜共量天下士亦勝東野亦
勝韓
和公儀龍圖憶小鶴
聞憶華亭䨇鶴鶵蒼毛未變頂微朱閑情且與
稻粱飽寄語休將雞騖驅丁令再歸移歲月王
襃端爲約僮奴主人必欲看䨇舞太液池寬肯
放無
和永叔内翰思白兔答憶鶴雜言
醉翁在東堂爲他栽桂樹待將枝條與人折憶
着家中玉色兔夜看明月海上來光彩離離入
庭戸且問嫦娥一借觀翁家雖有來無路嫦娥
對面幾萬里不勝漸漸西南去是時翁生懷抱
惡却恨陸機先憶鶴致令亦念眼迷離不似傍
池能飲啄始憂兔饑僮失哺又恐白毛塵土汙
仍不如鶴有淺泉自在引吭時刷羽花前舉翅
鼓春風只待翁歸向朝暮我聞二公趣向殊一
養月中物一養華亭雛一畏奔海窟一畏巢松
株我雖老矣無物感欲去東家看舞姝
和永叔内翰戲答
從他舞姝笑我老笑終是喜不是惡固勝兔子
固勝鶴四蹄撲握長啄啄任看色與月光濕只
欲走飛情意薄拘之以籠縻以索必不似纖腰
夸婥約主人旣賢豪能使賓客樂便歸膏面染
髭鬚從今宴會應頻數
二月五日雪
二月狂風雪寒威曉更加省闈輕妬粉花樹暗
添花有夢皆蝴蝶逢袍只貯麻凍吟誰料我相
與賭流霞(聞永叔謂子華日明日聖俞若無書脩輸一杯酒)
和公儀龍圖小桃花
三分春色一分休始見桃花着樹頭霰雪斗來
如約勒爲公留作上林遊
感李花(二月九日)
重門雖鏁春風入先圻桃花後李花赤白鬪妍
思舊曲舊聲傳在五王家五王不見留華萼華
萼壞來碑缺落當時李白欲騎鯨醉向江南曾
不錯
琴高魚和公儀
大魚人騎上天去留得小鱗來按觴吾物吾鄕
不湏念大官常膳有肥羊
嘗茶和公儀
都藍擕具向都堂碾破雲團北焙香湯嫰水輕
花不散口甘神爽味偏長莫夸李白僊人掌且
作盧仝走筆章亦欲清風生兩腋從教吹去月
輪傍
宛陵先生集卷第五十一
宛陵先生集目錄卷第五十一
還吳舍人詩卷沈文通遺温柑
史供奉羣鶴和答逹觀見寄
和端叟農具十三首
和蠶具十五首上元登省東樓
自和又和
和公儀戲勉再和公儀龍圖
放鶉莫登樓
莫飲酒和永叔勸飲
和永叔内翰和公儀憶小鶴
和永叔思兔憶鶴答永叔戲答
二月五日雪和公儀小桃花
感李花琴高魚和公儀
嘗茶和公儀
目錄終
