宛陵先生集卷第二
宋宛陵梅堯臣聖俞著
依韻和載陽登廣福寺閣
過聞䏈騎出登覽思踰清曉漲林煙重春歸野
水平始看僊杏發巳愛裌衣輕誰見吟餘處殘
陽上古城
依韻和歐陽永叔同遊近郊
洛水橋邊春巳廻柳條葱蒨眼初開無人拾翠
過幽渚有客尋芳上古臺林䆳珍禽時一囀酒
酣紅日未西頽知君最是憐風物更約偷閑取
次來
依韻和永叔同遊上林院後亭見櫻桃
花悉巳披謝
去年君到見春遲今日尋芳是夙期秪道朱櫻
纔弄蘂及來幽圃巳殘枝飄英尚有遊蜂戀著
子唯應谷鳥知把酒聊能慰餘景乘歡不猒夕
陽時
依韻和王幾道涂次杏花有感
馬上逢丹杏芳條拂眼過可憐荒徑少不道故
園多艷萼粘紅蠟僊葩縐薄羅客心知易感路
遠柰愁何
遊園晚歸馬上希深命賦
興盡夕陽天言歸躍杏韀新隂六街樹遠目萬
家煙歌咽樓千尺吟餘月一弦花間有遊妓醉
去墮金鈿
留題希深美檜亭
幽深有佳趣曾不减林泉衆綠經新雨殘紅墮
夕煙栽萱北堂近夢草故池連乘月時來往清
歌思浩然
留守相公新剏雙桂樓
藻棟起霄間芳條俯可攀晚雲談次改高鳥坐
中還日映城邊樹虹明雨外山唯應謝池月來
照衮衣閑
和希深避暑香山寺
有客乘新霽雲林共扣扃輕舟過下渡遠水漲
前汀原隰含幽藹岑嵐入杳冥誰知得深趣履
齒石苔青
和希深晚泛伊川
放溜下平波舟移不知遠稍廻溪口風恣愛雲
中巘水鳥靜相依蘆洲藹將晚歸路莫言賒何
妨乘月返
路中月夕登霽景臺與唐英話别
風枝不動月光午况是高臺過新雨吳客方思
千里歸不負洛陽塵與土到時水落鱖鱸肥香
稻初炊鱠紅縷休言羊酪敵蓴羹我亦長吟念
東楚平胡馬嘶誰可留去去相望富春渚
張侍郞中隱堂
疇昔人歸老於玆望白雲門高知後慶賓至誦
先芬草樹中園秀衣冠舊里聞寧同江令宅寂
寞向淮濆
太尉相公中伏日池亭宴會(得山字)
何言避徂暑清宴水軒閑竹氣隂池鳳雲峰照
衮山玳簮方映座綵服亦承顏樂奏寒波上杯
香綠芰間瓜浮五色爛簾捲半鈎彎今日賓裾
盛袁劉豈足攀
送臧尉
藹藹神僊尉西風躍馬歸離羣賦黃鵠拜慶着
斑衣雨氣連關黑槐花上路飛同爲洛陽客今
日故人稀
新秋普明院竹林小飲詩序
余將北歸河陽友人歐陽永叔與二三君具觴
豆選勝絕欲極一日之歡以爲别於是得普明
精廬釃酒竹林間少長環席去獻酬之禮而上
不失容下不及亂和然嘯歌趣逸天外酒旣酣
永叔曰今日之樂無愧於古昔乘美景遠塵俗
開口道心胸間逹則逹矣於文則未也命取紙
寫普賢佳句置坐上各探一句字字爲韻以誌
玆會之美咸曰永叔言是不爾後人將以我軰
爲酒肉狂人乎頃刻衆詩皆就乃索大白盡醉
而去明日第其篇請余爲敘云
得高樹早凉歸
翻然思何苦昨夜秋風高良友念將别幅巾邀
此遨清梵隔寒流亂蟬鳴古樹誰知林下遊復
得杯中趣池上暑風收竹間秋氣早回塘莫苦
留巳變王孫草未墜高梧葉初生玉井凉愁心
異潘岳獨自向河陽不减阮家會所嗟當北歸
猒猒敢辭醉明發此歡非
新秋雨夜西齋文會
夜色際隂霾燈青謝客齋梧桐生靜思絡緯動
秋懷小酌寧辭醉清言不猒諧誰憐何水部吟
苦怨空階
秋隂
巳過蕭蕭雨猶成黯黯隂登臨潘岳思憀慄楚
臣心遠吹鳴高樹低雲冐晚岑久爲關外客不
忍聽疎砧
雨中移竹
荷&KR1257;冐秋霖怱怱移翠竹欲分溪上隂聊助池
邊綠中散林未開子猷心巳足青青謝栽培豈
愧凡草木
希深所居官舍新得相府𬞞圃以廣西
園
楚相拔葵後蕭條三畝餘煙畦偶連畛蕙圃得
增墟便欲開春沼何妨薙野𬞞始添臺榭美况
近子雲居
和永叔柘枝謌(留守相公南莊按舞)
漁陽三疊音隆隆紅蕖亂坼當秋風披香擁霧
出妖嫮嫵眉壯髮翩驚鴻鏘鏘雜珮離芳渚珠
帽紅靴振金縷相迎垂手勢如傾障袂倚謌詞
欲吐最憐應節乍低昂便轉疾徐皆可覩飄揚
初認雪廻風躑躅還看蠒縈緒小小寧聞怨曲
長盈盈自解依儔侣藝竒體妙按者誰金貂大
尹宴清池綺茵繡幄粲輝映玳簮珠履何委蛇
是時郊原新退暑天清氣爽過林墅淮王載酒
昔嘗聞謝公擕妓那能數始知事簡樂民和不
猒來觀柘枝舞
依韻和載陽郊外
近隰葱蘢曙驚烏睥睨啼日光林杪動吹騎管
中嘶路遶寒原古煙橫遠戍迷今來異賓孟誰
復嘆雄雞
奉和永叔得辛判官伊陽所寄山桂數
本封殖之後遂成雅韻以見貺
團團綠桂叢本自幽巖得惠好知不忘青葱寧
改色香生蓮幕間花白萱堂側月露夜偏滋瓊
枝相翕赫
河陽秋夕夢與永叔遊嵩避雨於峻極
院賦詩及覺猶能憶記俄而僕夫自洛
來云永叔諸君陪希深祠岳因足成短
韻
夕寢北窗下青山夢與尋相歡不異昔勝事却
疑今風雨幽林靜雲煙古寺深(此二句夢中得)攬衣方
有感還喜問來音
希深惠書言與師魯永叔子聰幾道遊
嵩因誦而韻之
聞君奉宸詔瑞祝疑靈岫山水聊得游志願庶
可就豈無朋從俱况此一二秀方蘄建春陌十
刻殘晝漏初經緱氏嶺古栢尚鬱茂却過轘轅
關巨石相撑鬪夕齋禮神祠法衮被藻繡畢事
登山椒常服更短後從者十數人輕齎不爲陋
是時天清隂力氣勇奔驟雲巖杳虧蔽花草藏
澗竇傍林有珍禽驚聒若避彀盤石暫憩休泓
泉助吞漱上窺玉女窗嶃絕非可構下玩搗衣
碪焜燿金紋透尹子體雄恔攀緣愈習狃歐陽
稱壯齡疲軟屢顚踣競歡相扶持芒屩資踐蹂
八僊存故壇三醉孰云謬鄙哉封禪碑數子昔
鐫鏤偶誌一時事曷虞來者詬絕頂瞰諸峰隘
然輕宇宙遙思謝塵煩欲知羣鳥獸韓公傳石
室聞之固巳舊當時興稍衰不暇苦尋究東崖
暗壑中釋子持經呪于今二十年飲食同猿狖
君子聆法音充爾溢膚腠嘗期躡屐過吾儕色
先愀(叶韻)遂乖眞諦言玆亦甘自咎中頂會幾望
凉蟾皓如晝紛紛坐談謔草草具觴豆清露濕
巾裳誰人苦羸瘦便卽忘形骸胡爲戀纓綬或
疑桂宫近斯語豈狂瞀歸來遊少室崷崪殊引
脰石室迢逓過探訪仍邂逅捫蘿上岑䆳僊屋
何廣袤乳水出其間㳙㳙自成溜凡骨此熏蒸
靈眞安可覯霞壁幾千尋四字侔篆籕咸意苔
蘚文誠爲造化授標之神清洞民俗未嘗遘忽
覺風雨冥無能久瞻扣怱怱遂宵征勝事皆可
復俚歌縱喧譁怪說多駮糅凌晨關塞陽追賞
顏匪厚窮極四百里寧憚疲左右昨朝書報予
聞甚醉醇酎所嗟遊遠方心焉倍如疚
送河清賈主簿歸任
不遠水雲間悠悠泝鷁還分亭接雞犬舉酒對
河山殘雪依荒磧寒煙入暝灣昔人鸞枳歎一
併在離顔
依韻和永叔雪後見寄兼云自尹家兄
弟及幾道散後子聰下縣久不得歸頗
有離索之歎
常欲登芒嶺無由見洛橋雪飛關戍迥人憶剡
溪遙廣隰嘶征鴈長河起怒飈遽言歡友散能
使去魂銷晚日窮幽藹愁雲暝泬寥縱令佳約
在載酒定何邀
依韻和歐陽永叔黃河八韻
少本江南客今爲河曲遊歲時憂漾溢日夕見
奔流齧岸侵民壤飄槎閣鴈洲峻門波作箭古
郡鐵爲牛目極高飛鳥身輕不及舟寒冰狐自
聽源水使嘗求密樹隨灣轉長&KR0699;刮浪收如何
貴沈玉川興是諸侯
季父知并州
捧詔出明光飛軒陟太行玉墀分近侍虎綬給
新章笳吹喧行陌旌旗卷夜霜鴈歸汾水綠城
壓代雲黃土屋春風峭氊裘牧騎狂關山寧久
駐剰宴柳溪傍
河隂中寨寒食
擊柝聲初絕爲魚夢巳殘幽禽哢清曉宿雨度
餘寒爨火明千竈風旗展一竿歸心慙社鷰自
歎此微官
再至洛中寒食
西洛逢寒食依依似昔年千門方禁火九野自
生煙飄泊棃花雨追隨杏葉韀遊人莫惜醉風
景滿伊川
同永叔子聰遊嵩山賦十二題
公路澗
我來袁公溪斷岸猶殘壘僵柳遠臨灣新蒲初
出水行行古臺近兩兩驚禽起雞犬何處聞人
家深塢裏
拜馬澗
王子昔凌霓國人玆拜馬依俙日夜笙聲入寒
泉瀉空傳七日期飛鶴何時下
二室道
度嶺失羣山千峰出天際方欣左右看屢改縈
廻勢勝事誰與同芬然有蘭蕙
自峻極中院步登太室中峯
稅駕綠巖前攀蘿不知倦人從樹杪來路向雲
端轉忽覺在煙霓回看峰嶺變
玉女窗
玉洞倚霞壁天窗露微明驂鸞去不返啼鳥空
相驚萬木自虧蔽捫蘿復誰情
玉女擣衣石
幽石稱擣衣擣衣人不見雲纓白飄颻巖樹長
葱蒨猶應寒夜中山月來鋪練
天門
古壁何蒼蒼穿雲玉梯出歘然起青冥却立觀
少室前巖復後峯隂晴狀非一
天門泉
泠泠雲外泉的的巖光入靜若僊鑑開寒疑玉
龍蟄時應下鹿羣跡印青苔濕
天池
安知最高頂清淺水池開有時片雲出倏忽生
風雷誰羡雙黃鵠刷羽來徘徊
三醉石
相期物外遊共醉僊壇石舉手薄高穹清風生
兩腋都忘塵世煩笑傲聊爲適
登太室中峰
日夕望蒼崖嶃嶃在天外及來步其巔下見河
如帶半壁雲樹昏山根巳霶霈
峻極寺
山高路巳窮倏爾逢蘭若落日老僧閑支頥古
松下緩步入禪庭苔蒼伹蕭灑
擬玉臺體七首
欲眠
鴛鴦羅薦開翡翠香幃寂解帶竟羞明移燈向
東壁
擕手曲
擕手出中閨殷勤尅密期密期雖不遠廻顧步
遲遲
雨中歸
來時雲冉冉去值雨霏霏莫怪羅衣濕荆王夢
罷歸
别後
昨日日暮别今日日暮愁猶認縱裙色依依在
石榴
夜夜曲
情來不自理明月生南樓坐感昔時樂飜成此
夜愁
落日窗中坐
含情獨不語落日窗中時妾意與君意相思只
自知
領邊繡
出門重新製纖手行自整願作花工兒長年承
素頸
無題
斗覺瓊枝瘦慵開寶鑑粧臨風恐僊去倚扇怯
