宛陵先生集卷第三十三
宋宛陵梅堯臣聖俞著
五月二十夜夢尹師魯
昨夕夢師魯相對如平生及覺語未終恨恨傷
我情去年聞子喪旅寄誰能迎家貧兒女幼迢
遞洛陽城何當置之歸西望淚緣纓
五月二十四日過高郵三溝
甲申七月七未明至三溝先妻南陽君奄化向
行舟魂去寂無跡追之固無由此苦極天地心
瞀腸如抽泣盡淚不續岸草風颼颼柎殭尚疑
生大呼聲裂喉柁師爲我歎挽卒爲我愁戊子
夏再過感昔涕交流恐傷新人心強制揩䨇眸
未及歸旅櫬悲恨何時休
過茱萸堰
茱萸堰在吳牛死茱萸堰廢吳牛閑吳牛閑東
南百貨來如山
詠歐陽永叔文石硯屏二首
虢州紫石如紫泥中有瑩白象明月黑文天畫
不可窮桂樹婆娑生意發其形方廣盈尺間造
化施工常不沒虢州得之自山窟持作名卿硯
傍物
鑿山侵古雲破石見寒樹分明秋月影向此石
上布中又隱孤壁紫錦藉圓素山祗與地靈暗
巧不欲露乃值人所獲裁爲文室具獨立筆硯
間莫使浮埃度
永叔進道堂夜話
海風驅雲來池雨打荷急虛堂開西窗晚坐凉
氣入與公話平生事不一毫及初探易之奥大
衍遺五十乾坤露根源君臣排角立言史書星
瑞亂止由不戢巨惡參大美微顯豈相襲陳䟽
見公忠曾無與明執文章包元氣天地得嘘吸
明吞日月光峭古崖壁澁淵論發賢聖暗溜聞
鬼泣夜闌索酒巵快意頻舉挹未竟天巳白左
右如啓蟄
贈劉謀閤副
聲名赫赫在窮塞眉宇堂堂真丈夫腰劒臂弓
輕赴敵無人不伏魏黃鬚
長蘆江口
風駕晚潮急浪頭相趁過水歸瓜步小船下秣
陵多鷗舞不停翅鷰飛輕帖波今來學楚客薄
暮愛漁歌
金陵懷古
秦莫恃棧閣吳莫恃壍江不能恃以德二國竟
亦降邇來屢興廢由險輕萬邦誰知荒涼城空
存如刳腔我今經其下弔古語愧哤嗟哉石頭
潮助怒常舂撞
江畔
江畔菱蒲碧無主吳牛夜𩥇江干歸舟人不悟
月巳上花脚野蚊撩亂飛
慈姥山石崖上竹鞭
江水浸石壁峭直無鳥蹤穴垂青竹根瘦蛇愁
作龍霹靂雨脚入濕點莓苔封世人不得用八
馬今乖慵
阻風
老漁吹浪不肯休一夜南風打籬響灘下輕舟
未可行山脚盤渦似車輞
慈姥磯下
蘆汀泱漭外露歛見孤嶂行舟每出觀漸近巳
殊狀傍來認飲牛正去忽側盎水壑隂若舂野
鳥時與相且待風色廻出口始浩蕩
早發
吳雞鳴隔山江月半在水齧齧出岸潮霅霅入
蒲葦解作泛明鏡接天知幾里我家今不遙正
住句溪尾
望夫石
征骨化爲塵柔肌化爲石高山共蒼蒼臨水望
脉脉青雲卷爲髮缺月低照額千古遺恨深終
不見車軏
過褐山磯值風
山口風偏急磯頭水似煎喧聲殊倦聽逆上正
難牽暗石誰愁礙長途未擬前江心看白浪卷
起大於船
褐山磯上港中泊
風惡舟難進聊依浦裏村岸潮生蓼節灘浪聚
蘆根日脚看看雨江心漸漸昏篙師知蟹窟取
以助清樽
宿磯上港
夜深風浪息月正在南斗遠水生白煙䟱螢出
荒莽照蟹屢爇薪張魚未發笱獨能憐野客游
宦意何有
謁昭亭廟
連峰到溪止澄溜向潭瀉廟道走山腰雀雛鳴
屋瓦古壁畫雲雷空庭儼輿馬眷予來故鄕絜
齋陳奠&KR1356;尚想昔丱童維愚託民社每從諸父
賽朅至此祠下今齒踰不惑䨇親世似寡過此
無所禱曷慕逢時者
昭亭潭上别
行舟晚解去親戚各還家淚落正濕衣腸翻如
轉車借是昭亭水相隨亦有涯予今游宦意曾
不學匏瓜
宣州環波亭
冐暑駐輪轂徘徊北壕上棟宇起中央芙蓉生
四向今吾太守樂慰此郡人望雨從昭亭來水
入句溪漲蜻蜓立欄角朱鯉吹荷浪岸木影下
布水鳥時引吭心閑不競物興適每傾釀薄暮
詠醉歸陪車知幾兩
昭亭山
曰山何必高要在出雲雨昭亭非峻峯雄雄若
蹲虎旱歲一來祠霈然隨瀝酤有草牧爾牛有
薪資爾斧有溪出其隂有潭在其塢獸則貛與
貉魚則魴與鱮山雛水羽聲下上相雜伍呼名
如謙恭號呌若怒侮崖竹惑節疎嶺松或腹腐
巨蜂結層房養子窟深土何事山中人采以爲
市賈其容固巳多其忍吾未取
泊姑熟江口邀刁景純相見(時陳州晏相公辟)
尾生信女子抱柱死不疑吾與丞相約安得不
顧期徘徊大江側念此親相知欲留時巳晚欲
去情難持引領望軒車豈能慰我思願聞下士
禮無曰屈非宜
見牧牛人隔江吹笛
朝與牛出牧晝與牛在野日暮穿林歸長笛初
在骻面尾騎且吹音響未成雅隨風散遠近舉
調任高下我方江上來平溜若鏡瀉悠悠經醉
耳亦足發瀟灑苟能和人心豈必奏韶夏鄭聲
實美好蠧情如剔剮况其荒敗跡亦又甚裂瓦
南箕成簸揚寺孟詠侈哆我今留此詩誰謂馬
喻馬
依韻和歐陽永叔中秋邀許發運
看取主人無俗調風前喜御夾衣凉競邀三五
最圓魄知比尋常特地光豔曲旋教應可聽秋
花雖種未能香曾非惡少休防准衆寡而今不
易當(永叔詩云仍約多爲詩准備共防梅老敵難當)
與夏侯繹張唐民游蜀岡大明寺
秋葉巳多蠧古原看更荒廢城無馬入破冡有
狐藏寒日稍淸迥羣山分漭蒼田衣指白水此
下是雷塘
寄麥門冬於符公院
佳人種碧草所愛凌風霜佳人昔巳殁草色尚
蒼蒼陸行載以車水行載以航于今五六年與
我道路長思人不忍弃期植寒冡傍我嗟復北
去安得畢此喪留植精舍中遠挈防根傷他時
京峴下不比野蒿黃
送張唐民
楚甸有行客西風一孤舟遠隨淮月上若與星
槎浮野岸襲幽芳氣淸露巳秋得意美魚蟹白
酒問沙頭
秋夜同永叔看月
青天有右目昏明不常開常時翳雲氣古鑑生
莓苔秋夜特清徹乃顧漸西廻靈兔不擣藥是
夜無纖埃與君玩流景置酒臨層臺單衣濕白
露鳴鴈方南來以言歡未终鴈聲一何哀
中秋不見月答永叔
天嫌物兼美而使密雲藏巳向石屏見何湏照
席光
和永叔中秋夜會不見月酬王舍人
主人待月敞南樓淮雨西來斗變秋自有嬋娟
侍賓榻不湏迢逓望刀頭池魚暗聽歌聲躍蓮
的明傳酒令優更愛西垣舊詞客共將詩興壓
曹劉
觀永叔集古錄
古碑手集一千卷河北關西得最多莫怕他時
費人力他時自有錦蒙駞
觀舞(坐上作)
誰憐嬌小好腰支老大而今莫那伊太守風流
未應淺更教多唱楚人辭
留别永叔
舊友競留連我征時巳晚但言會合難豈道行
路遠行路到有期别離未卽返明當各相思念
此去且懶
觀永叔畫眞
良金美玉不可畫可畫唯應色與形除却堅明
盡非寶世人何得重丹青
畫眞來嵩
廣陵太守歐陽公令爾畫我憔悴容便傳髣髴
在縑素尸欠勁直藏心胷與我貨布不肯受此
之毉卜曾非庸公今許爾此一節爾只丹青其
亦逢
别後寄永叔
前日辭親淚又爲别友出愁極反無言欲言詞
巳窒荷公知我詩數數形美述玆道日未堙可
與古爲匹孟盧張賈流其言不相昵或多窮苦
語或特事豪逸而於韓公門取之不一律乃欲
存此心欲使名譽溢竊比於老郊深愧言過實
然於世道中固且異謗嫉交情有若此始可論
膠漆
登楊州北門
樓上山如淡墨畫城中水似輕藍挼楊州今似
刀州景似聽中和樂職歌
因目痛有作
巳爲貧孟郊拚作瞎張籍詩句但口吟世事不
眼歷旣能分好惡難用變青白讀書聽吾兒且
未廢朝夕
宿邵埭聞雨因買藕芡人廻呈永叔
秋雨鴈來急夜舟人未眠亂風燈不定瞑色樹
相連寒屋猛添響濕窗愁打穿明朝持藕使書
此寄公前
寄許主客
昨日山光寺前雨今朝邵伯堰頭風野雲不散
低侵水魚艇無依尚蓋蓬藕味初能消酒渴蓼
芳猶愛照波紅楊州有使急廻去敢此寄聲非
塞鴻
八月二十二日廻過三溝
不見沙上雙飛鳥莫取波中比目魚重過三溝
特惆悵西風滿眼是秋蕖
牛背雙鸜鵒
牛背雙鸜鵒煙陂共入時草枯行解美日晚趁
羣遲閒載寧辭遠相鳴不間雌初驚牧人去飛
上野桑枝
廣陵歐陽永叔贈寒林石硯屏
磷磷石屛上濃淡樹林分隔水見寒島暗枝藏
宿雲賢哉吾益友持以贈離羣琥珀不湏問中
心多化蚊
岸貧
無能事耕穫亦不有雞豚燒蚌㬠槎沫織蓑依
樹根野蘆編作室青蔓與爲門稚子將荷葉還
充犢鼻裩
村豪
日擊收田鼓時稱大有年爛傾新釀酒飽載下
江船女髻銀釵滿童袍毳㲲鮮里胥休借問不
信有官權
晚雲
黕黕日脚雲斷續如破灘忽舒金翠尾始識秦
女鸞又改爲連牛綴燧懷齊單伺黑密不囂額
額城未剜風吹了無物猶立船頭看
荇
荇葉光於水鉤牽入遠汀淺黃雙蛺蝶五色小
蜻蜓老死懷江女飄浮笑楚萍西風莫苦急孤
蘂有餘馨
晚日
晚日晴還暖人閒見物機葉枯蟲自褁䆫響蜜
尋歸林下見收杮水邊聞擣衣吾嗟久爲客却
愧寄荆扉
寄酬發運許主客
淮上秋來物意閑又乘輕舸信帆還一浮一沒
水中鳥更遠更昏天外山斜幅纏踍兵吏至濃
金灑紙頷珠頒欲酬巳覺不能敵盡日臨風思
自慳
前日
前日楊州去酒熟美蟹蜊秋風淮隂來沙暖拾
蚌螄不言爾貧富只繫其鄙夷漢重二千石後
世何忽之
淮隂
青環瘦鐵纜繫在淮隂城水脛多長短林枝有
直橫山䕫一足走妖鳥九頭鳴韓信祠堂古誰
將跨下平
哀王孫
泗水赤龍將欲飛瘦蛟在泥雲未歸冰蠒煑灰
寒水擊長大王孫抱饑色誰知適自下鄕來日
昊可哀猶未食菰飯白漿持與君王孫王孫何
復云
沛公歌
赤帝醉提龍劔行徑草沒人壯士驚白蛇斷裂
不可續神嫗哀哀夜深哭酒醒自負氣生虹從
者日畏天下雄秦皇玉輿來向東安知隱在芒
碭中婦人自識雲氣從王命艱哉豐沛公
宛陵先生集卷第三十三
宛陵先生集目錄卷第三十三
夢尹師魯過高郵三溝
過茱萸堰詠永叔文石硯屏
永叔進道堂夜話贈劉謀閤副
長蘆江口金陵懷古
江畔慈姥石崖上竹鞭
阻風慈姥磯下
早發望夫石
過褐山磯值風褐山磯上港中泊
宿磯上港謁昭亭廟
昭亭潭上别宣州環波亭
昭亭山泊姑蘇江口邀景純
牧牛隔江吹笛
和永叔中秋邀許發運
與夏張游大明寺寄麥門冬符公院
送張唐民秋夜同永叔看月
答永叔不見月和永叔中秋夜會
觀永叔集古錄觀舞
留别永叔觀永叔畫眞
畫眞來嵩别後寄永叔
登楊州北門因目痛有作
宿邵埭呈永叔寄許主客
廻過三溝牛背雙鸜鵒
永叔贈石硯屏岸貧
村豪晚雲
荇晚日
寄酬許發運前日
淮隂哀王孫
沛公歌
目錄終
