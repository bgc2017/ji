宛陵先生集卷第三十七
宋宛陵梅堯臣聖俞著
與二弟過溪至廣教蘭若
溪水今尚淺涉馬不及韀岸口出近郭野徑通
平田行行渡小橋決決響細泉萬水隂古殿一
燈明象筵長廊顔頵碑字體家法傳空堂裴相
真白髯垂過咽名跡兩不滅豈獨畫與鐫高僧
鑿崖腹建閣將雲連祕此龍鸞迹足使臣僕虔
脩竹間長松森衞若被竪是必神物護禹穴空
歲年飯訖過山後井傍擕茗煎探幽偶轉谷忽
視昭亭巔蔓草不識名步側時得牽幽禽聲各
異可辨唯杜鵑似驚俗客來聒聒兩耳邊弊廬
隔城堞畏暮遽言還道逢張羅歸鳥媒兼死懸
遂同山梁雉令我復喟然聊追一日事書以爲
短篇
晚坐北軒望昭亭山
少客兩京間熟遊嵩與華歸來宛溪上猒往昭
亭下何以厭昭亭衰遲倦驅駕况復慙詠歌嘉
辭前有謝咀嚼在人口甘美如食蔗方同陶淵
明苦語近田舍節行固不變出處亦多怕常防
惡少年豪橫使出跨譬如故將軍尚被亭長罵
不若守弊廬讀書至中夜
與諸弟及李少府訪廣教文鑒師
山僧邀我軰置酒比陶潛紫蕨老堪食青梅酸
不嫌野蜂時入座巖鳥或窺簷薄暮未能去前
溪月似鎌
至廣教因尋古石盆寺
古寺近田家山尋石盆差化蟲懸縊女啼鸌響
繅車僧坐樹間石馬行溪畔沙野香無處辨歸
路傍城斜(郡人不知古石盆寺在此山之傍舊基存焉山中有井相去可二里豈圖)
(經所傳裴休井歟近城有石盆寺其側亦云裴相井者恐非是何則杜牧有石盆山詩是寺因)
(山名也從近城莫究其由呼盎爲盆必風俗訛也)
觀王介夫蒙亭記因記題蒙亭
吾年將五十尚未暇讀易一聞蒙亭說乃見適
所適維時明進退豈不在泉石野服製升越山
庖盛雞蹠床頭龍唇琴案上科斗籍風物稍佳
時把酒會三益况以兄爲郎仕也人豈迫重之
愛之深自匪逢時客
亢陽和欲行舟者
春秋書閔雨乃見先生制有意在黎民山川無
不祭今者望雲霓青天絶纖翳爲壇割舒鴈盤
血陳水汭于時頗精虔奠爵必親涗向夕有微
隂掃然還復霽吾聞先儒言陽驕不能閉此時
繫穹旻巳力安所詣宣王雲漢詩曾不鑒上帝
恨無奡盪舟空自思躍蜧
黃鶯
内家初上翠微宮樹裏窺人在半空笑語漸高
無約束侍臣偷望向雲中
西鄰少年今出遊東家女兒未識羞門前烏臼
葉巳暗日暮問誰墻上頭
送懷賢上人歸隱静兼寄逹觀禪師
適從山中來復向山中去爲報山中人莫厭山
中住近城塵土多亂爾煙霞趣野蜂銜漆汁尚
欲爲蔕固息此可以安其能忘我諭
送瑞竹長老歸當塗因寄徐著作
謝傅青山路春來蔓草生樵蘇猶不入瓶錫莫
能行朝上野船去宿逢溪雨鳴多應見康樂曾
重遠公名(和師承嗣逹觀觀徐君頗稱之)
鶯
桑間小婦好聲音映葉穿枝意巳深盡日呼郎
郎不應蕭蕭風雨到前林
守宮
嘗聞漢武帝偶問東方朔臣擬作龍呼慙無頭
上角
夏園
夏園甘果熟日覺樹林稀休笑道傍李無人摘
自肥
孔子廟震(宣城)
霹靂下虚殿破楹非夢凶昔嘗瞻畫衮今實見
升龍隱隱雷聲散疎疎霧氣從予知仲尼廟不
是蓄乖慵
寄酬睦州晏殿丞
渚潭吐明月杳杳及吾廬流彩滿懷䄂託情非
鳥魚朝因南澗雨暮入北畦鋤豈不藉餘潤况
茲方飰𬞞
李仲求寄建溪洪井茶七品云愈少愈
佳未知嘗何如耳因條而答之
忽有西山使始遺七品茶末品無水暈六品無
沉柤五品散雲脚四品浮粟花三品若瓊乳二
品罕所加絶品不可議甘香焉等差一日嘗一
甌六腑無昏邪夜枕不得寐月樹聞啼鴉憂來
唯覺衰可驗唯齒牙動搖有三四妨咀連左車
髮亦足驚疎疎疎點霜華乃思平生遊但恨江
路賖安得一見之煑泉相與誇
送闞令之潭州寧鄕
秋風逆水急挂席飛鳥輕三江去雖遠一日行
幾程朝辭洞庭岸暮抵巴陵城長沙古建國地
狹賦薄征邑宰愛民者選薦豈非精旣曰處民
上固當知民情民居篁竹間山獠相雜并教道
苟未至毫髮心起爭太剛易斷折太柔難搘撑
貴在得中道於焉無近名聞多不祥鳥似鴞何
足驚遠方此爲常慎勿心屏營賈誼度湘水爲
文弔屈平因君寄杯酒爲我酹賈生
乹明院碧鮮亭
壞衣削髮遠塵垢蛇祖龍孫生屋後不等渭川
千戸侯尺椽片瓦何嘗有方丈東頭一畝餘中
軒四面無牎牗青瓊作枝鈿爲葉丹鳳未食蒼
鼠走細籐織榻白晝眠寢濃鼻息如雷吼世間
百事不歷心門外寒流徹溪口
得餘干李尉書錄示唐人于越亭詩因
以寄題
餘水之干越之鄙築基相對琵琶尾琵琶日日
有秋聲鴈過洞庭風入葦南斗戞湖波不起長
刀剡峰碧耳耳姱娥夜出在寒溪青銅瑩磨光
幾里朝因吳客幅蒲輕滿紙如蠶書可喜
南軒盆植重臺蓮移種池
彤雲赤霧生緒房朝霞變蘂朱粉光白玉入泥
不滿盎羽蓋裛露眀月璫濁水一石亂鼃黽鑿
池五丈如斗方萍根科斗得自在荷芰明年出
水央
朝天行
大車高蓋徐方來天子雙目延英開犀靴踏玉
陞東陛從臣賜對論宫市諫官御史如指排捧
土未能障濁水大夫言斡天關廻黃門白望顏
色死始時暴奪何縱橫有貨晝日不敢行他時
五方蛇當酒誰道張郎臨井口
會勝院沃洲亭
前溪夾洲後溪闊風吹細浪龍鱗活孤亭一入
野氣深松上藤蘿籬上葛葛花葛蔓無斷時女
蘿莫翦連古枝當年吾叔讀書處夜夜濕螢來
復去
江南雜感
樹頭巧婦棲樹下秋蟲織壞衣游子心千里嘗
相憶蕩子脚出門便作浮萍根憂來憑五兆拜
樹賽黃豚
依韻和逹觀師山中見寄
豶豕在塗龍在澤豺狼食肉麝食栢蹄毛與角
不對齒啄觜兩足副以翮旣能閑閑住深谷豈
使于于佩鳴玉水邊看虹山雨霽夜與明月歸
獨宿門前重嶺後羣峰石樓朱殿藏林中銅絲
緊轉轆轤響絡緯秋老嚎西風榮利淡薄無易
此彼飲甘醲兹飲水暫將分别向喉舌何異聲
色亂眼耳孔孟久殁言可師千古布散葉與枝
今來閉戶自有趣世上沄沄非我爲
送萬諤昌秀才
志士不戀家安能坐㕮咀儒冠難徒行馬骨瘦
可數後僕隔山陂前林遇風雨寒村夜宿時寂
默誰對語
訪石子澗外兄林亭
前日秋水漲昨日秋水落偶來尋隱居曾不乖
宿諾竹底除舊徑藤蔓繋新彴馬留岸傍樹風
掃林下籜既能置魯酒又復餉楚飵誰知北南
澗照影似淸洛平生愛幽曠歛迹誠非錯
和端式上人十詠
幽谷泉
幽谷有飛泉入溪知幾里跳珠濺木葉激雨霏
巖趾但無箕穎人曾不吝洗耳
古木隂
古木少直枝其下多曲影豈不愛高隂柰此性
所秉千重葉薈蘙誰願憩曰永
寒溪石
翠聳寒溪上半隱寒松下水鳥立稜角淵魚游
穴罅尋常置庭檻瑣細不知價
孤汀蘋
瀟湘歸去人正值江南春始願逢拾羽今乃見
採蘋寄語柳使君莫恨曰巳曛
雲際鐘
湮昏青櫟道風急隔溪鐘征馬未及息猛虎前
有蹤尋聲欲投宿僮㒒畏所逢
垂崖鞭
崖竹出石壁根瘦懸青蛇磔髯露老節斫骨點
寒花少年莫翦去騎殺白鼻騧
天外峰
天外一尺峰國中千仞嶽重雲不掩蔽萬里見
頭角世人看遠碧誰識産美璞
秋原菊
不爲潭上英不助籬邊醉獨占蘭𣏌隣原頭自
榮悴陶令與太鑿逢人豈無意
漁舟火
蘆洲一點明知有漁人泊江溟杳不分誰方在
高閣是時孤鴈去應認光中落
春溪水
春水冰欲開傍岸巳微釋魚寒未動鱗獸渡時
有跡篙師畏割舟敲拉碎圭璧
十月二十一日得許昌晏相公書
哀憂向二年朋戚誰與書敢意大丞相尺題傳
義廬從來鳳凰鳴不猒寒竹疎茂林多翔鳥要
路盛高車窮巷一如此江深無鯉魚
訪施八評事
施兄今七十近郭隱茅廬懶問齊民術喜看莊
叟書竹間鳴澗水原際見村墟識盡窮通理超
然樂有餘
贈陳無逸秀才
良犬不取鼠其人苦尤之近識固未辨善相义
能知在鹿忘守穴挃足乃焉而士有志功名局
縮秉書詩憔悴未得展磬折忽言卑舉酒一以
贈願無羞爾爲
題陳宰戲綵亭
仕宦固巳美及親此其難况慕五綵戲而奉興
居安翁喜君亦喜翁餐君亦餐嗷嗷園中禽口
哺心違丸邑大歲幸稔衆賴仁政寬還思彼赤
子如恐君不歡
永慶僧舍松風亭
誰按黃金徽滿指淸風度但聽松上聲不知松
間趣野僧何所樂樂此數株樹寧邀俗客來草
綠澗西路
寄松林長老
大松五丈百歲餘小松五尺前時種俱有堅完
不朽心莫以今輕古爲重東溪一片寒玉光夜
挂高枝何所用
題松林院
靜䆳無塵地青熒續焰燈木魚傳飯鼓山衲見
歸僧野色寒多霧溪痕夜閣冰吾非謝康樂獨
往亦何能
永州守王公慥寄九巖亭記云此地疑
是柳子厚所說萬石亭也因爲二百言
以答願當留詠
天地磨今古賢愚爲埃塵草樹易變改山川無
故新眷言零陵守白髮駕朱輪閒來問遺老俯
跡哀昔人昔人者誰歟元和前放臣下上窮幽
荒憔悴楚水濱試觀當此記圖寫未必眞最苦
來黃溪坐石數游鱗有鳥大如鵠東向立不踆
始買鈷鉧潭鄠杜難計緡冉溪袁家洞亂石多
磷磷深里與沸白若盡無窮津石渠連巖泓菖
蒲被其垠窮勝得其詭衆美誰齊均西澗石爲
底豈無芹與蘋澗崖如堂席澗響如龍唇折竹
掃陳葉羅榻同衆賓其言粲星斗百歲猶比晨
萬石乃淺近尚可資覆巾而况前所說但恐煩
鐫珉
潘樂二君對雪寄聲似欲予賦適方知
之走筆奉呈
南方今見雪北客定思家任凍不欺酒競春先
著花樓高休猒上山近未應遮誰問窮居日西
窗壓竹斜
過永慶院
荒凉舊蘭若古屋兩三重庭下巳無栢澗邊唯
有松石階生薜荔香座缺芙蓉化俗似禪衲破
來縫不縫
雪中瘳宣城寄酒
輕舟泛泛昭亭灣春雪漫漫昭亭山寒沙曲渚
沓不辨素鷗翔鷺空中還宣城太守閔窮旅雙
壺貯醖兵吏頒任從六花壅船戸滿酌春色生
衰顏醒時但愛雲水好醉後等與天地閑世間
取樂各有分何必舞娥高髻鬟
翠竹亭
種竹幾千箇結亭三四椽遊人多寂靜啼鳥亦
留連酒有陶公愛林希阮氏賢我來歸路遠躍
馬古城邊
彩霓亭
高出嶺頭樹俯窺城下溪半山飛急雨舉手弄
晴霓曠望巳無極萬綠都與齊自嗟來獨晚征
棹苦言西
留别樂和之
雪消潭水綠輕舸下灘時漸轉青山去還將故
國辭野林看欲動江燕欲逢遲君語隨州體余
慙晚始知
松風亭
冉冉竹連澗森森松蔭崖始聞淸吹度似欲綠
琴諧莫識主人意休論高士懷春城百花發薛
荔上隂階
雪中懷廣教眞上人
蒼山去不遠日日起寒雲堂上看飛雪水邊思
練裙銅缾生薄凍桂火壓殘薰欲往有餘興林
幽路不分
下赤山嶺過渡至石子澗别施八評事
三歲守廬次兩廻來澗邊臨塘愛魚樂近竹見
人賢今我西歸日逢君小隱年重將車馬去驚
起野鷗眠
春日拜壠經田家
田家春作日日近丹杏破纇埸圃頭南嶺禽過
北嶺呌高田水入低田流桑牙將綻霧露裛𧖟
子未浴箱篚收今我還朝固不遠紫宸巳夢瞻
珠旒
將行賽昭亭祠喜雨
未生潭上雲空望山中雨湛湛陳桂樽坎坎奏
鼉鼓蕭蕭靈風來蹲蹲祝郎舞莫言春作遲但
念寒灘阻何當發泉源綠水浸沙渚不與農者
期自將舟人語定作榜歌行暮投丹湖浦瞻祠
草樹失認嶺煙霞吐平吞東南吳遠帶西北楚
川澤見坡陁龍蛇蹙鱗膂人經興寤歎事往成
前古考碑何驗今塗馬立空廡余知骨相貧豈
敢望冥許願乘溪流深滂沛隨徹爼
若訥上人彈琴
祥哀巳踰月遇子彈鳴琴安得不成聲子心異
吾心十日成笙歌尼父非好音先王禮有節不
可過於今莫作風人松懷壠情未任一聞流水
曲歸思在溪隂此焉吾所樂目極送歸禽
發昭亭(二月十三日)
春泥深一尺車馬重重跡親舊各還城山川空
向夕今朝水平岸不畏舟礙磧始隨湍漲發巳
入青蒼壁落日未逢人孤村望來客泱泱漫田
流青青被壠麥欲霽鳩亂鳴將耕杏先白我無
農畝懃千里事行役寄謝昭亭神果不吝深澤
乘小舟訪松山法聰上人
我從溪口來正值山前雨濕衣逢梵宫有僧善
吳語天寒蜜已空軒靜竹可數歸楫難久留汀
鷗自飛舞
鴈過洲(六言)
船從鴈洲北去鴈背春風亦歸但見平沙綠水
䕡蒿荻笋方肥
别逹觀文鑒二大士
雲衲山中來畫橈江上發何日到山中山花應
未歇
依韻和文鑒師贈别
來見寒沙鳥長隨上下波乃知游宦跡不似施
松蘿子語馬喻馬吾吟柯伐柯清江挂帆去柰
憶故山何
宛陵先牛集卷第三十七
宛陵先生集目錄卷第三十七
與二弟過溪晚坐北軒
與諸弟訪廣教至廣教尋古石盆寺
題王介夫蒙亭亢陽和欲行舟者
黃鶯送懷賢上人
送瑞竹長老鸎
守宫夏園
孔子廟震寄酬晏殿丞
答李仲求寄茶送闞令之潭州
乾明院碧鮮亭得餘干李尉書
南軒盆植蓮朝天行
會勝院沃洲亭江南雜感
和逹觀山中見寄送萬諤昌秀才
訪石子澗外兄林亭
和瑞式上人十詠得晏相公書
訪施八評事贈陳逸秀才
題陳宰戲綵亭永慶松風亭
寄松林長老題松林院
永州王守寄亭記呈潘樂二君
過永慶院廖宣城寄酒
翠竹亭彩霓亭
留别樂和之松風亭
雪中懷眞上人别施八評事
春日拜壠昭亭祠喜雨
若訥上人彈琴發昭亭
乘舟訪聦上人過鴈洲
别逹觀文鑑和文鑑贈别
目錄終
