宛陵先生集卷第十一
宋宛陵梅堯臣聖俞著
謁雙廟
八月過宋都泊舟雙廟側永懷此忠良遺烈傳
碑刻五位儼朝裾千年同血食當時多苟生貴
爵曾誰識縱今有丘墳都巳荒荆棘古人非輕
死於義實罕得英骨化埃塵令名同鳥翼飛翔
出後世景慕無終極豈若目前榮未沒聲巳息
西登孝王城王氣由邦國
送弟禹臣赴官江南
昔與子同歸夜向瓜洲泊持杯月正清遄水平
如削爾來蘆岸深湏防虎潜搏行行無朋友遇
事自斟酌
和永叔晉祠詩
并州古來稱近胡山雄氣壯民足儲山根晉水
發源處平若皎鑑潜決䟽漸流漸急不可測以
至㶁㶁鳴清渠豈惟俯可見毛髮况乃了了看
龜魚下漑平田幾百頃稻苗𥝧稏曾不枯興亡
莫問隨水遠廟深草樹空扶疎伊君持節過其
下愛此佳趣聊停車北望故城無舊物泱漭野
色連丘墟巳向風前聽好鳥只畏落日聞蒼狐
晉人湏識漢使美冉冉青髯似綠蒲
得李殿丞端州硯
鮫龍所窟處其石美且堅蠻匠斵爲硯漢官求
費錢持歸向都邑爭乞如瓦磚豈識萬里險&KR0861;
竊好事傳
書謝師厚至
爾來哭爾姑清淚滴塵几一聞在目言不謂今
則死而猶意遠行所念當至止秋風忽助嚎萬
木欲摧毀
詠蘇子美庭中千葉菊樹子
生與衆草生不與衆草榮彼皆春爭葩玆獨秋
吐英千葉共一萼百蔕共一莖幽亭聳扶疎獨
本非搘撑吾友蘇子美有酒對自傾香隨青陵
蝶色映黃金鸎昨日偶來過頗興陶令情豈敢
復言詩君家有子卿
新冬傷逝呈李殿丞
惡老今逼衰孤寂仍足悲寒風一夜起曩事無
不思手澤在故物默歷非故時夢寐猶平常反
寤恨莫追人生苦情累安得木石爲賴有同舍
郞相語強解頥
送趙升卿之韶幕
舟車歷盡險風物乃還君爼肉應多味虞韶不
復聞林鳴異音鳥山冐欲晴雲若弔張丞相空
祠舊近墳
蘇子美竹軒和王勝之
庭無十步廣有竹纔百箇子時哦其間賓友或
來和琴壼置子傍圖籍亦在左誰憐脩脩影只
畏寒日過誰憐青青枝下有暗葉墮我期霰雪
時來聽幽聲卧應當爲設榻勿使賞心剉持以
報主人此興不可破
偶書寄蘇子美
君詩壯且竒君筆工復妙二者世共寶一得亦
難料我今或盈軸體逸思益峭有如秋空鷹氣
壓城雀鷂又如飲巨鍾一舉不能釂旣釂心巳
醉顚倒視兩曜吾交有永叔勁正語多要嘗評
吾二人放檢不同調其於文字間苦硬與惡少
雖然趣尚殊握手幸相笑
寄題洪州李氏涵虚閣
耳熟滕閣美未爲豫章遊近聞東湖上可見西
山頭朝愛雲氣生暮數鳥行幽主人趣向遠登
覽日不休父兄巳三人挂冠此遲留他年儻一
往風物詠可周
送蕭秘校
比從江南來又從江南去孤舟隨鴈羣晩泊定
何處霜橙可爲虀冰鱠思下筯此興吾不知薄
言聊所慕
送李殿丞通判處州
拜官將近親不畏千里險泝流上贛水石亂波
驚颭舟人素已諳曲折就廻閃豈虞失便利倚
慣憂亦掩昔余從平流悸夢尚成魘今逢子方
去青䋏絲新染沙頭有堠吏惴立板方歛鴻鴈
正來翔競看朱服儼
古劒篇送蔡君謨自諫省出守福唐
生銅夜夜鳴剉鐵未嘗缺主人久提擕何事贈
離别借問豈酬恩請看鐔上血休慙補履功出
處異施設
雜興
主人有十客共食一鼎珍一客不得食覆鼎傷
衆賓雖云九客沮未足一客嗔古有弑君者羊
羹爲不均莫以天下士而比首陽人
送逐客王勝之不及遂至屠兒原
犯霜出國門送客客巳去猶意行未遠策馬過
寒戍川長不見人沙沒前崗路始聞雲木深忽
逢朱亥墓金鎚一報恩義烈垂竹素何湏文學
爲寄語長沙傅
送周仲章太博之鉅野
仲月霜氣嚴朝來厚如雪鴻鴈各南飛羽毛將
恐折征途履以足侵骨寒於鐵得罪此爲輕君
恩大歡悅
鄴中行
武帝初起銅雀臺不又建閣延七子日日臺上
羣烏饑峩峩七子宴且喜是時閣嚴人不通雖
有層梯誰可履公幹才俊或欺事平視美人曾
不起五官𥚹急猶且容意使忿怒如有鬼自玆
不得爲故人輸作左校濱於死其餘數子安可
存紛然射去如流矢鳥烏聲樂臺轉高各自畢
逋誇疐尾而今撫卷跡巳陳唯有漳河舊流水
親郊前三日大慶殿雪中
皇帝率羣臣發章聖五后册
將郊先奉冊拜立未央庭天表君心孝人驚曉
雪零冕旒紛點綴劒佩濕晶熒曲蓋曾無用羣
臣敢自寧鑪煙靜齋幄井氣凍宫缾明日來壇
下中宵巳見星
忠上人擕王生古硯誇余云是定州漢
祖廟上瓦爲之因作詩以答
硯取漢廟瓦誰恤漢廟隳重古一如此吾今對
之悲旣寶若圭璧未知爲用時
讀後漢書列傳
漢家誅黨人誰與李杜死死者有范滂其母爲
之喜喜死名愈彰生榮同犬豕
異同
吾聞聖賢心不限親與疎義殊目前乖道同異
代俱堯舜及周孔千載趨一途盗跖誚孔氏弟
子將黨歟蹠自驅其衆日念殺不辜河濱捧土
人海畔逐臭夫塞川豈量力同趣卽爾徒爾旣
不自過反以此爲紆
蔡仲謀遺鯽魚十六尾余憶在襄城時
獲此魚留以遲歐陽永叔
昔嘗得圓鯽留待故人食今君遠贈之故人大
河北欲膾無庖人欲寄無鳥翼放之巳不活烹
煑費薪棘
雜擬
忽聞胡騎渡河水月魄夜脅隂貂寒獨侍金輿
立城角龍蛇不展繞旗竿
答中上人卷
吹笛皆學龍吹笙皆學鳳又於笙笛間高下不
相中得其精者稀得其麤者衆况於眞出音千
歲不復夢爾爲學笙歟頗巳臻妙弄
送蘇子美
勇爲江海行風波曾不懼但欲尋名山扁舟無
定處南有鵬若鴞嶮有石若鋸毒草見人搖短
狐逢影怒不遐尚苦乖更遠饒瘴霧東土乃濱
海蜃鼉仍可怖殼物怪瑣屑蠃蜆固無數醎腥
損齒牙日月復易飫二方旣若此往矣無久駐
竟當西北來醉酎炙肥羜夏不猒漿酪冬不猒
雉兔勿言專口腹口腹人所務天台信竒偉石
橋非坦步廬岳趣最幽饑腸看瀑布此致雖爲
高實亦難久慕君行聽我言不聽到應悟
晩歸聞李殿丞訪别言巳屢來不遇
蕭條一陋巷頻日見馬蹄歸來稚子告有客云
將暌始知君其南復歎我向西豈不懷念慕吾
親書新齎曰吾五男子愛惜無不齊所要立門
戶安用同犬雞齪齪守此客馴馴戀此棲二季
留左右足以共挈擕身許遠就禄幸又奉阿&KR2890;
今年還都下路喪子與妻囊罄厭外役進退類
藩羝終當改江邑儻得致音題
刁景純將之海陵與二三子送於都門
外遂宿舟中明日留饌膾
人言汴水駛柰何已冬乾蔡雖平且慢臘月行
亦難唯聽夜冰合爲君愁苦寒暫維青絲䋏邀
膾白玉盤行人反飫我於理殊未安所忻能自
養不復道加餐
寄洪州致仕李國博
湖上悠然度幾春勇抛榮禄遂天眞青蒲翠竹
圍華屋白酒黃雞命里人果下有時乘小駟兒
曹方見擁朱輪田園歲入千鍾美肯似䟽家苦
畏貧
同謝師厚宿胥氏書齋聞鼠甚患之
燈青人已眠饑鼠稍出穴掀翻盤盂響驚聒夢
寐輟唯愁几硯撲又恐架書齧癡兒效猫鳴此
計誠巳拙
聞子美次道師厚登天清寺塔
二三君少壯走上浮圖巔何爲苦思我平步猶
不前苟得從而登兩股應已攣復想下時險喘
汗頭目旋不如且安坐休用窺雲煙
謝師厚歸南陽效阮步兵
一日復一朝一暮復一旦與子相經過少會不
言散我心終未極歲月忽云晏嘶馬思長道孤
鳥逐前伴駕言慕儔侶懷抱若冰炭南臨白水
湄風雪振高岸意恐慈母念疾馳節已換解劒
登北堂幼婦笑粲粲弊裘一以縫征塵一以澣
而我客大梁衣垢自悲歎
師厚明日歸南陽夜坐有懷
明朝子當去我若雲失龍龍歸雲未歸索莫將
安從半夜出戸望參畢已正中倏然變隂黑烈
烈鳴䆫風䆫鳴不得寐擁被一悲翁
永叔贈酒
大門多竒醖一斗市錢千貧食尚不足欲飲將
何緣豈能以口腹屈節事豪權閉戸飽於虀作
詩湧如泉一日復一夕醒目常不眠窮臘忽可
怪雙壼故人傳呼兒欲自酌瓦盞無完全其能
饔甘脆而况侑夭妍却令情懷惡分與富貴偏
收拾不復嘗排置屋角邊儻有嘉客至傾倒相
與顚何暇問濃薄但覺窗扉旋誰識我爲我賓
主各頽然始得語且橫旣醉論益堅曾不究世
務閑氣爭古先畢竟兩未決辨吻空流涎嗟我
儒者飲聒耳無管絃雖云暫歡適終久還愁煎
自甘不偶死寧慕金印懸願頻致此物勿恤瘡
檐肩
得山雨
急雨射蒼壁濺林跳萬珠山根水壅壑漫竅若
注壼
范殿丞通判秦州
天水出名馬多稱黃金羈正值羌已和邊草復
離離乘肥固未失所藴不得施主人本燕客寧
獨事書詩志尚功名間管樂猶一時去去勿復
道礧落爲男兒
陳繹越州從事
母夫人老母兄黜夫人從爾之會稽恐傷爾心
不敢泣春崗細雨聞竹雞時亦藏淚未出臉柰
何相與頭傾低誠知就禄非獲已應欲退耕無
舊畦
辛著作知西京永寧
躍馬西畿令家塋在洛陽衣霑寒食雨花發故
宫墻冷淡鳩鳴屋寬閑水滿塘送君悲漸老空
憶釣伊魴
依韻和師厚别後寄
吾與爾别未及旬吾家依舊甑生塵閉門不出
將誰親自持介獨輕貨珍盤餐豈有醎酸辛苦
吟輟寢昏繼晨夜光忽怪來何頻採拾若在滄
浪垠和者彌寡唯陽春
普淨院佛閣上孤鶻
我新稅居見寺閣金碧照我破屋前目看閣上
聚鳩鴿巢棲飲哺忘窮年雕簷畫壁屎汚徧以
及像塑頭與肩寺僧不敢施彈射忽有蒼鶻張
毒拳鵶鳴鵲噪鸜鵒呌怒鶻來比窺腥羶鶻心
決烈不畏衆瞥碎一腦驚後先死鳥墮空未及
地返翅下取如風旋獨當屋脊恣撦磔啄肉披
肝腸弃捐老鴟無藝又狠怯盤飛欲近饑目穿
逡廵鶻飽自飛去爭殘不辨烏與鳶羣兒指點
路人笑我方吟憶秋江邊
蜂
春風無主撩亂時分羣養子各守脾爭掇花腴
爲蠟蜜年年共割不我稽俄逢主人若過慮畏
爾有蠆成噬臍密將惡物毒爾族爾曾不得同
䤈雞王雖爾名爾何補造甘爲利乃自取
並遊
並出慙羸駕康衢懶著鞭蹇驢能勝馬擘道去
如煙何用嗟遲疾從來有後先所期皆一至我
到爾應還
寄宣州可眞上人
昭亭山色無纖塵昭亭潭冰見游鱗長松碧篠
入古寺石上高僧度幾春
元夕同次道中道平叔如晦賦詩得閑
字
金輿在閶闔簫吹滿人寰九陌行如晝千門夜
不關星通河漢上珠亂里閭間誰與聯輕騎宵
長月正閑
正月十五夜出廻
不出只愁感出遊將自寬貴賤依儔匹心復殊
不歡漸老情易厭欲之意先闌却還見兒女不
語鼻辛酸去年與母出學母施朱丹今母歸下
泉垢面衣少完念爾各尚幼藏淚不忍看推燈
向壁卧肺腑百憂攅
同次道游相國寺買得翠玉罌一枚
古寺老栢下叟貨翠玉罌獸足面以立爪腹肩
而平虚能一勺容色與藍水并我獨何爲者忽
見目以驚家無半鍾畜不吝百金輕都人莫識
寶白日雙眼盲
送惠懃上人
遽告我行何所之東南爾土爾自知山水佛事
不暇說去何速兮來何爲公卿貴人見爾喜爲
爾買屋丐爾資王城幸可樂歲月野鶴終是思
陂池去去雲霞不容侶却應來此如前時
聞賣韭黃蓼甲
百物凍未活初逢賣菜人乃知糞土暖能發萌
芽春柔美已先薦陽和非不均芹根守天性憔
悴澗之濱
董著作嘗爲參謀歸話西事
子說頗驍勇築城收漢疆提兵無百騎偷路執
生羌大將罪專輒舉軍皆感傷歸來出萬死羸
馬亦摧藏
戲寄師厚生女
生男衆所喜生女衆所醜生男走四鄰生女各
張口男大守詩書女大逐雞狗何時某氏郞堂
上拜媪叟
薛中舍宰聞喜
秦人宦于秦百事順耳目山川我已疎風物子
所熟維美行邁時親賓祖車轂空將離别心欲
出無僮僕
聯句附
古木含清吹池上增曉凉余懷本逹曠(謝少卿)聯
此傲羲皇孤鷗可與狎(絳)幽岸足以觴幸有彭
澤酒(堯臣)便同永嘉堂潘生起爲壽(維)王子齊
陳章林端見新月(衍)草際聞寒螿照水螢影亂
(良臣)拂筵蓼花香徘徊戀嘉境坐使歸興忘(少卿)
希深洛中冬夕道話有懷善慧大士因
探得江字韻聯句
彼有上人者妙談心所降(希深)逹空知不二觀
行本無雙(聖俞)久阻飄花席因思響雪窗(希深)
社中雖得遠方外自非龐(聖俞)夢幻慙他劫風
塵猒此邦(希深)終期親道樹何必憶重江(聖俞)
希深本約遊西溪信馬不覺行過據鞍
䏈句
有意訪西溪順途吟思迷及玆詢野老巳恨過
芳蹊(希深)醉客但多興幽禽空自啼無由駐金
勒林表日光低(堯臣)
同希深馬上口占送九舅入京成親聯
句
之子洛中來芳罇喜暫開人誇阿連少吾愧士
衡才(希深)丹闕鳳皇去清川鴻鴈廻都門春色
美相送思悠哉(堯臣)
玉麈尾寄傅尉越石聯句
齋中獨何物持之想見君惟玆玉麈尾信美而
有文夫子善談道亹亹詞如雲在握昔同色傾
坐今離羣(絳)况託懷袖好曾親蕙蘭薰常許助
閑放於焉探典墳旣乃阻清燕復屈驅䖟蚊自
殊白團扇未畏秋葉紛(堯臣)
風瑟聯句
竅竹漏天風張絃擬嶧桐佳名從此得妙響未
曾窮(希深)夜靜危臺上人閑皎月中依依聽不
足秋露滿蘭叢(聖俞)
冬夕會飲聯句
與君數夜飲唯恐酒盞空今我苦欲淺(堯臣)語
志難此同陳編侑歡適(謝景初)間謔何魁雄婢
子寒且倦(堯臣)主人哦不窮燈青屢結花(景初)
煎響時鳴蟲穴鼠暗出沒(堯臣)風鴈高雍容冰
霜覆瓦屋(景初)貂狐輸貴翁孤床乏暖質(堯臣)
苦語有淡工咀嚼患䏑小(景初)煨炮驚殼紅落
蟾斜入竅(堯臣)遠漏微逓風醉心欺睡魄(景初)
細書刺昏瞳吽呀聞爭犬哮吼猒啼&KR1042;撥火亂
頳豆附炙雙彎弓乾果硬迸齒(堯臣)寒虀酸滿
胸枯蛤擘無肉淡脯燒可饔語必造聖賢樂巳
過鼓鍾紙窗幸未曙(景初)絮被令旋縫凍痺兩
股鐵跑抓雙鬢蓬脬尿旣懶溺裩虱唯欲烘器
皿足缺齾捧執無天穠兒女寒不寢(堯臣)僮僕
困欲瞢豈無貴冨徒笑此饑寒蹤丈夫固有負
道義久巳充墨子不黔突齒軰且得封勉哉梅
夫子塞者終自通(景初)
問答(送九舅席上作)
金鑿落(希深問)留贈行人湏滿酌銀缾况有宜城
醪及取春風花照灼
小屏風(問希深)座隔流塵素影融方牀六尺偃清
晝慙無玉枕名通中
玉蟾蜍(希深問)厠君筆硯誠有諸可愛亭亭寒月
照瑩然四座凝冰壼
金錯刀(問希深)連環交刃吹風毛美人贈我萬錢
貴何必翦犀誇孟勞
青雲梯(問希深)尺木爲階行勿迷勤脩道業生羽
翼天門九襲湏攀隮
鳳于飛(希深問)差差粹羽今逢時桐花正美矞雪
亂家庭玉樹湏來儀
宛陵先生集卷第十一
宛陵先生集目錄卷第十一
湖州後詩
謁雙廟送弟赴官江南
和永叔晉祠詩得李殿丞端硯
書謝師厚至詠蘇子美千葉菊
新冬傷逝送趙升卿之韶幕
蘇子美竹軒偶書寄子美
寄題涵虚閣送蕭秘校
送李通判處州古劒篇送蔡君謨
雜興送逐客王勝之
送周太博之鉅野鄴中行
大慶殿雪中答忠上人擕古硯
讀後漢列傳異同
蔡仲謀遺鯽魚雜擬
答上中人卷送蘇子美
聞李殿丞訪别刁景純留饌膾
寄致仕李國博同師厚宿胥氏
聞子美登天清塔謝師厚歸南陽
夜坐有懷永叔贈酒
得山雨范通判秦州
陳繹越州從事辛著作知西京永寧
和師厚别後寄普淨佛閣孤鶻
蜂並遊
寄宣州眞上人元夕同賦
正月十五夜出廻同次道遊相國寺
送惠懃上人聞賣韭黃蓼甲
董著作爲參謀戲寄師厚生女
薛中舍宰聞喜聯句附
希深聯句希深據鞍聯句
同希深馬上口占玉麈尾
風琴聯句冬夕會飲聯句
問答
目錄終
