宛陵先生集卷第三
宋宛陵梅堯臣聖俞著
依韻和希深新秋會東堂
何必水周堂翛然萬木凉朋簮玆共樂節物自
迎商巧笑承歡劇新詞度曲長驂鸞悲霧扇泛
蟻釂雲漿並蔕榴房熟連叢桂蘂香人初投轄
醉客甚撡檛狂鬢約寒鵶碧衣輕舞蝶黃流波
閑任注錯席豈依行亹亹談寧倦厭厭夜未央
良時誠可惜清燕此無荒
客鄭遇曇穎自洛中東歸
禪衣本壞色不化洛陽塵獨有煙霞染况將山
水親西風入關戍宿雨過城闉誰羡飄然跡吾
車亦巳巾
馬判官歸闕
與君歸洛陽仕宦頗相偶荏苒遷歲時徘徊樂
文酒今歸巳及瓜爲贈聊折柳亦將隨計書慘
别寧嗟久
餞彭城公赴隨州龍門道上作
零雨送車輪初清遠陌塵歸藩漢東國遮道洛
陽人伊水照虹旆楚山懷玉麟征軒不可戀梗
淚返城闉
早行道中相逢
黤黤雨雲晦駸駸車馬繁唯憂不及見及見返
無言
古意
故人留雅曲今與新人彈新人聽不足復使後
人歡
送弟良臣歸宣城
喬木句溪邊秋光幾曲連將歸三畝宅遠寄下
江船伴爾唯征鴈悲余有暮蟬親朋如見問貧
外似當年
河南張應之東齋
昔我居此時鑿池通竹圃池清少游魚林淺無
棲羽至今寒窗風靜送枯荷雨雨歇吏人稀知
君獨吟苦
河南王尉西齋
官舍古城隅西齋何寂寂種竹幽趣深開屏翠
光滴青山露南牆落日明東壁危臺起其傍平
隰坐可覿歲暮野田空天高霜隼擊更憐風月
時幾弄林間笛
劉秀才歸河内
君家太行下應復近蘇門河氣知寒早嵐煙覺
暮昏犬鳴林外火笛響月中村久作山陽客逢
人爲寄言
憶洛中舊居寄永叔兼簡師魯彥國
東堂石榴下夜飲曉未還絺衣濕浩露桂酒生
朱顏君同尹與富高論曾莫攀開吐仁義奥傲
睨天地間以此爲朋樂衡門未嘗關自從北闕
來擾擾時少閑登危欲引望尚不見雲山何由
覿夫子客袂淚瀾斑
武陵行
生事在漁樵所居亦煙水野艇一竿絲朝朝狎
清泚忽自傍藤隂乘流轉山觜始覺景氣佳潜
通小溪裏常時不見春入谷驚紅蘂幽興窮綠
波翫芳心莫巳花外一峰明林間碧洞啓遙聞
雞犬音漸悟人煙邇捨舟遂潛行石徑劣容屣
豁然有田園竹果相叢倚厖眉髽髻人倏遇心
顏喜尚作秦衣裳那知漢名氏自言逢世亂避
地因居此來時手種桃今日開如綺更看水上
花幾度逐風委競引飯彫胡邀飲酌瓊醴復呼
童稚前綠鬢仍皓齒翻遣念還茅思歸釣鱣鮪
將辭亦贈言勿道丘壑美鼓枻出僊源繁英猶
邐迤薄暮返蒼洲微風吹白芷他日欲重過茫
茫何處是
西宫怨
漢宮中選時天下誰爲校寵至莫言非恩移難
恃貌一朝居别舘悔妬何由效買賦豈無金其
如君不樂
夏夜小亭有懷
西南雨氣濃林上昏月色寒影不隨人寥寥空
露白
外兄施伯侃下第赴并門叔父招
共是干時者同爲失意人言趨太原召如慰宛
陵親笳鼓聽臨塞琴書未離身别君無斗酒當
識士安貧
鄭戭及第東歸後赴洋州幕
郤生方得桂王粲始從戎一舸辭吳會單車入
漢中亂山雲木古側徑野泉通欲識風煙美心
知故國同
施判官赴饒州
昔日里中舊今爲幕下英煙波歸楚國風月滿
都城食有江魚美時無羽檄驚他年儻行縣肯
使折腰迎
楊畋赴官并州
嘗聞地近胡寒氣盛中都車馬行臨塞關山見
落榆吳鉤皆尚壯章甫幾爲儒寄謝西曹掾能
吟秀句無
歐陽寺丞桐城宰
葉落淮南樹青山徧馬頭人煙將近郭松竹不
知秋夜虎林閒嘯溪泉舍下流門前仲卿廟遺
跡待君求(朱邑冡祠在焉)
祝熙載赴任東陽(李都尉客)
東陽美山水之子本風流稍去何平叔還追沈
隱侯清江飛晚雨斜日半滄洲縣道行無愧煙
蘿有勝遊
彥國通判絳州
結友時未久情親心巳照氛埃外自遣風月還
同調復與任浮沉未嘗趨近要以此雖處貧寧
防俗者誚今將辭我去盡日來談笑窮巷敞茅
茨高言出廊廟且作朱韍行聊能發光耀當亦
就銅墨遠之江海徼山郭寂無喧雲川不妨釣
所嗟胡越人千里煩登眺
餘姚陳寺丞
試邑來勾越風煙復上游江潮自迎客山月亦
隨舟海貨通閭市漁歌入縣樓絃琴無外事坐
見浦帆收
明州推官鄭先軰
應幕海邊郡秋風千里歸隨潮吳榜駛轉浦楚
山微野橘霜前熟江螯露下肥還家候靈鵲人
想罷鳴機
聚蚊
日落月復昏飛蚊稍離隙聚空雷殷殷舞庭煙
羃羃蛛網徒爾施螗斧詎能磔猛蝎亦助惡腹
毒將肆螫不能有兩翅索索緣暗壁貴人居大
第蛟綃圍枕席嗟爾於其中寧夸觜如戟忍哉
傍窮困曾未哀癯瘠利吻競相侵飲血自求益
蝙蝠空翺翔何嘗爲屏獲鳴蟬飽風露亦不慙
喙息薨薨勿久恃會有東方白
賦秋鴻送劉衡州(沆)
秋鴻整羽翮去就自因時往春南方來遂止天
泉池天泉水清泚鴛鷺日追隨蒲藻豈不樂江
湖信所宜今朝風色便暫向衡陽歸洞庭逢葉
下瀟湘先客飛渚有蘭杜美心無稻糧卑&KR0699;繳
勿爾念鷹隼寧爾窺煙波千萬里足以資盤嬉
峰前想回日青冥生路岐
清池
泠泠清水池藻荇何參差美人留采掇玉鮪自
揚鬐波瀾日巳淺龜鼈日復滋蝦蟇縱跳梁得
以緣其涯競此長科斗凌亂滿澄漪空有文字
質非無簡策施僊鯉勿苦羡寧將蠯蛤卑徒剖
腹中書悠悠誰爾知聊保性命理遠潛江海湄
泚泚曷足道任彼蛙黽爲
弟得臣歸覲并州
知君歸去心巳逐秋風起明發登太行遙將望
汾水藹藹白雲下吾親正居此拜慶曷爲榮新
除一官美
張脩赴威勝軍判官
青驪渡河水俠氣動刀環入幕沙塵暗臨風鼓
角閑地形通栢谷秋色滿榆關誰復輕儒者難
淹筆硯間
弔唐俞
通閨年最少才俊罕能雙鵩去塵栖室魂歸霧
起窗慈親留漢冰愛妾返荆江一稚纔能語煢
然寄遠邦
任適尉烏程
俛作程鄕尉折腰還自甘卞峰晴照黛霅水曉
澄藍葑上春田闢蘆中走吏參到時蘋葉長柳
惲在江南
馬殿丞通判密州
晨裝辭北闕懷紱貳東侯地本全齊勝風仍變
魯優危帆淮上去古木海邊秋相送江潭客曾
同十載遊
夏侯彥濟武陟主簿
懷縣曾余往風謠爲爾知寒先太行近潤接大
河卑賓酒栽公秫晨羹翦露葵簿書行正委何
似布衣時
余居御橋南夜聞祅鳥鳴效昌黎體
都城夜半隂雲黑忽聞轉轂聲咿&KR0687;嘗憶楚鄕
有祅鳥一身九首如贅疣或時月暗過閭里緩
音低語若有求小兒藏頭婦滅火閉門雞犬不
爾留我問楚俗何苦爾云是鬼車載鬼遊鬼車
載鬼奚所及抽人之筋繫車輈昔聽此言未能
信欲訪上天終無由今來中土百物正安得遂
與南方儔上帝因風如可逹願令驅逐出九州
月夜與兄公度納凉閑行至御橋
夕月吐澄明隂雲淨如掃空庭引天翠爽氣生
懷抱家近御橋頭因爲橋畔遊倚欄波上影不
共水東流思歸此清夜何處是江樓四望遠寂
歷微風動颼飀觀闕垂萬象山河趨九州壯哉
帝王宅顧我一蜉蝣富貴非可取田園今向秋
明當拂衣去試與問扁舟
隨州錢相公挽謌
築巖無往夢遊岱有飛魂墮淚隋侯國遺金漢
帝恩文章流日域忠孝在王門天道何由問秋
風徧九原
昔日傷歸國今朝歎舉輀憂愁傳楚些殄悴感
周詩文草明時訪忠言故吏知居常嗚咽涕飜
作衆人悲
去年伊水上傾府望雲岑路轉猶廻首人誰不
殞心可憐飛語後擠恨九幽深從此埋英骨空
令淚滿襟
僧可眞東歸因謁范蘇州(仲淹)
姑蘇臺畔去雲壑付清機野策過寒水山童護
衲衣松門正投宿竹笠帶餘暉誰愛杼山句使
君應姓韋
廖秀才歸衡山縣
千里倦爲客秋歸烏榜輕過林湘橘暗收潦楚
江清晚泊親鷗鷺殘芳襲杜蘅長沙幾日到天
際見高城
魏屯田知楚州
淮南木葉驚淮上使君行天外高帆出沙頭候
吏迎夜潮通廢埭秋月滿孤城正遲文翁化從
來楚俗輕
張子野赴官鄭州
盡室寄東里一官辭上都只應乘小駟寧肯躡
雙鳬秋雨生陂水高風落廟梧梅山爲余訪還
有舊家無
擬王維偶然作
嵇康任天性傲散喜端居自云安卑者竊比老
莊歟一月十五日頭面忘洗梳危坐恣搔虱於
時懶作書一曲情自寄一杯歡有餘尚子志所
慕阮生甘不如黃精可養壽廣澤宜覩魚不堪
行作吏章服褁猿狙
蘇祠部通判洪州
飛鷁去江西秋飈滿桂旗蘆洲花白處楓岸葉
丹時沙鳥看來沒雲山愛後移高才屬滕閣家
擅子卿詩
中秋與希深别後月下寄
薄霧生寒水寥寥&KR0712;畫船人傷千里别桂吐十
分圓把酒非前夕追歡憶去年南樓足佳興好
在謝林川
望芒碭山
出舟跳古岸林外見脩岡廻頭問榜子前巘是
芒碭其顚有高廟松栢鬱蒼蒼迤邐堆阜屬蕭
條茆葉黃千古收王氣一川平夕陽人家纔四
五雞犬自相望尚爾想新豐誰復思沛鄕臨流
一舉酒可以喻悲傷
初見淮山
遊宦久去國扁舟今始還朝來汴口望喜見淮
上山斷嶺碧峰出平沙白鳥閑南歸不厭遠况
在水雲間
旌義港阻風
清晨下長淮忽值秋風惡渺瀰雲霧昏掀合魚
龍作方驚白浪高又以寒潮落遠渚時出沒輕
舟自前却將投古戍迷偶得孤港泊下纜寄蘆
林尋村步芒屫儻有白醪沽聊爲野田酌茆屋
何颼颼瓦罌空索索却持杖頭歸相顧還寂寞
一夕不能眠孤吟當狂藥
依韻和劉六淮潮
汐潮如有信時向舊痕生始覺回波定還看曲
渚平舞鷗隨下上寒日共浮傾後夜人無寐遙
聽入浦聲
舟中聞蛩
秋月滿行舟秋蟲響孤岸豈獨居者愁當令客
心亂展轉重興嗟所嗟時節換時節不苦留川
涂行巳半霜落草根枯清音從此斷誰復過江
南哀鴻爲我伴
雙野鳬
野水雙紋翼雲蘿謾自謀驚飛帶波起行啑拂
萍開暖日浮還沒寒汀去復來王喬如可挹僊
舄此徘徊
和才叔岸傍古廟
樹老垂纓亂祠荒向水開偶人經雨踣古屋爲
風摧野鳥棲塵坐漁郞奠竹杯欲傳山鬼曲無
柰楚辭哀
山光寺(煬帝故宫)
古橋經廢寺蒼蘚舊離宫栢殿秋隂冷蓮堂暮
色空鳥啼山藹裏僧語竹林中寂寞蕪城近蕭
蕭牧笛風
自急流口至長蘆江入金陵
始發碧江口曠然諧遠心風清舟在鑑日落水
浮金瓜步逢潮信臺城過鴈音故鄕何處是雲
外卽喬林
早渡長蘆江
帶月出寒浦殘星浸水濆帆開風色正舟急浪
花分霧氣橫江白雞聲隔岸聞天晴建業近鍾
岫起孤雲
采石懷古
青峰來合沓勢壓大江雄舟渡神兵後城荒王
氣空山根魚浪白巖壁石蘿紅弄月人何在孤
墳細草中
望夫山
亭亭千古質曾是念征夫一作山頭石畏看天
際途猶如託蘿蔓不似采蘪蕪時有江雲近僊
衣挂六銖
泊牛渚磯(所謂鼔吹山也有竹可作笙竽)
落帆牛渚前便爲牛渚宿波搖殘照中采翠浮
巖谷巖谷足幽篁石上羅寒玉裁作媧氏笙堪
吹凰鳳曲楚客夕無眠獨將清籟續更看江月
來還想燃犀燭
遊響山
久憶門前勝聊乘逸興遊寒篙進溪曲古木暗
城頭鳥過空潭響船隨碧瀨流梅花三疊罷煙
火起滄洲
蕪湖口留别弟信臣
少也遠辭親俱爲異鄕客昨日偶同歸今朝復
南適南適畏簡書叨玆六百石重念我當去送
我江之側溪山遠更清溪水深轉碧因知惜别
情愈賒應愈劇
金霞閣
登臨無盡興清燕日徘徊霞影緣觚落嵐光入
牖來離宫分碧瓦太液俯青槐好待邀明月瑤
琴爲一開
送蟾上人遊南嶽
葉下瀟湘闊杯浮豈道遲賓鴻不到處危彴獨
行時翠嶺祝融宅喬松虞舜祠雲霞遊徧日振
錫更何之
王公慥東歸
行色上東陌秋槐葉亂飛囊無一錢用篋有古
書歸羸駟嘶寒草荒城背落暉莫嫌牛馬隔走
别八行稀
幾道隰州判官
清曉赴國門西風生早凉天地大道出苑樹短
亭傍相看車馬色共照池水光舉酒酒非淺明
朝誰重觴話别語難盡去後空回腸計彼行路
遠幾日至洛陽洛陽多舊友一一道相望失意
非憔悴懷昔無悲傷無由戀中國不久之南方
音書儻能問鴻鴈亦將翔此外念出處便爲參
與商到官秋節晚塞近百草黃定隨劉武威校
獵赤土崗余方楓林下野艇泛滄浪弄月江波
闊罥衣菱荇香雖知各所適未免涕霑裳撡袂
却引顧煙蕪平夕陽獨回唯鳥影相與過林塘
朋游頓玆减客心仍未央
宛陵先生集卷第三
