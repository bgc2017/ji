宛陵先生集卷第四十三
宋宛陵梅堯臣聖俞著
依韻和郭祥正秘校遇雨宿昭亭見懷
君乘瘦馬來骨竦毛何長下馬與我語滿屋聲
琅琅一誦廬山高萬景不得藏出沒望林寺遠
近數鳥行鬼神露怪變天地無炎凉設令古畫
師極意未能詳誦說冐雨去夜宿昭亭傍明朝
有使至寄多驚俗章(郭來誦歐陽永叔廬山高送劉復)
採石月贈郭功甫
採石月下聞謫僊夜披錦袍坐釣船醉中愛月
江底懸以手弄月身飜然不應暴落饑蛟涎便
當騎魚上青天青山有冡人謾傳却來人間知
幾年在昔熟識汾陽王納官貰死義難忘今觀
郭裔竒俊郞眉目眞似攻文章死生往復猶康
莊樹穴探環知姓羊
依韻和郭秘校苦寒
噫風鳴悲鳶鳴哀雨霰枯木爲之摧昭亭山頭
野火滅海水夜凍迷蓬萊燭籠以爪自掩耳酒
盞生冰拈不起陶潛棄官屋無米兒嚎妻啼付
隣里
依韻和郭秘校昭亭山偶作
知君棄官後江上尋名山心旣慣世内迹欲還
人間昭亭忽來過覽古興長歎野寺拂塵壁丹
陽已斕斒殿角虚寶鐸微風聲珊珊遺像與筆
蹟始得觀裴顏淺井何泠泠前溪何潺潺幽幽
隨猿鳥渾渾忘區寰裂裳不爲媿餌芝不爲難
坐對寒雨中松上孤鶴還
送郭功甫還靑山
來何遲遲去何勇羸馬寒僮肩竦竦昨日棄爲
梅福官扁舟早勝大夫種負經不猒關山遙訪
我猶將歲月恐得言會意若秋鷹反翅歸飛輕
飽氄明朝到家年始開椒花壽酒期親捧何當
交臂湏強行莫作區區事丘壠
送鄧生
哀哀彼鄧子扶柩歸長沙朝暮哭失聲驚聒墻
上鴉飛去復飛還相與棲水涯卜葬不當緩早
晩能到家
送才上人還雪竇寄逹觀禪師
春雪滿蓑笠海邊先鷰歸千林新改葉百衲舊
來衣谿水從何至山雲自解飛報言巖下客齋
鉢筍應肥
樂椽自淮南廻示新詩
淮南歷覽還宣城囊多嘉句何冰清入門先呌
十年兄袖中大卷持來評我雖暗愚眼不盲要
識合如劉長卿舉頭不言笑且驚此兄議論頗
稱情我亦感君知我名阮籍從呼作老兵
蘇州曹琰虞部浩然堂
姑蘇臺上麋鹿嚎夫差城中樓觀高荒榛盡已
付明月萬古憤怒空秋濤吳亡越霸能幾日後
世擾擾猶鴻毛孟軻善養浩然氣充塞天地無
饑嗸慕而爲堂亦有意不學屈子成離騷
紅梅篇
昨夜輕雷起風雨芍藥紅牙竹欄土南庭梅花
如杏花東家殘朱塗頰䩉萼爲裳衣蘂爲組枝
爲高居榦爲戸蛺蝶未生蜂未來赤身掩歛無
金縷終然有子當助傅說羹落亦不學飛燕皇
后廻風舞此意又笑麻姑與王母勾引何人擗
麟脯是非方朔謾漢武只知此桃不知語樹不
着口數而今言之巳莫補放我渾丹鳳皇羽
依韻和吳正仲聞重梅巳開見招
難開密葉不因寒誰翦鵝兒短羽攢猶是去年
驚目豔不知從此幾人觀重重好蘂重重惜日
日攀枝日日殘我爲病衰方止酒願擕茶具作
清歡
寄送吳公明屯田通判秦州
一聞春禽婆餅焦竹林山木生蕭條憶君將向
洛門去胡馬無塵塞路遙將軍本是漢丞相玉
帳坐辨牙旗梟白面書生有肝膽少年曾過咸
陽橋今雖老病由廬巷爲報緩制秦兵驕
吳正仲求紅梅接頭
君家梅溪上但見梅花白我家家樹紅求枝寄
歸客翦接如交情本末不相隔明年舉酒時醉
頰生微赤
初聞蛙
朝開南籬梅暮聞北池蛙何時科斗生草根巳
吐牙只畏草葉長其下可隱蛇游子且勿行科
斗成蝦蟇
百舌
一冬常噤默乘春何多舌蒼毛無文章尖啄苦
騰說曉升高高樹百鳥言漏泄只未聞鳳皇有
亦學不徹傷哉古辯士往往遭車裂
萬表臣報山傍有重梅花葉又繁諸君
往觀之
前時見多葉曾何數尋常今見葉又多移賞南
澗陽寄言莫苦恃更多殊未央
去臘隱靜山僧寄榧樹子十二本栢樹
子十四本種於新墳
棐栢移皆活風霜不變青冡垣雖閴寂田客每
丁寧不待爲書几常流作鬼庭東邊夾路少更
致儻能令
補題東都善惠師禪齋
香象紅蕖坐花盆白石臺上公金印去王子玉
駒來心是寒缾水明無寶境埃世人何擾擾時
爲一言開
送萬殿丞虔州安遠軍
新雷動江雨百鳥響溪巖逆水送行客順風催
挂帆過山唯廟敬團飯與烏銜太守雖憐舊湏
防有嫉讒
野望
新晴宜野望最愛是山前遠近花兼竹高低水
拍田呼名鳥無數問姓客多年此地春耕晩吳
牛樹底眠
泛溪
中流清且平捨楫任船行漸近鷺猶立巳遙村
覺橫何妨綠樽滿不畏晩風生屈賈江潭上愁
多未適情
春隂
雲壓花房冷風開柳絮遲幽人宿醒在靜舘晝
眠時欲雨天無雨將絲鬢未絲孔融過五十歲
月已堪悲
新鷰
前時春社畢今日鷰來飛將補舊巢缺不嫌貧
屋歸㘅泥和草梗側翅過柴扉豈比驚丸雀迎
人欲拂衣
棃花
處處棃花發看看鷰子歸園思前法部淚濕舊
宫妃月白鞦韆地風吹蛺蝶衣強傾寒食酒漸
老覺歡微
新笋
挑笋春雷後晴坡過雨時何言江外早巳比洛
陽遲園客自偷賣主人郍得知徒令養新竹待
與作藩籬
海棠
要識吳同蜀湏看線海棠燕脂色欲滴紫蠟蔕
何長夜雨偏宜着春風一任狂當時杜子美吟
徧獨相忘
二月七日吳正仲遺活蟹
年年收稻賣江蟹二月得從何處來滿腹紅膏
肥似髓貯盤青殼大於杯定知有口能嘘沫休
信無心便畏雷幸與陸機還往熟每分吳味不
嫌猜
老馬(馬御史所留)
吳人惜燕駿燕馬卧吳家毛骨從前貴關山欲
去賖草深閑楚澤力盡憶胡沙御史乘來久時
逢避路騧
自詠
閉戶無還往端居廢禮容花爲貧冨燄鷰是舊
過從持屐對人蠟綻衣看婦縫非同叔夜傲切
莫怪疎慵
鸚鵡
一入秦宫去千山隴樹秋能言依婦女學語類
俳優玉鏁閑拘束金籠不自由哀良是黃鳥死
爲穆公羞
曉
烏蟾不出海天地無明時萬國睡未覺一聲雞
已知樹頭星漸沒枝上露應垂人世紛紛事勞
勞只自爲
朝二首
鵝鴨出欄去兒童臨水驅欲開花泫露聚噪鳥
窺厨秣馬刈靑草買薪嫌五銖錢刀豈今古村
叟一何愚
木鏁初開水上城竹籬深閉日光生青苔井畔
雀兒鬪烏臼樹頭鴉舅鳴世事但知開口笑俗
情休要着心行是非不道任挑撻唯憶當時阮
步兵
宣州雜詩二十首
昭亭萬仞山古廟半山間賽雨使君去釣潭漁
父閑蕨肥巖向日竹暗壠連關北望高樓上南
飛鳥自還
三洲灘口急兩水渡頭來下過(淵聖名)桓彝宅上
通嚴子臺潺湲瀉寒月滉漾照春梅白鷺驚起
處魚多見底廻
一過響山畔常思路中丞開亭宴貔虎制賊象
冰蠅舊刻多磨滅今人少有稱茸茸春草長時
有牧牛登
伍員奔吳日蒼皇及水濱彎弓射楚使解劒與
漁人抉目觀亡國鞭尸失舊臣猶爲夜濤怒來
往百川頻
每見昭亭壁高璩筆墨存丹靑虚格裏雲霧碧
紗痕鳥屎常愁汚蟲絲幾爲捫貴來曾改觀世
故有誰論
信讒多見逐伐國豈無仁屈子行江畔昭王問
水濱包茅曾責貢香草自持紉莾蒼山川在漁
歌屬野人
項籍路由此力豪聞拔山八千提楚卒百二破
秦關
陔下圍歌合江頭匹馬還却思諸父老相見亦
何顏
細雨春岡滑無因駐馬蹄裘單懷後侶風急過
前溪近寺聞魚鼓穿林聽竹雞田家春正急炊
飯待鋤犂
古有琴高者騎魚上碧天小鱗隨水至三月滿
江邊少婦自撈摝遠人無弃捐憑書不道薄賣
取靑蚨錢
諸葛久精妙巳能聞國都紫毫搜老兔蒼鼠拔
長鬚露筦何明淨煙丸事染濡班超投此去死
作玉關夫
大實木瓜熟壓枝常畏風帖花先漏日噴露漸
成紅靑箬包山舍馳心奉漢宫誰將槖駞載辛
苦向驕戎
竿頭注腐鼠水次野蜂知每視銜飛翅因薰劚
取陴絳囊千里道乾&KR4205;百鈞馳盡入公侯第雕
盤助酒巵
高林似吳鴨滿樹蹼鋪鋪結子繁黃李炮仁瑩
翠珠神農本草闕夏禹貢書無遂壓葡萄貴秋
來徧上都
鳥命若楊葉夜棲雞翼間情知羽毛薄自禦雪
霜難相託爲温燠終非學附攀猶勝居鶻握憂
懼得生還(柳子厚鶻說云)
高齋謝公殁此地卽危樓不改窗中岫無停川
上舟壁隂緣薜荔城暝笑鵂鶹萬井曉煙合素
霓橫樹頭
北客多懷北庖羊舉玉巵吾鄕雖處遠佳味頗
相宜沙水馬蹄鼈雪天牛尾貍寄言京國下能
有幾人知
五月黃梅肥終朝密雨微綠苔侵竹閣潤氣裛
人衣背隴霑牛去㘅蟲濕鷰歸高山發瀑水夜
漲入吾扉
斫&KR0238;高崖畔千筒不一盈野糧收橡子山屋點
松明只見樹堪種曾無田可耕兒孫何所樂向
此是平生
傳道零陵守玆亭暫解裝分羣同鴈鶩幾日到
瀟湘斑竹思虞舜頳萍憶楚王殷勤吏部句今
亦誦無忘
宛水過城下滔滔北去斜遠船來橘蔗深步上
魚蝦鵝美冐椒葉蜜香聞稻花歲時風俗美笑
殺異鄕槎
打鴨
莫打鴨打鴨驚鴛鴦鴛鴦新自南池落不比孤
洲老秃鶬秃鶬尚欲遠飛去何况鴛鴦羽翼長
瞑
杳杳鍾初發昏昏戶閉時巢禽投樹盡疲馬入
城遲醉唱眠茆屋燒光透槿籬荷鋤休帶月亭
長竪毛眉
夜
日從東溟轉夜向西海沉羣物各已息衆星燦
然森蝦䗫將食月魑魅爭出隂阮籍獨不寐徘
徊起彈琴
東溪
行到東溪看水時坐臨孤嶼發船遲野鳬眠岸
有閑意老樹着花無醜枝短短蒲茸齊似翦平
平沙石淨於篩情雖不猒住不得薄暮歸來車
馬疲
吕大監餉鮆魚十尾
日暖楊花四散開江邊鮆魚無數來伊魴洛水
不堪憶丙穴漾陂何可咍賀監休思鏡湖去應
知李白跨鯨廻
香罏(李獻甫惠)
鐵鑄小香爐壁環平口鋪麝焚葵葉大獸齧竹
根趺淨几羣書外閑堂一物無中間任灰燼終
與蕙蘭俱
茶磨二首
楚匠斵山骨折檀爲轉臍乾坤人力内日月蟻
行迷吐雪誇春茗堆雲憶舊溪北歸唯此急藥
臼不湏擠
盆是荷花磨是蓮誰礱麻石洞中天欲將雀舌
成雲末三尺蠻童一臂旋(得自三天洞吳氏)
送白珙秀才
谿上桃花發山前桂舸移水流過峽急風逆出
江遲南國魚蝦猒東都夢寐思逢人若有問不
似在朝時
送閭丘殿丞
每有西歸客誰無滿袖詩都忘將別意競媚向
官資憑在屋頭月照君墻上旗不同山一定更
遠更相隨
獻甫過
幾樹桃花夾竹開阮家閭巷長春苔啓扉索馬
送客出忽覺靑紅入眼來
宛陵先生集卷第四十三
宛陵先生集目錄卷第四十三
和郭祥正見懷採石月贈郭功甫
和郭秘校苦寒和郭秘校偶作
送功甫還青山送鄧生
送才上人樂椽子示新詩
曹虞部浩然堂紅梅篇
和正仲見招寄送吳通判
正仲求紅梅初聞蛙
百舌萬表臣報梅
隱靜山寄樹種補題善惠禪齋
送萬殿丞虔州野望
泛溪春隂
新燕棃花
新笋海棠
正仲遺蟹老馬
自詠鸚鵡
曉朝二首
宣州雜詩二十首打鴨
暝夜
東溪吕大監餉鮆魚
香罏茶磨
送白珙秀才送閭丘殿丞
獻甫過
目錄終
