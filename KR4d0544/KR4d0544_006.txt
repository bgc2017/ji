句曲外史集補遺卷下元張雨撰
後僕夫泉記
有宋高僧中庸子居孤山碼碯坡之院僕夫藝竹得泉
因以名之且復為之記循本而言信無棄人矣紹興初
勅遷院于寶雲山中庸真身之塔隨遷所不遷者泉耳
院去葛洪丹井數十舉武而近日唯井泉是汲甔挈云
勞匪一朝夕廼至正癸未之春塗塈殿廬墾土階下舉
鍤而靈脉潤導竅而清泉涌既浚既滌寒冽不渝於是
檻以密石覆之以亭重以僕夫標之示不忘其初嘻亦
異哉主僧芳洲潔雅之士行道修辭至於食飲種植之
微動循孤山法則猶以散泉不食為未足今獲一勺之
多不啻充滿其願來者相與嘆曰距祥符之世踰三百
載道源有續口澤如新芳洲其今之中庸子乎予謂是
泉之發初不擇地而密依猊座交蔭桂枝上人不易名
僕夫不與知其功利與兹山毋竭書以為後僕夫泉記
是歲夏四月
春日遊南山約
看長安花已是丈人之行問鐵罏步聊從太史之觀甫
及春晴可無宿諾且鷲峰暖洞衆人何莫由斯顧靈石
龍泓賢者而後樂此緇塵拂汗碧嶺長幽仰探玄豹之
深下笑飛蚊之聚風篁蕭爽憩德威二老之亭蟬冕輝
煌拜元祐諸賢之像徐行後長逸興邁倫撫中嶽外史
之書碑長虹貫日覓房山侍郎之題壁白雲啓扉放浪
形骸攄寫懷抱豈沙門不得稱高士而濁醪亦足名賢
人追觴詠之風流成談笑之故事盤飡為具酌必真率
會中車騎後時罰依金谷斗數儻居高遠徒費招邀至
正二年四月廿二日書
戲題黃大癡小像
全真家數禪和尚鼓貧子骨頭吏員臟腑
題顧善夫集十大家畫
玉峰顧善夫所藏名人書畫余得見者亦屢矣不若此
册尤佳如名園中春花盛開雖紅紫黃白不一而各具
一種天然生意鬭麗爭妍善夫日夕危坐于怡樂堂中
焚香展對其領受當為不淺矣是日同觀者閑閑道人
吳全節至正丁未秋社日句曲外史張雨書
句曲外史集補遺卷下
