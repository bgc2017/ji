莊簡集卷十宋李光撰
奏議
論國是劄子
臣聞楚莊王問于孫叔敖曰寡人未得所以為國是也
叔敖曰國之有是衆非之所惡也君臣不合國是無由
定也夫以區區之楚欲立國定制猶知所審况陛下紹
膺大統撫御寰區當中外多事之時羣趣殊方衆志異
慮可不知審所是而定之乎伏見陛下即位以來敵人
内侮國勢搶攘寬大之令數頒求言之詔屢下巨姦元
惡斥逐殆盡忠臣義士聘舉無遺凡所以收人心者可
謂至矣而廟堂之上所與協心圖治者不過六七執政
大臣乃復牽于浮議各營已私噂沓背憎結怨嫁禍莫
肯慨然以天下為已任者方今民勞官冗將驕卒惰外
則邊境繹騷内則財用匱乏此誠國家危急之時陛下
憂慄焦勞于上而羣公大夫族談竊議于下學校之士
不務宿業而以投匭為課程縉紳之徒不循分義而以
捭闔為職任自白身而登儒館由選調而參廟謨祖宗
以来所未有也行姑息之政徇苟且之習爵禄濫冒名器寖輕
因一夫流言為變法易令者數矣人主威權何時而立祖宗法
度何時而行朝廷綱紀何時而定此實社稷之深憂也臣
愚伏望聖慈明詔大臣深加訓敕察其邪正辯其臧否
熟問深思求合理道然後斷而行之疑其為姦則如勿
任知其可任則不必疑奮乾剛以明黜陟隆委任以責
成功庶幾國是定而法制立矣天下幸甚取進止
引對人乞先經三司劄子
臣伏見陛下踐阼之初下詔求言虛懷聽納雖疎逖小
臣間或引對親賜詢考將以開廣言路簡拔雋髦此盛
德之舉也臣愚竊慮陛下驟當幾微臣下忠邪未易洞
照其間頗有利口辯言乘時僥倖以徼寵禄姦人窺覬
名器寖輕而實材忠樸之士往往恥於自售甚失陛下
所以惻怛訪逮之意欲乞今後臣寮非本職合上殿人
委三省大臣博采公議先次審察如委有行實及策略
議論過人即令引對庶幾抑絶奔競以來儁異之士取
進止
論李會李擢劄子
臣伏覩除目以李會李擢為左右司諫訓詞褒諭以首
論蔡京有功特被召用外庭之議無不駭愕臣之區區
亦所未喻夫首論蔡京者陳瓘也其次則有石公弼張
克公毛注之流相繼彈擊上皇覺悟既罷而復用者數
矣京與王黼前後用事權傾天下言路塞絶多士盈庭
莫敢開說方是時也忠義奮發不避死亡之誅慷慨言
事不過曹輔等三五人爾下逮韋布之士廷對大問進
藥石之言則有若范宗尹投匭獻計箴時政之失則有
若朱夢說而會擢在當時迭為臺官身任言責保寵固
位被阿諛之譏目覩時事曾無一言逮陛下龍飛灼見
姦慝太學諸生伏闕上書首論六賊之害蔡京之惡夫
人而能言之矣諫官御史能於此時明目張膽擊姦指
佞實恃陛下聖明不啻摧枯拉朽之易何足為功况會
擢當金兵圍逼都城力附白時中李邦彦專主避敵割
地之謀方肅王之北渡也不罪金人之渝盟乃敢奮筆
横議以上皇還宫問肅王所在劫持上下必欲以祖宗
基業委之敵國至有三鎮與王室孰重之語章䟽具存
可以考按今時中邦彦坐是落職議者猶謂輕典而會
擢反被召用復預諫争之列不知誰為陛下薦此二人
者陛下好惡取舍如此廟堂之論何時而定百官有司
之衆何所適從乎臣愚伏望陛下深思熟察辨邪正之
歸無為詭辭偏說之所傾奪庶以仰稱陛下艱難求助
之意副四方跂竦之情所有會擢等召命伏乞特賜寢
罷以安衆情取進止
乞出第一劄子
臣出自寒鄉服勤州縣踰二十年學問荒落風節無聞
比者伏遇陛下龍飛偶承人乏擢置言路亦既閱時志
弱膽薄不任彈擊聞見淺陋無所建明夙夜震恐罔知
攸濟大懼仰負陛下任使之意伏念臣頃緣狂率遠貶
嶺外還朝未幾復以妻室喪亡家貧子幼私計逼迫兼
臣與今御史中丞陳過庭實有鄉閭之舊不無朋比之
嫌接武憲臺義當回避伏望聖慈特賜矜憫出於迫切
非敢矯偽除臣一合入差遣使得從容歲時陛下不忍
終棄臣或未填溝壑復得收召東西南北惟命是從臣
不勝哀祈激切之請(奉御筆所乞不允仍不得再有陳請)
乞出第二劄子
臣近具劄子以不任彈擊無所建明乞在外一合入差
遣蒙陛下批答所乞不允仍不得再有陳請臣疎遠微
賤仰惟陛下寵遇之厚恩旨之嚴不敢再有塵瀆夙夜
震惕進退徊徨臣伏見陛下以邊方未寧有當食忘餐
之語義當捐軀以圖報稱顧臣實東南書生材力緜薄
内之不能竭愚夫千慮之得外之不能效戎行一旅之
用而陛下虛心訪逮發於懇誠聖心焦勞中外歎仰豈
臣之分尚得晏然况今豪傑志義之士介特隠淪之賢
彈冠結綬願立王朝誠非乏材之時而臣久處要塗實
妨言路臣雖有喪葬婚嫁之迫當兹急難豈敢僥倖東
南差遣以便私計或蒙陛下哀憐别除臣一閒慢去處
或京東西小郡使之推行詔條撫循凋瘵臣亦久在州
縣粗諳民情庶幾勉竭愚短以報萬分伏望睿明俯憐
悃愊特賜俞允取進止
再乞出第一狀
臣近嘗兩具哀懇仰瀆聖聽乞東南小郡犬馬之誠雖
自謂切至終未足以動天聽之崇進退隕越莫知所為
臣切自念猥以庸愚遭值陛下初政首置言路閱時既
久訖無涓埃少報萬分仍積罪悔上煩保全若日復一
日必至顛隮兼臣近年因遭禍患志氣摧傷久得怔忪
之疾比數發動難以冒居繩糾之地伏望赦其狂愚特
賜矜憫除臣小郡或宫祠差遣一次使退處閒散之地
將理衰疾萬一未填溝壑尚當糜捐仰報聖造臣自今
月二十七日更不敢入臺臣見居家俟命無任祈懇激
切之至謹具狀奏聞伏候勅旨
再乞出第二狀
臣近嘗具奏牘以不任彈擊等事乞在外一合入差遣
至今累日未蒙施行臣輒不避斧鉞之誅再凟冕旒之
聽伏念臣流落之久自去年五月還朝遭罹禍釁妻室
喪亡家貧累重難以久任京局自春夏以來嘗因進對
備瀝誠懇累乞解罷言職聖恩深厚未賜矜從兼臣久
在臺端才力緜弱無所建明難以冐處言責之地雖陛
下天地父母覆燾涵容未即罷遣在臣愚分實不自安
伏望檢臣前奏除臣東南小郡或宫觀差遣一次伏惟
睿明俯矜微賤哀而憐之特賜俞允冒犯天威臣無任
惶懼激切之至謹具狀奏聞伏候勅旨
論彗劄子
臣聞易曰天垂象見吉凶聖人象之蓋觀乎天文以驗
得失者誠聖王之先務也臣伏見近者彗出寅艮間躔
度甚速此變易之大者或傳朝廷用隂陽家說以分野
言之為敵人滅亡之證此恐導諛之人以甘言諂辭媚
悅陛下輕信其說無復答謝天譴之意則虧損盛德非
宗廟生靈之福臣聞孔子作春秋不書祥瑞而書災異
者蓋欲警戒人君而知恐懼修省以應天變不聞以災
異歸敵人也二百四十二年之間彗星三見禍亂輒應
周室微弱上下交怨此皆人事之所感動也天心仁愛
人君故出災異以譴告之不聞天心仁愛遐荒欲其修
省也陛下萬一惑于邪說凡天地變動各以分野言之
則陛下之失自今以往誰復敢言蓋天變之發或發于
未然之前或發于已然之後皆所以覺悟人君也所謂
應天變之術豈有他哉在於修人事而巳臣伏見陛下
自即位以來凡所施為無非仰合天心下當人意者勤
儉憂勞不聞有過然舉措之間安得每事皆當亦當窮
究致彗之由推至誠行直道政事之不中不平者或未
加治萬民之失業窮困者或未加䘏姦邪之徒熒惑主
聽者或未加察言路駸駸復有壅隔之患則隂陽之和
何時而致天地之變何時而息乎臣所以居言責之地
而不能默默也冒犯天威臣無任激切恐懼之至
論治道劄子
臣嘗謂帝王者神民萬物之主也以一身而寄天下之
上所恃者衆心之所戴也歷考自古興衰撥亂之君未
有不因乎人心而能有為者蓋觀人心之所與則知天
命之所歸故敵國之盛強或不足畏盗賊之猖獗或不
足憂中原之竊據或不足慮關陜之捷奏或不足喜臣
願陛下凡所舉措務合人心而已今移蹕之初扶攜之
民歸往如市海内顒顒皆托命於陛下士民傾屬以觀
聖化之行則今日之所施為安得不汲汲乎昔梁襄王
問於孟子曰天下惡乎定對曰定於一孰能一之對曰
不嗜殺人者能一之孰能與之曰天下莫不與也又曰
不行王政爾苟行王政四海之内皆引領而望之欲以
為君夫豈在乎山河之固甲兵之利土地之廣哉臣願
陛下克已恭勤隆道德於上大臣守法奉公肅紀綱於
下明賞罰辨邪正懲汙偽之黨以砥礪名節去姦贓之
吏以惠養小民容受直言駕馭英傑如是而人心不歸
海内不服未之前聞也惟陛下畱神省察取進止
乞廢常平主管官罷發運司劄子
臣謂今日之急務莫切於理財而理財之政有避其名
而因失其實者有無其實而徒存其名者固未易槩舉
今姑論其大者其事有二常平之法本於漢耿夀昌今
州縣錢穀有屬常平令者名色非一悉總於戶部右曹
今乃以王安石之故而廢之既使香鹽司兼領又别差
主管官一員有司莫之適從錢穀因致失陷豈非避其
名而失其實乎發運司本以總六路財計以漕輓中都
餽餉為職兵興以來既無轉輸今乃以糴買事委之其
本錢盡從朝廷給降無慮五六百萬緡又以淮南摠制
司及諸路失陷回易市易贍軍等錢歲亦不下數十萬
緡此國用所以益窘也臣愚欲望聖慈特降睿旨廢常
平主管官依舊令香鹽官兼領罷發運司其糴買摠制
等事令戶部侍郎專領庶幾名正而事成官省而職舉
不勝幸甚取進止
乞免放散民兵狀
契勘近緣金人渡江侵占建康府大隊復陷廣德軍明
越秀州幸賴官兵同保甲用命防托把隘得保無虞今
月初三日凖德音一項應調發州縣鄉村民兵把隘候
德音到限一日放散訖申尚書省緣見今大隊方離臨
安府取蘇秀路前去及建康府并淮南敵騎未退近日
又被殘破太平州相去本州界不及五七十里人情震
恐正藉民兵同官兵把隘守禦日下未敢放散更合取
自朝廷指揮(三月二十五日奉聖旨候敵兵退日審度放散)
乞罷王淵焦師叔狀
臣竊見本州新兵馬鈐轄武功大夫焦師叔前任平江
府鈐轄到任未及數月因敵騎侵突作緣故離任兼本
官既係掌兵若已失守雖朝廷寬恩放罪難以便除一
般差遣下政已差武功大夫忠州團練使王淵係内臣
王仍之子纔二十餘歲竊緣本州密邇江岸正係緊切
控阨之地防秋之際全藉官兵戮力捐軀以捍寇盜其
王淵童騃無知焦師叔憸猾二人皆難倚仗伏望聖慈
别選有材武忠實之士填上件窠闕庶幾緩急之際不
至闕事
乞進兵状
昨自建康失守右僕射杜充退守儀真陳邦光李梲率
吏民迎降金人大隊由境上入浙游騎晝夜侵逼及防
江潰兵四散剽掠幸賴朝廷威德將士協力防守至今
臣探得建康所留敵騎不過數千人金蕭張二大帥與
陳邦光李梲同治府事時復遣兵及黃旂招誘州縣如
溧水等處縣官皆已投拜本州實與接境人情反側不
住分遣將士前後殺獲首級招安到潰兵僉軍班直契
丹渤海等處人兵多方存養譏察外臣近據於潜知縣
通直郎陳近仁昌化縣尉保義郎平協申去年十二月
二十日金經略使稱四太子郎君金知臨安府李儔差
修武郎樂宏齎文字黃旂前來臨安於潜昌化等縣招
撫官吏本縣官吏各奮忠義遂將樂宏等四人斬首其
臨安餘杭知縣將帶老父入城投拜邀請敵兵就縣敷
買金銀疋帛又於今年正月初十日再遣凌秀才王秀
才二人金補承信郎令齎文字前來本縣亦將此二人
處斬梟首號令及兩縣弓手土豪章開王仙畢康等糾
率諸鄉保甲義不從降委是防托有功緣本州管下寧
國縣與兩邑接境其知臨安府康允之未知去處吏民
無所申訴臣已逐急依已得聖旨便宜措置將立功四
人先次借補承信郎及專遣使臣齎去年十二月二十
日蠟彈手詔曉諭官吏兵民各用命守禦去訖臣竊觀
金人敢深入江浙於天時地利皆非所宜臣已率勵將
士及將巳圖結到六縣保甲并招安到杜充防江統制
官馬吉李進并班直京軍等邀其歸路臣巳移文劉光
世乞帶領大兵前來同衛王室及申本路轉運使李尚
行朱異前來權建康府安撫司職事庶幾列郡有所稟
承並未蒙回報今敵馬既屯駐臨安府行在信息隔絶
難通小人遂無忌憚臣累具奏聞欲乞速降睿旨差委
重臣前來建康或令宣撫使周望傳檄四方約日進兵
水陸分布可使隻輪不返伏候勅旨
乞與宣州官吏推賞狀
契勘近緣金人渡江建康府廣德軍臨安府溧水建平
餘杭臨安縣等處失守本州境壤相接事勢危急自十
一月十八日以後敵騎潰兵日夕侵逼動以萬計少者亦
不下千百人所賴官吏協心將士保甲用命防守至今
凡九十餘日卒保無虞所有前後出戰把隘守城招撫
等文武將佐人吏等實有勤勞欲望聖慈令臣開具保
奏推恩庶幾有以激勸
乞令漕臣應副岳飛錢糧等狀
臣契勘本州自軍興以來偶免殘破前後過軍萬數浩
瀚皆臣竭力應副不敢毫髮仰干朝廷今來巨師古劉
晏岳飛大兵屯泊境上應副錢糧需索犒設臣不敢辭
避竊緣官軍與戚賊相持雖已出境緣建平溧水縣廣
德軍諸處並無官吏人民臣不免出界應副臣見差官
三員在廣德界上及岳飛軍前專切運糧委是費力其
本路漕臣亦合移檄傍近州縣同共那移應副錢糧及
犒設金銀等况建康府巳收復了畢自合前來管幹職
事望聖慈憫察本州係是小郡前後被害非一速賜行下
本路漕臣應副岳飛一項人兵(六月二十日奉旨岳飛一行軍兵已降指揮聽)
(張俊節制所有合用錢糧自合張俊下隨軍轉運應副仰隨軍轉運副使劉蒙疾速支撥應副不得少有闕誤)
乞與土豪鮑琢補官狀
契勘管下旌德縣保甲土豪鮑琢等一項僅三千人緣
自方賊作過時已自結集中間保護州境雖未立顯效
不曾費耗官中錢糧當州縣擾攘之時起發入城官兵
寡弱亦倚以為重盜賊不入郡境前知州吕好問嘗假
以承信郎及校尉等名目緣此累經朝廷陳狀希望恩
賞朝廷以許置土俗器仗今防秋之際若因而撫之亦
足倚仗今來不敢别干朝廷只乞依已得指揮將前知
州劉資政巳給降空名劄子先次補授五七品此輩既
巳得官遂有顧藉防托過冬春將已結保甲盡行散遣
收其器仗庶不為久遠之害
乞回避曾紆狀
朝奉郎新除徽猷閣待制知臨安府兼兩浙兩路兵馬
鈐轄臣李某奏蒙恩除前件差遣將欲到任伏見新除
本路轉運使曾紆臣頃任侍御史日曾論列本官緣此
送吏部今來正係統轄兼軍興之際財計用度動相關
决委有妨嫌伏望聖慈憫察别除臣一合入差遣或宫
祠一次伏候敕旨(十月五日奉聖旨特不回避)
乞留吳錫狀
臣伏聞已降指揮楊沂中出戌淮甸及吳錫一軍亦隨
逐前去臣之愚見竊慮敵人知大軍盡屯淮西或遣舟
師由海道𢷬虛又徐文久在江浙熟於道路今聞往來
沿海登萊諸郡風帆浪舶日行數千里理宜關防臣愚
欲望聖慈且留吳錫一軍以備緩急狂瞽之言誠為過
慮然大駕所在理宜嚴密惟陛下留意省察幸甚謹錄
奏聞伏候敕旨
小帖子
臣之愚見竊慮楊沂中合令候巨師古到然後啟行
伏乞聖察
又小帖子
議者謂春夏風多東南然亦時轉西北伏乞聖察
