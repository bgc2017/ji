莊簡集卷三宋李光撰
五言律詩
郊居雜興
竹舍臨寒浦柴門閉落暉潮回沙路净月出野航歸風
勁砧聲急夜長更點稀子雲雖寂寞未覺草玄非
荷珠
荷珠圓復碎欹側動相關去似臨江失來如合浦還賈
人應誤喜蓮女想輕攀百斛傾梅雨天公豈是慳
觀穫
老農勤畚鍤歲暮閱星霜相見如遺秉安能助太倉晚
晴雞鶩喜蓐食婦姑忙應有深村酒招邀隔短墻
贈林湘
先君師建學梅塢最交深共探先天易同哦正始音親
亡友亦盡人古道猶今子續通家好遺書幸細尋
九日登樓二首
久客驚秋意天涯思不窮三年猶北國萬里對西風時
序悲歌裏乾坤醉眼中黃花一樽酒千古此心同
木落秋容静時平國勢雄望雲心自遠采菊興誰同詩
酒浮生過功名一笑空留連憑痛飲冠幘任高風
寄吴元預
出門懷抱惡别我去遊秦季子黃金盡潘郎白髮新一
枰誰敵手五字愈驚人勉赴功名會如公定不貧
人日
人日靈川縣山深雪未融誰知桂嶺北宛似浙江東墟
市人煙合僧窗竹逕通杖藜閒信步日暮怯溪風
近傳已有代者補之作詩見寄因次其韻
清時民訟簡尺素半偷閒岐路將迎裏人情喜怒間舄
鳬隨意遠遼鶴自知還小艇春洲晚歸尋天姥山
馬上寄補之以急歸不果追前約為恨
歸鞍乘月夕度嶺訪靈真路轉山邀馬溪回水趁人春
殘花院静家近夢歸頻回首追前約猶如未了因
贈高端禮
炎暑勞相過清言扇為停新吟捨瑟作衰耳洗竽聽諸
老子猶接正音今已零君家高記室句法是儀刑
同永嘉諸賢奠謁右丞許公少伊
葱欎佳城祕回環宅兆深懸崖森翠栢踴地布黃金天
下方雲擾斯人竟陸沈塵侵徐孺榻絃斷伯牙琴
次韻師川見贈
鈞樞歸雅望邪志寢姦雄鵰鶚清秋急豺狼當路空經
綸思妙手談辯想英風未厭東山卧沈機一局中
贈陳讜
識字嗟逢晩安貧未易招儒冠走江浙詩笥帶衢饒學
貴參先覺才須驗後凋諸賢書稳致定不作洪喬
人物有興廢山川無古今匹夫空有志四海孰知心莫
覩芝蘭室如游薝蔔林同行六七子涕淚各沾襟
次韻賀子忱喜雨
天眷周王德功歸傅說霖少寬邊餉急聊慰老農心雷
隠滄江轉階喧玉漏沈西山多爽氣拄笏助清吟
子忱告别忽改塗湖外迎護母夫人殯宫惻然
念之作詩送行
異縣傷孤殯慈顔念倚閭舊阡無觸鹿新薦有跳魚舟
楫踰江水風霜迫歲除歸來一大事莫忘剡溪居
德起侍講侍郎以親老丐外章累數十上上雖
察其誠至眷待方隆卒不許其去五月九日有
旨令歸覲且使迎奉以來一時士友莫不歆豔
稱歎為人臣子能使聖主敬愛貪戀如此誠千
載之遇足以顯其父母揚名後世矣上虞李某
作詩送行
别浦征帆速歸寧漢詔温青雲方得路白髮笑迎門欲
報慈親意難忘聖主恩朝回奉温凊忠孝兩能存
有懷念一兄三二弟
晩墮容江側蠻蜑且雜居懷兄頻有夢憶弟懶觀書憂
國心徒切謀身計已疎歸田儻有日握手喜何如
城北江岸獨行成此詩居人皆竹籬茅屋無壁
可題歸而書於此
散策江村路柴門欲訪誰榕根盤古岸藤菜蔓疎籬未
辦遊春屐閒尋敵手碁天涯隨處好莫作楚囚悲
予始到瓊衆謂海南自來無大寒今歲臘月連
日風雨殆不異北地因成小詩記之
海國冬常燠隂霾忽滿山颼颼北風勁凛凛凍雲頑蟋
蟀已無語芭蕉猶強顔江頭梅柳色春色幾時還
丙寅十月二十二日孟堅理舊篋見純老送行
詩有見及語因次其韻
南來償宿債一笑悟前身白首癡頑老清朝放逐臣休
傳江左夢愁見海南春魯叟乘桴意他年莫問津
衣冠雙闕遠煙瘴百蠻深不記朝天路難忘拱極心任
從生死病莫問去來今身似孤雲遠閒飛不作霖
竄流今六載無復望天朝象魏闕云遠寳陁山匪遥音
書時有繼風義未全凋只有獼猴性年來亦漸調
八月十六夜江邊對月
水月交相映江空净客衣孤光凌象緯倒影射忩扉宿
鳥依林動流螢逐暗飛興來隨杖履難下董生帷
連日以目疾不能躬課子侄輩枕上成四十言
粗明汲古之意以勉之
文史三冬足窺尋究始終夜窗捐末事歲計見深功古
井家家有靈泉處處通隨身具修綆取給自無窮
五言長律
近買扁舟篷棹悉具戲示諸兒
此生雲水興今日買扁舟着岸從人繫乘風逐處浮山
歌和漁子净社結江鷗夜泛寒潮稳朝尋古寺幽謝安
空雅量范蠡漫多謀豈若吾無事平湖盡日留
瓊士黃與善會友堂課諸生作移竹詩為賦一
首
綠竹名清友書齋植最宜根深知舊壤葉密帶新枝寒
暑時須易冰霜操不移影寒金𤨏碎聲振玉參差引鳳
符周運為龍待葛陂諸生頻掃徑琴海每相隨
泂酌亭詩(并序)
舊傳雙泉相去咫尺而異味東坡先生易名
泂酌且作詩其上後稍稍增葺䟽為三池今
兹五十年水益清駛然所謂雙泉乃混而為
一非知水味者莫能辨也東坡詩題不復存
紹興乙丑之春予再貶瓊山九月二日自行
舘與仲子孟堅徙居之因訪尋舊題得泂酌
亭三字於鄉老朱景貺復揭之亭上居閒無
事因作古風二十韻意殊未盡復賦律詩一
篇以示太守徐自然别乘李申之
投老幾三黜郊居更一遷江山相映帶風物自清妍妙
墨移新榜清詩失舊鐫地偏無俗轍境勝頼前賢氣浹
岡巒潤榮滋草木鮮雙泉今莫辨異味豈虚傳餘潤分
畦圃支流給市㕓幽嵌鏘玉佩石罅湧璣璿瀝漉聞朝
汲淙琤攪夜眠甘寒通沆瀣精潔秘蜿蜒奔駛觀洄洑
泓渟有折旋滂沱蘇旱歲清冷變炎天鴈過空遺影僧
來忽誤禅(二事見傳燈錄)澄瀾涵璧月暗谷響朱弦夢想千岩
秀徜徉一壑專使君常倒載别乘屢加籩隔竹聞茶臼
臨池泛酒船塵襟如可洗來此弄潺湲
三月三日康守燕嚴亭
禊飲城西路山翁岸幅巾習池還倒載曲水暗通津鼓
吹雄南國旌旗照暮春莫嫌娼妓拙自有主人真散策
花迷逕隨車雨洗塵杖藜歸興晩猶有浣紗人
