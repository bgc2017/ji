莊簡集卷二宋李光撰
五言古詩
和徐漕苦雨之什
澤國三月雨浩渺灌室廬爕調歸化工佞佛計已疎乘
時舞鰌鱔快意鳬鶩趋君来持龍節問俗浮江湖風濤
正豗蹙斯民豈寧居一飽不可期况乃供軍須素懷澄
清志慷慨時登車田疇得安業十郡通有無隂霾會消
釋清風為驅除漸聞閭里間歡聲變嗟吁
元夕隂雨孤城愁坐適魏十二介然書来言瓊
臺將然萬炬因以寄之
海濱遇元夕况值愁隂天重隂障佳月微雨雜瘴煙孤
城欲黃昏里巷已蕭然荒祠鼓坎坎老巫舞蹁躚揮杖
眩村氓捩齒傳神言異域俗尚鬼殊形耳垂肩邦人素
敬畏香燈競駢闐使君招我飲老病不得前有如伏櫪
馬硉兀難加鞭遥知瓊臺上萬炬照綺筵幽人正愁絶
跏趺坐深禪霧靄埋羣山不礙孤月圓茅菴一燈留照
我獨不眠夜闌香篆銷息息火自傳何當訪羽客同上
羅浮巔(羅浮山不甚穹而夜見日東坡有詩云羅浮見日雞一鳴又小說中秋大雷雨坐有道人引客)
(上羅浮頂月色皎然雲雷皆在山脚下)
丙寅重九權郡李申之置酒嚴氏野趣亭愛其
幽深因作此詩
遷流南海濱兩見菊蘂黃今晨有嘉招駕言陟崇岡負
郭得勝游幽居渺雲莊小亭椰葉間下有青蓮塘寒花
卧短籬疎松間修篁隔屋雞犬聲遠村散牛羊使君慕
幽貞愛此野趣長緬懷千載人聊復舉一觴西風起蕭
瑟吹我兩鬢霜旋駕豈無期良燕詎易忘
瓊惟水東林木幽茂予愛此三士所居雖無亭
館之勝而氣象清遠連日水漲隔絶悠然遐想
各成一詩目為城東三詠(今存二首)
南極多老人及見九代孫君生古崖州氣質清且溫今
年八十二頗覺行步奔白髮暎紅頰疑是羲皇人城東
有幽居瀟洒真隠淪淵明寓栗里子美還羌村遷流到
雙泉得與君子隣仁里聖所擇德齒古所尊佳節近重
陽黃花已紛紛家家社酒香處處烹雞豚今朝風日好
水落依舊痕一散腰脚頑杖策時叩門(杜公司法)
我愛曾城居負郭頗幽雅田疇遶屋廬門逕絶車馬但
虞水侵門敢怨風飄瓦淵明非避俗自覺往来寡嗟予
屏斥久兹地猶里社相望十里間舟楫幸可假風休水
亦落晴日照郊野願言駕柴車始覺我憂寫(林曾城)
自然解印北還作古風送行
徐侯古循吏作牧海南邊三載撫民人擒縱出拘攣里
巷絶嗟呼囹圄無淹延父老有好詞不見吏索錢忽聞
解印綬蠻歌惨離筵遠控横海鯨追躡凌波仙寄語廣
利神無令颶風顛臨行一麾手萬事盡棄捐勿作兒女
戀吚嚘涕潺湲火雲赤崢嶸修途願加鞭愛君氣猛厲
心似鐵石堅迥悟出世法痛掃習氣纏明窗净棐几華
藏了大千别語徒諄諄維摩本無言
憶筍
會稽富竹萌窮臘鞭已抽我家南山南不羡萬戶侯暮
春杜鵑啼茁茁蓬麻稠冒土出羊角穿籬露猫頭紫蕨
性隂冷荻芽體輕浮愛此凌雲姿不與凡卉儔勝韻貴
苦腴兒童悦甘柔爽口聊一快弱胃敢怨尤朅来海南
邦腥鹹厭蠻羞桃枝但叢生澀勒蔽道周遥看貌或似
美惡如薰蕕安能助盤餐嘔嘔但棘喉唯有㯽榔心羹
臛或暗投鄉味不可忘坐想空涎流人生各有適勿語
王子猷
去地草(丁夘四月望)
城東古雙泉清駛給萬家缾罌晝夜給舶賈雜隣娃蠻
童與蜑女赤脚兩髻丫常苦藻荇繁滋蔓掩白沙蕭䟱
失林影䀨䀨鳴亂蛙十夫勇善沒入水初紛拏詎勞斧
鉞誅芟荑費鋤杷除惡去根本無令再萌芽依凴絶纖
鱗驚懼失老蛇風吹有縠紋月照無纖瑕銅盆湛冰雪
石鼎發乳花餘波及農圃父老免嘆嗟
叙遊二十韻呈亨叔列之
戊辰三月晦端居倦煩促是時天久旱炎烝劇三伏出
門得幽尋佳處在東北二子俱可人皎皎瑩冰玉得趣
琴有絃對案食無肉(是日以丁亥斷屠)初弹醉翁操再鼓南風
曲琅然山水音一洗瘴霧毒陳園俯江郊茅茨擁修竹
造門慕子猷緩步效顔斶汲泉瀹佳茗蕭散謝羈束清
華臨水岸下有萬荷綠(韋君所居亭名清華下臨荷池)披榛訪蕭子清
净獨無欲黎沈爇瓦鼎溪蓀養石斛(石昌蒲非九節者皆溪蓀)杖藜
轉修徑夹道森喬木歸途遇馮姥斂袂不羞縮蕉花雜
山丹㯽榔繞新屋欲我留姓名呼兒為磨墨似憐窮獨叟
曾沗十州牧良辰不易遇此會豈難續他時倘重来更
為呼醉秃(閩僧元伯本好飲近乃折節痛戒)
世以啄木為珍禽其聲至入樂府而海南一種
形小而聲滛每四五月間飛鳴如蛙蟈至八九
月乃已亦名啄木繁聲可惡然瓊人訛其聲為
罵秃禽殆得其實因為賦詩
南海四五月有鳥名啄木飛鳴亂葉間形眇聲繁促枝
間時瞥見黑啄羽毛綠雌雄相應和生哺依老穀或疑
在家僧受施不看讀為禽不知名但自罵秃秃小兵特
輕趫修竿每馳逐今晨耳目清桑下聞布榖黃鸝兩三
聲睍睆出幽谷從今屏菑翳遶舍植梧竹鳴鳳倘可期
樛枝要棲宿
居嶺外遇寒食
春日自明霽我心何鬱傷草木競芳菲飛鳴自頡頏悄
悄坐書幌幽幽宴空床既無功名念反思白晝長愁来
不自持零落鴻雁行三過解澤流六見槐柳黃最憐小
兒女路遠不得將生還一笑喜死去埋他鄉生死如循
環我師佛老莊感此寒食節新烟過隣墻松楸渺雲海
目極摧肝腸書成附鱗翼不如永相忘何以慰目前作
詩示阿張
仲兄去歲落一齒書来悵然作詩以寬其意
四大非我有元氣力護持齒從齠齓換既老還復隳太
公含兩齒卒為帝王師睢陽嚼空齦名與日月垂張儀
但舌在折齒激范雎漢相老無齒飲乳如嬰兒安得鐵
如意擊堕還離離齒存固可喜齒落無深悲退之有成
言軟飯穏送之何須噬乾胏但可食肉靡養生已有堂
晏坐吞朝曦谷神定不死老𥅆豈吾欺時為五禽戲納
息如靈龜命友日飲醇弄孫且含飴齒落會復生千載
儻可期
八月七日夜對月
仲秋氣已爽林壑雨新過忽驚浮靄空乍覺天宇大夜
凉風露清佳月纔半破清輝漸可愛入戶驚照坐團圞
遶中庭有似蟻循磨西山聳岡巒輪側愁易堕魏子不
解飲詩語頗頓挫呼兒聊與醆我唱渠輙和停杯看月
落客去未能卧海月夜夜好新詩幸頻課
庚午春予得罪再貶昌化瓊士餞送者皆悵然
有不忍别之意嚴君錫魏介然追路至儋耳兹
事當求之古人感歎成古風二首送行
紹興庚午春李子復南徙倉皇就長途夜擔不敢弛餞
我無雜賓亦有方外士裴杜二耆哲矍鑠渾童稚老禪
不忍别握手揮涕淚行行至澄邁名姓難盡紀酒酣通
湖閣頗獲一笑喜緬懷雙泉居風土信清美牀頭掛海
月枕上聽流水夜棋招隠淪濁酒會隣里桑下不三宿
悵戀吾過矣人生隨遇樂已過猶脱屣最憐嚴與魏觸
熱到儋耳世情逐炎凉萬古同一軌對境心數役何以
敵生死南窗可寄傲散帙忽盈几松林十里間移植頗
易致赫日資繁隂且復宥老楮夜凉得深禅日永常晚
起恨君不少留伴我讀書史(寓多老穀方暑藉其繁隂不忍伐去)
海外謠(有序)
瓊崖儋萬四州限在海外地里險遠輸賦科
徭率不以法所出沉香翠羽怪珍之物徵取
無藝百姓無所赴訴不勝其忿則相煽剽刻
歲在已已盗起瓊山旁郡不禀約束苐隂拱
以觀其變經略司亟遣官弁將士且招且捕
凡踰時始以次殱滅明年春三月渠魁授首
而紫羅諸村焚蕩一空雖足以懲戒後来然
致寇之因實緣賍吏予懼叛民雖熄而賍吏
愈熾因摭其起事之因作海外謠一篇庶幾
採詩者逹之諸司稍更舊法精擇廉吏使吾
赤子咸被恩澤不甚幸歟
嗟爾海南民遭此賍吏阨銜冤無所訴相熾起為賊為
賊計誠拙尚可活朝夕攝官陳建中貪猥最狼藉有女
攀勢要不料非偶匹但務房奩多苞苴又絡繹挟此恣
貪惏如虎傅以翼貳車號按察往訴遭箠擊最後差丁
夫欲免人十直貧民賣妻孥強者起持戟(陳集成緣此起)至今
文昌縣白晝無人迹其次經界官太守乃姻戚隨行縱
獄吏聲勢如霹靂(經界覆量官王琮郡差獄司雜職隨行)郡縣遭唾罵圖
冊成覆易(琮自雷取紙每幅定價七十圖冊已成者皆焚棄)三豪因衆怒從者
如葦棘去年從說諭閭里已帖息狂謀起賕吏從此復
反側愚民夲無知脅誘冒鋒鏑焚蕩玉石俱老弱轉溝
洫遺骸横道路流血千里赤殺戮誠快意賍吏有德色
從今無忌憚徵斂幾時息沉香與翠羽窮搜遠彈射烏
衣徧村墟氣燄已可炙久矣攝官弊至此亦云極祖宗
有成法賍吏盍杖脊疲民正憔悴使者宜憫惻軺車難
數来時遣一幕職永寬海外氓精求二千石世無採詩
官吾言徒感激
紹聖中蘇公内翰謫居儋耳嘗與軍使張中遊
黎氏園愛其水木之勝勸坐客醵錢作堂黎氏
名子雲因用揚雄故事名其堂曰載酒予始至
儋與瓊士魏安石杖策訪之退作二詩
何年老揚雄寄此十畝園年深草木荒杖策誰叩門緬
懷東坡老陳迹記舊痕空餘載酒堂往事孰與論黃柑
與丹荔不受瘴霧昏邦人時餽奠一笑空罍尊
東坡載酒堂二詩蓋用淵明始春懷古田舍韻
遂不見於後集予至儋始得真本因追和其韻
荒園草木深樵牧不敢踐雖無南國愛正以東坡免平
泉與金谷視此顔有靦至今儋耳民里巷多樂善勝遊
儻可繼杖策敢辭遠燕談有佳侣永日可忘返酒酣任
歌呼此興吾不淺
嗟彼南海郡土瘠士常貧藷芋餉晝耕松明照夜勤當
年兩黎老能邀玉堂人一往五十年遺迹宛若新邦君
時舉酒父老舉欣欣(邇去城三里郡守勸農多會此堂)賢多隠農圃耦
耕可問津魯叟欲乘桴東坡願卜鄰(東坡贈黎詩云借君三畝地結茅為)
(君鄰)他年青衿子凛凛多秀民
客有見饋溫劑云可壮元陽感而有作
世人服煖藥皆云壮元陽元陽本無虧藥石徒損傷人
生百歲期南北隨炎凉君看田野間父老多康強茅簷
弄兒孫春隴驅牛羊何曾識丹劑但喜秫黍香伊予十
年謫日聞貴人亡金丹不離口丱妙常在傍真元日滲
漏滓穢留空腸四大忽分離一物不得將歌喉變哀音
舞衣換縗裳爐殘箭鏃砂箧餘鹿角霜咄哉此愚夫取
樂殊未央我有出世法亦知不死方禦寒須布帛欲飽
資稻粱床頭酒一壺膝上琴一張興来或揮手客至亦
舉觴滌硯臨清池抄書傍明窗日用但如斯便覺日月
長参苓性和平扶衰固難忘恃藥恣聲色如人畜豺狼
此理甚明白吾言豈荒唐書為座右銘聊以砭世盲
食無肉
養生有真詮虚心實其腹十年嶺海游一鉢隨僧粥納息歸
丹田息在火亦伏黃河朝崑崙晝夜自回復空腸無滓穢氣
轉聲漉漉腥膻减吾夀厚味有腊毒顔回稱好學陋巷一
瓢足何侯日萬錢但取身後辱虀塩有餘味何必常食肉
居無屋
處世若傳舍吾生聊託宿志士守蝸廬幽人卧空谷君
看漢梁董日享萬鍾禄華榱庇千間子孫無託足海南
吾欲老是處堪卜築結庵傍松林開牖面修竹野老日
往来席地有棋局俯仰天地寬莫嘆居無屋
海南有五色雀土人呼為小鳳罕有見者蘇子
瞻謫居此郡紹聖庚辰冬再見之常作詩記其
事公實以是年北歸癸酉冬予亦兩見之今二
年矣乙亥八月二十二日會客陳氏園飛鳴庭
下回翔久之衆客驚嘆創見因賦是詩
海南有珍禽厥服具五色絳者為之長飛鳴隨止息佳
哉陳氏園形制存古迹我遊秀野堂森木蔭華席羣飛
為我来馴擾如夙昔鴟梟既遠遁烏鳶俱辟易邦人號
小鳳隠見異凡翼姬公嘆不聞尼父未之識嗟予戅且
愚疾惡不量力叱杞誚希烈流竄至南極神物知吾忠
天公憐我直吉凶有先兆告我將返北蘇公不吾欺流
詠冠今昔斯言儻有徵便可具接淅
不出
老氏不出牖莊生務内游猿猱猶習定難犬放須收俛
仰超三際翺翔隘九州坐㤀師正一辟榖慕留侯客至
酒三酌睡餘茶一甌蕭然方丈内卒歲更何求
五月十三日北歸雷化道中
謫居了無營贏得一味間杜門十六年草深沒柴關猛
獸當路號虺蛇伏榛菅今兹果何年天誅此凶姦羣妖
既蕩除善類稍北遷仲子萬里来喜極涕淚潸坐定復
載笑喜我顔渥丹人生七十稀况復加九年平生學飬
生吐納留真詮忘家何足道絶欲亦偶然歸歟謝世榮
收功在丹田宴坐息息勻頻嚥舌底泉日用形欲勞何
必驅小蠻看我鰥氣成空行躡飛仙
七言古詩
和胡德暉松軒詩
炎天羣木無葱蒼朝曦夕照繞屋梁一榻南窗復東廂
老松效技扶披猖微風颼飀弄笙簧坐變熱惱為清凉
簿書相仍愁肺腸細聲入夢我豈遑但覺風日明晴窗
皎如夜月和秋霜樛枝鱗皴龍蜃走翠葉鬱律鸞鳳翔
燧明徒誇能照夜坐想煙霧風中香何如軒成獨賦雲
錦章從兹遂愛夏日長會看壑聳仍霄昂
辛未人日同郡僚遊陳氏園
海南人日春已濃柳條遠映桃花紅攜觴尋伴逐春色
杖藜縱步遊城東陳園新築芳亭小綠竹猗猗自圍繞
杯行不用管絃催枝上綿蠻囀春鳥舊傳人日天多隂
今年人日春光好田家但喜藷芋收我軰惟憂酒樽少
明朝有興還復来賸買鹿蹄拚醉倒
樂會雷令數惠筍作詩為謝
朝餐敢歎庖無肉食罷時時自捫腹肯羡何侯日萬錢
不學天隨嘗杞菊傳聞樂會似淇園坐想猗猗千畝綠
邦人富比萬戶侯縣尹清廉仍不俗尺書遠致擬兼金
錦綳解縛排寒玉為君急食不敢餘恐被南風吹作竹
清湘道士潘静素抱琴南来予方謫居遠屏郊
外如逃虚中每佳辰良夜風清月明對脩竹俯
清池必快作數弄如是幾年今將北還舊隠索
詩為别屢請而不懈因歌而送之
道人南来冒炎酷雲水生涯寄枯木嗟予久墮魑魅羣
黎唱蠻歌耳根熟深林迥静嘯鵂鶹雨濕天隂聞鬼哭
君来為我一揮手洗盡胸中塵萬斛伯牙師涓死已久
此聲欲絶君能續快彈初作鸞鳳鳴忽如啼烏集華屋
吟猱抑按神氣閒流水㳙㳙赴幽谷夜深餘響應霜鐘
朝来吟對蕭蕭竹静中最喜讀書聲妙響琅然振寒玉
要知心與古人會不務新竒誇俚俗浩歌别我出門去
潮回風便難追逐道人来時湘水渾道人歸去湘江綠
湘靈抱琴待君来月眀莫向江頭宿
贈裴道人(癸酉昌化軍作)
道人今年七十六問我修行惟絶欲密栽澀勒當䟱籬旋
闢荒榛結茅屋不抄書不看讀宴坐凝然常瞑目夜深
頻嚥玉池泉晨起隨緣飽藷粥(海外惟昌化地瘠狹米資之泉廣土人以藷為)
(糧其大徑尺每斤不過一二錢也故少饑民天以活此一方之人)甘脆肥濃腐我腸巧笑
蛾眉真鴆毒蠻煙瘴霧隘空虚謹守藥爐誰敢觸我愛
裴君道機熟過我玄談已超俗三峯頂上少人行百尺
竿頭防失足(三峯下術也)世人那識天地根往来綿綿無斷
續嗟予流轉海南村智者方明禍中福君不見龐道藴
盡將活計沈湘江自織笟籬供口腹又不見成都市上
嚴君平終日垂簾唯賣卜王侯螻螘同丘墟學道從来
貴幽獨蚌生珠石含玉看我丹成跨鴻鵠馬蹄去去穏
着鞭關山路永多坑谷
成氏園
八月晦遊城西成氏園呈李子從并幕中諸
彦
泰和坊外成家園花木幽茂泉㳙㳙竹籬茅舍稱野逸
平坡細徑遥相連青松翠竹晚色净紅蕉素槿秋争鮮
幽禽頡頏樹蒙密古木夭矯藤交纏嗟予與子成二老
登山臨水追少年幕中羣彦盡豪俊小兒亦許依紅蓮
焚香隠几如逃禪一枰勝負聊欣然誰云嶺南瘴癘地
城西一壑吾欲專
四月十七夜觀月成詠
曉来新過雨天宇肅以凉横空跨綵虹物被五色光夜
久羣動息月出東南方團團葉間露皎皎瓦上霜四月
未全熱清飈吹我裳新橋跨長堤下有百里江月色萬
古在江流自奔忙誰呼謫仙人被髮下大荒對月哦汝
詩臨流飲我觴夜景信竒絶茲游固難忘天地多變態
况乃魑魅鄉不如坐待赫日射屋梁妖禽孽狐都走藏
玄珠吟
予十年間重履憂患自藤而瓊自瓊而儋一
日忽悟笑曰此造物者知其頑礦難化故以
此苦之爾偶讀莊周書言黃帝遺玄珠而罔
象得之又讀維摩經云高原陸地不生蓮華
因成玄珠吟適妙喜書来乃贈之
黃帝曾遊赤水北遺了玄珠無處覓我今偶到海南村
煩惱泥中親拾得珠體圓明光滴瀝流轉根塵人不識
只在尋常動用中未見争知吾不失吁嗟世人空費力
欲見此珠須目擊要令心息每相依密密護持防六賊
可歎
金陵失守何怱怱敵兵燒我天子宫守臣頂香率父老
開門羅拜惟鞠躬翠華遥遥遵海道漢家詔令不得通
外交内應儔與鄴所在州縣皆望風坐觀豈但宣撫望
拜降亦有丞相充山巔水涯多白骨邇来十室九已空
權臣悍將恣吞噬剥膚椎髓方稱雄敵来擁兵保妻子
敵去奏捷希侯封城狐社鼠争附會浙部復産勔與冲
紛紛餘子何足數我眎文舉真如龍
子猷知府給事寵寄道中阻雨之什憂時憫農
有古良二千石之風感歎次韻
老農麥熟還忍饑蠶婦見絲翻淚垂耕田辛苦竟何補
長安游手多輕肥良牧憂晴復憂雨咄咄書空應自語
皇天于物無偏頗不須怨嗟梅雨多
赤子既迫寒且饑異時嚴警如邊垂棄捐溝壑死鋒鏑
有如秦越視瘠肥公来隨車霈靈雨織婦耕農聞好語
愛民戢吏政不苛兵興敢避科徭多
坐忘吟
李季言以觀海圖詩見寄其言蓋寓養生之
意因作坐忘吟荅之
我聞天台坐忘仙清虚石壁留真詮長生要妙止一篇
林間宴坐心超然壁觀無異逹磨禪繫念一處離葛纏
真人祕語豈浪傳谷神玄牝常綿綿嚥津納息歸丹田
泝流直上朝泥丸下灌舌底生玉泉身輕超脱如蜕蟬
御風騎氣追偓佺神遊八極俯仰間度人濟物功行圓
要看白日見青天
短歌贈柯山祝道人
年来憂患老病纏獨寝一室方蕭然道人顧我笑且憐
贈以一粒金華丹彤霞入腹氣熻赫紫燄照日光斒斕
寸田溫溫起真火尾閭歷歷朝泥丸道人年少遊賢關
曳裾躧履公卿間宣和天子崇神僊近臣薦引登金鑾
造膝一語開天顔羽衣縹緲黃其冠吴筠雖嘗入禁掖
稚川終隠羅浮山荆棘掃盡棃棗熟汞鉛九轉龍虎蟠
一裘百衲聊卒歲斗酒滿引冰雪寒朅来鐔津施丹劑
應病與藥俱輕安度人濟世功行圓超脱滓穢猶蜕蟬
(唐道士劉道合善鍊丹後尸解而去高宗營奉天宫遷其殯室弟子開棺將改葬惟有空皮而背上開坼若蟬)
(蜕焉)
良弼使君寄梅花翌日曹憲仲約偶成長句
北歸已度梅花嶺洗盡瘴塵愁欲醒一枝何處最竒絶
鏡裏形容水中影西湖處士語已妙東坡先生句尤警
三篇自可追少陵一賦誰復傳宋璟老人新從海外歸
枕冷燈清愁夜永使君憐我老無伴折贈欲令娱晚境
夜寒相對默無言耿耿此心如古井主人皓首自能歌
倒載花前拚酩酊
飲茶歌
予性不嗜酒客至無早暮必設茶頃見中州
士友相戒不飲茶蓋信俗醫之說謂茶性冷
能銷鑠腎氣故好色者信之然當時貴人未
有長年者今恣情色慾而獨戒飲茶豈不謬
哉陶隠居云茶能輕身換骨黃石君服之仙
去雖未必然益知茶不能害人也作飲茶歌
以示同好者
朝来一飽萬事足鼻息齁齁眠正熟忽聞剥啄誰叩門
窗外蕭蕭風動竹起尋幽夢不可追旋破小團敲碎玉
山東石銚海上来活火新泉候魚目湯多莫使雲脚散
激沸須令面如粥嗜好初傳陸羽經品流詳載君謨錄
輕身換骨有竒功一洗塵勞散昏俗(謝宗論茶云昏俗塵勞一洗而盡)
盧仝七盌喫不得我今日飲亦五六修仁土茗亦時須
格韻卑凡比奴僕客来清坐但飲茶壑源日鑄新且馥
炎方酷熱夏日長麴蘖薰人仍有毒古来飲流多喪身
竹林七子俱沉淪飲人以狂藥不如茶味真君不見古
語云欲知花乳清泠味須是眠雲卧石人
義郴廖翁贈予靈夀杖歌以謝之
郴山峩峩水濺濺清淑之氣鍾神仙山頭老木幾千年
不入樵斧隨飛烟廖翁好竒自掄選真材不用加雕䥴
鏗然入手龍脊瘦宛轉隨步鶴膝堅今晨過我有喜色
磨捋持贈誇竒特老人年来腰脚頑出入政藉扶持力
拄上岡頭望故鄉萬壑千巖纔咫尺天寒醉卧不出門
杖兮雖良長倚壁
載酒堂
東坡文章喧宇宙粲如日星垂不朽六一老人猶避路
作者紛紛皆束手(歐公見東坡文歎曰老夫當避路放他出一頭地也)俊逸精神
追李杜華妙雄豪配韓柳晚年流落海南村黎唱蠻謳
隨蜑叟先生已去五十年遺墨殘篇尚多有豐城寳劒
埋獄中光熖猶能射牛斗敗垣壊壁秘蝸涎夭矯龍蛇
已驚走(東坡真迹多為有力者取去所存但摹本耳)獨餘黎氏舊園亭喬木
森森免薪槱半是東坡親手植老幹樛枝互纏糾杖藜
乘興訪遺像遐想英風竚立久曾吹葱葉送迎翁當日
兒童今白首(子雲之子今六十餘矣東坡所謂小童即此人也)莫嗟寂寂路荒
蕪亦有幽人時載酒
