雙溪醉隠集卷二元耶律鑄撰
樂府
凱歌凱樂詞九首(并序)
列聖尤宋食言棄好皇帝命將出師問罪奏
捷獻凱乃作南征捷等曲云(昔我太祖皇帝出師問罪西域)
(辛已歲夏駐蹕鐡門關宋主寧宗遣國信使苟夢玉通好乞和太祖皇帝許之敕宣差噶)
(哈護送苟夢玉還其國辛卯冬我太祖皇帝南征女真詔睿宗皇帝遣信使綽布干等使)
(宋宋人殺之睿宗皇帝謂諸王大臣曰彼自食言棄好輙害我使今日之事曲直有歸可)
(下令諸軍分攻城堡關隘由是長驅入漢中此其伐宋之端也寧宗實錄第四百六十一)
(都幹苟夢玉銜命使彼宋四朝國史列傳第七十七賈陟傳苟夢玉使北還宋閬州譙慶)
(茂所編蜀邊事略紹定元年戊子制置使鄭損與所代官四川制置使桂如淵會于順慶)
(使以時相所喻和議密指告之且畀以朝廷所授苟夢玉使北錄二冊理宗實錄第八十)
(三紹定四年辛卯北使蘇巴爾罕來以假道合兵為辭青野原沔州統制張宣誘蘇巴爾罕殺)
(之理宗日歷第三百九十五十月二十一日沔日州統制張宣誘蘇巴爾罕使曹萬戶𠞰殺理宗)
(歷第百五十一寳慶三年丁亥正月十一日辛酉姚翀朝辭進對次奏通好北朝事上曰)
(以我朝與北朝本旡纖隙不必言和只去通好足矣尋食其言敢殺信使孰曲孰直明矣)
(故詳而䟽之)
南征捷
食言自是是誣天遊鼎魚疑戱洞淵爭信有從天北極
目無江表已多年(拾遺錄瀛洲有洞淵廣千里有魚身長千丈鼓舞戲其中)
拔武昌
設竒包敵縱蒙衝絶似飄風捲斷蓬填得大江流不得
先聲已不見江東
戰蕪湖(一曰戰丁洲)
舳艫千里蔽江湖擿挑樓船為騷(音掃)除先直前鋒三十
萬一通嚴鼓盡為魚
下江東
舉國全兵失要衝可無一策抗元戎細推餘百年來事
合冊江神拜上公
定三吳
奮威驍騎下三吳神將飛馳一丈烏視彼衆雖百千萬
黍民遊動跨玄駒
克臨安
擬歌陌上行人去猶自傳歌陌上花花解語時應也問
即今春色媚誰家(坡仙有陌上花其序云遊九仙山聞里中兒歌陌上花父老云吳越王妃)
(每歲春必歸臨安王以書遺妃曰陌上花開可緩緩歸矣吳人用其語為歌含思宛轉聽之凄然而詞鄙野為)
(易之云陌上花開蝴蝶飛江山猶是昔人非遺民幾度垂垂老遊女還歌緩緩歸陌上山花無數開路人爭看)
(翠軿來若為留得堂堂去且更從教緩緩廻)
江南平
横野萬艘金趐艦總戎一冊玉鈴篇長江豈限天南北
萬劫坤靈戴一天(横野大將軍位次與諸將絶席)
制勝樂辭
燀(音闡)燿威靈結陣鋒信爭敵愾獻殊功全師保勝清時
策元在天聲震蕩中
聖統樂辭
幸值聖明臨御日更逢文軌混同時聲熏天地神功頌
潤色光天統業辭
後凱歌詞九首(至元丙子冬西北藩王弄邊明年春詔大將征之)
竒兵
一旅竒兵出禁宸略時彈壓定驚塵蕭條萬里無遺寇
信道天家又得人
沙幕
金節煌煌下玉京魚麗三十六屯兵一軍電激穿沙幕
萬燧雲繁戰野營(時大將北討偏師雲繁敵於大漠)
集將
張良傳諸將皆與上定天下梟將也漢高紀燕人
來致梟騎助漢應劭曰梟健也張勇曰梟勇也若
六博之梟也愚意六博得梟者勝故以梟將命篇
梟騎雲騰自北征領軍梟將最馳聲横穿外壁風前陣
直擣中堅月下營
翁科
蜂屯蠶簇亂山&KR2217;螘動鶉居亂草坡露體露形千萬指
懇祈天語許降和
崲峹
畔敵休矜戰騎多紛羅區落遍山坡那知未鼓投戈地
待閱前徒競倒戈(我軍與敵陣於崲峹未鼓敵潰投降者什五六馮奉世傳將軍有叛敵之)
(名注曰不敢當敵攻戰為畔敵也崲峹地名在和林西南)
降王
控黃龍戍爭雄地登白龍堆摶戰場竒正相生神算在
糞除勍敵獻降王
科爾結
初若疾雷威似虎復如脫兔速於神想當持節為飛將
秪是如今着翅人(我軍輕騎取敵輜重于科爾結盖河南地也後周韓果北征敵人憚其勁勇)
(趫捷號為著翅人)
露布
露布突馳爭逐日雷鞭攙逓闘追風只自向時龍尾道
競來雲集萬寧宮
燭龍
封略誰容限燭龍終將天地入牢籠雲興飈起威名將
也好先收第一功(遺敵出奔西北大荒唐燭龍軍之邊地也)
凱樂歌詞曲(并序)
周禮大司樂曰王師大獻則令奏凱樂大司
馬曰師有功則凱樂獻于社司馬法曰得意
則凱樂凱歌以示喜也崔豹古今注引周禮
王大捷則令凱樂軍大捷則令凱歌與其所
引不同周禮旡凱樂凱歌之别然則豹之辯
君臣尊卑之說于理為得不旡所據郭茂倩
編次樂府詩集有晉凱歌二首隋凱樂歌辭
三首唐凱樂歌辭四首凱歌六首詠其君臣
殊勲異績聖上恭行天討北服不庭命將問
罪南舉江表國家盛事不可不述擬唐凱歌
體敢作凱樂凱歌云
征不庭(大駕北征也)
天下英雄入彀中得旡威震折遐衝會須六幕氛霾了
化日長明照九重
取和林(恢復皇居也)
飛天府玉灤春德水清流復舊痕(金大安元年河清上下數百里次年)
(庚午我太祖皇帝經略中原易乾鑿度曰聖人受命瑞應先見於河河水清坤靈圖曰聖人受命瑞必先於河)
(河清之徵太祖皇帝受命之符也德水見史記唐凱樂歌辭千年德水清)自非電斷光前烈
誰得重霑雨露恩(和林城苾伽可汗之故地也歲乙未聖朝太宗皇帝城此起萬安宫城西)
(北七十里有苾伽可汗宫城遺址城東北七十里有唐明皇開元壬申御製御書闕特勤碑按唐史突厥傳闕)
(特勒骨咄禄可汗之子苾伽可汗之弟也名闕可汗之子弟謂之特勒開元十九年闕特勒卒詔金吾將軍張)
(去逸都官郎中吕向齎璽書使北弔祭并為立碑上自為文别立祠廟刻石為像其像迄今存焉其碑額及碑)
(文特勤皆是殷勤之勤字唐新舊史几書特勤皆作銜勒之勒字誤也諸突厥部之遺俗猶呼其可汗之子弟)
(為特勤勤謹字也則與碑文符矣碑云特勤苾伽可汗之令弟也可汗猶朕之子也唐新舊史並作毗伽可汗)
(勤毖二字當以碑文為正)
下龍庭(戡定北方也)
翠華一動下龍庭生意還從一氣生樂國得非為夀域
聖人須自有金城(東漢書燕然銘凌高闕下鷄鹿經磧鹵絶大漢踰涿邪跨安候乘燕然至)
(龍庭以前後諸傳事跡考之又以出塞三千餘里校之龍庭和林西北地也)
金蓮川(駕還幸所也)
金蓮川上水雲間營衛清沈探騎閑鎮西虎旅臨青海
追北龍驤過黑山(子史所載黑山不一北中黑山又多皆非子史中所見者)
折木臺(弄兵取敗之戰所也)
辟易天威與勝風一場摧折盡竒鋒西北龍荒三萬里
併隨驅策入提封(上親擊敗西北弄兵藩王于上都之北地折木臺之西)
駐蹕山(駐蹕所也)
轅門鼓角揚邊雪營幕旌旗掣朔風相與河山雄帝宅
威稜尤壯受降宮
益屯戍(詔諸王益戌兵也)
睿算籌邊勢萬全益屯貔虎在雄邊東連王塞西通海
南接金山北到天
恤降附(優詔存恤降附也)
一新汗俗浴恩波天地間人感慨多我澤如春民似草
聖元天子布陽和
著國華(西北諸王稱藩繼有平南之捷也)
四海承風著國華更旡龍虎(龍虎二陣名也)漫紛拏際天所覆
人問地今日都須是一家
後凱歌詞九首(詔發諸軍有事於朔方也)
戰盧朐
神策霆聲振九區縱兵雷合戰盧朐競將蔽野衝雲陣
只片時間掃地旡
區脱
雲屯區脱會天兵雷動龍趍從北平馳驅日逐飛龍陣
夜薄花門偃月營(國朝以出征遊獵帳幕之無輕重者皆謂之區脱凡軍一甲一竈亦皆謂)
(之區脱史傳所載區脱即此史記中間棄地各居其邊為甌脱韋昭曰界上屯守處索隠曰纂文云甌脱土穴)
(也又云是地名前漢書漢得甌脱王發人民屯甌脱以備漢晉灼曰甌脱王因邊境以為官蘇武傳區脱捕得)
(生口服虔曰區脱土室北人所作以候漢者也李竒曰北人邊境羅落守衛官也師古曰區輿甌同區脱本非)
(官號北人邊境為候望之室若今之伏宿舍也因其所解不同故備錄之以各居其邊及備漢捕生口之說明)
(之是邏遉者之營幕也審矣)
克夷門
蟻擾蜂喧笈騎過鼓儳爭自落長河人人闘說空鞍馬
不似今番數最多
高闕
駢馳追銳翼摧鋒梟獍窠巢一夜空光射鐡衣寒透徹
冷風如箭月如弓(我軍掩遺敵于高闕塞境史記趙武靈王築長城白代傍隂山下至高闕)
(青將六將軍軍出朔方高闕漢書衛青李息出雲中至高闕後漢祭彤出高闕塞吳棠出朔方高闕則其地也)
(通典高闕唐屬九原郡九原縣西北到受降城八十里唐書今之西城即漢之高闕塞也北去磧石三百里追)
(銳摧錄皆軍名也)
戰焉支
羽檄交馳召虎賁期門受戰已黃昏信剪鯨鯢知有處
山川爭震蕩乾坤(馬支山在張掖右軍殄敵二大憝于此霍去病涉狐奴轉戰過燕支山即)
(此也)
涿邪山
鼓譟讙山撼涿邪飛龍㢋(音侈)翼掩螣蛇露營罷繚神鋒
弩雲陣猶轟霹靂車(我軍敗敵于涿邪余嘗有處月說稡載其略於此云云南鄰處月之)
(郊和林城唐碑文也未曉處月之為言有問及余者因為之說云云處月之言磧鹵地也史記漢復使因杅將)
(軍公孫敖出西河與強弩都尉路博德會涿涂山注音邪前書因杅將軍出西河與強弩都尉會涿邪山後書)
(祭彤傳出高闕塞九百餘里得小山妄言以為涿邪山竇憲傳鄧鴻與後諸軍會涿邪山皐林温禺犢王於涿)
(邪山聞漢兵來悉度漠去班固燕然山銘經磧鹵絶大漠踰涿邪涿邪山者其山在涿邪中也涿邪後聲轉為)
(朱邪又聲轉為處月按唐史沙陀處月種也莊宗紀其先本號朱邪後自號沙陀而以朱邪為姓者是也南部)
(新書北人三十軰於大山中見一小兒遂收而遞飬之長求姓衆云人共育得大遂以諸耶為姓朱邪者訛也)
(此說可笑朱邪即涿邪也諸耶二字俱是華言遐荒殊俗隔絶中華焉如華言以為族望處月部居金娑山之)
(陽蒲類海之東皆沙漠磧鹵地也西漢書注薛瓉曰沙土曰漢其說得之即今華夏猶呼沙漢為沙陀突厥諸)
(部遺俗至今亦呼其磧鹵為朱邪豈可謂以諸人為父耶朱邪初曰涿邪後聲轉為朱邪又聲轉為處月今又)
(語訛聲轉為川如天竺初曰身毒後轉為捐毒又轉為天篤篤省文作竺竺又轉為竹音蠕蠕初曰柔然後曰)
(蠕蠕又曰芮芮狄歴訛為敕勒又訛鐡革步摇訛為慕容秃髮訛為吐蕃若此之類不可勝記是皆從其鞮譯)
(及所書之人鄉音輕重緩急而致然爾且諸夏方言尚不能同况中國事記外國語元無本字但取其音聲之)
(近似不可取其訓詁訓者釋所言之理祐者通其指義所記之語既無本字豈有所言之理所通指義者哉云)
(云曹孟德攻袁紹為發石車紹衆號曰霹靂車螣蛇陣名見後魏書飛龍亦陣名)
金滿城
元取北庭都護府府境都鄙有城曰金滿城
後漢書云金滿城此其西域之門戶也
寄重旌分閫外憂順時驅率萬貔貅廻臨金滿城邊日
奄奪蒲昌海氣秋
金水道
旁張虎翼攙風陣直突龍城襲雪山逴夜可遉金水道
防秋豈在玉門關
京華
横車組練似春花來自天涯與海涯說道掃除祲氛了
凱還歌奏到京華
德勝樂二首
揖讓躋龍歷謳歌適鳳符鑿空十萬里攘地幾千都
神斷光宏業天威震八區控弦三百萬自號感恩都
騎吹曲辭九首
金奏
大夏王庭前納欵大秦歸義繼來降舞鸞歌鳳音相和
未許天山數帝江(大夏國大秦國皆見漢書王庭歸義州見唐書羈縻州府)
玉音
燕巢飛幕負恩私遠近囂然共一辭列聖玉音明在耳
敢忘龍道請降時
白霞
前騎傳聲掩白霞後軍猶未過烏沙勢須貴合為猿臂
相制尤當似犬牙(白霞在和林西)
昡靁
毳幕雲羅寒露野羽旄星屬昡靁鄉悔將峴望風塵眼
不為長觀日月光
塞門
邏騎紛紛與冠軍逓相窺隙伺攙昏倚曾延敵臨高闕
示歛疑兵突塞門
受降山
望風降附祈為地披露精城示所天若非上將龍旗下
會是中軍虎帳前(自高闕之捷敵稍稍來附我軍遂屯古受降城山下其土俗曰拂雲堆者)
(此也由是知其非漢公孫敖所築受降城是唐張仁愿所築三受降城中之受降城也因以受降名其山即述)
(其事云)
鳳林關
祇須盡敵廵烏水未可移屯過鳳林切索更虞蜂蠆毒
恐還爭縦虎狼心
司約
留犂可要教撓酒徑路何為更契金事豈出人明算外
慕容虚美漫熏心(北中諸國風俗凡大盟約必以金屑和飲其所從來遠矣漢車騎都尉韓)
(昌光禄大夫張猛與呼韓邪單于為盟約呼韓邪單于徑路契金留犂撓酒應劭曰徑路北人寳刀也留犂飯)
(匕也撓和也契金著酒中撓攪飲之顔師古曰契刻撓攪也撓呼高反)
軍容
雖許侯王復正封飬威尤可耀軍容漁陽馬厭銀山草
鷄鹿屯營鐡堠峯(銀山在北都護府境土人今尚有此稱銀山外有大磧曰銀山磧世俗所)
(謂鐡堠者在金山下)
後騎吹曲詞九首
吉語
交鋒接矢無虚月按甲休兵定幾時計日必須聞吉語
敢先期獻凱歌辭
金山
黃花堆上冷雲閒彍騎雷奔去又還說敵自相爭粉潰
廻戈霆闘過金山
天山
曜我皇威下帝臺靈旗真傃北庭開定應六出竒寒雪
瀚海隂風結陣來
處月
陳兵闊里黃蘆淀轉戰斜車(尺遮切)白草&KR2217;飛騎星馳穿
處月追亡逐北入沙陀(我軍敗敵右部于處月闊里嶺名臨處月黃蘆淀斜車山名在)
(闊里南大漠又去斜車西南數百里)
獨樂河
貝胄星離爭射日蜂旗雲合迥生風雷馳霆擊相紛薄
獨樂河邊水草中(唐史獨樂河又曰獨邏河)
不周
熊羆此去從無定梟獍當來自不周清一八紘天意在
已教剋復了神州
遝綈絲
長驅席卷盡連營震攝黔雷撼北溟虎豹騎從雲騎隊
幾臨西極到殊庭
邏逤
磨崖金字崐崘頌勒石銀書邏逤銘且述要知方略在
聖人不戰屈人兵
柔服
柔服禺強總四溟神開寳歷見時情夜陪萬國昇平望
蹈詠清風播頌聲(後畫崔駰傳詠太平之清風)
古戰城南
結陣背南河指顧望城北冠軍申號令謂彼是勍敵今
朝一戰在有國與無國但得社稷存此命不足惜風雲
為動色士卒為感激竒正遽雷合横衝奮霆擊雌雄勢
未决忽忽日將匿以劔指羲和揮戈呼(上聲)天日天地有
情時敢乞饒一擲貔虎張空拳搏戰到昏黑忽焉如海泄
聲震裂區域對面不辨人何許可追襲平明按戰所澗
壑盡平積畢賀雪前恥有力于王室拜詔未央宮哀懇
辭封邑五湖舊煙景先師有遺跡
戰城南
自來古戰場多在長城南少在長城北茫茫白骨甸如
何直接黃龍磧或云是從漢武開西域耗折十萬衆博
得善馬數十匹奮軍勢務鏖擊往來誰洗兵赤河水猶
赤終棄輪臺地其地於中國失之且何損得之本無益
歴計其所得皆不償所失雖下哀痛詔追悔將何及此
是萬萬古華夏覆車轍底事夤緣其軌迄李唐競喜邊
功好大矜英哲明皇不慮漁陽厄萬里孤軍征碎葉(通鑑)
(天寳十年安禄山兼領三鎮是歲高仙芝及大食戰于怛羅斯城敗績)隻輪曾不返得無
五情熱暴殄生靈塗草莾忍徇虛名為盛烈君不見世
間人心固結是謂帝王真統業君不聞四海内有美談
至元天子平江南何曾漂杵與溺驂聖人有金城貴謀
賤戰不戰屈人兵(白骨甸在唐燭龍軍地有西僧智全者該通漢字云古老相傳白骨甸從)
(漢時有此名)
結襪子(二首并序)
帝王世紀曰文王伐崇侯虎至五鳳墟襪係
解顧左右無可使者乃俯而結之武王至商
郊牧野誓衆左仗黃鉞右秉白旄王襪解莫
肯與王結王乃釋旄鉞俯而結之漢書王生
襪解張釋之跪而結之唐李白結襪子辭大
抵言感恩之重而以命相許也郭茂倩編次
樂府詩集所序如此燕南壯士吳門豪筑中
置鉛魚隠刀感君恩重許君命泰山一擲輕
鴻毛太白結襪子辭也可謂絶唱然則高漸
離專諸之任君子不取詳味題意紬繹史氏
感恩許命則太公其人也太公八十(孔叢子太公八)
(十而遇文王諸書所載皆不同)而遇文王武王十三年(史記作十)
(一年)牧野之戰太公年近九十時諸侯兵會者
車四千乘紂之兵七十萬太公與百夫致師
武王馳之紂衆崩畔是其感恩許命之效也
故作前結襪子壬子歲夏聖上在潛僕受再
生之恩自上即真西北諸藩弄兵不已因作
後結襪子以寫愚懇非敢傳諸作者庶可示
之子姪而已
前結襪子
五鳳聲騰白日光牧野昏荒慘無色精誠(一作風雲)感激致
師人叱咤雷霆覺天窄
後結襪子
未應一吐(一作只)明月珠便欲延光萬千(一作千萬)載請吞梟
獍剪鯨鯢直蹴崑崙過西海
前突厥三臺
&KR0008;騎生馬射鵰兒恰似征西小月氐笑說漢家將野戰
得非是我受降時
鴈門關北分降地馬邑山南已拜(一作拜戰)旗盡道漢家無
顧籍錦帆終不有廻期
後突厥三臺
陣雲寒壓渭橋低四野驚雷殷鼓&KR0911;約定引還雲騎去
一時爭噴北風嘶(突厥凡征戰惡馬噴馬嘶以為將敗之徵)
貔虎楊威指顧間先聲已碎玉門關向來香火情何在
已說元戎逼鐡山
婆羅門(六首)
有索賦婆羅門辭者時西北諸王弄邊余方
閱西域傳因為賦此廻樂峰前沙似雪受降
城外月如霜不知何處吹蘆管一夜征人盡
望鄉唐婆羅門辭也樂苑曰婆羅門商調曲
開元中西凉府節度楊敬述進會要曰天寳十
三載改婆羅門為霓裳羽衣
熱海氣蒸為喜雨凍城寒結就愁隂中心甚欲期真宰
教使人知造物心(安西都護境内有熱海去熱海四十里有凍城唐新史同)
青嶺亘如頽碧落赤河長似浸紅霞是天柱折天傾處
龍戰重淵尚攫拿(安西都護境内有青嶺與赤河唐新史同)
雪海迤延窮地界雪山迢逓際天涯但為日月光臨處
終一曾偏照一家(雪海在安西都護境唐新史同雪山在其東鄙)
黃草泊圍青草甸白楊河繞綠楊堤依然名是參天道
誰使唯聞戰馬嘶(北庭都護境内有白楊及黃草泊唐新史同國朝所設驛傳東臨三韓西)
(抵濛汜黃草泊白楊河皆正驛路也)
弓月山風長似箭燭龍軍火亂如星秪除盡挽天河水
可洗兵塵戰地腥(北庭都護府有瀚海軍本燭龍軍也府境有弓月城弓月山是謂弓月道)
(出兵路也唐梁建方嘗為弓月道總管)
黑水且誰為翠水白山原自是冰山得非煙客乘龍火
為煽洪爐到世間(天山軍在西州交河郡夏絶無雨其熱甚于炎方唐舊史北庭都護府自)
(永嶶至天寳管瀚海天山伊吾三軍天山一名白山以其四時冰雪不消因以名之唐新史北庭都護府境内)
(有黑水及黑水守捉)
上雲樂
金天老文康平居隘神州金丹清真仙相將汗漫遊同
流六合棲遲七邱涉歴八表盤桓十洲鵬其化龍其變
地軸為之回其運天輪為之平其轉日城為其上陽宮
月窟為其清凉殿鸞鷟是家鷄狻猊是家犬真樂萬春
為局促待把三光更舒展非聖不足知天長將地遠扶
桑有時枯濛汜有時竭南山有時摧鈞天有時闋殊度
仙曲擬進帝闕九成玄雲六變絳雪五色成文而不亂
庶可播振芳聲騰浩劫上天下地微康老畢竟孰能知
歲月玄都仙伯太山老叟延致異鳥名曰希有一翼左
覆東王公一翼右覆西王母得人備羽駕故能出入遊
造化逍遥廵宇宙感麟鳳在郊藪至道之國常為稱首
驟來輙敢戀明時表其老耄知去就擁仙仗携仙友褒
拜聖君奉神貺鳳簫在前鼉鼓在後玉笙在左錦瑟在
右作天樂獻天授(天授樂)若鸞自歌鳳自舞焚返魂香頂
玉斗健舞起自補天手浩歌發自談天口仍倚鳳臺曲
鳳凰和九奏南極老人稱觴北斗挹酌天酒願與九州
四海同上千萬歲夀(古今樂錄上雲樂有鳳凰曲又有鳳凰臺曲和云真樂萬春太山老)
(叟見容齋五筆載五方老人祝聖夀文)
門有車馬客
烏鵲遶屋鳴有客停征騑問客何自來君家寄家書攝
衣起迎客開書多苦辭蕣花不長好玉顔亦易衰水行
有却流人行無反期置書拜謝客豈不心懷歸事君有
明義不得顧所私作書附客返路遠幸勿遺上言重自
愛下言長相思相思勿相怨自古多别離
起夜來
是處笙歌席一一凝塵埃羞掩合歡帳獨燭夜明苔徙
倚步中庭候蟲一何哀滿天秋色裏鴈過黃金臺所願
隨清風明月入君懷中心有勞結期以向時開頽想就
珍簟還出繞蘭階美人來幾時知人起夜來
採荷調(并序)
汎舟方湖見其荷盤布濩露珠凌亂有歌蔡
蕭閒翡翠盤高走夜光詠蓮樂府催酒遂以
荷杯相屬偶憶江從簡採荷調擬賦此樂府
廣題曰梁太尉從事中郎江從簡為採荷調
曰欲持荷作柱荷弱不勝梁欲持荷作鏡荷
暗本無光以刺何敬容敬容時為宰相覧之
不覺嗟賞愛其巧麗
荷盤承露珠何時成夜光荷盖承日華何地得清凉雖
曰是荷衣且難作霓裳雖曰是荷杯長難酌酒漿欲以
荷為鈿不可飾時粧欲以荷為錢不可博明璫擬荷如
寳鏡不能照膽知肝腸擬荷如紈扇不能鮮潔如雪霜
其莖有輕絲難織錦流黃其氣有微馨難劑水沉香有
名無實不足取似是而非良可傷流螢將擬流火烏亦
與姬發呈休祥
大道曲
春風吹綉陌花滿帝鄉樹絲柳裊芳煙細用黃金縷分
明湏盡是引蕩人心處車馬往來塵儘結成紅霧樓上
琵琶聲倚歌臨大路鄭重且(一作只)休教放得春廻去
玉華鹽(三首并序)
樂府雜記載隋薛道衡昔昔鹽一首又曰折
折鹽唐趙嘏廣昔昔鹽為二十章樂苑以為
羽調曲樂府詩集又有無名氏昔昔鹽一首
朝野僉載龍朔已來人唱歌名突厥鹽容齋
載元怪錄籧篠三娘工唱阿鵲鹽又黃帝鹽
白鴿鹽神雀鹽滿座鹽歸國鹽唐詩媚頼吳娘唱
是鹽更奏新聲刮骨鹽然則歌詩謂之鹽者如吟
行曲引之類也因獨醉園對雪作玉華鹽三曲云
玉華仙詠玉華鹽愛玉華鹽分外甜但是梨花春在處
不消重設却寒簾(梨花春見吉甫詩長恒沽此酒樂天詩青旗沽酒趁梨花時俗號為梨花)
(春吉甫詩中所載非樂天所詠梨花春也)
玉妃隠映水精簾相與天花舞畫簷玉潔冰清誠可愛
不因仍更有人嫌(韓昌黎雪詩白帝盛羽衛從以萬玉妃)
瑞雪香融注玉蟾羨誰家醉捲珠簾風流柳絮因風起
只謝娘宜唱是鹽(白霫有雪香酒玉蟾盞名見逢原記)
沐浴子
濯纓與濯足應欲任其真沐芳及浴蘭應務潔其身難
洗耳中事易洗心上塵世間原自有常是洗心人(一作秪當)
(憐洗耳不似洗心人)
築城曲
一行杵後一行錐只是嫌虛恨役遲誰謂築城堅不得
堅城豈在隠(去聲)金椎
五言古詩
古意
黃鵠(一作鴻鵠)巢高林黿鼉穴深淵且各得栖宿人獨胡不
然釋耕於壠上妻子耘其前人笑苦畎畮何以遺子孫
聊以一二答不可求備論人皆遺以危我獨遺以安春
風吹布䄂雲滿鹿門山
遊僊
絳節擁紅雲鳳吹隨鸞扇遊歴萬華宫轉宴諸仙殿金
母願接懽玉真求識面為我問(一作謝)時人誰曾是媒援
高蹈步天衢真遊不知倦又遇西王母屢會瑶池宴(僊傳)
(王母瑶池宴宴蟠桃也)前後三千年蟠桃開一遍為我問羣仙幾
見春風面
真游挾飛僊
真游挾飛仙懸居何縹緲琪樹不知秋玉庭長似曉碧
落無纖翳天衢淨如掃底許吟真聲仙韶動雲表容與
太素域時復隨青鳥朝遊閬風苑夕宴蓬萊島昌城玉
蘂花崑墟玉紅草可醉亦可玩堪期後天老
問真宰
九色夜明珠豈不有光彩終惜暗投人含情欲誰待不
惜珊瑚鞭為君策駑駘此意竟何如將何問真宰
小垂虹
虹光迥回遶似令殊有待延留五色節俄軫九華蓋泰
山是&KR0960;垤黃河細於帶且昔欲誰知遊心在天外
村行一篇未第時在大坂作
青山護村落暗水通溝渠人行禾黍間漫漫迷所之里
社壓新醪擊鮮賽叢祠田父相勞苦雨暘無失時龍骨
掛屋敖秋熟可預期行行度崗澗泉石多幽竒微風發
清籟好鳥吟高枝此中有佳趣豈無幽人知去住兩不
可空吟招隠詩
隋堤田家行
日月會龍&KR1280;三農能事休犁杖倚空室霜林臥羸牛十
二三年間不如今歲秋田翁復何事終不信眉頭云以
縣官令税租俱見收赤窮固有命白著非自由又云有
飛詔少壯不一留半鑿通濟渠半搆迷藏樓言罷長嘆
息涕淚交横流出門竟無語回首漫夷猶
送胡夀卿南歸
雲山千萬里馳馹來帝闕君自到和林寓居四踰月客
中太寂寞韲鹽事孤潔錦衣歸故里薄官試鹽鐡匹馬
送君歸關山正黃葉征鴈聲凄凄悲笳鳴咽咽回首南
州道行人愁欲絶龍庭八月初西風吹寒雪之子到甘
棠黃菊重陽節信筆作此詩贈子以為别
送潤甫行(得水字)
拊節遏行雲浩歌山色裏落絮積晴雪東風吹不起遠
道趨鵬程相思若為已攬轡入長煙孤吟送春水
送人還燕然
去年來帝闕籬落正黃菊今年還燕然春光明遠目再
三挽不留歸心何太速回首落花多滿川紅蔌蔌馳驅
萬里程阿誰慰幽獨寂寂寒山行寂寂寒山宿啼鳥幾
聲遲淡煙芳草綠東風千里人明月半軒竹漢苑穴狐
兔姑蘇走麋鹿功名半紙薄興亡等棋局可笑百年身
黃粱猶未熟不發離别嘆不唱陽關曲桃李醉逢場夕
陽倒船玉
對竹引
勁節凌雲漢沈沈翠如束春靜𤨏窗深驚風碎寒玉聫
聲金鳳凰雙飛夜雙宿寂寞野桐花年年老空谷(雲漢一作)
(雲霄沈沈一作森森)
剪流水
莫持金剪刀决絶剪流水莫將尺素書慇懃託雙鯉水
豈似人情魚豈知人意魚水自相親肯與人為計
同心結
湖中已種藕湖邊還種柳柳絲與藕絲同在佳人手除
是結同心同心最長久
春自來
日月雙飛翼天地一遺卵無天地不卑無日月不滿時
序相代謝曾不偏寒暖晝夜互乘除曾不有長短因究
萬物情凝神舒頓緩斷知春自來何須候灰管(西天諸國歷議)
(亦云天地之形如卵)
對酒
漊者(漊音縷)沈杯杓醇醨同一味狂風偃秋草蘭艾同一
悴賢愚不同調(賢愚酒見醉鄉日月)薰蕕不同氣如何昧去就欲
令為一致安得使賢愚各分於一噐安得使薰蕕各生
於一地我志誠如斯未審化工意
金庭不死鄉
金庭不死鄉真境延閒燕璨璨瓊瑶樹朝映朝元殿靈
景一何清寂然聞鳳囀但見玉階前游蜂弄花片
對月吟擬諸公體
獵人設網羅不掛月中兔豈無烹兔意難求登月路月
殿兔長生人間幾今古抱杵影徘徊天狼空自苦樵者
勞斧斤不斫月中桂豈無薪桂思難籌攀月計月殿桂
長榮人間幾興廢倚鏡影婆娑天風摇不碎傾影聽人
歌揚輝伴人舞何事在華筵分明作賓主蹤蹤各無聊
乾坤兩棲旅舉酒夀姮娥向人終不語
七言古詩
讀新樂府
霓裳羽衣曲玉樹後庭花不知相與迷春夢綿歷人間
第幾家
苦旱嘆
六月亢旱田苗枯自嗟自嘆耕田夫差官咫尺徵秋税
今歲田家一粒無飢民日日望霖雨雨意欲成雲散去
天公胡不用老龍年年祇被蛟螭誤
觀友人所藏佛牙
竺乾大士哀羣靈出示大教拔幽沈漢明夢兆頗神異
具書𣑽譯來千岑翕然風譽聳華夏寳方精像煇雲林
傳聞遺骨未灰朽流散諸國磨古今朅来偶得見一齒
照坐粲爛如璆琳當時左右廣長舌咀嚼風雷興潮音
炯如珠珞吐光&KR0988;洗我曠劫塵埃襟目瞻頂禮固其事
豈必窣堵埋千尋憑君韞匵善持護為絶隂怪窺窬心
漆城謠
漆城光蕩蕩寇來不得上一朝變起望夷宮不及思旃
曾技癢
述實錄(四十韻)
修征蜀實錄每以二鼓為期方息中夜聞笛
既覺緬想實錄事跡亦如夢寐愴然無以為
懷述此寫之
承天聖祖開天業四海為家盡臣妾規模宏遠古無比
(太祖封諸親王封域束盡東海西盡西海自古未有如此規模之宏遠也)統緒豈唯垂萬葉
朅來海水不揚波向見靈河已清澈(金大安元年河清上下數百里次年)
(庚午我太祖皇帝經略中原易乾鑿度曰聖人受命瑞應先見於河水清河清之徵太祖皇帝受命之符也)
際天所覆樂心戴愈見人情皆感切折衝猛銳競陳力
骨鯁貞良咸就列龔行天罸攘攙槍著處鯨鯢殊前截
列聖未出無名師歴世彌光光聖烈推亡固存非一國
迷不知時非儁傑世評青野食前言(辛已年宋主寧宗遣國信使苟夢玉)
(通好乞和太祖皇帝許之敕宣差噶哈護送還其國辛夘冬太祖皇帝南征女真遣信使綽布干等使宋青野)
(原宋沔州統制張宣誘蘇巴爾罕殺之此其伐宋之端也)不若犬偷及鼠竊誣天復
敢拘行人(後戊戌年七月哩密什等百人使宋竟拘留不遣)妄專狙詐誇明哲
國猶攝生貴處順水背流時源易竭即今日削盡疆場
其勢得無憂廹脅若然仍不畏天威曷異螳螂怒當轍
未知其可將蠻觸相與區區較優劣武皇問罪揮天戈
徵發諸軍自崑碣翠華遥下五雲來輙報錦城氛祲滅
(方入蜀使告雲頂之捷)扈蹕貔貅三十萬爭欲先驅掃妖孽摶熊
攫豹捷飛猱(諸將緣蜀道摶熊豹捷狨猱輪之和林)赴險蹈虚矜膽决紛
馳傳檄啟途使英簜輔之龍虎節懸崖萬仞入雲端前
馬不行應氣攝虹梁縹緲架層霄(興利州至三泉縣橋閣共一萬九千三百)
(十八間護險偏欄共四萬七千一百三十四間)高興動人殊可悅若非由蜀道
登天豈與飛仙得相接(飛仙嶺相傳徐佐卿化鶴跧泊之地故名飛仙上有閣道百餘)
(間即入蜀路)騰傾湍瀑翻驚濤怒震横流還逆折千巖萬壑
殷晴雷捲起千堆萬堆雪飛閣尤非地上行劒門呀似
天中裂(劒州劍門縣在州東北五十里酈元水經注曰大劒戌至小劒戌三十里飛閣相通謂之閣道)
壁立千尋冷翠屏碧霞城擁清都闕振衣直上玉女臺
下視煙塵望吳越五丁碎徙青黛山萬簇蠺叢(一作簇)亂
堆疊金城雖包裹全蜀勝負莫非由勇怯孰云無所騁
驍騎閉口勢何勞捕舌(時得宋蠟丸書云云雖驍騎萬羣安所用之)天衷應
未誘蚩萌堪嘆顓蒙與天絶(劒門苦竹隘招之不降遂拔之)寧知皇化
如時雨與濟迷津作舟楫會聞蓬閬朝真仙(蓬閬等州皆納土降)
簟食壺漿盡迎謁紛綸諸將無虚日爭奏歸期爭獻捷
旌門勑樹受降旌(時旌門外勑樹受降旌凡降者於其下待詔優恤)冀致窮民
遂安帖莫知天欲將如何英猷一旦為虚設無雷東陊
孤山峯(御營東山無雷傾圮)驚風西捲旗竿折(御營西軍風折旗竿)龍橋忽
焉悉中圮(攻釣魚山上下浮橋遽中圯)䕫鼓&KR0034;(音貼)然尋亦歇(大駕戰鼓初聞)
(數十里之外後雖三數里不聞)忍令飛駕鼎湖龍持拔龍髯堕塵劫(列仙)
(傳丁約曰儒謂之世釋謂之劫)笛聲喚得夢回來梅梢猶印西窗月
密谷行
金崇慶間添壽榮禄領驍果駐京畿為聲援
聞聖朝太祖皇帝圍守西京東海遂命添夀
將諸路兵八十餘萬號稱百萬援之仍賜手
詔曰今悉國力當清北方次密谷口時太祖
皇帝親率大軍先以前騎三千嘗之大軍
繼至未鼓敵潰全軍覆没
命驍銳為聲援選步騎發畿甸號稱一百萬一一皆精
練旌旗虹亂渡桑乾絢野如花陳組練移圍布陣密谷
口吞敵出竒將伺便前拒避賈勇中堅已受戰天兵震
天威不異弄雷電先驅遊擊隊勢若風雲變(兵有風陣雲陣)鵰
鶚横秋空奮翼鷙雞犬斯須跆(音台)籍盡八九終了不會
還一箭永安宫大安殿方待凱旋廻賜宴惟有孤臣鬢
成雪緣底眉頭殊不展智謀士見未然事竊嘆衆皆非
所辯(參政孟鑄數上書言北方必稱兵胡沙虎必變)堪憐當日金源氏誰編良
將忠臣傳(金源氏實錄孟參政鑄無傳添夀榮祿有傳)
蜀道有難易(并序)
李白作蜀道難以罪嚴武後陸暢感韋臯之
遇作蜀道易云蜀道易易於踐平地戊午秋
余入蜀漫天嶺阻雨次秋廻至此嶺帶雨因
二公之作為賦蜀道有難易云
有言蜀道難有說蜀道易難於上青天易於踐平地說
易有所媚說難有所激君曾不見與前修折衷誰秉江
山筆我來高蹈仙人蹤控御遺風縱遊歴連雲氣象霸
圖中(世俗總號蜀道為連雲棧道)險阻形勝限疆域黑龍衝斷萬層
山駭浪轟雷恣奔擊攅峰叠嶂冷雲間綿亘倚天駢翠
壁飛梁架雲棧勢欲跨南北虹橋絡河漢鳥道掛空碧
歴其天險臨其峻極望舒按節陽烏歛(一作側)翼擬循雲
路趨鵬程仰天直上青雲梯躡虚且何異登仙但覺日
月行寖低終踰絶險得馳驟驟步媧皇補天石微茫一
逕通烟霄攀緣更上蒼龍脊彌旬霖雨秋行潦迷原隰
豈不慮蹉跌路岐多墊溺一聞漫天名心寒巳如失况
復壅大道與道為通塞無慮千籌將萬計智推力引方
行得請設漫天前後論蜀道一言或可畢未應難於上
青天飛閣遞連通利走(去聲)名趨日夜往來何絡繹不應
易於踐平地棧蹬缺尋引天荒地老蕭條斷絶人聲跡
致令振古豺狼心會不祈天賭一擲自蠶叢且稽代謝
幾人(一作家)恃險會終吉適足笑王公設險以守國在德
不在險昭然如白日上青天踐平地始可與之言其道
難與易行路之難難於上青天蜀道之難若比行路是
平地出處雖然全在人世路不能無險易長途豈可比
青天誓鏟漫天作平地
送楊子陽南還
鞭催瘦馬出龍庭白酒一杯送子行山頭積雪寒皎潔
風物凄凄傷别情窮廬冰凘結吟硯行人欲去愁展轉
功名入手頭未白世態浮雲幾千變何如有酒且高歌
百歲風光如過電如過電人生幾度春風面
送玄之
東風二月吹和林綠楊庭院空深沉整襟危坐罷舜琴
時聽百鳥自在吟冷冷流水潄寒玉半天蕭䬃松風音
呼童為我金波斟悠然一笑忘古今書齋盡日無人到
門掩落花春自老裵&KR0966;杖履夕陽閑回首春風又衰草
長安遠客來紫宸紅塵滿面初相親挑燈風雨秋夜永
詩成落筆愁鬼神縱横議論小天下當時誰謂秦無人
一朝别我出祁連黑山風雪十月天分襟執手小溪邊
何時客牀相對眠他年乘興遊京洛詩酒無寒金谷約
送趙敬叔
去年見君瀚海東蒼松鬱鬱山重重今日送君之鎮陽
寒烟漠漠天蒼蒼休嘆蕭蕭行路難兩袖春風衣錦還
二年兩度客天涯離合都無咫尺間一樽白酒羡君侯
入手功名正黑頭今年蝗旱民切痛賦稅須知有輕重
一生富貴將幾何西風吹破邯鄲夢自愧趨鳳池空有
别離詩紅塵無處避擾擾心如醉何時高隠舊林泉臥
看人間等兒戱
送人還鎮陽
雲黯慘風浩蕩故里風光空想像寒餘三月索貂裘凍
崖冰雪三千丈天淡淡路茫茫送君萬里還鎮陽楊花
點點山城雪啼鳥一聲春晝長多離别少歌笑功名摧
促行人老玉簫吹斷碧雲寒梨花寒食空過了君不見
洛陽樓觀今蕪荒梧桐葉落秋風凉寒波寂寂山蒼蒼
次韻趙德載大監餞行
君不見畢毛召芮強宗周亮天不朽言行功間平歆向
漢人望道宗孝恭唐治戎一時入相九才傑白賀胷中
五色茸聖朝舉親加東擢封植教誘從元豐蕪臯卑飛
華岳隼鼓車暫屈翔麟驄召還喻蜀監王國三雍入對
文清雄昨者臨分勤造請是時暑退火星中公瑾之交
似醇酎吉甫之頌如清風博山麝注玉鎮席翠壁雪乳
金釡龍小人自分悠悠者禆諶謀野淵明窮急觴高詠
鼓英氣颯然危冠髮上衝端敏高明必貴逹果信頑鄙
根中庸
摘阮行呈吕西岡
西岡老子古鄭客灑落心胷如(一作唐)李白或歌或嘯或
吟臥(一作吟哦散髮披襟坐)萬壑清風松下座呼童取得古錦囊
月魄嚢中暗驚墮制度風流特竒絶韻高不許俗人别
試問先生是何物云是阿咸葬時物英雄無限俱為土
如何此物傳今古寥寥千載阿咸志憑誰寫出阿咸意
悠然抱此明月腹林下溪邊時一曲十三玉柱秋蟾淨
指底松風四絃冷大絃嗚嗚純且雅小絃切切清且勁
秋高千丈寒泉瀑露滴銅盤碎金玉千巖夜雨猿鶴悲
半夜西風鬼神哭物竒不肯人間住變作孤鶴上天去
長笛續短笛引(并序)
戊午歲秋有自長安特遺余名笛數管短長
大小不一余素蓄玉笛因戱作長笛續短笛
引為贈
長笛短笛有指的清濁有氣亦有質李謩吹笛動長安
㝢内競推為第一笛聲斷絶續者誰得許雲封繼其跡
落梅宛轉折柳聲(許雲封說笛有落梅折柳二曲雲封李謩之外孫也)不止飛砂
將走石石裂雲穿天亦驚吟龍許雲封怨笛雲封烟鎻
不可開直至如今吹不得有客手把昭華琯未應曠代
無人識什襲天然希世珍尤當秪自私珍惜會須竒寳
吐竒聲(宋玉笛賦芳林皓簳有竒寳)邪穢氣隨聲蕩滌靜尋白雪引
流風(開元傳信記云余慮遺忘上清之樂故懷玉笛以手指上下尋之馬融長笛賦中取度於白雪綠水)
擬寫幽情聊自適遂據胡牀弄秋月蕭條萬籟沉凝寂
凡奏一叠十二節每發一聲累九息流韻寥亮入太清
嫋嫋餘音遊八極但聞天外鸞鳳鳴豈知海底魚龍泣
高遷亭化為灰燼平陽塢久生荆棘揄揚天下之至音
非為俗聾矜結習伶倫嗟味願從事列和悵然尋屈膝
武昌老人請易業洞庭老人還自失欲儷清歌妙入神
惜無李白生花筆孰知時尚紫雲廻屢變新聲延化日
天祐行
魏創紀勲觀齊崇嘉德樓忍名天祐旌功閣圖寫朱三
在上頭
戰扼狐
我太祖皇帝未始輕出無名之師太祖皇帝
伯父錫巴哈汗為女真之所害南伐中原
此其辭也前戰扼狐嶺下敵之精銳盡於是
役
龍旗天上來神兵落天闕問罪下中原先有扼狐捷勍
敵四十萬一何爭勇决衝鋒競突刅奮不待成列矢雨
注鼓雷疊長兵盡短兵接勢霆擊天柱折聲海振地維
絶烈日照雪霜幾何不殄滅若是數百陣然後成帝業
信道守文元不易聖統在垂千萬葉敢忘開國緬良難
太祖新征戰時節(說苑武王伐紂云云武王曰天落兵也)
五禽言
大麥熟簸箕漏麥飯熟即快活提葫蘆沽美
酒燒香撥火不如歸去五禽也
我愛五禽言味之殊有味不惟由此知物情更是分明
見天意大麥熟簸箕漏傷時節感農叟麥飯熟即快活
祛顑頷略契闊提葫蘆沽美酒遶溪山占花柳燒香撥
火願言康且夀不如歸去莫饒舌只合吞聲牢閉口
放鴈詞
啣蘆遠避駕鵝聲人間多避海東青冥飛休近雙鳬遊
恐因悞引到天明稻梁足網羅輕湖海多洲汀太虚無
閡且何慕鸚鵡玉籠籠下生與爾全六翮好去恣騰騰
若期寥廓求希有必欲翺翔從大鵬宜審遥弓鳴勿為
虚弦驚古來惟有一更嬴(司隼聆駕鵝聲其目可擊者即縱海青或失駕鵝必及他)
(禽)
採蓮曲
錦雲承露珠盤冷玉女珮環鳴玉井凝歌聲入天鏡來
蘭橈攪碎蓬壺影弄香浮葉一何繁翠蓋霞幢不齊整
可是芳心空自苦凌波無夢唯烟景
長相思
燕子不來花著雨鶯聲巧作烟花主滿庭重疊綠苔斑
斜倚欄干臂鸚鵡清渭東流劔閣深不知消息到如今
相思前路幾回首一夜月明千里心
壺天園歌
三十六洞天七十二福地共春長在一壺中儘可浮游
與(一作取)沈醉
乾海子
余因六盤之變經西夏信都府過乾海子是
夏其地無雨草萎水涸北中凡陂濼皆謂之
海子
沙葱焦枯沙蓬乾海子乾枯龍子殫顧非海變桑田日
如何一旦無涓滴琴高控鯉遊何許好探麻姑問消息
(龍子馬名也)
紀夢
衰草淡烟迷故壘情思迢迢似流水關山目斷鴈聲沉
幾曲欄干悶獨倚倚欄還憶早春時軟軟東風綻桃李
青春如昨歲云暮大抵人生如寄耳如何攜酒對明月
一笑紅塵等白蟻歸來夢蝶惱莊周蝶去悠悠幾千里
吟哦猶在月明下詩就清歡未能已舉手欲折桂枝去
行入青天廣寒裏
松聲行
水淙淙山重重前溪後嶺萬蒼松我來秋雨霽夜宿深
山中霜寒千里龍蛇怒巖谷蕭條嘯貔虎波濤漾漾生
秋寒碧落無雲自飛雨瓏瓏兀兀驚俗聾餘韻飄翛散
碧空悠然策杖出門去方知萬壑生清風清歡一夕無
今古勾引幽人風雅句那堪更被山頭月團圓掛在青松樹
和漢臣秋日海棠
魂黯馬嵬西去路當時生被春風誤嫣然猶自帶餘酲貪
睡那能慰遲暮難寫花仙舊所思褪香愁雪淡胭脂黃
昏庭院瀟瀟雨更是梧桐葉落時
大水行
屯雲墨色日將暮晦明揮霍雨如注水聲夜半摇匡牀
平旦出門吁可畏盤渦溔瀁吞邊旁悍流洶湧行中央
日中雨復綆縻下溝塍水躍皆渾黃黑風拗怒雷擊地
浪頭起立三丈強权枒老木根株拔崚嶒古屋椽桷裂
快馬萬蹄迸突而憑陵靈龜百面澒洞而砯砰銳兵鏖
戰城栅倒猛虎嘷吼崖谷崩旁觀氣奪目力眩瀕流上
下俱不寧升高避害呌舟楫篙工倚柂不敢行寂寥向
晚頗衰落斷霞返照回新晴鳥飛不盡天界闊蒼烟淡
淡山青青銜杯引滿幸無恙收召魂魄猶屏營往年秋
水沈半壁閣門九死得一生今日思之痛方定一見洪
波心震驚吾聞山挾河回衝底柱東峽江束盤投灔澦魚
龍百怪家其中風濤暴横無終窮小溪常時清且淺漪
漣不動平於板淺津可涉涉可梁一旦沸騰能漭茫傳
聞潰渱山裂破黑蛟夜出作竒禍抉崖走石勢力粗十
家六七無空廬百年古塜尚漂泊變生倉卒人為魚君
不見去年四月不雨至七月澗谿一綫皆斷絶川居人
昔死於暍山居人今死於溺下田黃塵昔蓬勃高田白
沙今障没嗚呼灾變何其頻勦民之命誰肯任勦民之
命誰肯任蒼天蒼天實照臨
十四夜月
秋風滚地來雲捲河漢淨遥觀東海底飛出黃金鏡雖
未十分圓桂魄明且瑩停杯對清輝信筆成新詠慇懃
舉酒囑姮娥休阻南樓來夜興
夏夜對月
斜陽樓閣西風裏暑氣著人難睡起覺來厭暑登東樓
月明如晝天如水金波漾漾流無聲中秋月好常人情
青天休使浮雲蔽不是中秋月也明
謹上尊大人領省壽
驅馳半世誰能曉一點丹衷天可表中原不忍萬民疾
肯羡蝸蠅利名好桑田晚見白蘋洲天上人間無限秋
筆頭横掃千人軍詞源倒捲銀河流閒來高卧烟霞裏
笑看浮生等白蟻高歌一笑迴東風春滿漫山桃與李
華堂壽筵張再拜獻壽觴試看南山松栢姿(一作樹)歲寒
依舊色蒼蒼
仰祝尊大人領省壽三首
帳前驚報天子來臨車下馬無疑猜攀車引袂呼不起
齁齁酣寢聲如雷
風雲千載際會秋堂上嚴君正黑頭君王一顧聞天下
春滿中原四百州
蒼蒼松栢貫四時造物兒童元是私戲綵高歌獻壽巵
壽巵願約乾坤期
哭尊大人領省
尊大人領省卧疾日忽謂人曰天帝釋新起
寳輪請吾為記記已成吾為汝輩誦之誦數
過左右無曉書者即忘之又云天上寳刹亦
成鐘聲甚佳謂侍疾者曰汝聽此否乎後數
日有白雲突出帳中如虹蜺然上徹霄漢終
日不絶人皆哭曰公行矣尋薨
孤兒淚眼空血流一夜不知渾白髮寳燈輪畢新記成
夢斷疎鐘吼殘月白雲隠隠入青冥生死悠悠兩長訣
人間天上父子情遺憤有身終盡雪
瑞井行
赤子半入井寧無惻隠心亟走掣其足啼號嗄以喑其
親即偕來翕然集四鄰將謂相謝不世恩忿呼恚詰渠
何人令我兒聲哭酸辛中心自誓救顛墜孰顧若輩怨
且嗔君子謀道不謀身
去婦怨
最苦人生生别離怱怱輕别幾時歸紫簫吹落燕南月
麗澤門開馬似飛雨情不定雲來去老鴈呌雲雲不住
琵琶撥盡斷腸聲斷絃聲斷秋風暮
