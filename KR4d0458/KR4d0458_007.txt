原跋
雙溪一代佳公子也早歲作詩有聲每一篇出輒誦人
口遇得意處不下古手此蓋天機穎脱有不可揜者使
然也是歲秋八月以詩近百篇寄虎岩趙君虎岩詩人
也見之擊節歎賞以謂天下竒才而欲版行一新衆目
焉而属予題於後或者曰乃公之少作其可乎余曰不
然昔唐元微之有代曲江老人百韻及清都夜境等篇
至於元和中李長吉高軒過二公之作皆年未及冠今
在集中數百年間孰能以少壯為辨而少之耶言詩者
不當以區區歲月計其工拙矣歲次甲寅季冬二十有
五日木庵老衲性英題
嘗觀雙溪詩氣韻高遠清新絶俗道前人之所不道到
前人之所不到情思飄如馭風騎氣真仙語也彼騷奴
詩偷安識所謂神者每以不多得為恨今年秋八月承
寄僅百篇於趙虎岩光祖不敢珍藏祕惜乃復刊行之
以新世欲見而不可得者此可與奪標掣鯨手道難為
餘子言也王萬慶跋
