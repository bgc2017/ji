雙溪醉隱集卷四元耶律鑄撰
七言律詩
寓歷亭
人間無地避歊蒸忽覺凉從四座生好在醫無閭上月
為臨華不注邊城千年遼鶴三生夢一曲南風萬古情
今日濯纓知有處大明湖淨舜泉清(予本家遼上後家醫無閭)
秋日酌蘭臯亭
朝来爽氣撲蘭臯竊喜西山隸我曹孤奮自甘棲澹泊
五噫寧苦遂清高逆知江上鱸魚鱠未抵罇前紫蟹螯
誰似無何狂醉隱痛延杯勺詠離騷(晉葵洪有孤奮論)
侯家
探春人喜報来頻春色看看滿玉津紅杏雨疎朱臉嫩
綠楊煙冷黛眉顰鳳凰簫咽歌聲轉鸚鵡杯深酒味醇
應是雙溪新領要園林良是主人新
松聲
數間茅屋起雲峯明月天高睡正濃乍覺夜傾千丈雨
不知風度一山松人間拍岸驚秋浪海底喧天怒老龍
洗盡生平塵垢慮浩然爽氣溢心胷
蒼蒼欝欝本無情何處風来吹有聲四面迅雷平地起
九江湍浪一時傾關山夜靜蛟龍吼河漢秋高鸞鳳鳴
風定松閒無箇事喧天動地可来驚
幽人耳淨聆錚錚一夕西風夢裏驚非玉非金非革木
似琴似阮似秦箏夜閒拍枕三更雨秋冷喧天萬竈兵
孤坐茅簷對明月一聲聲是自然聲
巖聲何事韻錚錚風入寒梢鳥自驚七嶺(行宫地名)夜寒篩
漢月九霄霜冷奏秦箏歸心喚起陶元亮醉耳還醒阮
步兵擬賦新詩慵把筆劃然長嘯兩三聲
春梅
一夕西風糁玉塵曉来策蹇到江濱枝頭金蕾安排破
雪裏冰姿凖偹春倚竹欲形閒態度臨岐微露舊精神
此花底事年来早有意調羹近紫宸
梅魂(得香字)
憶昔西湖雪霽芳轉頭瀟洒壽陽粧角中吹散含新怨
夢裏飛来帶舊香堪恨月樓三弄曲漫勞詩客九廽腸
徘徊目斷江邊使為問春光底處蔵
玉骨消沈一夢長羅浮山下幾昏黃祗須怨笛招遺韻
(一作新恨)枉託風媒返舊香滄海樓臺渾縹緲紫陽宫闕更
微茫寳猊只篆灰心字誰伴同心與倩娘(滄海樓臺見明皇令方士)
(跨海見玉妃太眞院事紫陽宫闕見漢武致李夫人事有梅魂心字香同心梅名)
謹和尊大人領省雷字韻
乾坤昨夜淨氛埃春到南軒一樹梅驛使浮沉芳信斷
東君委曲蠟封開竹篩凉月窗前雪風送寒濤枕上雷
清入夢魂眠不得劃然長嘯出門来
獨醉園梅數年無花今歲特盛中觴有索賦梅
詞者為賦
世外佳人幼婦辭(袁豐之嘗謂梅曰冰姿玉骨世外佳人)愛春移入背隂
枝鼙婆進奏玉連𤨏雲子勸延金屈巵世事儘他無定
論醉懷元自有開時由来萼綠花心在擬倩梅仙遣所
思(有綠萼梅好事者比之仙人萼綠華汴梁艮嶽有萼綠華堂其下專植此本)
和人落梅
晚来江上斷人腸占斷嚴凝憶獨芳易得飄零驚短笛
不勝憔悴褪殘粧月明霜重若為惜塵暗雲埋猶自香
擬嫁與春春不管却随流水怨昏黃
落梅(分得香字)
咽咽戍樓三弄角悠悠江使九廻腸一窗夜月空憐影
滿地春風自好香憔悴縱無蜂蝶怨風流合有燕鶯忙
水邊籬下將誰惜却對騷人怨壽陽
擬詠落梅
傲雪欺寒獨自芳雪消寒盡老何妨飄零最是堪憐處
桃李無情恐妬香夜月有知應懊惱春風何計可商量
自從一識東君面贏得林生滿徑霜
玉泉新墨(并序)
尊大人領省得江南楊氏子彬受造墨法甚
神絶令鑄學造一萬丸其妙即遠過雪堂而
蔑視諸家可與李廷珪相先後焉命之曰玉
泉新墨故作詩以紀其事云
栢液煤揉冷劑香枯膠點漆自仙方風生白兔(硯名)瞳睛
瑩電走碧雲(牋名)鴉背光可笑千金高索價更憐百紙碎
裁鋼(一作鋩)竚情看了人爭道且置三張在一傍(一作玩来一足)
(方頭筆莫道張顛酒更狂)
從渙然覓紙
珍重含章承素業價高樆藻掞皇州秪緣布濩三都賦
更欲恢張五鳳樓元銳銘心由白戰陳玄研思為冥搜
風流坐上芸窗下落紙雲烟待解憂(時余將書獨醉園獨醉亭獨醉道者)
(三賦)
謹次尊大人領省火絨詩韻(并序)
沙陀舊戍有老榆焉中朽者若蟬翼然附石
以鎌鐡擊之即燧尋以馬通燥者穰薪之嘘
而可以爨尊大人領省為首倡予從而和之
雨擊風摧歲月空卧沙老木暗蔵絨一彎鎌撇手中月
幾點星飛吻角風放出夜光應有力挽廻春色豈無功
燧人勲業今安在惟有眞空用不窮
為曹南湖引阮摘賦
坐對王郎(謂公茂國手)手語禪遶盤鳴玉漱流泉千年野鶴
穿孤月(阮又名月琴見飛鹤穿月因肖其狀)萬壑松風入四絃賀老定場
將夢斷桐孫傾韻與心傳仲容元是青雲器不短揚雄
草太玄
咏阮
點鐡成金自有神奪胎無骨示天眞驚蚪昂首出月魄
老鶴奮身當桂輪意足聲圓還自問變風變雅更何人
應疑(一作由来)太白司花界長抱琵琶控好春
楊妃菊
脉脉無言入醉鄉風流猶記在昭陽露晞金掌遺春夢
月掛瑶臺怨夜粧不憶千年(一作三生)傾國豔秪消一縷返
魂香無情莫比吳原草更忍罇前舞斷腸
芍葯煮
披猖二十四風花淑美豐融殿百華畀付碧蓬頩粉蘂
薰裁温馥叠鮮葩無言似笑詩魔惱比韻侔嬌女豔加
壯歲逐春心欲謝酥煎靡麗遠泥沙
對城南池蓮招曺南湖
凌波延佇澹相留應託微波怨未休閒偃露盤如欲語
驟傾風盖却回頭歌珠串脫横塘雨醉玉香凝罨畫樓
好在水仙繁會處爛張雲錦待仙舟
天香臺牡丹
牡丹名品數姚黃分外精神分外香氣節得教稱貴客
風標元索號花王玉妃醉露足春睡魏后倚風呈曉粧
天賜寵榮光價在得無夸麗酒仙鄉(牡丹有天賜紫)
天香臺單葉牡丹率成重葉多葉千葉為賦此
紀之
雲根元自飬黃芽(有靈根紅牡丹)標置長春胤此花(有長春紫牡丹)心
喜芳時回上葉眼明今日見重華玉樓疊起連珠樹(有玉)
(樓紫牡丹)寳閣成層結綺霞(有寳閣紅牡丹)誰在一天香陣裏得人
爭指是仙家
唐家牡丹(花譜有唐家紅紫牡丹)
花萼相輝瑞錦屏(有花萼紫錦屏紅牡丹)探春丰度戀春情(一作晴有)
(探春戀春牡丹)貎同膩玉鏤雕就(有玉鏤紅牡丹)衣是縷金絲織成(有金)
(絲紅牡丹)應笑玉華頭髻重(有玉華香牡丹)愛更金粟臂環清(有金粟牡)
(丹又曰簇金)温柔誰更鲁傾國(有温柔紫牡丹)只數楊家姊妹名(有楊)
(家紫楊家花牡丹)
薦福山寺殿前牡丹
天女盤中見此花更須宜在竺仙家香名夙著謝靈運
標致竟輸楊子華鬭日爛摛丹地錦瑞雲閑襯赤城霞
(牡丹有鬭日紅瑞雲紅)可憐宗正皆芳宴不著歌詩觸處誇(輦下歲時)
(記新進士牡丹宴在宗正寺亭子)
飲獨醉園牡丹下戲題
誰伴花王同樂國温柔鄉裏醉鄉侯莫推花酒為閒事
難得侯王結勝遊婪尾豈辭延入手招腰可是要纏頭
巳將八斗新珠玉買斷春風與帝休
題西菴所藏佛牙
旃檀奩裏貯靈牙来自中天尊者家瑩色冷侵秋夜月
眞光明射晚晴霞本同舍利元無别疑是金剛事有差
猶憶廣長舌左右嚼咀風雨震雷車
太極宫
空翠凝香徹紫微步虚聲蕩綵雲帷金人承露夜應怪
玉女散花春不知别起蟾宫修素月更明龍燭浴朱曦
醉来還袖昭華琯待就蒼鸞背上吹
戲書太極宫舊碑隂
憶乘綺輅命魚車登白空山詣紫虚天籟虚徐生洞府
風簫冷徹在樓居九成絳雪無消息三變玄雲就掃除
唯記清寧年月日五雲閣吏少霞書(蔡少霞夢書蒼龍溪新宫碑銘其末)
(題云清寧二百三十一年四月十二日建五雲閣吏蔡少霞書)
登玉皇閣周覧燕都偶而成書
勢傾幽谷控扶桑琪樹霓旌照八荒一種世間豪俠窟
九重天上利名場翠簾籠日縱金鳳清蹕揭雲朝玉皇
何事未祈心事了更休頽思媿平章
遊仙
六銖仙帔映花朝護蹕痴龍膽氣驕五色雲車廻日馭
九葩芝蓋抵星橋閒携鳳女批明月還縱鸞歌透紫霄
半夜水精宫殿裏碧桃花下更聞簫
琳宫月夜宴集
紅雪香團露井桃彩雲輕葉擁霓旄三千玉女霞裝薄
十二珠樓月燭高花界不應辭玉液海人休便獻龍膏
文章好在通明殿醉墨淋浪鳳錦袍
奉答翠華僊伯(并序)
張唐臣等諸公夜祈大僊僊批以詩云玉皇
香案晚朝廻小小星壇向夜開一炷信香通
鼻觀翠鸞飛背酒仙来或有問予行藏者亦
批以詩云春来看取百花叢粉白妖紅造化
功燕子鶯兒休調舌花殘明日起薰風祈求
仙號批以翠華仙伯予平昔聞祈大仙以為
兒戲而不之信也是夜更有詩數首并滿江
紅詞一闋氣語豪邁篇什可觀後因醮者以
為荅
龍燭飛光拂羽林珮環聲急蕩疎隂黃金闕浸明河冷
白玉樓涵碧霧深雲隔鳳簫春澹澹月依鸞旆夜沉沉
的知天必從人願得得親來拜好音
題長春宫瑞應鶴詩二首
蘂宸華供列仙班靈境清沉白日閒鶴駕競來趨北極
嵩呼元不離南山玉皇宫殿紅雲裏金母池臺碧霧間
休應是彰皇化處鎮長春色在人寰
千年物外還丹使豈不銜珠首重回遽遶空香辭閬苑
競隨虚駕到蓬萊(宫有蓬萊門)仙家得表明時兆夀域元從
此日開不是瑶臺無戀處九苞金鳳感將來
李隱卿名谷與青城劉翁同舟至蘭溪卿大夫
修生者館之道侣贈李詩云李郎涉世似虚舟
片帆來度楚江秋又毘陵家弟季文和此篇云
夢蝶豈知真是蝶騎牛何必更尋牛老夫亦慕
道者次韻和之記劉李事迹劉本書生工詩竒
異飄然塵外也
白公枉識郭虚舟劉李飛符祖劍裘興軼壺中身混世
氣酣酒裏意横秋運調朱鳳啄白石耕蒔金錢掣牯牛
赤子返真摽指妙阿伽陀藥肯言不(劉吐丹千百粒示人遭毒藥不能傷)
(害)
贈坐竿道士(并序)
竿幾五十尺語人曰歲陪人則不數年可得
上天矣其謬如此故作詩以懲之因寄長春
李真人
說似蓬萊恐更迷劉郎親躡武陵溪梭抛霞綺龍鱗澀
輅展虹橋鳳翅齊棋燭縱光然日月宴衣分色剪雲霓
桃花零落春風起笑殺王喬醉似泥
寄白雲庵趙鍊師
郊園日涉應成趣遠謝囂氛思不羣罨畫溪邊扄岫幌
碧桃花下列仙村千年往事隨黃鶴一片閒心伴白雲
縱倚鳳書徵不起可無芳信寄王孫
留題大防山孔水
唐胡詹記大歷寺孔水云或有人浮輕舟探
邃穴入澒洞莫究其源但有仙鼠晝飛頳鱗
時見又遼夀昌五年飛冥子鮮于鴻作孔水
銘其序云按幽州土地記沙門惠珍嘗篝火
入穴經五六日方還亦不測其淺深也安知
此水不與瑶池潛通桃源相接乎故開元天
子每時雨不降必遣使投龍璧於此則休應
響答事存諸往記焉山主如上人言洞有白
龍時復出見輙化為魚形狀絶異泰和乙丑
冬忽流出桃花花片皆當五錢許至今洞中
且有樂音不絶此孔水之大槩也因為書其
洞壁云
尾閭寒泄碧雲漿誰動霓裳混渺茫愜意玉龍深釀雨
縱游頳鯉靜歕香穴通瑶水明霞近洞接桃源白日長
相得羣仙情味切又抛花片賺劉郎
登燕都長松島故基
縹緲笙歌拂紫霄水晶宫殿蔭蘭臯勢傾蒼海風雲動
秀出中天氣象高可是浪懸秦照膽不知誰玩漢吹毛
流鶯似說傷心(一作當時)事啼徧宫前野小桃
又登瓊華島舊址次吕龍山詩韻
不放笙歌半點閒紫霞香露怕餘殘水摇千尺地中月
人倚九重雲外欄碧落更誰乘彩鳳翠屏空自掩金鑾
蓬萊宫闕遺基在忍對秋風子細看(紫霞西域琖名)
九龍谷
六龍遺蛻九龍蟠終古蟠龍氣象閒逐鹿得非緣石馬
啼鵑應自怨橋山披天一鼎神移去落日孤林鳥自還
猶託(一作陵下)哀湍渾自說悔將春夢到人間(惟有六陵兩石馬在太祖)
(陵前)
發藥兒嶺過永定關詩(地志作藥餌後唐作藥兒)
山靈應也厭囂埃宛寫幽情篆綠苔望氣莫疑非尹喜
附輿須自是韓哀側駢翠壁侵雲起斜抱横流捲地來
好在舊時堤畔柳不知青眼盼誰開(堤有前朝時柳)
傷古城次友人韻
每愛登臨趁雨晴凉生襟袂晚風清草鋪平野厚䄄綠
水引斜陽一線明殘柳斷碑興廢地淡烟啼鳥古今情
繁華消盡市朝變花落月明空水聲
和人黃龍岡懷古(又名黃陵岡首倡作黃龍)
黃龍不負覆舟飛天意人情儘可知一擲乾坤將目睹
兩周甲子是誰推若須要處長生鹿(長生鹿首倡中語也)可是曾
收越影騅(遼朝良馬有越影騅)睿德神功無藉在土花封合御園
碑(燕都南御園有金源氏武元皇帝睿德神功碑燕俗呼為御園碑)
謹和尊大人領省沙場懷古兼四娛齋韻
小沙場没鐡衣堆憶昔英雄一窖灰青塚荒凉遺舊怨
黑河嗚咽寫餘哀書癡信手翻新曲詩瘦扶頭怯大杯
汗漫謫仙遊八表子卿歸後幾人来
讀漢書偶成寄李稚川
看盡人間傀儡棚不知笑殺老禪僧(一作萬事從今一唾輕可憐秦廢漢)
(龍興)風雲會合無多日禾黍高低没五陵紙上功名休理
會夢中身世儘翻騰從今拚取生平醉莫惜王公喚不
譍
見曹丕受禪碑有感
從此建安王氣衰君臣離合可傷悲幾人石上留名日
千載世間不毁時過客未知誰氏迹野夫猶道漢家基
臨風讀罷一長嘆却是曹丕受禪碑
因讀史即書偶成
一曲狂歌萬古情惜難將日繋長繩未容狐兔遊秦苑
已放牛羊入漢陵夢稳幾曾驚鳥喚酒酣長欲看雲騰
莫持心事投明月領取繁花半夜燈
題漢武内傳
爛燭神光射九霄空香虚駕遶霓旄將臨紫極調金液
更入明霞漱玉膏瑶水露寒芳草歇鼎湖煙煖景雲高
可憑誰問秋風客忍委三山與怒濤
宫怨
脉脉慵拈鳳翼簫沈思陳事自無聊不惟只妬鶯聲巧
且是嘗憎燕語嬌照膽光芒殊未歇守宫顔色若為消
梅花獨自驚時節肯放春風到柳條
哀長安
漢家宫闕五雲問不似當時夢一般金殿夜延螢燭暗
翠簾風窣月鈎閒笙歌竟逐人消歇樓觀空餘燕往還
斜日亭亭澹無語為誰空下九嵕山
煬帝(席上同諸人賦)
疊鼓凝笳宴未闌戰塵回首滿人間南山翠竹長(上聲)不
起東海洪波流已乾寳駕陸沈池館盡錦帆星散水雲
閒空餘仁夀宫前草遥接雷塘野樹寒(李密嘗移檄郡縣紀煬帝罪云)
(罄南山之竹書罪無窮决東海之波流惡難盡煬帝行逆於仁夀宫後宇文化及弑煬帝葬於雷塘)
周室
風滿珠簾月殿凉水紋珍簟浪生香翠釵飛燕遶春夢
寳鏡舞鸞呈曉粧空自不來行暮雨為誰無語背斜陽
含情凝絶凌波路未分蓮花是六郎
題楊貴妃遺事
玉笛聲沉玉漏長玉環心是夜來香如何更飾金訶子
却比無言睡海棠雙鳳撫雲留翠輦九龍休雨去蓮湯
千秋萬古嵬坡夢應繞新臺怨夀王
漢宫
幻出壺天醉碧桃旋開雲竇挹瓊膏龍蟠燭影承香輦
鳳擁簫聲繞赭袍織女機臨銀漢動捧盤人共玉蟾高
如何今日猗蘭殿吹盡雄風到野蒿
煬帝故宫
鳳蹕鳴鑾入暮雲繚墻傾影障苔痕三千歌舞春風起
百二山河野日昏石馬不嘶秋自老玉樓無迹燕猶存
舊時長送龍舟水空伴寒潮過海門
繡嶺宫
日射天門綺霧開蘂珠宫闕照蓬萊霓裳動入青冥去
羯鼓聲含白雨来六轡玉虬籠劒佩九重花界映樓臺
惜無術測(一本作揣)天公意忍竭恩華養禍胎(首句事見張祐集明皇嘗)
(自稱天公見羯鼓錄)
次趙虎巖遊香山故宫詩韻
往事驚心話欲休併隨閒望入層樓為龍為虎人誰在
鷗去鷗来水自流翠輦影沉天地老紫簫聲斷海山秋
長歌一曲西風起手把殘花盡日留
遊玉泉
紛披容與縱笙歌蕙轉光風豔綺羅露冷桃花春不管
月明芳草夜如何靈珠浩蕩隨蘭棹雲錦低回射玉珂
深入醉鄉休秉燭盡情揮取魯陽戈(桃花事見桃花夫人事洛陽耆舊劉)
(伯夀二侍妾名萱草芳草)
次張子敬游玉泉詩韻
併覺氛埃不更侵水天澄碧自相臨縱遊人在知魚樂
浪作詩来羡鳥吟花障靜緣芳徑合香雲濃瑣洞房深
從君落筆驚風雨要識春風是此心
次趙虎岩過玉泉懷古韻
玉泉瀟灑已年深昔日遺蹤尚可尋有意林泉堪作伴
無情歲月任相侵携壺乘興開懷飲策杖閒遊信口吟
地僻山空無客過松杉庭戶月沉沉
宫詞
玉輦聲沉不再過錦屏寒影夢如何露花凝夜香珠冷
苔徑封春翠靨多怨燭淚乾遺曉月妖蓮心苦起秋波
姮娥萬古青天上剰比人間受折魔
離宫詞
蝶粉蜂黃事已休凝塵空滿玉搔頭海棠酣睡醉無力
人柳癡眠閒自愁深掩綠隂籠曉月亂飄紅雨漲春流
不知燕子來時節幾度雙飛入畫樓
戰三封
太宗皇帝馬渡大河睿宗皇帝馬渡漢江與
金人大戰於三封之原會雪蔽天金人大潰
也豁然雪霽月色如晝一襲殆盡因志其事
云
河漢吞聲自請平冷光横絶見長庚(是歲長庚見數月不滅)驟揮
戈去日西墜觸折柱來天北傾威控望舒延苦戰勢徵
滕六縱疑兵(獲澤陽之美嘗謂是日雪之作也惟見旌旗陣馬蔽天而下皆北兵也予怪其言而)
(訪諸他人一如其說)若非不世雲龍變一舉誰收萬古名
中統庚申聖上北征不庭
聞說天兵下八埏自臨華夏益精妍龍拏虎擲三千國
岳鎮淵渟五十年應欲昭章新日月更為彈壓舊山川
可憐棘霸皆兒戲不似神微計萬全
侍宴萬安閣(和林城萬安宫之閣名也)
六龍捧日上層霄人海妖氛暗自消五彩鳳聲喧鳥道
九光芝色煥蘭苕醼酣兜率黃金殿(太宗皇帝嘗號萬安宫為蓮宫)吹
裂崑崙紫玉簫更覺鈞天佳氣合萬枝華燭動虹橋
小獵詩
翠華東出萬安宫獵獵旌旗蔽碧空鸚鵡杯停縱金勒
鷫鸘裘袒控雕弓塞鴻驚帶鵝毛雪野馬塵飛羊角風
萬騎耳邊驚霹靂一聲鳴鏑暮山紅
翠華十月獵川中馬上書生目不窮濟濟威儀周制度
番番人物漢英雄一封雲漢飛金詔萬國君王朝玉宫
四合相連幾千里熊羆都入我牢籠
寬甸有感
和林城有遼碑號和林北河外一舍地為寬
甸廣輪可數十百里列聖春夏游幸所也
黯傷寬甸舊煙光鋒鏑縱横擾帝鄉昔是翠華臨幸地
今為白草戰爭場隂符消息成金匱(一作傳金版六韜主將有隂符)雄
戟分明勝鐵槍(職官分紀有雄戟將軍鐵鎗謂王鐵槍也)從此不應將北極
等閒容易許禺強(莊子云禺強得之立乎北極)
賢王有雲南之捷
詔出甘泉總六軍渡瀘深入建元勲旌旗蟠地慘遮日
金鼓震天寒攪雲鏖戰折衝貔虎陣先聲靡拉犬羊羣
中朝詞客椽如筆擬(一作已)與名王紀所聞
獻上賢王
神燭高名(一作明)日月齊司分蘭艾入春畦虹霓渴飲滄
溟竭星斗光垂碧落低寒暑縱催窮塞鴈晨昏寧屬禁
城雞無能自忖人堪笑唯有青雲是舊梯
近聞賢王春水因寄
風揭駕鵝擾綠漪鳴蟬聲促越重圍海東青貼翠雲起
照夜白侵瑤水飛玉鷺亂飄梨雪去彩鴛爭絶浪花歸
非熊未必當時記依舊烟波遶釣磯
大江篇寄上賢王以代謝章兼賀平雲南之捷
冷浸乾坤影蕩摇狂瀾萬古自滔滔游風欲動雪還沸
淫雨不收天更高留取蛇珠弄明月乞持虹釣袖神鼇
渥洼巳厭江南草何事靈胥有怒濤
挽皇太子詞
象輅長歸不再朝痛心監撫事徒勞一生盛德乾坤重
萬古英名日月高蘭殿好風誰領略桂宫愁雨自蕭騷
如何龍武樓中月空照丹霞舊佩刀
韓省幹子平薦章應格朋友漠然不知忽改京
秩作七言近體一首賀之
山雌澤啄競騰軒孰有昂駒局短轅造物至公殊弗置
窮交未喻枉焦煎鳳批一諾膺天陟馬頸三鞶朝日邊
虎鼠獰尫隨秉筆銓曹常格勿從旃
