䨇溪醉隠集卷一元耶律鑄撰
賦
天香臺賦
余作此賦會姪子輩逓傳諷詠往往質問其
所疑予時有瘯(音簇)蠡(音蓏)之疾未間及為酒所
困倦於應對因命書史為音注應其所請以
示之
䨇溪醉隠嘉遯西園而杜私門之請偃蹇棲遲縱適放
言惬高蹈養恬之勝地葆光頥真之靈境綠野斯營素
意是逞一花一草親移自植計日成趣唯天香臺牡丹
為盛婉若羣仙亂摛雲錦珠樹相鮮瓊枝相映英華外
發風標天挺精彩相授逸態横出儼保靈和恩華榮命
含情延引流風廻穴(流風一作遊風宋玉風賦廻穴錯迕善曰廻穴即風不定貌也)競
笑應譏幽人逕庭(莊子大有逕庭逕音勅定切盖吳人呼勑為剔與他定切同李云逕庭激)
(過也)國色天香獨占韶光澄心定氣延視廹察知其不妄
進號貴客名為花王(十客圖以牡丹為貴客)維此姚黃(洛陽花木記口姚黃)
(千葉黃花也色極鮮潔精彩射人有深紫檀心近瓶有青旋一匝與瓶同也開頭可八九寸許甚有高潔之性)
(道山居士錄曰近心葉細無蘂亦有淺檀肥盛時中心有綠葉三面而踰寸謂之綠蝴蝶)穆穆皇皇
臺隸衆芳真其王也(錢思公嘗曰人謂牡丹花王今以姚黃真王也魏紫乃后也故有姚)
(王魏后之號見花譜又曰洛人以姚花為王魏花為后誠善評也)應道無私應化無方
知隠知顯知變知常(異人錄曰牡丹變易千種)遲留煙景蔭樾昭陽
吸風飲露雲卧霓裳魏后延佇(魏后見上註)醉妃小立(醉妃紅見)
(海山記)欲與相扶倚風無力凝笑為容争妍取媚醒酒香
豔懶晴天氣翠袂揚祂(弋示切)柔玉鏤刻(玉鏤碧見花木記)仙衣
戍削縷金絲織(金絲緋見麗珍牡丹品)昭著風流分外旖旎臭味
幽遠容止閑麗素女掩嫮(音護)不足程式蘭香失氣綠華
無色脱落塵凡泮奐姱邁表景異致揄揚勝概靈貺彌
彰運鍾盛代誕膺王者之稱良有后妃之配英竒特秀
望塞華域姿色俱絶勢傾人國靡曼則如此光大則如
彼不以純懿盡在于已承天賜之優華(天賜紫見緫叙牡丹譜)騰
芳聲于勝日擅天外之竒名(天外黃見海山記)豈花中為第一
尤姿英豔道潤金璧姿有餘妍豔有餘美氣不可奪操
不可易名有餘香風有餘味炎而不附寒而不棄遠之
不怨親之不比動無所趨静無所避色無所沮心無所
覬繇無慮而無營故無愠而無喜守所抱之天真任自
然之榮悴信靈根之有託冠四時而為最(靈根紅見麗珍牡丹品燕)
(南牡丹期在穀兩前後北地高寒常開在夏日又有秋日牡丹冬日牡丹)宜其奕葉扶疎宜
其名華盛大積于中者必形諸外承休之徵于是乎在
於穆令聞曾是不已得無令人渴見風彩有絶其倫有
拔其萃唯道是從惟神是契不因物而顯不附物而起
何玉立而不羣何中立而不倚偉英靈之間氣呈盛世
之上瑞(牡丹有瑞雲瑞露之名)感鍾美于所天多化工之為地千
葩萬卉雲屯霧積(子智切)煙披雨沭擁階抱砌如屏氣動
色駢肩疊跡於朝會者尤知花王之榮貴倚扇成隂(倚扇)
(孫氏瑞應圖曰瑞草也一名箑脯王者孝德至則生枝多葉少根如丝綸而生風主驅殺蟲蠧)地錦交
展(地錦花名見花木記)天幕旁垂雲帷高卷御袍浮動(御袍黃牡丹見洛陽)
(花木記千葉黃花也色與間頭大率類女真黃)異香冶豔(異香牡丹見王十朋集)婆律膏
薰薔薇露染惜春情態(惜春紅見麗珍牡丹譜)戀春風致(戀春見緫叙牡)
(丹譜)花雨漫天金蓮布地(比中金蓮每至夏日特盛姿豔殊絶未見其匹金章廟常宴泰)
(和宫夏日牡丹顧謂元妃李氏曰牡丹誠獨冠花品以金蓮羅列其下尤風流可愛可謂潘妃步步生金蓮)
玉妃綽約(玉妃見麗珍牡丹品)玉肌丰膩(玉肌紅見緫叙牡丹品)仙標閒整
風骨秀異翠圍粉陣櫛比鱗集五色相宣(黃花白花紅花及墨紫深)
(碧是謂五色墨紫見六一居士花釋其色如墨紫類要衍義曰有深碧牡丹又廣記云韓湘聚土舉盆有碧牡)
(丹二朵後為金稜碧色)芳藹相襲玉澤堪掬秀色可吸撦(充冶切)冶
芳煙頽然如醉呈露優柔温潤綺靡春睡猶濃東風扶
起錦被絢爛(錦被花又有五色錦被見花木記)繡帶葳蕤(繡帶花名見花木記)縈
結同心(同心梅名又有同心李)延締連理(孫氏瑞應圖曰王者德化洽八方合為一家則)
(木連理又曰王者不失民心則木連理)辟芍藥為近侍直海棠為慶會(西征)
(記蜀一中近牡丹多栽海棠謂之君臣慶會)仙人醉露以頽玉(今人以杏核中復有杏者為仙)
(人杏述異記曰天台有杏花六出五色號仙人杏洛陽伽藍記有仙人棗)玉女吟風而摇佩
(爾雅䟽云玉女海棠也公嘗易玉團春名為玉女花玉溪生牡丹詩垂手亂翻雕玉佩)翠展莎茵
錦圍花障槐盖傾偃(天香臺前有槐俗謂槐柵者公嘗謂其不雅故目謂槐盖)林幄
閑敞長樂維宫(長樂花名唐蘇題有長樂花賦)合歡維帳(花譜有合歡桃一朵二色)
(又有合歡柑唐明皇有與羣臣分合歡柑圖楊妃外傳蓬萊宫有合歡橘)徑植忘憂(天香臺天香亭)
(三徑皆植忘憂花卉古今注曰欲蠲人之憂則贈以丹棘丹棘一名忘憂即萱革也)榮延交讓(榮屋)
(榮也大魏諸州記曰交讓樹名也兩兩相對歲更互枮互生不俱盛俱枮)合昏儆夜(周處風土記曰)
(合昏槿也葉晨舒昏合本草合昏葉似皂莢槐陳蔵噐云即夜合也日華子云合昏又曰合歡)蓂莢典
歷(通歷云帝堯觀蓂莢以知旬朔一召歷莢随月盈虚依歷開落)平露臨政(孫氏瑞應圖曰平露)
(者如盖王者政平則生東方政不平則西低西方政不平則東低他方亦然白虎通曰平露者樹名也)屈
軼司直(田俅子曰黃帝時有草生於帝階若佞人入朝則草屈而指之故曰屈軼)帝休光耀
(山海經曰帝休木名本草云主不愁帶之愁自銷也)帝屋煥爛(山海經曰帝屋木名可以禦凶)赫
奕君子(廣志曰君子樹名也)清名無患(纂文曰無患樹名也崔豹古今注曰此木為衆鬼所)
(畏取此木為噐可厭却邪魅故曰無患)炳若丹青晬然玉潔足佐花王潤
色盛烈期所望于重華(重華見花木記)可流芳于萬葉(萬葉見花木記)
延羣英之風概耀榮名于圖牒(有百花朝王圖中績姚魏次績諸品牡丹外繢)
(以百花朝之)青松森挺大臣介然而廷立翠竹旁羅毅士肅
然而就列池蓮澹澹翛然乎無塵君子居也籬菊亭亭
兀然乎寄傲隠逸位也(無塵寄傲天香臺下二軒名)珍叢琦薄祥花
瑞草(一本作果)深圍遠遶端竦低默者百執事之謂也若仰
若俛如揖如伏者尊其王之義也策其芳名委其藻質
内向光塵猶葵傾日靈雨均霑惠風同被含秀敷榮榮
懷天德(天德紅見緫叙牡丹譜)寳閣煇煌(寳閣紅見洛陽花木記千葉紅花也)錦屏
斐亹(錦屏紅見道山居士錄出夀安錦屏山色粉紅二層葉中心者極細而長有檀)瑞玉樓臺
(瑞玉紅見麗珍牡丹品有玉樓子牡丹重臺牡丹亦曰玉山紅樓子)夐間金碧(間金見洛陽花木記)
(千葉紅花也色微帶紫而類金繋腰開頭八九寸許葉問有蘂碧牡丹有數品)綺紛品彙區别
列第霞駮雲蔚繡錯萬計(異人錄宋單文字仲儒有種藝術上皇召至驪山令植牡)
(丹萬本色樣各不同内人呼為花師又呼曰花人)炫玉亰之春色(玉亰春見青州牡丹品粉)
(紅花有托盤亦曰兩亰紅)夸兩亰之神麗(兩亰紅見洛陽花木記多葉紅花也)聯玉葉
以延春(緫叙牡丹譜有玉葉萬夀春牡丹)直(直吏切)會聖之盛際(會聖紅見花木)
(記其餘諸花無比其大者)章眀花界照映塵劫(選王簡栖頭陀寺碑功濟塵劫注云劫猶)
(世也續仙傳丁約曰儒謂之世釋謂之劫也)深根寧極無為之業光寵妍時
(選司馬子長報任少卿書云以為宗族交遊光寵注光美寵盛也)春心固結良怯年芳
輕易衰歇我振我策我步(一作曳)我屧朝祛暮逐無情蜂
蝶終然殊患本弱者其枝必披(上聲)末大者其幹必折審
其本之弱者薙(音替又音雉除草也)其草萊盡其蟲蠧(牡丹譜蠧蟲捐之必)
(尋其宂以硫黃針之其傍又有小穴如針孔乃蠧所藏處花工謂之窗以大針點硫黃末針之蠧即無矣花復)
(繁盛)擇其瓦礫易其壤土(圖經曰圃人欲其花之詭異培以壤土至春盛開其狀百變)
醫之治(平聲)之調之護之扶之持之正之直之培而養之
使自滋之(洛陽花木記甘草黃千葉黃花也其花初出時為單葉因培養之盛變而為千葉)廕
而遂之使自榮之(花譜牡丹性極喜隂凉)顧其末之大者去其邪
枝㓢(音洛)其錯節除其狂花翦其亂葉(牡丹續譜大率痛打剥即花好)推
之移之規之繩之背者向之屈者信之擘而分之(花譜曰白)
(露前分擘牡丹)使自存之列而封之使自保之(牡丹記曰初植牡丹澆畢則以)
(細土封壅其根謂之保澤固本)為強其幹而弱其枝俾隆其本而殺其
末之為者也扶質立幹本道根真花眀葉秀眼界一新
客有訪醉隠於天香亭者不覺愕然而嘆曰向之蕪穢
曷其治也覩乎殊制甲天下可也醉隠曰向之乖盭使
然也重其花者(歐陽文忠公花品序牡丹而出洛陽者今為天下第一洛人唯直名白花其意)
(謂天下之真花不假曰牡丹而自可知也其愛重之如此)非其業也耘植非時灌插
(要術云插也)無度賣知自是忌能懷妬苟一矯衆枉不涉叢
脞阿謗横議雜然應和眀其幾務執以不可謂彼非出於我
或僅有所采微有所挫争引其功相推其過思求其治
焉可致也余承其弊特任其責推心于物旁搜遠索索
彼得失洞研究覈從其可從革其可革絀諸荒惑探諸
幽頥舉諸眀筭運諸成策辨乎根蕟(根蕟見白氏長慶集童蒙訓邵康節)
(因言洛中牡丹之盛曰洛人以根蕟而知花之高下者知花之上也)定乎名色甄其瑰竒
(甄古然切鄭玄尚書緯注曰甄表也)廉其瑕謫貤以殿最(麗珍花品序花以優劣為殿最)
(馳以豉切物次第也)品以資格煦以陽和沃以膏澤窮精極智馳
神運思孜孜夙夜不落吾事粗有是治無足齒也然天
下之事曷嘗有異於是耶九土一臺也六合一園也百
花一王萬國一君為國之道在布此花之政也(平露臨政屈軼)
(司直之謂也)經國之要實理此花之任也(疆其幹而弱其枝隆其本而殺其末)
(之謂也)緒言未既客茫然進曰旨哉言乎旨哉言乎願以
所聞書諸信史刻諸金石以夀其傳終古不忒天香亭
頌第紀風聲未勒磨崖蒙何以寧用是遂决敢獻其銘
銘曰薄構其亭于彼露座桃李無言燕雀相賀
天香亭賦
伊牡丹之王百花也聲華輝赫令姿煌煌大塊流其形
柔祗播其芳以福勝之徵致霱雲之祥(福勝紅見陳州牡丹品千葉深)
(粉紅色霱雲見麗珍牡丹品如霱雲之狀外赤内黃)臨仁夀之域介温柔之鄉(仁夀)
(黃温柔紫並見麗珍牡丹品)天標粹美玉色洋洋(玉色牡丹見花木後記)瑞氣
薰蒸承露華房(承露白見總叙牡丹品)猶澡身浴德以薦馨香芬
烈天香榮耀靈光觀時之光利用賓于花王出竒丰度
孰究其詳第而崇號婉而成章絶品姚黃(絶品姚黃見陳州牡丹品)
(千葉尺面大青瓶紫檀心而韻勝土人推為絶品非今姚黃也又有古姚黃見後注語)殊勝姚黃
(勝姚黃見洛陽花木記千葉深紫檀心開頭可八九寸許深于姚黃)英逸之資固未可量
正色處中不易其方漠然而神全然而真示心忘情物
莫之嬰辟鷄雍與豕零而幸疾之僥名雖時為其帝者
豈能為之抗衡哉金玉其相秀出羣芳特傾心其奚待
為殿春之餘光獨醉道者遊心聖域隠跡懼場有惜花
痼疾姚魏膏肓愛其嫵媚展盡底藴于眀時尚其氣節
榮聞日流于帝鄉推其道之有在曾不矜其所長彰真
宰之妙用染世界使都香(唐人牡丹詩曉檻競開香世界)一拂萬字(一拂)
(黃見海山記萬字紅見陳州牡丹品千葉淡粉紅心青色瓶宛如萬字)殿前禁中(殿前紫有托盤)
(禁中紅粉紅花有托盤並見青州牡丹品)以道為本造化為功其狀百變(圖經)
(曰近世多種牡丹圃人欲其花之詭異秋冬移接培以壤土至春盛開其狀百變)其態無窮其
化如神其道尤隆亂擎薰炷繁錯瓌叢汎以珠露掃以
香風何其貴也玉真淑美(玉真見花木記)勝玉無瑕(勝玉見總叙牡丹譜)
卓冠時英標特國華進登天府就地仙家布濩元根頥
養黃芽(金源氏冰井宫牡丹以其地勢高寒每秋秋分後例以甕覆護謂之辟寒氣至次年夏黃芽寸)
(許乃揭去之)調護冰蕤薰染珍花延喜日以難老(喜日紅見奉聖州牡)
(丹品難老紅千葉肉紅初生潞公後園色類魏花與富貴紅有深紅檀心開有短蘂一道其枝比魏而稍肥亦)
(魏花之變潞公邀留守韓公請以難老名之見道山居士錄)劑彤雲以香霞(彤雲見洛陽花)
(木記千葉紅花微帶緋色開頭大者幾盈尺花唇微白近萼漸深檀心皆瑩白香霞紅見總叙牡丹品)何
其聖也女真仙隊(女真黃見陳牡丹品千葉淡黃花之第三)小真仙侣(小真紅見)
(青州牡丹品深紅也)玉冠微聳(玉冠子見總叙牡丹譜)綘衣輕舉(綘衣紅見陳州牡丹)
(品千葉色近緋深紅花之第一)離時裝束出塵逸趣弄珠精神散花態
度䟽鮫綃兮障日(鮫綃紅見總叙牡丹譜)疊羅囊兮盛露(疊羅囊見總叙)
(牡丹譜)凝脉脉之柔情歴雲朝與雨暮何其麗也夀真玉
潤(夀真黃見總叙牡丹譜)勝真玉膩(勝真黃見陳州牡丹品千葉色類千心黃實不逮女真黃)
(黃花之第五)明兮玉秀清兮玉粹玉蘂無香(漢武内傳曰西王母云昌城玉)
(蘂)玉英自失玉女少色玉委匿跡(白玉圖經玉之精名曰委狀如美女)何
玉腰之輕盈(玉腰紅見河南志)將玉顔之温麗(玉顔紅見河南志)鄙綠
珠之玉格(綠珠見奉聖州牡丹品)陋西施之玉醉(醉西施見青州牡丹品)何
其秀也洗粧標韻(洗粧見奉聖州壮丹品非洗粧紅也)拭粧標致(拭粧紅見洛陽)
(花木記多葉紅花也)露華膏沐九廻沈水媚春遒豔殜春氣味笑
領春風無語徙倚蘭麝囊兮旁午欎金裙兮襞(音壁)積(音積)
斥孫夀之妖蠱(蟲音古孫家黃見總叙牡丹譜)逼蘇香之豔逸(蘇家紅見洛陽)
(花木記多葉紅花也)何其偉也蓬萊窈窕(蓬萊紅新花也黃師命此名見青州牡丹品)
綵雲容裔(䌽雲紅粉紅花有托盤見青州牡丹品)炫轉光風晃蕩錦地瑞
彩交輝紅霞白日花擁仙房香通元極英爽莫盛于大
觀(大觀紫見總叙牡丹譜)崇高莫大乎富貴(富貴紅見洛陽花木記千葉粉紅花也)
媚玉庭之靈景(媚玉紅見麗珍牡丹品)置紅光於紫氣(紅光紫見麗珍牡丹)
(品)何其異也蘂珠顯敞(蘂珠紅見麗珍牡丹品)玉華幽邃(玉華香見麗珍)
(牡丹品)彩霞飛不去(彩霞紅見麗珍牡丹品)錦雲收不起(錦雲見麗珍牡丹品)
眀霞紅弭綘節勝雲紅惹雲衣(眀霞紅見麗珍牡丹品勝雲紅千葉深粉紅極)
(鮮明色見陳州牡丹品)淺霞紅積綘雪勝羅紅翳雲幃(淺霞紅見陳州牡丹)
(品千葉粉紅花勝羅紅千葉淡枌紅花尺面大見陳州牡丹品)錦被堆壓銀床(一作琱欄)綴
珠枝覆玉砌(宋景文帥蜀以彭門牡丹惟錦被堆為第一見蜀志綴珠見青州牡丹品)著遇
仙之盛事抒劉郎之雅意(遇仙紅見洛陽花木記千葉紅花也劉郎閣見洛陽花木)
(記千葉淺紅花也本出長安劉氏之閣下因以得名花如美人肌肉然勻瑩温潤)何其盛也懿
彼神工巧輸元力彌表尤功更為光飾添色紅兮神竒
添色黃兮尤異(添色紅多葉紅花始開而白經日漸紅至其落乃類深紅此造化之尤巧也見)
(六一居士花釋添色黃多葉黃花也無檀心既開黃色日增有類添色紅故得名見道山居士錄)蹙金
毬兮錦皺紫繡毬兮結綺(蹙金毬千葉淺紅花也色似間金而葉枝皺蹙間有稜斷)
(續于其間因此得名紫繡毬千葉紫花也甚瑩澤葉密而圓整因得繡毬之名並見洛陽花木記)潜溪
緋濡霞漿勝潜溪沃瓊液(潜溪緋有皂檀心色之殷美衆花少與比者出龍門山潜)
(溪見六一居士花釋勝潜溪見道山居士錄出上陽門外進士張色如潜溪易得有檀瘦乃多葉)九萼
紅兮妖妍九萼紫兮冶奕(九萼紅莖葉極高大色粉紅有趺九重苞未坼時特異于)
(衆比開必先青坼數日然後變紅色花葉多皺蹙有類探葉紅然多不成就偶有成者閒頭可盈尺九萼紫色)
(微紫未開時九瓣瘦則七八無蘂無檀並見道山居士錄)順聖紅兮韻勝順聖紫兮
姱麗(順聖紅千葉淡粉紅見陳州牡丹品順聖紫千葉紫花也每葉上有白縷數道白唇至萼紫白相間)
(淺深不同開頭可八九寸許見洛陽花木記)冠子黃列仙班冠子紫亸雲髻
(冠子黃見海山記冠子紫見洛陽花木記多葉紫花也)勝陽紅兮赩赫安勝紫兮
瑰偉(勝陽紅見緫序牡丹譜安勝紫千葉紫花也開頭經尺餘見陳州牡丹譜)線稜紫兮繁
縟青線稜兮綺靡(線稜紫見道山居士錄色紫葉片有如線稜其上单葉有蘂有淡檀心非)
(銀含稜也青線稜多葉紅花也見洛陽花木記)鎮山東兮標榮大宋川兮檀美
(鎮山東見陳州牡丹品千葉淡粉紅花也大宋紫見洛陽花木記云出永寧縣大宋川千葉紫花也開頭徑尺)
(餘家花無比其大者)間金紅紫相高都勝紅紫競媚(間金紅間金紫並見總叙)
(牡丹譜紅都勝千葉淡粉紅紫都勝千葉深粉紅並見陳州牡丹品)玉千葉兮騰秀碧千
葉兮疊翠(玉千葉見洛陽花木記千葉白花無檀心瑩㓗温潤可愛碧千葉見麗珍牡丹品)拂
子黃撲鴉黃拂子紅拂珠穗(拂子黃見總叙牡丹譜拂子紅見洛陽花木記千葉)
(紅花也)合組列錦珠堆翠積摛章縟彩相錯如綺何振景
拔跡而高謝氛埃照耀芝蘭玉樹庭階適足悠然暢叙
幽懷周流容與香界亭臺醉冠欹側若有德色放情肆
意驕穉園隸且曰風塵表物表植神異聳振聲價卓犖
倫類錦繡其文冰玉其質掩奪春華張皇化國耿介英
姿秀發其跡榮光萬狀芳氣四塞花政之盛光美之勝
未有甚于此者混元藴奥后土富媪不愛其道不愛其
寳豈虚也哉子其有以語我來園隸曰唉人亦有言堅
樹在始始不固本終易枯朽其性得則英挺其氣鍾則
神秀其地平則難傾其根深則能久僕得之于心應之
於手為全其天使引其夀故葉兮如雲花兮如斗是以
聲名盈溢乎九有道者厭(益涉切)嘆巳而誶曰要妙之言
有所激也商搉萬類其義一也有本有末有名有實有
榮有悴有開有塞曄然盛譽藹然休聲必待名實相須
而成名其末也去末猶榮實其本也舍本不生苟賓其
實庸主其名賓主易位亂是用興是謂開塞之門榮悴
之所由也臆說目論曾不足繫研幾析理之辭子其曏
之(日論耳目之日字或作自字非)遲日薰芳逕遊風扇綺寮韶華容豔
冶飛燕語聲嬌玉友延藍尾花奴促綠腰天香結成陣
不記水沈消(藍尾本曰婪尾綠腰本名綠要)
瓊林園賦(并序)
瓊林園者金海陵庶人之所營也嘗燕其羣
臣于此惋其規模廹狹遂廣燕城展遼大内
增建宫室仍起廣樂園于寳昌之西余遊歴
燕都因與夫鈎盾按行遺址異其絶古今之
制度披覧圖籍知其盡人神之壯麗意不翅
加萬於章華什百於阿房及繹史氏詳其庶
人本末覈諸事跡可謂悉備然前朝耆舊靡
不毛舉其所遺神動所閱心隠所聞不得以
無言故引筆為賦詞曰
探元符撼乾樞剽靈圖展帝容驕氣憑陵而威靈折衝
援湯引武絜大比崇命相乎宸居光宅乎天衷度邑四
方之極定鼎輿地之中(海陵改燕京為中都詔曰顧此析津之分野時惟輿地之正中)
拓層城之萬雉體積陽之九重控八紘之要會擁百萬
之提封(海陵廣燕城營建宫室詔曰眷惟全燕實為要會)亶全燕之形勝壯帝
宅之恢雄名山會乾而環北靈海朝巽而㳬東蒼龍卧
護以懷抱横陳疊翠於遥空鍾神秀於天府(史記蘇秦說文侯曰)
(燕所謂天府也)扼天險於居庸廼翳翔鸞跨神龍(翔鸞位神龍位皆遼之大)
(内瑶池位也)陵倒景蔽鴻濛森羅移乎地軸幻化出乎人工
玉泉是導金水是通渤湧太液滙浸芙蓉十洲繡簇方
丈瀛蓬(後改瑶池位曰太液池又有芙蓉池有十洲三島非北宫之太液池三島也)瓊林璀
璨玉蘂巃嵸建木森烈瑞葉青葱(海陵營建宫室園苑多取僊都城闕宫殿)
(池島之號凡花木之可珍者易以琪樹珠樹建木瑞葉瓊蕤瑶草朱英紫脱之名)珠枝玉果瑶
花碧草珍禽竒獸竒薄珍叢良難殫紀謇不可得而窮
也緜聯翠苑韜映金墉樓闕嵳峩殿閣穹隆玉梯突兀
矗似長雲輦路蔓延頽若垂虹(端眀閣飛梁輦路直抵苐三層)虹橋絡
漢隥道盤空下臨無地勢出蒼穹藹天香之帟幕蔭桂
影之房櫳抗促調則秋凄播雅奏則春融滌暑無夏辟
寒無冬凛祝融於水臺暍元英於華峯儲隂蓄陽神其
帝力冀主造化使天無功登眀月御清風(眀月清風二殿在翔鸞位)
(南神龍在北常為祈醮所)延羽客而列金童寳炬燦其星繁香霧爛
其霞烘訪乘雲於姑射咨問道於崆峒期固九鼎於靈
根(魏伯陽云九鼎謂丹砂之精)主衆妙之真宗抱駐景之神方繼御
氣之元蹤庶委質於金毋而從事於壺翁保後天之遐
筭延歷運之所鍾偷安宸極竊號天公愲自是之荒惑
矜超絶乎凡庸奄萬象為已有置六合於牢籠垂拱驕
唐虞高枕傲羲農紛豪華之駘蕩示湛恩之龐鴻傾海
以為酒并山以為饔鳳吹擾鸞歌疊鼓揭華鍾白雨催
花金蓮布月龍膏繼晷樂事未終玉鑾玲瓏翠盖葳蕤
僊音雜沓紫霞淋漓臨素娥之庭院歴玉女之䆫扉紅
雲洞𤨏長春花雨暗夫香霏(香霏亭在僊音長春院内)張以鈞天之
廣樂燭以日月之光輝虎豹守護其天門龍蛇飛動乎
旌旗廻晲廣道東顧緫期庳臨芳而陋景徽俾宏模廓
度紫宸之庭闈黃道洞逹於天街銀河旁繞乎金堤結
合懽於鉤陳營長生於太微通眀起乎中央蘂珠延其
西陲擴叢霄為凌雲表閶闔為端儀(按海陵初起都宫圖後世宗廟多易)
(其殿閣池館名額存其舊名者十無一二)亮仰法帝居元圃清都猶謂廹脅
不足以壯萬世之宏規詔班爾勅工倕曰匪恢皇儀罔
震天威可盡人神之壯麗當蕆能事之瑰竒遂儷廣樂
之園就卜寳昌之西屬乎碧城之基繚以紫微之垣冠丹
丘之巔枕絳河之湄寳臺&KR1132;嵼嵬閬崔巍右環翠水左帶
瑶池九龍螮霓據中天而崛起五鳳偃蹇摶積風而忘飛
十二玉樓兮駢羅三千花界兮低迷嶈嶈焉煌煌焉信彼
都會之勝槩也景落天外晃銀海也聲華曠代何光大也
窮竒極泰吁可駭也使鬼為之則勞神矣使人為之亦苦
人矣締嗟搆怨跆(音臺)籍秦矣絶天流毒足失民矣雖智足
拒諫辯足飾非萬姓仇汝汝將疇依惟狂罔念人心惟危
章華就而荆人解散阿房起而秦衆乖離是以聖哲克勤
克儉無偏無頗唯居其實不居其華以百姓爲心以四海為
家豈縱無厭之欲匱有生之用佐燕安酖毒之雄誇者哉
(海陵實錄宫殿之飾多偏用金傅然後間以五采金屑飛空如落雪凡一殿之費以巨萬計往往成而復毁務極華)
(麗國力困弊曾不少恤)沉而籌略溺而機智劣功優過絶仁棄義敢
推貫日月之誠而隂藴滔天之勢飾卓莽之狙詐與操懿之
狐媚辟而忠鯁暱而私阿法嚴而峻令煩而苛厭飽人以道
德惡醉時以醇和煽虐熖于毒燎市禁網以誣羅斂怨為
德實維伊何滄海横流黔黎墊波游童牧竪彼且奚知
而逓賡迭和五噫之歌曰神彼帝京之宏麗兮噫壯九
重而造天兮噫極鬼工之滛業兮噫殫九有之膏腴兮
噫猛苛政如怒虎兮噫敢暴殄天物竊玩神噐計同大
帝之錫金策猶繆公之時醉廉政純龐甄時隆替審九
域之安危實一人之所係移風易化舛純駁粹恬于剥
亂逸于乖盭振顛沛之策御怨咨之氣猶指天之有日
寧恤志士之流議也耶擬投策而斷江(海陵臨維楊詩有鞭梢點盡長)
(江水不到吳山誓不歸之句)將憑怒而傾地衒雄斷以英略愈亦為
之兒戲饕無上之大名規尊勢之厚利務隆振乎皇綱
忍紛擾乎人紀好還者必然之天道代謝者自然之物
理大定之更維揚之變詎不出乎不意嗟乎夸者殉權
貪者殉利同歸殊塗萬古一致柰何創鉅不恤神羞天
恚陸梁不顧鬼青物累務奮迅龍飛振矜虎視縱其驕
蹇逞其惑志忘檢身之格言失子愛之奥旨致狼狽於
剛愎速梟獍以横恣積非成虐積是為治世殊事變人
道不思忽眀君之御民若乘奔而無轡㤀天下之歸仁
由一日之克已為釋余之所有庸經彼之所以獨夫之
號庶人之貶不為過矣
龍和宫賦(并序)
龍和宫道陵李妃之正位也或曰龍和位道
陵之崩也妃矯遺詔為立東海竊市恩私冀
保身於萬全卒不穫免其禍東海由窘步捷
徑尋亦失馭而殉身國蠧竟嫁禍神州于陸
沈固金源氏之罪人也然其庸隘不足以塞
責前軰未嘗不以其罪罪妃之險詖究其顛
覆之所自道陵亦不得無讓余從北闕言歸
中州税駕燕都因遊覽前朝圮宫廢苑訊諸
遺老得覩龍和故址桂窟瓊林光沉薰歇但
瓦礫榛蕪馳邁狐免而巳徙倚周章慨然有
懷不覺形於歌詞噫詩人之興感物而作黍
離之義於是乎在辭曰
抽思古之幽情索隠奥之宜藐(音眇)登凌雲兮凝絶覺天
荒兮地老臨閶闔以徙倚俯玉繩之隥道(玉繩瑶光樓之閣道名)
望層城之(一本作而)不見唯戰塵與煙草昔在天公(唐明皇自呼為)
(天公道陵事跡甚肖明皇)宸遊物表駕兮蒼鸞使兮青鳥相羊乎叢
霄婆娑乎瓊島縱僊韶之遊韻激水雲之縈繞觧語花
之婉娩黃金屋之&KR0772;窱傾四海之殊歡買嫣然之一笑
態濃意遠容華可掬咳唾隨風徑生珠玉珠幌煙霧中
海棠睡未足挺絶代之瓌姿抱夢蘭之心曲諒赤烏之
失氣將飛燕之無悰魚何入乎深淵鳥何飛乎高空冰
肌綽約蕙氣冲融含顰冶豔捧心為容就處月姊之桂
窟冀主星娥之璇宫(桂窟宫中殿名李妃奏乞坤儀殿避暑章廟使徹其殿額)特釀
巫峽之雲雨嬛倚蘭臺之雄風(蘭臺宫中臺名)飄若神僊僑處
温柔懸居緜歴玉鸞啾啾布金蓮於寳池散瓊華於蓬
丘(金蓮川即山北避暑宫瓊島即山南避暑宫又名蓬萊島)典長春之花界顓不夜
之珠樓南威西子洛妃巫娥紅潮妬粉黛蹙羞蛾淡隠
隠之春山湛盈盈之秋波呈霓裳之秘舞獻玉樹之凝
歌佳人傾國天子無愁(高齊後主自號無愁天子李義山亦借使陳後主詩云從臣皆)
(半醉天子正無愁)微行要屈千萬纏頭(道陵常制每歲清明西園特設九市以要屈為)
(務)濯池錦於雲霞貯璧月於帷幬紛中夏之豪華擅南
朝之風流朝轟陸續於方壺夕張爛漫於瀛洲笯靈鳳
以為輦御翔龍以為舟(方壺瀛洲皆行幸所翔龍舟即汎太液池之舟)容與乎
瓊田逍遥乎縣圃(瓊田縣圃亦皆行幸所)殊期與松喬永結為真
侣餌以蘂宸之丹粒(道陵置玉華宫為嬈丹院)挹以金掌之瓊露保
嵩呼之呈祥豈南山之足慕靈鎻忽忽其莫留神景微
方之可駐奮鼎湖之龍駕振飛轡乎雲路頽玉體以横
陳愁玉音而號訴無靈藥之可竊託妾身於何處推天
道於張弓甄四時之代序惟青春之告謝信落花之誰
主羌神醉其凝愁隠取賊於妖妒注娟娟之心眼覬夫
君之一顧吐幽蘭以徐言恨自惑其頑素忍取毁於求
全為孤德之所誤忖竊市之恩私誠不足以負汝由一
絲之綸命紹八紘之洪緒寄光隂於過客齊天地於
逆旅苟神眀之有在豈相逢而無所(李妃死時詰東海及申王之語)泫
憶君之清淚猶梨花之經雨逐黃裙於流水襲玉環於
何許神帝力而震天威矜龍盤而負虎踞計無禍之可
嫁幸亂媒之是除期王道之一平叙彛倫之隳斁希韜
夏而軼殷周延三五而保亨祚頌河清以納祥亟飛詔
以延譽(大安元年河清上下數百里特試宏詞黃河清頌)實自欺其聖作質萬
物其斯覩抑與亂之同事且何瑞之足怙儻不有其穢德
又何妖之足惡諒皇天之無親曰惟德之是輔(聖朝太祖皇帝)
(大安元年已興問罪之師二年庚午尋取中原河清之徵定我皇祖受命之符也)曷猖披之罔
念甘肆心於寡助忍乘時而布政舍漸摩而雄據俾彊
禦與掊克遂蜂屯而蟻聚敢窘步乎捷徑任側言而革
度(東海多變前朝制度如鬻尚廐馬糞後園花果者不可悉記)民騰怨之弗知(東海為虎)
(賊幽於四王府中使沽市酒嘆其味薄曰酒猶如此宜乎百姓怨我我實不知)天垂譴之罔悟
(大安三年大風折通元門腰關太史奏宜修德東海怒形於色)大業以之偷去帝乃以
之震怒龜鼎將與時遷形勝奚設險阻關山空鎻九重
天府(史記燕所謂天府者也)昊天成命眷我聖祖風雲慘澹龍蛇
騰鶩鞭笞萬國混一寰宇籌函夏於拉朽奮天縱之神
武殄烏月(一作烏沙)之烏合覆扼狐之貔虎保中華之利器
失緘扄之固護竭束海之狂瀾竟寢聲以委御為天下
之騰笑輙殉身於國蠧使寳勢之神州尋陸沈於顛仆
長城萬里伯圖終古曾何足保一杯荒土維聖哲名器
之宗匠道化理國之良具致興替者維人係安危者非
數䀌遊子之寒心疚王室之多故宛赫赫之宗周蔽離
離之禾黍通天臺榭朝元洞戶基無完甓墉無遺堵弋
林釣渚柳塘花塢流螢司夜野鸎典曙豺狼呀以雲屯
梟獍紛以星布鬱叢薄與灌莾翳瓊林與瑶圃喟三生
之尤物忍此焉而遊處去塵外之僊籞據迷津於神滸
(貞祐中人屢見李妃於天津橋畔有詰東海之語)遷延凝睇含辭未吐顧影低
回玉顔增嫮擁返魂之香陣進凌波之微步若廻雪飄
颻汎流風而輕舉吊故國之丘墟詰若人之遲暮何蓬
萊之宫闕絶漢家之簫鼓(龍和在蓬萊宫左)言未足而沈吟遽
彷徨於去住復惚恍之僊遊引廽風之神馭悵垝堞與
頽垣鎻野煙與寒霧黯裂帛之聲消慘浣沙之人去信
朽木之為物斷不可以為柱慨人間之何世將貞心以
自撫怳臨風兮如失中結軫兮延佇私自憐兮自訟知
為誰兮愁苦昔昭陽之遺事卒悉偹於伶元為有知之
所配自不得而無傳摭龍和之陳迹庸粗述乎兹編乖
風化之所係故不得而無言險詖私謁固寵負恃窮奢
極泰阽危吉士(如趙公閒閒等一時名臣凡言李妃者皆得重責)棄關雎之大
義廢螽斯之微旨(道陵無嗣)觸危機而奚歎悔不知其所止
弗公其内務正其外苟營其利莫勝其害盍以公而滅
私忽區夏之博大既託寄其非人不危亡而奚待憾驪
山之烽火淪灰劫於横潰悼姑蘇之麋鹿走揚塵之滄
海天下神器萬世攸頼御非其道足徵撓敗勤武元之
經營佚大定之耿介(騷云彼堯舜之耿介)驕道陵之雄奢僵大安
之庸隘周章遊目積蘇累塊凝情傾想益增感慨徵逸
樂於憂勤速顛覆於荒怠孰竦善之不昌孰愎諫之不
殆(孟參政鑄嘗言虎賊有無君之心道陵笑而不答徐曰豈有此心但跋扈耳孟進曰聖朝焉用跋扈臣為)
(後東海嗣位孟數盡言極誎謂虎賊無君之跡已著用是忤旨免相寵任虎賊後賊之變也東海仰天而嘆曰)
(若用孟鑄言那有今日事)已矣乎非聖不無過過則勿憚改改過不
吝是謂自愛濁流黕黷龍光彩敢批逆鱗誠可駭鳳鳴
朝陽反為怪率德貴遷善思庸匪癡駭而樂天下之心
戴奈歛怨以為德戾聖人之諄誠豈唯念之情熱足使
聞之心痗閴荒凉之輦路突狐兔之馳邁結愁隂於莾
蒼積悲風於蒲稗欸(欸音埃)天命之靡常忱大福之不再
委窮塵之遺恨詎止歴乎萬代彰直筆於信史以昭示
於來載索微言以成章證殷鑒之斯在
獨醉園三臺賦
粤䨇溪之書院實獨醉之園亭鄰九重之花界屬萬雉
之金城翳葱葱之佳氣扇澹澹之遊風隠天津於罨畫
兮宛繞匹練於花叢挺盧龍之神秀兮迥列疊翠之雲
屏得風煙之濃淡陋意匠之丹青仙居(亭名)秀出洞天
之靈境勝槩足播壽域(亭名)之芳塵延郢中之白雪(齋名)
納天外之陽春(齋名)竹牎兮松戶林幄兮莎茵駢羅兮三
臺花柳兮横陳臨琴臺兮蹇産陵千(一作萬)頃之煙波對
射臺兮螮霓擁萬叠之雲山出絃歌樓於輕靄兮臨正
巳樓於高寒讀書臺之屹立兮抗醉經之高堂狀穹穹
以隆隆兮據(一作崛)兩臺之中央挹清風於元覽兮澹元
心以含章(一本作挹清風以述誦兮縱遊心於文場)振塵纓以射獵兮奮神
氣以鷹揚適高情於冲澹兮閒絃歌以宫商採歸昌之
竒律兮奏和鳴之鏘鏘有客為之鼓掌兮嗤誚人之猖
狂問方今之何物兮是周孔與義黃得開口之一笑兮
勝百代之流芳如先生者何為兮謾塵外而彷徨既惨
澹以經營兮盍秉燭以盤遊貯傾城與傾國兮遍舞榭
與歌樓遏行雲於廻雪兮掃萬斛之凝愁看青霜以何
計兮點華鬢以成秋甚矣子之難悟兮舍吾道夫何求
有琴書之真味兮足頥志以消憂况翛然而無夢兮笑
蝴蝶與莊周乘夫天地之正兮御元氣以周流誰憐子
之羈世兮自絶迹於幽尋未悉陳予能事兮况凝坐巳
沈吟琴也者禁止邪以正人心蕩鄭衛之滛哇發太古
之純音元鹤為之翔舞六馬為之嘘天諒迢迢之流水
猶(一作如)道法乎自然或香穗縈紆几净(一作室静)窗眀或煙
霞閒遠月白風清但琅然一揮手亦足以陶寫幽情曾
不以絃歌而衒買名聲射也者必先正其巳者也或馳
騁營域或容與園圃從者如雲觀者如堵决拾既偹繁
弱(一作烏號)是張驚弦裂石流鏑穿楊獸不得發鳥不暇翔
亦丈夫一樂事樂在路絶豺狼弓矢之道意趣尤長無
機呈露天道時光詩書乃經國之大業教化之成式宜
乎賢哲心醉經籍得教育天下之英逸藻鑑世間(一作古今)
之得失了萬事於一顧照千載(一作古)如一日於以定禮
樂於以正人倫上以忠於人主下以化於齊民令投跡
禮義之鄉徑躋仁夀之域醉之以道飽之以德此讀書
者之所治非投筆者之所責嗟爾俗狀塵容曾何足與
研幾探頥凝神至道味其無味孰營營焉以歌舞為事
客茫然神醉遽不自持忘其所以為是失其所以為非
竟卷舌而固聲但捧手而吁欷先生怡然沐浴聖澤含
情隠笑徐復顧謂客曰伊運自然之妙理與養浩然之
氣惟頥神於造化徵化成於天地宇宙無窮物名有量
咸從其類固非一狀天之分與各適其宜鶴長鳧短斷
續俱悲人生天地間萬物之一名營營擾擾自以為靈
有察於未萌以已為愚者有闇於所見以巳為明者有
然其然而非其非者有然其非而非其然者有潜德自
適者有賣知竊寵者有輸忠自許者有紛慮邪計者有
任真自得者有矯情餙行者有辭極貴之位者有争毫
忽之利者由是冥心相與推移人之相去何啻九牛毛
與雲泥始知天之為天物依然而不齊趣中之至趣言
外之微言尤非吾子之所知也
獨醉道者賦
有物自然惠澤如春獨醉道者德其頥真懷純抱粹齋
心服形歴來樂之坦途欵除憂之福庭引齊物之論注
洗心之經(唐子西號為齊物論予名家釀為洗心經)洞滌嗜欲之邪穢净盪
聲塵之囂腥酳玉瀣為金液(玉瀣近日名洒非隋煬帝所釀玉瀣也)營糟
邱為蓬瀛養其神於天和全其真於聖眀(鄒陽酒賦清者聖明濁者)
(頑騃)言無所阿行無所傾豪無所奪雄無所爭静不知其
所待動不知其所乘隠不知其所辱顯不知其所榮純
氣有所守神物有所接(神物見坡僊濁醪有妙理賦)鷇食而采乎元
根鳥行而抛乎浩劫潄玉露之華滋芳與澤其紛烈挹
萬古之清風吞幾團之眀月(南史謝譓長愛獨醉曰入吾室者但有清風對吾飲)
(者唯當明月)聳懼不入乎胷次繇遌物之弗慴適志氣於曠
放以堪輿為廹脅意毋固必行毋聲跡曾不知出榮辱
之境曾不知入是非之域與物以之推移與道以之消
息容與乎大庭之館優偃乎建德之國樂其聖治感其
醇化協氣旁流道濟天下何其風之淳和何其俗之温
雅佚忘機而棄智恧蜚聲而騰價緫春風以為御奮元
風以為駕朝徜徉乎華胥暮逍遥乎姑射驕其醉者矜
其醒者一以巳為甕天之醯雞一以已為懽場之害馬
必期道之所在烏乎往而不可通天下乎一氣無間然
於物我二豪鞅掌審乎庸𤨏隘而芥蔕窘而叢脞怳若
有得莫知所賀行歌而去倚歌而和歌曰微道者之發
僕覆也僕不知真人之大成也
獨醉園賦
蓮社上遊獨醉癡僊馳聲榮路棲心化元務雍雍以延
聖尤孜孜於進賢諶既醉於大道殊泂酌以微言粤饗
道者本乎忘情而沈世者利乎適意適其意而冲其氣
者無捷於春酒忘其情而凝其神者莫優於濃醉八珍
紛以駢羅八音縱其迭逓合歡伯之淳德俱淡乎其無
味味養老之靈液沃玄心之精一一萬事於微塵澹存
亡於自得純純焉而優入聖國熙熙然而徑登春臺輸
江山於醉眼攄嘯歌之吟懷南睨天津北眺蓬萊芳煙
澹佇惠風徘徊徵杯命杓羅罇列罍汲引琬液掀撥玉醅澆
我胷中之磈磊滌我渴心之塵埃既主百福之所會寧
俟一日之不齋顔色憔悴足可惜形容枯槁奚自哀溺
醉沈欲鬻醒市名各竒所趣得無相輕泥古人之糟粕
外物徹之䟽眀感偏枯之去就愲養恬之精誠唯有道
者襟期殊在悠然獨酌半醉半醒地偏心遠孤唱無和
茫然不覺壯懷暗驚頼其尤物容寄幽情得遊其道乃
遂其生䟽瀹乎其慮澡雪乎其神神守其全天守其真
邪氣不之能襲憂患不之能入隘靈均之凝滯懿無功
之淳寂(王無功醉鄉記云醉鄉氏之俗豈古華胥氏之國乎何其淳寂也如是)蹈詠漁父
之名歌吟頌大人之至德蹴破虚空蘇晉竟逃至於禪
窟神游八表李白豈謫除乎僊籍曷妨醉墨顛倒淋浪
任聖友之真率(愚號酒為聖友)恣野人之清狂(酒名有野人春)標僊居
之勝槩主長春之煙光遊赫胥氏之國典無何有之鄉
王道蕩蕩聖德洋洋縱心乎浩然寄傲乎羲皇淳風導
化和氣呈祥天香藹藹鳳鳴鏘鏘(天香鳳鳴皆近代名酒)伊麴生
之風味殆不可以相忘融一壺之春色㪺五雲之僊漿
瓊蘇積其清潤金波注其澄光漲蒲桃之鴨綠漬薔薇
之鵝黃捧合歡之金掌即懸玉之華堂抱清聖之所務嗜
至樂其何長召風姨以度曲邀月姊以佐觴播承雲之
雅奏掬湛露於凝香不知手之舞之足之蹈之踴之躍
之又從而歌之也歌曰至人披露天地心兮形骸放浪
空古今兮威鳳傾冠&KR0008;玉音兮擁鼻長吟梁甫吟兮歌
聲未竟泉涌風結白浪摧捲紫霞漿竭續稱歌曰碧雲日
暮佳人信邁殊未來兮緜緜增慕咀冰嚼雪共此杯兮
歌闋引觴塊然徑醉毁之不怒譽之不喜俟欲醒而復
酌期必醉而方睡祈天長與地久使循環而無已
獨醉亭賦
維無懷氏之俗且有鴟夷異體而同名一味至道之腴
一含至道之精酌焉而不竭注焉而不盈是謂一死一
生而乃知交情五柳易色八僊效靈延致高陽之徒與
夫大人先生濯罍滌器獻觴捧甖乞朝夕黾勉而從事
計不可得洒掃其郊坰澹超然而特處主養生之園亭
(唐子西號酒為養生)挹春江之綠漲就枕流而濯纓滌除元覽庸
鏡至清尋躋夀域竟拔愁城擅自得之場偃無何之兵
與導淳化之源為勒清時之銘銘曰臨之以武略濟之
以文經聖人醇其政而天下和平既勒而銘䲭夷頽然
道者盱衡曰伊除憂來樂而愈病析酲神聖功用民無
能名敢載緒言以醲郁聊頌至德之餘馨頌曰粤康粤
狄道融化成神物尤物難弟難兄漙桂華之香露混丹
山之鳳鳴瓊液零珠而玉音琅琅金泉漱玉而和鳴頌
聲命從事於青州而問津於澠假道乎黃壚税駕乎烏
程將以沈酣縱適而情傳以清白(魏略以白酒為聖人清酒為賢人)怡
養而形遂右引螺杯而左引兕觥感聖澤之渥沐表天
樂之光榮澤畔之行吟自非同調方外之酒徒素非同
心翕二道之至趣特引聖為證眀苟賢愚是混而神心
莫澄豈知可崇君子之德而當澆小人之情哉(醉鄉日月云凡)
(酒以色清味重者為聖色如金而醇苦者為賢黑色酸醨者為愚以家醪糯釀醉人者為君子以巷醪黍釀醉)
(人者為小人)猶頌而德聖道以眀任聖之和激聖之清耽道
物之極研天地之精當不滯於萬物何醉醒之足嬰恃
醒負醉適足驕矜以醒為德以醉為榮漫與醒而非醉
妄比醉而非醒薄幽人之獨醉短高人之獨醒延譽自
是之醉推忠自許之醒此之謂衒名之醉彼之謂徇名
之醒醉其醉之所不醉醒其醒之所不醒醉其醉之醉
者不知醉之為醉醒其醒之醒者不以醒之為醒醒曷
足以譏醉醉曷足以嗤醒醒不足以知醉醉亦不足以
知醒孰知蜾臝之與螟蛉心醉其利骨醉其名利盡而
心折殉名而骨驚豈二豪之足慕笑獨醒其何成獨醉
道者兀兀騰騰幸得全於天然養其拙以頥情恭命玉
友延接蘭生相與道遊至德之世無機恬惔自然之庭
(文經武略之語醉鄉日月酒徒以飲器小者曰文大者曰武金泉桂華露皆近代名酒)
方湖别業賦
䨇溪别墅實曰方湖東控滄溟西擁皇都蘭州曼衍雲
錦糢糊有田一㕓有宅一區我引我泉我䟽我渠我灌
我園我溉我蔬蔬食為肉安步為輿行吟坐嘯足以自
娱或臨夀域(亭名)或即仙居(亭名)或隠而橘或入而壺左弧
與矢右琴且書枕麯藉糟懷瑾握瑜命速伯倫為招三
閭將補不足與損有餘我智如斯人無我愚則自謂何
如而清狂者乎
四癡子賦
覽江山之神秀卜嘯臺與䨇溪養煙霞於朝暮躔日月
乎東西吟浮蓮葉舟嘯躡青雲梯計懸黎與結綠等土
苴與塗泥凌雲之氣吐成虹霓摩空之聲唾為珠璣覈
盈虚之消息搜臭腐之神竒窮大化於索隠味至道以
研幾齊其榮悴一其是非鼓腹而遊含哺而熙鷗鷺為
之相狎麋鹿為之相隨我忘物邪物忘我機忘我邪我
忘機無為之化日以自遠(一作去聖日遠信德下衰)滅質尚文或以
身徇名或以身徇利茫茫終古逓有其人猶龍跨於迷
津實虎據於榮路苟馳聲而(一作以)騁價竟躐威而跖怒
吾何以知人心惟危休機(一作狂直)涉世特是一癡北山逋
客漫觧蘭佩浪縳塵纓㳂危襲險質軀沽名山人奚適
道帙凝塵朝趨暮謁失素乖真法筵沈寂岫幌虚眀雲
封蕙帳煙鎻山扄蘭路窈兮土花碧草堂閴兮風葉聲
夜漫漫兮鶴怨晝沈沈兮猿驚慨英靈之情苦讓游子
以詒之(詒音貽)競獻嘲而騰笑目逋客以移之客謂避地
逋謂冥飛御白雲以棲息茹紫芝以療飢嬰以時網絡
以塵羈就稱逋客亦是一癡吁嗟勞生心瘁營求隂傾
暗奪貌閑言柔詎味嚼蠟於横陳希食畫餅為端憂訟
蕉鹿之真夢樂化人之神遊白蓮居士庸緣覺路去絶
妄源六塵斯濯五濁斯蠲悠然忘情(一作心)澹然忘言吾
不知其所以然而然香雲布地花雨漫(一作連)天依淨土
之香火結極樂之因緣塵塵刹刹極樂世界際天匝地
靡所不在天地之間逍遥自得違真背趣妄自生惑亦
是一癡獨醉道者叩彼玄關了心遺境遊無功之鄉納
無何之景結六氣之御遺八風之乘棄頑騃之穢德從
聖眀之醇政(鄒陽酒賦清者聖明濁者頑騃)濯七情之内煎釋中腸之
凝結延羲皇之至化與機猜而謝(一作杜)絶門無雜賓不
妄相接入室者有清風對飲者是眀月或御鶴觴或進
螺巵言不及道慮不及私處不知其所持行不知其所
之何尤物之淳德曾無補於眀時吾從衆之有道務獨
醉以奚為狎杯玩杓酌誚斟譏孰謂先生偃蹇棲遲凝
神滯物有失推移亦是一癡何其婩(魚略切)斫(齒略切)何其
墨(音眉)杘(癡)何其㺒(口交切)㤉(口家切)何其怯疑青山背約黃
髮垂期酒徒已矣吾誰與歸醒邪醉邪慧邪癡邪似之
而非不可得而知也醉䆿(音藝)未訖癡僿(音伺)相及矜其所
得衒其所適智有聾肓事無終極癡醉之間不可致詰
獨醉之醉四癡之癡相與之守不知之知孰知心聲可
以攄懷孰知蠻觸角逐囂埃胡謂乎寳地胡謂乎蓬萊
唯恬體道於癡醉如復嬰兒之未孩
雪賦(并序)
聖上御極之元年春國蠧間釁鳩合梟獍職
為亂階余遂自朔方挺身東邁為驚塵夭閼
而周流窮野僅逹天闕聖上北征還幸瓊華
島之廣寒宫時余偹員侍從會侍清宴雪作
不覺斐然技癢每欲攄蓄念為發幽情曾不
足自宣竊慕詩人比興引叙永懷敢述是賦
有姑射之仙人為玉華之真君總堪輿之所統運混元
於中宸宣五榖之精華驅造化之威神望剡剡以薄天
氣飄飄而凌雲横庇諸夏光被四表則天之大罔不覆
燾靈境奪晝陽烏隠輝幽荒失夜燭龍寢照布清眀和
一之德遵純白無二之道厲色静昏霾惠渥潤枯槀以
縞素為質以豐登為寳虚室宜其生白玉燭調於元造
(符瑞圖云玉燭者瑞光也見則四時之色洞如燭也爾雅云四時和謂之玉燭)雲將為衛以偹
御風伯清塵而先導紛花雨以泛灑振玉塵而進掃歴
羣玉之靈峯擁瓊華之仙島倚天外之清風異江山之
易老僻回中之荒寒陋齊宫之褊小駢崑閬於清晝列
蓬瀛於白曉(崑山閬苑蓬萊瀛洲皆行幸所也)寒庭挺琪樹(太洞玉經曰廣寒宫)
(中有寒庭)瑶草承珠叢晃蕩水精都(劉公幹清慮賦曰入水精之都)烜赫眀
光宫玉京未足擬其麗羽人無以希其蹤來飄然而憑
虚去翛然而乘風揮斥八極神用無方定靈居乎瓊田
為長生之福鄉受天花之仙供(仙經有玉女散天花之說)治玉屑為
雲漿皓然塞乎天地與日月兮爭光白帝儀其羽衛元
冥懔其威靈勾芒沐其膏澤祝融儲其淳精其臨物也
肅其御物也清其利物也博其為物也眀皭然而不滓
皎然而不湼蔽柔祗之質渝卑此君之腰折偉天上之
飛瓊(天上飛瓊稼軒詠雪詞中語也)保歲寒之名節抗盈耳之竒聲(琴曲)
(白雪有竒雪聲)揚效瑞之光烈播陽春於嚴凝藹幽蘭於芳歇
主白玉之樓臺顓爛銀之宫闕散净界之空花下清都
之瑞葉彷徨乎塵垢之外逍遥乎清白之業青女屏跡
於環丘之庭素娥失色於金樞之穴冰姿豔逸玉質呈
露凛然自潔旌其積素謝白雪之帝鄉澹飈車之容與
辟驚塵之夭閼竟裴回乎天路姑射仙人飄颻神舉經
其瑶域造其粉野(音墅)風雲感會應化制變將襲三封之
休祥(睿宗皇帝壬辰春正月乘雪大敗女真於三封)重冠百王之瑞典扺大㩬
(音竒)之谷税飛遊之輦駕丹山之白鳳麾玉鸞為羽扇(稼軒)
(和人觀雪造物故豪縱千里玉鸞飛)解鼉城之長圍却玉龍之酣戰密清
滄海之飛塵彈壓禺強之健羡由廣寒清虚之府即不
夜通眀之殿差瓊蕤於薄具駐倒景於清宴光宅真居
道映天下夜光眀月銷聲鑠價調兮何高和兮何寡原
大塊而收乎神功命太素而秉乎元化包荒宏曠天然
異禀臨照無私以為巳任御昭回之天宇逗長春之花
蔭致靈景於眀庭延神光於清禁殊冀盪滌邪穢仍為
掃除氛祲計冰壺與凉簟始不妨其高枕(是日釋道會集故有神光)
(靈景之語釋二祖慧可初名神光道書有靈景道君)
聽琵琶賦
有美一人兮秀發英華超然獨處兮高謝紛譁邀我乎仙
居期我乎無何遺我以同心延我以鼙婆挹之以綠蟻
進之以紅螺引流風於廻雪弄却月於淩波輕攏慢撚
感怨相和曰如何眀淑忘我實多激流波以潄霧結回
風於陽阿縱遏雲之遊韻倚飛龍而長歌歌曰撫凌雲
而自惜兮殊欝伊其維何慨良會之遲暮兮怵佳人之
蹉跎
大尾羊賦(并序)
端卿持節使博囉或曰舊康居也其國多羊
羊多大尾其大不能自舉土俗例以小車使
引負其尾車推乃行且乞余為道其所以乃
為之賦
世有癡龍發跡康居(音渠)播精惟玉效靈惟珠一角觸邪
名動神都六蜚奮御聲振天衢肥遯金華與道為徒體
純不雜質真不渝惟仁是守惟善是圖不食生物幸遠
庖厨含仁懷善其德不孤義合麒麟與夫騶虞駞背上
異馬尾後殊末大之名是專是沽小心惴惴中抱區區
務以身保支體毛膚青蠅莫逐白鳥莫祛尾大不掉可
怪也夫前傴而僂後蜷而痀牽草縈茅土曳泥婁蘇其
土苴載以後車聽其自引縱其所如退不能却進不能
趨莫順而情實累而軀冬委冰霜夏混蟲蛆末大之咎
其至矣乎吁枝大於幹腓大於股不折必披是其證歟
是其鑑歟
毁假山賦(并序)
國東門外酒家泥為假山窮竒極怪以盡其
變都人士女蜂喧蟻擾不得其門而入者數
月有好事者惡其幻惑而圮之因述其事以
賦
粤若稽古眀眀我后誕敷淳化務見素抱朴切禁偽除
詐伊兹山之為物何得列此堂厦外藻餙以金碧中雜
糅以土苴態度殊常容貌閒暇示岩岩之屹立索眩時
之高價枝峯蔓岫莫能相下將競秀乎海上之三山角
壯乎雲間之二華抱旡狀之詭質誠可惋而可訝敢惑
海内之耳目竊阿譽於華夏匪癡兒騃女而相尚浮誇
旡以紛綸傾動京華致彼郊園涉春歴夏歌吹喧啾京
臺飛榭酒壚為之屢空人相為之枕藉粲華燈以繼晷
擬洞天之不夜曷淟涊俗之僻異獨撫心而悲咤以矯
誣為幾智以譎怪為秀雅其染輕浮其作塵𤨏忌有所
觸惡遷其座既不推物出其右曾不接物虚其左其為
體也常自高於恬妥其為用也羌不勝乎頓挫豈拒雷
霆其脆易破弗任雨露其跡亦涴非席上之珍非可居
之貨旡雲雨之姿當輦轂之下剗偽以真適足以賀逼
真以偽為鬼所唾化人竒幻期復嫁禍翕然同辭騰聲
附和疾甚則亂固知不可恐夤緣馴致蒲脯鹿馬人為
物靈在境真假披露精誠敢告來者輿論横議成功弗
毁我曰不然致遠恐泥推其誠者之謂信行而宜之之
謂義義為人之正路信為瑞之符契舍信何守舍義何
歸我智如斯人旡我譏著誠去偽是可謂有成也離實
學偽非所以示民也有成為難牖民孔易天地旡窮古
今同致多前聖之格言智惠出有大偽作偽心勞日拙
抑先王之所棄夫其或者兹山之陊將新垣平之玉杯
與乎哀章之銅匱使寂寞於陸沈更旡聞於人世吾用
是知所謂聖人者詎一時之利驁萬世之患而短義人
之氣也
永歌賦(并序)
恊洽之歲龍去鼎湖余還自蜀適值姦蠥螘
動蜂起越眀年東歸居䨇溪書院以歌詩為
事因采詩篇目凡五十題斷章取義遂作此
賦命之曰永歌謂言之不足故嗟歎之嗟歎
之不足故永歌之也其詞曰
彼何人斯而比列星兮表武丁以進賢之為心况蜉蝣
出以隂兮蟋蟀而候秋吟懿文王之眀德令聞兮維天
之命靡常撫小戎而遵大路兮獵非熊於渭陽有客岌
其冠而長其佩兮起高卧之東山冀烈文物於仁夀之
域兮釋民勞乎乂安齊國夀於南山兮延生民於羲皇
播凱風為頌聲兮挹湛露為椒漿閔予小子寧知行路
之難兮猗嗟國步之多艱曷昏氓之多僻兮由巧言而
興端甘采薇而伏清白兮孰與還乎故鄉步徙倚於噫
嘻兮擬遡谷風而高翔歴吉日之良辰兮忽乎我將行
心既醉而莫持兮愧北山之英靈希依東方之日之休
光兮欸東方之未明(欸音俟)襲鷄鳴之出關兮恒惄惄以潜
征野有蔓草而閴其無人兮心瘁四牡之倭遲佚衡門
之投跡兮乃載驅而載馳風雨凄其瀟瀟兮蒹葭䬃其
蒼蒼抑鴻鴈違寒而迅征兮何草不黃落而休芳日月
汨其不淹兮溘白駒之過隙惟北風之奮振兮戹青蠅
於榛棘系曰終期皇化而緜六合殊思文德以經國信
南山而大有佳處維清時不可以驟得
