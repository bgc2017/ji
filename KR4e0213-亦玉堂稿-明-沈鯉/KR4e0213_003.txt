亦玉堂稿卷三
明沈鯉撰
學政條陳疏
竊惟世運汙隆本乎人才風俗而人才之登耗風俗之
美惡又皆自學校以出蓋學政之所關綦重矣乃今為
教職者既徒取備員而有司又漫不加意以致學政日
以陵夷民俗遠不如古此其故非小也臣等叨典風教
不敢不身任其責謹條所當修舉者八事除議處教職
事宜己經題奉明旨外其餘七欵謹開上請如蒙俯賜
采納容令臣等刊成書冊咨都察院轉行各省直巡按
御史及兩直隸提學御史通行所屬衙門一體施行以
責實效其於世道民風未必無小補也
一曰明大義以覺人心夫為學不知大義而徒以條教
約束之猶之行道之人不知其所適之處而責之邁往
無益也夫國家養士以學校而取士以科目者何為乎
蓋鄉舉里選之制既不可復不得已而觀人於語言文
字之間即其言之理以期其行之篤而為國家經濟之
用其大義本如是也今之士不復知此久矣童而習之
惟曰吾勤學取科第可以榮吾身榮吾家也父兄之教
其子弟師友之相為勸勉者亦曰惟勤學取科第可以
榮爾身榮爾家也必且明體適用修已治人以畢吾性
分之事如古人之所謂學者其誰乎夫出處行藏本無
二道世未有窮之所養惟專以身家為念而達之所施
能卓以民社為憂者故吏治之不飭不在其服官之日
而自其藏修已非矣頃者我皇上軫念民艱綜核吏治
至於再三臣等因是以深求弊源欲備舉國家養賢之
意及古人為學之指申告多士使知向方而啟其久迷
之心志仍以勅内條欵緊切士習者與臥碑一並刻石
使士子朝夕諷誦則大義以明而學政科條可漸次修
舉矣伏乞聖裁
二曰頒制書以儲真才夫學不通當世之務者雖多識
前言往行終不免有生今反古之失臣等伏覩國朝制
書皆列聖之精神心術政教紀綱所寓於宦學最為親
切者也惟其籍在天府士雖居輦轂之下有終身不知
其名者况遐方遠裔者乎伏乞勅下本部轉行各省直
提學衙門查照先年頒降制書其或未經刊布或刊布
未廣或已刊中廢者各酌量工費大小行令所屬府州
縣衙門分工刊行以資士習如大明律大明令大誥三
編諸司職掌洪武正韻皇明祖訓孝慈錄洪武禮制禮
儀定式稽古定制資世通訓教民榜文學校格式憲綱
事宜等書所在府縣俱宜刻之至於先臣丘濬所進大
學衍義補及國朝名臣有纂其行實為錄者雖不敢與
制書比亦昭代文獻可為士子矜式似宜比照前件以
其工費稍多者刻之藩司費簡者刻之各府使人知景
師先哲以明習當世之務亦儲養真才一事也伏乞聖
裁
三曰嚴保結以崇行誼竊惟國家以辭章取士未嘗以
辭章盡人也蓋於科舉之中寓里選之意里選者何今
之保結是已夫保者甘與同罪結者要以終身式曰依
奉奉事例也曰實保得某人身家並無違礙如虚甘罪
示連坐也夫違者違悖於禮法礙者曾入於過犯不獨
此身無違礙而曰身家並無如此乎責士之詳也始以
里老隣佑之甘結謂居相近者知之必真繼以師生之
互結謂學同庠者信之必審又繼以司府州縣官吏之
印結謂干係重者勘之必嚴如此乎責保之密也祖宗
取士亦何嘗專辭章哉而今也失之矣覈實者久無其
人與結者不知所謂雖有行不齒於家邦人可投之豺
虎一試高等衆皆刮目苟工鉛槧即謂賢才保結故紙
耳夫舉士不尚行士何慕而修行哉臣等為今之計不
敢遠引古人鄉舉里選之法惟責其有保結之實而已
亦不敢遽求士以六德六行之詳惟望之無大過而已
夫大過有十其一曰奉養有缺語言忤逆為不孝之過
二曰陵侮尊長殘薄骨肉為不友之過三曰酗酒敗德
攜妓宣淫為不恥之過四曰強買田宅私債準折為不
睦之過五曰出入公門為人請託為不守之過六曰賭
博營利唆訟害人為不端之過七曰結黨挾官恃才慢
長為不遜之過八曰營私舉惡挾讎阻善為不恭之過
九曰攬包差糧武斷鄉曲為不謹之過十曰雜處下流
卑汚苟賤為不重之過此十過者齊民有之謹厚者羞
與交焉而况於士乎臣等請立為條格刊布學宮徧及
閭巷以為保結之式使士子平日因此警省知所自重
凡有童生入學生員科舉考貢舉人會試及舉監起選
者本提調官俱取里老隣佑及本學廪增附生員各連
名結狀一紙務遵照條格於各欵項下從公填註有無
字親筆僉名其保結有礙與無人保結者童生不許送
考舉監生員人等不許起送保結無礙者提調官研審
是否真確印結送府府官亦如前審實印結類送布政
司各不許虚應故事而數行之中科舉生員尤不可不
嚴加查核者蓋生員一得中式即為蒼生禍福所係且
人數不多於品藻亦易為力慎不可故容應試以致僥
倖出身為他日民社之憂蓋科場試士本選賢才既知
其不賢不才矣則亦何試之有乎有如吾姑試之而彼
得文君子之辭以混入賢才之網是為國家崇寇讎而
為生民聚螟螣矣一省應試生員多至四千餘人少亦
不下二千中間豈無行檢不修之士何得以俱無違礙
借口也如有具結生員及隣佑人等扶同隠匿或仇讎
陷誣以圖報復事發連坐若提調官教官有徇情避怨
容隠匪人者撫按官指實參奏如此則有司之關涉也
重所以察士者不得不詳士之科條也嚴所以律身者
不敢不慎以之布列有位知其不為民害明矣伏乞聖
裁
四曰議考校以變士風查得近年提學奬率士類未嘗
不諄諄以德行為言而考藝論業亦未嘗不孜孜於窮
經明理敦本尚實之務乃士習卒不可變而尚德之風
未有先之者則真意所在有不能喻之於人人亦以文
具應之也夫天下之事言不能喻者則在以真意轉移
之據今提學官按臨地方考試士子必先校藝校藝畢而
賞罰行焉士子知如是之為榮辱如是之足勸戒而已矣
彼其心志耳目已有定向而吾始舉其行優行劣者或
一二人或三五人以示勸懲終不過舉行故事未見為
尚行何如者而徒諄諄命之曰校士先行檢而後文藝
其誰能信之矧當校藝之時士即有行如桀跖者倘其
文在高等便已視如拱璧不忍釋手萬不得已薄罰示
懲亦不過舉行故事未見為尚行何如者而徒諄諄命
之曰校士先行檢而後文藝其誰能信之此真意所在
有不能喻之於人而人亦以文具應之者也合無自今
以後凡提學出巡一到地方即將所訪行優劣生員公
同提調等官多方參問於闔學諸生舉其與公論符合
毫無可疑者各量其善惡輕重分别賞罰務俾羣情快
愜的然可示勸懲不得虚應故事使人以為口實如是
已畢方另日考校文藝蓋一先後之間而意指輕重已
昭然明示於人人皆知朝廷之作養人才不專在詞章
記誦之末必且争自濯磨以求副於公論似亦激勸鼓
舞之一機也如賞過行優生員以文藝考居劣等者免
其降黜罰過行劣生員有年未弱冠姑容肄業者雖文
字考居優等不准補廪幫增如是以低昂文行則吾之
真意可以明示於人人庶幾不以文具應之也至於較
文亦自有敦本尚實之道不專在詞章記誦之未者邇
來士子雖皆以經書為本業而務明理淹貫者鮮矣高
者工藻繢下者習剽竊巧者務摘題拙者專記誦即有
孳孳矻矻以窮年佼佼錚錚稱雋才者猶或家不蓄史
鑑目不睹性理而已裒然與計偕預廷對及問以他事
則茫不能知焉直至登第後始幡然有意學古亦晚矣
臣等有慨於斯欲稍於成法之内矯其故習竊謂考童
生者除經書二藝外必試以論論必以通鑑性理命題
使其知古人行事與為學之法此外仍默寫小學或曲
禮一段以責其蒙養非俱能通曉者不得取充肄業生
員除二藝一論外必加策一道策必以時務發問此外
仍於朱熹家禮内命題一道使默寫大意非俱能通曉
者不得寘高等蓋禮為立身之大閑禮明則德性堅定
而忠孝節義胥從此出若有於本經之外能默寫别經
起止四條者是其學為有本即經書文論未必過人亦
與優敘又或有條答時務可備采擇者是其學為有用
即經書文論未必過人尤宜亟與優敘蓋國家設科取
士本欲得其實用非徒取其空文而五經在人如飲食
有五味繪事有五色聲律有五音皆缺一不可者也今
士子各占一經雖其專門之業若能移其記誦時文者
以誦讀别經通曉大義三年之内不可卒業乎即以資
舉業之用孰與誦時文為多乎乃士方吾伊佔畢之初
即以其一鼓之氣而敝之於章句殫其平生之力而僅
為一日芻狗之用脣腐齒脫終於面牆亦可惜也矧今
文體已正無雕刻組繪之勞若以專治本經諉曰未遑
臣等不信矣故士專一經則學有餘力而記誦時文日
多兼誦别經則不遑他及而記誦時文者自少此不但
廣聞見亦可正士習焉故臣等欲懸徙木之賞以誘其
進惟不為一切之法以強人之所不能也科舉而試之
五策也蓋設之以事使謀而行之欲其通當世之務也
乃今中式者第主經書義五策疣贅耳時務一策以居
最後則又疣贅中之疣贅矣如是亦奚以策為竊意場
屋欲得真材必首發時務策三問如有言中肯窽通達
世務或博極羣書淹貫六籍者即一二場不甚優異亦
與中式此所謂尚實敦本之道也夫論行既如彼而校
藝又如此則考校科場不出乎祖宗成法之外而可以
得真材為國家效實用矣伏乞聖裁
五曰議歲貢以儲教職夫貢士之除授教職者十常八
九蓋朝廷既專藉此途以修明學政長養人材則其所
關係亦重矣乃今既輕而與之又輕而棄之使師道不
立人才鮮育此不可不為深計也查歴年歲貢生員除
願就教職者移咨吏部聽選外餘該分送兩京國子監
肄業乃諸生俱自以年老為詞不願入監紛紛告擾不
已及騐其年貌果已衰頽考其學業委多荒廢者夫以
旦暮之人而強之鼓篋以待用於十年之後則不近人
情也甚矣於荒廢之餘而使為師模以望其作人之功
則不堪適用也審矣知其不堪而猶復以是官畀之使
師道不立而人才無所成就教化日以陵夷者孰執其
咎此不可不變而通之也查得萬歷五年該大學士張
居正題准生員考貢一正五陪從優選取一時起貢到
部者多年富力強文理成章之士乃人情不安而行之
未久旋復報罷則廢棄者衆而仁厚之意鮮也臣等就
中斟酌竊惟國家之養士以厚故於其出身之路宜稍
從寬朝廷之用人以才故於其任職之時當更加慎今
既題復舊例取食廪年深者一貢一陪固己寬矣若復
於考貢之時不論其文理通否年齒老少一槩起送赴
部則非國家用人之意也合無行令各省直提學官凡
遇該貢年分預行各提調官將起送應貢生員各進學
補廪年月除造册外仍明開卷面用印鈐蓋類集會城
嚴加考試凡文理不通者徑給與儒官劄付優免終身
其文理未荒而年齒衰邁及廢疾不堪任職者止准以
貢士出身行令有司照常禮待其當年起貢公費亦准
盡數給與但不給公據赴部各省由布政司總造一冊
兩直隸由各府造冊類申本部與題訓導職銜咨過吏
部各給劄付致仕其貢缺不必再補如臨當考貢之時
正貢遇有事故不及預考者即以陪貢為正品校如前
其到部廷試文理不通者亦准照前例與題訓導職銜
致仕不必更發學肄業再行起送以滋煩擾如就中有
博古通今竒才異能之士翰林院題准送過本部轉送
吏部再加考騐得實即除兩京國子監相應職任以示
鼓舞按國朝廷試舊規止經書義各一篇判一道即有
異才無從見之合無照廷試教職例加策論二道而廷
試之日宜申明舊規勅下巡視御史及錦衣衞巡綽官
校嚴加防範凡文卷未畢兩掖門不許容人往來以絶
奸弊夫人皆有所成就則國家養士常不失仁厚之意
官不至於倖冒則朝廷用人又特極遴選之公似與人
情相安而法行可久也伏乞聖裁
六曰明職掌以督提調竊聞循良之政教養為先故曰
守令者民之師率也今之守令率視作人為末務漫不
講求者比比矣上焉者考取門生以植日後之恩私苟
且者到任下學緘口聽講一次而已通學諸生勤惰任
其升沈善惡任其行止風化任其陵夷紀綱任其頽壞
安所貴提調之責哉而兩院不以此為舉劾提學不以
此問修廢無怪乎學政頽敝而風化日流一至此極也
臣等嘗莊誦太祖高皇帝聖諭曰致治在於善俗善俗
本於教化教化行則閭閻可以為君子教化廢則中材
或墮於小人又查得洪武九年有莒州日照縣知縣馬
亮考滿吏部據本州考語奏本官長於督運高皇帝曰
農桑衣食之本學校風化之原此守令先務不知循此
而曰長於督運是棄本而務末豈任職者宜黜降之使
有所懲蓋國家之重教化不但於諸司職掌開載甚明
乃聖謨洋洋昭如日星固臣子之所宜奉為章程者也
奈何獨役役於簿書期會而於所謂風俗人心之大反
弁髦視之耶臣等請申飭府州縣掌印正官凡提調諸
生宜設置善惡勤惰簿四扇除訪察十過有無己紀於
善惡二簿外朔望下學之日將國朝制書四禮儀節曾
刊布學宮者舉以問難諸生驗其勤惰以行賞罰且因
而分别登記待歲終之日類申提學衙門拔其註勤獨
多者再加奬賞累惰不悛者候按臨之日另行開報其
文課則聽從諸生取便立會有司惟據其會所若干編
為名號不時取閱會文拔其有進者量與作興因以正
其文體使合頒降程式不得更為險僻竒怪以壞士習
至如文廟學宮不宜汚穢傾圮簠簋几案不宜塵垢損
缺先賢祠塜不宜樵採荒廢道釋庵院不宜私創增修
教民榜文宜舉其節要以揭示於通衢聖諭六言宜設
為木鐸以日徇於道路鄉飲酒禮本貴德而尚齒也不
宜虚應故事且濫及罷閒有過之人旌表節義本微顯
而闡幽也不宜久為沈抑且略於寒賤孤微之輩祉學
宜隨在布設教讀宜加意遴選申明旌善之亭不宜以
年少者為老人下流者為有德名宦鄉賢之祠不宜以
爵位而掩公評因子孫而及祖父山谷有懷才隠逸之
人宜加禮遇先賢有衰微不振之裔宜與卹錄服舍違
式婚喪踰制者宜一裁正左道惑人淫詞亂經者宜一
禁止俗尚奢靡宜矯之以趨於儉朴風會澆漓宜挽之
以歸於淳厚諸如此類皆關係世道隆汙民生休戚其
得之而釀為福也如日之加長而人不見也其失之而
鍾為亂也如火之銷膏而人不見也及其勢之已成機
之已會則或為太山之安或為累卵之危蓋皆有漸以
致之而人乃聽之以為迂視之以為緩詎非以目前之
事為吾事而他日之利害吾可不預其責乎夫帝王之
治天下也不過治教養三事臣子行君令而致之民承
流宣化顧可舉此廢彼以為盡職哉合無行令撫按提
學官將前項事件著為條格嚴行所屬有司加意修舉
即以治教養三事及操守一節分為四項以注屬官考
語雖有别項政蹟不得一槩薦舉伏乞聖裁
七曰重提學以便責成夫提調學校之官乃一方風化
所係今之提學所自任者第校文一事而已矣豈凡一
切風俗紀綱禮樂教化之務俱非所當身承者乎所謂
稱職者亦不過校文不爽考試無私而已矣豈凡勅書
臥碑及近年之所申飭者俱非所當究心者乎先朝提
學山東薛瑄南畿陳選江西邵寶諸臣率能身先德化
訓迪生儒一省翕然向風當時號稱得人今士不興行
化不及民未必皆士之罪也請自今會推提學務求文
行兼優之士卓然可為師表者不許浮慕文名一槩推
用其提學職任除校士一節已備陳前欵至於學政風
化凡係于提調職掌者宜遵照前項欵目於校士事畢
將提調各官一一考察要見某項曾否舉行某項是否
合式有廢墜則與議修復有差違則與之裁正某留意
教化雅稱賢能某怠廢職業應該議處各開註賢否俟
巡歴一府己週則類送撫按一省己週及陞轉離任則
開送吏部朝覲之年則揭送吏部都察院以備考察其
餘俱遵照勅書便宜行事以稱風紀之任斯提調各官
知所警畏而不視教化為末務矣蓋提學之督課有司
者當如此至於教官其文藝雖不必皆賢於弟子若以
身範物先矯輕儆惰主持清議彰善癉惡則人皆可勉
而能也今宜以所能者求之論其行誼之優劣職業之
勤惰舉報之公私才力之長短蓋儒官祿雖薄而其所
與者皆天下之英才其胷襟宜富位雖卑而其所膺者
乃師模之重任其體貌宜莊若其濡足於有司之門輕身
於富民之家逞私忿而謾罵諸生修小嫌而傲忤僚友
或放子錢以求息或耽麴糵而忘反斯皆有累大德不
堪型範宜即遵照勅書挐送按察司問革輕者戒飭此
所以考驗其德行者也以職業言之宜專責訓導訓導
於本齋諸生耳濡目染其賢否易知也人數不多其提
撕易徧也提學官履任之初宜預行各學訓導將本齋
諸生除肄習舉業外其限定國朝制書及家禮儀節内
各立程限督令諸生一一講習而掌教總率之候案臨
下學之日分齋掣籖聽其講貫中間有以勤蒙賞者查
係某齋獨多即將本齋訓導一併行賞以惰受罰者查
係某齋獨多亦將本齋訓導面加詰問掌印教官則總
論分數多寡奬戒如前此所以考驗其勤惰者近年提
學凡考校生員行誼者率不由教官舉報則以其徇情
好惡而毁譽失真也臣等竊以為欲考教官賢否者正
在於此顧獨可因噎而廢食哉今後提學官遇將案臨
之日宜先令訓導各開註本齋生員孰為行劣務要指
據實跡不得舍糊漫應掌教官再加評覈密封類送如
各官所開與其所訪者或此夷彼跖一可一否以參問
闔學生員必有歸一之論則各官之有無徇情是否毁
譽固亦不得而掩也而賢否據此可知矣如於鄉飲酒
禮鄉賢名宦及節義旌表之類舉報不公致干物議者
亦查其有無他故分别不謹不及與註劣考此所以考
驗公私者也至於閭巷小民與儒學教官雖無統理之
責亦宜協贊有司分行教化如縣學訓導二人則一任
治城之東自某里以至某里一任治城之西自某里以
至某里每月巡行一次其間社學師生則驗其肄業之
當否民間鄉約則驗其舉行之得失而與之講說校正
此不但職分之當然亦可以觀其才幹之優劣蓋提學
之督課教官者當如此夫有司教職俱能分理於下而
提督憲臣又能總率於上猶曰學政不舉而教化不行
者無是理也伏乞聖裁
因災陳言疏
伏自祖陵災變諸臣以憂時言事者既章滿公車矣臣
何敢復贅惟諸臣言人人殊臣恐勞皇上省覽且未易
徹也謹參衆論撮其大指申以一言惟幸垂察臣仰惟
皇上尊祖敬宗盡倫盡制所崇奉則列聖陵寢也所尊
親則慈聖太后也所詒謀燕翼則太子諸王也所欲傳
萬世者大寶也所欲與堯舜比隆者令名也所欲使薄
海内外盡入版圖者土地也所欲隆堂構者三殿也所
欲使充牣露積者内帑也宜皆可必得必遂矣顧所與
共圖之而共守之者其誰乎則在民心之無失而已矣
夫民至眇眇也而不得丘民不可為天子亦至蠢蠢也
而不得其心不可以得民故曰有人此有土有土此有
財又曰民惟邦本本固邦寧又曰撫我則后虐我則仇
由是以觀則君之於民也龍憑雲水載舟不得則不可
行也今天下人心何如哉蓋自礦税興而中使徧天下
中使出而四方無藉之徒隨以為爪牙耳目者或分布
鄉村城市或把持關津渡口或武斷於商賈凑泊所在
乃無不樹黃旗揭聖旨都輿從張氣燄以稱名内監者
而内監不能盡知也其吮人之血吸人之髓孤人之子
寡人之妻者如䖟集牛如蟻附羶内監亦不能别真偽
而使不假借也又非如此而已也前方征後復𣙜既征
𣙜復告訐或誣為斷截皇摃或誣執容隱罪人或以為
曾發古塜而得竒珍或以為曾開古窖而致鉅富或云
某宅有礦也壞其宅某墓有礦也掘其墓其毒惡如梟
獍其吞噬如虎狼在在不聊其生人人莫必其命一林
之内而縱數百鷹犬以蒐之不盡其卵鷇不止也一池
之中而下十數網罟以漁之不盡其鯤鮞不止也故總
計天下之財十分為率皇上之所得十二内監之所得
十三羣小之所得十五利乃分於衆手怨總歸於一人
民安得不窮而心安得不離也夫君民一體也割股實
腹詎能安飽皮之不存毛將安附君門萬里如斯景象
何由得知皇上第一覽祖陵松栢為蟲所食若彼濯濯
者即可知民間剝削之苦矣夫民心離散所謂土崩其
勢必反反則必至於用兵國家當用兵之時而祖陵得
無震驚乎聖母得無妨燕喜乎九重得無旰食乎令名
得無少虧損乎諸王之分茅錫土者得無憂屏翰乎土
宇得無有離析乎三殿落成得無後時乎内帑累年之
積得無且發為軍興之用乎欲益而反損何如知止而
知足猶可為善守一策也夫燕雀處堂未可為安也臣
不能見遠境逆將來惟據臣原籍一隅則大河以南長
江以北方數百里之内僅六七月之間已擒獲巨寇數
十輩乂安知四海之廣九州之衆無伺釁觀變而起者
特相視莫敢先發耳一發則四方響應臣懼其撲滅之
難也何也民間苦征𣙜久矣父老子弟之流亡轉徙者
衆矣尺籍半虚誰與為兵郡邑之府庫皆空閭閻之囊
槖如洗公私俱困孰與為餉地方官自撫按以下知府
而上十缺其九孰與為料理之人即有兵有餉而又有
人也當衆口嗷嗷之時兵家勝負亦尚有難必者何也
昔寧夏之變播州之變彼為寇我除寇也為除其所以
害已也故人皆用命師有成功今所虞蠢動者良民也非
有意欲反也以逼之朘削也而反以驅之水火也而反
則反者之與捕反者固一丘之貉也兔死狐悲臣恐其
反戈而助之矣顧肯捐軀命而盡忠於所厲已者哉臣
故曰勝負猶未可知也朝廷之法可行於尊君親上之
人不可必行於疾首蹙額之衆曾子曰戒之戒之出乎
爾者反乎爾者也即是以觀則一朝之忿發於顔面者
易釋積時之怨鍥於心骨者難平也故民心不可失而
尤不可久失也今民心之失已久矣故其收之也宜亟
蓋天下大物也亦有脚能運之物也人主鎮之以静而
馭得其道也則長為我有東西南北皆吾外府四海九
州難致之物皆吾享用苟失其馭雖漢桓靈之西邸唐
德宗之瓊林大盈於我何有哉臣稽覽載籍則自漢以
後元以前失馭之君何可勝數也有衆叛而孤立於上
者有宗祧不守而倉卒出奔者有蒙塵於荆棘霜露而
不得息踵者有三軍擁衆不行而出語怨懟者有日中
嘗膳不供而野人獻麥飯豆粥者有皇子皇孫手掬粗
糲而一霎已盡者有分天下為江南江北者有身陷敵
庭窘辱備至者諸如此類俱堪令人扼腕當彼其時豈
財不足用哉惟其失人心至此也皇上覽前史鑒往事
幡然改圖鎮之以静必不肯以天下大物易阿堵無用
之物也方今税監中亦自有廉静不擾者臣安敢盡誣
以無人惟礦税不止必䑛糠及米且至於盡民何以蘇
故必須停礦税盡撤還中使乃可臣昔備員講帷曾進
講外本内末争民施奪與發財發身之義悖入悖出之
理而皇上未嘗不虚已以聽也今豈遽忘之耶人皆知
一飽一煖外為長物皆知多積財於子孫為貽害皆知
泉貨流行無居而不散之理豈聰明睿智之神聖乃見
不及此耶始臣應詔北來年七十有二矣所不憚風中
之燭不恤止足之戒與間關跋涉之苦者惟眼見礦税
害人欲為百姓請命耳豈猶有富貴之心哉乃今書笏
待命者兩朞矣猶未窺青蒲一膝之地有納約自牖之
益徒日見天災民怨紛紜滿眼中夜攬衣徬徨步屋如
芒刺在背時顔頸發赤拊膺自語此來謂何危而不持
焉用彼相臣老矣又密勿近臣也何忍以煩言憂君父
惟興衰理亂近在眉睫有不得不垂涕泣而道者實出
於無可奈何也惟聖明垂察焉
亦玉堂稿卷三
