亦玉堂稿别集類五(明)
提要
(臣)等謹案亦玉堂稿十卷明沈鯉撰鯉有文
雅社約已著錄鯉常輯其詩文為亦玉堂稿
十卷續稿八卷明末板燬不存王士禎古夫
于亭襍錄載其家有鯉正續兩集三復其文
嘆其經術湛深議論正大然士禎沒後池北
書庫所藏散佚皆盡今亦未見其本此本乃
康熙庚午劉榛裒輯殘闕所重刻集中有文
無詩蓋已非原稿之舊矣鯉在神宗時立朝
侃直稱為名臣晚入政府毅然特立與沈一
貫相齗齗一貫借妖書事以傾之幾至不免
然天下知為正人也雖沮于姦邪不獲盡究
其用而集中所載如諫止礦税一疏實國脈
民生之所繫其功甚偉他如議復建文年號
改景帝實錄停取麒麟請並封恭妃詩宥議
禮諸臣以及正文體阻秦王服内請封釋詔
獄官犯諸事皆關朝廷大體知無不言至于
封還成命不憚再三削牘以冀一悟懇欵惻
怛之意至今猶可想見之文章之工拙抑其
末矣惟亦玉堂之名頗不可觧推求其意蓋
鯉嘗為翰林掌院學士歸里之後欲以廊廟
山林視為一致若曰此亦玉堂云爾然考沈
括夢溪筆談稱唐翰林院在禁中乃人主燕
居之所玉堂承明金鑾殿皆在其間則玉堂
乃宫殿之名非私家所可稱鯉蓋考之未審
也乾隆四十二年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
