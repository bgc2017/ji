夢觀集卷四
元釋大圭撰
七言律詩
獨坐
秋風一來林院深開戸自彈焦尾琴藂木寒凉獨鶴白
亂雲高下羣山隂老天有月照閒坐清夜無人同苦吟
古來窮餓得不朽我生與世空浮沉
登雲榭
老屋危臺雨氣昏石苔不見舊鑱痕當年霸業旌麾盡
故國秋聲樹木存度海鴈行驚斷角近城螢火沒荒垣
無人去買長瓶酒一酹陳王千載魂
湖上簡閒中
秋近清波荷葉圓葉隂疎處見青天偶臨湖坐得佳樹
欲傍花行無小船林院鶴歸山色外水亭人去夕陽前
深知碧玉壺中樂一笑臨風揖地僊
王丞石泉
白石藂藂屋上山泉聲一道碧雲間十分如練月同色
萬古不痕天照顏靜夜竹齋知雨意清秋茶鼎共僧閒
甘寒可濯功名念公子青袍鬢未斑
詹生
長材碩德見時清底事斯文未有靈天上誰傳子虛賦
日斜猶草太玄經龍媒在野空思秣鹿角浮陽競闖萍
顧我孤雲巖壑底相看一笑眼偏青
蚤起
山鐘喚我披衣起浩蕩曉隂猶未開稍覺柴門稀應接
獨憐幽鳥下莓苔束書如舊歲年晚藂木近秋風雨來
一笑莫思身外事好將蘭蕙徧庭栽
輔上人自京師還遂如海上省覲
萬里黃金臺上客白雲回首故山深庭闈歲月催華髮
包笠秋風折寸心百福起居申定省三年音信問浮沉
不從客路看眀月身在青青桑梓隂
顧生
材調如君許倔奇遯身藥市不求知風流譚笑來東晉
家世淵源接上池經驗方傳函是玉活人心在鬢成絲
從今努力行醫國沉醉休歌白紵辭
送錢將軍北上
魯國將軍蓋世雄十年歸卧海門東舊游臺閣諸公在
當日京師萬馬同行李忽來人意外觚稜重入眼明中
聖心政爾思頗牧待賜臨軒節鉞崇
送吕生訪所知潮陽
浩水詩名喧嶺海天南有客力吹嘘夢魂秋盡繞韓木
老氣年來壓鱷魚風浪扁舟酣笑語布衣行李半琴書
青雲六翮看高翥林麓何時共卜居
哀王德符
深期久屈一時伸白髮蓬廬竟不春在抱孤兒方識母
藏書萬卷付何人繐帷像設空堂暮蕭寺琴尊異世身
同社相逢俱涕落百年無復見遺民
霞山逸人
卜築初成在燕居紅塵飛不到林廬開門海月來清夜
隠几松濤滿太虚酒熱賸招持蟹客家藏深愛相牛書
城中少識龐公面遠挹高風謝不如
病起見必上人去秋所惠詩次韻
閉戸春寒燕子前寥寥孤坐掩殘編中年心事誰復識
南院故人殊可憐隔歲相思詩在篋清秋憶共夜譚禪
交游疎遠身多病莫笑當時孟浩然
送孫計總
六轡如琴仕路春司存計省政方新聖朝化洽關雎盛
史筆芳聯漢吏循伯仲壎篪聞上國衣冠閥閱擅全閩
此時長畫勞籌算萬一皇家憶藎臣
孟上人蘭若
長松短草秋風早野寺寥寥古意存老我獨來呼聖佛
傳家猶喜見玄孫門前日落東湖綠舍北雲寒古嶽尊
坐愛清游歸未得多情煮茗薦盤飱
貧後
貧後故人憐我少秋來清興為誰多獨將好句徧題竹
猶喜新衣一製荷山曲白雲朝自去樹頭孤月夜相過
百年已分長冰蘗眼見風生陸地波
南山隠者
獨抱胷中五色霓南山高處樂幽棲瓦牆護竹凉書牖
砂井分泉潤藥畦白日杯茶多過客長年更漏一鳴雞
此身未得同君隠回首杉松翠葉齊
寧海橋
鑿石為梁歲月悠山川有待得譚侯海橋壯觀成三趾
國士勲名出一頭大浪不驚虹影濕高車齊度馬聲秋
玉湖湖上通行路浩蕩餘波萬古流
示上人客魚石歸詹王二生信宿
天近瑤臺新月眀相思無路去尋&KR0576;三秋海上歸來客
一夜燈前笑語聲黑髮滿頭含瘴色清貧到骨有詩情
歲寒尊酒諸公在預戒春風卜遠行
南院故人至
不見故人今幾日滿山風雨落花聲雲林孤坐度芳歲
杖屨一來開晚晴剪燭西窗深夜語卜隣南嶠半生&KR0576;
病身已是棲遲久汗澷相將游太清
用韻與史眉山别
清嘯神山日未斜獨騎官馬入桐花盡驅春意蘇亭戸
不遣丹心負帝家舄鹵八州瞻幕府風雲萬里接京華
去時得路揚鞭闊野衲相思自摘茶
答周詹二先輩過甕天
緬思䆳古尚巢居一室盤蝸不願餘身外置錐似無地
眼中插架澷多書梅簷覓句供閒趣竹榻冥心到物初
賴有儒林炯連璧相期結社慕匡廬
定居寄嶠翁
囊空負我買山心珍重多情許贈金烏鵲倦飛三匝後
鷦鷯初託一枝深竹窗斜日猶開卷松榻新秋自理琴
從此卜居塵事少高車莫惜過雲林
過鄭氏新居
芙蓉池上晚凉初萍葉青青一雨餘落日無人來洗馬
小亭臨水見游魚清吟我亦忘歸去長愛君能此卜居
繞岸近栽新樹好相期重看綠扶疎
至北山
何處人間清意多疎松白石散巖阿道人汲水煮新茗
念我攀雲到碧蘿泉谷夕隂留杖屨林廬秋色入婆娑
野猿聲斷青天外便欲臨風一浩歌
吳公輓詞
家聲禮樂古延陵立政臨民自有經父老數州爭說尹
蠻夷一節舊瞻星鄞江路接黃泉迥錦里春回玉樹青
歸與淑人同穴好老成何處見儀刑
故人過訪
七尺長身卧故廬日斜起坐對殘書幾人歲晚能相問
一榻山中獨久虛好客新秋來杖屨小窗暮雨共盤蔬
相看道義有真樂萬事悠悠總不如
王中榮新亭
長江東去萬銀濤遠嶼西來擁六鼇中有新亭專物色
極憐吾子近風騷窗開白晝雲根立露灑清秋碧樹高
見說良宵滿欄月呼尊留客試新糟
中秋雨
中秋有月不可逢杖藜起踏臺前松天公一收玉兔去
廣寒盡遣玄雲封歸來閉閤風雨集憶昔登樓賓客從
百年人事半憂樂過眼隂晴知幾重
青松山中次韻基道人
金粟山高曉雪晴柴門相對有餘清因逢好景成歸隠
自許閒身樂泰平白髮已無塵世夢青松新結歲寒&KR0576;
北林有客同岑寂旋煮谿蔬折足鐺
廓上人事母疾愈
高堂傳說病逾深多少關情自不禁歸去恐無嘗藥日
平生兼有織蒲心烏衣子弟皆如玉青笋啼痕欲滿林
一夜秋風蘇鶴髮笑攜杖錫入雲岑
送王國祥游吳
南州故人獨可憐輕别閭里何翩翩斷髮舊聞泰伯國
扁舟初入鴟夷天雲連茶竈自隨去月在蘆花相對眠
秖今老我不得往為傳清夢到吳堧
聞世基補漳吏寄贈兼簡靈源上人
捧檄天南一笑春幾年身作卧雲人相材自古出胥吏
史傳後來無逸民清鏡多情猶白髮青山有路隔紅塵
舊游西寺靈源在為報衰年但隠淪
十年
十年不見鐘鼓食今歲仍遭饑饉時只道民間須振貸
誰憐我輩亦疲羸強持一鉢向何處自笑空囊尚有詩
早覺無錢助官糴也應屠販逐羣兒
吾郡
吾郡從來稱佛國未聞有此食人風凶年竟遣心術變
末俗何由古昔同市近秖今真有虎物靈猶自避生蟲
諸公肉食無充耳急為饑民散腐紅
賊起
賊起南州不出兵守攻一切付諸僧便將焚誦為無益
爭奈戰征非所能佛法自茲看掃地吾徒誰復辨堅冰
白頭歸就儒冠老飲水茅簷樂曲肱
懷惠廓
聞道崎嶇盜賊間為親扶侍入深山竹林罷泣時供饌
萱草忘憂不解顔亂世幾人能色養故園何日遂生還
我家亦有高堂在音信寥寥道險艱
不得惠舟信
一去梅花嶺上村可堪羣盜起如雲汝身不識今生死
消息何由遠聽聞舊隠琴書鎖秋色孤城關柝急斜曛
四郊此日方多壘魂夢相尋路不分
送錢介夫如臨漳别野
南州鼎沸涕堪流安得如君海上游果陷孤城誰獨免
能尋樂土更無愁秫田釀酒終朝醉荆木開花一樹留
亦欲奮飛憐老我丹霞何處強登樓
輔上人亂後不來
作客桐花苦歲荒挽衣不住損離腸能無一壑同薇蕨
秖說故山多稻粱廻首想應豺斷道寄書未有鴈成行
時危老我空相憶况是孤城閉夕陽
用韻題松雲八景圖
一到城西甘露寺只今山色似當時清談客去雲長在
乞食僧還鶴正羸松栢青青猶古意茅茨歷歷有新詩
曾知此地多風月寄語煩囂世上兒
六言
淮橋上歸别許生
高樹新凉雨意斷橋落日水聲中有幽人獨立白雲一
片猶横
晚色詩情澹澹秋隂客影冥冥回頭試問淮水何時重
到南亭
無題
樹影半窗眀月蟲聲一夜清秋我意浩然千古人間總
是閒愁
夢觀集卷四
