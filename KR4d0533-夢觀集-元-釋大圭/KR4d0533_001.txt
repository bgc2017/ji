夢觀集卷一
元釋大圭撰
五言古詩
定公生焚詩(并序)
吾釋氏者定世古昆吾人客漳久之僑居開元寺業
白以老至元四年秋峒賊來攻城甚急漳人莫知所
出定密而祝曰使城不陷賊吾當火吾身以答已而
果然越六年夏遂絫薪為龕室西郊行與衆訣衆留
之不可乃自燔其間其火之始張也人視之泰然無
豪髮惴惴色郡人咸大駭異請即其地作塔廟以祠
於乎定以誓故生而自焚宜若得罪於名教者然與
夫食人之食而見危不能致命立人之朝臨大節而
變者不亦遠乎哉况定之心以一身全一城之死靡
渝亦宜若無得罪於名教者也抑吾聞定老出世學
其成就豈此哉人殆見其膚耳定之詳余實得之靈
源上人源與之同居又將經始其祠者且請余為之
詩曰
羣兇白日至梯衝舞嚴城疇能身獨死而俾城不傾定
公出茲誓金石開精誠未幾來訊醜復見溝壘清前言
儻云食吾將負神明積薪自厝火怡然就無生何意金
玉軀倏忽煨燼成顧此無餘事足為流俗驚塔廟遂翼
翼鐘鼓初喤喤為國效死節勗哉爾簪纓
逢蒙
敦弓彀明月抉拾生清風一發期必中大射師友同學
成遂專巧教者初無功其心既殺羿天下惟一蒙含戴
亦齒髮位置三才中如何懷此逆天地或爾容囓鏃果
有術肆毒應無從蚩蚩一為鑒維以保令終
送吳生官平灤州學
聞名不一識始識還我辭問子何所之出為百里師灤
河偪幽朔士有剛勇姿一陶以禮樂揖讓中州為儻可
行所學無擇官高庳上以育人材下以開民彛為國右
庠序深意良在茲海風天南起桐葉初去枝諸侯起相
送張飲連夕暉子有二三策宿昔獻彤墀從來志經世
况有御史知茲焉發初軔遠大以相期
田家
日夕多鳥雀桑麻亦扶疎煙火四五家依依久同居是
時雨新足野水明四渠兒童呼黃犢散漫來近墟老翁
已辛苦入夜歸田廬月出猶未眠相與盡村沽今秋有
租税當春力犂鋤
晚過何氏林園遂成清集賦詩
日入雨新過陰陰羣木寒茲來愜林景况復得所歡所
歡者為誰何掾邀數賢喜客意無倦促席聞清言取泉
浸新瓜摘果來中園新亭會觴酌高燭明閒寬而我素
不飲亦復舒芳顔諠静固異操離合感多端深懷一飯
意月出猶盤桓
客趙鄭二生者談歐陽室形勝
衡門何蕭條竟日抱冲寂有客方起余清懷話山澤載
言歐氏居乃在龜巖側嵌空即遺構茅茨少人力上有
松可樵下有泉可食行游得長林息偃亦盤石雲横兩
崖青月出雙澗白垂蘿飲羣猨密蔭會歸翼娛情匪一
端悦目固多迹肥遯諧宿心逍遥願同適聞此感客言
胡乃後良覿棲遲久欲往夢寐嘗所歴且復留清吟同
宿風雨夕嘉約詎敢忘明當理巾策
游龜山
六月廿六日同趙生鄭生許氏兄弟游龜山山之大
石下有遺址相傳歐陽詹讀書于此因造焉相與慷
慨賦詩分韻得魚字
閒情素乖俗樂彼中林居林居未云果幽賞意有餘出
郭青山多佳木亦扶疎竝游得良友方駕從所如翠微
薄炎景蘿風汎凉裾雲逕步窈窕石門入清虛少留席
豐草綠縟綿以舒藂祠翳鳴鳥石澗清有魚形神一蕭
散疲勩亦已祛夤緣龜巖東遂即歐陽廬懷賢仰高躅
撫蹟驚廢墟願留石中室畢誦人間書茲焉恐遲暮眷
眷空躊躇
造唐山人居
行行野田盡荒蹊入秋水何人有新屋鬱鬱松林裏欣
然造其門晤言得君子解衣坐微凉超遥適閒美日澹
疎雨晴山色散窗几石上聞鳥鳴林端見雲起平生事
外心即此胡不喜少暇同飲泉幽期自今始
次韻王季鴻游九日山
季鴻王君攜友游九日山過姜相墓感秦隠君能為
卜葬事不暴於世弔以詩余未識其人愛其詩亦次
其韻
有客車馬同新秋在雲巘幽尋意方愜周覽涕欲泫碧
草滿地生白石抱空轉下有丞相墓奈此牛羊踐隱君
昔深遯芳木足幽搴維時諒多艱此地憩重趼日長聃
書盡歲暮越山遠初月聞嘯歌歸雲同息偃鶴足喜松
高魚心畏池淺有懷莫與同尚古一何緬姜公實英材
悟主片言善位及台鼎崇職當諫垣選骨鯁乃左遷時
運蓋多舛澹泊兩相求綢繆永云展吁嗟日南英梁棟
先摧翦微爾收白骨當時委蒼蘚逸事傳海陬史氏闕
光顯千載有若人游歌始相勉往古凛高蹤來今戒駑
蹇友道日以媮殷憂何繇遣
送友人行
雲林滿寒色送子行江臯離魂黯將别薄暮猶風濤萬
里方首路一心愼所操居恒苦局促出豈圖游敖摘珠
水何深采玉山未高輝光有後得辛苦無前逃相知在
伊昔散帙共明膏積齡蓄竒志識察非兒曹遠道子獨
往中心我誠勞端居盡白日柴門翳蓬蒿思存不在目
還往空如毛衣巾有新雪殷勤念同袍惠聲因歸翼歲
晏舒鬱陶
次韻王觀明冬日感懷
幽抱恒弗舒徂年矧當急方茲感朝寒忽復悲日入晏
温豈無時霜霰竟來集念之悟浮生俛仰二毛及翕翕
耻竝趨終然就孤立懷我同心人蘭章無廢緝高卧思
雲林世紛苦維縶發軔方自茲多岐亦屢泣窮居守簞
瓢適遠困簦笈已矣各勉旃龍蛇有時蟄
和詹生飲酒二篇
百慮中已灰何獨未㤀酒君言酒可念飲此益我壽渾
然一真性毫偽寧復有醉中意尤長家人視諸友
詹子真國士博學乃多能堂室有廉隅後來復誰升張生獨
高義古學已川增日沽酒家保來問作詩朋相知久逾
密餘子方背憎獨醒有不免熟醉良可憑一言事剛制
羣狐聽春冰
和再飲酒二首
余既和詹生飲酒詩數日生載歌詩不謂余和而心
欲余和之余知生久重違生意乃彊和生云
澆醨世已甚之子但醇醇讎書南郭下獨抱希世珍所
願非聲利有懷在清眞日夕故人至持觴時茹新
斷飲果何謂開飲詎云宜淵然一方寸忻厭共滑之伊
人固殊俗於道有天資已忘忻與厭酒至無固辭
南野
張耉居有樓瞰城南之野因自號曰南野
高樓對青山美人在南城不知市塵中白日車馬聲人
樓兩相高上與雲月并手持古書坐澹澹香煙生豈必逃
林莽猨鶴迺可盟彼哉宅幽昩何得居高明薰風襲太
和天池挹至清歸休廣莫地優游觀八絃茲懷復誰識
時以野自名
古意八首
美人如瓊英被服閒以嘉獨居芳年晏媒氏絶行車當
戸理清瑟曲終復咨嗟山有蘭蕙草水有夫容華盈盈
絶代色日夕念無家
朔風生夜寒孤妾羅帷間晨興開粧閤流淚復潺湲流
光損華色佳人滿邯鄲娟娟有新悦君子不思還願君
異明鏡照心毋照顔
良人出不歸孤妾在中閨夢中或從行覺來但空棲驩
燕一乖闊顔色日慘悽愁將清鏡照獨掩春粧啼方聞
鷾鴯語日夜鳴莎雞恐君盛年去妾身賤如泥中心冀
君亮終始願不攜
月出照我牖獨聞林鳥鳴機中織文錦殷憂竟何成持
此悦誰目良人千里征别離今幾日碧草生閒庭何當
一來歸泣涕言斯情
亭亭雲中鶴自昔為僊侣僊人寄之書飛來不吾與我
欲凌青霞頗知塵世苦杳杳莫嗣音三山在何許
大星何落落小星亦離離須臾素月出羣景遥相暉念
我嘉友朋攜手同所歸盱矣道路長悵然不可期
山阿有香草采采不可掬願言遺同心日夕行空谷遠
道阻關河懷人在心目芳菲幸未闌聊以身佩服
白雲空中起一雨羣物滋浮生在世間徒費食與衣古
人雖已死清輝照無期豈復同碌碌寂莫黃泉歸
去草
歲暮孰華余幽蘭植前庭何彼蕭與蒿亦復長青青紛
羅奪幽色荒穢蔽紫莖拔去在今日寢食心始寧蒿也
非爾惡所懼亂芬馨
答詹先問吾弟疾
青春紫荆花奈此天風寒兼旬在床蓐零淚紛潺潺我
生寡昆友實恐骨肉殘陰陽一為寇有甚探囊丸歘來
驅瘧句展玩臨風欄上期勿藥喜下言吹篪歡感激故
人意欲報空長歎
山行
幽齋倦孤坐高步入清旭雲散碧天空雨餘山生綠野
草春已芳水禽晴更浴寂莫有所思倚徧西巖曲
平窗池水
白石圍方池碧泉湛清冷幽人窗下坐蕭蕭讀書影時
復一洗心對此萬慮静
此心淨如月獨照一泓水終歲湛不摇晶晶絶塵滓孰
謂但清空嘉魚從中起
重尋歐陽書室簡信道同游
佳游念茲山何心計脩阻一來感竒逢再至欣夙覩蕭
蕭讀書巖高風凛終古雜木荒女蘿遺蹤記環堵當時
想禽魚英姿識龍虎而我後千齡披榛悼前武磴道方
涉雲松林忽聞雨悠悠遂忘歸遠意入平楚既尋石上
室復息林下宇長颸涼衣巾薄暮多笑語鄉來同苦辛
殷勤問游侣
臺上晚涼未去
高臺日將暮風涼未歸客長歌林木秋微靄山光寂素
友適心期幽賞忘物役殷勤松間月照我歸途白
白夫渠
夫渠生遠陂采采升中堂汚泥失故迹清風來新香一
薰塵念遠三嗅煩襟涼芳菲日以暮顧眄何繇長亭亭
白玉質玩之不可忘
秋雨
林廬白日晦門掩清秋雨端居無與娛孤抱亦良苦開
卷一慰心同人在千古
病聞錢將軍過訪不果因其聽雨詩用韻謝
始聞顧蓬蓽旋覺回高軒屬余方卧疾傳呼無乃喧愛
人諒以德所懼傷形魂念茲感深意藥火聊自焞今春
款東閤顔色何温温經時不相見秋雨滿池盆伊人亦
沖澹微燈坐黃昏病身有羽翼一笑及晴暾
送同袍
楚人不愛寶白璧埋空山賈胡得明珠置之骨肉間富
貧誠自取愚智不同年方今江湖上龍門盡開關百寶
浩如海虛往蘄實還居諸易云邁少壯不可閒送子即長
路而我胡為然相期匪一朝顧影深自憐曾飊發中野
返景明飛翰留連豈不好局促非所安驅車日以遠滿
目新山川他鄉有明月夜夜照子寒行止各異趣夢寐
空盤旋歸來儻及早共采桑上蓮
題遠綠亭
金華閒上人作亭封山絶頂因高而望羣山皆來余
以遠綠名其亭而題其上名取諸唐高僧貫休詩語
新亭始云搆藂木已森森城郭萬井喧翛然此中林主
人愛嘉客而我來清唫朝陽麗初齊開戸羅數岑千里
出毫秒雙明洞高深嵐將宿雨滴翠與浮雲沈眉濃有
新黛髮沐及未簪宛轉呈姿媚頃刻移晴陰眞觀落塵
色爽氣開靈襟蒼煙起華薄迥見歸飛禽維茲古皇宅
鄂公舊鋪金竒蹤諒神閟煥發方自今亭亭金華翁名
迹詎足侵翠屏澹相對永日坐鳴琴青青亘終古可比
静者心
銅爵臺
高臺一曲歌西陵木將落蕭瑟繐帷寒秋風凄女樂魂
魄不復來觴豆但如昨奈此白日何朝朝照銅爵
次韻詹生謝許氏兄弟餽訪
許生和詹生春雨寒歌且餽之油因弟訪詹致焉適
出尋有詩謝余以其相與敦友道甚古可尚次韻
端居念易盈獨往情自適寧知高齋閒白日來清客相
望竟參商不得同几席緬然懷伊人貞姿敵金錫伊人
不可見百憂寄新章未遑軒車去豈謂道里長眷彼鴻
鴈序冥冥道彌光吁嗟寒士歌重我孤憤腸斯文久陵
遲一縷存已僅高明掩羲娥小智曜螢燐懷哉大雅姿
釋此末俗恡竊恐遂白頭寸心坐灰燼蘭膏侈新貺高
義莫與倫清光六籍間悠悠自相親茲焉一喣沫奈爾
俱潛鱗願言同出處往矣天池濱勢利衆所趨友道日
蕪穢勞心思古人努力在吾輩相看黃髮期共攬青霞
佩惟應秉素節歲寒見貞脆
送同邑長高昌公北上
天朝一四海荒徼猶近隣維同去萬里監邑余有臣猗
歟高昌公三年此為春絃歌響千室井里安四民一邑
之風化豈不關厥身講學必四代游心在成均遇士或
俊秀揖讓同薦紳時聞有折獄語及六經醇往者食險
徒舟車斷通津自公一為政幡然變頑嚚即此見治效
豚魚孚有仁報政及茲日星言駕駪駪卧轍似無路頌
聲起連旬曰公寔王佐民社暫以親故家重華閥清選
皆天倫行應昭代須大惠周下人
題脱將軍明寬堂
一堂有向隅賓客顔如灰所以為天下勿俾異樂哀不
有明與寬安得衆所諧明則見人瘼寬則可遠懷八絃
亦云廣何物非春臺脱侯寔知國匪直扞城材愛國如
愛家矢石冒不回身居萬夫上甘苦下與偕時因凱歸
暇白日東第開中堂燕朋酒髦俊千里來海邦一静治
折衝在尊罍擁旄寄方面餘地或恢恢維侯翊王室將
星炯三台具瞻方自茲曷不崇勲階
僧兵歎
饑民聚為盜鄰警來我疆有兵既四出頭會家人良趣
赴義軍選萬室日夜忙吏言僧寔多亦可就戎行牧守
為所悞敺僧若敺羊持兵衣短裌一時俱反常伊余生
不辰逢此祇涕滂慈悲以為教王臣所金湯復之勿徭
賦甲令明有章胡為不爾念而此出倉皇軍旅託未學
佳兵云不祥永言媿二子歸哉慎行藏
哀惠廓上人
甲午冬聞惠廓上人死象運山中竟不知其何如死其
死何時死之信不且不可知也明年冬乃得問故於
其徒惟質質能言其死狀廓初辟亂山谷間久之以
侍親歸尋往奔其姑喪至則為人所殺寔去歲十一
月十一日也在吾門者如廓不多見而死非命天其謂
何始吾欲哭不得其故不敢哭焉今哭之矣既哭為
詩哀之
喪亂孰為之哀哉自蒼旻蒼旻覆下土胡乃不我仁此
邦失綏馭干戈起齊民一州環七邑何人匪王臣官軍
久不出所至多陷淪之子在溪上奔竄如驚麏負母入
巖谷承顔無賤貧辛苦復來歸亦曰問嚴親流離不忘
孝如此端可人老姑實父黨赴救寧無因奈何嬰竒禍
清血遂灑塵虎口諒不免龍淵宜自珍物情固多變前
知詎能神悲風東南來死生苦難真欲哭殊不敢涉歲
今已旬因人一問故始識遘此屯銜冤即長夜萬古嗟
無晨松栢信為材刀鋸終與鄰茨棘一無用成蔭彌冬
春為子獨永歎榮枯竟誰陳
夢觀集卷一
