夢觀集卷五
元釋大圭撰
五言絶句
必上人所居竹
白日炎氛遠清隂敷廣庭歲寒抱高節霜雪獨青青
桐下井
曉風吹銀床蕭蕭古相樹時有新汲人缾攜落花去
龜峰絶頂
危石青入雲上有千歲木我來卧其間天風響巖谷
石上
久坐大石上青天行白雲野意道不得幽鳥隔林聞
淩霞觀舊迹
石壁立萬丈僊人青雲端不見來笙鶴落日天風寒
行松林中雨欲至
石磴下欲盡松林新逕開黑雲何處雨時過帽山來
雨少止下山
苦愛山色好獨乘清興來歸時却惆悵石逕有莓苔
雨歸
不向青山宿青山笑殺人黃昏獨歸去衣上雨痕新
歸至中野
雨色澹微陽歸情已當急空野夕凉多共對青山立
山雨
山雨夜鳴屋凉秋風滿林一貧纔到骨萬事已無心
亦有
亦有往還者自嬾與相期獨坐柴門裏青山無去時
見月
天地幾昏曉浮生半是眠寄聲世上客眀月為誰圓
聞蛩
蛩鳴東壁東蛩鳴西壁西老我中間坐遠近一聞齊
遲眀
山曉欲無色雞寒猶有聲客中魂夢少風雨隔林生
七言絶句
漁父
大兒船頭新得魚小兒船頭炊彫胡老翁一笑江潮落
西村有酒滿缾沽
夜起
野人獨卧山中屋夜半雨聲清夢熟起來竹下一開門
秋入千峰月如玉
顧氏亭菊
顧家亭館四時佳薄暮來過到月斜徙倚不知秋色冷
赤闌干外有黃花
德林
我是道林君德林休論異趣不同心三株樹下扶疎月
幾日來聽子夜琴
次韻詹生臘雨不出
憧憧入市蹋泥行獨有高人息外營隠几讀書心似水
空齋不斷雨來聲
愁生懷抱苦無端歲晏囊空阻一歡欲折梅花當分歲
黃昏飛雪滿城寒
呼同遊
春山雨後碧如苔為問閒人幾个來不去題詩巖下石
澗花紅白為誰開
題龍引子朝天畫
淵龍飛出霧如山龍子相隨闖九關遙想雲霄新得路
雨聲一夜到人間
書雪夜訪戴圖
萬古神交共此心當時何事下山隂遙遙一棹言相訪
安道門前雪正深
山谷草聖
涪翁醉墨動驚蛇流落人間幾歲華長恐六丁起雷電
為龍飛去玉皇家
赤壁畫
寒山影落大江流赤壁應難似舊游風月當年收拾盡
黃州副使一扁舟
和用平懷南上人三絶句
寒窗貝葉共平生聽盡燈前片雨聲今日悲凉只孤坐
殘編上見蠧魚行
人間友道冷於秋伐木無聲萬古愁頭白東峰一遺老
獨尋宿草弔荒丘
寒雲長閉舊林廬魂魄歸來日已疎欲見懷人更無路
空山秋色對禽魚
看山
青山遠近畫圖間落日秋風得意看紫翠重重歸鳥盡
四窗不掩石樓寒
賣書贐友
故人欲行萬里外自言囊槖尚空虛我貧無物堪為贐
賣却平生一束書
通財我亦聞諸古空有平生氣義高深媿窮途負朋友
極憐富室積金刀
長門怨
娥眉無綠鏡生寒忍見銅鋪月又圓一片君王心似昨
曾將金屋貯嬋娟
瑤臺曲
冠佩朝天逐伴歸玉簫聲裏露沾衣曲終十二樓頭月
萬里青雲一鶴飛
詰鬻香者
戸外聲聲賣紫檀貧家誰辦買香錢如何不向朱門喚
沉水烟中人醉眠
鄭老人
白頭含笑倒長瓢話到前朝感慨饒無復吐茵當日夢
海雲樓上對春潮
聞鸎
竹邊睍睆夢魂驚啼破春風似有情花榭柳臺聽得慣
金衣好去九重城
出山自笑
都將聲利付時人野鶴孤雲物外身底事半生雙白足
今朝蹋破一紅塵
苦旱
春秧黃槁百泉枯龍骨聲中泣老夫不恨長饑委溝壑
長官秋至索王租
王季鴻相邀不去寄謝
閉門蔵拙久雲林俎豆諸賢媿此心珍重形骸外相見
春風塵壁下桐琴
懷復初翁
玉立清標不受塵閉門寒趣自生春東山興盡歸來後
一樹梅花對病身
世塗差狹道難行獨負文章一代名舊日著書無恙不
人間千載子雲生
鐵石平生一寸心如何西望亦沾襟藂林元氣關公等
不說鍾期莫鑄金
石笋溪堂
白沙青樹帶人家門外溪聲一𣲖斜欲買扁舟同野老
月眀吹笛入蘋花
卧疾懷金粟山人
身不能飛秖自愁閉門卧病盡高秋無因去作山人客
長嘯清風十二樓
示同袍
天南為客度黃花一笑歸來共歲華老我不知身是病
自吹松火熟杯茶
試論心事一開顔萬事如今只等閒病起朝朝相喚去
海城西北盡青山
病起簡所知
清白堂前客似雲新詩唫罷倒芳尊不知尚記龍鍾不
病起雲深獨掩門
長恐心期媿古人半生曾未拜車塵獨憐身世枯蓬草
零落秋風不見春
池上
綠淨涵空護碧苔方方一鏡向人開晚涼獨立心如洗
風破浮萍片月來
感蠧書魚
臨窗清曉獨長吁在眼陳編有蠧魚身世區區文字底
當時魯叟亦捐書
聞杜宇
情知望帝是前生春盡江南憶錦城到處青山山有樹
如何偏起故鄉情
夜宿李氏館
坐我高齋笑語新此時歸思浩然生不因乘興一來往
爭識孤雲物外情
有懷
落日孤城想故人三千客路淛江濆恨身不解相隨得
目送長風北去雲
南墅十二詩
晦忠堂
新堂猶揭舊堂名坐記當年一愴情萬里虎頭身許國
歸來煙雨課春耕
菱風桂露之鄉
菱葉風來水氣浮桂花露濕月眀秋此時身在銀河上
不躡僊槎駕玉虬
一川平野
雨過羣山掃綠埃無窮野色望中開漁樵往往斜陽外
只隔前川喚不來
水木清華
春流遶屋似江湖綠樹當門作畫圖白日風波渾不見
一雙鷗鳥起投壺
燕寢凝香
眼冷樽前舞袖紅日長高枕自清風功名擾擾平生夢
分付黃雲一穟中
池塘春草
二儀清氣幾曾衰前輩風流可得追康樂後身孫處士
一池春草夢回時
草堂
杜老高風六百年茅茨那得尚依然側身西望人多少
萬里橋頭不盡天
處士橋
無意趨時愛泬寥一溪流水斷塵囂幽人石上看雲坐
車馬來時莫過橋
山隂溪曲
清溪流繞碧㠝岏便作山隂一樣看今日戴公何處在
滿船風雪不知寒
總相宜船
彩鷁不飛連碧波此中公子醉眠多傍人剛道相宜好
夢入西湖聞棹歌
翠香館
萬甕吹香客到稀青帘故故舞斜暉主人家有如澠酒
不脱鸘裘得醉歸
嘯雲臺
高臺直上接青雲一嘯晴空十里聞天上神僊平地有
羣兒何事醉塵氛
晨興涉園
遶畦青青蔬葉凉渠水新添一尺強倚杖方知山雨過
夜來底事夢魂長
病起
澹澹心情病始甦蛛絲風葉小窗虛秖今嚼蠟人間味
歲晏生涯有東書
扁舟
蘆荻風生水正肥老翁含笑坐魚磯扁舟棹入城中去
白日城中滿是非
歸來
歸來谿上一茅堂讀罷陶詩倚石牀萬事悠悠長嘯裏
閉門風雨麥秋凉
懷雲橋
我懷别後向誰論雪曲成時苦憶君何處有樓三百尺
抱琴長對子山雲
白鷗
白鷗飛來磯上晴中有老翁相對清東風斜日一飛去
獨照白頭江水眀
茅屋
茅屋隂隂水北村滿牀書卷一桐孫雨聲長在黃梅樹
四月來時不出門
徐老人至
久聞兒輩正匆匆水國歸來一室空白日有誰來過我
北隣七十二年翁
戲成
城郭無心寄一瓢此身便欲老山椒山童忽報松華盡
又逐扁舟上早潮
謝檄
謝檄歸來卧白雲秖今心事與誰論故人不似蒼苔好
歲晚青青一到門
寂寞
寂寞荒庭總是秋菊花開晚尚風流斜陽病起一相對
底事旁人不解愁
珠公歸自永陽山中出其山居槀因賦
政為時危去卜居不知霜雪滿頭顱歸來一笑詩成卷
還記桃源路也無
日日思山不肯歸年來心事固多違老禪真有誅茅地
應許孤雲作伴飛
八笋
我屋清隂未苦濃天教頭角破苔封眀朝一一青雲上
誰信山中有八龍
簡郡守
天子臨軒遣老臣亦憂塗炭遠方民秖應三載清如水
不涴天南一點塵
近日清聲不及初使君心事果何如盧公只作桃源縣
三載猶同一下車
哀殍
斗米而今已十千幾人身在到眀年譙門有粥如甘露
活得操瓢死道邊
閔農
經年不見大田秋賣盡犂鉏食養牛儻有後來耕種日
一時相顧更多愁
世事
世事紛紛勿重陳柴門高掩百年身滿頭白髮不須薙
相識如今復幾人
病中鄭南村至
病身如鶴寄枯林浮世無人識此心不是君來相問訊
四簷風雨入呻吟
夢觀集卷五
