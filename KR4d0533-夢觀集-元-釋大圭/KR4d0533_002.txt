夢觀集卷二
元釋大圭撰
七言古詩
哀阮信道詩幷序
余欲作哀阮信道詩久矣竟不復能作而仲昭蒲君
乃能作詩哀之且言其母老子幼而喪在殯者四年
于茲是可哀者夫以阮之材枉於時而窮窮且死死
不能葬而其母子又如君所言者雖行道之人亦哀之
况同志乎然余以為徒哀之無益必使其存殁有所
濟可也今君以其哀之者示諸人人使入其言阮其
得所濟矣則是哀豈無益哉余遂亦作哀阮詩次君
韻
少微星墮南天寒先生何之魂魄單平生窮塗已屢哭
身後淺土誰當看青天夢夢訴無處人間顚倒施冠屨
彫蟲場屋亦偶然屠龍海國還歸去斯人己遠令人思
嚮來相識驚暮遲取泉雨後茗同煮對竹雲深詩旋為
百年未半成朝露地下秪今能怨慕孤兒拜客不勝衣
老母啼看嘔心句眼前寂莫安足論貞曜名香看刻文
仁人義士萬金產得不為爾摧心魂
和詹生春雨寒歌
十日春九日雨空屋貯寒寒色苦曉雪都城陌上泥暮
雲不見城東樹所思今何處相去纔幾許獨將寸心寄
短琴琴老無絃暗塵土東風吹落錦一幅文章字字成
金玉中有苦寒詞調古聲更悲賡歌我不忍上訴蒼蒼
知俗眼瞳人久生脂競收𤨏尾遺瑰竒野禽乘軒士徒
步黃土被繡人無衣天公有意回春燠千林一夜生紅
綠長年呻唫卧掩門人生不解同草木君勿歌春雨寒
我有兩耳愁心百盤爐空葉已灰屋漏苔生椽簷聲夜
夜春水懸人間惟我與子同此味鬢髮未白書如山春
雨寒歌一闋窮逹在天愁不得當時短衣夜半悲飯牛
何如學取商頌聲金石
出無車
出門便有路路與天長盡何處今日出門去不去去時
喫苦不得住繭生脚背汗雨流草鞋穿破脚不羞大砂
小刺踏入肉疼痛連心眉總蹙前村落日起孤煙客子
苦饑還問宿歸來資用無一存大悔三月不出門白面
年少命運好連鑣結駟隘衢道肯信無車一生老
寶公新堂歌
寳公之堂天下竒十日不到思見之暗泉流來不知處
盡作寶公堂下池朝朝坐客笑譚裏黃金鯽魚三百尾
風波不動人影閒一片青天在寒水丹梯百尺新樓開
六月面面清風來青山有眼愛人好隔雲飛舞相徘徊
從來山水心所向池上高歌復樓上我亦結茅歸作堂
歲晚置身山水鄉
賀太守雨
金烏翅熱碧海紅天南旱火蒸蟲蟲眼前枯槁百物
同榖價騰湧田苖空清源太守清河公愛民一念天與
通黎明乞水龍王宫桑蓮華開瞻大雄神物效職毫光
中奔走屏翳驅豐隆瓢翻甘霔來蒼穹餘波近遠流無
窮歡謠載路歌年豐再拜民牧眞吾翁下車三月恩已
蒙三年惠我期有終世家閥閱開國功歸朝緩駕無忩
忩紫雲席蔭羣衲藂作詩擬待觀民風八荒霖雨功益
崇脩名萬古齊華嵩
日者劉代
更生之孫清而腴淵源千載天禄書放懷自託日者學
蕭然野服來通都支干生勝一出口誰從清鏡逃妍醜
逹官連騎塞里閭市人懷糈爭奔走列星布置胸中天
下簾一笑收百錢淫巫瞽史語神怪獨談性命非同年
譊譊終朝勞頰舌旁人為君長歎息黃金臺上方急賢
白首天南尚為客坦然坦然地行僊有暇與我相聯翩
春風桐江呼酒船興酣夢入三神山下觀塵世磨蟻旋
歸來門前客如雨窮通身外初忘言
壽母歌
詹先貧能養親聲聞閭閻其親高年康彊今八十矣
鄉之士榮其有壽母也咸歌之余與之方外友亦歌
以為子母慶
清源西郭先生廬先生食貧身校書先生有母年八十
綵衣白日來庭除天朝旰食求秀孝人偕計吏趨公車
堂堂此士固殊衆浮湛不去將何如白頭偏親要菽水
青雲有路遲吹噓堯天自樂足甘旨安仁時賦行版輿
吾知忠臣出孝子有道不獨鳴州閭金花鸞誥指日至
丹楓雨露無時疎先生先生勉終初功名一笑真緒餘
高堂蚤夜承起居病起加餐厭寒葅來茲逾八還望九
盤中好致春江魚
夜聞水車
旱火秋蒸土山熱新苖立死田寸裂西風何處送嗚嗚
一夜水車啼不歇水車身作水中龍赤脚蹋龍憐老翁
白水田頭月未落千畦萬畦雲雨同流蘇醉卧誰家子
有耳不聞汝啼苦水龍水龍汝勿苦及物無功得如汝
次韻王觀明爛柯引
汝誠王君觀棋有得遂舍所玩作歌以見志余喜而
次韻和之
入關爭先取秦鹿逡廵失路行孤竹相持堅壁久未出脱
兔無人追逸足兩豪角立成敵國一决雌雄看終局西
探虎穴歸不歸先聲萬里天南飛機行九地布重圍的
盧一躍先逝騅眼中鷺起長江曉羣烏飛去斜陽了王
家瓜葛英儁郎晚悟名教眞樂鄉文楸忍涴春汗香人
間日短僊日長濕螢入囊當寒雪清光不盡膧朧月
南山食笋
蒼龍起蟄破玄壤昂昂勢欲干雲上一夜風雷無處尋
君家玉盤薦蕭爽詩豪搜攪冰雪腸倏忽驪珠光在掌
渭川無謝千戸封金鉉空聞太牢饗主人主人好培養
籬下龍孫看新長他時拄杖來叩門萬玉排簷戛清響
次韻陳隲民惜春
金尊瀉酒胡琴語白日長看華在樹東方一夜來戲人
老紅飛盡江南雨勸君莫苦愛流芳紅顔百歲終黃土
山人眼底不見春古檜陰陰翠虬舞
築城曲
築城築城胡為哉使君日夜憂賊來賊來猶隔三百里
長驅南下無一跬吏胥督役星火催萬杵哀哀亘雲起
賊來不來城且成城下人語連哭聲官言有錢雇汝築
錢出自我無聊生收取人心養民力萬一猶能當盜賊
不然共守城者誰解體一朝救何得吾聞金湯生旤樞
為國不在城有無君不見泉州閉門不納宋天子當時
有城乃如此
僧兵守城行
驅僧為兵守城郭不知此謀誰所作但言官以為盜防
盜在深山嘯藂薄朝朝上城候點兵羣操長竿立槍槊
相看摩頭一驚笑竹作兜鍪殊不惡平生獨抱我家法
不殺為律以自縛那知今日墮卒伍使守使攻受官約
謂僧非僧兵非兵未聞官以兵為謔一臨倉卒將如何
盜不來時猶綽綽敵人日夜徂我城示以假兵無乃弱
我官自有兵與民願放諸僧卧雲壑
夢觀集卷二
