夢觀集卷三
元釋大圭撰
五言律詩
重五日弔古
楚國大夫去彭咸從所居秪今浮水馬何處問江魚異
俗悲遺事離騷讀舊書一觴川上酒斜日雨疎疎
世故
世故占星變吾生共月孤此時無夢寐長恐涉艱虞山
色宜茅屋松花落飯盂素心將獨往及早謝人徒
萬國
萬國銷兵器天戈落彗星苖民思帝力千羽舞王庭大
漠秋無戰窮閻夜不扄屢聞寬大詔風浪静南溟
左公督捕歸
南來持斧使騎氣滿丹霞貔虎收寒幕豺狼失暮沙清
風開瘴癘裔壤挹光華翼翼勲勞大桓圭立帝家
寇平詶諸友相問
隣州傳警急病客慰親歸海上初聞信天南已解圍弄
兵民亦細臨陣將能飛好在諸君子吾生幸有依
雲榭
陳王成霸業故國獨斯臺寂莫千年恨傳呼五馬來秋
風樟樹老殘照石碑頽舊事今誰說天晴海色開
送宏上人寧親
新知得之子歸夢忽丹霞一棹清江曲相看白日斜庭
闈多壽色甘旨及秋瓜頼有諸兄在重依古佛家
道邊古井
壞甃沒荒草寒泉如許深何年有此井過客嘆無禽素
綆斷新汲青松落晚陰極憐抱清洌照影獨沉吟
壯歲
壯歲不自食有懷成著書從來生計拙天意果何如樹
近秋聲早苔深轍迹疎知音人豈少顧已媿空虚
對梅思遠
梅華開滿樹誰與共襟期有客猶千里無人寄一枝江
南天欲雪歲晚子何之愁殺黃昏月孤唫立水湄
病不能寐作
長身一病後生意苦無多相對孤燈在不眠清夜過向
來殊可笑後日竟如何默定行藏計餘生委薜蘿
窗曙來禽語庭寒獨樹青物華猶婉娩吾道已伶俜白
日荒人事殘年對佛經古來豪傑者多少老沉冥
正月游片瓦巖道人留竟日適興成詩
片石成巖屋高扉寂莫濱雪晴來野客春早見幽人煙
火寒山近盤蔬午甑新留連愛林麓城郭有囂塵
送義講師北上
清凉餘韻在敷唱得斯人白日天花雨玄譚麈尾春鄉
書稀到蜀蠻語漸通閩去去金臺上經筵寵渥新
黃仁山輓詩
閱代衣冠古黃公孰與儕時清成大隱頭白尚長齋天
意來多福人生竟有涯相從悲劍化雞嶺暮雲薶
詶王生留别
相對譚玄久依依别古皇夕陽幽寺好人事蚤春忙門
掩香仍在山空草自長興來雲榻近杖履更何方
送齊上人之浙
相從久寂莫此别竟何如暮雨勞行李秋燈憶讀書枕
清吳地狖舟亂淛河魚適遠多幽思吾生媿獨居
何生
南國有君子陰陽家者流下簾白日晏沽酒玉林秋欲
去問八字知余老一丘譚天對豪傑躡屩入神州
客中簡知已者
天意妨吾道生涯滯客鄉風高林影亂山近雨聲長慷
慨君相識飄零我自傷山中半間在屋債倩誰償
顧熊父挽詞二首
故國咸淳老餘生濟世心藥能全萬命家自致千金杯
酒清譚足華堂戲綵深一朝成古昔埋玉上鄉岑
賣藥全高節勤家有令妻相從就窀穸不自試刀圭後
福延苖裔平生絶町畦江侯五色筆空復照黃泥
輓黃郎
堂堂江夏士意氣復誰如一笑囷傾粟長歌客有魚高
名傳異域晚節在吾廬舊接清歡極秋風祖輤車
善叔死母哭之哀
藉甚吾宗彦天乎不永年高堂生白髮老淚到黃泉烏
鳥無歸日松林有暝煙一生辛苦志身後幾人憐
陳南山輓詩
元龍湖海士老大閱艱難子舍傳家政僧齋話歲寒長
歸新宅兆不見古衣冠尚想平生事臨風獨永歎
次韻相待山行
山北尋雲去城南覓伴來相期曾宿昔一笑出塵埃市
酒逢人勸春陰近午開深知凝望久攜手躡崔嵬
曹吉
君今浮舶去因識遠游心衣食天涯得艱難客裏禁春
帆連海市暮鼓起香林一笑歸來好高堂壽百金
送遠
秋色連平海悠悠送遠心征人辭夕照孤客倚寒林北
去舟多雪西游橐有金何當一迴首舊隱白雲深
贈徐山人别
相看初下榻餘子漫如林人物南州士梅花歲晚心政
須同煮茗何事即分襟後日千峯裏無從聽鼓琴
過必上人
君居高樹下六月得清風世事不復問心期誰與同日
長泉自汲隣曲逕纔通愛我重留話深秋月滿空
陶生
陶生真我友生恨不同今清節照當世黃花知此心衣
冠思典午詩酒寄東林寂莫將千載無人歸去唫
唁許生
幽明分伉儷朞月廢游歌疇昔期偕老于今奈若何春
魂來夢寐秋序感蹉跎一擊莊生缶憂端未覺多
蘇氏
嫠居三十載將母育孤兒之子有如此他人誰過之素
塵生曉鏡涼月入秋帷貞節磨千古茫茫獨爾思
黃山長内子輓詩
閥閱鍾醇懿來嬪江夏黃同心空自結異路竟相望環
珮歸何處銘旌帶夕陽十年今得葬無憾即玄堂
和孫公子游南山
帝里歸來日胸懷尚昔年人材今可數公子獨無前大
旆光南寺清唫到暝煙功名方鼎鼎未許傍雲眠
晚過許生遂相攜至蔡家新亭
落日淮橋上因君得勝游花蹊入流水林院近清秋撫
景方成玩題詩更少留悠然心迹静新月照歸休
次韻星夕
中年親舊遠寂莫歲時過有客山南集開尊月下歌三
更來白露一水静銀河不得同清賞因詩感慨多
院檄歸田于我賀主者
使院來新檄蓮宫復舊田頓除經歲患應為主人賢合
浦收膏壤同袍仰食天汶陽歸魯後麟筆動千年
雲上人
上人善醫且相以游四方余固知其寓於技者也因
贈之言
藻鑑高雙眼刀圭活萬人多材能濟世行橐自生春談
笑諸侯客鉼盂釋氏身識真今已少誰信混光塵
送嘉惠師禱雨歸
郡以旱致嘉惠師禱雨未足沃村民告以師歸禳癘
聽之偃松諸上人作送歸詩亦謂余作
幢蓋來嘉惠湯年待捄焚衣冠趨梵刹風雨起爐薰井
有迴泉脉田無補地文尚何懷故里遠近一慈雲
訪東寺不在
東郭尋幽事高人適出游不成相問訊欲去復淹留湖
近荷香入亭空樹影浮更須乘月夜行徧竹林秋
送知藏者歸山
君探龍藏徧猶有去來心久客流年易故山歸夢深林
泉成獨往風月廢同吟别後多春哢嚶嚶聽好音
晚凉知許生獨在小樓寄贈
落日見山色小樓初罷書晚凉成獨立幽興在高居皓
月僧鐘遠微雲鶴樹疎極憐登眺好詩律近何如
簡魏文憲二首
南國徵兵賦中軍重掾曹塞氛方不靖王事敢云勞匹
馬秋風晚朋尊海月高澄清天下志餘事及詩騷
林居長閉戸無意傍青雲此客人間少杯茶松下分神
山誇獨步連率借多聞歲晚來同社匡時早策勛
送竒上人迎師櫬京師
訃告南天晚趨奔朔雪寒帝鄉非故土人物已新棺哭
位顔如對歸喪魄亦安師門諸子在生死一心難
孫母顔氏輓詞二首
五鼎侯家食伊人獨飯蔬磬聲諸佛近經卷一燈初南
野空陳迹西方有淨居長歸秖遺蜕萬古閟幽墟
當時禆内治懿德玉無瑕夙夜憂宗祀勤勞在主家新
阡成馬鬛舊社有蓮花萬里專城使哀哀哭海涯
潁川安人輓詞二章
事□猶姑氏從夫若大賓多儀皆婦道百歲但情親雲
暗魚軒遠天寒馬鬛新歸尋泉下女曾憶鼓盆人
潁水成東逝僊山正夕佳得男非我腹有後慰中懷大
易家人饋周詩季女齊傷心無復見丹旐已天涯
送詹海漚清谿游
谿水如藍綠幽人一葉舟夕陽成獨酌山色在中流清
興今誰及長吟不自休歸來期掃榻相對話良游
贈孟伯眞憲郎别因謝墨竹
養親須薄禄作吏本無心霜雪知清節乾坤付漫吟舊
游南國滿新夢北堂深老我雲林下憑誰豁素襟
墻陰數藂玉筆㡳有清風留贈非無意相期迥與同歲
寒猶特立心事一玲瓏何以酬知已猗猗在眼中
題五峰巖
一尋五峰老孤塔在雲端鐵樹已古色石房空晝寒風
流無後輩山水入多盤見說潛公隱天華雨滿壇
東濟上作
大江日東去吾道竟悠悠一世幾同志百年空白頭青
山猶入俗皓月不隨流安得長風便孤舟萬里浮
唁基道人喪弟
只謂百年内脊令相近飛急難長在眼風雨一同歸死别
驚心早情親舉世稀斷雲秋日暮念爾獨何依
次韻詹生懷陳衆中阮信道
舊游陳與阮不見獨成吟無復此聯璧為誰重鼓琴朔
方文字老南國酒杯深今日風流遠令人恨滿襟
南國
南國地皆赤吾生亦有窮豐年何日是菜色萬人同海
上舟頻入民間楮已空猶聞榖價湧開糴若為功
餽饟
餽饟資邊閫南軍萬竈寒斷糧今絫月為變豈無端夜
戍畱文吏秋兵&KR1224;武官到頭就誅戮餓死固應難
桑城
桑城連盜賊國楮斷新頒只少材充製非關上有慳人
情無用舊世事漸成囏陛下明如日更張一鑄山
有懷
不知經此亂猶及見吾親歸去嗟無路淹畱媿有身孤城
閉白日四野起黃塵我里今何似區區欲問人
哀鄭亢宗
每侍尊公側顔開白玉温相期成遠器何事作歸魂䑛
犢能無淚瞻烏尚有恩蒼天不可問端遣幾人存
病甚廓上人能來
臥病百餘日擁衾山雨寒世人不我愛之子獨相看市
藥能盈裹春蔬得滿盤一聞此問訊吾道媿艱難
亂餘饑又甚雲散我廬空時運方如此人心莫與同病
身須一壑天下付諸公為報平生友途今處處窮
次韻詹生因所見有感
四門磔羣賊餓者競趨之顧此果何物猶能療汝饑虎
今生角翼民已竭膏脂無怪人相食干戈正此時
夢觀集卷三
