端叔趙郡人辟為中山幕府因代范忠宣作遺表得罪
編置當塗即家焉自號姑溪居士客春從玉峰得姑溪
詞一卷凡四十調共八十有八闋惜卷尾踏莎行為鼠
所損耳中多次韵小令更長於淡語景語情語如鴛衾
半擁空床月又如步嬾恰尋床卧看遊絲到地長又如
時時浸手心頭熨受盡無人知處涼即置之片玉漱玉
集中莫能伯仲至若我住長江頭君住長江尾日日思
君不見君共飲長江水直是古樂府俊語矣叔陽不列
之南渡諸家得無遺珠之恨耶古虞毛晉識
