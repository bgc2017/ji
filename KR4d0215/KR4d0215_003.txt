拙齋文集卷三宋林之竒撰
五言古詩
示張直温
築山必使高鑿井必使深百正戒淺近盛德羞浮沉焉
有尺寸枝能棲垂天禽焉有升斗泉能容横江鱘借兹
論物理足以開君心嗌在容不足弱在力不任大道如
路然固無古與今
朝乘
朝乘日車出暮載星影還顛冥朝暮中出入咫尺間已
覺素志非更知人理艱小利專欲速大德不踰閑
田漏
古星昏曉中寒暑已不疑田家更置漏寸晷亦欲知汗
與水俱滴身隨隂屢移誰當哀此勞往往奪其時
雜詠
懷王自墮馬賈傅至死悲古人事一職豈敢苟然為哭
死非為生吾心良不欺㴞滔聲利間絳灌亦何知
看白雲愛而成詩
秋風吹白雲觸處自何谷初猶半洞門歘出遍巖腹零
落依水湄片段掛枯木餘影透微白滅跡混空綠煙蘿
自翳島溆荇徒縈曲安知蒼梧野下覆猿鳥哭誰能久
徘徊返顧視黃鵠
舉舉媚學子
舉舉媚學子居曰不吾知知而有不能無乃失於欺不
知未為患不欺浩難期咄哉天下懷何以天下為
呼雞
雞呼雞来前犬嗾犬至止夫豈必可召役以食乃爾今
吾曷為悲人而雞犬為自計無自存西山謝夷齊
秋懷
槭槭庭樹葉朝零非昔稠呦呦草蟲鳴暮急曉未休爾
蟲無不平豈亦有哀憂胡為勞呻吟與士感傷投壯士
亦何者哀哦與蟲酬所抱不列陳調苦難謠謳極目有
遠見直懷羞曲求蒿藜襲久安功名忘前收日月忽
未幾天地今復秋少壯負所懷老大安能謀生無及人
功死骨埋泉羞胡為不奮飛徒與寒餓讎
四事
會有四不赴時有四不出無貴亦無賤無固亦無必里
閈閒過從身安心自逸如此三十年幸逢太平日
高竹
高竹碧相倚自能發餘清時時微風来萬葉同一聲道
汚得夷理物虚含遠情階前閒步人意思何清平
村居
日影滿松忩雲開雨初止晴林梨栗熟曉巷兒童喜牛
羊深澗下鳬雁寒塘裏田父酒新成瓶甕饋隣里
新晴山月
高松漏疎月落影如畫地徘徊愛其平夜久不能寐怯
風池荷卷病雨山果墜誰伴予苦吟滿林啼絡緯
屬疾梧軒
高梧覆新葉滿院發華滋白日一何永清隂閒自移暖
蟲垂到地晴鳥語多時病肘倚枯几泊然忘所思
謝公定和二范秋懷
西風一葉脫迹已不可掃巷有白馬生朝回焚諫草誰
云事君難是亦父子間所要功補衮不言能犯顔
宿舊彭澤懷陶令
潛魚願深渺淵明無由逃彭澤當此時沉冥一世豪司
馬寒如灰禮樂夘金刀(闕八字)元亮凄其望諸葛骯髒猶
漢相時無益州牧指撝用諸將平生本朝心歲月閱江
浪空餘詩語工落筆九天上向來非無人此友獨可尚
屬余剛制酒無用酌杯盎欲招千載魂斯文或宜當
題宛陵張待舉曲肱亭
仲蔚蓬蒿宅宜城詩句中人賢忘巷陋境勝失途窮寒
葅書萬卷零亂剛直胷偃蹇勲業外嘯歌山水重晨雞
催不起擁被聽松風
春日雜書
昨日為雨備今晨天乃風障風謹自保通夕雪迷空備
一常失計盡備力不供因之置不為拱手受禍凶當為
不可讓任彼萬變攻築室如金石何勞計春冬此道簡
且安古來家國同
賀雨拜表
羣雲雨事畢振旅不復陣掃天無一塵千里還綠潤晨
朝大明賀沙路萬蹄印朝元泛翠瓦佳氣去人近頗聞
避斧扆侑膳徹龍筍願君愛物心從此至堯舜
雨後出城馬上作
既雨天氣佳微雲淡如掃欲尋煙際鐘騎馬河邊草紫
椹飽黃鸝人家夏蠶老田婦踏繅車隔籬語音好嗟我
一何愚讀書浪枯槁不及此中人終年客長道
江月圖
冥冥一月輕不知水與天獨於顥氣中仰見素璧圓超
然狂道士起視清夜闌自拈白玉笛吹此江月寒想當
萬籟息逸響流空煙我從江海來形留意先還何當買
漁篷追此水墨仙
七言古詩
送葛都官南歸
不羨新為赤縣尹惟羨暫向江南歸江南羃羃梅雨時
風帆差差並鳥飛罾竿夾岸長若桅水籠畜魚鮮且肥
家在千山古溪上先應喜鵲噪門扉
滄洲亭懷古
瀟水悠悠天際来夹江古木抱山回栅中人物不滿把
日晏市散多蒼苔九疑巉天古雲埋遥想帝子龍車迴
心衰目極何可望九歌寂寂令人哀
縦步湘西
今朝不易得天晴閒過江西取意行忽然林外見山色
又向橋邊聞水聲綠竹長松間桃李天然翠幕圍羅綺
日暮歸舟醉不知晚風吹過湘江水
謁客
入門投謁吏翩翩我非欲見禮則然異哉賓主兩無語
客起疾如走避燃我已不恭愧昔賢忍使泥塗朝衣冠
人生暫聚鴻集川春風吹飛何後先
墨染絲
繰絲自喜如霜白輸入官家吏嫌黑手持退印競傳呼
倏見長條染深墨墨絲歸織家人衣别買輸官吏嗔遲
寄言敵國與三軍汝得豐衣民苦辛
豫章别李元中宣德
舊聞諸李隠龍眠伯時已老元中少一行作吏各天涯
故人落落疎星曉西山影裏識君面碧照草江眸子瞭
向来問道渺多岐只今領略歸玄妙老鳳垂頭噤不語
古木查牙噪春鳥身在幕府心江湖左胥右律但坐嘯
第愁一葉釣漁舟不容七尺堂堂表我今歸卧翠谷雲
君應紫禁鶯花繞相思有夢到茅齋細雨青燈坐林杪
聞徐師川自京師還豫章
九衢塵裏無停舟君居陋巷不出遊滿城惡少弋鳬雁
對面故人風馬牛别後天寒燈火夜歸来眠冷江湖秋
馮驩老大食不飽起視八荒徒蒯緱
早春偶題
寒風淅瀝鳴枯葦小鴨睡殘猶未起更教細雨結輕寒
坐聽蕭蕭打忩紙石盆養蒲已抽翠雕斛栽花先生紫
擁爐閉閤賦幽香未怕春冰生硯水
夢訪友生
少年結客長安城妄喜縦酒一章程支離老去一茅屋
枕書卧聞長短更友生相望止百里寒夜寥間無微聲
夢中乘興輒見戴剡溪聊爾扁舟行覺来蘧蘧一榻上
不用僮僕争籬迎吹燈弄筆欲書寄窗前白月方亭亭
拙齋文集卷三
