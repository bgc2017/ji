拙齋文集卷四宋林之竒撰
表
德夀宫賀正表
伏以釋舜負於九重既瞻内禪播堯仁於四表共慶大
来祿自天申齡由帝與車書列壤怙恃同心(中賀)恭惟
光堯夀聖太上皇帝陛下聖學日躋聦明時乂繩其祖
武茂延七廟之休貽厥孫謀翼燕萬年之業開兹華旦
允屬昌期臣誤乘星軺遠去象闕月正元日雖丕騰壤
擊之歌春王三朝猶不替華封之祝臣無任
皇帝賀正表
伏以纉堯歷象嗣登五位之乾開舜璣衡初履三陽之
泰混車書於正歲輯圭璧於中天履端一元會慶萬宇
(臣某中賀)恭惟皇帝陛下巍巍蕩蕩穆穆明明歛備福以錫
民編肇新皇極撫辰緯而凝帝績誕啓炎圖臣誤乘使
軺朅臨海嶠月正元日遠想重二典之華春王三朝莫
陪受四海之籍臣無任
賀改元表
凖唐室正元之規示謹嚴於正始用孔聖春秋之法重
改作於踰年考古驗今體元立極鴻名所錫鼇抃攸同
(臣某中賀)恭惟皇帝陛下廣運聖神徇齊膚敏光受庭闈之
訓誕膺歷數之歸濬哲惟商遠接建隆之皇統重華協
帝親奉紹興之宸謨廼集大成以都顯號有秩斯祜無
疆惟休臣遠乘使軺肇膺詔綍金聲玉振既逢條貫兼
緫之初霧塞飈回願覩謀謨咸贊之盛臣無任
實錄院進神宗皇帝寳訓表
皇祖有訓誕垂奕葉之光王言如綸俾就汗青之載仰
窺謨烈之㒺缺退慚才識之非長願因孫謀冀逹聦覽
竊以聖惟作則言必成章堯舜之巍乎蕩乎實重華而
位非一姓商周之灝爾噩爾雖繼體而書豈皆傳孰如
我宋之勃興代有斯文之永寳繇乾興上接乎肇造既
首編摩自天聖下逮乎治平隨亦修纂莫非垂統為可
繼也是以廣記而備載之於萬斯年不一而足恭惟神
宗皇帝纂五世盈成之業因多方富庶之資丹雘增光
於梓材薪槱旁求於棫樸酌民言而更張其化稽古道
以董正厥官内修外攘兢兢然而時保大綱小紀郁郁
乎其日新盖首尾凡十九年所記注逾數十指雖布在
方册之甚備抑撮其機要之未遑肆惟皇帝陛下繇愛
親之仁致奉先之孝有懷燕翼見乎羹墻爰命司存寫
諸琬琰苟善政善教之所繫皆聚此書使文子文孫之
方来用宏兹賁豈曰小補展也大成臣忝以宰司領兹
史職雖述故事而不作曾微金匱之功惟監成憲以無
愆願託傅巖之義
天申節賀表
臣某言伏以接千齡之寳運德為聖人對四表之歡心
養以天下屬天申之初届諒帝顧之彌深敢殫螻蟻之
微誠用祝乾坤之大造(中賀)恭惟皇帝陛下勇智天錫
輝光日新嗣膺内禪之歸丕傳文治方懋外攘之業大
闡武功重開繞電之符允屬乘蛇之運望堯自昔戴舜
云初願對昌期式隆備福千秋萬歲永嚴五日之朝四
海九州同仰二天之芘臣屬持使節阻造闕庭臣無任
天申節德夀宫賀表
臣某言伏以慕羶戴舜罄四海以同心就日望堯接萬
世而如見允屬重熙之運肇開初服之端敢效嵩呼式
陳華祝(中賀)恭惟光堯夀聖太上皇帝陛下勲高巍蕩
道入希微方成至佚而至愉盖得善傳而善繼延億萬
年社稷之福默照殊方享八千歲春秋之成静貽哲命
瑞開華旦慶匝緜區治昭九變之傳光受萬國之養既
四方丕式見德方緜長發之休宜黎民於變時雍不改
太和之治臣屬乘使傳阻造闕庭臣無任
天申節賀皇帝表
為天下君率四海九州而養祝聖人夀以千秋萬歲為
期敢伸中嶽之三呼庸效東溟之萬折恭惟皇帝陛下
重華協帝下武繼文民徯望其来蘇寳運式光於内禪
天全付以所覆皇威方暢於外攘願因多助之歸同納
大来之慶惟新美化既成日闢之功嘉與函生永樂時
雍之治
天申節賀德夀宫表
帝庸作歌業浸昌於大有天其申命福亶厚於中孚輒
效嵩呼用同鼇抃恭惟太上光堯夀聖皇帝陛下德高
今古道滿乾坤運契千年遜位而儲精蠖濩神全三月
齋心而問道崆峒願因至佚而至愉益以得名而得夀
文謨武烈永息兩地之干戈堯蕩舜巍長沛二天之雨
露臣屬持使節莫造闕廷夙禀葵誠多逢欽思
芝草賀德夀宫表
大椿八千歲永哲命之自貽金芝十二莖衍餘慶之家
積系隆我漢陳錫哉周恭惟太上光堯夀聖皇帝陛下
守位曰仁律身以道篤實備中孚之美囏難獲既濟之
亨昔間見廟楹肇開長子之主器今層出寝殿益彰作
室之肯堂究觀滋至之符若奉諄言之示臣屬持使節
莫預羣瞻申命用休既拭目覩齊房之頌歸美以報願
長言歌天保之詩
賀皇帝表
舉天下之物無足以稱之實惟盛德非人力所致而有
自至者是謂正符式觀和氣之祥益顯治馨之感竊以
堯階蓂莢未為化國之殊尤漢殿芝房且非帝者之休
應惟聖有作于古有光擁純嘏於一時騰驩聲於千載
恭惟皇帝陛下既成舜孝方懋禹功游巖廊以道相傳
惜寸隂惟日不足心合高厚聿来滋至之天休神介夀
康衍為並受之王福於赫斯瑞厥應孔時在兩儀並育
之中乃二典絶無之事當先覩之為快實具瞻之所同
臣乘傳有行造廷無日怱怱鬱鬱幸悚聞圖諜之新蕩
蕩巍巍恨莫措形容之巧
代陳左相到任表
二年輔政顧何補於聖朝累表陳情遽竊分於閫寄班
詔條而夙駕遡里閈以晝遊恩大難酬愧深無措(中謝)
伏念臣頃叨躐用居乏顯庸豈惟朝綱國體之莫隆抑
亦時材人望之非稱愒日玩歲初無久大之謀算效計
功未有纖微之報兹負乘之為累惟折覆之是憂乃瀝
悃誠固祈罷免敢圖洪造曲賜包荒略其既往之愆錫
以非望之福既蒙善去且獲榮歸畀便殿之隆名撫全
閩之巨壤此盖伏遇皇帝陛下至誠樂與善始善終一
視同仁成小成大以臣八郡人物之舊必也周察於民
情謂臣兩地臣鄰之聫或能布宣於聖德特沛風雷之
號使均雨露之恩臣敢不周爰咨詢克勤無怠雖身在
江湖之外實戴堯天然威存咫尺之間常瞻舜日
代恩平郡王謝加食邑表
价藩無似素懷寵過之憂竣事㒺功更負食浮之懼撫
躬靦面拜命汗顔伏念臣賦性顓愚受材譾薄承歡宫
邸夙叨猶子之恩分寄宗藩洊擁維城之任一違觀闕
再閱星霜躬樸學以徒勤積素餐而甚久屬當宗祀之
禮舉莫陪顯相之髦烝身在别都神馳文陛豈謂均釐
之及首膺錫福之敷疏以真租盈其多賦儀槐節鉞既
履十連大國之疆薪槀木章復占千戶封君之籍疚懷
如涉冒德若驚此盖伏遇皇帝陛下對越上靈祗遹文
考誕啓千齡之遥運丕陶萬姓之歡心茂育中和有公
聽並觀之美導迎戩榖無專鄉獨美之私肆令孱微有
此遭遇臣敢不服勤匪懈履正無私佩欹噐之箴受禄
深虞於滿溢遵直臣之訓盡規庶補於聖明
代陳左相賀太上皇帝加尊號表
惟聖為能享帝交孚溥率之情大德必得其名並舉尊
親之禮聲教所暨歡謠實孚臣某誠歡誠抃頓首頓首
竊以道以聖傳天惟堯則究道原之所出與天載以同
宗稽古而来於今為盛恭惟光堯夀聖憲天體道太上
皇帝陛下享天心而立皇極執道要以為民彛誕契時
幾式符稱願享四海九州之備養兼二帝三王之美名
盛德蔑加函生曷報每切望雲之念徒多擊壤之歌臣
頃列邇聫嘗叨殊眷一麾出守莫陪百辟之瞻終日戴
天難措片辭之巧
又賀今上皇帝表
郊禮行而百神受職爰舉縟儀家慶衍而四海歸仁允
惟逹孝惟舞蹈之斯極寔溥率之所同臣某誠懽誠抃
頓首頓首恭惟皇帝陛下以天為宗其道甚大非人力
所致而自至者舉天下之物無以稱之洊正鴻名以全
備養渙號所布聖德益孚喧騰萬國之歡心藹播兩宫
之和氣臣久違魏闕外領帥藩穆穆皇皇政遠天顔之
咫尺巍巍蕩蕩莫加帝典之形容
任福建市舶謝上表
久玷宗藩之貳遽叨使節之名拜命凌兢莅官惕畏伏
念某蚤緣樸學濫中賢科未更州縣之服勞偶值聖神
之更化複門給札首膺試可之求冊府懷鉛驟列校讎
之職冒成書而改秩趨文陛者累年雖既抱痾猶然竊
禄積歲時之拊養致筋力之安強但思農畎之生還敢
望皇恩之下逮尚圖後效庸掩素餐懷德惟寧而宗子
維城顧何禆於尺寸下碇有稅而閱貨有燕詎敢利於
錙銖自省遭逢誠難報塞此盖伏遇皇帝陛下孔情周
思堯勛舜華極大亨而養賢備文德以懷遠謂臣實儒
館之舊或能通貫於古今知臣本閩嶺之氓必也究知
於利病肆令朽質叨此誤恩臣叱馭非難乘軺兹始願
言辭子罕之玉庸戒身貪尚期還合浦之珠式資國富
賀今上表(會慶節)
光傳震噐夙開彌月之期肇握乾符甫洽期年之化千
齡會慶八表同歡恭惟皇帝陛下與日合明如天廣運
謳歌覿德識四方戴舜之期神聖重華開萬世見堯之
幸氣相求而聲相應已瞻雲龍風虎之符車同軌而書
同文將貽河圖洛書之瑞
拙齋文集卷四
