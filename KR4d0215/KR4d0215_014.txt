拙齋文集卷十四宋林之竒撰
策問
别試
問王者通天地人而一通十為士士之懷王佐才於下
固欲其聞一知十無所不通矣伊尹處畎畝之中而樂
堯舜之道蓋雖其窮居畎畝而所學者堯舜之學也一
旦幡然應湯聘而起則勲華其君唐虞其民豈其既仕
而後學此哉造車於室合轍於塗初無難者傅說之在
版築太公之在渭濱顔子之在陋巷皆是學也直窮逹
異耳非惟古之聖賢為然也雖後世之士亦有之馬周
見唐太宗言天下事明習憲章若素宦于朝而其學成
於一介草茅之日姚元崇以十事要說明皇及開元初
悉可施行而素定其學於廣平獵師折節讀書之時士
之為士不當如是耶我皇朝之待士可謂重矣三歲而
一郊天亦三歲而一取士蓋以科舉大比洎夫圓丘之
祀各間一歲行之其視得士之盛與事天等是豈徇虛
文備故事徒以為多士進取禄仕之階乎誠使海内韋
布咸得以言揚於上而攄發其畎畝之志以為聖政之
助也敢問諸君以通逹國體之學酌斟當世之務所願
施行者有幾所欲更張者有幾何所薰陶而俾風俗之
醇厚何所損益而致公私之豐足其悉所學以陳毋高
而迃毋卑而讇務使確然必可施於實用而毋為紙上
空言庶以不負朝廷籲俊之誠意而無愧於為士之美
名顧不韙歟
官制
問周設六卿實推本唐虞稽古之制蓋自九官之命而
既有其職矣百揆者太宰也秩宗者宗伯也士則司宼
也共工則司空也契為司徒而有后稷之播百穀獨無
所謂司馬者說者謂臯陶實兼之此其於六卿之職或
分其一以為二或合其二以為一何耶唐虞之制既然
其在夏商宜無以異矣故甘誓有乃召六卿之文而曲
禮之載商制則以太宰太宗與夫太史太祝太士太卜
同為天官之六太其餘四卿遂與司士同列而謂之五
官其不同又如此何耶天子之六軍其將皆命卿無事
則為卿有事則為將此其為卿何卿也謂其為分職率
屬之卿則太宰之職統百官均四海其於天下之事無
所不摠而當其出征乃分掌一軍以為將而屬於大司
馬何耶鄉大夫每鄉卿一人此固非太宰以下之六卿
也所謂軍將者無乃以鄉大夫之卿為之歟然武王牧
野之誓自友邦冡君以下則及於御事司徒司馬司空
其謂之御事而與於牧野之師是其為諸侯而未有天
下已用其三卿為將矣豈天子之將而不用太宰以下
之卿耶晉作六軍而六卿統之魯作三軍而三家統之
以小凖大卿之率屬於内為將於外必矣既以率屬之
卿居軍將之任而王師之出自比長為伍長等而上之
至於州長實為師帥矣彼所謂鄉大夫之卿又將何以
處之耶諸侯之國止於三卿康叔之封於衛惟曰祈父
薄違農父若保宏父定辟而已然魯有夏父弗忌為宗
伯陳以司宼為司敗吳宋皆有太宰又若備六卿而有
之願悉聞其說
孟子所論與王制周禮不同
問昔孟軻氏傳聖言於既墜振王道於將頽舉盛世之
典則以律列國之君臣宜其著書立言以前代為標準
試取七篇攷之大有戾於經者姑摘其尤者與諸君辨
明可乎王者之制禄爵公侯伯子男凡五等諸侯之上
大夫卿下大夫上士中士下士凡五等而孟子乃於公
侯之上加天子一位以子男同一位為五等於卿大夫
上加君一位為六等不知孟子所載異於王制何耶諸
公之地方五百里諸侯之地方四百里諸伯之地方三
百里諸子之地方二百里諸男之地方百里而孟子特
以百里七十里五十里合公侯伯子男而三不知孟子
所載異於周禮何耶有虞氏上下庠夏后氏東西序商
人左右學周人東西膠而孟子斷然謂夏曰校商曰庠
周曰序不知建學之名如彼其殊何耶上地田百畝萊
五十畝中地百畮萊百畝下地百畮萊二百畝餘夫亦
如之而孟子謂圭田五十畝餘夫二十五畝不知分田
之等如彼其差何耶孟子謂天子之卿受地視侯大夫
受地視伯元士受地視子男考之王制則謂天子之三
公之田視公侯天子之卿視伯天子之大夫視子男天
子之元士視附庸果孰為當耶孟子謂上農夫食九人
上次食八人中食七人中次食六人下食五人考之周
禮則上地家七人中地家六人下地家五人果孰為是
耶謂國中什一使自賦而載師又有二十而三二十而
五十而二二十而一者謂夏后氏五十而貢而禹貢又
有田第八而賦第三有田第一而賦第六者井田本周
公所制而文王治岐乃有九一之耕然則商亦有井地
乎徹法本周人所行而滕文之問乃告以七十而助然
則周亦用助法乎周公封於曲阜七百里而何為有儉
於百里之稱文王之興以百里而何為廣七十里之囿
立言著書落落不合如此何以取信於後世邪試思所
以折衷之說勿謂孟子為發蒙之書置而勿論
歷
問由漢而降歷法之行於天下蓋世異而代不同雖其
乘除因革之際冰炭楚越莫能相一及推原其流孰不
自於古先聖人所以歷象授時之意哉夫堯命羲和舜
在璣衡載之二典者示其可以為萬世之常行也三代
歷法於他書無所經見必亦因堯之舊耳而漢之古歷
乃有黃帝顓帝夏商周魯之六者各自為家何耶三代之
改正朔見於經者亦惟其統有天地人之别耳後世歷
家乃謂其統既殊則立元亦異天正之元甲寅人正之
元乙卯相為經緯或又謂顓帝用乙卯虞則戊午夏則
丙寅商則甲寅周則丁巳魯則庚子言歷者因是而有
異同又何耶推步之法在古止於正日景以求中星而
歸其閏餘至唐都洛下閎作泰初歷始以甲子朔旦夜
半冬至而日月五星皆會於子有合璧連珠之驗其比
於古之推步是耶非耶泰初因律生歷以八十一首為
統母劉歆更以春秋易象配合其數而揚子雲作太玄
以準易亦謂與泰初合及唐一行開元歷推本大衍之
數則以謂其法始出於易然則其與泰初之起於律者
同耶異耶賈逵推金火革之意謂數不可貫必有更改
蔡邕言不必以一家術取合明歷當隨時而變也而姜
岌復謂歷法可以永載用之無斗歷改憲之理豈其然
耶祖沖之始立歲差限張胄元傅仁均輩因之蓋言天
之躔度歲久必差也而王孝通復謂苟堯時星昴昏中
差至東壁由此積之將至寒暑易位豈其然耶斗分之
或遠或近將安所定章蔀統元之或多或寡將安所從
奚若而準日法奚若而準二至先大先小之孰優氣盈
朔虛之孰辨何以驗其陵歷而盡得春秋之日食何以
推其逆數而舉合六經之甲子此皆載在史志可得而
備攷者試各求其至當之說仍之夫漢自泰初至乾象
凡三家自魏黃初至隋張胄元凡十四家自唐戊寅元
至五代欽天凡十一家本朝自應天至統天凡九家以
至皇極稽極經緯光宅景龍符天明元之有其書而不
行正蒙齊政萬分之用而非正其間固有疎者密者醇
者駁者合乎古者不合乎古者悉條而數之將以究觀
諸君博通天人之學
律吕
問聲無形而樂有器作器於有求聲於無則器非可以
常存其聲而聲非可以取必其器也是以自古論樂律
者莫不欲求中聲之所止而求之之法則自三代而降
迄于今歷數千年未嘗有一定之說律吕之相生有以
蕤賓為重上生有以大吕為重下生而又有以自黃鍾
至于大吕三分損益惟一上而一下此三者其為度數
何以有多寡之殊十二管之旋生為宫有以黃鍾為宫
林鍾為徵太蔟為商南吕為羽姑洗為角惟順其相生
之序而又有黃鍾為宫大吕為角太蔟為徵應鍾為羽
各有避合以相乘此二者其為彛倫何以有先後之異
上下相生止於十二律耳而後世復有自中吕而增之
至于南事以為六十又由南事而增之至于安運以為
三百六十無乃贅於十二律乎還宫之運止於五聲耳
而後世復有增變宫變徵以為七均又有十二變徵調
居角音之後正徵之前十二變宫在羽音之後清宫之
前無乃多於五音乎古之製律或謂以玉或謂以銅或
謂以竹而又或曰陽律以竹陰律以銅不知其說之孰
是耶後之定律或作準以寓數或裁笛以吹或製為四
器名之為通或為輪扇二十四埋於地中以測氣不知
其器之孰得耶律在於先鍾在於後一說也而又有曰
先有其鍾後有其律者以一黍之廣為尺而後制律一
說也而又有曰一黍之起積千二百黍而後生尺者宫
徵商羽角以次相生各有其數其說誠當矣何以復有
宫生角角生徵徵生羽羽生宫之一說也土無候氣之
管寄王於四季其說誠當矣何以有半黃鍾九寸之數
管長四寸五分六杪用為候氣之一說也律管之圍果
在徑三分圍九分乎抑黃鍾九分林鍾六分太蔟八分
各從其寸之數乎三統之管果皆全寸而無餘分乎抑
黃鍾九寸林鍾六寸一釐太蔟八寸二釐而不得為全
寸乎黍之生律有以廣累之有以長累之律之容黍有
容八百八粒之少有容二千八百六十九粒之多此數
家之說其是非當否之際中聲之得失常必由之通於
音律者皆不可以不論也試歴舉諸家鑿枘不同之說
而各為之求其至當之所在使夔襄復起莫之能易不
亦善乎
大衍太玄
問易之為書本於天地生成之數天之生數二十有五
地之成數三十合為五十有五所以成變化而行鬼神
則其數疑若不可得而增損之也然大衍之數五十其
用四十有九則皆不足於天地之數學者疑焉故諸儒
各以臆見而為之說或謂五十者十日十二辰二十八
宿其一不用者天之生數或問易有太極是謂北辰生
兩儀日月四時行十二月二十四氣而北辰居位不動
其餘則運而用之或又以為八卦各有六爻為四十有
八加乾坤二策凡五十初九潛龍勿用故惟用四十有
九或又曰虛一不用太極也無可名之謂太極有以謂
五行氣通於萬物故減五而大衍又減一有以為減其
六以象六畫者誠如此數說則聖人所以為大衍揲蓍
之法其無乃猶有所附會配合而非出於自然之數歟
抑將自有至當之義而諸儒或未之思歟揚子雲之太
玄蓋擬於易之數也其泰積之要始於十有八策終於
天地人之數五十有四共為七十有二而其半為泰中
之數故三十有六策而虛三以筮焉此其為多寡乘除
之法又若有以異於易者易於天地之數纔闕其五而
玄於終始之策數遂廢其半易虚其一而玄虚其三其
亦皆有說歟幸悉意以陳毋牽於諸儒已陳之說
河圖洛書
易係曰河出圖洛出書聖人則之此皆作易而言也書
曰天乃錫禹洪範九疇則初未嘗指洛書為其所錫也
漢儒附會乎二者由是有龍圖授羲龜書畀姒之說焉
其說出於緯候之書非二經之本文也使洛書果為神
禹而出則不應言之於易繫矣今也洪範不言而易繫
言之又安知圖書之出不皆在伏羲之世耶周官天府
之掌有河圖而無洛書孔子之歎其不偶亦惟曰鳳鳥
不至河不出圖則是當周之時洛書亦未必傳於世矣
漢儒果何所據而云耶河圖之數縱横十五此非人之
私意小智所能為也其出於天之授羲必矣然羲之始
畫八卦由乾三索而得巽離兊由坤三索而得震坎艮
此其於縱横之數自一至九者果何所配而為是八卦
之位乎世所傳洛書之數一六為水二七為火三八為
木四九為金五五為土或以其合於洪範五行之數也
而信之然五行為五與五事五紀五福無以異也果一
為水數二為火數則一曰貎二曰言一曰壽二曰富之
類豈亦有其數歟苟以為非五行之數則繫辭又何以
有天一地二以至天九地十之言耶緯書之說河圖惟
以其為伏羲而出也山海經又謂伏羲氏得之夏后因
曰連山黃帝氏得之商人因曰歸藏列山氏得之周人
因曰周易是則河圖之出也屢矣其又安知洛書之既
以授羲使則之以作易而不復畀姒使則之以作洪範
耶洛書之有五行生成之數既在所可疑之域矣漢儒
之於五行傳復以九疇之名為龜背所負或謂三十八
字或謂惟二十字豈天之授禹固若是其諄諄耶然則
春秋緯所謂河圖九篇出天苞洛書六篇吐地符今之
傳於世者果孰是耶其果合於聖人之經否耶
軍制
天生五材民並用之闕一不可兵之設久矣是以武事
之備常存乎文事畢舉之時而軍容之修必參乎閒暇
之際故雖上恬下熙海宇無事而軍政亦不可以不講
也王六軍大國三軍次國二軍小國一軍此非特周制
也以甘誓胤征推之由夏以來則然矣文王之為西伯
祈父宏父農父實為三卿雖其三分天下有其二猶不
敢越乎大國之制也而棫樸之詩乃曰周王于邁六師
及之何耶苟謂既受命稱王而備六師則武王牧野之
誓亦惟司徒司馬司空在焉又若未有所變矣春秋書
魯作三軍譏不當作也書舍中軍善其復古也則魯國
三軍合乎次國之制矣而閟宫之詩乃曰公車千乘公
徒三萬惟大國然後有千乘之車備三萬之徒僖公之
世既以是為美矣而襄昭之間乃始咎其作而善其舍
者何耶魯果大國則其軍應為三萬七千五百人而惟
曰公徒三萬苟以舉成數而言則齊之内政自五人為
伍以至五鄉一師適一萬人之數豈其所謂三萬人者
舉不合於夏官司馬法耶晉侯爵而分六軍以備六卿
鄭伯爵而有左右拒與魚麗之陳吳子爵而為三軍以
肄楚皆僣也然天子之六軍惟取諸六鄉其外為六遂
都邑之兵有事而調焉天子既不止於六則諸侯亦不
當止於其數得以隨宜而損益之矣魯伯禽之征徐戎
既有三郊復有三遂亦幾於六也書不以為嫌則凡用
軍之僣未必為僣矣而三軍中軍之作舍聖人必書之
若是其謹又何耶春秋之世去成周為未遠而其軍政
既爾自兹而降如魏之武卒齊之技擊秦之銳士抑又
可知也至于漢唐之制則有七校三更建章羽林府衛
弓騎之名制自朝廷雄邊子弟昭義步兵之令著于郡
國其為法又果合乎先王之制否耶此雖非爼豆之事
然亦通世務者之所宜知試條陳其是非得失之實毋
但以為未之學
拙齋文集卷十四
