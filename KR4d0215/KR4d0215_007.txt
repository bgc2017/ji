拙齋文集卷七宋林之竒撰
書
上宰相書(時在書省)
九月某日具位某謹齋沐惶恐百拜獻書于某官鈞座
夫所貴乎豪傑名世之士者惟其能任天下之重也任
天下之重者必能以其身當天下之患卒然犯之而不
懾吾固有以待之者矣無故驚之而不動吾固有以察之
者矣夫然故雍容廟堂而精神之運可以折遐衝於萬
里之外誠非凡庸之見所可俄而測度也易曰雷風恒
君子以立不易方夫迅雷風烈有可畏之威而且出乎
人之所不意在常人之情鮮不為之變色易操而由君
子處之方且優游無事其所立之方未嘗輒易何哉彼
誠知雷風之所自來而識其勢之所極則雖歷萬變而
吾之所立常自若也不有雷風又何以見君子之常乎
苻堅擁百萬之師長驅南伐為晉計者亦急矣謝安石
廼於此時命駕登山圍碁賭勝鎮以和静夷易若未嘗
聞者本朝景德澶淵之役北騎大入充斥河朔先正寇
萊公實建親征之議章聖皇帝每使人視相國何為則
曰酣寢中書鼻息如雷此兩賢者苟謂其漠然曾不以
經濟為意則夷考其時選將厲兵秣馬儲粟以為戰守
之備無一不足者而謂其誠有所圖回注措又未嘗見
其為之之迹焉究其所以然者德操而後能定能定而
後能應臨機制變之道固如是也不如是世亦何貴乎
豪傑哉某愚不肖昧於治道竊觀朝廷與北邊講信脩
睦固結和好以休兵息民民之不識干戈戰鬪之事者
二十年於此邇者道路傳聞若有變於疇昔中外人情
以淺意料之以私衷度之初不能無疑信相半乎其間
獨幸夫廟堂之上深圖遠筭固已前定乎胷中而視彼
之從違去來未嘗不置之度外故其不易方於所立者
如山岳之不可搖而民情頼之以安國體頼之以寧是
豈褊中狭量輕愠易喜者所可涯涘哉夫鷙鳥將擊必
匿其形善用兵者無赫赫之聲匈奴匿其壯士肥牛馬
但見其老弱羸畜者是乃所以要利而欲戰也使彼誠
有意於用兵則其謀愈深其迹愈匿必將示我以無足
畏之勢矣今則不然兵之未動而其所經營都邑器械
川陸道里土功之役凡道路之人舉得而知言之其然
豈其然乎北人之俗安於沙漠而以水草為生射獵為
娛元魏徙都洛陽當時出於不得已而非其心之所樂
矣大梁我中國之舊都也彼何樂於是而欲亟居之乎
使其果遷而居焉亦豈彼之福也哉赫連勃勃亟戰有
功羣臣勸其舍統萬來居長安勃勃曰我豈不知長安
歷世帝王之都沃饒險固然魏與我風俗略同土壤鄰
接自統萬距魏界裁百餘里我在長安統萬必危若在
統萬魏必不敢濟河而西勃勃此言誠是也都長安者
虚名耳而失統萬之實利焉則赫連夏必不為也汴都
之距邊關已遠矣而邊關距彼之舊庭又其甚遠彼曾
不顧兩河結集之黨乘其前諸蕃部落之強擣其後乃
舍實利而徇虚名獨無赫連勃勃之慮乎劉元海石勒
苻堅慕容垂皆英武絶人足以雄視朔漠其所以經營
中夏不旋踵而覆亡輒及之者惟其不自安於舊日之
俗而僑寓於未習之鄉如棲虎豹於江湖困蛟龍於原
隰豈能一朝居耶故凡近日傳聞已甚之談疑似無實
之迹皆未必然也然有一於此天下有大信惟中國禮
義之鄉為能守之惟仁聖之君忠厚之佐為能履而行
之春秋之時秦楚齊晉諸國日尋干戈以相征討而會
盟興焉始未嘗不相要以信而其口血未乾渝盟以逞
者衆矣何則信固難守而難行也君子能為可信不能
使人之必信我之能信可必也其安能使他人之心亦
如己之心乎婁敬為漢建和親之議以謂天下初定士
卒罷於兵未可以武服也冐頓以力為威未可以仁義
說也誠能以適長公主妻之厚奉遺之冒頓在固為子
壻殁則外孫為單于豈嘗聞外孫敢與大父抗禮者哉
司馬温公論之曰骨肉之恩尊卑之序惟仁義之人能
知之奈何欲以此服冒頓哉且冒頓視其父如異族而
獵之奚有於婦翁此其意蓋謂冒頓強暴之心固難以
信義望也使彼誠能推信義於人而必不肯殘民於鋒
鏑之下則固不忍為鳴鏑之事矣彼則有大忍焉者而
吾顧以常不忍人之心望之婁敬之術疎矣今之南北
通和蓋二十年久於和而不欲復戰者亦人情之常也
苟不欲復戰則其所頼於和者重彼知吾之重於和故
每出其虚聲而示吾以欲戰之意非其果欲戰也將以
堅吾和也是以常執其機以要吾而吾必黽勉以從之
如是而和故信不可保而其和難必也欲和之可必則
宜無憚於戰以戰而和其機在我然後操縱予奪惟吾
之所欲為章聖澶淵之役既與契丹約和之後中國長
無北顧之警者用此道也當契丹擁兵南來其意固以
中國為厭兵而憚於戰闘也曾不知吾中國所以為戰
守之備者有素矣當是時雖朝臣有獻避敵廵幸之策
者而獨畢文簡公寇萊公力贊章聖為親征之舉契丹
既不利於北平又敗於保州又敗於定州知中國之有
守備而無畏乎戰也於是情見勢屈而王繼忠致書石
普始以契丹之意來求和由是曹利用銜命出使以議
和好而親征之行初不為之少輟也夫其始為親征之
計者以彼之欲戰也彼其既請和而通使則不戰必矣
鑾輿固可以毋動矣章聖皇帝方且謂輔臣曰戎人雖
有善意國家以安民息戰為念固已許之然亦宜為之
備朕已决成筭親勵全師況敵人之情未易遙度若盟
約之際别有邀求當決於一戰可再督諸路將帥速會
駕前仍命陳堯叟乘傳赴澶淵北寨密諭將帥整飭戎
容以便宜從事由是大駕順動親督六師臨幸澶淵歡
聲沸騰士氣百倍契丹再失其帥禠氣奪魄求哀請命
惟恐不免至是而後許之以和故能使邊遠之人審知
戰之為害和之為利乃可長久也彼其人懷章聖之恩
而不忍負畏章聖之威而不敢犯雖百年無戰可也由
是知和則不戰戰則不和而無憚於戰者是乃所以為
和也今之欲使北邊保其和而不失者惟其以章聖澶
淵之役為法無憚於戰而已矣苟無憚於戰彼其萬一
不顧和好之重而稱兵以南來則吾所以待之者亦惟
聲其背盟之非而會師以遠涉有進而無退此不易之
至計也書曰惟事事乃其有備有備無患將欲有事而
無憚於戰必於無事之時先為可戰之備以待之戰之
所須者不一而足士馬也器械也城池也貲粮也芻茭
也舟楫也俱不可以無備而其要則以人材為先兩軍
相交惟人材之裕然有餘者勝而勢之強弱衆之多寡
不與存焉謝安石挫苻堅於淝水議者以為幸而勝非
也堅之發長安戎卒凡十餘萬騎二十七萬號稱百萬
旗鼓相望水陸齊進其勢非不盛而安石以謝石為征
討大都督謝幼度為前鋒都督與謝琰桓伊帥衆共八
萬距之雖衆寡不敵而較其人材之優劣則幼度之徒
固足以吞苻融姚萇軰有餘矣堅之登壽陽望見晉兵
部陳嚴整顧謂融曰此亦勁敵何謂弱也觀此則晉之
人材可知已是以雖有如林之旅而其將士不競則見
八公山上草木皆以為晉兵而聞風聲鶴唳舉以為王
師至又奚以兵多為哉故養人材於無事之時以待有
事之用不可不以為急先務也凢天下之所謂人才者
三其一曰文章華麗可以丹靑帝典藻飾王度者其一
曰持身嚴操行確所為周備謹密初未嘗有纖瑕微纇
之可指者又其一曰沈實通敏有用之才可使謀帷幄
專方面而能定難於猶豫之秋應變於斯須之頃者三
者皆才之可貴者也而有用之才為最難得此其為才
以文采則未必過人以細行則未能無缺而沈實確然
有益於世故為國家者養才於閒暇之時以待倉卒之
用必多得若人而後可由前二者之才其文非不工也
其行非不謹也以之當平居暇日羽儀朝廷可矣一旦
乘之以緩急往往如賈誼所謂見利則逝見便則奪苟
免而已立而觀之耳有便吾身者則欺賣而利之耳非
所與共患難者也龐士元曰儒生文士豈識時變識時
變者在乎俊傑然則攷其可與共患難者亦在多得夫
識時變之俊傑詎可以專仗乎儒生文士哉今之人材
彈冠應聘而至星列棋布乎職位之間可謂甚盛矣然
由前二者之才則多而由後之所謂實用之才則或者
猶患其寡夫有用之才必待用而後見今其未用之於
臨機制變之地也何從而知其為寡乎盖以近十餘年
來凡任職乎百官有司者其畏謹退縮常有餘而肯為
朝廷慨然任事者寡也事無難易惟在乎任之而已平
居而肯任事是乃有事之日所以能任患也邊鄙不聳
上恬下嬉惟是簿書期會之間循䋲墨守規矩之不暇
苟有一利之可興一害之可除雖心知其然而囁嚅趦
趄畏首畏尾遠嫌者不肯議避謗者不敢為如是而冀
其任患未易得也用人之道猶張弓高者抑之下者舉
之有餘者損之不足者補之文章行藝之士不乏於此
時誾誾秩秩如是足矣惟是實用之才智謀之士可以
備煩使而膺劇任者要在於求之不病其廣得之不厭
其多所得之無窮則其應天下之變亦且無窮矣章聖
澶淵之役其一時人才所頼以制敵者以其文章言之
則未必工以其細行言之則未能無缺所以能挫強敵
而奪之氣者一皆可用之實才爾故其扈駕則王超李
繼遷高瓊其守禦則魏能石普張凝田敏王璵賈宗李
延渥其漕運則張齊賢丁謂董龜正李亞荀其約和則
曹利用此其大略也若其他姓名見於國史者甚衆凡
此人材非其至於有警而後求臨戰而後得也其養之
有素則縱横顛倒惟吾所用爾盖天下之才随叩而鳴
随唱而應未有吾以是求而彼不以是至者特患不知
養之於無事之日而欲用之於有事之時則倉皇四顧
莫知所為果能定大業而立大勲乎譬猶養木者必有
以灌之溉之則可以冀其為棟梁之用養馬者必有以
芻之秣之則可以冀其為致遠之用彼其號為實用之
才智謀之士亦必翹然有以自異於人而不甘與凡下
者伍也如能養之於間暇則為機益深為力益銳為志
益廣出而任國家之事宜其綽綽然有餘裕矣不養而
求其用是何異不灌不溉而欲木之支大厦不芻不秣
而欲馬之致千里胡可得哉伏惟秉鈞之下以章聖之
既效者創為一定之規模主張而力行之則吾國益強
吾政益舉内治已立何外攘之足慮哉區區管蠡之見
幸賜鈞念某下情𢥠惕之至
上宰相書(時任福建市舶)
某冥頑之質疇昔荷門下知奬成就之大賜缺然未知
所以報稱洪造之萬一者而疾病痼之俾不獲以駑鈍
自效今者恭遇鈞旆還朝再持魁柄以彌綸海内之務
贊翊聖主登崇英俊以開創太平之基業某當此千載
難逢之會幸而沉痼有瘳誠願伸喙披臆一展胷臆之
所欲言者以圖報恩造之萬一豈敢泯默以自棄於妄
庸無取之域哉某竊觀聖朝近日厲兵積粟脩車備器
圖為大舉將欲蹙牙犂庭深入朔漠服頡利朝呼韓以
紓吾中原士馬之憤氣盡還祖宗之土壤盖有日矣廟
朝之上宗工碩德講之既熟策之既精方且旁諏博訪
不遺一介之善此正儒學之士披肝膽露情素以自竭
智勇之秋也果宜隱情惜已自同寒蟬哉某切有區區
蠡管之見願借竿牘之勤致諸門下自謂稍合時宜未
知果可以禆助朝議之萬一乎姑試陳之惟門下擇焉
某竊嘗謂天時有機地理有宜行其機天不能使之敗
失其宜地不能使之勝是以自古英雄之大有為於世
豪傑將欲出而赴功名之會者固自有進取之常勢存
焉唐一行合兩戒山河分為南北二紀南紀之地經緯
吳楚纏絡江漢雄據山河之半而惟以巴蜀為負險用
武之國盖巴蜀者南紀之首而江漢上流固其尾也昔
者三國鼎峙之時劉備得其首而尾不掉孫權得其尾
而首不振是以兩無成功孫權之於吳非無賢能非不
英武然而筭計見效卒以不贍者何哉盖由江左以圖
中原非所謂進取之常勢而其進取之常勢實在南紀
負險用武之國則巴蜀是也古之人由江左而得中原
收成功蒙顯效盖有之矣劉裕桓温其人也温之舉也
以先得李勢裕之舉也以先平梁益莫非用以為資也
然則由江左以圖中原必以巴蜀為進取之常勢其理
昭然無疑矣譬之人之四支百體平居暇日脩容儀飾
言動固不可以闕一至於與人闘則用力舉在其首焉
有與人闘者不由其元首之力而可以求勝乎由江左
而圖中原縱使其兵謀將略能以僥一時之勝如周瑜
之赤壁謝玄之淝水論其勢力之所至固宜有天下大
半而曹操苻堅厄於此時一敗塗地瀕於死亡不能自
振宜其乘勝席卷中原之地以全三光五嶽之氣立成
帝王之業為萬世社稷永永之傳此破竹之勢也然而
吳晉之所幸者惟此一勝耳一勝之外曾不得中原尺
寸之地是何耶盖由江左而圖中原必非進取之常勢
雖乘此二勝者尚且無以善其後而况其瑣瑣者乎朝
廷比者肆六月北行之師前茅所指曾未旬浹遽已有
虹縣符離之捷捷音所暨驩聲喜色周浹環宇某於是
時實持此窺管之見固執不變方且以平昔胷臆之所
懷者為王師旦夕慮之偶有專介部本司綱運至淮上
某不避僣越遂以區區此言為督府參贊舍人諸公言
之未幾忽聞王師覆於符離其所挫衂視疇昔之勝有
不足償者某妄庸人豈敢繆謂未戰而能知敗徵盖以
天時之機地勢之宜而審觀之實見夫是理之昭然是
以設為不易之論如此今既噬臍之不可悔矣敢復以
是為門下獻竊謂王師他日必欲北首以圖中原復故
壤其勢必宜用巴蜀為資諸葛孔明所謂天下有變則
一軍向宛一軍出秦川者此實不易之常勢也桓温劉
裕之功可覩矣或乃浮江涉海以下梁宋舉齊趙平燕
絶塞徑拔朔庭此非不可以望雋功抑形不便勢不利
非所謂進取之常理則必不可以一望十全之功也夫
兵不厭權時焉而已先人有奪人之心震霆不必及掩
耳是也後人有待其衰取果者須其自落是也王師曩
日既已驚泗宿震亳汴一勝一負更相乘除則彼既知
掩耳於霆震而不失為奪其心矣為今之計者固當巽
以行權遵養時晦假之歲月謹吾内脩外備使江淮藩
籬之圉截然有不可犯之勢然後為進取之常勢因用
巴蜀為資出於負險用武之國以乘其自潰自落然後
取之不亦便乎政不宜若是其亟某眇才疎遠率爾有
言遂僣干于廟議誠為犯分誠為躐等顧以受門下深
知政圖所以禆補萬一用之所在遲之歲月不可追悔
者是以屬因專介即遽為門下言之誠冀愚者之一得
或有以禆高明之萬一耳冒黷威嚴下情不勝惶恐之
至
拙齋文集卷七
