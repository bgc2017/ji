拙齋文集卷十一宋林之竒撰
啓
賀開府史丞相帥閩
被衮繡而位上公四海久欽於德望擁節旄而鎮南國
三山甫借於威聲行將沛霖雨之仁恩坐致塞乾坤之
和氣歡謠四合輿頌一新恭惟某官醖藉含弘操履剛
正立忠孝之大節抱文武之全材鑄就褭麟金常經於
百鍊養成梁棟木寖底於百圍繇要路之荐更挺宏規
之屢試藹甘盤之舊學皆正心誠意之淵源富伊尹之
先知攄致君澤民之底藴嘉績已垂於竹帛殊勲列在
於鼎彛謝安石蚤為東山之游裴晉公尚頼北門之護
分陕以治仗鉞而行百粤承風可愛甘棠之蔽芾三台
近日重期梅鼎之和調閩地增光帥旌俄指父老翕然
而相慶慰巖石之具瞻吏民晏若以交孚快景星之先
覩隆私莫比厚眷有加第恐思納誨之功不容處承流
之寄再恢宇宙永會風雲某踸踔微蹤跰躚弱質蓬山
備數猥蒙頋盼之榮宗邸負丞便有升沉之隔嘆槐庭
之深䆳幸梓里之依歸坱圠大鈞行遂二天之託卑微
小吏敢憑一日之知輒修竿牘之誠少叙門墻之舊高
秋澄肅潭府優游願迎玉燭之和重赴金甌之選
賀陳左相啓
光膺制麻登冠台席中外百辟驩喜一詞晉德盛而朝
廷愈尊泰道亨而君臣自合竊以輔相之任明主所以
立政化之元艱難之時皇天所以開賢哲之業非艱難
何以顯所降之大任非輔相何以使勃然而中興振古
以還此理明甚元海接武而雲擾王茂弘謝安石由此
奮庸兩河裂地而虎争裴晉公李文饒因而底績盖惟
震風凌雨始知有棟宇之安苟皆坦塗安流何以見舟
車之利故銷金石無俟累月而有鎡基不如待時夫豈
人力之能為莫非天命之所在恭惟蚤由德進浸以
時亨恢恢每謹於大軱斷斷不循於他技畢公正色既
成弼亮之功山甫令儀未究將明之略逮兹雲龍千載
之遇復契啐啄一時之機乃論功次輔之聯乃正位首
台之重一新觀聽再茂經綸此誠君子見行可之時况
值真主大有為之日郵命甫播羽檄適馳屬寶運之將
新肆強隣之匪茹使命夷倨邊候繹騷神奪其衷孰可
忍也天之所啓其在兹乎去兵去食而信不可無彼既
畔盟而罔顧知彼知己而戰固不殆子豈退舍之能安
願潜先物之幾益謹折衝之筭渺彼封疆之蕞爾政惟
談笑而摧之吾何畏哉必也師直為壯我則異是所謂
道御而王鬼神理顯於惡盈蠻夏心同於助順元魏東
遷而都洛殆欲速亡秦苻南舉以渡江何殊送死彼衰
無日吾圉何憂劉項之勢宜決於雌雄袁曹之争豈繫
於強弱惟人謀之咸贊廼帝命之不違攻不足者守有
餘亟宜伸於廟筭壹大治則終身創果何憚於武功盖
威惟斷而乃成事必忍而後濟某也運甓平日擊楫此
時每忘恤緯之憂願奮死綏之勇念門下新騰於揆路
方士林争馳於賀緘懼求苦語之缺然惟騁䛕辭之紛
若敢推德愛冒獻忠規竊謂勝籌當決於帷中竒兵宜
運乎堂上投機之間不容穟奚俟狐疑掩耳之前有震
霆惟貴神速上策莫如自治先發乃可制人冀乘兹爰
立之初即助為於鑠之舉佇聞勒騎一洗唐太宗渭上
之盟當務磨崖重勒元次山浯谿之頌
上朱中丞啓
益隆上眷進位中司國論求衡石之公鄉邦增泰華之
重竊以三臺鼎峙自古惟御史無以加五院緯連在今
以中丞為之長引人主耳目之所不接達乎四方合天
下腹心之所欲言出於一口勤求民瘼以安萬姓䋲糾
官邪以肅百僚獻納之責實通於諍臣董正之權或重
於宰相兹事體大舉世才難共惟中丞事君無私許國
有素木將用於梁棟必待十圍金未鑄於褭麟嘗經百
鍊退而處約藏以待時筆下掃千人之軍胷中蟠萬卷
之讀優游莘渭身為十載之閑密勿唐虞道有一言之
合擢引諫省荐領臺綱盖應龍翔則雲霧滃然而興故
猛虎在則藜藿為之不採介然特立之譽允矣獨坐之
除申錫龍光一新風采雖官守言責之逾大抑任重道
遠之無逾郵置甫傳中外胥慶某桑梓晩進斗筲小才
金蘭瞠後於同心草木繆當於吾味志惟晞孔卜商何
以起予哉身則去齊鮑子誠為知我者政闊掃門之便
徒傾賀厦之誠所望謀臧敢稽忠告方將以弘毅而厚
望於君子豈敢徇姑息而淺為之丈夫仁豈遠哉惟力
行而必至時則可矣非茂對以奚為願斟酌於民言更
扶持於善類力辨邪正深明後先欵外攘於内修致遠
懷而近悦落金吾之膽詎可無温造之抨寢淮南之謀
正惟憚汲黯之直仰以慰惬九重大有為之志俯以壓
塞四海士大夫之心公議所孚民望咸屬當令泰山逸
士作慶歷聖德之詩毋使昌黎丈人著貞元諫臣之論
上何諫議啓
茂簡深衷延登大諫直聲夙播公論永孚竊以百官皆
箴王闕而職有司存七人俱號争臣而事從其長唐虞
勲華之史謨必别於禹臯房杜謀斷之長直猶遜於王
魏自非忠嘉出乎天性議論當乎人心則何以自結於
九重之知隱然為一世之重共惟諫議才高經緯識貫
古今力探聖學之源深明王事之體蚤攄素藴峻涉亨
衢聿逢行可之時荐居言責之重彌縫輔贊誰識用藏
饜飫優游自令理順惟默存諤諤之實豈顯求赫赫之
名正直天通靖共神介益光夙夜永終之譽將膺左右
圖任之求密勿太和之朝雍容貞觀之治膏澤遂覃於
四海雲龍永契於干齡某下走駑材末學膚受匪直興
起於聞風之久盖嘗唯諾於摳衣之餘惠然國士之知
申以君子之愛際幸若此報塞謂何願因賀厦之誠輙
獻美芹之見聖王在上豈憂魏徵之難全輿議所期但
覺陽城之有待
上都司諫啓
簡在宸衷序遷諫苑邦之司直民具爾瞻郵置甫傳中
外胥慶竊以責難陳善在古人不立於常員補闕拾遺
及唐世始分於職守並肩而立易地皆然屬當行可之
時尤貴美成之久恭惟司諫識該今古學際天人挺玉
質之粹温擅金聲之宏達直養浩氣信悃愊之無華入
告嘉猷每優游而不廹諫行言聽謨明弼諧雨露霑九
重之恩羽儀增兩省之重導人使諫既成諤諤之昌責
難於君尤見卷卷之愛一言甫出四海同休將繇政途
洊升揆路沛膏澤而益遠鞏蘿圖而寖昌某蕞爾蠢愚
踏然䟽遠生平無雅素之分一見蒙特達之知薰之沐
之博我約我君子之愛固當然也國士之遇何以加諸
戴此恩私若為報稱願因賀厦之始輙陳窺管之愚居
王魏之官當念時哉之易失事唐虞之主奚憂嶢者之
難全
回徐教授啓
思見故人若懷飢惄遠承書問如對面顔既聞旅次之
密移復仰謙光之下逮願不及此慰何如之共惟某官
學洞淵微氣涵剛大望高仁里聲滿賢關得雋翰墨之
場投機功名之會嶄嶄頭角已發見而非潛恢恢刃硎
猶善藏而未試挺出要路允謂竒才獨冷廣文詎為久
計諒養成於華貫當亟奮於亨衢顧如蠢愚忝有雅素
閩嶺嘗覘於半面武林又枉於高軒雖邂逅適願之偶
然無幾相見然踟蹰搔首者久矣靡日不思豈量際會
之來廼有親依之幸且將進躐無氊之坐薄采在泮之
芹挹彼汪波即冀吝疵之一洗式時德宇終期通介之
兩全屬袢暑之云初願沖襟之益固永綏福履緜介壽
祺
到任謝宰執啟
假使節於全閩猥被過家之寵董舶征於互市濫承柔
遠之流臨履云初戰兢尤甚惟東南要荒之地最廣實
天地温厚之氣所鍾在諸番之中最為恭順自上古以
降常用綏懷非如西北之二邊每接干戈之百戰故因
其仁氣義氣之别則待以周索戎索之殊卉服蠙珠任
土嘗修於禹貢南金象齒獻琛亦頌於魯詩極舟車之
所通示羈縻之有漸不取武功之用粤惟文德之敷威
責有令而文告有辭在周雖列職方之掌下碇有稅而
閱貨有燕至唐始立市舶之司許以通商為之置吏考
諸歷代惟皇朝職守之尤詳列在三方盖温陵事任之
甚重引賈胡之往返斡泉貨之低昂自非蔚有重望如
孔戣素立清節如宋璟不以粟金入懷如張屬國不以
貪泉易心如吳隱之則何以被皇華之遣而不慙攬澄
清之轡而無歉如某者學惟墻面質但蓬心半生連蹇
於詞場四載優游於册府字雖丁識誠難兩石之彎經
匪亥全尚迷三豕之渡蟫蠧書而何用馬賦粟以何多
當邊防羽檄之交馳撫書生鉛槧而有愧縱欲投班超
之筆於我何加俾之請終軍之纓則吾豈敢閱百計以
皆拙省一日之無長豈抱關擊柝之敢辭矧委吏乘田
之有守敢遺餘力不務竭誠願言謹始以圖終姑且用
勤而補拙沛朝廷之膏澤於是達亹亹焉總蠻夷之綱
條所言但平平爾雖微高論庸竭寸心共惟某官開闡
壯猷翼扶興運誠明並格於高厚聲教旁通於朔南寸
刃不施藁街授單于之首尺書所暨鴻臚列尉佗之珍
欲威懷兩用於域中故文武並施於術内肆令躍冶冒
此乘軺取棫樸而薪槱之俾克生於王國惟桑梓而恭
敬止復推本於人情某敢不憤啓于中視鞭其後雖未
能尺箠以笞行說奮賈誼之大言猶庶幾重譯以致越
裳庸顯周公之美化
謝汪帥啓
小智自私久竊祠宫之祿大鈞播物俾從帥幕之游既
出於公舉之推復遂其私計之便措躬無地錫福自天
竊以人多急於身營智莫難於物徧位望尊而願忠者
踵至土地廣而造請者沓來耕或遇雨則穫以為憂泝
者得風則㳂非所欲楚越南北之殊軌冬夏熙凝之異
情積其一二日之所求雖使千萬變而未歉故於謙有
平施之稱而在易無曲成之遺溺己之溺而飢己之飢
此禹稷之所自誓憂民之憂而樂民之樂雖孔孟以為
難能盖以至無供萬物之求以大公任四方之責其道
甚廣所應無方惟在其槖籥之中始知有帡幪之賜如
某者器非適用學不知方既邁壯齡始叨末第委身義
命絶意顯榮馬足車塵初未服從於吏役鸞臺鳳閣固
已躐升於俊游所研窮者千古浩渺之書所交結者四
海豪傑之士大則元元本本之弗畔小則怪怪竒竒之
罔遺識元紫芝潜自消於鄙吝揖黃叔度初莫測其淺
深諄諄然忠告之勤閔閔焉德愛之益景星先覩之為
快行露蒙潤而未知目擊所存心期自遠失身一疾去
國十年力僅勝於匹雛行幾類於跛鱉随風遄反恍神
山之曾游霪雨漂沉遭土偶之屢笑還歸里閈粗理生
涯鄉鄰或鄙於東丘親黨誰憐於北阮爨無欲凊俸禄
罄於久閒盗不過門貲財困於多女猶叨廪食未即溝
捐徧歷十全之醫盛蓄三年之艾既大綱而小作紀遂
月異而歲不同昔遭末疾之風淫將食之既今競分隂
之尺璧殆幾乎全洊有夤緣復兹際會博我約我薰之
沐之飛鴻在冥冥之中綈袍有戀戀之意為黃堂之重
客榮幸已多陪碧幢之上游叨逾孰甚俾積餘力庶為
全人既無需次歲月之延復省裹糧道里之費使其自
擇所處者何以復加於此乎顧此困窮之中有此遭逢
之幸此盖伏遇某官天民先覺吾道主盟文經武緯之
旁通吏才將略之兼備自分民於閩嶺將報政於期年
佩牛俗改而咸慶秋成抱牘吏稀而坐觀晝永俯念麟
臺之舊肆騰鶚薦之章一諾重於千金片字榮於華衮
眷思寵錫俞旨曲從頓令瓦礫之資居有鼎彜之重搢
紳聳動歘令公議之伸里閈喧傳足視交情之厚某敢
不脩身謹行宿道向方務恪守於官箴永矜持於行檢
貨財筋力既曲全老病之安會計牛羊敢或廢委乘之
守過此以往未知所裁
謝劉丈舉自代啓
方慚鉛槧難陪三館之英敢意姓名輒與九官之遜譽
過其實得之若驚竊謂拔茅必以彙征避路不枉一步
蠡不如種豈其韜略之必長賜賢於丘曾匪淵源之少
貶既分而已則愈有自下而人以為高此先進後進所
以相資故大賢小賢均於有得允為美事豈曰虚文如
某者行則迂疎文惟骫骳雅宜服州縣奔走之役顧乃
從臺閣清切之游讀未見書浩莫窮於涯涘正得幾字
初無補於絲毫雖實碌碌以素餐獨有區區之墨守金
方就鍊詎敢為繞指之柔璧未嘗投自應無按劍之怒
每粗求於己志固絶望於人知迺辱衮褒俾充鶚薦庖
人已治烏用越而代之大匠雖勞豈能傷其手者徒借
鹽車一顧之重俾有敝帚千金之酬遂指此名俾重於
世此盖伏遇某官中立無倚久要不忘粤從傾盖之驩
每加特榻之遇揄揚有素何嘗許邵旦評之更汲引惟
新復居山公啓事之冠雖達能固無私謝而知己所以
求伸顧非土木之心寧無門地之感某敢不益勤樸學
分處散材念惟賢知賢何以稱至公之舉將以德報德
庶不負平生之言過此以還未知所措
代士人謝孫憲啓
猳佩雞冠自愧仲由之闘狠鼠牙雀角幸逢召伯之辨
明罪大罰輕恩深感極伏念某等童心未變庭訓莫遵
業弗戒於荒嬉氣漫矜於在闘比因初澣之暇輒追重
九之驩但虞一夜秋香之衰豈料今日人心之别初由
毁瓦以致怨繼遭鳴鼓而見攻德山棒行非由機契孟
嘉帽落不待風吹要為蒲人之盟不啻淮隂之辱尊拳
可畏信雞肋之難安編鬚甚危幾虎口之不免遂成飲
食之訟以貽父母之憂既在乎縲紲之中惡得無罪苟
寘諸箠楚之下其何以堪豈曰意全實由天幸兹盖伏
遇某官恩流冬日明察秋毫聽鬷明堂下之言攬鄒陽
獄中之䟽黥布之身入漢壘恩威並施孟獲之戰遇蜀
師擒縱兩用洗其既往之咎開以自新之途屨校以懲
是謂小人之福也姑息弗用得非君子之愛乎顧慙螻
蟻之微曷玷丘山之賜某等敢不志懷結草事必吹韲
佩婁公唾面之箴豈忘懷忍報晏子脫驂之德願畢驅
馳
拙齋文集卷十一
