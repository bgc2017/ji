經進東坡文集事略卷第三十九
(迪功郎新紹興府&KR0792;縣主簿臣郎曄上進)
外制
給事中兼侍講傳堯俞可吏部侍郎
敕士以德望進則風俗厚而朝廷尊以經術用則議論
正而名器重此君子所以難合而朕亦難其人焉具官
傅堯俞博學篤行久聞于時歷事四世挺然一節懷道
不試十年于兹朕欲問仁人之言(左傳云仁人之言其利博哉)置之
講席非堯舜之道蓋未嘗言給事黃門未究其用往貳
太宰益脩厥官(堯俞字欽之自仁宗朝登進士第爲御史諫官四年所上百六十餘章多觸)
(忌諱詆權倖名重朝廷而風節凜然聞於天下神宗朝丐閑局得提㪯崇福宫坐事落職奪官監黎陽草場)
(哲宗即位召秘書少監兼侍講擢給事中史部侍郎亊見墓誌)董正治典以稱先帝
復古之意(神宗元豐中用六典以新官制)
太常少卿趙瞻可戶部侍郎
敕理財正辭禁民爲非曰義先王之論理財也必繼之
以正辭名正而言順則財可得而理民可得而正自頃
功利之臣言政而不及化言利而不及義中外紛然朕
益厭之(此語爲王吕輩發)具官趙瞻明於吏事輔以經術忠義
之節白首不衰爰自秩宗擢貳邦計將使四方之人知
予以耆老舊德居此官者蓋有盍徹之意焉
故樞密副使包拯男太常寺太祝繶之妻壽安
縣君崔氏可特封永嘉郡君仍封表門閭
敕崔氏汝甲族之遺孤(自隋唐以來崔李爲著姓)大臣之冢婦(札有冢婦)
(介婦之說)夫亡子夭惸然無歸而能誓死不嫁撫養孤弱使
我嘉祐名臣之後有立於世惟汝之功昔衛世子蚤死
共姜自誓詩人歌之(見柏舟詩)韓愈幼孤養於嫂鄭愈喪之
朞(愈祭嫂鄭夫人云昔在韶州之行受命于元兄曰尔幼養于嫂喪服必以朞今其敢忘天实临之)若
崔氏者可謂兼之矣其改賜湯沐表異其所居以風暁
郡國使薄於孝悌者有所愧焉
鮮于侁可太常少卿(侁字子駿閬中人景祐中登弟)
敕具官鮮于侁奉常之職非特以治郊廟之度服器之
數而巳國有大政事大議論必稽焉昔魯秉周禮齊不
敢謀(左傳閔公元年斉侯問仲孫湫曰魯可取乎曰不可猶秉周礼)而晏子太師折衝
於樽爼之間(事見上注)國之典常君臣之名分上下守之有
死不易則國安而民服朕選建卿士付之禮樂意在於
此非我老成之人學足以通古才足以應變強足以守
官深於經術逹於人情其孰宜之詩不云乎彼巳之子
邦之司直往修厥官無斁朕命
范祖禹可著作郎
敕具官范祖禹左右起居(周官有左右史記其言動蓋今起居之始歷代㳂革不同)
(隋置起居舍人唐正觀四年改置起居郎顯慶中復置舍人与郎後改郎爲左史舍人爲右史尋復舊每對立)
(殿下有命則臨陛俯聽進而書之以爲起居注)東觀著作(後漢圖書悉在東觀擇名儒直之撰述國)
(史謂之著作舊属中書後隷祕書)皆史事也仐左右史獨書巳行之政
有司之常事至於廊廟大議君臣相與之際所以興壞
治忽之由一歸於東觀則著作之任顧不重歟非得直
諒多聞古之所謂益友者(此語見刘向贊)奮筆於其間則善惡
貿亂後世無所考信汝旣任其事矣益進而專之朕苟
有過猶當直書而況其餘乎往祗厥官無曠乃職
孫覺可給事中
敕朕聞明主在上凡侍從皆得言若其不明雖臺諫亦
失職朕以冲眇丕承祖宗未堪多難之憂常恐不聞
其過下至執藝猶當盡規豈必諫臣而後論事矧兹封
駮之重任參黃散之間(南史宋景平元年召豫章太守宋廓爲吏部尚書廓謂傳亮曰)
(選事若悉以見付不論不然不能拜也亮以語錄尚書徐羡之曰黃散以下悉以委蔡吾徒不復措懷)知
無不言職固當爾具官孫覺行不違道言不違仁處以
孝聞出以忠顯先帝所以遺朕天下謂之正人屢告
嘉猷固非小𥙷間自西省遷之東臺而覺方進陽城之
直詞(陽城力救陸贄沮裴延齡相)固懷蕭生之雅意(望之雅意在夲朝)重違
其請閱月于兹卒採羣言以遂前命以爾抗章伏閤之
志施於還詔批敕之間(李藩傳藩遷給事中制有不便就敕尾批郤之吏驚請聮他紙)
(藩曰聮紙是牒豈曰敕邪裴垍白之憲宗謂藩有宰相器)其一乃心以稱朕意
高密郡王宗晟建安郡王宗綽所生母孫氏封
康國太夫人
敕母以子貴春秋之義也(公羊傳隱公元年云子以母貴母以子貴)朕方因
親以教愛廣愛以及民封節婦之閭以勸能賢賜高年
之爵以助養老而況屬籍至近賢王篤生欲大慰於慈
心宜特推於異數孫氏四德純備五福荐臻豈惟擢秀
於閨門固巳流芳於宫閫舉觴坐上有伯仁仲智之賢
(晉烈女傳周顗母李氏字絡秀事顗父浚爲妾遂生顗及嵩謨中興時顗等並列顯位嘗冬至置酒絡秀㪯觴)
(賜三子曰吾夲渡江託足無所不謂爾等並貴列吾目前吾復何憂顗字伯仁嵩字仲智)持節洛濱
皆汝南瑯琊之貴(晉汝南王亮傳㐲太妃嘗有小疾祓於洛水亮兄弟三人侍從並持節祓)
(吹震耀洛濱武帝登凌雲臺望見曰伏妃可謂冨貴矣公和蘇州守王規父侍太夫人觀燈詩有洛濱侍從三)
(人貴之句亦用此亊也)爰改封於樂土俾正位於小君服我休恩
介爾眉壽
宣德郎劉錫永父元年一百四歲可承事郎
敕劉元尚齒教民三代之義咨爾百之故老乃吾六
世之遺民(元生於太宗朝至哲宗朝受封)自非吉人莫饗上壽張蒼
事秦柱下而至漢孝景(張蒼傳云蒼秦時爲御史主柱下書年百餘歲孝景五年薨)
思邈生隋開皇而及唐永淳(唐隱逸傳孫思邈京兆人隋文帝輔政以國子博士)
(召不拜太宗欲官之亦不受至高宗永淳初卒年百餘歲)古有其人乃今親見何愛
一命慰其子孫
王安石贈太傅(安石薨背時温公方在病告中折東謂吕申公曰介甫無他但)
(執拗耳褒䘏之典不可不厚故有此贈)
敕朕式觀古初灼見天命將有非常之大事必生希世
違天贈賵哀榮之文豈不在我寵以師臣之位蔚爲儒
者之光庶幾有知服我休命(此雖褒詞然其言皆有微意覧者當自得之)
贈司馬光三代
曾祖政太子太保
敕書曰臯陶邁種德種之遠故其發也難發之難故其
報也大古之君子有種德於百年之前(管子云十年之計莫如種木百)
(年之計莫如種德)而待報於數世之後者昔聞其語今見其人
某官某故曾祖某官某篤行有聞信於鄕國懷道不試
遺其子孫天不吾欺再世而顯至于曾孫其德日躋衮
衣繡裳進位于朝退有事于家廟其致朕命詔于有神
尚食其報以康乃後
曾祖母薛氏温國太夫人
敕朕自通籍之臣皆有以寵綏其父母而自祖以上非
予丞弼之家莫獲襃顯君子之孝至於尊祖以及其妣
用邦君之禮以隆其家可謂至矣某官某故曾祖母某
氏專靜有守柔嘉維則經之以孝慈緯之以恭儉使淸
白之訓不墜于子孫而隱德之報可質於天地我有異
數詔于幽穸翟茀副笄尚服享之
祖炫太子太傳
敕朕有元臣以德媚于上下民見其羽旄聞其車馬之
音則稽首而聚觀之(元豊末温公赴闕衛士見公入皆以手加額曰此司馬相公也民遮)
(道呼曰公無婦洛留相天子活百姓所在數千人聚觀之事見行狀)況其父祖墳墓之所
在望其草木蓋有流涕而拜者錫命之寵豈特以慰其
家而巳哉某官某故祖父某官某篤學力行追配前人
仕道難進止於一命無疆之慶在其子孫風流未遠英
烈如在歆予寵章以慰民望
祖母皇甫氏温國太夫人
敕夫天人之際若不可知而善惡之報各以其類凡今
冨貴壽考光顯于世朕察其父母大父母未有不仁而
得之者也某官某故祖母某氏令德孝恭著于閨門好
禮慈儉刑于姻族始生賢子以大其家而餘澤方茂福
禄未究再世之後莫之與京(左傳莊公二十二年懿氏卜妻敬仲其妻占之曰吉)
(八世之後莫之与京京大也)愍冊追榮國有常典庶幾幽壤服我寵
靈
父池贈太師追封温國公
敕朕聞盛德之士必與天合考之古人而無疑質諸鬼
或以表見於世君子之欲得位行道豈非以顯親揚名
之故歟某官某故母聶氏早以淑女嬪于德人恭儉信
順以相其夫慈和嚴翼以成其子使朕得名世之士以
濟艱難其遺風餘澤蓋有存者改封大國正位小君非
獨以報其德庶幾名與子俱傳於天下
贈韓維三代
曾祖處均燕國公
敕漢諸袁之父子四世繼出五公(袁術傳云術嘗謂羣下曰吾家四世公輔)
(注云袁安爲司空子敞及京京子賜賜子逢並爲司空是四世而有五公也)唐諸温之兄弟
同時並列三省(大雅傳云大雅遷黃門侍郎而彦博亦爲中書侍郎對掌華近)著在圖
史古無擬倫眷予世臣有若韓氏億事仁祖始參大
政(億字宗魏范文正公知開封府献百官圖指宰相差除不公而隂薦公可用文正旣貶遂除億參知政亊)
育德名家作嬪良士珩璜之節動必以禮蘋藻之薦敬
而有儀用能使其後昆丞弼我國家以無斁於世今其
涖政責在兹始余亦何愛大國不以易湯沐之舊
祖保樞魯國公
敕朕方圖任股肱之臣以光大祖宗之業思廣斯志
以及爾私人之念祖誰不如我是以推沛恩命襃顯前
人具官某祖某躬服仁義著迹鄕黨積累深厚見于子
孫或佐我仁祖之盛明或相我神考之休烈遺風
未遠故吏尚存逮兹纉承繼用耆哲朕旣恭默思道(時哲)
(宗居神宗憂)垂拱責成與其寵禄厥躬不若尊大其祖上以
報貽謀之德下以勵移孝之誠肇新曲阜之封增寵師
臣之贈服我休命益大爾家
祖母郭氏周氏魯國太夫人
敕古者婦人爵因其夫(記云婦人无爵從夫之爵)貴以其子(巳見上注)雖
有過人之才絶俗之行不得所託不表於世今余輔臣
父子兄弟先後相望以師長我百辟願推鴻恩光顯先
烈維考維妣咸追錫休命肆予寵嘉之具官祖母某氏
德稱閨闈化及宗黨允蹈家人之正居有鵲巢之福翟
衣之盛由子而獲(以其子億故巳受封翟衣夫人之服也)國封之貴及孫
而大(以其孫維今又加封)兹用錫爾周公之履(謂魯國也)以熾韓氏之
祧庶其有知服我休命
父億冀國公
敕朕聞仁宗在位之久有同成康得士之盛不減武
宣(見公孫洪贊)如儲藥石以待疾病如種梓漆以備器用(後漢)
(樊宏嘗欲作器物先種梓漆時人嗤之然積以歲月咸得其用向之笑者咸求假焉)凡今中外文
武之選率多慶曆嘉祐之人而況一時之老成與聞當
時之大政德業傳於父老儀刑見於子孫名在國史像
在原廟朕用慨然想見其人具官某少禀異材進由直
道出爲循吏(名臣傳云億爲御史知雜剛毅不撓權勢畏之知益州會歲大旱寬厚加賑給民免)
(饑饉爲治嚴簡而育惠爱)入爲名卿福禄終身而人不疵冨貴奕世
而天不厭實生三子翼輔兩朝旌旄交馳棨戟互設朕
欲賁其家廟而貴巳窮於人爵改封大國益著隆名庶
使昭陵之老臣(仁宗山陵号永昭陵)永爲北土之藩輔(以贈冀國故云北土)
母蒲氏王氏秦國太夫人
敕謹終追遠仁也顯親揚名孝也得志行道澤可及於
天下而冨貴不能及其親天也雖不能及而追榮之典
吕惠卿責授建寧軍節度副使本州安置不得
簽書公事
敕凶人在位民不奠居司寇失刑士有異論稍正滔天
之罪永爲垂世之規具官吕惠卿以斗筲之才挾穿窬
之智謟事宰輔同升廟堂(惠卿素謟事王安石故安石力薦之引爲執政)樂禍
而貪功好兵而喜殺以聚歛爲仁義以法律爲詩書(此語)
(見蓋寬饒傳)首建青苗次行助役均輸之政自同商賈(夲傳云時)
(方建青苗助役水利均輸之政置提㪯官行其法於天下謂之新法一時奏請皆自惠卿發之)手實之
禍下及雞豚(手实之法令民自疏財産纖悉无遺故雖雞豚亦不免)苟可蠧國以
害民率皆攘臂而稱首先皇帝求賢若不及從善如
轉圜始以帝堯之心姑試伯鯀終然孔子之聖不信宰
予(家語云以貌取人失之子羽以言取人失之宰予亦見史記)發其宿姦謫之輔郡
(御史交章論其崇立私黨阿蔽所親遂罷政亊知陳州)尚疑改過稍卑重權復陳
罔上之言継有碭山之貶(惠卿自太原府移知蔡州尋復落聀知单州州有碭山碭)
(文石也山出文石故以名之漢高帝隱於芒碭山澤間上有雲氣吕后与人俱求常得之即此山是也)反
覆教戒悪心不悛躁輕矯誣德音猶在始與知巳共爲
欺君喜則摩足以相歡(張湯傳云湯所爰史曾謁居病卧閭里主人湯自往視病爲謁)
(居摩足)怒則反目以相噬連起大獄(初王安石將罷相引吕惠卿執政惠卿素)
(与安石弟安國有隙因鄭俠上書論事下獄謂安國与俠交通抵安國罪遂除名安石聞之怒王吕由是交悪)
(其後復起李逢李士寕䓁獄以傾安石)發其私書(惠卿旣得勢恐安石復入遂欲逆閉其塗凡可)
(以害安石者無所不用其智至發安石私書有無使上知之語)黨與交攻幾半天下姦
贓狼籍横被江東(中丞鄧綰言惠卿嘗托知秀州華亭縣張若濟借冨民朱庠等四千餘)
(緡於部内置田)至其復用之年始倡西戎之隙妄出新意變亂
舊章力引狂生之謀馴致永樂之禍(初陜西緣边蕃弓箭手与漢兵各自)
(熙寕八年冬交趾圍邕州太守蘇緘且戰且守被圍四十日賊計已尽欲引去巳而知外援不至會有能土攻)
(者教賊士傅城須臾高數丈九年正月庚申賊衆登城缄曰吾義不死賊手遂還州廨闔門縱火聚其族三)
(十六人皆自殺子元緘之子也)朕念之不衰哀亡而愍存不忍以常法
待汝卑之一郡以勸事君敬之哉思所以致此者可不
敬歟
高公繪公紀並防禦使
敕鄧訓之德蓋活千人(後漢鄧后傳云后乃禹之孫訓之女叔父陔言常聞活千人者)
(子孫有封兄訓爲謁者使修石曰河歲活數千人天道可信家必蒙福)叔向之功尚宥十
世(左傳襄公二十一年向以其弟羊舌虎之故爲范宣子所囚祁奚聞之乘馹而見宣子曰夫謀而鮮過惠)
(訓不倦者叔向有焉社稷之固也猶將十世宥之以勸能者今壹不免其身以棄社稷不亦惑乎宣子說言諸)
(公而免之)矧先王却狄之勲(王名瓊家世燕人景德元年從幸澶淵有功後謚烈武)而
聖母負扆之託(王曾孫女配英宗是爲宣仁聖列皇后)子孫賢者休戚
同之具官某性於忠孝文以禮樂襲故家仁厚之風蹈
布衣恭儉之節以爾父士林早緣肺附(田蚡傳云蚡以肺附爲相師古)
(曰舊解云肺附如肝肺之相附著也一說肺斫木札也喻其輕薄附著大材也)逮事厚陵(英宗陵號)
(永厚)没于中年爵不配德故推餘澤以及後昆抱能未施
當俟可爲之會臨寵而懼庶保無疆之休
李之純戶部侍郎
敕保國猶保身藥石不如養氣御民猶御馬鞭箠不如
輕車故興利以冨民不如省事而民自冨廣求而豐國
不如節用而國自豐朕嘉與庶工共行此志以爾具官
李之純屢試以事號稱循良雖爲有司不吝出納宜膺
躐等之用庶無虚授之譏服我訓詞以厭公議
蘇頌刑部尚書
朕聞帝堯之世伯夷以三禮折民(孔安國云三礼天地人之礼)西漢
之隆仲舒以春秋決獄(藝文志有公羊董仲舒治獄十六篇)是知有道之
士必以無訟爲功乃者法病於煩官失其守盗賊多有
獄市紛然敷求迪哲之人以清流弊之末具官蘇頌温
文而毅直亮不回仲由冉求果藝有從政之美子産叔
向愛直兼古人之遺(左傳昭公十四年晉邢侯與雍子争田叔魚攝理韓宣子命断舊獄)
(罪在雍子雍子納其女於叔魚叔魚蔽罪邢侯怒段叔魚與雍子於朝宣子問其罪於叔向叔向曰三人同罪)
(施生戮死可也雍子賂以置直鮒也鬻獄邢侯專殺其罪一也乃施邢侯而尸雍子與叔魚於市仲尼曰叔向)
(古之遺直也又二十年子産卒仲尼聞之出涕曰古之遺爱也見左傳昭公二十年)遭罹閔凶亦
旣祥禫特詔虚位以待老成與其遂曾閔之私哀顧懷
墳墓曷若蹈威綽之前軌(隋蘇威傳云初威父綽在西魏以國用不足爲征稅之法)
(頗重旣而嘆曰今所爲者正如張弓非平出法也後之君子誰能弛乎威聞其言每以爲己任至是奏減賦役)
(務從輕典上悉從之)顯揚君親佇聞嘉猷以對休命
鮮于侁左諫議大夫梁燾右諫議大夫
敕仲虺言湯之德曰改過不吝孔子論一言而喪邦曰
惟予言而莫予違嗚呼天下之治亂安危有不出於此
者乎朕夙興夜寐思聞其過厥愆曰朕之愆不啻不敢
含怒而况於左右輔弼之臣歟具官鮮于侁邦之老成
久試于外金石之節皓首不衰具官梁燾出入館殿蓋
二十年守道篤志無所阿附皆吾爭臣之選也朕之於
事無必無我可則行之否則更之使天下暁然知朕樂
聞其過書之史冊足爲美談若乃進則詭詞(榖梁傳陽處父曰古)
(者造辟而言詭辝而出不以實告人)退則焚草(魏志荀彧以書陳事臨薨焚其草故竒策密謀不得)
(盡聞也)衰世之事朕無取焉
林希中書舍人
敕文章之變與時盛衰譬如八音可以觀政(劉禹錫叙柳子厚文)
(集云八音與政通文章與時高下)而況誥命之出學者所師號令以之
重輕風俗因而厚薄夲朝革五代積衰之氣繼兩漢
爾雅之文而大道中微異端所汨欲復祖宗之舊必
以訓詞爲先故難其人不以輕授具官林希博學強識
篤學力行綽有建安之風流(魏之文人魯國孔融廣陵陳琳山陽王粲北海徐幹)
(陳留阮瑀汝南應瑒東平劉公幹號爲建安七子事見魏文帝典論)逮聞正始之議論(樂廣)
(傳云衛瓘朝之耆舊逮與魏正始中諸名士談論見廣而竒之曰自昔諸賢旣没常恐微言將絶而今乃復聞)
(斯言於君矣)往踐外制爲朝廷常潤色其精微期配昔人使
天下識典刑之髣髴務究所學朕將觀焉
經進東坡文集事略卷第三十九
