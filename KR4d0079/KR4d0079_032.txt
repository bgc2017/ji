經進東坡文集事略卷第三十二
迪功郎新紹興府&KR0792;縣主簿臣郎曄上進
奏議
論擒獲鬼章稱賀太速劄子
乞約鬼章討阿里骨劄子
因擒鬼章論西羌夏人事宜劄子
乞詔邊吏無進取及論鬼章事宜劄子
大雪論差役不便劄子
轉對條上三事狀
論擒獲鬼章稱賀太速劄子
元祐二年八月二十七日翰林學士朝奉郎知制誥兼
侍讀蘇軾劄子奏臣竊聞熙河經略司奏生擒西蕃首
領鬼章宰相欲以明日稱賀(元祐二年八月游师雄以种誼入洮州擒吐蕃首領)
(青宜結檻送闕下詔告𥙿陵初王师下熙河独董檻尚存退保青唐董氊者唃嘶囉之子唃嘶囉乃吐蕃遺種)
(其族最盛朝廷封為西平王用為藩翰唃嘶囉死諸子皆衰弱放王韶遂開熙河惟董檻独強悍其首領鬼章)
(既殺景思立王寕頗自矜大神宗令李憲厚賞圖之十年不得上即位務安靜鬼章遂有窺故土之意与)
(夏國相結約分其地遂引兵攻南川城洮州又遣鬻馬漢界以結属羌為内應独誼得其情上之詔师雄來視)
(以便宜從事师雄議与誼同誼結鬼章部下瓜期淳什南使伺其動靜會遣人来报鬼章馳洮州分屯軍馬城)
(少虛夏人屯通遠將卒鬼章入宼誼以告师雄师雄与熙河經略刘舜卿議乃以熙河通遠蕃漢軍馬分两道)
(以十七日進發遣緫管姚兕將熙河軍馬趨備朱城断黃河飛橋使青唐之衆不得度誼以本州兵合通邊蕃)
(漢出竒龍谷至䢴金川城迎戰軍鋒擊走之十九日追奔至洮虜入城拒守會天大霧誼親鼓乘城霧霽城已)
(破鬼章坐佛寺拱手就执併獲其首領七人餘降抚之奏聞僉議翌朝称賀知制浩蘇軾以為賀太速上奏諫)
(止之不聽)臣愚以謂偏師獨克固亦可慶然行於明日臣謂
太速如聞夲路出兵非一見有一將方指青塘此乃阿
里骨巢穴(初邈川首領武威郡王董氊以阿里骨爲相阿里骨夲于闐人復得幸于董氊之妻至是)
(董氊死其妻矯命以阿里骨為養子而篡其位)若更待二五日間必續有奏報
賀亦未晚今者俘獲醜虜功誠不細賞功勸後固不應
輕然朝廷方欲緝治邊防整肅驕慢若捷奏朝至舉朝
夕賀則邊臣聞之自謂不世之竒功或恩禮太過則將
驕卒惰後無以使人臣願朝廷鎮之以静示之以不可測
昔謝安破符堅書至安與客圍棋不輟曰小兒輩遂巳
破賊安亦非矯情(謝安傳云安兄子元䓁既破苻堅有驛書至安方對客圍棋看書既竟便)
(攝放牀上无喜色圍棋如故客問之徐荅云小兒輦遂已破賊既罷還内過戶限心喜甚不斍屐歯之折其矯)
(情鎮物如此)蓋萬目觀望事體應爾所有明日稱賀乞更詳
酌指揮臣受恩至深不敢不盡出位妄言罪當萬死
乞約鬼章討阿里骨劄子
元祐二年十月七日翰林學士朝奉郎知制誥兼侍讀
蘇軾劄子奏臣近者竊見劉舜卿賀表(時舜卿權熙河經略使)具
言阿里骨罪狀又竊聞舜卿奏乞削阿里骨官爵續又
聞阿里骨上章請命議者或欲許其自新以臣愚慮二
者之說皆未爲得何者阿里骨兇狡反覆必無革面洗
心之理今聞其女巳嫁梁乞逋之子(慶曆八年元昊死諒祚立諒祚死秉)
(常立秉常為母黨梁氏所篡故元豐以来諸梁擅兵則乞逋者乃其族類也)度其久遠必須
恊力致死共爲邊患今來上章請命蓋是部族新破衆
叛親離恐吾乘勝致討力未能支故匿情忍垢以就大
事若得休息數年蓄力養銳假吾爵命以威脅諸羌誅
不附己者羽翼旣成西北相應必爲中原之憂非獨一
方之病也且夏賊逆天犯順本因輕料朝廷以爲必不
能討己今若便從阿里骨之請則其所料良不爲過西
蕃小醜朝爲叛逆暮許通和則夏國之請理無不許二
宼滔天自若欲戰欲和無不可者則西方之憂無時而
止矣然遂從舜卿之請削奪官爵即須發兵深入致討
彼新喪大首領舉國戒懼我師深入苟無它竒恐難以
得志臣愚以謂當使邊將發厚幣遣辯士以離其腹心
壞其羽翼今聞温溪心等諸族已爲所質勢未能動而
心侔歛氊在其肘腋迹同而心異若用臣前計使邊臣
與鬼章約若能使其部族與温溪心歛氊等合而討阿
里骨納趙純忠(純忠乃蕃官朝廷以其謹信可任嘗欲以勁兵擁純忠入其國而立之後不果)
(事見蘇氏談訓)即許以生還此正所謂以夷狄攻夷狄計無出
此者若朝廷便許阿里骨通和即須推示赤心待之如
舊不可復用計謀以圖此賊數年之後必自飛揚此所
謂養虎自遺患者也(高纪張良陳平諫漢王曰楚兵疲食尽此天亡之時不因其幾而遂)
(耴之此養虎自遺患也)故臣願朝廷旣不納其通和之請又不削
奪其官爵存而勿論置之度外隂使邊臣以計圖之似
爲得策臣屢瀆天聽罪當誅死
因擒鬼章論西羌夏人事宜劄子(初夏人之入宼也行半道)
(聞鬼章被擒遽還摽掠鎮戎无所得數日即遁去公意其且必請和修貢上䟽請難之)
元祐二年九月八日翰林學士朝奉郎知制誥兼侍讀
蘇軾劄子奏臣竊見近者熙河路奏生擒鬼章百官稱
賀中外同慶臣愚無知竊謂安危之機正在今日若應
之有道處之有術則安邊息民必自是始不然將驕卒
惰以勝爲災亦不足怪故臣區區欲乞陳前後致宼之
由次論當今待敵之要雖狂愚無取亦臣子之常分昔
先帝用兵累年雖中國靡然夏人困折亦幾於亡橫
山之地㳂邊七八百里不敢耕者至二百餘里歲賜旣
罷和市亦絶虜中疋帛至五十餘千其餘老弱轉徙牛
羊墮壞所失蓋不可勝數飢羸之餘乃始𣢾塞當時執
政大臣謀之不深因中國厭兵遂納其使每一使賜予
貿易無慮得絹五萬餘疋歸鬻之其直疋五六千民大
悅一使所獲率不下二十萬緡使五六至而累年所罷
歲賜可以坐復旣使虜因吾資以德其民且飽而思奮
又使其窺我厭兵欲和之意以爲欲戰欲和權皆在我
以故輕犯邊陲利則進否則復求和無不可者若當時
大臣因虜之請受其詞不納其使且詔邊臣與之往返
商議所獲新疆取捨在我俟其詞意屈服約束堅明然
後納之則虜雖背恩反覆亦不至如今日之速也虜雖
有易我意然不得西蕃解仇結好亦未敢動夫阿里骨
董氊之賊臣也挾契丹公主以弑其君之二妻董氊死
匿喪不發逾年衆定乃詐稱嗣子僞書鬼章温溪心等
名以請于朝當時執政若且令邊臣審問鬼章等以阿
里骨當立不立若朝廷從汝請遂授節鉞阿里骨眞汝
主矣汝能臣之如董氊乎若此等無詞則是諸羌心服
既立之後必能統一都部吾又何求若其不服則釁自
彼生爵命未下曲不在吾彼既一國三公(左傳云一國三公吾誰適)
(從)則吾分其恩禮各以近上使額命之鬼章等各得所
欲宜亦無患當時執政不深慮此專以省事爲安因其
妄請便授節鉞(元祐元年正月丁丑詔以阿里骨爲河西軍節度封寕塞郡公)阿里骨
自知不當立而憂鬼章之討也故欲借力於西夏以自
重於是始有解仇結好之謀而鬼章亦不平朝廷之以
賊臣君我也故怒而盗邊夏人知諸羌之叛也故起而
和之此臣所謂前後致宼之由明主不可以不知者也
雖旣往不咎然可以爲方來之鑒元昊夲懷大志長於
用兵諒祚天付兇狂輕用其衆故其爲邊患皆歷年而
後定今梁氏專國素與人多不恊方内自相圖其能以
創殘呻吟之餘久與中國敵乎料其姦謀蓋非元昊諒
祚之比矣意謂二聖在位恭默守成仁恕之心著於遠
邇必無用武之意可肆無厭之求蘭會諸城鄜延五寨
好請不獲勢脅必從(初神宗於熙河路增置蘭州鄜延路增置塞門安疆米脂浮屠葭)
(廬五寨哲宗即位夏國纔遣使賀登極還未出境又管使入界朝廷知其有請地之意然棄守之議未泱於)
(是論難紛然遂降詔除中國及西蕃舊地外候送到䧟没人口委边臣紿賜)猖狂之後求無
不獲計不過此耳今者竊聞朝廷降詔諸路救勵戰守
深明逆順曲直之理此固當今之急務而詔書之中亦
許夏人之自新臣切以謂開之太易納之太速曾未一
戰而厭兵欲和之意已見乎外此復蹈前日之失矣臣
甚惜之今旣聞鬼章之捷或漸有𣢾塞之謀必將爲恭
很相半之詞而継之以无厭之請若朝廷復納其使則
是欲戰欲和權皆在虜有求必獲不獲必叛雖媮一時
之安必起无窮之釁故臣願明主斷之於中深詔大臣
密敕諸將若夏人欵塞當受其詞而却其使然後明敕
邊臣以夏人受恩不貲無故犯順今雖𣢾塞反覆難保
若實改心向化當且與邊臣商議苟詞意未甚屈服約
束未甚堅明則且却之以示吾雖不逆其善意亦不汲
汲求和也彼若心服而來吾雖未納其使必不於往返
商議之間遽復盗邊若非心服則吾雖蕩然開懷待之
如舊能必其不叛乎今歲涇原之入(元年二年七月西賊寇涇原環慶總)
(管擊却之)豈吾待之不至邪但使吾兵練士飽斥候精明虜
無大獲不過數年必自折困今雖小勞後必堅定此臣
所謂當今待敵之要亦明主不可以不知者也今朝廷
意在息民不憚屈巳而臣献言乃欲艱難其請不急於
和似與聖意異者然古之聖賢欲行其意必有以曲成
之未嘗直情而徑行也(檀弓子游曰直情而徑行者戎狄之道也)將欲翕之
必固張之將欲取之必固予之(出老子上卷)夫直情而徑行
未有獲其意者也若權其利害䆒其所至則臣之愚計
於安邊息民必久而固與聖意初無小異然臣竊度朝
廷之間似欲以畏事爲無事者臣竊以爲過矣夫爲國
不可以生事亦不可以畏事畏事之弊與生事均譬如
無病而服藥與有病而不服藥皆可以殺人夫生事者
無病而服藥也畏事者有病而不服藥也乃者阿里骨
之請人人知其不當予而朝廷予之以求無事然事之
起乃至於此不幾於有病而不服藥乎今又欲遽納夏
人之使則是病未除而藥先止其與幾何臣於侍從之
中受恩至深其於委曲保全與衆獨異故敢出位先事
而言不勝恐悚待罪之至取進止
乞詔邊吏無進取及論鬼章事宜劄子
元祐二年九月二十七日翰林學士朝奉郎知制誥兼
侍讀蘇軾劄子奏臣聞善用兵者先服其心次屈其力
則兵易解而功易成若不服其心惟力是恃則戰勝而
寇愈深況不勝乎功成而兵不解況不成乎頃者西方
用兵累年先帝之意本在弔伐而貪功生事之臣惟
務殺人爭地得尺寸之土不問利害先築城堡置州縣
(熙寕五年十月丙午以王韶收復鎮洮軍為熙州以熙河洮岷通遠軍爲一路韶又城武勝賜名鎮洮軍六年)
(四月乙亥韶城河州賜名寕河韶又破木征收復宕疊洮三州)使四夷憎畏中國以謂
朝廷專欲得地非盡滅我族類不止是以併力致死莫
有服者今雖朝廷好生惡殺不務遠略而此心未信憎
畏未衰心旣不服惟有闘力力屈情見勝負未可知也
今日新獲鬼章威震戎狄邊臣賈勇爭欲立功以爲河
南之地指顧可得正使得之不免築城堡屯兵置吏積
粟而守之則中國何時息肩乎乃者王韶取熙河全師
獨克(亊見上注)使韶有遠慮誅其叛者乃以忠順即用其豪
酋而巳則今復何事其所以兵連禍結罷弊中國者以
郡縣其地故也往者旣不可悔而來者又不以爲戒今
又欲取講主城曰此要害地不可不取方唐盛時安西
都護去長安萬里(亊見唐史地里志)若論要害自此以西無不
可取者使諸羌知中國有進取不巳之意則寇愈深而
兵不解其禍豈可量哉臣願陛下深詔邊吏叛則討
之服則安之自今已往無取尺寸之地無焚廬舍無殺
老弱如此朞年諸羌可傳檄而定(韓信傳云三秦可傳檄而定也)然朝
廷至意亦自難喻將帥未必從也雖日行文書終恐無
益宜驛召陜西轉運使一員赴闕面敕戒之使歸以喻
將帥而察其不如詔者臣又竊聞朝論謂鬼章犯順罪
當誅死然譬之鳥獸不足深責其子孫部族猶足以陸
梁於邊全其首領以累其心以爲重質庶獲其用此實
當今之良策然臣竊料鬼章凶豪素貴老病垂死必不
能甘於困辱爲久生之計自知生存終不得歸徒使其
臣子首鼠顧忌不敢復讎必將不食求死以發其衆之
怒就使不然老病愁憤自非久生之道鬼章若死則其
臣子專意復讎必與阿里骨合而北交於夏人此正胡
越同舟遇風之勢(孫子九地篇曰夫吳人与越人相惡也當其同舟済而遇風其相救如左)
(右手易明爻通變云同舟而済則胡越何患乎異心)其交必堅而温溪心介於阿
里骨夏人之間地狹力弱其勢必危若見并而吾不能
救使二宼合三面以窺熙河則其患未可以一二數也
如臣愚計可詔邊臣與鬼章約若能使其部族討阿里
骨而納趙純忠者當放汝生還質之天地示以必信鬼
章若從則稍冨貴之使其信臣而喻至意焉鬼章既有
生還之望不爲求死之計其衆必從以鬼章之衆與温
溪心合而討阿里骨其勢必克既克而納純忠雖放還
鬼章可以無患此必然之勢也西羌本與夏人世仇而
鬼章本與阿里骨不恊若許以生還其衆必相攻縱未
能誅阿里骨亦足以使二盗相疑而不合也昔太史慈
與孫策戰幾殺策策後得慈釋不誅放還豫章卒立竒
功(吳太安慈傳云慈嘗与揚州刺史刘繇窺伺輕重独与一騎遇孫策策從騎十三慈便前闞而与策對策)
(刺慈馬而擥得慈項上手戟慈亦得策見鍪會两家兵騎並各來赴於是解散慈与繇俱奔豫章大爲山越所)
(附策躬自攻討遂見囚執策解其縛命爲門下督後劉繇亡於豫章士衆萬餘人未有所附策命慈往撫安焉)
(左右皆曰慈必不還策曰子義捨我當復與誰餞送昌門把腕别曰何時能還荅曰不過六十日果如期而反)
李愬得吳元濟將李祐解縛用之與同卧起卒擒元濟
(愬夲傳云李祐吳元済健將也史用誠既擒祐諸將請殺之愬乃令佩刀出入帳下爲六院兵馬使元和十一)
(年十月巳卯師夜起祐以突將三千爲前鋒會大雨雪襲破蔡州城縛元濟檻送京師)非豪傑名
將不能行此度外事也議者或謂鬼章之獲兼用近界
酋豪力戰而得之仇怨巳深若放生還此等必無全理
臣以謂不然若鬼章死於中國其衆讎此等必深若其
生還其讎之亦淺此等依中國爲援足以自全自古西
羌之患惟恐解仇結盟若所在爲讎敵正中國之利無
可疑者臣出位言事不勝恐悚待罪之至
大雪論差役不便劄子
元祐三年二月九日翰林學士朝奉郎知制誥兼侍讀
蘇軾劄子奏臣伏見陛下發德音下明詔以大雪過
常煖氣不效農夫失業商旅不行引咎在躬渙汗之澤
覃及方外而詔下之夕雪作不巳臣備位近侍誠竊感
憤廢食而歎退伏思念陛下即位以來發政施仁無
一不合人心順天意者當獲豐年刑措之報鳳凰景星
之瑞而水旱作沴常寒爲罰殆無虚日此豈理之當然
者哉臣誠愚憃不識忌諱試論其近似者而陛下擇
焉臣聞差役之法天下以爲未便(聞見錄云役法新舊差募二議俱有弊吳)
(蜀之民以雇投爲便秦晉之氏以差役爲便荆公与温公皆早貴罕歷州縣不能周知四方風俗故荆公主雇)
(役温公主差役雖舊典亦不能無弊蘇内翰范忠宣温公門下士雇役差役爲未便章子厚荆公門下士復以)
(雇役爲未尽)獨臺諫官數人者主其議以爲不可改磨礪四
顧以待言者故人畏之而不敢發耳近聞疎遠小臣張
行者力言其弊而諫官韓川詆之至欲重行編竄此等
亦無它意方司馬光在時則欲希合光意及其旣没則
妄意陛下以爲主光之言殊不知光至誠盡公夲不
求人希合而陛下虚心無我亦豈有所主哉使光無
恙至今見其法稍弊則更之久矣臣每見吕公著安燾
吕大防范純仁皆言差役不便但爲巳行之令不欲輕
變兼恐臺諫紛爭卒難調和願陛下問公著等令指
陳差雇二法各有若干利害昔日雇役中等人戶歲出
錢幾何今者差役歲費錢幾何及幾年一次差伇皆可
以折長𥙷短約見其數以此計筭利害灼然而况農民
在官貪吏狡胥百端𧖟食比之雇人苦楽十倍又五路
百姓例皆朴拙差手分須至轉雇慣習人尤爲患苦其
費不貲民窮無告監司守令觀望不言若非此一事則
何以感傷隂陽之和至於如此雖責躬肆眚徹膳禱祠
而此事不變終恐無益今侍從之中受恩至深無如小
臣臣而不言誰當言者然臣前歲因詳定役法與臺諫
異論遂爲其徒所疾屢遭口語今來所言若不合聖
意即乞便行責降以戒妄言若萬一少有可采即乞留
中只作聖意行下庶幾上荅天戒下全小臣不勝恐
悚待罪之至取進止
轉對條上三事狀
元祐三年五月一日翰林學士朝奉郎知制誥兼侍讀
蘇軾狀奏准御史臺牒五月一日文德殿視朝臣次當
轉對雖愚無知備位禁林懷有所見不敢不盡謹條上
三事如左
一謹按唐太宗著司門令式云其有無門籍人有急
奏者皆令監門司與仗家引奏不許關礙臣以此
知明主務廣視聽深防蔽塞雖無門籍人猶得非
時引見祖宗之制自兩省兩制近臣六曹寺監
長貳有所欲言及典大藩鎮奉使一路出入辭見
皆得奏事殿上其餘小臣布衣亦時特賜召問非
獨以通下情知外事亦以考察羣臣能否情僞非
苟而已臣伏見陛下嗣歲巳來惟執政日得上
殿外其餘獨許臺諫官及開封知府上殿不過十
餘人天下之廣事物之變決非十餘人者所能盡
若此十餘人者不幸而非其人民之利病不以實
告則陛下便謂天下大平無事可言豈不殆哉
其餘臣僚雖許上書言事而書入禁中如在天上
不加反復詰問何以盡利害之實而况天下事有
不可以書載者心之精微口不能盡而况書乎(張敞)
(封事云夫心之精微口不能言也言之微眇書不能文也)恭惟太皇太后以
盛德在位每事抑損以謙遜不居爲美雖然明目
達聦以防壅塞此乃社稷大計豈可以謙遜之故
而遂不與羣臣接哉方今天下多事饑饉盗賊四
夷之變民勞官冗將驕卒惰財用匱乏之弊不可
勝數而政出帷箔決之廟堂大臣尤宜開兼聽廣
覽之路而避專斷壅塞之嫌非細故也伏望聖
慈更與大臣商議除臺諫開封知府巳許上殿外
其餘臣僚舊制許請間奏事及出入辭見許上殿
者皆復祖宗故事則天下幸甚
一凡爲天下國家當愛惜名器謹重刑罰若愛惜名
器則斗升之禄足以鼓舞豪傑謹重刑罰則笞杖
之法足以震讋頑狡若不愛惜謹重則雖日拜卿
相而人不勸動行誅戮而人不懼此安危之機人
主之操術也自祖宗已來用刑至謹習以成風
故雖展年磨勘差替衝替之類皆足以懲警在位
獨於名器爵禄則出之太易每一次科埸放進士
諸科及特奏名約八九百人一次郊禮奏補子弟
約二三百人而軍職轉𥙷雜色入流皇族外戚之
薦不與自近世以來取人之多得官之易未有如
本朝者也今吏部一官闕率常五七人守之爭奪
紛紜廉恥道盡中材小官闕遠食貧到官之後侵
漁求取靡所不爲自夲朝以來官冗之弊未有
如今日者也伏見祖宗舊制過省舉人御試黜
落不少旣以謹重取人又以見名器威福專在人
主至嘉祐末年始盡賜出身雖文理紕繆亦玷科
舉而近歲流弊之極至於雜犯亦免黜落(聞見錄云祖)
(宗以來進士過省赴殿試尚有被黜者遠方寒士殿試下貧不能歸多至失所有赴河而死者仁)
(宗聞之惻然自此殿試不黜落雖雜犯亦收之末各遂爲定制)皆非祖宗夲意
又進士升甲本爲南省第一人唱各近下方有特
旨皆是臨時出於聖斷今來南省第十人以上别
試第一人國子開封解元武舉第一人經明行脩
舉人與凡該特奏名人正及第者皆著令升一甲
紛然並進人不復以升甲爲榮而法在有司恩不
歸於人主甚無謂也特奏名人除近二十餘人文
詞稍可觀外其餘皆詞學無取年迫桑榆進無所
望退無所歸使之臨政其害民必矣欲望聖慈特
詔大臣詳議今後進士諸科御試過落之法及特
奏名出官格式務在精覈以藝取人不行小惠以
收虚譽其著令升甲指揮乞今後更不施行昔諸
葛亮與法正論治道其略曰刑政不肅君臣之道
漸以陵替寵之以位位極則賤順之以恩恩竭則
慢吾今威之以法法行則知恩限之以爵爵加則
知榮恩榮並濟上下有節爲治之要也(亮夲傳注云金城郭)
(冲脩亮五事其一曰亮刑法峻急法正諫曰今若假借威力跨據一州願緩刑地禁以慰其望亮)
(荅曰刘璋闇弱德政不㪯威刑不肅蜀土人士專權自恣君臣之道漸以凌替寵之以位位極則賤)
(順之以恩恩竭則慢所以致弊实由於此吾今威之以法法行則知恩限之以爵爵加則知榮榮恩)
(並済上丁有節為治之要於斯而著)唐德宗蒙塵山南當時事勢可
謂危急少行姑息亦理之常而沿路進瓜果人欲
與一試官陸贄力言以爲不可(宣公奏議欽淑奉宣垩旨自發洋州)
(已来累路百姓進献果子胡瓜䒭今擬各与散試官贄回奏大略云緣路所献瓜果盖是野人微清)
(量以錢帛為賜足彰行幸之恩饋献酬官恐非令典)今天下晏然朝廷清明
何所畏避而行姑息之政故臣願陛下常以諸
葛亮陸贄之言爲法則天下幸甚
一臣於前年十月内曾上言其略曰議者欲减任子
以救官冗之弊此事行之則人情不悅不行則積
弊不去要當求其分義務適厥中使國有去弊之
實人無失職之歎欲乞應奏蔭文官人每遇科場
隨進上考試武官即隨武舉或試法人考試並三
人中解一人仍年及二十五以上方得出官内巳
曾舉進士得解者免試如三試不中年及三十五
以上亦許出官雖有三試留滯之艱而無終身絶
望之歎亦使人人務學不墜其家爲益不小後來
不蒙降出施行切慮當時聖意必謂改元之初
不欲首行約損之政今者即位巳四年矣官冗之
病有增而無損財用之乏有損而無增數年之後
當有不勝其弊者若朝廷恬不爲怪當使誰任其
憂及今講求臣恐其巳晚矣伏乞撿會前奏早賜
施行
經進東坡文集事略卷第三十二
