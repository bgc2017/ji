經進東坡文集事略卷第五
迪功郎新紹興府&KR0792;縣主簿臣郎曄上進
進論
秦皇論漢高論
魏武論伊尹論
周公論
秦皇論
昔者生民之初不知所以養生之具擊搏挽裂與禽獸
爭一旦之命惴惴焉朝不謀夕憂死之不給是故巧詐
不生而民無知然聖人惡其無别而憂其無以生也是
以作爲器用耒耜弓失舟車罔罟之類莫不備至使民
樂生便利役御萬物而適其情而民始有以極其口腹
耳目之欲器利用便而巧詐生求得欲從而心志廣聖
人又憂其桀猾變詐而難治也是故制禮以反其初禮
者所以反本復始也聖人非不知箕踞而坐不揖而食
便於人情而適於四體之安也將必使之習爲迂闊難
行之節寬衣博帶佩玉履舄所以回翔容與而不可以
馳驟上自朝廷而下至於民其所以視聽其耳目者莫
不近於迂闊其衣以黼黻文章其食以籩豆簠簋其耕
以井田其進取選舉以學校其治民以諸侯嫁娶死喪
莫不有法嚴之以鬼神而重之以四時所以使民自尊
而不輕爲姦故曰禮之近於人情者非其至也周公孔
子所以區區於升降揖遜之間丁寧反覆而不敢失墜
者世俗之所謂迂闊而不知夫聖人之權固在於此也
自五帝三代相承而不敢破至秦有天下始皇帝以詐
力而并諸侯自以爲智術之有餘而禹湯文武之不知
出此也於是廢諸侯破井田凡所以治天下者一切出
於便利而不耻於無禮決壞聖人之藩牆而以利器明
示天下(老子云國之利器不可以示人)故自秦以來天下惟知所以求
生避死之具而以禮者爲無用贅疣之物何者其意以
爲生之無事乎禮也苟生之無事乎禮則凡可以得生
者無不爲矣嗚呼此秦之禍所以至今而未息歟昔者
始有書契以科斗爲文而其後始有規矩摹畫之迹蓋
今所謂大小篆者至秦而更以隷(帝王世紀日蒼頡取象鳥跡始作文字字)
(源日高陽作科斗書書斷日大篆者周宣王太史史籕所作小篆者秦相李斯所作又云隷書者秦下邽人程)
(邈所作邈字元岑始爲縣獄吏得罪始皇幽繫雲陽獄中覃思十年益小篆方圓而爲隷書三千字奏之始皇)
(善之用爲御史以奏事煩多篆家難成書乃用隷書爲隷人佐書故日隷)其後日以變革貴
於速成而從其易又創爲紙以易簡策(後漢蔡倫傳自古書契多編以竹)
(簡其用縑帛者謂之紙縑貴而簡重並不便於人倫乃造意用木膚麻頭及幣布魚網以爲紙元興元年上之)
(和帝善其能自是天下莫不用)是以天下簿書符檄繁多委壓而吏不
能究奸人有以措其手足如今世而尚用古之篆書簡
策則雖欲繁多其勢無由由此觀之則凡所以便利天
下者是開詐僞之端也嗟夫秦旣不可及矣而後之君
子欲治天下而惟利便之求則是引民而日趍於詐也
悲夫
漢高帝論
有進說於君者因其君之資而爲之說則用力寡矣人
惟好善而求名是故仁義可以誘而進不義可以劫而
高帝最易曉者苟有以當其心彼無所不從盍亦告之
以吕后太子從帝起於布衣以至於定天下天下望以
爲君雖不肖而大臣心欲之如百歲後誰肯北面事戚
姬子乎所謂愛之者祗以禍之嗟夫無有以奚齊卓子
之所以死爲高帝言之者歟(國語晉獻公聽驪姬之䜛殺太子申生又譛二公子)
(皆出奔乃立奚齊獻公卒里克殺奚齊荀息立卓子而輔之里克又殺卓子)叔孫通之徒不
足以知天下之大計獨有廢嫡立庶之說而欲持此以
却之此固高帝之所輕爲也人固有所不平使如意爲
天子惠帝爲臣絳灌之徒圜視而起如意安得而有之
孰與其全安而不失爲王之利也如意之爲王而不免
於死則亦高帝之過矣不少抑遠之以泄吕后不平之
氣而又厚封焉(高帝九年封如意爲越王王趙國)其爲計不巳疎乎或
曰吕后強悍高帝恐其爲變故欲立趙王此又不然自
高帝之時而言之計吕后之年當死於惠帝之手吕后
雖悍亦不忍奪之其子以與姪惠帝旣死而吕后始有
邪謀此出於無聊耳而高帝安得逆知之且夫事君者
不能使其心知其所以然而樂從吾說而欲以勢奪之
亦巳危矣如留侯之計高帝顧戚姬悲歌而不忍(留侯傳云)
(上旣見四人從太子召戚夫人指視日我欲易之彼四人爲之輔羽翼已成難動矣上自爲楚歌戚夫人欷戲)
(流涕)特以其勢不得不從是以區區猶欲爲趙王計使周
昌相之此其心猶未悟以爲一強項之周昌足以抗吕
后而捍趙王不知周昌激其怒而速之死耳(周昌傳云趙王年十)
(歲高祖憂萬歲之後不全也乃用趙堯計拜昌爲趙相高祖崩太后使使召趙王昌令王稱疾不行使者三反)
(太后怒召昌至罵日爾不知我之怨戚氏乎而不遣趙王昌旣至復召趙王王果來至長安月餘鴆殺之)古
之善原人情而深識天下之勢者無如高帝然至此而
惑亦無有以告之者悲夫
魏武帝論
世之所謂智者知天下之利害而審乎計之得失如斯
而已矣此其爲智猶有所窮惟見天下之利而爲之惟
其害而不爲則是有時而窮焉亦不能盡天下之利古
之所謂大智者知天下利害得失之計而權之以人是
故有所犯天下之至危而卒以成大功者此以其人權
之輕敵者敗重敵者無成功何者天下未嘗有百全之
利也舉事而待其百全則必有所格是故知吾之所以
勝人而人不知其所以勝我者天下莫能敵之昔者晉
荀息知虢公必不能用宫之竒(左傳僖公二年晉荀息請假道於虞以伐虢公)
(日宮之竒存焉對日宫之竒之爲人也懦而不能強諫且少長於君君暱之雖諫將不聽乃使苟息假道於虞)
(虞公許之宫之竒諫果不聽遂起師)齊鮑叔知魯君必不能用施伯(國語齊鮑)
(叔說威公請管仲於魯威公日施伯魯之謀臣也知吾將用之必不予我鮑子對日使人請諸魯日寡君有不)
(令之臣在君之國欲以戮之於羣臣故請之則予我矣威公使請諸魯如鮑叔之言莊公以問施伯施伯對日)
(此非欲戮之也欲用其政也請殺而以其屍授之莊公將殺管仲齊使者日寡君欲以親爲戮請生之於是莊)
(公使束縳管仲以予齊使)薛公知黥布必不出上策(黥布傳云薛公旣畫三計上日)
(是計將安出薛公日出下計上日胡爲廢上計而出下計薛公日布故驪山之徒也致萬乘之主此皆爲身不)
(顧後爲百姓萬世慮者也故出下計上日善及布出兵果如薛公揣之)此三者皆危道也
而直犯之彼不知用其所長又不知出吾之所忌是故
可以冒害而就利自三代之亡天下以詐力相并其道
術政教無以相過而能者得之當漢氏之衰豪傑並起
而圖天下二袁董吕(謂袁紹袁術董卓吕布也)爭爲強暴而孫權劉
備又以區區於一隅其用兵制勝固不足以敵曹氏然
天下終於分裂訖魏之世而不能一蓋嘗試論之魏武
長於料事而不長於料人是故有所重發而喪其功有
所輕爲而至於敗劉備有蓋世之才而無應卒之機方
其新破劉璋蜀人未附一日而四五驚斬之不能禁釋
此時不取而其後遂至於不敢加兵者終其身(三國志劉曄傳)
(太祖征張魯旣至漢中乏食欲還曄進日劉備人傑也有度而遲得蜀日淺蜀人未恃也今破漢中蜀人震恐)
(其勢自傾以公之神明因其傾而壓之無不克也太祖不從居七日蜀降者說蜀中一日數十驚備雖斬之而)
(不能安也太祖問曄日今尚可擊不曄日今已小定未可擊也大軍遂還故終太祖之世竟不伐蜀)孫權
勇而有謀此不可以聲勢恐喝取也帝不用中原之長
而與之爭於舟楫之間一日一夜行三百里以爭利犯
此二敗以攻孫權是以喪師於赤壁以成吳之強(三國志蜀)
(先主傳云曹公以江陵有軍實恐先主據之乃釋輜重輕軍到襄陽聞先主巳過曹公將精騎五千急追之一)
(日一夜行三百餘里先主到夏口遣諸葛亮自結於孫權權遣周瑜程普等水軍數萬與曹公戰于赤壁大破)
(之焚其舟船曹公引歸)且夫劉備可以急取而不可以緩圖方其
危疑之間卷甲而趍之雖兵法之所忌(孫子軍爭篇日百里而爭利則)
(擒三將軍五十里而爭利則蹶上將軍)可以得志孫權者可以計取而不
可以勢破也而欲以荆州新附之卒乘勝而取之(時魏武新)
(破荆州)彼非不知其難特欲僥倖於權之不敢抗也此用
之於新造之蜀乃可以逞故夫魏武重發於劉備而喪
其功輕爲於孫權而至於敗此不亦長於料事而不長
於料人之過歟嗟夫事之利害計之得失天下之能者
舉知之知之而不能權之以人則亦紛紛焉或勝或負
爭爲雄強而未見其能一也
伊尹論(三山林之竒解孟子人有不爲也而後可以有爲日東坡伊尹論蓋本諸此)
辦天下之大事者有天下之大節者也立天下之大節
者狹天下者也夫以天下之大而不足以動其心則天
下之大節有不足立而大事有不足辦者矣今夫匹夫
匹婦皆知㓗廉忠信之爲美也使其果㓗廉而忠信則
其智慮未始不如王公大人之能也惟其所爭者止於
簞食豆羹而簞食豆羹足以動其心則宜其智慮之不
出乎此也簞食豆羹非其道不取則一鄕之人莫敢以
不正犯之矣一鄕之人莫敢以不正犯之而不能辦一
鄕之事者未之有也推此而上其不取者愈大則其所
辦者愈遠矣遜天下與遜簞食豆羹無以異也治天下
與治一鄕亦無以異也然而不能者有所蔽也天下之
冨是簞食豆羹之積也天下之大是一鄕之推也非千
金之子不能運千金之資販夫販婦得一金而不知其
所措非智不若所居之卑也孟子曰伊尹耕於有莘之
野非其道也非其義也雖禄之天下弗受也夫天下不
能動其心是故其才全以其全才而制天下是故臨大
事而不亂古之君子必有高世之行非苟求爲異而巳
卿相之位千金之冨有所不屑將以自廣其心使窮逹
利害不能爲之芥蔕以全其才而欲有所爲耳後之君
子蓋亦嘗有其志矣得失亂其中而榮辱奪其外是以
役役至於老死而不暇亦足悲矣孔子叙書至於舜禹
臯陶相遜之際蓋未嘗不太息也夫以朝廷之尊而行
匹夫之遜孔子安取哉取其不汲汲於富貴有以大服
天下之心焉耳夫太甲之廢天下未嘗有是而伊尹始
行之天下不以爲驚以臣放君天下不以爲僭旣放而
復立太甲不以爲專何則其素所不屑者足以取信於
天下也彼其視天下眇然不足以動其心而豈忍以廢
放其君求利也哉後之君子蹈常而習故惴惴焉懼不
免於天下一爲希闊之行則天下羣起而誚之不知求
其素而以爲古今之變時有所不可者亦巳過矣夫
周公論
論周公者多異說何也周公居禮之變而處聖人之不
幸宜乎說者之異也凡周公之所爲亦不得巳而巳矣
若得巳而不巳則周公安得而爲之成王幼不能爲政
周公執其權以王命賞罰天下是周公不得巳者如此
而巳今儒者曰周公踐天子之位稱王而朝諸侯(記明堂位)
(武王崩成王幼弱周公踐天子之位以治天下六年朝諸侯於明堂)則是豈不可以已耶
書曰周公位冡宰正百工羣叔流言又曰召公爲保周
公爲師相成王爲左右召公不說又曰周公曰王若曰
則是周公未嘗踐天子之位而稱王也周公稱王則成
王宜何稱將亦稱王耶將不稱也不稱則是廢也稱王
則是二王也而周公將何以安之孔子曰必也正名乎
儒者之患患在於名實之不正故亦有以文王爲稱王
者(吏記周本紀云詩人道西伯蓋受命之年稱王而斷虞芮之訟後十年而崩)是以聖人爲
後世之僭君急於爲王者也天下雖亂有王者在而巳
自王雖聖人不能以服天下昔高帝擊滅項籍統一四
海諸侯大臣相率而歸之然且辭以不德(高紀五年追斬項羽楚地)
(悉定於是諸侯王韓信等請上尊號漢王日寡人聞帝者賢者有也虚言亡實之名非所取也今諸侯王皆推)
(高寡人將何以處之哉諸侯王皆日大王德施四海居帝位甚宜漢王日諸侯王幸以爲便於天下之民則可)
(矣於是即皇帝位於汜水之陽)惟陳勝吳廣乃囂囂乎急於自王(張耳陳餘)
(傳云陳涉至陳豪桀說涉爲王涉以問兩人皆以爲不可聽不聽遂立爲王)而謂文王亦爲
之耶武王伐商師渡孟津會於牧野其所以稱先君之
命命於諸侯者蓋猶曰文考而巳至于武成旣巳柴望
告天百工奔走受命于周而後其稱曰我文考文王克
成厥勲由此觀之則是武王不敢一日妄尊其先君而
况於文王自王乎詩曰虞芮質厥成文王蹶厥生(緜詩注云)
(質成也成平也蹶動也虞芮之君相與爭田久而不平乃相謂日西伯仁人也盍往質焉乃相與朝周入其境)
(則耕者遜畔行者遜路入其邑男女異路頒白不提挈入其朝士遜爲大夫大夫遜爲卿二國之君感而相謂)
(日我等小人不可以履君子之庭乃相遜以其所爭田爲間田而退又云虞芮之質平而文王動其緜緜民初)
(生之道謂廣其德而天業大)是亦追稱而巳矣史記曰嫗乎采芭歸
乎田成子(田敬仲元世家云田乞卒子常代立是爲田成子常興監止相簡公欲去監止遂復修釐)
(子之政以大斗出貸以小斗收齊人歌之日嫗乎采芭歸乎田成子)夫田常之時安知其
爲成子而稱之故凡以文王爲稱王者皆過也是資後
世之篡君而爲之藉也陳賈問於孟子曰周公使管蔡
監商管蔡以商叛知而使之是不仁不知是不智孟子
曰周公弟也管叔兄也周公之過不亦宜乎從孟子之
說則是周公未免於有過也夫管蔡之叛非逆也是其
智不足以深知周公而巳矣周公之誅非疾之也其勢
不得不誅也故管蔡非所謂大惡也兄弟之親而非有
大惡則其道不得不封管蔡之封武王之世也武王之
世未知有周公成王之事則管蔡何從而叛周公何從
而誅之故曰周公居禮之變而處聖人之不幸也
經進東坡文集事略卷第五
