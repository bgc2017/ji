經進東坡文集事略卷第四十四
迪功郎新紹興府嵊縣主簿臣郎曄上進
書
上劉侍讀書上王兵部書
上張太保書上文潞公書
上劉侍讀書
軾聞天下之所少者非才也才滿於天下而事不立天
下之所少者非才也氣也何謂氣曰是不可名者也若
有鬼神焉而隂相之今夫事之利害計之得失天下之
能者舉知之而不能辦能辦其小而不能辦其大則氣
有所不足也夫氣之所加則已大而物小於是乎受其
至大而不為之驚納其至繁而不為之亂任其至難而
不為之憂享其至樂而不為之蕩是氣也受之於天得
之於不可知之間傑然有以蓋天下之人而出萬物之
上非有君長之位殺奪施與之權而天下環嚮而歸之
此必有所得者矣多才而敗者世之所謂不幸者也若
無能焉而每以成者世之所謂天幸者也夫幸與不幸
君子之論不施於成敗之間而施於窮達之際故凡所
以成者其氣也其所以敗者其才也氣不能守其才則
焉往而不敗世之所以多敗者皆知求其才而不知論
其氣也若夫明公其亦有所得矣軾非敢以虚辭而曲
說誠有所見焉耳夫天下有分得其分則安非其分而
以一毫取於人則群起而爭之天下有無窮之利自一
命以上至於公相其利可愛其塗甚夷設為科條而待
天下之擇取然天下之人翹足跂首而群望之逡廵而
不敢進者何也其分有所止也天下有無功而遷一級
者則衆指之矣遷者不容於下遷之者不容於上而况
其甚者乎明公起於徒步之中執五寸之翰書方尺之
簡而列於士大夫之上横翔捷出冠壓百吏而為之表
猶以為未也而加之師友之職付之全秦之地地方千
里則古之方伯連帥所不能有也東障崤澠北跨河渭
南倚巴蜀西控戎夏則古之秦昭王商君白起之徒所
以殣身殘民百戰而有之者也奮臂而取兩制不十餘
年而天下不以為速非有汗馬之勞米鹽之能以擅富
貴之美而天下不以為無功抗顔高議自以無前而天
下不以為無讓此其氣固有以大服於天下矣天下無
大事也天下而有大事非其氣之過人者則誰實辦之
軾遠方之鄙人遊於京師聞明公之風幸其未至於公
相而猶可以誦其才氣之盛美而庶幾於知言惜其將
遂西去而不得從也故請問於門下以願望見其風采
不宣軾再拜
上王兵部書
荆州南北之交而士大夫往來之衝也執事以高才盛
名作牧於此盖亦嘗有以相馬之說告於左右者乎聞
之曰騏驥之馬一日行千里而不殆其脊如不動其足
如無所着升高而不輕走下而不軒其伎藝卓絶而效
見明著至於如此而天下莫有識者何也不知其相而
責其技也夫馬者有昂目而豐臆方蹄而密睫捷乎若
深山之虎曠乎若秋後之兔遠望目若視日而志不存
乎芻粟若是者飄忽騰踔去而不知所止是故古之善
相者立於五達之衢一日而眄之聞其一鳴顧而循其
色馬之技盡矣何者其相溢於外而不可蔽也士之賢
不肖見於面顔而發泄於辭氣卓然其有以存乎耳目
之間而必曰久居而後察則亦名相士者之過矣夫軾
西州之鄙人而荆之過客也其足跡偶然而至於執事
之門其平生之所治以求聞於後世者又無所挾持以
至於左右盖亦易疎而難合也然自蜀至於楚舟行六
十日過郡十一縣三十有六取所見郡縣之吏數十百
人莫不孜孜論執事之賢而教之以求通於下吏且執
事何脩而得此稱也軾非敢以求知而望其所以先後
於仕進之門者亦徒以為執事立於五達之衢而庶幾
乎一目之眄或有以信其平生爾夫今之世豈惟王公
擇士士亦有所擇軾將自楚游魏自魏無所不遊恐他
日以不見執事為恨也是以不敢不進不宣軾再拜
上張太保書
軾頓首再拜伏蒙再示先人墓表特載辨姦一篇恭覽
涕泗不知所云竊惟先人早歲汩沒晚乃有間雖當
時學者知師尊之然於其言語文章猶不能盡而况其
中之不可形者乎所謂知之盡而信其然者舉世惟公
一人雖若不幸然知我者希正老氏之所貴辨姦之始
作也自軾與舍弟皆有嘻其甚矣之諫不論他人獨明
公一見以為與我意合公固已論之先朝載之史冊今
雖容有不知後世決不可沒而先人之言非公表而出
之則人未必信信不信何足深計然使斯人用區區小
數以欺天下天下莫覺莫知恐後世必有秦無人之嘆
此墓表之所以作而軾之所以流涕再拜而謝也黃叔
度澹然無作郭林宗一言至今以為顔子林宗於人材
小大畢取所賢非一人而叔度之賢無一見於外者而
後世猶信徒以林宗之重也今公之重不減林宗所賢
惟先人而其心迹粗若可見其信於後世必矣多言何
足為謝聊發一二
上文潞公書
軾再拜孟夏漸熱恭惟留守太尉執事台候萬福承以
元功正位兵府備物典冊首冠三公雖曾孫之遇絶口
雖容有不知後世決不可沒而先人之言非公表而出
之則人未必信信不信何足深計然使斯人用區區小
數以欺天下天下莫覺莫知恐後世必有秦無人之嘆
此墓表之所以作而軾之所以流涕再拜而謝也黃叔
度澹然無作郭林宗一言至今以為顔子林宗於人材
小大畢取所賢非一人而叔度之賢無一見於外者而
後世猶信徒以林宗之重也今公之重不減林宗所賢
惟先人而其心迹粗若可見其信於後世必矣多言何
足為謝聊發一二
上文潞公書
軾再拜孟夏漸熱恭惟留守太尉執事台候萬福承以
元功正位兵府備物典冊首冠三公雖曾孫之遇絶口
不言而金縢之書囡事自顯真古今之異事聖朝之光
華也有自京師來轉示所賜書教一通行草爛然使破
甑敝帚復增九鼎之重軾始得罪倉皇出獄死生未分
六親不相保然私心所念不暇及他但顧平生所存名
義至重不知今日所犯為已見絶於聖賢不得復為君
子乎抑雖有罪不可赦而猶可改也伏念五六日至于
句時終莫能決輒復強顔忍恥飾鄙陋之詞道疇昔之
眷以卜於左右遽辱還答恩禮有加豈非察其無他而
恕其不及亦如聖天子所以貸而不殺之意乎伏讀洒
然知其不肖之軀未死之間猶可以洗濯磨治復入於
道德之場追申徒而謝子產也軾始就逮赴獄有一子
稍長徒步相随其餘守舍皆婦女幼稚至宿州御史符
下就家取文書州郡望風遣吏發卒圍船搜取老幼幾
怖死既去婦女恚罵曰是好著書書成何所得而怖我
如此悉取燒之比事定重復尋理十亡其七八矣到黃
州無所用心輒復覃思於易論語端居深念若有所得
遂因先子之學作易傳九卷又自以意作論語說五卷
窮苦多難夀命不可期恐此書一旦復淪沒不傳意欲
寫數本留人間念新以文字得罪人必以為凶衰不祥
之書莫肯收藏又自非一代偉人不足託以必傳者莫
若獻之明公而易傳文多未有力裝寫獨致論語說五
卷公退閒暇一為讀之就使無取亦足見其窮不忘道
老而能學也軾在徐州時見諸郡盗賊為患而察其人
多凶俠不遜因之以饑饉恐其憂不止於竊攘剽殺也
輒草具其事上之會有旨移湖州而止家所藏書既多
亡軼而此書本以為故紙糊籠篋獨得不燒籠破見之
不覺惘然如夢中事輒錄其本以獻軾廢逐至此豈敢
復言天下事但惜此事粗有益於世既不復施行猶欲
公知之此則宿昔之心掃除未盡者也公一讀訖即燒
之而已黃州食物賤風土稍可安既未得去去亦無所
歸必老於此拜見無期臨紙於邑惟冀以時為國自重
經進東坡文集事略卷第四十四
