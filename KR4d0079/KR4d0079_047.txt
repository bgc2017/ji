經進東坡文集事略卷第四十七
迪功郎新紹興府嵊縣主簿臣郎
書
荅毛滂書荅李端叔書
荅李昭玘書荅俞括書
荅張嘉文書上韓魏公葬董傳書
荅毛滂書(滂字澤民元祐中公守錢塘澤民爲法曹掾公以衆人遇之秩滿辝去是)
(夕宴客有歌贈别小詞卒章云今夜山城睿断魂分付潮廻去公问誰所作或以毛)
(法曹對公語坐客曰郡僚有詞人而不及知軾之罪也翼日折簡追回留連數月每)
(預文酒之會澤民因此得名葛常之韻語陽秋云東坡書奬与後進有一言之善則)
(極口褒賞使其有聞於世而後巳故受其奬拂者亦踴躍自勉楽於修進而終爲令)
(若東坡者其有功於斯文哉其有功於斯人哉)
軾啓比日酷暑不審起居何如頃承示長牋及詩文一
軸日欲裁謝因循至今悚息悚息今時爲文者至多可
喜者亦衆然求如足下閑暇自得清美可口者實少也
敬佩厚賜不敢獨饗當出之知者世間惟名實不可欺
文章如金玉各有定價先後進相汲引因其言以信於
世則有之矣至其品目高下盖付之衆口決非一夫所
能抑揚軾於黃魯直張文潜軰數子特先識之耳始誦
其文盖疑信者相半久乃自定翕然稱之軾豈能爲之
輕重哉非獨軾如此雖向之前軰亦不過如此也而况
外物之進退此在造物者非軾事辱貺之重不敢不尽
氶不久出都尚得一見否
荅李端叔書(名之儀少登科元右中爲密院編修官能詩善属文工扵尺牘東坡)
(嘗謂得發遣三昧)
軾頓首再拜聞足下名久矣又於相識處往往見所作
詩文雖不多亦足以髣髴其爲人矣尋常不通書問怠
慢之罪猶可闊略及足下斬然在疚亦不能以一字奉
慰舍弟子由至先蒙惠書又復懶不即荅頑鈍廢禮一
至於此而足下終不棄絶遞中再辱手書待遇益隆覧
之面熱汗下也足下才高識明不應輕許與人得非用
黃魯直秦太虚軰語真以爲然邪不肖爲人所憎而二
子獨喜見譽如人嗜昌歜羊棗(文王嗜昌歜曾晳嗜羊棗)未易詰其
所以然者以二子爲妄則不可遂欲以移之衆口又大
不可也軾少年時讀書作文專爲應㪯而巳旣及進士
第貪得不巳又㪯制策其實何所有而其科號爲直言
極諫故每紛然誦說古今考論是非以應其名耳人苦
不自知旣以此得因以爲實能之故譊譊至今坐此得
罪幾死所謂斉虜以口舌得官(娄敬傳云高帝使敬使匈奴還言不可擊是时)
(漢兵業巳行上怒罵敬曰斉虜以口舌得官迺妄言沮吾軍械繫敬廣武)真可笑也然世人
遂以軾爲欲立異同則過矣妄論利害攙說得失此正
制科人習氣譬之候蟲時鳥自鳴自巳何足爲損益軾
每怪時人待軾過重而足下又復稱說如此愈非其實
得罪以來深自閉塞扁舟草屦放浪山水間與樵漁雜
處往往爲醉人所推罵輒自喜漸不爲人識平生親友
無一字見及有書與之亦不荅自幸庶幾免矣足下又
復創相推與甚非所望木有癭石有暈犀有通以取妍
於人皆物之病也讁居無事默自觀省回視三十年以
來所爲多其病者足下所見皆故我非今我也無乃聞其
聲不考其情取其華而遺其實乎抑將又有取於此也
此事非相見不能盡自得罪後不敢作文字此書雖非
文然信筆書意不覺累幅亦不須示人必喻此意歲行
盡寒苦惟萬萬節哀強食不次
荅李昭玘書
軾啓向得王子中兄弟書具道足下每相見語輒見及
意相予甚厚即欲作書以道區區又念方以罪垢廢放
平生不相識而相向如此此人必有以不肖欺左右者
輒思所以得罪正坐名過實耳年大以來平日所好惡
憂畏皆衰矣獨畏過實之名如畏虎也以此未敢相聞
今獲來書累幅首尾句句皆所畏者謹再拜辭避不敢
當然少年好文字雖自不能工喜誦他人之一者今雖
老餘習尚在得所示書反復不知厭所稱道雖不然然
觀其筆勢俯仰亦足以粗得足下爲人之一二也幸甚
幸甚比日履兹春和起居何似軾蒙庇粗遣每念處世
窮困所向輒值墻谷無一遂者獨於文人勝士多獲所
欲如黃庭堅魯直晁𥙷之無咎秦觀太虚張耒文潜之
流皆世未之知而軾獨先知之今足下又不見鄙欲相
從游豈造物者專欲以此樂見厚也耶然此數子者挾
其有餘之資而騖於無涯之知必極其所如往而後巳
則亦將安所歸宿哉惟明者念有以反之魯直旣喪妻
絶嗜好𬞞食飲水此最勇決舍弟子由亦云學道三十
餘年今始粗聞道考其言行則信與昔者有間矣獨軾
倀倀焉未有所得也徐守莘老每有書來亦以此見教
想時相從有以發明王子中兄弟得相依甚幸子敏雖
失解乃得久處左右想遂磨琢成其妙質也徐州城外
有王陵母劉子政二墳向欲爲作祠堂竟不暇此爲遺
恨近以告莘老不知有意作否若果作當有記文莘老
若不自作者足下當爲作也無由面言臨書惘惘惟順
時自愛謹奉手啓爲謝不宣軾再拜
荅俞括書(括字資深嘗爲虔州守)
軾頓首再拜資深使君閤下前日辱寵訪示長牋及詩
文一軸伏讀累日廢卷拊掌有起予之歎孔子曰辭逹
而巳矣物固有是理患不知之知之患不能逹之於口
與手辭者逹是而巳矣文人之盛莫若近世然私所欽
慕者獨陸宣公一人家有宣公奏議善本頃侍講讀繕
寫奏御(公嘗有乞校正陸宣公奏議進御奏狀其末云臣等欲取奏議稍加校正繕寫進呈願陛下)
(置之坐隅如見贄面反覆熟讀如與䞇言必能發聖性之高明成治功於歲月)區區之忠自謂
庶幾於孟軻之欽王且欲舉天下家藏此方人挾此術
以待世之病者此仁人君子至情也今覽所示議論自
東漢巳下十篇皆欲酌古以御今有意乎濟世之實用
此正平生所望於朋友與凡學道之君子也然去歲在
都下見一醫工頗藝而窮慨然謂僕曰人所以服藥端
爲病耳若欲以適口則莫若芻豢何以藥爲今孫氏劉
氏皆以藥顯然孫氏蘄於治病而不擇丼苦而劉氏專
務適口病者宜安所去取而劉氏冨倍孫氏此何理也
使君爲此文恐未必售於世售與不售豈吾儕所當掛
口哉聊以發一笑耳宣公奏議有一表謾以奉呈不須
示人也餘俟面謝目昏自書草草不罪
荅張嘉文書
久不奉書過辱不遺遠枉教尺具審起居佳勝感慰交
集著述想日益冨示諭治春秋學此學者本務又何疑
焉此書自有妙用學者罕能領會多求之繩約中乃近
法家者流苛細繳繞竟亦何用惟丘明識其妙用然不
肯盡談微見端兆欲使學者自見之故僕以爲難蓋嘗
悔少作矣未敢輕論也凡人爲文至老多有所悔僕嘗
悔其少作矣然著成一家之言則不容有所悔當且博
觀而約取如冨人之築大第儲其材用旣足而後成之
然後爲得也愚意如此不知是否夜寒筆凍眼昏不罪
草草
上韓公乞葬董傳書(傳字至和洛陽人有詩名於時嘗在鳳翔與東坡游)
軾再拜近得秦中故人書報進士董傳三月中病死軾
往歲官岐下始識傳至今七八年知之熟矣其爲人不
通暁世事然酷嗜讀書其文字蕭然有出塵之姿至詩
與楚詞則求之於世可與傳比者不過數人此固不待
軾言公自知之然傳嘗望公不爲力致一官軾私心以
爲公非有所愛也知傳所禀賦至薄不任官耳今年正
月軾過岐下而傳居喪二曲使人問訊其家而傳徑至
長安見軾於傳舍道其飢寒窮苦之狀以爲幾死者數
矣頼公而存又且薦我於朝(韓魏公鎮長安傳有詩云古來風義遺材少近世公)
(卿薦主稀韓方舉之傳已亡矣)吾平生無妻近有彭駕部者聞公薦我
許嫁我其妹(公和傳留别詩有眼乱行看擇婿車之句盖謂其方議親也)若免喪得
一官又且有妻不虚作一世人皆公之賜軾既爲傳喜
且私憂之此二事生人之常理而在傳則爲非常之福
恐不能就今傳果死悲夫書生之窮薄至於如此其極
邪夫傳之之器固不通於世用然譬之象犀珠玉雖無
𥙷於飢寒要不可使在塗泥中此公所以終薦傳也今
父子暴骨僧寺中孀母弱弟自謀口腹不暇決不能葬
軾與之故舊在京師者數人相與出錢賻其家而氣力
微薄不能有所濟甚可憫笑公若猶憐之不敢望其他
度可以葬傳者足矣陳繹斈士當往涇州而宋迪度支
在岐下公若有以賜之軾且歛衆人之賻并以予陳而
致之宋使葬之有餘以予其家傳平生所爲文當使人
就其家取之若獲當献諸公干冒左右無任戰越
經進東坡文集事略卷第四十七
