半軒集卷七明王行撰
說
醉樵說
華蓋山之樵有好飲者或目之曰醉嘗道置其薪而寐
後之樵者盗其薪同樵者見之呼醉樵而語之曰而樵
以飲爲事邪以薪爲事邪醉樵諤諤而復唯唯同樵者
又曰而樵以飲爲事邪以薪爲事邪醉樵曰而以吾以
飲爲事則以飲爲事而以吾以薪爲事則以薪爲事同
樵者曰而不知盜盗而薪邪醉樵曰薪則薪焉盗則盗
焉夫奚庸知也同樵者曰醉乎醉乎世未有若而之不
醒者也盗而薪而弗知告之知而弗悟非蚩蚩邪醉樵
乃囅爾而笑曰而何言之異邪而以吾爲醉則以所謂
盗吾薪者爲醒邪而以醉為果醉而醒爲果醒邪而以
醒為是而醉為非邪而以彼為得而我爲失邪而以得
爲果得而失爲果失耶而以得為果得而失為果失宜
以吾爲蚩蚩者也同樵者憮然有間曰而將混其醒醉
而齊其失得乎而將逃扵有為而匿扵無為乎無爲則
無事乎樵已乎醉樵曰噫嘻而知有爲之爲而不知無
爲之爲而知而之爲樵而不知吾之爲樵吾爲而言吾
之樵吾之樵也以精神為斧斤而發之於純一之硎以
叚若木不足以當其銛扶桑不足試其鋩而大造則吾
薪之根也元氣陰陽吾薪之幹也日月列星風雨霜露
吾薪之柯條而擾擾之生物則吾薪之朽腐螙蝎也吾
今剔其朽抉其螙棄遺其柯幹而得其根矣而以吾爲
醉而然邪醒而然邪是為有爲邪無爲邪彼亦能盗吾
之有而有之邪將弗能盗之邪同樵者無以對乃復頽
然而就臥撼之而不甦呼之而不寤同樵者若忘若遺
若諭若悟惝怳踟蹰負薪而去
僂說
婁江有僂焉畚其業農餘而織農作而售以為常歲戊
戌婁民大疫東事弛畚弗得售或誡僂能殺而直將賈
諸僂曰嘻詎以暫而奪吾常也織之不置畚愈積里多
讓之僂唯唯明年吳大發民城杭僂用無留畚資直甚
裕里賀之僂亦唯唯果何爲者邪業之不售守其常而
不屈心無加憂功無加怠業之既售有其利而不驕功
無加修心無加喜異哉噫士君子之所爲苟僂之若也
吾知其扵道不遠矣
莊生說
甚哉莊生能行其道也以布衣而國君尊信之非有盛
德宜不如是竊怪其所為皆市人之道也太史公稱其
廉直是豈然哉以金之故而欺其君復以金之故而賊
其人市人有所不為廉且直者爲之乎雖然生無足道
也信之者可笑耳吾有以知戰國之君果若是庸庸也
噫其君庸其臣則肆其民得遂其生乎至正辛丑冬讀
越世家書
雜說四首
黃老之術儒者之徒弗言以其惑夫人之道也然曹参
之興起文景之崇尚者黃老也武帝之好之公孫弘之
用之者儒者也何武之治不逮於文景歟噫武之好儒
非誠也弘之業儒非真也儒不純且無益况不眞乎文
景則黃老之純者耳其治國優矣克儗扵唐虞矣乎唐
虞之治其儒之治耶抑亦黃老之治耶雖然五榖種之
美者也苟爲不熟不如稊稗黃老扵文景之世其稊稗
之秋也歟
居竒貨以徼利者候時而待價弗亟乎其信也是盖賈
之良者焉貨之弗竒而急扵利則走市而鬻之走市而
鬻之雖貴亦賤况賤者乎伊尹大公之貨竒貨也韞櫝
亦久矣苟非求之者亟弗易出之也及出之則大行扵
天下後世利不既博乎孔明學伊吕者也故有足稱焉
王猛則嘗走桓温之市矣桓不見用直猛之貨未甚竒
也然猶有不猛及者何如哉嗚呼彼操瑟立齊門而不
售者迺欲誰之咎耶士之大節出與處而已矣盖出處
在乎已所以出處在乎天在乎天時也在乎已其道歟
衆出已獨處必有所存之志也衆處已獨出必有可行
之道也衆出而隨之出衆處而隨之處則其所執下矣
時處而處弗嫌人之皆處也時出而出弗忌人之皆出
也忌人之皆出矯而處焉嫌人之皆處激而出焉則又
詭竒而自異矣詭竒也執下也惑也仲尼曰或出或處
蓋君子之道在焉觀人之節者據是而求之可以得其
情矣
古傳驗陳寶得其雄者王得其雌者伯咸謂此談者之
夸辭也故褚遂良以對太宗飛雉之問而蘇軾氏譏之
雖然軾亦不能無失也軾謂太宗時所集者雉有不足
以問陳寶之符不知陳寶與雉相去能幾何也秦文之
伯不及齊桓不聞齊桓得陳寶而後成也光武之治不
及三代不聞三代得陳寶而後治也盖帝王之符德焉
而已祝網之言湯之符也虞芮之化周之符也奚假諸
羽毛鱗介之徵也哉
世之論言者曰言有責也無責而言謂之訕然有責而
後可言者今之制也無責而皆可言者古之道也均之
治世不可以言治亂世不可以言亂亂而不言亂非言
治也言治之所以也治而不言治非言亂也言亂之所
以也治而言亂有所儆亂而言治有所勸既儆且勸其
所習者革矣故狃扵治而弗能終治者有自大之心也
安扵亂而弗能致治者有自棄之心也自大自棄皆不
聞治亂之言者也自大扵治亂隨其踵矣况自大扵亂
乎無責而不言世從而衰矣况有責而不言乎有責而
不言上容之志見焉故知上容者所事必自大自大者
所使多上容上容自大之相遭治亂可得而知矣
富溪漁者說
天目發源而下瀉大滙扵具區而東趨其流分派别汪
停迅注隨地不同而富溪其一也水至富溪猶散行者
之顧影留連而舒徐猶祀餘之敬存陶陶而遂遂故其
精神所聚有豐厚之家焉吾友彦常居之彦常温雅和
易㢲順謙抑産饒矣不自覺其饒資裕矣不自有其裕
而下人惟恐或失焉大夫士多稱之乃以漁自命亦足
以知其趣向矣今夫漁蓋志扵魚者也必修其網罟時
其風烟約之以絲綸勤之以舟楫無不得魚者以盡其
在已故也今彦常能志扵善而忘其饒裕無矜無驕不
怠不傲接賓友以禮讓教子孫以敦實其盡已何如哉
善斯得矣大夫士之稱之不亦宜乎於戲觀富溪之波
瀾而知其有本者以發源之高觀顧氏之子孫而知其
有本者以先德之厚漁乎漁乎吾將見其得夫善也猶
掣鯨扵東溟而不屑稽山之釣任公云乎哉任公云乎
哉是爲說
墨翁說
吳隱人沈起宗居闤闠之中康莊之會煉墨以自食名
其舍墨室號其躬墨翁人咸熟之遂遺其姓若字與名
曰墨翁墨翁或謂之墨已名其室何名室已又號其躬
何翁曰非爾知吾因以自警也始吾之扵人見夫欲言
也含而不吐吐也留而不盡良爲病之何自苦哉及觀
金人之戒至扵三緘焉則知含而不吐己幾失之出雖
不盡所喪多矣夫墨默也故因以自警也是則果終默
乎得屛而息箝而喙乎曰吾默其所可默不默其所不
可默然可默皆是不可默惟二焉何也友也子也友也
相輔以仁相勉以道苟一默焉昧切偲之義矣子也飭
之義方約之詩書苟一默焉失訓教之道矣此其所不
默也曰嘻何默之多而不默之少哉論未白其以質諸
予予曰未也子不可默而有可默也友不可默而有可
默也忠告善道不可則止不止致辱焉非友而默乎父
子不責善責善則離離則不祥矣非子而默乎曰如子
言墨翁其愈墨耶曰身教從言教訟徒向之諄諄不致
其藐藐耶且吾有所聞焉耳何聞聞諸仲尼仲尼云何
君子訥扵言敏扵行
鈍齋說
鈍非君子所患苟不以鈍自期不鈍矣不鈍非君子所
貴或以不鈍自許斯鈍矣鈍之與否受之於天非力之
所為者以質言也鈍之與否雖得扵天亦人之所為者
以學言也以質言者君子聽之以學言者君子勉之聽
之者以言乎不鈍而不以言乎鈍不以言乎鈍雖聽之
而不忘其勉之之道焉勉之者以言乎鈍而兼以言乎
不鈍兼以言乎不鈍雖勉之而亦成其聽之之功焉則
勉之也聽之也既各適其用而又相為用也不鈍而不
能聽之是以不鈍自許也鈍而不能勉之是以鈍自棄
也是皆下愚之類也苟力以反是焉則非聖賢之徒歟
不鈍能聽之而不忽乎鈍者之自治吾扵顔也見之鈍
而能勉之而不忘乎不鈍者之所至吾扵曾也見之是
曾也非以鈍自棄顔也非以不鈍自許也不自許不自
棄以至其極焉非賢聖其孰能也哉燕山王宗魯甫自
號鈍齋徵予爲之說予觀宗魯之質非鈍者也而以鈍
自名是不鈍而恒懼其鈍也恒懼其鈍肯以不鈍自許
乎必能加勉之之功矣其進曷可量哉宗魯也其有志
扵學者歟君子有曰賢希聖士希賢又曰顔何人耶希
之則是吾扵宗魯有望矣
臞齋說
沈思敬氏居吳之練祁清修自守以體之弗腴也題其
齋之顔曰臞間以徵予攄其說予嘗造其居焉客有指
其顔者曰夫盛麗紛華人之所慕也而弗居舂容豐澤
人之所悦也而弗取顧以是名豈將歛容下志儉約以
自處乎老當益壯何古訓之不式也或曰非也吾聞之
退者進之基損者益之始欲取而必與知白而守黑弱
可以屈夫強柔可以勝夫剛是皆抑之所以揚之者也
庸詎知其非臞以致夫腴乎予曰嘻是固然歟曷亦觀
夫四運哉時之春也萬物敷暢而條逹氣融而色暢天
地之間充滿洋溢可謂腴矣然物之生非物之成也洎
夫秋也萬物凋落而揫斂氣凝而質堅天地之間沉寥
蕭條可謂臞矣然物之生者至是而始成焉君子之爲
學亦然幼而童童而冠冠而壯腴之時也然必四十乃
不惑五十乃知天命人至五十猶時之秋也而學既成
矣材之成乃以致夫用學之成乃以及夫物則腴也臞
也果孰愈哉思敬也當富盛之年蓋嘗從事扵功名利
禄之間矣今乃閒居静處潛德而弗耀以教其子孫而
善其鄉里則其及物者果腴之時耶臞之時耶以是名
齋果非也耶果是也耶客無以爲對思敬曰願書以爲
說
朝宗字說
學者必造聖賢之域猶水之必歸扵海也水而不歸扵
海洿焉者也蓄而不遂者也學而不求造聖賢之域畫
焉者也惰而不自勵者也水之洿焉水之所值然也非
水之罪也學之畫焉學而自棄也非學者之罪耶盖惟
無學耳苟學焉固不可以自畫也江生名漠而字曰朝
宗取書江漢朝宗之義朝宗諸侯見天子之名以江漢
之必歸扵海猶諸侯之必朝扵王故云夫江漢大水也
登諸岷與嶓以至扵海其道里之遠逆折之艱亦甚矣
雖遠且艱不歸扵海不已也今人之爲學求諸其身甚
近也聖賢之域亦不外乎其身也無道里之遠逆折之
艱也何爲而不自勵耶雖然無其志則無其功苟有志
焉何所不至也江生既以是名又以是字其必有志扵
學已有志扵學寧不底其成耶江生也苟能勉焉以無
負其字之之義則余之說也盖可徵也已
孟敷字說
事爲之善者莫甚扵務其内而不務其外事為之不善
者莫甚扵知有内而不知有外善其務内而不務外者
非欲使之遺其外也先其本而後其末也不善其知内
而不知外者非欲使之事其外也有其體而必致其用
也今夫泉出于源混混焉不舍晝夜盈科而進放乎四
海由本盛而末無不盛也其澤物之功爲何如哉苟雖
有其源而不能渫治清潔下而不上爲時所舍則體雖
存而用則亡矣尚何望其及物之功也哉盖事其内而
不遺其外是培本以逹其末明體以適扵用也則其善
也斯足謂之善矣潁川陳生名謙吳其家也其祖若父
皆以温恭遜順之道自處故以謙命之生以予交其父
祖間也來以字為請爲字之曰孟敷夫謙者卑下之道
敷者施布之義也以卑下之名而傳之施布之字其亦
有其說乎予嘗究夫謙矣盖謙有存乎已者焉有敷扵
人者焉存乎已者内之謙不自滿足之心也敷扵人者
外之謙温恭遜順之道也能存其不自滿足之心斯能
敷其温恭遜順之道苟温恭遜順之道有不敷則不自
滿足之心將不存矣此敷所以發其在内之謙使之施
布扵外也故謙之六四曰無不利撝謙夫能發撝敷布
其謙承上接下之道得矣又安往而不利之也哉雖然
又有說焉人之爲學未易量其進止者以其有不自滿
足之心也學而有不自滿足之心則所見愈明所處愈
高而所行愈遠所謂培本以逹末明體以適用者無所
偏而温恭遜順之道自有不得不敷者矣孟敷識之當
益勵其不自滿足之心以無忘父祖所以命名之義必
有徵矣
字李氏子說
萬物本乎天人本乎祖木必有本而後枝葉生焉盖枝
葉非本不生本非枝葉不芘枝葉而能芘其本斯盛矣
子孫而能光其祖斯孝矣孝乎孝乎亦報本之道焉耳
李氏子名嗣祖求字扵予予字之曰彦本彦本也能毋
忘乎孝斯不孤予字之之義矣
字蔣氏子說
人有疑則思問能問則理可通而惑解然仲尼曰舉一
隅不以三隅反則不復也其亦有不獲問者乎非然也
不復不告扵不再問者耳再問是能證三隅矣烏可不
白之耶有弗問問之弗知弗措也在勉之而已矣蔣氏
子名思問求予字字曰公勉公勉也能致三隅之思斯
不孤予字之之義矣
字瞿氏子說
前人之望其後之人無不欲其久遠而蕃昌也後人能
纘承前人之業則由是而遠而不負前人之望矣纘承
之道何如亦學而已勤扵學足以榮其先怠扵學足以
忝厥祖學其可不務耶瞿氏子名纘求予字之字曰思
承而告以纘承之道思承勉旃母或怠荒允纘前修俾
遠而昌
金容之字說
處物之道莫大扵能容欲有容莫過扵自治能自治其
所容也益大矣夫所謂容非姑息容忍之謂盖包含容
養之謂也必欲自治者欲己之明也已苟不明則物之
至吾前而眩瞀惑亂不能别其是非邪正而欲有容焉
必致扵姑息而容忍矣已既明則善者吾知保而飬之
使得自安不善者吾知涵而養之使之自化使之自化
則不善皆歸扵善矣有容之大孰過扵此哉然所謂明
非在乎一事一物之間而自治又非一朝一夕之功也
亦嘗觀扵水乎夫水之在物盖至明而至難定者也惟
其難定故雖明而恒汨扵泥而濁之不能致夫明之用
要在乎力加澂之之功而已能加澂之之功則水既明
而能容萬象之見矣惟心也亦然心之扵人盖至明而
至易放者也惟其易放故雖明而恒蔽扵欲而昏之不
能致夫明之用有甚扵水之汨撓也心之撓有甚扵水
則澂心之功當不益加扵澂水之功乎能益加其功則
心既明而能容萬理之著矣萬理既著則是非邪正之
至者吾得以區而别之以各盡夫處之之方其所容者
大而能盡其心之量是知澂心乃自治之本而能容乃
澂心之驗也故非澂心無以爲有容之地非有容無以
見澂心之功然有能澂心而不能有容者矣未有不能
澂心而能有容者也不能澂其心而欲容夫物則所謂
姑息容忍者矣其扵自治不亦倍乎苟能澂心而不能
容物則又不足以盡夫心之量豈所謂能盡夫自治之
道者哉是則能容也又所以盡自治之道也歟句吳金
公信氏有子曰澂從予遊丐為之字予以其方嚮學也
字曰容之而告以自治之道焉容乎勉之其能以包含
容養爲之法姑息容忍爲之戒吾將慶其有成矣
沈文矩字說
吳興沈伯凝氏嚴扵教子家庭之間雍睦可觀仲子程
既冠矣方其冠也請字扵賓曰文矩時固有三加之辭
已今命之從予遊也復求予講夫矩之義以教之於戲
予嘗思之矣弟子之扵師也其猶獵之扵原漁之扵澤
各隨其力可以遂其得焉師之扵弟子也則猶礛錯之
扵璞玉斤斵之扵杞梓機杼之扵蠶絲麻枲各因其材
而必底其成焉今程也有可教之資伯凝有必成之望
則予也烏可不勉之以底其成哉乃謂之曰亦嘗知夫
規矩之謂乎規矩所以為方圓之器也今欲爲方而必
求之矩是欲食而必食欲飲而必漿也其可以他求乎
哉苟能知矩之為方已而不能以功自程是知食之治
飢而不勤扵耕漿之治渴而不勤扵鑿弗能遂所求矣
然有能不憚扵勤而自力者而不知漿之在鑿食之在
耕則亦自程其功而不知矩之所以爲方者冥行觸途
進退何據哉惟學也亦然學所以爲君子也窮理盡性
爲君子之道也爲君子而必事乎窮理盡性斯為方而
事乎矩者也知窮理盡性為君子之學而不能致日新
之功斯知用矩而不力扵自程者也知自力扵君子而
不知窮理盡性之學斯能自程而不知用矩者也噫能
自程而不知用矩不至扵方而已知自力扵君子而不
知窮理盡性之學則疑仁而陷扵墨翟疑義而陷扵楊
朱其害詎可言哉此所以知矩而必力扵程能程而必
求夫矩也雖然矩之與程其亦有先後乎吾聞之矣先
明諸心知所往然後力行以求至焉爲學之序也今名
之者蓋教以力行字之者實誨之知往予之說則又勉
之並進其功也嗚呼程乎其敬若翁之望毋忘而師之
勉哉
李氏子字士期說
橫山金公信氏通敏有襟度恒自振奮不欲後扵人有
子曰澂從予遊漸通義理既求字之而為之說矣有壻
曰頤姓李氏又求爲之字而勉之夫欲成其子固人之
情也復欲成其壻焉則所謂恒自振奮不欲後扵人豈
不信哉乃進頤而謂之曰古之記禮者百年曰期頥釋
之者曰頥養也人至百年無所不受其養也所以謂之
期者人夀以百年為期也今宜志曰士期期乎聽之予
則又有說焉今夫人之生子也必期之曰是必享百年
之夀也以百年期其子者是愛其子也及長而學也要
必期之曰是必為君子也以君子期其子則愛其子豈
不愈扵期之以夀乎人之始有知也必自期曰我其享
百年之壽乎以百年自期者是愛其身也及就學也要
必曰我其為君子乎以君子自期則愛其身豈不愈扵
自期以夀乎期以夀則扵身也有限期為君子則垂名
扵無窮且期以夀則既有限而又或不可必期爲君子
則既無窮而又可必也自期者不扵其可必而扵其不
可必豈所謂善自期者哉然期以夀蓋夫人而然期以
君子則非知學者不能也古人有言立志以明道希文
自期待又曰伊尹顔淵大賢也學之雖未至亦可爲賢
人是非能期為君子者乎可以為法矣期乎勉哉苟勿
徒期之以有限而必期之以無窮斯所謂善自期矣斯
不孤夫字之者之說矣斯能體夫求爲之字者之心矣
是爲說
沈文權字說
姑蘇沈氏以雄貲鉅族聞海内有子名㢲字文權簡厚
寡默迺父伯凝謹扵教子命之從余游間爲之請其字
之說余不得而辭也觀其字之之義蓋取繫辭傳所謂
㢲以行權者焉於戲聖人之陳九卦所以明夫反身修
德以處變之道而終之以㢲以行權權豈易言者耶雖
然余則有說焉君子之處事莫切扵㢲也能㢲順扵理
處事之道斯得矣欲㢲扵理將何所先其惟學乎夫學
以究其理而㢲順以行之無不可為之事矣故曰㢲德
之制也今㢲也廕庥乎重慶之下方當其富有之年致
其問學者有餘功資其問學者有餘力齋居清肅忩戶
閒靚明師良友之是親卷帙簡編之是習則其學之成
也不有望乎雖然行遠自邇登高自卑不可以躐等進
也故九卦之陳必有其序焉基所以立柄所以持心不
外而善端存守不變而恒且久懲忿窒慾以修身遷善
改過以長善自騐其力不變其所然後能㢲順扵理以
制事變其至扵權極矣權豈易言者耶雖然㢲也年富
日益強學當日益進優柔㢲入以至仁熟義精扵事優
游有餘裕此行權之義在體之何如耳用爲之說
陳㢲民字說
吳有良扵毉人之術者姓陳氏字仲原年登八袠矣而
和厚恭慎其所業書在九家者流雖自有其說然其間
有不能不涉吾書者仲原必尋其逹道循階陟戺以求
其所以然故其比他業是業者有通博之聲焉仲原之
子希武恂恂殊敬飭見士君子未嘗有惰容士君子見
之亦未嘗不歎其家庭之有素也希武之子曰謙既冠
矣所筮之賓爲字之曰㢲民三加有辭成人之道備著
而其所以字之義則來請其說焉於戲謙名而字巽誠
有其說是取扵釋夫地中有山之卦者之義也地中有
山其卦名謙釋之者曰謙巽也以巽釋謙何也巽之爲
義順夫理也謙之爲義有而不有也盖有而有之屬乎
私有而不有屬乎公公理也有而不有能順夫理矣此
巽所以釋謙也然嘗觀扵事矣有成而後毁也有盈而
後虧也有盛而後衰也有得而後失也有而不有斯能
有矣故謙之彖曰君子有終焉譬諸學也有若無實若
虛則可造聖賢之域亡而為有虛而為盈約而爲泰則
難乎有恒足以見之矣今巽民得天與之美資承父祖
之嚴訓名以命之字以申之既深切而著明矣巽民也
宜益諟夫名之字之之義以母忘父祖之攸訓哉
花用端字說
東邱花用端名本自南粤游東吳介余友瀏陽湯時中
來見且致其所以見之意焉觀其人氣貌沈渾動容周
旋安舒而慎飾詢其年踰冠耳而志尚殊正樂從士君
子游處一聞講說經義論古今事理輒歆歆喜見扵面
因歎曰貴游而青年有若是賢耶固可以見其質之美
矣間而來告曰某之名若字既承君子之嘉惠而其所
以字之義則有未之悉者苟得聞其義以佩服之斯至
幸也敢請余然後知用端之質誠美矣能不為攄其說
乎盖凡物皆有本也而本之爲義實始扵木焉夫本者
木之所由以生者也故本之固者其木脩本之端者其
木直既脩且直則材之成也足任工師之用矣顧脩之
與直乃有不得而兼者焉然能脩而不直工師不顧能
直雖不脩亦弗之棄矣噫其直也非由扵本之端其可
得耶今字用端者因名以取義將不在兹乎且夫用端
之資扵家者有温厚之地賦扵天者得懿美之質其本
端而且固矣又何慮夫脩之與直不得而兼也哉雖然
本固矣無使夫佚欲以撼之本端矣益加夫學問以培
之始扵其賦扵天與資扵家者無負焉盖固而無撼則
本日深而愈固端而益培則本日盛而愈端愈固而愈
端則吾將見用端也良材之成與丸丸之木同致夫棟
隆之吉矣是爲說
半軒集卷七
