王半軒傳
半軒諱行字止仲王姓半軒其號也蘇之吳邑人初父
某爲閶門南市人市藥以交鬻紛拏挈之爲已助半軒
尚髫年藥踰千品悉志其某某若多寡酬應無或遺主
媪老好聽稗官家說即默記數本迨晚歌爲之娛主異
之為語若能讀書否耶授魯論一帙翌日已成誦矣遂
大竒之罄以帑所庋經史百子恣其探閱大有所得年
未弱冠辭去啟蒙扵城北望齊門舊居時聲譽殷發願
交畢至而議論踔厲證據今古常屈其座人然家徒壁
立几無留策詢所學曰向得之藥主人耳爲詞章汪洋
奥美關節開解千緒萬端參錯傑出一時老生咸畏之
臨川饒參政介之分守浙右以詞翰豪視東南號醉樵
為之詩歌者殆徧惟難扵一文耳間延與語曰是非莊
騷家言莫殫其形容即席為說不加點竄饒仆地曰吾
見中朝才儁亦夥未有類子敏而竒者真天才也亟䟽
薦以天下多事半軒亦靳弗售長洲周莊沈逹卿其父
號萬三秀者貲雄當世爲禮聘扵家塾每成章輙償白
金以鎰半軒槩麾去曰使金塢可守則燃臍之慘無及
也吾言止如是直何濫取多田翁為哉三吳鼎沸所據
者恃多壘礟石自固半軒私語曰兵法不云柔可以制
剛也或詢何居曰設植簜篠頎而韋者繫布扵其端如
帲幪然人出没其下雖礟至而布必隨之低昂則人無
害而石可盡矣後大將常公提兵至果用是計而城遂
破所交靡不服其談兵之有徵也洪武初郡庠延爲經
師時訓𨗳無常祿猶儒生衣巾弟子員多出綺紈皆易
之以五經雜進問難半軒悉爲辨講極底藴洎刪潤課
業刃迎縷解節有詳明至是乃吐舌曰王先生未可以
詞章儒目之故有行書厨皮瀝簏之號以其該博而無
㵕漏也郡守江夏魏河内王俱名觀者以國子祭酒刑
部侍郎前後遷扵蘇胥多之思聞之朝而不果年向老
解任避跡扵吳山之石湖以經訓爲常凡碑銘序記等
文求著作者悉歸焉間寫圖題其上自適旁通緇黃家
學與論苦空玄寂累日忘倦率致其厭懌合什稽首謂
澹如居士真再世人耶尤深契道衍謂必有知者晚更
號楮園有楮園集十五卷半軒集六卷學言稿十二卷
四六劄子二卷通意宜資十卷宋系統圖二卷人咸謄
傳生二子皆役扵京屢言疎省問欲見親以慰半軒欲
往或尼以法網固密非儒者泮奐之日迺微笑曰虎穴
尚可嬉吾韋布士何窒哉抵京主一祝家因之見重扵
梁國蘭公延之西塾誨其子若孫并資問益每悵相知
之晚數薦之召對反覆注欲行王道正禮樂簡賢立相
爲首務忤旨以其迂闊扵事弗聽未久公以他事獲罪
連坐以殁實洪武二十八年三月十二日年六十五云
東原耕者曰士貴善用已斯善用人用扵世半軒當元
社未屋才高學博英邁廉厲莫可羈御而割據東南者
又禮賢下士士扵是孰不自用以展其所負顧甘恬然
自處扵俶擾之境及當明時小善一藝㒺不庸錄半軒
亦無一命之沾抺摋以老則其已之所用匪由乎人者
可自得也若用人用扵世非出扵已安不委之命哉觀
乎人者當扵其所養不當扵其所遇斯弗失之矣嗟夫
正統己卯秋八月吉同郡後學杜瓊撰
東原逸史作王半軒先生傳固實而核矣惟所載知道
衍一事未悉昔唐李白識郭汾陽扵稠人中後其再造
唐室皆汾陽之功故史稱白非但爲詩人而已方衍當
髠首緇服深自退處若為世之所棄而半軒三復歎仲
尼不以人廢言不可以法而遺其人又曰安知終無與
其同志蓋有所待者斯時及此惟先生一人後衍果授
知扵文皇參謀謨贊密勿以清内難再造鴻業厥功居
第一賜名復姓官居極品卒加諡贈配享廟食天下後
世皆知可與汾陽等若是者皆先生所灼見豈臆度之
而已惜乎謝世未及躬見然先生可以文士目之乎迨
今未百年已鮮言之故予表而出之使後知先生之知
言云景泰改元夏五望文林郎南京浙江道監察御史
同郡後學鄒亮書
