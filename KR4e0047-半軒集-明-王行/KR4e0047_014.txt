半軒集方外補遺明王行撰
素軒燕集詩序
乙卯冬孟未竟之十日予與錫山包撝士謙東海徐理
伯循婁江孫敏惟學訪宗源上人扵普光精舍時寳積
律上人有章在焉因與共宿素軒之下談茗之餘以韋
刺史慈恩清會詩屢招清景賞句折字分韻各賦詩一
首予以不善詩獨得偷逸兀坐清聽幽吟微哦不啻如
壎篪之和琴瑟之清也詩就繕寫成卷俾予題其端夫
人之扵學頃焉之不可怠也然不能無游息之間焉游
息亦未嘗非學也諸君子年富學勤厲志自修奮焉遠
至蓋未易量兹而一夕之清暇猶不敢廢而相與道其
性情之正良足尚已二上人高蹈方外亦不肯自放要
之蓋可嘉也他日道昌文振當起大慧日之思矣遂爲
序既望之而復勉之云
送福僧詩序
予友浩師宗源學勤而業精守專而行峻在其法所當
與之也故流輩咸致禮焉其所與游必皆端人人見與
之偕者已信之曰是必端人也不然肯與之友耶初宗
源之從予遊也為之介紹者實予所信愛其言曰宗源
非他浮圖比見之始知言之不妄及見果然則宗源之
取友必端固不在扵今其所從來久矣今年春予過宗
源寳幢丈室有陪談扵列者朴厚而莊慎問之曰今座
元要福也予已知其必有取也不然寧與之交乎越四
月福持卷來曰大夫士辱不見遺扵福多詩以委教兹
已成卷願謁文序其端予益信知之不誣也今夫棘雖
小亦棗之流匹雖短終鵠之類有恒者雖或未至要善
人之徒也福之見稱扵大夫士者豈非以其能際接扵
宗源也乎宗源之見信扵人向之所云也然即宗源而
法焉則他日之見稱扵士大夫者又有甚扵今日者矣
其勉之哉其勉之哉
送伏上人序
吳有萬歲報恩寺肇基扵孫氏有江東時扵今蓋舊矣
寺既為吳勝處湖海大夫士之入吳者必訪古而至主
者宣師無言厖眉古貌動止閑逸故名人大卿得交焉
嗣之者曰聚師白雲實宣之弟子克治其業以其坦夷
冲融復多繅繪戶庭之屨無俗塵者人皆曰宣師如在
也迄罹變更聚族化去寺亦衰歇大夫士之復至而交
宣師者未嘗不思宣師交聚師者未嘗不思聚師也白
雲有孫曰伏師虎林郡之士家子也聪慧而敏方其少
時屢從君子游余每與聚師談虎林聞輒解固已知其
非常器矣中間違别頗久而知其為詩章文詞其前已
自喜知之不妄也一日與會扵普光招提主招提者浩
師宗源因出虎林所詠卷軸甚富讀之令人益喜不覺
發嘅何啻當刮目也宗源曰虎林已出世久矣余聞而
益嘅聚師亦豈亡哉自是見之雖不能數而懷之則不
能不數也今年春吳江無礙方虚席藂林疏請虎林住
焉其所交游咸賦詩送之徵余爲序今夫大夫士父子
繼世有聲人皆以為尠至扵三世而不替蓋益尠矣由
宣師至虎林非三世乎雖所處之地不同而聲譽之著
繩繩如此非所謂良尠者耶且士大夫有骨肉之親猶
難必其繼世之善方外之士以其法相聚而其善不止
扵繼世焉豈不可尚也夫豈非良尠也夫
送在别峰序
吳城西北陬有天竺氏之居焉古稱重玄今為承天能
仁禪寺入其山壤地寬袤面勢闓爽觀其棟宇之宏壯
搆締之精密莊嚴丹碧之華縟而明麗在他方盖不多
而扵吳則僅有也其山如是則住是山者必與是山稱
乃合叢林之輿論故能仁之主席不易登而登者必衆
之所與也衆與之矣而又有不易處者焉蓋吳城為東
南會府而寺當道路之要衝有夏屋可居以安而無恒
産以資夫朝夕夫府爲都會則湖海之往來者多寺當
要衝而屋堪以安息則瓶鉢之經行者必至瓶鉢之經
行者以至而顧無所資給焉則爲之主者將何以爲也
邪此所以衆雖與之而不善扵自處則亦有所不易也
沈士常予友也一日爲同里閈者廿八人之介而來告
曰某等皆能仁之隣也别峰在禪師之住是山六年矣
始至而衆歸既久而神護足以見其操履矣庫庾之資
雖無所儲而瓶鉢之至者無虚返棟宇之多雖不能無
隤阤而修葺者常周完足以見其世緣矣某等日所因
依幸多開益既而忽謂曰天界京師之重刹也其前堂
之請濫及度不可辭兹席盍今退耳某等聞之如失倚
賴因而自思師往矣某等扵師之崇重雖讚美而莫加
若心則不能自己惟先生之文雅足發人之所藴願一
言以著明師之所以爲師者而致夫舊山泉石之慰焉
敢請於戲士常欲予何發乎然予家吳城嘗見夫能仁
之舊今亦良爲不易矣而别峰一住者數寒暑其間周
旋補著治已接物雍容紓徐若不見有不易者非所謂
善扵自處者則藂林之與之四衆之歸之洎夫士常之
爲之介者需文以發揮而屬望之亦固有所自哉且夫
人情之不可以力致者趣向之誠也挹焉有莫之前撝
焉有莫之却也今方外之士守其空無乃有依之親之
而弗之舍者則别峰也其必有可依者夫其必有可親
者夫所謂二十有八人者曰吳興沈起宗隴西李仁善
玉峰劉世用清河張孟恭某郡某某名庸即士常也洪
武二十年六月序
送恭上人詩序
欲學之成者必歸依乎碩大之師欲名之大者必往造
乎都會之地蓋碩大之師乃衆善之所宗都會之地則
四方之所萃也苟微衆善而徒有一節之長非都會而
偏扵一&KR1101;之地則不足爲吾之歸往矣或率然而歸往
脱不墮扵孤陋寡聞者幾希尚能成吾之學侈吾之名
也哉此欲名而造都會之地則猶乘高倚順風而疾呼
自足致其聲之遠欲學而依乎碩大之師則猶璞玉遇
良工之追琢自足以成其器之美也信中上人乾竺氏
之良也居海昌黃岡之太平寺研窮内典功已深厚以
爲未足乃出鹽官越檇李至吳淞之滸從融室翁講習
華嚴教觀有登堂嚌胾之聲今年夏姑蘇萬歲報恩辟
為懴筵之首予始識之質清而氣和業勤而行勵華實
誠相副也扵是藂林之老成江湖之耆耋無不善之信
中之聲益四馳矣茲秩滿告歸所與游咸賦詩以餞來
徵予文序之於戲信中其所謂知所歸往者乎蓋融室
之爲師碩大之師也而能從焉報恩之爲寺都會之地
也而能至焉則其學之成聲之遠亦宜也哉且今報恩
素軒講師實融室之親嗣其游法華之閫域恢恢有餘
地矣而信中又親其教席則所承受不既多乎信中歸
吾有以知其學愈宏聲愈振趨下風而望餘光者將接
迹扵門墻矣
送謙上人詩序
萬歲報恩吳城之首刹在其宗又五大山之一也故湖
海之士多趨向之得叙扵清班之列則爲光寵然其班
亦不易得以叙也雖不易得苟主是山之名德業精而
道隆量宏而望重則趨向之者皆忘其不易而必蘄親
扵座下也吾觀西林行公之主是山也列兹班者必端
厚而明秀修學而有文不然訖不得叙其掄擇亦嚴矣
宜其人之無幾也然二十年來湖海之間宗其宗而表
表者多公之會之出也蓋公之掄擇雖嚴而樂從公者
能各自勵不以其嚴而自棄也善施教者其效之至有
如是哉今住山素軒浩公實西林之法嗣其業與道固
足以直纘西林而不待言矣至其恢恢之雅容顒顒之
譽望人之趨向之又有不期而然者矣公方踵西林之
法擇人殊不易而人皆忘其不易者誠有望扵虚往而
實還也則嘉禾謙上人既專北塔之懴席將歸而人咸
詩以贈之固有由然也歟上人字天益所謂端厚而明
秀修學而有文者觀夫諸詩之所陳蓋可見焉詩已成
卷來丐予言序諸首吾聞上人居真如太虚其師也今
歸而定省承問而有對焉亦必慶其徒之還也不爲虚
還也
送友蘭序
人之相與也等而言之則親疎之分有不同汎而言之
則四海之内皆兄弟惟其四海皆兄弟也所以見天理
人情無不同者矣今夫人之親也疎扵我之親人之子
也異扵我之子此蓋言其分也然一人孝也人皆起其
敬親之心一人慈也人皆興其愛子之念自非人情之
所同又安能若是哉浮圖氏之法我所師事者有父之
道焉其迹固親矣而所自生之父母跡雖似疎心則未
嘗不親也何也以天理之不可暫息而人情無所不同
也今扵茝上人友蘭之歸而益見焉友蘭吳松陵浮屠
師也居吳天禧講寺三年矣鄉因奔母之喪復歸扵修
所今又因霜露之感而興九原之思告歸故山交游咸
賦詩以餞徵予序之予不云乎一人孝也人皆興其敬
親之心一人慈也人皆起其愛子之念以人情之所同
乎今友蘭歸省其親之藏處而交游咸為道其懷思之
情天理之著何如哉天理人情此儒者所知而當告人
者也寧不因其孝于親而推夫孝也孝為百行本本之
扵吾仁由仁而親親矣由親親而仁民由仁民而愛物
無所往而不本扵孝也將見松陵之人子聞其風而皆
興其孝由近以及遠有合儒者之行是深有望扵友蘭
也予之言亦納約自牖之意友蘭其勉哉
送彙木菴序
松陵為吳屬邑去城餘一舍左江右湖山水明秀人生
其間得山水之華者明秀亦與之侔其質既明秀矣而
加以學問之功縱其遐舉之迹有吟嘯之懷無塵坌之
染又明秀之尤者乎若木菴彙上人其人也木菴友予
亦久矣初融室講師住吳城之報恩予居離報恩終里
所故時預其方外之游而木菴則融室之上足嗣因締
予文墨之交焉及融退休故里而木菴侍其杖屨以還
中間蹤跡似少疎矣然木菴時至城中無曠歲之别况
詩文還往懷寄唱酬實未嘗疎也今年夏予來京木菴
亦寓長千古刹扵是相與懽然無虛日矣秋聿其暮而
木菴忽治裝告歸有不可得而留者人生聚散豈固無
常耶蓋亦嘗思之矣夫厚重不遷者山之静也而常出
雲氣澤及群物其果無静理乎人之蹤跡何異扵是不
可執其常矣雖然此物理也如人情何是以離而合則
足以慰扵懷聚而散則不能無惘然也木菴行矣予能
無惘然乎予其能釋然乎因泄其不釋然者爲之歌以
送焉歌曰空虚蕩蕩兮秋高氣涼原野蕭條兮木葉
萎黃西風吹巾兮白露沾裳客行此時兮道路長忘彼
遐脩兮趨故鄉有鳴嗈嗈兮列南征之鴈行兩䄂翩飜
兮欲與俱翔雲路不同兮令我心傷噫吁嘻盟固可寒
兮期不可爽已外形骸兮蔑夫鞅掌性皆空兮物皆罔
當古梅之歕香兮訖禪窟之玄談遲東風以偕來兮冀
重適乎幽賞
書送僧以禎卷
天竺氏之居在吳城為最古者曰通元今萬歲報恩也
始孫吳立國時餘千年矣一塔巋然出鴻濛之表他方
之所無已弗論其殿堂庭廡宏敞邃密清嚴而寬静亦
他方所尠及蓋言夫土木壯麗丹彩烜赫或云有之者
至求其入山而雲木森翳霞霏蕭爽能令人興閑曠之
懷釋氛埃之氣者惟是山爲然余家城北陬距山才里
所每人事餘暇時一游焉自少而壯今老矣游蓋不知
其幾山之名德游藝扵文辭翰墨者往往陪予之杖屨
故予益知是山之習尚江湖之士欲厠西清之一職自
非力學好修足以自致者有不能得然得則必美材良
器流嘉譽扵斯今振光華扵他日者也若以禎上人是
已上人家陽山之澄照而來報恩領綱維之職秩滿將
歸縫掖之英方袍之秀咸詩以餞而寳覺湛原師序其
篇端湛原所謂名德之游藝扵文辭翰墨而嘗陪予游
者故爲持卷來須言因記予之見且知者如上然上人
之是職亦修途之初軔耳能無忘寳覺所以勖勵之之
意他日當復來吾將見扵北塔之下復有㷸㷸者矣
崑山與福院請在别峰開山疏
夫碩德辨才譽望之隆而争嚮慕之者可以爲人之依
仰偏隅僻壤寂寞之濱而競趨赴之者由其成世之名
德也是以人以學顯地因人勝寧不然哉惟我别峰禪
師容儀足爲人表式行業可爲人範模屢扵大方宏闡
宗旨嘉德後進良已多矣蓋時雨施化凡物可成顧兹
肯屈其尊居之夫亦何陋噫觀地中之泉隨處而有道
固有定在耶然海陬之境叢林振焉人斯有攸歸耳願
從衆志以祝洪禧
請圓湛然住寳覺寺致言
蓋聞仁智之道成已成人而已成已必資夫學問之功
成人乃在乎闡揚其教是則所謂體用兼備名實相孚
出處得宜變通有道者矣新命曹溪寳覺堂上湛然圓
公天與之資素高爲學之功彌邃研窮内典博攷群書
摛詞則霧組雲縫析義必天開日朗北塔平分風月西
林每許冰藍俄商絲已屬知音信異寳無逃具目薦書
甫上瓣香已迎雖云小試武城從此大開華藏是非能
悉夫有體有用成已成人之道者乎於戲論曹溪之别
派不嫌同此名焉紹賢首之正宗今復有其人矣母辭
䟦涉勉副皈依
請濬西源住延福寺致言
聞之道無二致出處本同教則殊途方圓適義能以已
之所至而示人之所當行則物我兩成仁智兼見矣新
命延福堂上西源濬師性資和粹學行精勤譬麗水之
金在鎔豫章之材出地工師知必用扵堂構良冶使必
就扵軒懸故屢更職扵藂林終受知扵善世既云充滿
扵已能無沾溉扵人所以膺鶚薦之文貽鶴書之請夫
斯舉也詎不宜哉雖然南山之霧有物隱之者蓋以澤
其文章豐盛之器有人識之者終難揜其光耀惟待己
益重則成物愈宏從兹百里外之虞山林泉共慶要使
七軸中之妙義愚智皆明爰陳交友之詞庸致輿情之
望
請廣太虛住寳幢寺致言
意氣相與所為不必苟同心跡相孚所見則各有在惟
其無可無不可盡其有能有不能此彌天四海之交游
獲聲望才華之相映顧下躅似難追扵高致而逹者則
何異扵古人兹惟新命寳幢堂上一性廣師質涵冰雪
之清氣藹瓊琚之潤渤澥倒傾其詞海豫章特秀扵文
林每共豁其吟懷得盡消其煩抱爾從衆望出主名山
疇不謂然惟其時矣天開日朗争看峭拔之孤峯谷應
山鳴交聽瀾翻之千偈人情所嚮友道增輝
請律有章住大弘寺致言
天美之以資人淑之以學天生人而人贊之天人合而
為一其才必著扵成物待之以時我遇之以道物需我
而我應之人我合而爲一扵事必有所濟以有成之才
爲必濟之事所值固非幸歟亦人之所望也今請大弘
堂上有章律師質清而氣充學勤而行勵所守不渝其
用所為必獲其功其辭足以發其所欲之言其言足以
敷其所學之道處藂林既足多在大方為殊少非天人
之相合其孰能致是耶且夫大弘之席昔云盛矣廢蓋
久焉盛而廢久而復若必待其人然復之漸慮之周有
容而乃大欲致此者又必物我之相合也天人合既有
所徵物我合將見扵是則師之赴請也豈偶然之故哉
吁言者易而行者難君子必由扵義積之深而發之遠
好還斯見扵天毋辭一出之勞勉徇群情之望洪武丁
巳仲秋初吉致言
題東坡書金剛經石刻
正因如海桑門師之良師子林其居處也林在吳城東
北&KR1101;蕭閑森爽不與井邑類大夫士之煩扵塵坌者時
之焉師接之未嘗倦也余家去林近雖尠乏塵坌之煩
之焉則加數師亦不厭余也間出此卷以示余徵一言
扵後觀焉則蘇長公爲其考忌日書以施僧謂之金剛
經刻本而會稽王常宗氏以其先君所藏而贈師者也
噫長公之書此以其考之故常宗之舉此以贈師復以
其先君之故也且常宗之友師特善今已矣師蓄經書
甚富不題而獨欲題此者豈非念其亡友之貽乎是皆
篤扵人倫者也雖欲無題義不得而無題矣
題衍長老碧澄軒銘
予來湖上且半月雖去嚻煩而處清寂然朋游以遠詠
談稀曠不能自釋扵懷隂雨連延索莫更甚今日見此
心目俱醒如與斯道晤對可解鬱陶矣
虎溪三笑圖贊
大道無為行止皆寓行則誰驅動亦誰駐令人却笑遠
公一水便能碍住今朝幸得過溪來莫教互轉山中去
思緩堂(有序)
恒中禪者生日本而來中華問法有歲年矣
歸未獲然天倫有不可泯者故倚門之懷常
戚戚然因名其堂曰思緩士大夫多賦之者
蓋吾道所當嘉也故亦爲之題云
問法西來歲月侵鄉言都已變華音望中故國天同覆
思入寒泉地更深日出未回東海夢花開長係北堂心
客衣尚有臨行線寸艸春暉忍重吟
過西山海雲院(院有連理山茶屛甚竒古)
蒼崖壓境竹緣坡疎雨苔花兩屐過童子候門施問訊
老僧入座說伽陀茶屛古翠連枝巧蘿屋繁隂蔽暑多
百丈泉頭借禪榻堯天安樂有行窩
寄衍獨菴斯道
蒲團功向熟那許業緣侵悟道原非佛論詩却見心鉢
香紅稻米屋老綠蘿岑吾亦惟求静支笻盍遠尋
寄李鶴瓢士明
山瓢形似鶴山館瀉瓊漿醉後書符驗常時施藥忙壇
横星斗影帔着海霞光究徹玄玄理吹笙謁紫皇
書寳積印衲子房
老去無聊即訪僧芒鞋棕帽白雲層此心不競紅塵久
柳絮沾衣悟上乘
師林十二詠
師子峰
獰面獸中尊竒峰比最真祇堪負蓮座穩載法王身
含暉嶺
西曛夕尚明東旭朝先赤爲比衆峰高光景常多得
吐月峰
昨吐光不闕今吐遽非圓圓缺看多少孤峰只宛然
立雪堂
獨立暮庭中齊腰雪幾重不因逢酷冷那解識嚴冬
禪窩
咫尺棲身地寬如選佛場湏知九千界元不離禪床
問梅閣
閣中人獨坐閣外已梅開春信何須問清香自報來
指柏軒
古柏晝陰陰當軒歲月深山僧常笑指應解識禪心
卧雲室
入窗纔一縷滿室便氲然任使頻舒卷山僧自穩眠
玉鑑池
方池開玉鑑炯炯湛虚明瘦影休煩照心涼已共清
水壺井
一泓碧澄甃寒沁玉壺清裹茗曾來試虚聞石井名
小飛虹
古澗瀉寒清飛梁壓水平夕陽疎雨過留得彩虹橫
竹谷
深谷翳脩篁蒼飈灑碧霜憶曾參玉版風味似篔簹
半軒集方外補遺
