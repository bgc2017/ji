半軒集卷一明王行撰
賦箴頌辭辯喻擬贊
隱居賦
古之人有喜寂而憎囂病雕而安朴者敝屣軒乘唾
視絓組弗移於巨室之富弗撓於王公之勢弗下於
后辟之尊歘然而遐舉漂乎其高邁如風如雲即之
而罔從底之而莫至也於是彊名之曰隱中世以還
完質浸壊假隱而章資隱而華賓隱而實耀者駢比
隱之名始病矣南山屠處士屬時艱危因潛其德抱
一而幽處悼淳風之就漓惟古道之是慕予甚嘉之
因為著隱居賦其辭曰
大道邈乎其寥閴兮何斯世之多邅始局蹐而錯遻兮
卒紛綸而糾纏肆澆風之彌競兮朴兹離而不完懿夫
人之孤矯兮抗靈風而高鶱日止息乎岑蔚兮架崟嵌
而崇構欐木蘭而楹杏兮褰薜蘿以重覆甄雨風之可
待兮迺形軀之是休弗暑寒向塞以自蔽兮奚繚垣之
足周鶴翻翻其忽萃兮或鳴鹿之呦呦睠羣芳之炫春
兮擷嘉英於素秋羲娥亟超而疾騖兮四運迭趨而莫
駐晨顆丹而可美兮暮馘黃而可懼爰凝神以葆真兮
斯含和而茹醇溉金華以植靈根兮潄玉池之芳津謂
道可靜悟而不可躁得兮時可安而不可為弗矯焉以
翹翹兮弗塊兮以蚩蚩歎儀鳳之寥寥兮傷鳴韶之竟
息倏遐舉以幽潜兮又寧俟夫終夕笑彼汨夫埃壒兮
若羽濡之莫振守責之弗吾宥兮亦憂并而患臻靡道
腴之可味兮是擾擾其曷去能相角而技相高兮匪予
衷之攸素組吾嬰而可税兮馬吾羈而可捐聊相從以
容與兮於以全吾之餘天亂曰泰無塞兮荃其藏窅獨
處兮不渝芳爾欲求兮遠周章苟得之兮憂則忘紉而
佩兮緝而裳蘄終焉兮以相羊
别知賦
天蒼蒼其正色兮曾何有乎晦明惟玄雲之閡閼兮斯
下睇之瞢瞢矧大塊以噫然兮野馬羣驤而上征日月
忽其從縮兮五緯紛其錯經世棼綸以緯繣兮物相乘
而相搤葉蓊蓊以于堂兮蕭蔓蔓而為薄蕙華亟歛其
滋兮桂恐偕零于飛藿大濩寥寥而絶奏兮又安用乎
竾簧醜九苞為愧德兮翬何所售其文章嗟亹亹之弗
喻兮競杼情而擅長汨霜霰之交披兮迺掣肘之巨芳
與其忳忳而復寤兮寧先幾以遁藏且事有殊而不異
兮物有微而可則也隱所以完夫豹兮屈所以伸夫蠖
也此予之默默以靜俟兮自以信之非惑也紛總總以
為執墜兮獨大人之貞得也予始潔修之是慕兮荃不
拒兮以不賢謂需卓卓之行方兮仍逐逐而智圓遊義
塗以容與兮處仁居而泰然懿兹言之摖道兮顧行之
而不違諒安時以德耀兮抱其全而弗虧甫切偲之是
賴兮倏告予以别故駟飛鳴而驂驂兮指東南而遐騖
鵠煢煢而孤跱兮鶴徘徊以鳴悲恍予志之若失兮惄
予心之不夷心不夷兮奈何悵臨風兮浩歌歌曰山川
莽蒼兮長路漫漫凄其雨風兮凝隂沍寒行則甚勞兮
居孔安係夫人兮遠何旃吁嗟乎往不我將兮止不我
然為我遄歸兮無淹歲年
來月樓賦
莽無垠兮太清離離錯陳兮宿與星寒冥兮灝氣凝皎
東方兮浮玄精海洋洋兮大波澄廓四表兮同一明我
居敞兮逹四扄月之來兮皓以盈既窅窕兮邃入亦徘
徊兮孤停鑑薄帷兮射彩度曲房兮流晶雖盈虧之有
變終莫掩兮虛靈猨嘹嘹兮遠響鶴噭噭兮交鳴篁稍
稍兮焱戰光泛泛兮露零夜何其兮將半倏斜漢兮西
傾挹靈輝於丹府蕩浮競之煩情謝埃氛之下迹超雲
卧兮天行世紛紜兮萬物一非予之所營惟清景兮獨
得儗豪華兮孰勝豈衆遺兮我取邈無人兮繄爭
眠雲賦
聊因余之閒暇散幽趾於巖扄時青陽之甫霽正白雲
兮始生乍紬繹兮縷細稍揄揚兮素輕出深谺之怒歕
度長林以柔縈爰乃高步遐登觀其狀態匪一坎之孤
興乃千峰而共會如掀如垂如奮如怠若輪而旋若艘
以載立搖搖之懸旌翼亭亭之高蓋或為鳳兮俄為龍
倏成虎兮忽成兕方逸獸兮原馳奄驚禽之煙逝渾渾
兮湯湯淵淵兮濊濊濤鼓雪于崩川水激湍於奔瀨殘
飄斷舞與皓鶴以偕來薄翳微涵失瑶芳之所在於是
陶笻告憊謝屐訴疲拂紫苔之文薦褰翠薛之修帷悟
莊生之幻理與周公以為期彼氤氲而不化復窈窕兮
相隨離披兮感同裯於重覆繚繞兮疑入幕於層圍矧
動蕩兮漂流欲浮躬兮汎體游漾温湯之源㳂泳清沂
之涘承流沫於吕梁轥雄潮於浙水漸朱光之麗正覺
氛沴之消除渙爾雪融而冰釋霍然葉掃兮焱驅廓青
天兮萬里恍六合之開舒嗟夫變易難常推遷靡間時
因景以見新景因人而知變人為景而相移景非人之
能戀紛世態而常然詎兹變兮獨眩惟所值之不齊異
憂懽兮欣怨置勿念兮復何言繄寤歌兮申歎
墨芙蓉賦
煙靡靡兮朝隂水渺渺兮夕深儼幽姿兮爰飾度秋鏡
兮初臨既霜寒之解拒復歲月之能任噫胡然哉是豈
服玄丹而不化駐顔景兮于今也耶
畫菜賦
膏雨云霽春陽載姸彼生物之欣榮繄嘉蓛其競鮮碧
冉冉兮雲湊青遥遥兮霧連苞翠葆以萌土色綠房而
貯煙含素英之璀璨茁頳芽之曲拳或蝥虎兮罥絲亦
蝓牛兮畫涎盈暮擷之傾筐登晨餐之窳盤疇何攄夫
妙思貌兹形而與傳羌豪縑之假質迺神聚而天全雖
學圃之細微非哲人之所賢苟㗖是而有為吾胡為而
舍旃噫吁&KR1077;夭夭者華妍媸孰加伊秀則麗伊實如何
玩斯圖而永嘅而有得其意於粉墨之餘也耶
東野草堂賦
葺茨宇于東墅兮聊違囂以離喧攬虞岡之朝翠兮挹
綫浦之秋煙華竹隱䟽枌槐蔭軒戶有賓屨牖有朋樽
琴瑟左張圖史右陳時乘暇以自放兮亦以怡情而養
神濯足兮臨流晞髮兮朝暾飛繳罥羽設緡罣鱗樊逕
兮護葯分庭兮樹諼來游兮來歌出入兮旦昏不致縻
於好爵足自得於天真謇高居兮何累豈所謂無懷氏
之民與
節婦賦(有序)
温陵陳節婦莊喪夫守義著卓卓之大節太原王行
為作節婦賦於乎古之人有賦寡婦者已然寡婦之
賦賦其情節婦之賦賦其義以義制情情有不足言
者矣
厥惟生人元化萃靈隂陽合并竒偶乃成天倫肇初本
由伉儷有典有常人道斯貴夫嫓于君妻之曰齊一適
不二再醮匪儀衞姜之貞君子彼韙前修令猷遺武堪
履王澤既竭衆禮蕩然詎乏紹之孰返其原維姜之儉
乃或時見於誠降衷治亂靡間淮陽祀陳譙郡存曹然
諾既洩婦節以高出目示心解腕潔已寧不愛身義激
所使遥遥炎陬薄海之邦亦有其侣氏陳名莊于歸未
久所天遠賈浮舶鯨波漂入番土歲行世移無聞及家
恃失怙喪疇依以居蓋勤女紅以衣以食揆禮自閑拒
勿使忒我儀儵返茹荼亦忻豈曰舊姻載敬載賓俄唱
羣謀復趨海路雲濤震崩竟以溺訃哀哉具喪揆度是
遵遂舍遐荒謂曰有人煢煢處嫠瘁容毁服保育我孤
蘄茂陳族令淑外聞厥德之修咸合而慕凱兹好逑有
彊委禽甘言悦之慨忼自誓莫或遂之字孤底成嗜學
向善幾三十年家日滋衍夫人所為固各有志曷克具
完得彼失此吁嗟維莊天實相且獲全于義無傷厥軀
伊人之良可稱孔有而此大節衆善之首易著咸恒詩
始關雎删之贊之聖人慎諸慎之云何風教之原苟不
是重人道冺焉嗚乎吾人見善宜紀爰脩信辭竢采于
史
官箴
咨爾衆士篤學古道學成而仕以養以教教養事百各
司其官君令我施君祿我餐邦本弗固庶事用殘政不
欲苛刑不欲寬寬則罔濟苛則靡安小惡弗為涓流成
池片言可用毫末將拱禍既有胎德豈無種損贏益虧
禁暴洩壅從諫勿咈然諾勿宿慾不可縱貨不可黷勿
忽小人蜂蠆有毒勿輕小道輪輶可覆勿謂剛可長長
剛者亡勿謂柔可履履柔者耻剛強有時柔弱有宜時
宜克念願在深思勿恕而昏必恕而明勿清而窒必通
而清毋循舊弊毋逆善名保此以行何功弗成人有恒
言為臣不易耄言輯戒勖哉有位
孝箴
人繄百行惟孝其首由本而枝實在父母古先聖哲遺
軌可遵媯汭有虞允也斯人頑嚚處尊傲復在下揆以
恒情孰可堪者是則不然盡我當為已或有虧曷知親
非暨不格姦克諧兹效振古而今獨為大孝希聖者賢
曰閔與曾胡知其人孔孟攸稱自時以還希賢是士代
不乏人光於信史其尤可喜必舜之師母有後先孝無
等差漢包晉祥令聞庸著受虐愈謹被逐不去姑因二
者以見其餘勿待枚舉可徵三隅天理民彛終古無息
欲昧學明必由先式辭具我箴小子識之載誦載思以
淑爾斯
喻已箴
不審而動之謂率不思而為之謂易夫兹二者汝有之
乎蓋學焉而有之學迺弛言焉而有之言必違以之施
於身殆斯及以之接於人辱必隨其至也家而家傾國
而國殞天下而天下危矣噫是可畏也不可畏邪不知
而不畏魯焉者也可知也知之而不為自棄者也不可
告也今不絶汝以自棄罔矜汝以不知故告焉汝其思
也邪其不思也邪
彀齋箴
學以至道猶射中的功成未完莫造爾極既完斯功如
射斯彀持滿審固乃中之候始學射者志於彀焉求及
彀時正庸勉旃學者學道以類於是勖之懋之毋怠厥
志先哲諭言以揭于齋夕睹晨瞻尚念之哉
用拙齋箴
拙有近於直巧或似於佞巧而不佞斯多能可尚焉拙
而非直則疎陋而已矣矧夫心存衒巧固拙者之流而
致能用其拙亦去巧無幾噫孰若拙其巧巧其拙以順
吾性而不違於理也邪
圃箴
爾藩外修爾圃内治載勖爾勤所植斯遂喻兹事者可
語學焉内外交養厥功乃全圃與學與並行弗悖爰服
是箴庶乎無愧
瞻松亭頌(有序)
魏國文正范公有舊宅在吴城之北隅宅有二松世傳
公手植也其十代孫天章即松為亭名曰瞻松蓋將因
公之手植以致其景仰之誠也天章與行交間道其作
亭之意行歎曰公之聲光昭于後世德澤被於子孫流
於無窮者固不待松而後見也然行於松也則嘗有所
感矣公有言先天下之憂而憂後天下之樂而樂能是
言也有一夫不獲時予之辜之心焉天不欲令宋大治
故小人之害公者衆公之執政也不久有其心而不得
盡行于事仁人君子莫不為時惜之然亦知公之後必
有能繼其志者矣公既薨公之子忠宣公果為相事業
之隆有光前烈於是人皆偉公之義方所致而莫知公
大存夫身後之訓也何也蓋公之舉動無苟然者其植
松也豈苟然哉其必欲其子孫有儆於歲寒之義使無
變其所守之節也是以忠宣公勁正立朝屢折不撓終
能使功名烜然繼公之後者是松寧不有助也況忠宣
而下又皆以直道著稱于時不違先志則是松之遺訓
其亦遠矣昔公之先時魏州王氏亦嘗植三槐於庭以
三公期其後雖其言卒應然徒望之以祿位孰若公之
以德訓哉故三槐之子孫極盛於當時而至今蓋尠見
者兹天章乃能好學自修景仰二松如此益見夫以德
訓其後者子孫必多賢也亭既成為之頌曰於巖斯宫
魏公之家公也莫從逝矣則遐於顯斯訓公遺於嗣丸
丸貞松勵爾窮歲猗歟忠宣是訓克遵碩德鉅才為王
令臣自是以來代有令聞則之度之罔愆于訓爰令嗣
人景仰彌篤有瞻于松載營載築築斯營斯新亭岐岐
允式是瞻前烈用熙
雲岫辭(有序)
吴朱立道氏以隂陽家相攸之術遨遊士大夫間人
之敬愛之者多矣番陽周公伯琦由侍御史謝事僑
居吴尤相與善間以小篆法大書雲岫二字貽之立
道即以之自號屢來求攄其說予因而思之曰物之
在天地間而能利夫物者斯良物也物有動焉有植
焉而各致其用其有非動焉非植焉若他山之石者
至觕厲也猶可以攻玉而成其美况巍峩之岑呴旉
雲氣以澤物者乎譬諸人焉一才一藝無不為世所
用況用之大者歟然能推一才一藝而廣之可以至
於大猶一拳之石而具夫澤物之理也今立道之相
攸蓋欲人嚮吉背凶而已其愛人之心為何如推愛
人之心而廣之仁斯不可勝用矣相攸云乎哉是雲
岫之義也既攄其義復繫之辭曰(相攸義出詩韓奕章)
巍巍窽&KR0034;龢絪緼靜之為用動所根動中復有靜者存
天地大和乃化醇其出孔微被無垠霑渥下土萬彙春
要知人身兹可倫善端始萌實至仁充而大焉諒在人
即物喻理非妄陳審能弘之斯道敦
園隱雜歌辭
陳留方君以常家吴興子城下而與别業之在白龍
岡上林者皆以園隱稱某往來三者間登高臨深弔
古尋幽之所曰龍溪曰仙人項曰石泉曰處士冡并
上林白虎岡而六間謂予凡是六者有可悲可樂可
泊而休可令人忘于世惜某也無文弗能歌詠以發
之使可聞者泯泯願以請於君幸留意焉予聞嘉其
志非徒謾遊者因使之道其名狀而為之著辭六
其言龍溪波流漫平水色流濊氣蒸蒸時乘隂而起
揆之以久豈有龍匿其深邪辭曰
可方兮可舟伊之濯兮伊之遊毋遊兮毋濯有龍兮伊
宅雲之上兮澤下流毋龍之凟兮於龍伊求
其言處士冢不知其姓名世代惟荒榛灌莽狸鼯為
家上無新封宰木殘落子孫之絶蓋久矣每釃酒弔
之為決然殞涕悼夫世變之難常而形神之易毁也
辭曰
天廓廓兮高且明爾獨幽幽兮閟玄宫載尋爾世兮民
莫聞風凄凄兮雨雰雰逝不可復返兮夜不可晨千秋
萬歲兮同埃塵
其言仙人項下陡上平雲樹交擁世傳仙人嘗憩于
是天宇澄霽望之隱隱若樓觀變炫煙霞間式造其
巔猶飄飄有輕舉意蓋清絶境也辭曰
巍巍丹霄奕奕綘宫靈焱翼轅羣真以降龍節右弭霓
幢左悾來不及迎去莫可從鸞引鵠翥山高水空
其言石泉在白龍岡之麓決石上注泩然而停餘溢
所漸草色光美人言泉出而方氏昌也辭曰
出之濡縷兮積之淵淵欲知其流兮斯視其根
其言上林壤地四平無長谷大山之阻民俗朴儉勤
於稼穡居是有桑枲之饒漁釣之樂慊乎其自足也
辭曰
黍穰穰桑肺肺蠶斯成芸復揭寒莫我加飢莫我莅桑
肺肺黍穰穰民所樂天之慶
其言白龍崗周廣萬尋羣山四抱高林邃塢森直茂
蔚果實材章薪蒸篠簜當盛時計其所入幾古所謂
素封者故近世恒高居自養希就祿仕為鄉先生之
辭曰
嶪嶪崇邱兮屏嶂繚之坡壠宛宛兮與水東馳峒谷窽
硿兮林木莽莽中之所殖兮陸海儷富嗟居之人兮復
奚之慕生有養兮死有歸處則安兮敖以娱山中之樂
兮不可獨只來者其誰兮吾將與俱
著辭已復請言之曰使勒諸座右以為山水之寵遂
書歸之
樹屋傭辯
申屠叟居太湖之島木質而不華自奉甚簡因樹為屋
自處甚卑以傭自名于方仲子嘗候之與休高蔭之下
客有羣而至者坐而問焉曰洞庭之間有樹其屋傭其
名者非子也邪夫羽者集于林游者潛于淵號者叢而
家蠢者壤而穴其常居垣以固其外屋以列於中堂於
坐而室於寢人之常居也屋之於樹豈常屋乎好逸而
畏勞惡賤而喜貴疾卑而慕尊人之常情也自名以傭
勞而賤且卑矣豈常情耶或應之曰吾聞之矣橧巢以
居亦能遂其生也鉗焉之奴竟以成其志也屋哉傭哉
胡不可哉傍之踞者曰嘻橧巢以居無宫室也鉗之為
奴有所避也有宫室而無所避何為而為是乎蓋凡崇
卑高下等虛名也朴陋莊嚴非實相也而乃滯有為之
迹生分别之念非愚其病矣此樹屋而傭名者所以不
自覺其卑又豈知其陋也或囅然於側曰斯言也空寂
之緒餘也彼固空寂之徒耶今因樹為屋儉之極也以
傭自名賤之至也世有三寶儉居其一儉固能廉也然
則儉之極也其廉之始歟高以下為基貴以賤為本然
則賤之至也其貴之端歟言未既有笑者曰向固失之
子亦未為得也子言清淨之糟粕也夫叟也讀古今之
書修姬孔之業而空寂清淨乎哉凡人之修夫身也知
之易而行之難自持以儉猶或流而為侈自處以卑猶
或流而為驕既侈以驕去道其日遠矣易曰卑以自牧
則不至於侈矣傳曰儉以養德則不至於驕矣且爾見
其因樹為屋而過於儉也不知其處之殊泰也見其以
傭自名而過于卑也不知其自待殊重也自處之泰自
待之重非有道者其能歟則其儉也卑也皆道也果傭
云也哉樹屋云也哉於是衆論紛紜莫折其衷乃旅而
興列而進以質于叟叟曰吾倦矣遂卧而不與言于方
仲子亦弗能決詳其辭來告余因筆之以俟叩於叟焉
二王書帖辯
余嘗論右軍行書若所謂不思不勉而從容中道蓋聖
於書者矣人見其方圓平直無有為之跡而不知其未
嘗偭夫規矩準繩而去之也學右軍者不於其規矩準
繩而求之則亦非徒無益耳觀其父子之間可見故以
大令為不得右軍家法者不可以為深得其法者亦不
可特大而未化也歟鼎文嘗從余游好學書因之論如
此然欲進於書舍右軍吾不敢以勉之
疑辯
讀經不可疑然疑在學者不可不辨也故疑則聖人之
言不行不辨則聖人之意不明姑以二經言之孝經為
孔子曾子之問答舊說為出於孔氏之書信矣然其引
詩多非類分章亦謬妄可鄙朱子始疑而離析之經以
明其綱傳以釋經文固昭昭矣然增傳之十二章所載
殊無意義有以來臨川吴氏之删詆也吴遵朱釋而稍
加檃括為可憑也然世迨今不能行聖而有位者自堯
舜至周公而已周公論為治之道備矣未嘗一言及乎
利武王受西旅之獒大臣猶駭而廷諍之不已聖人所
為將為後世法一舉手投足未嘗不慎況定一代之制
筆為全書宜聖人之所不苟也然周禮之於利何其言
之若是其密也如金玉玩好之入玉府良貨美賄之貢
内帑山師川長皆使致珍異之物其汲汲於利雖小邦
聚歛之臣亦不若是豈周公聖人之意哉其非周公之
言決矣小子一髮之疑安得不辯乎
夷亭潮辯
吴婁江東流百廿里入海則海潮西上五十里抵縣崑
山而止崑山迤西三十五里屬長洲邑地名夷亭自昔
相傳潮至夷亭出狀元宋季時言屢應至正甲午歲當
大比其潮適至隸郡二邑人交謂為邑士科第之兆明
矣既而士之貢於有司者皆不第人相視盻盻然疑天
亦戱警于人或又疑兆於後科于方仲子為之辨曰潮
之至與否適也至而應與否亦適然爾且潮之未至夷
亭之年士固有取科第者矣彼又何所取徵邪以潮至
為科第之兆訊諸父老按諸郡誌雖可徵不誣然其言
過於誕薦紳者不道也春秋紀災異而不書其故洪範
推五事之得失必原諸人設士或學未究而業未就今
徒責望於天是又惑之甚者予未之能默庸辯以釋之
眉喻
有用者常於無用者屈非以有用屈也有有用之心故
屈也無用者非無用而不屈也無有用之心故不屈也
蓋有有用之心則怠怠則不習不習則至於無用矣無
有用之心則謹謹則習習則至於大有用矣今楊君號
眉菴是以無用自處也嗚呼以無用自處迺所以為大
有用者與
辨色喻
蠢動無目而不知色鳥獸有目而不辨色辨色其人乎
人而不能辨色盲者耳然則盲者其鳥獸之不殊耶不
然也盲者之於色雖不能辨假人則能辨能辨無亂於
色也奚類於鳥獸哉今夫白黑易辨也有白其黑而黑
其白者自以為視之明而不知亂於色也亂於色有目
不如無目矣鳥獸乎人也有目而不如無目斯類於鳥
獸已乎
規喻
為器之難莫難于為車以其方圓平直皆具也然四者
之中方圓難而圓其尤難者蓋方之用靜圓之用動靜
有一定之安而動必周流而無滯苟圓有未至則凝濇
膠礙轉焉而或尼之不足以致車之用矣圓之難為如
是而車之用也未嘗闕何也有規以為之藉也為圓而
必藉於規規其至圓者乎規為至圓而其所由以圓者
何所法也亦必法於規耳圓而必法於規則所法之規
其圓蓋莫加焉是規也惟能取法於前斯能為法于後
無異於人之學道也人之學道必有所師者異於常則
其為師也足以法矣北郭王光菴先生吴中之碩師也
其聞望德業蓋所謂為圓之規而張肯繼孟實師事焉
凡其道之所宜知者繼孟無不以叩道之所宜行者光
菴無不以應也於是繼孟之所造日以深所得日以富
所持日以嚴實日以積聲日以著為規之任日以歸其
任其實既已臻輪扁之妙今將之徐氏之賓席則取法
之者將益至致夫明體適用之功者將益成而所謂法
於人者將益有徵矣於戱圓出於規而圓復可為規則
圓之用無盡學出於師而學復可為師則學之傳不窮
是皆以其成已者成夫物也以成已者成物則天下無
不可為之器亦無不可行之道矣作規喻
畫竹喻
善畫者不求似非不求似也不迫於形似也譬之臨書
迫於形似則薛道祖之按模脱墼矣今日乍晴瀾伯求
寫雨意因費一池水墨形雖不似意實似之脱墼之誚
不到我矣如疑此說當從米老質之
擬玄
永嘉余君唐卿夷圃萟蔬守漢隂之節迺名其居曰
采大夫士製詩文美之者衆矣來徵余言余方讀太
玄因以采擬玄一首貽之時至正乙已孟秋朔也
(一方二州一部三家天圓陽象三木下上)
采陽肇厥施兆彙藉以資采蒙其荑
(行屬於木謂之采者立春之節萬卉茁萌草最昜發采草類有養之道故謂之采采云初一日入營室四)
(度)
初一霑之毣毣承天之澤
(一水也天一生水其象性為采行屬于木頼水以生故言承天之澤)
測曰承天之澤滋其培也
(水土相應木以殖也)
次二壤坼於曦被其藿葵溉之勿稽
(二火之廢也火本為養以廢不能養反有損于木土生于火不受木制故言壤坼必資于灌也)
測曰溉勿稽恐致瘁也
(不制以水木必受傷)
次三茁於豐本蔽&KR0008;䔿䔿
(三木之王也又在木世木尅土故其盛蔽&KR0008;也)
測曰䔿䔿之蕃類相遭也
(水在木世象性為采故言遭類)
次四盜朵頥循其藩無所亡
(四金之廢也為盜為口故言朵頥為限隔故為循藩以廢不能盗故言無所亡)
測曰遇盜無亡閑於初也
(致其謹始之戒也)
次五尸於圃慎攸取毋溺薺甘毋射荼苦乃貞
(五土也為君故主于圃甘土味也故易溺苦火味也土之母故不可厭也)
測曰慎取迺貞從欲斯危也
(戒之至也)
次六叔靳於沚惟薦之以無誠有戾
(六水之廢也為宗廟故言薦凡五行之王者為君子廢者為小人小人鮮誠故多罪也)
測曰薦而無誠戾之歸也
(無誠則罪必萃)
次七鼎而熟茹逾於肉果翁之腹
(七火也為竈故言鼎言熟為祖父為養故言果翁腹也)
測曰茹逾肉果翁腹飽其歡也
(木為喜火為樂火在木世喜與樂并故言歡也)
次八莛之碩有皖其實冥
(八木之廢也有衰謝之道然在木世又為多子故其莛碩而實實之成榮則斂矣故言冥也)
測曰皖其實冥揫諸内也
(既成)
上九時之隕籜其榮濯濯被霜如沃載庸為蓄
(九金也金本尅木然在木世八之隣又為木象性為采木既盛矣而金以隂類處老陽之位故不能為厲)
(所以其榮反濯濯如沃然物至于九則亦老矣故止可為蓄也)
測曰被霜反榮不屈於時也載庸為蓄終克自拔也
(不為所克能致于用也)
芥舟贊
謂天地之大莫大也特語其形謂一塵之微莫微也徒
論其迹莫微之微詎不能充廣於無垠莫大之大寧不
可歛藏于微忽滯於形迹者不足與見不可見之妙拘
於限量者烏可與造容無所容之域加大千於毫&KR0034;未
覺其多納萬象於黍銖不為之隘惟拘無能喻之微而
向於言不可名之大然後為逹人之觀至道之極也芥
舟之號豈亦有見於是而假其稱以寓意乎若然則是
舟也汎諸廣漢之淵浮於無何之澤亦不覆而不溺矣
晉光禄勲顔含贊(有序)
當司馬氏之東遷風俗既隳綱紀已墜士之侃然自
信守道不回者無幾也而光祿勲顔公含乃能不溺
於時持貞徇正予固已高之矣及觀其答馮懷之問
迺知公蓋汲長孺王休徵之儔也然長孺不屈於武
安侯卒為孝武所重休徵難晉文之拜亦既為魏元
臣以公之賢獨不得大行其道果何如也耶使是時
王導有知人之明急賢才之志登而庸之則其所為
必能振頽而興靡迺視其老於未衰邈無留之之意
其責安所歸乎或曰天時人事之變於時已極正君
子隠藏時耳就令公復用其骨鯁忠赤將難容於時
而致不測之患優游以終亦詎非其幸也雖然推公
之侃然之心蓋非苟求幸免者誠能用公於大則太
宰之禍必有以折其姦謀而不至若是然也豈天之
亂晉而靳於賢才之用也歟遂為贊曰
繄古君子曷依曷違忘人之勢道義是歸惟光祿公爰
體於兹固持厥志侃侃弗移鄙夫小人末焉迺趋望塵
以拜不愧公歟吁嗟公道莫克大顯孰任爾尤斯導之
淺道可欎也志可屈耶千紀寥寥淑可没耶
明月舟贊
明月在天舟在水以月名舟良有以月來舟中光洒洒
舟行隨行已隨已有屋臨波舟可儗舟自常流屋常止
我聞名跡相假耳呼馬作牛桃作李堅白徒勞疲頰齒
此屋此名非與是請君往問無言子
七賢圖贊
惟伊七君高迹邁倫放情任曠於酒得真劇談玄虛辭
義錯陳謂彼禮度傷和敗醇遂令其徒千載欲親兹睹
遺像邈慨斯人
雷雨護嬰圖贊
疾風斷途零雨漂靡有婦畏雷乃掩兒耳伊婦與兒知
必母子苟非母子胡愛如是兒之云幼母保護之母之
老矣兒將何為凡爾君子再展斯卷是觀是惟繄學之
勸
欝林石贊
孫吴欝林太守陸績仕歸無裝舟輕則泛江不穩也
載是石以鎮之歸置所居門外人用稱之表其廉節
石尚存予居吴門東北陬相去僅數十武旦暮見而
起米芾之敬仍贅詞贊之
載貪而歸名隨賂隳航廉以入譽久無斁臣道若流爾
克孤障萬古凛然盍拜斯丈
牛監簿贊(有序)
宋石曼卿與僧秘演為詩酒侣一日謂演曰館俸清
薄甚妨痛飲演曰當引一酒主人奉見有納粟牛監
簿者高貲好義嘗語演某雖薄有貲産而身迹塵賤
慕師交友盡館閣名士或游奉有闕無恡示及演因
諭之攜謁曼卿令致官醪十擔為贄演為傳刺曼卿
問何如人演曰前所謂酒主人者也牛生亦精度詳
雅曼卿延與閒語演曰繁臺寺閣虛爽可愛久不登
矣生乃離席曰學士與大師果欲登閣預需下諭别
舍介繁臺之側正與閣相對容在閣迎候石諾之一
日休沐約演演戒生生如期陳具於閣器物殽核豐
潔冠都下石演褫帶高歌飲至落景曼卿醉喜曰此
游可紀以盆漬墨濡巨筆題云石延年曼卿同空門
詩友老演登生即拜叩曰塵賤之人幸獲陪侍乞掛
一名以為華寵石雖大醉猶握筆沉慮無以拒之因
目演演醉舞佯聲諷之曰大武生捧硯用事可也不
免續題其下云牛某捧硯後歐陽永叔戱以詩云捧
硯得全牛當時傳為佳事生于其流亦可謂善於振
拔矣不獨竊餘輝於石演而又入歐公之賦詠非其
自致如此今亦安知所謂牛監簿耶澹如子於此有
慨因為之贊曰
才者天所畀學焉我之修天我既已一貧富非吾謀富
來不可辭富去那解留辟如凍雨至水中看浮漚石演
非不貧日夕醉始休牛生豈不富錙銖夜冥搜而我奚
取之與世有不侔自拔泥滓足逍遥陟崇邱雖非己力
至所攀異常儔不有繁臺書姓名存以不纖羽附鵬翼
得遂雲天遊故令千載下詩中詠全牛苟徒事乃身孰
辨誰與疇爰知名不稱沒世良堪羞勝彼足自喻芻言
斯令猷
讀書圖贊
瓊玉之瑩然者賦之姿春陽之煦然者氣如斯莊而不
矜見其閒暇之度靜而匪懈若有深沉之思承灌木之
嘉隂來靡靡之凉颸玩芳有蘭挹秀有芝而乃燕休也
不釋於簡編蓋將求粹美於聖賢之是師置此心於羲
皇太古之上夫豈徒讀其書而誦其詩也與
天台陳太史像贊
台嶽鍾産吴城遷僑神清冰玉氣和絃匏潄六藝之芳
潤胷次儼羅夫星斗起八代之衰弊毫端倒捲夫波濤
斂跡於勝國揚英於昌朝校勘東壁之府著述西清之
曹傲睨區宇而覺隘凌厲雲月而愈高噫吁&KR1077;若人也
凝絶類之學術擅不世之文豪盖將延歴滋久而猶可
想像其風標者耶
戸部滕尚書像贊
容之豐氣之充所操廉而秉忠當草昧嘗與殄妖沴際
天造則克贊神功甘雨力祈蘇槁震霆莫及掩聰衷心
無愧由不虧臣之節史筆有定盍載其事之公
俞立菴像贊
氣充然而色温然是特其貌焉爾峩其冠而博其帶豈
徒容而已哉至其讀古人之書不獨究其言修在己之
行非惟事其外英妙之年翺翔于中朝而不有其榮遲
暮之境落寞於江湖而不易其志者顧何人為相知抑
幾人而能是乎雖然不事於外詎自以為能不有其榮
曷求知于世此先生之所以為先生而君子當尊而貴
之也耶
茫茫道人真贊
以其貌而觀之則皆謂之癯也以其氣而觀之疑其内
之腴也雖然吾亦不敢自是蓋將叩之以究其何如也
蒼山真士贊
才之脩兮氣之昌學之邁兮文之光天之于君其允臧
既不及施復厄於時獨胡為乎而靳於斯然觀人者不
於其身於其胤前之靡兮後之振孰為是言繄道之經
嗚呼噫嘻子孫有徵
周處士遺像贊
身若不勝衣非弱也内既豐而外似約也言若不出口
非訥也辭弗華而行斯實也繄厥有兮孔良蓋藏焉而
未試遘世路之失夷抱其全而以逝吁嗟斯翁遺容若
兹儼姿儀其如在黯怊悵兮瞻思
東臯子真贊
其外之容若惰也而内究夫幽玄其偃而休非肆也聊
以適於自然和可餐兮醇可茹嗇之充兮顛之痊芸芸
者徒熙熙爾年豈所謂全己之天以全人之天者耶
李高士像贊
藹然其容炯然其瞳内養既豐外氣乃充其止也玩月
華於秋水其動也看雲行於太空况乎學老莊而不泥
其潔身之迹故能事軒岐而多成利物之功
周自牧像贊
觀其燕坐也若無所思聆其雄談也何贍於辭似不足
於魁梧之貌而有餘於溫潤之姿年雖高而氣不衰内
既腴兮外若羸子盡歡于滫瀡又承志以書詩吁嗟之
人祉福爾滋爰徵厥倫尠或似之
繆仲素真贊
於其容己見其天質之美於其言而知其讀書之功其
守可尚足表其所嗜之淡其行可嘉足驗其所學之充
是所謂粹然之善士可視為臞然之素翁耶
王立方小像贊(有序)
古之論人必以氣為主觀其氣可知其有為蓋事無
大小非氣不能決不能決則將牴牾變眩式戾其所
以為事此氣乃能有為也然所謂氣亦豈馮凌觕厲
徒加於人者哉在於學之有素見之能明養之既充
而決之能果焉耳今士君子之獨善其身而能利夫
人者惟醫為然醫之善在乎能決然非茫然決之而
已疾之來也逆焉從焉攻焉守焉決之各適其可乃
克收治安之功不然尠弗致危者余友王立方氏性
度開朗才具通適學問修明而聞見滋遠夫以所負
之才施無不可顧約而承家業之醫於疲癃閼札之
被其利者蓋廣宜乎致聲之籍籍也然其姿貌屼屼
無委曲俯仰意態有類乎尚氣者其為氣也豈徒加
於人哉所謂學之有素見之能明養之既充而資之
以決者矣觀其像可見其為人況余知之者因為之
贊曰
屼然之貌足以勝其所負超然之懷斯以表其所悟儒
猗以醫綽有餘裕是誠得乎問學之功匪徒有於游揚
之譽此余所以豔於衷而不啻如其語也
半軒集卷一
