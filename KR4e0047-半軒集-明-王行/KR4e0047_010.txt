半軒集卷十明王行撰
詩
題畫
清霜入林山葉赤烱烱寒蟾照空碧千尺孤峰倚絳霄
俯仰乾坤一秋色高懷本與山水同閑蹤得伴漁樵翁
縱談不及塵世事笑指天外南飛鴻披圖景象看如此
雙目頓令清似水欲憑粉墨寫蓬瀛更拂溪藤尋畫史
題倪元鎮畫
平生泉石共襟期身後園林失舊姿最是令人久相念
詩中圖畫畫中詩
東海倪君瓚字元鎮居南蘭陵之梁溪家故多資不
樂進取以詩酒縱適山林泉石間每援筆自圖其所
游境象好事者多得之庸人俗流求終不與晚年家
益索時往來吳城中隨處宿留一日雲間人有以財
自雄者聞君名使使致綺縠縑布雜物直數百千館
下君笑曰此人亦知有我耶將受之使因出楮箑三
數握前曰主願得佳迹爲玩君艴然曰是欲工藝我
耳乃盡以所遺散與坐間寒客及陪臺賤夫不留毫
髮謂使曰趨持扇去語而主我畫不可賄得也其自
重如此此幅其盛年蹟也法度修整氣韵清逸君逝
矣見之令人增念因詩扵上其不肯畫扇一事當時
甚高之不記久皆忘矣故書如此噫元鎮雖非大雅
士亦豈易得哉
鄭禧之松林才子圖
横空微霞澹初卷一片蒼雲隔層巘遠壑清風拂樹來
烟鬛捎捎總如翦蹇驢隨意歴山岡此景此情應兩忘
忽驚啼鳥翠微裏催我佳句投奚囊人生樂事知多少
獨有吟情超世表爲瀉詞源浥畫圖晴壁高堂楚山曉
寄綺川故人
雲木翳長夏閑齋有餘思緬彼湖上山日夕生妍姿佳
約既已屢歡游阻前期芳條含晚榮碧草餘舊滋終當
遂良覿賦詠高秋時
寄題聚碧軒
喜遂投閑意開軒出竹林高空蒼雪墮永夏綠雲深縹
帙涵晴色湘簾駐晚陰須知子猷興千載一虛心
題畫
恭先高尚道翁先生嗣子種學績文迥出流
輩方以英妙之年隱迹林野人咸樂其栖遁
予則愛其能静焉夫静所以去躁也古人云
險躁不能理性非静無以成學是則恭先其
理性者歟其成學者歟出畫需題因書扵上
時洪武丙午秋楮園識
一曲清灣幾曲山白雲紅樹夕陽間高秋賸有登臨興
不憚攜琴日往還
題許瀾伯先塋圖
我二親歸藏久矣今見此圖乃知許氏之思
不異予之思也肺腑流出之言觀者勿校其
工拙
藏親已云竟思親那可忘寫親藏魄處朝夕似親傍
題自作畫
戊辰三月望過湯氏小林居時中留宿漉酒
之餘適水墨在案因灑翰滿紙不覺淡雲濃
樹隱映虛遠而青山穆然自不改色予方歎
静者有常而動者無滯時中乃曰是足爲畫
也已明日裝潢成卷徵題爲寫當時意趣如
此
高館良宵睡思遲葛巾重著半醺時都將滿抱林泉興
付與閑忩墨半池
題聽松卷
長松知幾樹樹樹著清風飛雨夜初急怒濤秋更雄醉
歸山月裏高卧石樓中那復鈞天夢知音自不窮
寄題遠山樓
漾水迢迢遠空當樓歴歴遥峯高捲湘簾獨坐烟中幾
朵芙蓉
烟楚蒼茫際曉霜空浩蕩凝秋何限江山遠意披襟獨
倚層樓
酬韓蒙庵
巾箑之惠紓遲有愧情見乎辭
永夏倦炎燠頹陽劇朝&KR1680;嘅彼欝欝懷益此靡靡煩旋
當歲華晏凝隂霜霰繁果烈不可任乃復思晴暄寒暑
互侵虐弱質詎長存故人念衰朽交情彌見敦輕箑貽
夏凉重巾致冬温温凉適其宜安我旦與昏斯惠良匪
薄胡能答瑶琨東風入林廬春事看已殷群彙紛自暢
新泉生故源時物諒足娛高居况邱園爰忻慰遲暮相
從詠道言
次韻沈學庵閒居雜興三首
學庵高尚以所賦閒居雜興三章見示不揆
輙填其韻焉一章言其自得二章言其居處
三章亦聊以道予之情味也然才劣辭俚蓋
有不勝其意者矣錄以似之粲焉是寵
庭戶無塵雜軒楹净埽除爐烟消晚坐簾日照晨梳清
逸吟邊興騫騰醉裏書時看問竒者來覓子雲居
樹影覺秋疎山光映晚除溪毛和雨薦石髮任風梳艾
葯忩餘篆芸暉架有書呼兒具毫楮應欲賦閑居
閑懷聊自適老態詎難除白髮從千丈清風每一梳衆
峰陪獨詠孤枕伴群書况有能吟侣時來慰索居
松雲二士圖
晴靄翠紛紛春橋水乍分山家在何處松外萬重雲
幽石暖差差苔華綠漸滋不辭同晚步溪上有新詩
碧嶂猿聲後清宵鶴思前孤亭群樹底堪與坐談玄
滿地寫松陰元芝擬共尋樵蹤渾不見知得此山深
相識更相逢前山此路通桃烟連幕翠只在白雲中
贈櫛生沈志道
吳有隱君子姓沈氏翺翔士林而不肯用其學
扵仕年踰六十矣鍊墨以自食因號墨翁有子
志道能讀書篤厚勤謹嘗曰吾力不足以務
農吾巧不足以爲工商固不爲也則將何所
扵食耶乃修櫛髮之業焉以爲理人之髮可
以自治心之躁動理人之耳可以自治目之
忤視以是而食所得多矣故其以櫛名特善
扵他以櫛名者是足以見墨翁之家教也今
將治裝西游其父攜來與予别且求贈以詩
云
安眠海運朝黃宫髮如日出蒙霜松含風老梳起爲櫛
習習萬竅聰明通市門有客亦何者山花滿髻雙顴紅
肩囊朝出暮復返彈鑷遠送孤飛鴻嗟兹兩事誰所記
豫章太史眉山翁自非此藝有妙適孰肯置爾詩囊中
况今子復異扵衆雅有古意蟠心胷清隂綠樹畫簷静
湘簾拂拂生微風青雲撒地絲萬縷綰束不厭冠巾重
予年漸衰歎種種時亦藉子修儀容子今遠行事遊歴
湖海賸有神仙蹤烟霞塵土偶相遇會湏更逹純陽聰
寄蔡漁村
兩年江館得相親俄復荷衣染市塵幾度相思更相羨
清風明月屬閒人
憶同江渚問梅花把酒吟詩興總佳此日塵埃城郭裏
每看雲鳥落天涯
題赤壁賦意圖
羽扇風前故迹洞簫聲裏高秋悵望美人何處江山應
識重遊
墨竹
寒牖晚風聲細凉池夏日陰清隱隱碧雲鳴鳳仙人何
處吹笙
桂月弄笛便面
月色與天香相將浥露凉絃中有流水幽韻入清商
題子昂書歸去來詞
卷首畫淵明像次書歸去來詞而題曰大德
四年秋九月吳興趙孟頫書後又畫幽篁拳
石而復題云既書歸去來餘興未已乃作竹
石淵明亦當愛此耶
虚舘坐清曉高秋零露時佳菊秀可飡寒葩含晚滋芳
馨發孤思寫此歸來詞餘興猶未已玄玉生瓊枝孰謂
公子懷不與幽人期撫卷三歎息繄年非義熙
題九華山圖為陳二守
池陽古鄣郡江左聞佳聲峨峨九華山謫仙之所名其
巔紫霄迥其下滄波澄千巖白雲起萬象清風生兹地
既靈秀草木皆欣榮中有隱者居奕世傳芳馨潛德耀
厥後應召趍宸京悠悠乘倅車來治姑蘇城政化爰已
洽惠我東南氓公暇有登覽遠目增雙明新圖貌故山
足慰瞻雲情君親本同事扵焉著忠誠撫卷興我詠遙
峯天際横
梅花卷
漠漠素雲迷空山雪霽時齊開一萬樹都是向南枝清
影照碧水寒香隨晚颸誰言林處士獨解為題詩
休牧圖
禾黍高低壟畝寬一春勤苦一秋安泉甘草美凉隂卧
不用家人接牡丹
題生挽卷
生死若晝夜始終理之常知者付自然昧者徒悲傷觀
兹綴語言預計身後藏要令執紼人相挽歌其章自非
曠逹士孰不諱死喪死喪何足云逝波日茫茫四運迭
相代臘謝適春芳載歌生挽詩憂樂兩俱忘
題畫八首
濃翠幕晴嵐春山古寺間鳥啼花落處曾共扣禪關
群嶂遶溪青晴來馬足輕不辭山路遠隨處聽啼鶯
江檻俯清潯高秋水氣深楸枰互相對機事亦何心
春水遠浮天悠悠一釣船樵青且沽酒絲上鯉魚鮮
晚岫含殘日寒波蕩遠空層欄人獨倚秋思渺無窮
隱跡混樵蹤幽居碧澗東秋光勝春色紅樹白雲中
極目楚天遥湖亭晚興饒平波千萬頃鷗影落青霄
一水泛秋光千山共夕陽江鄉無限好都屬釣魚郎
畫二首
高館疎簾晚乍開讀書聲裡故人來山中本自無塵土
催得家童埽綠苔
雨後飛泉下碧湍長松脩竹草堂寒無人解識高人意
溪上青山獨自看
題子庭竹石喬柯
高空飛飈激清商一夜黃落滿磵岡百蟲銷聲流水澁
獨有古木凌寒霜層崖削銕斧鑿在亂石磊磊秋雲荒
蓁藂交榮灌莽盛綠青紫翠碧與蒼條枯幹壯忽盡埽
依舊烟篠連風篁我嘗見之興歎息觀變乃能知厥常
茲因遺楮聊示幻便與所見争毫芒波翻墨池澷傾瀉
雨入溪山同混茫豁然晴目快先覩槎牙蕭瑟撐高堂
逃禪石室到爾柏以墨寓戲成清狂書墻涴壁正如此
痴戇醉顛安足當惟應老巨差或近吐氣矹硉終難方
亦知造化不可量筆端賦形誰翕張蛟蚪虎兕鸞鳳凰
攫身騰躍勢欲翔天機神妙露復藏我今作詩喚蒙莊
空山樗櫟夀莫強與子共入無何鄉
次韻張伯純見寄
一從高跡隱林坰城郭登臨不共行流水高山誰得解
暮雲春樹幾多情平湖遠漢空明裏落日群峰紫翠横
已喜芳鄰近得接好懷那惜向君傾
讀書齋
閑齋寂無營忘我外馳意韋編在燕几芳席藹蘭氣薿
薿庭草深沄沄澗水駛永坐絃我詩清風自南至
雪後西灣訪友道中即事
山中風雪下三日日出未消溪上寒行路不辭穿窈窕
人家何處有琅玕初春草色緣沙見數樹梅花隔水看
此景欲摹難潑墨擬將粉筆寫林巒
高房山寒江孤島圖
千山萬山重復重烟嵐草樹深莫窮高堂大袖示寬廣
要以筆力誇竒雄青紅蒼翠滿縑素缺處殘碧分遥峯
雖云眼底供一快未見闊遠開心胸歴觀畫史每如是
意謂此法由來同昨嘗凌秋㴑揚子一舸縹緲乘長風
洪波舂天渺無際出没但有孤輪紅中泠盤陀瞬息過
回首浮玉雲濤中乃知山水有佳處到此始覺飛埃空
當時海岳應飽見落墨便自超凡庸不將層疊競工巧
遂使氣象齊鴻濛平生愛畫惟愛此苦恨妙法無能攻
九州之表有人物意匠彷彿宗南宫莫言未入米家奥
百年猶數房山翁兹圖咫尺便千里生綃數幅徒爲功
亦知盤礴意有在正欲逐米追高蹤愛之歌詠乃常理
好事况有天隨宗同觀何人江海客氣似貫月書艎虹
文辭瀾翻沛難禦奔走風雨驅豐隆古稱珠玉在我側
濡翰自愧言非工黃塵城郭久見困何地閒静能相容
詩成忽復三歎息矯首長望青冥鴻
虎丘春霽圖
群巘抱西郭一峯出平田孤秀凌太清旁絶絡與聯古
迹遍林谷干將閟重泉劃開千尺厓下見清泠淵翠壁
絢霞彩葩詞詠千賢于時屬青春霽色明高天鳴鳥亦
已和衆卉紛自妍夙駕爰此遊襟懷遂悠然豈曰事賞
心觀俗古所傳來牟蔽丘壠饁耕滿疇阡樂土有若兹
勤政復勉旃願同擊壤氓熙熙度餘年
題趙元臨高房山鍾觀圖
北苑貌山水見墨不見筆繼者惟巨然筆從墨間出南
宫實遊戲父子並超軼豈曰董是師賡歌偶同律高侯
生古燕下筆蛻凡骨舂容米家氣犖确老僧質沄沄水
墨中探破造化窟嘗圖得鍾觀景象照雲日長松更飛
泉霞彩互飄歘今朝見兹畫臨寫意無失慘淡入窈冥
稜層隔岑蔚乃知趙雲子後欲復竒逸高堂時一舒六
月氣蕭瑟平生丘壑性塵土欣已拂因之興我懷山中
斸苓术
爲王立方題雪峰孤眺圖
層空飛雪夜漫漫獨倚危闌向曉看縱使萬山同一色
不妨孤嶂出高寒
東皐子出畫徵題而書其上如此凝陰冱寒萬彙不
舒而愈見嵬峭比陽春一敷所以蔚然而深秀也惟
此人知此道楮園
寄陳惟允
時否賢才隱年饑瘦稚啼倦游同縮蝟起舞訝聞雞祕
語推圖䜟荒愁怯鼔鼙磨碑求著作先與草淮西
中秋張來儀宅賞月
隱君家住虹橋南美景良辰性所耽適當平分秋色夜
賞月邀朋同盍簪座間文會總知已胸襟洒落無留含
仰觀太虚雲霧卷星宿斂跡山藏嵐穹穹窿窿天上下
萬里一色垂青藍須臾白蓮出東海凌高直湧憑誰探
漫流金波澈銀汞光輝如晝明相涵玉蟾吐彩耀孤鏡
冰輪碾空脱兩驂只疑顧兔擣靈藥因依桂影長毿毿
諸公樂翫豪興發浮觴覓句崇高談争竒衒巧各有味
如啖蜜蠟回香甘謪仙問歌詞韻勝陽春寡和吾當慙
却憐此月不易得一别一載理所諳商飈扇涼繁露泫
啼螿遶階淒以韽後期未審果何境不如引滿直抵酣
扵焉就室相枕藉隣雞喔喔將鳴三
次韻楊孟載見寄
懷刺歸來卧枕書白雲滿榻閉門初草玄未信揚雄病
禮法從知阮籍疎短障夕陽悲蟋蟀方塘秋水老芙蕖
南村口燥呼難得一任狂風捲弊廬
次韻高季廸見寄
廿載誰詢獨處情翛然江郭養餘清老顔照水同梅瘦
短髮臨風鬭雪明寒鴈聯行輕落渚晚鴉結隊遠歸城
怱怱歲暮相思切又辱沙塘折簡行
贈均田民部何員外
嘗觀夏禹貢揚州下下田歴商至周漢唐宋幾千年漸
稱極膏腴庶盛鮮與肩邇來困戈鋋隴畛相棄捐雖云
東南賦多瘠少厚全恭遇維新朝限均際幅員所以委
明公疆理來旬宣口分與世業多寡無陂偏一以國制
重一以民務便頃畝弗浮隱厘撮那盈朘置奠邦本固
肇造熙皥天山河誓帶礪聖祚萬世延吾民歌帝力王
道其平平
送顧光遠赴廣東行省郎中
嘉謨翊新命昭代人文熙選職從要津分司奠南維番
禺隔星紀雄藩控華夷方伯古諸侯贊畫郎署資所以
藉異才弼亮符休期養士負材器撫民息瘡痍炎瘴千
里清雨澤三春施故鄉别宿契去去當其時丈夫貴有
爲詎作兒女悲停杯贈馬策高翔粲容儀何必守章句
終年困蓬藜
送侍書宋仲温出任鳳翔同知
善書聞宇内盛事起江東楷草嘉攸習鍾王信許宗千
金堪立價百日豈論功勁捷横空鶴盤旋戲海鴻入神
繇獨悟馳譽忽遐通薦剡來原籍觀光詣法宫抽毫濡
太液揮翰代天工御賞符前轍輿評邁古風杯沾銀鑿
落佩曳玉玲瓏遠甸多民瘁深憂切帝衷一朝蒙峻擢
萬里赴提封仁煦爲邦易敷宣脱穎同專城昭聖化别
駕佐時雍邊境戈鋋息郊原戶口充寳雞鳴角角岐鳳
叶雝雝拭目文華展流傳史册中
送莫禮敬應聘之京
頻年湖上讀書多束帛戔戔忽見過霄漢明良圖治理
林泉英俊遍遮羅登朝簠簋材偏美調鼎鹽梅味較和
只恐西風秋欲起四鰓回憶渺烟波
聞徐幼文轉河南布政因寄
憶昔交游重鄉邑孔思周情緫英特喜君文采尤出竒
玉樹臨風擬標格倏承剡薦登天衢切任耳目官黃樞
澄清式攬范滂轡獻替或引辛毗裾出廵南州動山嶽
金吾將軍膽欲落澡明滯獄沛甘霖埽却炎氛净邊廓
紫薇花開分省春左轄步履凌星辰尋陞諸侯古方伯
一柱兀障中霄雲綬綰銀章造民福立勲定繼臯䕫躅
蹇予林下渺相思翹首長空翥黃鵠
滕用亨諸篆體歌
維周大篆成史籕宣聖傳經製蝌蚪緫因倉頡見鳥跡
象形置書變來久李斯小篆類玉筯鍾鼎魚蟲分衆手
碧霄鸞鳳漫迴翔滄海蛟螭互蟠紐有如垂露楊柳葉
或似委薤劍環首許慎程邈評已彰餘子紛紛亦何有
有唐陽冰號高古常榻鴻都嶧山譜新泉丹井尚幸存
纓絡麒麟折釵股刻符摹印氣候形義理深關非小補
南陽髯翁學古書雅與秦漢參錙銖古文竒字盪胸臆
豈若俗工譌魯魚自言初習勝國時玉雪左丞吾所師
荻莖錐沙指畫腹廿年勤苦求妍姿嗚呼方今世雍熙
明良際遇千載期大書功德勒金石絶勝草草人間碑
與韓公望衍斯道遊穹窿山次韻留題顯忠寺
春來看山奚獨後佻狹少年豈不有雲山登眺本清事
今朝始逢知已友共操小舸過西郊抵岸芒鞋競行走
群峰雲擁怒猊攫高松風撼長鯨吼謾攜仙子採樂筐
願縮天人散花手磴危苔滑側身緣力疲仰嘆前無偶
翠微深處聳招提殿宇虚明敞窗牖到時少憩借禪床
老衲呼茶我需酒一尊未罄起吟哦任使流光換辰酉
乘興去探法雨泉蜿蜒瀉出蒼厓口洄湍響激玉霄琳
舞沫逆灑山椒杻諒兹幽勝天所畀恣意飽觀寧用趣
况皆無辱又無榮故鄉佳景耽宜久詎因貶謫抱羈憂
全勝當年柳州柳
寓懷呈王太守觀
把劍欲一舞援琴思一彈彈協太古心舞激壯士肝彈
舞非衒技深愧相知難出處分已然中道敢不安但恐
韶光邁清霜殞叢闌所以陋雞栖梳刷排鵷鸞雲霄一
展舉九萬凌風翰昔似丹穴雛志薄金琅玕今同涸轍
鮒鬐鬛摧泥蟠吐沫不自濡引領空長嘆至人傾天瓢
何吝一滴慳毋令東海若慙絶西江瀾
江館有懷王爲善
江館坐閒夕客懷聊自寬思君不可道清夢若為安露
氣寒花馥霜華晚葉丹葱葱好城郭延首向西看
次俞有立客中九日
君在江村我在家各巡籬落看黃花一庭閒日遲遲景
兩岸微茫淺淺沙不使好懷留世故偶因佳節感年華
身輕隨處聊堪樂况有吟哦觧歎嗟
雪航
大野饒積雪溪山同混茫軒窗時眺望虛䆳若舟航曉
霽浮玉色夜寒流月光山隂餘興在吟咏不能忘
春江釣艇圖
春日初長倦讀書夕陽流水蕩空虚扁舟聊復持竿去
意在青山不在魚
水雲居
秋水春雲萬里空酒壺書卷一孤篷多情最是閒鷗鷺
留得詩人作釣翁
贈地理師
素業承家學有師江湖聲譽舊聞知風生客座談天處
雲滿山衣相地時已向支干搜隱祕更扵龍虎探幽竒
何當示我青囊術為爾憑軒一賦詩
冬景六言
溪上人烟釣家雪餘鴻跡泥沙路入雙崖窈窕花開幾
樹枇杷
秋景小幅
烟碧帶霜紅秋深處處同晚晴山更好詩在野航中
題郭巨逢金卷
爲親忘子亦堪憐鋤底黃金豈偶然簡册本期敦薄俗
晉人曾說鄧攸賢
仕女障子
讀罷文忩女史箴日長庭院正春深游蜂舞蝶閒情思
那解當時匪石心
高林雪竹
弄月吟風一萬竿翠雲繚亂拂青鸞歲寒别有精神在
宜凭闌干雪裏看
先月樓二首
水邊樓館絶纖埃高捲湘簾碧嶂開一點飛蟾破秋色
清光先入座間來
結樓臨水上風景問如何明月夜先到清光秋更多高
簷垂碧漢低檻俯金波想得憑空闊長吟復浩歌
倪雲林竹樹
幽篠弄寒姿喬柯霜後時吟忩有殘墨畫得醉中詩
吳仲圭墨竹
烟葉正青青軒忩曉思清開簾看春雨江上有歌聲
杏田畫
月下相逢縞袂寒松枝清露濕烟鬟祇因翠羽能歌舞
留得春風滿醉顔
寄唐伯慎
未見即云别别懷安可忘平生雙醉眼四海一詩囊喬
木蒼雲合高樓白日長屏山遠相望烟水正微茫
宜晚軒
青山無古今松柏有歲年不爲時所易詎將春共妍兹
軒號宜晚庭除帶林泉勝地愜高爽閑門謝啾喧青紅
復蒼翠山光雜溪烟懿彼軒中人閱世情淡然明霞暈
晴頰微霜點秋顛開口無别語娓娓羲皇前膝上玉雪
絃手中瑶華編予每與談笑高懷欲騰騫餘年釋塵纓
休佚諒所便為我賦招隱毋云孤願言
題畫
水色映蒹葭遥山更晚霞扁舟載詩去秋思滿天涯
重覓舊池臺孤村夕照開閑情聊共寫攜得素琴來
梅花折枝圖
映水一枝開春從筆底來高樓漫吹笛終不點蒼苔
半軒集卷十
