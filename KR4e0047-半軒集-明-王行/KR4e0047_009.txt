半軒集卷九明王行撰
墓誌銘
陸均序墓誌銘
均序諱庠姓陸氏均序字也蘇之吳縣人祖諱某妣陸
氏父諱榮妣姚氏生元統元年二月庚戌卒洪武十三
年九月辛亥年四十有八娶唐氏丈夫子五曰鑑權濟
煥垣女子二曰住奴小奴孫男一曰靈童唐氏暨垣先
卒卜以是年十月庚午合唐氏兆葬縣之靈岩鄉山桃
花塢之原其將葬也鑑以狀來乞予銘予扵均序蓋未
之云識也而鑑嘗從予友游因鑑而推其所自固以知
均序爲可銘焉且夫富樂耆夀人之所願也又未若有
後之爲至願者蓋樂夀僅止其一身而子孫乃繩其後
胤繩其後胤吾宗其衍矣今均序年幾五十非夭也寢
疾以殁考終也而復歛以禮而葬以時子孫冠衰哭踊
哀送人而至此亦何憾哉銘曰
少年浮湛同里閭壯而自振事乃軀鋤荒薙薉忘勤劬
灌溉瘠磽成沃腴瀼瀼雨露爰復濡有秋遂底充偫儲
罔云自怠異厥初根培坻㙲固爾株由來禮儀興有餘
長子挾策從師儒含飴抱孫蘄晚娛天畀至止迷其衢
吳山蒼蒼蔚杉櫧骨肉復土魂游虛幽堂永古諒不渝
有銘在刻其徵諸
宗處士墓誌銘
處士諱本先字景明姓宗氏先金華人宋名臣有贈正
議大夫觀文殿學士諡忠簡諱澤者葬京口之馬鞍山
其九世祖也有朝奉郎通判泰州諱如圭者徙潤以守
先塋因占籍焉其五世祖也有知光山縣諱有大者其
曾祖也入元有句容尉諱彛平江路錄事司典史諱昌
者其祖其父石其母氏也處士始由丹陽侍父來吳居
吳者餘五十年年七十有四以卒實洪武十四年十一
月癸卯也娶陸氏子男三人曰某某皆先卒女三人曰
貞寧夀寧適陸某先卒夀適衛某貞適李勤勤有孝行
良扵文卜扵某處某山之原以是年某月某日奉處士
葬狀來乞銘予與處士雖居一城而相去不能近然時
一相見接其動容辭氣亦足以得其人也處士性恬易
爲事不近名守已有方足跡未嘗為勢力造諸毁譽戚
忻時委之酒不膠其志扵得喪環堵之室几榻蕭然泊
如也通易春秋旁及子史百氏究探義理老不少倦早
獲知扵虞翰林集授以為文辭法故所著述不違矩度
尤深扵詩今所存凡若干首嗚呼處士有足銘者已銘
曰
忠簡之業史編赫然忠簡之藏潤其永傳徙家守塋泰
州府君潤之有宗金華之分丹陽潤邑處士攸宅從父
宦吳遂從吳籍餘五十年棲遲衡門義理簡編咏歌俎
尊語隱顯焉雖以時異學行之求無忝先世命數有終
寧復苟延手足既啟歸之以全卜吉扵原有温其土銘
爾幽室允兹終古
許能翁墓誌銘
能翁諱運字榮逹姓許氏能翁人稱之也世爲蘇人父
丕之母聞氏生元大德丁酉年八十二洪武已卯十月
庚申没翁朴厚無外飾早失怙恃艱勤業食與衣不得
事扵學然知學之必當事子之必當教觀右腕骫攣不
爲用翁曰汝支雖廢心目固不廢宜從儒先求知爲人
之道無復類若翁也觀因得日隨士君子杖屨游學庸
而進居闤闠中甚隘一樓廣不能踰常而汛埽殊潔才
人墨客至其上翁時致殽醴令子將勤敬意客有狂者
高踞闊談縱肆無忌翁令曲意順之客知亦懼而悔且
歎曰翁能事乃爾耶能讀如耐謂忍事也能翁所以稱
焉翁少而壯未嘗識官府門衰而老未嘗出城郭門惟
惴惴以虧體辱親為懼然事遇順逆亦不易以戚易以
喜鄉里人卒自謂弗如是弗足稱能也已翁之配仇先
八年卒子男一即觀也女二哲適吳智適孫孫湯隂主
簿諒也觀卜以是月壬申奉翁葬吳縣光福里鄧尉山
之原而仇合祔焉銘曰
古稱有容斯德之弘繄學者之功今翁能耳實容之邇
繄其質之美惟能之為詎特全其歸子復賴而子賴伊
何後彌克揚邁古之藏永固以藏猗惟翁之光
元故蔣處士墓碣銘
行友蔣君卒之明年其子男辰復以病死行痛傷之嘆
曰天胡忍扵君如是極也謂天不與善人耶仁者必有
後以君爲非善人耶君固未嘗為惡也天胡忍扵君如
是極耶君未殁時以行有忘年契引辰示行曰瀕老得
子計不能自教是兒成立有望扵吾友焉行曰史稱嘗
活人者後必大君活人多矣何憂扵後乎於戲今辰乃
死史爲無足信已君之殁也行亦方病甚弗得治君喪
及起往奠之其家已用浮屠言燔君匶而沉其骸矣行
大悲恨然不可奈也因思惟督辰有成光其先業使君
無恨死庶塞區區責耳寧意辰今若是復何望哉雖然
苟勒石著銘表君之行義以昭扵後使君不終泯泯猶
可以少紓責乎而是也行何敢怠焉扵是舉君之槩謹
序次而銘之君諱國光一諱太嘉字仲賓江隂人曾大
父某大父某父某字清之卒官建德郡從事母某氏建
德君深扵醫又善越方能著物虛空中不墜畫禽鳥壁
間令翔舞使鼎中物蒸蒸自熟可啖君欲學之建德君
曰特狡獪耳醫有活人功是可學也廼出書授之朝夕
爲講究其要君醫遂洞精矣後來吳人未之竒也有老
兵行泣道上問之曰子爲魅所憑莫能治死也君爲往
視病子方躶踞瞠目大詬且敺人醫不可近君歎曰易
與耳即令其家兒舍後斸大螾數十爛擣投水中去泥
以水遥示病者病者見水遽起持飲未盡隨薾然卧更
與藥瀉之瘉里人大驚從是有聲矣吳醫葛乾孫通敏
有才辯數愈人竒疾名甚振松陵人父子俱病君與共
診之葛曰父可起子法當五日死君曰父夜半死子明
日午死葛不信從衡難君君但唯唯是夕共寢其家夜
半父昂頭湏粥葛䠞君曰死猶能食乎君不應粥未就
果死明日中子亦死葛大慙服一豪家奴病傷寒朞月
體兢兢而振齒相擊不能成語醫環視束手君後至呼
曰趣取羊肉來群醫咍曰傷寒大忌羊肉也君曰諸君
苐母言以羊肉斤許熟之截取中大臠别用水鬻良久
取湆一升啜奴戰止汗大出瘉其術異扵人皆此類君
性剛然慈愛人疾家貧不敢致君君自爲治富家來迎
或小拂意終不往是以全活甚多而家不益裕君嗜書
老未嘗倦所著有傷寒疑目活人書正譌傷寒鈴括親
驗方等數卷至正十七年三月卒年六十一娶某氏女
二長適某次適某男一妾某出即辰後君十四月没又
一月始勒銘樹君家祠中當明年五月也於戲以君隂
德之多揆理之常宜昌厥胤顧至扵無嗣焉何也豈理
或多變而不常乎亦有適然而不由扵理者乎何他不
逢而君獨逢之可哀也已可哀也已銘曰
善而通天所與兮惡而窮天所阻兮伊理之常吾所據
兮惡而休其躬善覆羸扵凶吾將孰從吁嗟君邪適離
兹邪爰刻我銘慰君之悲邪
呂府君墓誌銘
君諱梁字某姓吕氏其先世為唐著姓代有聞人自許
國文穆公蒙正以相業顯宋淳化咸平間宗族遂蕃盛
世居開封後五世有安者避靖康之難始來安豐之霍
邱家焉霍邱生贈太傅青青生志暉及全志暉某官全
贈太師太師之孫文德當宋季以材武立大功官至少
傅武寧保康節度京湖安撫制置等使封衛國公其族
益昌大而某官更二世至武義大夫諱文旺扵衛國爲
再從兄則君之曾大父也武義生武功大夫閤門宣贊
舍人兼司選舉統制官諱師才以守江州歸國朝獨後
官止明威將軍管軍千戶使將泰州故今為泰州人明
威第四子諱君鑄妃周氏實生君君生長富貴家不事
生業日馳馬從犬鷙擊獵爲樂然遇人能敬謹視下慈
惠因得人懽心亦頗好爲義鄉里有急多赴之伯兄果
早亡有子珍甫睟君鞠育教誨期扵有成而珍倜儻豪
縱不就羈束雄藩鉅都足跡四至嘗遊燕趙歸不時君
恒戚戚蓋憂其兄之後也及珍貴顯歴官江浙樞密行
省兩府為外宰相養祿之崇君皆及享之故晚年之樂
尤優游而自得焉至正戊戌三月壬辰以疾卒扵吳年
六十三娶姜氏子二良彬良杰女一佛奴孫男一思讓
珍與良彬卜兆長洲武邱鄉大梅墩之原將以是年四
月庚戌奉君葬來乞銘銘曰
有鉅之宗曰惟吕顯扵宋初國封許自兹以還纘厥緒
衛國之功肖伊祖事業之殊文與武時安若危亦異處
衛國從兄為武義後入國朝者其子明威之官襲兩世
君雖小支實其系生逢太平承世貴策良駕堅適懽意
晚年之樂猶子致盖食報焉良有以天年告終其定數
體全而歸復奚慕武邱之原瘞斯固我銘諸幽期永古
亡友王君墓誌銘
至正二十六年夏六月三日余友王君仲廉卒渤海高
季廸來告余相與走其家哭之有嫗抱嬰兒牖下余顧
之益悲初仲廉病臚鼔每作輒困劇嘗指其女璚哥謂
余曰不幸無子又病若是即死是能繼吾宗乎語已泣
下余慰之人孰無病病須瘉子年甫壯行有子無憂越
三歲而嬰兒生仲廉喜抱樂余曰果如子言吾胤幸不
絶可無憂死及仲廉卒兒生纔十有六月嗚呼天既畀
之而復靳之不使之見其有成人豈非命哉仲廉母甚
老子甚幼若不能無遺恨然母老諸兄賢可養子幼家
有産可恃以育而長微兹二者冥冥又何如恨耶後十
七日其兄伯時來請余二人曰某之亡弟獲交扵二君
也久知之無深扵二君者合以某月某日葬某所某墓
非二君銘誰其銘敢請余辭季廸曰伯時言是也然我
識仲廉久扵子子宜銘勿辭按仲廉名隅仲廉字汴梁
人曾大父諱某大父諱某父諱鑄咸匿耀弗著母某氏
娶郭氏年三十有五女一即璚哥未筓男一即嬰兒名
瓊林仲廉性至孝有才氣先習舉子業未成棄去用其
才為古歌詩疎爽新麗多見稱扵人觀其論議言說蓋
欲有所爲使其聲流扵後與古聞人侔不獨詩也學且
進而病作竟迄扵死悲夫銘曰
賦其才廼抑其施予其後而奪其夀天乎天乎斯莫究
醫學正周菊所墓誌銘
菊所姓周氏吳人菊所其號也高曾本由武弁顯至大
父洎父皆讀書事醫爲業始以儒醫名菊所因復仕爲
平江路醫學正大父號菊圃父存菊故菊所之號以紹
其先焉周之著扵吳自宋迄今八世矣言鄉邑舊家宗
族之蕃必及周氏菊所實爲之大宗其家城西南畤高
閎大居閭里相接歲時合族昭穆在序冠裳簪珥堂室
爛然而菊所雍容怡愉仰承頫䘏稱其所以為宗子者
雖没猶能入人想象也菊所之嗣曰瑾尤兢兢善振飭
常自言大宗在我能無砥礪乎因亦係菊扵巖以自命
其志可見已古多隂德者後必大醫固多陰德周氏其
當益蕃耶洪武十九年冬十月瑾遣其子黼致辭扵余
曰瑾不幸失所怙者十五年矣先人斂五日而報葬銘
有弗暇爲也兹重不幸是月丙戌母氏又亡將以甲午
祔扵先人之兆瑾方衰經苫塊禮弗可違敢泣血稽顙
具先人行實令黼請銘焉嗚呼欲銘而父母乎雖靳弗
之能靳矣按狀菊所諱繼周字仁之祖諱子華考諱觀
光妣初再皆陳氏生丙申正月丙申卒辛亥八月辛已
年七十有五娶鍾氏繼室田氏鍾年幾十有幾先卒田
年七十有四今卒子男四長即瑾次琰璵琬女五壻曰
朱中張忠禇彦盛榮劉序孫男四黼黻冕金陵狗女三
曾孫二吳縣至德鄉沙涇村之原則周宗之塋域也爲
之銘曰
德積扵陰人弗能知而亦不自知也扵子孫乃始見焉
周氏之久而益盛其見者乎袁君載云利人而人不知
者必受其福斯言有徵矣菊所之藏其終古哉
洛下邵君墓誌銘
君諱光祖字宏道姓邵氏由康節居河南運使葬犍為
監簿來番易七世三遷而為江東人監簿諱潛曾祖也
其諱德初祖也諱信父也母氏則華焉父宦扵吳從游
吳頗久故雖交道廣而江湖無定居然熟吳人爲多而
視吳猶家也性夷易無勾曲畛畦扵人不事迎合亦不
致忤好讀書求義理不厭有得樂以教人或迷扵它岐
必諄諭振挈歸之扵道生七十五年矣洪武八年夏六
月癸丑時主城西陸安氏天劇暑方病熱稍間聊出焉
頃即還曰我躬兢兢寒不能支何也安爲速醫至已伏
枕汗大寫如溉醫視之曰不可爲已遂卒娶沈氏再娶
輒死竟無嗣謀其所以葬者皆其友也有徐左嘗館之
扵家至是曰生吾館死吾葬塋兆吾責也李敬嘗從之
游至是曰生吾不能盡館之道死吾當奉其主也謀定
卜日得七月辛酉卜地得吳縣光福鄉鄧尉山之原謀
其葬者相與來乞銘銘曰
因其友以見其爲友因其弟子以見其爲師有諸已者
如是獨無後也何居已而已而厝扵茲噫
學齋張公墓誌銘
學齋諱畦字芸已姓張氏嘗以種學名其齋人因以學
齋稱學齋之先家汴有官御帶者女真亂華時以其職
渡南遂爲吳人祖杰官秉義郎父雯不復仕以儒業居
家富扵書尤多竒志僻傳故聞見殊該洽學齋幼服庭
訓不懈扵學攻文辭通胡氏春秋資性恬夷扵物少致
忤以道義自適每賓朋過從情與勝遇輒熙熙然晨夕
一日謂余曰獲承先德蔭庥棲遲文墨忽不自知今年
之爲五十又一也曩之所懼以先配無嗣今再配之子
已冠而昏後其有望矣噫孰知其言無幾何而遽死乎
洪武十九年學齋之柩在殯歲星一周已而再配朱氏
卒其子肯卜地扵縣之太平鄉姑餘山之原將奉二柩
葬具狀來乞銘學齋余友也銘可辭乎狀稱歲甲子十
月辛酉甲寅八月壬寅學齋之始終也歲癸酉六月辛
已丙寅十月乙已朱氏之始終也朱氏終之八日壬子
則二柩之封日焉嗚呼張氏易武以儒傳子洎孫迄今
無少替所謂後其有望者是已然肯也不惟是也又有
克孝之聲焉亦由學齋能奉其親故也子父繼以孝聞
其不可尚也夫其不可銘也夫銘曰
惟梁有張遷吳以居武弁之雄化爲文儒文儒之教父
蹊子蹈既纘厥家復踵斯孝姑餘之藏允固以藏繩繩
來嗣伊孝不忘
徐文質墓誌銘
洪武丙辰三月癸已姑蘇徐文質氏卒其孫本踵門告
曰遘罹閔囏祖考傾背實不肖累夫復何言惟吾祖之
殁也生八十有九年矣而鄉黨宗族無不惻愴悽斷惜
其逝而不留者蓋吾祖資性平夷内無隱蓄思輒見扵
言爲事徑情尠勾曲計慮故人多信之久復致懷也人
也懷之如是爲之子孫者如何且吾祖之生遭家浸微
早亡所怙恃能自樹立力扵艱勤迄有今日也不然後
人將何賴哉兹兆既卜吉矣本因自思其氏繫里居死
生歲月固所宜慎然其必當示諸子孫而不可泯者盍
亦致其慎也故徵諸文筆發焉敢拜以請嗚呼本之言
可謂能知本者也能知其本情在可嘉不得而靳之矣
按狀文質諱彬文質其字世家吳居善藥以輔醫術考
諱叄妣蔣氏娶盛氏先卒子曰肅義哲謀時孫男曰瑛
瓚本珍謙祁進瑺珣南瑋瑋為將仕郎衡州衡山丞女
曰英適王旬芬適王琳芳適雷原蘭適張仲楚蕙適邱
進蘩適盛繼先曾孫男某某女某某子若孫凡三十人
而早世者肅謀芬蘭在遠者義瑛瓚謙祁珣居官者瑋
其生元至元二十九年壬子其葬是年三月丙午其兆
則吳縣胥臺鄉黃山之原也嗚呼徐氏其將益蕃乎觀
扵其孫子可知矣蓋夫人也得扵天而幾扵五福者雖
難猶易也至扵既與之安富以樂其身復與之子孫以
蕃其後則豈易而得哉若徐氏也可謂不易得者矣乃
銘曰
勤而有謹而守介其夀蕃其後人之然兮天復厚繄銘
爾藏斯永久
沈茂卿墓誌銘
茂卿諱森姓沈氏茂卿其字也世吳人祖富父榮妣葉
生元天歷二年蜡月壬寅卒國朝洪武九年如月戊辰
年四十有八娶程氏子男一人經女二人德徵德徽卜
葬地得吉扵長洲縣尹山鄉長山之原卜葬日得吉扵
是年菊月甲子將葬宜誌以納壙中遂誌而銘焉銘曰
嗚呼茂卿其没也耶茂卿之病也爲之孥者曰胡苦吾
家翁耶寧吾病毋病吾家翁吾懼吾無以依也爲其交
者曰茂卿友道不薄也雖偶嬰扵恙善可恃其必有瘳
矣其父兄者曰吾兒非常兒倫也其扵親也篤矣天豈
固疾篤扵親者乎年甫爾可無憂也嗚呼攷諸其孥言
是能慈者也質諸其友言是能信者也其父兄之與之
又必能孝弟矣况夫廹者之歸之爲紓其難匱者之告
之爲濟其急耶嗚呼今死矣果何如也耶蓋可恃者理
之常不可恃者理之變理之變始見其命焉嗚呼茂卿
之死也是非其命也夫是非其命也夫
先君墓誌
先君諱懋字盛甫世蘇人姬姓王氏也歲在甲子爲甲
辰月在時爲冬仲日之幹爲丙支同乎其歲此其生之
始也距生之始年七十有二歲卯月酉戊子朔其生之
終也筮葬日得吉扵是月已亥筮葬地得吉扵吳縣靈
岩鄉横山之原娶羅氏子二長行次濟濟先卒行不肖
孤也嗚呼不肖孤弗克自修愆郵深積㒺極之恩莫報
而凶孽延扵先人可勝痛哉且先君子之德非不肖孤
口之能易陳筆之能易志不敢置辭扵間也惟其歲月
不可不謹故托諸堅石焉嗚呼痛哉痛哉不肖孤行泣
血謹誌
沈榮甫墓誌銘
榮甫姓沈氏諱榮世為蘇之長洲人考富妣曾生扵元
大德十年春正月閏之甲申卒扵國朝洪武九年秋八
月之壬寅得年七十有一娶葉氏先卒丈夫子二長森
次彬森先七月卒女子四德淑適何德美適張德儀適
周德誼適錢皆同郡也孫男三經綖紳女二徽徵以九
月甲子葬尹山鄉長山之原鳴呼榮父考諸其鄉蓋所
謂善人者矣初榮父之先君子游扵故侍講袁文清公
之門公每嘉其敦信義時楚之長沙攸縣人馮子振方
張聲譽號海粟以文翰自矜許來吳必主之深加愛厚
爲大書積善二字殆以表其志也及榮父持家政迺築
堂構宇以馮書揭諸題間既以承大先志又以勖其後
人是足以見其好善之心矣故得優游暮年克享耆夀
夷然委順全之以歸亦可以無憾矣宜銘曰
好善人之所同為善吉之所鍾吁嗟而翁繄善之從天
年既崇全厥終銘辭永古昭幽宫
湯碧山妻范氏墓誌銘
范氏吳人魏國文正公十世孫也生而秀慧長儉勤自
持父爲擇歸宋大理少卿瀏陽湯公六世孫碧山先生
名儒也以名門女女名門人思觀德然其禮法素馴又
益修儀度賢聲斯著矣既而養子納婦抱撫孫甥而偕
老君子士友閨門槩則焉年八十三洪武辛酉八月庚
寅朔以疾卒筮得某月甲子祔先塋扵長洲縣武邱鄉
震山之原子完來以銘為請銘不易為也然豈靳扵名
門之懿耶因遂閱其狀焉狀云諱伯愚字元魯考諱文
英元教授吳郡祖諱邦哲宋司法淮安軍曾祖諱慶宋
知循州軍府夫名郁子名允名勉名完孫名述名近孫
女名某曾孫則某某也銘曰
慧女賢媍慈母夀祖天畀人修兩無負歸諸幽允終古
全仲莊妻趙氏墓誌銘
伯趙名宜淑汴人其先宋宗室也穆陵入繼大統封母
弟爲芮福王國亡元授王金紫光禄大夫檢校大司農
降封平原郡公實其曾祖也公生孟桂中奉大夫檢校
大司農平原郡公其祖也中奉生由珤奉議大夫知濰
州其父也曾祖妣秦國夫人黃氏祖妣平原郡夫人吳
氏妣夫人馮氏伯趙生貴家能循姆教年二十歸京兆
全璧璧字仲莊穆陵舅氏贈太師封昌王名越之元孫
也昌王昭考追王扵越名某生慈憲夫人及王慈憲適
宋室越州會稽尉名希瓐是爲榮文恭王實穆陵所自
出也昌王之子贈太師封和王名昭孫生女又配紹陵
爲仁安皇后而紹陵實生扵福邸則全趙之昏舊矣今
趙乃復歸扵全也全氏入元貴盛少衰而禮訓弗替伯
趙處閨門堂室間殆無違度而教子有母道焉吁有自
哉歸全三十有一年當洪武三年二月壬戌上推其始
生延祐七年十一月壬寅爲年五十一而卒子三人從
善從義從禮女二長適趙文次在室孫男二某某時方
僑乎吳不克歸葬會稽先塋之次以十一年之蜡月庚
申厝乎長洲縣陳公鄉上苧瀆之原銘曰
以懿之姿生扵貴族以懿之訓成其婉淑生有其質訓
復文之婦道母儀尠&KR1135;厥施尠&KR1135;厥施克相夫子子以
洎孫永延扵嗣苧凟之原以固以藏永兮終古銘昭爾
臧
張仲良妻周氏墓誌銘
周氏諱性端吳人父諱謙母許氏延祐庚申八月甲戌
生生二十三年嫁為同郡張仲良妻妻仲良四十六年
年六十八卒洪武丁卯六月戊戌也子男二曰堅曰介
女一壻錢衡孫男基女媛以明年四月辛未葬吳縣靈
巖鄉南周村之原從吉卜也惟仲良資性和易處鄉里
以善人稱而内贊之賢往往在人口耳子堅扵父亦殊
肖子介家居時兄弟之相親愛怡怡如也及介以儒學
起家為荆州護衛知事勤扵其職美之者必原其父兄
家法之懿而母夫人之助實多焉仲良夫婦年相若而
意復相順桑榆之景歡忻夷懌人方羨之而疾竟不起
矣嗚呼傷哉雖然死生晝夜理之常耳矧年登七袠享
榮養者幾十年迨夫歸全夫子婦孫慘怛哀號頎乎其
臨竁人生至此宜無不滿意矣系之銘曰
夫與和我柔爲之婦子與孝我慈為之母彼禮彼之施
我道我之務此生之養也榮而殁之藏也固幽扃既安
古復古
全士宜妻張氏墓誌銘
京兆全士宜妻仲姬諱静圓其氏張也張氏無别系一
出晉公族蔓延東南在吳為尤著仲姬今長洲沙湖人
也祖諱祐字吉甫父名裕字裕卿仲姬生慧悟事多領
解動止輒得翁意指既長翁益愛之為求佳子弟為之
壻得士宜遂妻焉妻士宜八年年二十三生一子觀矣
洪武八年已卯正月二十七日病卒庚辰蜡月二十八
日葬縣之陳公鄉上雉凟之原全氏先塋之次也嗚呼
惟全氏宋后家族既華貴雖再易代至今為名門家世
相承皆安守順處故士宜殊巽順而仲姬之夫夫婦婦
則固良矣顧乃年命不延遽然殞瘁可哀也夫銘曰
時陽春兮嘉卉蒪曰有儷兮同厥荂儷伊何兮匪庸彙
前朝戚里兮今名家(叶)惟根柢之厚深繄柯條之發舒
沭雨露之芳潤滋膚理之鮮腴夭夭其姿灼灼其華並
乎夕秀齊乎朝葩倏霜霰之載加遽一生而一徂徂云
已矣生其奈何悲霣珠扵淵泉傷委玉扵泥途攷之彭
殤短脩自殊爰有命爾詎人之謨雉瀆之原已厝先姑
既安且寧其從與居
沈氏幽堂豫志銘
姑蘇沈經思則家長洲之尹山和易端謹人也恒服先
人之訓慎默無易言家素脩扵禮戶庭之間雍容怡愉
而静密嚴敬歲時儀度内外秩秩思則自幼習之以故
親禮賢士夫彌復周謹君子嘉焉自其祖父繼没年甫
十六七固已力持門戶人以爲難能黽勉自程有舉無
墜雖云先德所施理宜有在而其勤敏淬厲克自樹立
亦可見矣已而竟以體故罷羸不任憂勞之交至而嬰
況痼之疾焉洪武二十一年春思則扵是三十有九矣
來告余曰經之獲親杖屨也久每竊自慶今疾勢日強
度終不可爲已為身後之營矣昔祖禰之藏咸沐誌文
之寵足以爲不朽之託經如不起當從先兆之次先生
必憐而畀之銘然及其微息尚存使得一瞻夫濡翰斯
含笑入地矣予聞而興嘅因謂之曰觀子之志豈欲豫
銘其藏耶言未既思則驩然興之曰苟若是則他何所
復望哉嗚呼思則其誠逹者乎逹者之志則吾固當成
之矣遂不辭而爲之銘曰
惟楚葉公原夫氏之祖也大父諱榮厥字榮甫也諱森
字茂卿氏程氏章父而洎母而少母以祔也娶徐繼金
六禮所嫓也徐生曰疇沈宗之胤緒也至正後庚陽月
壬寅繄其生之初度也揆理之常夀未渠央迄莫違扵
定數也原始要終若旦夜然生不諱死之故也長山之
原實惟先塋他時之所當祔也銘後幾年歲某月某日
某扵焉以安厝也土之亢而温閟之固而深日吉辰良
其終永祐也
唐氏夀藏銘
吳闤闠之居有唐氏焉好藏書多竒僻傳記雖去予家
亡數里而時造之其善予者曰自牧氏自牧名允謙性
簡直審慎交際而扵予則未嘗留所藴蓄也間嘗談其
先世之盛族屬之賢而詳及其祖東嶼翁之學行不覺
起予之遐慕焉及自牧遷家濡溪方懷之不置而予友
沈起宗氏爲其外兄子高甫持事狀來徵文銘其所營
之夀藏閱其狀正東嶼之孫而自牧之從兄也予因詢
自牧近候起宗則致子高之言曰某之家世載蘇之版
籍舊矣高祖而上遠難遽攷其得考者曾大父子男三
人大父子男四人而某之伯季數亦至五蓋非單弱之
族也變更以來日替月陵庶系旁支益就澌靡故大父
之遺體惟自牧與吾自牧雖二子得孫輒失之今在遠
亦死矣鄉里所存僅某一身胤嗣無涯而年幾八十朝
夕相依老夫老婦而已苟不豫以圖之一旦斂手足形
歸復扵土而世系蔑聞則吳門唐氏非特其人冺焉其
聲亦斬焉絶矣兹勉襲趙臺卿司空表聖之遺矩兆竁
已成敢乞爲之銘以垂不朽則某之至願也予一聞是
言三復悲歎既傷自牧之永逝又善子高之慮遠遂不
辭而爲之銘按子高名允升曾祖居士諱某號默庵祖
省元諱士昌號東嶼父諱良知號菊莊母孫氏妻龐氏
名貞静子高生延祐乙卯某月某日今年七十有六龐
氏生泰定丁邜某月某日今年六十有四其兆在吳縣
胥臺鄉梅灣之原蓋卜吉也予聞子高之爲人以約自
處以信自守蓋廉静端慤而詳雅者也今以其言質其
所操誠相符矣龐之歸唐不及事其姑而克事其舅扵
夫婉順無疾言遽色所謂朝夕相依真事實矣他日合
而藏焉禮也銘曰
身之光繄惟全而藏系之久金石茲弗朽原之亢而水
深土之温而氣厚竁以閟之安爾夀
半軒集卷九
