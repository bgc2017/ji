二家宫詞總集類
提要
(臣)等謹案二家宫詞二卷明毛晉編凡宋徽
宗皇帝三百首寧宗楊皇后五十首徽宗卷
末有帝姬長公主跋稱自建中靖國二年至
宣和六年緝熙殿所收藏御製宫辭共三百
首命左昭儀孔禎同嬪御章安愷等收緝類
而成書云云考蔡京改公主為帝姬各有封
號此既云帝姬又云長公主非當時之制又
禎字為仁宗廟諱當時改文貞為文正改魏
徵為魏證嫌名猶避之甚嚴豈有宫中昭儀
敢以此字為名者此跋殆出於依托楊后卷
末有潛夫跋不著名字毛晉謂不知何許人
考劉克莊字潛夫跋稱癸酉仲春為度宗咸
淳九年時代亦合或克莊所題耶毛晉跋徽
宗卷末稱坊刻或二百八十首或二百九十
二首或三百首或三百首有奇多混入鄙俚
&KR0915;作後從雲間得一元本止缺二首則其書
已屢經竄亂即所謂雲間元本亦未必舊觀
义跋楊后卷末稱今本止三十首餘二十首
從未之見乃天啓丁卯得胡應麟家秘本所
載又稱迎春燕子尾纖纖一首落絮濛濛立
夏天一首紫禁仙輿詰旦來一首向刻唐人
蘭徑香消玉輦蹤一首缺月流光入綺疏一
首輦路青苔雨後深一首向刻元人今姑仍
原本云云今考集中阿姊攜儂近紫微蕊宫
承寵鬭芳菲繡幃獨自裁新錦怕看花間蝴
蝶飛一首亦似楊妹子作故有首句書史會
要稱楊妹子詩語關情思人或譏之蓋即此
類不應出楊后之筆疑此三百五十首者皆
後人裒輯得之真偽參半不盡可憑姑以流
傳己久存之耳乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
