二家宫詞卷下
明毛晉編
宋
楊太后
瑞日曈曨散曉紅乾元萬國珮丁東紫宸北使班纔退
百辟同趨德壽宫
元宵時雨賞宫梅恭請光堯壽聖來醉裏君王扶上輦
鑾輿半仗點燈回
柳枝挾雨渥新綠桃蕊含風破小紅天上春光偏得早
嵳峩宫殿五雲中
春風淡淡水淙淙携伴尋芳過小杠惱殺野塘閒送目
鴛鴦無數各雙雙
溶溶太液碧波翻雲外樓臺日月閒春到漢宫三十六
為分和氣到人間
曉窗生白已鶯啼啼在宫花第幾枝煙斷獸爐香未絶
曲房朱戸夢回時
剪剪輕風二月天柳絲飄颺倍堪憐静凭雕檻渾無事
細數穿花燕影偏
一簾小雨怯春寒禁禦深沉白晝閒滿地落花紅不掃
黃鸝枝上語綿蠻
上林花木正芳菲内裏爭傳御製詞春賦新翻入宫調
美人羣唱捧瑶巵
海棠花裏奏琵琶沉碧池邊醉九霞禁籞融融春日静
五雲深護帝王家
後院深沉景物幽竒花名竹弄春柔翠華經歲無遊幸
多少亭臺廢不修
天申聖節禮非常躬率羣臣上夀觴天子捧盤仍再拜
侍中宣達近龍牀
水殿鈎簾四面風荷花簇錦照人紅吾王一曲薰絃罷
萬俗泠泠解愠中
繞堤翠柳㤀憂草夹岸紅葵安石榴御水一溝清徹底
晩凉時泛小龍舟
薰風宫殿日長時靜運天機一局棋國手人人饒處著
須知聖算出新奇
宫殿鈎簾看水晶時當三伏熾炎蒸翰林學士知誰直
今日傳宣與賜冰
雲影低涵栢子池秋聲輕度萬年枝要知玉宇凉多少
正在觀書一夜時
瑣窗宫漏滴銅壺午夢驚回落井梧風逓樂聲來玉宇
日移花影上金鋪
銀燭瑶觥競上元良宵午月正當軒棚頭忽喚歌新曲
宛轉餘音出紫垣
迎春燕子尾纖纖拂柳穿花掠翠簷聞道蘂宫三十六
美人爭為捲珠簾
落絮濛濛立夏天樓前槐樹影初圓傳聞紫殿深深處
别有薰風入舜絃
紫禁仙輿詰旦來旌旗遥倚望春臺不知庭霰今朝下
疑是林花昨夜開
凉生水殿樂宸遊釣得金鱗上御鈎聖德至仁元不殺
指揮皆放小池頭
凉秋結束鬭新晴宣入毬場尚未明一朵紅雲黃盖底
千官下馬起居聲
秋高風動角弓鳴臂健常嫌斗力輕玉陛纔傳看御箭
中心雙中謝恩聲
思賢夢寢過商宗右武崇儒治道隆總攬權綱求治理
羣臣臧否疏屏風
用人論理見宸衷賞罰刑威合至公天下監司二千石
姓名都在御屏中
家傳筆法學光堯聖草真行說兩朝天縱自然成一體
漫誇虎步與龍跳
泛索坤寧一日羊自從正位控辭章好生躬儉趨千古
風化宫嬪只淡糚
蘭徑香銷玉輦蹤梨花不肯負春風綠窗深鎖無人見
自碾硃砂養守宫
缺月流光入綺疏金壷傳箭夢回初秦臺綵鳳無消息
桂影空閒十二除
輦路青苔雨後深銅魚雙鑰晝沉沉詞臣還有相如在
不得當時買賦金
擊鞠由來豈作嬉不忘鞍馬是神機牽韁絶尾施新巧
背打星毬一點飛
黃鳥驚眠曙色開慵梳鬟髻意徘徊君王早御延英殿
頻喚宫人上直來
宫槐映日翠隂濃薄暑應難到九重節近賜衣爭試巧
彩絲新樣起盤龍
角黍冰盤餖飣裝酒闌昌歜泛瑶觴近臣誇賜金書扇
御侍爭傳佩帶香
忽地君王喜氣濃秋千高掛百花叢阿誰能逞翻飛態
便得稱能女隊中
新翻歌譜甚能奇宣索宫娥入管吹按拍未諧争共笑
含羞無語自凝思
一朵榴花插鬢鴉君王長得笑時誇内家衫子新番出
淺色新裁艾虎紗
夭桃穉柳恣春妍鎮日呼羣嬉水邊忽地上棚宣進入
祗承未慣怕爭前
簾幕深深四面垂清和天氣漏聲遲宫中閣裏催繅繭
要趁新蠶作五絲
歲歲親蠶麥熟時密令中使視郊圻歸來奏罷天顔悦
喜阜吾民鼓玉徽
内園昨夜報花開中外喧傳玉輦來遥望紅糚撩亂處
人人爭獻萬年杯
阿姊攜儂近紫薇蕊宫承寵鬭芳菲繡幃獨自裁新錦
怕見花間雙蝶飛
好花開遍玉欄杆挈伴拖橈淺水灘但笑紅霞映池面
不知嬌面早先丹
小小宫娥近水居雕楣繡額映清渠忽然攜伴凭低檻
好是雙蓮出水初
日日尋春不見春弓鞋踏破小除芸棚頭宣入紅糚隊
春在金樽已十分
海棠移向小窗栽高疊盆山合復開將見紅葩鬭新艷
君王應為探花來
遥夜焚香禮玉真桂花叢裏展文茵長空月浸星河影
鸚鵡驚寒頻喚人
小樣龍盤集翠毬金羈緩控五花騮繡旗高處鈞天奏
御捧先過第一籌
右宫詞五十首寧宗楊后所撰好事者秘而不傳
世亦罕見癸酉仲春得之江左何啻和隋之珠璧
耶王建花蕊不得專美矣潛夫識
丁夘花朝一友密緘遠寄云是少室山人手訂秘
本即命予附鑴花蕊後以成宫詞快觀因檢宋徽
宗三百首合梓二家宫詞以公同好
攷今本止三十首餘廿首從未之見但迎春燕子
尾纖纖落絮濛濛立夏天紫禁仙輿詰旦來向刻
唐人又蘭徑香銷玉輦蹤缺月流光入綺疏輦路
青苔雨後深向刻元人今姑仍原本未便刪去舊
䟦潜夫不知何許人也
二家宫詞卷下
