龜山集卷三十二宋楊時撰
誌銘三
李修撰墓誌銘
宣和三年閏五月二十有七日中大夫右文殿修撰隴
西縣開國男食邑三百戶李公以疾終于家歲八月二
十有八日葬于常州無錫縣開元鄉湛峴之原與其夫
人吳氏同穴越明年其孤以晉陵鄒柄狀來請銘余與
公俱閩人又嘗同為諸生肄業于上庠挾策考疑時相
從也俯仰四十餘年一時朋游凋喪略盡與公有平生
之舊而知公之詳蓋無遺矣宜其有請於余也余雖不
能銘其何可辭公諱䕫字斯和其先江南人唐末避亂
徙家邵武故今為邵武人曾祖諱待仕閩以武力顯閩
亡退處田野祖諱僧護考諱賡皆隠德不仕考以公貴
贈正議大夫妣黃氏資政殿大學士履之姊累贈高平
郡太君繼妣饒氏累贈廣平郡太君皆改贈太碩人公
幼孤鞠于外家成童猶未知書而穎悟絶人舅氏大資
政黃公擢第歸一見器之使賦詩有驚人語因授以書
凡耳濡目染過即成誦至日數千言自是於六經諸子
百氏之書下至毛鄭箋傳期年之間無所不窺學日進
文日益有名從黃公游者咸推先焉是時朝廷方以經
術造士公聲聞籍甚所至學者景從贏糧重跰越百舍
而至者常相躡也逮居上庠所交皆一時知名士初補
監生洎選内舍皆第一龔公原得其文讀之歎曰此必
山林幽棲篤學之士所為今之學者莫能為也其後預
大府薦及試南省皆第二遂中元豐三年進士第釋褐
調秀州華亭尉邑令所為多不法公每規正之部使者
欲有所按治聲言行邑公迓之境上則以温言慰薦且
詢令所為公力庇之不以言部使者不悦正色復詢之
丞簿丞簿與令素不協則互訐所短而令初不知公庇
之也亦言公嘗以私故不過廳於是部使者以公為長
者已而考覈之三人者皆以罪去而公獨無累人以是
知公之器度為未易量也丁繼母饒氏太碩人憂服除
調建州松溪縣尉兼主簿秩滿移池州軍事推官太守
羅公彦輔性彊愎行事或失中公必面折之初雖不悦
而後卒相知也民有乙與甲争塘水而毆甲至死者獄
具刑官欲置之極典公當書斷建議以為事有所因法
不至死争之得減等公猶不已太守怒甚至以語詆公
公不為屈争之愈力於是命他官書斷其後大理詳讞
以甲准盗論乙乃止當杖審刑書斷官以失入抵罪衆
始愧服然公猶坐嘗簽書及用薦者改官降次等授宣
義郎人多勸公直其事公卒不自明也差知無為軍廬
江縣改福州懷安縣未赴從故龍圖閣直學士陳公軒
辟知杭州錢塘縣事有兄弟争財而訟者累政不能决
公至取案牘焚之諭以同氣至情財不足言兄弟感泣
拜於庭而去異日公復過錢塘二人猶求見公以謝故
觀文殿大學士吕公惠卿帥鄜延辟充經略安撫司勾
當公事初公之尉松溪吕公謫居建州得公之文竒之
一見如故以是首辟公置幕下至延安未逾月適夏人
傾國入寇號百萬人心危慄公徐為吕公陳方略一路
賴以完及米脂之役工未畢諜言賊兵十餘萬且至諸
將棄城而遁公曰彼衆我寡去將安之是速死爾不若
按兵勿動城雖未完冐以樓櫓彼將以我為有備必不
敢進兵法所以使敵人疑者正謂此也諸將然之卒如
所料凡築殄羌威羌等十餘城未嘗不在其間其後奉
進築圖至闕下因上五議欲使諸路乘虚互出以伐其
併兵之謀進取横山斷其右臂參用唐漢實邊轉輸之
術申命州郡廣招置之法為足食足兵之計懲西北輔
車相依之勢以備不虞識者以為切中邊事之要累賞
轉奉議郎除江淮荆浙等路制置發運司勾當公事未
赴改授簽書平江軍節度判官廳公事嘗攝郡事適當
累政因循之後獄繫甚衆公命數吏分條其所犯不日
皆决遣之遂以無事今上即位覃恩轉承議郎勲武騎
尉賜五品服以太學博士召道除太常博士轉朝奉郎
遷知大宗正丞事因職事奏疏上四事大略以為緦麻
親宜有蔭孫之法非袒免以下小宗有未食禄者宜廣
流澤特官之宗室雖得以科舉進尚宜許之入學以養
成其材且罷刺史以上公使以恤非袒免無官之孤皆
當時所宜行者有旨送講議司除屯田員外郎以論鄜
延進築功特遷兩官轉朝請郎勲雲騎尉久之遷禮部
員外郎天子視學公以為盛德事獻視學頌有旨第其
文高等遷朝奉大夫勲飛騎尉時朝廷議禮考文禮官
視他部為重非通知古今之學不足以當其任公傳經
稽史無留事兩以考課被賞改司封員外郎長貮相與
舉留之復還禮部轉朝散大夫勲驍騎尉然公雅意欲
就閒曠力請外補除知蔡州朝廷惜其去留為宗正少
卿訓辭有曰非清德老儒曷任兹選士論榮之轉朝請
大夫天子受八寳覃恩特遷左朝議大夫兼學制局參
詳官移太常少卿時故相劉公正夫在政府劉公大資
政黃公壻也以公聯姻婭亟請避嫌上曰此真太常也
因批其奏曰公議所在何嫌之有公遂就職官制行換
中奉大夫未幾復慨然語所親曰吾平生為禮樂方布
衣時已預修衣官制度今備位卿寺得司天子禮文於
吾足矣士當知止豈可冐進不已遂堅求退或者勉公
曰奉常清切於禁從纔一間盍少留乎公笑謝之朝廷
度其不可復挽則除公集賢殿修撰知鄧州兼西南路
安撫使陛辭天子勞問優渥公建言先帝常命官修中
書備對錄以知官吏流品戶口錢榖之數以知禮法文
為軍兵名額之數以知刑罰赦宥工事夫役之數蓋體
周官歲終受會之意而所以周知天下之務也方今内
外事物之要盈虚繁簡之實欲有所稽考盍命左右司
略倣前制為一書上之以資觀覽天子深然之有旨如
公所請公之意蓋非苟然而已也南陽大藩為帥者多
務大體不親事吏得舞文為姦公下車盡革前弊綱紀
大整與部使者議事有所不合公獨請于朝卒見聽當
路滋不悦公弗顧也然自是若有不釋然者遂以疾請
宫祠朝廷意公憚安撫一路之勞除知潁州章再上祈
懇愈力除提舉杭州洞霄宫勲騎都尉賜爵隴西縣開
國男食邑三百戶公東歸居於梁溪錫山之傍日以文
字為娛澹如也子綱為鎮江教官就養子舍與賓客過
從盡登臨之適優游自得不復以世事介意嘗有貴公
素知公者被召與公相遇於途詢以所欲公從容誦少
陵江漢垂綸之句以答之貴公咨美還朝每稱於諸公
間以為不可及也及綱為尚書郎丐迎養京師除公提
舉醴泉轉中大夫改右文殿修撰頃之以足疾不任朝
謁請復洞霄凡為宫祠者逾十年綱自左史論事得罪
方遠謫公誨之曰進退出處士夫之常汝勉自愛毋以
吾老為念也父子之懿聞者仰之及歸公喜見顔間曰
汝罪大謫輕謫未久而歸上恩厚矣何以論報時公方
避寇海陵盛夏遽促歸既還以微疾上章告老命未及
下而公疾已革顧諸子曰汝等皆在吾左右吾何憂因
不復語怡然而逝享年七十有五公天資純孝繼母饒
氏性嚴肅公事之盡子道得其歡心於兄弟間友愛尤
篤既除饒氏喪盡以資産推與之獨與季弟曼出居淛
右廪入之餘一以付之置不問其後禋祀許及期親即
以與其子緯其教子以孝弟忠信為本聞人一善於父
子兄弟間譽之不容口退而未嘗不以訓諸子也自為
小官喜周人之急禄雖微不為有無計親族之貧不能
家者均養之妹姪甥女無資以遣者必擇配歸之故鄉
里語風義以公為稱首其交朋友盡信義與人接洞然
無城府尤喜提奬後進孜孜不倦門人之躋膴仕者相
望也其在朝廷每有貢舉公未嘗不為考官其所取多
一時名士人服其鑒裁平生惟嗜書無他好幼學嘗苦
無書既仕節衣貶食而積書之富至與巨室名家埒初
黃公以名儒有重望自熙寧以來累踐大官被遇泰陵
進位承轄士之出其門者衆矣公為兒童時甥舅自為
知已而退然官州縣垂二十年逮今上纂極黃公已均
逸于外乃始以學官召擢蓋黃公所以期公者遠而公
亦安於義命不汲汲於進也晚位通顯而恬於進取又
率常數考一遷至一日有歸意則慨然决去不可留其
難進勇退如此公貎怡而氣和襮順而中勁少有大志
而深自韜養不以所長自見至其謇然持議無所回隠
不為世變所移則有人所不能者建中靖國初丞相范
忠宣公薨太常議行易名公為博士定其議曰公任臺
諫當朝廷清明民物阜安之時而公正色立朝力陳安
危治亂之幾至於法度之廢興典章之施設大臣之去
留人材之用舍一有不當其心則抗章論列無所顧避
至有不得其言而去其列侍從居宥密位台輔益行所
知從容進見有責難之恭朝廷有大利害與同列辨論
上前各以理勝如罷大河東注之議寢鬼章欵塞之質
下寬大之詔以安羣心釋朋黨之疑以全善類皆自公
發之然公處心積慮務在體國持論平允不以好憎易
情不以同異介意惟其是之從也故鄧綰移揚公置綰
前日論已之憾而言今日指摘綰事之非元祐紛更公
置熙寧論議不同之念而言今日法度盡變之失非公
誠心慷慨不為利回不為義疚孰能然哉若夫救蔡確
新州之貶而忘高位厚禄之為可懷論吕大防等之從
寬宥之叙而不知䟱遠嫌疑之為可避此人之所尤難
而公優為之蓋公以為大臣之於國有股肱心膂之托
而廼心王室曾無内外之間安往而不任其責邪方是
時范公名在罪籍雖門生故吏往往諱言之而公之議
挺挺不撓如此嗚呼斯可以觀公之心矣故余備載其
辭以是銘之庶其流風猶足以立懦敦薄云公娶吳氏
奉議郎桓之女初封仁和縣君先公二十一年卒累贈
濮陽郡君改贈令人子男四人曰綱起居郎兼國史編
修官以論事謫監南劍州沙縣税務得旨復本等差遣
曰維承事郎前監在京諸司糧料曰經通仕郎試補太
學上舍生未赴殿試曰綸通仕郎女三人長蚤卒次適
奉議郎杭州司儀曹事張端禮次適廸功郎衢州司工
曹事周琳孫男六人儀之宗之集之琳之文之麟之女
三人有文集二十卷禮記義十卷藏于家銘曰目無全
牛奏刀&KR1154;然不逢其族孰知其難亡故屢更鮮不畔援
秉義弗渝其節乃見公於建中士方紛如不倚不流介
然中居哲人之萎讒波稽天鯁議直辭如防在川羣言
不孚咸底于罪皇明燭幽公獨無悔易名之美自公發
之世濟之榮公與有之我作銘詩以示萬世庶其流風
聞者興起
令人吳氏墓誌銘
中大夫右文殿修撰李公諱䕫之夫人吳氏其先越州
山隂人仕唐為諫大夫董昌之亂義不屈遁居括州故
今為括蒼劍川人曾祖崇璧哲宗朝贈大理評事祖彀
贈承事郎父桓故任奉議郎知湖州長興縣母鮑氏金
華縣君夫人資孝謹事父母能盡其力飲食起居未嘗
斯須去側省定温凊各適其節言德功容人鮮儷焉父
母賢之謂必得名士乃可以為配是時李公以諸生與
修衣冠制度名聞朝廷繼而擢高科遂以妻之惟吳氏
世為望族夫人生大家而李公起寒素夫人事之盡婦
順能以清約自將無驕矜氣柔明端静人不見其喜愠
治家有常法遇妾媵有恩意閨門之内雍如也方李公
筮仕之初官卑禄微喜過從賙人之急如不及甥姪孤
女未有家者必擇對歸之夫人躬治殽饌必致其精旨
罄奩具資遣之無吝容人以為難而夫人安為之故鄉
閭篤風義者必以李公為稱首夫人之力為多也李公
從辟鄜延夫人挈諸子歸寧而金華尚無恙夫人事之
益至吳氏族大間有不相能者必迎致其家聽其言視
其容色而鄙倍必消矣其懿範感人蓋如此建中靖國
元年李公自簽書平江軍節度判官廳公事被召為太
學博士既登舟而夫人感疾遂不起實正月七日也以
其年三月十八日葬于常州無錫縣開元鄉歴村湛峴
山之原享年四十冇四初封仁和仁夀二縣君李公之
舅右丞黃公以夫人之賢奏賜冠帔既沒累贈永喜濮
陽郡君改贈令人男四人曰綱起居郎國史編修官坐
言事謫監南劍州沙縣税務有言牽復未行曰維承事
郎曰經曰綸皆通仕郎女三人長蚤卒次適奉議郎杭
州司儀曹事張端禮次適廸功郎衢州司功曹事周琳
宣和四年余過錫山以其舅從政郎爽侯彦申之狀屬
余銘且謂余曰吾母之亡先子方趨朝而諸孤皆稚弱
不克銘以葬夫銘所以論譔先美而明著之後世也無
美而稱之是誣也有而弗知不明也知而弗傳不仁也
三者有一焉人子之罪大矣今吾母之德善可考不誣
如此而積二十有餘年幽堂無辭以紀諸孤不仁之罪
宜無以自逭願得銘以補前過庶幾發揚幽光為存沒
之慰余感其言故不辭而銘之銘曰内職之修閟而弗
彰有子之賢其傳乃光貽爾後人視此銘章
翁行簡墓誌銘
公諱彦約字行簡其先京兆人唐末避地子孫散居七
閩公之六世祖徙家建州之崇安白水鄉故今為崇安
人曾祖伯珍不仕祖元方以其子恩賜朝奉郎父仲通
以文行為東南儒宗學者咸師尊之仕至朝奉郎累贈
銀青光禄大夫有子三人公其長也公天資穎悟絶人
自幼學已能屬文既冠博總經傳尤深於禮學元豐末
游上庠聲聞籍甚一時知名士皆慕與之交元祐二年
與國學薦以祖母夀昌君之喪未赴禮部試銀青外除
造朝欲候公策名而後告老公以為用是緩吾親歸休
計非便也請以世禄之恩授仲弟銀青不許力請而後
從已而兄弟更相推遜聞于朝事雖不行縉紳義之公
既不第益自奮勵術業益加進建之舉進士者無慮五
六十軰公再舉皆中首選從而受業者常數十百人元
符二年上即位以日食下詔求言時公與計偕奏格言
二十篇上篇自祗命原化典學崇儉以至審治言所以
立德下篇自擇術因任兼聽務和以至審勢言所以立
政皆陳古義以砭今非言近而不迫直而不忤識者重
焉政和三年擢進士第調汝州龍興尉丞相何公素知
公謂所親曰翁生縱未能用不宜辱之捶楚間也改常
州司刑曹事公蒞事精敏郡治賴之為多惡吏屏息有
遁逃訖公在幕府不敢出者居二年江淮荆浙制置發
運使以奏計對上問所部人材使者與公初無雅故以
清議所在首以公對驛召為詳定九域圖誌編修官政
和七年改宣教郎除太常博士以與修因革禮遷奉議
郎歲餘乞補外除提舉河北西路學事及陛對建言朝
廷更八行法使俱試於有司以革奔競浮濫之弊固善
矣然八行初非以文辭選也今限以等第有中程而不
官者與初立法異甚謂凡入等無問高下俱與廷對以
示詳行實略文華之意時浙寇犯衢處公之弟中丞公
由御史府得請鄉郡公亟以書属之曰賊方熾勢必侵
軼吾郡自衢信抵浦城崇安險阨易守不可犯惟處之
龍泉至松溪浦城皆蕩野無捍蔽龍泉破則建危矣龍
泉之士有葉植者其人邁往有智略因之使拒守宜可
倚辦中丞公然之比至鎮植已率衆拒賊即出兵益給
糧械助之卒如公所料朔方士大夫聞之謂公料賊於
數千里外如指諸掌非智慮精審過人能如是乎公在
朔部尤以人材為意有所薦拔必擇行能卓然者先之
如解習之徒是也學政於民事初無與焉公所至必諏
訪民間利病與夫實邊制勝之術日與將士講畫意謂
異時以使事歸報面陳之為朝廷經遠之慮既罷使事
不復對除權發遣黃州轉承議郎宣和四年夏之官道
改高郵軍高郵當江淮孔道商旅所出入類多以貿易
茶鹽為業姦民訐圭撮銖兩之私連逮抵罪者不可勝
計公下車有告言者隨决之無留吏猶習故常白於公
欲以枝辭蔓其獄公曰兩獄充斥若等尚恨其少邪吏
&KR0787;然失對於是一郡相慶知公以民為念吏不得倚法
為姦也歲大旱公以禱祠疲甚既雨而公得疾所親以
是尤公公曰民蘇而吾病無憾矣病浸亟遂乞致仕章
未報以八月丁亥卒于軍治之正寢享年六十有二公
性孝友事親盡子道於兄弟怡怡如也敦睦婣族人無
間言遇人無賢否一以誠意人人自以為親厚而與之
同趣蓋鮮矣延平陳公晚居淮南見公喜語人曰翁奉
常静恪有謀使得志殆能濟務其為名流推重如此公
為高郵視事纔數日屬疾民或未識公面及公之喪行
道之人皆出涕曰失吾賢守也蓋誠之感人未有不動
者娶吳氏奉議郎桓之女封孺人子男二人曰挺廸功
郎充兩浙轉運司管勾文字抗未仕女一人適承事郎
李維内外孫男女十人有文集十卷其文精緻潤縟得
作者之體尤長于詩藏于家昔公在太常二弟俱持節
還朝列侍從居要官公復出使于外建雖多士為東南
最而兄弟俱被榮寵未有前比意公晚仕積厚而源深
其發必遠遽爾淪喪士論惜之其孤將以明年六月丁
酉葬公于白水之原屬余銘余於公有朋友之義不得
辭銘曰獵德之勤名則隨之名實既孚君子之歸滀深
有源渭流未施百世之傳視此銘詩
龜山集卷三十二
