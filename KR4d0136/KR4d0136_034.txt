龜山集卷三十四宋楊時撰
誌銘五
陸少卿墓誌銘
公諱愷字疆仲姓陸氏其先吳郡人六世祖權唐末為
建安縣丞值中原亂不克歸因家福州之侯官故今為
侯官人曾祖中和贈職方員外郎祖廙任左侍禁父長
賓任大理寺丞累贈通議大夫母吳氏贈太碩人公自
幼穎拔不羣博覽疆記元豐初未冠游太學標望絶人
一時名儒往往忘輩行踵門願交元祐更新學校祭酒
孔公武仲得其文竒之稱譽不離口學者益歆慕之元
符三年登進士第調廬州司法參軍太守龔公原一見
待以殊禮侍御史彭公汝霖祭酒令丞相白公時中俱
薦試學官召檄至公曰吾困科舉二十餘年晚得一官
朝廷不吾知欲使之裹飯復入埸屋吾不能也卒辭不
就崇寧大興學校郡以公兼掌錢榖士不之教官之廬
而公之戶外屨常滿矣執經考疑虚往實歸秩滿用薦
者遷通仕郎丞相劉公正夫以給事中兼領外諸司辟
公管勾文字閱半歲改宣教郎外諸司罷公之子調官
濟南憐其少求與之近乞監密州板橋鎮鎮瀕海舶至
多異國珍貨吏習為姦欺以漁取公以身先之一毫不
少黷海商便之以外諸司賞典轉奉議郎又以八寳恩
轉承議郎逾年御史中丞石公公弼辟為檢法官已而
石公以罪去坐是二歲不遷吳公執中復以儒學薦召
至政事堂除大府寺丞明年遷司農寺丞磨勘轉朝奉
郎上方搜訪人才劉公以中書侍郎有異眷薦士三人
以公為稱首賜對稱旨擢司勲員外郎車駕幸尚書省
轉朝散郎遷光禄少卿劉公既相除宗正少卿方將力
薦引以自助劉公遽以病去故弗克時修玉牒公纂輯
上臨御以來政事之大者十年為一書上之轉朝請郎
磨勘轉朝奉大夫太常少卿缺員有旨遴柬丞相鄭公
居中余公深以公啟擬命下之數日侍御史張樸進對
論事畢上忽謂樸曰朕用陸某奉常識其人否樸對陸
某老於儒學有士望上深然之崇寧置議禮局至是并
歸禮寺公於擬議參訂為多又修因革禮一百卷上覽
嘉之轉朝散大夫磨勘轉朝請大夫補外乃以直徽猷
閣知均州關決庶務無鉅細劇易皆親之吏斂手不敢
為非先是人惰農不知灌溉之利公出郊為之勸相人
始盡力歲大稔父老勒石道傍為耕者之勸公之愛民
出於誠心因旱禱龍祠三日不雨公對神自咎曰守土
之不職宜災其身民何辜將不粒食矣因泫然左右為
感動未旋車大雨鄰郡飛蝗蔽地千里過境弗下父老
候公出迎拜以手加額曰微公德化所感民其餓殍矣
襄鄧大饑仰粟于我郡人請閉糴公曰今天下一家非
秦晉比奚此疆彼界之異晉之不義春秋猶譏焉吾不
忍為也於是轉輸相属于道饑民賴之以濟其為德厚
矣三舍之法罷士不知所歸公至聚生徒擇属吏之有
學行者為之師講肄課試悉視成均郡人争遣子弟獻
腴田以資其費唯恐後士風復振於暇日又時往臨之
申之以孝弟之義郡大治士民詠歌之為均陽樂十篇
以頌其德未幾受代到闕除知泉州未行得疾終于京
師實宣和六年四月辛酉也享年六十有五娶黃氏有
賢行配公無違德子男五人曰震承議郎太學博士以
學行知名於時曰渙宣教郎開封府刑曹椽曰鼎以疾
廢不仕曰巽曰需皆將仕郎諸子俱好學有立女適從
政郎汀州司儀曹事薛銳孫男六人女二人公少孤事
母以孝聞其為人敦厚篤實一言之出終身可復遇人
以禮無貴賤賢愚之間平居恂恂似不能言者徐而叩
之亹亹無倦其文純深析理論事足見其志其為詩平
淡清遠有晉人之風雖應制辭章咸有典則踐更省事
殆十年同進者衮衮登禁從公回翔不出故列無滯淹
之歎嘗謂人曰吾學古入官期以報國利民顧天下事
非輔相大臣不得行非諫官御史不得言非侍從之臣
不得與國論今久處朝行無一毫補殆非素志吾老矣
得一郡為朝廷布宣德意牧養小民其可也遂抗章力
請既得郡治有成績如其言士論韙之公在均陽歲建
豐築亭臨漢上時從僚吏往游焉與民同樂又賦詩以
廣其意郡人悉播之樂章至是聞公之亡登是亭者皆
為之感涕諸孤將以七年十二月辛酉葬公于懷安縣
之馬鞍山以毘陵守何公兖之狀來請銘余未暇作也
葬有期又不遠千里走僕致書速余銘昔余在熙寧中
與其兄忱相友善是時公尚少頡頏諸兄間眉宇秀發
意其必為令器以詩見貽有成人風度已而學益進行
益修挺然為時聞人則余之知公蓋在諸公之先也雖
位不稱德而見於事業者亦足以垂世傳後矣乃為之
銘曰昔公兄弟聫車至止公方妙齡鸞鵠停峙問學日
滋浸以文鳴旋登于朝為時名卿出蕃于外蔚有成績
飛蝗不下神監其德邦人之思形於詠歌勒銘幽宫百
世不磨
曹子華墓誌銘
君諱璪字子華其先金陵人避李氏之亂徙居江隂故
今為江隂人曾祖諱某祖諱某皆不仕父諱某故贈朝
議大夫母朱氏贈恭人曹氏自高祖以來無顯者至君
之世父確始以文行知名於時熙寧更新學校遴柬天
下名儒訓廸多士公時在選中擢為國子直講學者翕
然師尊之曹氏遂有聞於世君之昆弟幼從直講公為
學得其緒言紬繹不懈故皆屹然有立初朝議公埸屋
不偶退屏世累從桑門之徒游比其亡也清窶滋甚君
亦以累舉不售相其兄力治生不計有無資其弟以學
其後家日益富而弟璉卒以名進士登科通金閨籍君
與有力也其為子而孝於親為弟而恭其兄為兄而友
其弟篤於愛欽中外無間言性夷易不為畦畛與人言
洞見心膂故人有過雖面折之而人亦莫之憾也遇人
不以貴賤貧富為厚薄一於誠而已晚益閑放以詩酒
自娛杜門索居終日兀如也靖康元年四月癸亥以疾
終于家享年五十娶趙氏有賢行配君無違德子男一
人曰嶠舉進士女一人適登仕郎慕容邦弼有孫一人
未名以是年某月壬辰葬于縣之順化鄉黃山之原其
孤娶余之女孫以其叔朝請公之狀來請銘乃為之銘
曰積善在躬夀胡不多天實為之命也奈何瘞銘新阡
其永不磨
向太中墓誌銘
向氏自微子封於宋左師戍始見於春秋秦漢而下無
顯者至文簡公起布衣相真宗勲名載國史繼以欽聖
憲肅皇后配神宗以盛德母儀天下向氏遂為著姓公
諱某字某文簡之曾孫欽聖憲肅之從弟也生而有異
禀自幼不戲弄八歲而孤哀毁如成人及長挺然有立
為衆所欽憚用憲肅恩補右班殿直調曹州定陶尉監
秦州酒用薦者移伏羌城兵馬監押又用薦者移通遠
軍管界廵檢特旨差熙河路計置物貨局陜西轉運使
奏辟催促錢綱四遷至西頭供奉官遂以太子右司禦
率府率致仕以子封遷太子右衛率又四遷為右驍衛
將軍官制行四遷為武功大夫萊州團練使榮州防禦
使換文資兩遷至太中大夫致仕靖康元年六月七日
以疾終于正寢享年六十有八公雖出於貴胄而清約
如寒儒嗇於自奉而親族之有匱急者則周之不為有
無計字兄之孤與已子人不見其異也中外輯睦無間
言諸子游仕四方有以鮮衣獻者輙藏之不服曰昔吾
父母未嘗有也於人無德不酬而有負於已者未嘗形
言色嘗寓居棣州之七里鎮清河水暴泛居人危懼公
身率千餘人負土築隄為捍蔽隄成水至不為患鎮人
德之至今不忘定陶素多盗公為尉威望隠然盗潜伏
出境無敢犯者莅事所至有能稱年未及奉身而歸用
不究其才論者惜之然居都城幾三十年優游卒歲視
天下無一物足以攖其心者其所得多矣祖諱某故任
國子博士贈開府儀同三司守太尉祖母二李氏皆累
封太夫人父諱某故任西京左藏庫副使母王氏封太
康縣君娶夏侯氏朝奉郎某之女有賢行配公無違德
累封令人子男十二人曰某中奉大夫權發遣京東路
計度轉運副使某武經郎河間府路安撫司凖備將領
為國死事贈武功郎中奉大夫河北河東路宣撫司勾
當公事某朝請郎知虢州盧氏縣事某儒林郎知太原
府平晉縣事某通直郎新中山府司錄事某忠翊郎監
通天門某廸功郎新渭川白馬縣丞餘皆早世女九人
長適宗室右班殿直令鍾幼適文林郎吳并餘皆先公
卒孫男二十七人女十六人某女長適進士王叔夏餘
並幼諸孤將以是年七月某日葬公于豐臺村狀公之
行請銘於余余雖未及識公而與其子游習聞其風舊
矣乃為之銘銘曰公於軒裳脱若蟬蜕清約自將其德
靡悔有子之賢慶流必長將大厥聲公為不亡
孫龍圖墓誌銘
公諱諤字正臣邵武人也崇寧中有旨改名遂以字行
曾祖諱昌齡祖諱文凖左宣德郎父諱廸太常博士同
提舉兩浙市易司累贈通議大夫公幼敏慧讀書數過
輙成誦不忘既冠登進士第授池州司法參軍通議以
公素謹厚静默寡言笑恐其不更事而司法民命所属
不可忽故令就學律明年試大法中第一是時舒王用
事中書置五房檢正遴柬天下賢才以濟公方筮仕而
以材名在選中除監制敇庫制敇庫用士人自公始未
幾除吏房習學公事同編修中書條例同列皆極一時
之選其後列侍從居要津者相属也習學例一考即真
公未閱歲丁通議憂去職復除會罷習學官再監制敇
庫仍多攝五房職事因議司農法駮其不當者大臣力
主之公猶反覆論不已忤其意又嘗叱堂吏語有所侵
大臣聞而疾之造為訕上語以聞賴神宗仁聖察其無
根得不坐會庫吏編進條目漏常程劄子三道公已自
陳再進矣大臣交詆之出為睦州司理參軍公兩為宰
属嘗與國論矣蓋今尚書都司之任侍臣之資也一旦
屈於偏州下吏人意其不事事而親吏牘鈎獄情委曲
周盡略不見遷謫容爛盧酒戶之僕乘醉督逋毆欠者
至死引其主為之倡主誣服邑上其獄為重辟首公閱
牘得其情曰毆之日主適外未還安得有倡即日釋之
青溪民有訴匿鏹者詞已伏而容色若有冤者詰之則
曰託者飲我出書云已使人置鏹於舟底酒酣醉歸卧
舟中比及城登岸猶未醒其家執書以索而舟已出矣
僦舟非有素莫識為誰公為緩其獄物色之求僦舟者
甚急而舟人負鏹來告曰且我聞孫檢正治獄不可欺
故以自歸也睦人至畫像祠之元豐五年復召為重修
編敇所刪定官書成論賞就循一資充詳定省曹寺監
條貫刪定官三年改宣議郎元祐四年監在京都進奏
院六年遷左宣德郎除太學博士以大父母春秋高乞
就吏部調通判建昌軍將行除太常博士乃謁告歸省
而後就職王文公賜諡有定一博士有欲為其文極言
推尊自結於用事者公當筆輙推其次蓋事有近於追
逐時好以取世資終不屑為也紹聖元年遷秘書省正
字二年權發遣梓州路轉運判官八路差遣例多狃襲
拘礙注擬不行熙寧元豐間許在任官前期一年射闕
每一官闕則徧問属郡應入之人其後前期射闕之法
廢須罷任以到銓為先後之次則人人身在銓所矣而
徧問之法猶存往復待報有彌年者公私病之公建明
季闕牓十日非次及過滿見闕五日限滿如吏部法定
差朝廷善之仍頒其法七路行焉先是瀘南羅始黨八
姓生夷自元豐中收服團結為義軍三千一營歲月浸
久其數著籍者皆名存而實不足驟覈之必至於變故
生事公為建言朝廷初以羅始黨八姓依七姓十九姓
熟夷團結者止欲羈縻遠蕃漸令習漢化耳今夷情已
安則八姓前闕義軍之數可置勿問今而後遇有闕因
犒設夷酋使轉相譯問以本族願補者充從之至今為
便三年遷承議郎四年移成都府路轉運判官成都為
蜀劇郡公裁處暇裕而事細大畢集相度開興助正鹽
井建明差選職令條制人情愜當所奏皆可至於增置
武寧諸軍般買眉戎歲米皆長久之利也召為尚書刑
部員外郎辭不拜改吏部員外郎復懇辭前後章六七
不允既就職賜對從容請儒臣討論官制而補完之以
成一代之典追配周官有旨條具以聞會言者擿公元
祐辨訴論罷職出知南劍州未赴遇上皇登極恩遷朝
奉郎賜緋魚袋召為司勲員外郎遷朝散郎除右司員
外郎靖國初差點檢皇太后園陵文字還朝除秘書少
監國子祭酒崇寧改元兼權秘書監中外期公朝夕且
進用而抗章力請補外除直龍圖閣權發遣江淮荆浙
等路制置發運副使初蔡太師京一見公竒之為戶部
尚書薦以自代及與政欲以公為刑部侍郎辭免曰某
昔嘗免刑部郎今為侍郎非所安曰以為他曹何如又
辭曰異時閒從官闕大臣有以某名進者上未以為然
公秉政宜慎所引毋以不肖累君也太師意未已會有
傳公趣與新政異者遂罷發運知潤州未幾得管勾杭
州洞霄宫公曰吾志也大觀元年遷朝請郎三年以八
寳恩遷朝奉大夫洞霄再任恩復請差提舉舒州靈仙
觀一日盥櫛更衣謂家人曰生死去來無足深悲惟念
佛不忘是真吾眷属言訖而暝實三年已丑七月二十
一日也享年五十有九是年十二月二十六日葬于興
化縣善應鄉顔村青龍岡之原從治命也母黃氏再適
游氏封同安縣太君公欲便親闈故卜居高郵盡斥先
世資産與諸弟而俸餘稍稍買田築室為伏臘計多病
早衰常欲謝事自屏物外恐傷慈懷故不果公天資夷
曠貎如其心平居恂恂似不能言一旦坐官府胥吏紛
紛持牒互進公各使盡其意徐以片言折之羣吏帖耳
結舌不敢出息退而相語曰公神明也不可欺樂善急
義重然諾薦士每先寒素不可干以私識慮精敏多人
意所未到閒居七年未嘗以一字至公門兀兀自守泊
如也妙洞心法於佛書無所不觀手錄要義皆成誦其
屏聲色黜滋味蓋篤信而然非彊絶之也嘗有疾得異
方須鸜鵒公素不殺而厲物以衛生不忍為也故藥久
不就忽有鷙禽擊死者墮庭中公得而餌之疾隨愈此
殆神相非人力可致也公於刑書中悉詳盡世之名知
法者皆歎莫及而朝廷欲以刑官處之弗居也於隂陽
星歴之學皆精到而未嘗一言及之異時嘗苦天官歴
火木二星及蝕時刻多不合與姚舜輔所撰歴互有䟱
密委官考詳前後有異秘書不能决有旨命公校之其
說遂定九官貴神壇位失次悉釐定之皆因事而見蓋
公以儒學自將該洽有文而以法家術數名世非其志
也有奏議解經雜著文集四十卷藏於家前娶劉氏追
封真定縣君今夫人劉氏贈太中大夫處約之女孝謹
冲淡克配君子封靖安縣君男二人長曰鉅假將仕郎
蚤卒次曰鎮脩職郎今為池州司兵曹事女一人適文
林郎洪州司兵曹事游撝靖國郊祀當任子引舊比薦
其弟誡有司持元豐法不報後六年宗祀卒以誡為請
今為奉議郎知瀘州慎縣事公既沒十有三年其弟誡
始以游公狀來請銘乃為之銘曰一德不回踐更三世
不附于時其節靡悔不殺之戒誠通于幽有隕其庭疾
已隨瘳刑名星歴詳盡精到法家者流非志所好公之
神明其德可欽百世不朽勒歌于珉
龜山集卷三十四
