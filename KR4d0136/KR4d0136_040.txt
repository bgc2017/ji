龜山集卷四十宋楊時撰
詩三
五言律
别游定夫
黽勉吾將仕謀身力已分漆雕慙未信子夏又離羣慘
淡交情重間關道路勤至言宜遠寄孤陋願頻聞
過金山
環望荆吳坼清江日夜流飛騰潮汐浪漂泊利名舟山
湧鰲番出樓嘘蜃氣浮僧窗千古意出沒看輕漚
冬曉
著瓦霜華冷暝空曉霧均氣昏難見日風過易生塵洗
硯冰紋破憑鑪火色春莫嫌寒尚薄雨雪更愁人
雨寒
天幕隂雲積蕭蕭雨正霪泥汚關市寂水入御溝深破
屋寒侵骨哀絃凍絶音更愁風力徤瘦怯不能禁
歸雁
天末驚風急江湖夜思長悲鳴愁絶塞接翼冐清霜澤
岸多繒弋雲間乏稻粱茫然栖息地飲啄欲何傷
感事
世事浮雲薄勞生一夢長散材依櫟社幽意慕濠梁風
激鷹鸇迅霜殘草木黃投閒如有約早晚問耕桑
過關山
牢落關山路年來倦往還長隨流梗泛有愧白雲閒親
遠江天外魂勞夢想間泫然遊子淚挹盡復汍瀾
又
歲律行將暮飈風凌九垓山深人寂寞路遠馬虺隤幽
意從誰展愁懷殢酒開衰遲仍惜日投晚獨徘徊
晚泊遇雪
向晚驚風急飄零雪滿坰氣升雲羃羃天遠月冥冥寒
色終無賴豐年漫寄聲餔糟吾不慣彊醉復還醒
又
寒逼歸鴻急悲鳴聲更哀舞風斜翳日帶月暗欺梅平
野光初合隂雲凍不開無聊還殢酒顛倒盡餘杯
偶成
天遠何須問勞生聽若何犂鋤三畆足栖息一枝多白
雪寧堪冐清時只浪過好尋明月影醉舞自婆娑
臨川驛偶成
冉冉朝仍暮蕭條官舍幽閉門三尺雪觸物一虚舟蟲
蠧生涯盡萍漂世事浮尚思方技學多病未能休
除夜感懷(臨川驛)
歲律已云盡思家日日深二年為客恨千里倚門心節
物羅樽爼兒童學語音眩然如在目恍惚夢難尋
又
愛日乖予願親顔長在心遠遊仍換歲華髮想盈簮永
夜誰同席殘杯憶共斟相思空有淚揮洒滿衣襟
臨川道上
風雨離山驛斷橋危欲顛去心奔逸驥行路上青天雁
序江湖樂雲歸島嶼連悠悠遠征客千里獨茫然
旅舍書事
懶拙乖時尚支離與世殊饋漿驚御寇避席愧陽居觸
事紛難解忘形色易鋤不須修混沌機械本來無
過清溪渡
天闊江銜雨冥冥上客衣潭清魚可數沙晚鴈爭飛川
谷留雲氣鵜鶘傍釣磯飄零滄海客期到一帆歸
泛江至土坊
萬頃江湖遠孤乘一葉船雁飛雲外字篷掩水中天波
静櫓聲息風微帆影偏回環聊注目浩蕩接清烟
秋日有懷寄從弟表民(丁伯父憂)
羈旅吾方困哀思汝正煩望雲愁雁序回首憶鴒原北
圃蔬還盛東軒菊想繁飄零不相見沾灑獨忘言
和潭倅張朝請行縣言懷
夾道旌麾動隂霾萬里開霜迎威令肅春逐馬蹄來幽
壑光初滿寒荄暖自回仰窺嵩華質曾未施纖埃
又用前韻和早梅二首
楚國春歸早寒梅處處開月和清艷冷天與靚粧來東
閣詩魂動南枝歲律回蕭然冰雪態無處覓輕埃
又
星馭經行處梅花忽已開只疑春信早先擁使旌來嫩
萼紅初破寒柯綠未回凌霜半含月皎皎絶纖埃
感事
邊徼無虞日王師討弗庭收功誇廟筭行險毒生靈川
谷旌麾暗風塵戰血腥寂寥歸馬日目斷華陽坰
又
虎士冰河側日聞刁斗驚氣吞沙漠盡風蕩賊巢傾關
塞長年戍邊塵幾日清太平陳朽富一旅百夫耕
泗上(聞將閉汴口)
淮口平沙漲檣烏向日斜微雲變蒼狗輕浪蹙浮花風
勁回飛鴈林喧集暝鴉河流應未閉遲我到京華
又
鬢蓬凋欲盡岸幘任敧斜病覺寒裘重慵嫌細字花凍
雲穿曉日晴樹繞飛鴉老大驚遲暮飄零惜歲華
又
聞道河流閉逢人每問津天高雲羃羃風細水鱗鱗未
種江陵橘空思千里蓴且邀明月伴相對解綸巾
出京(已卯歲九月)
旅泊驚秋意塵沙變客衣明星爛河漢殘月暗簾帷風
柳斜斜轉雲帆片片飛窮愁添别病衰晚意多違
言溪早起
短日催征轡聽雞踏曉霜遠山頻入望薄酒漫搜腸湘
浦蓴絲滑吳淞鱠縷長何時一疎放把釣卧滄浪
漢坂舟行
曲岸通幽徑疎籬映竹斜塢深藏吠犬林薄露人家石
瀨魚偏美鄰村酒易賖祗應雲水富自是一生涯
席太君挽辭二首
賢配無前古傳家有子賢四靈来薦瑞一鶚已摩天蒿
里迷長夜悲笳慘暮烟蕭蕭原上路猶想駕雲軿
又
禀粹猗蘭秀來嬪洛水濱一窺識公輔三徙得儒真畫
翣流雲氣松阡卧石麟哀榮今日事誰復繼前塵
湘君祠
鳥鼠荒庭暮秋花覆短牆蒼梧雲不斷湘水意何長澤
岸蒹葭綠籬根草樹黃蕭蕭竹間淚千古一悲傷
鄒公輓辭二首
一伏青蒲上三年瘴海濱泉甘不出戶(公謫南方所居無水庭中忽湧)
(甘泉)客醉豈無神(公在謫所忽有醉客言公將歸翼日赦至果得歸)報國心長在
知恩志未伸(公所居堂名知恩)追懷垂絶語空有淚盈巾
又
舊德今誰在凋零已不多雲天開日月陸海自風波空
歎與齡夢難留曳杖歌平生濟川意無處問施羅(公嘗有與)
(齡之夢)
龜山集卷四十
