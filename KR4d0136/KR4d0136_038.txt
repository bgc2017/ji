龜山集卷三十八宋楊時撰
詩一
五言古風
此日不再得示同學
此日不再得頽波注扶桑蹮蹮黃小羣毛髮忽已蒼願
言績學子共惜此日光術業貴及時勉之在青陽行巳
愼所之戒哉畏迷方舜跖善利間所差亦毫芒富貴如
浮雲苟得非所臧貧賤豈吾羞逐物乃自戕腁胝奏艱
食一瓢甘糟糠所逢義適然未殊行與藏斯人已云沒
簡編有遺芳希顏亦顏徒要在用心剛譬猶適千里駕
言勿徊徨驅馬日云遠誰謂阻且長末流學多岐倚門
誦韓莊出入方寸間雕鐫事辭章學成欲何用奔趨利
名場挾策博塞游異趣均亡羊我懶心意衰撫事多遺
㤀念子方妙齡壯圖宜自彊至寶在高深不憚勤梯航
茫茫定何求所得安能常萬物備吾身求得舍即亡鷄
犬猶知尋自棄良可傷欲為君子儒勿謂予言狂
嚴陵釣臺
漢綱久陵遲國柄授權室中興得英主威明戒前失三
公經邦手吏事困精覈功臣欲圖全猶不任以職矧兹
故人分義等天倫戚卓哉子陵心秉哲固前識投身豢
名爵豈得枉尋尺萬鍾雖云富樊雉非予匹石瀨清且
泚蒼崖聳而直投竿事幽尋釣水鮮可食羊裘御冬溫
衮繡未云益三旌屠羊肆義在不吾易用舍各有趣高
風亘今昔
冬至日聞雷
土圭日巳南百年生有期新陽潛地脉慘慘羣隂微尚
覺雲氣昏嚴飈弄寒威狂雷與驟雨奔逐如喧鼙百蟲
誤驚蟄生理亦已虧向晩怒聲息霰雪交餘輝凌寒山
驛孤持杯空自疑
土屋
土屋枕荒陂周回僅容席環堵異營窟猶遺古風質功
雖勞版築身自有餘力依戶鑿圓竇寒光度如璧戶開
迎温風冬墐可棲息胡為棟宇麗但免風雨阨安居自
寬暇見者徒逼仄寄言鄰舍翁各自適汝適愼勿慕華
屋澆漓非至德
久不得家書
鴧彼晨風飛日暮歸鬱林游子尚何得但寄千里心庭
闈斑白親憶念我亦深云何彼無耗徒役夢寐尋有如
在空谷歲久想足音竹篇一行書貴可抵萬金踟蹰步
前庭復坐口欲瘖淚堕不自知便覺盈衣襟人生本無
待豈受外物侵歸當卧牛衣竹籜横荆簮
藏春峽(六咏有序)
國華先生得幽谷於劍水之東去其所居僅一里
餘負山之巔闢地西向為堂名曰咏歸堂堂下有
亭曰老圃亭之前有跡穿數畦其南北有二茅亭
南植梅數株名曰暗香北種紫竹數竿名曰虚心
又其南有一石竇其下可容數人名曰容照巖合
而名之藏春峽(其暗香亭以下四咏見七言絶句類)
結廬東山阿屹然俯全閩下有黃龍淵浮光抱層雲彼
美谷口翁杖策來往頻明月自為友顧影相為鄰擷芷
佩芳蘭不與糜鹿羣虚堂發輝素黃卷日相親采薇芼
晨羹弋鳬侑清樽曝日負巖竇為童浴溪濆微吟曳雙
屐踏破青苔紋歸與自樂只此意將誰論點狂聖所與
聊欲繼餘芬右詠歸堂
昔君居隠鱗投竿拂珊瑚(國華故居有隠鱗洞洞前有釣臺)今來寓谷
口結亭事春鋤亭下十餘畦蔚蔚富嘉蔬野果銜朱蕤
蔓實垂青桴籬根有蹲鴟晨炊勝彫胡豈惟充君腹鄰
里亦厭餘疏泉動地脉磽确成膏腴諒彼漢隂人假脩
匪吾徒避俗柴桑翁不復嘆荒蕪卷懷經綸手治(平聲)此
一畝居知子非隠淪聊以寓壯圖人生出處分禮義安
可踰茲謀異樊須甘事小人儒右老圃亭
送虔守楚大夫(元祐戊辰)
象緯辰心次雄都水濁時經天浮瑞彩絶代出英姿厚
德千金璧虚懷萬頃陂霜蹄來漢苑雲翮上天池籍籍
才猷美皇皇使節馳飛書騰衆吻横穽寘通逵剖竹章
流遠還車蜀道巇(除成都憲以臺章罷得虔守)秦庭徒被指趙璧本
無虧黃霸初勤細裴公可範規惠流三郡俗名掩四賢
祠大厦資梁棟承祧頼鼎彛會須紆衮繡寧久駐旌麾
畫航行空挽甘棠去益思烟波迎棹急江柳拂墻低賤
士行藏拙參軍秩序卑生涯惟蠧簡事業付毛錐懶惰
文園病伶仃曼倩飢自甘同跛鼈未忍舍靈龜朽質難
雕繪餘生辱品題寒荄回暖律隂壑得晴曦終愧麞頭
賤難酬國士知兩行淵客淚感激自沾頥
縣齋書事寄張世賢
朝衙羣吏集戢戢同隊魚暮衙羣吏散翩翩若驚鳬歸
來坐虚室開編對璠璵啓戶闃無人清風入吾廬持杯
邀明月大嚼時與俱跰蹮步松隂對影聊相娛嗟予懶
惰久闊略與世疎故人隔清湘懷抱何由舒為問魯山
翁此意今何如
黃彥昭時思閣(前有連理檜)
孤丘鎻千岑層閣跨雲起永懷霜露思時未薦醪醴欽
宗貴收族蟄蟄神亦喜故令傲霜根駢枝復連理黃侯
渥洼種一躍不容擬慶源如歸墟萬壑自奔止終見君
子鄉乃是鳴珂里
江陵令張景常萬卷堂
民生結繩初異宇本同體誰令四目翁破肉作瘡痏龍
龜出河洛兹理固天啟張侯瑚璉姿高步軼前軌買書
費千金充屋未云巳六經滀溟渤百家襍原委中流湧
千波舉體惟一水參前有眞趣萬古一憑几毫端吐竒
芬溢目麗紈綺微言窺聖域妙應期得髓默坐筌蹄忘
斯文亦糠粃
送蔡安禮
眷言與君違寤寐念往昔結歡自童稚分比膠投漆乖
離成參商出没俱齊汨羲和鞭日御過眼飛鳥疾五載
一相逢俯仰如昨日論情方繾綣念子又何適行矣不
可留惝恍心若失人生惟所遇行止或使尼况復各宦
遊聚散何可一嚶嚶黃鳥聲上下求其匹俛首聽遺音
飄零淚横臆
題愚齊(溪東黃室)
結廬依林丘回峰爭盤紆下闞清池淵憑軒數游魚飛
閣出雲表浮烟襲簮裾中有傲世士脫略自謂愚高義
輕籯金貽謀有詩書青編富充宇散秩羅瓊琚鱗鱗壁
間題一一露珊瑚嗟予久昏塞荒蹊少耘鋤昌黎巳隔
世將焉問夷塗道逢北山公荷鍤時與俱皎皎河曲叟
朋儕共欷歔高齋一來遊豁然心神舒籬東有餘址誰
能薙榛蕪結茅可容席一瓢來此居寄謝陶彭澤何必
愛吾廬
童氏必大亭(生前作此亭)
迢遙武夷翁霞衣爛朝日作亭依雲根曠望兹焉息仙
游去不返孤丘已陳迹身雖隸編齊貽謀有遺則慶流
終必大名亭以為識伊昔晉公堂三槐手親植扶䟱滿
庭隂貂蟬映圭璧默視天人際召應齊吕律閭門容軒
車茲理固可必終見童氏里鳴珂聲赫奕
江上晩步(赴荆南詩)
鏡潭磨青空璧月侵江淥攬衣弄清泚烱烱月在掬泠
然適我口肝膈貯冰玉流光頃百變一玩不可復歸來
盡餘樽醉卧媚幽獨羲娥偶相憐歲往如破竹餘生枕
中付勿問黃粱熟
荆州偶作
鄭公嵇阮流野性本麋鹿平生傲羲皇白首就羈束大
寒客無氊官冷飯不足顧予支離人攘臂受餘粟江魚
尾盈尺飽食勝粱肉荆山富樵蘇丈室有餘燠頑䟱愧
前哲所得踰往躅談經追時好俯仰負愧忸流光逝不
反愁鬢日改綠世道劫火燃不燔乃良玉晩交定難恃
雲雨手翻覆官居眞蘧廬束擔聊託宿求田意雖鄙此
計正宜速歸尋谷口耕勝賣成都卜坐想帶經鋤倚耒
聽布穀
送鄭季常赴大學正(修)
驅車出西城眷言與君違北顧臨康衢問子將焉之赤
驥度渥洼終當飲瑤池成都九軌道一躍不可追浮塵
暗荆棘捷徑行多迷長風戰秋林零露沾人衣青松不
改柯期子清霜時
次韻何吉老遊金鑾寺
榮名嗟何為病木自生癭彭殤一夢覺烏用論久頃寄
身淵明廬翛然在人境衛生鄙樊雉放浪任流梗相忘
到形影世累不須屏剉鍼聊自營寧復事干請負暄有
餘燠蓬鬢亂垂頸客來坐無氊誰顧廣文冷忽聞過吾
門冠屨不暇整邀我招提游並轡相與騁僧關叩禪寂
未語心已領竝游皆韓徒辭刃淬鋒穎多聞富如坁吾
方拾遺秉顧慙管窺陋未覩豹文炳謬追俊游後如渴
得甘井願從借金篦為割眼中眚鼻端堊墁久妙質愧
非郢賡酬困詩律恐坐杜陵㾪相擕上層崗出戶畏深
穽每虞參也魯跬步輒三省遲回月初上雲間掛金餅
昏鴉鳴相呼更覺林逾静湖光湛星漢渺渺天水永歸
蹊暗塵土回首失清景角聲下譙門歸步怯脩嶺晚市
人迹稀青燈耿䟱影(金鑾有退之題名故有韓徒之句)
送趙循道赴都講(南陵人)
鳳山欝崔嵬下有千頃陂(南陵鳳凰山大農陂溉田千頃)峻極不可攀
浮光亘長鬐晦冥滴風雨澄淡含瓌竒吸呼入君懷萬
態羅心脾吐辭麗金雘煥若星斗垂朅來荆渚游紅蕖
照清漪故宫久零落一洒增余輝惇族貴老成堯言下
丹墀浮驂駕雲帆眷然成仳離長裾曳王門豈比困鹽
虀驊騮踏長坂萬里誰能羈
送胡康侯使湖南
北溟有潛鱗其廣數千里揚鬐厲東海汎汎等蜉蟻百
川競奔注漫不見涯涘寄之天地間大澤礨空耳胡侯
荆山資妙質久礱砥飛聲動旒冕持節照湘水功名與
時會事道從此始驊騮駕輕車夷路道九軌朝燕暮騰
越快意未為喜聖門學須彊一簣虧可耻擴之天地寬
於道乃云邇為士貴弘毅無忘味斯旨
寄題趙貫道後樂亭(亭在沂州新泰縣)
叢祠有狐鳴羣雛滿東州彬彬齊魯郊不復論軻丘鼓
刀販繒翁衮衮封公侯風流日凋弊世久俗益偷昔時
戴經人輟耕仍佩牛椎埋晝行盜閭里更相讎趙子尉
平陽始止惟民憂百花爛成圍幽禽哢春柔問子胡不
樂我心殊未休威眀揉彊梗驕鷹化為鳩買犢解吳鈎
束身自鋤耰田廬戶無樞長物棄不收結亭自樂只開
編玩前修誰云酸寒吏憂樂非身謀乃知君子懷與世
異沉浮嗟予一漫叟放浪猶虚舟舞雩有清風遺迹今
在不君乎去此矣欲往將誰儔寄言春服成尚覬一來
游
謝詹司業送酒
鄭公負才名流落四十年高視隘八荒天寒坐無氊忘
形頼司業時與送酒錢嗟予樗櫟材臃腫世所捐云何
附青雲拜賜追前賢開壺對青樽内愧顏靦然公乎廊
廟姿直幹上參天袨服羣娃宫不虞姑争妍驊騮誤一
蹶萬里終騰騫朝燕暮刷越駑馬安能先玉瑩本無瑕
寧須事磨鐫宣室久虚席茲行定詳延陋儒氣填臆感
慨聊自宣辱惠不知報強歌成短篇
戲贈詹安世(善談兵慕耿弇之為人故有虎牙之句)
綵舟駐閶門初與子相識長空翥秋隼爽氣横八極摛
辭鏤圭璋吐論森劒戟鄧侯不願仕志在書竹帛長纓
係單于落落藴竒策氣呑流沙外意無燕然北虎牙有
餘勇邊塞失彊敵會當朔風勁仗鉞控鳴鏑老夫慙衰
謝見子徒感激平生謬經綸此意已寥寂信哉功名會
事道古難必窮通付時命未足為悅戚餘生如鼴鼠滿
腹微分畢行矣脫簮纓翛然適吾適(安世乃司業之子年少未受官)
隠几
上天不殞霜萬木正鮮澤青蒿與長松各挺歲寒節朔
風吹沙寒高嶺凍積雪萬木巳摧落長松獨清潔人生
無艱危君子竟何别隠几試澄思行藏易差轍
留别富宣德
富侯荆山姿落落混燕石鐫磨經世故不磷乃天質軒
裳儻來寄既去寧須戚驊騮走長坂一跌未為失秦庭
謬瑕疵睨柱終完璧君子有遠懷事道先器識千鈞等
鴻毛始見烏獲力行矣各勉旃他時頼三益
别西齋諸友
浮雲如積酥凉飊勁絃疾溶溶渺天末飄忽易相失懸
弧四方志匏繫非予匹平生結歡久始願膠投漆别離
傷素懷此身任萍迹
遣懷
君子雖自嚴至潔宜若汙昭昭揭日月所向將蝟如天
地一穽中逼仄身亦孤游世在虚已浩蕩與時俱靈府
有天游環中眞道樞
元豐壬戌歲暮書事
閩陬地力盡種藝被山谷涵濡一雨潤鬱鬱原野綠眷
風忽云徂舒景變炎燠凉飈動地軸揫歛何神速坐愁
林巒空俯視萬木禿凝霜借風力摧折到松竹嗟予閉
門人感此亦愁蹙幽庭有萱草采采不盈掬如聞糟牀
注取醉須百斛沉酣樂時運天關不須觸萬物一芻狗
蒼蒼自高目
綠漪軒
開池傍清軒環除種蘭芷虚明淡星漢䟱影薦鳬履君
乎試憑軒鑑此亭下水盪風生微瀾風定還泚泚悠然
得眞趣吉祥來止止
迂疎堂
終南有捷徑屈蠖終當伸君獨耻不蹈安得與世親結
廬寄人寰獨往寧問津形影廢酬贈相忘誰與隣寄謝
漢隂叟抱甕良非眞
鄱陽湖觀打魚(小龍廟在湖上崇寧壬午)
秋高水初落鱗介滿沙脊浩如太倉粟寧復數以粒紛
紛漁舟子疑若俛可拾横湖沉密網脫漏百無十蟲鰕
雜魴鯉駢首吐微濕小人利口實刀机汙鱗鬛鯤鯨亦
狼狽風雨移窟宅玉淵有神祠變化在嘘吸胡寧飽羶
香忍視萬魚急幽潜不足恃感嘆百憂集寄謝漆園吏
於計未為得
送嚴尉
世路久艱棘青冥翳妖氛孤鳥叢祠中豺虎填城闉君
能摘姦伏竭澤無潛鱗勿云功未酬屈蠖終當伸飛黃
駕輕車一躍窮無垠
檢田
尋崙上層崗隨衝出高原烟火一里餘雞犬遙相聞瘠
壤僅容席訟牒徒紛綸齊魏兩蝸角况復三家村舉世
競豪末薄俗寧足論吾衰過元亮欲辨巳忘言
送向和卿還京(子韶)
江湖多秋風惝恍夜不眠念子將北歸起視明星懸君
平翠虯姿聳身蒼梧淵高步隘八區凌風上青天妙質
藴荆璞寧須事磨鐫贈言以為别妄意追前賢聖言乃
常珍含咀眞味全竒辭暫時好過眼如飛烟潔身忌廉
潔觸物冥虚船吾方病羸苶市藥還自憐明日隔長陂
相望空惘然
龜山集卷三十八
