龜山集卷十七宋楊時撰
書二
與鄒堯叟
遞中伏辱賜教并以詩見酧辭精旨遠深用欽服非君
子篤於故舊何以及此幸甚幸甚仍審秋涼起居萬福
又良慰也某窮居下邑與世不相聞出無所之行無所
從閉門一室聊以自娛俯仰几席之間游泳乎詩書之
淵雖鄙鈍無所得然與世之競紛華冐聲色以昏聾其
耳目者較之其亦足樂矣惟是不親師友之訓於中不
無歉然也未涯趨會切希為國自夀
與林志寧
事稍息過此漸可追尋舊學汝陽亦不至多事想不廢
讀書因風願以所得見告尚遠高論暑毒切冀自重
與吳國華别紙
朝廷議更科舉遂廢王氏之學往往前輩喜攻其非然
而真知其非者或寡矣某嘗謂王金陵力學而不知道
妄以私智曲說眩瞀學者耳目天下共守之非一日也
今將盡革前習奪其所守吾畏學者失其故步將有匍
匐而歸者矣國華為士人依歸欲何術以開後學乎幸
明告我庶警不逮
荅吳國華
辱賜教伏審夏熱起居平寧甚慰懷仰仍蒙諄復誨諭
開其所未悟幸甚幸甚然其間似有未相悉者義不可
苟止且某於程氏之門所謂過其藩未入其域者也安
敢自附為黨與以攻王氏之學夫王氏之學其失在人
耳目誠不待攻而攻之者亦何罪耶昔人有為神農之
言者其徒自以為聖而孟子鄙之曰鴃舌之人仲子之
廉孟子則曰蚓而後可伯夷柳下惠皆聖人也至其隘
與不恭孟子則曰君子不由仲尼之門三尺童子羞稱
管晏人有毁仲尼者其門弟子皆稱譽以為不可及若
孟子者豈喜攻人之惡而為孔氏徒者率皆不顧於義
立黨尚氣相攻耶不然何為其亦紛紛譊譊也蓋不直
則道不見我且直之孟子所不得已也孟子時去孔子
未遠其徒相與傳守故其流風餘韻猶有存者當是時
楊墨肆行孟子且不能默而拒之至不知者以為好辯
況今去孟子千有餘歲聖學失傳異端競起其害有過
於楊墨者幸而有得聖人之道者則曰吾不敢攻人之
惡姑自守而已為其徒者又畏天下指為黨人遂皆膠
口閉舌不敢别白是非則世之人亦何賴乎知道者哉
某以為如是恐非聖賢之用心也某自惟淺陋不足取
合於世故未嘗敢輒出所有告語於人以取譏訕竊謂
於國華沗為同道故妄肆狂瞽瀆聞乎左右非敢攻人
之惡蓋欲審其是非以觀朋友之合否耳然前書所論
謂王氏不知道而已語人不知道即謂之攻人之惡是
必譽天下之人為聖賢然後可也自守所學以排異端
即謂之立黨尚氣相攻是必無擇是非一切雷同然後
可也國華謂王氏固多不中理之言言有不中理皆不
知道者也由漢而來為傳註者多矣其言之合道者亦
自過半然不可果謂之知道者以不中理者多故也古
之言知味者稱易牙夫豈以辛鹹酸苦人皆不能知耶
然必以易牙為知味者謂淄澠之合而不失也如易牙
亦時有中否焉即謂之知味則天下皆易牙也何足相
過哉國華謂知道與盡道者固異又曰知道而未盡則
不能無惑故王氏末年溺於釋老又為字說此為大戾
夫知道者果且有大戾乎且王氏奉佛至舍其所居以
為佛寺其徒有為僧者則作詩以奬就其志若有羨而
不及者夫儒佛不兩立久矣此是則彼非此非則彼是
又佛之去中國不知其幾千萬里正孟子所謂鴃舌之
人也王氏乃不會其是非邪正尊其人師其道是與陳
良之徒無以異也而謂知道者為之乎夫所貴乎知道
者謂其能别是非審邪正也如是非邪正無所分辨則
亦烏在其知道哉然以其博極羣書某故謂其力學溺
於異端以從佛法某故謂其不知道國華毋謂某何以
見其如此也且古人之於道蓋有知之未盡行之未至
者如燕人適越至吳而止則可謂行之而未至觀越之
都望其郛郭城社而未能究知宗廟之美則可謂知越
而未盡若夫將適越而北其轅則不可謂行之未至也
指吳為越則不可謂知之未盡也今王氏所行皆北其
轅者也尊佛老為聖人是指吳為越也烏得謂知之未
盡行之未至耶昔者管仲以區區之齊乃能九合諸侯
一匡天下曾西猶謂其功烈如彼其卑也而羞比之王
氏擅天下利勢其功烈無足稱者非特卑而已矣然則
知道者固無補於治亂也而士人烏用知道為哉以王
氏之博物洽聞某雖窮日夜之力以終身焉不敢望其
至也若以知道如王氏而止則某不敢與聞焉國華所
論孔子之徒皆未可以一言斷其終身也子貢曰性與
天道不可得而聞則其始之未聞何足怪哉然其後之
所進者遠矣但學者未之考也國華謂詔書無廢王學
之命某觀王氏之學其精微要妙之義多在字說既已
禁之則名雖未廢而實廢之矣雖然廢不廢君子何容
心哉謹守其是者而已矣前書所以及之者為應科舉
者言也人行急辭不逮意國華誠思之如何如未中理
願更疏示當謹承教也
寄俞仲寬别紙其一
閩之八州惟建劒汀邵武之民多計産育子習之成風
雖士人間亦為之恬不知怪某嘗竊悼之恨世未有誠
意足以感格流俗者與之廣諭曲譬使少變其習近得
吉甫解惑讀之隱然有得於吾心然尚恨其說似猶以
利害告之也若以利言則多男多憂蓋古語有之非特
今日也孰若以理諭之使民曉然知有不可為之義則
庶乎其惑可解矣吾郡吾邑此風唯順昌獨甚富民之
家不過二男一女中下之家大率一男而已小人暴殄
天理侮悖仁義至身䧟大惡而不知省且為父而殺其
子雖豺虎猶不忍為孰謂人而為之乎某比乘舟過境
見有赤子暴尸洲渚間為烏鷹食者惻然感之有泚吾
顙竊惟仲寬仁民愛物出於誠心計未有以此言聞于
左右者故輒及之蒞事間有衣冠之士儻或相接願以
至言諭之使少變一二莫大之福也狂瞽之言何足仰
禆高明萬一徒用增愧耳
其二
某軟懦不立迷方之學無以趨今而望古益遠常懼自
畫為士君子鄙棄每思得朋游共學前引後驅以進其
不及而所寓乃在乎小州下邑僻陋之邦賢士大夫罕
至其境鄉黨之與居旦暮之與游不過田夫野老與夫
後生晩學章句之儒辯析聲病為科舉之文耳以是而
求道幾何不見笑於大方之家比因經由得接教論若
將引至於道者使駑鈍之質增激懦心慨然知聖人之
可窺而忘其力之不足也幸甚幸甚迫於之官不得欵
奉徒深歉然耳因風幸時見教乃所願望
其三
順昌之學久不正師席得長者留意學者幸幸好德云
何有意相從否邑令帥諸生詣門嚴師之禮自近年以
來未有如此者固有道者之不宜辭也某亦有書勉之
矣
荅吳仲敢
承示雜論文高旨遠玩味數日欣然不知登涉之勞道
途之遠也開發未聞者為多幸甚幸甚然其間於鄙意
猶有所疑者若孔子諾陽貨將仕為無所屈嘗面講之
矣此不復論夫屈身以避患君子有之至無義而屈身
雖鄉里自好者不為也況於孔子乎孟子特未嘗罹患
耳詎知其不屈耶罹患而不屈卒至於自䧟則非明哲
也中庸曰賢者過之不肖者不及也以孟子為過之則
與不肖者無以異何以為孟子韓子曰仁與義為定名
道與德為虚位其意蓋曰由仁義而之焉斯謂之道仁
義而足乎已斯謂之德則所謂道德云者仁義而已矣
故以仁義為定名道德為虚位中庸曰天命之謂性率
性之謂道仁義性所有也則舍仁義而言道者固非也
道固有仁義而仁義不足以盡道則以道德為虚位者
亦非也孔子曰形而上者謂之道又曰一隂一陽之謂
道繼之者善也成之者性也仁者見之謂之仁知者見
之謂之知則仁知者乃道之一隅果不足以盡道也如
仲敢所引和順道德而理於義又引士志於道據於德
依於仁游於藝某謂若以道德為虚位則士依於仁足
矣又奚必志於道據於德理於義足矣又奚曰和順道
德有可以和順有可以志據則道德固非虚位也章子
之不孝孟子非取之也特哀其志而不與之絶耳而仲
敢乃獨責其反於舜使其行合於舜則是聖人之徒也
孟子固當進而友之豈獨禮貌之而不絶歟夫原壤登
木而歌亦可謂不孝矣孔子猶不棄之若章子者不亦
可乎文帝之去肉刑其用志固善也夫紂作炮烙之刑
其甚至於刳剔孕婦則雖秦之用刑不慘於是矣而商
之頑民亦非素教不聞周繼之而廢肉刑豈武王周公
皆忍人哉若文帝之承秦蓋亦務為厚養而素教之耳
不思所以教養之而去肉刑是亦圖其末也則王通謂
其傷於義恐未為過論及夫廢之已久而崔鄭之徒乃
驟議復之則其不知本末也甚矣孟子曰易子而教蓋
考之孔子為然也鯉趨而過庭孔子問之曰子未學詩
乎不學詩無以言他日鯉趨而過庭又問曰子未學禮
乎不學禮無以立陳亢曰聞詩聞禮又聞君子之遠其
子也若孔子自教之則鯉之所未學者蓋亦知之矣又
奚問焉陳亢又奚稱曰君子之遠其子也書曰羣飲汝
勿佚盡執拘以歸于周予其殺以令言之則羣飲宜不
至於殺也然先王之時處民有制故庶民無故不食珍
七十而後可以食肉無故而食珍且不可况飲酒乎飲
酒且不可况羣飲乎書稱商其淪喪乃在乎萬姓沈&KR1196;
于酒而武王數紂之罪亦不過乎沈湎則酒之流弊遂至
於亡天下其禍大矣夫紂為人君猶以飲酒為大惡況
凡民乎雖殺之恐未為濫刑也書曰先時者殺無赦不
及時者殺無赦先時不及時者其輕重與羣飲者豈相
遠哉而皆至於殺蓋先王以為急而後世以為緩者率
多此類也仲敢之學發明聖賢大旨極多固非淺識者
所能窺測然朋友講學不可苟異亦不可苟同當各出
所有以為質庶同趨於是而後止某之所見者如此仲
敢試以為如何果未中理願詳見教以開未悟
寄翁好德其一
前日公皂還倉卒奉問不謹深用惶愧為别踰月不審
孝履何如伏惟萬福某愚無似加以齒少視公為前輩
每辱眷遇進之為執友之游顧何足當自惟直諒多聞
之益所得於長者多矣然至於古人為學之大方則語
未嘗及也今兹經由因得奉晤語慨然乃自進於聖人
學非篤信好古其何能爾益使惛懦之心思自奮勵銳
然知聖域之可到而不知愚鄙之不可彊也幸甚幸甚
方且進已之有挹公之餘以相扶助属之官有期遽然
西歸不得從容以盡講習之樂至今猶以為恨然嘗謂
君子之學求仁而已伯夷之清伊尹之任柳下惠之和
皆聖人也其道不同而趨向則同者何曰仁而已矣故
古之君子雖相去千里相望異世或出或處或默或語
未嘗同及考其所歸若合符契然則吾徒所學又奚必
朝聞而暮講之歟要同歸於仁而止苟如此則前日之
遽然猶不足恨也夫求仁之方孔子蓋言之詳矣然而
親炙之徒其說猶有未聞者豈孔子有隱於彼歟猶之
大匠能誨人以規矩不能與之巧故言之在我聞不聞
者在彼雖聖人亦不能進其不及也後世之士未嘗精
思力究妄以膚見臆度求盡聖人之微言分文拆字寸
量銖較自謂得之而不知去本益遠矣夫至道之歸固
非筆舌能盡也要以身體之心騐之雍容自盡於燕閑
静一之中默而識之兼忘於書言意象之表則庶乎其
至矣反是皆口耳誦數之學也嗚呼道無傳久矣舉天
下皆溺於末習不有豪傑之士孰能自拔流俗以追聖
學若某之不肖豈敢自謂能爾幸嘗側聞先生長者之
餘論竊有志焉尚賴朋游共學左右提掖相進於此道
每得一人焉則通夕不寐喜見顔面今又得吾好德益
知朋友之足望也區區臨紙不能盡萬一未間惟力學
慎愛
其二
明道行狀計已讀之惟吾先生道學行義足以澤世垂
後進不得行其志退未及明之書而死使其道將遂泯
滅而無傳則學者不忍焉此行狀叙述所以作也道廢
千年士不知所止故物我異觀天人殊歸而高明中庸
之學析為一致天下泯然莫以為非也故行狀之末深
論吾先生之趨以明世學之失庶幾志道之士有聞風
而是者則行狀之傳蓋將以明道非如長者所疑也幸
亮之某向亦嘗作哀辭一篇謾錄去試一觀之如何耳
好德閑居與學者相聚勢未能免仲寬禮意勤厚不必
辭若於僧等中得十數人而止如公前日之言固善矣
但恐同邑之士翕然從之則公亦不得而拒也使縣庠
一空則於邑中事有所未順公更思之嘗許見過尚能
如言否非敢望也乃所願耳
與俞彦修其一(名袤仲寬子)
某昏蔽之久無以自發幸蒙君子不見鄙外曲加奬引
猥賜示問過自損抑若將有求者某何以當之所諭方
寸之間暗浪時時間作此病豈獨公耶蓋學者通患也
從心不踰矩孔子至七十而後能況餘人乎苟未至七
十則猶須操而後存也故孟子論不動心之道亦曰持
其志無暴其氣曰持之曰無暴則是雖孟子猶不敢任
其自爾也雖然忘之不可也助長又不可也其用力固
有在矣循是充之使吾胸中浩然則暗浪豈不自息歟
浼瀆高明非敢謂足以資足下之所須姑欲取正其是
非耳言之是耶固願與朋友共之或未中理幸明告我
庶警未悟
其二
某愚無似無過人器識又學未優而仕為世累羈纏堅
白未能萬一於古人而磨湼不已幾何而不至於淄磷
歟從遊之徒又無箴規磨切之益恐遂至於目盲齒豁
老死於無聞故每逢學士真儒則愧汗惕息發於顔面
豈意足下收憐猶以君子望之幸甚幸甚敢不刻意自
勉庶幾不負所期耶未涯良晤馳想何已
荅陳子安
向恃朋友之愛不量可否妄以書勉公為禄仕重承錄
示高文開諭丁寧徒用慙悚所謂君子之為貧蓋多術
矣誠如所論也然某竊謂古之為貧者豈特耕稼陶漁
而已乎膠鬲起於魚鹽百里奚起於市苟不失義雖賈
儈可為也然君子亦任其力之所能堪不強其力之所
不能任今使吾徒耕稼能之乎不能也使之陶漁能之
乎不能也使與市人交易逐什一於錐刀之末能之乎
不能也舍是數者不能則是將坐待為溝中瘠耳而可
乎不然則未免有求於人如墦間之為也與其屈已以
求人孰若以義受禄於吾君為安乎前書招為禄仕者
殆為此也子安之學究極聖賢之藴其所以自謀必審
矣苟能任其力之所能堪而不失理義之歸亦何必仕
哉然君子之仕有時而為貧古人有之簡兮之詩是也
孟子豈虚語哉若曰為貧而仕古人無有則予亦未敢
聞命也
龜山集卷十七
