龜山集卷十四宋楊時撰
荅問
荅胡德輝問
問克伐怨欲不行焉可以為仁矣子曰可以為難矣
仁則吾不知也克謂其克人也若顔子克巳然後可
以不克人伐謂伐其功也伐其善也雖大禹猶有待
乎告戒所謂汝惟不伐是巳怨必如伯夷求仁而得
仁然後可以無怨欲必如公綽然後可以謂之不欲
夫顔子亞聖者也禹入聖域者也伯夷聖之清者也
而公綽不欲又為成人之質今欲四者不行宜可以
為仁矣今止謂之可以為難不巳輕乎求其說而不
得
荅克伐怨欲在常情易發難制有而不行焉可以為難
矣若夫仁則又何克伐怨欲之有
問思無邪思而後積積而後滿滿而後發詩三百篇
大抵思之發也思而無邪詩何不然哉或曰有思皆
邪也無思則土木也思無邪者惟有思而無所思乎
佛語以迷眞起妄最初一念為念之正此理合矣然
是說也果聖人當時告門人之意乎
答書曰思曰睿睿作聖孔子曰君子有九思夫思可以
作聖人而君子於貎言視聽必有思焉而謂有思皆邪
可乎繫辭曰易無思也無為也寂然不動感而遂通天
下之故非天下之至神其孰能與於此夫自至神而下
蓋未能無思也惟無思為足以感通天下之故而謂無
思土木也可乎此非窮神知化未足與議也詩三百出
於國史固未能不思而得然而皆止於禮義以其所思
無邪而巳
問夫子之言性與天道不可得而聞也或謂性也天也
道也三者同出而異名知性之未始有物也雖天亦然
知天之未始有物也雖性亦然或曰不然性明其理
天道明其事明理之際或疑其無明事之際或疑其
有必也理事俱融此其說之難聞也故經言天道皆
以禍福善惡焉異乎言性也二說孰是
答天命之謂性率性之謂道性命道三者一體而異名
初無二致也故在天曰命在人曰性率性而行曰道特
所從言之異耳所謂天道者率性是也豈遠乎哉夫子
之文章乃所以言性與天道非有二也聞者自異耳子
貢至是始與知焉則將進乎此矣
問子曰回也其心三月不違仁心不違仁必不待見
之言行也然非行何自而知之仲尼知顔子亦有說
矣
答有不善未嘗不知知之未嘗復行則其不違可知矣
問不逆詐不億不信抑亦先覺者是賢乎逆其詐將
有不勝其詐億其不信將有不勝其不信先覺之人
所病在是不逆詐不億不信此其所賢也不然先覺
適為智料隱匿者爾非其賢也或曰不然孔子謂先
覺君子亦以是為賢非獨我也
答君子一於誠而巳惟至誠為可以前知故不逆詐不
億不信而常先覺也抑亦以是為賢乎若夫不逆不億
而卒為小人所欺焉斯亦不足觀也巳
問回也其庶乎屢空說者謂若莊周所謂忘仁義禮
樂與夫坐忘之謂也然下文言賜不受命而貨殖焉
則所謂空者非忘仁義之類也然空必謂之屢者何
如
答其心三月不違仁則蓋有時而違也然而其復不遠
則其空也屢矣空也者不以一物置其胸中也子貢貨
殖未能無物也孔門所謂貨殖者豈若世之營營者耶
特於物未能忘焉耳
問子見南子子路不說子路平居受教孔子者也孔
子見南子雖如子路者且有不諭他人何自而諭哉
蓋聖人用權處平居不以語學者此子路所以疑而
不說也南子不可見審矣今見所不見不害為孔子
者何說
答南子衛靈公之妾以妾為妻五霸之所不容况孔子
而可以見之乎子路所以不說也然當是時窮為旅人
不得而正之者天實厭之也孔子而得位固將正之也
然衛之人皆以為小君而謂過吾國者必見吾寡小君
則孔子安得而不見否之時包承小人吉此大人處否
而亨之道也
問原壤夷俟以原壤為賢耶聖人固以不遜弟罪之
矣以原壤為不賢耶然於聖人敢以夷俟聖人不絶
之又從而以杖叩其脛則壤果何人者耶或曰聖人
如此故者無失其為故也然則仲尼故亦多矣何獨
於壤見之
答原壤之母死登木而歌孔子為弗聞也者而過之其
置之禮法之外久矣若原壤蓋莊生所謂游方之外者
也故敢以夷俟孔子切責之畏其亂俗也然謂之為賊
而叩其脛不巳甚乎而彼皆受之而不辭非自索於形
骸之内而不以毁譽經其心孰能如是蓋惟原壤而後
待之可以如此
問一日克巳復禮天下歸仁焉孔子終身行仁者也
當時學士大夫有不知奈何顔子一日為仁而使天
下歸仁焉或曰不然天下歸仁猶皇極之道天下所
共由也顔子克巳太過其末將有墨氏之弊人之樂
於為仁者鮮矣此仲尼所以救之一日能然者由一
日而積也後之知是說者惟孟子其然乎
答吕與叔嘗作克巳復禮頌曾見之否其略曰洞然八
荒皆在我闥孰曰天下不歸吾仁斯言得之若未見俟
尋本錄去
問述而不作信而好古竊比於我老彭論語一書未
嘗及老氏蓋設教不倫也或說此所謂老彭乃老氏
與彭籛非謂彭之夀而謂之老彭也然老氏之書果
述而不作信而好古者乎
答老氏以自然為宗謂之不作可也
問子在齊聞韶三月不知肉味聞樂而至於忘味有
之矣至於三月不知豈近人情乎或說聞韶音不知
肉味耳蓋三月者音字之誤也
答謂音字誤為三月伊川之說如此
問樊遲問仁子曰居處恭執事敬與人忠雖之夷狄
不可棄也子張問行子曰言忠信行篤敬雖蠻貊之
邦行矣其意甚類或說問仁乃問行爾亦字之誤
答學者求仁而巳行則由是而之焉者也其語相似無
足疑者世儒之論仁不過乎博愛自愛之類孔子之言
則異乎此其告諸門人可謂詳矣然而猶曰罕言者蓋
其所言皆求仁之方而巳仁之體未嘗言故也要當徧
觀而熟味之而後隱之於心而安則庶乎有得非言論
所及也
問子曰參乎吾道一以貫之曾子曰唯子出門人問
曰何謂也曾子曰夫子之道忠恕而巳莊子言南郭
子綦隱几而坐仰天而嘘嗒然似喪其耦曾子明夫
子之道亦在乎一唯之間蓋與仰天而嘘不異也若
爾下文言夫子之道忠恕而巳矣理似不然或謂忠
恕亦自有理
答曾子未嘗問而夫子以是告之蓋當其可也故曾子
曰唯子出門人問此曾子之門人也未足以語此故告
之曰夫子之道忠恕而巳矣忠恕固不足以盡道然其違
道不遠由是求之則於一以貫之其庶矣乎
問中庸之為德也其至矣乎民鮮久矣說者謂有高
明之至德有中庸之至德君子以高明者人所難勉
中庸者人所易行故以人所難勉者立巳而以人所
易行者同民將使人人能之其言民鮮久矣蓋上失
其道非一日也而考之中庸則曰君子中庸小人反
中庸君子之中庸也君子而時中又曰君子依乎中
庸遯世不見知而不悔惟聖者能之又曰舜其大知
也與執其兩端用其中於民又曰回之為人擇乎中
庸得一善則拳拳服膺而弗失之矣夫君子得是而
時中聖人依是而遯世進為撫世莫如舜退隱就閒
莫如顔然且有所執有所擇如是果人之所可到然
聖人以民鮮久矣言之則中庸者亦人之所易行矣
願究言之使學者有所適從
答道止於中而巳矣出乎中則過未至則不及故惟中
為至夫中也者道之至極故中又謂之極屋極亦謂之
極蓋中而高故也極高明而不道乎中庸則賢智者過
之也道中庸而不極乎高明則愚不肖者之不及也世
儒以高明中庸析為二致非知中庸也以為聖人以高
明處巳中庸待人則聖人處巳常過之道終不明不行
與愚不肖者無以異矣夫道若大路行之則至故孟子
曰堯舜之道孝悌而巳矣其為孝弟乃在乎行止疾徐
之間非有甚高難行之事皆夫婦之愚所與知者雖舜
顔不能離此而為聖賢也百姓特日用而不知耳
問子曰衣敝緼袍與衣狐貉者立而不恥者其由也
與或謂仲由服仲尼恥惡衣之戒故至於是方其言
志曰衣輕裘與朋友共敝之而無憾豈能無狐貉之
念哉聖人許之何說
答士志於道於緼袍狐貉何容心哉随所有而安之耳
衣緼袍不以惡衣為恥與朋友共敝之不以小己自私
初不相妨也
問子曰語之而不惰者其回也與語之而不惰與子
路聞斯行諸不異然未得為顔子之徒何也
答語之而不惰於吾言無所不說是也與聞斯行之異
矣子曰吾與回言終日則所言非一二也今論語所記
無幾則孔子與回言蓋有衆人不得而聞者聖人之教
人各當其可也故子路雖聞斯行之而孔子猶告之以
有父兄在則未得為顔子徒宜矣
問毋友不如巳者商也日進以其好與勝巳者處也
然我之不賢人將拒我如之何其可相友也
答所謂如巳者合志同方而已不必勝巳也
問道不同不相為謀道一而已不同者何說
答天下殊塗而同歸故道有不同者途雖殊其歸則同
道不同其趨則一也若伯夷伊尹之去就則難相為謀
矣
問君子貞而不諒君子不諒可乎
答惟貞故可以不諒所謂貞者惟義所在也
問君子矜而不爭書曰汝惟不矜天下莫與汝爭能
君子可矜乎
答矜者矜莊之矜非謂矜伐也古人用字各有所當難
以一說該也
問君子泰而不驕孟子傳食於諸侯人或以為泰君
子可泰乎
答非侈泰之泰若心廣體胖是也
問放鄭聲遠佞人言鄭聲而不及於慝禮言佞人而
不及於讒說何也
答行夏之時乘殷之輅服周之冕無非禮者則慝禮自
放矣佞人禦人以口給則讒說在其中矣
問子路問成人子曰若臧武仲之知公綽之不欲卞
莊子之勇冉求之藝文之以禮樂亦可以為成人矣
不欲者成人之質也人而有欲雖知如武仲勇如卞
莊藝如冉求蓋不足為成人而仲尼之言不欲必先
之以知何也
答雖有其質不先於致知則無自而入德矣
問為仁由巳而由人乎哉或謂由巳者猶在我而巳
顔子於仁何待如是告戒或人之說恐不然
答一視而同仁則天下歸仁矣非由己而何
問祝鮀治宗廟伯夷典天地人之三禮聖人命之聞
其直矣祝鮀之佞頋足以治宗廟者何說
答籩豆之事則有司存雖聖人亦有不知者故于入太
廟每事問蓋儀章器數祝史之事有司之職也然禮藏
於器治之不得其人亦不足以成禮矣祝鮀所治蓋有
司之職非典禮之官也書所謂直哉惟清者若大宗伯
然後可以責此
問堯曰咨爾舜天之歷數在爾躬允執其中書言天
之歴數而繼之以人心惟危道心惟微惟精惟一然
後至於允執厥中仲尼所叙其略如是將所謂中者
巳在乎人心道心之間特在夫精一以執之耶將當
時之人不足語是故略之耶未諭其旨
答道心之微非精一其孰能執之惟道心之微而騐之
於喜怒哀樂未發之際則其義自見非言論所及也堯
咨舜舜命禹三聖相授惟中而已孔子之言非略也
問沈同問燕可伐與孟子對曰可嘗觀孟子對滕文
公問為國孟子對曰民事不可緩也又曰無常産者
無常心苟無常心放僻邪侈無不為巳及䧟於罪然
後從而刑之是罔民也焉有仁人在位㒺民而可為
也及沈同問燕可伐與孟子曰可及其敗也則曰為
天吏則可以伐之民且不可㒺而問伐國如斯何也
答燕固可伐矣故孟子曰可使齊王因孟子之言而遂
伐之誅其君而吊其民何不可之有而其虐至於係累
其子弟而後燕人叛之以是而歸罪孟子之言非也
問孟子曰堯舜性之也湯武身之也五霸假之也久
假而不歸烏知其非有也說者以久假而不歸烏知其
非有也亦若固有之也孟子尊王而卑霸夫仁之為
道惟聖人然後能踐之而謂霸者為固有果其然乎
意以謂外雖久假勉而行之非其本心然誰知其中
本無有也願詳教之
答曰管仲伐楚以包茅不入為辭所謂假之也初非有
勤王之誠心卒能以正天下假而不歸者也烏知其非
有故孔子以仁與之蓋其功可錄也
答周伯忱問
問書曰惟聖罔念作狂惟狂克念作聖孚先竊謂所
謂聖者謂有聖人資質一不念則流入於狂狂者進
取曾晳之徒是也借如顔子不能拳拳服膺亦必至
於此若是聖人則從心所欲不踰矩雖不念亦無害
也
答曰六德知仁聖義中和聖通明之稱狂狂愚之稱
問孔子曰知者樂水仁者樂山知者動仁者静知者
樂仁者夀孚先竊謂樂山樂水狀仁智之體動與静
述仁智之用樂與夀明仁智之效智則能知之能知
之則務窮物理務窮物理則運用不息故樂水水謂
其周流也故動動謂其理之無窮也故樂樂謂其無
所疑也仁則能體之能體之則有得於所性有得於
所性則循理而行之故樂山山謂其安止也故静靜
謂其無待於外也故夀夀謂其達生理也
答言意未能體仁智且宜潜思
問孔子曰知及之仁不能守之雖得之必失之知及
之仁能守之不莊以蒞之則民不敬知及之仁能守
之莊以蒞之動之不以禮未善也孚先竊謂此語是
告學者亦是入道之序故知及之者見得到也仁能
守之者孳孳於此也莊以蒞之者外設藩垣以遠暴
慢也動之以禮觀時應用皆欲中節也或者謂此是
事君
答臨政處巳莫不皆然所謂仁能守之者孳孳於此也
此言未能體仁且宜致思仁則安矣所謂仁守也
問先生舊常語門人云天下至忙者無如禪客市井
之人雖曰營利猶有休息時禪客行住坐卧無不在
道存無不在道之心便是常忙孚先竊謂此語如孟
子所謂必有事焉而勿正心勿忘勿助長也若正
若助長即是忙也或者謂此語非為學者設謂以聖
方之則是禪客未嘗閑若學者須是行住坐卧在道
答存無不在道之心便是助長方其學也固當有事亦
當知助長之非
龜山集卷十四
