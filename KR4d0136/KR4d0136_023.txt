龜山集卷二十三宋楊時撰
啓
謝太守
仕祿養親素非求進分曹莅職自愧無堪方虞譴責之
難逃豈意褒稱之偶及寵榮過分循省若驚竊以郡縣
王室之屏藩而守令士民之師帥尊卑雖異任責則同
一非其人衆受其弊顧兹百里之重寄實惟萬室之具
瞻軍國調度之須所取非一兵民什一之會其職匪輕
嚴之以法則衆離而不親撫之以寬則事弛而不集苟
非豈弟之君子曷庇困窮之小民古謂其難今尤慎擇
矧夫極治之盛際固多間出之英材刃發新硎莫匪庖
丁之手人胥易使率皆言偃之風宜得異能稱此公舉
如某者駑駘下乘樗櫟散材自惟銜轡之難驅敢希匠
石之或顧徒守過庭之訓恥為趨世之謀一瓢屢空方
慕顔淵之好學三釡而樂又懷曾子之及親雖未信辭
仕固賢者之宜而公養為貧亦聖人不免猥從科舉誤
玷縉紳庶乎餼廪之微足為晨夕之奉伶仃一病流落
八年氣形並衰神志俱耗身同野鹿甘自屏於樵漁衣
若懸鶉復何心於軒冕方將投蛙足於缺甃寄鷦巢乎
一枝俯仰終身優游卒歲徜徉塵垢之外游泳詩書之
淵與世相忘脱桁楊之接摺放形自適近魚鳥之沉浮
奈何糟糠無以畜妻孥甘旨不足事父母年豐病乏冬
暖嗟寒在人情難以恬安於人子尤當隠惻遂參選調
補吏椽曹來游會府之英躔輒去衡門之陋處惟思竊
食何路進身欲為轍鮒之呼逆知無濟忍效冶金之躍
自取不祥故雖幸餘光之可依莫敢飾鄙辭而上黷豈
圖異寵遽及非材此蓋伏遇某官擴大度以兼容推至
仁而博施智惟周物能不病人未嘗片善之或遺致此
甚愚而不棄受恩有地圖報無階敢不允蹈聖言雅不
忘於舊學益勤職守庶無負於已知
謝楚大夫
右某啓伏蒙知府大人先生保舉某堪充職官任使者
仕祿養親素非求進分曹莅職自愧無堪方虞譴責之
難逃豈意薦論之偶及被恩優渥撫已兢慙竊聞以身
徇道者君子之格言事君以人者上臣之明義懷瑾握
瑜欲有待也雖鼓刀自溷猶不為辱尊德樂義欲有求
也雖忘勢自竭乃其當然永惟上下之相資莫知貴賤
之有間世道淪喪風猷寖隳居下者以難仕為迂謀在
上者以旁招為末事公論一廢私謁肆行待價而沽顧
連城而莫售無因而至雖照乘而難前苟非先容孰匪
棄物如某者賦材疎拙禀性頑愚徒聞師友之緒言罔
窺聖賢之遺學麞頭鼠目之賤何意求官牛溲馬勃之
汙寧堪待用已絶凌霄之望方圖祭竈之安欲為轍鮒
之呼逆知無濟忍效冶金之躍自取不祥豈謂未遑竿
牘之修遽玷齒牙之論終懷直道竊希東國之臣已附
青雲不作西陵之餓此蓋伏遇某官至公處已内恕及
人以教育英材為樂而務在兼容以推轂士類為任而
常思博取致兹庸妄亦與甄收敢不勉自激昂仰懷知
遇無忘舊學益勵前脩駑乘何能幸嘗驂於驥尾天池
可到終有待於鵬風過此以還未知所措
謝張朝散
顯膺宸命榮領郡符方懷慶問之未遑豈意緘封之先
辱恭惟某官賦材忠實禀器純深更貳正於名藩藹休
聲於輿論果兹遴柬付以承宣雲翼怒飛匪泠風之能
負霜蹄一躍騁千里以誠宜敢希得士之名姑逭蔽賢
之實過蒙歸德益用愧懷
謝馬通直
顯奉綸言榮升朝籍恭惟某官懿文外炳碩德中含芝
草之靈人皆知其美瑞珪璋之質初無事於先容未遑
竿牘之脩遽辱緘題之及褒榮過分悚愧無涯
賀林舍人
光膺宸綍出總侯藩伏惟某官學際天人識洞今古摛
辭禁掖追三代之純深懷紱故鄉聳一時之榮觀值此
艱難之際正須經濟之材延閣清資寧復彯纓於外寄
寵章顯服竚瞻鳴玉以西歸用寬北顧之憂共濟中興
之業親仁有素覿德未期
代人謝吕漕
竊食聖時空坐縻於餼廪課功歲杪曾莫效於涓埃側
身方俟廢歸絶意敢希論薦寵榮非分喜愧來并竊念
某職昧趨時仕惟為祿遇事直前而動多召怨操行彌
篤而人猶見疑仰首一鳴已盡黔驢之技窮年無補終
為智叟之非永惟玉瑩之無疵或恐丹青之能變每私
循省徒積憂虞豈圖君子之并容輒取衆人之共棄此
蓋伏遇某官至公處已内恕及人羣言並聽而㒺惑於
讒邪小善必錄而不遺於疎遠致兹庸陋亦與甄收敢
不勉蹈前脩益堅素守鷦鷯何慕深林不過於一枝駑
馬雖疲十駕尚期於千里庶從驅策以報私恩
代人謝解
卞璧前陳顧何求於燕石秦醫並畜俄有取於猪苓省
分知榮撫躬增愧竊以難進者君子之義易失者聖人
之時環轍載贄將有行也雖急仕猶不以為汙操築鼓
刀將有待也雖自溷或不以為辱永惟出處之大致固
宜義命之兩全貴乎中行孰可已甚况值離明之兩作
仍丁泰吉之大來設科目以振拔滯淹舉經行以網羅
遺逸朝以進賢為急務士知不榖為可羞故韜光晦迹
者棄岩穴之居而懷瑾握瑜者有廊廟之志顧兹千載
之興運是為希世之罕逢凡有見聞孰不奮勵如某者
學惟為已才不逮人徒襲父兄之餘風不墜箕裘之素
業並驅夷路自慙跛鼈之難前篤信所行終類愚公而
見笑一竊鄉薦旋黜春闈分甘自屏於樵漁意復何祈
於軒冕再攘之臂忘搏虎之可虞屢北之兵徒聞風而
猶駭孰謂已歸之氣俄伸久屈之中退省厥由所來有
自此蓋伏遇某官至公處已内恕及人以教育英材為
樂而務在兼容以推轂士類為任而常思博取致兹庸妄
亦與甄收敢不勉自激昂仰懷知遇益勤素學愈礪前
鋒駑乘何能幸嘗驂於驥尾天池可到終有待於鵬風
過此以還未知所措
代虔守謝李運使
被命吳東幸叨聯属領麾江左獲庇恩私顧惟無堪曷
稱公舉伏念某蚤膺聖眷屢握使符才不適時愧無實
用學雖篤志徒守空文誤蒙彊敏之稱復玷該通之譽
榮踰所望愧溢於心此盖伏遇某官大德并容至仁博
施不忘敬故益敦末俗之偷于以包荒或副中行之尚
致兹庸陋特與甄收敢不誓竭孤忠永堅素守
代賀蘇左丞
伏審光奉制書進持綱轄伏惟慶慰恭惟某官道隆淵
懿業茂經綸誠明自格於元龜器識允符於三鑑從容
常伯之任登延内相之榮序秩羣才董正六官之治宣
明密命追還三代之文來膺側席之求大慰斯民之望
皇猷帝業允賴於遠圖繡紱龍章行膺於異數顧惟庸
陋久荷知憐空懷慶忭之私阻覘光塵之末瞻仰之至
敷述奚周
代謝筠守
伏審光膺綸命分守侯邦伏惟慶慰恭惟某官禀器宏
深迪心明哲屈承宣於屏寄行踐履於要途未遑竿牘
之修以結鄰封之好遽承緘貺益佩謙冲
代與檢法
茂膺綸命出佐刑臺伏惟歡慶恭惟某官秉義端方迪
心明允誠能格物初無可擇之言恕以及人終見治平
之效俄聞風而增悚慶覿德之有期瞻詠之懷敷宣曷
究
龜山集卷二十三
