胡仲子集後序
孔子曰有德者必有言夫言心聲也心㴠乎德而言發
諸口非能言之謂也是故君子之行道心苟得之言則
發之得乎深者發之弘得乎精者發之確唐虞三代之
盛聖賢並作德之發於言者渾渾噩噩不可涯涘至孔
子時格言大訓壹皆本乎德之發則郁郁然彬彬然出
其門者雖稍分其科終不愧乎孔子者也秦漢以來能
言之士非不夥矣較於唐虞三代孔子之門則德有慊
焉逮及唐宋諸子間出得之既博發之尤醇使列聖之
道晦而復明如日中天其亦無愧於孔氏之徒至今人
樂誦而說聞之元氏有天下光岳之氣未分有德有言
者迭起其間亦一時文獻之美剛生也後不得聆諸老
之謦欬而窺其德之淺深嘗私竊為憾幸洒掃潛谿宋
太史公及長山胡先生之門俱獲受其德教太史公所
得也深先生所得也精其言之皆確而弘者剛日諦玩
之味於口飫於心而不敢釋諸身也國朝初太史公出
握文衡居禁代天子之言言之發於德者有集傳於世
矣先生繼亦被召與修元史史成詔職詞垣以備顧問
而力以疾辭重賜白金文綺俾歸振教鐸於姑蔑之郡
未幾復以老辭還處長山之陽一日盡以其所著書命
剛曰吾老矣將以斯文授子子其勉之剛再拜受教惟
謹先生蓄德而著言本乎六經參乎史漢以及諸子訇
乎其有聲炳乎其有光若明堂之朝嚴階陛盛冠裳而
侯伯華戎之分截如也若泰壇之祀列陶匏燔牲玉而
龍衮璪冕之容恪如也先生恒不以為足逮老而志不
少衰每片言之出士林傳誦王公大臣爭虚左延譽以
不得見為恨而天下學士仰之如景星卿雲將謂再起
蒲車置於玉堂之署黼黻皇猷彌綸文化而整飭一代
之言不幸先生以今年春正月九日卒於家於是慕先
生之德思誦其言有未得者咸相與欷歔太息剛也不
敏安敢秘先生之言而靳其德敬倣荀卿賈誼諸書文
居詩賦之首編次成帙號胡仲子集通若千篇既請太
史公序其端將與願學先生者同以為法而浦陽義門
王氏復之父子德先生之教言遂謀刊梓以傳王氏合
食五世斯豈非其義舉歟洪武辛酉冬十一月望日門
人同郡劉剛謹序
胡仲子集後序
