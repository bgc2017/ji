胡仲子集卷十明胡翰撰
弔董生文
余自京師南歸次於直沽泝流而達於衡漳過陵州
故廣川地也或曰漢江都相董仲舒墓在焉為文弔
之其辭曰
出國門以南邁兮涉衡漳而濟舟波流渾其若河兮道
既阻而且脩臨廣川之故墟兮曰夫子之首丘望原隰
以懷思兮悵欲去而夷猶嗟王風之不競兮人各騖其
私智道術裂而民散兮世已久而莫制燕趙固多竒士
兮僅有取其忼慨非天降大雅兮繄孰為之表礪聖垂
法於春秋兮志雖微而可即士明經以致用兮義非后
而不食徵天人以為言兮明災異之所辟引君致之當
道兮情眷眷於陛側嘉堯舜而樂三代兮得一士而不
能用苟不用其亦已兮國無人而曷重黯質直而見憚
兮弘飾詐而取寵用舍倒而莫察兮邪正溷而彌冗騂
不中夫犧牲兮執鸞刀而薦犁登䙝味以實瓚兮瀝黃
流而注兹競刓方以為員兮攦榘矱而去之徒操末以
齊本兮引繩墨而止之下皇皇而靡所騁兮上訑訑以
為得孰好賢如緇衣兮孰惡惡如巷伯古固難於知人
兮詎多欲而不惑庸俟時之見察兮庶師言之允一謂
伊尹無以加兮雖管晏弗之企探淵源其尚眇兮又豈
游夏之儔類何一低而一昂兮槩未量乎夫子之志曰
正誼而明道兮不計功而謀利皦内顧而如斯兮揆王
佐亦奚異俾詭遇以獲禽兮固吾心之所羞比柳下之
三黜兮由直道以事人百里之飯牛兮豈汙辱而忘身
道有時而屈兮亦有時而伸諒天命之未違兮獨奈何
乎生民
憫真淑文
何斯世之昧昧兮耿獨抱兹貞淑曰降命之自天兮固
眇軀之所服肇兩儀於厥初兮恒正位而並育矧夫人
之伉儷兮豈云疏而異族昔結髮以承歡兮將偕老以
為期忽惡笄之在首兮遂中道而棄之惟國有大事兮
莫大於征伐之師既北面以奉命兮願委質以驅馳冒
白刃以爭先兮懼不得其所死苟死弗慊於素兮又安
足以痛毁相女婦之從夫兮醮一齊而不再力莫拯君
之阽危兮雖獨生其何待孫神之戍夏兮陳迎翣而捐
軀高叡之喪趙兮秦瞑目而與俱卓怒行其威教兮皇
甫繫而猶詬李斷臂於逆旅兮負凝骸以貽後諒風猷
之一致兮曠年歲而不可衊襲芳菲以紉蘭兮又佩之
以䨇玦仰三辰之在天兮心炯焉其昭晰即所安而自
得兮吾竊哀丈夫之非烈
東征詩(有序)
淛東行中書右丞李公以親賢之重總制軍民輯寧金
華嚴陵信安括蒼廣信諸暨五郡一州之地諸暨城小
而偪於張虜雖以重兵鎮之虜猶數犯境上今年春遂
大率其屬入寇邊吏告警公合將士由嚴陵馳援距諸
暨新城十里曰龍潭據其地與寇相持明日寇以我師
新集空壁豕突而前公望見即下令曰彼衆我寡惟效
死斬擊耳毋掠人馬貪而失利又仰而祝曰願天佑社
稷微臣不敢愛其生以縱敵於是將士皆奮公策馬䧟
其中堅手槍斃數人左右縱擊遇者靡地躪而殲之流
血膏野斃者萬餘人逐北虜其驍將百數十人凱旋之
日上功幕府公推兩指揮羣帥之力居多天子嘉念之
賜予甚渥昔南仲召虎左右王室戡除寇戎詩人歌之
不以二人克專勤勞顧乃歸美天子之命稱誦四方之
平今日之事惟授任得人以故公與將士茂建厥績天
下聞者皆知我師之罔敵舉羣雄而脱其距角合海内
而登於大一統之治昭哉徵乎其在兹矣不可喑無紀
述廼叙而賦之以脩凱奏焉詩曰
天造草昧篤生真主暨厥良弼大啟土宇自淛之東郡
邑棋布阻山帶川樹屏為固與敵相制邦之門戸匪親
與賢疇克畀付桓桓我公兩有文武龍節虎符來自王
所坐總省轄出奠邦土于宣于蕃孰敢余侮蠢爾張孽
竊活鼎釡以其螳臂抗我戎輅歲直乙巳中繩建斗大
裒厥兇罙入我阻偪我新城搖我黎庶勢如累卵岌其
可怖邊吏驚告公起馳赴軍于龍潭柵其高阜轅門方
樹士食未饇寇偵我勞謂可拾取蝟興蜂午鼎來縱横
深絶其澗高馮其陵有輕我心不知我勁我用大奮奮
其忠貞師直為壮彼則何名以少擊衆在古可徵爰令
衆旅告厥神明願天保佑爾衆欽承毋利虜獲不竭股
肱望其前鋒公則是膺挺身躍馬其揚如鷹如鷹如虎
其徒烝烝如雷如霆孰震弗崩束戈就殞投刃乞生倏
□紛紜席卷而平流血殷野横尸一成匪曰嗜殺亦豈
窮兵寇來授首惟惡是懲既懲其惡亦罔不矜亦莫不
寧天開日明衿甲旋旆肅肅其征椎牛饗士獻俘于廷
皇心允懌是用大賚公走入覲稽首拜錫明明我皇制
勝萬里師力臣武悉任指使滄海波平金微道啟防風
不朝塗山用入惠廸有慶從逆自殪公昔受鉞志在敵
愾繼今以往尚罔或怠不怠不亟公心抑抑下民是依
庶士是式為邦柱石以殿皇國皇國既平四夷既率公
之孫子與國罔極
招鶴辭
世言鳥之夀者必曰鶴禀氣最清恒游於陽遠可千
歲誠羽族之宗長仙人之控馭也余家二鶴其一縞
而緇赬頰而頂不丹與相鶴經言不類雅善舞其一
丹頂青趾羽毛娟娟甚净潔方效舞而斃余憫之將
世所謂夀者非邪抑乘剛風駕飛仙下上於玄間固
不得而知也乃招之辭曰
鶴之去兮下土方橧不可巢兮悵孰與之翺翔三桑無
枝兮望蒼門而未陽西母折勝兮恐鄧林之不芳鴟厲
吻而嘯號兮鶝銜矢以為長仁鳥高逝兮杳莫聞其歸
昌牛哀化而為虎兮雖含靈而無良莽蓁蓁而阹迾兮
括隱隱而機張疇復殪彼䝟貐兮驅百怪以伏藏鶴之
去兮海是泊浟湙無垠兮深入冥漠天吳九首兮仡立
而可愕海童之么麽兮又唏而相薄歸墟合夫尾閭兮
三神峙而參錯何飛廉之弗戒兮舟欲進而忽却抶象
而駕蛖魚兮將往來以乘蹻觀蕩蕩於天外兮求地軸
之所託懼鰲力之不任兮玄黃雜而揮霍鶴之翔無遠
遥大圜於穆兮上積清寥澹至人之無為兮與清光以
遊遨騁騏驥於天路兮左玉女而右松喬齊騫騰於風
背兮吹參差之洞簫恍出有而入無兮非世俗之所服
憑高雲以結思兮極勞心之悽惻昔余覽夫幽經兮嘉
金行之肖儀曰吐故而納新兮歲千祀以為期朝澡神
於秋水兮夕申警乎湛露曾日月之幾何兮忽溷澖而
莫之主仙既不可睹兮彼又得而馭之世不可以容穟
兮將羽化而去之萬類之芸芸兮何有於定姿曶神竒
而馮生兮鯈臭腐以焉歸鳶何飛而戾天兮魚何躍而
在沼鳳何覽而來下兮龍何欲而能擾氣實使之然兮
孰觀其徼妙夏蟲之疑冰兮取誚於知道上下為宇兮
四表為樊大和訢合兮含生孔蕃曷不古處兮樂全其
天麐折足於車子兮徒反袂而泗漣龜曳尾於泥塗兮
懼觸罟而造鑽觀既往而知來兮惟委順於陶甄援雅
琴以發彈兮聊釋余之中悁亂曰山海浩兮蔽虧城郭
繚兮委蛇人民是兮今豈非芝三秀兮可療饑盍歸乎
來兮丁令威
白鹿引
士之在公者不欲以簿書刀筆自穢恒曰吾吏隱也號
於人而人稱之亦曰彼誠吏隱也有一人焉以刀筆稱
論其能則必以為訾已矣求若古人隱於吏者則自京
師逹乎郡邑槩未之見焉何其鮮也今年秋余以疾歸
畊田里有白鹿生者與余過焉嘗聞鹿千百歲者始白
匡廬衡霍間古仙人乘之以遨遊於金庭不死之鄉安
肯屑意人世乎吾懼不足以承左顧生曰子以錙銖富
貴苟朝夕之生於岩穴者即仙也邪安土而不詭於人
類者非其儔邪則子亦不知道矣余聞而異之留與之
處投袂而去他日問諸其友則曰此武城周生也生客
廣陵辟地東南雖阨甚不戚貴人聞者辟以自佐即不
拒趨事襜襜然未嘗職吏牘或以吏訾之即笑視曰是
刀筆者何負於人獨白鹿生非吏邪其為人如此雖其
友亦莫盡知之古所謂依隱以玩世者其生也哉蓋學
老子者乃賦白鹿之引歌以招之云
鹿之呦呦兮彼姝者子非仙之儔兮尚何求兮鹿之伎
伎兮彼姝者子世莫係累兮是以從吾志兮大車連駟
吾不知所税兮
少梅賦
少梅者以其抽毫象物託意於梅而命之也余為之
賦則屈子所謂置以為像者云
夫何一嘉植兮忽肖儀而孰主觧余衣以盤薄兮馳余
思乎瑶之圃若有人兮獨立乎千古冰為魂兮玉雪其
度澹遺世以逍遥兮負姱節而不可拔恍頩然而一見
兮若經年之遠别散縞衣於空明兮駕飛龍以超忽情
惝怳以搖曳兮氣漫汗而揮霍歘雲蒸而飈厲兮紛又
繼之雨雹撫陽閼與喬如兮齊造化於一指驚建木之
既椔兮眷瑶華其何異靚㛹娟而淩波兮浩綽約乎崇
阿向北風而含韻兮承南服之沖和春渺渺兮何其望
美人兮天一涯折芳馨兮延佇將以遺兮所思大化不
停兮細入無垠高下散殊兮其機孔神服貞白以自嘉
兮今胡為此滋垢也豈隨時而變化兮懼夫人之逐臭
也豫章不辨兮樗中繩墨棄厥箘簵兮矢蓬以為直憫
衆芳之蕪穢兮天肅殺以戒寒竊獨揆其中情兮豈云
異夫荃蘭何靈均之好脩兮結珮纕而弗睇吾將歛而
就實兮和商鼎以進帝嗚呼勖哉兮保兹令美世莫諒
其真兮尚識其似
湘筠辭
湘之山兮西迤湘之水兮東騖何箘簵兮孔多望不極
兮湘之浦帝子去兮雲中俾夫人兮延佇曾莫樹兮椒
蘭又莫㩜兮蘅杜載雨兮載隂滔滔兮誰與渡將以遺
兮琅玕抱幽貞兮永固
于蒍于歌
于蒍于歌者唐魯山令元德秀之所作也開元中車
駕東幸德秀使童男歌於道上帝歎曰賢人之言也
而後世無聞焉庸取晉束晢補詩之意為之歌曰
于蒍于道不容車豈不容車戒無虞虎臣執轡無疾徐
省方廵守周八區皇不出守民不蘇皇出征皇躬弗寧
守以時古有程童何知皇孔明扇巍巍業兢如日之升
如月之恒不虧不傾四方觀厥成
風雷引
烈烈兮轟轟為飈兮為霆迅發兮震驚薄太虚兮下上
聲謂天懠兮孔仁孰司柄兮赫厥靈民無愕兮載寧威
既揚兮沛澤零
長清操
河水之清兮清且漣漪我泳其流兮而源之不知我飲
而鑒兮我何求思勖兮勖兮毋揚其波兮毋淈其泥
思沂操
曾氏有居越者睠焉不忘魯之舊鄉余以聖賢之道
不下帶而存也作思沂操以廣其志云
沂之水兮泱泱曷不歸乎以浣我裳我思兮孔長沂之
水兮湜湜曷不歸兮以沐我德我思兮心惻沂可思兮
亦可泝予鼓而舞兮喟吾之與兮
越水操
越水浟浟兮不可以方舟旋桓有魚兮不可以為鱐九
罭寸目兮豈不密且周惟魴及鮪兮竭澤是求有獺有
獺兮復跂于洲
長山操
長山之下兮翳翳其木易于原田兮亦有嘉榖孰馮於
陵穿余之屋不以我為虞兮反縱爾毒匪兕匪虎兮曾
莫我敢逐
瞻彼日矣
此美孝子愛日也孝子有毋眉夀不能已其喜懼之
心焉故作是詩以美之
瞻彼日矣歲月其征言念母矣胡考之寧人各有生匪
恤我私母也在堂燕處孔時載省載温載奉甘旨載笑
載言載酌之醴以志為養則有多祿如何孝思惟日不
足瞻彼日矣迅逾飛翰明登于天忽薄于山言念母矣
雖百其年此日不愛後視則愆亦既愛之匪金圭璧一
寸之晷天實我錫錫兹難老永有夀考孰慰母心惟忠
是蹈在昔張仲厥德允臧篤斯不忘錫類于家邦
之子于征
此美監(闕)陳生也陳生歸省其母因迎養於京師故
勖其行以慰其母心焉
之子于征有楚者衣翼彼北風翩其以歸豈忘在公爰
恤爾私惟皇有命來慰母思之子于征言汎其艫明發
于越夕濟西吳薄登于畿安車載驅惟皇有命將母來
居之子有母令儀有怭養則有祿皇斯爾錫曷以報之
顧懷罔極竭爾臣節廼殫子職
新城頟頟
新城頟頟孰究安宅帝綏東人命我邦伯邦伯蒞止作
之司轄慎廼夙夜奮其桓撥弓矢斯抗戈銳孔鑠寇來
授首開門可斫新城膴膴疇敢余侮邦伯惟翰遵養其
旅野無舉燧田有栖稌偃旗卧鼓不試亦武如彼雷行
濡以甘雨民斯樂胥帝靡東顧自東徂西自南徂北芒
芒禹迹肇我邦域我民綏矣我公歸矣令聞令望執德
不回受祿不貲公則有之民何貺之薄言酬之惟天子
是毗下民是宜
南箕長好風
南箕長好風東畢復好雨隂魄生自西終夕成乖阻悠
悠望彼蒼脉脉不得語起坐酌酒漿北斗在庭戶
冬日何可愛
冬日何可愛夏日何可畏矯首問義和義和不停轡寒
燠相代更天運自有常但惜愛日短不及畏日長
日出照高樹
日出照高樹翳翳綠當戶端居念友生淹泊何處所西
路阻且長東流莽回互豈云阻音容亦乃乏書素懷德
必有隣興言自中古振衣起彳亍見此褐之父
鬱鬱孤生桐
鬱鬱孤生桐託根鄒嶧顛皎皎白素絲出自岱畎間一
朝奉庭貢妙合良自然桐以為君琴絲以為君絃中含
希世音置君離别筵征馬慘不嘶僕夫跪當前君行千
里道豈惜一再彈南風日渺渺清商動山川和者昔已
寡聽者今亦難
人生苦偪側
人生苦偪側莫處蠻觸間殺機起不測朝夕相構患尺
書下齊城丸土封秦關用意何嶇﨑舉世尚其賢湯泉
自長温蕭丘自長寒天地有至性貧賤吾所安
維南有佳鞠
維南有佳菊風露發清姸離離綠玉樹粲粲黃金錢色
含坤裳美質抱日精圓藴靈自女几滋布彌樊川既入
神后品還充仙子飡中夀登百歲上夀延千年千年與
百歲何異瞬息間獨有幽貞節可比金石堅託以奉君
子歲晏期弗諼
擬古
一夕復一夕一朝非一朝昨見春花開忽睹秋葉飄人
非金石姿安得長不凋窮年事觚翰駕言遠游遨手提
具櫑劍拂拭鸊鵜膏含精變光采上薄青雲霄願君勿
棄置佩此長在腰南山有猛虎西江有長蛟斫蛟取猛
虎始貴非鉛刀
白馬誰家子翩翩新少年寳帶千金裘鞍垂兩櫜鞬五
侯爭馳鞚七族莫比肩來往長楊間捷出飛鳥先朝從
羽林獵夜展秦樓筵前楹列庭實中庖具珍鮮趙女舞
䨇袖吳姬調七絃張急調高起酒盡意彌堅恨無美人
贈中激壮士肝暌離各自愛重來還復然
節節復促促雄鳴雌自續借問此何音有鳥人不畜三
文被身體五采爛盈目聲諧九成奏靈出衆羽族自從
阿閣傾再改岐山卜千年不來儀四野多&KR1409;贕世德誠
已微天路清且穆願因東南風吹度玉笙曲
長安萬里堠日日送遠行輕車列千駟驃騎懸䨇旌西
出横門道意氣傾公卿鈹戟夾左右部曲聯若星疾驅
呼延塞深入休屠城旄頭無時落邊風旦莫驚單于方
力格中帳起心兵刻功燕然石受爵天子廷既獲世間
願復垂身後名借問毛錐子區區何足營
梧桐生朝陽不附衆木林上枝拂雲漢下根固重隂歲
久材質古斵為姚氏琴朱絃縆横理加以玉與金徽軫
何粲粲清彈揚妙音重華不可見懷思意何深
千里不唾井與君相别難風塵雖異路恒願同悲歡在
金莫為玦在玉當為環聯以翠織成宛轉衣帶間相望
胡與越寸心良自堅日入已三商憂來翻百端遥遥託
清夢不知寒夜闌
日長自愛惜夜長復悽惻人生幾何時少壮已非昔涼
風動萬里起念南與北山川路杳杳車馬去不息燕趙
高聲名荆揚壮材力仲尼七十說未遇身削跡為雲不
上天焉能雨八極
昔聞崐山禾結實大如黍一食能療饑再餐可輕舉太
和溢肌髮含真逐仙侣左盻東華君右招西王母蒼籙
手共開金册笑相旅后皇降嘉種寧遣同宿莽杲杲晨
出日祁祁載隂雨煦被非一朝長此千萬古
飲酒須飲醇結交須結真貌合不足貴言合寧可珍長
安桃李樹家家是陽春常時握手者孰是同心人吳中
有䨇劍一奉洛陽賓精靈颯以合萬里情相親
示順生
去日不可追來日猶可期朝采六藝英夕玩忘其疲海
是衆水積聖亦途人為挾册自有得焉用比臯䕫
明招山中人高義無等倫恨子弗見之一去五百春我
學如贅疣未成先悞身誤身身不淑誤世心不仁
大音在天地浩浩空山河作者推李杜於古未足多至
哉風與雅采之委巷歌世人事琱琢伐柯徒伐柯
嚴霜十二月雞鳴思遠道遠道方迢迢客行何草草朅
從汴水來復鼓秦淮棹秦淮梅柳樹物色今年早
東望赤城山送友人
東望赤城山遠在滄海頭雨雪方霏霏行人不可留衣
裳好結束文采珊瑚鈎早傳一札書為報東諸侯書報
東諸侯藿食懷遠憂鄭虔所臨郡山多少田疇居民煮
海水海盡民始瘳丹丘有羽人歲晏長悠悠
游仙詩
夙志慕仙術笑傲人間春朝陪瑶池燕莫揚滄海塵道
逢安期生遨遊乘采雲粲然啟玉齒遺我紫金文天地
此中畢世人不得聞受之今十年留待逍遥君青鳥從
西來飛去扶桑津寄書久不到白首悲秦人
寄陳子尚錄事
東甌有一士周遊吴楚間一歲一歸養四十來作官人
生貴得意寄書忽長歎芳蘭委蔓草霜露復摧殘寸心
欲焉託相望隔山川出門道路惡起伏千萬端直性不
得遂此道自古然寄書當路者下流良獨難
襍興
至正壬辰之春余卧病始起遭時多故奔走山谷間
觸物興懷忽復成什合而命之曰襍興
蚤歲苦憂患况兹抱沈疴展轉不能寐夙夜如枕戈骨
肉交相持朋友亦屢過感時寒燠易無乃久愆和石閭
有三秀崑丘多玉禾逹人貴知命永言心匪它
病起不飲酒客來意何如四座皆春風燕燕深相於富
有富貴交賤有貧賤趨古道吾所愛今人寧見迂忘情
衡門下言笑色旉腴忽淹嵇康駕何煩翟公書
水煩魚不大馭促馬已疲法令貴寬厚牛毛安所施秦
風蕩六合賦役懸高卑料民事隱覈簿書日孜孜君卿
嘗見嗟諒者以為宜其勢如張弓後來誰弛之詩人咏
豈弟勞人千載思
緣山列城郭歲久亦已頽羽檄來何方工作殷如雷六
丁運巨石泉扉蕩然開不知誰家墳暴露骨與骸古碑
置城頭歎息三徘徊死者何所知但為生者哀
巴陵韓希孟淑質自天挺一為軍中虜視死猶一暝自
云瑚璉器不肯作溺皿借此清江水葬我全首領願魂
化精衛填海起成嶺皇天如有知許我血面請書帛字
不滅千歲光炯炯躑躅戎馬間丈夫可以警
野王有二老矯若䨇鳳雛不栖惡木枝寧啄中田粰翺
翔千仞上覽德周八區赤符啟帝子鏘其應瑶圖一鳴
洞黈纊再舉凌天衢飄颻不可縶漢網亦已疎至哉高
尚風念此其誰歟恐非嚴光倫意乃董公徒
偶家長山下遂與世途遠泉聲挂屋角曉見池水滿日
出生清華風來送餘善大化無端倪寧謂心有眼床頭
遺古書歲月忽已晚玩之不能了聖哲有憂患
卧龍岡觀賈秋壑故第
宋祚移東南會稽國内地白日照城郭相君開甲第蜿
蜒龍臥岡高出列雉背審曲立萬楹增雄踰九陛飛栱
淩丹霞交疏激清吹上極高明居下有幽深隧棲甲戒
不虞為計亦已至以此忠社稷寧復憂隕墜揚揚昧所
圖擾擾復多制崦嵫日西薄祝栗風南厲魯港十萬師
開鉦一聲潰木披本先蠧堤壊川如沛詩人謹厲階人
禍豈天意至今王夷甫百罰有餘戾摩挲岡頭石零落
重奎字山川一何悠蒼莽鴻飛外舊時賀老湖酒船總
堪繫吾寧慕賢達聊以抒長慨
吕梁硔
河水趨山東四曠無險塞吕梁扼其衝凛若萬強敵水
勢與石鬭終古怒未息舟行齦齶間衆挽不餘力進始
踰跬步退忽落千尺長年起相語兹土神所職登祠奉
嘉薦拜跪陳下臆船頭勇牽䌫檣表高挂席好風東南
來送我天北極叱馭誠足欽垂堂詎遑恤昔聞莊叟言
有山在離石懸水三十仞魚鼈皆辟易孰隳天地性遂
拯生民溺鴻飛九州野吾願觀禹跡
夜過梁山濼
日落梁山西遥望夀張邑洸河帶濼水百里無原隰葭
菼參差交舟檝窅窕入劃若厚土裂中含元氣濕浩蕩
無端倪飄風向帆集野闊天正昏過客如鳥急往時冠
帶地孰踵萑蒲習肆噬劇跳梁潛謀固坏蟄古云萃淵
藪豈不增怏悒蛙鳴夜未休農事春告及渺焉江上懷
起向月中立
益清堂為國子生張伯高賦
高堂思何浩宛若臨瑶池碧水皆種蓮垢氛安得緇玉
質皎自内朱華爛相輝不矜顔色麗豈憂零落滋馨香
無時發窈窕随風吹堂中有美人佩服芳霏霏興言誰
與晤慨慕此良時寧無百年賞願結千載期流芳在人
世樹德諒如斯
書黃賀州平蠻事後
荆楚綿百越襟帶極遐裔連山限車轍外薄海無際風
氣何紛龐羣蠢動相噬古雖郡縣置畫地出租税負險
恒自固犬牙植形勢聚若蜂螘來散如鳥鼠逝堯仁不
能覆往往思一薙懸兵萬里外暴露蒙瘴癘亦有内齊
民詿誤混狂猘巢穴牢弗破根本先自殪天遺槃瓠種
出入民患害聖哲或不虞窮討良非計皇靈冒下土赫
赫火俱厲日月所出入有生盡懷徠賓賀﨑嶇間苞蘖
久聯締遣吏得黃侯為國開信誓王師不血刃緩頰下
椎髻列功奏天子璽書遠頒賚賜以大銀盌副之金帛
對嶺海數十城安得百其喙我聞范史言此屬非難制
力弱校弄薄非可羌戎例漢廷慎擇守祝良復誰繼侯
今鬚盡白侯心甚豈弟分符浙水上應念東人勩蠻徭
尚有知東人敢忘惠作詩勸不隕庶以示來世
西村老人隱居
振轡起陳力投簪遂辭祿吾今見伊人逍遥在郊牧令
節春載陽芳辰日初旭鳥鳴高樹顛牛飲澗溪曲翳翳
桑柘隂藹藹來牟熟耰耔返故畬經過候新躅高榻生
風涼練衣無暑溽披帙欣自悟臨觴復誰屬情真不厭
客意豁已忘俗列生談力命老氏貴止足
夜宿寳石精舍
出郭隨稚子薄暮投山扉葉落故園樹危柯風更悲勞
生各已息不知夜何其上人池閣中燈火深相依盈樽
豈無酒多病久不持啖我園中菓飽我以豆糜出戸見
明月踏月褰裳衣悠悠故意長落落新知稀冉冉歲云
暮百爾慎所歸
京口紀行
大江風西來波濤一何浩我舟不得發徘徊越昏曉衡
運已朔易曜靈忽東杲早出南徐州草乾霜露少慘慘
沙塵飛軋軋車輪繞寒氣來薄人重裘僅如縞日高衆
鳥翔天末孤帆杳川流與岡勢合沓自回抱人生大塊
間孰能出其表勉為辛苦行益見顔色槁人言野多虎
前驅善相保顧非千金軀秪欲仗穹昊共子陳此情歸
來卧蓬島
南京遇蘇平仲編修
南州苦寒月雨雪久不雱風沙滿長道四顧心飛揚君
子有行役束書歸故鄉故鄉浙水上遠在天一方父母
及兄弟昔别今五霜我昨來自東音問不得將為言起
居好良足慰子腸巍巍帝王都濟濟人物場噦噦爭先
鳴翩翩廼高翔六館走相送如失孤鳳凰惜兹歲華晚
眷彼川路長臥聽吳門鐘歸共越人航上堂拜家慶兄
弟同樂康歡言酌春酒拜舞迎春陽願言千丈暉長照
百年觴
歸故山
西阜高見日今朝故山裏萬木風已微白雲忽孤起池
邊記昔行城郭無人至三秋相望深獨抱悠悠意出郭
懷所親復上橋南路大田美多稼嘉澤何愆度人皆望
秋實凄其已風露杖策陂中行低徊亦奚故
命童
今晨雨新歇日出東南隅草樹有佳色當軒散紛敷歡
言命童僕治我園中蔬幸此琴册暇且復一荷鉏雖有
黽勉勞良足具中厨但恐惡草長不治成荒蕪世事每
如此豈敢忘勤劬
青霞洞天偕章三益僉事觀石橋
太末一為客倏忽三四齡常恐玄髮變未諧滄海情今
晨屬休暇文彦皆合并方舟濟沙步飛蓋指岩扄青霞
天之表赤日午正停息隂無擇木抱渴無藏冰寧知大
火維有此真福庭巨石跨千尺如梁架青冥深疑地肺
開洞見天光明玉樹交左右禽鳥無一聲涼風度如水
炎濁蕩然清昔聞偶奕者坐隱交心兵相持勢方急旁
睨耽若醒柯爛胡不歸海枯固其恒蠻觸遞翻覆大化
何由停不如飲美酒且置石間枰
張節婦
人生為夫婦結髮因相依恩愛在偕老零落中路岐夕
坐守空閨晨興簪惡笄身為張氏婦煢立將安歸願言
持寸心如石無改移上奉百歲姑下哺兩男兒兒雖媵
所出孰匪夫體遺烝嘗苟有託門戶亦足持瞻望恐弗
及劬勞庸敢辭鄉人敬婦德縣官尊母儀二子伯與仲
孝思長不衰相見髮種種猶說襁褓時故家海東頭波
濤誠渺瀰獨有䨇柏舟可以濟艱危行者曾弗操令人
怨蛾眉
桐谷山房
客從山中來為言山中居種樹不作琴清隂常繞廬翛
然窗几間中有竹素書上窺聖人奥下抉百代殊寥寥
千古意問子今何如勿學臧與谷亡羊苦多途願企心
齋人不遠復爾初歸無庭前柯應見䨇鳳雛
贈鄭生叔車
游子不顧遠停橈江上春冀方有來客白髮乃吾親十
年阻南北一見融心神天道諒不慆嗟嗟行路人
胡仲子集卷十
