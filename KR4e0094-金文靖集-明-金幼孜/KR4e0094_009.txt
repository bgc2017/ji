金文靖集卷九
明金幼孜撰
碑銘
明故榮禄大夫後軍都督府同知陳公贈奉天靖
難推誠宣力武臣特進榮禄大夫右柱國追封涇
國公謚襄敏神道碑銘
公諱亨字某姓陳氏鳳陽夀州人生而竒偉有大志元
季為揚州萬戶時太祖高皇帝龍興濠梁歲丁酉遂仗
策叩軍門上謁高皇帝竒之選為鐵甲長從大將常公
征泰州破張士誠軍獲乘馬而還戊戌冬從車駕攻婺
州拔其月城䧟陣先登有銀器金幣之賜由是以驍勇
聞遂從定淛東諸郡洎征安慶大平高郵皆效勞績壬
寅春天兵攻陳友諒於鄱陽公以功擢鐵甲百戶癸卯
再舉師次湖口公言於主帥曰陳氏兵多土人熟於水
道今方秋湖水尚盛中多灘磧或為所誘則我舟膠淺
難可以逞莫若募其土人潜遣小舟察其淺深險易量
勢而進斯可濟也主帥用其言以聞如其計遂大敗陳
友諒兵甲辰實授天策衛管軍百戶隨大將定江北諸
郡縣吴元年以平淛西取蘇州功陞崑山衛千戶階武
德將軍繼從丞相徐公北定中原取東昌公副指揮常
某守之值元兵數萬猝至城下衆倉皇失措公曰敵衆
甚銳利在速戰難與争鋒當以計破之於是堅壁不與
戰越二日公先以兵數百誘之敵見人寡悉力來攻公
與常率大軍奮擊且出竒兵邀之敵遂敗追奔至棠邑
僵尸載路獲人馬輜重無算公亦身被十數創已而徐
公復選公攻元都克之追元兵出塞而還遂從定幽燕
諸城未下者洪武己酉調守大同攻王保保魏伯章俱
有功已又征和林應州天城白登甲寅破詹童軍生禽
偽官劉平章乙卯擢燕山左衛指揮僉事是後屢征迤
北遼陽破滅營帳綏輯降附威聲遠著戊辰冬以公守
禦邊陲久效勞績特陞驃騎將軍北平行都司都指揮
使追封其二代公感上知遇益以邊務為任功烈之茂
一時邊將罕與為儷歲戊寅陞後軍都督僉事仍掌行
都司事己卯太宗文皇帝舉兵清内難至大寧得公召
見軍門賜坐親酌巵酒勞之問以安社稷計公奏對稱
旨乃曰天以卿授吾其遂成吾志於是命公為五軍總
兵官南進至鄭村埧首與敵遇即摧敗之從攻廣昌蔚
州大同諸郡無不克捷庚辰夏四月戰白溝河下濟南
茂建竒策敵聞公名不戰自退勑書褒諭陞都督同知
未幾公嬰疾在營文皇憂念不置晝遣中使絡繹往問
夜則就營察視安否醫藥飲食皆出上賜疾篤命還北
京文皇尋亦旋師親幸其第臨問者二公獨以用賢厚
賞為勸文皇嘉納之遂以其年十月七日卒于正寢訃
聞悼慟不勝遣官諭祭者七喪葬之費悉出内帑以年
月日葬北京宛平縣某鄉之原文皇既登大寶錄序前
勞定議贈公奉天靖難推誠宣力武臣特進榮禄大夫
右柱國追封涇國公謚襄敏公之曾大父諱萬大父諱
福父諱參皆贈涇國公曾祖妣(闕)氏祖妣張氏母秦氏
妻韓氏皆贈涇國夫人公享年六十有九子男三人忠
府軍衛指揮使先卒次恭今後軍都督府都督鎮守鳳
陽次懋今太保寧陽侯佩征西將軍印總兵鎮守寧夏
孫男(闕)人紀羽林衛指揮使昭(闕)勲衛餘皆幼孫女(闕)
人長應城伯孫某次太宗妃次幼在室曾孫男(闕)人状
稱公為將四十年未嘗殺一無辜妄取一財色他將或
多以殺戮為功横取子女玉帛公輙語之曰好生惡死
人人所同奚忍&KR0675;彼之命為己功耶父子夫婦人倫至
重又奚忍獨人之父鰥人之夫而掩有其妻子耶於是
聞公言而化者甚衆嗚呼若公者其倣古良將肯多讓
哉宜其歷事二聖生都高爵沒受大封澤流後胤益顯
而盛則天之報施於公者可謂厚矣太保公以公之神
道未有刻詞乃以公事行命其子勲衛昭來請銘遂為
之銘曰烈烈陳公虎臣之傑昔事太祖佐興皇業從征
四方如霆如雷無敵不破無堅不摧洎任邊閫勞勤益
至綏輯降附宣昭德意威馳沙漠風塵肅清勲在盟府
忠著朝廷繼事太宗内難是靖宣力效謀屢戰屢勝大
功垂成公疾弗支公進讜言忠誠不衰宸衷興悼遽失
名將九原追錫實天所相煌煌寵命侈昭崇封翼翼涇
國列爵上公名顯于躬慶流後嗣錫圭儋爵惟公有子
惟國有臣為國楨幹本公之仁公仁何以不妄殺戮不
事俘虜不寶金玉斯實公仁格彼穹旻昭兹錫類以大
厥聞峩峩豐碑用揚勲德與國始終永世無極
追封夏國武毅公祠堂之碑
永樂十二年夏五月丁酉奉天翊運推誠宣力武臣特
進榮禄大夫柱國後軍都督府右都督鎮遠侯顧公薨
于貴州時年八十有五秋八月訃聞京師天子輟視朝
遣行人李鑑往祭之詔定謚議追封夏國公謚武毅明
年春二月公之子勇孫興祖自貴州入謝興祖祗承恩
命襲封鎮遠侯爵既而泣告於予曰先祖久鎮西陲義
行信孚邊人嘗願立生祠天子可之今不幸傾逝將樹
碑于祠以著先烈請為文刻之以昭示後世余弗獲辭
遂叙次其平生功業如左公諱成字景昭其先湘潭人
祖父皆善武藝嘗往來江淮間因寓江都遂家焉曾祖
百四祖千二父萬一三世皆追封鎮遠侯其配皆追封
夫人公以至順庚午十二月十六日生于江都之笟籬
灣自幼機警異常兒既長涉獵書史姿貎魁偉有膂力
善習水騎射嘗泛舟北遊元都夜有盜十數持刃抵其
舟衆皆駭愕失措公獨率六人擊走之元季羣雄並起
張士誠僣號泰州公知其無足為聞太祖高皇帝自和
州渡江克太平諸郡行陣整肅所至市不易肆公自揚
州歸附從元帥至鎮江公與勇士十二人奮戰直抵城
下無敢當其鋒者會日暮守將集衆執縛至江上已戮
十一人公奮起蹴執刃者仆之以身轉至水次適遇橜
舟者投以斧公得斧絶其縛乃泝江而上遇舟師桑院
判因語衆曰鎮江無戰士可破也衆從之攻其城克之
青軍據揚州公以母故請往說之使降既至主帥置酒
議不協將&KR0675;公公覺之獨託更衣去微服出城載母馳
歸其從者皆被臠矣已而從中山武寧王徐公攻常州
寧國江隂克之敗陳友諒兵於龍灣每戰皆有俘獲甲
辰從征武昌擒偽漢主理授鳳翔衛百戶乙已從開平
忠武王取襄陽克泰州留守興化丙午攻浙西破舊舘
取湖州進圍偽吳張士誠於姑蘇吴元年秋九月下之
公最有功陞金吾衛副千戶嘗扈車駕自汴梁還御舟
膠淺篙師集力不得發公即解衣入水以背負舟大呼
舟隨脫以行即日授堅城衛指揮僉事其攻信陽唐州
所俘婦女以百計悉訪其親還之自平蜀之後調貴州
衛歲丙辰蠻人作亂公率兵連歲攻破甕捏洛邦紅邊
乖西等寨斬獲無算降土酋王萬全賊首龍小思走死
蠻人自是聞公名皆心膽震掉目公為顧老虎辛酉從
穎侯傳友德征雲南眀年克普定諸蠻之地皆平太祖
皇帝遣中使馳賜衣金帶陞普定衛指揮使自甲子至
辛未凡八年數受命討阿黑螺螄尾洒龍山諸蠻賊悉
破斬之壬申夏五月入朝宴賞甚厚陞鎮國將軍貴州
都指揮同知未幾復征諸蠻有功丙子陞驃騎將軍右
軍都督府都督僉事冬十一月承制充總兵官佩征南
將軍印五開諸洞蠻獠之弗順者連戰勦捕之殺獲殆
盡其輸誠歸欵者輙撫綏之蠻人帖服丁丑還京師己
卯皇上提兵肅清内難所至皆望風欵附公知天命所
在自真定挺身來歸遂承命守北京竭誠盡力晝夜不
怠凢備禦攻戰莫不有法庚辰陞後軍都督府同知辛
巳陞右都督壬午夏六月内難既平秋九月論功行賞
公列侯封食禄千五百石加賜白金綵幣頒錫誥命鐵
劵仍以其孫興祖襲普定衛指揮使冬十月公出鎮貴
州初公還京師蠻人謂公弗復至時相聚出沒剽掠邊
衛弗能禁比公再至有被拘者公縱遣之俾諭諸酋以
復來之意未幾皆相率來見公撫輯之且宣布朝廷威
德邊人遂安戊子夏六月上念公久處於外特驛召還
京賞勞有加秋八月復回貴州時蠻寇背叛公遣其子
貴州衛指揮同知勇領兵勦絶之其後累征諸酋為寇
者擒殺賊首苖普亮王忠楊再智等送京師甲午夏四
月還軍貴州公在軍中得疾有命遣醫士陳汝正往治
之五月疾加劇遂終於鎮夫人彭氏子男八人長統任
普定衛指揮使先卒次銑次銓次銳並卒於難次勇今
為貴州衛指揮同知次亮次三勝保先卒次源女七人
德瑛德瑜德善德柔德琬德貞俱適顯官孫男七人曰
再興曰興祖襲爵鎮遠矦曰旺興曰長夀曰福夀曰普
忠曰普得曾孫二人重興永興猶子瞻為蜀府儀賓公
性雄勇有膽略能料勝制敵出師攻戰必獲萬全雖驍
勇強寇莫敢攖其鋒者蠻夷懾服邊人用康此其功德
彰彰較著有不可掩禮曰有功德於民則祀之則在公
宜有祠廟以享祀於無窮古者廟必有麗牲之石以載
烈誌勲昭示萬世是宜叙公之盛烈且為詩刻之俾歲
時薦獻於祠下者歌祀公其詞曰天眷皇明肇造區
夏羣雄虎吞蹀血四野於穆大祖顯命在躬壯士如雲歘
其承風公時銳然奮其膂力仗劍來歸横行八極東征
西討剗銳摧堅捐軀賈勇莫之或先羣雄既殄萬方底
平錫公爵禄光被恩榮爰託腹心委以重鎮用緝蠻人
俾安俾順大祖賓天内難既作皇上提兵將除巨惡公
知天命率先效義乃畀城守託為心膂晝夜備禦運籌
决謀聖皇南征後顧無憂奸兇既剪宗祖載安論功錫
賞策命攸頒貂蟬玉帶侯國是封榮及先世光耀顯融
公遄受命往鎮西鄙摧強撫順疆埸攸理西人畏公公
善用兵不威而懾不令而行靖遠綏邊有功赫赫匪惟
有功而又有德西人懷公何以報之蘭馨在登享祀無
期
贈驃騎將軍中軍都督府僉事李公墓碑銘
仁宗皇帝莅阼之初誕布恩典凡在廷文武羣臣久勞
於國者皆進以禄秩賜之誥命且封贈其祖父母父母
并妻如制所以勵臣子以忠而勸天下以孝者也維時
湖廣都指揮使李英獲陞驃騎將軍中軍都督府都督
僉事其大父秉臣父通亦俱贈驃騎將軍中軍都督府
都督僉事祖妣劉氏妣張氏及其配高氏皆封贈夫人
英念其父嘗以勞力立功先朝所以致今日之顯貴者
其來有自乃具狀其功實來請銘立碑墓隧以為後來
不朽之託予既諾之遂按状而序之曰公諱通姓李氏
其先濟南武定州人世業農以長厚聞於鄉公自幼驍
勇不羣知書通大義稍長奮然有立志出入里閈未嘗
為儕輩屈耆老見者皆壮之年二十來歸太祖高皇帝
隸籍行伍屢從大將軍收山東諸郡遂得長十夫既又
從征應昌征西蜀征和林征大石崖捕納克楚鼐爾布
哈等陞長五十夫未幾連出塞捕敵至諾延鄂諾河
黑松林之地而還及太宗皇帝舉兵靖難首從諸將扈
駕克薊州遵化密雲諸處陞百戶經從援永平克大寧
勝敵于鄭村埧陞副千戶已又從征廣昌蔚州至大同
疾作乃以英領其職英時年二十餘公解所佩刀授之
曰此正建立功名之秋汝能奮力以繼吾志吾即死無
憾矣逾數月遂終于大興縣之蓬萊坊實公寓所也生
元至正丁亥月日享年五十有四其配即夫人張氏子男
三人長即英公殁後由正千戶陞指揮同知轉指揮使
以從征北敵由都指揮僉事陞都指揮使特恩進都督
僉事次(闕)次(闕)孫男六人女五人以年月日葬望京鄉
德勝關之東原公為人卓犖竒偉不事生業居家孝事
二親友愛其兄弟結交重然諾輕財尚義好濟人之急
及居戎行益以忠義自勵遇戰陣奮軀賈勇未嘗有怯
志始終勤勞逾三十年未嘗齟齬不得意使天假之年
以待聖天子論功報賞之日則公爵位所至其可量耶
雖然公雖未獲盡展其能而有子如英者克紹前烈奮
忠竭勞以佐成靖難之勲累加顯秩歷躋督府而公卒
膺寵贈光賁泉壤是則天之所以報施於公者豈偶然
哉是宜銘以貽于其後銘曰於惟李氏德善繇先譬
彼木水厥有夲源惟公世家實夲東土奮起即戎來歸
太祖北伐南征作長百夫屢斮殘敵荷戈長驅逮我太
宗舉義靖難公奮厥勇千夫之冠烈若熊羆駕馭雲風
胡止中道以遏其逢卓哉令子踵繼前武時維鷹揚受
知帝所至于仁宗篤念舊勞督府追榮用錫顯褒峩峩
東原惟公所藏松栢桓桓雨露所降惟公不朽載此銘
文尚貽後人其慶永存
故都御史兼詹事府詹事致仕向公神道碑銘
故都御史兼詹事府詹事致仕向公既殁之逾年其子
可觀自家匍匐走六千里至京師既入謝即衰絰踵門
泣告予曰先人既葬而墓隧之碑未立大懼無以為不
朽圖惟閣下之哀之而賜一言則不肖孤兄弟没齒不
敢㤀予辱與君遊幸同鄉又同官于朝誼不容辭則許
而諾之乃取其鄉人包彦孝所為狀序而銘之曰公諱
寶字克忠姓向氏别號疎庵其先河南之開封人宋僕
射文簡公之十五世孫也文簡四世孫蔚嘗扈蹕從宋
高宗南渡子水性仕孝宗累官大中大夫封魏國公贈
少師魏國生任煜官朝奉大夫朝奉生公道為臨川縣
丞娶進賢許氏遂以朝奉葬其邑潤安因家焉自是為
進賢人祖雲翔父允恭公貴皆贈資善大夫都察院右
都御史兼詹事府詹事祖妣張氏母熊氏皆贈夫人公資
性穎異五歲能誦孝經七歲通四書章句過目不㤀稍
長肄業邑庠教諭丁之翰授以書經甚見器重嘗從友
人假通鑑綱目七日即遣還之間舉以問答之如響洪
武甲子科舉復行遂以書經薦于鄉明年登進士第觀
政於都督府丙寅授庫部試員外郎丁卯實授職方員
外郎階奉議大夫壬申丁外艱明年詔起復仍前職丁
丑秋滿陞通政使以不善奏對力辭改應天府尹階嘉
議大夫戊寅坐事謫廣西蒼梧甲申太宗文皇帝入正
大統復公前職己丑以譴逮獄憲臺庚寅冬左遷兩淮
都轉運塩判官未幾復頌繫南京乙未春宥復前職命
督運粮餉并總督淮安諸郡漕運材木甲辰秋八月仁
宗皇帝即位驛召還朝上方欲擢用公適交趾缺按察
使吏部首以公為奏上未許之遂以為都察院左僉都
御史翊日入謝陞右都御史階資善大夫未幾復命兼
詹事府詹事特賜楮幣羊酒公雖屢見挫折而志於有
為到官不數日即條陳八事以進其一曰錄用勲舊二
曰設置諫官三曰選舉賢材四曰簡練將帥五曰貴重
有司六曰考覈吏員七曰監生資格八曰流通鈔法其
言皆懇切有裨於時政者上命次第行之今上皇帝即
位之初以南京都察院缺人特命公往莅焉宣德戊申
夏秩滿入覲公時以嬰疾艱於拜跽上念其老特賜勑
令致仕歸其鄉然自是疾益加劇遂以八月四日卒于
南京之官舍訃聞上悼歎之特遣使賜祭命官給舟還
其喪復命有司治祠墳以其年十二月丁酉葬潤安九
世祖朝奉公之塋公生元至正丙午六月九日至是享
年六十有三娶羅氏封夫人子男五長劉孫早卒次可
觀可規可靚可寬女四長適陳子寧次適吳叔榮餘在
室孫男一以復女二嗚呼公為人清介公方歷事四朝
逾四十年初居庫部職方時公牘日累千百次第剖析
無所停滯衆皆推其勤慎及為京尹豈弟廉明興學育
才恒加督勵撫善摧惡強暴悚懾公庭肅清終日不聞
鞭箠民皆感服及居憲臺振舉紀綱以德濟威嚴而不
苛士論多之屢遭黜斥辭氣浩然未嘗少屈所至輙開
舘延士觴詠賦詩未嘗以夷險易志故其廉厲端確之
行終始如一日性至孝嘗以禄不逮親為歉時祭忌日
悲泣如初喪奉繼母不違其志撫諸弟友爱切至處鄉
里恂恂自下交友朋恭謹謙抑久而益䔍平居言不及
貨財不苟取與䟽食水飲自處泊如其學博究經史百
氏為文章有理致詩雅健可爱有疎庵日槀若干卷學
者稱之為疎庵先生云銘曰猗歟向氏文簡之裔魏
國繼之益顯其世逮于朝奉實葬南昌公紹厥緒閥閱
煌煌公年弱冠名薦南宫祗事列聖太祖太宗洎于仁
考歷躋顯融敭踐中外有聲渢渢公在官守執勤秉恭
寬惠爱人䘏于痯恫公有言責勵其清忠不撓不激雅
度雍容公志之䔍操履之堅夷險一致隨遇而安公老
致仕始終克全公歿有榮無憾九原士論所歸如公有
幾匪公之能惟德之比匪惟有德而又有子圖其不朽
属銘太史最行琢詞揭石墓道後千百年其永有耀
贈奉直大夫兵部職方員外郎周府君墓碑銘
聖朝重褒嘉之典在廷羣臣治職優最者秩滿獲承恩
命貴顯其親士生斯世可謂幸矣然其間父子同居朝
著膺褒典者殆不多見惟兵部職方員外郎周君岐鳳
暨其子翰林編修叙一時先後均受誥勑玉璽龍章寵
賁三世存沒增輝士論榮之是雖其父子才賢之致必
其先人厚德之積也不然何遭遇之盛若此哉已而岐
鳳君以其先君子贈奉直大夫兵部職方員外郎彬彬
府君墓碑為請且曰國家定制五品以上得立碑先君
子幸蒙恩追贈秩列大夫於立碑為稱將求文二通一
置諸祠堂以屬今少傅東里楊公一植諸墓道以屬予
幸不靳而賜之言君䔍念其親思彰顯之者至矣予曷
敢辭謹按狀而叙次之彬彬諱觀字子賓鄉人尊稱之
曰彬彬其先唐長慶中自廬陵烏東遷今吉水泥田高
祖應龍在宋以文學顯名曾伯祖京孫仕直寶謨閣曾
祖岳咸淳進士祖厚父元瑞領元統鄉舉彬彬幼以父
命後其伯父鰲溪書院山長聞孫少侍鰲溪游學宦所
業成值元末兵起未及試用嘗避亂山谷季父有立喪
殯殮無具衆將棄之獨仰天慟哭穴地以葬負土成墳
然後去從父中立避地絅村父子相繼死於疫無所歸
衆畏疫不敢往即日馳赴葬之卒無恙事鰲溪極謹其
嬰疾憂形顔色夙夜侍湯藥無少怠及卒哀毁逾禮鄉
黨以孝稱之中遇時平家産蕩析未復一不以有無介
意惟延師教子孜孜弗倦客至焚香㵸茗談論古今泊
如也間約同志遨遊湖海以適其趣嘗在廣以數千緡
貸廣州之貧民會水寨兵作亂焚掠無遺他日不能償
同侣假聲勢榜笞其民逋索負甚急彬彬止之曰兹行
命也諸君幸思之毋爾為也同侣不聽彬彬曰吾寧忍
此耶悉取其劵焚之未幾同侣果有暴死逆旅中者廣
南有驛舍相傳有怪物居之至者輙死彬彬不信止宿
其間獨無恙已而詢昔有商人殞於非命瘞垣下者乃
收其遺骸改葬之怪遂息行旅安寢焉洪武中岐鳳司
訓桐城奉迎就飬逾年以疾終配李氏同里谷平名族
事姑相攸孝敬無違禮先彬彬廿有四年卒今贈宜人
初李宜人葬其鄉小西湖洪武丁丑九月十三日合葬
于今周嶺沙山之原丙向子男四長即岐鳳仕歷中外
幾四十年次梧鳳翔鳳李宜人出也其季儀鳳劉氏出
少命育于其從弟子霖孫男五長勉次即叙今陞侍讀
次崇顯宣女四予子麒廬州府學訓導彭塤李能恂郭
迪鑑其婿也曾孫男十女八嗚呼予觀彬彬之德憫人
之難寧甘貧棄劵不忍責償仁也喪亂奔竄之中不避
艱險克襄季父事義也盡心所後生事死哀孝也不畏
疫而殮瘞骨肉之親不信邪而息積年之怪勇也秉此
四德加之以寬裕恬退之心則其所積可知矣夫有德
者必有後彬彬生雖嗇其所藴不見諸設施既有子有
孫顯融光大如此卒之其身沒被褒寵垂光後裔天之
報施有德豈不可徵哉是宜樹碑墓道昭示無窮焉銘
曰天有明徵食報惟德皇有嘉錫褒顯在績匪績之
崇繄德之隆逮其子孫被乎厥躬猗歟彬彬蓄德未用
其德伊何仁義孝勇他人不足已則有餘時方競進我
獨閒居其心休休其德碩碩不忮不求泊焉安適維躬
不有維天寔親綿綿慶澤施厥後人顯允令子名剔朝
著忠勤既殫茂績亦庶皇降寵命紫誥褒揚龍章玉璽
煜乎輝煌職方之榮大夫之貴恩覃冥漠光照来裔峩
峩周嶺沙山之原欎欎松楸翳彼丘墳紀德有碑穹崇
赫奕高風千載過者必式
周氏祖塋碑
周氏居吉之吉水以族望於江鄉曰泥田里其先盖自
廬陵烏東徙也始徙之祖四承事諱某號沂濱其配為
葉氏夫人俱葬泥田里二塋相去不三百步子孫之衆
不啻千億以世計之凡廿有四矣皆是祖之所自出也
何其盛哉豈非其積德之厚不在其身在其後人耶則
為其後人者於厥祖之德當何如而致念於二塋之封
壤又當何如而盡培護之誠興敬恭之心哉予聞其先
歷五代宋元供祀有田圑拜有禮元季兵燹遂廢不講
後人昧厥所自者乃有作室於沂濱墓前有竊葬於葉
夫人墓中其賢者雖知其非痛憤之而力不能止也因
循既久毁削日甚宣德紀元来其裔孫宗坦叔昭仲昇
士逵輩家居者倡族人白其故於郡邑既不可改時簡
功叙寔聮官禁掖又相與言之朝始克復其舊宗坦謂
斯舉之不易能懼來者之或難喻事白之日與予道契
闊外即以祖塋碑文見屬予嘉其意諾之不敢辭焉惟
人之有祖猶水木之有源本也水無源則流竭木無本
則枝瘁人㤀祖則世衰一理勢之自然耳是故江河之
大其發源深焉松柏之茂其培根固焉名門世族之家
顯盛相承其祖德厚焉無間知愚賢不肖所共悉也而
乃有不能然者則失其本心膠於物誘可知矣烏足道
哉周族居泥田逾六百年衣冠詩禮代不乏人國朝數
十年間赫然著稱中外予耳目之所逮者難以枚舉雖
其祖宗德澤悠遠亦其後之人克紹述以綿延之也則
祖塋之復固其分内事安得而不留意哉予既嘉之而
尤有感焉昔召伯治政有遺愛於民以嘗息于甘棠之
下人不忍伐詩人歌之曰蔽芾甘棠勿剪勿伐召伯所
茇又曰勿剪勿敗召伯所憩甚言思慕之切而不忍傷
也夫以賢臣過化之地人思其德草木微物尚不忍加
害况祖宗體魄所藏吾身所自出德澤所垂裕者而忍
毁滅之乎此賢子孫思木本水源之義而欲培濬其世
業慶澤者所宜䀌然有動於中而正其失也然則今日
宗坦暨諸族人之致念厥祖至矣自兹以往一抔之壤
一拱把之材環於二塋者凛焉敬恭培護惟恐傷之俾
封域益高宰木益茂吾見周宗之盛繼繼繩繩雖百世
可也後之人尚其戒之念之宗坦既沒之明年時簡功
叙復以斯文為請遂累書之俾歸刻諸石并系之詩曰
有周之胤居泥田名宗簮紱輝蟬聯祖塋二封峙穹然
唐宋迄今六百年誰其毁者昧本源匡復賴爾後多賢
積仁累行開必先繼志述事期無愆山川形勝麗且偏
重封草樹欎䓤芊斯文照耀瓊瑶鐫來者敬恭毋忽旃
孫子綿綿百世傳
贈奉議大夫刑部郎中郭公尚禮墓碑銘
洪熙改元之初朝廷推恩羣臣封贈其祖父母父母如
制於是刑部郎中郭君鼎貞蒙恩贈其父尚禮為奉議
大夫刑部福建清吏司郎中母朱氏為宜人鼎貞將樹
碑于公墓來謁文刻石憶予嘗表公之阡盖已二十年
今鼎貞圖昭寵命於無窮也故不得以複出辭乃序而
為銘公諱如字尚禮姓郭氏唐汾陽忠武王二十五世
孫六世祖朝散大夫諱彌約始由吉水徙淦之東梅五
世祖諱份中進士第官終岳州四世祖諱蒙通直郎平
海節度推官曾祖諱聖輿賀州司戶祖諱&KR2283;龍元初中
童科免舉父諱季端博雅有文以隠德終母楊氏忠襄
公五世孫公資質秀整脩眉廣顙臞然玉潔方弱齡父
母俱亾依于外氏稍長就室劉氏元季兵興挈家避地
洪都皇明混一區宇將歸尋桑梓而故廬悉燬于兵復
往依所親曾公得之已而歎曰人皆有祖宗吾豈可僕
僕鼾睡他人榻而遂㤀所本哉刻日歸東梅葺祠宇脩
墳墓收聚宗族拯䘏鄰里急困乏撫孤惸興廢舉墜惟
日汲汲久之先廬故壤咸復于舊始得宴休山林延師
教子以斥去塵慮因闢一齋環植以梅置圖史其中扁
之曰梅雪朋游来過輙與觴詠從容其樂裕如也晩年
以二子恒貞益貞相繼卒恒悒悒懷抱間一日過子壻
廬陵周宗文家得疾舁歸不移時遂卒時洪武乙亥十
一月十有九日也享春秋七十有八以某年某月某日
葬里稠陂先塋之次初娶劉氏女一人壻即宗文繼室
朱氏生一男即象字鼎貞由胄監中永樂辛夘京闈貢
士授刑部主事秩滿陞郎中女一人適士人李惟瞻又
繼廖氏子男二人即恒貞益貞孫男八人曰美曰持曰
迪曰得曰儀曰道曰(闕)曰(闕)孫女三人曾孫男(闕)人於
乎公為人性行質直不喜諛侫家居終日肅然無譁處
鄉里中扃坦夷是非無所偏徇人有不直不詣有司恒
取决于公徐出一言咸帖帖感服公荐歷艱虞念先世
以詩書起家至老尤不㤀學于方殁時無一語及他事
惟懇懇嘱其子務學無忝前人卒之鼎貞以經術致身
顯融而公亦獲膺寵贈光賁泉壌是則天之所以報施
於公者可徵不誣矣為之銘曰於惟郭氏德善由先
肇彼汾陽其來源源徧于江右胤胄孔蕃逮至朝散厥
聲有聞由吉徙淦實開慶門惟公其後卓爾不羣遭時
澒洞蒙犯風塵東西流寓備嘗苦辛事定來歸爰撫桑
梓汛掃煨燼乃構堂戺治脩墳墓潔嚴享祀收聚族姻
拯䘏困匱田廬園池咸復于始乃訓于子率厲鄉里乃
築齋居列置圖史朋從盍簮觴詠燕嬉臻兹眉夀克享
多祉超焉乘化曾何係累翼翼令子是述是繼學古入
官滋歷年歲祗蒙恩典追榮先世公被褒錫登以秩位
五品之崇大夫之貴琢石刻詞式表幽隧雲山蒼蒼江
水瀰瀰瞻思無窮永告來裔
綏德衛指揮閻子能墓碑銘
綏德衛指揮僉事閻公子能既卒之三十年其子陜西
都指揮俊懼公平生所累勞伐或久而弗彰則無以昭
示後世乃以寧夏儒學教授張所為事行遣一介走京
師求予銘將刻石墓道以圖不朽惟閻氏世家宿州之
靈壁代有隠德至公父貴始以文學顯于元累官知許
州事母夫人李氏公生有竒質材力絶人許州嘗竒之
曰是子必將以武功大吾門太祖高皇帝龍飛淮甸公
在義兵行陣間從渡江取采石太平攻溧水破陳也先
營克昇潤公皆與有勞勩遣從參政趙某拔宣歙時偽
漢陳友諒以舟師襲龍灣公進言於趙曰敵今猝至其
鋒不可當宜乘其登岸未半擊之可潰也趙如其言敵
果敗從下淮北諸郡追奔李左車奪其乘馬積功授豹
韜衛百戶洪武元年大將軍北伐詔選將士之勇銳者
隸其麾下公與焉元都平從定大原迤北留守金州坐
累謫戍河州公砥節礪操不以夷險介意未幾以逐寇
平西番功復職岷州衛繼改慶陽征慶州征伊瑪河捕
敵帥納克楚鼐爾布哈等公皆與調選所向身先士卒
無不克捷時朝廷䔍念舊勞將士遂超擢公明威將軍
綏德衛指揮僉事尋請老以俊代職初公謫戍時俊生
未朞歲乃以寄育於其友胡青不相聞者二十餘年青
後為錦衣衛百戶俊亦不知閻出也至是青聞其請老
来京即以俊畀公公感激悲喜且具其情聞于上召見
占對稱旨遂嗣僉事之職時論榮之公生元至正辛巳
月日以建文庚辰二月己夘卒享春秋六十權厝于綏
德郡北之西山永樂癸夘改葬米脂縣明黃寨之原公
凡五娶張氏李氏王氏游氏陳氏子男三人長即俊李
出次儀王出次佐游出女一人壻某孫男七人理瓉琳
瑾璪瑛玘於戲公以世家之胄為開國舊人間關行伍
感會風雲勲業著于當代威惠洽于藩鄙功成身退考
終于家可謂不負其平生矣而後嗣之賢益大而顯俊
今累官至都指揮歷事三朝出鎮邊城屢征漠北擒捕
強敵焯著偉績荐膺賚錫其功業所就尤未易涯涘豈
非公餘慶之積乎予與俊最故文字之託不可以辭并
系之詩曰閻氏之先肇家靈壁華聞垂延代有隠德施
于許州實開前休以文學顯厥聲彌流繼文者武與公
克奮從龍雲興際兹昌運南征北伐率先戎行屹若貔
虎時維鷹揚屢守邊郡遏亂禦侮箙矢櫜弓優游遲暮
功成身退嗣子是承宣力積勞益顯其名公慶悠久公
靈如在委祉垂休其来未艾明黃之阡有穹者碑百爾
孫子視此銘詩
重修寶臺觀碑(係銘)
距贑東七里許山秀而峻水清而迅居民列闤闠而處
者如躔次如棋布如喬林森立如霧滃而雲矗信古虔
福地也五季之亂邑民病於癘禱祠無所驗有天台氏
以邑之汶山至德觀丘真人之徒曰曹僑年鍾居厚者
能以其術役鬼物濟人人遂迎而致之以祛所病衆既
康食不忍去二師朝夕則相與即贑江之濆鎮市之中
背隂而面陽建道院以居之宋治平三年始克迄工名
之曰寶臺觀于時講道有堂藏經有閣祝禧有殿幽禜
有壇於凢門廡寝室庖湢井竈靡不備具元末燬于兵
於是向之勝迹鞠為茂草已天朝洪武初道士謝蘭石
與其徒謝瀛洲慨前規之零落乃相與披荆棘剪蕪萊
畚瓦礫除椔&KR0008;經工庀財圖復其舊歲己未正殿及前
經樓成辛酉山門成辛未東經堂成癸酉法輪寶藏成
己亥前殿左右廡真官祠偕成積二十餘年而規模大
起幾復其舊矣既而蘭石瀛洲相繼淪逝完美之任乃
諉之丹霞氏焉丹霞瀛洲高弟子也盖能委心力捐
貲財裒施金以建功德勤勤焉幾三十年而前後崇真
之殿通明之閣丹霞之洞天清虚之壇法靖朝陽之軒
雲饌之厨鼓鐘之懸延賓集真之所始克就緒其時同
志之士若劉道常陳元綱張玄理劉仲江皆能經營贊
理殚力竭慮以相其成於是寶臺之偉觀巋然一新非
復昔時可比矣既落成郡守建陽張珂將為琢石立碑
以圖不朽乃命丹霞具興繼顛末來請文於予予嘗考
之圖志江右山水名天下古虔居江右上游際閩廣之
交扶輿磅礴之氣或凝而為層岡融而為洪流散而為
人物其竒絶怪古欎積而不得盡洩者又往往為靈異
窟宅若寶臺者其天作地藏又所以名江右而最勝以
為有道者洩耶觀之蘭石瀛洲之精勤至道丹霞之葆
嗇冲虚所以增重玄門而為山水之光者盖可見矣傳
曰地因人而勝其斯之謂歟丹霞邑之梅林人字清虚
姓桂氏貎清而行潔神閒而志完自少知讀儒書及寓
迹道流又盡得其師之學曩歲嘗被徵纂修永樂大典
及今再領祠事登玉錄之壇式能光闡宗風敷贊妙玄
以不墜其教吁信可謂賢也已余既次第其事而序之
俾觀者有所考徵復為之銘以遺其後之人銘曰牛
斗之墟参井東控甌際越地鎮雄虎頭峭拔金芙蓉錦
屏十二連崆峒章貢之水貫當中勢狹江漢俱朝宗寶
臺福地清淑鍾天設地藏神所宫越從五季司禍兇毒
流痛結民命窮汶山異人參化工祛逐鬼物麾蒼龍拯
墊汛熇揚清風師席攸止民景從琳宫瑶宇禋祀崇誰
其燬之元祚終皇明典祀嚴寅恭規模壮觀夙昔同披
椔畚礫芟蒿蓬蘭石高士瀛洲翁丹霞紹述志愈攻堂
構弗負勤垣墉載丹載艧金碧重樓觀突兀摩青空仙
軺星槎南北衝揭虔秉慮來憧憧農工台背髫齡童晨
鐘暮鼓粢盛豊它山翠琰新琢礱螭首蟠結龜趺窿丕
示功載昭和衷萬年香火皇化隆刻文有光齊景鐘凡
厥來裔希玄宗
徑山南石和尚塔銘
蘇之徑山寺和尚有曰伯瑩號南石者示寂之三年其
徒孫妙門述其行為狀求銘塔石和尚崑山人李姓生
七歲不茹葷白其父母求出家遂因僧顯無外入邑之
雙江紹隆寺從僧志興遊年十八乃受具戒肆力于其
學凡諸師無常也故遇名僧輒師之若松江南襌海會
蘭江濋公通宗熙怡皆從之授業故能深於律義而領
乎道要籍籍有聲於叢林間初海會見而甚愛之盡以
所學相授熙怡得之喜曰吾徒有若人吾道不寂寞矣
即以為侍司尋升記室未幾諸山舉以居郡之普門時
瑞岩僧恕中由京師還至吳和尚即親炙之相與講求
居數歲升於靈岩已而慨念其師既殁且無繼之者乃
還紹隆興廢舉墜凡佛殿僧舍廊廡廬庫悉大而新之
又思紹隆創基永懷僧鐵牛也而永懷久廢懼後世莫
知所自來遂白于有司請更紹隆為永懷其敦本崇原
類如此靈谷僧隨庵名重一時非其人弗接聞和尚名
即招之與之分門說法蘇之萬夀寺主席難其人以禮
致之既至其徒從之者常百數十人皆一時之名流也
而謝歸雙冮居于北山之後永樂初元朝廷纂脩永樂
大典和尚亦被召與其事既歸杭之徑山舉掌僧錄司
事徑山雖杭之名刹然歲久室宇多至摧圯和尚咸脩
而葺之乃慨然歎曰吾病且老其可以復任事乎即日
謝事退居于寂照祖塔之左已而又還北山松院一日
語其徒曰速促裝吾將遠行矣其徒疑有他適詰旦乃
無疾而逝盖永樂十六年九月二十一日也年七十四
為僧六十七其平生博通禪學然於楞嚴圓覺二經尤
為研精每授徒輙曰學道當以二經為指南求之壇那
之施及輟已資以圓覺略䟽楞嚴要解鋟梓以傳四方
又集宋元以來諸名僧行實法語作續集傳燈錄行於
世尤通于儒書故當時名公若國子司業孫公大雅太
子少師姚公廣孝皆嘗與之遊和尚為人性資慈厚持
已儉約衣麻食蔬凡有所得悉以營建槖無餘貲所處
泊如也於乎其學則勤而心無求其道既行而志弗滿
其行既峻而脩弗怠非有得於襌學者能之乎遂為之
銘曰夙悟秘義由質之美道存則師無間彼此既博
且勤厥進弗已默契微密有譽日起乃覺其徒羣昏斯
啟来從如歸水趋曷止載闡法言用廣于世形則既寂
有垂儀軌爰作銘詩貽厥終始
會寧伯李公墓誌銘
推誠宣力武臣特進榮禄大夫柱國會寧伯李英以所
述先考會寧伯之官封事跡一通泣拜請余為銘以誌
其墓余辭再三不獲則為按狀而序之曰公諱南哥姓
李氏其先世居西夏後有居西寧者遂占籍為西寧人
祖諱梅的古考諱管吉禄皆追封會寧伯母公氏贈夫
人公姿貎豐偉性質直自幼志氣超卓為鄉人所推比
長頗習武事番族部落皆信爱之我太祖高皇帝既定
中原薄海内外皆稱臣奉貢公遠處西徼獨能識察天
命率所部来歸特授西寧衛管軍土官所鎮撫其後西
寧建衛置官府公屢效勞力招徕西納諸族先後来朝
者不可勝計既又奉命建罕東安定曲先三衛令歲入
馬三千餘匹至今號金牌馬云已而千戶析者孫構逆
謀禍延于衆公獨被旨無擾復陞衛鎮撫階武德將軍
且給公符驗但有以無理相加者許馳驛来奏及西納
族指揮板麻領直荅兒千戶領真奔協比為惡不守禮
度太祖高皇帝命公禽二人以獻特陞指揮僉事階懷
遠將軍重加賚賜其後公老退休于家遂以子英代其
職英克承公教盡心朝廷屢從太宗皇帝出征北敵累
勞陞陜西行都司都指揮僉事今上皇帝莅阼之初復
右軍左都督公两膺封秩皆如其子又以英封由都督
進封會寧伯然公雖耆齡其心拳拳不㤀朝廷時英奉
朝詣京師公匍匐萬里備良馬方物來貢上嘉其誠優
賜銀幣即遣其西還比至家數月而卒時宣德五年正
月十四日也享春秋九十有三上為感悼特遣中使諭
祭且命官司營葬事以某年某月某日葬西寧之巴州
山公娶王氏贈夫人子男二人長英次雄錦衣衛千戶
女三人長適指揮班貴次適汪福次贅壻薛某孫男三
人長文陜西行都指揮使次武次㫤孫女三人為之銘
曰侃侃李公夙秉忠義來歸太祖累效勞勩至于太
宗益勤弗替既昌厥家以畀其子子有禄位寔公所致
公享其福恩寵荐至冠纓峩峩照耀鄉里夀考令終無
憾生死公去日遠九原難起最事以銘属于太史巴州
之原公藏于此奕世有聞尚告來裔
故通政使司古通政黃公墓誌銘
士之生也嘗負四方之志而其仕也或局於才器滯於
職守有能乘一傳莅一方者鮮矣其能屢出使萬里之
外宣上威德震動遐裔俾爵位顯于朝名聲昭于時而
事業垂于其後者盖又鮮焉於今則吾於通政黃公見
之當太宗皇帝時天下寧一德化覃敷薄海内外悉臣
悉妾特詔簡廷臣才職之優者奉使外番公時以給事
在選寔往西域諸國計程幾數萬里積十餘歲凡三往
返所以宣德意振國威致夷貊欵服朝貢相望當時稱
出使之賢者必曰黃公已而以效勞故優逸于家者久
之宣德紀元初交阯蠻夷叛逆遣大將致討兵連不休
天子惻然閔生靈重困乃擇人特往撫諭大臣以為言
於是擢公通政副禮部侍郎李琦等持節往宥之既至
而兵解矣公遂諭以皇上所以閔念元元之意蠻夷知
感遂因公等奉表詣闕謝罪朝廷方事經略曲加寬貸
且欲大用公而公竟以疾弗起嗚呼惜哉公洪武丙子
領鄉薦卒業胄監授閩之沙縣教諭秩滿陞禮科給事
中遷通政其為人德器渾厚直諒有為好學之心惟日
孜孜為教官篤於程課論討不倦生徒多所造就為給
事小心慎密敷奏惟允僚宷咸推敬之出使所歷其政
有關于軍民者嘗數千餘言以聞士論服其忠直其與
人交不為厓異一任以誠輕財急義交遊有匱之傾槖
周之不計家之有無人益以是賢之公諱驥字致遠世
家廣西之全州曾祖諱耕雲祖諱餘慶皆晦迹不仕父
文煥任全州訓導公生洪武甲子月日殁以宣德戊申
八月二十八日享春秋五十有五娶高氏元福建平章
某之孫子男二人輗軏輗自家奔訃走京師將扶櫬歸
葬于其鄉某山之原以公之友戶部尚書兼謹身殿太
學士陳君伯高所為狀來請銘於戲公之才器學行既
卓卓如此而其出使之績所以宣布威德播聞於時者
又如此士之遭逢若公者盖鮮矣方之史傳所稱奉使
之賢復何多讓哉是宜銘無忝銘曰士之生世有志
四方或限於守志鮮克償惟公奮起學優而仕名揚在
廷惟天子使惟天子使寵以皇華宦轍所歷鯨海龍沙
聲光之昭耀今垂後其身雖死其存不朽公志之卓公
行之純刻銘誌幽庶永厥聞
禮部郎中蕭公伯辰墓誌銘
宣德紀元春正月十日禮部祠祭郎中蕭公以疾卒于
位朝之賢士大夫聞而往弔者累月不絶且相與致贈
賻為之殮殯又作為詩歌以哀輓之靈輀南還其賢士
大夫又引紼執奠送之于都門之外粤三月乙巳公喪
抵家初公之殁也其同寅主事陳鏞為状公官世行治
將求立言君子為之銘以垂不朽至是其孤守成守安
泣以授予曰先君葬既得日月願有述誌諸幽敢請予
謂公之行於銘無忝乃為誌其墓而銘之曰公姓蕭氏
諱正字伯辰臨江之新淦人曾祖雲可祖漢卿父希亮
贈奉政大夫禮部祠祭司郎中母龍氏贈宜人公自少
力學攻辭章慷慨有大志比長著聲州里間洪武辛未
鄉宿劉伯達等交薦公京師遂以賢良應辟既至即授
以八品官賜之冠帶命辦工部事逾年選署虞部主事
未幾除貴州安莊衛知事又陞經歷其後以四川僉憲
張麒舉赴吏部試公水利賦役轉輸數事陞知直隸泰
州授奉訓大夫居數月以内艱去服闋改知深州秩滿
陞南京禮部祠祭司郎中授奉政大夫洪熙改元之夏
四月適一考賜誥命復職復職八閱月而卒享年六十
有四始公在工部時朝議以大江多風濤舟楫往來或
至傾覆命崇山侯李新總直隸淛西之民開銀墅東垻
以通大江則可免風濤之艱公時領夫千人畫地計日
令甚嚴然慮役者有勤怠無所勸懲遂計工約夫數期
日為地三尺工畢無問蚤莫即令休息於是人争先效
力事既易集役又不勞且更逭於罰責以是人知公長
於政事及莅安莊首贊衛帥飭邊防輯士卒時訓練使
習於軍容號令又時時廵歷營中勸其生業教之種藝
紡織以是人無不給者初白水山有堡多毒癘每歲守
者染疾疫十七八醫莫能療而議者拘於舊制莫敢有
所改公建議曰白水卒千人皆有父母妻子今存者無
幾若不圖急遷無遺類矣况奉天子命莅守兹土忍坐
視其苦而不知䘏哉衆聞知偔然議遂定即日䟽聞于
朝命改築其堡人甚德之深為州四面卑下每歲淋潦
泛溢衝擊城垣壊公宇蕩毁民舍人甚病之公相地吳
家莊高廣可居且去州近便於遷徙乃以其状達督府
轉聞于朝議允之公大悅遂鳩工集遺材首治廳事廨
宇建學宫次第營山川社稷壇壝以及市井街巷莫不
井然有條工成率其民遷之由是得免於患州傍近有
狼傷人弗便出入公齋沐白於城隍詰旦狼斃民舍中
又景明村蝗生日漸滋蔓公默禱于神已乃見羣鳥聚
啄之不逾時而盡稼無所傷衆皆謂公至誠所感去州
若干里有地束圈頭至李村每歲暴水為患公常於農
隙率耆老吏民等修土堤以捍禦之民賴以安及秩滿
還京州人争挽留之擁馬首不得進乘夜取便道乃得
去及去州人父老無慮數百輩詣闕乞留公不允公既
居禮部以祠署職典神祀恒齋戒獨處未嘗敢自放有
暇輙究考故實若郊社宗廟風雨山川及百神之祭其
牲酒器幣之數升降俯仰之節皆有以識之至於諸司
之政欲講而行者亦常預與公計之公未嘗恃此以傲
人遇事之來從容酬應未嘗以急遽失措人莫不服公
之量公器宇凝峻終日斂容端坐如對大賓至與人交
際藹然和氣雖久與處不變素性寬和家庭之間未嘗
出惡聲居官務崇儉約清心省事不喜言財利因以清
省自號所至喜濟人利物有嬰疾病患難死亾危急者
輙周之無所吝閑居喜吟詠詩五七言簡澹可爱今遺
藁無所次第皆公手筆也妻宋氏封宜人有淑德子男
四人守成守安守叙守亨予子壻方向學極為公所愛
女一人適張敬脩孫男二人演淇孫女六人其葬揚名
鄉峽源樓背山之原於乎予於公居同鄉自為進士官
京師始與公相識及予扈從北廵公以服闋聽選吏部
衆推公老成俾偕扈從居數月以急缺守令遂選為深
州去京五百里而近歲時朝覲賀謁幸時與公見見必
留數日乃去及後調南京會始疎去年冬予奔太夫人
喪過金陵幸一會會未久即别别未兩月而公卒矣於
乎其忍執筆而銘諸然予知公實深非予銘其何以盡
交友之誼銘曰公昔負才蚤出而仕有聲冬官能以
集事繼遷衛幕克贊于理士卒用康以革于弊深有善
政屢興于利斃狼與蝗其跡尤異爰陟春官用典祀祭
廉清儉約以翊于治方領命書追榮考妣謂可還歸賁
于桑梓胡遽奄然乘化而逝惟初洎終無愧于位生順
死安實天所畀匪天私公惟德是視矧又多子以肖以
類惟公未亾曷以名世銘以昭之尚永無替
故拙存先生曾公叔用墓誌銘
公諱源字叔用晚號拙存姓曾氏其先夏后少康季子
曲烈封于鄫春秋時曰巫仕魯去邑為曾巫後若干世
曰参孔門高弟弟子卒後封郕國公漢末郕國之十四
世孫據恥仕新莾徙家廬陵之吉陽唐中葉諱某徙吉
水之上查唐末曰輝仕至銀青光禄大夫國子祭酒上
柱國又徙邑之睦陂又若干世曰載陽復徙邑之新陂
宋至和中析邑之恩江鎮置永豐縣遂世為永豐人載
陽後若干世曰晞顔登景定進士第為軍器少監歷監
察御史遷兵部侍郎江西安撫制置使改湖南後以仲
子德裕仕元為翰林學士推恩贈朝列大夫騎都尉武
城郡伯寔公之曾祖也始自新陂徙今龍潭祖諱巽申
初應茂材異等授樂安教諭歷撫贑二路教授進郊祀
禮書及鹵簿圖拜大樂署丞陞應奉翰林文字同知制
誥兼國史院編修號亦軒先生父如珤元末太學生授集
賢院司直母周氏宜人有賢行以至正丙戌十一月十
四日生公自幼穎悟甫數歲讀書過目輙成誦年十餘
遭時弗靖侍二親避兵惟挾書自隨鄰人有厭其夜讀
者諷誦不輟自若也宜人殁寓所悲不自勝遂廬墓側
國家平定海宇奉集賢君還故里家故鉅族兵燹之餘
貲賄蕩盡公與兄洵弟潜力復舊業洪武初以多賦長
萬石租公善於催科公私便之集賢君遂得徜徉山水
間以樂其樂歲甲寅以事闔室謫徙鍾離集賢君興兄
洵弟潜皆殁公痛甚於喪宜人時後以恩例獲歸其鄉
即日收三喪歸葬之公既歸以亂離日久恐子弟廢其
世業延名師儒訓切之日復親督其課業夜分乃止如
是者以為常公性寬和與物無忤每遇士農工賈即隨
其所業反復教導之不倦人咸敬服之又強記問凡少
時所讀諸書至老誦之益習尤深易數間言人禍福悉
有竒驗嘗念兄弟早世無嗣以男棨主兄洵後撫弟潜
二孤女若已出集賢君歿時庶弟潼尚在幼公教育婚
娶如集賢君存日晚節深居罕所接見唯幅巾藜杖逍
遙林壑間從賓客一二自娛永樂甲申棨状元及第為
翰林修譔遷侍講陞侍讀學士累遣人迎養公不果來
歲庚子八月十九日竟以無疾卒先卒之十五日病暍
服藥而差後復得微恙醫再以藥進公曰死生命也何
以藥為郤之明日晨起湯沐畢具衣冠坐中庭召諸子
姓咸在從容語之曰吾年及中夀矣吾行不辱先人矣
死不憾日中竟翛然坐逝享年七十有五配張氏新淦
人臨江府學訓導東溟先生淑恭之女克相有道先公
卒子男四人昌順早夭興即棨也隆名棐亦先卒孫男
四人稚秬(闕)曾孫男一人曰續孫女二人曾孫女四
人皆適士族子其一尚在室公卒時棨以扈從留北京
聞訃痛絶復蘇將歸以某年某月某日葬公于某山之
原以墓石未有刻乃状其行泣請銘於予嗚呼公行應
銘不可辭遂按状序而銘之曰曾氏之興建邦于鄫
去邑氏曾徙封有郕新莾搶攘乃遷廬陵歷唐銀青及
宋武城為國之楨為時之英以蟄以繩底于元貞亦軒
暨兄翰林繼榮集賢載馨赫赫厥聲維公式承文獻攸
徵克全于兵乃歸聖明弗替弗凌否極而亨惟義惟寧
惟德之行孝友天成家邦寔刑積善慶并令器攸生乃
魁大廷乃揚鴻名寵渥荐膺禄飬其迎眷兹岩扄安此
暮齡外榮弗矜聊以寓形行修道凝大化是乘佳城嶸
嶸以綏厥靈昭兹雲仍惟德之程有如弗憑徵此刻銘
亡弟幼孝徵士墓誌銘
幼孝諱長吾姓金氏予之季弟也其先由厚聚徙里之
洪坑復由洪坑徙今之培山曾祖德明祖仲卿皆篤厚
長者好施與鄉稱善人考守正以文學行誼師表鄉閭
洪武中司訓臨江郡庠永樂壬辰春聖天子推恩贈奉
直大夫右春坊右諭德母陳氏贈宜人羅氏封太宜人
幼孝以洪武十四年辛酉五月日生卒以永樂十七年
己亥二月十七日享年三十有九配劉氏子男四人長
輔伯次諒伯觀伯紹伯女二人俱適士族以卒之歲月
日葬石莊鄭坑從先大夫之兆幼孝既歿輔伯等屢以
墓文為請每一執筆輒為之興思梗塞而不能言然歲
月逾邁恐終無以盡吾情者則於墓石之文又烏可以
已耶乃叙而銘之曰幼孝為人有氣岸聰明俊偉卓犖
不羈年九歲先大夫棄背嘗從予講授早夜切切焉思
務於學年十四五於論語大學諸書皆能究其指歸弱
冠授徒鄉里有餘暇即手不釋卷由是博考性理之要
益有所得家居篤于孝友事太宜人小心欵曲恒得其
歡心事諸兄怡怡然極於友愛處族里親婣俯仰酬酢
有方有節交友朋重然諾賓客過從壺觴笑咏必盡歡
乃已平生善筆札操觚染翰綽有思致詩五七言清麗
可愛性剛直不為阿徇人有過輙面斥之不少貸遇事
剖决是非必揆諸理道人皆服其公嘗以所居湫隘乃
别構於里之楓林洲自堂寝門廡以及土田畦圃耕種
栽藝之務皆井井不紊方落成之逾年而幼孝遽得疾
以卒嗚呼何天之不可知而命之不可必也如此夫昔
洪武壬申予以邑大夫命備員學宫居數歲忝以明經
登進士第列官于朝其時悉以家事付幼孝理之永樂
丙戌幼孝來省予京師聚處逾月即别去己丑春予扈
從北廵明年春二月復從車駕問罪遐方適幼孝自南
來省予比其至而予已出塞數日矣是秋還自漠北始
獲與幼孝相見再拜勞問悲喜交集幼孝念老母在堂
即欲告歸予強留之浹旬而後别是後七年之間予往
返兩京凡數四屢約幼孝來會竟不可得嗚呼豈期一
旦而遽至永訣耶方幼孝之遘疾也顔色揚揚如平時
其兄幼學幼孚連命醫以藥進逾數日疾加劇幼孝呼
家人具紙筆將告以後事衆皆驚曰是何言之繆也幼
孝曰死生大事人所不免恐疾革不能言矣且言之而
不死庸何傷遂力疾條十餘事付諸子其言切切焉以
教子讀書力學為先務且命長子麒曰汝至京見汝父
為我道意九原永訣不可復見矣吾諸子幼稚悉以相
付他日倘至成立雖九泉之下亦不敢㤀言訖再拜與
母别又再拜與親戚友朋别遂正襟端坐而逝聞者莫
不為之哀痛觀此則吾幼孝平生之所存者可得而識
矣嗚呼予兄弟四人惟幼孝獨少幸托先世餘蔭與先
大夫教育不隕其世然自念宦游京師二十餘年違遠
慈侍與骨肉疎隔夙夜悲惋以不得躬定省盡友于之
歡遂平生所願然其間或四五年或七八年猶得與諸
弟晤語序契闊若今幼孝之亾則亘古今窮天地不可
以復見矣嗚呼極天下之痛有如兄弟者乎極天下之
哀又有如兄弟者乎故吾於幼孝之亾言有盡而痛無
窮淚有盡而哀無窮刻銘堅石庶以攄予之痛泄予之
哀而慰幼孝於地下也銘曰嗚呼幼孝質美而聰明
壯負竒氣奮發而精英是盖將有為以盡其平生胡天
之酷使一旦而夭傾嗚呼幼孝生寄死歸自古而然命
之短長又何足評觀子臨終其聲琅琅不懼不驚誠可
謂達天之命而超邁乎常情嗚呼幼孝死不可以復生
千歲之後其存不朽尚有徵於斯銘
周君子霖墓誌銘
子霖既卒之廿一年其從子岐鳳懼君之湮沒而無傳
遣其子敘持狀走京師來徵銘將以圖於不朽嗚呼予
於子霖分雖朋友而誼猶骨肉慨念今昔尚忍執筆而
銘諸雖然以予知子霖之深則銘之為宜廼按狀而叙
之曰子霖諱霖姓周氏為吉水望族高祖應龍曾祖岳
俱登宋進士第祖厚父維章居鄉以長者稱維章生九
歲不省所怙從學季兄有立復事伯兄鰲溪翁于宦元
季兵亂避地新淦石洞之高氏因家焉子霖生于高氏
自為童子時嶄然不羣見者莫不以遠大器之及冠從
印山伯網羅先生授詩經先生沒復從彦通曺先生任
丘應祥宋先生學易春秋以家世業書遂從莘耘歐陽
先生授尚書年廿餘悉通五經之旨有司聞其名召補
邑庠博士弟子員大肆力于學同輩質疑問難者皆斂
袵師事之略無傲睨矜眩之色歲時月朔課試索筆一
揮滔滔汨汨如江河之注未嘗有所窘束以故上官皆
刮目待之而聲譽日起究其學之所至盖駸駸乎入於
閫奥矣子霖無他兄弟其父母慮其仕進重離憂之念
也子霖亦思欲以安其親乃引身退居于家已而慨然
慕子長之遊買舟抵章貢南踰五嶺浮廣海訪古名賢
遺跡所至名山大川皆有品題其磊落倜儻之志英邁
雄壯之氣殆欲凌宇宙駕風雲飄飄乎而不可止也奈
何命不可知壮遊未遂使吾子霖竟賫志以沒嗚呼痛
哉子霖生庚子七月廿一日沒洪武壬申十一月日得
年三十有三娶龍氏子霖初未有子以姪儀鳳為嗣後
有子一人曰韶鳳孫男一人曰宣孫女一人先是子霖
之卒同旅具棺葬之于胥江官窰之獨樹下將圖返葬
而山川遼邈歲月遷邁卒莫能歸骨于鄉後乃從俗具
衣冠招魂葬之今其墓在所居石洞西山之下從高氏
塋也子霖性和易事父母至孝與朋友交久而不衰為
人謀盡心竭力不求其報自幼至壯嗜學不倦尤好抄
錄文字日積月累動盈篋笥而與人論辯亹亹不之嘗
與予夜臥舉河圖洛書及洪範諸說以問余雖槩荅之
而子霖反覆論議出人意表余深歎服焉嗚呼痛哉今
已矣無與共論斯事矣尚忍執筆而為之銘耶銘曰
嗚呼子霖有學有文也之死不衰其氣永存也畀于來世
尚亦有聞也
宋惟學墓誌銘
吾淦多大族而柘鄉宋氏其一也其先出自丹陽府君
哲人之子詢仕為袁州刺史因秩滿道經新淦至柘鄉
見其山水秀麗遂家焉詢之後凡廿有一世是為處士
諱貴祥字惟學而德昭之孫瑞可之子今進士常之祖
考也處士幼孤賴母王氏鞠育教訓以底于成性謙謹
和易力勤儉不事矯飭篤學好義惟恐弗逮閔窮濟匱
施與不倦視婚姻死喪有弗給者賙䘏之無少靳家庭
之間藹然禮譲之風嘗買舟泝大江逾淮涉泗以至齊
魯之鄉南涉衡湘抵隴蜀周歷名山大川攬竒摭秀超
焉物表飄飄乎莫知所止也洪武中縣嘗以耆年舉遂
一至京師面受太祖高皇帝聖諭錫以宴勞遣歸人莫
不榮之處士性至孝當元季考瑞可嘗遊荆楚間值兵
興道梗竟客死于外處士夙夜哀感屢往求遺骨歸葬
不可得由是抱終天之痛每與人言輙嗚咽流涕不能
禁聞者莫不為之感激其生元元統丙子十月五日卒
則洪武壬午七月八日享年六十有七配劉氏克相内
治子男一曰廣聰敏強學卓然為後進矜式可謂不忝
其家者女一適德化令劉謐孫男三長即常以易經登
永樂戊戌進士第次道次儒俱秀茂有立孫女二曾孫
男四曾孫女三以某年某月某日卜葬揚名鄉黃鍾之
原於乎處士以布衣處鄉里恂恂焉務於敦德行善雖
未克顯于其躬而流委祉及於子孫况又有若常者以
科第發身行將嚮用于時所至盖未可量也常以父命
將為處士立石墓上乃以太守蕭公伯辰所為狀而求
予為銘予於處士鄉人也重以常之請故不可以辭遂
為之銘曰由家達鄉惟義與仁内蘊弗耀彌篤而淳
惟篤惟淳以遺子孫尚其紹之其永有聞
袁處士墓誌銘
袁處士既葬之十有六年其子吉祥始具其事行來請
銘揭諸墓上余與處士同里閈且世有姻好銘豈容辭
按狀處士諱辛字煥南姓袁氏為漢司徒安之裔世居
河洛間至南宋時有顗者仕為雍州都督實安之十四
世孫也顗之後九世曰滋為唐吉州刺史終于官子孫
遂依吉州而家焉又若干世曰致安者始徙居淦之沙
坊世久族大以蕃衣冠相承曾祖邦用祖道弘俱有鄉
行考以仁敦朴儉約號半村老人處士美資容幼穎敏
不凡讀書力學蚤有立志家居父子兄弟自為師友其
時以仁夫婦俱以高年為鄉里所推處士朝夕侍膝下
婉愉承顔得其歡心昆季之間友于彬彬庭無間言尤
篤意教諸子處族里以和待朋友以誠周窮䘏匱孜孜
不怠初季父克己翁以才薦仕為河間府司税使處士
不憚道途之遠輙從之改臨安又從之及翁為靖州宰
而歿而公始來歸十餘年間翁之居仕途南北遷調而
所以扶持之者處士之效勞為多也居無何朝廷將營
建北京詔取材木天下邑大夫檄賢豪以往處士首倡
率千夫䟦涉山川冐犯風濤未嘗以勞苦介意奈何命
不可知舟行至新淦之白馬灘而處士疾作逾數日加
劇惟子吉祥侍左右處士命之曰吾疾殆弗起爾兄弟
宜自卓立務盡孝友使家道敦睦以不忝于前人則吾
目瞑矣言未既而卒時永樂十四年丙申八月廿八日
也享年五十有二以某年某月某日葬于里之黃金江
井山之原娶谷坪李氏子男五人長吉祥次吉榮吉華
吉信吉瑞孫男十人孫女一人為吾第三子堅伯之配
銘曰為鄉里之善士作太平之良民雖未獲一命以
行其志而究其平生所存亦足以垂裕于後人雲山蒼
蒼江水湯湯我銘不朽永安斯藏
亡弟幼孚徵士墓誌銘
永樂壬寅秋九月予以扈從北征歸京師始聞幼孚以
今年二月八日歿于家為之號痛幾絶念欲為之銘以
誌諸墓每一執筆輙潸然淚下而不能比幼學來復拳
拳以為言乃抆泣而叙之曰幼孚諱尊生後更名信而
字幼孚其先居寶慶遠祖彦始來居新淦之厚聚宋建
隆間始祖清復徙居里之洪坑歷若干世再徙今之培
山曾祖諱德明丕承世澤植篤厚之慶祖諱仲卿啟廸
後胤垂寬裕之仁考贈奉直大夫右春坊諭德諱守正
師表鄉郡萃文行之美母贈宜人陳氏封太宜人羅氏
後先相佑勤勞内助鍾和順之德幼孚在兄弟中尤為
父母所愛重方髫齓時穎異日發先君教以孝經論語
不數過輙能背誦年十二三從先君讀書郡庠奮然有
志於學先君教諸生甚嚴終日端坐講授不輟常命幼
孚厠席諸生間諸生所講授有未通者或以質幼孚即
與之論辨講析未嘗違背經旨先君教幼孚所習有程
限暇即教以作詩寫字至夜則命以一日所講授者通
温之詰旦悉令背誦泠泠焉如源泉之注未嘗有一字
遺落先君甚為之喜洪武己巳不幸先君捐舘舍幼孚
以不能卒業夙夜悲傷乃閉門自力於學探索諸經之
窔奥究性命之理推道德之懿充然若有所得者年二
十餘授徒鄉里循循有軌則其講論授受一遵先君之
訓以導廸之人莫不悅服幼孚器宇温粹寡言笑事親
先意承順未嘗有怠傲之容處昆弟情誼篤至未嘗有
不遜之色居家庭言温氣和未嘗有暴厲之聲接鄉黨
恂恂然未嘗有矜肆之態其賦性公直廉介不喜諛佞
以取悅於人然言論之間無幾微及人過失長短終歲
游息山林未嘗造城府以非理干人寒暑晝夜恒手不
釋卷尤善筆札喜吟詠每出語清麗可愛晩同幼學徙
居紫山環左右植以松篁蒼翠蓊欎蔽虧天日風晨月
夕游泳其間其樂盖陶陶然嗚呼豈期一旦而幼孚竟
死矣前年冬幼孚嘗省予北京以太夫人在堂即取别
南還值冰凍阻留德州相望千里為之悵然既而幼孚
手封所作詩一編來寄展翫之餘益增慨想嗚呼豈知
此為永訣耶幼孚之寝疾也幾半載飲食服藥如平時
其將殁也属幼學以後事且曰太夫人年高今不幸至
此不得終飬以盡吾為子之職此平生深痛保衛扶持
惟兄是賴耳復召諸子語之曰吾家世業儒素餘慶所
及致有今日汝曹宜務學立身為君子善人以無忝先
世敬事大夫人如吾存日愛厚兄弟篤手足之親無虧
損恩誼以為父母鄉里羞辱言訖瞑目而逝其生洪武
丙辰九月廿九日至是享年四十有七娶郭氏子男五
人長䕫伯次純伯珉伯憲伯方伯女三人俱適士族孫
男二人曰庭光庭霽以是年冬十二月葬里之黎洞從
先兆也嗚呼予兄弟四人次幼學次幼孚幼孝以永樂
庚子春二月得暴疾而殁諸昆弟莫不為之傷悼悲痛
豈期一旦而幼孚亦奄致大故三載之間喪吾二弟蒼
天蒼天何痛如之嗚呼此吾於幼孚之銘所以重有所
不忍也然不銘則又不足以盡予之情且又豈可使吾
幼孚終無聞於後耶為之銘曰質温純性明敏内孝
弟外謙謹篤問學力辭章言合則動允臧廉有立不妄
取分知足介自處樂嘉遯視考槃撫松竹保歲寒天不
仁奪之亟去莫追返幽穸孰昭之視我銘告爾後垂千
齡
羅處士道暉墓誌銘
處士諱昶字道暉姓羅氏其先由錢塘遷豫章唐末有
諱崱者再遷廬陵之印岡四世孫議復遷吉水之桃林
議之後六世有曰彦真者生燠文始遷居里之竹溪由
是子姓蕃殖以科第文學而顯者後先相望燠文又七
世而至伯通家益饒裕好讀書攻文詞學者稱為通溪
先生是為處士之祖考通溪生與立瑰偉卓犖以鄉舉
受順元路學正爵未顯而終是為處士之先考也處士
幼孤資質秀穎動止異常兒比長益肆力于學若安成
劉先生雲章清江劉徵士仲脩鄉先達周公仲源李公
伯謙皆與之為㤀年交暇日於廣坐中談論禮樂詩書
以及古今政理治忽之迹歷歷如指諸掌人莫不傾服
常念二親早喪弗獲躬奉旨甘每遇歲時祭掃奠薦則
悲泣嗚咽不能止處家以和接族属以恩無少長咸得
其歡心有再從子幼孤不能給賦役處士極力償其逋
租者十餘年又有外氏子孤弱無所託處士育之如已
子為畢婚娶乃遣歸諸子始知學輙延名師儒為之楷
範退則諄諄然喻以義方之訓遂皆底於成立鄉先生
歐陽伯周晩失所託盡力給之無少怠比歿復為之經
理喪葬其有厄窮無告者必捐貲以濟之無所悋性切
直不容人過有弗迪於善者輙面責之不少置鄉人以
田有肥磽租輕重無所别嘗訴之於郡郡以下處士理
之徐為區别無毫髮偏徇人莫不服其公嘗督役往它
郡取財衆皆畏難相避匿處士慨然曰此王事也獨以
身先之衆即欣然趨事無一人敢差池者其後為羣小
所誣訐當謫戍遼陽處士躍然就之無難色居無何竟
以疾弗起聞者莫不為之悲悼時洪武丁夘六月十又
八日也其生元至正壬午四月初七日享年四十有六
以永樂乙未十二月廿九日與其配邊氏孺人合葬里
之乾塘坑子男四人長彛字同倫次曰載曰實曰直俱
能世其家女二人曾希濓胡世熊其壻也孫男九人曾
孫男二人處士之卒于遼陽以道遠弗即就窀穸歷三
十餘年彜與諸弟始克歸骨于其鄉以葬彜復懼處士
之德善或致久遠遂湮沒不傳乃以其宗人脩撰汝敬
所為状來請銘將歸而刻諸墓上予不能以辭也為叙
次其槩而銘之銘曰德足以及人而志不售才足以
濟時而命不偶始雖不能以智力而勝夫人終則獨能
以福澤而遺其後於乎是為處士道暉甫之墓尚永世
而有燿
曾宗沂墓誌銘
宗沂諱暉姓曾氏世居永豐之新陂曾祖維荃始徙居
新淦之九原頭祖魯望父伯雍俱業儒母陳氏宗沂自
少穎敏不羣好讀書於經史百家能通大義值兵燹後
家業稍不振宗沂時方丱角即奮然有立志由是家益
饒裕或有歎羡之者則曰居家致千金豈難事哉惟能
如古人之建功立名流譽於無窮乃為可貴耳暨長豪
邁不羈慕司馬子長之為人遂周遊四方徧歷名山大
川值古人遺跡輙徘徊終日不忍去平生喜讀李白詩
嘗夜泊舟采石風月凄清江流無聲獨乘興翩然上蛾
眉亭拂石危坐朗誦秋浦歌數過慨然曰安得如斯人
者復與之遊乎聞者異之性至孝父殁盡禮殮葬事母
尤小心敬謹供具旨甘未嘗不得其歡心歲時祭掃先
塋非有故未嘗不親往嘗僑寓玉峽雅尚高致暇日無
事輙行吟水濱或擷芳擥秀或潄泉枕石或投竿取魚
超超焉有自得之趣玉峽古鎮市凡四方賢士大夫往
來於此者宗泝必舘榖之遇困窮無所給者即捐資濟
之不少靳永樂己丑十二月二十日值遘疾危亟呼其
子桓謂之曰我有母未及終飬汝宜盡心侍奉以終吾
志不幸而有故尤當致力襄事使無遺憾吾瞑目矣言
訖遂絶其生元至元己亥十二月廿日享春秋五十有
一娶李氏子男一人即桓也字景武女一人適呂景瞻
以殁後十二月廿四日葬邑之黃牛岡首乾亥趾乙辰
葬之後十有二年桓奉其叔父翰林侍讀學士子啟君
之状來請銘予弗敢辭乃為叙次其略而銘之銘曰
少能奮立慕古為學壯遊四方寄興寥廓裕家以豐致
飬以樂内藴弗施如玉在璞既厚以才胡夀之索臨終
有言奚愧奚怍子克其家繼志有作徵銘刻石千載之
託
從兄季質處士墓誌銘
處士諱相子字季質姓金氏其先由寶慶來居新淦之
厚聚宋建炎間復由厚聚徙里之洪坑後以族蕃地隘
再遷今之培山世業儒曾祖德明忠恕仁厚鄉以長者
稱祖仲卿謹愿誠篤好周給貧之以隐德終于鄉洪熙
初元蒙朝廷推恩贈資善大夫太子少保兼武英殿大學
士考用勤儉敦樸以孝友聞母袁氏處士為人剛毅廉
直有氣岸為童子時已屹然不凡先少保雪崖先生親
撫育之教之讀書績學既冠為婚娶馴至成立家素貧
授徒鄉里給饘粥以飬父母其後名聞郡邑人争延致
之惟恐後邑大夫屢以應辟辭不就平生寡嗜好不事
華餙布衣蔬食澹如也於人不妄交不喜諛佞人有過
輙面斥之不少避見惡人嫉若寇讎終身遠之不與對
交友以信於財利介然不妄取予終歲足迹未嘗至城
府性素嗜醴醪風晨月夕時引杯獨酌酒酣則劃焉長
嘯擊節高歌氣凌宇宙無一物以嬰其懷者尤善筆札
喜吟詠長篇短章迭宕豪放視餘輩不多譲而人亦不
與抗也永樂庚子舘寓清江之上一日忽晨起語諸弟
子曰吾平生未嘗有疾今遽憒憒其殆將死乎乃命取
湯沐浴具衣冠即席翛然而逝時冬十一月初二日也
生元癸卯三月初七日至是享年五十有七娶袁氏有
婦德先卒再娶李氏子男二人曰廉伯誠伯女一人適
劉長通孫男三人孫女二人以卒之歲十二月十八日
葬揚名鄉黎家洞先塋之次嗚呼處士行脩於家操履
之嚴足以風厲鄉閭使其得一命以施於世必大有可
觀者而卒以布衣晦迹山林此不能無遺憾焉昔仁宗
皇帝莅阼之初幼孜嘗奉命歸省大夫人獲一哭處士
之墓盖有不勝其痛者而自歸朝以來屢欲為文以誌
諸墓每一執筆輙嗚咽不勝今年已六十四日臻衰邁
恐無言則終無以盡吾情者乃序而銘之曰超邁之
志介特之行身脩於家素安於命完德全名無愧無怍
一朝乘化返于溟漠江月山風無異昔時我哀弗除魂
魄何之用揚潜德表于墓門百世有傳而貽子孫
李孺人周氏墓誌銘
永樂九年春友人李鎮以服闋來京師待缺吏部今年
夏六月始被命得調將赴官狀其母孺人之行來請曰
鎮負不孝先妣殁十有一年不得稱述以銘于墓夙夜
弗寧恐遂湮沒無以昭示後來惟執事哀而賜之銘匪
惟鎮之幸而吾母亦得以託于不朽也余辭不獲乃按
状而述之孺人諱妙貞姓周氏世家吉水之洪同父東
周母宋氏孺人生有淑質明敏恭慎自幼受教讀女孝
經論語諸書輙記誦不㤀且了其大義及笄學女事晝
夜不怠父甚憐之擇配谷平李氏納于貳舘属元季兵
亂鄉里繹騷故家鉅室貲産悉板蕩孺人念周氏已所
出極力為之扶植卒賴以不墜父殁事其母以禮未嘗
有纖毫怠忽洎四方平定始營産治居第家事無鉅細
必親歷之平生不事浮靡敦行儉約以道義相其夫延
師教子孜孜不怠訓飭二女俾勤於麻枲絲繭之事春
秋祭祀及旦暮飲食必躬其勞而不以委於他人賓客
相過者具醴醪殽羞豐儉必適其宜治家理生弗懈於
勤待下以慈睦族黨以恩賙貧乏以義自内属及於外
姻稱道其賢者如出一口而閨門之内皆視以為模則
孺人性至孝常語其子曰吾為爾家婦不幸舅姑早亾
弗獲盡一日之飬至今思之慊焉于懷爾曹蒙先世餘
慶當力於為善毋驕傲以敗德毋損人以益已毋非為
以貽父母羞辱苟能守而行之雖終身無失此皆孺人
卓卓之行可以稱述而垂諸後者生元元綂乙亥四月
十九日卒于洪武壬午六月十又九日享年六十有八
當壬午夏鄉里難作所在聚寇盜攻奪焚劫富家巨室
俱罹其禍時孺人殯在堂未克㐮事而恬以無虞一門
之内皆賴以寧謐人皆謂孺人積善所致故天報之若
此子男二人長即鎮今調鎮江府儒學教授次曰銓先
授工部主事今任福建汀州府通判女二人長適王仲
璟次適宋敏惠皆名族孫男六求已求益求用求正求
審求問孫女六永樂二年十二月某日葬于新淦揚名
鄉之斬山銘曰為婦為母淑善有稱躬履勤儉以厚
其生夫受其助子賴以成晚享多福際乎太平夀考而
終既臧且寧刻詞墓門耀于千齡
濟陽教諭王公子職墓誌銘
公諱省字子職姓王氏其先出晉右軍羲之之裔孫鴻
以官遊于虔遂家寧都木瓜園後徙永豐之上里六世
祖諱芳號槐堂再遷吉水仁夀之前村曾祖諱仁字德
可復徙居富溪去前村可一舍許祖諱理字道中樂善
好施與鄉以長者稱考諱進字君賢以儒術起家壬辰
兵興嘗以策干防禦使梁公監司丁公二公以便宜檄
補安福州判官辭不就公天性剛果純仁孝友自為童
子穎異秀發讀書不數過輙能記憶鄉先生長者皆異
目視之洎長從前進士歐陽衡習舉子業晝夜劬勞難
疑答問日積月累如水湧雲蒸浩然而不可遏居常正
冠肅容如對神明雖祁寒盛暑手不釋卷未嘗以仕進
為心視家人生産略不介意仁接族姻義敦鄉里平心率
物不為町畦終日欵對不妄言笑事親極于誠敬起居
定省動循禮則君賢翁嘗遘疾危革旦夕呼天乞以身
代不數日而差人以為至孝所感大明龍興方以科目
取天下士公首應詔以書經舉洪武壬子鄉貢進士明
年赴春官例免會試命吏部次第銓擢公以親老乞歸
養詔許之十五年壬戌禮聘天下賢士邑大夫首以公
應辟懇辭不獲遂與計偕逮至太祖高皇帝召見奉天
門命題親試以稱旨居前列廷議欲置公大用公以才
薄力辭遂授浮梁縣學教諭時學校久廢師道不振公
極力與諸生切磋講明有所問難必為分章析句旁推
曲引以盡其奥故士之造就者逾於他邑居四載以外
艱去職服闋改授睢寧縣學時在學司訓久缺員公於
訓誨課試一任其責而諸生亦帖然敬服其教居八載
再調山東之濟陽縣學其於教飬之方無異于浮梁睢
寧一時絃歌之盛以濟陽稱首未幾遇王師平定内難濟
陽失守公為邏騎所獲欲以非禮辱公從容引譬辭義
慷慨神色不變衆遂舍公發其私帑以行公仰天歎曰
子職發身科第叨竊禄幾三十年今老矣幸得保全首
領以歸見先人於地下吾目瞑矣遂閉門不食逾數日
而死時洪武庚辰七月廿又四日也公生元至元戊寅
九月一日至是享春秋六十有三以洪武壬午十二月
廿又三日葬先塋之次從公治命也子男三人長喆誠
思次善孝思俱讀書有立次茲永思選為博士弟子員
以公殁之歲卒妻彭氏霍州學正明復之季女先公八
年卒女二人長適南京兵部職方員外郎周岐鳳次適
同邑歐陽緝安孫男三人長麟次章又次禎孫女三人
嗚呼公之行不愧于古學不下于人惜其位不稱德遭
時弗偶竟賫志以沒然觀其燭理之明信道之篤而於
死生禍福之際漠然不以動於其中視彼靦顔齷齪蔑
然無聞與草木同腐者霄壌不侔矣公沒三十餘年喆
以予交久之深求為之銘遂為叙次之如此銘曰學
至進士位列教官志行潔清操履方端識察幾微生順
死安清風凛然百世不刊
孔處士立夫墓誌銘
公諱克寬字立夫姓孔氏宣聖五十五世孫也其先有
曰績者仕吉州為推官遇黃巢之亂遂家新淦之西江
子孫漸以蕃殖績之後逾七世有若文仲武仲平仲俱
以科第發身為時名人所謂臨江三孔是也三孔之後
有諱源者與其子誠子昌慕豐溪山水之勝遂卜泉井
而屋之則公四十九世祖也曾祖碧澗祖弘毅父惟顯
俱隠處弗仕公資性篤厚器識弘達修髯廣顙神采煜
然讀書通大義不拘拘於訓詁句讀之末年二十五值
壬辰兵亂遠近盜賊蜂起奉二親避地東西雖流離顛
沛之際未嘗一遭于横逆暨天朝平定禍亂海宇寧一
辛勤來歸剪荆棘葺廬舍闢田園以復其故業洪武初
命下造城磚有司以公董其役晝夜盡瘁以身先之而
人皆樂於趨事上無稽違之責下無疾怨之聲及後核
實田畆有司復委公經理纖毫皆得其實未嘗以已意
而妄為增損以是皆推公之忠厚而服公之平恕也公
處家治生以勤儉為夲教育諸子篤於義方待宗族有
恩交友朋以信處鄉黨以義人有不平者或詣公質之
公從容引譬皆釋然而退佳時吉日賓客故舊相過者
輙命觴對酌相與坐茂樹俯清流酣歌笑談盡歡而後
已晩節優游田里享滫瀡之奉綵衣怡愉孫曾滿前夀
孝康強無與為比一日公臥疾度弗能起召諸子謂曰
詩書世業也吾不能光於前人若等能繼吾之志吾無
憾矣言畢翛焉而逝時洪武壬午十一月十又一日也
生元季丙寅八月廿一日至是享年七十有八以其年
十二月葬里之羊山嶺戊子冬十二月廿三日復改葬
里之西坑配周氏有婦德先公之歿四十有九日子男
四人曰恒曰慎曰恂曰悔孫男二十孫女十人曾孫男
十人曾孫女五人嗚呼先大夫諭德雪厓府君與公生
同里閈交好之篤終始如一日余生也晩幸辱知於公
而又與公之子恂為㤀年交先大夫既歿追維先執之
存者惟公尚康強無恙孰謂於今而公亦九原不可復
作耶余蒙恩待罪禁林忝職太史以恂之請不敢固譲
是用叙次公之平生以銘諸墓俾傳諸永久而昭示于
後之人銘曰公之勤儉行於家而服於身也公之信
義著於鄉而達於人也徜徉乎畎畝之間詠歌乎林泉
之下而樂為太平之民也生獲其寧殁獲其夀而福慶
及於子孫也我知公心作公之銘尚千載而永存也
故戶科都給事中贈承直郎兵部職方清吏司主
事龔君淑安墓碣銘
龔君淑安既卒之三十年其子永吉懼公之德善或久
而弗彰乃奉其父友前長沙府同知朱肇所為事狀一
通泣拜請予追銘其墓顧予辱交於君嘗同朝同給事
内廷知已莫逆誼不容辭乃序而銘之曰君諱泰字淑
安姓龔氏義烏人其先漢渤海太守遂之後傳至宋有
曰應之者累官右史中大夫直寶謨閣則君之七世從
祖也曾祖諱興祖仲寶俱蓄德弗耀考諱印可以君貴
贈戶科都給事中母傅氏封太孺人君生九歲喪父太
孺人躬勤教育遣從鄉先生學比成童能記誦經史無
慮數萬言及長復精於吏事吏有公牘不能辨者必資
君以助然尤為縣大夫所器重遂以選充邑庠弟子員
受業於景濓宋先生之門人宗思睿討論問難晝夜不
輟故其學益進業益充洪武丙子以書經舉鄉貢進士
明年會試春官未第復肄業大學已而承命往青州閱
齊王府護衛君奉法惟謹按視有方人無敢干以私者
又嘗監視安東護衛君儲廉公不欺人用畏服自是聲
籍籍聞于朝著未幾吏部以六科缺人欲得勤敏廉慎
者以充其任君被選擢戶科給事中授迪功郎改從仕郎
歲辛巳陞都給事中授承直郎給以勑命壬午太宗皇
帝以肅清内難師至金川門君從文武羣臣謁見遽得
疾墜城下以死實六月十又三日也享年三十有六以
其年十一月五日葬縣南崇德鄉青岩里先塋之次娶
傅氏封孺人子男一即永吉業春秋舉永樂庚子貢士
以工書入秘監擢兵部職方清吏司主事授承直郎適
朝廷推恩君所贈封秩皆如其子孺人傅氏亦加封太
安人女二皆適士族孫男二君為人剛勁有氣節遇事
一據於理不為他岐所惑始居鄉校時人有病狂者擠
君幾溺于池弗救人皆謂宜寘之法君曰彼狂至此若
論以法是予不仁也一無所較有趙文慶者失盜衆言
巫有靈叩之其應如響君曰此㒺人者寧有是理哉衆
莫之信及視之巫瞠目不能啟一喙衆始服君之明君
居家孝恂恂然恪守禮度嘗構堂所居綉湖之上婉愉
承顔日以奉母為事當時賢士大夫皆賦詩以為母夀
至今鄉䣊稱之君有弟叔寧待之極其友愛凡田廬資
産悉委之不較未嘗有一毫自私然叔寧尤恭謹和順
朝夕事君肅如嚴父家事無巨細必資禀而行未嘗敢
自專一門雍睦為鄉里所推君平生寡嗜好不妄言笑
不喜諛佞與人交常厚於自責居官敬其事兢兢焉以
理法自衛未嘗敢湏臾怠忽歿之日人莫不悲之嗚呼
士之所志莫先於操存以君之制行卓卓如此誠無愧
於古之君子者雖享年不永然於死生之際志安而理
得九泉之下無復遺憾矣是宜琢銘貞石以揭諸墓隧
使後之人於此有所考徵焉銘曰惟士之仕將行其
學志有弗偶以求無怍偉歟龔君操履之確之死不惑
增重山岳九原日遠知君者稀君殁無憾後人之思君
有賢子躋於顯融追榮泉壌報施攸崇惟善不替惟名
永存刻銘墓道百世有聞
贈翰林編修習君墓碣銘
習君既卒且葬其孤翰林編脩嘉言具君善狀一篇泣
丐余為銘將歸而刻石以揭諸墓上余與君同郡為知
已而嘉言於予誼敦鄉執又為寮采則於銘何敢辭按
狀君諱諲字懷恭姓習氏東晉滎陽太守鑿齒之後鑿
齒襄陽人以避符堅來居袁之萬載已又卜居新喻之
白梅田既殁葬其里近棗木山子孫占籍遂為新喻人
高祖季達宋鄉貢進士號梅窗曾祖允亨祖漢舟考均
泰號梅隠居鄉能急難解紛人稱為長者妣黃氏有婦
行值元季繹騷相梅隠起家多内助君為人氣宇温厚
性尤穎敏方髫齔已嗜學嘗從伯父前星子縣學教諭
均謙甫講授既冠偕從兄今國子學錄懷清游學石門
梁孟敬先生之門久之學始成名譽日著同輩皆推敬
之年二十餘郡縣屢強起為教官以親老辭杜門不出
供飬之餘惟讀書誦詩徜徉林泉以為樂洪武丁丑有
以明經争薦君者力辭不獲遂起為南雄郡學訓導其
後丁外艱調瀏陽復丁内艱調平江秩滿陞湘潭教諭
永樂甲辰秋太宗文皇帝賓天君入臨闕下適洪熙更
化特降恩典凡廷臣有年勞者皆得授誥勅贈其父母
先世于時君已老例得棄官就子封乃以其情訴諸朝
遂命以翰林編修階文林郎致仕而歸逾年而殁宣德
元年十二月十又五日也距其生之年至正庚子享春
秋六十有七以卒之月廿五日甲申葬里下陂石嶺原
先壠之次配吳氏封孺人子男三人長經即嘉言登永
樂戊戌進士第為翰林庶吉士轉今官次約次緘女一
人適彭邦憲孫男若干人孫女若干人君為教官三十
年所至皆有條教其在南雄平江奮然以興學為已任
終日端坐與諸生問疑辨難誘掖奬勸隨其才而造就
之二郡以科舉占者實自君始其教湘潭而居南雄平
江而科貢得人又倍焉以是名籍籍皆推君為善教君
在官雅好周人之急苟力有可為雖傾貲無所計然尤
虚已下人人有善輙揚之久益稱道之不置持已小心
篤慎雖遇細事亦惴慄不敢忽故終其身未嘗致重譴
平居儉約不喜華麗布衣泊然未嘗以得失介意君未
仕時嘗種梅山間以自况恒語人曰此吾祖吾父所好
尚者吾不敢㤀因以梅坡為其號其中堂之扁曰樂善
曰此先君遺訓吾不敢不勉及來京師復以記属予其
意盖切切焉欲以示後傳遠云君於文平實詩亦簡潔
昔嘗以湘南所作見示予未暇有所評竊幸他日或歸
休林下尚得與君論其事不謂一旦而君遽死焉執筆
臨文有不勝其感者為之銘曰聞昔習氏居渝陽世
以儒行稱其鄉惟君承之善自將讀書奉親甘晦藏中
年被寵名始彰屢教郡邑職載陽晩蒙休致荷寵光加
封清秩榮天章方期夀考未渠央胡遽乘化返混茫摭
德裒行靡不臧昭兹刻銘表崇岡永貽來世垂不㤀
蕭宜人江氏墓碣銘
宜人諱柔字順貞姓江氏元處士學敬翁之女今奉訓
大夫知晉寧州蕭君廸哲之配母楊氏世居淦西斷金
鄉之黃芝山為邑著姓自宜人之曾祖潤玉祖宗海以
至其考學敬翁皆篤厚有隠德宜人自幼聰慧柔淑習
姆教勤女事處閨門動止有節極為父母所鍾愛及歸
蕭氏謹脩婦道事舅姑如事其二親處妯娌如接其同
氣遇宗族禮賓親奉烝嘗小心敬慎又咸適其宜其後
知州君以進士歷政憲府迎宜人於京師猶日夜勤女
紅不輟雖薪米塩醬細務皆親理之一不以煩知州君
永樂十六年知州君由南來北京擢官近侍遂遣宜人
歸家二子一女年已長皆次第為之婚嫁方將優閒享
旨甘之飬以樂太平而宜人遽死矣其生洪武甲子十
月十有六日没則永樂甲辰三月十五日享年四十有
一子男二人長瓊次璞俱讀書能世其家女四人長適
袁用莊餘在室以卒之後某年某月某日葬某鄉某山
之原瓊璞奉知州君之命以進士李叙之狀來属余為
銘予於知州君託交有素璞又予之子壻誼不容辭乃
為之銘曰淑其質毓其德内助克勤靡乖慝宜夀而
夭天難必我銘其墓示無極
興寧丞袁景陽墓碣銘
廸功郎興寧丞袁公景陽既殁之三十五年其子鵬始
以友人李潜所為狀來請銘予與公同里閈而鵬又予
子壻有不可辭乃按狀而序之曰公諱復字景陽姓袁
氏世居新淦之石莊曾大父諱叔信大父諱夀卿考諱
友敬俱純雅篤厚鄉以長者稱母胡氏公性資穎敏美
丰儀善揖讓進退稍長就學知事師敬長之節洎弱冠
即教授鄉里時時學為古文以韓愈歐陽修為矩矱儒
先長者咸器重之公居家孝友純篤父殁哀毁不自勝
事母左右承順無違禮撫育二弟成人皆為之婚娶待
宗族恩義兼盡接朋友終始如一平居終日無疾遽色
以是鄉里皆推敬之洪武辛酉夏四月以聰明正直薦
于朝太祖高皇帝命賦槐隂清晝遂援筆成三詩以進
即日授惠州興寧縣丞興寧地居荒僻民俗反側公始
至詢察民隠因其所利者而興之所病者而去之居數
月民皆服公之教帖然以寧未幾鄰邑博羅盜起上官
委公往捕之未至盜所公遣人喻之曰爾等皆良民有
父母妻子何苦陷於惡今與爾約能改爾之行悔爾之
過則身無恙否則請於朝必孥戮爾身家可全乎羣盜
聞之皆争趨来歸曰生我者阿公也自今不可復為盜
矣甲子冬十月秩滿入覲民老弱追送於道曰阿公我
父母也向非父母我何以生願父母重來以綏我民既
而公復歸民大喜過望逾數月以疾卒于官時洪武乙
丑九月十三日也公生元至正戊子五月初七日至是
享年三十有八妻高氏早亾繼室毛氏俱無子以弟景
哲次子為嗣次鵬也女三人適龍淑章楊秉權羅孟俊
以丁夘年十二月初一日葬揚名鄉七丘山之原銘曰
純粹之資孝友之行經術之才豈弟之政化暴緝強
以綏以靖弗究厥施竟嗇于命惟名永存惟後之慶太
史作銘其德斯稱
贈承直郎襄府審理張公墓碣銘
張故為宦族連世有聞其先有昺者仕宋自天台徙今
之仙居德善垂延肇興厥家昺之後有登紹興進士第
曰賢者累官左司諫贈中奉大夫則公之六世祖也公
曾大父可貴仕元慶元路儒學教授贈上騎都尉清河
郡伯大父漢章贈輕騎都尉清河郡侯考惟賢海道廵
防義兵萬戶以功得追封先世故可貴漢章皆以惟賢
貴贈也公諱宅相字景舒今贈襄王府審理正公母清
河郡夫人郭氏生公有偉質其舅某見而竒之曰吾家
宅相也故因以名公夙承家訓讀書樂善日惟不及天
性純孝事親婉愉承顔雍容和悅篤厚宗族恩意周浹
内外無間言者萬戶公殁公獨膺家政嘗長鄉之租稅
廉介不阿公家徵需百務皆已出一不以煩人所居鄉
官寺田多重租小民不堪逃徙者衆公遂以已田均其
租由是流移者復歸公私便之洪武甲子歲大飢人餓
死相属公發廪賑給賴以全活者數十家其處心仁恕
率皆類此卒於癸酉歲十二月二日享年四十有七娶
郭氏事姑以孝稱後公廿有六年卒今贈安人其葬在
鄉西奥先隴之次安人合祔焉子男四人伯昭伯温伯
昇伯厚以材徵初授北京行部主事改襄府審理正稱
於其職女一人孫男十人伯厚間以其友北京行部主
事李茂弘所狀事行來請銘揭諸其阡乃序次之如此
而為之銘曰胄之華兮多顯揚善之積兮慶斯長身
不達兮嗣之良崇褒寵兮煥天章刻琬琰兮配前光
盧處士紹先墓碣銘
盧處士既卒之三十六年其子滋懼無以稱述先德且
懼其久或冺没無聞乃以今越府長史周恂如所為狀
泣請予追銘其墓予於處士為鄉里於滋為友朋有不
可辭乃序而銘之曰處士諱勝字紹先姓盧氏世居新
淦之殷山祖諱某考諱仁俱隠處弗仕母蕭氏處士資
禀敦實讀書通大義不事章句甫冠值元季俶擾間關
兵革奉二親兢兢致飬無違時遠近方事焚劫盜感其
孝皆相戒勿犯故先廬幸完葺無恙庇及鄰里亦賴以
粗安及海宇既一遂栖息山林於聲利漠然無聞昆弟
三人怡然友愛伯兄以事殁於外奉寡嫂盡禮且為擇
後以承其祭享開塾延師篤於義方率僮僕耕稼皆有
方法人有過未嘗出口必曲為遮護人有争不能平者
則温言慰解之人或以非禮相加輙俛而不荅或視之
一笑久皆敬服人有急難即周之不吝或有假貸不能
償者悉無所較賓親過從雖蔬茗飲必盡歡乃已鄉里
無貴賤皆以長厚目之生元至順庚午二月四日殁以
洪武甲戌正月十五日享年六十有五以卒之明年葬
其鄉栢林之原其配黎氏婦行有稱後處士八年卒長
即滋字玉潤䟽通練達從事中外皆有聲以薦擢吏部
主事歷員外郎中陞杭州府知府居官以廉勤著績次
曰益曰貞女三人孫男十人孫女七人銘曰孝友恂
恂坦以舒惠周族里德善俱教子能官志操殊廉勤著
績榮終初惟此高厚公所居益蕃厥慶厚遺敷尚貽不
朽垂所圖令子徵銘太史書
封太常博士丁尚文墓誌銘
南京吏部稽勲員外郎丁鉉以其父尚文甫之殁將扶
柩歸葬於其鄉乃奉其友翰林編修孫曰恭所為狀匍
匐泣請予為之銘且曰將以圖先人於不朽幸哀而賜
之予辭不獲則按狀而銘之曰公諱文字尚文世居豫
章之豐城曾祖某祖某父某俱隠處不仕母李氏公性
介直姿貌頎偉事親待昆弟皆有禮節閒居衣冠整肅
與人交和順滿容性好施與急難濟匱若有所不及年
弱冠客遊江湖久之自歎曰人生貴知止與其勤生於
外曷若安身於内哉遂歸杜門不出惟日潔清庭宇種
蒔花木與賓客故人徜徉以為樂雖所居城市足未嘗
及公門物論多之公少時遭歷艱虞恒以失學為終慊
既有子遂篤志延師教之且躬自程督已又遣鉉入學
為弟子員遂登永樂乙未進士第授大常博士洪熙改
元朝廷舉褒贈之典封公如鉉之秩公配亦封孺人時
皆榮之鉉後以薦陞工部虞衡員外郎尋改今職其時
公夫婦皆就飬京師歲時聚處心甚安之盖以公能訓
勵其子而其子能遵承公訓所以有婉愉之歡無憂戚
之慮聞者莫不稱道其賢公生元至正壬寅九月廿三
日以宣德己酉十一月廿日卒於其子之官舍得年六
十有八配楊氏公弟二人尚質尚彬先卒女一人適士
人曾默孫男八人孫女五人墓在某鄉某山之原葬以
今年某月某日為之銘曰孝友敦和式裕其躬教子
進士逢時顯融太常清秩命服攸崇刻銘告後其永弗
窮
蕭母胡孺人墓誌銘
新淦白馬有胡孺人端靖淑善未嫁為賢女既嫁為賢
婦自其宗族鄉䣊稱之無間言其稱之者曰孺人資性
粹美自幼寡言笑處閨門動止有節習女紅勤勞弗懈
及笄歸蕭氏孝奉舅姑無違禮舅姑卒葬祭皆不失常
度接族属䟽戚有恩教諸子有法待僕婢下人嚴而不
傷裕家厚生率以勤儉而於吉凶慶弔饋遺咸適其宜
賓親往來治具必豐㓗家庭肅然不聞有疾言厲聲其
相夫子皆盡道未嘗為其憂孺人行美見稱於人者盖
如此而予友謝繩正與孺人皆懿戚且以書來言孺人
之歿并致其孤莊之言為狀一通求為銘以誌其墓予
乃按狀而序之曰孺人諱仁靖世為瑞之高安人八世
祖宗義宋進士累官尚書令兼淛東提刑按察司事曾
祖毅叔有文學始來贅新淦莒洲之謝氏因家焉後終
温州路教授祖思誠習舉子業未成名而歿父仲寬以
篤厚稱子男五女二孫男六曾孫男一生元至元壬寅
三月廿五日歿以今戊申十一月廿五日享年六十有
七以己酉歲葬某鄉某山之原銘曰維婦之德孝與
順孺人由之義兼盡内助和平力儉勤子孫兟兟慶彌
蕃琢石刻銘納幽竁永貽後昆示來世
張孺人墓誌銘
中書舍人衛靖之母張孺人既卒之二月將扶襯歸葬
於其鄉馬鞍山之隂匍匐泣拜予請誌其墓按狀孺人
諱淑清世為蘇之崑山人曾大父諱君實大父諱子恕
閎偉有局量通經學古恬於世利因自號雲槎人亦稱
之曰雲槎先生父諱厚字淑載克世其家母龔氏孺人
性柔敏慧自幼處豊富謹持女則父母甚愛重之及笄
為擇所宜配遂以適衛士安入其門動有禮節未嘗至
狎䙝以儉勤佐其家未嘗至侈肆謹事其夫未嘗至傲
弛自其内外属䟽戚咸宜之其後士安坐事累謫戍遠
方即屛膏沐躬紡績終歲勞勤迹未嘗及戶外歲時非
薦祖給酒食及餽遺親戚無毫髮妄費靖長親交戒策
勵使之親師取友未嘗以寒暑廢學永樂中有以能書
薦為中書舍人久之給筆札内閣遂迎孺人就飬京師
仁宗皇帝莅阼之初詔羣臣之久勞於位者咸得給誥
勅以封贈其親於是孺人以靖貴特被褒封鄉里榮之
孺人生元丙午四月廿八日歿今宣德丁未四月十九
日享春秋六十有二子男一即靖也女三孫男一銘曰
婦德之貞兮母教之成兮錫命之榮兮丘麓所寧兮
後嗣之慶兮
胡孺人墓誌銘
蕭生定律以其母胡孺人之歿丐翰林編修周叙為狀
泣請銘於予將歸刻石而納諸其幽按狀孺人諱淑貞
姓胡氏祖某父尚禮母汪氏自幼聰慧勤女工不妄言
笑既笄來歸蕭氏蕭居玉峽下莊有益謙尚謙兄弟友
于敦睦同居三世如一日人無間言孺人為冡婦相其
夫克初事父母盡禮及克初出遊遠方孺人總内政以
事舅姑凡飲食衣服澣櫛之事皆身任其勞至於歲時
奉師待賓吉凶慶弔餽問之禮綜理裁度咸適其宜處婦
姒長幼内外戚疎悉中禮度年二十九不幸夫歿於外
終其身守志不貳及舅姑歿喪葬皆營治如禮比終喪
哀猶不輟鄉里目為孝婦云生元至正壬寅六月卒以
宣德己酉十二月得年六十有八子男二人長定律次
定禮孫男四人女七人以卒之明年某月某日葬某鄉
某山之原方孺人之歿定律以久客江湖未獲侍疾候
𧺫居及歿又未獲親殯殮至是訃聞汲汲焉欲託之銘
文以彰其母德雖或可以少慰其私情而不能無遺憾
焉銘曰有婦之貞兮有母之則兮我銘之畀兮其永
無斁兮
鄒處士時用墓誌銘
君諱庸字時用姓鄒氏世為臨江新淦人曾祖明翁祖
夀海父雲瑞俱隱德於鄉母熊氏君資禀溫純甫二歲
而孤賴其母教至于成比長好讀書謙遜自下被服若
儒生略不為肆傲居家務儉約勤於治生待人接物和
氣滿容未嘗露圭角所居城南僻静少喧雜悠然有山
林之趣嘗構樓數楹高明弘敞延覽俯眺羣峰環立因
號曰凝翠樓之前闢小齋為游息之所時萃諸子絃誦
其中扁之曰時習居之中堂前列滫瀡後列几杖所以
奉母樂高年祈夀康扁之曰適安至於賓客時至則攜
以登樓觀圖畫揮洒翰墨已則具壺觴肴核從容酬勸
酒酣則高歌抵掌以為樂不至於傾倒不已也君性雅
澹不嗜榮進獨喜治耕稼嘗買田百頃積谷數千石遇
歲歉則以濟貧乏未嘗有所吝晩屏居究心黃老終日
端坐怡然自得無毫髮為身後計慮君之所以為達者
又如此宣德改元春二月廿五日以疾卒于正寢享春
秋六十有二配黃氏有婦德子男三人曰敬曰讓曰誠
俱克世其家女一人適黃惟勤孫男十一人曰京安魁
寬顯康文寧英隆罕孫女四人曰夀孝福惠以本年十
二月初一日庚申葬于居後柘園巷内作丑艮山未坤
向其兆君所自定者君之子敬以予相知泣請予為誌
其墓予不能以却也為之銘曰性之純氣之温藴業
弗耀善彌敦維慶未艾貽子孫來世有聞銘斯存
墓表
贈資善大夫戶部尚書兼謹身殿大學士陳公墓
表
戶部尚書兼謹身殿大學士陳君山以其所述先大父
之狀來請曰惟先大父有賢行而禄夀不逮山幸賴遺
澤得至顯官蒙恩以山之官秩贈大父資善大夫戶部
尚書兼謹身殿大學士雖少足慰罔極之思而墓表之
文久未克立自念侵尋暮景或遂冺沒無聞則後之人
將不復知傳家啟後之意豈不重不孝之罪惟閣下哀
而圖之敢泣血再拜以請予於君交久知深誼不容辭
乃受狀序而表之曰公諱祥字添麟系出漢大丘長寔
之後唐開元中有諱野者自長葛徙今之沙縣遂為沙
縣人野生通傳六世至昂授汀州文學昂之後有諱文
殿者始析居縣之廊口白泥里則公所自出也公之七
世祖諱二麟擢大觀三年進士第紹興初知韶州因禦
寇有戰守功遷湖南轉運判官祖諱某父諱智俱有鄉
行母某氏公自少負竒氣美姿容警敏不凡方垂髫即知
向學比成童己著聲性至孝事親恒得其歡心親終殯
葬祭無違禮待昆弟友愛如一日遇宗婣内外恩義兼
盡居鄉里恂恂不事矯餙與人交恭謹不伐周窮䘏匱
不厭不倦尤善治生産纖悉曲折皆有條理公初雅有
當世之志以為異時得一命或可究其所施奈時與命
違竟賫志以没聞者莫不惜之生元大德壬寅六月某
日歿以泰定甲子某月某日得年二十有三葬某鄉某
山之原配范氏贈夫人子男一曰得禄生甫周而公己
捐世賴其母躬勤教戒至于成立其平生德善及追贈
恩命備載少傅楊君士竒所述墓碑中孫男三長石次
山以明經為教官擢吏科給事中轉左春坊左庶子陞
戶部左侍郎尋拜今官次虎曾孫男四人女四人嗚呼
以公之賢其持制行皆可以率厲鄉人而享年遽止於
斯且歿時子猶襁褓先緒不絶如綫天於此時似有難
諶者而公之明靈隂隲卒使其後嗣顯融光大公於是
亦隆享其報一旦荷蒙恩寵昭錫崇封秩躋二品龍章
汗渙賁于九原此誠千載希遇人之所願幸而不可得
者而公獨得之斯豈非公之積善承德以遺其躬以裕
其子孫之所致耶然則天之所報施於公者又未嘗不
可諶也是不可無述用刻詞于墓以昭示其後之人且
使其鄉之人知為善之報而有所勸勉焉嗚呼是為表
資善大夫都察院右都御史熊君夫人劉氏墓表
余友都御史熊君元節之配劉夫人以宣德庚戌五月
廿二日卒于南京之官舍享年四十有七其年閏十一
月壬寅葬邑之折桂鄉丁江今年夏元節聞其母夫人
之喪將奔訃南還乃具夫人之事行來請言以表諸其
墓余不獲辭則為之述曰夫人姓劉氏世居吉之夏璜
曾祖則恒祖伯新父汝模皆有鄉行母周氏夫人自幼
莊重警敏勤女紅精於紉縫剪綴父母特愛重之年十
九來歸元節謹密小心於杵臼厨傳之事皆身任其勞
事舅姑恪謹不違處妯娌遇内外親属和而有節居常
以禮自閑不見惰容不為疾言遽色寡嗜好喜周給窮
乏視親属貧不能衣者不待己足輙分與之於書雖不
甚解而日用酬酢處之自合理道永樂壬辰元節以進
士擢任御史夫人挈家來京師方僦屋以居屋且敝僅
庇風日處之晏然未嘗有不足之色時元節之先君子
西澗公由鄉校登貢成均歲時往來于家夫人婉愉承
順凡賓親故人來過者必為之治酒食使相欵洽雖極
勞未嘗有厭倦意公喜曰婦善事我庶幾可以少安矣
其後元節為憲使廣西夫人間關萬里侍太夫人以從
比至官所居舍宇頽敝不勝而地又卑下沮洳夫人日
躬洒掃補葺敝漏候𧺫居調膳飲和容悅色未嘗不得
太夫人之歡或時具酒殽率長幼同元節舉觴為夀太
夫人怡然久益相安又若未嘗去家也己而元節調官
東廣未逾月仁宗驛召還京改官大理夫人又自廣奉
太夫人南來同處處未久元節有命廵撫吳越夫人朝
夕温凊𧺫居備旨甘為飬而太夫人怡愉順適其樂有
餘元節雖多外處不獲親侍左右然得以盡心所事無内
顧之憂者大抵皆夫人之助也去年春元節被召還朝
蒙恩擢陞今官循例封贈祖考祖考妣妻室夫人遂以
貴得封為二品夫人方命下而奄至大故禮部以聞特
遣官賜祭命有司治地營葬人莫不榮之子男四曰煜
曰焯曰道安曰端生女三孫男一承孫女一嗚呼女婦
之行稱于書史者曰孝曰順孝順人道所先非是不足
以傳於後世若夫人之孝事舅姑始終一志處内外遠
近無所往而不得其心而又能順事其夫相其善使得
專志職務内有以慰其親之心外有以副國家委任而
榮其身以逮於夫人夫人之於婦道妻道可謂兼盡之
矣是宜刻詞表諸墓道使後人有所仰承而垂諸無窮
焉
台州府知府王仲智墓表
君諱慧字仲智姓王氏吉之廬陵人所居在宣溪華山
之間因自號宣華道人王氏由仲舒觀察江南西道子
孫散住在章貢者為七里鎮之族在廬陵者為宣溪棟
頭之族宣溪自觀察以下世系不可考其後有哲者仕
宋為評事評事子四人曰東升察判曰南鵬縣丞曰西
城解元曰北平主簿目以元亨利貞而析為四𣲖自是
簮紱相繼登仕版者不可以累數主簿而下凡十傳至
維嶽諱嵩號嶽峰則君之大父曰子善諱應號畹蘭則
君先考也畹蘭公為人瑰偉卓犖讀書喜文辭詩五七
言有唐人風致好周窮䘏匱以公道服鄉里君自幼警
敏嘗從其世父子讓子榖諸老成游得家學之緒沉静
寡默自視欿然常若有不足者事父母盡孝服勞奉飬
必得其歡心畹蘭公甚器重之居間屢勉君學問以紹
承其世洪武戊寅秋九月君被薦至京擢淛江藩省照
磨授廸功佐郎淛為大藩照磨秩卑而任重君勤於其
政介持弗阿以賢能著聲上官莫不推許之永樂乙酉
秋以九載通考選留歷事於禮科明年春二月擢陞山
東雷州府同知授奉議大夫又明年丁亥以求賢應舉
擢知北京永平府未及赴丁畹蘭公憂而歸將起復而
繼母黃氏歿仍居憂于家壬辰冬服闋至京改調知淛
江台州府授中順大夫台為劇郡素稱難治君撫之以
寬度政之緩急而施之各有其序於是徭賦以平訟獄
以清興學育材奬善罰惡而一郡之内翕然以治今天
子營建北京君以藩閫之命來董其役夙夜勞勤恒以
身先之勸工督事咸有條理於是君之賢能益著于上
下己亥夏四月某日忽以疾告逾數日劇甚遂不起其
生辛丑十月廿四日至是享年五十有九以某年某月
某日葬于某山之原配傅氏有婦德子一人曰紹克世
其家君為人端方持重有文學其居家孝以和處宗族
愛以仁接友朋敬以義馭下人寬以慈及其致用于時
也克篤忠勤所至民受其惠自始至終舉無玷失於乎
若君者於死生之際可以無憾矣君子紹以狀來請言
乃為著其大槩以表于其墓俾後人之有所徵焉是為
表
武德將軍千戶匡福墓表
公諱福姓匡氏匡故魯匡邑宰匡句須後世居淮安東
海州之贑榆縣曾祖某祖某父某俱以農起家公資性
抗朗志氣超卓平居寡言笑不事表暴當元季兵興羣
雄割據吳楚之間悉為兵争我太祖皇帝膺受天命提
一旅以清禍亂摧強撫順遠邇翕從時偽吳張士誠竊
據姑蘇授公元帥公知天命在我太祖高皇帝即率衆
來歸以公勇冠於人拔為騎士歲丙午受命守東海洪
武初調沂州陞百戶授昭信校尉復命守東萊陞副千
戶授武略將軍公之守東萊也竭忠效力夙夜勞勤馭
士卒有法偹禦練習咸有其方東萊居海濱倭寇伺間
竊發公屢擊之有竒功加授武毅將軍而東萊之人歲
獲安靖不知有寇攘之撓者皆公之庇也後公以老疾
請于朝休致於家冡嗣德代領其職移鎮山東之膠州
陞正千戶授武德將軍公亦以子秩加一級已而德卒
于官其子濟仍襲厥職衆推濟總督屯田勞來奬勸得
士卒心歲較其所入之餘常增數倍居間即讀書究韜
略或馳馬彎弓以講習武事人咸慶公之有後而嘉濟
之能世其美也洪武三十三年九月廿一日公以疾卒
于膠盖享年六十有六矣配葛氏有淑德封宜人後公
三年卒子男四人長即德次曰貴曰政曰榮政先卒女
一女適萊州衛百戶張顯孫男八人長即濟次曰清曰
滿曰源曰海曰深孫女六人長適靈山衛千戶宗夀餘
在室玄孫男四人玄孫女三人公之卒也與葛宜人同
葬于膠州西郭門外貴以膠非鄉與濟謀曰贑榆吾祖
宗丘墓所在今以二親葬于此恐一旦他適則歲時祭
享將安所託乎且歷世既遠子孫隔絶其墳墓必為丘
墟又安能保其無虞哉遂以永樂某年四月奉公與宜
人歸葬于其鄉某山之原從先塋也嗚呼公剛勇過人
發身於行伍之間當僣偽崛興人惟狐媚以取富貴為
朝夕之圖而公獨審去就明逆順知天命之有在挺身
來歸真可謂傑然者矣由是竭忠致力榮膺爵禄出鎮
名州捍禦寇攘屢著勞績晩獲休致優游太平以夀考
終而又有賢子孫克承其世以立功立事誠可謂光前
振後者矣濟懼公久遠無以傳示將來介友人余子亮
持狀來乞言以表諸墓予辭至再三而子亮之請拳拳
不置遂按狀而叙次之銘曰匡姓孰始肇自句須世
家于淮有田有廬爰及于公奮迹戎行去逆效順為士
之良命守東海再遷于萊捍攘敵寇其聲恢恢屢加陞
擢報酬厥功晩賜休致遂獲考終惟公有爵傳于子孫
惟公有慶遠庇來昆淮山蒼蒼淮水澄澄我銘公墓永
世其寧
處士陳信中墓表
處士陳氏諱誠信中其字也世為金華人其先居蔡之
平輿唐末有諱某者避亂于淛之烏傷而其居金華則
自曾始也處士幼孤從學於伯父堯之穎悟善記問於
書史過目成誦伯父甚竒之里有王與權者望族也素
知處士孝且賢遂妻以女處士尚恬退不慕聲利其後
隱居夫容山下有園池泉石之勝喜植花木閉門讀書
布衣蔬食澹如也平心率物於鄉里無怨惡與人交久
而情益厚未嘗有忤平居欣欣焉無不自足之心祖墳
葬金華北山凡百餘塜祭田若干畝宗人奄為已物處
士以義切責之遂歸其田祖宗得以綿其歲祀者處士
之力也處士樂交賢士大夫若鄉先生汪可名輩與相
往還甚善翰林學士括蒼王公景彰嘗為之作傳極見
稱許長子茂以工書入翰林永樂甲午用書經中京闈
貢士繼擢中書舍人屢嘗貽書戒之惓惓焉皆忠孝切
實之言無一語及他事戊戌正月十三日以疾終于家
得年七十有三配王氏子男五人長即茂次安仕本郡
隂陽正術次可次蓂女一人適王淵孫男四人孫女二
人茂將奉柩卜以某月某日葬其里某山之原於乎處
士以布衣積善行義泊然終其身弗及少施於世此若
可為深惜然有子居近侍顯榮光耀其進尚未可量則
善人之報庸或在此乎姑為述其槩俾劖之墓石以俟
後之求處士者有考焉
朱主事士文墓表
前兵部職方主事朱士文既卒之三十六年其孫理以
所狀事行泣拜請予文表諸其墓予懇辭不獲則為之
序曰士文諱文民姓朱氏世為蘇之長洲人祖明之父
彦容俱傳學隱德以儒術大其家祖母胡氏母高氏士
文生而秀異才識過人稍長彦容遣為邑庠弟子員洪
武中以春秋經中京闈鄉舉入大學卒業于儀曹主事
曾士勖學益進文益肆器識益充再就試登進士第授
行人出使有能聲遷兵部職方主事會朝廷詔下在京
文臣親族有獲罪責者皆聽免去適士文之族詿罹刑
憲遂陳請罷歸棲迹林泉詩書觴詠之適泊如也士文
聰敏多藝能家居久之有以其才藝薦者徵授織染局
副使辭再四始就職遂徙家上元因占籍焉士文律己
廉持法謹其再起也不以秩之崇卑有間以故職舉而
聲聞益著洪武甲戌以疾卒於官年纔三十有八配黃
氏子男二人曰訥曰讓女一人孫男二人曰理曰瑄孫
女二人曾孫男三人訥讓年未四十俱相繼卒理卜吉
於宣德己酉六月廿七日以昭穆次第列葬於牛首山
之原嗚呼士文以英銳之年力學取科第剔歷於時其
聲籍甚既伏而興將躋崇秩不幸早世其二子方克紹
述亦復淪逝何天道之難諶若是耶雖然嗇於前者必
豐於後觀其孫曾林林既賢且才而家復享裕則天道
之報盖未始有難諶也予忝職大史每於孝子慈孫恒
垂奬勵若理之能孝以光揚其祖考又烏得不有所稱
述以遺其後之人哉是為表
處士伯泰墓表
吾鄉桂竹邊氏世為衣冠之族其先陳留人唐末有隆
者由進士累官遷吉州推官因卜地桂竹遂家焉公諱
通字伯泰祖瑞玉潜德弗耀考巽與工詩賦明三百篇
之旨嘗以所學就試有司弗即售公方十歲值元季兵
亂舉家奔竄父厄於兵母曾氏攜公兄弟三人避難東
西顛沛流離恒不㤀於學所在必擇師教之獨公有志
與衆兒異久之母覺其學有進屢勖之以期於成比長
果有立凡室廬田園蕩析於兵燹者悉更張而新之先
是季父㢲中歿無子命公為其後逮事叔母高氏如其
所生鄉里稱之曰難嘗闢一室為藏脩之所左圖右書
自處晏如朝夕講誦不厭不倦雖隆寒盛暑手不釋卷
尤喜作詩不為淺近塵腐之語與兄弟聚處輙講論大
學脩己治人之道至於諸子百家尤用力考索居鄉里
平心率物人有争而不决者咸質之於公公一以理折
之無毫髮偏徇公至誠格於幾微嘗遊京師夢脫一齒
既覺惻然曰吾同氣殆有難乎遂速歸而兄伯宏果卒
於所夢之夕居無何公亦遘疾伏枕四五月母親為煑
藥公歎曰飬兒所以事母今母反為兒累蒼天蒼天吾
何忍哉自是竟弗起聞者莫不為之悲痛公生元至正
癸未四月八日歿則洪武丙辰五月十又六日享年三
十有四以庚申某月某日葬西江張家山之原配胡氏
有婦行子男三人長士寧卒永樂壬辰次士忠承事郎
雲南江川縣知縣廉慎有聲次昌順女二人孫男八人
曾孫男四人公歿後四十一年士忠既壮有禄仕追念
公早世且懼久遠將湮沒無聞乃奉其從兄維所為狀
請予文以表諸墓上余不敢辭故序述之如此以釋士
忠念親之懷而慰公於地下也是為表銘曰嗚呼伯
泰惟士之良篤志勵行稱於其鄉胡天嗇其年不大以
光惟德不爽而嗣之昌嗚呼伯泰尚永存而不㤀
汪處士向宗墓表
處士汪氏諱紹興字向宗其先婺源人為江右著姓後
若干世復由婺源徙饒州至架閣公乃遷貴溪之田西
至十八居士某復由田西徙東洋之丁家山即今處士
之所居也曾祖德三祖禮四考富卿俱韜晦弗仕當元
季繹騷處士偕凡向甫竄伏山林間顛沛流寓幾廿年
洎海宇寧謐始挈挈焉來歸乃剪荆榛理蕪穢建室廬
治田園以為生不數年而先業之蕩析者悉復其舊處
士孝友敦儉治身理家咸有軌則兄素性躁急處士左
右敬承未嘗有毫髮拂其意與人交䔍於信義未嘗有
一語誕妄待下人藹然和洽未嘗為傲慢所居戶庭終
日潔清衣服飲食之奉泊如也至於急患難周匱乏汲
汲然有惟恐不及意歲時吉凶慶弔務合於禮未嘗苟
簡疎略以是比閭族黨之間莫不敬服之季子璧明為
邑庠弟子員歲時歸省必考其所業或時講論至夜分
不輟嘗語諸子曰凡人立身處家莫不由辛勤而興以
驕惰而失吾所以克復舊物者率由於勤儉爾曹宜服
膺斯言庶幾吾志也處士生元至正丁丑七月廿一日
歿於洪武乙亥某月某日享年五十有九妻葉氏先處
士七年卒子男五人璧昭璧輝璧華璧澤璧明登永樂
丙戌進士第授承事郎廣東陽江縣知縣再調成都雙
流縣孫男九人孫女四人以卒之年七月葬里之湯山
璧明以代還至京師來乞言表諸墓上故為次第其平
生之大略俾歸而刻諸石後有過者必曰此為汪處士
之墓
金文靖集卷九
