金文靖集卷三
明金幼孜撰
五言律詩
奉和學士胡公春日陪駕同遊萬歲山(十首)
鳳輦遊仙島春殘花尚濃龍紋蟠玉砌鶯語度瑤宫香
霧浮高樹祥雲麗碧空五城雙闕外宛在畫圖中
磴道高低出烟霞遠近分雕闌凌絶壁丹戶倚層雲古
木含蒼翠靈芝毓秀芬仙山應未遠不使世人聞
紫殿青霄外何年結構奇攀緣疑失路回合訝多岐竹
露凝蛛網松烟濕兔絲經行隨處好盡日不知疲
縈紆緣島樹迤邐傍林花舉目疑天近回頭覺路賖追
趍窮物色幽賞惜韶華小立迎鸞馭中官擬進茶
玉輦千官從晴波太液春光風先觧凍淑景更宜人泛
月思仙艇看魚憶釣綸宸游恩渥重何以報堯仁
嶻&KR1110;凌丹闕迢遥跨紫臺龍香浮日動鳳蓋拂雲來疊
巘參差出層崖隠映開幽尋不可極臨眺重徘徊
始從京國至復向廣寒遊琪樹花争發瑶岑翠欲流丹
丘千歲在紫澗四時幽縹緲聞仙樂隨風到殿頭
暖露滋瑶草輕飈動碧篁龍蟠知歲月鶴唳識風霜鑿
谷通仙逕穿巖闢洞房回看城闕近禁樹晚蒼蒼
仙臺金露静畫棟玉虹高日月迴三島乾坤奠六鼇碧
甌傳細茗銀甕出香醪千載恩榮重追攀不憚勞
侍宴分瑶席鶯花照綺羅中官催賜酒光祿為籠鵝漢
業千秋盛堯年萬夀多願言歌聖德勒石照巖阿
秋日隨駕出安定門偶成
西風初退暑白苧已生涼水郭稻花晚林塘荷芰香雁
聲逾塞急燕子去巢忙落日金臺外蕭條客思長
冬日早朝口號
紫陌趍朝早揮鞭信馬蹄水聲橋上下人語市東西拂
帽霜華重垂天斗柄低九門看欲曙先聽乳烏啼
冬夜獨坐
寒燈照孤館獨夜思悠悠久客誰青眼慈親今白頭疎
鐘度雙闕長篴起高樓遥念小兒子嬌癡不解愁
臘月二十四夕偶成(二首)
歲事只如此匆匆又小年蘭燈看獨照栢酒已先傳月
隐金臺雪香霏禁樹烟故園今萬里南北寸心懸
浮生若萍梗歲月易蹉跎久客鄉書少慈親白髮多春
回殘雪在臘盡小年過未就閒居賦聊吟桂樹歌
玉堂晚出
玉堂初罷直緩步散鳴珂城闕日將暮河橋風更多歲
華漸搖落人事易蹉跎未有田園計謀生將柰何
次鄒侍講夜坐即事
掩卷坐清宵圍爐擁敝貂捲簾寒易入汲水凍難消人
静傳疎漏庭虚度急飈夜闌傳北斗天路正逍遥
除夕次韻
宦游逾十載長以客為家臘酒輕浮蟻蘭缸細吐花寸
心傾北闕數口隔京華明日逢新歲春光遍海涯
輓秀才黃卓母
忽聽傳凶問慈親隔九原凄涼萬里恨未報百年恩客
路經寒雪雲山望故園臨岐一相送悲慟不堪聞
追和學士胡公秋日同陪駕重遊太液池(十首)
太液臨仙島微涼動早秋雨餘芳樹静岸遠雜花稠魚
躍衝波外鷗眠近水頭詞臣叨寵渥載筆重追遊
瑶波通碧海瓊島倚天中鳥度紅蓮雨鶯啼細柳風泉
香流石砌樹暗隠仙宫盡日都忘倦登臨興未窮
樹窈迴仙逕花深映石牀雲光連島静水氣入衣涼御
手分冰果天厨送玉漿吾皇千萬夀流澤更汪洋
遠水含秋色飛霞映晚天折荷驚白鷺倚樹聽玄蟬翠
合三山近波涵一鏡圓子雲才更好獨步賦甘泉
輦路通瑶島天河跨玉津涼風生細浪疎雨浥香塵碧
草穿沙短紅菱出水新宸遊多樂事侍從忝詞人
馳道平如掌金輿向日移畫橋低樹影粉檻壓花枝展
席鷗相近迴鞭鶴未知故人詩句好盡得寫清奇
高閣青霄外平臺落照間未須論弱水即此是仙山禁
樹祥烏集瓊林白鶴還經行多異趣景物自幽閒
内苑消殘暑滿池開藕花涼烟生薜荔落日映蒹葭鳳
蓋隨丹輦鸞笙載玉車西山渾咫尺紫氣接飛霞
綵仗臨花嶼仙輿隔畫闌敲冰分學士供膳促中官屢
得陪清賞重來喜徧觀微生遭盛際霈澤海同寬
日下龍光近花間輦道開旗翻池影動香逐好風來賦
詫相如好詩論太白才勝遊偏稱意欲往更遲回
郭氏遺安堂
世系出汾陽高門弈葉芳詩書存道義耕稼樂時康盛
德貽謀遠傳家積慶長安危有明鑑垂訓在兹堂
試院偶成柬諸同志
聖主崇文治南宫較藝時賢才應有待藻鑑豈容私日
傍爐烟轉春隨刻漏移自慚叨筆硯飽食更何裨
院中雨寒夜坐
入院多風雨清宵獨掩扉燈寒難把卷坐久欲添衣人
語喧江市鴉棲避棘闈賢才今獨盛吾道有光輝
花晨紀懷
鎖院春過半趍朝敢後期捲簾晨起早看卷夜眠遲戰
藝俱争捷掄才屬有為臚傳黃榜動春滿鳳凰池
二月廿五日夜寫進士榜復命
花隠蘭燈夜香浮虎榜春飛騰瞻日月感會在風雲匡
坐聽寒漏鳴珂候紫宸長安聞揭曉盡夕有行人
贈許子謨博士還北京胄監
南宫初上考拜命即言還淮樹雲連海燕臺雪滿山交
游十載舊淹滯一官閒愧我叨恩寵空憐兩鬢班
冬日扈駕獵龍山同尚書蹇公學士胡公登斗首
山佛窟寺偶成十詩奉簡
梵刹倚崔嵬登臨此日來穿林緣翠巘坐石拂蒼苔絶
壁浮圖在空巖佛窟開憑高一回首佳氣滿蓬萊
侍從朝初罷乘閒散馬蹄黃麾雲外見獵騎望中迷石
室疑龍卧禪牀聽鶴棲經行有佳興且復記新題
日晏疲登頓遥峰入望微雲根孤犬吠林外一僧歸霜
滑猶沾屐苔深欲染衣底須論說法到此已忘機
空寂渾無事從來遠俗氛崖深留凍雪松老駐寒雲碧
殿香烟静層雲紫翠分下方塵擾擾鐘磬有誰聞
野曠澹朝暉山光拂翠微青松低石屋黃葉礙柴扉長
日僧閒卧終年客到稀自緣塵俗少甘與世人違
江山如畫裏滿目盡乾坤翠拂旌旗動風吹鼓歌喧晴
烟分野色旭景散春温喜有同袍在幽期可共論
名山不易到欲去重盤桓浩蕩添詩興行吟駐馬鞍風
泉雜鐘梵嵐翠濕衣冠頓此忘塵幻偏令眼界寬
古木含餘靄垂蘿隔紫烟碑殘尚没草井廢尚通泉梵
鉢留深殿天花雨法筵山僧少迎送高卧不知年
偶尋方外去佳興亦悠哉雲氣隨冠冕花香拂酒杯閒
時難再得何日更重來向晚鑾輿動争隨騎從回
未有人知處經行到上方丹霞浮御氣寳樹散天香碧
嶂猿啼静遥空雁影長題詩寄行迹回首意難忘
贈陳紹䕫胡季南下第再試歸南京胄監
領薦來京國青雲竟未逢聖情尤軫念召試獨從容夜
雨辭金殿春風過辟雍他年期射策須敵萬夫雄
端午賜宴觀擊毬射柳(四首)
端午恩榮重宫筵進夀觴賜來銀扇好分出綵絲長角
黍金盤薦菖蒲玉甕香賦詩慚倚馬再拜獻君王
鳳輦乘時動寧辭閱武勤柳間千騎合花外兩朋分羽
箭凌飛電金毬度綵雲年年端午節榮遇沭深恩
千官隨鶴馭冠蓋拂雲來日轉旌旗重風清鼓角催玉
騘低柳過綵仗逐花迴獻賦長楊裏還稱萬夀杯
仙伏丹霄外鑾輿禁苑東轉丸馳寳馬拂羽試琱弓得
綵歡聲合分籌寵賚濃太平無以報獻納愧揚雄
贈友人廖自勤王恪赴交趾(二首)
萬里南交路君今作遠遊着鞭臨祖道受詔出皇州漢
柱雲烟古秦林瘴癘收幕中如有問珍重為參謀
慷慨屬槖鞬離筵惜解分班超志投筆司馬獨能文虎
旅連雲動笳聲向月聞安邊有良策及此樹功勲
春日隨駕出郤世偶過田家(二首)
東風被原野草木亦滋榮脉脉泉流響喈喈時鳥鳴老
翁扶杖出穉子把犁耕民俗安浮樸熙然樂太平
遥峰落平野小逕入柴扉雨後桑麻長春深牛犢肥林
花輕拂帽空翠近霑衣惆悵蘼蕪綠天涯殊未歸
杏園春晚圖為李士文賦
種來看漸滿千樹已成林向曉雲霞重方春雨露深閉
門容虎卧把卷聽鶯吟結實長收穀誰知植德心
隨駕出拜郊過平坡寺
遠上平坡寺山行似七盤到門卸鞍馬坐石解衣冠仙
井龍曾化僧房犬自看乘輿瞻已遠萬騎擁旌竿
元夕午門賜觀燈(五首)
新歲逢元夕看燈紫禁來雲間仙伏出花裏繡筵開月
轉雙龍闕春浮萬夀杯傳柑當此日獻頌愧非才
五夜開閶闔千官引珮珂御烟浮寳篆華月送清歌歲
久君恩重時平樂事多金吾知不禁試問夜如何
鼇山新結綵列炬照晴天簫鼓瑶臺上星河綘闕前綵
粧千隊好繡簇萬花妍歡賞陪鸞馭還歌既醉篇
馳道開仙蹕中天建羽旄星連三島近仗立五雲高鳳
吹迎仙樂龍香薦玉醪九重恩似海春色上宫袍
鶴馭雲中下仙人海上回星橋連閣道綘蠟炫蓬萊民
物同遭遇衣冠得重陪酣歌稱萬夀更上紫霞杯
為方尚書賓題山水圖
翠崦參差合疎林隠映開白雲生野水樹色掩樓臺釣
艇烟中去菱歌江上來山隂未可到賀監幾時回
為序復來求題
異種穹窿産移栽自昔年發生宜土壤潤澤近山泉品
出武夷外香分穀雨前誰能識滋味為問趙州禪
寄長洲周廣文
風雪大如許懷人將柰何春歸雙鬢老臘盡一年過泮
水菁莪意淮南桂樹歌玉堂叨筆硯感激受恩多
贈友人赴亳縣
一官赴亳縣九月發金臺雪色侵行李梅花照酒杯廉
平需豈弟撫字頼賢才迢迤關河意相思首重回
聶氏望思堂
遠宦違親養官居敢自寧孤雲長入望萬里若為情渺
渺低淮樹依依帶楚城狄梁千載意誰復繼芳聲
贈太醫院判韓公達
昆弟俱榮遇相承領國醫濟人惟藥物種德在書詩姓
字公卿重勤勞聖主知杏林千樹好雨露日蕃滋
送刑部主事鄭駱赴寧波知府
進士名無忝秋官譽更多專城膺寵擢五馬動鳴珂聖
主勤宵旰斯民頼撫摩循良稱漢吏青史久難磨
筠莊為西莊吳氏賦
繞廬無雜卉種竹已成莊烟雨三春綠風泉五月涼看
時移杖屨興至倒壺觴日有平安報題詩詠鳳凰
題新淦姚氏挹清軒
閉門罕人事清意有誰知山色同朝暮泉聲自四時絃
琴堪對酒拄笏好題詩為寫山林趣悠然動客思
歲暮祀太廟齋宿翰林奉簡胡楊二學士(四首)
齋宿聯官署俄驚歲又闌庭虚燈火静天迥雪光寒漸
老憐雙鬢無能愧一官相知二十載許國寸心丹
吏散蚤休衙齋居夜不譁盍簪頻剪燭清坐屢供茶詞
賦相如好才情水部誇余生今五十已覺鬢先華
五城風雪暮萬里屬殘年話舊情偏洽論詩席屢前禁
鐘人語静高閣漏聲傳未有歸田計聊歌桂樹篇
歲事秪匆匆浮生似轉蓬官居白首共報國寸心同雲
裏天香下城邊霽雪融夜深寒不寐數起候晨鐘
夏日喜雨寫懷(十首)
粉署依丹禁城虚爽氣多好風天上至凉雨曉來過翠
島浮香霧瑶池澹綠波九重閒視草時復幸鑾坡
夏過日初長連朝雨送凉捲簾書帖静開戶燕泥香賜
果來東閣分冰近御床小臣叨侍從屢得被恩光
玉堂清切地瀟灑出氛埃雨點疎疎過天香冉冉來隔
花鶯歴亂近水燕飛回朝退有餘暇新詩取次裁
閣中暑不到長日静無譁坐對西垣樹吟看上苑花臨
池常洗墨汲井自烹茶漸覺形容醜年來兩鬢華
晝永文書静風清刻漏遲雲低雙闕樹日轉萬年枝感
遇交游在迂疎聖主知不才叨翰墨何以報恩私
兀兀坐清晝悠然興味嘉斜風斷疎雨遠樹障晴霞魚
躍動文藻鳥啼驚落花獨憐雙鬢短筆硯老生涯
長日費吟咏終年典校讐宦情真落落生事只悠悠雨
後荷花晚風前麥氣秋禁林即仙館何必問瀛洲
載筆晨趍閣庭空暑氣清雲移忩上影雨送樹間聲近
檻馴烏集當筵舞燕輕當時乏經術衰颯愧吾生
自謂年非邁誰知老見侵静觀天地化洞識古人心積
雨生座潤微凉解鬱襟何時乞恩澤歸老遂投簪
聖主崇儒術新開白玉堂文章陋秦漢禮樂洽虞唐製
作衣冠盛恢弘運祚昌吾儒膺寵遇獻納愧班揚
贈貢士楊綖赴南海訓導
楊子青雲彦儒官稱好才遠從南海去還自日邊來綵
服榮家慶慈顔樂夀杯題詩慚潦倒臨别重徘徊
扈從車駕巡邊過裴村田舍與楊少傅共酌
清朝催上道出郭聽鳴笳野水流冰澗江風漲雪沙清
談駐鞍馬小酌坐田家扈蹕慚衰邁祇憐兩鬢華
晚次白河
日晚白河上千官向此留天光臨御幄雲氣護宸旒柳
外輪蹄集山頭獵火收故人同寢食夜語獨綢繆
早發白河
禁營傳四鼓驅馬復晨征野曠風威重天空月影清衝
衝雜人語喔喔亂雞聲敢憚勞行役空慚負老成
晚次峪口
邐迤從鑾馭山川記昔年時巡重講武事豈在遊畋碣
石東臨海居庸北枕燕帝京渾咫尺王氣滿中天
營門候駕
羽林初罷獵萬騎擁霓旌馳道鳴笳合前茅列炬明充
庖驚滿載得雋快先聲久立瞻鑾馭虹光徹御營
廿五日早奉旨同楊少傅先歸京
衰年同扈蹕特詔許先歸出郭星垂野渡河霜滿衣遠
村雞亂語斜月雁高飛回首天營内朝陽五色輝
同楊少傅蹇夏二尚書過山寺(因小酌作小米飯)
野寺渾蕭索經行駐馬鞍饑烏啼樹杪獨犬吠雲端小
酌僧同話新炊客共餐題詩記行迹偶得共盤桓
晚同楊少傅蹇夏二尚書宿田家
馬頭瞻落日尋宿過田家野老欣相得村醪不用賖田
園樂豐歲耕牧足生涯搖落秋將盡因之感歲華
梁叔莊墨竹(泰和訓導本之子也)
别館多幽思蕭蕭玉幾竿玄雲動蒼石飛翠拂清湍雨
露資涵育冰霜慎保完莫忘君子意撫翫有餘歡
為楊學士勉仁題小景
積隂生巨壑飛翠落崔嵬古禾雲蘿暗蒼崖雪瀑開幽
人揮麈坐穉子抱琴來想有登臨興看圖日幾迴
贈江隂嚴訓導
春宫方進賀行李又言旋冰雪三冬候關河萬里天斯
文慎自保交誼久愈堅泮水諸生在瞻思意獨懸
思親堂為永豐鄒氏賦
患難違鄉里聊兹寄一抔江山餘涕淚雨露感春秋宿
草寒雲重封丘晚樹稠昊天思罔極南望遠松楸
哭子武安(三首)
念爾歸何處呼天竟莫知愛深難遽割撫字獨增悲魂
魄應常在他生不可期一朝成永訣再見復何時
生死嗟何及徒增父母哀肝腸愁欲裂淚眼痛難開近
日猶疑在從今去不回但期收爾骨歸葬故山隈
爾生纔四歲風骨最堪憐已解攤詩卷還能弄簡編提
攜從我後出入在人前命也真如此朝朝訴彼天
輓邵處士
客有邵平者風流自可人江湖曾浪迹泉石舊為隣月
暗梅忩夜烟寒墓草春南湖歌楚些聞者欲傷神
送武安同福安柩歸西江
弟兄幸同返相送在東城不盡生前意難勝死後情天
涯歸柩遠萬里一舟輕回首金臺上吞聲淚若傾
内閣獨坐有感偶成(二首)
人事祇如此蹉跎又一年虚名徒竊禄白首未歸田秉
筆慚周史臨文愧馬遷太宗遺業在撫卷重悽然
東閣寒初入垂簾坐夕曛乾坤雙鬢老筆硯半生勤落
葉飄城雪哀鴻度塞雲衰遲徒感遇忝竊愧斯文
贈主事劉孟鐸還廬陵省親
京國言歸省庭闈喜具存綵衣榮晚節紫誥沭深恩婉
娩承甘旨從容候清温遥知稱夀處賓客日填門
輓南昌李良卿夫婦(襄府紀善祈之父二首)
早客西江外黿山竟未歸望迷先壠遠夢與故鄉違鶴
化悲秋月牛眠對落暉欲題高士傳撫卷重歔欷
内助資賢淑閨闈仰德儀貽家敦儉樸閱世享期頥竹
暗秋風冷萱殘夕露滋百年同穴意埋石有銘詞
輓禮部侍郎蔣良夫(到官二十六日而殁)
君是我同年詞林誼獨全南宫去幾日别館已聞仙空
負嚴親望猶興聖主憐今朝歸旅櫬惆悵惨風烟
喜克超袁君至
遠道逾三月今朝抵玉京相持喜不定傾倒若為情問
事知鄉曲因風想弟兄燈前謾酬勸不覺過深更
輓楊子恭先生(自號顛道二首)
先生清介士抱道獨深藏傲世非關僻潜名豈自強山
林成獨往魚鳥自相忘前輩風流盡悲吟只慨慷
雅操冰同潔高懷鶴共清吟詩自可老避世豈謀生遺
後銘先著知歸葬自營九原去已遠無復見儀型
甥光烈自蔚州歸喜而賦此
昨夜燈花結今朝喜鵲聲忽聞行李至憂思一時平關
塞聊須到山川記此行壯遊真不薄期爾早知名
輓袁君南恕(二首)
平生稱曠達削迹謝浮榮詩酒堪娱老田園足治生看
山時覽眺閉戶少逢迎萬里聞哀訃難勝故舊情
避俗人皆棄安貧世共遺臨風歌對酒倚竹坐題詩雨
冷閒松榻燈昏冷蕙帷青山對馬鬛引領淚交頥
贈友人還萬安
舊隠五雲下翩然又賦歸秋風三逕菊春日北山薇牛
渚雲連樹龍河雪滿衣歲華看漸暮忍見雁南飛
贈福建陳學正省親
涼風日夜起送客不勝情黃葉雨中落斷鴻雲外聲故
鄉千里遠行李一身輕應想趨庭日爭看彩服榮
贈舒城朱知縣
為說舒城宰廉聲滿帝鄉化行推單父種德比甘棠天
闕風雲會瑶階雨露香丹心期補報致治效虞唐
題愛同堂卷
嚴親久淪没慈母幸康寧鞠育同恩愛悲歡異死生倚
門猶慰意陟岵不勝情錫類資純孝鄉閭有令名
題蕭氏虎溪卷
長溪如虎踞卜宅自何年水影通簾幕雲光照簡編晚
涼開竹逕春暖種芝田何日尋幽隠清談煮石泉
題曾原太友琴軒
良朋不可得雅好託桐君白雪心難變金蘭誼獨親高
山千載意流水四時春古道今寥落空懷大雅人
題南康馬教授匡山書屋
匡山渺何許結屋在雲邊泉響通書幌嵐光照簡編澗
猿聽夜誦林鶴伴朝絃奮步追高躅明當繼昔賢
題襄陽司訓黃公器竹居
脩竹淨如洗翛翛數百竿捲簾通翡翠散帖映琅玕涼
月分秋色炎風生晝寒知君慕高節獨立倚雲端
題蘭谷
種蘭在幽谷清絶少人過香露侵衣潤光風拂席多瑶
琴無俗韻澧浦有遺歌芳室薰融久應知德不磨
贈周彦竒僉憲雲南
遠别向滇陽華筵酒滿觴驪駒方載道白簡已飛霜塞
外碧雞近雲間鳥道長遠人今向化努力輔藩方
題行素軒
之人安素履守分獨無營風月閒中趣琴書物外情捲
簾流水近欹枕白雲生擾擾奔馳者何勞身後名
贈蕭主事之官北京
故人膺寵命改調理刑曹恩露沾新綬天香染舊袍征
帆迷雪樹去路接雲濤到日重回首遥瞻魏闕高
贈徐中書崇威還家
京華歲將暮謁告獨還家客路霏霏雪寒梅處處花綵
簾娱愛日夀酒酌春霞回首隔蓬島相思夢更賖
贈友人考滿復任
三年初上考千里獨還官驛路梅開盡都門歲易殘棹
歌江上發山色雪中看莫道卑棲久飛騰總不難
輓杜若洲(二首)
驅馳二十載寧復歎官卑碩德鄉人重清名海郡知滄
洲存舊業墓石有新詞春草年年綠思君總是悲
先生高世士早歲已知名白髮悲游宦遺文歎老成故
山秋鶴怨宰樹暮猿聲令子能傳業徵詞為勒銘
輓德清屠誠
去京能幾日忽復訃音來玉樹傷先殞芝蘭痛遽摧憶
歸常問事惜别屢持杯惆悵湖山外傷心淚滿顋
孟秋時享齋宿翰林
官署清涼後清心坐夜分鐘聲雲外下玉漏雨中聞茶
熟銀瓶注香消金鴨焚揚雄生事拙白髮愧能文
題南園琴趣
閒居慕恬曠雅趣在南園山水留遺韻烟霞隔世喧幽
蘭宜獨操大雅共誰論我亦知音者何時一過門
題清碧書舍
愛子讀書處幽懷孰與同青山當戶牖綠樹隠簾櫳濯
足過秋渚鳴琴坐澗松故居回首日總在畫圖中
贈太僕寺丞吴鑑復任滁陽
闕下久蜚聲還官荷聖明涼風生祖席疎雨濕行旌秋
晚驊騮健天高鴻雁鳴滁陽山水好圖畫有餘情
贈鬱林州判
鬱林渺何許遠在海西頭念子有行色離情逐宦遊曉
雲隨綵旆夜月引仙舟好為宣王化從容展壯猷
贈龔子諫僉憲雲南
萬里南雲道君行佐臬司交游憐宿昔遠别繫深思衣
繡瞻飛鶚乘驄問碧雞遐荒宣德意攬轡重詢咨
贈人遊錢塘
錢塘古名勝念子事重遊湖山迎畫舫海月映紅樓錦
樹千堤曉銀濤八月秋幾時尋賀監一笑解吳鉤
贈知縣任連江
拜命出瑶京郎官動列星馬嘶驚遠道鵬運起滄溟越
樹連雲白閩山入眼青到官敷善治撫字念疲氓
題西園清興
伊人慕清賞舊隐在西園竹影自臨砌泉聲時到門看
雲晨拄笏乘月夜聞鶯一自膺名宦幽懷孰與論
豐樂堂為周宜民賦
海内隆平日皇恩徧邇遐大田多黍稌比屋見桑麻旆
旆誇盈廩穰穰慶滿家芹湖羹飯美尚擬泛雲槎
北征隨駕誓師鳴鑾戍
周宣驅玁狁漢室靖樓煩戰伐需良將神謀仰至尊皇
威開大漠仙伏御曾氛壯士心如虎爭圖報國恩
題胡宏仲奉萱堂
堂諼久無恙阿母晚尤康鶴髮春雲重潘輿愛日長花
前滫瀡具膝下綵衣香節孝敦流俗門閭倍有光
題習編修梅坡卷
種得梅千樹盈盈雪滿坡捲簾疎影亂拂席暗香多東
閣臨風翫西湖載酒過高情政如許賦罷一高歌
題扇贈郭慎思
山光澹如洗野色淨氛埃流水緣溪出柴門隔塢開白
雲生澗曲綠樹蔭莓苔為問抱琴者相過日幾回
題李惟瞻修德齋
端居謝塵鞅力學慕先民獨進功尤密勤修業自新詠
歸川上晚絃誦雨中春撫卷看遺墨懷人重愴神
贈蕭性善還家省親
違隔雙親久歸心一夜生綵衣天上别畫舫月中聲未
說珍鮭美先占喜鵲鳴升堂展家慶重九酒須傾
塞外初度日感懷
余生過四十深恐負前期報國當今日思親在此時功
名猶未立鬢髮欲成絲兀坐無聊頼長歌意轉悲
五言排律
元夕賜觀燈(廿六韻)
聖主敷文德朝廷戢武功熙辰千載遇樂事萬方同令
節逢元夕靈鼇駕碧空危峯遥對峙䆳谷密相通火樹
千花粲星橋萬點紅葩分金錯落枝綴玉玲瓏翡翠粧
珠闕琉璃怳貝宫魚龍陳仗外鸞鶴下雲中雜遝羣歌
進喧騰百戲工觀遊來穉耋朝會集華戎貔虎森飛將
貂蟬列上公爐烟三島合香霧九霄濛鳳輦當晴漢鸞
旗簇暖風碧紗圍菡萏繡幄透芙蓉露掌承華蓋銀橋
亘綵虹丹青開列嶂羅綺豔芳叢夜久祥光動春遲淑
景融御筵稱夀酒玉陛拜重瞳果熟瑶池獻蓮開寳幛
籠踏歌聲欵欵疊鼔韻逢逢海宇逢時泰閭閻樂歲豐
謳吟紛載路抃舞效呼嵩漢代衣冠盛周家禮樂崇兩
京陪扈從千載幸遭逢自感恩榮盛寧知刻漏終願陳
天保什永世播無窮
和胡學士立春日韻
雪壓殘年暮驚逢萬里春趍朝瞻昩爽慶會及芳辰日
月開黃道雲霞煥紫宸御爐香細細玉佩響振振軒冕
臨丹陛簫韶合大鈞班行分鷺序冠劍集魚鱗福履臻
遐夀嘉祥協至仁從兹陽德盛行覩歲華新忝作詞垣
客慚非獻頌臣宴酣歌湛露深荷寵恩頻
端午内苑賜觀擊毬射柳
紫苑東華北霓旌拂曙來錦裝千隊合仗列兩朋開劍
戟明初日衣冠映上台櫜鞬屯虎士匼匝引龍媒花簇
金毬度雲隨綵仗迴抗弦輕斮柳飛鞚不生埃閃閃揚
旗過逢逢疊鼓催奪幖爭决勝得意每先回光禄筵初
罷瑶池宴屢陪御香霏曉霧大樂殷春雷聖德同天地
恩光被草萊風雲俱際會文武屬良材北斗尊宸極南山
進夀杯太平歌既醉忝竊愧非才
分題得鍾山霽雪送友人還江右
危峯猶積雪衆壑已清暉野迥初澂霽冬嚴漸解威鳴
崖鏘珮玦糝逕晃珠璣樹老擎偏重泉寒落正微陽林
渾欲盡隂谷未全晞樵客行應滑棲禽暖乍飛山空驚
歲晏臘盡覺春歸自憤趍朝慣那堪故舊違一尊傾客
路匹馬出京畿惆悵難為别臨分重把衣
喜雪應制
新冬初届候瑞雪已先呈歴亂騰空密飄颻着地輕凝
華連禁闥積素隠雕楹未覺瑶池滿旋看輦路平侵衣
明珮玦入戶散瑶瓊日下銀為屋天邊玉作城穿林疑
有影墜竹不聞聲滉瀁欺歌扇悠揚濕翠旌閭閻多喜
氣中外洽歡情宇宙氛埃淨山川瘴癘清兩儀資燮理
羣物頼生成一統乾坤壯中天日月明有年臻瑞慶嘉
穀兆豐盈四海期康阜邦家協永寧
詠雪分韻得珂字
旅館年將暮都城雪更多低回飄苑樹歴亂集庭柯雜
霰沾衣袖隨風拂珮珂天空連浩蕩野迥接坡陁滄海
收初日層城眩夕波積深藏薜荔墮下壓松蘿盈尺將
平砌凝澌欲凍河映梅紛的皪綴柳自鬖髿近向尊前
落斜窺隙穴過瑶池銀作水禁署玉為坡委巷封車轍
填門失蟻窠捲簾輕可撲入手淨堪挼滉漾驚烏鵲繽
紛掩素娥重重勝楚練粲粲擬吴醝谷口迷樵逕汀前
失釣蓑歸人先罷市織婦早停梭影奪瓊田鶴光翻墨
沼鵝映忩書可把拈筆硯頻呵出郭愁驅馬趍朝畏滿
鞾不嫌氈獨冷已覺鬢先皤陶穀情偏洽蘇卿節不磨
梁園曾授簡郢客尚傳歌瑞氣方融結祥光欲盪摩紫
宸明玉座瑣闥淨琱戈潤物功彌博均施德匪頗三農
占歲稔四海頌時和自足消氛祲從兹去札瘥作詩慚
鄙拙才薄柰予何
瑞雪詩(有序)
臣聞聖人之德以和召和所以參天地贊化育而納
天下於仁夀熙皥之域者非偶然而致也洪惟皇上
以至聖之德嗣承大統自蒞阼以來萬方嚮化九有
寧謐天心悦鑒諸福畢臻迺宣德四年冬十一月乙
卯冬至前四日同雲勃興降以霙雪山川草木鮮明
朗耀中外歡揚咸曰此聖德所感以福蒼生為田野
豐稔之應皇上心存謙抑乃歸之於天地祖宗及文
武臣僚翼贊燮理所致特御宸翰作喜雪之歌以頒
示羣臣其鏗鍧震耀於千載之上者可謂盛矣臣仰
惟皇上至仁盛德恭已無為寬恤之仁浹於遠邇所
以然者蓋以一已之和推而為天下之和以一已之
福推而為天下之福斯以上天降祥屢錫豐年及兹
長至雨雪應時揆之古昔若堯舜之輯萬邦禹湯之
敷佑下民不是過也臣伏覩聖製不勝欣抃之至謹
拜手稽首而獻詩曰
盛業開千禩皇威肅萬方一陽初届候三白已呈祥盡
夕迷蟾影連朝隠旭光鋪橋明螮蝀覆瓦失鴛鴦輦路
瓊瑶襯朝宫寳玉粧輕盈飄廣陌宛轉度迴廊川嶽同
高下乾坤接混茫鬭竒宫樹側呈巧御階傍簾捲琪花
濕車行縞帶長雕楹斜點染繡檻遠悠揚重壓虬松偃
深埋虎石蔵聮翩霑几席散漫集瓊璫沛澤滋羣品氛
埃淨八荒從天消瘴癘入地殄螟蝗百辟歡逾洽三農
喜莫當九重頒聖製五彩煥天章宗社鴻圖遠朝廷運
祚昌作詩歌聖德永世紹虞唐
古圖山水
平生愛山水對此意無窮遠樹參差合流泉屈曲通花
明紅雨落谷暗白雲封鹿飲過青澗猿啼隠碧峰鳥歸
秋崦外人語夕陽中為問武陵客桃源何處逢
欽惟聖天子嗣大歴服簡用舊人懋圖治理覃布恩
德綏懷萬方天地清寧海宇乂安乃以宣德戊申二
月廿八日命少師吏部尚書臣蹇義臣幼孜等凡十
有八人乘馬將僕隸從遊萬歲山已又命乘御舟泛
太液池徧歴小山諸處維時風日暄朗景物明麗氛
埃屏息佳氣鬱䓗心目舒暢得以周覽奇勝復蒙天
語從容慰勞賜以醇醪珍饌俾盡飲至醉恩意深厚
寵賜便蕃誠終身之榮幸千載而一遇者也臣幼孜
無任感激之至謹賦五言長律一首上進伏乞聖覽
不勝幸甚詩曰
朝廷多暇日詔許從宸遊聯騎經東苑揮鞭過御溝漸
瞻瓊島近夐對小山幽嶻&KR1110;凌霄漢清虚動斗牛盤承
金露重棟拂玉虹流疊石蒼苔合懸崖古木稠林高巢
巨鶻壑邃舞潜虬馳道迴鸞馭花隂駐紫騮空中香霧
滿日下紫氛收太液相環抱波光欲蕩浮泓涵通碧海
澄澈透靈湫翠荇翻紅鯉輕瀾泛白鷗碧桃晴雨潤楊
柳暖風柔忽喜傳天語聮翩載御舟醇醪分玉斝香茗
溢金甌冠蓋隨雲氣歌謠應棹謳迂迴循岸曲邐迤歴
城陬真似經三島猶疑訪十洲烟霞圍勝境日月駐丹
丘列籍依芳樹開筵望翠斿九重頒異果多品列珍羞
擊節諧歡笑持觴屢勸酬遭逢恩獨厚感激賜還優聖
德乾坤大神功舜禹侔華夷覃霈澤遐邇戴鴻休治世
雍熙盛優賢禮數周不才叨侍從末學乏謨謀幸數承
清問常時近冕旒虚心勤至道當宁納嘉猷再拜陳篇
什皇圖衍萬秋
金文靖集卷三
