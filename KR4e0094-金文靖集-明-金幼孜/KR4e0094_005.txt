金文靖集卷五
明金幼孜撰
五言絶句
早朝寫懷
宵分睡正濃忽聞雞喔喔強起整衣冠明星在屋角
風雨入朝
長衢浩漫漫水深泥沒膝京城五六月強半風雨日
東閣自况
太平幸無事長日文書静素飡誠所愧聊足慰衰病
自歎(四首)
齒疎髮將盡力衰膝已酸身弱衣不勝腰窄帶逾寬
不謂老已至情思日衰落寡諧性所安庶以存吾樸
昔賢以文名我自愧作者古道不可復誰謂知音寡
悅世非所尚直道將自任掛冠倘可期庶以遂初心
偶成(二首)
侵尋老易至荏苒歲如馳萬事如雲變浮名空爾爲
逢人懶勸酒送客倦吟詩朝退無餘事閒消幾局棋
即事
五月西湖上荷花開正濃花開能幾日又見摘蓮蓬
我愛梧桐樹枝濃露不晞秋聲一夜至葉葉逐風飛
七夕寫懷
懶性拙尤甚掛冠當早休滿懷清似水凉月一天秋
偶興
疎雨過梧桐商飈動楊柳秋意已颯然殘暑詎能久
觀葵花
蜀葵生庭間甚為人所惜昨日始開花今朝已岑寂
張古老騎牛圖
客有騎牛者人稱古老仙問知欲何往大笑指青天
布帳梅花
疎竹間纖梅清標絶點埃微風動虛幌似有暗香來
題萬竿烟雨圖贈康知事
萬玉碧毶毶烟深雨氣涵鷓鴣啼日暮客思滿江南
題墨梅贈楊稷
素質比瑶瑰貞心不易摧江南春信早先寄一枝來
題墨竹寄趙君公復(四首)
猗猗綠如簀飄拂青雲端炎光不到地颯颯江風寒
瀟灑渭川上數竿净如許秋思滿江南寒烟淡疎雨
幽貞不可變歲久色逾好夫君渺湘南冰霜慎自保
新梢出林表可儗青琅玕應知晚節至結實待鳳鸞
子昂蘭石
深谷發幽姿自與衆草别蒼石動玄雲清風洒晴雪
子昂竹石
翡翠臨風好珊瑚出海清江南春事晚暮雨鷓鴣聲
為庶吉士萬完題竹
翠黛濕篔簹懸厓百尺長誰知玉堂夜聽雨憶瀟湘
牧牛圖為師尚書題
日出騎牛去日暮遂牛歸年豐耕作好食飽望牛肥
題莫慶善鷹為袁生大鶚賦
昔年從羽獵高入萬重雲尚有冲霄志難忘報主恩
題墨竹贈貢士鄒觀(五首)
虛心秉高潔不受一塵侵五月清溪上蕭蕭風滿林
挺挺瀟湘玉平生意獨躭玉堂風雨夜思爾隔江南
雲谷翠森森冰霜閱歲深已看能鳳舞還聽作龍唫
夜雨翻龍籜春風長鳳梢佇看清廟薦美韻協笙匏
逸態謝炎凉貞姿炯冰玉君子思切磋無忘詠淇澳
六言絶句
新秋偶興(二首)
楊柳幾行疎翠梧桐一葉飄秋隂蛩偏響北戶早鴈正
度南樓
過雨漸消殘暑迴飈初送早凉捲簾獨對芳樹拂席時
焚好香
七言絶句
元夕午門觀燈應制(十二首)
雲擁蓬萊五色濃銀燈煜煜照芙蓉笙歌一泒來天上
萬歲聲中拜六龍
鼇山結綵翠重重萬壑千巖錦繡中報道羣仙來獻壽
驂鸞駕鶴下瑶空
午夜天香散紫臺東風玉樹萬花開千官齊拜瞻龍衮
丹陛前頭進夀杯
御前百戲許都陳燈市繁華五夜春綵隊行行分次第
一回歌舞一回新
天際三山海上移午門雪霽彩雲垂侍臣朝罷親承旨
今夜元宵許進詩
月滿天門集珮珂華筵此夜受恩多教坊樂譜皆新調
絶勝梨園第一歌
蠟炬高燒映紫宸踏歌初進鼓聲頻年年正月元宵節
願作蓬萊獻夀人
上元十日盡休衙絃管東風帝子家闕下放燈如白日
人來人往自諼譁
海宇豐年協瑞徵農歌社舞賀昇平自慙忝預傳柑宴
未有㳙埃答聖明
天階雪後净氛埃月上龍樓寶仗開盡道聖恩深似海
觀燈都向午門來
戱樂呈來六隊中御前特勑賜黃封侍臣既醉猶能賦
步出端門月正中
閶闔重重夜不扄瓊樓十二敞銀屏東風一曲昇平樂
此夜都人盡許聽
爲吏部師尚書題畫(六首)
碧戶幽窗盡日閒落花啼鳥自間關白雲野水生春浦
翠黛夫容對曉山右春景
水滿西湖長芰荷白鷗汎汎浴輕波屋頭楊柳深深碧
門外青山苒苒多右夏景
天際涼風瀑布流遥峰積翠雨初收板橋人渡疎林晚
野寺蟬鳴落葉秋右秋景
曲曲溪流凍不聲扁舟獨載更多情千峰玉樹凌寒色
九疊銀屏照晚晴右冬景
養就丹砂雪作團終朝俛啄近琅玕三山碧海休歸去
好向瑶池弄羽翰右竹鶴
素質玄文錦翼齊絳桃花下見雙栖可堪野鶴同標格
難與山雞共品題右白鷴
秋浦晚罾圖
蕭蕭落木水增波欹岸風泠起棹歌怪得漁郎贏笑語
晚來罾上得魚多
蘆汀夜笛圖
上下天光接水光滿汀蘆葉晚蒼蒼一聲長笛驚殘夢
明月滿船風露涼
贈孔止武横州學正
妙年學禮獨超羣早領鄉書會縉紳喜見姓名登乙榜
十年不負讀書勤
承恩曉出五雲端為向横州作教官聖主崇儒資教育
逢人休歎座氈寒
御溝新漲雨初晴楊柳毶毶囀早鶯朝罷都門一相送
故鄉回首不勝情
便道還鄉兩月程綵衣偏勝錦衣榮到家且慰雙親望
膝下頻將夀酒傾
驪駒早發向横州遠道風烟莫滯留五嶺秋來有回鴈
平安先寄鳳池頭
爲馬通政題畫(二首)
海棠花發過春寒花上禽啼宿雨乾雙雙不惜頭俱白
猶向東風弄羽翰
誰教寒皋語自圓可人毛羽更新鮮上林千樹堪栖息
應見高飛近日邊
寫懷十首錄寄諸兄弟
忽忽離家十五年每懷桑梓獨澘然東風寒食南源路
洒飯空令憶墓田
南北驅馳髩已皤西江萬里隔烟波池頭舊種黃柑樹
結實秋來有幾多
慈親日夜係深思夢裏常懷見面遲近得好音相慰藉
為言強健勝前時
先公遺德在江鄉死後人傳姓字香聖主恩深推錫命
千年黃壌有煇光
伯氏行年五十強年年旅食客他鄉别來十載知無恙
姜被何時共客床
諸弟持家力有餘田園生計未應疎堂中奉母多餘暇
好共諸郎更讀書
憶昨窮經慕昔賢歲寒冰雪伴青氈一從天上登科後
無復篝燈事簡編
遶屋青山綠樹稠春來啼鳥自啁啾回來登覽知何似
幾度臨風慨昔遊
久别親朋覺已疎頻年不得半行書平生經術慙無補
空有虛名在石渠
老我于今幸有孫前人積德至今存餘生倘遂歸田計
教育猶思淑後昆
寄友人郭房陵(二首)
京華别後頻相憶尚想風流似昔年前日德州曾借問
尋君不見思悽然
數從馬首問平安遠道懷人有萬端白首鯨川歸未得
誰知為客獨艱難
題畫牛
服箱力穡不知年報主多情衹自憐好是野田春種後
飽肥芳草卧深烟
牧童原上催歸急遠樹微茫帶夕曛前日東郊曾扈從
野人牽進沐恩頻
為大理寺丞馬麟題畫馬(二首)
萬里曾思度玉門歸來立仗卸櫜鞬飽肥苜蓿風霜晚
未老猶思報主恩
異種由來産渥洼曾看入貢度流沙幾廻牽向瑶池過
新濯龍文照五花
山水圖
憶過彭蠡看廬山九疊雲屏倚翠鬟今日看圖山更好
似聞飛瀑落雲間
寒梅凍雀
繁蕊初開滿玉條碧梢低亞影蕭蕭天寒凍雀雙棲穏
却怪朝來雪未消
枯荷鶺鴒
林塘秋盡水波寒荷葉無聲半已殘日暮鶺鴒棲不起
藕花深處露漙漙
生菜為神樂觀道者作
手種青蔬不用鋤白雲為圃自芬敷南郊夜宿邀同飯
却憶清齋味有餘
白蓮為樂舞生賦
秋水清涵白玉盤露華淨洗鏡光寒幾迴欲載吹簫侶
共向瑶池月下看
雜畫為師尚書逵賦(五首)
脩翎如雪自飄飄飲啄尋常不受招野闊天高秋萬里
長鳴直欲上青霄右雙清松鶴
扶桑浴日夢初醒天上曾聞送好聲却愛羽毛成五色
梅花照影雪初晴右梅雪金雞
雪滿瓊林凍不開數竿如玉立崔嵬閉門盡日無人到
山鵲一雙飛下來右竹雪山鵲
驊騮騕䮍並傳聞牝牡驪黃竟莫分聖代只今多入貢
大宛龍種動成羣右牧馬圖
絳桃枝上雨初晴相喚相呼更有情上林千樹花如錦
好向朝陽雜鳳聲右聚禽圖
題趙仲穆馬
房星夜墮渥洼中一片玄雲覆玉騣遠人知是真龍種
萬里牽來獻九重
題王熙臨宣和雪天蘆雁(卷末有端本圖畫)
端本堂中迹已空興亡總在畫圖中惟有幹難河上路
年年飛雪送歸鴻
題郭魚臺古圖小景(二首)
仙舘清虚似廣寒碧紗低卷映琅玕天風半夜吹殘夢
自把瓊簫度紫鸞
銀河露下散微凉畫扇金屏度好香蒼雪萬竿清透骨
卧聽仙樂過瀟湘
題方尚書賓山水圖
浩蕩湖山天際來雲屏九疊立崔嵬花邊小艇緣溪水
洞口茅亭倚樹開
凱旋詩(十二首有序)
臣聞帝王之有天下莫不以討不庭安中國為務故
昔虞舜在位有三苗之征周宣中興有獫狁之逐夫
豈聖人之所得已哉不過為生民造福為國家開太
平之業耳洪惟我聖朝太祖高皇帝混一區宇汛掃
穹廬太宗文皇帝復親征強敵肅清沙漠恭惟皇上
以神武之姿紹承祖烈夙夜孜孜惟圖安緝生民乃
於宣德三年秋九月農事之隙親馭六師廵歴邊陲
盖欲訓飭將士嚴安邊禦侮之備也而邊隅未靖適
率衆南侵皇上遂一舉而滅之曾未逾月塵氛蕩滌
邊境清寧豐功駿烈巍巍煌煌照耀天地所以造生
民無窮之福開國家萬年之業者至矣雖虞舜周宣
之烈何以過哉臣使回至寧州伏覩班師詔下無任
欣抃愧不獲親奉鑾輿目擊盛事途次用撰詩十二
首以備紀述謹於復命之日俯伏闕下以獻乞賜聖
覧不勝幸甚
聖主承天統萬方梯山航海盡來王不應殘醜猶烏合
屢犯邊疆恣奪攘
天威赫怒整彤弧萬騎如雲從乘輿白日風雷嚴號令
指揮掌握仗神謨
斧鉞煌煌出九天旌旗千里照山川桓桓武士排山岳
爭道從龍近日邊
昨夜旄頭闇不明忽傳強敵向南行三千鐵騎争追逐
盡卷穹廬入塞城
金鼓喧闐盡日聞歡聲雷動及軍門六師斬馘知無筭
駞馬驅來動百羣
聖皇除暴在安民神武由來合至仁納欵綏降寬大罰
盡令生育在陽春
鐵騎長驅蹴塞雲掃清沙漠蕩塵氛從今邊籞無烽燧
聖武神功荷至尊
凱奏歡呼入帝鄉天戈一指靖遐荒臣民快覩平邊詔
萬歲聲中祝聖皇
周宣北伐中興時紀述于今尚有詩此日時廵因閱武
盡殱羣寇鎮邊陲
絶塞蕭條迹已空霆轟電掃大荒中磨厓湏勒燕然石
萬世神功繼太宗
萬乘廵邊奏凱旋千官齊賀九重天河清海晏昇平日
一統華夷萬萬年
寰宇清平樂世康雨暘時順歲豐穣皇圖久遠同天地
宗社尊安聖夀昌
萬竿烟雨圖為袁生大鶚題
滿林烟雨曉濛濛萬箇琅玕半淡濃向晚江風吹不散
無端飛翠入簾櫳
秋江待渡圖為席咸寧賦
秋山叠叠暎雲蘿渺渺長空接遠波日暮小舟争渡急
行人猶唱竹枝歌
萬松圖題寄幼學賢弟(二首)
一别鄉園廿四春種來松樹已成村寄言孫子湏培植
剪伐無令及本根
種得長松萬箇多連山數里暗烟蘿何時投老歸鄉曲
分我寒巖翠一坡
立春日朝罷偶賦(三首)
東郊擊鼓送春回闕下趨朝玉漏催歲歲黃柑傳臘酒
千官先進萬年杯
春盤春酒開春宴幾得簮花侍御筵聖主只今恩似海
人人齊賀太平年
隔歲立春先十日東風已覺到天涯釵頭綵勝簮來好
莫笑酡顔鬢已華
題墨梅
姑射仙人不可招月明瑶圃路迢迢夢回猶憶西湖上
雪樹參差暗野橋
題墨竹為鄭誠御史作
虚心勁節倚雲端白日清風散羽翰幾度趨朝聞鳳管
月明猶想珮珊珊
朝回獨坐憶幼男武安(三首)
每日朝回對板扉一回相憶一回悲階前獨步尋行迹
猶想牽衣似昔時
語咲常時近我傍為寬懷抱解愁腸每從膝下供茶果
時向燈前勸酒觴
秀目寬眉骨格高短衫窄袖小絨絛階前恁地趋蹌好
來往人稱是鳳毛
晚出長安門偶成
白髮毶毶老從官籃輿自便懶登鞍京華久住交游少
惟有西山耐久看
内閣花臺新成口號
聖恩特許築花臺移得名花取次栽大是眼前生意好
便湏酌酒趁花開
徐仲敬作雪梅見貽因題其上
老氣峥嶸宇宙前開花萬朵照晴天平生自是調羹手
老大空餘雪滿顛
古松圖
十畝繁隂欲蔽空當時曾受大夫封廟廊政爾需梁棟
未許終容大壑中
望晴
日晏雲開欲放晴忽聞乾鵲樹間鳴屢占簷溜停餘滴
且向閒階散悶行
墨蒲萄
風架引藤高十丈翠葉隂隂氣蕭爽老龍昨夜挾風雨
亂吐驪珠落天上
聞孔君志仁至喜而賦此
與君暌違三載強忽聞遠來喜莫當朝回夜静卜燈花
為解懷抱愁都忘
文與可墨竹
濃翠森森滿畫屏鳳毛如織長初成月明繞屋驚飈動
彷彿蛟龍作雨聲
候志仁不至
五月傳聞出鳳城相思日日計行程怪來數日無消息
不見簷頭喜鵲聲
為宋給事題四景
江上春山翠作堆江頭春水綠如苔何人擁騎東風裏
谷口看花只獨來春景
青山幾疊護雲屏綠樹風涼鳥自鳴最是幽人無一事
捲簾獨坐看黃庭夏景
涼雲鴈呌荻花秋兩岸青山帶淺流向晚月明天似水
吹簫獨上木蘭舟秋景
萬里平鋪雪滿天瑶花亂點散瓊田江村盡日無啼鳥
惟見沙頭繫釣船冬景
為蕭迪中題扇竹
高節凌雲不可攀風前時聽珮珊珊閒將玉管吹明月
人在瀟湘猶未還
和朱仲良先生韻贈彭友恭(二首)
六月揚帆别帝京思鄉日日筭歸程我家兄弟如相問
煩道平安寄好聲
遠來京國訪難兄繾綣難忘手足情無奈客居留未久
整裝又出鳳凰城
送武安同福安柩歸西江(二首)
望斷天涯去不還空餘血淚染衣殷西江萬里歸遺骨
烟水漫漫渺故山
天地無情白日悲臨岐相送忍相違江南草綠蘼蕪怨
腸斷東風哭子時
為戴容安題扇竹
三逕清隂生晝寒滿林新長碧琅玕何時截作參差玉
吹向瑶臺聽紫鸞
題畫扇寫金陵送别
楊柳深深暎畫樓君行又上木蘭舟夜深正好看明月
莫放青山過石頭
為蕭迪寬題息齋竹
亭亭玉節映琅玕歲晏相看有二難何日相從攜鳳管
夜深吹月向雲端
為葉仲疇題蘭竹(二首)
綠葉葳蕤間紫莖幽芳澹浥露華清美人遥隔湘江外
解珮何當寄遠情
自是芳姿不涴塵西風涼露散清芬莫嫌空谷無人到
歲晏相看有此君
題王母蟠桃
西來王母載河車羽盖翩翩暎紫霞燕罷瑶池春似海
東風開遍碧桃花
題胡太守五馬圖
逸氣騰空不可羈幾廻聯步上天墀東風二月棠隂合
夾道争迎五馬歸
為兄貴質題鶺鴒圖
憶昨離家忽四年客居長誦鶺鴒篇相看無奈離情苦
歲晏梅華雪滿天
贈人之官通判
滿城烟雨落花深離思紛紛惱客心向曉玉堂揩病目
送行謾復寫新吟
題徐崇威所藏貴妃上馬圖
道前寶扇擁花騘當日君恩第一濃不是華清事遊幸
後人那得見嬌容
雲林書屋為蕭深州賦
一逕深深長綠隂雲山高下樹幽森閉門盡日無人到
時有書聲出遠林
劉商觀奕圖為曾景武賦
一局忘言意若何古松流水白雲多回看石室山前路
肯信樵夫有爛柯
題竺上人卷
閒雲流水意悠然上谷彌陀别有天欲識禪心清净處
一輪明月照窗前
庚戌臘月十四夕寫懷
末學深慙忝禁林空餘白髮伴丹心平生事業知無補
坐對青燈感慨深
立春賜宴拜和御製
海宇春回瑞景遲年豐民物樂熙熙彤庭錫宴皆霑醉
千載君臣慶會時
恭和御製詩(有序)
宣德五年秋九月丁未節届重九伏蒙皇上頒賜羣
臣御製詩一首既又命光禄賜宴于史舘咸俾霑醉
以盡君臣同樂之意恩至渥也臣竊惟皇上自莅阼
以來四方寧謐雨暘時叙年榖阜成德化覃被蠻夷
順服朝覲會同一統無外盖所謂全盛之日也所以
然者皆由皇上恭儉勤勞所致而聖心謙抑恒不自
居往往推之於臣下復乃親御宸翰形之篇什雲漢
昭回日星璀璨誠可謂千載之榮遇者矣臣叨沐鴻
恩輙不自揣爰效古昔君臣賡歌之意謹依韻拜和
以進詩曰
熙熙海宇被仁風民物謳歌樂歲豐聖主優賢隆眷遇
愚臣何幸重遭逢
恭和御製喜雨詩有序
宣德六年辛亥春時當農種雨澤未浹乃三月四日
忽隂雲晝翳逮暮微雨霡霂至夜迄旦沛然不已自
近郊以及畿甸之外莫不霑足皇上敬天之澤樂甘
雨之及時喜豐年之有望乃賦喜雨之詩以頒示臣
工且出上尊内膳錫宴史舘以同樂之恩榮之厚難
以比倫臣仰惟皇上以至仁大德撫馭華夷宵旰孜
孜惟在於愛養斯民自臨御以來天心昭答屢降豐
年海内晏安同臻熙皥斯實由皇上敬天勤民所致
誠天下國家生民無窮之福臣伏覩聖製倍切欣抃
謹依韻拜和以進伏乞睿覧
雨順風調屢歲豐民安物阜萬方同吾皇聖德躬勤儉
感格天心恊至公
題竹
翠拂琅玕落粉香無端春色滿瀟湘美人學得青鸞曲
何處吹簫聽鳳凰
為孔守忠題馬
曾覩天閑八尺龍驍騰萬里振長風只今圖畫看神駿
無復承恩侍九重
題扇畫
數聲黃鳥綠隂稠一片青山翠欲流坐久不知花落去
閒身只為白雲留
題子昂馬為趙君公復作
太液初晴雪正融金羈新試渥洼騘幾廻天上從鑾馭
牽度長揚立晚風
題墨菊
自是芳姿不涴塵曉粧如洗露華新玉英粲粲黃金色
斜倚東籬日又曛
金文靖集卷五
