金文靖集别集類五(明)
提要
(臣)等謹案金文靖集十卷明金幼孜撰幼孜
有北征錄已著錄幼孜在洪武建文之時無
所表見至永樂以訖宣德皆掌文翰機密與
楊士竒諸人相亞其文章邊幅稍狹不及士
竒諸人之博大而雍容雅步頗亦肩隨盖其
時明運方興故廊廟賡颺具有氣象操觚者
亦不知也千頃堂書目載幼孜集十卷又外
集一卷又北征集一卷今外集未見朱彛尊
靜志居詩話稱其北征集大漠窮沙靡不身
歷時露悲壯之音則彛尊猶及見之今亦未
見是編為其子昭伯所輯詩文多應制之作
盖即黃虞稷所謂十卷之本别冠以三朝思
榮錄一卷則其勅諭誥命祭文像贊神道碑
之屬幼孜事蹟已詳明史核以本傳此錄多
其子孫誇侈之詞無關考證今刪去不載惟
以本集著錄焉乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
