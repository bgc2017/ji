金文靖集卷四
明金幼孜撰
七言律詩
和答庶吉士楊之宜就柬宗豫大學士士奇諭德
及翰林諸同志(九首)
西風露下碧溥漙久别羇懷有萬端遊子自驚鄉夢遠
慈闈應念客衣寒雲連南浦低回鴈木落空江湧浩瀾
東閣故人如見憶新詩還許寄來看
廣寒宫闕載丹丘攬轡親隨御輦遊林外好花多映日
澗邊瑤草不知秋恍疑飛步凌三島絶勝龡笙過十洲
此日登臨膺寵渥相思不見重離愁
都門翹首思如飛萬里鄉山入望微久客情懷隨處好
故人書札近來稀江南落日孤雲遠旅館西風一鴈歸
昨寄黃庭緘遠意使來應想達京畿
太平海宇被皇風御輦時巡出九重獻納極慙才力薄
遭逢更荷聖恩濃未忘退直聯車騎猶憶同朝聽早鐘
回首帝京天咫尺鍾山雲氣盡成龍
日射天門烏亂啼朝回祇在掖垣西玉堂視草迴鸞馭
内苑看花散馬蹄太液波光臨闕近西山雲氣入簾低
欲知别後承恩好時有天香滿袖攜
十年謬忝戴朝簮歲月欺人老易臨報國未酬明主意
託交深識故人心太平製作過前輩早歲聲華在禁林
何日西忩同剪燭尊前夜雨聽新吟
扈蹕叨陪侍從臣後車寧敢附麒麟三春跋涉秦淮道
萬里經行析木津薄宦十年違梓里丹心此日係楓宸
南來冠蓋多如雨欲賦長楊愧後塵
春風躍馬上燕臺一覽江山亦快哉盛世遭逢叨寵眷
微生報答愧非才已從瓊島看花去還憶長楊獻賦來
早晚元戎清朔漠先期扈蹕日邊回
金水橋東謾卜居趍朝日日侍皇輿心懸北闕青雲近
日接南天樹影疎遠客風流應未减諸公文采復何如
癡兒無事煩深念懶鈍寧能讀父書
隨駕至昌平登萬夀山
萬里平原入渺茫淡烟疎雨曉蒼蒼河流北下連滄海
山勢西來接太行小洞人家雞犬静雲邊石室水泉香
經行不異桃源境駐目憑高意轉長
和胡祭酒快雪喜晴之作(九月廿八日也)
黃雲萬里夐相連六出飛花點座氊凍合龍樓初試火
寒侵鶴氅欲添綿御溝滉漾銀波静瓊島微茫霽景鮮
最是玉堂清似水捲簾呵筆寫鸞箋
禁中對雪和鄒侍講韻
都門向曉雪交飛獨步偏宜鶴氅衣天近蓬萊銀作屋
地迴粉署玉為扉洒忩更恐疎簾過拂帽還將短袖揮
已卜豐年多瑞應一尊共賞莫相違
再和曾侍講韻
凍雲壓地曉寒清剪出瑤花片片輕撩亂欲迷鳷鵲觀
霏微遠度鳳凰城湘簾半捲飛還落輦道經行掃更平
向晚玉堂光可燭細看書卷獨分明
和答祭酒胡公移居
故人遠自西江至借得幽居意自新茶竈筆床忘俗慮
紙忩石榻净氛塵賓朋問候時相過雞犬移來久自馴
共喜北來風景好霜晴十月暖如春
退朝口號和答祭酒胡公
金闕嵳峩聳巨鼇慶雲五色護龍袍西山瑞雪浮佳氣
太液微風颺碧濤載筆每聞天語近退朝還覩日華高
玉堂承詔多清暇歌詠猶能試彩毫
十月三十日思親
生我於今四十年每懷報德負蒼天身留北闕違桑梓
望盡南原隔墓田郡有清名傳死後人懷遺愛在生前
客居此日偏多感洒淚西風獨惘然
次許鳴鶴至日韻
初陽隠隠動微和卜歲占雲竟若何天近九重香霧暖
日迴萬井瑞烟多北來旅寓隨萍梗南望鄉山隔薜蘿
共沐聖朝恩渥重且湏對酒一高歌
冬十一月廿三日隨駕閱武於齊化門外
聖主從容事閱兵鑾輿向曉出都城三軍勇悍今無敵
萬騎驍騰舊有名牙帳風生鳴鼓角期門日暖動旄旌
早須漢北銷氛䘲海晏河清頌太平
讀文丞相傳有感
憶昨中原板蕩秋銜哀日夜在興周全生不為功名計
後死空懷社稷謀皎皎丹心明日月巍巍大節重山丘
北來弔古看餘錄祇在當時已泪流
晚歸自玉堂偶成
詞林退直過昏鴉緩轡垂鞭踏月華風急斷鴻低粉堞
天寒羸犢困柴車誰家步幛隨絲管何處鐃歌雜鼓笳
漸喜客居生意好底須物外避諠譁
皆山軒為太僕寺丞吳性泉賦
滁上幽居盡日閒捲簾面面對青山烟中樹色自遠近
天際浮雲時往還酒醒聞鶯過别墅興來洗馬坐松間
故知吏隠多真率何日相從一解顔
和韻答梁修撰
風清馳道散香塵日共趍朝侍紫宸瓊島雪寒猶待臘
御溝冰冸已回春異鄉慰藉煩朋友久客暌離念老親
慚愧菲才叨寵遇深期報答在兹辰
煇煇旭日照高臺暖氣還從上谷回香霧細薰池上草
紅霞低映水邊梅故人病起耽詩句羇旅豪來縱酒杯
總道殘年霜雪少春光先已到蓬萊
禁城雪後暖初生草樹凝暉炫曉晴仗簇青雲開雉扇
香通紫禁度鸞笙中天日月懸雙闕一統山河奠兩京
幸喜承恩偕扈蹕朝回時共散珂聲
凝清堂為姚府尹賦
玉雪襟懷鶴氅輕畫堂燕坐有餘清捲簾自愛青山好
隠几不聞啼鳥聲日轉暖雲當戶静雨餘碧草上階生
就中此意誰能識歲久應知太守情
贈太僕吳寺丞還滁陽
昨來呈馬御樓前五色龍文照錦韉喜見承恩來日下
忽看行李出天邊河流夜繞盧溝月關樹晴連白塔烟
臘盡春歸能幾日到官應是及新年
次若思胡祭酒立春日早朝
客裏殘年逢立春清宵待漏拜楓宸玉階旗影飄晴雪
馳道珂聲動紫塵綵燕鬭簪幡勝好芹芽試簇菜盤新
鑾輿暫退聞呼喚賜宴先傳及近臣
次羅修撰元旦紀事
漏聲未徹禁鐘催絳闕熹微曙色開仙樂近從三殿出
香烟還傍九霄來西山王氣連蓬島南極恩光被草萊
此日履端同獻夀陽春屬和羨多才
次胡祭酒元日早朝
未明鹵簿已先陳鳳蓋鸞旗五色新銀燭影含雙闕曉
簫韶聲合九重春金函奉表來羣辟卉服隨朝進遠人
共祝堯年歌聖德燕南萬里净風塵
和子啓曾侍講元日早朝
金鑪裊裊瑞烟輕銀燭煌煌拂曙明天轉蓬萊紅日近
春回閶闔暖霞生九霄斧鉞開仙仗萬國衣冠會玉京
忝列鵷行稱聖夀三台遙覩泰階平
喜友人郭子成赴召至京夜宿旅舍賦此奉柬
暌離已是五年餘又復相逢在客居白首誰憐多患難
丹心自許效馳驅金臺夜月生歸夢鯨水秋風憶故廬
此夕旅懷應盡解不須對酒重欷歔
黃公宗豫元夕請賞蓮花燈次光太胡公韻
錦簇星房巧樣新畫堂不夜暖生春瓊杯貯露承仙掌
絳幕流霞度暗塵豔質交輝風度席紅粧低照月隨人
年年此夕陪清燕傾倒寧辭醉脱巾
贈王尹實判官還潞州(善篆書)
三年京國數追遊千里還官寵渥優詩興謾從佳士發
篆書多為故人留山城臘盡梅初放驛路春寒雪未收
早晚到州如有暇新詩先寄鳳池頭
贈袁士誨之官孝感
與君相見還相别又捧天書出紫宸江上月移仙棹遠
花前日照錦袍新河陽舊日民懷惠栢府當年政有神
自昔郎官當列宿為言撫字在忠勤
贈赤水張經歴矩秩滿還官(矩嘗為新淦知縣)
昔年相見忝諸生此日重逢愧老成紫陌看花同是客
燈前對酒若為情湘江水暖春來綠蜀道雲開雪後晴
此去轅門勤贊畫佇看鶚薦有公卿
和答光太胡學士至日喜雪之作
微陽初動煖生灰晨雪霏霏應候來漸覺飛花迷粉署
忽驚舞絮滿瓊臺銀河有影光初合金水無聲凍不開
總道豐年三白好且須酌酒勸深杯
和若思胡祭酒至後詠懷(二首)
學省朝回無一事鉤簾坐看雪飛花故人問字或載酒
穉子敲冰時煮茶東閣十年同載筆西江千里共思家
昨朝葭琯陽初動時覺新袍煖漸加
花樹凝暉散彩霞禁梅融雪吐輕花玉堂進講仍分直
光禄傳餐更賜茶報國自期心似鐵浮生已分客為家
太平幸際重熙日喜見新陽霈澤加
壬辰會試受命作考試官
恭承詔命簡羣英慚以非才秉鑑衡五夜奎光垂玉座
九重曙色動霓旌明時養士關興運此日掄材係聖情
不獨有周歌棫樸朝陽佇聽鳳凰鳴
二月八日入試院奉柬諭德士奇諸同志
羣才濟濟會南宫奮筆争趍戰藝中江海魚龍乘化雨
雲霄鵰鶚借長風文章自昔歸時論選拔由來合至公
聖代求賢思治理共須努力副宸衷
青山白雲圖
十年京國夢林丘此日披圖憶舊遊忩戶烟雲晴欲合
樓臺蒼翠晚初收長橋流水通行客落日滄波起棹謳
為問玉山渺何許此身先已到瀛洲
竹林書屋為劉子樵賦
萬竿蒼玉護茅廬清絶偏宜隠者居五月綠隂連戶牖
三秋涼翠濕衣裾閒裁汗簡供吟詠醉寫琅玕入畫圖
何日考槃能遂願相從三逕引柴車
分題得黌館絃歌送蕭太守伯辰還深州
太守興賢費琢磨諸生歲久沐餘波黃堂晝永鞭笞静
泮水春深雨露多已喜閭閻興揖讓屢聞父老誦時和
州人自此敦風教不獨文翁有詠歌
贈石彦誠之官徐聞
故人取别大匆忙行李朝來發帝鄉當代求賢思治理
昔人作縣重循良過家臘盡懷桑梓度嶺春來避雪霜
海上到時官事少題詩日日對桄榔
贈黃思恭先生受誥還永嘉
逥鸞五色散天香鳳翥龍飛粲玉章聖主褒封昭盛典
先生拜賜荷恩光大夫命服尊鄉里學士官銜壓右坊
此别但期多夀考永歌天保頌時康
挽蘇伯厚編修
先生交誼重金蘭十載同朝列從官天禄校書知姓字
經筵進講識衣冠花迎旅櫬春雲暗樹掩銘旌暮雨寒
目送歸魂招不得忍將别酒酹江干
扈從狩陽山次韻答胡學士(時有甘露降)
鸞輿曉出五城東從狩儒臣載筆同日下蒼龍隨玉仗
道前寶馬載琱弓苑松承露枝皆白島樹經霜葉盡紅
向晚笳聲催疊鼓軍門校獵氣偏雄
扈從再狩武岡次學士胡公韻(二首)
曉瞻行殿倚岧嶤步入高峯路更遙鐵騎蹴雲開御道
蒼鷹掠野上層霄旌旄高下隨山轉烟火依微隔樹燒
忝後詞臣慚謭薄幾迴扈蹕逐行鑣
輦道霏霏散紫塵好風晴日煖先春羽林列騎分兵衛
玉帳迎鑾引從臣香度綵雲瞻御氣光涵寶露沐深仁
太平久協非熊兆况是清朝集鳳麟
贈李伯葵還廬陵(其子為禮部郎中)
二十年前早識君别來幾度想清芬滄洲把釣常聽雨
林下哦詩只看雲郎署綵衣留繾綣畫圖别意寫殷勤
青原白鷺遙相望把酒臨岐忍共分
臘月四日同楊諭德晚出訪友人李伯葵余回至
長安街墜馬遂在告數日胡學士先以詩見寄明
日楊復以詩來相嘲因次韻奉答且以自解也然
後詩結語蓋答楊意也(二首)
雪消官道馬難行駕馭由來未可輕顛蹶泥塗争失笑
淋漓衣袖益堪驚浩歌不盡停雲意高卧何勝戀闕情
忽得好詩相慰藉明珠萬斛照新晴
向晚街頭驚墜馬已瞻歸騎去翩翩濺泥未覺沾烏帽
墜地寧論涴錦韀松火寒爐供夜坐梅花高閣對朝眠
未須一蹶傷遲暮壯志還應邁昔年
九日侍從車駕出南郊登高
京華此日逢重九扈蹕登臨荷聖情萬里河山空斥候
三秋禾黍賀收成西風旌旆連雲影落日樓臺起笛聲
慚愧微生叨寵遇永歌天保答昇平
九月十八日扈從車駕出居庸關外較獵
羽士如林亦壯哉長風萬里蹴飛埃琱弓射鴈雲中落
錦臂鞲鷹馬上來絶壁重重圍網近高峰獵獵竪旗開
從臣載筆長楊裏謭薄慚無獻賦才
和子啟曾侍講勅建内閣之作
中天蓬島鬱岧嶤紫殿瓊樓近碧霄樹外遠峰晴入閣
花間流水曲通潮清朝視草迴鸞馭白晝焚香合鳳韶
共喜臨池多暇日綵雲時向座間飄
和曾侍講禁中聞鶯
禁城疎雨映紅霞忽聽鶯聲感物華天上幽棲偏自在
日邊嬌語避諠譁歌餘白晝閒芳樹啼盡東風送落花
却憶江南成久别坐聽曾到野人家
北京八景
居庸疊翠
嶻&KR1110;天關復幾重龍飛鳳翥勢偏雄千山黛色落平野
萬里烟光明遠空峽口人行春雨外樹邊鳥度夕陽中
北巡記得隨鸞馭曾上雲間苐一峯
玉泉垂虹
宛宛垂虹引玉泉縈巖出澗净娟娟細通樹底映初日
遙轉湖隂涵遠天魚動翠紋生雨後鷗翻細浪起風前
源源自是歸滄海添作恩波徧九埏
太液晴波
禁苑香風散紫埃晴波漾日自沿洄天光下映銀潢净
雲影遙涵玉鑑開舊日曾隨仙仗到幾時還載酒船回
從知弱水通三島應有羣仙獻夀來
瓊島春雲
蓬萊東望近扶桑冉冉春雲接下方隔水樓臺通御氣
半空草樹發天香花間駐輦霓旌濕海上傳書鶴夢長
映日龍文還五色殿頭常得近清光
薊門烟樹
平野荒荒接薊門淡烟疎樹碧絪緼過橋酒幔依稀見
附郭人家遠近分翠羽落花行處有綠隂啼鳥坐來聞
玉京盡日多佳氣縹緲還看映五雲
西山霽雪
海上雲收旭景新連峰積雪净如銀晴光迥入千門曉
淑氣先回上谷春瑤樹生輝寒已散瓊林消凍煖偏勻
玉堂相對題詩好移席鈎簾坐夕曛
盧溝曉月
盧溝杳杳出桑乾月照河流下石灘茅店雞聲斜漢曙
汀沙鴈呌早霜寒水光微帶山烟白野色遙連塞草殘
千古長橋枕南北憶曾題柱倚闌干
金臺夕照
迢逓金臺近日邊偶來登覽尚依然萬家禾黍秋風外
十里旌旗落照前遠郭砧聲來杳杳平原歸騎去翩翩
黃金謾說能招士千載猶傳郭隗賢
元夕賜午門觀燈(四首)
鼇山高聳架層空萬燭燒春瑞氣融星動銀河浮菡萏
天垂瓊島綻芙蓉行行綵隊穿華月曲曲鸞笙度好風
自是太平多樂事君王要與萬方同
鳳輦初臨鼓吹喧千官環侍紫宸邊九門燈火雲霄上
午夜山河錦繡前春散爐烟浮樹暖月移寶仗映花妍
從臣忝預傳柑宴既醉猶歌湛露篇
天上紅雲濕翠旗樓前燈影動罘罳御筵花煖歌聲近
紫禁風清玉漏遲中使傳宣還賜果詞臣獻賦更陳詩
華夷盡道承恩澤千載昌期際此時
萬朵金蓮徹夜開滿簾香霧隔蓬萊遥看鼇背雲中出
喜見仙人海上來拂曙星河低絳闕凌空鸞鶴上瑤臺
笙歌一𣲖春如海共進吾皇萬夀杯
賦玩藻軒
新構華軒小池上閒來玩藻亦多情紫莖蕩日綠波動
翠葉翻風細浪輕自昔舜裳昭盛美况聞魯泮播嘉名
極知文采歸吾輩育德相期更老成
贈許(闕)時還文江
共說君家兄弟好容儀楚楚羨多才兄從載筆兩京去
弟復將家萬里來行李暫留殘臘住扁舟却向早春回
客中相送情難盡愁賦歸鴻對酒杯
次用之梁贊善人日觀駕之作(四首)
森森羽衛肅清晨扈蹕千官候紫宸旗擁交龍收宿雨
輦隨丹鳳輾輕塵三陽應候頻占歲七日宜晴自可人
極知聖德同天運萬彙從兹又一新
朝罷金輿出建章慶雲五采絢晨光霓旌拂樹開仙蹕
寶馬穿花散御香金水繞梁初泛綠仙醪貯甕尚封黃
鎬京侍宴沾恩澤獨對南山獻夀觴
幄殿當中錦繡開千官先進紫霞杯花間合樂晴雲度
柳下停鑾晝漏催日麗綵筵金作屋雲逥寶仗玉為臺
東風澹蕩春先到已有陽和徧九垓
萬乘行春展豫遊忝從載筆荷恩休碧桃花重偏迎輦
御柳寒輕不入裘天香盡日隨冠蓋佳氣無時近冕旒
聞道故人歌詠好詩成先擬進瀛洲
賦道鄉先德堂
昔者曾聞鄒道鄉至今青史播餘芳傳家獨倚詩書重
貽後深知慶澤長門外滄波流滚滚雲邊喬木碧蒼蒼
西山南浦遥相望何日維舟向草堂
為太僕卿楊砥賦春牧圖
為愛吴興筆法工綵毫一掃冀羣空雄姿駿骨多難辨
汗血龍媒自不同春暖散遊芳草地雨餘閒卧落花風
渥洼異産曾親見幾度承恩侍九重
次曾侍講對雪(二首)
北風作雪試寒冬遠近飄颻未覺重禁苑鶴迴迷玉樹
長天鴈落避遥峯偏宜映字臨書卷不畏衝寒候早鐘
最是玉堂清致好煮茶高詠獨從容
落雪如花屬莫冬關河萬里白重重飛花亂點城邊樹
積素遥遮海上峯雙闕塵消清輦道九城月淡度疎鐘
平生心事應如許肯與春光鬭冶容
寄伯兄季質及諸弟(四首)
弟兄不見十餘年南北相望各一天久别故園空有夢
新添白髮自堪憐已知放浪烟霞外自愧棲遲雨露邊
愁思滿懷無處着朝回時誦鶺鴒篇
一别滄江十五年每依北斗望南天髩毛衰颯交游念
才學迂疎聖主憐望日獨占霄漢表因風不到鴈鴻邊
自慚蹤跡長羇旅招隠空吟桂樹篇
金臺為客動經年北望鄉山萬里天書札久無朋舊問
官居惟有老親憐白雲渺渺西江外歸雁翩翩落日邊
早晚淦頭逢驛使殷勤為我寄長篇
淹留京國值殘年回首西江隔楚天金馬玉堂容我老
清泉白石為君憐已聞卜宅依雲際尚憶攜書到日邊
盡道别來多賦詠錦囊珠玉動成篇
除夕次胡祭酒韻
燈前又是一年過久客寧知白髮多天上椒花渾爛漫
故園生計己蹉跎玉堂詩句聯珠玉華屋笙歌豔綺羅
獨坐齋居清似水早朝又擬候鳴珂
雲山草堂為楊庶子賦(二首)
聞道幽居近翠微好山多與白雲齊柳塘日煖花争發
門巷春深鳥自啼酒醒每臨松下坐詩成閒向竹邊題
一從射策金門去風雨年年夢建溪
草堂瀟洒出氛埃疊嶂層雲翠作堆林下日長書帖静
溪頭水滿棹船回興來展席看圖畫客至揮毫對酒杯
倘得承恩歸梓里杖藜還許共徘徊
贈劉院判
舊傳方技獨精深白首難忘濟世心聲譽早知聞禁闥
交游今喜在詞林種來仙朵頻收穀煉就丹砂欲化金
我為鄒陽偏感激謾酬舊德寫新吟
為雲南楊賦雅樂軒
久住雲南長子孫故家文獻至今存絃歌不廢書連屋
賓客間過酒滿尊春暖花香晴入戶雨餘山色曉當門
碧雞金馬應能識此意何時與共論
贈劉校書赴沂州學正
角聲催曉鴈聲寒握手都門話别難行李只留詩卷在
離筵須勸酒杯乾幾行雪樹臺前見千里雲山馬上看
莫謂沂州氊獨冷校書原是老儒官
贈汝南房公安再任山東參政
昔在山東治績優只今躍馬羡重遊九天雨露覃恩澤
萬里風雲起滯留心事自來如鐵石聲名此去重丹丘
承宣努力康時政佇聽民謠載道周
贈郭公叙改調浙江僉憲
當年承命忝文衡虎榜高題見姓名衣繡昔從關陜去
秉&KR1301;今向浙江行薊門臘盡陽和動沽驛寒消雪水生
深愧臨岐無别贈激揚好為樹風聲
贈山隂吕公升服闋僉憲閩中
待漏曉辭雙闕下秉騘遠出五雲邊交遊愧我叨虚譽
風裁如公羡獨賢客路三冬逢積雪關河萬里值殘年
七閩早晚咨詢遍猶想登臨攬轡前
贈吳舍人勝復任還南京
十載抽毫侍禁闥天官書考共稱宜清宵待漏辭仙仗
幾日看花到鳳池别酒一杯怜夙昔畫圖半幅寫暌離
南京故舊如相問為道衰遲鬢欲絲
贈人長蘆鹽運司
栢臺凜凜著清名十載超遷荷寵榮風掣滄溟鵬運遠
雨晴官道馬蹄輕地空積鹵烟光迥海闊遙天蜃氣清
自昔煮鹽關國計深期出納慎廉平
輓亡友胡若愚
與子暌離三十年詎期死别隔重泉西山鶴唳寒雲外
南浦猨啼落照前曲庋塵消遺藥裹空齋雨冷廢殘編
巳聞令弟書潜德欲托銘文與世傳
元夕午門賜觀燈(二首)
鳳輦遥臨絳闕前六鼇擁翠出中天花明寶樹分銀燭
仗簇青霄散御烟五鼓稀聞傳玉漏九重頻得侍金筵
太平共仰吾皇聖再拜稱觴祝萬年
天仗森森列寶臺教坊初進鼓如雷金蓮夜放輕寒散
絳蠟春融瑞氣回仙樂慢調雙玉管紫宸頻上萬年杯
傳柑歲歲承恩渥感遇深慚負不才
贈子魯陳郎中使西域
東風輕騎去翩翩王事驅馳念獨賢奉詔昔曾煩陸賈
尋源今日得張騫曉經虜部雲連塞寒宿穹廬雪滿氈
兩度玉門今始慣殷勤德意在敷宣
贈王所存復任會昌
十年司訓滯山城此日重遊歎老成闕下偶留俱是客
天涯送别若為情馬融設帳青燈舊劉向經傳白髮生
聖主崇儒恩獨厚深期作育報昇平
贈熊自誠還文江
白髮遨遊閱兩京相逢偶得話平生花開别館三春夢
草綠遥天萬里情水驛維舟聞過鴈江亭把酒對啼鶯
極知令子難為别遠道猶煩寄好聲
三月十日隨駕獵海子上奉簡胡學士楊庶子
暖日融融静鼓鼙條風拂拂動旌旗柳間飲馬春泉細
花裏聞鶯晝漏遲近苑獵迴猶賜饌行宫朝罷更題詩
晚來獨向都城望雲擁蓬萊五色垂
三月廿二日隨駕出郊外即事
出郊偶得並鞍驂塵俗都忘意自耽桃李花繁正啼鳥
桑柘葉大將浴蠶遠樹垂羅青似帶遥峰過雨净於藍
聞道野人催種秫却令回首憶江南
夀菊為行儉王修撰賦(二首)
剪折曾聞出禁垣誰知生意久能存敷榮不異烟霞色
秀植何殊雨露恩盡日幽香迴玉署經時豔彩照清尊
持茲好為嚴親夀服食區區未足論
玉堂分得一枝來坐對高秋亦快哉餘英絢日時堪把
殘蕊凌風久更開祇訝生成資灌溉翻憐穠郁勝栽培
保此孤芳期晚歲贈君高詠擬瓊瑰
偶過胄監學正曾才魯出黃精共食之因以奉東
見說黃精出遠方製來佳味喜初嘗長鑱斸處應逢雪
小甕盛來尚帶霜日曝已經三伏暑蜜藏猶和百花香
臨風泚筆題佳句還憶分來寄玉堂
輓兵部盧侍郎淵
經年不見盧兵部忽讀銘文淚滿頥事業巳為當世重
忠勤頼有聖明知浮雲流水都如夢南浦西山總是思
一劍未酬知己願忍歌楚些送孤兒
贈周至善還廬陵(大理寺正復則之父也)
清曉驅車出帝京一尊那及送歸程分攜不盡故人意
繾綣難勝手足情雪滿匡廬山更好草深彭澤水初生
到家應慰諸孫望日向花前進夀觥
贈進士錢稽穡僉憲湖廣
新除僉憲湖南去行李匆匆發帝鄉金闕九重分使節
繡衣五色帶天香雲霄攬轡迴鵰鶚江漢觀風動雪霜
少日操持期遠大臨分相送意偏長
槐隂書屋為姚少師乃子賦
種來槐樹碧森森高覆茅齋十畝隂積翠滿庭侵縹帙
清風入座濯鳴琴盍簮時有衣冠集閉戶不聞車馬音
壯志窮經知有待沉潜須識古人心
歲除時享太廟陪祀
廟門肅肅迓鸞輿環佩珊珊百辟趍大樂升歌將事始
黃流祇薦禮神初香霏寶鼎浮丹戶氣間膋蕭散玉除
萬歲皇圖天遠大靈光長護紫宸居
瑞應白烏詩(二首海陽縣貢獻)
聖皇端拱致雍熙遠貢祥烏自海涯素質晶熒疑綴雪
奇姿淨潔勝凝脂藏輝雅稱棲瓊島暎日還宜傍玉墀
幸際升平瞻上瑞虞廷堪比鳳來儀
仁鳥呈祥特賜觀玉階抃舞集千官霜毫一色逾瑶鶴
玉羽雙明掩素鸞五夜崇光生絳闕清晨喜氣溢朝端
吾皇福夀同天地仰祝鴻圖萬世安
萬夀聖德詩(四首)
天眷皇明膺寶祚德隆聖母集繁禧塗山啟夏同前代
太姒興周比昔時閨閫只今資善教邦家政此頼維持
太平海宇同歡慶萬歲千春仰聖慈
聖母勤勞秉孝誠陵園展謁届清明龍輿穏導出金闕
鳳駕徐行自玉京田野耄倪均舞抃山川草木總光榮
小臣扈蹕承恩澤願效嵩呼播頌聲
聖母謁陵當令節孝心一念格皇天初看瑞雪清黃道
旋觀甘霖布大田此日園林鍾王氣長時松栢藹祥烟
鑾輿歲歲來瞻拜慶澤綿延及萬年
聖母深仁及萬民聖皇至孝貫蒼旻西宫榮養超前古
長樂歡娱奉萬春夀擬乾坤同久遠德隆家國極彌綸
臣民處處騰歌頌此日均沾雨露仁
元夕賜觀燈(二首)
聖主無為致太平九重歡賞洽輿情東風大地春如海
午夜星河火作城魚躍鳶飛同化育農歌社舞荷生成
鎬京侍宴榮恩遇願效賡歌答聖明
天仗森森護翠華從官如雨列簪花教坊樂舞三千隊
燈市樓臺十萬家寶座星迴瞻御氣宫壺春煖醉流霞
金吾此夜知無禁處處笙歌語笑譁
次韻答孫孟修(五首)
蚤歲詞華邁等流名家知子獨才優芝蘭玉樹推諸謝
碧嶂清江數二劉忩下螢光長照夜客邊鱸鱠屢逢秋
胸懷已覺吞雲夢蹤跡於今半九州
朝朝禁苑接羣賢日影那能復計磚晝永玉堂頻視草
夜寒金殿每分蓮敢誇詞藻三王後誰識文章兩漢前
千里獨勞詩遠贈驪珠萬斛照華牋
蓬萊紫殿壓金鼇簮筆時常近節旄紅日迥浮仙掌動
綵雲深擁御筵高娛情翰墨知吾子叨禄詞垣愧我曹
幾度歸來清夜永天香細細染宫袍
故園松菊未全荒桑梓遥瞻雨露芳自愧青綾嚴内直
長懷白髮在高堂文名敢擬追先漢詩律誰當繼盛唐
江海羡君才獨健贈來珠玉夜生光
儒官列職侍東曹宦轍馳驅敢憚勞載筆屢登金獸闥
承恩多賜錦鵰袍不栽縣令門前柳慣看仙人洞裏桃
自是南州多俊傑劍光還射斗牛高
山居八景為大學士胡公光太賦
芳洲春草
滄洲迤邐接長堤草色經春望欲迷濃帶曉烟青冉冉
遠含疎雨碧萋萋王孫獨係歸時恨謝氏偏留夢裡題
記得往年長送客夕陽江上馬頻嘶
竹塢雲林
憶過滄江問草堂萬竿蒼竹倚雲長隔簾鶴舞清風入
卷幔龍吟雨氣凉静對琅玕時拄笏閒吹玉管更焚香
故園久别知無恙晚節相期傲雪霜
天玉泉石
白石清泉舊有盟長年登覽愜幽情危通碧澗生雲氣
亂灑寒巖作雨聲曾共仙翁分玉髓或從野客濯塵纓
何時蠟屐尋幽處坐聽松風思更清
石屋晴瀾
危石峩峩聳翠巒𥻘𥻘晴影颺層瀾四時雲氣當忩近
五月灘聲入座寒日照翠紋浮畫舫風含素練動漁竿
却懷太液恩波闊曾從鑾輿倚檻看
滄江烟雨
一望長江際碧空淡烟漠漠雨濛濛密遮遠樹蒼茫外
暝拂長林杳靄中極浦征帆迷遠近荒溪流水亂西東
滿懷清絶無塵思幾度看圖興不窮
墨潭秋月
寒潭烟淨水溶溶璧月澄清映遠空素練影深涵兔魄
玉盤光滿落鮫宫弄珠神女何時到解珮遊人此夕同
尚想泛舟攜客處扣舷一曲對西風
螺岡晚照
螺阜蒼蒼紫翠浮夕陽倒影映河流白雲半壁峰前暮
黃葉孤村雨後秋漸聽樵歌歸谷遠恍聞僧磬出巖幽
昔時行處今成夢回首令人憶舊遊
芙蓉寒雪
江上芙蓉萬叠開漫空飛雪淨纖埃瑶林欲凍千峰合
玉澗無聲一水迴向晚漁樵應自訝清朝猨鶴謾相猜
玉堂載筆曾同賦坐對西山亦快哉
次祭酒胡公移居禁城之西韻(四首)
編茆為屋竹為門咫尺嚴城隔市喧五夜珂聲花外散
九霄旗影日邊屯行尋紫陌添詩興坐對高槐注酒尊
自昔市朝多吏隐不須更羡浣花村
小徑新開長土花數椽茅屋静無譁忩前午轉聞啼鳥
墻角晴來數閗蝸一榻安身那有累十年為客自成家
詞林退食無餘事日日相過問煮茶
抱樸誰言拙似鳩官閒十載遂優游興來酌酒不成醉
老去吟詩苦未休野馬隨風忩外過茶烟颺日鬢邊浮
他年倘遂歸田計有約東山訪舊丘
疎槐凉雨曉來過短服新裁試越羅長日閉門人事少
清風滿榻綠隂多退朝只想尋韋曲投老猶思賦繭窩
共喜卜居成物色滿懷詩思近如何
内閣新成次大學士胡公韻(四首)
祕閣新開紫禁西高甍輝映與雲齊娟娟碧樹當忩近
靄靄晴峰入戶低豈有文章裨黼黻空慚侍從列簮圭
朝回盡日文書静花落閒階鳥自啼
同官翰苑忝同年敢以能言擬謫仙長日抽書開石室
清時進講侍經筵苑中御氣浮仙掌池上晴雲濕綵箋
好是午朝初退直紫薇花裏漏聲傳
五雲垂彩護金鑾載筆時臨白玉闌末學每蒙宣室問
不才虚費大官餐曹劉未愧風騷遠班馬由來制作難
却憶金莖頻賜露晚涼冰署不勝寒
晝長華館自沉沉最喜鉤簾得樹隂對語黃鸝偏近戶
多情燕子故穿林青雲回首江潮遠白髮欺人歲月深
慚愧微生無補報敢忘忠孝負初心
贈子儀張博士還南京胄監
新除博士南京去一騎迢迢發薊城久别未忘鄉里意
相逢不盡故人情夕陽紅樹孤帆影野水寒雲落鴈聲
職教成均知不忝深期作育贊皇明
輓史公望院判
三十餘年住帝鄉獨將遺業究岐黃官閒久已忘生事
朝退猶能校古方月滿杏林秋雨冷風悲橘井晚烟凉
令孫萬里扶歸櫬忍聽哀鴻薦一觴
贈傅以莊無為州同知
為客兩年留闕下承恩此日佐名州天香不斷生衣袖
大雪初晴送客舟報國自能持節操濟時應不乏才猷
到官尚想憐知己好遣音書慰别愁
贈傅禮讓僉憲還河南
憲府聲華藹縉紳還官總喜慰斯民繡衣出殿香烟合
紫誥從天雨露新千里驊騮開道路九霄鵰鶚出風塵
遥知父老爭迎候&KR1301;馬重臨洛水春
輓泥田周煥英
生平孝義有天知父子情深不盡思歸骨尚存當日事
載銘空使後人悲江湖隨處曾經覽風月於今負宿期
千載高門餘慶在况聞嗣世有佳兒
輓曾秬光薦(學士棨之長子二首)
力期科第繼前人豈料青雲志莫伸白日悲風來萬里
故鄉凶問及三春青山雨冷封黃壤舊館燈殘掩素塵
可柰雙親成永訣空餘涕淚灑衣巾
生死茫茫未可知九原一去負深期偶看書札傷前事
細讀新詩感昔時春雨蘭苕空有恨秋風玉樹不勝悲
向來哀樂真成夢三尺空令著刻詞
次韻寄祭酒胡公若思蓋嘲之也
老去襟懷誰與開喜聞燕子及春回舊書祇課諸孫讀
新釀時逢好客來稠疊敢忘知己贈經綸浪許後生材
一自西江歸卧病幾從天上望蓬萊
輓解潮夫
憶昨承恩乞養歸九原一去更無期弟兄遘難人皆惜
鄉里傷心我更悲令子已聞歸舊業故人還為著銘詞
追思往事成塵夢回首山陽淚滿頥
輓錢塘潘處士(中書舍人勤之父)
湖山舊隠最從容詩酒閑中杖履同總喜高年榮禄養
親逢聖代沐褒封遼東鶴化驚秋月江上猨聲墮晚風
令子詞林久相識為吟楚些興無窮
分題玉階春曉送知縣郭瑛還金華
九重初起漏聲稀海色曈曨曙影微花隠玉樓通御氣
香霏丹陛散朝暉天垂豹尾開仙仗日繞龍鱗動衮衣
朝罷都門一相送五雲回首思依依
輓李訥菴
布衣久與世相忘德善由來重一鄉湖海壯遊詩獨好
山林清隠興偏長閒齋教子書盈篋别館娱賓酒滿觴
一自九原乘化後空聞薤露淚霑裳
送人赴遵化主簿
昔聞作簿數仇香文采如君更莫當豈謂鳳鸞棲枳棘
終看騏驥騁康莊花前對酒清歌發馬上看山别意長
珍重到官敷善政都門翹首日相望
岫雲軒為泥田周叔昭作
平生心事只悠然杖履逍遥稱暮年長愛山光來座上
時看雲影落簷前花間曉共絪緼合忩外晴兼紫翠連
亦欲與君尋雅趣投簪何日賦歸田
送江紀善秉心奔母喪還鄉
初聞謁告省慈闈豈料仙遊忽見違白首未終三釜養
故鄉空見一舟歸松楸有淚傷春雨諼草無情暗夕暉
腸斷東風難把别寸心應逐白雲飛
和劉仲良遺子咸詩
為憶雙親及老年冬温須是藉純綿初從蠶室分霜繭
寄自烏臺裏雪氈野服裝成宜宴坐寒衾製就稱安眠
極知微物勞嚴訓肯使清名汙一錢
輓南昌黃仲謙(禮部郎中鍾之父)
昔隠林泉遠利名至今遺德重鄉評艱難早見承先業
耕學還聞啟後生夜雨孤燈閒舊榻寒霜宿草翳佳城
南宫有子敭潜德表墓將鐫太史銘
送胡尚書乃弟歸常州
北來未久即言歸兄弟情深忍遽違别館夢回催去騎
南宫人醉把征衣山迴極浦帆檣遠水闊長空鴈影稀
想過彭城憶坡潁暮雲回首思依依
送楊稷還泰和(東里先生子也)
君家嚴父我知己道義相親三十年共說承家推令子
况聞世德盛名賢歸帆渺渺西風外去鴈翩翩落照前
此别更期敦實好臨岐相送思綿綿
送康孟嘉赴廣西按察知事
遥奉除書指越鄉佐&KR1301;今喜得賢良過家猶想榮簮紱
度嶺應知静雪霜揮翰有時臨桂樹捲簾長日對桄榔
極知憲幕無餘事書問時能寄玉堂
送陳秉剛赴廉州照磨(二首)
闕下相逢話未休一官又赴嶺南州近郊苜蓿收殘雨
高井梧桐動早秋鴻鴈遠隨舟楫去魚龍欲挾海波浮
喜聞郡幕無公事應得登臨記遠遊
射策當年負俊聲每憐知已最關情梁園早見收枚乘
宣室無能薦賈生清夜聞雞傷别思北風驅馬促嚴程
懸知過嶺梅將發有待題詩寄玉京
松筠軒為章仕顒作(號風子能大定數居淦城)
舊住城東二畝宅種來松竹長偏成每疑蒼雪簷間落
時有凉風座上生長日持杯看鳳舞清宵隠几聽龍鳴
向來數學名尤盛深識先天造化情
贈李君元珙致仕還家(三首)
京國重來鬢巳蒼每因話舊意難忘幾年簪筆依丹禁
兩度乘&KR1301;按越鄉自是高情超世俗從來雅操敵冰霜
只今勇退真難得為子高歌一慨慷
客路驅馳四十年一朝解組賦歸田柴桑獨見陶潜去
盤谷誰如李愿賢鴻鵠九霄隨返旆烟波萬里送歸船
都門把别情無限老我空吟桂樹篇
天上涼風動早秋河橋送客思悠悠詩篇獨向朝回寫
翰墨多因去日留白石清泉同野服閒雲流水共扁舟
鑑湖倘得蒙恩遇尚擬山中訪舊遊
送陳參政傑復職
久效勤勞歴四朝暮年文采更飄蕭九重奏最隨鳴珮
萬里還官理去橈藩閫祇今資贊畫縉紳猶自仰丰標
西江總有清名在更盡忠誠答帝堯
輓都御史邵玘
繡衣屢拜渥恩濃憲府重臨位秩崇此日威名馳列郡
昔時風采著朝中清秋鶴化鍾山月落日猿啼浙水風
北望鳳臺吟楚些可勝抆淚聽哀鴻
送從姪廉伯還新淦
憶别鄉關忽五年遠來相見各凄然為憐骨肉情難盡
力濟艱危誼獨全去鴈嗈嗈低遠浦征帆渺渺隔長川
倚門白髮懸相望早促歸程慰目前
王學士直求賦五杏圖贈蔣院判
蔣君高誼復何如種德惟看杏遶廬綠葉晴雲遮錦幄
繁花疎雨薦庭除心同董奉多隂隲學究河間有著書
此日故人酬厚意畫圖千載重璠璵
贈張清紀根致仕還蘄州
御勅新頒五色鮮賜歸今見寵恩全同朝愧我猶為客
投老如公即是仙行李蕭蕭秋色外征帆渺渺夕陽前
蘄山回首還相憶清夢時應到九天
龍潭十景為太醫院判蔣用文賦
三江觀潮
三江形勝接蓬萊海若驅潮萬里來捲地雲濤奔洶湧
連天雪嶂聳崔嵬居人訝逐滄溟去賈舶驚從碧漢迴
最是高樓明月夜凭欄騁望亦奇哉
七星禮斗(七星山名舊有七星觀道士馮初陽居之薩天錫有詩贈馮云)
江上名山似列星玉皇宫殿接青冥忩留御史尋仙句
匣有真人寫道經紫府月明瞻斗氣瑶壇夜永候雲軿
當年曾記幽棲處幾度登臨上翠屏
華麓尋真(有兩峯秀拔可愛相傳茅君於此税駕云)
華麓蒼蒼擁翠鬟兩峰高並碧雲間飛仙遠挾蒼龍去
羽客曾乘白鶴還絳節霓旌何處是青松白石此中閒
一從簉羽隨鵷鷺幽賞於今不可攀
柳灣待渡
楊柳依依兩岸分清灣渺渺是通津舟人向夕停橈久
過客臨流待渡頻華麓烟消山色暝海門潮送月華新
畫船撾鼓滄江上曾扈鑾輿向北巡
官橋送别
迢迤官橋接坦衢每因送别此躊躇流分曲澗通瑶海
影落長虹跨碧虚别酒傾殘桑落好愁心折盡柳條疎
致身巳遂青雲志何用歸乘駟馬車
水驛維舟
畫鼓傳聲動驛樓江臯使客暫維舟初承紫詔來天上
直遣皇華到海陬漠漠雲山春靄合蒼蒼烟水夕陽收
長亭勝概今何似歸夢時應戀舊遊
花洞垂綸
桃花洞口水洄沿下有漁郎理釣船萬傾光浮瓊島月
一絲晴漾碧波烟高風未許誇桐水逸興何殊在渭川
巳喜飛騰霄漢上不須回首記當年
旗山散牧(有牧馬所在焉)
見說旗山近帝鄉清時散牧總飛黃千羣踏月雄姿異
萬騎嘶風駿尾長雨後平原芳草遍春來曲澗碧泉香
昔時汧渭那勝此蕃息應知似華陽
石屋春遊
與客春遊上翠微春寒新試薄羅衣行逢石屋窺仙境
坐對龍池俯釣磯隔塢雨餘啼鳥緩平林風静落花稀
也知勝地尋芳好吟送斜陽盡醉歸
譙樓晚眺
麗譙高構倚層空暇日登臨逸興濃野色蒼茫迷遠樹
角聲凄切逓疎鐘數行影落江心鴈一點青分海上峯
最是五雲雙闕近幾迴翹首望飛龍
贈林推官還閩中
白髮蕭蕭老節推金門謁告獨言歸十年報國心如鐵
萬里還家錦作衣路入閩山榕樹暗雲生海嶠荔枝肥
京華相送多知己别後無令信息稀
贈進士陳素漳州教授
上林鶯囀柳花飛送子今辰出帝畿射策巳先多士選
承恩獨領教官歸淮南雨過蘼蕪綠閩嶠雲深荔子肥
珍重斯文期遠大臨岐莫用歎暌違
敬思亭為司業貝公賦
翼翼新亭倚墓門思親不見每銷魂寸心獨抱終天痛
永慕難酬罔極恩陟降有時聞謦咳薦羞猶想及生存
松楸滿目餘霜露流澤綿綿裕後昆
為吕尚書題山水小景(時有還陜之行)
尚書愛山兼愛畫索我題詩意甚濃一片白雲晴雨外
兩行樹色有無中茆舍午烟啼鳥静野橋春水落花紅
明朝一騎天邊出回首居庸隔幾重
贈吕尚書震還陜西省親(八月二十四日)
鳴珂擁蓋度函關盡道春卿晝錦還聽履幾年勞聖眷
稱觴此日慰慈顔馬頭千里秦川路鳥外三峯華嶽山
别後知君長戀闕龍墀佇待綴清班
贈李子華江西參議
懷昨論交二十年祇今相見雪盈顛驊騮遠路驅馳慣
紫鳳朝陽羽翮鮮北闕承恩知感激西江貳閫頼敷宣
玉堂話别憐知已謾寫新詩拂錦箋
贈周迪赴襄陽訓導
官署相逢屬暮春一尊偶得話情親昔年講學期科第
此日傳經領縉紳花外鶯聲醒别酒雨中草色沒征輪
臨期一送情何限為子長歌賦采芹
贈蕭鶴年還新淦
遠遊今識帝王州暫住還聞買去舟早從北闕瞻麟鳳
却望西江候斗牛聖世才華難自致故家文獻許相求
底事匆匆不相見詩成何以慰離愁
豸角山房詩(有序)
予友羅彦功昔司教於延平之順昌因扁其退休之
室曰豸角山房嘗命善畫者為圖以寫其山房之勝
而徵士大夫為之歌詠焉比來京師出此卷相示且
索予賦詩憶予十七八在廬陵時與彦功相交今且
三十餘年矣俯仰今昔不覺為之慨然因退朝之隙
與彦功張燈夜話遂援筆賦此(時永樂戊戌八月二十又六夕也)
昔年振鐸豸山阿池館隂隂閟綠蘿雨後翠微移榻近
春來芳草入簾多樞衣秀士聽經退載酒騷人問字過
江海只今思舊業夢魂長繞劍津波
為友人題思親堂
雙親淪逝獨何之此日空餘淚滿頥故里松楸長在望
客居霜露不勝思秋風宰樹啼烏惨夜雨青山白鶴悲
知子承家能不負顯揚努力慰深期
贈貢士李叙入太學
戰藝南宫志不衰春風下第自稱宜九苞紫鳳誰能識
千里驊騮豈易知璧水遠遊無舊業玉堂贈别有新詩
蟾宫萬里應須到遲子重來折桂枝
贈李彦安赴荆門州學正
白髮蕭疎老教官幾回相見在朝端三遷不為年勞轉
九考深知作育難舟過淮南春漸近路經湘浦雪猶寒
荆門此去攜家便珍重斯文好健餐
雲谷書樓圖為禮部郎中蕭伯辰賦
南樓面面𤨏忩虚樓上惟藏萬卷書滿架芸香春煖後
隔林燈火夜凉初鹿門尚想龐公宅盤谷猶懷李愿居
久别雲林無限思公餘重憶看新圖
贈胡海澄臨江教授(時為中書舍人以母老乞便地迎養)
列職十年居禁侍除書一日遂私恩君家夀母堪迎養
吾郡諸生總在門長晝松隂分講席四時江影照清尊
考亭千載流風在待得歸休與共論
贈貢士熊廣赴金壇訓導
聖代求賢意獨加早年膺薦見才華朝端選士先興學
京下為官復近家驛舍雨涼醒别酒馬頭風急送飛花
他時教育看書最雲路相期未有涯
贈南陽知縣李桓圭(時三年大朝)
鳬舄來朝會玉京日瞻龍扆拜光榮新春雨露從天降
白日香烟滿袖生久聽閭閻稱豈弟况逢朝著有清名
還官好慰斯民望當宁於今想治平
送葛延琮南京都察院檢校
三載京華數往來薦書交上得賢才九重丹闕承恩快
一日青雲得意回南去香烟隨綵服北瞻霜雪滿烏臺
到官預想多清暇日對鍾山送酒杯
松鶴為刑部主事劉斆賦
老氣崢嶸不可羇蒼松白石舊相依海霞暖護丹砂頂
山月寒生白雪衣赤壁當年曾入夢青田此日獨來歸
也知骨格非凡種為爾摩挲思欲飛
輓曹編修父
生平不為利名牽閱世今過九十年七品褒封榮里閈
一官蕭散在林泉乾坤久付浮生外風月空餘覽秀前
遥望三茆吟楚些為憐令子重澘然
輓文江劉子長
黃梁夢斷竟何如薤露歌殘事已殊當日楓宸騰一鶚
至今花縣憶雙鳬鄉山暮雨精靈遠墓道西風草木疎
喜有賢郎能振拔蜚聲今巳上雲衢
已酉秋九月廿一日扈從車駕巡邊
瞳曨海色隠朝暾載筆從容侍至尊天上旌旗懸日月
雲中笳鼓壯乾坤九霄駐蹕虹光合十里連營虎士屯
白首揚雄慚獻賦驅馳何以報深恩
過將臺追憶先皇
憶從先帝北征時親奉鑾輿誓六師威駕風雲嚴號令
陣分龍虎耀旌麾指揮掌握真無敵駕馭英雄政有為
一自鼎湖仙去後幾迴過此重悽悲
贈翰林侍講余學䕫還西昌(二首以老疾告歸)
禁苑同官三十年忽聞承詔賜歸田玉堂金馬貧如舊
流水閒雲客似仙解組未能忘去國聽雞無復候朝天
今晨相送情無限潦倒空慚雪滿顛
南望青原思欲飛臨岐那忍把征衣縉紳共惜張翰去
鄉里爭迎賀監歸竹簟暑風清晝遠滄江白石宦情稀
他年倘遂歸休願有約山中訪板扉
贈潘參議文奎(二首以修史事畢告老而歸蓋予同年也)
國史新成寵渥優故人拜命遂歸休每慚秉筆陪清論
久念同朝事校讐行李光華充賜槖圖書蕭散載扁舟
極知别後難相即且為樽前一少留
聞君南去賦歸歟鴈蕩山前有故廬泉石自堪供嘯傲
烟霞應得侣樵漁豈無野老論心事亦有兒童候起居
問訊故人黃少保年來生計總何如
贈梁教諭萼赴衢州府學教授(以實錄成陞除)
五載論交在石渠史成又見拜新除賜金且喜光行李
典教寧忘載舊書文物只今稱兩浙衣冠自昔重三衢
兹行努力勤師道講罷應知樂有餘
送禮部郎中况伯律赴蘇州
南宫進秩久為郎又覩分符出帝鄉周室自來推牧伯
漢廷今喜得循良花明紫綬承恩露日射緋袍染御香
此去吳中待蘇息好敷善政繼甘棠
送周時敏赴南陽訓導(仲方先生孫也)
遠持教鐸向南陽相送都門意獨長芳草夕烟停去旆
綠槐疎雨濕行裝古人為學嚴師道今上求賢急治康
努力斯文期遠大前人德業政相望
送曾鼎僉憲廣東
天書重拜外臺臣衣繡翩翩出紫宸驛路霜清飛馬首
關河雪霽動征輪漏聲尚憶金門曉梅信先傳庾嶺春
南海早須蘇困弊周爰好為徧諮詢
送刑部主事陳虬還家焚黃(永豐人甚貧)
蚤歲蜚聲邁俊髦青雲列侍映西曹一心報國惟冰蘗
三載還家尚布袍御勅交龍涵曉露仙舟畫鷁泝秋濤
焚黃不日登丘隴存歿應知荷寵褒
贈何迪宗赴寶慶府照磨(同除者十人)
羣賢連茹喜遭逢拜命聯翩出九重莫謂郡寮居幕屬
極知節概秉清忠山城臘盡梅争發水國春回雪正融
料想過家勝衣錦鄉閭欵迓意偏濃
贈羅繼鼎赴福建理問
清曉除書降紫宸一官迢迤向三閩聖朝自是嚴欽䘏
藩屬於今重簡掄雪霽關河瞻去騎天寒驛路促征輪
讞刑自昔關隂隲務俾斯民洽至仁
贈羅宜範肇慶照磨
幾年相見在瑶京士論推君獨老成半世無營安澹泊
一官新拜荷恩榮嶺南行處山川好幕下吟餘案牘清
見說先親敦行誼力期忠孝振家聲
送陳彛訓再授湖廣參議
宦遊十載歎驅馳藩閫重臨異昔時補報未忘明主意
暌離不盡故人思舊時文采公卿識此去聲名父老知
見說楚鄉人重困早宣德意徧諏咨
和答同年鄧時俊(為揭州府通判)
侍從頻年厠列卿白頭猶自忝虚名匡時但愧才無補
佐郡多推政有成五夜星辰環禁籞九天日月照蓬瀛
重逢喜叙平生話况有新吟慰客情
輓龐處士夫婦(其子振舒為中書舍人)
每嗟伉儷不同歸薤露興歌事已非德善至今聞里閈
聲容猶想在庭闈春風宿草悲埋玉秋雨叢萱憶斷機
聖代褒封昭盛典故山同穴有光輝
送陳三策赴建安訓導
去春闕下暫相逢又此攜書出九重久别未忘懷耿耿
朝回猶惜去匆匆昔年交誼推陳重此日傳經辟馬融
共說建安人事美紫陽千載擅高風
送葉汝梅赴福建運判
三月雨晴鶯亂鳴朝回送客不勝情船經沾渚片帆遠
路入閩山一騎輕自昔煮鹽資利用只今輸粟更充盈
深期出納蠲奸弊要使商民頌德聲
劉氏母九十夀詩(劉修撰冲之母也)
鶴髮垂垂映北堂年登九袠益康強兒孫長日供滫瀡
鄰曲無時獻夀觴藹藹叢萱深雨露森森慈竹耐冰霜
况逢聖代推恩典鸞誥新頒荷寵光
新正訪鄒侍講偶成(寓居順承門之西)
獨騎官馬踏晴沙來訪城西侍講家柳巷柴門成物色
菜盤椒醑入年華西山捲幔留殘雪北闕當軒駐紫霞
久住金門成小隠不妨詩酒寄生涯
輓御史黃公宗載母李氏
見說高年七十過忍聞薤露遽興歌繡衣違侍雲霄遠
禄養榮霑雨露多故里烏啼悲宰樹青山馬鬛暗烟蘿
賢郎述德存深孝太史書銘永不磨
四月廿五日隨駕出拜郊
宿雨初晴鶯亂鳴翠華曉動出宫城柳邊萬騎分行出
花裏雙旌引道行帳殿風清香霧濕周廬天近暖雲生
時巡總道多恩澤父老相逢說太平
隨駕過西湖
載筆從容扈乘輿經行偶得過西湖林花朵朵迎人笑
水鳥雙雙向客呼雨洗斷碑荒綠蘚烟埋廢刹長青蕪
欲論往事皆塵土立馬東風日又晡
閏四月九日隨駕宿龍虎臺
軍都邑廢巳無城龍虎臺空尚有名山繞平原烟樹綠
天連碧海暮潮平清宵宿衛聞笳響拂曙趍朝聽鼓聲
傳道乘輿催早發中軍先己抗前旌
六月十五日哭子添禄作
爾生三歲忽云亡夀天何能問彼蒼自念奔馳違骨肉
可堪痛哭在他鄉鳳臺落日遊魂遠牛渚愁雲係恨長
悲慟滿懷無處着眼枯惟有淚成行
七夕
雨洗煩囂屬早秋露華月影静悠悠謾從天上占烏鵲
空向河邊望女牛旅館倦吟偏對酒誰家乞巧獨登樓
自緣鄙性真成拙欲訴天孫半是愁
中秋宴集和答胡學士
直舍西頭俯禁城捲簾坐待月華明詩題綵筆誇先就
酒注銀瓶勸滿傾蟾桂風清微有影金莖露下不聞聲
北來此會應難得且共酣歌詠太平
賦黃侍讀瑞菊詩(二首)
舊植芳叢護粉牆一枝紅豔獨呈祥駢花疑奪天工巧
異質偏含雨露香華萼有心同晚節雙娥無力倚新粧
當年三逕渾閒事未許陶潜獨擅芳
朝罷看花日幾回開筵數喜共追陪競傳紅玉雙呈瑞
未許金錢獨占魁並蔕重含瑶露潤聯葩高映紫霞開
玉堂展卷題佳句流慶應知及後來
題秋江卷
黃臺地迥接滄洲有客棲遲獨罕儔夜雨湖邊三畝宅
西風江上一虚舟涼雲野水秋無際岸芷汀蘭晚更幽
何日投簪歸梓里訪君南浦共追遊
題劉南奎贈行卷
與子同朝交誼重往來深識故鄉情十年遊宦青雲遠
一日還家晝錦榮白髮未能忘孝養丹心祇益奉皇明
卷中題贈多知己毓德深期保令名
賦赤壁贈蕭長史用導之靖江
大江東去碧溶溶水淨平沙接遠空月下勝遊非舊日
眼中遺迹感英雄猨啼斷岸孤帆雨鶴唳滄洲一笛風
料想登臨無限意題詩還憶訪坡翁
贈康志高致仕還廬陵
新頒御勅墨淋漓白首休官願不違歲晏天邊孤鶴遠
春風林下一人歸龍河雪色侵行舫官道梅花照錦衣
明日匡廬重回首鳳城繚繞五雲低
題鄭氏白雲闇卷
白雲渺渺欲何之遥望金山對古祠翠滴松楸餘舊恨
隂連桑梓係深思四時薦祀存家禮百世文章有墓碑
流慶綿綿應未巳况聞繼述在佳兒
贈胡太守璉還泉州
泉州太守最相知十載常懷會面遲喜有清名留海郡
况聞事業重明時朝來五馬穿花出雪後孤舟向日移
聖代只今思治理好將衣食慰黔黎
題張天台灤河歸興
久聞作縣有清聲三載惟圖答聖明忽向青雲辭宦轍
深懷白日照忠誠東風酌酒金陵館夜月揚帆白下亭
此别應須重相見懸知鶚薦有公卿
贈晏彦文僉憲山東
早將姓字籍金閨又覩乘&KR1301;别帝畿十載居官心似鐵
三春持節繡為衣聲馳當道豺狼避力奮遥空鵰鶚飛
為說山東凋弊久便須攬轡遍詢諮
贈王持翰掾河南都司兼寄黃伴讀體方
三年京國獨相知遠别那堪對酒巵淮浦好山晴似畫
汴堤新水綠如漪春風洛下堪攜酒夜雨轅門好賦詩
我憶故人黃伴讀為言千里重相思
贈宗魯貝廣文還新淦
去年暫會忽相違此日重來慰所思金闕早朝曾賜酒
玉堂夜語謾論詩斗南冠冕文星聚泮水絃歌化雨滋
慚愧菲材叨寵遇感懷何以報明時
輓敬先廖檢討
嗟君不見涕汎瀾未讀銘文鼻已酸藜閣青燈閒硯席
詞林白髮少衣冠日邊鶴化魂應遠天上樓成夢已殘
南望孤舟回旅櫬青山疊疊暮雲寒
題曾沂淵沂濱清隠卷
沂上幽居樂隠淪清心久巳謝塵紛日長鷗鳥閒當戶
雨後山光遠到門花裏琴尊娱好客案頭書帙課諸孫
舞雩尚想前人舊此意何時與共論
贈黃彦子赴竹山教諭
與君闊别四年餘忽領鄉書上帝都金殿春風膺薦後
玉堂夜雨盍簮初驚傳綵服還鄉縣親聽綸音下玉除
料想重來應有日先期穏步躡雲衢
七夕與蕭迪寬對酌賦此
又向玉京逢七夕一尊聊與故人同鵲橋有路雙星會
銀漢無波一水通簾外蛛絲頻墜露樓前鳳管獨吹風
玉堂話舊憐知巳坐對銀缸夜未終
贈楊貴琛南海知縣
獨膺鶚薦上楓宸喜有清名在搢紳聖主九重開日月
郎官百里應星辰凉風夜送仙舟遠恩露晨沾墨綬新
若過嶺南逢驛使早梅先寄一枝春
題文江李允誠杏林精舍
傳家久得軒岐秘嗣世仍存濟物心門對好山啼鳥静
樹藏紅雨落花深清朝洗藥過松澗落日鳴琴坐竹林
我憶滄洲成久别濯纓何日共幽尋
贈廷振楊處士還清江
客中幾見鴈南飛忽向都門賦式微紅樹碧雲迎去棹
西風凉露動征衣入門掃逕餘松菊倚杖看山老蕨薇
遥想到家秋未晚比隣酌酒話京畿
贈魏奉祠還陜西
久向王門作奉祠朅來京國見容儀聖朝寬宥多恩澤
海㝢康寧際盛時復職惟圖脩祀禮輸誠還憶祝繁釐
都門相送情何極折贈梅花雪滿枝
贈羅大敏教諭之官襄陽
君家遠自羅源出道學相傳有豫章世系固應存慶澤
諸孫還喜紹書香聖朝作育文風盛泮水絃歌化日長
早晚到官有餘暇題詩須上峴山陽
送鄒子翬宰通山
去年膺薦來京國此日分符出帝關行李三春經赤壁
孤舟千里問通山公庭鞭撲長年少山市喧囂盡日閒
朝罷都門一相送東風吹柳未堪攀
正月十四夕黃侍讀宗豫請賞蓮花燈光大胡公
席上有詠走筆屬和之
豔質娉婷巧製裁瓊葩高下一時開偏宜午夜瑶池看
絶勝當年玉井栽絳幕斜分霞影亂畫簾低引月華來
金吾此夕知無禁顛倒何妨累百杯
贈别友人羅汝弘
久别故人心欲摧燈前對語謾銜杯嚴親慰問勞書札
令弟交游數往來行李欲隨孤棹發趍朝又逐五門開
相思莫忘金陵路還記來時過鳳臺
和汝弘客中除夕之作贈别
江湖久客倍思歸行李匆匆忽告違曉日江花留去棹
東風官柳拂征衣壯懷每欲凌仙島清譽空慚在禁闈
問訊嚴親多夀考玉堂還有寄來詩
和學士胡公陪祀南郊之作
聖君御極紹先皇每以精神格彼蒼漏下齋宫移月影
烟霏紫殿散天香羣仙雜遝紛來下百辟趍陪儼列行
預想豐年歌聖德東郊農事又相將
贈沙同知之官禄州
行人臨發意如何獨向津頭發棹歌遠浦晴烟添草色
滄江宿雨動新波輿圖盡入河山壯海宇均沾雨露多
况是遠人蒙化久敷宣好為布陽和
贈劉允珮之官懷慶
新除太守河南去榮捧天書荷寵光少日才猷期董賈
明時事業繼龔黃檣帆隠隠經淮浦旌旆翩翩指大行
聖主憂民圖治理深期補報濟時康
贈周韶鳳南歸
難兄太學稱儒師令弟相從志不違夜雨頻穿管寧榻
春風時下董生幃故家文獻應堪繼先世科名自可期
此日臨岐無限意願言力學慰深思
贈彭塤還長洲(周教諭岐鳳之甥也)
與子連宵對客床覺來猶聽誦琅琅已看丱角超餘輩
想見成人更老蒼自昔才華推阮謝只今述作愧班揚
明朝獨上扁舟去遙望姑蘇隔渺茫
舊時山口說彭家文獻相傳豈浪誇故老百年成夢寐
諸孫今日見才華青燈黃卷心逾苦流水高山意更賖
相送臨岐無限思重來好賦上林花
題扇贈郭必復
汾陽公子舊知名兩度相逢在玉京入覲已聞輸賦足
還家更有賜書榮三山曉日孤帆遠天上清風一握輕
鄉里如逢知巳問殷勤為我道深情
贈進士傅玉良玉潤昆弟還臨江
昔年校士忝文衡爭覩朝陽兩鳳鳴鄉里共傳登進士
交游為喜得門生三年戀闕君恩重萬里還家晝錦榮
回首帝京須到早上林春好聽啼鶯
輓中書舍人王孟端(二首)
雅韻高懷夐絶倫矯如脩鶴出風塵半生浪迹甘羇旅
一日蜚聲列近臣自信王維非畫史誰知賈至是詩人
高齋夜雨看遺墨欲賦招魂淚滿巾
平生氣槩薄虹霓之死超然更不疑流水浮雲無盡意
新圖妙墨係深思尚懷退食歸青𤨏猶憶揮毫對鳳池
惆悵東風回旅櫬淡烟芳草徧天涯
贈廖自廉沅江教諭(以求賢舉告願教職)
南北暌違又幾年重來兩鬢己蒼然乞身不厭官資薄
典教應知德操全舟過大湖晴望嶽帆經遠浦瞑浮烟
菁莪樂育知多暇應有新詩寄日邊
送李德固赴分水縣丞
幾年從事居京國佐縣咸推有藝才辭闕早登沽水驛
問程遥指富春臺山臨附郭民無事吏散官衙印少開
努力廉勤圖報稱好音頻寄日邊來
賦蕭公伯辰庭桂秋香
蟾宫移得樹蒼蒼碧蓋如雲覆草堂弈世盤根深雨露
四時孤翠老風霜瓊枝浸月秋無影金粟含風夜有香
翹首南山應咫尺早期招隠掇仙芳
為楊諭德題贈蔣御醫
承家舊得軒岐學絶藝於今獨罕儔待漏每蒙天語召
校方不厭世人求杏林花重紅雲曉橘井泉香玉露秋
慙愧微生無恙久獨懷高誼未能酬
乙未三月一日策試進士讀卷
聖主臨軒親策士新頒御勅墨淋漓百年禮樂逢興運
一代文章際盛時天近蓬萊香霧濕日迴閶闔漏聲遲
有周幸覩賢才盛感遇惟歌棫樸詩
白鶴山房為學士楊公賦
白鶴之山高插天盤盤先壠翳蒼烟凌雲古木千章合
映日靈芝五色鮮清白遠傳簮笏在詩書今見子孫賢
知君感遇恩尤厚好勒封碑樹墓田
題朱太守永貞堂
早歲孀居失所天獨餘白髮照林泉共姜有誓心難變
令女無瑕操愈堅雪裏松筠宜並秀風中桃李謾爭妍
聖朝砥礪崇名節行覩旌書下日邊
題海南程氏貞節卷
痛徹蒼天淚若翻仰天長訣竟何言三生不負同心約
一死難忘結髮恩粧鏡塵生遺粉黛泉臺月冷照香魂
玉堂展卷題貞烈千載芳名表墓門
贈魏千戶
扈駕親曾翊聖躬壯年應敵萬夫雄腰懸寶劍龍光
動手撚琱弓鵲血紅輦路看花春躍馬長安通籍曉聞
鐘只今海宇風塵净長倚恩光近九重
輓沈生潮(翰林侍講學士民則之長孫也)
氣質温然玉雪清未登弱冠巳先傾生前總得親知重
死後難勝祖父情空見殘書留篋笥忍看遺骨瘞佳城
臨風為爾增深慨讀罷銘文淚滿纓
贈蕭迪敏南還
曉日都門鶯亂鳴那堪把酒問歸程天涯綠暗花將盡
沽口船高水正生莫謂難兄傷别意極知慈母慰深情
故鄉耆舊如相見為道平安寄遠聲
繼志堂為李存節賦
聞說君家住渝陽至今繞屋樹千章花前臘酒開春宴
竹裏書燈照夜堂自信流傳多慶澤况聞繼述付賢良
深期努力追先烈弈世綿綿望耿光
貝祭酒泰求贈謝良翰
妙年文采照青雲喜有聲華藹縉紳五載聽雞留闕下
一朝走馬向三閩野梅融雪經殘臘江柳舒雲動早春
見說郡中塵事少紅蓮綠水四時新
龍川八景二首為宋常固賦
清泠一派渾堪愛瑩徹溪流絶點塵蒼峽氤氲晴起霧
遠空蕩漾暖生春光搖鮫室通銀海影泛鷗波動碧𥻘
此日郎官分瀉去好為霖雨濟斯民右合溪温泉
澄潭萬頃暎長天為愛飛流在目前暎日似從銀漢落
垂空偏訝玉虹懸流歸滄海翻晴浪遠度寒巖濕紫烟
自是長風吹不斷應同廬阜瀉前川右龍潭飛瀑
送周編修功叙南歸省親
京華每日念慈闈目斷西江思欲飛方切陳詞趨北闕
喜聞給驛賜南歸薊門天闊鴻聲遠淮海霜清木葉稀
想得到家稱夀日天香猶自染班衣
題傅氏雙桂堂
君家伯仲最賢良並立還勝五桂芳共喜枝柯承雨露
更同節操老冰霜蟾宫接武青雲近仙籍聯名白日光
弈葉信知流慶遠年年花裏掇秋香
元夕觀燈應制
蓬萊高聳五雲端蠟炬融春夜不寒月滿瓊林花作陣
星垂瑤樹錦為團紫霞瀲灔浮仙醴香霧氤氲繞御鑾
歲歲鎬京霑賜宴恩波浩蕩海同寬
金蓮五夜燦瑶臺一派星河徹夜開銀甕蒲萄天上出
翠華騕䮍月中來地臨太液虹光合春滿神都御氣回
此夕傳柑知感遇嵩呼願進萬年杯
帝京三五值佳辰燈月澄輝霽景新大地山河天不夜
滿城簫鼓暖生春宴遊遭遇同千載盛事歡娱及萬民
拜祝吾皇千萬夀深慙獻賦忝詞臣
濟美堂為郭郎中鼎貞題
故家世系出汾陽數百年來倍有光門外青山餘黛色
屋邊喬木老風霜傳家自信詩書美啓後方知慶澤長
回首東梅溪上路至今簮笏照高堂
題傅玉良春山訪友圖
春山伐木曉丁丁何事相求念友生乍聽巖前飛瀑響
還聞谷口送鶯聲日高野寺僧猶卧烟暝溪橋客獨行
我亦平生愛林壑展圖此日動歸情
東梅八景為刑部郎中郭鼎貞題
三垇浮嵐
羣峰削玉倚青天迤邐浮嵐斷復連遠樹盡疑含宿霧
長林不辨雜飛烟隨風冉冉霑衣袖帶雨冥冥濕錦韀
却憶東梅溪上路芒鞋幾度踏曾巔
九峯疊翠
疊嶂迴巒復幾重千巖萬壑翠連空遥兼積靄林光潤
近染晴雲樹色濃深澗鳥啼迷晚黛蒼崖人語度冥濛
憶從蚤歲同登覽曾上凌霄第一峯
石橋流水
石橋磊落跨溪流長日溪頭事事幽一片雨聲來枕畔
半空雲影上簾鈎花間濯足聞清瀨柳下垂綸近白鷗
有約還山尋舊隠芒鞋竹杖共追遊
驛路停驂
青山疊疊樹蒼蒼驛騎時看駐道傍嘶向柳邊當薄暮
飲來花底愛微涼解裝暫息征途倦振轡寧忘去驛長
愧我兩京叨扈蹕馳驅幾得從飛黃
竹岡晚照
翠竹岡頭景物幽長天落日澹悠悠幾家返照催砧杵
半壁新蟾入畫樓高壠牛歸樵己散滄溪漁罷網初收
故家迢逓金川外猶憶登臨共唱酬
山寺曉鐘
蘭若疎鐘曉露涼扶桑海色曙蒼蒼遥催落月沉西嶺
微度閒雲出上方鶴下巢邊鳴竹逕僧從定處啓松房
幾逥待漏趨丹禁閶闔聲中拜玉皇
獅山霽雪
大雪舒晴絢碧霄山前積素擬瓊瑤千林日轉寒將散
萬壑陽和凍欲消谷口問人初見路溪頭送客漸通橋
玉堂歲歲逢三白吟對西山寄泬寥
蛇嶺晴雲
蒼嶺蜿蜒去復回白雲千仞壓崔嵬高林縹緲晴光合
列嶂絪緼旭景開己見從龍天上去還聞伴鶴日邊來
承恩屢到蓬萊島五色曾看擁上台
元夕賜觀燈(十首)
閶闔天門開九重玉樓金殿月朣朧共看鼇背辭滄海
獨向龍墀擁翠峯瑞雪暖融鳷鵲觀慶雲晴護建章宫
盛時佳節逢元夜此夕歡娱萬國同
河漢沉沉霽景澄蓬萊撚滿九華燈青猊白象三千界
綺閣琱闌十二層花繡芙蓉濃豔吐簾垂翡翠異香凝
世人唯向雲中見遥望天門不可登
寶樹金蓮萬炬明春風一夜百花榮絳紗含霧垂珠幕
紫焰蒸霞晃繡楹洛水涵光龜象出滎河流耀馬圖呈
仙禽靈獸多嘉瑞盡見揚輝入太清
樂奏韶咸寶扇開遥瞻龍馭自天來九門香逐靈飊度
萬國春隨御氣回綵鳳高臨青玉案彤雲輕護紫霞杯
臣民共願宸遊樂海内歡聲溢九垓
五色祥雲奉御筵翠華垂蓋出中天玉龍吐焰開靈曜
金鴨騰薰藹瑞烟淑氣晴含旗影動輕飈微帶漏聲傳
教坊初進昇平曲鳳吹鸞笙雜管絃
中使傳宣宴百官珮聲遥集五雲端酒頒綠蟻開金甕
饌鱠蒼鱗奉玉盤寶帳春回頻送暖瑤臺雪霽不生寒
侍臣霑醉蒙恩德更勅都人近御看
羅綺含薰綵隊盈金花翠帽錦裝成奉琛獻璧諸番貢
舞縆尋橦百伎呈戲帳弄嬌空外影挈帷巧出静中聲
三農更有豐年曲齊向天街歌太平
錦額瑜環童伎兒分行列隊向彤墀當筵齊唱摩尼曲
對御還歌大聖詞寶藏金錢頒出富琱盤珍果賜來奇
衮衣浮動陽和滿正是天顔有喜時
天外遥聞雲珮鳴仙人飛步下瑶京安期神棗千年瑞
王母蟠桃萬夀徵玉女金童迎鳳輦霓旌羽蓋列龍軿
紫金還現空中相羣會璇霄對聖明
銀箭遲遲禁籞長月華燈彩炫巖廊暖隨佳氣浮三殿
春逐恩波被八方湛露更添仙甕醴祥飈還度御爐香
小臣願祝齊天夀萬歲嵩呼仰聖皇
贈端木孝思使朝鮮
曾同載筆侍蓬萊文彩煌煌暎上臺奉詔又從天上出
馳車還向日邊來新亭樹色連征旆驛道梅花照酒杯
好為吾皇宣德意早春先候使車回
贈王行人使安南
承恩曉出九重天王事驅馳念獨賢奉詔尉佗煩陸賈
尋源西域得張騫車書自昔通南紀聲教於今徧八埏
聖主綏懷恩似海殷勤德意在敷宣
緬人入貢詩應制
聖主龍飛開泰運殊方效貢慶昌辰九天宫闕風雲會
一統山河雨露新重譯未誇來白雉在郊先覩集祥麟
幸逢四海為家曰願祝皇圖億萬春
&KR1301;馬行春圖為傳副使題
職司風紀有清聲郡邑諮詢羨獨行當道豺狼應遠遁
窮簷父老總歡迎繡衣照日三春暖白簡飛霜一道清
自昔勤勞煩使者觀風應得悉民情
送孫巡檢赴崖州
迢逓崖州海盡頭一官南去苦難留五更風雨雞催曉
萬里河山雁報秋久别誰憐長作客還鄉那得與同舟
如君才力終登用莫嘆淹留滯一州
師古堂為朱太守賦
賢侯有道贊雍熙報國丹心誓不移事業欲同千載上
聲名要與古人期南陽召父應堪繼西蜀文翁可並馳
早晚政成書上考更期努力嗣音徽
送僧歸崑山
旃檀樓閣倚中天借住僧房又隔年方外幾時堪結社
名山到處可栖禪曉攜金錫雲生鉢夜對龕燈月滿船
我憶遠公能說偈臨風謾為寫長箋
題春暉堂卷
鶴髮如霜暎北堂母恩難報寸心長自期晚節調甘旨
願奉高年託夀康日照萱花春藹藹雲生慈竹晚蒼蒼
也知純孝無時巳為爾題詩一慨慷
題魏氏繭絲遺藁
君才卓犖冠時流獨惜青年志未酬奮筆自期攀屈宋
苦吟端欲駕曹劉幸存製作傳遺墨無復衣冠繼昔遊
令子至今能嗣世顯揚應不負箕裘
題梅軒
種來梅樹滿林坰那似溪山景物清冰雪生香雲遶屋
珊瑚照影月當屏西湖酒醒逋仙夢東閣吟餘水部清
佇待他年成實後要知金鼎可調羹
題顔氏奇峯卷
極目青原在翠微羣峰如畫列屏帷天連秀色分書幌
地擁晴嵐照板扉竹嶼風涼吟載筆石屏雲暖坐題詩
有懷勝迹增惆悵何日登臨慰所思
賦雷給事璜溪書屋
君家祇在璜溪上門對青山一事無春暖芸香時剔蠧
夜涼燈火獨看書閒中自得先天妙静處曾觀太極初
一自金門膺薦後臨風幾欲賦歸歟
題指揮克勤齋
共說將軍好讀書早年聲價重璠璵晴忩點筆春雲薄
官閣題詩夜雨餘静閱豹韜忘寢食閒窺蠧簡惜居諸
况聞報國心尤切繼志終期展壯圖
題雙竹軒
庭畔無根竹自生雙枝秀拔長偏成月高彩鳳翻瓊佩
雨暖蒼龍脱錦䙀浪說渭川千畝綠絶勝淇澳萬竿青
何時載酒尋三徑共倚琅玕聽紫笙
題王氏槐隂堂
種來嘉樹鬱蒼蒼歲晏濃隂覆草堂翠滴簷楹春雨暖
秀分書幌午風涼封培喜見孫枝茂庇覆深懷世澤長
千載晉公名未冺更期弈葉振餘芳
七言排律
瑞雪應制詩(有序)
宣德五年冬十有二月乙夘之夕雪驟作逮明遠邇
皆徹山川壯麗草木晶明氛埃斂净厚土膏潤朝野
相慶皆以為聖天子至德所感其應為豐年實天下
生民之福聖心悦豫既為長歌以頒示臣寮復錫之
宴飲俾盡醉而樂焉君臣相與之意藹然備見於情
辭之間雖詩之稱既醉太平不是過也臣幼孜叨沐
榮恩無任感激爰效古昔賡歌之意以頌聖德於萬
一謹再拜而獻詩曰
聖君御統紹先皇恩德覃施及萬方序屬嘉平融瑞氣
時逢大雪散祥光初驚灑地蠙珠集忽訝漫空粉絮颺
盡夕玉階輝皎月凌朝苑樹炫初陽山川漫汗疑連縞
城闕玲瓏擬截肪晃耀神京圍玉壘晶熒宫井凍銀床
中天霽景浮瓊島大地歡聲徹廟堂政喜寰區消癘孽
預知年穀兆豐穰九重錯落頒宸藻百辟追趨獻夀觴
此日賡歌同舜禹太平致治邁堯湯武功文德謀猷遠
聖子神孫寶歴昌願效嵩呼歌悃欵千秋萬歲頌時康
孝友堂詩(有序)
禮部尚書吕公震名其奉親之堂曰孝友國子祭酒
胡公若思既為之序復來徵予詩為賦七言近體十
六韻以識卷末詩曰
名家系緒出藍田閥閱重光屬後賢堂上慈親娛好景
眼中諸季羨英年叢萱藹藹迎春秀華萼輝輝向日妍
膝下每聮鴻雁影閒居時誦鶺鴒篇鸞迴紫誥承恩寵
蟻泛瓊觴介夀筵綵服戱時情最洽錦輿行處樂尤便
幕中黃雀充庖美泉裏金魚入饌鮮冠蓋久依雙闕下
塤箎常奏百花前承家玉樹遥相暎報國丹心祗自懸
顧問日聆天語近追趨時聽屨聲傳春官典禮儀文秩
曉殿崇班位望全數載親闈勤定省幾回使節任旬宣
政懷喜懼心逾切夙秉忠誠志益堅書紀君陳垂往牒
詩陳張仲著遺編聲華獨繼千年後孝友真為百行先
擬述勲名昭盛美迂疎愧乏筆如椽
都門曉望
春滿皇都淑氣清偶來縱目一舒情遠山漠漠平臨野
綠柳依依半出城負郭牛羊初散牧隔花鶯鳥自和鳴
玉泉近繞宫牆過香霧遥從島樹生天上旌旗迴仗影
人間簫管雜歌聲也知聖代多恩澤况是豐年樂太平
金文靖集卷四
