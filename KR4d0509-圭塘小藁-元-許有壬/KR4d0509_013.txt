圭塘小藁卷十三
元許有壬撰
長短句
水調歌頭(題蕭獨清山水勝處)
山水據全勝消得獨清人神仙定在何處此處可尋真
山有蓬萊氣象水是瀛洲風物人是葛天民翫得紫芝
老吟盡碧桃春四時花千日酒一溪雲回頭下望濁
世無地不紅塵憶昔乘軺江右目斷丹霞翠壁底事走
踆踆今日送君語聊為自移文
二(即席贈河南廉使高辛甫)
徒陽記同署三十四年過朝臺暮省蹤跡贏得鬢雙皤
一别又逾一紀百歲都能幾見塵事日蹉跎今夕復何
夕旌節照山阿笑年來洹水上試漁蓑迂疎久厭城
市其奈故人何浩蕩雲山烟水寥落晨星霜木如子已
無多邂逅一尊酒忍負醉時歌
沁園春(寄題詹事丞張希孟綽然亭用王繼學韻)
俯仰乾坤傲睨羲皇優游快哉看平湖秋碧净隨天去
亂峰煙翠飛入忩來鴻鵠翺翔雲霄寥廓斥鷃蓬蒿莫
見猜門常閉怕等閒踏破滿院蒼苔人間暮省朝臺
奈烏兔堂堂挽不迴愛小軒月落夢驚風竹空江歲晚
詩到寒梅兩鬢清霜一襟豪氣舉世相知獨此杯京華
客問九衢何處堪避風埃
二(自述)
弱冠離家浪走人間餘三十年奈救時才短虚塵政府
讀書功少深負經筵風月西清冰霜栢署一歲中間漫
幾遷君恩重便不教覆餗直許歸田豐碑高表洹阡
又飛上吳頭萬里船把家傳圖史拂除塵蠧舊栽松竹
收貯雲烟大别嵯峨鵠山縹緲盡在先生几案前閒人
事但登樓小酌閉戶高眠
木蘭花慢(至大戊申八月二十五日同疎仙萬戶游城南廉園園甲京師主人埜雲)
(左丞未老休致清露堂扁命予二人分賦長短句予得清字皆即席成章喜甚榜之堂上疎仙)
(其甥也後史號酸齋云)
渺西風天地拂吟袖出重城正秋滿名園松枯石潤竹
瘦霜清扁舟采菱歌斷但一泓寒碧畫橋平放眼竒觀
臺上太行飛入簾楹主人聲利一毫輕愛客見高情
便芡剥驪珠蓮分冰繭酒注金瓶風流故家文獻况登
高能賦有諸甥清露堂前好月多應喜我留名
摸魚子(中都餞荀平叔都事赴大都)
正荒寒似逃空谷佳人又話離别風低白草天無際漠
漠平沙如雪心欲折看落日飛鴻一線明還滅長歌激
烈把湖海襟期關山風物取次付彈鋏毛錐子千古
鑚研搜刔誰知更比鳩拙仲宣不作登樓賦閒殺一天
秋色珊珮玦羨公去鳴騶醉上長安陌予懷轉結怕紫
塞寒深碧雲暮合酒醒見明月
水龍吟(趙伯寧中丞代祀淮浙過維揚徵賦)
五雲飛出蓬萊天香散滿人間世龍翔鳳翥千齡一遇
明良慶會節鉞重來士民騰喜山川增氣想四方地遠
九重心切都要見閭閻事寤寐天顔咫尺裊秋風一
鞭歸騎青年勲業烏臺倚重紫垣虚位自顧疎庸資身
無策敢論經費但儒酸不改作鹹充賦助和羹味
二(遊三臺)
幾年三到三臺往年不似今年好故人雲集遠山屏列
蔚藍清曉趙舞燕歌一時竒絶百壺傾倒對山川如昔
風烟不減但人比當時老放眼秋容無際碧澄澄鴈
天霜早曹瞞事業悠悠斜日茫茫衰草為問漳流古來
豪傑浪淘多少有建安遺瓦張吾筆陣把姦雄掃
三
予一病五十日始愈因自點撿目視雖不如昔書字稍
大者尚可夜讀手可揮翰足可步園腹可容酒齒可齧
肉耳可聽歌體禀素弱今六十有七而得所謂六可者
私自喜幸戲成此曲子之所慎疾也乃深寓節飲之意
焉
可翁點撿形骸關心六事今猶可摩挱老眼殘編細讀
小窗危坐信手揮毫雲烟撩亂波濤掀簸笑蹣跚病足
登山不武尚能踏苔痕破便腹還堪容酒齒牙攻脯
殽蔬果歌聲到耳宫商少誤肯教輕過饞口如門丁寧
告戒却須堅鎖怕麴生徒衆羣然趨入困風流我
賀新郎(登膝王閣用稼軒韻)
陳迹空鳬渚悵繁華等閒一夢便成今古佩玉鳴鑾人
如畫何處為雲為雨只明月還生春浦帝子當時無窮
欲奈浮雲回首渾非故天有意肯輕許江湖襟帶雄
吳楚更翩翩三王文采儷章駢句一旦飛來辛家筆才
見龍翔鳳舞漫千載懷人延竚豪傑紛紛今誰在笑世
間華屋争寒暑瀛海遠去無侣
滿江紅(次湯碧山清溪韻)
木落霜清水底見金陵城郭都莫問南朝興廢人生哀
樂載酒時時尋伴侣倚闌處處皆樓閣對溪雲試放醉
時狂渾如昨沙洲外輕鷗落風帘下扁舟泊更寒波
摇漾綠蓑青箬為向九原江總道繁華何似今涼薄怕
素衣京洛染緇塵從新濯
二(和郭子敬夏日村居韻)
一曲清溪收拾盡風聲月色還自笑六旬將近數椽方
葺已分封侯非燕頷儘教有地争蝸角筭人生難得是
清閒吾今得離離黍芃芃麥觀此景皆真樂更葵花
未謝藕花仍發繁劇只因詩有債迂疎却喜門無客問
小亭盛暑不容人今秋月
滿庭芳(惜詧士安馬明初登荀和叔廣思樓)
沙路無泥柳風如水嫩凉偏入吟鞍廣思樓上雨後看
西山回首炎氛千丈便長嘯跳出塵寰青天外斜陽淡
淡倦鳥正飛還郊原秋色裏望窮霄壌倚徧闌干問
神仙何處獨占高寒樓下悠悠洹水為底事不暫休閒
吾衰矣休將舊手遮日上長安
二
槐院風清蘚階塵淨日長鎮掩衡門葛幃藤簟石枕竹
夫人不作南柯痴夢要來往月窟天根花隂轉間關幽
鳥啼破一窗雲起來盤膝坐松風沸鼎花雪浮春便
洗除胸次多少凝塵更喜秋原有月籬頭貯小甕清尊
東籬下黃花香裏顛倒白綸巾
三(庚寅正月十六日夜獨酌戲成)
學本迂疎才非明哲天恩偶聽歸田良辰美景相遇更
欣然細數人生行止或城市或在林泉都評過忘形適
意惟是在尊前只今頭盡白但憐飲量不似當年甚
蘖痰媒渴無事招愆時有親朋來勸學康節微醉為賢
先生笑偶當乘興又作飲中仙
望月婆羅門引(偕王仁甫左丞賈伯堅左司朝罷過李廷秀參議因觀盆梅遂)
(成懽酌廷秀求詞醉中賦此)
紫宸朝罷東風吹到謫仙家貂裘抖擻塵沙一室窗明
几淨人境獨清華有息齋名畫殿帥高茶主人意佳
道分手即天涯何事相逢不飲戚戚嗟嗟黃封旋拆有
鵝腊雞朐與兔羓公不飲辜負梅花
二(雪夜宴沙班良輔家時為湖南宣慰使)
人家十萬春風先到使君家天公更助芳華盡把樓臺
粉澤瓊樹映横斜要歌宜白雪暖借流霞吳姬趙娃
亂銀燭影交加不放行雲歸去敲碎紅牙可憐杜老肯
飛送江頭只岸花争似我夜醉長沙
江城子(次韻)
懶如沙烏拙如鳩為無求得無憂底事疎狂却效子長
遊畢竟無求何用出求不得亦宜休西風真欲釀羇
愁試登樓望南州黃葉疎雲摇蕩一川秋更被誰家多
事笛聲不盡思悠悠
二(飲海子舟中班彦功招飲斜街以此荅之)
柳梢烟重滴春嬌傍天橋住蘭橈吹暖香雲何處一聲
簫天上廣寒宫闕近金晃朗翠岧嶤誰家花外酒旗
高故相招儘飄搖我政悠然雲水永今朝休道斜街風
物好才去此便塵囂
行香子
璧月香雲小院重門辦詩愁多是黃昏梨花淡淡柳絮
紛紛對古銅爐神品畫靚粧人半醉多羞一笑欺春
有丹青描畫難真秋波側媚雲岫輕顰是蘂珠仙巫峽
女洛川神
南鄉子(醉書月香亭桂几)
老子分漁樵說著登山氣便豪天外長江流不盡迢迢
脚底青雲步漸高兩手敢辭勞右有深杯左有螯我
似淵明多一字陶陶明日黃花笑二毛
二(贈乾二絃胡琴高才甫)
錦瑟思華年底用嘈嘈五十絃兩線清絲千萬調能傳
句句分明字字圓高藝擅華筵多少新聲出自然更
著郭娘歌宛轉相聯消得詩人筆似椽
三(次可行韻)
薄宦苦營營半世長亭復短亭一旦結茅當疉嶂雲屏
朝暮隂晴幾樣青濁酒瓦盆盛農父無才却有情好
雨知時公到此安寧話到盆空月滿庭
四(次可行韻)
小隠遠民㕓草舍三間柳作椽圍繞佳城才二頃山田
便覺胸中綽綽然世態自争妍老我壺觴業自專地
闊天寬容舞袖回旋又似偷閒學少年
臨江仙(黎江萬梅方吐而予來長沙風雪十日晴後值大霜有懷而作)
十日惡風三尺雪繁霜又滿人間梅花誰與問平安玉
肌清似削争奈許多寒夢繞琅瓈江上路竹籬茅舍
青山莫教芳酒滯歸鞍黃昏無限月待我倚闌干
鵲橋仙(同李雲松宣慰過思齋宣慰值出書其壁)
雲松仙客箕山道士來訪思齋老子思齋何處未歸來
想只在翠紅鄉裏風清月白橙黃蟹紫一巷笙歌紛
起良宵不遇負佳賓都不念人生有幾
二(贈可行弟)
花香滿院花隂滿地夜静月明風細南坡一室小如舟
都斂盡山林清致竹簾半捲柴門不閉好箇暮春天
氣長安多少曉雞聲管不到江南春睡
三(贈相士周可山)
春秋七袠江湖萬里老子閱人多矣兩朝名勝一囊詩
道渾似當年袁李紅塵陌上白雲堆裏擾擾浮生行
止我非燕頷虎頭人但酒聖詩狂而已
四(宴胡安常侍御家)
清香華屋黃葵紅葉政是新凉時節文園多病不勝杯
辜負殺一庭秋色珍殽紛錯玉醅芳烈醉倒江湖狂
客凉天佳月即中秋更有箇今年閏月
五
心閒勝貴身閒勝富已往而今始悟來言精力未宜閒
此俗子便宜推去秋風雞黍春山杖屨盡是幽人樂
處儘教鬚鬢雪飃蕭總不礙銜杯琢句
蝶戀花
九陌千門新雨後細染濃薰滿目春如繡恰信東君神
妙手一宵綠徧官橋柳樓下蘭舟樓上酒沙暖蘋香
渾似來時候說與可人知信否傷春更比悲秋瘦
二(丁亥正月十三日親朋治具醉中賦此)
老子行年過耳順蓬鬢飄蕭人道猶風韻領略風光元
有分賞心又喜燒燈近薄雪初消寒欲盡詞館多閒
時得陪英俊便訝連朝為酒困東君已是傳花信
漁家傲(歌圭塘四時四首)
冰盡泉香雲縹緲韶華隠隠浮林杪酒在葫蘆魚在沼
清晝悄好音時復來黃鳥管領風光心未老衰顔却
怕清波照有酒可斟魚可釣能事了東風一曲漁家傲
窗影倄篁搖翠葆牆隂幽逕連芳草驀地雨來荷葉閙
香更好亂烟浮動紅雲島穉柳千條絲嫋嫋柳邊宜
著蘭舟小世態紛紛何足校收桂棹嗚嗚且和漁家傲
露洗璇穹青杳杳年光紅入灘頭蓼翠蓋撑烟吹半倒
霜信早一匲寒影磨清曉早是軒扉塵不到好山更
與供登眺酒債漸多詩債少飜水調西風幾疊漁家傲
落日崇臺寒力峭登臨恰似尋安道有竹何人能逕造
吾不誚相逢要遂掀髯笑雙檜凌空龍夭矯有知定
訝人枯槁珍重歲寒冰雪操君自寶老夫但和漁家傲
太常引(武昌别墅)
臙脂山下老農家看雲樹翠交加香透小窗紗是昨夜
幽蘭放花引泉澆竹破苔移菊更種故侯瓜一笑有
生涯便休歎清霜鬢華
二(速可行治具)
小齋瀟灑頗宜貧清有竹静無塵俗子不敲門只風月
烟霞是鄰古瓶清雅寒梅疎瘦昨是忽紛紛尚有一
枝春快報與南廳主人
三(登樓觀柳)
雪消春氣恰和柔先到柳稍頭數日不登樓笑青眼窺
人尚羞清明近也老夫耄矣其忍負歡游飛絮便生
愁儘都變浮萍去休
四(烏克章杜德常寓所二松可愛醉中賦此)
二松如盖偃中庭向朱夏作秋聲摇影動疎櫺掩映得
苔痕轉青西清博士西臺御史相對又雙清咫尺到
蓬瀛休認作藍田縣丞
五
圭塘種藕已多時貼水曉星稀生意一朝回便萬柄紅
酣綠攲連宵驟雨透空繁響清絶不容詩對景(原闕)
看高節停鸞
四
賞梅觀竹不暇鑱黃獨白玉炊香連碧玉富殺山人林
谷幾年道路艱難眼明今日相看便結歲寒心友休
教夢到槐安
五(題郭思誠山居)
西巖仙老身在蓬萊島竹月松雲塵不到况有清風自
掃霜溪淺碧摇沙烟村落照明霞說與門前鷗鷺仙
家又是漁家
憶秦娥(和希孟張中丞韻)
山人笑人間不識山間妙山間妙嵐光浮動半江殘照
移文莫待山英校烟霞曾結三生好三生好白雲深
鎖葛洪丹竈
二
山瓢飲太空為幕雲為枕雲為枕松聲萬壑月明風冷
人生未老宜先省塵寰儘有清閒境清閒境孤雲野
鶴杳無蹤影
三
山花舞巖姿能笑禽能語禽能語百年心事一犁春雨
神仙護短多官府老夫只解為農圃為農圃乾坤休
問幾番今古
四
山雞唱少年中夜心悲壯心悲壯世間何事不來眉上
迷途未遠奚惆悵五湖烟水春摇蕩春摇蕩誰知平
地拍天風浪
五(送牛農師二首)
春山碧詩成馬上應相憶應相憶盧溝橋畔晚烟如織
人生有别休多惜但悲後會知何日知何日暮雲心
緒斷鴻消息
六
長安陌東風楊柳花如雪花如雪青條無數為君攀折
少年剛道輕離别臨岐未信心如鐵心如鐵舊懷新
恨滿梁殘月
菩薩蠻(寄都下友人)
憑高日望金臺路黃沙盡處空烟樹歲晚足蕭疎雁聲
無夜無簿書憐俗態人道儒酸在何以慰相思半年
無好詩
二(寄中書諸公)
三司笑面鞾紋皺鹺官憔悴非詩瘦紅袖寫烏絲誰曾
夢見之淮鹽真是白染得須成雪天上有神仙能教
白復玄
浣溪沙
修黛横愁苦愛顰頳霞亂玉更宜嗔嗅香挼蘂奈何春
織就回文難盡意寫成離字也傷神他年不及卷中
人
二(護聖寺汎舟)
花露濃沾桂棹香柳風輕拂葛衣凉放歌深入水雲鄉
荷葉杯中傾綠醑瓜皮船上載紅粧都堂何似住溪
堂
三(遊善應)
崖上留題破紫烟巖前瀹茗挹清泉爛遊三日酒如川
有水有山高士宅無風無雨小春天人間真見地行
仙
如夢令
桃李春風不耐好在西山如黛策馬看山來政爾青青
相待無奈無奈却被暮雲妨礙
二
一片蒼苔鑿破百折清泉分過長日午隂圓自挈胡牀
來坐斯可斯可從此閒身屬我
三
昨夜庭梧隕翠詩思尤便爽氣無事要生悲可笑宋家
多事衰矣衰矣但挍鄰翁酒味
四
火榻只宜春早紙帳不知天曉枕上問山僮門外雪深
多少休掃休掃收拾老夫茶竈
圭塘小藁卷十三
