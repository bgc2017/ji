圭塘小藳卷二
元許有壬撰
古詩
神山避暑晚行田間用陶淵明平疇交遠風良
苗亦懷新為韻(十首)
田塍晚獨策及此時雨晴東畦與西疃泱泱流水聲豐
年已足歡清風復多情歸来藉草坐濁酒還自傾不用
澆磈磊我懷無不平
寢迹非絶世雅志便林丘青山足一至勝處靡不遊意
適輒忘返兹焉夏已秋遙遙目力窮青青盡田疇迷復
幸不遠歸歟無異謀
脫身豪俠窟里氓締新交愛其心無穽不較醉語譊生
兒更有教治地盡肥墝禾黍已在眼瓜蔬早登庖愧子
良已多况敢希由巢
浮生苦無悰道近人自遠重外樂徇身遺世幾赫咺老
農初不知遑遑歲年晚清晨負耒出日夕行歌返悠悠
千載心他人莫予忖
落日照我影頎然溪水中涼飇動絺衣勢欲凌虚空顧
之一大笑與爾將無同昔也爾何達兹焉爾何窮莫道
山林陋乃有黃虞風
昔人植松栢映蔚彌崇岡不為朝夕利千載當自長植
槿非不榮我圃因之荒白髮走畏途途修馬非良桑榆
賴非晚此樂且無央
静念少日事躁中劇揠苗欲令千載淳反之在一朝斥
鷃不自量上欲摶扶搖世怒任盲俗林譏愧清謠傲骨
日已長及辰事逍遙
淵明昔歸休開歲纔五十我雖年近似我道慙什百兼
金與尺璧敢取儕瓦礫緬焉動真想迅往孰誘亦庶幾
歸田園千載可同迹
我聞昔桃源民風近無懷兹山亦深窈中有讀書齋但
絶車馬迹不惜雲烟埋旁圍靡靡山上蔭高高槐聊以
永今朝得酒從無膎
我髮日以變山色日以新舉杯試問山古今閱幾人我
非山主人聊為山之賓杖可入幽險詩能寫清淳但恐
我他適山乎爾誰鄰
謝吳閒閒大宗師寄鶴氅衣
逆駢欲遺世異服事繆悠恭也差可觀未是真仙儔因
服究其衷有懷小竹樓一時示蕭散千載瞻風流鄙人
冒朱紫因循成白頭衣錦不尚絅褫帶宜承羞歸来作
褐父敝緼寒無憂老仙獨不棄謂可同真遊解衣遠衣
我意重千金裘高義固多感濁骨難崑丘披之焚香坐
世慮忘囂湫神仙未能學願學王黃州
陳芝田寫余真對之小酌戲成四韻
今日我與汝相看各華顛亟呼尊酒至我飲汝茫然他
年我長往酒但酬汝前悟此一大笑沽酒休論錢
和林春野見寄韻(二首)
山中真可樂經旬無客来羣材足楩楠小臣甘草莱君
看倦飛鳥投林不徐徊咄爾迷途人倀倀自紆回海鷗
久已狎鸕鷀復何猜秋風看木落春風看花開既種子
猷竹亦有逋仙梅先生可休矣大夫亦賢哉高步雲漢
闊蹣跚距能陪尚可學采藥談笑到天台
又
士生如大木皆欲架明堂寧知施用處用圓吾乃方歸
来何所事琢句敷腎腸既為烟霞痼復作花月荒一壑
今已專萬景身可當山空白石爛雲盡青天長故人遠
相慰瑰辭聯夜光一展發曄曄再誦鏗琅琅貞松無冶
容老桂多古香三復如見君歲晚誰能忘
宿臨湘贈誠之監縣
北風櫓聲乾晚泊斷磯下雲岫浮修蛾霜生入平埜鴻
鴈無處尋落日不可畫重岡護巖邑百里寄民社藉甚
賢大夫居然魯恭化豐年足粳稻沃壤滿桑柘我如無
心雲底事勞候迓爛醉得詩歸江山非傳舍
李伯徵中丞奉東宫命作椎結請紀其故以百
字頌而祝之
總角習義方結髮事明主櫛縱豸且貂勤勞幾寒暑青
皇一顧中遂與國人伍區别垂鬒雲岐分戢鴉羽昔我
秋谷公爬搔淨寰宇象賢實無愧冠服儼前矩願言夀
而康三握勿為苦他年麟閣上雪鬢照簮組何用拭肝
石道貴隨所處老我任飛蓬謌詩美繩武
次韻可行記圭塘草木(八首)
吾家青牛君伯仲龍矯矯不似丁令威暫来立華表鬼
神護斧斤風霜幾昏曉摩挲左紐文曾見陸為沼
又
徂徕以多賤吾圃斯拔萃遠從他山移清與幽境會樂
天才四十栽爾已興慨吾年六十三方期翠成盖
又
長公有名言不可居無竹僕僕斸蒼苔森森植寒玉聲
来書幌清隂入酒杯綠何須更晚食此君足當肉
又
蒼官昔多事乃與羣鳥鄰何如在圭塘亦勝居神囷老
根已作石霜皮不成鱗不用歎不遇參軍能寫真
又
朝来花斬新暮雨墜紅濕藤蘿助竒觀羅帔層層碧昌
黎性苦隘政爾要蒙羃一笑問秋乎還能誨人奕
又
披披青羅扇敷隂圭塘阿夏窗雲影薄秋枕雨聲多翰
墨聊復爾風霜其若何休教近湖石掩映美人歌
又
人生念慈親堂階多樹萱忽隨靈椿化冥漠俱高騫此
憂詎可忘肝摧不能言對花差自慰白頭還抱孫
又
昔人避秦亂川原多種桃我幸遇明世栽培胡自勞看
花食其實為圃豈不遭疎懶強鞭策猶勝宅不毛
寄歸彦温
林慮吾郡山棄之来浚都子實浚都人乃得居林慮出
疆必載質浮海或乘桴聖賢義有在并介遂殊途静言
復自咎九徵有不渝袁閎築土室苑粲安一車六月擁
裘卧異世真同符何當雲壑裏添我一茅廬
歌行
應制天馬歌
臣聞聖元水德正色在朔方物産雄偉馬最良川原飲
齕幾萬萬不以數計以谷量承平雲布十二閑華山百
草春風香又聞有駿在西極權竒俶儻鍾乾剛茂陵千
金不能致直以兵戈勞廣利當時紀述雖有歌侈心一
啟何由制吾皇慎德邁前古不寶遠物物自至佛郎國
在月窟西八尺真龍入維縶七逾大海四閱年灤京今
日才朝天不煩翦拂光奪目正色呈瑞符吾玄鳳鬐龍
臆渴烏首四蹄玉後䃜其前九重喜見遠人格一時便
勑良工傳玉鞭錦韉黃金勒瞬息殊恩備華飾天成異
質難自藏志在君知不在物方今天下有道時絶塵詎
敢稱其力臣才罷駑亦自知共服安輿無覂軼
題友人所藏明妃圖
臂香骨沁守宫虐金鎖重門怨銀鑰深宫有眼不識春
晝長時聽雲間樂平生所見惟監宫今朝豈期見畫工
君王知畫不知妾薄命已分如秋蓬黃沙漫漫天無窮
驚飇吹老紅芙蓉穹廬明日又何處此生遂負南歸鴻
和親納侮號上策建議詒謀婁敬責妾身雖苦免主憂
猶勝專寵亡人國關山寥落夢亦迷嫁雞正爾隨雞飛
人間生女莫望貴只可近作田家妻琵琶聲斷霜天月
青塚至今青不歇後来却有蔡文姬千古胡笳辱哀拍
行建德縣民有訴作橋罹害者作徒杠行
霜餘溪湍息奔鬭農隙維時梁可構往来恐有病涉人
官著恒規誰敢後邑胥承帖来鄉里鄉民見胥如見鬼
督材斬木到丘壟致期視成毆婦子人未安行力已疲
冬無旨蓄雞先死田家雞盡誠可哀邑宰旦夕行橋来
吁嗟此役本為利誰知為害翻百倍老癃傴僂訴且泣
莫遣吏監民自力治貪問瘼乃吾事去甚痛懲尤所急
老癃又言官試聽今日所知百無一我聞此語憤填膺
不可勝誅空太息安得落落寰區間盡是龔黃二千石
臨江見大船宏麗異甚賦賈客樂
鼓聲震蕩馮夷宫帆腹吞飽江天風長年望雲坐長嘯
穏駕萬斛凌虚空主人揚州賣鹽叟重樓丹青照窗牖
斗帳香凝畫閣深紅日滿江猶病酒錢塘女兒静且姝
臂金盈尺衣六銖憑闌飯飽觀戲魚清波照影紅芙蕖
江城到處時彌楫徧買甘鮮窮所悅千里攜家任去留
一生為客無離别敦農抑商昧遠計遂使素封輕得意
握籌狡獪俯承命危坐咄嗟收厚利田廬彫敝君知否
終歲勤勞莫糊口夏稅未了秋稅来三十六策惟有走
喜逢口
灤陽驛東北四十里有雙塚世傳昔有久戍不歸者其
父求之適相遇此山下相抱大笑喜極而死遂葬於是
俗因謂之喜逢口亦猶望夫之有石也雖莫究其世代
姓氏而其言有足感人者故作是以紀之
兒寒解衣重撫摩兒饑推食孰忍訶長成與國遠負戈
一去不返當如何去時云戍東北鄙直出榆關度遼水
白頭郎罷與影俱豈憚山川千萬里天教此地適相逢
父曰從天墜吾子笑疲樂極俱殞身誰謂情鍾遽如此
官家開邊方未已同生又别寧同死山雲漠漠風颼颼
山頭雙塚知幾秋當時不忍一朝喜今日翻飛千載愁
猶勝貞女化為石終古孤身雙不得清江寒影日悠悠
行人一去無消息
赤壁
孽瞞禍水劇趙女漢火餘光能幾許蜀方傳薪嘘未然
吳偶束緼成一炬萬艘枯葦沃以膏空江如韛長風鼓
九淵鼎沸羹魚龍連營熾炭膰貔虎雄圖南紀成畫餅
匹馬華容作窮鼠坡翁乘興賦赤壁爛漫天機湧毫楮
偶從雪裏寫芭蕉又似驪黃不毛舉考圖求故此其地
疾惡千年若躬睹江山蕭條歲華晚興廢人間幾今古
買魚沽酒弔阿瞞醉和漁歌短蓑舞
雷篷歌贈廖楚材山長
人間塵土何地無道人自愛居江湖江湖佳處寫不盡
且復想像陳其觕有舟如葉君勿笑氣象乃欲吞堪輿
四時風景皆可樂歲晚獨與天游俱青山昨夜忽遁去
萬象一色涵冰壺眼界疑堕清虚府心境直造鴻荒初
道人箕踞受竒供但訝光怪生籧篨霜筠露籜政不俗
更欲緣飾為瓊琚湘江清碧俯見底嶽麓倒影寒縈紆
興来不省有物我短蓑獨速歌吳歈可憐翠被秦復陶
但鼓憂患来攻敺莫言雪盡篷遂廢敲雨承月仍相娛
哀棄兒
雪霜載途風裂肌有兒鶉結行且啼問兒何事乃爾悲
父母棄之前欲追木皮食盡歲又饑夫婦行乞甘流離
負兒遠道力已疲勢難俱生灼可推與其㚄尾莫我隨
不如忍割從所之今夕曠野兒安歸明朝道殣非兒誰
父兮母兮豈不慈天倫遽絶天實為卜年執政雖咸腓
發廩有議常堅持昔聞而知今見之倉皇援手無所施
兒行不顧寒日西哭聲已遠猶依稀
偶閱可行書見其印章曰洹溪釣者戲為野語
道士只合山中居釣者只合溪中漁不山不溪朝市趨
人輕爾厭重爾誣彼道士者尤迂愚妄欲躋世為唐虞
平生動為鬼揶揄况負且乘招而呼山耶溪耶盍歸歟
山有美茹溪有魚
李惟中學士自西臺侍御召入以未央宫瓦硯
為貺作此謝之
漢家作宫法紫微金鋪玉戶明華榱甄官陶瓦極能事
鉛丹細擣咸陽泥一朝神雀去不返秋風禾黍驚離離
谷陵且變此宜盡一二時出農夫犂人間購求作珍玩
洗刷篆籀分毫釐西臺執法好事者礱磨為硯尤瑰竒
體呈全璧徑尺許沼開新月才一眉堅如鐵石潤如玉
墨聲瑟瑟松風吹惠然匣送感高義但惜所與非所宜
公才真是謫仙裔善事利器方相資嗟予蕪學忝詞館
雖有此器無能為世傳銅雀亦佳品搜刔黃壤今無遺
高皇垂統四百載老瞞何物敢等夷愛人屋上烏亦好
况兹適用逾端溪楮生毛穎賀得友坐令几案增光輝
代言揮制固多愧玉堂風月猶能詩
中書久病得請將歸吳閒閒大宗師亦有疾以
其象為贈云代彼陪行焚香對之作此以謝
宵人本是山澤臞涉世政坐饑寒敺五年黃閣事何補
種作老病叢孱軀灤京歸来十浹日藥裹不可離須臾
平生結客半寰宇未免操瑟從齊竽可人底事期不来
承慶堂深誰敢呼邇来亦復詩作祟清減益見風標孤
杜門却掃難折簡豈意惠然来畫圖相看一笑但臆對
妙契未許巵言㪺清冰寒玉照林表和氣春風生座隅
齋居頓覺俗氛遠高致已逼沈疴蘇我方歸思劇迅矢
公自有分居方壺過從此去計必少夢中道路多縈紆
便當卷奉江湖去願得始終如蟨驉
小樓對閒閒宗師象因次舊韻寄之
鼎食不解肥我臞多病亦為山林敺巾車孤舟任所適
何往不可容微軀莫言五十未為老縱有七十来須臾
今年兩耳得差勝飽聽萬籟吹笙竽閒人多事迫詩債
野老敗興時招呼小樓今日好風色目斷天末冥鴻孤
一時幽興豈容負况對蓬島神仙圖篆烟凝坐共心賞
盡醉更把空尊㪺懷人未免有芥蔕處世已賞無廉隅
分江小鼎煑粟粒誅茅别墅營屠蘇遠山但藉一枝杖
中流誰辨千金壺菊籬秋香晚未減松窗月色寒相紆
我行不武分斂迹安得甘草資蛩驉
圭塘小藳卷二
