圭塘小藳卷一
元許有壬撰
古賦
迷樓賦
予總鹺政廣陵禱雨雷塘掾曹汝霖從歸途說江都廢
興荒煬始末周覽山川闤闠樓居之盛而又及迷樓焉
傷而賦之其詞曰
有樂不縣積塵斷絃有美不御老醜備前於是前星晻
乎其無光少海一變而為田矣天厭隋祚憂不在敵胎
於心腹成於肘腋以五子一母列據雄鎮為可恃而不
知大都偶國為禍之尤劇方荒隋之好學接士也固莫
辨其真偽及其留麗華而怒高熲則惡緒已暴於中外
惜猛虎之不知竟為毛間蟲之所噬黃腸甫湊金合已
賜麀聚居廬龍飛天位弛然自放於九重之上天地萬
物無一物之可畏遂肆心於巡狩傅粉深宫笑江東之
諸帝車轍馬跡將徧九州北巡榆林既讋其酋耀兵河
右瀆武東陬引汴水開䢴溝置離宫造龍舟伊江都之
勝麗詎一豫而一遊天亦厭乎我民欲一旦而盡劉百
萬億之蚩蚩乃生項昇之巧萃倕般於心匠委財幣於
電掃按圖締構不日成之璇室愧陋摘星笑卑傾宫謝
侈阿房讓竒章華姑蘇撮土何施建章栢梁廣猶可稽
叔寳三閣華而不微軼古罔後舉莫我夷於牣靡曼於
粲珍瑰寳帳散愁而延月複有酣香而忘歸亂晝夜於
多景鬱烟霧之霏霏晶熒奪目孰辨遠邇縈紆掎足曷
明東西巢燕亦惑乎網戶車羊尤眩乎竹枝弄臣肆誤
以資笑阿㜮雖習而猶疑入者罔識其所從出者莫省
其所蹊一蟻逐肉林之臭一蜂憊花島之飛蠅遭拍浮
而醉不可解舟入溟涬而維無所施又如鷦鷯不能悉
鄧林之樹小鮮豈暇窮滄海之涯俊娥熟何妥之車錫
名實来夢之兒下俚稚女孰究其姓字如侯夫人之死
者盖漫不知吁嗟獨夫心蕩神疲尚能名之可謂曰迷
昔在帝堯法宫是作舜闢四門以撤壅遏明堂政令辟
雍禮樂究義資訓德修罔覺遠不軌與不物實儀刑之
攸託三苗羲和昏迷致兵政教不迷在書可徵威儀卒
迷詩具刺懲盤盂几杖微且有銘異哉兹樓以惡著稱
謂真仙亦迷於此地何虔通突至不迷于厥行向使中
原無叛天復假齡殆將作七千五百里之臺而盡糜天
下之蒼生矣人不知過或肆無忌苟知其非敢作而遂
觀其引鏡念頭頸之且斫觀天識圖儂之將至既灼然
而自知乃確乎其自弃盖柔終而無改過之勇厚極而
有難開之蔽迷於心者若是其大迷於樓特其細也高
岸為谷深谷為陵樓傾土平傷哉蕪城乃為之歌曰蕪
城蕭蕭兮草離離繁華澌盡兮瓦礫不遺昔之迷不可
復兮無俾世迷
弄田賦
元統甲戌有壬承乏中臺嘗與議農政因語農官上林
隙地可規治藝五榖若古弄田皇上幾暇監農不易迂
而實切其說既不行且有竊笑之者噫古制之不復者
多矣豈獨是耶感而賦之其詞曰王政之大無以加於
農乎林林總總以食為天茹飲俗變稼穡興焉唐虞至
聖命稷是先蒼姬八百年之王業實基於生民之篇炎
劉去古而未遠貽謀亦慎乎其傳未央宫中不事流連
樹藝有地是為弄田謂昭帝幼冲未能親於帝藉鉤盾
近省姑試耕以為劇何考信之不覈致流傳之昧實盖
祖宗為敦本而設雖曰遊弄而亦不忘乎稼穡也天下
之治生於敬畏目擊之頃知農夫之艱難粒米之不易
有不惕然而悟凜然而惴者乎其為弄也非竒技淫巧
以斁常也非狗馬遊獵以導荒也非鄭衛哇邪以塞聰
也非妖艷靡曼以作矇也非以人為翫若董賢鄧通也
日底天廟土脈膏滋爰驅觳觫俶載其時耰而人立甚
險竿之□危播而子落若淵客之珠璣人牛前逝牽石
後隨又如跳丸之飄忽走索之飛馳俄青倏覆乎畦畛
何眩人之能為惡莠亂苗尤務去惡俄穎俄栗挃挃其
穫盖始于舉耜而終于銍艾莫不可翫而可樂顧俳優
之䙝狎器物之不軌魚龍曼衍之鄙吞刀吐火之詭何
足以辱天視之一睨哉若稽耕藉有國大教王后供種
太史播告秉耒一墢朱絃有耀神倉鍾藏冢宰舉要所
以勸農民供齊盛而事天地與祖廟也三代共由之大
典百王不廢之要道何周宣中興之哲王乃不藉其千
畝至形虢文公之譙則江東之未暇又無足與校也開
元之盛種麥苑中太子侍登治並古隆是亦弄田之遺
意惜其有始而無終於惟我朝登三邁五南郊畇畇有
田千畝大臣代耕歲事修舉而齋宫尚稽於享醴玉跡
未親於舉武是以奮庸之士拳拳有望於復古昔周公
之相成王也書有無逸詩有七月知稼穡王業之艱難
丕顯文承武之謨烈率婦子而親觀宜詩人之播說臣
願割苑中數畝之隙俾從事於播種備春秋之遊豫洊
未央之名弄然後講三推之儀明五禮之重臣敢陋潘
岳江淹之賦復有周之雅頌也
鬭駞賦
元統甲戌九日上幸後苑觀鬭駞有壬適有奏對獲遂
一觀退而為之賦曰
吁嗟乎駞爾軀孔碩爾能實多龍斯夭矯山斯嵯峨生
鄯善之絶域邈流沙而迅過日三百猶跬步輕千斤之
負馱方炎風之煽毒劇殱人於札瘥爾乃即沙滅口警
候匪譌度磧渴水口塵莫呿迹蹋而鑿涓涓盈科其或
修程阻艱芻秣罔繼溲麫茹銜糾纏堅閉浹辰無饑萬
里不㚄校地用之凡獸兹實氣稟之尤異者也蹏不介
甲踣鐵其堅肉鞍㟪&KR1394;雙峯矗聯復有傑出一峯巋然
力倍恒品直當萬千其穹莫扳抑之即從彌耳伏地屈
足漏空累乘駢坐奚婢塞童引繩掣鼻自西自東昂首
噴穢呼&KR1387;生風翠釡之珍其忍取供流潼甘馥馬酒釀
醲墮毳紉緝褐被域中風土既習字育日豐板襁其雛
稚紫茸茸冶銅象形僅得其槩疥不嫵媚劉文適類景
純著贊論功遺大歴唐及宋紀述未備皇元御天西北
首賓夭笠效貢泉渠空羣魚魚連連列廏雲屯千乘萬
騎灤水歲巡負鼓先聲服箱後塵背錦模糊絡珠璘霦
鈴鐸殷地旌旓盪雲開闢而下有國之有駞者未有若
我朝之殷也牧槖分職秩浮令丞負重致遠人知其能
有知其出拔之竒搏擊之精者乎苑草未凋風日清美
九重幾暇鳳輦蒞止俯察品彙縱觀物理虎賁執繮兩
兩相睨騰蹙傾奔砉歘徙倚待怒氣之既盈俄侵陵之
漸邇脫羈發縱勢邁角觝始齧頸而躑躅復摩肩如委
靡乍分立以卭隙遽挑釁於駓騃飄忽若風燕盤旋如
磨蟻劃然踴躍人立對起波澒土墳雷轟電駃持久跕
跕勝負未决貂璫聲援陛楯眥裂餘勇雖鼓虚驕已竭
嗟兩雄之相戹卒不逭乎一蹶勝者植立楊揚自慊主
矜調擾望拜蹩&KR0887;天為嚂嘘賜沓繒帛嘗聞單于祭三
龍祠以是為樂龜兹觀七日戲以占耗息今始得以驗
其說鄙哉季郈芥金其鷄杜鄠走馬時在側微開元南
面何取於斯顧羽毛之瑣瑣瀆黼扆之巍巍而登牀之
舞馬亦不過示異於宴嬉又孰若大逾犀兕猛軋虎貙
可以鼓佽飛之士激羽林之孤者哉小臣在列顧瞻震
栗悸定而懌氣塞而釋目隘而豁足痿而力歸来人間
塵土坌集袋馴白唐(原缺)促織黃雀山鷓種種有敵下
里何知小兒方劇觀於海者難為水曾何辱乎目擊然
臣有芻蕘之言增渤澥以涓滴大小雖殊玩物則一惟吾
皇遊六藝之囿徵勝負於往昔愚臣一第非手搏而得
視試卞為期門之徒亦粗可以備顧問而陳得失也
三臺賦
至正三年九月二十四日有壬偕明初馬徵君遊三臺
明初有長句既次其韻永歌不足又作是賦其詞曰
歲癸未秋九月霜清寒薄天宇澄澈塗無長泥庭有積
葉高陽子逸興作呻畢輟趣膏秣事登涉壺清露之芳
醖從白眉之佳客乃渡清洹稅駕乎鄴覽山川之形勝
弔陳迹之未滅客乃指顧而告曰子亦見夫三由之嶻
嶭者乎冰井峙北金虎距南銅爵巖巖中立而三若稽
作者振古所慙欲祛我銜不能縷談子亦欲聞其凡乎
高陽子曰嘻昔有塗巷話古事及漢季小兒聞曹敗則
大喜劉蹶則顰蹙而出涕盖人心天理之所同况怒其
人而履其地因其跡而聲其罪不亦宜哉客乃言曰吉
利之生姓不自知由嵩已冒夏侯何稽舞戟禦捕啖葛
如飴誑叔以疾拒客以泥睥睨一世岸然肆欺雖橋何
之見異卒莫逃子將之譏謂興義以寧國致羣材之景
隨爾乃劫遷乘輿地尊天卑彝倫攸斁大厦以墮及乎
袁尚既敗審配亦摧黃星斯應赤精遂微入鄴領冀州
之牧中天植不臣之基慮幾人之稱王乃居之而不疑
幾簣幾杵成兹崔嵬子午梁貫愈出愈竒三山鼇戴雙
闕鳳飛連甍複道相為蔽虧累楝山積周軒雲齊陽宮
冬熙淩室夏凄審曲面勢有巧無遺衡漳浩浩乎其北
隆慮靡靡乎其西收千里於寸眸萃萬景於一時卷山
河而匪席指風霆其在頥應劉王徐倡酬諏咨登高能
賦家有陳思父子放志欲長若斯天道惡盈樂極則悲
撫冲弱之季豹顧婉孌之蛾眉語託人而哽塞惟泣血
之漣洏痛富貴之長違遽盡露其情狀彼一牀之八尺
容幾許之繐帳要脯糒於朝晡競聲樂於朔望分香衣
而造履組舉瑣瑣於屬纊其横槊賦詩之雄發壁弑后
之威奄忽而俱喪匪不及乎篡代丕盖默定於主鬯鎖
諸妓於幽闃望西陵之莽蒼念舊寵而興悲抑茹怨而
自愴霜鴈訴秋露花泣春宰木行拱几筵有塵哀絃急
管其聞不聞事往跡存如惡不陳夫以精舍二十年之
規欲媒蘖萬年之為君不知司馬家兒已瞠乎其側而
恥於附其翼攀其鱗也徒為趙燕魏齊之張本因之增
侈重困乎吾民幸疊障之不鏟俾表惡於無垠今吾與
子效小兒之顰蹙申欺孤之公議傾壺中之清醇澆胸
次之磈磊且以酹漢室征西之將軍魏家創業之武帝
子以為何如高陽子聞而笑曰瞞乎瞞乎如客之言則
爾之罪窮天地亘萬世而不可貫矣然誅則以心論言
不以人廢乃歌其歌曰對酒當歌人生幾何憂思難忘
惟有杜康於是引滿竭壺興盡而返回望三臺渺蒼茫
乎醉眼
圭塘小藳卷一
