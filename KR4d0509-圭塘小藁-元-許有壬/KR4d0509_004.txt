圭塘小藳卷四
元許有壬撰
絶句
題西域木唐卿旌表孝義卷
橋梓天殊棣有華良心初不間幽遐何年四海無旌表
盡化忠臣孝子家
琳宫詞次安南王韻(二首)
涼入簾幃夜色輕瑶臺添月更虚明一壺天地渾無迹
只有清風動竹聲
山中活計只餐霞世事茫茫日自斜謫到玉堂無好况
夜深猶草侍中麻
織錦迴文圖
明珠金縷爛縈回香玉連環剪不開不把肺肝都織出
將軍惟識趙陽臺
杜子美象
刪後騷餘代有聞集成惟許杜陵人憑誰寄語沿流者
流到江西不是春
賞心亭
賞心亭上雙栢樹看我往来今十年栢樹青青宛如昔
當時游子已華顛
牛背觀書圖
蒲韉盤膝勝安輿人訝形骸與世疎却笑徙居三十乘
恰如牛背一編書
畫馬
惆悵孫陽世久無紛紛駑驥遂齊驅不教神物俱湮滅
猶幸人間有畫圖
丙吉問牛圖
肥充列鼎健充車厚養專為簿領敺千古清風梓人傳
憑誰書繼丙家圖
和康里子山韻
洞深春早透蘭芽窗曉雲香亂海霞萬丈紅塵飛不到
紫簫吹綻碧桃花
李陵臺
李陵臺下駐分臺紅藥金蓮徧地開斜日一鞭三十里
北山飛雨逐人来
上都歸口號
嬌兒幼女逐山妻争解行囊看賜衣顛倒海圖裨短褐
可憐杜老北征歸
信筆
造物知余素愛山一官故調萬山間山深民朴官無事
却為觀山日不閒
冬夜即事
紙窗鋪月白溶溶爐火欺燈照室紅萬籟聲沈人語定
好詩都在杳冥中
行縣書所見
漲潦留泥糞稻畦石渠分水灌麻池醉翁社散忘歸路
行過柴門尚不知
謝祐之桃花折枝
天台不折一枝歸晴日明窗有所思流水亂山迷去路
案圖無語立多時
令狐學士金蓮圖
九天光彩動金閨輦路風香樹影齊却笑漢家恩數薄
只教天禄待青藜
神山雜詩(二首)
山留殘雨濕拖雲竹引鮮飇細灑人詩思清如寒水玉
休教落紙恐沾塵
窗扉九夏鎮長開一榻無塵地有苔怪底山禽棲不穏
竹林風雨送涼来
次黎東山鳳棲别墅韻
風漪翠舞躬耕稻雲錦紅酣手種花策杖尋君迷不得
有書聲處是君家
七里原頭營别業三間堂下有東籬霜林不盡天如洗
都是山人未了詩
都門柳
都門四十里青青幾度迎人幾送行老子有言来致柳
只煩相送莫相迎
書所見(二首)
陵坡野菜綠如鋪膚受方期宥老榆菜少人多挑已盡
有榆從此盡無膚
田園賣盡及兒孫少壯流移老病存一段升平好圖畫
人間惟欠鄭監門
夜次館陶(二首)
三老趨程不憚勞船頭坐看月輪高烟村漁火微茫外
一簇人家是館陶
浦雲林霧鬱蒼蒼水面無風晚自涼今夜篷窗應不寐
計程三百是吾鄉
林慮南樓
西山為我曉烟開正爾癃鍾造物哀更欲細看隂嶺霧
老龍將雨出山来
題龍甫耕雲堂
滿山深鎖白英英不解為霖但可耕只恐無心忽飛去
埜人何處望秋成
董仲達送予至湘隂别後順風比晚行三百里悵
然有懷作二絶付其僕之遠送者持歸
吾子才華我最知鬢毛回首各成絲汨羅江上一杯酒
萍水相逢又幾時
江蘺杜若滿汀洲騷國春来亦可愁一日順風三百里
故人何處望予舟
即事(二首)
幾家門繫釣魚船一陣風香燎麥烟畫出太平村落景
酒旗多在綠楊邊
遠浦客帆明冉冉前村牧笛響嗚嗚園桑葉盡蠶成繭
庭樹隂濃燕引雛
春日漫述
竹几蒲團嬾最宜不知花影隔窗移鄰翁忽報小甕熟
老子坐忘成坐馳
卧龍圖
能辦人間大有年九淵誰遣抱珠眠等閒莫似隆中起
雨得西南蕞爾天
蘇彦良西埜堂
蒼苔滿逕樹連村中有幽人屐齒痕此去客来宜定約
無詩無酒不開門
圭塘小藳卷四
