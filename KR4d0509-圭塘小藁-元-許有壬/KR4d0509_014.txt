圭塘小藁别集卷上
元許有壬撰
太常可行弟升官其七十八歲兄以詩賀之曰
家雖通日觀身自植雲梯鬢雪行還漆腰金遂換犀遥
情今俗異高興昔賢齊兄老無他技惟求醉似泥
漫述
偃伉勤成立其原得母長郎中光武世馮氏遂蕃昌後
世論婚娶徒知慕貴強吾詩非漫作人道是良方
次來韻二首奉寄可行賢弟一笑
洹水悠悠晝夜東如君鄉里尚萍蓬士師無愧任三黜
賢聖有時聊一中自分衰慵乖世用且將栽接代天工
年來仇敵消磨盡酗酒田翁最長雄
老境生涯合務農誰教鷗鷺日過從窗含竹影宜高枕
屐印苔痕襯瘦笻風月歌詞非楚些江湖交友憶吳儂
獨憐多少看雲意三月書才見一封
圭塘獨坐有懷
韶濩鏗鍧杳嗣音樹林清邃憶同隂停雲靄靄日將暮
伐木丁丁山更深飯罷竹邊時策杖茶餘松下獨彈琴
直須月到天心處尊酒悠然與對斟
題可行太常人海浮槎齋
八十瀛洲樂素貧豈知京國是天津子今不患恩波隔
我老何憂病後新一臠胙餘分固好三升門下送宜頻
年來莫笑無佳句甘作人間飲食人
有孚和右甲辰二月十八日以上尊暨朔南
諸品竒果珍殽拜我兄圭塘先生于磨兜堅齋
酒酣歡甚適得前藁足筆次韻聊發一笑因見
詩禮家庭只此便是無窮清樂也明年再續謹
附率爾之詩於後
浮槎名室頗宜貧人海茫茫孰問津九陌紅塵三島近
一天清景四時新飄搖只恐因成癖來往多應不厭頻
但得仙翁時共泛絶勝前日自乘人
送張囦亮鍊師(并序)
予養痾鄉廬簡出入獨謁阡不免阡距城西北餘十里
道北郭實南北孔道每為驛使識陪留多事故出入必
以星至正己丑三月二十一日謁阡歸過洹橋數騎追
及天已星猶懼其或我識側帽緩轡道左以俟其過前
驅已前俄聞揚言此中丞邪亟來見乃囦亮張君鍊師
代祠武當馳驛而道此也明日過予出京師餞章詰曰
出京時念必過相一見虚前紙請言幸勿靳予交閒閒
大宗師與其徒多善囦亮主京師東嶽祠園杏千株人
境俱勝送客東門若自公有暇即造焉囦亮修潔能詩
見必觴詠忘返别一年矣當予避客時轂擊肩摩中天
復已暝乃邂逅相遇豈偶然哉遂不忍以疾辭贈之詩
曰
杏園陳迹夢暄妍馬上相逢豈偶然每憶可人如隔世
不聞新句又經年花迎驛路飛紅雨香到朝山散紫烟
王事遊方歸有日遲君洹水白鷗前
五月廿一日曉窗月明枕上漫述奉可行一笑
凉風清浥露漙漙淨滌京氛豁大觀驥不一鳴真伏老
鵲猶三匝自求安嫦娥宫殿雲休妬病叟壺觴興未闌
朋舊過從話新事可憐俱訴酒為難(年來雖樞要官亦苦無酒衰病服藥)
(資用尤切故漫及之)
可行太常饋浙間朋舊所寄糟梅以之薦酒風
味殊勝賦二十字記平素之未嘗食者(壬寅八月二十)
(一日)
佳實元登鼎和羹日奏功年來歸隠地好在醉鄉中
題可行所藏米元暉雲山小景
傳云五百歲名山始一開木禾長五尋和氣暢九垓往
者既不及孰能待其來濟勝事游覽我姑陟崔嵬又苦
道路艱荆榛滿氛埃不如跧斗室寓畫攄靈臺聊將萬
里意收作小蓬萊
幻菴送新茶蒲筍以詩荅之兼簡太常弟過目
珠蕾鮮初摘冰芽鬱未舒分甘出圓嶠伴食謝中書京
國慙饕禄田園夢荷鋤多情老仙友能慰渴相如
和可行展省歸過圭塘即席韻
墟里烟塵外巾車日日來疎林呈半塔初日見三臺酒
每從鄰貰詩寧待雨催衰年懷易感為我少遲回
四月二十七日莊之淵昆季治具至圭塘醉中
賦奉寄一笑
拂水垂楊貼水荷圭塘風景正清和豈能竒字從人問
深愧羣賢載酒過花露墜紅沾杖屨松雲凝翠遏絃歌
也知節飲宜衰病其奈鄉情醉更多
圭塘小酌廷彦不飲故諷之請可行和韻
松檜蒼蒼柳半黃天光雲影爛圭塘鶴隨尊酒穿松徑
風逐瓶花入草堂山好自供青眼舊機深誰道白眉良
但教晚節秋無恙不負韓家晝錦鄉
秋露白酒熟卧聞槽聲喜而得句可行當同賦
也
治麴辛勤夏竟秋竒功今日遂全收日華煎露成真液
泉脉穿巖咽細流不忍撥醅㪺甕面且教留響在牀頭
老懷磈磊行澆盡三徑黃花兩玉舟
至正改元四月十三日戊子皇帝御龍舟幸護
聖寺中書右丞臣特穆爾達實參知政事臣阿
嚕臣有壬扈行樂三奏命右丞前特授平章政
事參政進右丞臣有壬進左丞懇辭不允惶汗
就列平章右丞曰今日游騁之盛恩遇之隆不
可不紀也悚懼之餘為二十韻以獻
宇宙承平日邦畿壯麗鄉宫中無暇逸湖上暫翺翔鳳
輦重雲降龍舟萬斛驤風霆隨桂楫日月運牙檣五衞
分翬羽千官列鴈行長年花壓帽仙妓錦連航絨繂初
徐引鑾旂漸遠揚犛靬呈曼衍僸佅逓鏗鏘玉食傳麟
脯冰壺出蔗漿魚鳶知永蹕鶯燕逐餘杳夾岸金戈翊
彌空綉幕張汀迴開瀚海天近勝錢塘翠閣峩雙島珠
簾護兩廂九霄披瑞靄四表覩朝陽補助資遊豫登崇
貴俊良不圖推朽質亦復被清光左轄綱維地中書政
事堂出謀慚不武好學願無荒喻水民堪畏從橋策最
長濟川非所任歌詠獻巖廊
右七月十二日書寄可行御史社酒治聾昔嘗
飲之恐遂不聾不能顧曲之誤却喜是非都不
知又形諸詩今春可行送社酒方以為喜大社
之餘致效當尤速然而飲之已酸治聾之效又
無望矣而今而後又不聾矣多聞不能忍必又
多事為之詩曰
予生苦多口三緘非不知譊譊徒自戒諜諜尋復随齋
扁磨兜堅訓勉朱子遺客至愛異觀何益於我為社酒
堪治聾昔嘗屢飲之恐遂太達聰多事添驅馳茲得大
社餘其效想倍簁胡為負宿氣曲直至我眉朱門列畫
邸食前方丈施我瓶都幾何後望饞涎垂老奚笑相勸
處世聾最宜
和可行都司韻(二首)
常恨看雲日暮時清尊才得浣離思修程騏驥須千里
老境鷦鷯但一枝半世空隨人俯仰諸公自佩國安危
年來點撿閒中事種玉栽蘭儘未遲
枉尺安能復直尋田園幸不負初心山凝暮色供屏障
菊泛清香噴水沈好句每因吾弟得濁醪時共老農斟
圭塘霜後清如鏡偏照蕭蕭雪滿簪
至正庚寅二月大雨麥成疸十得一二夏秋復
旱傷榖郡東至赤地稊稗穭生民幾得兩月食
窮冬告盡遂至顛沛忍待萌芽以供掇擷春又
大寒迫清明雪三尺即事二首賢弟請和
榆不輸錢遂祼身春深何事未知春隂連殘臘經三月
寒挾凶年殺幾人廚饌珍羞自漿霍市廛糟餅雜糠塵
因思當軸曾持論今日方知隴畆民
天教稆稗治疲癃萬口嗸嗸一瞬空子女不如雞犬價
官民真是馬牛風纖萌其忍加冰沍枵腹誰能用雪充
泉下龔黃呼不起漫歌憂國願年豐
僮屋為大雨所仆歌代書寄奉吾弟一笑(庚寅九月)
(十又八日)
豐安坊西李氏宅締構甲子逾周天我歸我里却無屋
割金買居今七年中堂苟完遂龜縮傍舍草茇繩樞然
諸僮環處數百趾分房戢戢蜂窠聯旱乾跨歲三百日
縱雨簷溜才㳙㳙伊誰鼓勇恣傾瀉通衢一夕流為川
坐令闔郡若一室藩籬剖决無中邊朝來異響忽震地
連杗接棟皆傾顛抉泥出嬰幸免死庖廚竟日寒無烟
昔知將覆不早治今日至此誰之愆萬間初庇及寒士
此心已負歸宜遄家僮瑣瑣不能芘庭荒况說治其田
作詩自笑實自愧敢效茅屋秋風篇
可行太常弟侍皇太子奉旨春祭獨執多禮無
不合節喜而賦詩
宗廟吾儒有事榮子今兼事復能名聫班末吏雖無分
却幸胙餘沾及兄
歎衰憶橘二絶令小盖馳寄可行弟
附火平生憎乞相憑高時復豁雙眸今冬筋力衰多少
終日圍爐不上樓
南果珍竒有木奴年年包裹及饞夫徐州近日舟航斷
歲貢尚方曾到無
觀家人治蠶事蠶將老而桑不繼求買甚艱窘
因成口號呈可行太常弟
千古南陽一草廬其中今有臥龍無三分二表都休論
且學栽桑八百株
癸巳六月廿日夜不寐忽聞麴香喜成口號舉
似太常過目
蓼香通夢報寒齋五齊前驅次第來更約西風勞縱臾
東籬早放菊花開
伏日觀楨輩作秋露白麴糵喜其製法甚精以
口號廿八字勞之可行僉院同發一笑
胷中文史日雖多其奈家貧累衆何却喜薄田秋得秫
衰翁常要病顔酡
促楨釀酒戲成一絶請賢弟同賦
麴香連夕透衾裯聞道劉村秫亦收衰病邇來惟患渴
醖蒸何必待中秋
女孫彌月奉常作詩諷楨治具醉中走筆次韻
奉常多事待圖回時為衰翁忍凍來家醖帶糟宜瓦鉢
好懷初不在金罍
至正甲辰三月十一日昧爽枕上信口成廿八
字盥洗畢飲孫女福潤睟酒適太常可行弟至
同飲歡甚以水玉金絲闌牋求書因試浙筆書
以贈之
枕上雞聲遠未融春深無奈雨和風圭塘八十新懷抱
覓句銜杯與少同
即席奉和偶然記得僭附于左
絳帳何須說馬融每來席上坐春風年高德邵誰能及
不獨當時詩酒同
京南春雨燕泥融輦下花時每值風今日無風更無雨
賞心知有幾人同
承贈蒲萄阿爾竒感慰不能自己遂成廿八字
亦頗得意為後日張本七十八歲兄某力疾書
西醖蒲萄貴莫名煉蒸成露更通靈文園渴思雖抾海
不及浮槎一卵瓶
寄可行
衰年承乏近鄉閭汴相相望三百餘欲見天恩優渥處
五旬七得小兒書
景延堂下夀安紅百朵花開榖雨中草薦棘藩須擁護
莫教霜雪損芳叢
寄苫尚書才卿
民事軍興日不遑閒人一旦似公忙憑公寄語圭塘月
好照吾家老海棠
郝信使附鴈足詩
霜落風高恣所如歸期回首是春初上林天子援弓繳
窮海縲臣有所思
士隆賈知府以邊鸞畫鴨見寄賦二絶句以謝
之
圭塘柳影浴毰毸啑喋蒲根絶點埃政爾凝思舊風致
蛻形毫素忽飛來
能言充貢固相誣誰道呼名一字無收入畫圖登几案
遂令名亦不能呼
寄觀國賓
白頭誰遣抗紅塵屈指名場四十春臺閣鳳麟非所偶
江湖鷗鷺久相親宦情病後渾如水詩思年來尚有神
何日與君攜手去黃華籬下岸烏巾
近作詩莊長句代書寄賢弟一笑
圭塘有地無生涯三逕松菊四序花詩仙本是貴公子
何事肯到山人家山人已分友木石塵俗芸芸果何物
在家已作有髮僧小小園池聊掛錫千紅萬紫遺西東
杖藜步步隨香風相逢一笑便傾倒但愧問字非揚雄
載歌伐木賀得友昌黎去後誰山斗雕蟲小技久不為
敢說當年八叉手詩莊千頃躬維持飢不可食寒不衣
主人收蓄及遺逸要使後世均揚輝世間何物不腐朽
好詩在世獨能久有詩又在未朽時此莊不可無醇酒
莊中之詩幾萬首以詩侑酒為君夀
邇來切用無筆口號廿八字訴于可行太常
平生交契分疎密毛穎何嘗一日疎休道病翁非所與
明窗歌曲尚能書
可行留浙詩促其歸(甲申歲也)
秋征曾有約十月便歸來南國鴈已盡東風花又開酒
缸連月備詩檐幾時回手種洹溪柳青青滿釣臺
贊
可翁自贊書以為可行太常弟一笑
咄圭塘子一小丈夫生乎今世而為古愚不力上達乃
甘下趨年來事業益迂且疎但問其壺日有繼乎
楊和卿畫像贊
繄鑑取形毫釐不失人知肖貌孰覈其實好古博雅寓
意自適器徵三代之制書究六朝之蹟掇粉墨於斷縑
攷款識於土蝕琮璜鹿盧琥璏琫珌山玄水蒼截肪蒸
栗名稱實繁形狀匪一一過目頃皦然璞腊尚友千載
濟以精識之人也雖晦迹於市廛其洗玉池主人之匹
歟
僧格實哩監司豸冠像贊
任法象服制敬惟欽直盖所性觸非其心有敬主内有
頍著外仇視佞人德遇善類勿謂至堅佞則爾摧勿謂
至柔善則爾維我昔斯峩人與其稱炯如清冰玉壺輝
映秩秩憲紀矯矯藎臣風霜示肅閭閻以春惟其有不
觸之觸使邪自正而曲自直此其所以為大過人也
托克托穆爾御史豸冠像贊
文運猶日方晝或晦傾否有時敦牂紀歲積隂釋沍大
明麗天南宫柵棘當宁渴賢藹藹多士于于計偕識者
常言有王佐才彼美擢科騰實蜚聲仕已泉達學且日
增有頍而峩姦摧佞伏行所無事肯專咋觸材俊任法
名殊實一毛亦致用帝帳斯緝予豈誇惠文彈治之為
能盖將徵識者之言於他日也
講議
端本堂(十月廿五日進講)
尚書說命曰王人求多聞時惟建事又曰惟學遜志務
時敏厥修乃來又曰念終始典于學厥德修罔覺世祖
皇帝至元三年十二月遣中都海涯喻旨儒臣朕宜聽
何書其議選來進於是商挺姚樞竇默王鶚等言帝王
之道為後世大法皆具尚書乃以進講皇太子力學有
年此書講明熟矣温故知新方是為學求多聞者資之
於人學古訓者反之於已遜其志者如有所不能敏於
學者如有所不及虚以受人勤以勵已又必始終此念
不少間斷則事立德修有不知其然而然者矣三代而
下漢稱文帝唐稱太宗文帝時賈誼治安策極言諭教
太子諭教之道舍學何以哉故雖聖人亦資於學五帝
三王皆有師也唐太宗謂杜正倫曰朕年十八猶在民
間民之疾苦情偽無不知之及居大位區處世務猶有
差失太子生長深宫百姓艱難耳目所未涉卿等不可
不極諫又曰朕自立太子遇物則誨之見其飯則曰汝
知稼穡之艱難則常有斯飯矣見其乘馬則曰汝知其
勞逸不竭其力則常得乘矣見其乘舟則曰水所以載
舟亦所以覆舟民猶水也君猶舟也見其息於木下則
曰木從繩則正后從諫則聖作帝範十二篇以賜太子
曰君體建親求賢審官納諫去讒戒盈崇儉賞罰務農
閱武崇文且曰修身治國備在其中當更求古之哲王
以為師如吾不足法也吾居位以來不善多矣益多損
少故人不怨功大過微故業不堕然比之盡美盡善固
多愧矣汝無我之功勤而承我之富貴竭力為善可不
謹哉恭惟皇太子殿下元良仁孝為天下之望已力於
學惟終始此念不少間斷更求忠鯁之士拾遺補闕則
功業之盛豈特漢唐之君而已哉將見與三代並隆矣
跋
賜沃稜右丞節用二字
宋李沆作相常讀論語或問之沆曰沆為宰相論語中
節用而愛人使民以時兩句尚未能行聖人之言終身
誦之可也皇太子以天縱之聖肆筆成書節用二字賜
中書右丞臣沃稜臣沃稜裝潢寳襲俾臣有壬識其左
方臣有壬竊聞易曰節以制度不傷財不害民盖侈用
則傷財傷財必至於害民皇太子不它書而書此二字
不它賜而賜中書臣其旨深矣臣沃稜其力事斯語仰
副儲訓則財阜民安不日見之矣中書政務有重於此
者乎
銘
彰德路刻漏銘(并序)
燕吳秉彝守相舉墜理棼期月就緒身施於政殆無遺
者器關乎治復有資焉惟相地劇民夥晨昏有禁鐘鼓
之吏候騐以臆公私趣事遲速無節過故滋敝吏則非
矣亦由無所考質而至於斯也資糧屝屨前政是急正
儀審漏有不暇焉吳侯懼事之堕人之痌也旁諏其制
則而治之八壺既陳一刻無忒屬銘于郡人許有壬以
彰其勩以勖其繼以永其制吁可以觀政矣銘曰
在昔觀漏水而制器也實惟軒皇開物混茫蒼姬秩職
挈壺始章遠寢無節瞿瞿則狂治襲曠代不肯以亡損
益戾真寒暑乖方制昧洪殺景差短長爰折其衷咨冶
孔良金壺豬清玉虯引吭委于尾閭原于天潢盈科線
出激電矢邙允符儀晷無間雨暘流珠釋用聚&KR1909;靡亢
析窗夷隩安時吉康昏明示信率由天常信則民立我
治以臧焯兹永憲嗣罔不蘉
記
筠齋記
泰定丁夘先公捐館京師先友江南者誇山水之勝勸
扶柩南且賙以地京師者則曰西山有佳地子南北無
恒産不幸罹荼毒於斯斯亦妥靈之地也亦有指以地
者而鄉里士大夫則不然其尤有意者至忿然曰子欲
子孫浮華則南欲因京師富貴則此我知者父母之邦
爾荒迷中神魂無主三議鬭胷中太夫人泣而言曰我
平生作夢無一不在鄉里兒其决哉議遂决既藁殯足
湯隂拜先塋不獨苦澇而亦陿不容竁矣從教授緱君
允中改卜焉安陽城西山水靡不履歴始得武官原洹
水之陽今阡而定畫遷措皆允中為之允中學儒者也
盡去俗師荒唐禍福之說壬申太夫人歸葬得其人益
詳盖外方内恭安命之士也戊寅予得請歸請記其齋
曰筠者予知其安於所遇而念其才可施用束於冷局
也扁筠之義其有不可自揜者乎古今人例喜言竹居
必種植詩必託興其性若節言之備矣以言其用則簡
牘箭笴箎簫笙簧筐篚篾席纜維縢絡之屬皆事也而
其用之尤切者筠焉記言竹箭之有筠筠竹膚之堅者
也竹寒暑一致守雖在節禦捍襲護使不能干其内則
筠之功若篾席筐篚纜維縢絡獨析其膚爾肉則薪也
而簡牘箭笴箎簫笙簧雖膚肉俱用膚或有損則為棄
物矣人謂允中幽閒曠適託於竹而已不知允中可施
於用若竹之有筠也予不能施允中於用念其有力於
先塋記其詳以志其交之始聲其才以待世之用者焉
竹軒記
士生世析圭儋爵獲攄厥藴至於晚節進退所以收幼
壯之成功者尤不可不慎也禮大夫七十而致事盖憫
其勞久力憊不敢煩以政上之德也士難進易退義苟
當去浩然莫留各盡其道矣廉恥不張乃有膠榮而諱
耄者其愈下者羅列選籍儌幸萬一於是有司逆計仕
年大書其籍曰致仕至有廷辯謂筆吏考錄之誤又無
以議為也風俗至是果孰使之然哉昔叨左司宰相稱
吾鄉續公景明之賢擢禮部員外郎尋陞懷慶路總管
至則值歲大饑勸分不足發公廩以賑國制粟幣無上
文毫粒不出乃謂僚佐之后者曰吾任牧寄候得請皆
餓莩矣有責願獨坐又止其租稅報下皆允天歷初郡
直兵衝飛輓萬計軍興不乏西兵入境官吏星奔獨守
境土遏流竄兵罷民既安堵即投紱歸身未衰年未及
也至順壬申以嘉議大夫禮部尚書致仕闢齋所居植
竹數本扁曰竹軒竹之為植冰霜凌虐而色不改凢卉
彫盡而守益堅有節若是故君子貴之其風聲月色為
溪山清勝者不與焉人平居氣溢者驕才少摧抑損穫
殆盡遇變而不失其守者鮮矣尚書掾左司已有聲若
司程綺源覆實儀曹之剸繁知陵州之善政人能道之
若夫遇變而不失其守時可安享而勇棄之則進退之
際明矣嗟夫富貴多憂之資也世途設險之穽也道義
不明而能保終始無悔吝者幾希鐘鳴漏盡而不止行
百里躓九十者接迹焉則身未衰年未及而退者不賢
能之乎然世有以官為家退無以官(原缺)者故不擯不
止尚書退有歸守先壟課子書又天厚其生而成其志
也維桑與梓必恭敬止况及與先公游而進退之明可
稱者乎竹之見稱古人實繁獨以其節有類故樂記之
以為魯多君子之徵焉
菊莊記
安陽地稱秀麗昔人引洹水注城内為園池環城之池
晝夜湯湯民室酒壚擇竒據勝無慮數百區西南滙為
陂溪山之輸委亭館舟楫之盛麗荷蒲葭柳羽鱗貍互
之饒益實最一郡水利不修民生日攰陂遂為陸而亭
館為墟矣好事者或事築植胥徒一假館花躁木戕器
敗屋損供頓少弗愜有遂賈禍者故莫不恣其敝薉而
已焉予歸方事游嬉而無所於適偶送客南郭歸並闉
闍而西微行詰曲桑榆蔽翳負城有小圃徑造焉地僅
餘百弓□㢝幽潔問守者曰此王君季貞菊莊也雜花
並植菊最多故以名時方挺翠怒長羅列滿地愛之不
忍歸秋風作花見餉十盆品色莫有同者莖高尋丈花
大徑三寸餘盖培溉有時芟移有法半歲勤動而後有
成信菊之拔萃者也李貞知予同其愛介其友請言吾
方概吾鄉風物之非昔而嬉游無所於適也能無情乎
淵明曠達芥視軒冕乃獨愛菊屢形詠歌至與松並稱
茂叔談道有取於蓮並稱者二富貴者在所薄菊獨以
隠逸稱譜之詠之者又代不絶口其貴重可知己季貞
其亦慕古人而有見于菊者乎人生之樂随寓可得口
體居室不與焉故不他其蓻以見其志不侈其圃以納
其侮百弓之地可游可樂胥徒藐之而不屑來没吾齒
莫有睨而規之者求寡而獲豐身安而志遂是莊之得
不亦多且久乎莊田舍也田舍榖為稱首不莊於榖而
於菊榖吾口之所切菊吾心之所樂吾口寧緩而吾心
不可不適也心適矣視如京如坻漠如也古有午橋莊
築山穿池竹木叢萃固盛德之宜居後之主者已堕屠
兒墓園之譏平泉莊之鴈檜珠栢雖曰僅存尋亦蕪絶
矣富貴田宅之不可恃如是夫九原可作吾其從晚節
之老圃乎且吾為人莊而日就荒人為吾莊而不獲一
稔獨幸得歸而時游王氏菊莊庶幾鄉賢之萬一焉記
菊莊而及鄉賢者高山仰止吾鄉之士其勿以菊莊為
嬉而巳矣
樂閒堂記
人物之生於世安於其素而不知其樂者衆矣魚在水
獸在山不知其樂也處之涸轍縶之虞人而後知江湖
山林之樂焉釋而縱之俾復其故則其為樂始真知矣
物皆然人為甚賤而服賈陸有摧車水有覆舟虎狼盜
賊風濤蛟龍之險卒然遇之號呼丐命於須臾而後知
平地之樂也而仕者又甚焉仕而達矣若可樂也而其
憂苦方叢乎其前事有必争而不容已者不争則獲罪
君子遺誚後世争則彼方震以雷霆壓以山嶽惑以簧
鼓大廷列坐十九瀾倒而欲以抔土障之當是時也思
得釋去重負歸為閒人則其樂為何如此憂也有苦焉
造謁之疲精神迎送之勞筋力晨興趨府干請坌至折
簡函文手未及展而繼者沓至至擁馬不得前暮歸復
爾寒暑不間休假匿避若遁逃堅閉若自錮一接賓迹
遂終日不得食思得脱巾履偃仰牀第又如蓬萊之不
可到也上則不能遏矢去川决之政下則不能厭蠅營豕
貪之求憂苦雖極謗議紛起矣夫人未嘗不知閒之為
樂而真知者寡予盖身履其境急遽疲極而後獲閒其
為真知猶坐中談虎而嘗被齧者也鄉人孫遺賢受益
居安陽銅冶治卓宛之業而以清慎聞于人集賢院降
劄褒之曰樂閒冲素處士集賢握王章司天下道教凡
名隠者率號處士又華以冠之受益因以樂閒顔其堂
乞言於予受益不游不試不險於途不困於責安於其
素而能知其樂者乎其知不知予不能知而集賢標牓
之其知其能知其樂也若是則實而不浮矣雖然受益
又當讀涪翁之文知收其餘力而就閒之說則可以永
此樂矣
傳
馬栻傳
栻字敬孚姓馬氏楚王殷之後也六世祖珍始居衡(原闕)
合禮稱黃氏卒再娶黃氏生子熙年已四十九榜書室
曰栖碧山房因自號碧山居士世味淡然惟教子是務
或謂君老而子業科文不可待也不若為小者近者曰
吾兒當師天下士以昌其學君之言不敢知喜飲好客
醉輒歌歸去來辭人不測也嘗語熙曰學可恃財不可
恃利吾財害吾身未有利吾學而害吾訓子之言可書
而誦也太史公謂巖穴之士名堙滅而不稱非附青雲
之士惡能施於後世有壬不足附以施于後世然其行
若言則可傳必矣可不傳乎
序
涅陽侯傳序
涅陽侯傳衡陽馬熙明初之所著也予三復而悲之盖
有感焉夫行不足以範世言不足以垂訓功不足以及
人文不足以明理汗牛充棟可勝道哉而可傳不傳者
又不知其幾人也人且若是况物乎涅陽侯枚氏自燧
人氏而降功莫與京虞初稗官詩人歌詠舉不及焉明
初慨然筆之其祖孫之逖邇族屬之内外隠見之始終
名字之同異施用徵求之迹詳而覈矣予幼居湘漢間
但聞其狀至燕始識之特碴與砞爾其族類未識也太
官榷酤五十四大坊資其用尤多性不厭貧下乘車過
市細人挈箕斗出三二錢即可致大坊抒竈有心未盡
灰貧子掇拾資其餘力焉京師百萬家不有枚氏則辛
蘇氏馬通氏不能濟其三一焉思有以發揮其功書題
于壁若冊者餘二十年而竟未有以發之也歸鄉里始
識其族而明初之傳出矣湘南栗穆祝崧氏之族自昔
柄用其地江漢則狄氏盧氏羅居水滸枚邈在中土人
不知也後至元壬午始見於蘄黃山中遂乘舟入江夏
狄氏盧氏俱為斂迹主狄盧者怨焉其亦不智哉承平
久民生日夥枚氏不至江夏狄盧氏將不赤族乎予方
欲考其從來觀明初傳始知將烹弘羊時枚氏遠遯江南
此盖其裔也予投劾歸明初不以予不能有所成而見
棄也方且相從教予子時出傑作以自樂予愧於明初
多矣序其傳而表之俾世之見者知明初有史才而不
試又以見夫人物之遇不遇有幸不幸焉古今不幸而
不遇者多矣枚有幸而遇明初而明初不幸猶未遇也
雖然是傳之出識者見之明初其亦有遇矣昌黎先生
作毛穎傳在予且以為怪舊史無足責焉是傳也其文
之有益於世者乎觀者其勿以子虚烏有視之
長短句
沁園春甲申臨清舟中次韓伯高見贈韻代書
寄可行
草木無情不問寒暄開時便開只黃花多事偏憐隠逸
白頭何補應避賢才老友相逢清談絶倒休校劉郎去
後栽尊中物勝它年千里漫寄寒梅神仙合住蓬萊
奈老去思兒忍不回任景莊槐老誰為癡夢梅家酒美
且浣幽懷渭北江東暮雲春樹何日扁舟更此來公知
否便連朝觴詠能幾徘徊
可行弟泰定甲子夀日賦樂府沁園春時讀書
上庠因勉其進學後三十九年至正壬寅同在
京華遇其日語及舊作遂再和前韻
四海之間難弟劣兄白頭二人記昌期瑞旦行年在夘
善門餘慶維嶽生申科第佳名祠宗優秩常奉天香降
紫宸身通貴只貧安分定老益書親簡編不負辛勤
羡進德揚名邁等倫任家無厚積融融度日詩多好句
藹藹回春明月清風交梨火棗竹裏行厨脯擘麟吾何
事但問花攜酒專競芳辰
三(甲子夀和見夀韻)
天相吾家篋笥無金詩書有人看發揮胷臆詞源滚滚
薰陶氣質韋佩申申師友淵源人材衡鑑胄館光華近
帝宸男兒事便盡輸心力難報君親讀書第一當勤
只孝弟書中是大倫嘆人生為學百年在幼田家得計
一歲惟春科占龍頭名高鴈序好與皇家作鳳麟都休
校是地鍾河岳天降星辰
水龍吟(己亥中秋用壻韻)
一生白浪紅塵得歸才見乾坤闊三升無分如何料理
文園消渴衰病禁持不教杖屨經丘尋壑記平生懷抱
曾逢惡處都不似今年惡見說圭塘如舊賴山英好
看猿鶴夢中斗室蠧殘圖史塵凝鐺杓蟾桂香多莫將
長笛等閒吹落問嫦娥我輩何時還又享清平樂
二(夀静公右平章)
歴觀今古名臣求如公者人能幾平生勲業行其無事
一誠而已方信名言臣門如市臣心如水政乾坤清晏
飄然高蹈非明哲安能此太古歲寒松栢儘春風閙
開桃李傅巖霖雨蘇門風月無非天理莫訝求閒從來
老眼閱人多矣待他年鳳詔九重重下為蒼生起
綠頭鴨(八月十四日圭塘翫月)
廣寒宫秋期明日方中歎隂晴自來難定何如今夕從
容棹蘭舟亂穿波月斟玉斝清帶荷風身世難期歡娛
易失名言千載記坡公公曾道凉天佳月何必限春冬
况更有西賓共載仙李相從笑疎狂興來無盡艤舟
更策吟笻任諸君班荆藉草環四岸度竹穿松飛上崇
臺放開老眼冰輪誰遣却䑃朧多應是嫦娥見妬勝事
不教窮天知我須臾風起萬里雲空
二(為牧庵夀)
論斯文世誰方駕韓歐渺翩翩舊家人物一峰玉立高
秋走蒲輪鑾坡再至照藜杖石室重紬要使吾元典章
文物輝光什伯夏殷周君信否十言乘醉字字花雕鎪
侔堂陣寄言渠輩且避戈矛憶當年江湖來往月明
太乙仙舟洒烏絲芙蓉秋水振宫錦杜若芳洲鸞鶴賡
歌魚龍迎舞人間元自有天遊倘來物視之毫許豈足
辱回頭終焉計匡廬深處已辦菟裘
水調歌頭(庚寅秋即席次可行見夀韻)
歸歟正宜早動也貴研幾夜深山月飛出何地不揚輝
休說采山釣水政爾切風批月底用朵吾頥萬事一尊
酒身外復何為笑年來人與我不相知投林已分垂
翅猶勸九天飛敢效歸鄉錦綉且就盤鈴傀儡永日看
兒嬉但恐子掀舉誰與話襟期
鵲橋仙(夀何聯山平章)
纏身名爵醉心糟粕政可束之高閣廟堂誰信是行高
更高似垚夫一著胸中磅礴眼前寥廓與物元無城
郭自從席末挹春風覺二十年來盡錯
南鄉子(和歐陽玄之韻)
高論聽懸河先和新詞問老坡手冷不甘寒氣早誰呵
更被黃花笑鬢皤風竹亂婆娑老我衰顔藉酒酡佳
節重逢真可賞賡歌陶令壺觴旨且多
二
健筆挽銀河公直鑾坡我諫坡只好老來供一笑訶呵
喜怒因人愧國皤花月共婆娑勸飲随君學郡酡松
菊有盟休冷落哦歌我輩同年甚不多
三(夜寒無寐仍就韻凑來麗語以供一粲)
烏鵲欲填河蝜蝂多持更上坡蟲鳥無知徒自苦誰呵
恰似貪人少已皤市也好婆娑要染先生面色酡有
口難言今只可狂歌終歲陶陶不是多
念奴嬌(汴中見寄)
一壺天地亘南交朔漠東溟西極斫桂吳剛難措手轉
見今宵挺特露軋冰輪雪歸碧海上下瓊瑶色白虚光
裏更無毫髮間隔夢想洹上池臺五年放浪延賞無
虚席底事夷山丞節鎮擾擾塵埃朱墨傑句才慳深杯
量減况敢論勲業嫦娥應道老當歸去時節
春從天上來(祝一齋大參夀)
自古英雄試倒指誰能廊廟雍容相君此遇風虎雲龍
光掩前后諸公政天開治運力啓沃宸衷况平生把詩
書禮樂爛熟胸中當年側聞先德只一語喚起萬室
春風桂樹成叢棣華聯萼總是舊日隂功怪昨宵雪霽
炯光薄生意浮空我來為夀相期何以維嶽維嵩
太常引(六月十八日喜雨酒問應口和不肖韻)
荷盤蕉扇久無聲笑祈禱果難憑倚檻看雲停問誰把
天瓢鉅傾玄功不宰太平有象礧磈一時平老我問
隂晴笑尚為蒼生有情
千秋歲(即席次可行見夀樂府韻)
䛕人稱好何似歸來早營五畆如三島深杯江海淺老
眼乾坤小松竹在肯教老圃秋容老方外多真趣池
上宜清曉随里社遊鄉校逢場皆可樂得句唯供笑吾
有政考功不校閒官考
二
青年詩好政坐聲名早攀李杜凌郊島官慚才力弱技
悟文章小青鏡裏朱顔不覺成衰老習氣消除盡惟
酒娛昏曉思阮子甘兵校因知身外事何似尊前笑追
往昔中書已署陽城考
鷓鴣天(夜長臂痛手攣展轉不能寐霜曉窗明太常弟適至因試浙筆書枕上所得長)
(短句三首呈賢弟一笑仍請子姪輩一和以暢老懷)
白髮京華戀俸錢溪山游釣惜無緣老來惡興憑詩遣
枕上才成一兩聯人自苦月空圓衾裯如鐵夜如年
但稽子姪新文學莫問賓朋歲幾遷
心到忘機便是仙琴能得趣任無絃病多課子酬文債
田少從人借酒錢生盛世遇今年雕蟲存藁不求傳
有言難盡閒中樂竹影花香白晝眠
浣溪沙
老境閒門晝不開閒人庭院甚宜苔打門詩債任渠催
千里有家頻入夢一春無酒可開懷心寬随處是蓬
萊
柳稍青(老病客燕值此艱歲口腹甚窘記少年寓湖湘讀書時度日情况誦秦少游柳)
(梢青樂府依其調作俚曲以遣興南方適口多品此則記予之偏嗜而多用者可行盖亦知味)
(請同賦資一笑云)
窗對晴嵐門臨流水坐閱歸帆為口勞心雪猶燒笋霜
便分柑酒香梅下茅菴就湖置新魚滿藍夢記當年此
皆身享好箇江南
可行太常弟即席次韻(二首)
遠岫浮嵐澄江拖練飛夢雲帆樂事關心菊朝烹蟹燈
夜傳柑春郊隨處行菴聽騶從攜花幾藍洲渚凝妝園
林窮勝好箇江南
山潤浮嵐溪清呈底畫舫無帆酒友詩朋香芹鮮鯽綠
橘黃柑風亭月榭雲菴更竒品花盆果藍城市繁華湖
山佳麗好箇江南
時有孚侍坐不辭同賦復謹步嚴韻四闋以求
斤削或可忘暑
山霽無嵐尋幽有屐不用張帆樂事關心良辰修禊元
夜傳柑芳郊随處行菴聽騶導擔花幾藍洲渚凝妝笙
歌歸院好箇江南
雲岫如嵐月池通港畫舫無帆細葛春纖摘來盧橘香
賽温柑荷亭柳榭松菴更竒品花盆果藍夢想飛觥水
晶宫裏好箇江南
疊嶂浮嵐澄江拖練遠浦歸帆橙蠏分甘蓴鱸專美露
酒霜柑登高聊憩禪菴採菊蕊茱萸滿藍丹桂飄香芙
蓉弄色好箇江南
山遠生嵐溪清呈底剡棹收帆風物依然爛紅茶樹碧
色青柑暗香寒阻梅菴把楮穎權收墨藍煖閣紅爐淺
斟低唱好箇江南
圭塘小藁别集卷上
