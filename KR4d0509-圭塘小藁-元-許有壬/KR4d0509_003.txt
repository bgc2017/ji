圭塘小藳卷三
元許有壬撰
律詩
沙湖道中
城居如坐井出郭始知春草色纔翻燒禽聲便可人遠
山来邐迤羸馬去逡巡喚醒三年夢東華足軟塵
田家對雪
野老能留客柴門便反關落梅點衣上飛雪墮杯間地
僻偏宜竹窗幽更對山自憐真野逸瓶罄不知還
夜至魯港
桴鼓遠銅籠前驅列炬紅星芒寒拂地江影静浮空聽
語漁村近連航水驛通不才慚傳食鮭菜足為供
荻港早行
水國宜秋晚羈愁感歲華清霜醉楓葉淡月隠蘆花漲
落高低路川平遠近沙炊烟青不斷山崦有人家
夜行潤陂
蕩蕩唐虞世區區虱蟻臣露餐烏攫肉夜渡馬知津危
棧依山盡微行到水頻風霜儘蒙犯庶用答涓塵
神山雨
山中日日雨松竹早知秋清響自深夜逸人無遠愁窗
虚聞葉落林暗見螢流對景因懷杜江村事事幽
登後山觀湖漲時隂雨忽霽
隂磴盤盤上枯藤得得来長楊半腰水老桂一身苔秋
氣蛩先覺風聲鶴欲回山雲自行雨休為老夫開
晚過韶州
世去重華遠名偕二石存溪寒清見底榕老亂垂根野
色偏宜晚民居僅似村曲江人已矣楚些擬招魂
横浦登舟
南征殊不惡樂事總相關馬上行思句舟中卧看山盡
收烟景去滿載月明還何往不自得浩歌天地間
元統甲戌分臺上京飲馬酒而甘嘗為作詩丁
丑分省日長多暇因數土産可紀者尚多又賦九
題并舊作為上京十詠云
馬酒
味似融甘露香疑釀醴泉新醅撞重白絶品挹清玄驥
子饑無乳將軍醉卧氊祠官聞漢史鯨吸有今年
秋羊
塞上寒風起庖人急尚供戎鹽舂玉碎肥羜壓花重肉
淨燕支透膏凝琥珀濃年年神御殿頒餕每霑儂
黃羊
草美秋先腯沙平夜不藏解絛文豹健臠炙宰夫忙有
肉須共世無魂亦似麞少年非好殺假爾試穿楊
黃鼠
北産推珍味南来怯陋容瓠肥宜不武人拱若為恭發
掘憐禽獮招徕或水攻君毋急盤饌幸自不穿墉
籸麫
坡遠花全白霜輕實便黃杵頭麩退墨磑齒雪流香玉
葉翻盤薄銀絲出漏長元宵貯膏火蒸墨笑南鄉(南鄉蕎麫)
(黑甚熟則堅實若瓦石可代陶盞貯膏火)
蘆菔
性質宜沙地栽培屬夏畦熟登甘似竽生薦脆如梨老
病消凝滯竒功直品題故園長尺許青葉更堪虀
白菜
土羔新且嫩筐筥薦紛披可作青菁飯仍攜玉版師清
風牙頰響真味士夫知南土稱秋末投簮要及時
沙菌
牛羊膏潤足物産借英華帳脚駢遮地(此物喜生車帳卓歇之地夏秋)
(則環繞其迹而出)釘頭怒戴沙齋厨供玉食毳索出氊車莫作
垂涎想家園有莫邪
地椒
凍雨催花紫輕風散野香刺沙尖葉細敷地亂條長楚
客收成裹奚童擷滿筐行厨供草具調鼎爾非良
韭花
西風吹野韭花發滿沙陀氣校葷蔬媚功於肉食多濃
香跨薑桂餘味及瓜茄我欲收其實歸山種澗阿
尋梅
何以慰吾衰梅花秀發時晚香傳遠樹春雪避南枝林
静来差早溪深行獨遲與君謀一醉及此未離披
水木清華亭宴集十四韻并序
水木清華亭侍御史王公公儼别墅也位都城巽隅出
文明門餘里許園池構築甲諸邸第予客京有年識公
儼亦久而未嘗迹其地至正乙未春自汴召入俄公儼
由遼省拜中臺握手傾倒屢約宴集塵冗不果致期宿
具復有意外之撓乃七月二十又三日始遂盍簮左轄
吕仲實中執法杜德常右司王本中左司尚彦文實同
尊俎酒旨樂備物腆意勤適雨霽秋清塵空地迥庭木
湧翠渚蓮散紅北瞻闉闍五雲杳靄極目西望舳艫汎
汎於烟波浩渺雲樹參差之間蕭然有江鄉之趣不知
其為轂擊肩摩之境也煩襟滯慮滌濯淨盡兹遊竒絶
宜造物之不輕畀也公儼請曰人生四美百年幾遇不
可不紀也乃即水木清華亭為韻賦詩有壬分華字其
詩曰
世禄推門閥天墀幾拜嘉高情忘勢利大隠謝紛譁朝
市塵無染蓬瀛路豈賖眷言營别墅初不遠東華畫舸
堂前過青帘柳外斜晴紅迷菡萏寒翠接蒹葭揮麈風
生座扶笻雨壓沙萍開輕泛鴨荷側重擎蛙只訝神仙
府誰知宰相家賓朋玄圃玉文采赤城霞麗曲凝雲表
仙粧炫水涯添栽三徑竹遞賞四時花心事尊中物人
生海上槎相逢須盡興明日各趨衙
送馬明初教授南歸一十韻并序
後至元戊寅予得請歸江夏别業明年冬遊長沙又明
年二月安仁馬君明初来見於琅瓈山其人温醇其文
粹精傾盖如平生同遊南嶽更唱迭和遂同歸江夏甫
七日復參知政事命下以小兒累之又同北焉至任城
明初舟覆幾不免間關跋涉不忍予棄用中臺翰林薦
堂除緱山書院山長及格擢右衛率府教授始釋褐衛
官若胥卒皆國人明初請收書教其子弟為華學官屬
韙之鳩俸檄明初買書江南因得歸省其家焉過予相
下將别請言吁世俗之交翻覆雲雨况延之館塾者其
為交不又密乎饔飱之不精不時也供侍之不慎不及
也脯脩之不腆也汲引之不酬也為主人者有能不犯
於是者乎人情久則狎狎則慢慢則隙生焉賓主至是
不失歡者鮮矣而明初與予十年如一日始終無間言
有德君子哉述其槩為詩以餞之其詩曰
吾子昔傾盖琅瓈古渡頭袖文驚蜀錦懷寶重天球心
既同金斷膠因向漆投有邀須共往無倡不為酬南嶽
朝聯轡湘江暮艤舟屐窮峯頂寺詩滿水邊樓訪古由
来喜尋芳到處留遂移衡浦隠便作武昌遊坐席何曾
暖招旌遽見求高情安旅次遐躅又神州道路多嘗險
山川只薦愁掃雲髠兔穎鏖雪敝貂裘善誘兒何幸深
藏價未收忽看鴻鵠舉甘效蟨蛩休洹水寒偏瑩林慮
晚更幽誰知三仕已相累十春秋公道先揚善真才自
拔尤恩袍明翡翠教鐸振貔貅行役仍清淡言歸邈阻
修臨岐惟一語音信莫悠悠
夀李秋谷平章
黃鍾嘘㬉挽春留綠蟻浮香帶月篘宰相得閒纔是貴
人生有子更何求家傳文字五千卷身在神仙十二樓
記取年年好風景雪松霜檜豈容秋
送黃文復歸長沙
半生湖海夢依稀但誦湘南遠寄詩先友凋殘公獨健
故園荒盡我方歸百年未滿常憂畏千里相逢又别離
他日瓈江松下路西州難似此沾衣
横山有高竹樓别業留信宿始歸
酒香牲腯主人歸正是猿驚鶴怨時梅影小池春入畫
竹聲虚閣夜催詩世間真樂無多事身外浮名只費辭
他日結茒容我隠一章先當買山貲
九日陪闔臺諸公登石頭城
一江環抱四山圍酬節追歡剰費詩鴈影不移雲盡處
秋光都在雨晴時當年玉樹人何在明日黃花蝶豈知
便駐高軒拚醉倒絶勝無酒繞東籬
題昌平劉建議祠
一卷春秋兩鬢皤丹誠貫日口懸河策能匡世時不用
天實厭唐人奈何自古大材多薄命而今我輩亦登科
可憐熏腐俱塵土得似高名永不磨
遊昌平憩縣學歸過朱都督碑
木葉才霜水不波偷閒今日遂婆娑清秋林壑斜陽好
豐歲郊原樂事多秦塞已隳仍郡縣武城雖小有弦歌
却憐一片朱家石千古涇原臭不磨
神山即事
京塵汨沒已華顛恰是山居第一年松月照窗詩入聖
竹風吹榻夢遊仙隨人久作悠悠者處世方知綽綽然
尚愧未能忘口腹時勞昆季致肥鮮
和謝敬德學士見寄韻(二首)
平生疎懶是天姿今歲春来起亦遲好酒或如陶靖節
杜門深愧鄭當時向来事業惟供笑如此風光忍廢詩
館閣真才試枚舉鵠山陪預恐難期
淡靄輕風弄野姿江天寥廓鳥飛遲從知宇宙多閒地
誰信襟懷勝舊時夜雨不驚逋客夢暮雲猶入故人詩
山中亦有陽春曲拂拭朱絃待子期
登岳陽樓
平生輪奐壯巴丘消得騷人一繫舟雲氣遠攜湘雨至
湖光寒入蜀江流山川信美非吾土天地無窮有此樓
三十四年如夢過可憐華髮賦重遊
黃陵廟
黃陵廟下草萋萋水遠山長聽竹枝末路不求同死處
重華寧有再来時霜筠苦淚留千古埜樹愁雲接九疑
珍重韓公修廢墜却憐儌福類神私
過湘潭
江邊楊柳翠縈回柳外人家罨畫開一夜東風花落盡
千年華表鶴歸来暮雲山出遠浮黛春雨水添濃潑醅
莫艤扁舟訪陳迹白頭懷抱易生哀
祝融峯與廷鎮觴詠有懷歐陽原功盖嘗約同
遊而予不能待其歸也
載酒窮躋最上峯嘯歌聲撼海濤風得陪五馬二千石
獨少三生六一翁為問北門紅日下何如南嶽白雲中
寄詩幾欲申前約無奈人生似燕鴻
時雨忽降簿書甚稀獨坐王可矩右司有詩次
其韻
翠樾雲深百鳥鳴彤闈如水嫩涼生雨聲自與詩有約
天巧豈容人強名萬里秋風黃鵠夢五湖春水白鷗盟
年来不用愁華髮尚有觀山老眼明
西廳東閣總詩鳴天籟相關觸處生京國故人多老病
洛陽才子獨聲名風雲幸際文昌運松栢休忘歲晚盟
他日江湖攜手去儘渠蚊睫有焦明
題武衛段指揮書林
相府深沈書若林牙籖插架列森森千枝萬葉本根在
二帝三王雨露深椔翳斯文功利學棟梁来世聖賢心
經殘百氏紛紜出慎勿輕棲惡木隂
閒居雜詩(四首)
鬢髮蒼浪齒動搖自知宜退待誰招茶餘引鶴消春晝
酒醒聞雞記早朝肥截玉肪羹縮項香翻雲子飯長腰
尚嫌門有徵詩客時與山人破寂寥
半山雲樹接修篁鎮日無塵到草堂瓮牖風来書葉亂
膽瓶花落硯池香壺觴自酌教微醉松菊猶存及未荒
護果灌園常不暇誰知閒裏更多忙
鵠山東北接郊墟郭影嵐光畫不如九十日春朝暮雨
兩三間屋古今書庭花紅礙經行處園竹青回剪伐餘
滿地蒼苔愁踏破年来深喜故人疎
竊禄多慙號具臣歸田何幸作閒人登山臨水今非客
病酒愁花又過春夢斷紫霄黃閣遠眼明青鏡白頭新
芥薹竹笋来相續不道茅柴味更真
和傅汝礪寄来韻(二首)
江水舟航日夜東故人音問得常通君才能挽千鈞重
我老惟懷一畝宫自古山林容小隠只今臺省有諸公
欲知别後詩成處都在花香竹影中
春紅園圃眩西東花下縈紆一逕通不向雷門操布鼓
要從人海見珠宫多言浪負三千牘老夢都忘十八公
珍重吾宗有成訓人間何似在山中
圭塘小藳卷三
