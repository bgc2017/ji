圭塘小藁續集
元許有壬撰
墓志
先太夫人歸祔志
太夫人姓高氏世家彰德祖諱穆蘭監衞輝路考諱榮
承事郎萬寧縣尹太夫人幼淑懿祖妣王夫人愛過其
女擇配極慎乃歸先尚書公家故饒田畜而我素貧安
若習焉事姑宋夫人以孝聞周睦姻黨舉無間言先公
為小官間關世途實多内助同官家芬華相矜獨罄簮
珥延師買書嘗曰吾教子苟成當富彼百倍人但勵志
安貧瀆貨其效應後自見也先公好客究力營給有佳
飲食必蓄以待平生不私一錢聞親識有私藏者謂子
女曰財出夫子私將焉用此態世多我不能為汝曹當
戒也子女雖愛教不姑息故女克敬戒子不至辱其先
者慈訓有素焉長子有恒治生於外太夫人總於内先
公居家手不釋書迄終身無纖累一妹適集賢直學士
狄文忠南北間關語及輒流涕因為有恒娶其女尤好
施予遠近姻族或養於家或資以生里巷病窶猶拯焚
溺故舊有喪飲食為廢後有聞率不敢告見人憂患汲
汲督諸子營救臧獲小過必揜衣履瑣屑每躬為之諸
子止之曰彼亦人也吾以此消日爾其仁厚慈恕蓋出
誠性至於女工精敏又諸族所希見有壬為兩臺御史
封恭人湯隂縣君左司員外郎進高陽郡君兩淮轉運
使加高陽郡太夫人至順二年五月廿六日棄代于揚
州夀六十有七嗚呼天乎乃至是乎有壬始官南北雖
不在側而改官加封報不間歲尊慈殊慰以為酬昔言
矣承乏詹事中議左司員外郎右司郎中又移左司皆
在側也侍先公終正寢襄事居鄂服除有恒忽去世季
有孚入會試而有壬迫赴淮漕叔有儀棄經筵撿討獨
任家事尊意懸百口累不肯出有孚登第歸居家待次
乃甚喜有出意即迎至揚有儀從焉有壬召參議中書
省事具舟將北太夫人鍾愛幼女擇歸有日臧獲病者
十人乃語有壬曰汝妹事吾寤寐在念北則迂矣且病
者留之誰托挈之舟隘暑蒸此幸屋大宜夏有儀又善
事我汝當扈從上京京師屋艱得汝先往求之别不兩
月妹事畢病者復計我至京扈從適歸事當兩濟況使
来三月不亟行恐叵測時往還諸公亦旦夕從使者䀨
䀨相勉謂堂上起居康勝處事明當而有壬冒榮不孝
遂輕信焉去才四十五日而訃音逹上京矣嗚呼天乎
果至是乎昔南臺同官言親年逾七十無兼丁溺官榮
違奉養者可禁指其鄰有仕江西父病念其子而殞者
有壬時同署焉孰謂一旦身當之邪呼天不聞呼地不
知知是而懲而卒罹之豈非冒榮之過遘此大罰乎棺
槨衣衾雖有儀能盡美而有壬為子病不得嘗藥終不
得視舉尚名為人邪古人謂勿之有悔如有壬之悔非
死不能已也有壬及事祖妣夫人獲奉考終後廿年父
兄繼失荼毒雖極而夙夜堂上身心有屬今仰而望之
無一人在上矣追念配德實四十五年生五子二女有
恒大理軍民總管府知事繩繩天長女適編脩宫趙彝
將同入京先廿五日卒病其基此乎幼安貞將歸人者
後廿四日卒天禍我家何其酷也孫男二寳山燕山女
四明年五月十六日祔安陽武官原先公之墓初太夫
人妣武氏若外祖考諱清外祖妣石氏皆老吾家萬寧
公無子没海南求其柩歸俱葬江夏治命當反鄉里謹
奉而襄事焉敢述先德且聲不孝之罪傳為子孫戒焉
嗚呼痛哉天地有窮而此恨無窮也
亡兄大理知事公志
公諱有恒字可久彰德湯隂人曾祖諱信祖諱毅贈亞
中大夫彰德路總管輕車都尉高陽郡侯祖妣宋氏高
陽郡夫人考諱熙載從事郎會福院照磨兼管勾承發
架閣庫贈嘉議大夫禮部尚書上輕車都尉高陽郡侯
妣高氏封高陽郡太夫人先公為貧仕禄入甚微廉淡
樂道不知治生公幼從至鄂種學緝文通蒙古書未冠
即奮勵任家事稱貸廢居備水陸艱苦當途薦茂材除
大寧路學正擢大理路軍民總管府知事驛符偕勑至
公謂遠出不能為榮不若治生以為養也由是不復留
意於聲名矣先公之喪哀毁踰禮去大祥二日卒於鄂
天歷己巳二月二日也疾革曰我才四十五數何短邪
事母再一二十年不為多也今不得事母矣嗚呼痛哉
先公年甫強仕即得公力遂斷家事每當赴調公輒代
行山川﨑嶇旅食蕭索不知也佐湖廣省理幕再至鄂
公習風土便薪米因葺居焉有壬應舉歴官奔走無寧
歲仰事之重非公不能出也先塋襄事侍太夫人居鄂
囷庾之積鮭菜之微莫不有備己巳庚午之荒一門老
幼賴以無餒公氣和而中剛斟酌世故曲折詳盡儉於
自奉而豐於親朋早夜克勤内外秩秩娶李氏先卒一
女小茶静慧絶異繼狄氏集賢直學士文忠女無子先
公嘗令養弟有儀子寳山公既卒太夫人遂命後之初
有壬登第季有孚方學公曰汝能繼兄當作雙桂堂有
孚果登至順庚午上第有壬為兩淮轉運使遂參議中
書省事加恩二代皆公之願惜不及見也我彰德公自
潁来相積善未享先公太夫人承以碩德乃五子二女
公其長也在親左右之日校有壬為多古人生願為兄
之意蓋有契焉顧奔走四方廢温凊定省萬鍾千駟果
何有哉公之遂此天厚之也然以孝友天至而不終子
職使太夫人高年反服又若天之甚薄者天可問乎使
公夀考則一門老幼可坐而無慮吾兄弟放浪四方可
無内顧之憂而公之所以成就者可勝言哉公為子而
能子齊家而家齊視食焉怠人之事者有間矣人之生
世不獨官可行志也天降酷罰太夫人奄逝以至順三
年五月十六日祔安陽武官原先塋公從焉懼其善之
泯也忍痛輟泣而志之蓋至哀不復文也
亡室高陽郡夫人趙氏志
亡妻趙氏諱定永平樂亭人其先在金累世擢科號進
士趙家曰充者登大定廿五年第終盧龍縣尹子震至
寧間及第蔚州軍判軍判之孫兼善倜儻不羈日本之
役諸兄為省僚慨然從行大風舟敗冒白刃捄兄出掾
憲司行省與長官齟齬輒棄去為景州教授而卒嘗曰
吾力學為校職使人稱先生是不墜先業志願畢矣介
直嗜酒嫉佞若仇故所遇不合娶戴氏生夫人端静柔
懿舉族異之嘗有象過門鄉鄰空屋蔽垣諸女郎僵走
邀看夫人才十三竟不一出時大家以詩禮名者聞之
為其子求昏先生曰吾與世偃蹇栖栖獨三女而此女
最賢且術者言當郡國封若世雖大若子未可知也其
家恚而謝之有壬未昏走四方辟山北憲使庸齋劉公
有人倫鑑與先生厚一日招飲賀曰府尊屢書為君擇
昏君之昏未易擇也今真得矣母慊不告此實府尊意
不可失而此昏尤不可失也先生亦欣然曰吾得壻矣
況庸齋媒世無有也好言遂合皇慶癸丑五月乃歸於
我每以未見舅姑為恨南臺覲省有日而督召復北夫
人至垂泣真意有不可揜者先公太夫人入京始得行
婦禮女工復盡巧緻太夫人稱善事焉平居服澣補敝
一縑不自用時有賜給悉留以獻先公之喪夫人力疾
蒞事送厝所十里不車幾斃焉歲時祭祀寢食必廢主
饋未嘗以㳙粒私其子視予妹如兄弟匲珥有需傾委
不靳與娣姒居無間言入吾耳始封恭人當進縣君皆
以讓吾祖妣宋夫人夫人素多疾天歷二年九月十七
日卒於鄂年三十有四太夫人如失愛女有壬為服齊
衰期焉初先公既棄諸孤幼妹未有家夫人誓言當盡
簮珥奉之以養姑志以恤其無父勿使人謂兄不如父
也嗚呼斯言丁寧猶在吾耳也夫人孝慈敬勤宜享福
祉而夀乃止此邪歸凡十七年未嘗遠相離惟應舉来
江南涉十月為最久相從歴九官山川跋踄貧乏辛
苦每同焉官任雖劇俸薄食衆夫人衣飾每不給未嘗
少動於心予為轉運使禄入稍優而夫人不及見矣夫
人生失五子一女卒後又失一子予年將半百憂患纏
繞夫人有以知我之心為何如哉一子燕山能讀書矣
女順茶姆謹視之繼夫人趙氏子之如己子夫人可無
憾矣至順二年六月追封高陽郡夫人明年月日葬安
陽武官原從先塋禮也為之志曰
惟性于貞胡嗇以齡兮惟孝于姑乃貽以荼兮其儀可
母子弗覩兮拮据成室不同適兮佳城埋玉夢則髣髴
兮目存耳言終不可諼兮
亡妹趙宜人志
泰定丁卯二月先公尚書府君諱熙載捐館京師既祔
先塋太夫人高氏視諸孤居鄂是歲十二月妹宜人諱
巽貞從其良人翰林國史院編修官趙彝自洪州来弔
彝官京師宜人疾作不能亟歸有壬為轉運使揚州太
夫人篤於愛母子不能離且以有壬室未有繼年高目
力不洞妍媸宜人亦謂我溷兄久願擇嫂以報至順辛
未遂俱至揚俄得卜趙門趙居金陵侍太夫人得畢其
願焉未幾遘疾五月一日卒於揚州年三十有六有壬
暨弟有儀輟哀治事棺槨之美衣衾之備傾城府官吏
士民哀送儀衞之盛太夫人見之割不可忍之愛而亦
為之稍釋焉惟許氏為潁著姓大父彰德府君諱毅始
徙湯隂淳德起家先公仁孝太夫人懿德克生賢女而
我祖妣高陽郡夫人宋氏柔静淳淑貞節著聞宜人及
事之起卧與俱故性行尤相類幼不游戲未笄尊穉衣
履皆出其手先公太夫人在撫州更疾獨宜人與弟有
孚侍勞苦備至迄平復始解帶既歸趙太夫人如失左
右手事姑安陽郡太君得懽心其客我也念違養不釋
口質簮珥為貲以寄寒暑履物不絶待介婦有禮視前
室子詵詵自幼及冠人不知為異出趙族大口衆老臧
獲尤難御稱無異辭先公以宜人質美輯女教書授之
宜人為婦為妻為母舉無悖也彝官七品得封宜人今
名日起官日大宜人宜均其榮而一旦先逝天之忍乃
若是耶一子緜緜實生我家得竒疾太夫人屏絶家事
盡瘁保育幸愈而健有壬罪大惡稔太夫人暨幼妹相
繼傾逝逾月彝至哭曰相我者世不復可得矣太夫人
常子我我制雖緦也同舟至九江以神主暨二子去嗚
呼痛哉命果至是邪抑醫藥之誤邪將金陵之行觸新
暑疲起居以致疾邪兄不能盡友愛而乃以私禍吾妹
邪窮天地亘古今之恨萃于一身矣明年某月之某日
葬安陽原從其先塋彝請志之嗚呼予尚忍志予妹也
夫沈痛隕絶書其槩而刻之
擬毁璧
女弟諱安貞生戊申十二月廿九日幼多疾太夫人高
氏疲心殫力調護有成為人寡言咲坐終日不見喜愠
食飲美惡早晏自幼不經口先尚書公訓以女教警悟
強記遂通其說又能楷書組繡裳衣各致其美見諸嫂
理家即善握筭父兄禄入悉付之出内無毫髮失慈訓
日益性習俱至故女德近備焉生最晚太夫人尤篤愛
至順辛未春在揚州卜擇始諧柔日將届而趙氏姊卒
太夫人復遽見棄妹素孝敬值此薦凶哭出輒殞時又
大疫遂成疾十日而卒六月二十日也明年五月十六
日葬安陽武官原先塋昔黃太史為女弟賦毁璧因抒
其意以極吾哀以志其墓焉
玉在石兮多瑕得維瑜兮成復嘉可聘享兮禮天弗一
試兮胡毁旃濟濟美兮世艱女懿兮亦然撫育兮既堅
姆傳兮既賢歸之易兮才違擇之過兮後時嗟嗟父母
兮終始難之厥施不爽兮誰復敗而孝敬有素兮母姊
長辭時雖不疲兮亦將自摧侍媵在室兮奩儀夙備留
之益傷兮棄復無地江之水兮東流淮之山兮幽幽旅
鴈嗷嗷兮窮猿啾啾汝来何愉兮汝去何尤洹之水兮
先塋相之土兮先里汝竁有位兮父母孔邇不婦於人
兮終女於家是亦汝志兮我徒爾嗟瓊芝月露兮與汝
俱潔汝兄泪盡兮哭汝以血
歌行
瑞蓮歌(并序)
圭塘落成之明年歲次己丑七月既望吾兄中丞公與
客小集塘西南雙洲前産瑞蓮駢花亭亭異蔕同跗殆
隂陽和氣鍾為禎祥天以慰老臣錫眉夀而昌子孫也
惟公高科起家致位丞弼贊化機培善類三十年矣謝
事来歸田不足供伏臘而林塘栽植竭力資之蓋欲静
觀四時生意之妙與造物者遊而積善餘慶吉事有祥
嘉瑞之見理亦宜哉有司欲以之上聞公退然不居而
好事者繪為圖矣有孚退而閱史唐開元至宋紹興四
百年間僅十七八見表箋歌頌逢涌沓作雖不奏祥瑞
乃公素心然游泳至和詠歌太平不可無也乃為之歌
曰
圭塘活水分清洹主人嗜好同先賢蓮根培植未踰歲
孰謂一旦生嘉蓮初疑霞臉影附鑑又似絳幘了分鬈
幼成綵鳳翼自比琢開香玉環仍連李唐以来具圖表
趙宋奏賀尤駢闐我元聖德極涵育瑞應只許書有
年嘗思至正辛巳夏吾兄實握綱轄權廣寒殿下太液
池亭亭並蔕薰風前守臣有請願馳獻獨以義折煩便
便歸来對此蹄涔水肯將異卉誇里㕓吾鄉自昔號多
士諸君巨筆如修椽僉言此是閭里榮歌詩倏與圖俱
傳身閒意適物乃寓林林何必皆平泉天公端為表餘慶
慶緒日與絲緜緜蓮房有子風味好不待食藕沉痾痊
願言七澤均此瑞主人福夀方如川
其二
相攸西郭濱吾洹老病宜退非遺賢平生竊慕君子德
池上種竹池中蓮蓮兮胡獨出竒異聯房蘂簇金絲鬈
二妃同體面目異七澤移種根株連書祥史籍見歴歴
走觀士女来闐闐人言培植久方盛一泓疏種未及年
自知不作駭俗事茲焉誰握生發權形容敢勝周子說
胚腪又在太極前亭亭照影欲輕舉凌虛微步俱清便
倦游夢不到玉井歸来老屋安一㕓小池偶尔薙蕪薉
池上敝亭才數椽酒從鄰貰已多券詩取意適誰令傳
天公特與慰岑寂嘉瑞湧出如源泉卯君有倡阿買和
僮歌況復清且緜欲為表頌非歸美柰此嫰痼誰能痊
予心真樂更多有傍花隨柳在前川
其三
叢竹山下溪名洹洹溪主人今得賢石渠分溜入方井
種出萬柄紅白蓮就中一茄發挺特豔粧雙出雲髻鬈
有如二女降媯汭翠裙紅袖相牽連岐分駭目未信宿
里傳傾耳何喧闐波神有為獻嘉瑞要並太史書豐年
主人謙德不敢有福善自是天行權亭亭植立萬花表
可人適在亭之前日酣欲語嬌轉姹風動似舞尤輕便
一時圖寫溢紈素十日車馬空市㕓昔聞蓂莢曾表異
乃因土階與采椽景星鳳鳥豈常有考信前史真宜傳
醴湖蕪塞不復見而今乃濯圭塘泉禎祥奕葉定不斷
藕絲萬縷相纏緜幽人到此自怡悦膏肓泉石尤難痊
要須紀錄入郡乘干年增重吾山川
圭塘十二詠
景延堂
我兄壯歲辭寵榮投閒願與叔堅友異世懷抱若合符
研窮經奥蒙發蔀勲業寧庸校短長肝膽相照無前後
堂前種竹堂後桑桃李蹊中間官柳太行千仞列崇臺
洹水一枝来小漊烟霞從此聚軒扉松栢自然生部婁
雲霓功斂且歸休天教景物娛耆耇魚躍鳶飛觀化機
高下洪纖俱不偶尋春信步過西蹊小憩徐徐開北牖
無人鼓枻自掔舟有客問竒從載酒神仙何用叩荒唐
天地應須究高厚四時佳興情親朋一飽安能忘畎畆醉吟
自是慕香山人亦有言似迂叟我兄不答但掀髯風月
無邊共長久
泠然臺
有客有客衣褊褼遊不乘輿坐不船屏翳為駕霆為鞭
巽二除道飛廉先廣漠之外無物前飄飄歴覽俯大千
何物九點齊州烟蓬莱塊垷呼羣仙天根月窟互回旋
孰其主之孰其傳漆園持論玄復玄機鋒一發驚四筵
扶摇九萬遑息肩夫何旬五遄言還我方簣土臺泠然
斥鷃乃與鵾鵬聯有時大醉登其巔羲和叱馭仍留連
從容席地更幕天御氣無待知何年我臺回首真蹄筌
嘉蓮亭
池亭茲落成問客何以為亭名嘉蓮適産池亭下客笑
請以名池亭軒忩面面納新旭並蔕作花映波綠允懷
舂陵翁胷襟澹冰玉從知嗜好有人同因其淨植淤泥
不能辱澹然君子心可與共幽獨駢頭妖嬈麗穠粧二
喬亭午睡初足名亭取義殊聊以自娛目
安石院
景延堂東閒隙地方平幽潔墻四周等閒草木盡屏斥
巋然中植安石榴花殷猩紅照朱夏實作玳瑁懸清秋
風吹絳英任顛倒千葉齊綠中夷猶圭塘闢院寄游息
對此終日疲應酬偶然不悟命名意競說億萬蒼生愁
酒酣舉手謝衆客願效瘖瘂為身謀區區若用究根柢
論詩當取王荆州明朝有意載酒至携妓又效東山遊
松竹徑
瑟瑟君子竹亭亭大夫松有策可醫俗無夢思封公主
人不夢更不俗二友相從出幽谷枝笻緉屐日往還飯
飽茶餘笑捫腹尋詩肅客不憚煩迂迴恐踐苔痕綠風
来聲似奏笙簧日轉隂宜覆醽醁豈無蒼蓋凌烟霞愛
茲翠葆光交加有時展席俯秋水亦復信步觀春花最
憐盛夏不知暑披氅仍宜雪花舞泣岐誰更念楊朱開
徑吾方希蔣詡歲寒節操堅自持心事諒匪庸人知柴
門反關無俗駕麴生時共相娛嬉世途憶昔備艱阻鳥
道羊腸何足數歸来纔是履康衢泉石多應聞此語坐
要明月與清風綵雲縹緲香溟濛吾山不比終南峯吾
徑直與桃源通
桃李蹊
昔人種桃李往往自成蹊今我就蹊上栽樹隨高低槖
駝獻精藝髠削如條桋根舒深布土瀋溢旋封泥滋榮
藉圭塘分流始洹溪春風倏潜逹枯枿呈端倪風日激
怒長及辰花已齊緬懷謫仙人美酒日幾椑不比黃娘
家江畔勞攀躋静觀悟物理乘興壺亦提永言念疇昔
栽培數難稽榮枯固有時零落何栖栖豈如来山中相
從養交梨使我顔色好用詫舉案妻桃李雖不言吾蹊
勝沙隄夢斷玉珂月鞋襪扶青藜
雙洲
吾聞東海之上有十洲羣仙出入洲上頭瑶花琪樹聚
麟鳳不與塵世同春秋吾池不啻涔蹄水孰謂蓬瀛敢
相擬獨憐亦復橢雙洲雲霞嶪岌烟波裏飛橋子午凌
空虚朱闌綠柳隂扶疎亭臺倒影山色好四顧彌望皆
芙渠清風為賓月為友但恨不將池變酒恍如乘槎泛
天河又疑身在無何有從知雲海空復空仙凢一笑將
無同浪遊不必訪弱水人間亦有蓬莱宫吾儕小人可
惜無仙骨由来二洲不是池中物
孤嶼
生平樂山性不為仕止移更愛山在水從人笑吾癡簣
土仍累石鑿泉或開池朅來桑梓間擇勝林塘宜一沼
五畆闊孤嶼方丈危圓嶠宛成島神山俄就規&KR1553;船時
獨泛絃管環相隨突兀螺髻鬟燦爛盤玻璃天心秋月
朗水面春風吹蓮開水香旦鶴唳霜晴時撫景恨遲莫
觀物知盛衰永作窮日樂孰識徂年悲憶昔洞庭埜順
流彭蠡湄快哉金焦遊密與蓬瀛期念彼波浪惡理此
舟楫歌豈如還鄉榮聊復觀兒娛来仙付公等濟險真
吾師幽棲謝羈絆淹留惜盈虧鵾鵬自高舉燕雀安能
知勿誚池嶼小芥子藏須彌
柳巷
種柳圭塘路行行便向榮雨晴羞眼澁烟煖細眉横色
比金猶嫰枝看翠易盈林疎無繫馬葉接有啼鶯線亂
柔條裊氊鋪落絮平尋詩常獨往送客或同行歸院塵
難到還家月每明止通陶令宅不接亞夫營京兆時非
昔平康夢自驚陽關休疊曲司馬易傷情但恐春回馭
仍將酒解酲託根因勝境由徑得嘉名莫訝公休吏詩
成句未精
菊壇
平生惜花心秋香菊偏好西風催作花晚節霜可傲綠
葉芘長身青幢擎大纛區區盆檻間何足相慰勞簣土
築高壇三級磚以㙩維黃鎮中央紅紫間白縞錦繡燦
天成栽培盡人巧處士晉風流將軍漢票姚茲焉遂盍
簮宛若相聘覜譬彼野遺賢登崇至廊廟期以治而安
希尔夀而耄佇令隱逸歌俱是昇平調抱甕學圃人奮
礪堅厥操朋游託竒觀風露難徑造就之酌美酒杯行
再申約號令素嚴明違者大白釂孰敢掇其英陋彼東
軒嘯肅肅景高寒顒顒肯傾倒儼如虎帳中何緣落烏
帽
藥畦
皇元四海同夀城蹇予生年值大德養生治病更茫然
弗曉良醫解醫國朅来鄉里營園池園平如砥池如圭
栽花種竹植桃李餘地畆許界為畦於時風日正清美
歲事豐穰足生理林慮山人偶相謔此土此畦宜種藥
便令健僕入西山計品尋苖恣移掇黃精地黃遠志同
歸术蒼白芍藥紅參苓芝芎及杞菊赧肩披霧毋損叢
區分類别密培本開渠引水恒憧憧東君忽尔傳春信
生意津津看滿徑濟時有效未能施地下名公誰與問
但存方寸濟生心更别君臣明至論
蔬圃
有池可汲園可斸拂袖歸来心願足自甘學圃為小人
愛此菜茹兼苜蓿元修雨後脆且腴諸葛敷榮散濃綠
蘿蔔生兒芥有孫芋魁出水頻澆沃罷鋤時或釣池魚
隱几何曾夢蕉鹿既無抱甕老翁勞亦免趨炎脅肩辱
吾嘗寓甲第紛紛厭粱肉吾今且烹葵食鬱雜埜簌彼
紫駝峯出翠釡争如菘韭侑炊粟五侯之鯖世所貴五
辛之盤吾亦欲庸人皆被富貴熏或羨吾饕是清福但
令此色毋駐顔雋味齧根充我腹三年不窺慚仲舒吾
儕何可輕樊須九月築場十月滌連年藉此輸官租
圭塘小藁續集
