圭塘小藁别集類四(元)
提要
臣等謹案圭塘小藁十三卷别集二卷續集
一卷元許有壬撰其小藁為有壬所自輯至
正庚子其弟有孚錄而序之所謂即至正集
而不具錄者也迨有壬既沒集夲散亡而有
孚所携此夲獨存因重加編次得詩文二百
四十三首釐為十三卷又輯嘗記有孚詩文
八十五篇緱獻可所收文過集及林慮記遊
詩文九十三篇為别集二卷其殘編斷簡得
於倚尖野人家者為外集一卷有孚復為之
序題屠維作噩二月乃洪武二年己酉在元
亡之後矣子孫世藏其書宣德間復失其外
集成化己丑其五世孫南康知府顒始校正
刊行而以家乘載誌文祭文及有孚等唱和
之作編為續集一卷附之於末葉盛水東日
記曰相臺許可用中丞文章表著一時有盛
名今世所見者可數耳耿好問言其裔孫顒
尚藏文集若干卷惜乎不得見之即此本也
其後至正集復出於世而闕佚未全今以兩
書校核雖大略相同亦互有出入其他異同
詳略甚多以其為有壬手訂原本又經有孚
排定視集本之晚出者較為精詳故並著於
錄以備參證焉乾隆四十六年十一月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
圭塘小藁序
故翰林學士承旨集賢大學士光禄大夫兼太子左諭
德圭塘先生許文忠公往年特命為中書左丞以不得
行志辭歸御史臺臣奏於上曰許有壬德兼體用學究
天人正色立朝誠心報主比居管轄之地益彰輔弼之
忠誠所謂臺省老成中外具瞻者也為御史中丞歸臺
臣又奏曰中丞許有壬謀猷聞望為國老成德業文章
超出時輩立朝大節歷歷可稱其在位也竭忠礪節冰
蘖自持扶持紀綱表礪庶府抗論不阿於權貴嫉惡尤
過於往年誠不負聖天子眷注之隆中外具瞻之譽玉
音嘉納寵錫頻繁此天下之所共知初不待於劣弟之
論及文章特餘事爾但平生性稟經籍外無所嗜好世
俗所重可以為子孫計者悉不存於胷中昆季間恪守
先公之訓而終始不渝者公一人爾故居宰路韋布不
殊幾務方殷著述不廢况閒暇乎門生集錄成一百卷
名至正集同年歐陽公為序可必傳者也當時翰林太
常院國子監俱移公牒各求一部貯之書庫以備徵討
以淑後學先生謙讓未遑也諸生亦繕寫工畢不幸值
先生捐舘有孚亦以議禮忤時宰意遷守相州道路阻
修不知其後還送上官以遂諸公公議否昨聞猶子太
常博士楨忽遭起遣倉皇之際輕身南行書籍家貲悉
皆棄擲至正集冊帙重大必不能顧藁亦併亡使先生
平生著述淪沒無聞深可痛惜然而竊聞軍中多具眼
者斯文天相或遇知音必不毁棄苟存全集未可知也
行槖中止存昔者應酬諸人所謂圭塘小藁而有孚為
序之本幸無失墜力疾編類得賦四古詩二十五歌行
十二律詩四十四絶句三十五序十八記十六碑志十
一贊五銘二辭一題䟦六文一長短句六十三總二百
四十三為一十三卷酬贈及見寄有孚詩文贊議䟦銘
傳記長短句共八十五為别集上緱獻可出其先世所
收文過集并林慮記遊詩文共九十三為别集下而其
殘編斷簡得於倚尖野人家者為外集一卷繼小藁後
并目錄共一十六卷以示子孫所謂存十百於一二也
嗚呼惜哉昔祭酒宋本誠夫之殁也弟顯夫以其文求
公序公極美顯夫能以其兄之文著于世傳于後可謂
能弟誠夫可謂不死今若此豈惟負父兄之訓而他日
亦何面目見友朋於地下乎况文集之外如漫錄漫總
二書又皆干係朝廷政務登載用舍人材將來足備文
獻徵考今亦喪亡視顯夫為愧尤重嗚呼天地有窮此
恨無窮也痛哉痛哉屠維作噩春二月既望弟有孚引
