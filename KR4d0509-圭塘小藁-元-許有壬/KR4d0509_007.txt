圭塘小藳卷七
元許有壬撰
記
彰德路創建鯨背橋記
聖朝既平宋經畫遐邇大都小邑枝疏脉貫際天所覆
猶身焉政令之宣布商旅之通遷水浮陸馳舟格梁濟
荒陬僻壤無遠不達猶氣血周流百骸用康一或壅塞
則身為之病矣故橋梁若道路路若府州縣皆專官董
之歲時巡行而察其廢修此朝廷著令示為政之先務
也彰德實古相河亶甲所居禹貢冀州之域也世有廢
興邑有改徙而山川之流峙形勢之雄偉津塗之要衝
有不得而變者焉我朝為路路則今制而名則昉自石
晉宋若金皆因之郡直孔道驛傳屝屢歴涉尤劇郡北
四里洹水所經夏秋受西山萬壑之流奔横駃悍滅防
齧涘蕩然四溢官舟濟人而要需阻尼上曝下淖負挈
奔渡擠排蹴蹋㪺漏中流惴惴及溺水涸作橋因肆掊
斂聚良用惡薄覆弱指行者杌隉莫不股慄歲一修拆
民大有輸締構之用百才一二蠧財病民不知其幾年
矣西域荀公凱霖嘗監安陽縣位卑力小有志未就余
待罪中書適赴調京師嘗語及是慨然曰使不武長郡
必作石橋余既縱臾之且語之曰果成予為若記俄陞
路達嚕噶齊至元二年歲丙子春蒞事首號于庭曰洹
橋病民耄倪具知為永逸計非石不可且嘗請諸冬官
冬官可之總管馮公思温繼至而同知阿拉克判官穆爾
展暨幕屬諸君莫不協恭贊畫乃相舊渡沙深水闊抵
難為植疏鑿引水人用重勞東一里水磑廢渠土性堅
良面勢惟允基是締構事半功倍相距幾舉武後先幾
年莫有迹者目力一及若發蔀物出莫不躍然以喜地
為天寧寺業世不可牟也乃召其徒以其法語之曰佛
以慈航濟渡故凡世之弘益於人者多若輩為之且聞
有所謂八福田者若橋梁居其一焉則是役也若輩宜
為之况而地乎惟其力之有不及也其亦難強於而哉
誠捐此地吾有司自為之福田利益其亦肇基於若乎
師徒聞之聚而謀曰是誠吾徒之當為而不能為有為
者出尺寸地尚可靳乎相與署劵入官約又不畔既得
地以府帑贏息募工購財惟石之用以尺計者數餘二
萬攻琢輸輓費勞實繁得石水冶近而易致盖昔産地
也甓灰鐵鋌靡不具集安陽縣尹趙時敏實集其材復
董其役恪其朝夕用底于成經始丁丑二月凡四閱月
而建其隄未廣而淺未濬卑未陻而防未堅者明年夏
始克訖功其長亘十五尋碇基于淵兩端磩岸中作三
墩析水為四而銳刃其西以劈水怒四環順列一脊穹
起植欄兩翼其廣可以行四車凡材假于民直有未歸
者馮公入為刑部侍郎總管杜公德遠適来乃共發帑
悉酬之予得請歸二公率其屬請曰橋之成國家之福
民庶之力而適歸而身履之昔之言今其酬哉予亦昔
之冬履危而夏冒險者也紀功示後記宜為也况有言
可食乎天下之事成于有志一僧孑然而出儲無宿舂
植一標于荆蓁瓦礫之場而萬間金碧不日突起矣天
下之橋以雄偉名者多其徒為之孰有儋天子之爵操
得致之柄而反不彼若哉愚者不能黠者不為也其或
勵志率作而同僚嫉之上官搤之自非先之以定見守
之以定力奮不顧流議而勇於必為者鮮有濟焉初是
役之興有言韓忠獻三守相凡渠水之利莫不修復使
橋可作則必先矣盖不可作也殊不知古人盖亦有不
及為而後人為之者未聞古人事事盡為而後人無一
可為者也昔杜預起洛河橋於富平津衆論以為殷周
所都經聖賢不作者必不可作故也預曰昔造舟為梁
則河橋之謂也遂作橋成則知古人之立事亦未免譁
於浮議而成於定力也噫作者之難若是俾其功勿壊
而施於無窮則有望於繼者焉既為記之又采輿人之
謠為之頌曰
洹水浟浟載伏載流始于濫觴俄而勝舟胡為悍肆奔
騰喧豗揚為驚濤激于堆埼伻馳孔殷商途攸出乘危
將墜濟險慮覆歲狃日偷安斯匪今孰急其病而疚其
心豈無徒杠亦有輿梁朘民之膏視為故常膏朘靡恤
事功奚益枯株槁壊載胥及溺乃有長人職思其忠心
匪石轉詢謀復同浮言譊譊謂古有賢而不此作豈昧
於前我不爾咎爾亦匪誣我病誠切孰興孰除千夫運
斤山石為竭曾不逾時横空嶻嶭鱗集櫛比堅猶纍玉
蜿蜿龍卧岧嶤雲矗昔也江海今而堂閨傴僂絡繹晝
提夜携凡今之人盍究所適旦播未周夕求其實有為
遠慮人即迂之惟略近效久大可期繼今有位勿怠其
成水厭横流岸虞善崩洹水浟浟頌聲洋洋百世而下
於戲不忘
陕西行中書省題名記
至正丙戌冬陕西行中書省平章政事哈喇公合其寮
寀移書有壬曰吾省據要重以控西北南三陲者八十
五年矣昔保釐長貳若廉希憲商挺薩達克齊輩皆蔚為
名臣而無託以徵及今亟求已不可得乃斷自後至元
元年得若干員刻之石識往行勖後繼敢以屬子有壬
惟陜西當天下一面名雖數更地之雄劇則古今不異
也我元天造立宣撫司以養以治中統三年始立陜西
四川行中書省至元二十三年朝議分省四川咨答轉
滯改陕西行省而四川自為省矣中更王相府宣慰司
者一尚書省者二尋復其舊此其大較也世皇宏規
遠模立中書省總于中分省釐於外行省遵成憲以治
所屬决大獄質疑事皆中書報可而後行則為行省若
甚易者然地之所直有險易則任之所寄有重輕矣秦
地形勝之雄建瓴東夏分鎮夹輔宗子維城臣工旬宣
實任其重中統初廉希憲為宣撫商挺副之同寅行省
事治難為易繼以賽音迪延齊之賢山川之險適足以固吾
之國故地之險夷視人愚哲朝廷慎簡宜何如哉則是
保釐長貳之善可為法惡可為戒者此不容泯此所以
有待於題名俾後世得以指議也國家百年来法令明
備遵之者福戾之者罸若殛隨所戾而至孰敢不畏然人
情有玩于法狃于習而不知畏者於是法有所不行矣
而其本然之善則未嘗泯可觸之機則未嘗息題名一
刻俾一見之頃知某之為善使人歆慕若是我獨不能
效之耶某之為惡使人嗤唾若是我獨不能戒之耶用
是為政豈特為法之一助而弭惡遷善盖有出於法之
外者焉尚論古之人由周而来著績新土者軌躅相接
逖聽風聲皆吾師也若夫德于人而未忘迹于事而未
熄率爾踵武其文正乎平章而暨諸公竭誠踵武罔俾
專美矣斯石之刻又與人為善於無窮焉後之來者知
其名之必列於斯也可不畏乎虚其石以待之
晉寧路鄉賢祠堂記
治民有政化民有禮政雖不可弛聖人不急也禮則不
待親炙而有得於私淑者已惟其不得於親炙也世之
君子汲汲有事於前修往行者所以寓淑人之機焉古
鄉先生沒而祭於社鄉先生之德鄉人心悦而誠服者
其秩於祭宜哉世遠禮墜著於令有不舉者况咸秩無
文乎然其廢舉亦視所遇何如人爾鄉飲酒禮主人就
先生而謀賓介主人謂諸侯之卿大夫先生謂致仕老
於鄉里而教者大夫則就而謀之又卿大夫飲國中賢
者諸侯卿大夫猶能致禮於鄉賢之生者天子牧守獨
不能致禮於鄉賢之沒者乎祭於社之制不可考附廟
學作屋而祭之者則間有之矣晉寧在河東為古今名
郡廟學罹地震仆而復建講堂西四賢堂故基獨蕪薉
不治今總管仇侯理焚舉墜劭農敦學歲復告豐治捷
桴鼓顧瞻隙地慨然捐俸金倡屬而復為堂焉經始
至正二年孟春迄功二月乃取隋文中子而下凡若干
人設主以祭前國子司業王君走書京師請記於愚愚
惟萬物並育而不相害道並行而不相悖物之所以育
者道也道之所以行者人也道之統在聖而其寄在賢
或晦或明或絶或續有不得而殫論者大抵先王承天
之道所以維人紀於萬世者禮而已矣禮之目有五而
祭統乎吉然而公於天下者先聖先師是也有尊於一
鄉者各賢其賢祀於其地者是也公於天下者以其道
被於天下也尊於一鄉者道之所著莫先於鄉而鄉人
之所感視衆人為尤易由是而國而天下矣王豹處淇
而河西善謳綿駒處於高唐而齊石善歌曲藝且然而
况為聖人之學者乎晉當變風變雅之餘有憂深思遠
之意俗美且厚人生其間雖德之大小不同而位之顯
晦亦異要其所至有足以任斯道之寄者若隋文中子
唐裴文忠公宋司馬文正公其出處勲德為如何他如
裴弘中趙元振之相業陽元宗司空表聖之節操趙伯
循孫明復之經術與夫金源百年以迄我朝其行足以
範世而軌俗其風足以廉頑而立懦其學足以垂後而
淑人不待親炙而有得者多矣鄉先生之功不亦大乎
生為晉人沒為晉神其秩於祭宜也然其中有從祀孔
廟而又班之斯堂何哉從祀公於天下者也斯堂專於
一鄉者也使薰德而善良者益寓其沒世不忘之思非
黷也昔魏杜畿為河東太守開置學官執經教授郡中
化之以多儒聞其功不在蜀文翁閩常衮下而未聞有
祠今舉而祀之可也夫以陶唐之故墟際皇元之嘉會
魁竒材德之生盖鼎鼎也明其晦續其絶廓聖人之學
而任斯道之寄者豈無其人又有嗣而秩之者已侯燕
人名濟字度化民有禮其杜畿之流乎司業名士元字
善甫則郡人也
龍德宫記
天水云涸金源告竭天一之真肧渾朔方混為慶元流
澤萬世我太祖聖武皇帝盛德啟運為民立極維時佐
命皆不世出之才足以輔成大業而上聖識慮超越規
摹弘遠維績易凝惟道務至非博大至人曷贊元化聞
寧海崑崙山丘公其人也遣近臣劉仲禄自奈蠻國即
其地徵之公知天命之不可違化機之不可失絶宋金
使幣幡然應詔跋涉數萬里見上於西域雪山帳殿言
修身治國撫民止殺之道大契天心東歸居燕之太極
宫後因其號易名大長春宫賜冠服金印掌全真大教
是為長春真人全真者恬澹無為全其本真其學倡於
其師重陽真君至是玄風播而道化行徒衆盛而宫觀
興矣長春法系之弟曰太古真人郝公太古傳盤山真
人王公歲乙未長春以汴之重陽觀實真君昇舉之地
命盤山入汴主之肇建大朝元宫構築規制之大甲江
北諸宫觀丞相史公以龍德亦古名地請盤山並主之
構殿熙春閣基之前扁無極以奉三清與朝元遂為宗
屬龍德宋同樂園道君既禪之所居地直乾位故為是
名有十洲三島亭臺樓觀極土木之侈居無何而北
矣宋南渡為道宫馴至今日文醇德懿知常翊教大真
人姬公既襲教積儉儲贏以待後用至元丙子虚玄應
物通真道人李公命宫主高志和陳道祥即熙春閣基
建通明殿以奉昊天上帝營東西廡以庇其徒貤至崇
玄誠德洞陽真人徐公泰定虚白文逸明德真人司公
俱以善繼見稱八傳而至通玄文德虚逸真人王公公
名德衡天均其自號也述事尤力闕者備之敝者新之
秩秩就緒矣爰自乙未構築丙子增建且百二十年或
剏或葺厥惟艱哉天均念祖師經始之難前輩繼承之
勤不勒之石曷暢玄風曷永教事命提點陳道新状其
故絶河来請有壬惟老子著書五千餘言道德之意後
之絀之者甚也謂五經不如其約者亦非也蘇黃門謂
天下無二道所以治人則異聖人中心行道不毁世法
然後可耳盖言君臣父子之間非禮法則亂木食澗飲
心存至道以之治世則不可也坡公見其經解有言使
戰國有此書則孔老為一不惟不絀而深有取焉盖公
言治道貴清静本老子之旨也漢文景而後為治者多
宗之所以絀之者以其獨善而不兼也若長春之遇太
祖言修身治國撫民止殺由身而國知所本矣當草昧
用武視民草芥之時而以撫民止殺為先其為兼也不
亦大乎其有得於以道佐人主律兵不祥之旨哉易曰
天地之大德曰生孟子曰天下定于一不嗜殺人者能
一之長春之言又有契焉坡公所謂孔老為一者非牽
合也即其書究之太平經曰上士學道輔佐帝王輔佐
帝王舍長春之言皆去道矣某因是宫道君之居而有
稽焉宋自太宗建太平上清太一宫祥符窮極土木崇
觀間道經設博士躋史漢列傳之次崇奉之道可謂極
矣而其效漠然者非道之過不知道之過也我太祖皇
帝用長春之言開萬億年太平之基此其所以為道也
既為敘次其師先之槩終以道之大者使學道之徒知
道之在此而不在彼嗣者知所以教不徒構築像事而
已焉則祖師之道不失其傳矣
上清儲祥宫記
勝國之崇事玄教也導原於端拱懷襄於祥符崇政土
木之跡可徵焉汴朝元宫通玄文德虚逸真人天均王
公屬記上清儲祥宫屢伻不倦乃徵其跡而敘之宫始
太宗作於朝陽門外不五十年而火以其地為禁軍營
監察御史裏行包拯上疏請勿修故也又三十七年復
事修建歴十三年而後成盖元祐六年也翰林學士承
旨蘇公作碑未幾誣以失實毁之令蔡京别撰金源氏
復葺翰林侍講學士趙秉文有文歲壬辰天兵下汴宫
觀僅存師徒解散時全真之教方興長春丘公起海濱
至西域見太祖皇帝論至道以修身治國撫民止殺為
對上大悦命史錄之長春法系之弟為太古郝公太古
傳栖雲王公長春以汴重陽觀故基實主教重陽真君
昇化之地命栖雲主之營建幾三十年是為朝元宫丞
相史公復請兼主太一上清龍德諸宫觀事惟上清為
潦水所圮規制宏闊力不能復命巨提點者購地於惠
和坊為畝六十撤故宫材崇三清之殿于前次列真之
宇于後神門壇壝左右雲堂四周接屋餘百楹雖非其
地而名不泯也泰定三年虚白文逸明德真人天游孫
公以故宫之基石刻故在不可終廢命提點純素清逸
大師黃道真從事修復道真殫力承命遂成三殿尊玄
元聖像于前奉栖雲祖師于後翼以齋序繚以周垣庖
廥場圃所資悉備視舊規雖有逕庭而存古修廢功亦
懋哉愚嘗記龍德宫言道之在此而不在彼者悉矣兹
因天均之請推太宗之初意且讀蘇蔡之文而重有感
焉太宗意在清静無擾讀道德經慕其所趣詔近臣曰
虚静致治老氏之深旨也無為之道當力行之斯言果
踐其有契於老氏之旨矣蘇公謂道家者流本黃老以
清静無為為宗以虚明應物為用以慈儉不争為行秦
漢以来始用方士言飛仙變化之術丹藥小技皆歸於
道然黃老之道本也方士之言末也修其本而末自應
可謂盡善盡美矣京之言則謂宫在國東為震為春為
仁於應為子孫太宗作宫子孫衆多篤生真宗受封國
者八王火於仁宗再造於神宗亦子孫衆多受封國者
九王盖因方士言宫之所在為國家子孫之地故太宗
神宗多男火于慶歷不事修復故仁宗卒以無子京雖
不訟言之而其意實在是也斯言不幾於法巫醫史之
說乎即二文之去取有以見宋之不能國也嘗論宋三
百年道學之明家法之正人才之多文物之盛三代而
下無與倫匹至於崇玄虚攻土木不能無議焉是宫丁
世變之後繼其教者易地作新且復其舊天均增其未
完葺其已敝不煩縣官服勤致用可謂能已後之嗣者
尚泝老氏之旨以繼列師之志則玄教不患不興玄教
興則祠宇不患不復是為記
歸来亭記
南湖書院山長黃葵景陽奉考若妣誌銘請曰葵上世
豫章豐城人禄迫養不敢擇間關奉二親走冷職而後
不一紀皆棄葵以逝傷哉乎貧而不能從先塋也欲有
待而恐後之不可知也得地武陵新安原吾先子葬焉
吾母祔焉地若無悔惟狐死丘首用戚戚不自安作廬
墓左扁曰歸来庶幾見吾親而致吾區區之心也久于
亭而可訓諸後者子其哀之予不幸為永感人而重有
感於景陽也古者人始終升屋號臯某復者招雖不復
不以為具禮也然一時而已斯亭之作其復之終身乎
孝子不死其親親之出也暮則必歸雖遠而異方久而
歴時亦無不歸也候門牽衣迎慰之樂為何如今入門
而弗見也上堂又弗見也入室又弗見也望望皇皇如
慕如疑未信吾親遽逝而不歸而必欲見之於斯亭也
亭之構在宰木門雨露濡榮風霜變枯四時倏更景物
隨化觸目之頃有不思其親者乎朝而俟夕而俟歴歲
時終吾身而俟僾然愾然有不見其親者乎昔太公封
營丘五世皆反葬於周士去國曰柰何去墳墓也古人
重是尚已延陵季子葬于嬴博孔子乃以為合禮者禮
之變也士大夫汗漫四方不羈於貧則家於仕欲有待
而馴至不葬者可忍言哉景陽是舉其亦合於禮之變
乎或謂古不墓祭而主有家斯亭果歸来乎噫精誠在
天地無往不達親於子一氣耳子所在親固在也又豈
知地之異哉彼有誣兆域訹風水委親幾千百里要利
於冥漠不可致詰之中而或馴至不葬者又士所不齒
也考諱泳涯號厓翁以文行名妣徐有懿德景陽廬墓
芝生于亭天道章矣抑孝有大者亭不與焉導豐城之
慶源發厓翁之幽光不獨歸来是亭而肯構所在無乎
不在也既為記之且為迎送曲以益其思而致其歸来
之至情焉其辭曰
翁昔来兮豐城御冷風兮息武陵桂之山兮逶迤翁樂
遊兮遂忘歸翁飄忽兮焉往煙霞含悽兮林壑誰賞山
之阿兮松如雲山下有屋兮屋有人思翁音容兮在天
在淵望翁軒車兮心裂目穿翁之歸来兮淚柏已枯翁
之不来兮俟與死俱心終古兮不死期石爛兮翁必至
春方雨兮秋必霜我寤或憊分我寐不忘人生有親分
駟隙非駛比望其歸兮盍慎其始
廖氏園亭記
予蚤聞渌江廖為右族莫徵其實同年楊全州廷鎮亦
居渌相從游衡山舟中語廖始悉且諗予曰廖有奉先
堂虞侍講伯生為記而記其世綵者則吾同年歐陽侍
講原功也其園亭之勝實冠一州表其勝則有待於吾
子焉予惟廷鎮文軋虞歐居且與廖同里其誰宜為辭
不獲即耳諸廷鎮者述其槩廖世積善曰應龍雲祥甫
國初為宜山縣簿尉弃之歸力於行義多子而耆年幼
子興元字晉福克世其業規郭西之山為園亭年甫四
十而卒二子麟孫驥孫嗣葺有加精舍曰渌西庋書籍
也亭曰青山流水之間者據其勝也曰山間四時者著
其備也曰秀野者得其廣也曰流觴曰梯雲曰翼然者
紀其用而表其高出也泉出山峽貫其中導而為澗瀦
而為池花卉風物之芳潤泉實為之渌之治為醴陵始
邑也戶繁而州居渌水之陽渌水東来環州而北西山
峙其右盖一州之勝萃於西山而西山之勝萃於廖氏
園亭此其大較也天下之事聞者不如見者之為詳是
記不幾喻日以鉦而或以聲為日哉然未見者地也可
見者理也宜山位不究施有達官不及晉福天不引年
有子繼志為善之徵不亦顯哉予因有以告二子焉園
亭游息地也而精舍有書可藏修焉張弛有時我學用
昌擴父祖之善而充之嗣葺之大不在兹乎園亭不葺
而葺矣苟為景物役而一於游插架觀美手不一觸則
園亭葺而不葺矣麟孫字彦時驥孫字彦良彦時彦良
其亦有起於吾言乎
圭塘小藳卷七
