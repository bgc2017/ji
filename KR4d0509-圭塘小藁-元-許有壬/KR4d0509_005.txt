圭塘小藳卷五
元許有壬撰
序
文丞相傳序
宋養士三百年得人之盛軼唐漢而過之遠矣盛時忠
賢雜遝人有餘力及天命已去人心已離有挺然獨出
於百萬億生民之上而欲舉其已墜續其已絶使一時
天下之人後乎百世之下洞知君臣大義之不可廢人
心天理之未嘗泯其有功於名教為何如哉丞相文公
少年趠厲有經濟之志中為賈沮徊翔外僚其以兵入
援也大事去矣其付以鈞軸也降表具矣其往而議和
也冀萬一有濟耳平生定力萬變不渝父母有疾雖不
可為無不用藥之理公之語公之心也是以當死不死
可為即為逸于淮振于海真不可為矣則惟有死爾可
死矣而又不死非有他也等一死爾昔則在已今則在
天一旦就義視如歸焉光明俊偉俯視一世顧膚敏祼
將之士不知為何物也推此志也雖與嵩華争高可也
宋之亡守節不屈者有之而未有有為若公者事固不
可以成敗論也然則收宋三百年養士之功者公一人
爾孫富為湖廣省檢校官始出遼陽儒學副提舉廬陵
劉岳申所為傳將刻之梓俾有壬序之有壬早讀吟嘯
集指南錄見公自述甚明三十年前遊京師故老能言
公者尚多而訝其傳之未見於世也伏讀感慨惜京師
故老之不及見也公之事業在天地間炳如日星自不
容泯而史之取信世之取法則有待於是焉若富也可
謂能後者已
五峯文集序
五峯胡先生文集凡五卷南軒張先生序之矣益陽劉
用孚將刻諸家塾且徵予題其端予惟世之深知者莫
若師友先生之集南軒之序詳矣予何人哉然其引而
不發者愚不容訒也先生資質純粹根乎天性講貫精
密得之家傳於六經則沈潛反覆取道之原於百家參
考互訂必是之歸其涵養見於知言一書而性命道德
之微無不貫其設施著於皇王大紀而禮樂刑政之用
無不該議論慷慨輝光宣著千載之下猶想見其風采
至於發言為詩抒言為文皆修齊治平之實也先生避
地衡山結廬五峯故嘗造祝融之峯以求先生之遺躅
而深山大谷雲烟草樹邈乎其不可求也獨取先生之
書伏而讀之其亦萬一私淑者乎用孚刻其書俾大行
諸世其用心亦仁矣哉
大一統志序
至元二十三年歲丙戌江南平而四海一者十年矣集
賢大學士中奉大夫行秘書監事扎瑪拉迪音方今尺
地一民盡入版籍宜為書以明一統世皇嘉納命札馬
刺丁洎奉直大夫秘書少監虞應龍等蒐輯為志二十
八年辛卯書成凡七百五十五卷名大一統志藏之秘
府應龍謂比前代地里書似為詳備然得失是非安敢
自斷尚欲網羅遺逸證其同異焉至正六年歲又丙戌
十二月二十一日中書右丞相巴爾竒爾布哈率省臣奏
是書國用尤切恐久湮失請刻印以永于世制可明年
丁亥二月十七日皇上御興聖便殿中書平章政事特
穆達實傳旨命臣有壬序其首臣聞春秋所以大一
統者六合同風九州共貫也然三代而下統之一者可
考焉漢拓地雖遠而攻取有正譎叛服有通塞况師異
道人異論百家殊方指意不同亡以持一統議者病之
唐腹心地為異域而不能一者動數十年若夫宋之畫
于白溝金之局于中土又無以議為也我元四極之遠
載籍之所未聞振古之所未屬者莫不渙其羣而混于
一則是古之一統皆名浮於實而我實協於名矣且統
之為言昉見於易乾之彖曰大哉乾元萬物資始乃統
天說者謂天也者形也統也者用形者也象曰天行健
君子以自強不息則又示人以體乾之道盖天為萬物
之祖君為萬邦之宗乾以至健而為萬物始乃能統理
於天皇上體乾行健以統理萬邦所謂一統萬類可以
執一御而六合同風九州共貫之機括繫焉九州之志
謂之九丘周官小史掌邦國之志外史掌四方之志志
之由来尚矣况一統之盛跨軼漢唐者乎是書之行非
以資口耳博洽也垂之萬世知祖宗創業之艱難播之
臣庶知生長一統之世邦有道榖各盡其職於變時雍
各盡其力上下相維以持一統我國家無疆之休豈特
萬世而已哉統天而與天悠久矣
綱目書法序
朱子感興詩躐舉三朝而不他及其有激於歐馬而綱
目之所以作也周不綱非一日至命三家為諸侯則其
綱不復可振矣此一家託始之命意也晉史帝魏習鑿
齒已病之唐書紀武則范氏之論至矣通鑑千三百六
十二年事如指諸掌偉哉書乎其文則猶史也朱子慨
然本春秋之旨任筆削之重主正統以明君臣之分嚴
書法以誅亂賊之心其取義大矣永新劉益友先生作
書法發明之其徒進士湖廣省照磨馮君敬修欲其說
襮於世俾抒其㮣噫朱子之心憂世甚至非矛盾温公
者也民彝物則之所係則因革生焉諸侯僭王則貶稱
君無正統則並書不相下帝昭烈以明正統書在房陵
以合乾侯死揚雄之仕莽卒陶潛而係晉皆凜乎斧鉞
其筆而君臣之大義明矣他如奥義微旨益友之撤覆
發韞殆無餘焉若夫開卷之初命三家率舊文者終卷
非一義苟至當吾何異焉盖綱目成讀通鑑者有所折
衷而亂臣賊子無所逃罪矣二書可相有而不可相無
者也益友之書適而不牽會而不摦智周於理而力周
於文矣或謂孔子作春秋三傳且相異同朱子學孔子
者益友書法果盡合朱子之心乎予曰朱子之書主褒
貶其心易知也昔之書今之削昔之遺今之特書揆之
以始末律之以凡例舉此以見彼寓微而示顯者益友
之綜覈精矣竊嘗一二致疑沈潛反覆秖見目力心思
之不逮而足之所未至固未易悉其地之所有也然則
書法一書抑綱目之不可無者乎後之人有如左氏公
榖者操戈而出則非區區之所及知也
秋谷文集序
相國李韓公秋谷先生薨之二十七年子獻由參議中
書省事拜治書侍御史進侍御史有壬實中丞一日出
先生文集俾序其端昔蘇子瞻恨不及一見范文正公
與其季子德儒同官于徐序文正遺藳以挂名文字中
自托門下士之末為幸而有壬之擢第也先生實座主
接餘光親誨益不少視子瞻之於范文正則有壬之幸
多矣序其敢辭先生以雄邃之學為帝者師功勲在王
室聲名滿天下自九重以至於里巷皆以字稱才氣跌
宕落筆縱横歌詩流播荒陬下邑傳郵逆旅往往大書
於壁然世之歌詩而不知其文知其文而墓碑未出不
知其功勲之大之詳也國初因仍吏治日就媮窳士氣
奄奄僅屬先生在潛邸日久啟沃謂儒可與守成一旦
當國即行貢舉盖倡於草昧條於至元議於大德沮尼
百端而始成於延祐亦戛戛乎其艱哉三十年来得人
之列於庶位者可枚指也士風之隆替治化之樞紐在
焉大德之末丁國勢危疑神器杌隉之會猶操舟灧澦
三峽遇排山倒海之風而能力贊祕策卒底平濟非社
稷之臣乎若夫名爵掃地而削其尤錫予空帑而復其
舊太官恃不鉤檢而覈其濫宿衛依憑城社而沃其冗
貴近世臣莫敢議及乃挺身任之灼知將来之危不恤
也國家用儒者為政至元而後炳炳有立者先生一人
而已有壬因襮其槩使讀是集者知有德有言且以見
功勲之出有原柢也皇上追念勲德贈舊學同德翊戴
輔治功臣太保儀同三司上柱國追封魏國公諡文忠
獻字伯徵世濟其美詎可量也哉
特進大宗師閒閒吳公挽詩序
至正六年十月七日特進上卿玄教大宗師閒閒吳公
薨於大都崇真萬夀宫承慶堂中朝士駢沓走弔莫不
哀傷士哀傷之不足又形諸歌辭諸弟子裒為卷軸徵
序其首以倡嗣音以廣其哀焉有壬交游三十年昔在
政府嘗奉勑贊公像有人以為仙我以為儒之語士論
不謂過也得請歸公遺雲林小影曰我不能去以我像
行是從公于邁也今年四月赴翰林學士召甫入京公
即率其徒治具相勞旅館中既陛見將歸造承慶堂不
告以故但酒至為引滿公曰快意若是豈欲去而留别
耶有壬明日遂行閏十月再赴承旨召至京則公已殯
於嶽祠之光岳堂矣嗚呼惜哉公年十三學道十六已
拔萃班行其師神德真君受世皇殊眷江南初定有事
南嶽公以大弟子選行神德代祠嶽瀆公實輔行年二
十三聲望赫赫矣始授冲素崇道法師南嶽提點加號
玄德改大都崇真萬夀宫提點拜玄教嗣師總攝江淮
荆襄等處道教都提點神德觀化制拜公特進上卿崇
真弘道玄德廣化真人總攝江淮荆襄等處道教知集
賢院道教事玄教大宗師皇帝即位親御翰墨書閒閒
看雲四大字以賜年益高體日健勝目障而復明恭迓
龍虎臺歸歴造故舊戒其徒番次肆設飲必盡歡坐是
得疾越八日中夜命弟子焚香中庭更衣正寢端然而
逝夀七十有八平生勇於為善不以外方自疑故凡政
令之得失人才之當否生民之利病隂有以裨益於時
者人不知也與人交終始不渝至其子孫猶周恤之平
居宴坐扣以國初事歴歴覼縷世家源派隆替顛末按
譜敷陳有不及者經久覆扣一語不爽二親之存屢歸
為夀其沒也得請襄事以能喪聞疏封贈諡備極恩榮
夫神仙之事不得而知吾儒闢之以其亂大倫也若公
事君而忠事親而孝謂之亂倫可乎夀傳八旬翛然而
返冥漠與造物者為徒視無益於世白日輕舉而稱神
仙者世未必有能知其孰是孰非者已其生質之異際
遇之隆言行之實則有侍講虞公道行述方將銘堅珉
登太史何事於序諸弟子奉冠劍歸葬有日請益切故
為述三十年之契以寫不能自己之情而與其出處之
槩以導紼謳斥苦之和者焉
張文忠公年譜序
贈平章政事濱國文忠張公薨南臺中丞張起巖銘其
碑翰林學士歐陽玄序其文江浙儒學提舉黃溍記其
祠三君洎有壬皆延祐乙卯公主文所取進士也有壬
辱知尤深公之薨乃不獲致一奠之哀獨欲效片言隻
字以答知遇而奔走睽阻又不獲陪三君之列竊有憾
焉公之子秘書郎引奉公年譜俾序其端嗚呼此有壬
之志也公文行履歴具諸碑而槩諸譜矣請以躬承一
二言之公汲引後進如不及有壬初倅遼州偶免瘝曠
書来奬勉有興斯文復古治語承乏中朝公在鄉里每
小有著作達左右必喜而形之書盖欲策其未至也尤
慎許可獨稱緱山陳公曰邇来士大夫宜亟法此老盖
取其立朝蹇諤進退明决有契於心以矯時弊也朋游
有為御史過於自保者公曰御史士大夫之洛陽也此
而無聞無官可為矣拜詹事丞有壬迓之通州坐漕廳
語終日其略曰予見舉人以書攫官旋擲其書以官裕
身而尋敗其官多矣子將不釋於用其勉之翼日入城
則飄然歸矣自是不復一接焉公以布衣入京歴登樞
要道不合即去優游山水若將終身關中之饑人死殆
盡而臺中丞之命一下慨然登車傾己財竭心思活垂
死無算號慟感疾以薨發於至誠有不能自己者非勉
強所能也或議其蒞事太迫而疑其制行過高不知義
之所在皆當為者也國家百年培養士類其學固足以
支梧世用至於養其氣以勵其風節則若有未至者焉
風節不勵而不徇於富貴者鮮矣惟豪傑之士挺然有
見於世而頑廉懦立之機係焉若公可謂豪傑之士矣
而其久退一出又有合於義之大者也嗚呼其可尚也
哉
忍經序
衡陽高士棲碧羅巨海嘗從文山海上歸終身宋衣冠
交接稱許尤不苟有壬讀書衡泮居與之鄰乃辱與進
聞其稱海北道廉訪使榕寓孫公之賢不容口盖公往
来過衡衡士大夫多慕而見之巨海則交處最密者有
送行序若詩在棲碧文集今尚能記其槩公金源烏古
部人征宋有功歴官所至皆有惠政長憲海北民懷吏
畏太夫人年高上疏歸養泝沿湖湘士大夫無不熟公
者今中書左丞大司農良楨榦卿其子也時望所屬公
累贈推忠靖遠著節功臣榮禄大夫中書平章政事柱
國追封魏國正憲公某不及拜下風猶欲識其子孫以
酬平日景行先哲之意而榦卿仕早有聲日踐華要承
乏政府實嘗同寅都城僦屋又得為鄰一日出書曰忍
經以示某曰先子平生有得於此輯而為書子其序之
某識榦卿但知其世有積德而不知其所得之源也及
讀是書為之三歎曰孫氏子孫之賢閥閱之大豈徒然
哉公之言忍有正義有變義有衍義使人人有見乎此
則修身齊家涖官之道盡在是矣夫以刃加心上而能
受之非易事也易之懲忿窒慾書之以禮制心乃其下
手要法公皆舉以示人自傳記子史以至佛書道書百
家雜著詩賦凡有關於忍經者靡不收入古今之言忍
者無以復加矣榦卿既參大政尋拜左丞分省外藩復
入政府廟堂以其久勞幾務聽辭中書俾專明農士論
猶未釋也讀父之書得效若此不惟一身一家又將傳
之天下後世也某賦性褊躁仕途五十年濱於危殆者
屢矣使早得伏讀此書庶不至若是之殆也雖然衛武
公年九十有五尚求箴警於國某雖七十有一苟未死
一日有一日之事此書尚有資焉
國朝名臣事略序
聖元基朔方立人極世祖皇帝混破裂而一之廣輪疆
理古職方所未半其天地之再初乎渾淪所鍾命世卓
絶之才實輩出輔成之故盛德大業之所著自顥穹生
民未之有也然而百餘年来元勲偉績世未盡白故老
知者湮沒無幾家乘志銘不能家至而徧知也仁皇御
極勑太史傳功臣而玉堂秘奥世莫得而見焉監察御
史趙郡蘇天爵伯修輯國朝名臣事略十五卷湖北憲
刻諸梓徵序其端某在京師早知伯修之才而未知其
有是編也惟其培學上庠歴史屬久故考之也詳擇之
也審其類例傚朱子言行錄條有徵據略而悉豐而核
其四方之争先快覩者乎竊惟國朝真才雲集是編才
四十七人有齊民知名而未錄者盖朱子例嗣有所得
當續書之也若是則四方之快覩者不一伯修之學其
益昌矣又不知今士大夫用心如伯修者幾人世所望
於太史氏出於事略之外者其將有所屬乎憲長篤禮
質班幕府李榖王大有職風紀育人材俾觀者率作是
亦韓子所謂牽聯得書者也
宋誠夫文集序
延祐己未贈翰林直學士諡正獻宋公誠夫偕其弟顯
夫始入京過予陋巷一見如平生所著曰千樹栗者視
予曰京師吾鄉田廬盡廢江湖二十年儲蓄歸為恒産
獨此爾閱其帙知其學已充文已成謂之曰君之産不
但與千戶侯等將與萬戶侯等承乏山北幕歲辛酉當
大比時語同官第一人必在誠夫已而果然為御史為
左司都事皆與予同事當大廷論議不顧忌絶去儒生
拘迂懦訥氣習若老於吏牘者仕至國子祭酒而病尋
卒於位既葬顯夫出所為詩文監察御史上之臺臺檄
山南憲下所部刻之梓而俾予序其端夫士之生世生
有聞於時沒有垂於後是不死矣而士之垂世者未可
必其必傳而不與草木俱腐也至於誠夫之文則吾知
其必傳焉待罪中書每館閣掄材未嘗不為誠夫歔欷
使天昌以年則其長翰林集賢亦猶昔之意其魁天下
也不幸用之未能盡其才而幸得顯夫為之弟使其文
著於世傳於後又類所刪文若樂府為别集片言隻字
無所遺逸顯夫可謂能弟誠夫可謂不死矣誠夫自選
其文更千樹栗曰至治集其傳不待予叙也獨列其守
官梗概使讀其文者知其政事之長而信其見之文者
非空言也顯夫今監察御史文如其兄二宋之名於是
益著矣
春秋集義序
春秋由三傳而下世之存者可考也范氏探經而為集
解啖趙考三家短長為統例伊川以傳考經之事跡以
經别傳之真偽皆號精當而世之讀者無幾及胡氏傳
出學者翕然宗之聖朝設科遂與三傳並用諸家之說
幾無聞焉向會試以五經發策至有不知名家名氏者
况有考其短長而折衷為書者乎且聖人之意當時門
人有所不知世傳左氏時代不一要非親受於聖人者
宜其辭勝而失誣也公羊榖梁傳聞逾遠諸家之說各
尊所聞其能盡合聖人之意乎朱子謂春秋大旨誅亂
臣討賊子内中國外夷狄貴王賤伯而已未必如先儒
所言字字有義也如此則傳註之說可泥於一偏乎豫
章張君立擇諸家之論或全或略疏於三傳胡氏之後
名曰集義擷衆長萃於一歴歴精至觀其自序盖欲學
者因是以求諸家之全戒其厭煩務簡而取足於此則
君立所得與夫所以教人者可見矣欲觀君立之集義
當先觀君立之自序徧取諸家優游涵泳交暢旁通一
旦有得自知去取迴觀集義心目瞭然與聞人之說襲
而取之者異矣康節云春秋盡性之書也傳註而已乎
春秋經說序
予投劾歸田里客傳至御史張君約中章疏言三大逆
當門誅洎諸姦惡族黨宜鐫削投諸遠且言天怒人怨
驗古質今紀綱賞罰治亂所係言極剴切予讀而壯之
億其人必知春秋者也春秋明天理正人倫語其大則
為亂臣賊子而作也約中元統癸酉進士治劇縣有聲
入薦華貫難進易退歸卧林慮擢開州尹迫命輿疾而
赴予熟其賢未知其藴既觀論列且寄所輯春秋經說
徵序於是知其深於春秋而復自喜昔者億之之中也
董氏言為人臣者不可不知春秋然春秋豈易言哉三
傳而下便到啖趙啖趙而下不知幾家胡氏之專精而
改元即位之說不能免龜山支離之議霣霜不殺之記
不能辨法家假託之文則窮是經者亦戛戛乎其難哉
朱子不能自信於心未嘗敢措一辭者豈以是耶然其
言曰春秋大旨誅亂臣討賊子貴王賤伯而已未必如
先儒所言字字有義又曰聖經本平易後儒以己見論
經故經義不白而反艱險即是究之朱子於經不既淵
矣乎尹和靖言王安石廢春秋非其意以三傳不足信
其不解者以其難也以其難而不解可也以其難而廢
之則王氏心術可見我朝草廬吳公采摭諸家之言各
麗於經分所異合所同為纂言十二卷又倣陸氏纂例
為總例七篇有功於經者也約中因纂言錄其說以附
於經其自得者又疏其說於先儒之後中大路而不岐
泝正流而不沱又有功於吳公者也有功於吳公斯有
功於經矣一旦大用持是說以裁割庶事有什伯章疏
者已經說豈空言而已哉
琴泉先生詩序
漢陽文學掾湘瀏劉嗛光遠氣豪而温學充而貞與之
游知若人游之久知若翁翁字山甫盖今之隠君子也
昔長沙趙公平遠典刑一時尤相厚善家貧有襟量士
大夫過者無不欵接藏書教子掃絶塵俗惟癖於琴平
遠號之為琴泉先生其有得於琴乎古者成人以樂養
其情性而蕩其邪穢今則無矣鄭衛嘈雜萬耳一聲聲
之平者獨琴近之故嵇康嘗謂衆樂之中琴德最優幽
人高士養心理性舉有託焉平遠多藝尤精於是度曲
審材斵削漆絲悉身為之顧挈是號而被之則其能可
知己天下之水泉為勝水之原也海雖大受外所需非
其自出也今夫發而涓涓流而滔滔微而為溝池瀦而
為江湖以輸於海而無窮皆吾之所自出取於内而不
求於外者也而其為水也猶雨之始隕自天潔而不汚
者也易象蒙中庸時出孟子之有本皆有所取琴則何
取焉豈以其始達也歴澗谷觸崖石潨然鏘然幽響振
越和之以清風亂之以松聲山空閴聞其有契於吾琴
乎抑絲木為聲假於人以發者也泉自然者也愛而不
可挈也寓諸器而寫之泠然流出於絃徽間彼有無窮
之流此有無窮之聲聲與心會物我兩忘不知琴之為
泉乎泉之為琴乎山甫之為琴泉乎琴泉之為山甫乎
吾聞其人淡無所好豈屑屑於藝者寓意自適以發其
胸中之樂爾年今七十二飲食起居如少壯時其又有
得於琴之外者乎予以平遠之交知其友之端以光遠
之子知其父之賢故喜為序之
智子元越南行藳序
鎮陽智熙善子元以多學濟卓犖之才大德間宿衛春
宫冀速化行其志命與時左為南臺行人轉掾史又不
樂棄去今太師秦王右丞相為南臺大夫知其才居中
書擢西曹掾皇上即位故事遣使頒朔安南行者超三
級歸不駮降故自售雜遝而薦私者亦復沸騰久不决
乃合議堂上丞相曰智子元可欲行者與智面校優劣
衆口始塞於是子元以禮部郎中佩金符為介使以行
既反命出紀行詩藳徵言表之禮諸侯即位小國朝之
大國聘焉况天子即位乎諸侯之於天子比年一小聘
三年一大聘五年一朝况蠻夷小國乎安南先宋納欵
我不拒之天下既一彼復反覆我不銜之褒嘉錫賚不
吝也然自世皇時召其主入朝而為辭幾易世矣世一
来王且不能行而朝廷每勤行人涵容煦育秪以見我
元之天地其量也觀子元詩其處之之道大較己見矣
今年五月二十五日檢才大安閣下予首舉子元甚力
丞相喜且云智子元佛法亦通宜亟用之而下坐他有
論薦可否持久俄丞相起遂輟凡使安南即酬美官子
元獨留滯餘一年雖然丞相不忘也一旦柄用其亦自
行其詩乎讀之竟序而歸之
張雄飛詩集序
延祐首科國人暨諸部列右榜者十六人幸獲魚兔委
其筌蹄與夫不以一得為足汲汲所未至者亦各播人
耳目有不得而揜者焉唐古氏張君雄飛首科右榜有
聞者也不以一得為足益礪其學尤工於詩往往膾炙
人口佳章竒句不可悉舉拜御史西臺按巴蜀越雋足
跡殆盡西南履少陵之躅默有契焉移南臺行嶺海窮
極幽險僉浙東憲過錢塘登會稽探禹穴天台鴈蕩之
勝舉在心目得江山之助故其詩益昌而多也矣言之
精絶者為文文之精絶者為詩然昔人有文章妙一世
詩句不逮古人之言亦有文章不傳獨以詩顯者工部
三賦他無聞焉非無文也以其所長揜之也雄飛既礪
其學而詩又其尤長者乎移僉湖南過余瑯瓈山中出
其藳古律詩共若干首屬序其端愚因以得悉其多也
且作邑而有惠佐臺而有聞司憲而有為礪學又不已
不獨資為詩將澤於道德仁義致其遠者大者其可尚
也哉吾同年之得人可不謂盛矣乎
成中丞詩序
元統癸酉南陽成公誼叔既擢第官翰林學日益進名
日益振仕日益顯為河間轉運使弟有孚嘗過之談其
政不釋誦其詩又勝所聞於是知誼叔不以一第自滿
力進修而志遠大者也中臺政府敭歴俄徧御繁肩重
著作不輟分省於相相吾里故尤悉其政適林慮有警
乘其未備而弭之有詩曰林慮清固已嘉其有為而詩
不苟作也時方急賢召入尹京刃甫發硎復拜左丞出
鎮大名尋拜御史中丞召歸皇上以羣醜未殄將帥翫
縮非聲實素孚健有力者巡行督治未易即工詔分臺
率僚屬事賞罰興除俾專處决其任重矣客陳君彦博
輯誼叔詩二百七十餘首請序其端卧病寒齋因得盡
讀皆有關於世教而無苟作也詩言志爾斯行可以言
志矣昔元結作舂陵行兼賊退後示官吏二首老杜謂
今盜賊未息知民疾苦若得結輩十數公落落然參錯
天下為邦伯萬物吐氣天下少安可待矣不意復見比
興體制今誼叔為宰執天下皆在鈞陶中豈特邦伯而
已哉他日事業將百舂陵見之歌頌者又將鳴邦家之盛
不但言志而已也是為序
宋顯夫文集序
予卧病田廬有禁近之召迫命就道惶汗無措而復竊
自喜幸故人宋君顯夫實直學士協恭侍從自公論文
亦一樂也比予入京而顯夫卒矣予病亟歸不得省其
孤承詔復来顯夫已贈國子祭酒諡文清思而不可見
惜哉孤籲奉燕石集拜且泣曰此先子所遺兄彍編次
者也世父至治集公實序之敢援例以請予序誠夫文
不一紀又序其弟人之生世其可悲也夫昔顯夫兄弟
入京首與予同游盡視予所著睽離有作必寄故知其
長蚤且悉也及閱顯夫藳則未相識時歌詩已嘗及予
重以三十年分誼之篤序可辭乎國家設貢舉陶天下
以經術餘三十年文當日益昌而名能著見者何其指
之不多屈也積儲之不厚也造詣之不遠也取而隨竭
發而自柅拘拘規倣而倀倀乎所適者欲昌得乎惟其
有所本也有所參也該洽沈潛心有所得濟以定力而
熟之則於辭也决淵渟而灌溝澮策堅良而走康莊庶
乎其達矣顯夫登甲子科考其作未有貢舉前已汨汨矣
視誘利禄而重失得忽於播而急於穫者不有間乎人
知其才而不究其積儲造詣之有素也不竭不柅而又
有進焉故予序其集而原其得俾後之觀者有激焉集
凡若干卷文若詩樂府若干首自名燕石然世皆信其
為玉也彍由奉禮郎為丞相東曹掾彙從父之文不使
遺逸不愧顯夫之於誠夫矣籲甫襄事即謀刻父文宋
之後其亦昌矣哉
文過集序
丁丑分省予以五月二日發京師八日達上京大臣日
侍帷幄時陪論奏退則入省治常事軍國幾務一决於
中而京師留省百事所萃必疑不决暨須上聞者始咨
報故分省簿書常簡參議左右曹非有疑稟不至都堂
日長吏退恒兀兀獨坐間得朋游歌詩率爾賡和心有
感觸亦形詠歌乘興有一二十首而無心營度一字亦
復動涉旬日七月十七日奏歸日定有司次第治行予
亦諭僮僕槖衣以俟諸生李冕掇拾繆作得百二十首
予視歎曰夫士之窮者乃工於詩予竊禄逾涯人不謂
窮也謂予不窮則昔人以道不行為窮方今玄象示儆
獠夷弄兵浙人號饑中州告水官瘝民疲財癉粟耗而
予靦顔執政道果行乎悲夫予盖窮者也窮者詩宜工
而復不工何哉彼之窮斂其心力一寓於詩予之窮雖
疲精竭神於所當為而識淺才劣卒不能為至於詞章
小技亦遂俱廢彼之窮猶有詩予之窮併詩而無有而
不工猶無也予其窮之尤者乎而不工之語時託箴諷
滕口譊譊者又小人之文過也因題文過集以識予過
因以見小人之志又有不在於詩者焉
圭塘小藳卷五
