圭塘小藁卷十
元許有壬撰
碑志
勑賜故資德大夫御史中丞贈攄忠宣憲協正
功臣河南行省右丞上護軍魏郡馬文貞公神
道碑銘(并序)
至正七年七月丁丑集賢侍講學士通奉大夫兼國子
祭酒臣天爵言故資德大夫御史中丞贈攄忠宣憲協
正功臣河南行省右丞上護軍追封魏郡公諡文貞馬
祖常早擢高第歴踐要途始終五朝有文有政宜賜碑
紀德庸示報功集賢院以聞制可命臣有壬為文臣玄
為書臣起巖篆其額三人皆文貞公同年進士而有壬
託知尤厚始以學士被命繼冒承旨皆職紀述其敢辭
公字伯庸世永古特郡居静州天山有錫喇濟蘇者高祖
也金季為鳳翔兵馬判官死節贈桓州刺史廟賜褒忠
子孫因官以馬為氏曾祖烏呼訥從世皇征宋留汴掌
饋饟累官禮部尚書贈推忠宣力翊運功臣僉樞密院
事諡忠懿祖世昌行尚書省左右司郎中贈嘉議大夫
吏部尚書父潤朝列大夫同知漳州路總管府事贈中
奉大夫河南行省參知政事追封梁郡公妣楊氏追封
梁郡夫人梁公官浮光因家焉公七歲知學得錢即以
市書十歲見燭攲燒屋解衣沃水滅之人嘆其異蜀儒
張公順講經儀真公未冠質以疑義數十張公竒之科
舉詔下鄉會試皆第一廷試第二盖以國人冠也授應
奉翰林文字承事郎同知制誥兼國史院編修官拜監
察御史仁皇久正宸極猶居東宫近侍利燕飲得請公
抗言當御正衙立朝儀御史執簡太史執筆雖有懷姦
利已乞官賞者亦不敢出諸口承天地祖宗之重當極
調攝至於酒醴近侍進御當思一獻百拜之義英廟為
皇太子請慎簡師傅下至臣僕亦宜精擇時大姦當國
公首知其盜觀國史洎同列疏其十罪仁廟震怒罷之
黨與之布要地者皆論列黜之端人昔與牴牾而擯斥
者請拔用之泰州山移公言山不動之物而今動之豈
在野有當用不用之賢在官有當言不言之佞大臣皆
家居待罪薦賢拔滯知無不言改宣政院經歴月餘辭
歸起為社稷署令罷雜事于泉南大姦復相左遷開平
縣尹欲中傷之退居浮光大姦死除翰林待制泰定建
儲擢典寶少監太子左贊善尋兼翰林直學士成均釋
奠陳太子視學之禮内出禮幣命公助祭除禮部尚書
祖母張夫人卒護喪歸起為右贊善復禮部尋辭歸天
歷初再使召為燕王内尉仍入禮部兩知貢舉一為讀
卷官時號得人參議中書省事參定親郊典儀充讀祝
冊官禮成賚金幣拜治書侍御史賜犀帶及御書奎章
閣記内庭宴服七襲金玉腰帶各一改徽政副使拜南
臺中丞今上即位召議新政賚白金為兩二百楮幣為
貫萬金織綺為端四改同知徽政院事拜御史中丞以
公疾特免朝禮命光禄日給上尊知經筵進說必陳經
史大義參以祖宗故實持憲務存大體西臺御史劾其
僚禁酤時面有酒色以苛細黜之山東憲以孔氏訟聞
以事關名教不行按者亦引去司憲有以貪墨敗沒入
其田廬請歸曲阜林廟從之拜樞密副使居無幾辭歸
復南臺中丞遷西臺疾不赴積階自承事郎至資德大
夫至元四年三月丙午薨于光州之第得年六十是年
四月壬申葬州北平原鄉西樊里有司以聞有令贈諡
配索氏封梁郡夫人子男二武子承事郎湖廣行省檢
校官文子徵事郎秘書監著作郎孫男三女二公言事
剴切嘗言國人暨諸部既誦周孔書當尊諸母以厚彝
倫兵家子驕脆有孤任使庶人挽強蹶張老死草野當
建武學武舉儲材以備非常時雖不用識者韙之至於
論刑一本哀矜嘗言死罪遇赦且原減死流徙未蒙殊
渥當驗情遇恩内徙漢人滿百執弓矢獵者不及百者
流條格已有禁弓矢聚衆之條又復為此是錯綜網羅
之誠恐愚民舉足蹈罪至論建德民妻之不首夫死者
則當以必死其得用法之意乎國家涵濡百年譽髦斯
士公先世已事華學至公始大以肆為文精核務去陳
言師先秦兩漢尤致力於詩凌轢古作大篇短章無不
可傳者與修英廟實錄譯潤皇圖大訓承華事略編集
列后金鑑千秋記若干卷至順間龍虎臺應制賦詩有
玉食之賜嘗進擬藁為之歎曰孰謂中原無碩儒乎文
集若干卷臺檄刻之揚州郡庠仁皇始行貢舉國人而
下列為四色國人洎諸部為右榜試目視左榜差優公
雖右榜左列及之者指未易屈焉且其為學初不為貢
舉也以挺特之資丁大明之會褎為舉首馴至達官威
重足以鎮薄俗文章足以追古作議論足以正風教設
科得士不得不以延祐之時為盛也不幸夀僅六十未
究其用悲夫銘曰
元大一統六合同風南臺北萊芃生其中部族有儒文
貞伊始文貞之世翼翼廟祀後承聿修講學諸夏延卑
至公有大無摦嶄然異禀幼不事弄濡衣撲燎智劇碎
甕益習以進益混以澣不溺于流而登于岸先秦兩漢
華咀實擷天籟泠厲石湍激洌天子有詔乃興乃賓實
三其魁一推國人甫試館職倏峩豸冠以爾枘鑿安我
考槃遐心浮雲束帛空谷春坊翊贊經筵啓沃皇格于
天公司其度俊造鑑衡風紀砥柱厖恩異數川委充溢
云胡修途六十而柅既易其名亦大其封于光之原賜
碑崇崇賜碑崇崇於赫厥銘同年之紀考信匪譝惟爾
部族文貞有躅敘倫敦典益介戬榖
元故右丞相克哷神道碑銘(并序)
天厭宋金之不能君其民也篤生大有為之君以君之
我太祖聖武皇帝順天應人龍飛朔方豪傑雲從四傑
而下僝功輩出若丞相鎮海蓋較著者也五世孫僉河
北河南道肅政廉訪司事哈斯狀其故請曰丞相奮庸
天造名具秘史世莫得聞子孫席世少文封諡稽稽諸
麗牲有石而無銘封諡在官銘不在子孫乎敢再拜請
愚昔長史館與修功臣傳家報疏列至有炳炳在人子
孫不能具一言一事者竊嘗撫其後而悲其先也僉憲
殖華學穎出羣從思弘世德嘉其能後故不讓而筆之
丞相名扎哈即青哈系出克哷氏或曰本田姓至朔方
始氏克哷或曰實克哷族時同名者三因主屯田故加田
别之有勇略善騎射從征屢有功歲丙寅長百夫從宗
王百官於班珠爾烏訥格河同盟恭上太祖青吉斯皇帝
尊號倚注日密晝不釋鞍夜不解帶為扎爾固齊破迪
延國賜御馬一破克木楚國汪國魯國賜珠旗金虎符銀
印為埓里巴總屬官金符十人銀符五十人征塔塔爾
欽察唐古特哲衮回回契丹女直皆有功承命闢烏哩揚
歡地為屯田且城之因公名名其地曰鎮海又曰青海
俾公守焉局所俘萬口居作後以其半不能寒者移弘
州孫達噶濟襲監弘州及其局風宜春䅘屑供天庖若
諸樹藝為設提舉以司之亦以公子孫世其職時諸蕃
略定遂南牧至撫州與金將呼察和斯戰流矢中右脅
紿其衆謂不傷裹瘡復戰竟拔其城賜白金俾為後證
既拔燕都命公登大悲閣環射四矢所至市舍悉以賜
之尋受顧命奉太宗登極收天下符節獨公聽留復以
貴戚金符官隸麾下拜中書丞相偕塔齊爾蘇布特取
汴京河南河中入内省得九龍旗乘輿椅盖悉以賜公
中原既定錫恩州三百戶為實封世食其賦為置官守
始立中書省尚左公為左丞相繼尚右改右相歲乙未
八月二十一日薨於家上惜悼不已賜金幣治喪命百
官致祭葬弘州北阜立祠其上憲宗嘗拊髀嘆曰使吾
得鎮海江淮何憂惜其亡矣世祖立極又以公舊部及
降虜千人為匠局命公之孫章嘉為千戶曾孫伊埓布
哈為百戶世所謂十七投下此其一也在干戈中每以
進賢為急河西得伊勒吉齊匠官德磋後其子皆為名
臣隂陽羅丹仕至大司徒得儒十三人後皆知名夫人
烏蘭必濟世祖所賜嬪妃也初克蔡俘金公主某亦以
賜公子男一十二人曰約蘇穆爾為扎爾古齊佩金符約
蘇穆爾之曾孫托和齊益州路千戶玄孫布哈襲中衞
千戶曰博果斯從世皇有功雲南為濟南益都宣慰使
曰克埓濟蘇僉憲高祖也孫若干人曰八十八僉河東
道廉訪司事阿勒坦布哈淮東廉訪副使曾孫托里靖州
路達嚕噶齊僉憲大父也子孫繁衍碑不具載世有恒
言飲水黑河最為勲舊公實與焉國史曰托卜齊雅至
秘也非有功不紀公名在焉錫戶樹官傳之子孫祖宗
來可屈指公則二焉即是觀之豐功盛烈雖家乘紀述
容有逸略而其皭然大者不可掩也銘曰
雲雷經綸屯將作解元氣鼓動大塊斯噫豐隆屏翳相
為後先亭之毒之以基我元於赫代工開天伊始同盟
黑河有如白水轍環扈征何堅不摧戰功曰多我實有
之珠旗揚揚金符煌煌從官如雲君賜以彰天荒既㽦
有城翼翼樹藝告成百工以集郢律回春奏食靡艱俾
爾子姓世尸厥官族鋒雖利吾忘吾脅恬然不傷嬰鋒
蹀血拔燕論功旌以殊禮四矢所至悉公之邸帝曰汝
賢其長中書汴蔡底平金社遂墟眎功頒賞賜戶三百
世掌食采設官永額不懲首離優游考終九重震悼賻
腆祭豐弘惟桐鄉庸昭崇報有穹其封有侐其廟秘史
紀名永終不墜顧是刻文益示揚厲
大元故贈光禄大夫江浙等處行中書省平章
政事柱國追封趙國公阿都哈雅公神道碑銘
(并序)
江南行臺御史大夫阿爾斯蘭哈雅致政家居遣其子都
水少監摩歡奉家乘請曰老夫賴先世餘澤竊禄位有
年而吾父平章公墓尚未表非慢也顧盛滿難居功名
鮮終恒懼不克負荷遺羞丘壠君恩如天幸賜骸骨養
痾田里年且八&KR1030;吾知免夫子知我其銘之有壬讓不
獲本其狀序曰平章公諱阿都哈雅輝和爾氏世為高
昌望族祖伊囉勒鄂蘭登達登達華言巨室也贈中奉
大夫河南江北等處行中書省參知政事護軍范陽郡
公祖妣鄂特戩追封范陽郡夫人考諱哈喇阿爾斯蘭
都木達當太祖肇建區宇國主伊克都護發兵攻金斬其
長史聞摩勒齊爾有異遣將命偕徹爾四人馳告行在且
具欵誠上曰果如爾言其告爾主以方物來對曰皇帝
幸生活高昌高昌身且不敢有何有方物復命輦寶貨
金織段以獻由是高昌内附因留宿衞從太祖南征卒
于柳城贈資善大夫湖廣等處行中書省右丞上護軍
范陽郡公妣雅克塔納追封范陽郡夫人公宿衞積勞除
塔山屯田打捕提舉不就卒于京師昭回里第年七十
一葬城西小南莊之原贈光禄大夫江浙等處行中書
省平章政事柱國趙國公配巴哩琿塔噶封柳城郡太
夫人卒于濟南年八十四大夫時長憲山東護柩歸祔
子男二長大夫也次賽音哈雅同僉宣徽院事早卒嗚
呼世臣大家上有啓而下有承得以世濟其美者公一
門其庶幾乎公性恂恂而志趣超詣由近侍出官非其
志也嘗曰我先人有大造於高昌氏子孫必有興我不
必為也夫以右丞之賢明畏天之義一介往來舉危亡
之國而措之安遇知太祖天苟引年居高位享厚禄必
矣乃鬱而不發蓄而不泄至公又植而不食必再世而
後顯是蓋遲速之有時非人力之所能及而啓之於前
者固已逢涌而不可遏公卒時大夫已拜南臺御史流
澤之來浩乎其沛然矣其浮雲富貴優游以老宜哉大
夫以卓越之才起家監縣為良吏入臺為材御史出廉
諸道為剛明使者入中書分南臺為天子重臣歴九朝
官二十七轉天下識與不識皆知其名而又躬服儉素
衣無錦繡居無華飾榮寵方至退然若虚文皇嗣位聖
眷益隆玉帶上尊錫賚相望至為玉刻署押以示殊遇
當是時苟假寵于上為先世要美諡作豐碑亦何求不
得顧乃自抑若不能加於其先有於其身者必遲回以
待於致事又遲回以至於今日不請於上不謁於太常
擇所宜為者自為之視世之朝暴貴而夕礱賜碑者有
間矣二子長少監也次伊嚕哈雅少監二子布格博索
俱宿衞内廷公生世為賢子為賢父殁而享其寵嘉出
於尋常身大官無聞者萬萬也其可銘也夫銘曰於維
趙國作德于逸而小心以繹不柔以忮不競以亟以承
其先烈以裕其胤息其先伊誰實為右丞孑孑其征屬
屬其盈高昌之望曰命靡常主命不辱而天威肅蔣輦
其金珍篚厥玄黃歸我聖皇以敉寧一方大夫繩武不
遠伊邇右丞有孫趙國有子坦坦如砥矯矯如矢維天
子使靡不極所止宜爾錫爾山峙川委繄來世之祉城
西之原有樹有封刻銘豐碑百世可宗
故承務郎江西等處儒學副提舉葉先生墓碑
承務郎江西等處儒學副提舉致仕葉先生諱瑞字宗
瑞遠祖祖洽宋熙寧間廷對魁天下曾孫廷秀由邵武
徙建昌新城春秋擢第官至朝請大夫知梧州言事忤
旨仰藥卒子遠宣教郎奉柩歸次采石而溺孫茂祖甫
四歲母饒夫人抱以依姑趙趙居而教育之因為金溪
人中鄉貢進士舉娶趙生四子先生其叔子也幼尚氣
節致力經學以及百家皆得旨要其為舉子業不蹈時
習或戒以希有司旨先生曰吾為是區區而悖吾師說
乎益篤志為已之學進士公卒先生甫冠貲産悉分弟
妹而躬耕以食趙夫人卒兄弟四出先生獨力營治久
乃幡然曰昔親在不敢離親亡矣充吾學為揚顯者不
力可乎歴甌越會稽瑯瑘涉汶泗過洛入秦道晉以達
幽朔無所遇最後至遼東世臣洪氏以好儒聞闡義學
方難其師有以先生文行言於平章君祥右丞重喜者
及見大悦館而師焉諸子彬彬以文學濟其世美遼東
之人翕然知向學者先生力也朝廷以右丞薦授遼陽
路儒學教授再調大寧路陞將仕郎江洲路湖口縣主
簿攝尉事盜久逸者皆獲之憲司檄按德化縣疑獄即
得其情覈虚糧决滯訟縣以治聞轉撫州樂安務提領
俄請老授前官至順二年十一月二十五日以疾終於
家夀八十有五某年某月某日葬某處娶趙氏生子順
女適孔景仰繼黃氏生子升寧都州夏河寨巡檢女適
湖口縣典史杜復亨繼王氏生子大有廕宜春揚橋務
提領女適高安白沙寨巡檢孫鐵柱孫男三人縝綱繹
女三人先生年五十始出卒能致官而行其學迹徧海
内乃得返鄉里至於休致而終于正寢雖用不盡其施
而教之振于東善之淑於人者多矣遺文四十卷庸學
提要六卷周易釋疑十卷於虖博矣哉中原貢舉廢將
九十年江南亦四十年某少時先公教之曰金源分裂
且事貢舉國家之大未有不行但遲速有時爾力學以
俟當有際也時混一才二十年故老尚多幸及從學粗
有得也尋以校職從事山北憲貢舉詔下乃棄而應薦
先生實主文遼陽科制廢久内地有所不悉遼陽在東
僻有司一切昧於奉行先生纖悉教之盖江南内附時
年已三十餘矣習於場屋條制者也監試僉憲田時佐
曰微先生幾不能奉詔有壬既獲薦文入禮部經問之
奥策問之切見者莫不駴異先生在湖口方鳴金鼓行
江有壬歸省臨江遇之中流歡甚至順庚午有壬為兩
淮轉運使先生惠然肯來年八十四矣飲食起居猶昔
也手寫大學中庸二書注字如蠅頭以與小兒留月餘
歸明年遂沒又八年升來武昌請銘將刻之阡兹銘也
其誰宜為銘曰
於虖先生志壹學醇友善行道恥為鄉人昔隘分裂佔
畢苟安四海既一我轍乃環有韞未襮賈用不售爾不
我知我不爾覯晚慕幼安片帆遼東有命自天皋比卑
公俊造賓興墜緒孰繹紹遠選公張此東僻樂育嘉惠
侏離伊吾糾邑司征曷究我書八十五年口不藥劑禔
身所遺根茂實遂旅無所容道路屏營歸來正首於虖
先生
故通議大夫江西等處槯茶都轉運使萬公神
道碑銘(并序)
公蒙古人卓特氏小字萬嘉閭長因為名國俗也既華
學友字以國卿其家廣平盖曾大夫天造初穎右部分
戍地也大父哈尚從討李璮攻襄樊鄂渚皆有功贈中
順大夫同僉樞密院事上騎都尉范陽郡伯配欽察氏
葉氏皆追封范陽郡君父孟克圖右衞親軍百戶達嚕
噶齊佩銀符陞福州新軍千戶達嚕噶齊佩金符贈亞
中大夫僉太常禮儀院事輕車都尉范陽郡侯配欽察
氏追封范陽夫人德善履歴具神道碑公守河間有壬
待罪政府江西茶政不修擇習而健廉而通者為都轉
運使以拯之公嘗貳其司有聲乃薦之廷議翕然既奏
可傳符至郡俄以疾卒至正二年四月二日也五月二
日葬曲周縣先塋夀六十有五明年九月孤夀安走安
陽謁銘哭不能禁拜已出行實復咽不能語有壬交公
厚望其孤已泣又洞其慤誠益為之動遂相與大哭久
乃始克讀其狀其善狀不能悉也公居嫡長世禄當襲
以讓弟諾海服勞宿衞除山北道肅政廉訪司照磨兼
管勾承發架閣庫以太常憂歸服除調山東道賑饑有
功南臺辟為行人俄除利用監知事又改南臺管勾承
發照磨兼獄丞拜西臺監察御史論列剴切僉雲南諸
路肅政廉訪司事麗江宣撫達嚕噶齊揚珠布哈横甚
逐同官激判郡内朝廷知之始懼而亡慝公以臺檄出
罷之復其同官者以息行部建廟學凡二十四所修廢
驛二十一歸省太夫人京口及侍其疾扶柩至廣平復
如京師遷祖考妣合葬先塋改僉江西道又改燕南皆
以憂不起服除改河南道天歷之警行省臣與廉訪司
協議公謂潼關守不可緩承制除河南行省郎中出守
潼關文皇道汴錄其勞除河南道副使潼關失守夜馳
至行省發蒙古軍四千人又借民丁出帑資假富室以
足軍興鼓行而西遂復奪之會朝廷遣使退其師還卒
掠民子女皆奪歸其親賜綵段上尊初額森鼐將兵禦
西師屯彰德約備芻粟已竭宿留不進士卒將大肆掠
公開諭以理遂移衞輝境蓋始約有備之地一郡幾亂
賴公以免擢同知中政院事理財江浙仍有金帛之賚
改儲政院判官拜監察御史按覆諸道風采肅然為戶
部郎中楮幣壅滯督焚以通之倉儲積弊立法以覈之
閩中去京遠選人間關故事三年遣使即江浙省銓授
公以選行就除行省左右司郎中茶司復立授同知江
西等處榷茶都轉運司事分治湖廣江西江浙課以登
商旅以通官庶以不擾入為戶部侍郎復通州倉糧三
十萬石行蜀拯鹽法之弊人謂得宜陞内宰甫月改河
間路總管兼諸軍鄂囉總管管内勸農事首建學宫若
干楹百廢修舉胥畏民悦榷茶劇任知公者咸謂必稱
而倏焉長往惜哉積階自將仕佐郎至通議大夫配沙卜
珠氏封范陽郡夫人又娶趙氏在南每憂無子有壬解
之曰以子之心不患無子後果生子夀安也愿而有立
室而有出公可無憾矣女四人適國子生旺扎勒布哈江
浙行省理問瑪固德哷宿州同知王敏行一未行弟二
人諾海自襲官有聞四轉至鎮江上萬戶府達嚕噶齊
階太中大夫曰庫楚宋氏出也公幼有志節襟度宏朗
滑稽微中機鋒叵測分部上京它曹官莫不舍其署雜
遝相從其為人悦慕若此而疾惡若仇辭色不能隠亦
用是來議者之口焉左警巡院判官王克觀洎其家五
人相繼死為俱載歸葬之道高郵十路都萬戶府知事
龍寶臣出使卒殯水濱捐金顧江道士遷其柩歸葬曲
周顯官有放其子者孫且十歲一日過之因言父子天
倫甚至乃蹙然問曰君子幾歲公曰尚少當令來拜明
日挈其孫往其人撫愛不釋公曰此兒與君有骨肉親
錯愕久之乃語之曰此君之子某之子也遂大慟奉楮
幣銀酒具為謝受之還遺其子卒為父子子今亦顯微
公則天倫或幾乎絶矣其篤於行義若此與大權貴舊
而狎不敢遠亦不近之免趨附之逮其讀書好文盖太
常教之有素而復天資穎悟喜交儒士灼然有見於道
義故確然無間於吾徒也山北南臺暇必相從有酒必
共先太夫人棄代維揚自京口來賻南歸過之戀戀不
忍别騎送至金陵東郭始泣而歸中途宿旅邸疲甚而
寢必嘂撼使寤笑談達曙目不少瞑翼日神觀不少昏
疲京師僕僕多事亦撥冗過從又同扈上京交游厚且
久它人不及也銘復有辭銘曰
有紫其服有金其符賞延在身乃及友于視其不取見
其有餘紆青幾時冠鐵衣朱逢涌孰禦載馳載驅投紱
滇池萬里接淅嘗藥視舉獲殫子職衰絰洊命禮經是
式分節河南邊聲孔劇力障其衝旋復其失兩為地官
不競不求廪枵而充泉壅而流惟瀛大郡實為甸侯先
教後刑學宫以修昔貳茗政衆與能事俾長榷司以修
厥廢軺方脂牽奄忽云逝聞者䀌傷矧予夙契子銘不
愧子善實多剛而不虐從而不阿不膠於習不流於和
有美承家其冠已峩曲周之澤發於盈科刻文樂石百
祀不磨
圭塘小藁卷十
