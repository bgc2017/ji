圭塘小藳卷八
元許有壬撰
記
河南省左右贊治堂記
世皇一區宇河南地大民夥闢宣慰司於汴至元壬辰
改行中書省國制中書總庶政是為都省幅員際天幾
務日繁相天下重地立行省而分治焉若稽古制魏晉
有行臺齊隋所管置外州稱行臺尚書省唐以諸道事
繁准齊分置今行省其遺制也官有平章政事左右丞
參知政事丞相則設置不常佐幕有左右司都省分為
二行省則合為一設郎中員外郎都事各二員一省贊
畫賴焉左右司名昉乎隋唐改郎中為左右承務趙宋
尤重董正六曹彌綸省闥紀綱百司舉正文書之稽失
非昔知臺閣故事不在兹選我朝簡擇尤慎内外不殊
由是而至執政者班班可紀河南佐幕往者不可悉考
今則刑部郎中觀音諾爾員外郎托音陜西省郎中趙中
為郎中宣文閣鑒書博士兼經筵譯文官哈喇圖汴梁
路治中拜特穆爾南臺監察御史范勿為員外郎上都
留守司都事圖們哈雅撿挍官羅吉董守成為都事朝
議以用兵供億而溢其員也其堂舊無扁都事田腹入
為禮部郎中請於承旨歐陽公扁曰贊治吉走書相下
請記不果作及来承乏鞅掌倥偬亦不暇作一日謁詔
使汴梁府署密邇省治有間道可不往適過所謂贊治
堂者憩焉吉輩請曰記久未得兹躬履其地其有時乎
乃為之說曰字書訓贊曰佐曰助平時之治且資佐助
在今日宜何如簿領鉤稽其常職也非贊也贊亦有說
乎上官之曲而其直之下情之隠而其豁之刑獄之濫
而其平之財粟之出而其節之逃亡未復復不遂農疆
域多戍戍不知兵移病流弊萃於省垣治之不力迤邐
顛危而扶而持竭誠殫智治效有不著乎且稱人之美
亦曰贊世蓋有好諛而樂受欺者苟贊其美不救其惡
治何望焉抑昔人有言上策莫如自治斯言雖為它設
敢斷章為諸君獻惟自治而後有以贊吾之治斯不負
堂扁矣
公生明堂記
彰德屬州曰林俗淳訟寂號易治且山水可適高唐孫
君徹辰圖由中書直省舍人来倅是州上官與其能小
民安其政山水之適則未遑也州治西北有公明亭圮
廢已久金承安間朱黻記文石刻故在一日孫君洎其
守若僚請曰亭故游息地今不能復其扁則可取然不
若用其全句之該也因書公生明三字揭之州堂日視
以為儆予喜為書之既又請抒其義以發其蔀請亟而
切乃為之說曰公之為義大矣哉天無私覆地無私載
日月無私照黃帝之治天下語其輔佐亦曰公而不阿
而已周官曰以公滅私民其允懷說者謂以天下之公
理滅一己之私情則令行而民莫不敬信懷服矣則是
公之為用通三才而一之自天子以至於嗇夫版尹不
可須臾離者也人禀天地之中以生具衆理應萬事者
心也虚靈洞徹無物不燭一蔽於私蒙昧昏錯而其本
然全體固自若也荀卿於是立公生明之說啟人至矣
盖公也者無私之謂也無私則净净則明明則如鑑照
物妍媸黑白舉無道形明也者公之發見者也而所謂
生者謂有此公即有此明猶播種于地而必出焉以之
扁堂觸目儆省而又克己復禮以立其體應事接物以
適其用不儌名以為公不任數以為明一毫私欲無自
而入理之微地之遠莫不暸然在吾目中尚何覆曖之
有哉若夫不下比以闇上不上同以疾下分争於中不
以私害之荀卿所謂公士者諸君得之矣推公生明之
極致尊君愛民物至而應事起而辨將不進為通士乎
諸君其勉之
彰德路同知林州事孫丞事去思之碑
士一命可行志至哉言乎夫士之仕崇卑不必校也顧
所行何如耳不屑下僚謂必長而後可以行吾志亦固
矣夫苟吾行是地雖貳長能尼之乎苟吾行非地雖長
貳獨不能尼之乎若夫挾長以陵駕其貳者固有之為
之貳者亦盡其誠而已果盡其誠信及豚魚人有不孚
者乎且利人澤物君子之志好德惡仇齊民之性君子
因人之性行已之志凡吾之得為者盡為之其為利澤
多矣尚何崇卑之校哉彼以州縣為徒勞者又不知聖
人抱關擊柝雖賤必敬之義也至正戊子秋高唐孫君
由中書直省舍人来倅林州期月而頌聲作三年而一
致耆老佐義楊顯牛恒善軰請曰孫侯惠吾林不一即
人共知者若始至謁廟學易神門植松栢甓垣墉造禮
器拓門徑奬勵學子急先務而知所本矣農桑文具躬
責其實胥隸煩擾盡汰其冗善惡有籍使人自格密貨
鑊葉宿弊尤劇刮而去之除李玉地虚稅十五家之害
實惠民局使病者得藥言夏稅納府病民而聽納于州
唐宋糧輸運勞遠而聽輸于府皆實惠切民今終更去
矣將刻之石以永我林民之思且知公亦嘉其善辭必
不靳敢跡其實以請予衰病雖深居而吏吾父母之邦
者獨不置涇渭胷中邪去年麥疸秋雨復傷穀今春大
饑有鬻子女不售而棄之者府始告饑法預告災後聽
告饑吾府未嘗告災而檄君馳傳請賑省部難之君哀
訴廟堂極力營度委曲百折而後得請使它使往既局
於法人復懦縮吾郡一州三縣一司之民有斃而已今
孫君之惠不專其州而三縣一司之民舉受其惠是可
書而可頌也昔有在官無當時譽去後人思者况有當
時譽而去後人復思者乎世之去官而詬民不已知者
民非不知也感之者未至耳觀林民之知孫君而又思
之不能忘則世之校崇卑而詬民不已知者亦可自力
矣孫君名徹徹篤字可臣讀書而施於政政有可觀者
若是故樂為之書
彰德路儒學營修記
彰德路儒學正燕九萬學錄許中行貽書有壬曰九萬
軰非才其何以承學事主領敦勸郡大夫是賴歲丁丑
秋監郡荀公以上丁祀近獻官行事待次有幕而兹簿
帷裀几榻之需歲假于市不乾沒則褫敗之人用怨讟
大非所以事神也乃命錄事任允中董役作屋不浹日
而東西建各五間祀永有次人永無撓矣明年五月又
以廟門木朽不任啟閉仍命任允中撤而一新書閣之
攲者正之周垣之缺者完之廟宫崇嚴士民改觀六月
總管杜公始殿謁而塗塈剥落容光穿漏亟命安陽縣
尹趙時敏填其罅圩其墜尚懼不密復作承塵為板凡
四百方士子安昔之翫異今之厪不敢小而略也敢請
有壬聞而喜曰善有小乎襮其小不益勗其大者乎國
制有司主學風紀勵其怠而天下主者視如其家一敝
必修一墜必舉者有幾蔑教典習故常身雖至而目不
一顧者衆矣二公之善非(原缺)其小矣而其大者可
不勗哉詩人頌魯僖公能修泮宫盖嘗三復其辭以意
逆志而竊有說焉詩曰穆穆魯侯敬明其德敬慎威儀
維民之則又曰明明魯侯克明其德又曰濟濟多士克
廣德心詩人因其能修泮宫而頌之不言其修而拳拳
於德者其亦有深意乎敬明克明則上之人以身為教
而進修之功至矣推以覺人人是效而多士則又克廣
是心充其所至皆去其舊染之汙矣大學明德親民之
事也上之所以教下之所以學其備于是哉泮宫諸侯
之學也今列郡之學是已學之學者乃學孔子者也孔
子天也不可階而升也而見諸詩書易春秋者皆學者
所當致力可階而升者也泮宫之詩明德之要其當致
力之先者乎上以是為教則僖公不專美矣下以是為
學非魯之多士乎不是之求而或詞華之是訓功利之
是趨作為以干譽緣飾以適徑則雖高其閈閎廣舍萬
間無益也相古名郡也宋則忠獻韓公興設有成金季
兵燬國初興修尋復隳圯至元六年己巳總管王遵重
建繼之營修者時有人焉惜其不得燕九萬軰襮之也
荀公名凱霖西域人杜公名德遠定興人二公之有志
於學士之歸美其上可書也書頌也頌無規可乎其益
勗其大者哉
遼山縣儒學記
遼山縣治萬山中平原什一岡陵坡坂墾闢殆徧而民
亦多窶以故環數百里内矇不知學俗日以媮作縣者
率以供資糧屝屨為急於學校盖蔑如也延祐乙卯新
河李行簡来尹是縣縣以附郭屬有事于州學營材董
役李君力為居多既而慨然曰吾治雖下邑亦設學官
以總鄉校而使之僦民屋為苟且計是大不可於是命
工求木即醖務廢址構堂凡十二楹函文位中四筵秧
秩師生有歸人得矜式教諭馮成終徵余辭記其實惟
天朝龍興列聖崇教天下郡邑莫不建學獨縣治之附
所屬者其為學則不一在江南則建設畢備越河而北
附路府者且不兩有而况於州乎今吾州二學迺獨克
備李君之力可知已遂呼其民而語之曰人之所以異
於禽獸者以其有禮義也禮義根於心非外至也特不
知學則物欲得以蔽之矣且人之於禮義猶饑之於食
寒之於衣雖有智者能饑不食寒不衣乎饑寒切身必
汲汲乎求其所以禦之者固無待於勸之也於禮義而
不知求是猶甘饑寒而死不求所以禦之也朝廷崇學
校設教官勸人以無待人勸者何哉誠不忍見其甘饑
寒而死強聒勸其所以禦之者此聖人之仁也閩蜀蠻
徼一變為華遼故中土人性亦猶昔也顧乃抗倥侗而
走顓蒙者盖以無啟之者也今而邑長推上意建學以
居爾教官奉常職執經以淑爾其忍閩蜀之不若耶聞
吾言必奮然有以自力矣若夫視學校為干禄地修天
爵以要人爵則非吾之所望也學也禄在其中有不期
然而然者第黽勉進德已自有以處之矣嗚呼尚監兹
哉
圭塘小藳卷八
