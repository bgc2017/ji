二皇甫集卷七
唐皇甫冉撰
七言絶句
臨平道中贈同舟人
遠山誰辨江南北長路空隨樹淺深流蕩飄颻此何極
唯因行客共知心
舟中送李八(得迴字)
詞客金門未有媒遊吳適越任舟迴遠水迢迢分首去
天邊山色待人来
少室韋鍊師昇仙歌
紅霞紫氣晝氲氲絳節青幢迎少君忽從林下昇天去
空使時人禮白雲
送裴闡(得歸字)
道向毗陵豈是歸客中誰與換春衣今夜孤舟行近遠
子荆零雨正霏霏
秋夜戱題劉方平壁
鴻悲月白時將謝正可招尋惜遥夜翠帳蘭房曲且深
寧知戶外清霜下
重陽日酬李觀
不見白衣來送酒但令黃菊自開花愁看日晩良辰過
步步行尋陶令家
寄權器
露濕青無時欲晩水流黃葉意無窮節近重陽念歸否
眼前籬菊帶秋風
送陸澧郭鄖
纔見吳洲百草春已聞燕鴈一聲新秋風何處催年急
偏逐山行水宿人
寄振上人無礙寺所居
戀親時見在人羣多在東南就白雲獨坐焚香誦經處
深山古寺雪紛紛
酬張繼(并序)
懿孫余之舊好祗役武昌六言詩見懷今以
七言裁答盖拙於事者繁而費也
悵望南徐登北固迢遥西塞限東關落日臨川問音信
寒潮惟帶夕陽還
又得雲字
何事千年遇聖君坐令雙鬢老如雲南行更入深山淺
岐路悠悠水自分
題蔣道士房
軒窗縹緲起煙霞誦訣存思白日斜聞道崑崙有仙籍
何時青鳥送丹砂
送雲陽少府(得歸字)
渭曲春光無遠近池陽谷口倍芳菲官舍村橋來幾日
殘花寥落待君歸
曾山送别
凄凄遊子若飄蓬明月清罇秪暫同南望千山如黛色
愁君客路在其中
赴李少府莊失路
君家南郭白雲連正待情人弄石泉月照煙花迷客路
蒼蒼何處是伊川
送謝十二判官
四牡驅馳千里餘越山稠疊海林疎不辭終日離家遠
應為劉公一紙書
同李萬晩望南岳寺懷普門上人
釋子身心無垢紛獨將衣鉢去人羣相思晩望松林寺
唯有鐘聲出白雲
送魏十六還蘇州
秋夜沉沉北(一作此)送君隂蟲切切不堪聞歸(一作孤)舟明
月(一作日)毘陵道迴首姑蘇是白雲
浪淘沙二首
蠻歌荳蔲北人愁松雨蒲風野艇秋浪起鵁鶄眠不得
寒沙細細入江流
灘頭細草接疎林惡浪罾船半欲沉宿鷺眠洲非舊浦
去年沙觜是江心
夜發沅江寄李潁州劉侍郎時二公貶於此
半夜回舟入楚鄉月明山水共蒼蒼孤猿更發秋風裏
不是愁人亦斷腸
二皇甫集卷七
