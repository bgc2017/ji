二皇甫集卷四
唐皇甫冉撰
五言排律
酬張二仲彛
吳洲見芳草楚客動歸心屈宋鄕山古荆衡煙雨深艱
難十載别羇旅四愁侵澧月通沅水湘雲入桂林已看
生白髮當為乏黃金江海時相見唯聞梁甫吟
答張諲劉方平兼呈賀蘭廣
野性難馴狎荒郊自閉門心閒同海鳥日夕戀山村屢
枉瓊瑶贈如今道術存遠峯時振策春雨耐香源復有
故人在寧聞簷鵲喧青青草色綠終是待王孫
酬包評事璧畫山水見寄
逹官知所傲本意在雲泉濡翰生新興羣峰忽眼前黛
中分遠近筆下起風煙岩翠深樵路湖光出釣船寒侵
赤城頂日照武陵川若覽名山誌仍聞招隠篇遂令江
海客惆悵憶閒田
贈鄭山人
白首滄洲客陶然得此生龐公採藥去萊氏與妻行乍
見還州里全非隠姓名挂帆臨海嶠貰酒秣陵城伐木
吴山曉持竿越水清家人恣貧賤物外任衰榮忽爾辭
林壑高歌至上京避喧心已慣念遠夢頻成石路寒花
發江田臘雪明玄纁儻有命何以遂躬耕
河南鄭少尹城南亭送鄭判官還河東
使臣懷餞席亞尹有前溪客是仙舟裏途從御苑西泉
聲喧暗竹草色引長堤故綘青山在新田綠樹齊天秋
聞别鵠關曉待鳴雞應歎沉冥者年年津路迷
登玄元廟
古廟川原迥重門禁籞連海童紛翠盖羽客事瓊筵御
路分疎柳離宫出苑田興新無向背望久辨山川物外
將遺老區中誓絶緣函關若遠近紫氣獨依然
冬夜集賦得寒漏
清冬洛陽客寒漏建章臺出禁因風徹縈窗共月來偏
將殘瀨雜乍與遠鴻哀遥夜重城警流年滴水催荒齋
堪坐聽况有故人杯
寄江東李判官
遠懷不可道歴稔勌離憂洛下聞新鴈江南想暮秋澄
清佐八使綱紀案諸侯地識吳平久才當晉用求時賢
幾殂謝摛藻繼風流更有西陵作還成北固遊歸程限
尺牘王事在扁舟山色臨湖盡猿聲入夢愁
送從弟豫貶遠州
何事成遷客思歸不見鄕遊吳經萬里弔屈過三湘水
與荆巫接山通鄢郢長名嗟黃綬繫身是白眉良獨結
南枝恨應思北鴈行憂來沽楚酒玄鬢莫凝霜
太常魏博士遠出賊庭江外相逢因叙其事
烽火驚戎塞豺狼犯帝畿川原無稼穡日月翳光輝里
社枌榆毁宫城騎吏非羣生被慘毒雜虜耀輕肥多士
從芳餌唯君識禍機心同合浦葉命寄首陽薇耻作纖
鱗喣方隨高鳥飛山經商嶺出水泛漢池歸離别霜凝
鬢逢迎淚迸衣京華長路絶江海故人稀秉節身常苦
求仁志不違祇應窮野外耕種且相依
上禮部楊侍郎
郢匠掄材日轅輪必盡呈敢言當一幹徒欲隸諸生未
學漸鄒魯深仁錄弟兄餘波知可挹弱植更求榮績媿
他年敗功期此日成方因舊桃李猶冀載飛鳴道淺猶
懷分時移但自驚關門驚暮節林壑廢春耕十里嵩峯
近千秋潁水清煙花迷戍谷墟落接陽城渺默思鄉夢
遲迴知己情勞歌終此曲還是苦辛行
宿嚴維宅送包七
江湖同避地分守自依依盡室今為客經秋空念歸歲
儲無别墅寒服羡鄰機草色村橋晩蟬聲江樹稀夜凉
宜共醉時難惜相違何事隨陽侣汀洲忽背飛
送李萬州赴饒州覲省(得西字)
前程觀拜慶舊館惜招攜荀氏風流日胡家清白齊川
迴吳岫失塞闊楚雲低舉目觀魚鳥驚心怯鼓鼙人稀
漁浦外灘少定山西無限青青草王孫去不迷
送鄒判官赴河南
看君發原隰四牡去皇皇始罷滄江吏還隨粉署郎海
沂軍未息河畔歲仍荒征稅人全少榛蕪虜近亡所行
知宋遠相隔嘆淮長早晩裁書寄銀鈎佇八行
送歸中丞使新羅
詔使殊方遠朝儀舊典行浮天無盡處望日計前程暫
喜孤山出長愁積水平野風飄疊鼓海雨濕危旌異俗
知文教通儒有令名還將大戴禮方外授諸生
劉侍御朝命許停官歸侍
孟孫唯問孝萊子復辭官幸遂温凊願其甘稼穡難採
芝供上藥拾槿奉晨餐棟裏雲藏雨山中暑帶寒非時
因有筍閒地盡生蘭賜告承優詔長筵永日歡
夜集張諲所居(得飄字)
江南成久客門館日蕭條唯有圖書在多傷鬢髮凋諸
生陪講誦稚子給漁樵虚室寒燈静空階落葉飄滄洲
自有趣誰道隠湏招
奉和獨孤中丞遊法華寺
謝君臨郡府越國舊山川訪道三千界當仁五百年岩
空騶馭響樹密旆旌連閤影凌空壁松聲助亂泉開門
得初地伏檻接諸天向背春光滿樓臺古制全羣峰争
彩翠百谷會風煙香像隨僧久祥烏報客先清心乘暇
日稽首慕良緣法證無生偈詩成大雅篇蒼生望已久
迴駕獨依然
閒居作
多病辭官罷閒居作賦成圖書唯藥籙飲食止藜羹學
謝淹中術詩無鄴下名不堪趨建禮詎是厭承明已輟
金門步方從石路行遠山期道士高柳覓先生性懶尤
因疾家貧自少營種苗雖向短榖價幸全輕篇詠投康
樂壺觴就步兵何日肯相訪開戶一逢迎
送處州裴使君赴京
使君朝北闕車騎發東方别喜天書召寧憂地脉長山
行朝復夕水宿露為霜秋草連秦塞孤帆落漢陽新銜
趨建禮舊位識文昌唯有東歸客應隨南鴈翔
和袁郎中破賊後經剡中山水
武庫分帷幄儒衣事鼓鼙兵連越徼外寇盡海門西節
比全疎勒功當雪會稽旌旗迴剡嶺士馬濯靈溪受律
梅初發班師草未齊行看佩金印豈得訪丹梯
送魏六侍御葬
哭葬寒郊外行將何所從盛曹徒列栢新墓已栽松海
月同千古江雲覆幾重舊書曾諫獵遺草議登封疇昔
輕三事常期老一峰門臨商嶺道窗引洛城鐘應積泉
中恨無因世上逢招尋偏見厚疎慢亦相容張范危通
夢求羊永絶蹤誰知長卿疾歌賦不還卭
送王相公赴幽州(一作韓栩詩)
黃閤開帷幄丹墀拜冕旒位高湯左相權總漢諸侯不
改周南化仍分趙北憂雙旌過易水千騎入幽州塞草
連天暮邊風動地秋無因陪遠道結束佩吳鈎
東郊迎春
曉見蒼龍駕東郊春已迎綵雲天仗合玄象太階平佳
氣山川秀和風政令行勾陳霜騎肅御道雨師清律向
韶陽變人隨草木榮遥觀上林樹今日遇遷鶯
華清宫
驪岫接新豐岧嶤駕翠空鑿山開秘殿隠霧閉仙宫綘
闕猶栖鳳雕梁尚帶虹温泉曾浴日華館舊迎風肅穆
瞻雲輦沉深閉綺櫳東郊倚望處瑞氣靄濛濛
和鄭少尹祭中岳寺北訪蕭居士越上方
肅事祠靈境尋真到隠居夤緣幽谷遠蕭散白雲餘晩
節持僧律他年著道書海邊曾狎鳥濠上正觀魚寂静
求無相淳和覩太初一峰綿歲月萬姓任盈虛籬隔溪
鐘度空臨澗木疎謝公懷舊壑迴駕復何如
適荆州途次南陽贈何明府
千里獨遊日有懷誰與同言過細陽令一遇朗陵公清
節邁多士斯文傳古風閭閻知俗變原野識年豐吾道
方在此前程殊未窮江天經峴北客思滿巴東夢渚夕
愁遠山丘晴望通應嗟出處異流蕩楚雲中
二皇甫集卷四
