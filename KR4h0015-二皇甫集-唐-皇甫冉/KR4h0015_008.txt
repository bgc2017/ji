二皇甫集卷八
唐皇甫曾撰
五言古詩
贈霈禪師
南嶽滿湘源吾師經利涉身歸沃洲老名與支公接淨
教傳荆吳道緣止漁獵觀空色不染對境心自愜室中
人寂寞門外山稠疊天台積幽夢早晩當負笈
五言律詩
奉陪韋中丞使君遊鶴林寺
古寺傳燈久層城閉閣閒香花同法侣旌旆入深山寒
磬空虛裏孤雲起滅間謝公慞(一作憶)高卧徒御欲忘(一作)
(東)還
奉送杜侍御還
罷戰回龍節朝天識鳳池寒生五湖道春及萬年枝召
化(一作郡)多遺愛胡清(一作官)已畏知懷恩偏感别墮淚向
旌麾
酬鄭侍御秋夜見寄
摇落空林夜河陽興已生未(一作欲)辭公府步知結遠山情
高柳風難定寒泉月助明袁公方卧雪尺素及柴荆
送普上人還陽羡(一作皇甫冉)
花宫難久别道者憶千燈殘雪入林路暮山歸寺僧日
光依嫩草泉響滴春冰何用求方便看心是一乘
送李中丞歸本道
上將宜分閫雙旌復去(一作出)秦關河三晉路賓從五原
人碣石山通海滹沱雪度春(一作孤戍雲連海平沙雪度春)酬恩看玉
劍何處有煙塵
和謝舍人雪夜寓直
禁省夜沉沉春風雪滿林滄洲歸客夢青𤨏近臣心揮
翰宣鳴玉承恩在錫金建章寒漏起更助掖垣深
傷陸處士
從此無期見柴門對雪開二毛逢世難萬恨掩泉臺返
照空堂夕孤城弔容迴漢家偏訪道猶畏鶴書來
烏程水樓留别
悠悠千里去惜此一尊同客散高樓上帆飛細雨中川
程隨遠水楚思望青楓共說前期易滄波處處通
西陵寄二公(又見冉集題與尾句不同)
西陵遇風處(一作雨)自古是通津終日空江上雲山若待
人汀洲寒事早魚鳥興情新西望稽山路吾心有所親
題贈吳門邕上人
春山唯(一作臨)一室獨坐草萋萋身寂心成道花閒(一作開)
鳥自啼細東松徑裏返景竹林西晩與門人别依依出
虎谿
送著公歸越
誰能愁此别到越會相逢長憶雲門寺門前千萬峯石
床埋積雪山路倒枯松莫學白居士無人知去蹤
送陸鴻漸山人採茶迴
千峯待逋客香茗復叢生採摘知深處烟霞羡獨行幽
期山寸遠野飯石泉清寂寂然燈夜相思磬一聲
寄劉員外長卿
南憶新安郡千山帶夕陽斷猿知夜久秋草助江長疎
髮應成素青松獨耐霜愛才稱漢主題桂待回鄕
寄張衆甫
悲風還(一作生)舊浦雲嶺隔東田伏臘同雞黍柴門閉雪
天孤村明夜火稚子候歸船静者心相憶離居畏度年
送元侍御充使湖南
雲夢南行盡三湘萬里流山川重分首徒御亦悲秋白
簡勞王事青猿助客愁離羣復多病歲晩憶滄洲
晩至華隂
臘盡促歸心行人及華隂雲霞仙掌出松栢古祠深野
渡冰生岸寒川燒隔林温泉看漸近宫樹晩沉沉
送孔徵士
谷口山(一作雲)多處君歸不可尋家貧清史在身老白雲
深掃雪開松徑䟽泉過竹林余生負丘壑相送亦何心
秋興
流螢與落葉秋晩共紛紛返照城中盡寒砧雨外聞離
人見衰鬢獨鶴慕同羣生容在千里相思看碧雲
送歸中丞使新羅
南憲銜恩去東夷泛海行天遥辭上國水盡到孤城已
變炎凉氣仍愁浩淼程雲濤不可極來往見雙旌
送少微上人東南遊
石梁人不到獨往更迢迢乞食山家少尋鐘野寺遥松
門風自掃瀑布雪難消秋夜聞清梵餘音逐海潮
送韋判官赴閩中
孤棹閩中客雙旌海上軍路人從北少嶺水向南分野
鶴傷情别林猿忌夜聞漢家崇亞相知子遠邀勲
送人往荆州
草色隨騘馬悠悠同出秦水傳雲夢曉山接洞庭春帆
影連三峽猿聲近四鄰青門一分手難見杜陵人
寄净虛上人初至雲門
寒蹤白雪裏法侣自提携竹徑通城下松門隔水西方
同沃州去不似武陵迷髣髴心知處高峯是會稽
尋劉處士
幾年人不見林下掩柴關留客當清夜逢君話舊山隔
城寒杵急帶月早鴻還南陌雖相近其如隠者閒
遇劉員外長卿别墅
謝客開山後郊扉積水通江湖千里别衰老一樽同返
照寒川滿平田暮雪空滄洲自有趣不復哭途窮
五言排律
春和杜相公移入長興宅奉呈諸宰執
欲向幽偏適還從絶地移秦官鼎食貴堯世土階卑戟
戶槐隂滿書窗竹葉垂纔分午夜漏遥隔萬年枝北闕
深恩在東林遠夢知日斜門掩映山遠樹參差論道齊
鴛(一作鸞)翼題詩憶鳳池從公亦何幸長與珮聲隨
贈鑒上人
律儀傳教誘僧臘老烟霄樹色依禪誦泉聲入寂寥寶
龕經末劫畫壁見南朝深竹風開合寒潭月動摇息心
歸静理愛道坐中宵更欲尋真去乘船泝海潮
送湯中丞和蕃
繼好中司出天心外國知已傳堯雨露更說漢威儀隴
上應回首河源復載馳孤峯問徒御空磧見旌麾春草
鄉愁起邊城旅夢移莫嗟行地遠此去荅恩私
送和西蕃使
白簡初分命黃金已在腰恩華通外國徒御發中朝雨
雪從邊起旌旗上隴遥暮天沙漠漠空礫馬蕭蕭寒路
隨河水關城見柳條和戎先罷戰知勝霍嫖姚
送王相公赴幽州
台衮兼戎律勤憂秉化元鳳池東掖寵龍節北方尊長
路山河轉前驅鼓角喧人安布時令地遠荅君恩暮日
平沙淡秋風大旆翻漁陽在天末戀别信陵門
送徐大夫赴南海
舊國當分閫天涯荅聖私大軍傳羽檄老將拜旌旗位
重登壇後恩深挂印時何年諫獵賦今日飲泉詩海内
求民瘼城隅見島夷由來黃覇去自有上台期
七言律詩
早朝日寄所知(一作皇甫冉)
長安雪後見歸鴻紫禁朝天拜舞同曙色漸分雙闕下
漏聲遥在百花中爐烟乍起開仙仗玉佩成行引上公
共荷發生同雨露不應黃葉久從風
秋夕寄懷契上人
已見槿花朝委露獨悲孤鶴在人羣真僧出世心無事
静夜名香手自焚窗臨絶澗同流水客至孤峯掃白雲
更想清晨誦經處獨看松上雪紛紛
張芬見訪郊居作
林中雨散早涼生已有迎秋促織聲三徑荒蕪羞對客
十年衰老愧稱兄愁心自惜江蘺晩(一作短)世事方看木
槿榮君若罷官携手去尋山莫計白雲程
奉寄中書王舍人
腰金載筆謁承明至道安禪得此生西掖幾年綸綍貴
東山遥夜薜蘿情風傳漏刻星河曙月上梧桐雨露清
聖主好文誰為薦閉門空賦子虛成
五言絶句
洛中口號
還鄉不見家年老眼多淚車馬上河橋城中好天氣
山下泉
漾漾帶山光澄澄倒林影那知石上喧却憶山中静
七言絶句
酬竇拾遺秋日見呈(時此公自江隂令除諫官)
孤城永巷時相見衰柳閒門日半斜欲送近臣朝魏闕
獨憐殘菊在陶家
韋使君宅海榴詩
淮陽卧理有清風臘月榴花帶雪紅閉閣寂寥常對此
江湖心在數枝中
㟧嶺四望
漢家仙仗在咸陽洛水東流出建章野老至今猶望幸
離宫晩樹獨蒼蒼
二皇甫集卷八
