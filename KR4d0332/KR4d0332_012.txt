臞軒集卷十二宋王邁撰
古詩
試石鼔墨得月字韻
水聲響崢嶸山勢高嵂矹我居山水間瞥焉五閱月看
山寬眼界聽水清詩骨妙理在濁醪淡交寄薇蕨翻書
明月軒瀹茗清泉窟一雨釀黃梅連朝來不歇雲疎漏
簷光晴意猶鶻突卓午睡瞢騰起來足不襪掻首獨無
言書空時咄咄天宇未清夷世途良臲&KR1142;丈夫志未酬
徒有衝冠髮俛頭習科舉與俗聊汩汩壯圖要有待非
久黔吾突富貴漸逼人榮途軔須發
題元山蔡行可對青亭
終日在山中不見山可愛欲識愛山趣須在山之外南
山不古今悠然與意會西山無朝暮佳致固長在蔡君
金玉人結亭避闤闠面面蒼璧屏坐卧與青對晩曦射
紫翠宿雨濯藍黛能消幾兩屐不賞此竒槩芙蓉爲君
裳蘭茝爲君佩今非避世時乃學陶謝輩諸公富唱酬
拔戟各成隊我出一轉語功成身始退君爲端明胄忠
孝後必大山靈縱有盟一出合破戒蒼生正有求富貴
不渠貸山債會一償相期在晩歲
題弟綱舉之奉仙之室曰小蓬萊
吾祖有方平曾與麻姑會滄溟化爲田彈指五百歲又
有仙人喬神游八極外朝舄作鳬飛世緣比蟬蛻寥寥
千載後之子得正派風度亦可人春秋况未艾朝搬紫
河車暮結飛霞佩嚴事鍾與吕信心終不退經營白玉
壇肖象儼相對四面來青山獻竒飛羽盖爐熏徹玉虛
劔水清塵界瓊笈閱千函丹方探三昧誰謂三鳬遥近
在吾境内蓬萊若云小孰能爲之大
跋黃京甫必昌提幹四書講義
吾友黃京甫器資厚以渾自了場屋債徧參諸老門四
書不釋手日旰忘晨飱超悟到聖處不能忘于言序講
凡五篇字字比璵璠伊洛有心印傳受百聖源紫陽有
心燈曯破萬世昏得君再紬繹提要鉤其元如印一洗
滌篆籀宛然存如燈增膏油光焰大且繁我昔從師友
是書粗討論老大學不進德性焉能尊因君重感慨舊
聞日當温願言剪枝葉作意事本根
甲戌九月日有食之紀異三十韻
甲戌九月秋朔旦見災眚孛彗犯太陽凄凄如月冷方
其始虧時宛然蟲食皿食之至於既當空懸黑餅髣髴
存輪圈中陷猶枯井雲間星晝見草木森弄影天地寂
無聲疑似非人境問之道旁翁欲語喉先哽翁今九十
餘眼未見此景爰有蟣虱臣拜跪淚沾領天高聽則卑
宜鑒愚臣請日者陽之宗千古光常炳此日何不臧臣
心憂耿耿或者天愛君先事示之警流金爲湯戒洚水
爲堯儆雖重一時憂何傷天歴永吾君今堯湯四海元
元幸公道大開明朝列肅而整祗恐萬一間左右容憸
悻方秋陰用事陽微陰漸逞不去讒慝根懼作忠良穽
天乃出怪異意欲悟觀省吾國必有人伏蒲輸骨鯁吾
君必開納小心知畏謹陽政必日修陰邪必痛屏天其
終仁愛悔過在俄頃大呌天上人齊喚金烏醒
讀林去華居厚主簿省題
病夫夜不眠五鼓始交睫懶起比吳蠶清夢飛莊蝶恭
承高軒過不及倒屣接惠我百篇詩珠璣何煒燁五言
比長城一望皆危堞壯如廣陵散悲似陽關疊音韻最
清圓格律尤妥帖登壇禆將降咒水小巫怯永嘉富人
物往躅足追躡經術北齋陳文章水心葉林君游其門
早負賢關篋鄉校設臯比戶外紛屨屧科目苦無憑取
捨如漁獵入網多弱翰上鈎希巨鬛西廊上奏篇甲第
僅書捷低頭矮屋中壯氣不萎繭研朱點周易修此清
淨業焚香讀楚詞時作真行帖臺府歲舉員求者例有
挾孤士乏梯媒剛腸羞婦妾諸公縱憐才或被權勢劫
誰能推輓之士論得欣愜
東歸同年三山王簿賓之趙戶立父連簿仁父
黃上舍偕行分道買樽酌别
我從京華來溽暑不可邇藍縷一征衣邂逅四君子臭
味同芝蘭鄉井連桑梓王君吾兄行派出銅川氏一飲
吞百杯一揮爛十紙此是鑾坡人非久棲鸞枳黃君天
庠英貴名方日起三年拜賜師行雪殽函恥後來幾英
豪願作榜下士小連真可人犀玉浮冰峙再鼓氣不衰
收科趾前美朋山萬青衿求識習鑿齒立父天族英雅
非膏粱比青桂近嬋娟紅蕖映青泚名駒産天廐一日
當萬里今夕知何夕德星偶同晷明月入觥船凉颸生
劔履相逢吳山頭相别閩江觜交情托管鮑同年序許
李明日懷美人娟娟隔秋水何以慰我思馳書寄雙鯉
東歸至衢城十五里頭
征衣犯火雲來自長安道浹背汗淋漓遵程行數跛險
阻已備嘗習氣覺如掃京華紈袴兒顔色差強好玉斝
酌玻瓈金盤飣水菓享此竟無端榮枯太顛倒嗟余數
之竒涉世嗟枯槁青雲志未酬午夜心如擣浪蹈軟紅
塵有懷白雲老决策賦歸歟受此大轗軻倚杖立沉吟
持杯澆磊砢生平忠憤心皎皎通穹昊一身不足憂世
途深可悼往歲淮甸間邊吏困科瑣金鼓聲漲天溝壑
填肝腦一旦計之窮首謀伏天討眈眈慾無厭百計需
金寳今者馳使車囊橐費賫褁乳臭坐廟堂苟免及身
禍誰知鴻雁嗚朝夕不相保旱蝗莫爲災四望無青草
我輩獨何心日夕憂江左豈不欲救之勢力顧未可敬
持一瓣香好爲蒼生禱何日鞭五龍澤之以霖潦手提
四方人脫之於水火
父執德化陳宰叔高槩寄詩和之
欲作好官易與時同俯仰欲作好人難前修嚴矱矩馬
安爲巧宦孔光位宰輔貽臭汗青中詬罵之所聚胡威
清比父魏謩直肖祖世家有若人百不一二數夫君少
壯時筆力迫韓杜晩歲宰一同治最方卓魯中都清要
官唾手可摶取徑掛神武冠去國身如羽隠几挹青山
稱觴環綵舞導養學熊鶴鉛永成龍虎妙香參鼻觀虛
白生靈宇興來聳文筆象物蒙藻黼客至開香醪鯨量
少儔伍我登清風堂人今道則古敬宣與狎崇所擇聽
張禹
别永福張景山
我友滿天下面交如斗量最晚得張子羣中孤鳳凰秀
氣分高蓋妙年侔洛陽趨向頗近道才具已老蒼蘭若
參文盟過眼五月彊别我求贈言握手吐肝腸學貴根
書茂積貯焉可忘如行千里路須具三月糧文亦有活
法先使意氣張如破勍敵壘須擒賊中王子家藹文獻
庭砌多琳琅歸歟力種績宜親師友良植本日以大養
氣日以昌學豐敷爲文如富出所藏襟期要犖犖俗物
徒茫茫他日泉石下候氣視北方知有滔滔者非予誰
其當
白髮吟
明發覽青銅寸白墜華簪懸知不能免豈意遽見侵憶
昔隨羣兒總角混青衿縱弱不好弄既冠知惜陰時開
磊塊胷澆之以古今二十偕計書進士路欹嶔遲遲十
四年一第酬苦心今年已六六暮景來駸駸一髮照我
眸衆髮立森森忽然一失笑政要渠相尋有田願種玉
有腰願垂金富貴豈不好勞鹿那能禁何如一床書侑
之綠綺琴遠參蘭茝香清玩山水音高歌月滿架醉卧
斗横參待教頭半白掛冠老山林飲犢青草浦盟鷗白
沙潯憑虛喚張陸聽我白髮吟
白髮嘆
日月轉四時團團輾清昊人生一世間輕塵棲弱草寒
暑不相貸容鬢豈常好嗟予涉世紛聞道苦不早塵勞
縱掀簸冉冉風中葆行年將四十素標已插腦星星纔
數莖爛漫色勝縞耘鑷雖暫無安能遏衰槁黃精似可
餌已白恐難掃幸有琴心文真訣堪却老華池溉隠芝
青青可常保斯理不吾欺從今勤探討要當驗他時難
爲常人道
青銅作明鑑皎皎鋪晴昊照我沐初晞幾縷經霜草本
無適俗韻頗識林園好何爲浪自苦落得衰顔早懸知
日夜改青絲成素葆達人遺世累土木視肝腦那於形
骸間計校元與縞彼獨何人哉而我嘆枯槁壯年不可
挽過日如霜掃但有歲寒心不逐冰霜老誓開三徑荒
種藝雜庸保雖無大藥資尚得恣幽討此外盡悠悠置
之不復道
題江郎石
崒嵂天外來生平眼不識道傍問行人指此爲何石云
是江郎神兹地顯靈迹岳瀆孕精靈陰陽陶器質壁立
千萬仞葱然翠欲滴縹緲出塵寰上與太清迫伏如蛟
龍蟠聳如麒麟逸開如旌旗揚斂如圭綬直交酬如大
賓相敬見顔色特立如正女齋莊不可昵勇如毛大夫
囊錐推穎出烈如藺相如挺身衞全璧勁如傅介子叱
咤在三尺直如太史公巉巖操史筆裒萃許精英狀出
大竒特誰言造化工於物無雕刻我來揖清標倚杖立
歎息年來天柱傾誰是扶持力願移此靈根支拄天西
北三光五岳氣要使合爲一血食千萬年與國同無極
和趙簿題席麻林居士小隠四韻
公子有竒節歲寒心印松千邱仍萬壑是中雅能容晩
來萬事懶獨有詩不慵諸郎富文采筆端聳孤峯
繞園萬竿竹竒壑千丈松此物匹高士坐羞桃李容客
至談世故接之令人慵相看兩不厭晴昊倚高峯
棋聲響蒼石茶竈燒枯松故人惠然來風竹爲先容野
性曠而適機心疎更慵生憐謝安石携妓汙名峯
笙簧豈不韻雅景受風松紈綺可爲裳靈均采芙蓉古
來曠達士世膩亦太慵可望不可押人如雲外峯
題趙别駕委齋詩
别駕來訪别徵我委齋詩敢問委之說别駕自發揮萬
事悉委分吾何容心爲抱槧游文屋去取委所司一戰
偶得雋敢誇詞藻竒隨牒走仕途薦舉委所知一朝獲
通籍敢恃妍媚姿不見百里奚非黠亦非癡爵禄委倘
來飯牛牛自肥不見塞上翁無喜亦無悲得喪委自然
失馬馬復歸委懷在琴書栗里真吾師委順聽時命香
山不吾欺吾以名吾齋曰委不亦宜王子曰不然我言
異於斯人性涵萬善其位配兩儀凡天所委付受者不
得辭行藏道汙隆進退時安危委禹以治水腁胝敢言
疲委尹以復辟寵利非謀私經制委姬旦述作委仲尼
今古理無二聖賢人可希綱常或淪斁委我開訓彛楊
墨路必闢韓莊門宜麾宇宙或傾仆委我力扶持補天
出媧石浴日升咸池饑者委我食寒者委我衣一或負
所委是謂天職虧若君所言者莊老同一岐梁以苦空
壞晉以清談隳流弊至委弃往事真來規世道真險隘
天將委之誰上不能使爾夫豈無良醫因詩重感慨當
有評是非
送族姪千里歸漳浦
吾宗居漳濱枌杜足不到迫歲携琴書迢迢以謁告草
木同臭味水火隨濕燥行色念辛酸開樽勤燕勞葭管
陽方升凌室冰新破語言頗有味知子爲跨竈日暮望
白雲江頭理歸柂别我乞贈言求以爲宗好謝安自薦
元杜子每念佐子真元佐流我譽不爲過惟學無他逵
損益在勤惰我昔少年日螢雪功自課嘔肝綴文詞懸
膽警坐卧甑寒心自憐筆凍指欲墮牛羊事芻牧鴻雁
謀粱稻慈親日待養一第天所報願子繼自今書田深
種播定力要堅持居安謹無躁青雲信有梯我已爲前
導後來當有人衮衮如響和洗耳候凱音嘉節迫吹帽
呼童辦楮英爲子征西賀
四十自夀
前四十年非追之已莫返後四十年是圖之良未晩水
涸自見涘木落知見本善者契吾機今復猶不遠養生
先節慾葆粹在懲忿聖賢人可爲勿使善惡混
寄居元職方北第呈西鄰盛進士
解褐去鄉里宦游一紀餘抱慼今來歸茫然無屋廬暮
瞻還林烏朝羨趨淵魚淵林各有歸曾不魚鳥如元侯
雅好義假我舍北居入門掃埃壒閑草以次鋤貧賤誰
顧門豈必容高車餘杭衆富家碧瓦侵太虛土木雖無
情亦與儒冠疎所幸並舍賢昔年同詩書何兹瓦礫陋
復爾鄰璠璵鄉田及同井此義無忽諸
寄同年新塗王宰夢弼
玉笥高嵯峨異石光燦皠紫蓋有佳人出爲花縣宰佳
人秀吾宗天姿最高塏飲水抱絲絃紉蘭纕蕙茝疇昔
紏郡掾辯獄亦幾殆人命我所爭斗粟何足愛上官翻
相知剡薦異寮寀及膺民社寄直道肯自悔以柔克高
明爲政尚慈愷農扈飽春和荒年獨不餒猾吏履薄霜
洗手畏納賄桑問雉正馴壁上魚多鯘昔我在湘幕相
從垂兩載書生守方拙時粧不入隊惟君雅知心刮目
賞竒磊君有桃李栽我獨芙蓉采無何風木悲天乎余
何罪歸歟泣焄蒿久矣嬰病痗除夜接君書烏欄墨璀
璀訪問死生餘警語鞭不逮爲言剛近仁直性終難改
近乃加和平痛自鏟光彩萬事必宗道衆流須納海隨
時少屈伸正直固常在再拜君之言書紳戒荒怠時事
苦間關誰歟穆天縡來書尚可爲蒼生久相待
靈白湖歸憩林氏墳庵僧出能誦予舊詩設茗
椀蒲食以詩贈之兼寄呈林六十兄
霜風襲客裘朝日曬農背誰遣役此軀隠痛在五内宿
草漸重生跼蹐處覆載扶衰策瘦笻乞靈問龜蔡往來
纔信宿屏息過闤闠夙駕三十里僕夫已告憊小庵闞
道旁丈室藏法界叩扉僧出迎面熟不猜怪白髮久不
梳爬癢得痛快荷設茗椀供仍有蒲食配去此已五霜
重來發孤慨一飽猶可謀三釜已不逮退藏心甚甘世
故肯相貸博陵隠君子堂萱春未艾悠悠我之思此日
君當愛
簡延平李公足擇善(原注時隨侍其父爲興化令余在制中)
昔人重相思千里且命駕我家去游洋相望纔四舍偃
息豈不思吉服詎可借惟憑一雁翔敢望雙鳬下日者
聞琴堂墨綬將解卸東閣領羣英勝遊當首夏惠然訪
九仙雲物爭迎迓拂石納晩凉秉燭娛清夜吉碑共摩
挲吉夢相矜詫物色故老言赤鯉何年化題詩富錦囊
仙境爲增價是地近吾廬過從何未暇初傳尚半疑後
信良多訝世態如浮雲炎凉更代謝高誼定不然寄聲
來慰藉
簡林公似
窮猿不擇木祥鳳宜棲竹高門結駟榮陋巷一瓢足仕
有時為貧貧乃急於禄夫君何所欠百事盡從欲新諧
種玉婚大敞堆金屋鏡裏顔尚朱庭前萱正綠中州不
徜徉炎海甘馳逐遂令君子心度以小人腹我貧甚去
年全家久食粥獨醒妬人醉譏誚那免俗名節千載光
富貴一炊熟朋友嚴簡書敢以石攻玉
寄浙漕王子文埜以思君令人老五字為韻得
詩五首
長沙一傾盖情好如塤箎間關十寒署何時不相思君
爲雎邸教再挹冰玉姿升堂拜夀母摩頂識馨兒叙舊
方戀戀臨分轉依依自是成鴻燕羽翼竟差池音問久
不接清宵夢見之魚腹得尺素羊胛經幾炊陳雷不可
作千載同襟期
我友半湖海知心吾子文君忙我已老事事不如君君
生通貴家我出寒素門君披貂毛裘我著犢鼻褌戲綵
君有母列鼎共清温我早失烏哺空山悵白雲弱冠君
有子世科將襲芬我子方垂髫詩禮未有聞凡此皆不
如官職不必論
原明有申公公休繼文正後來諸名家有子多不令堂
堂先太史孤峭立萬仞身不爲從官美謚君所命子文
爲之子壯歲名已盛榮華付倘來節義傳心印波流石
不移火熾玉寧盡嚮來牋天疏每讀必起敬相期輝國
史何止續家乘
西山門下士雜襲如魚鱗惟我與子文受愛異他人送
我長沙序言言足書紳贈君樵川詩字字示寵珍潛齋
養正堂兩記尤諄諄爲君說太玄藏心養靈根爲我演
蒙頤山立靜澄神先生愛吾徒不啻子弟親將何報此
德相與玉其身
我本麋鹿羣官職不要討儋石倘有儲山林堪佚老焚
香旦告天非爲其私禱一願屢豐年田疇足禾稻二願
息兵戈塗地無肝腦飲水樂在中茹芝顔轉好篤信而
好學守死以善道佩此八字符傳爲子孫寳作詩寫殷
勤未省蒙印可
與友人飲分等字韻
君詩敵曹劉我才慚碩頲隠几共團圞醉鄉從酩酊強
吟蹙眉尖得句蒙首肯吟蛩聲咿咿銀燭光耿耿相看
不惜夜自足攻逆境搜腹憐龜腸朵頤傍羊鼎論文固
非儔義氣略相等世情似紙輕交道如菰冷願堅松栢
心歲寒青挺挺
贈傳神莊士儀
畫工亦無數好手不可遇非是畫事難難得畫中趣况
寫佳士照又不比行路莊生頗工此爲我掃尺素儼然
山澤臞詩肩瘦鳬鷺老色雖上顔庾塵莫能汚生畫甚
迫真餘子等孩孺得錢散酒家無心問婚娶醉被風雪
欺術招鬼神妬長安多貴人朱門富紈絝使聞生之名
當即懸金募我貧亦如生正以詩窮故一畫博一詩兩
手相分付
殿廷初考諸同舍約共賦詩
紹丑夏五初皇帝下明詔大廷策羣英虛心問道要初
考凡六員同時赴宣召宫講絜齋子典刑真克肖胄丞
道鄉孫道心長返照何殊鐘在簴宛如刀出鞘谷口亦
何人才德俱富邵走也分塵埃識見等螢爝亦獲在選
中所得過所料宫燭分夜輝御香供早燒羣羽競赴矰
衆鱗爭入釣意氣雲龍翔精神風虎嘯或巽入柔行或
疾聲大呌或自出機軸或工事竊剽或寫雲和音或鼓
折楊調或作朝鳳嗚或吟蚯蚓竅好惡隨品題寧復相
譏誚上方富春秋明齊日月耀涓露增滄溟微塵填嶽
嶠乙覽公平章甲科須直峭諷必納祈招箴必容庭燎
國步賴扶持民痍需砭療詰朝已竣事杯行可以釂
謝京尹惠酒饌
逐客次江干復此風雨夜元戎念寂寥更僕相慰藉醽
醁實珍肴寵光生邸舍妻孥共感慼道路或猜訝謂此
偃蹇蹤横被彎弓射彼哉簧正巧或者石猶下同志欲
過從避黨輙驚怕曾謂十連尊理煩無頃暇惠顧及無
聊多言莫爲謝平生仗信義正色叱姦詐此樣不入時
致入人話靶明時方獻文安得有謗罵獨以殿廬中語
言少假借遂犯螳螂怒問坐鴟鴞嚇先期入簾幕坐是
罹罟擭公施不報恩高義等嵩華一言挾纊温所嗜非
酒炙天日方清明罪過宜宥赦白璧可洗瑕煩公叩造
化
簡同年刁時中俊卿詩并序
時中吾諍友也未第時作老農行以諷其長官言
辭甚苦今爲綏寧簿被鄒帥檄來董虎營二千問
之役諸邑疲於應命民間悴於科募一日稟帥又
欲任浮屠宫宇之責帥以小緩謝之余退而作詩
即以所諷令者諷之
讀君老農詩一讀三太息君方未第時憂民真懇惻直
筆誅縣官言言虹貫日縣官怒其訕移文加誚斥君笑
答之書抗辭如矢直旁觀爭吐舌此士勇無匹今君已
得官一飯必念國民爲國本根豈不思培植其如邊事
殷賦役煩且亟虎營間二千鳩工日數百硬土燒熾窑
高崗輿巨石山骨慘無青犢皮腥帶赤羸者頳其肩饑
者菜其色憔悴動天愁搬移驚地脉吏饕鷹隼如攫拏
何顧惜交炭不論斤每十必加一量竹不計圍每丈必
嬴尺軍則新有營誰念民無室吏則日飽鮮誰憫民艱
食州家費不貲帑藏空儲積間有小人儒旁獻生財策
大帥令龔黃豈願聞此畫夏潦苦不多秋旱勢如炙願
君在莒心端不渝疇昔蔡人即吾人一視孰肥瘠築事
宜少寬紓徐竢農隙至如浮屠宫底用吾儒力彼役猶
有名何名尸此役君言雖慫惥帥意竞縮瑟同年義弟
兄王事同休戚相辨色如爭相與情似暱余言似太戅
有君前日癖責人斯無難亦合受人責我既規君過君
盍砭我失面諛皆相傾俗子吾所嫉
簡復齋陳寺丞子表夫知丞併呈真西山
復齋吾之師高山儼標致僕嘗函丈問乞得四箴字及
來仕京華登門願受記復齋首肯之贈言簡而毅殺身
可成仁舍生甘取義此生尚可輕圭黍𦕈爵位僕退書
之紳雋永言有味充員京兆幕萬一可行志赧顔斥吏
胥冷眼視權貴婉嫿孤無朋旁觀輙相忌朝肆緝緝讒
暮遭申申詈聖主初臨軒不才叨考試諸賢憚生語一
律愛軟媚我喜衆所驚人取我必棄問有植私恩了不
恤公議枘鑿不相投罟擭焉得避襆被去候潮襁褓有
幼稚少需辰之良解纜辭清渭邂逅復齋子入京方卸
轡爲言東湖上英才日以萃窮伊洛淵源傳紫陽位置
要使莆三邑薰爲善良地僕也聞斯言歸心生兩翅平
生真西山赤心愛善類誨我以沉潛意同言小異二公
負名節可望不可企勇退在盛年高卧看兒戲我行拜
二公顔面儻無愧作詩欠硬語呈似賢昆季謹勿示他
人恐爲吾黨累
親舊問盗作詩四十韻以答之亦可備野史之
錄
我來自京師己丑之十月道之建劔間行行遇兵卒問
之何爲行對言聲哽咽初只因臨汀鹽商時出没縣官
事張皇星夜聞帥鉞帥出乃捕兵此曹輒猖獗加之江
西寇恃嶮護巢穴向來誤殺降貽禍今尤烈合黨肆紛
披交鋒爭桀黠聚落四百村室廬遭毁爇轉徙臨昭陽
孤城危一髮帥方實歸裝視此苦不切惟漕暨庾臺協
心圖撲滅移文責十連義激詞語辣就檄劉權軍專城
植鎩&KR1691;又有一老尉賈勇抗鴟鶻賴此所居民猶苟旦
暮活我聞此卒言憂憤中腸熱及歸抵吾廬保伍亦團
結或恐汀邵寇餘燼尚分裂或疑鼠狗徒乘問敢竊發
吾鄉號樂國目不見寸鐵一聞鉦鼔聲縮頭畏如鱉新
歲或訛言城居竟搬挈丁男肩欲頳稚女足不韈相顧
莫爲謀去守將安决汝知誨盜誰吾能爲汝說年來民
賊多田里困根括單丁火亦追逃戶租盡刷猛虎政太
苛攘雞手已滑剥床忍及膚椎肌慘見血吏肥富薰天
民貧怨刻骨及此皆幸災狺險何聒聒古來盜賊興(按此)
(與下句不接考次首和韻此處脫六句)官吏去饕餮大者籍其家小亦寘
重罰人心知是非端可以理折民賊盡芟夷雖賞之不
竊
鄭昂叔和余問盜詩末及山東事弟姪輩又問
山東本末再用前韻答之
江左百年來英雄老歲月空糜東南財坐廩驕惰卒嘉
定懲開禧廢食因一咽國論規便安神州聽淪没和戎
益金繒諱戰鈍斧鉞邇者天禍之韃靼逞狂獗一舉殄
金人犂庭掃其穴金如釜中魚靼如火烈烈乘間蠻觸
衡復有山東黠長驅淮甸間大縱山陽爇或屠制帥家
(許國)或髠守臣髮(姚翀)魚肉我王人(苟夢王諸人)首領春葱切塗
炭我生靈聚落炊烟滅嫚書揭通衢著語太辛辣供帳
王者居左纛將軍紱(按前首專城植鎩&KR1691;此韻與前互異)往來青齊區健
比霜天鶻一名娘子軍掎角同生活狼心肆陸梁烽燧
競熏熱我事南方強謂可以恩結衣裳一顛倒茅土甘
疏裂納侮忍包羞容姦噤不發誰與生厲階正爾錯鑄
鐵彼計甚詐狙吾謀類跛鱉歲幣久樁儲復爲彼齎挈
邊籌乏寸長往往如拆韈相顧皆狐疑莫能抵龜决心
知示弱非成事付不說邊民亦何辜一孔盡搜括戰艦
尾相銜義丁家盡刷需求意無厭許可舌太滑譬之護
癰疽包裹畏見血僅僅外留皮駸駸齧至骨理勢有必
然吾言非強聒惟願天聽回攬權制生殺毋倒太阿持
毋憚強弩末毋貽養虎憂毋使饞蜂孽廢籍起忠賢窮
荒斥竒餮一朝出六師聲罪行天罰名正事必成本強
衝可折銜璧許來臣寸鐵誰敢竊(按邁於紹宣三年充考試官詩首言來自)
(京師己丑十月應在殿廬被劾免官之後李全於是年十二月寇揚州時事脗合故二詩序次在此)
弔何巖
可憐何巖民何罪遭此劫寇攘發他邦警報經旬浹官
府過張皇民居少寧貼昨方科箭翎今又催甲葉厚斂
招提金名色何所挾昌言募土兵相與守城堞繡衣意
其欺急下徵兵帖束手無一人差官許專輙縣官至何
巖丁壯被威脅黔首畏墨黥依違謀未協口或出怨咨
心實先震懾官兵胡爲來紛然肆漁獵室廬罹燬燒老
稚殘鋒鋏山徑至通逵輿尸交積疊敢梟平人首僞奏
譙門捷殺民汝何勇殺賊汝何怯此鄉風俗淳武斷無
豪俠目不識戈矛家盡事耕饁豈應有叛謀誰子爲荆
聶黃巾縱挺威吾地足未涉官吏大不仁使爾血先喋
千家聚落蕃幾代農桑業一望成邱墟獨非我臣妾安
知此怪事不入賊問諜設或擣吾虛小壘真岌嶪舟中
敵國多况望蒸徒楫書生憂世心夜半不交睫作詩弔
冤民詩成淚盈頰翻恨天門高不與閻閭接丈夫貴敢
言女子乃呫囁
信手閱清溪詩一首依韻即事
久雨妨好春朝暮無休息出門欲有行苔滑泥餘尺四
望人烟稀千山鳥聲寂饕寒不肯歸青帝覺無力况有
黃巾徒鄰郊漸相迫虐焰挺戈矛連車掠金帛王旅猶
稽留民兵半覆没羊狠來莫當鼠竄去無迹踐蹂清野
塵原草不能碧世運何乖張生靈罹此厄丁壯抱枵腸
駢頭受科率氛妖誰掃清氣象太窘窄書生憂國懷半
夜轉加劇相倚如輔車忍視爲胡越富家太不仁增價
糶斗石但愛囊槖豐不憂狗鼠黠甘爲盜貯儲遑恤人
饑渴兇渠曷日殱苦潦何時歇作詩愧北征聊以志歲
月
携笻出尤嶺嶺頭坐俟輿夫不至
我居南麓下頗利君子遯如何溽暑初涉此複嶺峻瘦
藤代笱輿路熟不待問拂石小盤跚心愛木陰潤清風
解人意陸續松杉韻掬泉嚥茗芽竊賞此味俊我坐亦
良久我僕行何鈍平生性麋鹿合有幽閑分舉足履世
途退尺進僅寸曾此小遲速而足置喜愠繼今出處同
冥心法天運斯游悟窮通持與達者論
送黃成甫殿講被召
泉爲閩望郡山海來航梯琛貢交異域珠貝象玳瓈腥
風易涴人濁如雨後泥不屑受點汚除非辟塵犀南渡
賢太守前稱王梅溪中問西山真後有苕川倪近歲李
竹湖四賢玉雪齊他守非不賢多以慾境迷一罅苟可
投趨者由旁蹊利心長萌蘖公道生蒺藜鴞見腐鼠嚇
鳳甘梧桐棲物性殊潔穢人品隨高低君侯第一人壯
氣干虹蜺天墀一長嗚萬馬不敢嘶爲州上異最趨覲
下宸奎歸裝試檢點定無南物齎時艱方急賢君命焉
可稽巨艦方解維穹車正發輗憶昔端平初衆正咸登
躋如人墮夢境忽聽警旦雞云何不常泰一變成孤暌
大老遽淪謝善類誰提撕菊坡未起南鶴山斥歸西朽
屋費撑拄洪流欠障隄蜀道横豺虎邊城喧鼓鼙流民
滿京輔溝壑填髫倪弊事非一端言之重酸悽醫國要
大藥去膜須金篦君子與小人却是一巨題願爲君子
者名檢身自禔皎然不可玷琳琅别介圭凜然不可犯
貞女處幽閨必服羣小心始去禾中稊義利生一念治
亂分兩畦老我以狂故屢爲語穽擠朝行辭鵷鷺野性
便鳬鷖附熱恥翕翕耐寒甘凄凄荷君不世情猶念故
人綈紅絮正飛零綠陰被長堤送客洛陽橋春風逐馬
蹄相期在遠大不敢惜分携
有客一首寄温陵史君趙侍郎涯
有客至自泉爲我出嘉話泉得趙史君誰人不稱快天
生冰玉姿系出龜琴派標峻埒昭回氣清融沆瀣方在
諫省時朝紳推鯁介及膺承宣命未到心已解真李報
政後紀綱日大壞有坐泉山堂不守盂水戒戶庭交賈
胡寶貨通買賣繼者廉而慈卧疴力衰憊暴吏恃饕官
誅求及管蒯大姓及細民怨仇起眦睚我公方下車當
食輙興喟寮屬愛貪泉爭飲不爲怪予將輩元結誰肯
伍樊噲職曹與舶屬時號大駔儈兩疏劾四凶人喜如
爬疥州胥富盖藏至則繫以械曰此其渠魁豈止爲罥
絓縣官庇黠胥期限稍寬解山判吁可驚即日命追解
惟仁必有勇勇去禾中稗良善苦勢家至則行决夬府
史例橐姦今乃聽自敗無欲始能剛剛拔園中薤我起
瞻四方風濤極澎湃砥柱設無人淪胥靡所届理欲差
毫芒公私分限界公竪硬脊梁浮榮等草芥出處民戚
休行藏道隆殺授公以師旄一路息彫瘵位公以中書
舉世警曚瞶宇宙倘清明行有大除拜作歌者何人江
左狂生邁
題洪知觀靜齋
蠻觸當戰衝蚌鷸據爭境相持無了期復命終歸静人
事苦紛拏世態異炎冷遠抱異俗觀照以清明景余生
涉畏途所至虞機穽求富恥執鞭圖名成畫餅道侣得
洪師喚我夢中醒師如辟塵犀神觀最清警葆粹息天
倪運斤優匠郢結茅規數椽討勝事幽屏楹檻疏以明
規撫肅而整畫永篆飛烟風來幡弄影開卷課黃庭煮
茶汲清井以静名其軒會處心自省吾廬雜塵囂相望
限一嶺煩師縮地脉得我便造請别來火雲張今見霜
宇淨寄詩當梅花一笑師當領
學易齋
太極分陰陽生生之謂易易有乾之元生意露消息先
生易中行日用而飲食全體純是仁本自元中得克已
下工夫心臺皎如日處則爲顔曾出則爲禹稷所以學
易齋孜孜奉天職滿腔皆春和八荒開夀域
題余君肅曰嚴忍齋
君肅吾良朋天資秀而穎以忍名其齋求余爲序引余
聞刃制心其字謂之忍一忍寬百憂百動歸一静人心
本至明萬善集虛境外物一障之天真隨晦泯意猿肆
頡頏氣馬浪馳騁以忍作防閑如物有繩凖聖賢養心
學最切是懲忿愚者一不校魯者三自省行行無取才
宜爲夫子哂師德豈懦夫見善必操秉唾面令自乾可
以愧不逞公藝忠孝人家法肅而整九世有盤盂一字
其要領願子繼自今去過貴乎敏育德必體蒙辨義直
觀井意融妄盡消心清事亦省我少染習氣近亦痛除
屏作詩雖警君且欲以自警
堅固堂
五常之有信猶土相生植四端有諸已體用歸於實先
生於實地外方而内直硬作鐵脊梁許身衞社稷神授
五字符得大堅固力不爲聲色摇不爲利害怵所以堅
固堂山立而玉色願言愛精神自夀以夀國
常惺惺室
性命一同源萬善天所賦五行水生智正以虛明故先
生原命宫水與金夾輔清質自生明冰壺澄月露窮理
以致用幹事必正固與國作蓍龜應物公權度所以常
惺惺一室神明護室中主人公夀比喬松數
代簡奉寄三山方時父過游幾叟明復
昔我游三山稠中得二友初交方時父後識游幾叟大
比獻能書厥歲在丁酉垂釣文海中修鱗上鈎否蔡簿
校文回曰方其所取有高說夫者姓名出其右高游本
弟昆紫荆偶分剖游雖遲再薦楚弓楚人有余評時父
才進士中少耦詞絶似秦七詩已迫黃九幾叟尤不凡
耿耿良自負英辭沮金石直氣干星斗等是青雲人科
第爭前後射策對天墀會須爲舉首三年一掄魁須服
天下口毋爲陳誠之要作張無垢狂生分不才垂老未
覺醜嚮坐太饒舌相看擁衆手六階何惜鐫百謫亦甘
受不愛騎鶴姿看人作太守只讀相牛經教子事農畆
乏地堪置錐仰天頻擊缶二君最知心一别忽許久作
詩分寄之或賞千金帚併簡潘庭堅何時一樽酒
寄陳士登元龍士登書問盜且責予不貽書當
路爲剪除計予方以罪歸有言誰見省作詩謝
之
悠悠我之思東里陳驚坐更闌夢持環晝永心摇纛一
春苦風雨我困南山餓君樓百尺高頭上天幾大於我
未忘情更僕修夙好耿耿憂世懷急於聞警報爲憐上
四州豺虎正喧噪虐焰欲熏天獲人爭斬剉將州豈不
武棄縣如洟唾官軍望而奔所至徼宴犒鄰境近憂惶
刁斗急巡邏君責我以書何時乃高卧曷不出良籌亟
爲當路告當局自能迷看局當不蹉我壯君之言義起
千夫愞顧方謹三緘此戒那可破諸賢各有謀何欠儂
一箇君家昔太邱能愧梁上盜毋爲陳君短此語更傳
播吾家昔彦方能正屠牛暴勿使王君知叩頭甘謝過
兩家俱德門今有若人麽前時何巖警召亂在縣左賴
君告少仙全活幾髫髦但推此仁心古人不難到鄰里
貴有恩急難相憫悼裂劵蠲宿逋減貲糶莊課肯令州
中人指我爲竒貨盜亦有道者仁里敢桀驁忠信蠻貊
行豈弟神明勞我持一瓣香日爲蒼生禱吾君甚愛民
恩德侔覆幬社稷福靈長妖氛行屏掃吾言非誕迂有
唱吾須和
送表弟陳一鳴堯章入京
科目狹爲途英雄多短氣賓賢詔一頒應舉紛如蝟低
心逐時趨練語避忌諱得者固僥踰失者徒歔欷巨鱗
不上鈎修翼不入罻鄉選亦孔艱計臺征以彙我嘗校
蘭省厥歲在乙未時收甲乙科多是戊巳尉國步矧多
艱志士發長喟襄蜀漲氛妖江淮方鼎沸毛錐無能爲
長劔使人畏朝能立寸功暮可攫富貴二子趨玉京道
遠不吝費進身假梯媒流品孰涇渭世科藉此登親望
始寬慰老我謬憂時周嫠遑恤緯諸公忌生語悉力攻
謗誹藿食可充饑荷裳尚堪衣功名付君等山林吾有
味
以喜聞過墨贈吾壻鄭純父玸
西蜀游文昌贈我墨兩箇墨上署嘉名名曰喜聞過過
失人誰無剛褊柔易愞衆人巧自文君子喜人告予性
失之剛所患在急躁未嘗不佩韋因循及老大不能如
師德受人對面唾至使巧宦徒目爲背時貨子性失之
柔鮮有特立操嗜慾微萌芽左右紛投好不能如乖崖
按劔警坐卧中心欠所主恐似風摇纛乃翁匹前修德
行圭中瑁承家合有人前猷宜久蹈賢母慈且嚴熊膽
親調和養志最爲難家聲出堂奥吾女正抱疴朝夕煩
拊勞要相敬如賓毋縱欲長傲女亦嘗聞詩綠衣戒顛
倒候其疾之瘳蘋蘩能采芼内行儻不愆事業當遠到
賢者後必昌積善天所報持墨為子箴進德謹勿惰墨
卿子良師莫被渠看破
送春有感
東君行趣裝桃李事如夢蝶懶欲息游鶯老不好弄殘
紅正可憐更禁風雨送榆莢羞獨飛却惱楊花共去年
於此時客食紅塵鬨眼看豪俠兒躍馬青絲鞚美姝舞
娉婷吹簫來紫鳳開樽六一亭偃盖飛來洞我亦強行
吟詩成和者衆時序易推移人事少閒空翻思年時樂
已如耳邊哄清曉坐孤寺晴曦照華棟沙平嘴帶鷗山
遠腰横蝀閱書眼倍明拈筆手猶凍掃地焚甲煎呼童
開臘甕汲井得甘泉瀹茗試新貢短章寫我懷謾遣兒
曹諷
獵者(原注見方雷桂子直言其事)
山中有獵者設網張四隅稚麞爲所絓性命懸庖廚母
麞至網外躑躅相悲呼明知獵者意於已併覬覦柰愛
不可割投網與子俱獵者偶省悟攅眉發長吁縱之與
偕活長揖謝獵徒焚網毁毒矢放鷹逐韓盧人物強非
類天性元不殊愛母寢皮猿惜子喬腹魚人均作此念
可廢佃與漁獵者仁孝心洞然貫體膚彼爲中國穽愧
見此獵無
夀方右史德順大琮生朝
大哉天地仁生意無盡藏芳春三月時五陽正敷暢在
卦則爲夬澤下於天上篤生萬人英出應蒼生望退然
處鄉閭温恭加直諒萬頃波汪汪一團和盎盎凜然立
朝廷讜論動旒纊張膽輸藎忠頳顔斥庸妄寧爲鳳鳴
陽不作馬立仗玉皇笑點頭諫疏堪屏障讒者何人斯
嚴科欲監謗綱常盡斁淪天日忍欺誑白璧汙蒼蠅鳴
珂辭翠閬膏屯施未光幹蠱遂高尚郭外新結廬野色
耽虛曠積書遺兒孫開斝延輩行及此紱麟旦仙壺敞
方丈台宿煥祥輝矞雲賓景貺有客前稱觥致詞太豪
放海内今何時四面波濤漲督府册元戎廟坐轅門帳
妖氛不能清惻焉賴汝將都堂留一老手携靈夀杖顛
危不能扶又焉用彼相時流忌生語相顧效啞瘴回首
憶端平芳菲僅一餉大號正揚庭一隂敢陽抗治少亂
日多古今同證狀公抱葵藿心未忘太陽向天運有推
移陰陽迭摩盪夬進則爲乾羣龍神氣王公主善類盟
任重在力量周道當中興方叔猶必壯松茂宜栢悅呂
鳴因律唱喚起矍鑠翁吾軍亦可張壺山獻寶熏夀水
足醇釀一瓣虬吐烟一吸鯨吞浪夀公乃夀國他語徒
冗長玉鼎願精調金甌保無恙
書懷奉簡黃成甫史君
憶昔紹定元被命考廷策偶過袁君房玉墀日將夕案
頭得君文喜躍越三百張燭朗誦之相與手加額若人
作掄魁餘子當辟易時有詳定官嫌君多指斥衆默余
獨爭言厲面發赤紫宸一傳臚璧水推巨擘諸君始相
賀時相頗不懌爰有小人儒從旁肆蠭螫諫官工逢迎
霜簡肆捃摭此事人能言本末甚明白暨于端平初天
奪老姦魄散地起忠良邱園紛束帛君老登瀛洲講筵
賜重席余亦試玉堂朝有愈之跡啜茶熏玉蚪投餅呼
金鯽同校南宫文等是西山客無何陣脚動君出爲方
伯館中失名流我輩苦嘆惜西山遽仙去局面日改革
余入對未央苦語出肝膈淮南冤未消元載家當籍外
黨分牛李内寵怙秦虢臣愚懷隠憂厚地其敢蹐虎鬚
敢一編龍鱗敢一逆自信填海隅復中含沙射移舟返
蓬萊伏隩甘冰檗君正舞萊衣清香籠畫戟年豐富紅
倉風順多琛舶我舍抵是州相望纔四驛幽棲懶及門
一再通書尺起家倅障濱始訪二千石居官未半朞臺
評又尋摘既罹關虎嗔宜有人猫厄歸途抵温陵除夜
大促迫所親有室廬許我相假借蓮燈看爛紅栢酒浮
重碧去家差不遠朋舊来絡繹雌堂在何許一望弱水隔
山鬼巧揶揄室人交徧謫平生重名檢義利最知擇冷
眼視輿金寶身甚拱璧世途赫赫炎衆手所共炙誰能
效李錐作計事鑽刺蒲葵安可常秋至輙抛擲貴賤見
交情書門何怪翟趨時豈不好嗜古業成癖羣飛任刺
天甘剪籠中翮丈夫身計輕憂國愁如積向欲恢三京
今日蹙五百西蜀斷咽喉北軍患肘腋流民滿京師戾
氣成疾疫強寇恣咆哮行人飽需索廷紳倒手版淮帥
羞巾幗南海下蒲輪西人望衮舃病劇乏良醫棋危需
善奕君行覲清光何策輸忠益急須息邊塵徐可夀國
脉任責屬諸賢臞儒老山澤
寄惠州陳史君真卿
千仞羅浮山蓬萊分左股有詔陳太邱剖符爲地主皇
皇太邱門德星之所聚前光盛胚胎後來紛衆甫共惟
休齋公遺教垂鄒魯君侯其聞孫風烈不沗祖繼以詩
書帥遺愛比召杜君侯其英嗣真清亦如父嚮者位于
朝穹官可拾取不能枉尺尋矧肯效媚嫵翩然乞一麾
來此開藩府此郡舊富饒廣中號樂土年來困軍須炎
火無冷釜鄰盗闖其藩燒痕未全補嘘枯待仁風醒暍
仰膏雨迎輅兩朱幡驩呼十萬戶朝宣上德意夕問民
疾苦爲渠作豐年愁嘆變歌舞得結數十輩萬物氣可
吐行奏循良功入布承明武走也山林人本無素宦譜
妄言宗社事屢犯君相怒緝緝惡樊繩耽耽畏關虎歸
歟結茆庵課僕理蔬圃餘子易炎凉眼前何足數君侯
誼薄雲寄詩傾肺腑
還氈行
老屋數十椽下濕上又破無端野狐精昏夜入爲盜竊
我三重氈目之爲竒貨持以獻朱門曰此堪媚竈自余
失此物志意不少挫苦節凌歲寒羞顔薄時好命義守
大閑潛深仍伏澳客從北方來特以吉語告舊物將見
還前甑元不墮余笑與客言的有此說麽孔光坐廣堂
當局已昏耄余嘗對天仗正色數渠過其心不能容未
免含疾媢石顯在宫闈威福弄幽奥余又疏擊之見面
定渠唾其術方盛行及此必圖報客乃寬余心少安謹
勿躁聖主赦宿愆仁恩等天幬昭相愛善類德量如海
大讒者害莫成匪伊氈自到未幾符其言客喜相問勞
勸客勿爲喜我且爲時悼米石三十千杭人死饑餓敵
寨七百里淮人共斬剉窖雪飛無留融風扇炎燥潮汐
來無時民廬陷泥澇旱魃肆陸梁妖禽輙鳴噪殞星光
射人雨雹威尤暴地軸疑翻騰乾文訝顛倒昔余出硬
語萬死敢一冒廷臣誚雲狂相國嫌愈傲不幸朞年間
前言多踐蹈今居山澤中日向蒼穹禱一願雨暘時田
疇足秔&KR2009;二願干弋休邊境息巡邏庶幾老餘生農圃
得自課保此狂生名比方散人號不然瞻四方欲往誰
前導雖粟不得食况有氈可卧人品有高卑才氣分銳
惰嗟我甚低垂賴君起吾愞
述夢
午枕避塵囂夢乘銀潢槎好風吹衣袂墮我天之涯羣
仙赴號召驂鳳來香車一見如故舊絲麟酌流霞或鞭
石爲羊或握棗如瓜中有汗漫生盤礴埋丹砂誰言仙
有道挾術相矜夸顧我亦可學正坐一念差我笑謝之
言仙凡各有家悠悠御風還聚散如團沙繩床一欠伸
兹遊真幻耶咄咄置勿論呼童煮新茶
辛未中元記夢夢與一僧談世事良久問答中
有凡事如此汝曹勉之之語既而造一境如仙
家居厥明用夢中八字爲偈末章反騷
一念稍分明天壤異仙凡諸相等歸妄天真要無厖凡
物非我有秋毫不可貪只此爲上乘其諸總虛談無字
經可閱無言禪可參白雲過前山明月映空潭
蘧蘧一夢中了了三生意法界如許寬此生亦特寄誰
言玉局仙元本是法器不解自磨礲因人亦成事強顔
游人間聊作逢場戲山色溪聲中略得些滋味
石塔本無縫吐光萬丈餘不是風火扇又非喉管嘘此
光胡爲來塔亦不知渠解作如是觀身心長自如塔身
俱著實光心等是虚虛實歸一致無乘亦無除
鑿空談荒唐我正不爲此故知又故爲頗悟前生是憑
誰照前因斯言特戲耳既是無今古如何分彼己須彌
一點塵萬劫一彈指無失亦無憂無得亦無喜
禪悅既無門仙居在何所與渠無半面一見相爾汝霓
裳製未成翩翩欲高舉身如一羽輕去天才尺許胡爲
造此境問之不吾語正緣崆峒中蕭然無物貯
世人欲不死焚香事大羅死後欲超生將身靠彌陀个
裏不透徹仙佛如子何我素不持戒焉能斷腥臊獨有
一寸珪明白不可磨學仙與學佛此事付兒曹
擣薺餐鐵杵此味知者鮮乘車入鼠穴聞者知其舛打
鐵作門限鬼笑定不免點雪紅爐中達觀理甚顯當局
自然迷正欠撥一轉上馬奔前程此著須自勉
盤中有止水歴歴見鬚眉能定乃能應人心固如斯至
誠本如神聖賢不吾欺鳴鶴方在陰其子輙和之天未
降時雨山川雲已知誰能舍我龜而觀爾朵頤
贈談星達士
列肆競談星謬者十八九達士何許人儔中推好手精
步宿羅胸縱談鬼擘口技絶固招窮鶉衣不掩肘朅來
訪臞翁意欲相擊扣翁命翁自知不問子休咎蒼生命
甚危子亦知乎否魏闕妖狐翔吳江水獸吼馮夷肆陸
梁富媪難載負強寇噬邊州湖堧經踐蹂王師戰且弱
鉞鈍甲兵朽流民滿江濆溝洫紛骸髏京米貴於金十
千可一斗暮夜光燭天彗星大於帚災眚此非常其敢
飲以酒都人極皇皇如魚驚在笱國脉眇一絲病固有
從受西山薨於前鶴山繼於後洪蔣與李徐俱作修文
友吳訃漫塘翁廣哭菊坡叟天爲國生賢福賢理宜厚
何事數鉅公不爲國耆耉周堪劉向亡老光握靈夀元
城了翁去賊京得皓首賢者今餘幾其生皆不偶或入
在朝廷或出爲牧守或未脫丹書或猶耕岩藪煩子布
星躔爲余細分剖孰可坐廟堂孰竟死田畝孰堅如松
篁孰脆如蒲柳天如祚吾宋存者必長久狂生何能爲
自分安老醜無地堪植錐仰空長擊缶昂藏作丈夫謟
佞羞妾婦寧可效熊經不出隨狗苟但願世道寧天宇
息塵垢廷無憸壬人周召置左右邊無兒戲軍廉藺善
攻取庶幾老餘生官職乎何有閒日教子書不教子學
走
水口上舟呈同行傳月山萇
泝流上嵩江江闊流益峻時方良月初打頭惡風信老
翁把柂立首呌尾必應大男前運篙風激水還噴小男
上拽縴石行跲復奮後退輙丈尋前躋不尺寸偪仄一
堵中危坐易慵困冷雨去復來前山邈難認江天暮漸
低好風來一瞬帆飽去如飛兩程疑可併舉杯囑月山
凡物有定分壯年登王官轉盻更五閏星沙罹閔艱日
轂轉顛頓方頭忤時流失脚落陷穽巧宦疾以馳笑我
拙而鈍如登今日舟易退難於進自知平生事百欠無
一剩饑寒駈出山歌笑破羣悶獨有不自欺心可與天
印人爲固多端天定或能勝願如晚來風先逆後乃順
得酒且酌斟升沉付天運有窮必有通無喜亦無愠
送林公似有之宰古田
余與林公佀生長南山南吾翁與乃翁宿望俱不凡或
晩登黃甲禄不霑斗甔或困頓場屋補勞僅青衫執手
授遺編尚友遷繼談家法無諂語妙理静中參丁丑俱
一第苦盡稍回甘蹭蹬二十年令纔換頭銜嚮來同登
者青雲徧騰驂吾輩慣冰檗世好殊酸鹹君去宰壯縣
栽花興方酣我乃賦歸與悔狂口宜緘棘蠅來營營關
虎卧耽耽頽波從汩没砥柱高巉巖
孤士脫選階如出百丈塹舉員必及格桂籍始一占宰
邑非不榮吏塵豈宜厭平生學愛心小試乃可驗今時
邑大夫不軫閻閭念非財不經營所欲須屬饜剏第要
高華買姬求美豔驕色肆頡頏嚴科行聚斂攫肉比饑
鷹噬膚如獰獫但規已豐腴皇恤民亡阽吁嗟饕餮徒
信是搢紳沗中人易轉移習俗多薰染林君最高明百
行無一欠俗然君不然白璧絶瑕玷狂生作此詩未病
投鍼砭愛助極拳拳苦語忘其僭
寄林教授龜從
我生麋鹿羣巖穴性所樂寓城看病女蹤跡良踸踔神
明倘見憐醫藥須課效便當歸舊廬誰愛入此閙炎暑
甚蒸炮矮屋如籠罩欠伸尺蠖形低垂木雞貌清晨得
君書銜繫新州教慈恩叙同年轉盻夢一覺我於端平
初蓬山叨直儤批鱗咈神龍編鬚犯關豹一斥褫三官
連年絶廩稍我罪坐狂愚令受人繫敲君胡二十年無
由極比較今又深入南正坐不能巧羣兒益紛拏疾足
逞超趠我輩履羊腸所歴極确磽宦海走千帆好風縱
篙棹我輩航一葦無緣出泥淖世道日以艱大厦摧棟
橈邊塵日以紛衝梯設矢砲逆潮陸成淵苦旱水飛窖
餓莩盈通途驕兒縱烈爆君視此何時有官如荷校猶
戒我韜藏前尤勿再傚良玉不受焚直木不畏撓命當
安窮通義當守忠孝久别誦吾詩君心獨無恔
跋林學士宋卿帖
林初第時與友人洪明昌帖云某叨沗後得鋪地
錢千省孤寒出京人例厚贐之所存無幾但没雙
金閑費耳僕一日過姑丈林叔寳家睹此帖因嘆
前輩高誼如此偶憶韓魏公生平輕財喜士凡數
事國史不載而家傳載之遂成古詩以發潛德
朝爲一旅人暮拾九品官趾高氣且浮反面視孤寒昔
聞韓魏公義風塞人寰赤舄坐晝錦有客排其關孤身
無所賫乞公玉盥盤公笑授之去感涕雙汍瀾我始得
此事謂可聳俗觀家傳書甚悉國史載不完今見學士
帖爛然銀鈎蟠方其一第初半載游長安持書遺鄉朋
客費無虛閑近得奩中貲分壯貧士顔寧我食無魚不
忍渠無餐寧我裾無華不忍渠衣單臭味何所愛敢言
囊之慳猶愈輕薄兒一笑黃金拚我來閱遺書據案發
長歎縱横纔片紙突兀已萬間魏公為上相庇士易為
懽林公初筮仕為此良獨難景仰前輩人高節騫雲山
原下不可作清風何時還泚筆哦此詩寄名烏絲欄庶
幾一見者可以激偷頑
反艷歌曲復三山林斗南
誰作艷歌曲律清語不塵雜之古樂府意態甚迫真謂
余欠嫵媚宜爲衆女嗔方憐長門閉漸喜湯沐新此曲
豈不俊所儗非吾倫生爲竒男子先辨許國身有手要
折檻不炙許史門有頭要叩墀不拜五侯塵昵昵兒女
語煦煦婦人仁夕泣緣失寵朝欣爲承恩此非奴事張
定是妾效秦是爲赤有臭何止黃不純因君詞婉美感
我意酸辛正恐漆園女嗤點我輩人
送地栗與囊山應叟和尚
淤泥生蓮花不如生地栗蓮花生好看地栗却好喫看
底只是虛喫底却是實虛實總不如般若波羅密
