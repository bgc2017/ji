瓢泉吟稿卷四元朱晞顔撰
序
送歸安縣丞沙德潤序
泰定五年春二月歸安縣丞沙君德潤滿解將歸其同
年夏溥張世昌合郡嘗所往來者為歌詩以餞且屬余
序余嘗漫仕司浙東長林煑鹽賦知丞之職為詳因不
固辭夫以一邑之政居其位而任其責者或四人焉五
人焉簿尉位卑且有分職凡獄訟賦役簿書期會文牒
所移必先由是而達乎上因得市權釣吏以規一己之
私令長秩尊專判署臨决可否於一邑無不當問丞居
其間似不相涉者士大夫處此率壓於上偪於下淟涊
怯恧益相訾謷而數怠其事是豈遵制貳令之意乎今
沙君德潤則不爾也君少年决科筮仕來丞兹邑其事
長佐必盡禮遇吏卒必盡誠不拘於勢不狃於習酌中
可否一歸於正使上下勿為嫌舉邑傳誦知有吾丞亦
豈徒然哉踰年政成因自奮曰吾不負丞矣吾寧負吾
士乎一日進邑教諭楊某謂之曰子知設教之意乎蓋
將以化成俗美耳令邑有養而無教吾與子寧不共負
斯士乎因相與諮議順民俗之所趨舉庠序之所闕儲
材計役新泮宫而落之此宜非丞職任所當為者又焉
知不以其所處而狹其所志乎余嘗病夫今之士平居
服食趨尚每冀一命謂必當有為以盡其力一旦蹈之
則曰是非吾職也吾豈為此者哉及居其職則又曰是
職非吾所可為也必若是而後可嘻天下之事抑必若
是而後可為乎其不若是將終不可為之乎苟能以平
居未有得之志處既有得之位而不為外奪則其必大
有得於時也豈易量哉今足知吾德潤之平居所志將
不止於此則將拭目以觀有若斯邑學宫之盛大光明
而垂於後者矣德潤庸何辭
送譚晉明序
余友唐子華示余周本心待制所作何大工傳何蓋善
釀者也因戲謂子華曰善釀者宜得寓名篇什間麴生
風味世所通稱乃不得與毛穎黃甘齒是一遺事遂系
其世而傳之置之几席以資談笑會余來瑞江為郡監
税日坐塵坌呌囂隳突規規然與人爭尋尺以為計官
卑才劣人少過從又土風鄙陋無高人韻士時一陶寫
以袪胸中之積良可嘆也辛未冬十月臨川譚晉明文
以其舅氏樂魯常副於務事來省因得相與周旋接殷
勤話欵密酒邊適道所傳麴生事出而示之晉眀亟讀
亟飲乃相視大笑以為樂惘不知彼之所謂尋尺者果
何物哉晉明年少氣盛志強才逸其風儀詞旨非直伯
仲諸生之間蓋將挾其所有資其所無雖前席之問有
出乎鬼神之外者是豈三太息五流涕而已北風戒嚴
俶裝言邁有足以振湖海之氣矣子行乎哉遡長江度
采石有李謫仙之故塜在君其為我酹之
送唐子華序
江隂楚境西春申君之故邑也長江際天葭薍叢出連
艟巨艦潮汐洄沿每臨流寓目則荒煙蒼莽之色與日
俱暝猶可槩見當時雄傑之迹今州設置既久畜産滋
盛生齒繁夥版圖職貢直趨省曹乃得與列城齒凢州
之廨治廐庫廟學壇壝與夫郵亭候館游觀教閱之所
皆已治葺宏麗視昔有加焉然其風物之舊民俗之習
此必在漸摩教育而後有以遷化之是亦今日一州之
所務又何假外物矜飾哉予友唐子華以選調為是州
博士子華博學多聞才識通敏視其貎若不勝衣者而
其剛明果毅之志蓋非可以迂闊而目之也始子華以
郴州教授改調處州路青田縣柔遠鄉廵檢始行人謂
子華素懦又儒士不習武事多難之子華獨决然勇往
予時司長林鹽賦境壤相接一日子華馳一价抵予因
問之則知子華既至撤枹鼓散兵卒獨引僮奴一人徑
造大姓家與之揖遜為禮或持酒脯以往談笑為樂因
得推致腹心久之人知無他意多樂便之故終歲不聞
有寇盜之患予聞之愕然然亦未通其要也子華繼以
丁難奔赴未幾予亦滿解南歸每勝日必會會則談諧
飲酒為樂一日迓者踵門子華治行將有日矣予乃持
觴以餞之因戲為之言曰禹稷顔子同道易地則皆然
曩君在牧溪時多行簡便之政意必有弭伏之方非但
休息而已且澄江為浙右望邑風俗輕悍有三楚之遺
習諺為沐猴而彈冠者蓋亦譏之耳今黌舍粗設教養
之具闕如也君行將莅事得無蹈襲前政還復散諸生
撒俎豆安居暇食日與鄉之賢豪登蕪城酣歌撫髀持
酒一酹春申之墓乎將益充君詩書之府修君道德之
實升堂講解考古證今以明先生之道變易汙俗稱為
禮義之邦使為州者得以坐鎮雅俗而君亦宴饗諸侯
之庭賦渢渢洋洋之章觀民風而歌帝德遠繼季子之
塵乎子華曰夫俗有美惡政有善否時有通塞此三者
為仕者之通患也始吾居牧溪時山境僻遠民俗椎魯
惟以耕鑿自給有大姓數十歲以屯積為業遇凶荒則細
民仰食以相捍蔽卒有椎埋竊發之姦易為擒捕獨畏
避官吏齎科供億之事急則禽翔獸駭逃遁山澤間縻
歲月不可得雖設健校數十率多山野庸民莫曉操兵
挾矢事驅之則撞搪呼號隳突後先莫能效用假有舊
役三五人稍知官理然又狙詐險狠並緣為姦不可馴
致故吾覘知其情一以清淨為方此亦老子知白守黑
之術也今澄江之行職在教養又焉可一其施設哉吾
將行吾之所行學吾之所學博以充之順以逹之吾亦
奚知仕之善與否也吾其行矣余無以釋遂書其次第
為序
送施景顔序
物常患於不偶惟窮理者能盡其性力常足於非才惟
志學者能養其氣余於此未嘗不重有太息也友人施
德淵才識朗秀器量弘逹余鄉之佳子弟也一日適遇
於嘉禾逆旅中觀其充然以舒索然以居余固弗知其
為何如者與之語則愀然有不懌之色固問之則曰淵
不敏少而學於觀光俞先生之門將欲竟其業而先生
亡矣及長先君俾淵肄業郡庠然卒以家貧事劇迫於
志養不能資筆研而上與計偕以觀上國之光遂乃勉
就推擇試補江淛儒學提舉司吏役以規升斗之微于
今四年矣然而繼丁先妣之艱匍匐就道暨至終喪復
役曾幾何時今復以先君之喪來赴時月流逝於今適
已禪服有司雖嘗過舉而淵累息兢惕未知所擇自意
一趨兩蹶是非命歟然存殁之念每嬰於心誠懼夫將
遂湮微廢墜先人之業而即死於地下矣余乃釋之曰
子知耕者之事乎夫耕之道始而經其疆理芟其草萊
覃其鋤耰揉其耒耜沮洳其區糞沃其垠然後播其榖
藝其殖澇則疏其澮溝涸則溉其禾穟旦旦而視之日
夕而耔之以至於雨露之所滋風氣之所逹函其穎栗
其實方且蕃然以碩唪然以瓞則其為有秋之望蓋亦
勤矣苟其耕耨之不習播殖之不時為茛莠為稊稗以
虚廩庾之計又安能專美於如坻如京之詠乎至於豐
凶之數肥磽之宜則亦順其天時盡其地利而已矣於
余何預焉今子之才具既已立矣禄仕之階亦有所自
矣至若勞瘁之跡憂患之故審矣吾子循而蹈之擴而
充之又何慮乎名之不令仕之不逹而遽以此為懷哉
且吾聞之物之久滯者必通天之久勝者必定子而持
子之志俟子之天則將有不可必而勃然者矣吾子何
患乎於其行序以餞之
送張信甫序
宋興三百年其間設科之盛前代莫及自乾德初始循
唐制革五代衰陋之弊申延對之科嚴考第之法至景
德中培養成材得人為最熙寧間王安石作相以私學
取天下士行新法作經義去筆削一經目為斷爛朝報
任情穿鑿牽合不倫海内翕然慕而一變渡江以來用
議者請始以詞賦經義别為一科與論策通為三場號
稱時文故學者務為新竒琱鎪之語以迎合時宰之意
豈非以世運衰微文物凋喪與時升降而然耶暨聖元
肇興混一區夏廢而不設然儒者進取之階率多循資
而進雖有茂才之科多為有力者之所鈎致故懷才抱
藝之士老死衡門不得以盡其志方今聖天子文德誕
敷側席求治詔天下經明行修孝義之士里選而賓興
之登于有司考中其第以禮敦遣大比京都進士第一
名六品服自甲科而下各出身有差其為榮觀蓋可想
見吾徒何忍而負之予農家子弱歲好弄踊躍築埋未
知進修之道及壯讀書通大義遂曉夜孜孜為學不倦
每感厲奮發思欲以文字自逹奈家貧親老迫於志養
常輟筆棄研求為菽水之歡未幾朝廷開置右學選擇
俊秀用充其科予以少年首被兹選因銳意記誦究通
其方乃以時義貢於王朝較藝棘闈俾授斯任是皆文
字之功予又何幸昔揚子雲乘輶軒使諸國採方言以
鉛槧擿而記之多識竒字遂為儒者之宗今天下車同
軌書同文凢舟車所至天之所覆地之所載日月所照
霜露所隊版圖職貢悉同其文又豈特鉛筆而已安陽
張信甫與予同年端愿好修雅意經史捧檄渡江帥正
湖學今將秩滿北行比至京師意必見君門射策之盛
教授宋明義作為歌詩以寵其行辱徵余序余因慨然
有感輒筆數語少伸其志且為天下士子之賀他日亦
將為信甫之賀云
送陸撝謙教授序
武林陸先生元德以平陽州儒學教授滿解西歸凡州
之長吏僚屬洎士之秀嶷者相與賻而餞之州蒙古掾
朱某聞而趨儼而揖曰先生果行乎哉曰然朱子曰是
未可以遽也愚將有言焉先生曰烏乎言朱子進而言
曰方今季冬歲聿云莫寒氣凛冽雨雪載途適齊民塞
戶先王閉關之時矧錢塘相距昆山僅一十五程許山
川阻修道路梗澁有蛟龍蜿蜒之怪豺虎熒惑之虞先
生老且憊其於興居饔寢之適得無勞乎姑少止以俟
暄暖先生幸或聽之先生曰辱子之知深矣愛之至矣
吾官于兹六載矣年及耄七袠矣其出處之分去就之
計審矣明矣越若去年秋吾以病痼將解印丐歸招諸
生觴而執别者屢矣今幸已滿代又幸而疾少瘳今不
去將奚辭吾有重裘席帽可幛風雨僕馬資糧粗給宿
舂雖老憊尚擬于山程水驛間貰酒搜吟問梅索笑以
舒吾抑鬱之積豈不快且樂也又何以勞為乎吾其行
矣朱子曰凡人之生也名驅利役苟苟逐逐殆將以求
適於己而已今昆山雖僻陋遠處海陬有山水之秀井
邑之繁士族之盛風土之宜至若楂梨柑橘魚蠏鷄豚
嘉蔬美窳清醥精鑿之屬皆足以養生而悦口又何必
之楚之吳而以黿羹鱸膾為得哉願先生毋亟行聊以
卒歲先生曰噫是何言歟夫嗇於己者豐于人逸於體
者勞於心嗇乎已者失惠勞乎心者失仁始豐之終約
之始役之終樂之吾將約其所有樂其所無以推吾之
志以全吾之天彼口體之適又安足云乎哉始吾作掾
時升堂皇坐臯比稽經考古講道解義日孜孜為己任
凡金榖出納之數一俾計吏恬不為問日飯一盂蔬一
器冬一裘夏一葛惴惴承事惟懼勿謹是不亦嗇于已
而勞于心乎今吾無官守之責時引領西望慨然長嘆
吾非木偶寧忘首丘之思乎惟錢塘為江浙一都會而
蘇湖又魚米之地祖父廬墓&KR0666;親朋舊皆在然每歲時
接杯酒話繆密徜徉閭里間以佚吾老終吾之年其為
約且樂不亦至矣乎吾秣吾馬吾膏吾車子母喋喋為
也雖然吾聞之富者送人以財貧者贈人以言今諸生
學古道者也雖貧蔑贈能無言乎朱子退而言曰先生
之行决矣先生之道大矣余小子安得而留之乃率其
徒為歌詩以餞之詩曰北風凛兮寒慄慄播坤維兮滄
海立彼若人兮云徂征夕怛怛兮朝惻惻水有龍兮山
有虎行惸惸兮去何怙鼓桂枻兮乘驪黃鬼辟易兮神
呵護怳遐陟兮歸故鄉曳蘭裙兮飄芙裳䄜明月兮佩
夜光飲墜露兮餐秋芳羌靚好兮修娥眉疇妒倖兮夸
巾裭固真茂兮刑德儀錫永燾兮躋耆頥騁逸軼兮奮
高鶩俾後塵盍從而追之
記
容安堂記
世固有大人君子居廣居處顯位攬天下富貴之資以
為一身之奉履敝珠玉耳厭鼓鐘言從計行事與心會
曾莫有一毫拂亂其所為者然而焦心竭慮疲形勞神
乃不能一日安於寢食之間以為有生之樂其故何哉
且人之生也萬善具焉大而天地之廣著而萬物之殊
嚴而父子敬而君臣至于一事一物之微莫不有可樂
之地是以聖人稱顔子一簞食一瓢飲在陋巷人不堪
其憂回也不改其樂以明夫道之所存即吾樂之之事
也後之誕者乃欲以外物而求之不亦謬乎此東晉嵇
阮之流卒為名教之罪人也哉惟陶潛以邁往之才高
出當世不肯屈身束帶往見督郵輙賦歸來退樂故里
顧其名節炳燿風厲千古是非外忘世故内有所安篤
於道者不能爾也華亭沈用之少以吏能歷試州府考
滿選調西安東流二縣幕職雖日處簿領之間而其意
趣雅淡志尚高古要不為塵俗所奪每慕淵明三徑之
樂及其歸也迺於居室之西偏為屋三楹中列圖史旁
蒔花竹以為晏休之所扁名容安且寓景陶之意其子
壻柳德遠過余言之余是以知用之之能安於樂者也
聞之古人之言曰夫結駟列騎所安不過容膝食方丈
於前所甘不過一肉今用之之安有取於是是則所須
非廣而足能有恆殆猶歠之一飽飲之一盈抑欲順時
乘化易於所安是非絶情用世希合於曠逹之儔雖然
用之之年尚強進未巳苟能推其造膝之度弘其兼受
之資施之民社逹於朝廷之上則吾益知用之之不以
為安而忘天下之憂又豈遽以一室之樂為樂也用之
其頷之乎
有餘清亭記
昔人命竹字之此君蓋不欲直斥以名被之尊顯之號
其見貴重於當世也若此彼其挺生周阿瀟洒於風塵
之表泠然清氣凛出凢材故幽人韻士每有寓託見之
篇章蓋所以資泉石之勝也東昌宋公春卿始來毗陵
實主幕事以廉直見稱其郡之别駕知公素貧不治貲
産出私錢若千緡為買宅于城南之陬以居之公乃剪
除榛莽雜蒔花木雅有山林之趣無何公以選調連仕
東南蕪廢滋久近由湘中歸老其地因得留意灌溉以
復于舊舍東修竹百挺隂翳林立慨然瀟湘之思構亭
其中橅樂天所賦揭之楣間以為游息之所余嘗從事
浙東帥幕知公操守益堅蓋非有得於一己之私而盜
小廉獨潔之譽者敢因斯扁用布其愚說焉夫清之為
義在學者則有澄治之功沙之汰之惟務求去其塵滓
之溺而後渟涵演迤汪濊静深乃能遂進於誠明之地
苟其日力之不至則猝然之頃雨集而溝澮皆盈抑恐
不免於同流合汚之弊矣今公涵泳積久清明在躬旦
而處於斯亭之中或觴或詠或笑或默麗日在天清風
在戶彼之參立於吾前旁午而狎至焉者吾則賓於名
實之表囿於物我之外來而能集動而能凝虚靈湛寂
表裏瑩如以之求吾身則無不足之欲以之燭萬化則
有無窮之理淵乎旨哉雖使淇澳詩人之頌滄浪孺子
之歌將有不盡公斯亭之義也
廻江亭記
位有至卑而其名與天地同傳者江海是也蓋其積深
潤下吐納百川沾溉焦枯疏滌汚穢注焉而不溢趨焉
而不竭凡物莫能與之論功者非以是歟瑞州有江介
乎郡城之中宜春萬載衆水交匯東流而入于鄣江之
南有故邸其前楹為税司廳事依楹憑岸隙地深廣丈
餘歲久不治晦而弗著會其贏為小亭於旁虚簷曲楹
橋影波光下上輝映一郡之勝舉而得之因摭涪翁所
詠以廻江為扁蓋亦取其義焉嘗讀舊史頗究東坡潁
濱出處大節當其論列危疑之頃慷慨忠憤形於詞章
真有萬牛不可廻之勢其視死生榮辱同一趣舍故屢
遭遷逐名節益顯是非持志之固嚮道之深能如是乎
今郡志所載二蘇事迹歷歷可考至若對床同夢清興
迥發此又兩翁之悟旨也詩不云乎汎汎楊舟載沉載
浮今是江以謫者得名則處卑自著同汚獨潔於余深
有愧焉
湖州路重修錄事司記
宋承唐制置錄事參軍凡部内政理善惡簿書稽違會
計當否皆得以糾錄之蓋一郡綱轄之地暨皇元肇興
混一區夏庶務更新廢而不設令路府更置錄事司秩
二百名割旁縣舊隸關内之地以分治之邑有令長有
人民有獄訟有徭役而獨無絲粟之征視昔錄事參軍
之職任重而責專名同而實異特負郭之一劇縣也地
饒位偪介乎四塞之衝闤闠雜遝生齒繁夥椎埋僄狡
之姦米鹽錙銖之訟至纖至悉日常險健於庭况其四
郊憧憧郵傳迎餞之迹旁午狎至供億搶攘疲於奔命
然編氓之籍大之不能等次之下邑而上承下撫法目
煩苛率倍蓰於百里自非精彊應變之才未必不致尤
責也至元某歲東平李君某父銜命遠來始即亡宋南
倅廳事之址易圯就新草創斯邑地近府治偪居子城
之陬位置卑仄材木𤨏細浸滛穿漏大不克稱用是後
來之士積十餘政率以媮安蒐獵為能苟且歲月隳而
弗圖至大戊申歷山蘇君某負時能聲適被斯選至之
日環視棟宇憮然嘆曰嗟乎政由人舉官以治稱今兹
室之陋若是殆非所以昭示令憲也易不云乎君子見
幾而作不俟終日余聞先時刑部尚書廣平馬公作牧
兹土政行民洽遭歲大穰因廢治材程工即事由麗譙
及府治以下至於庖湢廐廥之所皆撤而新之栱桷翬
飛舟艧焜燿他郡莫及而此壞屋遠不踰跬步之内曾
不能郢正匠石之下庸非不幸抑亦當時執事者過於
計慮歟余新即政志欲改作誠懼夫政教之未修民之
難與慮始也乃退而思念是室之陋雖有撓攘之憂苟
能一日而不忘其必葺則尚冀朝夕之安其有不能苟
安於朝夕者頋猶有大者焉遂力為政凢庇於民者舉
而行之蠧於政者揭而去之律姦貪繩枉直豪彊歛迹
井邑讙然歲再周而政成士若民相與聚而謀之曰吾
儕小人朝不及夕今天惠賢宰使煦育吾民獲遂蓋藏
之私今視事之署梁木傾頽危焉將壓卒有傾仆則吾
民之罪曷所逃哉乃共裒餘力以陳於公公為出已帑
三百千及其長佐逹嚕噶齊某錄判某典史某共捐俸
入之半以為之助始經工庀材拓地起廢畫宫於堵率
身尋引之間崇卑廣狹靡不竭思役興會同僚各以靡
盬他適公又不以寡助為慊惠意承志勤勤渠渠昧旦
坐堂上剸决繁劇曹無留務然其圩墁瓴甓之費傭償
食飲之直左籌右畫曲盡其道雖侵星觸暑揮汗廢食
益不以勞為憚不踰月而落成屋不呈材民不病役君
子謂是役也是足以觀政矣後之人有慕公之德欲求
公之為治者請視斯署其或可以繼志焉
