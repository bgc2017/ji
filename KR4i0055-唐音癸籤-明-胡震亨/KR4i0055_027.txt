唐音癸籖卷二十七
明胡震亨撰
談叢三
有唐吟業之盛導源有自文皇英姿間出表麗縟於先
程玄宗材藝兼該通風婉於時格是用古體再變律調
一新朝野景從謠習寖廣重以德宣諸主天藻並工賡
歌時繼上好下甚風偃化移固宜于喁徧於羣倫爽籟
襲於異代矣中間機紐更在孝和一朝于時文館旣集
多材内庭又依奧主游讌以興其篇奬賞以激其價誰
鬯律宗可遺功首雖猥狎見譏尤作興有屬者焉
太宗作詩每使虞世南和世南死卽靈座焚之開元帝
製春雪春臺望等詩舍人蔡孚稱美請示百僚編國史
孚撰偃松篇帝亦令羣臣盡和之後德宗作詩每示韋
綬嘗示以黃菊歌綬方疾遽和進勑令頤養勿復爾人
主尚急知音如此文宗宸藻不知何如稗史稱其嘗以
所製示鄭相覃覃奏乞留聖慮萬機意不悅覃出復示
李相宗閔宗閔歎服不已一句一拜懷而出之上笑謂
之曰勿令適來阿父子見始知此道受諛不受砭明知
面謾總不著惱雖天子正與人同爾歴朝諸帝與羣下
賡唱篇目正史不槩具今從實錄會要類要文館集賢
兩京等記遺事語林及冊府元龜玉海諸類書抄綴於
後備考用見風之本自上云
神堯翠華殿賦詩(武德七年四月宴王公親屬)内殿賦詩(八年五月)
(宴五品以上及外戚)
太宗中華殿賦詩(貞觀二年十二月宴突利可汗及三品以上)兩儀殿
賦栢梁體(五年破突厥宴突利可汗)幸慶善宫賦詩(六年閏八月宴三品以上)
(宴又九月從臣)積翠池賦詩(十一年十月宴五品以上各賦一事帝得尚書)定
州賦詩(十九年征遼班師至州賦)幸靈州賦詩(二十年八月時北荒悉平詩勒石)
又玄武門宴羣臣正日臨朝太原守歲經戰地幸陜
還陜並有詩羣臣屬和
高宗安樂川賦詩(顯慶五年十二月校獵宴侍臣蕃客)狩陸渾賦詩
(龍朔元年十月)咸亨殿賦栢梁體(儀鳳三年七月宴近臣諸親)又七夕
玄圃宴重九宴並有詩
中宗(景龍二年七夕)兩儀殿(九日)登慈恩塔(閏月九日)登總持浮圖
(十月)幸三會寺(十一月十五日)誕辰(二十一日)安樂公主出降(十二月)幸
薦福寺立春宴(二十一日)幸臨渭亭(三十日)幸長安故城
(三年人日)清暉閣登高(晦日)幸昆明池(二月八日)送沙門玄奘等歸
荆州(十一日)幸太平公主南莊(七月)幸望春宫送節度張亶
(八月)幸安樂公主西莊(九日)幸臨渭亭(十一月)安樂公主入新
宅(十五日)誕辰長寧公主滿月(十二月十二日)幸溫泉宫(十四日)幸
韋嗣立山莊(十五日)幸白鹿觀(十八日)幸秦始皇陵(四年正月)
(五日)蓬萊宫宴吐蕃使(人日)重宴大明宫(八日)立春内殿賜綵
花(晦日)幸滻水(二月一日)送金城公主(三日)幸司農王光輔莊(二十)
(一日)宴桃花園(三月一日清明)幸梨園拔河戲(三日)祓禊渭濱(十一日)
宴昭容院(四月一日)幸長寧公主莊(六日)幸興慶池觀競渡過
竇希玠宅以上並賦詩命侍臣和或止命侍臣賦
玄宗(開元初)麗正院賜學士宴(十年)送道士司馬承禎(十三)
(年)登封禮畢洛城酺宴宴兩相禮官麗正學士送
許景先等為各州刺史及送裴寬蕭嵩張嘉貞崔日知
宇文融王晙張說諸重臣并採訪朝集等使(十四年)幸寧
王宅(十五年端午)宴武成殿(十二月)登驪山石甕寺(十七年)左相
張說右相宋璟太子少傅源乾曜上官宴東堂又同宴
樂遊園又御春明樓臨右相園亭(十八年八月五日)千秋節御
花萼樓受賀(二十三年)張守珪獻捷飲至(二十五年)花萼樓設宴
(天寶二載)送太子賓客賀知章又送張暐還鄕(四載)幸朝元閣
又花萼樓宴毗伽可汗妻(十載)御朝元閣觀慶雲(十四載)宴
羣臣勤政樓並賦詩
肅宗餞李光弼鎮泗州賦詩(乾元二年)
德宗宴麟德殿(貞元四年三月)中和節宴麟德殿(十四年)中和
節賜宴曲江(六年又十七年)上巳賜宴曲江亭(六年)九日賜宴曲
江亭(四年十年十一年十三年十八年)又九月十八日追賞重陽幸章
敬寺餞張建封歸鎮並賦詩
文宗幸龍首池賦喜雨詩(開成元年)夏日與五學士聯
句(三年)上巳宴曲江賜裴度詩(四年)
宣宗重陽宴羣臣詩太液亭餞宰臣崔鉉鎮淮南
詩
唐才人藝士行卷歌篇不知何緣多得傳徹禁掖如韓
翃馮定戎昱錢起諸詩句之類人主往往能舉之豈一
代崇尚在此嘗私采之外庭資乙覽故耶興起詩教又
不獨在情洽賡歌一節也
唐人詩集多出人主下詔編進如王右丞盧允言諸人
之在朝籍者無論吳興晝公(闕)釋子耳亦下勑徵其詩
集置延閣更可異者駱賓王上官婉兒身旣見法仍詔
撰其集傳後命大臣作序不冺其名重詩人如此詩道
安得不昌(徵畫公集牒云勑浙西觀察使牒湖州當州皎然禪師集牒得集賢殿御書院牒前件集)
(庫無本交闕進奉牒使請速寫送院訖垂報者牒州寫送使者故牒貞元八年正月十日牒載宋刻畫公集後)
(可證)
唐試士初重策兼重經後乃觭重詩賦中葉後人主至
親為披閱翹足吟咏所撰歎惜移時或復微行諮訪名
譽袖納行卷予階緣士益競趨名場殫工韻律詩之日
盛尤其一大關鍵
唐時風習豪奢如上元山棚誕節舞馬賜酺縱觀萬衆
同樂更民間愛重節序好修故事綵縷達於王公籹粔
不廢俚賤文人紀賞年華槩入歌詠乂其待臣下法禁
頗寬恩禮從厚凡曹司休假例得尋勝地讌樂謂之旬
假每月有之遇逢諸節尤以晦日上巳重陽為重後改
晦日立二月朔為中和節並稱三大節所游地推曲江
最勝本秦之隑洲開元中疏鑿開成太和間更加淘治
南有紫雲樓芙蓉苑西有杏園慈恩寺環池烟水明媚
中有綵舟夾岸柳陰四合入夏則紅蕖彌望凡此三節
百官游讌多是長安萬年兩縣有司供設或徑賜金錢
給費選妓攜觴幄幕雲合綺羅雜沓車馬駢闐飄香墮
翠盈滿於路朝士詞人有賦翼日卽畱傳京師當時倡
酬之多詩篇之盛此亦其一助也
唐詞人自禁林外節鎮幕府為盛如高適之依哥舒翰
岑參之依高仙芝杜甫之依嚴武比比而是中葉後尤
多蓋唐制新及第人例就辟外幕而布衣流落才士更
多因緣幕府躡級進身要視其主之好文何如然後同
調萃唱和廣摭言稱李固言在成都有李珪郭圓袁不
約來擇諸詩人從公為一時蓮幕之盛惜其詩不傳惟
裴度開淮西幕有韓愈李正封郾城(闕)商帥襄
陽有周繇段成式韋蟾溫庭皓漢上題襟詩集崔璞領
吳郡皮日休為從事有吳士陸龜蒙司馬都鄭璧魏朴
顔(闕)隴西李縠南陽張賁共撰松陵集尚有存者(闕)
故掌籖之遺秩其詩亦應教之緒篇也歟
唐朝士文會之盛有楊師道安德山池宴集(預宴賦詩外有岑文)
(本劉洎褚遂良許敬宗上官儀及師道兄續)于志寧宴羣公於宅(其時有岑文本杜正)
(倫令狐德棻祖孝孫許敬宗封行高各賦一字)高正臣晦日置酒林亭晦日重
宴及上元夜效小庾體等詩(晦日置酒有陳子昂王勔張錫解琬長孫正隠崔知)
(賢高紹高球郎餘令王茂時周思鈞周彥暉周彥昭弓嗣初高嶠劉友賢徐皓陳嘉言韓仲宣高瑾二十人同)
(用華字重宴思鈞彦暉嗣初嘉言仲宣嶠瑾七人同用池字上元夜知賢嘉言仲宣瑾同用春字)並吟
流之佳賞承平之勝事師道尚桂陽主官侍中主亦工
為詩志寧天策學士後入相愛賓客好接引後進正臣
官衛尉卿善書陳子昂為其晦日詩序稱為渤海宗英
平陽貴戚其豪盛可知開元天寶間寧薛諸王駙馬豪
貴家多好客時王維詩名為盛無不拂席迎之肅代而
後勲績富貴稱郭令公元和以來裴令公尤為烜赫郭
少子瞹尚代宗女昇平主賢明有才思尤喜詩人錢起
李端十才子俱以能詩出入其門每宴集賦詩主坐視
簾中詩之美者賞百縑端中宴詩成有荀令何郎之句
衆稱絶妙或謂宿搆起請以已姓為韻試之復有金埓
銅山之句瞹大喜出名馬金帛為贈裴居守洛都築園
名堂綠野時出家樂與白居易劉禹錫李紳張籍崔羣
諸詩人游讌聯句纏錦旣奢箋霞尤麗所云昔日蘭亭
無豔質此時金谷有高人者至今可追想其盛他林泉
社會文字雅飲雖詩篇同詫而人地非匹未足為豪羌
可無綴
唐至開元而海内稱盛盛而亂亂而復至元和又盛前
有青蓮少陵後有昌黎香山皆為其時鳴盛者也咸通
而後奢靡極釁孽兆世衰而詩亦因之氣萎語偷聲繁
調急甚者忿目褊&KR1865;如戟手交罵者有之王化習俗上
下交喪而心聲隨焉豈獨士子罪哉王弇州云靈武回
天功推李郭椒香犯蹕禍始田崔是則然矣不知僖昭
困蜀鳳時溫李許鄭輩得少陵太白一語否有治世音
有亂世音有亡國音故曰聲音之道與政通也大力者
為之故足挽回頽運沈幾者知之亦堪高蹈遠引旨哉
言矣
唐音癸籖卷二十七
