唐音癸籖卷四
明胡震亨撰
法微三(用字則用句砭儷對事古疵)(篇法)(用韻)(用)
改章難於造篇易字艱於代句(文心雕龍以下用字)
用字一避詭異(謂字體瓌怪如古詩褊心惡㕳呶之類)二省聯邊(謂半字同文如)
(偏旁从山从水之類不獲免可至三接三接外同字林矣)三權重出(謂同字相犯也詩驗適會若兩)
(字俱要則寧在相犯為文者富於萬篇貧於一字又唐宣宗嘗問中書舍人李藩考試之中重用字如何問)
(孰詩重用字對曰錢起湘靈鼓瑟詩有二不字上誦其詩仍稱善相屬盖亦知其相避為難云)四調單
複(謂字形之肥瘠也瘠字累句則纖疎而行劣肥字積文則黯黮而篇闇)
詩有隱一字而意自見者糾糾葛屨可以履霜言不可
也海水知天寒言不知也皆隱一不字在(白樂天)
李長吉咏寒百石強車上河水換冰字作水寒意自躍
此用字之最有意者(遯叟下同)
律詩忌犯疊音字固也然杜甫之卑枝接葉(何將軍園詩)白
樂天之嫌甜笑小(量大嫌甜酒才高笑小詩)李羣玉之﨑嶇詰曲鉤
輈格磔(﨑嶇詰曲雙聲鉤輈格磔疊韻)非故用疊音以示巧乎知用字
活法非可一端盡
詩用助語字非法也惟排律長篇或間有之(如杜老餘力浮於海)
(端憂問彼蒼尚不覺用語助字至王孟暢以沙際鶴兼之雲外山及依止此山門誰能效丘也之類則惡矣豈)
(可妄傚)
體物叠字本之風雅詩所不能無如劉駕之夜夜夜深
聞子規吳融之摵摵凄凄葉葉同則多事矣然未有叠
至七聯如韓退之南山詩者豈以靑靑河畔草亦用叠
字三聯有前例與作法於凉雖漢人吾不能無餘憾云
作詩要健字撑拄活字幹旋如紅入桃花嫩靑歸柳葉
新弟子貧原憲諸生老伏虔入與歸字貧與老字乃撑
拄也生理何顏面憂端且歲時名豈文章著官應老病
休何與且字豈與應字乃斡旋也撑拄如屋之有柱斡
旋如車之有軸(羅大經)
好詩句法渾涵不可以一字求句中有一字可摘為眼
非詩之至也才有此句法便不渾涵昔人謂石之有眼
為研之一病余亦謂句中有眼為詩之一病如地坼江
帆隱天淸木葉聞故不如地卑荒野大天遠暮江遲也
如返照入江翻石壁歸雲擁樹失山村故不如錦江春
色來天地玉壘浮雲變古今也此最詩家三昧不可不
知(胡元瑞鳥又云審言風光新柳報宴賞落花催摩詰興闌啼換坐久落花多皆佳句也然報與催字極)
(精工而意盡語中換與多字覺散緩而韻在言外觀此可知初盛次第又云老杜用字入化者古今獨步中有)
(太竒巧處然巧而不尖竒而不詭猶不失上乘如孤燈然客夢寒杵搗鄉愁則尖矣流星透疎木走月逆行雲)
(則詭矣用字者此二則尤宜合參)
詩在與人商論深求其疵而去之等閒一字放過則不
可詩自有穩當字第思之未到耳王貞白嘗以詩謁貫
休休指其御溝詩云此波涵聖澤波字未穩王作色而
去休度其必来書中字掌中以待王果來云欲更中字
如何休展手示之遂定交要當如此乃是(唐庚文錄云又歐陽公)
(陳舍人從易偶得杜集舊本至送蔡都尉詩身輕一鳥下脫一字陳因與數客各用一字補之或云疾或云落)
(或云起或云下莫能定其後得一善本乃是身輕一鳥過陳大嘆服以為雖一字我輩亦不能到楊用修云孟)
(集有到得重陽日還來就菊花之句刻本脱一就字有擬補者或作醉或作賞或作泛或作對皆不安後得善)
(本是就字盖出于漢樂府就我求淸酒就字也乃益知其妙以此二則合貞白事觀之知選字故不易言矣)
三百篇四言定體間出二三五六七言(祈父二言振振鷺三言誰謂雀)
(無角五言我姑酌彼金罍六言交交黃鳥止于桑七言亦有八言如我不敢效我友自逸之類)西漢詩
五言定體間出二三四五六七言甚有至九言者(樂府上陵)
(錯用三四五六等言戰城南君馬黃有所思錯用三四五七等言上邪錯用二三四五六七等言始用五七等)
(言成篇陳琳飲馬長城窟始用三五七九等言成篇鮑照擬行路難是也)凡句減於三字則
喑增於九字則吃(遯叟句以下用)
疊字為句不過合者析之順者倒之便成法(如委波金不定合者)
(析之也本言草碧却云碧知湖外草本言獺趁魚而喧却云溪喧獺趁魚所謂順者倒之也)舉此可
類其餘
五字句以上二下三為脉七字句以上四下三為脉其
恒也有變五字句上三下二者(如元微之庾公樓悵望巴子國生涯孟郊藏千)
(尋布水出十八高僧之類)變七字句上三下四者(如韓退之落以斧引以墨徽又雖欲)
(悔舌不可捫之類)皆蹇吃不足多學
只此五七字疊成句萬變無窮如人面只眼耳口鼻四
爾不知如何位置來無一相肖者詩人工巧眞侔造化
哉古人所以有句圖之作令學者觸類而長也然究竟
法變非句圖所能盡
音律乃人聲之所同對偶亦文勢之必至(詩法源流以下儷對)
或疑今人不及古者病于儷詞余謂不然昔我往矣楊
柳依依今我來思雨雪霏霏非儷耶但古人後於語先
於意(皎然詩式)
言對為易事對為難正對為劣反對為優(雙比空辭為言對竝舉人)
(驗為事對事異義同為正對理殊趣合為反對文心雕龍)
假對(如沈雲卿牙緋對齒錄杜子美懷君對飲子侍中貂對大司馬杜牧之當時物議朱雲小後代聲名)
(白日懸之類)
當句對(杜小院迴廊春寂寂浴鳬飛鷺晚悠悠李嘉祐孤雲獨鳥川光暮萬里千山海氣秋皆當句對)
(也)
流水對(嚴羽卿以劉眘虛滄浪千萬里日夜一孤舟為十字格劉長卿江客不堪頻北望塞鴻何事又)
(南飛為十四字格謂兩句只一意也盖流水對耳)
蹉對(沈存中以九歌之蕙殽蒸奠桂酒為蹉對之祖唐人七言起結對者多用此法其中聯如劉長卿離)
(心日遠如流水回首川長共落暉亦蹉對之類)
扇對(又謂之隔句對五言律如李白白鷺洲前月天明送客回青龍山後日早出海雲來七言律如鄭谷)
(昔年共照松溪隱松折碑荒僧已無今日還思錦城事雪消花謝夢何如是也排律中尤多有之)
續句對(律詩如老杜待爾嗚烏鵲抛書示鶺鴒枝間喜不去原上急曾經排律如老杜神女峯娟妙昭)
(君宅有無曲畱明怨惜夢盡失歡娛之類一順續一倒續又如贈張山人草書應甚苦詩興不無神曹植休前)
(輩張芝更後身數篇吟可老一字買堪貧續至三聯白樂天以為詩有連環文藻隔句相解者起於鮑照之擾)
(擾遊宦子營營市井人懷金近從利負劔遠慈親其來有自云)
凡詩對下句不妨勝上句古人所云吟詠滋味流於下
句是也
因情立體卽體成勢(劉勰下同以下篇法)
規範本體謂之鎔剪截浮詞謂之裁裁則蕪穢不生鎔
則綱領昭暢
因字生句積句為章積章成篇句之清英字不妄也章
之明靡句無玷也篇之彪炳章無疵也
啓行之辭逆萌中篇之意絶筆之言追勝前句之旨
一詩之中妙在一句為詩之根本根本不凡則花葉自
然殊異如君子在位善人皆來(詩家一指)
句中無餘字篇中無長語非善之善者也句中有餘味
篇中有餘意善之善者也(白石詩說)
作詩必先命意意正則思生然後擇韻而用如驅奴隸
此乃以韻承意故首尾有序今人遷意就韻因韻求事
所以失之(室中語韻以下用)
劉勰云改韻從調所以節文辭氣兩韻輙易則聲韻微
燥百句不遷則唇吻告勞七古改韻宜衷此論為裁若
五言古畢竟以不轉韻為正(漢魏古詩多不轉韻十九首中亦只兩首轉韻耳李)
(靑蓮五古多轉韻每讀至接換處便覺體欠鄭重惟杜少陵雖長篇亦不轉韻如北征六十五韻只一韻到底)
(一韻五言正體轉韻五言變體也遯叟下同)
近體詩卽不得押古韻然欲從事古詩古韻叶自當講
求李滄溟云古者字少寧假借必諧聲韻無弗雅者古
字自是足用第患不博古耳今之作者限於學之所不
精苟而之俚或屈於才之所不健更掉而之險而雅均
病然險可使安俚偏累雅聊用布親串孰與風物自凄
緊雲霞肅川漲孰與金壺啓夕淪夫韻歌詩之輪也失
之一字全輿有所不行職此故矣
栢梁押重韻者人占一句故犯重韻以爭勝也焦仲卿
妻重韻為多者長篇敘事無庸簡擇重犯正見滔莽之
致也此二詩外有重押者當屬偶誤杜子美飲中八仙
歌押二船字二眠字二天字三前字體正類栢梁故重
用韻耳若韓退之諸詩以今裁而傚往例屢押重韻正
如東眉故蹙顰㾗增醜有之益妍則未也
退之詩云橫空盤硬語妥貼力排奡蓋言能殺縛事實
與意義合也此最用事妙手(許彥周詩話以下用事)
詩自摹景述情外則有用事而巳用事非詩正體然景
物有限格調易窮一律千篇祗供厭吐欲觀人筆力材
詣全在阿堵中且古體小言姑置可也大篇長律非此
何以成章(胡元瑞下同)
用事患不得肯綮得肯綮則一篇之中八句皆用一句
之中二事串用亦何不可宛轉淸空了無痕迹縱橫變
幻莫測端倪此全在神運筆融猶斲輪甘苦心手自知
難以言述
世豈有國號國姓可入詩者哉然如人歌小歲酒花舞
大唐春(盧照鄰)但經春色還秋色不覺楊家是李家(李山甫詠)
(隋堤柳)非佳句乎觀此事無不可使只巧匠少耳(遯叟)
用事不可着迹只使影子可也雖死事亦當活用(楊仲弘)
(如杜牧贈李中敏元禮退歸綸氏學江充來見犬臺宮中敏嘗論鄭注以注比江充以中敏之歸潁陽比李膺)
(之歸綸氏教授可謂極切只為綸氏恰屬潁陽反覺死相必易他地纔活又如趙嘏雙鶴寄兄詩茅固枕前秋)
(對舞陸雲溪上夜同鳴用三茅君兄弟並乘白鶴人見鶴在帳中及機雲兄弟同遊郊墅聞鶴唳二事也豈不)
(的切然正厭其切耳)
詩家使事必仍其事之本字其常也然亦不盡然如老
杜玉衣晨自舉鐵馬汗常趨非用昭陵石馬汗出事乎
却更為鐵馬但使閭閻還揖讓敢論松竹久荒蕪非用
陶潜三徑就荒松菊猶存語乎却更為松竹但細讀全
篇覺仍之不穩必更之纔合者則頰上三毛之謂也於
此參究可悟使事活法(石字凹鐵字滿得歸茅屋言松竹合言松菊遠在遯叟下同)
體物用乾坤字最多者杜甫(乾坤萬里眼乾坤日夜浮及日月低秦樹乾坤繞漢)
(宮之類)用元氣二字最多者劉長卿(如登塔之盤梯接元氣洞庭湖之叠浪浮)
(元氣望海之元氣遠相合太陽生其中凡數四見)境窮於睫量語亦窮於脗量
非此等字不足副之後學用此為襲腐觸此堪反隅
詩惟情格並高可稱上品其雖有事非用事者若論其
功合入上格至有三字物名之句仗語而成用功殊少
如孟浩然云氣蒸雲夢澤波撼岳陽城自天地二氣初
分卽有此六字假孟生之才加其四字何功可伐卽欲
索入上流耶彼情格極高則不可屈若稍下吾請降之
於高等之外以懲彼濫又宮闕之句或壯觀可嘉雖有
功而情少謂無含蓄之意也宜入直用事中不入上格
無作用故也(皎然)
吟家雖忌疎學然如詩料平時收拾太多不能割愛往
往病堆垜更不如寡學人作詩有情韻也謂不信者請
看篋中集諸公胸中有幾多書在(遯叟下同)
詩家拈教乘中題當卽用教乘中語義旁擷外典補凑
便非當行在古如支公輩亦有雜用老莊語者至今時
則迥然分途取材不可混矣唐諸家教乘中詩合作者
多獨老杜殊出入不可為法(如慈恩塔一詩高岑終篇皆彼教語杜則雜以望陵)
(寢嘆稻粱等句與法門事全不涉他寺刹及贈僧詩皆然)
今人作詩必入故事有持清虚之說者謂盛唐詩即景
造意何嘗有此是則然矣然亦一家言未盡古今之變
也古詩兩漢以來曹子建出而始為宏肆多生情態此
一變也自此作者多入史語然不能入經語謝靈運出
而易辭莊語無所不為用矣剪裁之妙千古為宗又一
變也中間何庾加工沈宋增麗而變態未極七言猶以
閒雅為致杜子美出而百家稗官都作雅音馬浡牛溲
咸成欝致於是詩之變極矣子美之後而欲令人毁靚
妝張空拳以當市肆萬人之觀必不能也其援引不得
不日加而繁然病不在用事顧所以用之何如耳善使
事者勿為事所使如禪家云轉法華勿為法華轉使事
之妙在有而若無實而若虚可意悟不可言傳可力學
得不可倉卒得也宋人使事最多而最不善使故詩道
衰我朝越宋繼唐正以有豪傑數輩得使事三昧耳苐
恐二十年後必有厭而掃除者則其濫觴末弩為之也
(王敬美)
學詩者以識為主入門須正立意須高以漢魏晉盛唐
為師不作開元天寶以下人物若自退屈卽有下劣詩
魔入其肺腑之間由立志之不高也行有未至可加工
力路頭一差愈騖愈遠由入門之不正也(嚴滄浪則以下取)
古詩三百可以博其源遺篇十九可以約其趣樂府雄
高可以厲其氣離騷深永可以禆其思(徐禎卿)
詩云有物有則又曰無聲無臭昔人有步趨華相國者
以為形迹之外學之去之彌遠又人學書日臨蘭亭一
帖有規之者云此從門而入必不成書道然則情景妙
合風格自上不為古役墮蹊徑者最也隨質成分隨分
成詣門戶既立聲實可觀者次也或名為閏繼實則盗
魁外堪皮相中乃膚立以此言家久必敗矣(王弇州)
詩上自蘇李下迄六代漢魏骨氣雖雄而菁華不足晉
祖玄虛宋尚條暢齊梁以下但務春華殊欠秋實唯李
唐作者可謂大成然貞觀尚習故陋神龍漸變常調開
元天寶間神采聲律粲然大備學者故當以是為楷式
(林鴻)
元和而後詩道浸晩而人才故自橫絶一時若昌黎之
鴻偉柳州之精工夢得之雄竒樂天之浩博皆大家才
具也今人槩以中晩束之高閣若根脚堅牢眼目精利
泛取讀之亦足充擴襟靈贊助筆力(胡元瑞下同)
宋初諸子多祖樂天元末詩人競師長吉
語意勢為三偷語最為鈍賊酇侯造律不暇及詩致使
弱手蕪才公行劫掠片言可折此輩無處逃刑其次偷
意事雖可㒺情不可原若欲一例平反詩教何設其次
偷勢才巧意精若無朕迹蓋詩人偷狐白裘於閫域中
之手吾亦賞俊從其漏網(皎然)
剽竊模擬詩之大病亦有神與境觸師心獨造偶合古
語者如客從遠方來白楊多悲風春水船如天上坐不
妨俱美定非竊也其次裒覽旣富機鋒亦圓古語口吻
間若不自覺間亦有之未致足厭乃至割綴古語痕跡
宛然斯醜方極皆不免為盗跖優孟所訾(弇州)
唐明皇令僧教康崑崙琵琶僧云且遣崑崙不近樂器
十年使忘其本領然後可教有鄕人請學詩者余以此
語之(方采山)
詩有古人所不忌而今人以為病者摘瑕者因而酷詆
之將併古人無所容非也然今古寬嚴不同作詩者旣
知是瑕不妨併去古人詩有誤用重韻重字者皆是失
點檢處必不可借以自文又如風雨雲雷有二聯中接
用者一二三四有八句中六見者今可以為法邪此等
病盛唐常有之獨老杜最少蓋其詩卽景後必下意也
又其最隱者如雲卿嵩山石淙前聯云行漏香罏次聯
云神鼎帝壺俱壓末字岑嘉州雲隨馬雨洗兵花迎蓋
柳拂旌四言一法摩詰獨坐悲雙髩白髮終難變語異
意重九成宫避暑三四衣上鏡中林下巖前在彼正自
不覺今用之能無受人揶揄至於失嚴之句摩詰嘉州
特多殊不妨其美然就至美中亦覺有微缺陷不為可
也至於首句出韻晩唐作俑宋人濫觴尤不可學(王敬美)
(以下砭疵)
蘇長公論詩有二語絶得三昧曰作詩必此詩定知非
詩人蓋詩惟咏物不可汗漫至於登臨燕集寄憶贈送
惟以神韻為上使句格可傳乃為上乘今於登臨則必
名其泉石燕集則必紀其園林寄贈則必傳其姓字眞
所謂田莊牙人點鬼簿粘皮骨者漢唐人何嘗如此最
詩家下乘小道卽一二大家有之亦偶然耳可為法乎
(元瑞下同才按詩中用姓卽老杜亦不免如贈賈至嚴武云長沙子遠釣瀨客星懸又賈筆論孤憤嚴君賦)
(幾篇又飲張氏隱居杜酒偏勞勸張梨不外求此法今吟人槩用以救急矣)
嘉隆學杜善矣而猶未盡遷轉五州防禦使起居八坐
太夫人本常語而一時模尚遂令大夫使者填塞奚囊
太尉中丞類被差遣至不佞扶風漢大藩之類亦後學
之前車也
詩者人之情性也怨懟忿詬怒鄰罵坐之為也其人抱
道而居與時乖逢情所不堪因發於呻吟調笑抒其胸
次聞者亦有所勸戒是詩之善也其發於訕謗侵陵引
頸以承戈披襟而受矢以快一時之忿而罹詩之禍是
失詩之旨非詩之過也(山谷)
詩家雖刺譏中要帶一分含蓄庶不失忠厚之旨杜甫
秋興同學少年多不賤五陵衣馬自輕肥着一自字以
為怨之可也以為羡之亦可也何等不露王維喜祖三
至留宿蚤歲同袍者高車何處歸似乎言同袍者之薄
然亦借之以明祖之過我者為厚其意未嘗不婉若使
他人為之則露矣直矣雖取快唇吻非所以自占地步
也(遯叟)
少陵故多變態其詩有深句有雄句有老句有秀句有
麗句有險句有拙句有累句然無露句其意何嘗不自
高自任然其詩曰文章千古事得尖寸心知曰新詩句
句好應任老夫傳温然其辭而自負意隱然言外何嘗
有所謂吾道主盟代興哉自少陵逗漏此趣而大智大
力者發揮畢盡至使吠聲之徒羣肆撏剝唐音永不可
復噫嘻愼之(詩藪)
鄭谷云舉世何人肯自知須逢精鑑定妍蚩若教嫫母
臨明鏡也道不勞紅粉施吾謂凡今作詩者宜讀此杜
甫云楊王盧駱當時體輕薄為文哂未休爾曹身與名
俱滅不廢江河萬古流吾謂今之好譏議前輩詩者宜
讀此張祜云等閒緝綴閒言語誇向時人喚作詩昨日
偶拈莊老讀萬尋山上一毫釐吾謂前輩如王李二公
惜亦未嘗讀此(遯叟)
唐音癸籖卷四
