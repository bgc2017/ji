唐音癸籖詩文評類
提要
(臣)等謹案唐音癸籖三十三卷明胡震亨撰
震亨字孝轅海鹽人萬歷丁丑舉人官定州
知州擢兵部員外郎所撰唐音統籖凡十集
此其第十集也九集皆錄唐詩此集則錄唐
詩話舊無刊板至
國朝康熙戊戌江寧書肆乃得鈔本刻行為目
有七一曰體凡一卷論詩體二曰法微凡三
卷分二十四子目自格律以及字句聲調無
不備論三曰評彙凡七卷集諸家之評論四
曰樂通凡四卷論樂府五曰詁箋凡九卷訓
釋名物典故六曰談叢凡五卷採擷逸事七
曰集錄凡三卷首錄唐集卷數次唐選各總
集次金石墨蹟震亨蒐括唐詩用力最劇九
籖之中惟戊籖有刻而所錄不出
御定全唐詩之外亦不甚行獨詩話採擷大備為全
唐詩所未收雖多錄明人議論未可盡為定
評而三百年之源流正變犂然可按實于談
藝有禆特錄存之庶不没其蒐輯之勤焉乾
隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
