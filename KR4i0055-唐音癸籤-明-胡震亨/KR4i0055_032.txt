唐音癸籖卷三十二
明胡震亨撰
集錄三
詩話在集部與文史同類用以標成法搉往篇備瑣聞
一切資長吟功此焉在不可無錄第作者篇目泛濫多
襍糅小說家言中難以區扸今但據唐宋各志及焦氏
國朝經籍志所載詩話一目諸書稍加評隲列後遺者
俟博識補焉
唐人詩話詩品(一卷李嗣真撰)評詩格(一卷李嶠撰)詩格(一卷元兢宋約撰)
又(一卷王維撰)又(二卷)詩中密旨(一卷並王昌齡撰)詩式(五卷)詩議(一卷並皎)
(然撰)金針詩格(三卷)文苑詩格(一卷並白居易撰)詩格(一卷)二南密旨
(一篇凡十五門並賈島撰)大中新行詩格(一卷王起撰)詩例(一卷姚合撰亦名極玄律)
(詩例)炙轂子詩格(一卷玉叡撰)文章玄妙(一卷任藩言撰)緣情手鑑詩
格(一卷李弘宣撰)主客圖(一卷張為撰立詩家六人為主餘分入室升堂及門為客白居易廣大教)
(化主上入室楊乘入室張祜羊士諤元稹升堂盧仝顧況沈亞之及門費冠卿皇甫松殷堯藩施肩)
(吾周元範況元膺徐凝朱可名陳標童翰卿孟雲卿高古奥逸主上入室韋應物入室李賀杜牧李餘劉猛李)
(涉胡幽貞升堂李觀賈馳李宣古曹鄴劉駕孟遲及門陳潤韋楚老李益清奇雅正主上入室蘇郁入室劉畋)
(僧淸塞盧休于鵠楊洵美張籍楊巨源楊敬之僧無可姚合升堂方干馬戴任蕃賈島厲玄項斯薛濤及門僧)
(良乂潘誠于武陵詹雄衛準僧志定喻鳬朱慶餘孟郊清奇僻苦主上入室陳陶周朴及門劉得仁李溟鮑溶)
(博容宏拔主上入室李羣玉入室司馬退之張為武元衡瓌奇美麗主上入室趙嘏長孫佐輔曹唐升堂盧頻)
(陳羽許渾張蕭遠及門張陵章孝標雍陶周祚袁不約各錄其詩一二聯如近世所云詩派者然)集賈
島句圖(一卷李洞撰)國風正訣(一卷鄭谷撰)玄機分明要覽(一卷)風
騷指格(一卷並僧齊已撰)流類手鑑(一卷僧虚中撰)詩體(一卷倪宥撰)雅道
機要(二卷前卷不知何人後卷徐夤撰)本事詩(唐孟棨撰纂詞人緣情感事之詩敘其本事凡)
(七類為一卷)續本事詩(二卷偽吳處常子依孟棨類續篇)抒情集(二卷盧瓌撰)
以上詩話惟皎師詩式詩議二撰時有妙解餘如李嶠
王昌齡白樂天賈島王叡李弘宣徐夤及釋齊巳虚中
諸撰所論並聲病對偶淺法偽托無疑張為主客一圖
妄分流派謬僻尤甚唐人工詩而詩話若此有不可曉
者
宋元人詩話賓朋宴語(三卷丘昶撰昶南唐進士仕宋著此書十五篇敘唐以來詩賦)
(源流)風騷要式(一卷徐衍述)詩格要律(一卷王夢簡撰)詩格(一卷沙門神彧撰)
處囊訣(一卷僧保暹撰)詩評(一卷僧德淳撰)詩中旨格(一卷王玄撰亦名擬皎然十九)
(字)詩律大格(一卷徐蛻撰)詩鑑(一卷許文貴撰)詩式(十卷僧辭遠撰)楊氏筆
苑句圖(一卷黃錫編蓋楊億大年所嘗舉者李義山唐彦謙之句為多又續句圖一卷)續金
針詩格(一卷梅堯臣撰)吟窗雜詠(三十卷莆田蔡傳撰取諸家詩格詩評之類集成之又為)
(吟譜凡魏晉而下能詩之人皆略具本末總為此書今本蒙以陳學士應行之名分五十卷)詩苑類
格(三卷李淑撰)詩點化秘術(一卷任傳撰)風雅拾翠圖(一卷僧惟鳳撰)詩
林句範(五卷)騷雅式(一卷)吟體類例(一卷)律詩洪範(一卷徐三極撰)風
騷格(五卷閻東叟撰)寡和圖(三卷僧定雅撰)古今名賢警句圖(一卷蔡希蘧撰)
潜溪詩眼(一卷范溫元實撰)天厨禁臠(三卷惠洪撰)韻語陽秋(二十卷葛)
(立方撰)漁隠叢話(六十卷後集四十卷胡仔撰仔自號苕溪漁隠)聲律發微(一卷胡源撰)
藝苑雌黃(二十卷嚴有翼撰)王禹玉詩話(一卷王珪撰)六一詩話(一卷)
(歐陽修撰)詩話(一卷)續詩話(一卷並司馬光撰)中山詩話(三卷劉攽撰)東坡
詩話(二卷蘇軾撰)後山詩話(二卷陳師道撰)歸叟詩話(六卷王直方撰)石林
詩話(二卷葉夢得撰)許彥周詩話(一卷許顗撰)南宫詩話(一卷葉凱撰)艇
齋詩話(一卷曾季貍撰)西清詩話(三卷題無名子撰或曰蔡絛使其客為之也)環溪
詩話(一卷吳沆集)庚溪詩話(二卷)葉正則詩話(二卷)䂬溪詩話(十卷)
(黃徹常明撰)觀林詩話(一卷吳聿撰)洪駒父詩話(一卷駒父名芻)蔡寬夫
詩話(二卷)吕東萊詩話(一卷吕祖謙也)山陰詩話(一卷李兼撰)李希聲
詩話(一卷希聲名錞)後村詩話(一卷劉克莊撰)誠齋詩話(一卷楊廷秀撰)隠居
詩話(一卷魏泰撰)竹坡詩話(一卷周紫芝少隠撰)二老堂詩話(一卷周必大撰)
珊瑚鈎詩話(三卷張表臣撰)續廣本事詩(五卷聶奉先撰)詩人玉屑(二十)
(卷内品藻唐人詩二卷魏慶之撰)滄浪詩話(一卷嚴羽撰)全唐詩話(六卷尤延之撰)
(從紀事中摘編者)詩話總龜(前集四十八卷後集三十卷阮一閱編)古今詩話錄
(七十卷李穎撰)新集詩話(十五卷姓名不知集者)唐宋名賢詩話(二十卷)
詩談(十五卷)吟譜(一卷元陳繹曾撰)詩林要語(一卷范杼德機撰)詩學禁
臠(一卷不知撰人)詩家一指(一卷)古今詩法(一卷楊載仲弘撰)詩法源流
(一卷)劉孟會七家詩評(評王維李白孟浩然杜甫韋應物孟郊李賀七家詩)
宋人詩不如唐詩話勝唐南宋人及元人詩話又勝宋
初人如嚴之吟卷劉之詩評解會超矣餘雖不免蕪雜
遇所獨得未少起予片益在胡元瑞評諸家云歐陳率
是記事司馬君實大儒是事别論劉貢父滑稽渠率王
直方拾人唾涕葉夢得非知詩億或有中吕本中自謂
江西衣鉢所記甚寥寥唐子西雖有致語未可盡憑葛
常之頭巾亹亹讀之患其難竭許彥周迂腐老生洪覺
範誕妄浮屠在彼法當墮無間獄竹坡西清種種蕪脞
漁隠總龜玉屑但類次前聞珊瑚鈎獨評已作尤堪抵
掌取快譏&KR1865;則然不乃近于夸酷惟論嚴氏謂如西來
一葦剗除荆棘獨暢玄風論辰翁謂其玄鑒邃覽往往
絶人雖道越中庸自是教外别傳騷場巨目此則語堪
千載我無以易之矣(元瑞又云辰翁評詩有玅理如杜日月低秦樹乾坤繞漢宫云此語)
(投贈中有氣若登高覽勝則俗矣王維早朝九天閶闔開宫殿萬國衣冠拜冕旒云帖子語頗不痴重如此類)
(皆有深致余每謂千家註杜猶五臣注選辰翁解杜猶郭象解莊即與作者語意不盡符而玄言玄理往往角)
(出盡拔驪黃牝牡之外昔人苦杜詩難讀辰翁注尤不易省也)
國朝詩話瞿宗吉詩話(三卷)冰川詩式(四卷)都玄敬詩話(二卷)
南谿詩話(二卷)懷麓堂詩話(一卷)黃勉之詩法(八卷)蜩笑集(一卷)
陳石亭拘虚詩談(一卷)楊升庵詩話(二卷)又詩話拾遺(二卷)皇
甫汸解頤新語(八卷)徐昌穀談萟錄(一卷)名賢詩評(二十卷)王
元美萟苑巵言(八卷)又萟苑巵言(四卷以上據焦氏經籍志錄入焦志各書頗備)
(于詩話一類獨寥寥豈以本朝人著撰論尚未定不欲濫載耶容更採補)胡應麟詩藪(内編外編)
(襍編二十卷)
明興說詩者以博推楊用修以雅推徐昌穀以儁推王
弇州用修之書搜隠摘奇往往任胸援引非必盡確後
賢訾駁正未已昌穀所論止于五言不及近體習漢魏
者之偏撰習唐音者之樸學也弇州巵言通論文筆唐
詩特其一二其論初盛諸家儘多解頤至中晚草草塞
責矣嘗疑之未敢置喙後見其末年自悔書曰吾為此
書時年未四十語不甚切而傷獧未為定論恐誤人乃
益爽然服歎此老之未易窺也胡詩藪自騷雅漢魏六
朝三唐宋元以迄今代其體無不程其人無不隲其程
且隲亦無弗衷唐詩其論詩中之一也而論定于是元
美才地高書所腹也元瑞(闕)書所目也即元美亦
稱其上下千古周密無漏而刻深成說詩一家言此可
徵矣吾嘗謂近代談詩集大成者無如胡元瑞其别出
勝解者惟鄭繼之老杜詩評可與劉辰翁諸家詩評並
參(前見評彙中)吟人從此入庶不誤岐嚮爾(弇州自評萟苑巵言語見所書)
(李西涯樂府後其與胡元瑞書又云僕故有萟苑巵言是四十前未定之書于鱗嘗謂中多俊語英雄欺人意)
(似不滿僕亦服之第渠所棄取却未盡快人意得足下詩藪則古今談萟家盡廢矣其言信然)
唐人詩集多出後人補編故多遺漏其編次之序又各
人自為政故本多不同至注釋尤難言之他不暇縷舉
卽李杜二大集經多手改編并注可商者正夥附志後
以例其餘
李太白集其存日魏顥有編臨終時又手授李陽冰編
次為序至宋朝樂史宋敏求復為之增益白罹永王禍
後舊稿散落(陽冰序云避地八年著述十喪其九)樂與宋從異代搜輯真
有功于李者敏求本所增者沿舊目相從是猶存陽冰
所次未紊也其後曾南豐校書始取而考其作之先後
重為之次陽冰之舊遂不復存太白詩閒適遊覽居多
罕及時事安能如杜詩一一得其歲月次第之且讀白
詩與讀杜詩自各一法舍旃白詩中靈筆妙趣顧作詩
時日是求何為曾雖號為文章大家吾未敢韙之至其
體例先古風次樂府又仍次古風尤所不解注者有舂
陵楊齊賢章貢蕭士斌兩家蕭譏楊事辭不求所本多
取唐廣德後事及宋儒詩詞為解乃蕭之解李亦無一
字為本詩發明却于詩外旁引傳記累牘不休注白樂
府引鄭夾漈說尤謬鄭于樂府之不可考者槪分門類
為遺聲李樂府從古題本辭本義玅用奪換而出離合
變化顯有源流不遡之此為注乃引鄭勉強不通之說
塞白耶此等書第當付之祖龍顧方行世未有議者可
嘆也
太白集亦大有偽詩攙入東坡以集中歸來乎笑矣乎
及贈懷素草書數詩為曾子固所誤入又以所見富陽
國清院彭澤唐興院太白所題詩皆非是嚴滄浪亦以
白集中少年行淺近浮俗為偽作及文苑英華中望月
對雨望夫石歸舊山諸詩皆不類為後人假名坡云太
白豪俊語不甚擇往往有臨時卒然之句故使妄庸敢
爾雖然白卒就語亦自有不衫不履意在牀頭捉刀人
故自有真假托者終不似也
杜甫集編自唐人樊晃(晃與韋損柳識同時潤州刺史也見高僧朗然傳)其後
五代孫光憲宋初鄭文寶孫僅各有編今無考寶元初
翰林王洙原叔始分古體近體二類考其歲月以次之
其合古律為編始自黃長睿及吾邑魯冷齋先生訔(冷齋)
(序云騷人雅士同知祖尚少陵同欲模楷聲韻同苦其意律深嚴難讀也余謂少陵老人初不事艱澁左隠以)
(病人其平易處有賤夫老婦所可道者至其深純宏妙千古不可追跡則序事穏實立意渾大遇物寫難狀之)
(景紓情出不說之意借古的確感時深遠若江海浩洋風雲蕩汩蛟龍黿鼉出沒其間而變化莫測風澄雲霽)
(象緯回薄錯峙偉麗細大無不可觀離而序之次其先後時危平俗微惡山川夷險風物明晦公之所寓舒局)
(皆可槩見如陪公杖履而遊四方數百年間猶對面語何患於難讀耶名公巨儒譜敘注釋是不一家用意率)
(過異說如蝟余因舊集略加編次古詩近體一其先後摘諸家之善有考於當時事實及地里歲月與古語之)
(的然者聊注其下若其意律乃詩之六經神會意得隨人所到不敢易而言之敘次旣倫讀之者如親罹艱棘)
(虎狼之慘為可驚愕目見當時甿庶被削刻轉塗炭為可憫因感公之流徙始而適中而瘁至於為少年輩侮)
(忽以訖死可傷也)嘉泰中建安蔡夢弼據冷齋本為會箋歲月
可疑者明著其莫可考附卷後嘉定中臨川黃鶴父子
始取分體舊本于題下確定其歲月猶未敢便更其次
也元大德中廬陵高楚芳者劉辰翁門下士則直據黃
氏并其次盡易之居然不疑今行世本是也初原叔編
年第約略詩中語求其時以為次非真有確然可據之
歲月中間牽合雖多而闕疑之意尚存自槪定于黃鶴
紊改于高氏高又附辰翁批評以行于是耳食者奉若
杜陵手撰次序顛倒不復知原本為何矣讀杜詩者即
不可不稍知其歲月然亦何至每首必定以所作之年
強為穿鑿而終失于不可通乎宋徐居仁方溫叟各有
門類杜詩一編似厭諸家拘攣為之破除者今傳世亦
有編體者不知是其本否惜義例亦未見妥老杜一生
詩境遇轉困格律亦轉老其孰為東都長安孰為秦川
蜀中孰為䕫府湖南明眼人覆卷可按若未到此處且
未許看杜詩在與分别時次何益大可省此葛藤也
宋人注杜詩者王原叔宋次道崔德符鮑欽止王禹玉
王深父薛夢符薛蒼舒蔡天啓蔡致遠蔡伯世王彥輔
蘇東坡徐居仁謝任伯吕祖謙高元之趙子櫟趙次翁
杜修可杜立之師古師民瞻蔡夢弼郭如達非一家皆
無可觀以諸注半出學究手其託名人以行者皆偽也
杜集雖編自王原叔而原叔實未嘗注(洪駒父云鄧慎思撰内以粲可)
(為詩僧虎頭為僧像可笑者不一)東坡杜詩故事乃閩人鄭卬所為造
偽古人名偽古人事增减杜詩見句附合之而不能言
所自出之書朱晦庵洪容齋嚴滄浪諸公皆詳辨之今
行世千家注中尚淘汰未盡祝和父陳晦伯類書中亦
誤引一二流傳亂真蓋最可恨者(祝事文類聚如學士類蕭梁之碧山學士)
(陳天中記如陶侃之海山使者胡奴不一而足又焦弱侯筆乘亦引阮孚看囊錢崔浩詩瘦等皆偽蘇注所誤)
(也)陸務觀云近世注杜詩者數十家無一字一義可取
欲注杜詩須去少陵地位不大遠乃可下語今諸家徒
欲以口耳之學揣摩得之不如勿注可也此言誠然但
吾觀諸家并口耳之學尚未敢言耳注杜律單行有元
虞集注實豫章張性所撰也學究氣正同宋人(劉將孫曰注杜)
(者謂少陵詩史謂少陵一飯不忘君因深求之字句間強傅以時事曲折第知膚引以為忠愛不自知陷于險)
(薄凡注詩尚意者易蹈此弊而杜集為甚諸後來忌詩妬詩疑詩開詩禍皆起此而莫之悟此不得不為少陵)
(辨者將孫辰翁子也)
坡公論李杜二集謂杜集較李集偽撰為少此殆不然
宋寶元初本杜詩一千四百五篇至皇祐中王介甫竟
增入二百餘篇自為序曰予令鄞客有授予古之詩所
不傳者二百餘篇予知非人所能為實甫也自洗兵馬
而下序而次之云云今其詩皆雜入集中但即看此洗
兵馬一篇已較然不可溷真固易鑒别也江南逢李龜
年岐王崔五云云岐王薨于開元十四年崔五滌亦卒
于開元中時子美方十五歲天寶後子美又未嘗至江
南他人詩無疑七言古杜鵑行二篇其一見司空曙集
五言律酒渴愛江清見暢當集哭長孫侍御載中興間
氣集杜誦作絶句虢國夫人張祜集靈臺之第二篇推
此知他集誤入者自復不少
杜詩即不無誤字然本無誤而後人以意妄改者亦有
之宋蔡興宗者為杜詩正異頗以意改定其字朱晦庵
嫌其未盡欲改風吹滄江樹樹字為去鼓角滿天東滿
字為漏以漏天對上句燒棧猶可也風吹滄江樹雨灑
石壁來正謂風吹樹雨隨來耳若第云吹江去豈復成
句哉亦恐天下無此逆風雨也近代楊升庵更好改杜
詩如航為艇照為點不一而足後賢因之為然為疑未
休用修當年何不以推敲功改已詩暇與此老改詩乎
(改航為艇說始山谷楊實之直謂見古本如是關山同一照鳥鵲自多驚楊附會坡公詞一點明月窺人句云)
(本之此照與驚偶儷相當孰穏易辨也又如把君詩過目作把君詩過日愁對寒雲雪滿山作愁對寒雲白滿)
(山娟娟戲蝶過閑幔作娟娟戲蝶過開幔曾閃朱旗北斗閑作曾閃朱旗北斗殷因知貧病人須棄作不知貧)
(病關何事握節漢臣迥作秃節漢臣回新炊間黃粱作新炊聞黃粱諸家欲為此老更絃者甚衆恨無從起此)
(老問之)
唐詩不可注也詩至唐與選詩大異說眼前景用易見
事一注詩味索然反為蛇足耳有兩種不可不注如老
杜用意深婉者須發明李賀之譎詭李商隠之深僻及
王建宫詞自有當時宫禁故實者並須作注細與箋釋
(建宫詞正如鄭嵎津陽門詩非嵎注不知當時事)今杜詩注旣如彼建與賀詩
有注與無注同而商隠一集迄無人能下手始知實學
之難卽注釋一家亦未可輕議也(元遺山有詩云望帝春心托杜鵑佳人錦)
(瑟怨華年詩家總愛西崑好獨恨無人作鄭箋蓋謂義山詩用事頗僻惜無人注釋也乃遺山鼓吹一選郝天)
(挺所注義山詩尤蕪謬不通門牆士親受詩教者尚如此可望之他人友人屠用明嘗勸予為義山集作注以)
(便後學余笑謂用明曰彼自祭魚獺今又欲我拾獺殘耶)
唐人詩旣多出後人補輯以故篇什淆錯一詩至三四
見他集中是正為難其顯而易見習誤不察者無如釋
廣宣紅樓道場二律之作沈佺期詩錢珝江行絶句百
首之混入其祖起集中廣宣之誤始高氏品彙自後歴
選者因之錢氏家集之誤則宋錢蒙仲已先為之淆矣
舉斯二則可例其餘至老牛歌之稱白樂天佛骨詩之
稱鄭司徒五丈夫諸律之出李玫楊太真數絶之出韋
瓘毛仙翁送行詩軸徐凝賈島奬褒贈篇非好事而姑
為托撰卽有為而借以隠名尤難勝紀讀者詳之(廣宣元和)
(長慶兩朝並以詩為内供奉詔居安國寺紅樓有詩名紅樓集見白樂天諸家詩題可考故紅樓應制之詩以)
(支遁曇摩為比云自憐深院得翺翔其再入道場紀事則在憲宗晏駕穆宗御極内殿作功德之時故有南方)
(歸去再生天及見闢乾坤新定位等句而以兩朝長在聖人前結之其詩載文苑英華甚明不知何緣近代諸)
(刻盡作沈詹事李于鱗選亦然且紅樓本睿宗在藩舞榭玄宗開元八年捨建安國寺立院詳段成式遊長安)
(諸寺記及程大昌雍錄計此時詹事巳前卒矣安得有紅樓題詩乎錢珝起之曾孫也起釋褐校書終尚書考)
(功郎珝官歴中書舍人掌綸誥後坐累貶撫州司馬其江行絶句百首正赴撫時塗中所作也珝有他文載英)
(華中云夏六月獲譴佐郡秋八月自襄陽浮舟而下今其詩有潤色非東里官曹更建章去指龍沙路徒懸象)
(闕心峴山回首望如别故鄉人及好日當秋半九日自佳節等句其官其謫地其經塗其時日無勿與珝合者)
(起無是也後人重起名借篇貽厥為到公增美耳宋鮑欽止嘗疑起集有珝詩襍入葛立方亦疑集中同程九)
(早入中書和王員外雪晴早朝二律非起作吾謂雪晴早朝聲調還應屬起至早入中書一篇起未為此官與)
(江行百首並當歸珝為是)
唐音癸籖卷三十二
