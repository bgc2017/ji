唐音癸籤卷十六
明胡震亨撰
詁箋一
蔚藍度人經諸天名也隱語無義理可解非青藍之藍
杜甫梓州金華道觀詩涪右衆山内金華紫崔巍上有
蔚藍天垂光抱瓊臺借作顔色字為蘂宫寫貌(遯叟下同)
十枝初唐人咏日用十枝字謂扶桑九日居下枝一日
居上枝也出山海經扶桑嚴忌哀時命作搏桑音同李
白詩游搏桑兮挂左袂
黃雲沈佺期改年觀赦詩六甲迎黃氣三元降紫泥望
氣經云黃雲四出主赦黃氣黃雲也華蓋象雲六甲乃
華蓋杠傍星名故用之
景雲孝經援神契天子孝景雲出遊崔融則天挽歌空
餘天子孝松上景雲飛
濯枝雨蘇味道單于川對雨詩還從濯枝後來應洗兵
辰風土記六月大雨為濯枝雨洗兵用六韜周伐殷遇
雨事
香雲香雨雨未嘗有香也而李賀詩依微香雨青氛氲
元微之詩雨香雲淡覺微和雲未嘗有香而盧象詩云
雲氣香流水此楊用修語也陳晦伯駁之謂雲雨未嘗
無香引拾遺記員嶠山石燒之成香雲遍潤成香雨為
證詩人寫物正不必問其有出處與否若以員嶠有香
雲香雨方敢用之則詩亦大拙鈍矣晦伯何足以難用
修乎
鯉魚風李賀詩門前流水江陵道鯉魚風起芙蓉老九
月風也
石尤風陳子昂寧知巴峽路辛苦石尤風戴叔倫知君
未得去慚愧石尤風司空文明無將故人酒不及石尤
風唐人屢用之而無其解洪容齋意其為打頭逆風今
觀宋孝武丁督護歌願作石尤風四面斷行旅則亦如
嶺嶠颶風四面俱具之類非僅打頭逆風明矣
格澤儲光羲詩格澤為君駕大人賦建格澤之長竿注
云格澤氣如炎火狀起地上至天詳漢書天文志
中和節唐以正月晦日為一節孝和朝有晦日行幸諸
詩後德宗以前世上巳九日皆大宴集而寒食多與上
巳同時欲於二月立節於是李泌請廢正月晦以二月
朔為中和節帝乃著令與上巳九日為三令節中外皆
賜緡錢宴會君臣賡賦為多
重三張說三月三日詩暮春三月日重三五月五日曰
重五九月九日曰重九則三月三日亦宜曰重三也(鄭良)
(孺下同)
耗磨日張說有耗日飲酒詩耗磨傳兹日又云流傳耗
磨辰俗謂正月十六日為耗磨日是日官司不開倉庫
故說詩有還將不事事語
小歲日過臘一日俗謂小歲日行拜賀禮見崔寔月令
盧照隣人歌小歲酒此也
五更點夜更五五相逓為二十五點唐李郢詩二十五
聲秋點長是也韓退之詩雞三號更五點尤末更足五
點之証今更點去末更之二并去初更之二配之起宋
世避寒在五更頭之讖而然不足二十五點之舊矣
北斗城三輔黃圖長安故城城南為南斗形城北為北
斗形故號斗城何遜咸陽詩城斗疑連漢杜秦城近斗
杓秦城北斗邊北斗故臨秦以此(芥隱筆記)
蝦蟆陵唐人屢用入詩白樂天自言本是京城女家在
蝦蟆陵下住謝良輔取酒蝦蟆陵下家家守歲傳巵齊
巳翠樓春酒蝦蟆陵長安少年皆共矜其地在長安城
東南與曲江近為妓女及名酒所出之處長安志曰常
樂坊内家東有大塜俗呼為蝦蟆陵曲中出美酒長安
稱之相傳是董仲舒墓門人至此下馬故名一云漢武
幸芙蓉園至此下馬諺訛為蝦蟆陵矣詳國史補(遯叟下同)
漢武泉趙嘏有經漢武泉詩芙蓉池苑起清秋漢武泉
聲落御溝漢武泉者即曲江之源在長安城南東滙為
曲江隋惡曲之名稱芙蓉池至唐引黃渠之水漲曲江
復故名别於其南起芙蓉苑而泉為濱江農家湮塞遂
不著宋程大昌撰雍錄最詳核於曲江獨遺此泉惟張
禮遊城南記備其本末云
中南文苑英華太宗有望中南山詩或疑終南之誤非
也毛詩秦風終南注終南山即周之中南山潘岳關中
記云以其山在天之中居都之南故曰中南(彭叔夏辨證)
東蒙峯杜詩云故人昔隱東蒙峯巳佩含景蒼精龍故
人今居子午谷獨在隂崖結茅屋東蒙乃終南山峯名
种明逸東蒙新居詩亦云登遍終南峯東蒙最孤秀南
士不知故註杜詩者妄引顓臾為東蒙主以為魯地(稗)
(海)
巏嵍山唐末盧龍幕客馬彧與鎮州幕客韓定辭以學
問相試彧贈定辭詩别後巏嵍山上望羡君時復見王
喬巏嵍山地志無考今按顔氏家訓栢人城北有一孤
山古書無載者唯闞駰十三州志以為舜納于大麓即
此山今猶有堯祠在焉俗或呼為宣務山或呼為虛無
山莫知所出趙郡土族有李穆叔季節兄弟及李普濟
為有學問並不能定鄉邑此山余嘗為趙州佐見太原
王邵讀栢人城西古碑碑是漢桓帝時栢人縣民為縣
令徐整所立銘曰土有巏務山王喬所仙方知此巏務
山也巏字無所出務字依諸字書即旄丘之旄也旄字
字林一音亡付反今依附俗名當音權務耳入鄴為魏
收說之收大嘉歎值其為趙州莊嚴寺碑銘曰權務之
精即用此也今彧詩作巏嵍與家訓異考韻書堥嵍&KR0034;
務通作旄前高後下丘名也謨袍耳由亡付三切俱通
(遯叟下同)
五松山在南陵銅井西初不知何名李白以其山有松
一本五榦蒼翠異恆題今名詩云徵古絶遺老因名五
松山人皆知白改九子為九華不知更有改五松事
盧龍山圖經金陵城西北有獅子山臨大江晉中宗以
形勢同塞上盧龍易名為盧龍山李白三山望金陵詩
盧龍霜氣冷鳷鵲月光寒正指此也元人注李集以此
盧龍為北平郡山殊可笑昭代王弇州登金陵盧龍山
詩似聞司馬江東日分得盧龍塞上山
西塞山有兩西塞山西塞山前白鷺飛桃花流水鱖魚
肥此吳興之西塞也勢從千里奔直入江中斷嵐横秋
塞雄地束江流滿此韋江州所咏武昌之西塞也絶不
相混宋陸游誤合為一王弇州復曲為之說云武昌西
塞峭壁洪濤不類志和詞中景色其北岸遙山人家處
故當於此漁釣不知志和生平室居在越州舟居多在
苕霅間未聞其從楚江泛宅也本傳所載甚明兩公顧
弗考耳吳興西塞即今慈湖鎮道山磯是
女墳湖白樂天詩女墳湖北武丘西文苑英華辨證云
女墳真娘墓也此非是皮陸女墳湖詩自註吳王葬女
之所按吳越春秋闔閭葬女閶門西郭舞白鶴市中令
萬人隨觀即其事也
向吳亭在潤州官舍杜牧之潤州詩向吳亭東千里秋
陸龜蒙詩秋來懶上向吳亭今刻牧之集者改為句吳
亭失之矣(孔氏雜說)
御亭庾信詩御亭一回望風塵千里昏王維送元中丞
東南御亭上莫問有風塵蓋翻庾詩也御亭吳大帝所
建在晉陵後太守李襲譽用庾詩望字改為望亭李嘉
祐有自蘇臺至望亭驛詩(遯叟)
萬歲樓孟浩然王昌齡皇甫冉俱有登萬歲樓詩京口
子城西南月觀在城上者或云即萬歲樓土人以為南
唐時節度使每登此樓西望金陵嵩呼遙拜其實非也
京口記云晉王恭所作(稗海)
三河唐詩天子三河募少年又節使三河募年少謂河
内河東河西近長安畿輔地也楊用修以黃河析支河
湟中河解之遠矣此三河那得有少年募(弇州)
五津蜀江自湔縣至犍為有五津曰白華津萬里津江
首津涉頭津江南津出華陽國志王勃送杜少府之任
蜀州風煙望五津用此(楊用修)
陵陽城冢記吳太子和陵在吳興郡城北西陵山故吳
興舊有陵陽之稱許渾霅溪宴别云誰堪從此去雲樹
滿陵陽李涉在維揚見吳興劉全白員外之愛姬名宋
態者作詩云陵陽夜宴使君筵解語花枝在眼前皆指
此宋牟巘寓居吳興因名其詩曰陵陽集今人多不知
之(遯叟)
雲根杜詩穿水忽雲根錢起竒石雲根淺賈島移石動
雲根詩人多以雲根名石以雲觸石而生也六朝人先
用之宋孝武登樂山詩屯烟擾風穴積水溺雲根(陳晦伯)
槽今黃河舟子稱水落為歸槽槽本馬槽象渠形言之
也白詩江鋪滿槽水元詩江流初滿槽元自註槽為楚
語(遯叟下同)
沓潮劉禹錫連州詩屯門積日無回飈滄波不歸成沓
潮轟如鞭石矻且搖亘空欲駕黿鼉橋番禺記兩水相
合曰沓潮蓋風駕前潮不得去後潮之應候者復至則
為沓潮海不能容而溢吾鄉亦有此諺云
市暨杜市暨瀼西巔市井泊船處夔人呼為市暨水横
通山谷處䕫人謂之瀼杜有瀼西寒望詩
亥市顧况詩云亥市風烟接張籍詩云江村亥日長為
市按洪氏隆興職方乘云嶺南村落有市謂之虛以其
不常會多虛日也西蜀曰痎言如痎疾間而復作江南
惡以疾稱因止曰亥獨徐筠水志云荆吳俗以寅申巳
亥日集於市故名亥市其說較洪氏為雅
金潾張籍蠻中詩銅柱南邊毒草春行人幾日到金潾
今本潾作麟誤也金潾乃交趾地名水經注所謂金潾
清渚是也
唐音癸籤卷十六
