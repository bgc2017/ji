唐音癸籖卷二十二
明胡震亨撰
詁箋七
杜子美龍門奉先寺天闕象緯逼雲卧衣裳冷宋人以
闕為實字屬對不切欲改為閱又有欲改為闚者龍門
號雙闕自有據此古詩何論對法乎介甫諸公枉費雌
黃到此
宴王使君宅留歡卜夜閑或謂閑為杜公家諱必闌字
之誤如失韻何考宋卞氏本自作上夜關盖投轄之意
合上汎愛容霜鬢讀之殊穏帖
北征天吳及紫鳳顚倒在短褐劉子威以天吳九鳳同
出山海經欲改紫為九又引王中行說吳當作&KR3104;以字
書無此字為疑(中行字知復宋人以博學聞)按詩不吳不敖之吳空
胡切說文徐注云作音華者謬則世故有讀作華者矣
王所云音&KR3104;當作華字或筆誤或古自有此别體耳詩
第取聲律可諷吳字作空胡切讀欠響讀若華即響用
紫鳳響用九鳳抑又欠響然則紫鳳自可無改而吳之
讀為華王說亦儘自有會可無疑也
掖垣竹埤梧十尋洞門對雪長隂隂黃山谷以下有青
春深句不宜有雪當是畫壁上雪既牽強張伯成以西
北地寒積隂處深春雪間未消又認做眞雪說不去此
雪字自為梧竹清隂下耳
送李秘書赴蜀幕石出倒聽楓葉下櫓搖背指菊花開
下句注者多不得其解今按十道記荆州有菊潭芳菊
被涯所謂飲其水者多夀即此也李從荆州上峽故云
背指又櫓搖用荆州故事令貼切非汎汎言時物也倒
聽句既竒非此背指險絶語對之不稱十四字具許大
神力豈容草草讀過
竹橋天寒白鶴歸華表日落青龍見水中異苑太康二
年冬大雪南州人見二白鶴語橋下曰今兹寒不减堯
崩年也舊注作丁令威化鶴事誤橋可稱龍出楚辭麾
蛟龍以梁津本竹橋故又用費長房葛陂竹化為龍事
云龍見水中也
出峽詩五雲高太甲六月曠摶扶五雲太甲出王勃華
盖西臨藏五雲於太甲益州夫子廟堂碑語黃帝象五
色雲作華盖星之有華盖以象華盖名之其柱旁六星
曰六甲文人筆藻尊名之為太甲凡雲西行不雨言西
臨言藏者勃以華盖當雲言雲之不雨喻夫子道之不
行也杜用此盖即借為蜀中故事若云回望西蜀五雲
空高况已之不得志於蜀而去耳下句是言此去南徙
未有摶扶風力可借一言蜀一言出蜀後用事雖實而
調故靈活此其所以為老杜歟(按勃華盖二語叚成式以為張燕公嘗問僧一)
(行不能解王伯厚雖有杠旁之解而不敢决太甲之即六甲皆緣從星象中生解不悟其雖言星實言雲也通)
(讀勃碑下文雷兩句意義自明而杜所以引用之旨亦豁然矣)
劉貢父詩話以杜詩功曹非復漢蕭何為誤用王定國
引高祖紀孟康注蕭何為主吏主吏功曹也葉石林甚
韙之然詩如此亦僻矣杜修可曰吳志虞翻為孫策功
曹策曰孤有征討事卿復以功曹為吾蕭何守會稽耳
時子美有京兆功曹之命故以之自况
杜位宅守歲詩稱位為阿戎按阮籍與王戎父渾為友
嘗謂渾曰共卿語不如與阿戎談後人以位為甫從弟
不應用父子事妄改阿戎為阿咸(此必宋初人所改東坡與子由詩便有欲)
(喚阿咸來守歲之句矣)正不知呼人為阿戎必父前可呼想其時
位恰有父在故云此自可意而得何以疑而改為
杜公蜀中答裴廸逄早梅見憶詩東閣觀梅動詩興還
如何遜在揚州梁書建安王偉刺揚州遜為水曹行參
軍兼記室遜集有揚州法曹梅花盛開詩時廸在蜀依
王侍郎(杜有詩與廸云風物悲遊子登臨憶侍郎自注王侍郎時為蜀牧)東閣云者擬
王也裴依王何依建安而何恰有梅詩故用相比今人
咏梅輒曰何水部豈知老杜初拈出時切確不可移易
如此(昜州非今昜州廣陵志因偽蘇注收為彼地故實襲誤久矣古揚州治建業其治廣陵者南兖州也)
(附識)
子美贈重表姪王評事詩言已之曾老姑嫁為王之
高祖尚書婦與房杜交識秦王潛龍時反覆數百言甚
備尚書疑指王珪然史自言珪母李房杜微時知其必
貴耳非杜亦非妻也更珪初為太子僚與秦王水火長
流後召用廷臣猶加以仇讎之目元非太宗素交此必
另一人雖顯貴史失傳耳古今從龍勲舊為史傳所漏
者多矣何獨此
飲中八僊内蘇晉無一事可考舊注云蘇珦子又云許
公之子許公止一子名善珦子即同名彼讜直有時譽
不聞嗜酒且前卒總非也當從闕疑焦遂止袁郊甘澤
謠載其與陶峴諸人為山水遊一事餘無見舊注偽造
醉吃一則云出唐史拾遺近天中記亦誤收入酒部不
可不辨
賀沈東美除膳部郎詩内稱沈為通家又有禮同諸父
等語舊注以東美為沈既濟之子杜氏與既濟家無舊
契此必雲卿之與甫祖必簡同官修文者可當耳久懷
此說未敢决後讀太平廣記東美家有狐怪事一則注
云太子詹事佺期之子益為豁然(廣記四首四十八卷)
寄劉使君伯華叙其先世當是劉憲後人憲仕天后朝
以推按來俊臣貶俊臣敗轉鳳閣舍人故云翠虛捎魍
魎丹極上鵾鵬景龍中憲選直修文舘學士時文舘寵
賚甚盛故又有雕章五色筆紫殿九華燈宴引春壺酒
恩分夏簟冰等句劉辰翁既不悉其為憲即亦不憶有
景龍文舘記内事浪讀冰字為凝欲改酒字為滿對之
殊太妄率
天育驃騎歌伊昔太僕張景順考牧攻駒閱清峻遂令
大奴字天育别養驥子憐神駿舊注以大奴為王毛仲
非也景順官太僕少卿秦州監牧都副使毛仲即起自
奴隸時以霍國公領内外閑廐景順實為之屬嘗對玄
宗云臣禀仲之令其語見張說監牧頌德碑中可考此
大奴第牧馬監奴耳
一辭故國十經秋每見秋瓜憶故丘今日南湖採薇蕨
何人為覓鄭瓜州自注鄭秘監審劉辰翁以瓜州為金
陵瓜步此非郡望可呼人乎况審繇之子鄭州人非昇
州人也審嘗仕為袁州刺史或又刺隴右之瓜州史失
載耳然因瓜憶瓜州退宦亦太謔非詩之正
答楊梓州悶到楊公池水頭坐逄楊子鎮東州却向清
溪不相見回船應載阿戎遊楊子謂梓州也阿戎謂梓
州之子公到梓州不得見楊聊與其子游因寄楊此詩
耳楊公池定是古跡以與梓州姓同取巧用之或疑楊
公必梓州父既可笑或又欲改楊公池為房公池合讀
之何味舊注皆夢說也麗人行楊花雪落覆白蘋青鳥
飛去&KR1335;紅巾注者作春遊景色解大憒憒此詩紀楊氏
諸姨與國忠同游事非苟作也廣雅楊花入水化為萍
爾雅翼蘋根生水㡳不若小浮萍無根漂浮國忠實張
易之之子冒楊姓乃與虢國通不避雄狐之誚是無根
之楊花落而覆有根之白蘋也又楊白花飄蕩落南家
為北魏滛詞用之眞切於比者青鳥西王毋使者飛去
銜紅巾則幾於感帨矣詠時事不得不隠晦其詞然意
義自明惜從來無與發覆者
哀江頭一箭正墜雙飛翼諸家不得其解如黃山谷楊
用修射雉等說皆可笑之極不知雙飛翼正指上苐一
人之同輦者而言謂貴妃也本繇軍士逼縊而托之隨
輦才人箭射而墮總不敢斥言其事而為之辭詩為君
父咏應如是也讀下句即接明眸皓齒今何在云云其
義自明何假多說乎唐制廵幸宫人扈從者騎而挾弓
矢見武宗朝王才人傳想明皇時蚤已然盖實有其事
而借用之
黃昏胡騎塵滿城欲往城南望城北有作忘城北又有
作忘南北者訖無定本今按曲江在都城東南兩京新
記云其地最高四望寬敞靈武行在正在長安之北公
自言往城南潛行曲江者欲望城北冀王師之至耳他
詩都人回面向北啼日夜更望官軍至即此意若用忘
字第作迷所之解有何意義且曲江已是城南矣欲更
往城南何之乎
哀王孫起語長安城頭頭白烏夜飛延秋門上呼延秋
門帝西幸所出門也梁侯景克建業修朱雀等門人心
不忘梁有童謠云白頭烏拂朱雀還與吳引用正寓復
興之望烏得云呼者說文烏孝鳥也孔子白烏盱呼也
取其助氣故以為烏呼劉孝威咏烏生八九子云氄毛
不自暖張翼強相呼杜詩無一字無來歴如此
鄜州省家遠媿梁江總還家尚黑頭舊注及劉辰翁評
注皆云總梁臣後歴陳入隋放還江都杜以其仕三朝
失節揭梁字媿之今考總放還時年已七十餘故其詩
亦自有白首入轘轅之句何言黑頭此自就總初陷侯
景時事自比耳按總傳初總年少仕梁有名景陷臺城
避難﨑嶇還會稽郡山隂都陽里公遘禄山難已近五
十歎已亂後還家不及總尚是黑頭時為可媿非以總
為堪媿下梁字學春秋筆法也
杜之去國以救房琯琯之貶雖以陳濤之敗實因諸王分
鎮之策深中肅宗之忌為纔者所搆而致集中詩為琯
傷者不一傷琯正傷已也而尤莫詳於荆南述懷之三
十韻中間盤石圭多剪為琯之建策原凶門轂少推又
若為琯之自將咎最一篇警策所在其漢庭和異域晉
史坼中台覇業尋常體宗臣忌諱災等語似又舉和親
回紇事較分鎮抑揚論之若曰琯去位始有和親事國
體損而宗臣以忌諱斥矣無非宛轉為琯出脱明已之
救琯者未為不是生平出處一大關目莫備此篇無一
字不深厚悱惻讀之如起少陵與之晤語向來諸家句
句錯解埋没至寶到今殊可太息
代宗避吐蕃幸陜倉卒中百官少有至者杜咏其事有
狼狽風塵裏羣臣安在哉之句公意中大有昔年靈武
追駕之感言隨主患難者少以嘆已之嘗效忠未蒙報
禮若僅為當日羣臣刺諷有何意味
唐音癸籖卷二十二
