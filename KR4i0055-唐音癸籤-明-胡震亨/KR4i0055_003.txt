唐音癸籖卷三
明胡震亨撰
法微二(通論各體詩四言言五言古言七言古律樂府律五律七律排)
(絶句和韻)(詠史聯句)(詠物諧體雜俳)
四言正體雅潤為本五言流調淸麗居宗(文心雕龍各以下通論)
(體)
興寄深微五言不如四言七言又其靡也况束之以聲
調俳優哉(李白)
七言律詩難於五言律詩五言絶句難於七言絶句(嚴滄)
(浪匠詩藪云五言絶調易古七言絶調易卑五言絶卽拙易於掩瑕七言絶雖高手難於中的可與此互參)
古樂府選體歌行有可入律者有不可入律者句法字
法皆然惟近體必不可入古耳(王弇州)
風雅之規典則居要離騷之致深永為宗古詩之妙專
求意象歌行之暢必由才氣近體之攻務先法律絶句
之構獨主風神(胡元瑞下同)
七言律於五言律猶七言古於五言古也五言古銜轡
有程步驟難展至七言古錯綜開闔頓挫抑揚古風之
變始極五言律宮商甫協節奏未舒至七言律暢達悠
揚紆徐委折近體之妙始窮
七言古差易於五言古七言律顧難於五言律何也五
言古意象渾融非造詣深者難於凑泊七言古體裁磊
落稍材情贍者輙易發舒五言律規模簡重卽家數小
者結構易工七言律字句繁靡縱才具宏者推&KR1201;難合
自五言古律以至五七言絶槩以溫雅和平為尚惟七
言歌行近體不然歌行自樂府語巳峭峻李杜大篇窮
極筆力若但以平調行之何能自拔七言律聲長語縱
體旣近靡字櫛句聯格尤易下材富力強猶或難之清
空文弱可登此壇乎
律詩句有必不可入古者古詩字有必不可為律者然
不多熟古詩未有能以律詩高天下者也初學輩不知
苦辣往往謂五言古詩易就率爾成篇因自詫好古薄
後世律不為不知律尚不工豈能工古徒為兩失而巳
詞人拈筆成律如左右逢源一遇古體竟日吟哦常恐
失却本相樂府兩字到老搖手不敢輕道李西涯楊鐵
崖都曾做過何嘗是來(王敬美)
四言詩須本風雅間及韋曹然各自為體勿得相雜(弇州)
(四言)
四言簡質句短而調未舒七言靡浮文繁而聲易雜折
繁簡之衷居文質之要蓋莫尚于五言故兩漢以還文
人藝士平生精力咸萃斯道(胡元瑞下同以下五言古)
五言古先熟讀國風離騷源流洞徹乃盡取兩漢襍詩
陳王全集及子桓公幹仲宣佳者枕籍諷詠工深日遠
神動機流一旦吮毫天真自露骨格旣定然後沿洄阮
左以窮其趣頏頡陸謝以采其華傍及陶韋以澹其思
博考李杜以極其變超乘而上可以掩迹千秋循轍而
趨無忝名家一代
作古詩先須辨體無論兩漢難至苦心模倣時隔一塵
卽為建安不可墮落六朝一語為三謝縱極俳麗不可
雜入唐音小詩欲作王韋長篇欲作老杜便應全用其
體亦不得他雜詞曲家非當家本色雖麗語博學無用
况此道乎(王敬美)
擬古樂府擬漢不可涉魏擬魏不可涉六朝擬六朝不
可涉唐用本題事而不失本曲調上也調不失而題小
舛次也題甚合而調或乖則失之千里矣(胡元瑞府以下樂)
樂府詩妙在可解不可解之間一涉議論便是鬼道(弇州)
七言古詩要鋪敘要有開合有風度迢逓險怪雄俊鏗
鏘忌庸俗軟腐須是波瀾開合如江海之波一波未平
一波復起又如兵家之陣方以為正又復為竒方以為
奇忽復是正出入變化不可紀極備此法者唯李杜也
開合燦然音韻鏗然法度森然神思悠然學問充然議
論超然(楊仲弘古以下七言)
七言歌行靡非樂府然至唐始暢其發也如千鈞之弩
一舉透革縱之則文漪落霞舒卷絢爛一入促節則凄
風急雨窈冥變幻轉折頓挫如天驥下坂明珠走盤收
之則如柝聲一擊萬騎忽歛寂然無聲(王弇州下同)
歌行有三難起調一也轉節二也收結三也惟收結為
尤難如作平調舒徐綿麗者結須為雅詞勿使不足令有
一唱三歎意奔騰洶湧驅突而來者須一截便住勿留
有餘中作竒語峻奪人魄者須令上下脉相顧一起一
伏一頓一挫有力無迹方成篇法
長歌但看其通篇大勢中間偶有拙句不失大體着一
巧句最害正氣(謝茂秦)
凡詩諸皆有繩墨惟歌行出自離騷樂府故極散漫縱
橫初學當擇唐人名篇脉絡分明句調婉暢易下手者
模彷成家後博取李杜大篇合變出奇窮高極遠又上
之兩漢樂府又上之楚人離騷以求其源本進于神化
(胡元瑞)
律傷嚴近寡恩大凡立意之初必有難易二塗學者不
能強所劣往往舍難而取易文章罕工每坐此也(唐子西)
(以下律詩)
律詩全在音節格調風神盡具音節中(胡元瑞)
律詩第二字側入為正格(如鳳律軒轅紀龍飛四十春之類)第二字平
入為偏格(如四更山吐月殘夜水明樓之類)唐名家詩多用正格用偏
格者槪少(沈存中)
三百篇以比興置篇首律詩則置在篇中如景聯所摹
物色或興而賦或賦而實比皆其義也(范德機參)
律詩不可多用虛字兩聯填實方好用唐以下事便不
古(趙孟頫)
對句好可得結句好難得發句好尤難得發端忌作舉
止收拾貴在出場(嚴滄浪)
五言如四十箇賢人著一箇屠沽輩不得覓句者若掘
得玉合有盖必有底但精心求之必得其寶(劉昭禹言以下五)
(律)
李夢陽云叠景者意必二闊大者半必細此最律詩三
昧如杜詔從三殿去碑到百蠻開野館濃花發春帆細
雨来前半闊大後半工細也浮雲連海岱平野入靑徐
孤嶂秦碑在荒城魯殿餘前景寓目後景感懷也唐法
律甚嚴惟杜變化莫測亦惟杜(胡元瑞下同)
作詩不過情景二端如五言律體前起後結中四句二
言景二言情此通例也唐初多於首二句言景對起止
結二句言情雖豐碩往往失之繁雜唐晚則第三四句
多作一串雖流動往往失之輕儇俱非正體惟沈宋李
王諸子格調莊嚴氣象閎麗最為可法第中四句大率
言景不善學者凑砌堆叠多無足觀老杜諸篇雖中聯
言景不少大率以情間之故習杜者句語或有枯燥之
嫌體裁絶無靡冗之病此初學入門第一義不可不知
若老手大筆則情景混融錯綜惟意又不可專泥此論
學五言律毋習王楊以前毋窺元白以後先取沈宋陳
杜蘇李諸集朝夕臨摹則風骨高華句語宏贍音節雄
亮比偶精嚴次及盛唐王岑孟李永之以風神暢之以
才氣和之以眞澹錯之以清新然後歸宿杜陵究竟絶
軌極深研幾窮神知化五言律法盡矣
五言律差易得雄渾加以二字便覺費力雖曼聲可聽
而古色漸稀七字為句字皆調美八句為篇句皆穩暢
雖復盛唐代不數人人不數首(弇州言以下七律)
七言律有起有承有轉有合起為破題或對景興起或
比起或引事起或就題起要突兀高遠如蘋風初發勢
欲捲浪承為頷聯或寫意或寫景或書事或用事引證
要接破題如驪龍之珠抱而不脱轉為頸聯或寫意寫
景書事用事引證與前聯之意相應相避要變化不窮
如魚龍出沒豗濤觀者無不神聳合為結句或就題結
或開一步或繳前聯之意或用事必放一句作散場如
截奔馬辭意俱盡如臨水送將歸辭盡意不盡知此則
七律思過半矣(楊仲弘參)
七言律不難中二聯難在發端及結句耳發端盛唐人
無不佳者結頗有之然亦無轉入他調及收頓不住之
病篇法有起有束有放有斂有喚有應大抵一開則一
闔一揚則一抑一象則一意無偏用者句法有直下者
有倒插者倒插最難非老杜不能也字法有虛有實有
沈有響虛響易工沈實難至五十六字如魏明帝凌雲
臺材木銖兩悉配乃可耳篇法之妙有不見句法者句
法之妙有不見字法者此是法極無迹人能之至境與
天會未易求也有俱屬象而妙者有俱屬意而妙者有
俱作高調而妙者有直下不偶對而妙者皆興與境詣
神合氣完使之然五言可耳七言恐未易能也勿和韻
勿拈險韻勿起結用傍韻勿偏枯勿求理勿搜僻勿用
六朝強造語勿用大歷以後事此詩家魔障愼之愼之
(弇州)
七言律對不屬則偏枯太屬則板弱二聯之中必使極
精切而極渾成極工密而極古雅極嚴整而極流動廼
為上則然二者理雖相成體實相反故古今文士難之
要之人力苟竭天眞必露非蕩思八荒游神萬古功深
百鍊才具千鈞不易語也(胡元瑞下同)
古詩之難莫難于五言古近體之難莫難于七言律五
十六字之中意若貫珠言如合璧其貫珠也如夜光走
盤而不失迴旋曲折之妙其合璧也如玉匣有盖而絶
無參差扭捏之痕纂組錦繡相鮮以為色宮商角徵互
合以成聲思欲深厚有餘而不可失之晦情欲纏綿不
迫而不可失之流肉不可使勝骨而骨又不可太露詞
不可使勝氣而氣又不可太揚莊嚴則清廟明堂沉著
則萬鈞九鼎高華則朗月繁星雄大則泰山喬嶽圓暢
則流水行雲變幻則凄風急雨一篇之中必數者兼備
迺稱全美故名流哲匠自古難之
高岑明淨整齊所乏遠韻王李精華秀朗時覺小疵學
者步高岑之高調含王李之風神更加以工部之雄深
變幻庶盡七言能事爾
作七言拗體者必以意興發端神情傅合渾融疎秀不
見穿鑿之跡頓挫抑揚自出宮商之表可耳雖老杜以
歌行入律亦是變風不宜多作作則傷境(弇州)
詩一題一首自為起合無論其一題數首者則合數首
為起合易而置之便不可蓋起句在前首而合句在後
首故也(范德機)
作排律法虛韻不如實韻堪押順聯不如逆聯有情(遯叟)
(排以下律)
作排律先熟讀宋駱沈杜諸篇倣其布格措詞則體裁
平整句調精嚴益以摩詰之風神太白之氣槩旣奄有
諸家美善咸備然後究極杜陵擴之以閎大濬之以沉
深鼓之以變化(胡元瑞)
七言排律創自老杜然亦不得佳盖七字為句束以聲
偶氣力已盡矣又欲衍之使長調高則難續而傷篇調
卑則易冗而傷句合璧猶可貫珠益艱(弇州)
絶句固自難五言尤甚離首即尾離尾即首而腰腹亦
自不可少妙在愈小而大愈促而緩吾嘗讀維摩經得
此法一丈室中置恒河沙諸天寶座丈室不增諸天不
減又一刹那定作六十小劫須如是乃得(弇州句以下絶)
顧華玉云五言絶以調古為上乘以情眞為得體調古
則韻高情眞則意遠華玉標此二者則雄竒俊亮皆所
不貴論雖稍偏自是五言絶第一義(胡元瑞下同)
七言絶語半於近體同其句格宛順節促於歌行倍夫
意味長永
七絶盛唐諸公用韻最嚴無旁出者命意得句以韻發
端突然而起意到辭工不假雕飾通首自混成無跡宋
人專重轉合刻意精鍊或難於起句借用旁韻牽強成
章此所以不同也(謝茂秦)
五言絶尚眞切質多勝文七言絶尚高華文多勝質五
言絶昉於兩漢七言絶起自六朝源流迥别體製自殊
至意當含蓄語務舂容則二者一律也(胡元瑞下同)
對結者須意盡如王之渙欲窮千里目更上一層樓高
達夫故鄕今夜思千里霜鬢明朝又一年添著一語不
得乃可(永嘉薛韶云老杜詩雖多至百韻亦首尾相應無間斷絶句或不然四句句各為對不貫穿者)
(為多另是一體不足多學)
絶句之法要婉曲回環刪蕪就簡句絶而意不絶多以
第三句為主而第四句發之有實接有虛接承接之間
開與合相關反與正相依順與逆相應一呼一吸宮商
自諧大抵起承二句固難然不過平直敘起為佳從容
承之為是至如宛轉變化工夫全在第三句若於此轉
變得好則第四句如順流之舟矣(楊仲弘)
詩人詠史最難妙在不增一語而情感自深若在作史
者不到處别生眼目固自好然尚是第二義也(詩法咏史)
詠物固要逼眞但恐注精點寫閑澹之氣易至偏失要
在不相謀而兩得始佳(方秋崖物以下咏)
詩固忌用巧太過然緣情體物自有天然工妙雖巧而
不見刻削之痕老杜細雨魚兒出微風燕子斜及穿花
蛺蝶深深見點水蜻蜓款款飛等語讀之渾然全似未
嘗用力此所以不礙其氣格超勝與晚唐諸家之體物
者迥别也咏物者宜于此細參(雨細着水面為漚魚常上浮而唸若大雨則伏)
(而不出矣燕體輕弱風猛則不能勝惟微風乃受以為勢故又有輕燕受風斜之語此十字殆無一字虛設至)
(蛺蝶蜻蜓一聯又妙在穿字點字若深深無穿字款款無點字亦不能喚出如此精微來葉石林)
詩固有以切為工者不傷格不貶調乃可咏物着題亦
自無嫌于切第單欲其切亦易易耳不切而切切而不
覺其切此一關前人不輕拈破也(胡元瑞物坡公云詩人有寫之功桑之)
(未落其葉沃若他木殆不可以當此林逋梅花詩云疎影橫斜水淸淺暗香浮動月黃昏决非桃李詩皮日休)
(白蓮詩云無情有恨何人見月冷風清欲墜時决非紅蓮詩此乃寫物之功若石曼卿紅梅詩云認桃無綠葉)
(辨杏有靑枝此村學中至陋語也)
和韻聯句皆易為詩害而無大益偶一為之可也然和
韻在於押字渾成聯句在於才力均敵聲華情實中不
露本等面目乃為貴耳(弇州韓聯句始栢梁人賦一句至唐愈孟郊有錯賦上句博)
(下句聯對者和詩用來詩之韻曰用韻依來詩之韻盡押之不必以次曰依韻并依其先後而次之曰次韻盛)
(唐人和詩不和韻晚唐人至有次韻者洪邁曰古人酬和詩必答其來意非如今人為次韻所局也如高適寄)
(杜云草玄今已畢此外更何求杜和云草玄吾豈敢賦或似相如韋迢寄杜云相憶無南鴈何時有報章杜和)
(云雖無南去鴈看取北來魚只以其來意往覆趣味自深何嘗和韻至大歴中李端盧綸野寺病居酬答始有)
(次韻後元白二公次韻益多皮陸則更盛矣今人倣傚至往返數四不止詩以道性情一拘韻脚性情果可得)
(而見耶句和韻聯)
雜詩自孔融離合鮑照建除溫嶠迴文傅咸集句而下
字謎人名鳥獸花木摹倣日煩不可勝數至唐人乃有
以婢僕詩登第孩兒詩取禍者詩文不朽大業學者雕
心刻骨窮晝夜致功猶懼弗窺奧眇暇役志及此皆詩
道之下流學人之大戒也(胡元瑞體雜俳諧)
唐音癸籖卷三
