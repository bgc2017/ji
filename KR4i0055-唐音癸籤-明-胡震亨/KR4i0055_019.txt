唐音癸籖卷十九
明胡震亨撰
詁箋四
上頭今世女子初笄曰上頭花蕊夫人宫詞年初十五
最風流新賜雲鬟使上頭入詩遂為雅語(遯叟下同)
入月黃帝内經月事以時下謂天癸也史記程姬有所
避不願進注天子諸侯羣妾以次進御有月事止不御
更不口說以丹注面目的的為識令女史見之王建宫
詞密奏君王知入月喚人相伴洗裙裾語雖情致但天
家何至自洗裙裾密奏云云更不諳丹的故事矣
時世粧唐婦人粧名時世頭因話錄西平王治家整肅
不許時世粧梳白樂天時世粧歌圓鬟無鬢堆髻樣斜
紅不暈頳面狀然亦有作時勢者權德輿詩叢鬢愁眉
時勢新元微之教閨人粧束詩人人總解爭時勢都大
須看各自宜豈時人避廟諱改世為勢乎抑以鬆鬢危
髻取勢頗高改勢字貎之乎正不如作時世為雅切耳
男子拜世謂婦人立拜起於武后其實不然周天元時
命内外命婦拜天臺皆執笏俯伏如男子可見以前婦
人無俯伏者惟下手立拜耳王建宫詞有云臨上馬時
齊賜酒男兒跽拜謝君王知當時宫女不作男子拜矣
本朝命婦入朝贊行四拜皆下手立拜惟謝拜賜時一
跪叩頭遵古禮也(于愼行筆塵云古者婦人肅拜兩膝齊作虚坐手至地而頭不下今以古)
(婦人之拜為揖故加之拳曲而跪)
靨飾說文靨頰輔也洛神賦明目善睞靨輔承權自吳
宫有獺髓補痕之事唐韋固妻少時為盗刃所刺以翠
掩之女粧遂有靨飾其字二音一音琰一音葉温飛卿
詞繡衫遮笑靨煙草雙飛蝶此音葉又云粉心黃蕊花
靨眉山兩點此音琰(楊升菴)
纏足張邦基墨莊漫錄云婦人之纏足傳記皆無所出
獨齊東昏有鑿金為蓮花帖地令潘妃行其上一事見
南史而不言其足若何又云古樂府六朝詞人體狀婦
人眉目唇口腰肢手指無不有獨無一言稱纏足唐之
杜牧李商隠之徒亦然僅韓偓香奩集有詠屧子一詩
六寸膚圓光緻緻唐尺短以今校之亦自小然亦不言
其弓也惟道山新聞云李後主宫嬪窅娘纖麗善舞後
主作金蓮高六尺蓮中作品色瑞蓮令窅娘以帛繞脚
令纖小屈上作新月狀着素襪舞其中回旋有凌雲之
態唐鎬咏之曰蓮中花更好雲裏月長新繇是人皆效
之以纖弓為妙以此知札脚自五代始也(輟耕錄)
愚謂纏足事始雖不見史傳然善讀史者自當以意求
之從來婦人足履之制惟晉書之五行志附見兩言云
男子屐方頭婦人圓頭而唐車服志為尤詳其言云后
妃大禮着舄燕見用履命婦服用舄履亦同而民俗不
盡遵用武德初婦人曳線鞾開元中用線鞋侍兒則着
履夫鞋鞾同圓頭之式圓頭適足小之用而履舄之方
而貴者反令賤者躡之詳繹時風纏足自寓亦何必明
白言之始謂史書有載哉大扺有男女來便分男女體
態婀娜細步纖小玉趺古人定蚤鑿此竅不待今日其
漸變漸妍或至五代始作弓樣則有之若謂纏束非始
古人待古人亦太村且拙矣鈿尺裁量減四分纖纖玉
笋褁輕雲五陵年少欺他醉笑把花前出畫裙杜牧有
詩新羅繡行纏足趺如春妍見晉清商曲纖纖作細步
精妙世無雙見漢焦仲卿妻詩云古無詩亦失考(遯叟)
寳祙祙女人脇衣也隋煬帝詩錦袖淮南舞寳祙楚宫
腰盧照鄰詩倡家寳祙蛟龍被謝偃詩細風吹寳祙輕
露濕紅紗是也或謂起自楊妃小說偽書不可信崔豹
古今注謂之腰綵注引左傳衵服謂日日近身衣也知
古已有之矣(升菴詩話)
輕容紗之至輕者有所謂輕容出唐類苑云輕容無花
薄紗也王建宫詞云嫌羅不着愛輕容元微之有寄白
樂天白輕容樂天製而為衣而詩中容字乃為流俗妄
改為庸又作庸榕盖不知其所出(齊東埜語)
屠蘇周王褎詩飛甍彫翡翠繡桷畫屠蘇屠蘇本草名
畫於屋上因草名以名屋杜詩云願隨金騕褭走置錦
屠蘇此屠蘇屋名也後人又借屋名以名酒孫思邈有
屠蘇酒方又大帽形類屋亦名屠蘇南史謠云屠蘇障
日覆兩耳是也(升菴詩話補遺)
榮韓退之詩前榮饌賓親沈括云禮洗當東榮屋翼謂
之榮東西注屋則有之未知前榮何在今考文選王元
長曲水詩序注榮為屋檐檐一名摘一名宇即屋之四
垂也又謂之楣又謂之梠則屋凡有檐處皆可謂之榮
矣故李華含元殿賦有風交四榮之說張祐法雲檜詩
謝家雙植本南榮南榮正前榮耳(藝苑雌黃參)
勾欄韻書木為之在階際古今注漢顧成廟槐樹設扶
老鉤欄其始也王建宫詞李長吉宫娃歌俱用為宫禁
華餙自晚唐李商隠輩用之倡家情詞如簾輕幕重金
鈎欄之類宋人相沿遂專以名教坊不復佗用漢書注
賣隸妾納闌中以為曲中麗餙稱可以為寓簡賤意專
稱亦可(遯叟)
屈戍今人家窗戶設鉸具或鐵或銅名曰環紐即古金
鋪之遺意北方謂之屈戍其稱甚古梁簡文詩織成屏
風金屈戍李商隠詩鎻香金屈戍李賀詩屈膝銅鋪鎖
阿甄屈膝當是屈戍(輟耕錄)
葳蕤鎻韓翃詩春樓不閉葳蕤鎖綠水廻通宛轉橋封
禪書紛綸葳蕤張楫曰亂貎錄異傳載建安中河間鬼
婦遺葳蕤鎻與人别其鎻以金縷相屈伸古樂府烏夜
啼歡下葳蕤鎻交儂那得住(陳晦伯)
泥窗蜀人謂糊窗為泥窗花蕊夫人宫詞云紅錦泥窗
遶四廊非曾遊蜀亦所不解(老學菴筆記)
綠沉杜甫詩雨抛金鎻甲苔臥綠沉槍薛蒼舒注引車
頻秦書云苻堅造金銀綠沉細鎧以綠沉為精鐵按北
史隋文帝嘗賜張奫綠沉甲獸文貝裝武庫賦云綠沉
之槍唐鄭槩聮句有亭亭孤笋綠沉槍之句續齊諧記
云王敬伯夜見一女命婢取酒提一綠沉漆盒王羲之
筆經有人以綠沉漆竹管見遺亦可愛翫蕭子雲詩云
綠沉弓項縱紫艾刀横拔恐綠沉如今以漆調雌黃之
類若調綠漆之其色深沉故謂之綠沉非精鐵也(姚寬叢語)
(或楊升菴云鄴中記石虎造象牙桃枝扇或綠沉色木雞色或紫紺色或鬱金色盖畫工設色名也)
退紅唐有一種色謂之退紅王建牡丹詩云粉光深紫
膩肉色退紅嬌王貞白倡樓行云龍腦香調水教人染
退紅花間集牀上小薰籠昭州新退紅盖退紅若今之
粉紅髹噐亦有作此色者今無之矣紹興末縑帛有一
等似皂而淡者謂之不肯紅亦退紅之類也(老學菴續筆記)
瓊可為白謝惠連雪賦庭列瑤階林挺瓊樹善注瓊赤
玉也瓊樹恐誤按瓊之為赤玉見說文但毛詩傳言瓊
非一惟云玉之美者非以為玉色名詩傳在說文前尤
可據謝盖用詩傳不用說文耳陳張正見雎陽生玉樹
雲夢起瓊田隋王衡璧臺如始搆瓊樹似新栽以及李
賀白天碎碎墮瓊芳李義山巳隨江令誇瓊樹又入盧
家妬玉堂並從謝作白用似不為誤(遯叟)
隠囊古人呼車&KR0008;之俗名顔師古曰&KR0008;韋囊在車中人
所馮伏也今謂之隠囊王右丞詩隠囊紗帽坐彈棋盖
取車中&KR0008;為坐彈棋耳顔氏家訓曰梁全盛日貴游子
弟駕長簷車跟高齒屐坐棋子方褥馮班絲隠囊名之
曰囊意其物視褥為高故用之馮亦用之坐也(鄭良孺)
尼師壇張希復與叚成式同賦宣律師袈裟云共覆三
衣中夜寒披時不鎮尼師壇無因盖得龍宫地畦裏塵
飛葉相殘梵語尼師壇此云隨坐衣唐言坐具也翻譯
名義云元佛初度五人及迦葉兄弟並製袈裟左臂坐
具在袈裟下後度諸衆徒侣漸多年少比丘儀容端美
入城乞食多為女愛由是製衣角在左肩後為風飄聽
以尼師壇鎮上此覆中夜外鎮也(遯叟)
越窑許渾詩沉水越瓶寒又越瓶秋水澄陸龜蒙詩九
秋風露越窑開奪得千峯翠色來越窑為諸窑之冠至
錢王時愈精臣庶不得通用謂之秋色即所謂柴窑者
是俗云若要看柴窑雨過青天色與許陸詩正同(留青日札)
暖簧笙簧必用高麗銅為之靘以綠臘簧暖則字正而
聲清越故必用焙而後可陸天隨詩曰妾思冷如簧時
時望君暖樂府亦有簧暖笙清之語(齊東野語)
蝦蟆更周遵道豹隠紀談内樓五更絶梆鼓交作謂之
蝦蟆更外方謂之攢點郝天挺云江南以木柝警夜曰
蝦蟆更張蠙錢塘夜宴詩觱篥調高山閣迥蝦蟆更促
海城寒詳詩意郝說為近(遯叟下同)
夜半鍾張繼夜半鐘聲到客船歐公以半夜非鳴鐘時
為語病庚溪詩話謂于鵠詩定知别後宫中作遙聽緱
山半夜鐘温庭筠悠然旅榜頻回首無復松窗半夜鐘
皇甫冉夜半隔山鐘陳羽隔水悠悠午夜鐘唐人屢用
詩眼引南史齊武帝景陽樓有三更五更鐘丘仲孚讀
書以中宵鐘為限阮景仲為吳興守禁夜半鐘云實有
半夜鐘用之不妨愚謂繼詩特言其早見行役勞耳胡
元瑞云詩流借景立言惟在聲律之調興象之合區區
事實彼豈暇計無論夜半是非即鐘聲聞否未可知也
尤為得解
三翼元微之詩光隂三翼過越絶書及水戰兵法内經
有大翼中翼小翼舟名盖戰船之輕捷者張景陽七命
浮三翼戲中沚梁元帝白華三翼舸三翼自相追張正
見三翼木蘭船並用此(鄭良孺)
五兩太白扁舟敬亭下五兩先飄颻權德輿曉風搖五
兩張祜南風吹五兩王維惡說南風五兩輕出郭景純
江賦覘五兩之動靜凡候風以雞羽重五兩繋五丈旗
顚立軍營中綄船上候之楚謂之五兩(留青日札)
歡帆余生長澤國每聞舟子呼造帆曰歡稱牽船之索
曰彈(平聲)子使風之帆為去聲意謂俗諺耳及觀唐樂府
有詩云蒲帆猶未織爭得一歡成而鍾會呼捉船索為
百丈趙氏注云百丈者牽船篾内地謂之宣(音彈)韓昌黎
詩云無因帆江水而韻書去聲内亦有扶帆切者是知
方言俗語皆有所據陸放翁入蜀聞舟人祠神方悟杜
詩長年三老攤錢之語亦此類也(齊東埜語)
活船白太傅詩暑退衣服乾潮生船舫活吳中以水長
船動為船活采入詩中便成佳句(閱耕餘錄)
彈棋戲之有彈棋始漢武以代蹴踘之勞其法用石為
局中隆外庳黑白棋各六枚先列棋相當下呼上擊之
以中者為勝李頎彈棋歌藍田美石青如砥黑白相分
十二子聮翩百中皆造微魏文手巾不足比緣邊度隴
未可嘉鳥跂星懸正復斜迴飈轉指速飛電拂四取五
旋風花按魏文帝彈棋賦緣邊間造長斜迭取丁廙賦
風馳火燎令牟取五梁元帝謝彈棋局啟鳳峙鷹揚信
難議擬鳥跂星懸何曾彷彿頎詩多本此魏文善此技
用手巾拂之無不中唐順宗在春宫日甚好之時多名
手至長慶末好事家猶見有局尚多解者今則不傳矣
(遯叟)
六赤葉子李洞有贈龍州李郎中先夢六赤後打葉子
詩六赤古之瓊畟今之骰子也葉子者如今之册葉唐
人藏書皆作卷軸後苦卷軸難數卷舒多以葉子寫之
如吳彩鸞唐韻李郤彩選之類是也骰子格本備檢用
故亦以葉子寫之因以為名唐世士人宴聚盛行葉子
格五代宋初猶然後漸廢不傳見歐陽歸田錄楊用修
以葉子為紙牌失之矣(陳晦伯)
唐音癸籖卷十九
