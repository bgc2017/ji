白氏文集卷第七
閑適三古調五言五十八首
題潯陽樓自此後詩江州司馬時
作
常愛陶彭澤文思何高玄又怪韋江州詩
情亦清閑今朝登此樓有以知其然大江
寒見底匡山青倚天深夜湓浦月平旦鑪
峯烟清輝與靈氣日夕供文篇我無二人
才孰為來其間因高偶成句俯仰愧江山
訪陶公舊宅并序
予夙慕陶淵明為人往歲渭川閑居嘗有
傚陶體詩十六首今遊廬山經柴桑過栗
里思其人訪其宅不能默默又題此詩云
垢塵不汚玉靈鳳不啄羶嗚呼陶靖節生
彼晉宋間心實有所守口終不能言永惟
孤竹子拂衣首陽山夷齊各一身窮餓未
為難先生有五男與之同飢寒腸中食不
充身上衣不完連徵竟不起斯可謂真賢
我生君之後相去五百年每讀五柳傳目
想心拳拳昔常詠遺風著為十六篇今來
訪故宅森若君在前不慕樽有酒不慕琴
無絃慕君遺榮利老死此丘園柴桑古村
落栗里舊山川不見籬下菊但餘墟中烟
子孫雖無聞族氏猶未遷每逢姓陶人使
我心依然
北亭
廬宫山下州湓浦沙邊宅宅北倚高岡迢
迢數千尺上有青青竹竹間多白石茅亭
居上頭豁達門四闢前楹卷簾箔北牖施
床席江風萬里來吹我涼浙浙日高公府
歸巾笏隨手擲脱衣恣搔首坐卧任所適
時傾一杯酒曠望湖天夕口詠獨酌謠目
送歸飛翮慙無出塵操未免折腰役偶獲
此閑居謬似高人跡
遊湓水
四月未全熱麥涼江氣秋湖山處處好最
愛湓水頭湓水從東來一派入江流可怜
似縈帶中有隨風舟命酒一臨汎捨鞍揚
棹謳放逥岸傍馬去逐波間鷗烟浪始渺
渺風襟亦悠悠初疑上河漢中若尋瀛洲
汀樹綠拂池沙草芳未休青蘿與紫葛枝
蔓垂相樛繋纜步平岸廻頭望江州城雉
映水見隠隠如蜃樓日入意未盡將歸復
少留到官行半歲今日方一遊此地來何
暮可以寫吾憂
答故人
故人對酒歎歎我在天涯見我昔榮遇念
我今蹉跎問我為司馬官意復如何答云
且勿歎聽我為君歌我本蓬蓽人鄙賤劇
泥沙讀書未百卷信口嘲風花自從筮仕
來六命三登科頋慙虚劣姿所得亦巳多
散員足庇身薄俸可資家省分輒自愧豈
為不遇耶煩君對杯酒為我一咨嗟
官舍内新鑿小池
簾下開小池盈盈水方積中㡳鋪白沙四
隅甃青石勿言不深廣但取幽人適泛灔
微雨朝泓澄明月夕豈無大江水波浪連
天白未如床席前方丈深盈尺清淺可狎
弄昏煩聊漱滌最愛曉暝時一片秋天碧
宿簡寂觀
巖白雲尚屯林紅葉初隕秋光引閑步不
知身遠近夕投靈洞宿卧覺塵機泯名利
心既忘市朝夢亦盡暫來尚如此况乃終
身隠何以療夜飢一匙雲母粉
讀謝靈運詩
吾聞達士道窮通順冥數通乃朝廷來窮
則江湖去謝公才廓落與世不相遇壯志
鬱不用須有所洩處洩為山水詩逸韻諧
竒趣大必籠天海細不遺草樹豈唯翫景
物亦欲攄心素往往即事中未能忘興諭
因知康樂作不獨在章句
北亭獨宿
悄悄壁下床紗籠耿殘燭夜半獨眠覺疑
在僧房宿
約心
黑鬢絲雪侵青袍塵土涴兀兀復騰騰江
城一爲佐朝就高齋上薰然負暄卧晩下
小池前澹然臨水坐巳約終身心長如今
日過
晩望
江城寒角動沙洲夕鳥還獨坐高亭上西
南望遠山
早春
雪消冰又釋景和風復暄滿庭田地濕薺
葉生牆根官舍悄無事日西斜掩門不開
莊老卷欲與何人言
春寢
何處春暄來微和生血氣氣薰肌骨暢東
䆫一昏睡是時正月晦假日無公事爛漫
不能休自午將及未緬思少健日甘寢常
自恣一從衰疾來枕上無此味
睡起晏坐
後亭晝眠足起坐春景暮新覺眼猶昏無
思心正住淡寂歸一性虛閑遺萬慮了然
此時心無物可譬喻本是無有鄉亦名不
用處行禪與坐忘同歸無異路
詠懷
盡日松下坐有時池畔行行立與坐卧中
懷澹無營不覺流年過亦任白髮生不為
世所薄安得遂閑情
春遊西林寺
下馬西林寺翛然進輕策朝為公府吏暮
作靈山客二月匡廬北冰雪始消釋陽藂
抽茗牙隂竇洩泉脉熙熙風土暖藹藹雲
嵐積散作萬壑春凝為一氣碧身閑易澹
泊官散無牽迫緬彼十八人古今同此適
是年淮寇起處處興兵革智士勞思謀戎
臣苦征役獨有不才者山中弄泉石
出山吟
朝詠遊仙詩暮歌采薇曲卧雲坐白石山
中十五宿行隨出洞水廻别緣巖竹早晩
重來遊心期瑶草綠
歲暮
巳任時命去亦從歲月除中心一調伏外
累盡空虚名宦意已矣林泉計何如擬近
東林寺溪邊結一廬
聞早鸎
日出眠未起屋頭聞早鸎忽如上林曉萬
年枝上鳴憶為近臣時秉筆直承明春深
視草暇旦暮聞此聲今聞在何處寂寞潯
陽城鳥聲信如一分别在人情不作天涯
意豈殊禁中聽
栽杉
勁葉森利劒孤莖挺端摽纔高四五尺勢
若干青霄移栽東䆫前愛爾寒不凋病夫
卧相對日夕閑蕭蕭昨為山中樹今為簷
下條雖然遇賞翫無乃近塵囂猶勝澗谷
底埋没隨衆樵不見鬱鬱松委質山上苖
過李生
蘋小蒲葉短南湖春水生子近湖邊住静
境稱高情我爲郡司馬散拙無所營使君
知性野衙退任閑行行携小榼去逢花輒
獨傾半酣到子舍下馬扣柴荆何以引我
步繞籬竹萬莖何以醒我酒吳音吟一聲
須臾進野飯飯稻茹芹英白甌青竹筯儉
㓗無羶腥欲去復徘徊夕鵶已飛鳴何當
重遊此待君湖水平
詠意
常聞南華經巧勞智憂愁不如無能者飽
食但遨遊平生愛慕道今日近此流自來
潯陽郡四序忽已周不分物黑白但與時
沉浮朝飡夕安寢用是為身謀此外即閑
放時尋山水幽春遊慧遠寺秋上庾公樓
或吟詩一章或飲茶一甌身心一無繋浩
浩如虚舟富貴亦有苦苦在心危憂貧賤
亦有樂樂在身自由
食笋
此州乃竹鄉春笋滿山谷山夫折盈抱抱
來早市鬻物以多為賤雙錢易一束置之
炊甑中與飯同時熟紫籜坼故錦素肌擘
新玉每日遂加飡經時不思肉久為京洛
客此味常不足且食勿踟蹰南風吹作竹
遊石門澗
石門無舊徑披榛訪遺跡時逢山水秋清
輝如古昔常聞慧遠輩題詩此巖壁雲覆
莓苔封蒼然無處覓蕭疎野生竹崩剝多
年石自從東晉後無復人遊歷獨有秋澗
聲潺湲空旦夕
招東鄰
小榼二升酒新簟六尺床能來夜話否池
畔欲秋涼
題元十八溪亭
怪君不喜仕又不遊州里今日到幽居了
然知所以宿君石溪亭潺湲聲滿耳飲君
螺杯酒醉卧不能起見君五老峯益悔居
城市愛君三男兒始歎身無子余方鑪峯
下結室爲居士山北與山東往來從此始
香鑪峯下新置草堂即事詠懷題於
石上
香鑪峯北面遺愛寺西偏白石何鑿鑿清
流亦潺潺有松數十株有竹千餘竿松張
翠&KR1259;盖竹倚青琅玕其下無人居惜哉多
歲年有時聚猨鳥終日空風烟時有沉冥
子姓白字樂天平生無所好見此心依然
如獲終老地忽乎不知還架巖結茅宇斸
壑開茶園何以洗我耳屋頭落飛泉何以
淨我眼砌下生白蓮左手携一壺右手挈
五絃傲然意自足箕踞於其間興酣仰天
歌歌中聊寄言言我本野夫誤為世網牽
時來昔捧日老去今歸山倦鳥得茂樹涸
魚反清源捨此欲焉往人間多險艱
草堂前新開一池養魚種荷日有幽
趣
淙淙冰峽水浩浩萬頃陂未如新塘上微
風動漣漪小萍加泛泛初蒲正離離紅鯉
二三寸白蓮八九枝遶水欲成徑護堤方
插籬已被山中客呼作白家池
白雲期
三十氣太壯胷中多是非六十身太老四
體不支持四十至五十正是退閑時年長
識命分心慵少營為見酒興猶在登山力
未衰吾年幸當此且與白雲期
登香爐峯頂
迢迢香鑪峯心存耳目想終年牽物役今
日方一往攀蘿蹋危石手足勞俯仰同遊
三四人兩人不敢上上到峯之頂目眩神
怳怳高低有萬尋闊狹無數丈不窮視聽
界焉識宇宙廣江水細如繩湓城小於掌
紛吾何屑屑未能脱塵鞅歸去思自嗟低
頭入蟻壤
答崔侍郎錢舍人書問因繼以詩
旦暮兩蔬食日中一閑眠便是了一日如
此已三年心不擇時適足不揀地安窮通
與遠近一貫無兩端常見今之人其心或
不然在勞則念息處静巳思喧如是用身
心無乃自傷殘坐輸憂惱便况得形神全
吾有二道友譪譪崔與錢同飛青雲路獨
墮黃泥泉歲暮物萬變故情何不遷應為
平生心與我同一源帝鄉遠於日美人高
在天誰謂萬里别常若在目前泥泉樂者
魚雲路遊者鸞勿言雲泥異同在逍遥間
因君問心地書後偶成篇慎勿說向人人
多笑此言
烹葵
昨卧不夕食今起乃朝飢貧厨何所有炊
稻烹秋葵紅粒香復軟綠英滑且肥飢來
止於飽飽後復何思思憶榮遇日迨今窮
退時今亦不凍餒昔亦無餘資口既不減
食身又不減衣撫心私自問何者是榮衰
勿學常人意其間分是非
小池二首
晝倦前齋熱晩愛小池清映林餘景没近
水微涼生坐把蒲葵扇閑吟三兩聲
有意不在大湛湛方丈餘荷側瀉清露萍
開見游魚每一臨此坐憶歸青溪居
閉關
我心忘世久世亦不我干遂成一無事因
得常掩關掩關來幾時髣髴二三年著書
巳盈帙生子欲能言始悟身向老復悲世
多艱迴顧趨時者役役塵壤間歲暮竟何
得不如且安閑
弄龜羅
有姪始六歲字之為阿龜有女生三年其
名曰羅兒一始學笑語一能誦歌詩朝戲
抱我足夜眠枕我衣汝生何其晩我年行
已衰物情少可念人意老多慈酒美竟湏
壊月圓終有虧亦如恩愛緣乃是憂惱資
舉世同此累吾安能去之
截樹
種樹當前軒樹高柯葉繁惜哉遠山色隠
此蒙籠間一朝持斧斤手自截其端萬葉
落頭上千峯來面前忽似決雲霧豁達覩
青天又如所念人久别一欵顏始有清風
至稍見飛鳥還開懷東南望目遠心遼然
人各有偏好物莫能兩全豈不愛柔條不
如見青山
望江樓上作
江畔百尺樓樓前千里道憑高望平遠亦
足舒懷抱驛路使憧憧關防兵草草及兹
多事日尤覺閑人好我年過不惑休退誠
非早從此拂塵衣歸山未為老
題座隅
手不任執殳肩不能荷鋤量力揆所用曾
不敵一夫幸因筆硯功得升仕進途歷官
凡五六祿俸及妻奴左右有兼僕出入有
單車自奉雖不厚亦不至飢劬若有人及
此傍觀為何如雖賢亦為幸况我鄙且愚
伯夷古賢人魯山亦其徒時哉無奈何俱
化為餓殍念彼益自愧不敢忘斯湏平生
榮利心破滅無遺餘猶恐塵妄起題此於
座隅
昔與微之在朝日同蓄休退之心迨
今十年淪落老大追尋前約且結後
期
往子為御史伊余忝拾遺皆逢盛明代俱
登清近司予繋玉為珮子曳繡為衣從容
香烟下同侍白玉墀朝見寵者辱暮見安
者危紛紛無退者相顧令人悲宦情君早
厭世事我深知常於榮顯日已約林泉期
况今各流落身病齒髮衰不作卧雲計攜
手欲何之待君女嫁後及我官滿時稍無
骨肉累粗有漁樵資歲晩青山路白首期
同歸
垂釣
臨水一長嘯忽思十年初三登甲乙第一
入承眀廬浮生多變化外事有盈虛今來
伴江叟沙頭坐釣魚
晩鷰
百鳥乳雛畢秋鷰獨蹉跎去社日已近㗸
泥意如何不悟時節晩徒施功用多人間
事亦爾不獨鷰營窠
贖雞
清晨臨江望水禽正諠繁鳬鴈與鷗鷺游
颺戲朝暾適有鬻雞者挈之來遠村飛鳴
彼何樂窘束此何冤喔喔十四鶵罩縛同
一樊足傷金距蹜頭搶花冠飜經宿廢飲
啄日高詣屠門遲逥未死間飢渴欲相吞
常慕古人道仁信及魚豚見兹生惻隠贖
放雙林園開籠解索時雞雞聽我言購爾
鏹三百小惠何足論莫學銜環雀﨑嶇謾
報恩
秋日懷杓直
晩來天色好獨出江邊步憶與李舍人曲
江相近住常云遇清景必約同幽趣若不
訪我來還須覓君去開眉笑相見把手期
何處西寺老胡僧南園亂松樹携持小酒
榼吟詠新詩句同出復同歸從朝直至暮
風雨忽消散江山眇迴互潯陽與涔陽相
望空雲霧心期自乖曠時景還如故今日
郡齋中秋光誰共度
食後
食罷一覺睡起來兩甌茶舉頭看日影已
復西南斜樂人惜日促憂人厭年賖無憂
無樂者長短任生涯
齊物二首
青松高百丈綠蕙仾數寸同生大塊間長
短各有分長者不可退短者不可進若用
此理推窮通兩無悶
椿夀八千春槿花不經宿中間復何有冉
冉孤生竹竹身三年老竹色四時綠雖謝
椿有餘猶勝槿不足
山下宿
獨到山下宿静向月中行何處水邊碓夜
舂雲毋聲
題舊寫真圖
我昔三十六寫貌在丹青我今四十六衰
顇卧江城豈比十年老曾與衆苦并一照
舊圖畫無復昔儀形形影默相顧如弟對
老兄况使他人見能不昧平生羲和鞭日
走不為我少停形骸屬日月老去何足驚
所恨凌烟閣不得畫功名
閑居
肺病不飲酒眼昏不讀書端然無所作身
意閑有餘雞栖籬落晩雪映林木疎幽獨
已云極何必山中居
對酒示行簡
今旦一樽酒歡暢何怡怡此樂從中來他
人安得知兄弟唯二人遠别恒苦悲今春
自巴峡萬里平安歸復有雙幼妹笄年未
結褵昨日嫁娶畢良人皆可依憂念兩消
釋如刀斷羈縻身輕心無繋忽欲凌空飛
人生苟有累食肉常如飢我心既無苦飲
水亦可肥行簡勸爾酒停杯聽我辭不歎
鄉國遠不嫌官祿微但願我與爾終老不
相離
詠懷
冉求與顏淵卞和與馬遷或罹天六極或
被人刑殘顧我信為幸百骸且完全五十
不為夭吾今欠數年知分心自足委順身
常安故雖窮退日而無戚戚顏昔有榮先
生從事於其間今我不量力舉心欲攀援
窮通不由已歡戚不由天命即無奈何心
可使泰然且務由已者省躬諒非難勿問
由天者天高難與言
夜琴
蜀桐木性實楚絲音韻清調慢彈且緩夜
深十數聲入耳淡無味愜心潛有情自弄
還自罷亦不要人聽
山中獨吟
人各有一癖我癖在章句萬緣皆已銷此
病獨未去每逢美風景或對好親故高聲
詠一篇怳若與神遇自為江上客半在山
中住有時新詩成獨上東巖路身倚白石
崖手攀青桂樹狂吟驚林壑猨鳥皆窺覻
恐為世所嗤故就無人處
達理二首
何物壯不老何時窮不通如彼音與律宛
轉旋為宫我命獨何薄多悴而少豐當壯
已先衰暫泰還長窮我無奈命何委順以
待終命無奈我何方寸如虚空瞢然與化
俱混然與俗同誰能坐自若齟齬扵其中
舒姑化為泉牛哀病作虎或柳生肘間或
男變為女鳥獸及水木本不與民伍胡然
生變遷不待死歸土百骸是已物尚不能
為主況彼時命間倚伏何足數時來不可
遏命去焉能取唯當養浩然吾聞達人語
湖亭晩望殘水
湖上秋泬寥湖邊晩蕭瑟登亭望湖水水
縮湖底出清渟得早霜明滅浮殘日流注
隨地勢窪坳無定質泓澄白龍卧宛轉青
蛇屈破鏡折劒頭光茫又非一久為山水
客見盡幽奇物及來湖亭望此狀難談悉
乃知天地間勝事殊未畢
郭虚舟相訪
朝暖就南軒暮寒歸後屋晩酒一兩杯夜
棋三數局寒灰埋暗火曉焰凝殘燭不嫌
貧冷人時來同一宿
白氏文集卷第七
