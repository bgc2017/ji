白氏文集卷第一
諷諭一古調詩五言凡六十五首
賀雨詩
皇帝嗣寶曆元和三年冬自冬及春暮不
雨旱爞爞上心念下民懼歲成災凶遂下
罪巳詔殷勤告萬邦帝曰予一人繼天承
祖宗憂勤不遑寧夙夜心忡忡元年誅劉
闢一舉靖巴邛二年戮李錡不戰安江東
顧惟眇眇德遽有巍巍功或者天降沴無
乃儆予躬上思答天戒下思致時邕莫如
率其身慈和與儉恭乃命罷進獻乃命賑
饑窮宥死降五刑責已寬三農宮女出宣
徽廏馬減飛龍庶政靡不舉皆出自宸衷
奔騰道路人傴僂田野翁歡呼相告報感
泣涕沾胷順人人心悅先天天意從詔下
纔七日和氣生沖融凝爲悠悠雲散作習
習風晝夜三日雨淒淒復濛濛萬心春熙
熙百穀青芃芃人變愁爲喜歲易儉爲豐
乃知王者心憂樂與衆同皇天與后土所
感無不通冠珮何鏘鏘將相及王公蹈舞
呼萬歲列賀明庭中小臣誠愚陋職忝金
鑾宮稽首再三拜一言獻天聰君以明爲
聖臣以直爲忠敢賀有其始亦願有其終
讀張籍古樂府詩
張君何爲者業文三十春尤工樂府詩舉
代少其倫爲詩意如何六義互鋪陳風雅
比興外未嘗著空文讀君學仙詩可諷放
佚君讀君董公詩可誨貪暴臣讀君商女
詩可感悍婦仁讀君勤齊詩可勸薄夫淳
上可裨教化舒之濟萬民下可理情性卷
之善一身始從青衿歲迨此白髮新日夜
秉筆吟心苦力亦勤時無采詩官委弃如
泥塵恐君百歲後滅沒人不聞願藏中祕
書百代不湮淪願播内樂府時得聞至尊
言者志之苗行者文之根所以讀君詩亦
知君爲人如何欲五十官小身賤貧病眼
街西住無人行到門
孔戡詩
洛陽誰不死戡死聞長安我是知戡者聞
之涕泫然戡佐山東軍非義不可干拂衣
向西來其道直如絃從事得如此人人以
爲難人言明明代合置在朝端或望居諫
司有事戡必言或望居憲府有邪戡必彈
惜哉兩不諧沒齒爲閑官竟不得一日謇
謇立君前形骸隨衆人歛葬北邙山平生
剛腸内直氣歸其間賢者爲生民生死懸
在天謂天不愛人胡爲生其賢爲天果愛
民胡爲奪其年茫茫元化中誰執如此權
凶宅詩
長安多大宅列在街西東往往朱門内房
廊相對空梟鳴松桂枝狐藏蘭菊叢蒼苔
黃葉地日暮多旋風前主爲將相得罪竄
巴庸後主爲公卿寢疾歿其中連延四五
主殃禍繼相鍾自從十年來不利主人翁
風雨壊簷隙蛇鼠穿牆墉人疑不敢買日
毁土木功嗟嗟俗人心甚矣其愚蒙但恐
災將至不思禍所從我今題此詩欲悟迷
者胸凡爲大官人年祿多高崇權重持難
久位高勢易窮驕者物之盈老者數之終
四者如寇盗日夜來相攻假使居吉土孰
能保其躬因小以明大借家可諭邦周秦
宅崤函其宅非不同一興八百年一死望
夷宮寄語家與國人凶非宅凶
夢仙詩
人有夢仙者夢身升上清坐乘一白鶴前
引雙紅旌羽衣忽飄飄玉鸞俄錚錚半空
直下視人世塵冥冥漸失鄉國處纔分山
水形東海一片白列岳五點青須臾羣仙
來相引朝玉京安期羨門輩列侍如公卿
仰謁玉皇帝稽首前致誠帝言汝仙才努
力勿自輕却後十五年期汝不死庭再拜
受斯言既窹喜且驚祕之不敢泄誓志居
巖扃恩愛捨骨肉飲食斷羶腥朝飡雲母
散夜吸沆瀣精空山三十載日望輜軿迎
前期過已久鸞鶴無來聲齒髮日衰白耳
目減聰明一朝同物化身與糞壤并神仙
信有之俗力非可營苟無金骨相不列丹
臺名徒傳辟穀法虛受燒丹經只自取勤
苦百年終不成悲哉夢仙人一夢誤一生
觀刈麥詩時爲盩厔縣
田家少閑月五月人倍忙夜來南風起小
麥覆隴黃婦姑荷簞食童稚攜壷漿相隨
餉田去丁壯在南岡足蒸暑土氣背灼炎
天光力盡不知熱但惜夏日長復有貧婦
人抱子在其傍右手秉遺穗左臂懸弊筐
聽其相顧言聞者爲悲傷家田輸稅盡拾
此充飢腸今我何功德曾不事農桑吏禄
三百石歲晏有餘粮念此私自愧盡日不
能忘
題海圖屏風詩元和巳丑年作
海水無風時波濤安悠悠鱗介無小大遂
性各沉浮突兀海底鼇首冠三神丘鉤網
不能制其來非一秋或者不量力謂兹鼇
可求屓贔牽不動綸絶沉其鉤一鼇既頓
頷諸鼇齊掉頭白濤與黑浪呼吸繞咽喉
噴風激飛廉鼓波怒陽侯鯨鯢得其便張
口欲吞舟萬里無活鱗百川多倒流遂使
江漢水潮宗意亦休蒼然屏風上此畫良
有由
羸駿詩
驊騮失其主羸餓無人牧向風嘶一聲莽
蒼黃河曲踏冰水畔立卧雪塜間宿歲暮
田野空寒草不滿腹豈無市駿者盡是凡
人目相馬失於瘦遂遺千里足村中何擾
擾有吏徵芻粟輸彼軍厩中化作駑駘肉
廢琴詩
絲桐合爲琴中有太古聲古聲淡無味不
稱今人情玉徽光彩滅朱絃塵土生廢弃
來巳久遺音尚泠泠不辭爲君彈縦彈人
不聽何物使之然羌笛與秦箏
李都尉古劒詩
古劒寒黯黯鑄來幾千秋白光納日月紫
氣排斗牛有客借一觀愛之不敢求湛然
玉匣中秋水澄不流至寶有本性精剛無
與儔可使寸寸折不能繞指柔願快直士
心將斷佞臣頭不願報小怨夜半刺私讎
勸君愼所用無作神兵羞
雲居寺孤桐詩
一株青玉立千葉綠雲委亭亭五丈餘高
意猶未已山僧年九十清淨老不死自云
手種時一顆青桐子直從萌芽拔高自毫
末始四面無附枝中心有通理寄言立身
者孤直當如此
京兆府新栽蓮詩時爲盩厔尉趨
府作
汚溝貯濁水水上葉田田我來一長歎知
是東溪蓮下有清泥汚馨香無復全上有
紅塵撲顔色不得鮮物性猶如此人事亦
宜然託根非其所不如遭棄捐昔在溪中
日花葉媚清漣今來不得地顦顇府門前
月夜登閣避暑詩
旱久炎氣甚中人若燔燒清風隱何處草
樹不動搖何以避暑氣無如出塵囂行行
都門外佛閣正岧嶤清涼近高生煩熱委
靜銷開襟當軒坐神泰神飄飄迴看歸路
傍禾黍盡枯焦獨善誠有計將何救旱苗
初授拾遺詩
奉詔登左掖束帶參朝議何言初命卑且
脫風塵吏杜甫陳子昂才名括天地當時
非不遇尚無過斯位况子蹇薄者寵至不
自意驚近白日光慙非青雲器天子方從
諫朝廷無忌諱豈不思匪躬適遇時無事
受命巳旬月飽食隨班次諫紙忽盈箱對
之終自愧
贈元稹詩
自我從宦遊七年在長安所得唯元君乃
知定交難豈無山上苗徑寸無歲寒豈無
要津水咫尺有波瀾之子異於是久處誓
不諼無波古井水有節秋竹竿一爲同心
友三及芳歲蘭花下鞍馬遊雪中杯酒歡
衡門相逢迎不具帶與冠春風日高睡秋
月夜深看不爲同登科不爲同署官所合
在方寸心源無異端
哭劉敦質詩
小樹兩株栢新土三尺墳蒼蒼白露草此
地哭劉君哭君豈無辭辭云君子人如何
天不弔窮悴至終身愚者多貴壽賢者獨
賤迍龍亢彼無悔蠖屈此不伸哭罷持此
辭吾將詰羲文
答友問詩
大圭廉不割利劒用不缺當其斬馬時良
玉不如鐵置鐵在洪爐鐵消易如雪良玉
同其中三日燒不熱君疑才與德詠此知
優劣
雜興三首
楚王多内寵傾國選嬪妃又愛從禽樂馳
騁每相隨錦韝臂花隼羅袂控金羈遂習
宮中女皆如馬上兒色禽合爲荒刑政兩
巳衰雲夢春仍獵章華夜不歸東風二月
天春鴈正離離美人挾銀鏑一發疊雙飛
飛鴻驚斷行歛翅避蛾眉君王顧之笑弓
箭生光輝迴眸語君曰昔聞莊王時有一
愚夫人其名曰樊姬不有此遊樂三載斷
鮮肥
越國政初荒越天旱不巳風日燥水田水
涸塵飛起國中新下令官渠禁流水流水
不入田壅入王宮裏餘波養魚鳥倒影浮
樓雉澹灔九折池縈迴十餘里四月芰荷
發越王日遊嬉左右好風來香動芙蓉蘂
但愛芙蓉香乂種芙蓉子不念閶門外千
里稻苗死
吳王心日侈服翫盡竒瓌身臥翠羽帳手
持紅玉杯冠垂明月珠帶束通天犀行動
自矜顧數步一徘徊小人知所好懷寶四
方來奸邪得藉手從此倖門開古稱國之
寶穀米與賢才今看君王眼視之如塵灰
伍員諫已死浮屍去不迴姑蘇臺下草麋
鹿暗生麑
宿紫閣山北村詩
晨遊紫閣峯暮宿山下村村老見予喜爲
予開一鐏舉杯未及飲暴卒來入門紫衣
挾刀斧草草十餘人奪我蓆上酒掣我盤
中飡主人退後立歛手反如賓庭中有竒
樹種來三十春主人惜不得持斧斷其根
口稱采造家身屬神策軍主人愼勿語中
尉正承恩
讀漢書詩
禾黍與稂莠雨來同日滋桃李與荆棘霜
降同夜萎草木既區别榮枯那等夷茫茫
天地意無乃太無私小人與君子用置各
有宜奈何西漢末忠邪並信之不然盡信
忠早絶邪臣窺不然盡信邪早使忠臣知
優游兩不斷盛業日巳衰痛矣蕭京輩終
令陷禍機每讀元成紀憤憤令人悲寄言
爲國者不得學天時寄言爲臣者可以鑑
於斯
贈樊著作詩
陽城爲諫議以正事其君其手如屈軼舉
必指佞臣卒使不仁者不得秉國鈞元稹
爲御史以直立其身其心如肺石動必達
窮民東川八十家冤憤一言伸劉闢肆亂
心殺人正紛紛其㛐曰庾氏棄絶不爲親
從使萌逆節隱心潛負恩其佐曰孔戡捨
去不爲賓凡此士與女其道天下聞常恐
國史上但記鳳與麟賢者不爲名名彰教
乃敦每惜若人輩身死名亦淪君爲著作
郎職廢志空存雖有良史才直筆無所申
何不自著書實錄彼善人編爲一家言以
備史闕文
蜀路石婦詩
道傍一石婦無記復無銘傳是此鄕女爲
婦孝且貞十五嫁邑人十六夫征行夫行
一十載婦獨守孤煢其夫有父母老病不
安寧其婦執婦道一一如禮經晨昏問起
居恭順發心誠藥餌自調節膳羞必甘馨
夫行竟不歸婦德轉光明後人高其節刻
石像婦形儼然整衣巾若立在閨庭似見
舅姑禮如聞環珮聲至今爲婦者見此孝
心生不比山頭石空有望夫名
折劒頭詩
拾得折劒頭不知折之由一握青蛇尾數
寸碧峯頭疑是斬鯨鯢不然刺蛟虬缺落
泥土中委棄無人收我有鄙介性好剛不
好柔勿輕直折劒猶勝曲全鉤
登樂遊園望詩
獨上樂遊園四望天日曛東北何靄靄宮
闕入烟雲愛此高處立忽如遺垢氛耳目
暫清曠懷抱鬱不伸下視十二街綠樹間
紅塵車馬徒滿眼不見心所親孔生死洛
陽元九謫荆門可憐南北路高盖者何人
酬元九對新栽竹有懷見寄
昔我十年前與君始相識曾將秋竹竿比
君孤且直中心一以合外事紛無極共保
秋竹心風霜侵不得始嫌梧桐樹秋至先
改色不愛楊柳枝春來軟無力憐君别我
後見竹長相憶常欲在眼前故栽庭戶側
分首今何處君南我在北吟我贈君詩對
之心惻惻
感鶴詩
鶴有不羣者飛飛在野田飢不啄腐鼠渴
不飲盗泉貞姿自耿介雜鳥何翩翾同遊
不同志如此十餘年一興嗜欲念遂爲矰
繳牽委質小池内爭食羣雞前不惟懷稻
粱兼亦竸腥羶不唯戀主人兼亦狎烏鳶
物心不可知天性有時遷一飽尚如此況
乘大夫軒
春雪
元和歲在卯六年春二月月晦寒食天天
隂夜飛雪連宵復竟日浩浩殊未歇大似
落鵝毛密如飄玉屑寒銷春茫蒼氣變風
凛冽上林草盡沒曲江水復結紅乾杏花
死綠凍楊枝折所憐物性傷非惜年芳絶
上天有時令四序平分别寒燠苟反常物
生皆夭閼我觀聖人意魯史有其說或記
水不冰或書霜不殺上將儆正教下以防
災孽兹雪今如何信美非時節
高僕射詩
富貴人所愛聖人去其泰所以致仕年著
在禮經内玄元亦有訓知止則不殆二䟽
獨能行遺跡東門外清風久銷歇迨此尚
千載斯人古亦稀何況今之代遑遑名利
客白首千百輩唯有高僕射七十懸車盖
我年雖未老歲月亦云邁預恐耄及時貪
榮不能退中心私自儆何以爲我戒故作
僕射詩書之於大帶
白牡丹詩和錢學士作
城中看花客旦暮走營營素華人不顧亦
占牡丹名閉在深寺中車馬無來聲唯有
錢學士盡日遶叢行怜此皓然質無人自
芳馨衆嫌我獨賞移植在中庭留光夜不
暝迎光曙先明對之心亦靜虚白相向生
唐昌玉蘂花攀翫衆所爭折來比顔色一
種如瑶瓊彼因稀見貴此以多爲輕始知
無正色愛惡隨人情豈惟花獨爾理與人
事并君看入時者紫豔與紅英
贈内詩
生爲同室親死爲同穴塵他人尚相勉而
況我與君黔婁固窮士妻賢忘其貧冀缺
一農夫妻敬儼如賓陶潛不營生翟氏自
㸑薪梁鴻不肯仕孟光甘布裙君雖不讀
書此事耳亦聞至此千載後傳是何如人
人生未死間不能忘其身所須者衣食不
過飽與温蔬食足充飢何必膏粱珍繒絮
足禦寒何必錦繡文君家有貽訓清白遺
子孫我亦貞苦士與君新結婚庶保貧與
素偕老同欣欣
寄唐生詩
賈誼哭時事阮籍哭路岐唐生今亦哭異
代同其悲唐生者何人五十寒且飢不悲
口無食不悲身無衣所悲忠與義悲甚則
哭之太尉擊賊日尚書叱盗時大夫死兇
寇諫議謫蠻夷每見如此事聲發涕輒隨
往往聞其風俗士猶或非怜君頭半白其
志竟不衰我亦君之徒鬱鬱何所爲不能
發聲哭轉作樂府詩篇篇無空文句句必
盡規功高虞人箴痛甚騷人辭非求宮律
高不務文字竒惟歌生民病願得天子知
未得天子知甘受時人嗤藥良氣味苦琴
淡音聲稀不懼權豪怒亦任親朋譏人竟
無奈何呼作狂男兒每逢羣盗息或遇雲
霧披但自高聲歌庶幾天聽卑歌哭雖異
名所感則同歸寄君三十章與君爲哭詞
傷唐衢二首
自我心存道外物少能逼常排傷心事不
爲長歎息忽聞唐衢死不覺動顔色悲端
從東來觸我心惻惻伊昔未相知偶遊滑
臺側同宿李翺家一言如舊識酒酣出送
我風雪黃河北日西並馬頭語别至昏黑
君歸向東鄭我來遊上國交心不交面從
此重相憶憐君儒家子不得詩書力五十
著青衫試官無祿食遺文僅千首六義無
差忒散在京華間何人爲收得
二
憶昨元和初忝備諫官位是時兵革後生
民正憔悴但傷民病痛不識時忌諱遂作
秦中吟一吟悲一事貴人皆怪怒閑人亦
非訾天高未及聞荆棘生滿地唯有唐衢
見知我平生志一讀興歎嗟再吟垂涕泗
因和三十韻手題遠緘寄致吾陳杜間賞
愛非常意此人無復見此詩尤可貴今日
開篋看蠧魚損文字不知何處葬欲問先
歔欷終去哭墳前還君一掬淚
問友詩
種蘭不種艾蘭生艾亦生根荄相交長莖
葉相附榮香莖與臭葉日夜俱長大鋤艾
恐傷蘭溉蘭恐滋艾蘭亦未能溉艾亦未
能除沈吟意不决問君合何如
悲哉行
悲哉爲儒者力學不知疲讀書眼欲暗秉
筆手生胝十上方一第成名常苦遲縱有
宦達者兩鬢巳成絲可憐少壯日適在窮
賤時丈夫老且病焉用富貴爲沉沉朱門
宅中有乳臭兒狀貎如婦人光眀膏粱肌
手不把書卷身不擐戎衣二十襲封爵門
承勲戚資春來日日出服御何輕肥朝從
薄徒飲暮有倡樓期封錢還酒債堆金選
蛾眉聲色狗馬外其餘一無知山苗與澗
松地勢隨高卑古來無奈何非君獨傷悲
紫藤詩
藤花紫蒙茸藤葉青扶疎誰謂好顔色而
爲害有餘下如蛇屈盤上若繩縈紆可憐
中間樹束縛成枯株柔蔓不自勝嫋嫋挂
空虚豈知纏樹木千夫力不如先柔後爲
害有似諛佞徒附著君權勢君迷不肯誅
又如妖婦人綢繆蠱其夫可憐壊人室夫
惑不能除寄言邦與家所愼在其初毫末
不早辯滋蔓信難圖願以藤爲誡銘之於
座隅
放鷹詩
十月鷹出籠草枯雉兔肥下韝隨指顧百
擲無一遺鷹翅疾如風鷹爪利如錐本爲
鳥所設今爲人所資孰能使之然有術甚
易知取其向背性制在飢飽時不可使長
飽不可使長飢飢則力不足飽則背人飛
乘飢縱搏擊未飽須縶維所以爪翅功而
人坐收之聖明馭英雄其術亦如斯鄙語
不可棄吾聞諸獵師
慈烏夜啼詩
慈烏失其母啞啞吐哀音晝夜不飛去經
年守故林夜夜夜半啼聞者爲沾襟聲中
如告訴未盡反哺心百鳥豈無母爾獨哀
怨深應是母慈重使爾悲不任昔有吳起
者母歿喪不臨嗟哉斯徒輩其心不如禽
慈烏復慈烏鳥中之曾參
鷰詩示劉叟
梁上有雙鷰翩翩雄與雌銜泥兩椽間一
巢生四兒四兒日夜長索食聲孜孜青蟲
不易捕黃口無飽期觜爪雖欲弊心力不
知疲須臾十來往猶恐巢中飢辛勤三十
日母瘦雛漸肥喃喃教言語一一刷毛衣
一旦羽翼成引上庭樹枝舉翅不迴顧隨
風四散飛雌雄空中鳴聲盡呼不歸却入
空巢裏啁啾終夜悲鷰鷰爾勿悲爾當返
自思思爾爲雛日高飛背母時當時父母
念今日爾應知
采地黃者詩
麥死春不雨禾損秋早霜歲晏無口食田
中采地黃采之將何用持以易糇糧凌晨
荷鋤去薄暮不盈筐攜來朱門家賣與白
面郎與君啖肥馬可使照地光願易馬殘
粟救此苦飢腸
初入太行路詩
天冷日不光太行峯蒼莽嘗聞此中險今
我方獨往馬蹄凍且滑羊腸不可上若比
世路難猶自平於掌
鄧魴張徹落第詩
古琴無俗韻奏罷無人聽寒松無妖花枝
下無人行春風十二街軒騎不暫停奔車
看牡丹走馬聽秦箏衆目悅芳豔松獨守
其貞衆耳喜鄭衛琴亦不改聲懷哉二夫
子念此無自輕
送王處士詩
王門豈無酒侯門豈無肉主人貴且驕待
客禮不足望塵而拜者朝夕走碌碌王生
獨拂衣遐舉如雲鵠寧歸白雲外飲水卧
空谷不能隨衆人歛手低眉目扣門與我
别沽酒留君宿好去采薇人終南山正綠
村居苦寒詩
八年十二月五日雪紛紛竹栢皆凍死况
彼無衣民迴觀村閭間十室八九貧北風
利如劒布絮不蔽身唯燒蒿棘火愁坐夜
待晨乃知大寒歲農者尤苦辛頋我當此
日草堂深掩門褐裘覆絁被坐臥有餘温
幸免飢凍苦又無壠畝勤念彼深可愧自
問是何人
納粟詩
有吏夜扣門高聲催納粟家人不待曉場
上張燈燭揚簸淨如珠一車三十斛猶憂
納不中鞭責及僮僕昔余謬從事内愧才
不足連授四命官坐尸十年祿常聞古人
語損益周必復今日諒甘心還他太倉穀
薛中丞詩
百人無一直百直無一遇借問遇者誰正
人行得路中丞薛存誠守直心甚固皇明
燭如日再使秉王度奸豪與佞巧非不憎
且懼直道漸光明邪謀難盖覆每因匪躬
節知有匡時具張爲墜網綱倚作頽簷柱
悠哉上天意報施紛迴互自古巳冥茫從
今尤不諭豈與小人意昏然同好惡不然
君子人何反如朝露裴相昨已夭薛君今
又去以我惜賢心五年如旦暮况聞善人
命長短繫運數今我一涕零豈爲中丞故
秋池二首
前池秋始半卉物多摧壊欲暮槿先萎未
霜荷巳敗默然有所感可以從兹誡本不
種松筠早凋何足怪
鑿池貯秋水中有蘋與芰天旱水暗銷塌
然委空地有似汎汎者附麗權與貴一旦
恩勢移相隨共憔悴
夏旱詩
太隂不離畢太歲仍在午旱日與炎風枯
燋我田畝金石欲銷鑠况兹禾與黍嗷嗷
萬族中唯農最辛苦憫然望歲者出門何
所覩但見棘與茨羅生徧場圃惡苗承沴
氣欣然得其所感此因問天可能長不雨
諭友詩
昨夜霜一降殺君庭中槐乾葉不待黃索
索飛下來怜君感節物晨起步前階臨風
踏葉立半日顔色哀西望長安城歌鍾十
二街何人不歡樂君獨心悠哉白日頭上
走朱顔鏡中頽平生青雲心銷化成死灰
我今贈一言勝飲酒千杯其言雖甚鄙可
破悒悒懷朱門有勲賢陋巷有顔回窮通
各問命不繫才不才推此自豁豁不必待
安排
丘中有一士命首句爲題二首
丘中有一士不知其姓名面色不憂苦血
氣常和平每選隙地居不踏要路行舉動
無尤悔物莫與之爭藜藿不充腸布褐不
蔽形終歲守窮餓而無嗟嘆聲豈是愛貧
賤深知時俗情勿矜羅弋巧鸞鶴在冥冥
丘中有一士守道歲月深行披帶索衣坐
拍無絃琴不飲濁泉水不息曲木隂所逢
苟非義糞土千黃金鄉人化其風薰如蘭
在林智愚與強弱不忍相欺侵我欲訪其
人將行復沈吟何必見其面但在學其心
新製布裘詩
桂布白似雪吳緜軟於雲布重緜且厚爲
裘有餘温朝擁坐至暮夜覆眠達晨誰知
嚴冬月支體暖如春中夕忽有念撫裘起
逡巡丈夫貴兼濟豈獨善一身安得萬里
裘盖裹周四垠穩暖皆如我天下無寒人
杏園中棗樹詩
人言百果中唯棗凡且鄙皮皴似龜手葉
小如鼠耳胡爲不自知生花此園裏豈宜
遇攀翫幸免遭傷毁二月曲江頭雜英紅
旖旎棗亦在其間如嫫對西子東風不擇
木吹煦長未巳眼看欲合抱得盡生生理
寄言遊春客乞君一迴視君愛繞指柔從
君怜柳杞君求悅目豔不敢爭桃李君若
作大車輪軸材須此
蝦蟇詩和張十六
嘉魚薦宗廟靈龜貢邦家應龍能致雨潤
我百穀牙蠢蠢水族中無用者蝦蟇形穢
肌肉腥出沒于泥沙六月七月交時雨正
霶沱蝦蟇得其志快樂無以加地既蕃其
生使之族類多天又與其聲得以相諠譁
豈唯玉池上汚君清冷波何獨瑶瑟前亂
君鹿鳴歌常恐飛上天跳躍隨姮娥往往
蝕明月遣君無奈何
寄隱者
賣藥向都城行憩青門樹道逢馳驛者色
有非常懼親族走相送欲别不敢住私怪
問道旁何人復何故云是右丞相當國握
樞務祿厚食萬錢恩深日三顧昨日延英
對今日崖州去由來君臣間寵辱在朝暮
青青東郊草中有歸山路歸去臥雲人謀
身計非誤
放魚自此後詩到江州作
曉日提竹籃家童買春蔬青青芹蕨下疊
臥雙白魚無聲但呀呀以氣相喣瓀傾籃
寫地上拔剌長尺餘豈唯刀机憂坐見螻
蟻圖脫泉雖巳久得水猶可蘇放之小池
中且用救乾枯水小池窄狹動尾觸四隅
一時幸苟活久遠將何如怜其不得所移
放於南湖南湖連西江好去勿踟蹰施恩
即望報吾非斯人徒不須泥沙底辛苦覓
明珠
文栢牀
陵上有老栢柯葉寒蒼蒼朝爲風烟樹暮
爲宴寢床以其多竒文宜升君子堂刮削
露節目拂拭生輝光玄班狀狸首素質如
截肪雖充悅目翫終乏周身防華彩誠可
愛生理苦巳傷方知自殘者爲有好文章
潯陽三題并序
廬山多桂樹湓浦多脩竹東林寺有白蓮
華皆植物之貞勁秀異者雖宮囿省寺中
未必能盡有夫物以多爲賤故南方人不
貴重之至有蒸爨其桂剪棄其竹白眼於
蓮花者予惜其不生於北土也因賦三題
以唁之
廬山桂
偃蹇月中桂結根依青天天風繞月起吹
子下人間飄零委何處乃落匡廬山生爲
石上桂葉如剪碧鮮枝幹日長大根發日
牢堅不歸天上月空老山中年廬山去咸
陽道里三四千無人爲移植得入上林園
不及紅花樹長栽温室前
湓浦竹
潯陽十月天天氣仍温燠有霜不殺草有
風不落木玄冥氣力薄草木冬猶綠誰肯
湓浦頭迴眼看脩竹其有頋眄者持刀斬
且束剖劈青琅玕家家盖牆屋吾聞汾晉
間竹少重如玉胡爲取輕賤生此西江曲
東林寺白蓮
東林北塘水湛湛見底清中生白芙蓉菡
萏三百莖白日發光彩清飊散芳馨洩香
銀囊破瀉露玉盤傾我慙塵垢眼見此瓊
瑶英乃知紅蓮華虚得清淨名夏萼敷未
歇秋房結纔成夜深衆僧寢獨起繞池行
欲收一顆子寄向長安城但恐出山去人
間種不生
大水
潯陽郊郭間大水歲一至閭閻半漂蕩城
堞多傾墜蒼茫生海色渺漫連空翠風卷
白波翻日煎紅浪沸工商徹屋去牛馬登
山避况當率稅時頗害農桑事獨有傭舟
子鼓枻生意氣不知萬人災自覓錐刀利
吾無奈爾何爾非久得志九月霜降後水
涸爲平地
白氏文集卷第一
