白氏文集卷第八
閑適四古調詩五言凡五十七首
長慶二年七月自中書舍人出守杭
州路次藍溪作
大原一男子自顧庸且鄙老逢不次恩洗
拔出泥滓既居可言地願助朝廷理伏閤
三上章戇愚不稱旨聖人存大體優貸容
不死鳳詔停舍人魚書除刺史寬懷齊寵
辱委順隨行止我自得此心于兹十年矣
餘杭乃名郡郡郭臨江氾巳想海門山潮
聲來入耳昔予貞元末羈旅曾遊此甚覺
太守尊亦諳魚酒美因生江海興每羨滄
浪水尚擬拂衣行况今兼祿仕青山峯巒
接白日烟塵起東道既不通改轅遂南指
自秦窮楚越浩蕩五千里聞有賢主人而
多好山水是行頗為愜所歷良可紀策馬
度藍溪勝遊從此始
初出城留别
朝從紫禁歸暮出青門去勿言城東陌便
是江南路揚鞭簇車馬揮手辭親故我生
本無鄉心安是歸處
過駱山人野居小池駱生棄官居
此二十餘年
茅覆環堵亭泉添方丈沼紅芳照水荷白
頸觀魚鳥拳石苔蒼翠尺波烟杳眇但問
有意無勿論池大小門前車馬路奔走無
昏曉名利驅人心賢愚同擾擾善哉駱處
士安置身心了何乃獨多君丘園居者少
宿清源寺
往謫潯陽去夜憩輞溪曲今為錢塘行重
經茲寺宿爾來幾何歲溪草八九綠不見
舊房僧蒼然新樹木虛空走日月世界遷
陵谷我生寄其間孰能逃倚伏隨緣又南
去好住東廊竹
宿藍橋對月
昨夜鳳池頭今夜藍溪口明月本無心行
人自廻首新秋松影下半夜鐘聲後清影
不宜昏聊將茶代酒
自望秦赴五松驛馬上偶睡睡覺成
吟
長途發已久前舘行未至體倦目已昏瞌
然遂成睡右袂尚垂鞭左手暫委轡忽覺
問僕夫纔行百步地形神分處所遲速相
乖異馬上幾多時夢中無限事誠哉達人
語百齡同一寐
鄧州路中作
蕭蕭誰家林秋梨葉半坼漠漠誰家園秋
韭花初白路逢故里物使我嗟行役不歸
渭北村又作江南客去鄉徒自苦濟世終
無益自問波上萍何如澗中石
朱藤杖紫騘吟
拄上山之上騎下山之下江州去日朱藤
杖忠州歸時紫騘馬天生二物濟我窮我
生合是栖栖者
桐樹館重題
階前下馬時梁上題詩處慘澹病使君蕭
疎老松樹自嗟還自哂又向杭州去
過紫霞蘭若
我愛此山頭及此三登歷紫霞舊精舍寥
落空泉石朝市日喧隘雲林長悄寂猶存
住寺僧肯有歸山客
感舊紗帽帽即故李侍郎所贈
昔君烏紗帽贈我白頭翁帽今在頂上君
已歸泉中物故猶堪用人亡不可逢岐上
今夜月墳樹正秋風
思竹䆫
不憶西省松不憶南宫菊唯憶新昌堂蕭
蕭北䆫竹䆫間枕簟在來後何人宿
馬上作
處世非不遇榮身頗有餘勲為上柱國爵
乃朝大夫自問有何才兩入承明廬又問
有何政再駕朱輪車矧予東山人自惟朴
且疎彈琴復有酒但慕嵇阮徒闇被鄉里
薦誤上賢能書一列朝士籍遂為世網拘
高有罾繳憂下有陷穽虞每覺宇宙窄未
嘗心體舒蹉跎二十年頷下生白鬚何言
左遷去尚獲專城居杭州五千里往若投
淵魚雖未脱簮組且來汎江湖吳中多詩
人亦不少酒酤高聲詠篇什大笑飛杯盂
五十未全老尚可且歡娛用茲送日月君
以為何如秋風起江上白日落路隅迴首
語五馬去矣勿踟蹰
秋蝶
秋花紫蒙蒙秋蝶黃茸茸花低蝶新小飛
戲叢西東日暮涼風來紛紛花落藂夜深
白露冷蝶已死藂中朝生夕俱死氣類各
相從不見千年鶴多栖百丈松
登商山最高頂
高高此山頂四望唯烟雲下有一條路通
達楚與秦或名誘其心或利牽其身乘者
及負者來去何云云我亦斯人徒未能出
囂塵七年三往復何得笑他人
枯桑
道傍老枯樹枯來非一朝皮黃外尚活心
黑中先燋有似多憂者非因外火燒
山路偶興
䈥力未全衰僕馬不至弱又多山水趣心
賞非寂寞捫蘿上烟嶺蹋石穿雲壑谷鳥
晚仍啼洞花秋不落提籠復携榼遇勝時
停泊泉憩茶數甌嵐行酒一酌獨吟還獨
嘯此興殊未惡假使在城時終年有何樂
山雉
五步一啄草十步一飲水適性遂其生時
哉山梁雉梁上無罾繳梁下無鷹鸇雌雄
與羣雛皆得終天年嗟嗟籠下雞及彼池
中鴈既有稻粱恩必有犧牲患
初下漢江舟中作寄兩省給舍
秋水浙紅粒朝烟烹白鱗一食飽至夜一
卧安達晨晨無朝謁勞夜無直宿勤不知
兩掖客何似扁舟人尚想到郡日且稱守
土臣猶須副憂寄恤隠安疲民期年庶報
政三年當退身終使滄浪水濯吾纓上塵
自蜀江至洞庭湖口有感而作
江從西南來浩浩無旦夕長波逐若瀉連
山鑿如劈千年不壅潰萬姓無墊溺不爾
民為魚大哉禹之績導岷既艱遠距海無
咫尺胡為不訖功餘水斯委積洞庭與青
草大小兩相敵混合萬丈深淼茫千里白
每歲秋夏時浩大吞七澤水族窟穴多農
人土地窄我今尚嗟嘆禹豈不愛惜邈未
究其由想古觀遺跡疑此苗人頑恃險不
終役帝亦無奈何留患與今昔水流天地
内如身有血脉滯則為疽疣治之在鍼石
安得禹復生為唐水官伯手提倚天劒重
來親指畫䟽河似剪紙決壅同裂帛滲作
膏腴田踏平魚鱉宅龍宫變閭里水府生
禾麥坐添百萬戸書我司徒籍
初領郡政衙退登東樓作自此後
詩到杭州後作
鱞惸心所念簡牘手自操何言符竹貴未
免州縣勞頼是餘杭郡臺榭遶官曹凌晨
親政事向晩恣遊遨山冷微有雪波平未
生濤水心如鏡面千里無纖毫直下江最
闊近東樓更高煩襟與滯念一望皆遁逃
清調吟
索索風戒寒沉沉日藏耀勸君飲濁醪聽
我吟清調芳節變窮隂朝光成夕照與君
生此世不合長年少今晨從此過明日安
能料若不結跏禪即須開口笑
狂歌詞
明月照君席白露霑我衣勸君酒杯滿聽
我狂歌詞五十已後衰二十已前癡晝夜
又分半其間幾何時生前不歡樂死後有
餘貲焉用黃墟下珠衾玉匣為
郡亭
平旦起視事亭午卧掩關除親簿領外多
在琴書前况有虛白亭坐見海門山潮來
一凭檻賓至一開筵終朝對雲水有時聽
管絃持此聊過日非忙亦非閑山林太寂
寞朝闕空喧煩唯茲郡閤内囂静得中間
詠懷
昔為鳳閣郎今為二千石自覺不如今人
言不如昔昔雖居近密終日多憂惕有詩
不敢吟有酒不敢喫今雖在疎遠竟歲無
牽役飽食坐終朝長歌醉通夕人生百年
内疾速如過隙先務身安閑次要心歡適
事有得而失物有損而益所以見道人觀
心不觀跡
立春後五日
立春後五日春態紛婀娜白日斜漸長碧
雲低欲墮殘冰坼玉片新萼排紅顆遇物
盡欣欣愛春非獨我迎芳後園立就暖前
簷坐還有惆悵心欲别紅爐火
郡中即事
漫漫潮初平熙熙春日至空闊遠江山晴
明好天氣外有適意物中無繫心事數篇
對竹吟一杯望雲醉行携杖扶力卧讀書
取睡久養病形骸深諳閑氣味遥思九城
陌擾擾趨名利今朝是直日朝謁多軒騎
寵者防悔尤權者懷憂畏為報高車盖恐
非真富貴
郡齋暇日辱常州陳郎中使君早春
晩坐水西館書事詩十六韻見寄亦
以十六韻酬之
新年多暇日晏起褰簾坐睡足心更慵日
高頭未褁徐傾下藥酒稍爇煎茶火誰伴
寂寥身無絃琴在左遙思毗陵館春深物
嫋娜波拂黃柳梢風搖白梅朵衙門排曉
戟鈴閤開朝鎻太守水西來朱衣垂素舸
良晨不易得佳會無由果五馬正相望雙
魚忽前墮魚中獲瑰寶持翫何磊砢一百
六十言字字靈珠顆上申心欵曲下叙時
轗軻才富不如君道孤還似我敢辭官遠
慢且貴身安妥勿復問榮枯冥心無不可
官舍
高樹換新葉隂隂覆地隅何言太守宅有
似幽人居太守卧其下閑慵兩有餘起嘗
一甌茗行讀一卷書早梅結青實殘櫻落
紅珠稚女弄庭果嬉戲牽人裾是日晩彌
静巢禽下相呼嘖嘖護兒鵲啞啞母子烏
豈唯云鳥爾吾亦引吾雛
吾雛
吾雛字阿羅阿羅纔七齡嗟吾不才子怜
汝無弟兄撫養雖驕騃性識頗聰明學母
畫眉㨾效吾詠詩聲我齒今欲墮汝齒昨
始生我頭髮盡落汝頂髻初成老幼不相
待父衰汝孩嬰緬想古人心兹愛亦不輕
蔡邕念文姬于公歎緹縈敢求得汝力但
未忘父情
題小橋前新竹招客
鴈齒小虹橋垂簷低白屋橋前何所有苒
苒新生竹皮開拆褐錦節露抽青玉筠翠
如可飡粉霜不忍觸閑吟聲未已幽翫心
難足管領好風烟輕欺凡草木誰能有月
夜伴我林中宿為君傾一杯狂歌竹枝曲
病中逢秋招客夜酌
不見詩酒客卧來半月餘合和新藥草尋
檢舊方書晩霽烟景度早涼䆫戸虚雪坐
衰鬢久秋入病心初卧簟蘄竹冷風襟卭
葛疎夜來身校健小飲復何如
食飽
食飽拂枕卧睡足起閑吟淺酌一杯酒緩
彈數弄琴既可暢情性亦足傲光隂誰知
利名盡無復長安心
嚴十八郎中在郡日改制東南樓因
名清輝未立標牓徵歸郎署予既到
郡性愛樓居宴遊其間頗有幽致聊
成十韻兼戲寄嚴
嚴郎制兹樓立名曰清輝未及署花牓遽
徵還粉闈去來三四年塵土登者稀今春
新太守掃灑施簾幃院柳烟婀娜簷花雪
霏微看山倚前戸待月闡東扉碧䆫戞瑤
瑟朱欄飄舞衣燒香卷幕坐風鷰雙雙飛
君作不得住我來幸因依始知天地間靈
境有所歸
南亭對酒送春
碧桃實已落紅薇花尚熏冉冉三月盡晩
鶯城上聞獨持一杯酒南亭送殘春半酣
忽長歌歌中何所云云我五十餘未是苦
老人刺史二千石亦不為賤貧天下三品
官多老扵我身同年登第者零落無一分
親故半為鬼僮僕多見孫念此聊自解逢
酒且歡欣
翫新庭樹因詠所懷
靄靄四月初新樹葉成隂動搖風景麗蓋
覆庭院深下有無事人竟日此幽尋豈唯
翫時物亦可開煩襟時與道人語或聽詩
客吟度春足芳色入夜多鳴禽偶得幽閑
境遂忘塵俗心始知眞隠者不必在山林
仲夏齋戒月
仲夏齋戒月三旬斷腥羶自覺心骨爽行
起身翩翩始知絶粒人四體更輕便初能
脱病患久必成神仙禦寇馭冷風赤松遊
紫烟常疑此說謬今乃知其然我年過半
百氣衰神不全已垂兩鬢絲難補三丹田
但減葷血味稍結清淨緣脱巾且修養聊
以終天年
除官去未間
除官去未間半月恣游討朝尋霞外寺暮
宿波上島新樹少於松平湖半連草躋攀
有次第賞翫無昏早有時騎馬醉兀兀冥
天造窮通與生死其奈吾懷抱江山信為
美齒髮行將老在郡誠未厭歸鄉去亦好
三年為刺史二首
三年為刺史無政在人口唯向郡城中題
詩十餘首慙非甘棠詠豈有思人不
三年為刺史飲水復食蘗唯向天竺山取
得兩片石此抵有千金無乃傷清白
别萱桂
使君竟不住萱桂徒栽種桂有留人名萱
無忘憂用不如江畔月步步來相送
自餘杭歸宿淮口作
為郡已多暇猶少勒吏職罷郡更安閑無
所勞心力舟行明月下夜泊清淮北豈止
吾一身舉家同燕息三年請祿俸頗有餘
衣食乃至僮僕間皆無凍餒色行行弄雲
水步步近鄉國妻子在我前琴書在我側
此外吾不知於焉心自得
舟中李山人訪宿
日暮舟悄悄烟生水沉沉何以延宿客夜
酒與秋琴來客道門呂來自嵩高岑軒軒
舉雲貌豁豁開清襟得意言語斷入玄滋
味深默然相顧哂心適而忘心
洛下卜居
三年典郡歸所得非金帛天竺石兩片華
亭鶴一隻飲啄供稻粱苞褁用茵蓆誠知
是勞費其奈心愛惜遠從餘杭郭同到洛
陽陌下檐拂雲根開籠展霜翮貞姿不可
雜高性宜其適遂就無塵坊仍求有水宅
東南得幽境樹老寒泉碧池畔多竹隂門
前少人跡未請中庶祿且脱雙驂易豈獨
為身謀安吾鶴與石
洛中偶作自此後在東都作
五年職翰林四年蒞潯陽一年巴郡守半
年南宫郎二年直綸閣三年刺史堂凡此
十五載有詩千餘章境興周萬象土風備
四方獨無洛中作能不心悢悢今為春官
長始來遊此鄉徘徊伊澗上睥睨嵩少傍
遇物輒一詠一詠傾一觴筆下成釋憾卷
中同補亡往往頋自哂眼昏鬚鬢蒼不知
老將至獨自放詩狂
贈蘇少府
籍甚二十年今日方欵顔相送嵩洛下論
心杯酒間河亞懶出入府寮多閉關蒼髮
彼此老白日尋常閑朝欲攜手出暮思聮
騎還何當挈一榼同宿龍門山
移家入新宅
移家入新宅罷郡有餘資既可避燥濕復
免憂寒飢疾平未還假官閑得分司幸有
祿俸在而無職役羈清旦盥漱畢開軒卷
簾幃家人及雞犬隨我亦熙熙取興或寄
酒放情不過詩何必苦修道此即是無為
外累信已遣中懷時有思有思一何遠默
坐仾雙眉十載囚竄客萬里征戍兒春朝
鏁籠鳥冬夜支床龜驛馬走四蹄痛酸無
歇期磑牛封兩目閽閉何人知誰能脱放
去四散任所之各得適其性如吾今日時
琴
置琴曲机上慵坐但含情何煩故揮弄風
絃自有聲
鶴
人各有所好物固無常宜誰謂爾能舞不
如閑立時
自詠
夜鏡隠白髮朝酒發紅顔可怜假年少自
笑須臾間朱砂賤如土不解燒為丹玄鬢
化為雪未聞休得官咄哉箇丈夫心性何
墮頑但遇詩與酒便忘寢與飡高聲發一
吟似得詩中仙引滿飲一盞盡忘身外緣
昔有醉先生席地而幕天于今居處在許
我當中眠眠罷又一酌酌罷又一篇迴面
頋妻子生計方落然誠知此事非又過知
非年豈不欲自改改即心不安且向安處
去其餘皆老閑
林下閑步寄皇甫庶子
扶杖起病初策馬立未任既懶出門去亦
無客來尋以此遂成閑閑步遶園林天曉
烟景淡樹寒鳥雀深一酌池上酒數聲竹
間吟寄言東曹長當知幽獨心
晏起
鳥鳴庭樹上日照屋簷時老去慵轉極寒
來起尤遲厚薄被適性高仾枕得宜神安
體穩暖此味何人知睡足仰頭坐兀然無
所思如未鑿七竅若都遺四肢緬想長安
客早朝霜滿衣彼此各自適不知誰是非
池畔二首
結構池西廊䟽理池東樹此意人不知欲
為待月處
持刀間密竹竹少風來多此意人不會欲
今池有波
春蓇新居
江州司馬日忠州刺史時栽松滿後院種
柳隂前墀彼皆非吾土栽種尚忘疲况茲
是我宅蓇蓺固其宜平旦領僕使乘春親
指揮移花夾暖室洗竹覆寒池池水變綠
色池芳動清輝尋芳弄水坐盡日心熙熙
一物苟可適萬緣都若遺設如宅門外有
事吾不知
贈言
捧籝獻千金彼金何足道臨觴贈一言此
言真可寶流光我已晩適意君不早况君
春風面柔促如芳草二十方長成三十向
衰老鏡中桃李色不得十年好胡為坐脉
脉不肯傾懷抱
泛春池
白蘋湘渚曲綠篠剡溪口各在天一涯信
美非吾有何如此庭内水竹交左右霜竹
百千竿烟波六七畝泓澄動階砌淡泞映
戶牖蛇皮細有文鏡面清無垢主人過橋
來雙童扶一叟恐汚清泠波塵纓先抖擻
波上一葉舟舟中一樽酒酒開舟不繫去
去隨所偶或遶蒲浦前或泊桃島後未撥
落杯花仾衝拂面柳半酣迷所在倚搒兀
廻首不知此何處復是人寰否誰知始䟽
鑿幾主相傳受楊家去云遠田氏將非久
天與愛水人終焉落吾手
白氏文集卷第八
