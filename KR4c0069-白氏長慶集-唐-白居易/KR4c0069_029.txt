白氏文集卷第二十九
書頌議論狀凡七首
補遺書
箴言并序
中和節頌并序
晉謚恭世子議
漢將李陵論
大原白氏家狀二道
𥙷逸書
湯征諸侯葛伯不祀湯始征之作湯征
葛伯荒怠敗禮廢祀湯專征諸侯肇徂征
之湯若曰格爾三事之人逮于有衆啓乃
心正乃容明聽予言咨先格王有彜訓曰
禄無常荷荷于仁福無常享享于敬惠乃
道保厥邦覆乃德殄厥世惟葛伯反易天
道怠棄邦本虐于民慢于神惟社稷宗廟
罔克尊奉暨山川鬼神亦靡禋祀告曰罔
犧牲以供俎羞予畀厥牛羊乃既于盜食
曰罔黍稷以奉粢盛予佑厥稼穡乃困于
仇餉今爾衆曰葛罪其如予聞曰為邦者
祗奉明神撫綏蒸民二者克備尚克保厥
家邦吁廢于祀神震怒肆于虐民離心頃
繩契以降暨于百代神怒亟民叛而不顛
隮者匪我攸聞小子履以涼德欽奉天威
肇征有葛咨爾有衆克濟厥功其有儆師
徒戒車乘敬君事者有明賞其有罔率職
罔戮力不龔命者有常刑明賞不僣常刑
無赦嗚呼朕告汝衆君子監于兹欽哉懋
哉罸及乃躬不可悔
箴言并序
貞元十有五年天子命中書舍人渤海
公領禮部貢舉事越明年春居易以進士
舉一上登第洎翌日至于旬時伏念固陋
懼不克副公之選充王之賓乃自陳戒于
德作箴言
曰我聞古君子人疾沒世名不稱恥邦有
道貧且賤今我生休明代二十有六年乃
策名名既聞于君乃干禄禄將及于親升
聞逮養繄公之德公之德之死矢報之報
之義靡他惟勵乃志遠乃猷俾德日修道
日就是報于公匪報于公是光于躬匪光
于躬是華于邦吁其念哉其勗哉庶俾行
中規文中倫學惟時習罔怠棄位惟馴致
罔躁求惟一德五常陶甄于内惟四科六
藝斧藻于外若御輿既勒銜策乃克駿奔
若治金既砥淬礪乃克利用無曰擢甲科
名既立而自廣自滿尚念山九仞虧于一
簣無曰登一第位其達而自欺自卑尚念
行千里始於足下嗚呼我無監于止水當
監于斯文庶克欽厥止慎厥終自頋于箴
言無作身之羞公之羞
中和節頌并序此已下文並是
未及第前作
乾清而四時行坤寧而萬物生聖人則之
無為而無不為神唐御宇之九葉皇帝握
符之十載夷夏咸寧君臣交欣有詔始以
二月上巳日為中和節自上下下雷解風
動翌日而頒乎四嶽浹辰而達乎八荒於
戲中和之時義遠矣哉惟唐之興我神堯
子兆人而基皇德太宗家六合而開帝功
玄宗執象而薰仁壽之風代宗垂拱而阜
富庶之俗舄奕乎赫赫煌煌八聖重光以
至于我皇我皇運玄樞陶淳精治定而化
成嗣皇極於穆清納黔首於升平于時數
惟上元歲惟仲春皇帝穆然居青陽太廟
命有司考時令以為安萌牙養幼小緩刑
獄布慶賜蓋百王常行之道未足以啓迪
天地之化發揮祖宗之德乃命初吉肇為
中和中者揆三陽之中和者酌仁氣之和
其為稱也大矣非至聖疇能建之於是謀
始要終循義討源于以九八節七六氣排
重陽而拉上已煦元氣于厚壤則幽蟄蘇
而勾萌達噫和風于窮荒則桀驁化而獷
俗淳垂萬祀以攄無窮被四表以示大同
于時兩儀三辰貞明絪緼千品萬彙熙熙
忻忻繇是文武百辟僉拜手稽首而颺言
曰大哉睿德合于玄造又曰昔在唐堯敬
授人時垂于典謨降及周文在鎬飲酒列
于雅頌斯蓋欽若四序凱樂一方而已未
若肇建令節混同天下澤鋪動植慶浹華
夷若斯之盛歟蓋聖人之作事必導達交
泰幽贊亭育與元和合其運與真宰同其
功丕休哉其至矣夫賤臣居易忝濡文明
之化就賓貢之列輒敢美盛德頌成功獻
中和頌一章附于唐雅之末頌曰
權輿肧渾玄黃既分煦嫗絪緼肇生蒸民
天命聖神是為大人大人淳淳為天下君
巍巍我唐穆穆我皇纂承九葉照臨八方
四維載張兩曜重光齷齪唐虞趢趗羲皇
乘時有作煥乎文章乃建貞元以正乾坤
乃紀吉辰以殷仲春吉辰伊何號為中和
和維大和中維大中以暢中氣以播和風
萌牙昆蟲昭蘇有融如斡玄和如運神功
於戲德洽道豐萬邦来同微臣作頌垂裕
無窮
晉謚恭世子議
晉侯以驪姬之惑殺太子申生或謂申生
得殺身成仁之道是以晉人謚為恭世子
載在方冊古今以為然居易獨以為不然
也大凡恭之義有三以孝保身子之恭以
正承命臣之恭以道守嗣君之恭若棄嗣
以非禮不可謂道受命於非義不可謂正
殺身以非罪不可謂孝三者率非恭也申
生有焉而謚曰恭不知其可若垂末代以
為訓戒居易懼後之臣子有失大義守小
節者將奔走之將欲商榷敢徵義類在昔
虞舜父頑母嚚舜既克諧瞽亦允若申生
父之昏姬之惡誠宜率子道以幾諫感君
心以至誠雖申生之孝不侔於舜而獻公
之頑亦不逮於瞽盍以蒸蒸之乂俾不格
於姦乎故咎之始形則齋栗祗載為虞舜
可也若不能及禍之將兆則讓位去國為
吳太伯可也若又不能及難之既作則全
身遠害為公子重耳可也三失無一得於
是乎致身於不義不祗陷父於不德不慈
負罪被名以至於死臣子之道不其惑歟
夫以堯之聖書美曰允恭舜之孝書美曰
温恭今以申生之失道亦謂曰恭庸可稱
乎周之衰也楚子以霸王之器奄有荆蠻
光啓土宇赫赫楚國由之而興諡之為恭
猶曰薄德今申生徇其死不頋其義輕其
身不圖其君俾死之後弑三君殺十有五
臣實啓禍先大亂晉國則楚之得也如彼
申生之失也若此異德同諡無乃不可乎
左氏修魯史受經於仲尼蓋仲尼之志丘
明從而明之無善惡無大小莫不微婉而
發揮焉至於申生之死也之諡也略而無
譏何其謬哉何以覈諸且仲尼修春秋明
則有凡例幽則有微旨其有君不君臣不
臣父不父子不子者率書名以貶之故書
曰晉侯殺其太子申生不言晉人而書晉
侯且名太子者蓋明晉侯不道且罪申生
陷君父於不義也以微旨考之則仲尼明
貶可知矣以凡例推之則左氏之闕文可
知矣嗚呼先王之制謚豈容易哉蓋善惡
始終必褒貶於一字所以彰明往者勸沮
來者故君子於其諡無所苟而已矣繇是
而言則恭世子之諡不亦誣乎不亦誣乎
漢將李陵論
論曰忠孝智勇四者為臣為子之大寶也
故古之君子奉以周旋苟一失之是非人
臣人子矣漢李陵策名上將出討匈奴竊
謂不死於王事非忠生降於戎虜非勇棄
前功非智召後禍非孝四者無一可而遂
亡其宗哀哉予覽史記漢書皆無明譏竊
甚惑之司馬遷雖以陵獲罪而無譏可乎
班孟堅亦從而無譏又可乎按禮云謀人
之軍師敗則死之故敗而死者是其所也
春秋所以美狼曋者為能獲其死所而陵
獲所不死得無譏焉觀其始以步卒深入
虜庭而能以寡擊衆以勞破逸再接再捷
功孰大焉及乎兵盡力殫摧鋒敗績不能
死戰卒就生降噫墜君命挫國威不可以
言忠屈身於夷狄束手為俘虜不可以言
勇喪戰勲於前墜家聲於後不可以言智
罪逭於躬禍移於母不可以言孝而引范
蠡曹沫為比又何謬歟且會稽之恥蠡非
其罪魯國之羞沫必能報所以二子不死
也而陵苟免其微軀受制於強虜雖有區
區之意亦奚為哉夫吳齊者越魯之敵國
匈奴者漢之外臣俾大漢之將為單于之
擒是長寇讎辱國家甚矣況二子雖不死
無陵生降之名二子苟生降無陵及親之
禍酌其本末事不相侔而陵竊慕之是大
失臣子之義也觀陵答子卿之書意者但
患漢之不知已而不自内省其始終焉何
者與其欲刺心自明刎頸見志曷若效節
致命取信於君與其痛母悼妻尤君怨國
曷若忘身守死而紓禍於親焉或曰武帝
不能明察苟聽流言遽加厚誅豈非負德
答曰設使陵不苟其生能繼以死則必賞
延於世刑不加親戰功足以冠當時壯節
足以垂後代忠孝智勇四者立而死且不
朽矣何流言之能及哉嗚呼予聞之古人
云人各有一死死或重於泰山生或輕於
鴻毛若死重於義則視之如泰山也若義
重於死則視之如鴻毛也故非其義君子
不輕其生得其所君子不愛其死惜哉陵
之不死也失君子之道焉故隴西士大夫
以李氏為愧不其然乎不其然乎
太原白氏家狀二道
故鞏縣令白府君事狀
白氏芈姓楚公族也楚熊居太子建奔鄭
建之子勝居于吳楚間號白公因氏焉楚
殺白公其子奔秦代為名將乙丙已降是
也裔孫曰起有大功於秦封武安君後非
其罪賜死杜郵秦人憐之立祠廟于咸陽
至今存焉及始皇思武安之功封其子仲
于大原子孫因家焉故今為大原人自武
安以下凡二十七代至府君高祖諱建北
齊五兵尚書贈司空曾祖諱士通皇朝利
州都督祖諱志善朝散大夫尚衣奉御父
諱温朝請大夫檢校都官郎中公諱鍠字
鍾都官郎中第六子幼好學善屬文尤
工五言詩有集十卷年十七明經及第解
褐授鹿邑縣尉洛陽縣主簿酸棗縣今理
酸棗有善政本道節度使令狐章知而重
之秩滿奏授殿中侍御史内供奉賜緋魚
袋充滑毫節度參謀軍府之要多咨度焉
居歲餘公嘗規章之失章不聽公因留一
書移章不辭而去明年選授河南府鞏縣
令在任三考自鹿邑至鞏縣皆以清直靜
理聞於一時公為人沈厚和易寡言多可
至於涉是非閑邪正者辨而守之則確乎
其不可拔也大歷八年五月三日遇疾歿
于長安春秋六十八以其年權厝於邽縣
下邑里夫人河東薛氏夫人之父諱俶河
南縣尉大曆十二年六月十九日歿於新
鄭縣私第享年七十以其年權窆厝於新
鄭縣臨洧里公有子五人長子諱季庾襄
州别駕事具後狀次諱季殷徐州沛縣令
次諱季軫許州許昌縣令次諱季寧河南
府參軍次諱季平鄉貢進士元和六年十
月八日孫居易等始發護靈櫬遷葬於下
邽縣北義津鄉北原而合祔焉謹狀
襄州别駕府君事狀
公諱季庾字鞏縣府君之長子天寶
末明經出身解褐授蕭山縣尉歷左武衞
兵曹參軍宋州司戸參軍建中元年授彭
城縣令時徐州為東平所管屬本道節度
使反反之狀先以勝兵屯埇口絶汴河運
路然後謀東闚江淮朝廷憂虞計未有出
公與本州刺史李洧潛謀以徐州及埇口
城歸國反拒東平東平遣驍將信都崇敬
石隠金等率勁卒二萬攻徐州徐州無兵
公收合吏民得千餘人與李洧堅守城池
親當矢石晝夜攻拒凡四十二日而諸道
救兵方至既而賊徒潰運路通首挫逆謀
不敢東頋繇是徐州一郡七邑及埇口等
三城到于今訖不隷東平者實李洧與公
之力也德宗嘉之命公自朝散郎超授朝
散大夫自彭城令擢拜本州别駕賜緋魚
袋仍充徐泗觀察判官故其制云今州將
忠謀翻然效順叶其誠美共贊良圖我懸
爵賞候兹而授宜加佐郡之命仍寵殊階
之序貞元初朝廷念公前功加檢校大理
少卿依前徐州别駕當道團練判官仍知
州事故其制云嘗宰彭城挈而歸國舊勲
若此新寵蔑如或不延厚於忠臣將何勸
於義士宜崇亞列再貳徐方秩滿又除檢
校大理少卿兼衢州别駕秩滿本道觀察
使皇甫政以公政績聞薦又除檢校大理
少卿兼襄州别駕貞元十年五月二十八
日終於襄陽官舍享年六十六其年權窆
於襄陽縣東津鄉南原至元和六年十月
八日嗣子居易等遷護於下邽縣義津鄉
北原從鞏縣府君宅兆而合柎焉夫人穎
川陳氏陳朝宜都之後祖諱璋利州刺史
考諱潤坊州鄜城縣令妣大原白氏夫人
無兄姊弟妹八歲丁鄜城府君之憂居喪
致哀王祭盡敬其情禮有過成人者中外
姻族咸稱異之十五歲事舅姑服勤婦道
夙夜九年迨于奉蒸嘗睦娣姒待賓客撫
家人又二十三年禮無違者故中外凡為
冢婦者皆景慕而儀刑焉又别駕府君即
世諸子尚幼未就師學夫人親執詩書晝
夜教導恂恂善誘未嘗以一呵一杖加之
十餘年間諸子皆以文學仕進官至清近
實夫人慈訓所致也夫人為女孝如是為
婦順如是為母慈如是舉三者與百行可
知矣建中初以府君彭城之功封穎川縣
君元和六年四月三日歿于長安宣平里
第享年五十七其年十月八日從先府君
祔于皇姑焉有子四人長曰幼文前饒州
浮梁縣主簿次曰居易前京兆府戸曹參
軍翰林學士次曰行簡前祕書省校書郎
幼子金剛奴無禄早世初高祖贈司空有
功於北齊詔賜莊宅各一區在同州同城
縣至今存焉故自司空而下都官郎中而
上皆葬於韓城縣今以卜歸不便遂改卜
鞏縣府君及襄州别駕府君兩塋於下邽
縣義津鄉北原其兩塋同兆域而異封樹
蓋從時宜且叶吉也謹狀
白氏文集卷第二十九
