白氏文集卷第五十一
後序
前三年元微之爲予編次文集而叙之凡
五帙每帙十卷記長慶二年冬號白氏長
慶集邇來復有格詩律詩碑誌序記表替
以類相附合爲卷軸又從五十一以降卷
而第之是時大和二年秋予春秋五十有
七目昏頭白衰也久矣拙音狂句亦已多
矣由兹而後宜其絶筆若餘集未盡時時
一詠亦不自知也因附前集報微之故復
序于卷首云爾
格詩歌行雜體凡五十七首
郡齋旬暇命宴呈座客示郡寮從
此後蘇州作
公門日兩衙公假月三旬衙用决簿領旬
以會親賓公多及私少勞逸常不均况爲
劇郡長安得閑宴頻下車巳三月開筵始
今晨初黔軍厨突一拂郡榻塵旣備獻酬
禮亦具水陸珍萍醅箬溪醑水鱠松江鱗
侑食樂懸動佐懽妓席陳風流吳中客佳
麗江南人歌節點隨袂舞香遺在茵清奏
凝未闋酡顔和已春衆賓勿遽起郡寮且
逡廵無輕一日醉用犒九日勤微彼九日
勤何以治吾民微此一日醉何以樂吾身
題西亭
朝亦視簿書暮亦視簿書簿書視未竟蟋
蟀鳴座隅始覺芳歲晚復嗟塵務拘西園
景多暇可以少躊躇池鳥澹容與橋柳高
扶疎烟蔓嫋青薜水花披白蕖何人造兹
亭華敞綽有餘四簷軒鳥翅複屋羅蜘蛛
直廊抵曲房&KR0772;窱深且虚脩竹夾左右清
風來徐徐此宜宴嘉賓鼓瑟吹笙竽荒滛
即不可廢曠將何如幸有酒與樂及時歡
且娛忽其解郡印他人來此居
郡中西園
閑園多芳草春夏香靡靡深樹足佳禽旦
暮鳴不巳院閑閉松竹庭徑穿蘭芷愛彼
池上橋獨來聊徙倚魚依藻長樂鷗見人
暫起有時舟隨風盡日蓮照水誰知郡府
内景物閑如此始悟諠静緣何嘗繫遠邇
北亭卧
樹綠晚隂合池涼朝氣清蓮開有佳色䳽
唳無凡聲唯此閑寂境愜我幽獨情病假
十五日十日卧兹亭明朝吏呼起還復視
黎甿
一葉落
煩暑鬱未退涼飊潛巳起寒温與盛衰遞
相爲表裏蕭蕭秋林下一葉忽先委勿言
微搖落搖落從此始
崔湖州贈紅石琴薦煥如錦文無以
答之以詩酬謝
赬錦支綠綺韻同相感深千年古澗石八
月秋堂琴引出山水思助成金玉音人間
無可比比我與君心
九日宴集醉題郡樓兼呈周殷二判
官
前年九日在餘杭呼賓命宴虚白堂去年
九日到東洛今年九日來吳鄕兩邊蓬鬢
一時白三處菊花同色黃一日日知添老
病一年年覺惜重陽江南九月未搖落柳
青蒲綠稻穟香姑蘇臺榭倚蒼靄太湖山
水含清光可憐假日好天色公門吏静風
景凉搒舟鞭馬取賓客掃樓拂石排壷觴
胡琴錚摐指撥利吳娃美麗眉眼長笙歌
一曲思凝絶金鈿再拜光仾昂日脚欲落
備燈燭風頭漸高加酒漿觥盞灧翻菡萏
葉舞鬟擺落茱萸房半酣憑檻起四顧七
堰八門六十坊遠近高仾寺間出東西南
北橋相望水道脉分棹鱗次里閭碁布城
冊方人烟樹色無隙罅十里一片青茫茫
自問有何才與政高廳大館居中央銅魚
今乃澤國節刺史是古吳都王郊無戎馬
郡無事門有棨戟腰有章盛時儻來合慙
愧壯歲忽去還感傷從事醒歸應不可使
君醉倒亦何妨請君停杯聽我語此語眞
實非虚狂五旬巳過不爲夭七十爲期盖
是常須知菊酒登高會從此多無二十場
同微之贈别郭虚舟鍊師五十韻
我爲江司馬君爲荆判司俱當愁悴日始
識虚舟師師年三十餘白晳好容儀專心
在鉛汞餘力工琴碁静彈絃數聲閑飲酒
一巵因指塵土下蜉蝣良可悲不聞姑射
上千歲冰雪肌不見遼城外古今塜纍纍
嗟我天地間有術人莫知得可逃死籍不
唯走三尸授我參同契其辭妙且微六一
閟扃鐍子午守雄雌我讀隨日悟心中了
無疑黃牙與紫車謂其坐致之自負因自
歎人生號男兒若不佩金印即合翳玉芝
高謝人間世深結山中期泥壇方合矩鑄
鼎圓中規鑪橐一以動瑞氣紅輝輝齋心
獨嘆拜中夜偷一窺二物正訴合厥状何
怪奇綢繆夫婦體狎獵魚龍姿簡寂館鍾
後紫霄峯曉時心塵未淨㓗火候遂參差
萬壽覬刀圭千功失毫釐先生彈指起姹
女隨烟飛始知緣會間隂騭不可移藥竈
今夕罷詔書明日追追我復追君次第承
恩私官雖小大殊同立白玉墀我直紫微
闥手進賞罰詞君侍玉皇座口含生殺機
直躬易媒孽浮俗多瑕疵轉徙今安在越
嶠吳江湄一提支郡印一建連帥旗何言
四百里不見如天涯秋風旦夕來白日西
南馳雪霜各滿鬢朱紫徒爲衣師從廬山
洞訪舊來扵斯尋君又覓我風馭紛逶迤
帔裾曳黃絹鬚髮垂青絲逢人但斂手問
道亦頷頥孤雲難久留十日告將歸欵曲
話平昔殷勤勉衰羸後會杳何許前心日
磷緇俗家無異物何以充別資素牋一百
句題附元家詩朱頂鶴一隻與師雲間騎
雲間鶴背上故情若相思時時摘一句唱
作步虚辭
霓裳羽衣歌和微之
我昔元和侍憲皇曾陪内宴宴昭陽千歌
百舞不可數就中最愛霓裳舞舞時寒食
春風天玉鉤欄下香按前按前舞者顔如
玉不著人家俗衣服虹裳霞帔步搖冠鈿
瓔纍纍珮珊珊嫂婷似不任羅綺顧聽樂
懸行復止磬簫箏笛遞相攙繫㩎彈吹聲
邐迤散序六奏未動衣陽臺宿雲慵不飛
中序擘騞初入拍秋竹竿裂春冰折飄然
轉旋迴雪輕嫣然縱送游龍驚小垂手後
柳無力斜曳裾時雲欲生烟蛾斂略不勝
態風䄂仾昂如有情上元點鬟招萼綠王
母揮袂别飛瓊繁音急節十二遍跳珠撼
玉何鏗錚翔鸞舞了却收翅唳鶴曲終長
引聲當時乍見驚心目凝視諦聽殊未足
一落人間八九年耳冷不曾聞此曲湓城
但聽山魈語巴峽唯聞杜鵑哭移領錢塘
第二年始有心情問絲竹玲瓏箜篌謝好
箏陳寵觱篥沈平笙清絃脆管纖纖手教
得霓裳一曲成虚白亭前湖水畔前後秪
應三度按便除庶子抛却來聞道如今各
星散今年五月至蘇州朝鍾暮角催白頭
貪看案牘常侵夜不聽笙歌直到秋秋來
無事多閑悶忽憶霓裳無處問聞君部内
多樂徒問有霓裳舞者無答云七縣十萬
戸無人知有霓裳舞唯寄長歌與我來題
作霓裳羽衣譜四幅花牋碧間紅霓裳實
錄在其中千姿萬状分明見恰與昭陽舞
者同眼前髣髴覩形質昔日今朝想如一
疑從魂夢呼召來似著丹青圖寫出我愛
霓裳君合知發於歌詠形於詩君不見我
歌云驚破霓裳羽衣曲又不見我詩云曲
愛霓裳未拍時由來能事皆有主楊氏創
聲君造譜君言此舞難得人須是傾城可
憐女吳妖小玉飛作烟越艷西施化爲土
嬌花巧笑久寂寥娃館苧蘿空處所如君
所言誠有是君試從容聽我語若求國色
始飜傳但恐人間廢此舞妍蚩優劣寧相
遠大都秪在人擡舉李娟張態君莫嫌亦
擬隨宜且教取
小童薛陽陶吹觱篥歌
剪削乾蘆插寒竹九孔漏聲五音足近來
吹者誰得名關璀老死李衮生衮今又老
誰其嗣薛氏樂童年十二指點之下師授
聲含嚼之間天與氣潤洲城高霜月明吟
霜思月欲發聲山頭江底何悄悄猿鳥不
喘魚龍聽翕然聲作疑管裂詘然聲盡疑
刀截有時婉軟無筋骨有時頓挫生稜節
急聲圓轉促不斷轢轢轔轔似珠貫緩聲
展引長有條有條直直如筆描下聲乍墜
石沉重高聲忽舉雲飄蕭明旦公堂陳宴
席主人命樂娱賓客碎絲細竹徒紛紛宮
調一聲雄出群衆音覼縷不落道有如部
仵隨將軍嗟爾陽陶方稚齒下手發聲巳
如此若教頭白吹不休但恐聲名壓關李
啄木曲
莫買寶剪刀虚費千金直我有心中愁知
君剪不得莫磨解結錐虚勞人氣力我有
腸中結知君解不得莫染紅絲線徒誇好
顔色我有雙淚珠知君穿不得莫近紅爐
火炎氣徒相逼我有兩鬢霜知君銷不得
刀不能剪心愁錐不能解腸結線不能穿
淚珠火不能銷鬢雪不如飲此神聖杯萬
念千憂一時歇
題靈巖寺
娃宮屐廊尋巳傾硯池香徑又欲平二三
月時但草綠幾百年來空月明使君雖老
頗多思攜觴領妓處處行今愁古恨入絲
竹一曲涼州無限情直自當時到今日中
間歌吹更無聲
雙石
蒼然兩片石厥状怪且醜俗用無所堪時
人嫌不取結從肧渾始得自洞庭口萬古
遺水濱一朝入吾手擔舁來郡内洗刷去
泥垢孔黑烟痕深罅青苔色厚老蛟蟠作
足古劒插爲首忽疑天上落不似人間有
一可支吾琴一可貯吾酒峭絶高數尺拗
泓容一斗五絃倚其左一杯置其右窪樽
酌未空玉山頽巳久人皆有所好物各求
其偶漸恐少年場不容垂白叟迴頭問雙
石能伴老夫否石雖不能言許我爲三友
宿東亭曉興
温温土爐火耿耿紗籠燭獨抱一張琴夜
入東齋宿䆫聲度殘漏簾影浮初旭頭癢
曉梳多眼昏春睡足負暄簷宇下散步池
塘曲南鴈云未迴東風來何速雪依瓦溝
白草遶牆根綠何言萬戸州太守常幽獨
日漸長贈周殷二判官
日漸長春尚早牆頭半露紅萼枝池岸新
鋪綠牙草蹋草攀枝仰頭歎何人知此春
懷抱年顔盛壯名未成官職欲高身已老
萬莖白髮直堪恨一片緋衫何足道頼得
君來勸一杯愁開悶破心頭好
花前歎
前歲花前五十二今年花前五十五歲課
年功頭髮知從霜成雪君看取幾人得老
莫自嫌樊李吳韋盡成士南州桃李北州
梅且喜年年作花主花前置酒誰相勸容
坐唱歌滿起舞欲散重拈花細看爭知明
日無風雨
自詠五首
朝亦隨群動暮亦隨群動榮華瞬息間求
得將何用形骸與冠盖假合相戲弄何異
睡著人不知夢是夢
又一首
一家五十口一郡十萬戸出爲差科頭入
爲衣食主水旱合心憂飢寒須手撫何異
食蓼蟲不知苦是苦
又一首
公私頗多事衰憊殊少歡迎送賓客懶鞭
笞黎庶難老耳倦聲樂病口猒杯盤旣無
可戀者何以不休官
又一首
一日復一日自問何留滯爲貪逐日俸擬
作歸田計亦須隨豐約可得無限劑若待
足始休休官在何歲
又一首
官舍非我廬官園非我樹洛中有小宅渭
上有別墅旣無婚嫁累幸有歸休處歸去
誠巳遲猶勝不歸去
和微之聽妻彈別鶴操因爲解釋其
義依韻加四句
義重莫若妻生離不如死誓將死同穴其
柰生無子商陵迫禮教婦出不能止舅姑
明旦辭夫妻中夜起起聞雙鶴別若與人
相似聽其悲唳聲亦如不得已青田八九
月遼城一萬里徘徊去住雲嗚咽東西水
寫之在琴曲聽者酸心髓況當秋月彈先
入憂人耳怨抑掩朱絃沈吟停玉指一聞
無兒歎相念兩如此無兒雖薄命有妻偕
老矣幸免生別離猶勝商陵氏
題故元少尹集後二首
黃壤詎知我白頭徒憶君唯將老年淚一
灑故人文
遺文三十軸軸軸金玉聲龍門原上土埋
骨不埋名
和微之四月一日作
四月一日天花稀葉隂薄泥新鷰影忙蜜
熟蜂聲樂麥風仾冉冉稻水平漠漠芳節
忽蹉跎遊心稍牢落春華信爲美夏景亦
未惡颭浪嫰青荷熏欄晚紅藥吳宮好風
月越郡多樓閣兩地誠可憐其柰人離索
吳中好風景二首
吳中好風景八月如三月水荇葉仍香木
蓮花未歇海天微雨散江郭纖埃滅暑退
衣服乾湖生船舫活兩衙漸多暇亭午初
無熱騎吏語使君正是遊時節
又一首
吳中好風景風景舊朝暮曉色萬家烟秋
聲八月樹舟移絃管動橋擁旌旗駐改號
齊雲樓重開武丘路况當豐熟歲好是歡
遊處州民勸使君且莫抛官去
白太守行劉禹錫
聞有白太守抛官歸無谿蘇州十萬戸盡
作孾兒啼太守駐行舟閶門草萋萋揮袂
謝啼者依然兩眉仾朱戸非不崇我心如
重狴華池非不清意在寥廓栖夸者竊所
怪賢者默思齊我爲太守行題在隱起珪
答
吏滿六百石昔賢輒去之秩登二千石今
我方罷歸我秩訝巳多我歸慙已遲猶勝
塵土下終老無休期卧乞百日告起吟五
篇詩朝與府吏別暮與州民辭去年到郡
時麥穗黃離離今年去郡日稻花白霏霏
爲郡已周歲半歲罹旱飢襦袴無一片甘
棠無一枝何乃老與幼泣别盡霑衣下慙
蘇民淚上愧劉君辭
別蘇州
浩浩姑蘇民鬱鬱長洲城來慙荷寵命去
愧無能名青紫行將吏斑白列黎甿一時
臨水拜十里隨丹行餞筵猶未收征棹不
可停稍隔烟樹色尚聞絲竹聲悵望武丘
路沈吟滸水亭還鄕信有興去郡能無情
卯時酒
佛法讃醍醐仙方誇沆瀣未如卯時酒神
速功力倍一杯置掌上三嚥入腹内煦若
春貫腸暄如日炙背豈獨支體暢仍加志
氣大當時遺形骸竟日忘冠帶似遊華胥
國疑反混元代一性旣完全萬機皆破碎
半醒思往來往來吁可怪寵辱憂喜間惶
惶二十載前年辭紫闥今歲抛皂蓋去矣
魚反泉超然蟬離蛻是非莫分別行止無
疑礙浩氣貯胷中青雲委身外捫心私自
語自語誰能會五十年來心未如今日泰
况兹杯中物行坐長相對
自問行何遲
前月發京口今辰次淮涯二旬四百里自
問行何遲還鄕無他計罷郡有餘資進不
慕富貴退未憂寒飢以此易過日騰騰何
所爲逢山輒倚棹遇寺多題詩酒醒夜深
後睡足日高時眼底一無事心中百不知
想到京國日懶放亦如斯何必冒風水促
促趁程歸
除日答夢得同發楚州
共作千里伴俱爲一郡迴歲隂中路盡鄕
思先春來山雪晚猶在淮冰晴欲開歸歟
吟可作休戀主人杯
問楊瓊
古人唱歌兼唱情今人唱歌唯唱聲欲說
向君君不會試將此語問楊瓊
有感三首
鬢毛已斑白衣綬方朱紫窮賤當壯年當
榮臨暮齒車輿紅塵合第宅青煙起彼來
此須去品物之常理第宅非吾廬逆旅暫
留止子孫非我有委蛻而巳矣有如蠶造
繭又似花生子子結花暗凋繭成蠶老死
悲哉可柰何舉世皆如此
又一首
莫養瘦馬駒莫教小妓女後事在目前不
信君看取馬肥快行走妓長能歌舞三年
五歲間已聞換一主借問新舊主誰樂誰
辛苦請君大帶上把筆書此語
又一首
往事勿追思追思多悲愴來事勿相迎相
迎亦惆悵不如兀然坐不如塌然卧食來
即開口睡來即合眼二事最關身安寢加
餐飯忘懷任行止委命隨脩短更若有興
來狂歌酒一盞
宿滎陽
生長在滎陽少小辭鄕曲迢迢四十載復
到滎陽宿去時十一二今年五十六追思
兒戲時宛然猶在目舊居失處所故里無
宗族豈唯變市朝兼亦遷陵谷獨有溱洧
水無情依舊渌
經溱洧
落日駐行騎沈吟懷古情鄭風變巳盡溱
洧至今清不見士與女亦無芍藥名
就花枝
就花枝移酒海今朝不醉明朝悔且筭歡
娛逐日來任他容鬢隨年改醉翻衫袖抛
小令笑擲骰盤呼大采自量氣力心與情
三五年間猶得在
喜雨
圃旱憂葵堇農旱憂禾菽人各有所私我
旱憂松竹松乾竹燋死眷眷在心目灑葉
漑其根汲水勞僮僕油雲忽東起涼雨凄
相續似面洗垢塵如頭得膏沐千柯習習
潤萬葉欣欣綠十日澆灌功不如一霡霂
方知宰生靈何異活草木所以聖與賢同
心調玉燭
題道宗上人十韻并序
普濟寺律大德宗上人法堂中有故相國
鄭司徒歸尚書陸刑部元少尹及今吏部
鄭相中書韋相錢左丞詩覽其題皆與上
人唱詶閱其人皆朝賢省其文皆義語予
始知上人之文爲義作爲法作爲方便智
作爲解脫性作不爲詩而作也知上人者
云爾恐不知上人者謂爲護國法振靈一
皎然之徒與故予題二十句以解之
如來說偈讃菩薩著論議是故宗律師以
詩爲佛事一音無差別四句有詮次欲使
第一流皆知不二義精㓗霑戒體閑澹藏
禪味從容恣語言縹緲離文字旁延邦國
彦上逹王公貴先以詩句牽後令入佛智
人多愛師句我獨知師意不似休上人空
多碧雲思
寄皇甫賓客
名利旣兩忘形體方自遂卧掩羅雀門無
人驚我睡睡足斗藪衣閑步中庭地食飽
摩挲腹心頭無一事除却玄晏翁何人知
此味
寄庾侍郎
一雙華亭鶴數片太湖石巉巉蒼玉峯矯
矯青雲翮是時歲云暮淡薄烟景夕庭霜
封石稜池雪印鶴跡幽致竟誰別閑静聊
自適懷哉庾順之好是今宵客
寄崔少監
微微西風生稍稍東方明入秋神骨爽琴
曉絲桐清彈爲古宮調玉水寒泠泠自覺
絃指下不是尋常聲須臾群動息掩琴坐
空庭直至日出後猶得心和平惜哉意未
已不使崔君聽
醉題沈子明壁
不愛君池東十叢菊不愛君池南萬竿竹
變君簾下唱歌人色似芙蓉聲似玉我有
陽關君未聞若聞亦應愁煞君
勸酒
勸君一杯君莫辭勸君兩杯君莫疑勸君
三杯君始知面上今日老昨日心中醉時
勝醒時天地迢迢自長久白兔赤烏相趁
走身後堆金拄北斗不如生前一樽酒君
不見春明門外天欲明喧喧歌哭半死生
遊人駐馬出不得白轝紫車爭路行歸去
來頭巳白典錢將用買酒喫
落花
留春春不住春歸人寂寞猒風風不定風
起花蕭索旣興風前歎重命花下酌勸君
嘗綠醅教人拾紅萼桃飄火𦦨𦦨梨墮雪
漠漠獨有病眼花春風吹不落
對鏡吟
白頭老人照鏡時掩鏡沉吟吟舊詩二十
年前一莖白如今變作滿頭絲吟罷廻頭
索杯酒醉來屈指數親知老於我者多窮
賤設使身存寒且飢少於我者半爲土墓
樹已抽三五枝我今幸得見頭白祿俸不
薄官不卑眼前有酒心無苦秖合歡娱不
合悲
耳順吟寄敦詩夢得
三十四十五慾牽七十八十百病纏五十
六十却不惡恬淡清淨心安然巳過愛貪
聲利後猶在病羸昏耄前未無䈥力尋山
水尚有心情聽管絃閑開新酒嘗數盞醉
憶舊詩吟一篇敦詩夢得且相勸不用嫌
他耳順年
別氊帳火爐
憶昨臘月天北風三尺雪年老不禁寒夜
長安可徹頼有青氈帳風前自張設復此
紅火爐雪中相暖熱如魚入淵水似兔藏
深穴婉軟蟄鱗蘇溫燉凍肌活方安隂慘
夕遽變陽和節無柰時候遷豈是恩情絶
毳簾逐日卷香燎隨灰滅離恨屬三春佳
期在十月但令此身健不作多時別
六年春贈分司東都諸公
我爲司州牧内愧無才術忝擢恩巳多遭
逢幸非一偶當榖賤歲適值民安日郡縣
獄空虚鄕閭盜奔逸其間最幸者朝客多
分秩行接鵷鷺群坐成芝蘭室時聮拜表
騎聞動題詩筆夜雪秉燭遊春風攜榼出
花教鶯點檢柳付風排比法酒澹清漿含
桃嫋紅實洛童調金管盧女鏗瑶瑟黛慘
歌思深腰凝舞拍密每因同醉樂自覺忘
衰疾始悟肘後方不如杯中物生涯隨日
過世事何時畢老子苦乖慵希君數牽率
九日代羅樊二妓招舒著作齊梁
格
羅敷歛雙袂樊姬獻一杯不見舒員外秋
菊爲誰開
憶舊遊
憶舊遊舊遊安在哉舊遊之人半白首舊
遊之地多蒼苔江南舊遊凡幾處就中最
憶吳江隈長洲花綠柳萬樹齊雲樓春酒
一杯閶門曉嚴旗鼓出臯橋夕閙船舫迴
脩蛾慢臉燈下醉急管繁絃頭上催六七
年前狂爛漫三千里外思徘徊李娟張態
成春夢周五殷三歸夜臺虎丘月色爲誰
好娃宮花枝應自開頼得劉郎解吟詠江
山氣色合歸來
答崔賓客晦叔十二月四日見寄
今歲日餘二十六來歲年登六十二尚不
能憂眼下身因何更筭人間事居士忘筌
默默坐先生枕麴昏昏睡早晚相從歸醉
鄕醉鄕去此無多地
勸我酒
勸我酒我不辭請君歌歌莫遲歌聲長辭
亦切此辭聽者堪愁絶洛陽女兒面似花
河南大尹頭如雪
贈韋處士六年夏大熱旱
驕陽連毒暑動植皆枯槁旱日乾密雲炎
烟燋茂草少壯猶困苦况予病且老旣無
