白氏文集卷第二
諷諭二古調詩五言凡五十八首
續古詩十首
戚戚復戚戚送君遠行役行役非中原海
外黃沙磧伶俜獨居妾迢遞長征客君望
功名歸妾憂生死隔誰家無夫婦何人不
離柝所恨薄命身嫁遲别日迫妾身有存
殁妾心無改易生作閨中婦死作山頭石
掩淚别鄉里飄颻將遠行茫茫綠野中春
盡孤客情驅馬上丘壠高低路不平風吹
棠犁花啼鳥時一聲古墓何代人不知姓
與名化作路傍土年年春草生感彼忽自
悟今我何營營
朝采山上薇暮采山上薇歲晏薇亦盡飢
來何所爲坐飲白石水手把青松枝擊節
獨長謌其聲清且悲櫪馬非不肥所苦長
縶維豢豕非不飽所憂竟爲犧行行歌此
曲以慰常苦飢
雨露長纖草山苗高入雲風雪折勁木澗
松摧爲薪風摧此何意雨長彼何因百丈
澗底死寸莖山上春可憐苦節士感此涕
盈巾
窈窕雙鬟女容德俱如玉晝居不踰閾夜
行常秉燭氣如含露蘭心如貫霜竹宜當
備嬪御胡爲守幽獨無媒不得選年忽過
三六歲暮望漢宮誰在黃金屋邯鄲進倡
女能唱黃花曲一曲稱君心恩榮連九族
栖栖遠方士讀書三十年業成無知已徒
步來入關長安多王侯英俊竸攀援幸隨
衆賓末得厠門館間東閤有旨酒中堂有
管絃何爲向隅客對此不開顔富貴無是
非主人終日歡貧賤多悔尤客子中夜嘆
歸去復歸去故鄉貧亦安
凉風飄嘉樹日夜減芳華下有感秋婦攀
條苦悲嗟我本幽閑女結髮事豪家豪家
多婢僕門内頗驕奢良人近封侯出入鳴
玉珂自從富貴來恩薄讒言多冡婦獨守
禮羣妾互竒袤但信言有玷不察心無瑕
容光未銷歇歡愛忽蹉跎何意掌上玉化
爲眼中砂盈盈一尺水浩浩千丈河勿言
小大異隨分有風波閨房猶復爾邦國當
如何
心亦無所迫身亦無所拘何爲腸中氣鬱
鬱不得舒不舒良有以同心久離居五年
不見面三年不得書念此令人老抱膝坐
長吁豈無盈鐏酒非君誰與娛
攬衣出門行遊觀遶林渠澹澹春水暖東
風生綠蒲上有和鳴鴈下有掉尾魚飛沉
一何樂鱗羽各有徒而我方獨處不與之
子俱頋彼自傷已禽魚之不如出遊欲遣
憂孰知憂有餘
春旦日初出瞳瞳耀晨輝草木照未遠浮
雲已蔽之天地黯以晦當午如昏時雖有
東南風力微不能吹中園何所有滿地青
青葵陽光委雲上傾心欲何依
秦中吟十首并序
貞元元和之際予在長安聞見之間有足
悲者因直歌其事命爲秦中吟
議婚
天下無正聲悅耳即爲娛人間無正色悅
目即爲姝顔色非相遠貧富則有殊貧爲
時所棄富爲時所趨紅樓富家女金縷繡
羅襦見人不歛手嬌癡二八初母兄未開
口已嫁不須臾綠䆫貧家女寂寞二十餘
荆釵不直錢衣上無真珠幾迴人欲聘臨
日又踟蹰主人會良媒置酒滿玉壺四座
且勿飲聽我歌兩途富家女易嫁嫁早輕
其夫貧家女難嫁嫁晩孝於姑聞君欲娶
婦娶婦意何如
重賦
厚地植桑麻所要濟生民生民理布帛所
求活一身身外充征賦上以奉君親國家
定兩稅本意在憂人厥初防其淫明勑内
外臣稅外加一物皆以枉法論奈何歲月
久貪吏得因循浚我以求寵歛索無冬春
織絹未成疋繅絲未盈斤里胥迫我納不
許暫逡巡歲暮天地閉隂風生破村夜深
烟火盡霰雪白紛紛幼者形不蔽老者體
無温悲端與寒氣併入鼻中辛昨日輸殘
稅因窺官庫門繒帛如山積絲絮似雲屯
號爲羨餘物隨月獻至尊奪我身上煖買
爾眼前恩進入瓊林庫歲久化爲塵
傷宅
誰家起甲第朱門大道邊豐屋中櫛比高
墻外迴環累累六七堂棟宇相連延一堂
費百萬鬱鬱起青烟洞房温且清寒暑不
能忓高堂虚且迥坐臥見南山繞廊紫藤
架夾砌紅藥欄攀枝摘櫻桃帶花移牡丹
主人此中坐十載爲大官厨有臭敗肉庫
有貫朽錢誰能將我語問爾骨肉間豈無
窮賤者忍不救飢寒如何奉一身直欲保
千年不見馬家宅今作奉誠園
傷友
陋巷孤寒士出門苦恓恓雖云志氣在豈
免顔色低平生同門友通籍在金閨曩者
膠漆契邇來雲雨睽正逢下朝歸軒騎五
門西是時天久隂三日雨淒淒蹇驢避路
立肥馬當風嘶迴頭忘相識占道上沙堤
昔年洛陽杜貧賤相提携今日長安道對
面隔雲泥近日多如此非君獨慘悽死生
不變者唯聞任與黎
不致仕
七十而致仕禮法有明文何乃貪榮者斯
言如不聞可怜八九十齒墮雙眸昏朝露
貪名利夕陽憂子孫挂冠頋翠緌懸車惜
朱輪金章腰不勝傴僂入君門誰不愛富
貴誰不戀君恩年高須請老名遂合退身
少時共嗤誚晩歲多因循賢哉漢二䟽彼
獨是何人寂寞東門路無人繼去塵
立碑
勲德既下衰文章亦陵夷但見山中石立
作路傍碑銘勲悉太公叙德皆仲尼復以
多爲貴千言直萬貲爲文彼何人想見筆
下時但欲愚者悅不思賢者嗤豈獨賢者
嗤仍傳後代疑古石蒼苔字安知是愧詞
我聞望江縣麴令撫惸婺在官有仁政名
不聞京師身殁欲歸葬百姓遮路岐攀轅
不得歸留葬此江湄至今道其名男女涕
皆垂無人立碑碣唯有邑人知
輕肥
意氣驕滿路鞍馬光照塵借問何爲者人
稱是内臣朱紱皆大夫紫綬或將軍誇赴
軍中宴走馬去如雲鐏罍溢九醖水陸羅
八珍果擘洞庭橘膾切天池鱗食飽心自
若酒酣氣益振是歲江南旱衢州人食人
五絃
清歌且罷唱紅袂亦停舞趙叟抱五絃宛
轉當胷撫大聲粗若散䬃䬃風和雨小聲
細欲絶切切鬼神語又如鵲報喜轉作猨
啼苦十指無定音顚倒宮徵羽坐客聞此
聲形神若無主行客聞此聲駐足不能舉
嗟嗟俗人耳好今不好古所以綠䆫琴日
日生塵土
歌舞
秦中歲云暮大雪滿皇州雪中退朝者朱
紫盡公侯貴有風雪興富無飢寒憂所營
唯第宅所務在追遊朱輪車馬客紅燭歌
舞樓歡酣促密坐醉暖脫重裘秋官爲主
人庭尉居上頭日中一爲樂夜半不能休
豈知閿鄉獄中有凍死囚
買花
帝城春欲暮喧喧車馬度共道牡丹時相
隨買花去貴賤無常價酬直看花數灼灼
百朵紅戔戔五束素上張幄幕庇傍織巴
籬護水洒復泥封移來色如故家家習爲
俗人人迷不悟有一田舍翁偶來買花處
仾頭獨長歎此歎無人諭一藂深色花十
戶中人賦
贈友詩五首并序
吾友有王佐之才者以致君濟人爲巳任
識者深許之因贈是詩以廣其志云
一年十二月每月有常令君出臣奉行謂
之握金鏡由兹六氣順以遂萬物性時令
一反常生靈受其病周漢德下衰王風始
不竸又從斬晁錯諸侯益強盛百里不同
禁四時自爲政盛夏興土功方春勦人命
誰能救其失待君佐邦柄峩峩象魏門懸
法彛倫正
銀生楚山曲金生鄱溪濱南人棄農業求
之多苦辛披砂復鑿石矻矻無冬春手足
盡皴胝愛利不愛身畬田既慵斫稻田亦
懶耘相攜作游手皆道求金銀畢竟金與
銀何殊泥與塵且非衣食物不濟飢寒人
棄本以趨末日富而歲貧所以先聖王棄
藏不爲珍誰能反古風待君秉國鈞捐金
復抵璧勿使勞生民
私家無錢鑪平地無銅山胡爲秋夏稅歲
歲輸銅錢錢力日巳重農力日已殫賤粜
粟與麥賤貿絲與緜歲暮衣食盡焉得無
飢寒吾聞國之初有制垂不刊傭必筭丁
口租必計桑田不求土所無不強人所難
量入以爲出上足下亦安兵興一變法兵
息遂不還使我農桑人顦顇畎畝間誰能
革此弊待君秉利權復彼租傭法令如貞
觀年
京師四方則王化之本根長吏久於政然
後風教敦如何尹京者遷次不逡巡請君
屈指數十年十五人科條日相矯吏力亦
以勤寬猛政不一民心安得淳九州雍爲
首羣牧之所遵天下率如此何以安吾民
誰能變此法待君贊彌綸愼擇循良吏令
其長子孫
三十男有室二十女有歸近代多離亂婚
姻多過期嫁娶既不早生育常苦遲兒女
未成人父母已衰羸凡人貴逹日多在長
大時欲報親不待孝心無所施哀哉三牲
養少得及庭闈惜哉萬鍾粟多用飽妻兒
誰能正婚禮待君張國維庶使孝子心皆
無風樹悲
寓意詩五首
豫樟生深山七年而後知挺高二百尺本
末皆十圍天子建明堂此材獨中規匠人
執斤墨采度將有期孟冬草木枯烈火燎
山陂疾風吹猛焰從根燒到枝養材三十
年方成棟梁姿一朝爲灰燼柯葉無孑遺
地雖生爾材天不與爾時不如糞土英猶
有人掇之巳矣勿重陳重陳令人悲不悲
焚燒苦但悲采用遲
赫赫京内史炎炎中書郎昨傳徵拜日恩
賜頗殊常貂冠水蒼玉紫綬黃金章佩服
身未暖巳聞竄遐荒親戚不得别吞聲泣
路傍賓客亦巳散門前雀羅張富貴來不
久倏如瓦溝霜權勢去尤速瞥若石火光
不如守貧賤貧賤可久長傳語宦遊子且
來歸故鄉
促織不成章提壺但聞聲嗟哉蟲與鳥無
實有虚名與君定交日久要如弟兄何以
示誠信白水指爲盟雲雨一爲别飛沉兩
難并君爲得風鵬我爲失水鯨音信日巳
疎恩分日巳輕窮通尚如此何况死與生
乃知擇交難須有知人眀莫將山上松結
託水上萍
翩翩兩玄鳥本是同巢鷰分飛來幾時秋
夏炎凉變一宿蓬蓽廬一栖明光殿偶因
銜泥處復得重相見彼矜杏梁貴此嗟茅
棟賤眼看秋杜至兩處俱難戀所託各暫
時胡爲相歎羨
婆娑園中樹根株大合圍蠢爾樹間蟲形
質一何微誰謂蟲至微蠱蠧無巳期孰謂
樹至大花葉有衰時花衰夏未實葉病秋
先萎樹心半爲土觀者安得知借問蟲何
在在身不在枝借問蟲何食食心不食皮
豈無啄木鳥觜長將何爲
讀史詩五首
楚懷放靈均國政亦荒滛彷徨未忍决遶
澤行悲吟漢文疑賈生謫置湘之隂是時
刑方措此去難爲心士生一代間誰不有
浮沈良時真可惜亂世何足欽乃知汨羅
恨未抵長沙深
禍患如棼絲其來無端緒馬遷下蠶室嵇
康就囹圄抱冤志氣屈忍耻形神沮當彼
戮辱時奮飛無翅羽商山有黃綺潁川有
巢許何不從之遊超然離網罟山林少羈
鞅世路多艱阻寄謝伐檀人愼勿嗟窮處
漢日大將軍少爲乞食子秦時故列侯老
作鋤瓜士春華何暐曄園中發桃李秋風
忽蕭條堂上生荆枳深谷變爲岸桑田成
海水勢去未須悲時來何足喜寄言榮枯
者反覆殊未巳
含沙射人影雖病人不知巧言搆人罪至
死人不疑掇蜂殺愛子掩鼻戮寵姬弘恭
陷蕭望趙高謀李斯隂德既必報隂禍豈
虛施人事雖可罔天道終難欺明則有刑
辟幽則有神祗苟免勿私喜鬼得而誅之
季子憔悴時婦見不下機買臣負薪日妻
亦棄如遺一朝黃金多佩印衣錦歸去妻
不敢視婦嫂強依依富貴家人重貧賤妻
子欺奈何貧富間可移親愛志遂使中人
心汲汲求富貴又令下人力各竸錐刀利
隨分歸舍來一取妻孥意
和答詩十首并序
五年春微之從東臺來不數日又左轉爲
江陵士曹掾詔下日會予下内直歸而微
之已即路邂逅相遇於街衢中自永壽寺
南抵新昌里北得馬上語别語不過相勉
保方寸外形骸而巳因不暇及他是夕足
下次于山北寺僕職役不得去命季弟送
行且奉新詩一軸致於執事凡二十章率
有興比滛文艷韻無一字焉意者欲足下
在途諷讀且以遣日時銷憂懣又有以張
直氣而扶壯心也及足下到江陵寄在路
所爲詩十七章凡五六千言言有爲章有
旨迨于宮律體裁皆得作者風發緘開卷
且喜且怪僕思牛僧孺戒不能示他人唯
與杓直拒非及樊宗師輩三四人時一吟
讀心甚貴重然竊思之豈僕所奉者二十
章遽能開足下聰明使之然耶抑又不知
足下是行也天將屈足下之道激足下之
心使感時發憤而臻於此耶若兩不然者
何立意措辭與足下前時詩如此之相遠
也僕既羨足下詩又憐足下心盡欲引狂
簡而和之屬直宿拘牽居無暇日故不即
時如意旬月來多乞病假假中稍閑且摘
卷中尤者繼成十章亦不下三千言其間
所見同者固不能自異異者亦不能強同
同者謂之和異者謂之答并别錄和夢遊
春詩一章各附于本篇之末餘未和者亦
續致之頃者在科試間常與足下同筆硯
每下筆時輒相顧語患其意太切而理太
周故理太周則辭繁意太切則言激然與
足下爲文所長在於此所病亦在於此足
下來序果有詞犯文繁之說今僕所和者
猶前病也待與足下相見日各引所作稍
刪其煩而晦其義焉餘具書白
和思歸樂詩
山中獨栖鳥夜半聲嚶嚶似道思歸樂行
人掩泣聽皆疑此山路遷客多南征憂憤
氣不散結化爲精靈我謂此山鳥本不因
人生人心自懷土想作思歸鳴孟嘗平居
時娛耳琴泠泠雍門一言感未奏淚沾纓
魏武銅雀妓日與歡樂并一旦西陵望欲
歌先涕零峽猿亦無意隴水復何情爲入
愁人耳皆爲腸斷聲請看元侍御亦宿此
郵亭因聽思歸鳥神氣獨安寧問君何以
然道勝心自平雖爲南遷客如在長安城
云得此道來何慮復何營窮達有前定憂
喜無交爭所以事君日持憲立天庭雖有
迴天力撓之終不傾况始三十餘年少有
直名心中志氣大眼前爵祿輕君恩若雨
露君威若雷霆退不苟免難進不曲求榮
在火辨玉性經霜識松貞展禽任三黜靈
均長獨醒獲戾自東洛貶官向南荆再拜
辭闕下長揖别公卿荆州又非遠驛路半
月程漢水照天碧楚山插雲青江陵橘似
珠宜城酒如餳誰謂譴謫去未妨遊賞行
人生百歲内天地暫寓形太倉一稊米大
海一浮萍身委逍遥篇心付頭陁經尚達
生死觀寧爲寵辱驚中懷苟有主外物安
能縈任意思歸樂聲聲啼到明
和陽城驛詩
商山陽城驛中有&KR2897;者誰云是元監察江
陵謫去時忽見此驛名良久涕欲垂何故
陽道州名姓同於斯憐君一寸心寵辱誓
不移疾惡若巷伯好賢如緇衣沉吟不能
去意者欲改爲改爲避賢驛大署於門楣
荆人愛羊祜戶曹改爲辭一字不忍道况
兼姓呼之因題八百言言直文甚竒詩成
寄與我鏘若金和絲上言陽公行友悌無
等夷骨肉同衾裯至死不相離次言陽公
迹夏邑始棲遲鄉人化其風少長皆孝慈
次言陽公道終日對酒巵兄弟笑相顧醉
貌紅怡怡次言陽公節謇謇居諫司誓心
除國蠧决死犯天威終言陽公命左遷天
一涯道州炎瘴地身不得生歸一一皆實
錄事事無孑遺凡是爲善者聞之惻然悲
道州既巳矣往者不可追何世無其人來
者亦可思願以君子文告彼大樂師附於
雅歌末奏之白玉墀天子聞此章教化如
法施直諫從如流佞臣惡如疵宰相聞此
章政柄端正持進賢不知倦去邪勿復疑
憲臣聞此章不敢懷依違諫官聞此章不
忍縱詭隨然後告史氏舊史有前規若作
陽公傳欲令後世知不勞叙世家不用費
文辭但於國史上全錄元稹詩
答桐花詩
山木多蓊鬱兹桐獨亭亭葉重碧雲片花
簇紫霞英是時三月天春暖山雨晴夜色
向月淺暗香隨風輕行者多商賈居者悉
黎氓無人解賞愛有客獨屏營手攀花枝
立足踏花影行生怜不得所死欲揚其聲
截爲天子琴刻作古人形云待我成器薦
之於穆清誠是君子心恐非草木情胡爲
愛其華而反傷其生老龜被刳腸不如無
神靈雄雞自斷尾不願為犧牲况此好顔
色花紫葉青青宜遂天地性忍加刀斧刑
我思五丁力拔入九重城當君正殿栽花
葉生光晶上對月中桂下覆階前蓂汎拂
香爐烟隱暎斧藻屏為君布綠隂當暑蔭
軒楹沈沈綠滿地桃李不敢争爲君發清
韻風來如叩瓊泠泠聲滿耳鄭衛不足聽
受君封植力不獨吐芬馨助君行春今開
花應清明受君雨露恩不獨含芳榮戒君
無戲言剪葉封弟兄受君歲月功不獨資
生成爲君長高枝鳳凰上頭鳴一鳴君萬
歲夀如山不傾再鳴萬人泰泰階爲之平
如何有此用幽滯在巖坰歲月不爾駐孤
芳坐凋零請向桐枝上爲余題姓名待余
有勢力移爾獻丹庭
和大觜烏詩
烏者種有二名同性不同觜小者慈孝觜
大者貪庸觜大命又長生來十餘冬物老
顔色變頭毛白茸茸飛來庭樹上初但驚
兒童老巫生姦計與烏意潜通云是非凡
鳥遥見起敬恭千歲乃一出喜賀主人翁
祥瑞來白日神靈占知風隂作北斗使能
爲人吉凶此鳥所止家家産日夜豐上以
致壽考下可宜田農主人富家子身老心
童蒙隨巫拜復祝婦姑亦相從殺雞薦其
肉敬若㮒六宗烏喜張大觜飛接在虚空
烏既飽膻腥巫亦饗甘濃烏巫互相利不
復兩西東日日營巢窟稍稍近房櫳雖生
八九子誰辨其雌雄羣雛又成成衆觜騁
殘兇探巢吞鷰卵入蔟啄蠶虫豈無乘秋
隼羈絆委高墉但食烏殘肉無施搏擊功
亦有能言鸚翅碧觜距紅暫曾說烏罪囚
閉在深籠青青䆫前柳鬱鬱井上桐貪烏
占栖息慈烏獨不容慈烏爾奚爲來往何
憧憧曉去先晨鼓暮歸後昏鍾辛苦塵土
間飛啄禾黍藂得食將哺母飢腸不自充
主人憎慈烏命子削彈弓絃續會稽竹丸
鑄荆山銅慈烏求母食飛下爾庭中數粒
未入口一丸巳中胸仰天號一聲似欲訴
蒼穹反哺日未足非是惜微躬誰能持此
冤一爲問化工胡然大觜烏竟得天年終
答四皓廟詩
天下有道見無道卷懷之此乃聖人語吾
聞諸仲尼矯矯四先生同稟希世資隨時
有顯晦秉道無磷緇秦皇肆暴虐二世遘
亂離先生相隨去商嶺采紫芝君看秦獄
中戮辱者李斯劉項爭天下謀臣竸悅隨
先生如鸞鶴出入冥冥飛君看齊鼎中燋
爛者酈其子房得沛公自謂相遇遲八難
掉舌樞三略役心機辛苦十數年晝夜形
神疲竟雜霸者道徒稱帝者師子房爾則
能此非吾所宜漢高之季年嬖寵鍾所私
家嫡欲廢奪骨肉相憂疑豈無子房口口
舌無所施亦有陳平心心計將何爲皤皤
四先生高冠危映眉從容下南山頋眄入
東闈前瞻惠太子左右生羽儀却顧戚夫
人楚舞無光輝心不畫一計口不吐一詞
暗定天下本遂安劉氏危子房吾則能此
非爾所知先生道既光太子禮甚卑安車
留不住功成棄如遺如彼旱天雲一雨百
穀滋澤則在天下雲復歸希夷勿高巢與
由勿尚呂與伊巢由往不返伊呂去不歸
豈如四先生出處兩逶迤何必長隱逸何
必長濟時由來聖人道無朕不可窺卷之
不盈握舒之亘八陲先生道甚明夫子猶
或非願子辨其惑爲予吟此詩
和雉媒詩
吟君雉媒什一哂復一歎和之一何晩今
日乃成篇豈唯鳥有之抑亦人復然張陳
刎頸交竟以勢不完至今不平氣塞絶流
水源趙衰骨肉親亦以利相殘至今不善
名高於磨筓山况此籠中雉志在飲啄間
稻粱暫入口性巳隨人遷身苦亦自忘同
族何足言但恨爲媒拙不足以自全勸君
今日後養鳥養青鸞青鸞一失侶至死守
孤單勸君今日後結客結任安主人賓客
去獨住在門闌
和松樹詩
亭亭山上松一一生朝陽森聳上參天柯
條百尺長漠漠塵中槐兩兩夾康莊婆娑
仾覆地枝幹亦尋常八月白露降槐葉次
第黃歲暮滿山雪松色鬱青蒼彼如君子
心秉操貫冰霜此如小人面變態隨炎凉
共知松勝槐誠欲栽道傍糞土種瑶草瑶
草終不芳尚可以斧斤伐之爲棟梁殺身
獲其所爲君搆明堂不然終天年老死在
南岡不願亞枝葉低隨槐樹行
答箭鏃詩
矢人職司憂爲箭恐不精精在利其鏃錯
磨鋒鏑成插以青竹簳羽之赤鴈翎勿言
分寸䥫爲用乃長兵聞有狗盜者晝伏夜
潛行摩弓拭箭鏃夜射不待明一盗既流
血百犬同吠聲狺狺嘷不已主人爲之驚
盗心憎主人主人不知情反責鏃太利矢
人獲罪名寄言控弦者願君少留聽何不
向西射西天有狼星何不向東射東海有
長鯨不然學仁貴三矢平虜庭不然學仲
連一發下遼城胡爲射小盗此用無乃輕
徒沾一點血虚汙箭頭腥
和古社詩
廢村多年樹生在古社隈爲作妖狐窟心
空身未摧妖狐變美女社樹成樓臺黃昏
行人過見者心徘徊飢鵰竟不捉老犬反
爲媒歲媚少年客十去九不迴昨夜雲雨
合烈風驅迅雷風拔樹根出雷劈社壇開
飛電化爲火妖狐燒作灰天明至其所清
曠無氛埃舊地葺村落新田闢荒萊始知
天降火不必常爲災勿謂神默默勿謂天
恢恢勿喜犬不捕勿誇鵰不猜寄言狐媚
者天火有時來
和分水嶺詩
高嶺峻稜稜細泉流亹亹勢分合不得東
西隨所委悠悠草蔓底濺濺石罅裏分流
來幾年晝夜兩如此朝宗遠不及去海三
千里浸潤小無功山苗長旱死縈紆用無
所奔迫流不已唯作嗚咽聲夜入行人耳
有源殊不竭無坎終難至同出而異流君
看何所似有似骨肉親派别從兹始又似
勢利交波瀾相背起所以贈君詩將君何
所比不比山上泉比君井中水
有木詩八首并序
余讀漢書列傳見佞順媕娿圖身忘國如
張禹輩者見惑上蠱下交亂君親如江充
輩者見暴佷跋扈壅君樹黨如梁冀輩者
見色仁行違先德後賊如王莾輩者又見
外狀恢弘中無實用者又見附麗權勢隨
之覆亡者其初皆有動人之才足以惑衆
媚主莫不合於始而敗於終也因引風人
騷人之興賦有木八章不獨諷前人欲儆
後代爾
有木名弱柳結根近清池風烟借顔色雨
露助華滋峩峩白雪花嫋嫋青絲枝漸密
陰自庇轉高梢四垂截枝扶為杖軟弱不
自持折條用樊圃柔脆非其宜為樹信可
翫論材何所施可惜金堤地栽之徒爾為
有木名櫻桃得地早滋茂葉密獨承日花
繁偏受露迎風暗搖動引鳥潛來去鳥啄
子難成風來枝莫住低軟易攀翫佳人屢
㢠顧色求桃李饒心向松筠妬好是映牆
花本非當軒樹所以姓蕭人曾為代櫻賦
有木秋不凋青青在江北謂為洞庭橘美
人自移植上受頋眄恩下勤澆溉力實成
乃是枳臭苦不堪食物有似是者眞偽何
由識美人默無言對之長歎息中含害物
意外矯凌霜色仍向枝葉間潛生刺如棘
有木名杜棃陰森覆丘壑心蠧已空朽根
深尚盤薄狐媚言語巧妖鳥聲音惡憑此
為巢穴往來互棲託四傍五六本葉枝相
交錯借問因何生秋風吹子落為長社壇
下無人敢芟斫幾度野火來風廻燒不着
有木香苒苒山頭生一蕟主人不知名移
種近軒闥愛其有芳味因以調麴糵前後
曾飲者十人無一活豈徒悔封植兼亦誤
采掇試問識藥人始知名野葛年深已滋
蔓刀斧不可伐何時猛風來爲我連根拔
有木名水檉遠望青童童根株非勁挺柯
葉多蒙籠彩翠色如栢鱗皴皮似松爲同
松栢類得列嘉樹中枝弱不勝雪勢高常
懼風雪壓仾還舉風吹西覆東柔芳甚楊
柳早落先梧桐唯有一堪賞中心無蠧蟲
有木名凌霄擢秀非孤摽偶依一株樹遂
抽百尺條託根附樹身開花寄樹梢自謂
得其勢無因有動搖一旦樹摧倒獨立暫
飄颻疾風從東起吹折不終朝朝為拂雲
花暮為委地樵寄言立身者勿學柔弱苗
有木名丹桂四時香馥馥花團夜雪明葉
剪春雲綠風影清似水霜枝冷如玉獨占
小山幽不容凡鳥宿匠人愛芳直裁截為
厦屋幹細力未成用之君自速重任雖大
過直心終不曲縱非梁棟材猶勝尋常木
歎魯二首
季桓心豈忠其富過周公陽貨道豈正其
權執國命由來富與權不繫才與賢所託
得其地雖愚亦獲安彘肥因糞壤鼠穩依
社壇蟲獸尚如此豈謂無因緣
展禽胡為者直道竟三黜顔子何如人屢
空聊過日皆懷王佐道不踐陪臣秩自古
無奈何命為時所屈有如草木分天各與
其一荔枝非名花牡丹無甘實
反鮑明遠白頭吟
炎炎者烈火營營者小蠅火不熱貞玉蠅
不點清冰此苟無所受彼莫能相仍乃知
物性中各有能不能古稱怨報死則人有
所懲懲淫或應可在道未為弘譬如蜩鷃
徒啾啾啅龍鵬宜當委之去寥廓高飛騰
豈能泥塵下區區酬怨憎胡為坐自苦吞
悲仍撫膺
青塚
上有飢鴈號下有枯蓬走茫茫邊雪裏一
掬沙培塿傳是昭君墓埋閉蛾眉久凝脂
化為泥鉛黛復何有唯有隂怨氣時生墳
左右鬱鬱如苦霧不隨骨銷朽婦人無他
才榮枯繫妍否何乃明妃命獨懸畫工手
丹青一詿誤白黑相紛糺遂使君眼中西
施作嫫母同儕傾寵幸異類為配偶禍福
安可知美顔不如醜何言一時事可戒千
年後特報後來姝不須倚眉首無辭插荆
釵嫁作貧家婦不見青塚上行人為澆酒
雜感
君子防悔尤賢人戒行藏嫌疑遠瓜李言
動慎毫芒立教固如此撫事有非常為君
持所感仰面問蒼蒼犬齧桃樹根李樹反
見傷老龜烹不爛延禍及枯桑城門自焚
爇池魚罹其殃陽貨肆兇暴仲尼畏於匡
魯酒薄如水邯鄲開戰場伯禽鞭見血過
失由成王都尉身降虜宫刑加子長吕安
兄不道都市殺嵇康斯人死已久其事甚
昭彰是非不由已禍患安可防使我千載
後涕泗滿衣裳
白氏文集卷第二
