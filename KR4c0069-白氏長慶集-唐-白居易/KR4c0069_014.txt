白氏文集卷第十四
律詩五言七言自兩韻至一百
韻凡一百首
翰林中送獨孤二十七起居罷職出
院
碧落留雲住青冥放鶴還銀臺向南路從
此到人間
重尋杏園
忽憶芳時頻酩酊却尋醉處重徘徊杏花
結子春深後誰解多情又獨來
曲江獨行自此後在翰林時作
獨來獨去何人識厩馬朝衣野客心閑愛
無風水邊坐楊花不動樹陰陰
同李十一醉憶元九
花時同醉破春愁醉折花枝作酒籌忽憶
故人天際去計程今日到涼州
同錢員外題絶粮僧巨川
三十年來坐對山唯將無事化人間齋時
往往聞鐘笑一食何如不食閑
絶句代書贈錢員外
欲尋秋景閑行去君病多慵我興孤可惜
今朝山最好強能騎馬出來無
晩秋有懷鄭中舊隠
天高風嫋嫋鄕思繞關河寥落歸山夢殷
勤採蕨歌病添心寂寞愁入鬢蹉跎晩樹
蟬鳴少秋階日上多長閑羨雲鶴久别愧
烟蘿其奈丹墀上君恩未報何
禁中九日對菊花酒憶元九
賜酒盈杯誰共持宫花滿把獨相思相思
只傍花邊立盡日吟君詠菊詩
送王十八歸山寄題仙遊寺
曾於太白峯前住數到仙遊寺裏來黑水
澄時潭底出白雲破處洞門開林間煖酒
繞紅葉石上題詩掃綠苔惆悵舊遊無復
到菊花時節羨君廻
答張籍因以代書
憐君馬瘦衣裘薄許到江東訪鄙夫今日
正閑天又暖可能扶病暫來無
曲江早春
曲江柳條漸無力杏園伯勞初有聲可憐
春淺遊人少好傍池邊下馬行
見元九悼亡時因以此寄
夜淚闇銷明月幌春腸遙斷牡丹庭人間
此病治無藥唯有楞伽四卷經
寒食夜
無月無燈寒食夜夜深猶立闇花前忽因
時節驚年幾四十如今欠一年
杏園花落時招錢員外同醉
花園欲去去應遲正是風吹狼藉時近西
數樹猶堪醉半落春風半在枝
重題西明寺牡丹
往年君向東都去曾歎花時君未迴今年
況作江陵别惆悵花前又獨來只愁離别
長如此不道明年花不開
同錢員外禁中夜直
宫漏三聲知半夜好風凉月滿松筠此時
閑坐寂無語藥樹影中唯兩人
禁中夜作書與元九
心緒萬端書兩紙欲封重讀意遲遲五聲
宫漏初明後一點䆫燈欲滅時
八月十五日夜禁中獨直對月憶元
九
銀臺金闕夕沉沉獨宿相思在翰林三五
夜中新月色二千里外故人心渚宫東面
煙波冷浴殿西頭鐘漏深猶恐清光不同
見江陵卑濕足秋陰
寄陳式五兄
年來白髮兩三莖憶别君時髭未生惆悵
料君應滿鬢當初是我十年兄
庾順之以紫霞綺遠贈以詩答之
千里故人心鄭重一端香綺紫氛氲開緘
日映晚霞色滿幅風生秋水文為褥欲裁
憐葉破製裘將翦惜花分不如縫作合歡
被寤寐相思如對君
送元八歸鳳翔
莫道岐州三日程其如風雪一身行與君
况是經年别暫到城來又出城
雨雪放朝因懷微之
歸騎紛紛滿九衢放朝三日為泥塗不知
雨雪江陵府今日排衙得免無
詠懷
歲去年來塵土中眼看變作白頭翁如何
辨得歸山計兩頃村田一畝宫
聞微之江陵卧病以大通中散碧腴
垂雲膏寄之因題四韻
巳題一帖紅消散又封一合碧雲英憑人
寄向江陵去道路迢迢一月程未必能治
江上瘴且圖遙慰病中情到時想得君拈
得枕上開看眼暫明
酬錢員外雪中見寄
松雪無塵小院寒閉門不似住長安煩君
想我看心坐報道心空無可看
重酬錢員外
雪中重寄雪山偈問答殷勤四句中本立
空名緣破妄若能無妄亦無空
獨酌憶微之
獨酌花前醉憶君與君春别又逢春惆悵
銀杯來處重不曾盛酒勸閑人
微之宅殘牡丹
殘紅零落無人賞雨打風摧花不全諸處
見時猶悵望況當元九小亭前
新磨鏡
衰容常晚櫛秋鏡偶新磨一與清光對方
知白髮多鬢毛從幻化心地付頭陁任意
渾成雪其如似夢何
感髮落
昔日愁頭白誰知未白衰眼看應落盡無
可變成絲
八月十五日夜聞崔大員外翰林獨
直對酒翫月因懷禁中清景偶題是
詩
秋月高懸空碧外仙郎静翫禁闈間歲中
唯有今宵好海内無如此地閑皓色分明
雙闕牓清光深到九門關遙聞獨醉還惆
悵不見金波照玉山
酬王十八見寄
秋思太白峯頭雪晴憶仙遊洞口雲未報
皇恩歸未得慙君為寄北山文
立春日酬錢員外曲江同行見贈
下直遇春日垂鞭出禁闈兩人攜手語十
里看山歸柳色早黃淺水文新綠微風光
向晚好車馬近南稀機盡笑相顧不驚鷗
鷺飛
和錢員外青龍寺上方望舊山
舊峯松雪舊溪雲悵望今朝遙屬君共道
使臣非俗吏南山莫動北山文
宴周皓大夫光福宅
何處風光最可憐妓堂階下砌臺前軒車
擁路光照地絲管入門聲沸天綠蕙不香
饒桂酒紅櫻無色讓花鈿野人不敢求他
事唯借泉聲伴醉眠
晩秋夜
碧空溶溶月華靜月裏愁人弔孤影花開
殘菊傍疎籬葉下衰桐落寒井塞鴻飛急
覺秋盡鄰雞鳴遲知夜永凝情不語空所
思風吹白露衣裳冷
惜牡丹花二首
惆悵階前紅牡丹晚來唯有兩枝殘明朝
風起應吹盡夜惜衰紅把火看
寂寞萎紅仾向雨離披破豔散隨風晴明
落地猶惆悵何況飄零泥土中
答元奉禮同宿見贈
相逢俱歎不閑身直日常多齋日頻曉鼓
一聲分散去明朝風景屬何人
答馬侍御見贈
謬入金門侍玉除煩君問我意何如蟠木
詎堪明主用籠禽徒與故人疎苑花似雪
同隨輦宫月如眉伴直廬淺薄求賢思自
代嵇康莫寄絶交書
上巳日恩賜曲江宴會即事
賜歡仍許醉此會興如何翰苑主恩重曲
江春意多花低羞豔妓鸎散讓清歌共道
升平樂元和勝永和
夜惜禁中桃花因懷錢員外
前日歸時花正紅今夜宿時枝半空坐惜
殘芳君不見風吹狼藉月明中
和錢員外早冬翫禁中新菊
禁署寒氣遲孟冬菊初拆新黃間繁綠爛
若金照碧仙郎小隠日心似陶彭澤秋憐
潭上看日慣籬邊摘今來此地賞野意潛
自適金馬門内花玉山峯下客寒芳引清
句吟翫煙景夕賜酒色偏宜握蘭香不敵
凄凄百卉死歲晚冰霜積唯有此花開殷
勤助君惜
答劉戒之早秋别墅見寄
凉風木槿籬暮雨槐花枝併起新秋思為
得故人詩避地鳥擇木升朝魚在池城中
與山下喧靜闇相思
凉夜有懷
念别感時節早蛩聞一聲風簾夜凉入露
簟秋意生燈盡夢初罷月斜天未明闇凝
無限思起傍藥欄行
秋思
病眠夜少夢閑立秋多思寂寞餘雨晴蕭
條早寒至鳥栖紅葉樹月照青苔地何况
鏡中年又過三十二
禁中聞蛩
悄悄禁門閉夜深無月明西䆫獨闇坐滿
耳新蛩聲
秋蟲
切切闇䆫下喓喓深草裏秋天思婦心雨
夜愁人耳
贈别宣上人
上人處世界清淨何所似似彼白蓮花在
水不著水性眞悟泡幻行㓗離塵滓修道
來幾時身心俱到此嗟予牽世網不得長
依止離念與碧雲秋來朝夕起
春夜喜雪有懷王二十二
夜雪有佳趣幽人出書帷微寒生枕席輕
素對階墀坐罷楚絃曲起吟班扇詩明宜
滅燭後淨愛褰簾時䆫引曙色早庭銷春
氣遲山隂應有興不卧待微之
詶和元九東川路詩十二首
駱口驛舊題詩
拙詩在壁無人愛鳥汙苔侵文字殘唯有
多情元侍御繡衣不惜拂塵看
南秦雪
往歲曾為西邑吏慣從駱口到南秦三時
雲冷多飛雪二月山寒少有春我思舊事
猶惆悵君作初行定苦辛仍頼愁猿寒不
呌若聞猿呌更愁人
山枇杷花二首
萬重青嶂蜀門口一樹紅花山頂頭春盡
憶家歸未得仾紅如解替君愁
葉如裙色碧綃淺花似芙蓉紅粉輕若使
此花兼解語推囚御史定違程
江樓月
嘉陵江曲曲江遲明月雖同人别離一宵
光景潛相憶兩地陰晴遠不知誰料江邊
懷我夜正當池畔望君時今朝共語方同
悔不解多情先寄詩
亞枝花
山郵花木似平陽愁殺多情騘馬郎還似
昇平池畔坐仾頭向水自看粧
江上笛
江上何人夜吹笛聲聲似憶故園春此時
聞者堪頭白况是多愁少睡人
嘉陵夜有懷二首
露濕牆花春意深西廊月上半牀陰憐君
獨卧無言語惟我知君此夜心
不明不闇朧朧月非暖非寒慢慢風獨卧
空牀好天氣平明閑事到心中
夜深行
百牢關外夜行客三殿角頭宵直人莫道
近臣勝遠使其如同是不閑身
望驛臺
靖安宅裏當䆫柳望驛臺前撲地花兩處
春光同日盡居人思客客思家
江岸梨
梨花有思緣和葉一樹江頭惱殺君最似
孀閨少年婦白粧素袖碧紗裙
答謝家最小偏憐女
嫁得梁鴻六七年躭書愛酒日高眠雨荒
春圃唯生草雪壓朝厨未有煙身病憂來
緣女少家貧忘却為夫賢誰知厚俸今無
分枉向秋風吹紙錢
答騎馬入空臺
君入空臺去朝往暮還來我入泉臺去泉
門無復開鰥夫仍繫職稚女未勝哀寂寞
咸陽道家人覆墓迴
答山驛夢
入君旅夢來千里閉我幽魂欲二年莫忘
平生行坐處後堂階下竹叢前
和元九與吕二同宿話舊感贈
見君新贈呂君詩憶得同年行樂時爭入
杏園齊馬首潛過柳曲闘蛾眉八人雲散
俱遊宦七度花開盡别離聞道秋娘猶且
在至今時復問微之
憶元九
眇眇江陵道相思遠不知近來文卷裏半
是憶君詩
蕭員外寄新蜀茶
蜀茶寄到但驚新渭水煎來始覺珍滿甌
似乳堪持翫况是春深酒渴人
寄上大兄巳後詩在邽林居作
秋鴻過盡無書信病戴紗巾強出門獨上
荒臺東北望日西愁立到黃昏
病中哭金鑾子
豈料吾方病飜悲汝不全卧驚從枕上扶
哭就燈前有女誠為累無兒豈免怜病來
纔十日養得巳三年慈淚隨聲迸悲腸遇
物牽故衣猶架上殘藥尚頭邊送出深村
巷看封小墓田莫言三里地此别是終天
寄内
桑條初綠即爲别柿葉半紅猶未歸不如
村婦知時節解爲田夫秋擣衣
病氣
自知氣發每因情情在何由氣得平若問
病根深與淺此身應與病齊生
歎元九
不入城門來五載同時班列盡官高何人
牢落猶依舊唯有江陵元士曹
眼暗
早年勤倦看書苦晚歲悲傷出淚多眼損
不知都自取病成方悟欲如何夜昏乍似
燈將滅朝闇長疑鏡未磨千藥萬方治不
得唯應閉目學頭陁
得袁相書
穀苖深處一農夫面黑頭斑手把鋤何意
使人猶識我就田來送相公書
病中作
病來城裏諸親故厚薄親疎心揔知唯有
蔚章於我分深於同在翰林時
感化寺見元九劉三十二題名處
微之謫去千餘里大白無來十一年今日
見名如見面塵埃壁上破䆫前
遊悟貞寺迴山下别張殷衡
世緣未了住不得孤負青山心共知愁君
又入都門去即是紅塵滿眼時
村居寄張殷衡
金氏村中一病夫生涯濩落性靈迃唯看
老子五千字不蹋長安十二衢藥銚夜傾
殘酒煖竹牀寒取舊氊鋪聞君欲發江東
去能到茅菴訪别無
病中得樊大書
荒村破屋經年卧寂絶無人問病身唯有
東都樊著作至今書信尚殷勤
開元九詩書卷
紅牋白紙兩三束半是君詩半是書經年
不展緣身病今日開看生蠧魚
晝卧
抱枕無言語空房獨悄然誰知盡日卧非
病亦非眠
夜坐
庭前盡日立到夜燈下有時坐徹明此情
不語何人會時復長吁一兩聲
暮立
黃昏獨立佛堂前滿地槐花滿樹蟬大抵
四時心揔苦就中腸斷是秋天
有感
絶絃與斷絲猶有却續時唯有衷腸斷無
應續得期
答友問
似玉童顏盡如霜病鬢新莫驚身頓老心
更老於身
村夜
霜草蒼蒼蟲切切村南村北行人絶獨出
前門望野田月明蕎麥花如雪
聞蟲
闇蟲唧唧夜緜緜况是秋隂欲雨天猶恐
愁人暫得睡聲聲移近卧牀前
寒食夜有懷
寒食非長非短夜春風不熱不寒天可憐
時節堪相憶何况無燈各早眠
贈内
漠漠闇苔新雨地微微凉露欲秋天莫對
月明思往事損君顏色减君年
得錢舍人書問眼疾
春來眼闇少心情點盡黃連尚未平唯得
君書勝得藥開緘未讀眼先明
還李十一馬
傳語李君勞寄馬病來唯著杖扶身縱擬
強騎無出處却將牽與趁朝人
九日寄行簡
摘得菊花攜得酒遶村騎馬思悠悠下邽
田地平如掌何處登高望梓州
夜坐
斜月入前楹迢迢夜坐情梧桐上階影蟋
蟀近牀聲曙傍䆫間至秋從簟上生感時
因億事不寢到雞鳴
村居
田園莽蒼經春早籬落蕭條盡日風若問
經過談笑者不過田舍白頭翁
早春
雪散因和氣冰開得暖光春銷不得處唯
有鬢邊霜
和夢遊春詩一百韻并序
微之既到江陵又以夢遊春詩七十韻寄
予且題其序曰斯言也不可使不知吾者
知知吾者亦不可使不知樂天知吾也吾
不敢不使吾子知予辱斯言三復其旨大
抵悔既往而悟將來也然予以為苟不悔
不寤則巳若悔於此則宜悟扵彼也反扵
彼而悟於妄則宜歸於眞也况與足下外
服儒風内宗梵行者有日矣而今而後非
覺路之返也非空門之歸也將安反乎將
安歸乎今所和者其卒章指歸於此夫感
不甚則悔不熟感不至則悟不深故廣足
下七十韻為一百韻重為足下陳夢遊之
中所以甚感者叙婚仕之際所以至感者
欲使曲盡其妄周知其非然後返乎眞歸
乎實亦猶法華經序火宅偈化城維摩經
入媱舍過酒肆之義也微之微之予斯文
也尤不可使不知吾者知幸藏之爾云
昔君夢遊春夢遊仙山曲怳若有所遇似
愜平生欲因尋昌蒲水漸入桃花谷到一
紅樓家愛之看不足池流渡清泚草嫰蹋
綠蓐門柳闇全仾簷櫻紅半熟轉行深深
院過盡重重屋烏龍卧不驚青鳥飛相逐
漸聞玉珮響始辯珠履躅遙見䆫下人娉
婷十五六霞光抱明月蓮艷開初旭縹緲
雲雨仙氛氲蘭麝馥風流薄梳洗時世寬
裝束袖輭異文綾裾輕單絲縠裙腰銀線
壓梳掌金筐蹙帶纈紫莆萄袴花紅石竹
凝情都未語付意微相矚眉斂遠山青鬟
仾片雲綠帳牽翡翠帶被解鴛鴦襆秀色
似堪飡穠華如可掬半卷錦頭席斜鋪繡
腰褥朱脣素指勾粉汗紅緜撲心驚睡易
覺夢斷魂難續籠委獨棲禽劒分連理木
存誠期有感誓志貞無黷京洛八九春未
曾花裏宿壯年徒自棄佳會應無復鸞歌
不重聞鳳兆從兹卜韋門女清貴裴氏甥
賢淑羅扇夾花燈金鞍櫕繡轂既傾南國
貌遂坦東牀腹劉阮心漸忘潘楊意方睦
新修履信第初食尚書禄九醖備聖賢八
珍窮水陸秦家重簫史彦輔憐衞叔朝饌
饋獨盤夜醪傾百斛親賓盛輝赫妓樂紛
瞱煜宿醉纔解酲朝歡俄枕麴飲過君子
爭令甚將軍酷酩酊歌鷓鴣顛狂舞鴝鵒
月流春夜短日下秋天速謝傅隟奔光簫
娘風過燭全凋蕣花折半死梧桐秃闇鏡
對孤鸞哀弦留寡鵠凄凄隔幽顯冉冉移
寒燠萬事此時休百身何處贖提攜小兒
女將領舊姻族再入朱門行一傍青樓哭
櫪空無厩馬水涸失池鶩搖落廢井梧荒
凉故籬菊莓苔上几閣塵土生琴筑舞榭
綴蠨蛸歌梁聚蝙蝠嫁分紅粉妾賣散倉
頭僕門客思徬徨家人泣咿噢心期正蕭
索宦序仍跼蹜懷策入崤函驅車辭郟鄏
逢時念既濟聚學思大畜端評筮仕蓍磨
拭穿楊鏃始從讎校職首中賢良目一拔
侍瑤墀再升著繡服誓酬君主寵願使朝
庭肅密勿奏封章清明操憲牘鷹韝中病
下豸角當邪觸紏謬静東周申冤動南蜀
危言詛閽寺直氣忓鈞軸不忍曲作鉤乍
能折為玉捫心無愧畏騰口有謗讟只要
明是非何曾虞禍福車摧太行路劒落酆
城獄襄漢問脩途荊蠻指殊俗謫為江府
椽遣事荊州牧趨走謁麾幢喧煩視鞭朴
簿書常自領縲囚每親鞠竟日坐官曹經
旬曠休沐宅荒渚宫草馬瘦畬田粟薄俸
等㳙亳微官同桎梏月中照形影天際辭
骨肉鶴病翅羽垂獸窮爪牙縮行看鬢間
白誰勸杯中綠時傷大野麟命問長沙鵩
夏梅山雨漬秋瘴江雲毒巴水白茫茫楚
山青簇簇吟君七十韻是我心所蓄既去
誠莫追將來幸當勗欲除憂惱病當取禪
經讀須悟事皆空無令念將屬請思遊春
夢此夢何閃倏艷色即空花浮生乃燋穀
良姻在嘉偶頃刻為單獨入仕欲榮身須
臾成黜辱合者離之始樂兮憂所伏愁恨
僧秖長歡榮刹那促覺悟因傍喻迷執由
當局膏明誘闇蛾陽焱奔癡鹿貪為苦聚
落愛是悲林麓水蕩無明波輪廻死生輻
塵應甘露灑垢待醍醐浴鄣要智燈燒魔
須慧刁戮外重性易染内戰心難衂法句
與心王期君日三復
王昭君二首
滿面胡沙滿鬢風眉銷殘黛臉銷紅愁苦
辛勤顦顇盡如今却似畫圖中
漢使却迴憑寄語黃金何日贖蛾眉君王
若問妾顏色莫道不如宫裏時卷尾
