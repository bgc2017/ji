白氏文集卷第三十九
翰林制詔三勑書批答祭文贊文附
凡五十五首
與王承宗詔
答李遜等謝恩令附入屬籍表
祭盧虔文
批李夷簡賀御撰君臣事跡屏風表
批百寮嚴綬等賀御撰屏風表
答杜兼謝授河南尹表
與茂昭詔
與師道詔
與於陵詔
答叚祐等賀册皇太子禮畢表
答李詞賀處分王士則等德音表
與吐蕃宰相鉢闡布勑書
與希朝詔
與師道詔
與劉濟詔
祭吳少誠文
與季安詔
與希朝詔
與從史詔
與季安詔
與昭義軍將士詔
與承璀詔
與元陽詔
與昭義軍將士勑書
與師道詔
與師道詔
與茂昭書
與昭義節度親事將士等書
與執恭詔
與恒州節度下將士書
與承宗詔
批宰貢赦王承宗表
與劉濟詔
代王佖答吐蕃北道節度論贊勃藏書
與吉甫詔
與吐蕃宰相尚綺心兒等書
答王承宗謝洗雪及復官爵表
與鄭絪詔
答高郢請致仕第二表
與劉緫詔
答裴垍讓中書侍郎平章事表
答劉緫謝檢校部尚書范陽節度使表
與茂昭詔
答任迪簡讓易定節度使表
答裴垍讓宰相第三表
答裴垍謝銀青光禄大夫兵部尚書表
與劉緫詔
與房式詔
與盧恒卿詔
與新羅王金重熙等書
答文武百寮嚴綬等賀御製新譯大乘
本生心地觀經序表
答孟簡蕭俛等賀御製新譯太乘本生
心地觀經序狀
答元應授岳鄂觀察使謝上表
答李鄘授淮南節度使謝上表
畫大羅天尊贊并序
已上五十五首
與王承宗詔
勑王承宗朕臨馭天下及此五年三叛誅
夷四方清泰不以武功自負常推恩信爲
先爾父云亡即欲命卿受詔而遠近方鎮
内外人情紛然奏陳皆云不可朕以卿累
代積勲賢之業一門有忠義之風功著艱
危恩連姻戚雖中心是念而衆請難違可
否之間久不能决然亦欲觀卿進退之禮
察卿忠孝之心卿自罹㦖凶屬經時月待
使臣而動皆得禮奉章䟽而言必由衷請
獻官員願輸貢賦而又上陳密欵遠達深
誠㓗身而謀出三軍損巳而讓推二郡斯
有以得臣子之大節知君親之大恩卿心
既然朕意亦定特加新命仍撫舊封今授
卿起復左金吾衛大將軍檢校工部尚書
充成德軍節度使恒州刺史恒冀深趙等
州觀察等使兼御史大夫仍賜上柱國并
賜告身旌節等往想卿忠孝哀感兼深其
德棣兩州以卿進譲元欲於卿親屬之内
選授一人在法雖有推恩相時亦恐非便
今所以除薛昌朝德棣兩州觀察使昌朝
昔嘗事卿先父今又與卿親鄰卿宜具以
誠懷令報昌朝知委卿今授命之後足得
節制三軍使其不失事宜方見卿之忠藎
昨者衆情易惑非卿不能效此誠群議難
排非朕不能斷此意所宜保持大義勉勵
遠圖深念斯言永副予望其當軍大將已
下各宜特與改轉卿即條錄聞奏其官健
等亦宜量加優賞想宜知悉
答李遜等謝恩令附入屬籍表
卿先父頃逢多難嘗立大功每想忠勞豈
忘存殁念先臣之績雖書名於太常推同
姓之恩更附籍於宗正俾增榮於一族兼
延寵於九原卿等或詩禮承家或弓裘奉
業咸鍾新命慶屬本枝省所謝陳深喜誠
懇
祭盧虔文
維元和四年歲次已丑七月日皇帝遣某
官某以清酌庶羞之奠致祭于故祕書監
贈兵部尚書盧虔之靈惟爾質性端和風
猷茂遠名因文著位以才升秉大節而事
君始終一致陳義方而訓子忠孝兩全甲
族推華士林增美久在貂蟬之列近遷圖
藉之司方延寵光䆳閟幽穸褒奬之命雖
已表於哀榮遣奠之恩宜再申於軫悼魂
兮不昧鑒此誠懷尚饗
批李夷簡賀御撰君臣事跡屏風表
朕思求理化親閱典墳至於去邪納諫之
規勤政愼兵之誡取而作鑒書以爲屏與
其散在圖書心存而景慕不若列之繪素
目覩而躬行庶將爲後事之師不獨觀古
人之象卿詞彰恭順義見忠規省覽再三
深叶朕意所賀知
批百寮嚴綬等賀御撰屏風表
朕烈祖太宗以古爲鏡用輔明聖實臻理
平垂作孫謀每懼乎失墜取爲殷鑒遂飾
丹青至若明君直臣前言往事森然在目
如見其人論列是非既庶幾爲座隅之誡
發揮獻納亦足以開臣下之心况卿等職
在儀形政當補察各勤所任共副兹懷所
賀知
答杜兼謝授河南尹表
卿文通吏道學達政源凡歷官常輒聞績
效觀能以授俾亞理於三川見可而遷宜
專臨其一府盡委封幾之政仍兼運漕之
權歲時之間佇有勤效勉恭爾職重副予
懷所謝知
與茂昭詔
勑茂昭盧挾等至省所奏恒州事宜并别
論情陳獻者具悉卿望重勲賢寄崇藩鎮
謀參廟筭寵接國姻累上表章繼陳誠欵
永言智略已見匡濟之才載念公忠益表
感知之志若非勞瘁憂國義勇忘家則丹
赤之心不能至此想風興歎至于再三所
緣恒州事宜朕亦思之甚熟但以武俊率
身仗順於國有功忠勲所延宜及俊嗣承
宗又密陳深欵遠獻忠誠既念舊勞已降
成命計其奉詔必合感恩如或乖違續有
商議卿宜以睦鄰爲事體國爲心想卿誠
懷當悉朕意
與師道詔
勑師道省表具悉卿業重相門位崇戎閫
忠輸于國行著于家久而益彰嘉歎無已
所奏亡兄師古請列于私廟昭穆者此乃
心推孝友誠切恭敬覽表見情深足嘉尚
但以祠廟所見貴於禮成師古雖則始營
至卿方行祔禮即卿爲廟主固合其宜况
師古爵位尊崇弘選自合祔廟别立祠宇
使其主之奉以蒸嘗亦非乏祀也已令有
司重議如此頗謂得中且叶禮經卿宜知
悉
與於陵詔
勑於陵省所賀安南破環王國賊帥李樂
山等三萬人者具悉卿蠻夷犯疆方鎮致
討兇徒喪敗荒徼清平卿素藴忠誠又連
封壤疾既同於山藪勢益壯於輔車想聞
捷書當倍慰惬載省所賀深見乃懷
答叚祐等賀册皇太子禮畢表
朕祗膺綂序恭守典常爰推至公乃命長
子使主國鬯用貞邦家冊畢禮成良增感
慶卿等各司軍衛同奉表章備見忠誠益
深嘉歎所賀知
答李詞賀處分王士則等德音表
朕臨馭天下以懲勸爲先有惡必誅無功
不念頋承宗之罪誠合討除思武俊之勲
宜令嗣襲况墳墓禁其剪伐將校許以歸
降庶明用師盖非獲已卿職修卿寺誠奉
本枝省兹賀章備見忠盡
與吐蕃宰相鉢闡布勑書
勑吐蕃宰相沙門鉢闡布論與勃藏至省
表及進奉具悉卿器識通明藻行精㓗以
爲眞實合性忠信立誠故能輔贊大蕃叶
和上國弘清淨之教思安邊陲廣慈悲之
心令息兵甲既表卿之遠略亦得國之良
圖況朕與彼蕃代爲甥舅兩推誠信共保
始終覽卿奏章遠叶朕意披閱嘉歎至于
再三所議割還安樂秦原等三州事宜已
具前書非不周細及省來表似未指明將
期事無後艱必在言有先定令信使往來
無壅疆場彼此不侵雖未申以會盟亦足
稱爲和好必欲復修信誓即須重畫封疆
雖兩國盟約之言積年未定但三州割
之後剋日可期朕之衷情卿之志願俱在
於此豈不勉歟又緣自議三州已來此亦
未發專使今者贊普來意欲以再審此言
故遣信臣往諭誠意即不假别使更到東
軍此使已後應緣盟約之事如其間節目
未盡更要商量卿但與鳳翔節度使計會
此已處分令其奏聞則道路非遥往來甚
易頗爲便近亦冀速成更待要約之言皆
已指定封彊之事保無改移即蕃漢俱遣
重臣然後各將成命事關久遠理貴分明
想卿通才當稱朕意曩者鄭叔矩路泌因
平涼盟會没落蕃中比知叔矩巳亡路泌
見在念兹存没每用惻然今既約以通和
路泌合令歸國叔矩骸骨亦合送還表明
信誠兼亦在此其論與㪍藏等尋到鳳翔
舊例未進表函節度不敢聞奏自取停滯
非此稽留昨者方進表函旋令召對今便
發遣更不遲迴仍令與祠部郎中兼御史
中丞徐復及中使劉文㻮等同往其餘事
宜已具與贊普書内卿宜審於謀議速副
誠懷兼有少信物賜卿具如别錄至宜領
也冬寒卿比平安好遣書指不多及
與希朝詔
勑希朝省所奏請自部領當道兵馬一萬
五千人取蔚州路赴行營并奏土門及承
天軍各添兵士備禦者具悉卿武毅雄才
忠貞大節出爲良將倚作信臣約已徇公
忘身許國忿違命不恭之激勤王自效
之心親統銳師率先群帥况又周知要害
備設防虞計其威聲已振兇醜有臣如此
朕復何憂佇建殊功以副深望所有動靜
宜數奏聞想當知悉
與師道詔
勑師道未何至省所奏當道赴行營兵馬
取正月過渡河逐便攻討并奏兵馬出界
後請自供一月粮料又奏待收下城邑若
有軍粮一月已後續更支計并陳謝慰問
者具悉卿文武間生忠貞特立動有所效
知無不爲昨獻帛助軍極盈數於萬疋今
又賫粮出境減經費於三旬此乃力之所
任無不罄竭慮之所及無不經營因時見
憂國之心臨事識忠臣之節詔書慰諭未
盡朕懷章䟽謝陳益嘉乃志再三興歎寤
寐難忘其所奏聞並依來表想宜知悉
與劉濟詔
勑劉濟李臯至省表及露布十二月十七
日劉緄部領當道行營兵馬收下饒陽縣
城破賊衆三千人并擒斬將校收獲馬畜
器械等兼送賊將朝履清等四人又進所
收饒陽縣等者具悉卿盡忠伐叛發漁陽
精銳之師緄仗順臨戎討冀方昏狂之
詔下而父子戮力鼓行而將卒齊心先群
帥以啓行首諸軍而告捷連擒逆將併下
賊城歸獻罪之俘囚進已收之縣邑可謂
忘身徇國盡禮事君疾風知勁草之心大
雪見貞松之節况表章之内益歎恭勤而
眷想之間如覩風彩計兹兇醜當已震驚
破竹之勢可乘覆巢之期非遠佇清大憝
重副深懷其饒陽縣卿宜且令鎮守稍加
存撫用勸將來宋常春卿所密奏具委事
情且宜叶和以體朕意故令宣慰想當知
悉
祭吳少誠文
維元和五年歲次庚寅二月辛未朔二日
壬申皇帝遣内侍省内府局丞賜緋魚袋
孫士政以清酌庶羞之奠致祭于故彰義
軍節度使贈司徒吳少誠之靈曰惟爾武
毅挺質韜鈐拔身負勇果之雄材蓄變通
之明識自察廉列郡節制成師貞且有威
勤而不擾軍戎輯睦封域底寧從義而致
誠仗順而保福既延寵渥方茂輝榮遽此
幽淪深用傷悼逝波不捨去日苦多想松
檟以軫懷聞鼓&KR0911;而興歎恩加遣奠禮舉
襃崇念爾有靈知予此意尚饗
與季安詔
勑季安省所奏當道行營兵馬今月十七
日已收棗強縣其賊棄城夜走者具悉卿
輸忠報國嫉惡忘家遣無敵之師伐不襲
之寇軍聲遠届先路以風行逆黨潛知棄
城而宵遁已收縣邑益振兵威此皆卿訓
練所加指麾有素永言明效實屬深懷固
可乘勢應機逐便進討以卿忠盡當副朕
心
與希朝詔
勑希朝張嘉和至省所奏前月二十六日
破逆賊洄湟鎮六千餘人具悉卿親領銳
師誓誅逆黨張軍心以吞敵奮士力而指
蹤潛戒偏裨先攻險阻伐謀而事有成筭
剋日而動不愆期果敗兇徒遂據要地况
殺傷既衆收獲頗多益壯軍威可奪虜氣
佇聞掃蕩以慰衷懷
與從史詔
勑從史曹公乂至省所奏今月三日栢鄕
縣南破賊衆約三萬人并擒斬首級收獲
器械及馬等又奏當軍所傷士馬數并量
事優䘏事宜具悉卿外揚武略内竭忠謀
率有名之師深入其阻遇無狀之寇大挫
其鋒兵刃屢加捷書頻至殺傷數廣績效
居多非卿悉力摧兇誓心報國則何能指
麾之下動必成功表奏之間事皆審實既
光重委益副深懷嘉歎再三不忘寤寐所
奏承璀出軍合陣并續發露布事宜具委
所陳想當知悉
與季安詔
勑季安許峯至省所奏具悉卿勲親重德
台輔元臣竭誠信以戴君弘識度而體國
謀能極慮言必盡忠周覽表章益增窹歎
吳少陽自參軍務頗效恭勤豈待奏陳已
有處分想宜知悉
與昭義軍將士詔
勑昭義軍節度下將士等卿等當軍將士
與諸道不同自經艱難多易將帥而忠順
之節未嘗有虧朕每思之無時暫忘盧從
史爲卿主將作朕藩臣權位尊崇恩寵優
厚而乃外示恭順内懷姦邪刻削軍中暴
殄境内朕以君臣之道未忍發明爲之含
容頗有年月近又苟求起復請討恒州與
賊通謀爲國生患自領土馬久屯行營收
當軍賞設之資加本道芻粟之估不爲公
用盡入私家此則主將之恩於卿何有臣
子之分負朕實深卿等辯邪正之兩端識
逆順之大義抱忠勇者恥居其下守名節
者憤發於中失三軍之心已聞大去犯衆
人之怒果見不容遠察事宜備知誠欵興
言嘉歎至于再三其當軍將士等賞設已
有處分上自將校下及士卒各勵爾志再
思朕言卿等承前已來常保忠貞之節自
今已後永爲心腹之軍宜念始終副兹瞩
望故令宣慰宜並悉之夏熱卿等各得平
安
與承璀詔
勑承璀卿揔領禁軍控臨戎境見敵每彰
其勇敢因事益表其忠勤言念在懷發於
寤歎昭義軍將士等去邪遠惡仗義保忠
統其成師宜得良帥孟元陽夙懷武毅累
著功庸威名甚彰人望所屬以之爲帥必
惬軍情以之討賊必有勲績今授元陽檢
校尚書右僕射充昭義軍節度等使未到
行營間其昭義軍卿宜切加宣撫務使安
寧烏重胤職在偏裨保於忠正宜從奬擢
以表殊恩今授烏重胤河陽節度使兼御
史大夫卿亦宜諭此恩意令知朕心兼恐
河陽無人速宜進發想當知悉
與元陽詔
勑元陽澤潞全軍方討恒冀盧從史虧失
大節包藏二心姦迹邪謀日已自露軍情
物議俱所不容尋追赴朝今已在道朕以
昭義將士忠順成風况在行營久勤戎事
今欲使其戰者奮發居者悅安共成大功
必在良帥以卿有澱水之勲效有河陽之
政令思之甚熟無以易卿宜領重藩仍遷
崇秩今授卿檢校尚書右僕射充澤潞節
度等使并賜旌節告身等往卿宜速發先
到潞府上訖便赴行營慰安軍心宣諭朕
意烏重胤徇忠守節宜加奬用今便授重
胤河陽節度使兼御史大夫想宜知悉
與昭義軍將士勑書
勑昭義軍節度下將士等卿等久在行營
乍無主將而士旅輯睦軍壘安寧足彰守
正之心尤見盡忠之節以此歎瞩勞於寢
興孟元陽是朕信臣爲國良將威略可以
懾兇孽慈和可以牧師人累著忠勤克諧
朕命爲其主帥必副群情況卿等同嫉姦
邪久困貪暴宜以仁賢之帥撫卿忠義之
軍靖思元陽無出其右今授元陽檢校尚
書右僕射充卿等當道節度使勉同王事
以慰朕懷烏重胤特效忠誠深宜奬擢今
便授河陽節度使兼御史大夫故令宣慰
並宜知悉
與師道詔
勑師道林英至省所陳奏并進王承宗與
卿書者具悉王承宗童騃無知兇嚚有素
雖籍祖父之寵曾微分寸之勞但以武俊
勲在冊書姻連戚屬朕獨排群議特降殊
私未卒父喪使承祖業即加新命仍撫舊
封則朕於承宗恩亦至矣而僞陳誠欵欺
誑使臣假託軍情拒違詔命則承宗於朕
罪莫大焉悖禮亂心暴於天下此乃承宗
干國家之紀非朕忘武俊之功遂至用師
蓋非獲已仍開生路許以自新而梟音不
悛鴟張益熾人情共棄國典不容在於朕
心安敢輕捨卿既膺注意義感酬恩所獻
表章具已詳覽慮深遠計詞切讜言在忠
謀而則然於事體而未可誠嘉勤至難允
懇懷今諸道將帥親領士馬深入寇境頻
奏捷書四面合圍一心旅進窮廹已甚覆
滅非遥况卿同遣師徒已收縣邑冀清氛
孽佇見功名勉於令圖副此瞩望
與師道詔
勑師道任文質至省表具悉盧從史頃者
請率全師誓清妖孽朕推誠待物許之不
疑而背恩於上結怨於下邪謀貳志日以
彰聞虧大節而自絶於君積群怒而不容
於衆因以邀命幸而脱身屈法申恩已有
處分昨者詔旨已明示卿卿體國爲心事
君盡力固宜有聞必薦有見必陳竭其忠
諒之誠濟其獻替之美省閱章奏嘉歎良
多
與茂昭書
勑茂昭王日興至省所奏今月十八日大
破賊衆一萬七千人并擒斬收獲訖者具
悉卿親率勁兵誓平妖寇竭股肱之力中
有竒謀勵父子之軍前無強敵故能深入
賊境大破兇徒殺傷既多俘獲亦廣具詳
奏報備見忠勞眷瞩之懷發於窹歎將士
等各懷勇烈同忿寇讎激於衆心致此殊
效況荷戈於炎暑之際奮身於鋒刃之間
永念於兹未嘗暫忘故令宣慰宜並悉之
與昭義節度親事將士等書
勑昭義軍節度下親事將士等盧從史受
恩至重負國至多衆所不容追令赴闕朕
以悞曾任使貴全始終今則止於貶官此
蓋曲從寬典卿等抱忠懷義朕所素知頃
以詣營同事從史三軍一體俱是王臣既
不相干又能自效朕方優賞以酬功勲何
至不安有此疑懼必恐從史已追之後元
陽未到之間卿等當營乍無主將或被外
人扇誘令衆意憂疑勢使之然事非獲已
朕雖在此遠有軍情料卿本心必無此意
况元陽勤儉恤下寬厚愛人久在河陽甚
近澤潞元陽臧否卿等合諳以卿忠義之
軍故擇仁賢爲帥已有詔示宣諭元陽若
到行營一無所問乃至將士家口亦令優
䘏安存卿復何憂必得其所况昭義將士
艱難已來保守忠貞未嘗虧失天下稱歎
卿亦自知又卿父母妻兒家田墳墓一物
已上並在潞州頃刻之間豈忍便棄朕之
此語卿宜細思各相勉諭同保忠順計元
陽巳合到彼卿等便取元陽指麾想卿等
心必副朕意故今宣慰宜並悉知
與執恭詔
勑執恭王克謹至省所奏今月八日進收
乎昌縣巳令鎮守并奏劉濟欲與卿約義
事者具悉卿奉辭伐罪仗節啓行指頋偏
裨收復城邑已令鎮備兼務緝綏威惠之
方既明弔伐之義斯在永言倚任彌注衷
情劉濟將相大臣與卿先父同列欲求契
約固合允從豈唯繼好私情亦足叶心王
事載省來奏深鑒乃誠至於寝興不忘嘉
瞩
與恒州節度下將士書
勑成德軍節度下將士等朕以王者之道
與物無私若違命執迷則罔有容捨若知
非改悔則無不含弘不窮無告之人不塞
自新之路頃屬姦臣從史謀構異端致使
恒陽隔於恩外六郡之地皆廢農桑三軍
之人並懼鋒鏑每一念至中心憫然今卿
等繼獻表章遠輸誠欵省承宗之勤懇難
阻其情思武俊之功勞不能無念況事因
詿誤而理可哀矜今已降制書各從洗雪
承宗仍復舊官爵充恒冀深趙德棣六州
觀察使成德軍節度使將士等官爵實封
並宜仍舊待之如初卿等各宜叶力同心
知恩感德共保終始稱朕意焉故令宣慰
宜並知悉
與承宗詔
勑承宗頃者盧從史包藏姦詐矯示公忠
下誣物情上惑朝聽使卿陷於違命使朕
至於用兵交亂君臣罪有所在今從史已
正刑典遠棄驩州構亂者既就屏除誘陷
者自宜明白况卿代連姻戚朕豈不思祖
有功勞朕豈不念事不得已勢至如斯棄
絶巳來常懷憫惻卿今既陳章䟽懇獻衷
誠請進官員願修貢賦誓心以納欵歸罪
而責躬情可哀憐法存開釋朕託于人上
及兹六載體天地含弘之德厚君臣終始
之恩常以人安爲心豈欲物失其所今所
以開獨見之路降非常之恩卿及將士等
已具制書並從洗滌卿仍復舊官爵便充
恒冀深趙德棣等州節度觀察等使并賜
旌節告身等往爵土仍舊君臣如初想卿
中懷當自知感所宜追補前悔勉勉後圖
夙夜思之永副朕意想當知悉
批宰相賀赦王承宗表
先臣武俊功不可忘後嗣承宗過而能改
朕所以捨其罪悔議以勲親垂宥過之恩
尚宜及爾十代引泣辜之責誠合在予一
人與其黷武而取威不若匿瑕而務德卿
等重居台輔密贊謀猷發於衷誠有此稱
賀省閱章奏嘉歎久之
與劉濟詔
勑劉濟省所謝男紹及孫景震等授官并
謝賜器仗弓甲刀斧等者具悉卿文武全
才將相重任本於忠諒成此勲勞尚德尊
賢位已極於台輔念功懋賞寵宜及於子
孫時論允歸朝章斯舉至於出兹戎器賜
我元臣但可以申朕恩私未足以表卿功
績載覽來表備見乃誠併此謝陳益嘉勤
盡
代王佖答吐蕃北道節度論贊勃藏
書
大唐朔方靈鹽豐等州節度使檢校戶部
尚書寧塞郡王王佖致書大蕃河西北道
節度使論公麾下遠辱來書兼蒙厚貺慰
悚之至難述所懷國家與彼蕃代爲舅甥
日洽恩信雖云兩國實若一家遂令彊場
之臣得以書信相問况麾下以公忠之節
雄勇之才翊佐大邦經略北道佖近蒙制
命守在邊陲慰望之情一二難盡皇帝以
贊普頻遣和使懇求通好凡此邊鎮皆奉
朝章但令愼守封陲不許輒令侵軼至於
事理彼此宜然且如党項久居漢界曾無
征税既感恩德未嘗動搖然雖懷此撫循
亦聞闚彼財貨亡命而去獲利而歸但恐
彼蕃不知大爲党項所賣其中亦聞誘致
事甚分明不能縷陳計已深悉今請去而
勿誘來而勿容不失兩境之歡不傷二國
之好在此誠爲小事於彼即是遠謀幸履
坦途勿遵邪徑今聖上德柔四海威及萬
方雖外國蠻夷尚皆率伏况中華臣妾敢
有不恭豈假彼蕃欲相借助誠愧厚意終
訝過言承去年出師討逐廻紇其間勝負
此亦備知不勞來書遠相示及所蒙寄贈
並已檢到佖爲邊將須守常規馬及胡瓶
依命已授其迴紇生口緣比無此例未奉
進止不敢便留今却分付來人至彼望垂
檢領有少答信具如别數幸恕寡薄也初
秋尚熱惟所履珍和謹因譯語官馬屈林
恭迴不具佖白
與吉甫詔
勑吉甫韓用政至省所奏陳謝具悉卿忠
貞立身文武爲德志惟經國謀不忘君才
可以雄鎮方隅故委之外閫智可以密參
帷幄故任以中樞而能一其衷心再有冲
讓雖勞謙彌切每陳丹府之誠而憂寄方
深難輟紫垣之務勉諭已伸扵前詔忠勤
載露於來章今征討已停方隅稍泰克清
之日雖則不遥難奪之心亦宜且抑重此
宣諭當體朕懷是推至公煩有陳謝
與吐蕃宰相尚綺心兒等書
勑吐蕃宰相尚綺心兒等論思諾悉至省
表并進奉具悉卿等才器特茂識略甚明
仗義立身資忠事主一上佐贊下康黎元
以尋盟納欵爲謀繼好息人爲請是卿上
策吐朕中心每覽表章輒用嘉歎朕與彼
蕃國代爲舅甥日結恩信自論盟會頗歷
歲時常欲速成以爲永好雖誠明之内彼
此無疑而言約之間往復未盡今故略收
來意重示所懷想卿通明當所鑒悉河隴
之地國家舊封論州郡則其數頗多計年
歲則没來甚近既通和好悉合歸還今者
捨而不言豈是無心愛惜但務早成盟約
所以唯言三州則没於彼者甚多歸扵此
者至少猶合推於禮讓豈假形扵言詞來
表云此三州非創侵襲不可割屬大唐來
且此本不屬蕃豈非侵襲所得今是却歸
舊管何引割屬爲詞去年與論勃藏來即
云覆取進旨贊普便請爲定今兩般使至
又云此之小務未合首而論之前後既有
異同信使徒煩來去雖欲速爲盟會其如
無所適從静言二三固不在此若論和好
即今各無侵軼已同一家若議修盟即須
重定封疆先還三郡若三郡未復兩界未
分即是未定封疆憑何以爲要約彼若吝
惜小事輕易遠圖未能修盟且務通好至
於信使一往一來但令疎數得中足表情
意不絶彼有要事即令使來此有要事亦
令使往若封境之上小小事意但令邊頭
節度兩處計會商量則勞費之間彼此省
便前般蕃使論悉吉贊至緣盟約事大須
審商量未及發遣後使雖是兩般所論只
緣一事故令相待今遣同歸在於日時亦
未淹久所送鄭叔矩及路泌神柩及男女
等並已到此良用惻然厚贈遠歸深嘉來
意其劉成師元非劉闢子姪本是成都郡
人已令送還本貫其餘事目並在贊普書
中卿等宜審參量以副朕意使廻之日可
備奏聞今遣兼御史中丞李銛及中使與
迴使同往各有少信物具如别數至宜領
之秋涼卿等各得平安好遣書指不多及
答王承宗謝洗雪及復官爵表
帝者之道藹然無私唯推赤心以牧黔首
故一夫不獲若納之於隍一物歸誠則容
之如地况卿家聮懿戚寵自先朝祖立茂
功賞延後嗣因人詿誤不染疵瑕滌以恩
波煦之寵澤撫舊封而察廉六郡進新律
而統制三軍蕩穢加恩何以過此及覩來
表乃見深誠言必由衷事皆知感承家襲
慶誓繼力於前修補過酬恩願指期於後
效永言爾志甚叶朕懷勉思始終用副眷
瞩所謝知
與鄭絪詔
勑鄭絪省所奏邕管黃少卿及子弟等事
宜具悉卿望重中朝寄深南服誓敷惠政
佇化遠人言念忠勤不忘監窹山洞夷落
易擾難安比來撫之未及其道覽卿所奏
頗合其宜歲時之間當革前弊勉扵招諭
以副朕心
答高郢請致仕第二表
卿有忠貞之節立於險中有清重之名鎮
于朝右而能始終有道進退有常援禮引
年遺榮致政人鮮知止卿獨能行不唯振
起古風亦足激揚時俗於卿則礭然難奪
在朕則情豈易忘誠鑒乃懷未允來表
與劉緫詔
勑劉緫卿業繼將門才兼武略累臨軍郡
悉著良能襲以弓裘宜知旌鉞仍舉奪情
之典以昭延賞之恩令授卿起復雲麾將
軍檢校工部尚書充范陽節度等使并賜
旌節官告往想宜知悉
答裴垍讓中書侍郎平章事表
卿自登台輔每竭忠貞一身秉彝百度惟
序致君盡力久積股肱之勤憂國勞心微
生腠理之疾暫從休告遽獻表章所陳雖
是卿心所請殊非朕意宜加調攝速就平
和以副虚懷無爲固讓
答劉緫謝檢校工部尚書范陽節度
使表
卿幼承義訓長有令聞能遵忠孝之風不
墜弓裘之業朕所以命加異等寵冠常倫
特授雙旌超登八座豈唯延賞亦在任能
將懋前修勉申後效載省章䟽深鑒誠懷
所謝知
與茂昭詔
勑茂昭王日興至省表陳讓檢校太尉者
具悉卿文武大僚勲戚重望累展朝宗之
禮足表恭敬之心况多戰伐立功彌彰勤
盡言念及此每用嘉焉宜加寵榮巳降新
命何至謙讓仍辭舊官眷倚之懷並具前
詔想宜知悉
答任廸簡讓易定節度使表
卿修文立身經武致用每誓心於忠勇常
濟事以智謀自副戎車已屬時望及分旌
鉞果愜軍情况武義之師輸忠仗順所期
慰撫以就輯寧何至揮謙有兹陳讓所進
官告今却賜卿宜體朕懷即斷來表
答裴垍讓宰相第三表
卿疾病已來表䟽相繼雖辭乞之誠頗切
而注望之意方深所以來章久而未報然
念卿勤懇之請至于再三若心不甚安即
疾難速愈是用輟樞劇之務加崇重之官
稍遂優閑佇期痊復勉從爾志深抑予懷
答裴垍謝銀青光禄大夫兵部尚書
表
卿自居鈞軸日獻謀猷戴君常竭其股肱
憂國每形於顔色及嬰疾病益不遑安未
踰四旬以至三讓揮謙秉易退之道堅懇
陳難奪之詞遂抑朕心俯從卿請而七命
印綬五兵尚書官秩甚崇事務稍簡就以
優養冀乎和平載省表章深見誠意
與劉緫詔
勑劉緫康志安至省所謝陳具悉卿之先
父爲朕元臣大節殊功殁而不杇宜加恩
禮俾洽哀榮故命宰臣爲之撰錄卿義深
報國孝重承家既感顯親之恩願竭戴君
之節遠有奏謝益用嘉之想宜知悉
與房式詔
勑房式卿以良才尹兹東洛公忠無怠聲
績有聞嘉歎之深寧忘寤寐宣城重寄深
在得人藉卿政能往就綏撫今授卿宣州
刺史兼御史中丞充宣歙等州都團練觀
察處置等使并賜告身往宜卿便起赴本
道勉修所任以稱朕懷想當知悉
與盧恒卿詔
勑盧恒卿累登朝序皆著公方自領藩條
益彰理行恪恭而奉上勤儉以牧人不加
寵榮何勸來者朕以擢管漕運軍國所資
其務甚殷所寄尤重以卿有忠勞之前效
幹濟之長才常簡朕心宜授此職今除卿
尚書刑部侍郎充諸道鹽鐵轉運使并賜
告身往宜即赴闕庭想當知悉
與新羅王金重熙等書
勑新羅王金重熙金獻章及僧冲虚等至
省表兼進獻及進功德并陳謝者具悉卿
一方貴族累葉雄林仗忠孝以立身資信
義而爲國代承爵命日慕華風師旅叶和
邊彊寧泰况又時修職貢歲奉表章進獻
精珍忠勤並至功德成就恭敬彌彰載覽
謝陳益用嘉歎滄波萬里雖隔於海東丹
慊一心每馳於闕下以兹嘉尚常屬寢興
勉弘始終用副朕意今遣金獻章等歸國
并有少信物具如别錄卿母及妃并副王
宰相已下各有賜物至宜領之冬寒卿比
平安好卿母比得和宜官吏僧道將士百
姓等各加存問遣書指不多及
答文武百寮嚴綬等賀御製新譯大
乘本生心地觀經序表
朕勤求道本廣挹教源以眞如不二之宗
助清淨得一之化况斯經典時爲大乘名
理精微飜譯成就雖契心則離於文字而
得意亦假於筌蹄庶使發揮因爲述序卿
等精通外學懇竭忠誠引經贊揚奉表稱
賀再三省覽嘉歎久之
答孟簡蕭俛等賀御製新譯大乘本
生心地觀經序狀
大仙經典最上法乘來自西方閟于中禁
將期利益必在闡揚遂命僧徒譯其句偈
兼詔卿等潤以文言昨因披尋深得眞諦
悟本生不滅之義證心地無相之宗方勤
護持聊著序引永言述作猶愧聖明卿等
賀陳良深嘉尚
答元應授岳鄂觀察使謝上表
夏口重鎮屬在時賢非明肅不能理其軍
非簡儉不能阜其俗以卿有仁厚之質謇
直之風累踐班行皆著名節遂輟中憲往
臨外藩知已下車深慰人望佇兹報政用
副朕懷所謝知
答李鄘授淮南節度使謝上表
卿抱兼人之才秉徇公之節每登要職悉
著能名若刃發硎投而不滯如玉在佩動
必有聲朕以距淮而南人物繁會非廉明
何以貞師察俗非簡惠何以通商綏農前
勞既彰後效何遠載省來表知已下車勉
副虚懷佇觀新政所謝知
畫大羅天尊贊并序
歲正月十九日順宗仙駕上昇之月日也
皇帝嗣位六載每及兹晨齋居孝思明發
不寐以爲玄祖之教本乎道先帝之神在
乎天故畫大羅天尊像者欲以最上勝因
而成本功德也然則知之者不如念之者
念之者不如仰之者是用諦念眞力虔仰
尊儀命設色之工圖其儀形命掌文之臣
讚其功德達孝誠于天上致孝理於域中
斯盖弘願發於我皇景福薦於先后稽首
奉詔跪稱贊云
維大羅兮天上天維天尊兮仙上仙
高眞之鑒照下界孝敬之心達上玄
白氏文集卷第三十九
