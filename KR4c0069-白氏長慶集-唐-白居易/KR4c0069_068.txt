白氏文集卷第六十八
律詩一百首
病中詩十五首并序
開城巳未歲余蒲柳之年六十有八冬十
月甲寅且始得風痺之疾體癏目眩左足
不支盖老病相乘時而至耳余早棲心釋
梵浪跡老㽵因疾觀身果有所得何則外
形骸而内忘憂患先禪觀而後順毉治旬
月以還厥疾少閒杜門高枕澹然安閑吟
諷興來亦不能遏因成十五首題爲病中
詩且貽所知兼用自廣昔劉公幹病漳浦
謝康樂卧臨川咸有篇章抒詠其志今引
而序之者慮不知我者或加誚焉
初病風
六十八衰翁乘衰百疾攻杇株難免蠹空
穴易來風肘痺宜生柳頭旋劇轉蓬恬然
不動處虛白在胷中
枕上作
風疾侵凌臨老頭血凝筋滯不調柔甘從
此後支離卧頼是從前爛漫遊迴思往事
紛如夢轉覺餘生杳若浮浩氣自能充静
室驚飊何必蕩虛舟腹空先進松花酒膝
冷重裝桂布裘若問樂天憂病否樂天知
命了無憂
答閑上人來問因何風疾
一床方丈向陽開勞動文殊問疾來欲界
凡夫何足道四禪天始免風灾
病中五絶
世間生老病相隨此事心中久自知今日
行年將七十猶湏慙愧病來遲
方寸成灰鬢作絲假如強健亦何爲家無
憂累身無事正時安閑好病時
李君墓上松應拱元相池頭竹盡枯多幸
樂天今始病不知合要苦治無
目昏思寢即安眠足軟妨行便坐禪身作
醫王心是藥不勞和扁到門前
交親不要苦相憂亦擬時時強出遊但有
心情何用脚陸乘肩輿水乘舟
送嵩客
登山臨水分無期泉石烟霞今屬誰君到
嵩陽吟此句與教三十六峯知
罷灸
病身佛說將何喻變滅須臾豈不聞莫遣
淨名知我笑休將火艾灸浮雲
賣駱馬
五年花下醉騎行臨賣迴頭嘶一聲項籍
顧騅猶解歎樂天別駱豈無情
別柳枝
兩枝楊柳小樓中嫋娜多年伴醉翁明日
放歸歸去後世間應不要春風
就煖偶酌戲諸詩酒舊侶
仾屏軟褥卧藤牀舁向前軒就日陽一足
任他爲外物三杯自要沃中腸頭風若見
詩應愈齒折仍誇笑不妨細酌徐吟猶得
在舊遊未必便相忘
歲暮呈思黯相公皇甫朗之及夢得
尚書
歲暮皤然一老夫十分流輩九分無莫嫌
身病人扶侍猶勝無身可遣扶
自解
房傅往世爲禪客王道前生應畫師我亦
定中觀宿命多生債負是歌詩不然何故
狂吟詠病後多扵未病時
歲暮病懷贈夢得
十年四海故交親零落唯殘兩病身共遣
數奇從是命同教步蹇有何因眼隨老減
嫌長夜體待陽舒望早春新樂堂前舊池
上相過亦不要他人
雪後過集賢裴令公舊宅有感
梁王捐舘後枚叟過門時有淚人還泣無
情雪不知臺亭留盡在客賓散何之唯有
蕭條鴈時來下故池
酬夢得貧居詠懷見贈
歲隂生計兩蹉跎相頋悠悠醉且歌厨冷
難留烏止屋門閑可與雀張羅病添㽵舄
今聲苦貧欠韓康藥債多日望揮金賀新
命俸錢依舊又如何
酬夢得見喜疾瘳
暖卧摩緜褥寒傾藥酒螺昏昏布裘底病
醉睡相和末疾徒云爾餘年有幾何湏知
差與否相去校無多
夜聞箏中彈瀟湘送神曲感舊
縹緲巫山女歸來七八年殷勤湘水曲留
在十三絃苦調吟還出深情咽不傳萬重
雲水思今夜月明前
感蘇州舊舫
畫梁朽折紅䆫破獨立池邊盡日看守得
蘇州船舫爛此身爭合不衰殘
感舊石上字
閑撥船行尋舊池幽情往事復誰知太湖
石上鐫三字十五年前陳結之
見敏中初到邠寧秋日登城樓詩詩
中頗多鄕思因以寄和
想爾到邊頭蕭條正值秋二年貧御史八
月古邠州絲管聞雖樂風沙見亦愁望鄕
心若苦不用數登樓
齋戒
每因齋戒斷葷腥漸覺塵勞染愛輕六賊
定知無氣色三尸應恨少恩情酒魔降伏
終湏盡詩債填還亦欲平從此始堪爲弟
子竺乾師是古先生
戲禮經老僧
香火一爐燈一盞白頭夜禮佛名經何年
飲著聲門酒直到如今醉未醒
近見慕巢尚書詩中屢有歎老思退
之意又扵洛下新置郊居然寵寄方
深歸心太速因以長句戲而諭之
近見詩中歎白鬚遥知閫外憶東都烟霞
偷眼窺來久富貴粘身擺得無新置林園
猶濩落未終婚嫁且踟蹰應湏待到懸車
歲然可東歸伴老夫
對鏡偶吟贈張道士抱元
閑來對鏡自思量年自衰殘分所當白髮
萬莖何所怪丹砂一粒不曾嘗眼昏久被
書科理肺渴多因酒損傷今日逢師雖巳
晚枕中治老有何方
病入新正
枕上驚新歲花前念舊歡是身老所逼非
意病相干風月情猶在杯觴興漸闌便休
心未伏更試一春看
卧疾來早晚
卧疾來早晚懸懸將十旬婢能尋本草犬
不吠醫人酒罋全生醭歌筵半委塵風光
還欲好爭向枕前春
強起迎春戲寄思黯
杖策人扶廢病身晴和強起一迎春他時
蹇跛縱行得笑殺平原樓上人
夢得前所酬篇有鍊盡美少年之句
因思往事兼詠今懷重以長句答之
鍊盡少年成白首憶初相識到今朝昔饒
春桂長先折今伴寒松最後凋生事縱貧
猶可過風情雖老未全銷聲華寵命人皆
得若箇如君歷七朝
病後寒食
故紗絳帳舊青氊藥酒醺醺引醉眠斗藪
弊袍春晚後摩挲病脚日陽前行無筋力
尋山水坐少精神聽管絃抛擲風光負寒
食曾來未省似今年
老病相仍以詩自解
榮枯憂喜與彭殤都似人間戲一場虫臂
鼠肝猶不怪雞膚鶴髮復何傷昨因風發
甘長往今遇陽和又小康還似遠行裝束
了遲迴且住亦何妨
皇甫郎中親家翁赴任綘州宴送出
城贈別
慕賢入室交先定結援通家好復成新婦
不嫌貧活計嬌孫同慰老心情洛橋歌酒
今朝散綘路風烟幾日行欲識離群相戀
意爲君扶病出都城
春暖
風痺宜和暖春來脚校輕鸎留花下立鶴
引水邊行髮少嫌巾重顔衰訝鏡明不論
親與故自亦昧平生
殘春晚起伴客笑談
掩戸下簾朝睡足一聲黃鳥報殘春披衣
岸幘日高起兩角青衣扶老身策杖強行
過里巷引杯閑酌伴親賓莫言病後妨談
笑猶恐多於不病人
送唐州崔使君侍親赴任
連持使節歷專城獨賀崔侯最慶榮烏府
一抛霜簡去朱輪四從板輿行發時正許
沙鷗送到日方乘竹馬迎唯慮郡齋賓友
少數杯春酒共誰傾
春晚詠懷贈皇甫朗之
豔陽時節又蹉跎遲暮光隂復若何一歲
中分春日少百年通計老時多多中更被
愁牽引少裏兼遭病折磨頼有銷憂治悶
藥君家濃酎我狂歌
春盡日宴罷感事獨吟
五年三月今朝盡客散筵空獨掩扉病與
樂天相伴住春隨樊子一時歸閑聽鸎語
移時立思逐楊花觸處飛金帶縋腰衫委
地年年衰瘦不勝衣
病中辱崔宣城長句見寄兼有觥綺
之贈因以四韻揔而酬之
劉楨病發經春卧謝眺詩來盡日吟三道
舊誇收片玉一章新喜獲雙金信題霞綺
緘情重酒試銀觥表分深科第門生滿霄
漢歲寒少得似君心
前有別柳枝絶句夢得繼和云春盡
絮飛留不得隨風好去落誰家又復
戲答
柳老春深日又斜任他飛向別人家誰能
更學孩童戲尋逐春風捉柳花
池上早夏
水積春塘晚隂交夏木繁舟船如野渡籬
落似江村静拂琴牀席香開酒庫門慵閑
無一事時弄小嬌孫
談氏外孫生三日喜是男偶吟成篇
兼戲呈夢得
玉牙珠顆卜男兒羅薦蘭湯浴罷時芣苢
春來盈女手梧桐老去長孫枝慶傳媒氏
鷰先賀喜報談家烏預知明日貧翁具雞
黍應湏詶賽引鶵詩
開成大行皇帝挽歌詞四首
御宇恢皇化傳家叶至公華夷臣妾内堯
舜弟兄中制度移氓俗文章變國風開成
與貞觀實錄事多同
又一首
晏駕辭雙闕靈儀出九衢上雲歸碧落下
席葬蒼梧蓂晩餘堯曆龜新啓夏圖三朝
聮棣萼從古帝王無
又一首
嚴恭七月禮哀慟萬人心地感騰秋氣天
愁結夕隂鼎湖龍漸遠濛汜曰初沉唯有
雲韶樂長留治世音
又一首
化成同軌表清平恩結連枝感聖明帝與
九齡雖吉夢山呼萬歲是虛聲月低儀仗
辭蘭路風引笳簫入柏城老病龍髯攀不
及東周退傅最傷情
時熱少見客因詠所懷
冠櫛心多懶逢迎興漸微况當時熱甚幸
遇客來稀濕灑池邊地涼開竹下扉露牀
青篾簟風架白蕉衣院静留僧宿樓空放
妓歸衰殘強勸宴此事久知非
宣州崔大夫閣老忽以近詩數十首
見示吟諷之下竊有所喜因成長句
寄題郡齋
謝玄暉殁吟聲寢郡閣寥寥筆硯閑無復
新詩題壁上虚教遠岫列䆫間忽驚歌雪
今朝至必恐文星昨夜還再喜宣城章句
動飛觴遥賀敬亭山
足疾
足疾無加亦不瘳緜春歷夏復經秋開顔
且酌樽中酒代步多乘池上舟幸有眼前
衣食在兼無身後子孫憂應湏學取陶彭
澤但委心形任去留
晚池汎舟遇景成詠贈呂處士
岸淺橋平池面寬飄然輕棹汎澄瀾風宜
扇引開懷入樹礙舟行仰卧看別境客稀
知不易能詩人少詠應難唯憐呂叟時相
伴同把磻溪舊釣竿
夢微之
夜來携手夢同遊晨起盈巾淚莫收漳浦
老身三度病咸陽宿草八迴秋君埋泉下
泥銷骨我寄人間雪滿頭阿衞韓郎相次
去夜臺茫昧得知不
感秋詠意
炎涼遷次速如飛又脫生衣著熟衣遶壁
暗蛩無限思戀巢寒鷰未能歸湏知流輩
年年失莫歎衰容日日非舊語相傳聊自
慰世間七十老人稀
老病幽獨偶吟所懷
眼漸昏昏耳漸聾滿頭霜雪半身風巳將
心出浮雲外猶寄形扵逆旅中觴詠罷來
賓閤閉笙歌散後妓房空世緣俗念消除
盡別是人間清淨翁
和楊尚書罷相後夏日遊永安水亭
兼招本曹楊侍郎同行
道行無喜退無憂舒卷如雲得自由良冶
動時爲哲匠巨川濟了作虚舟竹亭隂合
偏宜夏水檻風涼不待秋遥愛翩翩雙紫
鳳入同官署出同遊
在家出家
衣食支分婚嫁畢從今家事不相仍夜眠
身是投林鳥朝飯心同乞食僧清唳數聲
松下鶴寒光一點付間燈中宵入定跏趺
坐女喚妻呼多不應
夜凉
露白風清庭戸涼老人先著夾衣裳舞腰
歌䄂抛何處唯對無絃琴一張
繼之尚書自余病來寄遺非一又蒙
覽醉吟先生傳題詩以美之今以此
篇用伸詶謝
衰殘與世日相疎惠好唯君分有餘茶藥
贈多因病久衣裳寄早及寒初交情鄭重
金相似詩韻清鏘玉不如醉傳狂言人盡
笑獨知我者是尚書
五年秋病後獨宿香山寺三絶句
經年不到龍門寺今夜何人知我情還向
暢師房裏宿新秋月色舊灘聲
飲徒歌伴今何在雨散雲飛盡不迴從此
香山風月夜秖應長是一身來
石盆泉畔石樓頭十二年來晝夜遊更過
今年年七十假如無病亦宜休
題香山新經堂招僧
烟滿秋堂月滿庭香花漠漠磬泠泠誰能
來此尋眞諦白老新開一藏經
偶題鄧翁
偶因携酒尋村客聊復廻車訪薜蘿宜值
雪寒相慰問不妨春暖更經過翁居山下
年空老我得人間事校多一種共翁頭似
雪翁無衣食又如何
早入皇城贈王留守僕射
津橋殘月曉沈沈風露淒清禁署深城柳
宮槐謾搖落悲愁不到貴人心
寄題廬山舊草堂兼呈二林寺道侶
三十年前草堂主而今雖在鬢如絲登山
尋水應無力不似江州司馬時漸伏酒魔
休放醉猶殘口業未抛詩君行過到鑪峯
下爲報東林長老知
改業
先生老去飲無興居士病來閑有餘猶覺
醉吟多放逸不如禪坐更清虚柘枝紫袖
教丸藥羯鼓蒼頭遣種𬞞却被山僧戲相
問一時改業意何如
山下留别佛光和尚
勞師送我下山行此別何人識此情我巳
七旬師九十當知後會在他生
山中五絶句遊嵩陽見五物名有
所感感興不同隨興而吟因成五絶
嶺上雲
嶺上白雲朝未散田中青麥旱將枯自生
自滅成何事能逐東風作雨無
石上苔
漠漠班班石上苔幽芳静綠絶纖埃路傍
凡草榮遭遇曾得七香車輾來
林下樗
香檀文桂苦鵰鐫生理何曾得自全知有
無材老樗否一枝不損盡天年
澗中魚
海水桑田欲變時風濤翻覆沸天池鯨吞
蛟闘波成血深澗游魚樂不知
洞中蝙蝠
千年鼠化白蝙蝠黑洞深藏避網羅遠害
全身誠得計一生幽暗又如何
自戲三絶句閑卧獨吟無人詶和
聊假身心相戲往復偶成三章
心問身
心問身云何泰然嚴冬煖被日高眠放君
快活知恩否不早朝來十一年
身報心
心是身王身是宮君今居在我宮中是君
家舍君須愛何事論恩自說功
心重答身
因我疎慵休罷早遣君安樂歲時多世間
老苦人何限不放君閑奈我何
會昌元年春五絶句
病後喜過劉家
忽憶前年初病後此生甘分不銜杯誰能
料得今春事又向劉家飲酒來
贈舉之僕射
雞毬餳粥屢開筵談笑謳吟間管絃一月
三迴寒食會春光應不負今年
盧尹賀夢得會中作
病聞川守賀筵開起伴尚書飲一杯任意
少年長笑我老人自覓老人來
題朗之槐亭
春風可惜無多日家醖唯殘軟半瓶猶望
君歸同一醉籃舁早晚入槐亭
勸夢得酒
誰人功畫麒麟閣何客新投魑魅鄕兩處
榮枯君莫問殘春更醉兩三場
過裴令公宅二絶句
風吹楊柳出牆枝憶得同歡共醉時每到
集賢坊北過不曾一度不低眉
梁王舊館雪濛濛愁殺鄒枚二老翁假使
明朝深一尺亦無人到兔園中
百日假滿少傅官停自喜言懷
長告今朝滿十旬從兹蕭灑便終身老嫌
手重抛牙笏病喜頭輕換角巾䟽傅不朝
懸組綬尚平無累畢婚姻人言世事何時
了我是人間事了人
旱熱
畏景又加旱火雲殊未收籬暄飢有雀池
涸渴無鷗岸幘頭仍痛褰裳汗亦流若爲
當此日遷客向炎洲
題崔少尹上林坊新居
坊静深居新且幽忽疑縮地到滄洲宅東
籬缺嵩峯出堂後門開洛水流高下三層
盤野徑沿洄十里汎漁舟若能爲客烹雞
黍願伴田蘇日日遊
新澗亭
煙蘿初合澗新開閑上西亭日幾迴老病
歸山應未得且移泉石就身來
對酒有懷寄李十九郎中
往年江外抛桃葉去歲樓中別柳枝寂寞
春來一杯酒此情唯有李君知吟君舊句
情難忘風月何時是盡時
楊六尚書頻寄新詩詩中多有思閑
相就之志因書鄙意報而諭之
君年殊未及懸車未合將閑逐老夫身健
正宜金印綬位高方稱白髭鬚若論塵事
何由了但問雲心自在無進退是非俱是
夢丘中闕下亦何殊
偶吟自慰兼呈夢得
且喜同年滿七旬莫嫌衰病莫嫌貧巳爲
海内有名客又占世間長命人耳裏聲聞
新將相眼前失盡故交親尊榮富夀難兼
得閑坐思量最要身
寄潮州繼之
相府潮陽俱夢中夢中何者是窮通他時
事過方應悟不獨榮空辱亦空
雪暮偶與夢得同致仕裴賓客王尚
書飲
黃昏慘慘雪霏霏白首相歡醉不歸四箇
老人三百歲人間此會亦應稀
雪朝乘興欲詣李司徒留守先以五
韻戲之
寒夜生酒思暁雪引詩情熱飲一兩盞冷
吟三五聲鋪花憐地凍銷玉畏天晴好拂
烏巾出宜披鶴氅行梁園應有興無不召
鄒生
贈思黯
爲憐清淺愛潺湲一日三廻到水邊若道
歸仁灘更好主人何故別三年
聽歌六絶句
聽都子歌
都子新歌有性靈一聲格轉巳堪聽更聽
唱到常娥字猶有樊家舊典刑
樂世
管急絃繁拍漸稠綠腰宛轉曲終頭誠知
樂世聲聲樂老病人聽未免愁
水調
五言一遍最殷勤調少情多似有因不會
當時翻曲意此聲腸斷爲何人
想夫憐
玉管朱絃莫急催客聽歌送十分杯長愛
夫憐第二句請君重唱夕陽開
何滿子
世傳滿子是人名臨就刑時曲始成一曲
四詞歌八疊從頭便是斷腸聲
離別難詞
綠楊陌上送行人馬去車廻一望塵不覺
別時紅淚盡歸來無可可霑巾
閑樂
坐安卧穏轝平肩倚杖披衫遶四邊空腹
三杯卯後酒曲肱一覺醉中眠更無忙苦
吟閑樂恐是人間自在天
白氏文集卷第六十八
