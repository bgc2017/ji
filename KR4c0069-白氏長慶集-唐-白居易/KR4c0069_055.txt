白氏文集卷第五十五
律詩凡一百首
感悟妄緣題如上人壁
自從為騃童直至作衰翁所好隨年異為
忙終日同弄沙成佛塔鏘玉謁王宮彼此
皆兒戲湏臾即色空有營非了義無著是
眞宗兼恐勤修道猶應在妄中
思子臺有感二首
曾家機上聞投杼尹氏園中見掇蜂但以
恩情生隙罅何人不解作江充
闇生魑魅蠧生蟲何異讒生疑阻中但使
武皇心似燭江充不敢作江充
賦得邊城角
邊角兩三枝霜天隴上兒望鄕相並立向
月一時吹戰馬頭皆舉征人手盡垂鳴嗚
三奏罷城上展旌旗
憶洛中所居
忽憶東都宅春來事宛然雪銷行徑裏水
恩情生隙罅何人不解作江充
闇生魑魅蠧生蟲何異讒生疑阻中但使
武皇心似燭江充不敢作江充
賦得邊城角
邊角兩三枝霜天隴上兒望鄕相並立向
月一時吹戰馬頭皆舉征人手盡垂鳴嗚
三奏罷城上展旌旗
憶洛中所居
忽憶東都宅春來事宛然雪銷行徑裏水
上卧房前猒綠栽黃竹嫌紅種白蓮醉教
鸎送酒閑遣鶴看船幸是林園主慙為食
祿牽宦情薄似紙鄕思急於弦豈合姑蘇
守歸休更待年
想歸田園
戀他朝市求何事想取丘園樂此身千首
惡詩吟過日一壷好酒醉銷春歸鄕年亦
非全老罷郡家仍未苦貧快活不知如我
者人間能有幾多人
琴茶
兀兀寄形群動内陶陶任性一生間自抛
官後春多醉不讀書來老更閑琴裏知聞
唯渌水茶中故舊是蒙山窮通行止長相
伴誰道吾今無往還
贈楚州郭使君
淮水東南第一州山圍雉堞月當樓黃金
印綬懸腰底白雪歌詩落筆頭笑看兒童
騎竹馬醉攜賓客上仙舟當家美事堆身
上何啻林宗與細侯
和郭使君題枸𣏌
山陽太守政嚴明吏静人安無犬驚不知
靈藥根成狗怪得時聞吠夜聲
初到洛下閑遊
漢庭重少身宜退洛下閑居迹可逃趁伴
入朝應老醜尋春放醉尚麄豪詩攜綵紙
新裝卷酒典緋花舊賜袍曾在東方千騎
上至今躞蹀馬頭高
醉贈劉二十八使君
為我引杯添酒飲與君把筯擊盤歌詩稱
國手徒為爾命壓人頭不奈何舉眼風光
長寂寞滿朝官職獨蹉跎亦知合被才名
折二十三年折太多
太湖石
煙翠三秋色波濤萬古痕削成青玉片截
斷碧雲根風氣通巖穴苔文護洞門三峯
具體小應是華山孫
過敷水
垂鞭欲渡羅敷水處分鳴騶且緩驅秦氏
雙蛾久冥寞蘇臺五馬尚踟蹰村童店女
仰頭笑今日使君眞是愚
南院
林院無情緒經春不一開楊花飛作穗榆
莢落成堆壯志從中减流年逐後催秖應
如過客病去老迎來
閑詠
步月憐清景眠松愛綠隂早年詩思苦晚
歲道情深夜學禪多坐秋牽興暫吟悠然
兩事外無處更留心
初授祕監并賜金紫閑吟小酌偶寫
所懷
紫袍新祕監白首舊書生鬢雪人間壽腰
金世上榮子孫無可念産業不能營酒引
眼前興詩留身後名閑傾三數酌醉詠十
餘聲便是羲皇代先從心太平
新昌閑居招楊郎中兄弟
紗巾角枕病眠翁忙少閑多誰與同但有
雙松當砌下更無一事到心中金章紫綬
看如夢皂蓋朱輪别似空暑月貧家何所
有客來唯贈北䆫風
祕省後廳
槐花雨潤新秋地桐葉風翻欲夜天盡日
後廳無一事白頭老監枕書眠
松齋偶興
置心思慮外滅跡是非間約俸為生計隨
官換往還耳煩聞曉角眼醒見秋山頼此
松簷下朝迴半日閑
和楊郎中賀楊僕射致仕後楊侍郎
門生合宴席上作
業重關西繼大名恩深闕下遂高情祥鱣
降伴趨庭鯉賀鷰飛和出谷鶯范蠡舟中
無子弟疎家席上欠門生可憐玉樹連桃
李從古無如此會榮
松下琴贈客
松寂風初定琴清夜欲闌偶因群動息試
撥一聲看寡鶴當徽怨秋泉應指寒慙君
此傾聽本不為君彈
秋齋
晨起秋齋冷蕭條稱病容清風兩䆫竹白
露一庭松阮藉謀身拙嵆康向事慵生涯
别有處浩氣在心胷
塗山寺獨遊
野徑行無伴僧房宿有期塗山來去熟唯
是馬蹄知
登觀音臺望城
百千家似圍碁局十二街如種菜畦遥認
微微入朝火一條星宿五門西
登靈應臺北望
臨高始見人寰小對遠方知色界空迴首
却歸朝市去一稊米落太倉中
酬裴相公題興化小池見招長句
爲愛小塘招散客不嫌老監與新詩山公
倒載無妨學范蠡扁舟未要追蓬斷偶飄
桃李徑鷗驚誤拂鳳凰池敢辭課拙詶高
韻一勺爭禁萬頃陂
閑行
五十年來思慮熟忙人應未勝閑人林園
傲逸眞成貴衣食單疎不是貧專掌圖書
無過地遍尋山水自由身儻年七十猶強
健尚得閑行十五春
閑出
兀兀出門何處去新昌街晚樹隂斜馬蹄
知意緣行熟不向楊家即庾家
與僧智如夜話
懶鈍尤知命幽棲漸得朋閉門無謁客静
室有禪僧爐向初冬火籠停半夜燈憂勞
緣智巧自喜百無能
憶廬山舊隱及洛下新居
形骸僶俛班行内骨肉勾留俸禄中無奈
攀緣隨手長亦知恩愛到頭空草堂久閉
廬山下竹院新抛洛水東自是未能歸去
得世間誰要白頭翁
晚寒
急景流如箭淒風利似刀暝催雞翅歛寒
束樹枝高縮水濃和酒加緜厚絮袍可憐
冬計畢煖卧醉陶陶
偶眠
放杯書案上枕臂火爐前老愛尋思事慵
多取次眠妻教卸烏帽婢與展青氊便是
屏風㨾何勞畫古賢
華城西北雉堞最高崔相公首創樓
臺錢左丞繼種花果合為勝境題在
雅篇歲暮獨遊悵然成詠
高居稱君子瀟灑四無鄰丞相棟梁久使
君桃李新凝情看麗句駐步想清塵況是
寒天客樓空無主人
奉使塗中戲贈張常侍
早風吹土滿長衢馹騎星軺盡疾驅共笑
籃舁亦稱使日馳一驛向東都
有小白馬乘馭多時奉使東行至稠
桑驛溘然而斃足可驚傷不能忘情
題二十韻
能驟復能馳翩翩白馬兒毛寒一團雪鬃
薄萬條絲皂蓋春行日驪駒曉從時雙旌
前獨步五馬内偏騎芳草承蹄葉垂楊拂
頂枝跨將迎好客惜不換妖姬慢鞚遊蕭
寺閑驅醉習池睡來乘作夢興發倚成詩
鞭為馴難下鞍緣穏不離北歸還共到東
使亦相隨赭白何曾變玄黃豈得知嘶風
聲覺急踏雪怪行遲昨夜猶芻秣今朝尚
縶維卧槽應不起頋主遂長辭塵滅駸駸
跡霜留皎皎姿度關形未改過隙影難追
念倍燕求駿情深項别騅銀收鉤臆帶金
卸絡頭羇何處埋奇骨誰家覓弊帷稠桑
驛門外吟罷涕雙垂
題噴玉泉
泉噴聲如玉潭澄色似空練垂清障上珠
寫綠盆中溜滴三秋雨寒生六月風何時
此巖下來作濯纓翁
酬皇甫賓客
閑官兼慢使著處易停輪况欲逢新歲仍
將見故人冒寒尋到洛待暖始歸秦亦擬
同攜手城東略看春
種白蓮
吳中白藕洛中栽莫戀江南花懶開萬里
攜歸爾知否紅蕉朱槿不將來
答蘇庶子
偶作關東使重陪洛下遊病來從斷酒老
去可禁愁欵曲偏青眼蹉跎各白頭蓬山
閑氣味依約似龍樓
答尉遲少監水閣重宴
人情依舊歲華新今日重招往日賓雞黍
重廻千里駕林園暗換四年春水軒平寫
琉璃鏡草岸斜鋪翡翠茵聞道經營費心
力忍教成後屬他人
和劉郎中傷鄂姬
不獨君嗟我亦嗟西風北雪殺南花不知
月夜魂歸處鸚鵡洲頭第幾家
贈東鄰王十三
攜手池邊月開襟竹下風驅愁知酒力破
睡見茶功居處東西接年顔老少同能來
爲伴否伊上作漁翁
早春同劉郎中寄宣武令狐相公
梁園不到一年強遥想清吟對綠觴更有
何人能飲酌新添幾卷好篇章馬頭拂柳
時迴轡豹尾穿花暫亞槍誰引相公開口
笑不逢白監與劉郎
寄太原李相公
聞道北都今一變政和軍樂萬人安綺羅
二八圍賓榻組練三千夾將壇蟬鬢應誇
丞相少貂裘不覺太原寒世間大有虚榮
貴百歲無君一日歡
雪中寄令狐相公兼呈夢得
兔園春雪梁王會想對金罍詠玉塵今日
相如身在此不知客右坐何人
出使在途所騎馬死改乘肩轝將歸
長安偶詠旅懷寄太原李相公
驛路﨑嶇泥雪寒欲登籃轝一長歎風光
不見桃花騎塵土空留杏葉鞍喪乘獨歸
殊不易脱驂相贈豈為難并州好馬應無
數不怕旌旄試覓看
有雙鶴留在洛中忽見劉郎中依然
鳴顧劉因爲鶴歎二篇寄予予以二
絶句答之
辭鄕遠隔華亭水逐我來棲緱嶺雲慙愧
稻粱長不飽未曾廻眼向雞群
荒草院中池水畔銜恩不去又經春見君
驚喜雙廻顧應爲吟聲似主人
宿竇使君㽵水亭
使君何在在江東池柳初黃杏欲紅有興
即來閑便宿不知誰是主人翁
龍門下作
龍門澗下濯塵纓擬作閑人過此生䈥力
不將諸處用登山臨水詠詩行
姚侍御見過戲贈
晚起春寒慵裹頭客來池上偶同遊東臺
御史多提舉莫按金章繫布裘
履道春居
微雨灑園林新晴好一尋仾風洗池面斜
日拆花心暝助嵐隂重春添水色深不如
陶省事猶抱有絃琴
題洛中宅
水木誰家宅門高占地寬懸魚掛青甃行
馬護朱欄春榭籠烟煖秋庭鏁月寒松膠
粘琥珀筠粉撲琅玕試問池臺主多為將
相官終身不曾到唯展宅圖看
寄殷恊律
五歲優遊同過日一朝消散似浮雲琴詩
酒伴皆抛我雪月花時最憶君幾度聽雞
歌白日亦曾騎馬詠紅裙吳娘暮雨蕭蕭
曲自别江南更不聞
洛下諸客就宅相送偶題西亭
几榻臨池坐軒車冐雪過交親致杯酒僮
僕解笙歌流歲行將晚浮榮得幾多林泉
應問我不住意如何
答林泉
好住舊林泉廻頭一悵然漸知吾潦倒深
愧爾留連欲作棲雲計須營種黍錢更容
求一郡不得亦歸田
將發洛中枉令狐相公手札兼辱二
篇寵行以長句答之
尺素忽驚來梓澤雙金不惜送蓬山八行
落泊飛雲雨五字鎗摐動珮環玉韻乍聽
堪醒酒銀鉤細讀當披顔收藏便作終身
寳何啻三年懷袖間
臨都驛答夢得六言二首
楊子津頭月下臨都驛裏燈前昨日老於
前日去年春似今年
謝守歸為祕監馮公老作郎官前事不湏
問著新詩且更吟看
喜錢左丞再除華州以詩伸賀
左轄輟中臺門東委上才&KR0686;襜經宿到綘
帳及春開民望懇難奪天心慈易廻那知
不隔歲重借宼恂來
和錢華州題少華清光絶句
高情雅韻三峯守主領清光管白雲自笑
亦曾爲刺史蘇州肥膩不如君
送陜府王大夫
金馬門前迴劒珮鐵牛城下擁旌旗他時
萬一爲交代留取甘棠三兩枝
代迎春花招劉郎中
幸與松筠相近栽不隨桃李一時開杏園
豈敢妨君去未有花時且看來
翫迎春花贈楊郎中
金英翠萼帶春寒黃色花中有幾般憑君
與向遊人道莫作蔓菁花眼看
閑出
身外無羈束心中少是非被花留便住逢
酒醉方歸人事行時少官曹入日稀春寒
遊正好穏馬薄緜衣
痤中贈盧判官
把酒承花花落頻花香酒味相和春莫言
不是江南會虚白亭中舊主人
曲江有感
曲江西岸又春風萬樹花前一老翁遇酒
逢花還且醉若論惆悵事何窮
杏園花下贈劉郎中
怪君把酒偏惆悵曾是貞元花下人自别
花來多少事東風二十四廻春
花前有感兼呈崔相公劉郎中
落花如雪鬢如霜醉把花看益自傷少日
為名多檢束長年無興可顚狂四時輪轉
春常少百刻支分夜苦長何事同生壬子
歲老於崔相及劉郎
微之就拜尚書居易續除刑部因書
賀意兼詠離懷
我為憲部入南宫君作尚書鎮浙東老去
一時成白首别來七度換春風簪纓假合
虚名在䈥力銷磨實事空遠地官高親故
少些些談笑與誰同
和裴相公水傍絶句
行尋春水坐看山早出中書晚未還爲報
野僧巖客道偷閑氣味勝長閑
喜與韋左丞同入南省因叙舊以贈
之
早年同遇陶鈞主利鈍精麤共在鎔金劒
淬來長透匣鉛刀磨盡不成鋒差肩北省
慙非據接武南宮幸再容跛鼈雖遲騏驥
疾何妨中路亦相逢
伊州
老去將何散老愁新教小玉唱伊州亦應
不得多年聽未教成時已白頭
早朝
鼓動出新昌雞鳴赴建章翩翩穏鞍馬楚
楚健衣裳宮漏傳殘夜城隂送早涼月堤
槐露氣風燭樺烟香雙闕龍相對千官鴈
一行漢庭方尚少慙歎鬢如霜
答裴相公乞鶴
警露聲音好冲天相貌殊終宜向遼廓不
稱在泥塗白首勞爲伴朱門幸見呼不知
疎野性解愛鳳池無
晚從省歸
朝迴北闕值清晨晚出南宫送暮春入去
丞郎非散秩歸來詩酒是閑人猶思泉石
多成夢尚歎簪裾未離身終是不如山下
去心頭眼底兩無塵
北䆫閑坐
虚䆫兩叢竹静室一爐香門外紅塵合城
中白日忙無煩尋道士不要學仙方自有
延年術心閑歲月長
酬嚴給事
嬴女偷乘鳳去時洞中潛歇弄瓊枝不緣
啼鳥春饒舌青璅仙郎可得知
亰路
西來為看秦山雪東去緣尋洛苑春來去
騰騰兩京路閑行除我更無人
華州西
每逢人静慵多歇不計程行困即眠上得
籃轝未能去春風敷水店門前
從陕至東亰
從陜至東亰山仾路漸平風光四百里車
馬十三程花共垂鞭看杯多並轡傾笙歌
與談笑隨分自將行
送春
銀花鑿落從君勸金屑琵琶為我彈不獨
送春兼送老更嘗一酌更聽看
宿杜曲花下
覓得花千樹攜來酒一壷懶歸兼擬宿未
醉豈勞扶但惜春將晚寧愁日漸晡籃轝
爲卧舍漆盝是行厨斑竹盛茶櫃紅泥罨
飰爐眼前無所闕身外更何湏小面琵琶
婢蒼頭觱篥奴從君飽富貴曾作此遊無
逢舊
久别偶相逢俱疑是夢中即今歡樂事放
盞又成空
繡婦歎
連枝花㨾繡羅襦夲擬新年餉小姑自覺
逢春饒悵望誰能每日趁功夫針頭不解
愁眉結線縷難穿淚臉珠雖凭繡牀都不
語同牀繡伴得知無
春詞
仾花樹映小粧樓春入眉心兩點愁斜倚
欄杆問鸚鵡思量何事不廻頭
恨詞
翠黛眉仾斂紅珠淚暗銷從來恨人意不
省似今朝
山石榴花十二韻
曄曄復煌煌花中無比方艷夭宜小院條
短稱仾廊本是山頭物今為砌下芳千叢
相向背萬朵互仾昂照灼連朱檻玲瓏映
粉牆風來添意態日出助晶光漸綻燕脂
萼猶含琴軫房離披亂剪綵班駮未勻粧
綘熖燈千炷紅裙妓一行此時逢國色何
處覓天香恐合栽金闕思將獻玉皇好差
青鳥使封作百花王
送敏中歸豳寧幕
六十衰翁兒女悲傍人應笑爾應知弟兄
垂老相逢日杯酒臨歡欲散時前路加飡
湏努力今宵盡醉莫推辭司徒知我難為
别直過秋歸未訝遲
宴散
小宴追涼散平橋步月迴笙歌歸院落燈
火下樓臺殘暑蟬催盡新秋鴈帶來將何
迎睡興臨卧舉殘杯
人定
人定月朧明香銷枕簟清翠屏遮燭影紅
袖下簾聲坐久吟方罷眠初夢未成誰家
教鸚鵡故故語相驚
池上
嫋嫋涼風動淒淒寒露零蘭衰花始白荷
破葉猶青獨立棲沙鶴雙飛照水螢若為
寥落境仍值酒初醒
池䆫
池晩蓮芳謝䆫秋竹意深更無人作伴唯
對一張琴
花酒
香醅淺酌浮如蟻雲鬢新梳薄似蟬為報
洛城花酒道莫辭送老二三年
題崔常侍濟源莊
谷口誰家住雲扃鏁竹泉主人何處去蘿
薜換貂蟬籍在金閨内班排玉扆前誠知
憶山水歸得是何年
認春戲呈馮少尹李郎中陳主簿
認得春風先到處西園南面水東頭柳初
變後條猶重花未開前葉已稠暗助醉歡
尋綠酒潛添睡興著紅樓知君未别陽和
意直待春深始擬遊
春風
春風先發苑中梅櫻杏桃梨次第開薺花
榆莢深村裏亦道春風爲我來
魏堤有懷
魏王堤下水聲似使君灘惆悵迴頭聽踟
蹰立馬看蕩風波眼急翻雪浪心寒憶得
瞿唐事重吟行路難
柘枝詞
柳暗長廊合花深小院開蒼頭鋪錦褥晧
腕捧銀杯繡帽珠稠綴香衫袖窄裁將軍
拄毬杖看按柘枝來
代夢得吟
後來變化三分貴同輩凋零太半無世上
爭先從盡汝人間闘在不如吾竿頭已到
應難久局勢雖遲未必輸不見山苗與林
葉迎春先綠亦先枯
寄答周恊律
故人叙舊寄新篇惆悵江南到眼前暗想
樓臺萬餘里不聞歌吹一周年橋頭誰更
看新月池畔猶應泊舊船最憶後亭杯酒
散紅屏風掩綠䆫眠
白氏文集卷第五十五
