白氏文集卷第二十二
銘贊箴謠偈凡二十一首
續座右銘并序
騶虞畫贊并序
貘屏贊并序
畫鵰贊并序
續虞人箴
三謠銘并序
無可柰何
自誨
八漸偈并序
繡阿彌陁佛贊并序
繡觀音菩薩并序
畫水月菩薩&KR1036;
續座右銘并序
崔子玉座右銘余竊慕之雖未能盡行常
書屋壁然其間似有未盡者因續爲座右
銘云
勿慕貴與富勿憂賤與貧自問道何如貴
賤安足云聞毀勿戚戚聞譽勿欣欣自頋
行何如毀譽安足論無以意傲物以遠辱
扵人無以色求事以自重其身游與邪分
岐居與正爲鄰於中有取捨此外無疎親
修外以及内静養和與眞養内不遺外動
率義與仁千里始足下高山起微塵吾道
亦如此行之貴日新不敢規他人聊自書
諸紳終身且自勖身殁貽後昆後昆苟反
是非我之子孫
騶虞畫贊并序
騶虞仁瑞之獸也其所感所食曁形狀質
文孫氏瑞圖具載其事元和元年夏有騶
虞圖贈予者予愛其外猛而威内仁而信
又嗟曠代不覿引筆贊之詞云爾
孟山有猛仁心毛質不踐生芻不食生物
有道則見非時不出三季巳還退藏於密
我聞其名徵之於書不識其形得之扵圖
白質黑文猊首虎軀是耶非耶孰知之乎
巳矣夫已矣夫前不見往者後不見來者
于嗟乎騶虞
貘屏贊并序
貘者象鼻犀目牛尾虎足生南方山谷中
寢其皮辟溫圖其形辟邪予舊病頭風每
寢息常以小屏衞其首適遇畫工偶令寫
之桉山海經此獸食銕與銅不食他物因
有所感遂爲贊曰
邈哉奇獸生于南國其名曰貘非銕不食
昔在上古人心忠質征伐教令自天子出
劒戟省用銅銕羡溢貘當是時飽食終日
三代以降王法不一鑠銕爲兵範銅爲佛
佛像日益兵刃日滋何山不剗何谷不隳
銖銅寸銕罔有孑遺悲哉彼貘無乃餒而
嗚呼匪貘之悲惟時之悲
畫鵰贊并序
壽安令白昊予宗兄也得丹青之妙傳寫
之要毛群羽族尤是所長長慶元年以畫
鵰貺予予愛之因題&KR1036;云
鷙禽之英黑鵰丁丁鉤綴八爪劒插六翎
想入心匠寫從筆精不卵不雛一日而成
軒然將飛戞然欲鳴毛動骨活神來著形
始知造物不必杳冥但獲天機則與化爭
韓旰之馬籍籍知名薛稷之鶴翩翩有聲
研工覈能較眞闕靈豈無他人不如我兄
續虞人箴元和十五年
唐受天命十有二聖業業惕愓咸勤于政
鳥生深林獸在豐草春蒐冬狩取之以道
鳥獸蟲魚各遂其生君民朝野亦克用寧
在昔玄祖祖訓孔彰馳騁畋獵俾心發狂
何以驗之日羿與康曾不是誠終然覆亡
故我列聖鑑彼前王雖有畋遊樂不至荒
高祖方獵蘇長進言不滿十旬未足爲歡
上心忽悟爲之輟畋故武德業垂二百年
降及宋璟亦諫玄宗溫顔聽納獻替從容
及璟趍出臨死之中故開元事播于無窮
噫逐獸于野走馬于路豈不快哉銜橜可
懼噫夜歸禁苑朝出皇都豈不樂哉寇戎
可虞臣非獸臣不當獻箴輒思出位敢諫
從禽螻蟻命小安危計深苟禆萬一臣死
甘心
三謠并序
予廬山草堂中有朱藤杖一蟠木机一素
屏風二時多杖藤而行隱机而坐掩屏而
卧宴息之暇筆硯在前偶爲三謠各噵其
意亦猶座右陋室銘之類爾
蟠木謠
蟠木蟠木有似我身不中乎器無用於人
下擁腫而上轔菌桷不桷兮輪不輪天子
建明堂兮旣非梁棟諸侯斵大輅兮材又
不中唯我病夫或有所用用爾爲几承吾
臂支吾頥而巳矣不傷爾朴不枉爾理爾
怏怏爲几之外無所用爾爾旣不材吾亦
不材胡爲乎人間徘徊蟠木蟠木吾與汝
歸草堂去來
素屏謠
素屏素屏胡爲乎不文不飾不丹不青當
世豈無李陽冰之篆字張旭之筆迹邊鸞
之花鳥張藻之松石吾不令加一點一畫
於其上欲爾保眞而全白吾於香鑪峯下
置草堂二屏倚在東西牆夜如明月入我
室曉如白雲圍我牀我心久養浩然氣亦
欲與爾表裏相輝光爾不見當今甲第與
王宮織成步障銀屏風綴珠陷鈿怙雲母
五金七寶相玲瓏貴豪待此方悅目然肯
寝卧乎其中素屏素屏物各有所宜用各
有所施爾今木爲骨兮紙爲面捨吾草堂
欲何之
朱藤謠
朱藤朱藤溫如紅玉直如朱繩自我得爾
以爲杖大有裨於股肱前年左遷東南萬
里交遊別我于國門親友送我于滻水登
高山兮車倒輪摧渡漢水兮馬跙蹄開中
途不進部曲多迴唯此朱藤實隨我來瘴
癘之鄕無人之地扶衞衰病驅呵魑魅吾
獨一身頼爾爲二或水或陸自此徂南泥
黏雪滑足力不堪吾本兩足得爾爲三紫
霄峯頭黃石巖下松門石磴不通輿馬吾
與爾披雲撥水環山繞野二年踏遍匡廬
間未嘗一步而相捨雖有隷子弟良友朋
扶危助蹇不如朱藤嗟乎窮旣若是通復
何如吾不以常杖待爾爾勿以常人望吾
朱藤朱藤吾雖青雲之上黃泥之下誓不
棄爾於斯須
無可柰何
無可柰何兮白日走而朱顔頽少日往而
老日催生者不住兮死者不迴況乎寵辱
豐顇之外物又何常不十去而一來去不
可挽兮來不可推無可柰何兮巳焉哉惟
天長而地久前無始兮後無終吾生之幾
何寄瞬息乎其中又如太倉之稊米委一
粒於萬鐘何不與道逍遥委化從容縱心
放志洩洩融融胡爲乎分愛惡於生死繫
憂喜於窮通倔強其骨髓齟齬其心胷合
冰炭以交戰秖自苦兮厥躬彼造物者于
何不爲此與化者云何不隨或喣或吹或
盛或衰雖千變與萬化委一順以貫之爲
彼何非爲此何是誰冥此心夢蝶之子何
禍非福何吉非凶誰逹此觀喪馬之翁俾
吾爲秋毫之杪吾亦自足不見其小俾吾
爲泰山之阿吾亦無餘不見其多是以達
人静則闇然與隂合迹動則浩然與陽同
波委順而已孰知其他時耶命耶吾其無
奈彼何隨耶順耶彼亦無奈吾何夫兩無
柰何然後能冥至順而合大和故吾所以
飲大和扣至順而爲無可柰何之歌
自誨
樂天樂天來與汝言汝宜拳拳終身行焉
物有萬類錮人如鏁事有萬感熱人如火
萬類逓來鏁汝形骸使汝未老形枯如柴
萬感逓至火汝心懷使汝未死心化爲灰
樂天樂天可不大哀汝胡不懲往而念來
人生百歲七十稀設使與汝七十期汝今
年巳四十四却後二十六年能幾時汝不
思二十五六年來事疾速倏忽如一寐往
日來日皆瞥然胡爲自苦於其間樂天樂
天可不大哀而今而後汝宜飢而食渴而
飲晝而興夜而寝無浪喜無妄憂病則卧
死則休此中是汝家此中是汝鄕汝何捨
此而去自取其遑遑遑遑兮欲安住哉樂
天樂天歸去來
八漸偈并序
唐貞元十九年秋八月有大師曰凝公遷
化于東都聖善寺塔院越明年二月有
東來客白居易作八漸偈偈六句四言以
讚之初居易常求心要於師師賜我八言
焉曰觀曰覺曰定曰慧曰明曰通曰濟曰
捨繇是入於耳貫於心達於性于兹三四
年矣嗚呼今師之報身則化師之八言不
化至哉八言實無生忍觀之漸門也故自
觀至捨次而讚之廣一言爲一偈謂之八
漸偈蓋欲以發揮師之心教且明居易不
敢失墜也旣而升于堂禮于牀跪而唱泣
而去偈曰
觀偈
以心中眼觀心外相從何而有從何而喪
觀之又觀則辯眞妄
覺偈
惟眞常在爲妄所蒙眞妄苟辯覺生其中
不離妄有而得眞空
定偈
眞若不滅妄即不起六根之源湛如止水
是爲禪定乃脫生死
慧偈
慧之以定定猶有繫濟之以慧慧則無滯
如珠在盤盤定珠慧
明偈
定慧相合合而後明照彼萬物物無遯形
如大圓鏡有應無情
通偈
慧至乃明明則不昧明至乃通通則無礙
無礙者何變化自在
濟偈
通力不常應念而變變相非有隨求而見
是大慈悲以一濟萬
捨偈
衆苦旣濟大悲亦捨苦旣非眞悲亦是假
是故衆生實無度者
繡阿彌陁佛贊并序
繡西方阿彌陁佛一軀女弟子京兆杜氏
奉爲妣范陽縣太君盧夫人八月十一日
忌辰所造也五綵莊嚴一心恭敬願追冥
福誓報恩慈贊曰
善念一念千念相屬繡始一縷
萬縷相續功績成就相好具足
金身螺髻玉毫紺目報罔極恩
薦無量福
繡觀音菩薩像贊并序
故尚書膳部郎中太原白府君諱行簡妻
亰兆杜氏奉爲府君祥齋敬繡救苦觀音
菩薩一軀長五尺二寸闊一尺八寸紉針
縷綵絡金綴珠衆色彰施諸相具足發弘
願於哀懇薦景福於幽靈稽首焚香跪而
&KR1036;曰
集萬縷兮積千針勤十指兮虔一心
嗚呼鑑悲誠而介冥福實有望於觀
音
畫水月菩蕯贊
淨渌水上虚白光中一覩其相
萬緣皆空弟子居易誓心歸依
生生劫劫長爲我師
白氏文集卷第二十二
