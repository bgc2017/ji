白氏文集卷第四十八
策林四凡二十一道
五十五止獄措刑
五十六論刑法之弊
五十七使人畏愛悅服理大罪赦小過
五十八去盜賊
五十九議赦
六十救學者之失
六十一黜子書
六十二議禮樂
六十三沿革禮樂
六十四復樂古器古曲
六十五議祭祀
六十六禁厚葬
六十七議釋教
六十八議文章
六十九採詩
七十納諫
七十一去謟侫
七十二使臣盡忠人愛上
七十三養老
七十四睦親
七十五典章禁令
五十五止獄措刑在富而教之
問成康御宇囹圄空虚文景繼統刑罸不
用太宗化下而人不犯成此功者其效安
在桀紂在上比屋可誅秦氏爲君赭衣滿
道致此弊者其故安在今欲鑒桀紂秦氏
之弊繼周漢太宗之功使人恥且格刑措
不用備詳本末著之于篇
臣聞仲尼之訓也既庶矣而復富之既富
矣而後教之管子亦云倉廩實知禮節衣
食足知榮辱然則食足財豐而後禮教所
由興也禮行教立而後刑罰所由措也蓋
前事之不忘後事之元龜臣請以前事明
之當周成康之時天下富夀人知恥格故
囹圄空虛四十餘年當漢文景之時節用
勸農海内殷實人人自愛不犯刑法故每
歲决獄僅至四百及我太宗之朝勤儉化
人人用富庶加以德教致于升平故一歲
斷刑不滿三十雖則明聖慎刑賢良恤獄
之所致也然亦由天下之人生厚德正而
寡過也當桀紂之時暴征讎歛萬姓窮苦
有怨無恥姦究並興故是時也比屋可戮
及秦之時厚賦以竭人財遠役以殫人力
力殫財竭盡為寇賊群盜滿山赭衣塞路
故每歲斷罪數至十萬雖則暴君滛刑姦
吏弄法之所致也然亦由天下之人貧困
思邪而多罪也由是觀之刑之繁省繫於
罪之衆寡也教之廢興繫扵人之貧富也
聖王不患刑之繁而患罪之衆不患教之
廢而患人之貧故人苟富則教斯興矣罪
苟寡則刑斯省矣是以財産不均貧富相
併雖堯舜為主不能息忿爭而省刑獄也
衣食不充凍餒並至雖臯陶為士不能止
姦宄而去盜賊也若失之扵本求之於末
雖聖賢並生臣竊以為難矣至若察小大
之獄審輕重之刑定加减於科條得情偽
扵察色此有司平刑之要也非王者恤刑
之德也至若盡欽恤之道竭哀矜之誠使
生者不怨死者不恨此王者恤刑之法也
非聖人措刑之道也必欲端影於表澄流
於源則在乎富其人崇其教開其廉恥之
路塞其冤濫之門使人内樂其生外畏其
罪則必過犯自省刑罰自措斯所謂致群
心於有恥立大制於不嚴古者有畫衣冠
異章服而人不犯者由此道素行也
五十六論刑法之弊升法科選法
吏
問今之法貞觀之法今之官貞觀之官昔
何為而大和今何為而未理事同效異其
故何哉將刑法不便扵時耶而官吏不得
其人耶
臣伏以今之刑法太宗之刑法也今之天
下太宗之天下也何乃用於昔而俗以寧
壹行扵今而人未休和臣以為非刑法不
便於時是官吏不循其法也此由朝廷輕
法學賤法吏故應其科與補其吏者率非
君子也其多小人也蓋刑法者君子行之
則誠信而簡易簡易則人安小人習之則
詐偽而滋彰滋彰則俗弊此所以刑一而
用二法同而理殊者也矧又律令塵蠧於
棧閣制勑堆盈於案几官不徧覩法無定
科今則條理輕重之文盡詢于法直是使
國家生殺之柄假在於小人小人之心孰
不可忍至有黷貨賄者矣有祐親愛者矣
有陷讎怨者矣有畏權豪者矣有欺賤弱
者矣是以重輕加减隨其喜怒出入比附
由乎愛憎官不察其所由人不知其所避
若然則雖有貞觀之法苟無貞觀之吏欲
其刑善無乃難乎陛下誠欲申明舊章剗
革前弊則在乎高其科重其吏而巳臣謹
按漢制以四科辟士其三曰明習律令足
以决狐疑能按章覆問文中御史者辟而
用之伏惟陛下懸法學為上科則應之者
必俊乂也升法直為清列則授之者必賢
良也然後考其能奬其善明察守文者擢
為御史欽恤用情者遷為法官如此則仁
恕之誠廉平之氣不散於簡牘之間矣掊
刻之心舞文之弊不生扵刀筆之下矣與
夫愚詐小吏竊而弄之者功相萬也臣又
聞管仲奪伯氏之邑没無怨言季羔刖門
者之足亡而獲宥孔明黜廖立之位死而
垂泣三子者可謂能用刑矣臣伏思之亦
何代無其人哉在乎求而用之考而奬之
而巳伏惟陛下再三察焉
五十七使人畏愛悦服理大罪赦小
過
問政不可寬寬則人慢刑不可急急則人
殘故失於恢恢則漏網而為弊務於察察
則及泉而不祥將使寬猛適宜疎密合制
上施畏愛之道下有悅服之心刑政之中
何者為得
臣聞聖人在上使天下畏而愛之悦而服
之者由乎理大罪赦小過也書曰宥過無
大况小者乎刑故無小况大者乎故宥其
小者仁也仁以容之則天下之心愛而悦
之矣刑其大者義也義以紏之則天下之
心畏而服之矣臣竊見國家用法似異於
是何則紏察之政急於朝官而寬於外官
懲戒之刑加於小吏而縱扵長吏是則權
輕而過小者或反繩之寄重而罪大者或
反捨之臣復思之恐非先王宥過刑政之
道也然則小大之喻其猶魚耶魚之在泉
者小也察之不祥魚之吞舟者大也漏之
不可刑煩猶水濁水濁則魚喁政寬猶防
决防决則魚逝是以善為理者舉其綱疎
其網綱舉則所羅者大矣網疎則所漏者
小也伏惟陛下舉其綱扵長吏疎其網於
朝官捨小過以示仁理大罪而明義則畏
愛悦服之化闇然而日彰扵天下矣
五十八去盜賊在舉德選能安業
厚生
臣聞聖王之去盜賊也有二道焉始則舉
有德選有能使教化大行姦宄者去次又
安其業厚其生使廉恥大興貪暴者息故
舜舉臯陶不仁者遠晉用士會盜奔于秦
此舉德選能之效也成康阜其俗禮讓興
行文景富其民盜賊衰息此安業厚生之
驗也由是觀之則俗之貪廉盜之有無繫
扵人之勞逸吏之賢否也方今禁科雖嚴
桴鼓未靜&KR3458;攘者時聞扵道路穿窬者或
縱於鄉閭無乃陛下之人有多窮困凍餒
者乎無乃陛下之吏有非循良明白者乎
伏惟陛下大推愛人之誠廣喻稱善之旨
厚其生業使俗知恥格舉以賢德使國無
幸人自然廉讓風行姦濫日息則重門罕
聞於擊柝外戶庶見於不扃者矣
五十九議赦
臣謹案書曰青災肆赦又易曰雷雨作解
君子以赦過宥罪斯則赦之不可廢也必
矣管子曰赦者奔馬之委轡也不赦者痤
疽之石也又諺曰一歲再赦婦兒噫啞
斯又赦之不可數也明矣然則赦之為用
用必有時數既失之廢亦未為得也何者
赦之為德大矣為賊亦甚矣大凡王者踐
祚改元之初一用之則為德也居常致理
之際數用之則為賊也故踐祚而無赦則
布新之義缺而好生之德廢矣居常而數
赦則惠姦之路啓而召亂之門開矣由此
而觀蓋赦者可疎而不可數也可重而不
可廢也用捨之要其在兹乎
六十救學者之失禮樂詩書
問學者教之根理之本國家設庠序以崇
儒術張禮樂而厚國風師資肅以尊嚴文
物煥其明備何則學詩書者拘於文而不
通其旨習禮樂者滯於數而不達其情故
安上之禮未行化人之學將落今欲使工
祝知先王之道生徒究聖人之心詩書不
失於愚誣禮樂無聞於盈减積之為言行
播之為風化何為何作得至於斯
臣聞化人動衆學為先焉安上尊君禮為
本焉故古之王者未有不先於學本於禮
而能建國君人經天緯地者也國家删定
六經之義裁成五禮之文是為學者之先
知生人之大惠也故命太常以典禮樂立
太學以教詩書將使乎四術並舉而行萬
人相從而化然臣觀大學生徒誦詩書之
文而不知詩書之旨太常工祝執禮樂之
器而不識禮樂之情遺其旨則作忠興孝
之義不彰失其情則合敬同愛之誠不著
所謂去本而從末棄精而得粗至使陛下
語學有將落之憂顧禮有未行之歎者此
由官失其業師非其人故但有修習之名
而無訓導之實也伏望審官師之能否辨
教學之是非俾講詩者以六義風賦為宗
不專扵鳥獸草木之名也讀書者以五代
典謩為旨不專於章句詁訓之文也習禮
者以上下長幼為節不專於爼豆之數禓
襲之容也學樂者以中和友孝為德不專
於節奏之變綴兆之度也夫然則詩書無
愚誣之失禮樂無盈减之差積而行立者
乃升之於朝廷習而事成者乃用之於宗
廟是故温柔敦厚之教䟽通知遠之訓暢
於中而發於外矣莊敬威嚴之貌易直子
諒之心行扵上而流於下矣則覩之者莫
不承順聞之者莫不率從管乎人情出乎
理道欲人不化上不安其可得乎
六十一黜子書
臣聞仲尼没而微言絶七十子喪而大義
乖大義乖則小說興微言絶則異端起於
是乎岐分派別而百氏之書作焉然則六
家之異同馬遷論之備矣九流之得失班
固叙之詳矣是非取捨較然可知今陛下
將欲抑諸子之殊途遵聖人之要道則莫
若弘四術之正義崇九經之格言故正義
著明則六家之異見不除而自退矣格言
具舉則九流之偏說不禁而自隱矣夫如
是則六家九流尚為之隱退况百氏之殊
文詭製得不藏匿而銷盪乎斯所謂排小
說而扶大義斥異端而闡微言辨惑嚮方
化人成俗之要也伏惟陛下必行之
六十二議禮樂
問禮樂並用其義安在禮樂共理其效何
徵禮之壞也何方以救之乎樂之崩也何
術以濟之乎
臣聞序人倫安國家莫先於禮和人神移
風俗莫尚扵樂二者所以並天地參隂陽
廢一不可也何則禮者納人於別而不能
和也樂者致人於和而不能別也必待禮
以濟樂樂以濟禮然後和而無怨別而不
爭是以先王並建而用之故理天下如指
諸掌耳志曰六經之道同歸而禮樂之用
爲急故前代有亂亡者由不能知之也有
知而危敗者由不能行之也有行而不至
於理者由不能達其情也能達其情者其
唯宗周乎周之有天下也修禮達樂者七
年刑措不用者四十年負扆垂拱者三百
年龜鼎不遷者八百年斯可謂達其情臻
其極也故孔子曰吾從周然則繼周者其
唯皇家乎臣伏聞禮减則銷銷則壞樂盈
則放放則崩故先王减則進之盈則反之
濟其不及而洩其過用能正人道反天性
奮至德之光焉國家承齊梁陳隋之弊遺
風未弭故禮稍失於殺樂稍失於奢伏惟
陛下慮其减削則命司禮者大明唐禮防
其盈放則詔典樂者少抑鄭聲如此則禮
備而不偏樂和而不流矣繼周之道其在
兹乎
六十三沿革禮樂
問禮樂之用百王共之然則歴代以來或
沿而理或革而亂或損而興或益而亡何
述作之跡同而得失之效異也方今大制
雖立至理未臻豈沿襲損益未適其時宜
將文物聲明有乖於古制思欲究盛禮之
旨審至樂之情不和者改而更張可繼者
守而勿失具陳其要當舉而行
臣聞議者曰禮莫備扵三王樂莫盛於五
帝非殷周之禮不足以理天下非堯舜之
樂不足以和神人是以緫章辟雍冠服簠
簋之制一不備於古則禮不能行矣干戚
羽旄屈伸俯仰之度一不修於古則樂不
能和矣古今之論大率如此臣竊謂斯言
失其本得其末非通儒之達識也何者夫
禮樂者非天降非地出也蓋先王酌於人
情張為通理者也苟可以正人倫寧家國
是得制禮之本意也苟可以和人心厚風
俗是得作樂之本情也蓋善沿禮者沿其
意不沿其名善變樂者變其數不變其情
故得其意則五帝三王不相沿襲而同臻
於理矣失其情則王莽屑屑習古適足為
亂矣故曰行禮樂之情者王行禮樂之飾
者亡蓋謂是矣且禮本於體樂本於聲文
物名數所以飾其體器度節奏所以文其
聲聖人之理也禮至則無體樂至則無聲
然則苟至於理也聲與體猶可遺况扵文
與飾乎則夲末取捨之宜可明辨矣今陛
下以上聖之姿守烈祖之制不待損益足
以致理然苟有沿革則願陛下審本末而
述作焉蓋禮者以安上理人為體以別疑
防欲為用以玉帛爼豆為數以周旋禓襲
為容數與容可損益也體與用不可斯須
失也樂者以易直子諒為心以中和孝友
為德以律度鏗鏘為飾以綴兆舒疾為文
飾與文可損益之心與德不可斯湏失也
夫然則禮得其本樂達其情雖沿襲損益
不同同歸于理矣
六十四復樂古器古曲
問時議者或云樂者聲與器遷音隨曲變
若廢今器用古器則哀滛之音息矣若捨
今曲奏古曲則正始之音興矣其說若此
以為如何
臣聞樂者本於聲聲者發於情情者繫扵
政蓋政和則情和情和則聲和而安樂之
音由是作焉政失則情失情失則聲失而
哀滛之音由是作焉斯所謂音聲之道與
政通矣伏覩時議者臣竊以為不然何者
夫器者所以發聲聲之邪正不繫扵器之
今古也曲者所以名樂樂之哀樂不繫於
曲之今古也何以考之若君政驕而荒人
心動而怨則雖捨今器用古器而哀滛之
聲不散矣若君政善而美人心平而和則
雖奏今曲廢古曲而安樂之音不流矣是
故和平之代雖聞桑間濮上之音人情不
滛也不傷也亂亡之代雖聞咸濩韶武之
音人情不和也不樂也故臣以為銷鄭衛
之聲復正始之音者在乎善其政和其情
不在乎改其器易其曲也故曰樂者不可
以偽唯明聖者能審而述作焉臣又聞若
君政和而平人心安而樂則雖援簣桴擊
野壤聞之者必融融洩洩矣若君政驕而
荒人心困而怨則雖撞大鐘伐鳴鼓聞之
者適足慘慘戚戚矣故臣以爲諧神人和
風俗者在乎善其政懽其心不在乎變其
音極其聲也
六十五議祭祀
問聖王立郊廟重祭祀者將以展誠敬而
事鬼神乎將欲禆教化而利生人乎
又問近者敬失於鬼祭祀以滛禳禱者有
僭濫謟媚之風蒸嘗者失䟽數豐儉之節
今欲使俗無滛祀家不黷神物省費而厚
生人守義而不惑何為何作可以救之
臣聞祭祀之義大率有三禋于天地所以
示人報本也祠于聖賢所以訓人崇德也
享于祖考所以教人追孝也三者行於天
下則萬人順百神和此先王所以重祭祀
者也臣又觀之豈直若是而巳哉蓋先王
因事神而設教因崇祀以利人俾乎人竭
其誠物盡其美美致於鬼則利歸扵人焉
故阜其牲牷則牛羊不得不蕃矣豐其黍
稷則倉廩不得不實矣美其祭服則布帛
不得不精矣不畜者無牲不田者無盛則
游惰者不得不懲矣勤本者不得不勉矣
四者行於天下雖曰事鬼神其實厚生業
也故曰禮行於祭祀則百貨可極焉斯之
謂矣然則物力有餘則奢滛之弊起祀事
不節則謟黷之萌生先王又防其然也是
以宗廟有數豐約有度䟽數有時非其度
者則鬼不享而禮不容非其類者則神不
歆而刑不捨二者行扵天下則人與神不
相黷矣不相傷矣近代以來稍違祀典或
禮物失於奢儉或巫史假於滛昏追遠者
昧從生之文徼福者有媚神之祭雖未甚
弊亦宜禁之伏惟陛下崇設人防申明國
典蒸嘗不經者示之以禮禳禱非鬼者紏
之以刑所謂存其正抑其邪則人不惑矣
著其誠謹其物則人厚生矣斯以齊風俗
和人神之大端也惟陛下詳之
六十六禁厚葬
臣伏以國朝參古今之儀制喪葬之紀尊
卑豐約煥然有章今則鬱而不行於天下
者久矣至使送終之禮大失其中貴賤昧
從死之文奢儉乖稱家之義况多藏必辱
扵死者厚費有害於生人習不知非&KR1051;而
成俗此乃敗禮法傷財力之一端也陛下
誠欲革其弊抑其滛則宜乎振舉國章申
明喪紀奢侈非宜者齊之以禮凌僭不度
者董之以威故威行於下則壞法犯貴之
風移矣禮適其中則破產傷生之俗革矣
移風革俗其在兹乎
六十七議釋教僧尼
問漢魏以降像教寖興或曰足以耗蠧國
風又云足以輔助王化今欲禁之勿用恐
乖誘善崇福之方若許之大行慮成異教
殊俗之弊禆化之功誠著傷生之費亦深
利病相形從其遠者
臣聞上古之化也大道惟一中古之教也
精義無二蓋上率下以一德則下應上無
二心故儒墨六家不行扵五帝道釋二教
不及於三王迨乎德既下衰道又上失源
離派別樸散器分於是乎儒道釋之教鼎
立於天下矣降及近代釋氏尤甚焉臣伏
觀其教大抵以禪定為根以慈忍為本以
報應為枝以齋戒為葉夫然亦可以誘掖
人心輔助王化然臣以為不可者有以也
臣聞天子者奉天之教令兆人者奉天子
之教令令一則理二則亂若參以外教二
三孰甚焉况國家以武定禍亂以文理華
夏執此二柄足以經緯其人矣而又區區
西方之教與天子抗衡臣恐乖古先惟一
無二之化也然則根本枝葉王教備焉何
必使人去此取彼若欲以禪定復人性則
先生有恭默無為之道在若欲以慈忍厚
人德則先王有忠恕惻隱之訓在若欲以
報應禁人僻則先王有懲惡勸善之刑在
若欲以齋戒抑人滛則先王有防欲閑邪
之禮在雖臻其極則同歸或能助於王化
然於異名則殊俗足以貳乎人心故臣以
爲不可者以此也況僧徒月益佛寺日崇
勞人力扵土木之功耗人利於金寳之飾
移君親於師資之際曠夫婦扵戒律之間
古人云一夫不田有受其餒者一婦不織
有受其寒者今天下僧尼不可勝數皆待
農而食待蠶而衣臣竊思之晉宋齊梁以
來天下凋弊未必不由此矣伏惟陛下察
焉
六十八議文章碑碣詞賦
問國家化天下以文明奬多士以文學二
百餘載文章煥焉然則述作之間久而生
弊書事者罕聞扵直筆襃美者多覩其虚
辭今欲去偽抑滛芟蕪剗穢黜華於枝葉
反實扵根源引而救之其道安在
臣謹按易曰觀乎人文以化成天下記曰
文王以文理則文之用大矣哉自三代以
還斯文不振故天以將喪之弊授我國家
國家以文德應天以文教牧人以文行選
賢以文學取士二百餘載煥乎文章故士
無賢不肖率注意於文矣然臣聞大成不
能無小弊大美不能無小疵是以凡今秉
筆之徒率爾而言者有矣斐然成章者有
矣故歌詠詩賦碑碣讚詠之製往往有虚
美者矣有媿辭者矣若行於時則誣善惡
而惑當代若傳於後則混真偽而疑將來
臣伏思之恐非先王文理化成之教也且
古之為文者上以紐王教繫國風下以存
烱戒通諷諭故懲勸善惡之柄執於文士
褒貶之際焉補察得失之端操於詩人美
刺之間焉今褒貶之文無覈實則懲勸之
道缺矣美刺之詩不稽政則補察之義廢
矣雖彫章鏤句將焉用之臣又聞稂莠秕
稗生於糓反害穀者也滛辭麗藻生於文
反傷文者也故農者耘稂莠簸秕稗所以
養穀也王者删滛辭削麗藻所以養文也
伏惟陛下詔主文之司諭養文之旨俾辭
賦合烱戒諷諭者雖質雖野採而奬之碑
誄有虚美愧辭者雖華雖麗禁而絶之若
然則為文者必當尚質抑滛著誠去偽小
疵小弊蕩然無遺矣則何慮乎皇家之文
章不與三代同風者歟
六十九採詩以補察時政
問聖人之致理也在乎酌人言察人情而
後行為政順為教者也然則一人之耳安
得徧聞天下之言乎一人之心安得盡知
天下之情乎今欲立採詩之官開諷刺之
道察其得失之政通其上下之情子大夫
以為如何
臣聞聖王酌人之言補巳之過所以立理
本導化源也將在乎選觀風之使建採詩
之官俾乎歌詠之聲諷刺之興日採於下
歲獻於上者也所謂言之者無罪聞之者
足以自誡大凡人之感於事則必動於情
然後興於嗟嘆發扵吟詠而形扵歌詩矣
故聞蓼蕭之詩則知澤及四海也聞華黍
之詠則知時和歲豐也聞北風之言則知
威虐及人也聞碩鼠之刺則知重斂扵下
也聞廣袖高髻之謠則知風俗之奢蕩也
聞誰其穫者婦與姑之之言則知征役之
廢業也故國風之盛衰由斯而見也王政
之得失由斯而聞也人情之哀樂由斯而
知也然後君臣親覽而斟酌焉政之廢者
修之闕者補之人之憂者樂之勞者逸之
所謂善防川者决之使導善理人者宣之
使言故政有毫髮之善下必知也教有錙
銖之失上必聞也則上之誠明何憂乎不
下達下之利病何患乎不上知上下交和
内外胥悅若此而不臻至理不致昇平自
開闢以來未之聞也老子曰不出戶知天
下斯之謂歟
七十納諫上封章廣視聽
問國家立諫諍之官開啓沃之路久矣而
謇諤者未盡其節謀猷者未竭其誠思欲
取天下之耳目裨我視聽盡天下之心智
為我思謀政之壅蔽者决扵中令之絶滅
者通于外上無違德下無隱情何為何方
得至於此
又問先王立訓唯諫是從然則歴代君臣
有賢有否至若獻替之際是非之間若君
過臣規固宜有言必納如上得下失豈可
從諫如流以是訓人其義安在
臣聞天子之耳不能自聦合天下之耳聽
之而後聦也天子之目不能自明合天下
之目視之而後明也天子之心不能自聖
合天下之心思之而後聖也若天子唯以
兩耳聽之兩目視之一心思之則十步之
内不能聞也百步之外不能見也殿庭之
外不能知也而况四海之大萬樞之繁者
乎聖王知其然故立諫諍諷議之官開獻
替啓沃之道俾乎補察遺闕輔助聦明猶
懼其未也於是設敢諫之鼓建進善之旌
立誹謗之木工商得以流議士庶得以傳
言然後過日聞而德日新矣是以古之聖
王由此塗出焉臣又聞不棄死馬之骨然
後良驥可得也不棄狂夫之言然後嘉謀
可聞也苟臣管見之中有可取者陛下取
而行之苟臣芻言之中有可採者陛下採
而用之則聞之者必曰如某之言如某之
見猶且不棄況愈於某之徒歟則天下謀
猷之士得不比肩而至乎天下謇諤之臣
得不繼踵而來乎故覽其謀猷則天下之
利病如懸於握中矣納其謇諤則朝廷之
得失如指諸掌内矣所謂用天下之耳聽
之則無不聦也用天下之目視之則無不
明也用天下之心識思謀之則無不聖神
也聖神啓扵上聦明達於下如此則何壅
蔽之有耶滅絶之有耶臣又嘗觀歴代人
君有愚有賢舉事非盡失也人臣者有能
有否出言非盡得也然則先王勤勤懇懇
勸從諫誡自用者又何哉豈不以自古以
來君雖有得未有愎諫而理者也况其有
失乎臣雖有失未有從諫而亂者况其有
得乎勤懇勸誡之義在扵此矣伏惟陛下
鑒之
七十一去謟侫從讜直
問天地無私賢愚間生焉理亂有時邪正
迭用焉然則理代豈無愚邪者耶將有而
不任耶亂代豈無賢正者耶將有而不用
耶思决所疑可徵其驗
又問歴代之君無不知用賢則理用愚則
亂從諫興從侫亡也而取捨之際紛然自
迷故誅放者多非小人寵用者鮮有君子
至使衰亡危亂歴代相望豈臣之邪正惑
其心乎將巳之愛惡昏其鑒乎昏惑之由
必有其故
臣聞昏明不並興邪正不兩廢盖賢者進
則愚者退矣曲者用則直者隱矣亦由晝
夜相代寒暑相推必然之理也然則盛明
之代非無小人小人之道消不能見而為
亂也昏衰之代非無君子君子之道消不
出而為理也故殷紂之末三仁在朝虞舜
之初四凶在位雖仁在朝不能用之所以
喪天下速扵旋踵也雖凶在位卒能去之
所以理天下易如覆掌也用捨興亡之驗
唯明主能察之然則歴代之主莫不知邦
以賢盛以愚衰君以諫安以侫危然則猶
前車覆而後車不誡者何也盖常人之情
悦其從命遜志者惡其違巳守道者又君
子難進而易退况惡之乎小人易進而難
退况悦之乎是則常主之待君子也必敬
而疎其遇小人也必輕而狎狎則恩易下
及疎則情難上通是以面從者日親動則
假虎威而自負也骨骾者日疎言則犯龍
鱗而必死也故政令日以壞邦家日以傾
斯所以變盛為衰轉安為危者矣是以明
王知君子之守道也雖違於巳引而進之
知小人之徇惑也雖從扵命推而遠之知
讜言之為良藥也雖逆于耳恕而容之知
侫言之為美疹也雖遜于心忍而絶之故
政令日以和邦家日以理斯所以變衰為
盛轉危為安者矣盛衰安危之效唯明主
能鑒之
七十二使臣盡忠人愛上在乎明
報施之道
夫欲使臣節盡忠人心愛上則在乎明報
施之道也傳曰美惡周必復又曰其事好
還然則復與還皆報施之謂也夫日月不
復則晝夜不生隂陽不復則寒暑不行善
惡不復則君臣不成昔者五帝接其臣以
道故臣致其臣以德也三王使其臣以禮
故其臣事君以忠也秦漢以降任其臣以
利故其臣奉君以賈道賈道者利則進不
利則退故君昏寡救惡之士國危鮮致命
之臣是以其君獨安獨危其臣亦獨憂獨
樂君臣之道既阻於上則兆庶之心不得
不離于下也故曰君親臣如股肱則臣親
君如元首君待臣如犬馬則臣待君如路
人君愛人如赤子則人愛君如父母君視
人如土芥則人視君如寇讎孔子云審吾
之所以適人知人之所以來我也則盡忠
愛上之來在扵此不在於彼矣
七十三養老在使之夀富貴
臣聞昔者西伯善養老而天下歸心善養
者非家至戸見衣而食之盖能為其立田
里之制以安其業導樹畜之産以厚其生
使生有所養老有所終死有所送也近代
之主以為老者非帛不暖非肉不飽而特
頒其布帛肉粟之賜則爲養老之道盡於
是矣臣以為此小惠也非大德也何則賜
之以布帛仁則仁矣不若勸其桑麻之業
使天下五十者可以衣帛矣賜之以肉粟
惠則惠矣不若教其雞豚之畜使天下七
十者可以肉食矣然後牧以仁賢慎其刑
罸雖不與之年而老者得以夀矣不奪其
力不擾其時雖不與之財而老者得以富
矣使幼者事長少者敬老雖不與之爵而
老者得以貴矣此三代盛王所以不遺年
而興孝者用此道也
七十四睦親選用
臣聞聖人南面而理天下自人道始矣人
道之始始於親親故堯之教也睦九族而
平百姓文王之訓也刑寡妻而御家邦斯
可謂教之源理之本也今陛下誠欲推其
恩廣其愛使惠洽九族化流萬人則宜乎
先親後疎自近及遠者也然後置其師傅
閑之以教訓選其賢能授之以官政或出
為牧守入為公卿如此則雖無三代封建
之名而有三代翼戴之實也使棣華之詠
恊于内麟趾之風著于外所謂枝葉茂而
本根可庇骨肉厚而家國俱肥則天下之
人相從而化矣故曰未有九族睦而萬人
叛者也未有九族離而萬人和者也盖先
王所以布六順而化百姓敷五教而恊萬
邦者由此道素行也
七十五典章禁令
問子大夫才膺間出副我旁求宜當悉心
靡有所隱其或典章有違於古禁令不便
於今爾無面從予將親覽
臣伏以今之典章百王之典章也安有戾
於古道者歟今之禁令列聖之禁令也安
有乖於昔時者歟但在乎奉與不奉行與
不行耳陛下之念至此誠思理之心切好
問之旨深也此臣所以極千慮昧萬死而
獻狂直者以副天心之萬一焉
臣聞典章不能自舉待教令而舉教令不
能自行待誠信而行今百王之典具存列
聖之法明備而禁未甚止令未甚行者臣
愚以為待陛下誠信以將之昔宓賤行化
德及泉魚非嚴刑所致也推其誠而巳魯
恭為理仁及春翟非猛政所驅也委其信
而巳今以陛下上聖之姿仁惠之力行令
禁止之勢萬萬於一邑一宰也何慮教不
敷而化不洽乎臣又聞周公之理也周年
而變三年而化五年而定陛下苟能勤教
令以撫之推誠信以奉之則三年化成五
年理定臣竊未以為遲矣伏惟陛下少垂
意而待焉
白氏文集卷第四十八
