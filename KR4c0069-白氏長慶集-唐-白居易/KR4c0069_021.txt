白氏文集卷第二十一
詩賦凡十五首
動静交相養賦并序
汎渭賦并序
傷遠行賦
宣州試射中正鵠賦
䆫中列遠岫詩
省試性習相近遠賦
玉水記方流詩
求玄珠賦
漢高帝斬白蛇賦
大巧若拙賦
雞距筆賦
黑龍飲渭賦
敢諫鼓賦
君子不器賦
賦賦
動静交相養賦并序
居易常見今之立身從事者有失於動有
失扵静由斯動静俱不得其時與理也因
述其所以然用自儆導命曰動静交相養
賦云
天地有常道萬物有常性道不可以終動
濟之以静性不可以終動濟之以静養之
則兩全而交利不養之則兩傷而交病故
聖人取諸震以發身受諸復而知命所以
莊子曰智養恬易曰蒙養正吾觀天文其
中有程日明則月晦日晦則月明明晦交
養晝夜乃成吾觀歲功其中有信陽進則
隂退陽退則隂進進退交養寒暑乃順且
躁者本扵静也斯則躁爲民静爲君以民
養君教化之根則動養静之道斯存且有
者生於無也斯則無爲母有爲子以母養
子生成之理則静養動之理明矣所以動
之爲用在氣爲春在鳥爲飛在舟爲楫在
弩爲機不有動也静將疇依所以静之爲
用在蟲爲蟄在水爲止在門爲鍵在輸爲
柅不有静也動奚資始則知動兮静所伏
静兮動所倚吾何以知交養之然哉以此
有以見人之生於世出處相濟必有時而
行非匏瓜不可以長繫人之善其身枉直
相循必有時而屈故尺蠖不可以長伸嗟
夫今之人知動之可以成功不知非其時
動必爲凶知静之可以立德不知非其理
静亦爲賊大矣哉動静之際聖人其難之
先之則過時後之則不及時交養之間不
容毫釐故老氏觀妙顔氏知機噫非二君
子吾誰與歸
汎渭賦并序
右丞相高公之掌貢舉也予以鄕貢進士
舉及第左丞相鄭公之領選部也予以書
判拔萃選登科十九年天子並命二公對
掌鈞軸朝野無事人物甚安明年春予爲
校書郎始徙家秦中卜居於渭上上樂時
和歲稔萬物得其宜下樂名遂官閑一身
得其所旣美二公佐清朝之理又荷二公
垂特逹之恩發扵嗟歎流於詠謌于時汎
舟于渭因爲汎渭賦以導其意詞曰
亭亭華山下有人跋兮望兮愛彼三峯之
白雲汎汎渭水上有舟沿兮泝兮愛彼百
里之清流以我爲太平之人兮得於斯而
優遊又感陽春之氣熙熙兮樂天和而不
憂曰予生之年兮時哉時哉當皇唐受命
之九葉兮華與夷而無氛埃及帝纉位之
二紀兮命高與鄭爲鹽梅二賢兮爰立四
門兮大開凡讀儒書與履儒行者率充賦
而四來雖片藝而必收兮故不棄予之小
才感再遇扵知巳心慙怍以徘徊登予名
於太常署予職於蘭臺臺有蘭兮閣有芸
芳菲菲其可襲備一官而無一事又不維
而不縶家去省兮百里每三旬而一入川
有渭兮山有華澹悠悠其可賞目白雲兮
漱清流其或偃而或仰門去渭兮百步常
一日而三往夜分兮叩舷天無雲兮水無
烟遲遲兮明月波澹艷兮棹寅緣日暮兮
舟泊草萋萋兮沙漠漠習習兮春風岸柳
動兮渚花落發浩歌以長引舉濁醪而緩
酌春冉冉其將盡予何爲乎不樂鳥樂兮
雲際鳴嚶嚶兮飛裔裔魚樂兮泉底鬐撥
撥兮尾潎潎我樂兮聖代心融融兮神泄
泄伊萬物各樂其樂者由聖賢之相契賢
致聖於無爲聖致賢於旣濟凝爲和兮聚
五福發爲春兮消六沴不我後兮不我先
適當我兮生之代彼鱗蟲兮與羽族咸知
樂而不知惠我爲人兮最靈所以媿賢相
而荷聖帝樂乎樂乎汎于渭兮詠而歸聊
逍遥以卒歲
傷遠行賦
貞元十五年春吾兄吏于浮梁分微祿以
歸養命予負米而還鄕出郊野兮愁予夫
何道路之茫茫茫茫兮二千五百自鄱陽
而歸洛陽朝濟乎大江暮登乎高岡山險
巇路屈曲甚孟門與太行楓林鬱其百尋
涵瘴煙之蒼蒼其中閴其無人唯鷓鴣之
飛翔水有含沙之毒蟲山有當路之虎狼
况乎雲雷作而風雨晦忽電靄兮不見暘
涉泥濘兮僕夫重膇陟崔嵬兮征馬玄黃
步一步兮不可進獨中路兮徬徨噫昔我
往兮春草始芳今我來兮秋風其涼獨行
踽踽兮惜晝短孤宿煢煢兮愁夜長况太
夫人抱疾而在堂自我行役諒夙夜而憂
傷惟母念子之心心可測而可量雖割慈
而不言終藴結乎中腸曰予弟兮侍左右
固就養而無方雖溫清之靡闕詎當我之
在傍無羽翼以輕舉羡歸雲之飛揚惟晝
夜與寢食之心曷其弭忘投山館以寓宿
夜緜緜而未央獨展轉而不寐候東方之
晨光雖則驅征車而遵歸路猶自流鄕淚
之浪浪
宣州試射中正鵠賦
聖人弦木爲弧剡木爲矢唯弧矢之用也
中正鵠而巳矣是謂武之經禮之紀故王
者務以選諸侯諸侯用而貢多士將俾乎
禮無秕稗位有隆殺廣場闢而堵牆開射
夫同而鐘鼓戒有以致國用終歲貢使技
癢者出於群藝成者推於衆在乎矢不虚
發弓不再控射繹志也信念兹而在兹鵠
小鳥焉取難中而能中乃設五正張三侯
叶吉日於清晝順殺氣扵素秋禮事展樂
容修旣五善而斯備將百中而是求於是
誠心内藴莊容外奮升降揖讓合君子之
令儀進退周旋伸先王之彝訓故禮舉而
義立且無聲而有問及夫觀者坌入射者
挺立矢旣挾弓旣執抗大侯次决拾指正
則掌内必取料鵠乃彀中所及雕弧乍滿
當晝而明月彎彎銀鏑急飛不夜而流星
熠熠其一發也騞若徹扎其再中也&KR1721;如
貫笠玉霜降而弓力調金風勁而弦聲急
愜群心而踊躍駭衆目而翕習若然者安
知不能空彎而鴈驚虚引而猿泣者也矧
乃正其色溫如酒如游於藝匪疾匪徐妙
能曲盡勇可賈餘豈不以志正形直心莊
體舒不出正兮信得禮之大者無失鵠也
豈反身而求諸斯蓋弓矢合規容止有儀
必氣盈而神王寧心讋而力疲則知善射
者在乎合禮合樂不必乎飲羽在乎和容
和志不必乎主皮夫如是則射之禮射之
義雖百世而可知
䆫中列遠岫詩
天静秋山好䆫開曉翠通遥憐峯窈窕不
隔竹蒙籠萬點當虚室千重疊遠空列簷
攅秀氣緣隟助清風碧愛新晴後明宜反
照中宣城郡齋在望與古時同
省試性習相遠近賦以君子之所
愼焉爲韻依次用限三百五十字巳
上成
中書侍郎高郢下試
噫下自人上逹君德以愼立而性由習分
習則生常將俾夫善惡區别慎之在始必
辯乎是非紏紛原夫性相近者豈不以有
教無類其歸於一揆習相遠者豈不以殊
途異致乃差於千里昏明波注導爲愚智
之源邪正岐分開成理亂之軌安得不稽
其本謀其始觀所恒察所以考成敗而取
捨審臧否而行止俾流遁者反迷塗於騷
人積習者遵要道扵君子且夫德莫德於
老氏乃曰道是從矣聖莫聖扵宣尼亦曰
非生知之則知德在修身將見素而抱樸
聖由志學必切問而近思在乎積藝業扵
黍累慎言行扵毫釐故得其門志彌篤兮
性彌近矣由其徑習愈精兮道愈遠而其
旨可顯其義可舉勿謂習之近徇迹而相
背重阻勿謂性之遠反眞而相去幾許亦
猶一源派別隨混澄而或濁或清一氣脉
分任吹喣而爲寒爲暑是以君子稽古於
時習之初辯惑扵成性之所然則性者中
之和習者外之徇中和思扵馴致外徇戒
扵妄進非所習而習則性傷得所習而習
則性順故聖與狂由乎念與罔念福與禍
在乎慎與不愼愼之義莫匪乎率道爲本
見善而遷觀烱誡扵旣往審進退於未然
故得之則至性大同若水濟水也失之則
衆心不等猶面如面焉誠哉性習之說吾
將以爲教先
玉水記方流詩以流字爲韻六十
字成
良璞舍章久寒泉徹底幽尹孚光灧灧方
折浪悠悠淩亂波紋異縈廻水性柔似風
搖淺瀨疑月落清流潛穎應傍逹藏眞豈
上浮玉人如不記淪棄即千秋
求玄珠賦以玄非智求珠以眞得
至乎哉玄珠之爲物也淵淵緜緜不知其
然存乎視聽之表生乎天地之先其中有
象與道相全求之者刳其心俾損之又損
得之者反其性乃玄之又玄玄無音聽之
則希珠無體搏之則微故以音而求之者
妄以體而得之者非倏爾去焉將窅冥而
齊往忽乎來矣與罔象而同歸是以聖人
之求玄珠也損明聖薄仁義索之惟艱失
之孔易莫不以心忘心以智去智其難得
也劇乎剖巨蜯之胎其難求也甚乎待驪
龍之睡夫惟不皦不昧至明至幽必致之
扵馴致豈求之於躁求性失則遺若合浦
之徙去心虚潛至同夜光之闇投斯乃動
爲道樞静爲心符至光不耀至眞不渝察
之無形謂其有而非有應之有信爲其無
而非無故立喻比夫至寶強名爲之玄珠
名不徒爾喻必有以以不凝滯爲圓以無
瑕疵爲美蓋外明者不若内明之理純白
者不若虚白之旨藏於身不藏扵川在乎
心不在乎水然則頥其神保其眞雖無脛
求之必臻役其識徇其惑雖没齒求之不
得則知珠者無形之形玄者無色之色亦
何必遊赤水之上造崑丘之側苟悟漆園
之言可臻玄珠之極
漢高皇帝親斬白蛇賦
高皇帝將欲戡時難撥禍亂乃耀聖武奮
英斷提神劒於手中斬靈蛇於澤畔何精
誠之潛發信天地之幽贊卒能滅強楚降
暴秦創王業於炎漢于時瓜割區宇蜂起
英豪以堅甲利兵相視以壯圖銳氣相高
皆欲定四海之洶洶救萬姓之嗷嗷帝旣
心闢咸陽氣王芒碭率卒晨往縱徒夜亡
有大蛇兮出山穴亘路傍凝白虹之精彩
被白龍之文章鱗甲皛以雪色睛眸赩其
電光聳其身形蜿蜿而莫犯舉其首勢矯
矯而靡亢勇夫聞之而挫銳壯士覩之而
摧剛於是行者告于高皇皇帝乃奮布衣
挺干將攘臂直進瞋目高驤一呼而猛氣
咆勃再叱而雄姿抑揚觀其將斬未斬之
際蛇方欲縱毒螫肆猛噬我則審其計度
其勢口譟雷霆手操鋒銳凜龍顔而色作
振虎威而聲厲何天之啓神之契舉刃一
揮溘然而斃不知我者謂我斬白蛇知我
者謂我斬白帝於是灑雨血摧霜鱗塗野
草濺路塵嗟乎神化將窮不能保其命首
尾雖在不能衞其身盛矣哉聖人之草昧
經綸應乎天順乎人制勍敵必示以乃武
乃文静災禍不可以不躬不親若夫龍泉
黯黯秋水湛湛苟非斯劒蛇不可斬天威
煌煌神武洸洸苟非我王蛇不可當是知
人在威不在衆我王也萬夫之防器在利
不在大斯劒也三尺之長于以讋萬物于
以駭八方曆數旣終聞素靈之夜哭嗜欲
將至知赤帝之道昌繇是氣吞豪傑威振
幽遐素車降而三秦歸德朱旗建而六合
爲家彼討鯨鯢截犀兕未若乎提青蛇而
斬白蛇
大巧若拙賦
巧之小者有爲可得而闚巧之大者無迹
不可得而知蓋取之於巽授之以隨動而
有度舉必合規故曰大巧若拙其義在斯
爾乃掄材於山木審器於軌物將務乎心
匠之忖度不在乎手澤之翦拂故爲棟者
資其自天之端爲輪者取其因地之屈其
公也於物無情其正也依法有程旣游藝
而功立亦居肆而事成大小存乎目擊材
無所棄取捨資乎指頋物莫能爭然後任
道弘用隨形制器信無爲而爲因所利而
利不凝滯扵物必簡易扵事亦猶善從政
者物得其宜能官人者才適其位嘉其尺
度有則繩墨無撓工非剞劂自得不矝之
能器靡雕䤹誰識無心之巧衆謂之拙以
其因物不改我爲之巧以其成功不宰不
改故物全不宰故功倍遇以神也郢人之
術攸同合乎道焉老氏之言斯在噫舟車
器異杞梓材殊罔枉枘以鑿罔破圓爲觚
必將考廣狹以分寸審刓方以規模則物
不能以長短隱材不能以曲直誣是謂心
之術也豈慮手之傷乎且夫大盈若冲大
明若蒙是以大巧棄其木工則知巧在乎
不違天眞非勞形於木人之内巧在乎無
枉物情非役神扵棘刺之中豈徒與班爾
之輩聘技而校巧哉
雞距筆賦
足之倢兮有雞足毛之勁兮有兔毛就足
之中奮發者利距在毛之内秀出者長毫
合爲手筆正得其要象彼足距曲盡其妙
圓而直始造意於蒙恬利而銛終聘能於
逸少斯則創因智士傳在良工拔毫爲鋒
截竹爲筒視其端若武安君之頭銳窺其
管如玄元氏之心空豈不以中山之明視
勁而迅汝隂之翰音勇而雄一毛不成採
衆毫於三穴之内四者可棄取銳武於五
德之中雙美是合兩揆而同故不得兔毫
無以成起草之用不名雞距無以表入木
之功及夫親手澤隨指頋秉以律動有度
染松烟之墨灑鵝毛之素莫不畫爲屈鐵
點成垂露若用之交戰則摧敵而先鳴若
用之草聖則擅場而獨步察所以稽其故
雖云任物以用長亦在假名而善喻向使
但隨物棄不與人遇則距畜縮於晨雞毫
摧殘於寒兔又安得取名於彼移用在兹
暎赤筦狀紺趾乍舉對紅牋疑錦臆初披
輟翰停毫旣象乎翹足就棲之夕揮芒拂
銳又似乎奮拳引鬭之時苟名實之相副
者信動静而似之其用不困其美無儔因
草爲號者質陋拆蒲而書者體柔彼皆瑣
細此實殊尤是以搦之而變成金距書之
而化作銀鉤夫然則董狐操可以勃爲良
史宣尼握可以刪定春秋其不象雞之羽
者鄙其輕薄不取雞之冠者惡其軟弱斯
距也如劒如戟可擊可搏將壯我之毫芒
必假爾之鋒鍔遂使見之者書狂發秉之
者筆力作挫萬物而人文成草八行而鳥
迹落縹囊盛處類藏錐之沈潛團扇或書
同舞鏡之揮霍儒有學書臨水負笈辭山
含毫旣至握管廻還過兔園而易感望雞
樹以難攀願爭雄於爪距之下冀得攜於
筆硯之間
黑龍飲渭賦
龍爲四靈之長渭居八水之一飲亹亹之
清流浴彬彬之玄質忽兮下降賁然躍出
首蜿蜒以涌烟鱗錯落而點漆動而無悔
爰作瑞於秦川應必有徵乃效靈於漢日
觀其攸止察其所爲行藏不忒動静有儀
睛眸炫燿文彩陸離躍于泉於焉表異守
其黑所以標奇或隱或見時行時止順冬
夏而無乖應昏明而有以於是稽大易按
前史符聖人之昌運飛而在天表王者之
休徵下而飲水爾乃降長川俯高岸氣默
默以黯黯光璨璨而爛爛聞之者心駭而
屏息覩之者目而改觀一呼一吸而聲
起風雷或躍或騰而勢超雲漢觀夫莫智
匪常莫黑至祥契昌期扵南面合正色扵
北方拖尾迴翔擘波騰驤飲清瀾之浩浩
動素浪之湯湯頓頷而碎珠迸落奮髯而
細雨飛揚警水府兮鱣鮪奔走駭泉室兮
蛟鼉伏藏玄雲從而淺深一色白日照而
左右交光且彼候時出處憑虚上下度弱
水而斯馭去鼎湖而是駕聞茂先之劒飛
見長房之杖化豈若此炎精冥契水德潛
禀玄甲黯以凝黛文章斐兮摛錦逼而察
也類天馬出水而遊遠而望之疑晴虹截
澗而飲已而負蒼天去清渭排冥冥之寥
廓反浩浩之元氣則知水物之靈鱗蟲之
貴盛矣哉抑斯龍之所謂
敢諫鼓賦
鼓者工所制諫者君所命鼓因諫設發爲
治世之音諫以鼓來懸作經邦之柄納其
臣於忠直致其君扵明聖將使内外必聞
上下交正於是乎唐堯得以爲盛者也至
矣哉君至公而滅私臣有犯而無欺諷諫
者於焉盡節獻納者由是正辭言之者無
罪繫之者有時故謇謇匪躬道之行也鼘
鼘不巳聲以發之始也土鼓增華蕢桴改
造外揚音以應物中含虚而體道不窕不
摦由巧者之作爲大鳴小鳴隨直臣之擊
考有若坎其缶于宛丘之下又如殷其雷
在南山之隈音鏘鏘以鏜鞳響容與以徘
徊儆于帝心四聦之耳必逹納諸人聽七
諍之臣乃來故用於朝朝無面從之患行
於國國無居下之訕洋洋盈耳幽贊遂耳
之言坎坎動心明啓沃心之諫且夫鼓之
爲用也或備於樂懸或施扵戎政以諧八
音節奏以明三軍號令未若備察朝闕發
揮庭諍聲聞于外以彰我主聖臣良道在
其中以表我上忠下敬然則義之與比德
必有鄰將善旌而並建與謗木而俱陳是
必聞其音則知有獻替之士聆其響不獨
思將帥之臣嗟乎捨之則聲寢用之則氣
振雖聲氣之在鼓終用捨之由人
君子不器賦
君子哉道夲生知德唯天縱抱乎不器之
器成乎有用之用不器者通理而黃中有
用者致遠而任重蓋由識包權變理藴通
明業非學致器異琢成審其時有道舒而
無道卷愼其德捨之藏而用之行語其小
能立誠以修辭論其大能救物而濟時以
之理心則一身獨善以之從政則庶績咸
熙旣居家而必逹亦在邦而允釐彼子貢
雖賢唯稱瑚璉之器彦輔信美空標水鏡
之姿是謂非求備者又何足以多之豈如
我順乎通塞含乎語默何用不臧何響不
克施之乃伊呂事業蓄之則莊老道德雖
應物而不滯終飾躬而有則若止水之在
器任器方圓如良工之用材隨材曲直原
夫根淳精於妙有宅元和於虚受内弘道
而惟新外濟用而可久鄙斗筲之奚筭哂
挈瓶之固守何器量之差殊在性情之能
不豈不以神爲玄樞智爲心符全其神則
爲而勿有虚其心則用當其無故動與時
合静與道俱時或用之必開臧武之智道
不行也則守寗子之愚至乎哉冥心無我
無可而無不可應用不疲無爲而無不爲
信大成而大受非小惠而小知故庶類曲
從則輪轅適用若一隅偏執則鑿柄難施
是以易尚隨時禮貴從宜盛矣哉君子斯
焉取斯
賦賦
賦者古詩之流也始草創於荀宋漸恢張
扵賈馬冰生乎水初變本於典墳青出於
藍復增華於風雅而後諧四聲祛八病信
斯文之美者我國家恐文道&KR1051;衰頌聲凌
遲乃舉多士命有司酌遺風於三代明變
雅扵一時全取其名則號之爲賦雜用其
體亦不出乎詩四始盡在六義無遺是謂
藝文之儆策述作之元龜觀夫義類錯綜
詞采舒布文諧宮律言中章句華而不艷
美而有度雅音瀏亮必先體物以成章逸
思飄颻不獨登高而能賦其工者究筆精
窮指趣何慙兩亰扵班固其妙者抽祕思
騁妍詞豈謝二都扵左思掩黃絹之麗藻
吐白鳳之奇姿振金聲扵寰海增紙價於
亰師則長楊羽獵之徒胡爲比也景福靈
光之作未足多之所謂立意爲先能文爲
主炳如繢素鏗若鐘鼓郁郁哉溢目之黼
黻洋洋乎盈耳之韶濩信可以凌礫風騷
超軼今古者也今吾君網羅六藝淘沐九
流微才無忽片善是求况賦者雅之列頌
之儔可以潤色鴻業可以發揮皇猷客有
自謂握靈蛇之珠者豈可棄之而不收
白氏文集卷第二十一
