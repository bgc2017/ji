白氏文集卷第六
閑適二古調詩五言自兩韻至
一百三十韻凡四十八首
自題寫眞時爲翰林學士
我貌不自識李放寫我真静觀神與骨合
是山中人蒲柳質易朽麋鹿心難馴何事
赤墀上五年為侍臣况多剛狷性難與世
同塵不惟非貴相但恐生禍因宜當早罷
去收取雲泉身
遣懷自此後詩在渭村作
寓心身體中寓性方寸内此身是外物何
足苦憂愛况有假飾者華簪及高盖此又
疎扵身復在外物外操之多惴慄失之又
悲悔乃知名與器得喪俱爲害頽然環堵
客蘿蕙爲巾帶自得此道來身窮心甚泰
渭上偶釣
渭水如鏡色中有鯉與魴偶持一竿竹懸
釣在其傍微風吹釣絲嫋嫋十尺長誰知
對魚坐心在無何鄉昔有白頭人亦釣此
渭陽釣人不釣魚七十得文王况我垂釣
意人魚又兼亡無機兩不得但弄秋水光
興盡釣亦罷歸來飲我觴
隠几
身適忘四支心適忘是非既適又忘適不
知吾是誰百體如槁木兀然無所知方寸
如死灰寂然無所思今日復明日身心忽
兩遺行年三十九歲暮日斜時四十心不
動吾今其庶幾
春眠
新浴肢體暢獨寢神魄安况因夜深坐遂
成日高眠春被薄亦暖朝䆫深更閑却忘
人閒事似得枕上仙至適無夢想大和難
名言全勝彭澤醉欲敵曹溪禪何物呼我
覺伯勞聲關關起來妻子笑生計春茫然
閑居
空腹一盞粥飢食有餘味南簷半床日暖
卧因成睡緜袍擁兩膝竹几支雙臂從旦
直至昏身心一無事心足即為富身閑乃
當貴富貴在此中何必居高位君看裴相
國金紫光照地心苦頭盡白纔年四十四
乃知高盖車乘者多憂畏
夏日
東䆫晚無熱北戶涼有風盡日坐復卧不
離一室中中心本無繫亦與出門同
適意二首
十年為旅客常有飢寒愁三年作諫官復
多尸素羞有酒不暇飲有山不得遊豈無
平生志拘牽不自由一朝歸渭上泛如不
繫舟置心世事外無喜亦無憂終日一蔬
食終年一布裘寒來彌懶放數日一梳頭
朝睡足始起夜酌醉即休人心不過適適
外復何求
早歲從旅遊頗諳時俗意中年忝班列備
見朝廷事作客誠巳難為臣尤不易况予
方且介舉動多忤累直道速我尤詭遇非
吾志胷中十年内消盡浩然氣自從返田
畝頓覺無憂愧蟠木用難施浮雲心易遂
悠悠身與世從此兩相棄
首夏病間
我生來幾時萬有四千日自省於其間非
憂即有疾老去慮漸息年來病初愈忽喜
身與心泰然兩無苦况茲孟夏月清和好
時節微風吹裌衣不寒復不熱移榻樹隂
下竟日何所為或飲一甌茗或吟兩句詩
内無憂患迫外無職役羈此日不自適何
時是適時
晩春沽酒
百花落如雪兩鬢垂作絲春去有來日我
老無少時人生待富貴為樂常苦遲不如
貧賤日隨分開愁眉賣我所乘馬典我舊
朝衣盡將沽酒飲酩酊步行歸名姓日隠
晦形骸日變衰醉卧黃公肆人知我是誰
蘭若寓居
名宦老慵求退身安草野家園病懶歸寄
居在蘭若薜衣換簪組藜杖代車馬行止
輒自由甚覺身蕭灑晨遊南塢上夜息東
菴下人間千萬事無有關心者
麴生訪宿
西齋寂已暮叩門聲樀樀知是君宿來自
拂塵埃席村家何所有茶果迎來客貧静
似僧居竹林依四壁厨燈斜影出簷雨餘
聲滴不是愛閑人肯來同此夕
聞庾七左降因詠所懷
我病卧渭北君老謫巴東相悲一長歎薄
命與君同既歎還自哂哂歎兩未終後心
誚前意所見何迷蒙人生大塊間如鴻毛
在風或飄青雲上或落泥塗中衮服相天
下儻來非我通布衣委草莽偶去非吾窮
外物不可必中懷須自空無令怏怏氣留
滯在心胷
答卜者
病眼昏似夜衰鬢䬃如秋除却須衣食平
生百事休知君善易者問我決疑不不卜
非他故人間無所求
歸田三首
人生何所欲所欲唯兩端中人愛富貴高
士慕神仙神仙須有籍富貴亦在天莫戀
長安道莫尋方丈山西亰塵浩浩東海浪
漫漫金門不可入琪樹何由攀不如歸山
下如法種春田
種田計已决决意復何如賣馬買犢使徒
步歸田廬迎春治耒耜候雨闢菑畬策杖
田頭立躬親課僕夫吾聞老農言為稼慎
在初所施不鹵莽所報必有餘上求奉王
税下望備家儲安得放慵墮拱手而曳裾
學農未為鄙親友勿笑余更待明年後自
擬執犂鋤
三十為近臣腰間鳴佩玉四十為野夫田
中學鋤榖何言十年内變化如此速此理
固是常窮通相倚伏為魚有深水為鳥有
高木何必守一方窘然自牽束化吾足為
馬吾因以行陸化吾手為彈吾因以求肉
形骸為異物委順心猶足幸得且歸農安
知不為福况吾行欲老瞥若風前燭孰能
俄頃間將心繫榮辱
秋遊原上
七月行已半早涼天氣清清晨起巾櫛徐
步出柴荆露杖笻竹泠風襟越蕉輕閑携
弟姪輩同上秋原行新棗未全赤晩瓜有
餘馨依依田家叟設此相逢迎自我到此
村往來白髮生村中相識久老幼皆有情
留連向暮歸樹樹風蟬聲是時新雨足禾
黍夾道青見此令人飽何必待西成
九日登西原宴望
病愛枕席涼日高眠未輟弟兄呼我起今
日重陽節起登西原望懷抱同一豁移座
就菊叢餻酒前羅列雖無絲與管歌笑隨
情發白日未及傾顏酡耳已熱酒酣四向
望六合何空闊天地自久長斯人幾時活
請看原下村村人死不歇一村四十家哭
葬無虚月指此各相勉良辰且歡悦
寄同病者
三十生二毛早衰為沈痾四十官七品拙
宦非由他年顏日枯槁時命日蹉跎豈獨
我如此聖賢無柰何迴觀親舊中舉目尤
可嗟或有終老者沉賤如泥沙或有始壯
者飄忽如風花窮餓與夭促不如我者多
以此反自慰常得心平和寄言同病者迴
歎且為歌
遊藍田山卜居
脱置腰下組擺落心中塵行歌望山去意
似歸鄉人朝蹋玉峯下暮尋藍水濱擬求
幽僻地安置疎慵身本性便山寺應須旁
悟眞
村雪夜坐
南䆫背燈坐風霰暗紛紛寂寞深村夜殘
鴈雪中聞
東園翫菊
少年昨已去芳歲今又闌如何寂寞意復
此荒涼園園中獨立久日淡風露寒秋蔬
盡蕪没好樹亦凋殘唯有數叢菊新開籬
落間携觴聊就酌為爾一留連憶我少小
日易為興所牽見酒無時節未飲已欣然
近從年長來漸覺取樂難常恐更衰老強
飲亦無歡顧謂爾菊花後時何獨鮮誠知
不為我借爾暫開顏
觀稼
世役不我牽身心常自若晩出看田畝閑
行旁村落纍纍繞場稼嘖嘖羣飛雀年豐
豈獨人禽鳥聲亦樂田翁逢我喜默起具
樽杓歛手笑相延社酒有殘酌愧茲勤且
敬藜杖為淹泊言動任天真未覺農人惡
停杯問生事夫種妻兒穫筋力苦疲勞衣
食長單薄自慙祿仕者曾不營農作飽食
無所勞何殊衞人鶴
聞哭者
昨日南鄰哭哭聲一何苦云是妻哭夫夫
年二十五今朝北里哭哭聲又何切云是
母哭兒兒年十七八四鄰尚如此天下多
夭折乃知浮世人少得垂白髮余今過四
十念彼聊自悦從此明鏡中不嫌頭似雪
新構亭臺示諸弟姪
平臺高數尺臺上結茅茨東西䟽二牖南
北開兩扉蘆簾前後卷竹簟當中施清泠
白石枕疎涼黃葛衣開衿向風坐夏日如
秋時嘯傲頗有趣窺臨不知疲東䆫對華
山三峯碧參差南簷當渭水卧見雲帆飛
仰摘枝上果俯折畦中葵足以充飢渴何
必慕甘肥况有好群從旦夕相追隨
自吟拙什因有所懷
懶病每多暇暇來何所為未能抛筆硯時
作一篇詩詩成淡無味多被衆人嗤上怪
落聲韻下嫌拙言詞時時自吟詠吟罷有
所思蘇州及彭澤與我不同時此外復誰
愛唯有元微之趁向江陵府三年作判司
相去二千里詩成遠不知
東陂秋意寄元八
寥落野陂畔獨行思有餘秋荷病葉上白
露大如珠忽憶同賞地曲江南北隅秋池
少遊客唯我與君俱啼蛩隠紅蓼瘦馬蹋
青蕪當時與今日俱是暮秋初節物苦相
似時景亦無餘唯有人分散經年不得書
閑居
深閉竹間扉静掃松下地獨嘯晩風前何
人知此意看山盡日坐枕帙移時睡誰能
從我遊使君心無事
詠拙
所禀有巧拙不可改者性所賦有厚薄不
可移者命我性拙且惷我命薄且屯問我
何以知所知良有因亦曾舉兩足學人踏
紅塵從茲知性拙不解轉如輪亦曾奮六
翮高飛到青雲從茲知命薄摧落不逡巡
慕貴而猒賤樂富而惡貧同出天地間我
豈異於人性命苟如此反則成苦辛以此
自安分雖窮每欣欣葺茅為我廬編蓬為
我門縫布作袍被種榖充盤飡静讀古人
書閑釣清渭濱優哉復遊哉聊以終吾身
詠慵
有官慵不選有田慵不農屋穿慵不蓇衣
裂慵不縫有酒慵不酌無異樽長空有琴
慵不彈亦與無絃同家人告飯盡欲炊慵
不舂親朋寄書至欲讀慵開封常聞嵇叔
夜一生在慵中彈琴復鍛䥫比我未為慵
冬夜
家貧親愛散身病交遊罷眼前無一人獨
掩村齋卧冷落燈火暗離披簾幕破策策
䆫戸前又聞新雪下長年漸省睡夜半起
端坐不學坐忘心寂寞安可過兀然身寄
世浩然心委化如此來四年一千三百夜
村中留李三宿
平生早遊宦不道無親故如我與君心相
知應有數春明門前别金氏陂中遇村酒
兩三杯相留寒日暮勿嫌村酒薄聊酌論
心素請君少踟蹰繫馬門前樹明年身若
健便擬江湖去他日縱相思知君無覓處
後會既茫茫今宵君且住
友人夜訪
簷間清風簟松下明月杯幽意正如此况
乃故人來
遊悟眞寺詩一百三十韻
元和九年秋八月月上弦我遊悟眞寺寺
在王順山去山四五里先聞水潺湲自茲
捨車馬始涉藍溪灣手拄青竹杖足蹋白
石灘漸怪耳目曠不聞人世諠山下望山
上初疑不可攀誰知中有路盤折通巖巔
一息幡竿下再休石龕邊龕間長丈餘門
戸無扃關俯窺不見人石髮垂若鬟驚出
白蝙蝠雙飛如雪翻迴首寺門望青崖夾
朱軒如擘山腹開置寺扵其間入門無平
地地窄虛空寬房廊與臺殿高下隨峯巒
巖㠋無撮土樹木多瘦堅根株抱石長屈
曲蟲蛇蟠松桂亂無行四時鬱芊芊枝梢
嫋青吹韻若風中絃日月光不透綠隂相
交延幽鳥時一聲聞之似寒蟬首憩賓位
亭就坐未及安須臾開北戸萬里明豁然
拂簷虹霏微遶棟雲廻旋赤日間白雨隂
晴同一川野綠簇草樹眼界吞秦原渭水
細不見漢陵小於拳却頋來時路縈紆映
朱欄歷歷上山人一一遥可觀前對多寶
塔風鐸鳴四端欒櫨與戶牖恰恰金碧繁
云昔伽葉佛此地坐涅槃至今鐵鉢在當
㡳手跡穿西開玉像殿白佛森比肩抖擻
塵埃衣禮拜冰雪顏疊霜為袈裟貫雹為
華鬘逼觀疑鬼功其跡非雕鐫次登觀音
堂未到聞栴檀上階脱雙履歛足升淨筵
六楹挑玉鏡四座敷金鈿黑夜自光明不
待燈燭然衆寶互仾昂碧珮珊瑚蟠風來
似天樂相觸聲珊珊白珠垂露凝赤珠滴
血殷點綴佛髻上合為七寶冠雙瓶白瑠
璃色若秋水寒隔瓶見舍利圓轉如金丹
玉笛何代物天人施祇園吹如秋鶴聲可
以降靈仙是時秋方中三五月正圓寳堂
豁三門金魄當其前月與寶相射晶光争
鮮妍照人心骨泠竟夕不欲眠曉尋南塔
路亂竹低嬋娟林幽不逢人寒蝶飛翾翾
山果不識名離離夾道蕃足以療飢乏摘
嘗味甘酸道南藍谷神紫傘白紙錢若歲
有水旱詔使修蘋蘩以地清淨故獻典無
葷膻危石疊四五&KR1041;嵬欹且刓造物者何
意堆在巖東偏泠滑無人迹苔點如花牋
我來登上頭下臨不測淵目眩手足掉不
敢低頭看風從石下生薄人而上搏衣服
似羽翮開張欲飛騫&KR1128;&KR1128;三面峯峯尖刀
劔攅往往白雲過決開露青天西北日落
時夕暉紅團團千里翠屏外走下丹砂丸
東南月上時夜氣青漫漫百丈碧潭㡳寫
出黃金盤藍水色似藍日夜長潺潺周逥
繞山轉下視如青環或鋪為慢流或激為
奔湍泓澄最深處浮出蛟龍涎側身入其
中懸磴尤險難捫蘿踏樛木下逐飲澗猨
雪迸起白鷺錦跳驚紅鱣歇定方盥漱濯
去支體煩淺深皆洞澈可照腦與肝但愛
清見㡳欲尋不知源東崖饒怪石積甃蒼
琅玕溫潤發於外其間韞璵璠卞和死已
久良玉多棄捐或時洩光彩夜與星月連
中頂最高峯柱天青玉竿&KR2794;&KR2332;上不得豈
我能攀援上有白蓮池素葩覆清瀾聞名
不可到處所非人寰又有一片石大如方
尺甎插在半壁上其下萬仞懸云有過去
師坐得無生禪號為定心石長老世所傳
却上謁仙祠蔓草生緜緜昔聞王氏子羽
化升上玄其西&KR3424;藥臺猶對芝术田時復
明月夜上聞黃鶴言迴尋畫龍堂二叟鬢
髮班想見聽法時歡喜禮印壇復歸泉窟
下化作龍蜿蜒階前石孔在欲雨生白烟
往有寫經僧身静心精專感彼雲外鴿羣
飛千翩翩來添硯中水去吸巖底泉一日
三往復時節長不愆經成號聖僧弟子名
揚難誦此蓮花偈數滿百億千身壊口不
壊舌根如紅蓮顱骨今不見石函尚存焉
粉壁有吳畫筆彩依舊鮮素屏有楷書墨
色如新乾靈境與異跡周覽無不殫一遊
五晝夜欲返仍盤桓我本山中人誤為時
網牽牽率使讀書推挽令效官既登文字
科又忝諫諍員拙直不合時無益同素飡
以此自慙惕戚戚常寡歡無成心力盡未
老形骸殘今來脱簮組始覺離憂患及為
山水遊彌得縱疎頑野麋斷羈絆行走無
拘攣池魚放入海一往何時還身著居士
衣手把南華篇終來此山住永謝區中緣
我今四十餘從此終身閑若以七十期猶
得三十年
酬張十八訪宿見贈自此後詩爲
贊善大夫時所作
昔我為近臣君常稀到門今我官職冷唯
君來往頻我受狷介性立為頑拙身平生
雖寡合合即無緇磷况君秉高義富貴視
如雲五侯三相家眼冷不見君問其所與
游獨言韓舍人其次即及我我愧非其倫
胡為謬相愛歲晩逾勤勤落然頽簷下一
話夜達晨床單食味薄亦不嫌我貧日高
上馬去相頋猶逡巡長安久無雨日赤風
昏昏怜君將病眼為我犯埃塵遠從延康
里來訪曲江濱所重君子道不獨愧相親
朝歸書寄元八
進入閤前拜退就廊下飡歸來昭國里人
卧馬歇鞍却睡至日午起坐心浩然况當
好時節雨後清和天柿樹綠隂合王家庭
院寬瓶中鄠縣酒牆上終南山獨眠仍獨
坐開衿當風前禪僧與詩客次第來相看
要語連夜語須眠終日眠除非奉朝謁此
外無别牽年長身且健官貧心甚安幸無
急病痛不至苦饑寒自此聊以適外緣不
能干唯應静者信難為動者言臺中元待
御早晩作郎官未作郎官際無人相伴閑
酬吳七見寄
曲江有病客尋常多掩關又聞馬死來不
出身更閑聞有送書者自起出門看素緘
署丹字中有瓊瑤篇口吟耳自聽當暑忽
翛然似漱寒玉冰如聞商風絃首章歎時
節末句思笑言懶慢不相訪隔街如隔山
常聞陶潛語心遠地自偏君住安邑里左
右車徒喧竹藥閉深院琴罇開小軒誰知
市南地轉作壺中天君本上清人名在石
堂間不知有何過謫作人間仙常恐歲月
滿飄然歸紫烟莫忘蜉蝣内進士有同年
昭國閑居
貧閑日高起門巷晝寂寂時暑放朝參天
隂少人客槐花滿田地僅絶人行跡獨在
一床眠清涼風雨夕勿嫌坊曲遠近即多
牽役勿嫌祿俸薄厚即多憂責平生尚恬
曠老大宜安適何以養吾真官閑居處僻
喜陳兄至
黃鳥啼欲歇青梅結半成坐怜春物盡起
入東園行攜觴懶獨酌忽聞叩門聲閑人
猶喜至何况是陳兄從容盡日語稠疊長
年情勿輕一盞酒可以話平生
贈杓直
世路重祿位恓恓者孔宣人情愛年夀夭
死者顏淵二人如何人不奈命與天我今
信多幸撫已愧前賢巳年四十四又為五
品官况茲知足外别有所安焉早年以身
代直赴逍遥篇近歲將心地迴向南宗禪
外順世間法内脱區中緣進不猒朝市退
不戀人寰自吾得此心投足無不安體非
道引適意無江湖閑有興或飲酒無事多
掩關寂静夜深坐安穏日高眠秋不苦長
夜春不惜流年委形老小外忘懷生死間
昨日共君語與余心膂然此道不可道因
君聊強言
寄張十八
飢止一簞食渴止一壺漿出入止一馬寢
興止一牀此外無長物於我有若亡胡然
不知足名利心遑遑念茲彌懶放積習遂
為常經旬不出門竟日不下堂同病者張
生貧僻住延康慵中每相憶此意未能忘
迢迢青槐街相去八九坊秋來未相見應
有新詩章早晩來同宿天氣轉清涼
題玉泉寺
湛湛玉泉色悠悠浮雲身閑心對定水清
淨兩無塵手把青笻杖頭戴白綸巾興盡
下山去知我是誰人
朝回遊城南
朝退馬未困秋初日猶長迴轡城南去郊
野正清涼水竹夾小徑縈迴繞川岡仰看
晩山色俯弄秋泉光青松繫我馬白石為
我牀常時簮組累此日和身忘旦隨鵷鷺
末暮遊鷗鶴傍機心一以盡兩處不亂行
誰辨心與跡非行亦非藏
舟行
帆影日漸高閑眠猶未起起問鼓枻人已
行三十里船頭有行竈炊稻烹紅鯉飽食
起婆娑盥漱秋江水平生滄浪意一旦來
遊此何况不失家舟中載妻子
湓浦早冬
潯陽孟冬月草木未全衰秖抵長安陌涼
風八月時日西湓水曲獨行吟舊詩蓼花
始零落蒲葉稍離披但作城中想何異曲
江池
江州雪
新雪滿前山初晴好天氣日西騎馬出忽
有京都意城柳方綴花簷冰才結穗須臾
風日暖處處皆飄墜行吟賞未足坐歎消
何易猶勝嶺南看雰雰不到地
白氏文集卷第六
