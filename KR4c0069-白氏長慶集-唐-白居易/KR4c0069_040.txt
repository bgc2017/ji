白氏文集卷第四十
翰林制詔四勑書批答祭文贊詞附
凡六十八首
答元義等請上尊號表
答薛萃賀生擒李錡表
與薛萃詔
與嚴礪詔
與餘慶詔
答黃裳請上尊號表
與從史詔
與韓臯詔
與元衡詔
答李扞等謝許上尊號表
答馮伉請上尊號表
答長安萬年兩縣百姓耆壽等謝許上
尊號表
答元素謝上表
答韓臯請上尊號表
答馮伉謝許上尊號表
與顔証詔
與從史詔
與季安詔
與高固詔
祭故贈婕妤孟氏文
季冬薦獻太清宫詞文
與茂昭詔
答百寮謝許追遊集宴表
答李扞謝許遊宴表
答劉濟詔
與柳晟詔
答薛萃謝授浙東觀察使表
上元日歎道文
畫大羅天尊讃文
答朱仕明賀冊尊號及恩赦表
祭咸安公主文
與仕明詔
與崇文詔
祭張敬則文
與希朝詔
與元衡詔
與陸庶詔
答盧虔謝賜男從史德政碑文并移貫
屬亰兆表
與宗儒詔
與希朝詔
與韓弘詔
答杜佑謝男師損除工部郎中表
與嚴礪詔
與韓弘詔
答王鍔陳讓淮南節度使表
答韓弘讓同平章事表
畫大羅天尊讃文
答韓弘再讓平章事表
畫元始天尊讃
北齊驃騎大將軍高敖曹讚
與驃國王雍羌書
與季安詔
答杜兼謝上河南少尹知府事表
代忠亮答吐蕃東道節度使論結都離
等書
與南詔淸平官書
答王鍔賀賑恤江淮德音表
與茂昭詔
與潘孟陽詔
答宰相杜佑等賀德音表
答宗正卿李詞等賀德音表
答將軍方元蕩等賀德音表
與迴鶻可汗書
與韋丹詔
與從史詔
答宰相杜佑等賀德音表
與孫璹詔
與李良僅詔
答京兆府二十四縣耆壽謝賑貸表
答元義等請上尊號表
朕自君臨運逢休泰時歲豐稔兇醜殄夷
此皆宗社降靈忠賢宣力顧惟寡德敢受
鴻名卿中發懇誠上尊美號雖屬人望難
貪天功宜悉所懷勿固爲請
答薛萃賀生擒李錡表
朕自嗣耿光每多惕厲念必先於除害志
無忘於安人李錡大負國恩自貽天罸師
徒未動於疆場父子俱肆扵市朝信上天
之禍淫與率土而同慶省視來表深鑒乃
誠所賀知
與薛萃詔
勑薛萃楊君靖至省所陳謝具悉卿勤王
之節徇公滅私事主之誠移忠資孝苟非
褒贈何以顯揚且清白之風既自家而刑
國則寵旌之澤宜因葉以流根式遵追遠
之經用表教忠之訓是爲禮典煩致謝章
與嚴礪詔
勑嚴礪薛光朝至所陳謝具悉卿徇公竭
誠臣節克著揚名濟美子道有光教忠既
本於義方追遠宜崇於禮命俾優褒贈爰
慰孝思秩貴冬官以表過庭之訓封榮石
窌用旌徙宅之賢雖亦新恩允符舊典遠
煩陳謝深見懇誠
與餘慶詔
勑餘慶省所謝陳具悉卿累居衮職時謂
盡忠自尹洛師日聞報政臣節既彰於宣
力子道莫大於揚名俾光孝思爰舉禮命
榮褒冢宰寵賁幽靈式是彝章豈爲私渥
有煩陳謝深見誠懷
答黃裳請上尊號表
朕以薄德嗣守丕圖不敢荒寧以弘理道
幸屬歲時豐稔兇寇梟夷風雨不愆禮圓
丘而報本雷霆未震舋大社而服刑斯皆
十聖降靈幽贊寡昧百辟叶德馴致和平
永惟弘名實懼虚美卿上稽祖訓下酌群
情陳獻表章請加徽號洎于王公卿士降
及耆艾緇黃咸一乃心各三其請朕嘗以
宰元化者曲成扵物法天道者從欲於人
雖恤隱泣辜未臻三五之化而樂推欣戴
難違億兆之心德非稱焉讓不獲巳勉從
所請深愧于懷
與從史詔
勑從史楊幹至省所奏今月七日到潞城
縣降雪尺餘兼奏耆老等詣闕請欲立碑
并手䟽通和劉濟本末事宜者具悉卿分
朕之憂求人之瘼時降大雪豐年表祥豈
惟澤及土田將使物無疵厲休慶斯在慰
望良深耆老等遠詣闕庭請立碑紀尋已
允許當體誠懷以旌政能無至陳讓知卿
恊比其鄰翼戴爲意陳此手䟽發扵血誠
忠懇彌彰嘉歎不巳永言臣節何日忘之
想宜知悉
與韓臯詔
勑韓臯省所陳賀具悉卿朕自守睿圖每
思寬政慮先禁暴念在措刑李錡負國反
常阻兵干紀未勞師旅巳就誅夷卿宣力
納忠秉心嫉惡遠陳慶賀深見懇誠想宜
知悉
與元衡詔
勑元衡卿立身許國竭力匡君人之具瞻
予所嘉頼凋殘是䘏遠籍宣風之能利澤
所資暫輟爲霖之用慈和既敷於兵後惠
信當洽於言前永念忠勤豈忘寤想計卿
行邁巳到西川涉遠冐寒固甚勞頓勉加
綏撫以副朕懷想宜知悉
答李扞等謝許上尊號表
朕自臨萬邦僅經三載位雖託於人上化
未洽扵域中永念眇身敢當大號卿等義
深宗室忠盡君親一其情誠三有陳獻迫
以人望厭于天心遂抑所懷勉從其請固
辭而事非獲巳撫德而何以堪之再省謝
章彌增愓厲
答馮伉請上尊號表
朕統承大寶時屬小康伐謀而吳蜀克清
示信而華夷有截斯皆宗社垂祐天地降
和非予沖人所能馴致卿上稽十聖之訓
下酌萬人之心以爲不讓強名未傷於體
道屈巳徇物何爽於至公遂抑素懷俯從
衆望雖鴻名未稱每勞蹐地之心而人欲
下從即爽法天之德勉依勤請良用愧懷
答長安萬年兩縣百姓耆壽等謝許
上尊號表
朕每念邕熙慙未及扵億兆永言徽號讓
巳至于再三而文武具寮緇黃庶老懇陳
誠欵明引訓謨開予以天地無私之心起
予以聖宗不易之訓以大道者無求於物
物尊而不辭至公者非欲其名名立而不
讓迫於固然之理不得已而許之卿等誠
至感通義深欣戴再煩陳謝益用愧懷
答元素謝上表
卿用兼文武識合變通輟綱領於中朝授
麾幢扵外閫吏能足以惠物將略足以董
戎人望所歸予心是頼知卿巳到本鎮當
慰疲人深藉撫綏之方以安凋弊之俗日
期報政歲望成功勉勤所圖用副朕意
答韓臯請上尊號表
銷沴致和幸逢昌運加名建號豈稱眇身
而文武具寮黎獻庶老引古今之明訓陳
億兆之懇誠謂德有所歸謳謌不可以苟
讓謂功有所獻徽號不可以固辭遂抑中
懷俯從衆望庶增修乎茂實冀克副於鴻
名卿發誠自中歸美于上勉依所請彌愧
于心
答馮伉謝許上尊號表
朕以眇身嗣于丕業心雖勞扵惕厲化未
及於邕熙永惟強名實懼虚美上自一二
元老下及億兆黎人大洽詢謀明徵典訓
增予以巍巍之號感予以顒顒之誠既迫
所懷俯從其請卿義深奉上志切戴君再
省謝陳彌增愧惕
與顔証詔
勑顔証戴岌至省所賀及謝王國清充五
嶺監軍具悉卿職在撫綏任兼備禦公勤
夙著聞望日彰言念于懷豈忘寤寐乾象
昭感壽星垂文與時相膺有道則見顧慙
菲德何以當之卿戎旅事殷宜有監領蓋
爲常例煩至謝陳想宜知悉
與從史詔
勑從史省所陳謝追贈亡母并舉薦韋悅
具悉卿推誠奉國積慶承家既彰盡節之
忠宜洽流根之澤雖禄難逮養巳閟靈於
九原而孝在顯親宜旌賢於三徙俾崇封
贈以極哀榮韋悅既有才能又所諳委卿
即發遣令赴闕庭卿之忠誠朕所識察豈
待陳露然後知之載覽來章益嘉懇切想
宜知悉
與季安詔
勑季安省所陳請具悉卿朕纂承鴻業司
牧蒼生僅致小康未臻大化實慙薄德未
稱崇名而華夷兆人内外群后屢有勤請
難於固違卿遠獻表章明徵典訓納忠於
上歸美扵君勉從懇誠良用愧惕儲貳者
上繼宗祖下貞邦家心豈暫忘事或未睱
尚阻來請當體所懷
與高固詔
勑高固卿奉國戴君必竭忠節統戎護塞
克著勲勞自領藩垣委之心膂忠慤之志
久而益彰欽歎在懷何嘗暫忘以卿一從
軍旅多在邊陲歲月積深勤勞滋久所宜
出入中外周旋寵光今授卿檢校尚書右
僕射御史大夫兼右羽林軍綂軍以端揆
之崇兼環衞之帥遂卿望闕之戀表朕念
功之心仍賜卿官告卿宜即赴闕庭想宜
知悉
祭故贈婕妤孟氏文
維元和二年歲次丁亥十二月甲寅朔十
九日壬申皇帝遣某官某以庶羞之奠致
祭于故婕妤之靈自惟爾和順積中柔明
奉上動静合肅邕之體進退得婉孌之儀
選自良家備兹内職修令顔以顔德蘭幽
有香守明節而保身玉㓗無玷方資懿範
以茂嘉猷彼美有聞于何不淑遽兹淪逝
深用惻傷既卜日辰爰申奠酹以爾有班
氏之明智故贈以婕妤以爾有宓妃之淑
容故葬於洛浦魂兮不昧歆此誠懷尚饗
季冬薦獻太清宫詞文
維元和二年歲次丁亥十二月甲寅朔二
十六日己卯嗣皇帝臣稽首大聖祖高上
大道金闕玄元天皇大帝伏以今年司天
臺奏正月三日祀上帝于南郊佳氣充塞
四方溫潤祥風微起廬州申連理李樹一
株彰義軍節度使進白烏一鄭滑觀察使
奏瑞麥五科司天臺奏六月五日夜鎮星
見河陽節度使進白雀一荆南節度使申
連理樹一夲山南西道觀察使申嘉瓜一
枚司天臺奏
六月十三日夜老人星見河南府申芝草
兩莖司天臺奏冬至日佳氣充塞瑞雪祁
寒者臣嗣承丕圖肅恭寅畏祖宗垂慶嘉
瑞荐臻虔奉禎祥伏深祗惕今時惟玄律
節及季冬仰薦明誠敬率恒典謹遣攝太
尉司徒平章事杜佑薦獻以聞謹詞
與茂昭詔
勑茂昭盧校至省所奏請上尊號及建儲
闈賀誅李錡并進馬者具悉卿朕以寡德
祗嗣丕圖雖致小康豈稱大號迫於人望
遂抑予懷永惟強名實愧虚受儲貳者上
繼宗祖下貞邦家心非暫忘事或未暇尚
阻來請宜體所懷李錡包藏亂心奮發兇
德不勞征討自就誅夷想卿忠誠倍以爲
慰所進馬馴良可尚服御且閑取其戀主
之心足表爲臣之節再三省覽嘉歎久之
想當知悉
答百寮謝許追遊集宴表
在昔哲王居于人上推其憂樂與衆共之
須屬三兇荐興二載連獲凡百有位咸一
其心誠念嘉謀共致昭泰今四表無事三
農有年思與群情同其具慶是宜削苛察
之前弊煦寬𥙿之新恩仁及下而啓廸歡
心澤先春而導迎和氣昨逢多故主憂且
使臣勞今致小康上安則宜下樂庶欲解
人之愠粗伸推巳之恩豈曰殊私煩於陳
謝
答李扞謝許遊宴表
朕自御萬方僅經三載運逢休泰俗漸和
平當朝野無虞之時見君臣相遇之樂是
故去滋彰之化弘優貸之恩近自宗親下
及士庶賜其宴行遂以優遊盖以巳之所
安思與人之共樂雖夕惕而若厲每戒志
於無荒賜春遊以發生宜助時而有慶卿
等榮崇宗寺恩重夲枝省所謝陳彌嘉誠
懇
答劉濟詔
勑劉濟省所奏茂昭送卿管内百姓殷進
能等七人奏前後事由具悉卿爲國大臣
與君同體寬而得衆忠以忘身每徇公而
滅私能虚懷以容物與茂昭疆場之事小
有違言曲直是非朕巳明辯卿外崇藩翰
内贊謨猷念屈巳以爲心或難容忍思戴
君而是力宜務叶和勉卿寬𥙿之懷助朕
含弘之化想宜知悉
與柳晟詔
勑柳晟卜英琦至省所奏慶雲并進圖者
具悉昌運將開祥符先見發自和氣聚爲
卿雲捧日而五色相宣垂天而萬物咸覩
斯爲嘉瑞宜契升平朕方致小康未臻大
化受兹玄貺祗惕良深卿以誠事君推美
奉上獻輪囷於圖畫陳懇欵於表章披閱
再三彌增嘉歎
答薛萃謝授浙東觀察使表
卿久踐吏途累聞能政及居藩鎮尤見忠
勤訓導而群黎向方廉察而列郡承式實
嘉乃績每簡予心宜遷雄劇之藩以廣循
良之化勉於爲理副朕所懷所謝知
上元日歎道文
道本無象功成強名生一氣之先爲萬物
之母吹喣寒暑隂陽節而歲功成輔相乾
坤上下交而生物遂故能阜蕃動植啓迪
邕熙邦家保安夷夏咸若今以時殷獻歲
節及上元女道士某等奉爲皇帝焚香行
道敬修功德伏願聲聞紫極丕降玄休大
庇群生永康四海流光垂慶億萬斯年
畫大羅天尊讃文
道用無窮統之者大聖神化不測感之者
至誠非圖像無以示儀形非供養無以展
嚴敬故一念一禮而福隨之畫大羅天尊
者奉爲順宗至德大聖大安孝皇帝忌辰
之所造也皇帝祖玄元之風嗣清淨之理
志在善繼心惟孝思申命工人彰施繪事
粹容儼若真相炳焉憑志誠而上通垂景
福而下濟詞臣奉詔恭爲讃云
真通之象孝感之心率土瞻仰
在天照臨蓄爲精誠發爲圖畫
如從大羅應念而下
答朱仕明賀冊尊號及恩赦表
朕以寡德嗣承睿圖俯從衆誠勉受鴻稱
慶之大者豈在予一人推而廣之宜及示
萬姓爰因受冊之禮遂施作解之恩俾與
群生同斯大慶卿盡忠訓旅推美奉君省
兹賀陳深見誠至
祭咸安公主文
維元和三年歲次戊子三月癸未某日皇
帝遣某官某以庶羞之奠致祭于故咸安
大長公主覩濬毗伽可敦之靈曰惟姑柔
明立性溫惠保身静修德容動中規度組
紃之訓既習於公宫湯沐之卦遂開於國
邑及禮從出降義重和親承渥澤於三朝
播芳猷扵九姓遠修好信既申恊比之姻
殊俗保和實頼肅雍之德方憑福履以茂
輝榮宜降永年遽歸長夜悲深訃告寵極
哀榮爰命使臣往申奠禮故鄉不返烏孫
之曲空傳歸路雖遥青塜之魂可復遠陳
薄酹庶鑑悲懷嗚呼尚饗
與仕明詔
卿久鎮邊防初膺閫寄式旌勤效俾洽恩
榮襃德念功故進封以示寵忠誠亮節宜
因實而錫名既表新恩亦惟舊典今攺封
卿丹陽郡王仍改名忠亮勉勤乃事以副
所懷想宜知悉
與崇文詔
勑崇文叚良玼至省所謝亡妻邑號具悉
卿有濟時之勲寵居衮職士政承積善之
慶列在王官俾洽恩光故加褒贈念梧桐
之早落不及夫榮追芣苡之遺芳宜從子
貴式崇寵命以賁幽靈省兹謝章良用嘉
歎
祭張敬則文
維元和三年歲次戊子七月辛巳朔二十
七日丁未皇帝遣某官某以清酌之奠致
祭于故鳳翔節度使贈某官張敬則之靈
惟爾挺武毅之質負將帥之才名以忠聞
位由勤致自膺閫職益茂勲猷惠葺疲氓
威吞黠虜一方膏雨千里長城繼博望之
功勞能恢代業傳子房之籌略不墜家聲
方誓山河遽捐館舍逝川無捨遠日有時
徽績空存書旗常而播美音容不見聽鼙
鼓而增思永念忠勤彌深軫悼往陳遣奠
庶鑒悲懷嗚呼尚饗
與希朝詔
勑希朝劉忠謹至省所奏沙陁突厥共一
千八百七十人并駞馬器械歸投事宜具
悉卿以將帥之才鎮華夷之要憂勞爲國
忠勇忘家聲動宼戎塵清封略突厥等嚮
風輸欵率屬來賓雖慕我懷柔遠無不至
亦因卿威惠導之使來念其歸投宜有優
賜今賜衣服及匹叚等自首領巳下卿宜
等第給付其部落家口等遠經跋涉宜稍
安存以勸歸心用副注意
與元衡詔
勑元衡省所奏當管南界外生蠻東凌六
部落大鬼主苴舂等以所管子弟百姓等
二千餘戸請内屬黎州并奏南路蕃界消
息者具悉卿以文武之才兼將相之任仁
和下布黎庶獲安威惠旁流蠻夷率附勲
勤斯著倚頼彌深欽矚之懷豈忘寤寐生
蠻部落苴舂等久阻聲教遠此歸投願屬
黎州請通縣道勉於撫慰以勸將来所奏
蕃界事宜具已知委戎虜雖聞喪敗封疆
不可無虞亦宜隄防用副憂矚
與陸庶詔
勑陸庶省所奏當管新開福建陸路四百
餘里者具悉卿望重周行寄分越徼嘉聞
素著茂政累彰況勤可使人智能創物廢
驚波之路開砥石之途捨舊謀新以夷易
險財力不費商旅斯通惠既及人動非擾
下績用可尚欽歎良深
答盧虔謝賜男從史德政碑文并移
貫屬京兆表
卿男從史爲國重臣自領大藩厥有成績
公忠茂著政理殊尤勒石所以表勲賜文
所以褒德惟功是念有善必旌是國舊章
非予私渥昨又請移鄕貫願隷京邑家聲
益振臣節逾彰雖清望標門崇冠山東之
族而丹心戀闕恥為關外之人載省懇誠
彌深嘉歎所謝知
與宗儒詔
勑宗儒卿邦家楨幹班列羽儀嘗作股肱
弼諧無怠及司管籥鎮静有方欽重之懷
寢興不捨春官之長非賢不居既簡朕心
亦符人望今授卿禮部尚書并賜官告往
餘東都留守卿宜便與交割即赴上都想
宜知悉
與希朝詔
勑希朝省所奏党項歸投事具悉卿邊隅
寄重閫外事繁威行而軍聲外揚信及而
戎心内附動皆展效進必盡忠勞績彌彰
倚望尤切党項拓拔忠敬等頃雖爲盜今
巳經恩懼而歸投情可容恕許其後效以
補前非卿宜安存無使疑懼其磨梅部落
等尚能繼至亦許自新宜加招諭令知朕
意
與韓弘詔
勑韓弘任光輔至省所陳請具悉卿文武
全略邦家重臣自居大藩厥有成績輯寧
百姓嚴整三軍使予無憂惟爾之力省兹
章奏懇願朝宗誠嘉深衷難遂勤請朕以
梁宋之地水陸要衝運路咽喉王室藩屏
人疲易散非卿之惠不能安師衆難和非
卿之威不能戢今衆方悅附人又知歸鎮
撫之間事難暫輟雖戀深雙闕積十年而
頗勞然倚爲長城捨一日而不可勉卿忠
力布朕腹心宜體所懷即斷來表
答杜佑謝男師損除工部郎中表
卿道贊謨猷功成輔弼師損克承訓義雅
有令名豈惟賞延兼以能選班行久次頗
積公勤郎署稍遷未爲渥澤省兹章奏深
見懇誠所謝知
與嚴礪詔
勑嚴礪省所奏進蒼角鷹六聮具悉卿任
重列藩寄兼外閫事皆奉上動必竭誠時
屬勁秋致兹鷙鳥調習成性進獻及時取
其效用之能足表盡忠之節
與韓弘詔
勑韓弘卿苦心奉國極慮撫人惠彼一方
于兹十載歷展勤王之效累陳戀闕之誠
才以任彰節因事著不加殊寵何表成功
夫外擁旌旄爪牙之重任内參台衮股肱
之寄深以爾一心授兹二柄永言倚頼當
副誠懷今除卿同中書門下平章事依前
宣武軍節度等使餘並如故并賜官告往
想宜知悉
答王鍔陳讓淮南節度使表
卿自領大藩累彰殊效惠安百姓表正一
方雖戀闕誠深然殿邦寄切既執圭而肆
覲宜返旆而勞旋况淮海要衝旌旄重任
永言共理巳有成功方注意於撫綏何瀝
誠而陳讓難允來請宜體所懷
答韓弘讓同平章事表
致理之道審官爲先以卿有文武之才故
授卿以將相之任所冀外爲藩翰張爪牙
之威内贊謨猷宣股肱之力僉諧允屬衆
望攸歸方注意於安危何執謙而陳讓所
進官告今却賜卿無或再辭即斷來表
畫大羅天尊讃文
唐元和巳丑歲四月十四日畫大羅天尊
一軀成奉爲睿聖文武皇帝降誕之辰所
造惟歲之春惟月之望誕千年一聖之始
降百祥萬壽之初電繞樞而夜明雷出震
而時泰皇帝孝敬寅畏憂勤勞謙以謂無
疆之休雖肇自扵元聖莫大之慶思廣被
於群生爰命國工俾陳繪事真相儼若玄
風穆如疑從大羅感聖而降至誠上通於
一德景福旁濟於萬靈休命耿光自兹無
極詞臣承詔恭爲讃曰
大羅天兮高不測浩無倪兮杳無極
中有聖兮無上尊惟玄德兮可升聞
圖相好兮仰高真誠上感兮福下臻
俾百祥兮與萬壽配聖日兮而長新
答韓弘再讓平章事表
將相兼委實難其人非其德不可謬承當
其才不在懇讓朕非虚授卿勿固辭宜斷
來章即奉成命巳具前詔當體朕懷
畫元始天尊讃并序
元者諸天之先始者萬靈之母混而成一
弘以爲名至哉無上尊得以是爲號正月
二十有三日德宗神武孝文皇帝上九仙
之月遏八音之日也皇帝教弘玄訓業奉
真宗承文祖之貽謀申孝孫之誠敬以謂
元始天尊者真儀不遠隨相而生神用無
方應念而至故命設繪素展儀形五彩彰
施七寶嚴飾所以表當宁之瞻仰感在天
之聖神通玄應扵希夷集靈祐於肹蠁詞
臣承命跪唱讃云
玄聖何在天上天欲往從之窅無緣
命工設色五彩宣忽如真相現扵前
聖應聖兮玄又玄薦百福兮垂萬年
北齊驃騎大將軍高敖曹讃并序
奉勑撰
高昂字敖曹渤海蓨人也姿體甚異膽力
過人累經戰伐皆著功績官至驃騎大將
軍儀同三司冀州剌史其勇敢忠壯冠于
一時時稱爲名將後竟以攻戰死於王事
年四十八贈太尉謚曰忠武贊曰
敖曹之容好配子羽生揚勲烈
死謚忠武武不顧身忠不忘主
誡哉選士無以貎取
與驃國王雍羌書
勑驃國王雍羌卿性弘毅勇代濟貞良訓
撫師徒鎮寧邦部欽承王化思奉朝章得
睦隣之善謀秉事大之明義又令愛子遠
副闕庭萬里納忠一心禀命誠信彌著嘉
想益深今授卿檢校太常卿并卿男舒難
陁那及元佐摩訶思那等二人亦各授官
告往至宜領之此所以表卿勲勤申朕恩
禮敬受新命永爲外臣勉弘令圖以副遐
矚今有少信物具如别錄想宜知悉也冬
寒卿比平安官吏百姓等並存問之遣書
指不多及
與季安詔
勑季安劉清潭至省所奏貝州宗城縣百
姓劉弘爲母病割股充祭事宜具悉卿任
重弼諧寄深鎮守勤撫綏之政贊爕理之
功至使部人忘身展孝雖因心有感誠化
我之時風而率下可知足表卿之理行省
兹陳奏欽歎良深
答杜兼謝上河南少尹知府事表
三川封畿實重其任貳職綱紀亦難其人
卿素懷器能累著聲績亞理以明慎選專
領以展長才知巳下車當親綏撫佇聞報
政用副憂勤所謝知
代忠亮答吐蕃東道節度使論結都
離等書奉勑撰
大唐四鎮北庭行軍涇原等州節度使檢
校工部尚書兼御史大夫丹陽郡王朱忠
亮致書大藩東道節度使論公都監軍使
論公麾下專使辱問悚慰良深國家與吐
蕃代爲舅甥日修鄰好雖曰兩國有同一
家至於封疆尤貴和叶忽枉來問稍乖素
誠雖有過言敢以衷告來書云頻見燒草
何使如然者至如時警邊防歲焚宿草蓋
是每年常事何忽今日形言況牛馬因風
猶出疆以相及草木延火縱近境而何傷
遽懷異端未敢聞命又云去年忽生異見
近界築城者且國雖通好軍不撤警近邊
修緝彼此尋常况城是漢城地非蕃地豈
乖通理何致深疑静言思之誰生異見須
曾報牒彼已息詞今又再言寧無慙德又
云皇天無親有德即輔者皇帝君臨萬方
迨及四載道光日月德動乾坤南北東西
化無不及若非皇天輔德明神福仁北虜
何爲歸明南蠻何爲慕化風雨何因大順
歲時何因屢豐則神助天親可明驗矣彼
若無故生疑無端結怨但思小利不務遠
圖則咎孽之生恐不在此永言取笑却請
三思又云漢之臣下頻有叛逆者近以吳
蜀小宼暫肆猖狂未及討除尋以殄滅皇
威不露妖沴自清豈假彼蕃遠思傍助忠
亮謬蒙恩渥叨在藩垣恭守邊隅幸鄰封
壤縱未能爲漢名將亦不可謂秦無人輒
獻直言以祛深惑願推誠信同保始終各
勉令圖以求多福歲暮嚴寒惟所履安勝
遠垂惠貺愧佩殊深今因押衙迴亦有少
答信具如别紙恕輕勘也不具忠亮敬白
與南詔清平官書
勑南詔清平官叚諾突李附覽㸑何棟尹
輔首叚谷普李异傍鄭蠻利等叚史倚至
知異牟尋喪逝朕以義重君臣情深軫悼
卿等哀慕所切當何可任又知閤勸繼業
撫人輸誠奉教蒸黎咸又封部獲安皆是
卿等同竭忠謀佐成休績永言及此嘉慰
良深勉終令圖以嗣遐矚今遣諫議大夫
兼御史中丞叚平仲持節冊命閤勸想當
悉之卿等各有少信物具如别錄至宜領
也春寒卿等各得平安好遣書指不多及
答王鍔賀賑恤江淮德音表
水旱流行江淮艱食朕明申詔旨親遣使
臣蠲其逋租賑以公廪爰興利物之利用
表憂人之憂庶俾疲氓均霑惠澤卿克勤
乃職共理爲心省兹賀陳深見誠意
與茂昭詔
勑茂昭盧校至省所陳奏具悉卿翼戴君
親出入將相久專戎閫累覲王庭忠勞必
竭其智謀誠懇每形於章表近者志在憂
國慮及安邊請率精兵親防黠虜朕以卿
當管軍鎮奇重事殷實藉撫綏用安封部
雖未允所請而深嘉乃誠今又密奏恒州
具申事體曲盡忠勤之節備知丹赤之心
言念再三發於嗟歎眷重之至併在予懷
想宜知悉
與藩孟陽詔
勑孟陽卿夙懷才略早振聲猷歷踐班行
累彰績效自守關輔克舉藩條惠及蒸黎
威行軍鎮永言所任未展其能朕以東川
蜀門重鎮弊承軍後雄壓險中思得忠勤
之臣撫此凋殘之俗量才注意無以易卿
今授卿劒南東川節度觀察等使并賜官
告往想宜知悉
答宰相杜佑等賀德音表
古先聖王託于人上與百姓同其欲與天
下共其憂唯推是心可底于道朕臨御萬
國迨兹五年惕厲之懷雖勤於夙夜愆伏
之候猶害扵歲時思革弊以故災在濟人
而損巳是用欽刑緩死巳責䘏貧罷郡國
之貢珍省宫厩之煩費延春令而布仁行
惠先南風而解愠阜財庶憑歡心以召和
氣卿等或匪躬獻替或悉力弼諧啓沃之
間巳申霖雨之用爕理之際佇見隂陽之
和各宜勉之以輔予理所賀知
答宗正卿李詞等賀德音表
朕統承鴻緒子育蒼生累歲有秋今春不
雨在隂陽之數雖有盈虚爲父子之心敢
忘惻隱俾除人弊以盪歲災卿等任重宗
卿恩連屬籍省兹陳賀深見忠誠
答將軍方元蕩等賀德音表
朕以時陽舛候春澤愆期思備旱之方無
如貶省務動天之德莫若精誠是以修已
䘏人去煩節用冀答天戒以致時和卿志
竭邦家職修軍衞省兹章表深用嘉之所
賀知
與迴鶻可汗書
皇帝敬問迴鶻可汗夏熱想比佳適可汗
有雄武之姿英果之略統制諸部君長一
方纂承前修繼守舊好故得邑落藩盛士
馬精強連挫西戎永藩中夏况嚮風之義
每覲於朝聘事大之敬常見扵表章動皆
由衷言必合禮朕所以深嘉忠欵遐想風
規至扵寢興不忘歎矚勉弘令德用副誠
懷逹覽將軍等至省表其馬數共六千五
百匹據所到印納馬都二萬匹都計馬價
絹五十萬匹緣近歲巳来或有水旱軍國
之用不免闕供今數内且万圓支二十五
萬匹分付逹覽將軍便令歸國仍遣中使
送至界首雖都數未得盡足然來使且免
稽留貴副所須當悉此意頃者所約馬數
盖欲事可久長何者付絹少則彼意不充
納馬多則此力致歉馬數漸廣則欠價漸
多以斯商量宜有定約彼此爲便理甚昭
然况與可汗禮在往来義存終始親隣既
通於累代恩好益&KR0779;於往時所以萬里推
誠期於一言見信遠思明智固體朕心其
東都太原置寺此令人勾當事緣功德理
合精嚴又有彼國師僧不必更勞人檢校
其見撚拓勿施鄔逹等今並放歸所令帝
德將軍安慶雲供養師僧請住外宅又令
骨都祿將軍充檢校功德使其安立請隨
般次放歸本國者並依來奏想宜知悉今
賜少物具如别錄内外宰相及判官摩尼
師等並各有賜物至宜准數分付内外宰
相官吏師僧等並存問之遣書指不多及
與韋丹詔
勑韋丹竇從直至省所陳賀并奏江饒等
四州旱損其所欠供軍留州錢米等並已
放免又奏權减俸及修造陂堰并勸課種
蒔粟麥等事宜具悉朕頃緣時旱慮害農
功雖推咎巳之心敢望動天之德而未逾
浹日膏澤霈然仰荷玄休俯增祗惕卿喜
深稱慶忠切分憂既覽賀陳兼詳奏請至
如蠲逋以䘏人隱減俸以濟軍須抑末業
而移風務兹菽麥防旱年而歉雨修利陂
塘皆合其宜並依所奏非卿公勤奉上仁
惻發中則共理之心不能至此再三興歎
一二難申勉於始終以副朕意想宜知悉
與從史詔
勑從史史澣至省所陳謝具悉卿亡父早
踐班榮久著聲績永言褒贈自叶典常况
卿孝友承家勤勞事國念兹忠節皆禀義
方將慰匪莪之心宜流自葉之澤豈爲殊
渥頻至謝章
答宰相杜佑等賀德音表
朕以春候發生歲功資始順陽和而布政
賑貧乏而勸農載念罪人因除弊事隨其
所利施以爲恩富庶之端實漸於此卿等
義敦宗戚誠竭君親省兹賀陳用增嘉歎
與孫璹詔
勑孫璹劉德惠至省所進隴右地圖兼進
戰車陣圖車樣及奏陳收復河湟事宜者
具悉卿尹兹右輔固乃西疆創制戎車繕
修軍實思收故地誓立殊勲載覽陣圖兼
詳所奏誠得開邊之略益加報國之心斯
謂盡忠彌增注意眷言所至無忘于懷
與李良僅詔
勑李良僅卿久在軍門習知邊事居常恭
恪動必忠勤眷乃才良可分憂寄今授卿
延州剌史兼安塞軍使并賜官告往延州
既兼軍鎮且雜蕃戎防遏撫綏兩須得所
宜勉所任用副朕懷
答亰兆府二十四縣耆壽謝賑貸表
朕勤求人隱慎䘏農功念播植之時必資
首種慮懸磬之日多乏見糧將便公私宜
從歛散卿等名登庶老業守先疇各勉農
人以副朕意所謝知
白氏文集卷第四十
