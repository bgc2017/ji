白氏文集卷第六十一
銘誌贊序祭文記辭傳凡十八首
酒功贊并序
唐故武昌軍節度使元公墓誌銘并
序
唐故&KR0593;州刺史崔公墓誌銘
唐故漂水縣令白府君墓誌銘并序
序洛詩
畫彌勒上生幀贊并序
繡西方幀贊并序
祭崔相公文
祭崔常侍文
磐石銘
東林寺白氏文集記
聖善寺白氏文集記
唐故太子少保皇甫公墓誌銘
唐故祕書監贈禮部尚書張公墓誌銘
齒落辭
醉吟先生傳
蘇州南禪院千佛堂轉輪經藏石記
蘇州南禪院白氏文集記
酒功贊并序
晉建威將軍劉伯倫嗜酒有酒德頌傳於
世唐太子賓客白樂天亦嗜酒作酒功贊
以繼之其詞云麥麴之英米泉之精合作
爲酒孕和産靈孕和者何濁醪一樽霜天
雪夜變寒爲溫産靈者何清醑一酌離人
遷客轉憂爲樂納諸喉舌之内淳淳泄泄
醍醐沆瀣淚諸心胷之中熙熙融融膏澤
和風百慮齊息時乃之德萬緣皆空時乃
之功吾常終日不食終夜不寢以思無益
不如且飲
唐故武昌軍節度處置等使正議大
夫檢校戸部尚書鄂州刺史兼御史
大夫賜紫金魚袋贈尚書右僕射河
南元公墓誌銘并序
公諱稹字微之河南人六代祖巖隋兵部
尚書封昌平公五代祖弘隋北平太守高
祖義端魏州刺史曾祖延景岐州參軍祖
諱悱南頓縣丞贈兵部員外郎考諱寬北
部郎中舒王府長史贈尚書右僕射妣滎
陽鄭氏追封陳留郡太夫人公即僕射府
君第四子後魏昭成皇帝十五代孫也公
受天地粹靈生而岐然孩而嶷然九歲能
屬文十五明經及第二十四調判入四等
公諱稹字微之河南人六代祖巖隋兵部
尚書封昌平公五代祖弘隋北平太守高
祖義端魏州刺史曾祖延景岐州參軍祖
諱悱南頓縣丞贈兵部員外郎考諱寬北
部郎中舒王府長史贈尚書右僕射妣滎
陽鄭氏追封陳留郡太夫人公即僕射府
君第四子後魏昭成皇帝十五代孫也公
受天地粹靈生而岐然孩而嶷然九歲能
屬文十五明經及第二十四調判入四等
署祕省校書二十八應制策入三等拜左
拾遺即日獻教本書數月間上封事六七
憲宗召對言及時政執政者疑忌出公爲
河南尉丁陳留太夫人憂哀毀過禮杖不
能起服除之明年授監察御史使于蜀按
任敬仲獄得獄情又劾奏東川帥違詔條
過籍稅又奏平塗山甫等八十八家冤事
名動三川三川人慕之其後多以公姓字
名其子朝庭病東諸侯不奉法東御史府
不治事命公分臺而董之時有河南尉離
局從軍職尹不能止監察使死其柩乘傳
入郵郵吏不敢詰内園司械繫人踰年臺
府不得知飛龍使匿趙氏亡命奴爲養子
主不敢言浙右帥封杖杖安吉令至死子
不敢愬凡此者數十事或奏或劾或移歲
餘皆舉正之内外權寵臣無奈何咸不快
意會河南尹有不如法事公引故事奏而
攝之甚急先是不快者乘其便相噪嗾坐
公專逹作威黜爲江陵士曹掾居四年徙
通州司馬又四年移&KR0593;州長史長慶初穆
宗嗣位舊聞公名以膳部員外郎徵用旣
至轉祠部郎中賜緋魚袋知制誥制誥王
言也近代相沿多失於巧俗自公下筆俗
一變至於雅三變至扵典謨時謂得人上
嘉之數召與語知其有輔弼才擢授中書
舍人賜紫金魚袋翰林學士承旨尋拜工
部侍郎旋守本官同中書門下平章事公
旣得位方將行巳志答君知無何有憸人
以飛語搆同位詔下按驗無狀上知其誣
全大體與同位兩罷之出爲同州刺史始
至急吏緩民省事節用歲收羨財千萬以
補亡戸逋租其餘因弊制事贍上利下者
甚多二年改御史大夫浙東觀察使將去
同同之耆幼鰥獨泣戀如別慈父母遮道
不可遏送詔使導呵揮鞭有見血者路闢
而後得行先是明州歲進海物其淡蚶非
禮之味尤速壞課其程日馳數百里公至
越未下車趍奏罷自越抵京師卸夫獲息
肩者萬計道路歌舞之明年辯沃瘠察貧
富均勞逸以定稅籍越人便之無流庸無
逋賦又明年命吏課七郡人冬築陂塘春
貯水雨夏漑旱苗農人頼之無凶年無餓
殍在越八載政成課高上知之就加禮部
尚書降璽書慰諭以示旌寵又以尚書左
丞徵還旋改戸部尚書鄂岳節度使在鄂
三載其政如越大和五年七月二十二日
遇暴疾一日薨于位春秋五十三上聞之
軫悼不視朝贈尚書左僕射加賻贈焉前
夫人京兆韋氏懿淑有聞無祿早世生一
女曰保子適校書郎韋絢今夫人河東裴
氏賢明知禮有輔佐君子之勞封河東郡
君生三女曰小迎未筓道衞道扶齠齓一
子曰道護三歲仲兄司農少卿積姪御史
臺主簿某等銜哀喪事裴夫人韋氏長女
臮諸孤等號護廧翣以六年七月十二日
祔葬於咸陽縣奉賢鄕洪瀆原從先宅兆
也公著文一百卷題爲元氏長慶集又集
古今刑政之書三百卷號類集並行於代
公凡爲文無不臻極尤工詩在翰林時穆
宗前後索詩數百篇命左右諷詠宮中呼
爲元才子自六宮兩都八方至南蠻東夷
國皆寫傳之每一章一句出無脛而疾走
於珠玉又觀其述作編纂之旨豈止於文
章刀筆哉實有心在於安人活國致君堯
舜致身伊臯耳抑天不與耶將人不幸耶
予嘗悲公始以直躬律人勤而行之則坎
壈而不偶謫瘴鄕凡十年髮班白而歸來
次以權道濟世變而通之又齟齬而不安
居相位僅三月席不煖而罷去通介進退
卒不獲心是以法理之用止於舉一職不
布於庶官仁義之澤止於惠一方不周於
四海故公之心不足也逢時與不逢時同
得位與不得位同富貴與浮雲同何者時
行而道未行身遇而心不遇也執友居易
獨知其心以泣濡翰書銘于墓曰
嗚呼微之年過知命不謂之夭位兼將相
不謂之少然未康吾民未盡吾道在公之
心則爲不了嗟乎哉道廣而俗隘時矣夫
心長而運短命巳矣夫嗚呼微之巳矣夫
唐故&KR0593;州刺史贈禮部尚書崔公墓
誌銘并序
唐有通四科逹三教者曰惟崔公公諱玄
亮字晦叔其先出於炎帝至裔孫穆伯受
封于崔因而命氏漢初始分爲清河博陵
二祖故其後稱博陵人曾祖悅洛州司戸
參軍贈太子少保祖光迪贈贊善大夫考
抗揚州司馬兼通事舍人贈太子少師妣
太原王氏贈晉陽郡太夫人公即少師季
子解褐補祕書省校書郎宣越二府奏授
恊律郎大理評事朝庭知其才徵授監察
轉殿中歷侍御史膳部駕部員外郎洛陽
令密州刺史公旣至密密民之凍餒者賑
䘏之疾疫者救療之胔骼未殯者命葬藏
之男女過時者趍嫁娶之三月而政立二
年而化行密人悅之發於謠詠換歙州刺
史其政如密先是歙民畜馬牛而生駒犢
者官書其數吏緣爲姦公旣下車盡焚其
籍孳息貨易一無所問先是歙民居山險
而輸稅米者擔負䟦涉勤苦不支公許其
計斛納緡賤入貴出官且獲利人皆忘勞
農人便之歸如流水朝庭聞其政徵拜刑
部郎中謝病不就俄改湖州刺史政如密
歙加之以聚羨財而代逋租則人不困謹
茶法以防黠吏則人不苦修堤塘以備旱
歲則人不饑罷氓頼之如依父母入爲祕
書少監改曹州刺史兼御史中丞謝病不
就拜太常少卿遷諫議大夫屢上封章言
行職舉上召對加金紫以奬之假貂蟬以
寵之未幾朝有大獄人心惴駭勢連中外
衆以爲冤百辟在庭無敢言者公獨進及
霤危言觸鱗天威赫然連叱不去遂置笏
伏陛極言是非血淚盈襟詞竟不屈上意
稍悟容而聽之卒使罪疑唯輕實公之力
旣而眞拜用旌忠臣繇是正氣直聲震耀
朝右搢紳者賀皆曰國有人焉國有人焉
公以爲名不可多取退不必待年决就長
告徑遵歸路朝庭不得巳在途拜太子賓
客分司東都公濟源有田洛下有宅勸誨
子弟招邀賓朋以山水琴酒自娛有終焉
之志無何又除&KR0593;州刺史蓋執政者惜其
去將欲馴致而復用之大和七年七月十
一日遇疾薨于&KR0593;州廨舍天子廢朝一日
贈禮部尚書周行士林聞者相弔宗族交
友靡不出涕遺直遺愛公兼有焉烏呼公
之將終也遺誡諸子爲其書大略云吾年
六十六不爲無壽官至三品不爲不逹死
生定分何足過哀自天寳巳還山東士人
皆改葬兩京利於便近唯吾一族至今不
遷我殁宜歸全于滏陽先塋正首丘之義
也送終之事務從儉薄保家之道無忘孝
悌吾玉磬琴留別樂天請爲墓誌云爾
夫人范陽盧氏先公而殁有子九人長曰
煴通事舍人次曰芻言罕言舉進士次曰
緩中牟尉其下皆幼稚煴等哀毀孝敬號
護轜翣以九年四月二十八日用大葬之
禮歸窆于礠州昭義縣礠邑鄕北原遷盧
夫人而合祔焉遵理命也公之丁少師憂
也退居高郵其地卑濕泣血卧苫者三載
因病痺其兩股焉逮于終身竟不能趍拜
從祖弟仁亮竄謫巴南殁而後歸公先命
長男煴護喪歸葬後命幼子聽繼絶承祧
自宗族及朋執閒有死無所歸孤無所依
者公或祭之葬之或衣之食之或婚之嫁
之侯齊二家之類是也故閨門稱其孝群
從仰其仁交遊服其義可不謂德行乎公
幼嗜學長善屬文以辭賦舉進士登甲科
以書判調天官入上等前後文集凡若干
卷尤工五言七言詩警策之篇多在人口
其餘製述作者許之可不謂文學乎公之
典密歙湖也理化如彼可不謂政事乎居
大諫騎省也忠讜如此可不謂言語乎公
夙慕黃老之術齋心受籙伏氣鍊形暑不
流汗冬不挾纊膚體顔色冰清玉溫未識
者望之如神仙中人也在湖三歲歲修三
元道齋輒有彩雲靈鶴迴翔壇上久之而
去前後致齋七八而鶴來儀者凡三百六
十其内修外感也如此可不謂通於大道
乎公之晩年又師六祖以無相爲心地以
不二爲法門每遇僧徒輒論眞諦雖耆年
宿德皆心伏之及易簀之夕大怖將至如
入三昧恬然自安仍於遺䟽之末手筆題
云暫榮暫悴敲石火即空即色眼生花許
時爲客今歸去大曆元年是我家其解空
得證也又如此可不謂逹於佛性乎揔而
言之故曰通四科逹三教者也居易不侫
辱與公游者三十餘年年老分深定爲執
友况奉遺札託爲斯文且慙鄙陋不敢辭
讓銘曰
滏水之陽鼓山之下吉日吉土載封載樹
烏虖博陵崔君之墓
唐故漂水縣令太原白府君墓誌銘
并序
公諱季康字某太原人秦武安君起之裔
胄北齊五兵尚書建之五代孫也曾祖諱
士通皇朝利州都督祖諱志善尚毉奉御
王父諱鏻楊州錄事參軍公即錄事府君
次子歷華州下邽尉懷州河内丞徐州彭
城令江州潯陽令宿州虹縣令宣州漂水
令殁于官舍明年某月某日歸葬于華州
下邽縣某鄕某原亨年若干烏虖公爲人
溫恭信厚爲官貞白嚴重友于兄弟慈于
子姪鄕黨推其行交遊讓其才自尉下邽
至宰漂水皆以㓗廉通濟見知於郡守流
譽於朋寮才不偶時道屈於位而徒勞於
州縣竟不致於青雲命矣夫哀哉公前夫
人河東薛氏先公若干年而殁生二子一
女女號鑒虚未筓出家長子某杭州於潛
尉次子某睦州遂安尉後夫人高陽敬氏
父諱某某官生一子二女女皆早夭子曰
敏中進士出身前試大理評事歷河東鄭
滑邠寧三府掌記夫人在室以孝敬奉親
爲淑女旣嫁以柔和從夫爲順婦及主家
以慈正訓子爲賢母故敏中遵其教飭其
身升名甲科歷聘公府以文行稱於衆以
祿養榮於親雖自有兼材然亦由夫人誨
導之所致也夫人以大和七年正月某日
寢疾終于下邽別墅享年若干明年某月
某日啓漂水府君薛夫人宅兆而合祔焉
禮也時諸子盡殁獨敏中號泣喪事託從
祖兄居易誌于墓石銘曰
繄我叔父漂水府君治本扵家事施政扵
縣民繄我叔母高陽夫人德修於室家慶
積於閨門訓著趍庭善彰卜鄰故其嗣子
休有令聞
序洛詩
序洛詩樂天自叙在洛之樂詩也予歷覽
古今謌詩自風騷之後蘇李以還次及鮑
謝徒迄于李杜輩其間詞人聞知者累百
詩章流傳者鉅萬觀其所自多因䜛冤譴
逐征戍行旅凍餒病老存殁別離情發於
中文形於外故憤憂怨傷之作通計今古
什八九焉世所謂文士多數奇詩人尤命
薄於斯見矣又有巳知理安之世少離亂
之時多亦明矣予不侫喜文嗜詩自幼及
老著詩數千首以其多矣故章句在人口
姓字落詩流雖才不逮古人所然作不啻
數千首以其多矣作一數奇命薄之士亦
有餘矣今壽過耳順幸無病苦官至三品
免罹飢寒此一樂也大和二年詔授刑部
侍郎明年病免歸洛旋授太子賓客分司
東都居二年就領河南尹事又三年病免
歸履道里第再授賓客分司自三年春至
八年夏在洛凡五周歲作詩四百三十二
首除喪朋哭子十數篇外其他皆寄懷於
酒或取意於琴閑適有餘酣樂不暇苦詞
無一字憂歎無一聲豈牽強所能致耶盖
發中而形外耳斯樂也實本之扵省分知
足濟之以家給身閑文之以觴詠絃歌飾
之以山水風月此而不適何往而適哉兹
又以重吾樂也予嘗云治世之音安以樂
閑居之詩泰以適苟非理世安得閑居故
集洛詩别爲序引不獨記東都履道里有
閑居泰適之叟亦欲知皇唐大和歲有理
世安樂之音集而序之以俟夫採詩者甲
寅歲七月十日云爾
畫彌勒上生幀讚并序
南贍部洲大唐國東都城長壽寺大苾芻
道嵩存一惠恭等六十人與優婆塞士良
惟儉等八十人以大和八年夏受八戒修
十善設法供捨淨財畫兜率陁天宮彌勒
上生内外衆一鋪眷屬圍繞相好莊嚴於
是嵩等曲躬合掌焚香作禮發大誓願願
生内宮劫劫生生親近供養按本經云可
以除九十億劫生死之罪也有彌勒弟子
白樂天同是願遇是緣爾時稽首當來下
生慈氏世尊足下致敬無量而說讃曰
百四十心合爲一誠百四十口發同一聲
仰慈氏形稱慈氏名願我來世一時上生
繡西方幀讚并序
西方阿彌陁佛與閻浮提有願此土衆生
與彼佛有緣故受一切苦者先念我名祈
一切福者多圖我像至扵應誠來感隨願
往生神速變通與三世十方諸佛不侔也
噫佛無若干而願與緣有若干也有女弟
乎弘農郡君姓楊號蓮花性發弘願捨淨
財繡西方阿彌陁佛像及本國土眷屬一
部奉爲故李氏長姊楊夫人滅宿殃追冥
祐也夫範銅設繪不若刺繡文之精勤也
想形念號不若覩相好之親近也即造之
者誠不得不著感不得不通受之者罪不
得不滅福不得不集爾時蓮花性焚香合
掌跪唱贊云
金方刹金色身資聖力福幽魂
造者誰弘農君受者誰楊夫人
祭崔相公文
維大和六年歲次壬子十月庚申朔二十
四日癸末中大夫守河南尹上柱國晉陽
縣開國男食邑三百戸賜紫金魚袋白居
易謹以清酌庶羞之奠敬祭于故相國吏
部尚書贈司空崔公敦詩惟公德望事業
識度操履爲時而生作國之紀巖廟匡輔
藩部政治父母黎元股肱天子斯皆談在
人口播扵人耳今所叙者眷知而巳於戲
自古及今實重知音故詩美伐木易稱斷
金始愚與公同入翰林因官識面因事知
心獻納合章對揚聮襟以忠相勉以義相
箴朝案同食夜床並衾綢繆五年情與時
深及公登庸累分閫鎮愚亦去國出領符
印徐宣遠部忠杭遐郡鴈去寄書潮來傳
信無由會合祗望音問未卜後期但敦前
分余大和之初連徵歸朝公分夏司愚貳
秋曹玉德彌溫松心不凋南宮多暇屢接
遊遨竹寺雪夜杏園花朝杜曲春晚潘亭
月高前對青山後攜濁醪微之夢得慕巢
師臯或徵雅言酣詠陶陶或命俗樂絲管
嘈嘈藉草蔭松枕麴餔糟曾未周歲索然
分鑣公又授鉞南撫荆蠻報政入覲復揔
天官愚因謝病東歸澗瀍方從四皓旋守
三川時蒙問訊日奉周旋豈無要約良有
由緣洛城東隅履道西偏脩篁迴合流水
潺湲與公居第門巷相連與公齒髮甲子
同年兩心相期三逕之間優游攜手而終
老焉嗚呼易失者時難忱者天旣奪我志
又殱我賢丘園未歸館舍先捐百身莫贖
一夢不還鬱鬱佳城茫茫九原凄凉簫鼓
慘澹風烟祖奠遲遲泣涕漣漣平生親友
羅拜柩前賢人巳矣天地蒼然嗚呼哀哉
敦詩尚饗
祭崔常侍文
維大和九年歲次乙卯二月丙午朔七日
壬子中大夫守太子賓客分司東都上柱
國賜紫金魚袋白居易謹以清酌庶羞之
奠敬祭于故祕書監贈禮部尚書崔公惟
公之世祿家行文華政事播扵時論此不
復云今但叙舊好寫衷誠而巳嗚呼居易
弟兄與公伯仲前後科第同登者四五辱
爲僚友三十餘年又膳部房與公同聲塵
之遊定膠漆之分兩家不幸十年巳來哀
舋所鍾零落殆盡我老君病唯餘二人天
不慗遺公又即世不登大位不享永年夙
志莫伸幽憤何極居易方屬疾恙不遂執
紼遣姪阿龜往展情禮此如不祭永痛奈
何嗚呼重易平生知我寢門一慟可得而
聞乎嗚呼重易平生嗜酒奠筵一酌可得
而歆乎嗚呼哀哉伏惟尚饗
磐石銘并序
大和九年夏有山客贈余磐石轉寘於履
道里第時屬炎暑坐卧其上愛而銘之云
爾
客從山來遺我磐石圓平膩滑廣袤六尺
質凝雲白文拆煙碧莓苔有班麋鹿其跡
置之竹下風掃露滴坐待禪僧眠留醉客
清冷可愛支體甚適便是白家夏天牀席
東林寺白氏文集記
昔余爲江州司馬時常與廬山長老於東
林寺經藏中披閱遠大師與諸文士唱和
集卷時諸長老請余文集亦置經藏唯然
心許他日致之迨兹餘二十年矣今余前
後所著文大小合二千九百六十四首勒
成六十卷編次旣畢納于藏中且欲與二
林結他生之緣復曩歲之志也故自忘其
鄙拙焉仍請本寺長老及主藏僧依遠公
文集例不借外客不出寺門幸甚大和九
年夏太子賓客晉陽縣開國男太原白居
易樂天記
聖善寺白氏文集記
中大夫守太子少傅馮翊縣開國侯上柱
國賜紫金魚袋太原白居易字樂天與東
都聖善寺鉢塔院故長老如滿太師有齋
戒之因與今長老振大士爲香火之社樂
天曰吾老矣將尋前好且結後緣故以斯
文寘于是院其集七袠六十五卷凡三千
二百五十五首題爲白氏文集納扵律䟽
庫樓仍請不出院門不借官客有好事者
任就觀之開成元年閏五月十二日樂天
記
看題文集石記因成四韻以美之
中散大夫守河南尹賜紫金魚袋李
紳
寄玉蓮花藏緘珠貝葉扃院閑容客讀講
倦許僧聽部列雕金牓題存刻石銘永添
鴻寳集莫雜小乘經
唐銀青光祿大夫太子小保安定皇
甫公墓誌銘并序
公姓皇甫諱鏞字龢卿始封祖微子也周
克殷封于宋九代至戴公戴公之子曰皇
父因字命族爲皇父氏至秦徙茂陵改父
爲甫及漢遷安定朝那其後爲朝那人五
代祖珍義資建二州刺史曾祖文房高陵
令祖鄰幾贈汝州刺史考愉累贈尚書左
僕射太子太保妣洛陽賈氏贈姑臧郡太
夫人公由進士出身補夏陽主簿試左武
衞兵曹充宣歙觀察推官轉大理評事詔
徵授監察御史改祕書郎殿中侍御史内
供奉始賜朱紱銀印充鳳翔節度判官營
田副使旋又徵還直拜殿内改比部員外
郎河南令都官郎中河南少尹歷太子右
庶子並分司東都俄又徵拜國子祭酒未
幾謝疾改太子賓客轉祕書監分司又就
拜檢校左散騎常侍兼太子賓客轉祕書
監分司始加命服正三品又遷太子少保
分司封安定縣開國男食邑三百戸始立
家廟享三世公先娶博陵崔氏後娶范陽
盧氏二夫人皆有淑德先公而殁有二子
曰璥曰珧一女適太原王諲以開成元年
七月十日寢疾薨于東都宣教里第享年
七十七皇帝廢朝一日是歲十月三日用
大葬之禮歸全于河隂縣廣武原從太保
府君先塋以盧夫人合祔焉公自將仕郎
累階至銀青光祿大夫自武騎尉累勲至
上柱國自布衣而佩服金紫自旅食而廟
饗祖考封爵被乎身襃贈及乎先官品蔭
乎後大其門肥其家儒者之榮無闕焉皆
求已稽古之力自致耳公爲人器宇甚弘
衣冠甚偉寡言正色人望而敬之至扵燕
游觴詠之間則其貌溫然如春其心油然
如雲也初元和中公始因郎官分司東洛
由是得伊嵩趣愜吏隱心故前後歷官八
九凡二十有五年優游洛中無哂笑意忘
喪窮逹與道始終澹然不動其心以至于
考終命聞者慕之謂爲逹人當憲宗朝公
之仲居相位操利權也從而附離者有之
公獨超然雖貴介之勢不能及及仲之失
寵得罪也從而緣坐者有之公獨皦然雖
骨肉之親不能累識者心伏號爲偉人公
好學善屬文尤工五言七言詩有集十八
卷又著性言十四篇居易辱與公遊迨二
紀矣自左右庶子歷賓客訖于少保傅皆
同官東朝分務東周在寮友間知聞最熟
故得以實錄誌而銘曰
賢哉少保令問令儀金璧其操鸞凰其姿
德如斯壽如斯位如斯嗚呼人爵天爵實
兼有之廣武之原大河之湄龜告筮從吉
土良時封于兹樹于兹嗚呼少保之墓百
代可知
唐故銀青光祿大夫祕書監曲江縣
開國伯贈禮部尚書范陽張公墓誌
銘并序
公諱仲方字靖之其先范陽人晉司空茂
先之後永嘉南遷始徙居于韶之曲江縣
後嗣因家焉唐朝贈太常卿諱弘愈公之
曾祖也嶺南節度使廣州刺史殿中監諱
九臯公之王父也贈尚書右僕射諱抗公
之皇考也贈潁川郡大夫人陳氏公之皇
妣也都昌令仲端以下四人公之兄也監
察御史仲孚以下二人公之弟也博陵郡
夫人崔氏公之夫人也右清道率府曹胄
景宣進士茂玄明經智周公之子也監察
御史裏行楊澥校書郎陸賓虞公之壻也
公即僕射府君第五子貞元中進士舉及
第博學選登科初補集賢殿校書郎丁内
憂喪除復補正字選授咸陽尉鄜坊節度
使辟爲判官奏授監察御史裏行俄而眞
拜歷殿中轉侍御史倉部員外郎金州刺
史度支郎中駮宰相事議出爲遂州司
馬移復州司馬俄遷刺史改曹州刺史河
南少尹鄭州刺史入爲諫議大夫福建觀
察使兼御史中丞徵還爲太子賓客再爲
左散騎常侍京兆尹華州刺史兼御史大
夫祕書監勲至上柱國階至銀青光祿大
夫封至曲江縣開國伯食邑七百戸開成
二年四月某日薨于上都新昌里第詔贈
禮部尚書以其年八月某日歸葬于河南
府某縣某鄕某原祔僕射府君之封域焉
公幼好學長善屬文俯取科第如拾地芥
著文集三十卷藏扵家纂制詔一百卷行
於代尤工五言章句詩家流稱之嘗譔先
僕射府君神道碑及丞相文獻始興公廟
碑由文得禮秉筆者許之文獻始興公九
齡即公之伯祖開元中以儒學詩賦獨步
一時及輔弼明皇帝號爲賢相餘慶濟美
宜在扵公公沿其業襲其文而不嗣其位
惜哉矧公爲人溫良冲淡恬然有君子德
立朝清直貞諒肅然有正人風在官寬重
易簡綽然有長吏體爲子弟孝敬爲伯父
慈和與朋友信寵辱不驚其心喜愠不形
扵色入仕四十載歷官二十五享年七十
二才如是祿如是壽如是宜哉居易與公
少同官老同游交心慕德久而彌篤故景
宣等以論譔先德見託爲文式序且銘勒
于墓石銘曰
在唐張氏世爲儒宗文獻旣没鬱生我公
我公渢渢學奥詞雄緣情體物有文獻風
慶襲于家道積厥躬駿足逸翮天驥冥鴻
始自筮仕迄于逹官六刺藩部再珥貂蟬
大諫選重尹京才難賓于望苑寵在蓬山
凡所踐歷皆有可觀終然允臧巳矣歸全
嗚呼洛郊北阡邙阜西原佳城一閉陵谷
推遷所不泯者令名藹然
齒落辭并序
開成二年予春秋六十六瘠黑衰白老狀
具矣而雙齒又墯慨然感歎者久之因爲
齒落辭以自廣其辭曰
嗟嗟乎雙齒自吾有之爾俾爾嚼肉咀𬞞
銜杯漱水豐吾膚革滋吾血髓從幼逮老
勤亦至矣幸有輔車非無斷㗁胡然捨我
一旦雙落齒雖無情吾豈無情老與齒別
齒隨涕零我老日來爾去不迴嗟嗟乎雙
齒孰謂而來哉孰謂而去哉齒不能言請
以意宣爲君口中之物忽乎六十餘年昔
君之壯也血剛齒堅今君之老矣血衰齒
寒輔車斷㗁日削月朘上參差而下[危瓦][危臬]
曾何足以少安嘻君其聽哉女長辭姥臣
老辭主髮衰辭頭葉枯辭樹物無細大功
成者去君何嗟嗟獨不聞諸道經我身非
我有也盖天地之委形君何嗟嗟又不聞
諸佛說是身如浮雲湏臾變滅由是而言
君何有焉所宜委百骸而順萬化胡爲乎
嗟嗟於一牙一齒之間吾應曰吾過矣爾
之言然
醉吟先生傳
醉吟先生者忘其姓字鄕里官爵忽忽不
知吾爲誰也宦遊三十載將老退居洛下
所居有池五六畝竹數千竿喬木數十株
臺榭舟橋具體而微先生安焉家雖貧不
至寒餒年雖老未及耄性嗜酒耽琴淫詩
凡酒徒琴侶詩客多與之游游之外棲心
釋氏通學小中大乘法與嵩山僧如滿爲
空門友平泉客韋楚爲山水友彭城劉夢
得爲詩友安定皇甫朗之爲酒友每一相
見欣然忘歸洛城内外六七十里間凡觀
寺丘墅有泉石花竹者靡不游人家有美
酒鳴琴者靡不過有圖書歌舞者靡不觀
自居守洛川臮布衣家以宴遊召者亦時
時往每良辰美景或雪朝月夕好事者相
過必爲之先拂酒罍次開篋詩酒旣酣乃
自援琴操宮聲弄秋思一遍若興發命家
僮調法部絲竹合奏霓裳羽衣一曲若歡
甚又命小妓歌楊柳枝新詞十數章放情
自娛酩酊而後巳往往乘興屨及鄰杖於
鄕騎遊都邑肩舁適野舁中置一琴一枕
陶謝詩數卷舁竿左右懸雙酒壷尋水望
山率情便去抱琴引酌興盡而返如此者
凡十年其間日賦詩約千餘首日釀酒約
數百斛而十年前後賦釀者不與焉妻孥
弟姪慮其過也或譏之不應至于再三乃
曰凡人之性鮮得中必有所偏好吾非中
者也設不幸吾好利而貨殖焉以至于多
藏潤屋賈禍危身奈吾何設不幸吾好博
奕一擲數萬傾財破産以至于妻子凍餓
奈吾何設不幸吾好藥損衣削食鍊鉛燒
汞以至于無所成有所誤奈吾何今吾幸
不好彼而自適扵杯觴諷詠之間放則放
矣庸何傷乎不猶愈扵好彼三者乎此劉
伯倫所以聞婦言而不聽王無功所以遊
醉鄕而不還也遂率子弟入酒房環釀甕
箕踞仰面長吁太息曰吾生天地間才與
行不逮於古人遠矣而富於黔婁壽於顔
回飽於伯夷樂於榮啓期健於衞叔寳幸
甚幸甚餘何求哉若捨吾所好何以送老
因自吟詠懷詩云抱琴榮啓樂縱酒劉伶
逹放眼看青山任頭生白髮不知天地内
更得幾年活從此到終身盡爲閑日月吟
罷自哂揭甕撥醅又引數杯兀然而醉旣
而醉復醒醒復吟吟復飲飲復醉醉吟相
仍若循環然繇是得以夢身世雲富貴幕
席天地瞬息百年陶陶然昏昏然不知老
之將至古所謂得全扵酒者故自號爲醉
吟先生于時開成三年先生之齒六十有
七鬚盡白髮半秃齒雙缺而觴詠之興猶
未衰頋謂妻子云今之前吾適矣今之後
吾不自知其興何如
蘇州南禪院千佛堂轉輪經藏石記
千佛堂轉輪經藏者先是郡太守居易發
心蜀沙門清閑矢謨吳僧常敬弘正神益
等僝功檀主鄧子成梁華等施財院僧法
弘惠滿契元惠雅等藏事大和二年秋作
開成元年春成堂之費計緡萬藏與經之
費計緡三千六百堂之中上蓋下藏蓋之
間輪九層佛千龕彩繪金碧以爲飾環蓋
懸鏡六十有二藏八面面二門丹漆銅鍇
以爲固環藏敷座六十有四藏之内轉以
輪止以柅經函二百五十有六經卷五千
五十有八藏成經具之明年蘇之緇白徒
聚謀曰今功德如是誰其尸之宜請有福
智僧越之妙喜寺長老元遂禪師爲之主
宜請初發心人前本部守白少傅爲之記
僉曰然師旣來教行如流僧至如歸供施
逹嚫隨日而集堂有羨食路無飢僧游者
學者得以安給惠利饒益不可思量旣而
遂隨緣西去衆又請本郡乾元寺僧禪大
德暉大師嗣之暉旣至誦十二部經經聲
洋洋充滿虚空上下近遠有情識者法音
所及無不蒙福法力所攝鮮不歸心佻然
巽風一變至道所得功德不自覺知繇是
而言是堂是藏是經之用信有以表旌覺
路也脂轄法輪也示火宅長者子之便門
也開毛道凡夫生之大竇也亶其然乎又
明年院之僧徒三詣洛都請予爲記夫記
者不唯紀年月述作爲亦在乎辨興廢示
勸誡也我釋迦如來有言一切佛及一切
法皆從經出然則法依扵經經依於藏藏
依於堂若堂壞則藏廢藏廢則經墜經墜
則法隱法隱則無上之道幾乎息矣嗚呼
凡我國土宰官支提上首曁摩摩帝輩得
不虔奉而護念之乎得不保持而增修之
乎經有缺必補藏有隙必葺堂有壞必支
若然者眞佛弟子得福無量反是者非佛
弟子得罪如律開成二年二月一日記
蘇州南禪院白氏文集記
唐馮翊縣開國侯太原白居易字樂天有
文集七袠合六十七卷凡三千四百八十
七首其間根源五常枝派六義恢王教而
弘佛道者多則多矣然寓興放言緣情綺
語者亦往往有之樂天佛弟子也備聞聖
教深信因果懼結來業悟知前非故其集
家藏之外別錄三本一本寘于東都聖善
寺鉢塔院律庫中一本寘于廬山東林寺
經藏中一本寘于蘇州南禪院千佛堂内
夫惟悉索弊文歸依三藏者其意云何且
有本願願以今生世俗文字放言綺語之
因轉爲將來世世讃佛乘轉法輪之緣也
三寳在上實聞斯言開成四年二月二日
樂天記
白氏文集卷第六十一
