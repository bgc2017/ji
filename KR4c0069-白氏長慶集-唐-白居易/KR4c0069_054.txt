白氏文集卷第五十四
律詩凡一百首
除蘇州刺史别洛城東花
亂雪千花落新絲兩鬢生老除吳郡守春
别洛陽城江上今重去城東更一行别花
何用伴勸酒有殘鶯
奉和汴州令狐令公二十二韻
客有東征者夷門一落帆二年方得到五
日未為淹在浚旌重蓇遊梁館更添心因
好善樂貌為禮賢謙俗阜知敦勸民安見
察廉仁風扇道路隂雨膏閭閻文律操將
柄兵機釣得鈐碧幢油葉葉紅旆火襜襜
景象春加麗威容曉助嚴槍森赤豹尾纛
吒黑龍髯門静塵初斂城昏日半銜選幽
開後院占勝坐前簷平展絲頭毯高褰錦
額廉雷搥柘枝鼓雪擺胡騰衫髮滑歌釵
墜粧光舞汗霑迴燈花蔟蔟過酒玉纖纖
饌盛盤心殢醅濃盞底粘陸珍熊掌爛海
味蟹螯鹹福履千夫祝形儀四座瞻羊公
長在峴傅說莫歸巖眷愛人人遍風情事
事兼猶嫌客不醉同賦夜猒猒
船夜援琴
鳥棲魚不動月照夜江深身外都無事舟
中秪有琴七絃為益友兩耳是知音心静
即聲淡其間無古今
答劉和州
換印雖頻命未通歷陽湖上又秋風不教
才展休明代爲罸詩爭造化功我亦思歸
田舍下君應猒卧郡齋中好相收拾爲閑
伴年齒官班約略同
渡淮
淮水東南闊無風渡亦難孤煙生乍直遠
樹望多圓春浪棹聲急夕陽帆影殘清流
宜映月今夜重吟看
赴蘇州至常州答賈舍人
杭城隔歲轉蘇臺還擁前時五馬迴猒見
簿書先眼合喜逢杯酒暫眉開未酬恩寵
年空去欲立功名命不來一别承明三領
郡甘從人道是麄才
去歲罷杭州今春領吳郡慙無善政
聊寫鄙懷兼寄三相公
為問三丞相如何秉國鈞那將最劇郡付
與苦慵人豈有吟詩客堪為持節臣不才
空飽煖無惠及飢貧昨卧南城月今行北
境春鉛刀磨欲盡銀印換何頻杭老遮車
轍吳童掃路塵虚迎復虚送慙見兩州民
宣武令狐相公以詩寄贈傳播吳中
聊用短章用伸酬謝
新詩傳詠忽紛紛楚老吳娃耳徧聞盡解
呼為好才子不知官是上將軍辭人命薄
多無位戰將功高少有文謝眺篇章韓信
銊一生雙得不如君
自詠
形容瘦薄詩情苦豈是人間有相人只合
一生眠白屋何因三度擁朱輪金章未佩
雖非貴銀榼常攜亦不貧唯是無兒頭早
白被天磨折恰平均
吟前篇因寄微之
君顔貴茂不清羸君句雄華不苦悲何事
遣君還似我髭鬚早白亦無兒
紫薇花
紫薇花對紫薇翁名目雖同貌不同獨占
芳菲當夏景不將顔色託春風潯陽官舍
雙高樹興善僧庭一大叢何似蘇州安置
處花堂欄下月明中
自到郡齋僅經旬日方專公務未及
宴遊偷閑走筆題二十四韻兼寄常
州賈舍人湖州崔郎中仍呈吳中諸
客
渭北離鄕客江南守土臣涉途初改月入
境已經旬甲郡摽天下環封極海濱版圖
十萬戸兵籍五千人自顧才能少何堪寵
命頻冒榮慙印綬虚奬負絲綸候病湏通
脉防流要塞津救煩無若静補拙莫如勤
削使科條簡攤令賦役均以兹爲報效安
敢不躬親襦袴提於手韋弦佩在紳敢辭
稱俗吏且願活疲民常未徵黃霸湖猶借
宼恂愧無鐺脚政徒忝犬牙鄰制詔誇黃
絹詩篇占白蘋銅符抛不得瓊樹見無因
警寐鐘傳夜催衙鼓報晨唯知對胥吏未
暇接親賓色變雲迎夏聲殘鳥過春麥風
非逐扇梅雨異隨輪武寺山如故王樓月
自新池塘閑長草絲竹廢生塵暑遣燒神
酎晴教㬠舞茵待還公事了亦擬樂吾身
題籠鶴
經旬不飲酒踰月未聞歌豈是風情少其
如塵事多虎丘慙客問娃館妬人過莫笑
籠中鶴相看去幾何
答客問杭州
為我踟蹰停酒盞與君約略說杭州山名
天竺堆青黛湖號錢塘寫綠油大屋簷多
裝鴈齒小航船亦畫龍頭所嗟水路無三
百官繫何因得再遊
登閶門閑望
閶門四望鬱蒼蒼始覺州雄土俗強十萬
夫家供課税五千子弟守封疆闔閭城碧
鋪秋草烏鵲橋紅帶夕陽處處樓前飄管
吹家家門外泊舟航雲埋虎寺山藏色月
耀娃宮水放光曾賞錢塘嫌茂苑今來未
敢若誇張
代諸妓贈送周判官
妓筵今夜别姑蘇客棹明朝向鏡湖莫汎
扁舟尋范蠡且隨五馬覓羅敷蘭亭月破
能迴否娃館秋凉却到無好與使君為老
伴歸來休染白髭鬚
秋寄微之十二韻
娃館松江北稽成浙水東屈君為長吏伴
我作衰翁旌旆知非遠烟雲望不通忙多
對酒榼興少閱詩筒淡白秋來日疎涼雨
後風餘霞數片綺新月一張弓影滿衰桐
樹香凋晚蕙叢飢啼春榖鳥寒怨絡絲蟲
覽鏡頭雖白聽歌耳未聾老愁從自遣醉
笑與誰同清旦方堆案黃昏始退公可憐
朝暮景銷在兩衙中
池上早秋
荷芰綠參差新秋水滿池早涼生北檻殘
照下東籬露飽蟬聲懶風乾柳意衰過潘
二十歲何必更愁悲
郡西亭偶詠
常愛西亭面北林公私塵事不能侵共閑
作伴無如鶴與老相隨秪有琴莫遣是非
分作界須教吏隱合爲心可憐此道人皆
見但要修行功用深
故衫
闇淡緋衫稱老身半披半曳出朱門袖中
吳郡新詩本襟上杭州舊酒痕殘色過梅
看向盡故香因洗嗅猶存曾經爛漫三年
著欲棄空箱似少恩
郡中夜聽李山人彈三樂
風琴秋拂匣月戶夜開關榮啟先生樂姑
蘇太守閑傳聲千古後得意一時間却怪
鍾期耳唯聽水與山
東城桂三首并序
蘇之東城古吳都城也今為之樵牧場有
桂一株生乎城下惜其不得地因賦三絶
句以唁之
子墮夲從天竺寺盤根今在闔閭城當時
應逐南風落落向人間取次生
霜雪壓多雖不死荊榛長疾欲相埋長憂
落在樵人手賣作蘇州一束柴
遥知天上桂華孤試問常娥更要無月宫
幸有閑田地何不中央種兩株
聞行簡恩賜章服喜成長句寄之
吾年五十加朝散爾亦今年賜服章齒髮
恰同知命歲官銜俱是客曹郎榮傳錦帳
花聮萼彩動綾袍鴈趁行大抵著緋宜老
大莫嫌秋鬢數莖霜
喚笙歌
露墜萎花槿風吹敗葉荷老心歡樂少秋
眼感傷多芳歲今如此衰翁可奈何猶應
不如醉試遣喚笙歌
對酒吟
一抛學士筆三佩使君符未換銀青綬唯
添雪白鬚公門衙退掩妓席客來鋪履舄
從相近謳吟任所須金銜嘶五馬鈿帶舞
雙姝不得當年有猶勝到老無合聲歌漢
月齊手拍吳歈今夜還先醉應煩紅袖扶
偶飲
三盞醺醺四體融妓亭簷下夕陽中千聲
方響敲相續一曲雲和戞未終今日心情
如往日秋風氣味似春風唯憎小吏樽前
報道去衙時水五筒
早發赴洞庭舟中作
閶門曙色欲蒼蒼星月高仾宿水光棹舉
影搖燈燭動舟移聲拽管絃長漸看海樹
紅生日遥見包山白帶霜出郭已行十五
里唯銷一曲慢霓裳
宿湖中
水天向晚碧沈沈樹影霞光重疊深浸月
冷波千頃練苞霜新橘萬株金幸無案牘
何妨醉縱有笙歌不廢吟十隻畫船何處
宿洞庭山脚太湖心
揀貢橘書情
洞庭貢橘揀宜精太守勤王請自行珠顆
形容隨日長瓊漿氣味得霜成登山敢惜
駑駘力望闕難伸螻蟻情疎賤無由親跪
獻願憑朱實表丹誠
夜泛陽塢入明月灣即事寄崔湖州
湖山處處好淹留最愛東灣北塢頭掩映
橘林千點火泓澄潭水一盆油龍頭畫舸
銜明月鵲脚紅旗蘸碧流爲報茶山崔太
守與君各是一家遊
泛太湖書事寄微之
烟渚雲帆處處通飄然舟似入虚空玉杯
淺酌廵初匝金管徐吹曲未終黃夾纈林
寒有葉碧琉璃水淨無風避旗飛鷺翩翻
白驚鼓跳魚拔刺紅澗雪壓多松偃蹇巖
泉滴久石玲瓏書爲故事留湖上吟作新
詩寄浙東軍府威容從道盛江山氣色定
知同報君一事君應羡五宿澄波皓月中
題新館
曾為白社羇遊子今作朱門醉飽身十萬
戶州尤覺貴二千石祿敢言貧重裘每念
單衣士兼味常思旅食人新館寒來多少
客欲迴歌酒煖風塵
西樓喜雪命宴
宿雲黃慘澹曉雪白飄颻散麵遮槐市堆
花壓柳橋四郊鋪縞素萬室甃瓊瑶銀榼
攜桑落金爐上麗樵光迎舞妓動寒近醉
人銷歌樂雖盈耳慙無五袴謠
新栽梅
池邊新種七株梅欲到花時點檢來莫怕
長洲桃李妬今年好爲使君開
酬劉和州戲贈
錢塘山水接蘇臺兩地褰帷愧不才政事
素無爭學得風情舊有且將來雙蛾解珮
啼相送五馬鳴珂笑却廻不似劉郎無景
行長抛春恨在天台
戲和賈常州醉中二絶句
聞道毗陵詩酒興近來積漸學姑蘇罨頭
新令從偷去刮骨清吟得似無
越調管吹留客曲吳吟詩送煖寒杯娃宫
無限風流事好遣孫心暫學來
歲暮寄微之三首
微之久别能無歎知退書稀豈免愁甲子
百年過半後光隂一歲欲終頭池冰曉合
膠船底樓雪晴銷露瓦溝自覺歡情隨日
减蘇州心不及杭州
白頭歲暮苦相思除却悲吟無可爲枕上
從妨一夜睡燈前讀盡十年詩龍鍾校正
騎驢日顦顇通江司馬時若並如今是全
活紆朱拖紫且開眉
榮進雖頻退亦頻與君才命不調勻若不
九重中掌事即湏千里外抛身紫垣南北
廳曾對滄海東西郡又鄰唯欠結廬嵩洛
下一時歸去作閑人
歲日家宴戲示弟姪等兼呈張侍御
二十八丈殷判官二十三兄
弟妹妻孥小姪甥嬌癡弄我助歡情歲盞
後推藍尾酒春盤先勸膠牙餳形骸老倒
雖堪歎骨肉團圓亦可榮猶有誇張少年
處笑呼張丈喚殷兄
正月三日閑行
黃鸝巷口鸎欲語烏鵲河頭冰欲銷綠浪
東西南北水紅欄三百九十橋鴛鴦蕩漾
雙雙翅楊柳交加萬萬條借問春風來早
晚秖從今日到明朝
夜歸
逐勝移朝宴留歡放晚衙賓寮多謝客騎
從半吳娃到處銷春景歸時及月華城隂
一道直燭熖兩行斜東吹先催柳南霜不
殺花臯橋夜沽酒燈火是誰家
自歎
豈獨年相迫兼為病所侵春來痰氣動老
去嗽聲深眼暗猶操筆頭班未挂簪因循
過日月眞是俗人心
郡中閑獨寄微之及崔湖州
少年賓旅非吾輩晚歲簪纓束我身酒散
更無同宿客詩成長作獨吟人蘋洲會面
知何日鏡水離心又一春兩處也應相憶
在官高年長少情親
小舫
小舫一艘新造了輕裝梁柱麗安蓬深坊
静岸遊應遍淺水仾橋去盡通黃柳影籠
隨棹月白蘋香起打頭風慢牽欲傍櫻桃
泊借問誰家花最紅
馬墜強出贈同座
足傷遭馬墜腰重倩人擡秖合䆫間卧何
因花下來坐依桃葉妓行呷地黃杯強出
非他意東風落盡梅
夜聞賈常州崔湖州茶山境會想羡
歡宴因寄此詩
遥聞境會茶山夜珠翠歌鍾俱遶身盤下
中分兩州界燈前合作一家春青娥逓舞
應爭妙紫笋齊嘗各闘新自歎花時北䆫
下蒲黃酒對病眠人
酬微之開拆新樓初畢相報未聮見
戲之作
海山鬱鬱石稜稜新豁高居正好登南臨
贍郡三千界東對蓬宮十二層報我樓成
秋望月把君詩讀夜廻燈無妨却有他心
眼粧點亭臺即不能
病中多雨逢寒食
水國多隂常懶出老夫饒病愛閑眠三旬
卧度鸎花月一半春銷風雨天薄暮何人
吹觱篥新晴幾處縛鞦韆綵繩芳樹長如
舊唯是年年換少年
清明夜
好風朧月清明夜碧砌紅軒刺史家獨遶
迴廊行復歇遥聽絃管暗看花
蘇州柳
金谷園中黃嫋娜曲江亭畔碧毶娑老來
處處遊行徧不似蘇州柳最多絮撲白頭
條拂面使君無計奈春何
三月二十八日贈周判官
一春惆悵殘三日醉問周郎憶得無柳絮
送人鶯勸酒去年今日别東都
偶作
紅杏初生葉青梅已綴枝闌珊花落後寂
寞酒醒時坐悶低眉久行慵舉足遲少年
君莫怪頭白自應知
重答劉和州
分無佳麗敵西施敢有文章替左司隨分
笙歌聊自樂等閑篇詠被人知花邊妓引
尋香徑月下僧留宿劒池可惜當時好風
景吳王應不解吟詩
奉送三兄
少年曾管二千兵晝聽笙歌夜斫營自反
丘園頭盡白每逢旗鼓眼猶明杭州暮醉
連牀卧吳郡春遊並馬行自愧阿連官職
慢秖教兄作使君兄
城上夜宴
留春不住登城望惜夜相將秉燭遊風月
萬家河兩岸笙歌一曲郡西樓詩聽越客
吟何苦酒被吳娃勸不休從道主人都是
夢夢中歡笑亦勝愁
重題小舫贈周從事兼戲微之
細蓬青篾織魚鱗小眼紅䆫儭麴塵闊狹
纔容從事座高仾恰稱使君身舞筵湏揀
腰輕女仙棹難勝骨重人不似鏡湖廉使
出高檣大艑閙驚春
吳櫻桃
含桃最說出東吳香色鮮穠氣味殊洽恰
舉頭千萬顆婆娑拂面兩三株鳥偷飛處
銜將火人摘爭時蹋破珠可惜風吹兼雨
打明朝後日即應無
春盡勸客酒
林下春將盡池邊日半斜櫻桃落砌顆夜
合隔簾花嘗酒留閑客行茶使小娃殘杯
勸不飲留醉向誰家
仲夏齋居偶題八韻寄微之及崔湖
州
腥血與葷𬞞停來一月餘肌膚雖瘦損方
寸任清虚體道通宵坐頭慵隔日梳眼前
無俗物身外即僧居水榭風來遠松廊雨
過初褰簾放巢鷰投食施池魚久别閑遊
伴頻勞問疾書不知湖與越吏隱興何如
官宅
紅紫共紛紛祗承老使君移舟木蘭棹行
酒石榴裙水色䆫䆫見花香院院聞戀他
官舍住雙鬢白如雲
六月三日夜聞蟬
荷香清露墜柳動好風生微月初三夜新
蟬第一聲乍聞愁北客静聽憶東亰我有
竹林宅别來蟬再鳴不知池上月誰撥小
船行
蓮石
青石一兩片白蓮三四枝寄將東洛去心
與物相隨石倚風前樹蓮栽月下池遥知
安置處預想發榮時領郡來何遠還鄕去
已遲莫言千里别歲晚有心期
眼病二首
散亂空中千片雪蒙籠物上一重紗縱逢
晴景如看霧不是春天亦見花僧說客塵
來眼界醫言風眩在肝家兩頭治療何曾
差藥力微茫佛力賖
又一首
眼臓損傷來已久病根牢固去應難醫師
盡勸先停酒道侶多教早罷官案上謾鋪
龍樹論合中虚貯決明丸人間方藥應無
益爭得金篦試刮看
題東武丘寺六韻
香刹看非遠祗園入始深龍蟠松矯矯玉
立竹森森怪石千僧坐靈池一劒沉海當
亭兩面山在寺中心酒熟憑花勸詩成倩
鳥吟寄言軒冕客此地好抽簪
夜遊西武丘寺八韻
不猒西丘寺閑來即一過舟船轉雲島樓
閣出烟蘿路入青松影門臨白月波魚跳
驚秉燭猿戲怪鳴珂搖曳雙紅旆娉婷十
翠娥香花助羅綺鍾𣑽避笙歌領郡時將
久遊山數幾何一年十二度非少亦非多
詠懷
蘇杭自昔稱名郡牧守當今最好官兩地
江山蹋得遍五年風月詠將殘幾時酒盞
曾抛却何處花枝不把看白髮滿頭歸得
也詩情酒興漸闌珊
重詠
日覺雙眸暗年驚兩鬢蒼病應無處避老
更不宜忙徇俗心情少休官道理長今秋
歸去定何必重思量
百日假滿
心中久有歸田計身上都無濟世才長告
初從百日滿故鄕元約一年迴馬辭轅下
頭高舉鶴出籠中翅大開但拂衣行莫迴
顧的無官職趁人來
九日寄微之
眼暗頭風事事妨遶籬新菊為誰黃閑遊
日久心慵倦痛飲年深肺損傷吳郡兩迴
逢九月越州四度見重陽怕飛杯酒多分
數猒聽笙歌舊曲章蟋蟀聲寒初過雨茱
萸色淺未經霜去秋共數登高會又被今
年減一場
題報恩寺
好是清涼地都無繫絆身晚晴宜野寺秋
景屬閑人淨石堪敷坐寒泉可濯巾自慙
容鬢上猶帶郡庭塵
晚起
卧聽鼕鼕衙鼓聲起遲睡足長心情華簪
脫後頭雖白堆案抛來眼校明閑上籃轝
乘興出醉迴花舫信風行明朝更濯塵纓
去聞道松江水最清
自思益寺次楞伽寺作
朝從思益峯遊後時到楞伽寺歇時照水
姿容雖已老上山䈥力未全衰行逢禪客
多相問坐倚漁舟一自思猶去懸車十五
載休官非早亦非遲
松江亭攜樂觀漁宴宿
震澤平蕪岸松江落葉波在官常夢想為
客始經過水面排罾網船頭蔟綺羅朝盤
鱠紅鯉夜燭舞青娥鴈斷知風急潮平見
月多繁絲與促管不解和漁歌
宿靈巖寺上院
高高白月上青林客去僧歸獨夜深葷血
屏除唯對酒歌鐘放散秪留琴更無俗物
當人眼但有泉聲洗我心最愛曉亭東望
好太湖烟水綠沉沉
酬别周從事二首
腰痛拜迎人客倦眼昏勾押簿書難辭官
歸去緣衰病莫作陶潛范蠡看
洛下田園久抛擲吳中歌酒莫留連嵩陽
雲樹伊川月已校歸遲四五年
武丘寺路
自開山寺路水陸往來頻銀勒牽驕馬花
船載麗人芰荷生欲遍桃李種仍新好住
湖堤上長留一道春
齊雲樓晚望偶題十韻兼呈馮侍御
周殷二恊律
潦倒宦情盡蕭條芳歲闌欲辭南國去重
上北城看複疊江山壯平鋪井邑寬人稠
過楊府坊閙半長安插霧峯頭没穿霞日
脚殘水光紅漾漾樹色綠漫漫約略留遺
愛殷勤念舊歡病抛官職易老别友朋難
九月全無熱西風亦未寒齊雲樓北面半
日凭欄杆
吳宫詞
澹紅花帔淺檀蛾睡臉初開似剪波坐對
珠籠閑理曲琵琶鸚鵡語相和
河亭晴望
風轉雲頭斂烟銷水面開晴虹橋影出秋
鴈櫓聲來郡静官初罷鄕遥信未廻明朝
是重九誰勸菊花杯
留别微之
干時久與本心違悟道深知前事非猶痛
勞形辭郡印那將趁伴著朝衣五千言裏
教知足三百篇中勸式微少室雲邊伊水
畔比君校老合先歸
自喜
自喜天教我少緣家徒行計兩翩翩身兼
妻子都三口鶴與琴書共一船僮僕减來
無冗食資粮筭外有餘錢攜將貯作丘中
費猶免飢寒得數年
武丘寺路宴留别諸妓
銀泥裙映錦障泥畫舸停橈馬蔟蹄清管
曲終鸚鵡語紅旗影動䮂䮧嘶漸銷醉色
朱顔淺欲語離情翠黛低莫忘使君吟詠
處女墳湖北虎丘西
江上對酒二首
酒助疎頑性琴資緩慢情有慵將送老無
智可勞生忽忽忘機坐倀倀任運行家鄕
安處是那獨在神亰
又一首
久貯滄浪意初辭桎梏身昏昏常帶酒默
默不應人坐穏便箕踞眠多愛欠伸客來
存禮數始著白綸巾
望亭驛酬别周判官
何事出長洲連宵飲不休醒應難作别歡
漸少於愁燈火穿村市笙歌上驛樓何言
五十里已不屬蘇州
見小姪龜兒詠燈詩并臘娘製衣因
寄行簡
已知臘子能裁服復報龜兒解詠燈巧婦
才人常薄命莫教男女苦多能
酒筵上答張居士
但要前塵減無妨外相同雖過酒肆上不
離道場中絃管聲非實花鈿色是空何人
知此義唯有淨名翁
鸚鵡
隴西鸚鵡到江東養得經年觜漸紅常恐
思歸先剪翅每因餧食暫開籠人憐巧語
情雖重鳥憶高飛意不同應似朱門歌舞
妓深藏牢閉後房中
聽琵琶妓彈略略
腕軟撥頭輕新教略略成四絃千遍語一
曲萬重情法向師邊得能從意上生莫欺
江外手别是一家聲
寫新詩寄微之偶題卷後
寫了吟看滿卷愁淺紅牋紙小銀鉤未容
寄與微之去已被人傳到越州
寶曆二年八月三十日夜夢後作
塵纓忽解誠堪喜世網重來未可知莫忘
全吳館中夢嶺南泥雨步行時
與夢得同登棲靈塔
半月悠悠在廣陵何樓何塔不同登共憐
䈥力猶堪在上到棲靈第九層
夢蘇州水閣寄馮侍御
楊州驛裏夢蘇州夢到花橋水閣頭覺後
不知馮侍御此中昨夜共誰遊
喜罷郡
五年兩郡亦堪嗟偷出遊山走看花自此
光隂為已有從前日月屬官家樽前免被
催迎使枕上休聞報坐衙睡到午時歡到
夜迴看官職是泥沙
答次休上人
姓白使君無麗句名休座主有新文禪心
不合生分别莫愛餘霞嫌碧雲
白氏文集卷第五十四
