白氏文集卷第四十四
奏狀四表附(凡十七首)
為宰相賀赦表
爲宰相請上尊號第二表
爲宰相讓官表
爲宰相賀雨表
爲宰相賀殺賊表
賀雲生不見日蝕表
爲崔相陳情表
忠州剌史謝上表
賀平淄青表
賀上尊號後大赦表
杭州剌史謝上表
爲宰相謝恩賜酒脯餅果等狀
爲宰相謝恩賜吐蕃信物銀器錦綵等
狀
爲叚相謝恩賜設及酒脯等狀
爲叚相謝借飛龍馬狀
爲叚相謝手詔及金刀狀
爲宰相謝官表
爲宰相賀赦表長慶元年正月就
南郊撰進
臣某等言伏奉今日制書大赦天下者臣
與百執事奉揚宣布與億兆衆蹈舞歡呼
自天降和率土同慶臣等誠歡誠忭頓首
頓首伏惟皇帝陛下出震御極建元發號
大明升而六合曉一氣熏而萬物春肆眚
措刑滌瑕蕩穢凡在圓首納扵歡心矧又
祗祀天地孝享宗廟蠲減租責策徵賢良
褒德及先賞功延嗣敬賓養老念舊睦親
生人之積弊盡除有國之頽綱必舉况陛
下承二百祀鴻業之重纂十一聖耿光之
初始奉嚴禋新開寶曆天下之目專專然
觀陛下之動天下之耳顒顒然聽陛下之
言斯則陛下出一言不終日必達於朝野
舉一事不浹辰必聞於華夷當疲人求安
思理之秋是陛下敬始慎徽之日苟行一
善則可以動人聽而式歌舞况具衆美信
足以感人心而致和平康哉可期天下幸
甚臣等謬居重位幸屬鴻休慙竊股肱喜
深骨髓歡欣悚躍倍萬常情無任鼓舞慶
幸之至
為宰相請上尊號第二表
臣某等言今月二十四日臣等巳陳表章
請上尊號愚誠雖懇聖鑒未迴蹐地跼天
不勝大願臣等誠惶誠恐頓首頓首臣聞
大道者無求於物物尊而不辭至公者非
欲其名名生而不讓故與天合德不辭故
率土歸心斯所謂應乎天而順乎人者也
伏惟皇帝陛下嗣興一德綂牧萬方致時
俗之和平納生靈於富夀金革已偃銷七
十載之厲階玉燭方調啓一千年之聖運
天人合應書軌混同而鴻名未加盛典猶
缺華夷失望史策無光此誠君上之謙然
亦臣下之罪也今臣所以上稽天意下酌
人情再黷皇明重陳丹慊臣謹按書曰思
作睿睿作聖又曰乃聖乃神乃武乃文經
曰明王以孝治天下凡此五者歷觀列辟
雖甚盛德莫能兼之伏以陛下自即大位
及此二年無巾車汗馬之勞而坐平鎮冀
無亡弓遺鏃之費而立定幽燕仁和一薰
獷驁盡化可不謂睿文乎削平天下震耀
八荒北虜求婚以禀命西戎乞盟而納欵
威靈四及奔走來賓可不謂神武乎陛下
以萬乘之尊四海之富供養長樂道光化
成推而置之可塞天地可不謂孝德乎故
臣等敢冒死稽首上尊號曰睿文神武孝
德伏惟陛下略撝謙之小節弘祖宗之大
猷惟十一聖在天豈忘繼其志以億兆人
為子寧忍阻其心特迴宸衷俯受徽號在
玄功不為主宰於盛德有所形容煥乎大
哉垂裕無極此實天下之幸甚非獨臣之
幸也臣等無任誠願懇禱之至
為宰相讓官表
臣某言伏奉今日制書授臣某官同中書
門下平章事者寵擢非次憂惶失圖蹐地
跼天不知所措臣某誠兢誠惕頓首頓首
臣聞上理隂陽下平法度外撫夷狄内親
黎元使百官各修其職一物不失其所此
宰相之任也臣有何功德有何才能越次
超倫忽承此命下乖人望上紊朝經致寇
速尤無甚於此臣謬因文學忝列班行先
朝乏人擢居内職星霜屢改爵秩驟加未
逾十年忽登相位名浮於實任過其才豈
唯覆餗是憂實累知人之鑒况陛下肇開
曆數將致升平輔弼之臣尤宜慎擇臣粗
知古今敢言本末樞衡要地初不得人則
理化勞心終無成日此所以重陳手䟽再
瀝血誠乞迴此官别授能者臣若得請便
不負恩情見於辭非敢飾讓皇天白日實
鑒臣心無任懇欵屛營之至謹奉表陳讓
以聞
為宰相賀雨表
臣某言臣聞聖明在上刑政叶中則天地
氣和風雨時若常聞其語今見其時臣某
等誠歡誠躍頓首頓首臣伏以隂陽氣數
盈縮相隨去秋多霖今春少雨宿麥猶茂
農功未妨陛下念物憂人先時戒事靡神
不舉有感必通故雲出于山月離于畢初
灑塵以霡霂漸破塊而霶&KR3632;圃囿田疇無
不霑足雨之所致臣知其由自上而來雖
因天降從中而得實與心期發於若厲之
誠散作如膏之澤凡在率土孰不懽心臣
等位忝鈞衡職乖爕理仰隂陽而增懼顧
霖雨而懷慙無任兢惕之至
爲宰相賀殺賊表
臣某等言伏承某道逆賊某乙某月某日
已被某殺戮訖皇靈震耀兇孽梟夷率土
普天歡呼鼓舞臣等誠喜誠忭頓首頓首
臣聞亂臣賊子阻兵干紀者明則有天討
幽則有鬼誅遲速之間罔不殱殄伏惟文
武孝德皇帝陛下君臨八表子育群生合
天覆地載之德順春生秋殺之令宿寇遺
孽闇然銷亡四海九州廓然清晏逆賊某
乙一介賤隷兩河叛人苞藏禍心竊弄凶
器戕害主帥虔劉善良幕鷰鼎魚偷活頃
剋顚木之餘枿痤疽之遺種斧斨欲加而
先折鍼石未攻而自潰不有弔伐孰知德
威不有妖氛孰知神筭則天下之心有以
知順存逆亡其猶影響者也臣伏以某乙
既已斬首某乙將何保身若不乞降即應
生變輔之或在車則相依皮既不存毛將
安附况我乘破竹彼繼覆車止戈之期翹
足可待無任喜慶忭躍之至
賀雲生不見日蝕表為宰相作
臣某等言臣聞堯湯之逢水旱隂陽定數
也宋景之感熒惑天人相應也蓋天地大
綂不能無災皇王至誠可以銷慝嘗聞此
說今偶其時臣等誠欣誠幸頓首頓首伏
見司天臺奏今月一日太陽虧者陛下舉
舊章下明詔避正殿降常服禮行於巳心
禱于天天且不違物寧無應况正陽月朔
亭午時中和氣周流密雲布護蒙然暫蔽
赫矣復明屏翳朝隮但驚若煙之涌曜靈
晝掩不見如月之初所謂誠至於中而感
通於上者也臣等敢不再陳事理重考徵
祥三光忌盈必有時蝕萬物莫覩與無災
同慶生交感之間喜浹照臨之内雖卿雲
五色瑞景再中除沴致祥曾何足比百辟
伏賀萬人仰觀事彰大鑒孔明道配日新
其德臣等幸遭昌運謬荷殊私皆乏濟時
之才同居待罪之地日月薄蝕自慙燮理
無功山川出雲實頼聖明有感感賀忻戴
倍萬常情無任忭躍竦踴之至
為崔相陳情表
臣植言臣有情事久未敢言今輒陳露伏
增戰灼臣亡父某官亡妣某氏是臣本生
亡伯某官某贈某官臣今承後建中初德
宗皇帝念臣亡伯位高無後以猶子之義
命臣繼紹仍賜臣名嗣襲雖移孝思則在
上荷君命永承繼絶之宗中奪私恩遂阻
劬勞之報歲月曠久情禮莫申自去年已
來累有慶澤凡在朝列再蒙追榮或有陳
乞皆許迴授况臣猥當寵擢謬陟台階爵
禄之榮實有踰於同輩顯揚之命獨未及
於先人飲泣茹悲哀慙兩極臣今請以在
身官秩并前後合叙勲封特乞聖慈迴充
追贈儻允所請無幸於斯則臣烏鳥之心
猶再生而展養犬馬之力誓萬死以酬恩
蹐地仰天不勝感咽披陳誠懇煩黷宸嚴
無任惶懼激切之至謹奉表陳露以聞
忠州刺史謝上表
臣某言臣以去年十二月二十日伏奉勑
旨授臣忠州刺史以今月二十八日到本
州當日上訖殊恩特奬非次昇遷感戴驚
惶隕越無地臣誠喜誠懼頓首頓首臣性
本疎愚識惟褊狹早蒙採錄擢在翰林僅
歷五年每知塵忝竟無一事上答聖明及
移秩宫寮卑冗疎賤不能周慎自取悔尤
猶蒙聖慈曲賜容貸尚加禄食出佐潯陽
一志憂惶四年循省晝夜飲食未嘗敢安
負霜枯葵雖思向日委風黃葉敢望霑春
豈意天慈忽加詔命特從佐郡寵授專城
喜極魂驚感深泣下方今淮蔡底定兩河
又寧臣得爲昇平之人遭遇已極况居符
竹之寄榮幸實多誓當負刺慎身履冰厲
節下安凋瘵上副憂勤未死之間斯展微
效跼身地遠仰首天高蟻螻之誠伏希怜
察無任感激懇欵彷徨之至謹遣某官某
乙奉表陳謝以聞臣某誠惶誠恐頓首頓
首謹言元和十四年三月二十八日
賀平淄青表
臣某言伏見二月二十二日制書逆賊李
師道已就梟戮者皇靈有截睿筭無遺妖
氛廓清遐邇慶幸臣某誠歡誠喜頓首頓
首臣聞亂常干紀天殛神誅李師道苞藏
禍心暴露逆節罪盈惡稔衆叛親離未勞
師徒自取擒戮伏惟睿聖文武皇帝陛下
文經天地武定華夷凡是猖狂無不誅剪
兩河清晏四海會同昇平之風實自此始
臣名參共理職忝分憂忭舞歡呼倍萬常
品守官有限不獲稱慶闕庭無任慶快踊
躍之至謹具奏聞謹奏元和十四年四
月九日
賀上尊號後大赦天下表
臣某言伏奉七月十三日制書大赦天下
跪捧宣布蹈舞歡呼自天降休率土同慶
臣聞玄功盛德非鴻名不能形容物厲人
疵非皇澤不能滌蕩自非上聖莫能兼之
伏惟元和聖文神武法天應道皇帝陛下
纂承大業子育群生信及豚魚威殱梟獍
削平寰海混一車書億兆一心願崇大號
從人欲而俯膺盛禮賜時和而廣洽皇恩
蠲減賦租收拔淹滯命黜陟而別能否開
諫議而策賢良宿弊必除舊章咸舉帝王
能事盡集於今凡在生靈孰不幸甚臣謬
當委擢職在頒條忭躍之誠倍萬常品限
以守官不獲稱慶闕庭無任慶忭之至
杭州刺史謝上表
臣某言去七月十四日蒙恩除授杭州刺
史屬汴路未通取襄漢路赴任水陸七千
餘里晝夜奔馳今月一日到本州當日上
任訖上分憂寄内省庸虚仰天戴恩跼地
失次臣某臣謬因文學忝厠班行自先朝
黜官已來六年放棄逢陛下嗣位之後數
月徵還生歸帝京寵在郎署不踰年擢知
制誥未周歲正授舍人出泥登霄從骨生
肉唯有一死擬將報恩旋屬方隅不寧朝
廷多事當陛下旰食宵衣之日是微臣輸
肝寫膽之時雖進獻愚衷或期有補而退
思事理多不合宜臣猶自知况在天鑒忝
非土木如履冰泉合當鼎鑊之誅尚忝藩
宣之寄才小官重恩深責輕欲答生成未
知死所唯當夙興夕惕焦思苦心恭守詔
條勤䘏人庶下蘇凋瘵上副憂勤萬分之
恩莫酬一二仰天舉首望闕馳心葵藿之
志徒傾螻蟻之誠難達無任感恩激切之
至謹奉表稱謝以聞長慶二年
為宰相謝恩賜酒脯餅果等狀
右中使某奉宣聖旨賜臣等前件物等俯
僂受賜竦躍荷恩天酒來以分甘御羞降
而示惠臣等省躬知感因物言情寵過加
籩懼多尸素之責榮同置醴慙無麴糵之
功徒瀝丹誠豈酬玄造
為宰相謝恩賜吐蕃信物銀器錦綵
等狀
右臣等材愧庸虚職叨輔弼遇天下削平
之日當西戎即叙之時遂使殊方致兹遠
物此皆率由玄化感慕皇風人臣既絶外
交問遺敢言已有今蒙重賜益荷聖慈况
來自外夷知德廣之所及降從中旨仰恩
深而不勝感戴慙惶倍萬常品
為叚相謝恩賜設及酒脯等狀
伏蒙聖慈特加寵錫珍羞出於内府旨酒
降於上尊捧戴歡榮不知所措臣久叨台
鼎新忝節旄勤勞無展於股肱醉飽有慙
於口腹
為叚相謝借飛龍馬狀
伏以出從内厩行及中塗假飛龍之駿駒
代跛鼈之蹇步執鞭拜命借馬喻身取其
戀主之心以表為臣之節恩深易感情懇
難陳
爲叚相謝手詔及金刀狀
詔賜累加慙惶交集寵來天上感動人間
且金藴其堅奉之而永貞王度刀宣其利
操之而遠耀天威豈唯佩作身榮實可藏
爲家寶况臣望闕漸遠受恩轉多比堅而
報國有時效死而殺身無地
爲宰相謝官表爲微之作
臣某言伏奉今月日制書授臣守本官同
中書門下平章事者殊常之命非望之恩
出自宸衷加扵凡陋竦駭震越不知所為
臣伏惟近例宰相上後合獻表陳謝臣今
所獻與衆不同伏惟聖慈特賜留聽臣伏
聞玄宗即位之初命姚元崇為宰相元崇
欲救時弊獻事十條未得請間不立相位
玄宗明聖盡許行之遂致太平實由於此
陛下視今日天下何如開元天下微臣自
知才用亦遠不及元崇若又僶俛安懷因
循保位不惟恩德是負實亦軍國可憂臣
欲候坐對時便陳當今切事下救時弊上
酬君恩臣之誓心為日久矣陛下許行則
進不許則退進退之分斷之不疑敢於事
前先此陳啓况臣才本庸淺遭遇盛明天
心自知不因人進擢居禁署訪以密謀恩
奬太淺讒謗並至雖内省行事無所愧心
然上黷宸聽合當死責豈意憐察曲賜安
全螻蟻之生得自兹日今越流輩授以台
衡拔於萬死之中致在九霄之上捫心撫
已審分量恩陛下猶不以衆人之心待臣
臣豈敢以衆人之心事上皇天白日實鑒
臣心得獻前言雖死無恨無任感恩懇欵
之至
白氏文集卷第四十四
