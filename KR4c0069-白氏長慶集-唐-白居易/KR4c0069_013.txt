白氏文集卷第十三
律詩五言七言自兩韻至一百
韻凡九十九首
代書詩一百韻寄微之
憶在貞元歲初登典校司身名同日授心
事一言知肺腑都無隔形骸兩不羈疎狂
屬年少閑散為官卑分定金蘭契言通藥
石規交賢方汲汲友直每偲偲有月多同
賞無杯不共持秋風拂琴匣夜雪卷書帷
高上慈恩塔幽尋皇子陂唐昌玉蘂會崇
敬牡丹期笑勸遷辛酒閑吟短李詩儒風
愛敦質佛理尚玄師度日曾無悶通宵靡
不為雙聲聮律句八面對宫棋往往遊三
省騰騰出九逵寒銷直城路春到曲江池
樹暖枝條弱山晴彩翠奇峯攅石綠點柳
宛麴塵絲岸草烟鋪地園花雪壓枝早光
紅照耀新溜碧逶迆幄幕侵堤布盤筵占
地施徵伶皆絶藝選妓悉名姬鉛黛凝春
態金鈿耀水嬉風流誇墜髻時世鬭啼眉
密坐隨歡促華樽逐勝移香飄歌袂動翠
落舞釵遺籌插紅螺椀觥飛白玉巵打嫌
調笑易飲訝卷波遲殘席諠譁散歸鞍酩
酊騎酡顔烏帽側醉袖玉鞭垂紫陌傳鐘
鼓紅塵塞路岐幾時曾暫别何處不相隨
荏苒星霜換廻環節候推兩衙多請假三
考欲成資運偶千年聖天成萬物宜皆當
少壯日同惜盛明時光景嗟虚擲雲霄竊
闇闚攻文朝矻矻講學夜孜孜策目穿如
札毫鋒銳若錐繁張獲鳥網堅守釣魚坻
並受䕫龍薦齊陳晁董詞萬言經濟略三
道太平基中第爭無敵專場戰不疲輔車
排勝陣掎角搴降旗雙闕紛容衞千僚儼
等夷恩隨紫泥降名向白麻披既在高科
選還從好爵縻東垣君諫諍西邑我驅馳
再喜登烏府多慙侍赤墀官班分内外遊
處遂參差每列鵷鸞序偏瞻獬豸姿簡威
霜凜冽衣彩繡葳蕤正色摧強禦剛腸嫉
喔咿常憎持禄位不擬保妻兒養勇期除
惡輸忠在滅私下韝驚鷰雀當道懾狐狸
南國人無怨東臺吏不欺理冤多定國切
諫甚辛毗造次行於是平生志在兹道將
心共直言與行兼危水闇波飜覆山藏路
險巇未為明主識巳被倖臣疑木秀遭風
折蘭芳遇霰萎千鈞勢易壓一柱力難支
騰口因成痏吹毛遂得疵憂來吟貝錦謫
去詠江蘺邂逅塵中遇殷勤馬上辭賈生
離魏闕王粲向荆夷水過清源寺山經綺
季祠心搖漢臯珮淚墮峴亭碑驛路緣雲
際城樓枕水湄思鄕多繞澤望闕獨登陴
林晚青蕭索江平綠渺瀰野秋鳴蟋蟀沙
冷聚鸕鶿官舍黃茅屋人家苦竹籬白醪
充夜酌紅粟備晨炊寡鶴摧風翮鰥魚失
水鬐闇雛啼且渴涼葉墜相思一點寒燈
滅三聲曉角吹藍衫經雨故騘馬卧霜羸
念涸誰濡沐嫌醒自歠醨耳垂無伯樂舌
在有張儀負氣衝星劒傾心向日葵金言
自銷鑠玉性肯磷緇伸屈須看蠖窮通莫
問龜定知身是患當用道為醫想子今如
彼嗟予獨在斯無聊當歲杪有夢到天涯
坐阻連襟帶行乖接履綦潤銷衣上霧香
散室中芝念遠緣遷貶驚時為别離素書
三往復明月七盈虧舊里非難到餘歡不
可追樹依興善老草傍靜安衰前事思如
昨中懷寫向誰北村尋古栢南宅訪辛夷
此日空搔首何人共解頥病多知夜永年
長覺秋悲不飲長如醉加飡亦似飢狂吟
一千字因使寄微之
和鄭元及第後秋歸洛下閑居
勤苦成名後優遊得意間玉憐同匠琢桂
恨隔年攀山靜豹難隠谷幽鸎暫還微吟
詩引步淺酌酒開顏門迥暮臨水䆫深朝
對山雲衢日相待莫悞許身閑
與諸同年賀座主侍郎新拜太常同
宴肅尚書亭子
寵新卿典禮會盛客徵文不失遷鸎侣因
成賀鷰群池臺晴間雪冠蓋暮和雲共仰
曾攀處年深桂尚薰
東都冬日會諸同年宴鄭家林亭
盛時陪上第假日會群賢桂折應同樹鸎
遷各異年賓階紛組珮妓席儼花鈿促膝
齊貧賤差肩次後先助歌林下水銷酒雪
中天他日昇沉者無忘共此筵
叙德書情四十韻上宣歙崔中丞
元聖生乘運忠賢出應期還將稽古力助
立太平基土控吳兼越州連歙與池山河
地襟帶軍鎮國藩維廉察安江甸澄清肅
海夷股肱分外守耳目付中司楚老歌來
暮秦人詠去思望如時雨至福似歲星移
政靜民無訟刑行吏不欺撝謙驚主寵隂
德畏人知白玉慙溫色朱繩讓直辭行為
時領袖言作世蓍龜盛幕招賢士連營訓
銳師光華下鵷鷺氣色動熊羆出入麾幢
引登臨劒戟隨好風迎解榻美景待搴帷
晴野霞飛綺春郊柳宛絲城烏驚畫角江
鴈避紅旗藉草朱輪駐攀花紫綬垂山宜
謝公屐洲稱柳家詩酒氣和芳杜絃聲亂
子規分毬齊馬首列舞匝蛾眉醉惜年光
晚歡憐日影遲迴塘排玉棹歸路擁金羈
自顧龍鍾者嘗蒙噢咻之仰山塵不讓涉
海水難為身忝鄕人薦名因國士推提攜
增善價拂拭長妍姿射策端心術遷喬整
羽儀幸穿楊遠葉謬折桂高枝佩德潛書
帶銘仁闇勒肌飭躬趨館舍拜手挹階墀
霄漢程雖在風塵迹尚卑弊衣羞布素敗
屋厭茅茨養乏晨昏膳居無伏臘資盛時
貧可耻壯歲病堪嗤擢第名方立躭書力
未疲磨鉛重剸割策蹇再奔馳相馬須憐
瘦呼鷹正及飢扶搖重借便會有答恩時
和渭北劉大夫借便秋遮虜寄朝中
親友
巨鎮爲邦屏全材作國楨韜鈐漢上將文
墨魯諸生豹虎關西卒金湯渭北城寵深
初受棨威重正揚兵陣占山河布軍諳水
草行夏苗侵虎落宵遁失蕃營雲隊櫕戈
戟風行卷旆旌候空𤇺火滅氣勝鼓&KR2351;鳴
胡馬辭南牧周師罷北征迴頭問天下何
處有攙槍
題故曹王宅
甲第何年置朱門此地開山當賓閤出溪
繞妓堂廻覆井桐新長蔭䆫竹舊栽地荒
紅菡萏砌老綠莓苔捐館梁王去思人楚
客來西園飛盖處依舊月徘徊
自江陵之徐州路上寄兄弟
岐路南將北離憂弟與兄關河千里别風
雪一身行夕宿勞鄕夢晨裝慘旅情家貧
憂後事日短念前程煙鴈飜寒渚霜烏聚
古城誰怜陟岡者西楚望南荆
酬哥舒大見贈
去歲歡遊何處去曲江西岸杏園東花下
忘歸因美景樽前勸酒是春風各從微宦
風塵裏共度流年離别中今日相逢愁又
喜八人分散兩人同
和談校書秋夜感懷呈朝中親友
遙夜凉風楚客悲清砧繁漏月高時秋霜
似鬢年空長春草如袍位尚卑詞賦擅名
來巳久煙霄得路去何遲漢庭卿相皆知
巳不薦楊雄欲薦誰
感秋寄遠
惆悵時節晩兩情千里同離憂不散處庭
樹正秋風鷰影動歸翼蕙香銷故叢佳期
與芳歲牢落兩成空
春題華陽觀
帝子吹簫逐鳳皇空留仙洞號華陽落花
何處堪惆悵頭白宫人掃影堂
秋雨中贈元九
不堪紅葉青苔地又是凉風暮雨天莫怪
獨吟秋思苦比君校近二毛年
城東閑遊
寵辱憂歡不到情任他朝市自營營獨尋
秋景城東去白鹿原頭信馬行
答韋八
麗句勞相贈佳期恨有違早知留酒待悔
不趁花歸春盡綠醅老雨多紅萼稀今朝
如一醉猶得及芳菲
華陽觀桃花時招李六拾遺飲
華陽觀裏仙桃發把酒看花心自知爭忍
開時不同醉明朝後日即空枝
和友人洛中春感
莫悲金谷園中月莫歎天津橋上春若學
多情尋往事人間何處不傷人
送張南簡入蜀
昨日詔書下求賢訪陸沈無論能與否皆
起徇名心君獨南遊去雲山蜀路深
寄陸補闕
忽憶前年科第後此時雞鶴暫同群秋風
惆悵須吹散雞在中庭鶴在雲
華陽觀中八月十五日夜招友翫月
人道秋中明月好欲邀同賞意如何華陽
洞裏秋壇上今夜清光此處多
曲江憶元九
春來無伴閑遊少行樂三分减二分何况
今朝杏園裏閑人逢盡不逢君
過劉三十二故宅
不見劉君來近遠門前兩度滿枝花朝來
惆悵宣平過柳巷當頭第一家
下邽莊南桃花
村南無限桃花發唯我多情獨自來日暮
風吹紅滿地無人解惜為誰開
三月三十日題慈恩寺
慈恩春色今朝盡盡日徘徊倚寺門惆悵
春歸留不得紫藤花下漸黃昏
看渾家牡丹花戲贈李二十
香勝燒蘭紅勝霞城中最數令公家人人
散後君須看歸到江南無此花
春中與盧四周諒華陽觀同居
性情懶慢好相親門巷蕭條稱作鄰背燭
共憐深夜月踏花同惜少年春杏壇住僻
雖宜病芸閣官微不救貧文行如君尚憔
悴不知霄漢待何人
自城東至以詩代書戲招李六拾遺
青門走馬趁心期惆悵歸來巳校遲應過
唐昌玉蘂後猶當崇敬牡丹時暫遊還憶
崔先輩欲醉先邀李拾遺尚殘半月芸香
俸不作歸粮作酒資
盩厔縣北樓望山自此後詩爲畿
尉時作
一為趨走吏塵上不開顏辜負平生眼今
朝始見山
縣西郊秋寄贈馬造
紫閣峯西清渭東野煙深處夕陽中風荷
老葉蕭條綠水蓼殘花寂寞紅我厭宦遊
君失意可怜秋思兩心同
别韋蘇
百年愁裏過萬感醉中來惆悵城西别愁
眉兩不開
戲題新栽薔薇
移根易地莫憔悴野外庭前一種春少府
無妻春寂寞花開將爾當夫人
酬王十八李大見招遊山
自憐幽會心期阻復愧嘉招書信頻王事
牽身去不得滿山松雪屬他人
縣南花下醉中留劉五
百歲幾迴同酩酊一年今日最芳菲願將
花贈天台女留取劉郎到夜歸
宿楊家
楊氏弟兄俱醉卧披衣獨起下高齋夜深
不語中庭立月照藤花影上階
醉中留别楊六兄弟
春初攜手春深散無日花間不醉狂别後
何人堪共醉猶殘十日好風光
醉中歸盩厔
金光門外昆明路半醉騰騰信馬廻數日
非關王事繫牡丹花盡始歸來
遊雲居寺贈穆三十六地主
亂峯深處雲居路共踏花行獨惜春勝地
本來無定主大都山屬愛山人
和王十八薔薇澗花時有懷蕭侍御
兼見贈
霄漢風塵俱是繫薔薇花委故山深憐君
獨向澗中立一把紅芳三處心
再因公事到駱口驛
今年到時夏雲白去年來時秋樹紅兩度
見山心有愧皆因王事到山中
期李二十文略王十八質夫不至獨
宿仙遊寺
文略也從牽吏役質夫何故戀囂塵始知
解愛山中宿千萬人中無一人
酬趙秀才贈新登科諸先輩
莫羨蓬萊鸞鶴侣道成羽翼自生身君看
名在丹臺者盡是人間脩道人
過天門街
雪盡終南又欲春遙憐翠色對紅塵千車
萬馬九衢上廻首看山無一人
惜玉蘂花有懷集賢王校書起
芳意將闌風又吹白雲離葉雪辭枝集賢
讎校無閑日落盡瑤花君不知
春送盧秀才下第遊太原謁嚴尚書
未將時會合且與俗浮沉鴻養青冥翮蛟
潛雲雨心煙郊春别遠風磧暮程深墨客
投何處并州舊翰林
長安送柳大東歸
白杜羈遊伴青門遠别離浮名相引住歸
路不同歸
送文暢上人東遊
得道即無著隨緣西復東貌依年臘老心
到夜禪空山宿馴溪虎江行濾水蟲悠悠
塵客思春滿碧雲中
社日關路作
晚景函關路凉風社日天青巖新有鷰紅
樹欲無蟬愁立驛樓上厭行官堠前蕭條
秋興苦漸近二毛年
重到毓村宅有感
欲入中門淚滿巾庭花無主兩廻春軒䆫
簾幕皆依舊只是堂前欠一人
亂後過流溝寺
九月徐州新戰後悲風殺氣滿山河唯有
流溝山下寺門前依舊白雲多
歎髮落
多病多愁心自知行年未老髮先衰隨梳
落去何須惜不落終須變作絲
留别吳七正字
成名共記甲科上署吏同登芸閣間唯是
塵心殊道性秋蓬常轉水長閑
除夜宿洺州
家寄關西住身為河北遊蕭條歲除夜旅
泊在洺州
邯鄲至除夜思家
邯鄲驛裏逢冬至抱膝燈前影對身想得
家中夜深坐還應說著遠行人
冬至夜懷湘靈
豔質無由見寒衾不可親何堪最長夜俱
作獨眠人
感故張僕射諸妓
黃金不惜買蛾眉揀得如花三四枝歌舞
教成心力盡一朝身去不相隨
遊仙遊山
闇將心地出人間五六年來人怪閑自嫌
戀著未全盡猶愛雲泉多在山
見尹公亮新詩偶贈絶句
袖裏新詩十首餘吟看句句是瓊琚如何
持此將干謁不及公卿一字書
長安閑居
風竹松煙晝掩關意中長似在深山無人
不怪長安住何獨朝朝暮暮閑
早春獨遊曲江
散職無羈束羸驂少送迎朝從直城出春
傍曲江行風起池東暖雲開山北晴冰銷
泉脉動雪盡草牙生露杏紅初坼煙楊綠
未成影遲新度鴈聲澀欲啼鸎閑地心俱
静韶光眼共明酒狂憐性逸藥效喜身輕
慵慢疎人事幽棲遂野情迴看芸閣笑不
似有浮名
祕書省中憶舊山
厭從薄宦校青簡悔别故山思白雲猶喜
蘭臺非傲吏歸時應免動移文
凉夜有懷自此後詩並未應舉時
作
清風吹枕席白露濕衣裳好是相親夜漏
遲天氣凉
送武士曹歸蜀
花落鳥嚶嚶南歸稱野情月宜秦嶺宿春
好蜀江行鄕路通雲棧郊扉近錦城烏臺
陟岡送人羨别時榮
江南送北客因憑寄徐州兄弟書
故園望斷欲何如楚水吳山萬里餘今日
因君訪兄弟數行鄕淚一封書
賦得古原草送别
離離原上草一歲一枯榮野火燒不盡春
風吹又生遠芳侵古道晴翠接荒城又送
王孫去萋萋滿别情
夜哭李夷道
逝者絶影響空庭朝復昏家人哀臨畢夜
鏁壽堂門無妻無子何人葬空見銘旌向
月飜
病中作
久為勞生事不學攝生道少年巳多病此
身豈堪老
秋江晩泊
扁舟泊雲島倚棹念鄕國四望不見人煙
江澹秋色客心貧易動日入愁未息
旅次景空寺宿幽上人院
不與人境接寺門開向山暮鐘鳴鳥聚秋
雨病僧閑月隠雲樹外螢飛廊宇間幸投
花界宿暫得靜心顏
長安正月十五日
諠諠車騎帝王州羈病無心逐勝遊明月
春風三五夜萬人行樂一人愁
過高將軍墓
原上新墳委一身城中舊宅有何人妓堂
賓閤無歸日野草山花又欲春門客空將
感恩淚白楊風裏一霑巾
寒食卧病
病逢佳節長歎息春雨濛濛榆柳色羸坐
全非舊日容扶行半是他人力諠諠里巷
踏青歸笑閉柴門度寒食
宿桐廬館同崔存度醉後作
江海漂漂共旅遊一樽相勸散窮愁夜深
醒後愁還在雨滴梧桐山館秋
江樓望歸
滿眼雲水色月明樓上人旅愁春入越鄕
夢夜歸秦道路通荒服田園隔虜塵悠悠
滄海畔十載避黃巾
除夜寄弟妹
感時思弟妹不寐百憂生萬里經年别孤
燈此夜情病容非舊日歸思逼新正早晩
重歡會羈離各長成
寒食月夜
風香露重梨花濕草舍無燈愁未入南鄰
北里歌吹時獨倚柴門月中立
感芍藥花寄正一上人
今日階前紅芍藥幾花欲老幾花新開時
不解比色相落後始知如幻身空門此去
幾多地欲把殘花問上人
晚秋閑居
地僻門深少送迎披衣閑坐養幽情秋庭
不掃攜藤杖閑踏梧桐黃葉行
秋暮郊居書懷
郊居人事少晝卧對林巒窮巷厭多雨貧
家愁早寒葛衣秋未換書卷病仍看若問
生涯計前溪一釣竿
為薛台悼亡
半死梧桐老病身重泉一念一傷神手攜
雉子夜歸院月冷房空不見人
途中寒食
路傍寒食行人絶獨占春愁在路傍馬上
垂鞭愁不語風吹百草野田香
題流溝寺古松
烟葉葱龍蒼麈尾霜皮駁落紫龍鱗欲知
松老看塵壁死却題詩幾許人
感月悲逝者
存亡感月一澘然月色今宵似往年何處
曾經同望月櫻桃樹下後堂前
代鄰叟言懷
人生何事心無定宿昔如今意不同宿昔
愁身不得老如今恨作白頭翁
自河南經亂關内阻飢兄弟離散各
在一處因望月有感聊書所懷寄上
浮梁大兄於潛七兄烏江十五兄兼
示符離及下邽弟妹
時難年飢世業空弟兄羈旅各西東田園
寥落干戈後骨肉流離道路中弔影分為
千里鴈辭根散作九秋蓬共看明月應垂
淚一夜鄕心五處同
長安早春旅懷
軒車歌吹諠都邑中有一人向隅立夜深
明月卷簾愁日暮青山望鄕泣風吹新綠
草牙拆雨灑輕黃柳條濕此生知負少年
春不展愁眉欲三十
寒閨夜
夜半衾裯冷孤眠懶未能籠香銷盡火巾
淚滴成冰為惜影相伴通宵不滅燈
寄湘靈
淚眼零寒凍不流每經高處即迴頭遙知
别後西樓上應凭欄杆獨自愁
冬至宿楊梅館
十一月中長至夜三千里外遠行人若為
獨宿楊梅館冷枕單牀一病身
臨江送夏瞻
悲君老别我霑巾七十無家萬里身愁見
舟行風又起白頭浪裏白頭人
冬夜示敏巢
爐火欲銷燈欲盡夜長相對百憂生他時
諸處重相見莫忘今宵燈下情
客中守歲
守歲樽無酒思鄕淚滿巾始知為客苦不
及在家貧畏老偏驚節防愁預惡春故園
今夜裏應念未歸人
問淮水
自嗟名利客擾擾在人間何事長淮水東
流亦不閑
宿樟亭驛
夜半樟亭驛愁人起望鄉月明何所見潮
水白茫茫
及第後憶舊山
偶獻子虚登上第却吟招隠憶中林春蘿
秋桂莫惆悵縱有浮名不繫心
題李次雲䆫竹
不用栽為鳴鳳管不須截作釣魚竿千花
百草凋零後留向紛紛雪裏看
花下自勸酒
酒盞酌來湏滿滿花枝看即落紛紛莫言
三十是年少百歲三分巳一分
題李十一東亭
相思夕上松臺立蛩思蟬聲滿耳秋惆悵
東亭風月好主人今夜在鄜州
春村
二月村園暖桑間戴勝飛農夫舂舊榖蠶
妾禱新衣牛馬因風遠雞豚過社稀黃昏
林下路鼓笛賽神歸
題施山人野居
得道應無著謀生亦不妨春泥秧稻暖夜
火焙茶香水巷風塵少松齋日月長高閑
眞是貴何處覓侯王
白氏文集卷第十三
