白氏文集卷第四十六
策林二凡十七首
十九息游惰
二十平百貨之價
二十一人之困窮由君之奢欲
二十二不奪人利
二十三議鹽法之弊
二十四議罷漕運可否
二十五立制度
二十六養動植之物
二十七請以族類求賢
二十八尊賢
二十九請行賞罰以勸舉賢
三十審官
三十一大官乏人
三十二議庶官遷次遲速
三十三革吏部之弊
三十四牧宰考課
三十五使百職修皇綱振
十九息游惰勸農桑議賦稅復租
庸罷緡錢用穀帛
問一夫不田天下有受其餒者一婦不蠶
天下有受其寒者斯則人之性命繫焉國
之貧富屬焉方今人多游心地有遺力守
本業者浮而不固逐末作者蕩而忘歸夫
然豈懲戒游惰之法失其道耶將敦勸農
桑之教不得其本耶
臣伏見今之人捨夲業趨末作者非惡本
而愛末蓋去無利而就有利也夫人之蚩
蚩趨利者甚矣苟利之所在雖水火蹈焉
雖白刃冒焉故農桑苟有利也雖日禁之
人亦歸矣而况於勸之乎游惰苟無利也
雖日勸之亦不爲矣而况於禁之乎當今
游惰者逸而利農桑者勞而傷所以傷者
由天下錢刀重而穀帛輕也所以輕者由
賦斂失其本也夫賦歛之本者量桑地以
出租計夫家以出庸租庸者穀帛而巳今
則穀帛之外又責之以錢錢者桑地不生
銅私家不敢鑄業於農者何從得之至乃
吏胥追徵官限迫蹙則易其所有以赴公
程當豐歲則賤糴半價不足以充緡錢遇
凶年則息利倍稱不足以償逋債豐凶旣
若此爲農者何所望焉是以商賈大族乘
時射利者日以富豪田壠罷人望歲勤力
者日以貧困勞逸旣懸利病相誘則農夫
之心盡思釋耒而倚市織婦之手皆欲投
杼而剌文至使田卒汙萊室如懸罄人力
罕施而地利多鬱天時虚運而歲功不成
臣常反覆思之實由穀帛輕而錢刀重也
夫糴甚貴錢甚輕則傷人糴甚賤錢甚重
則傷農農傷則生業不專人傷則財用不
足故王者平均其貴賤調節其重輕使百
貨通流四人交利然後上無乏用而下亦
阜安方今天下之錢日以減耗或積於國
府或滯於私家若復日月徵求歲時輸納
臣恐穀帛之價轉賤農桑之業轉傷十年
巳後其弊或甚扵今日矣非所謂平均調
節之道也今若量夫家之桑地計穀帛爲
租庸以石斗登降爲差以匹夫多少爲等
但書估價並免税錢則任土之利載興易
貨之弊自革弊革則務本者致力利興則
趨末者迴心游手扵道途市肆者可易業
於西成託跡於軍籍釋流者可返躬於東
作欲其浮惰其可得乎加以陛下念稼穡
之艱難則薄斂而人足食矣念紡績之勤
苦則省用而人豐財矣念異貨之敗度則
寡欲而人著誠矣念奇器之蕩心則正德
而人歸厚矣其興利除害也如彼又修巳
化人也如此是必應之如響答順之如風
行斯所謂下令於流水之源繫人於包桑
之本者矣欲其浮惰其可得乎
二十平百貨之價陳歛散之法請
禁銷錢爲器
問今田疇不加闢而菽粟之估日輕桑麻
不加植而布帛之價日賤是以射時利者
賤收而日富勤力穡者輕用而日貧夫然
豈殖貨歛散之節失其宜耶將泉布輕重
之權不得其要也
臣聞穀帛者生扵農也器用者化於工也
財物者通於商也錢刀者操於君也君操
其一以節其三三者和均非錢不可也夫
錢刀重則穀帛輕穀帛輕則農桑困故散
賤以歛之則下無棄穀遺帛矣穀帛貴則
財物賤財物賤則工商勞故散糓以收之
則下無廢財棄物也斂散得其節輕重便
於時則百貨之價自平四人之利咸遂雖
有聖智未有易此而能理者也方今關輔
之間仍歲大稔此誠國家散錢歛穀防儉
備凶之時也時不可失伏惟陛下惜之臣
又見今人之弊者由銅利貴於錢也何
者夫官家採銅鑄錢成一錢破數錢之費
也私家銷錢爲器破一錢成數錢之利也
鑄者有程銷者無限雖官家之歲鑄豈能
勝私家之日銷乎此所以天下之錢日减
而日重矣今國家行挾銅之律執鑄器之
禁使器無用銅銅無利也則錢不復銷矣
此實當今權節重輕之要
二十一人之困窮由君之奢欲
問近古巳來君天下者皆患人之困而不
知困之由皆欲人之安而不得安之術今
欲轉勞爲逸用富易貧究困之由矯其失
於旣往求安之術致其利於將來審而行
之以康天下
臣聞近古已來君天下者皆患人之困而
不知困之由皆欲人之安而不得安之術
臣雖狂瞽然粗知之臣竊觀前代人庶之
貧困者由官吏之縱欲也官吏之縱欲者
由君上之不能節儉也何則天下之人億
兆也君者一而已矣以億兆人之奉其一
君則君之居處雖極土木之功殫金玉之
飾君之衣食雖窮海陸之味盡文采之華
君之耳目雖慆鄭衛之音猒燕趙之色君
之心體雖倦畋漁之樂疲轍跡之遊猶未
全擾於人傷扵物何者以至多奉至少故
也然則一縱一放而弊及於人者又何哉
盖以君之命行於左右左右頒於方鎮方
鎮布于州牧州牧逹于縣宰縣宰下於鄕
吏鄕吏傳於村胥然後至扵人焉自君至
人等級若是所求旣衆所費滋多則君取
其一而臣巳取其百矣所謂上開一源下
生百端者也豈直若此而巳哉盖亦君好
則臣爲上行則下效故上苟好奢則天下
貪冒之吏將肆心焉上苟好利則天下聚
斂之臣將寘力焉雷動風行日引月長上
益其侈下成其私其費盡出於人人實何
堪其弊此又爲害十倍扵前也夫如是則
君之躁静爲人勞逸之本君之奢儉爲人
富貧之源故一節其情而下有以獲其福
一肆其欲而下有以罹其殃一出善言則
天下之心同其喜一違善道則天下之心
共其憂盖百姓之殃不在乎鬼神百姓之
福不在乎天地在乎君之躁静奢儉而巳
是以聖王之修身化下也宫室有制服食
有度聲色有節畋遊有時不徇已情不窮
巳欲不殫人力不耗人財夫然故誠發乎
心德形乎身政加乎人化達乎天下以此
禁吏則貪欲之吏不得不廉矣以此牧人
則貧困之人不得不安矣困之由安之術
以臣所見其在兹乎
二十二不奪人利議鹽鐵與榷酤
誡厚歛及雜税
問鹽䥫之謀榷酤之法山海之利關市之
征皆可以助佐征徭又慮其侵削黎庶捨
之則乏用於軍國取之則奪利於生人取
捨之間孰爲可者
臣聞君之所以爲國者人也人之所以爲
命者衣食也衣食之所從出者農桑也若
不本於農桑而興利者雖聖人不能也苟
有能者非利也其害也何者旣不自地出
又非從天來必是巧取於人曲成其利利
則日引而月長人則日削而月朘至使人
心窮王澤竭故臣但見其害不見其利也
所以王者不殖貨利不言有無耗羡之財
不入於府庫折毫之計不行於朝廷者慮
其利穴開而罪梯搆然則聖人非不好利
也利在於利萬人非不好富也富在於富
天下節欲扵中人斯利矣省用扵外人斯
富矣故唐堯夏禹漢文之代雖薄農桑之
税除關市之征棄山海之饒散鹽鐵之利
亦國足而人富安矣何則欲節而用省也
秦皇漢武隋煬之時雖入太半之賦徵逆
折之租建榷酤之法出舟車之筭亦國乏
用而人貧弊矣何則欲不節而用不省也
蓋所謂山林不能給野火江海不能實漏
巵夫利散於下則人逸而富利壅於上則
人勞而貧故下勞則上無以自安人富則
君孰與不足禮記曰人以君爲心君以人
爲體詩曰愷悌君子人之父母由此而言
未有體勞而心逸者也未有子富而父貧
者也臣又聞地之生財多少有限人之食
利衆寡有常若盈於上則耗於下利於彼
則害於此而王者四海一家兆人一統國
無異政家無異風若奪其利則害生害不
加扵人欲何加乎若除其害則利生利不
歸於人欲何歸乎故奪之也如皮盡於毛
下本或不與存之同也囊漏於貯中利將
焉往與奪利害斷可知焉是以善爲國者
不求非農桑之産不重非衣食之貨不用
計數之吏不蓄聚斂之臣臣聞榷筦之謀
則思侵削于下見羡餘之利則念誅求於
人然後德澤流而謌詠作矣故曰利出一
孔者王利出二孔者強利出三孔者弱此
明君立國子人者貴本業而賤末利也
二十三議鹽法之弊論鹽商之幸
臣伏以國家鹽之法久矣鹽之利厚矣盖
法久則弊起弊起則法隳利厚則姦生姦
生則利薄臣以爲隳薄之由由乎院場太
多吏職大衆故也何者今之主者歲考其
課利之多少而殿最焉賞罸焉院場旣多
則各慮其商旅之不來也故羡其鹽而多
與焉吏職旣衆則各懼其課利之不優也
故慢其貨而苟得焉鹽羡則幸生而無猒
之商趨矣貨慢則濫作而無用之物入矣
所以鹽愈費而官愈耗貨愈虚而商愈饒
法雖行而姦緣課雖存而利失今若减其
吏職省其院場審貨帛之精麤謹鹽量之
出入使月有常利歲有常程自然鹽不誘
商則出無羨鹽矣吏不爭課則入無濫貨
矣鹽不濫出貨不濫入則法自張而利復
興矣利害之效豈不然乎臣又見自關以
東上農大賈易其資產入爲鹽商率皆多
藏私財別營裨販少出官利唯求隷名居
無征徭行無榷稅身則庇於鹽籍利盡入
於私室此乃下有耗於農商上無益於筦
榷明矣盖山海之饒鹽銕之利利歸於人
政之上也利歸於國政之次也若上旣不
歸於人次又不歸於國使幸人姦黨得以
自資此乃政之疵國之蠧也今若剗革弊
法沙汰姦商使下無僥倖之人上得折毫
之計斯又去弊興利之一端也唯陛下詳
之
二十四議罷漕運可否
問秦居上腴利號近蜀然都畿所理征賦
不充故歲漕山東穀四百萬斛用給京師
其間水旱不時賑貸貧乏今議者罷運穀
而收脚價糴戶粟而折稅錢但未知利於
彼乎而害扵此乎
臣聞議者將欲罷漕運於江淮請和糴於
關輔以省其費以便於人臣愚以爲救一
時之弊則可也若以爲長久之法則不知
其可也何者方今自淮以南逾年旱歉自
洛而西仍歲豐稔彼人困於艱食此穀賤
於傷農困則難於發租賤則易於乞糴斯
則不便於彼而無害於此矣此臣所謂救
一時之弊則可也若舉而爲法循以爲常
臣雖至愚知其不可何者夫都畿者四方
所湊也萬人所會也六軍所聚也雖利稱
近蜀之饒猶未能足其用雖田有上腴之
利猶不得充其費况可日削其穀月朘其
食乎故國家歲漕東南之粟以給焉時發
中都之廩以賑焉所以贍關中之人均天
下之食而古今不易之制也然則用捨利
害可明徵矣夫賫歛糴之資省漕運之費
非無利也盖利小而害大矣故久而不勝
其害輸江淮之租贍關輔之食非無害也
盖害小而利大矣故久而不勝其利大凡
事之大害者不能無小利也事之大利者
不能無小害也盖恤小害則大害不去愛
小利則大利不成也古之明王所以能興
利除害者非他盖棄小而取大耳今若恤
汎舟之役忘移穀之用是知小計而不知
大會矣此臣所謂若以爲長久之法則不
知其可也
二十五立制度節財用均貧富禁
兼并止盜賊起廉讓
問天地之利有限也人之欲無窮也以有
限奉無窮則必地財耗於僭奢人力屈於
嗜欲故不足者爲姦爲盜有餘者爲驕爲
濫今欲使食力相充財欲相稱貴賤别而
禮讓作貧富均而廉耻行作爲何方可至
扵此
臣聞天有時地有利人有欲能以三者與
天下共者仁也聖也仁聖之本在乎制度
而巳夫制度者先王所以下均地財中立
人極上法天道者也且天之生萬物也長
之以風雨成之以寒燠聖人之牧萬人也
活之以衣食濟之以器用若風雨滛寒燠
甚則反傷乎物之生焉若衣食奢器用費
則反傷乎人之生焉故作四時八節所以
時寒燠節風雨不使之過差爲沴也聖人
制五等十倫所以倫衣食等器用不使之
踰越爲害也此所謂法天而立極者也然
則地之生財有常力人之用財有常數若
羨於上則耗於下也有餘於此則不足於
彼也是以地力人財皆待制度而均也尊
卑貴賤皆待制度而別也大凡爵祿之外
其田宅棟宇車馬僕御器服飲食之制暨
乎賓婚祠葬之度自上而下皆有數焉若
不節之以數用之以倫則必地力屈扵僭
奢人財消扵嗜欲而貧困凍餒姦邪盜賊
盡生於此矣聖王知其然故天下奢則示
之以儉天下儉則示之以禮俾乎貴賤區
別貧富適宜上下無羨耗之差財力無消
屈之弊而富安溫飽廉耻禮讓盡生於此
矣然則制度者出於君而加於臣行於人
而化於天下也是以君人者莫不唯欲是
防唯度是守守之不固則外物攻之故居
處不守其度則峻宇崇臺攻之飲食不守
其度則殊滋異味攻之衣服不守其度則
奇文詭製攻之視聽不守其度則姦聲豔
色攻之喜怒不守其度則僭賞滛刑攻之
翫好不守其度則妨行之貨蕩心之器攻
之獻納不守其度則讒謟之言聚斂之計
攻之道術不守其度則不死之方無生之
法攻之夫然則安得不内固其守甚扵城
池焉外防其攻甚於宼戎焉將在乎寢食
起居必思其度思而不巳則其下化之詩
曰儀刑文王萬邦作孚此之謂矣
二十六養動植之物以豐財用以
致麟鳳龜龍
臣聞天育物有時地生財有限而人之欲
無極以有時有限奉無極之欲而法制不
生其間則必物暴殄而財乏用矣先王惡
其及此故川澤有禁山野有官養之以時
取之以道是以豺獺未祭罝網不布於野
澤鷹隼未擊矰弋不施於山林昆蟲未蟄
不以火田草木未落不加斤斧漁不竭澤
畋不合圍至於麛卵蚳蝝五穀百果不中
殺者皆有常禁夫然則禽獸魚鼈不可勝
食矣財貨器用不可勝用矣臣又觀之豈
直若此而巳哉盖古之聖王使信及豚魚
仁及草木鳥獸不狘胎卵可窺麟鳳效靈
龜龍爲畜者亦由此塗而致也
二十七請以族類求賢
問自古以來君者無不思求其賢賢者罔
不思效其用然兩不相遇其故何哉今欲
求之其術安在
臣聞人君者無不思求其賢人臣者無不
思效其用然而君求賢而不得臣效用而
無由者豈不以貴賤相懸朝野相隔堂遠
於千里門深於九重雖臣有慺慺之誠何
由上達雖君有孜孜之念無因下知上下
茫然兩不相遇如此則豈唯賢者不用矧
又用者不賢所以從古巳來亂多而理少
者職此之由也臣以爲求賢有術辨賢有
方方術者各審其族類使之推薦而巳近
取諸喻其猶線與矢也線因針而入矢待
弦而發雖有線矢苟無針弦求自致焉不
可得也夫必以族類者盖賢愚有貫善惡
有倫若以類求必以類至此亦由水流濕
火就燥自然之理也何則夫以德義立身
者必交於德義不交於險僻以正直克巳
者必用於正直不用於頗邪以貪冒爲意
者必比於貪冐不比於貞廉以悖慢肆心
者必狎於悖慢不狎於恭謹何者事相害
而不相利性相戾而不相從此乃天地常
倫人物常理必然之勢也則賢與不肖以
此知之伏惟陛下欲求而致之也則思因
針待弦之勢欲辨而別之也則察流濕就
燥之徒得其勢必彙征而自來審其徒必
群分而自見求人之術辨人之方於是乎
在此矣
二十八尊賢請厚禮以致大賢也
問國家歲貢俊造日求賢良何則所得者
率尋常之才所來者非師友之佐豈時無
大賢乎將求之不得其道乎
臣聞致理之先先扵行道行道之本本扵
得賢得賢之由由乎審&KR2884;若禮之厚薄定
扵此則賢之優劣應於彼故黜位而朝西
面而事則師之才至矣先之以身下之以
色則友之才至矣展皮幣之禮盡揖讓之
儀則大臣之才至矣南面而坐使者先焉
則左右之才至矣憑几據杖以令召焉則
厮役之才至矣是以得師者帝得友者王
得大臣者霸得左右者弱得厮役者亂然
則求師而得友求友而得臣者有矣未有
求臣而得友求友而得師者也是故圖帝
而成王圖王而成霸者有矣未有圖霸而
成王圖王而成帝者也夫以夷吾之賢爲
不可召之臣桓公所以霸齊也孔明之才
爲非屈致之士劉氏所以圖蜀也夫欲霸
一國圖一方猶審其禮行其道焉况開帝
王之業垂無疆之休苟無尊賢之風師友
之佐則安能弘其理恢其化乎國家有天
下二百年政無不施德無不備唯尊賢之
禮未與三代同風陛下誠能行之則盡美
盡善之事畢矣
二十九請行賞罰以勸舉賢
問頃者累下詔旨令舉所知獻其狀莫匪
賢能授以官罕聞政績將人不易知耶將
容易其舉耶
臣伏見頃者德宗皇帝頒下詔旨令舉所
知自是内外百寮歲有聞薦有司各詳其
狀咸命以官語其數誠得多士之名考其
才或非盡善之實何則得賢由舉擇愼審
慎審由賞罰必行自十年以來未聞有司
以得所舉賞一人以失所舉罪一人則内
外之薦恐未專精出處之賢或有違濫斯
所以令陛下尚有未得賢之歎也伏惟申
命所舉深詔有司量其短長之材授以小
大之職然後明察臧否精考殿最得人者
行進賢之賞謬舉者坐不當之辜自然上
下精詳遠近懲勸謹關梁以相保責轅輪
以相求俾夫草靡風行逹于天下天下之
耳盡爲陛下聽天下之目盡爲陛下視明
其視則舉不失德廣其聽則野無遺賢而
後官得其才事得其序如此則陛下但凝
神端拱而天下理矣
三十審官量才授職則政成事舉
問官旣備而事未舉才旣用而政未成將
欲正之其失安在
臣聞夫官旣備而事未舉才旣用而政未
成者由官與才不相得也且官有大小繁
簡之殊才有短長能否之異稱其任則政
立枉其能則事乖故先王立庶官而後求
人使乎各司其局也辨衆才而後入仕使
乎各盡其能也如此則官雖省才雖半可
得而理矣若以短任長以大授小委其不
可而望其可強其不能而責其能如此則
官雖能才雖倍無益於理矣故曰任小能
於大事者猶狸搏虎而刀伐木也展長才
於短用者猶驥捕鼠而斧剪毛也所不相
及豈不宜哉王者誠能量衆才之短長審
庶官之小大俾操鑿枘者無圓方之謬備
輪轅者適曲直之宜自然人盡其能職修
其要彛倫日序庶績日凝又何患乎事不
舉而政未成哉
三十一大官乏人由不慎選小官
也
問國家台衮之材臺省之器胡然近日稍
乏其人將欲救之其故安在
臣伏見國家公卿將相之具選於丞郎給
舍丞郎給舍之材選於御史遺補郎官御
史遺補郎官之器選於祕著校正畿赤簿
尉雖未盡是十常六七焉然則畿赤之吏
不獨以府縣之用求之祕著之官不獨以
校勘之用取之其所責望者乃丞郎之椎
輪公卿之濫觴也則選用之際宜得其人
臣竊見近日祕著校正或以門地授畿赤
簿尉唯以資序求未商較其器能不硏覈
其才行至使頃年巳來臺官空不知所取
省郎闕不知所求豈直乏賢誠亦廢事且
以資序得者僅能參於簿領以門地進者
或未任於鉛黃臣恐台衮之才臺省之具
十年巳後稍乏其人又頃者有司懲趍竸
之流塞徼倖之路俾進士非科第者不授
校正校正欠資考者不署畿官立而爲艾
權以救弊盖以一時之制非可久之術今
者有司難於掄材易於注擬因循勿攺守
以爲常至使兩畿之中數縣之外雖資序
皆當其任而名實莫得而聞故每臺省缺
員曾莫擬議則守文之弊一至於斯伏願
思以後艱革其前失廣丞郎椎輪之夲䟽
公卿濫觴之源如此則良能之材必足用
矣要劇之職不乏人矣
三十二議庶官遷次之遲速
問先王建官升降有制遷次有常此經久
之道也或云賞善罰惡者不踰時月又曰
爲官吏者可長子孫豈今古之制殊乎不
然何遲速之異如此也今欲速遷而勸善
恐誘躁求之心將令久次而望功慮興滯
用之歎疾徐之制何以爲中
臣聞孔子曰苟有用我者三年而有成舜
典曰三載考績三考黜陟幽明雖聖賢爲
政未及三年不能成也雖善惡難知不過
九載必自著也由此而論爲官吏者不可
速遷也不可久次也若未三年而遷則政
未立績未成且躁求之心生而馴致之化
廢矣若過九載而不轉則明不陟幽不黜
而勸善之法缺懲惡之典隳矣大凡内外
之官其略如此然則最與天子共理者莫
先扵二千石乎臣竊見近來諸州剌史有
未兩考而遷者豈爲善成政之速速於聖
賢耶將有司考察之不精耶不然何遷之
遽也又有踰一紀而不轉者善惡未著莫
得而知耶將有司遺忘而不舉耶不然何
轉之遲也臣伏見順宗皇帝詔曰凡内外
之職四考遞遷斯實革今之弊行古之道
也然臣猶以爲吏能有聞者旣以四考遷
之政術無取者亦宜四考黜之將欲循其
名辨其實則在陛下奬紏察之吏督考課
之官使別其否臧明知白黑仍命曰雖久
次者不得逾扵四載雖速遷者亦待及於
三年此先王較能之大方致理之要道也
伏惟陛下試垂意而察焉
三十三革吏部之弊
問吏部之弊爲日久矣今吏多於員其故
何因官不得人其由何在姦僞日起其計
何生馳騖日滋其風何自欲使吏與員而
相得名與實而相符趨竸巧濫之弊銷公
平政理之道長妍蚩者不能欺於藻鏡錙
銖者不敢詐於銓衡豈無良謀以救其弊
臣伏見吏部之弊爲日久矣時皆共病不
知其然臣請備而言之臣聞古者計戶以
貢士量官而署吏故官不乏吏士不乏官
士吏官員必相參用今則官倍於古吏倍
於官入邑者又倍扵吏也此由每歲假文
武而筮仕者衆冒資蔭而出身者多故官
不得人員不充吏是以爭求日至姦濫日
生斯乃爲弊之一端也臣又聞古者州郡
之吏牧守選而舉之府寺之寮公卿辟而
署之其餘者乃歸有司有司所領旣少則
所選必精此前代所以得人也今則内外
之官一命巳上歲羨千數悉委吏曹吏曹
案資署官猶懼不給則何暇考察名實區
別否臧者乎至使近代以來寖而成弊眞
僞爭進共徵循資之書賢愚莫分同限停
年之格才能者淹滯而不振巧詐者因緣
以成姦此又爲弊之一端也今若使内外
師長者各選其人分署其吏則庶乎官得
其才矣使諸邑入仕者量省其數或間以
年則庶乎士不乏官矣官得其才則公平
政理之道所由長也士不乏官則趨竸巧
濫之弊所由消也矧又減銓衡之偏重則
力不撓而易平矣分藻鏡之獨鑒則照不
疲而易明矣與夫千品拆於一面百職斷
於一心功相萬也得失相懸豈不遠矣臣
以爲芟煩剗弊莫尚於斯
三十四牧宰考課議殿最未精又
政不由巳
問今者勤恤黎元之隱精求牧宰之材亦
旣得人使之爲政何以撫字之方尚未副
我精求之旨疲困之俗尚未知我勤恤之
心豈才未稱官將人不求理備陳其故以
革其非
臣聞王者之設庶官無非共理者也然則
庶官之理同歸而牧宰之用爲急盖以邦
之賦役由之而後均王之風教由之而後
行人之性命繫焉國之安危屬焉故與夫
庶官之寄輕重不可齊致也臣伏見陛下
勤恤黎元之心至矣愼擇牧宰之旨深矣
然而黎元之理尚未副陛下勤恤之心牧
宰之政尚未稱陛下慎擇之旨非人不求
理非才不稱官以臣所窺粗知其由矣臣
聞賢者爲善不待勸矣何哉性不忍爲惡
耳愚者爲不善雖勸而不遷也何哉性不
能爲善耳賢愚之間謂之中人中人之心
可上可下勸之則遷於善捨之則陷於惡
故曰懲勸之廢也推中人而墜扵小人之
域懲勸之行也引中人而納諸君子之塗
是知勸沮之道不可一日無也况天下牧
宰中人者多去惡遷善皆得勸沮伏以方
今殿最之法甚備黜陟之令甚明然則就
備之中察之者未甚精也就明之中奉之
者未甚行也未甚精則臧否同貫未甚行
則善惡齊驅雖有和璞之眞不能識也雖
有齊竽之濫何由知之如此則豈獨利滛
亦將失善善苟未勸滛或未懲欲望副陛
下勤恤之心稱陛下慎擇之旨或恐難矣
臣又請以古事驗之臣聞唐虞之際也敷
求俊乂而四兇見用及三考黜陟而四罪
乃彰則知雖至明也尚或迷眞僞之徒雖
至聖也不能去考察之法故其法張則變
曲爲直如蓬生於麻也其法弛則變香爲
臭使蘭化爲艾也且聖人之爲理豈盡得
賢而用之乎豈盡知不肖而去之乎將在
夫秉其樞操其要剗邪爲正削觚爲圓能
使善之必遷不謂善之盡有能使惡之必
攺不爲惡之盡無成此功者無他懲勸之
所致也則考課之法其可輕乎臣又見當
今牧宰之内甚有良能委之理人亦足成
政所未至者又有其由臣聞牧宰古者五
等之國也於人有父母之道焉扵吏有君
臣之道焉所宜弛張舉措由其心威福賞
罰懸於手然後能鎮其俗移其風也今縣
宰之權受制扵州牧州牧之政取則於使
司迭相拘持不敢專逹雖有政術何由施
行况又力役之限賦斂之期以用之費省
爲求不以人之貧富爲度以上之緩急爲
節不以下之勞逸爲程縣畏于州州畏于
使雖有仁惠何由撫綏此由束舟檝而望
濟川絆騏驥而求致遠臣恐龔黃卓魯復
生扵今日亦不能爲理矣
三十五使百職修皇綱振在乎革
慎默之俗
夫百職不修萬事不舉皇綱弛而不振頽
俗蕩而不還者由君子讜直之道消小人
慎默之道長也
臣伏見近代巳來時議者率以拱默保位
者爲明智以柔順安身者爲賢能以直言
危行者爲狂愚以中立守道者爲凝滯故
朝寡敢言之士庭鮮執咎之臣自國及家
&KR1051;而成俗故父訓其子曰無介直以立仇
敵兄教其弟曰無方正以賈悔尤識者腹
非而不言愚者心竸而是效至使天下有
目者如瞽也有耳者如聾也有口者如含
鋒刃也慎默之俗一至於斯此正士直臣
所以退藏而長太息也豈直若此而巳哉
盖愼默積扵中則職事廢於外強毅果斷
之心屈畏忌因循之性成反謂率職而舉
正者不逹於時宜當官而行者不通於事
變是以殿最之文雖書而不實黜陟之法
雖備而不行欲望善者勸惡者懲百職修
萬事舉不可得也然臣以爲歷代之頽俗
非國朝不能革也國朝之皇綱非陛下不
能振也革振之術臣粗知之何者夫人之
蚩蚩唯利是務若利出於慎默則慎默之
風大起若利出於讜直則讜直之風大行
亦猶冬月之陽夏日之隂不召物自歸之
者無他溫涼之利所在故也伏惟陛下以
至公統天下以至明御群臣使情僞無所
逃言行無所隱有若讜直強毅舉正彈違
者引而進之有若愼默畏忌吐剛茹柔者
推而遠之使此有利彼無利安得不去彼
取此乎斯所謂俾人日從善遠罪而不自
知也如此如此則百職修萬事舉皇綱振
頽俗移太平之風由斯而致矣
白氏文集卷第四十六
