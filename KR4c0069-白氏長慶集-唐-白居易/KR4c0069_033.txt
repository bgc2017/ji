白氏文集卷第三十三
中書制誥三舊體凡二十八道
冊新廻鶻可汗文
冊廻鶻可汗加號文
韋綬從右丞授禮部尚書薛放從工部
侍郎授刑部侍郎丁公著從給事中
授工部侍郎三人同制
李諒除泗州剌史兼團練使當道兵馬
留後兼侍御史賜紫金魚袋張愉可
岳州剌史同制
裴廙授殿中侍御史制
裴通除檢校左散騎常侍兼御史大夫
充迴鶻弔祭冊立使制
元稹除中書舍人翰林學士賜紫金魚
袋制
孔戣授尚書左丞制
授柳傑等四人官充鄭滑節度推廵制
韓愈等二十九人亡母追贈國郡太夫
人制
授駱峻太子司議郎梧州剌史賜緋魚
袋兼改名玄休制
劉緫弟約等五人並除剌史賜紫男及
姪六人除贊善洗馬衛佐賜緋同制
王元輔可左羽林衛將軍知軍事制
尚書工部侍郎集賢殿學士丁公著可
檢校左散騎常侍越州剌史浙東觀
察使制
鄭絪可吏部尚書制
重授李晟通事舍人制
徐登授醴泉令制
王汶加朝散大夫授左贊善大夫致仕
制
元公度授華隂令制
唐州剌史韋彪授王府長史楊歸厚授
唐州剌史劉旻授雅州剌史制
鄭絪烏重胤馬揔劉悟李佑田布薛平
等亡母追封國郡太夫人制
奉議郎殿中侍御史内供奉飛騎尉賜
緋魚袋盧門可劒南西州雲南安撫
判官朝散大夫行開州開江縣令楊
汝士可殿中侍御史内供奉充劒南
西川節度參謀等制
李演贈太子少保制
李諒授壽州剌史薛公幹授泗州剌史
制
柳公綽罷監鐵守本官兵部侍郎制
崔元備張惟素鄭覃陸瀍韋弘景賜爵
制
劉納授棣州剌史制
李肇可中散大夫郢州剌史王鎰朗州
剌史溫造可朝散大夫三人同制
冊新廻鶻可汗文
維長慶元年歲次辛丑四月景寅朔二十
一日景戌皇帝若曰唐有天下垂二百載
列聖垂拱八荒即叙舟車之所及日月之
所照威綏仁董罔不響化惟北之氣積厚
而靈靈發象生生為豪傑義信武烈代為
名王南西東方亦有君長較雄鬭智莫之
與京國朝已來&KR1051;清風澤或效功伐或申
婚媾同和恊比以託于今今朕不德祇嗣
大統推義布信以初為常矧乎柔遠申恩
睦鄰展禮兹惟舊典垂自祖宗虔奉恭行
安敢失墜咨爾九姓廻鶻君登里羅羽錄
没密施句主錄毗伽可汗地生竒特天賜
勇智英姿所莅雄略所加諸戎雜虜愛畏
柔服風靡山立清寧一方宜人有土受天
百禄時推代嗣實來告予曰予一人實鄰
冊命是用遣使朝議大夫檢校左散騎常
侍兼少府監御史大夫雲騎尉賜紫金魚
袋裴通副使朝議大夫守少府少監兼御
史中丞襲魏國公食邑三千戶賜紫金魚
袋賈疄等持節備物冊為登里羅羽錄没
密施句主錄毗伽可汗於戲善必有鄰德
無不答此崇恩禮則彼竭信誠克保大義
永藩中夏昭昭天地實聞斯言
冊迴鶻可汗加號文
維長慶元年歲次辛丑某月朔某日皇帝
若曰北方之強代有君長作殿玄朔賓于
皇唐粤我祖宗錫乃婚媾五聖六紀二邦
一家此無北伐之師彼無南牧之馬兵匣
鋒刃使長子孫叶德保和以至今日咨爾
廻鶻君登里羅羽錄没密施句主錄毗伽
可汗義智忠肅武決勇健天之所授時而
後生故東漸海夷西亘山狄惠寧威制鱗
帖草偃聲有聞於天下氣無敵於荒外而
能事大圖遠納忠貢誠請仍舊姻誓嗣前
好朕惟睦鄰是務柔遠為心既降和親之
命遂申飾配之禮禮物大備寵章有加喜
動隂山光增昴宿夫以廻鶻雄傑如彼慶
榮若此雖自貴曰天驕子未稱其盛雖自
尊曰天可汗未稱其美宜賜嘉號以大誇
將來今遣使某官某副使某官某等持節
加冊為信義勇智雄重貴壽天親可汗於
戲釐降展親大德也進冊加號大名也宜
乎思大德稱大名懋哉始終欽若唐之休
命
韋綬從右丞授禮部尚書薛放從工
部侍郎授刑部侍郎丁公著從給事
中授工部侍郎三人同制
勑尚書右丞韋綬等朕在東宫時先皇帝
垂慈聖之德念予冲蒙選端士通儒使講
貫今古自禮樂刑政暨君臣父子之道博
我約我日就月將俾予今不至墻面克荷
丕訓大揚耿光實綬放公著之力也故朕
嗣位未逾時月或自郡邸或自省署徵擢
寵用為丞郎給事官雖超拜職亦俱舉師
道光而心愈讓人爵貴而心益恭宜更褒
升重酬輔導以綬精粹辨博有先儒之風
可作秩宗以放端明慎重行君子之道可
居憲部以公著檢敬規度得有司之體可
二冬官於戲貞百工平五刑典三禮皆重
任清秩子無愛焉盖欲表二三子道不虛
行而明予一人德無不報也綬可禮部尚
書放可刑部侍郎公著可工部侍郎餘並
如故
李諒除泗州刺史兼團練使當道兵
馬留後兼侍御史賜紫金魚袋張愉
可岳州刺史同制
勑扼淮壓湘之列城曰泗與岳舟車會焉
軍戎屯焉是二郡守則易為政先是分領
者多會有政歲時罷去長吏數易人必重
困宜擇良二千石救而養之以諒自澄城
長訖尚書郎中間又再為州牧三宰劇縣
皆苦心䘏隱煦嫗及物操刃决滯蠧騞有
聲而愉亦學古入仕甚自修飾河西有政
次於諒焉故命愉守岳命諒守泗仍以戎
職留事憲簡章綬一加於諒諒其聽之哉
異日吾將以重官劇職處爾爾安得不副
吾所急用爾所長更宜以難理之郡自試
爾各依前件
裴廙授殿中侍御史制
勑某官裴廙貞觀初張行成為殿中侍御
史紏劾廵察時以為能朕思弘貞觀之風
故選御史府官亦先其精敏則正者以爾
廙動循道理語必信直勵其志節有類行
成因授厥官無忝吾舉可殿中侍御史
裴通除檢校左散騎常侍兼御史大
夫充廻鶻弔祭冊立使制
勑語曰使於四方不辱君命可謂士矣况
馳輶軒奉璽書稱天子之使以燿焜絶域
者豈容易其選哉少府監裴通温敬忠實
加之謹敏有言語可任以專對有辯識可
委以便宜屬北方君長來告代嗣求可以
將命展禮申吾哀榮之恩者其任不細頗
難其人擇臣者君而通可使命爲副丞相
而加金貂之貴授冊與節臨軒遣之庶乎
遠而有光華且欲使絶俗殊鄰益敬吾使
也可依前件
元稹除中書舍人翰林學士賜紫金
魚袋制
勑仲尼曰志有之言以足志文以足言言
之無文行而不遠故吾精求雄文達識之
士掌密命立内庭甚難其人爾中吾選尚
書祠部郎中知制誥賜緋魚袋元稹去年
夏拔自祠曹員外試知制誥而能芟繁詞
剗弊句使吾文章言語與三代同風引之
而成綸綍垂之而為典訓凡秉筆者莫敢
與汝爭能是用命爾為中書舍人以司詔
令嘗因暇日前席與語語及時政甚開朕
心是用命爾為翰林學士以備訪問仍以
章綬寵榮其身一日之中三加新命爾宜
率素履思永圖敬終如初足以報我可中
書舍人翰林學士賜紫金魚袋
孔戣授尚書左丞制
勑漢詔丞相歲舉質直忠厚遜讓者蓋所
以急賢俊扶政教厚風俗也然則退藏疎
賤之士苟有一善尚搜而揚之况任久位
崇才全望重而不致於急官要職者安可
以紀綱庶政而羽儀朝庭焉正議大夫守
右散騎常侍上柱國賜紫金魚袋孔戣自
十年來歷中臺左曹國庠卿寺洎藩守近
侍之職各於其任皆有可稱矧又貞白端
莊淡然自立進無矜滿之色居無墯替之
容求之周行不可多得若戣者宜尚扶政
教厚風俗之選也尚書丞掌决百事樞轄
六曹晉魏已還右卑於左惟有立者可以
紏吏惟無瑕者可以律人無以易戣往恭
乃位可尚書左丞散官勲賜如故
授柳傑等四人官充鄭滑節度推廵
制
勑試太子司議郎柳傑等古者公府得自
選吏屬今仍古制亦命領征鎮者必先禮
聘而後升聞矧鄭滑帥承元輸忠仗順炳
焉有大節於國奉上莅下實藉寮寀以左
右之而傑等或緣飾詞華或貯蓄才行揣
摩思誠以待已知宜展籌謀用光慰薦傑
可謀官充鄭滑節度推官
韓愈等二十九人亡母追贈國郡太
夫人制
勑王者有襃贈之典所以旌往而勸來也
其有淑順之德標表母儀者聖善之訓照
燭子道者又有名高秩尊禄養之不逮者
霜降露濡孝思之罔極者非是典也則何
以顯其教而慰其心焉國子祭酒韓愈母
某氏等藴德累行積中發外歸于華族生
此哲人為我藎臣率由兹訓教有所自恩
不可忘是用啓郡國之封極哀榮之飾嗚
呼殁而無知則已苟有知者則顯揚之孝
追寵之榮可以逹昊天而貫幽穸矣往者
來者監予心焉可依前件
授駱峻太子司議郎梧州刺史賜緋
魚袋兼改名玄休制
勑某官駱峻桂林守土臣式方言梧為要
郡兵後人困乞廉貞吏以撫之又言峻守
道抱器可以起用朕方思良吏以活元元
適副所求即可其奏官寮郡印命服嘉名
四者與之足為優異峻宜副所舉慎所為
無以滋章為聰明無以鹵莽為高簡勉率
中道往安梧人可梧州刺史
劉緫弟約等五人並除刺史賜紫男
及姪六人除贊善洗馬衞佐賜緋同
制
勑某官劉約等惟爾先父太師濟經武秉
哲為國元臣鎮陽之役實殁王事茂勲大
節書于旂常惟爾兄司空緫象賢纂戎以
續名業納忠于王室振耀其家聲而爾約
等亦能稟守其風忠恭孝友念其義方訓
而不墮居貴介之地而不驕况兼器能皆
可任用授郡符而加命服者五昇朝序而
佐環衞者六朱轓紫綬煥赫相望勲德之
家於斯為盛嗚呼昔武子有遺愛晉人憐
其子趙季有篤行漢朝寵其弟今以濟之
仗順積善宜鍾慶於子孫以緫之輸忠立
愛可延賞於弟姪多與爵禄予無惜焉欲
使天下知爾父兄忠順之若彼而國家報
施之如此可依前件
王元輔可左羽林衞將軍知軍事制
勑國家設十二衞猶漢之有南北軍而左
右羽林尤稱親重自諸衞而移鎮者謂之
美遷左神武將軍王元輔生勲伐之家通
理之事佐戎臨郡率著能名以掌勾陳而
護建章備廵警而嚴羽衞大將軍事假而
行之宜勵初終副兹寵任可依前件
尚書工部侍郎集賢殿學士丁公著
可檢校左散騎常侍越州刺史浙東
觀察使制
勑古者通守守土刺史按部從宜務簡今
則合之故任日崇而選日重非廉平簡直
兼愷悌之德者曾不足中吾選焉某官丁
公著嘗以學行禮法誨予一人報德圖勞
連加寵擢起曹書殿兼而委之二職增修
三命益敬朕以浙河之左抵于海隅全越
奥區延袤千里宜得良帥俾之澄清往分
吾憂無出爾右假左貂而帖中憲操郡印
而握兵符勉哉是行佇聞報政可依前件
鄭絪可吏部尚書制
勑天官太宰秩序常尊自昔迄今冠諸卿
首非位望崇盛者不可以處之而朕即位
已來凡命故相領者三矣迨此而四可不
重乎東都留守防禦使檢刑部尚書兼御
史大夫榮陽縣開國公鄭絪有邴吉之寬
裕子産之恭惠合而為用藩輔四朝故事
遺愛留于官次國之都府半在東周委以
保釐人安吏肅重煩耆德入領冢卿昔魏
用崔琰毛玠典吏曹一時之士以廉節自
勵國朝以宋景李乂掌選部亦能遏絶訛
偽振張紀綱官無古今得人則理吾言及
此欲爾繼之可吏部尚書
重授李晟通事舍人制
勑李晟昔管仲云升降揖讓進退閑習臣
不如隰朋今通事舍人近此選也而晟常
中此選善於其職故相導通奏之節宣揚
拜起之儀引而贊之不聞失禮既終喪紀
宜服官常可使束帶曳裾為吾謁者可通
事舍人
徐登授醴泉令制
勑徐登亰兆尹言登前為涇陽令清廉簡
直奉法愛人請補醴泉再考其績昔子路
理蒲仲尼誨曰愛而恕可以容困温而斷
可以抑姦今醴泉人與蒲相類宜用此道
往訓養之歲時之間期於報政可醴泉縣
令
王汶加朝散大夫授左贊善大夫致
仕制
勑王汶善修其身為時良士善訓其子為
國憲臣況以時制之年知終請老不加優
秩何厚吾風禮大夫七十而致仕故吾以
朝散贊善二大夫之爵加乎爾身惟秩與
年兩皆得禮以兹退去亦足為榮可依前
件
元公度授華隂令制
勑元公度吾欲理化萬方故自近始前授
大宗正䎖印綬使牧華人䎖能副吾此心
選吏責課言公度廉明有守乞宰華隂當
道東西往來先是為邑者多飾厨傳舍奉
賓客以沽名譽而不親吾人爾能革之足
為良宰敬長畏法無慢乃官可華隂縣令
唐州刺史韋彪授王府長史楊歸厚
授唐州刺史劉旻授雅州刺史制
勑韋彪等善官人者先考其能然授以事
使輪轅鑿柄各適其用則群職庶政得以
交修今以彪宦久年高勤於為政俾從優
逸入補王宮以歸厚文行器能辱在巴峡
勵精為理績茂課高區區萬州豈盡所用
且移大郡稍展竒才以旻早著戎功通詳
吏事西南物土罔不周知習俗從宜宜守
嚴道分命以職各用所長庶乎咸修乃官
同底于理可依前件
鄭絪烏重胤馬揔劉悟李佑田布薛
平等亡母追封國郡太夫人制
勑經曰立身揚名以顯父母孝之終也而
絪等學文武之道以飾厥躬可謂善立身
矣居將相之位以光大其門可謂能揚名
矣夫自家所以刑國本立而後道生必待
我哀榮之恩方成爾始終之孝是用啓封
追號各顯乃親慰後光前孝道備矣可依
前件
奉議郎殿中侍御史内供奉飛騎尉
賜緋魚袋盧商可劎南西川雲南安
撫判官朝散大夫行開州開江縣令
楊汝士可殿中侍御史内供奉充劎
南西川節度參謀四人同制
勑劒南西川雲南安撫判官奉議郎殿中
侍御史内供奉飛騎尉賜緋魚袋盧商等
士之束髮立身為知已用也無遠邇無逸
勞但問所務者何從者誰耳今蜀之帥潞
之長皆勤於述職妙於㨂賢多得其㑺材
樂告以善道故以參其選焉或從事有勞
或即戎奔命輟玄黃之著述振銅墨之滯
淹以良士而贊賢侯宜乎多成功而鮮敗
事矣勉思所立各服乃官
李演贈太子少保制
勑夫生立勲勤下以忠事上也殁加褒飾
上以義答下也忠義臻其分哀榮極其恩
而君臣之道全矣故奉天定難功臣開府
儀同三司檢校兵部尚書兼左衞上將軍
御史大夫李演忠信以為幹義勇以為器
器與幹合鬱成將材故出長諸侯入統七
葉拊循警衞朕甚頼之方深倚仗遽此淪
謝兹予所以當宁興念廢朝軫懷聞鼙鼓
而長太息者也追崇之命宜有加焉可贈
太子少保
李諒授壽州刺史薛公幹授泗州刺
史制
勑泗州刺史李諒等詩云愷悌君子人之
父母朕三復斯言往往興嘆安得循吏俾
父母吾人乎吾前命諒為泗守未即路會
壽守植卒因改諒守壽命公幹守泗諒之
理課前詔詳矣公幹自尚書郎連領二郡
政平法一甚便於人加以有理戎之材可
付留事故輟軍保仍憲秩而兼寵之夫壽
與泗皆郡之大者也諒與公幹皆二千石
之良者也以大郡委良吏不亦宜乎噫諒
無忘澄城之理公幹無替亳城之政則愷
悌之化吾有望於二郡焉諒可壽州刺史
公幹可泗州刺史
柳公綽罷鹽鐵守本官兵部侍郎制
勑某官柳某昔先皇帝知爾有材元和已
來應用不暇及領擢管漕運之務屬陵寢
郊丘之禮財給事集時乃之功宜有轉移
以均勞逸况聞牢籠無遺利課督有常規
今詔刑部尚書播代之亦令守而勿失朕
將興理化先務根本凡百職事悉歸有司
惟兹夏官實掌戎政簡稽調補今方其時
司馬貳卿佐乎邦國是爾本職無忘增修
可守兵部侍郎
崔元備張惟素鄭覃陸瀍韋弘景賜
爵制
勑崔元備等禮尊重於復土事莫大於慎
終使朕以孝敬之誠獲貢于先帝實頼左
右侍從之臣服勤祇事展四體而一心誠
俾予無悔賞不敢忘爵不敢愛爾宜䟽封
服命而揚之可依前件
劉約授棣州刺史制
勑前齊州刺史兼御史中丞劉約故太保
濟之子太尉緫之弟也吾常思濟之功緫
之忠而嘉約之謹厚累遷至齊州刺史在
官無敗事罷秩有去思念舊錄能宜當寵
用况公侯之後約有通才封域之間棣為
要郡委之共理誰曰不然可使持節棣州
諸軍事棣州刺史依前御史中丞散官勲
如故
李肇可中散大夫郢州刺史王鎰朗
州刺史溫造可朝散大夫三人同制
勑朝請大夫使持節澧州諸軍事澧州刺
史上柱國賜紫金魚袋李肇等乃者李景
儉使酒獲戾而肇等與之會合飲失於檢
慎宜有所懲由是左遷分為郡守今首㘴
者既復班列緣累者亦當徵還但以長吏
數易其弊頗甚况聞三郡皆有政能人方
便安不宜遷換故吾以采章階級並命而
就加之蓋漢制進爵秩降璽書慰勞良二
千石之旨也爾當是命得不勉哉
白氏文集卷第三十三
