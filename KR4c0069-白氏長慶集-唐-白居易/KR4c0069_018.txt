白氏文集卷第十八
律詩五言七言自兩韻至三十
韻凡一百首
夜入瞿唐峡
瞿唐天下險夜上信難哉岸似雙屏合天
如匹帛開逆風驚浪起技&KR1850;闇船來欲識
愁多少高於灔澦堆
初到忠州贈李六
好在天涯李使君江頭相見日黃昏吏人
生梗都如鳥市井疎蕪只抵村一隻蘭船
當驛路百層石磴上州門更無平地堪行
處虚受朱輪五馬恩
郡齋暇日憶廬山草堂兼寄二林僧
社三十韻多叙貶官以來出處之意
諫諍知無補遷移分所當不堪匡聖主只
合事空王龍象投新社鵷鸞失故行沈吟
辭北闕誘引向西方便住雙林寺仍開一
草堂平治行道路安置坐禪牀手板支爲
枕頭巾閣在牆先生烏几舄居士白衣裳
竟歲何曾悶終身不擬忙滅除殘夢想換
盡舊心腸世界多煩惱形神久損傷正從
風鼓浪轉作日銷霜吾道尋知止君恩偶
未忘忽蒙頒鳳詔兼謝剖魚章蓮靜方依
水葵枯重仰陽三車猶夕會五馬已晨裝
去似尋前世來如別故鄕眉低出鷲嶺脚
重下蛇岡漸望廬山遠彌愁峡路長香鑪
峯隠隠巴字水茫茫瓢挂留庭樹經收在
屋梁春抛紅藥圃夏憶白蓮塘唯擬捐塵
事將何答寵光有期追永遠無政繼龔黃
南國秋猶熱西齋夜暫凉閑吟四句偈靜
對一鑪香身老同丘井心空是道場覓僧
爲去伴留俸作歸粮爲報山中侣憑看竹
下房會應歸去在松菊莫教荒
贈康叟
八十秦翁老不歸南賓太守乞寒衣再三
憐汝非他意天寶遺民見漸稀
鸚鵡
竟日語還默中宵棲復驚身囚緣彩翠心
苦爲分明暮起歸巢思春多憶侣聲誰能
坼籠破從放快飛鳴
亰使廻累得南省諸公書因以長句
詩寄謝蕭五劉二元八吳十一韋大
陸郎中崔二十二牛二李七庾三十
二李六李十楊三樊大楊十二員外
雪壓泥埋未死身每勞存問媿交親浮萍
漂泊三千里列宿參差十五人禁月落時
君待漏畬煙深處我行春瘴鄕得老猶爲
幸豈敢傷嗟白髮新
東城春意
風軟雲不動郡城東北隅晚來春澹澹天
氣似亰都絃管隨宜有杯觴不道無其如
親故遠無可共歡娱
木蓮樹生巴峡山谷間巴民亦呼爲
黃心樹大者高五丈涉冬不凋身如
青楊有白文葉如桂厚大無春花如
蓮香色豔膩皆同獨房蘂有異四月
初始開自開迨謝僅二十日忠州西
北十里有鳴玉谿生者穠茂尤異元
和十四年夏命道士母丘元志寫惜
其遐僻因題三絶句云
如折芙蓉栽旱地似抛芍藥挂高枝雲埋
水隔無人識唯有南賓太守知
紅似燕支膩如粉傷心好物不須臾山中
風起無時節明日重來得在無
已愁花落荒巖底復恨根生亂石間幾度
欲移移不得天教抛擲在深山
種桃杏
無論海角與天涯大抵心安即是家路遠
誰能念鄕曲年深兼欲忘亰華忠州且作
三年計種杏栽桃擬待花
新秋
二毛生鏡日一葉落庭時老去爭由我愁
來欲泥誰空銷閑歲月不見舊親知唯弄
扶牀女時時強展眉
龍昌寺荷池
冷碧新秋水殘紅半破蓮從來寥落意不
似此池邊
聽竹枝贈李侍御
巴童巫女竹枝歌懊惱何人怨咽多暫聽
遣君猶悵望長聞教我復如何
寄胡餅與楊萬州
胡麻餅㨾學亰都麵脆油香新出爐寄與
飢嚵楊大使嘗看得似輔興無
感櫻桃花因招飲客
櫻桃昨夜開如雪鬢髮今年白似霜漸覺
花前成老醜何曾酒後更顚狂誰能聞此
來相勸共泥春風醉一場
東亭閑望
東亭盡日坐誰伴寂寥身綠桂爲佳客紅
蕉當美人笑言雖不接情状似相親不作
悠悠想如何度晚春
畫木蓮花圖寄元郎中
花房膩似紅蓮朵艷色鮮如紫牡丹唯有
詩人應解愛丹青寫出與君看
和李灃州題韋開州經藏詩
既悟蓮花藏湏遺貝葉書菩提無處所文
字本空虛觀指非知月忘筌是得魚聞君
登彼岸捨筏復何如
九日題塗谿
蕃草席鋪楓葉岸竹枝歌送菊花杯明年
尚作南賓守或可重陽更一來
即事寄微之
畬田澀米不耕鉏旱地荒園少菜𬞞想此
土風今若此料看生計合何如衣縫紕纇
黃絲絹飯下腥醎白小魚飽暖飢寒何足
道此身長短是空虚
題郡中荔枝詩十八韻兼寄萬州楊
八使君
奇果標南土芳林對北堂素華春漠漠丹
實夏煌煌葉捧仾垂戶枝擎重壓牆始因
風弄色漸與日爭光夕訝條懸火朝驚樹
點粧深於紅躑躅大校白㯽榔星綴連心
朵珠排耀眼房紫羅栽儭殼白玉裹填瓤
早歲曾聞說今朝始摘嘗嚼疑天上味嗅
異世間香潤勝蓮生水鮮逾橘得霜烟脂
掌中顆甘露舌頭漿物少尤珍重天高苦
渺茫已教生暑月又使阻遐方粹液靈難
駐妍姿嫰易傷近南光景熱向北道途長
不得充王賦無由寄帝鄕唯君堪擲贈面
白似潘郎
留北客
峡外相逢遠樽前一會難即須分手别且
強展眉歡楚袖蕭條舞巴絃趣數彈笙歌
隨分有莫作帝鄉看
重寄荔枝與楊使君時聞楊使君欲
種植故有落句戲之
摘來正帶凌晨露寄去湏憑下水船暎我
緋衫渾不見對公銀印最相鮮香連翠葉
眞堪畫紅透青籠實可憐聞道萬州方欲
種愁君得喫是何年
和萬州楊使君四絶句
競渡
競渡相傳爲汨羅不能止遏意無他自經
放逐來顦顇能校靈均死幾多
江邊草
聞君澤畔傷春草憶在天門街裏時漠漠
凄凄愁滿眼就中惆悵是江蘺
喜慶李
東都綠李萬州栽君手封題我手開把得
欲嘗先悵望與渠同別故鄕來
白槿花
秋蕣晚英無艷色何因栽種在人家使君
只別羅敷面爭解迴頭愛白花
望郡南山寄行簡
臨江一嶂白雲間紅綠層層錦繡斑不作
巴南天外意何殊昭應望驪山
和行簡望郡南山
反照前山雲樹明從君苦道似華清試聽
腸斷巴猿呌早晚驪山有此聲
種荔枝
紅顆眞珠誠可愛白鬚太守亦何癡十年
結子知誰在自向庭中種荔枝
隂雨
風霧今朝重江山此地深灘聲秋更急峡
氣曉多隂望闕雲遮眼思鄕雨滴心將何
慰幽獨頼世北䆫琴
送客歸亰
水陸四千里何時歸到秦舟辭三峡雨馬
入九衢塵有酒留行客無書寄貴人唯憑
遠傳語好在曲江春
送蕭處士遊黔南
能文好飲老蕭郎身似浮雲鬢似霜生計
抛來詩是業家園忘却酒爲鄉江從巴峡
初成字猿過巫陽始斷腸不醉黔中爭去
得磨圍山月正蒼蒼
東樓醉
天涯深峽無人地歲暮窮隂欲夜天不向
東樓時一醉如何擬過二三年
寄微之
高天默默物茫茫各有來由致損傷鸚爲
能言長翦翅龜緣難死久搘牀莫嫌冷落
抛閑地猶勝炎蒸卧瘴鄕外物竟關身底
事謾排門戟繫腰章
東樓招客夜飲
莫辭數數醉東樓除醉無因破得愁唯有
綠樽紅燭下暫時不似在忠州
醉後戲題
自知清冷似冬凌每被人呼作律僧今夜
酒醺羅綺暖被君融盡玉壺冰
冬至夜
老去襟懷常濩落病來鬚鬢轉蒼浪心灰
不及爐中火鬢雪多於砌下霜三峽南賓
城最遠一年冬至夜偏長今宵始覺房攏
冷坐索寒衣詆孟光
竹枝詞
瞿唐峡口水煙低白帝城頭月向西唱到
竹枝聲咽處寒猿闇鳥一時啼
竹枝苦怨怨何人夜靜山空歇又聞蠻兒
巴女齊聲唱愁殺江樓病使君
巴東船舫上巴西波面風生雨脚齊水蓼
冷花紅蔟蔟江蘺濕葉碧凄凄
江畔誰人唱竹枝前聲斷咽後聲遲怪來
調苦緣詞苦多是通州司馬詩
酬嚴中丞晚眺黔江見寄
江水三迴曲愁人兩地情磨圍山下色明
月峽中聲晩後連天碧寒來徹底清臨流
有新恨照見白鬚生
寄題楊萬州四望樓
江上新樓名四望東西南北水茫茫無由
得與君携手同凭欄干一望鄕
答楊使君登樓見憶
忠萬樓中南北望南州煙水北州雲兩州
何事偏相憶各是籠禽作使君
除夜
歲暮紛多思天涯渺未歸老添新甲子病
减舊容輝鄕國仍留念功名已息機明朝
四十九應轉悟前非
聞雷
瘴地風霜早温天氣候催窮冬不見雪正
月已聞雷震蟄蟲蛇出驚枯草木開空餘
客方寸依舊似寒灰
春至
若爲南國春還至爭向東樓日又長白片
落梅浮澗水黃梢新柳出城牆閑拈蕉葉
題詩詠悶取藤枝引酒嘗樂事漸無身漸
老從今始擬負風光
感春
巫峽中心郡巴城四面春草青臨水地頭
白見花人憂喜皆心火榮枯是眼塵除非
一杯酒何物更關身
春江
炎凉昏曉苦推遷不覺忠州已二年閉閤
只聽朝暮鼓上樓空望往來船鸎聲誘引
來花下草色勾留坐水邊唯有春江看未
厭縈砂遶石渌潺湲
題東樓前李使君所種櫻桃花
身入青雲無見日手栽紅樹又逢春唯留
花向樓前著故故抛愁與後人
巴水
城下巴江水春來似麴塵軟砂如渭曲斜
岸憶天津影醮新黃柳香浮小白蘋臨流
搔首坐惆悵爲何人
野行
草潤衫襟重沙乾屐齒輕仰頭聽鳥立信
脚望花行暇日無公事衰年有道情浮生
短於夢夢裏莫營營
送高侍御使廻因寄楊八
明月峡邊逢制使黃茅岸上是忠州到城
莫說忠州惡無益虚教楊八愁
奉酬李相公見示絶句
碧油幢下捧新詩榮賤雖殊共一悲涕淚
滿襟君莫怪甘泉侍從最多時
喜山石榴花開
忠州州裏今日花廬山山頭去年樹已憐
根損斬新栽還喜花開依舊數赤玉何人
少琴軫紅纈誰家合羅袴但知爛漫恣情
開莫怕南賓桃李妬
戲贈蕭處士清禪師
三杯嵬峩忘機客百納頭陁任運僧又有
放慵巴郡守不營一事共騰騰
錢號州以三堂絶句見寄因以本韻
和之
同事空王歲月深相思遠寄定中吟遥知
清淨中和化秖用金剛三昧心
三月三日
暮春風景初三日流世光隂半百年欲作
閑遊無好伴半江惆悵却迴船
寒食夜
四十九年身老日一百五夜月明天抱膝
思量何事在癡男駭女喚鞦韆
代州問民
龍昌寺底開山路已子臺前種柳林官職
家鄕都忘却誰人會得使君心
答州民
官情抖擻隨塵去鄕思銷磨逐日無唯擬
騰騰作閑事遮渠不道使君愚
荔枝樓對酒
荔枝新熟雞冠色燒酒初開琥珀香欲摘
一枝傾一盞西樓無客共誰嘗
房家夜宴喜雪戲贈主人
風頭向夜利如刀頼此溫爐軟錦袍桑落
氣熏珠翠暖柘枝聲引管絃高酒鉤送盞
推蓮子燭淚粘盤壘蒲萄不醉遣儂爭散
得門前雪片似鵝毛
醉後贈人
香毬趁拍迴環匼花盞抛巡取次飛自入
春來未同醉那能夜去獨先歸
初除尚書郎脫刺史緋
親賓相賀問何如服色恩光盡反初頭白
喜抛黃草峽眼明驚坼紫泥書便留朱紱
還鈴閤却著青袍侍玉除無奈嬌癡三歲
女繞腰啼哭覓銀魚
留題開元寺上方
東寺臺閣好上方風景清數來猶未猒長
別豈無情戀水多臨坐辭花剩繞行最憐
新岸柳手種未全成
別樓東坡花樹兩絶
二年留滯在江城草樹禽魚盡有情何處
殷勤重廻首東坡桃李種新成
花林好住莫顦顇春至但知依舊春樓上
明年新太守不妨還是愛花人
別橋上竹
穿橋迸竹不依行恐礙行人被損傷我去
自慙遺愛少不教君得似甘棠
發白狗峡次黃牛峽登高寺却望忠
州
白狗次黃牛灘如竹節稠路穿天地險人
續古今愁忽見千花塔因停一葉舟畏途
常迫促靜境暫淹留巴曲春全盡巫陽雨
半收北歸雖引領南望亦迴頭昔去悲殊
俗今來念舊遊别僧山北寺抛竹水西樓
郡樹花如雪軍厨酒似油時時大開口自
笑憶忠州
棣華驛見楊八題夢兄弟詩
遥聞旅宿夢兄弟應爲郵亭名棣華名作
棣華來早晚自題詩後屬楊家
商山路有感
萬里路長在六年身始歸所經多舊館太
半主人非
商山路驛桐樹昔與微之前後題名
處
與君前後多遷謫五度經過此路隅笑問
中庭老桐樹這迴歸去免來無
惻惻吟
惻惻復惻惻逐臣返鄕國前事難重論少
年不再得泥塗絳老頭斑白炎瘴靈均面
黎黑六年不死却歸來道著姓名人不識
德宗皇帝挽歌詞四首
執象宗玄祖貽謀啓孝孫文高栢梁殿禮
薄灞陵原宫仗辭天闕朝儀出國門生成
不可報二十七年恩
又一首
虞帝南巡後殷宗諒闇中初辭鑄鼎地已
閉望仙宫曉落當陵月秋生滿旆風前星
承帝座不使北辰空
又一首
業大承宗祖功成付子孫睿文詩樂播遺
訓史標言節表中和德方垂廣利恩懸知
千載後理代數貞元
又一首
夢减三齡壽哀延七月期寢園愁望遠宫
仗哭行遲雲日添寒慘笳簫向晚悲因山
有遺詔如葬漢文時
昭德王皇后挽歌詞
仙去逍遥境詩留窈窕章春歸金屋少夜
入壽宫長鳳引曾辭輦蠶休昔採桑隂靈
何處感沙麓月無光
大平樂詞二首
歲豐仍節儉時泰更銷兵聖念長如此何
憂不泰平
又一首
湛露浮堯酒薰風起舜歌願同堯舜意所
樂在人和
小曲新詞二首
霽色鮮宫殿秋聲脆管絃聖明千歲樂歲
歲似今年
又一首
紅裾明月夜碧簟早秋時好向昭陽宿天
涼玉漏遲
閨怨詞三首
朝憎鸎百囀夜妬鷰雙棲不慣經春別唯
知到曉啼
又一首
珠箔籠寒月紗䆫背曉燈夜來巾上淚一
半是春冰
又一首
關山征戍遠閨閤别離難苦戰應顦顇寒
衣不要寬
殘春曲
禁苑殘鸎三四聲景遲風慢暮春情日西
無事牆隂下閑踏宫花獨自行
長安春
青門柳枝軟無力東風吹作黃金色街東
酒薄醉易醒滿眼春愁銷不得
長樂坡
行人南北分征路流水東西接御溝終日
坡前恨離别謾名長樂是長愁
獨眠吟二首
夜長無睡起階前寥落星河欲曙天十五
年來明月夜何曾一夜不孤眠
獨眠客夜夜可憐長寂寂就中今也最愁
人凉月清風滿牀席
期不至
紅燭清樽久延佇出門入門天欲曙星稀
月落竟不來煙柳曨曨鵲飛去
長洲苑
春入長洲草又生鷓鴣飛起少人行年深
不辯娃宫處夜夜蘇臺空月明
憶江柳
曾栽楊柳江南岸一別江南兩度春遥憶
青青江岸上不知攀折是何人
南浦
南浦凄凄別西風嫋嫋秋一看腸一斷好
去莫迴頭
三年別
悠悠一別已三年相望相思明月天腸斷
青天望明月别來三十六廻圓
傷春詞
深淺簷花千萬枝碧紗䆫外囀黃鸝殘粧
含淚下簾坐盡日傷春春不知
後宫詞
淚盡羅巾夢不成夜深前殿按歌聲紅顔
未老恩先斷斜倚熏籠坐到明
白氏文集卷第十八
