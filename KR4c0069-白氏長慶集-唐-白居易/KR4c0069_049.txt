白氏文集卷第四十九
判五十道
得甲去妻後妻犯罪請用子蔭贖罪
甲怒不許
二姓好合義有時絶三年生育恩不可遺
鳳雖阻扵和鳴烏豈忘於返哺旋觀怨偶
遽抵明刑王吉去妻斷絃未續孔氏出母
疎網將加誠鞠育之可思何患難之不救
况不安爾室盡孝猶慰母心薄送我畿贖
白氏文集卷第四十九
判五十道
得甲去妻後妻犯罪請用子蔭贖罪
甲怒不許
二姓好合義有時絶三年生育恩不可遺
鳳雖阻扵和鳴烏豈忘於返哺旋觀怨偶
遽抵明刑王吉去妻斷絃未續孔氏出母
疎網將加誠鞠育之可思何患難之不救
况不安爾室盡孝猶慰母心薄送我畿贖
罪寧辭子蔭縱下山之有怒曷陟屺之無
情想芣苢之歌且聞樂有其子念葛藟之
義豈不忍庇于根難抑其辭請敦不匱
得辛氏夫遇盜而死遂求殺盜者而
為之妻或責其失貞行之節不伏
親以恩成有讎寧捨嫁則義絶雖報奚為
辛氏姑務雪冤靡思違禮勵釋憾之志將
殄雚蒲蓄許嫁之心則乖松竹況居喪未
卒改適無文苟失節於未亡雖復仇而何
有夫讎不報未足為非婦道有虧誠宜自
恥詩著靡他之誓百代可知禮垂不嫁之
文一言以蔽無效尤扵邾婦庶繼美扵恭
姜
得乙與丁俱應拔萃乙則趨時以求
名丁則勤學以待命互有相非未知
孰是
立巳徇名則由進取修身俟命寧在躁求
智乎雖不失時仁者豈宜棄夲屬科懸拔
萃才選出群勤苦修辭乙不能也吹嘘附
勢丁亦恥之躁靜既殊性習遂遠各從所
好爾由徑而方行難強不能吾捨道而奚
適觀得失之路或似由人推通塞之門誠
應在命所宜勵志焉用趨時若棄以菲葑
失則自求諸已儻中其正鵠得亦不愧於
人無尚苟求盍嘉自致
得丁冐名事發法司准法科罪節度
使奏丁在官有美政請免罪真授以
勸能者法司以亂法不許
宥則利滛誅則傷善失人猶可壊法實難
丁僣濫爲心僶俛從事始假名而作偽咎
則自貽因勵節而爲官政將可取節使以
功惟補過請欲勸能憲司以仁不惠姦議
難亂紀制宜經久理貴從長見小善而必
求材雖苟得踰大防而不禁弊將若何濟
時不在於一夫守法宜遵乎三尺盍懲行
詐勿許拜真
勸能者法司以亂法不許
宥則利滛誅則傷善失人猶可壊法實難
丁僣濫爲心僶俛從事始假名而作偽咎
則自貽因勵節而爲官政將可取節使以
功惟補過請欲勸能憲司以仁不惠姦議
難亂紀制宜經久理貴從長見小善而必
求材雖苟得踰大防而不禁弊將若何濟
時不在於一夫守法宜遵乎三尺盍懲行
詐勿許拜真
得乙上封請求不用赦大理云廢赦
何以使人自新乙云數赦則姦生恐
弊轉甚
刑乃天威赦惟王澤于以御下存乎建中
上封以宥過利滛倖門宜閉大理以盪邪
除舊權道當行皆推濟國之誠未達隨時
之義何則政包寬猛法有弛張習以生常
則起為姦之弊廢而不用何成作解之恩
請思砭石之言兼詠蓼蕭之什數則不可
無之亦難
得景居喪年老毁瘠或非其過禮景
云哀情所鍾
孝乃行先則當銜恤子為親後安可危身
景喪則未終老其將至懷蓼莪之慕誠合
盡哀迫桑榆之光豈宜致毁所以爰從肉
食唯服麻縗況血氣之既衰老夫耄矣縱
哀情之罔極吾子忍之苟滅性而不勝則
傷生而非孝因殺立節庶畢三年之喪順
變從宜無及一朝之患既虧念始當愧或
非
得辛奉使遇昆弟之仇不闘而過為
友人責辭云銜君命
居兄之仇避為不悌䘖君之命闘則非忠
將滅私而奉公宜棄小而取大辛時惟奉
使出乃遇讎斷手之痛不忘誠難共國飲
冰之命未復安可害公郎以忠全情由禮
抑未失使臣之體何速諍友之規臾駢立
言嘗聞之矣子夏有問而忘諸乎是謂盡
忠于何致責
聞軍帥選將多用文儒士兵部詰其
無武藝帥云取其謀也
忘身死節誠重武夫制敵伐謀則先儒士
將籌策而可尚奚騎射之足稱軍帥明以
知兵精於選將以為彎弧學劒用無出於
一夫悦禮教詩道可弘於七德功宜保大
理貴從長若王師之有征以謀則可苟戎
略之無取雖藝何為况晉謀中軍選於義
府漢求上將舉在儒流豈惟我武惟揚誠
亦斯文不墜元戎舉德未爽能軍兵部執
言恐為辱國
得甲至華嶽廟不禱而過或非其違
衆甲云禱非禮也
嶽則配天自修常事神雖福善安可苟求
宜率道以去邪豈從衆而失正甲志惟守
義言乃合經以為視以三公實天子之所
饗降其百福寧匹夫之可禳如修蘋藻之
誠是用秕稗之禮况人之僣濫徒欲乞靈
而神實聦明豈歆滛祀非鬼是為謟也黷
神無乃吐之旅於泰山古猶致誚禱于華
嶽今豈不非諒正直之難誣雖馨香而勿
用將勸來者所宜救歟
得乙隱居徵辟不起子孫請以所辟
官用蔭所司不許
修身獨善寵則可驚制爵尊賢命其難廢
形雖遺扵軒冕蔭宜及於子孫乙貞以自
居辟而不起鶴書莫顧雖忘恤後之心爵
命巳行寧闕賞延之典若使死無用蔭生
不及榮何成旌善之風且是廢君之命場
苖不食誠自絶於縶維葛藟有隂義難虧
於燕翼請優後嗣以奬外臣
得江南諸州送庸調四月至上都戶
部科其違限訴云冬月運路水淺故
不及春至
賦納過時必先問罪淹恤有故亦可徵辭
月既及於正陽事宜歸於宰旅展如澤國
盖納地征歲有入貢之程敢忘慎守川無
負舟之力寧免稽遲苟利涉之惟難雖愆
期而必宥地官致詰月其憂江郡執言
後時可憑然恐事非靡盬辭或憑虛請驗
所届公文而後可遵令典
得景為縣令教人煑木為酪州司責
其煩擾辭云以備凶年
事不舉中有災寧救政或擾下雖惠何爲
景念在濟時動非率法且煩人而不恤是
昧烹鮮何歉歲以爲虞將勤煑酪信作勞
於無用豈爲教之有方必也志切救災道
敦行古周官荒政自可擇其善者新室弊
法焉用尤而效之宜聽責言勿迷知過
得丁爲郡守行縣見昆弟相訟者乃
閉閤思過或告其矯辭云欲使以田
相讓也
化本自家政先為郡禮寧下庶宜寬不悌
之刑訓在知非是得長人之道況天倫不
睦地訟攸興利方竸於膏腴恩難虧於骨
肉教宜引古過貴自新雖聞爭以䦧牆有
傷魯衛之政庶使愧而讓畔將同虞芮之
風苟無訟之可期則相容而何遠推田以
讓爾誠謝於孟光閉閤而思吾何慙於延
夀宜嘉靜理勿謂矯誣
得甲獻弓蹲甲而射不穿一扎有司
詰之辭云液角者不得牛戴牛角
貫革乖方則宜致詰相角失理亦可徵辭
甲奠體以成執簫而獻中規不撓六材雖
則合三捨拔有愆七扎不能穿一宜恐傷
人之甲不曰堅乎而非戴牛之弓無自入
也液信虧扵巧者射遂爽於臧兮周典足
徵彼自乖於三色楚君明試此無愧於二
臣咎且有歸責之非當
得乙有同門生喪親將往弔之其父
怒而撻之使遺縑而巳或詰其故云
交道之難
子道貴恭當從理命交遊重義盖恤哀情
孝不在於詭隨仁豈忘於惻隱乙父訓乖
愛子道昧擇交況求益之初無友不如巳
者及居喪之際凡人猶合救之既罔念於
一哀是不遵於久要苟知生而不弔雖贈
死以何為舊館遇喪宣父尚宜出涕同門
在戚王丹未可忘情縱申遺帛之誠豈補
贈芻之義肆一抶之怒父兮既爽義方杜
三諫之辭子也亦虧孝道宜哉或詰允矣
知言
得轉運使以汴河水淺運水不通請
築塞兩河斗門節度使以當軍營田
悉在河次若斗門築塞無以供軍
川以利涉竭則壅税水能潤下塞亦傷農
將捨短以從長宜去彼而取此汴河决能
降雨流可通財引漕運之千艘實資積水
生稻粱扵一溉亦籍餘波利既相妨用難
兼濟節度使以軍儲務足思開竇而有年
轉運司以邦賦貴通恐負舟而無力辭雖
執竸理可明徵壅四國之征其傷多矣專
一方之利所獲幾何贍車雖望於秋成濟
國難虧於日用利害斯見與奪可知
得景為宰秋雩刺史責其非時辭云
旱甚若不雩恐為災
居常授時政則行古恤人救弊道在從宜
旱將害於粢盛雩難拘於秋夏景象雷是
職不雨其憂苟旱魃之愆時虐既太甚雖
蓐收之戒序雩亦何傷冀有聞扵鸛鳴庶
無慮於狼顧馨香以感夕且望於月離稼
穡其傷時難遵於龍見雖事乖魯史而義
合隨時製錦執言是亦為政褰帷致詰未
可與權
得丁為郡歲凶奏請賑給百姓制未
下散之夲使科其專命丁云恐人困
臨邦匡乏情本由衷為國救災美終歸上
丁分條出守求瘼居心歲不順成人既憂
於二鬴公有滯積戶將餼於一鐘是輸濟
衆之誠允叶分憂之政然以事雖上請恩
未下流稍違主守之文遽見職司之舉使
以未有君命何其速歟郡以苟利國家專
之可也䘏貧振廪鄧攸雖見免官矯制發
倉汲黯不聞獲罪請宥自專之過用旌共
理之心
得戊兄為辛所殺戊遇卒不殺之或
責其不悌辭云辛以義殺兄不敢返
殺
捨則崇讎報為傷義當斷友于之愛以遵
王者之章戊居兄之仇應執兵而不返辛
殺人以義將倳刃而攸難雖魯策垂文不
可莫之報也而周官執禁安得苟而行之
將令怨是用希實在犯而不校揆子産之
誡損怨為忠徵臾駢之言益仇非智難從
不悌之責請聽有孚之辭
得甲為將以簞醪投河命衆飲之或
非其矯節甲云推誠而巳何必在醉
將主軍情酒存人欲推誠之義必在於均
飽德之文不專於醉甲寄分外閫令出中
權九醖投河義由獨斷一瓢飲水惠在同
霑儻師人之多寒恩逾挾纊如戰士之載
渴功倍望梅分少以表無頗和衆寧宜及
亂豈資滿腹所貴歸心少卿絶甘見稱漢
代子反獨醉實敗楚軍苟臧否之必由何
古今之有異非其矯節是不知言
得乙有罪丁救以免乙不謝或責之
乙云不爲巳
在公而行誠非爲巳懷惠以謝則涉徇私
彼既求仁而得仁此宜以直而報直乙惟
獲戾丁乃解紛以爲非罪而拘冶長見稱
於尼父直言以免叔向寧謝扵祁奚論恩
則丘山不勝在道而江湖可忘況情非私
謁可以不愧于人義在公行實以無求於
我合嘉遺直勿聽責言
得景妻有喪景扵妻側奏樂妻責之
不伏
喪則有哀見必存敬樂惟飾喜舉合從宜
夫婦所貴同心吉凶固宜異道景室方在
疚庭不徹懸鏗鏘無倦於鼓鐘好合有傷
於琴瑟既愆夫義是棄人喪儼麻縗之在
躬是吾憂也調絲竹以盈耳於汝安乎如
賓之敬頗乖若往之哀斯凟遂使唱和不
應憂喜相干道路見縗猶聞必變隣里有
殯亦不爲歌誠無惻隱之心宜受庸奴之
責
得甲年七十餘有一子子請不從政
所由云人戶減耗徭役繁多不可執
禮而廢事
役且有辭信非懋力老而不養豈謂愛親
戀若阻於修陔怨必興於陟岵顧惟甲子
及此丁年戶減事繁政宜勤於晝夜家貧
親老養難闕於晨昏在子道而可矜雖王
徭之宜免事聞諸禮情見乎辭天子敦風
猶勸養其三老庶人從政亦何假於一夫
況當孝理之朝難抑親人之請所由之執
愚謂不然
得景於逆旅食噬腊遇毒而死其黨
訟之主人云買之有處
生不可保死必有因盍知命於喪予豈尤
人於食我景秋蓬方轉朝薤欲晞旅次員
來將受飱而巳生涯溘盡當終食之間且
非祭地之疑自是逢天之戚永言其黨不
察所由死且焉知徒云噬腊之毒買而有
處請無寘堇之嫌誠虐士之可哀在主人
而何咎幸思恕物無妄罪人
得詔賜百寮資物甲獨以物委地而
不拜有司劾其不敬云本贓物故不
敢拜
賜表主恩拜明臣禮苟臨事而不敬雖有
辭而勿聽甲列在朝行頒其資物宜荷天
而受賜何委地而如遺曾是姦贓誠可惡
於清德今為寵錫諒難拒於鴻私既為善
而近名亦失恭而遠禮必也志疾貪冐節
勵貞廉自當辭讓有儀豈得棄捐不拜况
人不易物鍾離委珠而徒為心苟無瑕伯
夷飲泉而何爽宜許有孚之劾用懲不恪
之辜
得乙為大夫請致仕有司詰其未七
十乙稱羸病不任事
時制未及尚可俟朝疾疹所加固難陳力
乙位參食菜志在懸車揆以紀年桑榆之
光未暮驗其羸病蒲柳之質先零既稱量
力而行所謂奉身以退雖髮未種種告老
無乃速歟而既諄諄致政固其宜矣請高
知止無強不能
得景為縣官判事案成後自覺有失
請舉牒追改刺史不許欲科罪景云
令式有文
政尚從寬過宜在宥苟昨非之自悟則夕
改而可嘉景乃寀寮參諸簿領當推案務
劇詎免毫釐之差屬褰帷政苛不容筆削
之改誤而不隱悔亦可追縣無罔上之姦
州有刻下之虐先迷後覺判事雖不三思
苟有必知牒舉明無二過揆人情而可恕
徵國令而有文將欲痛繩恐非直筆
得甲替乙為將甲欲到乙嚴兵守備
不出迎發制書勘合符以法從事御
史紏其無賓主之禮科罪不伏
師律貴貞兵符示信苟未會合敢忘戒嚴
乙奉中權甲承後命推輪相代言赴及瓜
之期衷甲自防猶軫剪茅之慮且信惟守
器權在隱情符節既未合同軍衛如何徹
警所宜慮遠安可徇私闕於將迎雖乖主
禮完其守備是叶軍謀無責建牙恐非直
指
得鄉老不輸本戶租税所司詰之辭
云年八十餘歲有頒賜請預折輸納
所由以無例不許
丹制既登誠宜加惠歲賦不入何以奉公
苟布常而是違雖移用而不可鄉老年參
耆耋名繫版圖天賜未頒且有躁求之請
地征合納非無苟免之心曾是徇私固難
違例況時逢恤老節合勤王尚齒肆筵我
歲敦於善養食毛入賦爾奚忘於樂輸受
賜任待於時頒量入難虧扵歲杪不從妄
請誠謂職司
得乙女將嫁於丁既納幣而乙悔丁
訴之乙云未立婚書
女也有行義不可廢父兮無信訟所由生
雖必告而是遵豈約言之可爽乙將求佳
壻曾不良圖入幣之儀既從五兩御輪之
禮未及三周遂違在耳之言欲阻齊眉之
請況卜鳳以求士且靡咎言何奠鴈而從
人有乖宿諾婚書未立徒引以為辭娉財
巳交亦悔而無及請從玉潤之訴無過桃
夭之時
得景請與丁卜丁云死生付天不付
君也遂不卜或非之
聖人建易雖用稽疑君子樂天固宜知命
苟吉凶之罔僣何中否之足詢丁執心不
回出言有中爾考前知之兆誠足决疑吾
從昆命之文必先蔽志以為禍福由巳休
咎則繫於慎行生死付天脩短乃存乎隂
騭當脱身於木鴈寧問命於蓍龜言既中
倫理亦窮性況詹尹釋策有問焉知闘廉
立言不疑何卜不從握粟是謂忘筌
得耆老稱甲多智縣司舉以理人或
云多智賊也未知合用否
道雖棄智政且使能苟養之以恬則用之
不惑甲稱予智縣舉爾知將老者之審才
得賢斯美何或人之懵理為賊是虞誠蔽
蕩之無聞庶利人之可取然以智殊小大
用有否臧識若限於挈缾或當害物道能
弘於樂水何爽理人請審兩端萬從一見
得乙為邊將虜至若涉無人之地監
軍責其無勇略辭云内無糗糧外無
掎角
封疆貴安伍候尚警苟不固吾圉則速即
爾刑乙登以將壇鎮于邊壘誠可戒嚴走
集罔有敵于我師何乃啓納寇戎若無人
於吾地是昧安邊之略信貽失律之凶拳
勇蔑聞罪戾誰執如或寇強師老食絶城
孤期盡敵而還且勤於堅守苟知難而退
猶愈於覆亡宜矜掎角之辭難議建牙之
罪
得景進柑子過期壞損所由科之稱
扵浙江陽子江口各阻風五日
進獻失期罪難逃責稽留有說理可原情
景乃行人奉兹錫貢薦及時之果誠宜無
失其程阻連日之風安得不愆于素覽所
由之詰聽使者之辭既異遑寧難科淹恤
限滄波於于役匪我愆期敗朱實於厥苞
非予有咎捨之可也誰曰不然
得丁喪所知於野張帷而哭隣人詰
云夫子惡野哭者
死喪有别哭泣從宜情或異於親疎禮則
殊於内外丁義勤交道動循容止未忘半
面嘗同傾蓋之歡永念重泉遂展張帷之
哭雖聲非有慟而分止所知未乖夫子之
言何致鄰人之詰如或肆號咷於路左物
或惡之今則具威儀於野中禮無違者允
符前志奚恤斯言
得甲妻於姑前叱狗甲怒而出之訴
稱非七出甲云不敬
細行有虧信乖婦順小過不忍豈謂夫和
甲孝務恪恭義輕好合饋豚明順未聞爽
於聽從叱狗愆儀盍勿庸於疾怨雖怡聲
而是昧我則有尤若失口而不容人誰無
過雖敬君長之母宜還王吉之妻
得乙為軍昧夜進軍諸將不發欲罪
之辭云不見月章
表旗示信戎政貴明在九章而或乖雖三
今而惟反乙是稱戎帥未達軍容奉明罰
之辭無聞月捷月潛師之計方事宵征徒
欲董以爪牙曾不明其耳目況將經武必
在昭文夜號未申有虞固宜不進月章莫
舉毁匵自可當辜訴非失辤責乃當罪
得景嫁殤鄰人告違禁景不伏
生而異族死豈同歸且非合祔之儀爰抵
嫁殤之禁景天婚是恤窀穸斯乖以處子
之蕣華遷他人之蒿里曾靡卜於鳴鳳各
異室家胡為相以青烏欲同宅兆徒念幼
年無偶豈宜大夜有行況生死寧殊男女
貴别縱近傾筐之歲且未從人雖有遊岱
之魂焉能事鬼既違國禁是亂人倫謀徵
媒氏之文無抑鄰人之告
得丁陳計請輕過移諸甲兵省司以
敗法不許丁云宥罪濟時行古之道
何故不可
軍興事亟則務益兵時泰教成固難敗法
丁志崇陳計識昧相時當兵戢之朝詎資
凶器在刑行之日寧利幸人是廢國章欲
崇軍實禍關黷武弊起惠姦宥罪未若慎
刑濟軍不如經國況王霸道異古今代變
小哉管氏之器曾是行權哿矣者司之言
孰非經久得失斯在用捨可知
得甲在獄病久請將妻入侍法曹不
許訴稱三品巳上散官
獄雖慎守病則哀矜苟或無瘳如何罔詔
甲罪抵刑憲身從幽縶憂能成疾膏盲之
上未痊危則思親縲紲之中有請勢窮搖
尾念切齊眉卧或十旬既軫彌留之懼官
惟三品宜從侍執之辭敢請法曹式遵令
典
得乙聞牛鳴曰是生三犧皆用之矣
問之皆信或謂之妖不伏
上禀天性旁通物情是謂生知孰云行怪
况形雖異類心則同歸四鳥分飛聽音既
稱有信三犧皆用聞鳴豈可為妖且叶前
言殊非左道爾惟不講我則有辭揆以周
官業將同扵夷隸詳夫魯史責不及於葛
盧獸語可徵人言奚恤
得丁母乙妻俱為命婦每朝參丁母
云母尊婦卑請在婦上乙妻云夫官
高不合在下未知孰是
肅恭成德卑則敬尊著定辯儀賤無加貴
眷彼母妻之品視其夫子之官敬將展於
君前禮且殊於門内閨閫垂訓長幼雖合
有倫朝廷正名等列豈宜無別婦道雖云
守順國章未可易班母則失言妻唯得禮
且子兮位下尚欲宗予而夫也官崇如何
卑我請依序守無使名愆
得景請預駙馬所司紏云景庶子也
且違格令欲科家長罪不伏
冒婚儌倖既抵官刑罔上失忠亦虧臣節
在幼賤而不禁豈尊長之無辜屬下嫁王
姬旁求都尉選吹簫之匹雖則未獲貞人
預傅粉之郎豈可濫收庶子況姻連天族
榮冠人倫嗣既異於承祧禮難當於釐降
掩藏庶㜸唯慮其不諧貪冒寵榮詎思於
有罪豈非或益而損曾是欲蓋而彰國章
寧捨於面欺家長宜從於首㘴
得甲夜行所由執之辭云有公事欲
早趨朝所由以犯禁不聽
趨朝有時則當蚤作防姦以法寧縱晨行
雖夙夜之自公豈警巡之可犯甲陳力是
念相時斯昧方鳴三鼓知行夜之猶嚴未
闢九門信將朝而尚早趨進合遵扵辯色
夙興宜伺其啓明既爽時然後行是必動
而有悔非馬為政焉用出以戴星同宣
子俟朝胡不坐而假寐宜遵街禁用表司
存
得郡舉乙清高廉使以為通介無常
罪舉不當郡稱往通今介時人無常
乙有常也
退藏守道自合銷聲待用濟時則難背俗
乙行藏未達通介不常若德至而無稱固
當滅跡既名彰而見舉誠合隨時徒立身
以清高且於物而凝滯無固無必盍守宣
尼之言獨清獨醒信貽漁父之誚兼濟豈
資於絶俗全真未爽於同塵宜從不當之
科俾慎無常之舉
得景於私家陳鐘磬鄰人告其僣云
無故不徹懸
器不假人易而生亂樂惟節事過則有刑
禮既異於古今法且禁其鐘磬景苟求飾
喜罔念速尤竊筍簴以陳樂由奢失僣金
石而奏罪以聲聞雅當犯貴之辜難許徹
懸之訴然恐賜同魏絳僣異于奚且彰北
闕之恩何爽南鄰之擊是殊國禁無告家
藏
得丁氏有邑號犯罪當贖請同封爵
之例所司不許辭云邑號不因夫子
而致
邑號旌賢國章議貴如或不能自庇則將
焉用其封丁氏恩降閨門罪罹邦憲寵非
他致既因表以勲賢咎雖自貽亦可免於
刑戮若不從其寬典則何貴於虚封漢恤
緹縈猶聞贖父齊分石窌豈不庇身宜聽
輯矣之辭難奪贖兮之請
得景與乙同賈景多收其利人刺其
貪辭云知我貧也
仁無貪貨義有通財在㓗身而雖乖扵知
巳而則可景乙奇羸何業氣類相求竸以
錐刀始聞小人喻利推其貨賄終見君子
用心情表深知事符往行如或貧富必類
自當興讓立廉今則有無相懸固合損多
益寡是為徇義豈曰竭忠受粟益親孔氏
用敦吾道分財損巳叔牙嘗謂我貧無畏
人言俾彰交態
得景夜越關為吏所執辭云有追捕
設以關防辨其出入既慎守而無怠豈偽
遊而能過景勤恪居懷夙夜奔命以謂寇
攘事切宜早圖之罔思呵察戒嚴不可踰
也雚蒲乃司敗小事襟帶實國家大防仰
老氏之文雖知善閉稽周公之制尚曰不
征責巳具扵有司理難辭於靡盬盍從致
詰無信飾非
得乙以庶男冐婚丁女事發離之丁
理饋賀衣物請以所下聘財折之不
伏
婚以匹成嫡庶宜别訟由情察曲直可知
將令人有所懲必在弊之不及相時庶㜸
冒乃婚姻情以矯誣始聞好合事斯彰露
旋見仳離既生非偶之嫌遂起納徵之訟
辭多執竸理有適歸乙則隱欺在法而聘
財宜没丁非罔冐原情而饋禮可追是非
足明取與斯在
白氏文集卷第四十九
