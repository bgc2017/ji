白氏文集卷第三十二
中書制誥二舊體凡三十道
李愬贈大尉制
田布贈右僕射制
韋貫之可工部尚書制
太子詹事劉元鼎可大理卿兼御史大
夫充西蕃盟會使守右司郎中劉師
老可守本官充盟會副使通事舍人
太僕丞李武可守本官兼監察御史
充盟會判官三人同制
許季同可祕書監制
張元夫可禮部員外郎制
楊嗣復可庫部郎中知制誥制
張平叔可禀兆少尹知府事制
康日華贈坊州剌史制
張籍可水部員外郎制
何士又可河南縣令制
崔植一子官迴授姪某制
王起賜勲制
蕭俛除吏部尚書制
溫堯卿等授官賜緋充滄累江陵判官
制
神策軍及諸道將士某等一千九百人
各賜上柱國勲制
李&KR0686;授檢校工部郎中充鄭滑節度副
使王源中授檢校刑部員外郎充觀
察判官各兼侍御史賜緋紫制
柳公綽父子溫贈尚書右僕射竇侔父
叔向贈工部尚書薛伯高父懌贈尚
書司封郎中元宗簡父鋸贈尚書刑
部侍郎皇甫鏞父愉贈尚書右僕射
韋文恪父漸贈太子少保王正雅父
翃贈太子太師范季睦父彦贈禮部
郎中八人亡父同制
李宗何可渭南今李玘可亰兆府戶曹
制
兵部郎中知制誥馮宿侍御史裴注義
武軍行軍司馬御史中丞蕭籍饒州
刺史齊照鄧州剌史渾鐬並可朝散
大夫同制
太常博士王申伯可侍御史鹽鐵推官
監察御史裏行高諧河東節度參謀
兼監察御史崔植並可監察御史同
制
溫造可起居舍人充鎮州四面宣慰使
制
高芳穎等四人各剌史制
崔咸可洛陽縣令制
周愿可衡州剌史尉遲銳可漢州剌史
薛鯤可河中少尹三人同制
楊景復可檢校膳部員外郎鄆州觀察
判官李緩可監察御史天平軍判官
盧載可恊律郎天平軍廵官獨孤涇
可監察御史壽州團練副使馬植可
試校書郎涇原掌書記程昔範可試
正字涇原判官六人同制
前盧州剌史殷枯可鄭州剌史制
李德修除膳部員外郎制
張正甫可同州剌史制
崔琯可職方郎中侍御史知雜制
李愬贈太尉制
勑故特進行太子少保上柱國凉國公食
邑三千戶食實封伍伯戶李愬在建中歲
泚賊叛換惟太師晟實仗大順翦而瀦之
在元和朝蔡宼充斥惟爾愬實奮竒策虜
而戮之父子之功書于甲令俱為第一焯
煇當時矧爾一登將壇六換鈇鉞坐論巖
廊之道臥理保傅之事方深倚望奄忽淪
謝是用當食累歎視朝三輟豈不以爪牙
之威缺於外股肱之痛軫於中者乎而弔
奠之命賵賻之數雖加常等未表殊恩宜
以太尉之秩贈上公之衮歛俾爾被哀榮
服忠孝從先太師於九原也不其盛歟嗚
呼美終必復禮無不答昔爾之勤勞如彼
今吾之寵飾如此君臣報施可謂兩臻其
極焉爾靈有知欽我追命可贈太尉仍令
所司備禮冊命賜絹二千匹布七百端米
粟一千石委度支送
田布贈右僕射制
勑朕聞古之臣子有忍死效節為忠者有
不傷髮膚全歸為孝者有不頋性命引决
為忠者但問所操所蹈何如耳豈繫去就
生死之間耶噫今有重義如泰山輕生如
鴻毛死而不朽者安得不褒揚寵飾使天
下聞之所以勸孝心激忠腸然後薄者敦
懦者立幸生者恥格也故魏博等州節度
觀察處置等使起復寧遠將軍守右金吾
大將軍員外置同正員檢校工部尚書兼
魏州大都督府長史御史大夫賜紫金魚
袋田布其父太尉甚賢此子鎮陽之亂弘
正歿焉而布枕干嘗膽誓報冤恥故吾以
大將軍之旗鼓鈇鉞先臣之土壤士卒盡
用委付親加勉諭人鬼之憤期一洩而甘
心焉既而激發魏師出疆臨敵事有不得
已者布亦末如之何卒至於刳心自明遺
疏自列謝君於天上報父於地下可謂田
氏有孝子國家有烈臣則吾之知臣弘正
之知子明矣聳動人聽䀌傷我懷故廢臨
朝可以示哀也加禮命所以示榮也哀榮
恩禮至則至矣嗚呼曾未足以顯爾之節
不厭吾之心乎可贈尚書右僕射賜布帛
三百叚米粟二千石委度支逐便支遣
韋貫之可工部尚書制
勑河南尹韋貫之善馭者齊六轡善理者
正六官六官成則百事舉故吾選賢任舊
以次第補之而六卿材吾已得五闕一不
可待汝而成貫之以正行明誠為先朝輔
始以直進終以直退道有消長德無緇磷
及帥湘潭尹河洛而廉平清壹之政繼聞
于亰師名簡吾心善入吾耳宜置朝右以
之厚時風况今之尚書漢公卿也言動可
否屬人耳目焉固不專率四屬程百工備
位於冬官而已可工部尚書
太子詹事劉元鼎可大理卿兼御史
大夫充西蕃盟會使右司郎中劉師
老可守本官充盟會副使通事舍人
太僕丞李武可守本官兼監察御史
充盟會判官三人同制
勑太子詹事劉元鼎等夫選可任而任之
則用無不適擇可勞而勞之則事無不成
蓋君使臣臣事君之大端也屬西夷乞盟
求可以莅之者歷選多士吾得三人今以
元鼎之博通師老之誠諒武之恭敏合而
為用不亦可乎爾宜臨之以莊示之以信
儀形辭氣皆有可觀必能率服彼戎不獨
益敬吾使法卿憲秩寵之以遣可依前件
許季同可祕書監制
勑大理卿許季同國朝以來有劉德威張
文瓘唐臨為大理卿有魏徵虞世南顔師
古為祕書監則設官之重得賢之盛人到
于今稱之今季同以明慎欽恤理刑獄以
文學博雅長圖籍由廷尉而長祕府論者
榮之宜自重其官自遠其道又思與劉張
唐魏虞顔為比不亦自多乎可祕書監
張元夫可禮部員外郎制
勑殿中侍御史張元夫官有秩清而選妙
者其儀曹員外郎之謂乎凡殿内御史雖
文才秀出功課高等者滿歲而授猶曰美
遷有如元夫連膺二選歴彼踐此遷以為
宜況怒飛青冥翔集禁陛由兹去者十八
九焉汝知之乎思有以稱可尚書禮部員
外郎
楊嗣復可庫部郎中知制誥制
勑權知兵部郎中楊嗣復朕聞前代制誥
中書令侍郎舍人通掌之國朝已來或以
他官兼領惟其人是用不限於資秩職署
焉予以為然多繇是選前所命者時稱得
人研實覈名次第及汝汝嗣復根於義訓
播為令器文煥發而才秀出不當汨没於
郎吏間况貞元中汝父為中書舍人甚稱
厥職今使汝繼書吾命成一家言堂搆國
華在於此舉爾宜兢兢祗勵無隕其名可
庫部郎中知制誥
張平叔可亰兆少尹知府事制
勑商州刺史張平叔為人廉直為政簡惠
前後歴掾邑宰郡守而去思來暮之謠繼
聞於人聽焉及副鹽鐵官刺商雒郡會課
報政亦甲於他官自貞元以來用三科取
士奉詳明政術可以理人之詔而得其名
有其實者幾何人哉平叔居其一也能效
若是何用不臧故事内史缺未補間亞尹
得行大京兆事試可而即真者往往有之
故其選任日益難重爾宜稱所舉慎厥職
無墮大以勤小無急弱以緩強夕念朝行
遵吾約束可亰兆少尹知府事
康日華贈坊州刺史制
勑漢令軍中士有不幸死者得以棺斂傳
送若是而已猶四方歸心矧吾褒贈以榮
之惻隱以將之顯其忠撫其後亦所以激
生者節豈獨慰逝者魂乎左神策軍赴行
營正將試太常卿康日華領王師死王事
軍書置奏朕甚悼焉可贈坊州刺史
張籍可水部員外郎制
勑登仕郎守國子博士張籍文教興則儒
行顯王澤流則歌詩作若上以張教流澤
為意則服儒業詩者宜稍進之頃籍自校
祕文而訓國胄今又覆名揣稱以水曹郎
處焉前年以來凡歴文雅之選三矣然人
皆以爾為宜豈非篤於學敏於行而貞退
之道勝也與之寵名者可以奬夫不汲汲
於時者可守尚書水部員外郎散官勲如
故
何士乂可河南縣令制
勑漢朝郎官出宰百里故今京邑令缺多
命尚書郎補焉朝議郎尚書水部員外郎
何士乂慎檢和易介然有常守而勿失可
使從政然能佩弦以自導帶星以自勤則
緩急勞逸之間必使適宜而會理矣以爾
舒退故吾進之可守河南縣令散官如故
崔植一子官迴授姪某制
勅丞相植典職樞務亦既逾歲而能明我
目達我聰左右我躬以底于道況屬郊祀
攝贊大儀寵錫之間植宜加等而念其猶
子乞用推恩既叶舊章允膺新命其姪某
可某官
王起賜勲制
勅中書舍人王起等朕臨御之始慶賞遂
行卿士大夫逓加勲秩自武騎尉以上十
有二轉自起已下十有四人咸賜以勲舉
書于籍可依前件
蕭俛除吏部尚書制
勑古者君使臣以禮臣事君以忠季代已
還鮮由兹道先皇帝創於是故在位十五
載凡解相印者殆二十人多寵為大僚或
付以兵柄矧予小子宜有加焉而輔弼之
臣嘗經一日造吾膝沃吾心則思與之始
終厚申恩禮不唯勸感來者且不敢失墜
先志也尚書右僕射蕭俛忠肅孝敬佐吾
為理以勤事國以疾退身本末初終不失
其道既免樞務倚為右揆加恩超等復吾
前言而俛繼上讓章至于三四敦諭煩切
陳乞彌堅是用正命為選部尚書而冠六
卿統百職尚可以表吾寵重亦所以成爾
謙光爾宜欽厥止慎厥終無忝我褒揚之
命可吏部尚書
温堯卿等授官賜緋充滄景江陵判
官制
勑温堯卿等今之俊又先辟于征鎮次升
于朝庭故幕府之選下臺閣一等異日入
為大夫公卿者十八九焉荆門景域南北
大府而堯卿等或已參軍要或方受兵書
各命以官分試其事名秩章綬分而寵之
夫千里之行始於足下苟自強不息亦何
遠而不届哉可依前件
神策軍及諸道將士某等一千九百
人各賜上柱國勲制
勑古之善為國者勞不忘而賞不濫有賞
一人而為僭者有千百人而不為費者其
要在當否而已不繫於衆寡也朕自統御
已來忽忽有念念天下材力之將勇敢之
士進有征討之苦退有守捍之勤藏之中
心何嘗暫忘而亟因大慶思洽普恩某等
若干人咸進勲級並可上柱國
李&KR0686;授檢校工部郎中充鄭滑節度
副使王源中授檢校刑部員外郎充
觀察判官各兼侍御史賜緋紫制
勑萬年令李彤侍御史王源中等舜以五
長綏四國若今之節制也周二十聮率諸
侯若今之廉察也國家合為一柄付有功
諸侯故其陪臣選任益重或輟朝籍授簡
書者往往而有况承元有大忠于國受重
任于外使其承上莅下敬始善終實在庶
寮叶力以濟今以&KR0686;宰京邑有理劇之用
如水在器撓之不濁以源中立憲府有紏
正之能如刃發硎割之無滯一可以倅戎
事一可以佐軺車二職交修在此一舉臺
郎憲吏金印銀章加乎爾身無忝我命可
依前件
柳公綽父子温贈尚書右僕射竇侔
父叔向贈工部尚書薛伯高父懌贈
尚書司封郎中元宗簡父鋸贈尚書
刑部侍郎皇甫鏞父愉贈尚書右僕
射韋文恪父漸贈太子少保王正雅
父翃贈太子太師范季睦父彦贈禮
部郎中八人亡父同制
勑古人有云樹欲靜而風不止子欲養而
親不待向無顯揚襃贈之事則何以旌先
臣德慰後嗣心乎故朕每施大恩行大慶
而哀榮之命未嘗闕焉銀青光禄大夫行
尚書吏部侍郎上護軍河東縣開國子柳
公綽父温等咸有令子集于中朝資父事
君移忠自孝本於嚴訓酬以寵名賜命追
榮各高其等嗚呼存者不匱往者有知斯
可以載揚蘭陔之光輟風樹之歎耳可依
前件
李宗河可渭南令李玘可京兆府戶
曹制
勑李宗何等夫綱一提則群目舉源一澄
則衆流清故朝庭命官師選寮屬亦得其
人矣按内史公綽奏宗河學古修已練逹
理道乃乞為甸縣令玘勵節徇公通詳典
故乞為天府掾况渭隂封坼之守邑祠曹
賦籍之要司位雖未高職亦不細宜乎以
三語自試以一同自效無俾爾長貽失舉
之責焉可依前件
兵部郎中知制誥馮宿侍御史裴注
義武軍行軍司馬御史中丞蕭籍饒
州刺史齊照鄧州刺史渾鐬並可朝
散大夫同制
勑某官馮宿等凡品法之制有九自五而
上謂之貴階而宿司吾言注持吾憲籍照
以降皆著勤由朝議郎一進而及此此之
所以為貴者蔭子及命及妻豈唯腰白金
服赤茀從大夫之後而已寵數既重思有
以稱之並可朝散大夫
太常博士王申伯可侍御史鹽鐵推
官監察御史裏行高諧河東節度參
謀兼監察御史崔植並可監察御史
三人同制
勑某官王申伯學優行茂飾以詞藻執禮
定議多得其中某官高諧温莊潔白不交
勢利某官崔植外和内直通知政典在倫
輩内而人皆謂之滯淹唯是二三子之才
吾得於御史中丞僧孺御史吾耳目官也
非清明勁正不泥不撓者安可使辨淑慝
振紀律廣吾之聦明焉並命同升無忝是
舉可依前件
温造可起居舍人充鎮州四面宣慰
使制
勑殿中侍御史温造嘗紏天府不曠官馳
軺車不辱命况為人外和内决以兼濟為
心扷居殿中以備時使會吾憂兩河間事
求可諭朝旨慰人心者使焉揆效酌能汝
中吾選故不待滿歲擢為右史出則䘖吾
命入則記吾言奬任不輕思有所立可依
前件
高芳穎等四人各贈刺史制
勑故某官高芳穎等昔文王葬枯骨之無
知也但惻隠之心不忍棄也故天下皆歸
仁焉况捐軀之魂死節之骨見危併命朕
甚悶之深州故十將高某等四人皆從戰
陣連殁王事褒贈之數宜其有加並命追
榮以光地下可依前件
崔咸可洛陽縣令制
勑度支員外郎崔咸漢以四科辟士求多
略不惑強明决斷者任三輔令故今四京
令缺亦擇尚書郎有才理者補之而咸在
郎署中推為利用加以詞學緣飾吏能操
割洛陽必有餘刃然宰大邑如烹小鮮人
擾則疲魚擾則餒寬猛吐茹其鑒于兹可
洛陽令
周愿可衡州刺史尉遲銳可漢州刺
史薛鯤可河中少尹三人同制
勑前復州刺史周愿等夫勞者之思休息
病者之思救療人之本情也今兵戈甫定
物力未豐如聞湘衡也漢之間人有疲困
宜擇良二千石俾休息而救療之而愿銳
鯤等前以符竹分領三郡皆有善政逹于
朝廷舉課考能無愧是選息勞救病其有
望於汝乎河中吾之股肱郡也貳尹職而
佐府事者亦在得人命鯤處之無荒厥職
可依前件
楊景復可檢校膳部員外郎鄆州觀
察判官李綬可監察御史天平軍判
官盧載可恊律郎天平軍廵官獨孤
涇可監察御史壽州團練副使馬植
可試校書郎涇原掌書記程昔範可
試正字涇原判官六人同制
勑某官楊景復等士子不患無位患已不
立苟有所立人必知之惟爾等六人藴才
業文咸士之秀者果為賢侯交辟俾朕得
聞其姓名是用各進其秩分授以職若修
飾不已籌謀有聞則鴻漸之資當從此始
而景復稟訓祇命頗著令稱故因滿歲特
假臺郎古者公臣之良入補王職朝奬非
遠爾其勉之可依前件
前廬州刺史殷祐可鄭州刺史制
勑某官殷祐夫吏寬信則人人不偷吏廉
明則人人盡力吾觀祐之為政其近之乎
前守廬江能率是道歲會課第甲於他州
俾精前功且佇來效宜換符竹移牧鄭人
在春秋時鄭為侯國武公善於其職子産
遺愛於人人無古今吏有能否聽吾用汝
汝其嗣之可鄭州刺史
李德循除膳部員外郎制
勑尚書左士郎自奏議彌綸外凡邦之牲
豆之品醴膳之數實紏理之命文昌長佐
春官卿以朝散大夫守祕書丞上柱國李
德循籍訓于台庭業官于書府揆才考第
得補為郎司膳缺員爾宜專掌可尚書膳
部員外郎餘如故
張正甫可同州刺史制
勑馮翊吾左輔也分理浩壤率先風化故
其選次任内史一等而冠四方岳牧之首
焉宜求吏課高位望重者分部共理以夾
輔亰師尚書右丞賜紫金魚袋張正甫自
登臺閣為人讜直物論時望敬而重之及
領藩部為政寬簡將吏黎庶信而愛之所
謂朝廷正臣郡國良吏常有惠政加于是
邦迨兹五年去思猶在故輟臺轄再委郡
符宜敬服新命增修舊政俾吏畏如夏日
人歸如流水慎于終始典于厥官可持節
同州諸軍事守同州刺史充本州防禦使
散官勲如故
崔琯可職方郎中侍御史知雜制
勑近歲以來副相多缺朝綱國紀專委中
憲而侍御史一人得揔臺事以左右之今
御史中丞德𥙿以中散大夫行尚書吏部
員外郎上柱國崔琯守文無害莅事惟精
在郎署中推有才理奏補是職請觀其能
因而可之仍加寵秩操執舉措爾無自輕
可行尚書職方郎中兼侍御史知雜散官
勲如故
白氏文集卷第三十二
