白氏文集卷第十五
律詩五言七言自兩韻至一百
韻凡一百首
渭村退居寄禮部崔侍郎翰林錢舍
人詩一百韻
聖代元和歲閑居渭水陽不才甘命舛多
幸遇時康朝野分倫序賢愚定否臧重文
疎卜式尚少棄馮唐由是推天運從兹樂
性場籠禽放高翥霧豹得深藏世慮休相
擾身謀且自強猶須務衣食未免事農桑
薙草通三徑開田占一坊晝扉肩白版夜
碓搗黃粱隟地治場圃閑時糞土疆枳籬
編刺夹薤壟擘科秧穡力嫌身病農心願
歲穰朝衣典杯酒佩劒博牛羊困倚栽松
鍤飢提採蕨筐引泉來後㵎移竹下前岡
生計雖勤苦家資甚渺茫塵埃常滿甑錢
帛少盈囊弟病仍扶杖妻愁不出房傳衣
念繿褸舉案笑糟糠犬吠村胥鬧蟬鳴織
婦忙納租看縣帖輸粟問軍倉夕歇攀村
樹秋行繞野塘雲容隂慘澹月色冷悠揚
蕎麥鋪花白棠棃間葉黃早寒風摵摵新
霽月蒼蒼園菜迎霜死庭蕪過雨荒簷空
愁宿鷰壁闇思啼螿眼為看書損肱因運
甓傷病骸渾似木老鬢欲成霜少睡知年
長端憂覺夜長舊遊多廢忘往事偶思量
忽憶煙霄路常陪劒履行登朝思檢束入
閣學趨蹌命偶風雲會恩覃雨露霶沾枯
發枝葉磨鈍起鋒鋩崔閤連鑣騖錢兄接
翼翔齊竽混韶夏燕石厠琳琅同日升金
馬分宵直未央共詞加寵命合表謝恩光
厩馬驕初跨天厨味始嘗朝晡頒餅餌寒
暑賜衣裳對秉鵝毛筆俱含雞舌香青縑
衾薄絮朱裏幕高張晝食恒連案宵眠每
並牀差肩承詔旨連署進封章起草偏同
視疑文最共詳滅私容點竄窮理辯毫芒
便共輸肝膽何曾異肺腸愼微參石奮决
密與張湯禁闥青交瑣宫垣紫界墻井欄
排菡萏簷瓦鬭鴛鴦樓額題鳷鵲池心浴
鳳凰風枝萬年動溫樹四時芳宿露凝金
掌晨暉上壁璫砌筠塗綠粉庭果滴紅漿
曉從朝興慶春陪宴栢梁傳呼鞭索索拜
舞珮鏘鏘仙仗環雙闕神兵闢兩廂火飜
紅尾旆水卓白竿槍滉瀁經魚藻深沈近
浴堂分庭皆命婦對院即儲皇貴主冠浮
動親王轡閙裝金鈿相照耀朱紫間熒煌
毬簇桃花騎歌巡竹葉觴窪銀中貴帶昂
黛内人粧賜褉東城下頒酺曲水傍樽罍
分聖酒妓樂借仙倡淺酌看紅藥徐吟把
綠楊宴迴過御陌行歇入僧房白鹿原東
脚青龍寺北廊望春花景暖避暑竹風涼
下直閑如社尋芳醉似狂有時還後到無
處不相將雞鶴初雖雜蕭蘭久乃彰來燕
隗貴重去魯孔恓遑聚散期難定飛沈勢
不常五年同晝夜一别似參商屈折孤生
竹銷摧百鍊鋼途窮任憔悴道在肯慞惶
尚念遺簪折仍憐病雀瘡䘏寒分賜帛救
餒減餘粮藥物來盈裹書題寄滿箱殷勤
翰林主珍重禮闈郎喣沫誠多謝摶扶豈
所望提攜勞氣力吹簸不飛揚拙劣才何
用龍鍾分自當粧嫫徒費黛磨甋詎成璋
習隠將時背干名與道妨外身宗老氏齊
物學蒙莊疎放遺千慮愚蒙守一方樂天
無怨歎倚命不劻勷憤懣胷須豁交加臂
莫攘珠沉猶是寶金躍未為祥泥尾休搖
掉灰心罷激昂漸閑親道友因病事醫王
息亂歸禪定存神入坐亡斷癡求慧劒濟
苦得慈航不動為吾志無何是我鄉可憐
身與世從此兩相忘
酬盧祕書二十韻
謬歷文場選慙非翰苑才雲霄高暫致毛
羽弱先摧識分忘軒冕知歸返草萊杜陵
書積蠧豐獄劒生苔晦厭鳴雞雨春驚震
蟄雷舊恩收墜履新律動寒灰鳳詔容徐
起鵷行許重陪衰顏雖拂拭蹇步尚仾徊
睡少鐘偏警行遲漏苦催風霜趁朝去泥
雪拜陵迴上感君猶念傍慙友或推石頑
鐫費力女醜嫁勞媒倏忽青春度奔波白
日頽性將時共背病與老俱來聞有蓬壺
客知懷𣏌梓材世家標甲地官職滯麟臺
筆盡鉛黃點詩成錦繡堆嘗思豁雲霧忽
喜訪塵埃心為論文合眉因勸善開不勝
珍重意滿袖寫瓊瓌
題盧祕書夏日新栽竹二十韻
湘竹初封植盧生此考槃久持霜節苦新
託露根難等度須當砌疎稠要滿欄買憐
分薄俸栽稱作閑官葉剪藍羅碎莖抽玉
琯端幾聲清淅瀝一簇綠檀欒未夜青嵐
入先秋白露團拂肩搖翡翠熨手弄琅玕
韻透䆫風起隂鋪砌月殘炎天聞覺冷窄
地見疑寬梢動勝搖扇枝仾好挂冠碧籠
煙羃羃珠灑雨珊珊晩籜晴雲展隂芽蟄
虺蟠愛從抽馬策惜未截魚竿松韻徒煩
聽桃夭不足觀梁慙當室杏臺陋本司蘭
撐撥詩人興勾牽酒客歡靜連蘆簟滑凉
拂葛衣單豈止消時暑應能保歲寒莫同
凡草木一種夏中看
渭村酬李二十見寄
百里音書何太遲暮秋把得暮春詩柳條
綠日君相憶棃葉紅時我始知莫歎學官
貧冷落猶勝村客病支離形容意緒遙看
取不似華陽觀裏時
初授贊善大夫早朝寄李二十助教
病身初謁青宫日衰貌新垂白髮年寂寞
曹司非熱地蕭條風雪是寒天遠坊早起
常侵鼓瘦馬行遲苦費鞭一種共君官職
冷不如猶得日高眠
欲與元八卜隣先有是贈
平生心迹最相親欲隱墻東不為身明月
好同三徑夜綠楊宜作兩家春每因暫出
猶思伴豈得安居不擇隣何獨終身數相
見子孫長作隔墻人
遊城南留元九李二十晚歸
老遊春飲莫相違不獨花稀人亦稀更勸
殘杯看日影猶應趁得鼓聲歸
廣宣上人以應制詩見示因以贈之
詔許上人居安國寺紅樓院以詩供
奉
道林談論惠休詩一到人天便作師香積
筵承紫泥詔昭陽歌唱碧雲詞紅樓許住
請銀鑰翠輦陪行蹋玉墀惆悵甘泉曾侍
從與君前後不同時
重過祕書舊房因題長句
閣前下馬思徘徊第二房門手自開昔為
白面書郎去今作蒼鬚贊善來吏人不識
多新補松竹相親是舊栽應有題牆名姓
在試將衫袖拂塵埃
重到城見元九七絶句
容貌一日減一日心情十分無九分每逢
陌路猶嗟歎何况今朝是見君
高相宅
青苔故里懷恩地白髮新生抱病身涕淚
雖多無哭處永寧門館屬他人
張十八
諫垣幾見遷遺補憲府頻聞轉殿監獨有
詠詩張太祝十年不改舊官銜
劉家花
劉家牆上花還發李士門前草又春處處
傷心心始悟多情不及少情人
裴五
莫怪相逢無笑語感今思舊戟門前張家
伯仲偏相似每見清楊一惘然
仇家酒
年年老去歡情少處處春來感事深時到
仇家非愛酒醉時心勝醒時心
恒寂師
舊遊分散人零落如此傷心事幾條會逐
禪師坐禪去一心滅盡定中消
靖安北街贈李二十
榆莢抛錢柳展眉兩人並馬語行遲還似
往年安福寺共君私試却廻時
重傷小女子
學人言語憑牀行嫰似花房&KR3575;似瓊纔知
恩愛迎三歲未辯東西過一生汝異下殤
應殺禮吾非上聖詎忘情傷心自歎鳩巢
拙長墮春雛養不成
過顏處士墓
向墳道徑没荒榛滿室詩書積闇塵厚夜
肯教黃壤曉悲風不許白楊春簞瓢顏子
生仍促布被黔婁死更貧未會悠悠上天
意惜將富壽與何人
題周皓大夫新亭子二十二韻
東道常為主南亭别待賓規模何日創景
致一時新廣砌羅紅藥疎䆫蔭綠筠鏁開
賓閤曉梯上妓樓春置醴寧三爵加籩過
八珍茶香飄紫笋膾縷落紅鱗輝赫車輿
鬧珍奇鳥獸馴獼猴看櫪馬鸚鵡喚家人
錦額簾高卷銀花盞慢廵勸嘗光禄酒許
看洛川神斂翠凝歌黛流香動舞巾裙飜
繡鸂鶒梳陷鈿麒麟笛怨音含楚筝嬌語
帶秦侍兒催畫燭醉客吐文茵投轄多連
夜鳴珂便達晨入朝䊸紫綬待漏擁朱輪
貴介交三事光榮照四鄰甘濃將奉客穏
煖不緣身十載歌鐘地三朝節鉞臣愛才
心倜儻敦舊禮殷勤門以招賢盛家因好
事貧始知豪傑意富貴為交親
賦得聽邊鴻
驚風吹起塞鴻群半拂平沙半入雲為問
昭君月下聽何如蘇武雪中聞
見楊弘貞詩賦因題絶句以自諭
賦句詩章妙入神未年三十即無身常嗟
薄命形顦顇若比弘貞是幸人
病中早春
今朝枕上覺頭輕強起階前試脚行羶膩
斷來無氣力風痰惱得少心情暖銷霜瓦
津初合寒减冰渠凍不成唯有愁人鬢間
雪不隨春盡逐春生
送人貶信州判官
地僻山深古上饒土風貧薄道程遙不唯
遷客須恓屑見說居人也寂寥溪畔毒砂
藏水弩城頭枯樹下山魈若於此郡為卑
吏刺史廳前又折腰
曲江醉後贈諸親故
郭東丘墓何年客江畔風光幾日春只合
殷勤逐杯酒不須疎索向交親中天或有
長生藥下界應無不死人除却醉來開口
笑世間何事更關身
和元八侍御升平新居四絶句
看花屋
忽驚暎樹新開屋却似當簷故種花可惜
年年紅似火今春始得屬元家
累土山
堆土漸高山意出終南移入戶庭間玉峯
藍水應惆悵恐見新山忘舊山
高亭
亭脊太高君莫拆東家留取當西山好看
落日斜銜處一片春嵐映半環
松樹
白金換得青松樹君既先栽我不栽幸有
西風易憑仗夜深偷送好聲來
醉後却寄元九
蒲池村裏忩忩别澧水橋邊兀兀迴行到
城門殘酒醒萬重離恨一時來
重寄
蕭散弓驚鴈分飛劒化龍悠悠天地内不
死會相逢
李十一舍人松園飲小酎酒得元八
侍御詩序云在臺中推院有鞠獄之
苦即事書懷因酬四韻
愛酒舍人開小酌能文御史寄新詩亂松
園裏醉相憶古栢廳前忙不知早夏我當
逃暑日晩衙君是慮囚時唯應清夜無公
事新草亭中好一期
重到華陽觀舊居
憶昔初年三十二當時秋思已難堪若為
重入華陽院病鬢愁心四十三
答勸酒
莫怪近來都不飲幾廻因醉却沾巾誰料
平生狂酒客如今變作酒悲人
題王侍御池亭
朱門深鏁春池滿岸落薔薇水浸莎畢竟
林塘誰是主主人來少客來多
聽水部吳員外新詩因贈絶句
朱紱仙郎白雪歌和人雖少愛人多明朝
與向詩家道水部如今不姓何
雨夜憶元九
天隂一日便堪愁何況連宵雨不休一種
雨中君最苦偏梁閣道向通州
雨中攜元九詩訪元八侍御
微之詩卷憶同開暇日多應不入臺好句
無人堪共詠衝泥蹋水就君來
贈楊祕書巨源
早聞一箭取遼城相識雖新有故情清句
三朝誰是敵白鬚四海半為兄貧家薙草
時時入瘦馬尋花處處行不用更教詩過
好折君官職是聲名
和武相公感韋令公舊池孔雀
索寞少顏色池邊無主禽難收帶泥翅易
結著人心頂毳落殘碧尾花銷闇金放歸
飛不得雲海故巢深
寄生衣與微之因題封上
淺色縠衫輕似霧紡花紗袴薄於雲莫嫌
輕薄但知著猶恐通州熱殺君
白牡丹
白花冷澹無人愛亦占芳名道牡丹應似
東宫白贊善被人還喚作朝官
夢舊
别來老大苦修道鍊得離心成死灰平生
憶念消磨盡昨夜因何入夢來
戲題盧祕書新移薔薇
風動翠條腰嫋娜露垂紅萼淚闌干移他
到此須為主不别花人莫使看
曲江夜歸聞元八見訪
自入臺來見面稀班中遙得揖容輝早知
相憶來相訪悔待江頭明月歸
苦熱題恒寂師禪室
人人避暑走如狂獨有禪師不出房可是
禪房無熱到但能心靜即身涼
微之到通州日授館未安見塵壁間
有數行字讀之即僕舊詩其落句云
渌水紅蓮一朵開千花百草無顏色
然不知題者何人也微之吟歎不足
因綴一章兼錄僕詩本同寄其詩乃
是十五年前初及第時贈長安妓人
阿軟絶句𬗟思往事杳若夢中懷舊
感今因酬長句
十五年前似夢遊曾將詩句結風流偶助
笑歌嘲阿軟可知傳誦到通州昔教紅袖
佳人唱今遣青衫司馬愁惆悵又聞題處
所雨淋江館破牆頭
得微之到官後書備知通州之事悵
然有感因成四章
來書子細說通州州在山根峽岸頭四面
千重火雲合中心一道瘴江流蟲蛇白晝
攔官道蚊蟇黃昏撲郡樓何罪遣君居此
地天高無處問來由
匼匝巔山萬仞餘人家應似甑中居寅年
籬下多逢虎亥日沙頭始賣魚衣斑梅雨
長須熨米澀畬田不解鉏努力安心過三
考已曾愁殺李尚書
人稀地僻醫巫少夏旱秋霖瘴瘧多老去
一身須愛惜别來四體得如何侏儒飽笑
東方朔薏苡讒憂馬伏波莫遣沉愁結成
病時時一唱濯纓歌
通州海内恓惶地司馬人間冗長官傷鳥
有弦驚不定卧龍無水動應難劒埋獄底
誰深掘松偃霜中盡冷看舉目爭能不惆
悵高車大馬滿長安
病中答招飲者
顧我鏡中悲白髮盡君花下醉青春不緣
眼痛兼身病可是樽前第二人
鷰子樓三首并序
徐州故張尚書有愛妓曰眄眄善歌舞雅
多風態予為校書郎時遊徐泗間張尚書
宴予酒酣出眄眄以佐歡歡甚予因贈詩
云醉嬌勝不得風嫋牡丹花一歡而去邇
後絶不相聞迨兹僅一紀矣昨日司勲員
外郎張仲素繢之訪予因吟新詩有鷰子
樓三首詞甚婉麗詰其由為眄眄作也繢
之從事武寧軍累年頗知眄眄始末云尚
書既殁歸葬東洛而彭城有張氏舊第第
中有小樓名鷰子眄眄念舊愛而不嫁居
是樓十餘年幽獨塊然于今尚在予愛繢
之新詠感彭城舊遊因同其題作三絶句
滿䆫明月滿簾霜被冷燈殘拂卧牀鷰子
樓中霜月夜秋來只為一人長
鈿暈羅衫色似煙幾廻欲著即澘然自從
不舞霓裳曲疊在空箱十一年
今春有客洛陽迴曾到尚書墓上來見說
白楊堪作柱爭教紅粉不成灰
初貶官過望秦嶺自此後詩江州
路上作
草草辭家憂後事遲遲去國問前途望秦
嶺上迴頭立無限秋風吹白鬚
藍橋驛見元九詩
藍橋春雪君歸日秦嶺秋風我去時每到
驛亭先下馬循牆遶柱覓君詩
韓公堆寄元九
韓公堆北澗西頭冷雨涼風拂面秋努力
南行少惆悵江州猶似勝通州
發商州
商州館裏停三日待得妻孥相逐行若比
李三猶自勝兒啼婦哭不聞聲
武關南見元九題山石榴花見寄
往來同路不同時前後相思兩不知行過
關門三四里榴花不見見君詩
紅鸚鵡
安南遠進紅鸚鵡色似桃花語似人文章
辯慧皆如此籠檻何年出得身
題四皓廟
卧逃秦亂起安劉舒卷如雲得自由若有
精靈應笑我不成一事謫江州
罷藥
自學坐禪休服藥從他時復病沈沈此身
不要全強健強健多生人我心
白鷺
人生四十未全衰我為愁多白髮垂何故
水邊雙白鷺無愁頭上亦垂絲
襄陽舟夜
下馬襄陽郭移舟漢隂驛秋風截江起寒
浪連天白本是多愁人復此風波夕
江夜舟行
烟澹月濛濛舟行夜色中江鋪滿槽水帆
展半檣風呌曙嗷嗷鴈啼秋唧唧蟲只應
催北客早作白鬚翁
紅藤杖
交親過滻别車馬到江迴唯有紅藤杖相
隨萬里來
江上吟元八絶句
大江深處月明時一夜吟君小律詩應有
水仙潛出聽飜將唱作步虚詞
途中感秋
節物行摇落年顏坐變衰樹初黃葉日人
欲白頭時鄉國程程遠親朋處處辭唯殘
病與老一步不相離
登郢州白雪樓
白雪樓中一望鄉青山簇簇水茫茫朝來
渡口逢京使說道烟塵近洛陽
舟夜贈内
三聲猿後垂鄉淚一葉舟中載病身莫凭
水䆫南北望月明月闇揔愁人
逢舊
我梳白髮添新恨君掃青蛾减舊容應被
傍人怪惆悵少年離别老相逢
臼口阻風十日
洪濤白浪塞江津處處邅廻事事迍世上
方為失途客江頭又作阻風人魚鰕遇雨
腥盈鼻蚊蚋和煙癢滿身老大光隂能幾
日等閑臼口坐經旬
浦中夜泊
闇上江隄還獨立水風霜氣夜稜稜迴看
深浦停舟處蘆荻花中一點燈
盧侍御與崔評事為予於黃鶴樓致
宴宴罷同望
江邊黃鶴古時樓勞致華筵待我遊楚思
淼茫雲水冷商聲清脆管絃秋白花浪濺
頭陀寺紅葉林籠鸚鵡洲揔是平生未行
處醉來堪賞醒堪愁
舟中讀元九詩
把君詩卷燈前讀詩盡燈殘天未明眼痛
滅燈猶闇坐逆風吹浪打船聲
舟行阻風寄李十一舍人
扁舟厭泊煙波上輕策閑尋浦嶼間虎蹋
青泥稠似印風吹白浪大於山且愁江郡
何時到敢望京都幾歲還今日料君朝退
後迎寒新酎煖開顔
雨中題衰柳
濕屈青條折寒飄黃葉多不知秋雨意更
遣欲如何
題王處士郊居
半依雲渚半依山愛此令人不欲還負郭
田園八九頃向陽茅屋兩三間寒松縱老
風標在野鶴雖飢飲啄閑一卧江村來早
晩著書盈帙鬢毛斑
歲晩旅望
朝來暮去星霜換隂慘陽舒氣序牽萬物
秋霜能壊色四時冬日最凋年煙波半露
新沙地鳥雀群飛欲雪天向晚蒼蒼南北
望窮隂旅思兩無邊
晏坐閑吟
昔為亰洛聲華客今作江湖老倒翁意氣
銷磨群動裏形骸變化百年中霜侵殘鬢
無多黑酒伴衰顔只暫紅頼學禪門非想
定千愁萬念一時空
題李山人
廚無煙火室無妻籬落蕭條屋舍仾每日
將何療飢渴井華雲粉一刀圭
讀莊子
去國辭家謫異方中心自怪少憂傷為尋
莊子知歸處認得無何是本鄉
江樓偶宴贈同座
南浦閑行罷西樓小宴時望湖凭檻久待
月放杯遲江果嘗盧橘山歌聽竹枝相逢
且同樂何必舊新知
放言五首并序
元九在江陵時有放言長句詩五首韻高
而體律意古而詞新予每詠之甚覺有味
雖前輩深於詩者未有此作唯李頎有云
濟水至清河自濁周公大聖接輿狂斯句
近之矣予出佐潯陽未届所任舟中多暇
江上獨吟因綴五篇以續其意耳
朝眞暮偽何人辨古往今來底事無但愛
臧生能詐聖可知&KR1108;子解佯愚草螢有耀
終非火荷露雖團豈是珠不取燔柴兼照
乘可憐光彩亦何殊
世途倚伏都無定塵網牽纏卒未休禍福
廻還車轉轂榮枯反覆手藏鉤龜靈未免
刳腸患馬失應無折足憂不信君看奕棋
者輸贏須待局終頭
贈君一法决狐疑不用鑚龜與祝蓍試玉
要燒三日滿辨材須待七年期周公恐懼
流言後王莽謙恭未篡時向使當初身便
死一生眞偽復誰知
誰家第宅成還破何處親賓哭復歌昨日
屋頭堪炙手今朝門外好張羅北邙未省
留閑地東海何曾有定波莫笑賤貧誇富
貴共成枯骨兩如何
泰山不要欺毫末顔子無心羨老彭松樹
千年終是朽槿花一日自為榮何須戀世
常憂死亦莫嫌身漫厭生生去死來都是
幻幻人哀樂繫何情
歲暮道情二首
壯日苦曾驚歲月長年都不惜光隂為學
空門平等法先齊老少死生心
半故青衫半白頭雪風吹面上江樓禪功
自見無人覺合是愁時亦不愁
讀李杜詩集因題卷後
翰林江左日員外劒南時不得高官職仍
逢苦亂離暮年逋客恨浮世謫仙悲吟詠
流千古聲名動四夷文場供秀句樂府待
新辭天意君湏會人間要好詩
強酒
若不坐禪銷妄想即湏行醉放狂歌不然
秋月春風夜爭那閑思往事何
獨樹浦雨夜寄李六郎中
忽憶兩家同里巷何曾一處不追隨閑遊
預筭分朝日静話多同待漏時花下放狂
衝黑飲燈前起坐徹明棋可知風雨孤舟
夜蘆葦叢中作此詩
聽崔七妓人箏
花臉雲鬟坐玉樓十三絃裏一時愁憑君
向道休彈去白盡江州司馬頭
望江州
江迴望見雙華表知是潯陽西郭門猶去
孤舟三四里水煙沙雨欲黃昏
初到江州
潯陽欲到思無窮庾亮樓南湓口東樹木
凋疎山雨後人家仾濕水煙中菰蔣餧馬
行無力蘆荻編房卧有風遙見朱輪來出
郭相迎勞動使君公
醉後題李馬二妓
行搖雲髻花鈿節應似霓裳趁管絃艷動
舞裙渾是火愁凝歌黛欲生煙有風縱道
能迴雪無水何由忽吐蓮疑是兩般心未
决雨中神女月中仙
盧侍御小妓乞詩座上留贈
鬱金香汗裛歌巾山石榴花染舞裙好似
文君還對酒勝於神女不歸雲夢中那及
覺時見宋玉荆王應羨君
白氏文集卷第十五
