白氏文集卷第六十五
律詩凡八十二首
讀老子
言者不知知者默此語吾聞扵老君若道
老君是知者緣何自著五千文
讀莊子
莊生齊物同歸一我道同中有不同遂性
逍遥雖一致鸞凰終挍勝蛇虫
讀禪經
須知諸相皆非相若住無餘却有餘言下
忘言一時了夢中說夢兩重虚空花豈得
兼求果陽熖如何更覓魚攝動是禪禪是
動不禪不動即如如
感興二首
吉凶禍福有來由但要深知不要憂只見
火光燒潤屋不聞風浪覆虚舟名爲公器
無多取利是身灾合少求雖異匏瓜難不
食大都食足早宜休
魚能深入寧憂釣鳥解高飛豈觸羅熱處
先爭炙手去悔時其奈噬臍何樽前誘得
猩猩血幕上偷安鷰鷰窠我有一言君記
取世間自取苦人多
問鶴
烏鳶爭食雀爭窠獨立池邊風雪多盡日
踏冰翹一足不鳴不動意如何
代鶴答
鷹爪攫雞雞肋折鶻拳蹵鴈鴈頭垂何如
斂翅水邊立飛上雲松棲穏枝
閑卧有所思二首
向夕褰簾卧枕琴微涼入戸起開襟偶因
明月清風夜忽想遷臣逐客心何處投荒
初恐懼誰人遶澤正悲吟始知洛下分司
坐一日安閑直萬金
權門要路足身灾散地閑居少禍胎今日
憐君嶺南去當時笑我洛中來虫全性命
緣無毒木盡天年爲不材大抵吉凶多自
致李斯一去二䟽廻
喜閑
蕭灑伊嵩下優遊皇綺間未曾一日悶巳
得六年閑魚鳥爲徒侶煙霞是往還伴僧
禪閉目迎客笑開顔興發宵遊寺慵時晝
掩關夜來風月好悔不宿香山
詩酒琴人例多薄命予酷好三事雅
當此科而所得巳多爲幸斯甚偶成
狂詠聊寫愧懷
愛琴愛酒愛詩客多賤多窮多苦辛中散
步兵終不貴孟郊張籍過扵貧一之巳歎
關扵命三者何堪併在身只合飄零隨草
木誰教凌勵出風塵榮名厚祿二千石樂
飲閑遊三十春可得無厭時咄咄猶言薄
命不如人
寄明州于駙馬使君三絶句
有花有酒有笙歌其奈難逢親故何近海
饒風春足雨白鬚太守悶時多
平陽音樂隨都尉留滯三年在浙東吳越
聲邪無法用莫教偷入管絃中
何郎小妓歌喉好嚴老呼爲一串珠海味
腥鹹損聲氣聽看猶得斷腸無
閑卧
薄食當齋戒散班同隱淪佛容爲弟子天
許作閑人唯置牀臨水都無物近身清風
散髮卧兼不要紗巾
春早秋初因時即事兼寄浙東李侍
郎
春早秋初晝夜長可憐天氣好年光和風
細動簾帷暖清露微凝枕簟涼䆫下曉眠
初减被池邊晚坐乍移牀閑從蕙草侵階
綠静任槐花滿地黃理曲管絃聞後院熨
衣燈火映深房四時新境何人別遥憶多
情李侍郎
新秋喜涼
過得炎蒸月尤宜老病身衣裳朝不潤枕
簟夜相親樓月纖纖早波風嫋嫋新光隂
與時節先感是詩人
初夏閑吟兼呈韋賓客
孟夏清和月東都閑散官體中無病痛眼
下未飢寒世事聞常悶交遊見即歡杯觴
留客切妓樂取人觀雪鬢隨身老雲心著
處安此中殊有味試說向君看
哭崔二十四常侍
貂冠初別九重門馬鬛新封四尺墳薤露
歌詞非白雪旌銘官爵是浮雲伯倫每置
隨身鍤元亮先爲自祭文莫道高風無繼
者一千年内有崔君
奉酬待中夏中雨後遊城南㽵見示
八韻
島樹間林巒雲收雨氣殘四山嵐色重五
月水聲寒老鶴兩三隻新篁千萬竿化成
天竺寺移得子陵灘心覺閑彌貴身緣健
更歡帝將風后待人作謝公看角里年雖
老高陽興未闌佳辰不見召爭免趁杯盤
送兖州崔大夫駙馬赴鎮
戚里誇爲賢駙馬儒家認作好詩人魯侯
不得辜風景沂水年年有暮春
少年問
少年怪我問如何何事朝朝醉復歌號作
樂天應不錯憂愁時少樂時多
問少年
千首詩堆青玉案十分酒寫白金盂迴頭
却問諸年少作个狂夫得了無
代琵琶弟子謝女師曹供奉寄新調
弄譜
琵琶師在九重城忽得書來喜且驚一紙
展開非舊譜四絃翻出是新聲蕤賓掩抑
嬌多怨散水玲瓏峭更清珠顆淚霑金捍
撥紅粧弟子不勝情
代林園戲贈
南院今秋遊宴少西坊近日往來頻假如
宰相池亭好作客何如作主人
戲答林園
豈獨西坊來往頻偷閑處處作遊人衡門
雖是棲遲地不可終朝鏁老身
重戲贈
集賢池館從他盛履道林亭勿自輕往往
歸來嫌窄小年年爲主莫無情
重戲答
小水仾亭自可親大池高館不關身林園
莫妬裴家好憎故憐新豈是人
早秋登天宮寺閣贈諸客
天宮閣上醉蕭辰絲管閑聽酒慢廵爲向
涼風清景道今朝屬我兩三人
曉上天津橋閑望偶逢盧郎中張員
外攜酒同傾
上陽宮裏曉鍾後天津橋頭殘月前空闊
境疑非下界飄颻身似在寥天星河隱映
初生日樓閣葱籠半出煙此處相逢傾一
盞始知地上有神仙
八月十五日夜同諸客翫月
月好共傳唯此夜境閑皆道是東都嵩山
表裏千重雪洛水高仾兩顆珠清景難逢
宜愛惜白頭相勸強歡娱誠知亦有來年
會保得晴明強健無
對晚開夜合花贈皇甫郎中
移晚校一月花遲過半年紅開杪秋日翠
合欲昏天白露滴不死涼風吹更鮮後時
誰肯頋唯我與君憐
醉遊平泉
狂歌箕踞酒樽前眼不看人面向天洛客
最閑唯有我一年四度到平泉
題贈平泉韋徵君拾遺
箕穎千年後唯君得古風位留丹陛上身
入白雲中躁静心相背高仾跡不同籠雞
與梁鷰不信有冥鴻
酬皇甫郎中對新菊花見憶
愛菊高人吟逸韻悲秋病客感衰懷黃花
助興方攜酒紅葉添愁正滿階居士葷腥
今已斷仙郎杯杓爲誰排愧君相憶東籬
下擬廢重陽一日齋
夜宴醉後留獻裴侍中
九燭臺前十二姝主人留醉任歡娱翩翻
舞䄂雙飛蝶宛轉歌聲一索珠坐久欲醒
還酩酊夜深初散又踟蹰南山賓客東山
妓此會人間曾有無
和韋庶子遠坊赴宴未夜先歸之作
兼呈裴員外
促席留歡日未曛遠坊歸思巳紛紛無妨
按轡行乘月何必逃杯走似雲銀燭忍拋
楊柳曲金鞍潛送石榴裙到時常晩歸時
早笑樂三分挍一分
集賢池答侍中問
主人晚入皇城宿問客徘徊何所須池月
幸閑無用處今宵能借客遊無
楊柳枝二十韻
小妓攜桃葉新歌蹋柳枝粧成剪燭後醉
起拂衫時繡履嬌行緩花筵笑上遲身輕
委迴雪羅薄透凝脂笙引簧頻煖箏催柱
數移樂童翻怨調才子與妍詞便想人如
樹先將髮比絲風條摇兩帶煙葉帖雙眉
口動櫻桃破鬟仾翡翠垂枝柔腰嫋娜荑
嫰手葳蕤唳鶴晴呼侶哀猿夜呌兒玉敲
音歷歷珠貫字纍纍䄂爲收聲點釵因赴
節遺重重遍頭別一一拍心知塞北愁攀
折江南苦別離黃遮金谷岸綠映杏園池
春惜芳華好秋憐顔色衰取來歌裏唱勝
向笛中吹曲罷那能立情多不自持纏頭
無別物一首斷腸詩
答皇甫十郎中秋深酒熟見憶
烟景冷蒼茫秋深夜夜霜爲思池上酌先
覺甕頭香未暇傾巾漉還應染指嘗醍醐
慙氣味琥珀讓晶光若許陪歌席須容散
道場月終齋戒畢猶及菊花黃
老去
老去愧妻兒冬來有勸詞煖寒從飲酒衝
冷少吟詩戰勝心還壯齋勤體挍羸由來
世間法損益合相隨
送宗實上人遊江南
忽辭洛下緣何事擬向江南住幾時每過
渡頭傷問法無妨菩薩是船師
和同州楊侍郎誇柘枝見寄
細吟馮翊使君詩憶作餘杭太守時君有
一般輸我事柘枝看挍十年遲
冬初酒熟
霜繁脆庭柳風利剪池荷月色曉彌苦鳥
聲寒更多秋懷久寥落冬計又如何一甕
新醅酒萍浮春水波
又一首
酒熟無來客因成獨酌謠人間老黃綺地
上散松喬忽忽醒還醉悠悠暮復朝殘年
多少在盡付此中銷
送姚杭州赴任因思舊遊二首
與君細話杭州事爲我留心莫等閑閭里
固宜勤撫恤樓臺亦要數躋攀笙歌縹緲
虚空裏風月依俙夢想間且喜詩人重管
領遥飛一盞賀江山
渺渺錢唐路幾千想君到後事依然静逢
竺寺猨偷橘閑看蘇家女採蓮故妓數人
憑問訊新詩兩首倩留傳舍人雖健無多
興老挍當時八九年
寄李相公
漸老只謀歡雖貧不要官唯求造化力試
爲駐春看
冬日平泉路晚歸
山路難行日易斜烟村霜樹欲棲鵶夜歸
不到應閑事熱飲三杯即是家
利仁北街作
草色斑斑春雨晴利仁坊北面西行踟蹰
立馬緣何事認得張家歌吹聲
洛陽堰閑行
洛陽堰上新晴日長夏門前欲暮春遇酒
即沽逢樹歇七年此地作閑人
過永寧
村杏野桃繁似雪行人不醉爲誰開頼逢
山縣盧明府引我花前勸一杯
往年稠桑曾喪白馬題詩廳壁今來
尚存又復感懷更題絶句
路傍埋骨蒿草合壁上題詩塵蘚生馬死
七年猶悵望自知無乃太多情
羅敷水
野店東頭花落處一條流水號羅敷芳魂
艷骨知何在春草茫茫墓亦無
路逢青州王大夫赴鎮立馬贈別
大旆擁金羈書生得者稀何勞問官職豈
不見光輝赫赫人爭看翩翩馬欲飛不欺
前歲尹駐節語依依
和楊同州寒食乾坑會後聞楊工部
欲到知予與工部有宿酲
夜飲歸常晚朝眠起更遲舉頭中酒後引
手索茶時拂枕青長䄂欹簪白接䍦宿酲
無興味先是肺神知
和劉汝州酬侍中見寄長句因書集
賢坊勝事戲而問之
洛川汝海封畿接履道集賢來往頻一復
時程雖不遠百餘步地更相親朱門陪宴
多投轄青眼留歡任吐茵聞道郡齋還有
酒風前月下對何人
池上二絶
山僧對碁坐局上竹隂清映竹無人見時
聞下子聲
又一首
小娃撐小艇偷採白蓮迴不解藏蹤跡浮
萍一道開
白羽扇
素是自然色圓因裁製功颯如松起籟飄
似鶴飜空盛夏不銷雪終年無盡風引秋
生手裏藏月入懷中麈尾斑非疋蒲葵陋
不同何人稱相對清瘦白鬚翁
五月齋戒罷宴徹樂聞韋賓客皇甫
郎中飲會亦稀又知欲携酒饌出齋
先以長句呈謝
妓房匣鏡滿紅埃酒庫封瓶生綠苔居士
爾時緣護戒車公何事亦停杯散齋香火
今朝散開素盤筵後日開隨意往還君莫
怪坐禪僧去飲徒來
閑園獨賞
午後郊園静晴來景物新雨添山氣色風
借水精神永日若爲度獨遊何所親仙禽
狎君子芳樹倚佳人蟻闘王爭肉蝸移舍
逐身蝶雙知伉儷蜂聚見君臣蠢動形雖
小逍遥性即均不知鵬與鷃相去幾微塵
種柳三詠
白頭種松桂早晚見成林不及栽楊柳明
年便有隂春風爲催促副取老人心
從君種楊柳夾水意如何准擬三年後青
絲拂綠波仍教小樓上對唱柳枝歌
更想五年後千千條麴塵路旁深映月樓
上闇藏春愁殺閑遊客聞歌不見人
偶吟
好官病免曾三度散地歸休巳七年老自
退閑非世棄貧蒙強健是天憐韋荊南去
留春服王侍中來乞酒錢便得一年生計
足與君美食復甘眠
池上即事
移牀避日依松竹解帶當風掛薜蘿鈿砌
池心綠蘋合粉開花面白蓮多久隂新霽
宜絲管苦熱初涼入綺羅家醖瓶空人客
絶今宵爭奈月明何
南塘暝興
水色昏猶白霞光暗漸無風荷搖破扇波
月動連珠蟋蟀啼相應鴛鴦宿不孤小僮
頻報夜歸步尚踟蹰
小宅
小宅里閭接疎籬雞犬通渠分南巷水䆫
借北家風庾信園殊小陶潛屋不豐何勞
問寬窄寬窄在心中
諭親友
適情處處皆安樂大抵園林勝市朝煩閙
榮華猶易過優閑福祿更難銷自憐老大
宜疎散却被交親歎寂寥終日相逢不相
見兩心相去一何遥
龍門送別皇甫澤州赴任韋山人南
遊
隼旟歸洛知何日鶴駕還嵩莫過春惆悵
香山雲水冷明朝便是獨遊人
劉蘇州寄釀酒糯米李浙東寄楊柳
枝舞衫偶因嘗酒試衫輒成長句寄
謝之
柳枝慢踏試雙䄂桑落初香嘗一杯金屑
醅濃吳米釀銀泥衫稳越娃裁舞時巳覺
愁眉展醉後仍教笑口開慙愧故人憐寂
寞三千里外寄歡來
詔授同州刺史病不赴任因詠所懷
同州慵不去此意復誰知誠愛俸錢厚其
如身力衰可憐病判案何似醉吟詩勞逸
懸相遠行藏决不疑徒煩人勸課只合自
尋思白髮來無限青山去有期野心唯怕
閙家口莫愁飢賣却新昌宅聊充送老資
寄楊六侍郎
西戸最榮君好去左馮雖穏我慵來秋風
一筯鱸魚鱠張翰搖頭喚不廻
韋七自太子賓客再除祕書監以長
句賀而餞之
離筵莫愴且同歡共賀新恩拜舊官屈就
商山伴麋鹿好歸芸閣狎鵷鸞落星石上
蒼苔古畫鶴廳前白露寒老監姓名應在
壁相思試爲拂塵看
酒熟憶皇甫十
新酒此時熟故人何日來自從金谷別不
見玉山頽疎索柳花盌寂寥荷葉杯今冬
問氊帳雪裏爲誰開
九年十一月二十一日感事而作
禍福茫茫不可期大都早退似先知當君
白首同歸日是我青山獨往時頋索素琴
應不暇憶牽黃犬定難追麒麟作脯龍爲
醢何似泥中曳尾龜
即事重題
重裘煖帽寬氈履小閣低䆫深地爐身穏
心安眠未起西亰朝士得知無
將歸渭村先寄舍弟
一年年覺此身衰一日日知前事非詠月
嘲花先要减登山臨水亦宜稀子平嫁娶
貧中畢元亮田園醉裏歸爲報阿連寒食
下與吾釀酒掃柴扉
看嵩洛有歎
今日看嵩洛廻頭歎世間榮華急如水憂
患大於山見苦方知樂經忙始愛閑未聞
籠裏鳥飛出肯飛還
詠懷
隨緣逐處便安閑不住朝廷不入山心似
虚舟浮水上身同宿鳥寄林間尚平婚嫁
了無累馮翊符章封却還處分貧家殘活
計疋如身後莫相關
詠老贈夢得
與君俱老也自問老何如眼澁夜先卧頭
慵朝未梳有時扶杖出盡日閉門居懶照
新磨鏡休看小字書情扵故人重跡共少
年疎唯是閑談興相逢尚有餘
白氏文集卷第六十五
