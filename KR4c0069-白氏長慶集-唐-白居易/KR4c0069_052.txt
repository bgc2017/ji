白氏文集卷第五十二
格詩雜體凡六十首
和微之詩二十三首并序
微之又以近作四十三首寄來命僕繼和
其間瘀絮四百字車斜二十篇者流皆韻
劇辭殫瓌奇怪譎又題云奉煩秖此一度
乞不見辭意欲定霸取威置僕於窮地耳
大凡依次用韻韻同而意殊約體爲文文
成而理勝此足下素所長者僕何有焉今
足下果用所長過蒙見窘然敵則氣作急
則計生四十二章麾掃並畢不知大敵以
爲如何夫斸石破山先觀鑱跡發矢中的
兼聽絃聲以足下來章惟求相困故老僕
報語不覺大誇况曩者唱詶近來因繼巳
十六卷凡千餘首矣其爲敵也當今不見
其爲多也從古未聞所謂天下英雄唯使
君與操耳戲及此者亦欲三千里外一破
愁顔勿示他人以取笑誚樂天白
和晨霞此後在上都作
君歌仙氏眞我歌慈氏眞慈氏發眞念念
此閻浮人左命大迦葉右召桓提因千萬
化菩薩百億諸鬼神上自非想頂下及風
水輪胎卵濕化類蠢蠢難具陳弘願在救
拔大悲忘辛勤無論善不善豈間冤與親
抉開生盲眼擺去煩惱塵燭以智慧日灑
之甘露津千界一時度萬法無與鄰借問
晨霞子何如朝玉宸
和送劉道士遊天台
聞君夢遊仙輕舉超世雰握持尊皇節統
衛吏兵軍靈旂星月象天衣龍鳳紋佩服
交帶籙諷吟蘃珠文閬宮縹緲間鈞樂依
俙聞齋心謁西母暝拜朝東君烟霏子晉
裾霞爛麻姑裙倏忽別眞侶悵望隨歸雲
人生同大夢夢與覺誰分况此夢中夢悠
哉何足云假如金闕頂設使銀河濆旣未
出三界猶應在五藴飲嚥日月精茹嚼沆
瀣芬尚是色香味六塵之所熏仙中有大
仙首出夢幻群慈光一照燭奥法相烟煴
不知萬齡暮不見三光曛一性自了了萬
緣徒紛紛苦海不能漂劫火不能焚此是
竺乾教先生垂典墳
和櫛沐寄道友
櫛沐事朝謁中門初動關盛服去尚早假
寐須臾間鍾聲發東寺夜色藏南山停驂
待五漏人馬同時閑高星粲金粟落月沉
玉環出門向闕路坦坦無阻艱始出里北
閈稍轉市西闤晨燭照朝服紫爛復朱殷
由來朝庭士一入多不還因循擲白日積
漸凋朱顔青雲巳難致碧落安能攀但且
知止足尚可銷憂患
和祝蒼華
日居復月諸環迴照下土使我玄雲髮化
爲素絲縷禀質本羸劣養生仍鹵莽痛飲
困連宵悲吟飢過午遂令頭上髮種種無
尺五根稀比黍苗梢細同釵股豈是乏膏
沐非關櫛風雨最爲悲傷多心燋衰落苦
餘者能有幾落者不可數秃似鵲填河墮
如烏解羽蒼華何用祝苦辭亦休吐匹如
剃頭僧豈要巾冠主
和我年三首
我年五十七榮名得幾許甲乙三道科蘇
杭兩州主才能本淺薄心力虚勞苦可能
隨衆人終老於塵土
又一首
我年五十七歸去誠巳遲歷官十五政數
若珠纍纍野苹始賓薦場苗初縶維因讀
管蕭書竊慕大有爲及遭榮遇來乃覺才
力羸黃紙詔頻草朱輪車載脂妻孥及僕
使皆免寒與飢省躬私自愧知我者微之
永懷山隂守未遂嵩陽期如何坐留滯頭
白江之湄
又一首
我年五十七榮名得非少報國竟何如謀
身猶未了昔嘗速官謗恩大而懲小一黜
鶴辭軒七年魚在沼將枯鱗再躍經鎩翮
重矯白日上昭昭青雲高渺渺平生頗同
病老大宜相曉紫綬足可榮白頭不爲夭
夙懷慕箕潁晚節期松篠何當闕下來同
拜陳情表
和三月三十日四十韻
送春君何在君在山隂署憶我蘇杭時春
遊亦多悆爲君歌往事豈取辭勞慮莫怪
言語狂須知酬答遽江南臘月半冰凍凝
如瘀寒景尚蒼茫和風已吹嘘女牆城似
竈鴈齒橋如鋸魚尾上&KR1343;淪草芽生沮洳
律遲太蔟管日緩羲和馭布澤木龍催迎
春土牛助雨師習習灑雲將飄飄翥四野
萬里晴千山一時曙杭土麗且康蘇民富
而庶善惡有懲勸剛柔無吐茹兩衙少辭
牒四境稀書䟽俗以勞俫安政因閑暇著
仙亭日登眺虎丘時遊預尋幽駐旌軒選
勝迴賓御舟移溪鳥避樂作林猨覷池古
莫耶沉石奇羅刹踞水苗泥易耨畬粟灰
難鋤紫蕨抽出畦白蓮埋在淤萎花紅帶
黯濕葉黃舍菸鏡動波颭菱雪迴風旋絮
手經攀桂馥齒爲嘗梅楚坐併船脚欹行
多馬蹄跙聖賢清濁醉水陸鮮肥飫魚鱠
芥醬調水葵鹽豉絮雖微五袴詠幸免兆
人詛但令樂不荒何必遊無倨吳苑僕尋
罷越城公尚據舊遊幾客存新宴誰人與
莫空文舉酒強下何曾筯江上易優游城
中多毀譽分應當自畫事勿求人恕我旣
無子孫君仍畢婚娶久爲雲雨別終擬江
湖去范蠡有扁舟陶潛有藍轝兩心苦相
憶兩口遥相語最恨七年春春來各一處
和寄樂天
賢愚類相交人情之大率然自古今來幾
人號膠漆近聞屈指數元某與白乙旁愛
及弟兄中懽避家室松筠與金石未足喻
堅密在車如輪轅在身如肘腋又如風雲
會天使相召匹不似勢利交有名而無實
頃我在杭歲值君之越日望愁來儀遲宴
惜流景疾坐耀黃金帶酌酡赬玉質酣歌
口不停狂舞衣相拂平生賞心事施展十
未一會笑始啞啞離嗟乃唧唧餞筵纔收
拾征棹遽排比後恨苦緜緜前歡何卒卒
居人色慘澹行子心紆鬱風袂去時揮雲
帆望中失宿醒和別思目眩心忽忽病魂
黯然銷老淚淒其出別君秖如昨芳歲換
六七俱是官家身後期難自必
和寄問劉白
正與劉夢得醉笑大開口適値此詩來歡
喜君知否遂令高卷幕兼遣重添酒起望
會稽雲東南一廻首愛君金玉句舉世誰
人有功用隨日新資材本天授吟我不能
散自午將及酉遂留夢得眠匡牀宿東牖
和新樓北園偶集從孫公度周廵官
韓秀才盧秀才范處士小飲鄭侍御
判官周劉二從事皆先歸
聞君新樓宴下對北園花主人旣賢豪賓
客皆才華初筵日未高中飲景已斜天地
爲幕席富貴如泥沙嵇劉陶阮徒不足置
齒牙卧甕鄙畢卓落帽嗤孟嘉芳草供枕
藉亂鶯助諠譁醉鄕得道路狂海無津涯
一歲春又盡百年期不賖同醉君勿辭獨
醒古所嗟銷愁若沃雪破悶如剖瓜稱觴
起爲壽此樂無以加歌聲凝貫珠舞䄂飄
亂霞相公謂四座今日非自誇有奴善吹
笙有婢彈琵琶十指纖若笋雙鬟黳如鵶
履舄起交雜杯盤散紛拏歸去勿擁遏倒
載逃難遮明日宴東武後日遊若耶豈獨
相公樂謳謌千萬家
和除夜作
君賦此詩夜窮隂歲之餘我和此詩日微
和春之初老知顔狀改病覺支體虚頭上
毛髮短口中牙齒疎一落老病界難逃生
死墟况此促促世與君多索居君在浙江
東榮駕方伯輿我在魏關下謬乘大夫車
妻孥常各飽奴婢亦盈廬唯是利人事比
君全不如我綂十郎官君領百吏胥我掌
四曺局君管十鄉閭君爲父母君大惠在
資儲我爲刀筆吏小惡乃誅鋤君提七郡
籍我按三尺書俱已佩金印嘗同趨玉除
外寵信非薄中懷何不攄恩光未報答日
月空居諸磊落嘗許君跼促應笑予所以
自知分欲先歌歸歟
和知非
因君知非問詮較天下事第一莫若禪第
二無如醉禪能泯人我醉可忘榮悴與君
次第言爲我少留意儒教重禮法道家養
神氣重禮足滋彰養神多避忌不如學禪
定中有甚深味曠廓了如空澄凝勝於睡
屏除默默念銷盡悠悠思春無傷春心秋
無感秋淚坐成眞諦樂如受空王賜旣得
脫塵勞兼應離慙愧除禪其次醉此說非
無謂一酌機即忘三杯性咸遂逐臣去室
婦降虜敗軍帥思苦膏火煎憂深扃鏁祕
須憑百杯沃莫惜千金費便似軍中魚脫
飛生兩翅勸君雖老大逢酒莫廻避不然
即學禪兩途同一致
和望曉
休吟稽山晚聽詠秦城旦鳴雞初有聲宿
鳥猶未散丁丁漏向盡鼕鼕鼓過半南山
青沉沉東方白漫漫街心若流水城角如
斷岸星河稍隅落宮闕方輪煥朝車雷四
合騎火星一貫赫奕冠盖盛熒煌朱紫爛
沙堤亘蟇池市路遶籠斷白日忽照耀紅
塵紛散亂貴教過客避榮任行人看祥烟
滿虚空春色無邊畔鵷行候晷刻龍尾登
霄漢臺殿暖宜攀風光晴可翫草鋪地茵
褥雲卷天幃幔鸎雜佩鏘鏘花饒衣粲粲
何言終日樂獨起臨風歎歎我同心人一
別春七換相望山隔礙欲去官羇絆何日
到江東超然似張翰
和李勢女
减一分太短增一分太長不朱面若花不
粉肌如霜色爲天下艷心乃女中郎自言
重不幸家破身未亡人各有一死此死職
所當忍將先人體與主爲疣瘡妾死主意
快從此兩無妨願信赤心語速即白刃光
南郡忽感激却立捨鋒鋩撫背稱阿姊歸
我如歸鄕竟以恩信待豈止猜妬忘由來
机上肉不足揮干將南郡死巳久骨枯墓
蒼蒼願於墓上頭立石鐫此章勸誡天下
婦不令隂勝陽
和酬鄭侍御東陽春悶放懷追越遊
見寄
君得嘉魚置賓席樂如南有嘉魚時勁氣
森爽竹竿竦妍文煥爛芙蓉披載筆在幕
名巳重補衮於朝官尚卑一緘䟽入掩谷
永三都賦成排左思自言拜辭主人後離
心蕩颺風前旗東南門館別經歲春眼悵
望秋心悲昨日嘉魚來訪我方駕同出何
所之樂遊原頭春尚早百舌新語聲裨禆
日趁花忙向南坼風催柳急從東吹流年
&KR1941;怳不饒我美景鮮妍來爲誰紅塵三條
界阡陌碧草千里鋪郊畿餘霞斷時綺幅
裂斜雲展處羅文紕暮鍾遠近聲互動暝
鳥高下飛追隨酒酣將歸未能去悵然迴
望天四垂生何足養嵇著論途何足泣楊
漣洏胡不花下伴春醉滿酌綠酒聽黃鸝
嘉魚點頭時一歎聽我此言不知疲語終
興盡各分散東西軒騎分逶迆此詩勿遣
閑人見見恐與他爲笑資白首舊寮知我
者憑君一詠向周師
和自勸二首
稀稀疎疎遶籬竹窄窄狹狹向陽屋屋中
有一曝背翁委置形骸如土木日暮半爐
麩炭火夜深一盞紗籠燭不知有益及民
無二十年來食官祿就暖移盤簷下食防
寒擁被帷中宿秋官月俸八九萬豈徒遣
爾身溫足勤操丹筆念黃沙莫使飢寒囚
滯獄
急景凋年急扵水念此攬衣中夜起門無
宿客共誰言煖酒挑燈對妻子身飲數杯
妻一盞餘酌分張與兒女微酣静坐未能
眠風霰蕭蕭打䆫紙自問有何才與術入
爲丞郎出刺史又知壽命短復長豈得營
營心不止請看韋孔與錢崔半月之間四
人死
和雨中花
眞宰倒持生殺柄閑物命長人短命松枝
上鶴蓍下龜千年不死仍無病人生不得
似龜鶴少去老來同旦暝何異花開旦暝
間未落仍遭風雨横草得經年菜連月唯
花不與多時節一年三百六十日花能幾
日供攀折桃李無言難自訴黃鸎解語憑
君說鸎雖爲說不分明葉底枝頭謾饒舌
和晨興因報問龜兒
冬旦寒慘澹雲日無晶輝當此歲暮感見
君晨興詩君詩亦多苦苦在兄遠離我苦
不在遠纏緜肝與脾西院病孀婦後牀孤
姪兒黃昏一慟後夜半一起時病眼兩行
血悲鬢萬莖絲咽絶五藏脉消滲百骸脂
雙目失一目四肢斷兩肢不如溘然盡安
用半活爲誰謂荼檗苦荼檗甘如飴誰謂
湯火熱湯火冷如澌前時君寄詩憂念問
阿龜喉燥聲氣窒經年無報辭及覩晨興
句未吟先涕垂因兹漣漣際一吐心中悲
茫茫四海間此苦唯君知去我四千里使
我告訴誰仰頭向青天但見鴈南飛憑鴈
寄一語爲我逹微之弦絶有續膠樹斬可
接枝唯我中腸斷應無連得期
和朝廻與王鍊師遊南山下
藹藹春景餘峩峩夏雲初躞蹀退朝騎飄
颻隨風裾晨從四丞相入拜白玉除暮與
一道士出尋青谿居吏隱本齊致朝野孰
云殊道在有中適機忘無外虞但愧煙霄
上鸞鳳爲吾徒又慙雲水間鷗鶴不我疎
坐傾數杯酒卧枕一卷書興酣頭兀兀睡
覺心于于以此送日月問師爲何如
和嘗新酒
空腹嘗新酒偶成卯時醉醉來擁褐裘直
至齋時睡静酣不語笑眞寢無夢寐殆欲
忘形骸詎知屬天地酲餘和未散起坐澹
無事舉臂一欠伸引琴彈秋思
和順之琴者
隂隂花院月耿耿蘭房燭中有弄琴人聲
貌俱如玉清泠石泉引澹泞風松曲遂使
君子心不愛凡絲竹
感舊寫眞
李放寫我眞寫來二十載莫問眞何如畫
亦銷光彩朱顔與玄鬢日夜改復改無嗟
貌遽非且喜身猶在
授太子賓客歸洛自此後東都作
南省去拂衣東都來掩扉病將老齊至心
與身同歸白首外緣少紅塵前事非懷哉
紫芝叟千載心相依
秋池二首
身閑無所爲心閑無所思況當故園夜復
此新秋池岸闇鳥棲後橋明月出時菱風
香散漫桂露光參差静境多獨得幽懷竟
誰知悠然心中語自問來何遲
又一首
朝衣薄且健晚簟清仍滑社近鷰影稀雨
餘蟬聲歇閑中得詩境此境幽難說露荷
珠自傾風竹玉相戞誰能一同宿共翫新
秋月暑退早涼歸池邊好時節
中隱
大隱住朝市小隱入丘樊丘樊太冷落朝
市太囂諠不如作中隱隱在留司官似出
復似處非忙亦非閑不勞心與力又免飢
與寒終歲無公事隨月有俸錢君若好登
臨城南有秋山君若愛遊蕩城東有春園
君若欲一醉時出赴賓筵洛中多君子可
以恣歡言君若欲高卧但自深掩關亦無
車馬客造次到門前人生處一世其道難
兩全賤即苦凍餒貴則多憂患唯此中隱
士致身吉且安窮通與豐約正在四者間
問秋光
殷卿領北鎮崔尹開南幕外事信爲榮中
懷未必樂何如不才者兀兀無所作不引
䆫下琴即舉池上酌淡交唯對水老伴無
如鶴自適頗從容旁觀誠濩落身心轉恬
泰烟景彌淡泊迴首語秋光東來應不錯
引泉
一爲止足限二爲衰疾牽邴罷不因事陶
歸非待年歸來嵩洛下閉戸何翛然静掃
林下地閑䟽池畔泉伊流狹似帶洛石大
如拳誰教明月下爲我聲濺濺竟夕舟中
坐有時橋上眠何用施屏障水竹繞牀前
知足吟和崔十八未貧作
不種一壠田倉中有餘粟不採一枝桑箱
中有餘服官閑離憂患身泰無羇束中人
百戸稅賓客一年祿樽中不乏酒籬下仍
多菊是物皆有餘非心無所欲吟君未貧
作因歌知足曲自問此時心不足何時足
酬集賢劉郎中對月見寄兼懷元浙
東
月在洛陽天天高淨如水下有白頭人擥
衣中夜起思遠鏡亭上光深書殿裏眇然
三處心相去各千里
太湖石
遠望老嵳峩近觀怪嶔崟才高八九尺勢
若千萬尋嵌空華陽洞重疊匡山岑邈矣
仙掌廻牙然劒門深形質冠今古氣色通
清隂未秋已瑟瑟欲雨先沈沈天姿信爲
異時用非所任磨刀不如礪擣帛不如砧
何乃主人意重之如萬金豈伊造物者獨
能知我心
偶作二首
擾擾貪生人幾何不夭閼遑遑愛名人幾
何能貴逹伊余信多幸拖紫垂白髮身爲
三品官年巳五十八䈥骸雖早衰尚未苦
羸惙資産雖不豐亦不甚貧竭登山力猶
在遇酒興時發無事日月長不羇天地闊
安身有處所適意無時節解帶松下風抱
琴池上月人間所重者相印將軍鉞謀慮
繫安危威權主生殺燋心一身苦炙手旁
人熱未必方寸間得如吾快活
又一首
日出起盥櫛振衣入道場寂然無他念但
對一爐香日高始就食食亦非膏粱精粗
隨所有亦足飽充腸日午脫巾簪燕息䆫
下牀清風颯然至卧可致羲皇日西引杖
履散步遊林塘或飲茶一盞或吟詩一章
日入多不食有時唯命觴何以送閑夜一
曲秋霓裳一日分五時作息率有常自喜
老後健不嫌閑中忙是非一以貫身世交
相忘若問此何許此是無何鄕
葺池上舊亭
池月夜淒涼池風曉蕭䬃欲入池上冬先
葺池中閤向暖䆫戸開迎寒簾幕合苔封
舊瓦木水照新朱蠟軟火深土爐香醪小
瓷榼中有獨宿翁一燈對一榻
崔十八新池
愛君新小池池色無人知見底月明夜無
波風定時忽看不似水一派寒琉璃
翫止水
動者樂流水静者樂止水利物不如流鑒
形不如止淒清早霜降浙瀝微風起中面
紅葉開四隅綠萍委廣狹八九文灣環有
涯涘淺深三四尺洞徹無表裏淨分鶴翹
足澄見魚掉尾迎眸洗眼塵隔胷蕩心滓
定將禪不别明與誠相似清能律貪夫淡
可交君子豈唯空狎翫亦取相倫擬欲識
静者心心源秖如此
聞崔十八宿予新昌弊宅時予亦宿
崔家依仁新亭一宵偶同兩興暗合
因而成詠聊以寫懷
陋巷掩弊廬高居敞華屋新昌七株松依
仁萬莖竹松前月臺白竹下風池綠君向
我齋眠我在君亭宿平生有微尚彼此多
幽獨何必本主人兩心聊自足
日長
日長晝加飱夜短朝餘睡春來寢食間雖
老猶有味林塘得芳景園曲生幽致愛水
多棹舟惜花不掃地幸無眼下病且向樽
前醉身外何足言人間本無事
三月三十日作
今朝三月盡寂寞春事畢黃鳥漸無聲朱
櫻新結實臨風獨長歎此歎意非一半百
過九年艷陽殘一日隨年减歡笑逐日添
衰疾且遣花下歌送此杯中物
慵不能
架上非無書眠慵不能看匣中亦有琴手
慵不能彈腰慵不能帶頭慵不能冠午後
恣情寝午時隨事飱一飱終日飽一寢至
夜安飢寒亦閑事況乃不飢寒
晨興
宿鳥動前林晨光上東屋銅爐添早香紗
籠滅殘燭頭醒風稍愈眼飽睡初足起坐
兀無思叩齒三十六何以解宿齋一杯雲
母粥
朝課
平甃白石渠静掃青苔院池上好風來新
荷大如扇小亭中何有素琴對黃卷蘃珠
諷數篇秋思彈一遍從容朝課畢方與客
相見
天竺寺七葉堂避暑
鬱鬱復鬱鬱伏熱何時畢行入七葉堂煩
暑隨步失簷雨稍霏微䆫風正蕭瑟清宵
一覺睡可以銷百疾
香山寺石樓潭夜浴
炎光晝方熾暑氣宵彌毒搖扇風甚微褰
裳汗霡霂起向月中行來向潭上浴平石
爲浴牀窪石爲浴斛綃巾薄露頂草屨輕
乘足清涼詠而歸歸上石樓宿
嗟髮落
朝亦嗟髮落暮亦嗟髮落落盡誠可嗟盡
來亦不惡旣不勞洗沐又不煩梳掠最宜
濕暑天頭輕無結縛脫置垢巾幘解去塵
纓絡銀瓶貯寒泉當頂傾一勺有如醍醐
灌坐受清涼樂因悟自在僧亦資扵剃削
安穩眠
家雖日漸貧猶未苦飢凍身雖日漸老幸
無急病痛眼逢閙處合心向閑時用旣得
安穏眠亦無顚倒夢
池上夜境
晴空星月落池塘澄鮮淨綠表裏光露簟
清瑩迎夜滑風襟蕭灑先秋涼無人驚處
野禽下新睡覺時幽草香但問塵埃能去
否濯纓何必向滄浪
書紳
仕有職役勞農有畎畝勤優哉分司叟心
力無苦辛歲晚頭又白自問何欣欣新酒
始開瓮舊榖猶滿囷吾嘗静自思往往夜
逹晨何以送吾老何以安吾貧歲計莫如
榖飽則不干人日計莫如醉醉則兼忘身
誠知有道理未敢勸交親恐爲人所哂聊
自書諸紳
秋遊平泉贈韋處士閑禪師
秋景引閑步山遊不知疲杖藜捨輿馬十
里與僧期昔嘗憂六十四體不支持今來
已及此猶未苦衰羸心興遇境發身力因
行知尋雲到起處愛泉聽滴時南村韋處
士西寺閑禪師山頭與澗底聞健且相隨
遊坊口懸泉偶題石上
濟源山水好老尹知之久常日聽人言今
秋入吾手孔山刀劒立沁水龍蛇走危磴
上懸泉澄灣轉坊口虚明見心底淨綠無
纖垢仙棹浪悠揚塵纓風斗藪巖寒松栢
短石古莓苔厚錦座映高仾翠屏張左右
雖無安石妓不乏文舉酒談笑逐身來管
絃隨事有時逢杖錫客或値垂綸叟相與
澹忘歸自辰將及酉公門欲返駕溪路猶
迴首早晚重來遊心期罷官後
對火翫雪
平生所心愛愛火兼憐雪火是臘天春雪
爲隂夜月鵝毛紛正墮獸炭敲初折盈尺
白鹽寒滿爐紅玉熱稍宜杯酌動漸引笙
歌發但識歡來由不知醉時節銀盤堆柳
絮羅袖搏瓊屑共愁明日銷便作經年别
六年寒食洛下宴遊贈馮李二少尹
豐年寒食節美景洛陽城三尹皆強健一
日盡晴明東郊蹋青草南園攀紫荊風坼
海榴艷露墜木蘭英假開春未老宴合日
屢傾珠翠混花影管絃藏水聲佳會不易
得良辰亦難并聽吟歌暫輟看舞杯徐行
米價賤如土酒味濃於餳此時不盡醉但
恐負平生殷勤二曹長各捧一銀觥
苦熱中寄舒員外
何堪日衰病復此時炎燠猒對俗杯盤倦
聽凡絲竹藤牀鋪晚雪角枕截寒玉安得
清瘦人新秋夜同宿非君固不可何夕枉
高躅
閑多
一聲早蟬發數點新螢度蘭釭耿無烟筠
簟清有露未歸後房寢且下前軒步斜月
入低廊涼風滿高樹放懷常自適遇境多
成趣何法使之然心中無細故
寄情
灼灼早春梅東南枝最早持來翫未足花
向手中老芳香銷掌握悵望生懷抱豈無
後開花念此先開好
舒員外遊香山寺數日不歸兼辱尺
書大誇勝事時正值坐衙慮囚之際
走筆題長句以贈之
香山石樓倚天開翠屏壁立波環廻黃菊
繁時好客到碧雲合處佳人來酡顔一笑
夭桃綻清吟數聲寒玉哀軒騎逶遲棹容
與留連三日不能迴白頭老尹府中坐早
衙纔退暮衙催庭前階上何所有纍囚成
貫案成堆豈無池塘長秋草亦有絲竹生
塵埃今日清光昨夜月竟無人來勸一杯
早冬遊王屋自靈都抵陽臺上方望
天壇偶吟成章寄温谷周尊師中書
李相公
霜降山水清王屋十月時石泉碧漾漾巖
樹紅離離朝爲靈都遊暮有陽臺期飄然
世塵外鸞鶴如可追忽念公程盡復慙身
力衰天壇在天半欲上心遲遲嘗聞此遊
者隱客與損之各抱貴仙骨俱非泥垢姿
二人相顧言彼此稱男兒若不爲松喬即
須作臯䕫今果如其語光彩雙葳蕤一人
佩金印一人翳玉芝我來高其事詠歎偶
成詩爲君題石上欲使故山知
濟源上枉舒員外兩篇因酬六韻
歇手不判案舉頭仍見山雖來鞍馬上不
離詩酒間濟源三臨泛王屋一登攀猶嫌
百里近祗得十日閑明朝却歸府塵事如
循環頼聽瑶華唱稍開風土顔
吳宮辭
淡紅花帔淺檀蛾睡臉初開似剪波坐對
珠籠閑理曲琵琶鸚鵡語相和
白氏文集卷第五十二
