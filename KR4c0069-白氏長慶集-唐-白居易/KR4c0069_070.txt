白氏文集卷第七十
碑記銘吟偈凡九首
趙郡李公家廟碑銘
白蘋洲五亭記
畫西方幀記
畫彌勒上生幀記
香山寺新修經藏堂記
香山寺白氏洛中集記
奉國寺神照師塔銘
不能忘情吟
六讃偈
淮南節度使檢校尚書右僕射趙郡
李公家廟碑銘并序
王建侯侯建廟廟有器器有銘所以論譔
先德明著後代或書于鼎或文于碑古今
之通制也維開成某年某月某日宣武軍
節度使檢校尚書右僕射汴洲刺史上柱
國賜紫金魚袋趙郡李公齋沐祗慄拜章
上言請立先廟以奉常祀於是得請于天
子承式于有司是歲某月某日經始于東
都明年某月某日有事于新廟外盡其物
内盡其志三獻百順神格禮成其友居易
以李氏宗祖世家名爵與僕射志行官業
書于麗牲之碑謹按家略九代祖善權後
魏譙郡守八代祖延觀徐梁二州刺史七
代祖續某郡太守六代祖顯逹隨穎州刺
史五代祖遷皇朝某某二州別駕贈德州
刺史高祖孝卿右散騎常侍贈鄧州刺史
曾祖府君諱敬玄緫章儀鳳間歷吏部尚
書同中書門下三品中書令弘文館大學
士監修國史封趙國公謚曰文憲才智職
業載在國史今祭于第一室以妣蒯國夫
人范陽盧氏配焉王父府君諱守一屬世
難家故不求聞達避榮樂道與時浮沉終
成都府郫縣令祭于第二室以妣榮陽夫
人鄭氏配焉先考府君諱晤歷金壇烏程
晉陵三縣令府君爲人篤於家行飾以吏
事動有常度居無惰容所莅之所有善政
辭滿之日多遺愛不登貴仕其命矣夫今
祭于第三室以先妣上谷夫人范陽盧氏
配焉府君累贈至尚書右僕射夫人累贈
至上谷郡大夫人前後凡三追命六告第
渥澤疊洽自葉流根從子貴也郫縣泉晉
陵府君咸善積于躬道屈於位儲祉流慶
而僕射生焉僕射名紳字公垂六歲丁晉
陵府君憂孺慕號踴如成人禮九歲終制
孝養上谷大夫人年雖幼承順無違家雖
貧甘旨無闕侍親之疾冠帶不解者三載
餘可知也執親之喪水漿不入口者五日
餘可知也先是祖妣考妣洎叔父兄妹之
嬪咸未歸祔各處一方公在斬纕中親護
九喪匍匐萬里及期喪事禮無闕違至諴
感神有靈烏瑞芝之應事動鄕里名聞公
卿言孝友者以爲表率憲宗嗣統三年李
錡盜據京口公寓居無錫會擢第東歸錡
聞公名署軄引用初詢以謀畫結舌不對
次強以章檄絶筆不書誘之以厚利不從
迫之以淫刑不動將戮辱者數四就幽囚
者七旬誠貫神明有死無二言名節者以
爲凖程朝庭嘉之拜右拾遺歲餘穆宗知
公忠孝文行召入翰林特授司封員外郎
知制誥遷中書舍人承顔造膝知無不言
獻替啓沃如石投水俄拜御史中丞戸部
侍郎旣而望屬台衡朝當晏駕時移世變
遂出掾高要佐潯陽旋爲滁夀二州刺史
大凡公之爲政也應用無方所居必化卧
理二郡以去害爲先故有盜奔獸依之感
廉察浙右以分憂爲切故有䘏鄰活殍之
惠尹正河洛以革弊爲急故有摘姦抉蠹
之威文宗知公全才知汴難理乃授鈇鉞
俾鎮綏之初宣武師人驕強狠悍狃亂徼
利積習生常公旣下車盡知情僞刑賞信
惠合以爲用一年而下懲勸二年而下服
畏三年而下耻格肅然丕變薰然大和撫
之五年人俗歸厚至於捍大患禦大災却
飛蝗遏暴水致歲於豐稔免人於墊溺噫
微公之力汴之民其爲殣乎其爲魚乎殊
績尤課不可具舉天下征鎮淮海爲大非
公作帥不可以長東諸侯制加銀青光祿
大夫楊州長史淮南諸道節度觀察等使
餘如故詔下之日出次于外軍門不擊柝
里巷無吠犬從容五日按節而東百姓三
軍挈壷漿捧簞醪遮道攀餞者動以萬輩
皆嗚咽流涕如嬰兒之別慈母焉噫若非
襦袴之惠及其幼雞豚之養及其老又推
赤心置人腹中者則安能化暴戾之俗一
至扵此乎西人泣送東人歌迎梁楚千里
風交化移膏雨景星所至蒙福于時開成
會昌之際上方致理公未登庸顒顒蒼生
環望而已盛矣哉大丈夫生扵世也以忠
貞奉于君以義利惠乎人以黻冕貴乎身
以宗廟顯乎親以孝敬交乎神宜其荷百
祿輔一德爲有唐之宗臣者歟君子謂李
氏之廟也休哉公之祭也順哉然曰有孫
如此有子如此可謂孝也故其碑銘云
祭祀從貴爵土有袟諸侯之廟一宮三室
皇皇西室皇祖中書孝孫追遠昭穆有初
顯顯中室王父郫令順孫祗享盡慤盡敬
肅肅東室先考晉陵嗣子奉薦孝思蒸蒸
嗣子其誰僕射公垂公垂翼翼齊嚴諒直
爲子爲臣有典有則載膺休命載踐右職
以孝肥家以忠肥國乃授候伯纛鉞旂戟
乃饗祖禰牲牢黍稷家聲振耀國典褒飾
六命徽章三世血食光大遺訓顯楊先德
子孫承之垂𥙿無極
白蘋洲五亭記
湖州城東南二百步&KR1328;霅溪連汀洲洲一
名白蘋梁吳興守柳惲扵此賦詩云汀洲
採白蘋因以名爲也前不知幾十萬年後
又數百載有名無亭鞠爲荒澤至大曆十
一年顔魯公眞卿爲刺史始剪榛導流作
八角亭以游息焉旋屬災潦荐至沼堙臺
圯後又數十載委無隙地至開成三年弘
農楊君爲刺史乃䟽四渠濬二池樹三園
五亭卉木荷竹舟橋廊室洎遊宴息宿之
具靡不備焉觀其架大溪跨長汀者謂之
白蘋亭介二園閱百卉者謂之集芳亭面
廣池目列岫者謂之山光亭翫晨曦者謂
之朝霞亭狎清漣者謂之碧波亭五亭間
開萬象迭入嚮背俯仰勝無遁形每至汀
風春溪月秋花繁鳥啼之旦蓮開水香之
夕賓友集歌吹作舟棹徐動觴詠半酣飄
然怳然遊者相頋咸曰此不知方外也人
間也又不知蓬瀛崑閬復何如哉時予守
官在洛楊君緘書賷圖請予爲記予按圖
握筆心存目想覼縷梗槩十不得其二三
大凡地有勝境得人而後發人有心匠得
物而後開境心相遇固有時耶蓋是境也
實柳守濫觴之顔公椎輪之楊君繢素之
三賢始終能事畢矣楊君前牧舒舒人治
今牧湖湖人康康之由革弊興利若改茶
法變稅書之類是也利興故府有羨財政
成故居多暇日是以餘力濟高情成勝槩
三者旋相爲用豈偶然哉昔謝柳爲郡樂
山水多高情不聞善政龔黃爲郡憂黎庶
有善政不聞勝槩兼而有者其吾友楊君
乎君名漢公字用又恐年祀久遠來者不
知故名而字之時開成四年十月十五日
記
畫西方幀記開成五年三月十五
日
我本師釋迦如來說言從是西方過十萬
億佛土有世界號極樂以無八苦四惡道
故也其國號淨土以無三毒五濁業故也
其佛號阿彌陁以夀無量願無量功德相
好光明無量故也諦觀此娑婆世界微塵
衆生無賢愚無貴賤無幼艾有起心歸佛
者舉手合掌必先嚮西方怖厄苦惱者開
口發聲必先念阿彌陁佛又範金合土刻
石織文乃至印水聚沙童子戲者莫不率
以阿彌陁佛爲上首不知其然而然由是
而觀是彼如來有大誓願於此衆生此衆
生有大因緣扵彼國土明矣不然者東南
北方過去見在未來佛多矣何獨如是哉
何獨如是哉唐中大夫太子少傅上柱國
馮翊縣開國候賜紫金魚袋白居易當衰
暮之歲中風痺之疾乃捨俸錢三萬命工
人杜宗敬按阿彌陁無量壽二經畫西方
世界一部高九尺廣丈有三尺彌陁尊佛
坐中央觀音勢至二大士侍左右天人瞻
仰眷屬圍繞樓臺妓樂水樹花鳥七寶嚴
飾五彩彰施爛爛煌煌功德成就弟子居
易焚香稽首跪扵佛前起慈悲心發弘誓
願願此功德迴施一切衆生一切衆生有
如我老者如我病者願皆離苦得樂斷惡
修善不越南部便覩西方白毫大光應念
來感青蓮上品隨願往生從見在身盡未
來際常得親近而供養也欲重宣此願而
偈讚云
極樂世界清淨土無諸惡道及衆苦
願如老身病苦者同生無量壽佛所
畫彌勒上生幀記
南贍部洲大唐國東都香山寺居士太原
人白樂天年老病風因身有苦遍念一切
惡趣衆生願同我身離苦得樂由是命繪
事桉經文仰兜率天宮想彌勒内衆以丹
素金碧形容之以香火花果供養之一禮
一贊所生功德若我老病苦者皆得如本
願焉願本云何先是樂天歸三寶持十齋
受八戒者有年歲矣常日日焚香佛前稽
首發願願當當來世與一切衆生同彌勒
上生隨慈氏下降生生劫劫與慈氏俱永
離生死流終成無上道今因老病重此證
明所以表不忘初心而必果本願也慈氏
在上實聞斯言言訖作禮自爲此記時開
成五年三月日記
香山寺新修經藏堂記
先是樂天發願修香山寺旣就迨今七八
年寺有佛像有僧徒而無經典寂寥精舍
不聞法音三寶闕一我願未滿乃扵諸寺
藏外雜散經中得遺編墜軸者數百卷袟
以開元經錄桉而校之於是絶者續之亡
者補之稽諸藏目名數乃足合是新舊大
小乘經律論集凡五千二百七十卷乃作
六藏分而護焉寺西北隅有隙屋三間土
木將壞乃增修改飾爲經藏堂堂東西間
闢四牎置六藏藏二門啓閉有時出納有
籍堂中間置高廣佛坐一座上列金色像
五百像後設西方極樂世界圖一菩薩影
二環座懸文幡二十有四榻席巾几洎供
養之器咸具焉合爲道場簡儉嚴淨開成
五年九月二十五日堂成藏成道場成以
香火釁之以飲食樂之以管磬歌舞供養
之與閑振源濟釗操洲暢八長老及比丘
衆百二十人圍繞讚歎之又别募清淨七
人日日拱齋粥給香燭十二部經次第諷
讀俾夫經梵之音晝夜相續洋洋乎盈耳
哉忻忻乎滿願哉爾時道場主佛弟子香
山居士樂天欲使浮圖之徒游者歸依居
者護持故刻石以記之
香山寺白氏洛中集記
白氏洛中集者樂天在洛所著書也大和
三年春樂天始以太子賓客分司東都及
兹十有二年矣其間賦格律詩凡八百首
合爲十卷今納于龍門香山寺經藏堂夫
以狂簡斐然之文而歸依支提法寶藏者
於意云何我有本願願以今生世俗文字
之業狂言綺語之過轉爲將來世世讃佛
乘之因轉法輪之緣也十方三世諸佛應
知噫經堂未滅記石未泯之閒乘此願力
安知我他生不復游是寺復覩斯文得宿
命通省今日事如智大師記靈山扵前會
羊叔子識金鐶於後身者歟扵戲垂老之
年絶筆於此有知我者亦無隱焉大唐開
成五年十一月二日中大夫守太子少傅
馮翊縣開國侯上柱國賜紫金魚袋白居
易樂天記
唐東都奉國寺禪德大師照公塔銘
并序
大師號神照姓張氏蜀州青城人也始出
家於智凝法師受具戒扵惠萼律師學心
法扵惟忠禪師忠一名南印即第六祖之
法曾孫也大師祖逹摩宗神會而父事印
其教之大旨以如然不動爲體以妙然不
空爲用示眞寂而不說斷滅破計著而不
壞假名師旣得之揭以行化出蜀入洛與
洛人有緣月開六壇僅三十載隨根說法
言下多悟由是裂疑網拔惑箭漸離我人
相者日日有焉起正信見本覺頓發菩提
心者時時有焉其餘退惡進善隨分而增
上者不可勝紀夫如是可不謂煩惱病中
師爲醫王乎生死海中師爲船師乎嗚呼
病未盡而醫去海方涉而船失粤以開成
三年冬十二月示滅扵奉國寺禪院以是
月遷葬於龍門山報年六十三僧夏四十
四明年傳教主院上首弟子沙門清閑糺
門徒合財施與服勤弟子志行等營度襄
事卜兆扵寶應寺荷澤祖師塔東若干步
窆而塔焉示不忘其本也其諸升堂入室
得心要口訣者有宗實在襄復儼在洛道
益在鎮知遠在徐建在晉道光在潤道威
在潞雲眞在慈雲表在汴歸忍在越會幽
齊經在蔡智全景玄紹明在秦各扵一方
分作佛事咸鼓鍾鳴吼龍象蹴蹋斯皆吾
師之教力也不其盛歟衆以余忝聞法門
人結菩提之緣甚熟請於塔石序而銘曰
伊之北西洛之南東法祖法孫
歸全扵中舊塔會公新塔照公
亦如世禮祔于本宗
不能忘情吟并序
樂天旣老又病風乃錄家事會經費去長
物妓有樊素者年二十餘綽綽有歌舞態
善唱楊柳人多以曲名名之由是名聞洛
下籍在經費中將放之馬有駱者駔壯駿
穏乘之亦有年籍在長物中將鬻之圉人
牽馬出門馬驤首反頋一鳴聲音間似知
去而旋戀者素聞馬嘶慘然立且拜婉孌
有辭辭畢涕下予聞素言亦愍默不能對
且命迴勒反袂飲素酒自飲一杯快吟數
十聲聲成文文無定句句隨吟之短長也
凡二百三十五言噫予非聖逹不能忘情
又不至於不及情者事來攪情情動不可
柅因自哂題其篇曰不能忘情吟吟曰
鬻駱馬兮放楊柳枝掩翠黛兮頓金羈馬
不能言兮長鳴而却頋楊柳枝再拜長跪
而致辭辭曰主乘此駱五年凡千有八百
日銜橜之下不驚不逸素事主十年凡三
千有六百日巾櫛之間無違無失今素貌
雖陋未至衰摧駱力猶壯又無虺隤即駱
凡二百三十五言噫予非聖逹不能忘情
又不至於不及情者事來攪情情動不可
柅因自哂題其篇曰不能忘情吟吟曰
鬻駱馬兮放楊柳枝掩翠黛兮頓金羈馬
不能言兮長鳴而却頋楊柳枝再拜長跪
而致辭辭曰主乘此駱五年凡千有八百
日銜橜之下不驚不逸素事主十年凡三
千有六百日巾櫛之間無違無失今素貌
雖陋未至衰摧駱力猶壯又無虺隤即駱
之力尚可以代主一步素之歌亦可以送
主一杯一旦雙去有去無迴故素將去其
辭也苦駱將去其鳴也哀此人之情也馬
之情也豈主君獨無情哉予俯而歎仰而
咍且曰駱駱爾勿嘶素素爾勿啼駱反厩
素反閨吾疾雖作年雖頽幸未及項籍之
將死亦何必一日之内棄騅兮而別虞兮
乃目素兮素兮爲我歌楊柳枝我姑酌彼
金罍我與爾歸醉鄕去來
六讚偈并序
樂天常有願願以今生世俗文筆之因翻
爲來世讃佛乘轉法輪之緣也今年登七
十老矣病矣與來世相去甚邇故作六偈
跪唱扵佛法僧前欲以起因發緣爲來世
張本也
讚佛偈
十方世界天上天下我今盡知無如佛者
堂堂巍巍爲天人師故我禮足讚歎歸依
讚法偈
過見當來千萬億佛皆因法成法從經出
是大法輪是大寶藏故我合掌至心迴向
讚僧偈
緣覺聲聞諸大沙門漏盡果滿衆中之尊
假和合力求無上道故我稽首和南僧寶
衆生偈
毛道凡夫火宅衆生胎卵濕化一切有情
善根苟種佛果終成我不輕汝汝無自輕
懺悔偈
無始劫來所造諸罪若輕若重無大無小
我求其相中間内外了不可得是名懺悔
發願偈
煩惱願去涅槃願住十地願登四生願度
佛出世時願我得親最先勸請請轉法輪
佛滅度時願我得值最後供養受菩提記
白氏文集卷第七十
