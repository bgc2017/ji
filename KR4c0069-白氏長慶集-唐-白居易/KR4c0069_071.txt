白氏文集卷第七十一
刑部尚書致仕太原居易
律詩五言七言凡一百首
昨日復今辰
昨日復今辰悠悠七十春所經多故處却
想似前身散秩優游老閑居淨潔貧螺杯
中有物鶴氅上無塵解珮收朝帶抽簪換
野巾風儀與名號別是一生人
病瘡
門有醫來往庭無客送迎病銷談笑興老
足歎嗟聲鶴伴臨池立人扶下砌行脚瘡
春斷酒那得有心情
游趙村杏花
游村紅杏每年開十五年來看幾迴七十
三人難再到今春來是別花來
刑部尚書致仕
十五年來洛下居道緣俗累兩何如迷路
心廻因向佛宦途事了是懸車全家遁世
曾無悶半俸資身亦有餘唯是名銜人不
會毗耶長者白尚書
初致仕後戲詶留守牛相公并呈
分司諸寮友
南北東西無所羈挂冠自在勝分司探花
嘗酒多先到拜表行香盡不知炮笋烹魚
飽飱後擁袍枕臂醉眠時報君一語君應
笑兼亦無心羨保釐
問諸親友
七十人難到過三更較稀占花租野寺嗜
酒典朝衣趁醉春多出貪歡夜未歸不知
親故口道我是耶非
戲問牛司徒
斗藪塵纓將白鬚半酣扶起問司徒不知
詔許懸車後醉舞狂歌有例無
不與老爲期
不與老爲期因何兩鬢絲纔應免夭促便
已及衰羸昨夜夢何在明朝身不知百憂
非我所三樂是吾師閉目常閑坐仾頭每
静思存神機慮息養氣語言遲行亦携詩
篋眠多枕酒巵自慙無一事少有不安時
開龍門八節石灘詩二首并序
東都龍門潭之南有八節灘九峭石船筏
過此例反破傷舟人檝師推挽束縛大寒
之月躶跣水中飢凍有聲聞於終夜予嘗
有願力及則救之會昌四年有悲智僧道
遇適同發心經營開鑿貧者出力仁者施
財於戲從古有礙之險未來無窮之苦忽
乎一旦盡除去之兹吾所用適願快心拔
苦施樂者耳豈獨以功德福報爲意哉因
作二詩刻題石上以其地屬寺事因僧故
多引僧言見志
鐡鑿金鎚殷若雷八灘九石劒稜摧竹篙
桂檝飛如箭百筏千艘魚貫來振錫導師
憑衆力揮金退傅施家財他時相逐西方
去莫慮塵沙路不開
七十三翁旦暮身誓開險路作通津夜舟
過此無傾覆朝脛從今免苦辛十里叱灘
變河漢八寒隂獄化陽春我身雖殁心長
在闇施慈悲與後人
閑坐
婆娑放雞犬嬉戲任兒童獨坐槐隂下開
襟向晚風漚麻池水裏㬠棗日陽中人物
何相稱居然田舍翁
詶寄牛相公同宿話舊勸酒見贈
每來故事堂中宿共憶華陽觀裏時日暮
獨歸愁未盡泥深同出借驢騎交遊今日
唯殘我富貴當年更有誰彼此相看頭雪
白一杯可合重推辭
道場獨坐
整頓衣巾拂淨牀一瓶秋水一鑪香不論
煩惱先須去直到菩提亦擬忘朝謁久停
收劒珮宴遊漸罷廢壷觴世間無用殘年
處秖合逍遥坐道場
偶作寄朗之
歷想爲官日無如刺史時歡娱接賓客飽
暖及妻兒自到東都後安閑更得宜分司
勝刺史致仕勝分司何況園林下欣然得
朗之仰名同舊識爲樂即新知有雪先相
訪無花不作期闘醲乾釀酒誇妙細吟詩
里巷千來往都門五别離岐分兩回首書
到一開眉葉落槐亭院冰生竹閣池雀羅
誰問訊鶴氅罷追隨身與心俱病容將力
共衰老來多健忘唯不忘相思
狂吟七言十四韻
亦知世是休明世自想身非富貴身但恐
人間爲長物不如林下作遺民遊依二室
成三友住近雙林當四鄰性海澄渟平少
浪心田洒掃淨無塵香山閑宿一千夜梓
澤連遊十六春是客相逢皆故舊無僧每
見不殷勤藥停有喜閑銷疾金盡無憂醉
忘貧補綻衣裳愧妻女支持酒肉頼交親
俸隨日計錢盈貫祿逐年支粟滿囷洛堰
魚鮮供取足游村果熟饋新詩章人與
傳千首夀命天教過七旬點檢一生徼倖
事東都除我更無人
喜裴濤使君携詩見訪醉中戲贈
忽聞扣戸醉吟聲不覺停杯倒屣迎共放
詩狂同酒癖與君別是一親情
得潮州楊相公繼之書并詩以此寄
之
詩情書意兩殷勤來自天南瘴海濱初覩
銀鉤還啓齒細吟瓊什欲沾巾鳳池隔絶
三千里蝸舍沉冥十五春唯有新昌故園
月至今分照兩鄕人
宿府池西亭
池上平橋橋下亭夜深睡覺上橋行白頭
老尹重來宿十五年前舊月明
閑眠
暖牀斜卧日曛腰一覺閑眠百病銷盡日
一飱茶兩椀更無所要到明朝
永豐坊西南角園中有垂柳一株柔
條極茂白尚書曾賦詩傳入樂府遍
流亰都近有詔旨取兩枝植於禁苑
乃知一頋增十倍之價非虚言也因
此偶成絶句非敢繼和前篇
白尚書篇云
一樹春風千萬枝嫰如金色軟扵絲永豐
西角荒園裏盡日無人屬阿誰
河南尹盧貞和
一樹依依在永豐兩枝飛去杳無蹤玉皇
曾採人間曲應逐歌聲入九重
刑部尚書致仕白居易和
一樹衰殘委泥土雙枝榮耀植天庭定知
玄象今春後柳宿光中添兩星
齋居春夕感事遣懷
齋戒坐三旬笙歌發四鄰月明停酒夜眼
闇看花人頼學空爲觀深知念是塵猶思
閑語笑未忘舊交親久作龍門主多爲兔
苑賓水嬉歌盡日雪宴燭通晨事事皆過
分時時自問身風光抛得也七十四年春
每見呂南一郎中新文輒竊有所歎
惜因成長句以詠所懷
雙金百鍊少人知縱我知君徒爾爲望梅
閣老無妨渴畫餅尚書不救飢白日迴頭
看又晚青雲舉足躡何遲壯年可惜虚銷
擲遣把閑杯吟詠詩
胡吉鄭劉盧張等六賢皆多年壽予
亦次焉偶於弊居合成尚齒之會七
老相頋旣醉甚歡静而思之此會稀
有因成七言六韻以紀之傳好事者
七人五百七十歲拖紫紆朱垂白鬚手裏
無金莫嗟歎樽中有酒且歡娱詩吟兩句
神還王酒飲三杯氣尚麄嵬峩狂歌教婢
拍婆娑醉舞遣孫扶天年高過二䟽傳人
數多於四皓圖除却三山五天竺人間此
會更應無
前懷州司馬安定胡杲年八十九
䘙尉卿致仕馮翊吉皎年八十六
前右龍武軍長史滎陽鄭據年八十四
前慈州刺史廣平劉眞年八十二
前侍御史内供奉官范陽盧貞年八十
二
前永州刺史清河張渾年七十四
刑部尚書致仕太原白居易年七十四
已上七人合五百七十歲會昌五
年三月二十一日於白家履道宅
同宴宴罷賦詩時祕書監狄兼謩
河南尹盧貞以年未七十雖與會
而不及列
歡喜二偈曰
得老加年誠可喜當春對酒亦宜歡心中
別有歡喜事開得龍門八節灘
眼暗頭旋耳重聽唯餘心口尚醒醒今朝
歡喜緣何事禮徹佛名百部經
閑居貧活
冠盖閑居少簞瓢陋巷深稱家開戸牖量
力置園林儉薄身都慣營爲力不任飢烹
一斤肉暖卧兩重衾樽有陶潛酒囊無陸
賈金莫嫌貧活計更富即勞心
贈諸少年
少年莫笑我蹉跎聽我狂翁一曲歌入手
榮名取雖少關心穏事得還多老慙退馬
霑芻秣高喜歸鴻脫弋羅官給俸錢天與
夀些些貧病柰吾何
感所見
巧者焦勞智者愁愚翁何喜復何憂莫嫌
山木無人用大勝籠禽不自由網外老雞
因斷尾盤中鮮鱠爲吞鉤誰人會我心中
事冷笑時時一掉頭
寄黔州馬常侍
閑看雙節信爲貴樂飲一杯誰與同可惜
風情與心力五年抛擲在黔中
和李相公留守題漕上新橋六韻
選石鋪新路安橋壓古堤似從銀漢下落
傍玉川西影定欄干倒標高華表齊烟開
虹半見月冷鶴雙栖材映䕫龍小功嫌元
凱仾從容濟世後餘力及黔黎
閑居
風雨蕭條秋少客門庭冷静晝多關金羈
駱馬近貰却羅袖柳枝尋放還書卷略尋
聊取睡酒杯淺把粗開顔眼昏入夜休看
月脚重經春不上山心静無妨喧處寂機
忘兼覺夢中閑是非愛惡銷停盡唯寄空
身在世間
新秋夜雨
蟋蟀暮啾啾光隂不少留松簷半夜雨風
幌滿牀秋曙早燈猶在凉初簟未收新晴
好天氣誰伴老人遊
春眠
枕仾被暖身安穏日照房門帳未開還有
少年春氣味時時暫到睡中來
喜老自嘲
面黑頭雪白自嫌還自憐毛龜蓍下老蝙
蝠鼠中仙名籍同逋客衣裝類古賢裘輕
披白㲲靴暖蹋烏氊周易休開卦陶琴不
上絃任從人棄擲自與我周旋䥫馬因疲
退鉛刀以鈍全行開第八秩可謂盡天年
能無愧
十兩新緜褐披行暖似春一團香絮枕倚
坐穩於人婢僕遣他嘗藥草兒孫與我拂
衣巾迴看左右能無愧養活枯殘廢退身
河陽石尚書破迴鶻迎貴主過上黨
射鷺鸞繪畫爲圖猥蒙見示稱歎不
足以詩美之
塞北虜郊隨手破山東賊壘掉鞭收烏孫
公主歸本地白馬將軍入潞州劒拔青鱗
蛇尾活弦抨赤羽火星流須知鳥目猶難
漏縱有天狼豈足憂畫角三聲刁斗曉清
商一部管絃秋他時麟閣圖勲業更合何
人居上頭
自詠老身示諸家屬
夀及七十五俸霑五十千夫妻皆老日甥
姪聚居年粥美嘗新米袍溫換故緜家居
雖濩落眷屬幸團圓置榻素屏下移爐青
帳前書聽孫子讀湯看侍兒煎走筆還詩
債抽衣當藥錢支分閑事了把背向陽眠
自問此心呈諸老伴
朝問此心何所思暮問此心何所爲不入
公門慵歛手不看人面免仾眉居士室間
眠得所少年場上飲非宜閑談亹亹留諸
老美醖徐徐進一巵心未曾求過分事身
常少有不安時此心除自謀身外更問其
餘盡不知
六年立春日人日作
二日立春人七日盤𬞞餅餌逐時新年方
吉鄭猶爲少家比劉韓未是貧鄕園節歲
應堪重親故歡遊莫厭頻試作循潮封眼
想何由得見洛陽春
齋居偶作
童子裝爐火行添一炷香老翁持麈尾坐
拂半張牀卷縵看天色移齋近日陽甘鮮
新餅果穏暖舊衣裳止足安生理優閑樂
性場是非一以遣動静百無妨豈有物相
累兼無情可忘不須憂老病心是自醫王
詠身
自中風來三歷閏從懸車後幾逢春周南
留滯稱遺老漢上羸殘號半人薄有文章
傳子弟斷無書札答交親餘年自問將何
用恐是人間賸長身
予與山南王僕射淮南李僕射事歷
五朝踰三紀海内年輩今唯三人榮
路雖殊交情不替聊題長句寄舉之
公垂二相公
故交海内只三人二坐巖廊一卧雲老愛
詩書還似我榮兼將相不如君百年膠漆
初心在萬里烟霄中路分阿閣鸞凰野田
鶴何人信道舊同群
讀道德經
玄元皇帝著遺文烏角先生仰後塵金玉
滿堂非巳物子孫委蛻是他人世間盡不
關吾事天下無親於我身只有一身宜愛
護少教冰炭逼心神
禽蟲十二章
莊列寓言風騷比興多假蟲鳥以爲筌蹄
故詩義始於關雎鵲巢道說先乎鯤鵬蜩
鷃之類是也予閑居乘興偶作一十二章
頗類志怪放言每章可致一哂一哂之外
亦有以自警其衰耄封執之惑焉頃如此
作多與故人微之夢得共之微之夢得嘗
云此乃九奏中新聲八珍中異味也有旨
哉有旨哉今到獨吟想二君在目能無恨
恨乎
第一
鷰違戊巳鵲避歲兹事因何羽族知疑有
鳳王頒鳥曆一時一日不參差
第二
水中科斗長成蛙林下桑蟲老作蛾蛙跳
蛾舞仰頭笑焉用鯤鵬鱗羽多
第三
江魚群從稱妻妾塞鴈聮行號弟兄但恐
世間眞眷屬親疎亦是強爲名
第四
𧖟老繭成不庇身蜂飢蜜熟屬他人須知
年老憂家者恐是二蟲虚苦辛
第五
阿閣鵷鸞田舍烏妍蚩貴賤兩懸殊如何
閉向深籠裏一種摧頽觸四隅
第六
獸中刀槍多怒吼鳥遭羅弋盡哀鳴羔羊
口在緣何事闇死屠門無一聲
第七
蟭螟殺敵蚊巢上蠻觸交爭蝸角中應似
諸天觀下界一微塵内鬭英雄
第八
蠨蛸網上罥蜉蝣反覆相持死始休何異
浮生臨老日一彈指頃報恩讎
第九
蟻王化飯爲臣妾蠃母偷蟲作子孫彼此
假名非本物其間何怨復何恩
第十
豆苗鹿嚼解烏毒艾葉雀銜奪鷰巢鳥獸
不曾看本草諳知藥性是誰教
第十一
一鼠得仙生羽翼衆鼠相看有羨色豈知
飛上未半空已作烏鳶口中食
第十二
鵝乳養鶵遺在水魚心想子變成鱗細微
幽隱何窮事知者唯應是聖人
白氏集後記
白氏前著長慶集五十卷元微之爲序後
集二十卷自爲序今又續後集五卷自爲
記前後七十五卷詩筆大小凡三千八百
四十首集有五本一本在廬山東林寺經
藏院一本在蘇州禪林寺經藏内一本在
東都勝善寺益塔院律庫樓一本付姪龜
郎一本付外孫談閣童各藏於家傳於後
其日本新羅諸國及兩亰人家傳寫者不
在此記又有元白唱和因繼集共十七卷
劉白唱和集五卷洛下遊賞宴集十卷其
文盡在大集内錄出別行扵時若集内無
而假名流傳者皆謬爲耳會昌五年夏五
月一日樂天重記
白氏文集卷第七十一
