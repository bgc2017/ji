白氏文集卷第三
諷諭三凡二十首
新樂府并序
序曰凡九千二百五十二言斷為五十篇
篇無定句句無定字繋於意不繋於文首
句標其目卒章顯其志詩三百之義也其
辭質而徑欲見之者易諭也其言直而切
欲聞之者深誡也其事覈而實使采之者
傳信也其體順而肆可以播於樂章歌曲
也揔而言之爲君爲臣爲民爲物爲事而
作不爲文而作也
元和四年爲左拾遺時作
七德舞美撥亂陳王業也
法曲美列聖正華聲也
二王後明祖宗之意也
海漫漫戒求仙也
立部伎剌雅樂之替也
華原磬刺樂工非其人也
上陽白髮人愍怨曠也
胡旋女戒近習也
新豊折臂翁戒邊功也
太行路借夫婦以諷君臣之不終也
司天臺引古以儆今也
捕蝗刺長吏也
昆明春水滿思王澤之廣被也
城鹽州美聖謨而誚邊將也
道州民美臣遇明主也
馴犀感爲政之難終也
五絃彈悪鄭之奪雅也
蠻子朝剌將驕而相備位也
驃國樂欲王化之先邇後遠也
縛戎人逹窮民之情也
驪宫高美天子重惜人之財力也
百鍊鏡辨皇王鑑也
青石激忠烈也
兩朱閣剌佛寺&KR1051;多也
西涼伎剌封壃之臣也
八駿圖戒奇物懲佚遊也
澗底松念寒儁也
牡丹芳美天子憂農也
紅線毯憂蠶桑之費也
杜陵叟傷農夫之困也
繚綾念女工之勞也
賣炭翁苦官市也
母别子剌新間舊也
隂山道疾貪虜也
時世粧警戒也
李夫人鑑嬖惑也
陵園妾憐幽閉也
鹽商婦惡幸人也
杏爲梁剌居處奢也
井底引銀瓶止滛奔也
官牛諷執政也
紫毫筆譏失職也
陏堤柳㦖亡國也
草茫茫懲厚葬也
古塜狐戒艷色也
黑潭龍疾貪吏也
天可度惡詐人也
秦吉了哀冤民也
鵶九劒思决壅也
採詩官鑑前王亂亡之由也
七德舞
七德舞七德歌傳自武德至元和元和小
臣白居易觀舞聽歌知樂意樂終稽首陳
其事太宗十八舉義兵白旄黃鉞定兩京
擒充戮竇四海清二十有四功業成二十
有九即帝位三十有五致太平功成理定
何神速速在推心置人腹亡卒遺骸散帛
收飢人賣子分金贖魏徵夢見天子泣張
謹哀聞辰日哭怨女三千放出宫死囚四
百來歸獄剪鬚燒藥賜功臣李勣嗚咽思
殺身含血吮瘡撫戰士思摩奮呼乞效死
則知不獨善戰善乘時以心感人人心歸
今來一百九十載天下至今歌舞之歌七
德舞七德聖人有作垂無極豈徒耀神武
豈徒誇聖文太宗意在陳王業王業艱難
示子孫
法曲歌
法曲法曲歌大定積德重熙有餘慶永徽
之人舞而詠法曲法曲舞霓裳政和世理
音洋洋開元之人樂且康法曲法曲歌堂
堂堂堂之慶垂無疆中宗肅宗復鴻業唐
祚中興萬萬葉法曲法曲合夷歌夷聲邪
亂華聲和以亂干和天寳末明年胡塵犯
宫闕乃知法曲本華風苟能審音與政通
一從胡曲相參錯不辨興衰與哀樂願求
牙曠正華音不令夷夏相交侵
二王後
二王後彼何人介公&KR0566;公為國賓周武隋
文之子孫古人有言天下者非是一人之
天下周亡天下傳于隋隋人失之唐得之
唐興十葉歲二百介公&KR0566;公世為客明堂
大廟朝享時引居賓位備威儀備威儀助
郊祭高祖太宗之遺制不獨興滅國不獨
繼絶世欲令嗣位守文君亡國子孫取為
戒
海漫漫
海漫漫直下無底旁無邊雲濤煙浪最深
處人傳中有三神山山上多生不死藥服
之羽化為天仙秦皇漢武信此語方士年
年采藥去蓬萊今古但聞名烟水茫茫無
覓處海漫漫風浩浩眼穿不見蓬萊島不
見蓬萊不敢歸童男丱女舟中老徐福文
成多誑誕上元太一虚祈禱君看驪山頂
上茂陵頭畢竟悲風吹蔓草何況玄元聖
祖五千言不言藥不言仙不言白日昇青
天
立部伎
立部伎鼓笛諠舞雙劒跳七丸嫋巨索掉
長竿太常部伎有等級堂上者坐堂下立
堂上坐部笙歌清堂下立部鼔笛鳴笙歌
一聲衆側耳鼓笛萬曲無人聽立部賤坐
部貴坐部退為立部伎擊鼔吹笙和雜戲
立部又退何所任始就樂懸操雅音雅音
替壊一至此長令爾輩調宫徵圓丘后土
郊祀時言將此樂感神祇欲望鳳來百獸
舞何異北轅將適楚工師愚賤安足云太
常三卿爾何人
華原磬
華原磬華原磬古人不聽今人聽泗濱石
泗濱石今人不擊古人擊今人古人何不
同用之捨之由樂工樂工雖在耳如壁不
分清濁卽爲聾梨園弟子調律吕知有新
聲不知古古稱浮磬出泗濱立辯致死聲
感人宫懸一聽華原石君心遂忘封疆臣
果然胡寇從燕起武臣少肯封疆死始知
樂與時政通豈聽鏗鏘而巳矣磬襄入海
去不歸長安市人爲樂師華原磬與泗濱
石清濁兩聲誰得知
上陽白髮人
上陽人紅顏暗老白髮新綠衣監使守宫
門一閉上陽多少春玄宗末歲初選入入
時十六今六十同時采擇百餘人零落年
深殘此身憶昔吞悲别親族扶入車中不
教哭皆云入内便承恩臉似芙蓉胷似玉
未容君王得見面巳被楊妃遙側目妬令
潛配上陽宫一生遂向空房宿秋夜長夜
長無寐天不明耿耿殘燈背壁影蕭蕭暗
雨打䆫聲春日遲日遲獨坐天難暮宫鸎
百囀愁猒聞梁鷰雙栖老休妬鸎歸鷰去
長悄然春往秋來不記年唯向深宫望明
月東西四五百廻圓今日宫中年最老大
家遙賜尚書號小頭鞋履窄衣裳青黛點
眉眉細長外人不見見應笑天寳末年時
世粧上陽人苦最多少亦苦老亦苦少苦
老苦兩如何君不見昔時吕向美人賦又
不見今日上陽白髮歌
胡旋女天寳末康居國獻之
胡旋女胡旋女心應絃手應鼔絃鼔一聲
雙袖舉廻雪飄颻轉蓬舞左旋右轉不知
疲千匝萬周無巳時人間物類無可比奔
車輪緩旋風遲曲終再拜謝天子天子爲
之微啓齒胡旋女出康居徒勞東來萬里
餘中原自有胡旋者闘妙爭能爾不如天
寳季年時欲變臣妾人人學圓轉中有太
眞外禄山二人最道能胡旋梨花園中冊
作妃金雞障下養爲兒禄山胡旋迷君眼
兵過黃河疑未反貴妃胡旋惑君心死棄
馬嵬念更深從兹地軸天維轉五十年來
制不禁胡旋女莫空舞數唱此歌悟明主
新豐折臂翁
新豐老翁八十八頭鬢眉鬚皆似雪玄孫
扶向店前行左臂憑肩右臂折問翁臂折
來幾年兼問致折何因緣翁云貫屬新豐
縣生逢聖代無征戰慣聽梨園歌管聲不
識旗槍與弓箭無何天寳大徵兵戶有三
丁點一丁點得驅將何處去五月萬里雲
南行聞道雲南有瀘水椒花落時瘴烟起
大軍徒涉水如湯未過十人二三死村南
村北哭聲哀兒别爺孃夫别妻皆云前後
征蠻者千萬人行無一廻是時翁年二十
四兵部牒中有名字夜深不敢使人知偷
將大石鎚折臂張弓簸旗俱不堪從兹始
免征雲南骨碎筋傷非不苦且圖揀退歸
鄉土臂折來來六十年一肢雖廢一身全
至今風雨隂寒夜直到天明痛不眠痛不
眠終不悔且喜老身今獨在不然當時瀘
水頭身死魂飛骨不收應作雲南望鄉鬼
萬人塜上哭&KR0687;&KR0687;老人言君聽取君不聞
開元宰相宋開府不賞邊功防黷武又不
聞天寳宰相楊國忠欲求恩幸立邊功邊
功未立生人怨請問新豐折臂翁
太行路
太行之路能摧車若比人心是坦途巫峽
之水能覆舟若比人心是安流人心好惡
苦不常好生毛羽惡生瘡與君結髮未五
載忽從牛女爲參商古稱色衰相棄背當
時美人猶怨悔何况如今鸞鏡中妾顏未
改君心改爲君薰衣裳君聞蘭麝不馨香
爲君盛容飾君看金翠無顏色行路難難
重陳人生莫作婦人身百年苦樂由他人
行路難難於山險於水不獨人間夫與妻
近代君臣亦如此君不見左納言右納史
朝承恩暮賜死行路難不在水不在山只
在人情反覆間
司天臺
司天臺仰觀俯察天人際羲和死來職事
廢官不求賢空取藝昔聞西漢元成間上
陵下替謫見天北辰微暗少光色四星煌
煌如火赤耀芒動角射三台上台半滅中
台坼是時非無太史官眼見心知不敢言
眀朝趨入眀光殿唯奏慶雲壽星見天文
時變兩如斯九重天子不得知不得知安
用臺高百尺爲
捕蝗
捕蝗捕蝗誰家子天熱日長飢欲死興兀
兵久傷隂陽和氣蠱蠧化爲蝗始自兩河
及三輔荐食如蠶飛似雨雨飛蠶食千里
間不見靑苖空赤土河南長吏言憂農課
人晝夜捕蝗蟲是時粟斗錢三百蝗蟲之
價與粟同捕蝗捕蝗竟何利徒使飢人重
勞費一蟲雖死百蟲來豈將人力竸天災
我聞古之良吏有善政以政驅蝗蝗出境
又聞貞觀之初道欲昌文皇仰天吞一蝗
一人有慶兆民頼是歲雖蝗不爲害
昆明春冰滿貞元中始漲之
昆明春昆明春春池岸古春流新影浸南
山靑滉瀁波沉西日紅奫淪往年因旱靈
池竭龜尾曳塗魚喣沫詔開八水注恩波
千介萬鱗同日活今來淨渌水照天游魚
鱍鱍蓮田田洲香杜若抽心短沙暖鴛鴦
鋪翅眠動植飛沈皆遂性皇澤如春無不
被漁者仍豐網罟資貧人久獲菰蒲利詔
以昆眀近帝城官家不得收其征菰蒲無
租魚無稅近水之人感君惠感君惠獨何
人吾聞率土皆王民遠民何疎近何親願
推此惠及天下無遠無近同欣欣吳興山
中罷榷茗鄱陽坑裏休封銀天涯地角無
禁利熙熙同似昆眀春
城鹽州貞元壬申歲特詔城之
城鹽州城鹽州城在五原原上頭蕃東節
度鉢闡布忽見新城當要路金鳥飛傳贊
普聞建牙傳箭集羣臣君臣赭面有憂色
皆言勿謂唐無人自築鹽州十餘載左袵
氊裘不犯塞晝牧牛羊夜捉生長去新城
百里外諸邊急警勞戍人唯此一道無煙
塵盧夏潛安誰復辨秦原暗通何處見鄜
州驛路好馬來長安藥肆黃耆賤城鹽州
鹽州未城天子憂德宗按圖自定計非關
將略與廟謀吾聞高宗中宗世北虜猖狂
最難制韓公創築受降城三城鼎峙屯漢
兵東西亘絶數千里耳冷不聞胡馬聲如
今邊將非無策心笑韓公築城壁相看養
寇爲身謀各握強兵固恩澤願分今日邊
將恩褒贈韓公封子孫誰能將此鹽州曲
翻作歌詞聞至尊
道州民
道州民多侏儒長者不過三尺餘市作矮
奴年進送號爲道州任土貢任土貢寧若
斯不聞使人生别離老翁哭孫母哭兒一
自陽城來守郡不進矮奴頻詔問城云臣
按六典書任土貢有不貢無道州水土所
生者只有矮民無矮奴吾君感悟璽書下
歲貢矮奴宜悉罷道州民老者幼者何欣
欣父兄子弟始相保從此得作良人身道
州民民到于今受其賜欲說使君先下淚
仍恐兒孫忘使君生男多以陽爲字
馴犀
馴犀馴犀通天犀軀貌駭人角駭雞海蠻
聞有明天子驅犀乘傳來萬里一朝得謁
大明宫歡呼拜舞自論功五年馴養始堪
獻六譯語言方得通上嘉人獸俱來遠蠻
館四方犀入苑䬴以瑤芻鏁以金故鄉迢
遞君門深海鳥不知鍾鼓樂池魚空結江
湖心馴犀生處南方熱秋無白露冬無雪
一入上林三四年又逢今歲苦寒月飲冰
卧霰苦踡跼角骨凍傷鱗甲縮馴犀死蠻
兒啼向闕再三顏色低奏乞生歸本國去
恐身凍死似馴犀君不見建中初馴象生
還放林邑君不見貞元末馴犀凍死蠻兒
泣所嗟建中異貞元象生犀死何足言
五絃彈
五絃彈五絃彈聽者傾耳心寥寥趙璧知
君入骨愛五絃一一爲君調第一第二絃
索索秋風拂松疎韻落第三第四絃冷冷
夜鶴憶子籠中鳴第五絃聲最掩抑隴水
凍咽流不得五絃並奏君試聽凄凄切切
復錚錚銕擊珊瑚一兩曲冰寫玉盤千萬
聲殺聲入耳膚血寒慘氣中人肌骨酸曲
終聲盡欲半日四座相對愁無言座中有
一遠方士喞喞咨咨聲不巳自歎今朝初
得聞始知孤負平生耳唯憂趙璧白髮生
老死人間無此聲遠方士爾聽五絃信爲
美吾聞正始之音不如是正始之音其若
何朱絃疎越清廟歌一彈一唱再三歎曲
淡節稀聲不多融融曳曳召元氣聽之不
覺心平和人情重今多賤古古琴有絃人
不撫更從趙璧藝成來二十五絃不如五
蠻子朝
蠻子朝汎皮船兮渡繩橋來自&KR0566;州道路
遙入界先經蜀川過蜀將收功先表賀臣
聞雲南六詔蠻東連䍧牱西連蕃六詔星
居初瑣碎合爲一詔漸強大開元皇帝雖
聖神唯蠻倔強不來賓鮮于仲通六萬卒
征蠻一陣全軍没至今西洱河岸邊箭孔
刀痕滿枯骨誰知今日慕華風不勞一人
蠻自通誠由陛下休眀德亦頼微臣誘諭
功德宗省表知如此笑令中使迎蠻子蠻
子導從者誰何摩挲俗羽雙隈伽清平官
持赤藤杖大將軍繫金呿嗟異牟尋男尋
閣勸特勑召對延英殿上心貴在懷遠蠻
引臨玉座近天顏冕旒不垂親勞倈賜衣
賜食移時對移時對不可得大臣相看有
羡色可怜宰相拖紫佩金章朝日唯聞對
一刻
驃國樂貞元十七年來獻之
驃國樂驃國樂出自大海西南角雍羌之
子舒難陁來獻南音奉正朔德宗立仗御
紫庭黈纊不塞爲爾聽玉螺一吹推䯻聳
銅鼓千擊文身踊珠纓炫轉星宿搖花鬘
抖藪龍蛇動曲終王子啓聖人臣父願爲
唐外臣左右歡呼何翕習皆尊德廣之所
及須臾百辟詣閤門俯伏拜表賀至尊伏
見驃人獻新樂請書國史傳子孫時有擊
壤老農父暗測君心閑獨語聞君政化甚
聖眀欲感人心致太平感人在近不在遠
太平由實非由聲觀身理國國可濟君如
心兮民如體體生疾苦心憯悽民得和平
君愷悌貞元之民若未安驃樂雖聞君不
歡貞元之民苟無病驃樂不來君亦聖驃
樂驃樂徒喧喧不如聞此芻蕘言
縛戎人
縛戎人縛戎人耳穿面破驅入秦天子矝
憐不忍殺詔徙東南吳與越黃衣小使錄
姓名領出長安乘遞行身被金瘡面多瘠
扶病徒行日一驛朝飡飢渴費杯盤夜卧
腥臊汚床席忽逢江水憶交河垂手齊聲
嗚咽歌其中一虜語諸虜爾苦非多我苦
多同伴行人因借問欲說喉中氣憤憤自
云鄉管本涼原大曆年中没落蕃一落蕃
中四十載遣著皮裘繫毛帶唯許正朝服
漢儀歛衣整巾潛淚垂誓心密定歸鄉計
不使蕃中妻子知暗思幸有殘筋力更恐
年衰歸不得蕃候嚴兵鳥不飛脫身冐死
奔逃歸晝伏宵行經大漠雲隂月黑風沙
惡驚藏青塜寒草䟽偷渡黃河夜冰薄忽
聞漢軍&KR0911;鼓聲路傍走出再拜迎游騎不
聽能漢語將軍遂縛作蕃生配向江南卑
濕地略無存䘏空防備念此吞聲仰訴天
若爲辛苦度殘年凉原鄉井不得見胡地
妻兒虛棄捐没蕃被囚思漢土歸漢被劫
爲蕃虜早知如此悔歸來兩地寧如一處
苦縛戎人戎人之中我苦辛自古此冤應
未有漢心漢語吐蕃身
白氏文集卷第三
