白氏文集卷第十七
律詩五言七言自兩韻至五十
韻凡一百首
江南謫居十韻
自哂沈冥客曾為獻納臣壯心徒許國薄
命不如人纔展凌雲翅俄成失水鱗葵枯
猶向日蓬斷即辭春澤畔長愁地天邊欲
老身蕭條殘活計冷落舊交親草合門無
徑煙消甑有塵憂方知酒聖貧始覺錢神
虎尾難容足羊腸易覆輪行藏與通塞一
切任陶鈞
江樓夜吟元九律詩成三十韻
昨夜江樓上吟君數十篇詞飄朱檻底韻
墜綠江前清楚音諧律精微思入玄收將
白雪麗奪盡碧雲妍寸截金為句雙雕玉
作聮八風淒間發五彩爛相宣冰扣聲聲
冷珠排字字圓文頭交比繡筋骨軟於緜
澒湧同波浪錚鏦過管絃醴泉流出地鈞
樂下從天神鬼聞如泣魚龍聽似禪星迴
疑聚集月落為留連鴈感無鳴者猿愁亦
悄然交流遷客淚停住賈人船闇被歌姬
乞潛聞思婦傳斜行題粉壁短卷寫紅牋
肉味經時忘頭風當日痊老張知定伏短
李愛應顛道屈才方振身閑業始專天教
聲烜爀理合命迍邅顧我文章劣知他氣
力全功夫雖共到巧拙尚相懸各有詩千
首俱抛海一邊白頭吟處變青眼望中穿
酬答朝妨食披尋夜廢眠老償文債負宿
結字因緣每歎陳夫子常嗟李謫仙名高
折人爵思苦减天年不得當時遇空令後
代憐相悲今若此湓浦與通川
潯陽歲晚寄元八郎中庾三十三員
外
閱水年將暮燒金道未成丹砂不肯死白
髮事須生病肺慙杯滿衰顔忌鏡明春深
舊鄉夢歲晚故交情一别浮雲散雙瞻列
宿榮螭頭階下立龍尾道前行封事頻聞
奏除書數見名虛懷事僚友平步取公卿
漏盡雞人報朝迴幼女迎可憐白司馬老
大在湓城
元九以綠絲布白輕褣見寄製成衣
服以詩報知
綠絲文布素輕褣珍重京華手自封貧友
遠勞君寄附病妻親為我裁縫袴花白似
秋雲薄衫色青於春草濃欲著却休知不
稱折腰無復舊形容
清明日送韋侍御貶虔州
寂寞清明日蕭條司馬家留餳和冷粥出
火煑新茶欲别能無酒相留亦有花南遷
更何處此地已天涯
九江春望
淼茫積水非吾土飄泊浮萍自我身身外
信緣為活計眼前隨事覓交親鑪烟豈異
終南色湓草寧殊渭北春此地何妨便終
老匹如元是九江人
晚題東林寺雙池
向晚雙池好初晴百物新褁枝飜翠羽濺
水躍紅鱗萍汎同遊子蓮開當麗人臨流
一惆悵還憶曲江春
贈内子
白髮方興歎青娥亦伴愁寒衣補燈下小
女戲牀頭闇澹屏帷故凄凉枕席秋貧中
有等級猶勝嫁黔婁
送客春遊嶺南二十韻
已訝遊何遠仍嗟别太頻離容君慼促贈
語我殷勤迢遞天南面蒼茫海北漘訶陵
國分界交趾郡為鄰蓊鬱三光晦溫暾四
氣勻隂晴變寒暑昏曉錯星辰瘴地難為
老蠻陬不易馴土民稀白首洞主盡黃巾
戰艦猶驚浪戎車未息塵紅旗圍卉服紫
綬畏文身麵苦桄榔裛漿酸橄欖新牙檣
迎海舶銅鼓賽江神不凍貪泉暖無霜毒
草春雲烟蟒蛇氣刀劒鰐魚鱗路足羇棲
客官多謫逐臣天黃生颶母雨黑長楓人
迴使先傳語征軒早返輪須防杯裏蠱莫
愛橐中珍北與南殊俗身將貨孰親嘗聞
君子誡憂道不憂貧
自題
功名宿昔人多許寵辱斯須自不知一旦
失恩先左降三年隨例未量移馬頭覓角
生何日石火敲光住幾時前事是身俱若
此空門不去欲何之
自悲
火宅煎熬地霜松摧折身因知群動内易
死不過人
尋郭道士不遇
郡中乞假來相訪洞裏朝元去不逢看院
秖留雙白鶴入門唯見一青松藥鑪有火
丹應伏雲碓無人水自舂欲問參同契中
事更期何日得從容
潯陽春三首元和十二年作
春生
春生何處闇周遊海角天涯遍始休先遣
和風報消息續教啼鳥說來由展張草色
長河畔點綴花房小樹頭若到故園應覓
我為傳淪落在江州
春來
春來觸動故鄉情忽見風光憶兩亰金谷
蹋花香騎入曲江碾草鈿車行誰家渌酒
歡連夜何處紅樓睡失明獨有不眠不醉
客經春冷坐古湓城
春去
一從澤畔為遷客兩度江頭送暮春白髮
更添今日鬢青衫不改去年身百川未有
迴流水一老終無却少人四十六時三月
盡送春爭得不殷勤
夢微之
晨起臨風一惆悵通川湓水斷相聞不知
憶我因何事昨夜三迴夢見君
贈韋鍊師
潯陽遷客為居士身似浮雲心似灰上界
女仙無嗜慾何因相頋兩徘徊共疑過去
人間世曾作誰家夫婦來
問劉十九
綠蟻新醅酒紅泥小火爐晚來天欲雪能
飲一杯無
得行簡書聞欲下峽先以此寄
朝來又得東川信欲取春初發梓州書報
九江聞暫喜路經三峽想還愁瀟湘瘴霧
加飡飯灧澦驚波穩泊舟欲寄兩行迎爾
淚長江不肯向西流
南湖早春
風迴雲斷雨初晴反照湖邊暖復明亂點
碎紅山杏發平鋪新綠水蘋生翅仾白鴈
飛仍重舌澀黃鸝語未成不道江南春不
好年年衰病减心情
元十八從事南海欲出廬山臨别舊
居有戀泉聲之什因以投和兼伸别
情
賢侯辟士禮從容莫戀泉聲問所從雨露
初承黃紙詔煙霞欲别紫霄峯傷弓未息
新驚鳥得水難留久卧龍我正退藏君變
化一杯可易得相逢
題韋家泉池
泉落青山出白雲縈村遶郭幾家分自從
引作池中水深淺方圓一任君
醉中對紅葉
臨風杪秋樹對酒長年人醉貌如霜葉雖
紅不是春
遣懷
羲和走馭趁年光不許人間日月長遂使
四時都似電爭教兩鬢不成霜榮銷枯去
無非命壯盡衰來亦是常已共身心要約
定窮通生死不驚忙
點額魚
龍門點額意何如紅尾青鬐却返初見說
在天行雨苦為龍未必勝為魚
聞龜兒詠詩
憐渠已解詠詩章摇膝支頤學二郎莫學
二郎吟太苦纔年四十鬢如霜
對酒
未濟卦中休卜命參同契裏莫勞心無如
飲此銷愁物一餉愁消直萬金
東牆夜合樹去秋為風雨所摧今年
花時悵然有感
碧荑紅縷今何在風雨飄將去不迴惆悵
去年牆下地今春唯有薺花開
病起
病不出門無限時今朝強出與誰期經年
不上江樓醉勞動春風颺酒旗
夢亡友劉太白同遊彰敬寺
三千里外卧江州十五年前哭老劉昨夜
夢中彰寺裏死生魂魄暫同遊
與果上人歿時題此决别兼簡二林
僧社
本結菩提香火社為嫌煩惱電泡身不須
惆悵從師去先請西方作主人
贈寫眞者
子騁丹青日予當醜老時無勞役神思更
畫病容儀迢遞麒麟閣圖功未有期區區
尺素上焉用寫眞為
劉十九同宿
紅旗破賊非吾事黃紙除書無我名唯共
嵩陽劉處士圍棋賭酒到天明
十二年冬江西溫暖喜元八寄金石
凌到因題此詩
今冬臘候不嚴凝暖霧溫風氣上騰山脚
崦中纔有雪江流慢處亦無冰欲將何藥
防春瘴只有元家金石凌
閑意
不爭榮耀任沈淪日與時疎共道親北省
朋僚音信斷東林長老往還頻病停夜食
閑如社慵擁朝裘暖似春漸老漸闇閑氣
味終身不擬作忙人
送友人上峽赴東川辟命
見說瞿唐峽斜銜灧澦根難於尋鳥路險
過上龍門羊角風頭急桃花水色渾山迴
若鼇轉舟入似鯨吞岸合愁天斷波跳恐
地飜憐君經此去為感主人恩
夜送孟司功
潯陽白司馬夜送孟功曹江闇管絃急樓
明燈火高湖波飜似箭霜草殺如刀且莫
開征棹隂風正怒號
衰病
老辭遊冶尋花伴病别荒狂舊酒徒更恐
五年三歲後些些談笑亦應無
題詩屏風絶句并序
十二年冬微之猶滯通州予亦未離湓上
相去萬里不見三年鬱鬱相念多以吟咏
自解前後辱微之寄示之什殆數百篇雖
藏於篋中永以為好不若置之座右如見
所思繇是掇律句中短小麗絶者凡一百
首題錄合為一屏風舉目會心參若其人
在於前矣前軰作事多出偶然則安知此
屏不為好事者所傳異日作九江一故事
爾因題絶句聊以奬之
相憶采君詩作障自書自勘不辭勞鄣成
定被人爭寫從此南中紙價高
答微之
君寫我詩盈寺壁我題君句滿屏風與君
相遇知何處兩葉浮萍大海中
偶宴有懷
遇興尋文客因歡命酒徒春遊憶親故夜
會似亰都詩思閑仍在鄉愁醉暫無狂來
欲起舞慙見白髭鬚
山中酬江州崔使君見寄
眷眄情無限優容禮有餘三年為郡吏一
半許山居酒熟心相待詩來手自書庾樓
春好醉明月且迴車
山枇杷
深山老去惜年華况對東谿野枇杷火樹
風來飜絳艷瓊枝日出曬紅紗廻看桃李
都無色暵得芙蓉不是花爭奈結根深石
底無因移得到人家
聞李尚書拜相因以長句寄賀微之
憐君不久在通川知已新提造化權䕫卨
定求才濟世張雷應辯氣衝天那知淪落
天涯日正是陶鈞海内年肯向泥中抛折
劒不收重鑄作龍泉
歲暮
窮隂急景坐相催壯齒韶顔去不回舊病
重因年老發新愁多是夜長來膏明自爇
緣多事鴈默先烹為不才禍福細尋無會
處不如且進手中杯
雨中赴劉十九二林之期及到寺劉
已先去因以四韻寄之
雲中臺殿泥中路既阻同遊懶却還將謂
獨愁猶對雨不知多興已尋山纔應行到
千峯裏只校來遲半日間最惜杜鵑花爛
熳春風吹盡不同攀
薔薇正開春酒初熟因招劉十九張
大夫崔二十四同飲
甕頭竹葉經春熟階底薔薇入夏開似火
淺深紅壓架如餳氣味綠粘臺試將詩句
相招去儻有風情或可來明日早花應更
好心期同醉卯時杯
李白墓
采石江邊李白墳遶田無限草連雲可憐
荒隴窮泉骨曾有驚天動地文但是詩人
多薄命就中淪落不過君
對酒
漫把參同契難燒伏火砂有時成白首無
處問黃牙幻世如泡影浮生抵眼花唯將
渌醅酒且替紫河車
戲答諸少年
頋我長年頭似雪饒君壯歲氣如雲朱顔
今日雖欺我白髮他時不放君
風雨晚泊
苦竹林邊蘆葦叢停舟一望思無窮青苔
撲地連春雨白浪掀天盡日風忽忽百年
皆欲半茫茫萬事坐成空此生飄蕩何時
定一縷鴻毛天地中
題崔使君新樓
憂人何處可銷憂碧甃紅欄湓水頭從此
潯陽風月夜崔公樓替庾公樓
山中戲問韋侍御
我抱棲雲志君懷齊世才常吟反招隠那
得入山來
贈曇禪師
五年不入慈恩寺今日尋師始一來欲知
火宅焚燒苦方寸如今化作灰
寄微之
帝城行樂日紛紛天畔窮愁我與君秦女
笑歌春不見巴猿啼哭夜常聞何處琵琶
絃似語誰家咼墮髻如雲人生多少歡娛
事那獨千分無一分
醉吟二首
空王百法學未得姹女丹砂燒即飛事事
無成身老也醉鄉不去欲何歸
兩鬢千莖新似雪十分一盞欲如泥酒狂
又引詩魔發日午悲吟到日西
曉寢
轉枕重安寢迴頭一欠伸紙䆫明覺曉布
被暖知春莫強疎慵性須安老大身雞鳴
一覺睡不博早朝人
答元八郎中楊十二博士
身覺浮雲無所著心同止水有何情但知
瀟灑疎朝市不要﨑嶇隱性名盡日觀魚
臨澗㘴有時隨鹿上山行誰能抛得人間
事來共騰騰過此生
湖亭與行簡宿
潯陽少有風情客招宿湖亭盡却廻水檻
虛涼風月好夜深唯共阿怜來
八月十五日夜湓亭望月
昔年八月十五夜曲江池畔杏園邊今年
八月十五夜湓浦沙頭水館前西北望鄉
何處是東南見月幾迴圓臨風一歎無人
會今夜清光似往年
贈江客
江柳影寒新雨地塞鴻聲急欲霜天愁君
獨向沙頭宿水遶蘆花月滿船
殘暑招客
雲截山腰斷風驅雨脚迴早隂江上散殘
熱日中來却取生衣著重拈小簟開誰能
洶晩熱閑飲兩三杯
潯陽秋懷贈許明府
霜紅二林葉風白九江波暝色投煙鳥秋
聲帶雨荷馬閑無處出門冷少人過鹵莽
還鄉夢依俙望闕歌共思除醉外無計奈
愁何試問陶家酒新芻得幾多
九日醉吟
有恨頭還白無情菊自黃一為州司馬三
見歲重陽劒匣塵埃滿籠禽日月長身從
漁父笑門任雀羅張問疾因留客聽吟偶
置觴歎時論倚伏懷舊數存亡奈老應無
計治愁或有方無過學王勣唯以醉為鄉
問韋山人
身名身事兩蹉跎試就先生問若何從此
神仙學得否白鬚雖有未為多
送蕭鍊師步虛詩十首卷後以二絶
繼之
欲上瀛洲臨别時贈君十首步虛詞天仙
若愛應相問向道江州司馬詩
花紙瑶緘松墨字把將天上共誰開試呈
王母如堪唱發遣雙成更取來
贈李兵馬使
身得貳師餘氣槩家藏都尉舊詩章江南
别有樓船將鷰頷虬鬚不姓楊
題遺愛寺前溪松
偃亞長松樹侵臨小石溪靜將流水對高
共遠峯齊翠蓋煙籠密花幢雪壓仾與僧
清影坐借鶴穏枝栖筆寫形難似琴偷韻
易迷暑天風摵摵晴夜露凄凄獨憩依為
舍閑行繞作蹊棟梁君莫採留著伴幽棲
廬山草堂夜雨獨宿寄牛二李七庾
三十二員外
丹霄攜手三君子白髮垂頭一病翁蘭省
花時錦帳下廬山雨夜草菴中終身膠漆
心應在半路雲泥迹不同唯有無生三昧
觀榮枯一照兩成空
聞楊十二新拜省郎遥以詩賀
文昌新入有光輝紫界宫牆白粉闈曉日
雞人傳漏箭春風侍女護朝衣雪飄歌響
高難和鶴拂煙霄老慣飛官職聲名俱入
手近來詩客似君稀
三月三日懷微之
良時光景長虛擲壯歲風情已闇銷忽憶
同為校書日每年同醉是今朝
贈韋八
辭君歲久見君初白髮驚嗟兩有餘容鬢
别來今至此心情料取合何如曾同曲水
花亭醉亦共華陽竹院居豈料天南相見
夜哀猿瘴霧宿匡廬
春江閑步贈張山人
江景又妍和牽愁發浩歌晴砂金屑色春
水麴塵波紅蔟交枝杏青含卷葉荷藉莎
憐輭暖憩樹愛婆娑書信朝賢斷知音野
老多相逢不閑語爭奈日長何
春聽琵琶兼簡長孫司戶
四絃不似琵琶聲亂寫眞珠細撼鈴指底
商風悲䬃䬃舌頭胡語苦醒醒如言都尉
思京國似訴明妃厭虜庭遷客共居相勸
諫春腸易斷不須聽
吳宫詞
一入吳王殿無人覩翠蛾樓高時見舞宫
靜夜聞歌半露胷如雪斜迴臉似波妍蚩
各有分誰敢妬恩多
送侍御量移金州司馬
春歡雨露同霑澤冬歎風霜獨滿衣留滯
多時如我少遷移好處似君稀卧龍雲到
須先起蟄鷰雷驚尚未飛莫恨東西溝水
别滄溟長短擬同歸
自到潯陽生三女子因詮眞理用遣
妄懷
官途本自安身拙世累由來向老多遠謫
四年徒已矣晩生三女擬如何預愁嫁娶
眞成患細念因緣盡是魔頼學空王治苦
法須抛煩惱入頭陁
江西裴常侍以優禮見待又蒙贈詩
輒敘鄙誠用伸感謝
一從簪笏事金貂每借温顔拔折腰長覺
身輕離泥滓忽驚手重捧瓊瑶馬因迴顧
雖增價桐遇知音已半燋他日秉鈞如見
念壯心直氣未全銷
自江州司馬授忠州刺史仰荷聖澤
聊書鄙誠
炎瘴抛身遠泥塗索脚難網初鱗潑刺籠
久翅摧殘雷電頒時令陽和變歲寒遺簪
承舊念剖竹授新官鄉覺前程近心隨外
事寬生還應有分西笑問長安
除忠州寄謝崔相公
提拔出泥知力竭吹嘘生翅見情深劒鋒
缺折難衝斗桐尾燒焦豈望琴感舊兩行
年老淚酬恩一寸歲寒心忠州好惡何須
問鳥得辭籠不擇林
初除官蒙裴常侍贈鶻銜瑞草緋袍
魚袋因謝惠貺兼抒離情
新授銅符未著緋因君裝束始光輝惠深
范叔緜袍贈榮過蘇秦佩印歸魚綴白金
隨步躍鶻銜紅綬遶身飛明朝戀别朱門
淚不敢多垂恐汙衣
洪州逢熊孺登
靖安院裏辛荑下醉笑狂吟氣最麤莫問
别來多少苦仾頭看取白髭鬚
初著刺史緋答友人見贈
故人安慰善為辭五十專城道未遲徒使
花袍紅似火其如蓬鬢白如絲且貪薄俸
君應惜不稱衰容我自知銀印可憐將底
用只堪歸舍嚇妻兒
又答賀客
銀章暫假為專城賀客來多懶起迎似挂
緋衫衣架上杇株枯竹有何榮
别草堂三絶句
正聽山鳥向陽眠黃紙除書落枕前為感
君恩湏暫起鑪峯不擬住多年
久眠褐被為居士忽挂緋袍作使君身出
草堂心不出廬山未要勒移文
三間茅舍向山開一帶山泉遶舍迴山色
泉聲莫惆悵三年官滿却歸來
鍾陵餞送
翠幕紅筵高在雲歌鐘一曲萬家聞路人
指點滕王閣看送忠州白使君
潯陽宴别此後忠州路上作
鞍馬軍城外笙歌祖帳間乘潮發湓口帶
雪别廬山暮景牽行色春寒散醉顔共嗟
炎瘴地盡室得生還
戲贈戶部李巡官
好去民曹李判官少貪公事且謀歡男兒
未死爭能料莫作忠州刺史看
行次夏口先寄李大夫
連山斷處大江流紅旆逶迤鎮上遊幕下
翺翔秦御史軍前奔走漢諸侯曾陪劒履
升鸞殿欲謁旌幢入鶴樓假著緋袍君莫
笑恩深始得向忠州
重贈李大夫
早接清斑登玉陛同承别詔直金鑾鳳巢
閣上容身穩鶴鏁籠中展翅難流落多年
應是命量移遠郡未成官慙君獨不欺顦
顇猶作銀臺舊眼看
對鏡吟
閑看明鏡坐清晨多病恣容半老身誰論
情性乖時事自想形骸非貴人三殿失恩
宜放棄九宫推命合漂淪如今所得湏甘
分腰佩銀龜朱兩輪
江州赴忠州至江陵已來舟中示舍
弟五十韻
昔作咸秦客常思江海行今來仍盡室此
去又專城典午猶為幸分憂固是榮箳篂
州乘送艛艓驛船迎共載皆妻子同遊即
弟兄寧辭浪迹遠且貴賞心并雲展帆高
挂飊馳棹迅征泝流從漢浦循路轉荆衡
山逐時移色江隨地改名風光近東早水
木向南清夏口煙孤起湘州雨半晴日煎
紅浪沸月射白砂明北渚寒留鴈南枝暖
待鸎駢朱桃露萼點翠柳含萌亥市魚鹽
聚神林鼓笛鳴壺漿椒葉氣歌曲竹枝聲
繫纜怜沙靜垂綸愛岸平水飡紅粒稻野
茹紫花菁甌汎茶如乳臺粘酒似餳膾長
抽錦縷藕脆削瓊英容易來千里斯須進
一程未曾勞氣力漸覺有心情卧穏添春
睡行遲帶酒醒忽愁牽世網便欲濯塵纓
早接文場戰曾爭翰苑盟棹頭稱俊逸翹
足取公卿且昧隨時義徒輸報國誠衆排
恩易失偏壓勢先傾虎尾憂危切鴻毛性
命輕燭蛾誰救護蠶繭自纏縈斂手辭雙
闕廻眸望兩亰長沙抛賈誼漳浦卧劉楨
鶗鴂鳴還歇蟾蜍破又盈年光同激箭鄉
思極摇旌潦倒親知笑衰羸舊識驚烏頭
因感白魚尾為勞赬劒學將何用丹燒竟
不成孤舟萍一葉雙鬢雪千莖老見人情
盡閑思物理精如湯探冷熱似博鬭輸贏
險路應須避迷塗莫共爭此心知止足何
物要經營玉向泥中㓗松經雪後貞無妨
隱朝市不必謝寰瀛但在前非悟期無後
患嬰多知非景福少語是元亨晦即全身
藥明為伐性兵昏昏隨世俗蠢蠢學黎甿
鳥以能言龜緣入夢烹知之一何晚猶
足保餘生
題岳陽樓
岳陽城下水漫漫獨上危樓凭曲欄春岸
綠時連夢澤夕波紅處近長安猿攀樹立
啼何苦鴈點湖飛渡亦難此地唯堪畫圖
鄣華堂張與貴人看
入峽次巴東
不知遠郡何時到猶喜全家此去同萬里
王程三峽外百年生計一舟中巫山暮足
霑花雨隴水春多逆浪風兩片紅旌數聲
鼓使君艛艓上巴東
十年三月三十日别微之於澧上十
四年三月十一日夜遇微之於峽中
停舟夷陵三宿而别言不盡者以詩
終之因賦七言十七韻以贈且欲寄
所遇之地與相見之時為他年會話
張本也
澧水店頭春盡日送君上馬謫通川夷陵
峽口明月夜此處逢君是偶然一别五年
方見面相攜三宿未廻船坐從日暮唯長
歎語到天明竟未眠齒髮蹉跎將五十關
河迢遰過三千生涯共寄滄江上鄉國俱
抛白日邊往事渺茫都似夢舊遊零落半
歸泉醉悲灑淚春杯裏吟苦支頤曉燭前
莫問龍鐘惡官職且聽清脆好文篇别來
只是成詩癖老去何曾更酒顛各限王程
須去住重開離宴貴留連黃牛渡北移征
棹白狗崖東卷别筵神女臺雲閑繚繞使
君灘水急潺湲風凄暝色愁楊柳月弔宵
聲哭杜鵑萬丈赤幢潭底日一條白練峽
中天君還秦地辭炎徼我向忠州入瘴煙
未死會應相見在又知何地復何年
題峽中石上
巫女廟花紅似粉昭君村柳翠於眉誠知
老去風情少見此爭無一句詩
白氏文集卷第十七
