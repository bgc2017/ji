白氏文集卷第十二
感傷四謌行曲引雜言凡二十
九首
短歌行
曈曈太陽如火色上行千里下一刻出為
白晝入為夜圓轉如珠住不得住不得可
奈何為君舉酒謌短謌謌聲苦詞亦苦四
座少年君聽取今夕未竟明夕催秋風纔
往春風迴人無根蔕時不駐朱顏白日相
隳頽勸君且強笑一面勸君復強飲一杯
人生不得長歡樂年少須臾老到來
生離别
食檗不易食梅難檗能苦兮梅能酸未如
生别之爲難苦在心兮酸在肝晨雞再鳴
殘月没征馬連嘶行人出回看骨肉哭一
聲梅酸檗苦甘如蜜河水白黃雲秋行人
河邊相對愁天寒路曠何處宿棠梨葉戰
風颼颼生離别生離别憂從何來無斷絶
憂極心勞血氣衰未年三十生白髮
浩歌行
天長地久無終畢昨夜今朝又明日鬢髮
蒼浪牙齒疎不覺身年四十七前去五十
有幾年把鏡照面心茫然既無長繩繫白
日又無大藥駐朱顏朱顏日漸不如故青
史功名在何處欲留年少待富貴富貴不
來年少去去復去兮如長河東流赴海無
迴波賢愚貴賤同歸盡北邙塜墓高嵳峩
古來如此非獨我未死有酒且酣歌顏回
短命伯夷餓我今所得亦巳多功名富貴
須待命命若不來知奈何
王夫子
王夫子送君為一尉東南三千五百里道
途雖遠位雖卑月俸猶堪活妻子男兒口
讀古人書束帶歛手來從事近將徇禄給
一家遠則行道佐時理行道佐時須待命
委身下位無為耻命苟未來且求食官無
高卑及遠邇男兒上既未能濟天下下又
不至飢寒死吾觀九品至一品其間氣味
都相似紫綬朱紱青布衫顔色不同而巳
矣王夫子别有一事欲勸君遇酒逢春且
歡喜
江南遇天寶樂叟
白頭病叟泣且言禄山未亂入棃園能彈
琵琶和法曲多在華清隨至尊是時天下
太平久年年十月坐朝元千官起居環珮
合萬國會同車馬奔金鈿照耀石甕寺蘭
麝薰煑溫湯源貴妃宛轉侍君側體弱不
勝珠翠繁冬雪飄颻錦袍煖春風蕩漾霓
裳飜歡娱未足燕宼至弓勁馬肥胡語喧
豳土人遷避夷狄鼎湖龍去哭軒轅從此
漂淪到南土萬人死盡一身存秋風江上
浪無限暮雨舟中酒一樽涸魚久失風波
勢枯草曾沾雨露恩我自秦來君莫問驪
山渭水如荒村新豐樹老籠明月長生殿
闇鏁春昏紅葉紛紛盖欹瓦綠苔重重封
壞垣唯有中官作宫使每年寒食一開門
送張山人歸嵩陽
黃昏慘慘天微雪修行坊西鼓聲絶張生
馬瘦衣且單夜扣柴門與我别媿君冐寒
來别我為君沽酒張燈火酒酣火煖與君
言何事入關又出關答云前年偶下山四
十餘月客長安長安古來名利地空手無
金行路難朝遊九城陌肥馬輕車欺殺客
暮宿五侯門殘茶冷酒愁殺人春明門門
前便是嵩山路幸有雲泉容此身明日辭
君且歸去
醉後走筆酬劉五主簿長句之贈兼
簡張大賈二十四先輩昆季
劉兄文高行孤立十五年前名翕習是時
相遇在符離我年二十君三十得意忘年
心迹親寓居同縣日知聞衡門寂寞朝尋
我古寺蕭條暮訪君朝來暮去多攜手窮
巷貧居何所有秋燈夜寫聮句詩春雪朝
傾煖寒酒陴湖綠愛白鷗飛濉水清憐紅
鯉肥偶語閑攀芳樹立相扶醉踏落花歸
張賈弟兄同里巷乘閑數數來相訪雨天
連宿草堂中月夜徐行石橋上我年漸長
忽自驚鏡中冉冉髭鬚生心畏後時同勵
志身牽前事各求名問我栖栖何所適鄕
人薦為鹿鳴客二千里别謝交遊三十韻
詩慰行役出門可憐唯一身弊裘瘦馬入
咸秦鼕鼕街鼓紅塵闇晩到長安無主人
二賈二張與余弟驅車邐迆來相繼操詞
握賦為干戈鋒銳森然勝氣多齊入文場
同苦戰五人十載九登科二張得雋名居
甲美退爭雄重告捷棠棣輝榮並桂枝芝
蘭芬馥和荆葉唯有沆犀屈未伸握中自
謂駭雞珍三年不鳴鳴必大豈獨駭雞當
駭人元和運啓千年聖同遇明時余最幸
始辭祕閣吏王畿遽列諫垣升禁闈蹇步
何堪鳴珮玉衰容不稱著朝衣閶闔晨開
朝百辟冕旒不動香煙碧步登龍尾上虚
空立去天顔無咫尺宫花似雪從乘輿禁
月如霜坐直廬身賤每驚隨内宴才微常
愧草天書晩松寒竹新昌第職居密近門
多閉日暮銀臺下直迴故人到門門暫開
迴頭下馬一相顧塵土滿衣何處來歛手
炎凉叙未畢先說舊山今悔出岐陽旅宦
少歡娱江左羈遊費時日贈我一篇行路
吟吟之句句披沙金歲月徒催白髮貌泥
塗不屈青雲心誰會茫茫天地意短才獲
用長才棄我隨鵷鷺入煙雲謬上丹墀為
近臣君同鸞鳳捿荊蕀猶著青袍作選人
惆悵知賢不能薦徒為出入蓬萊殿月慙
諫紙二百張歲愧俸錢三十萬大底浮榮
何足道幾度相逢即身老且傾斗酒慰羈
愁重話符離問舊遊北巷鄰居幾家去東
林舊院何人住武里村花落復開流溝山
色應如故感此詶君千字詩醉中分手又
何之須知通塞尋常事莫歎浮沉先後時
慷慨臨岐重相勉殷勤别後加飡飯君不
見買臣衣錦還故鄕五十身榮未為晩
和錢員外答盧員外早春獨遊曲江
見寄長句
春來有色闇融融先到詩情酒思中柳岸
霏微裛塵雨杏園澹蕩開花風聞君獨遊
心鬱鬱薄晩新晴騎馬出醉思詩侣有同
年春歎翰林無暇日雲夫首唱寒玉音蔚
章繼和春愁吟此時我亦閉門坐一日風
光三處心
東墟晩歇時退居渭村
凉風冷露蕭索天黃蒿紫菊荒凉田遶塜
秋花少顔色細蟲小蝶飛飜飜中有騰騰
獨行者手拄漁竿不騎馬晚從南澗釣魚
廻歇此墟中白楊下褐衣半故白髮新人
逢知我是何人誰言渭浦栖遲客曾作甘
泉侍從臣
客中月
客從江南來來時月上弦悠悠行旅中三
見清光圓曉隨殘月行夕與新月宿誰謂
月無情千里遠相逐朝發渭水橋暮入長
安陌不知今夜月又作誰家客
挽歌詞
丹旐何飛揚素驂亦悲鳴晨光照閭巷轜
車儼欲行蕭條九月天哀挽出重城借問
送者誰妻子與弟兄蒼蒼上古原峩峩開
新塋含酸一慟哭異口同哀聲舊壠轉蕪
絶新墳日羅列春風草綠北邙山此地年
年生死别
長相思
九月西風興月冷霜華凝思君秋夜長一
夜魂九升二月東風來草拆花心開思君
春日遲一夜腸九迴妾住洛橋北君住洛
橋南十五即相識今年二十三有如女蘿
草生在松之側蔓短枝苦高縈迴上不得
人言人有願願至天必成願作遠方獸步
步比肩行願作深山木枝枝連理生
山鷓鴣
山鷓鴣朝朝暮暮啼復啼啼時露白風凄
凄黃茅岡頭秋日晩苦竹嶺下寒月低畬
田有粟何不啄石楠有枝何不棲迢迢不
緩復不急樓上舟中夜闇入夢鄕遷客展
轉卧抱兒寡婦彷徨立山鷓鴣爾本此鄕
鳥生不辭巢不别群何苦聲聲啼到曉啼
到曉唯能愁北人南人慣聞如不聞
放旅鴈元和十年冬作
九江十年冬大雪江水生冰樹枝析百鳥
無食東西飛中有旅鴈聲最飢雪中啄草
冰上宿翅冷騰空飛動遲江童持網捕將
去手攜入市生賣之我本北人今譴謫人
鳥雖殊同是客見此客鳥傷客人贖汝放
汝飛入雲鴈鴈汝飛向何處第一莫飛西
北去淮西有賊討未平百萬甲兵久屯聚
官軍賊軍相守老食盡兵窮將及汝健兒
飢餓射汝喫拔汝翅翎為箭羽
送春歸元和十一年三月一十日
作
送春歸三月盡日日暮時去年杏園花飛
御溝綠何處送春曲江曲今年杜鵑花落
子規啼送春何處西江西帝城送春猶怏
怏天涯送春能不加惆悵莫惆悵送春人
冗員無替五十年罷應須准擬再送潯陽
春五年炎凉凡十變又知此身健不健好
去今年江上春明年未死還相見
山石榴寄元九
山石榴一名山躑躅一名杜鵑花杜鵑啼
時花撲撲九江三月杜鵑來一聲催得一
枝開江城上閑無事山下斸得廳前栽爛
熳一攔十八樹根株有數花無數千芳萬
葉一時新嫰紫殷紅鮮麴塵淚痕裛損燕
支臉翦刀栽破紅綃巾謫仙初墮愁在世
姹女新嫁嬌泥春日射血珠將滴地風飜
火熖欲燒人閑折兩枝持在手細看不似
人間有花中此物似西施芙蓉芍藥皆嫫
母奇芳絶豔别者誰通州遷客元拾遺拾
遺初貶江陵去去時正值青春暮商山秦
嶺愁殺君山石榴花紅夹路題詩報我何
所云苦云色似石榴裙當時藂畔唯思我
今日欄前只憶君憶君不見坐銷落日西
風起紅紛紛
畫竹歌并引
恊律郎蕭悅善畫竹舉時無倫蕭亦甚自
祕重有終歲求其一竿一枝而不得者知
予天與好事忽寫一十五竿惠然見投予
厚其意高其藝無以答貺作歌以報之凡
一百八十六字云
植物之中竹難寫古今雖畫無似者蕭郎
下筆獨逼眞丹青以來唯一人人畫竹身
肥擁腫蕭畫竹莖瘦節竦人畫竹梢死羸
垂蕭畫竹枝活葉動不根而生從意生不
笋而成由筆成野塘水邊碕岸側森森兩
叢十五莖嬋娟不失筠粉態蕭颯盡得風
烟情舉頭忽看不似畫仾耳靜聽疑有聲
西叢七莖勁而健省向天竺寺前石上見
東叢八莖疎且寒憶曾湘妃廟裏雨中看
幽姿遠思少人别與君相顧空長歎蕭郎
蕭郎老可惜手戰眼昏頭雪色自言便是
絶筆時從今此竹尤難得
眞娘墓
眞娘墓虎丘道不識眞娘鏡中面唯見眞
娘墓頭草霜摧桃李風折蓮眞娘死時猶
少年脂膚荑手不牢固世間有物難留連
難留連易銷歇塞北花江南雪
長恨歌傳前進士陳鴻撰
開元中泰階平四海無事玄宗在位歲久
倦于旰食宵衣政無小大始委于右丞相
深居遊宴以聲色自娱先是元獻皇后武
淑妃皆有寵相次即世宫中雖良家子千
數無可悅目者上心忽忽不樂時每歲十
月駕幸華清宫内外命婦熠燿景從浴日
餘波賜以湯沐春風靈液澹蕩其間上心
油然若有顧遇左右前後粉色如土詔高
力士潛搜外宫得弘農楊玄琰女于壽邸
既筓矣鬒髮膩理纖穠中度舉止閑冶如
漢武帝李夫人别䟽湯泉詔賜藻瑩既出
水體弱力微若不任羅綺光彩煥發轉動
照人上甚悅進見之日奏霓裳羽衣曲以
導之定情之夕授金釵鈿合以固之又命
戴步搖垂金璫明年冊為貴妃半后服用
繇是冶其容敏其詞婉孌萬態以中上意
上益嬖焉時省風九州泥金五岳驪山雪
夜上陽春朝舉上行同室宴專席寢專房
雖有三夫人九嬪二十七世婦八十一御
妻暨後宫才人樂府妓女使天子無顧眄
意自是六宫無復進幸者非徒殊豔尤態
致是盖才智明慧善巧便侫先意希旨有
不可形容者叔父昆弟皆列在清貴爵為
通侯姊妹封國夫人富埒王室車服邸第
與大長公主侔而恩澤勢力則又過之出
入禁門不問京師長吏為之側目故當時
謠詠有云生女勿悲酸生男勿喜歡又曰
男不封侯女作妃看女却為門上楣其人
心羨慕如此天寶末兄國忠盜丞相位愚
弄國柄及安禄山引兵嚮闕以討楊氏為
辭潼關不守翠華南幸出咸陽道次馬嵬
亭六軍徘徊持戟不進從官郎吏伏上馬
前請誅錯以謝天下國忠奉氂纓盤水死
扵道周左右之意未快上問之當時敢言
者請以貴妃塞天下怒上知不免而不忍
見其死反袂掩面使牽之而去蒼黃展轉
竟就絶扵尺組之下既而玄宗狩成都肅
宗受禪靈武明年大兇歸元大駕還都尊
玄宗為太上皇就養南宫遷于西内時移
事去樂盡悲來每至春之日冬之夜池蓮
夏開宫槐秋落梨園弟子玉琯發音聞霓
裳羽衣一聲則天顔不怡左右歔欷三載
一意其念不衰求之夢魂杳不能得適有
道士自蜀來知上皇心念楊妃如是自言
有李少君之術玄宗大喜命致其神方士
乃竭其術以索之不至又能遊神馭氣出
天界没地府以求之不見又旁求四虚上
下東極天海跨蓬壺見最高仙山上多樓
闕西廂下有洞戶東嚮闔其門署曰玉妃
太眞院方士抽簪叩扉有雙童女出應門
方士造次未及言而雙鬟復入俄有碧衣
侍女又至詰其所從方士因稱唐天子使
者且致其命碧衣云玉妃方寢請少待之
于時雲海沉沉洞天日晚瓊戶重闔悄然
無聲方士屏息歛足拱手門下久之而碧
衣迎入且曰玉妃出見一人冠金蓮披紫
綃珮紅玉曳鳳舄左右侍者七八人揖方
士問皇帝安否次問天寶十四年巳還事
言訖㦖默指碧衣取金釵鈿合各㭊其半
授使者曰為謝太上皇謹獻是物尋舊好
也方士受辭與信將行色有不足玉妃固
徵其意復前跪致詞請當時一事不為他
人聞者驗於太上皇不然恐鈿合金釵負
新垣平之詐也玉妃茫然退立若有所思
徐而言之曰昔天寶十載侍輦避暑驪山
宫秋七月牽牛織女相見之夕秦人風俗
是夜張錦繡陳飲食樹瓜華焚香于庭號
為乞巧宫掖間尤尚之夜殆半休侍衞於
東西廂獨侍上上凭肩而立因仰天感牛
女事密相誓心願世世為夫婦言畢執手
各嗚咽此獨君王知之耳因自悲曰由此
一念又不得居此復墮下界且結後緣或
為天或為人决再相見好合如舊因言太
上皇不亦久人間幸惟自安無自苦耳使
者還奏太上皇皇心震悼日日不豫其年
夏四月南宫晏駕元和元年冬十二月太
原白樂天自校書郎尉于盩厔鴻與琅邪
王質夫家于是邑暇日相攜遊仙遊寺話
及此事相與感歎質夫舉酒扵樂天前曰
夫希代之事非遇出世之才潤色之則與
時消没不聞于世樂天深於詩多於情者
也試為歌之如何樂天因為長恨歌意者
不但感其事亦欲懲尤物窒亂階垂於將
來也歌既成使鴻傳焉世所不聞者予非
開元遺民不得知世所知者有玄宗本紀
在今但傳長恨歌云爾
漢皇重色思傾國御宇多年求不得楊家
有女初長成養在深閨人未識天生麗質
難自棄一朝選在君王側迴眸一笑百媚
生六宫粉黛無顔色春寒賜浴華清池溫
泉水滑洗凝脂侍兒扶起嬌無力始是新
承恩澤時雲鬢花顔金步摇芙蓉帳暖度
春宵春宵苦短日高起從此君王不早朝
承歡侍宴無閑暇春從春遊夜專夜後宫
佳麗三千人三千寵愛在一身金屋粧成
嬌侍夜玉樓宴罷醉和春姊妹弟兄皆列
土可憐光彩生門戶遂令天下父母心不
重生男重生女驪宫高處入青雲仙樂風
飄處處聞緩歌縵舞凝絲竹盡日君王看
不足漁陽&KR0911;鼓動地來驚破霓裳羽衣曲
九重城闕烟塵生千乘萬騎西南行翠華
摇摇行復止西出都門百餘里六軍不發
無柰何宛轉娥眉馬前死花鈿委地無人
收翠翹金雀玉搔頭君王掩面救不得迴
看血淚相和流黃埃散漫風蕭索雲棧縈
紆登劒閣峨嵋山下少人行旌旗無光日
色薄蜀江水碧蜀山青聖主朝朝暮暮情
行宫見月傷心色夜雨聞鈴腸斷聲天旋
日轉迴龍馭到此躊躇不能去馬嵬坡下
泥土中不見玉顔空死處君臣相顧盡霑
衣東望都門信馬歸歸來池苑皆依舊太
液芙蓉未央柳芙蓉如面柳如眉對此如
何不淚垂春風桃李花開夜秋雨梧桐葉
落時西宫南苑多秋草宫葉滿階紅不掃
梨園弟子白髮新椒房阿監青娥老夕殿
螢飛思悄然孤燈挑盡未成眠遲遲鍾鼓
初長夜耿耿星河欲曙天鴛鴦瓦冷霜華
重翡翠衾寒誰與共悠悠生死别經年魂
魄不曾來入夢臨卭道士鴻都客能以精
誠致魂魄爲感君王展轉思遂教方士殷
勤覓排空馭氣奔如電昇天入地求之遍
上窮碧落下黃泉兩處茫茫皆不見忽聞
海上有仙山山在虚無縹緲間樓閣玲瓏
五雲起其中綽約多仙子中有一人字玉
眞雪膚花貌參差是金闕西廂叩玉扃轉
教小玉報雙成聞道漢家天子使九華帳
裏夢中驚攬衣推枕起徘徊珠箔銀屏邐
迤開雲鬢半垂新睡覺花冠不整下堂來
風吹仙袂飄颻舉猶似霓裳羽衣舞玉容
寂寞淚攔干梨花一枝春帶雨含情凝睇
謝君王一别音容兩眇茫昭陽殿裏恩愛
絶蓬萊宫中日月長迴頭下望人寰處不
見長安見塵霧唯將舊物表深情鈿合金
釵寄將去釵留一股合一扇釵擘黃金合
分鈿但令心似金鈿堅天上人間會相見
臨别殷勤重寄詞詞中有誓兩心知七月
七日長生殿夜半無人私語時在天願作
比翼鳥在地願爲連理枝天長地久有時
盡此恨緜緜無盡期
婦人苦
蟬鬢加意梳蛾眉用心掃幾度曉粧成君
看不言好妾身重同穴君意輕偕老惆悵
去年來心知未能道今朝一開口語少意
何深願引他時事移君此日心人言夫婦
親義合如一身及至死生際何曾苦樂均
婦人一喪夫終身守孤孑有如林中竹忽
被風吹折一折不重生枯死猶抱節男兒
若喪婦能不暫傷情應似門前柳逢春易
發榮風吹一枝折還有一枝生為君委曲
言願君再三聽須知婦人苦從此莫相輕
長安道
花枝缺處青樓開豔歌一曲酒一杯美人
勸我急行樂自古朱顔不再來君不見外
州客長安道一回來一廻老
潛别離
不得哭潛别離不得語暗相思兩心之外
無人知深籠夜鏁獨棲鳥利劒春斷連理
枝河水雖濁有清日烏頭雖黑有白時唯
有潛離與暗别彼此甘心無後期
隔浦蓮
隔浦愛紅蓮昨日看猶在夜來風吹落只
得一迴採花開雖有明年期復愁明年還
暫時
寒食野望吟
丘墟郭門外寒食誰家哭風吹曠野紙錢
飛古墓纍纍春草綠棠梨花映白楊樹盡
是死生離别處冥寞重泉哭不聞蕭蕭暮
雨人歸去
琵琶引并序
元和十年予左遷九江郡司馬明年秋送
客湓浦口聞舟船中夜彈琵琶者聽其音
錚錚然有亰都聲問其人本長安倡女嘗
學琵琶扵穆曹二善才年長色衰委身為
賈人婦遂命酒使快彈數曲曲罷㦖默自
叙少小時歡樂事今漂淪憔悴轉徙於江
湖間予出官二年恬然自安感斯人言是
夕始覺有遷謫意因為長句歌以贈之凡
六百一十二言命曰琵琶行
潯陽江頭夜送客楓葉荻花秋索索主人
下馬客在船舉酒欲飲無管絃醉不成歡
慘將别别時茫茫江浸月忽聞水上琵琶
聲主人忘歸客不發尋聲闇問彈者誰琵
琶聲停欲語遲移船相近邀相見添酒廻
燈重開宴千呼萬喚始出來猶抱琵琶半
遮面轉軸撥絃三兩聲未成曲調先有情
絃絃掩抑聲聲思似訴平生不得意仾眉
信手續續彈說盡心中無限事輕攏慢撚
抹復挑初為霓裳後綠腰大絃嘈嘈如急
雨小絃切切如私語嘈嘈切切錯雜彈大
珠小珠落玉盤間關鸎語花底滑幽咽泉
流冰下灘冰泉冷澀絃凝絶凝絶不通聲
暫歇别有幽愁暗恨生此時無聲勝有聲
銀瓶乍破水漿迸鐵騎突出刀槍鳴曲終
收撥當心畫四絃一聲如裂帛東船西舫
悄無言唯見江心秋月白沉吟放撥插絃
中整頓衣裳起歛容自言本是京城女家
在蝦蟇陵下住十三學得琵琶成名屬教
坊第一部曲罷曾教善才伏粧成每被秋
娘妬五陵年少爭纏頭一曲紅綃不知數
鈿頭雲篦擊節碎血色羅裙飜酒汙今年
歡笑復明年秋月春風等閑度弟走從軍
阿姨死暮去朝來顔色故門前冷落鞍馬
稀老大嫁作商人婦商人重利輕别離前
月浮梁買茶去去來江口守空船遶船月
明江水寒夜深忽夢少年事夢啼粧淚紅
闌干我聞琵琶巳歎息又聞此語重唧唧
同是天涯淪落人相逢何必曾相識我從
去年辭帝亰謫居卧病潯陽城潯陽小處
無音樂終歲不聞絲竹聲住近湓江地低
濕黃蘆苦竹繞宅生其間旦暮聞何物杜
鵑啼血猿哀鳴春江花朝秋月夜往往取
酒還獨傾豈無山歌與村笛歐啞嘲哳難
為聽今夜聞君琵琶語如聽仙樂耳暫明
莫辭更坐彈一曲為君飜作琵琶行感我
此言良久立却坐促絃絃轉急淒淒不似
向前聲滿座重聞皆掩泣就中泣下誰最
多江州司馬青衫濕
簡簡吟
蘇家小女名簡簡芙蓉花腮柳葉眼十一
把鏡學點粧十二抽針能繡裳十三行坐
事調品不肯迷頭白地藏玲瓏雲髻生菜
㨾飄颻風袖薔薇香殊姿異態不可状忽
忽轉動如有光二月繁霜殺桃李明年欲
嫁今年死丈人阿母勿悲啼此女不是凡
夫妻恐是天仙謫人世只合人間十三歲
大都好物不堅牢彩雲易散琉璃脆
花非花
花非花霧非霧夜半來天明去來如春夢
幾多時去似朝雲無覓處
醉後狂言酬贈蕭殷二恊律
餘杭邑客多羈貧其間甚者蕭與殷天寒
身上猶衣葛日高甑中未拂塵江城山寺
十一月北風吹砂雪紛紛賓客不見綈袍
惠黎庶未霑襦袴恩此時太守自慙愧重
衣複衾有餘溫因命染人與針女先製兩
裘贈二君吳緜細軟桂布密柔如狐腋白
似雲勞將詩書投贈我如此小惠何足論
我有大裘君未見寬廣和煖如陽春此裘
非繒亦非纊裁以法度絮似仁刀尺鈍拙
製未出畢亦不獨裹一身若令在郡得五
考與君展覆杭州人
醉歌
罷胡琴掩秦瑟玲瓏再拜歌初畢誰道使
君不解歌聽唱黃雞與白日黃雞催曉丑
時鳴白日催年酉前没腰間紅綬繫未穏
鏡裏朱顔看巳失玲瓏玲瓏柰老何使君
歌了汝更歌
白氏文集卷第十二
