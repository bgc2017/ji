白氏文集後序
詩文之稱於後世不知其數千萬家也至
稱於當時則幾希矣况稱於外國乎夫文
之粹也無若昌黎而當時有人必以爲惡
矣之言二百年之後歐陽永叔始得之壁
角之弊篋故不能無補綴考異之議詩之
聖也無若少陵而當時有名豈文章著之
句及唐之晚退之微之之輩始推尊焉亦
不免有亡逸紕繆之論韓杜旣殆乎泯没
矣猶復不韓杜者乎獨白樂天何其幸哉
當時則禮吏部舉選人皆以爲凖的王公
卿相無不讀其文孀婦倡妓無不詠其詞
且長慶集五十卷微之編焉而序焉後集
二十卷自爲序附長慶集又續後集五卷
自爲記附其後是爲全集若夫其集之在
廬山在東都在蘇州及洛詩洛中集因繼
集劉白唱和集等雖盡在全集中無一不
自記自解焉於是乎補綴考異亡逸紕繆
又安在哉遂至栢其櫃詩其上矣夫自寶
之如此人奉之如此宜哉稱於後世稱於
外國也矣在雞林則宰相以百金換一篇
所謂傳于日本新羅諸國於戲菅右相
者國朝詩文之冠冕也渤海客覩其詩
謂似樂天自書爲榮豈復右相之獨然而
已矣哉昔者國綱之盛也文章亦盛也
故世不乏人學非不粹大凡秉筆之士皆
以此爲口實至若倭歌俗謠小史雜記暨
婦人小子之書無往而不沾漑斯集中之
殘膏賸馥專其美於國朝何其盛哉嗚
呼國綱之與文章俱廢而一變入于禪
林禪林嗜枯槁𬞞筍之氣不識臺閣正雅
之味以故斯集不行矣而後禪林之文亦
廢矣哀哉天之未喪斯文也幸有我
滕先生道德文章百世之偉人也林提學
嗣武而起斯文勃興矣如拙親炙也聞先
生之品藻古之人材也到於樂天則曰雖
有朱紫陽之所謂口津津地之誚小家數
之白俗元輕之異議好其爲人之醖藉愛
其集語意之平易眞率矣拙也雖有其奉
佛之可疑讀其集則快活不可言也復願
學者之周知焉故命剞劂氏以廣其傳又
壯斯集之不苟也自校讎焉庶幾乎無誤
歟且記一時之懷以貽後人
戊午秋七月丁亥朔那波道圓書于
洛中遠望臺
