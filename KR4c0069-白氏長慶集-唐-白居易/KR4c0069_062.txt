白氏文集卷第六十二
律詩凡四十七首
詠興五首并序
七年四月予罷河南府歸履道第廬舍自
給衣儲自充無欲無營或歌或舞頽然自
適蓋河洛間一幸人也遇興發詠偶成五
章各以首句命爲題目
解印出公府
解印出公府斗藪塵土衣百吏放爾散雙
鶴隨我歸歸來履道宅下馬入柴扉馬嘶
返舊櫪鶴舞還故池雞犬何忻忻鄰里亦
依依年顔老去日生計勝前時有帛禦冬
寒有榖防歲飢飽於東方朔樂扵榮啓期
人生且如此此外吾不知
出府歸吾廬
出府歸吾廬静然安且逸更無客干謁時
有僧問疾家僮十餘人櫪馬三四匹慵發
經旬卧興來連日出出遊愛何處嵩碧伊
瑟瑟况有清和天正當疎散日身閑自爲
貴何必居榮袟心足即非貧豈唯金滿室
吾觀權勢者若以身徇物炙手外炎炎履
冰中慄慄朝飢口忘味夕惕心憂失但有
富貴名而無富貴實
池上有小舟
池上有小舟舟中有胡床床前有新酒獨
酌還獨嘗薰若春日氣皎如秋水光可洗
機巧心可蕩塵垢腸岸曲舟行遲一曲進
一觴未知幾曲醉醉入無何鄕寅緣潭島
間水竹深青蒼身閑心無事白日爲我長
我若未忘世雖閑心亦忙世若未忘我雖
退身難藏我今異於是身世交相忘
四月池水滿
四月池水滿龜游魚躍出吾亦愛吾池池
邊開一室人魚雖異族其樂歸於一且與
爾爲徒逍遥同過日爾無羨滄海蒲藻可
委質吾亦忘青雲衡茅足容膝况吾與爾
輩本非蛟龍疋假如雲雨來秪是池中物
小庭亦有月
小庭亦有月小院亦有花可憐好風景不
解嫌貧家菱角執笙簧谷兒抹琵琶紅綃
信手舞紫綃隨意歌村歌與社舞客哂主
人誇但問樂不樂豈在鍾鼓多客告暮將
歸主稱日未斜請客稍深酌願見朱顔酡
客知主意厚分數隨口加堂上燭未秉座
中冠巳峩左頋短紅袖右命小青娥長跪
謝貴客蓬門勞見過客散有餘興醉卧獨
吟哦幕天而席地誰奈劉伶何
再授賓客分司
優穏四皓官清崇三品列伊予再塵沗内
愧非才哲俸錢七八萬給受無虚月分命
在東司又不勞朝謁旣資閑養疾亦頼慵
藏拙賓友得從容琴觴恣怡悅乘籃城外
去繫馬花前歇六遊金谷春五看龍門雪
吾若默無語安知吾快活吾欲更盡言復
恐人豪奪應爲時所笑苦惜分司闕但問
適意無豈論官冷熱
把酒
把酒仰問天古今誰不死所貴未死間少
憂多歡喜窮通諒在天憂喜即由巳是故
逹道人去彼而取此勿言未富貴久忝居
祿仕借問宗族間幾人拖金紫勿憂漸衰
老且喜加年紀試數班行中幾人及暮齒
朝飡不過飽五鼎徒爲爾夕寢止求安一
衾而巳矣此外皆長物於我雲相似有子
不留金何况兼無子
首夏
林静蚊未生池静蛙未鳴景長天氣好竟
日和且清春禽餘哢在夏木新隂成兀爾
水邊坐翛然橋上行自問一何適身閑官
不輕料錢隨月用生計逐日營食飽慙伯
夷酒足愧淵明壽倍顔氏子富百黔婁生
有一即爲樂況吾四者并所以私自慰雖
老有心情
代鶴
我本海上鶴偶逢江南客感君一顧恩同
來洛陽陌洛陽寡族類皎皎唯兩翼貌是
天與高色非日浴白主人誠可戀其奈軒
庭窄飲啄雜雞群年深損標格故鄕渺何
處雲水重重隔誰念深籠中七換摩天翻
立秋夕有懷夢得
露簟荻竹清風扇蒲葵輕一與故人別再
見新蟬鳴是夕凉飊起閑境入幽情廻燈
見棲鶴隔竹聞吹笙夜茶一兩杓秋吟三
數聲所思渺千里雲外長洲城
哭崔常侍晦叔
頑賤一拳石精珍百鍊金名價旣相遠交
分何其深中誠一以合外物不能侵逶迤
二十年與世同浮沉晚有退閑約白首歸
雲林垂老忽相失悲哉口語心春日嵩高
陽秋夜清洛隂丘園共誰卜山水共誰尋
風月共誰賞詩篇共誰吟花開共誰看酒
熟共誰斟惠死莊杜口鍾殁師廢琴道理
使之然從古非獨今吾道自此孤我情安
可任唯將病眼淚一灑秋風襟
新秋晚興
濁暑忽已退清宵未全長晨釭耿殘熖宿
閤凝微香喔喔雞下樹輝輝日上梁枕仾
茵席軟卧穏身入牀睡足景猶早起初風
乍凉展張小屏障收拾生衣裳還有惆悵
事遲遲未能忘拂鏡梳白髮可憐冰照霜
秋日與張賓客舒著作同遊龍門醉
中狂歌凡百三十八字
秋天高高秋光清秋風嫋嫋秋蟲鳴嵩峯
餘霞錦綺卷伊水細浪鱗甲生洛陽閑客
知無數少出遊山多在城商嶺老人自追
逐蓬丘逸士相逢迎南出鼎門十八里㽵
店邐迤橋道平不寒不熱好時節鞍馬穩
快衣衫輕並轡踟蹰下西岸扣船容與遶
中汀開懷曠逹無所繫觸目勝絶不可名
荷衰欲黃荇猶綠魚樂自躍鷗不驚翠藻
蔓長孔雀尾彩船櫓急寒鴈聲家醖一壷
白玉液野花數把黃金英晝遊四看西日
暮夜話三及東方明暫停杯觴輟吟詠我
有狂言君試聽丈夫一生有二志兼濟獨
善難得并不能救療生民病即湏先濯塵
土纓况吾頭白眼已暗終日戚促何所成
不如展眉開口笑龍門醉卧香山行
履信池櫻桃島上醉後走筆送別舒
員外兼寄宗正李卿考功崔郎中
櫻桃島前春去春花萬枝忽憶與宗卿閑
飲日又憶與考功狂醉時歲晚無花空有
葉風吹滿地乾重疊踏葉悲秋復憶春池
邊樹下重殷勤今朝一酌臨寒水此地三
迴别故人櫻桃花來春千萬朵來春共誰
花下坐不論崔李上青雲明日舒三亦抛
我
秋池獨汎
蕭疎秋竹籬清淺秋風池一隻短舫艇一
張班鹿皮皮上有野叟手中持酒巵半酣
箕踞坐自問身爲誰嚴子垂釣日蘇門長
嘯時悠然意自得意外何人知
冬日早起閑詠
冰塘耀初旭風竹飄餘霰幽境雖目前不
因閑不見晨起對爐香道經尋兩卷晩坐
拂琴塵秋思彈一遍此外更無事開樽時
自勸何必東風來一杯春上面
歲暮
慘澹歲云暮窮隂動經旬霜風裂人面冰
雪摧車輪而我當是時獨不知苦辛晨炊
廩有米夕㸑厨有薪夾帽長覆耳重裘寬
裹身加之一杯酒煦嫗如陽春洛城士與
庶比屋多飢貧何處爐有火誰家甑無塵
如我飽煖者百人無一人安得不慙愧放
歌聊自陳
南池早春有懷
朝遊北橋上晚憩南塘畔西日雪全銷東
風冰盡泮簁簁魚尾掉瞥瞥鵝毛換泥暖
草芽生沙虛泉脉散晴芳冒苔島宿潤侵
蒲岸洛下日初長江南春欲半時光共抛
擲人事堪嗟歎倚棹忽尋思去年池上伴
古意
脉脉復脉脉美人千里隔不見來幾時瑶
草三四碧玉琴聲悄悄鸞鏡塵羃羃昔爲
連理枝今作分飛翮寄書多不達加飯終
無益心腸不自寬衣帶何由窄
山遊示小妓
雙鬟垂未合三十纔過半本是綺羅人今
爲山水伴春泉共揮弄好樹同攀翫笑容
花底迷酒思風前亂紅凝舞䄂急黛慘歌
聲緩莫唱楊柳枝無腸與君斷
神照禪師同宿
八年二月晦山梨花滿枝龍門水西寺夜
與遠公期宴坐自相對密語誰得知前後
際斷處一念不生時
張常侍相訪
西亭晚寂寞鸎散柳隂繁水戸簾不卷風
牀席自翻忽聞車馬客來訪蓬蒿門况是
張常侍安得不開樽
早夏遊宴
雖慵興猶在雖老心猶健昨日山水遊今
朝花酒宴山榴艷似火玉蘃飄如霰榮樂
逐瞬遷炎凉隨刻變未收木緜褥已動蒲
葵扇且喜物與人年年得相見
感白蓮花
白白芙蓉花本生吳江濆不與紅者雜色
類自區分誰移爾至此姑蘇白使君初來
苦顦顇久乃芳氛氳月月葉換葉年年根
生根陳根與故葉銷化成泥塵化者日巳
遠來者日復新一爲池中物永別江南春
忽想西凉州中有天寶民埋殁漢父祖孳
生胡子孫巳忘鄕土戀豈念君親恩生人
尚復爾草木何足云
詠所樂
獸樂在山谷魚樂在陂池蟲樂在深草鳥
樂在高枝所樂雖不同同歸適其宜不以
彼易此况論是與非而我何所樂所樂在
分司分司有何樂樂哉人不知官優有祿
料職散無羈縻懶與道相近鈍將閑自隨
昨朝拜表迴今晚行香歸歸來北䆫下解
巾脫塵衣冷泉灌我頂暖水濯四支體中
幸無疾卧任清風吹心中又無事坐任白
日移或開書一篇或引酒一巵但得如今
日終身無猒時
思舊
閑日一思舊舊遊如目前再思今何在零
落歸下泉退之服流黃一病訖不痊微之
鍊秋石未老身溘然杜子得丹訣終日斷
腥羶崔君誇藥力經冬不衣緜或疾或暴
夭悉不過中年唯予不服食老命反遲延
况在少壯時亦爲嗜欲牽但耽葷與血不
識汞與鉛飢來吞熱麵渴來飲寒泉詩役
五藏神酒汩三丹田隨日合破壞至今粗
完全齒牙未缺落支體尚輕便已開第七
袟飽食仍安眠且進杯中物其餘皆付天
寄盧少卿
老誨心不亂莊誡形太勞生命旣能保死
籍亦可逃嘉肴與旨酒信是腐腸膏豔聲
與麗色眞爲伐性刀補養在積功如裘集
衆毛將欲致千里可得差一毫顔回何爲
者簞瓢纔自給肥醲不到口年不登三十
張倉何爲者染愛浩無際妾媵填後房竟
夀百餘歲倉壽有何德回夭有何辜誰謂
具聖體不如肥瓠軀遂使世俗心多疑仙
道書寄問盧先生此理當何如
池上清晨候皇甫郎中
暁景麗未熱晨飊鮮且凉池幽綠蘋合霜
潔白蓮香深掃竹間逕静拂松下牀玉柄
鶴翎扇銀甖雲母漿屏除無俗物瞻望唯
清光何人擬相訪嬴女從蕭郎
詠懷
我知世無幻了無干世意世知我無堪亦
無責我事由兹兩相忘因得長自遂自遂
意何如閑官在閑地閑地唯東都東都少
名利閑官是賓客賓客無牽累嵆康日日
懶畢卓時時醉酒肆夜深歸僧房日高睡
形安不勞苦神泰無憂畏從官三十年無
如今氣味鴻雖脫羅弋鶴尚居祿位唯此
未忘懷有時猶内愧
北䆫三友
今日北䆫下自問何所爲欣然得三友三
友者爲誰琴罷輒舉酒酒罷輒吟詩三友
遞相引循環無巳時一彈愜中心一詠暢
四支猶恐中有間以醉彌縫之豈獨吾拙
好古人多若斯嗜詩有淵明嗜琴有啓期
嗜酒有伯倫三人皆我師或乏擔石儲或
穿帶索衣絃歌復觴詠樂道知所歸三師
去巳遠高風不可追三友游甚熟無日不
相隨左擲白玉巵右拂黃金徽興酣不疊
紙走筆操狂詞誰能持此詞爲我謝親知
縱未以爲是豈以我爲非
吟四雖雜言
酒酣後歌歇時請君添一酌聽我吟四雖
年雖老猶少於韋長史命雖薄猶勝於鄭
長水眼雖病猶明於徐郎中家雖貧猶富
於郭庶子省躬審分何僥倖值酒逢歌且
歡喜忘榮知足委天和亦應得盡生生理
裴侍中晉公以集賢林亭即事詩二
十六韻見贈猥蒙徵和才拙詞繁輒
廣爲五百言以伸酬獻
三江路萬里五湖天一涯何如集賢第中
有平津池池勝主先覺景新人未知竹森
翠琅玕水深洞琉璃水竹以爲質質立而
文隨文之者何人公來親指麾䟽鑿出人
意結搆得地宜靈襟一搜索勝槩無遁遺
因下張沼沚依高築階基嵩峯見數片伊
水分一枝南溪脩且直長波碧逶迤北館
壯復麗倒影紅參差東島號晨光杲曜迎
朝曦西嶺名夕陽杳曖留落暉前有水心
亭動蕩架漣漪後有開闔堂寒溫變天時
幽泉鏡泓澄怪石山欹危春葩雪漠漠夏
果珠離離主人命方舟宛在水中坻親賓
次第至酒樂前後施解纜始登汎山遊仍
水嬉沿洄無滯礙向背窮幽奇瞥過遠橋
下飄旋深澗陲管絃去縹緲羅綺來霏微
棹風逐舞迴梁塵隨歌飛宴餘曰云暮醉
客未放歸高聲索彩牋大笑催金巵唱和
筆走疾問答杯行遲一詠清兩耳一酣暢
四支主客忘貴賤不知俱是誰客有詩魔
者吟哦不知疲乞公殘紙墨一掃狂歌詞
維云社稷臣赫赫文武姿十授丞相印五
建大將旗四朝致勛華一身冠臯䕫去年
才七十决赴懸車期公志不可奪君恩亦
難違從容就中道俛僶來保釐貂蟬雖未
脫鸞凰巳不羈歷徵今與古獨步無等夷
陸賈功業少二䟽官秩卑乘舟范蠡懼辟
榖留侯飢豈若公今曰身安家國肥羊祜
在漢南空留峴首碑柳惲在江南秪賦汀
洲詩謝安入東山但說攜蛾眉山簡醉高
陽唯聞倒接䍦豈如公今曰餘力兼有之
願公壽如山安樂長在兹願我比蒲稗永
得相因依
晚歸香山寺因詠所懷
我年日巳老我身日已閑閑出都門望但
見水與山關塞碧巖巖伊流清潺潺中有
古精舍軒戸無扃關岸草歇可籍逕蘿行
可攀朝隨浮雲出夕與飛鳥還吾道本迃
拙世途多險艱嘗聞嵆呂輩尤悔生疎頑
巢悟入箕穎皓知返商顔豈唯樂肥遁聊
復祛憂患吾亦從此去終老伊嵩間
張常侍池凉夜閑讌贈諸公
竹橋新月上水岸凉風至對月五六人管
絃三兩事留連池上酌欵曲城外意或嘯
或謳吟誰知此閑味迴看市朝客矻矻趍
名利朝忙少遊宴夕困多眠睡清凉屬吾
徒相逢勿辭醉
和皇甫郎中秋曉同登天宮閣言懷
六韻
碧天忽已高白日猶未短玲瓏曉樓閣清
脆秋絲管張翰一杯酣嵇康終日懶塵中
足憂累雲外多疎散病木斧斤遺冥鴻羈
絆斷逍遥二三子永願爲閑伴
送呂漳州
今朝一壷酒言送漳州牧半自要閑遊愛
花憐草綠花前下鞍馬草上攜絲竹行客
飲數杯主人歌一曲端居惜風景屢出勞
僮僕獨醉似無名借君作題目
短歌行
世人求富貴多爲身嗜欲盛衰不自由得
失常相逐問君少年日苦學將干祿負笈
塵中遊抱書雪前宿布衾不周體藜茹纔
充腹三十登宦途五十被朝服奴溫巳挾
纊馬肥初食粟未敢議歡遊尚爲名檢束
耳目聾暗後堂上調絲竹牙齒缺落時盤
中堆酒肉彼來此巳去外餘中不足少壯
與榮華相避如寒燠青雲去地遠白日終
天速從古無奈何短歌聽一曲
詠懷
高人樂丘園中人慕官職一事尚難成兩
途安可得遑遑干世者多苦時命塞亦有
愛閑人又爲窮餓逼我今幸雙遂祿仕兼
游息未嘗羨榮華不省勞心力妻孥與婢
僕亦免愁衣食所以吾一家面無憂喜色
府西亭納凉歸
避暑府西亭晚歸有閑思夏淺蟬未多綠
槐隂滿地帶寬衫解領馬穩人攏轡面上
有凉風眼前無俗事路經府門過落日照
官次牽聮縲紲囚奔走塵埃吏仾眉悄不
語誰復知兹意憶得五年前晚衙時氣味
老熱
一飽百情足一酣萬事休何人不衰老我
老心無憂仕者拘職役農者勞田疇何人
不苦熱我熱身自由卧風北䆫下坐月南
池頭腦凉脫烏帽足熱濯清流慵發晝高
枕興來夜汎舟何乃有餘適秖緣無過求
或問諸親友樂天是與不亦無別言語多
道大悠悠悠悠君不知此味深且幽但恐
君知後亦來從我遊
新秋喜凉因寄兵部楊侍郎
外強火未退中銳金方戰一夕風雨來炎
凉隨數變徐徐炎景度稍稍凉飊扇枕簟
忽凄清巾裳亦輕健老夫納秋候心體殊
安便睡足一屈伸搔首摩挲面褰簾對池
竹幽寂如僧院俯觀游魚群仰數浮雲片
閑忙各有趣彼此寧相見昨日聞慕巢召
對延英殿
懶放二首呈劉夢得吳方之
青衣報平旦呼我起盥櫛今早天氣寒郎
君應不出又無賓客至何以銷閑日巳向
微陽前暖酒開詩袟
又一首
朝憐一牀日暮愛一爐火床暖日高眠爐
溫夜深坐雀羅門懶出鶴髮頭慵裹除却
劉與吳何人來問我
六十六
病知心力減老覺光隂速五十八歸來今
年六十六鬢絲千萬白池草八九綠童稚
盡成人園林半喬木看山倚高石引水穿
深竹雖有潺湲聲至今聽未足
三適贈道友
褐綾袍厚暖卧蓋行坐披紫氊履寬穏蹇
步頗相宜足適已忘屨身適巳忘衣况我
心又適兼忘是與非三適合爲一怡怡復
熙熙禪那不動處混沌未鑿時此固不可
說爲君強言之
洛陽春贈劉李二賓客齊梁格
水南冠蓋地城東桃李園雪銷洛陽堰春
入永通門淑景方靄靄遊人稍喧喧年豐
酒漿賤日晏歌吹繁中有老朝客華髮映
朱軒從容三兩人籍草開一樽樽前春可
惜身外事勿論明日期何處杏花遊趙村
寒食
人老何所樂樂在歸鄕國我歸故園來九
度逢寒食故園在何處池館東城側四鄰
梨花時二月伊水色豈獨好風土仍多舊
親戚出去恣歡遊歸來聊燕息有官供祿
俸無事勞心力但恐優穏多微躬銷不得
和裴令公一日日一年年雜言見贈
一日日作老翁一年年過春風公心不以
貴隔我我散唯將閑伴公我無才能忝高
袟合是人間閑散物公有功德在生民何
因得作自由身前日魏王潭上宴連夜今
日午橋池頭遊拂晨山客硯前吟待月野
人樽前醉送春不敢與公閑中爭第一亦
應占得第二第三人
白氏文集卷第六十二
