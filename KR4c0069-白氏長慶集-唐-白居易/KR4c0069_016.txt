白氏文集卷第十六
律詩五言七言自兩韻至一百
韻凡一百首
東南行一百韻寄通州元九侍御灃
州李十一舍人果州崔二十二使君
開州韋大員外庾三十二補闕杜十
四拾遺李二十助教員外竇七挍書
南去經三楚東來過五湖山頭看候館水
面問征途地遠窮江界天仾極海隅飄零
同落葉浩蕩似乘桴漸覺鄉原異深知土
産殊夷音語嘲&KR1116;蠻態笑睢盱水市通闤
闠煙村混舳艫吏徵魚戶稅人納火田租
亥日饒蝦蟹寅年足虎貙成人男作丱事
鬼女為巫樓闇櫕猖婦隄喧簇販夫夜船
論鋪賃春酒斷缻沽見果多盧橘聞禽悉
鷓鴣山歌猿獨叫野哭鳥相呼嶺徼雲成
棧江郊水當郛月橋翹柱鶴風帆颭檣烏
鼇礙潮無信蛟驚浪不虞黽鳴泉窟室蜃
結氣浮圖樹裂山魈穴沙含水弩樞喘牛
犂紫芋羸馬放青菰繡面誰家婢鵶頭幾
歲奴泥中採菱芡燒後拾樵蘇鼎膩愁烹
鼈盤腥厭膾鱸鐘儀徒戀楚張翰浪思吳
氣序凉還熱光隂旦復晡身方逐萍梗年
欲近桑榆渭北田園廢江西歲月徂憶歸
恒慘澹懷舊忽踟蹰自念咸秦客嘗為鄒
魯儒藴藏經國術輕棄度關繻賦力凌鸚
鵡詞鋒敵轆轤戰文重掉鞅射策一彎弧
崔杜鞭齊下元韋轡並驅名聲逼楊馬交
分過蕭朱世務經磨揣周行竊覬覦風雲
皆會合雨露各霑濡共偶昇平代偏慙固
陋軀承明連夜直建禮拂晨趨美服頒王
府珍羞降御厨議高通白虎諫切伏青蒲
栢殿行陪宴花樓走看酺神旗張鳥獸天
籟動笙竽丸劒星芒耀魚龍電策驅定場
排漢旅促座進吳歈縹緲疑仙樂嬋娟勝
畫圖歌鬟仾翠羽舞汗墮紅珠别選閑遊
伴潛招劇飲徒一杯愁巳破三盞氣彌麤
軟美仇家酒幽閑葛氏姝十千方得斗二
八正當壚論笑杓胡硉談憐鞏囁嚅李酣
尤短竇庾醉更蔫迃鞍馬呼教住骰盤喝
遣輸長驅波卷白連擲采成盧籌併頻逃
席觥嚴别置盂滿巵那可灌頽玉不勝扶
入視中樞草歸乘内厩駒醉曾衝宰相驕
不揖金吾日近恩雖重雲高勢却孤翻身
落霄漢失脚到泥塗博望移門籍潯陽佐
郡符時情變寒暑世利筭錙銖即日辭雙
闕明朝别九衢播遷分郡國次第出亰都
秦嶺馳三驛商山上二邘崑陽亭寂寞夏
口路崎嶇大道全生棘中丁盡執殳江關
未徹警淮寇尚稽誅林對東西寺山分大
小姑廬峯蓮刻削湓浦帶縈紆九派吞青
草孤城覆綠蕪黃昏鐘寂寂清曉角嗚嗚
春色辭門柳秋聲到井梧殘芳悲鶗鴂暮
節感茱萸蘂坼金英菊花飄雪片蘆波紅
日斜没沙白月平鋪幾見林抽笋頻驚鷰
引雛歲華何倏忽年少不須臾眇默思千
古蒼茫想八區孔窮緣底事顏夭有何辜
龍智猶經醢龜靈未免刳窮通應已定聖
哲不能逾况我身謀拙逢他厄運拘漂流
隨大海鎚鍜任洪爐險阻嘗之矣栖遲命
也夫沈冥消意氣窮餓耗肌膚防瘴和殘
藥迎寒補舊襦書牀鳴蟋蟀琴匣網蜘蛛
貧室如懸磬端憂劇守株時遭人指點數
被鬼揶&KR2952;兀兀都疑夢昏昏半似愚女驚
朝不起妻怪夜長吁萬里抛朋侣三年隔
友于自然悲聚散不是恨榮枯去夏微之
瘧今春席八殂天涯書達否泉下哭知無
謾寫詩盈卷空盛酒滿壺只添新惆望豈
復舊歡娛壯志因愁减衰容與病俱相逢
應不識滿頷白髭鬚
謫居
面瘦頭斑四十四遠謫江州為郡吏逢時
棄置從不才未老衰羸爲何事火燒寒澗
松爲燼霜降春林花委地遭時榮悴一時
間豈是昭昭上天意
初到江州寄翰林張李杜三學士
早攀霄漢上天衢晩落風波委世途雨露
施恩無厚薄蓬蒿隨分有榮枯傷禽側翅
驚弓箭老婦仾顏事舅姑碧落三仙曾識
面年深記得姓名無
庾樓曉望
獨憑朱檻立凌晨山色初明水色新竹霧
曉籠銜嶺月蘋風暖送過江春子城隂處
猶殘雪衙鼓聲前未有塵三百年來庾樓
上曾經多少望鄉人
宿西林寺
木落天晴山翠開愛山騎馬入山來心知
不及柴桑令一宿西林便却迴
江樓宴别
樓中别曲催離酌燈下紅裙間綠袍縹緲
楚風羅綺薄錚鏦越調管絃高寒流帶月
澄如鏡夕吹和霜利似刀樽酒未空歡未
盡舞腰歌袖莫辭勞
題山石榴花
一叢千朵壓欄干剪碎紅綃却作團風嫋
舞腰香不盡露銷粧臉淚新乾薔薇帶刺
攀應懶菡萏生泥翫亦難爭及此花簷戶
下任人採弄盡人看
代春贈
山吐晴峰水放光辛夷花白柳梢黃但知
莫作江西意風景何曾異帝鄉
答春
草煙仾重水花明從道風光似帝亰其奈
山猿江上叫故鄉無此斷腸聲
櫻桃花下歎白髮
逐處花皆好隨年貌自衰紅櫻滿眼日白
髮半頭時倚樹無言久攀條欲放遲臨風
兩堪歎如雪復如絲
惜落花贈崔二十四
漠漠紛紛不奈何狂風急雨兩相和晚來
悵望君知否枝上稀疎地上多
移山櫻桃
亦知官舍非吾宅且斸山櫻滿院栽上佐
近來多五考少應四度見花開
官舍閑題
職散優閑地身慵老大時送春唯有酒銷
日不過棋禄米麞牙稻園𬞞鴨脚葵飽飡
仍晏起餘暇弄龜兒
晚春登大雲寺南樓贈常禪師
花盡頭新白登樓意若何歲時春日少世
界苦人多愁醉非因酒悲吟不是歌求師
治此病唯勸讀楞伽
北樓送客歸上都
憑高送遠一悽悽却下朱欄即解攜京路
人歸天直北江樓客散日平西長津欲度
迴船尾殘酒重傾簇馬蹄不獨别君須強
飲窮愁自要醉如泥
北亭招客
疎散郡丞同野客幽閑官舍抵山家春風
北戶千莖竹晩日東園一樹花小盞吹醅
嘗冷酒深爐敲火炙新茶能來盡日宫棋
否太守知慵放晚衙
宿西林寺早赴東林滿上人之會因
寄崔二十二員外
謫辭魏闕鵷鸞隔老入廬山麋鹿隨薄暮
蕭條投寺宿凌晨清淨與僧期雙林我起
聞鐘後隻日君趨入閤時鵬鷃高仾分皆
定莫勞心力遠相思
遊寶稱寺
竹寺初晴日花塘欲曉春野猿疑弄客山
鳥似呼人酒嬾傾金液茶新碾玉塵可憐
幽靜地堪寄老慵身
早春聞提壺鳥因題鄰家
猒聽秋猿催下淚喜聞春鳥勸提壺誰家
紅樹先花發何處青樓有酒沽進士麄豪
尋靜盡拾遺風彩近都無欲期明日東鄰
醉變作騰騰一俗夫
見紫薇花憶微之
一叢暗淡將何比淺碧籠裙儭紫巾除却
微之見應愛人間少有别花人
薔薇花一叢獨死不知其故因有是
篇
柯條未嘗損根蕟不曾移同類今齊茂孤
芳忽獨萎仍憐委地日正是帶花時碎碧
初凋葉燋紅尚戀枝乾坤無厚薄草木自
榮衰欲問因何事春風亦不知
湖亭望水
久雨南湖漲新晴北客過日沈紅有影風
定綠無波岸没閭閻少灘平船舫多可憐
心賞處其奈獨遊何
閑遊
外事因慵廢中懷與靜期尋泉上山遠看
笋出林遲白石磨樵斧青竿理釣絲澄清
深淺好最愛夕陽時
憶微之傷仲遠李三仲遠去年春
喪
幽獨辭群久漂流去國賒只將琴作伴唯
以酒為家感逝因看水傷離為見花李三
埋地底元九謫天涯舉眼青雲遠迴頭白
日斜可能勝賈誼猶自滯長沙
過鄭處士
聞道移居村塢間竹林多處獨開關故來
不是求他事暫借南亭一望山
霖雨苦多江湖暴漲塊然獨望因題
北亭
自作潯陽客無如苦雨何隂昏晴日少閑
悶睡時多湖闊將天合雲仾與水和籬根
舟子語巷口釣人歌霧鳥沉黃氣風帆蹵
白波門前車馬道一宿變江河
春末夏初閑遊江郭二首
閑出乘輕屐徐行蹋軟沙觀魚傍湓浦看
竹入楊家林迸穿籬笋藤飄落水花雨埋
釣舟小風颺酒旗斜嫰剥青菱角濃煎白
茗芽淹留不知夕城樹欲栖鵶
柳影繁初合鸎聲澁漸稀早梅迎夏結殘
絮送春飛西日韶光盡南風暑氣微展張
新小簟熨帖舊生衣綠蟻杯香嫰紅絲鱠
縷肥故園無此味何必苦思歸
紅藤杖杖出南蠻
南詔紅藤杖西江白首人時時攜步月處
處把尋春勁健孤莖直疎圓六節勻火山
生處遠瀘水洗來新麄細纔盈手高仾僅
過身天邊望鄉客何日枉歸秦
風雨中尋李十一因題船上
匹馬來郊外扁舟在水濱可憐衝兩客來
訪阻風人小榼沽清醑行厨煑白鱗停杯
看柳色各憶故園春
題廬山山下湯泉
一眼湯泉流向東浸泥澆草煖無功驪山
溫水因何事流入金鋪玉甃中
寄蘄州簟與元九因題六韻時元
九鱞居
笛竹出蘄春霜刀劈翠筠織成雙入簟寄
與獨眠人卷作筒中信舒為席上珍滑如
鋪薤葉冷似卧龍鱗清潤宜乘露鮮華不
受塵通州炎瘴地此物最關身
秋熱
西江風候接南威暑氣常多秋氣微猶道
江州最涼冷至今九月著生衣
題元八谿居
溪嵐漠漠樹重重水檻山䆫次第逢晩葉
尚開紅躑躅秋房初結白芙蓉聲來枕上
千年鶴影落杯中五老峯更媿殷勤留客
意魚鮮飯細酒香濃
晚出西郊
散吏閑如客貧州冷似村早凉湖北岸殘
照郭西門嬾鑷從鬚白休治任眼昏老來
何所用少興不多言
階下蓮
葉展影飜當砌月花開香散入簾風不如
種在天池上猶勝生於野水中
端居詠懷
賈生俟罪心相似張翰思歸事不如斜日
早知驚鵩鳥秋風悔不憶鱸魚胷襟曾貯
匡時策懷袖猶殘諫獵書從此萬緣都擺
落欲攜妻子買山居
夜宿江浦聞元八改官因寄此什
君遊丹陛已三遷我汎滄浪欲二年劒珮
曉趨雙鳳闕煙波夜宿一漁船交親盡在
青雲上鄉國遙抛白日邊若報生涯應笑
殺結茅栽芋種畬田
百花亭
朱檻在空虛凉風八月初山形如峴首江
色似桐廬佛寺乘船入人家枕水居高亭
仍有月今夜宿何如
江樓早秋
南國雖多熱秋來亦不遲湖光朝霽後竹
氣晚涼時樓閣宜佳客江山入好詩清風
水蘋葉白露木蘭枝欲作雲泉計須營伏
臘資匡廬一步地官滿更何之
送客之湖南
年年漸見南方物事事堪傷北客情山鬼
趫跳唯一足峽猿哀怨過三聲帆開青草
湖中去衣濕黃梅雨裏行别後雙魚難定
寄近來朝不到湓城
百花亭晚望夜歸
百花亭上晩徘徊雲影隂晴掩復開日色
悠揚暎山盡雨聲蕭䬃渡江來鬢毛遇病
雙如雪心緒逢秋一似灰向夜欲歸愁未
了滿湖眀月小船廻
西樓
小郡大江邊危樓夕照前青蕪卑濕地白
露泬寥天鄉國此時阻家書何處傳仍聞
陳蔡戍轉戰已三年
尋李道士山居兼呈元眀府
盡日行還歇遲遲獨上山攀藤老筋力照
水病容顏陶巷招居住茅家許往還飽諳
榮辱事無意戀人間
四十五
行年四十五兩鬢半蒼蒼清瘦詩成癖麤
豪酒放狂老來尤委命安處即為鄉或擬
廬山下來春結草堂
寄李相公崔侍郎錢舍人
曾陪鶴馭兩三仙親侍龍輿四五年天上
歡華春有限世間漂泊海無邊榮枯事過
都成夢憂喜心忘便是禪官滿更歸何處
去香爐峯在宅門前
廳前桂
天台嶺上凌霜樹司馬廳前委地叢一種
不生明月裏山中猶校勝塵中
尋王道士藥堂因有題贈
行行見路緣松嶠步步尋花到杏壇白石
先生小有洞黃牙姹女大還丹常悲東郭
千家塜欲乞西山五色丸但恐長生須有
籍仙臺試為檢名看
秋晚
籬菊花稀砌桐落樹隂離離日色薄單幕
疎簾貧寂寞凉風冷露秋蕭索光隂流轉
忽已晚顔色凋殘不如昨萊妻卧病月明
時不擣寒衣空擣藥
南浦歲暮對酒送王十五歸亰
臘後冰生覆湓水夜來雲闇失廬山風飄
細雪落如米索索蕭蕭蘆葦間此地二年
留我住今朝一酌送君還相看漸老無過
醉聚散窮通揔是閑
除夜
薄晚支頤坐中宵枕臂眠一從身去國再
見日周天老度江南歲春抛渭北田潯陽
來早晚明日是三年
聞李十一出牧澧州崔二十二出牧
果州因寄絶句
平生相見即眉開靜念無如李與崔各是
天涯為刺史緣何不覓九江來
元和十三年淮寇未平詔停歲仗憤
然有感率爾成章
聞停歲仗軫皇情應為淮西寇未平不分
氣從歌裏發無明心向酒中生愚計忽思
飛短檄狂心便欲請長纓從來妄動多如
此自笑何曾得事成
庾樓新歲
歲時銷旅貌風景觸鄉愁牢落江湖意新
年上庾樓
上香爐峯
倚石攀蘿歇病身青笻竹杖白紗巾他時
畫出廬山鄣便是香爐峯上人
憶微之
與君何日出屯蒙魚戀江湖鳥厭籠分手
各抛滄海畔折腰俱老綠衫中三年隔闊
音塵斷兩地飄零氣味同又被新年勸相
憶柳條黃軟欲春風
雨夜贈元十八
卑濕沙頭宅連隂雨夜天共聽簷溜滴心
事兩悠然把酒循環飲移牀曲尺眠莫言
非故舊相識巳三年
寒食江畔
草香沙暖水雲晴風景令人憶帝京還似
往年春氣味不宜今日病心情聞鸎樹下
沈吟立信馬江頭取次行忽見紫桐花悵
望下邽明日是清明
三月三日登庾樓寄庾三十二
三日歡遊辭曲水二年愁卧在長沙每登
高處長相憶何況兹樓屬庾家
聞李六景儉自河東令授唐鄧行軍
司馬以詩賀之
誰能淮上靜風波聞道河東應此科不獨
文詞供奏記定將談笑解兵戈泥埋劒戟
終難久水借蛟龍可在多四十著緋軍司
馬男兒官職未蹉跎
石榴樹
可憐顔色好隂凉葉翦紅牋花撲霜傘盖
仾垂金翡翠薰籠亂搭繡衣裳春芽細炷
千燈熖夏蘂濃焚百和香見說上林無此
樹只教桃柳占年芳
大林寺桃花
人間四月芳菲盡山寺桃花始盛開長恨
春歸無覓處不知轉入此中來
詠懷
自從委順任浮沈漸學年多功用深面上
滅除憂喜色胷中消盡是非心妻兒不問
唯耽酒冠帶皆慵只抱琴長笑靈均不知
命江籬叢畔苦悲吟
早發楚城驛
過雨塵埃滅沿江道徑平月乘殘夜出人
趁早涼行寂歷閑吟動冥濛闇思生荷塘
翻露氣稻壠瀉泉聲宿犬聞鈴起栖禽見
火驚曨曨煙樹色十里始天明
箬峴東池
箬峴亭東有小池早荷新荇綠參差中宵
把火行人發驚起雙棲白鷺鷥
建昌江
建昌江水縣門前立馬教人喚渡船忽似
往年歸蔡渡草風沙雨渭河邊
哭從弟
傷心一尉便終身叔母年高新婦貧一片
綠衫消不得腰金拖紫是何人
香鑪峯下新卜山居草堂初成偶題
東壁五首
五架三間新草堂石階桂柱竹編牆南簷
納日冬天暖北戶迎風夏月凉灑砌飛泉
纔有點拂䆫斜竹不成行來春更葺東廂
屋紙閤蘆簾著孟光
重題
喜入山林初息影厭趨朝市久勞生早年
薄有煙霞志歲晩深諳世俗情巳許虎溪
雲裏卧不爭龍尾道前行從兹耳界應清
淨免見啾啾毁譽聲
長松樹下小溪頭斑鹿胎巾白布裘藥圃
茶園為産業野麋林鶴是交遊雲生澗戶
衣裳潤嵐隱山厨火獨幽最愛一泉新引
得清冷屈曲遶階流
日高睡足猶慵起小閤重衾不怕寒遺愛
寺鐘欹枕聽香鑪峯雪撥簾看匡廬便是
逃名地司馬仍為送老官心泰身寧是歸
處故鄉何獨在長安
宦途自此心長别世事從今口不言豈止
形骸同土木兼將壽夭任乾坤胷中壯氣
猶須遣身外浮榮何足論還有一條遺恨
事高家門館未酬恩
山月問月
為問長安月誰教不相離昔隨飛盖處今
照入山時借助秋懷曠留連夜卧遲如歸
舊鄉國似對好親知松下行為伴谿頭坐
有期千巖將萬壑無處不相隨
正月十五日夜東林寺學禪偶懷藍
田楊主簿因呈智禪師
新年三五東林夕星漢迢迢鐘𣑽遲花縣
當君行樂夜松房是我坐禪時忽看月滿
還相憶始歎春來自不知不覺定中微念
起眀朝更問鴈門師
臨水坐
昔為東掖垣中客今作西方社内人手把
楊枝臨水坐閑思往事似前身
山居
山齋方獨往塵事莫相仍藍轝辭鞍馬緇
徒換友朋朝飡唯藥菜夜伴只紗燈除却
青衫在其餘便是僧
遺愛寺
弄石臨谿坐尋花遶寺行時時聞鳥語處
處是泉聲
山中與元九書因題書後
憶昔封書與君夜金鑾殿後欲明天今夜
封書在何處廬山菴裏曉燈前籠鳥檻猿
俱未死人間相見是何年
黃石巖下作
久别鵷鸞侣深隨鳥獸群教他遠親故何
處覓知聞昔日青雲意今移向白雲
戲贈李十三判官
垂鞭相送醉醺醺遙見廬山指似君想君
初覺從軍樂未愛香鑪峯上人
醉中戲贈鄭使君
密座移紅毯酡顔照渌杯雙娥留且住五
馬任先迴醉耳歌催醒愁眉笑引開平生
少年興臨老暫重來
江亭夕望
憑高望遠思悠哉晚上江亭夜未廻日欲
没時紅浪沸月初生處白煙開辭枝雪蘂
將春去滿鑷霜毛送老來爭敢三年作歸
計心知不及賈生才
酬元員外三月三十日慈恩寺相憶
見寄
悵望慈恩三月盡紫桐花落鳥關關誠知
曲水春相憶其奈長沙老未還赤嶺猿聲
催白首黃茅瘴色換朱顔誰言南國無霜
雪盡在愁人鬢髮間
偶然二首
楚懷邪亂靈均直放棄合宜何惻惻漢文
明聖賈生賢謫向長沙堪歎息人事多端
何足怪天文至信猶差忒月離于畢合霶
沲有時不雨誰能測
火發城頭魚水裏救火竭池魚失水乖龍
藏在牛領中雷擊龍來牛枉死人道蓍神
龜骨靈試卜魚牛那至此六十四卦七十
鑽畢竟不能知所以
中秋月
萬里清光不可思添愁益恨遶天涯誰人
隴外久征戍何處庭前新别離失寵故姬
歸院夜没蕃老將上樓時照他幾許人腸
斷玉兔銀蟾遠不知
謝李六郎中寄新蜀茶
故情周匝向交親新茗分張及病身紅紙
一封書後信綠芽十片火前春湯添勺水
煎魚眼末下刀圭攪麴塵不寄他人先寄
我應緣我是别茶人
攜諸山客同上香鑪峯遇雨而還沾
濡狼藉互相笑謔題此解嘲
蕭灑登山去龍鐘遇雨迴磴危攀薜荔石
滑踐莓苔襪汙君相謔鞋穿我自咍莫欺
泥土脚曾踏玉階來
彭蠡湖晚歸
彭蠡湖天晩桃花水氣春鳥飛千白點日
没半紅輪何必為遷客無勞是病身但來
臨此望少有不愁人
酬贈李鍊師見招
幾年司諫直承明今日求眞禮上清曾犯
龍鱗容不死欲騎鶴背覓長生劉綱有婦
仙同得伯道無兒累更輕若許移家相近
住便驅雞犬上層城
西河雨夜送客
雲黑雨翛翛江昏水闇流有風催解纜無
月伴登樓酒罷無多興帆開不少留唯看
一點火遙認是行舟
登西樓憶行簡
每因樓上西南望始覺人間道路長礙日
暮山青簇簇浸天秋水白茫茫風波不見
三年面書信難傳萬里腸早晩東歸來下
峽穩乘船舫過瞿唐
羅子
有女名羅子生來纔兩春我今年已長日
夜二毛新顧念嬌啼面思量老病身直應
頭似雪始得見成人
讀靈徹詩
東林寺裏西廊下石片鐫題數首詩言句
怪來還校别看名知是老湯師
聽李士良琵琶
聲似胡兒彈舌語愁如塞月恨邊雲閑人
暫聽猶眉斂可使和蕃公主聞
昭君怨
明妃風貌最娉婷合在椒房應四星只得
當年備宫掖何曾專夜奉幃屏見疎從道
迷圖畫知屈那教配虜庭自是君恩薄如
紙不須一向恨丹青
閑吟
自從苦學空門法銷盡平生種種心唯有
詩魔降未得每逢風月一閑吟
戲問山石榴
小樹山榴近砌栽半含紅萼帶花來爭知
司馬夫人妬移到庭前便不開
編集拙詩成一十五卷因題卷末戲
贈元九李二十
一篇長恨有風情十首秦吟近正聲每被
老元偷格律苦教短李伏歌行世間富貴
應無分身後文章合有名莫怪氣麤言語
大新排十五卷詩成
湖上閑望
藤花浪拂紫茸條菰葉風飜綠剪刀閑弄
水芳生楚思時時合眼詠離騷
白氏文集卷第十六
