白氏文集卷第九
感傷一古調詩五言五十五首
西明寺牡丹花時憶元九
前年題名處今日看花來一作芸香吏三
見牡丹開豈獨花堪惜方知老暗催何况
尋花伴東都去未廻詎知紅芳側春盡思
悠哉
傷楊弘貞
顔子昔短命仲尼惜其賢楊生亦好學不
幸今復然誰識天地意獨與龜鶴年
權攝昭應早秋書事寄元拾遺兼呈
李司錄
夏閏秋候早七月風騷騷渭川烟景晩驪
山宮殿高丹殿子司諫赤縣我徒勞相去
半日程不得同遊遨到官來十日覽鏡生
二毛可怜趨走吏塵土滿青袍郵亭擁兩
驛簿書堆六曹爲問綱紀掾何必使鉛刀
新栽竹
佐邑意不適閉門秋草生何以娛野性種
竹百餘莖見此階上色憶得山中情有時
公事暇盡日繞欄行勿言根未固勿言隂
未成巳覺庭宇内稍稍有餘清最愛近䆫
卧秋風枝有聲
秋霖中遇尹縱之仙遊山居
慘慘八月暮連連三日霖邑居尚愁寂况
乃在山林林下有志士苦學惜光隂歲晩
千萬慮併入方寸心巖鳥共旅宿草蟲伴
愁吟秋天床席泠雨夜燈火深怜君寂寞
意携酒一相尋
寄江南兄弟
分散骨肉戀趨馳名利牽一奔塵埃馬一
汎風波船忽憶分首時憫默秋風前別來
朝復夕積日成七年花落城中地春深江
上天登樓東南望鳥滅烟蒼然相去復幾
許道里近三千平地猶難見況乃隔山川
曲江早秋
秋波紅蓼水夕照青蕪岸獨信馬蹄行曲
江池四畔早凉晴後至殘暑暝來散方喜
炎燠銷復嗟時節換我年三十六冉冉昏
復旦人壽七十稀七十新過半且當對酒
笑勿起臨風歎
寄題盩厔廳前雙松
憶昨爲吏日折腰多苦辛歸家不自適無
計慰心神手栽兩樹松聊以當嘉賓乘春
日一往生意漸欣欣清韻度秋在綠茸隨
日新始怜澗底色不憶城中春有時晝掩
關雙影對一身盡日不寂寞意中如三人
忽奉宣室詔徵爲文苑臣閑來一惆悵長
似別交親早知烟翠前攀翫不逡巡悔從
白雲裏移爾落囂塵
翰林院中感秋懷王質夫
何處感時節新蟬禁中聞宮槐有秋意風
夕花紛紛寄跡鴛鷺行歸心鷗鶴群唯有
王居士知予憶白雲何日仙遊寺潭前秋
見君
禁中月
海上明月出禁中清夜長東南樓殿白稍
稍上宫牆淨落金塘水明浮玉砌霜不比
人間見塵土汚清光
贈賣松者
一束蒼蒼色如從澗底來斸堀經幾日枝
葉滿塵埃不買非他意城中無地栽
初見白髮
白髮生一莖朝來明鏡裏勿言一莖少滿
頭從此始青山方遠別黃綬初從仕未料
容鬢間蹉跎忽如此
別元九後詠所懷
零落桐葉雨蕭條槿花風悠悠早秋意生
此幽閑中况與故人別中懷正無悰勿云
不相送心到青門東相知豈在多但問同
不同同心一人去坐覺長安空
禁中秋宿
風飜朱裏幕雨冷通中枕耿耿背斜燈秋
床一人寢
早秋曲江感懷
離離暑雲散嫋嫋凉風起池上秋又來荷
花半成子朱顔自銷歇白日無窮巳人壽
不如山年光忽於水青蕪與紅蓼歲歲秋
相似去歲此悲秋今我復來此
寄元九
身爲近密拘心爲名檢縛月夜與花時少
逢杯酒樂唯有元夫子閑來同一酌把手
或酣歌展眉時笑謔今春除御史前月之
東洛别來未開顔塵埃滿樽杓蕙風晩香
盡槐雨餘花落秋意一蕭條離容兩寂寞
况隨白日老共負青山約誰識相念心韝
鷹與籠䳽
春暮寄元九
梨花結成實鷰卵化爲雛時物又若此道
情復何如但覺日月促不嗟年歲徂浮生
都是夢老小亦何殊唯與故人別江陵初
謫居時時一相見此意未全除
早梳頭
夜沐早梳頭䆫明秋鏡曉颯然握中髮一
沐知一少年事漸蹉跎世緣方繳繞不學
空門法老病何由了未得無生心白頭亦
爲夭
出關路
山川函谷路塵土游子顔蕭條去國意秋
風生故關
別舍弟後月夜
悄悄初别夜去住兩盤桓行子孤燈店居
人明月軒平生共貧苦未必日成歡及此
暫爲別懷抱已憂煩况是庭葉盡復思山
路寒如何爲不念馬瘦衣裳單
新豐路逢故人
塵土長路晩風烟廢宫秋相逢立馬語盡
日此橋頭知君不得意鬱鬱來西游惆悵
新豐店何人識馬周
金鑾子晬日
行年欲四十有女曰金鑾生來始周歲學
坐未能言慙非逹者懷未免俗情怜從此
累身外徒云慰目前若無夭折患則有婚
嫁牽使我歸山計應遲十五年
青龍寺早夏
塵埃經小雨地高倚長坡日西寺門外景
氣含清和閑有老僧立静無凡客過殘鶯
意思盡新葉隂凉多春去來幾日夏雲忽
嵳峩朝朝感時節年鬢暗蹉跎胡爲戀朝
市不去歸烟蘿青山寸步地自問心如何
秋題牡丹藂
晩藂白露夕衰葉凉風朝紅艷久已歇碧
芳今亦銷幽人坐相對心事共蕭條
勸酒寄元九
薤葉有朝露槿枝無宿花君今亦如此促
促生有涯旣不逐禪僧林下學楞伽又不
隨道士山中煉丹砂百年夜分半一歲春
無多何不飲美酒胡然自悲嗟俗號銷憂
藥神速無以加一杯驅世慮兩杯反天和
三杯即酩酊或笑任狂歌陶陶復兀兀吾
孰知其他况在名利途平生有風波深心
藏䧟穽巧言織網羅舉目非不見不醉欲
如何
曲江感秋
沙草新雨地岸柳凉風枝三年感秋意併
在曲江池早蟬巳嘹唳晩荷復離披前秋
去秋思一一生此時昔人三十二秋興已
云悲我今欲四十秋懷亦可知歲月不虛
設此身隨日衰暗老不自覺直到鬢成絲
酬張太祝晩秋卧病見寄
高才淹禮寺短羽翔禁林西街居處遠北
闕官曹深君病不來訪我忙難往尋差池
終日别寥落經年心露濕綠蕪地月寒紅
樹隂况兹獨愁夕聞彼相思吟上歎言笑
阻下嗟時歲侵容衰曉䆫鏡思苦秋絃琴
一章錦繡叚八韻瓊瑶音何以報珍重慙
無雙南金
立秋日曲江憶元九
下馬柳隂下獨上堤上行故人千萬里新
蟬三兩聲城中曲江水江上江陵城兩地
新秋思應同此日情
早朝賀雪寄陳山人
長安盈尺雪早朝賀君喜將赴銀臺門始
出新昌里上堤馬蹄滑中路蠟燭死十里
向北行寒風吹破耳待漏五門外候對三
殿裏鬚鬢凍生冰衣裳冷如水忽思仙游
谷暗謝陳居士暖覆褐裘眠日高應未起
初與元九別後忽夢見之及寤而書
適至兼寄桐花詩悵然感懷因以此
寄
永壽寺中語新昌坊北分歸來數行淚悲
事不悲君悠悠藍田路自去無消息計君
食宿程已過商山北昨夜雲四散千里同
月色曉來夢見君應是君相憶夢中握君
手問君意何如君言苦相憶無人可寄書
覺來未及說叩門聲冬冬言是商州使送
君書一封枕上忽驚起顚倒著衣裳開緘
見手扎一紙十三行上論遷謫心下說離
別腸心腸都未盡不暇叙炎凉云作此書
夜夜宿商州東獨對孤燈坐陽城山館中
夜深作書畢山月向西斜月前何所有一
樹紫桐花桐花半落時復道正相思殷勤
書背後兼寄桐花詩桐花詩八韻思緒一
何深以我今朝意憶君此夜心一章三遍
讀一句十廻吟珍重八十字字字化爲金
和元九悼往
美人別君去自去無處尋舊物零落盡此
情安可任唯有纈紗幌塵埃日夜侵馨香
與顏色不似舊時深透影燈耿耿籠光月
沉沉中有孤眠客秋凉生夜衾舊宅牡丹
院新墳松栢林夢中咸陽淚覺後江陵心
含此隔年恨發爲中夜吟無論君自感聞
者欲沾襟
重到渭上舊居
舊居清渭曲開門當蔡渡十年方一還幾
欲迷歸路追思昔日行感傷故游處插柳
作高林種桃成老樹因驚成人者盡是舊
童孺試問舊老人半爲繞村墓浮生同過
客前後遞來去白日如弄珠出沒光不住
人物日改變舉目悲所遇廻念念我身安
得不衰暮朱顔銷不歇白髮生無數唯有
山門外三峯色如故
白髮
白髮知時節暗與我有期今朝日陽裏梳
落數莖絲家人不慣見憫默爲我悲我云
何足怪此意爾不知凡人年三十外壯中
已衰但思寢食味已减二十時况我今四
十本來形貌羸書魔昏兩眼酒病况四肢
親愛日零落在者仍別離身心久如此白
髮生已遲由來生老死三病長相隨除却
無生念人間無藥治
秋日
池殘寥落水䆫下悠揚日嫋嫋秋風多槐
花半成實下有獨立人年來四十一
將之饒州江浦夜泊
明月滿深浦愁人卧孤舟煩冤寢不得夏
夜長於秋苦乏衣食資遠爲江海游光隂
坐遲暮鄉國行阻脩身病向鄱陽家貧寄
徐州前事與後事豈堪心併憂憂來起長
望但見江水流雲樹藹蒼蒼烟波淡悠悠
故園迷處所一念堪白頭
思歸
養無晨昏膳隱無伏臘資遂求及親祿僶
俛來京師薄俸未及親別家已經時冬積
溫席戀春違採蘭期夏至一隂生稍稍夕
漏遲塊然抱愁者夜長獨先知悠悠鄕關
路夢去身不隨坐惜時節變蟬鳴槐花枝
冀城北原作
野色何莽蒼秋聲亦蕭疎風吹黃埃起落
日驅征車何代此開國封疆百里餘古今
不相待朝市無常居昔人城邑中今變爲
丘墟昔人墓田中今化爲里閭廢興相催
迫日月互居諸世變無遺風焉能知其初
行人千載後懷古空躊躇
客路感秋寄明凖上人
日暮天地冷雨霽山河清長風從西來草
木凝秋聲已感歲倏忽復傷物凋零孰能
不憯悽天時牽人情借問空門子何法易
修行使我忘得心不教煩惱生
游襄陽懷孟浩然
楚山碧巖巖漢水碧湯湯秀氣結成象孟
氏之文章今我諷遺文思人至其鄕清風
無人繼日暮空襄陽南望鹿門山藹若有
餘芳舊隱不知處雲深樹蒼蒼
秋暮西歸途中書情
耿耿旅燈下愁多常少眠思鄕貴早發發
在雞鳴前九月草木落平蕪連遠山秋隂
和曙色萬木蒼蒼然去秋偶東遊今秋始
西旋馬瘦衣裳破别家來二年憶歸復愁
歸歸無一囊錢心雖非蘭膏安得不自然
秋懷
月出照北堂光華滿階墀凉風從西至草
木日夜衰桐柳减綠隂蕙蘭銷碧滋感物
私自念我心亦如之安得長少壯盛衰迫
天時人生如石火爲樂常苦遲
別楊穎士盧克柔殷堯藩
倦鳥暮歸林浮雲晴歸山獨有行路子悠
悠不知還人生苦營營終日群動間所務
雖不同同歸於不閑扁舟來楚鄕疋馬往
秦關離憂繞心曲宛轉如循環且持一杯
酒聊以開離顏
題贈定光上人
二十身出家四十心離塵得徑入大道乘
此不退輪一坐十五年林下秋復春春花
與秋氣不感無情人我來如有悟潛以心
照身誤落聞見中憂喜傷形神安得遺耳
目冥然反天眞
祇役駱口驛喜蕭侍御書至兼覩新
詩吟諷通宵因寄八韻
日暮心無憀吏役正營營忽驚芳信至復
與新詩并是時天無雲山館有月明月下
讀數遍風前吟一聲一吟三四歎聲盡有
餘清雅哉君子文詠性不詠情使我靈府
中鄙恡不得生始知聽韶濩可使心和平
酬李少府曹長官舍見贈
仾腰復歛手心體不遑安一落風塵下方
知爲吏難公事與日長宦情隨歲闌惆悵
青袍袖芸香無半殘頼有李夫子此懷聊
自寬兩心如止水彼此無波瀾往往簿書
暇相勸強爲歡白馬晚蹋雪渌觴春暖寒
戀月夜同宿愛山晴共看野性自相近不
是爲同官
留别
秋凉卷朝簟春暖撤夜衾雖是無情物欲
別尚沈吟況與有情別別隨情淺深二年
歡笑意一旦東西心獨留誠可念同行力
不任前事詎能料後期諒難尋唯有潺湲
淚不惜共沾衿
曉別
曉鼓聲已半離筵坐難久請君斷腸歌送
我和淚酒月落欲明前馬嘶初別後浩浩
暗塵中何由見廻首
北園
北園東風起雜花次第開心知須臾落一
日三四來花下豈無酒欲酌復遲迴所思
眇千里誰勸我一杯
惜栯李花
樹小花鮮妍香繁條軟弱高仾二三尺重
疊千萬萼朝艷藹霏霏夕凋紛漠漠辭枝
朱粉細覆地紅綃薄由來好顏色嘗苦易
銷爍不見莨蕩花狂風吹不落
照鏡
皎皎青銅鏡斑斑白絲鬢豈復更藏年實
年君不信
新秋
西風飄一葉庭前颯巳凉風池明月水衰
蓮白露房其奈江南夜緜緜自此長
夜雨
早蛩啼復歇殘燈滅又明隔䆫知夜雨芭
蕉先有聲
秋江送客
秋鴻次第過哀猿朝夕聞是日孤舟客此
地亦離羣濛濛潤衣雨漠漠冒帆雲不醉
潯陽酒烟波愁殺人
感逝寄遠
昨日聞甲死今朝聞乙死知識三分中二
分化爲鬼逝者不復見悲哉長已矣存者
今如何去我皆萬里平生知心者屈指能
有幾通果灃鳳州眇然四君子相思俱老
大浮世如流水應歎舊交遊凋零一如此
何當一杯酒開眼笑相視
秋月
夜初色蒼然夜深光浩然稍轉西廊下漸
滿南䆫前况是綠蕪地復兹清露天落葉
聲策策驚鳥影翩翩棲禽尚不穩愁人安
可眠
白氏文集卷第九
