白氏文集卷第十
感傷二古調五言七十八首
朱陳村詩
徐州古豐縣有村曰朱陳去縣百餘里桑
麻青氛氳機梭聲扎扎牛驢走紛紛女汲
澗中水男採山上薪縣遠官事少山深人
俗淳有財不行商有丁不入軍家家守村
業頭白不出門生爲陳村民死爲陳村塵
田中老與幼相見何欣欣一村唯兩姓世
世爲婚姻親疎居有族少長游有群黃雞
與白酒歡會不隔旬生者不遠别嫁娶先
近鄰死者不遠葬墳墓多遶村旣安生與
死不苦形與神所以多壽考往往見玄孫
我生禮義鄕少小苦且貧徒學辯是非祗
自取辛勤世法貴名教士人重官婚以此
自桎梏信爲大謬人十歲解讀書十五能
屬文二十舉秀才三十爲諫臣下有妻子
累上有君親恩承家與事國望此不肖身
憶昨旅遊初迨今十五春孤舟三適楚羸
馬四經秦晝行有飢色夜寢無安魂東西
不暫住來往若浮雲離亂失故鄕骨肉多
散分江南與江北各有平生親平生終日
別逝者隔年聞朝憂卧至暮夕哭坐逹晨
悲火燒心曲愁霜侵鬢根一生苦如此長
羨陳村民
讀鄧魴詩
塵架多文集偶取一卷披未及看姓名疑
是陶潛詩看名知是君惻惻令我悲詩人
多蹇厄近日誠有之京兆杜子美猶得一
拾遺襄陽孟浩然亦聞鬢成絲嗟君兩不
如三十在布衣擢第祿不及新婚妻未歸
少年無疾患溘死於路岐天不與爵壽唯
與好文詞此理勿復道巧曆不能推
寄元九自此後在渭村作
晨雞纔發聲夕雀俄歛翼晝夜往復來疾
如出入息非徒改年貌漸覺無心力自念
因念君俱爲老所逼君年雖挍少顦顇適
南國三年不放歸炎瘴銷顏色山無殺草
雪水有含沙蜮健否遠不知書多隔年得
願君少愁苦我亦加飡食各保金石軀以
慰長相憶
秋夕
葉聲落如雨月色白似霜夜深方獨卧誰
爲拂塵牀
夜雨
我有所念人隔在遠遠鄕我有所感事結
在深深腸鄕遠去不得無日不瞻望腸深
解不得無夕不思量況此殘燈夜獨宿在
空堂秋天殊未曉風雨正蒼蒼不學頭陁
法前心安可忘
秋霽
金火不相待炎凉雨中變林晴有殘蟬巢
冷無留鷰沉吟卷長簟惻愴收團扇向夕
稍無泥閑步青苔院月出砧杵動家家擣
秋練獨對多病妻不能理針線冬衣殊未
製夏服行將綻何以迎早秋一杯聊自勸
歎老三首
晨興照清鏡形影兩寂寞少年辭我去白
髮隨梳落萬化成於漸漸衰看不覺但恐
鏡中顔今朝老於昨人年少滿百不得長
歡樂誰會天地心千齡與龜䳽吾聞善醫
者今古稱扁鵲萬病皆可治唯無治老藥
我有一握髮梳理何稠直昔似玄雲光如
今素絲色匣中有舊鏡欲照先歎息自從
頭白來不欲明磨拭鵶頭與鶴頸至老長
如墨獨有人鬢毛不得終身黑
前年種桃核今歲成花樹去歲新嬰兒今
年已學步但驚物成長不覺身衰暮去矣
欲何如少年留不住因書今日意徧寄諸
親故壯歲不歡娛長年當悔悟
送兄弟迴雪夜
日晦雲氣黃東北風切切時從村南還新
與兄弟别離襟淚猶濕迴馬嘶未歇欲歸
一室坐天隂多無月夜長火消盡歲暮雨
凝結寂寞滿爐灰飄冷上階雪對雪畫寒
灰殘燈明復滅灰死如我心雪白如我髮
所遇皆如此頃剋堪愁絶迴念入坐忘轉
憂作禪悅平生洗心法正爲今宵設
溪中早春
南山雪未盡隂嶺留殘白西澗冰已銷春
溜含新碧東風來幾日蟄動萌草拆潛知
陽和功一日不虛擲愛此天氣暖來拂溪
邊石一坐欲忘歸暮禽聲嘖嘖蓬蒿隔桑
棗隱映烟火夕歸來問夜飡家人烹薺麥
同友人尋澗花
聞有澗底花貰得村中酒與君來校遲已
逢搖落後臨觴有遺恨悵望空溪口記取
花發時期君重攜手我生日日老春色年
年有且作來歲期不知身健否
登村東古塚
高仾古時塜上有牛羊道獨立最高頭悠
哉此懷抱迴頭向村望但見荒田草村人
不愛花多種栗與棗自來此村住不覺風
光好花少鶯亦稀年年春暗老
夢裴相公
五年生死隔一夕夢魂通夢中如往日同
直金鑾宮髣髴金紫色分明冰玉容勤勤
相眷意亦與平生同旣窹知是夢憫然情
未終追想當時事何殊昨夜中自我學心
法萬緣成一空今朝爲君子流涕一霑胷
晝寢
坐整白單衣起穿黃草屨朝飱盥漱畢徐
下階前步暑風微變候晝刻漸加數院静
地隂隂鳥鳴新葉樹獨行還獨卧夏景殊
未暮不作午時眠日長安可度
別行簡
漠漠病眼花星星愁鬢雪䈥骸已衰憊形
影仍分訣梓州二千里劒門五六月豈是
遠行時火雲燒棧熱何言巾上淚乃是腸
中血念此早歸來莫作經年别
觀兒戲
齠齕七八歲綺紈三四兒弄塵復鬭草盡
日樂嬉嬉堂上長年客鬢間新有絲一看
竹馬戲每憶童騃時童騃饒戲樂老大多
憂悲静念彼與此不知誰是癡
歎常生
西村常氏子卧疾不須臾前旬猶訪我今
日忽云殂時我病多暇與之同野居園林
青藹藹相去數里餘村鄰無好客所遇唯
農夫之子何如者往還猶勝無于今亦已
矣可爲一長吁
寄元九
一病經四年親朋書信斷窮通各易交自
笑知何晩元君在荊楚去日唯云遠彼獨
是何人心如石不轉憂我貧病身書來唯
勸勉上言少愁苦下道加飱飯憐君爲謫
吏窮薄家貧𥚹三寄衣食資數盈二十萬
豈是貪衣食感君心繾綣念我口中食分
君身上暖不因身病久不因命多蹇平生
親友心豈得知深淺
以鏡贈別
人言似明月我道勝明月明月非不明一
年十二缺豈如玉匣裏如水長澄澈月破
天暗時圓明獨不歇我慙貌醜老繞鬢斑
斑雪不如贈少年迴照青絲髮因君千里
去持此將爲別
城上對月期友人不至
古人惜晝短勸令秉燭遊况此迢迢夜明
月滿西樓復有盈樽酒置在城上頭期君
君不至人月兩悠悠照水烟波白照人肌
髮秋清光正如此不醉即須愁
念金鑾子二首
衰病四十身嬌癡三歲女非男猶勝無慰
情時一撫一朝捨我去魂影無處所况念
夭化時嘔啞初學語始知骨肉愛乃是憂
悲聚唯思未有前以理遣傷苦忘懷日已
久三度移寒暑今日一傷心因逢舊乳母
又一首
與爾爲父子八十有六旬忽然又不見邇
來三四春形質本非實氣聚偶成身恩愛
元是妄緣合暫爲親念兹庶有悟聊用遣
悲辛慙將理自奪不是忘情人
對酒
人生一百歲通計三萬日何况百歲人人
間百無一賢愚共零落貴賤同埋没東岱
前後魂北邙新舊骨復聞藥誤者爲愛延
年術又有憂死者爲貪政事筆藥誤不得
老憂死非因疾誰人言最靈知得不知失
何如會親友飲此杯中物能沃煩慮銷能
陶眞性出所以劉阮輩終年醉兀兀
渭村雨歸
渭水寒漸落離離蒲稗苗閑旁沙邊立看
人刈葦苕近水風景冷晴明猶寂寥復兹
夕隂起野思重蕭條蕭條獨歸路暮雨濕
村橋
諭懷
黑頭日已白白面日已黑人生未死閒變
化何終極常言在已者莫若形與色一朝
改變來止遏不能得况彼身外事悠悠通
與塞
喜友至留宿
村中少賓客柴門多不開忽聞車馬至云
是故人來况値風雨夕愁心正悠哉願君
且同宿盡此手中杯人生開口笑百年都
幾廻
西原晩望
花菊引閑行行上西原路原上晩無人因
高聊四顧南阡有烟火北陌連墟墓村鄰
何蕭疎近者猶百步吾廬在其下寂寞風
日暮門外轉枯蓬籬根伏寒兔故園汴水
下離亂不堪去近歲始移家飄然此村住
新屋五六間古槐八九樹便是衰病身此
生終老處
感鏡
美人與我別留鏡在匣中自從花顔去秋
水無芙蓉經年不開匣紅埃覆青銅今朝
一拂拭自照顦顇容照罷重惆悵背有雙
盤龍
村居卧病三首
戚戚抱羸病悠悠度朝暮夏木纔結隂秋
蘭已含露前日巢中卵化作雛飛去昨日
穴中蟲蛻爲蟬上樹四時未常歇一物不
暫住唯有病客心沉然獨如故
又一首
新秋久病客起步村南道盡日不逢人蟲
聲徧荒草西風吹白露野綠秋仍早草木
猶未傷先傷我懷抱朱顔與玄鬢強健幾
時好况爲憂病侵不得依年老
又一首
種黍三十畝雨來苗漸大種韮二十畦秋
來欲堪刈望黍作冬酒留韮爲春菜荒村
百物無待此養衰瘵蓇廬備隂雨補褐防
寒歲病身知幾時且作明年計
沐浴
經年不沐浴塵垢滿肌膚今朝一澡濯衰
瘦頗有餘老色頭鬢白病形支體虛衣寬
有䞉帶髮少不勝梳自問今年幾春秋四
十初四十已如此七十復何如
栽松二首
小松未盈尺心愛手自移蒼然澗底色雲
濕烟霏霏栽植我年晩長成君性遲如何
過四十種此數寸枝得見成隂否人生七
十稀
愛君抱晩節憐君含直文欲得朝朝見階
前故種君知君死則已不死會凌雲
病中友人相訪
卧久不記日南䆫昏復昏蕭條草簷下寒
雀朝夕聞強扶牀前杖起向庭中行偶逢
故人至便當一逢迎移榻就斜日披裘倚
前楹閑談勝服藥稍覺有心情
自覺二首
四十未爲老憂傷早衰惡前歲二毛生今
年一齒落形骸日損耗心事同蕭索夜寝
與朝飱其間味亦薄同歲崔舍人容光方
灼灼始知年與貌衰盛隨憂樂畏老老轉
迫憂病病彌縛不畏復不憂是除老病藥
又一首
朝哭心所愛暮哭心所親親愛零落盡安
用身獨存幾許平生歡無限骨肉恩結爲
腸間痛聚作鼻頭辛悲來四支緩泣盡雙
眸昏所以年四十心如七十人我聞浮圖
教中有解脫門置心爲止水視身如浮雲
斗藪垢穢衣度脫生死輪胡爲戀此苦不
去猶逡巡廻念發弘願願此見在身但受
過去報不結將來因誓以智惠水永洗煩
惱塵不將恩愛子更種憂悲根
雨夜有念
以道治心氣終歲得晏然何乃戚戚意忽
來風雨天旣非慕榮顯又不恤飢寒胡爲
悄不樂抱膝殘燈前形影暗相問心默對
以言骨肉能幾人各在天一端吾兄寄宿
州吾弟客東川南北五千里我身在中間
欲去病未能欲住心不安有如波上舟此
縛而彼牽自我向道來于今六七年鍊成
不二性銷盡千萬緣唯有恩愛火往往猶
熬煎豈是藥無效病多難盡蠲
寄楊六
青宮官冷静赤縣事繁劇一閑復一忙動
作經時隔清觴久廢酌白日頓虚擲念此
忽踟蹰悄然心不適豈無舊交結久別成
遷易亦有新往還相見多形迹唯君扵我
分堅久如金石何况老大來人情重姻戚
會稀歲月急此事眞可惜幾廻開口笑便
到髭鬚白公門苦鞅掌晝日無閑隙猶冀
乘暝來静言同一夕
送春
三月三十日春歸日復暮惆悵問春風明
朝應不住送春曲江上眷眷東西顧但見
撲水花紛紛不知數人生似行客兩足無
停步日日進前程前程幾多路兵刃與水
火盡可違之去唯有老到來人間無避處
感時良爲巳獨倚池南樹今日送春心心
如別親故
哭李三
去年渭水曲秋時訪我來今年常樂里春
日哭君廻哭君仰問天天意安在哉若必
奪其壽何如不與才落然身後事妻病女
孾孩
別李十一後重寄自此後江州路
上作
秋日正蕭條驅車出蓬蓽廻望青門道目
極心鬱鬱豈獨戀鄕土非關慕簪紱所愴
別李君平生同道術俱承金馬詔聮秉諫
臣筆共上青雲梯中途一相失江湖我方
往朝庭君不出蕙帶與華簪相逢是何日
初出藍田路作
停驂問前路路在秋雲裏蒼蒼縣南道去
途從此始絶頂忽盤上衆山皆下視下視
千萬峯峯頭如浪起朝經韓公坂夕次藍
橋水潯陽僅四千始行七十里人煩馬蹄
跙勞苦已如此
仙娥峯下作
我爲東南行始登商山道商山無數峯最
愛仙娥好參差樹若插匼匝雲如抱渴望
寒玉泉香聞紫芝草青崖屏削碧白石牀
鋪縞向無如此物安足留四皓感彼私自
問歸山何不早可能塵土中還隨衆人老
微雨夜行
漠漠秋雲起悄悄夜寒生但覺衣裳濕無
點亦無聲
再到襄陽訪問舊居
昔到襄陽日髯髯初有髭今過襄陽日髭
鬢半成絲舊遊都似夢乍到忽如歸東郭
蓬蒿宅荒凉今屬誰故知多零落閭井亦
遷移獨有秋江水烟波似舊時
寄微之三首
江州望通州天涯與地末有山萬丈高有
江千里闊間之以雲霧飛鳥不可越誰知
千古險爲我二人設通州君初到鬱鬱愁
如結江州我方去迢迢行未歇道路日乖
隔音信日斷絶因風欲寄語地遠聲不徹
生當復相逢死當從此別
又一首
君遊襄陽日我在長安住今君在通州我
過襄陽去襄陽九里郭樓雉連雲樹顧此
稍依依是君舊遊處蒼茫蒹葭水中有潯
陽路此去更相思江西少親故
又一首
去國日已遠喜逢物似人如何含此意江
上坐思君有如河嶽氣相合方氛氳狂風
吹中絶兩處成孤雲風廻終有時雲合豈
無因努力各自愛窮通我爾身
舟中雨夜
江雲暗悠悠江風冷脩脩夜雨滴船背夜
浪打船頭船中有病客左降向江州
夜聞歌者
夜泊鸚鵡洲秋江月澄澈鄰船有歌者發
調堪愁絶歌罷繼以泣泣聲通復咽尋聲
見其人有婦顔如雪獨倚帆檣立娉婷十
七八夜淚似眞珠雙雙墮明月借問誰家
婦歌泣何凄切一問一霑襟低眉終不說
江樓聞砧
江人授衣晩十月始聞砧一夕高樓月萬
里故園心
宿東林寺
經䆫燈熖短僧爐火氣深索落廬山夜風
雪宿東林
憶洛下故園
潯陽遷謫地洛陽離亂年烟塵三川上炎
瘴九江邊鄕心坐如此秋風仍颯然
贈別崔五
朝送南去客暮迎北來賓孰云當大路少
遇心所親勞者念息肩熱者思濯身何如
愁獨日忽見平生人平生巳不淺是日重
殷勤問君何處來及此江亭春江天春多
隂夜月隔重雲移樽樹間飲燈照花紛紛
一會不易得餘事何足云明朝又分手今
夕且懽忻
春晩寄微之
三月江水闊悠悠桃花波年芳與心事此
地共蹉跎南國方譴謫中原正兵戈眼前
故人少頭上白髮多通州更迢逓春盡復
如何
漸老
今朝復明日不覺年齒暮白髮逐梳落朱
顔辭鏡去當春頗愁寂對酒寡歡趣遇境
多愴辛逢人少舊故形質屬天地推遷從
不住所怪少年心銷磨落何處
送幼史
淮右寇未散江西歲再徂故里干戈地行
人風雪途此時與爾別江畔立踟蹰
夜雪
巳訝衾枕冷復見䆫戸明夜深知雪重時
聞折竹聲
寄行簡
鬱鬱眉多歛默默口寡言豈是願如此舉
目誰與歡去春爾西征從事巴蜀間今春
我南謫抱疾江海壖相去六千里地絶天
邈然十書九不逹何以開憂顔渴人多夢
飲饑人多夢飡春來夢何處合眼到東川
首夏
孟夏百物滋動植一時好麋鹿樂深林蟲
蛇喜豐草翔禽愛密葉游鱗悅新藻天和
遺漏處而我獨枯槁一身在天末骨肉皆
遠道舊國無來人宼戎塵浩浩沉憂竟何
益秪自勞懷抱不如放身心冥然任天造
潯陽多美酒可使杯不燥湓魚賤如泥烹
炙無昏早朝飯山下寺暮醉湖中島何必
歸故鄕兹焉可終老
孟夏思渭村舊居寄舍弟
嘖嘖雀引雛稍稍笋成竹時物感人情憶
我故鄕曲故園渭水上十載事樵牧手種
榆柳成隂隂覆墻屋兔隱豆苗大鳥鳴桑
椹熟前年當此時與爾同遊矚詩書課弟
姪農圃資僮僕日暮麥登場天晴𧖟拆簇
弄泉南澗坐待月東亭宿興發飲數杯悶
來碁一局一朝忽分散萬里仍羈束井鮒
思返泉籠鶯悔出谷九江地卑濕四月天
炎燠苦雨初入梅瘴雲稍含毒泥秧水畦
稻灰種畬田粟已訝殊歲時人嗟異風俗
閑登郡樓望日落江山綠歸鴈拂鄕心平
湖斷人目殊方我漂泊舊里君幽獨何時
同一瓢飲水心亦足
早蟬
六月初七日江頭蟬始鳴石楠深葉裏薄
暮兩三聲一催衰鬢色再動故園情西風
殊未起秋思先秋生憶昔在東掖宮槐花
下聽今朝無限思雲樹遶湓城
感情
中庭㬠服玩忽見故鄕履昔贈我者誰東
鄰嬋娟子因思贈時語特用結終始永願
如履綦雙行復雙止自吾謫江郡漂蕩三
千里爲感長情人提携同到此今朝一惆
悵反覆看未已人隻履猶雙何曾得相似
可嗟復可惜錦表繡爲裏况經梅雨來色
黯花草死
南湖晩秋
八月白露降湖中水芳老旦夕秋風多衰
荷半傾倒手攀青楓樹足蹋黃蘆草慘淡
老容顔冷落秋懷抱有兄在淮楚有弟在
蜀道萬里何時來烟波白浩浩
郡廳有樹晩榮早凋人不識名因題
其上
潯陽郡廳後有樹不知名秋先梧桐落春
後桃李榮五月始萌動八月已凋零左右
皆松桂四時鬱青青豈量雨露恩霑濡不
均平榮枯各有分天地本無情顧我本相
類早衰向晩成形骸少多病三十不豐盈
毛鬢早改變四十白髭生誰教兩蕭索相
對此江城
感秋懷微之
葉下湖有波秋風此時至誰知濩落心先
納蕭條氣推遷感流歲漂泊思同志昔爲
烟霄侣今作泥塗吏白鷗毛羽弱青鳳文
章異各閉一籠中歲晩同顦顇
因沐感髮寄朗上人二首
年長身轉慵百事無所欲乃至頭上髮經
年方一沐沐稀髮苦落一沐仍半秃短鬢
經霜蓬老面辭春木強年過猶近衰相來
何速應是煩惱多心燋血不足
又一首
漸少不滿把漸短不盈尺况兹短少中日
夜落復白旣無神仙術何除老死籍秪有
解脫門能度衰苦厄掩鏡望東寺降心謝
禪客衰白何足言剃落猶不惜
早蟬
月出先照山風生先動水亦如早蟬聲先
入閑人耳一聞愁意結再聽鄕心起渭上
村蟬聲先聽渾相似衡門有誰聽日暮槐
花裏
苦熱喜凉
經時苦炎暑心體但煩倦白日一何長清
秋不可見歲功成者去天數極則變潛知
寒燠間遷次如乘傳火雲忽朝歛金風俄
夕扇枕簟遂清凉䈥骸稍輕健因思望月
侣好卜迎秋宴經夜無客來引杯還自勸
早秋晩望兼呈韋侍郎
九派繞孤城城高生遠思人烟半在船野
水多於地穿霞日脚直驅鴈風頭利去國
來幾時江上秋三至夫君亦淪落此地同
飄寄憫默向隅心摧頽觸籠翅且謀眼前
計莫問胷中事潯陽酒甚濃相勸時時醉
司馬宅
雨徑綠蕪合霜園紅葉多蕭條司馬宅門
巷無人過唯對大江水秋風朝夕波
司馬廳獨宿
荒凉滿庭草偃亞侵簷竹府吏下廳簾家
僮開被幞數聲城上漏一點䆫間燭官曹
冷似冰誰肯來同宿
夢與李七庾三十三同訪元九
夜夢歸長安見我故親友損之在我左順
之在我右云是二月天春風出携手同過
靖安里下馬尋元九元九正獨坐見我笑
開口還指西院花仍開北亭酒如言各有
故似惜歡難久神合俄頃間神離欠伸後
覺來疑在側求索無所有殘燈影閃牆斜
月光穿牖天明西北望萬里君知否老去
無見期踟蹰搔白首
秋槿
風露颯已冷天色亦黃昏中庭有槿花榮
落同一晨秋開巳寂寞夕殞何紛紛正怜
少顔色復歎不逡廵感此因念彼懷哉聊
一陳男兒老富貴女子晩婚姻頭白始得
志色衰方事人後時不獲已安得如青春
答元郎中楊員外喜烏見寄
南宫鴛鴦地何忽烏來止故人錦帳郎聞
烏笑相視疑烏報消息望我歸鄕里我歸
應待烏頭白慙愧元郎誤歡喜十終
