白氏文集卷第五十八
律詩五言七言凡一百首
洛陽春
洛陽陌上春長在昔别今來二十年唯覓
少年心不得其餘萬事盡依然
恨去年
老去猶躭酒春來不著家去年來校晚不
見洛陽花
早出晚歸
早起或因攜酒出晚歸多是看花迴若抛
風景長閑坐自問東京作底來
魏王堤
花寒懶發鳥慵啼信馬閑行到日西何處
未春先有思柳條無力魏王堤
嘗黃醅新酎憶微之
世間好物黃醅酒天下閑人白侍郎愛向
卯時謀洽樂亦曾酉日放麄狂醉來枕麴
貧如富身後堆金有若亡元九計程殊未
到甕頭一盞共誰嘗
勸行樂
少年信美何曾久春日雖遲不再中歡笑
勝愁歌勝哭請君莫道等頭空
老慵
豈是交親向我疎老慵自愛閉門居近來
漸喜知聞斷免惱嵇康索報書
酬别微之臨都驛醉後作
灃頭峽口錢唐岸三别都經二十年且喜
䈥骸俱徤在勿嫌鬚鬢各皤然君歸北闕
朝天帝我住東京作地仙博望自來非棄
置承明重入莫拘牽醉收杯杓停燈語寒
展衾裯對枕眠猶被分司官繫絆送君不
得過甘泉
予與微之老而無子發於言歎着在
詩篇今年冬各有一子戲作二什一
以相賀一以自嘲
常憂到老都無子何况新生又是兒隂德
自然宜有慶皇天可得道無知一園水竹
今為主百卷文章更付誰莫慮鵷雛無浴
處即應重入鳳凰池
自嘲
五十八翁方有後静思堪喜亦堪嗟一珠
甚少還慙蚌八子雖多不羡鴉秋月晚生
丹桂實春風新長紫蘭芽持杯祝願無他
語慎勿頑愚似汝爺
自問
年來私自問何故不歸京佩玉腰無力看
花眼不明老慵難發遣春病易滋生賴有
彈琴女時時聽一聲
晚桃花
一樹紅桃亞拂池竹遮松蔭晚開時非因
斜日無由見不是閑人豈得知寒地生材
遺挍易貧家養女嫁常遲春深欲落誰憐
惜白侍郎來折一枝
夜調琴憶崔少卿
今夜調琴忽有情欲彈惆悵憶崔卿何人
解愛中徽上秋思頭邊八九聲
阿崔
謝病卧東都羸然一老夫孤單同伯道遲
暮過商瞿豈料鬢成雪方看掌弄珠已衰
寧望有雖晚亦勝無蘭入前春夢桑懸昨
日弧里閭多慶賀親戚共歡娛膩剃新胎
髮香繃小繡襦玉芽開手爪蘇顆點肌膚
弓冶將傳汝琴書勿墜吾未能知夀夭何
暇慮賢愚乳氣初離殼啼聲漸變雛何時
能反哺供養白頭烏
贈鄰里往還
問予何故獨安然免被飢寒婚嫁牽骨肉
都來無十口糧儲依約有三年但能斗藪
人間事便是逍遥地上仙唯恐往還相厭
賤南家飲酒北家眠
王子晉廟
子晉廟前山月明人聞往往夜吹笙鸞吟
鳳唱聽無拍多似霓裳散序聲
晩起
起晩憐春暖歸遲愛月明放慵長飽睡聞
健且閑行北闕停朝簿西方入社名唯吟
一句偈無念是無生
酬皇甫賓客
玄晏家風黃綺身深居高卧養精神性慵
無病常稱病心足雖貧不道貧竹院君閑
銷永日花亭我醉送殘春自嫌詩酒猶多
興若比先生是俗人
池上贈韋山人
新竹夾平流新荷拂小舟衆皆嫌好拙誰
肯伴閑遊客爲忙多去僧因飯暫留獨憐
韋處士盡日共悠悠
無夢
老眼花前暗春衣雨後寒舊詩多忘却新
酒且嘗看拙定於身穏慵應趁伴難漸銷
名利想無夢到長安
對小潭寄遠上人
小潭澄見底閑客坐開襟借問不流水何
如無念心彼惟清且淺此乃寂而深是義
誰能答明朝問道林
閑吟二首
留司老賓客春盡興如何官寺行香少僧
房寄宿多閑傾一盞酒醉聽兩聲歌憶得
陶潛語羲皇無以過
又一首
閑遊來早晩已得一周年嵩洛供雲水朝
庭乞俸錢長謌時獨酌飽食後安眠聞道
山榴發明朝向玉泉
獨遊玉泉寺三月三十日
雲樹玉泉寺肩舁半日程更無人作伴秪
共酒同行新葉千萬影殘鸎三兩聲閑遊
竟未足春盡有餘情
晩出尋人不遇
籃轝不乘乘晚涼相尋不遇亦無妨輕衣
穏馬槐隂下自要閑行一兩坊
苦熱
頭痛汗盈巾連宵復達晨不堪逢苦熱猶
賴是閑人朝客應煩倦農夫更苦辛始慙
當此日得作自由身
銷暑
何以銷煩暑端居一院中眼前無長物䆫
下有清風熱散由心静涼生為室空此時
身自得難更與人同
行香歸
出作行香客歸如坐夏僧牀前雙草屨簷
下一紗燈珮委腰無力冠欹髮不勝鸞臺
龍尾道合盡少年登
同王十七庶子李六員外鄭二侍御
同年四人遊龍門有感而作
一曲悲歌酒一樽同年零落幾人存世如
閱水應堪嘆名似浮雲豈足論各從禄仕
休明代共感平生知己恩今日與君重上
處龍門不是舊龍門
池上小宴問程秀才
洛下林園好自知江南境物暗相隨淨淘
紅粒炊香飯薄切紫鱗烹水葵雨滴蓬聲
青雀舫浪搖花影白蓮池停杯一問蘇州
客何似吳松江上時
橋亭卯飲
卯時偶飲齋時卧林下高橋橋上亭松影
過䆫眠始覺竹風吹面醉初醒就荷葉上
苞魚鮓當石渠中浸酒缾生計悠悠身兀
兀甘從妻喚作劉伶
舟中夜坐
潭邊霽後多清景橋下涼來足好風秋鶴
一雙船一隻夜深相伴月明中
戲和微之答竇七行軍之作依本
韻
旌鉞從櫜鞬賓僚禮數全䕫龍來要地鵷
鷺下遼天赭汗騎驕馬青蛾舞醉仙合成
江上作散到洛中傳陋巷能無酒貧池亦
有船春裝秋未寄謾道有閑錢
閑忙
奔走朝行内棲遲林墅間多因病後退少
及健時還班白霜侵鬢蒼黃日下山閑忙
俱過日忙校不如閑
西風
西風來幾日一葉已先飛新霽乘輕屐初
涼換熟衣淺渠銷慢水疎竹漏斜暉薄暮
青苔巷家僮引鶴歸
題西亭
多見朱門富貴人林園未畢即無身我今
幸作西亭主已見池塘五度春
觀游魚
遶池閑步看魚遊正值兒童弄釣舟一種
愛魚心各異我來施食爾垂鉤
看採蓮
小桃閑上小蓮船半採紅蓮半白蓮不似
江南惡風浪芙蓉池在卧牀前
看採菱
菱池如鏡淨無波白點花稀青角多時唱
一聲新水調傍人道是採菱歌
夭老
早世身如風裏燭暮年髮似鏡中絲誰人
斷得人間事少夭堪傷老又悲
秋池
洗浪清風透水霜水邊閑坐一繩牀眼塵
心垢見皆盡不是秋池是道場
登天宫閣
午時乘興出薄暮未能還高上烟中閣平
看雪後山委形群動裏任性一生間洛下
多閑客其中我最閑
新雪二首
不思北省煙霄地不憶南宫風月天唯憶
静恭楊閣老小園新雪煖爐前
不思朱雀街東鼓不憶青龍寺後鍾唯憶
夜深新雪後新昌臺上七株松
日高卧
怕寒放懶日高卧臨老誰言牽率身夾幕
繞房深似洞重裀襯枕暖於春小青衣動
桃根起嫩綠醅浮竹葉新未裹頭前傾一
盞何如衝雪趁朝人
和微之任校書郎日過三鄉
三鄉過日君年幾今日君年五十餘不獨
年催身亦變校書郎變作尚書
和微之十七與君别及曨月花枝之
詠
别時十七今頭白惱亂君心三十年垂老
休吟花月句恐君更結後身緣
和微之歎槿花
朝榮殊可惜暮落實堪嗟若向花中比猶
應勝眼花
思往喜今
憶除司馬向江州及此凡經十五秋雖在
簪裾從俗累半尋山水是閑遊謫居終帶
鄉關思領郡猶分邦國憂爭似如今作賓
客都無一念到心頭
題平泉薛家雪堆莊
怪石千年應自結靈泉一帶是誰開蹙為
宛轉青蛇項噴作玲瓏白雪堆赤日旱天
長看雨玄隂臘月亦聞雷所嗟地去都門
遠不得肩舁每日來
和微之道保生三日
相看鬢似絲始作弄璋詩且有承家望誰
論得力時莫興三日嘆猶勝七年遲我未
能忘喜君應不合悲嘉名稱道保乞姓號
崔兒但恐持相並蒹葭瓊樹枝
哭皇甫七郎中
志業過玄晏詞華似襧衡多才非福禄薄
命是聰明不得人間夀還留身後名涉江
文一首便可敵公卿
晩起
爛漫朝眠後頻伸晩起時煖爐生火早寒
鏡裹頭遲融雪煎香茗調酥煑乳糜慵饞
還自哂快活亦誰知酒性温無毒琴聲淡
不悲榮公三樂外仍弄小男兒
疑夢二首
莫驚寵辱虚憂喜莫計恩讎浪苦辛黃帝
孔丘無處問安知不是夢中身
鹿疑鄭相終難辨蝶化莊生詎可知假使
如今不是夢能長於夢幾多時
夜宴惜别
笙歌旖旎曲終頭轉作離聲滿座愁筝怨
朱絃從此斷燭啼紅淚為誰流夜長似歲
歡宜盡醉未如泥飲莫休何况雞鳴即須
别門前風雨泠脩脩
歸來二周歲
歸來二周歲二歲似須臾池藕重生葉林
鵶再引雛時豐實倉廩春暖蓇庖厨更作
三年計三年身健無
吾土
身心安處為吾土豈限長安與洛陽水竹
花前謀活計琴詩酒裏到家鄉榮先生老
何妨樂楚接輿歌未必狂不用將金買㽵
宅城東無主是春光
題岐王舊山池石壁
樹深藤老竹迴環石壁重重錦翠班俗客
看來猶解愛忙人到此亦須閑况當霽景
涼風後如在千巖萬壑間黃綺更歸何處
去洛陽城内有商山
病眼花
頭風目眩乘衰老秪有增加豈有瘳花發
眼中猶足怪柳生肘上亦須休大窠羅綺
看纔辨小字文書見便愁必若不能分黑
白却應無悔復無尤
早飲醉中除河南尹勑到
雪擁衡門水滿池温爐卯後煖寒時綠醅
新酎嘗初醉黃紙除書到不知厚俸自來
誠忝濫老身欲起尚遲疑應須了却口中
計女嫁男㛰三逕資
除夜
病眼少眠非守歲老心多感又臨春火銷
燈盡天明後便是平頭六十人
府西池
柳無氣力枝先動池有波文冰盡開今日
不知誰計會春風春水一時來
天津橋
津橋東北斗亭西到此令人詩思迷眉月
晚生神女浦臉波春傍窈娘堤柳絲嫋嫋
風繰出草縷茸茸雨剪齊報道前驅少呼
喝恐驚黃鳥不成啼
不准擬二首
籃轝騰騰一老夫褐裘烏帽白髭鬚早衰
饒病多蔬食筋力消磨合有無不准擬身
年六十上山仍未要人扶
憶昔謫居炎瘴地巴猿引哭虎隨行多於
賈誼長沙苦小校潘安白髮生不准擬身
年六十遊春猶自有心情
府中夜賞
櫻桃廳院春偏好石井欄堂夜更幽白粉
墻頭花半出緋紗燭下水平流閑留賓客
嘗新酒醉領笙歌上小舟舞袖飄颻棹容
與忽疑身是夢中遊
府西池北新葺水齋即事招賓偶題
十六韻
繚繞府西面潺湲池北頭鑿開明月峽决
破白蘋洲清淺漪瀾急寅緣浦嶼幽直衝
行徑斷平入卧齋流石疊青稜玉波翻白
片鷗噴時千點雨澄處一泓油絶境應難
别同心豈易求少逢人愛翫多是我淹留
夾岸鋪長簟當軒泊小舟枕前看鶴浴床
下見魚游洞戸斜開扇疎簾半上鉤紫浮
萍泛泛碧亞竹脩脩讀罷書仍展碁終局
未收午茶能散睡卯酒善銷愁簷雨晚初
霽牎風涼欲休誰能伴老尹時復一閑遊
哭崔兒
掌珠一顆兒三歲鬢雪千莖父六旬豈料
汝先為異物常憂吾不見成人悲腸自斷
非因劔啼眼加昏不是塵懷抱又空天默
默依前重作鄧攸身
初喪崔兒報微之晦叔
書報微之晦叔知欲題崔字淚先垂世間
此恨偏敦我天下何人不哭兒蟬老悲鳴
抛蜕後龍眠驚覺失珠時文章十帙官三
品身後傳誰庇廕誰
府齋感懷酬夢得
府伶呼喚爭先到家醖提攜動輙隨合是
人生開眼日自當年老歛眉時丹砂鍊作
三銖土玄髮看成一把絲勞寄新詩遠安
慰不聞枯樹更生枝
齋居
香火多相對葷腥久不嘗黃耆數匙粥赤
箭一甌湯厚俸將何用閑居不可忘明年
官滿後擬買雪堆㽵
與諸道者同遊二室至九龍潭作
喜逢二室遊仙子猒作三川守土臣舉手
摩挲潭上石開襟斗藪府中塵他日終為
獨往客今朝未是自由身若言尹是嵩山
主三十六峯應笑人
履道池上作
家池動作經旬别松竹禽魚好在無樹暗
小巢藏巧婦渠荒新葉長慈姑不因車馬
時時到豈覺林園日日蕪猶喜春深公事
少每來花下得踟蹰
六十拜河南尹
六十河南尹前途足可知老應無處避病
不與人期幸遇芳菲日猶當強健時萬金
何假藉一盞莫推辭流水光隂急浮雲富
貴遲人間若無酒盡合鬢成絲
重修府西水亭院
因下疏為沼隨高築作臺龍門分水入金
谷取花栽遶岸行初匝憑軒立未迴園西
有池位留與後人開
與諸公同出城觀稼
老尹醉醺醺來隨年少羣不憂頭似雪但
喜稼如雲歲望千箱積秋憐五榖分何人
知帝力堯舜正為君
水堂醉卧問杜三十一
聞君洛下住多年何處春流最可憐為問
魏王堤岸下何如同德寺門前無妨水色
堪閑翫不礙泉聲伴醉眠那似此堂簾幕
底連明連夜碧潺湲
歲暮言懷
職與才相背心將口自言磨鉛教切玉驅
鶴遣乘軒只合居巖窟何因入府門年終
若無替轉恐負君恩
座中戲呈諸少年
衰容禁得無多酒秋鬢新添幾許霜縱有
魏王堤岸下何如同德寺門前無妨水色
堪閑翫不礙泉聲伴醉眠那似此堂簾幕
底連明連夜碧潺湲
歲暮言懷
職與才相背心將口自言磨鉛教切玉驅
鶴遣乘軒只合居巖窟何因入府門年終
若無替轉恐負君恩
座中戲呈諸少年
衰容禁得無多酒秋鬢新添幾許霜縱有
風情應淡薄假如老健莫誇張興來吟詠
從成癖飲後酣歌少放狂不為倚官兼挾
勢因何入得少年場
雪後早過天津橋偶呈諸客
官橋晴雪曉峩峩老尹行吟獨一過紫綬
相輝應不惡白鬚同色復如何悠揚短景
凋年急牢落衰情感事多猶頼洛中饒醉
客時時䛏我喚笙歌
新製綾襖成感而有詠
水波文襖造新成綾軟緜勻温復輕晨興
好擁向陽坐晚出宜披蹋雪行鶴氅毳疎
無實事木緜花冷得虛名宴安往往歡侵
夜卧穏昏昏睡到明百姓多寒無可救一
身獨暖亦何情心中為念農桑苦耳裏如
聞飢凍聲爭得大裘長萬丈與君都盖洛
陽城
早春雪後贈洛陽李長官長水鄭明
府二同年
獻歲晴和風景新銅駞街郭暖無塵府庭
共賀三川雪縣道分行百里春朱紱洛陽
官位屈青袍長水俸錢貧有何功德紆金
紫若比同年是幸人
醉吟
醉來忘渴復忘飢冠帶形骸杳若遺耳底
齋鍾初過後心頭卯酒未消時臨風朗詠
從人聽看雪閑行任馬遲應被衆疑公事
慢從前府尹不吟詩
府酒五絶
變法
自慙到府來周歲惠愛威稜一事無唯是
改張官酒法漸從濁水作醍醐
招客
日午微風旦暮寒春風冷峭雪乾殘碧氊
帳下紅爐畔試為來嘗一盞看
辨味
甘露太甜非正味醴泉雖潔不芳馨杯中
此物何人别柔旨之中有典刑
自勸
憶昔羇貧應舉年脱衣典酒曲江邊十千
一斗猶賒飲何况官供不著錢
諭妓
燭淚夜粘桃葉袖酒痕春汚石榴裙莫辭
辛苦供歡宴老後思量悔煞君
晚歸早出
筋力年年減風光日日新退衙歸逼夜拜
表出侵晨何處臺無月誰家池不春莫言
無勝地自是少閑人坐猒推囚案行嫌引
馬塵幾時辭府印却作自由身
南龍興寺殘雪
南龍興寺春晴後緩步徐吟遶四廊老趁
風花應不稱閑尋松雪正相當吏人引從
多乘轝賓客逢迎少下堂不擬人間更求
事些些疎懶亦何妨
天宫閣早春
天宫高閣上何頻每上令人耳目新前日
晚登緣看雪今朝晴望為迎春林鸎何處
吟筝柱墻柳誰家曬麴塵可惜三川虚作
主風光不屬白頭人
履道居三首
莫嫌地窄林亭小莫猒貧家活計微大有
高門鏁寬宅主人到老不曾歸
東里素帷猶未徹南鄰丹旐又新懸衡門
蝸舍自慙愧收得身來已五年
世事平分衆所知何嘗苦樂不相隨餘杭
躭酒狂歌客只有樂時無苦時
和夢得冬日晨興
漏傳初五點雞報第三聲帳下從容起䆫
間曨聦明照書燈未滅煖酒火重生理曲
絃歌動先聞唱渭城
雪夜對酒招客
帳小青氊暖杯香緣蟻新醉憐今夜雪歡
憶去年人暗落燈花燼閑生草座塵慇懃
報絃管明日有嘉賓
贈晦叔憶夢得
自别崔公四五秋因何臨老轉風流歸來
不說秦中事歇定唯謀洛下遊酒面浮花
應是喜歌眉歛黛不關愁得君更有無猒
意猶恨樽前欠老劉
醉後重贈晦叔
老伴知君少歡情向我偏無論䟽與數相
見輙欣然各以詩成癖俱因酒得仙笑迴
青眼語醉並白頭眠豈是今投分多疑宿
結緣人間更何事攜手送衰年
睡覺
星河耿耿漏緜緜月暗燈微欲曙天轉枕
頻伸書帳下披裘箕踞火爐前老眠早覺
常殘夜病力先衰不待年五欲已銷諸念
息世間無境可勾牽
白氏文集卷第五十八
