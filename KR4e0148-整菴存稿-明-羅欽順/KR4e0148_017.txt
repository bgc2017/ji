整菴存稿卷十七明羅欽順撰
五言排律(七首)七言律詩(八十八首)
送林太宰入朝
宿德登三事留都領百寮勲庸隨日盛華衮及春朝每
憶天威近寧辭驛路遙祖筵移白晝文旆倚丹霄江暖
魚龍躍風微燕雀嬌碧雲淮浦樹明月廣陵橋物色添
詩稿民風聽里謠由來冰作鑒到處斗横杓信有安危
責能忘燥濕調漢庭推丙吉唐室重房喬宰府應重入
皇綱助聿昭拔茅如有象疎拙分漁樵
送邵憲副提學江西得冰字
有美儒林秀無慚國士稱文章明藻火意氣俯丘陵山
霧曾藏豹天風忽徙鵬勅從中秘出官就外臺陞正學
推胡瑗諸儒慕李膺獨持風采峻會覩譽髦興雨共芳
尊歇雲兼别思凝炎威方熇熇珍重玉壺冰
壽封君吳先生號味菜
人物三吳舊家聲百代延風流思季札文采見通玄種
德高槐在鳴隂老鶴便菜根新得味春酒正開筵屋照
晴川潤花迎綵服鮮冰壺行玉果銀甲響鵾絃蓬島雲
霞接南山紫翠連舉觴公自樂分席我無緣壽域知優
入官封看屢遷正當難老日還值太平年磊落欽高躅
殷勤寄短篇莫論初甲子從此更三千
送鄭司徒致仕還閩
了却公家事真成晝錦還風雲清夢斷天地此身閑人
在羲皇上恩深季孟間長籌寧復凂逸駕未容攀遠驛
通嚴傳新杉繞故關海鷗應漸狎徑竹擬重刪敢告離
觴盡休辭酒量慳可能分手後猶得會蓬山
大人生日奉壽
壽酒年年旨今年旨且多三郎初在侍雙鬢幾曾皤庭
隘回波舞林低擊壤歌乾坤真廣大風景更清和水活
秧堪脱山明雨乍過曉鶯啼綠樹梁燕乳新窠每每人
同樂來來吉有他獨憐西望眼無奈白雲何
仲弟允迪參議進表還取道歸省江東酌别詩
以送之
公事粗能了私情自合通暫迂千里道偏得一帆風過
我冬纔半趨庭日正中金緋堂上下桑梓屋西東壽酒
先春熟華燈徹夜紅鶴鳴欣子和壎起聽箎終燕賀逢
迎數牛眠灑掃恭朱絃還雅調玉樹愜深衷龍福三生
石玉山百丈峰轍因乘興遠詩為索題工溪鳥羣相狎
巖花漫作叢舊遊人漸減新好趣應同鄉井雖云樂官
資亦頗崇吾翁如月眼貪看及民功
仲弟年滿五十且新居落成詩以慶之
新構連雲起華筵匝地開晴光鮮戶牖秋色淨樽罍藹
藹衣冠集紛紛燕雀來芝蘭隨日長茀禄自天培知命
希宣父娛親學老萊遠山明有望深徑寂無媒碁響林
花落詩成鶴夢回鈎簾通野氣閉閣理書堆琬琰崇家
乘絲綸寶聖裁百年方半歷衆美似兼該晩潄泉飛玉
朝餐菜截薹私懷真自愜王命恐相催筋力吾衰矣猷
為子壯哉幸逢更化日應展濟川才壽儗岡陵竝名期
竹帛陪短童慚善禱為報謝瓊瑰
七言律詩
劉仁仲修撰歸省壽其祖母
龍衮昭垂萬彙春從班多暇夢歸頻非關故國青山好
為憶重闈白髮新畫舫寒光迎灔澦壽筵晴色散峨岷
何由泂挹巴江水淨洗金罍侑幾巡
送襄陽郭太守廷章兩考還任
峴山深刻照乾坤善政千年儗竝論魚藻載歌榮晝接
虎符重剖慰思存風前旌旆河南路雨後桑麻漢上村
送别祇今何必遠佇看玄髮入都門
持節東魯為周希源冬官賦
展親共喜天書下持節遙看水部東麟角新聲諧律吕
馬頭晴色見龜蒙心馳闕里春風動醼錫靈光禮數隆
周度想應河患急早攄籌策贊司空
送尹如川副郎奉使靖江
星郎蹤跡半天涯今日槎頭却到家萬里風雲隨絳節
九原香火拜黃麻板輿曲盡人間樂晝錦從教里閈誇
想得盍簪重對酒東風開徧上林花
妹夫蕭時肅與其兄時堅攜酒邀余晩遊休笑
菴
纔到城來便覺忙共尋芳草趁斜陽高謳潭淨遙山合
休笑菴深翠竹凉掃地開筵情轉洽倚風懷古興偏長
斯文此會應難得後夜相思月滿梁
陳秉衡劉(闕)二侍御餞余西江第一樓
酒酣乘興却登樓千里湖山豁醉眸風挾霜威侵骨冷
梅將春意與心謀繡衣愛客成佳會彩筆題詩紀勝遊
後夜孤舟明月裏顧瞻南斗思悠悠
送義興耕隠徐公還鄉
先生歸向毘陵去木落天高正及秋萬里長風吹潞水
一船明月過揚州大家文獻風流在暮景林泉福履優
籬下黃花應有待壽筵深泛紫金甌
送胡長史之建昌
親主開國綏南土賢傅承恩出禁闈鳳輦龍旂煩扈從
緋袍金帶有光輝當杯莫惜離筵醉此别應知後會稀
路入官湖詩景好落霞孤鶩看齊飛
分題王司副天申沙溪八景得太守仙風南阡
耕樂(二首止存其一)
太守遺蹤半綠苔廟門猶倚碧山開競傳梅福登仙去
恐向桃源避世來棲鶴長松無鳥宿鎖蛟深穴有人猜
何當載酒窮幽討杖屨應須約我陪
送封君劉先生歸陳留(侍講司直之父先任南雍博士)
清朝父子才名重上國衣冠樂事多優老舊承天子詔
考槃還賦碩人薖白雲有待開三徑明月相隨過九河
物外高懷誰共賞塵途回首一長歌
送吳翰之任北勝州(劉仁仲先生之友)
大夫官重清時選薦沐天恩夙志伸辭闕乍窺丹鳳曉
下車初見碧鷄春治如延壽終移俗政比陽城却近仁
最是交親憐遠别便鴻無惜附書頻
送同寅劉可大先生南還
十年甲第尚青袍宦業多因養母抛朝退不辭趨館數
夢回還念倚門勞燕山曉送雲邊騎嶺水秋移月下舠
一日三公真不換相看吾已愧吾曹
送熊掌教之任無極(徐舜和先生為求徐其所取士也)
馬度河橋柳正黃青山千里護行裝道尊豈論功名薄
縣古曾聞士習良高座横經朝伐鼓小齋哦句夜焚香
碧桃天上花如錦會有人傳種樹方
送萬典簿之衡州
久客京華鬢未霜又攜書劍赴衡陽黃金臺下人千里
青草湖邊鴈幾行大國樞機關簿領小齋風月託壺觴
知君更有登臨費七十二峯秋興長
送學士李石城先生詣闕里祭告(回禄後)
銜命專車駕四騏雄藩冠蓋遠追隨暫停秘閣裁書筆
細講虞庠釋奠儀泗水秋風千古意東山明月幾篇詩
眼前不用論興廢天地無窮祀典垂
送李壽夫司訓之繁昌
秋日河橋楊柳疎幾人攜酒送征車官清最喜逢迎少
俸薄寧論服食餘紅燭夜傳齋内火青山朝對案頭書
嚴君會有東遊興入饌偏多白白魚
送羅宗溫太守之思南
别駕翺翔絶後塵功成俄領郡符新從知簡拔遭明主
想見敷施慰遠人錦樹秋風催畫舫青山春雨映朱輪
三分公事詩兼酒莫惜篇章附鴈頻
送朱克諧謁告還進賢
故園桑梓客邊心看徧春花思不禁得告暫容親藥裏
承恩終儗盍朝簪如雲雙鬢功名在向日孤帆驛路深
莫道行囊無一物王言何止重千金
送王慎簡乃郎還安成
一見能令雙眼明謝庭蘭玉不勝清二南詩熟聞來日
五采衣懸别後情檣上萬鴉淮浦樹江頭百雉豫章城
經過數寄平安字莫遣高堂白髮生
送劉文煥憲副提學福建
十年聲價重朝紳三世衣冠一味貧明陟乍辭丹鳳闕
晝遊先慰白頭親豺狼道路風霜舊桃李門牆雨露新
未覺離筵懷抱惡士風從此定還淳
送羅宗器還任閩藩
東林見月幾虧盈布被藤牀客夢清最績過煩徵覆考
(宗器以無按察司考語吏部行查是以久住報至乃得歸)新詩長得入優評便民方
略仍騰疏入幕風流獨擅名來鶴亭前春色早錦袍歸
映百花明(亭乃宗器建以為退息之所)
九日同彭景武春官徐舜和汪抑之器之三太
史白雲觀登高
人情都愛重陽好塵世難逢笑口開與子丁寧深載酒
及身強健數登臺千山落木嵐光老萬井寒烟暮色催
上馬頽然烏帽側風流無讓習池回
送羅子文任興化推官
離觴欲罷更吟詩正是詩人别我時雲布曉隂天漠漠
柳含春意日遲遲親闈視膳江魚美官舍開筵海錯宜
珍重案頭三尺法功名何止百年期
送李都閫赴江西
將軍赴鎮馬如龍寶劍飛霜膽氣雄第一才名光武舉
儘多能事振家風西山曉色旌幢外南浦秋聲鼓角中
翹首雲臺高萬丈會將歌舞笑兒童
送蕭順之宰古田
交情千載渾如昨文雅風流繼昔賢製錦秖今須妙手
夢刀他日看喬遷仙舟汎汎投前浦啼鳥依依戀别筵
勤學一生知底用姓名留取汗青傳
次韻吳克溫先生雪假山(二首)
對酒山成大笑號千金須賞片時勞解因積雪寧非智
恐碍飛雲不用高勢壓簷楹張鳳翼光侵樽俎析牛毛
眼前真假無煩辨不見桑田變海濤
夢裏山靈向我號良工無乃用心勞三峯削出瀛洲近
千里移來太白高見晛恍疑流石髓出雲空擬潤田毛
知君自有悠然處幾度長歌酌翠濤
送趙庭實太守之濟南
入眼風標識貴人錦袍還似布衣貧久含鷄舌趨金馬
暫别龍顔剖玉麟千里封疆河濟合百年勛業鼎彝親
寒風落盡離亭柳未阻隨車有脚春
輓封編修吳公(南夫先生尊甫)
憶過吳門趨拜日秀眉盈寸烱雙瞳承恩已帶冰銜貴
愛客頻催玉觶空千里書來驚伏枕一朝仙去訝乘風
天平山畔人多少細挹甘泉思不窮(翁於天平山浚井以便往來者故云)
送段廷舉掌教之東平
移官又問東原路臨别匆匆不盡觴庠序合興周禮樂
山河猶記漢封疆行邊樹繞雲帆迥坐裏風回泮藻香
師道正看繩祖武冰銜重儗荷恩光
壬戌元宵應制(四首)
明德當天歷數歸華夷無處不光輝還將燈火同民樂
未覺觀遊與道違瑞靄迥浮溫室樹卿雲濃染侍臣衣
不知夜色深還淺星近蓬萊頂上稀
千金一刻是元宵惟有官家樂事饒烟火熏天呈巧樣
管絃隨處奏新謠重門月上金鋪暖四海春回玉燭調
願取滄溟供壽酒年年今夕奉神堯
九陌香塵徹夜飛禁中燈火正輝輝烟雲杳靄魚龍見
樓閣玲瓏錦繡圍風遞歌聲聞别館梅交春色上重闈
皇心自儆無虞日畢歲觀遊此外稀
舞態頻更夜未央漸看華月轉東廊燭龍夭矯天門迥
火樹參差輦路長一笑獨回春似海三呼齊祝壽如岡
太平樂事渾難寫儗續卷阿第二章
試六館諸生喜而有作
夙正衣冠坐講堂載歌棫樸興洋洋碧梧日上羣英合
丹桂風行六館凉野馬盪回周禮樂春蠶繅就漢文章
陶鎔自愧渾無術校閱寧辭累日忙
送劉循理冬官公差之贑便道過家
官曹暫入身如客省檄專承命自天驛路年華南鴈盡
故園春色小桃鮮功名正屬三場後弩矢寧煩百步先
何處詩懷應更好鬱孤臺上俯晴川
齋居懷京中舊寮友
殘雪凝光竹嘯風齋居那復故人同孤吟入夜才偏澁
遠道逢春夢忽通七日文章慚霧豹百年蹤跡等泥鴻
也應垂念江湖客鳳沿詩來定幾筒
送馬汝礪太守還廬州(尊翁時為南京少宗伯)
颿轉濡須鼓急撾兒童騎竹滿晴沙纔傾别酒催行色
便有春風管物華雲氣暖通南省樹茶烟清繞使君衙
亦知撫字勞心在留取功名入世家
冰蘖為彭中舍乃尊賦
生來不作封侯夢老去依然赤子心千駟景公身易朽
一瓢顔氏樂堪尋行藏自喜山林邃清苦誰知意味深
欲叩凌隂探藥籠秘方珍重幾南金
奉邀舊翰林諸公草酌次韻(是會有詩太宰林公名曰壁水會詩)
烟雨樓臺午氣清肩輿聯過識高情座當移處懷初暢
酒到酣時令轉明樹好故應啼鳥戀山高還被夕陽旌
風流夢想瀛州舊璧水新煩訂會名
送陳黃門惇賢送父還鄉
安車穏就金陵養紫誥新貤近侍封正喜德星移照遠
忽聞歸興逼秋濃銀鞍晩衖離亭雨綵服晨窗别岸鍾
此去亦知寬告在壽筵無日不從容
次韻呈守菴叔父
平生防意直如城憂患無千老太平閑對金昆終日欵
醉看玉樹幾枝横養魚水縮還親導採藥山深慣獨行
誰道古人今不及鹿門風景正分明
送鄭司徒致仕還鄉
老至飄然謝寵榮詔書優進地官卿從知去國心猶赤
見說還山夢已清驛路暫依紅樹宿海邦重訂白鷗盟
維駒不盡今朝意仰斗徒懸後夜情
和鄭司徒留别韻
别酒初醒月滿江暫憑方舫作吟窗殘碁懶用機心著
神鼎那無膂力扛路出五湖人去獨風清三徑鶴來雙
閒中著述能多辦消得羣儒北面降
送邵憲副提學江西
雨霽官河柳乍晞仙舟乘漲去如飛諸生學問存章句
夫子心胸有範圍白鹿洞前雲漠漠聘君亭下草菲菲
從來古意知多少此日臨登願不違
中秋夜看月有作
月滿高樓猶未知今朝那合上樓遲不須達曙殷勤望
且試停杯一問之三五何能長潔白尋常還是幾盈虧
樂同年少心偏遠徧倚欄干有所思
十六夜
長空萬里淨無雲月色今宵滿十分清賞偶因嚴戒輟
(時老父以目眵止酒)遠書頻遣吉聲聞(時連得二弟書知允迪再被薦允恕亦平安)山
連北斗疑增峻風入南樓覺尚薰辦得此心如此景人
間何事漫紛紛
奉和大人送行韻上呈(二首)
可人秋月滿樓光明發誰教促去裝清夢尚隨靈壽杖
兼金難覓返魂香前周後魯知何日北斗南箕各一方
惟有訓辭長在目要看千里作尋常
奉來庭訓日周旋宦業無成浪有年愛日自緣心事切
辭官非為里居便陶鈞妙手寧須我螻蟻微忱莫動天
離思更將秋色遠晩江孤鴈落霞前
又用韻奉廣大人之意(二首)
慣依黃髮欵年光肯為浮名浪趨裝竹色不隨寒暑變
花枝長伴笑談香家傳宦譜非今日道濟時艱有大方
烏鳥私情憐未遂諸孫歌舞亦能常
兩京仍護彩舟還色養關心幸有年三徑舊開風月滿
深衣新製起居便謳吟體傳唐家律寤寐心懸杞國天
遠别極知諸福在夢魂偏泥寢門前(兩有年字同義別)
瀛洲雅會次劉野亭先生韻(四首)
垣竹埤梧映碧溪八龍名氏鑠新題乾坤此會今能再
江漢清流自不西前席已歸黃閣老雅歌仍和北山藜
黃花待我渾無恙敢向霜枝着眼低
鄙夫貪住白雲谿一鶴多慚大手題幾憶蓬瀛天遠近
又親談笑席東西酒行樂處兼浮白羹味平時半著藜
千古斯文知未喪晩風衰柳望中低
分曹多暇復同遊意氣驩然隘九州佳地稱為文字飲
清樽嫌及婦人謀毫端珠玉三千首眼底衣冠第一流
却恐疎慵參未得君恩交誼兩難醻
黃花對酒勝春遊瓮裏蒲萄肯換州諧謔有時成故事
行藏無處著人謀病軀每憶三年艾長楫終輕萬里流
瓊玖木瓜渾不類向來詩句若為醻
送王實菴太宰致仕
承詔歸田鬢未皤好山徐奉板輿過人生盛福今如此
身外浮名更若何四海均平藏妙用三朝遭際足恩波
夢魂儻憶留都景飛示新篇莫厭多
楊文貞公祠成大司成冰玉先生有作次韻(二首)
霖雨當時已霈然更餘膏馥遠流傳元臣廟食宜千載
太守囊封契九天奔走故應多士合經營還喜後人賢
清時盛典那無紀牆壁新題又幾聯
物情天意久差池殷禮初聞賦孔時公旦蒸嘗侯國領
巫咸勲烈史官知衣冠此日方胥慶陵谷他年莫浪疑
來哲升堂渾不少合分前席與伊誰
送王伯安入朝
巵罏聯句佛燈前雲散風流頓十年曾見山東題小錄
又聞瀛海遇真仙一封朝奏心徒切萬里生還命有懸
今日仕優仍好學獨攜書卷去朝天
慶鶴次劉野亭先生韵(四首)
出塵標格價難裁籠入南宫手自開槐露乍零呼伴起
竹風微動御仙來新袍有象宜為主老鳳無毛合避臺
我欲借騎應不惜上摩黃道訪三台
故典新儀賞討裁鬱襟煩思若為開纔看種竹百竿活
又喜傳書雙鶴來聲徹鈞天偕律晩食分清俸走輿臺
浮丘相去流傳在何似吟篇落上台
鳴臯詩好為誰裁靡爵心同象有開禁省合容山客聚
竹窗疑是故人來春程翫舞時參隊静鼓瑶琴屢傍臺
多謝揚州貪刺史清風千古屬公台
緇素應煩玉女裁曉風聲度畫堂開身輕幾欲凌雲去
性警端能擇主來曾見蘇公遊赤壁復隨清獻過琴臺
人間俛仰江山舊今日光華邇上台
送黃太宰先生致仕
馬船横壓大江湄且對離筵賦别知天上風雲還似昨
古來卿相亦如斯青山自是通行路黃髮何妨再起時
家近蘭亭春正好未應高興減羲之
送楊長史之任
璧水溶溶老翠芹湘潭春色又平分裾長穏向王門曳
調古多從宦邸聞曉殿光華依大雅晩窗消息付微醺
有時夢繞同寅地莫遣緘書隔暮雲
送韓大卿赴刑侍任
宦轍周流四十年甘棠隂在有詩傳匡時慮遠人難識
執法官高地屢遷朝下午門同輩少賞尋韋曲晩芳妍
羣生共此恢恢網一道宏綱上屬天
送俞少司空赴召
鶯求高樹有新聲吹起殘花弄曉晴春水欲平桃葉渡
冬卿初别石頭城魏牟江上心能遠顯父壺中酒正清
臺沼百年餘武烈秖應前席問蒼生
送林博士赴九江貳守任
手裁桃李盡成隂此去應勞撫字心清酒幾行賒後會
朱絃三歎有遺音爐峰日射香烟紫湓浦潮添雪水深
解慍風行吾亦快不妨題句滿東林
陳復清輓章(侍御察之父)
吳水東頭舊隠村幾株楊柳映柴門閑中秀句多能辦
身後清風凜尚存藥圃燕交春徑跡釣沙龍變晩潮㾗
亦知埋骨青山久深入泉臺有湛恩
次韻睡起答何中蒙趙元默二舉人(二首趙嘗及白沙門)
雨中江柳亂毿毿午枕知君未肯貪萬里珠還南海櫝
一般青出白沙藍心游物表風斯下坐到更深月正南
巾幘依然塵不染蒼頭猶進曉盆泔
眼前真合口三緘山有黃精憶舊鑱美酒如澠輸客醉
翠屏當牖要人監吟多未覺風光盡夢少何妨燕語喃
行止分明天意在北風長夏送歸帆(時除名歸)
雨中過鄱陽湖望廬山不見
那堪雨脚連山脚寄與山靈莫浪猜宇宙要開觀物眼
風波方見濟川才卧龍庭院誰專領跨鶴仙人儻一來
袖有瓣香真自惜鑪峰何日掃莓苔
北堂永秀為趙元默賦
北堂坐對宜男草遊子行看永秀圖風渚殘燈飛夢近
曉叢清露著花無香浮壽酒筵初秩影亂斒衣日未晡
共識王孫家法遠眼前餘慶是貞符
候風南浦連日苦熱
南浦逶迤綠樹多萬艘環繫水無波喧聲不覺催人老
美景其如執熱何河朔芳樽空往事郢中白雪漫高歌
十年塵垢紛盈爪聊就深清試刮磨
寫懷寄監中寮友
鷄鳴山下橋門路二十年中憶屢遊伴食再書新紙尾
趨庭先到舊營頭(大人舊居校尉營)清時有幸歸田早白日無
私照物周千里故人高誼在幾回風雨夢孤舟
環山樓為陳太僕題
元龍牀上有高樓新占淮南第一州青翠入窗來不斷
圖書終日坐忘收花香客醉釀泉酒雨霽人争野渡舟
吟送夕陽芳草遠滿川雲錦散驊騮
慶族叔用丹甫壽七十
東風吹却暮雲輕南極星光徹夜明細數春秋經七十
直從髫齓閱升平山扶棟宇層層在手種松篁箇箇成
壽酒一年還一度德音長合重鄉評
用西阜叔父韻謝守菴叔父招飲
小樓偏得近高居酒熟常蒙隔壁呼最喜家庭多壽豈
不妨窮達有乘除古人可作歸元亮實事堪陳陋子虚
飲到酣時情已洽天寒何必更投壺
用韻謝諸父見過賞雪
雪中清賞就蝸居坐久還聞凍鳥呼草率時羞慚餖飣
拜興常禮荷開除老親飲量渾無敵諸父詩名總不虚
聞說梅梢春意早擬於花下更攜壺
次韻寄二弟并自述
同朝同氣復同居看取荆花滿意舒斗附北辰喉舌正
春生嚴棘網羅除笑談自可兼三益變動還應玩六虛
飲酒飫時遙念我磁罌無謝玉為壺
奉親堂上是安居春酒杯長日自舒已向園林成獨樂
不知廊廟富新除讀殘帝典孤燈在參透禪機萬象虚
藥籠秖今多國老閒身聊寄老翁壺
天涯書到動經年字滿長箋又短箋小日弟兄原競爽
一時名位總光前從知有道興明哲自信無媒合蹇連
身世未應容易了古書何啻一囊錢
聞逆宦伏誅次澄江公韻
元惡端宜具五刑株連仍覩罷三卿(曹劉畢)君臣有道終
須正天日無私本自明堪笑李斯空歎犬(張也)若為馮道
尚封瀛(焦也)中興合在周宣上一攬威權萬國平
次韻奉呈大人
一門重疊被恩光仰愧慈烏又趨裝清酒已廑先叙别
紫袍猶得自薰香心期及物才非稱教熟趨庭行合方
聞說便途歸仲子私恩公義總天常(將行之旦得加封文書遂行望謝禮)
(告祠堂會族)
次韻答守菴叔父復官之賀
社鼠寧容久穴居時來羣憤一朝舒祖功宗德分明在
苛禁繁文次第除萬里渚鴻飛向北幾人蕉鹿夢成虚
不才也復青氊舊賀酒親煩載滿壺
次韻答曾雪坡
此行疑是又疑非賴有高人獨我知義重敢先東郭弔
情深難忘北山詩即看俎豆橋門日寧異簞瓢陋巷時
好景别來偏入夢雪坡春水到愚池
寄李敬夫用其送行韻(二首)
謫仙孫子瑩冰清七步踉蹡五字成心遠獨憐山水好
眼高渾看利名輕存身我已慚龍蟄縻爵誰應和鶴鳴
别酒半醒回首處江風吹浪暮雲平
幾載巖居夢亦清手栽松竹喜初成君王自合天明畏
我輩寧關世重輕殘卷未容資蠧食好山重許對鷄鳴
却愁心學人稀講滿耳高談了治平
整菴存稿卷十七
