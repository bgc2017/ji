整菴存九稿卷明羅欽順撰
序(一十五首)
雲津書院集序
雲津書院集兩大卷為文若詩凡若干首首宋嘉定進
士曾歴記以次皆我朝卿大夫士之作題跋詩賦銘贊
箴詞諸體略備吾泰和有數書院雲津則劉逢原氏所
建於記可考今其堂構無復存者而劉之後人乃興如
合浦令叔正賓州守中和皆能自振於時受知於士夫
君子是以空名陳迹經數百載重獲所託以垂示無窮
蓋亦非偶然者矣中和既編輯鋟梓嘗以求余序比其
屬疾垂盡猶顧囑其二子充魁俾申請焉余重悲中和
之志且舊諾其忍違也自宋室南遷朱張二三大儒相
與講明理學以為天下倡近本周程之緒論上以接乎
堯舜精一執中之傳四方聞風而興者實繁有徒而書
院之建亦由此日盛然而因人以立門戶也易由已以
躋堂奥也難是非道之難明善學者之難得爾蓋或以
利禄分其志或以言語文字膠其見或以虛無寂滅之
說亂其真競枝葉而遺本根尚空談而略事實皆未必
其有以自得其於聖人經世之大用又安得而輕議也
然則吾儒之學求之其可以不一講之其可以不精哉
書院容有興廢此學則無時而可輟諸君子一聞雲津
之故皆從而稱述之名實之辨宜亦審矣庶幾有善學
者卓然出乎其間以為斯道斯世幸孰非其所望邪然
則斯集也豈徒為劉氏觀美乎哉魁字煥吾早領鄉書
方需時用其學行無忝賓州且嘗從陽明王先生遊可
謂有志余嘗患此學之不講因序斯集輒相與一言之
蓋書院者非一家之私是以余之為言亦欲公之天下
也
義田賙族詩序
義田賙族詩一卷凡若干首士大夫為友竹陳公作也
公以廣信太守進參政致仕歸諗其族人得貧而不能
自給者凡二十室遂呼其子邑庠生謐問曰吾居官受
禄嘗歸其餘於汝汝皆以置田邪今吾祖之子孫其貧
有如此者吾忍獨温飽欲割田賙之汝其謂何謐對曰
謹受教乃度其貧之緩急以為多寡之差割凡三百餘
畆授之券俾為永業惟不得售於人於是二十室者俯
仰皆粗給事既傳播聞者莫不稱曰公仁人也稱之不
足又從而歌咏之長篇短章渢渢乎碩碩乎各極其趣
豈非仁心義聞所感而皆有不能自已者歟公之弟廷
璣卒業成均得而装潢成卷謂其事當傳久遠具以來
告請序其端夫田者民之所恃以為命者也王政惟此
為重井畫而區授實為太平之基自付授之權不屬於
公而田之在民者有無多寡往往懸絶民之不幸而不
得其養者何可勝數也世有仁人者出安得不為之慨
然太息顧其勢既不能大有所為則姑度其力之所能
為以濟其勢之所可及而義田遂為盛舉蓋其事始於
宋之文正范公至於今累有繼焉友竹陳公其一人也
夫以文正之賢使仁宗克究其用雖井田未易遽復至
於裒多益寡以惠困窮使咸遂其生意其固優為之矣
乃其用之不究豈天固欲困窮斯民也哉推公之志惟
兼濟斯民之為慊義田之舉未足為公多也然後之效
而為者益多則民之賴其惠者益衆是為不幸中之幸
而公之遺愛蓋亦未有涯也有如友竹公父子能繼公
義舉樹之風聲以聳動四方將俾蒙幸者不但陳氏二
十室而止是豈不可歌乎夫以人心之所同然而偶有
見於天下無不傳也況諸作皆膾炙人口則其事之必
傳也無疑廷璣猶有徵於余言亦其孝友之至情也愧
予言不文不足以為公重或者因附兹舉而行遠則未
可知公名廷璉字宗器友竹其别號廷璣學行俱優稱
為其弟云
曲山蕭氏族譜序
廬陵蕭君一道以國子生需選都下間奉其族譜求序
於余余舊聞曲山蕭氏為廬陵故家然未及見其譜及
今乃獲究觀其源流詳考其文獻而知其久且盛也蓋
其先有曰文昌者當五季時來自長沙定居曲山之下
迄今垂六百年昭禪穆承傳世凡二十支分𣲖别計指
凡數千而衣纓科第後先相望蓋文昌之後六世則有
仁化縣尹顯於宋後仁化七世則有翰林修撰又一世
則有兵部尚書繼顯於國朝其間領鄉薦升太學者固
累累有人而其處者亦多能惇修行檢守詩書之業不
廢故曲山之族表然望於廬陵一道近擢桃源縣丞其
於文昌蓋十七世孫也族故有譜創修於仁化尹繼修
於修撰尊府贈左都御史樂存先生而修撰公暨其從
子尚書公又相與補其未備欲鋟梓以頒示族人未及
也一道嘗慨然有志於是乃謀於其族祖國子生養惠
族父國子生敬諫相與考按成法增書世次凡譜之舊
不敢毫髮加損惟於譜後别為仕蹟志具載族之顯者
本末及所得累朝誥勅至於祠宇祭田有關於蕭氏世
德者皆附錄焉將梓其成編用卒前人之志俾族之人
皆得而觀之以惇夫水木本源之思其用心可謂仁且
孝矣嗟夫仁孝之德人心所同保族亢宗必此為務苟
能推一念之仁達於其所未至則所以視祖宗之遺胤
自不容於不親有和睦而無乖争矣推一念之孝達於
其所未至則所以行父母之遺體自不容於不謹有善
美而無邪辟矣夫如是雖隠顯殊途豐約異致而所以
光揚其先啟大其後者固無往而不得也敢因序譜而
以是望於蕭氏後人幸不迂視吾言務相與敬修其實
其盛且久奚啻今日而已哉是為序
南安林氏重修族譜序
閩中自唐宋來多衣冠之族若林氏則其尤著者也林
氏在閩中非一族而祖晉晉安太守禄者為多若莆田
福唐南安諸林皆是也夫以諸林之盛盤據數邑其初
乃出於晉安一人然而昭穆之叙親疎之分有弗能詳
究而通知蓋以歴年久遠譜牒弗傳故耳是故世有仁
人孝子則其於修譜也必汲汲焉以不忘其先而惇叙
其族其敢後乎蓋南安之後有諱十公者始分居政和
之邵屯村其十世孫孝從又自邵屯遷居邑之東北隅
而譜逸於兵燹之餘自十公以上世次不復可考孝從
之孫懷興乃據先世所遺宗𣲖圖稍加編輯略如歐蘇
譜法而林氏之在政和者於是乎始有譜焉顧其源委
弗詳體制未備懷興從子今南京國子學正一寧嘗慨
然有重修之志自筮仕即櫝以隨參互考訂旁搜博采
越三十載始克成編首姓原次世系圖又次世傳以及
衣冠圖恩命錄之類凡十類為一卷卷如其類之數焉
於是乎流𣲖所自如水之有深源義例所該如人之備
衆體傳之永久文獻足徵而譜題猶係之南安以明著
其本始其尊祖之孝睦族之仁有足嘉尚者矣間奉以
詣余請序其端余惟王化必自睦族始而睦之之道情
以恩親分以義正自宗法廢而族無所統猶賴世之仁
人君子作為譜諜以聯屬之然使恩義有弗加則亦徒
為文具而已由此言之余安能無望於林氏之族哉抑
張子有言子孫才族將大夫所謂才者必其有以周天
下之用也然非學問以達之理義以培之亦何以充夫
天之所降也哉天之降才固無靳於林氏之族有以充
之則其族之大也可必矣此又余所望於林氏之後人
者而亦學正君所以請序兹譜惓惓之意也
泰和楊氏重修族譜序
楊氏之居泰和世久而族益蕃遭元季兵亂譜牒無復
存者國初亂定其族有隠君子曰與芳嘗追憶舊聞旁
咨故老輯為譜圖一帙及太師文貞公出乃據以作譜
用聯屬其族人其後叙州太守德敷君因而續之皆有
板本行於其族迄今正德丁卯又六十餘年後生繩繩
已多斑白之老而名字猶未有登載其承傳序次將久
而或淆焉譜其可無續乎於是義官光序君慨然以為
己任顧族人散處不一遠或百數十里或占籍他郡乃
馳書徧訪盡得其詳既克成編將復鋟諸梓而屬序於
予君從子平予女兄之夫也屢以君意來速夫君子之
作譜也其心誠厚於仁非以為觀美也萬支一本萬𣲖
一源視萬猶一者君子之本心而譜者所以會萬於一
也凡族之有譜將俾觀者皆知其本源之同而辨於支
𣲖之異雖異而同則恩不可以不篤雖同而異則分不
可以不明其相愛也有恩而相接也有禮則宗法雖廢
而其族之所以睦亦將無異於先王之時蓋譜之所繫
其重如此而可以無作乎有作於前有續於後斯其族
為有人矣世之名宗大族承休席寵豈無才且智者傑
出乎其間然所致美以誇耀一時不過服食輿馬宫室
玩好而已至凡倫誼所繫如譜牒之類求其有能究心
焉者指其可多屈乎君素以貲雄乃能上體文貞與叙
州之所用心而惓惓以譜牒為重此其志識殆有過人
者矣楊氏世德諸先正序之已詳其在宋朝有所謂三
登仕者尤號一時之盛而君則率齋登仕之八世孫也
自君祖父以來皆以尚義著稱於鄉至君式克承之以
無忝其世德族譜之續宜有賴焉於戲楊氏之世德盛
矣凡為其後人者皆當圖惟無忝使孝友之行藹然於
家庭之間清白之風穆然於富貴之外則所以增光斯
譜也其有窮乎其有窮乎
書院羅氏族譜序
羅以國氏其先曰妘子國於宜城之墟後徙於枝江春
秋時為楚所滅及周之季子孫又徙而南居於長沙而
蔓延於豫章豫章之族既蕃遂為其郡之望然歴年久
遠末流益分其世系雖或有傳殆難保其無謬也今吾
泰和羅氏凡十餘族其稱或著或不著雖其著者亦各
自為譜而莫能相通蓋亦有無譜者然以事理考之疑
皆豫章之支流而妘子之苗裔也其譜之有無稱之著
不著要之繫乎其人若書院之羅則其著稱也久矣蓋
其初祖洞晦五代時由邑之中團里來居迄今五百餘
年昭穆相承二十餘世其人之衆殆數千指往往惇朴
質直力本而知學雖富不驕所與婚媾交游多時之名
宗宦族兹其所以著稱於吾邑也其族有譜作於洞晦
五世孫弘後嘗累累增修入國朝又百餘年而譜益大
備則處士爾輔君及其子仁初諸孫淑欽輩之力也處
士蓋惓惓以譜牒為重嘗求内翰東里楊公永豐曾公
二三名賢序之以授仁初仁初志欲鋟梓以頒示族人
未果而卒淑欽其中子也乃言於族人曰予小子其敢
不勉族人皆喜贊使必成以予同宗遂來求為之序嗚
呼吾宗之族於書院也可不謂有人矣乎事實不可以
偽為名稱不可以倖得有如爾輔君祖孫三世皆卓立
不羣用能協心以成兹譜諸父兄弟又皆有以相之此
其忠厚雍睦之風可想見已薰蒸浸灌殆非一朝一夕
之故固宜其族愈蕃而其稱彌著也哉余又聞爾輔君
嘗置祭田學田及役田皆所以為維持宗族子孫久遠
之計後之人尚克謹承其志惇孝友服詩書益圖其遠
且大者用以光大其族則兹譜之傳雖百世未有已也
余辭不腆然於序宗家之譜安得不深致其意哉
中塘張氏重修族譜序
中塘張氏重修族譜既成遂謀鋟梓以傳信於後今是
其族之彦一和與其族子循讓循愛族孫德大因余族
祖熙翁來請余文以引其端族姑夫曾君主善復申致
其意二翁皆連姻張氏余不得辭也余素聞張氏居中
塘者為萬安舊家然未始見其譜及今觀之始知其先
蓋出唐曲江公曲江之後有來家吾吉豐之恩江鎮者
一分而為坳上之族再分而為吉水田心之族三分而
為中塘之族曰遐年號顔齋者中山之初祖也由初徙
至今垂四百年自顔齋以至於德大凡若干世其顯者
在宋則有大理評事仲才在國朝則有龍陽主簿鵬遠
其他率隠居不仕而以行義見稱於君子者往往有之
考其近世若濟遠永高之父子士洪士魁士敏士昂士
淵之兄弟或以長厚稱或以豪邁尚義稱見於諸先正
之序不誣也其在於今若一和之秀朗循讓之詳練循
愛之篤實德大之静顓又皆克稱其家蓋中塘之族其
可稱者宜不止此然即此以觀可不謂世有人乎其族
故有譜遭元季兵燹而逸濟遠據所聞知始復作之間
與諸子若孫躬訪田心坳上之族求其舊譜之存者參
互考訂而本源益明迄今再加修輯而支流益備凡其
生卒之歲月娶某氏葬某地子男女幾人各詳註於名
字之下而闕其所不知可謂慎矣夫君子之作譜蓋本
於尊祖睦族之心而以為維持久遠無窮之計然而猶
虛器焉族之所以睦者人也今中塘張氏譜成板本且
行於其族其直以為美觀乎抑將由此務相與致其親
睦之實乎誠使相親相睦有加無已其氣薰為太和將
必有竒材異質出乎其間而以其族丕顯蓋積之厚而
發之宏固天道然也余既不辭為張氏序兹譜惟其族
人於吾斯言尚亦加之意哉是為序
鄧塘張氏重修族譜序
鄧塘張君九瑞以其家所重修族譜託余族叔用龍表
侄王詔來請余序張氏族居鄧塘久矣其譜在國朝洪
武宣德中兩經修訂迄今又百餘年而子姪益繁名字
之登不容無續因而鋟梓以傳示族人所以為無窮計
也是宜九瑞與其諸弟某諸姪某特究心焉夫序序所
以作者之意故家大族誠不可以無譜然其義則王文
端公東白張公為張氏言之已詳族有顯者所宜表見
矧張氏先世顯者尤多然亦已備見於翰講余公之文
則余之序兹譜也又奚容贅竊惟文物之興墜雖係乎
人然其機未始不由於世道之升降當元氏之亂上下
分崩史多缺文族無完譜比國初平定雖有賢者拾殘
補缺惓惓焉不遺餘力然亦安能遽底於明備乎迨兹
累世隆平文教洋溢不惟朝廷之上遺文墜典一皆討
論修飭以成煥乎之治至凡民間所有族譜家乘可以
昭先德垂後規者或開其源而未竟其流或但為一人
之私蔵而未為一族之公器亦往往旁搜博采燦然成
編鋟之於梓而公之於其族矣若兹譜亦其一也夫以
張氏之族固久且盛而其譜遭天下反覆竟亦散亡至
於今乃明備如此謂文物之興墜不係於世道之升降
可乎世當彌文而其族之彦又有尊祖敬宗知所先務
如九瑞兄弟者則兹譜之重修良亦非偶然也雖然族
之大貴乎保之有道時之盛貴乎出而有為保大乘時
之具非詩書禮義何以哉惟張氏之後人尚惟禮義是
惇詩書是悅以日進於高明庶幾無遏佚前人光而重
有以增光兹譜也因序以致規
永新甘氏重修通譜序
永新逢橋甘氏始自宋吉州簽判廷珪老長相傳其先
本丹陽人在南唐有曰從矩為豐城鈐轄因家其邑之
黎塘其曾孫令堯徙建昌簽判令堯之子也以行縣至
永新而卒子泰川遂留家焉至今南京刑部員外郎公
亮凡二十世矣族故有譜宋亂為兵燹所焚員外曾大
父時濟府君夙有志編輯會膺貢入太學得從文穆胡
公學士解公遊因以譜事質之二公曰虛無傳疑實無
忘遠可矣乃編自簽判始每五世為圖一如歐陽氏譜
法然猶泝及鈐轄列書其世以識其所自來至十六世
而别為六堂子孫益重則堂各為圖以便考覽或徙居
他處贅入他姓皆謹書之名之曰通譜譜成告廟人授
一帙而府君尋卒於今又百年矣枝分蔓衍戶益竈增
員外尊先生封主事君乃率族人因舊重增至二十二
世稿將脱以書命員外請序於余余惟甘氏之居永新
可謂久矣考其世德固多鬱而未揚然更宋歴元陵谷
之變遷卿皂之升降何可勝數乃能保其家族以不墜
遂盛於我國朝則其世有人焉豈不從可知乎方國朝
之興也永新有周安者嘗據邑以附偽漢甘氏之傑廷
瑛兄弟六人不義其所為拒之甚力湯東甌王提兵至
嘉其識略欲舉以聞廷瑛固不願仕乃酌之酒而勞之
曰而後其昌今逢橋一門累千數百指皆六人者之後
率能務本實敦詩禮時濟府君雖出而未試至員外而
遂顯開敏端詳足為遠器而其兄國子生公惠亦以文
學起聲價將聯翩嚮用於時東甌之言良有徵矣是知
發揚之盛未始不由於鬱積之久豈與夫行險徼倖者
較工拙於一時哉凡是譜之重修義固主於收族抑亦
以前人種德致有今日必其引之而勿替然後於是譜
有光此封君之意也余辭不腆何足為甘氏重第與員
外交厚不可辭庸述所聞及封君之所為惓惓者以為
之序
金田符氏族譜序
新喻之舊族有金田符氏其初祖曰守静當宋宣和間
來自南昌至於今四百年矣族故有譜國朝永樂初巴
陵訓導彦芳所作歲久僅存殘帙所著金田之祖系出
宛丘於周太師彦卿為五世孫云其裔孫衍觀以山東
布政司右參議致仕而歸乃大會族人徧加蒐輯因殘
以求備推故而為新既成編錄寄其族弟今南京刑部
郎中同和俾詳定焉於是郎中以求余序余受而閱之
則夫世系之源流作譜之義例參議君所自作序引三
首蓋已盡之且於首序終篇特舉其宗先舜功所得於
朱陸二夫子切要之言以為訓其所望於族人者至矣
顧惟不敏無容復置其不腆之辭辭且再三而郎中君
竟不余釋乃從而申之曰符氏之族於今凡數千指窮
通約泰固有不齊然自其初祖之心推之有不願其子
孫皆為君子者乎又自作譜者求序者之心推之有不
願其族人奕世皆為君子者乎欲為君子無他由於義
而已矣夫出義則入利義利消長之際乃君子小人之
所由分也二夫子之所以告舜功者辨之欲其明行之
欲其力參議君特表而出之豈不為有見哉余敢以此
申告其族之人以卒承郎中君之意庶幾讀之者皆將
有所感動興起無窮通無約泰無往而不惟義之是由
則所以增光兹譜者端有在矣二君皆發身進士歴官
中外勤敏而端慎表然皆以君子見稱於當時用能亢
符氏之宗以為兹譜之重以引以續夫安得不惓惓焉
有望於後來者尚相與深念之哉
龍陂謝氏族譜序
世久而族蕃譜不可無作也譜作則源委明昭穆辨戚
疏之分著顯晦之迹彰一展閱間必將愓然有動乎其
中者仁讓之行詩書之業相與惇其所未厚廓其所未
宏則於前為有光於後為可大此譜之所繫未可以輕
視也故凡有志於尊祖厚族以大其家者未嘗不以譜
牒為重吾邑龍陂謝氏距吾家僅十里許其先子發甫
當宋之季自安成之辛里遷於龍陂之上肇建厥家於
今八九世矣其子姓日益蕃衍而故址頗隘則又析居
九城若梅塘若墨湖若橋西若下篠若西岸若楊村其
人大抵惇本務實而勇於自振由科貢而起者累有見
焉蓋駸駸於光大者也其譜之舊自其初祖弘至子發
甫凡五十四世子發四世孫仲武乃作龍陂之譜始自
子發而下别為世次以垂諸後而舊所傳錄者猶僅存
之不敢遺君子以為知禮其從子仕讓從孫某某襄府
長史公之從弟顯朝從子世高世祺世鈞與其孫某某
益府典膳教悉心搜訪疏遠畢載而譜遂以克完其鋟
梓有日矣適余得告歸省乃相率來謁請序其端惟家
嚴封君與長史公實同領鄉書教父叔於余皆嘗以文
會可謂世契諸君又禮請其何說之辭夫前人之用心
後之人所當深體而篤念之以求無負焉斯可矣凡諸
君之完是譜所望族人子弟者豈淺淺哉心其心以事
其事使將來之光大視今日有加無已此固其族人子
弟之責余既不辭而序兹譜亦不容無厚望也尚相與
勖諸
雷岡康氏族譜序
子張子有云子孫才族將大夫所謂才者必其智足以
知所當務其志又能汲汲焉為之君子之所先莫大於
文行誠能汲汲焉用力於此有行以為本有文以為華
將所以大其族者不亦有餘地乎莫非文也而譜牒亦
其一事凡族之譜牒非有才子孫出蓋亦莫能脩之譜
牒不脩則本源弗明昭穆弗辨仁孝之道雍睦之風鮮
不微矣前代雖有顯者其風聲事迹亦不復接於耳目
又安知踐修之責之在於我求其能免於卑陋而聿進
於高明豈不難哉故善觀人之家族者即其譜牒之廢
舉而其昌大與否亦自可見雷岡康氏在吾邑千秋鄉
去邑城僅一舍許譜稱其先世當五代之際有能甫者
自金陵來官泰和遂選勝於雷岡之下家焉更宋歴元
以至我朝蓋數百年矣在宋累有中鄉科者而未大顯
國朝永樂初始顯於梧州貳守仲恭梧州嘗奉其先人
宗瑞翁遺言據家傳垂系圖創作族譜譜成而自為之
序所以期望其後人者甚至然未及鋟梓而卒今其子
姪日益繁衍而譜之續編以成則梧州諸孫某某與其
族之文學士某某輩之力也蓋自能甫而下通舊譜凡
若干世會余蒙恩歸省諸君乃介余姻表歐陽君宗之
牧之來請余序以傳余聞康氏之於歐陽猶古朱陳之
好而其惇孝友崇信讓詩書之業日廣為二君所稱道
者亦皆合乎鄉評有以見其子孫之多才宜其惓惓於
譜牒之修以上繼梧州之志余固樂道人之善又重二
君之請於序遂不復固辭而先之以子張子之言則因
見聞所及以深致其意也
桃林羅氏重修族譜序
族之有譜所以著本原詳支𣲖别昭穆辨親疎人倫之
明風俗之厚實惟有繫於此故自昔知禮之君子莫不
以譜牒為重前有作矣後必從而續之凡以為久遠無
窮計耳吾羅氏之在吾吉聚族而居者良不為少其世
或遠或近而著聞於天下者往往有之若吉水桃林之
族其一也余嘗聞國初有弘文館學士復仁宣德間有
工部侍郎汝敬其才猷風烈雄竒磊落皆桃林之傑出
者數十年來則有若貴藩大參璞督府經歴瑋靖江長
史其祥余皆嘗獲交焉大參之闓疏敏達督經之深密
有謀長史之左規右矩士夫莫不推重蓋桃林人物後
先相望如此其著聞於天下也宜哉大參致政家居垂
二十年今年八十有三矣一旦攜諸孫棹扁舟泝流二
百餘里特來訪余以其所重修族譜屬為之序余多病
筆研疎且久顧惟大參年德之重意氣復勤勤懇懇又
可辭乎敬受而閱之乃知其先蓋出唐吉州刺史崱崱
卒於官子孫遂留家廬陵後數傳有三十三承事者始
分居吉水是為今樟樹下白竹溪桃林之共祖又後七
世曰忠文始分居桃林由承事沿至大參凡十有八世
泝而至於刺史崱蓋二十六世矣世有仕宦具列於圖
在宋嘉定間有竹谷老人茂良者實始作譜其後若竹
林居士自昭耕樂翁以明温教汝寬皆嘗致修續之功
諸先正序文存焉大參乃竹林七世孫而工侍之諸孫
也其所重修尤為詳慎且捐己資鋟諸梓而傳之族人
嗟夫大參以踰八望九之年而於修譜一事惓惓焉不
遺餘力其尊祖之孝收族之仁可謂老而彌篤也已凡
其族人子弟盍相與勉修其德以增光斯譜也哉蓋其
德誠修則或出或處必皆能有以自立為孝子為弟弟
為良吏為名臣為幽貞之士而九族之睦有不待言者
矣夫如是則於大參之用心斯為無負而桃林之盛詎
可涯哉庸書此以為序其從大參來者邑庠生體昂道
同有慶也
義城黃氏重修族譜序
凡故家大族逾久而逾盛非偶然也必其作於前者功
德有可稱足以為敷遺之本承其後者又能惇詩書飭
行檢勤生務實得所以引之之道固宜歴世綿長而蕃
衍昌大有加無已也歟觀於吾吉之廬陵義城黃氏其
亦可徵也已黃之先有諱國琛者當五季之亂能倡義
保障其鄉鄉人賴之以安其生以完其室家皆相與歸
德焉因以義城名其所居之里及宋興而亂定事乃上
聞太祖命賞以官封竟辭不受然其後嗣遂多顯者在
宋則有若宣教郎致中秘書公符少監子充工部郎官
饒守炳鄉貢士輔嗣入國朝則有若金華知縣經監察
御史國用繩繩不乏今合族之衆不下數千指良材美
質清文篤行見推於鄉邑者往往有之於戲可謂盛矣
非其植本之深而引之者率由其道抑安能致此哉其
族故有譜遭元季兵亂而逸僅存貢士遺筆所書世次
自國琛大父高仲始以上闕焉成化間金華君遂據以
譜其族始自高仲公下及其子凡二十世且自為之序
著其世德甚詳迄今垂五十年子姓日益繁夥而譜未
之續御史尊翁潔菴封君乃謀於族衆重加編輯合凡
二十幾世而其凡例一遵金華之舊稿既脱將刻梓以
傳適御史以微累謫嶺南因俾謁余請序諸首簡余與
御史嘗同朝雅相善誼不得辭也蓋聞人道莫大於尊
祖尊祖故敬宗敬宗故收族宗法既廢而收族之要惟
賴譜牒而已封君與諸君子乃能惓惓於是非其心之
厚於仁乎是宜特書以著其美御史發身進士端亮忠
鯁賜環且有日當益推其素藴以大發於事功後來之
秀又當接踵而出所以為兹譜重良有在矣并書以俟
之
上模曾氏重修族譜序
語世族之盛大率有三源流深長枝葉蕃衍一也簪組
蟬聯牆屋華潤二也才賢輩出猷為克敏三也三者之
中才賢為之本苟有其人則所以維持之者有其方光
大之者有其實其為江鄉之所推重豈直蕃衍富貴云
乎哉上模曾氏吾泰和之盛族也其先有諱慶者為唐
光州團練使始自金陵來家邑之文溪六傳而至璋遷
邑南中寧岡尾再遷上模遂定居焉又五傳而至喜喜
生三子曰仲機仲美仲介仲機之後分居萬安之汶溪
仲美之後分居贛之楊梅其仍居上模者皆仲介之後
也植本固歴年多庶則累千富或冠邑而上模一派在
國朝尤顯始自洪武迄今嘉靖中鄉科登進士第者累
累有人其他或以貢升或以明經及才行舉或起蔭叙
踵相接於仕途若故刑部左侍郎省軒先生德業並茂
風節殊偉則其族之泰山北斗也族故有譜續於梧岡
病叟從省軒公因而重修以刻於梓然獨詳於居上模
者凡他徙者第存其系於今七十年矣僉議修續遠近
翕然於是上模推峻光民譽惟器主直汶溪推順緒國
堅楊梅推昇洪顯泰同司其事更數月方脱稿書法一
遵舊譜而合離收放事迹加詳諸君之用心也可謂勤
矣梓既具遂相率過余請序其端曾羅居同里世有連
余先曾祖妣孺人先妣太淑人故嬪淑人皆其族出外
舅恩例冠帶西磐先生今年八十有四蓋舊譜中之晨
星也尤惓惓於譜事顧雖衰鈍可無一言以相兹盛舉
哉夫族之盛也以人即是譜而觀之維持之方光大之
實曾氏世有人焉槩可見矣然余之望之也豈不欲其
人人皆為才且賢乎夫富與貴身外物也得之不得有
命人人有貴於己者求則得之誠於所不當為者赧然
而不為所當為者奮然為之如弗及所謂猷為之克敏
者孰加於此隠亦此道顯亦此道身安而用利倫叙而
家肥職修而業廣將其族之盛也庸有既乎余不佞嘗
聞與人為善之說矣况乃綢繆之好義均骨肉遠期厚
望宜不容已凡列名於是譜者尚其念哉
整菴存稿卷九
