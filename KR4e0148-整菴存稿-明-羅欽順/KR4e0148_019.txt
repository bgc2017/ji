整菴存稿卷十九明羅欽順撰
七言律詩(七十八首)七言排律(三首)歌(一首)
清明謁陵有感(辛巳)
曾騎羸馬遡秋風廿載重來鬢已蓬史館故人多化鶴
泰陵新樹復摩空山連禁籞春仍碧花傍齋廬晚更紅
坐聽白頭宫監語鑪烟銷盡思無窮
送太宰廖公之任南京
春風飛蓋出長安蘭臭彌襟執别難河近故園分馬頰
山臨東省見龍蟠經綸業共年華遠舉措功歸士習端
便儗從公從未得永懷遥寄碧琅玕
送楊瑞虹亞卿謝病還蜀
昭代家聲海内聞兩朝華寵職頻分正趨黃道依紅日
俄向青山臥白雲物理亦知無定在襟懷聊與釋憂勤
鏡中玄髮應難變滿擬重來更策勳
慶劉鐵柯司寇八十壽
江亭酌别公初老烟樹馳情又十春暮景喜聞身絶健
秋曹猶頌筆如神花開别塢飄香遠歌送深杯換曲頻
誰伴笑談終永夕孟光曾共早年貧
次韻蔡都尉自喜
鳳簫聲協早登仙金石何如信誓堅曉入簾帷香滃霧
春融庭院柳鋪綿德門慶衍兒孫令戚畹名芳遠近傳
重覩嗣皇如憲祖未妨詩酒樂餘年
送彭錦衣濟永歸蘭州(幸菴司馬之弟)
金臺雲氣接金城去住偏關手足情經國雄才新遇主
承家能事舊宜兄百壺且壯登車色雙鯉應傳過隴聲
眼底太平渾有象賸哦詩句莫談兵
汪石潭分惠新酒兼侑以詩依韻走謝
寒欺吟筆硬如柴鄰甕分霑一笑排透鬲便疑生羽翰
賞心何必論官階方傳内署名難擬韻洽同年樂每偕
銀燭煖光搖醉眼報章題就漫稱佳
送熊峰太宰祭告東行
百神隨帝扶興運殷禮春來次第行祝帛遠將周上宰
衣冠迎拜魯諸生堯陵孔廟瞻依切漢檢秦碑感慨并
風咏也知餘樂地玉堂青史仰裁成
送劉克柔尚寶祭告南行
朱函分捧内廷香旆指西南驛路長將祀有誠宜受福
登高能賦更飛觴鶴樓晚照熏殘席牛渚春潮接故鄉
須憶明良千載遇晝遊雖樂未容荒
送劉汝忠尚寶祭告東海東鎮
曉分青帛出廷中才地眞當海鎮雄馬首直迎初上日
旌旄微颺欲回風亦知物色勞題詠應有馨香妙感通
十載關心松柏路更持杯酒酹先公
慶敬所少傅六十壽
力扶周鼎寸心勞紅日初升見二毛神秀早從南嶽降
忠貞頻荷玉音褒花迎大斗春無際喜動連枝望總高
元老壽康天下福承恩長傍鬱金袍
送張敬亭都憲還宣城
優詔親承返故鄉春山春水盡增光懸車已遂題橋志
背郭應開佚老堂花塢嬉遊詩轉冨賓筵歌舞晝偏長
也知别有酬恩地接武亨衢見兩郎
二月二十九日隨駕耕藉
壇上風雲護赭袍壟頭旗鼓夙分曹三推預擬粢盛潔
萬壽緣知稼穡勞景向春妍人總快燕逢恩賜我猶叨
升平敢就諸公卜未取明農一節高
三月初七日駕幸太學喜而有作(時朝鮮使臣陳乞觀禮詔)
(特允之)
翠華侵曉莅成均道仰先師釋奠親玉振金聲千古韻
鳶飛魚躍萬方春講容坐聽承優詔光許陪觀慰遠人
茗飲啜餘齊拜舞中天文運喜重新
成國朱公奉使安陸恭上興獻帝冊寶
奉明園樹九重心目極南雲思不禁玉册尊親昭盛典
上公&KR0742;命惕冲襟花迎使節晴川麗風引香烟曉殿深
登薦禮成歸奏早開筵應出賜來金
承乏南銓同年諸公會餞于石潭少宰之第即
席聯句為贈余因賦短章留别三江以冡孫
之戚不與時五月二日也
金石交情向白頭一尊今日轉綢繆心同不道江湖遠
材劣偏慚雨露優綵筆有神看並掃明珠無價辱分投
秋來更喜多鴻雁别後書應次第收
五月四日朝辭後過部中告辭白嵓太宰留酌
于水鏡堂已而移坐花間同石潭少宰聯句
為贈余亦賦短章留别
花前樹底更移尊醉眼看花未覺昏長卷倏題佳句滿
高情須共古人論極知場藿堪終夕誰遣驪駒已在門
商鼎祗今欣有属漸容投老白雲村
舟行有懷三江宗伯用收字韻奉寄
離索偏懷老狀頭交情自昔兩綢繆已推永叔文章妙
更仰王曾德望優祖道深杯妨共把雲林倦翮有先投
蘭枯莫重經時戚美實都看晚歲收
送胡伯珩都憲入賀尊號禮成
剛拂行塵又送行蟬鳴高樹已秋聲使華盡仰中丞貴
嘉會欣逢大禮成喜動天顔榮晝接養隆慈極副葵傾
晩風凉月過從地尊酒從容話兩京
送郭正學太守之辰州
畫舫南來日幾程眼前華寵見雙旌宜民豈乏循良政
折獄曾留敬忌名溪繞舊封蠻路合砂登新穴貢函盈
臨岐重憶當家事人境還看竹馬迎
鈐山堂為翰讀嚴惟中賦
堂上昔年曾聚首隔江山肯送青來雖緣客路忙中别
也識天機靜裏該文筆迅揮端有助道心深契了無猜
出門咫尺多芹藻誰信詒謀更遠哉
贈大司寇趙清溪先生次熊峰太宰韻(二首)
才高當代更多聞到處真成旱歲雲司寇得人方慰我
留都分務復從君山河再展于公第案牘新刊極禹文
偏是後湖風物好不妨飛蓋往來勤
去來心迹喜雙清官署依然接太平(南京三法司皆在太平門外公先是)
(嘗佐南臺故云)湖水滿時蓮正發圜扉空處草還生爭看老氣
凌霄漢自倚丹衷答聖明堂後新碑高幾許知公無愧
續題名
次徐太守登快閣韻(二首)
飛樓獨立俯重闉高興凌雲得句新江氣半侵巖岫曉
菜花微漏圃田春暫延故老還諏俗遥望窮簷總切身
分合趨陪慚蹇劣杳如南北海之濱
戸牖憑虛次第開喜看春色上蒿萊香凝便坐遥山合
風動高旌過鳥猜詠物思深渾脫洒懷賢心苦重徘徊
寧知父老瞻依切願倒雙江作壽杯
東湖書院為吳獻臣亞卿賦
高情偏愛水雲村書院新開地望尊未說五車堪實腹
要將諸子共尋源風回遠渚漁歌斷月滿中庭桂影繁
誰信我非曾宿客曉來傾蓋已忘言
張怡軒藩檢以使事便道過家省墓訖遂還任
晝遊初洽又辭鄉綠水紅蓮引興長寢食未忘公事了
姓名曾列薦書香洲連驛樹藏鸚鵡山染晴雲躍鳳凰
早晩政成應入奏更從天上沐恩光
送通政弟赴京
東園花木正芳菲誰遣行藏與願違還闕未嫌雙鬢短
報恩渾覺此身微柳縈别緒紛如織風奬征帆疾似飛
諸老會時應有問幸容衰朽謝朝衣
咏茉莉用通政弟韻
庭前偶結三年伴嶺表曾聞四季開弱朵慣涵清露重
幽芳能趁美人來未論茗椀分餘韻且向冰簷護宿栽
花譜流傳多鉅筆總誇顔色亦偏哉
咏憲副弟庭中茉莉用前韻
南屏緊護芳菲地為問霜前幾度開老蛾不應迷路入
晴蜂猶省傍簷來香浮壽斝憐新摘根穩陶盆憶舊栽
却笑詩成花已過凌冬能發更竒哉
用韻招二弟小酌
時平稍緩憂心擣老至何妨笑口開已戒張筵花底坐
預期聯步午前來和鳴莫負朝陽扁晩翠曾厪老父栽
記取詩人歌蟋蟀一觴一咏亦宜哉
滕王閣新成兼祠文謝二忠次陳高梧都憲韻
江上重瞻第一樓按圖還是幾春秋衣冠聚會清時事
歌舞銷沉異代愁北斗近簷星盡拱西山迎客雨初收
俗傳澤國須雄鎮頼有中丞肯細諏
兩公真不愧儒冠牛斗秋高劍氣寒百尺新祠連閣起
萬年青史當經看勤王慷慨心俱盡就義從容事總難
風馬雲車無近遠他鄉何似故鄉安
送朱推府顒伯考績赴京
南山凝翠雨初晴高樹含風彩鷁輕戀闕不知江路永
過家還趁晩潮平雲霄此去看凌厲才氣從來羡老成
最是平反遺愛遠挽留無計若為情
壽徐大卿廣賢八十
門題三鳳爍金鴉天柱東頭第一家官到大卿心更小
齒登中壽德彌嘉幽居地遠江如帶仙侣筵深棗似瓜
從此耄期無用頌靈椿原慣閱年華
壽節菴叔父七十
竹樹隂濃小逕迂壯遊那復夢江湖門銜遠岫將青入
身到稀年謝杖扶肯播力均家有慶代終心一德非孤
憑誰喚取丹青手為續西岡五老圖
讀歐陽碧谿詠雪諸作用韻美之
雪裏豪吟忘旦暮句中深念亦黔黎才高豈待搜尋得
興劇時同戲謔為稍出肺肝酬大造還將風雅訓諸兒
余衰已甚應藏拙試問年來和者誰
謝曾石壁僉憲過訪
一冬纔見兩朝霜高蓋臨門喜欲狂雲雨謾憐翻覆手
(時曾公偶愠于羣小也)利名俱脫戰爭場瓦鑪續火添和氣尊酒
論文欵夕陽豫擬春遊何處好童洲橦寺正相望
送鄧正科還南安
已是聰明不反前那堪鼻孔更成淵醫門晩遇肱三折
官簿眞收效十全入眼更憐風韻别論交應覺世情偏
百年種德深深在諸老留題有鉅編
壽楊潛菴七十(二首)
羣從風流不復瞻喜看霜雪在多髯芝蘭滿院紛呈秀
水竹成村獨養恬山拱壽筵秋更碧客貪清話夜仍淹
七旬自是人間少五福惟應好德兼
得謝朝簮力已愆秖應肝膽向君偏手書月計方成束
福履時聞總勝前謀客肯忘林下老抱疴空憶會中仙
桃花浪軟綿陂綠更儗春來好放船
送謝掌教䕫之任同安
通家情好比連枝猶憶宜陽話别時桃李賸霑春雨化
松筠偏挺歲寒姿恩頒魏闕新銜潤路繞閩山疋馬遲
高士軒今無恙否便風須遣故人知
壽蕭鴻臚七十
天上歸來二十秋海中仙屋又添籌筵開煖應黃鍾律
酒進香凝碧玉甌扶老妙方資夜氣傳家深意属書樓
司空閥閱渾無忝耆舊誰當作伴遊
賀竹港建小宗祠聯科坊
嶺號延羅兆有開幾從營構見多才祠堂得地靈龜恊
綽楔凌雲過鳥猜衮衮科名光譜諜綿綿香火續雲來
霜清旦氣虹梁舉六偉聲高鼓似雷
和陳靜齋都憲歸休志喜之作(二首)
久勞暫逸恩私在誰信中年便得休疏廣畫圖能赫赫
展禽心事故由由華堂燕雀爭迎主别館松筠總耐秋
有客問竒千里至不應終日對羊求
亦知動久還思靜應悟其間至妙歟寒谷春生吹律罷
暮山雲返作霖餘籬邊賸采陶翁菊床上兼攤老氏書
二十年前尊酒會秖今吾是老狂夫
秦鳳山寄示歸休志感之作依韻答之
向來頻試活人丹此日懸車靜入鑾黃鳥多情仍送酒
青山無恙獨憑闌身強底用千金藥境勝應添百畝蘭
海内耆英渾有數幾人東向祝加餐
用鳳山韻自述
久矣衰顔變渥丹夢魂無復到金鑾風高徑竹秋偏爽
露浥庭莎夜未闌筆研廢來聊學圃珩璜抱後穩紉蘭
老饕不管傍人笑官粟猶能滿意餐
次韻劉煥吾州守見寄
行藏隨分了無疑秪許平生鮑叔知荒徑旋開那用買
深杯難強故應辭猶期向晩粗聞道頗悔從前浪作詩
汗簡功名君自省龔黃千載合追隨
謁初祖主簿府君墓太玄觀主蕭雲漢候于途
因過觀中少憩而歸(四首)
雙壠亭亭四百秋(府君嗣子附葬其側)總知龜卜契人謀山形盡
向龍門合王氣長依宰樹浮蘋藻薦誠趨後裔詩書垂
裕仰先猷獨憐宦轍驅馳久今日重來已白頭
山勢遥瞻百丈雄佳城盤處却冲融清溪世遠碑相亞
白屋人淳姓偶同(府君墓右前去十數武有清溪楊氏祖墳文貞公立石表馬山下居民十)
(數家為攻木之工皆羅姓也)藏劍有光應射斗出雲何意也從龍諸
孫滿眼來能數若報當年種德功
髯翁疑是地行仙手把熏爐導我前溪上路窮琳館出
屋頭山合錦屏連古碑有字渾能辨(殿中有碑題云牛僧孺撰)鴻寶
非人可浪傳追省舊遊還一笑苦寒曾訝酒無權(廿年前送)
(司空張公之葬寒甚殆不可支歸途略憩于此座客皆相先引滿累觴而散)
崢嶸臺殿俯清流瀟洒仙翁足應酬福酒旋温聊共酌
靈砂雖近不須求風前客裌長林晩雲際鐘聲古洞秋
先壠隔山纔咫尺一回瞻拜一來遊
壽正郎尹南山八十
頂中仙骨自成峰未數丹砂玉屑功袍笏滿門官獨顯
篇章行世字尤工幾人大耋童顔在百里耆英賀席同
何物更能醒醉眼鳳毛羣繞碧梧桐
次韻小雷洲靈芝
水釣巖棲道亦光懶將毛骨試仙方禎祥特地呈三秀
孝友原來萃一堂白首聚觀喧笑語綵毫描寫富篇章
門閭自此須高大俯瞰黃茆百仞岡
次韻答曾蠡海
京洛風塵暗九衢巖松翠飽歲寒餘晩從故里開新宅
時對青山讀舊書恬養會教春夢少靜觀應覺此心虛
南轅北轍成何事細數平生愧不如
次曾蠡海賀進階韻
碧山眞隔紫宸朝石瀨濺濺遠市囂衰鈍已慚金作礪
光華那稱玉圍腰誤煩詔旨來空谷復枉詩筒過野橋
一寸丹衷何所似華封三祝大哉堯
次韻王蓉江對雪效禁體之作
清光寒氣坐來兼野迥風微勢轉添山路蓋深時誤馬
竹枝擎重半欹簷竒思丙夜軍麾急靜覺澄潭釣艇淹
白首並耕渾有幸多收麰麥未傷廉
承示禁體雪詩韻險而句工誠傑作也敬服敬服
碧谿頓和十三首何其富哉往年嘗得碧谿雪中
高作一韻叠至數十首僕自知非敵勉和一章以
荅其意末有吾衰已甚應藏拙之句荷其見諒遂
斷來章僕自此亦不復作詩矣今來盛意不可虛
辱輒復強凑五十六字奉答意淺詞澁足見開荒
之費力也惟覽而正之幸幸
送繆州守之任夷陵
愛國情眞聖主憐歲中官職看頻遷北來製錦蠻烟斷
西去行春郢樹連嘉績儘教光汗簡老懷偏是惜離筵
丁寧至喜亭前柳淺繫東吳萬里船(繆先世丹徒人)
慶曾石壁僉憲八十壽(二首)
浴沂剛值暮春天又闢華堂展壽筵一道笙歌麟趾並
兩階冠屨豸袍先心清自得延年術官久曾無負郭田
鄉里秖今須表正願公長作地行仙
未及稀年勇退藏年躋大耋更康強旌旄到處賢聲在
杖屨便時野趣長觀物分明惟道眼傳家珍重是書香
平生最切高山仰獻壽深漸藥裏妨
己丑元宵西野弟見遺閩燈一架約同賞而未
果今年節屇兒輩出而張之固請一觀因奉
巵酒為壽余感念存没俛仰惻然竟不能成
歡而罷爰賦二律以識余悲
漫說良宵抵萬金閩燈高照畫堂深精窮物相誇能事
細析秋毫覺苦心五彩特宜紅燭映雙眸剛免黑花侵
早期對賞人何在巵酒停來痛不禁
魂遊今夕定何鄉忍對華燈獨舉觴壁上龍蛇神未死
(春帖多西野手書)座間風雨夜偏長寒林漫託孤棲翼古匣深
蟠百鍊鋼平日讀書渾恨少五車剛費一杯藏
慶歐陽碧谿六十(二首)
深巷閒門取自怡屢煩當道駐旌旗才如太白名偏著
賦埒揚雄字總竒花甲薦更新歲月柏臺猶仰舊威儀
諸郎繼武渾能事此去恩波未有涯
君作行人奉使初贈言盈卷我偏迂那堪歲月推遷速
且喜山林燕息俱報國餘忠森令子養生眞訣陋隂符
從來畫手多傳信合寫人間壽豈圖
慶蕭有容親家開六(二首八月十日)
老人星見塞鴻來萬里澄明壽域開望闕禮成天正曉
通家情重句還裁清香近起團團樹晩福眞宜灧灧杯
心遠地偏今是在要知陶令是仙才
百年簮紱幾英豪肥遯邱園也自高瓜地雨餘延蔓遠
橘林秋半著枝牢佳辰快覩羣賢集令德何慚大手褒
勉續南山歌萬壽仰高長得慰兒曹
次韻答郭本寬大尹
名題鄉榜憶同年愧以潢汚邇檻泉宦海每憐稀聚首
恩波都幸早歸田君逾大耋知猶健我有深杯儗共傳
藉草春山如見許乘槎應不羨張騫
送金司訓致仕還鎮江
經閣新成坐有氊講餘歸興忽飄然笑看桃李春風在
貪取烟霞樂事偏鷗鳥慣來遵渚近鰣魚初上入庖鮮
林深地僻新聞少免得閒愁撓夜眠
送張司訓任汧陽令
十載清風苜蓿盤時來今喜拜郎官尊崇亦自民間起
得失饒經局外觀酒盡江亭催去棹秋生秦樹解征鞍
朱絃只為知音贈攜到琴堂子細彈
次韻答歐陽主素掌教
草堂客到聞新句花塢春來見小車閱世頭顱渾盡白
向人肝膽未曾疏窗涵遠岫堪晨夕天縱浮雲任卷舒
幾度揮毫還念我賸分珠玉照林居
慶廖晴山太守八十壽(二首)
三紀賢勞鬢有霜懇辭符竹便還鄉晝遊轉覺朱轓貴
林臥偏憐白日長老圃寒花隨意采南山晴色捲簾當
從知鼓缶歌能壯春酒如泉客滿堂
鄉榜題名一笑同白頭林下兩枝笻多君坦蕩朝朝樂
顧我疎頑事事慵載酒便應娛大耋抱疴猶阻挹清風
曾聞三壽如陵句借我成章思不窮
慶三從叔父宏菴翁八十壽
百尺樓成兩鬢霜老來仍喜濟時康延年藥省惟餐菊
賀壽杯深更鼓簧德肖雲山(先叔祖號也)人共仰齒先嘉會
(堂名累世同居)祀能將願言百歲從天錫看取孤笻行力剛
燕落文光(為楊抑之憲副題贈楊太守)
螺川門第鬱相望忠節家聲遠更揚高棟妥靈來孝感
輕雲含雨避文光表章頻重邦君筆酬酢殷厪憲伯觴
嘉會百年曾有幾詩人端合詠無荒
贈引禮舍人曾民悦
最是曾家好弟兄相親相愛自平生家庭舊業尊黃卷
臺榭春風茂紫荆部檄遠厪專使捧王門爭覩曳裾榮
人間淺薄何須論千載椿津有令名
答歐陽碧谿次韻(二首)
老憑杯酒傲冰霜驚喜詩筒入醉鄉象管力兼周鼎重
龍泉光射楚天長調停律吕心偏苦鞭駕風霆勢莫當
千載蘇黃門戸在幾人攜手共升堂
雪月風花引興同日來何處倚吟笻明珠乍捧增新眩
醇酎分霑起宿慵考德欲尋耆舊傳論交欣見古人風
厚來薄往君休訝學未成章力已窮
七言排律
和楊䆳菴韻送林見素都憲巡視江西
長風吹浪錦帆遥又向江湖荅聖朝斬馬劍存心獨苦
活人丹熟手親燒春回赤管謳歌動霜壓黃茅瘴癘消
罔兩絶愁逢霹靂攙搶端合避招搖香先黍稷崇周訓
信炳丹青肅漢條簿領豈煩諸葛校辛甘須藉易牙調
十年仰斗誠偏積一片離魂黯欲消杯泛蒲萄期盡醉
帳依楊柳未全雕詩成好為知音寄義重無勞舊隱招
鼎軸只今公論在故應疎拙伴漁樵
賀姊夫楊顯正滿五旬
百歲平分鬢未絲臨風玉樹記當時東方玩世多詼達
端木標科擅說辭遺簡尚懷庭訓在芳名贏取旦評推
滿堂佳客深更宴繞屋良田幾曲陂黃菊晩香心共遠
紫荆春茂樂偏宜巖棲有味甘肥遯天運無情任密移
華旦新年仍受賀昨非今是早能知長生祝罷無他語
仙果終看結子垂
次韻荅王宜安
好篤金蘭自昔年風標真象抑菴賢甲庚未論誰為長
糠粃應慚我在前繞郭雲山多種玉滿池春水獨栽蓮
興觀日誦詩三百施濟庭餘祿二千夢說事賒便築野
希顔心苦耐鑚堅名洲久著龍頭䜟蓬島仍棲鶴背仙
會展謀猷資世用肯將通介逐時遷高才定有高人識
大器端從大化甄白髮慈闈憑養志青雲難弟况隨肩
中書太傅千年譜武姥澄江萬里天共學斯文空老大
巧逢新格謾顚連借巢恰似鳴鳩拙攬鏡羞爭玉女妍
勇盡敵場疑再賈灰寒丹竈訝重然時當易轍聊憑軾
座有知音敢絶絃珍重交情憐鮑叔尊嚴師道愧伊川
雖存立雪尋常地終欠吟風一二聯肥遁向懷追漢綺
中興今喜際周宣長歌寵贈能無和報國微軀擬並捐
送鄭端典親家還鄉
十年兩度清溪曲細說家懷及鄉俗前輩凋零足嘆嗟
後生滿眼多翻覆逢場思戲酒思沽有田不耕書不讀
行止模糊里閈嗤門戸支離祖先辱豈知貧賤亦天生
不驕不惰有時亨析薪能荷自堪樂縕袍雖敝誰敢輕
千言往復兩無忤愛君瀟洒更老成鬢毛略見數莖白
心地先涵一寸明山水可遊無過此兹來却奉邦君使
貢金三十鋌鋌良結伴八九人人喜午榻棋聲數著高
夜筵杯酌三巡止豫指歸裝只要詩熟知宦况清於水
西齋褊淺難久留短歌何以寫綢繆兩家兒女粗解事
與君垂老應忘憂百年風月未為少兩段平分後段優
我亦行藏無固必會當解組共遨遊
整菴存稿卷十九
