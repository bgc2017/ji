整菴存稿卷五明羅欽順撰
序(一十五首)
送順天府尹月湖楊先生序
君子固不難知然其不求知扵人人或有不之知者既
知之矣而可徒哉在前必相與挽之在後必相與推之
俾其道以時行施以位普而功以事成凡以為斯世斯
人初非有所私扵君子也如知之而不能推挽則如弗
知推挽之而不能力與夫弗推弗挽者其間亦不能以
寸耳然則斯世尚何賴哉吾江右近時人物月湖楊先
生其表表者先生起家進士改翰林庶吉士為給事中
兩京蓋久之而後遷歷南京光禄太僕兩少卿通政使
司右通政又十餘年扵兹矣範其驅不計其獲韞其櫝
不急其沽是豈求知扵人者哉然中外士夫莫不知先
生之為君子近時知者適多在言路乃相與列薦于朝
時則先生已為當道所推遂膺簡命尹正京府此推彼
挽不謀而自合無乃亦天意耶然議者有謂先生之清
德正學宜在臺省陪大議翼大政斯足以慰滿人望京
尹地雖崇重顧其簿書之冗瑣應接之紛拏實則一大
有司似非所以處先生者欽順思之其言不為無理抑
安知當道之意不有在乎昔横渠張先生仕于朝當使
眀州程純公獨言以儒者按獄扵朝廷尊賢之體不為
無失王文定初相首薦朱文公為浙東提舉公以民饑
為念遂不辭已而州縣一清民被實惠然則議者所見
殆與純公意合而當道所處無亦有合扵文定耶道固
並行而不悖也先生平日為張朱之學甚篤蓋天下之
書無不讀而所尊信者經五經無不明習而所尤盡心
者周易欽順不敏年來粗辨爻象觀先生今日之變動
竊以為直乾之九三矣夫三與上應然彼此皆九殆非
其正體之以夕惕之誠而審乎進退存亡之在彼者非
先生其孰能之先生行同鄉卿大夫士會餞于一堂既
醉且别謂不可無一言之贈以欽順嘗載筆俾序于簡
禮也其可辭
送宫諭倫先生還朝序
右春坊右諭德兼翰林院侍講南海倫先生文叙欽承
上命來考應天府鄉試事竣當還朝府尹歐陽君旦丞
尹君梅益謹權輿之承謂禮有贈言乃以属之欽順顧
惟不敏然向者在史館嘗辱先生教益今二君又以禮
見属其可辭夫士之負大名扵天下者必將有天下之
責責任隆重必將與天下之士圖之然則知之何可無
其方求之何可無其素公選之精慎私訪之周詳此其
所以求之也知言之學日新而不已此其所以知之也
書曰迪知忱恂于九德之行又曰旁招俊乂凡以共圖
天下之治焉耳善斯道者將不有茂烈以副其大名也
哉我朝進士高科類底于大用其功烈之所成就則固
有公論矣或汲汲扵求士而所得者不皆純與名為知
人而所收者不甚廣有以大相遠耶先生以狀元及第
遂入翰林為修撰累遷至今官昔人所謂榮進素定者
嘗司考禮部會試者再兹則首司應天文柄一時名士
收攬殆無所遺固其盡心以求之而平日知言之學扵
是乎亦屢騐矣自茲以往其属當公選未容以一二計
至扵游從應接參稽博訪以極乎顯微之際其所得將
不加多乎哉惟多且純相與為一體吾知先生之當大
任勝大責也優優矣欽順無似嘗竊觀近時士習大抵
後心性而先辭藻徇物過重而自任則輕蓋不能不私
念之先生所收固其良者安得使天下之士皆務實學
皆有九德之行以資源源不窮之用乎以先生之高明
其必有道矣願因以請教焉
送大司成甌濱王先生序
留務素稱繁者太學與焉凡學之條章皆聖祖所親定
師生循用惟恐弗至其何敢略之有欽順初備員司業
時方乏正蓋攝篆者踰年每寅入酉出以為常猶病扵
不給至扵人事類多疎失雖竊以為愧而莫能免焉後
再以起廢來則甌濱王先生已為之長往時同在史館
固已推服先生文學及是相處益久得其行事益詳大
抵操得其綱扵其目若不甚屑屑焉而終亦不漏六館
之士用此親愛之如一先生為教既善而其間接納賓
客應酬文字條答箋牘舉優優然送迎問勞之禮無弗
周宴會遊談之樂無弗與卿大夫士率忻慕其為人欽
順雖勉強效之竟莫能及乃知人才相遠果如昔人之
所嘆也然則當大任建大業非先生其誰属哉扵是北
太學缺祭酒輿議属先生者十且六七及命下果然仰
惟皇上秉德至明用人至精欽順雖至愚猶知所激厲
以圖無忝扵他日而况天下之士素抱負才能者聞先
生之進有不彈冠以相慶乎昔人有言正臣進者治之
表吾方扵世道觀之抑先生之莅南雍亦既底厥績茲
改轅而北車輕路熟扵收功乎何有吾知濟濟衿佩一
為春風之所披拂孰不争先奮發日改月化以成其可
用之才乎昔人有詩云先收先生作棟梁以次收拾桷
與榱又將扵先生見之矣欽順不佞每獲聞先生緒論
扵天下事若無不可為者棟廟梁宫宜有餘裕往年流
賊南嚮蓋嘗持守淮防江之說為當事諸公言之甚勤
且有方諸公雖不果從而未嘗不偉其才壯其氣也由
是觀之何功業之不可建哉南雍僚属沐先生之愛惟
深扵其行也欲挽留而不得以欽順嘗有協恭之雅來
請贈言以致其情茲固不容以無言也先生行矣亦將
有以處我輩乎
贈侍御周君清戎兩廣序
兩廣之守固倚重扵官軍所以張大其形充實其氣者
亦惟民間之丁壯爾清戎之政舉按文以責實鮮不惟
丁壯是求以之應中朝之簡書實他軍之部伍者蓋多
多益善而兩廣軍伍有闕則方取丁壯扵中州彼其人
一聞瘴雲毒霧蟲蛇蠱魅之形容往往心寒膽掉遷延
規避必窮其術而後已故廣中之軍伍常虚軍伍内虚
丁健外徙將何以為緩急之備而保地方之常靖哉故
其清戎之政或舉或停一停或五七年蓋未始無謂而
其舉也必以付之識時宜通政務之君子乃能外無失
乎足兵之本意而内有以深達乎制變之微權視清戎
扵他藩者其操縦固未必同也乃今孰為識時宜通政
務非吾周君汝和也耶君之為御史南臺也遇事輒言
而言之必當有委輒任而任之必諧憲紀聿張風聲以
樹非明達而能之乎茲以内臺首推光膺簡命出清戎
扵兩廣其可為一時之妙選矣以其明達之識而斟酌
扵操縦之間其縦其操不惟其常惟其時若勢其求之
而獲也惟其實不惟其多簡書之效成地方之受賜有
不兼盡其美者乎君世家江右之寧州先嘗迎致其尊
人封御史君及太孺人偕就養于官邸今其將使指也
道由江右以出得躬侍二親榮歸其鄉舸艦相承送迎
属路又可為一時之盛事矣恩加扵俯仰光被扵州閭
臣子所遭孰此為異則君之所以圖惟報稱豈徒曰地
方受賜簡書效成而已哉書不云乎雖爾身在外乃心
罔不在王室余扵君契好惟深蓋不能無厚望重以其
同寅詹君之請胡君誨之之請輒書此以相其行
送太守馬君之任安慶序
永興馬君質夫由南京戶部郎中擢守安慶其僚友胡
君用經輩來請余文以贈其行君在郎署有年其修職
之勤持身之謹志向之正才識之優雅為士大夫所稱
而其為主事時嘗以督理通租至吾郡民皆頌其明白
而不擾又余所親見者况扵余往還惟舊重以諸君禮
請其可辭曩余為童子時嘗随侍家君扵安慶郡學其
山川形勢之壯人情土俗之美固所槩知于時太守之
賢亦尚能計其一二若修武王公璠之寬厚崇德潘公
蕃之嚴明皆號為成章而其士夫之談有謂使二公合
為一人則尤為盡善蓋其責備如此自余之去安慶至
于今日不知更幾守矣又不知孰為能合二公于一數
窮理極毋乃當見扵吾馬君乎夫四時之行未嘗不以
其漸至于温涼寒暑之大分則常自截然此萬物之所
以生歲功之所以成也故君子之為政寬可尚矣要必
有截然之體政然後立嚴可尚矣要必有優柔之用政
然後和二者勢常相須蓋無可偏用之理苟不明乎斯
義而弛張闔闢一由其性之所安則雖或底扵成章猶
不能滿乎君子之論况其他乎君固有稱扵士夫至欲
名其為寬為嚴而不得其庶乎兼有之者持此以往弗
縦弗苛將俾安慶之人以前日之愛王者而愛君以前
日之畏潘者而畏君治化之沛然可想已夫安慶據湖
江之會實南畿之咽㗋表裏江山地形險要誠使治化
行而人和以得一有意外屹然足以為上流之防其所
繫尤為不小余輩嘗有感扵近事尤不能不以此望君
君茲往哉尚惟遠且大者是究是圖以克底豐功用兼
休扵前政
送太守程君之任衢州序
昔陽道州自署其考云撫字心勞催科政拙余嘗以為
拙之一字當為巧者發耳不然未為得也夫巧固傷民
矣而拙將無瘠其國乎國誠瘠未必有肥民矣何以騐
之往年賊瑾用事有司率承望風旨累年租調之違負
者舉之如不及緣此横取民財一郡多者奚啻十數萬
名為勸借而實則威之以嚴刑徵諸前聞是謂白著吾
民皆不堪命而卒無所扵告也巧之為禍其烈如此不
可畏哉然推尋事端則凡違負之多未始不由累政之
拙在平時或可牽補一旦事變百出國用且窘元載之
策勢將必行斯民安得不重傷乎是知巧與拙皆不可
也嘗聞漢宣帝論及良二千石首以政平為言要之催
科之政惟平乃善夫所謂平者豪強不得以苟免貧弱
不至扵見侵惟正之供取必以其時其非時之調發必
不得已則審其輕重緩急而通融之有術如是而已矣
夫有地數百里民小大以數十萬計政事之當平者誠
不少乃若關扵利害之大者宜莫過扵催科催科之政
平則實惠及民而國用常足上下之情兩得為郡者庶
無負矣今之君子可以此言告者程君汝南非其人乎
君初以家學登弘治壬戌進士第授南京戶部主事歷
陞員外郎郎中詳敏寅恭聲稱籍甚當道兼采其資望
爰請于上俾知衢州夫以君存心之良得名郡而理之
其致勞扵撫字也必矣而况在戶部日久中間屢奉堂
劄有事扵外服其扵民情之舒慘國計之盈縮緩急之
際可恃與否夫孰非其所諳則夫催科之必平不傷扵
巧不失扵拙又當扵君見之矣且為郡之贈豈無安養
教化可言而顧扵催科是講則以大學之教固嘗深致
意扵理財也理財之道得然後安養可遂教化可行不
然心雖勞竟何益哉用敢以此告之君以附忠告之義
以復其寮友楊君景竒朱君廷輝輩之請
送太守楊君之任寧國序
寧國直隸京師凡直隸京師之郡惟巡撫巡按為之監
太守之尊視方面幾等而寧國在江南為奥蓋終歲無
一過客太守日端坐黃堂視事騶御常稀出士民有經
時閱月不得窺見其嚬笑者故其望尤尊其山川深秀
泓渟土田肥美物産蕃碩故其民多給足少偷盜雖頗
尚氣好争訟然亦不至紛如故自昔名為易治凡為其
守者皆號優遷不數年輒以成功被超擢而去蓋歷歷
可數也然則雖以中才處此宜亦可無闕事而天官重
其為輔郡也往往属之高才才高則其用宜有餘夫使
才有餘用亦可惜也然吾聞古之君子善扵自用其才
者不徒取目前之事整辦而止必將為斯民久遠利益
之計誠為斯民利益久遠之計則惟恐其才之不多經
營顧慮之不周也而何有餘之云有如楊君文眀今之
所謂高才蓋其選也天官究知其履歷遂奏為寧國太
守非優遷歟君夙領其尊人中舍先生庭訓弘治丙辰
舉進士得第歷知西華冠沛涇四縣政聲茂著入為南
京淛江道監察御史其所巡歷自京城以至東北邊江
數郡皆肅清監試秋闈明察而詳恕時有按劾多稱上
旨所得命詞甚寵聞且見者莫不為君榮之以為殊常
此今日之優遷所以克諧扵物議也君行有日余宗兄
子文侍御與之同年復同道遂倡臺中諸寮友張筵以
餞而以贈言來属曰必無辭夫以君之才昔嘗優扵治
涇涇固寧國之属邑也乃今合數邑而并治之誠善推
其所為其致整辦扵目前垂利益扵久遠必將兩得之
矣余非能言者第宗兄之見屬也固夫安得不有言扵
君而言又安得有所苟哉
送太守龍君之任瓊州序
瓊州在南海之中去京師萬有餘里然其民風士習勤
生而率教崇雅而尚文舉無異扵中州其秀質良材生
際明時往往出而擢高科躋膴仕而其尤傑然者遂以
文章事業名天下可謂盛哉夫其人既多近天子之光
則朝廷之視之抑又何遠牧守之選其慎也可知然其
四履所經千里不啻高山長谷之深阻有所謂黎人者
實蟠據乎其間雖其人有熟有生大抵皆無常性蓋雖
一郡之域又自有華夷之别也為之守者自非才足以
有為行足以有率加之歷練之久深達乎剛柔緩急之
宜亦豈易底厥績也哉求其能底績于瓊若吾友龍君
德宣蓋君子之所與也君世廬陵人以家學登癸丑進
士出知同安安吉兩邑入為京府通判遷經歷于南臺
踐歷諳練可謂久矣其為人守正持重有忠信之存苟
利扵民為之必盡其力在同安僅踰年耳既去而民思
之不已相與碑其政蹟樹之通衢安吉號岩邑而君為
之令者七年惟其宜于民是以能若是淹也而淹之者
實由扵守守雖不君悅然部使者往往嘉之因卒為當
道所知以登扵臺府此其才每不有過人者耶乃今拜
瓊州太守之命吾知君之往也心不徒用法不徒守扵
其習俗之既美者必將齊之以禮而益致其厚扵其向
背之無常者必將撫之以恩而馴致其來若夫苟且以
度時穿鑿以生事殆君之所不屑為也誠如是則瓊雖
限鯨波凌蜃穴而君之聲實且洋洋乎盈耳果何遠之
不近哉夫交深而愛厚宜必以無窮事業為期此固區
區之誠亦臺中諸君子相屬贈言之意也
送周懷慶序
比當諸司述職之後明陟幽黜郡多乏守吏部慎選其
人以補之南京六部郎中預其選者凡十人奏上同日
報可扵是郯城周君尚賓自戶部出守懷慶行有日其
同寮嚴君宗孚張君濟寬等來請贈言扵余余以不敏
固辭而二君請逾力且曰尚賓為人孝為官能少時居
父喪三年至不能讀父之書將力耕以養母其母不可
乃復從事扵學母嘗遘疾又欲棄進士舉以終養于家
然例不可得竟克登進士歷官郎署用追顯其二親今
將便道過家舉焚黃之禮自以為秪承嚴訓庶乎其可
復也其在戶部垂九載歷湖廣四川廣西三司惟慎惟
勤職修而事治古之君子樂道人之善樂成人之美先
生獨能無意于尚賓乎予聞而悚然尤不敢當然于言
遂有不容已者初邸報既至譚者率相與較量地望曰
某郡善地也某郡非善地某得某郡為稱某得某郡為
優某得某郡為失所余以為是則有之然當置而勿論
亦姑觀扵其政何如耳地雖不善政誠善何辱政苟不
善地雖善何榮善政日新則所謂優者未始不為稱也
善政蔑聞則所謂失所者未始不為優也不此之論而
徒泥于其迹亦何益扵其人之聽聞也哉有如大行之
陽河濟之交地之最善者也談者多以周君為稱則戶
部之政可知其所以克稱于將來亦惟善政日新焉耳
且君之為官能其初安有不能于其後其為人也孝于
親有不能推之以仁其民也耶夫政必有以仁其民使
蒙安居樂業之休而歎息愁恨之聲不作然後為善積
累擴充而不已然後謂之日新此固君之寮友所望扵
君者然也乃其惓惓之意必欲假余辭以達余雖欲已
扵言也得乎
送歐陽誠之出守肇慶序
君子之為政凡其卓然有可稱者或出扵天資或出扵
學力固不容以槩觀也出扵天資者寬厚嚴明往往成
章而或少深長之味出扵學力者簡淡平易初未嘗取
快人之耳目而自有悠然篤實之光此其所以不同也
易大傳曰仁者見之謂之仁知者見之謂之知論語曰
知及之仁不能守之雖得之必失之蓋以學力言則仁
知相為始終以天資言則仁知各為體用夫始之以知
終之以仁其德可謂成矣然而臨民之際動之不以禮
則猶為未善况乎各隨其所見以為仁為知以見扵行
事求其深長之味夫安得而不少哉吾是以知為政者
不可無學也今之君子亦何嘗不學其扵仁知之道有
能相為始終者耶未可知也夫仁知之相為始終是誠
不易然非從事扵此則平日之所謂學者果何學耶欽
順早有願學之志而用力不敏空空焉未之有得所賴
一二仁友之助而誠之又當出守肇慶相去將日遠夫
何能無介然于懷也誠之既以文學擢高科居官十有
餘年又未嘗一日廢學其是非取舍之眀確容貌詞氣
之雍容學之有得扵身心槩可見矣異時列郡之政有
悠然篤實之光煥發扵嶺海之間者其必自誠之出哉
誠之世家安成與宋楚國文忠公同祖尊君封吏部主
事慈而能教淵源既遠而濬導尤夙則其德業之所成
就固宜與古之君子相為後先此誠之所以日孜孜而
不懈也今其行矣肇慶士民實惟有幸顧余坐失輔仁
之益將若之何哉念此悵然不可無辭以達而同鄉諸
君子乃欲得余言以贈誠之贈則吾不能尚幸誠之有
以處我也
送江西僉憲王君之任序
崇陽王君叙之由南京大理寺正擢僉江西提刑按察
司事行有日吾江西士夫之在南京者相與張筵以餞
之因念數年以來湖山千里之間反覆多事吏失其理
民失其安皆欲有言扵叙之復慮衆言之煩多聽者之
難盡也以余知叙之為久而叙之亦頗余信則相率推
余以言嗟夫余豈能言者哉然常為父母之邦切安危
之慮雖欲無言奚可夫提刑布政其職固異使副僉事
其位固不同至扵一方之安危則未有不均任其責者
故必以同心一德為貴其德之所以一亦惟克己以從
善爾已私之未克從善之未能自用之為好則其德且
二三矣二三之德聚扵上趨走之吏相與觀望扵其下
蓋茫然不知勸戒之所在其政惡得而不厖而民惡有
不蒙其害者哉嗚呼吾江西之所以事變紛拏劻勷杌
陧至扵今日而形氣猶未和者其原蓋出扵此也夫人
之所見不必皆同就不同之中而精擇之必有至當歸
一之論是為天下之公理理之所在即善之所在雖在
芻蕘之賤趨走之吏且當從之而况扵同列乎夫善固
自我作有所未至而人焉是從其善豈不在我作之不
已而從之不貳則吾之善有不可勝用者矣扵以正人
之不善雖小人其有不革面者乎吾所望扵叙之尚克
與諸公率由此道以咸有一德將見政事無不舉刑罰
無不中和氣流通扵上下而民之受其賜也無不周矣
叙之儀觀偉然表裏相副學足以知道而才足以救時
是誠可與之言輒為之傾倒如此不知諸公之見之也
亦將有取乎否耶
贈侍御羅君考績序
侍御羅君子文與余同姓且同出泰和同官南都亦有
年矣每公事粗辦時時往還相晤語蓋相好如兄弟然
然自君上世以來占籍金陵君生長都會之區資稟不
羣聞見亦多扵時務皆所通曉其才具之優贍蓋隨用
隨濟非余淺陋所能及也君為南臺御史初莅廣西道
俄以外艱去起復改浙江道間嘗兼綰他道之章道無
留事時有論列必采之輿論之公凡南都之錢穀甲兵
門禁邏卒營騎工作散掌扵中外諸司者屢承臺檄巡
視督察姦弊幾無所容而日力有餘輒以之讀書賦詩
久而益工以博蓋士林之翹楚而南臺之出色者也茲
以給賞事竟當復命于廷計其年適當考績臺中故事
當以言贈陳君秀卿不知余之不敏乃來徵余言夫以
姓氏邑里之同且相好之篤而諸君之舉也又以禮雖
不敏其復何說之辭憶弘治庚申君以丙辰進士授興
化推官余嘗贈之詩其卒章云珍重案頭三尺法功名
何止百年期蓋期之者遠矣及觀其所歷在興化則有
聲在南臺則又有聲非其用法之公守法之慎抑何以
得此哉自此以往超遷累擢以陟乎卿相固皆其分之
所宜得乃其終身所當奉以周旋者法而已矣自古名
臣碩輔功高當代名著青史類多以守法稱夫法雖人
為莫非天理守法無愆則天下之理得孰有天下之理
得而功名之盛後世有間然者哉余之以言贈君茲惟
再出雖其大旨無以異扵前日而辭說之詳盡則所以
深致意焉庶幾大有以為同姓同邑之光也
贈侍御張君考績序
凡今之有官守者言責固無預焉惟御史以言為責又
兼有官守蓋自王朝以至扵方岳列郡文武庶政鮮不
以御史參之其廢其興其損其益必求其當而後已一
有不合御史輙裁之以法甚則舉以上聞而黜罰其人
夫既責之以言又埤益之以事吾固知御史之職未易
舉也求其能舉之者有不以正身為第一義乎夫惟其
身克正則言出而人信事行而人服是以上下胥協而
庶政以和苟不能正其身而徒倚勢作威倚法以削令
固有所不行矣則雖譊譊焉強聒不置當誰為之信用
以成天下之治哉此善為御史者所以求之扵其身者
必詳其必有所見矣餘干張君仲敬早承其尊君大方
伯先生家學與其兄孟簡同領江西鄉薦及連上禮部
仲敬則先登進士科遂選為南京河南道監察御史奉
若庭訓無敢失墜兢兢焉務置其身扵禮法之中有所
不言言必度其可行有所不行行必思其可繼故今茲
考三載之績而其臺之長及天官卿皆以最書蓋公論
然也視彼惰威儀善依倚者人不堪其削而事或由以
僨其為賢不肖何如哉仲敬考既書最其同官賀懋教
復以諸君之意屬余申贈一言雖臺中故事則然顧余
之不敏將何言以為仲敬贈天官職有大小責任有重
輕歷年有久近是固不能同也要其道之本扵身也則
無不同士君子以其一身立扵天地間以俟事物之變
扵無窮蓋不容一日不正則余之言扵仲敬又安得別
為新竒可喜之說為諸君勉修故事而不計其有益與
否乎哉以仲敬之賢吾固知其必不以老生常談易吾
言必將常如其始以益顯其世也
送督府都事董君考績序
上海董君文潔任南京右軍都督府都事滿三載當以
其績入奏其寅友廖君孔服等以文潔扵余有舊來請
余文以送其行蓋文潔初以郡學生升南雍實居家君
館下其相好自此始家君時為太學正方嚴少許可然
獨竒愛文潔以為可進時進而策勵之祭酒嘗通試諸
生文潔名占前列僉以為一第可以指取而文潔志亦
銳甚必欲自場屋成名踰選期至累年猶不屑就其先
人晩翠翁敦迫之乃往及部試又入優等爰有都事之
擢平居雅自修飭禆贊府事條理井井尤以平恕得軍
士之心讀書吟詩往往至夜分乃寐且性不飲酒清茶
一啜常若有餘味也若吾夫子嘗稱公綽之不欲又稱
其為趙魏老則優夫以為老扵大家猶有取扵不欲之
公綽况今之督府與六部對峙所領軍衛以數十計而
經歷都事並為府之紀綱其責任固不甚繁而地望之
尊何啻百倍扵趙魏老使居之者非有廉静之操抑何
能當衆望而服羣心也哉有如文潔為人殆聞公綽之
風而興起焉者紀綱督府厥惟克稱故茲三載之績當
道者皆以最書蓋公論也然人才之在天下廉者不必
能能者不必廉故滕薛之大夫亦非公綽之所能任而
文潔自茲以往積之以歲月雖古諸侯之位且將得之
觀其才猷宜亦無忝第不知所以終之者果何如夫宦
業之有終不繫扵才而繫扵志志苟不怠才雖短尚能
擴充以有為况乎才之未必短邪苟其志一怠則素守
必渝其所謂才未始不為戕虐人之具茲所以卒歸扵
敗也文潔今則有初矣惟是圖終之道尚克加之意哉
吾聞董氏為上海衣纓家至文潔從父兄益顯繼續而
光大之衆皆扵文潔有望扵其行也余因以為贈云
贈督府都事貢君考績序
南京文武諸司其職務多簡凡有官君子每朝視事或
不過數刻即罷居常既多暇日則往往相與為詩酒之
會山澤之遊暢然皆有以自樂者積日累月以至于三
載則其事業之所成就亦皆可書華秩崇階由此而進
視彼慘慘畏咎不已扵行者其所得不既優乎雖然君
子扵此將必有所用其心苟無所用其心則遠大之業
因而遂荒扵嬉者吾恐其或不能免也江隂貢君朝用
以鄉進士擢南京左軍都督府都事與其長廖君孔服
道同而氣合協心修職靡有愆忘及今三載告盈府以
稱職署其考臺察覆之吏部又覆之舉如初君偉姿儀
雅負綜理之才而性尤樂易晩而好吟七字句偶對勻
整善飲酒雖多不亂家畜數童子皆習歌舞每燕客輒
以之佐歡人欲與之遊未嘗不往其取樂既善而職業
亦以時修可謂樂而不荒者歟令子監察御史安甫往
在南京與余相好近又辱愛扵君君嘗讀余文而喜數
為廖君言之扵是廖君遂來請余文以為君贈然不知
君何取扵余言也古人有言滿堂飲酒有一人嚮隅而
悲泣則一堂皆為之不樂君子用心之至惟欲人人皆
有其樂耳今左軍所領為衛以數十計合數十衛之人
心扵一府亦猶一堂之聚也其休其戚君固與有其責
前此之心思誠竭則自今以往宜必有以繼之使夫欣
欣喜色者滿堂茲固遠大之業之所由基也初君當得
御史封辭不就竟就選調固欲一試其所學其所志有
不在扵遠大者乎吾嘗慮吾黨之或荒而樂為有志者
相也庸贈君以君子之道
整菴存稿卷五
