整菴存稿卷七明羅欽順撰
序(一十五首)
贈大司馬廖公參贊南京守備機務序
江南形勝之地蓋莫有過於金陵者矣我太祖高皇帝
受天明命奄有四海寔於是乎定都經畫規恢封植維
持既勤既悉城郭之高廣宫闕之壯麗官署之整飭衢
陌之寬平士民之浩繁貨財之豐溢文物之炳煥威武
之赫張自有金陵以來蓋莫有盛於本朝者矣及文皇
帝遷都於北乃號兹地為南京實惟根本所係内外守
備莫非重臣而必以尚書一員參贊其事自非老成持
重明於大體克勤小物者莫預其選厥惟慎哉百數十
年之間軍民百萬之衆所以熙熙然遂其生樂其業以
興夫孝友睦婣之行而内姦不作外患弗侵凡以參贊
之得人和調有方剛柔相濟以克遂臻兹也其為朝廷
所倚與夫在左右作股肱者亦何異哉尚書率用兵部
欲其節制之歸於一爾近者其員告缺廷議僉屬之東
光廖公遂首薦之時公方為南京吏部尚書詔改公兵
部降之勅俾領參贊之寄士夫皆相慶以為得人蓋公
之為人沈静端莊篤於操履遇事必精慮未嘗輕發既
發亦不可回尤喜讀書微言奥義多所自得官京師三
十餘載間將使指曾不踰千里外而四方吏治之得失
民情之疾苦風俗之媺惡鮮不究知蓋其留心於世務
然也乃今膺受兹寄其於操縦之機緩急之節夫安有
發而不當者哉然自頃逆藩搆難禁旅南征龍蟠虎踞
之區肆為封豕長蛇之囿人情物態之憔悴亦云甚矣
則公之在今日勞心焦思當但已哉將欲利人必先除
弊弊有一朝而可革者存乎斷有須磨之以歲月者存
乎誠斯二者皆公之所素有也以舉邦政以奠邦畿以
馴復承平之舊觀而奉延聖祖之澤於有永不於公有
望哉於是太宰白巖喬公與諸公言宜致一言之贈而
屬筆於欽順愚非能言者顧比歲三遷皆辱承公後契
誼非他人比其又可辭
送大司徒蒋公致仕還鄉序
聖天子光紹丕圖茂隆化理臺省重寄率惟老成虛心
以聽其設施舍己以從其獻替百官承德奔走事事各
期傾竭底裏以贊成太平之治於無疆虎風龍雲其可
為千載一時也已猗歟休哉梅軒先生湘源蔣公為南
京戶部尚書方踰年一旦以年踰七十力求致仕上察
其情詞懇切特允之公喜如弗勝或謂公釋重負而即
優閒其喜宜矣然當此之時上下一心方以興事建功
為務顧獨為山林長往計毋乃傷於果耶朝廷亦毋乃
曲徇其情而非擢公尚書之初意邪欽順以為不然夫
君子固汲汲於事功亦未嘗不兢兢於名節其於進退
之際豈苟焉而已哉蓋有禮義以為之權度也是故義
可進而進精明之治固將由之以臻禮當退而退廉恥
之風亦必由之以長其於世道豈不交有禆益乎哉公
歴官中外不亢不隨嘉績清聲孚於上下歲月逾邁心
力既殫於是懇致為臣而奉其皎然無滓之身以退其
可謂合於禮當於義矣清風所激頑懦斯遠斯固盛時
之所不容少者朝廷亦安得而不從之哉初公與其弟
敬所先生同登成化丁未進士公筮仕得縣令九遷而
至今官敬所先生今為少傅兼太子太傅戶部尚書武
英殿大學士不惟名位相埓而忠厚正直德望並隆天
下之清議皆歸焉少傅公擁翊聖明義均心膂殫謀畢
慮惟日孜孜公兹歸老於鄉乃獲以時剪荆棘於先塋
薦芬芳於祖廟以慰其春雨秋霜之感其於忠孝之大
節於是乎兩得之矣公之歸也有襃勅有傳舟歲有輿
夫月有廩粟凡諸尊賢優老之典咸備詩云瑟彼玉瓉
黃流在中其弗信已夫行李首途衣冠咸集既酌之酒
復贈以詩凡以申愛仰之誠而篤交遊之誼也詩既盈
卷少司徒蔣公謀於大司馬廖公猥以首簡見屬欽順
獲游公伯仲間辱知辱愛非一日矣顧雖無能為役而
義有不得辭者於是乎書
贈少宗伯吳公北上詩序
兩京固士夫出入往來之地然自南而北者人之屬望
視乎自北而南者每每有如此其故何也蓋臺省之建
雖兩京如一而事之在南者良簡事簡故其責稍輕即
有弗勝於天下大數亦無甚加損也若夫京師則凡大
議論大政令之所從出一言之善將天下賴之一令未
安其害或有不可勝言者然則夫人屬望之切固其所
哉長洲吳公南夫初舉進士入翰林累官至侍講學士
時望已駸駸屬之矣及來南京為國子祭酒為太常卿
前後幾十年公文學老成才猷宏遠富有建功立業之
具而久淹散地僉謂非宜及兹乃被召為禮部右侍郎
一時人情無不欣慰行有日臺省諸公遂相與賦詩贈
之詞雖不同而屬望之意皆至清卿邊公庭實以余與
公同年且嘗同官徵言於羣玉之首余不得辭也仰惟
皇上臨御以來厲精圖治凡天下之所謂賢人君子次
第收召而聚之本朝議論設施激昂奮迅蓋將痛洗近
年以來因循膠錮之弊期於光明正直可大可久以仰
承祖宗列聖敷遺之休其意氣可謂盛矣然而識者於
此猶或私憂過計以謂時難得而易失機易弛而難張
人之所見不能盡同而發於議論者常苦其難一也夫
議論不一則其取信於上也難厥孚未交而太平之效
恐未可歲月冀也凡有斯世之責者亦安得而不加之
意乎蓋天下之理公則一私則二三人皆忘其有我之
私而惟理之是順則所以發上下之志成久大之業自
然之應固有不容已者豈待勞心於智數之末以嘗試
遷就於其間哉欽順愚無知識蓋嘗竊有聞如此舉以
為公北上之贈意亦不為不至也公往方日與諸君子
下上其議論以見諸行事而求所以慰滿夫人之望者
亦將有取於斯言否乎
慶宗老季黼翁承恩冠帶序
皇上嗣登寶位爰稽典禮上太皇太后皇太后尊號推
恩海内凡民年八十人所敬服者賜冠帶以榮身蓋優
禮高年王政之先務也一時山林遺老往往纓冠束帶
北向稽首戴帝德以欣然莫不自以為非常之遇而其
為子若孫者感激欣幸尤有甚焉不必家之有餘皆黽
勉營致酒食會集嘉賓以樂其親之心而侈上賜凡曰
親友又相率而往為之助喜以儀物為未足則於作者
之文詞以重之蓋朝廷一令之下本乎人情而人心感
動之無間乃如此如使王政畢舉天下之和平也何有
哉吾宗季黼翁素有鄉曲之譽及兹年適八十士君子
遂相與言於邑大夫奉冠帶以加於翁翁世家邑西原
中族大而顯其先君子薊州二守清儉惇厚有古人風
惟翁式穀似之翁之存心處事質直周慎其族父大參
崇本公嘗特稱之以勉諸弟子凡世俗千岐百轍營營
往來自以為計之得者翁視之若無見也其為人若此
故今以耆壽榮被恩典而人心之歸重翕然翁有二弟
季黻季栻一女弟歸故少司空張公封恭人今皆無故
夀皆七旬上下四子絢紀綬紈皆克家從子若孫又以
十數計天倫之樂非人所及而重以稀闊之恩其得於
天者厚矣抑亦脩諸已者有以迓承之也古者王化大
行閭閻畎畝之間人物之長厚有不如翁者鮮矣試以
翁而槩之今日僅千百之十一蓋寵章可以倖得而年
德相副乃為至榮人心所以翕然歸重翁者夫豈有所
私哉司空之令子上舍生寅素篤渭陽之義將以兹月
八日翁始生之旦敬舉賀觴謂酒食非所以悅翁屬余
一言以鋪張其盛美余非能文者然與上舍姻家雅知
翁為人蓋不能不為之喜顧無以為助則鄙陋之辭敢
有愛乎詩云委委蛇蛇如山如河象服是宜翁有之矣
又云萬有千歲眉夀無有害此則上舍與余所同為翁
祝願者也
奉慶伯父孤峰先生八十冠帶序
皇上臨御之五年殄戮姦兇大明黜陟舊章成憲申飭
無遺其年冬欽順首蒙恩叨復舊物既而以上兩宫徽
號之故誕推德意嘉惠萬方明年春詔書至吉於是欽
順之大人以季弟欽忠備員銀臺由翰林編脩進封中
憲大夫通政使司左通政三從伯父孤峯先生以年耋
而行脩也得賜冠帶榮身蓋更化未幾時而欽順一門
之内受恩稠疊如此其為慶幸何如其為感激何如其
在伯父先生則尤為竒遇也蓋先生方弱冠即負文名
提學每小試應舉諸儒先生率居甲乙之選始自景泰
庚午迄弘治乙卯周旋場屋凡十二三科而庚午之秋
則先祖司訓府君天順已卯則大人封君皆中式欽順
於弘治壬子二弟欽德欽忠於乙邜亦皆叨與薦名先生
獨竒蹇無成雖志不少衰而身則老矣知者蓋莫不為
之嘆息孰意其有今日之遇也哉夫曠蕩之恩不常有
大耋之年不多得吾鄉素稱多士竒蹇如先生者亦不
少矣而年與恩會則稀類終老於布衣此先生之遇所
以為尤竒也先生美鬚髯長身玉立儀範詳罄出言有
章孝友惇叙於家庭膏馥沾溉於子弟雖年登大耋而
於禮節之細未嘗不致其謹也昭受天恩夫何愧哉初
書至吉時欽順即欲有言為先生慶先生曰姑及吾誕
辰蓋八月十七日也已而鄉邑有警先生復以書來曰
古人舉事多於歲首矧拜天恩重事也吾謹卜以春正
近者大人封君以迎養東來間詔欽順文當先春以往
切惟朝廷恩德隆厚有如天地欽順兄弟無能方寅奉
庭訓夙夜祗勤以圖報稱於萬一惟先生所以訓飭諸
子若孫者亦豈能一日而忘朝廷也哉詩云樂只君子
遐不黃耉樂只君子保艾爾後夫能保艾其後使之勉
勉焉一惟忠孝是由或出或處無乎不可是即所以報
朝廷之大德也誦斯言於先生殆亦贅矣要亦臣子之
情自有不容已者夫
壽叔父西阜先生七十序
正德二年歲在丁卯三從父西阜先生夀登七袠七月
朔旦是惟初度之辰欽順方侍親里居乃敬奉巵酒為
先生夀而申之以言曰先生童稚窮經白首無遇飯蔬
衣布棲遲衡門可謂困窮也矣然以欽順觀之身雖困
而道則亨鄒孟氏所謂其子弟從之則孝弟忠信者先
生有焉夫孝弟忠信為政之本必身有之而後子弟有
所矜式惟得其位則所及者廣無他道也先伯祖明遠
夀官性行高簡夀至八十有五而卒先生事之蓋未嘗
一日不得其懽心於事繼母尤恭雖其卞急少容亦終
身無忤與異母弟處自少壯至於今塤箎和鳴允為既
翕素性剛介嫉惡如讐舉止類疎而見事特敏與人論
說往往輸寫肺肝或就之以有謀必沮其不可者贊成
其可者亦甚斷也先生之為人如此可不謂之君子乎
夫有君子之道於身斯固可貴也已作賓大族多歴年
所身教默移言教兼厲其有益於人子弟也可一二計
邪夫遇不遇命也士之遇者不為少然或有其位而一
無所為其於世奚益又其下者惟志於嚢槖以肥其妻
子至於悖理而傷教若罔聞知此其人雖貴祗為人所
賤惡焉爾視先生可同日語邪詩云樂只君子萬夀無
疆夫道合禔身功存養正其為可樂今猶古也無疆之
夀孰不為先生願之先生有子欽藹漸涵庭訓文學日
進蓋成王祐之志者允屬二郎諸孫雖早孤如春如靖
皆朴茂可喜又以知先生有無疆之慶矣欽順學道不
敏而事父未能所幸諸父中有若孤峰先生及先生及
守菴先生夀皆六七十歲以上朝夕聚處詩酒倡酬談
笑甚樂猶得藉以自慰凡今日所以為先生願者又豈
他人比哉欽順言雖不文而事皆紀實知言之君子得
而讀之有以知先生之夀非幸也宜也兹其所以為可
願也
慶義官王君六十夀序
三十年為一世人歴世至再則以夀稱引而上之至於
四世百有二十年極矣雖堯舜之聖未之有過者焉昔
康節邵先生著書以十二萬九千六百年為一元人生
一元中得年多者僅百二十少者往往不及五六十而
止此生之所為可貴而夀之所為難得也然而脩短之
較據耳目所及若有相懸絶者即十二萬九千六百年
觀之雖百十年間猶旦夕爾苟非自知其生之可貴有
以自立而無愧乎為人亦何異蠛蠓之出没於旦夕間
哉故或夀而榮或夀而辱或不必夀而其名永存要觀
其所自立何如耳古之聖賢特立於千萬世之上乃能
與天地相為無窮此其道固非有異於人而知之者鮮
矣流俗之與居機事之相移嚚聲之相聒靡然相隨而
化者十常八九故其雖生而不足貴雖夀而不為榮是
豈不可惜哉韓子有言不知者非其人之罪也知而不
以告者不仁也有如王君紹堯其殆可告者歟王君余
姻丈桂林楊公之姻弟也公之子榮祥志整於君為甥
榮以書來言君今年夀躋六袠丐文為慶且云君之先
子雅自振邁以輸粟受冠帶之旌而君克世其美為前
郡侯張公孟端所重君所居在郡城中而趣尚悠然若
無異於山林有子琮珥珊皆讀書克家君兹暮景甚適
可謂榮矣願無靳一言余惟今生齒極繁一城之中得
壽如君者當不少高文大軸出於名公才士之所摛親
戚交游之所奉持以為慶潤增華屋而輝映几筵者蓋
往往有之然不過以飾一時之耳目雖有至言妙義服
之終身可以無斁而能注心者鮮矣則言亦何容易也
顧君榮於余為至戚惓惓以請且韓子之戒余常誦之
其又可默與夫以君居繁會之區而有山林恬淡之趣
其發言制行必當有取於君子夀而榮也固宜繼自今
誠益謹其言益修其行亹亹焉惟善義是由以超然於
流俗之表斯其為榮且貴胡可勝道也昔詩人以萬夀
祝君子必曰德音是茂余之言所以為君夀者其義豈
不有同於詩人者乎
夀桂林千戶李君序
余門下士有桂林李氏兄弟者皆升自鄉舉行皆稱其
文其兄曰鸞今為崖州學正弟曰鶚歴事南京刑部已
及瓜矣鶚歸有期乃來拜請余文為其尊人千戶君之
壽余惟愛二子因以知君之平生以為在今武弁中未
易多得於鶚之請遂不辭君先世本湖廣大冶人自其
高祖始以戎籍隸桂林中衞為千夫長至君而材略傑
出且旁通經史諸書喜從儒紳君子遊以廣其聞見慨
然以功名自許會諸洞猺獞多弗率屢廑師征君率在
戎行積功多擢累千夫長出入大將軍麾下贊謀效策
每協機宜廣右士夫至以文武兼材稱之見於文字有
足徵者其為人如此可不謂之賢乎今兹花甲一周巋
然武弁中老成人有子八人皆能讀儒書習舉子業鸞
與鶚固佳士其他若庠生鳳儒士鵬鶠輩亦皆駸駸嚮
成於是李氏自大冶來垂百餘年而君父子之間聲實
蔚然將遂為桂林之望其所以自致蓋必有過人者矣
然余因而有感焉國家蓄養將士恩德至深禄賜之饒
累世不乏誠有資其用耳自頃狂奴悖隸乘機竊發實
繁有徒征討之師所在成列然而月靡聞於三捷凶或
見於輿尸豈非忘身殉國者之鮮其人而偷生避死之
心勝邪是可慨也已夫人之生死有命非可避而偷也
況義有重於生者邪又況舍生者未必不生而偷生者
未必皆能久生也漢之雲臺唐之凌烟閣其所圖之人
孰非忘身以徇國者而往往身名並顯夀考令終柴周
之樊愛能何徽高平之戰固巧於偷生矣踵未及旋而
遂為世宗所戮非其明驗也歟有如君者奮自行伍竟
長千夫當其提戈斬級之時義勇赫張寧惜一死然而
天命有在式克至於今日休彼偷生之徒雖幸而免於
王法使遇寒疾不汗五日死矣豈獨鋒鏑之下能死人
哉噫今之武夫胡不此之思也余於是益羨為難得而
願天以難老錫之以達觀其諸子攀龍附鳳之盛遂序
次為文如此蓋既以夀君又庶幾聞之者之或有所警
云君名經字大綸六月十有七日其生辰也
慶大司徒胡公七十夀序
仕宦而至八座行年而至七旬此皆清明淳厚之氣之
所鍾固天之所命然君子不謂之命者貴夫人之自立
也清明淳厚之氣人之得之於天也宜亦不少顧無以
養之則不充夫氣之不充者周旋必有所虧念慮必有
所歉其於大受而遠到殆非所可冀即使有天幸而官
且大夀且遠亦難免乎詬辱之集掩覆之勞其又何足
貴邪此無他凡以多欲之為累耳苟其人寡欲則理與
氣合而妙用無窮暢於四支發於事業人皆見其可愛
而不見其可惡也見其可敬而不見其可訾也夫如是
而服大僚享高夀則固卓然有以繫一時之望此其所
自立為何如而奚獨命之云乎南京戶部尚書古歙胡
公始由進士發身官累遷而正今位歲在甲戌夀登七
旬初度屆期南都卿士大夫皆相與登堂致慶羣談嘖
嘖莫不以賦稟之異稱公然自欽順觀之則公所以自
立者蓋有道矣公敭歴中外垂四十年守法奉公愛民
惜費厥心罔不自盡而未嘗從事於貨利之殖聲色之
娛廉潔之存始終一致蓋所禀既清且厚而養之者又
一宜其官愈大而愈稱夀愈高而愈榮非近時人物之
卓然者哉先是公嘗連章請老上念公清慎老成勉留
至再然公意猶未巳也夫七十致仕雖則常禮而自昔
君天下者必以無遺夀耉為道蓋經事久閱理多足以
斷大疑決大政而斡旋大變者惟老成人則然此皇上
所以不能釋公也公既夀且康而謀猷克壯固宜以體
國為重豈其以決去為高哉凡為公之屬者莫不喜公
之夀願公之留惓惓頌夀之忱謂非文辭不足以達之
也則相與屬之欽順欽順素辱公愛不為非知公者雖
不敏敢敬書此為天下夀公留公
奉夀少師西涯先生李公七十詩序
斯文之在天地間必於其人焉是託其人之得與於斯
文者天也天以斯文託諸其人矣宜必從而佑之是以
福禄恒集於其躬而禍害終莫之及孔子曰天之未喪
斯文也匡人其如予何固其理也我國家誕敷文教亦
惟濟濟多士是資頃歲賊瑾盜權仇視縉紳拘囚黜罰
殆無虛日而百度以之皆舛我師西涯先生李公嘗受
遺先帝方為輔臣之首名高而德厚瑾獨不敢以非禮
見加公夙夜憂勤彌縫調護於其間所以為斯文計者
無或不至及瑾伏誅以死而公之志益伸於是申飭舊
章削除密網顯拔幽滯登進忠良俾斯文之命脈垂微
而復振事勢已定乃從容乞身而退以休於家伴奐優
游以介眉夀今兹荐登七袠非天之所佑其有是哉欽
順違遠門牆凡十有五年矣有自京師來者輒奔問公
起居以今所聞較之向之所見聰明志意曾無不及有
以知公之福禄蓋方殷而未艾也今内而臺省外至藩
方居高位當事任者往往多公之故人與其門生弟子
微言奥論人懷所得既以見諸行事其有不合亦必於
公焉質之几杖之操箋牘之貢日相繼於門下而公皆
樂為之盡其出也源源不窮身雖退蔵於家而道未始
不行於天下此天下之士所以莫不願公之夀千萬以
為期況於門生弟子有位於南都者凡十有一人大司
馬喬公宇先期訂議期各賦詩一篇以效南山之祝詩
以八荒開夀域一氣轉鴻鈞為韻而韻不及欽順則俾
序於卷端欽順學日落而業日荒無能副公教愛之一
二方深愧悚尚敢以不腆之辭凟獻於門下哉然非辭
則無以達區區祝願之誠是以不敢終讓凡公之文章
德業與夫歴官本末有非淺陋所能備書敬書公克夀
斯文之大節以為公夀以見天之所以夀公者誠有意
也
慶張母羅孺人五十夀序
余婣家藩檢張君有賢配曰羅孺人今年夀盈五袠十
二月十有二日其生辰也其子邑庠生律將以其日率
諸弟術徹張筵為慶預來謁文以申其祝願之至情余
不得辭也嘗觀古詩人之於君子所以祝願之者既曰
萬夀無期矣又曰遐不眉夀既曰萬夀無疆矣又曰遐
不黃耉何其抑揚反覆勤勤懇懇如是哉誠以其有益
於人之邦家故惟願其久生於世也余次兒珝為孺人
長女之壻閨門懿行余因與有聞焉而知孺人為女中
之君子也然則眉夀之祝在今日獨容已邪孺人之父
是為大司成冰玉先生母宜人闕里孔氏孺人自幼明
慧雅飭讀書輒了其大旨女工精緻而書數皆通在諸
女中尤為父母所竒愛及歸張氏其舅則少司空栢菴
先生姑則封淑人羅氏羅淑人治家嚴整嘗歴試孺人
以事亟稱其賢謂他日必能守其家法孺人事舅姑孝
謹始終如一日尤善相君君既赴官湖藩孺人獨留主
家政事無弗舉君遂得一心奉職無復内顧延明師以
教諸子而早夜程督加嚴不為姑息律由是學業大進
名烝烝起庠序間術徹皆知所向方為善士張大家也
孺人為婦為母實多禆益宗族婣表率能道之非一人
之私譽也由此觀之不謂之女中君子可乎人生至六
十始以夀稱而五十者開六之端也由五十而進於六
十又累進而盈百焉且復過之兹固律等為人子者之
所深願凡其宗族姻表素聞孺人之賢而欲為張氏久
遠計者又孰不願其享有遐夀以禆益於無窮哉此余
所為不容已於言也吾兒辱愛有年教均諸子第疎懶
未能副所期待其季女之壻曰王翥姓名方著於鄉書
此則所謂乘龍者也今皆預捧觴之列蘭芳玉潤鵠峙
鸞停萃於一門亦云罕矣孺人之所為可慶者將不愈
遠而愈大哉
封監察御史喬公輓詩序
天地間惟感與應其變固無窮其在人也則有中節與
否而世道之隆汚人事之得失皆於此乎係是故感應
之際賢者之所慎也今夫善人君子之卒聞者孰不哀
之然哀之者於其人或素交或嘗一面或槩聞其平生
則其情之所發或淺或深自有不能同者以夫概聞之
列而哀悼之情有若素交然者嗟嘆之不足至乃形諸
悲歌而不能自已焉兹其情意之篤至謂非深有所感
而然哉封監察御史甯城喬公以孝友篤誠嗣其世德
著稱於宗族鄉黨享年七十有七考終牖下時其令子
某以察御按治江西聞訃哀甚一時寮吏邇者造庭遐
者走使既皆吊慰如禮而凡昭受知遇者尤深感動乃
相與作為挽詩以致其情此卷則吾吉郡守張侯淳為
之倡郡寮屬暨鄉大夫士從而續之凡若干首察御之
按吾藩也庶政之予奪羣吏之激揚惟公惟慎其所以
感乎人者深矣而其尊人之賢德又雅足聽聞榮養方
隆遽兹奄棄致吾察御未及瓜期以去而君子咸失所
依則懷賢感德其能已於言乎習俗日流上下之交文
有餘而實不足其尤薄者至不免身為土芥彼既得此
於其上則於其父母之戚固漠然不一動心兹亦感應
之常然君子未始不為世道嘅也由是卷而觀之有以
見察御得人之深諸君子用意之厚其於古道幾焉是
豈不可傳乎公雖没而有令子能得此於人人其令名
之在天地間將必有永矣張侯欲章諸作者之意爰以
子夏之任委之鄙人鄙人不敏顧義有不得辭者輒原
感應之理以為之序
龍泉掌教蕭先生遺稿序
故龍泉掌教吾邑前輩蕭先生遺稿一卷為五七言古
近體詩百五十首啟一首贊辭一首凡百五十三首皆
手筆也先生諱孔資字愛同别號歸叟初起明經為霸
州訓導秩滿陞教龍泉俄以將母歸歸二十年而後卒
平生述作頗富其仲子儒士津寶蔵惟謹叔子聰以先
生遺命占籍新野竟起鄉薦為内黃訓導及致仕始克
一歸時則儒士君没已數年而先生手筆不無散失僅
得此稿於古簏中寳之過於琬琰置諸衣笥出入與偕
又數年而其子麟亦以鄉進士訓導高郵乃出以授之
麟於是釐為長卷以便諷誦某嘗得而讀之大抵平正
典實本於性情而約之義理乃其剛直不屈之氣亦自
隠然可窺其字畫明潤圓勻頗有晉人風致視彼艱深
險澁以為工偏枯側媚以為竒者未可同日語也蓋先
生為松臞曾學士之甥早歲即嘗受業故其學行與詞
翰往往似之語所謂魯無君子者斯焉取斯信乎自有
來矣夫以先生學行之篤詞翰之美子若孫繼述之善
乃三世比為儒官自世之偶挾一長遂軒然得志於當
時者觀之謂之久屈可也屈之久者理無不伸兹麟方
以仕學蜚聲其殆以先生顯乎先大父司訓府君與先
生兄弟交竟以愛女為儒士君配而欽順之為童子又
嘗受業於儒士君乃今視麟猶兄弟也麟因以此卷屬
為之序顧惟生晩聞見寡陋敢以不腆之辭僭序先生
之遺稿哉遜避久之而申屬益固則念夫尊者之出入
容有子弟為之先驅者用緣斯義而概書其本末以引
於卷端如此使夫讀者知先生之所以不朽蓋有在於
詞翰之外云
鳳臺别意序
鳳臺别意一卷詩凡二十八首前十四首大司馬白巖
喬公希大奉常白樓吳公南夫大司成梅北魯公振之
少司成雙溪汪公器之所聯後十四首大司徒東谿鄧
公宗周所和為五言古風者二為七言近體者二十有
六凡以為陽明王公伯安贈而篇中所寫則難别之意
為多繾綣綢繆至於再三而其意猶有未盡也陽明才
雄而學邃志高而識遠方受知明天子陟都憲奉璽書
以撫臨江湖閩廣之交憑高宅深十數州郡之地正君
子得行其志之秋其行壯矣胡難乎其為别哉蓋凡陽
明所有皆諸公素所敬重焉者聲同志合不假外求道
義之交深文字之會密實天下之至樂也一旦别以千
里逖違南北於其所謂深者固無在彼在此之間而其
所謂密者則於是乎遂疎三益之良參辰相望其情之
有不能釋然者不亦宜乎雖然王命孔嚴民望交切驪
駒在路不可留矣孟子曰廣土衆民君子欲之陽明所
性之分固不以得所欲而有加然推其所有以見於設
施必有卓然不可及者而斯人之受賜可計日待也在
乎加之意而已諸公之作雖惓惓於惜别然其意未嘗
不兼出於此此其所以為君子之别也歟卷既成東谿
公攜以見過謂欽順曰子素與陽明善而未聞所以為
贈者何今兹卷之首簡猶虛子其實之可也欽順遂復
於公曰陽明固知我真雖無一言將不以為簡以公命
序兹卷而致之陽明亦必不以為煩敬受而序之
雲亭鄉約序
嘉靖十年四月甲子吾鄉大夫士會於龍福寺中者凡
十有七人議鄉約也衆志素協議即時以成夫禮之當
由人莫不知然或為習俗所奪有不能無悖於禮者見
者聞者既皆以為非是亦何憚而不改耶此無他莫或
為之倡焉耳夫習俗之不美固非一人一家之失而仁
讓之興鮮不自一人一家始鄉約之議其諸大學之所
謂機也一人倡之衆人輒從而和之一家行之一鄉輒
從而效之俗之變而歸於厚也何有哉凡今日之約皆
目前近事易知易行會議之人不出一鄉之外亦取其
近而易集耳然始於近易而遠大固可推也變自一鄉
而他鄉亦可動也此吾輩之志也議初發於西澗曾公
天機所觸諸君子應之如響卜日徵會一惟西澗之聽
會之日宿雨初霽四山如拭草木亦欣欣然既具草各
出所攜相與宴飲獻酢交錯情意胥洽真所謂魚川泳
而鳥雲飛者酒半乃相與分韻賦詩人一首南山尹公
既出韻且言曰詩意宜一切以正俗為主勿為留連光
景之辭皆應曰諾復相與議約當徧遺諸大家宜鋟梓
以便草印雲江尹公曰事專則易就吾其任之某因人
成事曾莫效微勞首簡之書諸君子固以見屬有不容
不勉承者亦禮也編刻首條約次則鄉先正尹文和公
書又次西澗初議而終之以會中所賦之詩凡會議者
之姓名皆載諸約後而詩之序則一以齒云
整菴存稿卷七
