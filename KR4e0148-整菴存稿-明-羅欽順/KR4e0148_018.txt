整巷存稿卷十八明羅欽順撰
七言律詩(九十八首)
遊白鹿洞(三首)
偶尋白鹿洞中春初識廬山面目眞(往回數次惟此行始見廬山分明)
雙瀑下垂深歲月(開先瀑布在西南遥望見之)五峯高聳切星辰(白鹿)
(書院正在五老峯下)篤生豪傑寧無繼雄鎮江湖合有神安得結
茆當絶頂此生長作看山人
肩輿晨發路逶迤樹老山深日上遲古洞有名傳白鹿
斯文無恙仰先師瓣香喜遂平生願遺刻貪尋絶妙辭
指點重勞賢别駕不妨深酌更題詩(南康胥通府陪行因具午飲)
斷岡深谷少人行逢著山花不識名水滿稻田羣鷺下
林藏茆舍一雞鳴儒冠夾道儀俱肅(時郡學及星子都昌二學有生員九)
(人讀書院中在獨對亭前迎候皆秀朗可喜)石刻臨溪字半明(將近書院道傍澗中皆巨)
(石挺立往往深刻大書所可見者白鹿洞鹿洞風泉流雨文行忠信流杯聽泉凡數十字蓋有文公先生遺筆)
(焉其晦而不見者尚多有之)追省舊遊多漫浪斯文今日最關情
送楊晉叔京兆之任
玉立班行憶共朝金陵重覩舊風標九天召命來何速
千古心期話未消酌别盞香初壓酒過江帆趁欲歸潮
都人合識韓京兆佛骨端能手自燒
辛未五月九日仲弟允迪自丹陽寄來江行五
詠時久候不至遂用其末章韻作一詩答之
繞門迎候幾朝昏飛蓋飄然向大藩百里江津能自畫
五年心事共誰論雖傳謝眺新篇到應負姜肱舊被存
東海莫教明月上金樽分照欲傷魂
憶仲弟以六月六日上事(二首)
曾從東海泝天河又占吳山第一坡官比舊寮真特達
(運使同知皆免歸)劍蟠深匣未銷磨薰風别院啼黃鳥細雨閒
階長綠莎飛蓋東西休草草要聽含哺老人歌
桃花千樹塞玄都超佐薇垣帝渥殊上事不妨霑暑雨
開門先合剪春蕪農桑徧野家應給寮寀同心德不孤
須憶少年兄與弟青燈相對講三謨
奉呈大人封君
簾幕風薰酒味柔野雲垂蔭晚油油靜觀物理都成趣
閒聽樵歌或點頭衣笥遠封開孔雀(聞京中寄有孔雀袍上臺)釣臺
新水下輕鷗不才又作經時别多負當年返哺謀
憶季弟(以上皆用仲弟寄來詩韻)
日照銀臺晃掖垣五年五度沐殊恩(拜右參一轉左參二進右通三轉左)
(通四貤封五蓋五年内也)對揚闓切心無愧裁决從容令不煩草色
入簾詩興遠花香迎客酒杯存誰知一片瞻雲思欲共
雲鵬萬里騫
次韻答司訓光郁先生時致仕歸
愁將病眼看催科不道剛逢使者過生理秖憑詩卷足
夢魂原傍隴雲多冰霜晚節松當徑牛女佳期鵲近河
(先生一向獨處官舍)不與故人留一宿良宵爭奈月明何
送少司寇戈公赴京
早從周道騁華驂閱歴年深事事諳諸老共推心德一
兩都更踐法司三時須壽考天饒健人惜暌違酒要酣
王國靈長端有頼登仙羞聽鄙夫談
送通政馮子&KR3730;同年赴京(二首)
先朝同醉杏園春此會南都僅七人(高文達龍德宣劉廷璧李公著胡伯)
(珩子&KR3730;及余也)顧我官資偏耐冷喜君恩命又更新廟堂自是
憂民地青紫誰非報主身高閣離筵殊草草有懷無惜
附書頻(子&KR3730;行予六人者餞於憑虛閣)
小弟銀臺久備員長官今喜得高賢日明梧竹開唐省
風度壎箎恊舜絃對酒共輸情似海清黃須讓筆如椽
因君重起連枝念為把平安兩字傳
送都憲丁應韶入長銀臺
著處圓融德稱才還因求舊領銀臺看花莫問玄都樹
把酒聊空白下杯心計向來勤獨運廟謨從此屬參陪
有時雙栢軒中坐為道頑兄一味獃(雙栢軒者季弟所居廂房之新扁也)
壬申元夕大人用梅聖俞韻賦四章依韻奉呈
并寄二弟
坎止流行到處歡童顔無藉酒巵還元宵月朗心千古
紙帳風清屋半間晚愛吟詩渾入杜早知尋樂獨希顔
分來一派源頭水洗透諸兒夢覺關
千金圖奉萬年歡况喜陽和次第還春酒復陳燈火夜
綵衣長在戸庭間天憐淡泊舒華月人為團欒逞笑顔
猶有一般佳絶處紅塵飛不到清關
記得西湖醉裏歡滿城燈火夜深還(乙丑元宵正寓杭)老親樂
在遨遊外賢弟官猶季孟間藩省秪今參大議閭閻何
日破愁顔身兼童侍纔三口宅有重門底用關
政通應得萬人歡將父心勞獨未還紫殿香烟朝夕裏
澄江明月夢魂間豈無鮑叔深知管會有宣尼巧鑄顔
他夕不妨更秉燭談鋒先斬利名關
夜坐偶作(時臥病僧菴)
斜倚繩床認斗牛火星初夜欲西流人間絺綌猶含暑
天上風雲已報秋舉世可能無管葛腐儒空解說伊周
行藏兩字明如月領取清光付酒甌
次韻平陽方懋學秋夜客懷(二首渠時主王司成之家)
坐閱芝蘭長謝庭幾番時雨又秋晴流螢影度鄉心切
老鶴聲回客夢清屋裏琴書渾冷落眼中星斗却分明
還山自是尋常事問取鵬摶九萬程
一葉飄黃下碧柯羇懷強半屬詩魔山圍晚市風塵合
月滿秋庭草露多賓主東南原自美才華西北定誰過
玉泉金井深千尺汲引無能奈若何
壽致政大司徒洪洞韓公
宰相從來自有眞故園消息幾回春遥看冉冉低垂翅
贏取堂堂老健身鳥弄花枝春酒熟山圍壽域衮衣新
亦知海内瞻依在還擬彈冠踵後塵
次韻荅吳石樓學士(二首)
累歲開雲日有程向人醻酢禮全生愁將小數迷金注
不道諸公費玉成原廟曉晴高樹出公庭春雨亂蛙鳴
報章未就心偏悚山北山南伐木聲
曾舒短翼共雲程偶落天南北路生人在蓬壺勞夢想
詩來江漢妙裁成春風未遣梅花盡阿閣應聞鳳鳥鳴
尊酒論文知遠近百年珍重是風聲
次韻儲柴墟少宰除夕感懷病起自慰(二首)
使宅清如學士廳一燈除夕烱寒星春風細入鑪烟紫
食案高將菜縷青曾有嘉謨參禹益况餘新製敵孫丁
從前只欠維熊夢聞說維熊夢始醒
大成門左闢寒廳華轂來趨曉戴星坐久玉山疑乍倒
笑回銀海覺全青登庸正儗光雌甲陪祀還應戒上丁
神相高明諸福在得霑醇酊幾人醒
次韻寄答劉中和大尹
論文尊酒邈佳期春樹愁看暮雨滋桂管夢回三萬里
河陽花發幾千枝庭參鸞鵠登科日筆掃珠璣退食時
游刃也知餘地在心君隨處合巍巍
喜通政弟至龍江(壬申十一月初七日)
别來誰擬會江南細數年華已十三烟郭樓臺還舊夢
夜窗風雨入清談燈花屢撥偏能健心事相看兩不慙
白髮高堂凝望久豈無尊酒未容酣
仲弟久無書
立遡東風臥看雲多情啼鳥隔窗聞人非堯舜誰無過
子有衣裳自合熏保障一方雖用武平安兩字豈須文
床頭頼得清尊在且共良朋一醉醺
得家書知季弟以除日至邑城新正三日拜家慶
六日焚黃先是久雨其日始霽各識以詩一章
萬里歸來及歲除布帆無恙喜何如南平門壯知新作
光遠堂深得暫居草酌夜留親客醉朝衣晨向縣庭趨
逢迎有道應忘勢不害眞為孺子愚
拜舞能多喜不禁童顔朱紱畫堂深階庭草木通和氣
里閈兒童續好音紫誥直從天上落香醪初向壽筵斟
風吹幕動輕雲捲矯首南山見碧岑
旌旆悠揚鼓吹明翩翩輿馬快新晴龍亭立處山增勢
鸞誥宣時谷應聲封號光華躋四品義方辛苦憶平生
每憐予季寧無見今度焚黃禮又成
喜季弟得子
季方書報捧珠新喜動渾家色笑眞十載震來長虩虩
一門麟趾漸振振桑蓬出試寧論巧犀玉分張自合均
天眷吾翁全福在壽筵無日不陽春
寄贈仲弟進表赴京
分守歸來暑欲徂遠飛雙棹入皇都炎天默試冰霜力
壽域重披海嶽圖要得承恩堪醉飽不妨隨例有追趨
賢勞合是平生事暫許鄉園入夢無
送薛全卿之淮安
往還不盡斯文好猶喜分符近在淮洪範剛柔歸擬議
小民休戚繫科差風含畫戟森階戺雨濕青田盡海涯
期月規模千古事好音須慰故人懷
送王甌濱赴北監便道歸省
寵命初臨正及瓜緋袍金帶轉光華門牆桃李新千樹
南北車書舊一家晨省細將萱草看晝遊都付里人誇
永嘉前軰儀刑遠心印傳來定不差
瀛洲會次豐原學先生韻(壬申四月十九日)
開徧春花麥正秋鍾山晴翠滿芳洲地靈合有羣仙會
景勝那無七字收淨洗玉盤行海錯徐開霜匣看吳鈎
年來自笑無靈氣敢躐丹梯出一頭(是會也以欽順有遠行將處之賓席)
(偶疾作不克赴實亦不敢當也)
送歐陽誠之出守肇慶
吉州著姓歐陽氏六百年來幾派分木本水源推刺史
風流文采到司勳遥遥祖武今能繼藹藹仁聲素足聞
多賀端溪諸父老炎天高蔭有青雲
送龍德宣之任瓊州
同鄉同榜復同庚獨以能官早著名臺院風隨銅虎去
故園花向錦衣明從知攬鏡心長在須信乘桴道亦行
尊酒送君還自省素餐應覺負平生
送吕仲仁少卿之任
沙頭别酒過江醒滿路懽聲是德馨飛蓋乍臨西澗水
攜壺頻上醉翁亭山當戸牖瑶琨碧雨過郊原苜蓿青
同事亦知吾弟忝書來方自說趨庭
半山為歐陽時瑄賦
秀色知從武姆分蜀江迴抱隔塵氛骨蟠地穩疑藏玉
頂去天遥斷出雲樵徑客稀羣鹿擾草堂星在遠鐘聞
會看叢桂秋花發山北山南處處薰
哭族祖壁翁(二首寓居景陵)
故園喬木碧森森新貫經營幾歲隂空有尺書頻問候
何由尊酒一論心湖田繞屋秋仍熟紗帽籠霜病稍侵
不道生涯今奄盡計來清淚滿衣襟
塵世勞多佚未償桑榆無復繫斜陽負薪有望前聞在
坦腹多能後事詳每憶轉蓬聊異縣不知埋骨定何鄉
舊時長徑山頭月夜夜清光滿屋梁
哭孤峯伯父
昭代遺才老一簟却憑高壽作恩官烏紗對酒壎箎合
丈席談經弁總攅病起尚憐黃菊晚仙遊俄上白雲端
孤峯絶頂良宵月愁向金陵洒淚看
贈王宜學時以翰編謫官嶺南
凉風吹客過金陵尊酒相逢感慨增路遠只知紅日近
山深初見白雲層百年譜諜傳忠孝四海交游念寢興
君力正強吾未老江樓春暖待重登
次汪司成秋日登獅子山尋閱江樓故址韻
絶頂風塵萬里秋閱江何處覓高樓草深欲礙遊人上
林茂長容倦鳥休近水一灣明似玦遠山三點大如牛
知君感慨題詩罷滿酌金罍坐看鷗
碧山紅樹玉人登水色人心晚共澄萬里輕帆風作使
六朝遺跡谷為陵霜鴻過眼渾如客美酒開懷不計升
強欲追扳多病阻坐酬佳句復難能
甲戌初度伏蒙大人寵賜長歌謹用首韻賦詩
一章以志感且以申致眉壽之祝
青田官舍懸弧日五十年前正此辰科第偶然承世業
劬勞何有報吾親詩來錫福恩逾重夢想承歡意亦眞
猶覺寸心如赤子靈椿何止八千春
依韻奉荅西阜叔父
五十又逢初度日聰明那及少年時高堂錫福憑黃髮
同氣增光有白眉官久只餘金作帶酒醇何用玉為巵
竹林勝賞須重覓已幸新民似舊黎(時江西羣盜之就招者號為新民云)
次韻寄荅銀臺弟
百歲平分業未光家庭杯酌但循常孤蹤久合依盤谷
清夢時猶繞建章江冷魚龍愁混處天遥鴻鴈憶殊行
何應共暖姜肱被細講行藏到夜央
送大理胡伯珩遷少卿北上
北人官向北京遷騎鶴揚州不論錢原隰皇華如舊識
官河新水快重沿手無高下冤須白心有經綸髮正玄
因送年家還自省坐慚清俸欲歸田
春晚登憑虛閣次熊峰先生韻
穿雲舊路偶重登步屧輕如鶴背乘高閣俯臨千萬樹
夕陽斜映兩三僧振衣總覺清風洒題壁惟應大手能
何處花開紅又白醉遊吾記昔人曾
送楊晉叔亞卿入掌太常
尊酒江亭送長官錦帆高掛疾如翰風生綠樹吟懷爽
鳥下平蕪望眼寬清廟駿奔惟德稱治朝精選見才難
台躔已近頭仍黑勲業何勞把鏡看
壽錢侍御乃父封君
曾抱遺經齒辟雍倚閭人老宦情慵虛名漫領江州幕
厚德終膺柱史封七袠滿來還健在大篇吟就每舂容
隔江雲物悲遊子壽域天教有路通
幽壤重光為唐仁夫少卿賦
兩度恩光照夜臺分明功自義方來林間稍覺悲風靜
地下都應笑口開碑表嵯峨天近止山川盤鬱氣佳哉
舊灰未冷新烟續長使贏金父老猜
送龍孔紹上舍還鄉
浦樹迎秋咽早蟬江風吹雨潤離筵壯懷永結青雲上
鄉思遥馳白鴈前伴得同聲深酒盞行逢佳景費吟箋
已看頭角崢嶸見此去寧容久在淵
送同年劉廷璧出知蘭州
吳帆高映楚江秋轉向黃河最上頭落葉打篷疑夜雨
邊雲仰旆見州樓男兒意氣終能壯刺史班資亦自優
都下故人長引領政聲多遣向東流
送大司馬張涇川進太子少傅致仕歸全州
頻歲求歸始得歸此心惟是老天知寇公聞望無多輩
白傅風流又一時帆向瀟湘秋色遠首回鍾阜夕陽遲
能將捧日排雲手盡采山中五色芝
送尹其信司訓之新昌
喬木名門遠近知舊官新命老成時重逢正擬論文細
相送無嫌載酒遲冰雪戒途應耐冷江山如畫好題詩
憑將實學從頭講肯作尋章摘句師
送大司空柴公致仕
相送都門更一程喜於身退見功成舊提留鑰江山重
新掛朝冠步履輕綵鷁亂流風正駛隼旟開路晝偏晴
山林歲晚無塵雜幾箇松筠是友生
楊恒叔以母老求去詔進太僕少卿以寵其歸
(二首)
徵書暫起陶園主祖道榮歸僕寺卿京洛風塵從此出
哲人心跡到頭清鷗迎釣艇添新伴客闖詩壇續舊盟
樂事賸於諼背取傍花啼作小兒聲
早從京兆聞佳政晚向留都近德鄰杯酒未交心已醉
篇章難和諷能頻腰間合有黃金帶頭上終須細葛巾
文敏家聲渾未墜百年林木盡含春
秋答尹憲副先生(三首)
頓收佳什見情親一字都來不犯塵秋院揮毫風正爽
曉窗開卷墨猶新論心每憶同遊處矯首難忘奉別晨
門帶清流山附屋暮年新酒共誰頻
天賦微才諒有垠誤蒙新命出楓宸平生漫許心非石
何道能令鬼不神報乏涓埃慚厚祿愁深江海繫斯人
爭如未老身先退林下清風世所珍
十年一曲採芝歌高掛朝冠保太和風采至今傳蜀土
文章從昔重賢科情縈藻句能多寄光照寒門辱再過
休怪報章成怠緩兩曹重叠簿書磨(時兼攝工部)
和答楊司訓先生
芹泮香風十載聞故山歸早亦殊恩春來每自添詩債
酒罷同誰臥竹根臺省備員遥慶我篇章傳世竟輸君
因風報李還西望雲樹參差日未昏
奉和大人示喜之作
天恩已自先朝厚休命還從此日申三品從班兼着我
萬邦黎獻豈無人憂時鬢改終誰諒衞道身微每自珍
勉率義方圖寸補永怡黃髮照青春
山明水瑩西岡里日暖風和久大堂老父自應多受福
諸兒都幸略成章才慚吏部纓能濯識可銀臺佩合揚
海道書回仍有獻壽筵珠玉爛輝光
送胡司徒致仕
壽篇懇著留公句公竟投簮可奈何林下清風應更遠
鏡中疎鬢未全皤功成不負官曹重身退還膺寵命多
却把釣遊尋往跡攜竿重去弄晴波
寄銀臺弟及寫懷各一首俱用其采石登高韻
樹色凝寒鴈陣横兩回江上送君行長年也識㳂洄意
流水何如去住情將父事諧心最樂登高詩到語堪驚
别來還夢金陵否早晚相親是友生
柳暗春城起暮烟城頭殘照數峯妍欣同道侣尋顔樂
懶聽詩翁詠李娟蜂蝶有營終自苦䕫蚿何校漫相憐
素來心事如絃直得謝浮名更洒然
羅子文侍御墜馬傷足有作次韻(二首)
九衢驄馬乍停經贏得都人掉臂行事出不虞應有數
膚存兼愛豈無驚少拚日月供衾枕兼把琴尊養性情
高步天衢玄髮在直須宣力徧蒼生
詩句清堪敵草塘為占諸福定如岡還臺再騁追風驃
宴客仍開晝錦堂便好喧呼如杜適可能堅臥似袁僵
他年華轂翺翔地細雨新橋路莫忘
次吳白樓借山韻
借居聊誦鵲巢詩兼得峰嵐不費辭青眼熟看忘主客
紫金遥對辨公私棲雲老樹巖頭幹照水名花洞口枝
仁者安然如固有我來須盡壽筵巵
送學正蕭乃&KR1027;同考應天事畢還定庠
秦淮西畔棘闈深夜燭晨光最苦心自信吹噓遺朽木
總知淘汰得精金儒門譜諜端能繼客路風霜亦慣禁
此去三鱣佳兆恊再從天上叙鄉音
送王司成考績
離筵冰雪瑩征袍未說官資望已高戀闕豈辭來往數
過家兼有送迎勞百年繼武仍科第四海知心總譽髦
春暖鴈行分又合鳳池從此對揮毫
送大司成魯蓮北改莅北監
南北山川總帝畿賢勞那得謝驅馳江濤滚滚風初定
燕黍芃芃雨載滋多學竟須歸易簡時文先與變支離
臨岐病眼分明在不負清朝國子師
少司馬陳公進大司寇致仕僑居金陵
宦轍留連即故鄉石城斜日錦衣光官高獨欠樓臺地
身健何須服食方繼粟深恩應有數承家餘慶故難量
都人拭目耆英會莫遣風流擅洛陽
送潘寺正鑒任福建僉事
棘寺勞多德在人外臺超擢寵恩新未論冨貴還鄉里
豫擬澄清到海濱秋院雨聲蕉葉重晩衙晴色荔枝勻
垂芳汗簡應留意惟有廉公兩字真
午日白巖司馬招飲于天界寺席上次寗菴宗
伯韻
高雲閣雨試朝晴寶地清凉即化城江不擇流看欱納
鳥猶求友聽嚶鳴衣冠已盡東南美歌舞兼容雅俗更
聊把閑情付游衍永持忠赤贊升平
孝陵行香喜晴用前韻
遥鐘隱隱報新晴陵樹蒼蒼接禁城燈火重門千騎出
陂池流水亂蛙鳴瞻依地切天同久奔走身微歲屢更
歸路喜看紅日上南山剛與帽簷平
題山水畫送郭姑夫南還
竹溪溪上久逃名乘興飄然到石城尊酒笑談剛匝月
腎腸傾倒見平生雲移遠樹千峯出風送歸帆一葉輕
福壽直將山海祝畫圖持贈不勝情
憑虛閣宴飲次吳寗菴周大理韻各一首
上方雲起望來迷下界聞歌客到齊高會我叨陪末席
捷登誰肯犯旁蹊談依日用諸乘小氣逼星躔萬象低
吟罷不妨歸路晚綠楊無數鳥爭啼
雲藏高閣樹浮烟老衲焚香導客前秀合江山千古在
美兼人景一時全爭哦藻句添公事頻繼芳尊減俸錢
紅日醉看猶未晚羲和應與暫停鞭
貞壽堂為安福朱仁舉人祖母賦(少司空趙先生所扁)
堂下蘭菲桂亦芳栽培人只在中堂柏舟自昔關風教
春酒頻年祝壽康過雨遥山朝翠合凌霜高竹晚隂長
司空為秉春秋筆兩字應垂百世光
丁丑十月七日早辭朝有感而作
萬年枝上萬鴉飛曙色蒼茫接禁闈當路驊騮行總快
候朝燈火聚還稀南來日久衣添著西向心勞帶減圍
寶鏹再承恩賜出鑪烟裊裊思依依
寓儀眞公館大雪
清源見雪又迎鑾天遣愁腸一再寬杯酒自堪供爕理
瓊樓誰切念高寒孤村乞火還趨市小艇求魚巧泝湍
詔許寧親歸有日緘書先遣報平安
戊寅春分日祀先禮畢奉大人合宴于中堂喜
而有作
神馭初旋燕席張東風花柳日偏長圭田永食諸孫報
福酒分霑滿座香歌舞總能娛大耋笑談時復得周行
歸寧已荷天恩厚吉禮參陪更有光
觀瀾為曾峻術賦
門前屋後雙龍水岸岸青苔送急流應恨早年無眼力
頗於中道識源頭高人會肯傳琴譜稚子何須理釣鈎
便把脚跟牢劄定芳名從此合多收
慶季弟新居落成用仲弟韻
新構崢嶸與世更宋朝遺址尚依城地靈總信人須傑
心遠從知夢亦清春酒日長花賸發曉簷風細鵲雙鳴
百年事業無窮在一善何妨取衛荆
吳寗菴宗伯家園絲瓜有一蒂四五實者次韻
(二首)
生祥生到後園瓜始信天親積善家一氣分張還共蒂
五行團聚正交花題經大手絲成錦賞泛深杯影辨蛇
靈種只疑傳不得未應無地長春芽
浮花摘盡紛垂實和氣熏餘更發祥未說嘉賓來四面
會看仍代起三場巧憑造化人難測秀出叢蕭露轉瀼
往事合將同穎况作書何日獻明堂
中秋燕集大人命以看字韻賦詩
宦海心期欲訂難一時齊奉萬年歡堂高坐待冰輪正
酒釅行分夜氣寒物外高懷原洒落人間眞福是平安
壽星近與南山接還上層樓仔細看
次韻憲副弟獨遊金魚洲
一見洲形便識名去年曾此共臨清路盤絶岸遊蹤少
秋透遥山望眼明老樹新篁均雨露浴鳬飛鷺各心情
雖然獨往堪乘興誰與詩成勸一觥
送李濟之赴寧波貳守任
暫假霜威肅泰和(李以御史再調而來)又飛文旆入寧波當官已
見勤勞著敵愾兼聞斬獲多(嘗與勤王之舉)老樹疎花江畔影
古聲新調别時歌相知相愛相期遠汗簡功名諒不磨
次韻憲副弟元日志喜人日寫懷之作
晴光朝動綵雲端稽拜欣逢后土乾家慶一門春鎮好
皇恩三世海同寬瓊葩的歴含殘雪瑞靄氤氲繞畫闌
早晚賜休應有詔鯉庭從此日承懽
流傭無處覓宗襟何意春雲又作隂把酒未消今日悶
讀書曾見古人心望懸北斗虛回柄責在羣公合受箴
頼有庭梅為伴久愁來猶得對花吟
遊青原山(庚辰閏八月十一日歐陽綉衣從龍季弟允恕同遊)
朝訪名山露未晞翠嵐浮動欲侵衣坡頭路轉松隂合
隴上人閒荳莢肥泉響遥聞心已淨寺門初到夢先飛
從來賸有烟霞癖爭奈行藏與願違(數月前嘗夢遊上元縣一寺及入山)
(則宛然夢中境乃知上元即青原亦異哉)
整菴存稿卷十八
