范德機詩集卷之六
七言絶句
懷小栢
手種庭前小栢樹分枝散葉總天成涉旬不見長相
憶况是經年别友生
楓林雨止
籬角楓林露鵲巢春深翠葉未全交山家老屋渾相
似千里行人識把茅
題黎氏家山圖
漠漠家山在白雲石橋流水路斜分状元坊裏重来
日還有新阡表陸君
社日
&KR0588;隣雨止散青煙白叟相違已隔年忽遣大兒三角
結打門来覓社神錢
贈卓秀才還澧州
不說從師學道難一身千里暮雲端是行若拜庭闈
罷有使題詩秪寄蘭
五月二十六夜宿松林蘭若
白沙寨下接飛霞行至招提日已斜睡覺忽聞山鳥
語不知今夕離吾家
瑞州城東水邊松下遇老翁稚子蕭然有
桃源想
花墻竹柵護長松雲去柴門晝啓封不是武陵州縣
古秦人那得晉人逢
登高風亭(亭在三劉祠後今西澗書院劉凝之書高安人子道原孫義伸)
罷官本自亦由君直節高風世世聞天下布衣能致
祿多因無傳附青雲
桑落洲
桑落洲前秋興孤白雲遠見近還無傳聞酒吏經年
罷美釀家家淂縦沽
彂湖口
已過匡廬卻向西片帆猶逐暮雲迷路長正是思親
節取次驚猿莫浪啼
潯陽
露下天高灘月明行人西指武昌城扁舟未到心先
到臥聽潯陽譙鼓聲
題山水圖
烟厓窅窅樹欒欒三两漁舟戲碧瀾不觧買山頭已
白今朝又淂畫圖看
十月白牡丹郢中孫氏家植也
霜檻枝頭結素雲分明便有繡成裀紫皇為爱春風
早特向瑶臺折贈君
八駿圖
天上房星照九垓翩翩西域畫龍媒昆侖一去無消
息空見人間八駿来
試院中戲題姚檢校山水圖
故園不涉已經秋何日徑辭黃鶴楼卻借仙人綠拄
杖乘風散上碧峰頭
以瓊扇一握奉致黃明府
拾得炎州月一團殷勤持贈比琅玕情知已是秋風
後留作明年九夏寒
詠鹿
可富終然不稱家&KR0687;&KR0687;如怨復如嗟何如送汝歸山
去許令臺前卧落花
鐘陵夜宿聞鐘
中年江海夢靈皇夜半聞鐘似上陽一百八聲猶未
已更兼雲外鴈啼霜
宿村庄見高進士留題戲作
三水橋邊望翠篁行人駐馬立昏黃因何秉燭来投
宿州判題詩在草堂
午憩村落竹溪上
竹連流水水緣村上有青山蔭苧園此處不容居士
住短墻午暑特侵門
日晏
昨日相期早出村今朝日晏未開門可人一夜東風
雨綠遍天街舊草㾗
四月三日蚤作訪夏編脩
曉穿甲仗抵晴沙橋角垂楊亂映花春色扵人元不
薄將詩勾引到君家
畣贈晚春
懶向佳人說翠微長安陌上見春暉誰家門巷花狼
藉吹作漫天白雪飛
初六日在院中僚友無人至
乘輿聞喜逹皇都自此玉堂宣鎻無閒殺幕中揮翰
手日長獨坐數花湏
因杜右父編脩贈痔醫
䑛痔曾聞獲乘車王卿妙藝𣸪何如秪應杜老波瀾
筆絶佀齊人治驗書
院中夜直
此身只佀到南州莎草寒雞一片秋後夜玉堂誰上
直料應少睡更多愁
贈黃道士别
二十四巖烟霧幽輕舟横笛戲清流萬人舉手風塵
下怪殺仙人學遠游
鄰燈
星星遠映孤村外烱烱微穿落水間知有鄰姬思遠
道績麻應待夜深還
休日
暫觧晨參不出關有時持酒憶南山無端却被詩牽
引斷送先生此日閒
十一月十六夜
本是圓時半不明非緣掩冗復何情更無雲表真消
息鐘鼓盆罌亂自鳴
戲題二牛
燕山丈人年九十戲筆掃此雙犂牛江南夜半春雨
作老農驚起為君愁
離揚州
孤篷如磨遶汀沙葉滿平湖藕未花回首竹西亭漸
遠一江烟雨酒旗斜
贈裴氏二子
唐晉公之後家有胡銓盛德堂銘其先
世爲守是郡家焉至今尚爲儒家
有後深知晉國賢傷心不爲海南邊相逢莫笑無多
贈猶是詞垣舊俸錢
過三合驛
一春歸計又蹉跎竆粤風光奈病何總有青山千萬
疊行人長少鷓鴣多
江閣雨望圖
高閣秋風樹半枯連山更帶雨糢糊幽人把釣空江
上縦有扁舟不受呼
見觀西人家石榴
石榴始華實已紅橘柚照日青玲瓏自来南州感風
物賴得鄰人生意同
十月十一夜東署聞鴈
久别雲林舊草亭南江都邑歲彫零可怜此夜長空
鴈正在青松樹底聽
詰朝進書西宫問盧九脩譔借馬戲奉(絶句)
作書太史具有喜徒步拾遺方可憂明日待朝天上
去何由贈我紫驊騮
高齋
俗客過門應有數秪言渾佀野人家小齋高接萬林
杪坐見城南城北花
候孔校書
承聞舟楫心河干久别深思再見難已具一尊林下
酌好来共慰百華寒
悼節
百華高下&KR1497;晴天竹屋方牀興悄然忽憶逝人泉下
冷學燒楮火作新烟
清明後聞鄰莊牡丹盡發舘中獨遟雨晴
忽開一枝詠以志賞
千山颯颯雨無風憔悴羣芳二月中整待人家春事
過小亭特放状元紅
題楊補之墨梅
學到逃禪自一家洗空塵墨印江沙筆端不有蘭亭
骨莫寫園林雪後花
江東晚泊
雲間列岫映朱楼江水東来打石頭不是行人惜光
景人心舊有帝王州
江上古祠
老樹昂藏倚岸隈祠靈經歲鎻蒼苔豚蹄巵酒能多
少便有羣鴉旦莫来
重感
曾謁聊城太守歸吏扶殘醉踏斜暉重来柳下停船
處太息人間萬事非
湖面
湖面春深暖氣勻青蕪未隕已知春沙灣散駐張魚
客葦室時驚射鴈人
玉隆宮
東晉真人尚典刑石函故在藥飄零閣前正是升仙
處雲路笙歌少淂聽
經梅仙壇下
懶慢辭朝楊子真空山祠廟已千春自從上䟽東都
後不見江湖有直臣
北山谷中老父
無多林屋冠青山長子成孫鬢未班問我鄊原何處
是半生江海未知還
題萬竹秋聲
山人爱竹手自種萬箇直臨江水邊長吟浪被秋風
覺散作宮商聲滿天
錢生幽禽圖
誰人翦下碧梧枝誤落西風粉墨池立斷小禽飛不
去朝陽何事鳳鳴遟
封州作
魏闕迢迢隔綵霞别来幾歲客天涯春風二月崖州
道時見棠梨一樹花
渡端州峡
櫂郎得便泝清流忽報舟前曉霧收蠻語酬人翻自
苦好山不敢問何州
正月二十四日至寳圭驛是北流縣自此
遵陸指欎林矣
遠辭京闕碧雲端泝盡夷江未到官回鴈峰南更千
里是行誰為報平安
登呇磊驛楼自此度海
半生長以客為家罷直初来瀚海查始信人間行不
盡天涯更𣸪有天涯
謁海神廟
南州未識異州蘋初向沙頭問水神料得行藏無用
卜乘桴人是北来人
得樟樹鎮便寄家書
商船夜說指江西欲託音書未忍題收拾鄊心都在
紙两聲杜宇傍人啼
瓊州出郭
自出瓊州古郭門更無平衍佀中原重重葉暗桄桹
兩知是黎人第幾村
臨高阻雨
恐傾南海成秋雨急喚西風作晚凉净掃黎山湏見
骨莫令楚客婁回腸
㯽榔寨
秋入黎山風雨多長江不定駐驚波翠榕葉底聞鸚
鵡自此無如客思何
定安縣
隖上晴雲滅𣸪生誰家吹笛海天明縣堂曉起西風
急半是深黎夜雨聲
至富屯
承恩千里出江鄊轉歴三關道路長黃葉霧開山市
集見人鳬鴈憶横塘
西楼
童子出㫪親掩關春来芳樹伴人閒别家五月不得
信獨上西楼思遠山
遊南臺閩粤王廟
海角釣龍人杳杳雲閒待鴈路迢迢若為借得山頭
石每到高秋坐看潮
元夕
危楼向暮倚層空故歲今年不得同記取合沙元夕
節滿街簘鼓雨兼風
正月十六夜雙門觀燈時閩粤閫官吏(皆集)
雙門此夜啓崇臺次第東山好月来自古金吾元不
禁少留大將與&KR0742;杯
二十六夜得舍弟書及知熊敬輿茂才消
息期旦夕有會并知便良尉快也
故人天闕騰新薦舍弟雲溪守敝廬未省東歸何日
見挑燈細讀寄来書
南澗志見
繁桃只稱倚紅扉蠟酒吹香著舞衣楼底誰家吹玉
笛一雙白鷺上雲飛
池舘夜坐聽雨
更聲隨雨動譙門頗佀聽泉宿楚原客裏青燈如骨
肉獨能相待向黃昏
懷京下親友
海上經年思殺人絶怜京國舊交親過江唯有傳梅
使寄得書回是莫春
池上晚步
清池斜步竹烟微鶯囀重門鎻夕暉退食幸堪無趨
謁見人慙道聽公非
不寐
鼓角連天月滿城芭蕉葉上露華生思鄊不寐占潮
信說是中旬夜半平
夜坐池上舘
沉沉畫戟隱高牙月滿閩都十萬家竹外小曺人睡
稳杖藜獨立聽鳴蛙
建安舘夜坐聽流水
平生慕爱武夷君及此名山阻白雲九曲水聲流過
郡夜深猶淂世人聞
路傍樹
路傍古木是誰栽更有山棠次第開東海神仙求不
得何因百歲客重来
臨觴
幾見春鐘度上陽偶因寒盡強臨觴故鄊只在車輪
下自是青雲路每長
聞笳
何處聞笳最是悲京門獨立晚晴時鸝庚一去荒郊
遠借問春光有底遟
夜誦賦瓶花
膽瓶折得樹頭花初是東園一片霞西澗讀書過夜
漏忽隨燈影上窗紗
寓書
欲寫鄊書寄故園行人已遠竟空存舉頭却見南来
鴈箇箇隨春度塞門
山僧飬犬
不見巖扉净業君山僧飬犬謾成羣人知自此来看
少秪向山中吠白雲
憶得
憶得佳人白紵詞幾將天外數歸期自從落盡庭前
樹夜夜秋聲總不知
聞東鄰歌
促指繁歌沸不停月高絃語轉明星莫令知有西隣
客獨坐挑燈課六經
贈郭判官
慈烏夜夜向人啼幾度紗窗兔魄低自有平安三百
字無因却寄大江西
種樹
種樹江頭不記春年来年去秪傷神今朝忽向江頭
見稍有清隂芘路人
溝上
御溝新綠動朱闌溝上垂楊盡可看唯有西山九千
仞朝朝闕角倚晴寒
卧庭
朝来忽見樹藏霞碧草春邊逕路斜佳客不来春雨
盡山禽啄遍小桃花
靈應宫
萬花如繍擁青紅梯石&KR0994;層見梵宫一十二時春百
刻日長半在鳥聲中
清明日留西山
離家六度見清明知是何時出帝京今日登臨倍惆
悵好山多似豫章城
逢芳草
忽逢芳草思綿綿綠遍郊原翠滿川不是王孫歸未
得盡緣春色有今年
西谷訪人不遇
出郭幽人晩未歸青天咫尺見何稀一年秪有春晴
好多事揚花學雪飛
題閨人望遠圖
郎行不用苦悲辛久别心知萬事親看取江邊垂柳
樹最先零落最多春
酬友人月夜見寄
舍北舍南流舫通高荷萬柄倚微風不識此時明月
夜共誰談笑水烟中
題沈李二山人談道中
白雪流水两無情一叚忘言畫不成昨夜天壇明月
滿野風四壁候䖝鳴
春日上平坡寺
蘿迳隂隂近百層金輿記是昔人登山僧苦避尋詩
者牢閉柴門喚不譍
省災初至新建山谷山家
卹災猶自惱漁樵太息無時緩賦徭日暮觧鞍仍秉
燭強顔聚吏戒科條
山下
楼外風江集米船樓中光景月流天空洲此際無鳴
鴈猶比山深少夜眠
章義門送人還南城觀臺
郊原平晚綠萋萋獨上高臺意轉迷古樹鳴蝉城下
路送人長憶向安西
懷臨江寓居
石霜峰北淦西頭寄住林塘數畆幽比及到家猶是
客對人強自說鄊愁
清明日
旅庖欲禁自無烟酒裏中原熟食天不憤小桃紅佀
火為人兒女照秋千
西垣感春
簾幕沉沉燕子歸牡丹帶露浥春暉依然畫省風光
妙少問去年人是非
楊花
穿空透戶本無因若便随風惱殺人我似楊花花似
我年年飛盡玉堂人
挽西蜀先生
八十猶傳隐者名乾坤未是負先生無端白帝城邊
水欲載哀歌上玉京
歸自舘中聞鸎
春来羈思不堪論日日瞻星謁禁垣昨夜歸来津口
聽嬌鸎啼斷内城園
友人壁間寒山圖
行盡天涯不見秋君家庭院冷颼颼太平欲選風霜
吏畫史當居第一流
東郊
東郊芳草綠萋萋欲到渾如戀馬蹄總是都門好春
色随人直到大江西
絶句
幽人不出戶長開看盡春風長綠苔多謝有情雙燕
子暫時飛去又飛来
懷南省海棠感新事作
海棠花發醉題詩猶記西垣下直時今日豈無歌舞
地一尊先被外人知
贈聊城施主
京國相逢意若何向人平讞路人哥臯陶此去為廷
尉似子寕疑一掾多
贈盛𣸪之之官宣德
帝城穀雨見黃鸝關外風光大較遟相得牡丹花落
後先生初是到官時
戲題張平章所贈洪生書後
一翁二季響皇都未必遭逢事太殊秪惜翰林歐學
士當時書譲蔡君謨
贈水鑑道人寫真
鑑盡公卿寫盡真此心澄徹故通神世間未用論滄
海何日河流照得人
十二月十九日候進賢該吏不至看野人
家道書
社農家近白鷗沙再繋停驂候蚤霞閒啓古嚢看法
籙此身如到玉清家
送薩僉憲至巖頭渡
石頭渡口風烟古洗盞開尊對淺深卻喚掾曺無覓
處移船幽寺看黃花
小年日仍宿北山
臘日才過又小年那堪澤國雨連天兒童把酒傳明
燭遠想慈親尚未眠
題秋林圖
霜樹前頭欲下禽遠行逢有暮歸心佳人昨日天際
去紅蓼作花秋正深
孝友堂
堂前多種紫荆枝堂上能啼白髮兒但恨後来風雅
廢南陔不佀古人詩
戲題奉寄行營董僉事
五月沙山鐵騎羅將軍無那太平何帳前飬淂堂人
鹿秪爱行營芳草多
和揭曼石茂才揭嘗過臨不遇留題墻壁
麻姑蚤觧鬢成霜况說山中海與桑久别南城壇近
客西風殘照憶題墻
題烟雨圖
似有江南布谷聲亂流觸石野橋平何由招得魚竿
客共上西峰看晚晴
題稚川蘆鴈圖
不見羅生心惘然畫圖河朔盡流傳滄洲舊隐無人
識正似寒蘆落鴈邊
伊孝子
是州寕有古藤君子弟班班行義聞又說水村烟郭
外伊家水樹抹青雲
題松雲圖
傍人不識歲寒松怜殺深山大雲封待淂化為東海
水青天白日睡蒼龍
桃花原是漸嶺對江
雪晴尋路入華原絶爱清江抱遠村行處秪貪幽樹
好不疑山谷易黃昏
范德機詩集卷之六
