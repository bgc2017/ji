范德機詩集卷之三
五言絶句
題張古老騎牛圖
細柳官橋路騎驢不用鞭先生誠有道此去亦千年
題竹樹圖
老樹半垂葉疎篁斜露根若無煙霧隔應見石西村
秋江
秌生洲渚静露下蒲荷晚忽憶釣魚時人家楚鄊遠
建昌小湖望廬阜二首
青雲覆疊巘白鳥度平湖釣嶼夜来雨山深知有无
我懷貞練士多在巖谷隂惟有高林月長知望遠心
題二仙圖
明月萬山空溪橋暗路通不知何洞府終夕坐松風
絶句
障&KR1497;芙蓉競燈隨櫸柳移繁星臨迥野疎雨過高池
江上打魚船有頭那无尾與卿相見時不望如魚水
鄊路西州是延平那向東片帆儂會使秪是怕隨風
水清灘自急蕩槳直湏人勸卿休恨水多爲不知津
水如青銅鏡山色綠芙蓉中天明月上此處好相逢
看東亭新笋
問竹何年有親曾共歲寒昨傳新笋發扶杖繞林看
送别
爲君垂别淚更向楊花側斗酒問離鴻幾時歸故國
燭夜
燭影夜侵墻松桂成行列鼓絶草䖝鳴四山露華結
秋江圖
雲裏衡陽鴈網下武昌魚石門秋共遠江樹雨餘疎
芙蓉
芙蓉生石壁雲錦映青松那憶南州路歸船處處逢
五言律詩
鄿州城下晩泊與土人語及西方事平有
喜而作
野闊秋無際天空夕始涼漁船下浦急畬火入雲長
洲遠懷鸚鵡山危指鳳凰戍人新歛甲垂老幸時康
黃州道中
迳轉山仍掩沙移圃自成蒹葭連水白楊柳蔭門清
无𣸪論餘事真堪了此生眼中陳仲子九鼎一豪輕
贈孫秀才
四海孫思邈雲礽𣸪盛名白駒空谷遠黃鶴大江明
子去何瀟洒人知盡老成特来容貴近次第取公卿
舍前龍骨樹
隝夷籬落見誰種此江津結榦多扵葉成隂迥不塵
取材因惡刾感事撫長身安淂艱難際相從作四鄰
百丈山中夜㘴聞謹思將還憶甲寅入南
中正此日也十二月二十三日六首
近得雷州信遥知弟姪来江山淹遠望天地保䟽材
鄊爲魚羹起今寕馬豆猜殘年有心事未定着寒灰
欲雪翻成雨何天恰吝情似緣春在近故與月争明
谷樹行行暝川雲冉冉輕往年當此夕孤棹適南征
歲月嗟匏繫乾坤信梗浮蹉跎逐越鳥迂闊問吳牛
正道曾无弊旁觀各有由聖人如可起吾欲詰東周
飲谷驚風合空階隊滔鳴燈昏時作暈漏遠不傳更
但得林間趣何湏谷口名是誰超物外不用計浮生
往備清華賦寕知濩落心槐街春日盛杏省午烟深
出試終何補還歸敢自任秪慙山澤吏空受二毛侵
客行身萬里家在地中分爵命優臣子江湖遠聖君
夜瞻龍鳳氣歲出乕狼群舊故無消息低回瘴海雲
壬戌秋錄囚晩行寧州道中追錄
曉發高平鎮前旌路未分小橋煙外過流水月中聞
乕豹宜多隱豺狼不可羣居人敵炎暑報有竹連雲
寄題嚴氏樊川别墅二首
先生天下士小飲郭東村甃水緣開迳楹山對掩門
土風寕近落川姓不離樊樽爼心雖間衣冠口已喧
亦欲西流去相尋素滻邊多因百年術少見一人傳
生事空芝术心期托蕙荃明當詢大藥畏子不論錢
數日䟦涉泥淖至北山始霽暮經鄱陽湖
川路遶長林歲竆千里心賈舟栖港迮樵火出迍深
欲雪應消瘴因風忽觧隂轉移足清景難受客愁侵
寄謝董簡卿
高人北海下遂與世情疎悵望九霄鶴携持千里魚
風雲今迩只泉石後何如詔讀湏中密無疑未見書
步畦
白髮榮中將清晨步菜畦秪言無所事寕𣸪有相携
日静聞禽語泥融散馬蹄讀書不觧俗猶自負幽栖
引兒灣晩泊
席壓波心正舟移岸脚斜夕陽明細霧秋樹擁荒葭
問道獨如夢懹京却勝家客愁不自整更苦暮啼鴉
秋雨寓舍酬畣夏編脩四首
亂竹通鄰舍脩梧限掖垣日長惟有雨秋半秪如昏
野色愁俱破河流畏更渾惟應好僚友孤寂義弥敦
左丞京下宅大半貯蛩螀容曳栖烏地披争卧鹿場
幾時衣定暑昨夜酒生涼太息時人語依稀不可㽵
平生談笑口未是向人慳直以朋友内難為伯仲間
陳君元下榻賀老自懷山見謂前脩事因之一破顔
倚巖推許遜負水揖文簫萬里初鄰並長年此寂寥
不要麟閣畫虚累鶴書招同是西江客君當結夢樵
九月十四日過𬗋極宫㷱道人房
曾軒俯江竹歌枕對連山雨止烟霧集洲回鷗鷺閑
𬗋霄行有逕白日戶無關但見空中侣飄飄不可攀
九日諸生携酒至城東看菊
楚楚臨階菊重陽特地開慰人良有意報汝愧無才
巷杵聞雞發鄰觴送蠏来采英吾欲寄悵望倚江臺
閱除目仲渊宣慰傳之廉副俱出山南暑
夕有懷無由傾倒
舍下初秋至明月出雲端清輝延細竹爽氣集幽蘭
江漢不容越方舟逝良難瑶琴誰起坐中宵為我弹
題山居圖
平湖含白水斷岸見青林籬落初秋氣雲山向夕隂
飬閒秪用拙避俗更懷深為問舟中客何如澤畔吟
社前七日作
久旱春始雪社寒猶未妨沈沈鶯待木語語燕歸梁
静想親交絶儀求旅處臧以身觀萬物應繫末輝光
奉訊浦編脩
聞君踐馬厄詩賦日應多但倚文為命焉知病是魔
蒲萄深巷雨菡蓞遠湖波未始無相憶經過奈礼何
送譚殷卿歸徽州
送君從此發何日到徽城以是夕螢亂况堪秋鷹鳴
行藏無定策仕飬最關情見誦覃懷守名家舊有聲
題贈李右丞
恂恂李右轄行義古人期緩急倉公傳勤勞衞母詩
滄波大地轉白首老天知莫寫青田鶴鳴臯重我思
晩過孔奉常舍下
滄江一萬里書信近如何向暮客懷薄及秋鄊夢多
故人相慰藉並舍數經過但願長無事彤庭持珮珂
悼遠用友人韻
采江莫采蘋思食莫思蓴間歲曾為客經時獨夢人
林園花動夕帷帳草留春萬里燕山路空懷涕泗頻
酬孔太祝
蘇郎懷印綬不計弊貂裘一去青山下三年白露秋
關心悲地隔涉患見天游笳管深無那看而動戍楼
贈别朱生為南海醫教得問字
拜命辭中闕鳴簫下南郡天晴木葉空江暖梅香近
觧鐸風成陣開堂月生暈欲酹扶胥碑移船定相問
贈别李教授亭赴五羊先往餘饒覲省
行色動西風鄊心去住同諸生五領外之子大江東
且羡還家鶴無愁度海鴻若逢天上使書記莫匆匆
贈别徐教授之欽州二首
徐子雅好易白頭来上京如何懷遠檄竟往教專城
山近煙霞密江澄瘴癘清朋游政事少况在仰脩名
冉冉歲月莫悠悠關塞長歌鐘凝旅宴舞袖拂征艎
到日梅花亂来春蕙草芳南金自昔重寄贈可能忘
移居東城
移居古城裔桑竹似村墟已謂丹霞近無嫌白日䟽
天晴時見鶴池淺尚通魚頼有知心者過門亦下車
十二月五日雪畣傅淵道
薊門臘月雪初似楚南寒秪悅年光盛寧愁旅宿单
濡毫思謝眺掩戶憶袁安昨暮瀛洲暑應當策馬看
王繼學晩過舍下翌日惠詩两章用韻畣貺
平生病太史淺陋愧曺邦自足封函谷聊湏壘受降
黃鍾和知寡白璧動成雙天外誰招得清風滿入窗
客居惟所適不是遠時人聞喜池臺僻来依第宅新
月涵鍾警夕風引釀生春頗得過從樂相看莫厭頻
和二章已而徵者適至戲用韻為再疊云
久客歲云暮悠悠念異邦病因詩暫愈愁為酒先降
屋隱疎篁半城依老樹雙晨朝有好鳥命我隔東窗
頗怪君家使徵求太廹人從知心匠苦况復物華新
輟夢天開夜思歸水墅春縦無青玉案寄贈莫辭頻
用韻報李宗明
李侯持重噐隐若一䧺邦敵至嬰城守威行走傳降
薰絃湏知五古劍肯埋雙見說研朱地車聲繞碧窗
古来輦轂下不畜隱淪人况有龍門舊寕無獸錦新
江山政如畫松柏自宜春可是東城曲過從步屧頻
送張月梅
臥病空山裏君来起素秋叩門驚遠字扶杖揖清流
潦倒炊梁客從雍樹橘侯偶同螢夜語行李又何州
三月二十三日雨中示諸生
後園僧寺裏聞有蜀葵花好趁今朝雨移来向我家
編籬雖待菊引蔓盍藏瓜總在經營力秋成莫浪誇
贈别李太祝還廣平省親
六祝周遺禮千官漢盛儀聲名無此達少壮任君為
孤戍程雖廹萱堂拜恐遲都門四月别愁殺萬黃鸝
贈畣吳二奉禮
新詩走風雨感謝老兵来薬圃昏長樹柴門静古荅
妬晴鳩狎喚怯冷燕頻回觧說銷愁事何由斷酒杯
登南城楼
楼倚晴空外登臨延賞心微風孤鴈過落日萬蝉吟
客路侵齊樹鄊愁接楚砧爲詢宫外筑流水佀哀琴
寒食後百丈山夜坐
已新寒食火更近暮天鍾花片随風減柴扉帶月重
以閒酬宦逹將病抵心慵本不從畊稼臨江愧老農
月出
清楓起夕隂明月出高岑達識衰榮理深齊去住心
夏䖝先振砌昏鶴未休林不有詢竒字應誰載酒尋
山夀生日
見爾開三歲堪余謝一官常憐爲子重更念報君難
曷日勝裘馬于天學鳳鸞終當慰老眼空闊萬人看
九月二十八日濟上作
昨日立冬雨内河中夜雷晨興猶未定震懼忽如摧
衰柳並寒在早梅何處開飢年方禁釀不飲稱無才
快閣延望
快閣延江望清尊息坐弹風鷄猶戒曙雪鴈每辭寒
莫使晨歌廢聊思飽食安百年會有故終不愧儒冠
題秋山圖
我愛秋景好自緣秋氣清江空石露骨木落風无聲
偶向畫中見猶如雲外行秪疑豺與乕無地淂縦横
正月三日大雪
大雪生何處飛来應早春清寒微著物光霽亦宜人
日月雙吟鬢乾坤獨病身濁醪差可近秪為有天真
康大監善慶堂
大府聲名舊京華有此堂棟梁深盡制花竹净分行
世美尤當濟身名賴必揚自公常退食把易細焚香
九日和危太樸見貽
年年江海上飲菊對重陽又𣸪兹辰至都無少日狂
遥峰栖戶碧敗葉擁池黃只有長生事于今墮渺茫
九日簡危太樸
疾風吹細雨忽忽過隂厓久喜江山静新增節序佳
秋聲連迥野冥色起高齋自得論文侣中年有好懷
夏夜登後亭
縣酌羣山置亭因古堞安幸无多檢校扵以小盤桓
潦倒淵明釀凄凉子賤弹杖藜聽夜鶴世慮苦無端
湖上値雪
農事傷下澤官曺限竆年﨑嶇盡所歴繾綣何由宣
窗明變松雪室冷延山烟少歲守恬淡未敢輕棄捐
貴州
離思久不惬幽情晩旋添天宜明月獨山與宿雲兼
蛩語通支柱蛛絲映卷簾若無光霽在何以破朱炎
發横浦之永淳縣
急槳開唇漲孤尊已夕陽木光排峽静洲勢背城長
太史才無敵將軍義不忘感傷今歲月淹泊愧滄浪
寄劉傅之
故人去南海已度百花時萬事湏重到孤舟何太遟
雲迷帝子渚月過伏波祠幕府文書省来湏慰我思
晩至沙塘
風雨病婁涉煙山知幾重平湖番近服大邑艾遺封
受粟常慙吏看花正閔農周原巳遍度明旦𣸪何從
三月十一日遣家人還舍奉侍值雨十四
日値晴作
具船聞觧䌫想象係朝昏到日初收雨沿流定達邨
初生南澗藻好近北堂萱載感飄零意清江是故園
古木
誰擘蒼煙破依稀露老龍偶違風雨會遂感雪霜蹤
飛動關元氣沉潜見物宗何階韋偃伎千歲此相&KR1134;
贈别韓德卿歸安西因候䔥司成
十年關隴道文學老貂裘久别重相見相看更自愁
早膺朱紱寵暫為白雲留寄謝蕭夫子巖栖向幾秋
寄宿維揚驛寄懷王儀伯
水墅見明月適隨歸棹圓故人在郡國今夜隔風煙
何曰徵河内常時誦穎川經過因念此書信賴流傳
題靖節徵士歸来圖
維公楚𣏌梓作令晉衣冠得志但恐暮濟時非所難
古今絃韻寡歲月酒杯寬渺渺山中去深深畫裏看
題吳生雨吟圖還寄清江皮野
江雨四時昏故人家遠邨如何一見面還又两忘言
老樹經蛟淚空花斷鴈魂由来前日畫妙手出吳門
東齋秋雨後花藥具有生意
田園雖尚遠未肯效凄凉藥就篱成蔓花因逕作行
豈惟延晩趣自足信年芳頗敬鄰人婦駈雞不過墻
病中
世故只如此予生今若何不憂新食少但喜好詩多
野鶴来濠上山猿落澗阿平時朝夕者經歲不吾過
哀文集賢時奉使南海道弃
瘴海距天關道踰千萬山空傳靈雨送不見使星還
旌旆青楓暗樓臺白水間郡人唯我最遠客泪潺潺
贈葛推官
五罰從容至羣生阨塞多但无為已甚勿問達如何
早讀于公戒終傳召父歌故人風雨節為我數經過
張别駕山居産玉芝
高秋别駕宅異草吐竒芬為爾掇白雪服之乘𬗋雲
但恐仙靈物長遮乕豹羣待棄人間事先報赤松君
贈别李仝
士以才名重君猶梗㮣先間關百年道浩蕩九春天
不為歌弹鋏還尋與酒錢古来自如此相問澗西田
奉寄高郵李使君
題詩報使君春遠楚江濆剰水黿鼉窟低空鴈䳱羣
朱旛臨野日翠袖繞山雲早晩金鸞召風流許細分
晩興
古寺山重掩平田縣對門鷓鴣藏白晝蟋蟀破黃昏
貝賈多通市藷偷每近村&KR0907;勤省風俗慷慨動心魂
澄邁縣有蘇内翰所題通潮閣在海上
候舘駐征騎西風獨夜清開門聞葉落倚杖看潮生
有礼齊蠻俗無歌學楚聲凄凉蘇季子行處足高名
將行值暴漲
雨後巒山漲来從五指原風橋初没馬到縣已侵門
甚欲乘槎去還思棄佩言輕身犯南斗信有北溟鯤
詠荔子
思歸江路永荔子幾時丹秪念違親久何愁待爾難
園林有專美霜雪莫留寒記淂珠厓道長吟立馬看
細雨
細雨沾牆竹輕風彂檻桃幕分流水静楼抗遠山高
但長琴書癖寕知案櫝勞趋朝未覺懶興味属吾曺
和謝梁内舍過訪
承聞招隱處獨占萬山清乍見心如醉多憂眼遽明
薦遺唐四岳道付魯諸生欲理尋幽事唯妨夜鶴鳴
河口
神女大河口逸人隂洞中船鳴谷雨浪門掩荔枝風
鶴&KR1295;行相背烏鵶宿自同為扵百年内試問鹿皮翁
晨至西郭池亭見新荷有感時物而作
虛亭結構美驛路帶垣斜山薌含晚翠池響集春蛙
官荷已偃蓋僧𬞞欲架花俛仰賓從役孰與測幽遐
三山對月懷山夀
豫章千里月漸觧向天高安淂山兒惠能知海客勞
榕城咽韻鼓竹舘淨香醪何日書惟下清輝暎鳳毛
晩上南山觀焼
渡口向寥閴夕暉生翠屏隨風初繞電翳霧忽如星
鳥獸蒸宜遯柴荆照不迥閩都春始過雨洗合重青
庭草
為爱庭中草經春坐不除澄心皆淨域履道即安居
海氣含楼閣年光映簿書昔人傷廢事作吏竟何如
昨游
昨游居士澗春入羽人&KR0588;面面山相引年年水自流
乾坤雙蠟屐江海一漁舟知我能来否啼鶯去𣸪留
雪觀雨後對薜老峰
高閣飛雨過新涼連海隅竹溪魚板集松寺鶴巢孤
吏隠非兼得登臨適自娛盛名蘇季子猶是老征夫
京下思歸
黃落薊門秋飄飄在遠游不眠聞戍鼓多病憶歸舟
甘雨從昏過繁星逹曙流鄊逢徐孺子萬口薄南州
延平西峽
巨浪劈山傾孤舟與浪争逆飛天地肅捷出鬼神驚
至險追前載終身願太平不然忠孝理值此各何情
次韻曾五判官
磊落將軍石周游太史遷世人寕見爾我輩故超然
膽急投豺地神銷過鵠天秪今誰可語壮志必同年
贈顛叟僧别二首
問子家何在名山越樹春来游萬里道去作五臺賓
乞食寕忘祿行歌若有神曾逢陸脩静招入社中人
未是真顛者能顛故有餘試留吳郡草為報揭陽書
帶日辭銅馬投雲聽木魚南歸定何日白象守林廬
送施處士還東溪
東溪子故物歸去一身輕樹曉雛鶯㘴沙晴乳鹿行
乘舟不盡興罷釣忽忘名憶我南山下䕷蕪繞舍生
期出東郊不果却率便河閘橋詣張道人
菴尋故舊作
却欲東郊去還尋北渚来江翻垂木動風過襍花廻
馗道迷朱轂虚空見𬗋臺世氛渾不奈憶得是蓬萊
閱友人壁間詠有懷舊游
謾說經行處雲邊第二春石林投倦客畫璧跋高人
迹與風鵬轉心兼野鶴親平生許玄度自比白頭新
和李溉之園居集詠八首
書劍上青霄鄊關雨雪遥年華侵水竹客思堕山苗
會想商巖綺將從鄭里橋文辭誠小伎秪比俗情饒
豈是幽棲地飛騰亦未量城根分鼠壌池面合魚梁
名久喧郎署歌時感女桑畏卿音調苦疇𣸪貴相忘
圃色依簾障天光切戶庭草生連夜雨花落滿池星
未遂翔寥廓真堪託晦冥逢時湏𬗋燕得意拂青萍
亦欲依家耳衡門斗極邊鄊心徵化鶴宦迳貼飛鳶
白日抛書送青山拂檻延風流自無已憶上五湖船
都無京國意滿眼舊生涯壁隐硿硐木氊蒙婀娜花
善鄰垣故闢爱客酒能賖皦皦荒途子音期只爾遐
偶從畊鑿事便有古人風井瀉千畦碧林然獨杏紅
世情何近遠宦秩自卑崇任道流行意雩壇或與同
磊落人間士名成定不虚願陳元有策交薦可無書
莫遣從師苦因將作吏䟽吾徒豈念此愧盡馬相如
丹柰花初結朱櫻子半成寖興因物變筋力與年增
燕拂承塵去蜂隨曳杖行玉泉幾千仞好在翠如傾
重過太傅忠憲王園林
一代王章寵于今勝地非野池花自發春日燕争飛
坐送笙歌密衙迎劍佩稀頗榮遊子騎脩景澹忘歸
登覺山寺
遠見浮圖頂逡巡及寺門此行如有待何地更无喧
山背斜陽惡泉侵落葉渾沈沈委臺殿多是賜金旛
種瓠二首
或言種瓠蔓長必剪其標乃實予齋所種
因樹爲架蔓緣不已果多虚花欲去之慮
傷其凌霄之意因賦五言爲之觧嘲云
豈是階庭物支離亦自竒已殊凢草蔓綴得好花枝
帶雨寕無實凌霄必有爲啾啾羣鳥雀從汝踏多時
秋後瓠果成一實輪囷可爱余嘉其晩成
而不羣畣賦云
嘉瓠吾所爱孤高更可人不虚種植意終繫發生神
有葉誠藏用無容豈識真明年應見汝衆子亦輪囷
六月菊
蕭然故可爱况在五侯家未到三秋節先開萬點花
風霜寕未熟歲月自云賖慙愧青松榦昂藏照島沙
戲簡孔太祝
人間最好日秪在菊花前頗怪来今雨相看語後天
門階銷俗客冠佩切飛仙願約秋風住長年泛酒船
送劉脩撰赴湖南提學任
久淹詞舘寄新奉璽書還白髮臨漳水青雲動楚山
文称一道重政類百司閑設有湘南騎因之觧别顔
寄李彦謙御
古燕城下路柳樹落西枝每到重来處長憐欲别時
鶻飛平照急鷗集遠烟遲此去秦州什應湏寄我知
寒齋對雨書懷
冬煖久不雪天分雨破顔依稀才洒戶慘淡欲連山
垣屋重重密壺尊獨獨慳焉知魏闕士隱與吏相關
客至
客至冠纓好殊非舊友生曉晴霜太重冬煖日偏明
覺我肌膚弱興言感慨并子雲工賦述切莫論公卿
詠梅和陳城南
我亦吳頭客年年念遠梅孤根元自植冷蕊為誰開
因覩城南詠深思嶺表来北人盆裏看應不近蒼苔
守歲詠懷次韻
大年在今夕旅爵記前除時序無閑事江湖少定居
燭花分坐委漏箭落城疎底𣸪竆廬嘆人生各有初
送貢仲寔還江西
送行何太頻日日見行人又復風霜節相違旅病身
浮名非甚急遠意獨難信念子關勞苦題詩莫待春
題友人山居
游居展静好盡日有高情竹下流泉過花間時鳥鳴
因人問薬褁要我罷琴迎本自無知者山林頗近名
林尊師招不果就别
甚欲摳衣去仍煩折簡呼竟孤林下約還想市間壺
野舘侵濃樹春波亂嫩蕪看雲觧榻意秋露近玄都
野望
思遠卑棲地憑高獨望辰峽雲低度晚野水淨含春
語鶴關梁迥歸鴻歲月新不堪回首處横笛倍傷神
游招提
勝地相從日應無俗客蹤春花濃夾騎晝樹静藏鍾
妙理端深淂佳游亦漫逢怜渠絲與竹舫上見西峰
送白湛作尉金溪
離思已無極尊前况夕曛閉門六月雨行李萬重雲
遠祿年雖壮名家代不群縣人迎主簿應似大浮君
盧師東谷懷城中諸友
契闊遽如許淹留空復情天遥一鶴上山合百虫鳴
異路嗟何適冥栖得此生平居二三子今夜隔重城
送鄧慶長衍從宦吳中
聞說吳中郡青山萬叠開雲霞通井邑水木映樓臺
子去嗟何恨吾生念却廽辛勤官下飬書記合頻来
正月三日海子泛舟
暁日明如茜春波凝不流浴鳬浮斷梗過鴈折危楼
頗敬吳兒狎何傷楚客囚沙邊榮小楫初尉玉京遊
送雲知事赴餘杭
一舸發春瀨㳙㳙沙鷺明官煩南郡佐礼重北城迎
海浦潮聲暗山城日氣清宗卿懷故椽蚤晩薦高名
暑夕
煩暑不能寐望鄊憶宵征開門海月白高枕林風清
不飲畏投轄將歌思濯纓誰家横短笛吹盡楚關情
七夕詞
天上新秋節人間巧夕詞不成兒女笑空負歲時悲
璧月當軒堕銀河帶闕垂低頭愧烏鵲寕為遶南枝
和巽初得子
喜事平安使家書遠見貽正愁行路子新得称家兒
白璧無勞羡青雲日與期庭階人事意眼冷念含餄
離席合賦贈南劔教授盛復之之官凡十首
盛君江海士直氣軋霄峥翻為詩書苦焉知印綬榮
度遼曾萬里走越更千城便是来難淂鄉關近慰情
首路向朱夏出關猶到官麥收風張暑梅熟雨留寒
氣候随方異才名自古難豈容賢若爾教授老江干
江浦見黃鸝石榴花滿枝欲攀猶屡惜已去𣸪何疑
蚤畏紅英亂還當絳帳移驛程動易隔留待寄相思
娟娟沙尾鸛毛羽映江鮮去住長如此飛鳴豈偶然
仙家應汗漫侯泮莫流連憶得東門事湏君正壮年
閩南荔子熟問客倘能来暫為諸生屈寕傷獨茂才
雲飛絶塞落雨過行平臺賦就新詩别扁舟且莫催
昔向遼東郡長歌覓𬋩寕此行無贈策故事有談經
豆寔登朱荔紅光照𬗋萍亀山文物在未用嘆凋零
躍馬問入郭觧亀聽報衙江沙侵細竹墻蔓覆疎花
政不離書閣吟情上釣查有懷當皓月玉署聽啼鴉
碧草津頭郡雖偏是勝遊野人頻識劍稺子亦能舟
稍定傳衣怪聊資宦秩周南来記風物有待細詢求
杯酒莫停手路長思八閩精靈深狎客瘴霧薄侵人
海近漁船集山空鳥道鄰来京書一束頼尔老隨身
黃帽催辰發郵籖報旅程遡風斜帽舉虚日亂弦鳴
異俗從誰變真才不自成倘扵高第内歲久得歐生
奉寄淮東憲孔知事二首
日有烏臺使因君問合肥㷱章官不食乕略幕中威
易政聽時報交深念日遟知音偕上列湏假綉為衣
昔在東門别相離數歲星一官何委折萬里獨飄零
楚樹春頻落燕雲晚自停幾時淮浦月仍與共揚零
遣懷
柳影侵門暗桃枝亞竹高年深詩並進春在酒争豪
吏隱嗟何擇行藏信所遭斯文如未喪端合付吾曺
范德機詩集卷之三
