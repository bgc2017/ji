御製詩三集卷五十二
古今體九十七首(乙酉十)
八月朔日作
秋仲每扵此朔朝兹復臨一天霽景朗萬壑曉嵐沈
荷朵紅將褪樹隂翠尚森山田觀銍艾勒馬暢予心
安遠廟瞻禮書事(有序)
伊犂河北舊有廟曰固爾扎都綱三層繚垣周
一里許當噶爾丹策凌時以五集賽更番居此
誦經每歲首盛夏準噶爾之衆膜拜頂禮者遠
近咸集其俗素奉黃教往往捐珍寶施金銀以
事装嚴廟之閎贍遂甲扵漠北阿逆之叛賊黨
肆掠焚刦廟乃燬廢曾用韓愈陸渾山火詩韻
以紀其事及我師再平伊犂其地並建城堡而
梵宇之僅存煨燼之餘者已不可復整亦不必
為之復整也因思山莊為秋蒐肆覲之所舊蕃
新附絡繹鱗集爰規東北岡阜肖固爾扎之制
營建斯廟名之曰安遠集梵僧演步踏以慶蕆
事惟時都爾伯特郡王策凌烏巴什等適以朝
賀至與逹什逹瓦部衆之隸居兹土者歡喜額
手僉謂琳宫晃曜妙相莊嚴不啻曩時在固爾
扎禮都綱聞唄讚也然余之所以為此者非惟
闡揚黃教之謂盖以綏靖荒服柔懷遠人俾之
長享樂利永永無極云因系十韻以識緣起如
此
伊犂兵燹後梵宇為(去聲)重為縮地齊近遠歸宗何改移
今朝初慶落戎索永延釐聳峙輝山麓来贍渡水涯
制仍固爾扎境一毘耶離唱唄格隆侣(喇嘛中之格隆如僧中之受五戒者)
歸旗逹瓦貽(逹什逹瓦舊屬歸旗者居於此其願為喇嘛者聽之)維新同致敬憶
舊孰含悲羣訝胡寬市予懷范燮辭藉無示敗彼詎有
覩成斯置器厪安處恢綱靖遠陲
秋雨(八月初五日)
秋山易為雨亦復易為晴黍坂將全穫蔬畦方向榮霜
遲卜地潤(地潤則生雲常雲則霜遲)霽好愛風輕太覺如人意慎哉
慮或盈
澄霽樓即景
快霽高秋景最宜颯涼濕潤凭欄披昨朝驟雨飛千壑
宫在水晶正爾為
賦得滄洲趣
絶頂得天池滄洲趣正宜底湏論大小常此貯瀾漪潤
與雲為脚印呈月是眉牆圍防鹿友階俯數魚兒湛淨
恒無竭渟澄詎有涯泉林緬遐想夫子在川時
含青齋
底事愛山深山深惬道心四鄰圍峭蒨一逕入隂森巖
想丹猶隠窗憑翠越侵潤濃螺黛處更有鹿堪尋
静賞室
肩輿盤過翠微峯别有壺天隔歲逢指向蜃忩聊縱目
當前恰得一株松
碧静堂
碧是色之静堂居山以深了堪忘淨諦詎止空(去聲)塵心
煩熱避空谷凉風生翠林丁丁橡子落飛啗亂巖禽
玉岑精舍
北峪最深處今年乃剏尋披来雲是徑對得玉為岑既
曰能清慮如何尚綺吟自難答斯問層峭或知音
題盛懋秋江待渡圖
携笈囊琴何往哉河干小坐且徘徊略知阿堵其中意
遠浦扁舟望不来
新月
月最仲秋好輪惟向滿佳披光寒不礙入意静為皆蕩
漾荷花浦徘徊榆樹街去年如是景今歲那殊懷
觀瀑
耳目皆心官宜聽者自合宜觀又曰百聞曾弗如一見
所以六根惟眼居耳前是則觀瀑之語具深義豈徒偶
爾徵言詮嶤峯快霽生紫煙千尺飛瀑當秋懸晶光上
下㴸網水坐令神心濾滌毛髮寒徘徊著語那可著不
空色界還忘看
紅葉
千峯重(去聲)翠尚杈枒幾點新紅入望賖不是春山二三
月却疑林際始開花
桂
天香那讓時金粟又盈枝真是飄雲外誰云此塞陲芳
惟秋可擷影共月来移何物不能致予方怵在兹
題趙孟頫臨黃筌蓮塘圖(董其昌題簽真蹟)
滿天秋意老蓮塘枯葉低垂獨鳥翔法眼設非題自董
繪神誰識夲從黃心疑野侣雲猶外興寓風人水一方
盈尺幀間淡且遠無邊軒際颯生凉
山雨(八月十一日)
山雨飄風掠濕絲不樓畫出許渾詩早田晩稼都收畢
煙景惟看峯態竒
敞晴齋
立馬可待晴秋山有如是既晴齋亦佳䟦馬原来此蘭
蹊不致濘林關時滴水晶然晃陽光罨牖生煙紫前朝
綠雲叢今日訝成綺
清綺書屋
書屋秋清候巖林霞綺時纈紅還帶綠入畫復宜詩披
爽惬遐望開雲引静思喬松當戶翠不改歲寒枝
題叢碧樓
書樓枕坦岡畫樹四鄰張夲是愛叢碧何来綴點黃聽惟增
籟謖坐喜近曦光猶記前番到開窗此納凉
罨畫窗
幾盤雲逕萬峯晴小閣凌虚暢遠情今日憑窗真是喜
一川多稼報秋成
含粹齋
旁通六爻情而無六爻迹山峙與川流由来自開闢孟
秋忽仲秋代謝成今昔飛潛及動植其中各適適是謂
純粹精萬物演羲畫
天文示精詮奚藉田何易
淨練溪樓
樸齋跨石澗清迥具樓意語已忽失笑拘墟在名字曰
樓與曰齋豈非人所置秋山過雨久澗亦無水至不水
而云溪其義如是寄
戲題放鶴亭用今春雲龍山放鶴亭韻
相如一笠搆山巔放鶴亭兹第四傳(前詩雲龍瀛嶼&KR0849;邱巔都有亭因放鶴傳)
(盖彼三處皆有之)笑我題詩亦已屡幾曾高致似坡仙
剏得齋
仲秋候覺凉度嶺向西陽數武巖齋是隔年别興長不
頻来即剏有所得應償歴歷壁間什聊因騐景光
夕佳樓
小樓棲迥綠松釵山氣常看日夕佳原是晩来遊趁暇
因緣時節巧為排
中秋即景
清光滿塞川霽景正澄鮮地迥知天近秋中慶月圓餅
瓜頒節賜歌舞會賓筵挂漏歲時紀誰當補舊編
木蘭啓蹕紀事(有序)
桂輪香滿剛澄塞上之華楓坂紅新恰繪蘭中之
景迺薰館駐經匝月當秋而獵騎方嫺繄慶霄酺
逮連朝既望而貉郵宜表溯昔
祖謨敬繼掖
安輿以廵幸為常迨今
慈夀益增居
文囿而頥和斯當皇妃皇子留代
温凊之忱塞水塞山近奉
豫遊之樂移頓鼓循記里問
安則驛置恒馳周阹圖按司虞數獲則鮮肥可逹頋今
歲豐符留熟篝車紓省歛之懷矧此行觀侍員渠
櫜犍識從公之義詰戎習衆身先弗獲辭勞養
志娛
親體適祗期履泰雖曰鹿町苹露兩旬餘之
定省偶暌敬惟鶴逕松風
萬千歲之居寧伊始爰永言以識事同吉日之命篇
秋蒐意寓
聖人深無逸詰戎聯衆心一已自應勵朝夕
高齡却合豫園林鹿鳴鶴舞供
清玩水驛山郵報吉音逾廿往還兹唘蹕
萬斯年例始斯今
村行三首
高下山田總報穰腰䥥無暇畆棲糧野農那識歌綏屢
但喜崇墉婦子康
牆角籬邊種瓠蔬霜遲又卜穫豐餘悟無别術安黎庶
祇有祈年益厪予
握粟街頭不值錢家家飽食颺炊煙略嫌榖賤傷農耳
審是何妨那兩全
詠古二首
口外東自八溝西至土城子一帶皆良田直隸山東
無業貧民出口墾種者不啻億萬此漢唐宋明所
無也居今之世尚或有愁榖不足之時則彼季之
民將何以謀食其驅之戍邊者更無論矣朅爾成
章匪自誇實自惕耳
遐想漢唐及宋明圖安祗固守長城良田億萬頃荒棄
足食將何庇兆氓
燕北齊東無業民巖關以外辟耕畇晏眠婦子常歡聚
却是前朝戍守人
扵波羅河屯行館作
處處有行館匪奢惟樸佳秋蒐常駐蹕
聖藻永懸齋雲外山為障風前葉點階晚来霏細雨吟
興又安排
張三營道中雨景
山田早收畢晴雨適皆宜却為(去聲)霜遲塞(雨則霜遲塞上頗以為佳)
兼資菜護籬漲波全未落煙景不妨披卓午亦停蹕秋
軒簷捲絲
入崖口
九曲轉羊腸(伊遜之水由崖口出伊遜蒙古語九數也是河發源圍場中凡九轉而至此俗又謂)
(之羊腸河)崖口實扼要扵天法漢横扵地象河繞孕育闢靈
境富有供獵校詰戎具深意
祖武敢弗劭是時正快霽紫翠繪萬峭舊藩及新附執
伇咸如約撫此益戒慎詎曰斯尋樂
甸獵
甸獵非山獵平原草未黃入崖斯小試便路例成常(始入)
(圉場駐行營次日方佈大圍以路便簡百餘騎小獵平旬年来率成常例)驚雉蔽空起(崖口内野)
(雉較往歲尤多)呼鷹逐影颺蘭中初獲鹿飛騎進
仙莊(是日祇獲一鹿以初獵所得遣侍衛馳至山莊恭進)
御行營
萬幕拱黃城千山繞御營朝家脩武備藩部輸(去聲)衷誠
遠向郊蕪色静聞牧馬聲氊廬亦棐几復覺引吟情
八月廿三日
皇考忌辰書懷
遺詔欽循三十年初心益勵益酸然至扵隕越幸無耳
以曰顯承何有焉敷政真慙仁必世撫時惟覺逝如川
神馳
閟寝遥瞻禮祗恨重重隔嶺煙
霜
過閏塞山凉仲秋看(平聲)降霜眀留鹿䠄&KR1811;輕稱(去聲)馬騰
驤青女出常早周公戒已詳北南自然候何必問京房
(京房易傳未免穿鑿如云不教而誅其霜反在草下夫霜落草上亦必落草下曦光所照草上者必先化於政)
(教何涉耶)
雨獵
圍佈秋山落驟霖罷之轉厪失人心文侯彼其(去聲)不同
道扎薩今誠有共欽馬選上閑馳濘坂鹿飛一箭斃深
林(冐雨獵騎不免迷失山谷故圍中鹿少祇見二鹿各一箭斃之)文臣鵠立和門候凉
雨猶當濕弗禁
雨中蒙古王公等進宴詩以誌事
穹幕華筵備已齊来臨那避雨雲低大都事欲從人願
于是言寧藉象鞮侑酒不妨歌一闋(所謂綽爾多密者蒙古備宴必用之)
教駣(音陶)可罷馬千蹏(即騎逹駻也是日以雨濘命罷之)行營歸轡原非
遠煙景諸峯恰入題
即事
八月行綿霖蘭中鮮逢此盖因六七月應時雨即止仲
秋致連隂是固盈虚理稔收率登場菜圃豐尤喜霑潤
地含膏宿麥又播矣稍惟佈圍艱尋思何礙耳
風
半夜西風作怒號(平聲)萬竅強驅雲同振落放日俾騰光
正喜披新霽何妨迫峭凉豐隆昨朝勢變幻底為常
扵興安作
興安稱最高隆崇衍諸𣲖設云已造極向北豈無界三
萬六千軸固不一嶺槩得一亦挈萬底更舉嵩岱是時
金秋霽蘭椒净塵壒槍竿獨玉積下有雲為帶竒境自
太古夫誰能寫繪霜坂鹿蹤紛晴空雕羽快歲歲兹行
獮諸部覲王會施惠將詰戎皇綱鬯無外
飼鷹
飼鷹良有法飢飽貴得宜飽則遠揚去飢則力難支今
之飼鷹人弗令飽令飢固無愁逸颺在臂翼已垂縱之
使撮雉神惢艱迅飛猛氣徒懷嗟雄技安能施以是為
得計孰弗可鷹師如皋非所論但幸隼在羈食不盡
其材所以昌黎悲
詠鹿角椅
雙撐玉戟牙一具絳河槎解&KR1120;氣猶煦吐茸期未賖考
工漏匠氏樸製剏朝家小坐輙成什亦無慙八义
出崖口
圍期減兩日(圍期率以廿日為度兹欲速旋熱河請安故減兩圍)百里更偷程
(向例東入西出今歲仍由東出以程近百里也)圖展衷懷切兼紓
慈念縈武謨良具蕆農務幸豐成南望山莊近仍馳進
鹿伻(以出哨遣額駙福隆安先馳至山莊問安並進圍中所獲鹿)
重九日張三營行宫賜蒙古王公等宴賚即事得
句
蒐成依例賚藩翰每值重陽興倍歡(此地值重九宴賚者逮兹凡三度矣)
執役雖無過廿日施恩要欲遍千官輕雲綴宇魚鱗碎
積雪依峯玉色寒獨是今番疎獻節南山遥望祝
釐安
山行雪景
半夜同雲灑霰花曉来鶴毳益交加昨吟高巘皴銀母
今見平田積玉沙
獵騎無須虞滑刺輕輿耐可破紛揉搴帷不礙氊衣濕
冷趣寒光恰相(入聲)投
僧舍茶煙細有無村壚酒望遠糢糊此中大有詩情在
何必山隂始入圖
萬樹重看花葉敷高原下隰總霑濡塞寒惜不播秋麥
為憶京畿似此無
木蘭迴蹕至避暑山莊請
皇太后安恭悉
起居和適欣成長句書懷
快霽兼欣息夜風蒐廻問
寢
祖時同(康熙年間必木蘭廻圍)(皇祖奉問安慈寕駐蹕山莊自親詣兹敬遵其例云)
松留舊綠如新綠楓染深紅及淺紅翹企慰哉心切切
康強悉矣喜融融敬遵
慈訓兹成例(蒙年間聖母諭以自此將歲循康熙成例欽承之下曷勝欣依)扵萬斯
年願豈窮
西峪
薄雪深秋出哨廻輕輿西峪此重来境因徑曲詩情遠
山為林稀畫㡧開納稼村豐隔城見向陽屋暖倚窗陪
佽飛陡繾衝寒衛小駐言旋適可哉(扵山莊駐四日息衆遂廻鑾)
秀起堂口號
秋老意特秀山空望若起而我坐書堂會心亦在此
静含太古山房
綠樹全染紅紅又風前少色即空豈誣動歸静有道恰
如太古初名相非所曉山房足當之會扵無言表
叢碧樓
葉落歸根紫綠鋪叢間縱目那糢糊山樓有問如何荅
碧意其中亦豈無
趣亭
山深秋意佳葉落峯姿露孤亭何礙窄此中有真趣雖
鮮(上聲)紅綠繪豈不聞後素時復作天籟悠然勝韶頀
題不遮山樓
低小山樓號不遮冷窗全攬近還遐廓然雅契大公旨
寧在林嵐罨目嘉
寒雀
寒雀身雖寒不離庭院間决起偶出牆率場啄粟還啁
啾頗自得誰知紇那干
野鴨
野鴨亦鳬類塞灘聊且止忽罹虞人羅淹寒佐庖旨雲
鶴不入烹飛宿自由已
題唐寅話菊圖即用其韻
坐石高談利斷金菊擎露盞澗調琴重儓莫認陶彭澤
詩畫同斯别裁(去聲)心
澄觀齋
老屋九秋静虛軒四望通峯高照日紫葉落積階紅霜
重溪波澈雲輕天宇空澄觀
聖無迹櫽括纂書中(康熙年間纂諸皇祖日與儒臣校閱御書皆扵此齋召見)
食蔗居
小小山居蔵委宛趣佳咀嚼正無窮空林行不見門徑
祇在峯遮崦邏中
小滄浪室
拾級逮百層樸室棲㟪&KR1394;滄浪雖無波心恬亦扵是蜃
窗堪騁望峯景秀莫比不有攀陟勞那得竒逢此臻妙
恒扵艱因之悟窮理
走筆
偶然佳興會深山走筆成吟峭蒨間常侍却嫌詩速就
小休消未片時閒
入古北口作
石城埤堄倚雲開渡去潮河又渡迴稔歲圃場無隙地
前朝鎖鑰有高臺今秋收更昨秋勝出口看周入口来
綏屢同民樂飽暖何脩慶遇益欽哉
夜雨(九月十九日)
四鄰雲冒遠峯尖晚霔随風入夜潛多稼已登寧慮潦
大田原潤易為(平聲)霑優滋真為(去聲)麥塍喜薄冷何妨蕙
帳添澤兆明春連稔後無眠欣悚一時兼
曉行
連纖夜雨喜朝晴迤邐山蹊趁曉行未免僕夫勞䟦涉
最難兼顧是人情
季秋御園即景
秋孟去来倏秋杪御園颯景雅宜披波漂紅葉疑花片
山失青林露石姿池底潛魚戀深藻庭間寒雀覓叢枝
四時代謝生機蘊茂對兼懷育物思
孟冬時享
太廟躬詣行禮
雞人嘂百官夜漏未云闌披曙午門出荅陽
太室寬黃彝三獻肅朱瑟七成彈敬憶宣尼語稍紓心
所安
御門日作
折夲積黃扉明庭待指揮每因遵典故益切慎幾微綏
屢心誠慰持盈意敢違如云虞穀賤進退定何依(連歲遇稔)
(有慮穀賤傷農者斯則無一而可矣人之不知足有如是哉)
詣
暢春園恭問
皇太后安遂駐御園即景得句
小陽
慈豫暢春駐例事欣將奉
萬年旬日問
安知
有喜一心伸悃樂無邊御園便(去聲)可因停憩冬月惟饒
是静便閒坐眀窗讀書史東方興趣得同然
橅德夀宫梅石碑因題句(有序)
浙江通志稱南關工部分司夲宋德夀宫址有梅
花廳芙蓉石傍豎斷碑刻藍瑛畫古梅一夲此藍
瑛梅石所以羶薌鼻祖也即予辛未南廵觀民之
暇亦有藍瑛梅石之詠今春再至浙省就而視之
則梅乃孫杕而石實藍瑛盖二人合作勒扵碑者
也扵是&KR0719;然失愕爾吁曰千秋紀載之失實其不
若是者盖鮮矣既已目擊不可不為正其訛且碑
版剥落澷漶幾不可辨爰為之重橅泐石舊者仍
並存聊誌數典
春仲携来梅石碑橅經冬孟始成之不寧十日一水就
惟以萬幾餘暇為孫杕那湏留石缺藍瑛實未寫梅姿
為(去聲)憐漫漶臨新夲笑有人看澷漶時
初冬香山即景
一年一度此臨登陽月偷閒興偶乘野菊有花尚霜傲
寒林無樹不煙凝山勾紫翠依空淨水縱波瀾徹底澄
信宿如將擬假驛景佳也覺似嘉陵
題来青軒
棲壁虚軒著敞開小春嫩暖稱(去聲)吟陪雖云隕籜千林
盡誰不曾將青意来
香山寺
前歲冬曾到昨年春一臨人徒今昔想佛冺去来心法
乳淙千澗天花落萬林階傍松聽法付爾是知音
歡喜園
瀟灑精廬鹿苑邊行行且止小周旋一窗暖日烘吟筆
仍是前年歡喜緣
超然堂
山半書堂居若懸到来已覺意超然翹瞻尚有最高處
為學同斯進步前
曠覽臺
巖室不設窗曠覽圖致遠忽憶武侯言寧静在自返憧
憧則何謂顛顛信非誕(至德之世其視顛顛出莊子)今日喜殊勝千
村納稼滿
碧峯館
芸館崔嵬倚碧峯分明樹背玉芙蓉祇疑阿那雲深處
應有佺喬鍊藥蹤
静室
靜室所必到緣居最上層岧岧房遠見欵欵路徐登天
宇心無滓冬山骨有棱庭松與㿽菊随遇且為朋
洗心亭
雲棲春月洗心廻又見虚亭此處開半晌徘徊艱着語
孰為過去孰為来
試泉悅性山房
就泉那可不烹茶調水饒他去路賖簷外適翻濤謖謖
一家風味夲無差
山行晚歸之作
山行夲是為看山豈在尋花問柳間緩進肩輿憐僕倦
已批手牘得予閒落風葉影空無住帶冷泉聲澗有潺
松塢何妨歸較晚棲崖月正朗新灣(棲月崖香山二十八景之一)
文徵明琴韻松風即用其韻
碧溪足洗筝笛耳蒼巘不孤鍾伯心澷謂草亭無客對
長松落落是知音
雪(十月廿八日)
夜問璇霄密霰霏凌晨大作六花飛未經渴望叨佳澤
早見優霑報近畿(辰牌順天府尹已摺奏霑六寸時瑞葉繽紛尚未止也)一色玉
封金瓦厚幾層珠綴繡櫳輝麥田又兆眀年喜益切持
盈勵慎微
雪後悅心殿
雪霙已止奚妨止雲色欲晴猶未晴便教活畫觀瓊島
真是躡梯步玉京朵殿有花仍菊秀上林無樹不梅榮
半年一到誠何謂誰識居然信暢情
冬至齋居
禮云毋不敬繼曰儼如思况值一陽復將臨
大祀時政稀心敢逸書在手勤披安静
天行奉無為即有為
乙酉冬至
南郊禮成述事
周垣圜峙肅重重將事登階孚有顒玉律四時欽首律
鎛鐘一簴應黃鐘陽升琯室
神功運雪積燭田瑞氣濃省歲誠叨駢疊
惠寸心為慶益為恭
雪(臘月初六日)
寒空一色布同雲旋見綏飛瑞葉紛雖是尺盈心早慰
(十月廿八雪霑盈尺)已因月越望將殷層樓積玉增前厚萬樹開
梅祇欠芬入夕新蟾尚韜影多多益善益當欣
倣王維雪溪小景成詠
幾暇畫禪賞祥花戶外霏雪溪相印證湘管試臨揮為
愛神情入那論筆力微如因尋姓氏耐可副三希
丙戌春帖子
丑月丑初刻丙年丙日春紐芽真襲慶眀炳又重新
人心與物情和氣一時生亰尹今年幸牛芒兩度迎
乞漿得酒誠綏屢茂豫桐生更卜初四序循環惟不息
一心敬畏亦相如
立春日雪
時雪三霄佈新春五日先淮南占足食汜勝兆逢年溫
樹敷祥蕊青旗引瑞煙敬因喜益切點筆命華篇
除夕
通閏三旬賸依然此夕臨那留過駒景不改愛民心静
聽雷鳴爆何湏甲煎沈詩篇應有殿染翰得清吟
御製詩三集卷五十二
