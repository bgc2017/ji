欽惟
皇上生知性成時敏典學其脩辭立誠而發為文章
者固如雲漢之昭回于天山川之經紀于地矣
廼以其餘事形諸萹什洵足鎔鑄千秋渾涵萬
象其炳烺煌煒之風有同符于中天二南之極
盛者(臣)嚮以有韻之語受
九重特達之知久侍
講帷近光
帝德兹于蒙
恩歸老之餘
特命徧讀
御極以來詩集披繙檢閱五夜咀吟自對越
天
祖孝敬
慈寧以及修眀政治興起教化咨警臣工勤䘏民瘼所
以建有極而正萬方者随所感觸而歸諸攄寫
之中即小而登臨憑眺鳥獸好音之過耳草木
榮華之飄風亦皆因物寫情因言見道凡古帝
王卿雲糺縵之賡歌蕩平正直之彛訓槃盂戶
牖之箴銘解愠阜財之絃誦有流溢自然而融
洽元化者已從来登岱嶽者有小天下之觀泛
瀛海者有難為水之喻以立乎其極羣嶽不能
不推為宗長江漢不能不處于朝宗也恭讀
聖藻同體冲漠含藴高深如登日觀之峰如泝鳳麟
之域有神遊于意言之表而莫贊一詞者不可
見
聖人之天縦多能也耶惜(臣)質鈍學荒而又年將八
秩螢光爝火縦被日月之照臨有不能易闇沕
為光華者矣惟是際
郅隆之世覩德業之成而又沐浴文眀之化(臣)雖
退老田間不啻游泳于中天二南賡颺歌誦之
盛所謂下舞上歌蹈德詠仁者乃于老耄之年
而遇之(臣)不勝榮幸之至原任禮部右侍郎(臣)
沈德潛敬跋
