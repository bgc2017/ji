御製詩四集卷七十三
古今體七十六首庚(子九)
駐蹕江寧三疊舊作韻
重臨白下古名區詎祇遊觀清蹕紆因以興亡弔吳國
終當形勢遜燕都江河入畫神俱秀草木當春意轉蘇
萬姓隨鑾紛左右恫瘝歡悅與之俱
題明陵口號
佳城三里近都城舉眼可瞻簷與楹彼子孫如無心可
有心歎彼若為情
金陵城東
東向靈谷寺曾無十里遥雲容歛遠宇露氣重清朝麥
穗青鋪壠菜花黃羃椒頹城為土埂不辨是何朝
題靈谷寺
龍蟠因獨據象教以重遷莫辨興國績(宋時是寺名)却殊開
善緣(謂明李因建陵移寺亦即梁時寺名)昔新今復舊空是色非禪小憩
憑輿去鐘聲林外傳
賦得日華川上動(得暉字八韻江寧試題)
春旭初昇曉晴川先受輝騰光纔的㬇送暖尚熹微平
浦波輕閃深潭淵未晞陰陽山異號(山南先見日為陽北為陰水北先見)
(日為陽南為陰)南北岸分圻晃朗驚鷗宿迷離起鷺飛懸華時
上下耀藻乍依違輪駐羲仲御錦披織女機拈毫詠浮
景睪想謝元暉
閱江寧旗兵
詰爾方行寓覲光閱兵江表武維揚微風不動旌旗肅
曉日偏增組練煌問俗此時思繼述駐防
當日意深長毋忘爾祖國之藎禦侮曾兹隨豫王
按豫王執明福王平江南其功不可泯戊戌春有旨
申雪罪愆並復其舊封號配祀
太廟凡以旌前示後勵我宗潢而彼時隨王折衝禦侮
皆我八旗子弟兵今兹駐防江寧者或尚有其曾元
也
雞鳴寺
閱武有餘暇尋山試勝游雲梯登百級月宇豁雙眸普
濟(寺塔名)仍瞻塔憑虚(寺閣名)亦倚樓孳孳善與利語憶子
輿留
遊清涼寺
清涼山上清涼寺縮地五臺為建康(清涼山本山西五臺山名不知何代)
(亦名此山一統志無其名惟扵石頭山附載之)立字安名曷有定春風秋月自
其常禪枝籠宇佈新葉慧草當階發古香左市右江都
入攬不堪前代論興亡
朝天宫
宋時天慶此朝天昜後名因洪武年道侣何須問修煉
吾心原不慕神仙幻哉法術干星斗遠矣元言留五千
朝賀習儀曰扵此(見一統志)思量殷鑒意䕫然
陜西廵撫劉秉恬奏報得雨詩以誌慰
陜省於斯路較遥報来得雨喜同朝(三月初二三日江浙普霑春雨兹據)
(劉秉恬奏報亦於是日細雨霑霈入土三寸有餘並稱吝屬於正月二十六三十并二月初四五及十六七八)
(等日有得雪三四五寸者有得雨三四五寸及深透者舉凡高下田疇無處不形滋潤云云)望秋不
啻麥芃穗潤土兼欣禾茁苖惟劭農功吾所切漫稱稔
兆爾生驕(劉秉恬又稱此後只須三月下旬四月望間冄得時雨兩次則一切夏田便可火稔語意)
(稍覺滿足惟應勤求民瘼益勵謙鞏以冀仰祈惠貺耳)君臣責共勤民事謙鞏祈
年惠或邀
命大學士阿桂總督薩載同勘陶莊黃河及入海
口事畢復命詩以誌事
久聞海口淤議論紛聚訟實無善治法未可漫試用復
聞決隄後(海口淤塞外間頗有浮議逮四十三年儀封與時和驛先後決口議者益復紛紛而又實)
(無疏治之策及河工合龍後大學士阿桂赴行在復命因命與總督薩□前赴雲梯關外履勘黃河入海情形)
(以便籌辦)溜自渦河縱徐州下流微舊河乃多空適值清水
壯刷深海口送一弊亦一利却反資川降(叶)今者河初
復善後事方衆新河俾開寬夏漲庶可容(叶)雲梯關以
外東注實無壅(阿桂等勘畢海口復奏雲梯關外水面比兩岸低丈許海口外灘比現在水面)
(又低數尺寬至三百六十餘丈河水東注並無壅遇無庸亟籌更易海口云云蓋前歲儀封河決溜從渦河而)
(下適值洪澤湖水壯盛藉清刷深海口是安徽河南雖被灾而黃河下游轉得利益矣)馬港接西
隄自屬分提封(阿桂等又奏馬淃河有殘缺舊隄二道東隄長六里餘西隄長二十九里餘雖)
(在雲梯關外但上游為腹裡民田每遇盛漲即虞倒漾請將西隄殘缺及接築無隄處所聯至北潮河西岸民)
(堰以禦倒漾自應如此籌畫)其二套以下宜溜分洩共(二套以下由北潮河入海)
(處所路捷勢順故遇漫溢正可分洩盛漲宜留以暢達尾閭無庸更行辦理)建閘轉不必與
水爭利閧(雲梯關外原不必與水爭地阿桂等所請添建閘壩以資啟閉之處諭令停止)灘地
保無溢豁糧切瘝恫(二套以下分洩盛漲則馬港河隄東灘地即不能保無漫溢其應徵)
(減則地□錢糧並著薩載等查明奏請豁除)大端既以示推行善參綜廵方
非徒来安民切深衷(叶)
題文伯仁金陵十八景
行笥擕来文氏圖江山欲騐是同殊無過過眼雲烟幻
王濬休稱此伐吳
右三山
孔氏移文固足高沽諸待賈亦箴韜務名一往有充隠
未免濫觴由汝曹
右草堂
猶傳梁武信毘耶法涉有為祇肆奢當面失之初祖去
定知天不雨其花
右雨花臺
欲因立闕指牛頭卓識由來自不侔桓彜渡江期管仲
斯人豈祇尚風流
右牛首山
三山門外水明秋南國當年冣勝遊連接長江作天塹
誰能飛渡莫須愁
右莫愁湖
養生那駐少年顔每到棲遲兩日間但看堂堂面南勢
也教秀拔攝諸山
右攝山
元嘉遺事尚堪稽大鳥依稀是鳳兮太白已来應罷詠
却因展畫一拈題
右鳳皇臺
新亭晏飲會嘉賓文獻正言斥伯仁三問無言見前表
涕流負友又何因
右新亭
倚石壁臨大江險攻誠非易守何難然而失守恒於此
在德由来語不刊
右石頭城
百年休養南亰地按轡勝朝遺蹟觀九軌遥通報恩寺
依稀猶說大長干
右長干
鷺洲師進多俘斬既至圍城稱疾盟魯國無慙儒將矣
兵機要識重和輕
右白鷺洲
一水環流護故宫岸傍草綠野花紅至今鷗鷺間浮侣
也識當年畫舫空
右青谿
插入江濱祥發商勢疑飛翥又疑翔南瞻比似烏衣巷
可認盧家玳瑁梁
右燕子磯
左臨桑野右湖虚聞道當年五庫儲大網小罾底須備
方春生養不觀魚
右太平隄
渡口留名歲月賖春来桃葉與桃花不羈放蕩猶餘事
書法何當跨竈誇
右桃葉渡
白下由来名久標白城相接白門遥而今遺蹟多荒沒
誰復凄涼歎六朝
右白門
方山四面聳嶙峋聞說當年多隠淪相去市朝七十里
東華豈果遠紅塵
右方山
民風吏治總厪心寧在眀山秀水尋十六年重烟景閱
新林今果是新林
右新林
宋米友仁瓦硯歌
未央銅雀瓦稱珍十中曾無一二真是瓦較彼加廣博
却不規撫葛麻文質重理細古而澤旁識藏者米友仁
想其家學傳書畫時時濡墨斯龍賓後来弆經天籟閣
元汴法眼寧疑黂萬青山館銘深刻由来不知何許人
再斯可矣(謂米友仁項元汴)斯何必忽笑斯更饒云云
題和闐玉松巖仙館圖
鬱鬱層松鎖梵寮峯霞高矗赤城標考功人似裴叔度
路入天台步石橋
直隸總督袁守侗奏報各屬得雨詩以誌慰
豫齊因近報得雨即冀亰畿想亦同(昨河南山東奏報扵三月十一二日)
(得雨即思直隸近在鄰疆自可均功渥澤今果報至)果奏季春十一二均霑各屬
畆南東(袁守侗奏報扵三月十一二兩日近京各州縣暨保定永平河間天津正定順德廣平大名宣)
(化遵化冀州深州定州等各府州屬得雨自二三四五寸至霑足不等)秋麰正沃穗結實
早榖兼滋苖吐芃(袁守侗又奏各屬二麥長發雨後倍加暢茂已㮔之卑穀高粱青葱長發)
(未種之粟榖黑豆棉花等項皆乘時播種偶有缺乏籽種之戶酌量借給俾咸得盡力南畆)並慮趁
耕有貧乏嘉其借種(上聲)勸農功
題朱松竹刻西園雅集圖筆筒
正嘉二百餘年閱鄰鶴(松字也)遺雕堅致真高技必應託
高事傳形莫若善傳神曾無紕裂丁甲護雅稱(去聲)摩挲
筆硯親凹凸其間疑可步珍圖欲奪李公麟(就雕刻深淺為樹石)
(層次若有蹊徑可尋似勝扵畫圖之平列矣)
詠官窑盤子
周尺將盈尺宋瓷方是瓷晨星真可貴劫火未曾虧薜
㬥寧須議(物以少為貴舊瓷雖微有薜㬥亦入珍玩若新瓷則以為脚貨矣)完全已足
竒穆然陳綈几獨切水圓思
江寧故宫城歌
江寧故城凡幾移秣陵冶城紛難考建康臺城即在兹
無過左右淆裏表(一統志江寧在秦漢為秣陵孫權都此改名建業又舊志建業故城在吳)
(治城東歴代沿革名既更而地亦屢移臺城在元武湖側輿地紀勝臺城本吳後苑城晉咸和中修繕為建康)
(宫又建康志今胭脂井至高樓基二里即古臺城地雖陵谷變遷地名屢易然總不出石頭之左鍾山之右大江)
(之南牛首之北而已)率因世遠年已湮以訛傳訛殊不少秖有紫
禁及故宫朱明蹟近還堪討然而殿閣無一存惟存柱
礎埋烟草至元拆木輸大都(舊志宋行宫在亰城内大中街元至元十五年拆故)
(宫材木輸之大都遺址僅存二十三年改為御史臺至正十六年明祖建府於此後改築皇城扵東偏稱此為)
(舊内是故宫之一變也)永樂重運燕亰道(明初築紫禁城營立宫殿當鍾山之陽規制頗)
(宏整俗傳永樂遷都時運故宫材木扵北亰若元至正故事金陵宫闕遂鞠為茂草是故宫之又一變也)午
門斗城餘雉堞皇極殿瓦雙䲭倒福王覩斯應椎心卧
薪恢復猶難保(福王雖都此播遷之後一切蓽露殊無朝廟規制也)而何耽樂信
邪奸乃歎優人艱致好豫王得之未費力(福王監國南京不思枕戈)
(嘗膽以圖恢復而乃信任馬阮惟聲色是耽以致淪胥莫救時豫王乘霧繞兵渡江援師悉濱福王夜奔太平)
(執至南亰其取滅亡良可歎耳)荒涼豈緣兵燹擾即今城内駐旗兵尚
覺空壙多溪沼憑輿小住弔興亡鑒戒慮深非炫藻
金陵詠古
鍾山
名言葛亮頌龍蟠卜兆原期永世安二世遂成爭據地
堪輿何藉可心寒
烏衣巷
王導爾時柱石人寧當還避庾家塵瞻烏爰止扵誰屋
此語不應出世臣
邀笛步
名教中餘樂地真風流放達豈誾誾吹之與彼邀之者
都是淯陽之罪人
華林園
臺城古蹟久荒蕪一望惟餘圃種蔬帝里寧當詡林木
翛然此日語誠符
樂遊苑
晉代藥園宋遊苑北郊改置豈宜乎即令蔓草荒烟裏
欲問遺蹤半有無
何點宅
自得林泉性率真遁名寧止遁其身望塵不及已居後
更有息心望岫人
幕府山
幕府名因王導得爾時畫策率堪知長江天塹恃為固
豈有中原恢復思
元圃
太子延儒已不當番禺女樂語尤狂左思招隠誦而愧
終是風流匪政綱
同泰寺
寺燬名存考不堪大通曾是捨身三如斯擔板為孤注
(禪僧以執有無空色者為擔板漢見指月錄武帝令羣臣贖已豈非為寺僧得佈施而自作孤注)翻與
僧家作笑談
澄心堂
南唐遺蹟那堪徵舊紙而今價重綾偶一臨池還自笑
對兹豈不愧心澄
江寧旋蹕駐龍潭行宫作
廵狩無非事者然要扵勝處戒流連金陵諸務既云畢
(觀民省俗閱武謁明陵考士子諸務皆畢)容水一程適可旋殊昔攝山駐以
豫(向從江寧還蹕必仍駐攝山一游次日至金山程將百里兹改駐龍潭次日較近二十餘里)圖今
浮玉到為便怯行百里近廿里自覺須眉已長(上聲)年
渡江至金山
未至攝山駐省餘廿里程密雲將作雨曉日忽開晴壠
麥向暄秀野花得意榮金山到卓午風静剪江平
金山妙高臺再和蘇東坡韻
乙酉昔登臨契闊今庚子今昔誠瞬息南廵數千里遊
豫為侯度無非為民耳是日渡江迴風平浪不起金山
仍一宿拾級登臺砥曰臺而有屋甌研潔陳几因繹妙
高義蘇句香沁齒上則碧寥天下則汪洋水妙高合相
觀借問非乎是爾時談禪句非活亦非死(禪門問答有活句死句之)
(殊見傳燈錄)
太古堂
堂據金山陰磴道頗幽阻憑高緣俯虛江景豁入覩庭
中一古梅因之名太古我往(謂往江浙經此)梅開纔我来梅謝
久(叶)因悟菀與枯翻掌無定所枯恒菀每慚萬事堪絜
矩
再題文宗閣
四庫全書鈔四部八年未蕆費功勤集成拔萃石渠者
頒貯思公天下云今古英華率全薈江山秀麗與平分
百川扵此朝宗海是地誠應庋此文
金山觀日落
夕景於何宜江天應數最萬里無蔽遮一丸浴湍瀨其
初照水紅其次連天會赩然(其初)復蒼然(其次)冥然泯色界
明曉昇扶桑速覩以為快
題宋澄泥芝池硯
泥將為玉久堪知樸潤盎然芝作池識吕字希見今見
(宋時吕翁為澄泥硯色紫而堅硯額填刻吕字至為難得此硯紫潤堅緻硯側鐫吕字或即其遺製也)欣
因斯即懼因斯
詠周玉斧佩
土華雖受弗斕斑一色輕黃淡赤圜寓斷佩弦佩韋似
稱珍有質有文閑流傳那覓殷王斧符瑞堪同西毋環
自是沉埋幽壤物不知何事出人間
再題大觀堂
渡江北上此維舟信宿仍教兩日留花事南邦未云謝
樹陰夏院已加稠觀民觀我中心忖(近詩有觀民觀我生之句意以民心)
(向背民風善惡民生治亂皆應觀已之所行有以致之是為君民一體詳見前按)曰旦曰明逝
水流一再題吟泐齋壁自思結習可忘不
大觀堂對雨
終日雲疏密非烟是霧濛濕衣看不見盈手潤原同問
政仍餘暇廵方半蕆功平山罷游舫付與詠思中
再題文滙閣
萬卷圖書集成部頒来高閣貯凌雲會心妙趣生清暇撲
鼻古香領淨芸身體力行愧何有還淳返樸念常勤烟
花三月揚州地莫謂無資此滙文
山東廵撫國泰復報得雨詩以誌慰
駐蹕維揚逢細雨那知其日雨山東(四月初三初四駐蹕揚州連日細雨)
(據國泰奏報山東扵初三日已時微雨至晚漸大淋漓竟夜初四日辰刻未止入土深透麥穗飽滿豐收可必)
(夏秋二收亦均有禆益)既優既渥宜禾麥額手慶餘益澟衷
過金灣六閘書事
車邏及南關金灣之上首瀉漲仍恐弱籌及六閘口然
皆治標計治本計則否清口定水誌此事在壬午(叶午壬)
(南巡時親臨高堰酌定視山旴五壩水誌預開清口東西二壩以洩湖水為釡底抽薪之計其五壩封土不令)
(輕拆下河十餘年来遂獲連稔)釡底誠抽薪下河獲利久戊戌河决秋
洪湖不能受無已開五壩(戊戌秋河决儀封下游入洪澤湖宣洩不及無已啟山盱)
(五壩歸之高寶諸湖又以次開南關車邏諸壩歸之下河幸彼時高堰無恙下河早禾又已收晚禾補種無多)
(未至成大灾)盛漲由是走高堰幸無害為以漸非陡下河灾
雖輕對民心自咎即今慶河復此事或希有底績無良
方救弊惟增醜
水營
水營舟以居圍牆斯足耳何事慮漸炎岸側板房起虞
其搆涼棚禁之預有旨(水營向惟設蓆牆以謹宿衛後来地方官以值夏令建板房數)
(間以備憩坐然此尚可耳侵尋遂有搆涼棚者昨於蹕途預諭各該督撫不得建搆涼棚以省浮費)渡江
逮清和行宫逓遠彼水營憩板房咨政原於是雖未搆
涼棚布幔張庭戺障日更佈蔭用心周至此搆棚惟竹
&KR0034;張幔斯布矣以布較竹&KR0034;其價當倍蓰命省乃致費
匪愛實害爾爾惟圖獻勤寧知吾弗喜寧渠弗喜㦲懼
益增於已
過車邏壩
往南過壩時大河尚未復還北兹過壩故道歸黃瀆未
復盼速復日夜問奏牘(儀封未報合龍前日夜詢問黃河水勢入江南境之信隨據薩)
(載連次奏報黃水入江南境及至徐城水誌長水丈餘始知黃河歸故道矣)歸故籌歸後夏
汛防三伏然因定水誌(自壬午酌定山盱五壩水誌不令輕拆車邏等壩常封固下河)
(遂連歲穫稔)山盱守以篤戊戌秋河決注淮勢甚酷無已始
開兹輕重權惟恧(戊戌儀封決口料黃水定由淮入洪澤湖不得已始啟山盱五壩以洩盛)
(漲逓歸下河幸早禾已收晚禾補種無多不致成大灾彼時權其輕重不得不如此辦理也)其餘率
封土十年九遇熟然此幸而中(去聲)戒驕謙自牧
在亰王大臣復報亰師得雨詩以誌慰
亦是初三雨均霑二寸深(昨停蹕楊州於初三四日細雨連朝旋據國泰奏報山東)
(於初三日雨連霄達旦至辰刻未止兹在京王大臣亦報扵初三日己午時起微雨飄洒至初四日卯辰益加)
(濛密入土二寸餘土膏潤澤更稱近日微覺風日燥烈得此霑潤於農功大有益云)纔嫌風日燥
即沐澤膏斟咨爾勿相頌惟予益勵欽燕南連趙北不
日可聞音(畿南各屬與京師接境春膏想獲圴霑惟顒望報章之至)
五依
皇祖閱河隄詩韻
洪湖賴高堰厪念在深宫費那借官帑慮惟慚術窮黃
流幸北徙清水暢南通(自陶莊開放引河又築順黃攔黃二壩桃逼溜勢黃流幸已北)
(趨其惠濟祠一帶昔時迎溜頂衝處所今則清水暢流至彭口始會黃東注矣)救弊補偏耳終
艱永逸功
洪澤湖五依
皇祖詩韻
碧淨連天萬頃虚隄工咨度立觀徐(迴蹕渡黃臨視高堰及清口東西壩)
(工據薩載繪圖請將三堡六堡等處卑矮磚石工加高余以磚工不若石工經久自應一律改建石工逐叚分)
(年修築以資鞏固因令再行確核期於永遠安瀾即多費帑金不惜也)可憐漁舫謀生計
不避風濤此捕魚
陶莊
河神廟瞻禮
春仲渡河日瓣香敬禱申何期即翼旦
顯佑沐明神(儀封決口合龍後阿桂至行在面奏十一日儀封金門尚闊三丈水深十一丈餘至)
(午時南壩埽根北走與北壩接連隨填壓楷料不三四刻立見斷流而埽底亦無翻花過溜機緣巧合因敗為)
(功此實二月初十日渡河瓣香虔禱之次日也河神默佑誠神速矣詳見所作河復記)南壩忽移
北無心自合脣崇祠紀
鴻貺惟益勵虔寅
渡黃河作
越角吴根諸務成大河返渡禮
壇棚幸逢今日全殊昨又見黃流得會清(二月初十日渡黃有渡黃)
(如渡清之句盖彼大河尚未復故道云)息浪寧須稱浪細無風真不啻風
輕
天恩
神佑欽承處自問何修益屏營
命嵇璜薩載往徐州勘應添石工詩以誌事
徐城經三臨無非民務急土工及石工次第籌詳悉(丁丑)
(壬午乙酉三次南廵均至徐城閱視次第籌策其河南岸既添甃石隄而北岸土隄則戊寅夏命劉統勲來徐)
(相度議築者起自大孤山至蘇山以禦漫流而束河勢兩隄既成城郭田廬均資捍衛)凡緩可待
者擬翠華重出其工在城西石隄扵彼畢欲接至韓山
條石易一律(自周家莊石工起至韓家山靈神廟四百三十丈地當徐城上游本擬一律接築石)
(隄以工可緩欲俟重臨指示故待至今)庶可恃無恐黎民安井邑前歲(戊戌)
秋異漲徐城危岌岌上游決儀封此幸保無失(戊戌秋黃水盛)
(漲徐城勢處危險因上游儀封時和驛決口全河歸注賈魯渦河由淮入洪澤湖故此地幸獲保全然不可不亟籌)
(鞏護之策矣)是不可再緩前議應循緝獨是陸程遥来往百
六十(自韓莊鍤至徐州陸路往還百六十里)衆應萬騎隨已亦七旬及因
之罷親莅慙非勵無逸而斯事體大部臣家聲習(嵇璜乃前)
(河臣嵇曾筠之子習聞河務且亦曾為副總河因命會同薩載前往勘視周家莊至韓家山一帶應添石工總)
(期永保安瀾不惜費帑也)督臣夙治河情形審所必同往試經營復
命重斟挹費帑豈所靳安瀾籲永翕
寄題黃樓四疊蘇東坡韻
前年河決不忍說衝隄洚水㴞天發下注賈魯傍四溢
直達蒙亳洪流滑屢築屢頽嗟無計諸臣泥立濕衣襪
(前歲儀封決口屢次堵築至合龍時每被冲塌在事諸臣勞瘁河十甚至原任参將李永吉隨埽落水冲入回)
(溜遇救生船登岸因賞給花翎復還原職)滙入五湖略澄澈委輸洪澤欱呀
呷為思長此竟安窮引河加寬聚钁鍤(阿桂等奏壩工屢被冲塌究以)
(引河未能全掣大溜之故今擬自黃家莊引河中叚起於已開丈尺外再行儘力挑寬使其不待冲刷即可暢)
(達因允所請即令調集人夫上緊開工務於桃汛前蕆事)是或釡底抽薪策瘒瘃夫
工最憐煞徐州舊河成細渠空有香燈走神刹黃樓大
異東坡時下俯来往櫓聲軋即今河雖復故道猶厪灾
所飢饉壓徐城徼倖未被沴豈對此忘彼疵齾賑窮逭
賦縱亟恤那便餘力畜鵝鴨四番險韻勉四疊興異老
蘇託泛霅
河復
東坡詠河復乃復澶淵彼我今詠河復實復徐城此爾
時雖曾入淮泗旋即堵閉仍北釃所以東坡次年晏黃
樓(謂東坡九日登黃樓事)楚舞吳歌把琖喜(櫽括蘇句)自從紹熙南入
淮經徐奪泗多年矣此實故道要亟歸天然合龍真幸
耳(阿桂奏二月十一日合龍時南壩埽根忽向北走與北壩接連隨填壓稭料不三四刻立見斷流而埽底)
(亦無翻花過溜遂以蕆功此實天助神佑非人力也)誠謝誠畏誠敬虔以云
誠感誠堪耻
按蘇軾河復詩序云熙寧十年秋河決澶淵注鉅野
入淮泗彭門城下水二丈八尺盖彼時黃河正道在
澶州大名及濮鄆濱棣諸州其至徐州亦如近戊戌
河決之由賈魯渦河五湖之入洪澤耳又統志稱今
之河淮并為一瀆自金明昌始金之明昌當為宋之
紹熙爾時宋雖稱姪於金而南遷之宋社故在也金
之與宋秖可比為南北朝而非一統且此地亦非金
所有當稱宋紹熙五年河淮并為一瀆又元時河徑
徐州與泗水合則淮泗乃今日之經流而徐州為河
故道亦久矣獨是熙寧時河復以澶州大風終日既
止而河流一枝已復今儀封決口已一載有餘而合
龍時兩壩天然巧合片刻收功豈非
神靈默佑非人力所能與乎既詳見河復記因感熙寧
河復之事並識於此
過桃源縣二首
桃園明季譌桃源斌(高)曰同耕古道存一再審之無其
事知仁觀過昔曾論(辛未過桃源時高斌曾奏此地耕者鳴鑼集衆通力合作猶存古風)
(且扵隄旁呈覽及丁丑壬午兩經其地俱未見復一再問之督撫皆云實無其事盖通力合作即同養公田之)
(說人心不古豈能行之今日高斌非欺予者想受人愚耳前乙酉詩故有觀過知仁之論云)
北来麥穗綠薰黃翻浪風聞餅餌香陶記寓同無何有
便移此地亦何妨
題和闐玉桃源圖
武陵漁父捨舟時洞口幽深𣣔入遲數十步如罷行者
避秦樂趣那由知
黃髮垂髫總玉人訝刀筆勝筆精神專諸市上多瓊玖
(蘇州專諸巷多玉匠及貨玉器者皆高樸等所盗鬻者)竊售率緣毁匵臣
雷雨(四月十二日)
清晨西南風細雨落旋止晴轉西北風倏忽大雲起南
北氣殊有是哉南風雨止北風来阿香推車殷其雷運
河接上銀竹皚流離頓挫勢莫擬極量䜿灑還横排是
時安福(御舟名)閤閭坐兩岸萬民紛右左舉香瞻就雨弗
避船齊入憩夫豈可執事雖有油繖支風絲時亦拂鬚
眉侍臣則已衣帽濕(時御前侍臣等護衛左右衣帽均已霑濕)黃頭邪許齊
力施風雨歸舟盡活脫(石渠寶笈舊蔵風雨歸舟圖為宋李唐所畫烟景蒼茫與此時)
(情景絶相似)更因濟川憶命說同舟濟不勝樓指如說其人
則有幾
運河夕景
雷雨幾陣催晚晴雲散淨江南四月初北地伏景競夕
陽在高樹川風涼却併落霞孤鶩飛上下天水暎極目
心與闊敲吟足娱性
曉行
今日程略遥詰曉開煙舫水風送微寒露光翻麥浪風
景與時宜夏壠登秋望街頭麵價低壠裏禾苖放夾岸
閱農功乘涼心慰暢
夏家馬路
運河東帶大河西左右牢防恃兩堤放淤較前雖積土
加高應畀兩隄齊(壬午乙酉兩㳄親臨夏家馬路指示河臣築月隄於深塘内進黃放淤今)
(積土雖較前加高然必須與左右隄岸相齊方為稳固因復臨視面諭陳輝祖令其照前放淤以資保障)
御製詩四集卷七十三
