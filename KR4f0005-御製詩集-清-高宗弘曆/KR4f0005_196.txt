御製詩三集卷三十三
古今體一百二十七首(癸未七)
書扇恭進
皇太后
展開半月常懸若引得清風益洒然雖是山莊稱避暑
惟祈夏凊豫
高年
雨(六月卄一日)
山莊七日未看雲倏見西峯薈蔚氲一片飛為滿天雨
摐摐真惬意中欣
剛覺山田望雨時密零徐灑恰相宜籌農慰罷仍餘喜
移樹新看倍潤滋
急霔空行送峭寒摩醯有術數(上聲)應難西峯日出東虹
出宜稼驅炎那不歡
浩浩勢疑不可止湏臾雲散晩山晴霏空細點收無事
猶聽千溪漲水聲
有真意軒
秀起昨年初搆堂入從西峪路微長山凹一曲宜憩步
松下數楹恰受涼小許底須較大許機忘亦自并言忘
雲容峯態標真意總在陿中委宛蔵
空翠書樓
屋裏通廊纔數武虚中納約有餘思四山空翠庭前落
恰是書樓捲幔時
對畫亭
山陡溪艱水為亭跨上頭是誰經意想亦盡得風流有
雨方成瀑無風不作秋丹青雖入妙可許逐時投
伐木
塞山雨挟風古木或摧折園丁持斧尋翦拂不可缺丁
丁隔院聞其聲中音節敗枝與芟夷嘉榦益分别行仁
寓於義凡事可矩絜惜薪既供爨求友亦興(平聲)悦猶虞
林漸稀謂言護萌蘖
恭詠
皇祖鹿角椅
大獮年年
幸塞沙詰戎深意讋荒遐虞人惟許獻三殺匠氏因教
製八义既樸而淳供憩息匪雕以飾戒竒衺昭哉白水
欽
前跡鄙矣青氊詡舊家
山心精舍
舍搆半山腰如月水中養暑熱不屢登為在雲間仰今
朝隂而風巖扉覺颯爽因之命筍輿數(入聲)息夤緣上歷
險欣得夷入狭攬益廣種松纔拱把期以凌霄長
放鶴亭放歌
山心已陟半山高案衍西嶺實不遥過嶺即可造創得
事半功倍難辭勞適百里者半九十自畫未可中路抛
因之賈勇復前進或輿或步為清遨小亭又在嶺之半
去年放鶴因名標鶴去不知向何處中鋗拍手徒呼招
爾又非張氏之僮林氏僕翩然羽客豈䏸俛首逐逐随
爾曺
度西嶺遂至創得齋
登高一步艱就下片時易過嶺未逾刻山齋業已至搆
築弗擇向随宜為點綴不入水衡度乃具巖居致階前
有古松盤盤嘉蔭邃小坐屏諸營以觀萬物備
即事
開牖延清爽面山来好風林間見羣鹿其樂與人同
熱
屈指三朝節屆金迫来炎暑轉相尋知無多日為婪尾
微有清風祗茂林頗覺山田雨方好更思京國熱難禁
協時祈穡均予事何處能忘乾惕心
恭奉
皇太后賞荷作
山莊荷信每年遲季夏猶然久待之明曉定將親侍
賞一宵花綻滿琳池
花潭葉嶼曉秋榮(是日立秋)桂棹牙檣塞水清宣德龍舟西
苑裏猶稱盛事艷春眀
藕絲
夀縷憶前吟(甲戊恭侍不如皇太后觀荷詩末二句云蓮葉蓮花藕愛他延夀縷絲絲)
九閱春秋此重尋歡侍
高年益康健如斯百度詎厭心
立秋日雨(六月廿九日)
婪熱因之思雨湔朝来雲氣已油然徐霏細灑澤真渥
谷壟山畦意總鮮訝似金官傳有令了知赤帝殆無權
農占要欲旋(去聲)晴好萬嶂眀當斂霽煙
山軒對雨
豎注全蔵疊巘青横排又幻遠林形騁懷上下水晶域
忽訝山軒似沼亭
題錢選畫馬
敲骨作銅聲相皮失千里何處觧傳神不出阿堵裏
雙耳如批竹渾身不作花趙霖畫曾見大似拳毛騧
大宛自有種牽來祗若常豔稱徕天馬笑殺茂陵郎
反白居易隂山道樂府(有序)
居易作此盖刺時以有用之縑市無用之馬價重
而貨輕且有懼回鶻之意焉獨不諒彼時所以為
此者盖出扵不得已耳且中行說之所以為漢患者
政以繒絮為無用馬為有用是居易亦未思及今
之市哈薩克馬則不然價廉而馬濟用且操縦在
我恐無知者取以為喻故反其意兼用其韻
隂山道隂山道居易刺時誇詞好江淮織縑戶乏絲紇
邏送馬地空草壯馬不来来者羸誰論相骨與相皮以
五十匹易一匹和戎可以觀當日豈其所願盖所畏漢
唐以来十六七征之不能守之苦權為和市幣帛數易
馬神惢復蹄穿斫陣衝堅無用處向年西師為鋪敦要
義已具開惑論自茲大宛遵王勅以馬来市帛酬直帛
酬直非取諸民官貰絲斤如法織(唐時縑帛㦯取諸民今易馬所用皆命各)
(織造處平價買絲官製復慮官匠冀圖省費短長厚薄或違程式如居易所稱藕絲蛛網之弊亦非所以惠遠)
(人則命該管官以時稽覈所謂有治人無治法耳)伊犁兵駐閱數歲馬供兵用
勝縑綵偶令計價贏與絀(伊犂市馬由官吏操縦偶令將所易成數均計馬價帛價)
(每馬一匹不過三四金較内地市馬直尚不及三分之一)盖比尋常省數倍縑不窮
焉實多白家少傅如可問爾謂市馬今若何
七月朔日作
一夜優霖傍曉晴孟秋景色特分眀河東適可過橋去
月朔因為禮寺行夹路香風拂禾黍落川新漲帶榛荆
雨暘太覺如人意益覺䕫䕫慎捧盈
烏沙爾器二首用逥環韻體
朝来秋日又秋風特地秋光玉塞中底覺階前太分曉
烏沙爾器一枝紅
昨穗含青今綴紅信饒梧葉落庭中愛他千古依龍塞
不入離騷與國風
食蔗居
勅幾既得暇問山亦當秋秋意方始来欵欵而猶猶有
風必含涼無巒弗抱幽經此凡幾曲乃造巖之陬倚巖
數間屋望如綠樹頭穿樹拾級登又如坐虚舟耳目之
所食不竭與静謀寒擬玉壺冰彼漿更藉不
小許菴
物外為遊大小肩東坡見說記超然恰如秋景方稱稚
世界三千一氣全
新秋敞晴齋
秋之德雨雨宜晴即景巖齋敞逸情滿峪西風中伏爽
(時尚属中伏)半山斜照萬林明
策馬緣山不覺高迎門謖謖泛松濤野花有豔無名色
知待何人作廣騷
夕陽漸上樹梢頭摘句不期片刻留好趁晚涼下山去
一川風色更清遒
古築城曲
效元微之體亦反其意也兼用其韻
伊犁無綽羅駐我鎮撫兵耕牧有餘閒命之堅築城
守望不可闕其實非防賊何曾捉民丁事半功倍得
遊辭慣騰口問汝復能否哈薩及布魯歲歲請安走
貢馬敢稱和往来城下過將軍坐令拜虎帳高峩峩
抱杵事頗煩加賜頒德言室家有恒産東望玉門關
冐頓行
冐頓讀墨毒其義不可曉馬遷及班顔撰注徒紛擾内
扎薩克中一旗曰土默特音近之今部落即古部落字
謬千里差毫釐年年供役来随圍勤劬效力一月歸亦
居拜甡亦耕耦爾老爾老幼爾幼(叶)平城之事夢亦無
安知漢劚城墻走
降旨直屬上年被灾州縣應緩征者今歲槩不徵
收至来歲麥熟後酌徵詩以誌意
蠲緩有常例盖視灾重輕重蠲不復輸輕緩應帶徵連
歲潦已甚溝壑憂未寧即灾稍輕區毗連同苦情麥收
雖頗豐榖價猶未平禾稼兆復佳轉眼逮西成誠恐催
科吏正緩將并征嗟哉瘡痏餘吾民豈堪承正則不可
缺舊緩可再聽槩俟以来年麥收其量行稠疊非市恩
民艱心實縈
夜雨(七月初五日)
曉秋餘暑氣方騰半夜飄霖實絶勝已覺微涼生颯沓
為(去聲)思漲水落崚嶒益資華黍霑優渥一洗連朝勢鬱
蒸明日應增新意趣問山覓句我猶能
題秀起堂
西峪連朝因熱置曉涼偶作問山來高齋恰是新秋到
萬嶂欣看過雨纔潤溽之中含颯爽雲霄以上與徘徊
鳴林鹿報金□喜不識人間宋玉才
振藻樓
山樓何有有詩書新景空澄意與舒秋實方來真覺好
春華試比定何如
經畬書屋
書屋四時宜夏徂秋始之因翻青簡在益惜白駒馳過
雨瀑千澗斂雲天一涯璿璣運不息圓盖本無私
静含太古山房
仄徑纔容步過橋便到門藉峯作屏障倚巘築墻垣秋
色來方稚風聲起欲軒既云含太古底事未忘言
趣亭
試問今來情所關金聲多在翠微間領完夏趣領秋趣
却是人忙亭祗閒
新月
愛看(平聲)望前月日日就圓來恰好拂簷見如云待舫開光
明應(去聲)秋最吟倚自今纔遮莫輕雲點銀蟾正養胎
七夕
玉露復金風秋光塞苑中地高河漢近七夕古今同蛛
網懸紅蘤鹿鳴隔碧楓何須頻數典遠說漢唐宫
趙霖畫唐太宗六馬圖歌
宋家王孫金待詔獨出藝苑稱精妙忽為昭陵六馬圖
六馬一一皆神肖天閑萬驥非所師粉本乃藉琢石為
仲容(殷)撰文兩漢嫓率更(歐陽)書法千秋垂馬皆有號有
次第核之金石頗倒置(卷中以特勒驃青騅什伐赤三馬列於東颯路紫拳毛&KR1719;白蹄)
(烏三馬列於西與金石錄及古文品外錄贊語次序參錯不同且所書西三馬序贊文皆倒置當是昭陵石刻)
(原文在東者右行在西者左行圖盖以彼為藍本耳)何須求劒定刻舟不取其工
取其義當時開創真天人入險斫陣皆躬親馬或中箭
不一足更有獨立拔鏃臣一馳建德要領斷再馳世充
旗纛亂據鞍取洛靖鯨鯢迴轡平蜀濟危難雙雙鵠立
陵闕間箭㾗馬汗糢糊殷文皇詎自旌神勇要使後世
知艱難君不見開元乃誇照夜白宫中擊毬好顔色丹
青所貴鑑興亡為想李圖三太息(李公麟明皇擊鞠圖石渠寳笈上等)
秋蓮
蓮朵秋來綻滿池濯清態度静芳姿不争夏令相期際
原是年來晤對時一片香霞花處覆三霄瑞露葉間披
卉中君子真無忝欲速還應我見嗤
秋湖泛月
弦月居然光漸鋪教開青雀泛秋湖滿空風露標真淨
倒影林嵐入畫圖已覺天香欲生桂底須夕彩定流梧
晚涼何礙添衣著玉塞銀蟾未可孤
爽二首
昨近餘炎猶間作今来颯爽益分眀塞山信是清涼國
雲有閒情籟有聲
暑節乘涼暑亦忘意中究覺盻秋光今朝小雨雲全斂
物色犁然繪白蔵
綠雲樓
書樓拾級意為欣斂盡秋雲俯綠雲恰展韋編讀初六
謂應陶侃惜加分
水月精舍
遲開隄畔舫且坐嶺標居仰見天心皎俯含水面虚今
朝名實副前月約期如(適作有亦思駐久應偷暇試證分眀或可乎之句)何事
曾参指綺言習未除
臨芳墅
軒文題墅繹思長面對秋荷綻滿塘端識
聖人愛君子寧從凡卉賞芬芳
知魚磯
莫道魚無知亦有在沼時莫道魚無樂亦有浮而躍魚
自樂魚自知耳知樂否乎辨可已月在天心風在水不
言之中存至理
劚山
搆屋藉地基劚山土變石一年脆且黃二年堅以碧曲
穿楓桕根淺帶斧鑿迹夲以礙庭闢翻為(去聲)庭張壁崚
嶒縟草秋晻靄吐雲夕有骨亦有韻畫法標高格因悟
石本山事半功倍得設向平壤求撮煉終無益
驟雨
驟雨飛来勢莫止片時返照霞光紫不經意想盡風流
落筆千言有似此
即事二首
依山結屋學山家最是新秋趣可誇人意厭暄風恰爽
天光欲淡漢初斜稱懷嘉蔭猶繁葉撲鼻清香在野花
與木石居遊鹿豕沛然聞善恧重華
古来誰到此為家宜矣山莊少見誇正喜秋光六根淨
適看夕照萬林斜香承濃露荷無滓影蘸清波蘆有花
頗就深山事新搆祗期幽樸不期華
金蓮花
應節含金氣敷榮宜號金花惟開鷲嶺樹合伴檀林三
品茲標首羣芳總伏心給園布滿地
調御昔来臨
落景
落景絢空林眀曦翻樹底一片月在天其光祗如水川
氣下夕涼淡煙波面起西巘靄含蒼東峯霞帶紫萬概
美扵秋塞秋美無比
載月偶成
蘭舟待藕灘塞景耐盤桓天暝山疑近月高湖似寬琉
璃為世界星斗未闌干適可歸巖館川風落夕寒
策馬
山莊事簡太閒生每向山中策馬行大獮將臨事温故
西師可忘(去聲)有先聲櫜鞬所寓惟戎詰筆硯相随待律
成却是秋雲最無繫今来昔去不關情
泉源
泉源歲久致湮淤拔草除泥事剔疏况有
神堯遺跡在(泉源石壁為三十六景之一皇祖御題泐巖問)引流導澤益殷
予
半月湖
半月湖中印半月合如滿相玉輪圓主賓半滿有為法
照徹三千與大千
秋山四詠
松
疊巘參天翠越濃韻金風籟謖重重低臨萬樹猶同色
咨爾行將認老松
檜
森森鳳尾倚崚嶒惟十八公許作朋别有一般稱落葉
(落葉松似檜而非冬時落葉生興安嶺北近移植山莊亦成活)冰天瞥眼可猶能
楓
纈峯鋪嶺猶青翠色與平林了不殊稍待染成紅數點
始知格調有高孤
榛
塞外叢生塞裏無秋来佳實剥盤腴白鴉谷口栗如擬
却未曾登杜老厨
秋湖四詠
荷
水芳堪比昨来添偏愛秋涼嬾逐炎君子不争真妙義
濂溪說裏未曾拈
菱
闊腰銳角熟湖中渤海猶存太守風澷議浮根歸落莫
須彌世界也依空
蘆
風裏葉姿若無主月中花色杳難窺如霜雅合吹為管
白露誰知興作詩
蓼
所期風度不期香幾穗臨波艷夕陽詩客但知愁塞磧
誰知秋景似江鄊
對瀑
眀知源在處引遠頓殊觀訝似從空落聲猶帶樹端其
喧皆至寂既聽復宜看底識秋来對音中增峭寒
樹影
樹影張(去聲)扵前朱曦西陸遷乘涼欣就蔭作籟不妨穿
一片陸離地新秋颯沓天疇人誇巧測植物早知然
山嵐
含秋益颯爾蒸潤復凄其落谷有常度(嵐氣皆從谷而下無逆上者)
傍曛無舛期王丞送僧際謝客出堂時空翠清澄裏雅
宜搆藻思
雲閒
信是雲閒候随風無繫行偶雖能作晦終不礙為晴正
喜黍禾實旋縈蕎菜萌心閒總艱致較量為(去聲)牽情
秋日永恬居
素景又新投昨年纔瞬眸繹思恬者靖恰悟節臨秋露
浥花香泛風翻葉翠流一雙閒瓦雀棲樹懶飛浮
秀起堂
曲徑中宏逹好山四面迎爽風披茈虒皜日耀峥嶸雖
曰引遐睇而皆契静情分眀稱秀起安得置吟評
静含太古山房
夷嵕山屋祗三間得概欣看萬嶂環無暇翻思難應接
有懷那謝一躋攀芬聞野卉巖邊纈響逓幽泉澗底潺
不是子西高尚輩安能箇裏鎮消閒
不遮山樓口號
夏葉密綢繆空懷不遮意山樓今欲云副實行將至
題吳鎮赤壁圖
月白風清夜聊為赤壁遊了知非後賦二客尚同舟
中元夕放河鐙
塞水何曾閱放鐙山莊故事始相仍(山莊放河鐙自康熙年間始)分
眀八識田間幻都道中元夕裏應影向風邊無礙定光
於月分(去聲)不微增酬餘節令歸巖館露重星稀夜景澄
山臺待月復下登舟攬景
過望月上遲高斯先見矣因之事登山臺更高山耳欲
得乃無厭人情率如此夕曛猶滿川臺上峭涼美少坐
漸昏黃東方眀漸始但見升嶺巔誰知湧海底是時方
戌刻更鼓猶未起清概不可孤當並攬山水策馬共月
行登舟共月止青雀不覺動銀蟾益如洗懋勤供硯匣
即景探其理水態與山容都歸朗照裏
秋日奉
皇太后遊山作
遊山秋最宜延爽謝炎時千嶂
安輿導六宫寳馬随佳隂猶翠葉清馥在紅蕤行樂真
行樂寰中許共知
和闐玉赤壁圖
月白風清壬戌秋東坡樂甚泛舟遊寫形刻玉斯惟當
叔則何人敢與儔
松風二首
塞山樹萬種就裏老松佳落落四時翠森森列嶂排有
脂丹魄斛不葉碧琳釵弘景披襟處千秋緬素懷
右松
作噫千林響偏宜十八公金聲非擲地濤韻祗行空勁
送布帆影香含蕙草叢便教臺上值誰與辨雌雄
右風
水月二首
水是山之脈山喬水益靈為湖真淡沱在峡愈清泠飲
夕鹿呼侣照晨鶴刷翎一輪秋月印那更數三星
右水
感應方諸在由来夲一家半非全體缺滿詎析毫加倚
樹玉眠兔入波金閃蛇上人参得未莫漫詡清華
右月
金山用舊作遊金山寺再疊蘇軾韻
江無塞外與關中宛轉東流同入海歸宿既同源豈殊
此何不可金山在亦峯聳秀亦坡陀包山屋亦圍臨波
層樓阿閣實遜彼但取其意寧取多四十年前
武丁楫南戒北戒一
舜日遠懷南國錫北名玉篆金題璽文赤是時新秋過
望魄冰輪遲上晩微黑須臾朗照大千眀坡翁竒想同
堪驚英雄欺人索須識江心火炬誠何物坡也而誠歷
塞山應更竒想句警頑笑我嘵嘵詞不已如對江海而
言水
登四面雲山亭子待月
夏夕登亭曾待月新秋轉瞬望仍過底因識得無遷處
依舊清光暎女蘿
冰輝萬里朗澄鮮黍杪何須計欠圓最是山高先得月
(亭子聯句山高先得月嶺峻自来風皇祖御筆也)
聖人留句示神詮
天橋正對碾輪移素影旋看碧宇披幾點螢光流樹底
勞哉却笑爾何為
楓林莎坂影依稀載得銀蟾並馬歸所以略殊前度者
夜涼山静欲添衣
題含青齋
西北林巒幽且夐昨年尋勝得山行因教小築閒齋者
業已宛看别墅成信矣可居入畫格慎哉求適出人情
坐来擬欲披圖史不為欣生為愧生
松霞室
山中搆樸屋随宜不擇向曲廊宛轉通窈窕而清暢開
窗對喬松落落隔近嶂欲速嗤右丞看此千尋放
玉岑精舍
西北峯益秀戍削如攅玉此而弗與居山靈笑人俗精
舍豈用多瀟洒三間足可以玩精神可以供吟矚嵐靄
態無定風月蔵有獨長享佳者誰應付山中鹿
松霞室又題
傍喬松下得幽居松古因之居古如暎帶飛霞纔一朵
綠瓊地襯紫金蕖
易元吉池塘清景
蓮花已落蓮子出桃葉深籠桃實垂一段江南秋曉意
毶毶獨立有餘思
再題敞晴齋
前旬来敞晴秋新覺晴好今日来敞晴秋半晴久了山
齋曾無愛憎情愛憎殊視因人生千峯霽煙正詄蕩不
能快意翻怦怦
繪韻樓
千峯生翠霽光迎開著樓窗畫意呈借問今為何氣韻
宜人端是繪金行
清綺書屋
蒼松泛籟清野花飲露綺以之譜金石端合詩人旨清
不傷扵儉綺不傷扵靡賈孟二李(商隐賀)輩未足與言此
宿雲簷
秋来天淡與雲閒那見英英宿棟間却為晩田猶待澤
思量膚寸爾何慳
曉涼
塞外氣早寒孟秋如九月巖風徹夜吹川嵐落明彂披
衣欲装綿問政戒從忽協時懼有乖審地知無悖仰首
碧漢邊冰光綴蟾窟
午熱
孰謂一往涼午暄正復爾設無消息權塞稼奚當此黍
禾實堅然蕎菜方穎矣及時更何蘄雨渥斯為美蒸雲
已羃峯其零心以揣
再題有真意軒
誰則無真意知真復是誰春風秋月世過去未来時莫
道景常改請看山弗移疎軒付不語小坐恰相宜
空翠書樓
高下随山勢為樓在所宜兩間亦稱迥八牖恰堪披平
挹林光秀全收峯態竒庭隂空翠落為憶浩然詩
對畫亭
一川颯沓落秋風四座清涼照碧空月戸團圞直北望
是誰寫出廣寒宫
襍言
烏飛兔蹶春復秋水流山峙今恒古有識不如無識高
拙者常逸巧者苦抱薰心焦舉旆心摇但怨薰旆誰知
自招蔽目非艱以兩葉塞聰亦易以雙豆烏之雌䧺尚
不知具曰予聖誠難救
商祚秋葵圖口號
秋葵觧向陽有似寒泉食陽光設漠然井渫為(去聲)心惻
釣魚戲題三首
魚磯芳餌滿堆盤歴夏何曾試綫竿却恐孤他勤伺候
垂鈎聊試對秋灘
水冷秋湖魚懶嘬片時空坐蓼花濱中涓竊議非時矣
知爾誠為善釣人
釣意由来非釣魚水天空闊朗如如紫溪翁與煙波叟
無事希他偶似諸
即事
秋月喜晴理之常誰知竟有厭晴事望前猶慮雨為霖
但得雲閒斯滿意侵尋不雨纔過旬山田覺旱塵沙翳
禾黍秀實縦無妨蕎菜待澤已憔悴更繾京國况如何
驛章頗報西成遂遠慰付之疑信半近愁切以朝夕對
何處敢懈勤民心祗期嘉霔及時賜
詠宋瓷枕
修内當時秘千年製樸淳通身辭火氣徹體藴精神木
以陽城重玉非荆國珍不須更鼓響防值碎椎人
挹秀書屋
山隂初卜築因迥得高居至每為(去聲)乘興坐還可檢書
凌清志愈淡瞰遠目恒舒秀則誠無忝挹之斯有餘
碧静堂
入峡不嫌曲尋源遂造深風情活䓗蒨日影貼隂森秀
色難為喻神機借可斟千林猶張王(二字皆去聲)留得小年
心
淨練溪樓
夹山溪陵水艱貯雨裏方看練影披著箇小樓存此意
終當捲㡢俯天池
再題蓮華室
静室㩀高樓蓮華淨業脩底須翻七卷常此伴三秋調
御丈夫相應真雲水流斯之未能信惟是厪先憂
沈周秋山圖
紅葉纔添綠尚稠山容端的是新秋老蒼審確石田法
奚必圖間姓氏留(圖中無沈周欵而有唘南小印印即可偽為而審視老蒼氣韻非沈周他)
(人固弗能也)
捕魚
或曰捕魚可致雨無聊極思試為取金鈎甘餌已非時
逝梁發笱徒延佇塞湖空闊潛族多中流濊濊施網罟
小船深處提大綱兩岸拽行衆邪許徐牽密攏近淺涯
發彂鱗類無潛所鯉鰱鱣鮪不一足強(去聲)立泥中其意
苦觀之盛哉思之憐揀存一二悉放去吾意在雨不在
魚網師竊惜空力努水寒可一不可再薄行賞賜足酬
汝
小滄浪室
塞山䧺勝江南山所欠有泉難為貯設使居然渟作池
龍井靈巖不足旅是室名之小滄浪亦雨後斯副名許
咄哉童子賦歌時豈對水方知自取
湧玉亭
山泉無大小淙竇即清泠流豈方圓較德惟温潤型彼
珩何足問此珮亦堪聽瀉向石溪去寂然冺色形(山泉沿流)
(石溪稍就平地即渗沙石中不見水北方率如此不獨塞外也)
貯雲簷
底事滃然翰墨筵簷間常是貯雲煙秋来蕎菜方需澤
何不為霖潤坂田
夜雨(七月廿八日)
邇日望霖意轉殷塞山午後始生雲庭間入夕空延盼
枕上中宵乃漸聞曉起惜猶未優渥已過繼以暢霏雰
晩田了識蘇山阪慰則不無敢曰欣
御製詩三集卷三十三
