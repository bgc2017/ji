御製詩三集卷八十四
古今體一百十七首(己丑八)
詣溥仁寺瞻禮
河畔多年建梵宫(寺建於康熙癸已年雖以時修葺兹奉皇太后慈諭復飾莊嚴)鼎
新贍禮策青驄顧名緬
昔期民樂(寺名賜額皇祖所也)祈實斯今祝歲豐有相莊嚴亦
真諦惟檀德業自
慈躬瓣香心願於何結
無量夀希與佛同
澄觀齋
砟硌後張屏瀎潏前拖帶山莊景最清斯乃清之最八
百眼功德三千心世界曰澄澄底事是觀觀自在奚必
更著言於焉以神會
翠雲巖
重重翠鎖髻螺紋不斷清香撲鼻聞風拂露華紛墜雨
是容容者豈非雲
遊獅子園
面挹澄波背倚峯清遊策騎偶從容今來歲月寧殊
昔獅吼園林本
躍龍澗口野流微帶冷墀頭嘉蔭越加濃不堪仰首高
空望雲白山青聳疊重
松栢室
謖籟悠然戶外傳童童階際碧參天種時伯仲清暉閣
(圓明園清暉閣前松遭回禄曾有喬松歎之作)却以山中養大年
草房
草房據崥崹四面羅巖谷
昔非寓茅茨今實勝華屋軒庭俯空闊暢可縱遙目不
遑曰怡情惟是思敦樸
題宜照齋
樸斵山齋倚石城遊歸下馬憩怡情愛風致爽秋方孟
宜照非炎宇正晴門外土鬆留鹿蹟林間葉密護禽聲
設於材品方清鑑未信斯之月旦評
就松室
一樹當庭滿院涼山中知幾閱滄桑就松為室室亦古
憩室看松松自蒼種代有誰傳姓氏披風無意傲羲皇
未曾清夜根傍坐月下應輝琥珀光
含青齋
齋據山之隂戸對山之陽翠峯與綠嶂面面胥包藏雖
秋葉未稀不描畫自張但覺林間風吹來帶微涼欲會
含青者識幻乃得常
松霞室
忩外拏空百尺亭雲霞暎帶亦成青祗宜静坐聽寒籟
未肯其根劚茯苓
挹秀書屋
逐處有書屋坐便可讀書獨是無多暇兼之山徑紆偷
閒一遊攬詠此復賞餘安能把芸編玩味探其腴剽襲
固非他疎略實愧予
題玉岑精舍
迤西逕更幽㠝岏歴夐阻眄彼委宛間是我藏詩所精
舍若真人不訢亦不拒翛然任往來夫豈勞言語
湧玉亭
夏雨優霑草木榮澗崕處處注波清欄杆試俯垂流淠
湧玉今番始副名
碧静堂自嘲
巖一起一伏谷一抱一環為勝輙弗同而頗勞躋攀擇
最築軒堂攬要圖坐觀原復肩輿至僕人忙不閒推已
之謂恕吾猶恧此間
詠荷二首
紅葩綠葉郁承擎霞帔瓊裾凌浦行王母漢宫七月降
紛隨嘉慶董雙成
不少秋英繞砌裳愛看隰有拔羣芳晚來巖鹿下飲水
亂入雲霞逓嗅香
和闐玉赤壁圖
兩賓一主泛扁舟赤壁良宵壬戌秋底論清風與明月
玉人真作廣寒遊
登臺待月上遂策馬遊山至湖復泛舟攬景得詩
八韻
過望月遲上登臺暫憩留纔看湧東嶺旋覺照西樓低
則輪飛迅光於鏡攬遒緣梯降不離按轡跋相儔萬木
紛如影千峯幻似流隂森都入趣汗漫正堪遊出谷原
隨馬臨湖復命舟笑他蘇玉局曾得擬斯不
題綠玉射虎韘
抨矢曾經倒應聲偶然一試不重行仲謀雖受張昭語
笑彼為車太怯生
即事
山中早晚涼袷衣猶覺怯卓午原炎蒸單衣仍揮箑涼
以催鹿肥持銃尋山峽炎以曝禾熟觀田俯樓堞隨時
賞景光於心頗為愜陡憶師啟行(傅恒奏七月二十日自騰越起程至野牛)
(壩督促船成即分路進𠞰)便因望馳捷
題張宗蒼青峯紅樹圖
滿壁峯青嵌樹紅韻饒藴藉氣饒雄尚餘佳蹟闕題句
雅似名山尋不窮
登四面雲山亭子
今朝處暑曝秋陽婪尾蒸炎反異常數息肩輿纔造頂
天風透體頓生涼
山莊一至一番登亭柱題詩歲歲增却是陳言難盡去
清新俊逸又何曾
上祗天高下絶羣不遮憑覽静巖氛若云萬里歸眼底
那見滇南萬里軍
有真意軒
嶢軒隠重翠是日叩林關據榻來涼籟捲簾入碧山撫
題思舊歴摘句伴今閒真意有何處知於松石間
對畫亭口號
拾級聊登更上層月忩虚處對崚嶒一聲呦鹿來林下
元四大家畫豈能
秀起堂
西峪兹初到書堂據迥厜果然秀無比率致起遐思空
翠四隣落秋雲一縷馳留當作雨好蕎菜待霑滋
振藻樓
林態峯姿總入竒鋪霞摛藻恰相宜層樓隠似無言笑
太古山中那有斯
經畬書屋
有容恒是得神寧不陋休誇惟德馨戶外山容疊方罫
是菑畬者定何經
静含太古山房作歌
秀起(堂名)若大家李杜萬丈光芒透山房似别裁郊島無
妨寒與瘦窈而曲如往而復倚巖小築三間屋漫嫌十
笏纔容膝萬壑千巒一忩足千巒萬壑自太古豈識樸
室及華廡凝神契静合忘言底用勞勞辨纂組
不遮山樓
洞達層樓納颯風林光嵐翠四鄰通不遮寧為(去聲)看山
色宋祖開門意正同
趣亭
委宛遊廊曲入深啟忩峯翠撲衣襟寧當小大評山景
得趣由來盡可吟
夜雨(七月廿五日)
山莊駐浹旬日日逢晴霽雖曰愜觀山吾寧為(去聲)遊戲
京畿報屢霑(昨京兆奏報京城及近畿初九得雨十四夜復陣雨數寸田禾倍為暢茂)口外
鮮遍暨大田已結穗不雨無害事蕎麥及菜蔬得雨乃
暢遂以此冀優霖切切慮難置晚雲暗千峯頗有作雨
勢入夕落&KR1268;&KR1854;時疎時密繼數(入聲)問霈如何高枕那能
寐達曉知渥足籌農真慰意自春逮秋初時若蒙
天賜即今甫望澤甫望旋叨
惠自問奚以承敬勤勉弗替
曉晴二首
優霑夜雨歇清晨日射雲開霽景新正喜宜暘利秋稼
軍書又報遠夷賓(經略大學士傅恒奏猛拱土司遣大頭目詣軍營乞降云其土司久有歸)
(順天朝之心向為緬賊所阻今緬酋所遣防守戛鳩之盞拉機因其國中有事撤回竝知經略大臣統大兵進)
(𠞰願率屬内附迎候王師情辭極為誠懇遂優賞而納其降猛拱為江外一大聚落首先投誠適傅恒進兵在)
(即實師行順遂之先徵也)
猛拱迎師早備船統軍萬里國威宣乘機速進雖應爾
未免遙遙意念懸(猛拱所屬有船二百餘其土司願在戛鳩濟師並預偫芻糧供億恭順有)
(足嘉者傅恒不俟我軍到齊即簡勁旅五千先率往渡戛鳩江由猛拱進至蠻暮西岸籌聯水陸聲勢甚協機)
(宜益深綣念)
秀起堂對雨
肩輿入巖雲過午復作雨迥堂小憩坐連纖織空宇素
色挾颯聲艱繪誰能譜山雀避瓦簷野鹿翳林莽目涼
炎若忘意澹静堪侣苟不跋濘蹊此景得何所
曉
千林宿雨收萬巘曙烟泮谷風送曉寒旭影錘峯燦袷
衣尚覺涼昨熱避如幻無定中之定塞外秋恒見傅宣
問軍章可曾逓䮉傳
敞晴齋
秋雨霑即佳無事為霖久今朝快霽定雲淨掃如帚乘
涼可遊山緩轡入林藪凹處棲巖齋岰㠡隠軒牖千嶂
烘晴煙心目敞虚受即景得初來來亦言旋走
清綺書屋
開忩落落納松風太古山情孰與同不涉言辭契倪筦
小哉清綺詡張融
繪韻樓
繪事貴氣韻十知九弗到惟有化工筆無為而臻妙固
非樓所能虚受足觀徼唐宋多名家不少擅形肖較斯
總下風鏡影神光照
策馬過谷遂至含青齋
乘興跋驂驔巖齋問景堪寥光澄素宇飛翠落晴嵐風
峭樹聲颯露濃花氣馣適纔詠青處原在此中含
静餘軒
處處有山居恬如復澹如中和氣已備晏息體常舒花
露濃噴馥松風颯入虚雖云一晌静原是萬幾餘
秋澂齋
天朗雲無一片凝果然碧宇到秋澄空齋恒得消斯景
偶坐因之興亦騰
經略大學士傅恒奏進兵日期及騰越晴雨田禾
情形詩以誌慰
撰辰月廿啟軍營魚貫先教前隊行(傅恒擇於七月二十日自騰越啓行)
(所統由戛鳩渡江之官兵自十三日起陸續前進連日倍覺晴朗將士皆懽欣踴躍滇人僉云秋時從無似此)
(連霽者氣機實為順適即此可卜師行之吉)誰謂炎方常值雨欣聞禡日屢
逢晴倉箱更說堪登稔(騰越一帶秋禾蔥欎密茂高已數尺農民咸以為今歲收成必)
(倍豐稔於軍儲更為有益)儲偫應知易致盈額慶
天恩賜嘉兆越顒速報大功成
題錢維城秋景山水十二種
殘暑而今除未除竹枝蕉葉略蕭疎晚涼適可芸編展
恰喜當庭月入虚
右小山清院
是誰琢得玉珠成落落如穿顆顆明高士於何識秋意
隔巖聽覺帶寒聲
右秋巖濺玉
新紅剰綠倚嶔﨑不信丹青能爾為自是䕫州吟杜老
插空絶壁過雲時
右層椒錦樹
櫂艤秋塘水一灣漁竿無事祗高閒倒聽楓葉蕭蕭下
合是扁舟出石間
右楓江艤櫂
秋山已覺氣蕭清蘿逕依然信步行笠杖者知何姓氏
不為高鳳定逢萌
右蘿屏笠杖
古木無枝獨挺生春秋凡幾百年更試看霜後林林者
一例槎枒那辨名
右霜崕古木
三逕雖荒松菊存田園逸趣頗堪論棹舟自是成孤往
有待歸來未閉門
右菊逕松扉
雙梧階際透疎隂月戶團圞月正臨獨展芸編凭几者
怡然晤得古人心
右桐隂月宇
簇簇花宫枕崛﨑一簮塔影碧波披上方山頂楞伽院
憶我拈鬚得句時
右澄潭塔影
斷岸枯荷已罷花長天秋水望偏賖楓林幾點星星者
倒影從新認浦霞
右綺林雲岸
蘆葉蓼花紛野川鴈行飛起帶溪煙謂伊莫漫書人字
多有天邊望眼懸
右蓼汀鴈字
潦水寒潭露渚汀隔溪猶剰遠山青虹橋可望不可過
訝似武夷張幔亭
右垂虹遠岫
永恬居
仄蹊原熟識屧步遠何嫌峯險鹿單過樹深鳥互覘到
欣書史伴坐覺性情潛萬劫秋山色
天文與永恬
素尚齋
梯巖疊石磴其上覆雲廊拾級隂森處軸簾前後堂(是齋)
(在永恬居上即前後屋也)近非費物力高可挹山光
題額相輝映繹思
垂訓長
由西峪遂至創得齋因題句
尋勝巖蹊乘夕涼已踰半月駐山莊明知創得非新得
熟處難忘却易忘納嶂忩中猶罨綠種松階下漸成蒼
年來結搆微嫌富即景雖欣愧不遑
雨(八月初四日)
山雲鋪厚絮晚雨落棼絲雅助仲秋景未過十日期既
疎還密繼從夕入宵宜菜圃與蕎坂及時潤益滋
晴
千林歛朝靄一晌放新晴雲脚遙天去源頭漲水生農
功既慰志山景足怡情正接軍營報時暘利啟程(經略大學)
(士傅恒奏騰越自七月初十日起晴多雨少十八日以後連日皆晴二十日啟行天氣尤為霽朗軍行利便士)
(氣歡騰此誠仰賴慶天恩佑助實深額)
題倪瓉天香圖
南軒風雨乍晴時(見倪瓉識語)馥馥天香滿桂枝老筆蕭疎
為寫照笑他著色詡徐熙
題綠雲樓
近嶺遙峯濯黛紋雨收花木衆香聞乍來今歲如昨歲
飛去白雲餘綠雲樹密傳聲禽喚侣泥融留蹟鹿過羣
山田早晚都占稔登眺因之意亦欣
水月精舍詠新月
架屋據壁巔開忩俯溪面秋水正澄清秋月復新見影
未深林飛光已真金鍊圓固上下圓半亦上下半雖然
全體在示沖偶隠現
寧静齋
右倚崇山左帶溪山寧溪静示端倪設因題額言吾志
速定朱波奠遠黎
清舒山館
林靄全收似啟扉既舒志復引清機鹿知熟徑尋常到
鳥惜芳隂不忍飛境是天然贏繪畫趣含理要入精微
斯宜久坐領其妙得句便(去聲)旋自笑非
學古堂口號
琴尚薰絃緬
舜徽秋風落葉拂書幃與其學古寧學
祖於此拳拳或庶幾
雨(八月初七日)
夜雨達清晨優霑真愜人遠山藏不見喬樹潤來勻煙
舫無須泛石蹊有可循林中逢濕鹿較比往時馴
晴
四山雲歛碧空晴既渥宜暘皜日晶額手心同老農樂
無勞較量待西成
紅葉
識時真箇是丹楓灼灼初翻八月風雅助山莊秋半景
一枝相暎晚荷紅
萬綠瓊中玫瑰相絶勝秋卉豔裳裳塞山月令原來别
紅葉何曾定待霜
夜亮木
塞嶺多竒木竒過夜亮無不燃光自放遇濕耀偏敷照
孰劉向者賦同郭璞乎明柴蜀中有較此想非殊
觀瀑二首
盈科後進本無争激作飛流便怒鳴偶此憑欄心有會
大都物貴得其平
秋風八月葉微黃不獨臨流始覺涼設使横琴膝上寫
居然音亦中宫商
恭奉
皇太后遊獅子園
獅園近非遠養
志奉來臨最是童遊處越生孺慕心花香知露重樹古
得隂深歡喜承
慈諭千秋例自今
樂山書院
書齋懸
賜額(額為間所皇祖御筆康熙年賜也)每至仰
奎光忩納峯還嶺畫過(平聲)倪與黃朝煙纔欲泮秋樹未
全蒼仁者樂山趣體仁
垂訓長
護雲莊
淨歛天衣一片無村莊近遠眼前俱腰鐮銍艾黃雲遍
即此寧非護者乎
題宜照齋
石城下馬入巖館憩躬佳日色上階漸秋聲奏樹皆驛
章頻問訊詩思漫安排萬事都宜照吾寧祗此齋
却炎榭
山嵐谷靄颯朝晡氊帽綿衣時或須便是午暄宜晚稼
坐來炎意一些無
屬霄樓
山高其上樓益高因以名之曰屬霄足底埤堄棲碪&KR1095;
眼前星斗相招邀雖此崇隆無並倣聽卑者更崇蕩蕩
漫欣下入高遍臨應知高亦下共仰十目所視其嚴乎
觸景粥粥倍惕吾
題食蔗居
一徑尋山岨千峯落夕陽棲巖原有屋問景可憑牀鴉
影背翻現蛩音脇鼓藏心神滿涼意奚用大官漿
小許菴
山菴小許頗堪棲一過何曾此久稽設向其間論空色
是為楊葉止兒啼
中秋夕即景
午熱知有雨(是日微雨)宵晴特應(去聲)時中秋誠不負上塞雅
相宜點綴雲偏好晦明峯益竒天香盆桂放即是廣寒
枝
木蘭行圍熱河啟蹕之作
度節行秋獮(邇年率以八月十六日啟程往木蘭)詢
安便啟程仙莊數(入聲)南望寶稼逮西成過雨千溪漲烘
晴萬嶂明中關(行宫地名)午前到咨政慎權衡
微雨(八月十八日)
西來地燥略生塵傍晚山雲落雨勻未至淋漓礙行路
也教飄灑悦農人菜畦蕎隴皆潤意苔砌楓庭總静因
安樂窩如邵康節(是處地名濟爾哈朗圖行宫蒙古語謂安樂也)那能點易逮
其津
阿穆呼朗圖行宫作
秋獵路由西於焉駐馬蹄三年如昨日(自丙戌至今始從此路進)一
晌閱前題蛩脇報寒鼓鳥喉話别啼嶺名欣卜克(進圍西嶺)
(曰卜克向屢有詩頗叶貞符)願即協佳卟(經略大學士傅恒月初當自戛鳩至猛拱佇盼佳音)
入伊瑪圖口小獵之作
今歲由西入路循伊瑪圖平川行小獵習馬式前模(進圍)
(場口先行小獵調習馬每歲率以為例)命射一麅中(是日始發箭即中一麅)騰歡萬
騎呼
嘗新進
慈膳飛騎發山途
氊廬即景
收圍坐毳室四宇佈山雲日御須臾掩雨絲颯沓棼筑
琴增峽響錦繡隠峯紋恰閱京中報優霑益慰欣(京兆奏京)
(城八月二十日自午時起密雨徹夜二十一日復自辰至亥細雨綿勻通計入土五寸餘菜蕎極為霑潤)
獵
萬嶺烟開紫翠光行圍詩興亦因償丹楓白樺皆堪詠
日暖霜遲未覺涼峻坂疾馳不復作前禽連中固如常
匣封飛逓軍營奏駐馬批裁務妥詳(合圍後已策騎至山巔適經略大學)
(士傅恒奏函由六百里逓到即於馬上展閱批答並傳諭指授機宜以期妥速集事旋至獵場射鹿連有所殪)
(仍無愆晷刻也)
迴圍至波羅河屯行宫作
外藩都遣去内吏屢迎來納稼野村畢駐旌行館開潦
消崕脚聳葉落樹根堆再宿山莊莅心馳先幾迴
至避暑山莊恭問
皇太后安即事誌喜
行館凌晨發山莊傍已臻
加豐慈體豫至樂慕懷伸日影忩延暖秋園氣藹春萬
年結心願如願籲
天申
熱河迴鑾駐喀喇河屯行宫即景
慶典圍期胥蕆成
安輿肅奉啟歸程行宫卅里駐宜近築圃九秋幸報盈
潦盡灤江現洲渚雲生塞宇幻隂晴倏飛冷雨倏開霽
玉積遙峯一坐横
入古北口作
今年秋暖長候不限邊墻關外樹仍綠籬根花始黃優
膏後微欠(今歲關内外秋稼極為豐茂惟七月以後雨澤略欠霑透收成未足十分而口内秋麥亦)
(因地土稍乾未能一律翻種)奢望未全償更繫予懷者稀看宿麥芒
迴蹕至圓明園作
園門平楚向東開(往來熱河皆從園東門出入以路便也)踰兩月程一旦
迴直北崇山望已遠自南佳信願頻來庭餘綠蔭樹猶
茂座有黃花菊作陪銓部大員需引見(得缺人員秩卑者由留京王大)
(臣照例騐放其京員及外任同知以上官俟迴鑾引見親定)明當速奏面掄材
經略大學士傅恒奏報收撫猛拱土司賜詩示奬
猛拱輸誠舟濟師朱波早是失藩籬(猛拱土司渾覺遣其頭目脱猛烏猛)
(至騰越投誠願備舟濟師比經略大學士傅恒軍次戛鳩江夷目等已陳舟江岸遂由允帽寨口渡江今奏報)
(八月二十四日至南底河脱猛烏猛復率猛拱城長來迎並艤舟河干待渡傅恒先遣領隊大臣公奎林統勁)
(旅五百往定其城俟後隊全至盛兵以莅猛拱乃江外一大部落緬匪恃為扞蔽今既收撫其地則彼之門戶)
(已失在我實操勝勢亦如平凖夷時之先取烏梁海也)烏梁海譬先收附凖噶爾
斯易掃夷身先(去聲)諸軍共辛苦心嘉碩輔佛肩仔秋霖
中喜瘴江渡已䟎兵行兩月期(傅恒於七月二十日自騰越統兵進𠞰出關以)
(後路益﨑險兼之秋雨地濘積潦甚深平時驅馬可涉之溪非舟橋不得渡他人當之鮮有不畏難生阻者而)
(傅恒督率士卒結筏成梁且有横一木於水面身先踐涉為衆倡以此人皆感勵指顧集事雖當雨多漲盛之)
(時我軍安渡無滯據奏九月初十日計可至蠻暮與副將軍阿桂會師即議分路攻取老官屯較前歲師期早)
(將兩月云)
伊犂耆定久戈&KR0802;詎緬昏狂事蚧搔(西陲底定已慶戢櫜故於回部獻俘)
(時曾有從今更願無斯事之句實朕志也至緬夷僻在荒徼初未嘗有勤遠拓邊之意即其始作不靖尚不欲)
(動衆聲討乃賊酋敢恃險遠抗我顔行且寬以一年待其悔罪仍冥頑負固此則國體所繋勢難中輟不得已)
(用兵之苦心之上天實鑒)昔實謀猷贊帷幄今資奔走效弓刀東
山那學謝安逸上蔡還過裴度勞佇待紅旗飛報捷重
開紫閣勒勲高(前此西師之役惟傅恒與朕同志獨贊成功曾於紫光閣圖形策勲列在第一)
(今以事鉅人少不得已命前往經略乃劬勩備嘗茂績尤著佇大捷迅奏閣畫再標用彰懋賞耳)
冬令還宫之作
冬令此還宫維新殿閣崇(宫殿丹雘以歲久色舊特發帑飾新之自外朝至大内閱)
(三年而周今適告蕆金碧諸采悉官為購用專員司之並簡大臣董其事工皆覈實煥麗倍增於前其匠役並)
(按日給值非若古人工作鼛鼓徵民也)徐為三歲落非藉庶民攻虹射光
流宇翬飛翼矯風無須歌下管肯構省貽躬
題錢維城冬景山水十二頁
時節餞秋初破冬殷紅剰綠尚重重溪風敞閣渾無礙
坐愛寒林釀雪容
右寒林溪閣
鯉魚風過浦茭蒼渺渺烟波渡野航不是宣和劉寀畫
戲深浮廣亦相忘(宣和畫譜劉宷善畫魚深得戲深浮廣相忘江湖之意御府藏有羣鮊戲)
(茭圖)
右茭塘野渡
松泉石上落層層便入平湖未作冰獨立厜㕒人似鶴
心於雲外託飛騰
右松塢臨流
幾間茅屋鎖槎枒三徑應開蒋詡家鼓吹早知謝蛙部
啞啞聲喜噪歸鴉
右古木盤鴉
臨崖亭子翼如飛磴道岧嶤盤翠微試問誰宜登策杖
是惟許振太冲衣
右幽亭懸磴
棲迷煙景黯嶔﨑正是寒雲作(去聲)雪時忽憶向年吟五
字(舊作有望雲思雪意詩)小圖略得我心期
右蒼崖雪意
喬柯無葉有風聲人字南飛戛戛鳴應是衡陽歸去晚
不辭曉夜䟎前程
右喬柯飛雁
硉矹雲巖不計層迥巔嶤榭可吟憑飛流赴澗聲輣軋
半是寒泉半是冰
右峭壁鳴湍
誅茅林下可從容林葉全凋見遠峯疑是齊人年十二
學書時節恰三冬
右巖泉結屋
葉落千林峯露姿野坪惟賸綠松枝寺門不見僧來往
煨芋寒罏結制時
右松坪蕭寺
孤舟蓑笠者伊誰志不在魚上釣絲(魚過霜降則不餌不餌安可釣然詩)
(人詠雪中把釣者不一而足豈南北氣候相殊物類亦因之迥異耶)滿目寒江無雪意精
神却寫柳州詩
右扁舟獨釣
草亭四柱凍江濱雪後巖蹊迥絶人縱是林光晃晴色
遠山猶積玉為皴
右林亭晴雪
聞沈德潛故詩以誌惜
平生德弗愧潛修晚遇原承恩顧稠夀縱未能臻百歲
詩當不朽照千秋飾終宣命加優典論定應知有獨留
吳下别來剛四載悵然因以憶從頭
微雨(十月朔日)
冬澤期知暖秋膏希望殷午雲方醖釀晚雪遂繽紛融
地質無見灑忩聲細聞已符三白兆(十月九宫適值三白在下俗有三白)
(落地雨雪多之諺)雖小亦堪欣
孟冬御園即景
來往御園為問
安小陽候了不知寒錦輝洋菊花争放綠綴堤楊葉未
殘舟水遲冰原可泛樓隂微雪已宜看濃雲入夕思酣
灑望得恐孤轉覺難
經略大學士傅恒奏進緬纛詩以誌事
師會新街可進航(經略傅恒既由猛養至新街會兵大江上游已為我有而自野牛垻運至)
(蠻暮船料亦以次造成遂分撥舟師水陸進𠞰)賊人迎拒據蘆塘(賊潜聚新街下游於江灘)
(結寨一復於江灘右及西岸各結大寨一以拒我兵時有賊船隠至遠岸窺我營勢)數番斫陣妖
鋒挫兩隊奪舟我武揚(傅恒等在東岸派兵携鎗礟備應見江面賊船至有紅衣賊目)
(駕大船統之我江灘兵即以礟迎擊船應機碎賊皆赴水遁餘船未及退侍衛阿爾蘇納護軍校烏什哈達乘)
(吉林小船進掩之海蘭察等亦率兵繼進近灘又有紅衣賊目舟膠不得行烏什哈達即躍入淺水中射斃賊)
(衆十餘人賊目持鎗欲格吉林馬甲烏雲保彀矢殪之烏什哈達奪得賊纛一阿爾蘇納亦統兵奪其西岸大)
(寨其餘將領等獲賊船糧械無算殺賊計五百餘)斬將搴旗嘉此衆水凶土劣
慮其方(新街捷奏至嘉在事將弁奮勇宣力舉其尤者各賜巴圖魯號超擢進秩有差餘並下部錄叙)
(越數日傅恒以所獲賊纛及其鏤銀椀具郵至篋而藏之武庫用待策勲及我師進次老官屯賊人守拒甚固)
(猝攻未下遂奪彼屯西一寨殺退賊衆絶其糧援已可計日而取但其地水土惡劣我軍多有病者時當冬令)
(瘴退尚且非宜則陽生春至以後更不可以深入因傳諭傅恒等攻得老官屯後即速撤兵見可知難為行兵)
(要領朕惟審時度勢順也天而行不欲執意用武)老官屯得當振旅觀象玩
辭易義長
冬至
南郊禮成述事
禮重
圜丘大祀
天辟公躬率倍䕫虔膺圖心籲百千代薦爵手經卅四
年應律生陽不遠復入冬望雪又如然民寧歲美攄忱
願
錫佑仍惟賴
上乾
微雪(十一月廿六日)
望雪半冬歴密雲三日過遠霑兹近灑(近日同雲彌望節據豫東撫臣)
(摺奏本月中旬所屬得雪三寸有餘直隸省城及各府自三四寸至七八寸不等京師此次所得甫及寸許尚)
(需繼霈)慰不抵慙多積地剛成寸捲空輕似羅明知猶可
待已覺迫如何
降旨班師詩以誌事(有序)
南詔炎荒蕞爾蟻封自擁朱波汙裸狡焉蝸角誰
争自壃吏侈語羈縻弊生束濕致土司洊罹抓揃
釁啟養癰當制府之新命再頒冀旗營之舊觀一
改乃前鋒武揚於摩壘而别隊期誤於援師緩攻
既經浹歲大舉可再稽時是用俞重臣之請行統
全軍而罙入所過饋饟相踵兼收棲畆之禾捧檄
偕徠並效成杠之役夷人野人之並集夾道臚懽
猛拱猛養之咸歸先驅著悃爾迺部聯水陸營合
東西奪港柵而鎗急争呼指真可掬焚洲船而礟
轟莫禦腹已不支既張拔砦之聲遂併攻屯之力
絶運道則先摧右寨斷臂難伸殱醜徒則并靖傍
偵𢷬心可待况洞胸矢貫紅衣空舞蛇矛斬馘鋒
銛漆股均填螳轍方期扼布都之隘遂將傾阿瓦
之巢惟是濡時瘴作即次癘生不宜以上選之勁
兵試殊方之厲炁逆斯征而順斯撫當上體夫
天心不足臣而不足耕亦俯循乎地限爰因掣纛聲威
之後早示收鉦振旅之期而郵匭旋臻貝文附進
籲停圍𠞰俾獲生全固應許以自新且徐籌其善
後進止勢所宜然始終事非得已縱苦衷難蘄於
衆喻而司契實定於先幾用系長言以資紀要并
申短引聊代述懷
大勝新街武略張勵師進取靖豺狼足云示創蠻江地
適有相求貝葉章(經略大學士傅恒等在新街江裔連破賊壘獲纛奪舟殪厥兇渠大殱醜)
(類賊衆披靡奔竄遂進攻老官屯先拔其屯西一砦絶彼糧援復逼攻大寨已可計日摧堅顧其地水土惡劣)
(我師在彼者漸多疾病冬令瘴退時尚爾則陽生春至以後更不可以久留因念我將士為國敵愾即使臨陣)
(捐軀固優䘏所必及亦分誼所當然若令其嘗試毒癘於心實有所不忍因傳諭退兵傅恒等尚未接到此旨)
(而奏至緬酋懵駁奉有致將軍等蒲葉書遣其大頭目至老官屯同賊寨大頭目諾爾塔頻詣軍門籲請貸其)
(聲討傅恒等因移檄使受約束責其奉表納欵暫許解圍)已自畏威而懷德底期肉
袒與牽羊(征緬之役原出於萬不得已今之撤兵亦惟審時度勢順天而行朕志久定於中固)
(不係於緬酋之乞降與否但彼既以窘懼請命則更無事於必逞兵威今春傅恒奉命經略曾於宴次賜詩有)
(莫拒牽羊肉袒降之句意原在於和衆安民繼為造舟行亦曾及之未嘗不早計及此也)樊鄊悉怛
非嘉畫渾覺優恩俾樂康(撤兵善後事宜已諭傅恒等熟籌妥辦至猛拱土司渾覺)
(既率屬内附即當為之計及安全若聽仍居故地恐日久或不免為緬匪侵凌難以遠為維護因諭傅恒等詢)
(彼所願令於邊内擇善地處之俾得樂業安居不致為賊所毒逞)
除夕
依然晨與暮倏異舊和新半夜消今歲明朝入六旬生
憐漏滴瀝不肯駐逡巡寶鼎㷒香柏煙凝萬福臻
御製詩三集卷八十四
